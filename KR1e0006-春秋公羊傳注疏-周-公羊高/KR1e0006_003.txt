春秋公羊傳注疏卷三(起隱公五年盡十一年)
漢何休學唐陸德明音義
五年春公觀魚于棠音義(觀魚左氏作矢魚)
傳何以書譏何譏爾遠也公曷為遠而觀魚注据浚
洙也音義(浚思俊反洙常朱反)疏(注解云莊九年冬浚洙傳曰洙者何水也浚之者何深之)
(也曷為深之畏齊也注云洙在魯北齊所由來然則近國北自有洙水何故遠至棠地而觀魚乎故難之)
登來之也注登來讀言得來得來之者齊人語也齊
人名求得為得來作登來者其言大而急由口授也
音義(登來依注登音得)疏(注得來至語也解云齊人名求得為得來而云此者謂齊人急語之)
(時得聲如登矣○由口授也解云謂高語之時猶言得來之至著竹帛時乃作登字故言由口授矣)百
金之魚公張之注解言登來之意也百金猶百萬也
古者以金重一斤若今萬錢矣張謂張罔罟障谷之
屬也音義(罟音古障之尚反又音章)疏(注解言至意也解云正以價直百金故言得來之○)
(障谷之屬也解云僖三年傳云桓公曰無障谷云是也)登來之者何注弟子未
解其言大小緩急故復問之音義(解戸買反或佳買反復扶又反下不)
(得復同)美大之之辭也注其言大而急者美大多得利
之辭也實譏張魚而言觀譏遠者耻公去南面之位
下與百姓争利匹夫無異故諱使若以遠觀為譏也
諸諱王書者從實也觀例時從行賤略之疏(注觀例時解云)
(莊二十三年夏公如齊觀社及此是也彼此非禮故言從行賤略之)棠者何濟上之邑
也注濟者四瀆之别名江河淮濟為四瀆音義(濟上子禮)
(反注同濟水之上)疏(解云正以棠非水名而於之觀魚故執不知問注江河至四瀆解云即釋水云)
(江河淮濟為四瀆四瀆者發源注海者也)
夏四月葬衞桓公疏(解云即上三年傳云過時而不日謂之不能葬也何氏云解緩不能)
(以時葬夏四月葬衛桓公是也然則桓公見弑在去年之春過期乃葬故以解緩言之)
秋衛師入盛音義(盛音成左氏作郕)
傳曷為或言率師或不言率師將尊師衆稱某率師
注將尊者謂大夫也師衆者滿二千五百人以上也
二千五百人稱師無駭率師入極是也禮天子六師
方伯二師諸侯一師疏(注將尊至夫也解云公羊之例大夫見名氏故云此○二)
(千至稱師解云大司馬序官文○無駭至是也解云在上二年夏○天子至一師解云天子六師者即周)
(王于邁六師及之是也方伯者九州牧也即王制云千里之外設方伯是也二師者即昭五年春王正月)
(舍中軍舍中軍者何復古也是矣然則魯之初封地方七百里至於僖公復伯禽之宇更為州牧而以二)
(軍為復古是為方伯二師方伯之屬而以二師為正則知凡平諸侯一師明矣然則論語云子曰三軍可)
(奪帥之屬其指王官之伯乎)將尊師少稱將注師少者不滿二千
五百人也衛孫良夫伐廧咎如是也音義(咎音羔)疏(注衛)
(孫至是也解云成三年晉郤克衞孫良夫伐廧咎如是也不言郤克者科舉以言之)將卑師衆
稱師注將卑者謂士也衞師入盛是也將卑師少稱
人注鄭人伐衛是也疏(注解云在上二年冬也)君將不言率師
書其重者也注分别之者責元率因錄功惡有小大
救徐從王伐鄭是也音義(别彼列反率所類反本又作帥)疏(注分别至小大)
(解云責元帥者凡書兵者是正不得故責之也因錄功惡有小大者即將尊師衆而有功小將卑師少而)
(有功大將卑師少而無功為惡小將尊師衆而無功為惡大是也○救徐至是也解云僖十五年春公孫)
(敖率師及諸侯之大夫救徐桓五年秋蔡人衛人陳人從王伐鄭是也公孫敖救徐者將尊師衆無功是)
(其惡大也蔡人等從王伐鄭稱人而行義是其功大也)
九月考仲子之宫
傳考宫者何考猶入室也始祭仲子也注考成也成
仲子之宫廟而祭之所以居其鬼神猶生人入宫室
必有飲食之事不就惠公廟者妾母卑故雖為夫人
猶特廟而祭之禮妾廟子死則廢矣不言立者得變
禮也加之者宫廟尊卑共名非配號稱之辭故加之
以絶也疏(注考宫者何觧云上無立文而經言考春秋之内更無考禮故執不知問○猶生至)
(之事解云即下雜記云路寢成則考之而不釁鄭注云言路寢者生人所居不釁者不神之也考之者設)
(盛食以落之檀弓曰晉獻文子成室諸大夫發焉張老曰美哉輪焉美哉奐焉歌於斯哭於斯聚國族於)
(斯文子曰武也得歌於斯哭於斯聚國族於斯是全要領以從先大夫於九原北面再拜稽首者是也○)
(禮妾至廢矣解云即喪服小記云慈母與妾母不世祭鄭注云以其非正即引榖梁傳云於子祭于孫止)
(是也○不言至禮也解云欲决成六年立武宫定元年立煬宫皆言立者以其非禮故也○加之至絶也)
(解云言宫廟尊卑共名者尊亦言宫故武煬是君仲子是妾是尊卑共名號稱者即仲子是也武煬是君)
(配宫言之正是其宜仲子是妾不宜與宫廟連文故加之以絶之矣)桓未君則曷為祭
仲子注据無子不廟也疏(注解曰即上解於孫止是也其子死訖猶尚不祭其)
(子未君之時不祭明矣故難之然則妾母之貴正由其子為君即元年𫝊云母以子貴是也若子未為君)
(之時義與未踰年之君相似莊三十二年𫝊云未踰年之君也有子則廟無子不廟義亦通於此)隱
為桓立故為桓祭其母也然則何言爾成公意也注
尊桓之母為立廟所以彰桓當立得事之宜故善而
書之所以起其意成其賢也音義(為于偽反)
初獻六羽
𫝊初者何始也疏(解云獻羽是常而反言初故執不知問)六羽者何舞
也注持羽而舞疏(解云諸侯仍用四此反言六羽故執不知問)初獻六羽
何以書譏何譏爾譏始僭諸公也注僭齊也下傚上
之辭疏(解云不但言何以書嫌覆問上文始與舞故復舉句而問之不註之者與三年求賻同故)
(省文)六羽之為僭奈何天子八佾注佾者列也八人為
列八八六十四人法八風音義(佾音逸列也)諸公六注六
人為列六六三十六人法六律諸侯四注四人為列
四四十六人法四時諸公者何疏(解云正以諸公有二等故執不知問)
諸侯者何疏(解云漫言諸侯明是五等總名文次公下復疑偏指七命故執不知問所以不)
(待荅訖而連句問之者正以上文并觧諸公六諸侯四故也)天子三公稱公王者
之後稱公其餘大國稱侯注大國謂百里也疏(注解云公)
(侯方百里王制文也侯與公等者據有功者言之矣小國稱伯子男者正以上已有侯故不復言之其實)
(凡平之侯正與伯等)小國稱伯子男注小國謂伯七十里子男
五十里疏(注解云王制文彼注云此地殷所因夏爵三等之制也春秋變周之文從殷之質合)
(伯子男以為一則殷爵三等者公侯伯也異畿内謂之子周武王初定天下更立五等之爵增以子男而)
(猶因殷之地以九州之界尚狭也周公攝政致太平斥大九州之界制禮成武王之意公地方五百里侯)
(四百里伯三百里子二百里男一百里諸侯亦以功黜陟之其不合者皆益之地為百里焉是以周世有)
(爵尊而國小爵卑而國大者唯天子畿内不增)天子三公者何天子之相也
注相助也音義(相息亮反註及下同)疏(解云正以春秋上下無三公之文故執不知問)
天子之相則何以三注据經但有祭公周公疏(注解云即)
(桓八年祭公來云云僖九年公會宰周公是也經但有二公而𫝊言三公故難之)自陕而東
者周公主之自陕而西者召公主之一相處乎内注
陕者蓋今弘農陕縣是也禮司馬主兵司徒主教司
空主土春秋撥亂世以絀陟為本故舉絀陟以所主
者言之音義(陕失冉反何云弘農陕縣也一云當作郏古洽反王城郏鄏召上照反又作邵)
(音同絀勅律反)疏(注司馬至言之解云上傳云諸公者何天子之相天子之相則何以三云云不道二)
(王之後者何二王之後何以二也者正以天子三公主絀陟故偏取言之是以註者解其意)始僭
諸公昉於此乎前此矣前此則曷為始乎此僭諸公
猶可言也僭天子不可言也注𫝊云爾者解不託始
也前僭八佾於惠公廟大惡不可言也還從僭六羽
議本所當託者非但六也故不得復傳上也加初者
以為常也獻者下奉上之辭不言六佾者言佾則干
舞在其中明婦人無武事獨奏文樂羽者鴻羽也所
以象文德之風化疾也夫樂本起於和順和順積於
中然後英華發於外是故八音者德之華也歌者德
之言也舞者德之容也故聽其音可以知其德察其
詩可以達其意論其數可以正其容薦之宗廟足以
享鬼神用之朝廷足以序羣臣立之學官足以協萬
民凡人之從上教也皆始於音音正則行正故聞宫
聲則使人温雅而廣大聞商聲則使人方正而好義
聞角聲則使人惻隠而好仁聞徵聲則使人整齊而
好禮聞羽聲則使人樂養而好施所以感蕩血脉通
流精神存寧正性故樂從中出禮從外作也禮樂接
於身望其容而民不敢慢觀其色而民不敢争故禮
樂者君子之深教也不可須臾離也君子須臾離禮
則暴慢襲之須臾離樂則姦邪入之是以古者天子
諸侯雅樂鍾磬未曾離扵庭卿大夫御琴瑟未嘗離
於前所以養仁義而除淫辟也魯詩傳曰天子食日
舉樂諸侯不釋縣大夫士日琴瑟王者治定制禮功
成作樂未制作之時取先王之禮樂宜於今者用之
堯曰大章舜曰簫韶夏曰大夏殷曰大頀周曰大武
各取其時民所樂者名之堯時民樂其道章明也舜
時民樂其修紀堯道也夏時民樂大其三聖相承也
殷時民樂大其護已也周時民樂其伐紂也盖異號
而同意異歌而同歸失禮鬼神例日此不日者嫌獨
考宫以非禮書故從末言初可知音義(夫樂音扶發句之端放此)
(朝廷徒佞反好義呼報反下同徵張里反施式豉反争争鬭之争離也力智反下同邪似嗟反未曾在能)
(反下同淫辟匹亦反縣音玄治定直吏反韶常昭反夏曰戸雅反下同護戸故反紂直久反)疏(注𫝊)
(云至始也解云其託始者即上二年傳云無駭者何展無駭也何以不氏貶曷為貶疾始滅也始滅昉於)
(此乎前此矣前此則曷為始乎此託始焉爾曷為託始焉爾春秋之始也今傳亦宜云前此則曷為始乎)
(此託始焉爾曷為託始焉爾春秋之始也傳云僭諸公猶可言僭天子不可言解不得託始意也○前僭)
(至公廟解云謂自此以前不必要指春秋前也而言惠公廟者欲道於周公廟時不為僭故也○本所至)
(𫝊上也解云由非六之故是以不得復發𫝊云上古巳有六矣○羽者至化疾解云知鴻羽者時王之禮)
(且以舉則冲天所以象文德之風化疾故也詩云右手秉翟者其兼用之乎註夫樂本起於和順和順積)
(於中然後英華發於外者樂記文也○故聞至性故解云温雅而廣大者土之性也方正而好義者金之)
(性也惻𨼆而好仁者木之性也整齊而好禮者火之性也樂養而好施者水之性也○樂從至作也解云)
(樂記文樂由中出和在心是也禮自外作敬在貎是也此註皆出樂記○取先王至用之解云謂同其文)
(質也王者治定制禮功成作樂功成治定同時爾功主於王業治主於教民故眀堂位曰周公治天下六)
(年朝諸侯於眀堂制禮作樂○失禮至可知解云失禮鬼神例日者成六年二月辛巳立武宫之屬是也)
(言考宫與獻羽實同日若置日於考宫上則嫌獻羽不蒙之獨自考宫以非禮而已故從下事言初初是)
(非禮辭則獻羽非禮亦可知然考宫得變禮而不置於獻羽上者嫌别日故也知初是非禮者正以初税)
(畝同文矣)
邾婁人鄭人伐宋注邾婁小國序上者主會也疏(注解云伐)
(宋而言主會者謂相共伐宋時邾為首故也)
螟音義(螟亡丁反蟲食苗心)
𫝊何以書記災也注災者有害於人物随事而至者
先是隠公張百金之魚設苛令急法以禁民之所致
音義(苛音何)疏(注災者有害於人物隨事而至者解云欲對異為先事而至故也○先是至所)
(致解云苛令急法者即三年春王二月己巳日有食之注云此象君行暴急外見畏是也)
冬十有二月辛巳公子彄卒注日者隠公賢君宜有恩
禮於大夫益師始見法無駭有罪据侠又未命也故獨
得於此日音義(彄苦侯反見賢徧反)疏(注日者至大夫解云正以所聞之世例不合日故也)
(○益師始見法解云元年十二月公子益師卒是所𫝊聞之世初始欲見三世之法故不書日也○無駭有罪)
(解云即八年冬十有二月無駭卒𫝊云何以不氏疾始滅也故終身不氏是也○侠又未命也解云即九年三)
(月侠卒𫝊云侠者何吾大夫之未命者是也)
宋人伐鄭圍長葛
𫝊邑不言圍此其言圍何注据伐於餘丘不言圍疏
(注解云即莊二年夏公子慶父帥師伐於餘丘是也)彊也注至邑雖圍當言伐
惡其彊而無義也必欲為得邑故如其意言圍也所
以不知鄭彊者公以楚師伐宋圍緡不言彊也音義
(彊渠羌反下同惡烏路反)
六年春鄭人來輸平音義(輸式朱反墮也左氏作渝平墮許規反)
𫝊輸平者何疏(解云正以言異於常例故執不知問)輸平猶墮成也何
言乎墮成注据翬會諸侯伐鄭後未道平也何道墮
成疏(注解云上四年秋翬帥師會宋公陳侯蔡人衛人伐鄭是也)敗其成也注翬
伐鄭後已相與平但外平不書故云爾疏(注觧云魯與鄭平而)
(言外平者謂伐鄭之後時公子翬在外與鄭平不得公命是以不書故曰外平不書耳)曰吾成
敗矣注吾魯也疏(解云稱魯人之辭故加曰)吾與鄭人末有成也
注末無也此𫝊發者解鄭稱人為共國辭疏(注解云𫝊發此)
(吾與鄭人末有成一叚事者非直解鄭擅獲諸侯為有罪而魯侯不能死難亦當絶故令鄭稱人言輸平)
(則魯侯亦合稱人矣一箇人字兩國共有故云稱人為共國辭)吾與鄭人則曷為末
有成注据無戰伐之文狐壤之戰隠公獲焉注時與
鄭人戰於狐壤為鄭所獲音義(壤如丈反)然則何以不言
戰注戰者内敗文也据鞌戰君獲言師敗績疏(注戰者内)
(敗文也解云即桓十年齊侯衛侯鄭伯來戰于郎𫝊云何以不言師敗績内不言戰言戰乃敗矣彼註云)
(春秋託王於魯戰者敵文也王者兵不與諸侯敵戰乃其已貶之文故不復言師敗績是也○据鞌至敗)
(績解云成二年季孫行父以下帥師會晉郤克云云及齊侯戰于鞌齊師敗績秋七月齊侯使國佐如師)
(云云𫝊云君不行使乎大夫此其行使乎大夫何佚獲也注云佚獲者巳獲而逃亡也然則彼獲言敗績)
(則知此時魯侯被獲亦宜言戰故難之)諱獲也注君獲不言師敗績故
以輸平諱也與鞌戰辟内敗文異戰例時偏戰日詐
戰月不日者鄭詐之不月者正月也見隠終無奉正
月之意不地者深諱也使若實輸平故不地也稱人
共國辭者嫌來輸平獨惡鄭擅獲諸侯魯不能死難
皆當絶之音義(難乃旦反)疏(注君獲至諱也解云君獲不言師敗績即僖十五年晉侯)
(及秦伯戰于韓獲晉侯𫝊云此偏戰也何以不言師敗績注云舉君獲為重也是也然則此由魯公見獲)
(是以不得言戰故以輸平諱之○與鞌至敗文異觧云成二年傳云君不行使乎大夫此其行使乎大夫)
(何佚獲也注云當絶賤使與大夫敵體以起之君獲不言師敗績等起不去師敗績者辟内敗文也然則)
(鞌戰之時實齊侯被獲宜去敗績直言戰而已但時内大夫在焉辟内敗文故不得言戰矣今此輸平之)
(經自由魯公見獲是以不得言戰故云與鞌戰辟内敗文異○戰例時偏戰日解云即桓十二年丁未戰)
(于宋𫝊云此偏戰也何以不言師敗績云云是也○詐戰月解云即莊十年春王正月公敗齊師于長勺)
(之屬是也○不地者深諱也解云若地宜言輸平于狐壤似若戰于之類)
夏五月辛酉公會齊侯盟于艾音義(艾五蓋反)疏(解云下無相犯之處)
(而書日者以下八年三月庚寅我入邴𫝊云其言我何言我者非獨我也齊亦欲之然則雖不復侵伐亦有争)
(邑之隙故書日也)
秋七月
𫝊此無事何以書春秋雖無事首時過則書注首始
也時四時也過歷也春以正月為始夏以四月為始
秋以七月為始冬以十月為始歷一時無事則書其
始月也首時過則何以書注据無事也春秋編年四
時具然後為年注明王者當奉順四時之正也尚書
曰欽若昊天歷象日月星辰敬授民時是也有事不
月者人道正則天道定矣音義(編必連反字林聲類皆布千反一音甫連)
(反昊戸老反)
冬宋人取長葛
𫝊外取邑不書此何以書久也注古者師出不踰時
今宋更年取邑久暴師苦衆居外故書以疾之不繫
鄭舉伐者明因上伐圍取也音義(更音庚暴步卜反)疏(外取至以)
(書解云据與四年牟婁同)
七年春王三月叔姬歸于紀注叔姬者伯姬之媵也至
是乃歸者待年父母國也婦人八歲備數十五從嫡二
十承事君子媵賤書者後為嫡終有賢行紀侯為齊所
滅紀季以酅入于齊叔姬歸之能處隠約全竟婦道故
重錄之音義(嫡丁歷反本亦作適下同行下孟反下異行同酅戸圭反)疏(注叔姬至國也解云)
(知如此正見上二年冬伯姬歸于紀自爾以來不見紀伯姬卒之文今叔姬又歸之明知是其媵矣○婦人至)
(君子解云書傳文○媵賤至賢行解云春秋之内例不書媵以其賤故今此書者以其後為嫡終有賢行也知)
(後為嫡者正以莊二十九年冬十二月紀叔姬卒三十年八月癸亥葬紀叔姬卒葬皆書為嫡眀矣而成九年)
(伯姬歸于宋書二國媵者彼𫝊云錄伯姬是也○紀侯為齊所滅解云即莊四年夏紀侯大去其國是也○紀)
(季至于齊解云在莊三年○叔姬至錄之解云莊十二年春王三月紀叔姬歸于酅𫝊云其言歸于酅何隠之)
(也何隠爾其國亡矣徒歸于叔爾也是也)
滕侯卒
𫝊何以不名注据蔡侯考父卒名疏(注解云在下八年夏)微國
也注小國故略不名微國則其稱侯何注据大國稱
侯小國稱伯子男疏(注解云上五年𫝊文案彼大國非直侯而注特言大國稱侯者)
(案彼𫝊之成文故也)不嫌也注滕侯卒不名下常稱子不嫌稱
侯為大國疏(注下常稱子解云桓二年滕子來朝因兹已下常稱子矣)春秋貴賤
不嫌同號注貴賤不嫌者通同號稱也若齊亦稱侯
滕亦稱侯微者亦稱人貶亦稱人皆有起文貴賤不
嫌同號是也音義(號稱尺證反)疏(注齊亦稱侯解云不云晉者晉爵未大故○微)
(者亦稱人解云隠元年九月及宋人盟于宿之屬是也○皆有起文解云滕侯卒不名下恒稱子起其微)
(也齊侯恒在宋公之上起其大也宋人盟于宿不書日亦起微也鄭人来輸平稱人者共國辭起其貶之)
(故曰皆有起文也○貴賤至是也解云不論貴賤不嫌者通其同號稱由是之故春秋同其號也)美
惡不嫌同辭注若繼體君亦稱即位繼弑君亦稱即
位皆有起文美惡不嫌同辭是也滕微國所傳聞之
世未可卒所以稱侯而卒者春秋王魯託隠公以為
始受命王滕子先朝隠公春秋褒之以禮嗣子得以
其禮祭故稱侯見其義音義(惡烏路反又如字注同𫝊直專反見賢徧反)
疏(注若繼至即位解云文成之屬是也○繼弑即位解云桓宣是也○皆有起文解云前君之薨書地)
(者起其後即位者是繼體之君也若前君薨不地者起其後即位者非是繼體之君也○美惡至是也解)
(云謂美惡不嫌者通其同辭由是之故春秋同其辭矣○滕子至其義解云在十一年即此君之子也滕)
(子薛侯俱朝隠公滕并褒其父而薛否者薛侯父卒在春秋之前故無褒之文)
夏城中丘
𫝊中丘者何内之邑也疏(解云楚丘同皆直云城文無别故執不知問)城
中丘何以書注上問中丘者何指問邑也故因言何
以書嫌但問書中丘故復言城中丘何以書也音義
(復扶又反)以重書也注以功重故書也當稍稍補完之至
令大崩弛壊敗然後發衆城之猥苦百姓空虚國家
故言城明其功重與始作城無異城邑例時音義(令力)
(呈反弛戸爾反又尸氏反)疏(注城邑例時解云即下九年夏城郎襄十三年冬城防之屬是也)
齊侯使其弟年來聘
𫝊其稱弟何注据諸侯之子稱公子母弟稱弟母兄
稱兄注母弟同母弟母兄同母兄不言同母言母弟
者若謂不如為如矣齊人語也公别同母者春秋變
周之文從殷之質質家親親明當親厚異於羣公子
也聘者問也來聘書者皆喜内見聘事也古者諸侯
朝罷朝聘為慕賢考禮一法度尊天子不言聘公者
禮聘受之於大廟孝子謙不敢以已當之歸美於先
君且重賓也音義(别彼列反大音泰下同)疏(母兄稱兄解云昭二十年秋盗殺衛)
(侯之兄輙是也)
秋公伐邾婁
冬天王使凡伯來聘注書者喜之也古者諸侯有較德
殊風異行天子聘問之當北面稱臣受之於大廟所以
尊王命歸美於先君不敢以已當之戎伐凡伯于楚丘
以歸
𫝊凡伯者何注上言聘此言伐嫌其異故執不知問
疏(注解云謂聘伐辭異嫌其非一人也)天子之大夫也此聘也其言伐
之何注据出聘與郊柳異不得言伐也問伐加之者
辟問輕重兩舉之疏(注据出至伐也觧云昭二十三年晉人圍郊𫝊云郊者何天子)
(之邑也曷為不繫于周不與伐天子也宣元年晉趙穿帥師侵柳𫝊云柳者何天子之邑也曷為不繫乎)
(周不與伐天子也然則郊柳皆是天子之邑猶可言其侵圍今此聘大夫不應得言伐故難之先言郊者)
(文便言之故不次也○問伐至舉之觧云桓十二年及鄭師伐宋丁未戰于宋𫝊云戰不言伐此其言伐)
(何彼問輕重兩舉不言之故此言之者辟問輕重兩舉之)執之也執之則其言伐
之何注据執季孫隠如不言伐疏(注解云昭十三年平丘之會晉人執)
(季孫隠如以歸是也)大之也注尊天王命責當死位故使與國
同曷為大之注据王子突繫諸人疏(注解云莊六年春王三月王人)
(子突救衛𫝊云王人者何微者也子突者何貴也貴則其稱人何繫諸人也是也等是王臣一伸一屈故)
(難之)不與夷狄之執中國也注因地不接京師故以中
國正之中國者禮義之國也執者治文也君子不使
無禮義制治有禮義故絶不言執正之言伐也執天
子大夫而以中國正之者執中國尚不可况執天子
之大夫乎所以降夷狄尊天子為順辭其地何注据
執季孫隠如不地大之也注順上伐文使若楚丘為
國者猶慶父伐於餘丘也不地以衛者天子大夫銜
王命至尊顧在所諸侯有出入所在赴其難當與國
君等也錄以歸者惡凡伯不死位以辱王命也音義
(難乃旦反惡烏路反)疏(注順上至命也解云莊二年夏公子慶父帥師伐於餘丘傳云於餘丘者何邾)
(婁之邑曷為不繫乎邾婁國之也者是)
八年春宋公衛侯遇于垂注宋公序上者時衛侯要宋
公使不虞者為主明當戒慎之無王者遇在其間置上
則嫌為事出置下則嫌無天法可以制月文不可施也
音義(要一遥反為于偽反下欲為魯為小國為桓并年末注皆同)疏(注宋公至其間觧云何氏以為)
(會盟則以大小為序遇則以不虞為先故如此解是以莊三十二年經云夏宋公齊侯遇于梁丘齊在宋下是)
(其一隅耳○置上至事出解云若言八年春王宋公衛侯遇于垂即嫌桓王亦與之遇故言則嫌為事出事謂)
(遇事也或者嫌為遇事之故出此王故云則嫌為遇事出也○置下至施也觧云天法即春是也)
三月鄭伯使宛來歸邴音義(宛於阮反人名也一音烏卵反又烏勉反邴彼命反)
(又音丙鄭邑左氏作祊)
𫝊宛者何疏(解云欲言大夫經不言氏欲言微者書名見經故執不知問)鄭之微
者也邴者何疏(解云欲言魯物先無取文欲言鄭邑於魯言歸故執不知問)鄭湯
沐之邑也天子有事于泰山諸侯皆從泰山之下諸
侯皆有湯沐之邑焉注有事者廵守祭天告至之禮
也當沐浴潔齊以致其敬故謂之湯沐邑也所以尊
待諸侯而共其費也禮四井為邑邑方二里東方二
州四百二十國凡為邑廣四十里袤四十二里取足
舍止共藳榖而已歸邴書者甚惡鄭伯無尊事天子
之心專以湯沐邑歸魯背叛當誅也錄使者重尊湯
沐邑也王者所以必廵守者天下雖平自不親見猶
恐遠方獨有不得其所故三年一使三公絀陟五年
親自廵守廵猶循也守猶守也循行守視之辭亦不
可國至人見為煩擾故至四嶽足以知四方之政而
已尚書曰歲二月東廵守至于岱宗柴望秩于山川
遂覲東后恊時月正日同律度量衡修五禮五玉三
帛二生一死贄如五器卒乃復五月南廵守至于南
嶽如岱禮八月西廵守至于西嶽如初十有一月朔
廵守至于北嶽如西禮還至嵩如初禮歸格于禰祖
用特是也音義(從才用反廵守手又反本又作狩下除猶守守視以外同潔齊側皆反本)
(多即作齋字後放此更不音如共音恭下同費芳味反廣古壙反袤音茂稾古老反甚惡烏路反下同背)
(步内反使所吏反行下孟反量音亮贄音至嵩夙忠反格本又作假同古百反禰乃禮反本又作藝)疏
(注歸邴至誅也解云正以將所傳聞之世外小惡不書故也○錄使至其所解云正决哀八年齊人歸讙)
(及僤之屬不錄使故也○故三至絀陟解云書傳文○五年至而已解云堯典文○尚書至是也解云惟)
(是也字注者言之以上皆堯典文也鄭注歲二月者正歲建卯之月也廵守者行視所守也岱宗者東嶽)
(名也柴者考績燎也望秩于山川者遍以尊卑祭之五嶽視三公四瀆視諸侯其餘小者或視卿大夫或)
(視伯子男矣秩次也東后東方之諸侯也恊正四時之月數及日名備有失誤者度丈尺量斗斛衡斤兩)
(五禮公侯伯子男朝聘之禮矣五玉瑞節執之曰瑞陳列曰玉也三帛所以薦玉也受瑞玉者以帛薦之)
(帛必三者高陽之後用赤繒高辛氏之後用黑繒其餘諸侯皆用白繒周禮改之為繅也二生一死贄者)
(羔鴈生也卿大夫所執雉死士所執也如者以物相授與之言授贄之器有五卿大夫上士中士下士也)
(器各異飾飾未聞所用也周禮改之飾羔鴈飾雉執之而已皆去器辛巳也復歸也廵守禮畢乃反歸矣)
(每歸用特牛告于文祖矣五月不言初者以其文相近八月十一月言初者文相遠故也)
庚寅我入邴
𫝊其言入何注据上書歸取邑已眀無事復書入也
音義(復扶又反下故復同)難也注入者非已至之文難辭也此
魯受邴與鄭同罪當誅故書入欲為魯見重難辭音
義(難乃旦反一音如字注及下同見賢徧反下同)疏(注入者至之文解云直就而入之非是將歸之)
(辭也)其日何注据取邑不日疏(注解云即隠四年春王二月莒人伐杞取牟婁)
(之屬也)難也注以歸後乃日也言時重難不可即入至
此日乃入其言我何注据吳伐我以日伐故言我疏
(注解云在哀八年春)言我者非獨我也注自入邑不得言我有
他人在其中乃得言我故能起其非獨我齊亦欲之
注時齊與鄒魯比聘會者亦欲得之故以非獨我起
齊惡齊惡起則魯蒙欲邑見於惡愈矣疏(注時齊至得之解云)
(即上三年冬齊侯鄭伯盟于石門六年夏公會齊侯盟于艾七年夏齊侯使其弟年來聘九年冬公會齊)
(侯于邴十年春王二月公會齊侯鄭伯于中丘之屬是也)
夏六月己亥蔡侯考父卒
辛亥宿男卒注宿本小國不當卒所以卒而日之者春
秋王魯以隠公為始受命王宿男先與隠公交接故卒
褒之也不名不書葬者與微者盟功薄當褒之為小國
故從小國例疏(注宿男至交接解云即上隠公元年秋九月及宋人盟于宿是也○為小至國)
(例觧云即上七年春滕侯卒不書其葬𫝊云何以不名微國也者是)
秋七月庚午宋公齊侯衛侯盟于瓦屋
八月葬蔡宣公
傳卒何以名而葬不名卒從正注卒當赴告天子君
前臣名故從君臣之正義言也而葬從主人注至葬
者有常月可知不赴告天子故自從蔡臣子辭稱公
卒何以日而葬不日卒赴注赴天子也緣天子閔傷
欲其知之又臣子疾痛不能不具以告而葬不告注
不告天子也發傳於葬者從正也疏(注發傳至正也解云言從正者)
(謂卒日葬不日者是卒葬之正法三年經云癸未葬宋繆公而書日即失其正也其衛桓公葬不發傳者)
(桓公者初則見弑于州吁終有簡慢之失侵小國之略故發傳於此)
九月辛卯公及莒人盟于包來音義(包來左氏作浮來)
傳公曷為與微者盟注据與齊高傒盟諱之音義(傒音)
(兮)疏(注解云莊二十二年秋及齊高傒盟于防傳云齊高傒者何貴大夫也曷為就吾微者而盟公)
(也公則曷為不言公諱與大夫盟也是也)稱人則從不疑也注從者随從
也實莒子也言莒子則嫌公行微不肖諸侯不肯随
從公盟而公反随從之故使稱人則随從公不疑矣
隠為桓立狐壤之戰不能死難又受湯沐邑卒無廉
耻令翬有緣諂為桓所疑故著其不肖僅能使微者
随從之耳盖痛錄隠所以失之又見獲受邑皆諱不
眀因與上相起也音義(行戶孟反難乃旦反令力呈反僅其靳反)疏(注言莒至)
(桓立解云行微者其行卑微不肖者鄭注昏禮記云不肖者不似是也○狐壤至廉耻解云在上六年春)
(○令翬至失之解云皆以其行微不肖卒無廉耻故也○又見至起也解云見獲諱不明者即言輸平是)
(也受邑諱不明者即庚寅我入邴是也何者書日入者見其重難言我者見其非獨我故也言因與上相)
(起者此經著其不肖起其事實甚惡矣)
螟注先是有狐壤之戰中丘之役又受邴田煩擾之應
音義(應應對之應)疏(注有狐壤之戰解云在六年○中丘之役解云在上七年)
冬十有二月無駭卒
傳此展無駭也何以不氏注据公子彄卒氏公子疾
始滅也故終其身不氏注嫌上貶主起入為滅不為
疾始故復為疾始滅終身貶之足見上貶為疾始滅
疏(此展無駭也解云正以上二年師云展無駭故此弟子因難之注据公子彄卒解云在五年)
九年春天王使南季來聘
三月癸酉大雨震電音義(電徒練反)
傳何以書記異也何異爾不時也注震雷電者陽氣
也有聲名曰雷無聲名曰電周之三月夏之正月雨
當冰雪雜下雷當聞於地中其雉雊電未可見而大
雨震電此陽氣大失其節猶隠公久居位不反於桓
失其宜也日者一日之中也凡災異一日者日歴日
者月歷月者時歷時者加自文為異發於九年者陽
數可以極而不還國於桓之所致音義(雊居豆反見賢徧反)疏
(注雷當至中也解云月令二月雷乃發聲故知正月之時聞於地中矣其雉雊雞乳雖起季冬之月此時)
(猶然故得言此也亦有一本云雷當聞於雉雊誤也○凡災至所致解云一日者日即此文是歷日者月)
(即桓八年冬十月雨雪之屬是也歷月者時即桓元年秋大水之屬是也歷時者加自文為異者即文二)
(年自十有二月不雨至于秋七月之屬是也)
庚辰大雨雪音義(雨于付反)
傳何以書記異也何異爾俶甚也注俶始怒也始怒
甚猶大甚也蓋師說以為平地七尺雪者盛隂之氣
也八日之間先示隠公以不宜久居位而繼以盛隂
之氣大怒此桓將怒而弑隠公之象音義(俶尺叔反始也大音)
(泰)
俠卒音義(俠音協榖梁云所俠)
𫝊侠者何疏(解云欲言大夫經不書氏欲言微者而記其卒故執不知問)吾大夫
之未命者也注以無氏而卒之也未命所以卒之者
賞疑從重無氏者少略也音義(少詩照反)疏(注解云無氏降於大夫書)
(卒隆於微者故知其未命耳)
夏城郎
秋七月
冬公會齊侯于邴音義(于邴左氏作防)
十年春王二月公會齊侯鄭伯于中丘注月者隠前為
鄭所獲今始與相見故危錄内明君子當犯而不校也
疏(注犯而不校解云謂校接之交不謂為報也)
夏翬帥師會齊人鄭人伐宋
𫝊此公子翬也何以不稱公子注据楚公子嬰齊貶
後復稱公子音義(復扶又反乂音服)疏(解云正以上四年帥師不言公子翬故此)
(弟子因以難之注解云成二年公及楚人已下盟于蜀彼𫝊云此楚公子嬰齊也其稱人何得一貶焉爾)
(至成六年書楚公子嬰齊率師伐鄭是也)貶曷為貶隠之罪人也故終隠
之篇貶也注嫌上一貶可移於他事者故終隠之篇
貶之明為隠貶所以起隠之罪人也音義(明為于偽反下先為)
(同)疏(注解云上一貶謂四年時也)
六月壬戌公敗宋師于菅音義(敗必邁反凡臨佗曰敗皆同此音菅古顔反)
辛未取郜音義(郜古報反)辛巳取防
𫝊取邑不日此何以日注据取闞不日也音義(闞古暫反)
疏(注解云即昭三十二年春王正月取闞是也)一月而再取也注欲起一
月而再取故日何言乎一月而再取注据取漷東田
及沂西田亦一月再取兩邑不日音義(漷火虢反又音郭沂魚依)
反疏(注解云哀二年春王二月季孫斯叔孫州仇仲孫何忌帥師伐邾婁取漷東田及沂西田是也)
甚之也注甚魯因戰見移生事利心數動音義(數所角反)
内大惡諱此其言甚之何春秋錄内而略外於外大
惡書小惡不書於内大惡諱小惡書注明取邑為小
惡一月再取小惡中甚者耳故書也於内大惡諱於
外大惡書者明王者起當先自正内無大惡然後乃
可治諸夏大惡因見臣子之義當先為君父諱大惡
也内小惡書外小惡不書者内有小惡適可治諸夏
大惡未可治諸夏小惡明當先自正然後正人小惡
不諱者罪薄耻輕敗宋師日者見結日偏戰也不言
戰者託王於魯故不以敵辭言之所以彊王義也音
義(見賢徧反下同)
秋宋人衛人入鄭
宋人蔡人衛人伐載鄭伯伐取之
𫝊其言伐取之何注据國言滅邑言取又徐人取舒
不言伐疏(注据國言滅解云僖五年滅弦之屬是也○又徐至言伐解云在僖三年夏)易
也其易奈何因其力也因誰之力因宋人蔡人衛人
之力也注載屬為上三國所伐鄭伯無仁心因其困
而滅之易若取邑故言取欲起其易因上伐力故同
其文言伐就上載言取之也不月者移惡上三國音
義(易以豉反下及注同屬音燭適也)疏(注不月至三國解云正以滅國例月故也)
冬十月壬午齊人鄭人入盛注日者盛魯同姓於隠篇
再見入者眀當憂錄之音義(入盛左氏作郕後皆放此)疏(注解云正以入例時)
(傷害多則月今此云日故觧也云再見入者謂五年秋衛師入盛及此為再入者也)
十有一年春滕侯薛侯來朝
𫝊其言朝何注据内言如疏(注解云即成十三年春公如京師之屬是也)
諸侯來曰朝大夫來曰聘注𫝊言来者解内外也春
秋王魯王者無朝諸侯之義故内適外言如外適内
言朝聘所以别外尊内也不言朝公者禮朝受之於
大廟與聘同義音義(别彼列反)疏(注𫝊言至内也解云謂内鄊外不言來外鄊内)
(乃言來今言諸侯來曰朝大夫来曰聘者据外鄉内言之故云解内外也○與聘同義解云即上七年夏)
(齊侯使其弟年來聘注云不言聘公者禮聘受之於大廟孝子謙不敢以已當之歸美於先君是也)其
兼言之何注据鄧榖來朝不兼言朝疏(注解云桓七年夏榖伯綏)
(來朝鄧侯吾離來朝是也)微國也注略小國也稱侯者春秋託隠
公以為始受命王滕薛先朝隠公故褒之已於儀父
見法復出滕薛者儀父盟功淺滕薛朝功大宿與微
者盟功尤小起行之當各有差也滕序上者春秋變
周之文從殷之質質家親親先封同姓音義(見法賢徧反年)
(末注同復出扶又反下文不復注故復同)
夏五月公會鄭伯于祁黎音義(祁音巨之反又上之反黎音力兮反又力私反)
(左氏作時來)
秋七月壬午公及齊侯鄭伯入許注日者危錄隠公也
為弟守國不尚推讓數行不義皇天降災諂臣進謀終
不覺悟又復搆怨入許危亡之釁外内並生故危錄之
音義(為弟于偽反年末注同數所角反釁許靳反)疏(注日者至降災解云上二年夏五月莒人入向)
(彼注云入例時傷害多則月此書日故决之○謟臣進謀解云上四年傳云百姓安子諸侯說子是也)
冬十有一月壬辰公薨
𫝊何以不書葬注据莊公書葬疏(注解云即閔元年夏六月辛酉葬我)
(君莊公是也)隠之也何隠爾弑也注為桓公所弑音義(弑申)
(志反注及下並同)弑則何以不書葬注据桓公書葬疏(注解云桓)
(十八年冬十二月己丑葬我君桓公是也桓亦被弑而書葬故難之)春秋君弑賊不討
不書葬以為無臣子也注道春秋通例與文武異疏
(注解云言文武之時周之盛德既無諸侯相犯寧有臣子弑君父者是以古典無責臣子討賊之義春秋)
(據亂而作時則有之因設其法故言與文武異)子沈子曰君弑臣不討賊非
臣也不復讎非子也葬生者之事也春秋君弑賊不
討不書葬以為不繫乎臣子也注子沈子後師眀說
此意者明臣子不討賊當絶君喪無所繫也沈子稱
子冠氏上者著其為師也不但言子曰者辟孔子也
其不冠子者他師也音義(冠氏古亂反下同)疏(注沈子至師也觧云知子)
(沈子為己師者正以下文宣五年傳云子公羊子同故也○不但至他師也解云即昭十二年傳云子曰)
(我乃知之矣之屬是也)公薨何以不地注据莊公薨于路寢不
忍言也注不忍言其僵尸之處音義(僵居良反處昌慮反)疏(注解)
(云不終天年者非人所欲故謂被殺之處為僵尸之處讀如齊人強之強非強弱之強)隠何以
無正月注据六年輸平不易隠將讓乎桓故不有其
正月也注嫌上諸成公意適可見始讓不能見終故
復為終篇去正月明隠終無有國之心但桓疑而弑
之公薨主書者為臣子恩痛之他國自從王者恩例
錄也音義(去起吕反)疏(解云即元年傳曰公何以不言即位成公意歸賵之下傳云然則何)
(言爾成公意二年子氏薨之下傳云何以不書葬成公意五年考仲子之宫下傳云然則何言爾成公意)
(非止此處故言諸也)
春秋公羊傳注疏卷三
春秋公羊傳卷三考證
公觀魚于棠傳登來之也注登來讀言得來○登字下
各本俱脱來字今增
衛師入盛傳注方伯二師諸侯一師○(臣照)按大國三
軍周制也何言方伯二師諸侯一師乎何氏見傳於
舍中軍有復古之文為此說耳(臣召南)按費誓魯人
三郊三遂是周初定制大國三軍之眀証也魯頌美
僖公復周公之宇曰公車千乘公徒三萬非三軍而
何哉公羊以舍中軍為復古非確論也
初獻六羽傳譏始僭諸公也○(臣召南)按左氏以為得
禮謂六佾是諸侯之正也公榖俱以為魯侯爵合舞
四佾而僭諸公之六佾是為失禮至榖梁所引尸子
說又不同尸子謂當時諸侯俱僭八佾魯始用六羽
為得禮也
𫝊始僭諸公昉於此乎注還從僭六羽議本所當託者
非但六也故不得復𫝊上也○(臣浩)按還從僭六羽
議絶句玩疏自眀
又疏是以不得復發𫝊云○發字各本俱誤祭今改
正
螟傳記災也注先是隠公張百金之魚設苛令急法以
禁民之所致○(臣召南)按漢儒於春秋所書災異必
事事而為之說穿鑿附會以求其合如此條據漢書
五行志引董仲舒劉向以為時公觀魚于棠貪利之
應是何休所本也
鄭人來輸平𫝊曰吾成敗矣○劉敞曰公羊說非也先
是翬與諸侯伐鄭未有平文何謂吾成敗乎且戰見
獲而謂之輸平全失事實文與義乖非聖人本心也
𫝊狐壤之戰隠公獲焉○(臣召南)按狐壤之戰据左𫝊
在惠公末年隠公尚為公子之時非此時事也凡二
𫝊記事俱屬𫝊聞故不如左氏之確
冬宋人取長葛○(臣宗楷)按冬左傳作秋前已書秋七
月則冬字為是
滕侯卒𫝊注春秋王魯滕子先朝隠公春秋褒之以禮
嗣子得以其禮祭故稱侯見其義○劉敞曰注甚迂
僻若嗣子得以其祿祭而先君得稱侯則嗣子豈不
得以其祿傳世而後君何以獨不得稱侯乎迷妄極
矣(臣照)按王魯之說何怪誕如此若如其言則祭伯
之慕義來歸經當進其爵為祭公狐壤之戰鄭莊獲
魯隠經於其元年克段當貶其爵為鄭人矣
齊侯使其弟年來聘傳母弟稱弟○顧炎武曰一父之
子而以同母不同母為親疎此人情至陋之見郭氏
曰若如公羊之說則異母兄弟不稱兄弟乎程子曰
禮文有立嫡子同母弟之說其曰同母弟盖謂嫡耳
非以同母弟為加親也
八年春宋公衛侯遇于垂注無王者云云○(臣召南)按
各本俱作無主者非也何休以此年之春不言王二
月及王三月也玩疏自明然其說曲甚矣
鄭伯使宛來歸邴傳注還至嵩如初禮○(臣召南)按尚
書無此文何氏以已意增之者疏引鄭注五禮三帛
解與孔𫝊不同
又疏高陽之後用赤繒○(臣浩)按以下句高辛氏例
之此句少一氏字又此條疏多可疑如三年一使三
公黜陟解曰書𫝊文五年親自廵狩至足以知四方
之政而已解曰堯典文皆甚疎略
宿男卒注故從小國例○劉敞曰宿是小國何說從小
國例乎
無駭卒𫝊何以不氏注据公子彄卒氏公子○(臣浩)按
各本俱作莊公子彄非也下疏自明今改正
翬帥師會齊人鄭人伐宋𫝊此公子翬也疏正以上四
年帥師不言公子翬○各本俱作正以上四年師解
云言公子翬誤也推尋文義應作正以上四年帥師
不言公子翬今改正
宋人蔡人衛人伐載鄭伯伐取之○(臣召南)按左氏經
作戴此條釋文不及何也
滕侯薛侯來朝𫝊微國也注稱侯者春秋託隠公以為
始受命王滕薛先朝隠公故褒之○(臣召南)按何氏
曲說至斯而極滕薛之爵為侯周先王之班爵也滕
侯之先薛侯周禮之定制也何氏於八年宛來歸邴
注曰甚惡鄭伯無尊事天子之心專以湯沐邑歸魯
背悖當誅則亦眀著尊王之大義矣於滕薛来朝又
以為王魯不又自相矛盾乎
春秋公羊傳卷三考證
