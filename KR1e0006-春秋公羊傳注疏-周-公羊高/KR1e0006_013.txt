春秋公羊傳注疏卷十三(起文公元年盡九年)
漢何休學唐陸德明音義
文公
元年春王正月公即位
二月癸亥朔日有食之注是後楚世子商臣弑其君楚
滅江六狄北侵中國疏(注是後至其君解云即下經云冬十月丁未楚世子商臣弑其)
(君髠是也○楚滅江六解云即下四年秋楚人滅江五年秋楚人滅六是也○狄北侵中國解云即下四年夏)
(狄侵齊七年夏狄侵我西鄙之屬是也)
天王使叔服來會葬
傳其言來會葬何注据奔喪以非禮書歸含且賵不
言來音義(歸含本又作唅戸暗反五年經同賵芳鳳反)疏(注据奔喪以非禮書解云即定)
(十五年夏五月壬申公薨于高寢下云邾婁子來奔喪傳云其言來奔喪非禮也是○歸含至言來解云)
(下五年春王正月王使榮叔歸含且賵是也)會葬禮也注但解會葬者明
言來者常文不為早晚施也常事書者文公不肖諸
侯莫肯會之故書天子之厚以起諸侯之薄蓋以長
補短也叔服者王子虎也服者字也叔者長幼稱也
不繫王者不以親疏錄也不稱王子者時天子諸侯
不務求賢而專貴親親故尤其在位子弟刺其早任
以權也魯得言公子者方錄異辭故獨不言弟也諸
侯得言子弟者一國失賢輕音義(不為于偽反下不為同長丁丈反稱)
(尺證反)疏(注但解至施也解云在隱元年也○常事書者解云僖公之卒在去年十二月至今年四)
(月葬之是為五月而葬叔服來會附在葬前適得其所故謂之常事常事不書今書之故須注解○文公)
(至會之解云正以下七年秋八月公會諸侯晉大夫盟于扈傳云諸侯何以不序大夫何以不名公失序)
(也公失序奈何諸侯不可使與公盟眣晉大夫使與公盟也注云文公為諸侯所薄賤不見序故深諱為)
(不可知之辭是其不肖諸侯莫肯會之之義也○故書至之薄解云言天子恩厚於文公而經書其會葬)
(起諸侯之薄無恩於文公故經不書矣而襄三十一年冬十月滕子來會葬亦是常事而書之者亦起當)
(時更無人會故彼注云此書者與叔服同義是也○蓋以長補短也解云謂書天子得禮欲以補諸侯之)
(短令其非禮見矣其非禮者不相會葬是也○叔服至稱也解云知叔服為王子虎者正以下三年夏五)
(月王子虎卒傳云王子虎者何天子之大夫也外大夫不卒此何以卒新使乎我也注云王子虎即叔服)
(也新為王者使來會葬在葬後三年中卒君子恩降於親親則加報之故卒明當有恩禮是也○不繫至)
(錄也解云若繫王宜云王使王服子來會葬似若宣十五年王札子矣今不如此者春秋主見天子之厚)
(使來會葬而巳何須錄其使人之親疏乎是以不言王服子矣宣十五年王札子殺召伯毛伯傳云王札)
(子者何長庶之號注云子者王子也天子不言子弟故變文上札繫先王以明之是其類也○不稱至權)
(也解云言尤其在位子弟則知聘使與會盟之時不得稱子弟於其卒與奔猶得稱之何者卒與出奔不)
(復在位何須刺其早任以權乎即下三年夏五月王子虎卒襄三十年夏王子瑕奔晉之屬是也○魯得)
(至弟也解云魯君在位公子得言之者即桓三年公子翬如齊逆女莊二年公子慶父伐於餘丘之屬是)
(也言方錄異辭者謂上異於天子下異於諸侯見其為新王之義故曰方錄異辭矣故獨不言弟也者謂)
(尤其在位之弟若其卒與出奔不妨有之即宣十七年冬公弟叔肸卒之屬是也○諸侯至賢輕解云諸)
(侯在位公子得見經者即宣二年春及鄭公子歸生戰于大棘之屬是也其諸侯在位之弟得見經者即)
(隱七年夏齊侯使其弟年來聘桓十四年夏鄭伯使其弟語來盟之屬是也一國失賢輕者雖是不務求)
(賢而專貴親親要其一國失賢其罪輕故也)
夏四月丁巳葬我君僖公
天王使毛伯來錫公命音義(錫思歴反)
傳錫者何賜也命者何加我服也注復發傳者嫌禮
與桓公同死生異也主書者惡天子也古者三載考
績三考黜陟幽明文公新即位功未足施而錫之非
禮也音義(復扶又反惡烏路反)疏(解云明始即位未有功美天子加錫異於常典故執不知)
(問注復發至禮也解云莊元年王使榮叔來錫桓公命傳云錫者何賜也注云上與下之辭傳又云命者)
(何加我服也注云增加其衣服命有異於諸侯然則若不重發即嫌悉與桓公同故復言之明有異矣彼)
(是贈死之衣此是朝祭之服故言死生異也云云之說在莊元年)
晉侯伐衞
叔孫得臣如京師注書者與莊二十五年同知不為喪
聘書者聘為貢職天子當得異方之物以事宗廟又欲
以知君父無恙不以喪廢故不譏也如他國就不三年
一譏而巳音義(恙餘亮反)疏(注書者至譏也解云即莊二十五年冬公子友如陳彼注云如)
(陳者聘也内朝聘言如者尊内也書者錄内所交接也今此亦然故曰同也○如他至而已解云如他國所以)
(合譏者正以聘是吉禮又非君父之國於喪宜廢故也言就不三年一譏而巳者即下二年冬公子遂如齊納)
(幣傳云納幣不書此何以書譏何譏爾譏喪娶也娶在三年之外則何譏乎喪娶三年之内不圖婚是也言就)
(其重者一譏而已其餘不譏從可知)
衞人伐晉
秋公孫敖會晉侯于戚音義(戚午寂反)
冬十月丁未楚世子商臣弑其君髠注楚無大夫言世
子者甚惡世子弑父之禍也不言其父言其君者君之
於世子有父之親有君之尊言世子者所以明有父之
親言君者所以明有君之尊又責臣子當討賊也日者
荆蠻子弑父忍言其日音義(髠苦門反左氏作頵)疏(注楚無至賊也解云下九)
(年冬楚子使椒來聘傳云椒者何楚大夫也楚無大夫此何以書始有大夫也始有大夫則何以不氏許夷狄)
(者不一而足也然則至下九年楚始有大夫則知此處未有大夫也既無大夫其世子亦未當見故解之○日)
(者至其日解云如此注者正決襄三十年夏四月蔡世子般弑其君固何氏云不日者深為中國隱痛有子弑)
(父之禍故不忍言其日是也)
公孫敖如齊注書者譏喪娶吉凶不相干
二年春王二月甲子晉侯及秦師戰于彭衙秦師敗績
注稱秦師者愍其衆惡其將前以不用賢者之言匹馬
隻輪無反者今復重師敗績師敵君不正者賤之不嫌
得敵君音義(衙音牙本或作牙惡烏路反將子匠反復扶又反下不復皆同重直用反)疏(注稱)
(秦至其將解云正以秦于是時未有大夫則不合稱師今而稱師故解之○前以至敗績解云在僖三十三年)
(矣○師敵至敵君解云僖二十八年夏晉侯以下及楚人戰于城濮傳云此大戰也曷為使微者子玉得臣也)
(子玉得臣則其稱人何貶大夫不敵君也然則彼是大夫嫌其與君敵故正之稱人此師者乃是秦之衆人是)
(以不勞正之耳)
丁丑作僖公主
傳作僖公主者何疏(解云欲言是禮書而譏之欲言非禮禮有作主之事故執不知)
(問)為僖公作主也注為僖公廟作主也主狀正方穿
中央達四方天子長尺二寸諸侯長一尺音義(為僖于偽)
(反下蓋為以為下欲為同)疏(注主狀至一尺解云皆孝經說文也卿大夫以下正禮無主故不言之云)
(云之說備在左氏)主者曷用虞主用桑注禮平明而葬日中
而反虞以陽求陰謂之虞者親喪以下壙皇皇無所
親求而虞事之虞猶安神也用桑者取其名與其麤
觕所以副孝子之心禮虞祭天子九諸侯七卿大夫
五士三其奠處猶吉祭音義(壙苦晃反又音曠麤才古反又七奴反)疏
(注禮平至反虞解云出檀弓與士虞記也言以陽求陰者謂以日中求神是也而鄭注士虞記云朝葬而)
(日中虞君子舉事必用辰正也者兩相須也彼鄭氏又云再虞三虞皆質明則日中而反虞者指葬日言)
(之○禮虞至吉祭解云自諸侯七以下雜記文其天子九虞者何氏差之耳異義左氏說亦有成文云云)
(之說具左氏傳疏)練主用栗注謂期年練祭也埋虞主於兩
階之間易用栗也夏后氏以松殷人以柏周人以栗
松猶容也想見其容貌而事之主人正之意也柏猶
廹也親而不遠主地正之意也栗猶戰栗謹敬貌主
天正之意也禮士虞記曰桑主不文吉主皆刻而諡
之蓋為禘祫時别昭穆也虞主三代同者用意尚麤
觕未暇别也音義(期音基三年注同正音征下同别彼列反下同)疏(注謂期至栗也)
(解云出禮記文○夏后至以栗解云出論語而鄭氏注云謂社主正以古文論語哀公問社於宰我故也)
(今文論語無社字是以何氏以為廟主耳)用栗者藏主也注藏于廟室中
堂所當奉事也質家藏于堂作僖公主何以書注据
作餘公主不書譏何譏爾不時也其不時奈何欲久
喪而後不能也注禮作練主當以十三月文公亂聖
人制欲服喪三十六月十九月作練主又不能卒竟
故以二十五月也日者重失禮鬼神疏(注禮作至三月解云即禮)
(記云十三月而練是也○日者至鬼神解云即隱五年注云失禮鬼神例日是也)
三月乙巳及晉處父盟
傳此晉陽處父也何以不氏注据晉陽處父伐楚救
江疏(注解云即下三年冬晉陽處父帥師伐楚救江是也)諱與大夫盟也注諱
去氏者使若得其君如經言邾婁儀父矣不地者起
公就於晉也日者起公盟也俱沒公齊高傒不使若
君處父使若君者親就其國恥不得其君故使若得
其君也如晉不書不致者深諱之音義(去起呂反)疏(注諱去至)
(晉也解云儀父之事在隱元年凡五等諸侯失爵在名字之例者但直書其名字不言其氏即倪黎來祭)
(叔邾婁儀父之類是也今此處父無氏故云使若得其君矣○日者起公盟也解云正以微者盟例不日)
(故也○俱沒至君也解云高傒之事在莊二十二年彼經云秋七月丙申及齊高傒盟于防是也○如晉)
(至諱之解云正決下三年冬公如晉十有二月己巳公及晉侯盟四年春公至自晉之文也)
夏六月公孫敖會宋公陳侯鄭伯晉士縠盟于垂斂音
義(縠戸木反垂歛左氏作垂隴)注盟不日者欲共盟誅商臣雖不能
誅猶為疾惡故也褒與信辭也不如平丘兩舉會盟詳
錄之者時至即盟會禮不成疏(注雖不能誅解云正以共討惡逆乃是義之高)
(者若能誅之理應書見似若昭四年經書執齊慶封殺之然今無其經故知不能誅也○不如至不成解云即)
(昭十三年公會劉子晉侯以下于平丘八月甲戌同盟於平丘是也)
自十有二月不雨至于秋七月
傳何以書記異也注以不言旱大旱以災書此亦旱
也曷為以異書大旱之日短而云災注云言也言有
災疏(大旱以災書解云即僖二十一年經書夏大旱傳云何以書記災也是也)故以災書
此不雨之日長而無災故以異書也注此祿去公室
政在公子遂之所致也不就莊三十一年發傳者此
最甚事著疏(注不就至事著解云莊三十一年冬不雨傳云何以書記災也然則彼一時不)
(雨是以不得發傳云不雨之日長此則歷四時故言最甚事著也)
八月丁卯大事于大廟躋僖公音義(大廟音泰下大祖皆同躋子兮反升)
(也本又作隮同)
傳大事者何疏(解云欲言大祭無禘祫之文欲言時祭而經書大故執不知問)大祫
也注以言大與有事異又從僖八年禘數之知為大
祫音義(祫音洽禘大帝反數所主反)疏(注以言至事異解云宣八年夏六月辛巳有事于大)
(廟彼是時祭不言大則知此言大者是大祭明矣○又從僖至大祫解云春秋說文云三年一祫五年一)
(禘爾雅云禘大祭也孫氏云禘五年大祭也然則三年一祫五年一禘禮如然也案僖八年秋七月禘於)
(大廟從此以後三年一祫數則十一年祫十四年祫十七年祫二十年祫二十三年祫二十六年祫二十)
(九年祫三十二年祫文二年祫也若作五年一禘數則從僖公八年禘十三年禘十八年禘二十三年禘)
(二十八年禘三十三年禘文五年禘則文二年非禘年正當合祫故知此年大事為祫矣是以注云又從)
(僖八年禘數之知為大祫也若然從僖八年禘數之則十一年祫十三年禘隨次而下至僖二十三年并)
(為禘祫何得下傳云五年而再殷祭者蓋為其初時三年作祫五年作禘大判言之得言五年而再殷祭)
(其間三五參差隨次而下何妨或有同年時乎知非祫與禘相因而數為三年五年者若從僖八年禘十)
(一年祫十六年禘十九年祫數之至僖三十二年禘文公二年祫亦相當但於五年而再殷祭之言不合)
(故不得然)大祫者何疏(解云正以祫小于禘而文加大故執不知問)合祭也其
合祭奈何毁廟之主陳于大祖注毁廟謂親過高祖
毁其廟藏其主于大祖廟中禮取其廟室笮以為死
者炊沐大祖周公之廟陳者就陳列大祖前大祖東
鄉昭南鄉穆北鄉其餘孫從王父父曰昭子曰穆昭
取其鄉明穆取其北面尚敬音義(笮側白反炊昌垂反沐音木鄉許亮)
(反)疏(注禮取至炊沐解云出禮記文)未毁廟之主皆升合食于大祖
注自外來曰升五年而再殷祭注殷盛也謂三年祫
五年禘禘所以異於祫者功臣皆祭也祫猶合也禘
猶諦也審諦無所遺失禮天子特禘特祫諸侯禘則
不礿祫則不嘗大夫有賜於君然後祫其高祖音義
(諦音帝礿羊略反)疏(注禘所以至皆祭也解云出禮記與春秋說文○禮天至特祫解云禮記及春)
(秋說文即不主禘祫是也○諸侯至不嘗解云即禮記王制所云夏禘則不礿秋祫則不嘗是也○大夫)
(至高祖解云正以於禮不得故也)躋者何疏(解云先君昭穆自有常次今而言躋故執不知)
(問)升也何言乎升僖公注据禘于大廟不道所升疏
(注据禘至所升解云即僖八年秋七月禘于大廟用致夫人是也)譏何譏爾逆祀也
其逆祀奈何先禰而後祖也注升謂西上禮昭穆指
父子近取法春秋惠公與莊公當同南面西上隱桓
與閔僖亦當同北面西上繼閔者在下文公緣僖公
於閔公為庶兄置僖公於閔公上失先後之義故譏
之傳曰後祖者僖公以臣繼閔公猶子繼父故閔公
於文公亦猶祖也自先君言之隱桓及閔僖各當為
兄弟顧有貴賤耳自繼代言之有父子君臣之道此
恩義逆順各有所施也不言吉祫者就不三年不復
譏略為下張本音義(禰乃禮反)疏(注不言至張本解云閔二年夏五月乙酉吉禘)
(于莊公傳云其言吉何言吉者未可以吉也曷為未可以吉未三年也然則吉禘于莊公在三年之内今)
(此大事亦在三年之内是不須更言吉祫以譏之但略言大事于大廟為下躋僖公張本而巳)
冬晉人宋人陳人鄭人伐秦
公子遂如齊納幣
傳納幣不書疏(解云正以桓三年秋公子翬如齊逆女不書納幣故難之)此何以
書譏何譏爾譏喪娶也娶在三年之外則何譏乎喪
娶注据逆在四年音義(娶七住反本亦作取同)三年之内不圖
婚注僖公以十二月薨至此未滿二十五月又禮先
納采問名納吉乃納幣此四者皆在三年之内故云
爾吉禘于莊公譏然則曷為不於祭焉譏注据吉禘
于莊公譏始不三年大事圖婚俱不三年大事猶從
吉禘不復譏三年之恩疾矣注疾痛非虛加之也注
非虛加責之以人心為皆有之注以人心為皆有疾
痛不忍娶以人心為皆有之則曷為獨於娶焉譏注
据孝子疾痛吉事皆不當為非獨娶也娶者大吉也
注合二姓之好傳之於無窮故為大吉音義(好呼報反傳直)
(專反)非常吉也注與大事異其為吉者主於已注主於
己身不如祭祀尚有念先人之心以為有人心焉者
則宜於此焉變矣注變者變慟哭泣也有人心念親
者聞有欲為已圖婚則當變慟哭泣矣况乃至于納
幣成婚哉音義(慟杜貢反)
三年春王正月叔孫得臣會晉人宋人陳人衞人鄭人
伐沈沈潰音義(沈音審國名潰戶内反)
夏五月王子虎卒
傳王子虎者何疏(解云欲言大夫例不書卒欲言諸侯而經書王子故執不知問)天
子之大夫也外大夫不卒此何以卒注据原仲也疏
(注解云即莊二十七年秋公子友如陳葬原仲是也)新使乎我也注王子虎即
叔服也新為王者使來會葬在葬後三年中卒君子
恩隆於親親則加報之故卒明當有恩禮也尹氏卒
日此不日者在期外也名者卒從正音義(使所吏反)疏(注尹)
(氏至外也解云隱三年夏四月辛卯尹氏卒下傳云外大夫不卒此何以卒天王崩諸侯之主也何氏云)
(時天王崩魯隱往奔喪尹氏主儐贊諸侯與隱交接而卒恩隆於王者則加禮錄之故為隱恩痛之日者)
(恩錄之明當有恩禮然則彼天王崩尹氏四月卒仍在期内其恩近故書日此則巳經三年其恩殺故不)
(日是以注云在期外○名者卒從正解云隱八年夏六月己亥蔡侯考父卒八月葬蔡宣公傳云卒從正)
(何氏云卒當赴告天子君前臣名故從君臣之正義言也傳云而葬從主人何氏云至葬者有常月可知)
(不赴告天子故自從蔡臣子辭稱公然則此亦從君臣之正義言之故云名者卒從正也)
秦人伐晉
秋楚人圍江
雨螽于宋音義(雨于付反傳及注同一音如字螽音終)
傳雨螽者何疏(解云欲言是雨而特施于螽欲言非雨而文言雨螽故執不知問)死
而墜也注以先言雨也墜隋地也不言如雨言雨螽
者本飛從地上而下至地似雨尤醇音義(墜直類反注同隋大)
(果反上時掌反醇音純)疏(注以先言雨也解云正以先言雨後言螽則知死而墜者也○不言至尤)
(醇解云欲道莊七年星霣如雨者本從天來又不及地如雨不醇故云如雨此則初從地上而還至地故)
(不言如言其真似雨也)何以書記異也外異不書此何以書為
王者之後記異也注螽猶衆也衆死而墜者羣臣將
爭彊相殘賊之象是後大臣比爭鬭相殺司城驚逃
子哀奔亡國家廓然無人朝廷久空蓋由三世内娶
貴近妃族禍自上下故異之云爾音義(為于偽反近附近之近)
疏(注是後至相殺解云即七年夏宋人殺其大夫八年冬宋人殺其大夫是也○司城驚逃解云即八)
(年冬宋司城來奔是也○子哀奔亡解云十四年秋宋子哀來奔是也○蓋由三世内娶解云僖二十五)
(年及十七年傳皆云宋三世無大夫三世内娶也之屬是也)
冬公如晉十有二月已已公及晉侯盟
晉陽處父帥師伐楚救江
傳此伐楚也其言救江何注据兩之當先言救也非
兩之當重出處父也生事當言遂三者皆違例知後
言救江起伐楚意故問之音義(重直用反)疏(注据兩至救也解云即僖)
(二十五年秋楚人圍陳納頓子于頓傳云何以不言遂兩之也是也必知先言救者正以其江近楚遠故)
(也○非兩至父也解云即僖二十八年春晉侯侵曹晉侯伐衛傳云曷為再言晉侯非兩之也是也○生)
(事當言遂解云即宣元年秋楚子鄭人侵陳遂侵宋是也)為諼也注諼詐音義(諼許)
(元反)其為諼奈何伐楚為救江也注救人之道當指其
所之實欲救江而反伐楚以為其勢必當引圍江兵
當還自救也故云爾孔子曰自古皆有死民無信不
立
四年春公至自晉
夏逆婦姜于齊疏(解云隱二年注云不親迎例月重錄之今此書時者蓋以娶于大夫賤不)
(可以奉宗廟故略之)
傳其謂之逆婦姜于齊何注据不書逆者主名不言
如齊不稱女疏(注解云決宣元年公子遂如齊逆女之經也)略之也注稱
婦姜至文也逆與至共文故為略疏(注解云欲道遂以夫人婦姜至)
(自齊之經還至始言婦姜今此始逆己言婦姜故云逆與至共文耳)高子曰娶乎大夫
者略之也注賤非所以奉宗廟故略之不書逆者主
名卑不為錄使也不言如齊者大夫無國也不稱女
者方以婦姜見與至共文重至也不稱夫人為致文
者賤不可奉宗廟也不言氏者本當稱女女者父母
辭君子不奪人之親故使從父母辭不言氏音義(為于)
(偽反使所吏反見賢徧反)疏(注不言至言氏解云莊二十七年秋公子友如陳葬原仲案彼亦是大夫)
(無國而得言如陳者何氏云不言如陳嫌不辟國事實私行也是也)
狄侵齊
秋楚人滅江
晉侯伐秦
衞侯使寗俞來聘音義(寗乃定反俞音餘)疏(解云正本作速字故賈氏云公羊曰)
(寗速是也)
冬十有一月壬寅夫人風氏薨
五年春王正月王使榮叔歸含且賵
傳含者何疏(解云欲言實口上下無例欲言佗物而經書含故執不知問)口實也
注孝子所以實親口也緣生以事死不忍虚其口天
子以珠諸侯以玉大夫以碧士以貝春秋之制也文
家加飯以稻米音義(飯扶晚反)疏(注天子至以貝解云皆春秋說文故云春秋之)
(制也○文家加飯以稻米解云即禮記檀弓下篇云飯用米貝弗忍虚也)其言歸含且賵
何注据宰咺歸兩賵不言且也連賵何之者嫌据賵
言歸音義(咺况阮反)疏(注据宰至且也解云即隱元年秋七月天王使宰咺來歸惠公仲子)
(之賵是也○連賵至言歸解云若傳直言其言且何即嫌責此賵事亦當言歸故連言賵以辯嫌)兼
之兼之非禮也注且兼辭以言且知幾兼之也含言
歸者時主持含來也去天者含者臣子職以至尊行
至卑事失尊之義也不從含晚言來者本不當含也
主書者從含也音義(去起吕反下同)疏(注含者臣子職解云正以大宰掌之故也)
(○不從至含也解云正以含者殯前之禮遙始行之故知晚然則宜言來以見晚而不言來者正以本不)
(當含寧得責其晩乎○主書至含也解云言春秋主書此事者正欲譏其含而并言且賵者因譏之)
三月辛亥葬我小君成風
傳成風者何疏(觧云欲言其妾經書小君欲言夫人不同夫諡故執不知問)僖公
之母也注風氏也任宿顓臾之姓音義(任音壬顓音專臾音榆)
疏(注風氏至之姓解云風氏謂此成風即上文風氏薨者矣知任宿等之姓者左傳文)
王使召伯來會葬注去天者不及事刺比失喪禮也
夏公孫敖如晉
秦人入鄀音義(鄀音弱)
秋楚人滅六疏(解云不月者略夷狄滅小國也說在僖二十六年)
冬十月甲申許男業卒疏(解云正本作辛字)
六年春葬許僖公
夏季孫行父如陳
秋季孫行父如晉
八月乙亥晉侯讙卒音義(讙好官反)
冬十月公子遂如晉葬晉襄公注書遂者刺公生時數
如晉葬不自行非禮也禮諸侯薨使大夫弔自會葬音
義(數所角反)疏(注解云晉侯生時公數如晉者即上二年三月乙巳及晉處父盟彼下注云如晉不書不)
(致者深諱之三年冬公如晉之屬是也言葬不自行非禮云云者異義公羊說云襄三十年叔弓如宋葬宋共)
(姬譏公不自行也者與此注合)
晉殺其大夫陽處父晉狐射姑出奔狄音義(射音亦又音夜穀梁)
(作夜)
傳晉殺其大夫陽處父則狐射姑曷為出奔注据蔡
殺其大夫公子燮蔡公子履出奔楚此非同姓恐見
及疏(注解云事在襄二十年秋彼則履是燮之同姓言恐禍及已而出奔此非同姓而亦奔故難之)
射姑殺也注以非恐見及知其殺射姑殺則其稱國
以殺何君漏言也注自上言泄下曰漏音義(漏力豆反泄也)
(泄息列反又以制反)其漏言奈何君將使射姑將注謂作中軍
大夫音義(將子匠反下同)陽處父諫曰射姑民衆不說不可
使將於是廢將陽處父出射姑入君謂射姑曰陽處
父言曰射姑民衆不說不可使將射姑怒出刺陽處
父於朝而走注明君漏言殺之當坐殺也易曰君不
密則失臣臣不密則失身幾事不密則害成音義(說音)
(悦下同刺七亦反又一音七賜反)疏(注明君至殺也解云襄公當坐則例去其葬而上文經書冬十)
(月公子遂如晉葬襄公者蓋謂葬訖乃相殺不得追去葬是以穀梁傳曰襄公死處父主竞上之事夜姑)
(使人殺之是也然則此傳雖連言之仍不妨殺之在葬後是以經書葬在殺前矣○易曰君不密至則害)
(成解云上繫辭文也鄭氏云幾微也密靜也言不慎于微而以動作則禍變必成)
閏月不告月猶朝于廟
傳不告月者何疏(解云欲言朔日文不言朔欲言非朔刺其不告故執不知問)不
告朔也注禮諸侯受十二月朔政於天子藏于大祖
廟每月朔朝廟使大夫南面奉天子命君北面而受
之比時使有司先告朔謹之至也受於廟者孝子歸
美先君不敢自專也言朝者緣生以事死親在朝朝
莫夕己死不敢渫鬼神故事必于朔者感月始生而
朝音義(大音泰比必利反朝朝上如字下直遙反渫息列反)疏(注禮諸侯至受之解云出玉藻)
(但謂禮法然非謂禮有成文○比時至告朔解云比時者言比至月初之時也○親在朝朝莫夕解云據)
(禮有朝玄端夕深衣之文故也而文王世子云文王之為世子朝於王季日三者蓋謂越禮之高矣)曷
為不告朔注据具月也天無是月也閏月矣何以謂
之天無是月非常月也注所在無常故無政也猶者
何疏(解云欲言非禮禮則有之欲言是禮而經書猶故執不知問)通可以已也注
朝者因視朔政爾無政而朝故加猶不言朔者閏月
無告朔禮也不言公者内事可知疏(注不言至可知解云欲道下十)
(六年夏五月公四不視朔言公矣故解之)
七年春公伐邾婁
三月甲戌取須朐音義(朐其俱反)
𫝊取邑不日此何以日注据取叢也疏(注解云考諸舊本叢皆作)
(闞字是以昭三十二年春王正月取闞傳云闞者何邾婁之邑也若作叢字即僖三十三年夏四月辛巳)
(晉人及姜戎敗秦于殽癸巳葬晉文公狄侵齊公伐邾婁取叢文承日月之下而將取邑不日據之非其)
(義也且案彼叢字多作鄒字耳)内辭也使若他人然注使若公春伐
邾婁而去他人自以甲戌日取之内再取邑然後甚
而日也今此一取而日故使若他人然所以深諱者
扈之盟不見序并為取邑故音義(為于偽反年末注同)疏(注内再至)
(日也解云即隱十年夏六月辛未取郜辛巳取防傳云取邑不日此何以日一月而再取也何言乎一月)
(而再取甚之也是也若然哀二年春王二月季孫斯叔孫州仇仲孫何忌帥師伐邾婁取漷東田及泝西)
(田亦是再取邑而不日者隱公之時新王始起當先自正而比取人邑小惡之甚者書日以甚之至定哀)
(之時久致太平内之小惡亦諱而不書是以不書其日矣所以不全諱之者如彼注云○今此至人然解)
(云舊本故下有知字○扈之至邑故解云扈之盟在下文秋八月)
遂城郚注主書者甚其生事困極師衆音義(郚音吾)
夏四月宋公王臣卒注不書葬者坐殺大夫也不日者
内娶略疏(注不書至夫也解云正以僖二十四年宋公王臣即位至二十五年夏宋殺其大夫而不)
(書葬明其坐此故也○不日至娶略解云正決僖九年春王三月丁丑宋公禦說卒書丁丑故也)
宋人殺其大夫
傳何以不名注据宋殺其大夫山名疏(注解云即成十五年秋宋)
(殺其大夫山是也)宋三世無大夫三世内娶也注故使無大
夫疏(解云僖二十五年傳云宋三世無大夫三世内娶也注云三世謂慈父王臣處臼也内娶大夫)
(女也言無大夫者禮不臣妻之父母國内皆臣無娶道故絶去其大夫名正其義也是也然則彼己有傳)
(今復發之者恐大夫不書名更有他義故明之其有佗義者即莊二十六年夏曹殺其大夫傳云何以不)
(名衆殺之之類是耳)
戊子晉人及秦人戰于令狐音義(令力丁反)晉先眛以師奔
秦音義(眛音蔑左氏作蔑)疏(晉先眛解云左氏穀梁作先蔑)
傳此偏戰也何以不言師敗績注据秦師敗績疏(注解)
(云即上二年春王二月甲子晉侯及秦師戰于彭衙秦師敗績是也)敵也注俱無勝負
此晉先眛也其稱人何注据奔無出文知先眛也貶
曷為貶注据新築之戰衞孫良夫敗績不貶疏(注解云即)
(成二年夏衞孫良夫帥師及齊師戰于新築衞師敗績是也)外也其外奈何以師
外也注懷持二心有功欲還無功便持師出奔故於
戰貶之起其以師外也本所以懷持二心者其咎亦
由晉侯要以無功當誅也不起者敵而外事可知也
音義(咎其九反)疏(注不起至知也解云言所以不申作文起見晉侯要以無功當誅之義者以其)
(可知故也)何以不言出注据楚囊瓦俱戰而奔言出疏(注解)
(云即定四年冬蔡侯以吳子及楚人戰于伯莒楚師敗績楚囊瓦出奔鄭也以此言之則令狐非晉地伯)
(莒為楚地明矣)遂在外也注起其生事成於竟外從竟外去
狄侵我西鄙
秋八月公會諸侯晉大夫盟于扈
傳諸侯何以不序大夫何以不名注序次也据新城
盟諸侯序趙盾名疏(注解云即下十四年夏六月公會宋公陳侯以下晉趙盾癸酉)
(同盟于新城是)公失序也公失序奈何諸侯不可使與公盟
眣晉大夫使與公盟也注以目通指曰眣文公内則
欲久喪而後不能喪娶逆祀外則貪利取邑為諸侯
所薄賤不見序故深諱為不可知之辭不日者順諱
為善文也音義(眣音舜本又作眣伊乙反又大結反以目通指曰眣本又作䀵音同字書)
(云眣瞚也以忍反)疏(注以目通指曰眣解云言其用目視之而并指向魯若今時瞬眼矣○文公至)
(不能解云即上二年二月丁丑作僖公主傳云何以書譏何譏爾不時也其不時奈何欲久喪而後不能)
(是也○喪娶逆祀解云其喪娶即二年冬公子遂如齊納幣傳云何以書譏喪娶是也其逆祀即二年秋)
(大事于太廟躋僖公傳云何譏爾逆祀也者是也而先引喪娶者正以納幣之前仍有數禮不妨在大事)
(之前故見之○外則貪利取邑解云即上春公伐邾婁取須朐是也○不日至文也解云正以日為不信)
(辭故也)
冬徐伐莒注謂之徐者前共滅王者後不知尊先聖法
度今自先犯文對事連可以起同惡莒在下不得狄故
復狄徐也一罪再狄者明為莒狄之爾徐先狄在僖十
五年音義(復扶又反)疏(注謂之至同惡解云即僖十四年春諸侯城緣陵傳曰孰城之城把也曷)
(為城把滅也孰滅之蓋徐莒脅之是也言不知尊先聖法度者謂杞有禹法度也○莒在至徐也解云謂莒時)
(被伐例不得出主名是以無由狄之○徐先至五年解云即僖十五年冬楚人敗徐于婁林彼注云謂之徐者)
(為滅杞不知尊先聖法度惡重故狄之也是也)
公孫敖如莒莅盟
八年春王正月
夏四月
秋八月戊申天王崩
冬十月壬午公子遂會晉趙盾盟于衡雍音義(雍於用反)
乙酉公子遂會伊雒戎盟于暴注四日不能再出不卒
名者非一事再見也音義(雒音洛暴步報反本又作曝一音甫沃反見賢遍反)疏
(注解云欲道宣元年公子遂如齊三月遂以夫人婦姜至自齊傳云遂何以不稱公子一事而再見者卒名也)
(注云卒竟也竟但舉名者省文者言彼是一事再見故得省文與此異也)
公孫敖如京師不至復丙戌奔莒
傳不至復者何疏(解云欲言不到經有如文欲言實到復有不至之稱故執不知問)
不至復者内辭也不可使往也注安居不肯行故諱
使若已行但不至還爾即已行當道所至乃言復如
至黃矣疏(注即已至黃矣解云即宣八年夏六月公子遂如齊至黃乃復是也)不可使
往則其言如京師何遂公意也注正其義不使君命
壅塞音義(壅於勇反)何以不言出注据慶父言出奔疏(注解)
(云即上閔二年九月公子慶父出奔莒是也)遂在外也注諱使若從外來
不敢復還者也日者嫌敖罪明則起君弱故諱使若
無罪音義(復扶又反)疏(注日者至無罪解云閔二年九月公子慶父出奔莒彼注云不日者)
(内大夫奔例無罪者日有罪者月是也故此作注云日者使若無罪矣内大夫奔例日者襄二十三年冬)
(十月乙亥臧孫紇出奔邾婁之屬是也)
&KR0977;注先是公如晉公子遂公孫敖比出不可使勢奪於
大夫煩擾之應音義(&KR0977;音終)疏(注解云公子遂不可使者即僖三十年冬公子遂如)
(京師遂如晉傳云大夫無遂事此其言遂何公不得為政爾注云不從公政令也時見使如京師而横生事矯)
(君命聘晉故疾其驕蹇自專當絶之者是)
宋人殺其大夫司馬
宋司城來奔
傳司馬者何疏(解云欲言大夫例不官舉欲言非大夫而經有大夫之文故執不知問)
司城者何疏(解云欲言大夫例不官舉欲言非大夫司成者宋大夫之號故執不知問)皆
官舉也注皆以官名舉言之天子有大司徒大司馬
大司空皆三公官名也諸侯有司徒司馬司空皆卿
官也宋變司空為司城者辟先君武公名也疏(注宋變至)
(武公名也解云桓六年左氏傳文)曷為皆官舉注据宋殺其大夫山
不官舉疏(注解云即在成十五年秋)宋三世無大夫三世内娶也
注宋以内娶故威勢下流三世妃黨爭權相殺司城
驚逃子哀奔亡主或不知所任朝廷久空故但舉官
起其事也大夫相殺例皆時疏(注子哀奔亡解云即下十四年宋子哀來)
(奔是也○大夫相殺例皆時解云正以此經及下九年晉人殺其大夫先都晉人殺其大夫士縠之屬皆)
(不别書日月故也知彼此是大夫相殺之經者正以下十六年傳云大夫相殺稱人矣)
九年春毛伯來求金
傳毛伯者何疏(解云欲言諸侯經不書朝欲言大夫又不言使故執不知問)天子
之大夫也何以不稱使注据南季稱使疏(注解云即隱九年春)
(天王使南季來聘是)當喪未君也注時王新有三年喪疏(注解云即)
(去年八月天王崩是也)踰年矣何以謂之未君注据崩在八年
踰年當即位即位矣而未稱王也未稱王何以知其
即位以諸侯之踰年即位亦知天子之踰年即位也
注俱繼體其禮不得異以天子三年然後稱王亦知
諸侯於其封内三年稱子也注各信恩於其下音義
(信音申)踰年稱公矣則曷為於其封内三年稱子緣民
臣之心不可一日無君緣終始之義一年不二君注
故君薨稱子某既葬稱子明繼體以繫民臣之心疏
(踰年稱公解云莊三十二年師解云爾故據難之)不可曠年無君注故踰年
稱公緣孝子之心則三年不忍當也注孝子三年志
在思慕不忍當父位故雖即位猶於其封内三年稱
子子張曰書云高宗涼闇三年不言何謂也孔子曰
何必高宗古之人皆然君薨百官總已以聽冢宰三
年音義(涼音亮又音良闇如字又音陰)毛伯來求金何以書譏何譏
爾王者無求求金非禮也然則是王者與注据未稱
王音義(與音餘)曰非也非王者則曷為謂之王者王者
無求曰是子也注雖名為三年稱子者其實非唯繼
父之位繼文王之體守文王之法度文王之法無求
而求故譏之也注引文王者文王始受命制法度
夫人姜氏如齊注奔父母之喪也不言奔喪者尊内猶
不言朝聘也故以致起得禮也書者大夫家危重言如
齊者大夫繫國疏(注奔父母之喪也解云知者正以諸侯夫人尊重既在夫家終身不反唯)
(三年之喪乃可越竟而奔之今此夫人如齊直書不諱故知其奔父母之喪也○故以致起得禮也解云正以)
(春秋之例夫人違禮而出會者皆不致之唯此一文而書至故莊元年注云有出道乃致奔喪致是也○書者)
(至危重解云欲道夫人如齊奔父母之喪禮既許之則是常事而書之者但此夫人所適乃是大夫之家卑于)
(夫人有不制之義而危重之是以書也○言如齊至繫國解云案上四年逆婦姜之下注云不言如齊者大夫)
(無國也與此違者正以四年經云夏逆婦姜于齊逆至共文又不書如齊見其娶于大夫矣故不言如齊正由)
(大夫無國故也今此夫人仍彼婦姜一也經書如齊明知正由大夫繫國故也何者今既尊内不言奔喪若云)
(如齊即文不可施是以將大夫繫國書如齊矣)
二月叔孫得臣如京師
辛丑葬襄王
傳王者不書葬此何以書不及時書過時書注重錄
失時疏(解云正以隱三年天王崩之下師作解云天子記崩不記葬必其時也故此弟子據而難)
(之其不及時書者即宣二年十月天王崩三年正月葬匡王昭二十二年夏四月乙丑天王崩六月叔鞅)
(如京師葬景王之屬是也以其不及七月故書之也其過時書者上下無文唯桓十五年三月乙未天王)
(崩至莊三年夏五月葬桓王蓋以當之注重錄失時解云以天下共葬一人而不如禮故重錄之刺其失)
(時矣)我有往者則書注謂使大夫往也惡文公不自往
故書葬以起大夫會之日者僖公成風之喪襄王比
加禮故恩錄之所以甚責内音義(惡烏路反)疏(注日者至責内解云)
(如此注者正以昭二十二年六月叔鞅如京師葬景王之屬不日故也言襄王比加禮者即元年叔服來)
(會葬五年榮叔歸含且賵召伯來會葬之屬是也)
晉人殺其大夫先都
三月夫人姜氏至自齊注出獨致者得禮故與臣子辭
月者婦人危重從始至例疏(注出獨至子辭解云書致者臣子喜其脱危而致故)
(曰與臣子辭耳○月者至始至例解云獨行無制恐有非禮之惡故曰危重也言從始至例者即宣元年三月)
(遂以夫人婦姜至自齊成十四年九月僑如以夫人婦姜氏至自齊之屬是也)
晉人殺其大夫士縠及箕鄭父
楚人伐鄭
公子遂會晉人宋人衞人許人救鄭
夏狄侵齊
秋八月曹伯襄卒
九月癸酉地震
傳地震者何疏(解云太陰沉重本無動性而書震故執不知問)動地也注動
者震之故傳先言動者喻若物之動地以曉人也何
以書記異也注天動地靜者常也地動者象陰為陽
行是時魯文公制於公子遂齊晉失道四方叛德星
孛之萌自此而作故下與北斗之變所感同也不傳
天下異者從王内錄可知音義(行下孟反孛音佩)疏(注星孛至同也)
(解云即十四年秋七月有星孛入于北斗是也言與北斗之變所感同者即十四年注云齊晉並爭吳楚)
(更謀競行天子之事齊宋莒魯弑其君而立之應是也○不傳至可知解云僖十四年秋八月辛卯沙鹿)
(崩傳云何以書記異也外異不書此何以書為天下記異也今此地震為内錄之内為新王天下明矣故)
(言不傳天下異者從王内錄可知)
冬楚子使椒來聘音義(椒子遙反一本作萩子小反)
傳椒者何疏(解云欲言大夫不言其氏欲言微者書名見經故執不知問)楚大夫
也楚無大夫此何以書始有大夫也注入文公所聞
世見治升平内諸夏以外夷狄也屈完子玉得臣者
以起霸事此其正也聘而與大夫者本大國音義(見賢)
(徧反)疏(注入文至升平解云知文公為所聞之世者春秋說云文宣成襄所聞之世是也言見治升平)
(者升進也欲見其治稍稍上進而至于平也○内諸夏外夷狄解云即成十五年冬叔孫僑如會晉士夑)
(以下會吳于鍾離傳云曷為殊會吳外吳也曷為外也春秋内其國而外諸夏内諸夏而外夷狄是也○)
(屈完至霸事解云僖四年夏楚屈完來盟于師盟于召陵傳曰屈完者何楚大夫也何以不稱使尊屈完)
(也曷為尊屈完以當桓公也何氏云增倍使若得其君以醇霸德成王事也是也其子玉得臣者即僖二)
(十八年夏楚殺其大夫得臣何氏云楚無大夫其言大夫者欲起上楚人本當言子玉得臣所以詳錄霸)
(事是也然則彼二人皆是傳聞之世未合書之而書之者欲起齊桓晉文霸事是也○此其正至大國解)
(云等是夷狄而舒越之屬皆無大夫而楚得有大夫者正以本是大國故入所聞之世於是見法矣)始
有大夫則何以不氏注据屈完氏許夷狄者不一而
足也注許與也足其氏則當純以中國禮貴之嫌夷
狄質薄不可卒備故且以漸音義(卒七忽反)
秦人來歸僖公成風之襚音義(襚音遂贈喪之衣服)
傳其言僖公成風何兼之兼之非禮也注禮主于敬
當各使一使所以别尊卑音義(一使所吏反别彼列反下同)疏(其言)
(僖公成風之禭何解云欲言非禮禮有襚文欲言是禮而二人并致故執不知問)曷為不言
及成風注据及者别公夫人尊卑文也連成風者但
問尊卑體當絶非欲上成風使及僖公音義(上時掌反又如)
(字)疏(注据及至文也解云即僖十一年夏公及夫人姜氏會齊侯于陽榖是也)成風尊也
注不可使卑及尊也母尊序在下者明婦人有三從
之義少繫父既嫁繫夫夫死繫子音義(少詩召反)
葬曹共公音義(共音恭)
春秋公羊傳注疏卷十三
春秋公羊傳卷十三考證
二月癸亥朔日有食之注楚滅江六疏即下四年秋楚
人滅江五年秋楚人滅六是也○監本脱江五年秋
楚人滅七字(臣浩)按滅六非四年秋事注言楚滅江
六不應但解滅六不解滅江今從閣本添補
天王使叔服來會葬傳會葬禮也注常事書者文公不
肖諸侯莫肯會之故書天子之厚以起諸侯之薄○
劉敞曰何休說非也文公始即位亦有何不肖而諸
侯遂聞之乎向若天子不遣叔服則春秋便都無文
以見文公之不肖矣又云叔服不稱王子亦非也天
子之子稱王子猶諸侯之子稱公子王子有封國為
諸侯者不復稱王子以爵為重其未命為諸侯者自
當從大夫之制或名或字理適宜之非為刺親親也
凡此諸說公羊本無其說出何休耳
晉侯及秦師戰于彭衙秦師敗績注疏大夫不敵君也
○監本大夫上衍故字今去
作僖公主(○臣浩)按他廟作主不書此書蓋將躋僖公
也
傳注主狀正方穿中央達四方天子長尺二寸諸侯長
一尺疏備在左氏(○臣召南)按左氏不言主之形狀
尺寸制度又以為祔而作主更無用桑用栗之分不
知疏謂備在左氏何也
傳練主用栗注夏后氏以松殷人以柏周人以栗疏正
以古文論語哀公問社於宰我故也(○臣召南)按杜
預注作主亦用殷人以柏周人以栗二句孔疏曰論
語哀公問主於宰我宰我對曰云云先儒舊解或有
以為宗廟主者故杜依用之古論語及孔鄭皆以為
社主据此疏及左傳疏則今文論語應作哀公問主
於宰我矣
大事于太廟躋僖公傳先禰而後祖也注僖公以臣繼
閔公猶子繼父故閔公於文公亦猶祖也(○臣召南)
按公羊此義極精何氏注亦最當後漢梁太后欲以
殤帝廟次居順帝下周舉議曰春秋魯閔公無子庶
兄僖公代立其子文公遂躋僖于閔上孔子譏之書
曰躋僖公傳曰逆祀也及定公正其序經曰從祀先
公為萬世法也今殤帝在先於秩為父順帝在後于
親為子先後之義不可改昭穆之序不可亂太后從
之此事足與傳相發明
公子遂如齊納幣傳譏喪娶也○王應麟困學紀聞曰
公羊之言天理民彛之正也左氏以為禮以為孝其
害教最甚杜預謂諒闇既終嘉好之事通於内外其
悖理又甚焉又閻若璩曰公羊長於左氏此其一端
也
王使召伯來會葬注去天者不及事○劉敞曰天子使
人會葬侯國而有早晚小失耳何至遂貶去天乎(臣)
(召南)按榮叔歸含賵召伯會葬皆但稱王程子曰天
子成妾母為夫人亂倫之甚失天理矣不稱天義已
明此說較正公羊執母以子貴之說故疑含賵不可
兼何休乃謂會葬不及事皆遁辭耳
公子遂如晉葬晉襄公注書遂者刺公生時數如晉葬
不自行非禮也(○臣照)按鄰國之喪無國君親行會
葬之禮何氏云云妄說也劉敞已嘗糾之
閏月不告月猶朝于廟傳通可以巳也○劉敞曰公羊
以不告朔為禮以猶朝于廟為非禮非也閏雖無常
而政有常焉得不告如閏十二月者必有立春立春
之政所當告也(臣召南)按公羊以猶三望例猶朝于
廟此其所以失也謂天無是月是何言歟公羊不如
左氏此亦其一端也
晉人及秦人戰于令狐晉先眛以師奔秦(○臣召南)按
左氏榖梁經作晉先蔑奔秦無以師二字公羊經有
之故傳作以師外解釋文未及注
公會諸侯晉大夫盟于扈傳眣晉大夫使與公盟也○
劉敞曰在會者皆諸侯也既與公盟矣又何云眣晉
大夫乎且諸侯不欲與魯侯盟乃敢眣晉大夫使之
盟乎此事之不然者也
春毛伯來求金傳以天子三年然後稱王亦知諸侯於
其封内三年稱子也(○臣召南)按此傳則諸侯於國
内紀元曉然矣猶謂必王者然後改元不自相矛盾
乎
傳踰年稱公矣疏莊三十二年師解云爾(○臣浩)按監
本作二十年閣本作三十年皆誤也今改正
楚子使椒來聘傳始有大夫也(○臣召南)按列國以名
見者皆大夫也僖四年屈完來盟于師二十一年使
宜申來獻捷二十八年殺其大夫得臣明書于經而
以為始有大夫此何說也
又注入文公所聞世見治升平○見治升平監本訛
作見升平法今依閣本改正
春秋公羊傳卷十三考證
