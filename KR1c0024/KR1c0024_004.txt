詩傳遺說卷四宋朱鑑編
國風
論語子謂伯魚曰女為周南召南矣乎人而不為周南
召南其猶正牆面而立也與○為猶學也周南召南詩
首篇名所言皆修身齊家之事正牆面而立言即其至
近之地而一物無所見一步不可行(集注)
問程氏云詩有二南猶易有乾坤莫只是以功化淺深
言之曰不然又問莫是王者諸侯之分不同曰今只看
大序中說便可見大序云關雎麟趾之化王者之風故
係之周公鵲巢騶虞之德諸侯之風先王之所以教故
係之召公只看那化字與德字及所以教字便見二南
猶乾坤也(陳文蔚錄)
問二南之詩真是以此風化天下不曰亦不須問是要
風化天下與不風化天下關關雎鳩在河之洲云云裏
面看義今人讀書只是說向外面去却於本文全不識
(錢木之錄)
問召南之有鵲巢猶周南之有關雎言窈窕淑女則是
眀言后妃之德也惟鵲巢三章皆不言夫人之德如何
曰鳩之為物其性專静無比可借以見夫人之德也(潘時)
(舉錄)
問周南召南程子曰周南召南如乾坤詩傳注云乾統
坤坤承乾德眀之意恐是必先有周南之化然後有召
南之德曰然但程子只說如乾坤未知其意是與不是
如此乃熹之意如此說盖化是自上而化下德是自下
而承上(吕德眀錄)
先生嘗抄二南寄劉玶因題詩云闕里言詩但賜商(子貢)
(子夏)千秋誰復與相望鄒汾(孟子文中子)斷簡光前載關洛(張子)
(程子)新書襲舊芳析句分章功自小吟風弄月興何長從
容咏歎無今古此樂從兹樂未央(文集)
李燔說周南先生曰他大綱領處只是戒謹恐懼上只
是關關雎鳩便從這裏做起後面只是漸漸推得闊(沈僴)
(錄)
讀關雎詩使人有齊莊中正意思所以冠於三百篇與
禮首言毋不敬書首言欽明文思皆同(吴必大錄)
論語子曰師摰之始關雎之亂洋洋乎盈耳哉○師摰
魯樂師名摰也亂樂之卒章也史記曰關雎之亂以為
風始洋洋美盛意孔子自衛反魯而正樂適師摰在官
之初故樂之美盛如此(集注)
子曰關雎樂而不淫哀而不傷○淫者樂之過而失其
正者也傷者哀之過而害於和者也關雎之詩言后妃
之德宜配君子求之未得則不能無寤寐反側之憂求
而得之則宜其有琴瑟鐘鼓之樂盖其憂雖深而不害
於和其樂雖盛而不失其正故夫子稱之如此欲學者
玩其辭審其音而有以識其性情之正也(同上)
關雎樂而不淫哀而不傷琴瑟鐘鼓樂也寤寐輾轉哀
也烏有所謂淫與傷哉只是說情性之正子引詩大序
不是止可就詩中看從范氏說(周謨錄)
諸生講關雎樂而不淫哀而不傷有引明道之說為證
者先生曰明道言哀窈窕思賢才而無傷善之心焉此
言無傷善與所謂哀而不傷者如何對曰為其相似故
明道舉以為證曰不然無傷善與哀而不傷兩般樂而
不淫哀而不傷只是言哀樂中事謂不傷為無傷善之
心則非矣(同上)
問關雎樂而不淫哀而不傷是詩人之性情如此抑詩
之詞意如此曰也是有那情性方有那詞氣(陳淳錄)
問孔子言關雎樂而不淫哀而不傷是言樂不至於淫
哀不至於傷今詩序將哀樂淫傷判作四事似錯會論
語意以此疑大序非孔子作答曰此說得之大序未知
果誰作也(答熊夢兆)
關雎樂而不淫哀而不傷其憂也至於展轉反側而已
是不傷也其樂也至於琴瑟鐘鼓而止是不淫也是詩
人得性情之正也(沈僴錄)
又問關雎樂而不淫哀而不傷於詩何以見之曰憂止
於展轉反側若憂愁哭泣則傷矣樂止於鐘鼓琴瑟若
沉湎淫泆則淫矣(同上)
又問關雎樂而不淫哀而不傷曰此言作詩之人樂不
淫哀不傷也因問此詩是何人作曰看来恐是宫中人
作盖宫中人思得淑女以配君子故未得則哀既得則
樂然當哀而哀而亦止於展轉反側則哀不過其則當
樂而樂而亦止於鐘鼓琴瑟則樂不過其則此其性情
之正也(董銖錄)
關雎一詩義理深奥如乾坤二卦一般只可熟讀詳味
不可說至於葛覃卷耳其言迫切主於一事便不可如
此了(黃有開記)
關雎之詩非民俗所可言度是宫闈中所作木之問程
子云是周公作是否曰也未見得是(錢木之錄)
關雎之詩看得来是妾媵做所以形容得寤寐反側之
事外人做不到此(周眀作錄)
問關雎言后妃之德宜配君子故託辭以見意謂求之
未得則不能無寤寐反側之憂求之而得則宜有琴瑟
鐘鼓之樂是哀樂之𤼵而見於辭者然常人之樂易至
於淫淫者樂之過而失其正也常人之哀易至於傷傷
者哀之過而害於和也惟關雎之詩樂雖至而不失其
正憂雖深而不害於和其得情性之正如此學者須是
玩其辭審其音而後知之先生曰只玩其辭便見得若
審其音也難關雎是樂之卒章故曰關雎之亂亂者樂
之卒章也如楚辭有亂曰是也前面須更有但今不可
攷耳(鄭南升錄)
徐㝢問關雎之亂何謂樂之卒章曰自關關雎鳩至鐘
鼓樂之皆是亂想其初必是已作樂只無此詞到此處
便是亂(陳淳錄)
問關雎之亂亂何以訓終曰既奏以文又亂以武(甘節錄)
關雎之淑女似指嬪御恐非詩意(荅徐彦章)
雎鳩毛氏以為摰而有别一家作猛摰說謂雎鳩是鶚
之属鶚自是沉摰之物恐無和樂之意盖摰與至同言
其情意相與深至而未嘗狎便見其樂而不淫之意此
是興詩興起也引物以起吾意如雎鳩之摰而有别之
物荇菜是潔静和柔之物引此起興猶不甚遠其他亦
有全不相類只借他物而起吾意者雖皆是興與關雎
又略不同也(潘時舉錄)
古說關雎為王雎摰而有别居水中善捕魚說得来可
畏當是鷹鶻之類做得吕武氣象恐后妃不然熹見得
人說淮上一般水禽名王雎雖有兩箇相随然相離每
遠此說却與列女𫝊所引義合(邵浩别錄)
王鳩嘗見淮上人說淮上有之状如此間之鳩差小而
長常是雌雄二箇不相失雖然二箇不相失亦不曾相
近而立處須是隔丈来地所謂摰而有别是也人未嘗
見其匹居而乘處乘處謂四箇同處也只是二箇相随
既不失其偶又未嘗近而相狎所以為貴也(葉賀孫錄)
或讀關雎問其訓詁名物皆不能言便說樂而不淫哀
而不傷云云者余告之曰若如此讀詩則只消此八字
更添思無邪三字成十一字後便無話可說三百五篇
皆成查滓矣(文集偶讀謾記)
不妬忌是后妃之一節關雎是論其全體(李閎祖錄)
魏丙問關雎注摰至也至先生作切至說似形容其美
何如曰也只是恁地問芼字曰擇也讀詩只是將意思
想象去看不如他書字字要捉縳教定詩意只是疊疊
推上去因一事上有一事一事上又有一事如關雎形
容后妃之德如此又當知得君子之德如此又當知得
意人形容得意味深長如此必不是以下㡳人又當知
所以齊家所以治國所以平天下人君則必當如文王
后妃則必當如太姒其大原如此
先生問曹叔遐曰君舉所說詩謂關雎如何對曰謂后
妃自謙不敢當君子謂如此之淑女方可為君子之仇
匹這便是后妃之德曰鄭氏自如此說了熹看来恁地
說也得只是覺得偏主一事無正大之意關雎如易之
乾坤意思如何得恁地無方際如下面諸篇却多就一
事說這只反覆形容后妃之德而不可指說道甚麽是
德只恁地渾淪說這便見后妃德盛難言處(同上)
曹叔遐又言陳氏說關雎以美夫有謙退不敢自當君
子之德先生曰如此則淑女又别是一箇人也曰是如
此先生笑曰今人說經多是恁地回護說去如史丞相
說書多是如此說祖伊恐奔告于受處亦以紂為好人
而不殺祖伊若他人則殺之矣(黃有開記)
或問左右芼之先生曰芼是擇也左右擇而取之也(同上)
關雎章句亦方疑之當作四章三章章四句一章章八
句乃安但於舊說俱不合莫可兼存之否好逑如字乃
安毛公自不作好字說更檢兔罝好仇處看音如何恐
不須點破也蘇黃門併載馳詩中兩章四句作一章八
句文意亦似關雎末後兩章琴瑟友之鐘鼓樂之作一
章八句依故說亦得(劄劉玶書)
問卷耳與前篇葛覃同是賦體又似略不同盖葛覃直
叙其所嘗經歴之事卷耳則是託言也曰亦安知后妃
之不自采卷耳設便不曾經歴而自言我之所懷者如
此則亦是賦體也若螽斯則只是比盖借螽斯以比后
妃之子孫衆多然宜爾子孫振振兮却是說螽斯之子
孫不是后妃之子孫也盖比詩多不說破這意然亦有
說破者此前數篇賦比興皆已備矣自此推之令篇篇
各有著落乃好時舉因云螽斯是春秋所書之螽竊疑
斯字只是語辭恐不可便把螽斯為名曰詩中固有以
斯為語者如鹿斯之奔湛湛露斯之類是也然七月詩
乃云斯螽動股則恐螽斯即便是名也(潘時舉錄)
昨因聽兒輩誦詩偶得此義可以補横渠說之遺謾錄
去可於疑義簿上錄之○一章言后妃志於求賢審官
又知臣下之勤勞故采卷耳備酒漿雖后妃之識然及
其有懷也則不盈頃筐而棄置之於周行之道矣言其
憂之切也○二章三章皆臣下勤勞之甚思欲酌酒以
自解之辭凡言我者皆臣下自我也此則述其所憂又
見不得不汲汲於采卷耳也四章甚言臣下之勤勞也
(答劉玶書)
南有樛木便有葛藟纍之樂只君子便有那福履綏之
(吕德眀錄)
大學詩云桃之夭夭其葉蓁蓁之子于歸宜其家人宜
其家人而后可以教國人詩云宜兄宜弟宜兄宜弟而
后可以教國人詩云其儀不忒正是四國其為父子兄
弟足法而后民法之也此謂治國在齊其家(章句)○曰既
結上文而復引詩者三何也曰古人言必引詩盖取其
嗟歎詠歌優游厭飫有以感𤼵人之善心非徒取彼之
文證此之義而已也夫以此章所論齊家治國之事文
具而意足矣復引詩非能於其所論之外别有所𤼵眀
也然嘗試讀之則反復吟詠之間意味深長義理通暢
使人心融神會有不知手舞而足蹈者是則引詩之助
與為多焉盖不獨此他凡引詩云者皆以是而求之則
引之意可見而詩之為用亦得矣曰三詩亦有序乎曰
首言家人次言兄弟終言四國亦刑于寡妻至于兄弟
以御于家邦之意也(或問)
公侯好仇注云好仇是善匹是言其才德相合處公侯
腹心注云同心同德是言其才德與已無異了(吕德眀錄)
膽欲大而心欲小戰戰兢兢如臨深淵方能為赳赳武
夫公侯干城之事(廖德眀錄)
問芣苢薄言有之𫝊曰有藏也然其下章曰掇曰捋曰
袺曰襭而首章乃先言藏恐非其序必大恐有是得之
之義答曰首章兼舉始終而言後章乃細述其次第詩
中亦有此例或於補脱中附入亦可也(答吴必大)
問漢之廣矣不可泳思江之永矣不可方思此是興何
如曰主意只說漢有游女不可求思兩句六句是反覆
說如奕奕寢廟君子作之秩秩大猷聖人莫之他人有
心予忖度之躍躍毚兔遇犬獲之上下六句亦只興出
他人有心兩句(葉賀孫錄)
漢廣游女求而不可得行露之男不能侵陵正女豈當
時婦人蒙化而男子則非亦是偶有此樣詩說得一邊
(陳淳錄)
陳君舉詩言汝墳是已被文王之化者江漢是聞文王
之化而未被其澤者却有意思(余大雅錄)
錢木之問麟趾騶虞之詩莫是當時有此二物出来否
曰不是只是取以為比云即此便是麟便是騶虞又問
詩序說麟趾之時無義禮曰此語有病(錢木之錄)
問麟之趾傳以麟興文王后妃以趾興其子故曰麟性
仁厚故其趾亦仁厚文王后妃仁厚故其子亦仁厚然
則下文吁嗟麟兮為指誰耶答曰正指公子而言也(答吴)
(必大)
陳埴問采蘩詩何故存兩說曰如今不見得果是如何
且與兩存從来說蘩所以生蠶可以供蠶事何必抵死
說道只為奉祭祀不為蠶事(錢木之錄)
問采蘋蘩以供祭祀采枲耳以備(闕)人恐未必親爲
之曰詩人且是如此說(廖德明錄)
問采蘩詩若只作祭事說自是曉然若作蠶事說雖與
葛覃同類而恐實非也葛覃是女功采蘩是婦職以為
同類亦無不可何必以蠶事而後同耶曰此說亦姑存
之而已(潘時舉錄)
問摽有梅詩固是出於正只是如此急迫何耶曰此亦
是人之情嘗見晉宋間有怨父母之詩讀詩者於此亦
是逹男女之情(陳文蔚錄)
如摽有梅詩女子自言婚姻之意如此看来自非正理
但人情亦自有如此者不可不言向見伯恭麗澤詩有
唐人女言兄嫂不以嫁之詩亦自鄙俚可惡後来思之
亦自是見得人之情處為父母者能於是而察之則必
使之及時矣此所謂詩可以觀(錢木之錄)
古人作詩其言語多有用意不相連續如嘒彼小星三
五在東釋者皆云小星者是在天至小之星也三五在
東者是五緯之星應在於東也其言全不相貫又指前
面一燈子與背後一竹格子云似說這燈却又說在那
格子上面去不知古人作詩何故與今人語言大不相
同(黃有開記)
江大江也夏水名或以為自江而别以通於漢還復入
江冬竭夏流故謂之夏而其入江處今名夏口即詩所
謂江有汜也(楚辭集注)
問何彼穠矣詩何以錄於召南曰有是有些不稳當但
先儒相𫝊如此說也只得恁地就他說如定要分箇正
經及變詩也自難攷據如頌中盡多周公說話而風雅
又未知何如(葉賀孫錄)
今人言五男二女亦有所本詩疏所謂武王有五男二
女盖出於此五男者如左傳邗晉應韓為武之穆與成
王則五矣二女者太姬下嫁陳胡公其一也詩何彼穠
矣王姬下嫁齊侯之子則二也
騶虞詩人在壹𤼵之前使庶類蕃殖者仁也壹𤼵五豝
者義也(萬人傑錄)
騶虞之詩盖於田獵之際見動植之繁庶因以贊詠文
王平昔仁澤之所及而非指田獵之事為仁也禮曰無
事而不田曰不敬故此詩彼茁者葭仁也壹𤼵五豝義
也(吴必大錄)
吁嗟乎騶虞看来只可觧做獸名以吁嗟麟兮類之可
見若解做騶虞之官終無甚意思(沈僴錄)
邶鄘衛之詩未詳其說然非詩之本意不足深究歐公
此論得之(答何鎬書)
問柏舟詩汎彼柏舟亦汎其流注作比義看来與關關
雎鳩在河之洲亦無異彼何以為興曰他下面便說淑
女見得是因彼興此此詩才說柏舟下面便無貼意見
得其意如此(潘時舉錄)
陳埴疑柏舟詩觧日居月諸胡迭而微太深又屢辨賦
比興之體先生曰賦比興固不可以不辨然讀詩者須
當諷詠看他詩人之意是在甚處如柏舟綠衣不得於
其夫宜其怨之深矣而其言曰我思古人實獲我心又
曰静言思之不能奮飛其詞氣忠厚惻怛怨而不過如
此所謂止乎禮義而中喜怒哀樂之節者所以雖為變
風而雜二南之後者以此臣之不得於其君子之不得
於其父弟之不得於其兄朋友之不相信處之皆當以
此為法如屈原不忍其憤懷沙赴水此賢者過之也賈
誼云歷九州而相其君兮何必懷此都也則又失之遠
矣讀詩須合如此看所謂詩可以興可以觀可以羣可
以怨是詩中一箇大義不可不理會得也(李閎祖錄)
又問柏舟詩静言思之不能奮飛似猶未有和平意曰
也只是如此說無過當處既有可怨之事亦須還他有
怨底意思終不成只如平時却與土木相似只看舜之
號泣於旻天更有甚於此者喜怒哀樂但𤼵之不過其
則耳亦豈可無聖賢處憂患只要不失其正如綠衣言
我思古人實獲我心這般意思却又分外好(錢木之錄)
孟子詩云憂心悄悄愠于羣小孔子也肆不殄厥愠亦
不殞厥問文王也○悄悄憂貌愠怒也本言衛之仁人
見怒於羣小孟子以為孔子之事可以當之肆𤼵語辭
殞墜也問聲問也本言太王事昆夷雖不能殄絶其愠
怒亦不自墜其聲問之美孟子以為文王之事可以當
之(集注)
孟子曰憂心悄悄愠于羣小孔子也肆不殄厥愠亦不
殞厥問文王也夫肆不殄厥愠亦不愠厥問此大雅緜
之八章所以言文王者如此孟子以是稱文王無足怪
者若憂心悄悄愠于羣小此則衞邶柏舟之詩也何與
孔子而孟子以此稱孔子何也曰此不必疑如見毁於
叔孫幾害於桓魋皆愠于羣小也辭則得詩意絶非孔
子之事故孟子以此言孔子至於緜詩肆不殄厥愠之語
注謂說文王以詩攷之上文正說太王下文豈得便言
文王如此意其間須有闕文若以為太王事則下文却
有虞芮質厥成之語熹嘗作詩觧至此亦曾不說(竇從周錄)
所論綠衣篇意極温厚得學詩之本矣但添入外来意
思太多致本文本意反不條暢此集𫝊所以於諸先生
之言有不敢盡載者也(答劉清之書)
我思古人實獲我心言古人所為恰與我相合只此便
是至善前乎千百世之已往後乎千百世之未来只是
此箇道理孟子所謂得志行乎中國若合符節政謂是
爾(沈僴錄)
潘時舉說燕燕詩云前三章但見莊姜拳拳於戴媯有
不能已者及四章乃見莊姜於戴媯非是情愛之私由
其有塞淵温惠之德能自淑謹其身又能以先君之思
而勉已以不忘則見戴媯平日於莊姜相勸勉以善者
多矣故於其歸而愛之若此無非情性之正也先生頷
之(潘時舉錄)
詩有說得曲折後好㡳有只恁地平直說後自好㡳如
燕燕末後一章這不要看上文攷下章便知得是恁地
意思自是高遠自是說得那人着(黃義剛錄)
潘時舉說日月終風二篇據集傳云當在燕燕之前以
時舉觀之終風當在先日月當次之燕燕是莊公死後
之詩當居最後盖詳終風之辭莊公於莊姜猶有往来
之時但不暴則狎莊姜不能堪耳至日月則見莊公已
絶不顧莊姜而莊姜不免微怨矣以此觀之則終風當
先而日月當次先生云恐或如此(潘時舉錄)
論語不忮不求何用不臧○忮害也求貪也臧善也言
能不忮不求則何為不善乎此衛風雄雉之篇孔子引
之以美子路也吕氏曰貧與富交強者必忮弱者必求
(集注)
谷風詩四章就其深矣方之舟之就其淺矣泳之游之
集傳以為興體時舉疑是比體未知如何答曰若無下
面四句即是比既有下四句則只是興矣凡此類皆然
非獨此章也(荅潘時舉)
問昔育恐育鞠張子之說固善然推之下文及爾顛覆
之云意不甚貫不若前說為順答曰姑存異義耳然舊
說亦不甚眀白也(答吴必大)
看詩義理外更好看他文章且如谷風他只是如此說
出来然而叙得事曲折先後皆有次序而今人費盡氣
力去做尚做得不好(黃義剛錄)
陳埴問式微詩以為勸耶戒耶曰亦不必如此看只是
随他當時所作之意如此便與存在也可以見得有羈
旅狼狽之君如此而方伯連帥無救䘏之意如今人多
被止乎禮義一句泥了只管去曲說且要平心看詩人
之意如北門之詩只是說官卑禄薄無可如何(錢木之錄)
問簡兮詩張子謂其迹如此而其中固有以過人者夫
能卷而懷之是固可以為賢然以聖賢出處律之恐未
可以為盡善曰古之伶官亦非甚賤其所執者猶是先
王之正樂故獻工之禮亦與之交酢但賢者而為此則
自不得志耳(潘時舉錄下同)
問泉水篇駕言出遊以寫我憂注云安得出遊於彼而
寫其憂哉恐此莫只是箇思歸不得故欲出遊於國以
寫其憂否曰夫人之遊亦不可輕出只是思遊於彼地
耳
問北風末章謂莫赤匪狐莫黑匪烏狐與烏不知詩人
以比何物曰不但指一物而言當國將危亂時凡所見
者無非不好㡳景象也
問静女注以此詩為淫奔期會之詩以静為閒雅之意
不知淫奔之人方相與狎溺又何取乎閒雅曰淫奔之
人不知其為可醜但見其為可愛耳以女而俟人於城
隅安得謂之閒雅而此曰静女者猶日月詩所謂德音
無良也無良則不足以為德音矣而此曰德音亦愛之
之辭也
問二子乘舟注取太史公語謂二子與申生不明驪姬
之過同其意似取之未知如何曰太史公之言有所抑
揚謂三人皆惡傷父之志而終於死之其情則可取雖
於理未為當然視夫父子相殺兄弟相戮者則大相遠
矣(同上)
問君子偕老象之揥也字書云揥整髻釵也是不答曰
不識此物姑依舊說字書之說亦與古注不殊也或補
脱中附之(答吴必大)
定之方中景山與京景山乃山名與商頌陟彼景山之
景山同(劉砥錄)
詩所謂星言夙駕說於桑田古人戴星而出戴星而入
必是自耐勞苦方能率得人(徐㝢錄)
定之方中匪直也人言非特人化其德而有塞淵之美
至於物被其功亦至衆多之盛也(答劉玶書)
先生問文蔚曰干旄詩彼姝者子指誰而言對曰集傳
言大夫乘此車馬以見賢者賢者言車中之人德美如
此我將何以告之曰此依舊是用小序說此只是傍人
見此人有好善之誠曰彼姝者子何以告之盖指賢者
而言也如此說方不費力今若如集傳說是說斷了再
起覺得費力(陳文蔚錄)
問淇奥一篇衛武公進德成德之序始終可見一章言
切磋琢磨則學問自修之功精密如此二章言威儀服
飾之盛有諸中而形諸外者也三章言如金錫圭璧則
鍛鍊已精温純深粹而德器成矣前二章皆有瑟僴赫
喧之詞三章但言寬綽戲謔而已於此可見不事矜持
而周旋自然中禮之意曰說得甚善衛武公學問之功
甚不苟年九十五歲猶命羣臣使進規諫至如抑詩是
他自警之詩後人不知遂以為戒厲王畢竟周之卿士
去聖人近氣象自是不同且如劉文公謂民受天地之
中以生便說得這般言語出(同上)
大學詩云曕彼淇奥綠竹猗猗有斐君子如切如磋如
琢如磨瑟兮僴兮赫兮喧兮有斐君子終不可諠兮如
切如磋者道學也如琢如磨者自修也瑟兮僴兮者恂
慄也赫兮喧兮者威儀也有斐君子終不可諠兮者道
盛德至善民之不能忘也○淇水名奥隈也猗猗美盛
貌興也斐文貌切以刀鋸琢以椎鑿皆裁物使成形質
也磋以鑢錫磨以沙石皆治物使其滑澤也治骨角者
既切而復磋之治玉石者既琢而復磨之皆言其治之
有緒而益致其精也瑟嚴密之貌僴武毅之貌赫喧宣
著盛大之貎諠忘也道言也學謂講習討論之事自修
者省察克治之功恂慄戰懼也威可畏也儀可象也引
詩而釋之以明明明德者之止於至善道學自修言其
所以得之之由恂慄威儀言其德容表裏之盛卒乃指
其實而歎美之也(章句)○曰復引淇奥之詩何也曰上言
止於至善之地備矣然其所以求之之方與其得之之
騐則未之及故又引此詩以𤼵眀之也夫如切如磋言
其所以講於學者已精而益求其精也如琢如磨言其
所以修於身者已密而益求其密也此其所以擇善固
執日就月將而得止於至善之由也恂慄者嚴敬之存
乎中也威儀者光輝之著乎外也此其所以晬面盎背
施於四體而為止於至善之騐也盛德至善民不能忘
盖人心之所同然聖人既先得之而其充盛宣著又如
此是以民皆仰之而不能忘也盛德以身之所得而言
也至善以理之所極而言也切磋琢磨求其止於是而
已矣曰切磋琢磨何以為學問自修之别也曰骨角脉
理可尋而切磋之功易所謂始條理之事也玉石渾全
堅確而琢磨之功難所謂終條理之事也(或問)
論語子貢曰詩云如切如磋如琢如磨其斯之謂與○
不切則磋無所施不琢則磨無所措故學者雖不可安
於小成而不求造道之極致亦不可騖於虛遠而不察
切已之實也(集注)
問琢磨後更有瑟僴赫喧何故為終條理之事曰那不
是做工夫處是成就了氣象恁地穆穆文王亦是氣象
也(徐㝢錄)
如切如磋如琢如磨前人說此詩不快暢只東坡云磋
者切之至磨者琢之詳自粗以及精也(周謨錄)
詩錄木瓜即春秋序績之意亦以善衞人之情也豈以
齊桓之事為盡可法哉(讀尊孟辨)
徐容問絜矩一條曰如詩裏說大夫行役無期度不得
以養其父母到得使下也須教他内外無怨始得如東
山出車枤杜諸詩說行役多是序其室家之情亦欲使
凡在上者有所感動(葉賀孫錄同下)
君子陽陽詩不作淫亂說如何曰有箇君子于役如何
别將這箇做一樣說由房只是人出入處古人屋於房
處前有壁後無壁所以通内所謂焉得萱草言樹之背
盖房之北也
問碩鼠狡童之刺其君不已甚乎曰碩鼠刺君重斂盖
暴取虐民民怨之極則將視君如寇仇故𤼵為怨上之
辭至此若狡童詩本非是刺忽才做刺忽便費得無限
杜撰說話鄭忽之罪不至已甚往往如宋襄這般人大
言無當有甚狡處狡童刺忽全不近傍些子若鄭突却
是狡詩意本不如此聖人云鄭聲淫盖周衰惟鄭國最
為淫俗故諸詩多是如此東莱將鄭忽深文詆斥得可
畏(並同上)
先生問曹叔遐狡童詩如何說對曰陳先生以此詩不
是刺忽但詩人說他人之言如彼狡童兮不與我言兮
惟子之故使我不能餐兮言狡童不與我言則已之曰
又去上面添一箇休字也這詩只是國人當時淫奔故
其言鄙俚如此非是為君言也(黃有開記)
中庸詩曰衣錦尚絅惡其文之著也故君子之道闇然
而日章小人之道的然而日亡○詩國風衛碩人鄭之
丰皆作衣錦褧衣褧絅同襌衣也尚加也古之學者為
已故其立心如此尚絅故闇然衣錦故有日章之實(章句)
問絅衣之制曰古注以為襌衣所以襲錦衣者又問禪
與單字同異曰同沈存中謂絅與麻同是用麻織疏布
為之不知是否(輔廣錄)
衣錦尚絅絅襌衣也其制疏眼之物或曰絅頃通用頃
麻織疏布為之(萬人傑别錄)
園有桃似比詩
孟子詩曰不素餐兮○素空也無功而食禄謂之素餐
(集注)
蟋蟀自做起㡳詩山有詩自做到㡳詩皆人所自作(黃升)
(卿錄)
轔轔車聲與詩有車鄰鄰字同(楚辭集注)
誶諫也詩曰誶予不顧今詩作訊訊告也(同上)
問豳詩本風而周禮籥章氏祈年于田祖則吹豳雅蜡
祭息老物則吹豳頌不知就豳詩觀之其孰為雅孰為
頌曰先儒因此說而謂風中自有雅自有頌雖程子亦
謂然似都壊了詩之六義然有三說焉一說謂豳之詩
吹之其調可以為風可以為雅可以為頌一說謂楚茨
大田甫田是豳之雅噫嘻載芟豐年諸篇是豳之頌謂
其言田之事如七月也如王介甫則謂豳之詩自有雅
頌今皆亡矣數說皆通恐其或然未敢必也(楊道夫錄)
七月一詩而備三體乃鄭氏不逹周禮籥章之義而生
此鑿說不足據信今攷周禮不遺餘力而反信此何耶
(答徐彦章)
問東萊吕氏曰十月而曰改歲三正之通於民俗尚矣
周特舉而迭用之耳據七月詩如七月流火之類是用
夏正一之日觱𤼵之類是周正即不見其用商正而吕
氏以為舉而迭用之何也曰周歴夏商其未有天下之
時固用夏商之正朔其國僻遠無純臣之義又自有私
紀其時月者故三正皆曾用之也(無純臣語恐記誤○潘時舉錄)
鵜鴂即詩所謂七月鳴鵙者盖鴂鵙聲相近又其聲惡
隂氣至則先鳴而草死也(楚辭集注)
孟子曰民事不可緩也詩云晝爾于茅宵爾索綯亟其
乘屋其始播百榖○于往取也綯絞也亟急也乘升也
播布也言農事至重人君不可以為緩而忽之故引詩
言治屋之急如此者盖以来春將復始播百榖而不暇
為此也(集注)
問躋彼公堂稱彼兕觥民何以得升君之堂曰周初國
小君民相親其禮樂法制未必盡備而民事之艱難君
固盡得以知之成王之時禮樂備法制立然但知為君
之尊而未必知為國之初此等意思也故周公特作此
詩使之因是以知民事也(潘時舉錄)
因論鴟鴞詩遂問周公使管叔監殷豈非以愛兄之心
勝故不敢疑之耶曰若說不敢疑則已是有可疑者矣
盖周公以管叔是吾之兄事同一體今既克商使之監
殷又何疑焉非是不敢疑乃是即無可疑之事也不知
他自差異乃造出一件事周公為之奈何哉董銖云孟
子所謂周公之過不亦宜乎者正謂此也曰然(同上)
吴必大問周公作鴟鴞之詩以遺成王其辭艱苦深奥
不知成王當時何故便理會得曰當時事變在眼前故
讀其詩者便知其用意所在自今讀之既不及見當時
事所以謂其詩難曉然成王雖得此詩亦只是未敢誚
公其心未必能遂無疑及至風雷之變唘金縢之書然
後釋然開悟先生却問必大曰成王何以知有金縢後
去唘之必大曰此二公贊之也又問二公何故許時不
說若雷不響風不起時又如何曰聞之吕大著云此見
二公工夫處二公在裏面調護非一日矣但他人不得
而知爾曰伯恭愛說一般如此道理必大却請問其說
畢竟如何曰是時周公握了大權成王自是轉動周公
未得便假無風雷之變周公亦須别有道理(吴必大錄)
或問鴟鴞詩既取我子無毁我室解者以為武庚既殺
戒管蔡不可復亂我王室不知是如此否畢竟當初是
管蔡挾武庚為亂武庚是紂子豈有父為人所殺而其
子安然視之不報仇者曰詩人之言只得如此不成歸
怨管蔡周公愛兄只得如此說自是人情是如此不知
當初何故忽然使管蔡去監他做出一場大疎脱如此
合天下之力以誅紂了却使出自家屋裏人自做出這
一場大疎脱這箇是周公之過無可疑者然當初周公
使管蔡者想見那時是好在必不疑他後来有這樣事
管蔡必是後来被武庚與商之頑民每日將酒去灌啗
他乘醉以語言離間之曰你是兄却出来在此周公是
弟反執大權以臨天下管蔡獃想得被這幾箇唆動了
所以流言說公將不利於孺子這箇都是武庚與商之
頑民教他所以使得這管蔡如此後来周公所以做酒
誥丁寧如此必是當日因酒做出許多事其中間想煞
有說話而今書𫝊只載得箇大槩其巾更有幾多機變
曲折在(沈僴錄)
鴟鴞鴟鴞既取我子毋毁我室當時也是被他害得猛
如常棣一詩便是後来制禮作樂時作這是先被他害
所以當天下平定後更作此語故其辭獨哀切不似諸
詩和平(黃義剛錄)
詩辭多是出於當時鄉談鄙俚之語雜而為之如鴟鴞
詩云拮据將荼之語皆此類也又云此詩乃周公為之
不知其義如何然周公所言多聱牙難攷如書巾周公
之言便難讀如立政君奭之篇是也(黃冇閒記)
余正甫云宵行自是夜光之蟲夜行於地熠燿言其光
耳非螢也(葉賀孫錄)
陳淳問破斧詩𫝊云被堅執銳皆聖人之徒似未可謂
聖人之徒曰不是聖人之徒時便是賊徒又曰如破斧
詩却是一箇好話頭而今却只去理會那聖人之徒便
是不曉(黃義剛錄下同)
破斧詩須看周公東征四國是皇見得周公用心始得
這箇却是箇好話頭
先生謂陳淳曰公當初說破斧詩熹不合截得緊了不
知更有甚疑對曰當初只是疑被堅執銳是麤人如何
謂聖人之徒曰有麤㡳聖人之徒亦有讀書識理㡳盜
賊之徒(並同上)
破斧詩看聖人這般心下詩人直是形容得出這是答
東山之詩古人做事苟利國家雖殺身為之而不辭如
今人箇箇計較利害看你四國如何不安也得不寧也
得只且護了我斨我斧莫待缺壊了此詩說出極分眀
毛注却云四國是管蔡商奄詩裏多少處說四國如正
是四國之類猶言四海他却不照這例自恁地說(葉賀孫錄)
中庸詩云伐柯伐柯其則不遠執柯以伐柯睨而視之
猶以為遠○柯斧柄也則法也睨邪視也言人執柯伐
木以為柯者彼柯長短之法在此柯耳然猶有彼此之
别故伐者視之猶以為遠也(章句)
九罭詩分眀是東人願其東故致願留之意公歸豈無
所乎汝但暫寓信宿耳公歸將不復来乎汝但暫寓信
處耳是以有衮衣兮是以兩字如今都不說盖本謂緣
公暫至於此是以此間有披衣之人無以我公歸兮無
使我心悲兮其為東人願留之詩豈不甚眀白止緣序
有刺朝廷不知之句故後之說詩者悉委曲附會之費
多少詞語到㡳鶻突熹嘗謂死後千百年須有人知此
意自看来直是盡見得聖人之心(葉賀孫錄)
寬厚温柔詩教也若如今人說九罭之詩乃責其君之
辭何處討寬厚温柔之意(同上)
狼䟦其胡載疐其尾此興是反說亦有些意義略似程
子之說但程子說得深如云狼性貪之類公孫碩膚如
言幸敵營及北狩之意言公之被毁非四國之流言乃
公自遜此大美耳此古人善於辭命處(吴必大錄)
狼性不能平行每行首尾一俯一仰首至地則尾舉向
上胡舉向上則尾疐至地故曰狼䟦其胡載疐其尾(沈僴)
(錄)
問公孫碩膚注以為此乃詩人之意言此非四國之所
為乃公自遜其大美而不居耳盖不使讒邪之口得以
加乎公之忠聖此可見其愛公之深敬公之至云云看
来詩人此意也回互委曲却太傷巧得来不好曰自是
作詩之體當如此詩人只得如此說如春秋公孫于齊
不成說昭公出奔聖人也只得如此書自是體當如此
(同上)
問公孫碩膚集傳之說如何曰魯昭公分眀是為季氏
所逐春秋却書云公孫于齊如其自出云爾是此意(吴必)
(大錄)
變風中固多好詩雖其間有沒意思者然亦須得其命
辭遣意處方可觀後人硬自做箇道理鮮說於其造意
下語處元不及究只後代文集中詩亦多不解其辭意
樂府中羅敷行羅敷即使君之婦使君即羅敷之夫其
曰使君自有婦羅敷自有夫正相戲之辭其曰夫壻從
東来千騎居上頭觀其氣象即使君也後人亦錯解了
須得其辭意方見其好笑處(同上)
蘇氏陳靈以後未嘗無詩之說似可取而有病盖先儒
所謂無詩者固非謂詩不復作也但謂夫子不取耳康
節先生云自從刪後更無詩者亦是此意蘇氏非之亦
不察之甚矣故熹於集傳中引蘇氏之說而繫之曰愚
謂伯樂之所不顧則謂之無馬可矣夫子之所不取則
謂之無詩可矣正𤼵眀先儒之意也大抵二蘇識論皆
失之太快無先儒淳實氣象不奈咀嚼所長固不廢然
亦不可不知其失也十五國風次序恐未必有意而先
儒及近世諸先生皆言之故集傳中不敢提起盖詭随
非所安而辨論非所敢也歐陽公本末論甚佳熹亦收
在後語中矣似此等且當闕之而先其所急乃為得耳
(答范念德書)
詩傳遺說卷四
