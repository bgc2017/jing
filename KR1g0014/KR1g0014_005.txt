十一經問對卷五
周禮
問田不耕者出屋粟民無職事者出夫家之征者何
對曰此是戒游手末作者也屋粟者三家之税粟夫
家者一夫百畆之税一家力役之征也
問鄉大夫七尺六尺之征者何對曰七尺者指言二
十六尺者指言十五論語曾子曰可以託六尺之孤
是也國中自二十以及六十野自十五以及六十有
五皆征者力役之征也用民不過三日為公家小小
差使豳風七月云上入執宫功治溝洫塗屋壁皆是
問三日之役每歲必守為常如何對曰不然均人掌
均之法凡均力政以歲上下豐年則旬用三日中年
二日無年則一日凶札則無力政
問服役之法不免乎對曰國中及野雖分輕重(闕)
不征者謂之舍舍者不役也貴者賢者能
者服公事者老者疾者皆舍升於學者亦不征於司
徒
問族師之職如何對曰百家謂之族為長謂之師月
吉則屬民而讀邦法書其孝弟睦婣有學者方見成
周盛時家有塾也案禮記大夫七十而致仕者就家
塾而教其方之子弟
問大司徒既以鄉三物而賓興賢能而鄉大夫又於大
比攷德行道藝而興賢能者何對曰大司徒是舉
其凡鄉大夫是行其事大司徒是在朝之官鄉大夫
是六鄉各一大夫也
問媒氏掌萬民之判中春之月令會男女奔者不禁其
禮謂何對曰會男女於仲春者順時令隂陽交也
周正建子即今十二月故詩曰士如歸妻迨冰未泮
獨奔者不禁注䟽鄭觧不通聘為妻奔為妾滛奔之
事安有不禁乎嘗謂周禮非周公之全書必末世添
入者
問春官大宗伯所職何事對曰此掌禮樂之官也大
宗伯者禮官之長在王朝為大宗伯侯國止稱宗伯
魯文公三年夏父弗忌為宗伯
問小宗伯所職何事對曰大宗伯之副貳也禮之大
綱統領皆屬大宗伯其節目次序小宗伯而下分掌
之如鬯人只管飾秬鬯司尊只管尊彜司几筵只管
鋪設天府只管收藏之類
問祀上帝而又祀五帝者何對曰上帝是昊天上帝
五帝是祀五方帝
問天與帝有以異乎對曰郊壇而祭故謂之天祭於
屋上而以神祗事之故謂之帝故曰郊祀后稷以配
天宗祀文王於明堂以配上帝曰天與上帝一耳
問南北郊之義如何對曰南郊祭天北郊祭地(闕)
大司樂冬至奏樂於圓丘以祀天夏至奏
樂於方澤以祀地
問然此則南北郊不合祭者何對曰古者天地(闕)
川百神亦無一時並祭之禮禮記說郊特
牲(闕)用牲於郊牛二乃社於新邑凡
两起祭(闕)
問春官止說祀昊天上帝不說祀后土者何對曰(闕)
禮地即是祀后土
問日月星辰固當祭而司中司命飌師雨師亦祭如何
對曰司中是三台星司命是文昌星飌師是箕星
雨師是畢星所謂祭者祭星辰非祭風雨也
問風雨係祭雷不與祭如何對曰風雨之祭自周以
来尚矣雷神自唐以来方祭却與雨師同壇共牲而
祀也
問社稷之義如何對曰社是山林川澤丘陵墳衍原
隰五土之祗而后土勾龍氏其配也稷却專係原隰
之祇能生五糓者后稷周棄氏其配也
問社稷之壇社有主稷無主者何對曰未攷周制如
何今州縣社以石為主稷有壝
問風雨雷神各自有壇如何對曰社稷壇於西方風
師於東北雨師於東南
問今制先祭先聖先師而後祭風師雨師者何對曰
上丁釋奠上戊祭社自周以来遵用此制蓋以為二
氣之良能天地之功用流行於覆載之間以育萬物
民生賴焉是以於其壇壝時日之制藏於禮官有司
歲舉行之在周禮當屬小宗伯所掌
問禮天有二郊地有二社者何對曰春郊於天社於
地祈農之作也秋社於地郊於天報農之成也
問廟有六祭者何對曰春祠夏禴秋嘗冬烝祫祭禘
祭一不可闕
問鄭玄以上帝與祀五帝為六天者何對曰昊天只
一上帝而已天安得六五帝是五方帝見月令周易
說卦帝出乎震舉一隅則南中央西北可知矣
問大司樂是典樂之官如何對曰舜命夔典樂教胄
子大司徒大綱亦是教國子大司樂統其事樂師
調
問大司樂是教導之官如何對曰非也凡有道有德
者使教焉大司樂是樂官之長三代盛時小學之制
已自幼時學詩學舞樂所以治其心檢其身者有素
矣教𨗳之官以樂德教國子者聽其聲音歌誦觀其
品節度數以為之教爾
問樂德何義對曰中和祗庸孝友此為樂教之六德
中者盡已中心之謂和者剛柔相濟之名祗者恭敬
庸是有常孝於父母友於兄弟
問樂語何義對曰興道諷誦言語此為樂教之六語
興者旁引曲喻感𤼵善心道者誘掖開𨗳使歸於正
諷者反復而背誦誦者句讀之節文與人說曰言述
人言曰語
問樂舞何義對曰雲門大卷大咸大㲈大夏大濩大
武六代之樂也今日習此舞為將来祭祀之用
問教國子時世子恐皆與焉如何對曰文王世子一
篇可攷王之世子公卿大夫元士之適子咸在焉
問圜鐘函鐘何律對曰圜鐘即夹鐘二月律也□鐘
即林鐘六月律也如風字用飌雷字用靁法字用灋
此周禮之文也
問樂師六舞是六樂之舞如何對曰非也帗舞者全
羽祭社稷用羽舞者析羽祭宗廟用皇舞者以羽飾
衣祭四方用旄舞者氂牛之尾有事於辟雍用干舞
者戈止舞兵事用人舞者手舞祀星辰用
問八音屬幾色樂器對曰金鐘鏄也石玉磬也土塤
也革鼓也竹管簫也絲琴瑟也木柷敔也匏笙也
問鐘師一職而奏九夏者何對曰詩頌君德樂舞后
功詩歌於堂上而鐘鼓應於堂下以鐘鼓奏九夏夏
大也樂之大歌有九也
問九夏云何對曰王出入奏王夏尸出入奏肆夏牲
出入奏昭夏四方賓来奏納夏臣有功奏章夏夫人
祭奏齊夏族人侍奏族夏客醉而出奏祴夏公出入
則奏驁夏然則九夏皆詩也
問魯襄四年晉侯享穆叔工奏肆夏三者何對曰鄭
玄以肆夏韶夏納夏之三杜子春曰肆夏一名樊韶
夏一名遏納夏一名渠吕叔玉曰肆夏乃時邁之詩
樊遏乃執競之詩渠乃思文之詩歌此三詩又謂之
三夏
問三家說異同奈何對曰肆夏者九夏中之一章不
應舉韶夏納夏以為三注䟽釋肆為遂夏為大曰奏
肆夏者金奏時邁執競思文三頌詩爾故曰肆夏之
三國語曰金奏肆夏樊遏渠故左傳於金奏後繼云
工歌文王之三文王大明緜三大雅詩也
問韎師何職對曰韎東夷之樂也韎者以韋為服教
其樂使服其服不用於朝會燕射而用於祭祀大享
以示四夷来王之義
問内史外史掌誥命比今之制誥如何對曰内史掌
書王命猶今之翰林内制外史掌外令猶今外制舍
人著作修撰等官
問春官一篇獨不言象魏者何對曰天官掌邦治地
官掌邦教夏官掌邦正秋官掌邦禁冬官掌邦土五
官皆法之所在也故象魏之垂見於四官春官所掌
者禮故不言象魏
問大卜三兆如何對曰三兆者顓頊氏之占法瓦兆
者帝嚳之占法原兆者周之占法也
問三易者何對曰夏之易曰連山商之易曰歸藏惟
周止曰易
問經卦皆八者何對曰三易之法其卦皆以八而别
之八八六十四也
問三夢如何對曰致夢者夏后氏夢書觭夢者殷人
夢書咸陟者周人夢書
問夏官司馬所主何事對曰掌邦國九伐之法軍旅
之事也
問司馬既掌軍旅則握兵發兵其權不亦重乎對曰
非也司馬雖掌兵之官至於軍旅大事五官之長咸
預焉冢宰以征師於諸侯大司徒以旗致萬民而治
其政令大宗伯以軍禮同邦國大司寇涖戮于社兵
權散任不偏屬一人
問夏官侵伐比春秋侵伐如何對曰春秋書征伐以
其擅興師以虐民周禮言侵伐蓋以承王命而徂征
孔子曰天下有道則征伐自天子出天下無道則征
伐自諸侯出
問司甲司兵司戈盾司弓矢四官專職此四事乎對
曰四官之授兵器非為戰伐而授之民蓋授之卿大
夫從軍會同者也周之將帥皆出於卿無事則還朝
問當時民間想皆無兵器如何對曰甸出革車一乘
凡甲兵戈盾旗物鼓鐸悉備焉鄉遂之官簡其兵器
是也調發則各以其具行而官府不與知也可見民
兵自藏之民耳
問太僕是侍御僕從官否對曰太僕掌受民報如漢
之公車司馬後之登聞鼓院凡諸侯羣臣萬民各有
復逆復謂奏事逆謂受下奏如唐之奏復是也勢有
尊卑故太僕小臣御僕各以官尊卑受之以逹於宰
夫宰夫亦掌臣民復逆宰夫告冢宰與王參議行之
所以通下情来諫諍也
問春秋官大司寇所主何事對曰司寇掌邦禁以三
典五刑佐王詰四方者也
問大司寇以嘉石平罷民以肺石逹窮民其義如何
對曰民有罪而未麗於法者曰罷民有復而未得逹
於上曰窮民罷民則坐諸嘉石而聽役窮民則立于
肺石三日而士聽其辭
問嘉石肺石其義如何對曰嘉石文石也肺石赤石
也文取文法之義肺取肺腸之義
問此二石置於何所對曰只如周禮舊制在外朝肺
石居右嘉石居左地在庫門之外以理推之當在臯
門庫門之閒蓋臯門乃衆庶州長所立之位窮民逹
於肺石之所罷民坐於嘉石之所則地不逼於外朝
而宫禁尊嚴
問小司寇凡命夫命婦不躬坐獄訟如何對曰命夫
為大夫者命婦則大夫妻左傳衞侯與元咺訟寗武
子為輔鍼莊子為坐士榮為大士王叔陳生與伯
輿爭政晉士匄平王室王叔亦使宰伯輿亦使大夫
瑕禽坐獄士匄聽之
問掌戮掌斬殺賊諜而搏之其法云何對曰斬用鈇
鉞今腰斬也殺以刀刃今棄市也搏當作膊去衣受
刑如今之剮剥也
問司烜氏以夫遂取明火於日以鑑取明水於月者何
對曰夫遂陽遂也鑑鏡也即方諸陽遂取火方諸
取水今之水火鏡也取火以青紙貼鏡映日取之取
水以白紙貼鏡映月取之用此火以照饌陳設明水
以為玄酒滌樽罍
問穴氏攻蟄獸翨氏攻猛鳥硩蔟氏覆夭鳥巢蟈氏去
鼃黽壷涿氏除水蟲庭氏射夭鳥寧不殺物傷生非
仁政乎(翨音翅硩音滌)對曰蟄獸各以火物攻之
攻猛鳥各以其物為媒而掎之覆鳥巢以方書日辰
月歲星號禁之鼃黽焚牡□灰灑之死烟被之使無
除水蟲以鼓毆之以石投之且以牡橭沈於水而殺
水神夭鳥之神又以大隂之弓枉矢射之若此之類
必非周公之用心也(橭音姑)
問司儀掌賓客擯相之義如何對曰出接賓客曰擯
鄉黨篇曰君召使擯入贊禮曰相孔子攝行相事是
也
問王三揖之禮有土揖時揖天揖者何對曰土揖者
推手小下時揖者平推手也天揖者推手舉之土揖
庶姓無親者也時揖異姓㛰姻者也天揖同姓宗族
者也此是合諸侯會同將祭祀王升壇而諸侯朝見
之儀
問冬官司空所主何事對曰司空者工官也伯禹作
司空主平水土冬官一篇亡漢興購千金求之弗得
乃以考工記補之而猶闕其六叚氏裘氏韋氏筐人
楖人雕人
問或曰冬官未嘗亡對曰案司徒掌邦政司空掌邦
土胡五峰曰冬官未嘗亡乃劉歆顛(闕)妄以冬官事
屬地官耳
問考工記出於何人對曰周官六典缺其一河間獻
王乃求考工記以補之周官之書曰司空掌邦土居
四民周禮六典六曰事典以富邦國以任百官以生
萬民(闕)地官内
問蔡傳以周公作周禮一書未備非冬官篇亡對曰
周公周禮六服朝覲之制不同故曰作書未備冬官
又係掌邦土居四民時地利其亦非錯雜於地官中
百工之事又非司空正職書未備而公沒信矣
問攻木之工七曰輪輿弓廬匠車梓者何(廬音盧)對
曰輪人攻於輪者也輿人緫言為車者也弓人為弓
者也廬人為兵器者也匠人掌表景方位塗溝洫者
也車人為車兼為耒者也梓人為器用者也
問攻金之工六曰築冶鳧㮚段桃者何對曰築氏執
下齊(音劑)冶氏執上齊鳧氏為聲㮚氏為量段氏為
鎛桃氏為刃下齊者大刃之齊削殺矢之齊鑑燧之
齊齊者金錫相和之品數也上齊者鍾鼎斧斤戈戟
也錫多金少為下齊錫少金多為上齊鳧氏為鍾故
曰聲㮚氏為量豆區鬴也段氏為鎛農器也桃氏為
劔工於刃者也
問攻皮之工五曰函鮑韗韋裘者何對曰□人為甲
者也鮑人作□理皮革者也韗人造鼓者也韋人裘
人二工缺
問設色之工五曰畫繪鍾筐㡛者何對曰畫是文采
繪是文繡鍾是染色筐人缺㡛漿絲者也曰練絲
問刮磨之工五曰玉楖雕矢磬者何對曰玉人雕琢
玉者楖人雕人缺矢人為矢者也磬氏為磬者也
問摶埴之工二曰陶瓬者何(瓬音紡)對曰陶人為甗
者也瓬人為簋者也(甗甑也左傳紀甗磬)
問五官之首皆有惟王建極辨方正位體國經野設官
分職以為民極五句冬官獨無者何對曰冬官缺
考工記又出漢儒不敢則效經文
問六卿分職率屬其屬幾人對曰天官冢宰以下六
十有二地官司徒以下七十有四春官宗伯七十夏
官司馬六十八秋官司寇六十有五冬官考工之屬
二十六為通三百六十有五
問府史胥徒通計幾人對曰冢宰一官二千六百六
十有六宗伯一官二千二百四十有一司馬一官三
千二百六十有五司寇一官二千六百五十有七四
官之屬固已萬人矣
問周制多是兼官府史胥徒之數已近萬人何以飬之
對曰此皆庶人之在官者六卿之屬治事之所不
知何處安放且安有許多閑田禄之此必劉歆軰多
端增廣附益於各官之下周公初意未必瑣屑繁碎
也
問官皆有府史胥徒而有無府史胥徒者何對曰食
醫疾醫瘍醫獸醫皆無府史胥徒
問有府無史者何對曰角人羽人文書少而有羽物
自藏之
問有徒無胥者何對曰腊人得徒則足不假胥師
儀禮
問儀禮一書誰人作對曰未知誰作或曰周公作然
周禮大宗伯掌邦禮孔子有學禮之言禮記有讀禮
之文當是時固有簡牘可傳矣決非秦漢間筆也其
制度必出於聖人若斷以為周公之作則非所敢知
問此書出於何載對曰河間獻王云得先秦古書曰
禮曰禮記藝文志云古經者出於魯淹中
問儀禮何以得名對曰秦焚書禮之見於漢者猶有
古經五十六卷經七十篇記百三十一篇漢之君臣
不好不尚至宣成世大小戴劉向所錄止十七篇其
十七篇中有儀有禮遂合而名之
問今之儀禮十七篇其劉向所錄乎抑高堂生所傳乎
對曰高堂生所傳特士禮耳今儀禮有冠昏喪祭
相見虞特牲饋食七篇所謂士禮也他皆諸侯卿大
夫禮必非高堂所傳者唐陸德明賈公彦定為今之
儀禮參以淹中所出天子諸侯卿大夫制與后蒼所
明劉向别錄則其書不純古矣
問既有周禮又有禮記而又有儀禮者何對曰朱文
公修三禮劉子云周官一書固為禮之綱領至其儀
法度數則儀禮乃其本經而禮記是觧儀禮之義且
如儀禮有冠禮禮記則有冠義儀禮有昏禮禮記則
有昏義以至燕射聘莫不皆然
問儀禮不言軍禮者何對曰周禮大宗伯掌五禮軍
禮其别有五而儀禮不載者謂軍禮乃征伐動衆之
事其禮已載於司馬法矣
問禮始於冠昏者何對曰冠者所以重成人之道昏
者所以正夫婦之倫
問相見亦有儀者何對曰以有言辭之文故制為相
見之儀便敬慎不失也
問鄉飲亦制禮者何對曰聖王之化自一鄉而逹之
一國自一國而逹之天下鄉飲而制禮者聖王所以
崇敬讓之化明尊卑之義序爵齒之容息爭訟之風
者也
問鄉射亦制禮者何對曰先王崇三射之制立五善
之目以此選士以此建侯以飾禮樂以觀容志而大
政寓焉明乎其節而不失其事則功成而德行立無
暴亂之端而有揖讓之風故曰射者所以觀德也
問所謂大射之禮者何對曰所以明君臣之分也天
子諸侯之禮也然射中得為諸侯不中則不得為諸
侯此等言語難信恐只是以射審是非非以此定去
取也
問聘禮者何對曰所以重往来之交際也来而不往
非禮也往而不来亦非禮也是故有遣聘有報聘
問燕禮者何對曰人不能無歡愉之心故君子以飲
食燕樂制為之禮者以為樂勝則流智之實知斯二
者樂之實樂斯二者禮之實節文斯二者
問祭禮者何對曰儀禮中止大夫士禮如邦國人君
者僅存一二生事之以禮死葬之以禮祭之以禮故
父為士子為大夫葬以士祭以大夫父為大夫子為
士葬以大夫祭以士祭思敬又曰祭從宜或問今世
俗祭禮如何曰慢矣葬禮如何曰僣矣
問饋食亦有禮者何對曰一獻侑之微一籩豆之數
莫不有禮文行其間
問喪夕者何對曰(闕)
問虞者何對曰(闕)
問昏禮有六者何對曰窈窕淑女左右采之是故納
采焉娶妻不娶同姓是故問名焉人謀鬼謀欲無不
臧爾室爾家欲無不宜納吉也無辭不相識無幣不
相見納徵也士如歸妻迨冰未泮請期也往迎爾相
御輪三周親迎也
問鄕飲禮亦有六者何對曰請賓介陳器饌獻賓介
獻饌旅酬燕其大節有六
問拜至拜洗拜送拜既者何對曰禮以敬為主非敬
不足以行禮也
問請安請坐爵樂無筭者何對曰禮之用和為貴此
所以親睦鄕閭而罰爵之禮不行
問降盥降洗者何對曰禮有潔而為貴曰洗曰帨曰
受且降以清尚潔也
問辭盥辭洗者何對曰辭讓之心禮之端也非辭讓
不足以見恭敬
問父坐子立者何對曰教人以孝也
問老者坐於上少者坐於下者何對曰教人以弟也
問飲食必祭者何對曰不忘本也
問酬爵不舉者何對曰不盡人之惠也
問序賓以賢者何對曰貴德也
問序坐以齒者何對曰貴長也
問序僎以爵者何對曰貴貴也
問工歌必獻者何對曰不忘功也
問燕及沃洗者何對曰不忘則也
問歌關雎葛覃卷耳者何對曰教人以齊家之道也
問歌鹿鳴四牡皇華者何對曰教人以事君之道也
問升歌三終者何對曰謂歌鹿鳴四牡皇華也
問笙入三終者何對曰謂笙南陔白華華黍也
問閒歌者何對曰歌魚麗則笙由庚歌嘉魚則笙崇
丘歌南山有臺則笙由儀也文公詩傳曰間代也言
一歌一吹也
問合樂三終者何對曰歌關雎則笙鵲巢合之歌葛
覃則笙采蘩合之歌卷耳則笙采蘋合之故升歌之
詩三間歌之詩六合樂之詩亦六也
問鄉飲歌風而不及頌歌小雅而不及大雅者何對
曰鄉飲者一鄉之事所謂用之鄉人焉者安有所謂
威德而歌頌雖五十者立侍以聽政役然政役亦止
行於一鄕而未足以行之於一國故止歌小雅
問五禮何所始乎對曰孔穎逹云伏羲造琴制為嘉
禮之始神農播種飲食為吉禮之始黃帝有戰有葬
有官為軍賓凶禮之始
問禮至周而後備乎對曰夏商而行簡略至周自有
許多降殺上世親親長長至周則有貴貴尊賢喪祭
之禮有絶有降又有不絶不降凡此皆天下之大經
周公搜剔出来立為定制後世更不可易(文公儀禮)
問漢叔孫通所制朝儀若何對曰緜蕝之儀至於羣
臣震恐無敢喧譁失禮者比之三代燕暇雍容氣象
則無復存矣此蓋秦人尊君卑臣之法(文公)
問叔孫制禮两生非之者何對曰月餘緜蕝何以復
古必待百年曷禦擊柱叔孫固非两生亦未為得(劉)
(子述言)
問漢初古禮尚存何故不傳對曰河間獻王所傳古
禮五十六篇漢末鄭玄尚及見今注䟽中時有引援
唐開元猶在後来無人說著此書遂亡(文公)
問開元貞觀禮如何對曰周公制禮立於一時而萬
世不易自非聖人儀禮則未有久而不變故貞觀之
禮不可行於顯慶而顯慶之禮不可行於開元(東莱)
問唐宋沿革如何對曰開寳禮全襲開元但略政和
五禮新儀開元有刺史弔吏民之禮略如古者國君
弔民開寳刪去
問宋朝立禮科之意如何對曰開寳立通禮科令其
熟讀此書試時挑問後来又作為通禮一書如問籩
起於何時逐一說了又反覆議論一段
問政和五禮新儀如何對曰南渡後州郡猶存印本
後来散失如春秋釋奠祈報社稷及禮風雨雷師壇
壝器服制度與夫冠昏喪祭民間無以遵守
問二程横渠司馬公三家言禮如何對曰二程横渠
多是古禮温公則大概本儀禮而參以今之可行者
伊川禮則祭禮可用昏禮則當用温公最為適古今
之宜(已上並文公禮記)
問文公家禮如何對曰冠禮多遵用古禮昏禮依用
温公喪禮本於儀禮祭禮至晚年猶未定今士庶多
不能行後来祭禮聞已刊於邵武至今未見此書家
禮所載冠昏喪若克遵用儀禮在是矣
春秋
問春秋何義對曰賞以春夏刑以秋冬春秋二字賞
善罰惡之意
問賞罰天子之權春秋與魯者何對曰天下有道則
賞罰自天子出上有明天子賞善罰惡則春秋不作
借賞罰之權與魯不得已也
問當時豈無強大之諸侯而與魯者何對曰魯周公
之後也非私魯也傷周也
問春秋内魯而或不為魯諱者何對曰此孔子公天
下之心也周有惡不諱魯有惡不諱諱魯則私矣而
有時乎為周諱也為魯諱也
問孔子一列大夫耳敢私以賞罰之權與人者何對
曰孔子嘗有言曰知我者其惟春秋乎罪我者其惟
春秋乎
問晉之乘楚之檮杌如何對曰乘者載也史乃載事
之書檮杌惡人名著其惡所以懲惡而勸善此一國
之史非公天下之書也
問孟子槩之魯春秋曰其義一者何對曰論其名史
之義則晉為載事楚為著惡春秋為賞善罰惡故孔
子曰其事則齊桓晉文其文則史其義則丘竊取之
矣
問詩亡然後春秋作其說云何對曰周平王崩在魯
隠公三年隠公即位則平王四十九年也平王東遷
黍離降於國風天下不復有雅詩矣春秋起於隠公
之元年者適當雅亡之後故也
問春秋不始於惠公者何對曰惠公之世周平王尚
知一二分王道鄭武公入為司徒晉侯捍王於艱今
觀緇衣之詩及書文侯之命豈不君君臣臣及平王
在位日久疎遠兄弟不撫民人末年失道滋甚綱淪
法斁諸侯不復知有王命在位亦及四十有九年矣
適隠公即位不告於王故託始於隠公聖人深意也
問(闕)謂隠賢讓國故孔子以隠冠於春秋者何對
曰桓公幼隠公長而當立在位十一年雖對羽父有
將老之說遲回顧戀不能勇退何譲之有
問何處見得隠公當立對曰隠公是孟子繼室聲子
所生既長且賢彼桓公者雖仲子所出以禮斷之禮
無二嫡國君亦無二妃蓋禮諸侯不再娶仲子雖宋
女其位在妾隐公當立故隠十一年稱公春秋與之
也
問隠公當立不書即位者何對曰不禀命於天子故
不以即位之禮書
問春秋有五始者何對曰元者氣之始春者時之始
王者受命之始正月者政教之始公即位者一國之
始王襃曰春秋法五始之要
問春秋始隠終麟者何對曰託始於隠知平王終不
足以有為獲麟而終傷世變重於此而有感
問一說春秋感麟而作者何對曰麟為聖人出也哀
公十四年西狩獲麟出非其時遇狩而獲聖人蓋有
所感也春秋感麟而作雖以此始亦以此終
問麟不出春秋作否對曰麟不出春秋亦作但聖人
之意必有所因
問公榖經終獲麟左氏經終孔丘卒者何對曰春秋
止於獲麟孔子作書緣何自書曰卒如此則孔子成
春秋以為天下而獨私一孔丘哉公榖以為天下之
書左氏以為孔子之書當從公榖
問卒之者誰對曰游夏之徒增此兩年以記聖人之
沒耳非禮也
問書孔丘卒不出於左氏而責左氏者何對曰傳春
秋者左氏也當如公榖止於獲麟獲麟以後以傳體
編年可也君子何議焉
問公榖皆記孔子生者何對曰公榖皆傳也何為而
不可公榖書生於傳可也左氏書卒於經不可也傳
不可無經不可續
問元年春王正月者何對曰元年者魯之元年春者
四時之首王者周之天王正月者王之正月周正建
子天下皆禀周之正朔也
問月次正正次王王次春春次年年次元者何對曰
斯五者編年紀事之綱領也
問隠公之經或以為平王或以為桓王者何對曰榖
梁曰平王公羊曰桓王皆拘泥之說在平王時則為
平王在桓王時則為桓王隠公元年尚在平王之世
三年則為桓王之世春秋二百四十二年随王而稱
問書王亦有二月三月者何對曰書王正月者十三
王二月者二十王三月者十九無事有時亦冠以王
之一字
問隠公十一年不書正者何對曰元年有正正隠公
也十一年無正隠公不自正也
問桓公三年不書王者何對曰元年有王治桓公也
三年無王以桓之無王也
問三年不書王桓無王也自後凡十年不書王者何
對曰菟裘之願未伸鍾巫之禍先𤼵司馬之九伐不
至王朝之貶黜無聞桓公十年不書王者傷上無明
天子也
問定公元年不書正者何對曰君道不正權臣專國
昭公不得正其終定公不得正其始故即位在四月
也
問桓公四年七年不書秋冬者何對曰天王失刑而
不治桓諸侯黨惡而相朝桓两年不書秋冬者譏當
世之失刑也
問莊公二十二年以五月首夏者何對曰忘親娶讐
如齊納幣讐女不可以奉先五月不可以首夏譏莊
公棄父讎娶讐女也
問書始者何對曰始者貶辭也以其舊之誣也始作
兩觀是也
問書初者何對曰初者襃辭也亦有貶辭初獻六羽
初税畝是貶也
問書及者何對曰左氏傳例與謀曰及
問書盟者何對曰書盟者九十有五皆罪其賊古道
長亂階而邾儀父為之首(隠公元年)
問書會者何對曰書會者八十三皆譏其越法行禮
會戎于潜為之首(隠公二年)
問書圍者何對曰書圍者四十有四罪其相殘也宋
人圍長葛為之首(隠公五年)
問書伐書侵者何對曰書伐者百九十一書侵者五
十四貶其不務息兵也
問書朝書聘者何對曰朝者三十有一聘者三十有
三皆貶其不知尊王而自相朝至於王臣下聘王國
亦自失其為尊也
問書入者何對曰書入者二十八皆罪其專兵也莒
人入向為之首(隠公二年)
問書戰者何對曰書戰大小共五十有八孟子曰春
秋無義戰彼善於此則有之矣否則互相侵奪皆聖
人所深貶也
問書来者何對曰王臣則或小貶其無王命列國之
大夫則或貶其私交及負辜而来此也
問書奔者何對曰皆貶其負罪而逃者
問書滅者何對曰毁其宗廟夷其社稷遷其人民俘
厥寳玉逐其君而有其地也
問書亡者何對曰滅者以兵威而滅之亡者不能撫
其民人守其宗廟保其社稷自底滅亡書梁亡是也
問三傳得失如何對曰互有得失左氏善於考事而
義理則疎公糓於義理頗精而考事則略左氏理不
勝文公榖文不勝理左氏之得公榖失之公榖之得
左氏失之
問左氏熟於國史故事之本末能攷其詳對曰只為
曾見國史但不向義理上用心說夢說相論鬼談神
吉凶禍福生死壽夭皆非春秋大義且得見魯史之
所以詳何緣不求春秋之所以約由詳反約則知一
字之襃貶有所自来可惜學不至此
問公榖必是淳樸之士故以義理觀經對曰公榖識
義理可惜不曾見國史左氏博洽有史才大扺博物
洽聞者必有文章而浮夸是其短也公榖各守所學
如春秋所有者皆求觧盡所無者則未嘗言之是二
儒淳樸處
禮記
問禮記一書誰作對曰孔子沒七十二子共撰所聞
以為之記及秦漢諸儒附錄所記以成編多非孔子言
者凡子曰者多假託
問孔門弟子所記而曰戴記者何對曰漢宣帝后蒼
最明禮曾講禮於曲臺戴德戴聖皆其弟子也德所
刪八十五篇號大戴禮聖所刪四十九篇號小戴禮
即今之禮記也
問大戴禮不行世者何對曰大戴冗雜其好處都被
小戴採摘来做禮記大戴禮如韓詩外傳雖有此兩
家書而讀者希
問篇名曲禮者何對曰先儒以為委曲教人之義惟
林艾軒光朝一說謂后蒼&KR0688;禮於曲臺其弟子所記
乃曲臺所聞者故以曲禮冠於篇首以明曲臺所講
之禮也
問各篇皆有作者之名乎對曰中庸子思作緇衣公
孫尼子作月令吕不韋門人作王制漢文博士作樂
記先儒以為荀卿作經觧疑治易之家者作大學疑
曾子作其餘未聞
問曲禮少儀内則等篇恐皆是小學之文對曰吕氏
童蒙訓以為禮之灑埽應對進退之節文内則一篇
止是子之事父母婦事舅姑之禮
問禮器禮運名義若何對曰横渠正蒙以為禮之成
之用也
問經觧一篇只觧禮經如何對曰伊川荅吕與叔曰
恰限易之教潔淨精微詩之教温柔敦厚恐害義理
此篇實文墨之士為之觧禮經尚未得況觧五經乎
問儒行一篇果出孔子如何對曰李泰伯云必非孔
子之言蓋戰國豪士所以高世之節其條十有五旨
意重複夸詫過當或曰魯哀公輕儒孔子有為而言
然多自夸大以傲其君豈所謂孔子哉
問表記止論人之威儀如何對曰伊川以為是儒者
教人循禮之言故言多近道
問明堂位人多以為不可信如何對曰魯僣王禮其
弊起於成王伯禽後来兼六代之樂皆僣用之如曰
周公踐天子位安有此理記者之訛也
問月令中閒有周漢事不可斷以為出於吕氏門人
對曰此篇記秦事為多周漢事間雜必出於吕氏門
人而補葺訂正漢儒與有力焉
問四十九篇記盡得禮否對曰如何可盡王制玉藻
諸篇乃禮之文物制度燕居緇衣諸篇乃禮之規矩
準䋲冠義昏義燕射諸篇乃禮之文義訓辭禮莫大
於祭祀故郊廟之禮為詳禮莫重於喪葬故服制之
禮為備一服之製見於深衣一燕之樂見於投壷禮
儀三百威儀三千亦未為不盡也
問禮記莫是儀禮中之節文對曰周禮是禮之綱領
至其儀法度數則儀禮乃其本經而禮記乃其義說
文公曰儀禮是經禮記是觧
問檀弓月令文王世子學記表記大學中庸何以謂之
禮書對曰曲禮郊特牲祭義祭法昏義冠義喪服
等篇古之禮書也樂記一篇古之樂書也若檀弓大
學等篇蓋自漢興搜求於殘編斷簡之中禮得於淹
中樂傳於劉氏初莫詳其各篇作者之名因記錄以
成編耳
問禮器云禮者體也祭義云禮者履也體履如何對
曰體謂禮經也蓋禮者立治之本統之心體之身以
齊正於物謂周禮儀禮也故為體履之云者謂昔之
誦而說者至是可踐而履也故曰禮儀三百威儀三
千待其人而後行
問三百三千其說異同者何對曰孝經說禮經三百
禮器云經禮三百中庸云禮儀三百威儀三千禮器
云曲禮三千大意謂禮之體其綱領體統則三百而
節文度數躬行踐履其條目則三千之多異同何必
深辨
問王制班爵與孟子不同者何對曰孟子以天子公
侯伯各一位子男同一位凡五等王制則子男二位
而不及天子孟子以君卿大夫上中下士各一位凡
六等王制不言君而止五等大國次國小國皆有
上士二十七人中士下士又當幾人此不可曉者一
也
問大次小國之數過多者何對曰九州州方千里州
建百里之國三十七十里之國六十五十里之國百
有二十凡二百一十國(闕)之則為千七十三
國周封建之制難攷以此其見(闕)不過
(闕)百八十國見於左氏者不過倍加之數耳(闕)
多乎此不可曉者二也
問(闕)封建而王制有封建者何對曰天
子之縣内方百里之國九七十里之國二十有一五
十里之國六十有三凡九十三國古者(闕)畿内不
以封建諸侯雖有六卿采地而謂(闕)亦
豈有九十三國哉此不可曉者三也
(問闕)皆置三監者何對曰天子使其大
夫為三監監于方伯之國國三人自古無三監之官
獨周封武庚於商慮武庚作亂使管叔蔡叔霍叔三
人監之安得每國各有三監乎此不可曉者四也
問(闕)天子諸侯無事而不田曰不敬者何對曰田
狩之事雖因農隙以講武然天子一日萬幾何必三
時親田也文王不敢盤于遊田而謂無事而不田曰
不敬此不可曉者五也
問王制諸侯礿而禘之禘則不嘗者何對曰禘者大
祭也王者禘其祖之所自出乃謂之禘不王不禘也
春秋書禘記其僣也何得為諸侯之僣乎此不可曉
者六也
問王制一篇不足為經典乎對曰此篇乃漢文帝朝
博士諸生作所見異辭所聞異辭傳授專門學識殊
轍如粥市之有禁飬老之異衣道路男子必由右婦
人由左車以中央豈所謂王制者哉悖禮拂經與聖
人之書並行於世僣妄久矣
問月令以古之五帝主五方不及堯舜者何對曰此
論出於鄒衍五運之說後儒推其相生以為德始於
木故太昊司春木生火故炎帝司夏中央土也故黃
帝以土繼火少昊以金繼土顓帝以水繼金且少昊
黃帝子也父子之間其德自異此不根之論也不誣
及堯舜幸矣
問四時祀祭各一所者何對曰曲禮五祀戸竈中□
門行也祭脾肺心肝腎(闕)古無有也惟見於漢儒之
記禮況春則祀戸夏則祀竈季夏則祀中□秋則祀
門冬則祀行以隂陽出入盛衰言(闕)
無是禮也
問天子之居四時各一者何對曰王者嚮明而治以
聽天下自有常處何必春居青陽夏居明堂秋居緫
章冬居玄堂又列為左个太廟右个配十二月為太
室以居中遷徙往耒莫有定止
問四時所乘之輅不同者何對曰天子乘車不過五
輅或祀天(闕)取其宜耳何必春乘鸞輅
夏乘朱輅秋冬乘戎輅(闕)四時之所乘
而不知五輅之宜用必無是理也
問四時所駕之馬所載之旂所衣之衣所服之玉亦不
同者何對曰天子之馬不過選其良者充閑廐備
驅馳何必春蒼龍夏赤駵季夏黃駵秋白駱冬鐡驪
也天子之旂為太常畫日月(闕)於上自有常色
天子之服繪六章於衣以法乾繡六章於裳以效
坤天子之玉大圭鎮圭衡璜琚瑀其色皆白何必
皆随時而分五色哉
問郊特牲八蜡之祭其義若何對曰先王制祭蜡之
義蓋具體以陳報田之祭也四方年不順成八蜡不
通謹民財也惟順成之方其蜡乃通
問蜡之神有八者何對曰一先穡二司穡三農四郵
表畷五猫虎六防七水庸八昆蟲歴三代秦漢魏宋
皆祭之
問蜡之名起於何代後世更名曰臘者何對曰蜡之
名起於伊耆之代夏謂之嘉平商曰清祀周曰大蜡
秦更曰臘復曰嘉平漢曰臘魏因之隋唐始更前制
復名曰蜡
問歴代祭蜡之日不同者何對曰周以歲十二月建
亥月也漢以季冬魏高堂生隆議臘用日云王者各
因五行之盛而祖以(闕)為臘博士秦靜非之隋初
用孟冬丁亥唐用季冬臘日蜡
問(闕)也惟順成之方行者何對曰唐戸部
祭(闕)之辭(闕)於某蟲蝗於某疫癘於某則
(闕)其方守之神不及(闕)以其神之涎漫
惝怳冥冥焉不可執取而猶誅(闕)言動
作之愧然者乎是設彼而戒此也
十一經問對卷五
