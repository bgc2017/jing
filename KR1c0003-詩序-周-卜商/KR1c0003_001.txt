詩序卷上
宋朱子辨說
詩序之作說者不同或以為孔子或以為子夏或以
為國史皆無明文可考唯後漢書儒林𫝊以為衛宏
作毛詩序今傳於世則序乃宏作明矣然鄭氏又以
為諸序本自合為一編毛公始分以寘諸篇之首則
是毛公之前其傳已久宏特增廣而潤色之耳故近
世諸儒多以序之首句為毛公所分而其下推說云
云者為後人所益理或有之但今考其首句則已有
不得詩人之本意而肆為妄說者矣況沿襲云云之
誤哉然計其初猶必自謂出於臆度之私非經本文
故且自為一編别附經後又以尚有齊魯韓氏之說
並傳於世故讀者亦有以知其出於後人之手不盡
信也及至毛公引以入經乃不綴篇後而超冠篇端
不為注文而直作經字不為疑辭而遂為决辭其後
三家之傳又絶而毛說孤行則其牴牾之迹無復可
見故此序者遂若詩人先所命題而詩文反為因序
以作於是讀者轉相尊信無敢擬議至於有所不通
則必為之委曲遷就穿鑿而附合之寧使經之本文
繚戾破碎不成文理而終不忍明以小序為出於漢
儒也愚之病此久矣然猶以其所從來也遠其間容
或直有傳授證驗而不可廢者故既頗采以附傳中
而復并為一編以還其舊因以論其得失云
大序
詩者志之所之也在心為志發言為詩○情動於中而
形於言言之不足故嗟嘆之嗟嘆之不足故永歌之永
歌之不足不知手之舞之足之蹈之也○情發於聲聲
成文謂之音治世之音安以樂其政和亂世之音怨以
怒其政乖亡國之音哀以思其民困故正得失動天地
感鬼神莫近乎詩○先王以是經夫婦成孝敬厚人倫
美教化移風俗○故詩有六義焉一曰風二曰賦三曰
比四曰興五曰雅六曰頌○上以風化下下以風刺上
主文而譎諫言之者無罪聞之者足以戒故曰風○至
于王道衰禮義廢政教失國異政家殊俗而變風變雅
作矣○國史明乎得失之迹傷人倫之變哀刑政之苛
吟詠性情以風其上達於事變而懷其舊俗者也○故
變風發乎情止乎禮義發乎情民之性也止乎禮義先
王之澤也○是以一國之事繫一人之本謂之風言天
下之事形四方之風謂之雅雅者正也言王政之所由
廢興也政有小大故有小雅焉有大雅焉頌者美盛德
之形容以其成功告於神明者也是謂四始詩之至也
小序
周南
關雎后妃之德也
后妃文王之妃大姒也天子之妃曰后近世諸儒多
辨文王未嘗稱王則大姒亦未嘗稱后序者蓋追稱
之亦未害也但其詩雖若專美大姒而實以深見文
王之德序者徒見其詞而不察其意遂壹以后妃為
主而不復知有文王是固已失之矣至於化行中國
三分天下亦皆以為后妃之所致則是禮樂征伐皆
出於婦人之手而文王者徒擁虚器以為寄生之君
也其失甚矣唯南豐曾氏之言曰先王之政必自内
始故其閨門之治所以施之家人者必為之師傅保
姆之助詩書圖史之戒珩璜琚瑀之節威儀動作之
度其教之者有此具然古之君子未嘗不以身化也
故家人之義歸於反身二南之業本於文王豈自外
至哉世皆知文王之所以興能得内助而不知其所
以然者蓋本於文王之躬化故内則后妃有關雎之
行外則羣臣有二南之美與之相成其推而及遠則
商辛之昏俗江漢之小國兔罝之野人莫不好善而
不自知此所謂身修故國家天下治者也竊謂此說
庶幾得之
風之始也
所謂關雎之亂以為風始是也蓋謂國風篇章之始
亦風化之所由始也
所以風天下而正夫婦也故用之鄉人焉用之邦國焉
說見二南總論邦國謂諸侯之國明非獨天子用之
也
風風也教也風以動之教以化之
承上文解風字之義以象言則曰風以事言則曰教
然則關雎麟趾之化王者之風故繫之周公南言化自
北而南也鵲巢騶虞之德諸侯之風也先王之所以教
故繫之召公
說見二南卷首關雎麟趾言化者化之所自出也鵲
巢騶虞言德者被化而成德也以其被化而後成德
故又曰先王之所以教先王即文王也舊說以為大
王王季誤矣程子曰周南召南如乾坤乾統坤坤承
乾也
周南召南正始之道王化之基
王者之道始於家終於天下而二南正家之事也王
者之化必至於法度彰禮樂著雅頌之聲作然後可
以言成然無其始則亦何所因而立哉基者堂宇之
所因而立者也程子曰有關雎麟趾之意然後可以
行周官之法度其為是歟
是以關雎樂得淑女以配君子憂在進賢不淫其色哀
窈窕思賢才而無傷善之心焉是關雎之義也
按論語孔子嘗言關雎樂而不淫哀而不傷蓋淫者
樂之過傷者哀之過獨為是詩者得其性情之正是
以哀樂中節而不至於過耳而序者乃析哀樂淫傷
各為一事而不相須則已失其旨矣至以傷為傷善
之心則又大失其旨而全無文理也或曰先儒多以
周道衰詩人本諸袵席而關雎作故揚雄以周康之
時關雎作為傷始亂杜欽亦曰佩玉晏鳴關雎歎之
說者以為古者后夫人鷄鳴佩玉去君所周康后不
然故詩人歎而傷之此魯詩說也與毛異矣但以哀
而不傷之意推之恐其有此理也曰此不可知矣但
儀禮以關雎為鄉樂又為房中之樂則是周公制作
之時已有此詩矣若如魯說則儀禮不得為周公之
書儀禮不為周公之書則周之盛時乃無鄉射燕飲
房中之樂而必有待乎後世之刺詩也其不然也明
矣且為人子孫乃無故而播其先祖之失於天下如
此而尚可以為風化之首乎
○葛覃后妃之本也后妃在父母家則志在於女功之
事躬儉節用服澣濯之衣尊敬師傅則可以歸安父母
化天下以婦道也
此詩之序首尾皆是但其所謂在父母家者一句為
未安蓋若謂未嫁之時即詩中不應遽以歸寧父母
為言況未嫁之時自當服勤女功不足稱述以為盛
美若謂歸寧之時即詩中先言刈葛而後言歸寧亦
不相合且不常為之於平居之日而暫為之於歸寧
之時亦豈所謂庸行之謹哉序之淺拙大率𩔖此
○卷耳后妃之志也又當輔佐君子求賢審官知臣下
之勤勞内有進賢之志而無險詖私謁之心朝夕思念
至於憂勤也
此詩之序首句得之餘皆傅會之鑿說后妃雖知臣
下之勤勞而憂之然曰嗟我懷人則其言親暱非后
妃之所得施於使臣者矣且首章之我獨為后妃而
後章之我皆為使臣首尾衡決不相承應亦非文字
之體也
○樛木后妃逮下也言能逮下而無嫉妬之心焉
此序稍平後不注者放此
○螽斯后妃子孫衆多也言若螽斯不妬忌則子孫衆
多也
螽斯聚處和一而卵育蕃多故以為不妒忌則子孫
衆多之比序者不達此詩之體故遂以不妒忌者歸
之螽斯其亦誤矣
○桃夭后妃之所致也不妒忌則男女以正婚姻以時
國無鰥民也
序首句非是其所謂男女以正婚姻以時國無鰥民
者得之蓋此以下諸詩皆言文王風化之盛由家及
國之事而序者失之皆以為后妃之所致既非所以
正男女之位而於此詩又專以為不妒忌之功則其
意愈狹而說愈疎矣
○兔罝后妃之化也關雎之化行則莫不好德賢人衆
多也
此序首句非是而所謂莫不好德賢人衆多者得之
○芣苢后妃之美也和平則婦人樂有子矣
○漢廣德廣所及也文王之道被於南國美化行乎江
漢之域無思犯禮求而不可得也
此詩以篇内有漢之廣矣一句得名而序者謬誤乃
以德廣所及為言失之遠矣然其下文復得詩意而
所謂文王之化者尤可以正前篇之誤先儒嘗謂序
非出於一人之手者此其一驗但首句未必是下文
未必非耳蘇氏乃例取首句而去其下文則於此𩔖
兩失之矣
○汝墳道化行也文王之化行乎汝墳之國婦人能閔
其君子猶勉之以正也
○麟之趾關雎之應也關雎之化行則天下無犯非禮
雖衰世之公子皆信厚如麟趾之時也
之時二字可刪
召南
鵲巢夫人之德也國君積行累功以致爵位夫人起家
而居有之德如鳴鳩乃可以配焉
文王之時關雎之化行於閨門之内而諸侯蒙化以
成德者其道亦始於家人故其夫人之德如是而詩
人美之也不言所美之人者世遠而不可知也後皆
放此
○采蘩夫人不失職也夫人可以奉祭祀則不失職矣
○草蟲大夫妻能以禮自防也
此恐亦是夫人之詩而未見以禮自防之意
○采蘋大夫妻能循法度也能循法度則可以承先祖
共祭祀矣
○甘棠美召伯也召伯之教明於南國
○行露召伯聽訟也衰亂之俗微貞信之教興強暴之
男不能侵陵貞女也
○羔羊鵲巢之功致也召南之國化文王之政在位皆
節儉正直德如羔羊也
此序得之但德如羔羊一句為衍說耳
○殷其靁勸以義也召南之大夫遠行從政不遑寧處
其室家能閔其勤勞勸以義也
按此詩無勸以義之意
○摽有梅男女及時也召南之國被文王之化男女得
以及時也
此序末句未安
○小星惠及下也夫人無妒忌之行惠及賤妾進䘖於
君知其命有貴賤能盡其心矣
○江有汜美媵也勤而無怨嫡能悔過也文王之時江
沱之間有嫡不以其媵備數媵遇勞而無怨嫡亦自悔
也
詩中未見勤勞無怨之意
○野有死麕惡無禮也天下大亂強暴相陵遂成淫風
被文王之化雖當亂世猶惡無禮也
此序得之但所謂無禮者言淫亂之非禮耳不謂無
聘幣之禮也
○何彼穠矣美王姬也雖則王姬亦下嫁於諸侯車服
不繫其夫下王后一等猶執婦道以成肅雝之德也
此詩時世不可知其說己見本篇但序云雖則王姬
亦下嫁於諸侯說者多笑其陋然此但讀為兩句之
失耳若讀此十字合為一句而對下文車服不繫其
夫下王后一等為義則序者之意亦自明白蓋曰王
姬雖嫁於諸侯然其車服制度與他國之夫人不同
所以甚言其貴盛之極而猶不敢挾貴以驕其夫家
也但立文不善終費詞說耳鄭氏曰下王后一等謂
車乘厭(音葉)翟(音狄)勒面繢(音繪)總服則褕(音遙)翟然則公侯
夫人翟茀者其翟車貝面組總有幄也歟
○騶虞鵲巢之應也鵲巢之化行人倫既正朝廷既治
天下純被文王之化則庶𩔖蕃殖蒐田以時仁如騶虞
則王道成也
此序得詩之大旨然語意亦不分明楊氏曰二南正
始之道王化之基蓋一體也王者諸侯之風相須以
為治諸侯所以代其終也故召南之終至於仁如騶
虞然後王道成焉夫王道成非諸侯之事也然非諸
侯有騶虞之德亦何以見王道之成哉歐陽公曰賈
誼新書曰騶者文王之囿名虞者囿之司獸也陳氏
曰禮記射義云天子以騶虞為節樂官備也則其為
虞官明矣獵以虞為主其實歎文王之仁而不斥言
也此與舊說不同今存於此
邶
栢舟言仁而不遇也衛頃公之時仁人不遇小人在側
詩之文意事類可以思而得其時世名氏則不可以
強而推故凡小序唯詩文明白直指其事如甘棠定
中南山株林之屬若證驗的切見於書史如載馳碩
人清人黃鳥之𩔖決為可無疑者其次則詞旨大槩
可知必為某事而不可知其的為某時某人者尚多
有之若為小序者姑以其意推尋探索依約而言則
雖有所不知亦不害其為不自欺雖有未當人亦當
恕其所不及今乃不然不知其時者必強以為某王
某公之時不知其人者必強以為某甲某乙之事於
是傅會書史依託名諡鑿空妄語以誑後人其所以
然者特以恥其有所不知而唯恐人之不見信而已
且如栢舟不知其出於婦人而以為男子不知其不
得於夫而以為不遇於君此則失矣然有所不及而
不自欺則亦未至於大害理也今乃斷然以為衛頃
公之時則其故為欺罔以誤後人之罪不可揜矣蓋
其偶見此詩冠於三衛變風之首是以求之春秋之
前而史記所書莊桓以上衛之諸君事皆無可考者
諡亦無甚惡者獨頃公有賂王請命之事其諡又為
甄心動懼之名如漢諸侯王必其嘗以罪謫然後加
以此諡以是意其必有棄賢用佞之失而遂以此詩
予(音與)之若將以衒其多知而必於取信不知將有明
者從旁觀之則適所以暴其真不知而啓其深不信
也凡小序之失以此推之什得八九矣又其為說必
使詩無一篇不為美刺時君國政而作固己不切於
情性之自然而又拘於時世之先後其或詩𫝊所載
當此之時偶無賢君美諡則雖有詞之美者亦例以
為陳古而刺今是使讀者疑於當時之人絶無善則
稱君過則稱已之意而一不得志則扼腕切齒嘻笑
冷語以懟其上者所在而成羣是其輕躁險薄尤有
害於温柔敦厚之教故予不可以不辨
○綠衣衛莊姜傷己也妾上僭夫人失位而作是詩也
此詩下至終風四篇序皆以為莊姜之詩今姑從之
然唯燕燕一篇詩文略可據耳
○燕燕衛莊姜送歸妾也
遠送于南一句可為送戴媯之驗
○日月衛莊姜傷己也遭州吁之難傷己不見答於先
君以至困窮之詩也
此詩序以為莊姜之作今未有以見其不然但謂遭
州吁之難而作則未然耳蓋詩言寧不我顧猶有望
之之意又云德音無良亦非所宜施於前人者明是
莊公在時所作其篇次亦當在燕燕之前也
○終風衛莊姜傷己也遭州吁之暴見侮慢而不能正
也
詳味此詩有夫婦之情無母子之意若果莊姜之詩
則亦當在莊公之世而列於燕燕之前序說誤矣
○擊鼔怨州吁也衛州吁用兵暴亂使公孫文仲將而
平陳與宋國人怨其勇而無禮也
春秋隱公四年宋衛陳蔡伐鄭正州吁自立之時也
序蓋據詩文平陳與宋而引此為說恐或然也然𫝊
記魯衆仲之言曰州吁阻兵而安忍阻兵無衆安忍
無親衆叛親離難以濟矣夫兵猶火也弗戢將自焚
也夫州吁弑其君而虐用其民於是乎不務令德而
欲以亂成必不免矣按州吁簒弑之賊此序但譏其
勇而無禮固為淺陋而衆仲之言亦止於此蓋君臣
之義不明於天下久矣春秋其得不作乎
○凱風美孝子也衛之淫風流行雖有七子之母猶不
能安其室故美七子能盡其孝道以慰其母心而成其
志爾
以孟子之說證之序說亦是但此乃七子自責之辭
非美七子之作也
○雄雉刺衛宣公也淫亂不恤國事軍旅數起大夫久
役男女怨曠國人怨之而作是詩
序所謂大夫久役男女怨曠者得之但未有以見其
為宣公之時與淫亂不恤國事之意耳兼此詩亦婦
人作非國人之所為也
○匏有苦葉刺衛宣公也公與夫人並為淫亂
未有以見其為刺宣公夫人之詩
○谷風刺夫婦失道也衛人化其上淫於新昏而棄其
舊室夫婦離絶國俗傷敗焉
亦未有以見化其上之意
○式微黎侯寓于衛其臣勸以歸也
詩中無黎侯字未詳是否下篇同
○旄丘責衛伯也狄人廹逐黎侯黎侯寓于衛衛不能
修方伯連率(音帥)之職黎之臣子以責於衛也
序見詩有伯兮二字而以為責衛伯之詞誤矣○陳
氏曰說者以此為宣公之詩然宣公之後百餘年衛
穆公之時晉滅赤狄潞氏數之以其奪黎氏地然則
此其穆公之詩乎不可得而知也
○簡兮刺不用賢也衛之賢者仕於伶官皆可以承事
王者也
此序略得詩意而詞不足以達之
○泉水衛女思歸也嫁於諸侯父母終思歸寧而不得
故作是詩以自見也
○北門刺仕不得志也言衛之忠臣不得其志爾
○北風刺虐也衛國並為威虐百姓不親莫不相攜持
而去焉
衛以淫亂亡國未聞其有威虐之政如序所云者此
恐非是
○靜女刺時也衛君無道夫人無德
此序全然不似詩意
○新臺刺衛宣公也納伋之妻作新臺於河上而要之
國人惡之而作是詩也
○二子乘舟思伋壽也衛宣公之二子爭相為死國人
傷而思之作是詩也
二詩說已各見本篇
鄘
柏舟共姜自誓也衛世子共伯蚤死其妻守義父母欲
奪而嫁之誓而弗許故作是詩以絶之
此事無所見於他書序者或有所𫝊今姑從之
○牆有茨衛人刺其上也公子頑通乎君母國人疾之
而不可道也
○君子偕老刺衛夫人也夫人淫亂失事君子之道故
陳人君之德服飾之盛宜與君子偕老也
公子頑事見春秋傳但此詩所以作亦未可考鶉之
奔奔放此
○桑中刺奔也衛之公室淫亂男女相奔至于世族在
位相竊妻妾期于幽遠政散民流而不可止
此詩乃淫奔者所自作序之首句以為刺奔誤矣其
下云云者乃復得之樂記之說已略見本篇矣而或
者以為刺詩之體固有鋪陳其事不加一辭而閔惜
懲創之意自見於言外者此類是也豈必譙讓質責
然後為刺也哉此說不然夫詩之為刺固有不加一
辭而意自見者清人猗嗟之屬是已然嘗試玩之則
其賦之之人猶在所賦之外而詞意之間猶有賓主
之分也豈有將欲刺人之惡乃反自為彼人之言以
陷其身於所刺之中而不自知也哉其必不然也明
矣又況此等之人安於為惡其於此等之詩計其平
日固己自其口出而無慚矣又何待吾之鋪陳而後
始知其所為之如此亦豈畏我之閔惜而遂幡然遽
有懲創之心耶以是為刺不惟無益殆恐不免於鼔
之舞之而反以勸其惡也或者又曰詩三百篇皆雅
樂也祭祀朝聘之所用也桑間濮上之音鄭衛之樂
也世俗之所用也雅鄭不同部其來尚矣且夫子答
顔淵之問於鄭聲亟欲放而絶之豈其刪詩乃錄淫
奔者之詞而使之合奏於雅樂之中乎亦不然也雅
者二雅是也鄭者緇衣以下二十一篇是也衛者邶
鄘衛三十九篇是也桑間衛之一篇桑中之詩是也
二南雅頌祭祀朝聘之所用也鄭衛桑濮里巷俠邪
之所歌也夫子之於鄭衛蓋深絶其聲於樂以為法
而嚴立其詞於詩以為戒如聖人固不語亂而春秋
所記無非亂臣賊子之事蓋不如是無以見當時風
俗事變之實而垂鑒戒於後世故不得已而存之所
謂道並行而不相悖者也今不察此乃欲為之諱其
鄭衛桑濮之實而文之以雅樂之名又欲從而奏之
宗廟之中朝廷之上則未知其將以薦之何等之鬼
神用之何等之賓客而於聖人為邦之法又豈不為
陽守而隂叛之耶其亦誤矣曰然則大序所謂止乎
禮義夫子所謂思無邪者又何謂邪曰大序指柏舟
綠衣泉水竹竿之屬而言以為多出於此耳非謂篇
篇皆然而桑中之𩔖亦止乎禮義也夫子之言正為
其有邪正美惡之雜故特言此以明其皆可以懲惡
勸善而使人得其性情之正耳非以桑中之𩔖亦以
無邪之思作之也曰荀卿所謂詩者中聲之所止太
史公亦謂三百篇者夫子皆絃歌之以求合於韶武
之音何邪曰荀卿之言固為正經而發若史遷之說
則恐亦未足為據也豈有哇淫之曲而可以強合於
韶武之音也邪
○鶉之奔奔刺衛宣姜也衛人以為宣姜鶉鵲之不若
也
見上
○定之方中美衛文公也衛為狄所滅東徙渡河野處
漕邑齊桓公攘戎狄而封之文公徙居楚丘始建城市
而營宫室得其時制百姓說之國家殷富焉
○蝃蝀止奔也衛文公能以道化其民淫奔之恥國人
不齒也
○相鼠刺無禮也衛文公能正其羣臣而刺在位承先
君之化無禮儀也
○干旄美好善也衛文公臣子多好善賢者樂告以善
道也
定之方中一篇經文明白故序得以不誤蝃蝀以下
亦因其在此而以為文公之詩耳他未有考也
○載馳許穆夫人作也閔其宗國顛覆自傷不能救也
衛懿公為狄人所滅國人分散露於漕邑許穆夫人閔
衛之亡傷許之小力不能救思歸唁其兄又義不得故
賦是詩也
此亦經明白而序不誤者又有春秋傳可證
衛
淇澳美武公之德也有文章又能聽其規諫以禮自防
故能入相于周美而作是詩也
此序疑得之
○考槃刺莊公也不能繼先公之業使賢者退而窮處
此為美賢者窮處而能安其樂之詩文意甚明然詩
文未有見棄於君之意則亦不得為刺莊公矣序蓋
失之而未有害於義也至於鄭氏遂有誓不忘君之
惡誓不過君之朝誓不告君以善之說則其害義又
有甚焉於是程子易其訓詁以為陳其不能忘君之
意陳其不得過君之朝陳其不得告君以善則其意
忠厚而和平矣然未知鄭氏之失生於序文之誤若
但直據詩詞則與其君初不相涉也
○碩人閔莊姜也莊公惑於嬖妾使驕上僭莊姜賢而
不答終以無子國人閔而憂之
此序據春秋傳得之
○氓刺時也宣公之時禮義消亡淫風大行男女無别
遂相奔誘華落色衰復相棄背或乃困而自悔喪其妃
耦故序其事以風焉美反正刺淫泆也
此非刺時宣公未有考故序其事以下亦非是其曰
美反正者尤無理
○竹竿衛女思歸也適異國而不見答思而能以禮者
也
未見不見答之意
○芄蘭刺惠公也驕而無禮大夫刺之
此詩不可考當闕
○河廣宋襄公母歸於衛思而不止故作是詩也
○伯兮刺時也言君子行役為王前驅過時而不反焉
舊說以詩有為王前驅之文遂以此為春秋所書從
王伐鄭之事然詩又言自伯之東則鄭在衛西不得
為此行矣序言為王前驅蓋用詩文然似未識其文
意也
○有狐刺時也衛之男女失時喪其妃耦焉古者國有
凶荒則殺禮而多昏會男女之無夫家者所以育人民
也
男女失時之句未安其曰殺禮多昏者周禮大司徒
以荒政十有二聚萬民十日多昏者是也序者之意
蓋曰衛於此時不能舉此之政耳然亦非詩之正意
也長樂劉氏曰夫婦之禮雖不可不謹於其始然民
有細微貧弱者或困於凶荒必待禮而後昏則男女
之失時者多無室家之養聖人傷之寧邦典之或違
而不忍失其昏嫁之時也故有荒政多昏之禮所以
使之相依以為生而又以育人民也詩不云乎愷悌
君子民之父母苟無子育兆庶之心其能若此哉此
則周禮之意也
○木瓜美齊桓公也衛國有狄人之敗出處於漕齊桓
公救而封之遺之車馬器服焉衛人思之欲厚報之而
作是詩也
說見本篇
王
黍離閔宗周也周大夫行役至於宗周過故宗廟宫室
盡為禾黍閔周室之顛覆彷徨不忍去而作是詩也
○君子于役刺平王也君子行役無期度大夫思其危
難以風焉
此國人行役而室家念之之辭序說誤矣其曰刺平
王亦未有考
○君子陽陽閔周也君子遭亂相招為禄仕全身遠害
而已
說同上篇
○揚之水刺平王也不撫其民而遠屯戍于母家周人
怨思焉
○中谷有蓷閔周也夫婦日以衰薄凶年飢饉室家相
棄爾
○兔爰閔周也桓王失信諸侯背叛構怨連禍王師傷
敗君子不樂其生焉
君子不樂其生一句得之餘皆衍說其指桓王蓋據
春秋傳鄭伯不朝王以諸侯伐鄭鄭伯禦之王卒大
敗祝𣆀射王中肩之事然未有以見此詩之為是而
作也
○葛藟王族刺平王也周室道衰棄其九族焉
序說未有據詩意亦不𩔖說己見本篇
○采葛懼讒也
此淫奔之詩其篇與大車相屬其事與采唐采葑采
麥相似其詞與鄭子衿正同序說誤矣
○大車刺周大夫也禮義陵遲男女淫奔故陳古以刺
今大夫不能聽男女之訟焉
非刺大夫之詩乃畏大夫之詩
○丘中有麻思賢也莊王不明賢人放逐國人思之而
作是詩也
此亦淫奔者之詞其篇上屬大車而語意不莊非望
賢之意序亦誤矣
鄭
緇衣美武公也父子並為周司徒善於其職國人宜之
故美其德以明有國善善之功焉
此未有據今姑從之
○將仲子刺莊公也不勝其母以害其弟弟叔失道而
公弗制祭仲諫而公弗聽小不忍以致大亂焉
事見春秋傳然莆田鄭氏謂此實淫奔之詩無與於
莊公叔段之事序蓋失之而說者又從而巧為之說
以實其事誤亦甚矣今從其說
○叔于田刺莊公也叔處于京繕甲治兵以出于田國
人說而歸之
國人之心貳于叔而歌其田狩適野之事初非以刺
莊公亦非說其出于田而後歸之也或曰段以國君
貴弟受封大邑有人民兵甲之衆不得出居閭巷下
雜民伍此詩恐亦民間男女相說之詞耳
○大叔于田刺莊公也叔多才而好勇不義而得衆也
此詩與上篇意同非刺莊公也下兩句得之
○清人刺文公也高克好利而不顧其君文公惡而欲
遠之不能使高克將兵而禦敵于竟陳其師旅翺翔河
上久而不召衆散而歸高克奔陳公子素惡高克進之
不以禮文公退之不以道危國亡師之本故作是詩也
按此序蓋本春秋傳而以他說廣之未詳所据孔氏
正義又据序文而以是詩為公子素之作然則進之
當作之進今文誤也
○羔裘刺朝也言古之君子以風其朝焉
序以變風不應有美故以此為言古以刺今之詩今
詳詩意恐未必然且當時鄭之大夫如子皮子産之
徒豈無可以當此詩者但今不可考耳
○遵大路思君子也莊公失道君子去之國人思望焉
此亦淫亂之詩序說誤矣
○女曰雞鳴刺不說德也陳古義以刺今不說德而好
色也
此亦未有以見其陳古刺今之意
○有女同車刺忽也鄭人刺忽之不昏于齊太子忽嘗
有功于齊齊侯請妻之齊女賢而不取卒以無大國之
助至于見逐故國人刺之
按春秋傳齊侯欲以文姜妻鄭太子忽忽辭人問其
故忽曰人各有耦齊大非吾耦也詩曰自求多福在
我而已大國何為其後北戎侵齊鄭伯使忽帥師救
之敗戎師齊侯又請妻之忽曰無事於齊吾猶不敢
今以君命奔齊之急而受室以歸是以師昏也民其
謂我何遂辭諸鄭伯祭仲謂忽曰君多内寵子無大
援將不立忽又不聽及即位遂為祭仲所逐此序文
所據以為說者也然以今考之此詩未必為忽而作
序者但見孟姜二字遂指以為齊女而附之於忽耳
假如其說則忽之辭昏未為不正而可刺至其失國
則又特以勢孤援寡不能自定亦未有可刺之罪也
序乃以為國人作詩以刺之其亦誤矣後之讀者又
襲其誤必欲鍛鍊羅織文致其罪而不肯赦徒欲以
徇說詩者之謬而不知其失是非之正害義理之公
以亂聖經之本旨而壞學者之心術故予不可以不
辨
○山有扶蘇刺忽也所美非美然
此下四詩及揚之水皆男女戲謔之詞序之者不得
其說而例以為刺忽殊無情理
○籜兮刺忽也君弱臣彊不倡而和也
見上
○狡童刺忽也不能與賢人圖事權臣擅命也
昭公嘗為鄭國之君而不幸失國非有大惡使其民
疾之如寇讎也況方刺其不能與賢人圖事權臣擅
命則是公猶在位也豈可忘其君臣之分而遽以狡
童目之耶且昭公之為人柔懦疎闊不可謂狡即位
之時年已壯大不可謂童以是名之殊不相似而序
於山有扶蘇所謂狡童者方指昭公之所美至於此
篇則遂移以指公之身焉則其舛又甚而非詩之本
旨明矣大扺序者之於鄭詩凡不得其說者則舉而
歸之於忽文義一失而其害於義理有不可勝言者
一則使昭公無辜而被謗二則使詩人脱其淫謔之
實罪而麗於訕上悖理之虚惡三則厚誣聖人刪述
之意以為實賤昭公之守正而深與詩人之無禮於
其君凡此皆非小失而後之說者猶或主之其論愈
精其害愈甚學者不可以不察也
○褰裳思見正也狂童恣行國人思大國之正已也
此序之失蓋本於子大叔韓宣子之言而不察其斷
章取義之意耳
○丰刺亂也昏姻之道缺陽倡而隂不和男行而女不
隨
此淫奔之詩序說誤矣
○東門之墠刺亂也男女有不待禮而相奔者也
此序得之
○風雨思君子也亂世則思君子不改其度焉
序意甚美然考詩之詞輕佻狎暱非思賢之意也
○子衿刺學校廢也亂世則學校不修焉
疑同上篇蓋其詞意儇薄施之學校尤不相似也
○揚之水閔無臣也君子閔忽之無忠臣良士終以死
亡而作是詩也
此男女要結之詞序說誤矣
○出其東門閔亂也公子五爭兵革不息男女相棄民
人思保其室家焉
五爭事見春秋傳然非此之謂也此乃惡淫奔者之
詞序誤
○野有蔓草思遇時也君之澤不下流民窮於兵革男
女失時思不期而會焉
東萊吕氏曰君之澤不下流廼講師見零露之語從
而附益之
○溱洧刺亂也兵革不息男女相棄淫風大行莫之能
鄭俗淫亂乃其風聲氣習流傳已久不為兵革不息
男女相棄而後然也
齊
雞鳴思賢妃也哀公荒淫怠慢故陳賢妃貞女夙夜警
戒相成之道焉
此序得之但哀公未有所考豈亦以諡惡而得之歟
○還刺荒也哀公好田獵從禽獸而無厭國人化之遂
成風俗習於田獵謂之賢閑於馳逐謂之好焉
同上
○著刺時也時不親迎也
○東方之日刺衰也君臣失道男女淫奔不能以禮化
也
此男女淫奔者所自作非有刺也其曰君臣失道者
尤無所謂
○東方未明刺無節也朝廷興居無節號令不時挈壺
氏不能掌其職焉
夏官挈壺氏下士六人挈縣挈之名壺盛水器蓋置
壺浮箭以為晝夜之節也漏刻不明固可以見其無
政然所以興居無節號令不時則未必皆挈壺氏之
罪也
○南山刺襄公也鳥獸之行淫乎其妹大夫遇是惡作
詩而去之
此序據春秋經傳為文說見本篇
○甫田大夫刺襄公也無禮義而求大功不修德而求
諸侯志大心勞所以求者非其道也
未見其為襄公之詩
○盧令刺荒也襄公好田獵畢弋而不修民事百姓苦
之故陳古以風焉
義與還同序說非是
○敝笱刺文姜也齊人惡魯桓公微弱不能防閑文姜
使至淫亂為二國患焉
桓當作莊
○載驅齊人刺襄公也無禮義故盛其車服疾驅於通
道大都與文姜淫播其惡於萬民焉
此亦刺文姜之詩
○猗嗟刺魯莊公也齊人傷魯莊公有威儀技藝然而
不能以禮防閑其母失子之道人以為齊侯之子焉
此序得之
魏
葛屨刺褊也魏地陿隘其民機巧趨利其君儉嗇褊急
而無德以將之
○汾沮洳刺儉也其君儉以能勤刺不得禮也
此未必為其君而作崔靈恩集注其君作君子義雖
稍通然未必序者之本意也
○園有桃刺時也大夫憂其君國小而迫而儉以嗇不
能用其民而無德教日以侵削故作是詩也
國小而迫日以侵削者得之餘非是
○陟岵孝子行役思念父母也國迫而數侵削役乎大
國父母兄弟離散而作是詩也
○十畝之間刺時也言其國削小民無所居焉
國削則其民隨之序文殊無理其說己見本篇矣
○伐檀刺貪也在位貪鄙無功而受禄君子不得進仕
爾
此詩專美君子之不素餐序言刺貪失其指矣
○碩鼠刺重斂也國人刺其君重斂𧖟食於民不修其
政貪而畏人若大鼠也
此亦託於碩鼠以刺其有司之詞未必直以碩鼠比
其君也
唐
蟋蟀刺晉僖公也儉不中禮故作是詩以閔之欲其及
時以禮自娛樂也此晉也而謂之唐本其風俗憂深思
遠儉而用禮乃有堯之遺風焉
河東地瘠民貧風俗勤儉乃其風土氣習有以使之
至今猶然則在三代之時可知矣序所謂儉不中禮
固當有之但所謂刺僖公者蓋特以諡得之而所謂
欲其及時以禮自娛樂者又與詩意正相反耳況古
今風俗之變常必由儉以入奢而其變之漸又必由
上以及下今謂君之儉反過於初而民之俗猶知用
禮則尤恐其無是理也獨其憂深思遠有堯之遺風
者為得之然其所以不謂之晉而謂之唐者又初不
為此也
○山有樞刺晉昭公也不能修道以正其國有財不能
用有鐘鼔不能以自樂有朝廷不能洒埽政荒民散將
以危亡四隣謀取其國家而不知國人作詩以刺之也
此詩蓋以答蟋蟀之意而寬其憂非臣子所得施於
君父者序說大誤
○揚之水刺晉昭公也昭公分國以封沃沃盛彊昭公
微弱國人將叛而歸沃焉
詩文明白序說不誤
○椒聊刺晉昭公也君子見沃之盛彊能修其政知其
蕃衍盛大子孫將有晉國焉
此詩未見其必為沃而作也
○綢繆刺晉亂也國亂則昏姻不得其時焉
此但為婚姻者相得而喜之詞未必為刺晉國之亂
也
○杕杜刺時也君不能親其宗族骨肉離散獨居而無
兄弟將為沃所并爾
此乃人無兄弟而自歎之詞未必如序之說也況曲
沃實晉之同姓其服屬又未遠乎
○羔裘刺時也晉人刺其在位不恤其民也
詩中未見此意
○鴇羽刺時也昭公之後大亂五世君子下從征役不
得養其父母而作是詩也
序意得之但其時世則未可知耳
○無衣美晉武公也武公始并晉國其大夫為之請命
乎天子之使而作是詩也
序以史記為文詳見本篇但此詩若非武公自作以
述其賂王請命之意則詩人所作以著其事而隂刺
之耳序乃以為美之失其旨矣且武公弑君簒國大
逆不道乃王法之所必誅而不赦者雖曰尚知王命
之重而能請之以自安是亦禦人於白晝大都之中
而自知其罪之甚重則分薄贓餌貪吏以求私有其
重寶而免於刑戮是乃猾賊之尤耳以是為美吾恐
其奬姦誨盜而非所以為教也小序之陋固多然其
顛倒順逆亂倫悖理未有如此之甚者故予特深辨
之以正人心以誅賊黨意庶幾乎大序所謂正得失
者而因以自附於春秋之義云
○有杕之杜刺晉武公也武公寡特兼其宗族而不求
賢以自輔焉
此序全非詩意
○葛生刺晉獻公也好攻戰則國人多喪矣
○采苓刺晉獻公也獻公好聽讒焉
獻公固喜攻戰而好讒佞然未見此二詩之果作於
其時也
秦
車鄰美秦仲也秦仲始大有車馬禮樂侍御之好焉
未見其必為秦仲之詩大率秦風唯黃鳥渭陽為有
据其他諸詩皆不可考
○駟馬美襄公也始命有田狩之事園囿之樂焉
○小戎美襄公也備其兵甲以討西戎西戎方彊而征
伐不休國人則矜其車甲婦人能閔其君子焉
此詩時世未必然而義則得之說見本篇
○兼葭刺襄公也未能用周禮將無以固其國焉
此詩未詳所謂然序說之鑿則必不然矣
○終南戒襄公也能取周地始為諸侯受顯服大夫美
之故作是詩以戒勸之
○黃鳥哀三良也國人刺穆公以人從死而作是詩也
此序最為有據
○晨風刺康公也忘穆公之業始棄其賢臣焉
此婦人念其君子之詞序說誤矣
○無衣刺用兵也秦人刺其君好攻戰亟用兵而不與
民同欲焉
序意與詩情不協說己見本篇矣
○渭陽康公念母也康公之母晉獻公之女文公遭麗
姬之難未反而秦姬卒穆公納文公康公時為太子贈
送文公于渭之陽念母之不見也我見舅氏如母存焉
及其即位思而作是詩也
此序得之但我見舅氏如母存焉兩句若為康公之
辭者其情哀矣然無所繫屬不成文理蓋此以下又
别一手所為也及其即位而作是詩蓋亦但見首句
云康公而下云時為太子故生此說其淺暗拘滯大
率如此
○權輿刺康公也忘先君之舊臣與賢者有始而無終
也
陳
宛丘刺幽公也淫荒昏亂游蕩無度焉
陳國小無事實幽公但以諡惡故得游蕩無度之詩
未敢信也
○東門之枌疾亂也幽公淫荒風化之所行男女棄其
舊業亟會於道路歌舞於市井爾
同上
○衡門誘僖公也愿而無立志故作是詩以誘掖其君
也
僖者小心畏忌之名故以為愿無立志而配以此詩
不知其為賢者自樂而無求之意也
○東門之池刺時也疾其君之淫昏而思賢女以配君
子也
此淫奔之詩序說蓋誤
○東門之楊刺時也昏姻失時男女多違親迎女猶有
不至者也
同上
○墓門刺陳佗也陳佗無良師傅以至於不義惡加於
萬民焉
陳國君臣事無可紀獨陳佗以亂賊被討見書於春
秋故以無良之詩與之序之作大抵類此不知其信
然否也
○防有鵲巢憂讒賊也宣公多信讒君子憂懼焉
此非刺其君之詩
○月出刺好色也在位不好德而說美色焉
此不得為刺詩
○株林刺靈公也淫乎夏姬驅馳而往朝夕不休息焉
陳風獨此篇為有据
○澤陂刺時也言靈公君臣淫於其國男女相說憂思
感傷焉
檜
羔裘大夫以道去其君也國小而迫君不用道好潔其
衣服逍遥游燕而不能自強於政治故作是詩也
○素冠刺不能三年也
○隰有萇楚疾恣也國人疾其君之淫恣而思無情慾
者也
此序之誤說見本篇
○匪風思周道也國小政亂憂及禍難而思周道焉
詩言周道但謂適周之路如四牡所謂周道逶遲耳
序言思周道者蓋不達此意也
曹
蜉蝣刺奢也昭公國小而迫無法以自守好奢而任小
人將無所依焉
言昭公未有考
○候人刺近小人也共公遠君子而好近小人焉
此詩但以三百赤芾合於左氏所記晉侯入曹之事
序遂以為共公未知然否
○鳲鳩刺不壹也在位無君子用心之不壹也
此美詩非刺詩
○下泉思治也曹人疾共公侵刻下民不得其所憂而
思明王賢伯也
曹無他事可考序因候人而遂以為共公然此乃天
下之大勢非共公之罪也
豳
七月陳王業也周公遭變故陳后稷先公風化之所由
致王業之艱難也
董氏曰先儒以七月為周公居東而作考其詩則陳
后稷公劉所以治其國者方風諭以成其德故是未
居東也至于鴟鴞則居東而作其在書可知矣
○鴟鴞周公救亂也成王未知周公之志公乃為詩以
遺王名之曰鴟鴞焉
此序以金縢為文最為有据
○東山周公東征也周公東征三年而歸勞歸士大夫
美之故作是詩也一章言其完也二章言其思也三章
言其室家之望女也四章樂男女之得及時也君子之
於人序其情而閔其勞所以說也說以使民民忘其死
其為東山乎
此周公勞歸士之詞非大夫美之而作也
○破斧美周公也周大夫以惡四國焉
此歸士美周公之詞非大夫惡四國之詩也且詩所
謂四國猶言斬伐四國耳序說以為管蔡商奄尤無
理也
○伐柯美周公也周大夫刺朝廷之不知也
○九罭美周公也周大夫刺朝廷之不知也
二詩東人喜周公之至而願其留之詞序說皆非
○狼跋美周公也周公攝政遠則四國流言近則王不
知周大夫美其不失其聖也
詩序卷上
