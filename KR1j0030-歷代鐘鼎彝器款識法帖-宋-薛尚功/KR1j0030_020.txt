歴代鐘鼎彞器款識法帖卷二十
宋薛尚功撰
漢器款識
鐙錠燭槃甗釜
甑鋗弩機
上林榮宫鐙
上林榮宫銅鴈足鐙下有槃并重六斤黄龍元年民工李常造苐四
第二
百世
銘云上林榮宫鴈足鐙下有槃并重六斤黄龍元年民
工李常造第四言榮宫未攷
首山宫鐙
蒲反首山宫銅鴈足八寸葢重六斤永始四年二月工賈慶造
考古云藏京兆李氏銘云蒲反首山宫銅雁足葢重六
斤永始四年二月工賈慶造攷古漢宣帝時器地里志
蒲反有首山祠其宫即祠宫也
甘泉上林宫行鐙
右銘藏京兆吕氏惟永槃存銘有三十一字
林華觀行鐙
林華觀漢書不載曰五鳯二年乃前漢時物耳字畫極
佳乃劉原父得之于長安模其銘文以遺歐陽公者説
在蓮勺鑪篇
甘泉内者鐙
内者元康二年三月河東安邑守者宣王軒造重廿五斤十一兩
右銘藏京兆陳氏云甘泉内者下槃又云内者元康二
年三月河東安邑守者宣王軒造重廿五斤十一兩考
古云甘泉上林皆水衡所掌内者有令丞少府之屬掌
中布張諸衣奄人軄也
龍虎鹿盧鐙
右銘云宜子孫吉上有龍虎為之飾藏廬江李氏
耿氏鐙
光四年二月耿氏延光四年二月耿氏
鐙比二工張裒造作鐙比二工張裒造
銘云延光四年二月耿氏作鐙比二工張裒造全作漢
隷極奇文云比二者言如此比者有二耳漢人大抵爾
雅可愛
虹燭錠一名王氏錠
博古録云銘一十七字自三代至秦器無斤兩之識此
器顯其斤重又字畫與漢五鳯鑪&KR0833;識相類寔漢物也
説文以錠為鐙鐙則登而有用者銘曰虹燭者取其氣
運如虹之義殆薦熟食之器但闕其葢而不全曰王氏
者未審其為誰也曰第一則知為虹燭者數不特此耳
車宫承燭槃
車宫銅承燭槃重三斤八兩五鳯四年造扶
考古云車宫不知何所右銘云車宫承燭槃重三斤八
兩五鳯四年造下又有一扶字扶乃言其號耳漢器有
扶字者甚多
周陽侯甗
周陽侯家銅三習雝甗鍑一容五斗重十
八斤六兩師治國五年五月國輸苐四
考古云銘三十有三字按説文鍑金大口者鍑上有甗故
曰甗鍑言三習雝者習重也其制三重漢恩澤侯表有
周陽侯二淮南王長舅趙兼孝文元秊封六年免孝景
太后弟田勝孝景後三年封傳子祖元狩三年免文曰
師治國五年自以侯受封嗣位之年數也文字疑宣帝
時器皆未可考
館陶釜一次軹家釜一
軹家釜
軹家容四斗五升重十斤一兩九銖
三年工丙造第五
軹家宫不可攷藏京兆孫氏
館陶釜
古器物銘云銘云長信賜館陶家按漢書外戚傳文帝
竇皇后女嫖封館陶長公主又百官公卿表長信詹事掌
皇太后宫景帝中六年更名長信少府張晏注曰以太
后所居宫為名也居長信則曰長信少府居長樂則曰
長樂少府長則景帝時官名長信則竇太后居是宫無
疑銘雖無年月然知其為竇太后賜館陶公主亦無疑
也
軹家甑
軹家容三斗重四斤廿銖
三年工丙造第五
銘曰軹家與軹家釜銘文同亦藏京兆
博古云有銘在脣曰梁山鋗重十斤元康元年造外復
有一扶字按漢孝宣帝即位之十年乃改元康元年是
器乃此年造也其扶字乃號耳如好畤鼎用山字是也
梁山銅者紀其貢金之地梁山於漢初為孝王之封梁
王依山鼓鑄為國之富故在孝王時有罍尊直千金戒
後世寶之則梁山之銅有自來矣其後梁之子孫分其
國為五則在孝宣時亦不替貢金之軄耳
書言府弩機
右銘二十有七字曰延光三年閏月書言府作按延光
三年葢後漢孝安皇帝即位之十九年也是秊嵗在甲
子閏在十月不言十月而言閏月舉閏則知十月也書
言府作所謂言則左史書之之義天禄石渠之屬葢漢
之武庫隨府有之如府省是也又若工若令若丞若史
皆銘之於機則知除戎器戒不虞昔人尤在所慎者其
制作或錯以銀而文鏤細若絲綰結則知所謂咸精其
能非特於前漢孝宣之際為然也
歴代鐘鼎彞器款識法帖卷二十
