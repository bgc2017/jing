歴代鐘鼎彞器款識法帖卷十二
宋薛尚功撰
周器款識
觶角彞匜
父貝觶
右銘何作子父貝丁辛尊彞而子作執木形稽之爵卣
或以父舉或以父庚為號此云父貝書其名也而是觶
則設之祭祀宴享之間所不可廢者此書名所以示其
謹耳
雙弓角
右銘中作雙弓者弜字也玉篇音渠良切彊也作器
者之名也盖弜為祖乙作此器耳旁作兩册亦著人
君册命之意亞者如商器所謂廟室也亞形中作立
戈之象者子執艸也亦宗廟祭享之器耳銘識典古
全類商器
五彞
右銘一字曰五者乃其次序耳
伯字彞
右銘二字曰伯宋伯者伯仲之次宋即其姓氏耳
雲雷彞
右銘三字曰作寶彞是器以雲雷為飾故愽古名之曰
雲雷彞
雷文彞
銘三字亦曰作寶彞字畫髙古而不書名豈諱賢
也歟
雞單彞
右銘三字曰旗雞單曰單者叔向所謂周其再興乎
其有單子也故知單所以為姓曰旗則穆公旗也單
自襄公至穆公凡六世而世有明德今所載單父乙
鼎銘曰旗單而文鏤亦相似耳
虢叔彞
周器言虢叔甚多有所謂虢叔作尊鬲者有所謂虢叔
作叔殷鬲者虢言其姓也叔言其序也
篆帶彞
右銘云作寶尊彞不著名氏器類敦盖而名曰彞彞者
法度之器也
冏從彞
單從彞一
單從彞二
單從彞三
單從彞四
單從彞五
叔向曰周其再興乎其有單子也單在周為盛族單自
襄公至六世而世有明德冏則其名從言其次耳
司空彞
右銘云司空作寶彞空則借用工字盖三代之時未必
字字皆有必依聲託事假借而用之耳
召父彞
召父則召公奭也凡周器彞有六而因形以為用見于
銘載者類書錫命孝饗此曰作乃寶彞銘簡篆古真周
初之物也上一字磨滅未詳以余觀之即考字訛缺耳
寔孝享之器也
叔寶彞
銘曰叔作寶尊彞且尊用以酌彞用以祼是故尊彞之
所用也不同此統言尊彞者盖先王之時用器不中度
不鬻于市戒在于作為淫巧以法度為繩約要使其器
可尊可法而後已是以沈子作盉而銘曰寶尊孟金作
敦而銘曰尊敦父已作彞而銘曰尊彞虢叔作鬲而銘
曰尊鬲此曰尊彞者非六尊之謂也曰叔則周之以叔
名者如虢叔榮叔祭叔之類也上一字磨滅故不可考
其為誰也
品伯彞
銘曰品伯作寶尊彞品作三口而一覆其下古人作字
左右反正不拘偏旁之位置耳品伯不知何人也
伯映彞
伯映于經傳無見大槩與周叔彞相似則知伯映為周
人無疑伯恐其字耳而字畫尤更髙古可愛
叔匜
右銘云叔作旅匜如伯作寶鬲特以伯仲第其序耳旅
匜說在伯溫父甗篇
父癸匜
按愽古録云周之君臣其有癸號者惟齊之四世癸公
慈母也太公吕望實封于齊其子曰丁公伋伋之子曰
乙公得得之子曰癸公慈母慈母之子曰哀公臣然則
作是器也其在哀公之時歟故銘父癸者此也昔之匜
通用于人神此銘父癸則其祭祀宗廟之器耶此匜也
而銘有曰爵者豈詩所謂洗爵奠斝之意歟方事洗盥
則不可無匜爾
季姬匜
昔晉文公重耳母曰季姬齊悼公娶季康子之妹亦曰
季姬而文公母乃翟狐氏女太史公嘗以狐季姬稱之
則此曰季姬者必有一于斯焉是匜盥器也易謂盥而
不薦則潔己至誠而以奉祭祀者夫人之職此以季姬
自銘盖其職歟
孟皇父匜
愽古録云昔魯桓公之後析為三族有仲孫叔孫季孫
焉仲孫于三桓氏為長乃曰孟氏此孟族所由出也是
則孟乃仲孫之氏而姓則姬也詩十月之交曰皇父卿
士而釋者謂皇父字也然則此皇父亦其孟之字歟曰
作旅匜則又言非止一器所以御賓客供盥濯者宜非
一耳
張伯匜
按劉原父先秦古器記云按其銘曰張伯作旅匜張
伯不知何世人似亦張仲昆弟矣匜者盥器其形制
可以挹可以寫足以效其用贊曰伯也何人不見詩
書仲友其兄此之謂與矯矯寶臣龍角虎軀禮之象
類可得求諸
寒戊匜
右銘云寒戊作寶匜寒戊必作器者之名也未詳其為
誰耳
司冦匜
右銘三字未傳按周官大司冦之職掌邦之六典以佐
王刑邦國詰四方小司寇之職掌外朝之政以致萬民
而詢焉則司寇在周官者盖有小大之異是器銘文曰
維之百寮則非大司寇不足以當是語也
文姬匜
右銘二十一字初曰丙寅紀其時也次曰錫龜貝作文
姬寶著其名也鋬作析子孫者貽厥子孫之義
義母匜
愽古録云按國語晉公子重耳過秦穆公歸女五人
懷嬴與焉奉匜沃盥既而揮之韋昭以謂嫡入于室
媵御奉匜盥是器銘曰仲姞義母作旅匜者盖晉文
公重耳娶齊女姜為正嫡次杜祁次偪姞次季隗然
杜祁以姞生襄公故巽而上之居第二是為仲姞以
隗在狄所娶故巽而已次之是為季隗而祁自居第
四昔趙孟嘗曰母義子愛足以威名則義母者杜祁
也禮曰銘者自名以稱揚其先祖之美則所謂仲姞
者自名也義母者襄公謂杜祁也按通禮義纂以謂
媵御交盥盖媵送女之從者御壻之從者夫婦禮始
相接亷耻有間故媵御交相為洗以通其志彼其婚
姻歟此稱義母則非初嫁之時其子職在焉故也稱
旅匜則非交盥所用特其匜之不一耳
齊侯匜
按楚與齊從親在齊涽王之時所謂齊侯則涽王也周
室之末諸侯自王久矣銘其器以侯稱之尚知止乎禮
義盖彞器者法度所自出故其銘如此
杞公匜
銘曰㠱公作為子叔姜盥匜按㠱者古國名衞宏云與
杞同雖形制未傳而字畫竒古文詞典雅極為可寶
孟姜匜
右銘叔上一字未詳云孟姜盥匜古器物銘云此銘得
于淄之淄川初得叔匜銘而匜字从金从匜今此銘从
金从匜从皿古書不必同文盖一時所傳如此爾銘文
字畫與杞公匜絶相類盖一時物也
此匜脣與器各有銘二十一字曰田季加者田姓也季
序也加即其名耳
歴代鐘鼎彞器款識法帖卷十二
