歴代鐘鼎彞器款識法帖卷十六
宋薛尚功撰
周器款識
甗鬲&KR5340;盂盦
伯温父甗
按考古録云文曰旅甗者旅食所用燕禮司宫尊于東
楹之西兩方壺公尊瓦大兩有豐士旅食于門西兩圓
壺言旅者以别公尊與堂上尊也餘器皆然故此圖所
載有旅彞旅甗旅簋旅匜皆此義也
仲酉父甗
仲酉父不見于經傳但周有敦葢亦曰仲酉父作旅敦
皆一時物也肇作甗者肇言始作此器耳
方寶甗
此銘與前二圓鼎同出於安陸之孝感銘識悉同惟十
有三月合作一字甗字尤極奇古左右上下不拘邊傍
位置耳
伸信父方甗
考古録云按舊圖云咸平三年好畤令黄鄆獲是器詣
門以獻詔句中正杜鎬註其文惟字楊南仲謂不必
讀為史當作中音仲然以愚考之恐只是史字史信者
如史頃史黎之類史言其官信言其名父則尊稱之耳
父乙甗
王命中先見南國貫行蓻
位在廟史兒至以王命曰
余命汝史小大邦乃有舍
汝邦量至刋汝唐小多
中召自方長邲
以師百寮故故人在
漢中州曰辱曰故人君
曰夫乃言曰貝
日對揚王休名父對
余承用作用父乙寶彞
右銘重和戊戌嵗出於安陸之孝感縣耕地得之自言
于州州以獻諸朝凡方鼎三圓鼎二甗一共六器皆南
宫中所作也形制精妙款識竒古曰父乙者葢商末周
初之器耳
慧季鬲
按恵與慧通虢姜敦款識有恵仲春秋有恵伯恵叔而
此鬲銘之為恵季豈非恵為氏而伯仲叔季者乃其序
耶
丁父鬲
按博古云夫世人但知十千為商凡遇款識有十千者
皆歸之商故或以丁父鬲為商葢誤矣按商之銘於甲
曰父甲丁曰父丁辛曰父辛乙曰父乙皆尊其父而上
之未見有列於下者兼商鬲皆以父丁為銘若謂丁父
亦為商器則是古人於名號間有變易矣將何以示後
世乎葢周之太公望再世而有丁公其後世以丁為氏
是鬲周物豈其丁氏之子孫為其家廟而作耶曰孫則
又言孝孫作之以奉其祖也
伯鬲
按古器以伯為銘者多矣尊敦彞舟爵有伯作之銘觀
古人或以伯為謚或以伯為名或以伯仲第其序或以
侯伯列其爵所稱非一而此曰伯者殆未可以私智决
也
帛女鬲
帛女疑宫女之有軄者然攷周官自九嬪世婦之餘所
可見者司服縫人而已初無此名也豈非自周之末典
禮不存因其軄而命之歟不然則諸侯不敢擬於天子
而有是軄歟漢廣川王以陶望卿主繒帛疑亦祖述周
人之意其曰作齊鬲葢於祭祀之齊而所用之器也
師鬲
昔以師稱其官則有若尹氏火師者是也以師稱其姓則
有若師曠師丹者是也此器銘曰師疑以師言其姓或
言其官耳制作簡古雖周之物殆有商之遺意焉
虢叔鬲一古器物銘
虢叔作尊鬲
虢叔鬲二考古圖
虢叔作叔殷㪍尊鬲
右二銘皆虢叔所作後一器曰㪍與宋田鼎同殆一時
器也
聿逺鬲
右銘云聿逺乃作鬲者之人也
亦鬲
亦作尊鬲永寶用
右銘亦下一字澷滅未攷
蔑敖鬲
右銘十有一字所可辯者九字而已敖上髣髴若蔑字
按楚之君有霄敖若敖杜敖郟敖而其官名亦曰莫敖
所謂蔑敖殆出於斯耶楚周諸侯國故其器作周之形
制曰先康者古人銘器之意葢未可以臆論也
仲父鬲
仲父作尊鬲子子孫孫其萬年永寶用
右銘十有六字仲下一字不可辯昔有仲山父仲慶父
仲孝父仲仁父此曰仲父者葢未知其為誰考其制作
乃與聿逺鬲相近耳且諸器款識有曰孫子有曰子子
孫孫有曰子孫葢孫可以為王父尸子不可以為父
尸故言孫子而以孫為先言之不足至於重複故言子
子孫孫而不嫌其煩或疊言或單舉以互見故言子子
孫而不嫌其畧若此再言子子又從而系之是為孫孫
之義盖孫亦子屬不待指而後著矣噫古人制器尤在
於遺後世且欲傳守不失故以子孫為丁寧若乃漢器
銘子孫者十無二三此所以不純乎古也
京姜鬲
按詩之思齊曰思齊太任文王之毋思媚周姜京室之
婦太姒嗣徽音則百斯男葢太王之妃曰太姜王季之
妃曰太任文王之妃曰太姒曰京姜者京室之婦也周
有天下在武王時及其追尊祖考則以古公為太王季
歴為王季於是國以京言之故謂之京姜
某父鬲
父作尊鬲
子子孫孫永寶用
右銘父上兩字未詳子子孫孫語見仲父鬲篇中
諸旅鬲
諸旅作尊鬲其子子孫孫永寶用敕
右銘諸旅下繼之以作尊鬲者諸旅必其名氏也其子
子孫孫永寶用而下有一敕字得非人君所賜而著其
敕命耶然敕自唐朝方用此周器也而謂之勅不可得
而考矣
仲斯鬲
右銘曰仲斯必作器者之名也
史孫槃
史孫&KR3612;作槃
右銘云史孫&KR3612;作槃而&KR3612;則未詳其音讀槃作者象
形篆也猶言&KR5340;圓則水圓耳
封比干墓銅槃
右林左泉
後岡前道(或云前岡後道)
萬世之寧(或云英字)
兹焉是寶
右開元四年游子武之奇於偃師耕耘獲一銅片盤形
四尺六寸上鏤文深二分其左右前後岡道與泉並存
唯林無矣考諸圖籍即比干之墓
魯正叔槃
按魯周公所封自伯禽之國而蕃衍盛大為天下顯諸
侯且號禮義之邦者以周公之聖風化所本餘膏賸馥
澤後世而不竭故其世葉與周相為盛衰至戰國時而
仲叔季之氏族遂分其國然所謂正叔雖不見於經傳
必魯之公族也
卭仲槃
惟王月初吉日丁亥卭
仲之孫伯戔自作
槃用祈眉壽萬年
無疆子子孫孫永寶用之
王月者正月也如所謂王春也言王所以尊主也槃
者盥潄之器耳邛仲之孫伯戔又作饙盦與此銘合字
畫各為一體皆奇古可愛
齊侯槃一博古録
齊侯二古器物銘
右二銘字畫稍異而文則同皆云齊侯作楚姬寶與
齊侯匜銘識相類古器物銘云政和丙申嵗皆安丘縣
民發地得之正一時物也騐其銘文葢齊侯為楚女作
冀師
右銘云冀師季移用其吉金自作寶槃按商有冀父辛
卣博古云冀者國名昔人受封於此則後世食采於所
封之地復以為氏冀乃其旅裔耳師言其官也季言其
序也移則其名耳曰用孝用享葢祭享之器也後云福
無疆謂祈福之無疆也福上一字磨滅未攷吉字从士
从口言士之口常吉也而此止从士亦口常吉之意乎
字畫奇古文詞典雅但形制未傳耳
伯&KR2526;盂
博古云夫季姜之稱於書傳多指婦人言之如詩所謂
孟姜是也彼曰孟姜而此曰季姜者乃其序耳伯&KR2526;史
作季姜盂則知為季姜而作也
卭仲盦
右銘云卭仲之孫伯戔自作饙盦説文云卭在濟隂玉
篇云卭在山陽叩仲之孫伯戔嘗作盤今曰饙盦者
饙滌飯也盦説文云圓葢也吕氏考古云饙盦者以捧
連湯飯而加覆葢耳
歴代鐘鼎彞器款識法帖卷十六
