歴代鐘鼎彞器款識法帖卷九
宋薛尚功撰
周器款識
鼎
右銘一字作象形周官司尊彞有象尊是器鼎也而銘
之以象何哉愽古録云易之六十四卦皆象也而於鼎
獨言象盖鼎之為卦䷱上離下巽以木巽火有鼎之
體此書一象形其亦凖易而著之耶
鮮鼎
右銘一字作魚形愽古云按詩言誰能烹魚溉之釜鬵
與夫混元所謂治大國若烹小鮮盖烹鮮之術止于嚴
水火之齊無所用力是鼎主烹餁奉薦享則烹鮮有職
于此故因其魚形而以鮮名之且商之鼎彞多取象于
物此鼎周器款識簡古不加文鏤為一魚形豈周因于
商禮去商未逺餘風猶存耶不然何以純素如此
節鼎
右銘一字曰節未詳其為誰必作器者之名也
舉鼎
右銘一字曰舉李公麟得爵于夀陽而銘曰已舉王玠
得爵于洛下而銘曰丁舉正杜蕢洗而揚觶以飲平公
因謂之杜舉則又見于獻酬之制耳此銘曰舉義或在
于是歟
&KR1163;女鼎
按&KR1163;于經傳無所見&KR1163;與欒同周有㣲欒鼎宋公欒鼎
又南欒乃縣名欒即名氏也女者欒之女也王䠂釋作
子字恐未然
得鼎
右銘二字曰得鼎按太公望子曰丁公伋伋之子曰乙
公得此言得鼎乃乙公之鼎耳
東宫鼎
右銘曰東宫得非太子所用乎不然即其姓也
子父舉鼎
右銘曰子父按古者父為大夫子為士則葬以大夫
祭以士父為士子為大夫則葬以士祭以大夫是父
皆從其子而鼎者祭所用之器又以銘表著其祖考
之美故祭統曰鼎有名自名者也是鼎也銘雖無文
而特以子父識之其下又為子字舉盖取其以手致
而與人之意則知用之于父盡力以致享而不敢虚
美其先者也
益鼎
右銘四字曰益作寶鼎曰益者春秋文公六年有梁氏
益昭公六年復有文公益未知孰是盖作鼎彞者必有
大勲德而後有之梁氏文公正其人耳
大叔鼎
愽古録云按春秋隱公元年書鄭伯克段于鄢盖鄭伯
者鄭莊公也莊公弟有曰共叔段者嘗請京使居之因
謂之京城大叔則大叔者莊公之弟耳大叔彊䟦遂繕
甲兵以襲鄭而公伐京焉太叔入于鄢公又伐鄢故春
秋書其惡以為昆弟之戒而詩人有曰大叔于田以刺
其多才而好勇者是也然則是器乃大叔居京而作之
耳其為周器無疑
中鼎
中謂南宫中耳後有數鼎皆一時之制而銘刻詳略之
不同也
伯鼎
右銘云伯作&KR5340;鼎伯者伯仲之次也
單冏父乙鼎
愽古録云昔叔向嘗謂單靖公曰吾聞一姓不再興今
周其興乎其子單子也又曰單子朝夕不忘成王之德
以佐王室則單者周之族而為周之卿士者也曰旗者
穆公旗也而此鼎銘乃曰父乙盖乙非獨為商之號如
齊有乙公之類不獨商之世也
王伯鼎一名王伯齍
愽古録云史傳有曰史伯者著其姓也有曰鄭伯者舉
其國也有曰僖伯者稱其謚也今此伯而謂之王以為
謚則王不可以為謚以為國則王未嘗名國以為姓則
三代之間未見王姓而顯者惟武王初定商以九鼎寶
玉封諸侯而書序克商之後亦曰分寶玉于伯叔之國
然則王伯者疑其為王之伯父也曰寶齍者考諸周禮
雖有掌玉齍之官然形製訖無所考以其方而有四足
與諸方鼎悉類故附之於鼎云
單從鼎
右銘曰單冏作從彞周有單子歴世不絶有襄公頃公
靖公獻公穆公凡數世特冏者不見諸經傳是器鼎也
而曰彞盖彞言其常曰從則猶品之有從亦猶所謂陪
鼎者是也
伯員鼎
右鼎乃伯員所作言旅者昔人謂有田一成有衆一旅
則舉其衆也言非一鼎耳
尹考鼎
右銘云尹考錫季姬盖父錫此鼎于其季女耳
豐鼎
右銘云豐用作玖䵼彞豐名也凡彞器不得而專有
必賜于君然後敢制焉謹君命而銘之故于是書其
名也
宋公欒鼎
右銘六字曰宋公欒之餗鼎且春秋帝乙之後㣲子
為宋公都商邱大辰之墟自㣲子至景公盖三十六
年獲麟之歲景公者名欒是所以為宋公欒也餗鼎
食器也易曰鼎折足覆公餗則銘以餗亦以為飲食
之節而已今所録鼎銘一名曰㣲欒一名曰欒女皆
一時物也
伯咸鼎
右銘藏全椒吳氏曰伯咸父作寶鼎而師&KR2527;敦亦云
朕刺祖乙伯咸益姬寶敦與此銘文稍合殆一時器
也
魯公鼎
按鹵字許慎說文云从西省象鹽形即魯字也古之文
字形聲假借如鄦作許咎作臯繆作穆之類是也魯公
者周公也文王者周文王也按史記魯世家云武王徧
封功臣同姓戚者封周公旦于少昊之墟曲阜是為魯
公周公不就封留佐武王今考其銘識文畫尚類于商
則知周公之時去商未逺故篆體未有變者以是推之
則此為周公作祭文王之器無疑
威君鼎
威㲽君考諸經傳無所見然飼鼎者質之鼎彞有曰餗
鼎取易覆公餗之義有曰饙鼎以為滫飯之器此曰飼
者盖飼糧也王舒公以謂行食為糧是鼎得非用之于
行食耶
宋右君田鼎
按古器物銘云田鼎得于青之臨朐其曰田鼎者疑田
獵所用也右君不知為何人㪍則其名也
師寏鼎
師寏父于經傳無所見惟周有簠盖銘曰姬寏母而此
曰師寏父豈非作簠者寏之母而作鼎者寏之父耶姬
言其姓師舉其官耳姞姓也見左氏外傳有曰伯姞有
曰仲姞此曰季姞殆其族耶
宋君夫人鼎
銘八字曰宋君夫人之餗鉶鼎古者邦君之妻曰夫人
夫人自稱曰小童邦人稱之曰君夫人此言宋君夫人
邦人稱之也餗鼎實也猶易卦之言公餗也考其銘識
有曰宋公欒之餗鼎者而此謂之宋君夫人其字畫又
切相類殆同時所造也
絲駒父鼎
絲字頗漫滅未詳曰駒父則仲駒父敦左傳則有駒伯
為郤克軍佐駒其姓也有公子駒奔衞則駒其名也此
曰駒父其同駒伯為姓耶曰旅鼎則燕禮所謂士旅食
左傳所謂庭實旅百之旅也
言肇鼎
言肇作尊鼎而周有司徒言曰肇則言其始也言始作
此鼎耳
乙公鼎
按史記齊世家太公卒百有餘年乃有乙公得立則所
謂乙公者太公之後而君于齊者也
㜏氏鼎
按說文云㜏通作妘祝融之後姓也富辰有曰叔妘而
韋昭以妘為妘姓之女今㣲伯雖于經傳無所見盖亦
祝融後姓而叔妘之族歟下作二册與商父乙鼎相類
許慎謂册象其禮一長一短中有二編之形符命也諸
侯受命于王者故尊鼎之間類多作此
龍生鼎
按左傳后羿有臣曰龍圉鄭有大夫曰公子龍此鼎雖
古而銘識曰年已非夏商之制則龍不可為龍圉殆所
謂公子龍耶謂之生亦猶韐敦曰屈生之類是也
伯&KR2375;父鼎
按晉以僖侯諱司徒故廢司徒為中軍稽之周歴晉僖
侯之元年實周共和之二年至周平王之四十八年魯
隱公始居攝盖百有餘年矣孔子作春秋斷自魯隱始
則前乎此列國雖有名卿大夫往往無復考按是以伯
&KR2375;父之名不見于經傳也
唯叔鼎
右銘前曰唯叔從王南征後曰誨作寶鬲誨其名也唯
叔其字也形制未傳但得其銘于古器物銘耳言鬲鼎
則謂鼎足中空爾雅所謂款足曰鬲也
君季鼎
按古器物銘云此鼎藏李成季舍人家然字畫漫滅銘
有君季二字姑以名之其詳未可考也
圓寶鼎一
圓寶鼎二
右二銘一同得于安陸之孝感上一字乃十有三月合
成一字不顯其名而曰用吉金自作寶鼎者乃周之君
自作此鼎而用之耳
孔文父飲鼎
銘云惟三月孔文父作飼鼎子孫寶用一字未詳考
古云此器銘謂之鼎而制度乃類尊壺之屬皆未可考
也
叔液鼎
叔液之名考諸前代于經傳無所見惟語記周有八士
則有叔夜焉豈其族歟
叔夜鼎
叔夜盖周之八士也銘曰釁其饙鼎以征以行太公作
簠亦曰釁寶簠叔邦父作簠亦曰用征用行與此銘文頗
相合殆一時物耶
齊莽史鼎
齊莾史喜則古者太史順時覛土是為農官曰莽則薙
氏掌殺草春始生而萌之夏日至而夷之秋則繩而芟
之冬日至而耜之故知莽為史之職也喜疑其為名若
詩所謂田畯至喜則畯亦立農之官喜或以為田畯至
喜之喜商父乙鼎曰辰見北田作册友史亦史以田言
之故知為莽史明矣
仲偁父鼎
惟王五月初吉丁亥
周伯臯及仲偁父
伐南淮節孚金
用作寶鼎其萬
年子子孫孫永寶用
慱古云天下有道則禮樂征伐自天子出故凡彞器
名物非下可得而專若召虎之平淮夷宣王用以昭
其功則于是釐爾圭瓚秬鬯一卣伯臯及仲偁父有
伐南淮之勲則賜作寶鼎乃其宜也曰伯仲又言其
昆弟也詩曰伯氏吹塤指昆弟耳昆弟皆知移孝以
事其君于是有南淮之烈周室之作人其盛有見于
斯耶
趠鼎一名趠齍
銘文云惟王來格于成周年鎬言鎬則王在鎬京之義
也趠其名也而曰作乃文考父辛寶齍而後一字曰癸
亦與商祖己甗癸字相似恐商末周初器也
歴代鐘鼎彞器款識法帖卷九
