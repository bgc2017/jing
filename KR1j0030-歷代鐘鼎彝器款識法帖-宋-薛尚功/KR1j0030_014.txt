歴代鐘鼎彞器款識法帖卷十四
宋薛尚功撰
周器款識
敦
散季敦
博古録云考其名乃散季為王母叔姜作也昔之人神
祀饗之禮其彞器食飲每通用之既以人道事乎神又
以神道享乎人此家廟巾與夫平日燕居之器皆得銘
而用之初無别也散季之銘叔姜敦必有一於是矣當
商之末世周之盛徳文王在下遵養時晦於四方之賢
者盍歸乎來如太公望散宜生之徒莫不咸在文王者
得此數臣以之為輔故丕顯之謨足以貽於初丕承之
烈得以繼于終迨夫天之厯數有歸於周武王作太誓
以誥于衆則太公望有鷹揚之從散宜生有執劍之衛
事業昭昭載之史冊葢彼皆以文王舊臣受顧命之托
而成此功焉今觀是敦考諸銘識在惟王四年八月也
且文王之世散季已為之輔而厯數猶未歸則知所紀
之四年肇而作此者葢武王時明矣又按考古録云以
太初厯推之文受命嵗在庚午九年而終嵗在己夘書
曰惟九年大統未集武王以明年改元十三年伐紂乃
壬午嵗實武王即位之四年敦文曰惟王四年王葢武
王也是年一月辛夘朔書曰惟一月壬辰旁死魄旁死
魄二月也是嵗二月後有閏自一月至八月小盡者四
故八月丁亥朔與敦文合武王之時散氏惟聞散宜生
季疑其字也
敦
博古録云按此器乃敦而銘謂之彝者舉器之總名故
不言敦必諸侯也故祭及四世葢以古之諸侯有五
廟大夫有三廟而傳言學士大夫則知尊祖謂過祖則
無及矣武伯龔伯以謚配字為言如文仲穆伯之類益
公文公則言其爵葢不没其實也如周有天下至于不
窋古公亦或不以爵稱又況於諸候哉
師毛父敦
大室者廟中之室言大以别其次者如魯有世室是也
&KR2939;敦云王格于太室牧敦云楉大室葢周之時受四方
諸侯之朝必於其廟示不敢專耳詩言嗣王朝于廟者
此也是廟皆謂之室也曰毛父則史稱武王克商毛叔
奉明水葢史稱叔者字也春秋書毛伯者爵也&KR0783;敦亦
云伯毛内門立中廷佑則毛父其人歟以古者始字之
曰仲伯及其徳邵則又言其父焉若夫言内史冊命者
以内史凡命諸侯及孤卿大夫則冊命之耳
孟姜敦
曰叔孫者葢叔孫氏出于桓公之後曰父者尊之也曰
作孟姜尊敦姜齊姓也齊魯婚姻之國孟則長矣以别
於仲季之稱與詩所謂孟姜同意
虢姜敦
右銘曰用襌追孝于皇考恵仲者宗廟祭享之器也祈匈
康嗣紀佑通禄永命文意與衛欒鼎相類殆一時器耳
&KR2939;敦
惟正月乙子王格于大
室穆公入佑&KR2939;立中廷
北鄉王曰&KR2939;命汝作司
土官司藉田錫汝&KR2939;
衣赤環芾鑾旂楚徒
馬服五服用事&KR2939;拜
稽首對揚王休用作朕
文考寶敦其子子孫孫永用
按考古圖云其銘與&KR0783;敦相似銘文云正月乙子及商
兄癸彞亦曰丁子日辰剛柔不相配疑乙子即甲子丁
子即丙子世質人淳取其同類未甚區别不然殆不可
考蔡博士肇云晉文城濮之戰獻楚俘於周駟分百乘
徒兵千而敦文有曰楚徒者乃以楚之徒兵錫之禮諸
侯不相遺俘天子得以錫侯國
宰辟父敦一
惟四月初吉王在辟宫宰
辟父佑周立王冊命周曰
錫汝華朱芾玄衣束帶於
鋚革錫戈琱㦸彤矢用饌乃
祖考事官司節僕小射底敷
周稽首對揚王休命用作
文考寶敦其子子孫孫永寶用
宰辟父敦二
惟四月初吉王在辟宫宰
辟父佑周立王冊命周曰
錫汝華朱芾玄衣束帶於
鋚革錫戈琱㦸彤矢用饌乃
祖考事官司節僕小射底
敷周稽首對揚王休命用作
文考寶敦其子子孫孫永寶用
宰辟父敦三
惟四月初吉王在辟宫宰
辟父佑周立王冊命宰曰
錫汝華朱芾玄衣束帶於
鋚革錫戈琱㦸彤矢用饌乃
祖考事官司節僕小射
底敷周稽首對揚王休命
周作文考寶敦其子子孫孫永寶用
三器形制款識悉同乃一時物也其銘曰周者晉公子
周悼公也悼公文襄之後故有周作文考寶敦之辭古
者錫有功則必有彞器以紀其事且以告于家廟焉如
秬鬯一卣告于文人是也卣飲器敦食器其為銘一也
是敦之銘亦曰用饌乃祖考者謂此
尨敦
惟元年既望丁亥王在雝位日王格
廟即立宰忽入佑尨立中廷王
呼史大冊命尨王若曰尨昔先
王既命汝作宰司王家今余惟疃
京乃命命汝洎曰繼足對格從司王
家外内母敢有不敬司百工入
姜氏命乃有衆有即命乃非先告尨
毋敢侯有入告汝汝弗善效姜氏
人勿事敢有侯止從獄鍚汝玄
衮衣赤舃敬夙夕勿廢朕命尨
拜手稽首敢對揚天子不
顯(魯休用作寶尊敦龍其萬年眉夀子子孫孫永寶用)
龍乃其名也鄭有大夫公子龍周鼎亦有龍生鼎公子
龍者嘗為大夫而此敦冊命龍作宰司王家而錫之以
玄衮衣赤舄想非所謂公子龍也此言夙夕勿廢朕命
寅簋亦曰夙夕勿廢朕命晉姜鼎云勿廢文侯頵命齊
侯鏄鐘云弗敢廢乃命而廢皆用法葢法有時而廢故
古人通作廢字猶治亂謂之亂也
&KR0783;敦一(先秦古器記劉原父所藏)
惟二年正月初吉王在周邵
宫丁亥王格于宣榭毛伯内
門立中廷佑祝&KR0783;王呼内
史冊命&KR0783;王曰&KR0783;昔先王既
命汝作邑繼五邑祝今余惟疃
京乃命錫汝赤芾彤冕齊黄
鑾旂用事&KR0783;拜稽首敢對
揚天子休命&KR0783;用作朕皇
考龔伯尊敦&KR0783;其眉夀萬
年無疆子子孫孫永寶用享
&KR0783;敦二(考古云藏京兆孫氏)
&KR0783;敦三(古器物銘)
按歐陽文忠公集古錄云此銘嘉祐中劉原父以翰林
侍讀學士出為永興路安撫使其治在長安原父博學
好古多藏古竒器物能讀古文銘識考知其人事蹟而
長安秦漢故都時時掘發所得原父悉裒而藏之以余
集古文故毎有所得必摹其銘文以見遺此敦得其葢
於扶風而有此銘原父為余孜按其事云史記武王克
商尚父牽牲毛叔鄭奉明水則此銘謂鄭者毛叔鄭也
銘稱伯者爵也稱叔者字也敦乃文武時器以愚考之
此字從弁从邑弁字史籕作而此敦从則謂之&KR0783;
無疑吕氏考古亦作&KR0783;字而劉原父謂之鄭者非也吕
氏又曰此三敦同制同文則知古人作器勒銘非一物
器皆有是銘也&KR0783;周大夫也有功錫命為其考作祭器
也宣榭葢宣王之廟也榭射堂之制也其文作古射
字執弓矢以射之象因名其室曰射音謝後从木其堂
無室以便射事故凢無室者謂之榭爾雅云宣王之廟
如榭故謂之宣榭春秋記成周宣榭火以宗廟之重而
書之如桓僖宫之比二傳云藏禮樂之器非也又有戠
敦云王格于大室亦廟也古者爵有徳而禄有功必賜
于太廟示不敢專也祭之日一獻君降立阼階之南南
鄉所命北面史由君右執筞命之再拜稽首受書以歸
而舍奠於其廟毛伯内門立中庭右祝&KR0783;者毛伯執政
之上卿也入廟門中其庭立祝與&KR0783;皆在其右也王呼
内史筞命&KR0783;者内史掌諸侯孤卿大夫之筞也王曰者
史執筞賛王命以告&KR0783;也赤芾彤冕齊黄鑾旂所錫車
服齊黄者馬齊色也&KR0783;拜稽首用作皇考龔伯寶尊敦
者所謂受書以歸舍奠於其廟也此筞命之禮古器多
有是辭故詳釋之
師&KR2527;敦
王若曰師&KR2527;丕顯文武應受天命亦
則於汝乃聖祖考克佑先王作乃
用夾烝乃辟亶大命和粤政
皇帝亡昊臨保我乃周粤四方
無不康靜王曰師&KR2527;哀哉今日天殃
俾降䘮首徳不克盡古無承于先王
鄉汝䘏周邦妥立余小子載乃
事惟王身鎬今余惟疃京乃命命女
恵雝我邦小大猷邦弘潢孽敬明乃
心率以乃友于王身谷汝弗以乃
辟手艱錫汝秬鬯一卣圭一面節邑
三百人&KR2527;稽首敢對揚天子休用作
朕刺祖乙伯咸益姬寶敦&KR2527;其萬思
年子子孫孫永寶用作世宫寶惟元年二
月既望庚寅王格于太室艾内右廷
銘文二百一十二字曰師者官也&KR2527;則其名耳乃嗣王
命&KR2527;恵雝我邦錫以秬鬯一卣圭一面節邑三百人&KR2527;
乃對揚天子休用作朕刺祖乙伯咸益姬寶敦又云其
萬斯年而斯乃用思古人用字或如此耳此敦言刺祖
乙伯刺公敦云皇考刺公而皆言刺又博古録云太公
望子丁公伋伋子乙公得以此知刺公乃乙公之族也
師&KR3881;敦
惟王元年正月初吉丁亥
伯和父若曰師&KR3881;乃祖考
有婚於我家汝佑惟小子
今命汝司我家繼治我西
偏東偏僕馭百工牧臣妾
東栽内外無敢不善錫汝
戈琱㦸縞韠彤矢十五錞
鐘一磬五金敬乃夙夜用事
&KR3881;拜稽首敢對揚皇君
休用作朕文考乙仲䵼敦
&KR3881;其萬年子子孫孫永寶用享
博古録云此銘伯和父者和衛武公也衛自康叔有國
至武公已三世矣武公能修康叔之政平戎有功故周
平王命之為公今觀文著伯和父稱若曰則知代王而
言者也其謂師&KR3881;乃祖考婚於我家則知為周室之姻
婭舊族耳方兹時師&KR3881;治其東偏為有功焉故銘厥功
而錫是敦以章其善且復見戈矛錞鍾之物不一等可
謂盛矣然世系所出則前史既闕無所考證不得其傳
焉
牧敦
惟王十年十有三月既生魄甲
寅王在周在師保父宫格太
室即文公今入佑牧立中
廷王呼内史吳冊命牧王若
曰牧昔先王既命汝作司土
今余唯域廬改命汝辟百寮
有同事迺多辝不用先
王作刑亦多虐庶民及傒庶
右不刑不中迺侯之朋
以今響司偪乃辠召故王曰
牧汝毋敢先王作明刑
用粤乃傒庶右毋敢不明不
中不刑乃申政事毋敢不尹其不
中不刑今余惟疃京乃命錫
汝秬鬯一卣金車漆車畫軒
朱虢卣虎冕練裡旂余
三所服孚敬夙夕勿
癈朕命牧拜稽首敢對揚王
丕顯休用作朕皇文考益
伯寶尊敦牧其萬年夀考
子子孫孫永寶用
考古録云此敦銘與&KR0783;敦戠敦相似所錫有秬鬯一卣
皮虎冕練裏之類與寅簋相似司服所掌五冕無虎冕
先儒釋毳冕之章宗彞為首宗彞有虎蜼故謂之毳以
是考之虎冕即毳冕也如荀卿云天子山冕山冕即龍
衮也有山龍之文或曰山冕或曰龍衮皆舉一物以名
其服
敔敦
惟王十月王在成周南淮節
及内伐浪昴參怡裕敏
隂陽洛王命敔追迎于上洛
谷至於伊班馬榜&KR2939;首百
執傒臼雜孚人三百鄙于艾
伯之于衣怖復付乃
君惟王十有一月王格于成周
太廟武公入佑敔告禽馘
百傒&KR0875;王蔑敔歴事尹氏
受釐敔圭鬲幣貝五十朋錫
田于㪉五十田于早五十田敔
敢對揚天子休作尊彞
敔其萬年子子孫孫永寶用
博古録云銘一百四十字首曰惟王十月猶春秋之言
春王正月之意葢言王所以尊主言月所以謹時又曰
王在成周者猶詩之言王居鎬京周公既成洛邑明天
下知所歸往也曰及内伐浪昴猶詩之所謂薄伐玁狁
至于太原者矣曰王命敔追迎于上洛猶詩之出車以
勞還杖杜以勤歸者矣執傒臼雜孚人三百泮宫之執
訊獲醜之意也曰十有一月格于成周大廟告厥成功
于廟之意也曰敔告禽馘百傒臼者有同乎獻馘曰尹
氏受釐有若乎告廟之終並受其福曰圭鬲幣貝五十
朋者葢鍚以圭璧以作爾寶鑄以鼎彞以著其功與之
幣帛以將其意而其數之多至五十朋足矣而又錫以
土田之衍則受錫者豈得傲然自居其寵耶宜乎對揚
天子之休命而歸美以報其上焉亦猶詩所謂虎拜稽
首天子萬年之意歟是敦也不惟製作精工而又字畫
竒古其間辭意與商周之書雅頌之文相為表裏揚雄
言周書噩噩爾殆有見於兹也
歴代鐘鼎彞器款識法帖卷十四
