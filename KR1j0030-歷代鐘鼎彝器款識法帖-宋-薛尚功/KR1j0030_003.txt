歴代鐘鼎彞器款識法帖卷三
宋薛尚功撰
商器款識
卣
兕卣
盖兕器兕
盖器皆有銘作兕形語曰虎兕出于柙則兕非馴獸有
害于人者故昔人用以為罰爵曰稱彼兕觥是也則宜
卣亦有兕焉
册卣
盖册器册
盖器皆有銘曰册者所以承君之錫然後享于祖廟之
器故必言册以紀君之命商人辭略故一言而意足
田卣
盖田器田
按博古録云田者粢盛之所自出而卣之為器中尊也
詩所謂秬鬯者正一稃二米之謂焉銘田者豈非追本
而為言耶
立戈卣
立戈
右銘一字作立戈博古録云書稱四人綦弁執戈又曰
兊之戈在東房則戈于五兵為利器字書云戈从一不
得己而用欲一而止以此銘器盖亦示戒之義
史卣
史
曰史者史言其官有以史為氏族者因官而受
氏焉
卦象卣
盖器
按重修博古圖録云盖器二銘皆作卦象觀古人畫卦
竒以象乎陽偶以象乎陰一竒一偶而隂陽之道全一
虚一實而消息之理備然易始八卦而文王重之為六
十四卦夏曰連山商曰歸藏周曰易是卦也上下爻皆
陽有乾之象中二爻皆隂有坤之象虛其中亦取象于
器所謂黄流在中者義或在焉雖不見于書而漢揚雄
作太玄八十一首擬易曰方州部家今爭首一方三州
一家與此卣卦象正同雄于漢最號博聞殆亦有自而
作耶
執匕父丁卣
盖器手執匕父丁
按重修博古圖録云銘曰父丁又作手執匕形于其上
祭祀之義以養為主而匙所以示其養也于禮可見之
夫饔人掌割烹之事也而曰穊鼎匙徂于饔爨則匙所
以載鼎實耳又廪人掌米入之藏也而曰概匙與敦于
廪爨則亦以匕黍稷焉詩曰有饛簋飱有捄棘匙則敦
與簋皆盛黍稷器其為用於食也明矣然則匙于飲
食無所不用宜其以養為主也卣之為器豈非以養為
先乎
執爵父丁卣
手執爵父丁
右銘三字上一字如手執爵形博古考之狀口引
如流下列三足有爵之狀旁畫以說文謂右手也
按禮記孝子如執玉如捧盈洞洞屬屬然如將失之
則以手附爵益見于如將失之意非盡其欽而欽者
孰能臻此商之君以丁為號者六曰父丁則未詳其
為何丁也
執干父癸卣
子(執干)父癸
愽古録云上為人形兩手各持干按周官司干掌舞
器祭祀舞者既陣則授武器既舞則受之賓饗亦如
之然則祭于廟用于賓設于饗禮莫不皆有干舞焉
有是功斯有是舞以稱之銘曰父癸則明為子以奉
其父者商之時號報癸者成湯之父也湯以武得天
下其所舞朱干玉戚也亦取夫干以自衛不事乎兵之
道歟
世母辛卣
盖母辛
器世母辛
博古録云盖器皆有銘共五字上一字作三㐅按說文
世字從三十故以此為世字以世為銘者盖欲世世傳
之子孫不絶而已且三㐅又意其為五字从二一而交
之象隂陽交午之義天數窮于九地數終于六九六之
數為十五而天地之數備三㐅者十五也古之聖人極
其數遂定天下之象故以之制器而天地之數寓焉是
則制字之妙未易以一理推也且辛為商號而曰母辛
則商史所謂辛母者是也盖古人命辭或上或下其變
易類多如此
祖庚史卣
祖庚(史)
銘曰祖庚史則祖庚時史之卣也人臣之享宗廟非君
錫彞器則不可得而專有故以祖庚史銘之
辛父舉卣
辛父舉
博古録云銘三字曰辛父舉按周有天下立二王後乃
封紂子武庚于宋以續商祀武庚被誅又命㣲子啓代
商後俾得用天子禮樂故凡器用服飾一遵商制詩所
謂亦白其馬以商尚白而不從周之尚赤也然則宗廟
祭祀其亦遵商明矣自㣲子至于僖公舉實為八世則
其得用商禮可知是卣商卣也而曰父舉則是僖公舉
也
立戈父己卣
子(立弋)父己
子之字正作立戈形前篇已屢釋之矣所以銘武功也
按商之十世君曰雍己此曰父己則是其子銘其父之
祀器也故雍己之子是為小甲是器當小甲之世為之
耳
内言卣
盖内言器同上
盖器各有銘三字雖大小之不同其字畫不少異惟中
一字未詳
子父癸卣
(子執戈)父癸
按考古云此器藏廬江李氏子執戈者子為父癸作此
器以銘其有武功耳
木父己卣
盖木父己器同上
考古云木者恐其氏族耳盖子為父已作此卣耳
亞父乙卣
盖亞形中(父乙)器同上
此銘亞形中作父乙盖子為父乙作廟器也言亞者廟
室也
子孫父癸卣
盖(孫立戈子)父癸器同上
按王䠂集韻以立戈横戈並釋為子孫字吕氏考古又
云大者為子小者為孫欲其承之非一世也父癸者商
君之號也
右二器皆卣後一器盖器皆有銘不書作者之名耳
按博古録云盖器皆有銘銘皆四字上一字象三矢之
形而以一格立之曰貝父辛者按書文侯之命以言平
王錫晉文侯也曰用賚爾秬鬯一卣繼之以彤弓一彤
矢百盧弓一盧矢百則卣之銘三矢者得不紀君之惠
耶一生二二生三三生萬物則三者總數耳又詩言菁
菁者莪此育材之詩也而曰既見君子錫我百朋而釋
者謂古者貨貝五貝為朋則人君之錫臣下亦有文于
貝者也
足跡父己卣
足跡父己
右銘藏廬江李氏上為足跡中一字未詳
舉册父癸卣
舉册父癸
前所載册卣盖器皆有一册字言承君之錫然後享于
祖廟以紀君之命也此卣作册而圍束之又作兩人四
手共舉之狀尤見其致欽之義焉
母乙卣
作母乙
子(立戈)
子為母乙作卣而子亦作立戈之形耳
子孫父己卣
析孫子父乙
李伯時所藏子孫父乙卣作而此作皆析字也博
古云析子孫有貽厥子孫之意
父丙卣
盖器
手執手執父丙
朱
二矢父丙二矢朱
子
弓弓子
銘為弓形并手執二矢飾以弓矢者意其平日所嗜好
而子孫之所以享祖考當以是求之也
祖乙卣
盖孫(執刀)作祖乙
寶尊彞
器同前
祖乙者河亶甲之子也孫象形而手執刀于祭饗未
嘗不竭力從事以職其勞耳禮記云祖而割烹義取
諸此
瞿祖丁酉
盖器
册
瞿犧牛祖丁同上
按博古録云瞿者質諸經傳無所見而商有瞿父鼎
亦作兩目相並正與此卣同實一時之制曰祖丁者
商十四世君祖辛之子也中為犧形下為兩册皆取
象于物而書畫未分至周官司尊彞有曰犧尊者飾
以犧牛盖所因者商之遺意耳畫以兩册所以為册
命也亦猶康王命畢公而曰册畢制器尚象其義如
此
祖辛卣
孫(左執㦸右執木)祖辛
作彞(尊寶)
博古録云銘七字曰祖辛作寶尊彞又象人形右執
木左執㦸者孫也按商十四代君曰祖辛盖祖乙之
子沃甲之兄祖丁之父也孫執木執㦸者殆是其武
舞也木當是朱干㦸當是兵舞昔舜之時舞干羽于
兩階以格有苗則五帝之前其武舞亦所不廢武王
之樂曰大武而舞如之則三王之後其用以濟時者
又所不敢忘武也豈商之時獨不然耶考商有天下
至祖乙而政復興祖辛繼之而善述其事則干以自
衞㦸以攘敵者于祖辛有之也宜銘是器以旌之又
嘗求其用武之由固有文舞有武舞凡山川之祀社
稷之祀四方之祀與其持盈守文之君皆以羽髦之
舞而文舞是也若以武得天下故于是有干舞焉武
舞是也祖辛之跡不見于書傳而特有此武舞固可
以類求矣
子父己卣
銘言父己者商君也子象形而右手持刀按商祖
乙卣銘文皆類此盖欲示孝子親職其勞以明割牲
之義也詩云執其鸞刀以啓其毛取其血膋凡以是
也
冀父辛卣
盖器
冀作父辛
同上
旅彞亞
冀者國名也音人受封于此則後世食采于所封之地
復以為氏焉父辛商號也曰旅彞者昔人嘗謂有田一
成有衆一旅則旅舉其衆也考諸銘識甗曰旅甗敦曰
旅敦匜曰旅匜簋曰旅簋義率如此其後作亞形者又
以象其甗主石室之制盖宗廟之器也
丙寅卣一名母乙卣
丙寅王錫賓
朋用作母乙彞
器音釋
同前
博古録云丙寅王錫者以甲子推商建國始于庚戌歴
十七年而有丙寅正在仲壬即位之二年也其曰王錫
則王之錫賚功臣之器如周公文侯之卣亦王之所錫
也故記禮者以謂錫圭瓚然後為鬯則知此器非臣下
之所專又有曰作母乙彞者與詩言文母同意考商周
之時立子生商者有娀也故長發之禘及之厥初生民
者姜嫄也故雝之禘及之是皆率親之義耳盖知是卣
乃王錫臣工以追享其母氏歟以是知宗廟未嘗無合
食者也
婦庚卣
束子孫
婦甲庚丁
銘七字其一字泯滅不可考餘曰子孫婦甲庚丁其
泯滅者髣髴一束字未詳其義按博古録云夫彞器
以子孫銘之以其承祖宗之祀者有在于是若乃中
饋之職從其夫以相祀事此又婦之于姑舅禮所不
廢盖以人道而事神則宗廟致欽之義婦宜預焉詩
言君婦莫莫為豆孔庶是也闗雎之美后妃采繁之
詠夫人采蘋之語大夫妻莫不皆以供祭祀為先耳
然古者婦之預祭惟宗廟則從至于外祀則莫從也
故必言子孫婦以則其宗廟之祀歟曰甲庚丁者祭
之日也夫外事用剛日内事用柔日宗廟之祀當用
柔日而此兼甲庚何哉盖春秋言辛巳有事于太廟
壬午繹則宗廟正祭必用柔日而至于繹祭則無害
其用剛日也天有十日地有十二辰日辰未嘗不相
配而言如辛巳壬午之類是辰且此獨言日而不言
辰者以言日則辰從之昔人言簡而意足故其銘如
此
兄癸卣
器
銘曰丁子疑隂陽剛柔不相配或云商人尚質如言甲
子丁丑也又下文云丙申未詳其義博古云兄癸者則
兄弟相承之辭故祀其先王或稱祖若祖丁卣之類或
稱父若招父丁爵之類或稱兄若此卣之類又王九祀
爾雅云唐虞曰載夏曰歳商曰祀周曰年言其祀則知
此卣之出于商也其末曰世昌者蘄世世昌盛有如此
銘也如他器有曰子子孫孫萬年無疆之辭也
歴代鐘鼎彞器款識法帖卷三
