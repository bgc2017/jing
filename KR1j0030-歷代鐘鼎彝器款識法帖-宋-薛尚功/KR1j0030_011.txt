歴代鐘鼎彞器款識法帖卷十一
宋薛尚功撰
周器款識
尊卣壺舟斝
月季尊一名月星尊
月季者月遡日以為明臣道也季疑其為名氏盖季字
上从禾而下从子耳或云是月星上下為禾稼之形月
有遡明之道星有拱北之理禾有養人之實凡取以為
飾者當以是為義焉盖銘之斯所以戒之也
乙舉尊
按字書云舉从手从與以手致而與人之意獻酬之義
也記禮者言杜蕢洗而揚觶以飲晉平公而公曰母廢
斯爵至于今謂之杜舉然則觶亦謂之舉實基于此昔
蔡出龜而謂之蔡冀出馬而謂之驥皆因而得名也是
知舉之為器其義亦爾
市尊
其姓氏也市則其名爾中一字未詳楚有大
夫左
伯克尊
鬳不知其為名與氏也商有&KR2938;彞旁加&KR0671;字曰伯克者
伯其序也克其名也
師艅尊
曰汝上侯者上侯猶上公曰上公以言其官曰師艅以
言其人師艅既有王功于是王乃錫艅金而俾作器以
薦宗廟故又曰錫師艅金艅則對揚乃德用作乃文考
寶彞其言文考與詩言文人同書德字从彳而此器
从辵盖德出于道从辵亦篆籕之本意由此于金石遺
文毎得以考正其字畫之謬云
召夫尊
按愽古録云召公奭在成王時作保封于燕其國辟
小不通諸夏至簡公已二十九世乃齒諸侯又十一
世而燕始亡此器乃周王襃大召公之族至于廟之
器也又旅陳其王所錫之馬駪駪衆多也錫馬蕃庶
駪于南宫南宫亦廟也此所謂襃大之也乙者公之
名王襃大其廟為其父作此寶器乃周家召公子孫
之酒彞也愚嘗詳考此尊恐非謂周之召公也政和
八年安陸之孝感獲六器有鼎有甗皆南宫中所作
而此尊亦曰錫中馬中謂其名無疑也南宫中鼎云
䵼父乙尊南宫中甗云作父乙寶彞此言父乙寶尊
彞父乙之字亦不少異安陸所獲皆曰南宫此尊亦
曰南宫又中鼎云王命大史括括字作此尊亦曰
南宫括亦如之中鼎皆云先相南國相字作此
尊言大相公族而相字作字體亦同盖前人擇
此為相然古尚書乃召六卿而召作恐此字音直
笑切乃召命之召非周召之召也如此則中鼎云先
召南國此尊言大召公族文意稍通中鼎曰王執而
此尊曰執王中鼎云錫于踐土而此尊云錫中馬自
貫侯四駪又此尊言自貫侯而中鼎言貫行執此尊
言先中而中鼎言中先無一不合者大意謂中有伐
虎方之功而因君錫命作父乙之廟器耳同吾所好
者更為詳究之
髙克尊
愽古云銘五十八字曰克敢對揚天祐用作朕穆考
後仲尊髙克用丐眉夀髙克者不見于他傳惟周末
衛文公時有髙克將兵後卒奔于陳疑克者廼斯人
歟若然則是器盖衞物也其曰作朕穆考則又言宗
廟之制也盖天子有三昭三穆與太祖之廟而七諸
侯有二昭二穆與太祖之廟而五至于言考則不特
止其父而已故謂其大父曰王考謂其曽祖曰皇考
謂其髙祖曰顯考此言其穆考之法周室至于春秋
諸侯分裂之時其世雖衰而至于典刑文物者尚在
于是立言有如此者
孫卣
右銘一字曰孫狀尸形盖孫可以為王父尸而神依人
而行託物而見則其視聽食息有足以形容此古人
所以事死如事生事亡如事存其尸而祝之者盖不
逃乎此理是器特具人形以銘之豈不欲其神之有
依託歟
伯寶卣一
伯寶卣二
伯寶卣三
右三器銘文皆曰伯作寶尊彞當是一時物且古之
以官稱伯者有二焉曰侯伯此五等之爵也曰方伯
連率則在五等之外所以率諸侯者盖其為伯則官
有以作彞器以告于前人如作寶彞之類是也或以
伯仲稱者或以其字稱者必有一於是也然是器卣
也而曰寶彞盖彞者常也法度之器也先王之于器
用未有不以常法為貴者
州卣
右卣盖器皆有銘文同曰州者不知其為名與氏也卣
非庶人可有必當時公侯卿士世禄之家所用耳
大中卣
大中當是父丁之子言丁者商君之號配以十干恐周
初接商末器耳
師淮父卣
愽古録云其曰穆從師淮父戍于古阜者穆與淮父索
諸經傳悉無所見戍則如詩言遣戍役之戍謂穆從淮
父以戍役于古阜也曲禮生曰父曰母死曰考曰妣此
言文考盖後世追享之器耳曰日乙者舉其日之吉也
亦猶大夫始鼎曰日己寶鼎文考尊曰日癸尊彞之類
舉日之吉者可以嚴其事也
尹卣
是器盖尹休髙對揚君命而作父丙寶尊彞也昔人
作器未嘗不尊君命而謹其時日故曰惟十有二月
王初祭旁又曰辰在庚申言旁者如書之言哉生魄
旁死魄之類也言庚申則又指其日辰矣涓日之設
不獨用于祀事至于錫命造器罔不先此而况卣所
以格有廟昭功德以示臣子之孝可不謹其始耶又
曰尹其亘萬年受乃永魯則受當讀作夀古人用字
或如此示其理之所在也
單癸卣
銘曰夙夕饗爾宗則是饗禮所用之卣宗者如禮記所
言大宗小宗之類非侯之傳姓者也是噐乃單冏作父
癸卣然先曰饗爾宗則癸于單族盖是其宗耳
樂司徒卣
周官有天地四時之職是為六卿惟大司徒實掌地事
曰樂大司徒則樂者姓氏也宋戴公四世之孫有曰樂
莒而後世子孫因以為氏又曰司徒子象之子宏作旅
卣盖言司徒之孫作是器也言旅者舉其衆耳非一器
也有旅進旅退非一之狀
召仲考父壺
小篆壺作上為盖中為耳下為足象形篆也而此
文更竒古體類大篆年已加干周宣以後物也召仲考父
雖于經傳無所見然有周有召伯召虎最為聞家令姓
豈其功臣之世賢者之類耶而文曰用祀用饗多福滂
語極典古周禮朝踐用兩壺尊用祀之謂也左傳周景
王燕晉文伯尊以魯壺用享之謂也許慎曰渥衍沛滂
言多福與渥澤也
黄季舟
右銘云黄季之季用其吉金自作舟其永用之舟亦酒
器以著沉湎之義
子乙斚一
子乙斚二
右二銘唯子乙字稍異前器乙向左後器乙向右當是
同用之器若旅簋列鼎之類也子者五等之爵也乙盖
其氏周有乙公得者則乙恐其裔耳
父丁斚
古銘曰宁父丁者其作器者之名也周封丁公伋于齊
豈伋之子若孫有以宁為名者歟旁一字乃象形矢字
得非束矢以表其直之義乎
歴代鐘鼎彞器款識法帖卷十一
