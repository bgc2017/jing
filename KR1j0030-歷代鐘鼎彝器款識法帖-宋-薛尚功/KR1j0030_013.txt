歴代鐘鼎彞器款識法帖卷十三
宋薛尚功撰
周器款識
兕敦一
兕敦二
兕敦三
右三器制作一律葢底皆有銘銘各一字上為屋室之
狀下一字曰已當讀曰兕古人用字或如此博古錄云
此器葢上有&KR1608;兕之形故以兕名之作屋室之狀者薦
之宗廟之器也前二器舊藏於御府後一器宣和間獲
于長安水中其制度款識悉同唯闕其葢耳
周䖍敦一
周䖍敦二
博古錄云師之出征則有宜社造禰之事而奉齋車以
行是敦銘之以旅車則必旅之所用舍奠于齊者且師
行一軍而為旅者已衆故其敦不一則三以數之此特
得其二而已其曰䖍者必當時主將之名葢不可得而
考矣王楚釋䖍為虞字
仲酉父敦
仲酉父經傳無所見而曰旅敦者與周虞作旅車敦同
葢旅取其衆如張伯作旅匜叔作旅匜之類明其非一
器耳
達敦
右敦銘得于王炎公明家藏墨本其器舊藏永興軍駐
泊都監曹侁家治平改元二月十五日河南趙君章晦
叔曽為釋其字云某作寶敦其萬年子孫永寶用上一
字不可讀後于元豐八年七月廿五日湖簽文安國于
興倅㕔與燕文叔于彦楚同觀文安國云是達字達從
辵而此从走疑古文辵與走通用是為達字無疑矣
叔旦敦
右銘十五字得于蘭亭法帖中形制未傳不可得而考
矣
伯庶父敦
歐陽文忠公集古錄云此器嘉祐中劉原父得于扶風
曰伯庶父作周姜尊敦伯庶不知為何人考古云王姑
周姜稱姑婦辭也王姑夫之王母也作器者伯庶父也
或謂王姑者王父之姊妹然王父姊妹當從之否則有
歸宗及殤附祭可也亦不容制器以祭
伯冏父敦
按歐陽文忠公集古錄云尚書冏命序曰穆王命伯冏
為周大僕正則此敦周穆王時器也按史記云年表自
厲王以上有世次而無年數共和以後接乎春秋年數
乃詳葢自穆王傳共孝懿夷厲五王而至于共和自共
和至今葢千有九百餘年斯敦之作作在共和前五世
而逺也古之人欲存乎久逺者必託之金石而後傳其
湮沉埋没顯晦出入不可知其可知者久而不朽也然
岐陽十鼓今皆在而文字剥缺者十三四惟古器銘在
者皆全是以古之君子器必用銅取其不為燥濕寒暑
所變為可貴以此也古之賢臣名見詩書者常為後世
想望矧得其器讀其文器古而文竒自可寶而藏之耶
又按劉原父先秦古器記曰此敦得于藍田敦者有虞
氏之器周禮有金敦有玉敦玉敦以盛血天子以盟諸
侯金敦以盛黍稷大夫主婦以事宗廟此金敦也其銘
曰伯冏父作周姜寶敦用夙夕享用祈萬夀葢穆王大
㒒正周畿内諸侯食采於周者皆周家之後然則伯冏
周之裔孫也復作賛曰穆滿眊荒周巡天下祭公作歌
實止王過冏亦正㒒其僚遵度銘器貽世以續妣祖載
祀二千示我懿矩
史張父敦
右銘曰史張父者史著其官也張稱其氏也曰父則又
見其尊焉
蒯仲敦
右銘曰蒯仲奠父作尊敦言蒯者春秋之時魯有南蒯
鄭有孫蒯晉有邢蒯齊有中蒯衛有屠蒯此曰蒯者不
知其為誰也曰仲奠父者乃其字耳
師望敦
博古錄云史記齊世家太公望吕尚東海人其先祖嘗
為四岳佐禹平水土有功或封于申或封於吕本姓姜
氏從其封姓故曰吕尚尚年老窮困以漁釣干周西伯
西伯將出獵卜之曰所獲非龍非彲非虎非羆所獲覇
王之輔獵至渭陽得尚與語大恱曰自吾先君太公望
子久矣故號太公望載與俱歸遂立為師其名曰太師
者葢紀其官也望則稱其號耳是器與周師望簋銘文
政同殆一時物耶
䧹侯敦
博古云按周室武王苐四子曰䧹侯其後乃有䧹姓則
䧹者周武王之子曰姬邍母尊敦於是又言邍者武王
之姬䧹侯之母也邍與原同葢古之姓氏耳
刺公敦一
刺公敦二
此敦曰皇考刺公&KR2527;敦亦曰刺祖乙伯按太公望子丁
公伋伋子乙公得是知刺公乃乙公族也二器銘款悉
同亦一時宗廟之器皆曰用享用孝也
屈生敦
屈其姓也韐其名也曰生如龍鼎稱龍生之類後言用
享如在乃宗廟之器有祭神如神在之義
叔&KR2401;敦
叔&KR2401;生者叔伯仲之序也&KR2401;則其名耳曰生則如龍生
屈生之類
仲駒敦一
仲駒敦葢
三器皆曰仲駒父其國氏及世次皆未詳功臣表有騏
侯駒左傳有駒伯為郤克軍佐則駒其姓也若曰齊景
公卒冬十月公子駒奔衛則駒其名也豈非公子駒以
伯仲而曰仲駒父耶檀弓云㓜名冠字五十以伯仲稱
周道也子生三月父名之二十而冠尊其名而立其字
五十為大夫則尊其字而呼以伯仲也仲姜者葢仲駒
父之母或祖也或以為仲駒父妻則禮曰夫不祭妻是
以知其為母或祖也按春秋凡婦人皆以字配姓伯姬
仲子季姜之類是也仲姜亦字配姓也齊許申吕皆姜
姓此則未詳其何國女夫器有用器有祭器凡銘有享
孝追孝祀襌者皆祭器九嬪職云凡祭祀賛玉齍而玉
齍之制不見於傳注今宗廟中乃與瑚璉是為闕器豈
鄭元所謂敦瑚璉簋皆黍稷之器者歟噫兩漢去聖未
逺煨燼之餘禮樂度數所泯絶者眇邈已不可追當是
時綴學之士所以斷簡遺編補緝詁訓斷以臆説故三
代禮文雜以漢儒之學由是後世祖述者異端紛糾無
所歸止今復見三王之完器乃可以知聖人制作之有
俾有志于古者有所考信豈小補哉
肇父敦
肇父作姬甗賸敦肇以聿而此從子既曰姬甗又曰賸
敦形制未傳故未可考也
歴代鐘鼎彞器款識法帖卷十三
