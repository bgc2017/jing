古經解鉤沉卷二十一上
長洲余蕭客撰
春秋左傳七上
昭公(下)
(二十二年)傳王子朝
景王之長庶子賈逵(史記注四)
次於皇(黃)
訾城北三里有黃亭土地名
鄩肹伐皇
今鞏洛渡北有鄩谷水東入洛謂之下鄩故有上鄩
下鄩之名亦謂之北鄩於是有南鄩北鄩之稱矣又
有鄩城蓋周大夫鄩肹之舊邑同(並水經注十五)
敬王
猛母弟賈逵(史記注四)
取前城
前讀為泉周地也服虔今洛陽西南五十里伊闕
外前亭土地名(並水經注十五)
(二十三年)傳在澤邑
周地賈逵(史記注四)
戊辰晦
此時史隨其日而存之杜例(宋本疏三十一)
南宫極
王子朝之卿士失名注
今西王之大臣
子朝居王城故謂之西王同
東王
敬王居狄泉狄泉在王城之東故曰東王同(並御覽八百八)
(十)
(二十四年)傳及鍾離
州來西邑同(史記注三十一)
(二十五年)經有鸜鵒來巢
鸜音權稽康音(釋文十九)
上辛大雩季辛又雩
春秋不書常祭其或書之各有旨或為過時而書或
非禮而書唯書雩數矣以多為過時斯書上辛之雩
非為過時也非為非禮也是正雩之時也何者龍見
而雩雩用夏夏之仲月斯書周之七月則夏之仲月
也故曰正雩之時常祭不書正雩得非常祭歟曷以
書之書之者為季辛又雩也亦猶書正月烝五月復
烝正月正也五月烝不正也書其正以譏其不正斯
上辛雩正也季辛又雩旱甚也書其正以明其旱是
復雩也左氏得其旨榖梁謂有繼之詞近之公羊謂
聚衆以逐季氏遠矣折衷(山堂考索續集十二)
傳民有好惡喜怒哀樂生於六氣
好生於陽惡生於隂喜生於風怒生於雨哀生於晦
樂生於明服注(詩疏十八之三)
師已
魯大夫賈逵
吾聞文成之世
魯文公成公同(並史記注三十三)
介其雞
介甲為雞著甲鄭衆儀禮疏十六(吳曾能改齊漫錄四)擣芥子播
其雞羽可以坌郈氏雞目服虔(史記注三十三)
為之金距
金距以金踏距服注(儀禮疏十六)
平子怒
怒其不下已同
益宫於郈氏
侵郈氏之宫地以自益同
臧昭伯之從弟
昭伯臧孫賜也賈逵
拘臧氏老
老臧氏家之大臣服虔
請以五乘亡
言五乘自省約以出同
逆孟懿子
仲孫何忌賈逵(並史記注三十三)
執冰
冰犢丸蓋同(宋本疏三十一)服虔(惠校相臺岳本毛詩疏四之二)
請致千社
二十五家為一社千社二萬五千家也賈逵(史記注三十二)
(二十六年)傳申豐從女賈
申豐女賈魯大夫同
粟五千庾
十六斗為庾五千庾八萬斗同
然據有異焉
異猶怪也服虔(並史記注三十三)
守闕塞
南山伊闕是也同(孛蘭肹大元大一統志三百八十三)伊闕在洛陽
西南五十里土地名(通鑑音注五十八)
欲立子西
平王之長庶子宜申服虔
太子壬弱
即昭王也其年幼弱同
王子建實聘之
謂夫人故太子建聘之同
是亂國而惡君王也
廢而不立是謂亂國迫惡君王也同
國有外援
謂太子宜秦之外孫同
不可黷也
黷易也秦為任外援不可易同(並御覽百四十七)
王后無適則擇立長年鈞以德德鈞以卜
春秋之義三代異建適媵别貴賤有姪娣以廣親疎
立適以長不以賢立子以貴不以長王后無適明尊
之敬之義無所卜筮不以賢者人狀難别嫌有所私
故絶其怨望防其覬覦今如左氏言云年鈞以德德
鈞以卜君之所賢人必從之豈復有卜隱桓之禍皆
由此興乃曰古制不亦謬哉又大夫不世如并為公
卿通計嗣之禮左氏為短膏盲立適固以長矣無
適而立子固以貴矣今言無適則擇立長謂貴均如
立長王不得立愛之法年均則會羣臣羣吏萬民而
詢之有司以序進而問大衆之中非君所能掩是王
不得立愛之法也禮有詢立君示義在此休之言謬
失春秋與禮之義矣箴膏盲(並周禮疏二十四)若長均貴
均何以别之故須卜禮有詢立君卜立君是有卜也
箴膏盲(朱校宋本禮記疏十二)
諸侯釋位以間王政
言諸侯釋其私政而佐王室服虔(魏志注一)
其誰有此乎
景公自恐德薄不能久享齊國故曰誰有此也同(史記)
(注三十二)
(二十七年)傳使公子掩餘公子燭庸
二公子並壽夢子春秋世族譜(史記索隱十)
以觀諸侯
察強弱服虔(史記注三十一)
遇於窮
今安豐有窮水北入淮土地名(水經注三十)
及沙汭
楚東地同(水經注二十二)
不索何獲
不索當何時得也服虔
季子雖至
聘晉還至王肅
母老子弱是無若我何
專諸託其母子於光也服虔(並史記注三十一)猶言我無
若是何同(史記索隱十)專諸言王母老子弱王肅
我爾身也
言我身猶爾身同
鈹交於胷
交專諸匈也賈逵
以待天命
待其天命之終服虔
復命哭墓
復命於僚哭其墓也同
復位而待
復本位待光命同(並史記注三十一)
(二十八年)傳生女黰黑
髮美為鬒服注(經典釋文五)
名曰玄妻
詩云鬒髮如雲其言美長而玄以髮美故名玄妻同
(詩疏三之一)
為梗陽大夫
梗陽晉邑也今太原晉陽縣南六十里榆次界有梗
陽地土地名(水經注六)
比於文王
此作唯此文王不可以文王之德還自比文王故知
比於文王可以比於上代文德之王也劉炫(宋本疏三十三)
心能制義曰度
心能制事使得其宜言善揆度事也服虔
德正應和曰莫
在巳為德施行為音發號施令天下皆應和之言皆
莫然無讙譁也同
照臨四方曰明
豫見安危也同
教誨不倦曰長
教誨人以善不懈倦言善長以道德也同
慈和徧服曰順
上愛下曰慈和中和也為上而愛下行之以中和天
下徧服從而順之同
擇善而從之曰比
比方損益古今之宜而從之同
經緯天地曰文
德能經緯順從天地之道故曰文同(並詩疏十六之四)
其大宗
訟者之大宗失名注
謂閻沒女寬
二子晉大夫魏子之屬同
召之
召二大夫食同
或賜二小人酒
小人二子自謂同
不夕食
昨飲酒醉故不夕食同
願以小人之腹為君子之心屬厭而已
屬足也小人腹饑則恐食之不足厭飽則恐亡君子
居尊官食重禄而不知足故願以其腹為君子之心
同(並御覽四百五十一)
(二十九年)傳稱主君
大夫稱主比公於大夫故稱主君服虔(史記注三十三)
故國有豢龍氏有御龍氏
豢養也穀食曰豢賈逵御亦養服虔
其後有劉累
后劉累之為諸侯者夏后賜之姓同
既而使求之懼
夏后既饗而又使求致龍不能得而懼也賈逵(並史記注)
(二)
遂濟窮桑
窮桑顓頊所居服虔(路史後紀注八)
(三十一年)經黑肱以濫來奔
公羊五分之然後受之邾婁本附庸三十里耳而言
五分之為六里國也服虔成長義(公羊疏二十四)
傳季孫練冠麻衣跣行
示憂慼王肅(史記注三十三)
十二月辛亥朔日有食之是夜也趙簡子夢童子臝而
轉以歌
楚之先顓頊之子老童童子楚象行歌象楚走哭服
注晉諸侯之霸與楚同盟趙簡子為執政之卿遠
將伐同盟日食之應故夢發趙簡子同
六年及此月也吳其入郢乎
是歲歲在析木後六年在大梁大梁水宗十一月日
在星紀為吳國分姬姓日日在星紀星紀之分姬
姓吳也楚衰則吳得志吳世世與楚怨楚走去其國
故曰吳其入郢吳屬水水數十十月水位故曰六年
及此月也同
終亦弗克
有謫而食故知吳終亦不克同
入郢必以庚辰
後六年定四年十一月閏餘十七閏在四月後其十
一月晦庚辰吳入郢在立冬後復此月也同
日月在辰尾
十二月辛亥日會月於龍尾而食庚午日初有謫故
曰庚辰一曰日月在辰尾尾為亡臣是歲吳始用子
胥之謀以伐楚故天垂象同
庚午之日日始有謫火勝金故弗克
午火庚金也火當勝金而反有謫故為不克同(並周禮疏)
(二十五)
(三十二年)傳不及四十年越其有吳乎
史墨知不及四十年越有吳者以其歲星十二年一
周天存亡之數不過三紀三者天地人之數故歲星
三周星紀至玄枵哀二十二年越滅吳至此三十八
年同
越得歲而吳伐之必受其凶
歲星在星紀吳越之分野蔡復之歲歲在大梁距此
十九年昭十五年有事於武宫之歲龍度天門龍歲
星也天門在戌吳歲越過故使今年越得歲龍東方
宿天德之貴神其在所之國兵必昌向之以兵則凶
吳越同次吳先舉兵故凶也或歲星在越分中故云
得歲同(並周禮疏二十六)
定公
(元年)經春王
春秋諸公即位之歲有書即位者有不書即位者然
皆備五始以謹其始唯定公即位第書定元年春王
而不書正月三家以是之互苟曰昭無正終故定無
正始則隱無正終桓曷以書正始桓莊僖閔亦然奚
皆書之故其旨昭公三十二年十二月薨於乾侯定
公正月不即位者喪未歸也至六月癸亥公之喪至
是月癸巳公方書即位所以不書正月公即位六月
也杜得其旨折衷(山堂考索續集十二)
戊辰公即位
凡公即位皆於朔日故不書日定公待昭公喪至既
殯而即位故書日啖集傳(纂例二)
立煬宫
煬公伯禽之子季氏禱而立其宫也鄭玄注(裴子餘廢隱太)
子等四廟議(文苑英華七百六十三)
(三年)傳有兩肅爽馬
驌驦鳥也馬似之三傳異同說(宋本文選注五)肅霜色如
霜紈賈逵(宋本疏三十三)肅爽鴈也其羽如練高首而修
頸馬似之天下稀有故子常欲之同(宋本疏三十三)兩漢刊誤補
(遺七)
(四年)經戰於柏舉
柏舉漢東地土地名(水經注三十五)
傳君行師從卿行旅從
謂會同服虔(詩疏十五之二)
將長蔡於衛
載書使蔡在衛上同(史記注三十五)
以大路
金路也賈逵
少帛
雜帛也同
綪筏
大赤也同旆名鄭衆
旃旌
通帛為旃析羽為旌賈逵
大吕
鍾名同(並史記注三十七)
無始亂
無為亂始同(御覽三百八十)
王奔鄖
鄖楚縣服虔
殺吾父
父蔓成然同
以王奔隨
隨楚與國同
與申包胥友
楚大夫王孫包胥同
(五年)傳而自稷
稷楚地賈逵(並史記注四十)
(六年)傳於是乎遷郢於鄀
鄀楚邑服虔(史記注三十一)
負黍
在潁川陽城西南二十七里世謂之黃城也土地名
(水經注二十二)
(七年)傳陽關
魯邑服虔(史記注三十三)
(八年)經三月公至自侵齊
還至不月為曹伯卒月賈逵(公羊疏二十六)
從祀先公
自僖公以來昭穆皆逆服虔(朱校宋本禮記疏三十二)
傳吾志其目也
志中其目是非其誠詐以自矜同(儀禮疏七)
(九年)傳而衣貍製
貍製貍裘也同(詩疏八之一)
(十年)傳於祝其實夾谷
東海郡祝其縣同(史記注四)地二名同(水經注三十)
且犧象
饗禮之犧尊象尊也同
嘉樂
鐘鼓之樂也同(並詩疏十三十二)
(十二年)傳將墮三都
三家之邑
入及公側
人有入及公之臺側同
命申句須樂頎
魯大夫同
公斂處父
成宰同(並史記注四十七)
古經解鉤沉卷二十一上
古經解鉤沉卷二十一下
長洲余蕭客撰
春秋左傳七下
定公(下)
(十三年)經築蛇淵囿
今濟北有蛇丘城城下有水魯囿也俗謂之濁須水
誤矣土地名(水經注二十四)
晉趙鞅入於晉陽
趙簡子居晉陽至成公居邯鄲潁容條例(元和郡縣圖志十三)
晉太鹵太原太夏太墟晉陽太康六名其實一也
春秋地名(初學記八)
傳歸我衛貢五百家吾舍諸晉陽
往年趙鞅圍衛衛人恐懼故貢五百家鞅置之邯鄲
又欲更徙於晉陽服虔
告其父兄
午之請父兄及邯鄲中長老同(並史記注四十三)
(十四年)經於越敗吳於檇李
檇李越地賈逵(史記注三十一)㒞里越地同(王存九域志五)今
吳郡嘉興縣李城杜例(說文繫傳十一)
傳使死士
死罪人賈逵欲以死報恩者鄭衆(並史記注三十一)
為夫人南子
南子宋女賈逵
謂戲陽速
戲陽速太子家臣同(並史記注三十七)
(十五年)經辛亥郊
凡郊祀卜牛禮也卜郊非禮也何者牛可改郊不可
改也牛苟不吉則改之苟有傷則改之郊必其時也
先亦非禮也過亦非禮也以不卜者不可改也苟卜
必書之何者刺其非禮也苟過時必書之何者亦刺
其非禮也公羊謂三卜遇吉所以五月郊設三卜胡
不書之如成十年書五卜襄七年書三卜郊襄十一
年書四卜郊而第書辛亥郊歟斯誤矣稽其旨上書
鼷鼠食郊牛牛死改卜牛書五月辛亥郊書改卜牛
正也書五月郊不正也是刺不時而非禮明矣左氏
穀梁得其旨公羊之短折衷(山堂考索續集十二)
齊侯衛侯次於蘧挐
欲救宋蓋恤鄰也賈逵(公羊疏二十六)
姒氏卒
哀公母定姒卒時子未踰年雖行喪禮不可加於子
故書卒子既未成君故不稱夫人也啖集傳(纂例三)
哀公
(元年)傳於夫椒
越地同
以行成
求成也服虔
昔有過澆
過國名也賈逵(並史記注三十一)
殺斟灌以伐斟鄩
地理志北海有斟縣故斟尋國禹後西北去灌亭九
十里土地名(水經注二十六)斟尋去斟亭七里同(鄭樵通志四十)
(一)
相
啓之孫服虔
后緡
緡有仍之姓賈逵
歸於有仍
有仍國名后緡之家同
生少康焉
少康后緡遺腹子服虔
為仍牧正
牧正牧官之長同肅
而邑諸綸
綸虞邑賈逵
一成
六十里為成同
一旅
五百人為旅同
以收夏衆撫其官職
因此基業稍收取夏遺民餘衆撫修夏之故官憲典
服虔
配天
以鮌配天同
不失舊物
物職也賈逵(並史記注三十一)
(二年)傳子南僕
僕御也賈逵
郢不足以辱社稷
郢自謂已無德不足立以汚辱社稷服虔
八人衰絰
衰絰為若從衛來迎太子也同(並史記注三十七)
登鐵上
鐵丘名也土地名(水經注五)
(三年)傳命藏象魏
象魏闕也法令懸之朝謂其書為象魏服虔(御覽一百七十)
(九)
其桓僖乎
桓僖當毁而魯事非禮之廟故孔子聞有火災知其
加桓僖也同(史記注四十七)
(四年)經亳社災
公羊曰薄社也三家經同異(公羊疏二十七)
傳襲梁及霍
梁霍周南鄙也服注霍陽山在周平城東南土地
名
將通於少習
少習楚通上洛阸道也同(並水經注二十)
(五年)傳齊燕姬生子不成
燕姬齊景公嫡夫人昭七年燕人所歸不成未冠也
服注
諸子鬻姒之子荼
諸子諸公子鬻姒景公妾也淳于人所納女荼安孺
子同
恐其為大(闕)子也
為子為太子也荼少故恐立之同
長矣未有太子若之何
言君長未有太子一旦不諱當若之何欲早立長也
同
二三子間於憂虞則有疾疢亦姑謀樂何憂於無君
言二三子當國家間暇無憂虞惟恐疾疢在其間今
無疾疚何為不自謀自樂何憂無君乎同
使國惠子高昭子
國惠子國景之子國夏也昭子高姬之子高張同
寘羣公子於萊
寘置萊齊東鄙邑欲使遠齊同
景公死乎不與埋三軍之事乎不與謀
萊人見五公子遠遷鄙邑不得與景公葬埋之事及
國三軍之謀故愍而歌同
師乎師乎何黨之乎
師衆也黨所也言公子徒衆何所適也同(並御覽百四十七)
(六年)傳晏圉
晏嬰之子賈逵
閉塗
不通外使也服虔
逆越女之子
越女昭王妾同
三代命祀祭不越望
謂所受王命祀其國中山川為望同(並史記注四十)
於駘
駘齊邑賈逵(史記注三十二)
(七年)傳不過十二
周禮王合諸侯享禮十有二牢上公九牢侯伯七牢
子男五牢同(史記注三十一)
端委
玄端之衣委貌之冠王肅(穀梁疏七)
立於社宫
社宫中有室屋者鄭衆社宫社也服虔
乃背晉而奸宋
以小加大賈逵(並水經注三十五)
(八年)經及闡
闡在岡縣北杜例岡縣西四十里有闡亭土地名
(並水經注二十四)
(十年)傳三日哭於軍門之外
諸侯相臨之禮服虔(史記注三十一)
侵及賴
賴齊邑服虔(史記注三十二)
(十一年)傳猶獲石田也
石田不可耕王肅
其有顛越不共則劓殄無遺育
顛隕也越墜也顛越無道則割絶無遺也服虔
於鮑氏
鮑氏齊大夫同
使賜之屬鏤
屬鏤劍名同(並史記注三十一)
鳥則擇木
鳥喻巳木以喻所之國同(史記注四十七)
(十二年)經於櫜臯
櫜臯地名同(史記注三十一)
傳請尋盟
尋温也賈注(論語疏二)尋之言重也服注
亦可寒也
寒歇也亦可寒而歇之同(並儀禮疏十七)
(十三年)傳王惡其聞也
惡其聞諸侯賈逵
自剄七人
以絶口服虔
乃先晉人
外傳曰吳先歃晉亞之先敘晉晉有信又所以外吳
賈逵(並史記注三十一)
(十四年)經西狩獲麟
視明禮修則麒麟至服注(經典釋文五)思睿信立白虎
擾言從乂成則神龜在沼聽聰知政而名川出龍貌
恭禮仁則鳳凰來儀同(詩疏一之三)麟中央土獸土為
信信禮之子修其母致其子同(朱校宋本禮記疏三十一)
傳於大野
藪名魯田圃之常處蓋今鉅野是也同
叔孫氏之車子鉏商
車子微者也鉏商名也同
以為不祥
麟非時所常見故怪之以為不祥同
曰麟也然後取之
仲尼名之曰麟然後魯人乃取之明麟為仲尼至也
同(並史記注四十七)
闞止
子我也賈逵
諸御鞅
齊大夫也同
子我夕陳逆殺人逢之
子我將往夕有事於君而逢逆之殺人也服虔
陳氏方睦
陳常方欲謀有齊國故和其宗族同
使疾而遺之潘沐
使陳逆詐病而遺也同
子我盟諸陳於陳宗
子我見陳逆得生出而恐為陳氏所怨故與盟而請
和也陳宗宗長之家同
陳豹
陳氏族也賈逵
使公孫
齊大夫也同
我遠於陳氏矣
言與陳氏宗疎遠也服虔
且其違者
不從子我者同
彼得君弗先必禍子
彼謂闞止也子謂陳常也同
子行舍於公宫
止於公宫為陳氏作内間也同
四乘如公
成子兄弟八人二人共乘故曰四乘同
出逆之遂入閉門
成子兄弟見子我出遂突入反閉門子我不得復入
同
侍人禦之
閹豎以兵禦陳氏同
子行殺侍人
舍於公宫故得殺之同
公與婦人飲酒於檀臺
當陳氏入時飲酒於此臺同
成子遷諸寢
欲徙公令居寢也同
太史子餘
齊大夫同
將出
出奔也同
攻闈與大門
宫中之門曰闈大門公門同
適豐丘
陳氏邑賈逵
殺諸郭關
齊關名服虔
將殺大陸子方
子方子我黨大夫東郭賈也同
於舒州
陳氏邑也賈逵(並史記注三十二)
(十五年)傳舍於孔氏之外圃
圃園同
二人蒙衣而乘
二人謂良夫太子蒙衣為婦人之服以巾蒙其頭而
共乘也同
孔氏之老欒寧問之
家臣稱老問其姓名同
稱姻妾
㛰姻家妾同
適伯姬氏
適伯姬所居服虔
杖戈而先
先至孔悝所同
介輿豭從之
介被甲也輿豭豚欲以盟賈逵
遂劫以登臺
於衛臺上召衛羣臣服虔
使告季子
季路為孔氏邑宰故告之同
召獲駕乘車
召獲衛大夫駕乘車不駕兵車也言無距父之意同
行爵食炙
欒寗使召季路乃行爵食炙同
奉衛侯輒
召獲奉衛侯同
遇子羔將出
子羔衛大夫高柴孔子弟子也將出奔賈逵
弗及不踐其難
是時輒以出不及事不當踐其難子羔言不及以為
子路欲死國也鄭衆言家臣憂不及國不得踐履
其難賈逵
食焉不辟其難
言食悝之祿欲救悝之難此明其不死國也服虔
公孫敢
衛大夫同
無入為也
言輒已出無為復入同
必或繼之
必有繼續其後攻太子王肅
下石乞盂黶敵子路
二子蒯瞶之臣敵當也服虔
冠不免
不使冠在地同(並史記注三十七)
(十六年)傳稱一人非名也
天子自謂一人非諸侯所當名同(史記注四十七)
為白公
白邑名楚邑大夫皆稱公同
如高府
高府府名賈逵
以如昭夫人之宫
昭王夫人惠王母越女也服虔(並史記注四十)
(十七年)傳國子實執齊柄
秉權柄同(史記索隱二十)
如魚竀尾
魚勞則尾赤以喻蒯瞶淫縱鄭衆(詩疏一之三)
立公子起
起靈公子服虔(史記注三十七)
(二十二年)傳居甬東
越東鄙甬江東也賈逵(史記注三十七)
(二十七年)傳盟於平陽
宣八年平陽東平陽也泰山有平陽縣此年平陽西
平陽也高平南有平陽縣土地名(宋本疏三十六)
屬孤子
屬會也孤子死事者之子失名注
設乘車兩馬
大夫車服也一曰兩飾同
繫五邑焉
加之五邑也同
隰之役
在哀二十三年同(並御覽二百一)
多間
間隙也賈逵
公游於陵阪
陵阪地名服虔(並史記注三十一)
古經解鉤沉卷二十一下
