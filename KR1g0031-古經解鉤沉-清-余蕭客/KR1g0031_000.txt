古經解鉤沉五經總義類
提要
(臣)等謹案古經解鉤沉三十卷
國朝余蕭客撰蕭客字仲林長洲人是編採錄
唐以前諸儒訓詁首為叙錄一卷次周易一
卷尚書三卷毛詩一卷周禮一卷儀禮二卷
禮記四卷左傳七卷公羊傳一卷糓梁傳一
卷孝經一卷論語一卷孟子二卷爾雅三卷
共三十卷而叙錄周易左傳均各分子卷實
則三十三卷也自宋學大行唐以前訓詁之
傳率遭掊擊其書亦日就散亡沿及明人說
經者遂憑臆空談或蕩軼于規矩之外
國朝儒術昌明士敦實學復仰逢我
皇上稽古右文
詔校刊十三經注疏
頒行天下風教觀摩凡著述之家争奮發而求及
于古蕭客是書其一也其叙錄備述先儒名
氏爵里及所著義訓其書尚存者不載或名
存而其說不傳者亦不載餘則自諸家經解
所引旁及史傳類書凡唐以前之舊說有片
語單詞可考者悉著其目雖有人名而無書
名有書名而無人名者亦登之又以傳從經
鉤稽排比一一各著其所出之書並仿資暇
集龍龕手鏡之例兼著其書之卷第以示有
徵又經文同異皆以北宋精本參校正前明
監板之訛缺自序謂創始于己夘成藁于壬
午晝夜手錄幾于在目青盲而後成帙其用
力亦云勤矣考山井鼎七經孟子考文梁皇
侃論語義疏日本尚有全帙又唐史徵周易
口訣義今永樂大典亦尚有其文是書列皇
氏書于佚亡而史氏書亦復未採蓋海外之
本僅得諸傳聞而天禄之珍久藏于清秘非
下里寒儒力所能睹也然經生耳目之所及
者則捃摭亦可謂備矣乾隆四十四年四月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
