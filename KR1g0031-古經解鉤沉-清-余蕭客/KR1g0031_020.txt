古經解鉤沉卷二十
長洲余蕭客撰
春秋左傳六
襄公(下)
(二十九年)經城𣏌
夫伯主之於諸侯雖曰先姬姓而後異姓然於正救
之道第同盟而共尊王室則異姓亦無碍矣苟不同
盟而不尊王室則姬姓亦有嫌焉如城邢城楚丘城
緣陵皆伯主帥諸侯而城矣齊桓公城緣陵得非遷
𣏌耶奚齊桓公城𣏌而無詞晉平城杞而異論故聖
人以常文而書之無譏無刺非昇非絀也公羊榖梁
俱不足取左氏以杞無事而晉以外族之故帥諸侯
而城之載鄭子太叔與衛太叔儀之言曰不恤宗周
之闕而夏肄是屏所謂廣記當時之事然於經之傳
斯得其實矣折衷(山堂考索續集十二)
傳不尚取之
不尚尚也尚當取女叔侯殺之服虔(宋本疏二十五)
請觀於周樂
周樂魯所受四代之樂同
始基之矣
言始造王基也王肅
猶未也
未有雅頌之成功賈逵
淵乎
淵深也同
吾聞衛康叔武公之德如是
康叔遭管叔蔡叔之難武公罹幽王褒姒之憂故曰
康叔武公之德如是同
為之歌王
王室當在雅衰微而列在風故國人猶尊之稱王猶
春秋之王人也服虔
其周之東乎
平王東遷雒邑同
為之歌鄭
鄭風東鄭是賈逵(並史記注三十一)鄭東鄭古檜國之地
服虔(詩疏四之二)
其細已甚民弗堪也
其風細弱已其攝於大國之間亡遠慮持久之風故
曰民弗堪將先亡也同
泱泱乎大風也哉
泱泱舒緩深遠有太和之意其詩風刺辭約而義微
體疎而不切故曰大風同
表東海者
言為東海之表式同
國未可量也
國之興衰世數長短未可量也服虔
蕩乎樂而不淫
蕩然無憂自樂而不荒淫也賈逵(並史記注三十一)
此之謂夏聲
秦仲始有車馬禮樂之好侍御之臣戎車四牡田狩
之事其孫襄仲列為秦伯故有蒹葭蒼蒼之歌終南
之詩追錄先人車鄰四驖小戎之歌與諸夏同風故
曰夏聲服虔(詩疏六之三)
大而婉
其志大直而有曲體歸中和賈逵
險而易行以德輔此則明主也
中庸之德難成而易行故曰以德輔此則明主也同
自鄶以下無譏焉
鄶以下及曹風其國小無所刺譏服虔(並史記注三十一)
為之歌小雅
自鹿鳴至菁菁者莪道文武修小政定大亂致太平
樂且有儀是為正小雅同(詩疏九之一)
怨而不言
非不能言畏罪咎也王肅(史記注三十一)
為之歌大雅
陳文王之德武王之功自文王以下至鳬鷖是為正
大雅服虔(詩疏九之一)
為之歌頌
哀公十一年孔子自衛反魯然後樂正雅頌各得其
所距此六十二歲當時雅頌未定而云為之歌小雅
大雅頌者傳家據已定錄之服注(詩譜序疏)
至矣哉
言道備至也賈逵
遷而不淫
遷徙也文王徙豐武王居鎬服虔
見舞象箾南籥者
象文王之樂武象也箾舞曲也南籥以籥舞也賈逵
(並史記注三十一)象文王之樂舞象也箾舞曲也言天下
樂削去無道服注(詩疏十九之一)
猶有憾
憾恨也恨不及巳以伐紂而致太平也同
見舞大武者
周公所作武王樂賈逵(並史記注三十一)周用六代之禮
樂故有雲門咸池大韶大夏大濩大武也魯受四代
之禮樂故不舞雲門咸池示有降殺也潁容釋例(御覽)
(五百六十五)
見舞韶濩者
韶濩殷成湯樂大護也賈逵
聖人之弘也
弘大也同
而猶有慚德聖人之難也
慙於始伐而無聖佐故曰聖人之難服虔
見舞大夏者
夏禹之樂賈逵
勤而不德
禹勤其身以治水土也服虔
見舞韶箾者
有虞氏之樂大韶也同
德至矣哉
至帝王之道極於韶也盡善盡美也同
如天之無不幬(燾)也
燾覆也賈逵
若有他樂吾不敢請已
周用六代之樂魯受四代下周二等故不舞其二季
札知之故曰有他樂吾不敢請服虔
子速納邑與政
入邑與政職於公不與國家之事同
慎之以禮
禮所以經國家利社稷也同
聞鐘聲焉
孫文子鼓鐘作樂同
辯而不德必加於戮
辯若鬭辯也夫以辯爭不以德居之必加於刑戮也
同
夫子獲罪於君
夫子孫文子也獲罪出獻公以戚畔也賈逵
猶燕之巢於幕上
言至危王肅
君又在殯
衛君獻公棺在殯未葬賈逵
終身不聽琴瑟
聞義而改也琴瑟不聽而况於鐘鼓乎服虔
晉國其萃於三族乎
言晉國之祚將集於三家同
好直
直不能曲撓以從衆同(並史記注三十一)
(三十一年)傳齊歸之子
齊諡服虔
無則立長
無母弟則立庶子之長同
猶有童心
言無成人之志而有童子之心同(並史記注三十三)
展輿因國人以攻莒子
其文當曰展輿因國人之攻莒子而後來傳寫誤為
以字爾趙集傳(闕疑三十三)
昭公
(元年)傳告於莊共之廟
莊謂楚莊王圍之祖共王圍之父服虔(儀禮疏八)
兩於前伍於後專為右角參為左角偏為前拒
司馬法云五十乘為兩百二十乘為伍八十一乘為
專二十九乘為參二十五乘為偏彼皆凖車數多少
以為别名此傳去車用卒而有此名則此名不以車
數為别也服虔(宋本疏二十六)
居於曠林
曠大也賈逵
后帝不臧
后帝堯也臧善也同
於商丘
在漳南同
主辰
辰大火主祀也服虔
商人是因
商人契之先殷之世祖相土封閼伯之故地因其故
國而代之同
於大夏
在汾澮之間賈逵
主參
主祀參星同
唐人是因
唐人謂陶唐之胤劉累事夏孔甲封於大夏因實沈
之國子孫服事夏商也同
夢帝謂已
帝天也已武王也同
故參為晉星
晉主祀參參為晉星同
曰昧為玄冥師
玄冥水官也師長也昧為水官之長服虔
生允格臺駘
兄弟也同
臺駘能業其官
修昧之職同
宣汾洮
宣猶通也賈逵(並史記注四十二)汾洮二水名同(水經注六)
障大澤
障陂障其水也服虔
以處大原
大原汾水名同
帝用嘉之
帝顓頊同
沈姒蓐黃
四國臺駘之後賈逵
而滅之矣
滅四國
於是乎禜之
禜為營攢用弊也服虔(並史記注四十二)
淫聲
鄭重之音使人淫過許慎五經通義(初學記十五)鄭重
其手而音淫過服注(公羊疏七)
隂陽風雨晦明也
風東方雨西方隂中央晦北方明南方唯天陽不變
賈逵服虔(並惠校相臺岳本毛詩疏十五之三)
問應為後之辭焉
問來赴者同(史記注四十)
甲辰朔
祭人君用孟月人臣用仲月同(朱校宋本禮記疏十八)
(二年)傳且告為政而來見禮也
按霸國正卿無有適諸國告為政之理前後為政者
多矣何不來乎趙集傳(辨疑十)
宣子譽之
譽游也宣子遊其樹下夏諺曰一游一譽為諸侯度
服虔(宋本疏二十六)
使郊勞
近郊三十里同(詩疏二十之一)
(三年)傳火中寒暑乃退
火大火星也季冬十二月平旦正中在南方大寒退
季夏六月黃昏火星中天暑退是火為寒暑之候事
也同(詩疏八之一)
而三老
工老商老農老同
讒鼎之銘
讒鼎疾讒之鼎明堂位所云崇鼎是也一云讒地名
禹鑄九鼎於甘讒之地故曰讒鼎服虔(宋本疏二十六)
(四年)經大雨雹
穀梁作大雨雪三家經同異(公羊疏二十二)
傳三塗
塗道也太行轘轅崤黽同山名土地名山在陸
渾縣南杜例(並水經注十五)
傳無雹雖有不為災
(疏闕文)正義曰無雹謂無害物之雹雖有依時小雹不
與物為災也(宋本二十七)
日在北陸
陸道也北陸言在謂十二月日在危一度服注
西陸朝覿
不言在則不在昴謂二月在婁四度謂春分時奎婁
晨見東方而出冰是公始用之同(並周禮疏五)
而出之
春分之中奎始晨見東方蟄蟲出矣故以是時出之
給賓客喪祭之用同
朝之禄位
謂大夫以上同
以享司寒
司寒司隂之神玄冥也將藏冰致寒氣故祀其神同
火出
於夏為三月於商為四月於周為五月同(並詩疏八之一)
成有岐陽之蒐
岐陽岐山之陽賈逵
康有酆宫之朝
酆宫成王廟所在服虔
為仍之會有緡
仍緡國名賈逵
為黎之蒐
黎國子姓服虔(並史記注四十)
以落之
釁以豭豚為落同(詩疏一)
(五年)傳叔孫氏臣其子弟
(疏闕文)大率半屬於公半屬於已(宋本二十七)
明而未融
融高也服虔(詩疏五之一)
勞諸索氏
京縣有大索亭小索亭大小索氏兄弟居之故有大
小之號土地名(李石續博物志九通鑑音注百二十六)
於雩婁
楚之東邑服虔(史記注三十一)
(七年)經公如楚
賜以大屈之弓春秋大傳(余知古渚宫舊事二)
叔孫婼
婼音釋徐音(影宋本集韻十)
傳夢襄公祖
祖道者行祭為道路祈也五經要義(後漢書注五十四)
好以大屈
大屈寶金可以為劍一曰大屈弓名魯連書曰楚子
享魯侯於章華與之大曲之弓既而悔之大屈殆所
謂大曲之弓服虔(史記注三十三)
化為黃熊
鮌之所化是能鼈也若是熊獸何以能入羽淵梁主
(宋本疏二十七)
余敢忘高圉亞圉
高圉亞圉周人所報而不立廟三傳異同說(朱校宋本禮記)
(疏十七)
曰孔丘
仲尼時年三十五賈注(史記索隱十四)
聖人之後也
聖人謂商湯服虔(史記注四十七)
而滅於宋
孔子六代祖孔父嘉為宋華督所殺其子奔魯也同
(後漢書注七十)
弗父何
宋湣公世子厲公之兄同
以有宋而受厲公
以有宋言湣公之適嗣當有宋國而讓與弟厲公同
(並詩疏二十之三)
及正考父
弗父何之曾孫同(並史記注四十七)
佐戴武宣
三人皆宋君也賈逵
三命
上卿同(並御覽四百二十二)
一命而僂再命而傴三命而俯
僂傴俯皆恭敬之貌服虔(史記注四十七)俯恭於傴傴恭
於僂賈逵
循墻而走
言不敢安行也同(並御覽四百三十二)
若不當世
謂若弗父何殷湯之後而不繼世為宋君也王肅(史記)
(注四十七)
歲時日月星辰是謂也
歲星之神也左行於地十二歲而一周時四時也日
十日也月十二月也星二十八宿也辰十二辰也是
為六物也服虔(詩疏十二之三)
(八年)傳石言於晉魏榆
魏晉邑榆州里名也同(水經注六)
陳顓頊之族也
陳祖虞舜舜出顓頊同
且陳氏得政於齊而後陳卒亡
物莫能兩盛賈逵
自幕至於瞽瞍無違命
幕舜之先鄭衆例幕舜後虞思也至於瞽瞍無聞
違天命以廢絶者賈逵(並史記注三十六)
(九年)傳辰在子卯
五行子卯自刑鄭衆春秋注(朱校宋本禮記疏十三)桀以乙
卯日死紂以甲子日亡故以為戒賈逵(經典釋文十一)
如齊殷聘
殷中也自襄二十年叔老聘於齊至今積二十一年
聘齊故中復盛聘服注(周禮疏三十七)
(十年)經十有二月
無冬刺不登臺視氣賈逵服虔(公羊疏二十二)
傳請斷三尺焉
斷三尺使至於較大夫旗至較服注(周禮疏三十九)
視民不佻
示民不偷薄同(詩疏九之二)
(十二年)傳攸乎
攸以久切徐音(影宋本集韻六)
求鼎以為分
有功德受分器服虔
篳路
柴車素木輅也同
藍縷
言衣敝壞其蔞藍藍然同
跋涉山川
草行曰跋水行曰涉同
唯是桃弧棘矢
所以禦其災言楚地山林無所出同
齊王舅也
齊吕伋成王之舅同
昔我皇祖伯父昆吾
陸終氏六子長曰昆吾少曰季連季連楚之祖故謂
昆吾為伯父也同
舊許是宅
昆吾曾居許地同
析父
楚大夫賈逵(並史記注四十)
是能讀三墳
三皇之書墳大也言三皇之大道同(文選注十六)玉海三十
(七)張平子說三墳三禮禮為人防爾雅曰墳大防
也書曰誰能典朕三禮延篤注(宋本疏二十八)
八索
素王之法賈逵孔子作春秋素王之法也同(文選注十)
(六)
(十三年)經楚公子棄疾殺公子比
衛殺州吁齊殺無知皆書曰人討比不稱人何也棄
疾以圖位而殺比其罪鈞也故不可稱人啖集傳(微旨)
(下)
傳以聽國人
聽國人欲為誰服虔
將欲入鄢
鄢楚别都同
再奸王命
斷王旌執人於章華之宫同
獲其五帥
五帥蕩侯潘子司馬督囂尹午陵尹喜同
乃使為卜尹
卜尹卜師大夫官賈逵
乃與巴姬
共王妾同
跨之
兩足各跨璧一邊服虔
同惡相求如市賈焉
謂國人同惡相求者如市賈之人求利也同
無與同好誰與同惡
言無黨於内當與誰共同好惡同
無釁而動
言靈王尚在而妄動取國故謂無謀同
私欲不違
不以私欲違民心同
齊桓晉文
皆庶子而出奔同
有莒衛
齊桓出奔莒自莒先入衛人助之賈逵
有國高
國子高子皆齊之正卿服虔
從善如流
言其入
有齊宋秦楚
齊以女妻之宋贈之馬楚享以九獻秦送内之同
有欒郤狐先
四姓晉大夫同
惠懷棄民
皆棄民不恤服虔(並史記注四十)
間朝以講禮
朝天子之法賈逵服注朝霸主之法崔靈恩(並朱)
(校宋本禮記疏十六)
鄭伯男也
鄭伯爵在男畿賈逵(詩疏四之二)
及中人
今中山望都里二十里有故中人城土地名
(十五年)傳圍鼓
白狄之别也下曲陽有鼓聚故鼓子國也同(並水經注十一)
(十六年)傳不亦銳乎
(疏闕文)正義曰說文云銳芒也鋒芒尖故為細小言得
利小也(宋本二十九)
(十七年)傳故為雲師而雲名
黃帝以雲名官蓋春官為青雲氏夏官為縉雲氏秋
官為白雲氏冬官為黑雲氏中官為黃雲氏服虔
故為火師而火名
炎帝以火名官春官為大火夏官為鶉火秋官為西
火冬官為北火中官為中火同(並宋本疏二十九)
自顓頊以來
自少皥以上天子之號以其德百官之號以其徵自
顓頊以來天下之號以其地百官之紀以其事服注
(朱校宋本禮記疏二十一)顓頊者顓猶專頊猶愉幼少而王以
致太平常自愉儉嗛約自小之意故兩字為諡五經
通義(通典一百四)
而命以民事
春官為木正夏官為火正秋官為金正冬官為水正
中官為土正高辛氏因之服注(賈公彦周禮疏序)路史後紀注九
涉自棘津
棘津猶孟津也同(水經注五)
及漢
天漢水也或曰天河賈逵解(宋本御覽八)
(十八年)傳登大廷氏之庫
大廷氏古亡國之名在黃帝前其處高顯服注(周禮疏十)
(六)
弗良及也
良能也服虔(宋本疏三十)
巡羣屏攝
束茅以為屏蔽祭神之處草易然故巡行之鄭衆(周禮)
(疏十七)
(十九年)傳費無極
楚大夫服虔
若大城城父
城父楚北境邑同(並史記注四十)城父周襄王居之因名
襄城土地名(寰宇記八)
(二十年)傳彼將有他志
欲取國服虔
乃見鱄設諸焉
鱄諸吳勇士賈逵(並史記注三十一)
賓將掫
謂行夜賈注服注(並周禮疏三十)
齊侯疥
疥音該梁元帝音(釋文十九)
聊攝以東
聊城懸東北三十里有故攝城土地名(水經注五)
田於沛
今臨淄有澅水西北入沛即班志所謂如水同(通鑑音注)
(四)
七音
黃鍾之均黃鍾為宫大族為商姑洗為角林鍾為徵
南吕為羽應鍾為變宫蕤賓為變徵一懸十九鍾十
二懸二百二十八鍾八十四律服注(魏書一百九)
古之遺愛也
愛惠也賈逵(史記注十二)
(二十一年)傳豹則關矣
(疏闕文)正義曰關烏環反本又作彎(宋本三十)
古經解鉤沉卷二十
