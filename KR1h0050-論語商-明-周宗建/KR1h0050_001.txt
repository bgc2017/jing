論語商原序
聖賢教世之言皆權也悟有高下權亦隨之因病起方
藥從病轉如診疾者不問其病坐何家而㮣以參苓甘
术混而投之藥良而病愈長矣不乃為設方諸賢大笑
乎余幼負鈍根長無顓學每有疑義僅一質之家嚴而
愚不能悉記也傭書十年嘗為諸弟子所難詰幾無以
荅近吏苕中山間事簡時與諸生互相商問年餘之後
遂積成帙間一檢之平不近釋淡不入玄以較近來虚
參超悟之指幾為嚼蠟業已棄置笥中而余友鄒肇敏
卓去病強出觀之便為訂定西湖諸友遂乃索付之梓
夫藥有多方水只一味聖巧之用存乎妙悟此刻之行
要亦布方覈種聊集為譜而未必非盧扁之所唾棄也
刻成因命之商并為記此敢以質之四方君子丁巳初
秋松陵周宗建季侯自序
