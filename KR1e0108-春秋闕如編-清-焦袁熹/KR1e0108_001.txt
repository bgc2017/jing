春秋闕如編卷一
金山焦袁熹撰
隠公
名息姑惠公之子立十一年為其弟桓公所弑
元年春王正月
元猶始也首也繼父惠公為君逾年廼稱元年猶言
我公之第一年也是年為周平王之四十九年以其
是魯國之史故自紀其君之年而已不得稱周王之
年也(明改元非僣)春者四時之首周以建子月為正月遂
以子丑寅之三月為春蓋不特改其月并其時而亦
改矣故此所謂春者指子丑寅之三月(以不重書春知統下兩月)
而正月則建子之月今之十一月是也曰王正月者
周王所頒之正朔諸侯奉而行之其在隠公是年則
平王是也(明非以夏時冠周月)當時諸侯逾年改元必朝廟告
朔舉行即位之禮其繼弑則不修此禮者所以自貶
損隠繼正而不書即位以其志在讓桓示不終為君
故特廢即位之禮以自貶損史臣但書元年春王正
月而已不得書公即位也(明非聖人削之)書元年春王正月
所以顯不即位之文與餘年空書首月者異也(此春未嘗)
(無事)聖人因舊史之文錄之褒貶予奪無所施於其間
至如尊王之義正始之義若此之類自然皆在其中
不煩措意設辭謂我之意斤斤然特寄乎此也
三月公及邾儀父盟于蔑
三月建寅之月今之正月也魯侯爵而稱公者臣子
之稱猶曰我君云爾雖其子男之國亦皆然非為僣
也邾儀父者邾國之君也不言邾子者未有爵命不
得列於諸侯又非夷戎之属則書其君之字以别之
而已言公及邾儀父者以内及外以尊及卑也不相
信而後有盟此又為諸侯之私相盟其非美事可知
蔑是魯地儀父出其疆竟就公公但出其國都而與
之盟繼好息民猶愈於相虞詐相吞噬者之所為至
七年伐邾則曲直之情未可知而事由後起不容於
此焉逆料其盟之必渝而加貶辭也春秋書之以見
東遷已來列國所尚我魯所行其事勢有如是而已
夏五月鄭伯克段于鄢
段者鄭莊公母弟也養成其惡使為國患然後舉兵
伐之段不勝而出奔鄭國赴告之辭如言段有大惡
將行簒奪敝邑僅乃克之故書克段於鄢如言戡定
禍難鄭國之幸然者所謂如其意而書之也段之不
弟鄭伯既以其罪罪之經但從鄭伯討段之文若無
譏於鄭伯而專罪段之不道然者其實段之罪不待
言而鄭伯殺弟之惡自不可掩此則史書之體聖人
不得以意而與其間也書鄭國之事益以見隠之仁
於其弟而春秋人倫之變亦已甚矣凡此皆大聖傷
心之故扼腕之情意言之外如將可見焉
秋七月天王使宰咺來歸惠公仲子之賵
侯國之史稱天子宜曰天王所以尊之明域中獨有
此一王尊無二上也其所行之事有悖於典禮不可
為訓者要非臣下所得議則直書之或婉曲書之以
見其義而已今此使宰咺歸賵之文自魯國言之蓋
大君有命宜以為榮而著之策也至於諸侯之妾不
宜歸賵則其失各有由來亦因事而可知爾(明非書名示貶)
宰者天子之士故書其名惠公仲子者惠公之仲子
而太子允之母也婦人須有所繫不得繫於其子故
以先公之仲子言之明非夫人隠於其卒也以告故
王使來賵之也
九月及宋人盟于宿
人宋之微者也所與及者亦魯之微者乎非乎將公
自親之乎蓋不可得而考也宿之為微國也與是盟
為参盟之端乎蓋不可得而考也然則說此經者將
如何曰盟不足恃非所貴也此之為盟也魯宋之交
於是始故如是焉而書之意直輕之而略之爾略之
不可盡略夫已有所略矣
冬十有二月祭伯來
内諸侯為王卿士非王命而私來故直言來來必有
事其事不足錄也實非朝故不得書朝非固行朝禮
不與其朝而書來以惡之也
公子益師卒
益師字衆父孝公之子為隠公卿佐卒書公子者周
道親親舉親以示恩厚不日者或史失之(明非惡)
二年春公會戎于潜
春王正月之文施於元年者史書之所重其自二年
已下或不書不可以一例而言此春潜之會蓋非正
月之事而意欲略之則但書春公會戎于潜而已有
正無正有王無王非筆削之所特加也戎不書爵號
君臣同辭所以為略之也會者好會而不盟會從戎
不盟公意也既而有唐之盟緣是會遂成之也春秋
謹内外之防履霜堅冰固宜於此焉譏但此會潜之
戎雜處中國與魯壤錯非若周之玁狁漢之匈奴隠
公是時修好息民亦衰世之常事不足多怪春秋因
而錄之見東遷已還列國之大勢若盛若衰若微若
著如斯而已雨露之和霆雷之憤無所加焉
夏五月莒人入向
此蓋莒子親帥師入向之國都而以向姜還也但書
莒人入向者賤且惡故略之以其近魯風聲得及雖
不告亦合書也王迹既熄伯事未興諸侯無小大擅
興師旅相吞相殘春秋緣之而作此其大都亦不繋
於一事也
無駭(穀梁作侅)帥師入極
無駭展氏官司空魯大夫也諸侯之子稱公子公子
之子稱公孫自餘則獨書名者明皆公族若後世帝
室之胄列於羣臣之間不繋以姓非貶而去之也無
駭挾柔溺等皆是也無駭將二千五百人入人國都於
内為惡事不言公使使若歸過於臣其實隠公在位
不問出公意與否莫非其君之事矣
秋八月庚辰公及戎盟于唐
春為潜之會戎請盟公辭至是從戎志而與之盟義
如前所說美惡不以他日寒否論蔑潜唐皆魯地公
並不涉他竟彼細於我故
九月紀裂(公穀作履)繻來逆女
裂繻紀國之卿不嫌若卿自為逆者諸侯之嫡嫁於
諸侯貴有常分言紀裂繻來逆我女則奉彼君之命
可知而君不自來逆廢親迎之禮亦自見矣裂履聲
相近由口授而訛餘多同也
冬十月伯姬歸于紀
裂繻以九月至女以十月行文相承也男子曰公子
别之以名女曰某姬以字配姓亦所以為别也以恩
則某姬猶言公子也歸于者猶言得所歸也曰我伯
姬歸於紀矣不嫌無父母之命非所嫌也
紀子帛(公穀作伯)莒子盟于密
此外盟也左氏云魯故也杜氏釋之以為莒魯有
怨紀侯既昏於魯為是盟以和解之者疑得其情而
史文有闕聖筆無所庸於修改彊為之說則鑿矣
十有二月乙邜夫人子氏薨
隠公之夫人也史官為臣子之辭視君如父視君夫
人如母父母尊同故同以薨書不地者夫人處其國
薨有常處亦以稍殺于君第言薨而已寢疾之所不
容斥之不書葬者隠自挹損葬其妻不備禮也
鄭人伐衛
莒人入向以向姜故鄭人伐衛以公孫滑故討滑之
亂故聲其罪而伐之書法與莒人入向同惡可知也
此鄭人非君不詳主兵之人亦是惡之而略其文鄭
人聲衛之罪而鄭人擅用師伐國之罪愈不可掩若
律文之有反坐然
三年春王二月己巳日有食之
春王二月之文見於此年者首月無事而日食在二
月故謹而書之不必每年書王月也元年有王不疑
餘年非王月矣其因事而書或詳或略有義無義難
可横斷闕所不知可也春秋謹天戒此日而微詩人
忌之故日食必書所以示人君當敬懼修省不可視
為適然蓋日食雖有常度而見謂適然不知修省則
天災非災而泄泄乃其災矣此春秋之意堯舜禹湯
文武周公之心無有異也云有食之者先儒云不可
以知知更不推求何物食之也愚謂日月之食其理
非不可知正以上天垂象尊而敬之故但言有食之
而已必云日有食之不得但云日食者亦以尊重此日
體之故詳緩其辭以致憂懼於下之意此雖史冊之
恒文而實為聖人之所制學者不可以不察也若夫
或日或不日或言朔或不言朔以謂歷象錯亂太史
廢職詳而錄之以正其罪者則幾乎末與
三月庚戌天王崩
日從赴雖有偽不得改從實平王於是五十一年矣
始聞王崩從生時號書之崩者若天之崩墜九州萬
國皆失所仰不特我國而已獨天子書崩者猶予一
人諸侯不得稱之
夏四月辛卯君(公穀作尹)氏卒
君氏尹氏經文互異傳家各以意說男子婦人不可
的知其實從紀子帛例闕而不論可也
秋武氏子來求賻
平王以三月崩魯不往共王喪故周人來求賻自始
崩至此四閱月(下文有八月知此為七月事)求者責也書求賻見
王室衰替已甚同姓秉禮之國猶尚如此致使王人
來相詰責魯之君臣當悚仄不寧豈有反譏王朝乞
求非禮而謂經意者也武氏者周之大夫此來求賻
者武氏之子未命為大夫者也無譏也不稱使者當
喪未君號令未布于諸侯其實此來傳新王冡宰之
意非私來也(明非武氏子白有喪)
八月庚辰宋公和卒
外諸侯卒來告曰寡君不禄不以名也國史書其名
者前知之雖未同盟固當知之也人臣之於其君非
告天祖神祗無稱名之道故天王崩不名葬則書諡
以著其代鄰國友邦於其卒則名之明此宋公已卒
嗣此者又一宋公非昔之宋公也所以别於君臣之
義也來告則使卿大夫往弔恤之常事不足書也書
卒以别於内者恩痛之情自不可同故其辭從而殺
焉非以薨為優卒為劣也但薨之一字非君及君夫
人不得言之而卒則通於上下不嫌同辭故用之也
赴必以日從所赴書之(明非以正故)
冬十有二月齊侯鄭伯盟于石門
齊僖鄭莊也尋盧之盟鄭合於齊也書此者見諸侯
黨援莫非罔上行私之事不特殺牲要神信不由衷
為可惡而已石門齊地鄭就其國而與之盟是為齊
僖小伯矣
癸未葬宋穆公
葬某公者我往會葬如言我葬之也五等之君既葬
皆稱公者猶言某君爾非公侯之公宋本公爵而此
之公字亦同下四等之例不繋於爵也猶五等之君
並稱諸侯非公侯之侯也程子云春秋之時皆不請
而私諡稱私諡所以罪其臣子愚按自西都喪亂極
於東遷下凌上替禮樂征伐皆失其所請諡其小也
似此之類無假一一而言之
四年春王二月莒人伐杞取牟婁
春秋之初大國之惡無若鄭小國之惡無若莒二年
入向兹又伐杞而取其邑伐取兩書著其貪暴之實
傷天子方伯無能制之東夷小醜不足責也此其異
於鄭者聖人之情在乎此如向如杞未必全是無惡
正猶兩相鬭毆一人被殺則正其殺人之罪而已其
被殺之人情狀有異自然惡輕於彼不復論之若但
相鬭毆則有曲直也
戊申衛州吁弑其君完(穀梁作祝吁)
衛州吁奚為者也莊公嬖人子弑其君完代立迄九
月而見殺者也不稱公子聖筆所裁或詳或略唯
意所適各當文求之要之著其大惡王誅所不赦而
已所謂炳如日星者也其莊公過寵養惡之非推尋
始末即事可知不於此文寄意(明伊川先生莊公不待以公子之道之說)
(未然)
夏公及宋公遇于清
公與宋公為會未及期聞衛之亂二國欲有所計議
故假遇禮以相見遇者不期之名春秋之遇以期託
不期也書此者欲見衛事始末宋魯諸國好惡離合
之情通前後文以見義不以草次簡禮假託行事之
一節而特加貶也夫苟為王事公義而假此以行雖
草次簡略不亦可乎是知聖意所重在彼不在此也
及宋公者以内及外也(明非以尊及卑若他國策書當云宋公魯侯遇于清矣)
清衛地
宋公陳侯蔡人衛人伐鄭
伐者聲其罪而致討也苟當其罪雖無天子之命猶
之可也今此四國之兵其情果為何乎據事直書而
惡自見矣宋戎首陳蔡從衛主使而以兵則從
秋翬帥師會宋公陳侯蔡人衛人伐鄭
夏伐鄭圍其東門五日而還未得志也宋復乞師于
魯隠公不許而翬固請以行再序四國甚之之辭也
翬帥師若專行然其實史錄所書臣無不得君命而
自帥師之事不稱公使不以無公命為嫌不稱公子
惡略之使罪專在翬又以見公仁弱彊臣專擅不制
兆已著於此與他處不稱公子等者(謂若裂繻等非謂無駭也駭翬)
(臭味疑相近先儒已論之矣)喜怒之情不容不異泥其一而說之
則聖人之情無以見矣愚之此論豈曰持兩端乎會
者我往會之内不得稱人若在他國直書宋公陳侯
魯人蔡人衛人伐鄭矣(翬自得罪於魯它國即與蔡衛同)
九月衛人弑州吁于濮
殺州吁者石碏之謀而陳人之力也事得其間然後
可圖州吁在國碏不能獨力誅之而假手於陳又併
其子殺之其忠盛矣其智深矣其守堅矣其心苦矣
石碏不見經書衛人者即碏也碏能終討國賊故從討
賊之文州吁實以九月殺所殺之地實在於濮則從
其實而書之猶曰驅飛廉于海隅而戮之云爾
冬十有二月衛人立晉
國賊既討事無急於立君於是焉迎公子晉而立之
晉立而衛之亂始定然而書衛人立晉又去公子者
以謂於法不得爾也春秋明天子之事苟非法矣雖
天下以為可君子固不得而可之也殺州吁者碏也
立晉者亦碏也殺州吁從衆辭立晉亦從衆辭若云
石碏立公子晉是乃碏一人之私衛國為碏之有愈
益不可矣
五年春公矢(公穀作觀)魚于棠
矢魚于棠書其小過變文言矢疑(雖有朱子之說未敢謂必然)
夏四月葬衛桓公
十四月葬緩之甚(晉既立又四閱月乃克葬故言緩甚)魯往會之書宋
公也衛侯也同稱公者不特從彼國臣子辭異國稱
之亦然若但順彼臣子之辭吳楚之君亦得書葬某
王矣
秋衛師入郕(公羊作盛)
此修怨之師郕先侵衛不見經其事微也衛直用大
師入其國都報之已重据事書之惡可知也
九月考仲子之宫初獻六羽
隠為桓母别立宫至是始成安其主而祀之曰考也
隠以桓為先君太子故尊重其母不敢同諸先君之
羣妾然猶不正稱夫人(明非聖人正名為仲子)故史兩書仲子
而已未正稱夫人故疑所用佾數從衆仲言而獻六
羽也仲子宫新成未嘗得用八羽而云初者明魯前
此用樂於羣廟不問男子婦人並是八佾唯此考仲
子之宫减其兩為六羽故云初獻六羽也若其他廟
樂依然僣天子不改也事皆異於常故特書之其義
則不待說而明也嗣後桓自為君定是仍改用八此云
初者緣前事為文不全頋後來與初稅畆又有别也
(税𤱔不更改從舊制)
邾(公羊作邾娄後並同)人鄭人伐宋
邾主兵故序鄭上非獨罪邾也入其郛郛城外郭也
故不書入會王師不書者義不得書也何言乎義不
得書以小以大可言也以諸侯以王師不可言也然
則書邾人鄭人會王師伐宋乎是又使王為志而二
國反為之役也故曰義不得書也告之不詳事固有
之其書不書不專係乎告不告也
螟
蟲傷苗稼饑可知也災有深淺遠近等書曰螟而已
(明穀梁甚則月不甚則時之說未必然)蓋雖不至大傷有國者即當留
意修救補助之事不以書此一事(謂螟也)便為惡也(明何)
(氏注不可全用)
冬十有二月辛巳公子彄卒
臧僖伯也賢則誠賢矣君之恩數則誠厚矣(葬之加一等)以
世論又最遠矣(所傳聞)書日月書公子經文如此蓋
承用舊史不可一以義例求之公孝公也
宋人伐鄭圍長葛
列國用兵相尋修怨無休息時各隨事書之而已非
謂伐者有罪受伐者即全無罪但書伐之時則重在
伐而受伐者有所不得論矣出乎爾反乎爾今之受
伐者昔之伐人者也今之伐人者後之受伐者也其
例一也無私焉書伐又書取重在取也書伐又書圍
重在圍也雖欲不言安得而不言乎圍者四面攻圍
志欲拔之久可知也
六年春鄭人來渝(公穀作輸)平
來輸平者請釋舊怨成好也其事疑於善其志非善
也(胡氏之論得其情矣)書鄭人者意直輕之猶曰我無意於彼
彼人者來輸平於我云爾
夏五月辛酉公會齊侯盟于艾
内與外會而且盟書此見魯與齊合是為齊僖小伯
矣會盟敗則侵伐生侵伐已則會盟成黨同伐異事
故萌生則相尋迭起迄無定形錄當時事勢如此撥
亂世反諸正存乎其人仲尼有志焉自傷卑賤不得
行其道此一書之大指也
秋七月
春秋編年四時具為年故春夏秋冬四字每年之中
必全見經(獨桓闕秋冬者二昭定無冬各一當文解之)歴一時適無事得
書則空書始月而已史官於季月之盡追書之此魯
史常法(他國未可知爾)聖人因之無深意也
冬宋人取長葛
伐杞取牟娄牟娄之為杞邑可知也伐鄭圍長葛長
葛之為鄭邑可知也上年圍今年取之不疑其非鄭
也(明賈服不繋鄭刺不能撫有其邑之說不然)圍長葛為時久矣如鄭圍
東門五日而還則是不成乎圍也若歴一兩月即得
言久矣不必定是去冬圍師直至此秋取之然後為
久也(明杜說可從)鄭來告可知
七年春王三月叔姬歸于紀
叔姬待年父母國至是歸於紀書者後為嫡賢志行
尤可憫魯恩痛之深春秋詳其末故錄其始異於常
文
滕侯卒
滕來赴則卒之不名者蓋不得其名或史有闕非貶
也不書葬者不往會葬或所遣微不足書
夏城中丘
舊城壊繕完之勞民之事故書書時因以見時不時
齊侯使其弟年來聘
結艾盟也書齊侯使其弟者見齊親重我猶曰彼國
之親貴者也聘者使人相存問上下同等通行之
秋公伐邾
伐者問罪之辭公之伐邾為宋討也邾附於魯方伯
連帥有相征伐之道伐邾不全為惡頋所以伐之如
何又前雖有盟約若彼自犯罪我過不先雖興師往
問不容以渝盟而責之但春秋衰亂之世諸侯皆蔑
棄王命妄動干戈用相凌虐若此之伐邾等直書其
事其情自顯不容不謂之惡也但以元年有盟而非
之者非通論矣公伐不言帥師者君行師從不疑國
之大衆不從公而往也
冬天王使凢伯來聘
凡伯畿内諸侯為王卿士者承命來聘書者見天子
有恩禮於我也不見魯遣聘之文蓋常事不書者多
春秋之初史臣見為常事不足書此類非一及見責
問乃知有闕矣魯不一往而天子累使下聘在于爾
時未應得然
戎伐凡伯于楚丘以歸
凡伯既聘魯還至衛地戎起徒衆要而執之以歸卿
行旅從宜有格鬭天子命使雖兵衛寡少亦當言伐
矣書者見戎華雜處下國濁亂王臣出聘乃遭艱禍
去蕩平之世遠矣於楚丘者别于内地罪不及我也
雖然均之王臣也有急難(難如字)之誼焉以謂其在楚
丘也猶夫其在我(我地)也
八年春宋公衛侯遇于垂
簡禮相見欲有所議也書者見宋衛齊鄭前後合散
之情云爾爾時天下大勢在於此諸國雖外相遇合
書之以為關於我也
三月鄭伯使宛來歸祊庚寅我入祊(公穀作邴)
以我之祊易爾之許先納祊而後敢言許也許者我
所欲也祊者亦爾之所欲也使來歸祊歸者不反之
辭以謂爾之無事乎反也夫是故歸之也鄭志也(以上)
(為鄭之辭)彼以何日歸祊日不足道也歸者彼事入者我
事歸由彼也入不入由我也鄭伯使宛來歸祊我則
以庚寅而入其祊矣祊為我祊謹志其始故日也魯
志也(以上為魯之辭)此則直書其事而外内之惡自見其義
顯白更無假說之然則宛奚為者也我弗知我知鄭
伯所使來言歸祊易許(明非爾時但歸祊不言易許)之事也者宛
爾簡略之之辭也
夏六月己亥蔡侯考父卒辛亥宿男卒
蔡侯考父同宋公和宿男同滕侯
秋七月庚午宋公齊侯衛侯盟于瓦屋
三大國之君相與盟誓于瓦屋之地所謂参盟者也
齊以王爵尊宋故先之於是齊僖小伯之成事桓文
諸君踵而行之加雄赫焉遂與春秋相終始凡此皆
見世運之變有王者起變乃至道會温不書舉重也
温之會所以為瓦屋之盟爾
八月葬蔡宣公
自卒至葬僅歴三月速甚若在八月之晦則正滿三
月也(依杜氏長歴為說)經不言日月終與否不可知不及五
月故為速矣
九月辛卯公及莒人盟于浮(公穀作包)來
春秋之初視邾莒輩未得成為列國故一書其字餘
則不問是君與否概而人之爾戎更劣於莒莒但得
愈於戎故曰莒人也(明非魯望國莒東方微者)魯望國莒東方小
國自然貴賤不敵亦不假顯彼是君以殺内恥爾
螟
何氏以為煩擾之應猶可也必撿狐壤中丘邴田謂
由此三事而致是何直自為魯國之天神也且魯隠
施於其國之政不見經者多矣可但撿經文以當之
乎他放此
冬十有二月無駭卒
帥師入極自然惡矣至其卒也非議諡也史不得而念
其惡也知吾大夫無駭者於是而卒爾(明非疾始滅去氏族)
卒之者非是君于爾時便無恩數及之隆殺則不容
無以日不日求之亦未必然也
九年春天王使南季來聘
此似所謂間問以諭諸侯之志者而前後疏密不等
不必用此為說蓋因事而行故十四五月之間再行
聘問也書使來聘其為恩禮嘉好之事可知
三月癸酉大雨震電庚辰大雨雪
建寅之月也而大雨且震電焉異也越七日又大雨
雪焉異之異也雨雷雪皆出於天天意可畏故詳錄
之示凡為人上者各省厥愆答天戒為急癸酉大雨
甚雨也庚辰大雨雪大下雪也如言雨螽非大雨又
大雪也雨雪雜下即不能平地尺也
侠卒
與無駭同
夏城郎
郎魯之要地也元年費伯帥師城之以非公命不書
至是書城郎者蓋公命增修之為保國禦敵之計凡
書不時者見汲汲務此輕用民力譏可知也
秋七月
冬公會齊侯于防(公羊作邴)
謀伐宋也自此至十年取郜防具一事之本末春秋
所書前後多類此
十年春王二月公會齊侯鄭伯于中丘
伐宋討不王者鄭莊志也討伐之事則齊僖主之防
之會齊先合魯鄭未來故不盟至是三國共會於中
丘既會而盟于鄧為師期也盟鄧不見經不須臆度
為說或經意重在伐宋而下文既具言之此為為師
期而會其義自顯盟可略也未審然否
夏翬帥師會齊人鄭人伐宋
中丘之會為師期是公欲自往會齊鄭二君伐宋也
翬乃先自往會伐宋是翬專行非公命也非公命者
如上說爾非謂此帥師公絕不聞知直既去乃知之
而謂之專行也翬志在專進隠優柔不君直聽從之
爾書翬帥師者非是無公命之文但不言公命即翬
專行之情亦自顯矣其他不必如翬所為者不嫌同
辭以其本非無公命之文故也變文書人者蓋以翬
會故略之未必齊鄭更使微者翬帥師者書其從我
國帥師而行其會齊鄭伐宋之文事在未來不容不
如是而書爾非便有與宋鬭戰之實事在三君未至
之前也及老桃(宋地)之會則三君聚在一所而伐宋之
事近矣翬固未得自用其師也會老桃不書者此會
不更有計議又下文有公敗宋師文不嫌公身不至
其齊鄭二君之至外得略之疑或然也
六月壬戌公敗宋師于菅辛未取郜辛巳取防
於是齊魯鄭之師皆會其敗宋師於菅者魯之師也
故書公敗之其齊鄭二國亦自有戰功而此魯史不
偹書也(明杜氏齊鄭後期之註未必然)敗某師者彼陳未列而我擊
敗之也公所用之師即翬所帥是也公至則自為將
矣翬為役而已矣既敗其師十日而取郜又十日而
取防我大獲也得地必志其日與入祊同二邑鄭師
入之不言鄭歸于我者我能敗宋師我力也夫當日
之事如是於義可邪不可邪後之君子引繩而議可
也非珥筆者之所及也(明非以日為貶)然鄭以王命討不庭
齊為之長而魯鄭從焉告而會會而盟盟而遂聲罪
致師進戰得勝其義甚正也其名甚美也今觀聖筆
所錄似未見有所謂曲直之情也者蓋曾不得比於
桓文之彼善於此也而况其為華衮之褒乎是則聖
人之心有不難知者一言以蔽之曰宋鄭皆無王之
人得罪於文武在天之靈彼此皆賊而已矣區區曲
直豈足道哉鄭既如此齊魯二國之美惡亦從可知
也
秋宋人衛人入鄭
鄭莊伐宋之師未還國宋衛入鄭衛從宋
宋人蔡人衛人伐戴鄭伯伐取之(公穀戴作載)
宋衛既入鄭退而召蔡人與俱伐戴未得拔鄭伯突
如來伐三國之師而取戴焉(不用左氏取三師之說)戴鄭之與
也三國伐戴必無戴矣伐取之者猶曰攫而奪之云
爾(明非因三國之力)意者戴属鄭附庸小國毋使為彼所有
急自取之而以兵拒三國三國不得志而去爾宋愚
而鄭黠宋鈍而鄭捷其情如此鄭之惡反浮於宋矣
書者見諸侯放恣甚
冬十月壬午齊人鄭人入郕(公羊作盛)
蔡衛郕皆不附從齊鄭伐宋者入郕者齊僖以違王
命討之然則此為假義之師乎曰惡在其能假義也
齊人鄭人相與入人之國而已爾
十有一年春滕侯薛侯來朝
數至十而盈矣十之外若百千萬皆十也(十十曰百十百曰千)
(十千曰萬)故十而又得其一湏備文言十有一也傳言十
一者省文史策之文不苟從省也故書年若月必備
文言有也外諸侯實為朝我而來又能行朝禮則書
來朝不然則否滕薛二侯同時(春)俱至魯受其旅見
若天子之於諸侯然也國史書之如曰滕薛之君皆
尊我而朝我也我周公之子孫受諸侯之尊我而朝
我有如是也若夫聖人之意之不惟此而已也則所
謂春秋天子之事也以盛周天子之法臨之殆將無
所不受治焉而非以我治之也我特如國史之所宜
書者書之而已焉
夏公會鄭伯于祁黎(公穀有五月字左氏無之公羊作祁黎左氏穀梁並異文)
謀伐許也許鄰於鄭而受役於南蠻之長鄭莊思患
而豫防之志在得許使為己私属故假不共之名求
齊魯二國共伐之公往會鄭從鄭志也書公會鄭伯
内外之志皆見
秋七月壬午公及齊侯鄭伯入許
書入以包伐伐則有不入也入則不疑非伐也壬午
者入許之日也書入許之日則不得言會矣伐在入
前會更前於伐也不書及將何書乎(明非明我汲汲之欲)伐許
而入許非隠所欲也事勢迫之然也雖然既同其事
矣分惡而歸矣雖欲勿及安得而勿及也(謂書法)以其
書及遂謂與桓元年之及鄭伯同則冤甚矣故君子
之斷獄也得情為貴
冬十有一月壬辰公薨
公遇弑矣十有一月壬辰之日也弑不可得而書也
書公薨以遇弑薨也夫遇弑則亦有其地矣不書於
寪氏非寪氏之為也寪氏魯地也公薨者猶薨於國
中也(與桓異)所以為諱之文也痛甚不可言也其遇弑
文狀國史别自有文非欲使後人不知之春秋所書
舉大綱以見義但可如此而已
桓公(上)
名軌一名允隠公弟也在位一十八年見殺於齊
元年春王正月公即位
元年者桓立之逾年也是年春周桓王之正月桓朝廟
而即位也繼故不忍即位先君之不終於正寢也國人
其知之矣而即位何也桓自同於繼正也非繼正而自
同於繼正何也將正其為弑則誰弑之也故強顔而朝
廟強顔而臨照百官強顔而備舉即位之禮也使若隠
自以他故薨者而已特遭喪而嗣位云爾隠以讓桓不
即位桓以弑隠而即位魯之為魯一至是乎說者曰聖
人惡桓甚特書即位以著其惡是何湏聖人而始惡
之哉堯舜秦政同稱曰帝不疑其等秦政於堯舜也
元年春王正月公即位其文不求異也亦猶稱秦政
之為皇帝而已矣
三月公會鄭伯于垂
蓋既葬而出會也修好於鄭急先務也
鄭伯以璧假許田
垂之會鄭伯面請於公公許之也璧所以為禮也曰
假者鄭伯之孫詞也前使宛歸祊於魯魯既入祊矣
許田者因循至今猶魯之物也故因是會而以璧假
之如言暫請歸我不敢終有之也
夏四月丁未公及鄭伯盟于越
於是鄭得許田矣周公之祀鄭為魯祀之而泰山之
祭委之魯矣魯鄭之交自此當益固不可以不盟也
盟曰渝盟無享國信由衷也我然爾亦然也然則聖
人惡之乎曰有惡惡有重於此也祊許相易為會及
盟者貌也其心乃不止乎此何為而獨惡乎此也其
心不止乎此者無君與親罔上營私無所不至非二
國相得則不可得遂也若蛩蛩駏驉之相倚然蓋二
君者各自知之而各不言也鄭重於請假之先(會垂)殷
勤於既盟之後(拜盟)非無事也非有他也是二君者之
所以為欺世之道而已矣然則入祊者隠也隠亦猶
桓之志乎曰隠之不免於頋利忘義入當時之局中
而不能自拔特庸君之常文武復起不深誅也若夫
桓之情則豈可同日而道哉不畏天刑而畏人禍人
禍之大莫如鄰釁而鄭者舊好也有祊許之議焉彼
有求於我我得因是以結驩於彼彼不惟不我非而
重以我為德也夫以鄭伯之人傑而親我信我推讓
我我之居此位以列於諸侯也豈不亦赫赫洸洸日
以新月以盛而不懼不憂不戁不竦已乎此所謂其
情至醜惡不可道者也而說者徒以易田結成之一
事為譏毋亦受其欺而不覺也與
秋大水
今山東地或大水俗謂之水發書者傷苗稼壊廬舍
為災
冬十月
上有大水之文無年可知不湏書也
二年春王正月戊申宋督弑其君與夷及其大夫孔父
其君者督之君也其大夫者與夷之大夫也(上有其君與夷)
(之文得言其矣)及者孔父之死死於此難是督以弑君故及
之也死或先或後並是以君故及之書法從同不得
為異文也所及之大夫並是死君之難所謂弑父與
君亦不從者正使平日無匡弼之美有取禍之端其
與亂賊為敵讎而以節著灼灼明也春秋書弑及其
大指如是而已爾他未暇論也(論聖人未暇論)孔父字也字
猶名也名猶字也得其一則書之不於此焉見美惡
也
滕子來朝
降爵稱子三傳無文諸家各以意說
三月公會齊侯陳侯鄭伯于稷以成宋亂
成者平也猶定也書公會云云以成宋亂如曰宋國
亂矣我宜率我同好往而定之也不言若何而成之
蓋正邪皆在其中也以正言之誅華氏而推所宜立
告諸王立之是乃所以成宋亂也以桓之邪志言之
不欲殺督明也(三國亦然惡桓甚故依經公會之文言之舉内以明外)然方其
為會之初未可得而明言之也苐曰將以成宋亂云
爾如將近於王事(謂欲討督不然何以取賂乎)無私於其間者也
既而取郜大鼎以還則其事可知矣嘻是亦所以為
成(仍作定字解非謂成就宋之亂)宋亂也春秋筆削之旨若此文者
最為微妙又了了可知說者多失之也
夏四月取郜大鼎于宋戊申納于大廟
四國之君將兵臨境(言公會齊侯等君行師從各有兵衆可知)督其恐乎
曰無恐也夫四國易與也取我所有之物若郜大鼎
之属(齊陳鄭各有賂故言之属)而已矣魯得其郜大鼎何所取諸
以成宋亂故取諸也宋輸其寳器于我宋畏我也宋
有君矣(立馮)又有臣矣(督相馮)宋亂成矣我可以還矣遂
命納鼎於大廟如曰此宋國之寳也而先代之遺器
也我以平宋亂故此鼎為我有也納於太廟亦所以
薦告功德明示得意云爾國惡宜諱此不諱何於桓
之身猶小惡也不若是非桓也無譏焉且四國共之
猶可以殺恥也公會齊侯以下於稷以成宋亂四國共
之也取郜大鼎于宋亦四國共之也齊陳鄭各有取
於宋矣非我事也故不言之爾
秋七月杞(公穀作紀)侯來朝
杞紀未知孰是
蔡侯鄭伯會于鄧
依左氏始懼楚也蓋桓文剏伯攘夷之事已見其魄
兆云
九月入杞
入極蓋滅之此入杞者直入之爾然則入有淺深之
差但無文以别之
公及戎盟於唐
魯與戎接壤戎猶不若宋鄭諸國之詐諼無禮義甚
故間一與之會盟使邊境得免相侵掠蓋當時事勢
如此後儒見一戎字不勝裂眦乃多張皇之說矣
冬公至自唐
告廟書至是也其不書至者非是盡不告廟蓋至是
常文義所不關則多略之筆削之間不能一例詳見
别卷
三年春正月公會齊侯于嬴
隠無正桓無王求之不得其說不失為智謂聖人於
此等之處有所示意愚終不敢謂為然也於别卷論
之會齊侯於嬴者左氏云成昏於齊也嬴齊地而近
魯
夏齊侯衛侯胥命于蒲
胥命者相命也齊僖小伯固為尊矣衛亦北州小侯
之長不為齊下也故此蒲之會以言相約若戰國諸
侯相王然書者見天下無道列侯為政云爾
六月公會杞侯于郕(公羊杞作紀郕作盛)
杞紀未知孰是
秋七月壬辰朔日有食之既
天垂象見吉凶莫大於日有食之也既盡也食之甚
也若竟言盡則是終已不復也故曰既謂殆於既矣
既乃復生爾(明有繼之義)書者明人君事天當如孝子事
親顔容有異分數淺深皆熟察而謹承之日食陽微
隂盛之徵先儒說之詳矣
公子翬如齊逆女
春既相約為昏至是使卿往逆之不言公使者不稱
主人也春秋具文姜始末此書其始逆如言桓禍始
此矣翬稱公子者以逆女故著之如言公之貴戚大
臣慎重而使之者也故與帥師異文爾
九月齊侯送姜氏于讙公會齊侯于讙夫人姜氏
至自齊
齊侯送女至魯地公俟諸其境親受之於齊也如曰齊侯重
其女以我故也齊之親我而尊我有如此也得意之辭也夫
人姜氏至自齊此齊侯之介女而我國之正嫡夫人也於其
入國都也告祖廟書至自齊後此者夫人姜氏之文累累
見策書而此其始見也皆据事直書聖人不能有所增益
也雖然天人之故禍福之端亦可以觀矣
冬齊侯使其弟年來聘
齊致女也致女者彼國謙敬之辭書其接内有恩禮
故言來聘也其弟者齊侯之親貴者也於夫人則属
叔父也
有年
是歲五穀皆登故於歲終統書之非冬月事也(大有年饑)
(大飢同此也)其他事亦有不可的係何時何月者亦書
於其年之末春秋無是年之文故不可知爾春秋書災
異不書符瑞有年非他符瑞比也民惟邦本食為民
天歲豐則人樂得此以為喜其他年即是不能給足
一切兵役可省不省皆為輕民命傷國本失君國子
民之道不言可知矣
四年春正月公狩于郎
冬狩也郎國之要地講武事於此以耀四鄰用為樂
也
夏天王使宰渠伯糾來聘
周禮有大宰小宰宰夫春秋所書惟宰周公是天子
之宰相無疑若歸賵之咺當為宰夫而此來聘之渠
伯糾則意其為小宰要之皆非三公也不言小者以
其承天子命來接於我所以為尊榮之文若今某部
侍郎某寺少卿直稱某部某寺官不欲别白言之矣
然咺糾必見其名字者則乃所以明其為中下大夫
而非佐王均邦國之宰也當時王使來聘亦多以行
事不全是依舊典示恩禮於諸侯故疎密不可得常
但其事細傳家不盡知之爾至若桓行弑逆天子不
能討而反遣使下聘則自東遷以來衰亂之勢由來
者漸仲尼為之心惻不在一事一節之間退老宗國
刪正魯史之文明示萬世至公大義昭如日星是乃
所以為聖作爾何用别加義例變舊改常若雌黃之
為者而後足以垂世立教乎上貶天子下罪王臣有
是云乎非所及也
五年春正月甲戌己丑陳侯鮑卒
三傳各自為說恐皆非也盖甲戌下别自有文脫爾
上年脫秋冬二時之文此處又有脫也
夏齊侯鄭伯如紀
朝書如非朝亦書如非朝不得書如則如紀者偽行
朝禮欲以襲紀也非朝亦得書如則如紀者往之紀
爾無朝之事也無朝之事不得書齊侯鄭伯朝於紀
實往之紀而紀人来告不得不書齊侯鄭伯如紀書
齊侯鄭伯如紀將不利於紀可知至其事之曲折則
不可以意為說也
天王使仍叔之子來聘(仍穀梁作任)
仍叔王官王所使下聘者也叔以他故不行(若疾病是)故
使其子代父而來子不自為名故承王使之意而書
之明非故使稚弱䙝慢我也不加之則若叔子是人
名字凡此王使蓋多答聘在其間而經不書爾說詳
别卷
葬陳桓公
隠桓間陳魯未見同盟之事(經或有不書故言未見其事而已)然隠
三年翬嘗為陳侯伐鄭桓三年公身會陳侯于稷是
其邦交之禮不得而廢也彼來告卒此往會葬國史
承而書之此上又脫月日之文所傳聞世脫簡自應
多矣(明兩闕秋冬不足為異)
城祝丘
杜云齊鄭將襲紀故杜言此者以祝丘在今沂州意
其然也
秋蔡人衛人陳人從王伐鄭
王奪鄭伯政鄭伯怒不朝故伐之王自為伐鄭之主
不言以者非所得以而能以之曰以也溥天之下率
土之濱孰非王臣而曰王以之乎則是蔡人衛人陳
人非王有也王暫而得以之也是不可以訓也故書
曰從王伐鄭言為天子效力於疆場而已王欲伐鄭
則從王伐鄭而已唯而無諾之義也人者衆詞王一
而已自餘則皆人也衆星之光避太陽王在焉而曰
某公某侯某伯某子男于兩下之中復列其尊卑貴
賤之等者以謂已細也(三國皆侯此特假設言之爾)不言王自伐
鄭但言三國從王伐鄭者使若王師所在三國從之然
是何也自將待邊猶可言也自將伐鄭不可言也王怒
之所加者亦已僅矣書三國從王伐鄭恥之也欲隠之
而不能非所謂布昭聖武張皇六師渙汗其大號者
也書此者正見王室微弱致有此等之事雖或鄭師
敗績猶不足書更無論射王中肩與否也
大雩螽
建巳月雩虞旱而雩也雖天無意為旱猶當先祈之
也建午月復雩既旱而雩也不得雨矣苗稼不可待
也故哀籲于天神而雩者也不得已豈用為譏乎書
大雩則旱可知也書螽則雩不獲雨可知也(非是全不得雨)
(以螽由旱生知此年大雩無應)書大雩又書螽無年可知也或猶得
有收不大被災即不書饑事非一方者也諸侯雩不
得祭天大雩祭天也譏之乎曰我國大雩則書大雩
而已其僣與否非史臣之所及議也(非謂不譏僣正以紀實則是非)
(自見爾)
冬州公如曹
六年春正月寔來
此上二條不若闕之為安
夏四月公會紀侯于成(穀梁作郕)
左氏云紀來諮謀齊難也蓋齊數加兵于紀外不悉
爾
秋八月壬午大閱
非時而大簡車徒偹齊患故也
蔡人殺陳佗
五年陳桓公卒太子免嗣位佗弑免而自立秋從王
伐鄭者即佗也陳亂莫有鬭志以致為鄭所敗是佗
不能定其民國人不與之為君也至是且踰年矣既
嘗從王伐鄭(書陳人非是使微者)則固不待列於會而可以成
君之辭與之矣然而八月見殺於蔡人春秋乃不書
陳侯佗何邪佗弑君之賊也踰年何為苟國人不以
為君雖國人殺之可也蔡人所以殺之者為公為私
不可知然而所殺者陳佗也不知其為陳侯也春秋
從二國本意而書之爾非故奪之使不得成君也衛
人殺州吁于濮殺州吁者陳也書衛人者著其謀之
出於石碏也碏殺州吁在當年得蒙討賊之賞是固
然矣愚謂有石碏之志萬一當年無間可圖忍至明
年成其此事春秋必不以弑君之惡而加諸石碏也
故曰雖國人殺之可也忠孝亂賊在毫釐間一開假
借之門便啟無窮之禍要之法外之意在於聖人必
不為膠柱之見爾(如云為法受惡是)其他弑君之賊俄然見
殺以成君書者本國臣民推戴與他國相黨附使之
得成為君者之罪也彼實成之我不得而奪之以撥
亂之心書亂世之事其法固如是也又何惑焉
九月丁邜子同生
君夫人長子生三月君命以名國史追書其月日曰
子某生(曰子某生者各書其名如此子同生之例非以其字代)此常法也書子
某生者明其當為世子也出姜子赤不見經者蓋從
後削之(不言仲尼削之疑舊史先削之矣)以其不成君爾其初固當
書也曰同者取類也
冬紀侯來朝
書者見強大併吞小國圖存之難魯與之會復受其
朝不能終庇之皆衰世之事也
七年春二月己亥焚咸丘
咸丘蓋魯地(明公穀說未可用)焚火田也用大火非常事故
書爾
夏穀伯綏來朝鄧侯吾離來朝
南方小侯密邇荆楚雖來行朝禮猶不得全比中夏
諸侯故書其爵而繋之以名聊用區别非惡而賤之
春秋書國君蓋不一例惟在稱情不干升絀之事也
穀伯先至受其朝書鄧侯繼至受其朝又書(明非以伯先侯)
(與滕薛旅見異爾)
春秋闕如編卷一
