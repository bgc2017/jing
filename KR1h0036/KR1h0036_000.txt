欽定四庫全書經部八
四書疑節四書類
提要
(臣)等謹案四書疑節十二卷元袁俊翁撰俊翁字敏
齋袁州人前有黎立武李應星序又有彭元龍序
二篇應星元龍序皆稱俊翁獨立武序作雋翁蓋
傳寫字異也其仕履無可考立武序稱以重
吾榜應星序亦稱奕奕魁文知嘗首舉於鄉
矣立武應星序及元龍前一序並側注經史
疑義字元龍後一序又側注四書經疑字而
卷首標題則作待問集四書疑節互相參錯
考俊翁題詞稱科目以四書設疑以經史發
策因取四書經史門分而類析之盖待問集
者其總名經史疑義四書經疑其中之子部
今經史疑義已佚故序與書兩不相應也惟
疑節之名不甚可解卷首有溪山家塾刊行
字或重刻時有所刪節故改題曰節歟朱彛
尊經義考中載之註曰未見此本從元板傳
鈔其例以四書之文互相參對為題或似異
而實同或似同而實異或闡義理或用考証
皆標問於前列答於後盖當時之體如是雖
亦科舉之學然非融貫經義昭晰無疑則格
閡不能下一語非猶夫明人科舉之學也乾
隆四十三年六月恭校上
總纂官(臣)紀昀(臣)陸鍚熊(臣)孫士毅
總校官(臣)陸費墀
四書疑節原序
經史疑多漢儒曰疑者丘盖不言此由内不能辨託是
說而逃焉者也吁漢已然况后漢千餘禩文籍日生承
訛襲謬雖欲無辨得乎結屋蒙巅山静日長每於陰陽
造化之機性命道德之藴經史義理之會有未合共同
志商之投卷所得縷析脈分如老吏斷案輒手之不釋
而袁之袁氏為多一則雋翁二則雋翁餘亦昆弟子姪
其文温膩其語詳縝其引類曲而暢其立論超而詣余
甚愛之雋翁曾不是足錄前后所得為若干帙袖以見
過若將猶有所是正者余曰子亦疑吾言乎凡吾所以
藉子文重吾榜者為其道之合也義之明也非其義也
非其道也求一幸吾選不可得也凡吾所以嘉子文者
千言非多一言非少為書帙端以歸吾易東矣峕大德
庚子中秋渝黎立武序
讀書未到康成安敢高談夫漢儒且未易議况經史乎
經史固多疑然聖賢千言萬語至理而止切患不明理
理一明隨事剖析如庖丁解牛恢乎餘刃里之袁兄雋
翁家學淵源讀書多而知理明闡微糾誤卞是非如數
黑白非胸中洞洞屬屬見地明而理(原闕)者不能也其
亦識時之俊杰歟蓋時之所尚在是故於山學郡邑庠
序間凡有問未嘗倦於對而有司每每表而出之以為
斯文重煜煜魁文如大羹元酒孰不知為美味王公大
人盖有手之不釋而藉以重吾榜豈特價增三倍而已
同宗秋澗欲廣其傳相與義率勉之繡於梓一日緘示
所作予因讀其文愛其才重為鄉邦有人賀而亦感乎
時之未遇也嗟乎士有皓首窮經抱膝山林不求利逹
於當世者志也兹諸公勉俊翁以所長見於世非徼名
也實欲后學得所傳也於是乎書旹大德庚子臘月上
浣沔水李應星序
天人至理經史奥義自漢唐諸儒先宋諸老探索剔决
宜無復疑然有疑者疑以增無疑者疑以生嗟乎近取
諸身目之所以視耳之所以聽自不能知况太極前六
合外乎精體詳說至朱子極然紀錄傳訛老壯見異况
六籍百家乎傳疑闕疑可也惟科舉廢學校存疑義有
問斯文之鈞(闕)係焉書眼如月罅隙所到的然有見質
前聖證后(闕)豈無所望奈何泛然如問率爾對非穿鑿
則首鼠摸(闕)不浮沉則牛神蛇鬼(闕)皮而羽附塗以土
否則尋(闕)道作逃計珠落吾事一日族人野舟視以敏
齋袁兄俊翁刊藁一編兄盖野舟之李漢也慨慕已久
盥露莊諷正論森嚴實見超卓如老醫治病衆治不治
之疾人皆服其有識如老吏斷屢斷不斷之獄人自以
為不冤質前聖證后學於是乎在豈但為寄翁重山學
之榜而已旹野舟方哭子余拱曰不知車之為金根何
必昌黎之有子知文為貫道之器深羡昌黎之有壻敬
書卷末以志斯文之未喪至大辛亥閏中元日友生虚
寮彭元龍序
朱子曰看文字不是於那疑處看政須於那無疑處看
又曰無疑者須教有疑有疑者却要無疑今之從事經
疑者必如此用力能如此者目中惟敏齋袁兄俊翁其
於四書直欲從一聖三賢腹中過盡見一聖三賢肺肝
故見一題便如庖丁見牛之無全牛奏刀鏗然動中宫
商觀其文者當觀其學文學如此言行政事四科一以
貫之矣豈但稱雄科場而已延祐乙卯夏五老友生虚
寮彭元龍序
四書疑節原序
強學待問儒者分内事也頃科場文興文臺以經史疑
為課集愚生平癖嗜研究之學庠序書考有問必對科
目行首以四書設疑次以經史發策公試私課時與門
生兒子相講肄積而之久藁帙滋繁暇日因取新舊藁
合而為一四書經史門分而類析之問舉其綱答提其
要往往首尾有未完脈絡有未貫姑存大略耳編成總
題曰待問集時至治改元中和日鈐北晚學袁俊翁書
