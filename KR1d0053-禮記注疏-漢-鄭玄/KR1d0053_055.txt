禮記注疏卷五十五
漢鄭氏注唐陸德明音義孔穎達疏
緇衣
子言之曰為上易事也為下易知也則刑不煩矣注言
君不苛虐臣無姦心則刑可以措音義(子言之曰此篇二十四章唯此)
(一子言之後皆作子曰易以豉反下同苛音何錯七故反本亦作措同)疏(正義曰此篇凡二十四章唯此)
(云子言之曰餘二十三章皆云子曰以篇首宜異故也為上易事者為上謂君君上以正理御物則臣事之易)
(也為下易知也者為下謂臣臣下無姦詐則君知其情易也則刑不煩矣者君易事臣易知故刑辟息止不煩)
(動矣然此篇題緇衣而入文不先云緇衣者欲見君明臣賢如此後乃可服緇衣也)
子曰好賢如緇衣惡惡如巷伯則爵不瀆而民作愿刑
不試而民咸服注緇衣巷伯皆詩篇名也緇衣首章曰
緇衣之宜兮敝予又改為兮適子之館兮還予授子之
粲兮言此衣緇衣者賢者也宜長為國君其衣敝我願
改制授之以新衣是其好賢欲其貴之甚也巷伯六章
曰取彼讒人投畀豺虎豺虎不食投畀有北有北不受
投畀有昊此其惡惡欲其死亡之甚也爵不瀆者不輕
爵人也試用也咸皆也音義(好呼報反注同緇側其反惡惡上烏路反下如字注)
(同巷戶降反巷伯小雅篇名愿音願還音旋粲七旦反衣緇衣上於既反下如字讒人本又依詩作譖人投畀)
(必利反下同豺仕皆反昊胡老反本或作皓同)大雅曰儀刑文王萬國作孚注
刑法也孚信也儀法文王之德而行之則天下無不為
信者也文王為政克明德慎罰疏(正義曰此一節明好賢惡惡賞罰得中則)
(為民下所信好賢如緇衣者緇衣朝服也諸侯視朝之服緇衣素裳鄭武公桓公父子並為周司徒善於其職)
(鄭人善之願君久留鄭國服此緇衣衣服敗破則又作新衣以授之故以歌此詩是好賢之詩也詩人以緇衣)
(為鄭風之首故云好賢如緇衣也惡惡如巷伯者巷伯亦詩篇名也巷伯是奄人為王后宫巷官之長故為巷)
(伯也幽王信讒寺人傷讒而懼讒及已故作詩以疾讒也其詩云取彼讒人投畀豺虎豺虎不食投畀有北有)
(北不受投畀有昊是惡讒人之甚故云惡惡如巷伯也則爵不瀆而民作愿者此觧好賢也瀆濫也愿慤也君)
(若好賢如緇衣則爵不濫而民皆謹慤也刑不試而民咸服者此觧惡惡也試用也言君惡惡如巷伯則刑措)
(而不用民皆服從大雅云儀刑文王萬國作孚者此大雅文王之篇諫成王之辭儀象也刑法也孚信也言成)
(王但象法文王之德而行之則天下萬國無不為信也言皆信敬之故云萬國作孚猶文王眀德慎罰為民所)
(敬信引之者證上爵不瀆刑不試也注正義曰緇衣者詩鄭風美鄭桓公武公詩也巷伯刺幽王之詩也故云)
(皆詩篇名云緇衣之宜兮者言桓公武公並皆有德堪為國君國人願之言德宜著此緇衣破敝我又欲改更)
(為新衣云適子之館兮者鄭人云桓公武公既為卿士適子之館舍兮謂嚮卿士治事館舍云還予授子之粲)
(兮者從館舍迴還来嚮本國我即授子以粲餐兮也鄭人愛桓公武公之甚矣是好賢也緇衣者諸侯朝服故)
(論語云緇衣羔裘注云諸侯之朝服其服緇布衣而素裳緇帶素韠故士冠禮云主人玄冠朝服緇帶素韠注)
(云朝服者十五升布衣而素裳也衣不言色者衣與冠同也知朝服十五升者雜記文知用布者雜記云朝服)
(十五升去其半而緦故知布也知素裳者以冠禮云素韠韠從裳色故知裳亦素也若士之助祭者則韠用緇)
(不與裳同色熊氏云玄冠用黑繒為之其義未甚明也)
子曰夫民教之以德齊之以禮則民有格心教之以政
齊之以刑則民有遯心注格来也遯逃也音義(格古伯反遯徒)
(遜反亦作遁)故君民者子以愛之則民親之信以結之則民
不倍恭以涖之則民有孫心注涖臨也孫順也音義(倍音)
(佩下注同涖音利又音類孫音遜注同)甫刑曰苖民匪用命制以刑惟作
五虐之刑曰法是以民有惡德而遂絶其世也注甫刑
尚書篇名匪非也命謂政令也高辛氏之末諸侯有三
苗者作亂其治民不用政令專制御之以嚴刑乃作五
虐蚩尤之刑以是為法於是民皆為惡起倍畔也三苗
由此見滅無後世由不任德音義(蚩尺之反畔本或作叛俗字非也任而鳩)
(反)疏(正義曰此一節明教民以德不以刑也則民有格心者格来也君若教民以德整民以禮則民有歸)
(上之心故論語云有恥且格甫刑曰苗民匪用命者此尚書吕刑之篇也甫侯為穆王說刑故稱甫刑匪非也)
(言苗民匪用命者命謂政令言苗民為君非用政令以教於下制以刑者言制御於下以嚴刑唯作五虐之刑)
(曰法者言唯作蚩尤五種虐刑自謂為法是以民有惡德者以此之故民皆有怨惡之德起倍叛之心遂絶其)
(世也者言三苗不任德遂被誅而絶其世也注正義曰此甫刑尚書吕刑也而稱甫刑者按孝經序云春秋有)
(吕國而無甫侯但孝經序未知是鄭作以不案春秋實無甫侯國語云申呂雖衰齊許猶在又云齊許申呂皆)
(田大姜然則呂即甫也案孔注尚書呂侯後為甫侯故穆王時謂之呂侯周宣王及平王之時為甫侯故詩崧)
(高云生甫及申謂宣王時也揚之水不與我戍甫謂平王時也則孔氏義為是鄭或同之云高辛氏之末諸侯)
(有三苗者作亂案鄭注呂刑云苗民謂九黎之君也九黎之君於少昊氏衰而棄善道上效蚩尤重刑必變九)
(黎言苗民者有苗九黎之後顓頊代少昊誅九黎分流其子孫為居於西裔者三苗至高辛之衰又復九黎之)
(君惡堯興又誅之堯末又在朝舜時又竄之後王深惡此族三生凶惡故著其氏而謂之民民者冥也言未見)
(仁道以此言之三苗是九黎之後九黎於少昊之末而為亂三苗於高辛氏之末又為亂故此注云高辛以呂)
(刑於此苖民之下云皇帝清問下民又云乃命三后三后謂伯夷之等故以皇帝為帝堯又以苗民為高辛氏)
(之末也鄭以九黎為苗民先祖但上學蚩尤之惡非蚩尤子孫孔注尚書以為九黎即蚩尤也三苗則非九黎)
(之子孫與鄭異)
子曰下之事上也不從其所令從其所行注言民化行
不拘於言音義(行下孟反注同又如字拘音俱)上好是物下必有甚者
矣注甚者甚於君也音義(好呼報反下皆同)故上之所好惡不
可不慎也是民之表也注言民之從君如影逐表音義
(惡烏路反影如字一音英領反)子曰禹立三年百姓以仁遂焉豈必盡
仁注百姓傚禹為仁非本性能仁遂猶達也音義(傚胡孝反)
詩云赫赫師尹民具爾瞻甫刑云一人有慶兆民賴之
大雅曰成王之孚下土之式注皆言化君也孚信也式
法也音義(赫許百反王如字徐于況反)疏(正義曰此一節申明上文以君者民之儀表不可不)
(慎故此兼言上有其善則下賴之百姓以仁遂焉者遂逹也言禹立三年百姓悉行仁道逹於外内故云百姓)
(以仁遂焉豈必盡仁者言禹之百姓豈必本性盡行仁道秪由禹之所化故此禹立三年則百姓盡行仁道論)
(語稱如有王者必世而後仁者禹承堯舜禪代之後其民易化論語所稱者謂承殷之後故必世乃後仁是以)
(注論語云周道至美武王伐紂至成王乃致太平由承殷紂敝化之後故也詩云赫赫師尹民具爾瞻者此小)
(雅節南山之篇刺幽王之詩言幽王之時尹氏為大師為政不平故詩人刺之云赫赫然顯盛之師尹者民具)
(爾瞻視上之所為引者證民具法則於上甫刑曰一人有慶兆民賴之者慶善也一人謂天子也天子有善行)
(民皆蒙賴之引者證上有善行賴及于下大雅曰成王之孚下土之式者是大雅下武之篇美武王之詩孚信)
(也言武王成就王道之信者故為下土法引之者證君有善與為法式也)
子曰上好仁則下之為仁争先人故長民者章志貞教
尊仁以子愛百姓民致行已以說其上矣注章眀也貞
正也民致行己者民之行皆盡己心音義(長丁丈反說音悦)詩
云有梏德行四國順之注梏大也直也音義(梏音角詩作覺行下)
(孟反)疏(正義曰此一節贊結上經在上行仁之事則天下之為仁争先人者言上若好仁則下皆為仁争欲)
(先他人故長民者章志貞教尊仁以子愛百姓者章明也貞正也言尊長於人為君者當須章明己志為貞正)
(之教尊敬仁道以子愛百姓也民致行已以說其上矣者言上能化下如此則在下之人致盡行己之意以說)
(樂其上矣詩云有梏德行四國順之此詩大雅抑之篇刺厲王之詩也梏大也言賢者有大德行四國從之引)
(者證上有其德下所從也)
子曰王言如絲其出如綸王言如綸其出如綍注言言
出彌大也綸今有秩嗇夫所佩也綍引棺索也音義(綸音)
(倫又古頑反綬也如綍音弗大索嗇音色索悉洛反)故大人不倡游言注游猶浮
也不可用之言也音義(倡昌尚反)可言也不可行君子弗言
也可行也不可言君子弗行也則民言不危行而行不
危言矣注危猶高也言不高於行行不高於言言行相
應也音義(行而行皆下孟反注及下皆同應應對之應)詩云淑慎爾止不諐
于儀注淑善也諐過也言善慎女之容止不可過於禮
之威儀也音義(諐起虔反女音汝)疏(正義曰此一節眀王者出言下所傚之其事漸大不)
(可不慎意與前經同也王言如絲其出如綸者王言初出微細如絲及其出行於外言更漸大如似綸也言綸)
(麤於絲王言如綸其出如綍者亦言漸大出如綍也綍又大於綸故大人不倡游言者游言謂浮游虚漫之言)
(不可依用出言則民皆師法故尊大之人不倡道此游言恐人依象之可言也不可行君子弗言也謂口可言)
(說力不能行則君子不言也若有客不能館則不問其所舍之類是也可行也不可言君子弗行也熊氏云可)
(行謂君子賢人可行此事但不可言說為凡人作法如此之事則君子不當行若曾子有母之喪水漿不入於)
(口七日不可言說以為法故子思非之是君子不行也則民言不危行而行不危言矣者危高也如此化民則)
(民言行相應言不高於行行不高於言詩云淑慎爾止不諐于儀者此大雅抑之篇刺厲王之詩淑善也諐過)
(也言為君之法當善謹慎女之容止不諐過於禮之儀容言當守道以自居引君證言行不可過也注正義曰)
(案漢書百官公卿大夫表云十里一亭十亭一鄊鄉有三老有秩嗇夫有遊徼三老掌教化嗇夫掌獄訟遊徼)
(掌禁盗賊故漢書云張敞以鄉有秩補太守卒史又云朱邑為桐鄊嗇夫又續漢書百官表云鄉置有秩三老)
(遊徼有秩部所置秩百戶其鄊小者縣所置嗇夫案此則有秩嗇夫職同但随鄕大小故名異耳名雖異其所)
(佩則同張華云綸如宛轉繩)
子曰君子道人以言而禁人以行注禁猶謹也音義(道音)
(導)故言必慮其所終而行必稽其所敝則民謹於言而
慎於行注稽猶考也議也音義(稽古兮反)詩云慎爾出話敬
爾威儀注話善言也音義(話胡快反)大雅曰穆穆文王於緝
熙敬止注緝熙皆明也言於明眀乎敬其容止音義(於音)
(烏注同緝七入反熙許其反毛詩傳云緝熙光明也)疏(正義曰此一節亦贊明前經言行之事道人以言者)
(在上君子誘道在下以善言使有信也而禁人以行者禁猶謹也言禁約謹慎人以行使行顧言也故言必慮)
(其所終者謂初出言之時必思慮其此言得終未可恒行以否而行必稽其所敝者稽考也言欲行之時必須)
(先考校此行至終敝之時無損壞以否詩云慎爾出話敬爾威儀者此大雅抑之篇刺厲王也話善言也爾汝)
(也謹慎爾之所出之善言以為政教故恭敬爾之威儀言必為人所法則引證言慮其所終大雅云穆穆文王)
(於緝熙敬止者此大雅文王之篇美文王之詩言穆穆然美者乃是文王於謂嗚呼緝熙皆光明也言文王之)
(德嗚呼光眀乎又敬其容止引者證在上當敬其言行也)
子曰長民者衣服不貳從容有常以齊其民則民德壹
注貳不一也音義(長丁丈反下君長同二本或作貳同音二下同從七凶反)詩云彼
都人士狐裘黃黃其容不改出言有章行歸于周萬民
所望注黃衣則狐裘大蜡之服也詩人見而說焉章文
章也忠信為周此詩毛氏有之二家則亡音義(黃徐本作横音)
(黃蜡仕嫁反說音悦)疏(正義曰從容有常者從容謂舉動有其常度則民德一者一謂齊一則萬人之德皆)
(齊一不参差詩云彼都人士者此小雅都人士之篇刺幽王之詩幽王之時君臣衣服無常故詩人引彼眀王)
(之時都邑之人有士行者服此狐裘黃黃然行歸于周萬民所望者周謂忠信言都人之士行歸忠信萬民所)
(以瞻望以法則之注正義曰郊特牲云黃衣黃冠而祭息田夫也此云黃衣故云大蜡之服論語云黃衣狐裘)
(故狐裘則黃衣也案詩注云狐裘取温裕而已不云大蜡此云蜡者以正衣解之詩謂庶人有士行非關蜡祭)
(之事故為温裕也)
子曰為上可望而知也為下可述而志也則君不疑於
其臣而臣不惑於其君矣注志猶知也尹吉曰惟尹躬
及湯咸有壹德注吉當為告告古文誥字之誤也尹告
伊尹之誥也書序以為咸有壹德今亡咸皆也君臣皆
有壹德不貳則無疑惑也音義(吉依注為告音誥羔報反)詩云淑人
君子其儀不忒音義(忒他得反本或作貳音二)疏(正義曰為上可望而知也者謂貌不)
(藏情可望見其貌而知其情為下可述而志也志知也為臣下率誠奉上其行可述叙而知尹吉曰惟尹躬及)
(湯咸有一德者吉當為告是伊尹誥大甲故稱尹誥則咸有一德篇是也言惟尹躬身與成湯皆有純一之德)
(引者證上君臣不相疑感詩云淑人君子其儀不忒者此詩曹風鳲鳩之篇刺曹君之詩言善人君子其儀不)
(有差忒引者證一德之義)
子曰有國家者章善&KR1248;惡以示民厚則民情不貳注章
明也&KR1248;病也音義(章義如字尚書作善皇云義善也&KR1248;丁但反)詩云靖共爾
位好是正直音義(共音恭本亦作恭好呼報反)疏(正義曰章善&KR1248;惡者章明也&KR1248;病也)
(言為國者有善以賞章明之有惡則以刑&KR1248;病之也詩云靖恭爾位好是正直者此詩小雅小明之篇刺幽王)
(之詩也言大夫悔仕亂世告語未仕之人言更待明君靖謀共其爾之禄位愛好正直之人然後事之也引之)
(者證上民情不二為正直之行)
子曰上人疑則百姓惑下難知則君長勞注難知有姦
心也故君民者章好以示民俗慎惡以御民之滛則民
不惑矣注滛貪侈也孝經曰示之以好惡而民知禁音
義(好如字又呼報反注同惡如字又烏路反注同侈昌式反又式氏反)臣儀行不重辭不
援其所不及不煩其所不知則君不勞矣注儀當為義
聲之誤也言臣義事君則行也重猶尚也援猶引也引
君所不及謂必使其君所行如堯舜也不煩以其所不
知謂必使其知慮如聖人也凡告喻人當随其才以誘
之音義(行如字援音袁注同知慮音智)詩云上帝板板下民卒&KR1248;注上
帝喻君也板板辟也卒盡也&KR1248;病也此君使民惑之詩
音義(版布綰反注同亶丁但反本亦作&KR1248;辟匹亦反字亦作僻同)小雅曰匪其止共
惟王之卭注匪非也卭勞也言臣不止於恭敬其職惟
使王之勞此臣使君勞之詩也音義(共音恭皇本作躬云躬恭也卭其恭)
(反)疏(正義曰此一節申明上經君臣各以情相示則君之與臣各得其所上人疑者謂在上之君多有疑)
(二則在下百姓有疑感也下難知則君長勞者若在下之人心懷欺詐難知其心則在上君長治之勞苦故君)
(民者章好以示民俗慎惡以御民之滛則民不惑矣覆上百姓惑滛貪也言如此則民不惑矣臣儀行不重辭)
(不援其所不及不煩其所不知則君不勞矣者覆上君長勞如此則君不勞臣儀行者儀當為義謂臣有義事)
(則奉行之不重辭者重尚也為臣之法不尚虛華之辭不援其所不及者謂君才行所不能及臣下不須援引)
(其君行所不能及之事謂必使其君所行如堯舜也不煩其所不知者謂君有所不知其臣不得煩亂君所不)
(知之事令必行之臣能如此則君不勞苦詩云上帝板板下民卒&KR1248;者上帝君也板板辟也卒盡也&KR1248;病也言)
(君上邪辟下民盡皆困病引之者證君使民惑之事此詩大雅板之篇刺厲王之詩小雅曰匪其止共惟王之)
(卭者小雅巧言之篇刺幽王之詩也言小人在朝不止息於恭敬惟為姦惡使王之卭勞引之者證臣使君勞)
(也)
子曰政之不行也教之不成也爵禄不足勸也刑罰不
足恥也故上不可以䙝刑而輕爵注言政教所以明賞
罰音義(䙝息列反)康誥曰敬明乃罰甫刑曰播刑之不迪注
康康叔也作誥尚書篇名也播猶施也不衍字耳迪道
也言施刑之道音義(播徐補餓反迪音狄衍延善反)疏(正義曰此一節明慎賞罰之事)
(政之不行也教之不成也者皇氏云言在上政令所以不行教化所以不成者祇由君上爵禄加於小人不足)
(勸人為善也由刑罰加於無罪之人不足恥其為惡由賞罰失所故致政之不行教之不成也故上不可以䙝)
(刑而輕爵者刑爵不中則懲勸失所故君上不可輕䙝之康誥曰敬眀乃罰者證刑罰不可䙝也周公作康誥)
(誥康叔云女所施刑罰必敬而明之也甫刑曰播刑之不迪不為衍字迪道也此穆王戒羣臣云今爾何監非)
(是伯夷布刑之道言所為監鏡者皆是伯夷布刑之道引之者證重刑之義也)
子曰大臣不親百姓不寧則忠敬不足而富貴已過也
大臣不治而邇臣比矣注忠敬不足謂臣不忠於君君
不敬其臣邇近也言近以見遠言大以見小互言之比
私相親也音義(治音値比毗志反注同親也見賢遍反下同)故大臣不可不
敬也是民之表也邇臣不可不慎也是民之道也注民
之道言民循從也君毋以小謀大毋以遠言近毋以内
圖外注圖亦謀也言凡謀之當各於其黨於其黨知其
過審也大臣柄權於外小臣執命於内或時交争轉相
陷害音義(毋音無下同柄音秉兵丞反争争闘之争)則大臣不怨邇臣不疾
而遠臣不蔽矣注疾猶非也音義(蔽必世反)葉公之顧命曰
毋以小謀敗大作毋以嬖御人疾莊后毋以嬖御士疾
莊士大夫卿士注葉公楚縣公葉公子高也臨死遺書
曰顧命小謀小臣之謀也大作大臣之所為也嬖御人
愛妾也疾亦非也莊后適夫人齊莊得禮者嬖御士愛
臣也莊士亦謂士之齊莊得禮者今為大夫卿士音義
(葉舒涉反注同葉公椘大夫沈諸梁也字子高為葉縣尹僣稱公也敗補邁反嬖必惠反徐甫詣反又補弟反)
(字林方豉反賤而得幸曰嬖云便嬖愛妾莊后側良反齊莊也下及注同適丁歴反齊莊側皆反下同)子
曰大人不親其所賢而信其所賤民是以親失而教是
以煩注親失失其所當親也教煩由信賤也賤者無壹
德也詩云彼求我則如不我得執我仇仇亦不我力注
言君始求我如恐不得我既得我持我仇仇然不堅固
亦不力用我是不親信我也音義(仇音求爾雅云讎也)君陳曰未
見聖若已弗克見既見聖亦不克由聖注克能也由用
也音義(陳本亦作古陳字若已弗克見音紀尚書無已字)疏(正義曰此一節明在下羣臣無問大)
(小皆須恭敬謹慎又君無以小臣而謀大事也大臣不親百姓不寧則忠敬不足富貴已過也者沈氏云謂大)
(臣離二不與上相親政教煩苛故百姓不寧若其如此臣不忠於君君不敬於臣是忠敬不足所以致然也由)
(君與臣富貴已過極也大臣不治而邇臣比矣者大臣不肯為君理治職事由邇近之臣與上相親比政也邇)
(臣不可不慎也是民之道也者邇近也言親近之臣不可不慎擇其人道謂道路言邇臣是民之道路邇臣好)
(則人從之好邇臣惡則人從之惡也君毋以小謀大者言君無得與小臣而謀大臣之事也毋以遠言近者無)
(得以遠臣共言近臣之事也毋以内圖外者無得以内臣共圖謀外臣之事所以然者小大之臣意殊遠近之)
(臣不同恐各為朋黨彼此交争轉相陷害故不圖謀也則大臣不怨邇臣不疾而遠臣不蔽矣者若能如此則)
(外内情通小大意合大臣不怨恨於君也疾猶非也近臣不為人所非毁而遠臣不被障蔽故也葉公之顧命)
(曰毋以小謀敗大作者此葉公顧命之書無用小臣之謀敗損大臣之作毋以嬖御人疾莊后者莊后謂齊莊)
(之后是適夫人也無得以嬖御賤人之為非毁於適夫人毋以嬖御士疾莊士者言毋得以嬖御之士非毁齊)
(莊之士大夫卿士者覆說言莊士即大夫卿之典事者士事也子曰至由聖者此節明君不信用臣也不親其)
(所賢而信其所賤者謂在上不親任其所賢有德之人而信用其所賤無德者民是以親失者言以此化民民)
(效於上失其所當親惟親愛羣小也而教是以煩者言羣小被親既無一德政教所以煩亂也詩云彼求我則)
(如不我得此詩小雅正月之篇刺幽王之詩言彼幽王初求我賢人如不得於我言禮命煩多也執我仇仇亦)
(不我力者既得賢人執留我仇仇然不堅固亦不於我上以力而用我引之者證不親其所賢也君陳曰未見)
(聖若己弗克見既見聖亦不克由聖者此尚書君陳篇成王戒君陳之辭也言凡人未見聖道之時如似己不)
(能見既見聖道亦不能用之也注正義曰言近以見遠謂言近臣親比則遠臣不親比云言大以見小謂大臣)
(不治小臣治也故云互言之也大臣至陷害者由大臣執權於外小臣執命於内或大臣忌小臣或小臣忌大)
(臣所以内外交争若共圖謀轉相陷害故所謀之事各於其黨與大臣謀大臣與小臣謀小臣是各於其黨中)
(知其過失審悉也知葉公子高者左傳云世本文云臨死遺書曰顧命者約尚書顧命之篇)
子曰小人溺於水君子溺於口大人溺於民皆在其所
䙝也注言人不溺於所敬者溺謂覆没不能自理出也
音義(溺乃歴反覆芳服反)夫水近於人而溺人德易狎而難親也
易以溺人注言水人所沐浴自潔清者至於深淵洪波
所當畏慎也由近人之故或泳之游之䙝慢而無戒心
以取溺焉有德者亦如水矣初時學其近者小者以從
人事自以為可則侮狎之至於先王大道性與天命則
遂扞格不入迷惑無聞如溺於大水矣難親親之當肅
敬如臨深淵音義(近附近之近注由近人同易以豉反下同狎徐戶甲反清如字又才性反)
(洪本又作鴻泳音詠潜行為泳游音由侮亡甫反扞胡旦反格戶白反)口費而煩易出難
悔易以溺人注費猶惠也言口多空言且煩數也過言
一出駟馬不能及不可得悔也口舌所覆亦如溺矣費
或為哱或為悖音義(費芳貴反注同數色角反覆芳服反又芳又反哱或為悖並布内反)
夫民閉於人而有鄙心可敬不可慢易以溺人注言民
不通於人道而心鄙詐難卒告諭人君敬慎以臨之則
可若陵虐而慢之分崩怨畔君無所尊亦如溺矣音義
(慢本又作僈音武諫反卒寸忽反)故君子不可以不慎也注慎所可䙝
乃不溺矣太甲曰毋越厥命以自覆也若虞機張往省
括于厥度則釋注越之言蹷也厥其也覆敗也言無自
顛蹷女之政教以自毁敗虞主田獵之地者也機弩牙
也度謂所擬射也虞人之射禽弩已張從機間視括與
所射参相得乃後釋弦發矢為政亦當以己心参於羣
臣及萬民可乃後施也音義(大音泰覆芳服反注同括古活反于厥度如字又大)
(各反注同尚書無厥字蹷其厥反又紀衛反一音厥女音汝儗魚起反本亦作擬射食亦反下同)兌命
曰惟口起羞惟甲胄起兵惟衣裳在笥惟干戈省厥躬
注兌當為說謂殷高宗之臣傅說也作書以命高宗尚
書篇名也羞猶辱也衣裳朝祭之服也惟口起辱當慎
言語也惟甲胄起兵當慎軍旅之事也惟衣裳在笥當
服以為禮也惟干戈省厥躬當恕己不尚害人也音義
(兑依注作說本亦作說兵尚書作戎笥司吏反為說音悅下傅說同朝直遥反)太甲曰天作孼
可違也自作孼不可以逭注違猶辟也逭逃也音義(孼魚)
(列反下同尚書作天作孼猶可違也不可以䠉本又作逭乎亂反尚書作弗可逭無以字辟音避)尹吉
曰惟尹躬天見于西邑夏自周有終相亦惟終注尹吉
亦尹誥也天當為先字之誤忠信為周相助也謂臣也
伊尹言尹之先祖見夏之先君臣皆忠信以自終今天
絶桀者以其自作孼伊尹始仕於夏此時就湯矣夏之
邑在亳西見或為敗邑或為予音義(吉音誥出注羔報反天依注音先西)
(田反相息亮反亳步各反)疏(正義曰此一節戒慎言之事小人溺於水者謂卑賤小人居近川澤者愛翫於)
(水溺覆没也多為水所覆故云小人溺於水君子溺於口者言卿大夫之君子以口傷人而致怨恨遂被覆没)
(亦如溺於水不能自治也大人溺於民者大人謂人君也由君在上陵虐下民則人衆離叛君無所尊故溺於)
(民也皆在其所䙝也者言小人君子大人等所以被没溺者皆在於䙝慢而不能敬慎故致溺也夫水近於人)
(而溺人者釋上三事所以致溺也此說水溺所由也水若遠於民則人不沒溺但由水近人則人得用之沐浴)
(而日日狎習不復畏懼或泳之或游之無有誡忌至於洪波浪起亦猶習以為常故致覆溺也德易狎而難親)
(也易以溺人者德易狎者言有德之人初時學其近者淺者謂言可得是易可親狎至大者遠者莫測其理是)
(難可親也初時易狎是易也終則難親是溺人也故云易以溺人也口費而煩易出難悔易以溺人者說德既)
(竟此還釋溺口所由費惠也口虛出言而無實從之是口惠也口惠不難失在煩數故云而煩也無以實言是)
(易出也一出言駟馬追之不及是難悔必為物所憾所以有禍口費易出難悔被害是溺人也夫民閉於人而)
(有鄙心者此釋溺民所由也言下民之情常自閉塞不通人道故云閉於人也而用心鄙詐故云有鄙心可敬)
(不可慢易以溺人者既閉塞人道而有鄙詐卒難告喻故人君當敬以臨之庶其漸染若又陵慢則必怨畔則)
(國無民君道便喪溺也民處卑下易可䙝慢終致怨畔是溺人也太甲曰毋越厥命以自覆也者伊尹戒太甲)
(辭言無得顛越其教命以自覆敗也若虞機張者虞謂虞人機謂弩牙言為政之道如虞人射獸先弩牙以張)
(也往省括于厥度則釋者謂己心往機間省祖箭括當於所射之度乃釋弦而發矢故云則釋言為政之道政)
(教已陳當以己心省此所施政教合於羣下然後乃施之也兌命曰惟口起羞惟甲胄起兵者此尚書篇名傅)
(說戒高宗之辭口為榮辱之主若出言不當則被人所賤故起羞辱也甲胄罰罪之器若所罰不當反被兵戎)
(所害故甲胄起兵也惟衣裳在笥惟干戈省厥躬者衣裳在箧笥當服之以行禮不可妄與於人惟所施干戈)
(之事當自省己身不可妄加無罪浪以害人太甲曰天作孼可違也者若水旱災荒自然而有非由人失所致)
(故云天作孼亦可從移辟災是可違也自作孼不可以逭者己自作禍物皆怨恨所在而致禍害故不可逃也)
(尹吉曰惟尹躬天見於西邑夏者吉當為告天當為先言伊尹告太甲云伊尹身之先祖見西方夏邑之君謂)
(禹也夏都在亳西故云西邑也自周有終相亦惟終者周謂忠信言夏之先君有能忠信得自有其終其輔相)
(之臣亦如先君亦得終久也引者證人君若修德行善則能終注正義曰言德易狎而難親若其終始易親則)
(全無溺人之事由其初則易狎後則難親當恒肅敬如臨深淵水若不肅敬則致陷害故云溺人也尚書序云)
(高宗夢得說使百工營求諸野得諸傅岩作說命三篇是高宗之臣傅說也說作書以戒高宗也云尹吉者上)
(經己觧尹吉為尹告故此云亦誥也云天當為先者以天字與先相似故為先也云忠信為周者國語文也云)
(伊尹言尹之先祖者鄭君不見古文尚書故云伊尹之先祖據尚書是太甲之篇言尹之往先見夏之先君是)
(身之往先見非謂尹之先祖也云伊尹始仕於夏此時就湯矣者書序云伊尹去亳適夏既醜有夏復歸于亳)
(是始仕於夏也經云先見西邑夏故知為誥之時就湯矣以鄭不見古文謂言尹誥是伊尹告成湯故云此時)
(就湯矣與尚書同云夏之邑在亳西者案世本及汲冡古文並云禹都咸陽正當亳西也及後乃徙安邑鄭以)
(為湯都偃師為亳邑則是安邑亦在亳西也)
子曰民以君為心君以民為體心莊則體舒心肅則容
敬心好之身必安之君好之民必欲之心以體全亦以
體傷君以民存亦以民亡注莊齊莊也音義(好呼報反齊側皆反)
詩云昔吾有先正其言眀且清國家以寧都邑以成庶
民以生誰能秉國成不自為正卒勞百姓注先正先君
長也誰能秉國成傷今無此人也成邦之八成也誰能
秉行之不自以所為者正盡勞来百姓憂念之者與疾
時大臣專功争美音義(昔吾有先正從此至庶民以生總五句今詩皆無此語餘在小)
(雅節南山篇或皆逸詩也清舊才性反一云此詩協韻宜如字上先正當音征誰能秉國成毛詩無能字勞力)
(報反注勞來同詩依字讀長丁丈反來力再反與音餘)君雅曰夏日暑雨小民惟
曰怨資冬祈寒小民亦惟曰怨注雅書序作牙假借字
也君雅周穆王司徒作尚書篇名也資當為至齊魯之
語聲之誤也祈之言是也齊西偏之語也夏日暑雨小
民怨天至冬是寒小民又怨天言民恒多怨為其君難
音義(雅音牙注同尚書作牙夏日戶嫁反注同尚書無日字資依注音至尚書作咨連上句云怨咨祈巨)
(依反徐巨尸反字林上尸反)疏(正義曰此論君人相須言養人之道不可不慎也詩云昔吾有先正其言)
(明且清者此逸詩也正長也詩人稱昔吾之有先君正長其教令之言分明且清潔國家所以安也都邑所以)
(成也庶人所以生也誰能秉國成不自為正卒勞百姓者卒盡也言詩人傷今無復有先正之賢故云今日誰)
(能執國之八成又當謙退之不自為正者得其正道能用仁恩盡勞來百姓言今無復有如此之人疾時大臣)
(惟專功争美各自為是也君雅曰夏日暑雨小民惟曰怨者此穆王命君牙之辭也言民心難稱所怨恒多夏)
(日暑熱及雨天之常道細小之人惟曰怨也資冬祈寒小民亦惟曰怨者至於冬日是大寒之時小人亦惟曰)
(怨猶言君政雖曰得當人怨之不已是治民難也注正義曰案周禮小宰職云掌以官府之八成經邦治一曰)
(聽政役以比居二曰聽師田以簡稽三曰聽閭里以版圖四曰聽稱責以傳别五曰聽禄位以禮命六曰聽取)
(予以書契七曰聽賣買以質劑八曰聽出入以要會皆成事品式以聽治於人言古牙字假雅字以為牙故尚)
(書以為君牙此為君雅案尚書云小民惟曰怨咨今此本作資字鄭又讀資當為至以鄭不見古文尚書故也)
子曰下之事上也身不正言不信則義不壹行無類也
注類謂比式音義(行下孟反下行有格同比式如字比方法式)子曰言有物
而行有格也是以生則不可奪志死則不可奪名注物
謂事驗也格舊法也音義(是故一本作以)故君子多聞質而守
之多志質而親之精知略而行之注質猶以也多志謂
博交汎愛人也精知孰慮於衆也精或為清音義(知如字一)
(音智注同汎音泛)君陳曰出入自爾師虞庶言同注自由也師
庶皆衆也虞度也言出内政教當由女衆之所築度衆
言同乃行之政教當由一也音義(度待洛反下同)詩云淑人君
子其儀一也疏(正義曰此一節明下之事長當守其一則義不一行無類也者若身之不正言)
(之不信則於義事不能齊一行無有比類言行之無恒不可比類也言有物而行有格也物謂事之徵驗格謂)
(舊有法式言必須有徵驗行必須有舊法式既言行不妄守死善道故生則不可奪志死則不可奪名言名志)
(俱善欲奪不可也故君子多聞質而守之者雖多聞前事當簡質而守之多志質而親之者謂多以志意博交)
(汎愛亦質少而親之精知略而行之者謂精細而知孰慮於衆要略而行之此皆謂聞見雖多執守簡要也君)
(陳曰出入自爾師虞庶言同者自由也師衆也虞度也庶衆也成王戒君陳云言出入政教當由女衆人共知)
(謀度若衆言皆同乃行之言政教當由一也詩云淑人君子其儀一也者此曹風鳲鳩之篇刺曹公不均平也)
(言善人君子其威儀齊一也引之者證為政之道湏齊一也)
子曰唯君子能好其正小人毒其正注正當為匹字之
誤也匹謂知識朋友音義(好呼報反下皆同正音匹出注下同)故君子之
朋友有鄉其惡有方注鄉方喻輩類也小人徼利其友
無常也音義(鄉許亮反又音香注同軰布内反徼古堯反下同)是故邇者不惑
而遠者不疑也注言其可望而知邇近也詩云君子好
仇注仇匹也疏(正義曰此一節眀其朋匹之事君子能好其正者匹匹偶言君子能愛好其朋)
(友匹偶以下云君子好仇故此正為匹也故君子之朋友有鄉其惡有方者言鄉方皆猶軰類也言君子所親)
(朋友及所惡之人皆有軰類言君子善者則為朋友也既好惡不同故君子之交可者與之不以榮枯為異是)
(朋友不善者則可憎惡之言有常也若小人唯利是求所善所惡無恒定也是故邇者不惑而遠者不疑也由)
(好惡有定可望貌而知故近者不惑遠者不疑也詩云君子好仇者此周南關雎之篇詩意云窈窕淑女君子)
(好仇此則斷章云君子之人以好人為匹也)
子曰輕絶貧賤而重絶富貴則好賢不堅而惡惡不著
也人雖曰不利吾不信也注言此近徼利也音義(惡惡上烏)
(路反下如字著張慮反近附近之近)詩云朋友攸攝攝以威儀注攸所也
言朋友以禮義相攝正不以貧富貴賤之利也疏(正義曰此)
(一節明交友之道唯善是仇以威儀相攝佐也則好賢不堅而惡惡不著也者以賢而貧賤則輕絶之是好賢)
(不堅也而富貴則重絶之則惡惡不著也如此者是貪利之人故云雖曰不利吾不信也詩云朋友攸攝攝以)
(威儀者此大雅既醉之篇美成王之時太平之詩於時朋友羣臣所以禮義相攝佐之時以威儀也言不以富)
(貴貧賤而求利者)
子曰私惠不歸德君子不自留焉注私惠謂不以公禮
相慶賀時以小物相問遺也言其物不可以為德則君
子不以身留此人也相惠以䙝瀆邪辟之物是為不歸
於德歸或為懷音義(遺于季反邪以嗟反徐以車反辟匹亦反)詩云人之好
我示我周行注行道也言示我以忠信之道音義(行戶剛反)
(又如字)疏(正義曰此一節明君子唯以德是與私惠不歸德者言人以私小恩惠相問遺不歸依道德如)
(此者君子之人不用留意如此等之人言不受其惠也詩云人之好我示我周行者此小雅鹿鳴之篇言文王)
(燕飲羣臣愛好於我示我以忠信之道也周忠信行道也惟以忠信正道以示我不以䙝瀆邪辟之物而相遺)
(也)
子曰苟有車必見其軾苟有衣必見其敝人苟或言之
必聞其聲苟或行之必見其成注言凡人舉事必有後
驗也見其軾謂載也敝敗衣也衣或在内新時不見音
義(軾音式敝鄭婢世反敗也庾必世反隐蔽也人苟或言之一本無人字不見如字又賢遍反)葛覃
曰服之無射注射厭也言己願采葛以為君子之衣令
君子服之無厭言不虚也音義(覃徒南反射音亦注同厭於豔反後皆同令力)
(呈反)疏(正義曰此明人言行必慎其所終也將欲眀之故先以二事為譬喻也苟有其車必見其軾者言人)
(苟稱家有車必見其車有載於物不可虚也言有車無不載也苟有其衣必見其敝者言人苟稱家有衣必見)
(其所著之衣有終敝破也不虛稱有衣而無敝也人苟或言之必聞其聲者既稱有言必聞其聲不可有言而)
(無聲也苟或行之必見其成者人苟稱有行此事必須見其成驗不可虚稱有行而無成驗也葛覃曰服之無)
(射者此周南葛覃之篇美后妃之德也詩之本意言后妃習絺綌之事而無厭倦之心此則斷章云采葛為君)
(子之衣君子得而服之無厭倦也言君子實得其服而不虛也引之者證人之所以終須有效也注正義曰以)
(經云苟有其車必見其載苟有其衣當言必見其著今乃云必見其敝以衣初新著時或在内裏人不見也其)
(敝破棄時乃始見故云必見其敝)
子曰言從而行之則言不可飾也行從而言之則行不
可飾也注從猶隨也音義(行從下孟反下則行下注以行同)故君子寡
言而行以成其信則民不得大其美而小其惡注以行
為驗虚言無益於善也寡當為顧聲之誤也音義(寡音顧出)
(注)詩云白圭之玷尚可磨也斯言之玷不可為也注玷
缺也言圭之缺尚可磨而平之言之缺無如之何音義
(玷丁簟反又丁念反下及注同磨莫何反)小雅曰允也君子展也大成注允
信也展誠也君奭曰在昔上帝周田觀文王之德其集
大命于厥躬注奭召公名也作尚書篇名也古文周田
觀文王之德為割申勸寧王之德今博士讀為厥亂勸
寧王之德三者皆異古文似近之割之言蓋也言文王
有誠信之德天蓋申勸之集大命於其身謂命之使王
天下也音義(奭音釋周田觀文依注讀為割申勸寧召尚照反本亦作邵近附近之近王于况反)
疏(正義曰此一節明重言行之事言從而行之則言不可飾也者從随也謂言在於先而後随以行之言當)
(須實不可虚飾也行從而言之則行不可飾也者謂行在於前言随於後論說於行則行當須先實不可虚飾)
(也故君子寡言而行以成其信者以其言行相副之故君子當顧言而行以成其信也則民不得大其美而小)
(其惡者必須以行為驗不用虚辭為此之故則人不得虚增大其美事而減小其惡事由美惡大小皆驗於行)
(也詩云白圭之玷尚可磨也此大雅抑之篇刺厲王之詩也白圭之玉玷缺尚可磨而平之此言語玷缺不可)
(為而改之是無如之何也小雅曰允也君子展也大成者此詩小雅車攻之篇美宣王之詩也允信也言信實)
(矣君子謂宣王展誠也誠實矣而大成大平也引之者證言信為本君奭曰在昔上帝者此周公告君奭之辭)
(也上帝天也言往昔之時在上天也周田觀文王之德周當為割田當為申觀當為勸言文王有誠信之德故)
(上天蓋申重奬勸文王之德其集大命于厥躬者以文王誠信故天命之引之者證言當誠信也注正義曰案)
(周書序云召公為保周公為師召公不說周公作君奭君奭經云公曰君奭是奭為召公名也謂周公既致政)
(仍留為大師召公謂其貪於寵禄故不說也周公以善告之名篇為君奭故云尚書篇名也云古文周田觀文)
(王之德為割申勸寧王之德者以伏生所傳歐陽夏侯所注者為今文尚書以衛賈馬所注者元從壁中所出)
(之古文即鄭注尚書是也此周字古文為割此田字古文作申此觀字古文為勸皆字體相涉今古錯亂此文)
(尚書為寧王亦義相涉也云今博士讀為厥亂勸寧王之德者謂今文尚書讀此周田觀文王之德為厥亂勸)
(寧王之德也云三者皆異古文似近之者三者謂此禮記及古文尚書并今博士讀者三者其文各異而古文)
(周田為割申其字近於義理故云古文似近之云割之言蓋也割蓋聲相近故割讀為蓋謂天蓋申勸之古文)
(尚書為割謂割制其義與此不同)
子曰南人有言曰人而無恒不可以為卜筮古之遺言
與龜筮猶不能知也而况於人乎注恒常也不可為卜
筮言卦兆不能見其情定其吉凶也音義(與音餘)詩云我
龜既厭不我告猶注猶道也言䙝而用之龜厭之不告
以吉凶之道也兌命曰爵無及惡德民立而正事純而
祭祀是為不敬事煩則亂事神則難注惡德無恒之德
純猶皆也言君祭祀賜諸臣爵毋與惡德之人也民將
立以為正言放效之疾事皆如是而以祭祀是不敬鬼
神也惡德之人使事煩事煩則亂使事鬼神又難以得
福也純或為煩音義(兌音說毋音無放方往反傚戶教反)易曰不恒其德
或承之羞恒其德偵婦人吉夫子凶注羞猶辱也偵問
也問正為偵婦人從人者也以問正為常德則吉男子
當專行幹事而以問正為常德是亦無恒之人也音義
(偵音貞周易作貞幹古半反)疏(正義曰此一節眀為人臣之法當有恒也人而無恒不可以為卜筮者南)
(人殷掌卜之人有遺餘之言稱云人而性行無恒不可為卜筮古之遺言與龜筮猶不能得知無恒之人而况)
(於凡人乎詩云我龜既厭不我告猶者小雅小旻之篇刺幽王之詩言幽王性行無恒數誣卜筮故云我龜既)
(厭倦於卜不於我身告其吉凶之道也引之者證無恒之人不可以為卜筮也兌命曰爵無及惡德者此尚書)
(傅說告高宗之辭云祭祀之末爵人之時無復及此惡德之人惡德無恒者也民立而正事純而祭祀者純皆)
(也言若爵此惡德之人則立之以為正事在下必學之若每事皆爵此惡德之人而以祭祀是不敬鬼神也言)
(無恒之人不可祭祀也事煩則亂者言若使無恒惡德之人主掌祭祀其事則煩事煩則致亂也事神則難者)
(若使惡德之人事其鬼神則難得其福易曰不恒其德或承之羞者恒卦九三爻辭言人若不恒常其德故承)
(之羞辱引之者證人而無恒其行惡也恒其德偵婦人吉夫子凶者此恒卦六五爻辭偵正也言恒常其德問)
(正於人婦人吉也以婦人不自專常須問正於人故得吉夫子男子也當須自專權幹於事若問正於人失男)
(子之道故為凶引之者證男子之無恒德其行惡也注正義曰言君祭祀賜諸臣爵無與惡德之人也者此經)
(直云爵無及惡德必知因祭祀賜諸臣爵者以下云事純而祭祀是為不敬故知因祭祀也云事皆如是而以)
(祭祀是不敬鬼神也者言於祭祀之末不可爵此惡德人也此不恒其德或承之羞者是易恒卦巽下震上九)
(三爻辭得正互體為乾乾有剛健之德體在巽巽為進退是不恒其德也又互體為兌兌為毁折是將有羞辱)
(也云問正為偵者此恒其德偵恒卦六五爻辭以隂爻而處尊位是天子之女又互體兌兌為和說至尊主家)
(之女以和說幹其家事問正於人故為吉也應在九二又男子之象體在巽巽為進退是無所定而婦言是從)
(故云夫子凶也)
禮記注疏卷五十五
禮記注疏卷五十五考證
緇衣為下易知也注疏○(臣召南)按注疏俱以為臣解
為下義未包舉經文為下兼羣臣百姓而言也
儀刑文王萬國作孚○萬國詩作萬邦音義未及注此
經所引他書多與原文字句異
甫刑曰苗民匪用命注疏孔注尚書云云○(臣召南)按
苗民匪用命書作弗用靈是以民有惡德而遂絶其
世也二句記者櫽括書之大意也又按孔傳謂九黎
即蚩尤其說甚謬鄭謂苗民即九黎之後亦想當然
然已勝孔傳矣
禹立三年百姓以仁遂焉疏論語所稱者謂承雜之後
離下當有亂字
其出如綸注疏按漢書百官公卿大夫表云○(臣召南)
按大夫二字衍疏引百官公卿表耳又續漢書百官
表云鄉置有秩三老遊徼有秩部所置秩百戶當作
秩百石
彼都人士注此詩毛氏有之二家則亡○(臣召南)按當
作三家則亡謂齊魯韓三家詩並無此首章也故襄
十四年左傳引行歸于周二句服虔以為逸詩說見
詩疏
葉公之顧命曰○(臣召南)按此篇子曰皆公孫尼子記
錄之詞自為編次非孔子時語也葉公沈諸梁之卒
在孔子後本文述其顧命可以証矣
夫水近於人而溺人德易狎而難親也易以溺人注有
德者亦如水矣初時學其近者小者云云○(臣召南)
按注誤矣此節申上文小人溺於水也德字言水之
德不謂人之道德也若是道德惟恐人之不習何謂
易狎欲仁仁至何謂難親且日習則日進乎高眀之
域而日遠乎汙濁之累矣何謂易以溺人乎
兌命曰注謂殷高宗之臣傅說也作書以命高宗○(臣)
(召南)按疏則此文當云以戒高宗命字係傳寫之誤
惟尹躬天見于西邑夏注疏按世本及汲冢古文並云
禹都咸陽正當亳西也○(臣召南)按咸陽二字當作
陽城後漢書郡國志注引汲冡書曰禹都陽城是也
陽城對偃師言則亦為西矣
詩云昔吾有先正云云音義今詩皆無此語餘在小雅
節南山篇或皆逸詩也○按陸氏說是蓋逸詩散見
傳記者未必即是節南山之逸文也誰能秉國成歐
陽修謂孔子刪能字
夏日暑雨(句)小民惟曰怨(句)資冬祈寒(句)小民亦惟曰
怨(句)音義資依注音至尚書作咨連上句○(臣召南)
按鄭不見古文尚書故誤讀疏己言之祈寒應解作
盛寒鄭以是字訓之亦非也
惟君子能好其正注正當為匹字之誤也○陳澔從吕
氏說讀如字(臣召南)按經文正字不誤正人君子之
所好而小人之所毒也若作匹字意義反淺
故君子寡言而行以成其信注寡當為願○陳澔讀如
字
在昔上帝周田觀文王之德注古文云云○(臣召南)按
鄭不見孔安國之古文尚書其所謂古文者即二十
八篇之古本其字多異於歐陽夏侯三家所傳者也
民立而正事純而祭祀是為不敬○(臣召南)按尚書說
命無此三句但云黷於祭祀時謂弗欽又事煩則亂
書作禮煩則亂
禮記注疏卷五十五考證
