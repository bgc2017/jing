禮記注疏卷二十一
漢鄭氏注唐陸德明音義孔穎達疏
禮運
昔者仲尼與於蜡賓注蜡者索也歲十二月合聚萬物
而索饗之亦祭宗廟時孔子仕魯在助祭之中音義(與音)
(預蜡仕嫁反祭名夏曰清祀殷曰嘉平周曰蜡秦曰臘字林作䄍索所百反)事畢出遊於觀
之上喟然而嘆注觀闕也孔子見魯君於祭禮有不備
於此又覩象魏舊章之處感而嘆之音義(觀古亂反注同喟去媿反)
(又苦怪反說文云太息處昌慮反下同處同)仲尼之嘆蓋嘆魯也言偃在側
曰君子何嘆注言偃孔子弟子子游孔子曰大道之行
也與三代之英丘未之逮也而有志焉注大道謂五帝
時也英俊選之尤者逮及也言不及見志謂識古文不
言魯事為其大切廣言之音義(逮音代一音代計反選宣面反下文皆同為于)
(偽反下文為己皆同)疏(正義曰皇氏云從昔者仲尼以下至於篇末凡為四叚自初至是謂小康為第一明)
(孔子為禮不行而致發嘆發嘆所以最初者凡說事必須因漸故先發嘆後使弟子因而怪問則因問以答也)
(又自言偃復問曰如此乎禮之急至天下國家可得而正也為第二明須禮之急前所嘆之意正在禮急故以)
(禮急次之也又自言偃復問曰夫子之極言禮也至此禮之大成也為第三明禮之所起前既言禮急急則宜)
(知所起之義也又自孔子曰嗚呼哀哉訖篇末為第四更正明孔子嘆意也以前始發未得自言嘆意而言偃)
(有問即随問而答答事既畢故更偹述所懷也今此第一叚明孔子發嘆遂論五帝三王道德優劣之事各随)
(文觧之昔者仲尼與於蜡賓者謂仲尼與於蜡祭之賓也事畢者謂蜡祭畢了出遊於觀之上者謂出廟門往)
(雉門雉門有兩觀皇氏云登遊於觀之上熊氏云謂遊目看於觀之上喟然而嘆者喟是嘆之形貌言口輔喟)
(然而為嘆也作記者言其所嘆之由又言其所嘆之事故云仲尼之嘆蓋嘆魯也言蓋者謙為疑辭不即指正)
(也於時言偃在側而問之曰君子何嘆言嘆恨何事不云孔子而云君子者以論語云君子坦蕩蕩不應有嘆)
(也故云君子何嘆孔子既見子游所問若指言魯失禮恐其大切故廣言五帝以下及三王盛衰之事此一經)
(孔子自序雖不及見前代而有志記之書披覧可知自大道之行至是謂大同論五帝之善自大道既隐至是)
(謂小康論三王之後今此經云大道之行也謂廣大道德之行五帝時也與三代之英者英謂英異并與夏商)
(周三代英異之主若禹湯文武等丘未之逮也者未猶不也逮猶及也言生於周衰身不及見上代不能偹知)
(雖然不見大道三代之事而有志記之書焉披覧此書尚可知於前代也注正義曰蜡者索也歲十二月合聚)
(萬物而索饗之者郊特牲文十二月者據周言之若以夏正言之則十月以殷言之則十一月謂建亥之月也)
(以萬物功成報之云亦祭宗廟者以月令孟冬云祈来年于天宗大割祠于公社及門閭臘先祖五祀以臘先)
(祖故云亦祭宗廟總而言之謂之為蜡若析而言之祭百神曰蜡祭宗廟曰息民故鄭注郊特牲云息民與蜡)
(異此據總而言之故祭宗廟而云與於蜡賓也廣雅云夏曰清祀以清潔祭祀殷曰嘉平嘉善也平成也以歲)
(終萬物善成就而報功其蜡與臘名已具於上知此蜡是祭宗廟者以下云出遊於觀之上故知是祭宗廟也)
(云時孔子仕魯在助祭之中者以其與蜡祭故知仕魯也魯臣而稱賓者以祭祀欲以賓客為榮故雖臣亦稱)
(賓也爾雅釋宫云觀謂之闕孫炎云宫門䨇闕者舊縣法象魏使民觀之處因謂之闕熊氏云當門闕處以通)
(行路既言䨇闕明是門之兩旁相對為䨇熊氏得焉白虎通云闕是闕疑義亦相兼案何休注公羊天子兩觀)
(外闕諸侯臺門則諸侯不得有闕魯有闕者魯以天子之禮故得有之也公羊傳云設兩觀乘大路此皆天子)
(之禮是也案定二年雉門災及兩觀魯之宗廟在雉門外左孔子出廟門而来至雉門遊於觀此觀又名象魏)
(以其縣法象魏魏巍也其處巍巍高大故哀三年桓宫災季桓子至御公立于象魏之外命藏象魏曰舊章不)
(可亡也熊氏云天子藏舊章於明堂諸侯藏於祖廟知者以天子視朔於明堂諸侯於祖廟故也榖梁傳云天)
(子班告朔于諸侯諸侯受乎禰廟非鄭義也云感而嘆之者一感魯君之失禮二感舊章廢棄故為嘆也言偃)
(者案仲尼弟子傳云姓言名偃字子游魯人也大道謂五帝時也者以下云禹湯文武成王周公此大道在禹)
(湯之前故為五帝時也云英俊選之尤者案辨名記云倍人曰茂十人曰選倍選曰俊千人曰英倍英曰賢萬)
(人曰傑倍傑曰聖毛詩傳又云萬人為英是英皆多於俊選而俊選之尤異者即禹湯文武三王之中俊異者)
(云志謂識古文者志謂記識之名古文是古代之文籍故周禮云掌四方之志春秋云其善志皆志記之書也)
大道之行也天下為公選賢與能講信脩睦注公猶共
也禪位授聖不家之睦親也音義(禅善面反)故人不獨親其
親不獨子其子注孝慈之道廣也使老有所終壯有所
用幼有所長矜寡孤獨廢疾者皆有所養注無匱乏也
音義(長竹丈反矜古頑反匱其魏反)男有分注分猶職也音義(分扶問反注同)
女有歸注皆得良奥之家音義(奥烏報反)貨惡其弃於地也
不必藏於己力惡其不出於身也不必為己注勞事不
憚施無吝心仁厚之教也音義(惡烏故反惮大旦反吝力刃反又力覲反)是
故謀閉而不興盜竊亂賊而不作注尚辭譲之故也故
外戶而不閉注禦風氣而已是謂大同注同猶和也平
也疏(正義曰既云見其遺記此以下說記中之事故此先明五帝時也天下為公者謂天子位也為公謂)
(揖譲而授聖德不私傳子孫即廢朱均而用舜禹是也選賢與能者曏明不私傳天位此明不世諸侯也國不)
(傳世唯選賢與能也黜四凶舉十六相之類是也鄭注鄉大夫云賢者有德行者能者有道藝者四凶共工驩)
(兜鯀三苗十六相八元謂伯奮仲堪叔獻季仲伯虎仲熊叔豹季貍八愷謂蒼舒隤敳檮戭大臨尨降庭堅仲)
(容叔達也講信脩睦者講談說也信不欺也脩習睦親也世淳無欺談說輙有信也故哀公問周豐云有虞氏)
(未施信於民而民信之是也又凡所行習皆親睦也故孝經云民用和睦是也故人不獨親其親不獨子其子)
(者君既無私言信行睦故人法之而不獨親己親不獨子己子使老有所終者既四海如一無所獨親故天下)
(之老者皆得贍飬終其餘年也壮有所用者壮謂年齒盛壮者也所用謂不愛其力以奉老幼也亦重任分輕)
(任并班白者不提挈是也幼有所長者無所獨子故天下之幼皆獲養長以成人也矜寡孤獨廢疾者皆有所)
(飬者壮不愛力故四者無告及有疾者皆獲恤飬也男有分者分職也無才者耕有能者仕各當其職無失分)
(也女有歸者女謂嫁為歸君上有道不為失時故有歸也若失時者則詩衛女滛奔期我乎桑中要我乎上宫)
(是失時也故注云皆得良奥之家貨惡其弃於地也不必藏於己者貨謂財貨也既天下共之不獨藏府庫但)
(若人不收錄弃擲山林則物壊世窮無所資用故各收寳而藏之是惡棄地耳非是藏之為己有乏者便與也)
(力惡其不出於身也不必為己者力謂為事用力言凡所事不惮劬勞而各竭筋力者正是惡於相欺惜力不)
(出於身耳非是欲自營贍故云不必為己也是故謀閉而不興者興起也夫謀之所起本為鄙詐今既天下一)
(心如親如子故圖謀之事閉塞而不起也盜竊亂賊而不作者有乏輙與則盗竊焉施有能必位則亂賊何起)
(作也故外戶而不閉者扉從外闔也不閉者不用關閉之也重門擊柝本禦暴客既無盗竊亂賊則戶無俟於)
(閉也但為風塵入寝故設扉耳無所捍拒故從外而掩也是謂大同者率土皆然故曰大同注正義曰禪位授)
(聖謂堯授舜也不家之者謂不以天位為己家之有授子也天位尚不為己有諸侯公卿大夫之位灼然與天)
(下共之故選賢與能也己子不才可捨子立他人之子則廢朱均而禅舜禹是也然己親不賢豈可廢己親而)
(事他人之親但位是天位子是卑下可以捨子立他人之子親是尊高未必有位無容廢己之親而事他親但)
(事他親有德與己親同也案祭法有虞氏禘黃帝而郊嚳祖顓頊而宗堯配天事重不以瞽叟為祖宗此亦不)
(獨親之義也勞事不惮者以經云力惡其不出於身欲得身出氣力是勞事無惮也惮難也謂不難勞事云施)
(無吝心者經云不必藏於己財貨欲得施散是無吝惜之心先釋力然後釋財便文無義例也)
今大道既隠注隠猶去也天下為家注傳位於子音義
(傳丈專反)各親其親各子其子貨力為己注俗狭嗇音義(狭音)
(洽嗇音色)大人世及以為禮城郭溝池以為固注亂賊繁多
為此以服之也大人諸侯也禮義以為紀以正君臣以
篤父子以睦兄弟以和夫婦以設制度以立田里以賢
勇知以功為己故謀用是作而兵由此起注以其違大
道敦朴之夲也教令之稠其弊則然老子曰法令滋章
盗賊多有音義(知音智朴普角反稠直由反)禹湯文武成王周公由
此其選也注由用也能用禮義以成治音義(治直吏反)此六
君子者未有不謹於禮者也以著其義以考其信著有
過刑仁講讓示民有常注考成也刑猶則也如有不由
此者在埶者去衆以為殃注埶埶位也去罪退之也殃
猶禍惡也音義(埶音世本亦作勢去羌吕反注同)是謂小康注康安也
大道之人以禮於忠信為薄言小安者失之則賊亂將
作矣疏(正義曰前明五帝已竟此明三代俊英之事孔子生及三代之末故稱今也隐去也干戈攻伐)
(各私其親是大道去也天下為家者父傳天位與子是用天下為家也禹為其始也各親其親各子其子者君)
(以天位為家故四海各親親而子子也貨力為己者藏貨為身出力贍已大人世及以為禮者大人謂諸侯也)
(世及諸侯傳位自與家也父子曰世兄弟曰及謂父傳與子無子則兄傳與弟也以此為禮也然五帝猶行德)
(不以為禮三王行為禮之禮故五帝不言禮而三王云以為禮也城郭溝池以為固者城内城郭外城也溝池)
(城之塹既私位獨財則更相爭奪所以為此城郭溝池以自衛固也禮義以為紀者紀綱紀也五帝以大道為)
(紀而三王則用禮義為紀也以正君臣以篤父子以睦兄弟以和夫婦者緣此諸事有失故並用禮義為此以)
(下諸事之紀也君臣義合故曰正父子天然故云篤篤厚也兄弟同氣故言睦夫婦異姓故言和謂親迎合卺)
(之事以設制度者又用禮義設為宫室衣服車旗飲食上下貴賤各有多少之制度也以立田里者田種榖稼)
(之所里居宅之地貴賤異品以賢勇知者賢猶崇重也既盗賊並作故須勇也更相欺妄故須知也所以勇知)
(之士皆被崇重也以功為己者立功起事不為他人也故謀用是作而兵由此起者故姦詐之謀用是貨力為)
(己而興作而戰爭之兵由此貨力為己而發起禹湯文武成王周公由此其選也者以其時謀作兵起遞相爭)
(戰禹湯等能以禮義成治故云由此其選由用也此謂禮義也用此禮義教化其為三王中之英選也此六君)
(子者未有不謹於禮者也言此聖賢六人皆謹慎於禮以行下五事也以著其義者此以下皆謹禮之事也著)
(明也義宜也民有失所則用禮明裁斷之使得其宜也以考其信者考成也民有相欺則用禮成之使信也著)
(有過者著亦明也過罪也民有罪則用禮以照明之刑仁者刑則也民有仁者用禮賞之以為則也講譲者民)
(有爭奪者用禮與民講說之使推譲也示民有常者以禮行上五德是示見民下為常法也然此五德即仁義)
(禮知信也能明有罪是知也能講推譲即是禮也如有不由此者在埶者去衆以為殃者由用也去罪退之殃)
(禍惡也若為君而不用上謹於禮以下五事者雖在富貴埶位而衆人必以為禍惡共以罪黜退之是謂小康)
(者康安也行禮自衛乃得不去埶位及不為衆所殃而比大道為劣故曰小安也注正義曰上既云天下為家)
(是天子之治天下也此云大人世及以為禮明大人非天子又云世及復非卿大夫故以為諸侯凡文各有所)
(對易革卦大人虎變對君子豹變故大人為天子士相見禮云與大人言言事君對士又云事君故以大人為)
(卿大夫教令之稠其弊則然者以三王之時教今稠數徵責繁多在下不堪其弊則致如此然謂謀作兵起也)
(案史記黃帝與蚩尤戰于涿鹿之野尚書舜征有苗則五帝有兵今此三王之時而云兵由此起者兵設久矣)
(但上代之時用之希少時有所用故雖用而不言也三王之時每事須兵兵起煩數故云兵由此起也)
言偃復問曰如此乎禮之急也孔子曰夫禮先王以承
天之道以治人之情故失之者死得之者生詩曰相鼠
有體人而無禮人而無禮胡不遄死注相視也遄疾也
言鼠之有身體如人而無禮者矣人之無禮可憎賤如
鼠不如疾死之愈音義(復扶又反下復問同相息亮反注同遄市專反)是故夫
禮必本於天殽於地列於鬼神注聖人則天之明因地
之利取法度於鬼神以制禮下教令也既又祀之盡其
敬也教民嚴上也鬼者精魂所歸神者引物而出謂祖
廟山川五祀之屬也音義(殽戶教反法也徐戶交反)達於喪祭射御
冠昏朝聘注民知嚴上則此禮達於下也音義(冠古亂反朝直)
(遥反)故聖人以禮示之故天下國家可得而正也注民知
禮則昜教音義(昜以䜴反)疏(正義曰言偃既見夫子所云三王得禮則興失禮則亾故云禮)
(之急也故孔子乃答以禮所用既上以承天之道下以治民之情不云承地者承天則承地可知故失之者死)
(者言失禮則死若桀紂也得之者生者若禹湯也引詩鄘風者證人無禮不如速死此詩衛文公以禮化其臣)
(子臣子刺無禮之人相視也視鼠有其形體人亦有其形體鼠無禮故賤人有禮故貴若人而無禮何異於鼠)
(鼠之無禮不能損害人之無禮傷害更多故云胡不遄死胡何也遄疾也何不疾死無所侵害既言無禮則死)
(又言禮之所起其夲尊大故云夫禮必夲於天言聖人制禮必則於天禮從天出故云必夲於天非但夲於天)
(又殽於地殽效也言聖人制禮又效於地天遠故言本地近故言效列於鬼神者言聖王制禮布列效法於鬼)
(神謂法鬼神以制禮聖王既法天地鬼神以制禮本謂制禮以教民故祀天禋地享宗廟祭山川一則報其禮)
(之所来之功二則教民嚴上之義達於喪祭射御冠昏朝聘者民既知嚴上之義曉達於禮喪有君親既知嚴)
(上則哀篤君親是曉達喪禮也祭是享祀君親既知嚴上則達於祭也射御是防衞供御尊者人知嚴上則達)
(於射御冠有著代之義昏有代親之感人知嚴上則達冠昏矣朝是君之敬上聘是臣之事君民知嚴上則達)
(於朝聘在下既曉於此八者之禮無教不從故聖人以禮示之故天下國家可得而正也者天下謂天子國謂)
(諸侯家謂卿大夫下既從教不復為邪故得而正也注正義曰則天之道因地之利昭二十五年左傳文云則)
(天之明者彼傳云為昏媾姻亞杜預云若衆星之共辰極也猶昏媾姻亞繫於家人云因地之利者彼傳云為)
(君臣上下以則地義是也云取法度於鬼神者下文云降于祖廟之謂仁義謂教令由於祖廟下者謂取仁於)
(禰取義於祖是取仁義法度於祖禰之鬼神下文云降於山川之謂興作謂教令由山川下者山川有草木鳥)
(獸可以興作器物是取興作法度於山川鬼神也下文云降於五祀之謂制度謂教令由於五祀下者此五祀)
(之神始謂中霤門戶竈行之法後王制禮取之以為制度是取法度於五祀之鬼神也下文又云必本於天殽)
(於地之後力云祖廟山川五祀此文夲天殽地之下總云列於鬼神則鬼神之文包此三事故鄭注云謂祖廟)
(山川五祀之屬也云以制禮下教令也者謂法天地鬼神以制禮既卑下此禮之教令以教民故下文云殽以)
(降命又云命降于社又云降于祖廟又云降於山川又云降於五祀降則下也謂法此等之神以下教令又祀)
(此等之神教民嚴上故鄭此云既又祀之盡其敬也教民嚴上也云鬼者精魂所歸神者引物而出者謂宗廟)
(山川五祀據其精魂歸藏不知其所則謂之鬼宗廟能引出仁義山川能引出興作五祀能引出制度又俱能)
(引出福慶謂之神也三者皆為鬼神故下文云聖人參於天地並於鬼神又云山川所以儐鬼神是山川稱鬼)
(神也皇氏以此鬼神謂宗廟山川五祀其義非也)
言偃復問曰夫子之極言禮也可得而聞與注欲知禮
終始所成音義(極如字徐紀力反與音餘)孔子曰我欲觀夏道注欲
行其禮觀其所成是故之杞注杞夏后氏之後也而不
足徵也注徵成也無賢君不足與成也吾得夏時焉注
得夏四時之書也其書存者有小正音義(有小正音征本或作有夏)
(小正)我欲觀殷道是故之宋而不足徵也注宋殷人之後
也吾得坤乾焉注得殷隂陽之書也其書存者有歸藏
音義(坤苦門反乾其連反)坤乾之義夏時之等吾以是觀之注觀
於二書之意疏(正義曰言偃既見孔子極言禮故問其禮之終始可得聞不孔子曰我欲觀夏)
(道以下至禮之大成答以所成之事但語意既廣非一言可了所答之辭凡有數節今略言之前云大道之行)
(三代之英丘未之逮也而有志焉此我欲觀夏道至以是觀之論披檢二記之書乃知上代之禮運轉之事自)
(夫禮之初至皆從其初論中古祭祀之事及死喪之禮今時所法於前取以行者自昔者先王至皆從其朔論)
(昔者未有宫室火化後聖有作始制宫室炮燔醴酪之事今世取而行之故云皆從其朔但今世一祭之中凡)
(有兩節上節是薦上古中古下節是薦今世之食自玄酒在室至承天之祜總論今世祭祀饌具所因於古及)
(其事義總論兩節祭祀獲福之義自作其祝號至是謂合莫别論祭之上節薦上古中古之食并所用之物自)
(然後退而合亨至是為大祥論祭之下節薦今世之食此禮之大成一句總結上所陳之言也我欲觀夏道者)
(我欲行夏禮故觀其夏道可成與不是故之適於杞欲觀夏禮而與之成而不足徵者徵成也謂杞君闇弱不)
(堪足與成其夏禮然因往適杞而得夏家四時之書為夏禮既不可成我又欲觀殷道可成與不是故適宋亦)
(以宋君闇弱不堪足與成其禮吾得殷之坤乾之書謂得殷家隂陽之書也其殷之坤乾之書并夏四時之書)
(吾以二書觀之知上代以来至於今世時代運轉禮之變通即下云夫禮之初以下是也注正義曰言我欲行)
(夏禮觀此夏禮堪成與不知非直觀其禮而云觀其所成者以下云而不足徵徵為成故也案樂記云武王下)
(車而封夏后氏之後於杞又史記云武王伐紂求夏后之後而得東樓公封之於杞是也徵者徵騐之義故為)
(成若有賢君則自然成之當不須孔子而云無賢君不足與成者以杞是夏後雖有賢君欲成夏禮必須聖人)
(贊佐若其君之不賢假令孔子欲往贊助終不能舉行夏禮雖助無益故論語云夏禮吾能言之杞不足徵則)
(說之在孔子行之在杞君以杞君不能行故不足與成所以不能行者論語云文獻不足故也先言坤者熊氏)
(云殷易以坤為首故先坤後乾也案孔子以大聖之姿無所不覧故脩春秋贊易道定禮樂明舊章今古墳典)
(無所不載而獨觀此二書始知禮之運轉者以詩書禮樂多是周代之書皇帝墳典又不論隂陽轉運之事而)
(夏之四時之書殷之坤乾之說並載前王損益隂陽盛衰故觀此二書始知其上代也)
夫禮之初始諸飲食其燔黍捭豚汙尊而抔飲蕢桴而
土鼓猶若可以致其敬於鬼神注言其物雖質略有齊
敬之心則可以薦羞於鬼神鬼神饗德不饗味也中古
未有釜甑釋米捭肉加於燒石之上而食之耳今北狄
猶然汙尊鑿地為尊也抔飲手掬之也蕢讀為凷聲之
誤也凷堛也謂摶土為桴也土鼓築土為鼓也音義(燔音)
(煩捭卜麥反注作擗又作孹皆同汙尊烏華反注同一音作烏抔步侯反蕢依注音凷苦對反又苦怪反土塊)
(也桴音浮鼓槌齊側皆反釡本又作鬴音父甑即孕反燒如字又舒照反鑿在洛反掬九六反本亦作臼音蒲)
(侯反堛普逼反摶徒端反築徐音竹)及其死也升屋而號告曰臯某復注
招之於天音義(號音戶毛反臯音羔)然後飯腥而苴孰注飯以稻
米上古未有火化苴孰取遣奠有火利也苴或為俎音
義(飯扶晚反注同腥音星苴子餘反苞也徐爭初反遣弃戰反)故天望而地藏也體
魄則降知氣在上注地藏為葬音義(知音智)故死者北首
注首隂也音義(首手又反注同)生者南鄉注鄉陽也音義(鄉許亮反)
(注同)皆從其初注謂今行之然也疏(正義曰此一節論上代物雖質略以其齊)
(敬可以致祭神明夫禮之初始諸飲食者從此以下至禮之大成皆是二書所見之事夫者發語之端禮謂吉)
(禮此吉禮元初始諸飲食諸於也始於飲食者欲行吉禮先以飲食為本但中古之時飲食質略雖有火化其)
(時未有釜甑也其燔黍捭豚者燔黍者以水洮釋黍米加於燒石之上以燔之故云燔黍或捭析豚肉加於燒)
(石之上而孰之故云捭豚汙尊而抔飲者謂鑿地汙下而盛酒故云汙尊以手掬之而飲故云抔飲蕢桴者謂)
(摶土凷為桴皇氏云桴謂擊鼔之物故云蕢桴土鼓築土為鼓故云土鼓猶若可以致其敬於鬼神者言上來)
(之物非但可以事生若如也言猶如此亦可以致其恭敬於鬼神以鬼神饗德不饗味也及其死也者上言古)
(代質素此言後世漸文謂五帝以下至於三王及其身之死也升上屋而號呼告曰臯某復者謂北面告天曰)
(臯臯引聲之言某謂死者名令其反復魄復魄不復然後浴尸而行含禮於含之時飯用生稲之米故云飯腥)
(用上古未有火化之法苴孰者至欲葬設遣奠之時而用苞裹孰肉以遣送尸法中古脩火化之利也熊氏云)
(升屋而號為五帝時或為三王時皇氏云中古也中古未有宫室皇說非也故天望而地藏也者天望謂始死)
(望天而招魂地藏謂葬地以藏尸也體魄則降知氣在上者覆釋所以天望地藏之意所以地藏者由體魄則)
(降故也所以天望招之於天由知氣在上故也故死者北首生者南鄉者體魄降入於地為隂故死者北首歸)
(隂之義死者既歸隂則生者南鄉歸陽也皆從其初者謂今世飯腥苴孰與死者北首生者南鄉之等非是今)
(時始為此事皆取法於上古中古而来故云皆從其初前文云燔黍捭豚謂中古之時次云及其死也似還論)
(中古之死但中古神農未有宫室上棟下宇及在五帝以来此及其死也而云升屋則非神農時也故熊氏云)
(及其死也以為五帝時或為三王時皇氏以為及其死也還論中古時飯腥苴孰謂五帝時故云然後其義非)
(也注正義曰伏犧為上古神農為中古五帝為下古若易歴三古則伏犧為上古文王為中古孔子為下古故)
(昜緯云蒼牙通靈昌之成運孔演命明道經蒼牙則伏犧也昌則文王也孔則孔子也故易繫辭云昜之興也)
(其於中古乎謂文王也若三王對五帝則五帝亦為上古故士冠記云大古冠布下云三王共皮弁則大古五)
(帝時大古亦上古也不同者以其文各有所對故上古中古不同也此云中古者謂神農也知者以明堂位云)
(土鼓葦籥伊耆氏之樂又郊特牲云伊耆氏始為蜡是報田之祭伊耆氏始為蜡則於時始為田也今此云蕢)
(桴土鼓故知此謂神農也蕢讀為凷者以經中蕢字乃是草名不可為桴桴與土鼓相連凷是土之流類故讀)
(為凷凷堛也廣雅文土鼓築土為鼓者以其汙尊抔飲相連貴尚質素故知築土為鼓周代極文而不爾也故)
(杜注周禮籥章云以瓦為匡不須築土或以為桴則搏拊也謂摶土為搏拊以手擊之而為樂其築土為鼓先)
(儒未詳蓋築地以當鼓節不云築地鼓者以經稱土鼓故言築土順經文也經云禮之初始諸飲食謂祭祀之)
(禮故始諸飲食其人情之禮起則遠矣故昭二十六年左傳云禮之可以為國也久矣與天地並是也)
昔者先王未有宫室冬則居營窟夏則居橧巢注寒則
累土暑則聚薪柴居其上音義(窟苦忽反橧夲又作增又作曾同則登反樔本)
(又作巢助交反)未有火化注食腥也食草木之實鳥獸之肉飲
其血茹其毛未有絲麻衣其羽皮注此上古之時也音
義(茹音汝衣於既反)後聖有作然後脩火之利注孰冶萬物范
金注鑄作器用音義(鑄之樹反)合土注瓦瓴甓及甒大音義
(合如字徐音閤瓴音零甓步歴反甒音武大音泰甒大皆樽名)以為臺榭宫室牖戸注
榭器之所藏也音義(榭音謝夲亦作謝牖音酉)以炮注裹燒之也音
義(炮薄交反徐扶交反裹音果)以燔注加於火上音義(燔音煩)以亨注
煑之鑊也音義(亨普伻反煑也下合亨同鑊戸郭反)以炙注貫之火上音
義(炙之石反貫古亂反)以為醴酪注烝釀之也酪酢酨音義(醴音禮酪)
(音洛烝之承反釀女亮反酢七故反酨才再反徐祖冀反)治其麻絲以為布帛以養
生送死以事鬼神上帝皆從其朔注朔亦初也亦謂今
行之然(闕七行)
(十萬)
(二千年也范金合土者范金者謂為形范以鑄金器合土者謂和合其土燒之以作器物以為臺榭宫室牖戶)
(者謂五帝時也以炮以燔以為醴酪及治其麻絲以為布帛之屬亦五帝時也皆從其朔者謂今世所為范金)
(合土燒炙醴酪之屬非始造之皆倣法中古以来故云皆從其朔注正義曰孰冶萬物者孰謂亨煑冶謂陶鑄)
(也瓦瓴甓及甒大者檀弓云有虞氏之瓦棺釋器云瓴甗謂之甓郭注云塶塼也禮器云君尊瓦甒明堂位云)
(泰有虞氏之尊此等皆燒土為之知榭器之所藏也者案宣十六年成周宣榭火公羊云樂器藏焉爾榖梁云)
(樂器之所藏是也)
故玄酒在室醴醆在戶粢醍在堂澄酒在下陳其犧牲
備其鼎俎列其琴瑟管磬鐘鼓脩其祝嘏以降上神與
其先祖以正君臣以篤父子以睦兄弟以齊上下夫婦
有所是謂承天之祜注此言今禮饌具所因於古及其
事義也粢讀為齊聲之誤也周禮五齊一曰泛齊二曰
醴齊三曰盎齊四曰醍齊五曰沈齊字雖異醆與盎澄
與沈蓋同物也奠之不同處重古略近也祝祝為主人
饗神辭也嘏祝為尸致福於主人之辭也祜福也福之
言備也音義(醆側眼反粢依注為齊才細反注皆同醍音體嘏本或作假古雅反祜音戶粢讀音)
(咨泛芳歛反徐音汎盎烏浪反)疏(正義曰此一節明祭祀因於古昔所供之物并酒之所陳之處玄酒在室)
(者玄酒謂水也以其色黑謂之玄而大古無酒此水當酒所用故謂之玄酒以今雖有五齊三酒貴重古物故)
(陳設之時在於室内而近北醴醆在戶醴謂醴齊醆謂盎齊以其後世所為賤之陳列雖在室内稍南近戸故)
(云醴醆在戸皇氏云醴在戸内醆在戶外義或然也其泛齊所陳當在玄酒南醴齊北雖無文約之可知也以)
(熊氏崔氏並云此據禘祭用四齊不用泛齊也粢醍在堂者以卑之故陳列又南近戶而在堂澄酒在下者澄)
(謂沈齊也酒謂三酒事酒昔酒清酒之等稍卑之故陳在堂下也陳其犧牲者謂將祭之夕省牲之時及祭日)
(之旦迎牲而入麗於碑案特牲禮陳鼎于門外北面獸在鼎南東首牲在獸西西上北首其天子諸侯夕省牲)
(之時亦陳於廟門外横行西上備其鼎俎者以牲煑於鑊鑊在廟門之外鼎隨鑊設各陳於鑊西取牲體以實)
(其鼎舉鼎而入設於阼階下南北陳之俎設於鼎西以次載於俎也故云偹其鼎俎案少牢陳鼎于廟門之外)
(東方西面北上又云鼎入陳于東方當序西面北上俎皆設于鼎西是也列其琴瑟者琴瑟在堂而登歌故書)
(云搏拊琴瑟以詠是也管磬鐘鼓者堂下之樂則書云下管鼗鼓笙鏞以間是也其歌鐘歌磬亦在堂下脩其)
(祝嘏者祝謂以主人之辭饗神嘏謂祝以尸之辭致福而嘏主人也以降上神與其先祖者上神謂在上精魂)
(之神即先祖也指其精氣謂之上神指其亾親謂之先祖協句而言之分而為二耳皇氏熊氏等云上神謂天)
(神也以正君臣者祭統云君在廟門外則疑於君入廟門則全於臣是以正君臣也以篤父子者祭統云尸南)
(面父北面而事之是以篤父子也以睦兄弟者祭統云昭與昭齒穆與穆齒特牲云主人洗爵獻長兄弟衆兄)
(弟是以睦兄弟也以齊上下者祭統云尸飲五君洗玉爵獻卿尸飲七以瑶爵獻大夫是也夫婦有所者禮器)
(云君在阼夫人在房及特牲夫婦交相致爵是也是謂承天之祜者言行上事得所則承受天之祜福也注正)
(義曰今禮饌具所因於古者此玄酒在室及下作其祝號并然後退而合亨皆是今世祭祀之禮醴醆犧牲之)
(屬是饌具也用古玄酒醴醆是所以因於古故言今禮饌具所因於古也云及其事義者從玄酒以下至其先)
(祖以上是事也以正君臣以下至承天之祜是義也云粢讀為齊者案爾雅云粢稷也作酒用黍不用稷故知)
(粢當為齊聲相近而致誤引周禮五齊者是酒正文也鄭注云泛者成而滓浮泛泛然如今宜成醪矣醴猶體)
(也成而汁滓相將如今恬酒矣盎猶翁也成而翁翁然蔥白色如今酇白矣醍者成而紅赤如今下酒矣沈者)
(成而滓沉如今造清矣云醆與盎澄與沈蓋同物者以酒正文醴醍之間有盎此醴醍之間有醆又周禮醍齊)
(之下有沈齊此醍齊之下有澄齊故云醆與盎澄與沈蓋同物也案此注澄是沈齊案酒正注澄酒是三酒二)
(注不同故趙商疑而致問鄭答之云此夲不誤轉寫盎澄字耳如鄭所答是轉寫酒正之文誤盎澄字當云酒)
(三酒也則是與禮運注同然案坊記云醴酒在室醍酒在堂澄酒在下示民不滛也注云滛猶貪也又以澄為)
(清酒田瓊疑而致問鄭答之云禮運云醴醆醍澄各是一物皆不言酒故推其意澄為沈齊酒為三酒坊記云)
(醴也醍也澄也皆言酒故因注云澄酒清酒也其實沈齊也如鄭此言坊記所云醴酒醆酒五齊亦言酒則澄)
(酒是沈齊也是五者最清故云澄酒非為三酒之中清酒也是與禮運不異也云奠之不同處重古略近者奠)
(之或在室或在堂或在下是不同處古酒奠於室近酒奠於堂或奠於下是重古略近云祝祝為主人饗神辭)
(者案特牲少牢禮云祝稱孝孫某用薦歲事于皇祖伯某尚饗是祝為主人饗神辭云嘏祝為尸致福于主人)
(之辭者此下云嘏以慈告詩小雅云錫爾純嘏子孫其湛是致福於主人之辭也云祜福也者釋詁文福之言)
(偹郊特牲文言嘉慶備具福之道也其用酒之法崔氏云周禮大祫於大廟則備五齊三酒朝踐王酌泛齊后)
(酌醴齊饋食王酌盎齊后酌醍齊朝獻王酌泛齊因朝踐之尊再獻后酌醍齊因饋食之尊諸侯為賓則酌沈)
(齊尸酢王與后皆還用所獻之齊賓長酳尸酢用清酒加爵亦用三酒大禘則用四齊三酒者醴齊以下悉用)
(之故禮運云玄酒在室醴醆在戸粢醍在堂澄酒在下用四齊者朝踐王酌醴齊后酌盎齊饋食王酌醍齊后)
(酌沈齊朝獻王還酌醴齊再獻后還酌沈齊亦尊相因也諸侯為賓亦酌沈齊用三酒之法如祫禮也四時之)
(祭唯二齊三酒則自祫禘以下至四時祭皆通用也二齊醴盎也故鄭注司尊彝四時祭法但云醴盎而已用)
(二齊者朝踐王酌醴齊后亦酌醴齊饋食王酌盎齊后亦酌盎齊朝獻王還用醴齊再獻后還用盎齊亦尊相)
(因也諸侯為賓亦酌盎齊三酒同於祫三酒所常同不差者三酒夲為王以下飲故尊卑自有常依尊卑之常)
(不得有降祫禘時祭本明所用總有多少故正祭之齊有差降也魯及王者之後大祫所用與王禘之禮同若)
(禘與王四時同用三酒亦同於王侯伯子男於禘皆用二齊醴盎而已三酒則並用用二齊之法朝踐君夫人)
(酌醴齊饋食君夫人酌盎齊朝獻君還酌醴齊再獻夫人還酌盎齊諸臣為賓酌盎齊尸酢君夫人用昔酒酢)
(諸臣用清酒加爵皆清酒時祭之法用一齊故禮器云君親制祭夫人薦盎鄭云謂朝事時也又云君親割牲)
(夫人薦酒鄭云謂進孰時也其行之法朝踐君制祭則夫人薦盎饋獻進孰時君親割夫人薦酒朝獻時君酌)
(盎齊以酳尸再獻時夫人還酌酒以終祭也賓獻皆酒加爵如禘祫之禮天子諸侯酌奠皆用齊酒卿大夫之)
(祭酌奠皆用酒其祫禘之法既偹五齊三酒以實八尊祫祭在秋案司尊彝秋嘗冬烝朝獻用兩著尊饋獻用)
(兩壺尊則泛齊醴齊各以著尊盛之盎齊醍齊沈齊各以壺尊盛之凡五尊也又五齊各有明水之尊凡十尊)
(也三酒三尊各加玄酒凡六尊也通斝彝盛明水黃彝盛玄酒凡有十八尊故崔氏云大祫祭凡十八尊其明)
(水玄酒之尊各在五齊三酒之上祭日之旦王服衮冕而入尸亦衮冕入在後侑之王不出迎尸故祭統云君)
(不迎尸所以别嫌也尸入室乃作樂降神故大司樂云凡樂圜鐘為宫九變而降人鬼是也乃灌故書云王入)
(大室祼當灌之時衆尸皆在太廟中依次而灌所灌鬱鬯小宰注云尸祭之啐之奠之是為一獻也王乃出迎)
(牲后從灌二獻也迎牲而入至於庭故禮器云納牲詔於庭王親執鸞刀啓其毛而祝以血毛告於室故禮器)
(云血毛詔於室凡牲則廟各别牢故公羊傳云周公白牡魯公騂犅案逸禮云毁廟之主昭共一牢穆共一牢)
(於是行朝踐之事尸出於室太祖之尸坐於戶西南面其主在右昭在東穆在西相對坐主各在其右故鄭注)
(祭統云天子諸侯之祭朝事延尸於戶外是以有北面事尸之禮祝乃取牲膟膋燎于爐炭入以詔神於室又)
(出以薦于主前郊特牲云詔祝於室坐尸於堂是也王乃洗肝於鬱鬯而燔之以制於主前所謂制祭次乃升)
(牲首於室中置於北墉下后薦朝事之豆籩乃薦腥於尸主之前謂之朝踐即此禮運薦其血毛腥其俎是也)
(王乃以玉爵酌著尊泛齊以獻尸三獻也后又以玉爵酌著尊醴齊以亞獻四獻也知退而合亨至薦孰之時)
(陳於堂故禮器云設饌於堂乃後延尸入室太祖東面昭在南面穆在北面徙堂上之饌於室内坐前祝以斝)
(爵酌奠於饌南故郊特牲注云天子奠斝諸侯奠角即此之謂也既奠之後又取腸間脂焫蕭合馨薌郊特牲)
(注云奠謂薦孰時當此大合樂也自此以前謂之接祭乃迎尸入室舉此奠斝主人拜以妥尸故郊特牲云舉)
(斝角拜妥尸是也后薦饋獻之豆籩王乃以玉爵酌壺尊盎齊以獻尸為五獻也后又以玉爵酌壺尊醴齊以)
(獻尸是六獻也於是尸食十五飯訖王以玉爵因朝踐之尊泛齊以酳尸為七獻也故鄭云變朝踐云朝獻尊)
(相因也朝獻謂此王酳尸因朝踐之尊也后乃薦加豆籩尸酌酢主人主人受嘏王所以獻諸侯於是后以瑶)
(爵因酌饋食壺尊醍齊以酳尸為八獻也鄭注司尊彝云變再獻為饋獻者亦尊相因也再獻謂后酳尸饋獻)
(謂饋食時后之獻也於是王可以瑶爵獻卿也諸侯為賓者以瑶爵酌壺尊醍齊以獻尸為九獻九獻之後謂)
(之加爵案特牲有三加則天子以下加爵之數依尊卑不秖三加也故特牲三加爵别有嗣子舉奠文王世子)
(諸侯謂之上嗣舉奠天子亦當然崔氏以為后獻皆用爵又以九獻之外加爵用璧角璧𣪚今案内宰云后祼)
(獻則贊瑶爵亦如之鄭注云瑶爵謂尸卒食王既酳尸后亞獻之始用瑶爵則后未酳尸以前不用也又鄭注)
(司尊彝云王酳尸用玉爵而再獻者用璧角璧散可知此璧角璧散則瑶爵也崔氏乃云正獻之外諸臣加爵)
(用璧角璧散其義非也其禘祭所用四齊者禘祭在夏醴齊盎齊盛以犧尊醍齊沈齊盛以象尊王朝踐獻用)
(醴齊后亞獻用盎齊王饋獻用醍齊后亞獻用沈齊尸卒食王□尸因朝踐醴齊后酳尸因饋食沈齊諸臣為)
(賓獻亦用沈齊禘祭無降神之樂熊氏以為大祭皆有三始有降神之樂又未毁廟者皆就其廟祭之其餘皆)
(如祫祭之禮天子時祭用二齊者春夏用犧尊盛醴齊用象尊盛沈齊秋冬用著尊盛醴齊用壺尊盛盎齊是)
(一齊用一尊司尊彝皆云兩者以一尊盛明水故皆云兩若禘祫之祭其齊既多不得唯兩而已前已備釋也)
(時祭惟用二齊其諸侯用齊及酒皆視天子具如前說其魯及王者之後皆九獻其行之法與天子同侯伯七)
(獻朝踐及饋獻時君皆不獻於九獻之中減二故為七獻也禮器云君親制祭夫人薦盎君親割牲夫人薦酒)
(是也子男五獻者亦以薦腥饋孰二節君皆不獻酳尸之時但有君一獻而已九獻之中去其四故為五此皆)
(崔氏之說今案特牲少牢尸食之後主人主婦及賓備行三獻主婦因獻而得受酢今子男尸食之後但得一)
(獻夫人不得受酢不如卿大夫理亦不通蓋子男饋孰以前君與夫人並無獻也食後行三獻通二灌為五也)
(禮器所云自據侯伯七獻之制也一曰尸酢侯伯子男亦用所獻之齊也)
作其祝號玄酒以祭薦其血毛腥其俎孰其殽與其越
席疏布以冪衣其澣帛醴醆以獻薦其燔炙君與夫人
交獻以嘉魂魄是謂合莫注此謂薦上古中古之食也
周禮祝號有六一曰神號二曰鬼號三曰祇號四曰牲
號五曰齍號六曰幣號號者所以尊神顯物也腥其俎
謂豚觧而腥之及血毛皆所以法於大古也孰其殽謂
體觧而爓之此以下皆所法於中古也越席翦蒲也冪
覆尊也澣帛練染以為祭服嘉樂也莫虚無也孝經說
曰上通無莫音義(祝之六反徐之又反注同殽本或作肴戶交反越席音活注同字書作趏)
(杜元凱云結草冪本又作鼏同莫歷反衣其於既反澣戶管反示號音祇夲又作氏齍音咨黍稷大音太下大)
(史同爓似廉反染如豔反又如琰反樂也音洛)然後退而合亨體其犬豕牛羊
實其簠簋籩豆鉶羹祝以孝告嘏以慈告是謂大祥注
此謂薦今世之食也體其犬豕牛羊謂分别骨肉之貴
賤以為衆俎也祝以孝告嘏以慈告各首其義也祥善
也今世之食於人道為善也音義(鈃本又作鉶音刑盛和羹器形如小鼎羹)
(音庚舊音衡分别彼列反下文同)此禮之大成也注解子游以禮所成
也疏(正義曰此一節明祭祀用上古中古之法也玄酒以祭薦其血毛腥其俎此是用上古也孰其殽以)
(下用中古也作其祝號者謂造其鬼神及牲玉美號之辭祝史稱之以告鬼神故云作其祝號玄酒以祭者謂)
(朝踐之時設此玄酒於五齊之上以致祭鬼神此重古設之其實不用以祭也薦其血毛者亦朝踐時延尸在)
(堂祝以血毛告於室也腥其俎者亦謂朝踐時既殺牲以俎盛肉進於尸前也孰其殽者殽骨體也孰謂以湯)
(爓之以其所爓骨體進於尸前也與其越席至澣帛皆謂祭初之時越席謂蒲席疏布謂麤布若依周禮越席)
(疏布是祭天之物此經云君與夫人則宗廟之禮也此蓋記者雜陳夏殷諸侯之禮故雖宗廟而用越席疏布)
(也衣其澣帛者謂祭服練帛染而為之醴醆以獻者朝踐之時用醴饋食之時用醆薦其燔炙者謂燔肉炙肝)
(案特牲禮主人獻尸賓長以肝從主婦獻尸兄弟長以燔從則此君薦用炙夫人薦用燔是也皇氏云燔謂薦)
(孰之時&KR0778;蕭合馨薌知不然者案詩楚茨云或燔或炙鄭云燔燔肉也炙肝炙也則知此燔炙亦然皇說非也)
(君與夫人交獻第一君獻第二夫人獻第三君獻第四夫人獻是君與夫人交錯而獻也以嘉魂魄者謂設此)
(在上祭祀之禮所以嘉善於死者之魂魄是謂合莫莫謂虚無寂寞言死者精神虚無寂寞得生者嘉善而神)
(來歆饗是生者和合於寂寞但禮運之作因魯之失禮孔子乃為廣陳天子諸侯之事及五帝三王之道其言)
(雜亂或先或後其文不次舉其大綱不可以一代定其法制不可以一槩正其先後若審此理則無所疑惑然)
(後至大祥者論祭饋之節供事鬼神及祭末獻賓并祭竟燕飲饗食賓客兄弟然後退而合亨者前明薦爓既)
(未孰今至饋食乃退取曏爓肉更合亨之令孰擬更薦尸又尸俎唯載右體其餘不載者及左體等亦於鑊中)
(亨煑之故云合亨體其犬豕牛羊者亨之既孰乃體别骨之貴賤以為衆俎供尸及待賓客兄弟等體其犬豕)
(牛羊謂分别骨之貴賤以為衆俎知非尸前正俎者以此經所陳多是祭末之事若是尸前正俎當云是謂合)
(莫不得云是謂大祥既是人之祥善故為祭末饗燕之衆俎也實其簠簋籩豆鉶羹者此舉事尸之時所供設)
(也若籩豆亦兼據賓客及兄弟之等故特牲少牢賓及衆賓兄弟之等皆有籩豆及俎是也祝以孝告嘏以慈)
(告者此論祭祀祝嘏之辭案少牢祝曰孝孫某敢用柔毛剛鬣嘉薦普淖用薦歲事于皇祖伯某以某妃配某)
(氏尚饗是祝以孝告少牢又云主人獻尸祝嘏主人云皇尸命工祝承致多福無疆于女孝孫来女孝孫使女)
(受禄于天宜稼于田眉夀萬年勿替引之是嘏以慈告言祝嘏於時以神之恩慈而告主人是謂大祥者祥善)
(也謂饋食之時薦今世之食於人道為善故為大祥注正義曰案周禮大祝辨六號一曰神號注若皇天上帝)
(二曰鬼號注若皇祖伯某三曰祇號若后土地祇四曰牲號若牛曰一元大武五曰齍號若稷曰明粢六曰幣)
(號若幣曰量幣是也云號者所以尊神顯物者其神號鬼號示號是尊神也牲號齍號幣號是顯物也云腥其)
(俎謂豚解而腥之者案士喪禮小歛之奠載牲體兩髀兩肩兩胉并脊凡七體也士虞禮主人不視豚解注云)
(豚觧解前後脛脊脅而已是豚觧七體也案特牲少牢以薦孰為始之時皆體觧無豚觧以無朝踐薦腥故也)
(其天子諸侯既有朝踐薦腥故知腥其俎之為豚觧云孰其殽謂體觧而爓之者體觧則特牲少牢所升於俎)
(以進神者是也案特牲九體肩一臂二臑三肫四胳五正脊六横脊七長脅八短脅九少牢則十一體加以脡)
(脊代脅為十一體也是分豚為體觧此孰其殽謂體觧訖以湯爓之不全孰次於腥而薦之堂故祭義曰爓祭)
(祭腥而退是也此則腥以法上古爓法中古也云澣帛練染以為祭服者此亦異代禮也周禮則先染絲乃織)
(成而為衣故玉藻云士不衣織云孝經說曰上通無莫者孝經緯文言人之精靈所感上通元氣寂寞引之者)
(證莫為虚無正夲元字作無謂虚無寂寞義或然也各首其義者首猶本也孝子告神以孝為首神告孝子以)
(慈為首各本祝嘏之義也)
孔子曰嗚呼哀哉我觀周道幽厲傷之吾舍魯何適矣
注政亂禮失以為魯尚愈音義(於音嗚呼好奴反舍音捨下舍禮皆同)魯
之郊禘非禮也周公其衰矣注非猶失也魯之郊牛口
傷鼷鼠食其角又有四卜郊不從是周公之道衰矣言
子孫不能奉行興之音義(禘大計反鼷音兮)疏(正義曰此明孔子嘆意前始發)
(歎末言自歎之意子游有問即隨問而答答事既畢故更述其所懷嗚呼哀哉是傷歎之辭言觀周家文武之)
(道已經幽厲之亂傷此禮儀法則無可觀瞻唯魯國稍可吾捨此魯國更何之適而觀禮乎言魯國尚愈愈勝)
(也言尚勝於餘國故韓宣子適魯云周禮盡在魯矣魯之郊禘非禮也者魯合郊禘也非是非禮但郊失禮則)
(牛口傷禘失禮躋僖公注正義曰郊牛口傷宣三年經文鼷鼠食其角成七年經文四卜郊不從僖三十一年)
(經文言子孫不能承奉興行周公之道故致使郊牛有害卜郊不從)
杞之郊也禹也宋之郊也契也是天子之事守也注先
祖法度子孫所當守音義(契息列反)故天子祭天地諸侯祭
社稷注(正義曰杞郊禹宋郊契蓋是夏殷天子之事杞宋是其子孫當所保守勿使有失案祭法云夏)
(郊鯀殷郊冥今杞郊禹宋郊契者以鯀冥之德薄故更郊禹契蓋時王所命也)
祝嘏莫敢易其常古是謂大假注假亦大也不敢改其
常古之法度是謂大大也將言今不然疏(正義曰言天子諸侯所祭)
(之時祝以主人之辭而告神神以嘏福而與主人二者皆依舊禮無敢易其常事古法是謂大假假大也既不)
(敢易法是於禮法大中之大謂大大之極也注正義曰假大也釋詁文以經既有大字故云假亦大也從此以)
(前皆論法於古道則為善故上云承天之祜次云是謂合莫又次云是謂大祥又次云是謂大假皆論其善也)
(所以論其善者將欲論其惡故也鄭云將言今不然今謂孔子之時也禮廢政壊不如大祥大假之等自此以)
(下皆論今時之惡故下云是謂幽國是謂僣君是也)
祝嘏辭說藏於宗祝巫史非禮也是謂幽國注藏於宗
祝巫史言君不知有也幽闇也國闇者君與大夫俱不
明也疏(正義曰祝謂主人之辭告神嘏謂尸之辭致福告於主人皆從古法依舊禮辭說當須以法用)
(之於國今乃棄去不用藏於宗祝巫史之家乃更改易古禮自為辭說非禮也而國之君臣秖聞今日祝嘏之)
(辭不知古禮舊說當是君臣俱闇故云是謂幽國)
醆斝及尸君非禮也是謂僣君注僣禮之君也醆斝先
王之爵也唯魯與王者之後得用之耳其餘諸侯用時
王之器而已音義(醆斝古雅反又音嫁爵名也夏曰醆殷曰斝周曰爵)疏(正義曰醆是夏)
(爵斝是殷爵若是夏殷之後祭祀之時得以醆斝及於尸君其餘諸侯於禮不合今者諸侯等祭祀之時乃以)
(醆斝及於尸君非禮也此諸侯乃是僣禮之君注正義曰案明堂位云夏曰醆殷曰斝是先王之爵也天子有)
(六代之樂王者之後得用郊天故知唯天子王者之後得用之其餘諸侯用時王之器而已此醆斝謂祭祀尸)
(未入之時祝酌奠於鉶南者也故郊特牲云舉斝角是也若尋常獻尸則用玉爵耳)
冕弁兵革藏於私家非禮也是謂脅君注劫脅之君也
冕弁君之尊服兵革君之武衞及軍器也音義(脅許劫及)疏
(正義曰冕弁兵革藏於私家非禮者私家大夫以下稱家冕是衮冕弁是皮弁冕弁是朝廷之尊服兵革是國)
(家防衛之器而大夫私家藏之故云非禮也是謂脅君者脅劫脅也私藏公物則見此君恒被臣之劫脅)
大夫具官祭器不假聲樂皆具非禮也是謂亂國注臣
之奢富儗於國君敗亂之國也孔子謂管仲官事不攝
焉得儉音義(儗音擬焉於虔反)疏(正義曰大夫具官者天子六卿諸侯三卿卿大夫若有地)
(者則置官一人用兼攝羣職不得官官各須具足如君也故孔子譏管仲云官事不攝焉得儉是也祭器不假)
(者凡大夫無地則不得造祭器有地雖造而不得具足並須假借若不假者唯公孤以上得備造故周禮四命)
(受器鄭云此公之孤始得有祭器者也又云王之下大夫亦四命聲樂皆具者大夫自有判縣之樂而不得如)
(三桓舞八佾一曰大夫祭不得用樂者故少牢饋食無奏樂之文唯君賜乃有之非禮也者若大夫並為上事)
(則為非禮也是謂亂國者大夫為此上諸事與君相敵乃是敗亂之國也)
故仕於公曰臣仕於家曰僕三年之喪與新有昏者期
不使以衰裳入朝與家僕雜居齊齒非禮也是謂君與
臣同國注臣有喪昏之事而不歸反服其衰裳以入朝
或與僕相等輩而處是謂君臣共國無尊卑也有喪昏
不歸唯君耳臣有喪昏當致事而歸僕又不可與士齒
音義(期居其反朝直遥反注同或與僕相息亮反一讀如字則連下為句等軰卜内反)疏(正義曰仕)
(於公曰臣者公是諸侯之號臣是至賤之稱今若仕於諸侯其自稱以至賤之辭而曰臣自貶退也仕於家曰)
(僕者謂卿大夫之僕又賤於臣若仕於大夫之家即自稱曰僕彌更卑賤也三年之喪與新有昏者期不使者)
(若君有喪昏則恒在於國不歸臣有喪昏則歸嚮家一期之間不復使役也故云期不使以衰裳入朝與家僕)
(雜居齊齒非禮也者今臣之有喪乃不致事身著衰裳而入君朝或與家臣之僕錯雜而居齊齒等軰是為非)
(禮也是謂君與臣同國者君之喪昏而在國臣有喪昏而不歸家亦在國是君與臣同國又臣是卿大夫與僕)
(雜居且臣是君之臣僕是臣之僕今卿大夫與僕雜居尊卑無别亦是君臣共國也)
故天子有田以處其子孫諸侯有國以處其子孫大夫
有采以處其子孫是謂制度注言今不然也春秋昭元
年秦伯之弟鍼出奔晉刺其有千乘之國不能容其母
弟音義(鍼其廉反又祇廉反乘時證反)故天子適諸侯必舍其祖廟而
不以禮籍入是謂天子壊法亂紀注以禮籍入謂大史
典禮執簡記奉諱惡也天子雖尊舍人宗廟猶有敬焉
自拱勑也音義(壊音怪惡烏路反拱徐居勇反後拱持同)諸侯非問疾弔喪
而入諸臣之家是謂君臣為謔注無故而相之是戲謔
也陳靈公與孔寗儀行父數如夏氏以取弑焉音義(謔許)
(約反寗夲又作寧案在傳作寧公羊作寗各依字讀父音甫數色角反取弑申志反又如字)疏(正義曰天)
(子有田以處其子孫者案王制云天子之田方千里是也以處其子孫者謂子孫若有功德者封為諸侯無功)
(德直食邑於畿内也諸侯有國以處其子孫者謂諸侯子孫封為卿大夫若其有大功德其子孫亦有采地故)
(左傳云官有世功則有官族邑亦如之是處其子孫也大夫有采以處其子孫者大夫位卑不合割其采地以)
(處子孫但大夫以采地之禄飬其子孫故云以處其子孫然從是謂幽國以下皆論其臣惡今此云是謂制度)
(而論善者此論古之制度如此今日則不然為今惡起文故云是謂制度非論今日之好故注云言今不然也)
(注正義曰此所引春秋昭元年公羊傳文引之者證諸侯有國處子孫之義譏秦伯不然也陳靈至弑焉者此)
(宣十年左傳文陳靈公與孔寧儀行父通於夏徵舒之母夏姬公謂孔寧儀行父曰徵舒似女行父對曰亦似)
(君徵舒病之公出自其廏射而殺之二子奔楚後楚殺徵舒立成公是取弑也)
是故禮者君之大柄也所以别嫌明微儐鬼神考制度
别仁義所以治政安君也注疾今失禮如此為言禮之
大義也柄所操以治事音義(柄兵命反儐必刃反治政皇如字徐直吏反下文注)
(以治事同為於偽反下又為遂為皆同操七刀反)故政不正則君位危君位危
則大臣倍小臣竊刑肅而俗敝則法無常法無常而禮
無列禮無列則士不事也刑肅而俗敝則民弗歸也是
謂疵國注又為言政失君危之禍敗也肅駿也疵病也
音義(倍步内反敝音弊夲亦作弊疵才斯反駿恤俊反)疏(正義曰此一經疾時失禮致此上禍敗之)
(事故為言禮之大義禮者君之大柄者言人君治國須禮如巧匠治物執斤斧之柄所以别嫌明微者此以下)
(亦並明用禮為柄之事使寡婦不夜哭是别嫌君子表微是明微也儐鬼神者接賓以禮曰儐以禮郊天祀地)
(及一切神明是儐鬼神也考制度者考成也制度謂廣狹丈尺以禮成之也别仁義者仁生義殺各使中禮有)
(分别也所以治政安君也者用禮為柄如前諸事故治國得政君獲安存故孝經云安上治民莫善於禮大臣)
(謂大夫以上倍謂倍君行私也或有屢諫不聽皆越關倍君而去小臣竊者小臣士以下竊者盗也職闇位卑)
(但為竊盗府庫之事刑肅而俗敝則法無常者肅駿急也敝凋殘也君位已危大臣又倍小臣盜竊愚君無奈)
(此何唯知暴怒急行刑罰故云刑肅上下乖離故云俗敝俗敝刑肅故法教無常注正義曰案釋詁文云肅駿)
(俱訓為疾是肅為駿也釋詁文又云疵病也疵國者君既危於上臣又叛於下刑罰嚴重風俗凋敝皆國之病)
(故云疵國)
故政者君之所以藏身也注於此又遂為之言政也藏
謂輝光於外而形體不見若日月星辰之神音義(輝音暉見)
(賢遍反)是故夫政必本於天殽以降命注降下也殽天之
氣以下教令天有運移之期隂陽之節也音義(殽戶教反注及)
(下同)命降于社之謂殽地注謂教令由社下者也社土地
之主也周禮土會之法有五地之物生音義(會古外反)降于
祖廟之謂仁義注謂教令由祖下者大傳曰自禰率而
上至于祖遠者輕仁也自祖率而下至于禰高者重義
也音義(上時掌反下上配上生皆同)降於山川之謂興作注謂教令
由山川下者也山川有草木禽獸可作器物共國事音
義(共音恭)降於五祀之謂制度注謂教令由五祀下者五
祀有中霤門戸竈行之神此始為宫室制度此聖人所
以藏身之固也注政之行如此何用城郭溝池之為疏
(正義曰此一節以上文云政之不正則國亂君危此則廣言政之大理本於天地及宗廟山川五祀而來所來)
(既重故君用之得藏身安固也故政者君之所以藏身也者故因上起下之辭人君身在於中則政於外人但)
(見其政不見其身若政之美盛則君身安静故云政者所以藏身也鄭云藏謂輝光於外而形體不見若日月)
(星辰之神是也是故夫政必本於天是故謂政是藏身之固其事既重所施教令必本於天而来天有運移若)
(星辰圍繞北極氣有隂陽若冬夏之有寒暑殽以降命者殽效也言人君法效天氣以降下政教之命效星辰)
(運轉於北極為昏媾姻亞效天之隂陽寒暑為刑獄賞罰是殽以降命命降于社之謂殽地者上云政本於天)
(此論政降於地上既云必本於天殽以降命此亦當云必本於地殽以降命但上文既具故此略而變文直云)
(命降于社之謂殽地命者政令之命降下於社謂從社而來以降民也社即地也指其神謂之社指其形謂之)
(地法社以下教令故云謂殽地地有五土生物不同人君法地亦飬物不一也降于祖廟者此亦政教之命降)
(下於民由祖廟而来謂法祖廟以下政令之謂仁義者父親仁也祖尊義也言法此父祖施仁義於民也上云)
(命降于社之謂殽地此亦當云命降于祖之謂殽廟以上文既具故此又略而變文與上不同自下皆然也降)
(於山川者謂所施政令之命下於民者從山川而来謂法效山川以為教令也之謂興作者山川有草木鳥獸)
(可作器物人君法山川以興作其物也降於五祀者所施政令降於民者從五祀而來謂法此五祀之神以施)
(政令也之謂制度者初造五祀之神既立中霤門戶竈行大小形制各有法度後王所以取為制度等級也此)
(聖人所以藏身之固也者政既法天地法祖廟山川五祀所重若此謹慎行之所以藏其身而堅固注正義曰)
(案昭二十五年左傳云禮者天之經地之義為父子兄弟昏媾姻亞以象天明為温慈惠和以效天之生殖長)
(育為刑罰威獄以類其震曜殺戮此注云天有運移之期隂陽之節總包之也皆法天之所為以下教令也下)
(云社者神地之道此云土地之主主則神也土會之法有五地之物生者此大司徒文五地則山林川澤丘陵)
(墳衍原隰各有所生五地總生萬物人君法之施政令亦總飬萬民也自禰至義也者引此者證祖禰廟有仁)
(義也云自禰率而上至于祖遠者輕仁也者自用也率循也言用禰之仁依循而上以至於祖遠者恩愛漸輕)
(是據仁恩也自祖率而下至于禰高者重義也者言用祖之義依循而下以至于禰高者尊重是義事也祖廟)
(之中自然有此仁義人君法之施此仁義教令以教下民也云五祀有中霤門戶竈行之神此始為宫室制度)
(者如鄭此言則五祀神者謂初造五祀之神此人造五祀有其制度後王法此人之神更為制度此人造五祀)
(非五祀本神也其五祀亦自然有其虚無之神非後王所取法也故此不言之政之行如此何用城郭溝池之)
(為者言政之行若能如此法天隂陽使賞罰得所法地高下令尊卑有序法之祖廟而行仁義法之山川五祀)
(而為興作制度若能如此則民懷其德禍害不來何所防禦故云何用城郭溝池之為言不用城郭溝池也)
禮記注疏卷二十一
禮記注疏卷二十一考證
禮運而有志焉注志謂識古文○(臣召南)按宋儒解作
立志之志孔子自言有志於行道文義似順鄭則以
古書解志字也
疏大道之行也謂廣○廣字下闕三字又雖然下及
尚可知於下並闕三字各本俱同無可考補
注疏姓言名偃字子游魯人也○(臣召南)按魯人也
當作吳人也今常熟縣即子游故里
又疏以下云禹湯文武成王○王字下闕五字(臣召)
(南)按當是惟唐堯虞舜五字下節疏文可證又案辨
名下闕二字當是記曰二字倍人曰茂十人曰選云
云此蔡氏辨名記語也見月令孟夏太尉贊傑俊疏
是謂小康○陳澔集說引王氏曰以五帝之世為大同
三王之世為小康有老氏意而語又引以實之且謂
禮為忠信之薄皆非儒者語所謂孔子曰記者之辭
也
而不足徵也注徵成也○朱子曰徵證也言二國不足
取以為證以文獻不足故也(臣召南)按朱子說足以
矯鄭之失
吾以是觀之疏即下云夫禮之初以○下闕三字按以
字誤也以下節疏文推之當云即下云夫禮之初始
諸飲食
注疏觀此夏○下闕四字又求夏后之後而得下闕
四字按當作得東樓公而封之於杞又徵者徵下闕
四字
又疏皇帝墳典○(臣召南)按此據孔安國尚書序謂
三皇之書謂之三墳五帝之書謂之五典也舊本訛
作黃帝誤矣今改正
皆從其初疏前文云○下闕八字又上棟下宇之上闕
八字又時也之上以為五帝之下並闕九字
皆從其朔注朔亦初也亦謂今行之然○此下闕疏一
大叚自先王未有宫室至然後修火之利十二句疏
觧並失舊本共七行每行雖間有十數字然已不復
成句矣姑盡闕之
粢醍在堂注四曰醍齊○(臣召南)按酒正作緹齊從系
注云緹者成而紅赤則此注醍字傳寫之誤也
注疏王乃出迎牲后從灌二獻也○(臣召南)按司尊
彝注曰裸謂以圭瓚酌鬱鬯始獻尸也后於是以璋
瓚酌亞灌灌以圭璋用玉氣也既灌然後迎牲致隂
氣也賈疏曰此注引郊特牲后亞王裸後王乃出迎
牲按内宰注云王既灌與此違者彼注取王事自相
亞故先言王既灌出迎牲后乃後灌其實以此注為
正也據賈疏事有先後則后從灌二獻也當在出迎
牲之上
又疏至薦孰之時○下闕三字(臣召南)按當是尸入
室三字也又祝以斝爵酌下闕五字按當是奠詔主
人拜五字也又取腸間脂上闕五字按當是薦孰時
祝更五字也又奠謂薦孰下闕五字按二字當作時
也下三字不可曉又以妥尸上闕三字按當是主人
拜三字也又故郊特牲云舉斝角拜妥尸是也本文
作祝妥尸此拜字誤又則后未酳尸下闕五字按當
是以前不用也五字又正獻之外下闕五字按當是
加爵並得用五字又其禘祭所用四齊者以下闕文
凡八處俱闕五字
魯之郊禘非禮也周公其衰矣注魯之郊牛口傷鼷鼠
食其角又有四卜郊不從是周公之道衰矣○(臣召)
(南)按此注非也下文明言杞宋之郊是天子之事守
也天子祭天地不王不禘惟杞宋以王者之後亦得
行之魯非先代之後以諸侯而上僣天子不能守其
祖周公之法制為可惜也豈謂其郊禘不虔致郊牛
之災傷為不能行禮乎哉
此聖人所以藏身之固也疏謹慎行之○下闕三字又
此叚闕文共五處俱三字
禮記注疏卷二十一考證
