禮記注疏卷二十
漢鄭氏注唐陸德明音義孔穎逹疏
文王世子
文王之爲世子朝於王季日三注三皆曰朝以其禮同
音義(朝直遥反三如字又息暫反)雞初鳴而衣服至於寢門外問内
豎之御者曰今日安否何如注内豎小臣之屬掌外内
之通命者御如今小史直日矣音義(衣徐於旣反又如字豎上主反)内
豎曰安文王乃喜注孝子恒兢兢及日中又至亦如之
注又復也音義(復扶又反)及莫又至亦如之注莫夕也音義
(莫音暮注及篇末皆同)其有不安節則内豎以告文王文王色憂
行不能正履注節謂居處故事履蹈地也音義(蹈徒報反)王
季復膳注飲食安也然後亦復初注憂解音義(解胡買反)疏
(正義曰案緯候之說文王年九十六始稱王崩後諡之曰文則為世子之時未得為文王也記者於後追而書)
(之下記世子朝父母每日唯二又内則云命士以上昧爽而朝日入而夕者朝禮具夕禮簡故言夕今三皆曰)
(朝者以其禮同故通言朝凡常世子朝父母每日唯二今文王朝於王季日三者增一時又三者皆稱朝並是)
(聖人之法也)
食上必在視寒煖之節注在察也音義(上時掌反煖乃管反徐況煩反)
食下問所膳注問所食者命膳宰曰末有原應曰諾然
後退注末猶勿也原再也勿有所再進為其失飪臭味
惡也退反其寢音義(末亾曷反應應對之應為于偽反飪而審反生熟之節)武王
帥而行之不敢有加焉注庶幾程式之帥循也文王有
疾武王不說冠帶而養注言常在側音義(税夲亦作脱又作說同音)
(他活反養羊尚反)文王一飯亦一飯文王再飯亦再飯注欲知
氣力箴藥所勝音義(壹本亦作一飯扶晚反下及篇末皆同箴本亦作鍼之林反勝音升)
旬有二日乃間注間猶瘳也音義(瘳丑由反差也)疏(正義曰食上謂獻饌)
(食下謂食畢徹饌而下文王問進食之人其父所膳何食膳宰答畢文王又命戒膳宰云末有原末無也原再)
(也言在後進食之時皆須新好無得使前進之物而有再進膳宰應曰諾然後文王乃退反其寢也注正義曰)
(末微末故為勿也原再也釋言文云為其失飪臭味惡也者食若再進必熟爛過節故為失飪臭謂氣也言氣)
(之與味皆惡也故云臭味惡云退反其寢者以來至王季寢門外今云退故知退反其寢謂文王私寢也案爾)
(雅釋言云庶幾尚也是庶幾為慕尚之義程式之者程是程限也式是法式言武王慕尚文王以為程限法式)
(帥循也釋詁文經云不敢有加焉者以武王伐紂功業既成恐有踰越文王之嫌故記者云不敢有加焉病重)
(之時病恒在身無少間空隙病今既損不恒在身其間有空隙故云間猶瘳也瘳是疾減損也)
文王謂武王曰女何夢矣注間後容臥音義(女音汝後同)武
王對曰夢帝與我九齡注帝天也音義(聆音零本或作齡)文王
曰女以為何也武王曰西方有九國焉君王其終撫諸
注撫猶有也言君王則在受命之後也文王曰非也古
者謂年齡齒亦齡也我百爾九十吾與爾三焉注年天
氣也齒人壽之數也九齡九十年之祥也文王以勤憂
損壽武王以安樂延年言與爾三者明傳業於女女受
而成之音義(壽音受後同樂音洛予爾羊汝反傳直專反)文王九十七乃終
武王九十三而終注君子曰終終其成功疏(正義曰文王疾瘳武)
(王得安睡文王問爾其何夢武王對曰夢見天帝與我九齡之言而與我也文王語武王云天既與女九齡之)
(言女以九齡為何事也武王曰齡善也是福善之事西方有九國未賓既夢得九種齡善君王其終撫諸撫有)
(也諸之也言王終久有之文王曰女之所言非也古者謂年齡謂稱年為齡古者稱齒亦為齡天既與女九齡)
(女得九十年之祥是我為百歲爾為九十吾與爾三焉言我齡百年中與爾以三年焉皇氏云以九齡為鈴鐸)
(謂天以九箇鈴鐸而與武王徧驗書本齡皆從齒解為鈴鐸於理有疑亦得為一義今謂天直以九齡之言而)
(與武王不知齡是何事故文王不審云女以為何注正義曰撫猶有也者撫為存撫故為有也言君王則在受)
(命之後者文王繼王季為西伯是殷之諸侯不合稱王今武王謂之君王故知受命之後也案書傳云文王受)
(命一年質虞芮之訟二年伐鬼方三年伐密須四年伐犬夷五年伐耆六年伐崇七年而崩書序云殷始咎周)
(鄭注云紂聞文王三伐皆勝而始畏惡之囚於美里三伐者謂二年伐鬼方三年伐密須四年伐犬夷則被囚)
(在四年之末五年之初於時必未稱王若其稱王反叛已露紂何肯囚復釋之是知於時必未稱王也書傳云)
(五年伐耆殷傳云五年之初得散宜生等獻寳而釋文王文王出則剋黎六年伐崇則稱王故詩皇矣論伐崇)
(是類是禡行天子禮此云稱王在受命之後者謂受命六年之後也受命者謂受赤雀丹書之命故中候我應)
(云赤雀入鄷止於昌戶受命之時已三分有二今云西方有九國於時未賓則非有二分諸侯也或以為庸蜀)
(羌髳微盧彭濮之徒未知定是何國也爾雅釋天云周曰年年稔也稔孰謂歲榖一孰是年為天氣也大戴禮)
(云男八月生齒八歲而齓齒是人壽之數也又年榖一孰而零落人之年老齒亦零落是年之與齒俱有零落)
(之義云文王以勤憂損壽者以文王當紂暴虐之時故知勤憂損壽也無逸篇云文王自朝至於日中昃不遑)
(暇食是勤憂也云武王以安樂延年者以武王承文王之業故安樂延年詩魚麗美萬物盛多始於憂勤終於)
(逸樂也年壽之數賦命自然不可延之寸隂不可減之晷刻文王九十七武王九十三天定之數今文王云吾)
(與女三者示其傳基業於武王欲使武王承其所傳之業此乃教戒之義訓非自然之理)
成王幼不能涖阼注涖視也不能視阼階行人君之事
音義(涖音吏又音類下同莅視本或作莅臨也)周公相踐阼而治注踐履也
代成王履阼階攝王位治天下也音義(相息亮反治徐直吏反下注治)
(定同一音如字)抗世子法於伯禽欲令成王之知父子君臣長
幼之道也注抗猶舉也謂舉以世子之法使與成王居
而學之音義(抗苦浪反長竹丈反後皆同)成王有過則撻伯禽所以
示成王世子之道也注以成王之過擊伯禽則足以感
喻焉音義(撻他逹反擊也)文王之為世子也注題上事疏(正義曰武)
(王既終成王幼弱不能涖阼階行人君之事周公乃輔相成王令成王且在學學世子之道周公代成王踐履)
(阼階攝王位而臨天下乃興舉世子之法於伯禽伯禽舉行世子之法以示成王欲令成王觀而法之使知父)
(子君臣長幼之道成王有過則撻伯禽者若成王法效伯禽不能備具而有過失周公則笞撻伯禽責其不能)
(以世子之禮教成王也必如此者所以示成王世子之道文王之為世子也者從篇首以至於此是文王之為)
(世子及武王成王之法其武王成王為世子之禮皆上法文王故以文王之為世子總結之也注正義曰案鄭)
(注金縢云文王崩後明年生成王則武王崩時成王年十歲服喪三年畢成王年十二明年將踐阼周公欲代)
(之攝政羣叔流言周公辟之居東都時成王年十三也居東二年成王收捕周公之屬黨時成王年十四也明)
(年秋大熟遭雷風之變時周公居東三年成王年十五迎周公反而居攝之元年也居攝四年封康叔作康誥)
(是成王年十八也故書傳云天子大子十八稱孟侯居攝七年成王年二十一也明年成王即政年二十二也)
(此是鄭義推成王幼不能踐阼之事也經云周公相踐阼而治知非周公輔相成王今云踐阼而治必知周公)
(代成王履阼階者以明堂位云天子負斧依南鄉而立又云周公踐天子之位是代居位也)
凡學世子及學士必時注四時各有所宜學士謂司徒
論俊選所升於學者音義(學戶孝反教也下小樂正學干籥師學戈學舞干戚同選)
(息戀反後同)春夏學干戈秋冬學羽籥皆於東序注干盾也
戈句孑戟也干戈萬舞象武也用動作之時學之羽籥
籥舞象文也用安靜之時學之詩云左手執籥右手秉
翟音義(夏戶嫁反下放此籥羊灼反盾食凖反又音尹句古侯反翟大歷反)小樂正學干
大胥贊之籥師學戈籥師丞贊之注四人皆樂官之屬
也通職秋冬亦學以羽籥小樂正樂師也周禮樂師掌
國學之政教國子小舞大胥掌學士之版以待致諸子
春入學舍菜合舞秋頒學合聲籥師掌教國子舞羽吹
籥音義(大如字又音太胥息余反又息呂反注皆放此版音板本又作板舍菜音釋後舍菜同頒音班)
胥鼓南注南南夷之樂也胥掌以六樂之會正舞位旄
人教夷樂則以鼓節之詩云以雅以南以籥不僭音義
(旄音毛僭七尋反又子念反)春誦夏弦太師詔之瞽宗秋學禮執禮
者詔之冬讀書典書者詔之禮在瞽宗書在上庠注誦
謂歌樂也弦謂以絲播詩陽用事則學之以聲隂用事
則學之以事因時順氣於功易成也周立三代之學學
書於有虞氏之學典謨之教所興也學舞於夏后氏之
學文武中也學禮樂於殷之學功成治定與己同也音
義(大音太下文注大樂正大學大傅大祖大寢皆同瞽音古瞽宗殷學名庠音詳上庠虞學名播波我反易)
(以䜴反)疏(正義曰此一節是第二節中教世子及學士時節兼明所教之官及所教之處凡學世子及學)
(士必時者學謂教也言三王教世子及學士等必各遂四時所宜則下文之類是也胥鼓南者胥謂大胥南謂)
(南夷之樂旄人教國子南夷樂之時大胥則擊鼓以節南樂故云胥鼓南注正義曰四時各有所宜學者即下)
(云春夏學干戈及春誦夏弦之類是也云學士謂司徒論俊選所升於學者則王制云王子卿大夫元士之適)
(子及國之俊選等升於學謂大學也故下云於東序是大學也干盾也春時萬物有孚甲故象干也盾捍也盾)
(所以捍難故以干為盾也云戈句孑戟也者夏氣茂盛萬物體壯枝葉似戟有句孑也案考工記戈廣二寸内)
(倍之胡三之援四之以其形句曲有孑刃鄭云若今雞鳴戟也云干戈萬舞象武也者宣八年公羊傳萬者何)
(干舞也以其用干故知象武若其大武則以干配戚則明堂位云朱干玉戚冕而舞大武若其小舞則以干配)
(戈則周禮樂師教小舞干舞是也春夏陽氣發動故云用動作之時學之秋冬學羽籥羽翟羽也秋則體成文)
(章也籥笛也籥聲出於中冬則萬物藏於中云羽籥籥舞象文也者宣八年公羊傳云籥者何籥舞也以其不)
(用兵器故象文也引詩者弼風簡兮之篇也證羽籥之義以秋冬凝寒漸靜故云用安靜之時學之盧植以為)
(春教干夏教戈秋教羽冬教籥但干與戈羽與籥舞時相對之物皇氏云鄭引詩左手執籥右手秉翟則秋冬)
(羽籥同教春夏亦同教干戈義或然也皆據年二十升大學者也云通職秋冬亦學以羽籥者此籥師云教戈)
(周禮籥師掌教國子舞羽龡籥是籥師既教戈又教籥此小樂正教干周禮樂師教小舞則六舞皆教故知通)
(職至秋冬之時亦教羽籥也云小樂正樂師也者諸侯謂之小樂正天子謂之樂師此有大樂正及小樂正周)
(禮有大司樂有樂師故知小樂正當樂師也但此經雜多有諸侯之禮故謂之大樂正也小樂正也云周禮樂)
(師掌國學之政教國子小舞者證樂師有教舞之事小舞者謂年幼小時教之舞其舞即帗舞羽舞皇舞旄舞)
(干舞人舞也云大胥掌學士之版以待致諸子春入學舍菜合舞秋頒學合聲者證大胥有教學之事大胥掌)
(教學士版籍以待聚致諸子諸子則學士也春時入學釋蘋藻之菜禮先聖先師合六舞節奏令之得所秋時)
(頒布學者才藝和合音聲使應曲折云籥師掌教國子舞羽吹籥者證籥師有教樂之事周禮唯有籥師此云)
(籥師丞者或諸侯之禮或異代之法鉤命决云東夷之樂曰昧南夷之樂曰南西夷之樂曰朱離北夷之樂曰)
(禁南一名任明堂位云任南蠻之樂也云胥掌以六樂之會正舞位者證大胥所以鼓節南由正舞位故鼓之)
(也云旄人教夷樂者證教南樂之人是旄人也引詩以雅以南者是小雅鼓鐘之詩刺幽王用樂不與德比故)
(陳先王正樂以刺之教夷樂者明王德化率來四夷言先王以萬舞之雅樂以四夷之南樂以籥舞之文樂進)
(旅退旅則知三舞各得其所不有僭差引之者證此經之南為南樂舉南樂則四夷之樂皆教之也誦謂歌樂)
(者謂口誦歌樂之篇章不以琴瑟歌也云弦謂以絲播詩者謂以琴瑟播被詩之音節詩音則樂章也若學舞)
(之時春夏學干戈而用動秋冬學羽籥而用靜皆據年二十升於大學者若其未升大學之時則春誦夏弦在)
(殷之瞽宗也云陽用事則學之以聲春夏是陽陽主清輕故學聲聲亦清輕云隂用事則學之以事秋冬屬陰)
(隂主體質故學事事亦體質因四時所宜順動靜之氣於學功業易成也云周立三代之學者謂立虞夏殷學)
(也其虞之學制在國兼在西郊郊則周之小學也夏殷之學亦在國而鄭注儀禮云周立四代之學於國者合)
(周家為言耳故與此注不同夏后氏之學在上庠即周之大學為夏之制也云學書於虞氏之學典謨之教所)
(興也者虞書有典有謨故就其學中而教之則周之小學也云學舞於夏后氏之學文武中也者夏后氏上受)
(舜禪是文下有湯伐是武以此二者之間故云文武中以兼有文舞武舞故也云學禮樂於殷之學功成治定)
(與己同也者以湯放桀武王伐紂殷周革命事類相似故云功成治定與己同也先師以為三代學皆立大學)
(小學今案下養老於東序是周之大學夏之東序也又王制云養老於虞庠是周之小學為虞庠也又此學虞)
(學也學舞於夏學學禮於殷學若周别有大學小學更何所斆也)
凡祭與養老乞言合語之禮皆小學正詔之於東序注
學以三者之威儀也養老乞言養老人之賢者因從乞
善言可行者也合語謂鄉射鄉飲酒大射燕射之屬也
鄉射記曰古者於旅也語音義(合如字徐音閤注同下大合樂放此)大樂
正學舞干戚語說命乞言皆大學正授數注學以三者
之義也戚斧也語說合語之說也數篇數音義(說如字徐始銳)
(反注語說同)大司成論說在東序注論說課其義之深淺才
能優劣此云樂正司業父師司成即大司成司徒之屬
師氏也師氏掌以媺詔王教國子以三德三行及國中
失之事也音義(論力門反徐力頓反注同行下孟反下文德行同)疏(正義曰此一節還是)
(第二節中教世子及學士祭與養老合語之威儀又教世子等祭與養老合語之義理兼明所教之官及所教)
(之處又明司成之官考課才藝深淺也凡祭與養老乞言合語之禮者此之一凡總包三事也一是祭二是養)
(老乞言三是合語之禮皆小樂正詔之於東序謂祭與養老乞言及合語之禮皆小樂正之官詔告世子及學)
(士於東序之中謂小樂正以此祭及養老合語三者之威儀以教世子及學士等小樂正既教三者之威儀大)
(樂正又教三者之義理故大樂正學舞干戚干戚則前經祭祀也祭祀之時舞其干戚之樂不云祭祀而云舞)
(干戚者容祭祀之外餘干戚皆教之語說謂合語之說則前經合語也亦大樂正教以語說義理命乞言者大)
(樂正命此世子及學士於老者而乞言則前經養老乞言但前經云祭故養老乞言與祭相連故尊之序在合)
(語之上此經不云祭故略其養老在語說之下皆大樂正授數者謂干戚語說乞言三者皆大樂正之官授世)
(子及學士等篇章之數為之講說使知義理大司成論說在東序者小樂正既詔以三者威儀大樂正又教以)
(三者義理於是大司成之官論量課說此世子學士等義理之深淺才能之優劣於東序之中注正義曰學以)
(三者學教也教以三者威儀容貎言祭與養老乞言及合語行禮之時皆有容貎故小樂正教之云合語謂鄉)
(射鄉飲酒大射燕射之屬也者此經先云祭與養老乞言别云合語則合語非祭與養老也故知是鄉射鄉飲)
(酒及大射燕射之等指儀禮成文而言之以其此等至旅酬之時皆合語也其實祭末及養老亦皆合語也故)
(詩楚茨論祭祀之事云笑語卒獲箋云古者於旅也語是祭有合語也養老既乞言自然合語也引鄉射記者)
(證旅酬之時得言說先王之法故云古者於旅也語言合語者謂合會義理而語說也學以三者之義者此經)
(與前經重序其事文勢相似前經小學正乃教威儀事淺故云詔之東序此大樂正所教義理既深故大學正)
(授數知者文承東序之下大學正授數之時亦在東序鄭以下文云樂正司業父師司成父師與樂正相連此)
(大司成亦與大樂正相次故知司成則大司成也以其掌教故知是司徒之屬以其父師司成又掌教國子故)
(知當師氏也引師氏以媺詔王以下者皆師氏職文案書傳大夫為父師周禮師氏中大夫云教國子以三德)
(三行三德一曰至德以為道夲二曰敏德以為行本三曰孝德以知逆惡教三行一曰孝行以親父母二曰友)
(行以尊賢良三曰順行以事師長云及國中失之事者中謂中禮失謂失禮掌國家中禮失禮之事也)
凡侍坐於大司成者遠近間三席可以問注間猶容也
容三席則得指畫相分别也席之制廣三尺三寸三分
則是所謂函丈也音義(坐才臥反又如字遠近間並如字間猶容也注同徐古辨反同)
(畫乎麥反别彼列反廣古曠反又如字三寸一夲作廣三尺三寸三分函胡南反)終則負牆注
卻就後席相辟音義(辟音避下辟君同)列事未盡不問注錯尊
者之語不敬也疏(正義曰此一節論國子侍坐於大司成之儀故云侍坐於大司成遠近間)
(三席可以問者去大司成遠近中間可容三席之地席制廣三尺三寸三分寸之一三席則函一丈可以指畫)
(而問也終則負牆者問終則起郤就後席負牆而坐辟後来問者列事未盡不問者其問事之時必待尊者言)
(終如有不曉然後更問若尊者序列其事未得終畫則不可錯亂尊者之語而輒有咨問則為不敬也)
凡學春官釋奠于其先師秋冬亦如之注官謂禮樂詩
書之官周禮曰凡有道者有德者使教焉死則以為樂
祖祭於瞽宗此之謂先師之類也若漢禮有高堂生樂
有制氏詩有毛公書有伏生億可以為之也不言夏夏
從春可知也釋奠者設薦饌酌奠而已無迎尸以下之
事音義(億本又作噫音抑)疏(正義曰此論四時在學釋奠之事凡學者謂禮樂詩書之學於春夏)
(之時所教之官各釋奠於其先師秋冬之時所教之官亦各釋奠於其先師故云秋冬亦如之猶若教書之官)
(春時於虞庠之中釋奠於先代明書之師四時皆然教禮之官秋時於瞽宗之中釋奠於其先代明禮之師如)
(此之類是也注正義曰官謂禮樂詩書之官者謂所教之官也若春誦夏弦則太師釋奠也教干戈則小樂正)
(樂師等釋奠也教禮者則執禮之官釋奠也皇氏云其教雖各有時其釋奠則四時各於其學備而行之引周)
(禮曰凡有道者有德者使教焉死則以為樂祖祭於瞽宗者此周禮大司樂文引之者證樂之先師也後世釋)
(奠祭之然則禮及詩書之官有道有德者亦使教焉死則以為書禮之祖後世則亦各祭於其學也故云此之)
(謂先師之類也以大司樂掌樂故特云樂祖其餘不見者周禮文不具也云若漢禮有高堂生樂有制氏詩有)
(毛公書有伏生者皆漢書儒林傳文案書傳伏生濟南人故為秦時博士孝文帝時以書教於齊魯之間詩有)
(毛公者毛公趙人治詩為河間獻王博士高堂生者魯人漢興為博士傳禮十七篇藝文志漢興制氏以雅樂)
(聲律世為樂官頗能記其鏗鏘鼓舞不能言其義是其事也其儒林傳詩書及禮多矣而不言者以其非俊異)
(也又有傳易及春秋不引者以此經唯有詩書禮樂故不引易與春秋云億可以為之也者億是發語之聲言)
(此等之人後世亦可為先師也疑而不定故發聲為億以三時釋奠獨不言夏故言夏從春可知也以其釋奠)
(直奠置於物無食飲酬酢之事故云設薦饌酌奠而已無迎尸以下之事釋奠所以無尸者以其主於行禮非)
(報功也)
凡始立學者必釋奠於先聖先師及行事必以幣注謂
天子命之教始立學官者也先聖周公若孔子疏(正義曰此)
(明諸侯之國天子命之始立學者必釋奠於先聖先師及行事之時必用幣而行禮諸侯言始立學必釋奠於)
(先聖先師則天子始立學亦釋奠於先聖先師也天子云四時釋奠於先師不及於先聖者則諸侯四時釋奠)
(亦不及先聖也始立學云必用幣則四時常奠不用幣也皇氏云行事必用幣謂禮樂器成及出軍之事其告)
(用幣而已案釁器用幣下别具其文此行事必用幣繫於釋奠之下皇氏乃離文析句其義非也注正義曰此)
(謂諸侯新建國天子命之始立學也故王制云天子命之教然後為學是也知非天子始立學者以此下文云)
(有國故則否是廣記諸侯之國故知此始立學者據諸侯也但天子立虞夏殷周四代之學若諸侯止立時王)
(一代之學有大學小學耳其所習經業皆於時王學中其鄉學為庠故鄉飲酒義曰迎賓於庠門之外注云庠)
(鄉學也若州黨與鄉同處共在鄉學故學記云黨有庠是鄉之所居黨也州及遂以下皆謂之序故州長春秋)
(射於序學記云術有序鄭云術當為遂是州遂為序也云先聖周公若孔子者以周公孔子皆為先聖近周公)
(處祭周公近孔子處祭孔子故云若若是不定之辭立學為重故及先聖常奠為輕故唯祭先師此經始立學)
(故奠先聖先師)
凡釋奠者必有合也注國無先聖先師則所釋奠者當
與鄰國合也有國故則否注若唐虞有夔龍伯夷周有
周公魯有孔子則各自奠之不合也音義(夔求龜反)凡大合
樂必遂養老注大合樂謂春入學舍菜合舞秋頒學合
聲於是時也天子則視學焉遂養老者謂用其明日也
鄉飲酒鄉射之禮明日乃息司正徵唯所欲以告於先
生君子可也是養老之象類疏(正義曰此謂諸侯之國釋奠之時若己國無先)
(聖先師則合祭鄰國先聖先師謂彼此二國共祭此先聖先師故云合也非謂就他國而祭之當遥合祭耳若)
(魯有孔子顔回餘國祭之不必於魯若己國有先聖先師則不須與鄰國合也當各自祭故云有國故則否若)
(唐虞有夔龍伯夷周有周公魯有孔子是國故有此人則不與鄰國合祭也凡大合樂必遂養老者明合樂之)
(時天子視學於其明日必遂養老注正義曰經云凡大合樂者凡者非一之辭鄭以大合樂謂春入學釋菜合)
(舞秋頒學合聲者其月令季春大合樂則亦在其中以季春大合樂其文自明故鄭不引之耳云於是時也天)
(子則視學焉者周禮大胥春合舞秋合聲雖無天子視學之文又月令季春大合樂天子親往則明春合舞秋)
(合聲之時天子亦親視學也云遂養老者謂用其明日也者案鄉飲酒鄉射禮明日乃息司正云徵唯所欲以)
(告於先生君子可也先生謂致仕者君子謂鄉中有德行者此皆老人也故云是養老之象類)
凡語于郊者注語謂論說於郊學必取賢斂才焉或以
德進或以事舉或以言揚注大樂正論造士之秀者升
諸司馬曰進士謂此矣曲藝皆誓之注曲藝謂小技能
也誓謹也皆使謹習其事音義(技其彼反)以待又語注又語
為後復論說也音義(復扶又反)三而一有焉注三說之中有
一善則取之以有曲藝不必盡善乃進其等注進於衆
學者以其序注又以其藝為次謂之郊人遠之注俟事
官之缺者以代之遠之者不曰俊選曰郊人賤技藝音
義(遠于萬反注同)於成均以及取爵於上尊也注董仲舒曰五
帝名大學曰成均則虞庠近是也天子飲酒於虞庠則
郊人亦得酌於上尊以相旅音義(近附近之近)疏(正義曰此以下明官)
(爵於學士已成者必取賢斂才焉者謂在於西郊學之中論說取賢斂其才能者以爵之也或以德進者謂人)
(能不同各隨才用也德謂有道德者進謂用爵之也德最為上故進之宜先也或以事舉者事次德者雖無德)
(而觧世事或吏治之屬亦舉用之也或以言揚者次事也揚亦進舉之類互言之雖無德無事而能言語應對)
(堪為使命亦舉用之曲藝皆誓之者曲藝謂小小技術若醫卜之屬也誓謹也若學士中雖無前三事而有小)
(小技術欲授試考課皆且卻之令謹習以待又語者又語謂後復論說之日令待後時若春待秋時也三而一)
(有焉者謂小技藝者所說三事之中而一事有善者乃進其等者等輩類也若說三事有一善者則進於大衆)
(輩中也以其序者序次也雖得進衆而不得與衆為一猶使於其輩中自為高下之次序也謂之郊人者雖有)
(次序而待職缺當擬補之若國子學士未官之前俱為俊選而以小才技藝者未官之前不得同為俊選但名)
(曰郊人言其猶在郊學也遠之者所以謂為郊人者是疎遠之故也於成均以及取爵於上尊也者成均則虞)
(庠也上尊堂上之酒尊天子於成均之内飲酒以恩澤被及於此郊人其郊人雖賤亦得取爵於堂上之尊以)
(相旅也所以榮之注正義曰語謂論課學士才能也郊西郊也周以虞庠為小學在西郊今天子親視學於其)
(西郊考課論說於西郊之學以西方成就之地故也或徧在西郊董仲舒為春秋繁露云成均為五帝之學虞)
(庠是舜學則成均五帝學也以無正文故云近是也言虞庠近是成均凡飲酒之禮尊者酌於堂上之尊卑者)
(酌於堂下之尊故特牲禮主人獻賓及獻衆賓及長兄弟等及次賓及次兄弟等皆酌於堂下之尊以相旅是)
(也今郊人雖賤亦得酌於堂上尊故云取爵於上尊)
始立學者既興器用幣注興當為釁字之誤也禮樂之
器成則釁之又用幣告先聖先師以器成音義(興依注為釁音)
(虛覲反)然後釋菜注告先聖先師以器成有時將用也不
舞不授器注釋菜禮輕也釋奠則舞舞則授器司馬之
屬司兵司戈司盾祭祀授舞者兵也乃退儐於東序一
獻無介語可也注言乃退者謂得立三代之學者釋菜
于虞庠則儐賓于東序魯之學有米廩東序瞽宗也音
義(儐必刃反本亦作擯注同介如字下注同副也廩力甚反)疏(正義曰此一節明禮樂之器初成用幣告)
(先聖先師又釋菜告器成將用乃退儐之事也始立學者亦謂天子命諸侯始立教學又造禮樂之器新成釁)
(之既畢乃用幣告先聖先師以器成也然後釋菜既以幣告後又更釋菜告先聖先師以器成將用也故前用)
(幣告其器成後釋菜告其將用也不舞不授器凡釋奠禮重故作樂時須舞乃授舞者所執干戈之器今其釋)
(菜之時雖作樂不為舞也亦既不舞故不授舞者之器乃退儐于東序釋菜虞庠既畢乃從虞庠而退乃儐禮)
(其賓于東序之中其禮既殺唯行一獻無介無語如此於禮可也注正義曰案雜記宗廟之器其名者成則釁)
(之以豭豚是器成當釁之故知興當為釁經言用幣故知告先聖先師以器成也前用幣直云告器成此釋菜)
(云告器成將用則兩告不同也熊氏云用幣則無菜用菜則無幣皇氏云用幣釋菜秖是一告其義恐非也案)
(四時釋奠不及先聖知此用幣及釋菜及先聖者以上文始立學釋奠先聖先師此文亦云始立學既釁器用)
(幣釋菜亦及先聖也以其始立學及器新成事重於四時常奠也故學記云皮弁祭菜鄭注禮先聖先師知及)
(先聖者以彼云未卜禘不視學則祭菜與視學為一也此下文云天子視學祭先聖先師故知學記祭菜及先)
(聖也熊氏云月令釋菜不及先聖者以其四時入學釋菜故不及先聖也王制釋奠于學注以為釋菜奠幣知)
(非釋奠者彼是告祭之禮初天子出師受成于學告之無牲明反告亦無牲也故謂釋奠時亦不及先聖也凡)
(釋奠有六始立學釋奠一也四時釋奠有四通前五也王制師還釋奠于學六也釋菜有三春入學釋菜合舞)
(一也此釁器釋菜二也學記皮弁祭菜三也秋頒學合聲無釋菜之文則不釋菜也釋幣唯一也即此釁器用)
(幣是也以前皆熊氏之說義或當然也釋菜禮輕也者此既釋菜禮輕不可為舞所以大胥云春舍菜合舞似)
(釋菜為舞者彼謂春欲合舞之時先行釋菜之禮不謂釋菜之時則合舞也從釁器以来皆據諸侯之禮故云)
(始立學若其諸侯惟立時王之學何得云乃退儐于東序故云乃退者得立三代之學得有夏之東序謂諸侯)
(有功德者得立三代之學若魯國之比東序與虞庠相對東序在東虞庠在西既退儐于東序明釋菜在於虞)
(庠云魯之學有米廪東序瞽宗也者明堂位文也)
教世子注亦題上事疏(正義曰從上凡學世子至此皆是教世子之法其間雖有王子)
(公卿大夫元士之子及國之俊選諸侯之事及釋奠養老之事雖非一也以世子為主故云教世子以總之注)
(正義曰題謂題目前文王之為世子文在於下題目以上之事今教世子之文又在於下亦是題目以上所設)
(諸事故云亦題上事也)
凡三王教世子必以禮樂樂所以脩内也禮所以脩外
也禮樂交錯於中發形於外是故其成也懌恭敬而温
文注中心中也懌說懌音義(懌音亦)立太傅少傅以養之
欲其知父子君臣之道也注養猶教也言養者積浸成
長之音義(少傅詩召反下音賦後同浸子鴆反)太傅審父子君臣之道以
示之注謂為之行其禮音義(為于偽反下為說其為君皆同)少傅奉世
子以觀太傅之德行而審喻之注為說其義太傅在前
少傅在後注謂其在學時入則有保出則有師注謂燕
居出入時是以教喻而德成也注以有四人維持之師
也者教之以事而喻諸德者也保也者慎其身以輔翼
之而歸諸道者也注慎其身者謹安護之記曰虞夏商
周有師保有疑丞注記所云謂天子也取以成說設四
輔及三公不必備唯其人語使能也注語言也得能則
用之無則已不必備其官也小人處其位不如且闕君
子曰德德成而教尊教尊而官正官正而國治君之謂
也疏(正義曰此一節是第三節中論三王教世子禮樂及立師傅教以道德既成教尊官正國治之事樂)
(所以脩内也者樂是喜樂之事喜樂從内而生和諧性情故云所以脩内也禮所以脩外也者禮是恭敬之事)
(恭敬是正其容體容體在表故所以脩外也禮樂交錯於中發形於外者樂雖由中從中而見外禮雖由外從)
(外而入中是中之與外皆有禮樂故云禮樂交錯於中謂交間錯雜於其性情之中發形於外謂宣發形見於)
(身外也謂威儀和美也是故其成也懌者謂内外有樂心既喜說外貎和美故其成也懌懌說懌也恭敬而温)
(文者謂内外有禮貎恭心敬而温潤文章故云恭敬而温文也是以教喻而德成也者以世子外有傅相内有)
(師保是以世子於師教曉喻其德業成就師也者教之以事而喻諸德者也作記者更明師保之德故云師也)
(者教之以事而喻諸德者謂教世子以所行之事喻曉也諸於也而每事之上使世子曉喻於德義也保也者)
(慎其身以輔翼之而歸諸道者也保是護也輔相也翼助也謂護慎世子之身輔相翼助使世子而歸於道案)
(老子先道後德則道尊德卑此師喻諸德保歸諸道先德後道者以道德無定據各有大小老子謂無為自然)
(之道故在先德謂人所法行故在後皆謂大道大德也此謂教世子之身先須於事得理若身之有德乃可通)
(逹流行故德先道後謂小道小德也已具上曲禮疏記曰虞夏商周者此作記之人更言記曰則是古有此記)
(作記者引之耳注記所云據天子也必知據天子者以有師保疑丞下則云四輔三公故知天子也後人作記)
(者取此古記天子之事以成世子之記耳設四輔反三公不必備唯其人此皆古記之文語使能一句是後作)
(記者解前記之人所言以四輔三公不必須備惟擇好人者語使能也語言也言古記如此言四輔三公必使)
(能也其四輔者案尚書大傳云古者天子必有四鄰前曰疑後曰丞左曰輔右曰弼天子有問無以對責之疑)
(可志而不志責之丞可正而不正責之輔可揚而不揚責之弼其爵視卿其禄視次國之君也注正義曰謂燕)
(居出入時者上云在前在後行步動止之節此文言入言出故以為燕居出入也)
仲尼曰昔者周公攝政踐阼而治抗世子法於伯禽所
以善成王也聞之曰為人臣者殺其身有益於君則為
之况于其身以善其君乎周公優為之注聞之者聞之
於古也于讀為迂迂猶廣也大也音義(治直吏反下而治國治並同于)
(依注作迂音同又音紆)疏(正義曰此一節是第三節中覆說周公教成王為世子之事及在學行一物而)
(有三善之事故云抗世子法於伯禽所以善成王也况于其身以善其君乎周公優為之者仲尼聞古之言為)
(人臣者殺其身有益於君不辟殺害猶尚為之况周公于其身于廣大也今乃廣大其身謂其身得廣大以善)
(其君乎周公優為之其周公比殺身之人則優饒為之言周公自優饒光益也所以光益者古人益君則身處)
(危亡周公益君身居尊顯又古人益君則勤苦周公益君則逸樂是於身有優饒於德又廣大也注正義曰于)
(是語辭迂為迴遠故讀于為迂從廣大之義也)
是故知為人子然後可以為人父知為人臣然後可以
為人君知事人然後能使人成王幼不能涖阼以為世
子則無為也注以為世子若為世子時是故抗世子法
於伯禽使之與成王居注亦學此禮於成王側欲令成
王之知父子君臣長幼之義也君之於世子也親則父
也尊則君也有父之親有君之尊然後兼天下而有之
是故養世子不可不慎也注處君父之位覽海内之士
而近不能教其子則其餘不足觀矣音義(令力呈反)疏(正義曰凡)
(教世子之法必須對父成王既幼未能涖阼為人君應須教以世子之法然後能為人君成王既無父今若以)
(成王為世子時則無為世子之處故抗世子法於伯禽使伯禽與成王居令成王學之知父子君臣之義也注)
(正義曰武王既崩則成王非復是世子今經云以為世子則是周公全用世子禮教之故云若為世子時言雖)
(為君未能涖阼與世子時無異故云以為世子則無為也以實則不為世子也)
行一物而三善皆得者唯世子而已其齒於學之謂也
注物猶事也故世子齒於學國人觀之曰將君我而與
我齒讓何也曰有父在則禮然然而衆知父子之道矣
其二曰將君我而與我齒譲何也曰有君在則禮然然
而衆著於君臣之義也其三曰將君我而與我齒讓何
也曰長長也然而衆知長幼之節矣故父在斯為子君
在斯謂之臣居子與臣之節所以尊君親親也故學之
為父子焉學之為君臣焉學之為長幼焉注學教音義
(學音效下及注同)父子君臣長幼之道得而國治語曰樂正司
業父師司成一有元良萬國以貞世子之謂也注司主
也一一人也元大也良善也貞正也周公踐阼注亦題
上事疏(正義曰物猶事也謂與國人齒讓之一事而三善者謂衆知父子衆知君臣衆知長幼是其三)
(善則下經所云者是也俗本皆云著於君臣之義而定本無著字義亦通云父在則禮然君在則禮然直云長)
(長不云兄在則禮然者於世子無兄故不云兄在也故世子齒於學國人觀之曰將君我而與我齒讓何也者)
(國人謂不知禮者疑而發問曰有父在則禮然者是知禮者曉其意而答之言父在則禮然者父在之時恒須)
(謙退不敢居人之前故云父在則禮當如此然而衆知父子之道矣者國人見世子雖貴尚屈降於人則知父)
(尊彌甚故云衆知父子之道父子天性自然故云道君臣以義相合故云義長幼有等級上下故云節以幼時)
(事父成人事君故先父子後君臣長幼輕於君臣故在下父子長幼親屬易明故云知君臣以義和合於後始)
(顯故云著也此世子齒於學者唯在學受業時與國人齒若朝會飲食則各以位之尊卑諸子職云辨其等正)
(其位注云位朝位是也故父在斯為子君在斯謂之臣者國人聞世子為君父之在而居臣子之禮不敢自尊)
(於是各知尊其君父故世子所以父在為子禮君在為臣禮也斯語辭也然父子天性故云為子也君臣以義)
(相合不云為臣而云謂之臣者世子於君雖曰君臣異於義合故云謂之臣也周公踐阼者從上三王教世子)
(至此皆周公踐阼之事故注云亦題上事也注正義曰司是職司故為主謂樂正主太子詩書之業父師主太)
(子成就其德行也云一一人也一人謂世子也元大也良善也貞正也言世子有大善則萬國以正此經謂世)
(子也何直云一一人者恐為一時之事故云一人謂世子也釋詁文元是首故為大也論語云温良恭儉讓漢)
(有賢良方正故良為善易文言云貞固足以幹事故貞為正也)
庶子之正於公族者教之以孝弟睦友子愛明父子之
義長幼之序注正者政也庶子司馬之屬掌國子之倅
為政於公族者音義(弟大計反倅音七對反副也)其朝於公内朝則
東面北上臣有貴者以齒注内朝路寢庭音義(朝直遥反後不)
(出者並同)其在外朝則以官司士為之注外朝路寢門之外
庭司士亦司馬之屬也掌羣臣之班正朝儀之位也其
在宗廟之中則如外朝之位宗人授事以爵以官注宗
人掌禮及宗廟也以爵貴賤異位也以官官各有所事
也若司徒奉牛司馬奉羊司空奉豕疏(正義曰此一節是第四節中之)
(上節也論庶子之官治理公族朝祭燕食吉凶刑罰之事各隨文觧之其朝于公者此公族之等若朝於公之)
(内朝内朝謂路寢庭朝也公族内朝則西方東面北上臣有貴者以齒者皆同姓之臣不得踰越父兄皆以昭)
(穆長幼為齒謂父兄雖賤而在上子弟雖貴而處下外朝謂路寢門外之朝也若公族在於外朝與異姓同處)
(位次之時則以官之上下不復以年齒也司士為之者謂司士之官主為朝位之次外朝位既司士主之則内)
(朝庶子主之也上文内朝不云庶子為之者以文承庶子之下主之可知故不言也其在宗廟之中者此論同)
(姓公族在宗廟之禮故云其在宗廟之中則如外朝之位也言立位所在如外朝之位也宗人授事以爵以官)
(者宗人掌禮之官及宗廟授百官之事以爵者隨爵之尊卑貴者在前賤者在後又以官之職掌各供其事注)
(正義曰以經之正字乃是正定之正今案在下皆論公之接待族人及犯罪公之赦宥刑殺皆君之所為非庶)
(子所正故知庶子唯主其政令而已故讀為政也庶子司馬之屬掌國子之倅者案周禮諸子下大夫二人屬)
(夏官司馬諸侯謂之庶子職掌與諸子同故周禮序官鄭注云或曰庶子掌國子之倅者倅副也鄭注諸子云)
(國子是公卿大夫士之副貳也言副貳於父也知路寢庭者以下云其在外朝司士為之案周禮司士掌路寢)
(門外之朝則知此内朝是路寢庭朝也司士亦司馬之屬也掌羣臣之班正朝儀之位也者案周禮司士掌正)
(朝儀之位王族旅士虎士在路門之右南面大僕從者在路門之左南面是在路門外也故知此外朝路門外)
(之朝也此對路寢庭朝為外朝若對庫門外朝朝士所掌三槐九棘之朝則此路門外朝亦為内朝也故玉藻)
(云朝於内朝朝辨色始入君日出而視之退適路寢是也其朝位天子之朝三公北面東上孤東面北上卿大)
(夫西面北上其士門西東面北上若諸侯之朝案大射卿西面北上大夫北面東上士門西東面北上與天子)
(不同周禮司士屬司馬故云亦司馬之屬掌羣臣之班正朝儀之位皆司士職文言宗人掌禮及宗廟者别言)
(及宗廟則掌禮為宗廟之外諸禮皆掌也云若司徒奉牛司馬奉羊司空奉豕者以經云以官謂祭祀之時官)
(官各司其事更無正文故引司徒奉牛以下證之案周禮司徒奉牛牲司馬奉羊牲其司空奉豕無文此云知)
(奉豕者案周禮鷄人屬宗伯羊人屬司馬故此云司馬奉羊犬人屬司寇案五行傳云牛屬土雞屬木羊屬火)
(犬屬金豕屬水司空冬官其位當水故鄭注周禮司空奉豕與案五行傳馬屬火而周禮司馬羞馬牲者以其)
(主馬故特使供之此注直云奉牛奉羊奉豕者據諸侯三卿以言之故不云雞犬及馬)
其登餕獻受爵則以上嗣注上嗣君之適長子以特牲
饋食禮言之受爵謂上嗣舉奠也獻謂舉奠洗爵酌入
也餕謂宗人遣舉奠盥祝命之餕也大夫之嗣無此禮
辟君也音義(餕音俊適丁歴反盥音管)疏(正義曰此亦公族廟中之禮論貴適子之事案特牲)
(禮尸食之後主人主婦賓長等獻尸三獻禮畢主人獻賓及獻衆賓畢主人酬賓賓奠不舉主人獻長兄弟及)
(獻衆兄弟内兄弟等訖長兄弟洗觚酌尸為加爵衆賓長又為加爵畢嗣子乃舉奠奠者初尸未入之前祝酌)
(奠于鉶南尸入祭奠不飲至此乃嗣子舉之必嗣子舉奠者鄭注特牲云將傳重累之者又云大夫之嗣子不)
(舉奠則此舉奠者天子諸侯及士之子禮特牲云嗣舉奠盥入北面再拜稽首尸執奠嗣子進受復位再拜稽)
(首尸答拜嗣子卒觶拜尸尸答拜則此經所謂受爵也特牲又云嗣舉奠洗酌入尸拜受嗣子答拜則此經所)
(謂獻也特牲又云無算爵之後禮畢尸謖而出宗人遣嗣子及長兄弟相對而餕所謂餕也以特牲言之則先)
(受爵而後獻獻而後餕今此經先云餕者以餕為重舉重者從後以嚮先逆言之故云其登餕獻受爵也登謂)
(登堂無事之時嗣子在堂下餕時登堂獻時亦登堂受爵之時亦登堂此一登之文包此三事以經文連於上)
(宗廟之中宗人授事以爵以官謂衆官皆為其事其登餕獻不用衆官唯用上嗣故云則以上嗣案特牲餕時)
(雖有長兄弟以上嗣為主注正義曰言適長子者是適子之中長也凡適皆可以嗣今云上嗣是嗣中最上云)
(受爵謂上嗣舉奠者以特牲無受爵之文唯有嗣子舉尸之奠爵受而飲之故此經謂之受爵也云獻為舉奠)
(洗爵酌入也者亦以特牲無嗣獻之文故將此為獻也舉奠謂嗣子也名此嗣子為舉奠嗣子既飲尸前爵畢)
(乃更洗爵酌入以進尸此謂士禮若天子諸侯除此酌入之數外子孫别有獻尸故鄭注小雅云天子則有子)
(孫獻尸之禮云大夫之嗣無此禮辟君也者案少牢饋食無嗣子舉奠大夫尊於士而不舉奠故知辟正君也)
庶子治之雖有三命不踰父兄注治之治公族之禮也
唯於内朝則然其餘會聚之事則與庶姓同一命齒于
鄉里再命齒于父族三命不齒不齒者特為位不在父
兄行列中音義(行戶剛反)其公大事則以其喪服之精麤為
序雖於公族之喪亦如之以次主人注大事謂死喪也
其為君雖皆斬衰序之必以本親也主人主喪者次主
人者主人恒在上主人雖有父兄猶不得下齒若公與
族燕則異姓為賓注同宗無相賓客之道膳宰為主人
注君尊不獻酒公與父兄齒注親親也族食世降一等
注親者稠疏者希音義(稠直由反密也)疏(正義曰庶子治之謂治此公族朝於内朝)
(之時也既不計官之大小故雖有三命之貴而列位不得踰越在無爵父兄之上也然此句應承第二條前臣)
(有貴者以齒之下其外朝既云司士為之則内朝自然庶子治之也所以在此者當是簡札遺脱故在此也鄭)
(不言者略耳其公大事者此謂君喪而庶子官掌之事也大事謂君喪其臣雖皆斬衰其庶子列次之時則以)
(其本服之精麤為序哀麤者在前衰精者在後雖於公族之喪亦如之者言非但公喪如此雖於公族之内有)
(死喪之事相為亦如之為死者服麤者居前服精者居後故云亦如之以次主人者謂雖有庶長父兄尊於主)
(人仍次於主人之下使主人在上居喪主也若公與族燕者此明公與族人燕食之禮庶子掌之也則異姓為)
(賓燕飲必須禮儀獻酬交酢故宜立賓以行禮也但公欲與族人相親若使族人為賓賓禮疏隔故用異姓為)
(賓也膳宰為主人者既有其賓賓必對主人而君尊不宜敵賓故使供膳之宰以為主人對於賓使得抗禮酬)
(酢也若與異姓燕飲則燕禮云宰夫為獻主故注云君尊不獻酒公與父兄齒者公既不為主族人又不為賓)
(故列位在父兄之坐上與族人相齒見親親也族食世降一等者族食謂與族人燕食也族人既有親疏燕食)
(亦隨世降殺也注正義曰治之治公族之禮也唯於内朝則然者鄭恐外朝亦爾故云唯於内朝則然云其餘)
(會聚之事則與庶姓同者其餘謂非内朝則皆並計官也云一命齒於鄉里者引黨正文觧三命不踰父兄之)
(事也一命尚卑若與鄉里長宿燕食則猶計年也云再命齒於父族者再命漸尊不復與鄉里計年唯官高在)
(上但父族為重而猶與之計年為列也云三命不齒者三命大貴則不復與父族計年若應有燕會則别席獨)
(坐在賓之東也以經云則以其喪服之精麤故知大事謂死喪也云序之必以本親也者案喪服臣為君斬衰)
(今言服之精麤為序故知必以本親服之精麤謂衰服縷布精麤也皇氏云以為喪服以麤為精故鄭注雜記)
(云臣為君三升半微細焉則屬於麤是知斬為精齊為麤若如皇氏說緦麻小功為極麤斬衰為極精也書傳)
(何處謂斬衰為精乎但斬衰於麤之外别更稱斬見其哀痛之甚故於斬衰而稱麤也云微細焉則屬於麤者)
(謂得入齊衰之限不復稱斬耳豈謂斬衰細乎皇氏之說非也云主人雖有父兄猶不得下齒者言主喪之人)
(當在於上以為喪主雖族人父兄尊則主人猶不得在父兄之下而齒列焉親者稠疎者希者假令本是齊衰)
(一年四會食若大功則一年三會食小功則一年二會食緦麻則一年一會食是世降一等也)
其在軍則守於公禰注謂從軍者公禰行主也所以遷
主言禰在外親也公若有出疆之政注謂朝覲會同也
音義(疆居良反)庶子以公族之無事者守於公宫正室守大
廟注正室適子也大廟大祖之廟音義(守如字又手又反下同)諸
父守貴宫貴室注謂守路寢音義(守貴室本或作守貴宫貴室)諸子
諸孫守下宫下室注下宫親廟也下室燕寢或言宫或
言廟通異語疏(正義曰此一節明庶子從行在軍及公行庶子留守之事則守於公禰者公禰)
(謂遷主載在齊車隨公行者也庶子官既從在軍故守於公齊車之行主也行主是遷主而呼為禰者既在國)
(外欲依親親之辭注正義曰上云在軍謂庶子之官從公出行此云公若出疆庶子不從公行在國掌其留守)
(對上在軍故知此出疆是朝覲會同非出軍也其庶子之官公有朝覲會同不從公行既掌留守公宫若征伐)
(出軍庶子不從公行亦是所掌留守之事經云庶子以公族之無事者守於公宫者與下文為總正室守大廟)
(以下文各言其别無事謂不從行及無職事者正室適子也者謂公卿大夫之適子也案公羊傳云周公稱大)
(廟周公是魯之始祖故知其餘諸侯大廟皆大祖之廟也謂守路寢者以下云下宫上云大廟此貴宫貴室既)
(非大廟又非下宫下室唯當路寢也指其院宇謂之宫指其所居之處謂之室爾雅云宫謂之室室謂之宫此)
(貴宫貴室總據路寢皇氏云或俗本無貴宫者定本有貴宫上云大廟此云下宫除大廟之外唯有親廟高祖)
(以下故云下宫親廟也上云貴室此又云下室故知燕寢也云或言宫則下宫也或言廟則大廟也故春秋云)
(立武宫明堂位云武公之廟武世室也是通異語也此云諸父及諸子諸孫者未審為是君之諸父及諸子孫)
(之行為當是見任卿大夫者之諸父子孫也然鄭觧正室適子不云世子則卿大夫之適子則諸父子孫亦謂)
(卿大夫之諸父子孫也不云諸兄諸弟者蓋諸兄從諸父諸弟從子孫也)
五廟之孫祖廟未毁雖為庶人冠取妻必告死必赴練
祥則告注赴告於君也實四廟孫而言五廟者容顯考
為始封子也音義(冠古亂反取七喻反後放此)族之相為也宜弔不
弔宜免不免有司罰之注弔謂六世以往免謂五世音
義(為于偽反下為君同免音問下及注同)至于賵賻承含皆有正焉注承
讀為贈聲之誤也正正禮也音義(賵芳鳳切下同賻音附承音贈出注含胡)
(暗反本又作唅賵賻唅禭皆贈喪之物也車馬曰賵布帛曰賻珠玉曰唅衣服曰禭總謂之贈贈猶送也)疏
(正義曰此論族人雖或至賤吉凶必須相告弔賵含贈皆當有正禮庶子掌其正焉云皆有正焉者正謂正禮)
(庶子之官治之使賵賻贈含隨其親疏各有正禮注正義曰經云祖廟未毁謂同高祖若高祖以下唯有四廟)
(今云五廟故云容顯考為始封子是高祖為四世也其五世祖是始封之君自五世以下其廟不毁故為五廟)
(也六世以往者從六世以至百世但有弔禮故言以往四世同高祖有緦麻之親五世則親盡但有袒免故云)
(免謂五世也承文在賻含之間則贈含之類故以承為贈云正正禮也者謂庶子之官正之以禮非訓正為禮)
(也庶子之官治之使賻賵隨其親疏各有正禮賵賻含禭皆贈喪之物賵車馬賻財帛含珠玉禭衣物總謂之)
(贈贈送也)
公族其有死罪則磬于甸人注不於市朝者隐之也甸
人掌郊野之官縣縊殺之曰磬音義(甸大遍反縣音玄縊一智反)其
刑罪則纖剸亦告于甸人注纖讀為殲殲刺也剸割也
宫割臏墨劓刖皆以刀鋸刺割人體也告讀為鞠讀書
用法曰鞠音義(纖依注音鍼之林反徐子廉反注本或作纖讀為殲者是依徐音而改也剸之)
(免反告依注作鞠久六反刺七亦反又七智反下同臏頻忍反徐扶忍反鋸徐音據)公族無宫刑
注宫割淫刑獄成有司讞于公其死罪則曰某之罪在
大辟其刑罪則曰某之罪在小辟注成平也讞之言白
也辟亦罪也音義(讞徐魚列反言也辟婢亦反後不音者放此)公曰宥之注
宥寬也欲寬其罪出於刑也音義(宥音又)有司又曰在辟
公又曰宥之注又復也音義(復扶又反下不復復自行皆同)有司又曰
在辟及三宥不對走出致刑于甸人注對答也先者君
每言宥則答之以將更寬之至於三罪定不復答走往
刑之為君之恩無己公又使人追之曰雖然必赦之有
司對曰無及也注罪既正不可宥乃欲赦之重刑殺其
類也反命於公注白已刑殺公素服不舉為之變如其
倫之喪無服注素服於凶事為吉於吉事為凶非喪服
也君雖不服臣卿大夫死則皮弁錫衰以居往弔當事
則弁絰於士蓋疑衰同姓則緦衰以弔之今無服者不
往弔也倫謂親疏之比也素服亦皮弁矣音義(為之于偽反下)
(不為服為忝祖注非為又為之舞同比必利反)親哭之注不往弔為位哭之而
己君於臣使有司哭之疏(正義曰此一節論公之同族有死刑之罪有司行法之事)
(及公為之貶降之禮公族其有死罪則磬于甸人者甸人掌郊野之官磬盡也謂縣縊殺於甸人之官令其性)
(命磬盡也其刑罪則纖剸亦告于甸人者謂族人犯刑罪者欲纖刺剸割之時亦鞠讀刑法之書於甸人之官)
(也公族無宫刑者雖犯宫刑不得行宫刑獄成有司讞于公者成平也讞言白也謂獄斷既平定其罪状有司)
(以此成辭言白於公若其所犯死罪白公之時則曰某之罪在大辟其犯刑罪則曰某之罪在小辟公曰宥之)
(公既得有司之白此公族之親則公更言曰寬宥之以法商量使從其寬也有司又曰在辟有司既得公言更)
(往平審理無可出也有司又更白公言罪在大辟公又曰宥之有司又白在大辟及三宥有司執法又曰在大)
(辟公又曰宥之凡三宥也初有司白公公令寬宥則答公將更寬宥及公遣三宥之後為公意無己有司不復)
(對公則走出致此刑死之事於甸人也公又使人追之謂追止行刑殺之人云雖然必赦之然猶如是雖罪重)
(如是必更寬宥赦其刑殺也有司對曰無及也言其追之不可及也公素服不舉為之變如其倫之喪無服者)
(謂公身著素服衣裳皆素不舉饌食為之變其常禮如其親疏倫輩之喪身不往弔無弔服也乃親自哭之於)
(異姓之廟注正義曰磬謂磬盡也左傳云室如懸磬杜預云磬盡也皇氏云如縣樂器之磬也案魯語云小刑)
(用鑚鑿次刑用刀鋸案墨刑刻其面是用鑚鑿也其宫劓之屬則剸割也故云宫割臏墨劓刖皆以刀鋸刺割)
(人體也云告讀為鞠讀書用法曰鞠者以刑之殺人皆於甸師氏何得唯告而已故以為鞠漢書每云鞠獄是)
(也讀書讀囚人之所犯罪状之書用法謂以法律平斷其罪鞠盡也謂推審其罪状令盡也今言公族雖無宫)
(刑但髠去其髮也罪既正定不可宥謂罪當正條無可赦宥之理君今乃更欲赦之者是重慎刑殺其族類也)
(公不遣刑而云反命於公者祗謂行刑者反迴而來告已刑殺之命言於公案下曲禮重素鄭云重素衣裳皆)
(素謂之重素素為衣裳也此素服亦然也於凶事為吉者人以凶事用布今乃用素是比於凶事為吉也於吉)
(事為凶者吉時皮弁服白布深衣素積裳以采為領緣今唯素服衣裳是比吉事為凶也非如五服之限故云)
(非喪服也云君雖不服至弁絰者並服問文也云於士蓋疑衰同姓則緦衰以弔之者案司服云王為三公六)
(卿錫衰為諸侯緦衰為大夫士疑衰是疑衰輕於錫衰諸侯為卿大夫既錫衰士卑宜降故疑衰但士有同姓)
(異姓故以同姓為緦衰異姓為疑衰知諸侯亦有三衰者以司服王有三衰又云上公如王之服轉次相如故)
(知諸侯亦有三衰也此云君弔士疑衰案士喪禮公視斂注云主人成服之後往則錫衰者彼謂士有俊選於)
(君有師友之恩與常士不同故錫衰也或於諸侯弔士無文因諸侯弔必錫衰無明文故注士喪禮為錫衰也)
(云素服亦皮弁矣者諸侯亦為卿大夫弔服皮弁錫衰今此但云素服不言素冠故云亦皮弁也譙周云此素)
(服著素冠非鄭義也案檀弓云天子之哭諸侯爵弁絰䊷衣或曰使有司哭之是也)
公族朝于内朝内親也雖有貴者以齒明父子也注謂
以宗族事會外朝以官體異姓也注體猶連結也宗廟
之中以爵為位崇德也注崇高也宗人授事以官尊賢
也注官各有能登餕受爵以上嗣尊祖之道也注上嗣
祖之正統喪紀以服之輕重為序不奪人親也注紀猶
事也公與族燕則以齒而孝弟之道逹矣注以至尊不
自異於親之列其族食世降一等親親之殺也注殺差
也音義(殺色戒反徐所例反差初佳反徐初宜反)戰則守於公禰孝愛之深
也注行主君父之象正室守太廟尊宗室而君臣之道
著矣注以其不敢以庶守君所重諸父諸兄守貴室子
弟守下室而讓道逹矣注以其貴者守貴賤者守賤上
言父子孫此言兄弟互相備也疏(正義曰此謂第三節中之下節覆明在上)
(公族九條之義公族朝於内朝内親也者此覆釋前第一條言公族所以朝于内朝者其内親也欲使親在其)
(内故于内朝也雖有貴者以齒明父子也者此覆釋在上第二條言宗族在内朝雖貴猶與賤者訃年以為齒)
(列者欲明父子昭穆之本恩故也外朝以官體異姓也者此覆釋在上第三條也若族人在外朝則不復計年)
(各隨官為次者外朝主尊卑不得以私恩為異故雖族人悉以計爵為位是欲與異姓相連結以為體也宗廟)
(之中以爵為位崇德也者覆釋上第四條也所以在廟中行禮時不計年而以官爵列位者爵以德序而廟中)
(行禮時是先祖尊嚴之所所主在德不可私恩故列爵為位是崇高於有德也宗人授事以官尊賢也者此覆)
(釋廟中所以授事必隨官序司徒奉牛之屬者官由賢能而興今欲尊崇此賢故授事以表之也登餕受爵則)
(以上嗣尊祖之道也者此覆釋所以登餕受爵用適子者夫祭祀是尊嚴於祖也適子是先祖之正體故使受)
(爵於尸及升餕尸饌是尊祖之道理也喪紀以服之輕重為序不奪人親也者此覆釋前第五條臣服君皆斬)
(而已又以本輕者為下本重者為上不計爵尊卑為次序者是不奪人本親之恩故輕重為序也公與族燕則)
(以齒而孝弟之道逹矣者此覆釋前第六條公所以降已尊而與族人燕會齒列是欲使孝弟之道通逹於下)
(也君尚存親而與族人燕則民有親屬者豈得相背棄此孝弟之道逹於下也其族至殺也者此覆釋族食之)
(事近者食稠遠者食希每世降一等是親親之殺也戰則守於公禰孝愛之深也者此覆釋前第七條公在軍)
(戰伐之事而載遷主將行又使庶子官主守之者是為孝愛情深故也載主將行示不自專是孝也使守而尊)
(之是愛也乃是孝愛之深也正室守大廟尊宗室者此覆釋所以遣適子守大廟適子是宗室之正大廟是祖)
(之正用適子守大廟是尊於宗及廟之室故也而君臣之道著矣者臣下不敢以庶賤之人守君所重是君臣)
(之道著明也諸父諸兄守貴室子弟守下室而讓道逹矣者此覆釋前諸父諸子諸孫守貴宫下室之事而貴)
(者守貴賤者守賤賤者讓於貴貴者不相陵犯是讓道逹也)
五廟之孫祖廟未毁雖及庶人冠取妻必告死必赴不
忘親也親未絶而列於庶人賤無能也敬弔臨賻賵睦
友之道也古者庶子之官治而邦國有倫邦國有倫而
衆鄉方矣注鄉方言知所鄉音義(臨如字徐力鴆反治直吏反鄉許亮反注)
(同)公族之罪雖親不以犯有司正術也所以體百姓也
注犯猶干也術法也音義(百姓本或作異姓非)刑于隐者不與國
人慮兄弟也弗弔弗為服哭于異姓之廟為忝祖遠之
也素服居外不聽樂私喪之也骨肉之親無絶也公族
無宫刑不翦其類也注翦割截也音義(遠于萬反)疏(正義曰此覆釋)
(前第八條祖廟未毁雖及庶人冠取妻必告死必赴之事所以必告必赴者君不以貴仍統於親故族人有事)
(告赴是不忘親也親未絶而列於庶人賤無能也此觧既與君有親何得為庶人者賤其無能也敬弔臨賻賵)
(睦友之道也者此覆釋前宜弔不弔宜免不免及賻賵必有正焉之事言君敬重弔臨賵賻不使闕失者是君)
(親睦和友之道也古者庶子之官治而邦國有倫者此合結須庶子官義也不待於第九條覆而先在第八結)
(者第九是罪惡之事今結邦國之功不宜與罪惡相連故於此結也倫理也言庶子官治則邦國治理也邦國)
(有倫而衆鄉方矣者若邦國治理則天下之人衆皆知其所鄉之方矣公族之罪雖親不以犯有司正術也者)
(此釋前第九條也犯干也有司獄官也術法也公族之親有罪公應宜放赦之而猶在五刑者國立有司之官)
(以法齊治一切今不可以私親之罪而干壊有司之正法也所以體百姓也者此觧公所以不干有司正法義)
(也法無二制故雖公族之親猶治之與百姓為一體不得獨有私也刑于隐者不與國人慮兄弟也者此覆釋)
(上致刑于甸人之事若異姓則刑之於市此同姓刑於甸師隐僻之處者不與國人謀慮兄弟也弗弔弗為服)
(哭于異姓之廟為忝祖遠之也者此覆釋上無服及公親哭之事所以不弔無服哭于異姓之廟者為其犯罪)
(忝辱先祖於公法合疏遠之也素服居外不聽樂私喪之也骨肉之親無絶也者覆釋上君為之素服為之變)
(之事所以素服居在外寢不在内又不聽樂為之變常者以其寔是己親私心喪之也所以私喪之者骨肉之)
(親雖犯刑戮無斷絶之理故也公族無宫刑不翦其類也者覆釋上公族無宫刑所以無宫刑者不可翦其同)
(類也上公族無宫刑在哭與素服之前此在哭與素服之後此覆說刑殺之後君則哭之及素服文相連接待)
(其事終然後别釋公族無宫刑故在後也注正義曰公族既無宫刑法當髠去其髮故掌戮云髠者使守積鄭)
(康成注云謂同族不宫者是也)
天子視學大昕鼔徵所以警衆也注早昧爽擊鼔以召
衆也警猶起也周禮凡用樂大胥以鼔徵學士音義(昕音)
(欣說文云旦明日將出也讀若希警音景)衆至然後天子至乃命有司行事
興秩節祭先師先聖焉注興猶舉也秩常也節猶禮也
使有司攝其事舉常禮祭先師先聖不親祭之者視學
觀禮耳非為彼報也有司卒事反命注告祭畢也祭畢
天子乃入始之養也注又之養老之處凡大合樂必遂
養老是以往焉言始始立學也音義(養如字徐羊尚反後皆依徐音處昌)
(慮反下同)適東序釋奠於先老注親奠之者已所有事也養
老東序則是視學於上庠遂設三老五更羣老之席位
焉注三老五更各一人也皆年老更事致仕者也天子
以父兄養之示天下之孝弟也名以三五者取象三辰
五星天所因以照明天下者羣老無數其禮亡以鄉飲
酒禮言之席位之處則三老如賓五更如介羣老如衆
賓必也音義(更江衡反注同蔡作叟音絲口反)適饌省醴養老之珍具
注親視其所有遂發咏焉退脩之以孝養也注發咏謂
以樂納之退脩之謂既迎而入獻之以醴獻畢而樂闋
反登歌清廟注反謂獻羣老畢皆升就席也反就席乃
席工於西階上歌清廟以樂之既歌而語以成之也言
父子君臣長幼之道合德音之致禮之大者也注既歌
謂樂正告正歌偹也語談說也歌備而旅旅而說父子
君臣長幼之道諸合樂之所美以成其意鄉射記曰古
者於旅也語下管象舞大武大合衆以事逹有神興有
德也注象周武王伐紂之樂也以管播其聲又為之舞
皆於堂下衆謂所合學士也逹有神明天授命周家之
有神也興有德美文王武王有德師樂為用前歌後舞
正君臣之位貴賤之等焉而上下之義行矣注由清廟
與武也有司告以樂闋注闋終也告君以歌舞之樂終
此所告者謂無筭樂王乃命公侯伯子男及羣吏曰反
養老幼于東序終之以仁也注羣吏鄉遂之官王於燕
之末而命諸侯時朝會在此者各反養老如此禮是終
其仁心孝經說所謂諸侯歸各帥於國大夫勤於朝州
里&KR1710;於邑是也音義(&KR1710;皇音冀冀及也本又作愷又作駿駿亦作驥)疏(正義曰此一節)
(是第四節中之上節論天子視學必遂養老之法則養老既畢乃命諸侯羣吏令養老之事天子視學者謂仲)
(春合舞季春合樂仲秋合聲於此之時天子親往視學也大昕鼔徵者謂視學之晨大猶初也昕猶明也徵猶)
(召也謂初始昕明擊鼓以召學士所以警衆者初昕擊鼔警動衆人令早起也衆至然後天子至者衆人既聞)
(鼔聲而起先至會聚之處然後天子始至尊者體盤故也乃命有司行事興秩節者天子既至乃命遣有司行)
(此釋奠之事興舉也秩常也節禮也謂興舉尋常舊禮以祭先師先聖焉有司則詩書禮樂之教官也有司卒)
(事反命者卒事謂終卒釋奠之事行事畢而反命於天子于時天子視學在虞庠之中有司釋奠既畢天子乃)
(從虞庠入反於國明日乃之東序而養老故云始之養也適東序釋奠於先老者若其尋常視學則於東膠中)
(唯行養老之禮若始立學既視學畢則適之養老之處東序之中天子親自釋奠於先世之老遂設三老五更)
(羣老之席位焉者禮先老畢遂之於東序中設三老五更羣老之席位焉若非始立學則不釋奠於先老也適)
(饌省醴養老之珍具者布席既畢天子親適陳饌之處省視醴酒并省視養老之珍具遂發咏焉者省具既畢)
(出迎三老五更將入門之時遂作樂聲發其歌咏以樂納之也退脩之以孝養者謂三老五更入而即位於西)
(階下天子乃退酌醴獻之以脩行孝養之道也反登歌清廟者反謂反席三老五更羣老初受獻畢皆立於西)
(階下東面今皆反升就席乃使工登堂上西階北面歌清廟之詩以樂之也云既歌而語以成之也者謂既歌)
(清廟之後則至旅酬之節語謂談說善道以成就天子養老之義也言父子君臣長幼之道者所談說善言論)
(父子君臣長幼尊卑上下之道理也合德音之致者德音謂歌清廟之詩文王道德之音致謂致極也言說父)
(子君臣長幼之道理合會清廟文王道德音聲理之至極也禮之大者也言登歌清廟語說父子君臣之道是)
(禮之大者也下管象舞大武者謂登歌之後笙入立於堂下象謂象武王伐紂之樂堂下管中奏此象武之曲)
(庭中舞此大武之舞大武即象也變文耳大合衆以事者衆謂大會聚學士以登歌下管之事逹有神者謂歌)
(舞其樂明逹上天授命周家之有神也興有德者興謂發起文王武王之有德使衆前歌後舞也正君臣之位)
(貴賤之等焉者登歌清廟文王詩也君詩在上下管象是武王詩臣詩在下是正君臣之位貴賤之等也而上)
(下之義行矣者既以此教上下衆知之是上下之義行於衆庶也有司告以樂闋者闋終也謂養老之末無筭)
(樂之終也有司告王以樂終王乃命公侯伯子男及羣吏者於時諸侯及鄉遂之吏在此席王燕末乃告之令)
(其養老幼也曰反養老幼于東序者此則王所告諸侯之辭也令其各反其國養老幼如我於東序之禮也終)
(之以仁也者謂仁恩王家恒自養老自仁恩也又令諸侯州里而行養老是終之以仁謂仁恩之心也注正義)
(曰經云大昕昕明也恐是盛明之時故云早昧爽之前凡物以初為大以末為小必知早昧爽者以云鼔徵衆)
(至然後天子至若其盛明始召學士則晚矣秩常也釋詁文也云舉常禮祭先師先聖者此謂因大合樂之時)
(在虞庠之中祭先師先聖也若四時常奠各於其學之中又不祭先聖也云視學觀禮耳非為彼報也者觧天)
(子不親釋奠之意所以視學者觀看有司行禮耳非是為彼學士而報先聖先師也言凡大合樂必遂養老者)
(為其養老是以往焉大合樂者鄭前注春合舞秋合聲為大合樂其寔月令季春合樂亦是也云言始始立學)
(也者以上文稱云始立學故以此始為始立學若然始立學則之養老而尋常視學則不養老何得云凡大合)
(樂必遂養老者然此云始之養也為下釋奠於先老之學故云始立學也若非始立學之後則視學凡養老於)
(東膠不釋奠於先老也皇氏云若尋常視學則飬老於東膠若始立學則養老於東序以為周立三代之學又)
(立周之大學於東謂之東膠立小學於西郊謂之虞庠故以東膠别也三老五更各一人蔡邕以為更字為叟)
(叟老稱又以三老為三人五更為五人非鄭義也今所不取云皆年老更事致仕者三老亦有更名五更亦有)
(老稱但尊此老名特屬三老耳以其天子所父兄事故知致仕者知天子以父兄養之者以天子冕而總干而)
(舞執醬而饋是父兄事也云取象三辰五星者三辰謂日月星五星謂東方歲星南方熒惑西方大白北方辰)
(星中央鎮星其三辰之星者二十八宿及諸星也云三老如賓五更如介者案鄉飲酒注敷席賓席牖前南面)
(介席西階上東面是也云羣老如衆賓必也者三老既如賓五更既如介矣故羣老如衆賓以其無文故云必)
(也案鄉飲酒注席衆賓於賓之西南面各特焉是也發咏至樂闋者此文承設席省醴之後而云發咏以大射)
(之禮約之當納賓之節案大射賓入及庭奏肆夏此養老既尊故用兩君敵禮入門即奏肆夏故仲尼燕居云)
(入門而縣興是也云退修之謂既迎而入獻之以醴者謂迎老更就位主人乃退酌醴獻之也知反就席乃席)
(工於西階上者約鄉飲酒禮文知之也案鄉飲酒登歌之後乃下管間歌合樂之後樂正告云正歌偹定本云)
(正歌云工歌偹誤也工當為正也云歌偹而旅者案鄉飲酒之禮告正歌偹後作相為司正賓取觶酬主人主)
(人酬衆賓是歌偹而旅酬也旅酬之時則語說合於樂之所美以成其意者觧經合德音之致樂之所美謂清)
(廟之詩所美文王有君臣父子長幼之德今於旅之時論說君臣父子之道合會清廟所美之事以成就其升)
(歌清廟之意案詩維清奏象舞是武王作樂稱象也故左傳云見舞象箾南籥必知此是武王伐紂樂者以上)
(文云登歌清廟此云下管象下云正君臣之位上下之義故知此象為武王樂在堂下也云師樂為用前歌後)
(舞者今文是泰誓之文也由清廟與武也者登歌清廟下管象父詩在上子詩在下故得正君臣之位貴賤之)
(等也此所告者謂無筭樂者以上云登歌清廟次下管象此云告以樂闋下即云王乃命諸侯反養老是燕末)
(之事故知樂闋者謂無筭樂也經云乃命公侯伯子男又云及羣吏諸侯既為畿外故知羣吏為畿内鄉遂之)
(官也云各反養老如此禮是終其仁心者此是王命諸侯羣吏使之養老如此禮謂如王家於東序之禮是終)
(竟其仁心也云孝經說以下者孝經援神契文云諸侯歸各帥於國者諸侯還歸帥行於國云大夫勤於朝者)
(大夫勤力行之於朝云州里&KR1710;於邑者州長里宰之官希&KR1710;慕仰行之於邑是也謂此在下奉行在上之事也)
是故聖人之記事也慮之以大注謂先本於孝弟之道
愛之以敬注謂省其所以養老之具行之以禮注謂親
迎之如見父兄脩之以孝養注謂親獻之薦之紀之以
義注謂既歌而語之終之以仁注謂又以命諸侯歸於
國復自行之疏(正義曰此一節是第四節中之下節申說視學養老之義是故聖人之記事也)
(者方釋養老之義記事謂聖人親行養老之禮記序前代之事也慮之以大者先觧初將謀慮養老之時也慮)
(謀也大謂孝弟也言謀慮於養老之事是本於孝弟故也故云慮之以大也愛之以敬者觧適饌省醴是愛而)
(又敬之也行之以禮者觧遂發咏焉而自迎之如見父兄之禮也脩之以孝養者觧既迎又親獻醴薦饌是脩)
(以孝養故也紀之以義者觧既歌而語是紀錄德音之義亦存天下之大義也終之以仁者觧樂闋而又命諸)
(臣令歸國各行此禮是終之以仁心也)是故古之人一舉事而衆皆知其
德之備也古之君子舉大事必慎其終始而衆安得不
喻焉注言其為之本末露見盡可得而知也喻猶曉也
兌命曰念終始典于學注兌當為說說命書篇名殷高
宗之臣傅說之所作典常也念事之終始常於學學禮
義之府音義(兌注作說同音悦)疏(正義曰此亦是第四節中之下節覆說養老而在下衆庶)
(知道德之偹其在學乎一舉事而衆皆知其德之備者謂一舉養老之事以示於下而衆皆知其在上道德備)
(具其偹具者則上慮之以大愛之以敬行之以禮之屬是也古之君子舉大事必慎其終始者大事謂養老初)
(則慮之以大是慎其始末則終之以仁是慎其終也而衆安得不喻焉聖人養老既慎其本末終始一一露見)
(盡以示衆庶而衆何得不曉喻焉言衆皆曉喻養老之德也兑命曰念終始典于學者兑命尚書篇名殷高宗)
(之臣傅說所作錄記者既美養老終始而衆得曉喻是由學而来故引兑命學為可重之事以結之云念終始)
(者言人君念錄事之終始常在於學中念之以學為禮義之府故聖人於中而行養老之禮是念終始常於學)
(也注正義曰案尚書序云高宗夢得說得諸傅巖作說命三篇故知兑當為說也典常也釋詁文)
世子之記曰朝夕至于大寢之門外問于内豎曰今日
安否何如注朝夕朝朝暮夕也日中又朝文王之為世
子非禮之制世子之禮亾言此存其說音義(朝夕之朝直遥反旦)
(曰朝暮曰夕舊如字朝朝上如字下文朝夕之食上同下直遥反)内豎曰今日安世子
乃有喜色其有不安節則内豎以告世子世子色憂不
滿容注色憂憂淺也不及文王行不能正履内豎言復
初然後亦復初朝夕之食上世子必在視寒煖之節食
下問所膳羞必知所進以命膳宰然後退注羞必知所
進必知親所食音義(上時掌反)若内豎言疾則世子親齊玄
而養注親猶自也養疾者齊玄玄冠玄端也音義(齊側皆反)
(注同)膳宰之饌必敬視之注疾者之食齊和所欲或異音
義(齊才細反和胡臥反)疾之藥必親嘗之注試毒味也嘗饌善則
世子亦能食注善謂多於前嘗饌寡世子亦不能飽注
又不及武王一飯再飯以至於復初然後亦復初注復
常所服疏(正義曰此第五節也以文王為世子是聖人之法也不可以為常行故此記尋常世子之)
(禮也則世子親齊玄而養者内豎既言有疾則世子親自齊戒衣玄冠玄端而養也注正義曰經云親齊恐是)
(世子親視齊戒之事非身自為故云親猶自也以其玄冠而養是世子自養故知齊是世子自齊也云齊玄玄)
(冠玄端也者以經直云齊玄故知冠衣皆玄也是以為玄冠玄端此則齊服故玉藻云玄冠丹組纓諸侯之齊)
(冠也玄冠綦組纓士之齊冠也玄端其衣則緇布衣也謂之端者端正也其制正幅𬒮二尺二寸祛尺二寸鄭)
(注玉藻云天子諸侯玄端朱裳大夫素裳士冠禮上士玄端玄裳中士玄端黃裳下士玄端雜裳齊必用玄者)
(是隂之色隂氣静齊亦静故用玄也)
禮記注疏卷二十
禮記注疏卷二十考證
文王世子食上必在視寒煖之節○(臣召南)按應接連
前文舊本相沿誤提行寫
君王其終撫諸注言君王則受命之後也疏謂受命六
年之後也○(臣召南)按作記者追述之辭猶之言王
季言文王亦追稱也鄭注謂是受命之後大誤文王
終身服事何嘗一日稱王雅頌所云受命皆追叙之
文溯王業所由成耳謂文王受命七年而崩者漢儒
之陋也孔穎逹疏尚書泰誓謂文王非及身改正朔
所見甚明何此疏復惑於鄭注哉
我百爾九十吾與爾三焉注文王以勤憂損壽武王以
安樂延年○(臣召南)按鄭注大謬孔疏又引無逸篇
證之無逸篇正言文王以憂勤得壽何謂損壽乎詩
云執競武王無競惟烈又曰豐水有芑武王豈不仕
詒厥孫謀以燕翼子古聖人未有不以憂勤治天下
者也
文王之為世子也注題上事○陳澔集說引王氏謂此
句衍文(臣召南)按此與教世子及周公踐阼當是古
人竹簡記事之後自標識其目鄭注是也
春誦夏弦大師詔之○(臣召南)按大師即周禮大師掌
六律六同以合隂陽之聲者鄭注不言以可知也誦
謂樂歌即大師職教六詩以六德為之本也弦謂以
絲播其聲以六律為之音也
凡釋奠者必有合也注當與鄰國合也○一說合即合
樂有國故則否謂國有凶荒之故但釋奠而不合樂
以下文推之似較鄭注為順
凡語於郊者(至)取爵於上尊也○陳祥道曰諸侯之學
小學在内大學在外故王制言小學在公宫南之左
大學在郊以其選士由内以升於外然後逹於京故
也天子之學小學居外大學居内故文王世子言凡
語於郊者於成均取爵於上尊以其選士由外以升
於内然後逹於朝故也又曰董仲舒以成均為五帝
之學大戴賈誼有帝入五學之說鄭謂周有四郊之
虞庠王肅謂辟廱即明堂皆不可考也
其在外朝則以官司士為之注疏按周禮司士掌正朝
儀之位王族旅士虎士在路門之右南面太僕從者
在路門之左南面是在路門外也○(臣召南)按此文
有脱誤正朝儀之位下當有三公北面東上孤東面
北上卿大夫西面北上十八字太僕從者之上脱大
僕大右四字又旅士係故士之訛
庶子治之疏然此句應承第二條前臣有貴者以齒之
下○(臣召南)按此疏言經文脱簡足以補注所不及
遂設三老五更羣老之席位焉注三老五更各一人也
疏○(臣召南)按以東漢事證之一人為三老一人為
五更鄭注自確疏引蔡邕說非也
禮記注疏卷二十考證
