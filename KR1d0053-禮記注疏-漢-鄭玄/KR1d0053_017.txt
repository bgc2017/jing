禮記注疏卷十七
漢鄭氏注唐陸德明音義孔穎達疏
月令
季秋之月日在房昏虚中旦柳中注季秋者日月會於
大火而斗建戌之辰也疏(正義曰三統歷九月節曰在氐五度昏虚二度中去曰九)
(十七度旦張初度中九月中日在房五度昏危三度中去日九十三度旦張十八度中案元嘉歷九月節日在)
(亢一度昏牛八度中旦井二十九度中九月中曰在氐七度昏女十一度中旦柳十二度中)其日庚
辛其帝少皥其神蓐收其蟲毛其音商律中無射其數
九其味辛其臭腥其祀門祭先肝注無射者夾鐘之所
生三分去一律長四寸六千五百六十一分寸之六千
五百二十四季秋氣至則無射之律應周語曰無射所
以宣布喆人之令德示民軌儀音義(射音亦喆貞列反)疏(注正義曰)
(案夾鐘之律長七寸二千一百八十七分寸之千七十五下生者三分去一今夾鐘七寸取六寸三分去一有)
(四寸在夾鐘以一寸為二千一百八十七分今更三分之則一寸者分為六千五百六十一分夾鐘二千一百)
(八十七分寸之千七十五者又三分之則為三千二百二十五其夾鐘整寸有六千五百六十一又以三千二)
(百二十五益之總為九千七百八十六分三分去一則去三千二百六十二餘有六千五百二十四在故云無)
(射律長四寸六千五百六十一分寸之六千五百二十四也引周語曰以下者證無射之義云宣布喆人之令)
(德示民軌儀者案周語注云乾上九用事無射陽氣上升隂氣收藏萬物無射者也喆人后稷布其德教示以)
(法儀當及時銍穫而收藏之)鴻鴈來賓爵入大水為蛤鞠有黃華豺
乃祭獸戮禽注皆記時候也來賓言其客止未去也大
水海也戮猶殺也音義(來賓高誘注吕氏春秋則云賓雀與鄭異蛤古答反鞠本又作)
(菊九六反豺音柴戮音六本或作僇)疏(注正義曰上仲秋直云鴻鴈來今季秋云來賓以仲秋初來則過去)
(故不云賓今季秋鴻鴈來賓者客止未去也猶如賓客故云客止未去也大水海也者案國語云雀入於海為)
(蛤故知大水是海也云戮猶殺也者以經祭獸戮禽禽獸皆殺之但殺獸而又陳戮禽則殺之而已不以為祭)
(故直云戮禽此亦互文也禽獸初得皆殺而祭之後得者殺而不祭也)天子居總章右个
乘戎路駕白駱載白旂衣白衣服白玉食麻與犬其器
廉以深注總章右个西堂北偏是月也申嚴號令注申
重音義(重直用反)命百官貴賤無不務内以會天地之藏無
有宣出注内謂收歛入之也會猶聚也疏(正義曰於此月之時勑命)
(百官貴之與賤無不務内内謂收歛其物言貴之與賤無有一人不勤務收歛内物以會天地之藏者會猶趣)
(也言心皆趣嚮天地所藏之事謂心順天地以深閉藏也無有宣出者以物皆收歛時又閉藏無得有宣露出)
(散其物以逆時氣)乃命冡宰農事備收注備猶盡也舉五榖之
要注定其租稅之簿音義(簿步古反徐步各反)藏帝籍之收於神
倉祗敬必飭注重粢盛之委也帝籍所耕千畝也藏祭
祀之榖為神倉祗亦敬也音義(收如字又守又反委紆偽反)疏(正義曰帝)
(籍者供上帝之籍田也神倉者貯祀鬼神之倉也言天子於此月命冡宰藏此帝籍所收禾榖於此神倉之中)
(當須敬而復敬必使飭正注正義曰委謂委積之物重此粢盛委積之物故内於神倉公羊傳桓十四年御廩)
(災御廪者何粢盛委之所藏皇氏云委謂輸也其義非云帝籍所耕千畆者鄭康成云籍之言借也借民力所)
(治之田也祭義云天子為籍千畆冕而朱紘躬秉耒祭統云天子親耕於南郊是籍田在南郊也云藏祭祀之)
(穀為神倉者以其供神之物故曰神倉祗亦敬者經有敬字祗又訓為敬故云祗亦敬言敬者恒以敬敬為心)
(不有怠慢也)是月也霜始降則百工休注寒而膠漆之作不
堅好也疏(正義曰上文自申嚴號令至祗敬必飭論務内必須敬愼從此霜始降至習吹論霜降寒)
(來人皆入室又為饗帝當習吹順時氣習吹雖與入室不同但饗帝大事則須更云是月故習吹之事附於入)
(室之下自大饗帝至無有所私論大饗明堂及嘗犧牲告備併諸侯來歲之制稅民輕重貢賦之數皆大事相)
(連事異於上故言是月天子乃教田獵及祭禽於四方論順時田獵以習兵戎事異於前故言是月草木黃落)
(至供養之不宜論草木黃落蟄蟲閉戸斷決獄刑收減禄秩事異於前故又言是月天子以犬當稻先薦寢廟)
(事重故特言是月也)乃命有司曰寒氣總至民力不堪其皆入室
注總猶猥卒音義(猥卒温罪反下七忽反)上丁命樂正入學習吹
注為將饗帝也春夏重舞秋冬重吹也音義(吹昌睡反注同為于)
(偽反下文縣為注主為又為同)疏(注正義曰以下有饗帝之文此有習吹之事故云為將饗帝其習舞吹必)
(用丁者取其丁壯成就之義欲使學者藝業成故也)是月也大饗帝注言大饗者
遍祭五帝也曲禮曰大饗不問卜謂此也疏(注正義曰若祭一帝)
(之時則禮器謂之饗帝今云大饗故知徧祭五帝也此大饗與帝連文故謂祭天禮器大饗其王事與彼下云)
(三牲魚腊九州之美味是四方助祭之物故以大饗為祫也與此不同引曲禮云大饗不問卜謂此者以曲禮)
(大饗不云帝此云大饗帝不云不問卜恐是别事諸儒多以為疑故鄭執之云曲禮所云謂此也鄭必知曲禮)
(大饗非指袷祭必是此大饗帝者以周禮祀大神饗大鬼帥執事而卜曰若祫祭不得云不問卜也此謂五帝)
(皆饗莫適卜可從故知不問卜謂此也)嘗犧牲告備于天子注嘗者謂嘗
羣神也天子親嘗帝使有司祭于羣神禮畢而告焉疏
(正義曰嘗犧牲者謂嘗祭羣神以犧牲於時有司嘗祭其事旣畢告祭備具於天子也注正義曰此犧牲之文)
(繼饗帝之下知非欲鄉帝之時使有司展犧牲告其備具而云嘗謂嘗羣神者以四月大雩以祈榖實雩上帝)
(之後云雩祀百辟卿士是雩帝之外别雩羣神九月大饗以報功明饗帝之外亦饗羣神故知此嘗嘗羣神云)
(使有司祭於羣神者以其經云告備于天子故知是有司帝是尊神故知天子親祭經云饗帝鄭云天子親嘗)
(者嘗是秋祭之名因經有嘗犧牲之文雖天子亦曰嘗以秋物新成故也)合諸侯制百縣為
來歲受朔日與諸侯所稅於民輕重之法貢職之數以
遠近土地所宜為度以給郊廟之事無有所私注秦以
建亥之月為歲首於是歲終使諸侯及鄉遂之官受此
法焉合諸侯制者定其國家宫室車旗衣服禮儀也諸
侯言合制百縣言受朔日互文也貢職所入天子凡周
之法以正月和之正歲而縣於象魏音義(合諸侯制絶句縣音玄)
疏(正義曰合諸侯制者秦十月為歲首此月歲之終也將入新歲故此合諸侯之法制又命百縣為來歲受)
(朔曰之政令并授諸侯所税於民輕重之法貢職之數天子有朔日政令諸侯所稅民輕重之法貢職之數皆)
(天子制之百縣此月來受處分故云受朔與諸侯所税於民輕重之法貢職之數皆天子之制言與者兼事之)
(辭以遠近土地所宜為度者言定税輕重入貢多少皆以去京遠近之差土地所宜之物為節度無有所私者)
(言既給郊廟重事其百縣等物無得有所偏私不如法制也注正義曰案史記秦文公獲黑龍自為水瑞命河)
(為德水以十月為歲首云定其國家宫室車旗衣服禮儀者此皆周禮典命文也彼注云國家國之所居謂城)
(方也云互文者諸侯言合制則百縣亦合制百縣言來歲受朔日則諸侯亦來歲受朔日也故云互文諸侯謂)
(畿外國百縣謂鄉遂云貢職謂所入天子者以經云税於民輕重之法又云貢職之數其文既重故知税於民)
(者是積貯本國貢職之數者是輸納天子云周之法以正月和之者案太宰職正月之吉始和布治于邦國都)
(鄙云正歲而縣於象魏者小宰職云正歲縣治象之法于象魏是也)是月也天子乃教於
田獵以習五戎班馬政注教於田獵因田獵之禮教民
以戰法也五戎謂五兵弓矢殳矛戈戟也馬政謂齊其
色度其力使同乘也校人職曰凡軍事物馬而頒之音
義(殳音殊矛亡侯反度大各反乘繩證反校戸校反頒音班)疏(正義曰天子乃教於田獵者天子於此隂)
(殺之時乃教人以戰法於田獵之事謂因田獵而教之也以習五戎者謂於田獵之時令人習用五種兵戎之)
(器班馬政者謂班布乘馬之政令注正義曰知五戎是五兵者以别云班馬政則五戎非馬也下文云七騶咸)
(駕則知五戎非五戎車也且車不須更習故知五戎五兵也案周禮司兵掌五兵鄭司農注五兵者戈殳戟酋)
(矛夷矛後鄭又注云步卒之五兵則無夷矛而有弓矢如鄭所云則此注據步卒五兵弓矢一也殳長丈二二)
(也矛長二丈三也戈長六尺六寸四也戟長一丈六尺五也此随便而言不依周禮長短之次也云馬政謂齊)
(其色度其力者案毛詩傳云宗廟齊亳尚純也戎事齊力尚強也田獵齊足尚疾也此對文言之則戎事齊力)
(故校人職云凡軍事物馬而頒之注云物馬齊其力但戎事以力為主耳亦須齊色故詩云駟騵彭彭是齊色)
(也)命僕及七騶咸駕載旌旐授車以級整設于屏外注
僕戎僕及御夫也七騶謂趣馬主為諸官駕說者也旣
駕之又為之載旌旗司馬職曰仲秋教治兵如振旅之
陳辨旗物之用王載大常諸侯載旂軍吏載旗師都載
旜鄉遂載物郊野載旐百官載旟是也級等次也整正
列也設陳也屏所田之地門外之蔽音義(騶側求反載丁代反又如)
(字注同旐音兆級九立反趣七住反又七走反說始銳反陳直覲反大音太旟音餘)疏(正義曰前旣班馬政)
(乃命戎僕御夫及七騶等皆以馬駕車又載旌旐既畢授此七戎之車以其尊卑等級正其行列設於軍門屏)
(之外東西廂以為行陳於是司徒在兩行之間北面誓之或者屏之外左右六軍嚮南而陳司徒於陳前北面)
(誓之也注正義曰案周禮戎僕掌馭戎車故知僕是戎僕也以其教戰故不用田僕云及御夫者案周禮馭夫)
(掌馭從車使車注云從車戎路田路之副也使車驅逆之車故知及御夫也云七騶謂趣馬主為諸官駕說者)
(案周禮趣馬職云掌駕說之頒謂第次也是貴賤等列故云為諸官駕說也七騶者皇氏云天子馬有六種種)
(别有騶則六騶也又有總主之人并六騶為七故為七騶引司馬職以下者證九旗之異也載旌旐者課舉以)
(言之案周禮司常云日月為常交龍為旂通帛為旜雜帛為物熊虎為旗鳥隼為旟龜蛇為旐全羽為旞折羽)
(為旌及國之大閱贊司馬頒旗物王建大常諸侯建旂孤卿建旜大夫士建物師都建旗州里建旟縣鄙建旐)
(道車載旞斿車載旌注云師都六鄉六遂大夫也州里縣鄙鄉遂之官互約言之則州里謂鄉中之州長黨正)
(族師遂中里宰鄰長也縣鄙者遂中縣正鄙師酇長及鄉之閭胥比長也道車象路也視朝行道斿車木路也)
(王以田以鄙此是仲冬大閱之時各象治民之事空習其事故所建旌旗不如仲秋治兵實出軍之事故鄭注)
(大司馬云空辟實也言大閱是空治兵是實故云空辟實實者則此所引司馬職仲秋治兵是也案司馬職云)
(王載大常諸侯載旂軍吏載旗師都載旜鄉遂載物郊野載旐百官載旟注軍吏諸帥也師都遂大夫也鄉遂)
(鄉大夫也或載旜或載物衆屬軍吏無所將也郊謂鄉遂之州長縣正以下也野謂公邑大夫載旐者以其將)
(羡卒也百官卿大夫也載旟者以其屬衛王也案周禮云鄉遂今此注師遂載物者轉寫誤也旣以師都為遂)
(大夫載旜無容故違周禮云鄉遂載物然王侯所載與仲冬大閱同尊故不變也其餘則異隨時事也以其出)
(兵教戰故無道車斿車也其王建大常皆乘戎路異於在國也故司常注云玉路金路不出春教振旅者以陽)
(氣方長兵宜止息也夏教茇舍者以草木茂盛故教以茇舍秋教治兵者以殺氣方盛則弭邪惡故教兵冬教)
(大閱者以冬閉無事備習威儀故因其田獵教以簡閱云屏所田之地門外之蔽者案詩傳云揭纏旃以為門)
(驅而入擊則不得入旣門外驅車則不得有屏此門外之屏者蓋車入之時則去屏無事之時則設屏也)司
徒搢扑北面誓之注誓衆以軍法也音義(搢如字又音箭扑普卜反)
疏(正義曰司徒地官掌邦教教誓者也故司徒職云施十有二教八曰以誓教恤則民不怠司馬職云遂以)
(蒐田有司表貉誓民鄭云有司大司徒也掌大田役治徒庶之政令誓民誓以犯田法之罰也誓曰無干車無)
(自後射案於經注則司徒主誓今田獵出軍亦於所獵之地而搢扑北面誓之也搢插也注正義曰軍法之誓)
(有異田獵之誓則云無干車如蒐田之法也今比大閱之誓以依軍法故司馬中冬大閱云羣吏聽誓于陳前)
(斬牲以左右徇陳曰不用命者斬之鄭注云凡誓之大略甘誓湯誓之屬是也今又案經注則軍法之誓必斬)
(殺也其誓尚書甘誓云左不攻于左右不攻于右予則孥戮汝之屬是也然鄭注司馬中冬大閱引此九月季)
(秋之令將為大閱之誓而云作月令者說季秋之政於周為中冬失之矣而今在此不非之者緣已非於彼不)
(復重言於此也而注旌旗不作冬法而依秋禮言之者此文記者雖誤將作周中冬而文既在夏秋故因言秋)
(禮也熊氏以為此文載旌旐故解為中秋治兵大司馬有羣吏聽誓故引此司徒北面以誓證為中冬兩解其)
(義俱得通也)天子乃厲飾執弓挾矢以獵注厲飾謂戎服尚
威武也今月令獵為射音義(挾子協反又音協)疏(注正義曰厲飾謂嚴厲武)
(猛容飾定夲飾謂容飾也俗本作飭非也熊氏云謂戎服者韋弁服也以秋冬之田故韋弁服若春夏則冠弁)
(服故司服云凡甸冠弁服義或然也)命主祠祭禽于四方注以所獲禽祀
四方之神也司馬職曰羅弊致禽以祀祊音義(祊鄭注周禮音)
(方)疏(正義曰謂獵竟也主祠謂典祭祀者也禽者獸之通名也四方四方有功於方之神也四時田獵皆)
(祭宗廟而分時各以為主也春時土方施生獵則祭社為主也夏時陰氣始起象神之在内獵則祭宗廟為主)
(也秋時萬物以成獵則以報祭社及四方為主也冬時萬物衆多獵則主用衆物以祭宗廟而亦報於物有功)
(之神於四方也此天子獵既畢因命典祀之官取田獵所獲之禽還祭於郊以報四方之神也冬臘何知亦然)
(案鄭注秋獮祀方云秋田主祭四方報成萬物詩曰以社以方傳云方迎四方氣於郊也鄭又云秋祭社與四)
(方為五穀成熟報其功也又司馬冬狩云致禽饁獸于郊入獻禽以享烝鄭云冬田主用祭物多衆得取也致)
(禽饁獸于郊聚所獲禽因以祭四方神於郊也月令季秋天子既田命主祠祭禽四方是也入又以禽祭宗廟)
(案於經注更相引證如可見矣其祭四方但用此禽又用别牲故甫田云與我犧羊以社以方是也此祀四方)
(者謂四方五行之神也)是月也草木黃落乃伐薪為炭注伐木必
因殺氣音義(炭吐旦反)蟄蟲咸俯在内皆墐其戸注墐為塗
閉之辟殺氣音義(墐其靳反辟音避)疏(正義曰俯垂頭也墐塗也前月但藏而坏戸至)
(此月旣寒故垂頭嚮下以隨陽氣陽氣消沈在下也而又塗塞其戸穴以避地上陰殺之氣也)乃趣獄
刑毋留有罪注殺氣已至有罪者卽決也音義(趣音促又七住)
(反)收禄秩之不當供養之不宜者注天氣殺而萬物咸
藏可以去之也禄秩之不當恩所增加也供養之不宜
欲所貪耆熊蹯之屬非常食音義(當丁浪反注同供養九用反下餘亮反注)
(同去起呂反耆市志反熊乎弓反蹯音煩)疏(正義曰春夏陽氣寬施許人主從時雖禄秩不當亦所權許今)
(秋陰氣急歛禁罰必當是舂夏所權置者今悉收停之也禄秩不當謂彼人不應得禄而主恩私與之者供養)
(不宜謂非常之膳求不可得者也)是月也天子乃以犬嘗稻先薦寢廟
注稻始熟也季秋行夏令則其國大水冬藏殃敗民多
鼽嚏注未之氣乘之也六月宿直東井氣多暑雨音義
(鼽音求說文云病塞鼻室嚏丁計反)疏(正義曰其國大水天災冬藏殃敗地災民多鼽嚏人災)行冬
令則國多盗賊邊竟不寧土地分裂注丑之氣乘之也
極陰為外邊竟之象也大寒之時地隆坼也音義(竟音境注)
(及後同隆六中反坼丑白反)疏(正義曰國多盗賊邊竟不寧人災土地分裂地災注正義曰以十一月一)
(陽生十二月二陽生陽在内伏於地下四陰在地上故云極陰為外也)行春令則煖風來
至民氣解惰注辰之氣乘之也巽為風音義(煖乃管反又許元反)
(解古買反惰徒卧反)師興不居注辰宿直角角主兵不居象風行
不休止也疏(正義曰煖風來至天災民氣解惰師興不居人災)
孟冬之月日在尾昏危中旦七星中注孟冬者日月會
於析未之津而斗建亥之辰也音義(析思歴反)疏(正義曰案三統歷十)
(月節日在尾十度昏危十四度中去日八十九度旦翼初度中十月中日在箕七度昏室十度中去日八十六)
(度旦軫五度中案元嘉歷十月節日在心二度昏危一度中旦張八度中十月中日在尾十二度昏危十三度)
(中旦翼八度中)其曰壬癸注壬之言任也癸之言揆也日之行
冬北從黑道閉藏萬物月為之佐時萬物懷任於下揆
然萌芽又因以為日名焉其帝顓頊其神玄冥注此黑
精之君水官之臣自古以來著德立功者也顓頊高陽
氏也玄冥少皥氏之子曰脩曰熙為水官音義(顓音專頊音許)
(玉反冥亡丁反少昊之二子修及熙為玄冥玄冥水官)疏(注正義曰案五帝德云顓頊高陽氏姬姓也又)
(帝王世紀云生十年而佐少皥十二年而冠二十年而登帝位在位七十八年而崩以水承金也云玄冥少皥)
(氏之子曰脩曰熙者案昭二十九年左傳云少皥氏有子曰脩曰熙又云脩及熙為玄冥是相代為水官也)
其蟲介注介甲也象物閉藏地中龜鼈之屬音義(鼈必滅反)
其音羽注三分商去一以生羽羽數四十八屬水者以
為最清物之象也冬氣和則羽聲調故樂記曰羽亂則
危其財匱音義(匱其位反)疏(注正義曰商數七十二三分之每一分有二十四去其二十四)
(餘有四十八故羽數四十八也其數既少故為最清清者最賤物比於人亦為賤故云物之象也)律中
應鐘注孟冬氣至則應鐘之律應應鐘者姑洗之所生
三分去一律長四寸二十七分寸之二十周語曰應鐘
均利器用俾應復音義(應應對之應注同)疏(注正義曰姑洗之律長七寸九分寸)
(之一三分去一則六寸去二寸有四寸在餘有整一寸九分寸之一更三分一寸為二十七分九分寸之一為)
(三分并二十七分總為三十分三分去一去其十分餘有二十分在故云應鐘律長四寸二十七分寸之二十)
(也引周語以下者證應鐘之義案春秋說云應其鐘注云應鐘應其種類律歴志應鐘言陰氣應無射該藏萬)
(物而雜陽閡種注閡藏塞也陰雜陽氣藏塞為萬物作種晉灼曰外閉曰閡以此言之云應其種類正謂應無)
(射也云均利器用俾應復者案周語注坤六三用事應當也言陰當代陽用事百物可種藏則均利百工之器)
(俾應復者陰陽用事終而復始也)其數六注水生數一成數六但言六
者亦舉其成數其味鹹其臭朽注水之臭味也凡鹹朽
者皆屬焉氣若有若無為朽音義(朽許九反本亦作㱙字林云㱙腐也說文)
(云㱙或為朽字)其祀行祭先腎注冬陰盛寒於水祀之於行從
辟除之類也祀之先祭腎者陰位在下腎亦在下腎為
尊也行在廟門外之西為軷壤厚二寸廣五尺輪四尺
祀行之禮北面設主于軷上乃制腎及脾為俎奠于主
南又設盛于俎東祭肉腎一脾再其他皆如祀門之禮
音義(辟必亦反又婢亦反軷步曷反壤如丈反厚戸豆反廣古曠反)疏(注正義曰知行在廟門外之西)
(者約檀弓云毁宗躐行自此以下皆中霤禮文廣五尺輪四尺者謂軷壇東西為廣南北為輪常祀行神之壇)
(則然若於國外祖道軷祭其壇隨路所嚮而為廣輪尺數同也案鄭注聘禮云禮畢乘車轢而遂行唯車之一)
(輪轢耳所以然者以兩輪相去八尺今軷唯廣五尺故知不兩輪俱轢云北面設主軷上者以主須南嚮故人)
(北面設之其主則鄭注大馭云蓋以菩芻棘柏為神主也)水始冰地始凍雉入大水
為蜃虹藏不見注皆記時候也大水淮也大蛤曰蜃音
義(蜃常忍反見賢遍反下注錄見同)疏(注正義曰知大水淮者晉語云雉入于淮為蜃)天子居
玄堂左个乘玄路駕鐵驪載玄旂衣黑衣服玄玉食黍
與彘其器閎以奄注玄堂左个北堂西偏也鐵驪色如
鐵黍秀舒散屬火寒時食之亦以安性也彘水畜也器
閎而奄象物閉藏也今月令曰乘軫路似當為袗字之
誤也音義(驪力知反鐵他結反軫之忍反袗之刃反)疏(正義曰春云載青旂衣靑衣服倉玉靑深)
(而蒼淺旂與衣雖人所常用不可淺深異色故同用靑也玉是自然之色不可純靑故用蒼之淺色夏云載赤)
(旂衣朱衣服赤玉與春不類者蓋以朱深而赤淺旂可用淺衣必用深故衣旂異色赤玉與蒼玉同俱是其色)
(淺也冬云載玄旂衣黑衣服玄玉者亦以黑深而玄淺旂用淺色故其色玄衣用深色故其色黑與夏亦同服)
(玄玉者玉從自然之色故其色淺而用玄玉也猶如夏云赤玉春云蒼玉相似也注正義曰鄭注云乘軫路軫)
(是車之後材路皆有軫何得云乘軫路此軫字當衣旁著㐱袗是玄色故以今月令軫字似當為袗字錯誤以)
(車旁為軫必知袗字為色者以此經云乘玄路玄袗義同故昏禮云女從者畢袗玄鄭雖以袗為同要袗是玄)
(之類)是月也以立冬先立冬三曰大史謁之天子曰某日
立冬盛德在水天子乃齊注謁告音義(先悉薦反)立冬之日
天子親帥三公九卿大夫以迎冬於北郊還反賞死事
恤孤寡注迎冬者祭黑帝叶光紀於北郊之兆也死事
謂以國事死者若公叔禺人顔涿聚者也孤寡其妻子
也有以惠賜之大功加賞音義(叶本又作汁音協禺音遇涿竹角反又作椓同)
疏(正義曰亦率羣臣至北郊迎黑帝叶光紀而顓頊玄冥配之不言諸侯亦如夏空其文也還反賞死事者)
(還於郊反亦反於朝也賞死事謂臣人有為國事死者北郊還因殺氣之盛而賞其家後也恤孤寡者恤供給)
(也孤寡即死事者妻子也財禄供給之也注正義曰舉死事之人證之也春秋左傳魯哀十一年魯師與齊戰)
(公叔務人曰上不能謀士不能死何以治民吾既言之矣敢不勉乎乃與其嬖僮汪錡赴敵皆死雖無賞賜之)
(文而亦死事之義故以證之哀二十三年晉知伯親禽顔庚注云齊大夫顔涿聚二十七年齊師將興屬孤子)
(三日朝設乘車兩馬繫五邑焉召顔涿聚之子晉曰隰之役而父死焉今君命女以是邑也服車而朝是其加)
(賞也兼平常惠賜養幼少恤孤寡亦是也)是月也命大史釁龜筴占兆審卦
吉凶注筴蓍也占兆龜之繇文也周禮龜人上春釁龜
謂建寅之月也秦以其歲首使大史釁龜筴與周異矣
卦吉凶謂易也審省錄之而不釁筮筮短賤於兆也今
月令曰釁祠祠衍字音義(釁許靳反筴初格反蓍音尸繇直又反)疏(正義曰從)
(命大史至無有掩蔽論釁祠龜筴察阿黨事異於上立冬之日故别言是月也從天子始裘至貴賤之等級論)
(天子身事及命飭百官蓋藏之事及喪紀棺椁等級以事異於上故言是月也自命工師至以窮其情論飭工)
(匠營造盡情事異於前故言是月自大飲烝至射御角力論祭祀之事勞農講武亦事異於前故更言是月自)
(乃命水虞至行罪無赦論收歛藪澤之賦必須得所勿侵削下民亦事異於前故言是月也是月大史之官釁)
(龜筴謂殺牲以血塗釁其龜及筴筴謂蓍也亦以血塗之占兆者龜之繇文非但釁此龜筴又釁此占兆繇文)
(此占兆之語蒙上釁文也審卦吉凶者卦吉凶謂易也易有六十四卦或吉或凶故云卦吉凶卦之吉凶但是)
(筴耳筴短賤於龜兆不得塗釁但省視錄之而已故云審卦吉凶卦既云吉凶明兆亦有吉凶但占兆與龜筴)
(連文故略而不言吉凶也注正義曰曲禮云筴為筮知是蓍也云占兆龜之繇文者上與龜筴不同下與卦吉)
(凶又别故言龜之繇文則占兆之書也即周禮大卜云其經皆百有二十其頌皆千有二百是也引周禮龜人)
(上春釁龜謂建寅之月秦以孟冬為歲首謂建亥月釁龜筴故云與周異也鄭之此注與周禮不同周禮云上)
(春釁龜注引月令孟冬釁祠龜策相互矣者周禮云上春釁龜明秦亦以上春釁龜秦以孟冬釁龜筴明周亦)
(孟冬釁龜筴故云相互也注周禮又云月令秦世之書亦或欲以歲首釁龜耳則與此同也謂秦十月為歲首)
(一釁而已周禮上春者亦謂夏之建寅之月但歲首一釁而已無一年兩釁之事此鄭氏注周禮别解其義也)
(今此月令之注與周禮上春釁龜以為建寅之月則此與周禮不同彼此鄭為兩解也云審省錄之而不釁筮)
(短賤於兆者以卦吉凶謂易也直言審不云釁故言審省錄之而不釁所以不釁者易是筮卦之書賤於龜之)
(書故龜繇云釁之筮書則省錄而已觀鄭注占兆釁之分明而皇氏云唯釁龜筴命大史唯占視兆書不釁與)
(鄭注違其義非也云筮短者左傳僖四年晉獻公卜驪姬不吉筮之吉公曰從筮卜人曰筮短龜長不如從長)
(杜元凱注云筮以數告故短龜以象示故長是筮短龜長之事也)是察阿黨則罪無有
掩蔽注阿黨謂治獄吏以私恩曲橈相為也音義(為于偽反)
(下為仲冬為天子皆同)疏(正義曰是察阿黨者謂當是正審察獄吏阿黨之事則在下犯罪之人獄吏不)
(能掩蔽故云無有掩蔽)是月也天子始裘注九月授衣至此可以
加裘命有司曰天氣上騰地氣下降天地不通閉塞而
成冬注使有司助閉藏之氣門戸可閉閉之窗牖可塞
塞之音義(上時掌反又如字下上世同)命百官謹蓋藏注謂府庫囷
倉有藏物音義(藏才浪反又如字)命司徒循行積聚無有不歛
注謂芻禾薪蒸之屬音義(行下孟反積聚子賜反或七柱反又才屢反仲冬同)疏
(正義曰若以易卦言之七月三陽在上則天氣上騰三隂在下則地氣下降也今十月乃云天氣上騰地氣下)
(降者易含萬物言非一槩周流六虚事無定體若以爻象言之則七月為天氣上騰地氣下降若氣應言之則)
(從五月地氣上騰至十月地氣六陰俱升天氣六陽並謝天體在上陽歸於虚無故云上騰地氣六陰用事地)
(體在下隂氣下連於地故云地氣下降各取其義不相妨也)坏城郭戒門閭脩鍵閉
愼管籥固封疆備邊竟完要塞謹關梁塞徯徑注坏益
也鍵牡閉牝也管籥搏鍵器也固封疆謂使有司循其
溝樹及其衆庶之守法也要塞邊城要害處也梁橋横
也徯徑禽獸之道也今月令疆或為璽音義(鍵其輦反又其偃反)
(籥羊灼反疆居良反注及下注同塞先代反注同塞徯上先則反下音奚徑古定反牡亡古反又茂后反搏音)
(博一本作傳直專反處尺慮反璽音徒)疏(正義曰城郭當須牢厚故言坏門閭備擬非常故云戒鍵閉或)
(有破壞故云脩管籥不可妄開故云審封疆理當險阻故云固邊竟防擬盗賊故云備要塞理宜牢固故云完)
(關梁禁禦姦非故云謹徯徑細小狹路故須塞皆隨事戒約故設文不同也注正義曰鍵牡閉牝者凡鏁器入)
(者謂之牡受者謂之牝若禽獸牝牡然管籥與鍵閉别文則非鍵閉之物故云搏鍵器以鐵為之似樂器之管)
(籥搢於鏁内以搏取其鍵也案檀弓注云管鍵也則管鍵一物此為别者熊氏云管是鍵之伴類仍非鍵也注)
(稱管鍵者以類言之若云鄰里然也管籥云搏鍵器則管籥一物義或然也而何胤云鍵是門扇之後樹兩木)
(穿上端為孔閉者謂將扃關門以内孔中案漢書五行志每云牡飛及牝亡謂失其鏁須須則牡也何胤云兩)
(邊樹木非其義也云固封疆謂使有司循其溝樹及其衆庶之守法者溝樹謂掘溝塹而種樹木也令使衆庶)
(可守之)飭喪紀辨衣裳審棺椁之薄厚塋丘壟之大小高
卑厚薄之度貴賤之等級注此亦閉藏之具順時飭正
之也辨衣裳謂襲斂尊卑所用也所用又有多少音義
(塋音營壟力勇反襲音習斂力驗反又力檢反)疏(注正義曰其衣裳襲斂多少及棺椁厚薄具在喪大記丘)
(壟小大案鄭注冢人云漢律列侯墳高四丈關内侯以下各有等差又檀弓注云墳高四尺蓋周之士制外無)
(文)是月也命工師效功陳祭器按度程母或作為淫巧
以蕩上心必功致為上注霜降而百工休至此物皆成
也工師工官之長也效功錄見百工所作器物也主於
祭器祭器尊也度謂制大小也程謂器所容也淫巧謂
奢偽怪好也蕩謂摇動生其奢淫音義(校戶教反巧如字又苦孝反注)
(同致直吏反下注同長丁丈反)物勒工名以考其誠注勒刻也刻工姓
名於其器以察其信知其不功致功有不當必行其罪
以窮其情注功不當者取材美而器不堅也音義(當丁浪反)
(注同)疏(正義曰於是之時冬閑無事百工造作器物恐為淫巧故命王師之官師長也命此工官之長效實)
(百王所造之物陳列祭器善惡按度程者謂放按此器舊來制度大小及容受程限多少毋或作為淫巧者或)
(有也勿得有作過制之巧以摇動在上生奢侈之心必功致為上者言作器不湏靡麗華侈必功力密致為上)
(又每物之上刻勒所造工匠之名於後以考其誠信與不若其用材精美而器不堅固則功有不當必行其罪)
(罰以窮其詐偽之情注正義曰百工造作器物則諸器皆營今經直主於祭故云主於祭器祭器尊也度謂制)
(大小程謂器所容者以經度程文别度是制度大小除制度之外唯有容受多少故以程為器所容也)是
月也大飲烝注十月農功畢天子諸侯與其羣臣飲酒
於大學以正齒位謂之大飲别之於他其禮亡今天子
以燕禮郡國以鄉飲酒禮代之烝謂有牲體為俎也黨
正職曰國索鬼神而祭祀則以禮屬民而飲酒于序以
正齒位亦謂此時也詩云十月滌場朋酒斯饗曰殺羔
羊躋彼公堂稱彼兕觵受福無疆是頌大飲之詩音義
(别彼列反索所百反屬之玉反下同滌大歴反場直良反躋子兮反兕除履反觵古宏反)疏(正義曰言於是)
(月之時天子諸侯與羣臣大行飲酒為饗禮以正齒位烝升也升此牲體於俎之上故云大飲烝注正義曰天)
(子諸侯與其羣臣飲酒於太學者案此大飲烝是天子之禮詩豳風躋彼公堂序諸侯之事是諸侯之禮故云)
(天子諸侯與羣臣也豳詩云躋彼公堂毛傳云公堂學校也黨正以禮屬民飲酒于序故云此飲酒於太學也)
(云以正齒位者約黨正文必約黨正者以此是孟冬黨正云國索鬼神謂蜡祭也與此同月故鄭下注引黨正)
(文亦謂此時也云烝謂有牲體為俎者案國語云王公立飫則有房烝此旣大飲饗禮當用房烝半體之俎若)
(黨正飲酒雖饗而用餚烝故宣十六年左氏云王享有體薦宴有折俎公當享卿當宴是也鄭又引黨正及詩)
(者證大飲是十月正齒位飲羣臣之事云十月滌場者謂場功畢入滌埽其場朋酒斯饗者毛傳云兩樽曰朋)
(鄭云饗謂饗禮而殺羔羊行禮之時升彼公之學校之堂舉彼兕觥之爵以罰失禮臣下慶君命受福無疆也)
天子乃祈來年于天宗大割祠于公社及門閭臘先祖
五祀注此周禮所謂蜡祭也天宗謂日月星辰也大割
大殺羣牲割之也臘謂以田獵所得禽祭也五祀門戸
中霤竈行也或言祈年或言大割或言臘互文音義(臘力)
(合反蜡仕迓反字林作䄍)疏(正義曰祈來年于天宗者謂祭日月星辰也大割祠于公社者謂大割牲以祠)
(公社以上公配祭故云公社及門閭者非但祭社又祭門閭但先祭社後祭門閭故云及臘先祖五祀者臘獵)
(也謂獵取禽獸以祭先祖五祀也此等之祭總謂之蜡若細别言之天宗公社門閭謂之蜡其祭則皮弁素服)
(葛帶榛杖其臘先祖五祀謂之息民之祭其服則黃衣黃冠鄭注郊特牲云息民與蜡異也案黨正云國索鬼)
(神而祭祀則以禮屬民而飲酒于序以正齒位則飲酒在蜡祭之後此大飲在蜡祭之前者若黨正屬民飲酒)
(在蜡之後故下云勞農以休息之注黨正飲酒是也若天子諸侯羣臣大飲在蜡祭之前故以大飲叙在祈年)
(之前然鄭為大飲之下注引黨正飲酒者證其正齒位同在此月不謂大飲即黨正飲酒也而熊氏以為大飲)
(烝在蜡之後非其義也凡蜡皆在建亥之月而皇氏以為夏殷蜡各在己之歲終若如此夏家季冬則計耦耕)
(事也修耒耜具田器不得方始勞農以休息皇氏之義非也注正義曰知此周禮所謂蜡者以郊特牲蜡者索)
(也索萬物而饗之案籥章云國祭蜡龡豳頌以息老物蜡而後息老此經亦先祭衆神乃後勞農休息文與籥)
(章相當故經廣祭衆神是周禮籥章所謂蜡祭也而熊氏皇氏皆謂周禮六樂一變而致羽物以至六變為蜡)
(祭此亦廣祭衆神故指彼一變二變而謂之蜡也然彼樂一變二變鄭自解為蜡耳非周禮正文言蜡何得云)
(周禮所謂蜡也云天宗謂日月星者以蜡祭唯公社不祭地故知祭天宗者不祭天若是祭天何須稱宗下季)
(冬云天之神是天之衆神有司中司命不稱宗明稱宗者謂日月星也案異義六宗賈逵等以為天宗三謂曰)
(月星地宗三謂泰山河海鄭玄六宗以為星也辰也司中也司命也風師也雨師也不同賈逵之義今此云天)
(宗謂日月星者尚書六宗文承肆類上帝之下凡郊天之時日月從祀故祭以日月配日月在類上帝之中故)
(六宗不得復有日月此不云六宗而云天宗與彼别也蔡邕云日為陽宗月為隂宗北辰為星宗也云臘謂田)
(獵所得禽祭者以欲臘祭之時暫出田獵以取禽非仲冬大閱之獵也左傳云唯君用鮮則天子諸侯祭用鮮)
(獸皇氏云仲秋獵得禽獸以為乾豆至臘用之其義非也云五祀門戶中霤竈行者月令合殷禮言之若周則)
(七祀云或言祈年或言大割或言臘互文者天宗公社門閭先祖五祀等皆祈年大割臘祭之事故云互文也)
(皇氏云天宗尊故云祈社是報功故云大割先祖已之親故臘祭也)勞農以休息之注黨
正屬民飲酒正齒位是也音義(勞力報反)疏(注正義曰案黨正職國索鬼神)
(而祭祀則以禮屬民此亦祭衆神之後勞農休息文正相當故云是此等休息是正齒位案雜記子貢觀蜡云)
(一國之人皆若狂者案鄉飲酒初立賓行禮至禮終說屨升堂而燕行無筭爵然則初時正齒位後則皆狂蜡)
(祭蔡邕云夏曰清祀殷曰嘉平周曰蜡秦曰臘案左傳云虞不臘矣是周亦有臘名矣)天子乃命
將帥講武習射御角力注為仲冬將大閱簡習之亦因
營室主武士也凡田之禮唯狩最備夏小正十一月王
狩音義(將帥上子匠反下色類反閱音悦狩手又反)疏(注正義曰春秋說云營室主軍士之粮云)
(凡田之禮唯狩最備者解此經孟冬云乃命將帥講武習射御言習是未正用也備擬仲冬教戰之事所須故)
(言唯狩最備謂狩禮大也故仲冬教大閱禮儀備)是月也乃命水虞漁師收水
泉池澤之賦毋或敢侵削衆庶兆民以為天子取怨于
下其有若此者行罪無赦注因盛德在水收其税孟冬
行春令則凍閉不密地氣上泄注寅之氣乘之也音義
(泄息列反下同)民多流亡注象蟄蟲動疏(正義曰凍閉不密地氣上泄地災也民多)
(流亡人災也)行夏令則國多暴風方冬不寒蟄蟲復出注己
之氣乘之也立夏巽用事巽為風音義(復扶又反)疏(正義曰國多暴)
(風方冬不寒天災也蟄蟲復出地災也)行秋令則雪霜不時注申之氣乘
之也小兵時起土地侵削注申隂氣尚微申㝛直參伐
參伐為兵音義(參所林反下同)疏(正義曰雪霜不時天災也小兵時起土地侵削人災也注)
(正義曰案春秋記云參伐主斬刈示威行伐也)
仲冬之月日在斗昏東辟中旦軫中注仲冬者日月會
於星紀而斗建子之辰也音義(辟必亦反又必狄反)疏(正義曰案律歴志云)
(仲冬之初日在斗十二度故云日在斗也三統歷大雪日在斗十二度昏壁五度中去日八十四度旦角三度)
(中冬至日在牛初度昏奎十度中去日八十二度旦亢七度中元嘉歷云大雪日在箕十度昏氐九度中旦軫)
(八度中冬至日在斗十四度昏東壁八度中晝漏四十五刻旦角七度中)其日壬癸其帝顓
頊其神玄冥其蟲介其音羽律中黃鐘其數六其味鹹
其臭朽其祀行祭先腎注黃鐘者律之始也九寸仲冬
氣至則黃鐘之律應周語曰黃鐘所以宣養六氣九德
疏(注正義曰案元命包黃鐘者始黃注云始萌黃泉中律歴志云黃者中之色君之服鐘種也又云黃五色)
(莫盛焉故陽氣始種於泉孳萌萬物為六氣元也周語曰黃鐘所以宣養六氣九德者案彼注十一月建子陽)
(氣在中六氣隂陽風雨晦眀九德金木水火土榖正德利用厚生作樂宣徧黃鐘象氣伏地物始萌所以徧養)
(六氣九功之德此養之者若施於人之六情正德天德利用地德厚生人德六府者金木水火土榖也)冰
益壯地始坼鶡旦不鳴虎始交注皆記時候也鶡旦求
旦之鳥也交猶合也音義(壯莊亮反曷本亦作鶡同戶割反鶡旦鳥名)天子
居玄堂大廟乘玄路駕鐵驪載玄旂衣黑衣服玄玉食
黍與彘其器閎以奄注玄堂大廟北堂當大室飭死事
注飭軍士戰必有死志疏(正義曰事異前也因殺氣之盛以飭軍士使戰者必有死)
(志故曰飭死事也)命有司曰土事毋作愼毋發蓋毋發室屋及
起大衆以固而閉地氣沮泄是謂發天地之房諸蟄則
死民必疾疫又隨以喪命之曰暢月注而猶女也暢猶
充也大隂用事尤重閉藏音義(暢勑亮反女音汝大音太)疏(正義曰此不云)
(是月者總是冬月閉藏之事從十月為漸非惟仲冬一月之事故不言是月自命奄尹至淵澤井泉論命奄尹)
(之官謹愼房室命酒正之職以為酒醴命掌祠之官祈祀四海井泉事雖各别同是命告羣官事異於上故總)
(言是月自農有不收藏積聚至罪之不赦論收歛尤急之時務須積聚之事事異於上故云是月自日短至至)
(取竹箭論曰至之時須有所為之事事異於收歛積聚故云是月自可以罷官之無事至閉藏論去問務助時)
(寧静亦事異於前故言是月云土事毋作慎毋發蓋者於此之時土地之事毋得興作又須謹慎毋得開發掩)
(蓋之物則孟冬云謹蓋藏是也非惟仲冬一月之事故不言是月良為此也為陰氣凝固陽須閉藏若起土功)
(開蓋物發室屋起大衆開泄陽氣故下云諸蟄則死人則疾疫也以固而閉者而汝也命此有司云於此之時)
(以堅固汝閉塞之事勿令開動地氣沮泄是謂發天地之房者約束有司若其不固汝所閉之事令地氣沮泄)
(謂泄漏地之陽氣是發徹天地之房房是人次舍之處擁蔽於此之時天地亦擁蔽萬物不使宣露與房舍相)
(似今地氣泄漏是開發天地之房也如此則諸蟄則死人必疾疫非但蟄死人疾又隨以喪者國有大喪隨逐)
(其後命之曰暢月者告有司云所以須閉藏以其命此月曰暢月暢充也言名此月為充實之月當使萬物充)
(實不發動故也皇氏云又隨以喪者謂逃亡人為疾疫皆逃亡故云又隨以喪)是月也命奄尹
申宫令審門閭謹房室必重閉注奄尹主領奄豎之官
也於周則為内宰掌治王之内政宮令譏出入及開閉
之屬重閉外内閉也音義(重直龍反注同)省婦事毋得淫雖有
貴戚近習毋有不禁注省婦事所以静隂類也淫謂女
功奢偽怪好物也貴戚謂姑姊妹之屬近習天子所親
幸者音義(省所景反注同)疏(正義曰命奄尹者尹正也謂命奄官正長申重宮中之政令審察門)
(閭之事謹慎房室之處必重閉者謂門閭房室必外内重閉遠者謂之門閭近者謂之房室皆有外内門戶必)
(重疊閉之此月隂氣既静故減省婦人之事順隂類也婦人所事者務須質素無得過為滛巧其所禁婦人無)
(限貴戚姑姊妹之徒及王親近愛習嬖寵之類無有不禁言禁之無得滛巧也注正義曰此奄尹奄官之尹於)
(周則内宰俱是主領奄官身非奄人故云於周為内宰内宰非奄也云掌治王之内政者皆解經中申宮令也)
(宮令則内政也云譏出入及開閉之屬者解經審門閭謹房室也)乃命大酋秫稻必齊
麴糵必時湛熾必絜水泉必香陶器必良火齊必得兼
用六物大酋監之毋有差貸注酒孰曰酋大酋者酒官
之長也於周則為酒人秫稻必齊謂孰成也湛漬也熾
炊也火齊腥孰之調也物猶事也差貸謂失誤有善有
惡也古者穫稻而漬米麴至春而為酒詩云十月穫稻
為此春酒以介眉夀音義(酋子由反又在由反秫音述麴丘六反糵魚列反湛于廉)
(反熾尺志反齊才計反注火齊同監古銜反貸音二又他得反注同長丁丈反穫戶郭反)疏(正義曰大酋者)
(酒官之長於此之時始為春酒先須治擇秫稲故云秫稻必齊齊得成熟又須以時料理麴糵故云必時湛熾)
(必絜者湛漬也熾炊也謂炊漬米麴之時必須清絜水泉必香陶器必良者謂所用水泉必須香美所盛陶器)
(必須良善火齊必得者謂炊米和酒之時用火齊生孰必得中也兼用六物者秫稻一麴糵二湛熾三水泉四)
(陶器五火齊六也物事也謂作酒之人用此六事作酒大酋監督之無使有參差貸變使酒誤其善惡注正義)
(曰酒孰曰酋然則酋者酒孰之名也云於周則為酒人者周禮酒正引此大酋為酒正也此注大酋為酒人不)
(同者以酒正掌作酒法或及酒材之事故引大酋證之其實酒正掌酒之政令及酒出入之事不親監作此大)
(酋監作故為酒人也以酒人監作酒故也云古者穫稻而漬米麴至春時而為酒者證此十一月令大酋作酒)
(之事以十月穫稻於此月漬米麴至春而為酒者謂春成也非春始釀故毛詩傳云春酒凍醪又鄭注酒正云)
(清酒今中山冬釀接夏而成是於仲冬季冬已釀也引詩者豳風七月之詩以證穫稻作酒之事)天子
命有司祈祀四海大川名源淵澤井泉注順其德盛之
時祭之也今月令淵為深是月也農有不收藏積聚者
馬牛畜獸有放佚者取之不詰注此收歛尤急之時人
有取者不罪所以警懼其主也王居眀堂禮曰孟冬之
月命農畢積聚繫收牛馬音義(畜許六反詰起吉反)疏(注正義曰引之者證)
(若不積聚收牛馬他人取之不詰俗本作牧定本作收)山林藪澤有能取蔬食田
獵禽獸者野虞教道之其有相侵奪者罪之不赦注務
收歛野物也大澤曰藪草木之實為蔬食音義(藪素口反道音)
(導)疏(注正義曰案鄭注周禮水鍾曰澤水希曰藪今言大澤曰藪者以有水之處謂之澤旁無水之處謂)
(之藪草木之實為蔬食者爾雅云蔬不熟為饉蔬謂菜蔬以其麄蔬經言蔬食故為草木食也山林蔬食榛栗)
(之屬藪澤蔬食菱芡之屬)是月也日短至隂陽爭諸生蕩注爭者隂
方盛陽欲起也蕩謂物動萌芽也音義(爭爭鬭之爭注同)君子
齊戒處必掩身身欲寧去聲色禁耆慾安形性事欲靜
以待隂陽之所定注寧安也聲謂樂也易及樂春秋說
云冬至人主與羣臣從八能之士作樂五日此言去聲
色又相違音義(去起呂反注及下同耆市志反從子用反)疏(注正義曰此易乾鑿度文及樂)
(緯春秋緯其語同也其八能之士已具在仲夏疏文又相違者以夏已違今此復違故言又也)芸始生
荔挺出蚯蚓結麋角解水泉動注又記時候也芸香草
也荔挺馬䪥也水泉動潤上行音義(芸音云荔力計反挺大頂反麋亡悲)
(反解音蟹䪥戶介反上時丈反)疏(正義曰芸始生荔挺出者皇氏云以其俱香草故應陽氣而出而蚯蚓結)
(者蔡云結猶屈也蚯蚓在穴屈首下嚮陽氣動則宛而上首故其結而屈也麋角解者說者多家皆無眀據熊)
(氏云鹿是山獸夏至得隂氣而解角麋是澤獸故冬至得陽氣而解角今以麋為隂獸情淫而遊澤冬至隂方)
(退故解角從陰退之象鹿是陽獸情淫而遊山夏至得隂而解角從陽退之象既無眀據故略論焉若節氣早)
(則麋角十一月解故夏小正云十一月麋角隕墜是也若節氣晚則十二月麋角解故小正云十二月隕麋角)
曰短至則伐木取竹箭注此其堅成之極時是月也可
以罷官之無事去器之無用者注謂先時權所建作者
也天地閉藏而萬物休可以去之塗闕廷門閭築囹圄
此以助天地之閉藏也注順時氣也仲冬行夏令則其
國乃旱注午之氣乘之也氛霧冥冥注霜降之氣散相
亂也音義(氛芳云反)雷乃發聲注震氣動也午屬震疏(正義曰其)
(國乃旱氛霧冥冥雷乃發聲皆天災也)行秋令則天時雨汁瓜瓠不成注
酉之氣乘之也酉㝛値昴畢畢好雨雨汁者水雪雜下
也子㝛値虚危虚危内有瓜瓠音義(雨汁于付反下音執注同瓠戶故反)
(好呼報反)國有大兵注兵亦酉之氣疏(正義曰天時雨汁天災也瓜瓠不成地災)
(也國有大兵人災也注正義曰案天文志瓜瓠四星在危東)行春令則蝗蟲為敗注
當蟄者出卯之氣乘之也水泉咸竭注大火為旱民多
疥癘注疥癘之病孚甲之象音義(疥音介)疏(正義曰蟲蝗為敗水泉咸)
(竭地災也民多疥癘人災也)
季冬之月日在婺女昏婁中旦氐中注季冬者日月會
於玄枵而斗建丑之辰也音義(婺無付反婁力侯反氐丁兮反又丁計反枵許)
(驕反)疏(正義曰案律歴志季冬初日在婺女八度三統歷小寒日在婺女八度昏婁十一度中去日八十四)
(度旦氐十二度中大寒日在危初度昏昴二度中去日八十度旦心五度中元嘉歷日在牛三度昏奎十五度)
(中晝漏四十五刻六分旦亢九度中大寒日在女十度昏胃四度中晝漏四十六刻七分旦氐十三度中)其
曰壬癸其帝顓頊其神玄冥其蟲介其音羽律中大呂
其數六其味鹹其臭朽其祀行祭先腎注大呂者蕤賓
之所生也三分益一律長八寸二百四十三分寸之百
四季冬氣至則大呂之律應周語曰大呂助陽宣物疏
(注正義曰案蕤賓長六寸八十一分寸之二十六上生大呂三分益一三寸益一寸六寸益二寸故為八寸其)
(八十一分寸之二十六各三分之則為七十八分三分益一更益一箇二十六則一百四故云律長八寸二百)
(四十三分寸之一百四也引周語大呂助陽宣物者證大呂之義也案律歴志云大呂呂旅也言隂大旅助黃)
(鐘宣氣而聚物)鴈北鄉鵲始巢雉雊雞乳注皆記時候也雊雉
鳴也詩云雉之朝雊尚求其雌音義(鄉音向雊古豆反乳如住反)疏
(正義曰鴈北鄉有早有晚早者則此月北鄉晚者二月乃北鄉故易說云二月驚蟄候鴈北鄉鵲始巢者此據)
(晚者若早者十一月始巢故詩緯推度災云復之日鵲始巢是也雉雊雞乳者易通卦騐云雉雊雞乳在立春)
(節與此同以立春在此月也通卦騐又云小寒虎始交豺祭獸此季冬不言者文不具也若節氣晚則季冬虎)
(交若節氣早則在仲冬故仲冬虎始交案月令九月豺祭獸通卦騐季冬豺祭獸者熊氏云再祭也一曰易說)
(誤也無此文)天子居玄堂右个乘玄路駕鐵驪載玄旂衣黑
衣服玄玉食黍與彘其器閎以奄注玄堂右个北堂東
偏命有司大難旁磔出土牛以送寒氣注此難難隂氣
也難陰始於此者隂氣右行此月之中日歴虚危虚危
有墳墓四司之氣為厲鬼將隨強隂出害人也旁磔於
四方之門磔攘也出猶作也作土牛者丑為牛牛可牽
止也送猶畢也音義(難乃多反下注同磔竹百反為厲于偽反)疏(正義曰此月之時命)
(有司之官大為難祭令難去隂氣言大者以季春唯國家之難仲秋唯天子之難此則下及庶人故云大難旁)
(磔者旁謂四方之門皆披磔其牲以禳除隂氣出土牛以送寒氣者出猶作也此時強隂既盛年歲已終隂若)
(不去凶邪恐來歲更為人害其時月建丑又土能克水持水之隂氣故特作土牛以畢送寒氣也注正義曰此)
(月之中者中猶内也謂此月之内也皇氏以為此月中氣非也云日歴虚危虚危有墳墓四司之氣者熊氏引)
(石氏星經云司命二星在虚北司禄二星在司命北司危二星在司禄北司中二星在司危北史遷云四司鬼)
(官之長又云墳四星在危東南是危虚有墳墓四司之氣也皇氏以為北方蓋藏故為墳墓北方歲終以司主)
(四時故云四司其義皆非也皇氏又云以季春國難下及於民以此季冬大難為不及民也然皇氏解禮違鄭)
(解義也今鄭注論語鄉人儺云十二月命方相氏索室中驅疫鬼鄭既分眀云十二月鄉人難而皇氏解季冬)
(難云不及鄉人不知何意如此云送猶畢者此時寒實未畢而言畢者但意欲全畢耳)征鳥厲疾
注殺氣當極也征鳥題肩也齊人謂之擊征或名曰鷹
仲春化為鳩音義(題大兮反)疏(正義曰亦命有司辭也征鳥謂鷹隼之屬也謂為征鳥如)
(征厲嚴猛疾捷速也時殺氣盛極故鷹隼之屬取鳥捷疾嚴猛也蔡云太陰殺氣將盡故猛疾與時競也注正)
(義曰案釋鳥云鷹鶆鳩樊光云鶆鳩鷞鳩月令云鷹化為鳩左傳曰爽鳩氏司寇也郭景純云鶆當為鷞即鷞)
(鳩也此征鳥者則鷞鳩之謂也)乃畢山川之祀及帝之大臣天之神祗
注四時之功成於冬孟月祭其宗至此可以祭其佐也
帝之大臣句芒之屬天之神祗司中司命風師雨師音
義(祗音祈)疏(注正義曰案上孟冬祈來年于天宗大割祠於公社臘先祖五祀是謂蜡祭則百神皆祭)
(則一變而致羽物山林之祗再變而致鱗物川澤之祗是蜡祭並祭山川也是嶽瀆及衆山川也孟冬不見者)
(文不具孟冬祭嶽瀆因及衆山川至此又更祭衆山川山川少於嶽瀆是孟月祭其宗此月祭其佐前孟冬是)
(祭先嗇神農并祭五帝但孟冬其文不具則五帝為宗大臣句芒等為佐是孟月祭其宗此月祭其佐也孟冬)
(祭司中等是孟月祭宗此月祭佐則天神人鬼山川等皆有宗有佐也故鄭先云孟月祭宗至此祭佐後解帝)
(之大臣天神地祗若然山川卑於帝之大臣故在先言以為尊卑之序無義例也熊氏云孟冬祭宗至此祭佐)
(唯天恐非也)是月也命漁師始漁天子親往乃嘗魚先薦寢
廟注天子必親往視漁明漁非常事重之也此時魚潔
美疏(注正義曰案仲秋以犬嘗麻季秋以犬嘗稻皆不云天子親往今此天子親往特云嘗魚故云明漁)
(非常事重之也以四時薦新是其常事魚則非常祭之物故云重之也)冰方盛水澤腹堅
命取冰注腹厚也此月日在北陸冰堅厚之時也北陸
謂虚也今月令無堅音義(腹本又作複又方服反)疏(正義曰言此月冰既方盛)
(於時極寒冰實至盛而云方盛者此謂月半以前小寒之節冰猶未盛故云方也至於月半以後大寒乃盛水)
(澤腹堅者腹厚也謂水溼潤澤厚實堅固冰既堅固故命取冰注正義曰腹者形體腹長故為厚也云此月日)
(在北陸者當此月之時日在玄枵之次其星當女虚危也陸道也言女虚危是北方七宿之道故釋天云北陸)
(虚也舉中央星以言之)冰以入令告民出五種注冰既入而令田
官告民出五種明大寒氣過農事將起也音義(種章勇反注同)
命農計耦耕事脩耒耜具田器注耜者耒之金也廣五
寸田器鎡錤之屬音義(鎡音兹錤音基)疏(正義曰冰以藏入之後大寒已過暖氣方)
(來故令此典農之官出五種之物以擬種之注正義曰耒者以木為之長六尺六寸底長尺有一寸中央直者)
(三尺有三寸句者二尺有二寸底謂耒下嚮前曲接耜者頭而著耜耜金鐵為之故云耜者耒之金云田器鎡)
(錤之屬者何胤云鎡今之鋤類孟子云齊人曰雖有鎡錤不如待時云之屬者以田器非一也)命樂師
大合吹而罷注歲將終與族人大飲作樂於大寢以綴
恩也言罷者此用禮樂於族人最盛後年若時乃復然
也凡用樂必有禮用禮則有不用樂者王居眀堂禮季
冬命國為酒以合三族君子說小人樂音義(合古答反吹昌睡反)
(罷如字又音皮復扶又反子說音悦人樂音洛)疏(正義曰於此歲終必與族人燕飲樂師之官大合諸樂管)
(籥之吹以綴恩慈之心而遂休罷至來年季冬乃更為之注正義曰與族人大飲者以王居眀堂禮云季冬命)
(國為酒以合三族故知與族人飲也云作樂於大寢者以其命樂師合吹故知作樂也大寢則路寢也與宗人)
(圖事之處既飲族人故知於大寢云以綴恩者綴謂連綴恩謂恩親大傳云繫之以姓而弗别綴之以食而弗)
(殊云罷者此用禮樂於族人最盛後年若時乃復然者謂後年季冬乃復如此作樂以一年頓停故云罷云凡)
(用樂必有禮而用禮則有不用樂者以大合吹必當有禮與族人燕飲今唯云命樂師作樂故云用樂必有禮)
(而食嘗無樂故云禮有不用樂也引明堂禮以合三族者三族父子及身則小記云親親以三為五以五為九)
(是也君子說謂卿大夫士小人樂謂凡庶也)乃命四監收秩薪柴以共郊廟
及百祀之薪燎注四監主山林川澤之官也大者可析
謂之薪小者合束謂之柴薪施炊㸑柴以給燎春秋傳
曰其父析薪今月令無及百祀之薪燎音義(共音恭下文以共皆)
(同燎力召反析思歴反下同爂七亂反)疏(注正義曰以薪柴出於山林川澤故四監為山林川澤之官也)
(薪施炊㸑柴以給燎者以薪柴並文故知各有所用上云薪柴下云薪燎故知柴以給燎引春秋傳曰其父析)
(薪者此昭七年左傳辭也其父析薪其子弗克負荷引之者證薪是麄大可析之物云今月令無及百祀之薪)
(燎者謂無此句之文也)是月也日窮于次月窮于紀星回于天數
將幾終注言日月星辰運行于此月皆周匝於故處也
次舍也紀會也音義(幾音祈又音機處昌慮反)疏(正義曰日窮于次者謂去年季冬日)
(次於玄枵從此以來每月移次他辰至此月窮盡還次玄枵故云日窮于次月窮于紀者紀猶會也去年季冬)
(月與日相會於玄枵自此以來月與日相會在於他辰至此月窮盡還復會於玄枵故云月窮于紀星回于天)
(者謂二十八宿隨天而行每日雖周天一匝早晚不同至於此月復其故處與去年季冬早晚相似故云星回)
(于天數將幾終者幾近也以去年季冬至今年季冬三百五十四日未滿三百六十五日未得正終唯近於終)
(故云數將幾終)歲且更始專而農民毋有所使注而猶女也言
專一女農民之心令之豫有志於耕稼之事不可徭役
徭役之則志散失業也音義(女音汝令力呈反)疏(正義曰此修月令之人為)
(國家戒令之法此月旣終歲且更始而女也言在上專一女農之事無得興起造作有所使役也此是制禮者)
(總為約戒之辭此月令之内不云乃命某官之屬者皆是禮家總禁也他皆倣此)天子乃與公
卿大夫共飭國典論時令以待來歲之宜注飭國典者
和六典之法也周禮以正月為之建寅而縣之今用此
月則所因於夏殷也音義(縣音玄)疏(注正義曰經云共飭國典調和飭正之故)
(云和六典之法六典者則治典教典禮典政典刑典事典是也云周禮以正月為之建寅而縣之者案太宰職)
(云正月之吉始和布治小宰云正歲而觀治象之法是也云今用此月則所因於夏殷者不用周法故知因於)
(夏殷以王者損益不出三代故也)乃命大史次諸侯之列賦之犧牲以
共皇天上帝社稷之饗注此所與諸侯共者也列國有
大小也賦之犧牲大者出多小者出少饗獻也疏(正義曰此)
(至之饗皆命大史也列次也來歲方祭祀祭祀須犧牲犧牲出諸侯之國國有大小故命大史書列之以共賦)
(也諸侯同王南面專王之土故命之出牲以與王共事天地也既漫言諸侯則異姓同姓俱然也賦之犧牲者)
(賦稅出也次之随國大小而出之也以共皇天者賦牲所共也皇天天皇大帝也上帝者靈威仰五帝也社稷)
(者王之社稷也諸侯乃自有社稷而始封亦割王社土與之故賦牲共王社稷也享獻也出牲以共獻於上帝)
(諸神也)乃命同姓之邦共寢廟之芻豢注此所以與同姓
共也芻豢猶犧牲疏(正義曰芻豢猶犧牲也皇天社稷與天下共之故通賦天下國家也)
(寢廟先王與同姓國共之故别又命同姓國其之也言芻乃是牛羊而又云豢則是犬豕也天地不用犬豕社)
(稷大牢乃有豕而不用犬故没其芻豢而徒云天地犧牲也宗廟備六牲故云芻豢也)命宰歴卿
大夫至于庶民土田之數而賦犧牲以共山林名川之
祀注此所與卿大夫庶民共者也歴猶次也卿大夫采
地亦有大小其非采地以其邑之民多少賦之疏(正義曰宰)
(小宰也歴亦次也卿大夫謂畿内有采地者歲終又命小宰列次畿内之地大小并至於庶民受田凖土田多)
(少之數賦之犧牲以共山林名川之祀不云士者上舉卿大夫下舉庶民則士在其中省文耳注云此所與卿)
(大夫庶人共之則各賦税之卿大夫出其采地賦税無采地出其邑之賦稅庶人無邑出其賦稅以與邑宰邑)
(宰以共上是庶人亦出賦也故下云凡在天下九州之人無不咸獻其力是也)凡在天下九州
之民者無不咸獻其力以共皇天上帝社稷寢廟山林
名川之祀注民非神之福不生雖有其邦國采地此賦
要由民出疏(注正義曰雖有其邦國采地此賦要由民出者有邦國謂諸侯有采地謂卿大夫賦)
(稅所來皆由民出必由民者以經中云天下九州之民不云諸侯卿大夫獨云民故鄭云此也)季冬行
秋令則白露蚤降介蟲為妖注戌之氣乘之也九月初
尚有白露月中乃為霜丑為鼈蟹四鄙入保注畏兵辟
寒象音義(辟毗異反)疏(正義曰白露早降天災介蟲為妖地災四鄙入保人災注正義曰案隂陽)
(式法丑魚鼈蟹季冬建丑而行秋令丑氣失故曰介蟲為妖)行春令則胎夭多傷注
辰之氣乘之也夭少長也此月物甫萌芽季春乃句者
畢出萌者盡達胎夭多傷者生氣早至不充其性音義
(胎吐來反夭烏老反注同少長上詩召反下丁丈反句古侯反)國多固疾注生不充性
有久疾也命之曰逆注衆害莫大於此疏(正義曰胎夭多傷國多固)
(疾命之曰逆皆人災也注正義曰云此月物甫萌芽季春乃句者畢出萌者盡達者甫始也此十二月萌者始)
(牙至三月乃出逹地上也云胎夭多傷者生氣蚤至不充其性者三月之氣在十二月内至故胎萌而暴長出)
(既性不得充滿所以多傷也注正義曰以胎夭既傷國多固疾衆種之害莫大於此故經云命之曰逆命猶名)
(也言名此曰特逆之事謂惡之甚也)行夏令則水潦敗國時雪不降冰凍
消釋注未之氣乘之也季夏大雨時行音義(消釋如字一本作液)
(音亦)疏(正義曰水潦敗國時雪不降天災也冰凍消釋地災也)
禮記注疏卷十七
禮記注疏卷十七考證
上丁命樂正入學習吹疏必用丁者取其丁壯成就云
云○(臣召南)按仲春上丁釋奠無疏據此文則亦取
學者道藝成就之義也
合諸侯制音義絶句○陳澔集說從王氏說以合諸侯
制百縣為句
天子乃教於田獵以習五戎注疏後鄭又注云步卒之
五兵則無夷矛而有弓矢○(臣召南)按司兵注先引
司農所云戈殳戟酋矛夷矛謂是車之五兵也此文
脱此一句文義未顯
其祀行注行在廟門外之西為軷壤厚二寸廣五尺○
(臣召南)按壤字當作壇屬上句讀周禮大馭賈疏引
此注作為軷壇是也又本節疏可證各本因壇壤字
形相近而誤耳
固封疆注今月令疆或為璽○(臣召南)按蔡邕獨斷作
固封璽蔡所據月令本即鄭所謂今月令也
是月也大飲烝注天子諸侯與其羣臣飲酒於大學以
正齒位○舊本訛天子與其諸侯羣臣今據疏移正
又注羣國以鄉飲酒禮代之○羣國當作郡國
臘先祖五祀疏此等之祭總謂之蜡云云○(臣召南)按
祭蜡與息民似同而異息民亦可謂之蜡禮運之仲
尼與於蜡賓雜記之子貢觀蜡是也蜡在前息民在
後郊特牲之言蜡以皮弁素服而祭言息民以黃衣
黃冠而祭是也詩檜風疏足與此疏相發眀又下文
勞民以休息之應與臘先祖五祀句相連正言息民
也疏特以鄭注間隔遂另分為節耳
去聲色注聲謂樂也云云○按注之失與仲夏注同
出土牛以送寒氣疏持水之隂氣○持字疑當作勝
禮記注疏卷十七考證
