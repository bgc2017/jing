禮記注疏卷十三
漢鄭氏注唐陸德眀音義孔穎達疏
王制
司徒脩六禮以節民性明七教以興民德齊八政以防
淫一道德以同俗養耆老以致孝恤孤獨以逮不足上
賢以崇德簡不肖以絀惡注司徒地官卿掌邦教者逮
及也簡差擇也音義(防本又作坊音同恤辛律反逮音代又大計反肖音笑絀勑律反)
命鄉簡不帥教者以告注帥循也不循教謂敖狠不孝
弟者司徒使鄉簡擇以告者鄉屬司徒音義(帥音率循音巡敖本)
(又作傲同五報反狠胡墾反弟大計反本又作悌)耆老皆朝于庠元日習射上
功習鄉上齒大司徒帥國之俊士與執事焉注將習禮
以化之使之觀焉耆老致仕及鄉中老賢者朝猶會也
此庠謂鄉學也鄉謂飲酒也鄉禮春秋射國蜡而飲酒
養老音義(朝直遥反庠音祥與音預蜡仕詐反)不變命國之右鄉簡不帥
教者移之左命國之左鄉簡不帥教者移之右如初禮
注中年考校而又不變使轉徙其居覬其見新人有所
化也亦復習禮於鄉學使之觀焉音義(覬音冀復扶又反下又復復移)
(復與同)不變移之郊如初禮注郊鄉界之外者也稍出遠
之後中年又為之習禮於郊學音義(為于偽反下為親為為其大亦為皆)
(同)不變移之遂如初禮注遠郊之外曰遂遂大夫掌之
又中年復移之使居遂又為習禮於遂之學不變屏之
遠方終身不齒注遠方九州之外齒猶錄也命鄉論秀
士升之司徒曰選士注移名於司徒也秀士鄉大夫所
考有德行道藝者音義(選宣戀反下皆同行下孟反)司徒論選士之
秀者而升之學曰俊士注可使習禮者學大學升於司
徒者不征於鄉升於學者不征於司徒曰造士注不征
不給其繇役造成也能習禮則為成士音義(給音急徭本又作繇)
(音遥)樂正崇四術立四教注樂正樂官之長掌國子之教
虞書曰夔命女典樂教胄子崇高也高尚其術以作教
也幼者教之於小學長者教之於大學尚書傳曰年十
五始入小學十八入大學音義(樂音岳長丁丈反下同夔求龜反命女音汝)
順先王詩書禮樂以造士注順此四術而教以成是士
也春秋教以禮樂冬夏教以詩書注春夏陽也詩樂者
聲聲亦陽也秋冬隂也書禮者事事亦隂也互言之者
皆以其術相成音義(夏戸稼反注及下注夏官同)王大子王子羣后
之大子卿大夫元士之適子國之俊秀皆造焉注皆以
四術成之王子王之庶子也羣后公及諸侯音義(適丁歷反)
(下注同造才早反徐七到反)凡入學以齒注皆以長幼受學不用尊
卑將出學小胥大胥小樂正簡不帥教者以告于大樂
正大樂正以告于王注此所簡者謂王大子王子羣后
之大子卿大夫元士之適子大胥小胥皆樂官屬也出
學謂九年大成學止也音義(胥息餘反又息吕反下同)王命三公九
卿大夫元士皆入學不變王親視學注亦謂使習禮以
化之不變王又親為之臨視重棄賢者子孫此習禮皆
於大學也不變王三日不舉注去食樂重棄人音義(去丘)
(吕反)屏之遠方西方曰棘東方曰寄終身不齒注棘當僰
僰之言偪使之偪寄於夷戎不屏於南北為其大遠音
義(屏必郢反棘依注音僰又作僰蒲北反偪也偪彼力反大音太舊他佐反)大樂正論造士
之秀者以告于王而升諸司馬曰進士注移名於司馬
司馬夏官卿掌邦政者進士可進受爵禄也疏(正義曰此一節)
(論司徒修禮明教上賢絀悪教學升進之事各随文觧之修六禮以節民性者六禮謂冠一昏二喪三祭四鄉)
(五相見六性禀性自然剛柔輕重遲速之屬恐其失中故以六禮而節其性也明七教以興民德者七教即父)
(子一兄弟二夫婦三君臣四長幼五朋友六賓客七也德者得也恐人不得其所故以七教以興舉其民使之)
(皆得其所也此六禮七教並是殷禮周則五禮十二教也齊八政以防滛者八政一曰飲食二曰衣服三曰事)
(為四曰異别五曰度六曰量七曰數八曰制滛謂過奢侈故以八政禁令之事以防滛滛過之失貴賤同有故)
(不云民滛一道德以同俗者道履蹈而行謂齊一所行之道以同國之風俗敬養耆老所以致恭孝之心哀恤)
(孤獨所以逮及不足謂以恩惠逮及之不足則孤獨者也尊上賢人所以崇奬有德簡去不肖所以絀退惡人)
(從司徒以下至升諸司馬曰進士皆是司徒所掌教之事既云上賢崇德簡不肖絀惡總之於此從命鄉簡不)
(帥教者至終身不齒論絀惡之事謂鄉人入學不帥師教屏退絀除也自命鄉論至曰造士論崇德之事謂鄉)
(人入學德業有成升名進於司徒又鄉人所學須有經術自樂正崇四術至詩書明所習業之事非惟鄉人所)
(教如此王子公卿之子亦當須教其不肖者亦當退之自王大子以下至終身不齒論教王子等屏退之事但)
(鄉人既卑節級升之故為選士俊士至於造士若王子與公卿之子本位既尊不湏積漸學業既成即為造士)
(於是大樂正之官總論鄉人造士及王子䓁造士以告於王升諸司馬故云大樂正論造士之秀者以告於王)
(而升諸司馬曰進士是總包鄉人及王子及公卿之子學業成者耆老皆朝于庠者司徒命此鄉學簡擇不帥)
(教者以告司徒司徒乃命鄉内耆老皆聚會於鄉學之庠乃擇善日於鄉學内為此不帥教之人習其射禮中)
(者在上故云上功又於鄉學習此鄉飲酒之禮令老者居上故云上齒欲使不帥教之人觀其上功自勵為功)
(觀其上齒則知尊敬長老大司徒帥領國之英俊之士與在鄉射飲酒執行事焉使俊士與之以為榮惡者慕)
(之而自勵此言國之俊士則非惟鄉内之人曰進士者此大樂正之官論造士之中冣秀異者以告於王而升)
(名於司馬論之曰進士言進受爵禄也此文承王子公卿大夫之子下似專據王子䓁其實鄉人入學為造士)
(者亦同於此其鄉人不在學者及邦國所貢之士所貢於王亦當升諸司馬以司馬掌爵禄故有司士屬焉其)
(職云以德詔爵以功詔禄即知但入仕者皆司馬主之下文更不見鄉人及邦國所貢之士故知此中兼之但)
(文不具耳注正義曰帥循也爾雅釋詁文云鄉屬司徒者六鄉大夫皆司徒統領周禮鄉皆属地官是鄉屬司)
(徒也耆老致仕及鄉中老賢者總言耆老其數則衆故知致仕及鄉中老賢致仕則書傳略說云大夫為大師)
(士為少師是也鄉中老賢謂鄉人不仕年老有德行者故鄉飲酒云以告于先生君子可也注云先生鄉中致)
(仕者君子國中有盛德者云朝猶會也者恐有朝王之嫌故云朝猶會也云此庠謂鄉學也者以習射上功在)
(州學習鄉上齒在黨學恐此是州黨之學故云庠鄉學也謂初時耆老聚會於庠學乃擇元日就州學習射就)
(黨學習鄉習射習鄉各在一處則不得同日也云鄉謂飲酒也者言經中習鄉謂飲酒者此鄉既有上齒之文)
(故知謂鄉飲酒也云鄉禮春秋射者案州長職云春秋而射于州序然則射在州序而云鄉射禮者州屬於鄉)
(雖在州序亦得謂之鄉或可鄉居此州更不立州學若州之有事則就鄉學是鄉學得為射也云鄉禮春秋射)
(者解習射之處也云國蜡而飲酒養老者周之十二月國家蜡祭之時黨正鄉飲酒而養老案黨正云國索鬼)
(神而祭祀則以禮屬民而飲酒于序以正齒位知此經習鄉非正月鄉學飲酒者以鄉學飲酒無正齒位之事)
(此云上齒案黨正職云壹命齒于鄉里再命齒于父族三命而不齒又禮記鄉飲酒義云六十者坐五十者立)
(侍故解此鄉為黨正飲酒謂之鄉者黨鄉之屬故云鄉也或鄉之所居之黨不别立黨學黨之正齒位就鄉學)
(為之亦謂之飲酒中年考校者案學記一年視離經辨志三年視敬業樂羣五年視博習親師七年視論學取)
(友謂之小成九年知類通逹上云命鄉簡不帥教者謂初入學一年之終簡不帥教敖狠之人為之習射習鄉)
(此注云中年考校而又不變中猶間也謂問一年而考校之時不變者右鄉者移左左鄉者移右下云不變移)
(之郊者謂五年之時更簡不帥教者故注云中年又為之習禮間四年之下一年也下云不變移之遂者謂七)
(年之時故注云又中年移之遂間六年之下一年也下云不變屏之遠方者謂九年之時鄭注不云間年者以)
(九年限極不須云間年也云亦復習禮於鄉學者習禮謂習射上功習鄉上齒故經云如初郊鄉界之外者此)
(郊謂近郊也以遠郊之内六鄉居之若鄉民近國城及國内之人其學在國中或在公宫之右或在公宫之左)
(故前云右鄉若鄉人遠國城在近郊之外者則學在近郊其習禮亦鄉大夫臨之遠郊之外曰遂者案司馬法)
(曰百里郊二百里野遂人云掌邦之野既二百里為野遂之所居故知遠郊之外云遂大夫掌之者謂遂大夫)
(掌所職二百里中也且此不帥教者移之在遂不應鄉大夫臨之故亦遂大夫掌之遂大夫亦帥國之俊選於)
(遂學而行禮也但六鄉州學主射黨學主正齒位遂則縣與州同鄙與黨同未知縣正主射鄙師主正齒位與)
(否亦應與鄉不異但周禮不備耳但縣鄙皆屬於遂雖各立學總曰遂學或遂之所居縣鄙不立縣鄙之學有)
(事則在遂學與鄉同遠方者九州之外於周則夷鎮蕃也蓋隨罪之輕重而為遠近之差若王子公卿之子雖)
(屏夷狄但居夷狄之内地故下注云不屏於南北為其大遠眀鄉人則屏於南北也齒猶錄也者案文王世子)
(云古者謂年齡齒亦齡也以年相次是錄其長幼故云齒猶錄也移名於司徒也者大司徒之官命鄉大夫論)
(量考校此鄉學之人有秀異之士者升於司徒先名惟在鄉今移名於司徒謂錄名進在司徒其身猶在鄉學)
(云秀士鄉大夫所考有德行道藝者謂鄉大夫考此鄉學之人有德行道藝者德行謂孝友之徒道藝謂多才)
(藝此惟升名司徒未即貢舉入官也案鄉大夫云三年則大比攷其德行道藝而興賢者能者謂鄉人有能有)
(賢者以鄉飲酒之禮興之獻賢能之書於王名則升於天府身則任以官爵則下文云大樂正論造士之秀者)
(以告於王而升諸司馬曰進士彼據鄉人故三年一舉此據學者故中年考試殷周同也熊氏以為此中年舉)
(者為殷禮鄉大夫三年舉者周法其義非也可使習禮者案内則云二十而冠始學禮此升於大學曰俊選之)
(人年以二十故可使習禮云學大學者案尚書周傳云王子公卿大夫元士之適子十五入小學二十入大學)
(又書傳略說餘子十三入小學十八入大學其鄉人當與餘子同故知二十習禮之時在大學也此升於學者)
(謂身升於大學非惟升名而已不征者征謂力役故云不給繇役此繇役者俱學及司徒細碎之繇役也上文)
(命鄉論秀士升之司徒曰選士者雖升名司徒猶給鄉之繇役以藝業未成次云司徒論選士之秀者而升之)
(學曰俊士者身雖升學亦以學未成猶給司徒繇役若其學業既成免其繇役定本云升之學無大字升諸司)
(徒則不征於鄉升之於學則不征於司徒皆免其繇役者是為造成之士云能習禮則為成士者以二十習禮)
(禮以立身故為成士然習禮必年二十案書傳適子二十入大學餘子十八入大學然則升名司徒未入大學)
(已能習禮為造士者二十習禮舉其大綱若其性識聪眀則亦早能習之樂正樂官之長掌國子之教者案周)
(禮大司樂掌成均之法以教國子引虞書命汝典樂教胄子者證以樂官教胄子之義孔注尚書云胄長也謂)
(王子公卿大夫元士之子言高尚其術以作教也者謂樂正之官當光揚尊崇此四術以為教謂敷暢義理贊)
(眀旨趣使學者知之引尚書傳曰以下書傳略說文順先王詩書禮樂以造士樂正之官依順此古昔先王之)
(道則詩書禮樂之䓁教之造成此士術者是道路之名詩書禮樂是先王之道路謂之術春夏陽也者鄭以經)
(云春秋教以禮樂則秋教禮春教樂冬夏教以詩書則冬教書夏教詩故云春夏陽也詩樂者聲聲亦陽也所)
(以詩得為聲者詩是樂章詩之文義以樂聲播之故為聲若以聲對舞則聲為安静舞為鼓動舞為陽聲為陰)
(故大胥云春釋菜合舞秋頒學合聲是也就舞之中奮動甚者屬陽奮動静者屬隂故文王世子云春夏學干)
(戈秋冬學羽籥是也云秋冬陰也書禮者事事亦陰也者書者言事之經禮者行事之法事為安静故云書禮)
(者事事亦隂也文王世子云秋學禮冬讀書與此同也云互言之者皆以其術相成者若不互言當云春夏教)
(以樂詩秋冬教以禮書則是春夏但教以樂詩不教禮書秋冬但教以禮書不教以樂詩言其四術不可暫時)
(而闕今交互言之云春教樂眀兼以禮秋教禮兼有樂夏教詩兼有書冬教書兼有詩故云皆以其術相成但)
(逐其陰陽以為偏主耳皆以四術成之者解經皆造焉謂王太子公卿大夫元士之子國之俊選皆以四術造)
(焉云王子王之庶子也者以經云王大子乃云王子故知是庶子也云羣后公及諸侯者以經羣后之下即云)
(卿大夫士無諸侯之文故知羣后之中是三公及諸侯也皆以長幼受學者長幼受學雖王大子亦然故文王)
(世子云將君我而與我齒讓何也是其事也此所簡者謂王大子以下者承上鄉之學下恐所簡兼有鄉人故)
(明之也云大胥小胥皆樂官属也者案周禮大司樂中大夫二人大胥中士四人小胥下士八人皆属大司樂)
(故云樂官属也云出學謂九年大成學止也者以上文鄉人中年考校恐此亦中年故明之也知九年者以下)
(即云王親視學不變王三日不舉無移左鄉右鄉及移郊遂之事故知是九年學止也此習禮皆於大學也者)
(若殷人習禮在於大學即明堂位云瞽宗殷學文王世子云禮在瞽宗殷之大學也若周則大學曰東膠瞽宗)
(不得為周之大學也故鄭注儀禮鄉射云周立四代之學於國而又以有虞氏之庠為鄉學則周之尋常習禮)
(於殷學之中至九年為王子不變其習禮當於東膠大學然則餘子十八入大學嫡子二十入大學者皆是殷)
(法也若周法立當代大學在公宫左大學即東膠也又立小學於西郊小學即有虞氏之庠其習書於虞氏之)
(學習禮樂於殷之學習舞於夏后氏之學故文王世子云春夏學干戈秋冬學羽籥皆於東序春誦夏弦大師)
(詔之瞽宗又云禮在瞽宗書在上庠詩則無文鄭注云弦謂以絲播詩則習詩亦在瞽宗然詩與禮樂雖各在)
(其學習之至二十入大學之時仍於大學之中兼習四術故此注云習禮皆於大學是周之大學亦習禮也禮)
(既在瞽宗又在大學則其餘亦可知也僰之言偪者案漢書云西南有僰夷知非彼夷而讀為偪者以與寄文)
(相對寄非東方夷名是寄旅之意則僰亦非西方夷名故以為偪廹於夷狄也云不屏於南北為其大遠者案)
(漢書地理志云南北萬二千里東西九千里又帝王世紀南北萬三千三百六十八里東西九千三百二里漢)
(地既然則古亦應爾皆南北長東西短故鄭此注云不屏於南北為其大遠)
司馬辨論官材注辨其論官其材觀其所長音義(其論如字)
(舊力困反)論進士之賢者以告於王而定其論注各署其所
長論定然後官之注使之試守任官然後爵之注命之
音義(任而今反下注同)位定然後禄之大夫廢其事終身不仕
死以士禮葬之注以不任大夫也有發則命大司徒教
士以車甲注乘兵車衣甲之儀有發謂有軍師發卒音
義(衣於既反卒子忽反)凡執技論力適四方臝股肱決射御注謂
擐衣出其臂脛使之射御決勝負見勇力音義(技其綺反本或)
(作伎後同臝本又作驘力果反肱古弘反擐舊音患今讀宜音宣依字作㩱字林云㩱㩱臂也先全反脛胡定)
(反見賢遍反)凡執技以事上者祝史射御醫卜及百工注言
技謂此七者凡執技以事上者不貳事不移官注欲專
其事亦為不德出鄉不與士齒注賤也於其鄉中則齒
親親也仕於家者出鄉不與士齒注亦賤疏(正義曰此一節主論)
(司馬之官用其人及發兵論射御及居官黜退之事司馬辨論官材大樂正論造士之秀者以告於王王必以)
(樂正所論之狀授與司馬司馬得此所論之狀乃更論辨之觀其材能高下知其堪任何官是準擬其官以其)
(材故云官材也論進士之賢者謂司馬辨論之後不堪者屏退論量進士賢者以告於王告王之時而正定其)
(論各署其所長若長於禮者署擬於禮官長於樂者署擬於樂官論定然後官之者謂既論擬定然後試之以)
(所能之官任官然後爵之者謂堪任此官然後爵命之位定然後禄之者謂既受爵命使有職位然後與之以)
(禄有發者謂國有軍旅以發士卒是司馬之事王則命大司徒教此士卒以車甲之事謂教以乘兵車及衣甲)
(之儀容必司徒者以司徒主衆又主教故與司馬相參也凡執技至士齒者執技之事凡有三條上條論課試)
(武夫技藝之事中條論執技之人并射御之外祝史醫卜之等下條論執技之人不得更為二事以其賤故出)
(鄉不與士齒凡執技論力適四方臝股肱決射御者言此既無道藝惟論力以事上故適往四方境界之外則)
(使之擐露臂脛角材力決射御勝負見勇武注正義曰以經云大夫廢其事故知不堪任大夫也致仕而退死)
(得以大夫禮葬故論語注云大夫退死葬以士禮致仕以大夫禮葬是也知發是發卒者以經云教士以車甲)
(故知發謂軍師發卒也言技謂此七者謂祝一史二射三御四醫五卜六百工七射御前經已顯此重云者上)
(論所試之時此論與祝史醫卜並列見其色目欲專其事亦為不德者所以不貳事不移官者欲使專一其所)
(有之事非但欲使專事亦為技藝賤薄不是道德之事故不許之)
司寇正刑明辟以聽獄訟注司寇秋官卿掌刑者辟罪
也音義(辟婢亦反注同)必三刺注以求民情斷其獄訟之中一
曰訊羣臣二曰訊羣吏三曰訊萬民音義(刺七智反殺也斷丁亂反)
(下制斷斷計同中如字又丁仲反)有旨無簡不聽注簡誠也有其意無
其誠者不論以為罪附從輕注附施刑也求出之使從
輕赦從重注雖是罪可重猶赦之凡制五刑必即天論
注制斷也即就也必即天論言與天意合閔子曰古之
道不即人心即或為則論或為倫音義(論音倫理也注同)郵罰
麗於事注郵過也麗附也過人罰人當各附於其事不
可假他以喜怒音義(郵音尤俗作郵麗郎計反當丁郎反假古雅反)凡聽五刑
之訟必原父子之親立君臣之義以權之注權平也意
論輕重之序慎測淺深之量以别之注意思念也淺深
謂俱有罪本心有善惡音義(量徐音亮後皆同别彼列反)悉其聰明
致其忠愛以盡之注盡其情疑獄汜與衆共之衆疑赦
之必察小大之比以成之注小大猶輕重己行故事曰
比音義(汜本又作汎孚劒反比必利反注同例也)成獄辭史以獄成告於正
正聽之注史司寇吏也正於周鄉師之屬今漢有正平
丞秦所置音義(平彼命反)正以獄成告於大司寇大司寇聽
之棘木之下注周禮鄉師之屬辨其獄訟異其死刑之
罪而要之職聽於朝司寇聽之朝王之外朝也左九棘
孤卿大夫位焉右九棘公侯伯子男位焉面三槐三公
位焉音義(棘紀力反要之於妙反謂要最舊一遥反槐回懷二音)大司寇以獄之
成告於王王命三公參聽之注王使三公復與司寇及
正共平之重刑也周禮王欲免之乃命公會其期三公
以獄之成告於王王三又然後制刑注又當作宥宥寬
也一宥曰不識再宥曰過失三宥曰遺忘音義(又義作宥忘音)
(妄)凡作刑罰輕無赦注法雖輕不赦之為人易犯音義
(為于偽反易以豉反後易犯同)刑者侀也侀者成也一成而不可變故
君子盡心焉注變更也音義(侀音刑)析言破律亂名改作
執左道以亂政殺注析言破律巧賣法令者也亂名改
作謂變易官與物之名更造法度左道若巫蠱及俗禁
音義(析思歴反亂名如字王肅作循名巧起教反又如字蠱音古)作淫聲異服竒技
竒器以疑衆殺注淫聲鄭衛之屬也異服若聚鷸冠瓊
弁也竒技竒器若公輸般請以機窆音義(鷸伊必反徐音述弁皮戀)
(反般百間反)行偽而堅言偽而辯學非而博順非而澤以疑
衆殺注皆謂虚華捷給無誠者也音義(行下孟反華戶瓜反又如字)
假於鬼神時日卜筮以疑衆殺注今時持喪葬築蓋嫁
取卜數文書使民倍禮違制音義(日入一反)此四誅者不以
聽注為其為害大而辭不可習凡執禁以齊衆不赦過
注亦為人將易犯有圭璧金璋不粥於市命服命車不
粥於市宗廟之器不粥於市犧牲不粥於市戎器不粥
於市注尊物非民所宜有戎器軍器也粥賣也音義(璋之)
(羊反)用器不中度不粥於市兵車不中度不粥於市布帛
精麤不中數幅廣狹不中量不粥於市姦色亂正色不
粥於市注凡以其不可用也用器弓矢耒耜飲食器也
度丈尺也數升縷多少音義(中丁仲反下皆同幅方服反耒耜上力對反下音似)
錦文珠玉成器不粥於市衣服飲食不粥於市注不示
民以奢與貪也成猶善也五榖不時果實未熟不粥於
市注物未成不利人木不中伐不粥於市注伐之非時
不中用周禮仲冬斬陽木仲夏斬陰木音義(夏戶嫁反下春夏同)
禽獸魚鼈不中殺不粥於市注殺之非時不中用月令
季冬始漁周禮春獻鼈蜃音義(蜃常忍反雉化為之)關執禁以譏
禁異服識異言注關竟上門譏呵察音義(竟音境苛音何又呼河反)
(本亦作呵)疏(正義曰此一節總明論司宼聽訟刑罰禁止之事各随文解之從此至赦從重論司宼正刑明)
(辟之法正刑明辟者謂司宼當正定刑書明斷罪法使刑不差二法不傾邪以聽天下獄訟必三刺者言正刑)
(明辟聽訟之時刑法宜慎不可專制故必須三刺以求民情有旨無簡不聽求民情既得其所犯之罪雖有旨)
(意無誠實之狀則不聽之不論以為罪也附從輕者附謂施刑施刑之時此人所犯之罪在輕重之間可輕可)
(重則當求可輕之刑而附之則罪疑惟輕是也赦從重者謂所犯之罪本非意故為而入重罪今放赦之時從)
(重罪之上而赦之其意輕故也即尚書云眚災肆赦是也凡制至於事此一條論造制五刑須合天意輕重施)
(於刑罰必附本情必即天論者即就也論謂論議言制五刑之時必就上天之意論議輕重天意好生又有時)
(以生有時以殺言論議刑時亦當好生又就天道使生殺得中論或為倫倫理也謂就天之倫理即是好生及)
(好殺得中之理故鄭云言與天意合郵罰麗於事者郵過也謂斷人罪過罰謂責罰其身麗附也言斷其罪過)
(及責罰其身皆依附於所犯之事不可離其本事假他别事而為喜怒也必原父子之親者原本也權平也凡)
(犯罪之人或子為父隱臣為國諱雖觸刑禁而非其本惡故聽訟者本其宿情立其恩義為平量之恕而免放)
(意論輕重之序者意謂思念也聽訟者以盡意思念論量罪之輕重次序不有越濫也慎測淺深之量以别之)
(者謂謹慎測度罪人意之善惡淺深之量以别之謂分别善惡使不相亂悉其聰明致其忠愛以盡之者謂聽)
(獄之人盡悉己之聰明尋其事之根本又致其忠恕仁愛不使嚴酷枉濫以盡犯罪人情不有抑屈疑獄氾與)
(衆共之者疑獄謂事可疑難斷者也氾廣也已若疑彼罪而不能斷決當廣與衆庶共論決之也衆疑赦之者)
(若衆人疑惑則當放赦之故書云與其殺不辜寧失不經必察小大之比以成之者小大猶輕重也比例也己)
(行故事曰比此言雖疑而赦之不可直爾而放當必察案舊法輕重之例以成於事成獄辭者謂獄吏初責覈)
(罪人之辭已成定也史以獄成告於正者史司寇吏也正獄之正也吏以成辭告於正也正聽之者正得吏告)
(罪成之辭而又聽察也正以獄成告於大司宼者正聽己竟又列獄成之辭告於大司宼也大司宼聽之棘木)
(之下者大司宼得正之告而又聽察於棘木之下謂王之外朝也大司宼以獄之成告於王者大司宼與公卿)
(在朝槐棘之下以獄訟成以告於王也王命三公參聽之王既得司宼之告成辭而刑辟不可謬妄故王又命)
(三公與司宼及正更共參準聽之也三公以獄之成告于王者三公參聽得其情實以獄成辭以告於王也王)
(三又者三三事也又當為宥宥寬也王得三公之告則以三事命寬之也凡作刑罰輕無赦此文起例故云凡)
(作刑罰也此非疑獄故雖輕不赦也若輕者輒赦則犯者衆也故書云刑故無小雖輕不赦之為人易犯也刑)
(者侀也者此說刑之不可變改故云刑者侀也上刑是刑罰之刑下侀是侀體之侀訓此刑罰之刑以為侀體)
(之侀言刑罰之刑加人侀體又云侀者成也言侀體之侀是人之成就容貌容貌一成之後若以刀鋸鑿之斷)
(者不可續死者不可生故云不可變故君子盡心以聽刑焉則上悉其聰明致其忠愛是也行偽而堅者行此)
(詐偽而守之堅固不肯變改言偽而辯者謂言談偽事辭理明辯不可屈止學非而博者謂習學非違之書而)
(又廣博順非而澤者謂順從非違之事而能光澤文飾以疑於衆如此者殺案史記孔子為魯司宼七日而誅)
(少正夘之類是也假於鬼神者妄陳邪術恐懼於人假託吉凶以求財利假於鬼神時日卜筮者謂假託鬼神)
(假託時曰假託卜筮以疑於衆鬼神時日卜筮共有假文布帛精麤者若朝服之布十五升斬衰三升齊衰四)
(升之類是也廣狹者布廣二尺二寸帛則未聞鄭注周禮引逸廵守禮幅廣四咫八寸為咫鄭注四當為三則)
(帛廣二尺四寸注云弓矢耒耜飲食器者既夕禮文既夕敦杅之屬即飲食器也關執禁以譏禁異服識異言)
(者司關之官執此戒禁之書以譏察出入之人故云執禁以譏禁此身著異服之人又記識口為異言之人防)
(姦偽察非違注正義曰案周禮司刺云壹刺曰訊羣臣再刺曰訊羣吏三刺曰訊萬民刺殺也謂欲殺犯罪之)
(人其一問可殺與否於羣臣羣臣謂公卿大夫士其二問可殺與否於羣吏羣吏謂庶人在官者其三問可殺)
(與否於庶人庶人謂萬姓衆来觀者此三刺雖以殺為本其被刑不殺者亦當問之有其意者旨意也簡誠也)
(言犯罪者雖有其意而無誠實者則不論之以為罪也雖是罪可重猶赦之者此赦從重與上附從輕皆是從)
(重入輕所以再見其文者附從輕謂施刑從輕赦從重謂放赦從重所以異也制斷也者經云制五刑必論古)
(人造制五刑下云必即天論及郵罰麗於事皆論斷罪之法故以制為斷非言初制五刑制是裁制故為斷也)
(引閔子曰古之道不即人心者證經即為即就之義案宣元年公羊傳云古者臣有大喪則君三年不呼其門)
(己練可以弁冕服金革之事君使之非也臣行之禮也閔子要絰而服事既而曰若此乎古之道不即人心退)
(而致仕孔子蓋善之也閔子性孝以為在喪從戎不即人情為制此禮是古之所制故閔子嫌之言論或為倫)
(者諸本或有作倫者故云或為倫也正於周鄉師之屬者案周禮鄉師屬地官不掌獄訟而云鄉師者鄉謂鄉)
(士也師謂士師也云之屬者謂遂士縣士方士之等云今漢有正平丞秦所置者案漢書百官公卿表廷尉秦)
(官掌刑辟有正左右監宣帝地節三年初置左右平鄭見古有正連言平耳此王制多是殷法秦則放殷置之)
(周禮鄉師之屬至職聽於朝是鄉士及遂士縣士職文云異其死刑之罪者鄭云異謂殊其文書謂殊異其應)
(死刑之罪别為簿書而要之鄭云要之為其罪法之要辭如今劾奏即是囚之狀辯為要狀云司宼聽之朝王)
(之外朝也者案朝士職掌外朝之法云左嘉石平罷民焉右肺石達窮民焉罷民則是犯罪之人故知聽於外)
(朝也云左九棘至三公位焉皆朝士職文故其職云左九棘孤卿大夫位焉羣士在其後右九棘公侯伯子男)
(位焉羣吏在其後面三槐三公位焉州長衆庶在其後鄭云棘取赤心而外刺槐之言懷也懷來人於此鄭康)
(成以為此外朝位在臯門内庫門之外王使三公者經直云王命三公參聽之得知三公復與司宼及正共平)
(之者以參聽之是三公之外共人相參而聽之上既有正與司宼故知司宼及正在焉云周禮王欲免之乃命)
(三公會其期者案周禮鄉士掌六鄉之獄若欲免之則王會其期遂士掌六遂之獄若欲免之則王命三公會)
(其期縣士掌野獄若欲免之則王命六卿會其期此遂士職文也獨舉遂士公會其期者以經云王命三公故)
(舉遂士言之舉中以見上下則六鄉王自會之縣野之獄王命六卿會之六卿以獄告于王也一宥曰不識以)
(下是周禮司刺文鄭康成云識審也不審若仇讎當報甲見乙誤以為甲而殺之者過失者若舉刃欲斫伐而)
(軼中人者遺忘若閒帷薄忘有在焉而以兵矢投射之王恐有此三事致罪故令以三事宥之若不當三事故)
(造罪者然後制刑左道者盧云左道謂邪道地道尊右右為貴故漢書云右賢左愚右貴左賤故正道為右不)
(正道為左若巫蠱及俗禁者案漢書武帝時江充埋桐人於太子宫是也初江充曾犯太子見上年老欲立太)
(子太子立必誅充充遂謀太子為桐人六枚埋在太子宫中乃讒太子於帝曰臣觀太子宫有巫氣王遂令江)
(充檢之果掘得桐人六枚盡以針刺之太子以自無此事意不服遂殺充武帝故怒遂遣丞相劉屈氂將兵伐)
(太子太子急竄於湖縣民家而藏後事發太子遂自殺而死於其處壺關老人訟太子無罪帝乃悔之因立園)
(陵於湖縣故思子望子歸來蠱者損壊之名故左傳云皿蟲為蠱是蟲食器皿巫行邪術損壊於人俗禁者若)
(前漢張竦行辟反支後漢書郭躬傳有陳伯子者出辟往亡入辟歸忌是也淫聲鄭衛之屬者以鄭衛多淫風)
(故鄭衛為淫聲云之屬者則桑間濮上之音故樂記云鄭衛之音亂世之音桑間濮上之音亡國之音是也云)
(異服若聚鷸冠瓊弁者案僖二十四年左傳云鄭子臧好聚鷸冠鄭伯聞而惡之使盜殺之于陳宋之間瓊弁)
(者僖二十八年左傳云初楚子玉自為瓊弁玉纓服虔注云謂馬飾云若公輸般請以機窆者指其人巧謂之)
(竒技指其機窆謂之奇器故奇技奇器總為般也皆謂虚華捷給無誠者習偽習非是虚華辯博而澤是捷給)
(不可依用是無誠也今時持喪者謂今時之人持執此喪葬築蓋嫁娶卜數之文書以惑於衆妄陳禍福浪說)
(妖祥築謂垣墻蓋謂舍宇尊物非民所宜有者言圭璧金璋及犧牲戎器皆是尊貴於合蓄之物非民所宜有)
(防民之僭偽也軍器防民之賊亂也凡以其不可用也者此經之物若其合法度則得粥之其不合法度者則)
(不得粥也錦文珠玉成器衣服等不粥者不示民以奢飲食不粥者不示民以貪此衣服飲食與珠玉連文據)
(華美者不得粥之恐民貪若尋常飲食則得粥之不得羣聚耳故周禮司虣云禁屬遊飲食于市者是也前經)
(圭璧金璋之等是貴者之器故注云非民所宜有謂全不合有以其名位卑故也此錦文珠玉等是華麗之物)
(富人合有但不得聚之過多故云不粥于市不示民以奢也前文圭璧金璋各是一物即考工記金飾璋也皇)
(氏以為用金為印璋案定本璋字從玉圭璧之類也且周時稱印曰璽未有稱璋皇氏之義非也周禮仲冬斬)
(陽木者此周禮山虞文鄭注云陽木生山南者陰木生山北者冬斬陽夏斬陰堅濡調)
大史典禮執簡記奉諱惡注簡記策書也諱先王名惡
忌日若子卯音義(惡烏路反注同策書測入反)疏(正義曰此一經論大史之官典掌禮)
(事國之得失是其所掌執此簡記策書奉其諱惡之事奉謂進也諱謂先王之名惡謂子夘忌日謂奉進於王)
(以所諱所惡注正義曰下文云天子齊戒受諫傳云名終將諱之故以諱為先王之名其實餘諱亦大史奉之)
(故禮運云天子適諸侯必舍其祖廟不以禮籍入是謂天子壊法亂紀鄭注云以禮籍入謂太史典禮執簡記)
(奉諱惡是亦諱諸侯之禮籍也云惡忌日若子夘者忌日謂先王之亡日及子夘故云若子夘紂以甲子日死)
(桀以乙夘日亡已具下檀弓疏此惡亦謂餘事故誦訓云掌道方慝以詔辟忌鄭注云方慝四方言語所惡是)
(也)
天子齊戒受諫注歲終羣臣奏歲事諫王當所改為也
音義(齊側皆反本亦作齋下皆同)司會以歲之成質於天子注司會
冡宰之屬掌計要者成計要也質平也平其計要音義
(會古外反注同)冡宰齊戒受質注質王受之大樂正大司寇市
三官以其成從質於天子注大樂正於周宗伯之屬市
司市也於周司徒之屬從從於司會也大司徒大司馬
大司空齊戒受質百官各以其成質於三官大司徒大
司馬大司空以百官之成質於天子注百官此三官之
屬百官齊戒受質注受平報也然後休老勞農注饗養
之音義(勞力報反)成歲事注斷計要也制國用疏(正義曰此下至制國)
(用論歲終天子受質及百官質於天子休老勞農制國用之事也齋戒受諫者以其歲終舊來所施之事或有)
(不便須有改為百官以此上諫於王天子以其事重故先齊戒而後受於諫也司會以歲之成質於天子者司)
(會總主羣官治要故以一歲治要之成質於天子質平也謂奏上文簿聽天子平量之冡宰齊戒受質者冡宰)
(是貳王治事故亦齊戒贊王受羣官所平之事謂共王論定也大樂正大司宼市三官以其成從質於天子者)
(謂此三官各以其當司成要随從司會平於天子以周法言之司會總主羣官簿書則司徒司馬司空簿書亦)
(司會掌之質於天子所以下文司徒司馬司空各質於天子不由司會惟大樂正大司宼市三官從司會質於)
(天子者司會總主治要先質於王若今時先申帳目樂正司宼司市當司事少即徑從司會以質於王其司徒)
(司馬司空總主萬民其事既大雖司會進其治要仍須各受質屬官親自質於天子百官齊戒受質以司徒司)
(馬司空質於天子天子平斷畢當須報於下故在下百官齊戒受天子所平之要然後休老勞農者即十月蜡)
(祭之時飲酒勞農也成歲事者斷定計要一歲事成乃制來歲之國用故云制國用也注正義曰知齊戒受諫)
(是歲終者以下云休老勞農文相連接故知是歲終也以其歲終受質故知諫王當所改為謂改其舊事更為)
(新事故用歲終襄十四年左傳師曠云正月孟春於是乎有之諫失常也彼諫王過惡故用正月與此别也司)
(會冡宰之屬者案天官司會中大夫二人屬冡宰故云冡宰之屬云成計要也者案周禮注歲計曰會月計曰)
(要日計曰成彼對文耳此則總而言之故云成計要也謂一歲簿書總要成就大樂正者案上文司會直云冡)
(宰之屬不云於周此大樂正及市皆云於周者以此文司會於周禮正同故不須云於周此大樂正於周是大)
(司樂此市亦於周為司市與周禮不同故以周禮明之云從從於司會也者以文承上司會質於天子故知從)
(質者從司會也然此大樂正大司宼及市亦當受屬官之質以其事少文不見耳百官此三官之屬者司徒司)
(馬司空受百官質故云三官之屬若以殷法言之案曲禮云司徒司馬司空司宼司士若以周法言之案曲禮)
(司徒司馬司空三官分主九卿則兼羣官焉但大樂正大司宼司市特自質於天子也)
凡養老有虞氏以燕禮夏后氏以饗禮殷人以食禮周
人脩而兼用之注兼用之備隂陽也凡飲養陽氣凡食
養隂氣陽用春夏隂用秋冬音義(食音嗣注及下注并下文食之並同養如)
(字徐以尚反下同)五十養於鄉六十養於國七十養於學達於
諸侯注天子諸侯養老同也國國中小學在王宫之左
學大學也在郊小學在國中大學在郊此殷制明矣疏
(正義曰此一節論虞夏殷周養老不同之事各依文解之凡養老者皇氏云人君養老有四種一是養三老五)
(更二是子孫為國難而死王養死者父祖三是養致仕之老四是引戶校年養庶人之老熊氏云天子視學之)
(年養老一歲有七謂四時皆養老故鄭此注凡飲養陽氣凡食養隂氣陽用春夏隂用秋冬是四時凡四也案)
(文王世子云凡大合樂必遂養老注云大合樂謂春入學舍菜合舞秋頒學合聲通前為六又季春大合樂天)
(子視學亦養老世子云凡視學必遂養老是總為七也有虞氏以燕禮者盧氏云燕禮脱屨升堂崔氏云燕者)
(殽烝於爼行一獻之禮坐而飲酒以至於醉以虞氏帝道弘大故養老以燕禮夏后氏以饗禮者崔氏云饗則)
(體薦而不食爵盈而不飲依尊卑而為獻取數畢而已夏既受禪於虞是三王之首貴尚於禮故養老以饗禮)
(相養敬也殷人以食禮者崔氏云不飲酒饗大牢以禮食之殷人質素威儀簡少故養老以食禮周人脩而兼)
(用之者謂周人脩三代之禮而兼用之以養老春夏養老之時用虞氏燕禮夏后氏饗禮之法若秋冬養老之)
(時用殷人食禮之法以周極文故兼用三代之法也皇氏云饗有四種一是諸侯來朝天子饗之則周禮大行)
(人職云上公之禮其饗禮九獻是也其牲則體薦體薦則房烝故春秋宣十六年左傳云饗有體薦又國語云)
(王公立飫則有房烝其所云飫即謂饗也立而成禮謂之為飫也其禮亦有飰食故舂人云凡饗食共其食米)
(鄭云饗有食米則饗禮兼燕與食是也二是王親戚及諸侯之臣來聘王饗之禮亦有飲食及酒者親戚及賤)
(臣不須禮隆但示慈惠故並得飲食之也其酌數亦當依命其牲折俎亦曰殽烝也故國語云親戚宴饗則有)
(殽烝謂以燕禮而饗則有之也又左傳宣十六年云饗有體薦宴有折俎公當饗卿當宴王室之禮也時定王)
(饗士會而用折俎以國語及左傳故知王親戚及諸侯之大夫來聘皆折俎饗也其饗朝廷之臣亦當然也三)
(是戎狄之君使來王饗之其禮則委饗也其來聘賤故王不親饗之但以牲全體委與之也故國語云戎翟貪)
(而不讓坐諸門外而體委與之是也此謂戎狄使臣賤之故委饗若夷狄君來則當與中國子男同故小行人)
(職掌小賓小客所陳牲牢當不異也四是饗宿衛及耆老孤子則以醉為度故酒正云凡饗士庶子饗耆老孤)
(子皆共其酒無酌數鄭云要以醉為度食禮者有飯有殽雖設酒而不飲其禮以飯為主故曰食也其禮有二)
(種一是禮食故大行人云諸公三食之禮有九舉及公食大夫禮之屬是也二是燕食者謂臣下自與賓客旦)
(夕共食是也案鄭注曲禮酒漿處右云此大夫士與賓客燕食之禮燕禮者凡正饗食在庿燕則於寝燕以示)
(慈惠故在於寢也燕禮則折俎有酒而無飯也其牲用狗謂為燕者毛詩傳云燕安也其禮最輕升堂行一獻)
(禮畢而說屨升堂坐飲以至醉也儀禮猶有諸侯燕禮一篇也然凡燕禮亦有二種一是燕同姓二是燕異姓)
(若燕同姓夜則飲之其於異姓讓之而止故詩湛露天子燕諸侯篇鄭箋云夜飲之禮同姓則成之其庶姓讓)
(之則止其此燕饗食致仕之老皇氏云則當用正饗正食正燕之禮以其有賢德者不可以䙝禮待之其饗死)
(事之老不必有德又是老人不宜久立當用折俎之饗燕食之食老人不合夜飲當用異姓之燕禮五十養於)
(鄉者此謂子孫為國死難而王養其父祖也五十始衰故養於鄉學六十養於國者六十漸衰養禮彌厚故養)
(之於小學小學在國中也七十養於學者七十大衰養禮轉重故養於大學達於諸侯者言此養老之事非惟)
(天子之法乃通達於諸侯盧王等以為養於鄉云不為力政養於國云不與服戎皆謂養庶人之老也非鄭義)
(故鄭注云國中小學也注正義曰兼用之備隂陽者以燕之與饗是飲酒之禮是陽陽而無隂食是飯飯是隂)
(隂而無陽周兼用之故云備隂陽也云凡飲養陽氣凡食養隂氣者郊特牲文所以飲養陽者飲是清虚陽氣)
(之象食是形質隂體之義云陽用春夏隂用秋冬者案郊特牲云饗禘有樂而食嘗無樂是故春禘而秋嘗饗)
(與禘連文故知饗在春食與嘗連文故知食在秋彼不云冬夏者彼是殷禮此言冬夏者據周法也或鄭因春)
(而言夏因秋而見冬雖周冬夏不養老也就如熊義去冬夏則一年有五養老也又春合舞秋合聲即是春秋)
(養老之事冬夏更無養老通季春大合樂有三養老也熊氏以為春秋各再養老故為一年七養老也去冬夏)
(猶為五義實可疑皇氏云春夏雖以飲為主亦有食先行饗次燕次食秋冬以食為主亦有饗先行食次燕次)
(饗一日之中三事行畢義或然也國國中小學者養於國與養於學文相對故知國亦是學也六十少於七十)
(者六十者宜養於小學七十者宜養於大學故云國國中小學云在王宫之左者據上文而知云小學在國中)
(大學在郊此殷制明矣者以上文云小學在公宫南之左大學在郊下文云殷人養國老於右學養庶老於左)
(學貴右而賤左小學在國中左也大學在郊右也與殷同也故云此殷制明矣以此篇從上以來雖解為殷制)
(無正據可馮因此小學大學是殷制不疑故云明矣)
八十拜君命一坐再至瞽亦如之九十使人受注命謂
君不親饗食必以其禮致之音義(瞽音古)五十異粻六十
宿肉七十貳膳八十常珍九十飲食不離寢膳飲從於
遊可也注粻糧也貳副也遊謂出入上觀音義(粻陟良反離力)
(智反觀古亂反)六十歲制七十時制八十月制九十日脩惟絞
紟衾冒死而后制注絞紟衾冒一日二日而可為者音
義(絞戶交反紟其鴆反冒亡報反)五十始衰六十非肉不飽七十非帛
不煖八十非人不煖九十雖得人不煖矣注煖温音義
(煖乃管反下同)五十杖於家六十杖於鄉七十杖於國八十杖
於朝九十者天子欲有問焉則就其室以珍從注尊養
之音義(從才用反又如字)七十不俟朝注大夫士之老者揖君
則退八十月告存注每月致膳九十日有秩注秩常也
有常膳五十不從力政六十不與服戎七十不與賓客
之事八十齊喪之事弗及也注力稍衰也力政城道之
役也與及也八十不齊則不祭也子代之祭是謂宗子
不孤音義(與音預下及注同)五十而爵注賢者命為大夫六十
不親學注不能備弟子禮七十致政唯衰麻為喪注致
政還君事疏(正義曰此一節論老人力衰與少不同之事各随文解之七十養於大學至於八十)
(年漸衰弱不堪來學受養君以饗食之禮使人就家致之其受君命之時理須再拜不堪為勞一坐於地而首)
(再拜於地瞽人無目恐其顛倒拜君命之時亦當如此故云亦如之自五十以下雜記卿大夫士及庶人年老)
(節制在家食養之法随年為品也五十異粻者粻糧也五十始衰糧宜自異不可與少壮者同也六十宿肉者)
(轉老故恒宿肉在帳下不使求而不得也七十貳膳者貳副也膳善食也恒令善食有儲副不使有闕也八十)
(常珍者珍謂常食之皆珍奇美食尋常使有九十飲食不離寢者謂老人飲食無時或急求須得故不離於寢)
(膳飲從於遊可也者謂美善之膳水漿之飲從於老人所遊之處其理可也六十歲制者明老而預為送終之)
(具也年既衰老故逆辦之也歲制謂棺也不易可成故歲制然此謂大夫以下耳人君即位為椑不待六十也)
(其椁則死後為之以其葬尚賖故檀弓云旬而布材是也七十時制者時制謂一時可辦是衣物之難得者是)
(年轉老所須辦轉切也八十月制者月制謂一月可辦衣物易得者也轉老彌切也九十日脩者至九十棺衣)
(皆畢但曰日脩理之為近於終故也惟絞紟衾冒死而后制者此四物易成故生不逆為須亡乃制也故檀弓)
(云一日二日而可為也者君子弗為也七十不俟朝者此謂大夫士老年而聽致事者則七十杖於國朝君之)
(時入門至朝位君出揖之即退不待朝事畢也若不聽致仕則祭義云七十杖於朝八十不俟朝八十月告存)
(者告謂問也君每月使人致膳告問存否九十日有秩者以至年老方極秩常也君則日使人以常膳致之故)
(云日有秩注正義曰揖君則退者案儀禮大射卿大夫皆入門右北面公降立於阼階之東南南鄉揖大夫大)
(夫皆少進彼鄭注云變邇言揖使近北者邇揖君則退謂就位君揖之時七十老者則退故祭義注云君揖之)
(即退不待朝事畢其少壯者則待朝事之終也每月致膳者經直云月告存知非直遣人告問存否必知致膳)
(者以下云九十日有秩上文云天子欲有問焉則就其室以珍從明八十每月告存之時必當致膳也力稍衰)
(也者以上文歲制及杖於家之屬兼含大夫士及庶人之老此五十不從力政及不與服戎惟據庶人之事故)
(云力政城道之役也謂築城垣治道也其大夫士六十未致仕若為軍將當與服戎故知此據庶人也案異義)
(禮戴記王制云五十不從力政六十不與服戎易孟氏韓詩說年二十行役三十受兵六十還兵古周禮說國)
(中自七尺以及六十野自六尺以及六十有五皆征之許慎謹案云五經說皆不同是無明文所據漢承百王)
(而制二十三而役五十六而免六十五已老而周復征之非用民意是許以周禮為非鄭駮之云周禮是周公)
(之制王制是孔子之後大賢所記先王之事周禮所謂皆征之者使為胥徒給公家之事如今之正衛耳六十)
(而不與服戎胥徒事暇坐息之間多其五歲又何大違之云徒給公家之事云非用民意取王制所云力政挽)
(引築作之事所謂服戎謂從軍為士卒也二者皆勞於胥徒故早舍之如鄭此言力政田役為重故云五十免)
(之故此五十不從力政祭義云五十不為甸徒也戎事差輕六十不與服戎又孟氏說六十還兵是也胥徒又)
(輕故野外六十五猶征之若四郊之内以其多役其胥徒之事六十則免初受役之時始年二十也其野王城)
(之外力徒又少胥徒之事十五則征之至六十五其力政之事皆二十受之兵革之事則三十受之故易孟氏)
(韓詩說皆云二十行役三十受兵也云是謂宗子不孤者以父是宗子年已八十子則代之而祭若父不為宗)
(子則不主祭祀無祭可代今已是父嫡子代父而祭之是有父之宗子案喪服云宗子孤為殤以無父則稱孤)
(明有父則不孤故云是謂宗子不孤也賢者命為大夫者經直云五十而爵鄭知非命為士而云大夫者以王)
(制殷法殷則士無爵此經云而爵故知是大夫也此謂凡常之人有賢德故五十始為大夫若其有德不必五)
(十則喪服小功章云大夫為昆弟之長殤是幼為大夫為兄之長殤)
有虞氏養國老於上庠養庶老於下庠夏后氏養國老
於東序養庶老於西序殷人養國老於右學養庶老於
左學周人養國老於東膠養庶老於虞庠虞庠在國之
西郊注皆學名也異者四代相變耳或上西或上東或
貴在國或貴在郊上庠右學大學也在西郊下庠左學
小學也在國中王宫之東東序東膠亦大學在國中王
宫之東西序虞庠亦小學也西序在西郊周立小學於
西郊膠之言紏也庠之言養也周之小學為有虞氏之
庠制是以名庠云其立鄉學亦如之膠或作絿音義(糾居)
(悠反徐居酉反絿音求又音虯)有虞氏皇而祭深衣而養老夏后氏收
而祭燕衣而養老殷人冔而祭縞衣而養老周人冕而
祭玄衣而養老注皇冕屬也畫羽飾焉凡冕屬其服皆
玄上纁下有虞氏十二章周九章夏殷未聞凡養老之
服皆其時與羣臣燕之服有虞氏質深衣而已夏而改
之尚黑而黑衣裳殷尚白而縞衣裳周則兼用之玄衣
素裳其冠則牟追章甫委貌也諸侯以天子之燕服為
朝服燕禮曰燕朝服服是服也王者之後亦以燕服為
之魯季康子朝服以縞僭宋之禮也天子皮弁以日視
朝也音義(䍿音皇本又作皇冔況甫反縞古老反又古報反纁許云反牟莫侯反追丁雷反)凡
三王養老皆引年注已而引戸校年當行復除也老人
衆多非賢者不可皆養音義(復除上音福下如字又直慮反)八十者一
子不從政九十者其家不從政廢疾非人不養者一人
不從政注廢廢於入事音義(養如字又以尚反)父母之喪三年
不從政齊衰大功之喪三月不從政將徙於諸侯三月
不從政自諸侯來徙家期不從政注自從也音義(期音基)
疏(正義曰此一節明養致仕老及庶人老給賜之事各依文解之將徙於諸侯者此謂大夫采地之民徙於)
(諸侯為民以其新徙當須復除但諸侯地寬役少為人所欲故惟三月不從政自諸侯來徙家者謂諸侯之民)
(來徙於大夫之邑以大夫役多地狹欲令人貪之故期不從政案旅師云新甿之治皆聽之使無征役鄭注引)
(此文以證之是據民之遷徙王肅及庾氏等以為據仕者從大夫家出仕諸侯從諸侯退仕大夫非鄭義也注)
(正義曰此四代養老之處雖其名不同以殷人云右學左學虞氏云上庠下庠學記云黨有庠文王世子云學)
(干戈羽籥於東序以此約之故知皆學名也養老必在學者以學教孝悌之處故於中養老熊氏云國老謂卿)
(大夫致仕者庶老謂士也皇氏云庶老兼庶人在官者其致仕之老大夫以上當養從國老之法士養從庶老)
(之法故外饔云邦饗耆老掌其割亨鄭注引此周人養國老於東膠養庶老於虞庠是也虞殷尚質貴取有成)
(故大學在西小學在東夏周貴文取積漸長養故大學在東小學在西故云上庠右學大學也在西郊下庠左)
(學小學也在國中王宫之東以虞殷質俱貴於西故併言之夏周為文皆上東故亦併言之云東序東膠亦大)
(學在國中王宫之東西序虞庠亦小學也西序在西郊周立小學於西郊是也云周之小學為有虞氏之庠制)
(者庠則後有室前有堂若夏后氏之序及周之學所在序者皆與庠制同其州黨之序則歇前而已序則豫也)
(故鄉射云豫則鉤楹内堂則由楹外彼鄭注豫讀如成周宣榭火之榭是也云其立鄉學亦如之者言鄉學亦)
(為庠制故上文云耆老皆朝于庠是也周大學在國之西郊鄭駮異義云三靈一雍在郊者熊氏云文王之時)
(猶從殷禮故辟廱大學在郊劉氏以為周之小學為辟廱在郊皇冕屬也者以皇與下冕相對故為冕屬案周)
(禮有設皇邸又云有皇舞皆為鳳皇之字鳳羽五采故云畫羽飾之案上注云虞夏之制天子服有日月星辰)
(此云夏殷未聞者以臯陶謨謂之虞夏書因彼之成文故云虞夏之制其實惟謂虞也云凡養老之服皆其時)
(與羣臣燕之服鄭知然者以經云夏后氏燕服而養老周人玄衣而養老周人燕服玄衣故知養老燕羣臣之)
(服也云有虞氏質深衣而已者深衣謂白布衣以質用白布而已其冠未聞皇氏云以為養老首還服皇冠崔)
(氏云以為與夏周同未知然否案郊特牲云大古冠布齊則緇之大古則虞氏或用白布冠也云夏而改之尚)
(黑而黑衣裳者以殷人尚白用縞衣夏既尚黑燕衣黑衣也云殷尚白而縞衣裳者縞白色生絹亦名為素此)
(縞衣謂白白布深衣也云周則兼用之玄衣素裳者以經云玄衣而養老若衣裳俱玄則與夏不異又儀禮朝)
(服緇布衣素裳緇則玄故為玄衣素裳上養老云周人脩而兼用之故養老之衣亦脩而兼用之云其冠則牟)
(追章甫委貌也者案儀禮朝服首著玄冠玄冠即委貌以此推之則殷之朝服則皆著章甫之冠夏之朝服著)
(牟追云諸侯以天子之燕服為朝服者以燕禮諸侯燕臣子用朝服明天子之燕亦朝服也引燕禮曰燕朝服)
(者證朝燕同云服是服也者言燕時服是玄衣素裳之服崔氏云天子燕畿内諸侯以緇衣燕畿外諸侯以玄)
(冠諸侯各以為朝服事無明文不可依也云王者之後亦以燕服為之者玉藻云魯季康子朝服以縞若當時)
(無朝服以縞康子不應服之明是宋人所著故康子僭效之宋既朝服以縞杞當朝服以玄云天子皮弁以日)
(視朝也者玉藻文引之者證天子與諸侯朝服之别案詩頍弁注云禮天子諸侯朝服以燕天子之朝服以皮)
(弁服以皮弁服燕不用玄衣者詩所謂燕同姓諸公及異姓甥舅等故用皮弁尚質故也若燕其諸侯則用玄)
(衣明諸侯則朝服以日視朝服則玄冕素裳也冠禮記云周弁殷冔夏收鄭云弁名出於槃槃大也言所以自)
(光大也冔名出於幠幠覆也所以自覆飾也收言所以收斂髮也其制之異亦未聞冠禮記又云委貌周道也)
(章甫殷道也母追夏后氏之道也鄭注云委猶安也言所以安正容貌章明也殷質言以表明丈夫也母發聲)
(也追猶堆也夏后氏質以其形名之其制之異同未聞)
少而無父者謂之孤老而無子者謂之獨老而無妻者
謂之矜老而無夫者謂之寡此四者天民之窮而無告
者也皆有常餼注餼廪也音義(少詩照反下注少者同矜本又作鰥同古頑反)
(廪立品反)疏(正義曰此一節論矜恤鰥寡孤獨之事無妻無夫謂之矜寡者案孝經云男子六十無妻曰鰥)
(婦人五十無夫曰寡舜年三十而尚書謂之鰥者以其父頑母嚚無為娶之端故雖三十而亦稱鰥詩云何草)
(不黃何人不矜據久役在外嫁娶失時亦謂之為矜矜與鰥同其男子無妻亦謂之寡左傳云崔杼生成及疆)
(而寡案劉熙釋名云無妻曰鰥愁悒不能寐目恒鰥鰥然其字從魚魚目恒不閉無夫曰寡寡倮也倮然單獨)
(也無父曰孤孤顧也顧望無所瞻見也無子曰獨獨鹿也鹿鹿無所依也)
瘖聾跛躃斷者侏儒百工各以其器食之注斷謂支節
絶也侏儒短人也器能也音義(瘖於金反啞也聾力東反跛波我反躄必亦反)
(兩足不能行也侏音朱)疏(正義曰此一節論矜恤疾民之事瘖謂口不能言聾謂耳不聞聲跛躃謂足不)
(能行斷者謂支節解絶侏儒謂容貌短小百工謂有雜技藝此等既非老無告不可特與常餼既有疾病不可)
(不養以其病尚輕不可虛費官物故各以其器食之器能也因其各有所能供官役使以廪餼食之案晉語云)
(文公問八疾胥臣對云戚施權鎛注云使擊鐘籧篨蒙璆注云璆是玉磬使擊之侏儒扶廬注云扶持也廬戟)
(柄也矇瞍循聲注云歌詠琴瑟聾聵司火注云使主然火其童昏嚚瘖僬僥官師所不材宜於掌土是各以器)
(食之外傳不云跛躃此不云籧篨戚施設文不具外傳瘖與僬僥置於掌土此瘖與侏儒其器食之者今古法)
(異也)
道路男子由右婦人由左車從中央注道中三途遠别
也音義(别彼列反下文并注同)父之齒隨行兄之齒鴈行朋友不
相踰注廣敬也謂於塗中音義(行如字一音戶剛反)輕任并重任
分斑白者不提挈注皆謂以與少者雜色曰斑音義(并必)
(性反本又作併提音啼契本又作挈苦結反)疏(正義曰父齒老也任謂有擔負者俱應擔負老少並輕則)
(併與少者擔之也重任分者老少並重不可併與少者一人則分為輕重重與少者輕與老者)
君子耆老不徒行庶人耆老不徒食注徒猶空也
大夫祭器不假祭器未成不造燕器注造為也疏(正義曰皇)
(氏云此謂有地大夫故祭器不假若無地大夫則當假之故禮運云大夫祭器不假聲樂皆具非禮也謂無地)
(大夫也)
方一里者為田九百畝注一里方三百步方十里者為
方一里者百為田九萬畝方百里者為方十里者百為
田九十億畝注億今十萬音義(億於力反)方千里者為方百
里者百為田九萬億畝注萬億今萬萬也疏(正義曰此一節論開)
(方之法總計天子畿外内諸侯之地大小各依文解之方一里者為田九百畝案論語云步百為畝是長一百)
(步闊一步畝百為夫是一頃也長闊一百步夫三為屋是三頃也闊二百步長一百步屋三為井是九百畝也)
(長闊一里注正義曰方十里為田九萬畝方百里者為方十里者百一箇十里之方既為田九萬畝則十箇十)
(里之方為田九十萬畝一百箇十里之方為田九百萬畝今云九十億畝是一億有十萬十億有一百萬九十)
(億為九百萬畝故云億今十萬尹文子云百姓千品萬官億醜皆以數相十此謂小億也此鄭氏所用毛詩傳)
(云數萬至萬曰億是大億也非鄭義萬億今萬萬也者計千里之方為方百里者百一箇百里之方既為九十)
(億畝則十箇百里方為九百億畝百箇百里方為九千億畝今乃云九萬億畝與數不同者若以億言之當云)
(九千億畝若以萬言之當云九萬萬畝但書經戰國及秦之世經籍錯亂此經上下或億或萬字相交涉遂誤)
(為萬億鄭未注之前書本既爾鄭更不顯言其錯因此錯本萬億之言即云此經萬億者即今之萬萬皇氏以)
(為億數不定或以十萬為億或以萬萬為億或以一萬為億此云萬億者秖是萬萬也六國時或將萬為億故)
(云萬億但古事難悉未知孰是故備存焉)
自恒山至於南河千里而近注冀州域自南河至於江
千里而近注豫州域自江至於衡山千里而遥注荆州
域自東河至於東海千里而遥注徐州域自東河至於
西河千里而近注亦冀州域自西河至於流沙千里而
遥注雍州域音義(雍於用反)西不盡流沙南不盡衡山東不
盡東海北不盡恒山凡四海之内斷長補短方三千里
為田八十萬億一萬億畝注九州之大計音義(斷音短)方
百里者為田九十億畝山陵林麓川澤溝瀆城郭宫室
塗巷三分去一其餘六十億畝注以一大國為率其餘
所以授民也山足曰麓音義(去羌吕反率音律又音類)疏(正義曰此一節論四)
(海之内地遠近里數也言千里而近者皇氏云自恒山至南河以千里言之其地稍近言不滿千里下云自江)
(至於衡山千里而遥謂以千里言之其地稍遠言不啻千里熊氏以為近者謂過千里遥者謂不滿千里其義)
(似非也其餘遥近皆放此也為田八十萬億一萬億畝以一州方千里九州方三千里三三如九為方千里者)
(有九一箇千里有九萬億畝九箇千里九九八十一故有八十一萬億畝但記文詳具於八十整數之下云萬)
(億是八十箇萬億又云一萬億言是詳也以前文誤為萬億此則因前文之誤更以萬億言之)
古者以周尺八尺為步今以周尺六尺四寸為步古者
百畝當今東田百四十六畝三十步古者百里當今百
二十一里六十步四尺二寸二分注周尺之數未詳聞
也案禮制周猶以十寸為尺盖六國時多變亂法度或
言周尺八寸則步更為八八六十四寸以此計之古者
百畝當今百五十六畝二十五步古者百里當今百二
十五里疏(正義曰古者八寸為尺今以周尺八尺為步則一步有六尺四寸今以周尺六尺四寸為)
(步則一步有五十二寸是今步比古步每步剩出一十二寸以此計之則古者百畝當今東田百五十二畝七)
(十一步者餘與此百四十六畝三十步不相應也又今步每步剩古步十二寸以此計之則古之百里當今百)
(二十三里一百一十五步二十寸與此經百二十一里六十步四尺二寸二分又不相應故鄭云六國時多變)
(亂法度經文錯亂不可用也注正義曰玉人職云鎮圭尺有二寸又云桓圭九寸是周猶以十寸為尺也今經)
(云以周尺六尺四寸為步乃是六十四寸則謂周八寸為尺也故云蓋六國時多變亂法度或言周尺八寸也)
(鄭即以古周尺十寸為尺八尺為步則步八十寸鄭又以今周尺八寸為尺八尺為步則今步皆少於古步一)
(十六寸也是今步别剩十六寸云以此計之者謂以古步又以今周尺八寸八尺為步小剩十六寸而計之則)
(古之四步剩出今之一步古之四十步為今之五十步古之八十步為今之一百步計古之一畝之田長百步)
(得為今田一百二十五步是今田每一畝之上剩出二十五步則方百畝之田從北嚮南每畝剩二十五步總)
(為二千五百步從東嚮西每畝二十五步亦總為二千五百步相併為五千步是總為五十畝又西南一角南)
(北長二十五步應南畔所剩之度東西亦長二十五步應西畔所剩之度計方二十五步開方乘之總積得六)
(百二十五步六百步則為六畝餘有二十五步故云古者百畝當今百五十六畝二十五步也又古四步剩今)
(一步則古者四里剩今一里為五里則古者四十里剩今十里為五十里則古者八十里剩今二十里總為百)
(里是古者八十里為今百里今之百里之外猶有古之二十里四里剩一里其古二十里為今之二十五里故)
(云古者百里當今百二十五里)
方千里者為方百里者百封方百里者三十國其餘方
百里者七十又封方七十里者六十為方百里者二十
九方十里者四十其餘方百里者四十方十里者六十
又封方五十里者百二十為方百里者三十其餘方百
里者十方十里者六十名山大澤不以封其餘以為附
庸閒田諸侯之有功者取於閒田以禄之其有削地者
歸之閒田音義(間田音閑下同)疏(正義曰此一經論畿外九州建國之法九州州别方千里)
(凡千里之方以開方計之為方百里者凡有一百故云為方百里者百封方百里者三十國者前文云大國三)
(十故此云封方百里者三十國謂公也以百中去三十故其餘方百里者有七十又封方七十里者六十為方)
(百里者二十九方十里者四十謂侯國也凡百里之方開方計之為十里之方百其七十里之國一用十里之)
(方四十九七十里之國二則用十里之方九十八則一箇百里為七十里之國二剩十里之方二然則二十箇)
(七十里之國用百里之方十剰十里方有二十七十里之國六十用百里之方三十剰十里之方六十今就百)
(里之方三十里之中抽去十里之方六十是用百里之方二十九方十里者四十故其餘方百里者四十方十)
(里者六十又封方五十里者百二十者上云小國百二十謂伯國也凡百里之方一封五十里之國四則十箇)
(百里之方封五十里之國四十今小國百二十故用百里之方三十則其餘方百里者十方十里者六十以為)
(附庸間田)
天子之縣内方千里者為方百里者百封方百里者九
其餘方百里者九十一又封方七十里者二十一為方
百里者十方十里者二十九其餘方百里者八十方十
里者七十一又封方五十里者六十三為方百里者十
五方十里者七十五其餘方百里者六十四方十里者
九十六疏(正義曰天子縣内地方千里為方百里者百既用九箇擬封百里之國故其餘方百里者)
(九十一也又封方七十里者二十一者凡百里之方十為七十里之國二十剰十里之方二十今以十里之方)
(二十又更取其外十里之方二十九添前二十為四十九為七十里之國一是次國二十一也總用百里之方)
(十十里之方二十九是其餘方百里者八十方十里者七十一又封方五十里者六十三者謂小國也凡百里)
(之方一為五十里之國四則百里之方十為五十里之國四十又百里之方五為五十里之國二十總為五十)
(里之國六十更有五十里之國三凡一箇五十里之國用十里之方二十五則三箇五十里之國總用十里之)
(方七十五是用地方百里者一十五方十里者七十五是其餘方百里者六十四方十里者九十六然畿外千)
(里封國之外所餘地少其畿内千里所餘地多者以畿外之土本擬封建諸侯故國數多餘地少畿内本為天)
(子之有郊關鄉遂凖擬公卿王子弟采邑故建國數少餘地多)
諸侯之下士禄食九人中士食十八人上士食三十六
人下大夫食七十二人卿食二百八十八人君食二千
八百八十人次國之卿食二百一十六人君食二千一
百六十人小國之卿食百四十四人君食千四百四十
人次國之卿命於其君者如小國之卿天子之大夫為
三監監於諸侯之國者其禄視諸侯之卿其爵視次國
之君其禄取之於方伯之地方伯為朝天子皆有湯沐
之邑於天子之縣内視元士注給齊戒自潔清之用浴
用湯沐用潘音義(禄食音嗣又如字下皆同為朝于偽反清如字徐才性反潘芳袁反米汁)
(也)諸侯世子世國注象賢也大夫不世爵使以德爵以
功注謂縣内及列國諸侯為天子大夫者不世爵而世
禄辟賢也音義(辟音避)未賜爵視天子之元士以君其國
注列國及縣内之國也諸侯之大夫不世爵禄疏(正義曰此)
(一節論士大夫及諸侯等食禄之數兼明臣之世與不世之事今各随文觧之前以有諸侯之下士以上及大)
(夫卿君故此依前而釋也諸侯之士既明則天子士同之可知故此文發畿外之卿也前云諸侯下士視上農)
(夫故有九人也前云上士倍中士故三十六也前云下大夫倍上士則食七十二人前云卿四大夫禄則二百)
(八十八人君食二千八百八十人者君謂大國之君也前云君十卿禄故二千八百八十人次國之卿食二百)
(一十六人者謂夏伯殷侯周則侯伯國也此大夫以下亦如大國大夫而卿惟得三大夫禄耳故特言卿也君)
(食二千一百六十人者君亦十卿禄也小國之卿食百四十四人者小國謂夏周子男殷之伯國也大夫以下)
(亦如大國大夫而卿則二大夫禄耳故君食千四百四十人者君亦十卿禄也次國之卿命於其君者大國三)
(卿皆命於天子則其禄各食二百八十八人若次國三卿二卿命於天子禄各食二百一十六人而一卿命於)
(其君為賤則禄不可等命天子者故視小國卿小國卿食一百四十四人也其若子男一卿命於天子二卿命)
(於其君則禄猶如此其命天子卿無以異也其國小故不復差降也或云視大夫也其天子之士卿大夫無文)
(宜凖大國之卿大夫士也未賜爵視天子之元士以君其國者未賜爵謂列國諸侯及縣内諸侯其身既死其)
(子未得賜爵其衣服禮制視天子元士若畿外者君其本國畿内者亦君畿内之國故鄭注云列國及縣内之)
(國鄭必知兼畿外列國者以詩小雅韎韐有奭謂諸侯世子未遇錫命服士服而来此云視天子之元士以君)
(其國故知兼列國也其畿内諸侯有大功德元子出封畿外則王命次子行其秩邑若其賢才則世為公卿則)
(春秋周公召伯之屬是也諸侯之大夫不世爵禄者諸侯降於天子故大夫不世爵禄若有大功德亦得世之)
(故隱八年官有世功則有官族邑亦如之是據諸侯卿大夫也注正義曰浴用湯沐用潘者以方伯朝天子故)
(給以湯沐之邑案前文云不能五十里曰附庸又云天子元士視附庸以湯沐之邑視元士亦五十里以下異)
(義公羊說諸侯朝天子天子之郊皆有朝宿之邑從泰山之下皆有湯沐之邑左氏說諸侯有功德於王室京)
(師有朝宿之邑泰山有湯沐之邑魯周公之後鄭宣王母弟此皆有湯沐邑其餘則否許慎謹案京師之地皆)
(有朝宿邑周千八百諸侯盡京師地不能容之不合事理之宜是許慎不從公羊之說鄭無駮當從許說云為)
(天子大夫者以下云諸侯之大夫不世爵禄此直云大夫不世爵與諸侯大夫文異故知是天子大夫也知是)
(縣内及列國諸侯入為天子大夫者案禮運云天子有田以處其子孫則周召畢原之等是縣内諸侯也詩衛)
(武公入相於周又尚書顧命齊侯為虎賁衞侯為司宼是列國諸侯也並入為天子大夫案司裘諸侯則共熊)
(侯豹侯是畿内亦曰諸侯此不云諸侯而云大夫者辟上諸侯世子之文故云大夫然畿内諸侯有為三公則)
(周召是也列國諸侯入為六卿則鄭武公是也今總云為天子大夫者若言公卿大夫於文為煩故總言大夫)
(以包之詩云三事大夫謂三公也春秋諸侯殺大夫謂卿也是大夫為總號)
六禮冠昏喪祭鄕相見注鄕飲酒鄕射音義(冠古亂反)七教
父子兄弟夫婦君臣長幼朋友賓客八政飲食衣服事
為異别度量數制注飲食為上衣服次之事為謂百工
技藝也異别五方用器不同也度丈尺也量斗斛也數
百十也制布帛幅廣狹也音義(長丁丈反斛洪谷反幅芳服反狭戸甲反)
禮記注疏卷十三
禮記注疏卷十三考證
樂正崇四術立四教注尚書傳曰年十五始入小學十
八入大學○(臣召南)按入小學大學之年為說不一
鄭此注據伏生大傳也白虎通則云八歲入小學十
五入大學朱子取白虎通說
春秋教以禮樂冬夏教以詩書○陳選曰教者雖分四
時學者則未必截然棄彼而習此也
注疏遂則縣與州同鄙與黨同云云○(臣召南)按此
疏甚是遂大夫各掌其遂之政令三歲大比則帥其
吏而興甿注曰興甿舉民賢者能者如六鄕之為也
然則縣正鄙師皆必有學同於州長黨正可知矣
郵罰麗於事注郵過也○顧炎武曰郵即尤字古通用
詩賓之初筵曰是曰既醉不知其郵國語曰夫郵而
效之郵又甚焉漢書中以郵為尤甚多
史以獄成告於正注正于周鄕師之屬疏案周禮鄉師
屬地官不掌獄訟○(臣召南)按鄭注頼疏始明據疏
則鄉師之屬鄉師二字當分讀猶云鄉士之屬士師
之屬也地官鄉師職雖有掌其刑令糾禁聽其獄訟
之文孔知鄭必非誤引者以下節注周禮鄉師之屬
云云直引秋官鄉士及遂士縣士朝士職文也
執左道以亂政殺注若巫蠱及俗禁疏王遂令江充檢
之○王字係帝字之訛又故思子望子歸来句當作
築思子宫刊本相沿誤脫築字宫字耳
天子齊戒受諫○(臣召南)按此句依注疏為司會節引
首與下冢宰齊戒受質三官齊戒受質百官齊戒受
質正是一例但經文明云受諫下文會計歲用非諫
也宋儒以此句上屬大史典禮執簡記奉諱惡之下
於義為近
九十日有秩注有常膳○(臣召南)按周禮酒正凡有秩
酒者以書契授之注引此文賈疏曰謂日月有秩膳
即此經秩酒是也但秩酒秪秩膳中一事耳
五十不從力政注疏其野王城之外力徒又少○徒當
作役
方三千里為田八十萬億一萬億畝疏○陳澔曰按方
百里為田九十億畝則方三千里當云八萬一千億
畝如疏義亦承誤釋之也
六禮冠昏喪祭鄉相見○(臣召南)按此下自為一節舊
本誤接諸侯之大夫不世爵禄之下而以上節疏附
萹末今移正
禮記注疏卷十三考證
