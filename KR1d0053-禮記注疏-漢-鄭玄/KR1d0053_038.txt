禮記注疏卷三十八
漢鄭氏注唐陸德眀音義孔穎逹疏
樂記
昔者舜作五弦之琴以歌南風夔始制樂以賞諸侯注
夔欲舜與天下之君共此樂也南風長養之風也以言
父母之長養己其辭未聞也夔舜時典樂者也書曰夔
命女典樂音義(夔求龜反舜臣女音汝)疏(正義曰此一節論樂記第四章名為樂施施者)
(用於天下此章中明樂施被之事也本是第二前既推禮章為第三此為第四亦明禮樂既備後乃施布天下)
(也自此至知其行也此一節特明聖人制樂以賞諸侯其功大者其樂備昔者舜作五弦之琴以歌南風者五)
(弦謂無文武二弦唯宫商等之五弦也南風詩名是孝子之詩南風長養萬物而孝子歌之言己得父母生長)
(如萬物得南風生也舜有孝行故以此五弦之琴歌南風之詩而教天下之孝也此詩今無故鄭注云其辭未)
(聞也案世本云神農作琴今云舜作者非謂舜始造也正用此琴特歌南風始自舜耳或五弦始舜也夔始制)
(樂以賞諸侯者夔是舜典樂之官名夔欲天下同行舜道故歌此南風以賞諸侯使海内同孝也然樂之始亦)
(不正在夔也正是夔始以此詩與諸侯注正義曰夔欲舜與天下之君共此樂者舜既獨歌南風夔為典樂之)
(官欲令舜與天下諸侯共歌此南風之樂故制此南風之樂以賞諸侯云其辭未聞也者此南風歌辭未得聞)
(也如鄭此言則非詩凱風之篇也能氏以為凱風非矣案聖證論引尸子及家語難鄭云昔者舜彈五弦之琴)
(其辭曰南風之薰兮可以解吾民之愠兮南風之時兮可以阜吾民之財兮鄭云其辭未聞失其義也今案馬)
(昭云家語王肅所增加非鄭所見又尸子雜說不可取證正經故言未聞也)
故天子之為樂也以賞諸侯之有德者也德盛而教尊
五糓時熟然後賞之以樂故其治民勞者其舞行綴遠
其治民逸者其舞行綴短注民勞則德薄酇相去遠舞
人少也民逸則德盛酇相去近舞人多也音義(行戶剛反下同)
疏(正義曰此一經明諸侯德尊樂備舞具各隨文解之故其治民勞者其舞行綴遠者綴謂酇也遠是舞者)
(外營域行列之處若諸侯治理於民使民勞苦者由君德薄賞之以樂舞人既少故其舞人相去行綴遠謂由)
(人少舞處寬也其治民逸者其舞行綴短者此諸侯治理於民使逸樂由其君德盛故賞之以樂舞人多故去)
(行綴短也謂由人多舞處狹也舞處之綴一種但人多則去之近人少則去之遠也注正義曰鄼謂鄼聚舞人)
(行位之處立表鄼以識之)故觀其舞知其德聞其諡知其行也注諡
者行之迹也音義(行下孟反注同)疏(正義曰此覆結上文觀其舞之遠近則知其德之薄)
(厚由舞所以表德也聞其諡知其行也者此一句以諡比擬其舞也聞諡之善否知其行之所好惡由諡所以)
(迹行也)
大章章之也注堯樂名也言堯德章明也周禮闕之或
作大卷咸池備矣注黃帝所作樂名也堯增修而用之
咸皆也池之言施也言德之無不施也周禮曰大咸音
義(大咸如字一本作大卷并音權)韶繼也注舜樂名也韶之言紹也言
舜能繼紹堯之德周禮曰大韶音義(韶上遥反注同)夏大也注
禹樂名也言禹能大堯舜之德周禮曰大夏殷周之樂
盡矣注言盡人事也周禮曰大濩大武音義(濩音護)疏(正義)
(曰此一節論六代之樂也大章章之也者章明也堯樂謂之大章者言堯之德章明於天下也咸池備矣者咸)
(皆也池施也咸池皇帝之樂名言黃帝之德皆施被於天下無不周徧是為備具矣韶繼也者韶舜樂名言舜)
(之道德能繼紹於堯也夏大也者夏禹樂名言禹能光大堯舜之德殷周之樂盡矣者殷樂謂湯之大濩也周)
(樂謂周之大武也言於人事盡極矣但自夏以前皆以文德王有天下殷周二代唯以武功為民除殘伐暴民)
(得以生人事道理盡極矣注正義曰知大章堯樂者案樂緯及禮樂志云黃帝曰咸池堯作大章故知大章堯)
(樂名也云周禮闕者言周禮無大章故云闕也此本云大章周禮曰大卷言此大章當周禮大卷也今知咸池)
(是黃帝所作樂名者案樂緯及禮樂志云黃帝曰咸池故如咸池黃帝樂名云堯增修而用之者此黃帝所作)
(咸池之樂至堯之時更增改修治而用之周禮大司樂謂之大咸咸池雖黃帝之樂若堯既增修而用之者則)
(世本名咸池是也故此文次在大章之下矣又周禮云咸池以祭地黃帝之樂堯不增修者則别立其名則此)
(大章是也其咸池雖黃帝之樂堯增修者至周謂之大咸其黃帝之樂堯不增修大章者至周謂之大卷於周)
(之世其黃帝樂堯不增修謂之大卷者更加以雲門之號是雲門大卷一也熊氏云知大卷當大章者案周禮)
(云雲門大卷大卷在大咸之上此大章在咸池之上故知大卷當大章知周别為黃帝樂名雲門者以此樂記)
(唯云咸池大章無雲門之名用禮雲門在六代樂之首故知别為黃帝立雲門之名也知於大卷之上加雲門)
(者以黃帝之樂堯增修者既謂之咸池不增修者别名大卷明周為黃帝於不增修之樂别更立名故知於大)
(卷之上别加雲門是雲門大卷一也故周禮雲門大卷鄭注云黃帝曰雲門大卷言黃帝之德如雲之出民得)
(以有族類知黃帝之樂堯增修曰咸池者以禮樂志云黃帝曰咸池今周禮大咸在雲門之下大韶之上當堯)
(之代故知堯增修曰咸池增修者以五帝殊時不相沿樂故知堯增修也知樂有增修者禮樂志漢之文始舞)
(者韶舞高帝六年更云改名文始也漢之五行舞者本周舞始皇二十六年更立五行舞是知有增修之法熊)
(氏又云案五行鉤命決云伏犧樂為立基神農樂為下謀祝融樂為祝續案樂緯云黃帝曰咸池帝嚳曰六英)
(顓頊曰五莖堯作大章舜曰簫韶禹曰大夏商曰大濩周曰大武象禮樂志云顓頊作六莖帝嚳作五英與樂)
(緯不同其餘無異名曰六英者宋均注云為六合之英華五龍為五莖者能為五行之道立根莖也案元命包)
(云舜之時民樂紹堯業故云韶之言紹也案司樂注云為德能大中國此云大堯舜之德者以廣大中國則是)
(大堯舜德其義然也又案司樂注云湯德能使天下得其所是其德也元命包曰湯之時民樂其救之於患害)
(故曰濩救也由救之故民得所義亦通也大武武王樂也以武取定天下周公制焉)
天地之道寒暑不時則疾風雨不節則饑教者民之寒
暑也教不時則傷世事者民之風雨也事不節則無功
注教謂樂也音義(饑居祈反)然則先王之為樂也以法治也
善則行象德矣注以法治以樂為治之法行象德民之
行順君之德也音義(治直吏反注同)疏(正義曰此一節明樂之為善樂得其所則事有)
(功也然則先王之為樂也以法治也者言先王作樂以為治為法若樂善則治得其善若樂不善則治乖於法)
(則前文教不時則傷世事不節則無功是也善則行象德矣者言人君為治得其所教化美善則下民之行法)
(象君之德也)
夫豢豕為酒非以為禍也而獄訟益繁則酒之流生禍
也注以榖食犬豕曰豢為作也言豢豕作酒本以饗祀
養賢而小人飲之善酗以致獄訟音義(豢音患飬也食音嗣酗許具反)
是故先王因為酒禮壹獻之禮賓主百拜終日飲酒而
不得醉焉此先王之所以備酒禍也注壹獻士飲酒之
禮百拜以喻多故酒食者所以合歡也樂者所以象德
也禮者所以綴淫也注綴猶止也音義(綴知劣反)是故先王
有大事必有禮以哀之有大福必有禮以樂之哀樂之
分皆以禮終注大事謂死喪也音義(樂音洛下所樂哀樂康樂皆同分扶)
(問反)樂也者聖人之所樂也而可以善民心其感人深其
移風易俗故先王著其教焉注著猶立也謂立司樂以
下使教國子音義(著知慮反)疏(正義曰此一節明言禮樂之設不得其所則禍亂興故先)
(王節其禮樂以防滛亂也夫豢豕為酒非以為禍也者豢飬也言養豕作酒本為行禮非以為禍亂而為也而)
(獄訟益繁則酒之流生禍也者言由酒至酗鬭爭殺傷而刑獄增益繁多則是酒之流害所以生此獄訟之禍)
(也是故先王因為酒禮者由其生禍故先王因此為飲酒之禮也壹獻之禮賓主百拜者謂士之饗禮唯有壹)
(獻言所獻酒少也從初至末賓主相荅而有百拜言拜數多也是意在於敬不在酒也終日飲酒而不得醉焉)
(者謂饗禮也以其恭敬示飲而已故不得醉也樂者所以象德也者謂君作樂以訓民使民法象其德也禮者)
(所以綴淫也者綴止也言人君制禮以教天下所以綴止淫邪也樂也者聖人之所樂也者言樂體者聖人心)
(所愛樂也聖人貪愛此樂以樂身化民而可以善民心者言用樂化民調善民心其感人深者言樂本從民心)
(而來乃成於樂故感動人深也其移風易俗者風謂水土之風氣謂舒疾剛柔俗謂君上之情欲謂好惡趣捨)
(用樂化之故使惡風移改弊俗變易故先王著其教焉者著立也以其樂功如此故先王立樂官以樂教化焉)
(注正義曰凡饗禮案大行人云上公九獻侯伯七獻子男五獻竝依命數其臣介則孤同子男卿大夫略為一)
(節俱三獻則天子諸侯之士同壹獻故昭六年季孫宿如晉晉侯享之有加籩武子退使行人告曰得貺不過)
(三獻是其事也但春秋亂世之法或有大夫五獻者故昭元年鄭伯享趙孟具五獻之籩豆於幕下是亂世之)
(法也或者鄭以公孤之禮享趙孟故五獻也言百拜喻多者案今鄉飲酒之禮是壹獻無百拜今云百拜故喻)
(多也)
夫民有血氣心知之性而無哀樂喜怒之常應感起物
而動然後心術形焉注言在所以感之也術所由也形
猶見也音義(知音智應於甑反篇内同見賢遍反)是故志微噍殺之音作
而民思憂嘽諧慢易繁文簡節之音作而民康樂粗厲
猛起奮末廣賁之音作而民剛毅廉直勁正莊誠之音
作而民肅敬寬裕肉好順成和動之音作而民慈愛流
辟邪散狄成滌濫之音作而民淫亂注志微意細也吳
公子札聽鄭風而曰其細已甚民弗堪也簡節少易也
奮末動使四支也賁讀為憤憤怒氣充實也春秋傳曰
血氣狡憤肉肥也狄滌往来疾貌也濫僭差也此皆民
心無常之傚也肉或為潤音義(噍子遥反殺色界反又色例反思息吏反又音)
(斯嘽昌善反諧戶皆反慢本又作慢莫諫反易以豉反注同粗七奴反賁依注讀為憤扶粉反勁吉正反裕羊)
(樹反肉而救反肥也注同好呼報反辟匹亦反邪似嗟反後皆同狄他歴反注同滌大歴反注同濫力暫反札)
(則八反賁讀音奔又補義反狡本又作交古夘反又音郊僣子念反傚戸教反)疏(正義曰皇氏以為自此以)
(下至君子賤之也是樂音之科各隨文觧之此一節民有血氣以下至淫亂以上論人心皆不同隨樂而變夫)
(樂聲善惡本由民心而生所感善事則善聲應所感惡事則惡聲起樂之善惡初則從民心而興後乃合成為)
(樂樂又下感於人善樂感人則人化之為善惡樂感人則人隨之為惡是樂出於人而還感人猶如雨出於山)
(而還雨山火出於木而還燔本故此篇之首論人能興樂此章之意論樂能感人也夫民有血氣心知之性者)
(人由血氣而有心知故血氣心知連言之其性雖一所感不恒故云而無哀樂喜怒之常也應感起物而動者)
(言内心應感起於外物謂物來感己心遂應之念慮興動故云應感起物而動然後心術形焉者術謂所由道)
(路也形見也以其感物所動故然後心之所由道路而形見焉心術見者即下文是也是故志微噍殺之音作)
(而民思憂者志微謂人君志意微細噍殺謂樂聲噍蹙殺小如此音作而民感之則悲思憂愁也嘽諧慢易繁)
(文簡節之音作而民康樂者嘽寬也諧和也慢疏也繁多也簡節易少也康安也言君若道德嘽和疏易則樂)
(音多文采而節奏簡略則下民所以安樂也粗厲猛起奮未廣賁之音作而民剛毅者粗厲謂人君性氣粗疏)
(威厲猛起謂武猛發起奮末謂奮動手足廣賁謂樂聲廣大憤氣充滿如此音作而民感之則性氣剛毅也廉)
(直勁正莊誠之音作而民肅敬者君若廉直勁正則樂音矜莊嚴栗而誠信故民應之而肅敬也寬裕肉好順)
(成和動之音作而民慈愛者肉謂厚重者也君上如寬裕厚重則樂音順序而和諧動作故民皆應之而慈愛)
(也流辟邪散秋成滌濫之音作而民淫亂者流辟謂君志流移不静邪散謂違辟不正放邪散亂狄成滌濫皆)
(謂往來速疾謂樂之曲折速疾而成疾速而止僭濫止謂樂聲急速如此音作民感之淫亂也此六事所云音)
(者皆據君德及樂音相雜也君德好而樂音亦好君德惡而樂音亦惡皆上句論君德下句論樂音其意易盡)
(者則一句四字以結之志微噍殺是也其狀難盡者則兩句八字以結之嘽諧慢易繁文簡節之類是也意稍)
(可盡者或六字以結之廉直勁正莊誠是也注正義曰云志微意細也者謂君德也言君意苛細樂聲亦苛細)
(也故鄭引襄二十九年吳公子札聽鄭風云其細已甚是聽鄭風而知君德苛細也云簡節少易也者謂樂聲)
(曲折雖繁多其節簡少謂緩歌而疏節也云奮末動使四支也者以身為本以手足為末故云動使四支云賁)
(讀為憤憤怒氣充實也者以經之賁字於易卦賁為餙賁又為大皆非猛厲之類故讀為憤引春秋傳以證之)
(案僖十五年左傳稱晉侯欲乘鄭之小駟慶鄭諫云小駟鄭之所入也言馬之血氣狡作憤怒也云肉肥也者)
(言人肉多則體肥以喻人之性行敦重也云狄滌往來疾貎也者詩云踧踧周道字雖異與此狄同詩又云滌)
(滌山川皆物之形状故云往來疾貎謂樂之曲折音聲速疾也)
是故先王本之情性稽之度數制之禮義合生氣之和
道五常之行使之陽而不散隂而不密剛氣不怒柔氣
不懾四暢交於中而發作於外皆安其位而不相奪也
注生氣隂陽氣也五常五行也密之言閉也懾猶恐懼
也音義(稽古奚反道音導行下孟反懾之涉反暢勑亮反恐曲勇反)然後立之學等
廣其節奏省其文采以䋲德厚注等差也各用其才之
差學之廣謂增習之省猶審也文采謂節奏合也䋲猶
度也周禮大司樂以樂語教國子興道諷誦言語以樂
舞教國子舞雲門大卷大咸大韶大夏大濩大武音義
(省西領反度大各反興道上許膺反下音導諷芳鳳反卷音權)律小大之稱比終始之
序以象事行注律六律也周禮典同以六律六呂辨天
地四方隂陽之聲以為樂器小大謂高聲正聲之類也
終始謂始於宫終於羽宗廟黃鐘為宫大呂為角大蔟
為徵應鐘為羽以象事行宫為君商為臣音義(稱尺證反比毗)
(志反大蔟音泰蔟七豆反)使親疏貴賤長幼男女之理皆形見於樂
故曰樂觀其深矣注謂同聽之莫不和敬莫不和順莫
不和親音義(長幼丁丈反下同見賢遍反)疏(正義曰上經既明樂之感人故此節明先王節)
(人情性使之和其律吕親疏有序男女不亂乃成為樂也本之情性者言自然所感謂之性因物念慮謂之情)
(言先王制樂本人情性稽之度數者稽之言考也既得人情考之使合度數制之禮義者謂裁制人情以禮義)
(合生氣之和道五常之行者言聖人裁制人情使合生氣之和道達人情以五常之行謂依金木水火土之性)
(也使之陽而不散者陽主發動失在流散先王教之感陽氣者不使放散也隂而不密者密閉也隂主幽静失)
(在閉塞先王節民情感隂氣者不有閉塞也剛氣不怒柔氣不懾者言先王節之使剛氣者不至暴怒感柔氣)
(者不至恐懼也四暢交於中而發作於外者四暢謂隂陽剛柔也四者通暢交在身中而發見動作於身外也)
(皆安其位而不相奪也者言隂陽剛柔各得其所是安其位也不相侵犯是不相奪也然後立之學等者先王)
(欲稽之度數制之禮義非教不可故立之學等使依其才藝等級而教學之廣其節奏者廣謂增習寬廣其樂)
(之節奏也省其文采者省謂省審也文采謂樂之宮商相應若五色文采省其音曲文采也以繩德厚者䋲度)
(也謂準度以道德仁厚也律小大之稱者律謂六律小之與大以為樂器使音聲相稱也比終始之序者五聲)
(始於宫終於羽此五聲終始使有次序也以象事行者謂使人法象五聲是事行也若宫象君商象臣角象民)
(徵象事羽象物是以象事行也皆形見於樂者以先王制樂如此以化於民由樂聲調和故親疏之理見於樂)
(聲也樂聲有清濁高下故貴賤長幼見於樂也以樂聲有隂陽律吕故男女之理見於樂也故曰樂觀其深矣)
(者皇氏云古語云樂觀其深言樂為道人觀之益大深古語有此故記者引古語以結之注正義曰云生氣隂)
(陽氣也者下云陽而不散隂而不密故為隂陽云五常五行也者此經有隂陽剛柔皆據天地之氣故以五常)
(為五行非父義母慈之德謂五常之行者若木性仁金性義火性禮水性智土性信五常之行也經云立之學)
(等是學有等差隨才高下而為等云廣謂增習之者學者習音樂使其廣大也云文采謂節奏合也者文謂宫)
(商相應若畫采成文即上文聲成文是也云䋲猶度也繩是量度之物經云以繩德厚謂度量之以道德仁厚)
(故鄭引周禮大司樂以樂語教國子興道諷誦言語以樂舞教國子之等是也引周禮典同者證樂器用六律)
(六吕也案典同云辯天地四方隂陽之聲鄭注云六律六吕布於四方陽聲屬天隂聲屬地故云天地四方隂)
(陽之聲隂聲謂六吕陽聲謂六律云以為樂器小大者若黃鐘之律長九寸應鐘之律長四寸半強各自倍半)
(為鐘是其小大也云謂高聲正聲之類也者案周禮典同云高聲䃂鄭注云玄謂高鐘形大上上大也高則聲)
(上藏衮然正聲緩鄭云正謂上下直正則聲緩無所動下聲肆鄭云下謂鐘形大下下大也下則聲出去放肆)
(陂聲散鄭云陂謂徧侈陂則聲離散也險聲斂鄭云險謂偏弇也險則聲斂不越也遠聲贏鄭云達謂其形微)
(大也逹則聲有餘微聲□鄭云微謂其形微小韽聲小不成也回聲衍鄭云回謂形微圜也回則其聲淫衍無)
(鴻殺也侈聲筰鄭云侈謂中央約也侈則聲廹筰出去疾也弇聲鬱鄭云弇謂中央寬也弇則聲欝勃不出也)
(薄聲甄鄭云甄猶掉也鐘微薄則聲掉厚聲石鄭云大厚則如石叩之無聲此等之聲皆鐘形不得其所此引)
(之證大小稱者以作鐘之法須小大稱宜今鐘不得其所明其不稱也云宗廟黃鐘為宫大吕為角大簇為徵)
(應鐘為羽者大司樂文祫祭降神之樂也案大司樂祭天祭地皆有降神獨引宗廟降神者以經云終始之序)
(宗廟降神黃鐘為宫是律之最長者應鐘為羽是律之最短者故特引之證經之終始)
土敝則草木不長水煩則魚鼈不大氣衰則生物不遂
世亂則禮慝而樂淫是故其聲哀而不莊樂而不安慢
易以犯節流湎以忘本廣則容姦狹則思欲感條暢之
氣而滅平和之德是以君子賤之也注遂猶成也慝穢
也廣謂聲緩也狹謂聲急也感動也動人條暢之善氣
使失其所音義(敝音弊慝吐得反注及下同易以鼓反湎緜鮮反狭音洽注同和胡卧反穢字)
(又作滅紆廢仄徐烏會反)疏(正義曰此經論聖王作樂不得其所則滅和平之德故君子賤之土敝則草木)
(不長者土之勞敝故草木不長水煩則魚鼈不大者水之煩擾故魚鼈不大氣衰則生物不遂者隂陽之氣衰)
(亂故生物不得遂成世亂則禮慝而樂淫者慝惡也淫過也世道衰亂上下無序故禮慝男女無節故樂淫以)
(上三事皆喻禮慝樂淫也是故其聲哀而不莊樂而不安者謂男女相愛涕泗滂沱是其哀也男女相說歌舞)
(於市井是不莊也俾晝作夜是其樂也終至滅亡是不安也慢易以犯節流湎以忘本者朋淫於家是慢易以)
(犯禮節也淫酗肆虐是流湎以忘根本也廣則容姦者廣謂節閒疏緩言音聲寬緩多有姦淫之聲也狹則思)
(欲者狹謂聲急節閒廹促樂聲急則動發人心思其情欲而切急感條暢之氣而滅和平之德者感謂感動也)
(條遠也暢舒也言淫聲感動於人損長遠舒暢之善氣而毁滅平和之善德矣是以君子賤之也者賤謂棄而)
(不用也若師曠聞桑閒濮上之聲撫而止之是也)
凡姦聲感人而逆氣應之逆氣成象而淫樂興焉正聲
感人而順氣應之順氣成象而和樂興焉倡和有應回
邪曲直各歸其分而萬物之理各以類相動也注成象
者謂人樂習焉音義(倡昌尚反又音唱下同分扶問反)是故君子反情
以和其志比類以成其行姦聲亂色不留聰明淫樂慝
禮不接心術惰慢邪辟之氣不設於身體使耳目鼻口
心知百體皆由順正以行其義注反猶本也術猶道也
音義(行下孟反惰徒卧反辟匹亦反知音智)疏(正義曰皇氏云自此以下至贈諸候也為樂象之科)
(各隨文解之從此至以行其義明樂有姦聲正聲以類相感君子當去淫聲用正聲也凡姦聲感人而逆氣應)
(之者姦聲謂姦邪之聲感動於人逆氣謂違逆之氣即姦邪之氣也人既感姦邪之聲則有姦邪之氣來應也)
(逆氣成象而淫樂興焉者既感姦邪之聲心又感姦邪之氣二者相合而成象淫樂遂興若人耳初聽姦邪之)
(聲其姦邪未甚心又感姦邪之氣其亂乃成不可救止紂作靡靡之樂是也正聲感人而順氣應之順氣成象)
(而和樂興焉者正聲感動於人而順氣來應既聞順聲又感順氣二者相合而成象則和樂興若周室太平頌)
(聲作也倡和有應者初有姦聲正聲感人是倡也後有逆氣順氣是和也善倡則善和惡倡則惡和是倡和有)
(應回邪曲直各歸其分者回謂乖違邪謂邪辟言乖違邪辟及曲之與直各歸其善惡之分限也言善歸善分)
(惡歸惡分而萬物之理各以類相動也者既善惡各歸其分是萬物之情理各以𩔖自相感動也是故君子反)
(情以和其志者反情謂反去淫溺之情理以調和其善志也比𩔖以成其行者比謂比擬善類以成已身之美)
(行姦聲亂色不留聰明者謂不使姦聲亂色留停於耳目令耳目不聰明也淫樂慝禮不接心術者謂不使淫)
(樂慝禮而連接於心術謂心不存念也惰慢邪辟之氣不設於身體者以耳目心術所為皆善則怠惰邪辟之)
(氣無由來入也故邪辟之氣不施設於身體使耳目鼻口心知百體皆由順正以行其義者既邪辟不在於身)
(耳目口鼻心知慮百事之體皆由順正由從也皆從和順以行其正直義理也)
然後發以聲音而文以琴瑟動以干戚飾以羽旄從以
簫管奮至德之光動四氣之和以著萬物之理注奮猶
動也動至德之光謂降天神出地祗假祖考著猶成也
音義(著張慮反假古廹反)是故清明象天廣大象地終始象四時
周還象風雨五色成文而不亂八風從律而不姦百度
得數而有常小大相成終始相生倡和清濁迭相為經
注清明謂人聲也廣大謂鐘鼓也周還謂舞者五色五
行也八風從律應節至也百度百刻也言日月晝夜不
失正也清謂蕤賓至應鐘也濁謂黃鐘至中呂音義(還音)
(旋注同迭大結反中音仲)故樂行而倫清耳目聰明血氣和平移風
易俗天下皆寧注言樂用則正人理和隂陽也倫謂人
道也疏(正義曰前經明君子去姦聲行正聲故此二節明正聲之道論大樂之德可以移風易俗安天)
(下也𤼵以聲音者謂其動𤼵心志以聲音也而文以琴瑟者謂文飾聲音以琴瑟也動以干戚者謂其振動形)
(體以干戚飾以羽旄者其裝飾樂具以羽旄也從以簫管者謂其隨從諸樂以簫管奮至德之光者謂用上諸)
(樂奮動天地至極之德光明謂神明來降也動四氣之和者謂感動四時之氣序之和平使隂陽順序也以著)
(萬物之理者樂既和平故能著成萬物之道理謂風雨順寒暑時鬼神降其福萬物得其所也是故清明象天)
(者由樂體如此故人之歌曲清潔顯明以象於天也廣大象地者謂鐘鼓鏗鏘寬廣壯大以象於地也終始象)
(四時者終於羽始於宫象四時之變化終而復始也周還象風雨者言舞者周帀迴還象風雨之迴復也五色)
(成文而不亂者五色五行之色也既有所象故應逹天地五行之色各依其行色成就文章而不錯亂崔氏云)
(五色者五行之音謂宫商角微羽之聲和合成文不亂也而云五色因五行之色别廣以明議也八風從律而)
(不姦者八風八方之風也律謂十二月之律也樂音象八風其樂得其度故八風十二月律應八節而至不為)
(姦慝也八風者白虎通云距冬至四十五日條風至條者至也四十五日明庶風至明庶者迎衆也四十五日)
(清明風至清明者芒也四十五日景風至景者大也言陽氣長養也四十五日涼風至涼寒也隂氣行也四十)
(五日閶闔風至閶闔者咸收藏也四十五日不周風至不周者不交也言隂氣未合化矣四十五日廣莫風至)
(廣莫者大莫也開陽氣也八節者立春春分立夏夏至立秋秋分立冬冬至百度得數而有常者百度謂晝夜)
(百刻昏明書夜不失其正故度數有常也小大相成者賀瑒云十二月律互為宫羽而相成也終始相生者賀)
(瑒云五行宫商迭相用為終始倡和清濁者謂十二月律先發聲者為倡後應聲者為和黃鐘至仲吕為濁長)
(者濁也蕤賓至應鐘為清短者清也迭相為經者十二月之律更相為常即還相為宫是樂之常也故樂行而)
(倫清者倫類也以其正樂如上所為故其樂施行而倫類清美矣人聽之則耳目清明血氣和平也樂法既善)
(變移敝惡讙風改革昏亂之俗人無惡事故天下皆寧矣注正義曰八音氣濁唯人聲清明故知清明謂人聲)
(也云廣大謂鐘鼓也者下云鐘聲鏗又云鼓鼙之聲讙鏗之與讙皆廣大之意云五色五行也者五行之聲宫)
(商角徵羽相應成文如青黃相雜故云五色也)
故曰樂者樂也君子樂得其道小人樂得其欲以道制
欲則樂而不亂以欲忘道則惑而不樂注道謂仁義也
欲謂邪淫也疏(正義曰前經明正樂感人情此經明君子小人各有所樂故云樂者樂也故者)
(因上起下所以言故曰諸例皆然矣樂者樂也者謂所名樂者是人之所歡樂也君子樂得其道小人樂得其)
(欲者道謂仁義欲為邪淫君子所歡樂在於得仁義之道得其道則歡樂也小人所歡樂在於邪淫得邪淫則)
(歡樂也若君子在上以仁義之道制邪淫之欲則意得歡樂而不有昏亂也若小人在上以邪淫之欲忘仁義)
(之道則志意迷惑而不得歡樂也)
是故君子反情以和其志廣樂以成其教樂行而民鄉
方可以觀德矣注方猶道也音義(鄉許亮反)德者性之端也
樂者德之華也金石絲竹樂之器也詩言其志也歌詠
其聲也舞動其容也三者本於心然後樂器從之是故
情深而文明氣盛而化神和順積中而英華發外唯樂
不可以為偽注三者本志也聲也容也言無此本於内
則不能為樂也音義(詩言其志一本無言字詠音咏)注(正義曰前文明君子小人歡樂)
(不同此明君子敦行善樂也反情以和其志者反己淫欲之情以諧和德義之志也廣樂以成其教者謂寬廣)
(樂之義理以成就其政教之事也樂行而民鄉方者君既如此正樂興行方猶道也而民歸鄉仁義之道也可)
(以觀德矣者人君既如此是樂可以觀其德行矣德者性之端也者言德行者是性之端正也樂者德之華也)
(者德在於内樂在於外樂所以發揚其德故樂為德之光華也金石絲竹樂之器也者樂為德華非器無以成)
(樂故金石絲竹為樂之器也詩言其志也者欲見樂之為體有此三事詩謂言詞也志在内故以言詞說其志)
(也歌詠其聲也者歌謂音曲所以歌詠其言詞之聲也舞動其容也者哀樂在内必形見於外故以其舞振動)
(其容也此云詩言其志則詩序云詩者志之所之也歌詠其聲則詩序云言之不足故嗟歎之嗟歎之不足故)
(詠歌之是也舞動其容則詩序云詠歌之不足則不知手之舞之足之蹈之是也三者本於心然後樂器從之)
(者三者謂志也聲也容也容從聲生聲從志起志從心發三者相因元本從心而来故云本於心先心而後志)
(先志而後聲先聲而後舞聲須合於宫商舞須應於節奏乃成於樂是故然後樂器從之也是故情深而文明)
(者志起於内思慮深遠是情深也言之於外情由言顕是文明也氣盛而化神者志意藴積在中故氣盛内志)
(既盛則外感動於物故變化通神也氣盛謂不知手之舞之足之蹈之是也而化神者謂動天地感鬼神經夫)
(婦成孝敬是也和順積中而英華發外者謂思念善事日久是和順積於心中言詞聲音發見在外是英華發)
(於身外此據正樂也若其姦聲則悖逆積中淫聲發外也唯樂不可以為偽者偽謂虚僞若善事積於中則善)
(聲見於外若惡事積於中則惡聲見於外若心惡而望聲之善不可得也故云唯樂不可以為偽也)
樂者心之動也聲者樂之象也文采節奏聲之飾也君
子動其本樂其象然後治其飾是故先鼓以警戒三步
以見方再始以著往復亂以飭歸奮疾而不拔極幽而
不隠獨樂其志不厭其道備舉其道不私其欲是故情
見而義立樂終而德尊君子以好善小人以聽過故曰
生民之道樂為大焉注文采樂之威儀也先鼓將奏樂
先擊鼓以警戒衆也三步謂將舞必先三舉足以見其
舞之漸也再始以著往武王除喪至盟津之上紂未可
伐還歸二年乃遂伐之武舞再更始以明伐時再往也
復亂以飭歸謂鳴鐃而退明以整歸也奮疾謂舞者也
極幽謂歌者也音義(警音景見方賢遍反下及注皆同著張慮反注同復音伏飭音勅上)
(同拔步葛反又皮八反獨樂皇音洛庾音嶽厭於艷反好呼報反以聽過本或作以聖過如字鐃女交反)疏
(正義曰前經論志也聲也容也三者相將故此經廣明舞之義理與聲音相續之事樂者心之動也者心動而)
(見聲聲成而為樂樂由心動而成故云樂者心之動也聲者樂之象也者樂本無體由聲而見是聲為樂之形)
(象也文采節奏聲之飾也者聲無曲折則大質素故以文采節奏而飾之使美故云文采節奏聲之飾也君子)
(動其本者則亦心之動也樂其象者則亦樂之象也然後治其飾者則亦聲之飾也以此三者結上三事自此)
(以下記者引周之大武之樂以明此三者之義是故先鼓以警戒者謂作武王伐紂大武之樂欲奏之時先擊)
(打其鼓聲以警戒於衆也三步以見方者謂欲舞之時必先行三步以見方謂方將欲舞積漸之意也冄始以)
(著往者謂作大武之樂每曲一終而更發始為之凡再更發始以著明往伐紂之時初發始為曲象十一年往)
(觀兵於盟津也再度發始為曲象十三年往伐紂也復亂以飭歸者亂治也復謂舞曲終舞者復其行位而整)
(治象武王伐紂既畢整飭師旅而還歸也奮疾而不拔者拔疾也謂舞者奮迅疾速而不至大疾也故庾云舞)
(者雖貴於疾亦不失節謂不大疾也極幽而不隐者謂歌者坐歌不動是極幽静而聲發起是不隐也獨樂其)
(志不厭其道者樂其志者多違道理言武王今獨能樂其志意不違厭其仁義之道理也恒以道自將偹舉其)
(道不私其欲者武王既不違厭其道理能備具舉行仁義之道以利天下不私自恣己之情欲也是故情見而)
(義立者情見謂武王伐紂之情見於樂也義立謂伐紂之義而興立樂終而德尊者謂觀武王伐紂樂終而知)
(武王道德尊盛也君子以好善者謂在位尊者既觀武王之樂德類如此故庶幾好行善道也小人以聽過者)
(小人謂士庶之等既觀武王樂音以聽伏己之愆過也故曰生民之道樂為大焉者記者既引大武之樂利益)
(如此是生飬民人之道樂最為大此特引武王樂者以武王之樂利益為深餘樂莫能及故也但前文舞與聲)
(心相應故引武王樂明心見於舞也注正義曰上文云省其文采謂節奏今此文采謂樂威儀者以經云聲之)
(飾故此以文采為威儀也云武王除喪至盟津之上紂未可伐還歸二年乃遂伐之者並出今文泰誓鄭撮而)
(用之非正文也云復亂以飭歸鳴鐃而退明以整歸也者經云復亂鄭云整歸則亂為治也謂反復整治而還)
(鳴鐃而退出大司馬職文也云奮疾謂舞者也者以奮迅速疾故為舞者謂武舞者云極幽謂歌者也者以極)
(幽與奮疾相對歌與舞相次以歌者不動經稱極幽故知是歌者也)
樂也者施也禮也者報也注言樂出而不反而禮有往
來也音義(施始豉反)樂樂其所自生而禮反其所自始樂章
德禮報情反始也注自由也疏(正義曰此明禮樂之别報施不同樂也者施也)
(者言作樂之時衆庶皆聽之而無反報之意但有恩施而已故云樂也者施也禮也者報也者禮尚往来受人)
(禮事必當報之也故曲禮云往而不来非禮故云禮也者報也樂樂其所自生者此廣明上樂者施也自由也)
(言王者正樂歡樂其己之所由生似若武王民樂其武德武王由武功而生王業即以武為樂名以受施處立)
(名無報反之義也而禮反其所自始者言王者制禮必追反其所由始祖若周由后稷為始祖即追祭后稷報)
(其王業之由是禮有報也樂章德者覆說樂者施也言樂但施恩而已不望其報是樂章明其盛德也禮報情)
(反始也者此覆說上禮者報也言行禮者他人有恩於己己則報其情但先祖既為始於子孫子孫則反報其)
(初始以人意言之則謂之報情以父祖子孫言之則謂之反始其實一也)
所謂大輅者天子之車也龍旂九旒天子之旌也青黑
緣者天子之寳龜也從之以牛羊之羣則所以贈諸侯
也注贈諸侯謂来朝將去報之以禮音義(流本又作旒音流緣悦絹)
(反朝直遥反)疏(正義曰前經明樂者為施禮者為報此明禮報之事諸侯守土奉其土地所有来朝天子)
(故天子以此等之物報之是禮報之事也不覆明樂施者以樂施之恩其事易知記者略而不言也大輅者天)
(子之車也者大輅謂金輅也據上公及同姓侯伯故下云龍旂九旒亦上公也若異姓則象輅若四衛則革輅)
(蕃國則木輅受於天子總謂之大輅也龍旂九旒天子之旌也者據上公言之侯伯則七旒子男則五旒青黑)
(緣者天子之寳龜也者寳龜之中竝以青黑為之緣從之以牛羊之羣者天子既與大輅龍旂及寳龜占兆又)
(隨從以牛羊非一故稱羣將此以與諸侯故云則所以贈諸侯也)
樂也者情之不可變者也禮也者理之不可易者也注
理猶事也樂統同禮辨異注統同同和合也辨異異尊
卑也禮樂之說管乎人情矣注管猶包也疏(正義曰皇氏云自此)
(以下名為樂情各随文觧之樂也者情之不可變者也樂出於心聽之則歡悦是情之不可變也禮也者理之)
(不可易者也禮見於貌行之則恭敬理事也言事之不可改易也樂出於心故云情禮在於貌故云理也變易)
(換文也樂統同者統領也言樂主相親是主領其同禮辨異者辨别也禮殊别貴賤是分别其異也禮樂之說)
(管乎人情矣者言禮樂所說義理包管於人情樂主和同則遠近皆合禮主恭敬則貴賤有序人情所懷不過)
(於此是管人情也)
窮本知變樂之情也著誠去偽禮之經也禮樂偩天地
之情逹神明之德降興上下之神而凝是精粗之體領
父子君臣之節注偩猶依象也降下也興猶出也凝成
也精粗謂萬物大小也領猶理治也音義(去起吕反偩音負粗七奴)
(反)疏(正義曰此一節更廣明禮樂之義言父子君臣之節窮本知變樂之情也者以樂本出於人心心哀)
(則哀心樂則樂是可以原窮極本也若心惡不可變惡為善是知變也則上文云唯樂不可以為偽是也此言)
(窮人根本知内外改變唯樂能然故云樂之情也著誠去偽禮之經也者誠謂誠信也偽謂虚詐也經常也言)
(顕著誠信退去詐偽是禮之常也若人内心虚詐則外貌敖狠唯禮知之故云禮之經也禮樂偩天地之情者)
(偩猶依象也禮出於地尊卑有序是偩依地之情也樂出於天遠近和合是偩依天之情也逹神明之德者禮)
(樂出於人心與神明和會故云逹神明之德降興上下之神者興猶出也禮樂既與天地相合用之以祭故能)
(降出上下之神謂降上而出下也而凝是精粗之體者凝猶成也是謂正也精粗謂萬物大小也言禮樂之能)
(成就正其萬物大小之形體也領父子君臣之節者領猶理治也言禮樂理治父子君臣之限節而樂主於和)
(聽之則上下相親又宫為君商為臣是樂能領父子君臣也禮定貴賤長幼是禮能領父子君臣也)
是故大人舉禮樂則天地將為昭焉注言天地將為之
昭焉明也天地訢合隂陽相得煦嫗覆育萬物然後草
木茂區萌逹羽翼奮角觡生蟄蟲昭蘇羽者嫗伏毛者
孕鬻胎生者不殰而卵生者不殈則樂之道歸焉耳注
訢讀為熹熹猶蒸也氣曰煦體曰嫗屈生曰區無䚡曰
觡昭曉也蟄蟲以發出為曉更息曰蘇孕任也鬻生也
内敗曰殰殈裂也今齊人語有殈者音義(訢依注音熹許其反一讀)
(依字音欣煦許具反徐况甫反嫗於具反徐於甫反下及注同區依注音句古侯反徐丘于反一音烏侯反萌)
(莫耕反奮方問反觡古伯反蟄直立反伏扶又反孕以證反鬻音育生也徐又扶袁反胎他才反殰音獨鄭云)
(内敗曰殰案謂懷任不成也字林云胎敗卵力管反殈呼閴反范音溢徐况逼反一音况狄反卵折不成日殈)
(猶裂也蒸之膺反䚡息才反内乃對反或作骨肉之肉者誤)疏(正義曰此一節論大人舉用禮樂則天地)
(協和而生飬萬物為之昭著之事則下文天地訢合以下是也但此經禮樂竝論其天地訢合唯論樂之所感)
(不論禮之功用也記者主在於樂故特美樂功樂功既爾禮亦同也天地訢合者訢猶熹也熹謂蒸動言樂感)
(動天地之氣是使二氣蒸動則天氣下降地氣上騰隂陽相得者言體謂之天地言氣謂之隂陽天地動作則)
(是隂陽相得也煦嫗覆育萬物者天以氣煦之地以形嫗之是天煦覆而地嫗育故言煦嫗覆育萬物也然後)
(草木茂者草木據其成體故云茂區萌逹者據其新生故云逹也羽翼奮者謂飛鳥之屬皆得奮動也角觡生)
(者謂走獸之屬悉皆生飬也蟄蟲昭蘇者昭曉也蘇息也言蟄伏之蟲皆得昭曉蘇息也羽者嫗伏者謂飛鳥)
(之屬皆得體伏而生子也毛者孕鬻者言走獸之屬以氣孕鬻而繁息也胎生者不殰者謂不有殰敗也卵生)
(者不殈者言不有殈裂也則樂之道歸焉耳者言所以致此在上諸物各順其性由此樂道使然故云樂之道)
(歸焉耳謂歸功於樂也樂道所以然者樂之根本由人心而生人心調和則樂音純善協律吕之體調隂陽之)
(氣二氣既調故萬物得所也注正義曰訢熹聲相近故讀為熹熹天地氣故云熹猶蒸也言天地氣之蒸動猶)
(若人之熹也云氣曰煦者謂天體無形而降其氣以飬物故云氣曰煦也云體曰嫗者言地體有形故云體曰)
(嫗也此對文爾其實地氣矣云屈生曰區者謂鉤曲而生出菽豆是也云無䚡曰觡者䚡謂角外皮滑澤者鹿)
(角之屬是也云蟄蟲以發出為曉更息曰蘇者言蟄蟲之類皆埋藏其體近於死今復得活似暗而遇曉死而)
(更息也云内敗曰殰者以經云胎生懷胎在内故云内敗曰殰也云殈裂也者卵體多裂又齊語稱裂為殈故)
(以殈為裂也)
樂者非謂黃鐘大吕弦歌干揚也樂之末節也故童者
舞之鋪筵席陳尊俎列籩豆以升降為禮者禮之末節
也故有司掌之注言禮樂之本由人君也禮本著誠去
偽樂本窮本知變音義(鋪普胡反又音敷去起吕反)樂師辨乎聲詩
故北面而弦宗祝辨乎宗廟之禮故後尸商祝辨乎喪
禮故後主人注辨猶别也正也弦謂鼓琴瑟也後尸居
後贊禮儀此言知本者尊知末者卑是故德成而上藝
成而下行成而先事成而後注德三德也行三行也藝
才技也先謂位在上也後謂位在下也音義(上如字或時掌反行)
(下孟反注同技其綺反)是故先王有上有下有先有後然後可以
有制於天下也注言尊卑備乃可制作以為治法音義
(治直吏反)疏(正義曰此一節明禮樂各有根本本貴而末賤君子能辨其本末可以有制於天下黃鐘大吕)
(弦歌干揚也樂之末節也者此等之物唯是樂器播揚樂聲非樂之本故云樂之末節其本在於人君之德窮)
(本知變是也故云樂之末節也故童者舞之皇氏云揚舉也干揚舉干以舞也鋪筵席陳尊爼列籩豆以升降)
(為禮者禮之末節也者此等物所以飾禮故云禮之末節其本在於人君著誠去偽恭敬節儉以末節非貴故)
(有司掌之樂師辨乎聲詩故北面而弦者此明知禮樂末者其位處卑即樂師以辨曉聲詩但知樂之末節故)
(北面而鼓弦言其位處卑也宗祝辨乎宗廟之禮故後尸者宗謂宗人祝謂大祝但辨曉於宗廟詔相之禮故)
(在尸後也商祝辨乎喪禮故後主人者商祝謂習商禮而為祝者但辨曉死喪擯相之禮故後主人謂在主人)
(之後言此宗祝商祝但知禮之末節故在尸與主人後言其位處卑賤也是故德成而上者則人君及主人之)
(屬是也以道德成就故在上也藝成而下者言樂師商祝之等藝術成就而在下也行成而先者行成則德成)
(矣言德在内而行在外也事成而後者事成則藝成矣在身謂之藝所為謂之事是故至天下也者人有多少)
(品類故先王因其先後使尊卑得分然後乃可制禮作樂為法以班天下如周公六年乃制禮樂也)
魏文侯問於子夏曰吾端冕而聽古樂則唯恐卧聽鄭
衛之音則不知倦敢問古樂之如彼何也新樂之如此
何也注魏文侯晉大夫畢萬之後僭諸侯者也端玄衣
也古樂先王之正樂也疏(正義曰自此以下至有所合之也明魏文侯問古樂今樂)
(之異并子夏之荅辨明古樂今樂之殊各随文解之吾端冕而聽古樂則唯恐卧者文侯言身著端冕明其心)
(恭敬而聽古樂唯恐卧聽鄭衛之音則心所愛樂不知體倦也敢問古樂之如彼何也者言古樂何以朴素之)
(如彼使人不貪至於卧也新樂之如此何也者新樂何以婉美使人嗜愛志樂不知其倦也注正義曰云魏文)
(侯畢萬之後僭諸侯者也者案春秋閔元年晉獻公滅魏以魏賜畢萬案世本云萬生芒芒生季季生武仲州)
(州生莊子降降生獻子茶茶生簡子取取生襄子多多生桓子駒駒生文侯斯是畢萬之後也云端玄衣也者)
(謂玄冕也凡冕服皆其制正幅𬒮二尺二寸祛尺二寸故稱端也)
子夏對曰今夫古樂進旅退旅和正以廣弦匏笙簧會
守拊鼓始奏以文復亂以武治亂以相訊疾以雅君子
於是語於是道古修身及家平均天下此古樂之發也
注旅猶俱也俱進俱退言其齊一也和正以廣無姦聲
也會猶合也皆也言衆皆待擊鼓乃作周禮太師職曰
大祭祀帥瞽登歌令奏擊拊下管播樂器合奏鼓&KR0615;文
謂鼓也武謂金也相即拊也亦以節樂拊者以韋為表
装之以穅穅一名相因以名焉今齊人或謂穅為相雅
亦樂器名也状如漆筩中有椎音義(夫音扶下同廣如字舊古曠反匏白)
(交反笙音生簧音黃拊音撫注同復音伏相息亮反注同即拊也以韋為之實之以穅王云輔相也徐思章反)
(訊音信大音泰播彼佐反&KR0615;音胤穅音康漆音七筩音甬椎直追反)疏(正義曰此一經明子夏對文侯古樂)
(之體也古樂謂古者先王正樂也進旅退旅者旅謂俱齊言古樂進則俱齊退亦俱齊進退如一不参差也和)
(正以廣者樂音相和正以寬廣無姦聲也弦匏笙簧會守拊鼓者言弦也匏也笙也簧也其器雖多必會合保)
(守待擊拊鼓然後作也故曰會守拊鼓始奏以文者文謂鼓也言始奏樂之時先擊鼓前文云先鼓以警戒是)
(也復亂以武者武謂金鐃也言舞畢反復亂理欲退之時擊金鐃而退故云復亂以武也治亂以相者相即拊)
(也所以輔相於樂故謂拊為相也亂理也言治理奏樂之時先擊相故云治亂以相訊疾以雅者雅謂樂器名)
(舞者訊疾奏此雅器以節之故云訊疾以雅君子於是語者謂君子於此之時語說樂之義理也於是道古者)
(言君子作樂之時亦謂說古樂之道理也修身及家平均天下者言君子既聞古樂近修其身次及其家然後)
(平均天下也此古樂之發也者言此上来諸事古樂之發動也注正義曰云旅猶俱也者旅衆也經云進旅退)
(旅是衆俱進退故云俱也云和正以廣無姦聲也者謂邪淫要妙煩手淫聲曲折切急今經云和正以廣故云)
(無姦聲也云言衆皆待擊鼓乃作者衆謂弦匏笙簧衆器皆待擊鼓乃始動作觧經會守拊鼓言會守謂器之)
(聲也以待擊鼓也經有拊及鼓鄭直云擊鼓乃作者拊即鼓之類言擊鼓必擊拊也引周禮大師職者證擊拊)
(也故大師職云大祭祀師瞽登歌謂大師領人登堂而唱歌也云合奏擊拊者謂大師合奏樂之時則先擊拊)
(而合奏之也云下管播樂器合奏鼓&KR0615;者謂大祭祀堂下諸人吹管播揚樂器之聲大師合奏之時先擊&KR0615;而)
(合奏言&KR0615;謂小鼓在大鼓之下引是大師登歌合奏之時親擊拊而以合下管合奏時親擊&KR0615;以奏之云文謂)
(鼓也武謂金也者金屬西方可以為兵刃故金為武鼓主發動衆音無兵器之用故鼓為文也云相即拊也者)
(前文既云拊故知相即拊鄭必知相為拊者案書傳云以韋為鼓謂之搏拊白虎通引尚書大傳拊革著以穅)
(鄭以此知也今書𫝊無著穅之文謂齊人以穅為相故知穅為相即拊也云雅亦器名也状如漆筩中有椎者)
(案周禮笙師職云掌舂牘應雅鄭司農云雅状如漆筩而弇口大二圍長五尺六寸以羊韋鞔之有兩組疏畫)
(並以漢時制度而知也)
禮記注疏卷三十八
禮記注疏卷三十八考證
昔者舜作五絃之琴以歌南風注南風長飬之風也以
言父母之長飬也其辭未聞也○(臣召南)按鄭以意
說耳並無所據王肅引家語及尸子以難鄭是也孔
疏乃曲護鄭注何哉史記樂書曰南風之詩者生長
之音也舜樂好之樂與天地同意得萬國之歡心故
天下治則其說與尸子同矣
聞其諡知其行也疏知其行之所好惡○按所字衍
咸池備矣注疏熊氏又云五行鉤命决云伏犧樂為立
基神農樂為下謀祝融樂為祝續云云○(臣召南)按
鉤命决孝經緯也周禮大司樂賈疏亦引此作孝經
緯云此文五行二字誤也又祝融樂為祝續賈疏作
屬續又疏引樂緯帝嚳曰六英顓頊曰五莖按顓頊
宜叙帝嚳之前此文誤倒
寬裕肉好順成和動之音作而民慈愛注肉肥也○陳
澔曰考工記注云好璧孔也肉倍好曰璧好倍肉曰
瑗肉好均曰環如此則肉乃璧之肉地也此言肉好
則以璧喻樂音之圓瑩通滑耳(臣召南)按此說可以
補注疏所不及
是故清明象天廣大象地注清明謂人聲也廣大謂鐘
鼓也云云○(臣召南)按注分别人聲鐘鼓非也方慤
曰清明者樂之聲廣大者樂之體終始者樂之序周
旋者樂之節其說較注為勝
是故先鼓以警戒三步以見方再始以著往復亂以飭
歸注再始以著往武王除喪至盟津之上云云○陳
澔曰此章諸家皆以為論大武之樂以明伐紂之事
且以再始為十一年觀兵十三年伐紂此誤久矣愚
謂此特通論樂與舞之理如此故曰生民之道樂莫
大焉豈可以生民之道莫大於戰伐哉(臣召南)按陳
說是玩上下文義與後文賓牟賈章無涉也
樂者非謂黃鐘大吕弦歌干揚也○(臣召南)按史記集
觧引鄭注云揚鉞也似古本有此注又按疏引皇氏
云揚舉也干揚舉干以舞也則以揚作虚字但詩言
干戈戚揚揚戚皆斧之屬則觧作舞器為順干揚猶
言干戚弦者琴瑟歌者人聲也
魏文侯問於子夏注疏季生武仲州州生莊子降降生
獻子茶○(臣召南)按武仲州即左傳魏武子犨莊子
降即綘獻子茶即舒也古人字不同耳
會守拊鼓注帥瞽登歌令奏擊拊○帥舊本訛師令舊
本訛合今改正
禮記注疏卷三十八考證
