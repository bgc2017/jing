禮記注疏卷二十二
漢鄭氏注唐陸德眀音義孔穎達疏
禮運
故聖人參於天地竝於鬼神以治政也處其所存禮之
序也玩其所樂民之治也注竝并也謂比方之也存察
也治所以樂其事居也音義(所樂音岳又音洛又五孝反好也注同治直吏反注)
(同下以自治注身治成治皆放此並步頂反)故天生時而地生財人其父生
而師教之四者君以正用之故君者立於無過之地也
注順時以養財尊師以教民而以治政則無過差矣易
曰何以守位曰仁何以聚人曰財音義(差初佳反一音初買反曰仁本)
(亦作人)疏(正義曰此一節結上政令之命降于天地宗廟之等使禮儀有序民得治理故聖人參於天地)
(者政是聖人藏身之固所以聖人參擬於天地則法于天地是也並於鬼神者並謂比方鬼神則祖廟山川五)
(祀也言比方祖廟山川五祀而為事以治政者治謂修治也言參擬天地比並鬼神以修治政教也處其所存)
(禮之序也者存謂觀察也天有運移寒暑地有五土生殖廟有祖禰仁義皆是人之所觀察言聖王能處其人)
(所觀察之事以為政則禮得次序也玩其所樂民之治也者謂興作器物宫室制度皆是人之所樂聖人能愛)
(玩民之所樂以教於民則民得治理各樂其事業居處也故君者立於無過之地也者若天不生時地不生財)
(父不生子師不教訓直欲令人君教之不可教誨則君多有過今人君順天時以養財尊師傅以教民因自然)
(之性其功易成故人君得立於無過之地言其功易成無過差也)
故君者所眀也非眀人者也君者所養也非養人者也
君者所事也非事人者也故君眀人則有過養人則不
足事人則失位注眀猶尊也音義(養羊尚反又如字下同)故百姓
則君以自治也養君以自安也事君以自顯也故禮達
而分定故人皆愛其死而患其生注則當為眀人之道
身治居安名顯則不苟生也不義而死舍義而生是不
愛死患生也音義(則君則音明出注分扶問反後文注除三分去一三分益一皆同舍音捨)
疏(正義曰此一節論政之大體皆下之事上非上之事下也上下分定人皆以死事上君者所明也者眀猶)
(尊也謂在下百姓所尊奉君使之光顯尊眀非眀人者也者非謂遣君尊眀在下之人下云君者所養也非養)
(人者也君者所事也非事人者也並與此義同以所眀與所養所事文同相類故鄭以眀為尊也故君眀人則)
(有過者君位既尊乃自下嚮尊人於理不順故云則有過養人則不足者君唯一身若養百姓力不能周贍故)
(云養人則不足也事人則失位者君尊在上而屈事於在下之人是失位也故禮達而分定者達謂曉達分謂)
(尊卑之分以下之事上於禮當然人皆知之是禮之曉達尊者居上卑者處下是上下分定也故人皆愛其死)
(而患其生者愛謂貪愛患謂恥患人皆知禮上下分定君有危難皆欲救之故人皆貪愛其以義而死競欲致)
(死救之恥患其不義而生不欲苟且生也注正義曰則當為眀者以此則君以自治覆述上文故知則當為眀)
故用人之知去其詐用人之勇去其怒用人之仁去其
貪注用知者之謀勇者之斷仁者之施足以成治矣詐
者害民信怒者害民命貪者害民財三者亂之原音義
(知音智注同去羌吕反後皆同斷丁亂反施治豉反下施生同)故國有患君死社稷謂
之義大夫死宗廟謂之變注變當為辯聲之誤也辯猶
正也君守社稷臣衛君宗廟者患謂見圍入音義(之變音辯)
(出注)疏(正義曰上既禮達分定患其不義而生因上生下故云故也此論去不義之事用人之知去其詐者)
(知謂謀計曉達前事詐者不敢為之故云去其詐用人之勇去其怒者勇謂果敢决斷能除惡人凶暴怒者不)
(敢為之故云去其怒也用人之仁去其貪者仁者好施不苟求其財貪者見之心漸止息也故云去其貪也注)
(正義曰言用此三者足以成治如鄭此言但得知者勇者仁者則足以成治矣何須用詐怒貪者乎故云去之)
(如鄭此言則解之當云選用人知者退去其姦詐者不須用之為其害民信也用人之勇者去其忿怒不須用)
(之為其害民命也用人之仁者去其貪殘不須用之為其害民財也如注之意指當如此先師既為前解故備)
(載之任後哲擇焉變與義相對眀是正禮變是惡事故讀為辯辯即正也以聲相近故致字誤云臣衛君宗廟)
(者恐是臣之宗廟故云衛君宗廟致死案孝經云守其宗廟謂大夫家之宗廟此所以為君宗廟者以人臣義)
(則進不則退不可致死於己宗廟故為君宗廟也孝經謂不被黜削恒得守之故為己宗廟所據意異也)
故聖人耐以天下為一家以中國為一人者非意之也
必知其情辟於其義眀於其利達於其患然後能為之
注耐古能字傳書世異古字時有存者則亦有今誤矣
意心所無慮也辟開也音義(耐音能辟婢亦反徐芳益反傳丈專反)疏(正義)
(曰此承上君死社稷以統於下然後能治其國因上生下故云故也聖人耐以天下為一家以中國為一人者)
(此孔子說聖人所能以天下和合共為一家能以中國共為一人者問其所能致之意非意之也者釋其能致)
(之理所以能致者非是以意測度謀慮而已須知其諸事謂以下之事必知其情者謂必知民之情也則下文)
(七情是也辟於其義者謂開闢其義以教之則下文父慈子孝十者之類是也眀於其利者謂顯眀利事以安)
(之則下文講信修睦是也達於其患者謂曉逹其禍患而防護之則下文爭奪相殺是也然後能為之者聖人)
(必知此情義利患然後能使天下為一家中國為一人皆感義懷德而歸之注正義曰案說文云耐者鬚也鬚)
(謂頤下之毛象形字也古者犯罪以髠其鬚謂之耐罪故字從寸寸為法也以不虧形體猶堪其事故謂之耐)
(漢書高帝紀中具有其事古之能字為此耐字取堪能之義故古之能字皆作耐字後來能字乃假借鼈三足)
(為能是後世傳書世人殊異耐字悉作能也故云傳書世異今書雖悉作能或有作耐字者則此耐以天下為)
(一家及樂記云人不耐無樂仍作耐字是古字時有存者云則亦有今誤矣者今書雖存古字為耐亦有誤不)
(安寸直作而字則易屯彖云利建侯而不寧及劉向說苑能字皆為而也是亦有今誤矣案鄭注樂記耐古能)
(字後世變之此獨存焉古以能為三台字兩注雖異其意同矣彼云後世變之即此傳書世異也彼云此獨存)
(焉即此云古字時有存者云古以能為三台字者謂今世以能字為堪能之能古者以能字為三台字是古今)
(異也云意心所無慮者謂於無形之處用心思慮無慮即慮無也宣十二年左傳云前茅慮無是備慮無形之)
(處謂聖人以德義而感天下非是以意豫前無時以測度思慮故云非意也一云心所無慮謂心無所思慮但)
(知其情等而已)
何謂人情喜怒哀懼愛惡欲七者弗學而能何謂人義
父慈子孝兄良弟弟夫義婦聽長惠幼順君仁臣忠十
者謂之人義講信脩睦謂之人利爭奪相殺謂之人患
注極言人事音義(惡烏路反下皆同弟弟上如字下音悌長竹丈反爭爭鬭之爭)故聖
人之所以治人七情脩十義講信脩睦尚辭讓去爭奪
舍禮何以治之注唯禮可耳飲食男女人之大欲存焉
死亡貧苦人之大惡存焉故欲惡者心之大端也人藏
其心不可測度也美惡皆在其心不見其色也欲一以
窮之舍禮何以哉注言人情之難知眀禮之重音義(度大)
(洛反見賢遍反)疏(正義曰此一節以上經情義利患四者聖人皆知之能有天下故此覆釋情義利患必須)
(禮以治之又眀人之欲惡在心難知若其舍禮無由可化喜怒哀懼愛惡欲者案昭二十五年左傳云天有六)
(氣在人為六情謂喜怒哀樂好惡此之喜怒及哀惡與彼同也此云欲則彼云樂也此云愛則彼云好也謂六)
(情之外增一懼而為七熊氏云懼則怒中之小别以見怒而怖懼耳六氣謂隂陽風雨晦眀也案彼傳云喜生)
(於風怒生於雨哀生於晦樂生於眀好生於陽惡生於隂其義可知也何謂人義父慈子孝兄良弟弟夫義婦)
(聽長惠幼順君仁臣忠者此文先從親者為始以漸至疏故長幼在後君臣處末案昭二十六年左傳云君令)
(臣共父慈子孝兄愛弟敬夫和妻柔姑慈婦聽與此大同兄愛即此兄良也弟敬即此弟弟也夫和即此夫義)
(也故彼云夫和而義妻柔即此婦聽也君令即此君仁也以仁恩而號令臣共即此臣忠也又隱三年左傳云)
(君義臣行父慈子孝兄愛弟敬義亦同但傳之二文皆以國家之事言之故先君臣後父子但異人之說既有)
(多少不皆同也治人七情脩十義講信脩睦者七情好惡不定故云治十義俱是義事故云脩信是深隱故須)
(講睦恐乖離故云脩各隨事立文也欲惡者心之大端也者端謂頭緒飲食男女是人心所欲之大端緒也死)
(亡貧苦是人心所惡之大端緒也人藏其心不可測度者言人深心厚貌内外乖違包藏欲惡之心既無形體)
(不可測度而知故美惡皆在其心外邊不見其色欲一窮之舍禮何以哉者一謂專一窮謂窮盡言人君欲誠)
(慤專一窮盡人美惡之情若舍去其禮更將何事以知之哉禮所以知人心者有事於中心貌必見於外若七)
(情美善十義流行則舉動無不合禮若七情違辟十義虧損則動作皆失其法故云舍禮何以哉)
故人者其天地之德隂陽之交鬼神之會五行之秀氣
也注言人兼此氣性純也疏(正義曰上既言禮知人情從此以下言人感天地鬼)
(神而生聖王還因天地鬼神作其法則以化人所以人情萬物可知也故人者天地之德者天以覆為德地以)
(載為德人感覆載而生是天地之德也隂陽之交者隂陽則天地也據其氣謂之隂陽據其形謂之天地獨陽)
(不生獨隂不成二氣相交乃生故云隂陽之交也鬼神之會者鬼謂形體神謂精靈祭義云氣也者神之盛也)
(魄也者鬼之盛也必形體精靈相會然後物生故云鬼神之會五行之秀氣也者秀謂秀異言人感五行秀異)
(之氣故有仁義禮知信是五行之秀氣也故人者天地之德隂陽之交是其氣也鬼神之會五行之秀是其性)
(也故注云兼此氣性純也今案下文云鬼神以為徒覆說此經鬼神不云隂陽鬼神者隂陽鬼神天地中物故)
(不重陳鄭下注鬼神謂山川也此義未知孰是故兩存焉)
故天秉陽垂日星注秉猶持也言天持陽氣施生照臨
下也地秉隂竅於山川播五行於四時和而后月生也
是以三五而盈三五而闕注竅孔也言地持隂氣出内
於山川以舒五行於四時此氣和乃后月生而上配日
若臣功成進爵位也一盈一闕屈伸之義也必三五者
播五行於四時也一曰水二曰火三曰木四曰金五曰
土合為十五之成數也音義(竅徐苦弔反播彼佐反舒也五行四時絶句本亦作)
(播五行於四時伸音升)五行之動迭相竭也五行四時十二月還
相為本也五聲六律十二管還相為宮也五味六和十
二食還相為質也五色六章十二衣還相為質也注竭
猶負戴也言五行運轉更相為始也五聲宮商角徵羽
也其管陽曰律隂曰呂布十二辰始於黃鐘管長九寸
下生者三分去一上生者三分益一終於南事更相為
宫凡六十也五味酸苦辛鹹甘也和之者春多酸夏多
苦秋多辛冬多鹹皆有滑甘是謂六和五色六章畫繢
事也周禮考工記曰土以黃其象方天時變火以圜山
以章水以龍鳥獸蛇雜四時五色之位以章之謂之巧
也音義(迭大計反又田結反竭義作揭其列反負擔也還音旋下同六和戶臥反注同更古衡反下同)
(徵張里反南事律名京房律始於執始終於南事凡六十繢戶對反圜音環又音圓)疏(正義曰此一節以上)
(經人禀天地隂陽鬼神五行而生此又述眀天地之德及五行之氣也以隂陽鬼神是天地中物故不重陳但)
(陳天地與五行耳故天秉陽垂日星者此論天德言天秉持陽氣垂懸日星以施生照臨於下也地秉隂竅於)
(山川者此一經總論地之德也謂地秉持於隂氣竅孔也為孔於山川以出納其氣也播五行於四時者播為)
(播散五行金木水火土之氣於春夏秋冬之四時也和而后月生也者若四時不和日月乖度寒燠失所則月)
(不得依時而生者五行四時調和道度不失而后月依時而生也是以三五而盈三五而闕者以其依時得節)
(是以三五十五日而得盈滿又三五十五日而虧闕也日無虧闕之理故前經天德直言垂日星地既播五行)
(之氣月有虧盈之理故須備言之故略於天德而詳於地德也五行之動迭相竭也者前經論天地既畢故此)
(更論五行之動動謂運轉竭謂負戴言五行運轉迭相負竭猶若春時木王則水為終謝送往王者為負竭夏)
(火王則負戴於木也五行四時十二月還相為本也者猶若孟春則建寅之月為諸月之本仲春則以建卯之)
(月為諸月之本是還迴迭相為本也五聲六律十二管還相為宮也者五聲謂宮商角徵羽六律謂陽律也舉)
(陽律則隂呂從之可知故十二管也十一月黃鐘為宮十二月大呂為宮是還迴迭相為宮也五味六和十二)
(食還相為質也者五味謂酸苦辛鹹加之以滑與甘為六和也每月之首各以其物為質是十二月之食還相)
(為質也五色六章十二衣還相為質也者五色謂青赤黃白黑據五方也六章者兼天玄也以玄黑為同色則)
(五中通玄繢以對五方則為六色為六章也為十二月之衣各以色為質故云還相為質注正義曰地持隂氣)
(出納於山川氣有隂氣陽氣皆出於地地體秉隂故雖陽氣亦總謂之隂氣也云以舒五行於四時者謂氣在)
(地中含藏聚斂出於地則舒散故云舒五行於四時也定本無於字直云播五行四時謂宣播五行及四時也)
(五行四時者以金木水火各為一行土無正位分寄四時故云播五行於四時也云此氣和乃后月生而上配)
(日若臣功成進爵位也者此氣謂此五行之氣凡月體之生禀於日光若氣之不和日月行度差錯失於次序)
(則月生不依其時若其五行氣和則月依其時而生上配日也猶若治理得所臣之功成進受爵位上配君也)
(云一盈一闕屈伸之義也者盈謂月光圓滿若臣之進受高位是其伸也闕謂月光虧損若臣之退就下位是)
(其屈也云一曰水二曰火以下是尚書洪範文也積一二三四五總為十五也竭是擔竭之名故為負戴負謂)
(背負戴謂頭戴也云言五行運轉更相為始也者解負戴之義也物之在人上謂之為負戴氣之過去在上者)
(其在下者亦負戴也春為木王負戴於水夏為火王負戴於木秋為金王負戴於火冬為水王負戴於金是也)
(更相為始負戴前氣也云其管陽曰律隂曰呂布十二辰始於黃鐘管長九寸下生者三分去一上生者三分)
(益一者皆律歷志文云終於南吕更相為宮凡六十也者以十二管更相為宮以黃鐘為始當其為宮備有五)
(聲言黃鐘下生林鐘林鐘上生大蔟大蔟下生南呂南呂上生姑洗姑洗下生應鐘應鐘上生蕤賓蕤賓上生)
(大呂大呂下生夷則夷則上生夾鐘夾鐘下生無射無射上生中呂此則相生之次也隨其相生之次每辰各)
(自為宮各有五聲十二管相生之次至中吕而畢黃鐘為第一宮下生林鐘為徵上生大蔟為商下生南呂為)
(羽上生姑洗為角林鐘為第二宮上生大蔟為徵下生南呂為商上生姑洗為羽下生應鐘為角大蔟為第三)
(宮下生南呂為徵上生姑洗為商下生應鐘為羽上生蕤賓為角南呂為第四宮上生姑洗為徵下生應鐘為)
(商上生蕤賓為羽上生大呂為角姑洗為第五宮下生應鐘為徵上生蕤賓為商上生大呂為羽下生夷則為)
(角應鐘為第六宮上生蕤賓為徵上生大呂為商下生夷則為羽上生夾鐘為角蕤賓為第七宮上生大呂為)
(徵下生夷則為商上生夾鐘為羽下生無射為角大呂為第八宮下生夷則為徵上生夾鐘為商下生無射為)
(羽上生中呂為角夷則為第九宮上生夾鐘為徵下生無射為商上生中呂為羽上生黃鐘為角夾鐘為第十)
(宮下生無射為徵上生中呂為商上生黃鐘為羽下生林鐘為角無射為第十一宮上生中呂為徵上生黃鐘)
(為商下生林鐘為羽上生大蔟為角中呂為第十二宮上生黃鐘為徵下生林鐘為商上生大蔟為羽下生南)
(呂為角是十二宮各有五聲凡六十聲南呂最處於末故云終於南呂以此言之則南呂為是然諸本及定本)
(多作終於南事則是京房律法案漢元帝時郎中京房知五音十二律之數上使大子大傅韋玄成等親試問)
(房於樂府房對受學故小黃令焦延夀等六十律相生之法以上生下皆三生二以下生上皆三生四陽下生)
(隂隂上生陽終於中呂而十二律畢矣中呂上生執始執始下生去滅上下相生終於南事六十律畢矣夫十)
(二律之變至於六十猶八卦之變至於六十四也宓犧作易紀陽氣之初以為律法建日冬至之聲以黃鐘為)
(宮大蔟為商姑洗為角林鐘為徵南呂為羽應鐘為變宮蕤賓為變徵此聲氣之元五音之正也故各統一日)
(其餘以次運行當日者各自為宮而商徵以類從焉禮運篇曰五聲六律十二管還相為宮此之謂也以六十)
(律分一期之日黃鐘自冬至始及冬至而後隂陽寒燠風雨之占生焉於以檢攝羣音考正其高下黃鐘下生)
(林鐘黃鐘為宮大蔟為商林鐘為徵一日律九寸色育下生謙待色育為宮未知商謙待徵六日律八寸九分)
(分微強執始下生去滅執始為宮時息商去滅徵六日律八寸八分小分八弱丙盛下生安度丙盛為宮屈齊)
(商安度徵六日律八寸七分小分六微弱分動下生歸嘉分動為宮隨期商歸嘉徵六日律八寸六分小分四)
(強質未下生否與質未為宮形晉商否與徵六日律八寸五分小分二強大呂下生夷則大呂為宮夾鐘商夷)
(則徵八日律八寸四分小分三弱分否下生解形分否為宮開時商解形徵八日律八寸三分小分一強陵隂)
(下生去南陵隂為宮族嘉商去南徵八日律八寸二分小分一弱少出下生分積少出為宮爭南商分積徵六)
(日律八寸小分九強大蔟下生南呂大蔟為宮姑洗商南呂徵一日律八寸未知下生白呂未知為宮南授商)
(白呂徵六日律七寸九分小分八強時息下生結躬時息為宮變虞商結躬徵六日律七寸八分小分九少強)
(屈齊下生歸期屈齊為宮路時商歸期徵六日律七寸七分小分九弱隨期下生未卯隨期為宮形始商未卯)
(徵六日律七寸六分小分八強形晉下生夷汗形晉為宮依行商夷汗徵六日律七寸五分小分八弱夾鐘下)
(生無射夾鐘為宮中呂商無射徵六日律七寸四分小分九強開時下生閉掩開時為宮南中商閉掩徵八日)
(律七寸三分小分九微弱族嘉下生鄰齊族嘉為宮内負商鄰齊徵八日律七寸二分小分九微強爭南下生)
(期保爭南為宮物應商期保徵八日律七寸一分小分九強姑洗下生應鐘姑洗為宮蕤賓商應鐘徵一日律)
(七寸一分小分一微強南授下生分烏南授為宮南事商分烏徵六日律七寸小分九大強變虞下生遲内變)
(虞為宫盛變商遲内徵六日律七寸小分一半強路時下生未育路時為宮離躬商未育徵六日律六寸九分)
(小分一微強形始下生遲時形始為宮制時商遲時徵五日律六寸八分小分三弱依行上生色育依行為宮)
(謙待商色育徵七日律六寸七分小分三大強中呂上生執始中呂為宮去滅商執始徵八日律六寸六分小)
(分六弱南中上生丙盛南中為宮安度商丙盛徵七日律六寸五分小分七微弱内負上生分動内負為宮歸)
(嘉商分動徵八日律六寸四分小分八強物應上生質未物應為宮否與商質未徵七日律六寸三分小分九)
(強蕤賓上生大吕蕤賓為宮夷則商大吕徵一日律六寸三分小分二微強南事下生南事窮無商徵不為宮)
(七日律六寸三分小分一弱盛變上生分否盛變為宮解形商分否徵七日律六寸二分小分三大強離宮上)
(生陵隂離宮為宮去南商陵隂徵七日律六寸一分小分五微強制時上生少出制時為宮分積商少出徵八)
(日律六寸小分七弱林鐘上生大蔟林鐘為宫南呂商大蔟徵一日律六寸謙待上生未知謙待為宮白呂商)
(未知徵五日律五寸九分小分九弱去滅上生時息去滅為宮結躬商時息徵七日律五寸九分小分二弱安)
(度上生屈齊安度為宮歸期商屈齊徵六日律五寸八分小分四弱歸嘉上生隨期歸嘉為宫未卯商隨期徵)
(六日律五寸七分小分六微強否與上生形晉否與為宮夷汗商形晉徵五日律五寸六分小分八強夷則上)
(生夾鐘夷則為宮無射商夾鐘徵八日律五寸六分小分二弱解形上生開時解形為宮閉掩商開時徵八日)
(律五寸五分小分四強去南上生族嘉去南為宮鄰齊商族嘉徵八日律五寸四分小分六大強分積上生爭)
(南分積為宮期保商爭南徵七日律五寸三分小分九半強南呂上生姑洗南呂為宮應鐘商姑洗徵一日律)
(五寸三分小分三強白呂上生南授白吕為宫分烏商南授徵五日律五寸三分小分二強結躬上生變虞結)
(躬為宮遲内商變虞徵六日律五寸二分小分六少強歸期上生路時歸期為宮未育商路時徵六日律五寸)
(一分小分九微強未卯上生形始未卯為宮遲時商形始徵六日律五寸一分小分二微強夷汗上生依行夷)
(汗為宮色育商依行徵七日律五寸小分五強無射上生中呂無射為宮執始商中呂徵八日律四寸九分小)
(分九強閉掩上生南中閉掩為宮丙盛商南中徵八日律四寸九分小分三弱鄰齊上生内負鄰齊為宮分動)
(商内負徵七日律四寸八分小分六微強期保上生物應期保為宮質未商物應徵八日律四寸七分小分九)
(微強應鐘上生蕤賓應鐘為宮大呂商蕤賓徵一日律四寸七分小分四微強分烏上生南事分烏窮次無徵)
(不為宮七日律四寸七分小分三微強遲内上生盛變遲内為宮分否商盛變徵八日律四寸六分小分八弱)
(未育上生離宮未育為宮陵隂商離宮徵八日律四寸六分小分一少強遲時上生制時遲時為宮少出商制)
(時徵六日律四寸五分小分五強又京房易云十二律得位者生五子失位者生三子不失不得生四子五律)
(得位各生五子謂黃鐘大蔟姑洗林鐘南呂也五五二十五并本五凡三十也失位者生三子亦五律謂大呂)
(夾鐘中呂夷則無射三五十五并本五凡二十二十就三十合成五十也不得不失者生四子謂蕤賓應鐘也)
(二四為八并本二為十也十就五十合為六十也言其得位者謂以陽居陽以隂居隂失位者謂以陽居隂以)
(隂居陽不失不得者處隂陽交際之間也又黃鐘大蔟等七律各統一日自為宮其餘五十三律隨所生日六)
(七等為其日之宮則周一期日數如京房所述然其所生者則黃鐘生色育執始大呂生分否陵隂之類是也)
(其上生三分益一下生三分損一皆漢書律歷志文云春多酸夏多苦秋多辛冬多鹹皆有滑甘者周禮食醫)
(之文以四時有四味皆有滑有甘益之為六也是為六和也云五色六章畫繢事也者繢猶畫也然初畫曰畫)
(成文曰繢鄭注司服云畫以為繢是也云周禮考工記曰至謂之巧也證繢畫有五色六章也土以黃其象方)
(者言若畫作土必黃而四方之象地之黃而方鄭注古人之象無天地也為此記者見時有之耳云天時變者)
(畫作天則無定色是隨四時色而為之也鄭司農云畫天隨四時色云火以圜者鄭司農云為圜形似火鄭康)
(成云形如半環然云山以章者鄭康成云獐山物也云水以龍者鄭云龍水物云鳥獸蛇者鄭康成云所謂華)
(蟲也蟲之毛鱗有文采者云雜四時五色之位以章之謂之巧者鄭康成云章眀也繢繡皆用五采鮮明之是)
(為巧庾云鄭注考工記以六章為當時行非古人之象而引之以證此者眀亦周制也其十二管每月各一得)
(有還相為宮其事可眀其食與衣服唯有四時之異故周禮春多酸月令食麥與羊春三月其食皆同夏秋冬)
(亦然無每月之異故月令云春衣青衣夏衣赤衣三月俱同亦無每月之異此云十二食十二衣似月各别衣)
(食者熊氏云此是異代之法故與周禮月令不同或則每時三月衣食雖同大總攷之一歲之中有十二月之)
(異故總云十二也)
故人者天地之心也五行之端也食味别聲被色而生
者也注此言兼氣性之效也音義(别彼列反被皮義反徐扶義反)故聖
人作則必以天地為本以隂陽為端以四時為柄以日
星為紀月以為量鬼神以為徒五行以為質禮義以為
器人情以為田四靈以為畜注天地以至於五行其制
作所取象也禮義人情其政治也四靈者其徵報也此
則春秋始於元終於麟包之矣呂氏說月令而謂之春
秋事類相近焉量猶分也鬼神謂山川也山川助地通
氣之象也器所以操事田人所捊治也禮之位賓主象
天地介僎象隂陽四面之位象四時三賓象三光夫婦
象日月亦是也音義(柄本又作枋兵命反量音亮下同畜許六反下同治直吏反麟良人)
(反近附近之近操七刀反捊薄候反徐音普溝反介僎上音界下音遵)疏(正義曰此一節以前文論人禀)
(天地五行氣性而生此以下論禀氣性之有效騐各依文解之故人者天地之心也者天地高遠在上臨下四)
(方人居其中央動靜應天地天地有人如人腹内有心動靜應人也故云天地之心也王肅云人於天地之間)
(如五藏之有心矣人乃生之最靈其心五藏之最聖也五行之端也者端猶首也萬物悉由五行而生而人最)
(得其妙氣眀仁義禮智信為五行之首也王云端始用五行者也食味者人既是天地之心五行之端故有此)
(下之事也五行各有味人則並食之别聲者五行各有聲人則含之皆有分别也被色者五行各有色人則被)
(之以生也被色謂人含帶五色而生者也五行有此三種最為彰著而人皆禀之以生故為五行之端者也然)
(味言食聲言别色言被各别隨義為言也故聖人作則必以天地為本則法也本根本也人既是天地之心又)
(帶五色五行五味故聖人作法必用天地為根本也祭帝於郊祭社於國是用天地為本也然則自此至四靈)
(以為畜凡十句分為三重此至五行以為質七句明聖人制教所法象也又自禮義人情二句眀聖人為治政)
(之時事也又四靈一句眀徵報之功也以隂陽為端者端猶首也用天地為根本又用隂陽為端首也猶如劔)
(戟以近柄處為根本以鋒杪為端首也聖人制法左右法隂陽及賞以春夏刑以秋冬是法隂陽為端首也以)
(四時為柄者春生夏長秋斂冬藏是法四時為柄也劔戟須柄而用之聖人為教象須法四時而通也以日星)
(為紀者紀綱紀也日行有次度星有四方列宿分部昏眀敬授民時是法日星為綱紀也月以為量者量猶分)
(限也天之運行每三十日為一月而聖人制教亦隨人之才分是法月為教之限量也鬼神以為徒者鬼神謂)
(山川鬼神助地以通氣是以為地之徒屬聖王象之樹立羣臣助已以施教為已徒屬也五行以為質者質體)
(也五行循廻不停周而復始聖人為教亦循還復始是法五行為體也禮義以為器者此以下二句眀聖人為)
(治政時事也上既有法象為先故可執禮義為器用如農夫之執耒耜也人情以為田者禮義以為器可耕於)
(人情人情得禮義之耕如田得耒耜之耕也四靈以為畜者此一句眀徵報也聖人既法象天地用禮義耕人)
(情故獲天地應以徵報也四靈並至聖人畜之如人養牛馬為畜然自天地為本至此凡十句上四句皆以以)
(字在於事上從月以為量以下六句以字置於事下者上眀天道事遠故以字在事上連於天也後眀地道事)
(近故以字居下欲連於人案前經云人者天地之德隂陽之交鬼神之會五行之秀氣備論四者此經云天秉)
(陽覆說天有日星次經云地秉隂地有四時并有月也次經云五行之動覆說五行也於前天地隂陽鬼神五)
(行之中唯說天地與五行舉其大者此經總覆前事故云以天地為本以隂陽為端以四時為柄以日星為紀)
(月以為量鬼神以為徒五行以為質皆覆說前事禮義以為器覆說上舍禮何以哉人情以為田覆說上人情)
(也四靈以為畜一句論若行以前諸事施之得所則四靈報應也注正義曰此並是五行彰著之事而人氣性)
(有之故云兼氣性之效也然前注五行秀氣亦言兼此氣性純而此云氣性效者前眀之始此眀之末以末故)
(云效效猶騐實也即五味五聲五色是其效也天地以至於五行制作所取象也者天地隂陽四時日星月量)
(鬼神五行等皆外物非人所行故云所取象也謂聖人所法象以為教也云禮義人情其政治也者此是人親)
(自行故云其政治謂聖人行之為政以治天下也云此則春秋始於元終於麟包之矣者言此一經初以天地)
(為本終以四靈為畜是當春秋始於元年終於獲麟也包之者謂春秋元年以後獲麟以前包籠此天地隂陽)
(四時星辰日月之等案春秋書元年春王正月公即位為五始元者氣之始則天地也春者四時之始則四時)
(也王者政教之始則禮義也正月者十二月之始則月以為量也公即位者即一國之始亦禮義也熊氏云春)
(秋書郊祭天是天也書地震是地也書冬無冰是陽也書大雨雹是隂也書春夏秋冬是四時也又四時隂陽)
(也隱元年公子益師卒公不與小斂故不書日春秋記事皆書日是日也莊七年恒星不見是星也春秋記事)
(皆有月是月也僖十四年沙鹿崩成五年梁山崩是鬼神也桓二年取郜大鼎是金也成十六年雨木冰是木)
(也桓元年秋大水是水也宣十六年成周宣榭火是火也莊二十九年城諸及防是土也金木水火土即五行)
(也春秋得禮則褒失禮則貶是禮義也桓元年公即位先君被弑而行即位安忍其喪其情惡也莊元年不書)
(即位文姜出不忍行即位之禮其情善也此是人情也哀十四年西狩獲麟是四靈為畜也云呂氏說月令而)
(謂之春秋事類相近焉者呂氏謂呂不韋也說十二月之令謂為呂氏春秋事之倫類與孔子所脩春秋相附)
(近焉月令亦載天地隂陽四時日月星辰五行禮義之屬故云相近也云器所以操事者操執也謂操執所為)
(之事若手秉耒耜耕田之事手操執之云曰人所捊治也者捊謂以手捊聚即耕種耘鋤也即上汙尊而抔飲)
(之類也云禮之位至三光是鄉飲酒義文賓於西北象天主於東南象地介是賓副坐於西南象天嚴凝之氣)
(始於西南僎是主人之觀禮者坐於東北象陽氣之始是介僎象隂陽主人在阼階西面賓在戶西南面介在)
(西階東面僎在房戶之間南面以四者位殊故為四面之位象四時云三賓者衆賓三人在正賓西南面是為)
(三賓也禮器云君在阼夫人在房象日月也云亦是也者以禮之取象其數非一以無正文故取此義而眀之)
(故云亦是言亦是法象之義也)
以天地為本故物可舉也注物天地所養生以隂陽為
端故情可睹也注情以隂陽通也音義(睹丁古反)以四時為
柄故事可勸也注事以四時成以日星為紀故事可列
也注事以日與星為候興作有次第月以為量故功有
藝也注藝猶才也十二月各有分猶人之才各有所長
也藝或為倪音義(倪五計反視也)鬼神以為徒故事可守也注
山川守職不移五行以為質故事可復也注事下竟復
由上始也禮義以為器故事行有考也注考成也器利
則事成人情以為田故人以為奥也注奥猶主也田無
主則荒四靈以為畜故飲食有由也注由用也四靈與
羞物為羣疏(正義曰此一節覆眀前經諸事若行諸事治理皆應則萬事得成也以天地為本故)
(萬物可舉也天地生養萬物今本天地而為政教故萬物可舉而興也以隂陽為端故人情可睹也人情與隂)
(陽相通今法隂陽為教故人情無隱所以可睹見也以四時為柄故事可勸也生長收藏隨時無失故民不假)
(督勵而事自勸成也以日星為紀故事可列也列猶次第也日中星鳥敬授民時無失早晚故民事有次第也)
(月以為量故功有藝也藝猶才也十二月限分猶人才各有所長聖人隨人才而教之則人竭其才之所長而)
(為功故云功有藝也鬼神以為徒故事可守也山川鬼神各有分職不移今為教引鬼神為徒屬則事無失業)
(故云事可守也五行以為質故事可復也五行周而復始運廻無窮為教法則此則事必不絶故云可復復反)
(也禮義以為器故事行有考也考成也工欲善其事必先利其器若治國用禮義為器是器之利者故所治之)
(事行必有成也人情以為田故人以為奥也上人是人民下人是聖人奥主也田無主則荒廢故用人為主今)
(以人情為田用聖人以為田主則人情不荒廢也四靈以為畜故飲食有由也由用也靈是衆物之長長既至)
(為聖人所畜則其屬竝隨其長而至得以充庖厨是飲食有用也注正義曰案易文言云同聲相應同氣相求)
(水流溼火就燥是萬物之情因隂陽而通也五行相次終而復始凡所營為之事亦終而復始故云事下竟復)
(由上始也謂事於下終未竟了更復從上而始也考成也釋詁文論語云工欲善其事必先利其器是器利則)
(事成也)
何謂四靈麟鳳龜龍謂之四靈故龍以為畜故魚鮪不
淰鳳以為畜故鳥不獝麟以為畜故獸不狘龜以為畜
故人情不失注淰之言閃也獝狘飛走之貌也失猶去
也龜北方之靈信則至矣音義(鮪于軌反魚名淰音審徐舒冉反矞字又作獝)
(况必反狘况越反閃失冉反)疏(正義曰此一經以上有四靈之文便復解四靈之事故記人假問答以眀)
(四靈也何謂四靈麟鳳龜龍謂之四靈者問答四靈名也謂之靈者謂神靈以此四獸皆有神靈異於他物故)
(謂之靈故龍以為畜故魚鮪不淰者解飲食有由之義也淰水中驚走也魚鮪從龍者龍既來為人之畜故其)
(屬見人不淰然驚走也鳳以為畜故鳥不獝者獝驚飛也鳥從鳳來鳳既來為人之畜故其屬見人不獝然驚)
(飛也麟以為畜故獸不狘者狘驚走也獸從麟者麟既來為人之畜故其屬見人不狘然驚走也龜以為畜故)
(人情不失者以龜知人情龜既來應人知人情善惡故人各守其行其情不失也然上三靈皆言其長來而族)
(至則此應云龜以為畜而甲族馴狎今獨云其感信而至者與上三族相互也此言感信則上亦感仁義禮而)
(至也但因龜是知人情之易見者故就龜而言耳又初陳四靈麟在初者孔子獲麟記者隨時所見為先也後)
(列以龍為首依四方之舊次也注正義曰讀淰為閃者淰是水中之形狀故字從水閃是忽有忽無故字從門)
(中人也人在門或見或不見獝是飛而獝起狘是狘然驚走故云獝狘飛走之貌也云龜北方之靈信則至矣)
(者案月令冬云其蟲介注云龜鼈之屬則龜為水蟲水主信故信則至知水主信者易乾鑿度云陽氣合閉信)
(之類故北方水為信水既為信則土為知也故乾鑿度云四時之義皆法中央中央土者可以兼四方之行知)
(之決也是土為知但水土二行俱有信知故樂緯云宮致鳳皇身信羽致幽昌身知又中庸注云水神則信土)
(神則知是土水俱有信知龜屬北方水大戴禮及樂緯云介蟲三百六十龜為長鱗蟲三百六十龍為長羽蟲)
(三百六十鳳為長毛蟲三百六十麟為長案月令春其蟲鱗則龍屬東方木也夏其蟲羽則鳳屬南方火也秋)
(其蟲毛則麟屬西方金也案異義說左氏者以昭二十九年傳云水官不脩故龍不至以水生木故為脩母致)
(子之說故服虔注獲麟云麟中央土獸土為信信禮之子脩其母致其子視眀禮脩而麟至思睿信立而白虎)
(擾言從乂成而神龜在沼聽聰知正則名川出龍貌恭性仁則鳳皇來儀又毛詩傳云麟信而應禮又云騶虞)
(義獸有至信之德則應之皆為以脩母致子之義也若鄭康成之說則異於此脩當方之事則當方之物來應)
(故異義公羊說哀十四年獲麟此受命之瑞周亡失天下之異左氏說麟是中央軒轅大角獸孔子脩春秋者)
(禮脩以致其子故麟來為孔子瑞陳欽說麟西方毛蟲孔子作春秋有立言西方兌兌為口故麟來許慎謹案)
(公議郎尹更始待詔劉更生等議石渠以為吉凶不並瑞災不兼今麟為周亡天下之異則不得為瑞以應孔)
(子至玄之闇也洪範五事二曰言言作從從作乂乂治也言於五行屬金孔子時周道衰亡己有聖德無所施)
(用作春秋以見志其言少從以為天下法故應以金獸性仁之瑞賤者獲之則知將有庶人受命而行之受命)
(之徵已見則於周將亡事勢然也興者為瑞亡者為災其道則然何吉凶不並瑞災不兼之有乎如此脩母致)
(子不若立言之說密也如鄭此說從陳欽之義以孔子有立言之教故致其方毛蟲熊氏申鄭義云若人臣官)
(脩則脩母致子之應左氏之說是也若人君脩其方則當方來應孔子脩春秋為素王法以立言故西方毛蟲)
(來應未知然否且具錄焉或以脩母致子康成所以不用也故異義公羊說麟木精左氏說麟中央軒轅大角)
(之獸陳欽說麟是西方毛蟲許慎謹案禮運云麟鳳龜龍謂之四靈龍東方也虎西方也鳳南方也龜北方也)
(麟中央也鄭駮云古者聖賢言事亦有效三者取象天地人四者取象四時五者取象五行今云麟鳳龜龍謂)
(之四靈是則當四時眀矣虎不在靈中空言西方虎者麟中央得則無近誣乎如鄭此言是麟非土精無脩母)
(致子之義也四靈配四方如上所說若其取象理有多途虎雖屬西方以其淺毛得屬中央土也故月令中央)
(土其蟲倮注云虎豹之屬恒淺毛又於隂陽虎屬寅是也麟屬東方取其性仁則屬木也故公羊說麟者木精)
(鄭云金九以木八為妻金性義木性仁得陽氣性似父得隂氣性似母麟毛蟲得木八之氣而性仁鶡冠子云)
(麟北方玄枵之獸是其象不一也鳳屬南方亦屬中央故樂緯云宮致鳳皇是也龜屬北方亦屬東方五行傳)
(云一曰貌時有龜孽是也龍屬東方亦屬天五行傳云皇之不極則有龍蛇之孽是也五行傳又云二曰言時)
(則有介蟲之孽三曰視時則有倮蟲之孽是取象既多理非一摡今以煩而無用故不備言其數也釋獸云麐)
(麕身牛尾一角京房易傳云麟麕身牛尾馬蹄有五采腹下黃高丈二廣雅云麒麟狼頭肉角含仁懷義音中)
(鐘呂行中規矩遊必擇地詳而後處不履生蟲不折生草不羣居不侶行不入檻穽不入羅網文章斌斌故呼)
(為大角之獸也)
故先王秉蓍龜列祭祀瘞繒宣祝嘏辭說設制度故國
有禮官有御事有職禮有序注皆卜筮所造置也埋牲
曰瘞幣帛曰繒宣猶揚也繒或作贈音義(蓍音尸瘞於例反一音於)
(器反繒本又作增同似仍反又則登反又似登反)疏(正義曰此一節論上既言龜知人情故此言卜筮所)
(造置之事故先王有事秉蓍龜龜既知人情因美龜德也先王聖人將有大事必秉執蓍龜而問吉凶言蓍者)
(凡卜皆先筮故兼言之也列祭祀自此至禮有序皆秉蓍龜事也陳列祭祀謂郊廟以下皆用卜筮也瘞繒者)
(瘞埋也謂祀地埋牲也祭法云瘞埋於泰圻祭地也幣帛曰繒繒之言贈也謂埋告又贈神也宣祝嘏辭說者)
(宣揚也祝嘏有舊辭更宣揚告神也設制度謂造宮室城隍車旗之屬也故國有禮者上諸事既並用卜筮故)
(國家必有其禮也官有御者國既有禮故百官各御其事也事有職者官既有御故百事各有職主也禮有序)
(者凡所行禮皆有次序也)
故先王患禮之不達於下也注患下不信也疏(正義曰此一經)
(為下生文雖並用卜筮而民下猶未見信先王患之更為下諸事使達下也)
故祭帝於郊所以定天位也祀社於國所以列地利也
祖廟所以本仁也山川所以儐鬼神也五祀所以本事
也故宗祝在廟三公在朝三老在學王前巫而後史卜
筮瞽侑皆在左右王中心無為也以守至正注此所以
達禮於下也教民尊神慎居處也宗宗人也瞽樂人也
侑四輔也音義(儐皇音賓敬也舊必信反朝直遥反下同筮市制反瞽音古侑音又)疏(正義)
(曰此一節論上云禮有序故記人因說禮須達下之事故祭帝於郊所以定天位也者天子至尊而猶祭於郊)
(以行臣禮而事天也是欲使嚴上之禮達於下天高在上故云定天位也亦即是必本於天也祀社於國所以)
(列地利也者天子至尊而猶自祭社欲使報恩之禮達於下也地出財故云列地利也亦即是命降於社之謂)
(殽地也祖廟所以本仁也者王在宗廟以子禮事尸是欲使仁義之教達於下也亦即降於祖廟之謂仁義山)
(川所以儐鬼神也者王自祭山川是欲使儐敬鬼神之教達於下也儐敬也亦即是降於山川之謂興作也五)
(祀所以本事也者王自祭五祀是欲使本事之教達於下也五祀是制度故云本事也亦即是降於五祀之謂)
(制度也故宗祝在廟者前眀因事鬼神使禮達於下此眀因委於人使禮達於下也宗宗伯也祝大祝也王在)
(宗廟則委於宗祝示不自專以達下也三公在朝者在朝職事則委任三公也三老在學者乞言則受之三老)
(王前巫者若王弔臨則前委於巫也而後史者動則左史書之言則右史書之不敢為非也既言前巫故云後)
(史也卜筮瞽侑皆在左右者卜筮主決疑瞽是樂人主和也侑是四輔典於規諫者也示不自專故並置左右)
(也王中心無為也以守至正者謂以禮尊神及委任得人故中心無為以守至正之道也注正義曰自祭帝於)
(郊至五祀所以本事是教民尊神也自宗祝在廟至皆在左右是慎居處也左輔右弼前疑後丞皆侑勸人君)
(為善故以為四輔其四輔之義已具於文王世子)
故禮行於郊而百神受職焉禮行於社而百貨可極焉
禮行於祖廟而孝慈服焉禮行於五祀而正法則焉注
言信得其禮則神物與人皆應之百神列宿也百貨金
玉之屬音義(應應對之應宿音秀)故自郊社祖廟山川五祀義之
脩而禮之藏也注脩猶飾也藏若其城郭然音義(藏如字徐)
(才浪反)疏(正義曰此一節論上文禮既達於下有功而見徵應故禮行於郊而百神受職焉者百神天之)
(羣神也王郊天備禮則星辰不忒故云受職禮行於社而百貨可極焉王祀社盡禮則五榖豐稔金玉露形盡)
(為國家之用故云可極焉禮行於祖廟而孝慈服焉王祭廟盡禮而天下皆服行孝慈也詩云無思不服是也)
(王云孝慈之道為遠近所服也禮行於五祀而正法則焉王祭五祀以禮而天下法則行得其正也然前有山)
(川興作此不言者法則之事包之也故自郊社祖廟山川五祀義之脩而禮之藏也此經覆說祭在上諸神是)
(義之脩飾禮之府藏也)
是故夫禮必本於大一分而為天地轉而為隂陽變而
為四時列而為鬼神其降曰命注聖人象此下之以為
教令音義(大音泰下注同)其官於天也注官猶法也此聖人所
以法於天也疏(正義曰此一節論上言禮既藏於郊社天地之中是故制禮必本於天以為教)
(也必本於大一者謂天地未分混沌之元氣也極大曰大未分曰一其氣既極大而未分故曰大一也禮理既)
(與大一而齊故制禮者用至善之大理以為教本是本於大一也分而為天地者混沌元氣既分輕清為天在)
(上重濁為地在下而制禮者法之以立尊卑之位也轉而為隂陽者天地二形既分而天之氣運轉為陽地之)
(氣運轉為隂而制禮者貴左以象陽貴右以法隂又因陽時而行賞因隂時而行罰也變而為四時者陽氣則)
(變為春夏隂氣則變為秋冬而制禮者吉禮則有四面之坐凶禮有恩理節權是法四時也列而為鬼神者鬼)
(神謂生成萬物鬼神也四時變化生成萬物皆是鬼神之功聖人制禮則陳列鬼神之功以為教也其降曰命)
(者降下也言聖人制禮皆仰法大一以下之事而下之以為教命也其官於天也者結之也官猶法也言聖人)
(所以下為教命者皆是取法於天也)
夫禮必本於天注本於大一與天之義動而之地注後
法地也列而之事注後法五祀五祀所以本事也變而
從時注後法四時協於分藝注協合也言禮合於月之
分猶人之才也合於月之分本或作日月之分日衍字
其居人也曰養注養當作義字之誤也下之則為教令
居人身為義孝經說曰義由人出音義(養音義出注)其行之
以貨力辭讓飲食冠昏喪祭射御朝聘注貨摯幣庭實
也力筋骸強者也不則偃罷音義(冠古亂反摯本又作贄音至罷音皮)疏
(正義曰此一節論上本說禮從天地四時五行而生也而教於人故此以下論人用之以行刑罰冠昏朝聘之)
(等皆得其宜也夫禮必本於天謂本於大一與上天也謂行至誠大道是本大一效天降命是本於天也動而)
(之地祀社於國是也列而之事謂五祀即五祀所以本事是也變而從時時四時也則四時以為柄是也協於)
(分藝協合也分是月之量也藝人之才也言制禮以月為量合人才之長短也其居人也曰義者義宜也言制)
(度以上諸事之禮居人身中則人得其宜也其行至朝聘者此皆居人身曰義之禮也謂諸禮皆須義行故云)
(行也貨庭實也力筋力拜伏也辭讓賓主三辭三讓飲食饗食之屬也冠二十成人而冠昏三十而取射五射)
(御五馭朝五年朝及諸侯自相朝相見之禮聘謂比年一小聘三年一大聘言人若有義在身則能行此諸禮)
(也注正義曰知養當為義者以上云義之脩禮之藏下云聖人陳義以種之又云義者藝之分仁之節故知養)
(當為義也案聖證論王肅以下云穫而弗食食而弗肥字宜曰養家語曰其居人曰養鄭必破為義者馬昭云)
(立人之道曰仁與義又此云禮義者人之大端下每云義故知養當為義也張闕亦從鄭說云下之則為)
(教命居人身為義者鄭為此闕教之改養為義之意言法天地山川下教於民者則為本天地山川居在)
(人身之中者則為義事是不得為闕出也孝經說曰義由人出者證義從人身而)
故禮義也者人之大端也所以講信脩睦而固人肌膚
之會筋骸之束也所以養生送死事鬼神之大端也所
以達天道順人情之大竇也注竇孔穴也音義(竇音豆)故
唯聖人為知禮之不可以己也故壊國喪家亡人必先
去其禮注言愚者之反聖人也音義(壊音怪又呼怪反喪息浪反)疏
(正義曰此一節論上文說禮為治理之本故今說禮不可去之事注正義曰案哀元年左傳云逃出自竇又篳)
(門圭竇是竇孔穴也孔穴開通人之出入禮義者亦是人之所出入故云達天道順人情之大竇也)
故禮之於人也猶酒之有糵也君子以厚小人以薄注
皆得以為美味性善者醇耳音義(糵魚列反醇市春反)疏(正義曰此一節)
(論上文禮不可去故次云禮之在人有厚薄之事禮之於人也猶酒之有糵也者禮不可以已之故在人譬如)
(釀酒須因麴糵則成酒無麴糵則酒不成人無禮則敗壊也君子以厚小人以薄者君子譬精米嘉器也小人)
(譬麤米弊器言譬如釀酒其用一麴分半持釀精米嘉器則其味醇和一半釀麤米弊器則其味醨薄亦猶如)
(禮自是一耳行之自有厚薄若君子性識純深得禮而彌深厚小人智慮淺薄得禮自虚薄者也)
故聖王修義之柄禮之序以治人情注治者去瑕穢養
菁華也音義(菁子丁反)故人情者聖王之田也脩禮以耕之
注和其剛柔陳義以種之注樹以善道講學以耨之注
存是去非類也音義(耨奴豆反鉏也)本仁以聚之注合其所盛
音義(盛市正反又音成)播樂以安之注感動使之堅固故禮也
者義之實也協諸義而協注協合也合禮於義則與義
合不乖刺音義(刺力達反本或作制)則禮雖先王未之有可以義
起也注以其合於義可以義起作義者藝之分仁之節
也注藝猶才也協於藝講於仁得之者強注有義則人
服之也仁者義之本也順之體也得之者尊注有仁則
人仰之也疏(正義曰此一節論因上君子小人厚薄不同故此論聖人脩禮義治人情以至大順)
(也各依文解之故聖人脩義之柄者柄操也謂執持而用者謂修理義之要柄脩理禮之次序以治正人情使)
(去其瑕穢之惡養其菁華之善也故人情者聖王之田也者土地是農夫之田人情者亦是聖王之田也脩禮)
(以耕之者農夫之田用耒耜以耕之和其剛柔聖人以禮耕人之情正其上下陳義以種之者農夫耕田既畢)
(以美善種子而種之聖王以禮正人情既畢用此善道而教之講學以耨之者農夫種苖既畢勤力耘鋤去草)
(養苖則苖善矣聖王以善道教民既畢又須講說學習以勸課之存是去非則善也本仁以聚之者農夫既勤)
(耘耨苖稼成熟當本此仁恩愛惜之心以聚集所收勿令浪為費散聖王勸課行善既畢本此仁恩和親聚集)
(善道使不廢棄也播樂以安之者播布也農夫收穫既畢布其歡樂之心共相飲食以安美之聖王既勸民善)
(道備足又說樂感動使其勤行善道保寧堅固也故禮也者義之實也前既眀禮耕義種仁聚之今此以下廣)
(眀上三者相須也此眀禮義相須禮是造物為實義以脩飾為禮之華故云禮也者義之實也協諸義而協者)
(協合也諸之也今將此禮合會於義謂以禮比方於義而協謂禮與義相協會也則禮雖先王未之有可以義)
(起也者起作也禮既與義合若應行禮而先王未有舊禮之制則便可以義作之如將軍文氏之子是也先無)
(其禮臨時以義斷之垂涕洟待賓於廟是其以義而作禮也庾云謂先王制禮雖所未有而此事亦合於義則)
(可行之以義與禮合也義者藝之分仁之節也者此眀仁須義也義者裁斷合宜也藝才也仁施也人有才能)
(又有仁施若非義裁斷則過失故用義乃得分節也此唯眀仁須義而云才者因眀一切皆須義斷庾云藝者)
(審其分仁者宜得節皆須義以斷之是義為藝之分仁之節眀義之貴也協於藝者斷才得分即是義能合藝)
(也講於仁者講猶眀也使仁得節是義能眀於仁也得之者強者若能得才分仁節之理則是豪強為衆所畏)
(服也仁者義之本也者上云義者藝之分仁之節眀義能與人為節此言仁者義之本謂仁能與義作本順之)
(體也者仁者施生故為順之體也得之者尊既能施生又為順體故為人所尊仰也但義主斷割能服於人故)
(得義者強仁是恩施衆所敬仰故得仁者尊也注正義曰合禮於義解經協諸義則與義合者解經而協也云)
(合禮於義者謂將禮比方於義云則與義合者言禮與義相合不乖刺也禮所以與義合者禮者體也統之於)
(心行之合道謂之禮也義者宜也行之於事各得其宜謂之義也是禮據其心義據其事但表裏之異意不相)
(違故禮與義合也云以其合於義者謂此禮以其合會於義故雖當無禮臨事制宜而行禮是可以義起作也)
(衛將軍文子之子既除喪而后越人來弔於時無除喪後受弔之禮主人乃量事制宜練冠垂涕洟待于廟而)
(受弔是以義而起此禮也)
故治國不以禮猶無耜而耕也注無以入也音義(耜音似)
為禮不本於義猶耕而弗種也注嘉榖無由生也音義
(種之用反不亦作弗何休注公羊云弗者不之深也下皆放此)為義而不講之以學猶
種而弗耨也注苖不殖草不除講之以學而不合之以
仁猶耨而弗穫也注無以知收之豐荒也音義(穫戶郭反收如)
(字又手又反)合之以仁而不安之以樂猶穫而弗食也注不
知味之甘苦安之以樂而不達於順猶食而弗肥也注
功不見也音義(見賢遍反)四體既正膚革充盈人之肥也父
子篤兄弟睦夫婦和家之肥也大臣法小臣廉官職相
序君臣相正國之肥也天子以德為車以樂為御諸侯
以禮相與大夫以法相序士以信相考百姓以睦相守
天下之肥也是謂大順大順者所以養生送死事鬼神
之常也注常謂皆有禮用無匱乏也車或為居故事大
積焉而不苑竝行而不繆細行而不失深而通茂而有
閒連而不相及也動而不相害也此順之至也注言人
皆眀於禮無有蓄亂滯合者各得其分理順其職也音
義(苑於粉反積也繆音謬畜丑六反)故眀於順然後能守危也注能守
自危之道也君子居安如危小人居危而安易曰危者
安其位疏(正義曰此以下顯前譬也人君治人情若無禮猶農夫耕而無耜也為禮不本於義猶耕)
(而弗種也治雖用禮不本其所宜如農夫徒耕而不下種子也為義而不講之以學猶種而弗耨也者治國雖)
(用善道所宜而不更為講學使民知其道理如農夫雖種嘉榖而不耘壅則苖不滋茂厚實也講之以學而不)
(合之以仁猶耨而弗穫也者治國雖講之以學而不聚其仁行者如農夫雖耘壅成熟而不收穫取之也合之)
(以仁而不安之以樂猶穫而弗食也者治國雖聚仁若不奏樂和之則仁心不堅如農夫雖聚榖而不食則甘)
(榖空失也安之以樂而不達於順猶食而弗肥也者前陳聖人禮耕以至樂安今顯譬農夫耒耜以至食之其)
(事相似今更欲設譬以人身之肥譬家國禮足聖人為教反覆相眀正在此矣言雖奏樂於仁人而不使知達)
(至順之理亦為未善猶如人雖食五味而調和温凊不順則雖食不肥也四體至常也者此一節眀人及國家)
(天下等皆悉肥盛所以養生送死常事鬼神膚革充盈者膚是革外之薄皮革是膚内之厚皮革也天子以德)
(為車以樂為御率土皆達順故合天下之肥也天子以德為車謂用孝悌以自載也德孝悌也以樂為御謂用)
(要道以行之樂要道也行孝悌之事須禮樂如車行之須人御也大順者所以養生送死事鬼神之常也者前)
(雖眀國家之順而皆局有條目而順理廣被無所不在此更總說其事也一切生死鬼神無不用順為常也故)
(孔子答孟武伯問無違之言云生事之以禮死葬之以禮是也養生送死事鬼神無違道之常也皇氏云事大)
(積焉而不苑者既用順為常事無苑滯事大者天子事也雖復萬機輻湊而應之有次序不使苑積也並行而)
(不繆者並行記諸侯來朝也既四方隨時貢賦有序雖並列俱陳而不錯繆也細行而不失者謂大夫士出聘)
(者也天子不遺小國之臣是不失也深而通者深為九州之外也雖地在遠荒而皆通貢王庭越裳是也茂而)
(有間者謂萬國貢賦庭實密茂而國朝之間自不厠雜連而不相及動而不相害者以國之朝貢連絡相次小)
(則讓大不相及入也萬乘龍趨千乘雷動不相妨害也自四體既正至此皆由王者順之至也熊氏云此普據)
(天下萬事有大有細有深有通有運有動言人皆眀禮順政事無蓄亂滯合各得其分理順於其職所以大小)
(深淺並合得其宜此順之至結自四體既正以下至此並是順之至極也故眀於順然後能守危也者上言順)
(之至此眀順有益眀於順然後能守危者既眀順道不敢為非則能守自危之道謂以危戒慎而自守保也注)
(正義曰危者安其位者此易上繫文也案易繫辭云危者安其位者也亡者保其存者也危者安其位謂所以)
(今日危亡者正為不知畏懼偷安其位故致危也引之者證人之所居恒須危懼也)
故禮之不同也不豐也不殺也所以持情而合危也注
豐殺謂天子及士名位不同禮亦異數所以扶持其情
合安其危音義(殺所戒反徐所例反注同)故聖王所以順山者不使
居川不使渚者居中原而弗敝也注小洲曰渚廣平曰
原山者利其禽獸渚者利其魚鹽中原利其五榖使各
居其所安不易其利勞敝之也民失其業則窮窮則濫
音義(渚之汝反)用水火金木飲食必時注用水謂漁人以時
漁為梁春獻鼈蜃秋獻龜魚也用火謂司爟四時變國
火以救時疾及季春出火季秋納火也用金謂卝人以
時取金玉錫石也用木謂山虞仲冬斬陽木仲夏斬隂
木飲食謂食齊視春時羹齊視夏時醬齊視秋時飲齊
視冬時音義(漁音魚鼈必列反蜃石忍反爟古亂反卝革猛反又瓜猛反徐古猛反夏戶嫁反下)
(同謂食音嗣齊才細反下皆同)合男女頒爵位必當年德注謂媒氏令
男三十而娶女二十而嫁司士稽士任進退其爵禄也
音義(頒音班當丁浪反媒音梅取音娶本又作娶稽古兮反)用民必順注不奪農
時故無水旱昆蟲之災民無凶饑妖孽之疾注言大順
之時隂陽和也昆蟲之災螟螽之屬也音義(烖音災妖孽又作蠥)
(魚列反妖又作祅說文云衣服歌謠草木之怪謂之祅禽獸蟲蝗之怪謂之蠥螟亡丁反螽徐音終)故天
不愛其道地不愛其寳人不愛其情注言嘉瑞出人情
至也故天降膏露地出醴泉山出器車河出馬圖鳳皇
麒麟皆在郊棷龜龍在宮沼其餘鳥獸之卵胎皆可俯
而闚也注膏猶甘也器謂若銀甕丹甑也馬圖龍馬負
圖而出也棷聚草也沼池也音義(澧本又作醴音禮麒麟音其下音栗人反)
(棷素口反徐總會反澤也本或作藪沼之紹反卵力管反胎土才反俯音府窺本又作闚去規反甕本又作罋)
(烏弄反徐於弄反)則是無故注非有他事使之然也先王能脩
禮以達義體信以達順故此順之實也注實猶誠也盡
也疏(正義曰此一節論上既得眀順乃安位此以下說行順以致太平之事各依文解之故禮之不同也)
(者天子至士貴賤宜順故禮不得同也不豐也者禮應須少不可求多也不殺也者禮應須多不可殺少也所)
(以持情而合危也者能順序如上故使扶持其情合安其危不使危也故聖王所以順山者不使居川既使天)
(下皆肥由於至順此更廣說順也既欲其順本居山者所利便於禽獸本居川者所利在舟檝故聖人隨而安)
(之不奪宿習不使居山之人居川也不使渚者居中原小洲曰渚渚利魚鹽廣平曰原原利五榖既順安之故)
(不使渚者徙中原而弗敝也者必各保其業故恒豐而不敝困也用水火金木飲食必時者舉動皆順故必時)
(也水時者謂虞人入澤梁及出入水之屬也火時者鄭注司爟引司農說以鄹子曰春取榆柳之火夏取棗杏)
(之火季夏取桑柘之火秋取柞楢之火冬取槐檀之火釋者曰榆柳青故春用之棗杏赤故夏用之桑柘黃故)
(季夏時用之柞楢白故秋用之槐檀黑故冬用之金謂金錫石廾也木謂仲冬斬陽木仲夏斬隂木也飲食必)
(時者謂食齊視春之屬也合男女者媒氏仲春令男三十而取女二十而嫁頒爵位者頒分也謂司士稽士任)
(而進退其爵禄也必當年德者合男女使當其年頒爵位必當其德年謂男三十女二十也當德謂君十卿禄)
(下士食九人等是也用民必順者使之以時不奪農務也故無水旱昆蟲之災此論聖王用大順之道故致隂)
(陽和調羣瑞並至正由順之誠實故至於此也故天不愛其道者此以下眀天地為至順之主下瑞應也四時)
(和甘露降是天不愛其道也地不愛其寳者謂五榖豐醴泉生器車出也人不愛其情者皆盡孝悌及越裳至)
(也山出器車案禮緯斗威儀云其政太平山車垂鉤注云山車自然之車垂鉤不揉治而自圓曲河出馬圖案)
(中候握河紀堯時受河圖龍銜赤文綠色注云龍而形象馬故云馬圖是龍馬負圖而出又云伏羲氏有天下)
(龍馬負圖出於河遂法之畫八卦又龜書洛出之也鳳皇麒麟皆在郊棷案中候握河紀云鳳皇巢阿閣今云)
(在郊棷者言鳳皇之衆或郊棷或阿閣也其餘鳥獸之卵胎皆可俯而闚也者此飲食有由也各隨其長而至)
(既不獝狘故生乳而衆多也俯下頭也鳥不畏人作巢在下故下頭可闚其巢卵也手撫獸背則知有胎也則)
(是無故者言致此上事則是更無他故由先王能脩禮達義體信達順之誠盡故致此也注正義曰銀罋丹甑)
(援神契文案援神契德及於天斗極眀日月光甘露降德及於地嘉禾生蓂莢起秬鬯出德至八極則景星見)
(德至草木則朱草生木連理德至鳥獸則鳳皇來鸞鳥舞麒麟臻白虎動狐九尾雉白首德至山陵則景雲出)
(德至深泉則黃龍見醴泉湧河出龍圖洛出龜書其所致羣瑞非一不可盡言故略記之而已)
禮記注疏卷二十二
禮記注疏卷二十二考證
君者立於無過之地也疏因自然之性其功易成云云
○(臣召南)按疏非是經言人君當自正其身立於無
過之地故能裁成輔相富而教之以成治功即皇建
其有極之義鄭注自眀疏非經意并失注意矣
故百姓則君以自治也注則當為眀○注以上文言所
眀也非眀人者也故謂此則字當為眀陳澔謂則字
當讀如字而上文兩眀字並當為則陳說較勝
故人者其天地之德疏天以覆為德地以載為德云云
○(臣召南)按疏非是天地之德健順是也惟人德肖
乾坤故曰天地之性人為貴又按注云人兼此氣性
純也是統論四句之意疏以天地隂陽屬氣言鬼神
五行屬性言強為分析亦非也人所以異於萬物者
以得氣最靈而賦性完備耳
播五行於四時音義本亦作播五行於四時○(臣召南)
按孔疏亦云定本無於字然則注疏今本亦俗本相
沿也
五聲六律十二管還相為宮也注終於南呂疏十二管
相生之次至中呂而畢○(臣召南)按當作至南呂而
畢盖終於南呂此司馬遷劉歆班固之說而康成所
本也若終於中呂則京房之說非康成之意故下文
備引京房律呂相生本末以辨其異因各本並同姑
仍之而識於此
又疏諸本及定本多作終於南事○作字舊本訛則
今改正
又疏房對受學故小黃令焦延夀等○(臣召南)按後
漢志無等字此等字衍又當月者各自為宮後漢志
作當日者此月字誤又黃鐘自冬至始及冬至而復
復字此誤作後又色育六日律八寸九分微強後漢
志作八寸九分小分八微強此脱三字又執始六日
律八寸八分小分八弱後漢志作小分七大強此文
誤又質未下生否與後漢志作質末此未字誤又陵
隂下生去南後漢志作凌隂是此陵字誤又路時為
宮離躬商依後漢志當作離宮又小分一微強當作
二微強(臣)按京房六十律之說可謂詳矣然細碎而
不可用故宋何承天譏其不悟古人簡易之說隋牛
弘亦謂六十律不可行也
何謂四靈注疏故北方水為信水既為信則土為知也
○(臣召南)按以五德分配五行北方水屬知中央土
屬信自是不易之理漢儒自五行傳以後水土所屬
往往紛雜不眀而䜟緯復亂之故言四靈瑞應者並
穿鑿無謂也此記言四靈為畜不過言盡物之性萬
類得所云爾何有修母致子及當方來應諸說之妖
妄也哉
又疏許慎謹按公議郎尹更始○按公下脱羊字
又疏則不得為瑞以應孔子至元之闇也○(臣召南)
按元之闇也係元之聞也之訛此以下引洪範五事
云云皆康成駁許慎語詩麟趾疏可證此疏孔子下
當有鄭駮異義云五字刊本相沿並脱又誤以云字
作至字耳
故先王患禮之不達於下也注疏○(臣召南)按此節當
與下節相連孔疏特以有注而隔之實非也
其居人也曰養注疏○此疏闕三處共九字又順人情
之大竇也疏闕三字
可以義起也注疏○疏闕一叚(臣召南)按疏當是引檀
弓衛將軍文子受弔於廟一節
猶耕而弗種也注(空空)無由生也○闕處疑是五榖二
字
禮記注疏卷二十二考證
