詩瀋卷三
柳州府知府范家相撰
國風
詩何以有風之名也風起於大地之間不頃刻而千里
百里其感人莫速焉觸於物而成聲物亦感其聲以作
聲草木之刁騷鳥獸之好音皆風之所使也侯國之君
各子其民以宣政教上行下效捷於影響因之歌有懷
而泣有思可以諧金石而被管絃猶之風也故曰國風
今夫風之來也必有其方而各應乎四時之令序盛德
在木則東在金則西違其時而至者為戾故和則為谷
風暴則為烈風暖則為凱風戾則為淒風是以風有正
有變治世之音安以樂亂世之音哀以思非風之為之
歟風非特國有之也人臣道揚盛美作為樂章亦曰其
風肆好穆如清風故六義貫之全詩也國風之名見於
禮記左傳之稱引非一程大昌謂詩有南雅頌而無風
悮也
二南說
文王之化自北而南關雎旣作謳吟遍于南國故謂之
南其詩皆在文王之世周公採取之以為房中之樂而
賓興合樂燕禮工歌鄉人邦國俱借用之故南與雅頌
並稱所以别於列國之風也其詩實為風體故以冠於
國風之首二南分周召者大序謂王者之風繫之周公
諸侯之風繫之召公後儒又以周召分陜言之謂周公
所分之地所得之詩謂之周南召公所分之地所得之
詩謂之召南朱子曰繫之周公者以周公主治内故也
繫之召公者以召公長諸侯故也迄無定論竊以周為
周室發祥之地太王始遷周原因為國號召本周南之
别邑同在雍州之域岐山之陽而周在扶風之美陽召
在扶風之雍縣周南者周以南所得之詩召南者召以
南所得之詩以地為别非繫之周召分陜主治之地也
然則何不統謂之周南而析之為召南乎曰周南之詩
止於王畿召南採之畿外别侯國於王風仍冠以畿内
之邑名義在尊王此則大序之說為長但非以二公分
治之采地繫之耳或曰周南之漢廣汝墳非畿内之詩
也何以入之周南曰漢廣見王化之自北而南汝墳又
見王化之自西而益東自南而漸北故入之周南以見
王化廣被之始其詳見汝墳篇
周南
關雎
序曰關雎后妃之德也風之始也所以風天下而正夫
婦也故用之鄊人用之邦國焉舊以此為關雎之小序
其下接言風風也至王化之基為大序鄭氏謂大序是
子夏所作今詳其文義牽合聯綴實雜出于秦漢經師
之手非一人所作也至篇末關雎樂得淑女以配君子
憂在進賢不滛其色云云此乃小序中之後序又别出
一人之手與各篇之後序正同非大序文也當分别觀
之
序曰關雎后妃之德也只此一語渾融包括意味深長
後序承之以求淑女配君子為說古無異詞朱子以君
子好逑琴瑟友鐘鼓樂非衆妾三夫人所可當故改而
属之后妃是也然婦德莫大於不妬樛木歌其逮下螽
斯咏其多男皆此意也况求賢女以配君子則君德日
隆不昵于色與人主之求賢輔政無以異二三章采荇
以供祭祀皆以左右為詞明有求賢女以配君子之意
後序乃相承古說不可廢也但樂不滛哀不傷是專主
音聲而言不當引以觧詩耳
雎鳩摯鳥關關然和鳴于河洲之上物得其配而聲相
應也窈窕者幽閒静專德言容工無所不備詩人言后
妃備窈窕之淑德宜為君子之逑匹蓋專美后妃也當
如集傳詩本當時詩人所作見其有幽閒静專之德而
美之也
荇菜可以供祭祀之用采之不可不慎也其參差不齊
之狀或在左或在右苟非悉心以采擇即無以佐俎豆
而享神明以喻女侍之在左在右者至多其足備夫人
世婦嬪御之選者難以卒覯能不上下旁求務得其人
以㐮内治乎苟求之而不得即不禁寤寐思服至于悠
哉悠哉輾轉反側而不可以自已此言后妃求賢女以
佐君子所謂憂在進賢不滛其色也
參差荇菜苟其采而得之得而芼之則樂可知矣君子
之心悅而后妃之願遂雖如鼓琴瑟如考鐘鼓亦不為
過焉雅詩曰雝雝在宫蓋文王之刑于與后妃之徽音
俱在言下矣
關雎摯而有别(毛傳)蓋鷙鳥之類曰關關則非小鳥之音
矣朱子從鄭樵謂狀似鳧鷖而未明為何鳥然鳧鷖鴛
鴦非有關關之音也風土記指為蒼鷃錢氏詩詁疑為
杜宇俱不可信惟嚴華谷引郯子論官曰雎鳩氏司馬
也杜預曰雎鳩王雎也摯而有别此則正合古注矣
葛覃
王后有躬桑之禮並無治葛之典而后妃之采刈以為
絺綌較民間之操作尤勤焉可見獻繭繅絲之後深宫
並無暇日婦功殆無不備矣故序曰后妃之本也合全
詩觀之治絺綌勤也服無斁儉也念歸寧孝也澣私衣
敬也告師氏禮也一詩而五美具足為天下萬世婦道
法矣
卷耳
卷耳之序何以曰后妃之志也(此一句是小序原文下皆經師之添入者多不)
(可從以後並同)文王囚於羑里七年后妃無日不切懷思此遣
使臣於紂所作以勞使臣之詩也卷耳易生之草采之
尚不盈筐嗟我懷人乃寘彼使人於周行之上陟高岡
陟崔嵬其馬玄黃而虺隤僕痡而聲吁勞苦甚矣於其
歸也我姑以酒醴笙簧報其勞酌彼以金罍酌彼以兕
觥維以不永懷不永傷乎蓋將俟文王之歸以行其報
功之志故曰后妃之志也末章慰勞之至如聞其聲
韓詩内傳曰罍天子以玉飾諸侯以黃金飾文為諸侯
故曰金罍兕觥角爵燕享之所設也
此詩與四牡皇華相表裏語語推心置腹效奔走者有
不盡瘁以將乎故左傳引之以為能官人也而后妃内
助之美益以想見
樛木
樂只君子指文王也后妃能逮下衆妾得進事于文王
猶樛木下垂而葛藟得引蔓以上附有君夫人之賢而
君子之樂可知也易曰夫婦得而家道成傳曰一正家
而國定福履是以綏之
螽斯
螽斯蜙蝑蝗屬害稼之物說者謂其一生九十九子以
比文之則百斯男豈可為訓詩蓋以螽斯之薨薨和集
興子孫羣處不争之意取義不在多生
韓詩外傳曰宜爾子孫䋲䋲兮言母賢能使子賢也毛
傳振振者仁厚也䋲䋲者戒慎也蟄蟄者和集也可以
見母教之聖善豈僅云不妬而子多
桃夭
桃夭興體而亦兼賦與比焉華而實實而葉賦其時也
曰灼灼曰蓁蓁比其容之盛亦比其儀之備也而其美
之則曰宜其室家宜其家人如是焉而已夫宜豈婦道
所易言哉詩曰無非無儀無父母遺罹易曰無攸遂在
中饋貞吉斯之謂宜
兔罝
此詩集傳原本毛傳諸家盡同今細繹詩意似美文王
之求賢得人即兔罝以起興非必兔置之野人皆干城
腹心之選也肅肅整密之謂兔罝之肅肅聽其㭬杙之
聲則其施于中林施于中逵必多所獲可知以興文之
求才搜羅無所不至彼糾糾之武夫必將得之以為干
城腹心之寄也尚父鷹揚非腹心之臣乎
兔罝之興武夫與鹿鳴之興嘉賓文武之用一也文為
方伯伐密崇遏徂莒武功多矣遹駿有聲遹求厥寧
可以見奔走禦侮之盛
芣苢
芣苢何以美后妃也曰周南之國化行而俗美也采芣
苢何以見俗之美曰婦人無事室家和平也無事則何
不蠶與織而相與采芣苢曰蠶織之暇采之以其宜子
也或曰芣苢未必宜子也韓詩直為車前瞿為芣苢似
是兩種且車前宜子圖經不載故魯韓詩皆以為蔡人
妻傷夫有惡疾而作則何以入之周南乎予謂詩當于
言外求之耳芣苢不過偶有所用而采之非專以此為
事也乃即此閒事而同巷之婦相與聮袂而往扱袵而
歸一種歡欣和樂之意溢於詞表王民之熙皥非后妃
夫人之化之美何以至是彼其賦中谷之有蓷則仳離
如形言下嗟葛生之蒙楚則悼亡已在發端登山采蕨
思婦懷人陟邙采蝱衛女思歸同是借物起興即事言
情而心之忻戚時之盛衰迥乎不同豈可拘牽文義以
說詩哉
漢廣
木卑則枝葉紛披人堪休息喬木擢幹挺生無隂可休
以興游女之難干也游女尚如喬木而在閨中者可知
是皆文王德之所被也漢之廣江之永不可方與泳言
文王之化是即咏后妃之化也二三章指游女之于歸
而美之言錯薪之翹翹者人猶争往刈之况如喬木不
可近之游女而人不以禮往求之乎言秼其馬親迎之
所乘于歸之所見也
汝墳
周南之大夫行役其妻念之而有作此南國之詩而附
于周南者方望溪曰周道興於西北自北而南地相直
者正是江漢凡沿江與漢庸蜀羌髳舉諸此矣故附漢
廣一詩汝墳則又自西而益東自南而漸北殷之畿外
皆周之宇下所謂三分有二也故附以汝墳一詩
始曰伐條梅繼曰伐條肄君子之勞王事一年矣幸其
既見而樂之也王室如燬惟恐不免也父母孔邇猶慶
其歸見父母也父母者行役之父母非指文王文王脩
方伯之職能使其民尊王如是即是化道之大行
末章父母孔邇毛公無傳三家及箋疏皆指行役之父
母獨長樂王氏指文王而吕氏詩紀及集傳因之按紂
都在河南衞輝府汝墳在潁去紂都近去岐西數千里
非孔邇也蓋云王室雖則如燬矣使臣猶幸生還二親
無恙故破涕為懽耳
麟趾
麟祥物也世不恒有此振振仁厚之公子非麟而何哉
行見麟之生復為麟也繁而為公姓又繁而為公族皆
是麟也皆振振也美之禱之所謂風兼頌體者
孔疏謂定與角取其韵非有他義非也夫獸有趾則踶
有額則抵有角則觸而麟皆不然豈無意歟嚴華谷曰
此詩之詞寂寞簡短蓋三歎而有餘音也
詩瀋卷三
