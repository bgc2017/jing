羣經音辨後序
左承務郎知汀州寧化縣主管勸農公事兼兵馬監押王觀國
沈隱侯髙才博洽名亞董遷始譜四
聲用分清濁以彰天子聖哲及製郊
居賦示草王筠筠讀至雌霓(翻五的)連蜷
沈撫掌欣抃曰僕甞恐人呼爲霓(翻五兮)
次至墜石磓星冰垂埳而帶坻筠皆
擊節約曰知音者希眞竒殆絶所以
相要政在此數句耳嗚呼郊居賦一
篇無甚髙論尚病世俗不能辨其音
況羣經乎約欲正音徒留意於詞章
含宫咀商惡覩五經之微奥是冝梁
武不甚遵用涕唾視之又何足怪夫
國朝之興首以六經涵養士類逮
仁廟當宁儒風載郁典章粲然
文元賈魏公緫角邃曉羣經章解句
達累官國子監譽望甚休遷崇政殿
說書天章閣侍講慶曆嘉祐中大拜
居政地海内乂寧其在經筵甞進所
著書曰羣經音辨凡五門七卷爲後
學蓍龜有詔頒行實康定二年十
有一月也公以經術致將相出入
文武有謀有庸被知
裕陵始終如一勲上柱國邑戸萬五
千其遭遇之厚極儒者榮下視沈約
見薄於蕭梁眞局促轅下駒耳故能
推其所學西破趙元昊南走儂智髙
外絶契丹之謀内弭甘陵之變羣經
之効昭若日星自胡蝗翳天神汴失
守六飛巡幸駐蹕三呉戎事方
興斯文未喪
上留神經術登用鴻儒親札中庸班
賜多士發明奥境表章六經州建學
官敎覃溥率紹興己未夏五月臨安
府學推明
上意鏤公音辨敷錫方州下逮諸
邑寧化號稱多士部屬臨汀新葺縣
庠衿佩雲集是書初下繕寫相先字
差豪釐動致魚魯且患不能周給諸
生固請刻本藏于黌館以廣其傳嘯
工東陽閱月方就解頤折角馳騁羣
經者自是遂得指南矣蓋五經之行
於世猶五星之麗乎天五嶽之蟠乎
地五行之蕃乎物五事之秀乎人康
濟羣倫昭蘇萬彚其功豈淺淺哉自
有經籍以來未甞無音沈熊著周易
音三卷王儉著尚書音四卷魯世達
著毛詩音二卷李軌著禮記音二卷
徐文逺著春秋左傳音三卷非無音
也無音辨尓是冝句讀不明師承謬
戾禮經以鼏爲羃左氏以蔿爲薳或
於老氏更載爲哉或於洪範改頗爲
陂以至讀景爲影命昭爲韻文異而
音同行翻有四召切有三文同而音
異旁及史傳諸子百家音雜字叢蓋
亦不勝其訛矣甚者武夫悍卒昧於
一丁老師宿儒惑於三豕取作屋穿
鎚之誚貽杖杜伏獵之譏乙屯殊形
乃定異狀忌水乃改洛爲雒惡走乃
省隨爲隋類用俗文俱縁臆出以下
上爲下上以縱撗爲縱撗謚煬帝以
爲荒好竒乃尓易穆公而爲繆振古
如兹音辨之行固非小補漢唐藝文
志箋注之書有曰音隱有曰音略有
曰音義有曰音訓有曰音鈔有曰釋
音是其於音未必能辨有曰辨證有
曰辨疑有曰辨嫌有曰辨惑有曰辨
字有曰注辨是其所辨未必皆音獨
陽休之著書號辨嫌音又皆蕪累不
經爲魏收所薄惟賈魏公沈研經
旨析類辨音傳注箋題不爲曲釋櫛
理疑義啓沃宸衷至先王治心守
身經理天下之微意指物譬事豪析
縷解故其辨明舛誤是正羣書上不
欺乎君下不欺乎民愈久愈明千載
不泯渡江之後峩冠博帶傳習益
多汀與虔鄰也民喜弄兵盜賊蜂起
郡城坐甲仰食如蠶方鄰壤用師日
疲饋運治賦餘暇獨與諸生雍容俎
豆間談經究微從事音辨幾於不達
時務也鏤板于學雖秀民隷業瀝懇
有陳亦長此邦者之所願欲也書舊
有序姑跋其後云紹興壬戌秋七月
中澣日官舎西齋序
汀州寧化縣學鏤板司書雷大方校勘
右迪功郎汀州寧化縣東尉劉嘉猷
左迪功郎汀州寧化縣主簿胡璉
承節郎汀州淸流寧化兩縣巡檢鄧助
忠翊郎汀州巡捉私茶鹽劉執禮
成忠郎監潭州南嶽廟趙子序
成忠郎監潭州南嶽廟趙子玶
承節郎添差監汀州寧化縣稅趙子立
敦武郎監汀州寧化縣稅張球
武翼郎汀州邵武軍都巡撿使林子重
左奉議郎知汀州寧化縣丞陳汝楫
左承務郎知汀州寧化縣主管勸農公事兼兵馬監押王觀國
