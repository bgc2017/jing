羣經音辨卷第七
辨字訓得失
頌原
陔冰
乿賡
汜蠵
祁
頌从頁說文以爲容貌字經典以爲
歌頌字而有形容盛德之義詩周頌
魯頌是也唐顔師古作正俗引魯頌
云新廟奕奕奚斯所作言奚斯制造
此廟而王延壽靈光殿賦不當云奚
斯頌僖顔此說是矣然未究魯頌本
末又其失不自延壽自班固始臣今
悉辨之夫頌天子詩也而魯以周公
之後得用天子禮樂因有魯頌而魯
人不自作受命於天子按子夏詩序
僖公能遵伯禽之法季孫行父請命
于周使史克作頌是也且其閟宫卒
章云新廟奕奕奚斯所作毛萇曰有
大夫公子奚斯者作是廟鄭康成曰
奚斯作者敎護屬功課章程則是奚
斯作魯廟不作魯頌明矣班固兩都
賦序乃云皐陶歌虞奚斯頌魯者其
失有以蓋固見詩人有指作詩主名
者如巷伯篇曰寺人孟子作爲此詩
崧髙烝民皆曰吉甫作誦故以詩言
奚斯所作是作魯頌誤也將班氏見
前丗傳詩學者或有異說與
原說文本作厵(切愚袁)水泉本也省作
原經典以地髙平爲原又訓曰再周
禮原蠶禮記末有原是也叔孫通竊
取再意爲漢立原廟非也按禮宗廟
無二主神者所依祀不爲瀆廟安得
再乎通乗漢初尚儒學者苦少苟出
胷臆趣時立制失古逺矣使後丗祠
祀叢複儀典煩䙝通其倡之
陔說文曰階次也从&KR0671;亥聲(切古哀)朿
晳補亡詩曰循彼南陔釋曰陔隴也
有登隴採蘭之義說文則自用六書
解訓字體而晳之言陔於詩義恐未
爲得按詩亡篇六其序存可以見義
焉南陔曰孝子相戒以養白華曰孝
子絜白華黍曰宜黍稷由庚曰萬物
由其道崇丘曰萬物極其髙大由儀
曰萬物得宜六序皆釋命篇名義甚
著則陔當訓戒明矣又可就取詩雅
爲證按郷飲酒燕禮始宵雅三官卒
歌於堂廉笙入而播此六詩焉及爵
樂無筭賔醉而出則奏陔夏鄭康成
曰陔之言戒也終日燕飲酒罷以陔
爲節明無失禮夫南陔陔夏皆樂章
也鄭氏作訓正與子夏詩序義協
冰尚書古文凝字說文亦曰水凝也
从仌从水(切魚陵)俗作凝按爾雅釋器
曰冰脂也郭璞解引莊子肌膚若冰
雪脂膏也陸德明釋文作彼陵切又
引孫本作凝牛烝切然則郭說陸音
於爾雅皆未爲得夫膏凝曰脂爾雅
用古字以冰爲脂膏取義凝結而郭
不見尚書說文古字逺引冰雪爲脂
膏䟽矣陸從而作彼陵切誤矣若孫
炎所傳爾雅本作凝字雖改古文於
義不失
乿古文尚書治字也&KR1798;古文亂
字也孔安國訓亂曰治按許叔重說
文無乿字以爲古䜌字(切吕貟)曰亂也
一曰治也又解&KR1798;曰治也幺子相亂
&KR1528;治之也讀若亂同(切郎段)一曰理也
又解亂亦曰治也从乙乙治之也从
&KR1798;(切郎段)經典大抵以亂爲不理亦或
爲理夫理亂之義善惡相反而以理
訓亂可惑焉若以古文尚書考之似
乿亂字別而體近豈隷古之初傳冩
訛謬合爲一字而作治亂二訓後之
諸儒遂不復辨之與
賡說文以爲古續字俛說文以爲古
頫字(俯音)按唐韻以爲說文之誤臣謂
非說文誤蓋傳者失之說文必本六
書爲音此二字之音皆於六體不協
疑說文續字其下必有賡載之說傳
者因復出賡云或从庚貝頫字其下
或有低俛之訓因復出俛云或从人
免古尚書釋文賡有加孟皆行二切
曰說文以爲古續字徐鉉修說文曰
今俗作古行切陸不出續音而徐增
古行切皆有意焉
汜詩傳曰決復入爲汜說文曰水別
復入水也一曰汜窮瀆从水巳聲(似音)
今鄭西有汜水縣縣境有周襄王廟
按春秋傳襄王辟叔帶之難出于鄭
處汜左氏傳書汜从巳午之巳而釋
文音凡按說文汜字孚梵切訓曰濫
也从水弓聲(感切弓乎)今地名音凡則亦
當从弓乃得聲豈鄭地本爲汜从弓
而傳誤書从巳或本從巳而釋文誤
音凡與然則汜水音似相傳久矣
蠵以規下圭二切靈龜也郭景純說
涪陵郡出大龜甲可以卜縁中文如
瑇瑁即今觜蠵龜一名靈蠵能鳴則
此龜屬而鳴者也爾雅釋文舊本引
字林曰大龜似謂鳴新本引字林曰
大龜似猬二說皆有誤按周官考工
記梓人刻畫祭器狀諸蟲獸有以胷
鳴者鄭氏曰榮原屬爾雅蠑螈與蠵
並載釋魚則皆水蟲類馬融周禮本
作以胃鳴干寶本作以骨鳴胷胃骨
三字相近雖容有誤而馬鄭與干皆
前丗名儒或所授師說不同又按說
文蠵大龜也从胃鳴者从以二字義
或可通用此參驗字林當作以胃鳴
是也蓋釋文舊本增以爲似増胃爲
謂字之誤今本因改謂作猬以爲形
似猬誤之甚
祁地名亦大也音祇又上之切詩曰
瞻彼中原其祁孔有鄭以上章言麀
鹿麌麌麀鹿牝也麌麕牝也謂此章
祁當作麎麎麋牝也按麎本有辰脤
二音又市尸切市尸與上之其音蓋
同豈古字假祁爲麎故鄭得有此說歟
然則鄭氏釋經率多改字如曲禮庶人
摯匹鄭云說者以匹爲騖陸遂於釋文
匹字作木音非也按廣雅&KR3410;鴄&KR1910;也古
字省作匹鄭當直解匹爲騖不煩引說
者之云陸氏又不當音木
羣經音辨卷第七
康定二年七月五日准中書劄子奉
聖旨管勻雕造
臣賈昌朝
慶曆三年十月日雕造了畢
進呈
臣范仲淹
臣賈昌朝
臣晏殊
臣章得象
臨安府府學今將
國子監舊本重雕逐一挍正即無
舛誤
紹興九年五月日
左從事郎充臨安府府學敎授陳之淵
周孚先
蔣延壽
趙士礽
張澄
