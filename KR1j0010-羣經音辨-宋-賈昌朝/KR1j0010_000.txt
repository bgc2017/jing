中書門下牒崇文院
翰林學士丁度等劄子奏昨刊修集
韻曾奏取賈昌朝所撰羣經音辨七
卷參酌修入備見該洽今寫録到淨
本進呈欲送中書看詳施行取
進止
牒奉
勑冝令崇文院雕印頒行牒至准
勑故牒
寶元二年十一月三日牒
工部侍郎參知政事李
右諌議大夫參知政事王
尚書左丞參知政事程
户部侍郎平章事章
門下侍郎兼兵部尚書平章事張
羣經音辨序
朝奉郎尚書司封貟外郎直集賢院兼天章閣侍講
輕車都尉賜緋魚袋(臣)賈昌朝撰
臣聞古之人三年而通一藝三十而
五經立蓋資性敏晤材智特岀者焉
臣自蒙恩
先朝承乏庠序逮今入侍内閤凡二
十年年踰不惑裁能渉獵五經之文
於五經之道固未有所立甞患近丗
字書摩滅惟唐陸德明經典釋文備
載諸家音訓先儒之學傳授異同大
抵古字不繁率多假借故一字之文
音詁殊別者衆當爲辨析每講一經
隨而録之因取天禧以來巾橐所志
編成七卷凡五門號羣經音辨一日
辨字同音異凡經典有一字數用者
咸類以篆文釋以經據先儒稱當作
當爲者皆謂字誤則所不取其讀日
讀爲讀如之類則是借音固當具載
二曰辨字音清濁夫經典音深作深
(切式禁)音廣作廣(切古曠)丗或誚其儒者
迃䟽彊爲差別臣今所論則固不然
夫輕清爲陽陽主生物形用未箸字
音常輕重濁爲隂隂主成物形用旣
箸字音乃重信稟自然非所彊別以
昔賢未甞箸論故後學罔或思之如
衣施諸身曰衣(切於旣)冠加諸首曰冠
(切古亂)此因形而箸用也物所藏曰藏
(切才浪)人所處曰處(切尺據)此因用而箸
形也並參考經故爲之訓說三曰辨
彼此異音謂一字之中彼此相形殊
聲見義如求於人曰假與人曰假(價音)
毁佗曰敗(拜音)自毁曰敗觸類而求並
有意趣四日辨字音疑混如上上(亮時)
(掌切切時)下下(胡嫁切胡賈切)之類隨聲分義相
傳巳久今用集録五曰辨字訓得失
如冰凝同字汜汜異音學者昧之遂
相淆亂旣本字法爰及經義從而敷
暢箸于篇末此書斷自易書詩禮三
經春秋三傳曁孝經論語爾雅凡字
有岀諸經箋傳中者先儒之說㳂經
箸義旣釋文具載今悉取焉凡字之
首音雖顯而經傳不載者則依說文
爲解凡字之音義章灼者則不復引
据音辨之作欲使學者知訓故之言
咸有所自聊資稽古之論少助
同文之化謹上
