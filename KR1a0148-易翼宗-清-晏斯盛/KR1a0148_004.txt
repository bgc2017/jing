易翼宗卷四
湖北巡撫晏斯盛撰
下經
䷞
咸(句)亨(句)利貞(句)取女吉
傳咸感也柔上而剛下二氣感應以相與止而說男下
女是以亨利貞取女吉也天地感而萬物化生聖人感
人心而天下和平觀其所感而天地萬物之情可見矣
大象山上有澤咸君子以虚受人序卦有天地然後有
萬物有萬物然後有男女有男女然後有夫婦有夫婦
然後有父子有父子然後有君臣有君臣然後有上下
有上下然後禮義有所錯雜卦咸速也
乾坤剛柔之大分咸恒剛柔之交氣恆之剛上柔下
得内外之常理而咸之柔上剛下則陰陽之交情此
其所以為下經之首也陰陽交故感兑柔艮剛兑女
艮男而兑上艮下大象之感也初與四二與五三與
六彼此相應艮止兑說彼此倡和體德之相感也以
理而言感則通亨也以情而言兩少相宜而得正利
且貞也以事而言陰陽男女情理相交婚姻之善取
女吉也剛柔本乾坤而該萬物王道本乎人情此心
此理有應皆感然感非有心也故咸之為文感而無
心六爻之動皆有心也故以淺深為得失
大象君子以虚受人故六爻皆宜静不宜動繋辭傳
所謂寂然不動感而遂通天下之故程子所謂廓然
而大公物來而順應周子所謂主静朱子所謂鑑空
衡平皆所謂無心之感也
初六(句)咸其拇(子夏傳作跚荀爽作母誤)
傳咸其拇志在外也
咸之最切莫如一身故諸爻皆以身取象拇足之大
指最居下體咸之初爻感之最下者所感最淺故以
取象拇動身不必動也而意已相屬初六之動志在
九四所感尚淺未有實事故不言吉凶然吉凶亦槩
可知矣
六二(句)咸其腓(句)凶(句)居(句)吉(腓荀爽作肥誤)
傳雖凶居吉順不害也
腓足肚也不動者也下體之中也感及其腓則不動
者欲動矣六二至静而感及焉氣壹動志也妄也此
所以凶然艮體而六二柔中還其静幾居守其中不
為撓動則仍不感干物矣故吉先儒俱以上應九五
不待求而感謂即凶義于其腓之文不協六二在静
正之中正順而不害之實居吉之理甚明無庸别生
意義
九三(句)咸其股(句)執其隨(句)往(句)吝
傳咸其股亦不處也志在隨人所執下也
三居下體之上股象也九以陽剛居偏逼之地欲動
者也然不能自主也必隨上體而動蓋感于上兑之
說者也程子所謂陽好上而說陰者正得其情執持
也主也主于隨上也卦象男下女三上其最切者故
傳曰所執下且夫倡婦隨禮也所執者在隨則不自
為政非夫婦之道故往吝
本義三隨初二而動失咸感之義程傳隨上從應得
卦意
九四(句)貞吉悔亡(句)憧憧往來(句)朋從爾思(憧京房作&KR1720;)
傳貞吉悔亡未感害也憧憧往來未光大也繫辭易曰
憧憧往來朋從爾思子曰天下何思何慮天下同歸而
殊塗一致而百慮天下何思何慮日往則月來月往則
日來日月相推而明生焉寒往則暑來暑往則寒來寒
暑相推而歲成焉往者屈也來者信也屈信相感而利
生焉尺蠖之屈以求信也龍蛇之蟄以存身也精義入
神以致用也利用安身以崇德也過此已往未之或知
也窮神知化德之盛也
爻當兩感之交人心之位為咸之主故直言感應之
理而不言咸其心所以别于諸爻也貞正而固也静
也静則虚以受人百感雖紛而中自一也寂然不動
感而遂通天下之故廓然大公物來順應如鑑之空
如衡之平也九四以剛為主而不豫期于初六之應
未嘗以感為心害此所以吉而悔亡也此其本然也
往來感而不已以本爻在交感之際又申言之憧憧
猶言營營繫心于往來也不貞也朋同類也從牽附
也猶言紛擾失其心之本體皆客感也悔之所由生
也九四剛而不中下應初六則隂私之感亦不能免
故傳曰未光大光大者心之體精義入神而利用安
身以至窮神知化乃為光大光大者貞夫一者也
九五(句)咸其脢(句)无悔
傳咸其脢志末也
脢馬融云背也鄭康成云脊肉也王肅云在背而夾
脊孔穎達云大體皆在心上蓋切近于心之處九五
中正上比上六而乘四是柔說者在上而五之心有
定向也是往來者在四而五固安然也志在上六二
雖相感不為之動故无悔切問而近思其猶愈于遠
乎不尤愈于憧憧乎
上六(句)咸其輔頰舌(頰孟喜作俠誤)
傳咸其輔頰舌滕口說也
兑為口上六正其開合之處而位居卦外是感之在
外者也感之在外者言語而已輔口輔頓齒頰舌在
中皆口之所以言者感人以言感之無實者居咸之
末不足以成感矣仁言不如仁聲之入人深也美言
其可市乎
䷟
恆(句)亨(句)无咎(句)利貞(句)利有攸往
傳恆久也剛上而柔下雷風相與巽而動剛柔皆應恆
恆亨无咎利貞久於其道也天地之道恆久而不已也
利有攸往終則有始也日月得天而能久照四時變化
而能久成聖人久於其道而天下化成觀其所恒而天
地萬物之情可見矣大象雷風恆君子以立不易方繫
辭恆德之固也恆雜而不厭恆以一德序卦夫婦之道
不可以不久也故受之以恆恆者久也雜卦恆久也
咸之覆也艮剛上而為震兑柔下而為巽男女内外
尊卑之常震雷巽風象之常巽入震動德之常初柔
四剛二剛五柔三剛上柔應之常四者皆恆理也故
名恆以恆之體言則天道久而不已之誠也故亨通
无過咎而皆利于貞貞正也所以為恆也以恆之用
言則天地終始不息之運也故健行而利有攸往恆
得天地之大用故其行亦似之
初六(句)浚恆(句)貞(句)凶(句)无攸利(浚鄭作濬)
傳浚恆之凶始求深也
浚深也恆常也定也不苟動者而初動焉不已早乎
猶所謂交淺而言深者也求親愈疎事所必至以剛
柔之交言之巽女也其性入震男也其性動方結褵
而即責以夫婦之常道反目之勢也若必往而從之
必不宜矣初與四雖為正應而情不應也故凶而无
攸利
九二(句)悔亡
傳九二悔亡能久中也
浚恆不遠宜有悔矣然九二剛而得中則恆之能以
中而久於其道者悔之所以亡也本爻獨得恆理若
初之浚三之不恆四之羞上之振皆失中也
程氏迥曰大壯九二解初六及此爻皆不著其所以
然則以爻明之也
九三(句)不恆其德(句)或承之羞(句)貞吝(或鄭作咸大誤)
傳不恆其德无所容也
恆之為德中而已矣无過分者九三剛而不中在恆
上下之界是不恆也志在上進動輒得咎二四既不
能比上雖應亦不能合也或者不一之辭
九四(句)田(句)无禽
傳久非其位安得禽也
震動之象最常者莫如田獵田非其地安所得禽以
恆之理言則以陽剛之性處交接之地與不恆其德
者同也
六五(句)恆其德(句)貞(句)婦人吉(句)夫子凶
傳婦人貞吉從一而終也夫子制義從婦凶也
恆之德在中六五得中故亦曰恆其德然柔而得中
固正也夫恆久之道惟剛健斯為不已不息之常五
位雖尊而六則已柔是蓋以順為正者婦人之恆也
丈夫而徒為柔順則不恆矣故凶此其所以不如九
二之剛也
上六(句)振恆(句)凶(振說文作搘虞張作震俱誤)
傳振恆在上大无功也
恒已可久矣而上六以陰僻之才震動之體當恆之
終則是欲舉常理而振撓之非徒無益於天下反有
禍于生人凶之道也語曰害不什不變法利不百不
更制可不慎與
䷠
遯(句)亨(句)小利貞
傳遯亨遯而亨也剛當位而應與時行也小利貞浸而
長也遯之時義大矣哉大象天下有山遯君子以遠小
人不惡而嚴序卦物不可以久居其所故受之以遯遯
者退也雜卦遯退也
咸恆隂陽感應之交遯壯陰陽盛衰之際故遯壯次
咸恆遯退避也陰浸長陽避隂也然當遯之時亦有
亨理以卦體觀之九五剛正得中當乎尊位而六二
柔正得中與之為應才足有為隨時補救當不至于
否塞也苐隂勢方長欲大聲疾呼行其直道得無激
小人之怒而失時中之道乎小利貞則權而得正此
嘉遯之所以為貞吉也
初六(句)遯尾(句)厲(句)勿用有攸往
傳遯尾之厲不往何災也
尾下也凡物首上而尾下以遯之全體觀之則初固
尾也六陰柔而處下才不足濟陽方遯而情不屬危
矣厲危也即災也故占者勿用有所往不往斯不厲
先儒俱以先後言尾多不可通以乾用九之見羣龍
無首及未濟上六之濡首觀之則首尾固以上下言
也
六二(句)執之(句)用黃牛之革(句)莫之勝(音升)說(音脫)
傳執用黃牛固志也
六二在隂陽之際陽遯而上隂又迫之去交幾絶矣
幸而德本柔中上應九五當固執其相應之志而不
可解則在遯避之時上下仍相親也儻聽陽之去而
不合五以相濟不將否而剝乎艮堅確黃中色牛柔
順皆六二本象不必以外卦錯坤為牛
九三(句)係遯(句)有疾厲(句)畜臣妾吉(繫李鼎祚陸德明俱作係)
傳係遯之厲有疾憊也畜臣妾吉不可大事也
陽之遯陰其時也而下比二隂係戀而不能去是已
為羸憊之疾矣危道也當此之際惟以畜臣妾之道
處之斯為吉天下惟女子與小人為難養蓋近之則
不遜遠之則怨時雖有所係而剛正在已不遠不近
則彼亦不敢肆矣此傳所謂君子以遠小人不惡而
嚴之道也若羈係于此而欲大有所為舉小人而嚴
以逐之其如勢之不可何哉
九四(句)好遯(句)君子吉(句)小人否
傳君子好遯小人否也
好遯者君子絶交不出惡聲徐徐焉而去耳九四既
已脱然于陰之外而下應初六未嘗痛加斥棄不惡
而嚴君子之道固然也吉可知矣彼小人者亦安知
君子之心哉未蒙小懲終罹大戒故否
九五(句)嘉遯(句)貞(句)吉
傳嘉遯貞吉以正志也
居尊得中有應于二此其遯之亨嘉者也陰方逼陽
而六二得中其志猶固則九五在上以中正之德正
之吉之道也然曰正志則不惡而嚴亦可知矣此遯
而亨之事也亨者嘉之會嘉即亨也故彖曰遯亨此
曰嘉遯
上九(句)肥遯(句)无不利(肥淮南子作飛音誤)
傳肥遯无不利无所疑也
肥與疾憊異脱然事外超然遠引者也上九之所以
異于九三也九三繫比于二故疾上九外遠于陰故
肥肥之為言足也昌黎盤谷歌曰虎豹遠跡兮蛟龍
遯藏鬼神守護兮呵禁不祥飲且食兮夀而康無不
足兮奚所望其肥遯之謂乎
䷡
大壯(句)利貞
傳大壯大者壯也剛以動故壯大壯利貞大者正也正
大而天地之情可見矣大象雷在天上大壯君子以非
禮弗履繫辭上古穴居而野處後世聖人易之以宫室
上棟下宇以待風雨蓋取諸大壯序卦物不可以終遯
故受之以大壯雜卦大壯則止
大壯遯之覆推大陽也壯盛也陽至于四則盛矣内
乾剛而外震動又壯之德也此卦之所以名然大壯
之所利者惟其正也大壯之震剛而不過也中也九
二之貞是矣次之則九四也若初之壯趾三之壯罔
其何所利乎此君子所貴非禮弗履也禮也者中也
天地之情正大也中而已矣
初九(句)壯于趾(句)征(句)凶(句)有孚
傳壯于趾其孚窮也
壯有躁動之象動于初故曰趾位卑處下既無能為
亦無可為往則窮耳凶也雖有剛實之志而自信之
過終不免于窮也
九二(句)貞(句)吉
傳九二貞吉以中也
彖曰大壯利貞傳曰大者正也九二在内卦之中是
剛而得中不過于剛則中即所以為正也彖之所謂
利貞者也故吉
九三(句)小人用壯(句)君子用罔(句)貞(句)厲(句)羝羊觸藩
羸其角(羸王肅本作縲鄭元虞翻作纍蜀才作累)
傳小人用壯君子罔也
卦本陽剛太盛而爻又居乾剛之極位偏承動一于
壯往小人之事也君子則非禮弗履罔用壯者三志
剛而地危不得為正也非彖所謂利貞矣彖變為兑
兑為羊而羝又喜觸上卦震為竹為葦藩之象也觸
藩羝之壯也羸傷敗也角剛質觸藩羸角用壯之厲
九四(句)貞吉悔亡(句)藩決不羸(句)壯于大輿之輹
傳藩決不羸尚往也
九四以剛下柔不過于剛雖非中正而剛而能柔亦
正也不失利貞之道非壯罔取厲者比也故吉而悔
亡六五在上前無阻隔可以有為震藩也變坤則決
其藩矣無復羸角之患而坤為大輿輹與輻同車下
之幹輹壯則任重致遠而無難此其所以貞吉而悔
亡也
六五(句)喪羊于易(句)无悔(羊郭京作牛易鄭音亦謂佼易誤也陸續作場易場通字)
(漢食貨志疆場作易可見)
傳喪羊于易位不當也
易埸通田畔也震為大塗埸之象也陽盛而陰離六
五柔中而乘重剛適在震體不能無失又變兑為羊
故曰喪羊于易非大壯之利貞也不如九二之貞吉
僅无悔而已位之不當為之也
上六(句)羝羊觸藩(句)不能退(句)不能遂(句)无攸利(句)艱
則吉
傳不能退不能遂不詳也艱則吉咎不長也
九三之觸藩勢方壯也上六兩陰叢薈之際當壯之
極則已觸而入藩矣其體本壯故不能退而爻位皆
柔故又不能遂遂者進也人之不揆幾度理而入于
叢脞之際者似之非大者之正也何利之有然處壯
極而質柔是以困心衡慮不敢復用其壯咎可免矣
此則其吉也
䷢
晉(句)康侯用錫馬蕃庶(句)晝日三接(晉孟喜作齊與躋通進也)
傳晉進也明出地上順而麗乎大明柔進而上行是以
康侯用錫馬蕃庶晝日三接也大象明出地上晉君子
以自昭明德序卦物不可以終壯故受之以晉晉者進
也雜卦晉晝也
晉者離之進而明出于地上也坤順而離明麗也本
卦與明夷反覆相推明夷坤上而離下晉離上而坤
下是離之六二進而上行于五得中居尊此皆晉之
義也以明之出地上又順而麗明且二上而為五則
人臣覲君寵遇極隆之象矣康侯安國之侯六五柔
爻與坤同體有土者也坤為牝馬為衆馬之蕃庶也
離為日中自二至五三爻晝日之三接也
初六(句)晉如摧如貞(句)吉(句)罔孚(句)裕(句)无咎
傳晉如摧如獨行正也裕无咎未受命也
當晉之初柔在下位不急于進故于進而若却也此
自守之正吉之道也其摧如也去上行之柔尚遠九
四雖應而若或間之以其位卑未受五之命也故曰
罔孚然以其貞也自覺裕以處之正已而不尤人寡
過之至故无咎君子始進之難如是
六二(句)晉如愁如貞(句)吉(句)受兹介福于其王母
傳受兹介福以中正也
愁如與摧如相類皆擬其處晉之心摧如不以進為
急也愁如不以進為喜也蓋六二柔體在坤之中本
直方大不習無不利者貞也此其所以吉也六五其
同德也而六五卦主居尊如王母然故有受福于王
母之象介大也王母祖母也不曰母而曰王母者孫
婦袝于祖姑昭穆之禮也
六三(句)衆允(句)悔亡
傳衆允之志上行也
大象明出地上六三日之所光臨也坤為衆三順極
是心地昭然為衆所信而上接乎大明之象以視初
之摧如罔孚者異矣故曰衆允占曰悔亡或曰三不
中正而无悔何也晉之時也順而麗明之際也
九四(句)晉如鼫鼠(句)貞厲(鼫子夏傳作碩誤)
傳鼫鼠貞厲位不當也
四切近于五而以剛處之是處高位而猶貪于進者
瞻顧日中如鼫鼠鼫鼠貪而畏日故以取象不知止
者殆不知足者辱正危道也
六五(句)悔亡(句)失得勿恤(句)往吉无不利(失孟喜馬融鄭元王肅俱)
(作矢誤)
傳失得勿恤往有慶也
以柔中之德晉于尊位虚公無我衆陰順應悔之所
以亡也虚則無欲故失得不介于心日進昭明康功
受錫其所自至所以往吉而无不利也此晉之主爻
傳所謂有慶者即彖康侯之錫也
上九(句)晉其角(句)維用伐邑(句)厲(句)吉无咎(句)貞吝
傳維用伐邑道未光也
角隅曲也進之極而用剛直至于隅曲之地而无可
復進矣將所謂大明地上者何有乎邑私邑隅曲之
地也照不及遠而治其私然尤不可恃也惟以危惕
之心處之斯吉而无咎若以必進之道守之則窮無
所之必致愧吝
䷣
明夷(句)利艱貞
傳明入地中明夷内文明而外柔順以蒙大難文王以
之利艱貞晦其明也内難而能正其志箕子以之大象
明入地中明夷君子以涖衆用晦而明序卦進必有所
傷故受之以明夷夷者傷也雜卦明夷誅也
晉之覆推離下而坤上是明入地中失其明矣故曰
明夷夷傷也然離文明而坤柔順六二中正不失其
德艱難委曲自晦其明固守其常則其宜也所謂用
晦而明也
初九(句)明夷于飛垂其翼(句)君子于行(句)三日不食(句)
有攸往(句)主人有言
傳君子于行義不食也
離為雉有飛鳥之象于飛疾飛也垂翼不敢矯羽翺
翔而抑然以前也凡鳥飛有專向者翼不數習曰垂
明夷之初剛明在下見幾而作不復遲迴者也下遂
申其義君子知傷之將至而決然以去去之惟恐其
遲而三日不暇食患難之際所有事也行在道也往
所行而至之處也主人所至之主家也羈旅窮迫之
中市人亦得而因之小雅曰脊令在原兄弟急難每
有良朋况也永歎良朋且然主人得無言乎
垂翼先儒以為見傷見傷則已不能飛矣于夷初不
合也不食來氏以為自悲其見傷而不食不得速去
之意玩傳義不食也則其為見幾而作不暇于食之
義明矣細味之上下文義皆貫程傳頗得此意其引
穆生去處一段似為新切然于攸往在道時情景未
合
六二(句)明夷(句)夷于左股用拯(句)馬壯(句)吉(次夷字子夏作睇旁)
(視也陸續同京房作胰誤明張氏所出晉王本無此字股馬融王肅作殷左姚信作右拯子夏傳說文俱作抍)
傳六二之吉順以則也
左股下體幸未至腹心猶可拯也拯而不速無及矣
六二中正忠悃不貳文明在内中乎事理變乾故曰
馬壯馬壯則拯之急而禍不深故吉
九三(句)明夷于南狩(句)得其大首(句)不可疾(句)貞
傳南狩之志乃大得也
當明夷之界正夷之所由及重隂之下九三以剛居
之能救傷以為明者蓋六四積陰切近于離非至剛
不能克也南離方狩征伐之事大首首惡也得之則
隂去而明見矣然積染既深非可驟激宜于正固九
三剛勝故有此戒○周易觀彖曰先儒以此為武王
之事書曰陳于商郊俟天休命記久立于綴以待諸
侯之至也蓋不可疾貞之義
六四(句)入于左腹(句)獲明夷之心于出門庭
傳入于左腹獲心意也
坤為腹卦自下而上是為左旋故古多稱左六四其
夷已深六五心也四比五腹之切近者上與五同心
而下承剛明孑然以去出門庭之象也其跡與五雖
不同而罔為臣僕遜荒行遯其心意則一也
楊氏時曰腹坤象也坤體之下故曰左腹尊右故也
獲明夷之心所謂求仁而得仁也此微子之明夷也
六五(句)箕子之明夷(句)利貞(箕子蜀才作其子漢趙賓作荄兹誤)
傳箕子之貞明不可息也
上六主乎傷者五最切近其傷獨深而内有中德能
正其志不息其明箕子似之其為時也行諫而囚佯
狂受辱不能舍去素患難行乎患難也正也故占者
利貞
文王囚羑里演易有筮得明夷大象之事周公爻辭
因其時事之切近者而繫之箕子宗臣位父師不忘
宗社切諫佯狂故以當六五聖人彖傳遂因此例觀
六二之文明中正而直以文王當之可以知聖人作
易聖人用易之道蜀人趙賓易箕子二字作荄兹後
又作荄滋殆未合聖傳詳其時事而深求之也
毛氏竒齡曰漢書儒林傳蜀人趙賓為易飾而文以
為箕子明明萬物荄兹也又晉鄒氏家諱云訓箕為
荄訓子為兹漫衍無經劉向云今易箕子作荄滋則
在前止為訓詁而此時竟有改此二字者然曰今本
則明非古本且夫子已明指箕子則明與文王之時
事相類而後儒紛紛何也
上六(句)不明(句)晦(句)初登于天(句)後入于地(不明晦三字郭京舉)
(正作至晦謬)
傳初登于天照四國也後入于地失則也
明之所以夷晦也晦也者不明也上六陰暗之極所
以晦而其明者皆為所夷也原其初而觀本晉也明
出地上無不可以照臨據其後而觀則晉之反而為
明夷晦昧無明當二卦反覆之際故推言之以見明
本其所自有而自傷之是傷明者實自傷其明也
䷤
家人(句)利女貞
傳家人女正位乎内男正位乎外男女正天地之大義
也家人有嚴君焉父母之謂也父父子子兄兄弟弟夫
夫婦婦而家道正正家而天下定矣大象風自火出家
人君子以言有物而行有恆序卦傷于外者必反其家
故受之以家人雜卦家人内也
咸之似暌之覆也柔為女剛為男六居二四九居三
五上女正于内男正于外象故取乎家人象兼男女
而又曰利女貞者家人之道驗于内者也内正則外
之正為之也周南召南極言后妃夫人之德而文王
德化之盛益見王道本乎閨門其即此義乎周子曰
家人離必起于婦人此家人之所以利女貞也
初九(句)閑有家(句)悔亡
傳閑有家志未變也
禮始于謹夫婦為宫室辯内外閑也者家人之禮也
女之所以正乎内男之所以正乎外者從兹始也爻
在家人之初而九二剛正故能謹乎其防而為正家
之始此悔之所以亡也男子生而願為之有室女子
生而願為之有家曰有家則女貞之意而男之有室
其謹始之禮亦可知矣
䷤
六二(句)无攸遂(句)在中饋(句)貞(句)吉
傳六二之吉順以巽也
无攸遂坤之無成而有終也六二柔順得中在家人
之内得坤道之純者也中饋婦人之職六二在中盡
婦職者也職在則道在卷耳蘋蘩詠于二南飲食服
御掌于周禮家人之事王化之本也過此則豫外政
鳴牝雞豈家之利乎坤貞之吉六二有焉此天下古
令之常道也
九三(句)家人嗃嗃(句)悔厲吉(句)婦子嘻嘻(句)終吝(嗃嗃荀爽)
(作確確劉瓛作熇熇嘻嘻陸續作喜喜張揖作嬉嬉)
傳家人嗃嗃未失也婦子嘻嘻失家節也
嗃嗃過嚴以義勝恩始悔之中且危之而終吉九三
之剛明為之也嘻嘻以情失禮義雖洽而終吝近比
于柔為之也爻在上下之交故反復言之
六四(句)富家大吉
傳富家大吉順在位也
以柔順乎剛是亦坤貞之位彖所謂女貞之利者也
家人至四則家道之將成上輔五而下應初助内政
而上下理上下理而和致祥富可知己富也者福也
非僅多財之謂故為大吉之道
九五(句)王假有家(句)勿恤(句)吉
傳王假有家交相愛也
假至也家道之極也是所謂身脩家齊而為王化之
源者也勿恤者父父子子兄兄弟弟夫夫婦婦無纖
毫芥蔕之疑式相好無相尤也九五中正居尊六四
六二相比相應禮立而化行極家道之盛故吉
上九(句)有孚威如(句)終吉
傳威如之吉反身之謂也
剛居巽極故有孚與嗃嗃者異剛明在上故威如與
嘻嘻者異矣孚信也假家勿恤之所有事也威禮也
閑有家之令儀也皆以身作則之實也此家道之成
故終吉終吉也者言其吉之長遠也
曾氏鞏曰家人之義歸于反身二南之化本于文王
䷥
暌(句)小事吉
傳暌火動而上澤動而下二女同居其志不同行說而
麗乎明柔進而上行得中而應乎剛是以小事吉天地
暌而其事同也男女暌而其志通也萬物暌而其事類
也暌之時用大矣哉大象上火下澤暌君子以同而異
繫辭弦木為弧剡木為矢弧矢之利以威天下蓋取諸
暌序卦家道窮必乖故受之以暌暌者乖也雜卦暌外
也
暌家人之覆推巽覆為兑兑為澤動而居下離為火
動而居上潤下炎上彼此不交質相暌也離中女志
在坎兑少女志在艮一中一少各有所歸情相暌也
故名卦曰暌時雖暌矣然兑說也離麗也明也内說
外明其德不爽離在家人六二本居下體暌則上行
而為六五又有九二為之應其材亦足以有為此皆以
柔為用也凡卦陽大陰小小事猶言柔道暌時用柔
不致激變漸可轉移吉之道也
何氏楷曰業已暌矣不可以忿疾之心驅迫之也惟
不為已甚徐徐轉移此合暌之善術也故曰小事吉
小事猶言以柔為事非大事不吉而小事吉之謂
初九(句)悔亡(句)喪馬勿逐自復(句)見惡人(句)无咎
傳見惡人以辟咎也
暌初陽剛在下悔也然兩剛同德各不相干是無與
於暌者所謂同而異也故悔亡其象如喪馬然勿逐
而自復亦小事之吉也以人事言則當暌之初人巳
不淑遽然絶之暌將成矣其咎安歸可見則見不為
已甚後患可彌故无咎如郭汾陽之于盧杞既具先
見之明抑亦无咎之道
程子謂合則有暌本異則何暌于應爻獨得
九二(句)遇主于巷(句)无咎
傳遇主于巷未失道也
巷里巷也非臣主之地而遇于斯者時正暌也以九
二剛中之才上有柔中之君當暌離之時須之甚殷
辱在草莽猝然來遇上下相與暌可合也彖所謂得
中而應乎剛也故傳曰未失道此所以无咎
張氏清子曰在暌之時惟九二獨遇六五之君故曰
遇主于巷彖所謂得中而應乎剛者指此爻也
六三(句)見輿曳(句)其牛掣(句)其人天且劓(句)无初有終
(掣說文作觢鄭作㸷子夏傳作契荀爽作騎皆云一角仰也不合文義劓說文作□王肅作臲)
傳見輿曳位不當也无初有終遇剛也
六三陰柔初二兩爻重剛在下後重前輕以柔上剛
當暌之間欲行不能輿之曳也離牛象在暌之上剛
柔不屬掣也其人亦本爻也當曳掣之勢有重傷之
象天古而字之訛古文相類漢法有罪髠其鬢髮曰
而又周禮梓人為筍簴作而亦謂髠其鬢髮也劓截
鼻也柔乘剛而見傷也即无初也至于上九陽剛正
應暌極可合故有終聖傳見輿曳位不當也則其
牛掣其人天且劓皆在位不當中矣无初有終曰遇
剛也則上九正應有不終暌之理如此明白顯易而
諸家曲為之說妄也至本義以上九為髠劓益誤矣
九四(句)暌孤(句)遇元夫(句)交孚(句)厲(句)无咎
傳交孚无咎志行也
九四陽剛不中居火澤之間上下離絶暌之已甚孤
矣然六五相近同德相與元夫陽也與五相信故交
孚四處危地故厲厲也者時暌而不遑寧處也暌而
有孚志之合也亦異而同矣故无咎三四暌之主
爻故上著其象此實其名
六五(句)悔亡(句)厥宗噬膚(句)往(句)何咎
傳厥宗噬膚往有慶也
六五當暌之時悔也然柔得中而居尊故亡之宗主
也親也上九陽剛在外近比六五以應之又下有九
二為應彼此相須往必有合膚鼎肉噬膚宗會之食
情相歡也彖所謂得中而應乎剛是以小事吉也故
經曰无咎而傳曰有慶
上九(句)暌孤(句)見豕負塗(句)載鬼一車(句)先張之弧(句)
後說之弧(句)匪寇(句)婚媾(句)往(句)遇雨則吉(弧京房馬融鄭元王)
(肅翟子元虞翻李鼎祚俱作壺以兑為口離為大腹坎酒在中為壺象鑿甚矣)
傳遇雨之吉羣疑亡也
上九暌深矣故孤火之與澤兩相疑也然暌已極矣
極則必反疑可釋也居離火之上而下視兑澤兩剛
負柔既若豕之負塗三應變乾為車隂乘乎陽又若
載鬼一車疑之甚也暌之所有事也而離為兵戈為
弓矢有弧象故當其疑也先張之弧及其久而疑者
釋故其後乃說之弧皆為三也三為正應初疑之以
為寇也至柔與剛合而無疑乃知其為婚媾也兑為
澤雨也澤遇火則有相濟之功故遇雨吉
丘氏富曰上本與三應不孤也暌極而疑生故亦曰
孤豕鬼皆指三也上暌疑而未敢親近乎三如見豕
背之負泥塗又如載鬼滿于一車始焉致疑則張弧
終焉疑釋則說弧知其非而寇讎乃我之婚媾也自
此以往陰陽和暢向之疑心羣起者至此盡冰釋而
亡矣按此據定匪寇婚媾指三而言深得聖傳羣疑
亡也之義
䷦
蹇(句)利西南(句)不利東北(句)利見大人(句)貞吉
傳蹇難也險在前也見險而能止知矣哉蹇利西南往
得中也不利東北其道窮也利見大人往有功也當位
貞吉以正邦也蹇之時用大矣哉大象山下有水蹇君
子以反身脩德序卦乖必有難故受之以蹇蹇者難也
雜卦蹇難也
二陽四陰坎上艮下與解反覆相推坎險艮止阨難
之象由覆推觀之則九自解之二往居五而得中能
濟蹇者故利以本卦之體觀之則東北正蹇地也故
不利九五中而居尊大人之象故利見又陽剛正位
故貞而吉
初六(句)往蹇(句)來譽
傳往蹇來譽宜待也
蹇初六柔不欲遽往故傳曰宜待往謂進來者艮之
止止于蹇之初得蹇之時用所謂知也即其譽
王氏弼曰處難之始居止之初獨見前識覩險而止
以待其時故往則遇蹇來則有譽
六二(句)王臣蹇蹇(句)匪躬之故
傳王臣蹇蹇終無尤也
王臣王之臣也謂六二也九五則其王也當坎險之
中為蹇之主而六二為正應所以扶危定傾者一德
一心君臣之際其分其誼不可有二觀王臣二字而
躬皆君有矣蹇蹇重難也九五陷于坎中事極勢危
六二應于坎下畢智竭力其濟君之靈也不濟則以
死繼之躬何有焉諸葛武侯曰鞠躬盡瘁死而後已
成敗利鈍非臣之明所能逆覩匪躬之義盡此矣尤
之所以无也若身為王臣而欲脱身蹇外則有身矣
得无尤乎濟不濟非所論也程傳來註俱謂六二不
能濟蹇猶屬偏辭
王氏弼曰處難之時當位居中以應乎五執心不違
志匡王室者也故曰王臣蹇蹇匪躬之故
九三(句)往蹇(句)來反(反郭氏舉正作正謬)
傳往蹇來反内喜之也
所以蹇者坎為之也上承坎故往則蹇見險而能止
者艮為之也内柔而九三成艮故來則反反謂不入
于蹇也亦其剛明之德為之所謂知也故傳曰内喜
之三四上下卦交接之處故以往來言他卦多類此
孔氏穎達曰九三與坎為鄰進則入險故曰往蹇來
則得位故曰來反程傳曰三為下二陰所喜故來為
反其所也吳氏曰慎曰九三剛正為艮之主所謂見
險而能止者故來而能反止于其所
六四(句)往蹇(句)來連
傳往蹇來連當位實也
往謂五蹇之主也既已蹇矣而四承之近君之地無
坐視之理而下承九三剛正有力不得不連結以濟
之情急而勢可援也三五皆陽故傳曰當位實也
九五(句)大蹇朋來
傳大蹇朋來以中節也
九五陽剛居尊當蹇之時而陷坎中故曰大蹇六二
為其正應二應則艮之全體俱應即其朋也以陽剛
之德居中有節足以感動當世呼召賢哲而正應柔
順得中而艮剛全體俱應實其同德故曰朋來
二五情理相關陰陽相應朋來之義甚顯而來氏以
九三為朋非也且失傳中節之義
上六(句)往蹇來碩(句)吉(句)利見大人
傳往蹇來碩志在内也利見大人以從貴也
往蹇蹇之極也來碩俯就乎五也蹇極當濟而九五
比焉志之所在出蹇可矣故吉且九五大人之象近
與之比則從之易故又利見
項氏安世曰上六本無所往特以不來為往耳初六
本無所來特以不往為來耳
䷧
解(句)利西南(句)無所往其來(句)復(句)吉(句)有攸往(句)夙
吉
傳解險以動動而免乎險解解利西南往得衆也其來
復吉乃得中也有攸往夙吉往有功也天地解而雷雨
作雷雨作而百果草木皆甲拆解之時大矣哉大象雷
雨作解君子以赦過宥罪序卦物不可以終難故受之
以解解者緩也雜卦解緩也
解蹇之反艮反為震而往坎來居下而復坎險震動
動出險外所以名解由此推之東北蹇地既不利而
利西南則其解也亦惟西南之為利矣西南為坤坤
為衆六五柔中難平禍静可與休息人共安之也由
坎之來觀之則九二得中復得其所亦吉道也然難
之解乘乎時也時也者中也于是而有所往焉急宜
早為之所也苞桑之繫萌蘖之生其勢不可少緩也
緩則失中矣天道人事皆有然者時乎時乎不可失
也
初六(句)无咎
傳剛柔之際義无咎也
本爻初六自蹇之上六而來當解之始親承九二又
得九四之應以剛濟柔適當解蹇之際不少過差无
咎之道也
胡氏炳文曰恆九二悔亡大壯九二貞吉解初六无
咎三爻之占只二字其言甚簡象在爻中不復言也
九二(句)田獲三狐得黃矢(句)貞吉
傳九二貞吉得中道也
坎為水為溝瀆為矢為弓輪黃中色震帥在上而坎
險陽剛田獵之象也六三陰柔而疑故不為豕而為
狐本爻剛健得中故不為弓輪而為矢弋而取之曰
獲失而復有曰得九二在中其來復而攸往夙吉者
也
王氏應麟曰世之治也君子以直勝小人之邪易曰
田獲三狐得黃矢世之亂也小人以狡勝君子之介
詩曰有兔爰爰雉離于羅
六三(句)負且乘(句)致寇至(句)貞吝
傳負且乘亦可醜也自我致寇又誰咎也繫辭子曰作
易者其知盜乎易曰負且乘致寇至負也者小人之事
也乘也者君子之器也小人而乘君子之器盜思奪之
矣上慢下暴盜思伐之矣慢藏誨盜冶容誨淫易曰負
且乘致寇至盜之招也
六陰柔三疑懼乘剛中之上小人之妄據也而坎為
勞憂負之象也為輿則乘之象也又為盜則寇之象
也柔有貞義當解之交而乘剛中之上則吝矣
九四(句)解而拇(句)朋至斯孚(拇荀氏作母誤)
傳解而拇未當位也
震為足拇之象也四剛五柔彼此相須朋之象也方
解之際震剛不寧其位未當故必六五之濟而後解
可成也
六五(句)君子(句)維(句)有解(句)吉(句)有孚于小人
傳君子有解小人退也
六五柔中居尊為解之主操解之勢有解之德君子
兼德位言之維網之綱也禍網之設一解其維則俱
解矣吉之道也其為解也君子道長為之也君子道
長則小人道消其消也非僅勢力為之蓋有以服其
心也孚信也小人孚則其解廓然矣天下之勢若小
人未孚則雖解難于一時而難機猶伏解尚未盡極
之于小人之孚斯解之至惟五為能當之
上六(句)公用射隼(句)于高墉之上獲之(句)无不利
傳公用射隼以解悖也繫辭易曰公用射隼于高墉之
上穫之无不利子曰隼者禽也弓矢者器也射之者人
也君子藏器于身待時而動何不利之有動而不括是
以出而有獲語成器而動者也
隼猛鷙之鳥謂三也三坎上蓋嘗為蹇者于本卦則
為寇故傳曰悖而震上解極若垣墉然今在上六則
高墉之上矣震動乎蒼筤竹則射之象也斯時也蓄
久而後動審固而後發獲之則首難除矣以其處于
解後操必獲之道者也故曰于高墉之上獲之
易翼宗卷四
