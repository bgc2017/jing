書蔡氏傳旁通卷六上元陳師凱撰
周官
按此篇與今周禮不同如三公三孤周禮皆不載
周禮未嘗不言公孤之名但不載其專職耳如位
次之高下未嘗不顯然可考也如云王之三公八
命出封加一等則九命爲伯是舉朝無尊於此者
而外朝之位三公在前三槐之下孤卿大夫在左
公侯伯子男在右是惟三公可以面天子天子之
所禮也孤則亞於三公故其位與諸侯之公相對
六卿莫敢先也其六卿之職曰太宰卿一人大司
徒卿一人餘皆然其摯孤執皮帛卿執羔則卿亞
於孤又可見矣但公孤之任坐而論道者也六卿
之職作而行之者也周公六典專爲治事而設故
以公孤爲鄭重而未及言之非周禮與周官二書
迥絶也
或又謂師氏即太師保氏即太保然以師保之尊而反
屬司徒之職亦無是理也
師氏僅中大夫保氏乃下大夫豈有三公之尊而資
級如是之卑邪周禮註謂周召兼此官必無是理案
師氏以三德三行教國子保氏以六藝六儀教國子
猶後世國子先生之儔耳故列在司徒之屬
周禮六服諸侯有一歲一見者二歲一見者三歲一見
者
秋官大行人云侯服歲壹見甸服二歲壹見男服三
歲壹見采服四歲壹見衞服五歲壹見要服六歲壹
見九州之外謂之蕃國世壹見註云九州之外夷服
鎮服蕃服也
周禮非聖人不能作也意周公方條治事之官而未及
師保之職書未成而公亡其間法制有未施用故與此
異而冬官亦闕要之周禮首末未備周公未成之書也
惜哉
新安陳氏曰周禮乃周公擬議未全未行之書周官
則成王建置訓廸已施行之書也今只當據周官以
解周官其與周禮未吻合處姑略之可也○王莽時
劉歆置周禮博士司空篇亡購千金不得以考工記
充之○臨川俞庭春曰司空之篇爲逸書漢人以考
工記附益之相傳之久習以爲然雖有鉅儒碩學不
復致思研慮後世遂以考工之事爲六官之一司空
所掌日漸譌誤併與其官廢蓋嘗紬繹是書伏而讀
之司空之篇實未嘗盡亡也六官之屬誠有顚倒錯
亂而未盡正者編次而辨正焉周官三百六十未聞
有溢員也小宰曰其屬六十則六十之外皆羡矣周
禮得於秦火之後宜少不宜羡今天官之羡者三地
官之羡者十有六春官之羡者九夏官之羡者九秋
官之羡者五從其羡而求之冬官不皆亡矣又云詩
之逸不可復考獨周禮司空有可得言者反覆之於
經質之於書驗之於王制皆有可以是正焉者而司
空之篇實雜出於五官之屬且因司空之復而五官
之譌誤亦遂可以類考一一摘其要者議之誠有犂
然當於人心者不啻寶刀大玉之得而鄆讙龜隂之
歸也
庭直也
釋詁文
六服侯甸男采衞并畿内爲六服也禹貢五服通畿内
周制五服在王畿外也周禮又有九服侯甸男采衞蠻
夷鎮蕃與此不同
新安陳氏曰廵侯甸即六服而略言之也六服承德
即九服而以内五服并王畿言之也内五服九州内
外五服九州外以内五服並畿内爲六正與侯甸男
邦采衞之辭合略外四服耳無不同也
周制無萬國大言之耳
周禮王畿千里外有九服每服五百里則每方五九
四千五百合之爲九千里通王畿爲方萬里以開方
法計之方千里者爲方百里者百則方萬里者爲方
百里者萬矣以百里爲諸侯之國率之是九服之内
可容萬國然周初會於牧野者八百諸侯王制所計
亦止千七百七十三國故孔氏以此爲大言之非實
數也然史官例以萬邦萬國言一統之廣其來久矣
立始辭也三公非始於此立爲周家定制則始於此也
新安陳氏曰文王時太公已爲太師武王時召公已
爲太保是三公非自成王始立也葉氏曰成王以周
召爲師保而太傅無聞周公没召公仍爲保而不聞
設師傅蓋難之也陳傅良曰周召以師保爲冢宰是
卿兼三公也顧命自同召太保奭以下皆卿也是時
召公爲保兼冢宰芮伯爲司徒彤伯爲宗伯畢公爲
司馬皆是以三公兼之衞侯康叔爲司寇毛公爲司
空審如是則三公多是六卿兼之但其人足以兼公
則加其公之職位無其人則止爲卿而已三公三孤
皆無其人則闕焉而已而六卿自若也要之成周以
三公三孤待非常之德故曰官不必備惟其人
隂陽以氣言道者隂陽之理恒而不變者也易曰一隂
一陽之謂道是也論者講明之謂經者經綸之謂燮理
者和調之也非經綸天下之大經參天地之化育者豈
足以任此責
古者王佐之才上有以參天地之常道下有以脩國
家之常典惟其論道則講明精至必能推天而達之
人而天下之常經不紊矣惟其爕理隂陽則調和清
穆必能存心以事天而天地之常道不變矣一隂一
陽之謂道隂陽氣也所以一隂一陽者道也道謂太
極之理也元亨利貞萬古周流而不息故曰恒而不
變者也其不變者此理而已若論隂陽二氣苟燮理
之不至則有常者不能不爲之變日月之薄食星緯
之錯行山川之崩竭年榖之凶荒札瘥之夭折皆隂
陽之變耳如朝廷之上三公得人則必講論精密内
有以修其身上有以啓其君經綸有要燮調有道在
造化則使三光全而四時和在國家則使三綱止而
九法敘而後無愧三公之職焉然豈可以易言哉故
曰惟其人而已
天地以形言化者天地之用運而無迹者也易曰範圍
天地之化是也弘者張而大之寅亮者敬而明之也
天地之化運而無迹如四時之行六氣之運皆造化
之妙用不言而示人者也範模也圍匡郭也聖人範
圍天地之化蓋參贊之極功能使造化囿於聖人精
神心術之中如物之得其模範匡郭而不違也張而
大之如天地得其位萬物得其育也敬而明之如欽
若昊天以授人時在璣衡以齊七政是也
天官卿治官之長天子之相也百官異職管攝使歸於
一四海異宜調劑使得其平
吕氏曰三公三孤天子所與調精祲之原而無所治
者也統萬事而分治之則六卿之職六卿者萬事之
綱也冢宰管攝百官非官官而控制之自百而歸六
自六而歸一所操至簡也所調劑者非人人而稱量
之也大與之爲大小與之爲小所居至易也明乎簡
易之道相業無餘藴矣
馴擾兆民
吕氏曰擾者馴習而熟之拊摩而入之畜飬而寬之
之謂新安胡氏曰擾者順其自然而導之
掌刑不曰刑而曰禁者禁於未然也
陳氏曰刑曰邦禁此初設刑之美意禁民使不爲惡
而非以虐民也
按周禮冬官則記考工之事與此不同蓋本闕冬官漢
儒以考工記當之也
五峯胡宏皇王大紀曰周官司徒掌邦教敷五典者
也司空掌邦土居四民者也世傳周禮闕冬官愚考
其書而質其事則冬官未嘗闕也乃劉歆顚迷妄以
冬官事屬之地官耳○俞庭椿曰司空古官也舜以
水土命禹而共工則咨垂然則司空之官實重而百
工之事無與焉周官曰掌邦土居四民時地利太宰
云六曰事典以富邦國以任百官以生萬民小宰云
六曰事職以富邦國以養萬民以生百物王制尤詳
焉曰司空執度度地居民山川沮澤時四時量地遠
近興事任力至民咸安其居樂事勸功尊君親上然
後興學凡此皆著見於經而粲然可据者也後人徒
以司徒之爲地官土地之事地官之類也故司空之
屬皆汨乎其中蓋自大司徒之職已皆譌誤大半皆
司空事也土地之圖土會之法土宜之法土均之法
土圭之法大司馬九畿之籍小司徒會萬民之卒伍
乃均土地乃經土地等章天官以九職任萬民皆司
空事也百工特司空九職之一耳
冢宰相天子統百官乃併數之爲六者綱在網中也
吕氏云冢宰列於六卿綱固在網中而首非處身之
外也
乾坤之與六子並列於八方
康節曰乾坤縱而六子横蓋先天圓圖乾南坤北離
東坎西兌東南震東北巽西南艮西北乾坤爲六卦
之父母比於六卿之冢宰六卦爲乾坤之男女比於
五官也
六年一朝會京師十二年王一廵狩
六年一朝典周禮不合十二年一廵狩與周禮大行
人合
考制度猶舜之協時月正日同律度量衡等事也
大行人云王之所以撫邦國諸侯者歲徧存三歲徧
覜五歲徧省七歲屬象胥諭言語協辭命九歲屬瞽
史諭書名聽聲音十有一歲達瑞節同度量成牢禮
同數器脩法則十有二歲王廵狩殷國按此則制度
已預飭於前至廵狩特考之若曰言語諭歟辭命協
歟書名諭歟聲音雅歟瑞節達歟度量同歟牢禮成
歟數器同歟法則脩歟凡此者或否歟
諸侯各朝方岳者猶舜之肆覲東后也
孟子趙氏註曰太山明堂周天子東廵狩朝諸侯之
處齊宣王欲毁之漢時遺址尚在郊祀志云泰山東
北址古時有明堂處是也
大明黜陟者猶舜之黜陟幽明也
林氏曰即王制所謂不敬者君削以地不孝者君黜
以爵有功德於民者加地進律是也
䟽數異時繁簡異制帝王之治因時損益者可見矣
吕氏曰諸侯既親承德意於天子天子復親考制度
於諸侯禮樂刑政斯四達而不悖矣是制也嘗一見
於虞書後千餘年復出於此驗其䟽數而世之升降
事之繁簡輿衞之多寡用度之豐約與夫成王觀會
通以行典禮者皆可得而推矣林氏曰此皆斟酌舜
事行之舜五載一廵狩此十二年何也文中子曰舜
一歲而廵四岳兵衞少而徵求寡也以是觀之則周
時兵衞日多徵求日衆故不能五年而以十二年也
鄭子産鑄刑書
見左傳昭公六年
自唐以前治罪科條止於律令而已
鄭夾漈通志略云舊律其文起自魏文侯李悝撰諸
國法著法經六篇蕭何定律益三篇合爲九篇叔孫
通益律所不及十八篇張湯越宫律二十七篇趙禹
朝律六篇合六十篇又漢時決事爲令甲以下三百
餘篇世有增損馬融鄭康成諸儒章句十有餘家數
十萬言凡斷罪所當由用者合二萬六千二百七十
二條
君陳
天子之國五十里爲近郊
王城方九里謂之王國國外曰郊五十里爲近郊百
里爲遠郊六鄉之地也然則頑民亦在六鄉之數矣
物之精華固無二體然形質止而氣臭升止者有方升
者無閒則馨香者精華之上達者也至治之極馨香𤼵
聞感格神明不疾而速凡昭薦黍稷之苾芬是豈黍稷
之馨哉所以苾芬者實明德之馨也至治舉其成明德
循其本非有二馨香也
物之精華固無二體者精華不離於物也形質指犧
牲粢盛也止置於此而不動者也氣臭升者燔燎羶
香達於彼者也止者有方言物在爼豆有方所也升
者無間如臭隂達於淵泉臭陽達於牆屋所達無界
限也郊特牲云周人尚臭灌用鬯臭鬱合鬯臭隂達
於淵泉灌以圭璋用玉氣也既灌然後迎牲致隂氣
也蕭合黍稷臭陽達於牆屋故既奠然後焫蕭合羶
薌是也至治之極馨香發聞言至治之格天亦如氣
臭之達於上下也聖賢以德爲政故至治不離於德
假黍稷以薦馨非黍稷之氣可以感神明也蓋有明
德本於内至治成於外上帝監此馨香之德已久矣
今以黍稷之薦感於神明雖有黍稷之氣實在於明
德之馨也明德之馨至治之馨與黍稷之氣合而爲
一故曰非有二馨香也至治之有明德猶黍稷之有
氣臭至治之馨在明德黍稷之馨在氣臭皆精華之
可以上達者也然氣臭與黍稷非有二體明德與至
治亦非有二體黍稷之馨至治之馨尤不可離而二
之也爲人上者不恃其黍稷之有氣臭而恃其至治
之有明德則精華達於上至治成於下神明尚可感
何有頑民而不可化哉
職業有脩與不脩當簡而別之則人勸功進行義之良
以率其不良則人勵行
愚按多士篇商民自言夏廸簡在王庭有服在百僚
此意蓋怨周人之不用已也成王言予一人惟聽用
德今命君陳曰簡厥脩進厥良實成王欲踐舊日之
言所以簡拔有德而置之在庭百僚也
顧命
冢宰第一召公領之
正義云高官兼攝下司者漢世以来謂之領此言召
公本居太保之位又兼領太宰之職也
司徒第二芮伯爲之
芮姬姓之國今同州朝邑縣芮鄉古芮國也時芮伯
以諸侯入王朝爲大司徒
宗伯第三彤伯爲之
王肅云彤似姓之國時彤伯以諸侯入王朝爲大宗
伯
司馬第四畢公領之
畢公名高文王之庶子也武王封之於畢在今奉元
路咸陽縣時畢公以成王之叔父繼周公爲東方諸
侯之伯則亦必繼周公爲太師又兼領大司馬之職
也此後康王又命保釐東郊亦所以繼周公也而康
王稱之曰父師則在太師之位無疑矣
司宼第五衞侯爲之
左傳定四年云康叔爲司宼而此書列在第五與周
禮秋官司宼第五同次故因可推此六人爲六卿也
詳見康誥
司空第六毛公領之
毛公名鄭亦文王之庶子時以諸侯入王朝爲太傅
兼領大司空司空爲右官之長在諸侯惟有司徒司
馬司空立政亦云然王朝既以冢宰爲第一而太保
領之則是六卿之冢宰猶三卿之司徒也餘司馬司
空故亦以三公領之畢公既繼周公爲太師則此毛
公當任太傅矣正義云太保是三公官名畢毛又亦
稱公故知此三人是三公也此六卿次第蔡傳皆据
孔傳成文又案周公位太師時爲冢宰周公既没召
公元老當居冢宰而太保則如故畢公以太師領司
馬蓋太公望嘗以太師領司馬故畢公居此位不爲
卑兼分掌東伯則與召公實相並云
威者有威可畏儀者有儀可象舉一身之則而言也蓋
人受天地之中以生是以有動作威儀之則
西山眞氏甲記云左氏傳劉康公曰民受天地之中
以生所謂命也是以有動作禮義威儀之則以定命
也朱子云這幾個字自古聖賢上下數千年喚得都
一般必竟是聖學傳授不斷故能如此至春秋時其
傳猶未泯如劉康公論人受中以生其窮理甚精眞
氏云按民受天地之中以生故凡動作禮義威儀皆
有自然之準則過之非中也不及亦非中也所以然
者以其有定命也命出於天一定而不可易雖欲違
之得乎動作以身言禮義以理言威儀以著於外者
言又烝民之首章曰天生烝民有物有則朱子曰天
生衆民有是物必有是法蓋自百骸九竅五藏而達
之父子君臣夫婦長幼無非物也而莫不有法焉如
視之明聽之聦貌之恭言之順以至君臣有義父子
有親之類皆是也
孔子所謂知幾
下繫云子曰知幾其神乎幾者動之微吉之先見者
也
子思所謂謹獨
中庸章句云幽暗之中細微之事跡雖未形而幾則
已動人雖不知而已獨知之是以君子於此尤加謹
焉
周子所謂幾善惡
通書云幾善惡朱子云幾者動之微善惡之所由分
也蓋動於人心之微則天理固當發見而人慾亦已
萌乎其閒矣語錄云天理人欲之分只争些子故周
子只管說幾字然辨之又不可不早故橫渠每說豫
字又云通書極力說箇幾字儘有警𤼵人處近則公
私邪正遠則廢興存亡只於此處看破便斡轉了
綴衣幄帳也
王氏曰綴衣其衣連綴帷幄之屬在旁曰帷在上曰
幕四合象宫室曰幄幄上承塵曰帟
羣臣既退徹出幄帳於庭
正義云王先在幄帳中𤼵命訖反寢處遂徹出之將
欲爲死備也庭路寢之庭也
喪大記云疾病君徹懸東首於北墉下
懸樂懸也鐘磬之在簨簴者天子宫懸諸侯軒懸非
謂幄帳也墉音容記一作牖
於其明日王崩
皇極經世書成王在位三十七年起丙戌盡壬戌成
王十三即位夀五十也
唐穆敬文武以降閹寺執國命易主於宫掖而外庭猶
不聞
唐穆宗中尉梁守謙王守澄所立也敬宗爲蘇佐明
所弑王守澄復迎立文宗文宗以敬宗子成美爲太
子宦者以爲立不由己廢之而立潁王瀍是爲武宗
武宗疾篤子幼宦官定策禁中立憲宗子怡是爲宣宗
宣宗崩宦者立鄆王温是爲懿宗懿宗崩宦官立其
少子儼是爲僖宗僖宗有疾宦者立夀王傑爲太弟
是爲昭宗昭宗遇弑朱全忠立幼子祚爲哀帝而唐
遂滅
伯相召公也召公以西伯爲相
時分天下爲左右以三公領之曰二伯樂記云五成
而分陜周公左召公右蓋自陜以東周公主之自陜
以西召公主之故召公爲西伯周公卒畢公繼爲東
伯也
狄人設階蓋供喪役而典設張之事者也
据禮記狄人設階蓋設梯升屋號復之事也此設黼
扆綴衣是典設張之事也
設黼扆帳幄如成王生存之日
正義云經於四座上言設黼扆綴衣則四座皆設也
先施屏風於前又施帳幄於上愚謂四座雖當皆設
幄帳惟黼扆當止設戶牖閒一處餘三座不當設也
此平時見羣臣覲諸侯之坐
此据古註而古註則据周禮司几筵云大朝覲設黼
依加次席黼純左右玉几故知此亦然也
天子之席三重
周禮文也正義云此四座皆言敷重但舉其上席而
言知其下更有席也牖閒之坐即周禮扆前之座篾
席之下二重其次是繅席畫純其下是莞筵紛純其
餘三座禮無其事可推其爲三重但不知其下二重
是何席耳
篾席桃竹枝席也
此据古註也竹枝字當乙周禮春官司几筵云加次
席黼純註云次席桃枝席有次列成文者爾雅云桃
枝四寸有節䟽云竹相去四寸有節者名桃枝戴凱
之竹譜云桃枝堪爲簟又竹記云桃枝竹皮滑可爲
蓆南越志云出南海縣緣海而生
黼白黑雜繒
雜言白黑二色相雜也考工記云白與黑謂之黼
純緣也
純之尹反緣于絹反
周禮吉事變几凶事仍几
司几筵文也吉事祭禮凶事喪禮也變更也
旦夕聽事之坐
亦据古註正義云西序之坐在燕饗坐前以其旦夕
聽事重於燕飲故西序爲旦夕聽事之坐
底席蒲席也
正義引王肅云底席青蒲席也
綴雜彩
正義云綴者連綴諸色席必以彩爲緣故以綴爲雜
彩也
文貝有文之貝
正義云貝者水蟲取其甲以飾器物釋魚於貝之下
云餘蚳黃白文餘泉白黃文李廵曰貝甲以黃爲質
白爲文彩名餘蚳以白爲質黃爲文名餘泉有文之
貝謂此也
養國老饗羣臣之坐
正義云案燕禮云坐於阼階上西嚮則養國老及饗
與燕禮同故知之
豐席筍席也
筍字必誤下文西夾南嚮自有筍席此不應又訓豐
席爲筍席也据古註訓豐席爲莞此筍席亦當爲莞
席傳寫誤也正義云釋草云莞苻離詩云下莞上簟
莞周禮音官爾雅䟽云本草白蒲一名苻離楚謂之
莞斯干鄭箋云莞小蒲也莞蒲一草之名而司几筵
有莞筵蒲筵則蒲有大小之異爲席有精有麄故得
爲兩種席也爾雅䟽又云鼠莞纖細似龍須可以爲
席
親屬私燕之坐
正義云夾室之坐在燕饗坐後是隠映之處親屬輕
於燕饗故夾室爲親屬私燕之坐也
筍席竹席也
古註云筍蒻竹正義云釋草云筍竹萌孫炎曰竹初
萌生謂之筍是筍爲蒻竹取筍竹之皮以爲席也
牖戶之閒謂之扆
爾雅釋宫文也郭璞云䆫東戶西也
天子負扆朝諸侯
如上文牖戶之閒是以地言此又云負扆者是以器
言也正義云禮有斧扆形如屏風畫爲斧文置於扆
地因名爲扆故先儒相傳黼扆在戶牖之閒愚謂据
爾雅則扆自是戶牖閒地名以屏置其地因亦名屏
爲扆以所畫之色言則曰黼扆以所畫之形言則曰
斧扆以天子所倚立而言則曰負扆以天子之位而
言則曰當扆而立
赤刀赤削也
考工記云築氏爲削長尺博寸合六而成規註云今
之書刀也正義云謂之赤刀者其刀必有赤處又云
赤刀者武王誅紂時刀赤爲飾周正色也
文武之訓亦曰大訓
以前成王顧命言嗣守文武大訓
琬琰圭名
見考工記琬圭琰圭皆長九寸東齋陳氏云琰有鋒
芒琬無鋒芒
夷常也
大玉常玉皆玉璞未琢故不以禮器名之
球鳴球也
益稷傳云鳴球玉磬名也正義云玉色如天故曰天
球
河圖伏羲時龍馬負圖出於河一六位北二七位南三
八位東四九位西五十居中者
謂馬負圖必有文在其背不應別有一物想如今之
點數具於馬背毛色耳時必著之竹帛謂之河圖也
一六位北北方者水之數一生水六成水也二七位
南南方者火之數二生火七成火也三八位東東方
者木數三生木八成木也四九位西西方者金數四
生金九成金也五十居中中央者土之數五生土十
成土也易繫辭云河出圖洛出書聖人則之孔安國
劉歆皆言伏羲則河圖而畫八卦八卦之位其橫圖
則太極生兩儀兩儀生四象四象生八卦八卦之次
乾一兊二離三震四巽五坎六艮七坤八其圓圖位
次則乾南坤北離東坎西兊東南震東北巽西南艮
西北所謂四象者老陽金象居一含九少隂木象居
二含八少陽火象居三含七老隂水象居四含六然
以此象數考之河圖則火金易位不爲脗合故劉牧
以洛書九宫四十五數爲河圖而以此河圖五十五
數爲洛書蔡西山朱夫子皆不之從以十爲河圖九
爲洛書其詳說具啓蒙矣自來先儒傳說伏羲則河
圖而畫八卦神禹則洛書而敘九疇夫子於大傳獨
載五十有五之數而不及四十有五之數則足證五
十五者果河圖也天一地二天三地四天五地六天
七地八天九地十天數五地數五五位相得而各有
合天數二十有五地數三十凡天地之數五十有五
此所以成變化而行鬼神也朱子曰此一節夫子所
以發明河圖之數也天地之間一氣而已分而爲二
則爲隂陽而五行造化萬物終始無不管於是焉故
河圖一與六共宗而居乎北二與七爲朋而居乎南
三與八同道而居乎東四與九爲友而居乎西五與
十相守而居乎中蓋其所以爲數者不過一隂一陽
一竒一偶而已陽數竒故一三五七九皆屬乎天隂
數偶故二四六八十皆屬乎地積五竒而爲二十五
積五偶而爲三十合是二者而爲五十有五此河圖
之全數也虚五與十太極也竒數二十偶數二十者
兩儀也以一二三四爲六七八九者四象也析四方
之合以爲乾坤離坎補四隅之空以爲兊震巽艮者
八卦也大傳又云大衍之數五十其用四十有九朱
子云大衍之數五十云者以天地之數五十有五除
出金木水火土五數并天一便用四十九數家之說
多不同此說却分曉又云河圖自天一至地十積數
凡五十有五而其五十者皆因五而後得故五虚中
若無所爲而實乃五十之所以爲五十也
大貝如車渠
正義引伏生書傳云散宜生之江淮取大貝如大車
之渠是言大小如車渠也考工記謂車罔爲渠大小
如車罔其貝形曲如車罔故比之也
王之五輅(輅周禮作路)
見春官巾車之職玉路金路象路謂以玉以金以象
飾諸末革路輓之以革而漆之木路不鞔以革漆之
而已鞔莫干反
成王殯在西序
禮記云周人殯於西階之上
弁士服冕大夫服
正義云垂旒爲冕無旒爲弁弁冕版皆廣八寸長尺
六寸前圓後方楊信齋云冕前後有旒低前一寸二
分故取其俛而名曰冕弁制無旒又前後平故名弁
用布升數取冠倍之義朝服十五升冕用三十升
雀弁赤色弁也綦弁以文鹿子皮爲之
正義云雀弁色赤而微黑如雀頭也阮諶二禮圖云
雀弁以三十升布爲之愚謂文鹿子皮者其皮有文
如今鹿皮赤質白文者也既以鹿皮爲弁其制必不
用版安國亦以雀弁爲韋弁蓋以周禮司服云凡兵
事韋弁服此人執兵宜以韋爲之也
堂廉曰戺
正義云廉稜也所立在堂下近於堂稜
惠三隅矛劉鉞屬戣瞿皆戟屬
正義云惠狀蓋斜刃宜芟刈戈即今之句子戟劉蓋
今鑱斧鉞大斧戣瞿蓋今三鋒矛周禮戈長六尺六
寸其餘未聞長短之數古今兵器名異體殊此等形
制皆不可得而知也
周書曰一人冕執鈗
說文所引書皆古文之舊故從之然其餘所引不同
者尚多有之
東西垂路寢東西序之階上也
古語坐不垂堂以切近階也
側階北陛之階上也
正義云堂北惟一階側猶特也
古者執戈戟以宿衞王宫皆士大夫之職
吕氏云凡弁士也皆立堂下冕大夫也皆立堂上
下及秦漢陛楯執戟又云周廬陛楯
衞宏漢官舊儀云五官中郎將左右中郎將郎中令
秩皆比二千石左車將右車將左戶將右戶將皆比
千石屬光禄勲與大夫諫議大夫同列皆侍宿衞禁
中班固西都賦云陛戟百重周廬千列李善引漢書
云武士陛戟陳列殿下史記云周廬設卒甚謹張晏
曰直宿曰廬
椎埋嚚悍之徒
前漢趙肅王傳云椎埋攻剽師古曰椎殺而埋之
麻冕三十升麻爲冕也(升麻之麻當作布)
朱子云三十升布爲之升八十縷則其經二千四百
縷矣愚案麻冕用三十升布上染玄下染纁以衣其
版
康王吉服
蘇氏曰麻冕之裳四章此獨用黼示變也正義云王
麻冕者蓋衮冕也周禮享先王則衮冕衣五章裳四
章則衮衣之裳非獨有黼言黼裳者以裳之章色黼
黻有文故特取爲文詩采菽之篇言王錫諸侯云玄
衮及黼以黼有文故特言之
蟻玄色
正義云禮祭服皆玄衣纁裳纁赤色之淺者蟻色玄
如蟻
太宗宗伯也
時彤伯爲之又稱上宗即周禮大宗伯之職
彤纁也
祭服皆玄衣纁裳
太保受遺
受成王臨崩前一日之遺命
太史奉冊
成王顧命之言先已書之於冊於此奉之以進康王
太宗相禮
宗伯掌邦禮
大圭天子之守長尺有二寸
考工記玉人云鎮圭尺有二寸天子守之
瑁方四寸邪刻之以冒諸侯之圭璧以齊瑞信也
考工記云天子執冒四寸以朝諸侯
奉符寶以傳嗣君
符指瑁寶指介圭
受同以祭宿進爵也
祭祭成王也進爵以爵進成王神座之前也
咤奠爵也
新安陳氏曰咤有兩說孔氏以爲奠爵諸儒多因之
蘇氏以爲至齒不飲與嚌同義初疑咤字從口意蘇
說爲是及考字書方知咤與吒同叱怒也禮記無咤
食亦怒也㓃與咤同陟駕反祭奠酒爵也咤本㓃字
傳寫訛耳孔註音釋下有云說文作㓃由此觀之則
咤訓奠爵不可易也
酢報祭也
新安陳氏曰報祭者亞祼之類即今之亞獻也
書蔡氏傳旁通卷六上
書蔡氏傳旁通卷六下元陳師凱撰
康王之誥
一曰臯門
在外第一門建臯鼓詢事弊訟朝士掌之
二曰雉門(周禮圖作庫門)
自外入内第二門也有寶藏之所
三曰庫門(圖作雉門)
自外入内第三門也畫雉居五門之中又曰中門旁
有兩觀後有明堂
四曰應門
自外入内第四門也建應鼓又曰朝門
五曰路門路門一曰畢門
自外入内第五門也又曰虎門下建路鼓
外朝在路門外則應門之内蓋内朝所在也(内朝當作外朝)
路門之外即應門之内實外朝所在也又謂之治朝
經言王出蓋出路門也内朝在路門裏傳文不得言
應門内有内朝也傳寫誤耳
自陜以東
陜於周時在虢國封内今河南府路陜州也
羑里
在相州今彰德路也
成王初崩未葬未諡故曰新陟王
新陟後世謂之大行
好惡在理不在我
程子所謂喜怒在事則理之當喜怒者也又言顔子
之怒在物不在己若舜之誅四凶也可怒在彼己何
與焉如鑑之照物妍媸在彼随物應之而已
後世墜先王之業忘祖父之讎上下苟安甚至於口不
言兵亦異於召公之見矣
蔡氏此言蓋有感而垂戒周幽王爲申侯犬戎所殺
晉文侯迎立平王於申遷於東都西周故宫鞠爲禾
黍而平王以申侯立己爲有德而忘其弑父爲當誅
及其錫命文侯則曰其歸視爾師寧爾邦柔遠能邇
惠康小民則其口不言兵可見矣蔡氏固有感於此
其意又在於建炎紹興之事也
春秋嗣王在喪亦書名
昭公二十二年夏四月景王崩王子猛在喪春秋書
曰劉子單子以王猛居於皇秋劉子單子以王猛入
王城冬十月王子猛卒曲禮云天子未除喪曰予小
子生名之死亦名之
孔子曰將冠子未及期日而有齊衰大功之喪則因喪
服而冠
見曾子問䟽云因喪服而冠者因著喪之成服而加
喪冠也
蘇氏曰成王崩未葬君臣皆冕服禮歟曰非禮也
朱子語錄潘子善問康王釋喪服而被衮冕諸家皆
以爲禮之變獨蘇氏以爲失禮使周公在必不爲此
未知當此際合如何區處先生曰天子諸侯之禮與
士庶人不同故孟子有吾未之學之語蓋謂此類耳
如伊訓元祀十有二月朔亦是新喪伊尹已奉嗣王
祗見厥祖固不可用凶服矣漢唐新主即位皆行冊
禮君臣亦皆吉服追述先帝之命以告嗣君(韓文外集順宗)
(實錄中有此事可考)蓋易世傳授國之大事當嚴其禮而王侯
以國爲家雖先君之喪猶以爲己私服也五代以来
此禮不講則始終之際殊草草矣○朱子又云康王
釋斬衰而服衮冕於禮爲非孔子取之又不知如何
設使制禮作樂當此之職只得除之
畢命
豐刑
孟康曰逸書篇名鄭元云有冊霍侯之事皆妄作也
愚案妄作者但記聞畢命篇首數句有自宗周至于
豐之文謂康王在豐命畢公故其書曰畢命豐刑非
畢命篇外別有豐刑篇也
成周下都也
在瀍水之東處商民之地
十二年曰紀
既歴三紀三十六年也成王即位七年而周公始留
治洛治之七年而周公薨成王命君陳繼周公之後
成王在位凡三十七年則在成王時君陳治洛凡二
十三年在康王時又治十二年而後命畢公則通周
公君陳治東郊以來至此時四十二年矣言三紀者
舉大數也
畢公輔導四世
四世文武成康也以年逆計之康王此時已在位十
二年成王在位三十七年武王十三年伐紂克商後
七年而崩通二十年則畢公自武王即位以來已歴
六十九年矣又加之以在文王之時已爲大臣則此
時必九十餘歲可謂國之元老矣
君牙
王穆王也康王孫昭王子
昭王名瑕穆王名滿
欲君牙以其祖考事先王者事我
成康之時芮伯爲司徒此云纉乃舊服無忝祖考又
曰由先正舊典時式則君牙之祖父必嘗爲周司徒
矣然則君牙或芮伯之子孫歟不然下文何故曰追
配于前人後世鄭武公父子並爲周司徒亦如此類
弘敷者大而布之也式和者敬而和之也
即舜命契敬敷五教在寬之意
司徒兼教養之職
即既富之而後教之之意小民怨咨而自傷其生之
艱難則救死恐不贍奚暇治禮義哉
冏命
穆王卒章之命望於伯冏者深且長矣此心不繼造父
爲御周遊天下將必有車轍馬跡導其侈者果出於僕
御之間抑不知伯冏猶在職乎否也
史記云蜚廉之後有造父以善御幸於周繆王(繆音穆)
得驥温驪驊駵騄耳之駟西廵狩樂而忘歸徐偃王
作亂造父爲繆王御長驅歸周以救亂左傳昭公十
二年楚右尹子革對楚靈王曰昔穆王欲肆其志周
行天下將皆必有車轍馬跡焉祭公謀父作祈招之
詩以止王心王是以獲没于祗宫其詩曰祈招之愔
愔式昭德音思我王度式如玉式如金形民之力而
無醉飽之心
吕刑
書傳引此多稱甫刑史記作甫侯言於王作修刑辟吕
後爲甫歟
顔師古曰吕侯爲周穆王司宼作贖刑之法謂之吕
刑後改爲甫侯故又稱甫刑孔穎達云吕侯子孫後
改封甫如詩云不與我戍甫穆王時未有甫名後人
以子孫國號名之追稱甫刑若叔虞封唐子孫封晉
而史記作晉世家林氏曰吕與甫猶荆與楚殷與商
蚩尤始開暴亂之端
古註云九黎之君號曰蚩尤史記註應劭曰蚩尤古
天子臣瓉曰孔子三朝記曰蚩尤庶人之貪者索隠
云此紀云諸侯相侵伐蚩尤最爲暴則蚩尤非天子
也又管子曰蚩尤受盧山之金而作五兵明非庶人
蓋諸侯號也
苖民承蚩尤之暴
正義云三苖之主實國君也頑凶若民故謂之苖民
重少昊之後黎高陽之後重即羲黎即和也
此承上文言帝舜之事知乃命為帝舜之命又据楚
語堯復育重黎之說遂依古註訓重即羲黎即和也
史記索隠曰据左氏重是少昊之子黎乃顓頊之胤
按國語曰少皡氏之衰九黎亂德
見楚語昭王問於觀射父曰周書所謂重黎實使天
地不通者何也若無然民將能登天乎對曰非此之
謂也古者氏神不雜民之精爽不&KR2092;貳者而又能齊
肅衷正則神明降之在男曰覡在女曰巫是使制神
之處位次主而爲之牲器時服於是乎有天地神民
類物之官謂之五官各司其序不相亂也民是以能
忠信神是以能有明德民神異業敬而不瀆故神降
之嘉生及少皥之衰也九黎亂德(九黎黎氏九人)民神雜糅
不可方物夫人作享(夫人人人也)家爲巫史無有要質民
瀆齊盟無有嚴威神狎民則不蠲其爲嘉生不降無
物以享禍災荐臻莫盡其氣(氣受命之氣)顓頊受之乃命
南正重司天以屬神(南陽位正長也司主也屬會也所以會羣神使各有分序不相)
(干亂也周禮則宗伯掌祭祀)命火正黎司地以屬民(唐尚書云火正當爲北北)
(隂位也周禮則司徒掌土地人民也)使復舊常無相侵瀆是謂地天通
其後三苖復九黎之德(其後高辛氏之季年也三苖九黎之後也高辛氏衰三苖)
(爲亂行其凶德如九黎之爲也堯興而誅之)堯復育重黎之後不忘舊者
使復典之(育長也堯繼高辛氏平三苖之亂繼育重黎之後使復典天地之官羲氏和氏是也)
以至于夏商故重黎氏世敘天地而別其分主者也
火正黎
新安陳氏曰北正黎或作火正黎北字與火字相似
又黎以北正兼火正黎即祝融也所以秘註楊子曰
北正黎即火正黎也北正對南正爲是愚案月令孟
夏其神祝融鄭註云祝融顓頊氏之子曰黎爲火官
陳說是也
禹平水土以定民居
愚案主名山川者即爾雅所謂從釋地以下至九河
皆禹所名是也
命臯陶爲士制百姓于刑辟之中所以檢其心而教以
祗德也
新安陳氏曰鰥寡得言其害於清問之下其無蓋可
知表記引德威惟畏德明惟明繼之曰非虞帝其孰
能如是乎則皇帝爲舜明矣夫舜不輕於用刑也先
命重黎絶地天䙝瀆之禮次命伯夷降天地人之禮
又命禹除民害稷興民利夫然後始命臯陶以刑且
本之以威明之德繼期民以祗德勤德刑之本必主
於德而刑之用必合於中德與中爲吕刑一篇之綱
領繼此曰惟克天德曰以成三德曰有德惟刑無非
以德爲本也曰觀于五刑之中曰中聽獄之兩辭曰
罔非在中曰咸庶中正曰非德于民之中曰咸中有
慶無非以中爲用也刑必合於中而後刑即所以爲
德以此意讀吕刑其庶幾乎
後漢楊賜拜廷尉自以世非法家
賜震之孫事見震傳蓋吝之也註云吝恥也
格至也
正義云格訓至至命不知何命新安胡氏曰下文有
敬逆天命此則當云庶幾有以感格天命
戒固善心也而用豈可以或戒也哉
言欲其無時而不戒也苟或戒而或不戒則不勤而
刑不當矣
及逮也
逮連捕也蘇氏曰罪非己造爲人所累曰及秦漢間
謂之逮
周官以兩造聽民訟
大司宼云以兩造禁民訟入束矢於朝然後聽之
審克者察之詳而盡其能也
吕氏云審者察之盡其心克者治之盡其力
周禮所謂色聽
小司宼以五聲聽獄訟求民情一曰辭聽觀其出言
不直則煩二曰色聽觀其顔色不直則赧然三曰氣
聽觀其氣息不直則喘四曰耳聽觀其聽聆不直則
惑五曰目聽觀其眸子視不直則眊然
墨刻顙而涅之也劓割鼻也剕刖足也宫淫刑也男子
割勢婦人幽閉大辟死刑也
正義云五刑之名見於經傳唐虞以來皆有之矣未
知上古起在何時也漢文帝始除肉刑其刻顙截鼻
刖足割勢皆法傳於先代孔君親見之說文云顙額
也墨一名鯨先刻其額爲瘡以墨塞瘡孔令變色也
伏生書傳云男女不以義交者其刑宫是宫刑爲淫
刑也男子之隂名爲勢割去其勢椓去其隂事亦同
也婦人幽閉閉於宫使不得出也本制宫刑主爲淫
者後人被此罪者未必盡皆爲淫昭五年左傳楚子
以羊舌肸爲司宫非坐淫也漢除肉刑除墨劓剕耳
宫刑猶在隋開皇之初始除男子宫刑婦人猶閉於
宫辟罪也死是罪之大者故謂死刑爲大辟周禮註
云丈夫割其勢女子閉於宫中若今宦男女也刖斷
足也周改臏作刖周禮音義云涅乃結反
六兩曰鍰
百鍰六百兩也倍二百鍰一千二百兩也倍差五百
鍰三千兩也六百鍰三千六百兩也千鍰六千兩也
正義云古人贖罪皆用銅或稱黃金或稱黃鐵
屬類也三千緫計之也周禮司刑所掌五刑之屬二千
五百刑雖增舊然輕罪比舊爲多而重罪比舊爲減也
秋官司刑云掌五刑之法以麗萬民之罪墨罪五百
劓罪五百宫罪五百刖罪五百殺罪五百注云書傳
曰決關梁踰城郭而略盜者其刑臏男女不以義交
者其刑宫觸易君命革輿服制度姦軌盜攘傷人者
其刑劓非事而事之出入不以其道義而誦不詳之
辭者其刑墨降畔宼賊劫略奪攘矯虔者其刑死此
二千五百罪之目略也輕罪比舊爲多者墨劓舊五
百今一千各多五百也重罪比舊爲減者宫大辟舊
各五百今宫減二百大辟減三百也
讞獄
讞逆結反說文云議罪也
此章文有未詳者姑闕之
愚以意詳之云民之亂罔不中聽獄之兩辭者謂治
民之道惟在於聽其兩辭而得刑之中也無或私家
于獄之兩辭者不可以私意鬻獄而圖利其家於兩
爭之人也獄貨非寶惟府辜功者謂舞文得貨非所
爲寶不過自積其枉法之罪狀也報以庶尤者言罪
惡貫盈則天必降之百殃也永畏惟罰者言深長思
之所可畏者惟刑罰之事也非天不中惟人在命者
言非天不以中道待人惟人自取殃禍惟天所命也
天罰不極庶民罔有令政在于天下者謂獄貨之人
天若不極罰之則庶民不得蒙令善之政于天下也
此章蓋言有忠厚之德而後可以聽訟舞文弄法刻
剥以取貨者亦必自受其禍也
文侯之命
幽王爲犬戎所殺晉文侯與鄭武公迎太子宜臼立之
是爲平王遷於東都
自穆王之後歴共王繄扈懿王囏孝王辟方夷王燮
厲王胡無道國人畔之王出奔晉之彘二相共和十
四年而王崩於彘宣王靜立周室中興崩子幽王宫
涅立嬖褒姒爲犬戎所殺汲冢紀年云自武王滅殷
以來至此凡二百五十七年矣愚案自武至幽凡十
二世王室三亂穆之遠遊厲之監謗幽之褒姒周室
之微其所由來者遠矣宗周豐鎬之基以至𡵨邠之
地上自后稷下逮文武千有餘年興王之業平王一
旦捐之以畀秦自是以後關西之勢駸駸爲東國患
不可復制君子固不待王赧之稽首而後知繼周之
爲秦也○夏氏曰古今謂書自此篇以下無復王者
之誥命然此乃平王初年書錫命文侯猶有天子之
權苟能自是振刷周道亦未至盡墜奈何至魯隠之
初在位且五十年竟以不振故孔子託始隠公而春
秋作焉書終文侯之命孔子猶有望於平王春秋始
於隠公孔子蓋絶望於平王也
諸侯受錫命當告其始祖故錫鬯諸侯有大功賜弓矢
然後得專征伐
王制云諸侯賜弓矢然後征賜鈇鉞然後殺賜圭瓉
然後爲鬯未賜圭瓉則資鬯於天子按周禮有鬱人
有鬯人鬱鬱金草也鬯黑黍之酒名曰秬鬯取和鬯
之義鬯人注云秬鬯不和鬱者詳此則秬酒本名秬
鬯加鬱金煮之則名曰鬱鬯蔡氏於洛誥直訓鬯爲
鬱金香草蓋亦因和鬯得名也鬱人注云築鬱金煮
之以和鬯酒鄭司農云鬱草名十葉爲貫百二十貫
爲築以煮之鐎(子遥反)中停於祭前鬱爲草若蘭䟽云
案王度記云天子以鬯諸侯以薰大夫以蘭芝士以
蕭庶人以艾此等皆以和酒諸侯以薰謂未得圭瓉
之賜得賜則以鬱耳禮緯云鬯草生庭皆是鬱金之
草以其和鬯酒因號爲鬯草也又按本草云鬱金香
十二葉爲百草之英生大秦國四月五月採花狀如
紅藍花即是香十二葉爲貫捋以煮之用爲鬯合而
釀酒以降神也
平王宜若衞文公越勾踐然
左傳閔二年狄人侵衞衞懿公戰于熒澤衞師敗績
遂滅衞宋威公逆諸河宵濟衞之遺民男女七百有
三十人益之以共滕之民爲五千人立戴公以廬于
漕齊桓公使公子無虧帥車三百乘以戍漕戴公卒
文公立文公徙居楚丘大布之衣大帛之冠務材訓
農通商惠工敬教勸學授方任能元年革車三十乘
季年乃三百乘哀元年吴王夫差敗越于夫椒越子
勾踐以甲楯五千保于會稽使大夫種因吴大宰嚭
以行成越及吴平伍員諫弗聽退而告人曰越十年
生聚十年教訓二十年之外吴其爲沼乎二十二年
越伐吴棲吴王於姑蘇之山自殺勾踐已平吴乃以
兵北渡淮與齊晉諸侯會於徐州致貢於周周元王
賜勾踐胙命爲伯諸侯畢賀號稱霸王
平王以申侯立己爲有德而忘其弑父爲當誅方將以
復讎討賊之衆而爲戌申戌許之舉其忘親背義得罪
於天已甚矣
揚之水序云刺平王也不撫其民而遠屯戍于母家
周人怨思焉朱子曰先王之制諸侯有故則方伯連
率以諸侯之師討之王室有故則方伯連率以諸侯
之師救之天子鄕遂之民供貢賦衞王室而已今平
王微弱威令不行於天下無以保其母家乃勞天子
之民遠爲諸侯屯守故周人戌申者以非其職而怨
思也又況申侯實啓犬戎以致驪山之禍乃平王及
其臣民不共戴天之讎也今平王知有母而不知有
父知其立己爲有德而不知其弑父爲可怨至使復
讎討賊之師反爲報施酬恩之舉則其絶滅天理而
得罪於民又益甚矣又云申今鄧州信陽軍之境也
甫許皆姜姓許今潁昌府許昌縣也甫即吕刑之吕
其地未詳
費誓
費地名
愚按伯禽建國今兖州曲阜縣也費今沂州費縣也
寰宇記沂在兖州之東三百八十五里費在沂之西
北九十五里曲阜在兖州之東三十里是自曲阜至
費邑約二百六十餘里也春秋之初費自爲國隠元
年傳曰費伯帥師城郎後爲魯季氏之邑僖元平傳
曰公賜季友汶陽之田及費論語使閔子騫爲費宰
是也然則伯禽時費決非魯地但魯爲方伯費在屬
國之中耳孔安國謂費爲魯東郊之地穎達附會且
言未出魯境皆非也伯禽之誓于費如啓之誓于甘
湯於鳴條武王於牧皆臨敵境而後誓所以申令吾
將士其時徐戎必寇費故伯禽征之耳
淮夷徐戎並起爲寇
徐州名魯亦在徐州境内淮夷蓋自古有之禹貢於
徐州有淮夷蠙魚之貢徐戎亦其類也雖居中國自
爲戎夷之俗歴代帝王亦以戎夷待之如後世之羈
縻州縣也伯禽分封於魯實與爲鄰故此戎乘魯之
新造相挻而動遠連商邑近結奄民周公故嘗征之
成王故嘗踐之不知與此事先後如何耳誓辭首以
淮夷徐戎並稱甲戌則惟征徐戎則此誓專爲征徐
戎而作也然蠢兹戎夷爲亂必非一次周公既没又
復爲亂禮記曾子問篇子夏曰三年之喪卒哭金革
之事無辟也者非與孔子曰吾聞諸老聃曰昔者魯
公伯禽有爲爲之也注云伯禽周公子有徐戎作難
喪卒哭而征之則在成王之十四年也蔡氏於此引
吕氏之說則謂伯禽初封之時而洛誥傳又謂費誓
在周公東征之時則伯禽就國已十年矣終不可指
其的年月也
敹縫完也縫完其甲胄勿使斷毁
古注甲鎧胄兜鍪正義云經典皆言甲胄秦世以來
始有鎧兜鍪之文古作甲用皮秦漢以來用鐵鎧鍪
二字皆從金蓋用鐵爲之鄭云敹謂穿徹之謂甲繩
有斷絶當使敹理穿治之
敿楯當有紛繫持之
楯即干扞蔽之物紛即紛帨之紛讀如焚周禮注紛
如綬有文而狭孔穎達云繫紛於楯以爲飾蔡氏謂
繫而持之也
擭機檻也
正義云擭以捕虎豹穿地爲深坑又設機其上防其
躍而出也穽以捕小獸穿地爲深坑入則必不能出
上不設機也穽以穿地爲名擭以得獸爲名
馬牛風逸
正義云僖四年左傳云唯是風馬牛不相及也賈逵
云風放也牝牡相誘謂之風然則馬牛風逸因牝牡
相逐至於放逸遠去也
國外曰郊郊外曰遂天子六軍則六鄕六遂大國三軍
故魯三郊三遂也
司馬法曰王國百里爲郊王制注云百里之國二十
里之郊七十里之國九里之郊五十里之國三里之
郊愚按王國百里之郊六鄕在焉二百里爲州六遂
在焉五家爲比二十五家爲閭百家爲族五百家爲
黨二千五百家爲州萬二千二百家爲鄕此一鄕之
民數也五家爲鄰二十五家爲里百家爲鄼五百家
爲鄙二千五百家爲縣萬二千五百家爲遂此一遂
之民數也五人爲伍二十五人爲兩百人爲卒五百
人爲旅二千五百人爲師萬二千五百人爲軍此一
軍之人數也凡起軍無過家一人王國六軍六鄕爲
正軍六遂爲副軍大國三軍三鄕出正軍三遂出副
軍次國二軍二鄕正二遂副小國一軍一鄕正一遂
副凡六遂之職皆降六鄕一等副亞於正也凡一軍
伍長二千五百人皆下士在鄕爲比長亦下士也在
遂爲鄰長兩司馬五百人皆中士在鄕爲閭胥亦中
士也在遂爲里宰下士也卒長百二十五人皆上士
在鄕爲族師亦上士也在遂爲鄼長中士也旅帥二
十五人皆下大夫在鄕爲黨正亦下大夫也在遂爲
鄙師上士也師帥五人皆中大夫在鄕爲州長亦中
大夫也在遂爲縣正下大夫也軍將一人皆命卿在
鄕爲鄕大夫亦卿也在遂爲遂大夫中大夫也此郊
遂軍制之大數也
秦誓
左傳杞子自鄭使告于秦
僖公三十年九月晉文公秦穆公圍鄭鄭大夫佚之
狐言於鄭文公使燭之武見秦君曰越國以鄙遠君
知其難也焉用亡鄭以陪鄰秦伯說與鄭人盟使杞
子逄孫楊孫戍之乃還晉師亦去三十二年冬晉文
公卒杞子自鄭使告于秦曰鄭人使我掌其北門之
管若潛師以來國可得也穆公訪其大夫蹇叔蹇叔
曰勞師以襲遠非所聞也公辭焉召百里奚之子孟
明視蹇叔之子西乞術及白乙丙使出師伐鄭過周
鄭商人弦高遇之以牛十二犒師且遽告于鄭杞子
奔宋孟明曰鄭有備矣滅滑而還晉原軫曰秦違蹇
叔天奉我也必伐秦師欒枝曰未報秦施先軫曰秦
不哀吾喪而伐吾同姓何施之爲遽興姜戎晉襄公
墨衰絰三十三年夏四月敗秦師于殽獲秦三帥以
歸文嬴請三帥使歸就戮于秦公許之秦伯曰孤違
蹇叔以辱二三子孤之罪也大夫何罪復使孟明爲
政文二年秦師復伐晉晉侯禦之先且居將中軍戰
于彭衙秦師敗績秦猶用孟明增修國政冬晉伐秦
取汪及彭衙而還三年秦伯伐晉濟河焚舟取王官
及郊晉人不出遂自茅津濟封殽尸而還遂覇西戎
用孟明也君子是以知秦穆之爲君也舉人之周也
與人之壹也孟明之臣也其不解也能懼思也子桑
之忠也其知人也能舉善也
旅力既愆之良士前日所詆墓木既拱者我猶庶幾得
而有之
秦師出東門之外蹇叔哭之曰孟子吾見師之出而
不見其入也公使謂之曰爾何知中夀爾墓之木拱
矣古注云旅力衆力也張氏曰衆力如目力耳力手
足之力既愆已皆不能及人也蓋言番番然老貌者
其衆力雖不能及人前日謬以中夀詆之今日思之
真良士也蹇叔得不怨我庶幾尚爲我有乎
射御不違之勇夫前日所誇過門超乘者我庶幾不欲
用之
秦師過周北門左右免胄而下超乘者三百乘王孫
滿尚幼觀之言於王曰秦師輕而無禮必敗此蓋言
仡仡然勇敢之夫善射善御而不違於法者雖有超
躍升車之力然輕而無禮不如旅力既愆者之善謀
也自今以往自悔自艾庶幾我不以此爲欲乎
勇夫我尚不欲則辯給善巧言能使君子變易其辭說
者我遑暇多有之哉
此蓋深悔爲杞子之言所惑而失不用蹇叔之言也
故杞子奔齊而不敢復此三節雖皆悔過之辭然曰
我尚有之我尚不欲尚之辭緩辭也非決辭也故卒
用孟明而不見終謀於蹇叔彭衙再敗而猶未已焉
是蓋知悔而不知改者也
蘇氏曰至哉穆公之論此二人也前一人似房元齡後
一人似李林甫後之人主監此足矣
唐書云元齡當國夙夜強勤任公竭節不欲一物失
所無媢忌聞人善若己有之不以己長望人取人不
求備雖卑賤皆得盡所能玄宗時張九齡由文學進
守正持重林甫特便佞得大任每嫉九齡隂害之林
甫有堂如偃月號月堂每欲排大臣即居之思所以
中傷者若喜而出即其家碎矣帝詔天下士有一藝
者得詣闕就選林甫恐士或斥己即建言請委尚書
省試問御史監緫無一中程者林甫因賀上以野無
留才林甫居相位十九年蔽欺天子耳目諫官無敢
正言者杜璡再上書言政事斥爲下邽令因以語動
其餘曰眀主在上羣臣將順不暇亦何所論君等獨
不見立仗馬乎終日無聲而飫三品芻豆一嗚則黜
之矣後雖欲不鳴得乎由是諫争路絶林甫疾儒臣
以方略積邊勞且大任欲杜其本以久已權即說帝
曰國家強富而夷狄未滅者由文吏爲將憚矢石不
身先不如用蕃將帝然之因擢安禄山高僊芝哥舒
翰等爲大將卒蕩覆天下帝之幸蜀也裴士淹以辯
得幸肅宗在靈武每命宰相輒啓聞及房琯爲將曰
此非破賊才也若姚元崇在賊不足滅至宋璟曰彼
賣直取名耳因歴評十餘人皆當至林甫曰是子妬
賢嫉能舉無比者士淹因曰陛下誠知之何任之久
邪帝默不應
書序
小序雖出孔壁然非孔子所作蔡氏固不取之猶存
於卷末者以其具百篇之目故爾隸古本文自堯典
第一至秦誓五十八中間禹貢湯誓泰誓不復更端
今虞夏商周各有第一者後人所次爾今因小序次
第其目庶可一覽而見百篇之舊因以知存亡之相
半云
虞書
堯典第一舜典第二
汨作第三(亡)九共一第四(亡)
九共二第五(亡)九共三第六(亡)
九共四第七(亡)九共五第八(亡)
九共六第九(亡)九共七第十(亡)
九共八第十一(亡)九共九第十二(亡)
槀飫第十三(亡)大禹謨第十四
臯陶謨第十五益稷第十六
夏書
禹貢第十七甘誓第十八
五子之歌第十九胤征第二十
商書
帝告第二十一(亡)釐沃第二十二(亡)
湯征第二十三(亡)汝鳩第二十四(亡)
汝方第二十五(亡)湯誓第二十六
夏社第二十七(亡)疑至第二十八(亡)
臣扈第二十九(亡)典寶第三十(亡)
仲虺之誥第三十一湯誥第三十二
明居第三十三(亡)伊訓第三十四
肆命第三十五(亡)徂后第三十六(亡)
太甲上第三十七太甲中第三十八
太甲下第三十九咸有一德第四十
沃丁第四十一(亡)咸乂一第四十二(亡)
咸乂二第四十三(亡)咸乂三第四十四(亡)
咸乂四第四十五(亡)伊陟第四十六(亡)
原命第四十七(亡)仲丁第四十八(亡)
河亶甲第四十九(亡)祖乙第五十(亡)
盤庚上第五十一盤庚中第五十二
盤庚下第五十三說命上第五十四
說命中第五十五說命下第五十六
高宗肜日第五十七高宗之訓第五十八(亡)
西伯戡黎第五十九微子之誥第六十
周書
泰誓上第六十一泰誓中第六十二
泰誓下第六十三牧誓第六十四
武城第六十五洪範第六十六
分器第六十七(亡)旅獒第六十八
旅巢命第六十九(亡)金縢第七十
大誥第七十一微子之命第七十二
歸禾第七十三(亡)嘉禾第七十四(亡)
康誥第七十五酒誥第七十六
梓材第七十七召誥第七十八
洛誥第七十九多士第八十
無逸第八十一君奭第八十二
蔡仲之命第八十三成王政第八十四(亡)
將蒲姑第八十五(亡)多方第八十六
立政第八十七周官第八十八
賄肅慎之命第八十九(亡)
亳姑第九十(亡)君陳第九十一
顧命第九十二康王之誥第九十三
畢命第九十四君牙第九十五
冏命第九十六吕刑第九十七
文侯之命第九十八費誓第九十九
秦誓第一百
右百篇存五十八篇亡四十二篇
虞書十六篇亡十一篇今存五篇
夏書四篇今皆存
商書四十篇亡二十三篇今存十七篇
周書四十篇亡八篇今存三十二篇
陑在河曲之陽鳴條在安邑之西
正義云桀都安邑即漢之河東郡安邑縣是也史記
吳起對魏武侯云夏桀之居左河濟右太華伊闕在
其南羊腸在其北仁政不修湯放之地理志云上黨
郡壷關縣有羊腸坂在安邑之北是桀都安邑明矣
陑在河曲之南蓋今潼關左右河曲在安邑西南從
陑向北渡河乃東向安邑鳴條在安邑之西桀西出
拒湯故戰于鳴條之野今安邑見有鳴條陌上黨壷
關今潞州壷關也河東安邑今解州安邑也古安邑
城在今解州夏縣寰宇記雷首山一名陑山在河中
府河東縣○此下序中地名見前經文内者茲不重
注
帝告
新安陳氏云帝告即帝嚳也
三朡國名今定陶也
今曹州定陶縣也有三朡亭
大埛地名
正義云未知所在當在定陶向亳之路
相湯葬地也
史記正義云洛州偃師縣東六里有湯冢近桐宫又
云尸鄕在偃師西南東冇城太甲所放處也寰宇記
云蒲州寶鼎縣殷湯陵在縣北四十三里後魏太和
中有縣人張恩破陵求貨其陵下先有石弩以銅爲
鏁盜開埏門矢發中三人皆斃恩更爲他計卒取得
墓中物其物多是鐘磬及諸樂器再得其銘恩恐人
知以銘投之汾水後事泄爲主司所理乃於水取其
銘銘曰吾死後二千年終困於恩由是執事者不復
深加其罪劉向云湯無葬地蓋不練其處也愚案此
事不經但其地則實耳
嚻相在河北耿在河東耿鄕
正義云皇甫謐云仲丁自亳徙嚻在河北或云河南
敖倉相即相州今彰德路也河亶甲所居故殷城實
在今滑州内黃縣内黃元屬相州改隸魏州今又改
隷滑州也史記索隠河東皮氏有耿鄉寰宇記云蒲
州龍門縣古皮氏縣也縣南十里故耿城殷王祖乙
所都
傅巖
在虞虢之閒今名聖人窟
武王觀兵
觀猶示也古亂反
馳車戰車革車輜車載器械財貨衣裝者也
輜車又名輦人輓以行司馬法曰夏后氏謂輦曰余
車殷曰胡奴車周曰輜輦輦一斧一斤一鑿一梩一
鋤二版二築十五人輓之
司馬法馳車七十五人革車二十五人
李衞公兵法云周制步卒七十二人甲士三人者以
二十五人爲一甲一乘凡三甲共七十五人也曹公
新書云攻車七十五人(即馳車也)前拒一隊(一隊二十五人)左右
角三隊(三隊共七十五人)守車一隊(守車即革車也一隊二十五人)炊子十
人守裝五人廐養五人樵汲五人共二十五人攻守
二乘凡百人(即蔡氏所謂一兩也)又云諸家兵法唯伍法爲要
小列之五人大列之二十五人參列之七十五人
言殺受立武庚者序自相顧爲文
顧顧前後序也武成序言武王伐殷此序言勝殷殺
受分器序言武王既勝殷是三序自相顧爲文也
宗廟彝尊也
彝酒尊也上有虎蜼之狀取其孝也分與諸侯如錫
秬鬯一卣之類
史記作薄姑
正義云樂安博昌縣北有蒲姑城今按博昌改爲博
興舊屬青州今改爲博興州爲山東益都路支郡
肅慎
後漢東夷傳挹婁古肅慎之國在夫餘東北千餘里
東濱大海南與北沃沮接不知其所極五代四夷附
錄云黑水靺羯本號勿吉當後魏時見中國其國東
至海南界高麗四接突厥北鄰室韋蓋肅慎氏之地
也
榮伯
史正義云周同姓畿内諸侯爲卿士
畢
即畢原之地在奉元路咸陽縣文王武王周公墓皆
在
曲阜
今兖州曲阜縣其地古炎帝之墟有大庭氏之庫其
阜委曲長七八里故名古魯城凡十二門上東門鹿
門稷門萊門石門子駒門餘失不詳
崤
正義云在弘農澠池今河南路陜州澠池縣也
書蔡氏傳旁通卷六下
