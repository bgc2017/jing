禮記要義卷第十四明堂位
一鄭氏以周公稱天子稱王
昔者周公朝諸侯于明堂之位天子負斧依南
鄕而立注云周公攝王位以明堂之禮儀朝諸
侯也不於宗廟辟王也天子周公也負之言背
也斧依爲斧文屏風於戶牖之間周公於前立
焉正義曰以周公朝諸侯居天子位故云天子
周公也故大誥云王若曰鄭云王謂周公居攝
命大事則權稱王也王肅以爲稱成王命故稱
王與鄭異也王肅以家語之文武王萠成王年
十三鄭康成用衛宏之說武王崩時成王年十
歲與王肅異也
二明堂更無重門但有應門
正門謂之應門者以明堂更無重門非路門外
之應門以爾雅釋宫云正門謂之應門李廵云
宫中南嚮大門應門也應是當也以當朝正門
故謂之應門但天子宫内有路寢故應門之内
有路門明堂旣無路寢故無路門及以外諸門
但有應門耳云二佰師諸侯而入者案顧命畢
公率東方諸侯入應門右召公率西方諸侯入
應門左是也
三孔鄭論成王之年不同
周公制禮攝政孔鄭不同孔以武王崩成王年
十三至明年攝政管叔等流言故金縢云武王
旣喪管叔及其群弟流言於國曰公將不利於
孺子時成王年十四即位攝政之元年周公東
征管蔡後二年克之故金縢云周公居東二年
則罪人斯得除往年時成王年十六攝政之三
年也故詩序云周公東征三年而歸攝政七年
營洛邑封康叔而致政時成王年二十故孔注
洛誥以時成王年二十是也鄭則以爲武王崩
成王年十歲周書以武王十二月崩至成王年
十二十二月喪畢成主將即位稱巳小求攝周
公將代之管蔡等流言周公懼之辭居東都故
金縢云武王旣喪管叔等流言周公乃告二公
曰我之不辟無以告我先王旣喪謂喪服除辟
謂辟居東都時成王年十三明年成王盡執拘
周公屬黨故金縢云周公居東二年則罪人斯
得罪人謂周公屬黨也時成王年十四至明年
秋大熟有雷風之異故鄭注金縢云秋大熟謂
二年之後明年秋迎周公而反反則居攝之元
年時成王年十五書傳所謂一年救亂明年誅
武庚管蔡等書傳所謂二年克殷明年自奄而
還書傳所謂三年踐奄四年封康叔書傳所謂
四年建侯衛時成王年十八也故康誥云孟侯
書傳云天子大子十八稱孟侯明年營洛邑故
書傳云五年營成周六年制禮作樂七年致政
於成王時成王年二十一明年乃即政時年二
十二也禮旣是鄭學故具詳焉
五魯受上公之封加附庸凡方七百里
是以封周公於曲阜地方七百里革車千乘注
云曲阜魯地上公之封地方五百里加魯以四
等之附庸方百里者二十四并五五二十五積
四十九開方之得七百里革車兵車也兵車千
乘成國之賦也詩魯頌曰王謂叔父建爾元子
俾侯于魯大啓爾宇爲周室輔乃命魯公俾侯
于東錫之山川土田附庸又曰公車千乘朱英
綠縢正義曰案費誓序云魯侯伯禽宅曲阜又
案定四年左傳封於少皡之虚臣瓉注漢書云
魯城内有曲阜逶迤長八九里云加魯以四等
之附庸者魯受上公五百里之封又加四等附
庸四等謂侯伯子男也案大司徒注云公無附
庸侯附庸九同伯附庸七同子附庸五同男附
庸三同揔爲二十四同同謂百里也旣受五百
里之封五五二十五爲二十五同又加二十四
同故云積四十九開方計之得七百里云兵車
千乘成國之賦也者案左傳云成國不過半天
子之軍案論語千乘之賦居地方三百二十六
里有畸諸侯之地三百里而下未成國也公則
五百里侯四百里計地餘有千乘故謂之成國
六魯郊以孟春建子之月
是以魯君孟春乘大路載弧韣旂十有二旒日
月之章祀帝于郊配以后稷天子之禮也注云
孟春建子之月魯之始郊日以至大路殷之祭
天車也弧旌旗所以張幅也其衣曰韣天子之
旌旗畫日月帝謂蒼帝靈威仰也昊天上帝魯
不祭
七魯夫人得服王后之上服
君卷冕立于阼夫人副禕立于房中注云副首
飾也今之步搖是也詩云副笄六珈周禮追師
掌王后之首服爲副禕王后之上服唯魯及王
者之後夫人服之諸侯夫人則自揄翟而下
八天子之廟飾
山節藻梲復廟重檐刮楹逹鄕反玷出尊崇玷
康圭䟽屏天子之廟飾也注云山節刻欂盧爲
山也藻梲畫侏儒柱爲藻文也復廟重屋也重
檐重承壁材也刮刮摩也鄕牖屬謂夾戶䆫也
每室八䆫爲四逹反玷反爵之玷也出尊當尊
南也唯兩君爲好旣獻反爵於其上禮君尊于
兩楹之間崇高也康讀爲亢龍之亢又爲高玷
亢所受圭奠于上焉屏謂之樹今浮思也刻之
爲雲氣蟲獸如今闕上爲之矣
九文世室武世室
魯公之廟文世室也武公之廟武世室也注云
此二廟象周有文王武王之廟也世室者不毀
之名也魯公伯禽也武公伯禽之玄孫也名敖
十記魯禮者近誣
是故魯王禮也天下傳之久矣君臣未嘗相弑
也禮樂刑法政俗末嘗相變也天下以爲有道
之國是故天下資禮樂焉注云王禮天子之禮
也傳傳世也資取也此蓋盛周公之德耳春秋
時魯三君弑又士之有誄由莊公始婦人髽而
弔始於臺駘云君臣未嘗相弑政俗未嘗相變
亦近誣矣
(十一)魯常以春朝闕春祭
正義曰云魯在東方者朝恒用春當朝之年以
朝闕祭云王東廵守以春者鄭旣明朝時闕春
祭又明王廵守之時魯亦闕春祭廵守在於二
月不於正月祭者皇氏云諸侯預前待於竟故
不得正月祭也
(十二)魯不得盡如天子之禮
正義曰言廟及門如天子之制也者謂制度高
大如似天子耳不必事事皆同故前文祭天不
得祭圓丘又郊特牲祭天服衮冕不服大裘是
不得盡如天子記者美之云天子之禮耳是知
魯之大廟不可一一似明堂也云天子五門臯
庫雉應路者此經云天子皐門天子應門是天
子有臯門應門顧命有畢門畢門則路門也是
天子有路門此經魯有庫門雉門明天子亦有
五門云魯有庫雉路則諸侯三門與者此經有
庫門雉門又檀弓云魯莊公之喪旣葬而絰不
入庫門定二年雉門災是魯有庫雉則又有路
門可知魯旣有三門則餘諸侯亦有三門故云
諸侯三門與但其餘諸侯有臯門應門及路門
也
(十三)蒲勺刻勺爲鳬頭
周以蒲勺者皇氏云蒲謂合蒲當刻勺爲鳬頭
其口微開如蒲草本合而末微開也
(十四)美武世室非實辭
正義曰案成六年立武宫公羊左氏並譏之不
宜立也又武公之廟立在武公卒後其廟不毀
在成公之時此記所云美成王褒崇魯國而巳
云武公之廟武世室者作記之人因成王褒魯
遂盛美魯家之事因武公其廟不毀遂連文而
美之非實辭也故下云君臣未嘗相弑禮樂刑
法政俗未嘗相變也鄭云亦近誣矣是不實也
(十五)鄭注論語瑚璉與此異
鄭注論語云夏曰瑚殷曰璉不同者皇氏云鄭
注論語誤也此言兩敦四璉六瑚八簋
禮記要義卷第十四
