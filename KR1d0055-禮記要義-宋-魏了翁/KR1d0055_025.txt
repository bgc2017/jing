禮記要義卷第二十六經解至方記
一辨昏姻二字
正義曰案爾雅釋親云壻之父爲姻婦之父爲
㛰此云壻曰昏妻曰姻者爾雅據男女父母此
據男子之身壻則昏時而迎婦則因而隨之故
云壻曰昏妻曰姻
二䟽以差若豪氂爲易繫文
易曰君子慎始差若豪氂繆以千里此之謂也
正義曰易曰君子慎始差若豪氂繆以千里此
之謂也者此易繫辭文也言君子謹慎事之初
始差錯若豪氂之小至後廣大錯繆以至千里
之大引之者證禮之防人在於未形者之前
三公羊鄭氏天子親迎左氏說叔孫通反之
正義曰昏禮迎婦二傳不同春秋公羊說天子
至庶人皆親迎左氏說天子至尊無敵故無親
迎之禮諸侯有故若疾病則使上卿逆上公臨
之許氏謹案高祖時皇太子納妃叔孫通制禮
以爲天子無親迎從左氏義玄駮之云大姒之
家在渭之涘文王親迎於渭即天子親迎明文
也引禮記冕而親迎繼先聖之後以爲天地宗
廟社稷之主非天子則誰乎如鄭此言從公羊
義也又詩說云文王親迎於渭紂尚南面文王
猶爲西伯耳以左氏義爲長鄭駮未定
四人君身子妃百姓之象
身以及身子以及子妃以及妃者此言百姓之
象能愛己身則以及百姓之身能愛已子則以
及百姓之子能愛己妃則以及百姓之妃是身
與妻子還是百姓身與妻子故云百姓之象也
前汎言故云妻此論人君治國政故云妃
五敬身成親安土樂天
君子也者人之成名也者言凢謂之君子者人
之成就美名王肅云君上位子下民百姓歸
之名謂之君子之子者言巳若能敬身則百姓
歸已善名謂己爲君子所生之子是已之脩身
使其親有君子之名是脩身成其親也不能
有其身不能安土者旣不能汎愛於人人則害
之故不能保有其身避其禍害流移失業是不
能安土不能樂天者身旣失業不知已過所
招乃更怨天是不能愛樂於天也不能成其
身者旣不能樂天不自知其罪將謂天之濫罰
罪惡之事無所不爲是不能成其身
六言十一得以明治國如指掌
是故宮室得其度量鼎得其象味得其時樂得
其節車得其式鬼神得其饗喪紀得其哀辯說
得其黨官得其體政事得其施加於身而錯於
前凢衆之動得其宜注云治國指諸掌言易知
也郊社嘗禘尊卑之事有治國之象焉辯別也
三族父子孫也凢言得者得法於禮也量豆區
斗斛也味酸苦之屬也四時有所多及獻所宜
也式謂載也所載有尊卑辯禮之說謂禮之官
教學者黨類也體尊卑異而合同
七大饗之節無物而不在禮
猶有九焉大饗有四焉苟知此矣雖在畎畒之
中事之聖人巳兩君相見揖讓而入門入門而
縣興揖讓而升堂升堂而樂闋下管象武夏籥
序興陳其薦俎序其禮樂備其百官如此而后
君子知仁焉行中規還中矩和鸞中采齊客出
以雍徹以振羽是故君子無物而不在禮矣入
門而金作示情也升歌清廟示德也下而管象
示事也是故古之君子不必親相與言也以禮
樂相示而巳注云猶有九焉吾所欲語女餘有
九也但大饗有四大饗謂饗諸侯來朝者也四
者謂金再作升歌清廟下管象也事之謂立置
於位也聖人巳者是聖人也縣興金作也金再
作者獻主君又作也下謂堂下也象武武舞也
夏籥文舞也序更也堂下吹管舞文武之樂更
起也知仁焉知禮樂所存也采齊雍振羽皆樂
章也振羽振鷺及雍金作示情也賓主人各以
情相示也金性内明象人情也示德者相示以
德也清廟頌文王之德示事也相示以事也武
象武王之大事也
八三族有二說
正義曰云三族父子孫也者族屬也從己而言
父子孫於己最近唯父子孫耳案昏禮三族之
不虞鄭注云三族謂父昆弟己昆弟子昆弟與
此不同者彼爲請期恐有期喪廢昏故云三族
宜據期喪者故與此不同
九大饗九盧王鄭說異同
盧解大饗有九者揖譲而入門一也入門而縣
興二也揖譲而升堂三也升堂而樂闋四也下
管象武五也夏籥序興六也陳其薦俎七也序
其禮樂八也備其百官九也王肅以爲大饗九
者其下五事與鄭同又以揖譲而入門入門而
縣興揖譲而升堂爲一也升堂而樂闋二也下
管象武夏籥序興三也陳其薦俎序其禮樂備
其百官爲四也添下五事爲九也
十古人皆知禮樂
子曰禮也者理也樂也者節也君子無理不動
無節不作不能詩於禮繆不能樂於禮素薄於
德於禮虚注云繆誤也素猶質也歌詩所以通
禮意也作樂所以同成禮文也崇德所以實禮
行也王制曰樂正案四術立四教順先王詩書
禮樂以造士春秋教以禮樂冬夏教以詩書王
大子王子羣后之大子卿大夫元士之適子國
之俊選皆造焉則古之人皆知諸侯之禮樂
(十一)伯夷遜䕫是䕫知禮
䕫非是不能行禮但不特通逹非謂全不知於
禮爲窮困也故虞書舜命伯夷典朕三禮伯夷
讓䕫是䕫知禮也而皇氏以逹爲掌言䕫掌樂
不掌禮逹訓爲掌於義無文又與鄭注意乖
(十二)室席車行立皆有法
目巧之室則有奥阼者言但用目准視巧思存
意雖不由法度猶有奥阼賓主之處不可不有
也席則有上下者言布席之時不可無上下
車則有左右者言乘車之時不可無左右
行則有隨者謂少者在後相隨立則有序者
謂並立則有次序
(十三)爲民父母知四方有敗
四方有敗必先知之若爲民父母者當湏豫知
禍害使民免離於禍故爲民之父母然四方有
福亦先知之必云四方有敗者此主爲民除害
爲本故舉敗言之
(十四)無聲之樂無體之禮無服之喪
孔子曰夙夜其命宥密無聲之樂也威儀逮逮
不可選也無體之禮也凡民有喪匍匐救之無
服之喪也注云詩讀其爲基聲之誤也基謀也
密静也言君夙夜謀爲政教以安民則民樂之
此非有鐘鼔之聲也逮逮安和之貌也言君之
威儀安和逮逮然則民效之此非有升降揖讓
之禮也救之賙恤之言君於民有喪有以賙恤
之則民俲之此非有衰絰之服
(十五)樂禮喪三事皆從輕至重
無聲之樂氣志不違者此以下五節從輕以漸
至於重初言不違民但不違君之志氣二云志
氣旣得言君之志氣得於下三云旣從民所從
也四云日聞四方及於遠也五云旣起是旣發
起也是從微至著威儀遲遲者初時但舒遲而
巳二則威儀翼翼而恭敬三則上下和同無不
從也四則日就月將漸興進也五則施及四海
所及遠也内恕孔悲者初則親族之内悲哀其
處近也二則施及四國所被遠也三則以畜萬
邦皆爲孝也四則純德孔明益甚也五則施于
子孫垂後世也
(十六)記引帝命不違與詩注不同
其在詩曰帝命不違至于湯齊者此詩商頌長
發之篇美成湯之辭言天帝命此殷家世世行
之不違至於成湯乃與天心齊也湯降不遲
者降下也言湯降下賢士不遲緩甚能速疾
聖敬日齊者言其聖敬之德日日升進昭假
遲遲者昭明也假暇也言湯以昭明寬暇天下
之士心遲遲然甚舒緩上帝是祗者上帝天
也祗敬也言天於是敬愛之帝命式于九圍
者式用也九圍九州之界也言天命湯之用事
於九州爲天子也詩之本注如此今此記注意
言殷之先君施其政教奉行天命不敢違也至
于湯齊者齊躋躋升也言至於成湯升爲國君
湯降下政教不遲緩其聖敬之德日日齊莊昭
明也假至也言湯之明德下至於民遲遲然安
和不急疾此與詩注稍殊大略同
(十七)神氣風霆天地共有
春秋云天有六氣此經云天有風雨不偏屬於
地今屬於地者其實神氣風霆天地共有春秋
冬夏是天之神氣旣稱春秋冬夏故於地變言
神氣但氣從地出又風著於土雷出於地故神
氣風雷偏繫於地
(十八)鄭注禮時未得毛詩傳
正義曰案詩崧高之篇甫侯及申伯甫侯謂吕
侯也穆王之時訓夏贖刑謂吕侯與申伯俱出
伯夷之後掌四嶽之祀又詩烝民稱仲山甫之
賢與嵩高生甫及申全別此云仲山甫者案鄭
志注禮在先未得毛詩傳然則此注在前故以
甫爲仲山甫在後箋詩乃得毛傳知甫侯申伯
同出伯夷之後故與禮別也
(十九)滿千乘爲成國
正義曰古者方十里其中六十四井出兵車一
乘此兵賦之法也案司馬法云成方十里出革
車一乘司馬法又云甸方八里出長轂一乘鄭
注小司徒云若通溝洫之地則爲十里若除溝
洫之地則爲八里故云六十四井出車一乘云
成國之賦千乘者襄十四年㔫傳成國不過半
天子之軍謂滿千乘則爲成國是公侯之封也
案千乘之賦地方三百一十六里有畸案周禮
公五百里侯四百里則是過千乘云不過千乘
者其地雖過其兵賦唯千乘故論語注云雖大
國之賦亦不是過焉
(二十)六鄕兵賦及鄕遂公邑出軍法
兵賦之法王畿之内六鄕之法家出一人萬二
千五百家爲鄕大司馬云五師爲軍則萬二千
五百家爲軍是一鄕出一軍又云天子六軍是
出於六鄕凡軍制大司馬云五人爲伍五伍爲
兩四兩爲卒五卒爲旅五旅爲師五師爲軍此
師之制也凢出軍之法鄕爲正遂爲副則遂之
出軍與鄕同故鄭注小司徒云鄕之田制與遂
同則知遂之軍法與鄕同其公邑出軍亦與鄕
同故鄭注匠人云采地制井田異於鄕遂及公
邑則知公邑地制與鄕遂同
(卄一)采地出軍之制
其公鄕大夫采地旣爲井田殊於鄕遂則出軍
亦異於鄕遂也故鄭注小司徒井十爲通士一
人徒二人通十爲成革車一乘士十人徒二十
人十成爲終革車十乘士百人徒二百人十終
爲同革車百乘士千人徒二千人此謂公卿大
夫采地出軍之制也
(廿二)諸侯有郊遂計地出軍
其王畿之外謂諸侯大國三軍次國二軍小國
一軍皆出鄕遂故費誓云三郊三遂是諸侯有
遂也其諸侯計地出軍則司馬法云九夫爲井
四井爲邑四邑爲丘馬一疋牛三頭四丘爲甸
出長轂一乘甲士三人步卒七十二人馬四疋
牛十二頭故成元年作丘甲杜服俱引此文以
釋之又論語云道千乘之國鄭注引司馬法成
出革車一乘但十里八里不同於上巳釋此皆
謂天子諸侯兵賦也
(廿三)國界鄕遂出軍其車馬兵甲國家給
異義云天子萬乘諸侯千乘大夫百乘此大判
言之尊卑相十之義其間委曲鄕遂公邑細別
不同也故魯頌云公車千乘謂大緫計地出軍
也公徒三萬謂鄕遂兵數也是國界計地與鄕
遂數不同諸侯成方十里出賦之時雖革車一
乘甲士三人步卒七十二人其臨敵對戰之時
則同鄕法五人爲伍五伍爲兩之屬也故左傳
云邲之戰楚廣有一卒卒偏之兩又云兩之一
卒適吳是臨軍對陣同鄕法也牧誓云武王戎
車三百兩孔注云一車步卒七十二人則出軍
法也經云千夫長百夫長謂對敵時也據司馬
法之文諸侯車甲牛馬皆計地令民自出若鄕
遂之衆七十五人則遣出革車一乘甲士三人
馬四疋牛十二頭恐非力之所能皆是國家所
給故周禮巾車職毀折入齎于職弊又周禮質
人云凢受馬於有司者書其齒毛與其賈馬死
則旬日内更又司兵職云及授兵從司馬之法
以頒之及其受兵輸亦如之是國家所給也
(卄四)都城百雉之說杜鄭異
高一丈長三丈爲雉者異義古春秋左氏說云
百雉爲長三百丈方五百步者六尺爲步五六
三十故三百丈爲五百步云子男之城方五里
者周禮典命云子男五命其國家宫室以五爲
節國家謂城方也是子男城方五里也云百雉
者此謂大都三國之一者言子男五里積千五
百步左傳云大都參分國之一子男大都三分
國城而居其一是大都五百步爲百雉也但國
城之制凢有二義鄭之此注子男五里則侯伯
七里公九里天子十二里案鄭駮異義又云天
子城九里公城七里侯伯之城五里子男之城
三里此云百雉者謂侯伯之大都杜預同焉與
鄭此注異也(見考工䟽)
(卄五)天子諸侯之公卿大夫采地
家冨不過百乘者諸侯之卿采地也故左傳云
唯卿備百邑地方百里也直云唯卿百邑未知
天子諸侯公卿大夫采地大小案鄭注小司徒
云百里之國凡四都五十里之國凡四縣二十
五里之國凡四甸又云采地食者皆四之一說
者據此以爲公食百里卿食五十里大夫食二
十五里其諸侯之卿大夫傳云卿備百邑論語
云百乘之家此據諸侯臣之采地則公之孤侯
伯之卿與天子三公同俱方百里公之卿與侯
伯之大夫俱方五十里公之大夫與侯伯之不
大夫俱方二十五里其子男之地唯方二百里
以下其卿之采地不得復方百里案易訟卦注
云小國之下大夫采地方一成其定稅三百家
唯有此文其子男中都大都無以言之
(卄六)同姓異姓車服之制
子云君不與同姓同車與異姓同車不同服示
民不嫌也以此坊民民猶得同姓以弑其君注
云同姓者謂先王先公子孫有繼及之道者也
其非此則無嫌也僕右恒朝服君則各以時事
唯在軍同服爾
(卄七)大夫稱君及凡稱主
臣下自稱已大夫之君但得言主不得稱君若
他人汎例言之大夫有采地者亦得稱君故喪
服云爲其君布帶繩屨傳云君謂有采地者也
若通而言之諸侯亦稱主下曲禮云執主器謂
君也大夫自相命亦稱主也故左傳晉士匄謂
荀偃爲主云事吳敢不如事主是也稱大夫之
妻亦得曰主者案魯語云季孫問於公文伯之
母曰主者亦有以御服乎是也
(卄八)鄭說燕燕詩與毛異以未得毛傳
詩云先君之思以畜寡人注云此衛夫人定姜
之詩也定姜無子立庶子衎是爲獻公畜孝也
獻公無禮於定姜定姜作詩言獻公當思先君
定公以孝於寡人正義曰云衛夫人定姜之詩
獻公無禮於定姜者案襄十四年左傳云衛獻
公出奔使告宗廟以無罪夫人定姜曰余以巾
櫛事先君而暴妾使余若何無罪是無禮之事
與詩注不同者案鄭志答晁模云注記時就盧
君後得毛傳乃改之凡注與詩不同皆倣此
(卄九)疑君陳是周公之子
君陳蓋周公之子伯禽弟也正義曰知君陳
蓋周公子者以書序云周公旣没命君陳分正
東郊成周似若蔡仲之命書序云蔡叔旣卒王
命蔡仲踐諸侯位相似皆是父卒命子故疑周
公子以伯禽周公元子旣封於魯命君陳令居
東郊故知伯禽弟也
(三十)鄭引逸書不見古文尚書
今泰誓無此章則其篇散亡正義曰鄭不見
古文尚書漢時別有尚書逸篇四月太子發上
祭於畢以下三篇之事鄭謂篇中有此經之語
但其事散亡
(卅一)尸與主示民有事有所事也
子云祭祀之有尸也宗廟之有主也示民有事
也注云有事有所尊事也(一本作有所尊事)
(三二)用祭器燕器
子云敬則用祭器注云祭器籩豆簋鉶之屬也
有敬事於賓客則用之謂饗食也盤盂之屬爲
燕器
(三三)鄭此注東鄰西鄰坎离義與易異
易曰東鄰殺牛不如西鄰之禴祭寔受其福注
云東鄰謂紂國中也西鄰謂文王國中也此辭
在旣濟旣濟離下坎上離爲牛坎爲豕西鄰禴
祭則用豕與言殺牛而凶不如殺豕受福喻奢
而慢不如儉而敬也春秋傳曰黍稷非馨明德
惟馨信矣正義曰鄭注易九五曰互體爲坎又
互體爲離離爲日坎爲月日出東方東鄰象月
出西方西鄰象也此注坎爲豕西鄰禴祭則用
豕與此文異又注云离爲牛是東鄰之祭殺牛
也則鄭之易注九五一爻有坎有離此注緫論
旣濟之卦下體爲離上體爲坎與易注不同者
但易含萬象俱得明義也此據一國風俗奢儉
故舉豕牛以言之不得以天子諸侯俱用大牢
爲妨
(三四)賓進以讓喪加以遠
子云賓禮每進以讓喪禮每加以遠浴於中&KR0764;
飰於牗下小斂於戶内大斂於阼殯於客位祖
於庭葬於墓所以示遠也注云遠之所以崇敬
也阼或爲堂
(三五)旣葬不由阼不忍即父位
子云升自客階受弔於賓位教民追孝也注云
謂反哭時也旣葬矣猶不由阼階不忍即父位
也
(三六)身及財皆當統於父母
父母在不敢有其身不敢私其財示民有上下
也注云身及財皆當統於父母也有猶專也
(三七)不耕穫不菑畬凶
易曰不耕穫不菑畬凶注曰言必先種之乃得
穫若先菑乃得畬也安有無事而取利者乎田
一歲曰菑二歲曰畬三歲曰新田正義曰此易
無妄六二爻辭無妄震下乾上六二旣在震卦
居中得位宜合仕者謂合事九五被三六所隔
不得往仕是道之不行雖食其禄猶不耕穫刈
不菑畬田無功得物是其凶引之者證貪財之
事
(三八)男女交以媒幣
故男女無媒不交無幣不相見恐男女之無別
也注云重男女之會所以遠別之於禽獸也有
幣者必有媒有媒者不必有幣仲春之月會男
女之時不必待幣(未必然)
(三九)魯春秋去夫人之姓曰吳
魯春秋猶去夫人之姓曰吳者依春秋之例如
夫人齊女即云姜氏至自齊以例言之此吳女
亦當云夫人姬氏至自吳魯則諱其姬姓而不
稱夫人姬氏至自吳是去夫人之姓曰吳也但
春秋經文不載其事其春秋簡牘記則有之故
論語云謂之吳孟子是當時之言有稱吳也
其死曰孟子卒者哀十二年稱孟子卒若其不
諱當云夫人姬氏薨以諱取同姓而云孟子卒
孟子是夫人之且字没其氏書其且字又没其
薨而略言卒而已皆爲同姓諱之鄭與何休皆
以諱取同姓而書卒左氏則以不成喪故稱卒
與鄭何異也若旣笄而字當云伯叔季若伯姬
季姬今云孟子故知且字也
(四十)同姓后夫人親獻異姓攝獻
案王饗諸侯及諸侯自相饗同姓則后夫人親
獻異姓則使人攝獻則繆侯所饗蓋同姓也且
王於同姓雖爲侯伯車服與上公同上公旣再
祼后與王俱祼則上公相於與王同也其同上
公則后與夫人親祼獻拜送也若異姓上公使
人攝祼故宗伯職云大賓客則攝而載祼謂異
姓也内宰職云凡賓客之祼獻瑶爵皆贊注云
謂王同姓及二王之後來朝覲王以鬱鬯禮之
后以瑶爵亞獻謂同姓也自陽侯殺繆侯後其
后夫人獻禮遂廢並使人攝也
(四一)諸侯不漁色於國中
諸侯不下漁色注云謂不内取於國中也内取
國中爲下漁色昏禮始納采謂采擇其可者也
國君而内取象捕魚然中網取之是無所擇
(四二)壻見外舅姑
子云昏禮壻親迎見於舅姑舅姑承子以授壻
恐事之違也注云舅姑妻之父母也妻之父爲
外舅妻之母爲外姑父戒女曰夙夜母違命母
戒女曰母違宫事
禮記要義卷第二十六
