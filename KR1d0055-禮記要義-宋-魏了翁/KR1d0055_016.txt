禮記要義卷第十七少儀
一適有喪者曰比曰聽事
適有喪者曰比童子曰聽事注云適之也曰某
願比於將命者比猶比方俱給事曰某願聽事
於將命者童子未成人不敢當相見之禮正義
曰此謂往適者喪家也比比方也喪不主相見
凡往者皆是助事故云比謂比方其年力以給
喪事也若五十從反哭四十待盈坎皆是比方
其事故鄭云比謂比方俱給事故辭云願比於
將命者也
二主人無親受&KR0608;非尸柩之事不親
&KR0608;者旣致命坐委之擯者舉之主人無親受也
注云喪者非尸柩之事不親也舉之舉以東正
義曰吉時若人饋物主人皆自拜受之若有喪
主於哀戚凡有四方使者以物&KR0608;己悉不得拜
受故使擯者受舉之而巳知舉以東者雜記云
含者入升堂致命坐委于殯東南宰夫朝服即
喪屨升自西階西面坐取璧降自西階以東後
禭者&KR0608;者並然而升堂致命是告殯之辭也若
&KR0608;生人則致命擯者不告殯而不升堂然車馬
不舉以東而鄭云舉以東者謂幣之屬也
三不疑不度不願不訾四事
不疑在躬者旣問主人之道藝則巳亦當習學
明了不得使疑事在其躬而爲賓爲主皆然也
不度民械者謂爲客至主人之家不得度民
家所有器械使已亦有也不願於大家者大
家謂冨貴廣大之家謂大夫之家也謂士往於
卿大夫之見彼冨大不可願斆之也非分而願
必有亂心也不訾重器者訾思也重器寳珍
之物主謂客至主人之家見有珍物重器不可
思玩之若思玩之則憎疾已貧賤生淫亂濫惡
也(䟽)
四婦人以肅拜爲正凶事乃手拜
婦人吉事雖有君賜肅拜爲尸坐則不手拜肅
拜爲喪主則不手拜注云肅拜拜低頭也手拜
手至地也婦人以肅拜爲正凶事乃手拜耳爲
尸爲祖姑之尸也士虞禮曰男男尸女女尸爲
喪主不拜手者爲夫與長子當稽顙也其餘亦
手拜而巳雖或爲唯或曰喪爲主則不手拜肅
拜也
五虞祭婦人爲祖姑作尸
爲尸坐者謂虞祭婦人爲祖姑作尸也周禮坐
尸嫌婦人或異故明之也若平常祭無婦人之
尸示主於夫故設同几而巳
六昏禮婦拜扱地穆嬴頓首
云婦人以肅拜爲正者言肅拜是婦人之常而
昏禮婦拜扱地以其新來爲婦盡禮於舅姑故
也左傳穆嬴頓首於宣子之門者有求於宣子
非禮之正也云凶事乃手拜耳者言婦人除爲
喪主其餘輕喪凶事乃有手拜耳鄭知然者以
經云爲喪主則不手拜明不爲喪主則手拜
七祭無跣燕有跣
凡祭於室中堂上無跣燕則有之注云祭不跣
者主敬也燕則有跣爲歡也天子諸侯祭有坐
尸於堂之禮祭所尊在室燕所尊在堂將燕降
說屨乃升堂
八貳車佐車倅車
乘貳車則式佐車則否注云貳車佐車皆副車
也朝祀之副曰貳戎獵之副曰佐魯莊公敗于
乾時公喪戎路傳乘而歸正義曰貳車云式主
敬故謂朝祀之副曰貳佐車不式主武故云戎
獵之副曰佐若戎獵相對則戎車之副曰倅田
車之副曰佐故周禮戎僕馭倅車田僕馭佐車
熊氏曰此云戎獵之副曰佐者據諸侯禮也
九有爵者乘馬服車不齒
有貳車者之乘馬服車不齒注云尊有爵者之
物廣敬也服車所乘車者車有新舊正義曰不
敢齒次論其年歲評其價數高下以尊者之物
也
十恭敬哀詡恭貌而敬心
賓客主恭祭祀主敬喪事主哀會同主詡注云
恭在貌也而敬又在心詡謂敏而有勇若齊國
佐正義曰成二年左傳齊晉戰於鞌齊國佐陳
辭以拒晉師是敏而有勇也
(十一)冬時陽氣在魚腹夏在脊
冬右腴者腴謂魚腹冬時陽氣下在魚腹故右
腴夏右鰭者鰭謂魚脊夏時陽氣上在魚脊故
右鰭凡陽所在之處肥美故進魚使嚮右以右
手取之便也
(十二)車旁凡爲軓車旁九爲軌
案周禮大馭祭兩軹祭軌此云祭左右軌范兩
文不同則左右軌與兩軹是一故云軓與軹於
車同謂轊頭謂車轂小頭也此云范大馭云軌
兩事是一聲同字異故云聲同謂式前之範與
此范俱是式前也但式前之軓車旁著凡或作範
字聲同而字異即詩邶風濟盈不濡軓亦車旁
凡與此同也若轂末之軌則車旁著九此經左
右軌是也其車轍亦謂之軌亦車旁著九則考
工記經涂九軌
(十三)不食豢腴謂豬犬腸
君子不食圂腴注云周禮圂作豢謂犬豕之屬
食米穀者也腴有似於人穢正義曰腴豬犬腸
也言豬犬亦食米穀其腹與人相似故君子但
食他處辟其腴謂腸胃也故鼎闕一也
(十四)設尊折爼行爵嘗羞之儀
尊者以酌者之左爲上尊尊壷者面其鼻飲酒
者禨者醮者有折爼不坐未步爵不嘗羞注云
尊者設尊者也酌者鄕尊其左則右尊也鼻在
面中言鄕人也折爼尊徹之乃坐也巳沐飲曰
機酌始冠曰醮步行也正義曰庾云燕禮司宫
尊于東楹之西兩方壷左玄酒南上注玉藻云
唯君面尊玄酒在南順君之面也下云公席阼
階上西鄕下又云執幂者升自西階立于尊南
北面東上案左玄酒南上之言是設尊者東鄕
酌者西鄕設者之右則酌者之左也又曰此謂
無筭爵之時若正羞脯醢折爼未飲則嘗之見
鄕飲
(十五)食飲勿氣辟咡
洗盥執食飲者勿氣有問焉則辟咡而對注云
示不敢歆臭也口旁曰咡
(十六)國家靡敝减損車服器馬
國家靡敝則車不雕幾甲不組縢食器不刻鏤
君子不履絲屨馬不常秣注云靡敝賦稅亟也
雕畫也幾附纏爲沂鄂也組縢以組飾之及紟
帶也詩云公徒三萬貝胄朱綅亦鎧飾也
(十七)注䟽以刀禾枕皆有穎義
云穎警枕也者以經枕外別言穎是穎發之義
故爲警枕刀卻刃授穎言授人以刀卻仰其刃
授之以穎穎謂刀鐶也言以刀鐶授之穎是穎
發之氣刀之在手謂之爲穎禾之秀穗亦謂之
爲穎枕之警動亦謂之穎其事雖異大意同也
(十八)燕食所進魚體與祭祀饗食正禮異
此濡魚進尾乾魚進首及右腴右鰭之屬皆謂
尋常燕食所進魚體非祭祀及饗食正禮也若
祭祀魚在於爼皆縮載爼旣橫設魚則隨爼而
從於人爲橫無進首進尾之理故少牢魚用鮒
而爼縮載其主人正饗亦然公食大夫禮魚七
縮爼是也正祭魚旣縮載少牢主人獻祝佐食
三魚一橫之彼是正祭魚橫者以魚與牲體共
爼故特橫之殊於牲體也若天子諸侯繹祭及
卿大夫儐尸魚則橫載之於爼爼在人前而橫
魚則於人爲從得有進首尾也故有司徹云尸
爼五魚橫載之侑主人皆一魚亦横載之彼注
云橫載之有異於牲體如鄭此言正祭之時牲
體橫而魚縮載儐尸之時牲體縮而魚横載之
故云橫載之者異於牲體也正祭則右首進腴
故少牢魚右首進腴變於主人若生人右首進
鰭故公食大夫云寢右注云右首也寢右進鰭
也乾魚近腴多骨鯁案特牲少牢魚皆十有五
鄭云從隂類昏禮魚有十四減一從偶數士喪
禮大斂及士虞禮及公食禮魚皆七其天子諸
侯魚數禾聞祭膴者膴謂刳魚腹下爲大臠此
處肥美故食魚則刳取以祭先也
(卄一)未有燭告後至者執燭不讓不辤不歌
其未有燭而有後至者則以在者告道瞽亦然
注爲其不見意欲知之也師冕見及階子曰階
也及席子曰席也皆坐子告之曰某在斯某在
斯凡飲酒爲獻主者執燭抱燋客作而辭然後
以授人爲宵言也主人親執燭敬賓示不倦也
言獻主者容君使宰夫也未爇曰燋執燭不讓
不辭不歌以燭繼晝禮殺正義曰凡飲酒爲獻
主者獻主主人也謂爲飲酒主人法也凡飲酒
主人自獻賓若尊卑不敵則使宰夫爲主人以
獻賓故云爲獻主也執燭者謂夜闇執燭抱燋
者燋謂未爇之炬旣欲留客又取未然之炬抱
之也客作而辭主人見客起辤故從辤而止以
燭乃授己執事之人執燭不讓不辭不歌者執
燭夜時也禮賓主有讓及更相辭謝又各歌詩
相顯德今旣夜莫所以殺於三事
禮記要義卷第十七
