禮記要義卷第十五喪服小記
一爲父爲母括髮同拜賓後則異
斬衰括髮以麻爲母括髮以麻免而以布齊衰
惡笄以終喪注云母服輕至免可以布代麻也
爲母又哭而免笄所以卷髮帶所以持身也婦
人質於喪所以自卷持者有除無變正義曰斬
衰者主人爲父之服也括髮者爲父未成服之
前所服也禮親始死子布深衣去冠而猶有笄
縰徒跣扱上祍至將小斂去笄縱著素冠視斂
斂訖投冠而括髮括髮者鄭注喪服云括髮以
麻者自項以前交於額上卻繞紒如著幓頭焉
爲母括髮以麻者爲母初喪至小斂後括髮
與父禮同故亦云括髮以麻也免而以布者
此謂爲母與父異者也亦自小斂後而括髮至
尸出堂子拜賓事之時猶與爲父不異至拜賓
竟後子往即堂下之位時則異也若爲父此時
猶括髮而踊襲絰帶以至大斂而成服若母喪
於此時則不復括髮乃著布免踊而襲絰帶以
至成服故云免而以布也注母服至而免正
義曰又哭是小斂拜賓竟後即堂下位哭踊時
也故士喪禮云卒小斂主人括髮袒此是初括
髮哭踊之時也又云男女奉尸侇于堂訖主人
降自西階東即位主人拜賓即位踊襲絰于序
東復位此是又哭之節若爲父於此時猶括髮
若爲母於此時以免代括髮故云爲母又哭而
免
二男女冠笄免髽之制之時
吉時男子首有吉冠則女首有吉笄是明男女
首飾之異故云男子冠而婦人笄若親始死男
去冠女則去笄若成服爲父男則六升布爲冠女
則箭篠爲笄爲母男則七升布爲冠女則榛木
爲笄故云男子冠而婦人笄也男子免而婦
人髽也吉時首飾旣異今遭齊衰之喪首飾亦
別當襲斂之節男子著免婦人著髽故云男子
免而婦人髽免者鄭注士喪禮云以布廣一寸
自項中而前交於額上卻繞紒也如著幓頭矣
髽者形有多種有麻有布有露紒也其形有異
同謂之髽也今辨男女並何時應著此免髽之
服男子之免乃有兩時而唯一種婦人之髽則
有三別其麻髽之形與括髮如一其著之以對
男子括髮時也前去斬衰括髮以麻則婦人于
時髽亦用麻也何以知然案喪服女子子在室
爲父髽衰三年鄭玄云髽露紒也猶男子之括
髮斬衰括髮以麻則髽亦用麻以麻者自項而
前交於額上郤繞紒如著幓頭焉依如彼注旣
云猶男子括髮男子括髮先去冠縰用麻婦人
亦去笄縰用麻故云猶也又同云用麻不辨括
髮形異則知其形如一也以此證據則知有麻
髽以對男括髮時也又知有布髽者案此云男
子免對婦人髽男免旣用布則婦人髽不容用
麻也是知男子爲母免時則婦人布髽也又若
成服後男或對賓必踊免則婦人理自布髽對
之知有露紒髽者喪服傳云布緫箭笄髽衰三
年明知此服並以三年三年之内男不恒免則
婦人不用布髽故知恒露紒也故鄭注喪服云
髽露紒也且喪服所明皆是成服後不論未成
服麻布髽也何以知然喪服旣不論男子之括
免則不容說女服之未成義也旣言髽衰三年
益知恒髽是露紒也又就齊衰輕期髽無麻布
何以知然案檀弓南宫縚之妻之姑之喪夫子
誨之髽曰爾無緫緫爾爾無扈扈爾是但戒其
高大不云有麻布別物是知露紒悉名髽也又
案奔喪云婦人奔喪束髽鄭云謂姑姊妹女子
子也去纚大紒曰髽若如鄭旨旣謂是姑姊妹
女子子等還爲本親父母等唯云去纚大紒不
言布麻當知期以下無麻布也然露紒恒居之
髽則有笄何以知之案笄以對冠男在喪恒冠
婦則恒笄也故喪服婦爲舅姑惡笄有首以髽
鄭云言髽則髽有著笄者明矣以兼此經注又
知恒居笄而露紒髽也此三髽之殊是皇氏之
說今考校以爲正有二髽一是斬衰麻髽二是
齊衰布髽皆名露紒必知然者以喪服女子子
在室爲父箭笄髽衰是斬衰之髽用麻鄭注以
爲露紒明齊衰髽用布亦謂之露紒髽也
四五服變除之節
崔氏云立義旣載玉服變除今要舉變除之旨
凡親始死將三年者皆去冠笄纚如故十五升
白布深衣扱上祍徒跣交手而哭其婦人則去
纚衣與男子同不徒跣不扱祍始死以後小斂
之前大夫與士皆加素冠於笄纚之上至小斂
投冠括髮之後大夫加素弁士加素委貌凡括
髮之後至大斂成服以來括髮不改其齊衰以
下男子於主人括髮之時則著免故士喪禮小
斂主人髺髮衆主人免是也而喪服變除不杖
齊衰條云襲尸之時云髺髮者誤也其婦人將
斬衰者於男子括髮之時則以麻爲髽其大功
以下無髽也其服斂畢至成服以來白布深衣
不改士死後二日襲帶絰其大夫以上成服與
士不同其襲帶絰之屬或與士同或與士異無
文以言之其斬衰男子括髮齊衰男子免皆謂
喪之大事斂殯之時若其不當斂殯則大夫以
上加素弁士加素冠皆於括髮之上其葬之時
大夫及士男子散帶婦人髽與未成服時同其
服則如喪服旣虞卒哭之時及服變服故鄭注
喪服云天子諸侯卿大夫旣虞士卒哭而受服
其受服之時首絰要帶男子皆以葛易之齊斬
之婦人則易首絰不易要帶大功小功婦人則
易要帶爲葛雖受變麻爲葛卒哭時亦未說麻
至祔乃說麻服葛斬衰至十三月練而除首絰
練冠素纓中衣黃裏縓爲領䄂緣布帶繩屨無
絇若母三年者小祥亦然斬衰二十五月大祥
朝服縞冠故雜記云祥主人之除也於夕爲朝
朝服又喪服小記云除成喪者其祭也朝服縞
冠旣祥乃服十五升布深衣領緣皆以布縞冠
素紕故間傳云大祥素縞麻衣二十七月而禫
服玄冠玄衣黃裳而祭祭畢朝服以黑經白緯
爲冠所謂纖冠而練纓吉屨踰月服吉間傳所
謂禫而纖父没爲母與父同父在爲母十一月
而練十三月而大祥十五月而禫其服變除與
父没爲母同其不杖齊衰及大功以下服畢皆
初服朝服素冠踰月服吉也此皆崔氏準約禮
經及記而爲此說
五婦主必異姓婦人外成
男主必使同姓婦主必使異姓注云謂爲無主
後者爲主也異姓同宗之婦也婦人外成
六世子有廢疾立庶子故云庶子王
庶子王亦如之注云世子有廢疾不可立而庶
子立其祭天立廟亦如世子之立也春秋時衛
侯元有兄縶正義曰案昭七年左傳稱長子孟
縶之足不良而立次子元元即衛靈公也
七正體在上謂下正猶爲庶
庶子不祭祖者明其宗也注云明其尊宗以爲
本也禰則不祭矣言不祭祖者主謂宗子庶子
俱爲適士得立祖禰廟者也凡正體在乎上者
謂下正猶爲庶也
八父適祖適乃得爲長子斬故禮爲後者四
皆期
庶子不爲長子斬不繼祖與禰故也注云尊先
祖之正體不二其統言不繼祖禰則長子不必
五世正義曰此亦尊宗之義也然此所明與喪
服中義同而語異也喪服明父是適爲長子斬
此明父是庶子不得爲長子服斬者也是互相
明也言不繼祖自足又曰與禰者庾氏云欲明
死者之父不繼祖與禰非據死者之身鄭注喪
服云此言爲父後者然後爲長子三年則是父
之適子即得爲長子三年此經云必爲父適祖適
乃得爲長子斬者但禮有適子者無適孫雖已
是祖正若父猶在則己未成適未成適則得重
長重長必是父没後者故云爲父後者然後爲
長子三年也然己身雖是祖庶而是父適則應
立廟立廟則已長子傳重當祭而不爲斬者以
是祖庶厭降故不敢服斬且死者其父見在父
自供祭然禮爲後者有四條皆不爲斬何者有
體而不正有正而不體有傳重而非正體有正
體而不傳重是也體而不正庶子爲後是也正
而不體適孫爲後是也傳重非正體庶孫爲後
是也正體不傳重適子有廢疾不立是也四者
皆期悉不得斬也唯正體又傳重者乃極服耳
九父庶不祭殤祖庶不祭無後
庶子不祭殤與無後者殤與無後者從祖祔食
注云不祭殤者父之庶也不祭無後者祖之庶
也此二者當從祖祔食而己不祭祖無所食之
也共其牲物而宗子主其禮焉祖庶之殤則自
祭之凡所祭殤者唯適子耳無後者謂昆弟諸
父也宗子之諸父無後者爲墠祭之正義曰云
不祭殤者父之庶也謂己是父之庶子及餘兄
弟亦是父之庶子庶子所生之適子爲殤而死
者不得自祭之以其己是父庶不合立父廟故
不得自祭其子殤也殤尚不祭成人無後不祭
可知云不祭無後者祖之庶也者己是祖庶不
合立祖廟故兄弟無後者不得祭之已若是曾
祖之庶亦不得祭諸父無後者諸父無後當於
曾祖之廟而祭已是曾祖庶不合立曾祖之廟
故不祭之此直云祖之庶不云曾祖之庶者言
祖兼曾祖也此無後者身並是庶若在殤而死
則不合祭也云宗子之諸父無後者爲墠祭之
者宗子合祭諸父諸父當於宗子曾祖之廟宗
子是士唯有祖禰二廟無曾祖廟故諸父無後
者爲墠祭之若宗子爲大夫得立曾祖廟者則
祭之於曾祖廟不於墠也若宗子有大祖者不
立曾祖廟亦祭之於墠案祭法云先壇後墠今
祭之墠者皇氏云以其無後賤之故於墠也
十宗庶俱下士得立禰廟
宗子不祭禰者明其宗也親親尊尊長長男女
之有別人道之大者也注云謂宗子庶子俱爲
下士得立禰廟也雖庶人亦然正義曰若庶子
是下士宗子是庶人此下士立廟於宗子之家
庶子具牲物宗子主其禮雖庶人是有祭義若
宗子爲下士是宗子自祭之庶子不得祭也親
親謂父母也尊尊謂祖及曾祖高祖也長長謂
兄及旁親也不言卑幼舉尊長則卑幼可知
男女之有別者若爲父斬爲母齊衰姑姊妹在
室期出嫁大功爲夫斬爲妻期之屬是男女之
有別也人道之大者也言此親親尊尊長長
男女有別人間道理最大者皇氏云親親結上
以三爲五尊尊結上王者禘其祖之所自出長
長結上庶子不祭祖
(十二)從服
從服者案服術有六其一是徒從者徒空也與
彼非親屬空從此而服彼徒中有四一是妾爲
女君之黨二是子從母服於母之君母三是妾
子爲君母之黨四是臣從君而服君之黨就此
四徒之中而一徒所從雖亡則猶服如女君雖
没妾猶服女君之黨其餘三徒則所從亡則巳
謂君母死則妾子不復服君母之黨及母亡則
子不復服母之君母又君亡則臣不服君黨親
也其中又有妾攝女君爲女君黨各有義故也
今上云所從亡則巳巳止也止謂徒從亡則止
而不服者注謂若爲君母之父母昆弟從母
也屬從者所從雖没也服此明屬從也屬者骨
血連續以爲親也亦有三一是子從母服母之
黨二是妻從夫服夫之黨三是夫從妻服妻之
黨此三從雖没猶從之服其親也鄭特云謂若
自爲已之母黨者亦舉一隅也
(十三)子不敢以己爵加父謂父士則尸服士服
父爲士子爲天子諸侯則祭以天子諸侯其尸
服以士服父爲天子諸侯子爲士祭以士其尸
服以士服注云祭以天子諸侯飬以子道也尸
服士服父本無爵子不敢以已爵加之嫌於卑
之謂父以罪誅尸服以士服不成爲君也天子
之子當封爲王者後以祀其受命之祖云爲士
則擇其宗之賢者若微子者不必封其子爲王
者後及所立爲諸侯者祀其先君以禮卒者尸
服天子諸侯之服如遂無所封立則尸也祭也
皆如士不敢僣用尊者衣物正義曰知謂父以
罪誅者以其尸服士服故也以其嘗爲天子諸
侯不可以庶人之禮待之士是爵之最卑故服
其士服
(十四)期宜祭不爲除喪
故期而祭禮也期而除喪道也祭不爲除喪也
注云此謂練祭也禮正月存親親亡至今而期
期宜祭期天道一變哀惻之情益衰衰則宜除
不相爲也
(十五)三年而後葬練祥必異月不禫
三年而后葬者必再祭其祭之間不同時而除
喪注云再祭練祥也間不同時者當異月也旣
祔明月練而祭又明月祥而祭必異月者以葬
與練祥本異歲宜異時也而除喪巳祥則除不
禫
(十六)練祥之祭亦名除喪
祭不爲除喪也祭雖不爲除喪除喪與祭同時
揔而言之練祭祥祭亦名除喪也故下文云三
年而后葬者必再祭其祭之間不同時而除喪
也又云除成喪者朝服縞冠是練祥之祭揔名
除喪
(十七)三年而後葬練祥必再祭不禫
身有事故不得及時而葬故三年而後始葬必
再祭者謂練祥祭也旣三年未葬尸柩尚存雖
當練祥之月不可除親服故三年葬後必爲此
練祥其祭之間不同時者練之與祥本是別
年別月今雖三年之後不可同一時而祭當前
月練後月祥故云不同時於練祥之時而除喪
謂練時男子除首絰婦人除要帶祥時除衰杖
知再祭練祥者下云主人之喪有三年者則必
爲之再祭朋友虞祔而巳再祭非虞祔又雜記
云三年之喪則旣顈其練祥皆行故知再祭謂
練祥也云旣祔明月練而祭又明月祥而祭者
如鄭此言則虞祔依常禮也必知虞祔依常禮
者以經云必再祭恐不爲練祥故特云必再祭
明虞祔依常禮可知云巳祥則除不禫者以經
直云必再祭故知不禫禫者本爲思念情深不
忍頓除故有禫也今旣三年始葬哀情巳極故
不禫也
(十八)生不及見之親父稅喪已則否
生不及祖父母諸父昆弟而父稅喪已則否注
云謂子生於外者也父以他故居異邦而生已
己不及此親存時歸見之今其死於喪服年月
已過乃聞之父爲之服已則否者不責非時之
恩於人所不能也當其時則服稅讀如無禮則
稅之稅稅喪者喪與服不相當之言正義曰案
左傳僖三十三年秦師襲鄭過周北門超乘者
三百人王孫滿尚幼觀之言於王曰秦師輕而
無禮必敗輕則寡謀無禮則脫今讀從之也云
稅喪者喪與服不相當之言者稅是輕稅或前
後不與正時相當故云稅也
(十九)虞杖不入室祔杖不升堂
虞杖不入室祔杖不升於堂注云哀益衰敬彌
多也虞於寢祔於祖廟
(二十)除喪先重易服先輕
除喪者先重者易服易輕者注云謂練男子除
乎首婦人除乎帶謂大喪旣虞卒哭而遭小喪
也其易喪服男子易乎帶婦人易乎首
(卄一)復與書銘有姓氏名伯仲之異
復與書銘自天子逹於士其辭一也男子稱名
婦人書姓與伯仲如不知姓則書氏注云此謂
殷禮也殷質不重名復則臣得名君周之禮天
子崩復曰臯天子復諸侯薨復曰臯某甫復其
餘及書銘則同正義曰書銘謂書亡人名字於
旌旗也天子書銘於大常諸侯以下則各書於
旌旗也婦人書姓與伯仲者與及也復則婦人
稱字此云書姓及伯仲是書銘也姓謂如魯姬
齊姜也而伯仲隨其次也此亦殷禮也周之文
未必有伯仲當云夫人也如不知姓則書氏
者氏如孟孫三家之屬謂書銘亦殷禮也殷無
世繫六世而昏故婦人有不知姓者周則不然
有宗伯掌定繫世百世昏姻不通故必知姓也
若妾有不知姓者當稱氏矣
(卄二)速葬者亦三月卒哭
報葬者報虞三月而后卒哭注云報謂爲赴疾
之赴謂不及期而葬也旣葬即虞虞安神也卒
哭之祭待哀殺也
(卄三)大夫不主士喪
大夫不主士之喪注云士之喪雖無主不敢攝
大夫以爲主
(卄四)賤祔貴則易牲
士祔於大夫則易牲注云不敢以卑牲祭尊也
大夫少牢也正義曰士卑許進用大夫牲故曰
易牲然又此下云賤不祔貴而此云士祔大夫
者謂無士可祔則不得不祔於大夫猶如妾無
妾祖姑易牲而祔於文君可也若有士則當祔
於士故雜記云士不祔於大夫謂先祖兄弟有
爲士者當祔於士不得祔於大夫也
(卄五)繼父同居異居之服
繼父不同居也者必嘗同居皆無主後同財而
祭其祖禰爲同居有主後者爲異居注云錄恩
服深淺也見同財則期同居異財故同居今異
居及繼父有子亦爲異居則三月未嘗同居則
不服正義曰繼父者謂母後嫁之夫也若母嫁
而子不隨則此子與母繼夫固自路人無繼父
之名故自無服也今此言謂夫死妻稚幼子子
無大功之親隨母適後夫後夫亦無大功之親
後以其貨財爲此子同築宫廟四時使之祭祀
同其財計如此則是繼父同居故爲服期若經
同居而今異居異居之道其理有三一者昔同
今異二者今雖共居而財計各別三者繼父有
子便爲異居異居則服齊衰三月而巳今言有
主後者爲異居者謂繼父更有子也舉此一條
餘亦可知矣然旣云皆無主後爲同居則有主
後者爲異居則此子有子亦爲異居也
(卄六)貴得祔賤賤不可祔貴
諸侯不得祔於天子天子諸侯大夫可以祔於
士注云人莫敢卑其祖也正義曰禮孫死祔祖
今祖爲諸侯孫爲士大夫而死則不得祔祖謂
祖貴宜自卑遠之故也祔於諸祖父之爲士大
夫者諸祖祖之兄弟也旣不得祔祖當祔祖之
兄弟亦爲大夫士者也其妻祔於諸祖姑者
夫旣不得祔祖故妻亦不得祔於祖姑而可以
祔於諸祖姑也諸祖姑是夫之諸祖父兄弟爲
士大夫者之妻也若祖無兄弟可祔宗族之䟽
不爲諸侯者也然上云士易牲祔於大夫而大
夫不得易牲祔於諸侯者諸侯之貴絶宗故大
夫士不得輕親也
(廿七)宗子適子爲妻杖橝辨
宗子母在爲妻禫注云宗子之妻尊也正義曰
宗子爲百世不遷之宗賀㻛云父在適子爲妻
不杖不杖則不禫若父没母存則爲妻得杖又
得禫凡適子皆然嫌畏宗子尊厭其妻故特云
宗子母在爲妻禫宗子尚然則其餘適子母在
爲妻禫可知賀循云出居廬論稱杖者必廬廬
者必禫此明杖章尋常之禮謂杖章之内居廬
必禫若別而言之則杖有不禫禫有不杖者案
小記篇云宗子母在爲妻禫則其非宗子其餘
適庶母在爲妻並不得禫也
(卄八)慈母妾母於子祭於孫止
慈母與妾母不世祭也注云以其非正春秋傳
曰於子祭於孫止正義曰此榖梁隱五年傳文
(卄九)冠笄不爲殤
丈夫冠而不爲殤婦人笄而不爲殤注云言成
人也婦人許嫁而笄未許嫁與丈夫同也
(三十)久而不葬惟主喪者不除
久而不葬者唯主喪者不除其餘以麻終月數
者除喪則巳注云其餘謂旁親也以麻終月數
不葬者喪不變也正義曰云唯主喪者亦欲廣
說子爲父妻爲夫臣爲君孫爲祖得爲喪主四
者悉不除也其餘以麻終月數者其餘謂期
以下至緦也麻終月數者主人旣未葬故諸親
不得變葛仍猶服麻各至服限竟而除也除
喪則巳者謂月足而除不待主人葬除也然此
皆藏之至葬則反服之也故下云及其葬也反
服其服是也然雖緦亦藏服以其未經葬故也
盧曰其下子孫皆不除也以主喪爲正耳餘親
者以麻各終其月數除矣庾云謂昔主要記案
服問曰君所主夫人妻大子適婦故謂此在不
除之例定更思詳以尊主卑不得同以卑主尊
無緣以卑之未葬而使尊者長服衰絰也且前
儒說主喪不除無爲下流之義是知主喪不除
唯於承重之身爲其祖曾若子之爲父臣之爲
君妻之爲夫此之不除也不俟言而明矣盧植
云下子孫皆不除蕭望之又云獨謂子皆未善
也謂庾言爲是
(卅一)大祥吉服筮尸
大祥吉服而筮尸注云凡變除者必服其吉服
以即祭事不以凶臨吉也間傳曰大祥素縞麻
衣
(卅二)父在適子爲妻不杖庶子杖
父在庶子爲妻以杖即位可也者此謂庶子也
父不主其妻故其子得爲妻以杖即位也雜記
云爲妻父母在不杖亦是庶子而云不杖者亦
謂同宫者也又喪服注云爲其妻以杖即位謂
庶子也舅主適婦則適子不得杖舅不主庶婦
故庶子爲妻可以杖即位謂父主妻喪故主適
婦所以適子不杖也明主適婦猶於主妻故也
父旣不主妾喪故不主庶婦所以庶子得杖庶
子得杖由於父不主妾故也若妻次子旣非正
嗣故亦同妾子之限也
(三三)親質不崇敬謂葬後兄弟遠至者不免
主人未除喪有兄弟自他國至則主人不免而
爲主注云親質不崇敬也正義曰主人未除喪
者謂在國主人之喪服未除有兄弟自他國至
則主人不免而爲主者謂五屬之親從遠歸奔
者也夫免必有時若葬後唯君來弔雖非時亦
爲之免崇敬欲新其事故也若五屬之親非時
而奔則主人不湏爲之免也
(三四)妻爲大夫而卒及卒而夫爲大夫牲皆從
夫
其妻爲大夫而卒而后其夫不爲大夫而祔於
其妻則不易牲妻卒而后夫爲大夫而祔於其
妻則以大夫牲注云妻爲大夫夫爲大夫時卒
不易牲以士牲也此謂始來仕無廟者無廟者
不祔宗子去國乃以廟從正義曰此謂始來仕
無廟者若其有廟則死者當祔於祖不得祔於
其妻今夫死祔於其妻故知是無廟者若其宗
子去他國乃以廟從則祔於祖矣
(卅六)女成人及婦人皆杖未嫁亦稱婦人
女子子在室爲父母其主喪者不杖則子一人
杖注云女子子在室亦童子也無男昆弟使同
姓爲攝主不杖則子一人杖謂長女也許嫁及
二十而笄爲成人成人正杖也正義曰喪服傳
云婦人何以不杖亦不能病也是爲鄭學者則
謂爲童子婦人不能爲父母杖也而難鄭者云
鄭以婦人不杖唯謂童子婦人然童女未嫁何
以得稱婦人又喪服傳云童子何以不杖不能
病乃云婦人何以不杖亦不能病明知婦人非
童子也故賀循等以爲婦人不杖謂出嫁之婦
人不爲主則不杖其不爲主而杖者唯姑在爲
夫杖故此記特明之鄭必以爲童子婦人乃不
杖者鄭以此下經云女子子在室爲父母其主喪
者不杖則子一人杖旣云女子子在室是童子
可知云主喪者不杖若主喪者杖則此童女不
杖今由主喪者不杖則童女一人杖鄭據此文
故知婦人謂童子之婦人也若其成人出嫁婦
人爲主皆杖故喪大記云三日子夫人杖五日
授大夫世婦杖喪服傳妻爲夫杖小記云母爲
長子杖是成人婦人皆杖也童女得稱婦人者
喪服小功章云爲姪庶孫丈夫婦人之長殤是
殤之童得稱婦人未嫁而稱婦人者以其將有
適人之端故得稱婦人也
(卅七)巳殯而奔喪之節
奔父之喪括髮於堂上袒降踊襲絰于東方奔
母之喪不括髮袒於堂上降踊襲免于東方絰
即位成踊出門哭止三日而五哭三袒注云凡
奔喪謂道遠巳殯乃來也爲母不括髮以至成
服一而巳貶於父也即位以下於父母同也三
日五哭者始至訖夕反位哭乃出就次一哭也
與明日又明日之朝夕而五哭三袒者始至袒
與明日又明日之朝而三也
(卅八)爲殤後仍服本親服
爲殤後者以其服服之注云言爲後者據承之
也殤無爲人父之道以本親之服服之
(卅九)爲慈母後則己妾父妾亦可命後
爲慈母後者爲庶母可也爲祖庶母可也注云
謂父命之爲子母者也即庶子爲後此皆子也
傳重而巳父先命之與適妻使爲母子也緣爲
慈母後之義父之妾無子者亦可命己庶子爲
後正義曰妾之無子者妾子之無母者父命爲
子母而此子服此慈母三年記者觸類言之謂
妾經有子而子巳死者父命他妾之子爲無子
之妾立後與爲慈母後同又觸類言之父妾無
子巳命己之妾子與父妾爲後故呼己父之妾
爲祖庶母旣爲後亦服之三年如己母矣必知
妾經有子者若無子則不得立後
(四十)殤無爲父之道爲後大宗
爲殤後者以其服服之注云言爲後者據承之
也殤無爲人父之道以本親之服服之正義曰
爲殤後者謂大宗子在殤中而死族人爲後大
宗而不得後此殤者爲子也以其父無殤義故
也旣不後殤而宗不可絶今來爲後殯者之人
不以殤者之爲父而依兄弟之服服此殤也旣
爲殤者父作子則應服以兄弟之服而云以本
親之服服者當在未後之前不服追服不責人
以非時之恩故推此時本親兄弟亡在未服之
前者亦宜終其本服之日月唯爲後及所後如
有母亡而猶在三年之内則宜接其餘服不可
以吉居凶若出三年則不追服矣
禮記要義卷第十五
