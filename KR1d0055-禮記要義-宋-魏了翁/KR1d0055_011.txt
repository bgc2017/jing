禮記要義卷第十二内則
一子事父母之制
子事父母雞初鳴咸盥漱櫛縰笄緫拂髦冠緌
纓端韠紳搢笏左右佩用左佩紛帨刀礪小觿
金燧右佩玦捍管遰大觿木燧偪屨著綦注云
咸皆也縰韜髮者也緫束髮也垂後爲飾拂髦
振去塵著之髦用髮爲之象幼時鬌其制未聞
也綏纓之飾也端玄端士服也庶人深衣紳大
帶所以自紳約也搢猶扱也扱笏於紳笏所以
記事也自佩也必佩者備尊者使令也紛帨拭
物之巾也今齊人有言紛者刀礪小刀及礪礱
也小觿解小結也觿貌如錐以象骨爲之金燧
可取火於日捍謂拾也言可以捍弦也管筆彄
也遰刀鞸也木燧鑚火也偪行縢綦屨繫也
二士玄端庶人深衣
端玄端士服也者特牲禮士祭服玄端故云士
服也云庶人深衣者以深衣是服之最下者庶
人是人之賤者故知服深衣也
三䈂而着纓與衿纓以佩容臭異
正義曰案鄭注昏禮云婦人十五許嫁䈂而禮
之因著纓明有繫也蓋以五采爲之其制未聞
鄭注昏禮旣云笄而著纓則未笄無纓也下男
女未冠笄亦云衿纓者彼未冠笄之纓用之以
佩容臭故下注云容臭香物以纓佩之故童子
男女皆有之與此婦人旣笄之纓別也
四男女末冠笄者事親之節
男女未冠笄者雞初鳴咸盥漱櫛縰拂髦緫角
衿纓皆佩容臭注云緫角收髮結之容臭香物
也以纓佩之爲迫尊者給小使也
五敦牟巵匜之制
敦牟巵匜非餕莫敢用注云餕乃用之牟讀曰
堥也巵匜酒漿器敦牟黍稷器也正義曰敦則
周禮有玉敦今之杯盂也隱義曰堥土釡也今
以木爲器象土釡之形巵酒器也匜盛水漿之
器故春秋僖二十三年左傳云懷嬴奉匜沃盥
是也
六明夷睇于左股
正義曰明夷睇于左股者是明夷六二爻辭彼
注云旁視爲睇六二辰在酉酉是西方又下體
离离爲目九三體在震震東方九三又在辰辰
得巽氣爲股此謂六二有明德欲承九三故云
睇于左股引之者證睇爲旁視也
七寧孰諫若物之成孰
寧孰諫者犯顔而諫使父母不說其罪輕畏懼
不諫使父母得罪於鄕黨州閭其罪重二者之
間寧可孰諫不可使父母得罪孰諫謂純孰殷
勤而諫若物之成孰然
八天子之后無出
案周易同人六二鄭注云天子諸侯后夫人無子不
出則猶有六出也其天子之后雖失禮亦不出故鼎
卦初六鄭注云嫁於天子雖失禮無出道廢遠而
巳若其無子不廢遠之后尊如其犯六出則廢之
九介婦下冡婦
舅姑若使介婦母敢敵耦於冡婦不敢並行不
敢並命不敢並坐注云下冡婦也命爲使令正
義曰庾氏云齊人謂之差訐崔氏云北海人謂
相激之事爲掉磬隱義云齊人謂相絞訐爲掉
磬
十適子庶子事宗子宗婦
適子庶子祗事宗子宗婦者適子謂父及祖之
適子是小宗也庶子謂適子之弟宗子謂大宗
子宗婦謂大宗子之婦言小宗及庶子等敬事
大宗子及宗婦也子弟猶歸器衣服裘衾車馬
者猶若也歸謂歸遺也子弟若有功德被尊上
歸遺衣服裘衾車馬則必獻其善者於宗子若
冨則具二牲獻其賢者於宗子者賢猶善也善
者獻宗子使祭之不善者私用自祭也夫婦皆
齊而宗敬焉者大宗子將祭之時小宗夫婦皆
齊戒以助祭於大宗以加敬焉謂敬事大宗之
祭終事而后敢私祭者謂大宗終竟祭事而后
敢以私祭祖禰也此文雖主事大宗子其大宗
之外事小宗子者亦然
(十一)桃梅諸卵鹽
桃諸梅諸卵鹽者言食桃諸梅諸之時以卵鹽
和之王肅云諸菹也謂桃菹梅菹即今之藏桃
也藏梅也欲藏之時必先稍乾之故周禮謂之
乾鄭云桃諸梅諸是也注卵讀爲鯤鯤魚子
(十二)牛犬雞羊屬土金木火
正義曰案洪範五行傳云思之不睿則有牛禍
牛屬土也言之不從則有犬禍犬屬金也貌之
不恭則有雞禍雞屬木也視之不明則有羊禍
羊屬火也今四時各有所剋脂膏而和膳食故
知牛膏薌犬膏臊雞膏腥羊膏羶也
(十三)芝栭生於木可爲菹
芝栭者庾蔚云無華葉而生者曰芝栭盧氏云
芝木芝也王肅云無華而實者名栭皆芝屬也
庾又云自牛脩至薑桂凡三十一物則芝栭應
是一物也今春夏生於木可用爲菹其有白者
不堪食也賀氏云栭軟棗亦云芝木椹也以芝
栭爲二物鄭下注云三十一物則數芝栭爲一
物也賀氏說非也
(十四)秩膳食閣之制
羹食自諸侯以下至於庶人無等大夫無秩膳
大夫七十而有閣天子之閣左逹五右逹五公
侯伯於房中五大夫於閣三士於坫一注云羹
食食之主也庶羞乃異耳謂五十始命未甚老
也秩常也有秩膳也閣以板爲之&KR0869;食物也逹
夾室大夫言於閣與天子同處天子二五倍諸
侯也五者三牲之肉及魚腊也正義曰知五十
始命未甚老也者以下云六十宿肉是有常秩
此經云七十而有閣故知有秩膳也然則六十
者比五十者則有常肉比七十者則有無肉時
也崔氏云宫室之制中央爲正室正室左右爲
房房外有序序外有夾室天子尊庖厨遠故左
夾室五閣右夾室五閣諸侯卑庖厨宜稍近故
於房中減降於天子唯在一房之中而五閣也
大夫旣卑無嫌故亦於夾室而閣三也三者豕
魚腊也士卑不得作閣但於室中爲土坫&KR0869;食
也云五者三牲之肉及魚腊也者以天子腊用
六牲今云五閣是不一牲爲一閣以魚腊是常
食之物故知三牲及魚腊也
(十五)孝子之身終者終其身
孝子之身終者謂安樂其親之心不違其志樂
其耳目安其寢處以其飲食中心養之是孝子
事親之身終也終身也者非終父母之身終其
身也者作記之人旣云孝子之身終恐人不解
謂言孝子事親至親身終故解云終身也者非
終竟父母之身也終其孝子之身也言父母雖
没終竟已身而行孝道與親在無異
(十六)生子必於側室月辰謂生月朔
正義曰夫正寢之室在前燕寢在後側室又次
燕寢在燕寢之旁故謂之側室妻旣居側室則
妾亦當然也故春秋傳云趙有側室曰穿是妾
之子也生子不於夫主室及妻之燕寢必於側
室者以正室燕寢尊故也經云及月辰謂生月
之辰初朔之日也
(十七)生子卜士詩負士妻大夫妾食之
三日卜士負之吉者宿齊朝服寢門外詩負之
射人以桑弧蓬矢六射天地四方保受乃負之
宰醴負子賜之束帛卜士之妻大夫之妾使食
子注云接讀爲捷捷勝也謂食其母使𥙷虚強
氣也詩之言承也桑弧蓬矢本大古也天地四
方男子所有事也代士也保保母醴當爲禮聲
之誤也禮以一獻之禮酬之以幣也食子不使
君妾適妾有敵義不相䙝以勞辱事也士妻大
夫之妾謂時自有子正義曰詩含神霧云詩者
持也以手維持則承奉之事謂以手承下而抱
負之使其食子湏有乳汁故知時自有子者皇
氏云士之妻大夫之妾者隨課用一人故桓六
年左傳云卜士負之士妻食之不云有大夫妾
文略也
(十八)擇子師慈母保母
擇於諸母與可者必求其寬𥙿慈惠温良恭敬
愼而寡言者使爲子師其次爲慈母其次爲保
母皆居于室他人無事不往注云此人君養子
之禮也諸母衆妾也可者傅御之屬也子師教
示以善道者慈母知其嗜欲者保母安其居處
者士妻食乳之而巳爲兒精氣微弱將驚動也
(十九)妻以子見父之禮
三月之末擇日妻以子見於父貴人則爲衣服
由命士以下皆漱澣男女夙興沐浴衣服具視
朔食夫入門升自阼階立于阼西鄕妻抱子出
自房當楣立東面注云貴人大夫以上也由自
也朔食天子大牢諸侯少牢大夫特豕士特豚
也入門者入側室之門也大夫以下見子就側
室見妾子於内寢辟人君也
(二十)見適子於側室庶子於適妻寢
見妾子於内寢者則下文云妾將生子三月之
末漱澣夙齊見於内寢是也鄭注云内寢適妻
寢也大夫所以見適子於側室見庶子於適妻
寢者辟人君也人君則見適子於路寢見庶子
於側室故云辟人君也
(廿一)凡寢室之制
正義曰知内寢適妻寢者以其稱内故知是適
妻寢也凡宫室之制前有路寢次有君燕寢次
夫人正寢卿大夫以下前有適室次有燕寢次
有適妻之寢但夫之燕寢對夫人及適妻之寢
及側室等其燕寢在外亦名外寢故前注云外
寢君燕寢是也
(廿二)衆子使有司名之
衆子則使有司名之注云有司臣有事者也魯
桓公名子問於申繻也正義曰衆子謂衆妾之
子不特寵御則使有司以名其子也
(廿三)食母乳母
食子者三年而出見於公宫則劬大夫之子有
食母士之妻自養其子注云劬勞也士妻大夫
之妾食國君之子三年出歸其家君有以勞賜
之選於傅御之中喪服所謂乳母也士賤不敢
使人也
(廿四)始理男事
始理男事者三十丁壯受其田土供給征役始
理男事故韓詩說三十受兵若口率出泉國中
則二十野則十五也
禮記要義卷第十二
