禮記要義第三十三燕義聘義喪服四制
一燕義記君臣燕飲
正義曰案鄭目錄云名曰燕義者以其記君臣
燕飲之禮上下相尊之義此於別錄屬吉事案
儀禮目錄云諸侯無事若卿大夫有勤勞之功
與群臣燕飲以樂之勤勞謂征伐聘問詩曰吉
甫燕喜是也臣有王事之勞亦燕之故燕禮云
若有王事是也
二諸子庶子之官同
周天子之官有庶子官者此明庶子之義也謂
作記之人在於周末追述周初之事故云古者
言周之天子其下立官有庶子之官天子謂之
諸子諸侯謂之庶子其所職掌諸子庶子同也
故此記雖明諸侯庶子職掌其所載之事皆諸
子職文也庶子官職諸侯卿大夫士之庶子之
倅者言此官職主諸侯及卿大夫士衆庶之子
副倅於父之事所以官名庶子掌其戒令者此
等衆子湏有戒法政令而庶子官掌之與其教
治者與猶及也教謂教學治謂治身言非但掌
戒令而巳及其教治亦皆掌之別其等者謂分
別其貴賤之等正其位者正其朝廷所立之位
也此記云諸侯卿大夫士之庶子之卒周禮諸
子職則云掌國子之倅唯此爲別但諸子職揔
謂之國子此云諸侯卿大夫士之庶子者是其
適子也謂之庶者庶衆也以其適子衆多故揔
謂之庶子非適子庶弟而稱庶子也必知適子
者以其云倅是副貳於父之言故鄭注諸子職
云國子者是公卿大夫士之副貳又引王制云
王大子王子羣后之大子卿大夫元士之適子
是也
四宰夫爲獻主大夫爲賓
設賓主飲酒之禮也使宰夫爲獻主臣莫敢與
君亢禮也不以公卿爲賓而以大夫爲賓爲疑
也明嫌之義也賓入中庭君降一等而揖之禮
之也注云設賓主者飲酒致歡也宰夫主膳食
之官也天子使膳宰爲主人公孤也疑自下上
至之辭也公卿尊矣復以爲賓則尊與君大相
近
五受君酬賜皆降拜升成拜
皆降再拜稽首升成拜者謂賓受君之酬及臣
受君賜爵皆降自西階再拜稽首以受君恩又
升堂更再拜稽首以成拜也故燕禮云公酬賓
賓降西階下再拜稽首公命小臣辭賓升成拜
鄭云升成拜復再拜稽首也至禮殺之後賓下
堂是欲拜君則辭之賓未拜也賓乃升堂再拜
稽首鄭注云不言成拜者以其下堂未拜故也
燕禮云公卒觶賓下拜小臣辭賓升再拜稽首
鄭注云不言成拜者爲拜故下實未拜也下不
敢輙拜禮殺也
六燕禮凡臣拜無不答
禮無不答言上之不虚取於下也者以燕禮凡
臣之拜君無不答拜之示爲上之道不虚取於
下也上必湏報之也
七獻君獻卿大夫士旅酬之等
獻君君舉旅行酬者案燕禮宰夫爲主人酌以獻賓
賓飲畢酌以酢主人主人飲畢酌以獻君君飲畢酌
以酢主人更爵以受酢于阼階下飲卒爵主人又洗
觚酬主人先飲卒爵酌以酬賓賓受觚坐奠于薦
東訖小臣請媵爵者二人媵爵阼階下皆北面
媵爵于公媵爵者先自飲畢媵爵者洗象觶酌
奠于公席之前公坐取所媵之觶以酬賓賓於
時下再拜稽首公命小臣辭賓升成拜公立卒
觶賓乃受公虚爵酌之酬大夫于西階上衆大
夫相酬畢奠虚觶于篚此是獻君君舉旅行酬
也而后獻卿卿舉旅行酬者案燕禮主人洗升
實散獻卿于西階上獻卿畢小臣又請媵爵者
公使二人媵爵奠于公前公又行一爵若賓若
長唯公所酬以旅于西階上大夫辯而止此是
爲卿旅酬也燕禮直云卿不云大卿小卿之異
則小卿大卿俱同獻也而后獻大夫大夫舉旅
行酬者案燕禮主人洗獻大夫于西階上大夫
辯受獻乃納工獻衆工畢公又舉奠觶唯公所
賜以旅于西階上此是獻大夫爲大夫而旅酬
也而后獻士士舉旅行酬者案燕禮說屨升堂
坐之後主人獻士于西階上獻士辯又獻旅食
賓媵觚于公公坐取賓所媵觶興唯公所賜乃
就席坐行之終於大夫終受者興以酬士士舉
旅于西階上此是獻士爲旅酬也而后獻庶子
者庶子卑不爲之舉旅但無筭爵之節執爵者
酌而旅之爼豆牲體薦羞皆有等差者公及卿
大夫士等牲體薦羞之節皆有等差但燕禮不
載無以言也
九卿出聘之介數
聘禮上公七介侯伯五介子男三介所以明貴
賤也注云此皆使卿出聘之介數也大行人職
曰凡諸侯之卿其禮各下其君二等
十賓入廟門三遜三揖之節
三譲而后傳命三譲而后入廟門三揖而后至
階三譲而后升所以致尊譲也注云此揖譲主
謂賓也三譲而後傳命賓至廟門主人請事時
也賓見主人陳擯以大客禮當己則三譲之不
得命乃傳其君之聘命也三讓而後入廟門譲
主人廟受也小行人職曰凡四方之使者大客
則擯小客則受其幣聽其辭
(十一)君請事于賓及郊勞廟受
君使士迎於竟謂王君使士迎客於竟故聘禮
賓及竟張旜君使士請事遂以入是也大夫郊
勞聘禮云賓至于近郊君使下大夫請行君又
使卿朝服用束帛勞此大夫郊勞者即卿也君
親拜迎于大門之内而廟受案聘禮賓入門左
公再拜是君迎於大門之内聘禮又云及廟門
公揖入納賓賓入門左賓升西楹西東面是廟
受也
(十二)上擯承擯紹擯之節
正義曰主國之卿爲上擯接迎於賓大夫爲承
擯者承副上擯也士爲紹擯者紹繼也謂繼續
承擯案聘禮注其位相承繼又聘禮注云主君
公也則擯者五人侯伯也則擯者四人子男也
則擯者三人其待聘客及朝賓其擯數皆然
(十三)私面私覿私獻之別
賓私面私覿者私面謂私以已禮面見主國之
卿大夫也私覿者私以己禮覿主國之君以其
非公聘正禮故謂之私案聘禮私面在後此先
云私面者記者便文無義例也面亦見也以其
於臣禮質故以面言之故聘禮注云面亦見也
其謂之面威儀質也此於臣謂之面而司儀云
諸公之臣相爲國客私面私獻注云私面私覿
也又以私面爲私覿者以司儀之文但云私面
私獻不云私覿故以私面爲私覿也昭六年左
傳楚公子棄疾見鄭伯以其乘馬八匹私面於
君而稱面者因行過鄭而面鄭伯非正禮故雖
君亦稱面也
(十四)生曰餼死曰餼腥曰餼
致饔餼者謂行聘之日主君使卿致饔餼之禮
於賓舘案聘禮君使卿韋弁歸饔餼五牢注云
牲殺曰饔生曰餼又曰飪一牢鼎九設于西階
前腥二牢鼎七設于阼階前餼二牢陳于門
西北面東上是也案聘禮餼旣爲生而左傳僖
三十三年云餼牽竭矣服虔云死曰餼者以餼
與牽相對牽旣爲生餼則爲死故詩瓠葉篇云
牲牢饔餼鄭注云腥曰餼者以牲牢饔餼相對
以牲牢旣爲生饔又爲熟故以餼爲腥也
(十五)還玉旣畢以賄贈之
還圭璋者謂賓將去時君使卿就賓舘還其所
聘之圭璋故聘禮云君使卿皮弁還玉于館是
也賄贈者因其還玉之時主人之卿并以賄而
往還玉旣畢以賄贈之故聘禮還圭璋畢大夫
賄用束紡是也
(十六)饗食皆在廟燕在寢
饗食燕者謂主君設大禮以饗賓設食禮以食
賓皆在廟也又設燕以燕之燕在寢也故聘禮
云公於賓壹食再饗燕與羞俶獻無常數是也
(十七)殷相聘殷爲盛爲中
正義曰案大行人云諸侯之邦交歲相問也案
聘禮記云小聘曰問故知此比年小聘是歲相
問也大行人又云殷相聘也殷中也謂三年之
時中而無事故稱殷也案昭九年左氏傳云孟
僖子如齊殷聘禮也服虔注云自襄二十年叔
老聘於齊至今積二十年故脩盛聘之禮鄭引
之以解大行人殷相聘也鄭以殷爲中惟取殷
聘之文以解殷相聘之義正取殷文是同其年
數則異故以此三年之聘爲殷聘也此經所云
謂諸侯自相聘也而王制云諸侯之於天子比
年一小聘三年一大聘五年一朝與此不同者
此經諸侯相聘是周公制禮之正法王制所云
謂文襄之法故不同也(未必然)
(十九)還圭璋輕財重禮之義
以圭璋聘重禮也巳聘而還圭璋此輕財而重
禮之義也諸侯相厲以輕財重禮則民作讓矣
注云圭瑞也尊圭璋之類也用之還之皆爲重
禮禮必親之不可以己之有遥復之也財謂璧
琮享幣也受之爲輕財者財可遥復重賄反
幣是也正義曰謂旣聘之後賓將歸時致此圭璋
付與聘使而還其聘君也凡行聘禮之後享君用
璧享夫人用琮圭璋玉之質惟玉而巳璧琮則重
其華美加於束帛聘使旣了還以圭璋之玉重其
禮故還之留其璧琮之財是輕其財故留之重
者難可報覆故用夲物還之輕者易可酬償故更
以它物贈之王國之君旣不親往彼國則不以
己國所有寳玉遥復償它國所來圭璋故還歸
之也故云不可以己之有遥復之也復償也云
財謂璧琮享幣也受之爲輕財者案聘禮享君
以璧享夫人以琮享獻也謂所獻之幣主人受
而不還是謂輕財也云財可遥復者解受璧琮
之意璧琮是財輕可得以已物遥而復償於彼
國賫來者己得受之
(二十)圭璋璧琮聘享之義
聘禮圭璋與璧琮相對故圭璋爲聘璧琮爲享
若諸侯之朝天子圭璋與璧琮皆爲享也皆爲
財故小行人合六幣圭以馬璋以皮二王之後
享天子用圭享后用璋則雖圭璋亦受之不歸
也云重賄反幣是也者案聘禮云無行則重賄
反幣注云無行謂獨來復無所之也
(廿一)待客出入皆三積
主國待客出入三積者此謂上公之臣故出入
三積若侯伯以下之臣則不致積也三積出亦
三積故司儀云遂行如入之積是去之積如來
時積也
(廿二)餼客於舍陳五牢米禾等
餼客於舍五牢之具陳於内者案聘禮致客有
饔有餼今直云餼客者略言之於舍謂於賓舘
也五牢之具謂飪一牢在賓舘西階也腥二牢
在賓舘東階也餼二牢在賓舘門内之西是皆
陳於内也米三十車禾三十車芻薪倍禾皆陳
於外者案聘禮米三十車設于門東東陳禾三
十車設於門西西陳薪芻倍禾也鄭注薪從米
芻從禾乘禽日五雙者謂乘行羣匹之禽鴈鶩
之屬聘卿則每日致五雙也羣介皆有餼牢
(廿三)凡待客文具掌客義見聘禮
天子待諸侯之禮及諸侯相待之法賓主玉帛
之節饔餼飱積之差米禾薪芻多少饗食牲牢
隆殺皆文具掌客義見聘禮
(廿四)酒清肉乾不敢飲食
酒清人渴不敢飲也者此謂射禮也言欲射之
時先行燕禮唯以禮獻酬不敢恣意醉飽但行
禮而巳非謂全不得飲之聘禮行聘之時但酌
醴禮賓無酒肴之事故知此唯據射也肉乾人
飢而不敢食也者亦言不敢全食而令飽也日
莫人倦齊莊正齊者謂日莫晚人斯懈倦猶齊
莊而自整齊也而不敢解惰以成禮節者所以
日莫猶自整齊者以不敢懈倦成就禮之節制
此亦謂射禮也
(廿五)君子比德於玉故貴之
夫昔者君子比德於玉焉温潤而澤仁也縝密
以栗知也廉而不劌義也垂之如隊禮也叩之
其聲清越以長其終詘然樂也瑕不揜瑜瑜不
揜瑕忠也孚尹旁逹信也氣如白虹天也精神
見于山川地也圭璋特逹德也天下莫不貴者
道也詩云言念君子温其如玉故君子貴之也
注云色柔温潤似仁也潤或爲濡縝緻也栗堅
貌劌傷也義者不苟傷人也禮尚謙卑樂作則
有聲止則無也越猶揚也詘絶止貌也樂記曰
止如槀木瑕玉之病也瑜其中間美者玉之性
善惡不相揜似忠也孚讀爲浮尹讀如竹箭之
筠浮筠謂玉采色也采色旁逹不有隱翳似信
也孚或作姇或爲扶精神亦謂精氣也虹天氣
也山川地所以通氣也特逹謂以朝聘也璧琮
則有幣惟有德者無所不逹不有湏而成也道
者人無不由之言我也貴玉者以其似君子也
(廿六)喪服四制非記儀禮
案鄭目錄云名曰喪服四制者以其記喪服之
制取於仁義禮知也此於別錄舊說屬喪服鄭
云舊說案別錄無喪服四制之文唯舊說稱此
喪服之篇屬喪服然以上諸篇每篇言義此
不云喪義而云喪服四制者但以上諸篇皆記
儀禮常篇之義故每篇言義也此則記者別記
喪服之四制非記儀禮喪服之篇
(廿七)恩揜義義断恩
門内之治恩揜義者以門内之親恩情旣多揜
藏公義言得行私恩不行公義若公羊傳云有
三年之喪君不呼其門是也門外之治義断恩
者門外謂朝廷之間旣仕公朝當以公義断絶
私恩若曾子問父母之喪旣卒哭金革之事無
辟是也
(廿八)虞後沐浴祥鼓素琴
正義曰沐謂將虞祭時也士虞記曰沐而不櫛
故知沐謂將虞祭時虞後有事得沐浴也故雜
記云非虞附練祥無沐浴云鼓素琴始存樂也
於此祥日而鼓素琴始存省此樂縣而作樂在
旣禫之後
(廿九)杖爲爵者設
杖者何也爵也者權制之中所以先明杖者以
下有不應杖而杖又有應杖而不杖皆是權宜
故先舉正杖於上言爵也者杖之所設本爲扶
病而以爵者有德其恩必深其病必重故杖爲
爵者而設故云爵也三日授子杖五日授大夫
杖七日授士杖者上云杖者爵也遂歴叙其有
爵之人故云三日授子杖五日授大夫杖七日
授士杖
(三十)梁闇不言闇謂廬
書曰高宗諒闇三年不言善之也注云諒古作
梁楣謂之梁闇讀如鶉䳺之䳺闇謂廬也廬有
梁者所謂柱楣也正義曰諒讀曰梁闇讀曰䳺
謂廬也謂旣虞之後施梁而柱楣故云梁闇之
中三年不言政事善之者言是古人載之於書
美善之故也釋音孔安國讀爲諒隂信也也
(三一)君居喪不言臣言不文
三年之喪君不言者是記者引古禮三年之喪
君則不言國事書云高宗諒闇三年不言此之
謂也者此記者引書高宗所行中節是君不言
之事故云此之謂也然而曰言不文者謂臣下
也者是記者旣稱古禮君不言故又云言不文
故記者復解云言不文者謂臣下也
禮記要義卷第三十三終
