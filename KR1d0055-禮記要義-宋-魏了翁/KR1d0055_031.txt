禮記要義卷第三十二
鄕飲酒凡四事
正義曰案鄭目錄云名曰鄕飲酒義者以其記
鄕大夫飲賓于庠序之禮尊賢養老之義此於
別錄屬吉事儀禮有其事此記釋其義也但此
篇前後凡有四事一則三年賓賢能二則鄕大
夫飲國中賢者三則州長習射飲酒也四則黨
正蜡祭飲酒揔而言之皆謂之鄕飲酒知此篇
合有四事者以鄭注鄕人鄕大夫又云士州長
黨正鄭又云飲國中賢者亦用此禮也鄭必知
此篇鄕大夫賓賢能及飲國中賢者并州長黨
正者以此經云鄕人即鄕大夫士則州長黨正
又云君子謂鄕大夫飲國中賢者下又云六十
者坐五十者立侍亦是黨正飲酒之事下又云
合諸鄕射是亦州長習射之禮鄭以此參之故
知此篇兼有四事鄕則三年一飲州則一年再
飲黨則一年一飲也所以然者天子六鄕諸侯
三鄕卿二鄕大夫一鄕各有鄕大夫而鄕有鄕
學取致仕在鄕之中大夫爲父師致仕之士爲
少師在於學中名爲鄕先生教於鄕中之人謂
鄕學每年入學三年業成必升於君若天子鄕
則升學士於天子若諸侯之鄕則升學士於諸
侯凡升之必用正月也將用升之先爲飲酒之
禮鄕大夫與鄕先生謀事學生最賢使爲賓次
者爲介又次者爲衆賓此鄕大夫爲主人與之
飲酒而後升之故周禮鄕大夫職云三年則大
比攷其德行道藝而興賢者能者鄕老及鄕大
夫帥其吏與其衆寡以禮禮賓之鄭云賢者有
德行者能者有道藝者故鄭云古者年七十而
致仕老於鄕里大夫名曰父師士名少師而教
學焉恒知鄕人之賢者是以大夫就而謀之賢
者以爲賓其次以爲介又其次爲衆賓而與之
飲酒是亦將獻之以禮禮賓之也若州一年再
飲者是春秋習射因而飲之以州長爲主人也若
黨一年一飲者是歲十二月國於大蜡祭而黨
中於學飲酒子貢觀蜡是也亦黨正爲主人也
此鄕飲酒之義說儀禮鄕飲酒也
六曰聖曰禮曰德
仁義接賓主有事爼豆有數曰聖聖立而將之
以敬曰禮禮以體長幼曰德德也者得於身也
故曰古之學術道者將以得身也是故聖人務
焉注云聖通也所以通賓主之意也將猶奉也
術猶藝也得身者謂成已令名免於刑罰也言
學術道則此說賓賢能之禮正義曰聖立而將
之以敬曰禮者謂通賓主之事其道已立能將
行之以恭敬乃謂之禮也禮以體長幼曰德
德者得也旣能有禮以體成長幼於事得宜故
曰德也德也者得於身也者重釋稱德之義
是得善行於其身謂身之所行皆得於理也
古之學術道者將以得身也者術者藝也言古
之人學此才藝之道也將以得身也謂使身得
成也此謂賓賢之人有術道今以賓敬接待之
事其尊敬學習術道身得成就而有令名
七祭薦祭酒嚌肺在席中啐在席末
言是席之正非專爲飲食也者若此席專爲飲
食應於席中啐酒今乃席末啐酒此席之設夲
不爲飲食是主人敬重於賓故設席耳祭薦祭
酒嚌肺在席中者敬主人之物故在席中啐酒
入於己故在席末也
八飲酒之節能安燕而不亂
降說屨升坐脩爵無數飲酒之節朝不廢朝莫
不廢夕賓出主人拜送節文終遂焉知其能安
燕而不亂也注云朝夕朝莫聽事也不廢之者
旣朝乃飲先夕則罷其正也終遂猶充備也正
義曰此一經明飲酒之禮雖爵行無數猶能節
文自終不至於亂也降說屨升坐者此謂無
筭爵之初也以前皆立而行禮未徹爼故未說
屨至此徹爼之後乃說屨升堂坐也脩爵無
數者謂無筭爵也熊氏云謂行爵無數矣朝
不廢朝者朝後乃行飲酒之禮是朝不廢朝也
莫不廢夕者謂飲酒禮畢乃治私家之事是莫
不廢夕此謂鄕飲酒之禮若黨正飲酒一國若
狂無不醉也
九經以天地紀以日月參以三光
經之以天地紀之以日月參之以三光政教之
本也注云日出於東僎所在也月生於西介所
在也三光三大辰也天之政教出於大辰焉正
義曰案昭十七年有星孛于大辰公羊云大辰
者何大火也伐爲大辰北辰亦爲大辰故爾雅
云大辰房心尾也大火謂之大辰北極謂之北
辰是三大辰也何休云大火與伐天所以示民
時早晚天下取以爲正故謂之大辰辰時也是
(天之)政教出於大辰
(十一)月三日則成魄
月者三日則成魄者謂月盡之後三日乃成魄
魄謂明生傍有微光也此謂月明盡之後而生
魄非必月三日也所以前月大則月二日生魄
前月小則三日乃生魄(朱文公於義禮破此說謂三日非魄乃生明也)
(十二)燕初立行禮似饗其餘則燕
古者諸侯之射也必先行燕禮者案儀禮大射
在未旅之前燕初似饗即是先行饗禮而云先
行燕禮者燕初似饗正謂立行禮似饗其餘則
燕故禮其牲狗及設折爼行一獻此等皆燕之
法也故云先行燕禮也
(十三)諸侯歲獻書物三歲而貢士
是故古者天子之制諸侯歲獻貢士於天子天
子試之於射宮注云歲獻獻國事之書及計偕
物也三歲而貢士舊說云大國三人次國二人
小國一人正義曰以經云歲獻貢士於天子恐
歲獻之文只是貢獻於士故云歲獻獻國事之
書云及計偕物也者漢時謂郡國送文書之使
謂之爲計吏其貢獻之物與計吏俱來故謂之
計偕物也偕俱也非但獻國事之書又俱獻貢
物故云及計偕物知歲獻國事之書者小行人
云令諸侯春入貢秋獻功注云貢六服所貢也
功考績之功也秋獻之若今計文書斷於九月
其舊法也云三歲而貢士者以經貢士之文繫
歲獻之下恐每歲貢士故云三歲而貢士也又
知三歲者案書傳云古者諸侯之於天子也三
年一貢士一適謂之好德再適謂之賢賢三適
謂之有功有功者天子賜以衣服弓矢再賜以
秬鬯三賜以虎賁百人號曰命諸侯不云益地
者文不具矣書傳又云貢士一不適謂之過注
云謂三年時也再不適謂之敖注云謂六年時
也三不適謂之誣注云謂九年時也一絀以爵
再絀以地三絀而地畢注云凡十五年鄭以此
故知三歲而貢士也
(十五)曾孫之詩是貍首樂作而後射
正義曰以諸侯射以貍首之篇謂今詩文無貍
首之篇今射義有載曾孫之詩故知是貍首也
云正爵四行獻賓獻公獻卿獻大夫者大射禮
文云乃後樂作而射也者案大射禮獻大夫之
後乃後工入樂作而後射此謂大射也若燕射
則說屨升堂坐之後乃射矣故燕禮說屨升堂
獻士畢若射則大射正爲司射如鄕射之禮是
也
(十七)與爲人後與猶竒也
使子路執弓矢出延射曰賁軍之將亡國之大
夫與爲人後者不入其餘皆入蓋去者半入者
半注云先行飲酒禮將射乃以司正爲司馬子
路執弓矢出延射則爲司射也延進也出進觀
者欲射者也賁讀爲僨僨猶覆敗也亡國亡君
之國者也與猶竒也後人者一人而巳旣有爲
者而往竒之是貪財也子路陳此三者而觀者
畏其義則或去也延或爲誓正義曰云與猶竒
也者謂他人無後已有人後之相爲合配今已
更往後之是配合之外更有竒隻故云後人者
一人而已旣有爲者而往竒之
(十八)天子諸侯卿大夫射有三士二
凡天子諸侯及卿大夫禮射有三一爲大射是
將祭擇士之射二爲賓射諸侯來朝天子入而
與之射也或諸侯相朝而與之射也三爲燕射
謂息燕而與之射其天子諸侯大夫三射皆具
其士無大射故司裘職云大射唯明王及諸侯
卿大夫不及於士故鄭注云士不大射士無臣
祭無所擇是也其賓射燕射士皆有之故射人
云士射豻侯二正是士有賓射也又鄕射記云
士布侯畫以鹿豕是士有燕射矣
(十九)畿内諸侯張二侯畿外三侯
其侯天子大射則射皮侯故考工記云張皮侯
而棲鵠則春以功又司裘職云王大射則共虎
侯熊侯豹侯設其鵠鄭注考工記皮侯謂此侯也
畿内諸侯大射則張熊侯豹侯故司裘職云諸
侯則共熊侯豹侯設其鵠是也若畿外諸侯大
射亦張三侯鄭注云遠尊得伸故亦張三侯一
曰大侯鄭注云則天子熊侯謂以熊皮飾之二
曰糝侯鄭注云糝雜也豹鵠而麋飾三曰豻侯
鄭注云豻胡大皮飾侯若畿内卿大夫射麋侯
故司裘云卿大夫則共麋侯是也其畿外卿大
夫射侯無丈於諸侯旣得三侯其卿大夫蓋降
君一等則糝侯豻侯其大射之侯皆有鵠也
(二十)鵠二分侯中而居其一
其鵠則二分侯中而居其一故考工記云梓人
爲侯廣與崇方參分其廣而鵠居一焉凡皮侯
者各以其飾侯之側又方制其皮以爲鵠故鄭
注司裘云以虎熊豹麋之皮飾其側又方制之
以爲&KR1647;謂之鵠謂之鵠者取名於鳱鵠小鳥而
難中是以中之爲雋亦取鵠之言較較者直也
射所以直己志則是但取其名非是實鳥也
(廿一)凡賓射侯正之制
此侯道鄭注司裘云虎九十弓熊七十弓豹麋
五十弓列國之諸侯大射大侯亦九十參七十
干五十遠尊得伸可同耳其天子以下賓射則
射人云王射三侯五正諸侯射二侯三正卿大
夫射一侯二正士射豻侯二正鄭云謂五正三
正二正之侯五正者中朱次白次蒼次黃玄居
外三正損玄黃二正畫以朱綠鄭又云二侯者
三正二正之侯也一侯者二正而巳此皆與賓
射於朝之禮也考工記梓人職云張五采之侯
則遠國屬凡賓射之侯謂之正鄭注大射云正
者正也亦鳥名齊魯之間名題肩爲正然則天
子賓射用五正三正二正之侯畿内諸侯賓射
用三正之侯卿大夫用二正之侯士亦用二正
之侯又飾以豻畿外諸侯以下賓射其侯無文
約大射諸侯旣同天子張三侯則賓射亦同天
子用五正三正二正之侯其卿大夫射亦三正
二正之侯士射二正之侯若五正者同虎侯九
十弓三正者同熊侯七十弓二正者同豹侯五
十弓凡中央之赤皆方二尺以外之色皆分布
之其外又畫以雲氣天子以下燕射則尊卑皆
用一侯故鄕射記云天子熊侯白質諸侯麋侯
赤質大夫布侯畫以虎豹士布侯畫以鹿豕鄭
注云白質赤質皆謂采其地不采者白布也熊
麋虎豹鹿豕皆正面畫其頭象於正鵠之處耳
君畫一臣畫二陽竒隂偶之數也燕射射熊虎
豹不忘上下相犯射麋鹿豕志在君臣相養也
梓人云張獸侯則王以息燕謂此也鄕射記旣
不列畿内畿外之異則諸侯以下外内同也鄕
射記列天子以下各一侯下文云侯道五十弓
弓二寸以爲侯中則天子以下皆五十弓侯中
同方一丈也降尊以就卑言燕主歡心故也而
皇氏沈氏乃云天子熊侯或云九十弓或云七
十弓乃同三侯上下之差文無準據其義非也
(廿三)侯中及上下躬上下舌用布數
其侯用布之數案鄕射記鄕侯五十弓則侯道
五十步也以弓之下制長六尺以射用弓故稱
弓一弓取二寸以爲中則侯中方一丈也鄕射
記又云倍中以爲躬注云躬身也謂中之上下
幅也用布各二丈鄕射記又云倍躬以爲左右
舌舌謂躬之上下横一幅布張於躬外左右而
出謂之舌考工記謂舌爲个躬旣二丈上舌倍
躬則用布四丈也鄕射記又云下舌半上舌注
云半者半其出於躬者也上舌出射各一丈則
下舌出弓各五尺然則下舌用布三丈揔而計
之侯中方一丈凡五幅用布五丈上下二躬用
布四丈上舌復用布四丈下舌用布三丈故鄭
注鄕射記云鄕射侯用布十六丈也以此計之
侯道七十弓則侯中方丈四凡七幅幅別丈四
是用布九丈八尺上下二躬各倍中用布五丈
六尺上舌倍躬亦用布五丈六尺上舌出躬各
丈四尺下舌半上舌則左右各减七尺則下舌
用布四丈二尺故鄭注鄕射記云七十步之侯
用布二十五丈二尺其九十弓之侯用布三十
六丈其張三侯之體同道位之近者最下遠者
漸高故大射云大侯之崇見鵠於參參見鵠於
干干不及地武
(二五)自王至士射耦之數
其耦射人云王以六耦諸侯以四耦卿大夫士
以三耦又射人云諸侯以下謂畿内也若畿外
諸侯以下則皆三耦故大射及鄕射并左傳襄
二十九年晉士鞅來聘射皆三耦是也
(二六)大射在廟賓射朝燕射寢
其射宫所在天子大射必先習於澤宫而後射
於射宫則此射義文也其射宫天子則在廟也
故司服云享先公饗射則鷩冕司几筵云大朝
覲大饗射依前南鄕是也其服鷩冕天子賓射
則在朝故射人云諸侯在朝則皆北面是也其
服皮弁服矣天子燕射則在寢以諸侯燕於小
寢天子路寢之朝謂之燕朝者故知天子諸侯
燕射在寢故鄕射記云君國中射則皮樹中鄭
注云謂燕射也其服則玄冕緇衣素裳也諸侯
以爲朝服燕禮云燕朝服於寢是其諸侯大射
不顯畿内畿外之異案儀禮大射云公入鷔射
畢而云入謂從郊入國也謂射在郊學也故鄕
射記云於郊則閭中鄭注云大射於大學儀禮
所陳多據畿外諸侯即畿内諸侯或亦然也其
服無文故用皮弁以射在學宫學記云皮弁祭
菜故也其諸侯賓射若在國則亦在朝與天子
同若在國外相會則在竟故鄕射記云於竟則
虎中鄭注云謂與鄰國君射也其服亦皮弁服
也以聘禮君受聘皮弁故也其卿大夫以下射
之所在及所服之衣無明文也此三射之外又有
鄕射謂鄕大夫貢賢能之後行鄕射之禮而詢
衆庶故鄕大夫職云獻賢能之書于王退而以
鄕射之禮五物詢衆庶是也又有州長射于州
序之禮其侯並同賓射之法故鄭注云鄕侯二
正
(廿七)主皮之射有二又有習武之射
凡主皮之射有二一是卿大夫從君田獵班餘
獲而射書傳云凡祭取餘獲陳於澤然後卿大
夫相與射也鄭注鄕射云主皮者無侯張獸皮
而射之主於獲也二是庶人亦主皮之射故鄭
注周禮云庶人無侯張皮而射之是也又有習
武之射故司弓矢云弧弓以授射甲革椹質者
是也
(廿八)習射於澤射椹質試武
天子將祭必先習射於澤澤者所以澤士也者
澤是宫名於此宫中射而擇士故謂此宫爲澤
澤所在無文盖於寬閑之處近水澤而爲之也
非唯祭而擇士餘射亦在其中故書傳論主皮
射云嚮之取也於囿中勇力之取也今之取也
於澤宫揖譲之取也是主皮之射亦近於澤也
選士於澤不射侯也但試武而巳故司弓矢云
澤共射椹質之弓矢鄭司農引此射義之文以
釋之是知於澤中射椹質而巳又鄭注司弓矢
云樹椹以爲射正射甲與椹試弓習武也其主
皮之射則張皮亦揖譲也
(廿九)桑弧蓬矢用六禮射唯四矢
故男子生桑弧蓬矢六以射天地四方天地四
方者男子之所有事也故必先有志於其所有
事然後敢用糓也飯食之謂也注云男子生則
設弧於門左三日負之人爲之射乃卜食子也
正義曰此一經明男子重射之義以男子生三
日射人以桑弧蓬矢者則有爲射之志故長大
重之桑弧蓬矢者取其質也所以用六者射天
地四方也所以禮射唯四矢者示事有不用
也四矢者象禦四方之亂
(三十)射時飲爵時皆有升降揖遜
孔子曰君子無所爭必也射乎揖譲而升下而
飲其爭也君子注云必也射乎言君子至於射
則有爭也下降也飲射爵者亦揖譲而升降勝
者袒决遂執張弓不勝者襲說决拾郤左手右
加弛弓於其上而升飲君子恥之是以射則爭
中正義曰此飲射爵者亦揖譲而升降者此解
經揖譲而升下經稱揖譲謂飲射爵時揖譲非
射時揖譲也故云飲射爵者亦揖讓而升降亦
者亦如射時揖譲飲今亦揖譲故儀禮大射云
耦進上射在左並行當階北面揖及階揖升堂
揖皆當其物北面揖及物揖射畢北面揖揖如
升射是射時升降揖譲也大射又云飲射爵之
時勝者皆袒决遂執張弓不勝者皆襲說决拾
郤左手右加弛弓于其上遂以執付揖如始升
射及階勝者先升升堂少右不勝者進北面坐
取豐上之觶立卒觶坐奠於豐下興揖不勝者
先降是飲射爵之時揖讓升降也
禮記要義卷第三十二
