欽定同文韻統卷四
天竺西番字母分隂陽說
天竺西番隂陽字二譜
天竺西番字母分隂陽說
中華音韻以隂陽分清濁夫陽清隂濁自然之理也而
樂律以陽律為濁均隂呂為清均字書以隂平為清平
陽平為濁平是又皆以隂為清而陽為濁矣然究其義
則無不可以相通者呂坤交泰韻辨隂陽說云隂體下
而上行陽體上而下行此語極得音韻之理蓋陽本清
也而其音則自清而之濁隂本濁也而其音則自濁而
之清此隂陽交互之義也且隂陽之名原於大易而周
易首乾商易首坤乾坤既有交易之用則隂陽亦有互
見之理音韻之道亦復如是天竺西番字在中華皆為
清平聲而天竺音韻十六字皆屬隂惟唎唎伊利利伊四字
可隂可陽翻切三十四字皆屬陽惟(迎尼阿鴉)那納嘛五字
可陽可隂西番字母三十字嘎(齎鴉)答巴匝五字屬陽噶
(迎齏尼阿鴉鴉)逹納㧞嘛雜斡紗靸婀鴉沙薩阿十七字屬隂
喀(妻鴉)塔葩攃喇拉哈八字可隂可陽推其音韻則不可
以清濁論而即其義例求之音韻字為字所由生必得
翻切而後成字猶隂必得陽而後成生育之功故音韻
字為隂翻切字為陽也其音韻字中之唎唎伊利利伊四字
為可隂可陽者以唎字即喇字合伊字利字即拉字合
伊字(西番字喇字加吉固記號成唎字拉字加吉固記號成利字吉固即天竺伊字音)喇拉二
字皆翻切字屬陽伊字係音韻字屬隂合之為唎利伊利
利伊四字故可隂可陽也翻切字中之(迎尼阿鴉)那納嘛五字
為可陽可隂者天竺翻切前二十五字分屬五類嘎喀
噶(噶迎哈阿)五字屬天匝攃雜(雜尼哈鴉)五字屬風查叉楂(楂哈)那
五字屬火答塔逹(逹哈)納五字屬土巴葩拔(㧞哈)嘛五字屬
水五類之前四字皆屬陽末一字可陽可隂動極而静
陽極而隂生也西番字母三十字前二十字猶天竺之
五類毎類各四字第一字屬陽第二字可陽可隂第三
字第四字皆屬隂猶之五行各有生旺休囚生為進氣
故屬陽旺則既盛而将衰故可陽可隂休囚則退氣而
為隂也次紗靸婀鴉四字屬隂猶之五行衰謝収歛而
閉藏也次喇拉沙薩四字上二字可隂可陽下二字屬
隂末哈阿二字上一字可隂可陽下一字屬隂猶之収
歛閉藏之後隂極而陽復萌而又重隂沍寒以固其生
氣也至於阿字天竺西番雖皆屬隂而又以為字之本
性蓋諸字皆生於阿字而又歸於阿字収聲故天竺用
於字母之首西番用於字母之末則貞下生元終而復
始之義也今将天竺西番字母分列二譜至於配合成
字比字成言則隂陽交錯變化不窮非譜所能悉載矣
天竺西番隂陽字譜
