周易玩辭困學記卷十
海寧張次仲撰
䷭(㢲下坤上)
升元亨用見大人物恤南征吉(說文升龠也从斗象形十合為升无上進之義)
(鄭康成作昇說文昇日上也从日升聲古只用升詩云如日之升是也)
彖曰柔以時升㢲而順剛中而應是以大亨用見大人
勿恤有慶也南征吉志行也
柔升通指四柔而言萃升反對之卦萃下卦之坤今
升而在上此升之已然者時也㢲隂下伏如木在地
中有駸駸上升之勢此升之將來者亦時也何也以
柔下剛者分也柔進而上者時也時之為道宜緩不
宜躁内㢲外順諒可而進此元亨之本也二氣迭為
升降而隂必以陽為主九二剛中而五應之此升之
際遇元亨之事也方升之初宜擇所從見大德之人
則無憂更宜擇所往向陽明之方則得吉盖隂性多
疑或憂剛柔異德尊卑異位有所疑阻故啟之以用
見申之以勿恤鼓之以有慶志行以掖進之有慶志
行皆元亨之實慶莫大于得君志莫切于行道
萃升皆剛中而應萃剛中在上其衆必聚升剛中在
下其勢必進故萃以五為大人升以二為大人㢲東
南坤西南南者巽坤之交聖人嚮明而治之地若以
隂之隂彌增其暗矣
象曰地中生木升君子以順德積小以高大(王肅本順作慎)
王汝中曰地中生木長而上升升之象也因其生理
之自然而無容私焉之謂順木之生自毫末以至于
尋丈人莫見其升之迹以順積而致之耳此行遠自
邇登高自卑之意順德坤地象積小高大巽木象
荀子曰積微者月不勝日時不勝月歲不勝時善日
者王善時者霸補漏者危大荒者亡故王者敬日霸
者敬時
初六允升大吉
象曰允升大吉上合志也
坤三爻柔之已升者也所難者初耳初居卦下切比
二陽既非同道之朋上與六四又非正應之人疑於
難升者而公斷為允升慶其大吉允二允之也故夫
子推原之曰上合志上謂二也初與二合二與五合
推諸三四無非此志其非聲勢相附可知矣更有誰
為媢嫉誰為摧沮而不同升諸公者乎此社稷蒼生
之福大吉也升曰上合志晉曰志上行士君子進退
問諸心而已上合志與大得志相應所謂志不過致
君澤民而已
胡仲虎曰晉三衆允下為二隂所信也升初允升上
為二陽所信也以隂信隂不過悔亡以陽信隂則得
大吉
九二孚乃利用禴无咎
象曰九二之孚有喜也
二之於初賦性既殊地位復異老成之於新進易生
嫌隙所謂咎也二協恭和衷無猜無疑因其以剛居
中禀性誠實良由緇衣之好發於性命通于神明何
咎之有初之允升全頼此爻(私記)
楊庭秀曰臣有所當然則遂事而不為專上有所重
發則衡命而不為悖皆用禴之義也
萃與升相反萃之二曰孚乃利用禴則宜如損六二
十朋之龜言之於反卦六五可也今皆在下卦中爻
言之何哉萃六二以中虚為孚而與九五應升九二
以中實為孚而與六五應二爻虚實雖殊其孚則一
九三升虚邑
象曰升虚邑無所疑也
晦菴曰陽實隂虚坤有國邑之象九三以陽剛當升
時進臨於坤其象如此
凡人一入仕宦相猜相忌滿路荆榛一步不可行皆
疑為之也九三以陽剛上遇純坤四順五貞爾無我
猜我無爾虞欲行則行欲止則止高足闊步如入無
人之邑此升時之樂境也非唐虞三代其孰得而遇
之(私記)
當柔升之時而二三以剛介于其間未免有異己之
嫌此人情之所難者今二有喜三無疑剛柔合德惟
以進賢為事彖所謂有慶志行者此也(私記)
六四王用亨于岐山吉无咎
象曰王用亨于岐山順事也
内三爻皆升而上者外三爻皆受下之升者
自初至四盖由士而大夫而卿而公已極人臣之位
矣斯時臯䕫稷契比肩接踵四復何所為哉惟精白
一心合天下之賢才以事其上如王用亨于岐山者
然如是則造子孫黎民之福故吉無竊位蔽賢之罪
故无咎坤德為順四以柔居柔上不拂君之心下不
逆諸賢之意順之至也易之為道順則吉逆則凶隨
王用亨于西山本兑言此王用亨于岐山本坤言皆
在上卦取象(私記)
徐子與曰升卦二四不言升何也曰五君位也二應
五大臣也四承五近臣也升則有逼上之嫌故在二
言孚在四言順
六五貞吉升階
象曰貞吉升階大得志也
六五柔正居中下應九二彖所謂剛應志行者也虚
己用賢人君之正道故曰貞得人圖治有國之盛事
故曰吉天下之賢以次而進高高下下各當其位故
曰升階人君樂事無過求賢故曰大得志(私記)
上六冥升利于不息之貞
象曰冥升在上消不富也
朱康流曰冥升知升而不知降也升而不降則精氣
日散于上故消不富惟貞固以守之使升者可以降
降者可以復升升降回環永無止息斯升道之最利
者也荀慈明曰隂升失實故消不富東坡詩云蝸涎
不滿殼聊足以自濡升高不知疲粘作壁上枯此冥
升在上消不富注脚
胡仲虎曰豫上六冥豫升上六冥升豫上體震動因
其動心而欲變其豫升上體坤順順其進心而欲移
于貞
一卦六爻盡善盡美無一凶悔吝之語盖士人同朝
共主最忌爾猜我虞已升者摧抑其下未升者掩襲
其上今六五以貞主持于上初合志二有喜三無疑
四順事同心一德朝無媢嫉之臣野無放棄之士六
十四卦豈能多得上居卦終階級已極無地可升聖
人于是别設一義謂之冥升又于冥升轉開一徑曰
利于不息之貞理欲利害如環無端易之為道於是
為不可測矣(私記)
䷮(坎下兑上)
困亨貞大人吉无咎有言不信(困从口从木木之生必受天陽今在口中不得)
(通遠倦劇力乏也)
彖曰困剛揜也險以說困而不失其所亨其唯君子乎
貞大人吉以剛中也有言不信尚口乃窮也
朱元晦曰困者窮而不能自振之義坎剛為兑柔所
掩九二為二隂所掩四五為上六所掩所以為困坎
險兑說處險而說是身離困而道則亨也二五剛中
有大人之象有言不信又戒以當務晦默不可尚口
益取困窮
蘇子瞻曰困者坐而見制無能為之辭也隂之害
陽者多矣陽不能堪而戰戰者勝負未可知之
辭也尚不為困困之時隂掩陽而陽無所致其
怒其為害也深矣劉調甫曰不曰柔掩剛而曰
剛掩者無所歸咎故以剛自掩為詞蓋卦為君子
設也
胡仲虎曰蹇能止則知足以避需不陷則義無所
窮困之為卦上下三剛皆掩於柔意氣不能發舒
學問無從展布所以為困也然剛之困如此剛之
亨自如處坎之險不失兑之說時雖困而道則亨
身雖困而心則亨也他卦言貞亨不貞則不亨亨由
於貞也此卦言亨貞處困能亨則得其貞貞由於亨
也
吳叔美曰不失其所為句亨字為句所如止其所之
所此所至危而安人失其所則困若險得有至險者
又曉得險中有至說者便困而不失其所不失其所
則亨矣這不是剛而得中不濡染不矯激之君子如
何有此故曰其唯君子乎君子即大人所謂五也蘇
君禹曰不失字最有味胸中原有自得之妙不因困
而失非因困而得也
无咎語脈屬下觀彖傳以吉字絶句可見无咎
謂无用怨尤也當困之時有言不信怨尤無為
也傳申明之曰非徒不信若尚口乃至於窮乃
字中有二意困何能窮惟尚口乃窮也尚口
本欲求通不知尚口乃窮也曰尚有見諸述作
囂囂自明之意君子處世不是無所尚只不尚
口耳顧厨後及互相標榜黨錮遂起宜聖人以尚口
為戒也(私記)
孫聞斯曰文之繫彖公之繫爻孔子之春秋孟
子之七篇皆此心也夫本心不可明而必見之庸
庸衆人不可明而必詔之賢智當身終不可明而
必垂之著作俟之來世此其言之不信也如何
而尚口之窮大人亦惡得而避之兑口不掩
言象
象曰澤无水困君子以致命遂志
曰屯曰蹇曰困皆以坎名也然而莫若困甚者坎在
内也坎在内欲動如屯止如蹇不可得也解與渙坎
亦在内然得雷而動得風而散水在澤上則涸之象
也澤者龍蛇之窟穴無水則龍蛇安所托命乎故曰
困
丘行可曰兑上離下其卦為革聖人象之曰澤中有
火兑上坎下其卦為困聖人象之以澤中有水則困
之義隠矣因心立論但取下漏上枯之象以見其為
困聖人談經靈活不主故常此亦可窺其一斑也
劉元炳曰窮源而後知天下無枯澤致命而後知天
下無窮途
胡仲虎曰澤無水命也井有水性也知困之義則安
命知井之義則盡性
初六臀困于株木入于幽谷三歲不覿(歲从步从戌石經作歲)
象曰入于幽谷幽(讀)不明也(舉正不明上無幽字)
卦之三柔爻皆掩剛者三剛爻皆為柔掩者當就中
取義困之時不必得位之小人能掩君子也雖無位
者亦乘機而掩君子初六是也初爻柔位下既無權
勢又無才力而與三同居險體見神龍之失勢日與
二為難不知正人國家元氣元氣一壊自貽伊戚坐
而受困無安身之地行而冥迷無見天之日臀困于
株木入于幽谷三歲不覿之象象單拈幽不明以提
醒之凡困人與困於人者不論君子小人要有見識
初不明于邪正又不明於利害自取窮困又何疑哉
幽指本心昏昧言不明指暗于事機言初在下臀之
象徐氏鍇云本入土曰根在土上曰株(私記)
既曰困于株木矣又曰入于幽谷又曰三歲不覿象
又釋之曰不明何也君子治世三綱五常煥然整飭
如日月經天耳聰目明君子受困是非顛倒如黃霧
四塞不知何年得見天日困時氣象大槩如此故特
于初言之非獨指小人一身也(私記)
馮元敏曰卦名困以剛為柔所困也然以柔揜剛非
理之正長惡不悛柔亦自此困矣故六爻别言之柔
之困也以犯剛為忌以退守為安剛之困也以動躁
為戒以静俟為福盖隂困其宜也陽困其變也而株
木葛藟金車赤紱其詞低昂則聖人扶抑之意也
株木九二象坎于木為堅多心二正當其心處人之
體行則趾為下坐則臀為下初困而不行此坐困之
象也
鄭少梅曰水者木之母也澤無水水竭則木枯初在
坎下屬正冬霜雪之餘枯木僅存為株木六三秋冬
之交葉脱刺存為蒺藜上六一隂始秋蔓草未殺曰
葛藟
九二困于酒食朱紱方來利用亨祀征凶无咎(紱从犮不从叐)
象曰困于酒食中有慶也
井困二卦以坎水之上行下漏反對井之坎在上體
五為主困之坎在下體二為主九二受困之主也困
于酒食其說不一沈氏曰小人之困君子力能制則
制之不能制則以飲食男女磨耗其神明如公瑾之
欲留玄德是也是說與剛掩之義相合朱紱君服非
二之服也而以此加二正小人困九二之處盖既縻
以豢養之恩又加非分之寵欲觀二之如何耳二于
此逃之不能拒之受之俱不敢朱紱祭服惟用以亨
祀而已亨祀之道亦有酒而神固未嘗飲也亦有食
而神固未嘗咽也朱紱未嘗不服而不敢委蛇以自
得也循此而行精誠達于神明雖凶而无咎征凶以
事言无咎以理言韓子曰惟乖于時乃與天通處困
之道也象單提飲食一句而以中有慶釋之諺云酒
在肚裏事在心頭人但見其厭飫醉飽孰知其意之
所存乎彖所謂不失其所象所謂致命遂志俱囊括
于此古詩云韜精日沉飲誰知非荒宴(私記)
上六以一柔掩二剛其力小初三以二柔掩一剛其
勢横又坎剛為兑柔所掩而上與三為應則上亦未
嘗忘情于二者故九二之受困獨深而以剛居中處
困之道亦惟二為獨得(私記)
坎為水水潤萬物如飲食之養人故需五坎四有坎
體者皆有飲食之象朱紱指五赤紱指二說文云天
子朱紱諸侯赤紱詩曰朱紱斯皇君紱也又曰赤紱
三百臣紱也古芾與紱通用朱紱赤紱皆祭服故下
即言利用亨祀利用祭祀祭與亨泛言則一分言之
祭天神祀地祗亨人鬼五君位言祭二臣位言亨
六三困于石據于蒺藜入于其宫不見其妻凶(藜石經作蔾)
象曰據于蒺藜乘剛也入于其宫不見其妻不祥也
此欲困人而不能保其妻子者也文言曰非所據而
據焉身必危據者以九二為同體至親欲援二為黨
以困四也其謀最深其心最毒而孰知二之剛正不
可據哉故傳不釋困石而單釋此句至于不見其妻
其為不祥人所共曉而象復贅此語何也小人殫精
勞神窮日之力以困君子如醉如狂妻子在前亦不
之見盖天奪其魄亦君子之精爽有以懾之也自此
殺身亡家相尋而至故爻要其終曰凶象啓其端曰
不祥(私記)
子瞻曰小人易合難久故困之三隂其始相與締交
而掩剛其終六三之妻亡初六之臀困
九四來徐徐困于金車吝有終
象曰來徐徐志在下也雖不當位有與也
諸家以四與初為正應故以四下就初為來似為援
初之險而發然當剛掩之時三與初共掩九二二
與四同德之友初六困我同類方疾之不暇何為
援之哉王輔嗣曰感不以義雖邇而不可懷也應
必以理雖遠而不可棄也楊廷秀曰氣同則從聲
比則應各從其類也易之相應豈必以位哉四與
初應者位也困之九四其應不在初六而在九二
者類也當困之世為君子者類苟同矣應不在
近志苟通矣來不在速期于終不為小人所掩而
巳
二在險中援之者五觀變乘時有可援之機者
四也何也四承五而比三應初承五則居近君
之地比三應初則小人之怨毒未開此時奉五之
命因初三之好蹇裳奔走而援二猶恨其晚乃從
容援溺揖譲救焚憂人之憂者固如是乎幸其與
二同類原是氣味中人故夫子原其心曰志在下
要其終曰有與下與謂二也凡陽之困于隂者必
必求其與四惟志在下雖來徐徐知其必來也惟
必來雖不當位而有剛德之與終能成亨困之功
也(私記)
焦弱侯曰坎為與兑為金故稱金車車乃貴者所乘
金乃富者所有四居大臣之位不能風行雷厲援拔
賢士於泥塗而為富貴所困亦三有以中之也鄭申
甫曰凡人久坐車中亦自困憊惟來徐徐故久而困
困即是吝有與即是有終
九五劓刖則困于赤紱乃徐有說利用祭祀(劓刖鄭康成王甫陸)
(續本皆作臲卼祭从□肉也从又右手也俗从癶非)
象曰劓刖志未得也乃徐有說以中直也利用祭祀受
福也
九五以陽剛中正操拯困之權下與九二同德相應
忿其為初三所掩上者我劓之下者我刖之輕用其
威威窮而物不服困于赤紱者也赤紱謂二五居君
位二之困即五之困象所謂志未得者也拯困之功
不在躁急急則誤事徐則從容觀變自有機會故以
乃徐有說告之此徐字從九四來四以徐而吝五乃
徐而說則時位之不同也象曰中直惟其胸中道
理明主意定故能忍耐候時不則所謂徐者亦因
循怠緩而已鄭中甫曰知其不可力爭從容和說
靜俟機會庶乎小人可去君位可安而可以主宗
廟社稷之祭矣利用祭祀者不喪匕鬯之意兑為
說(私記)
利用祭祀是乃徐有說之象夫祭祀之受福也豈朝
拜而夕致者哉誠一所至通于神明若啟若翼有
莫知其故者惟從容以俟之而已處困之時當如
此(私記)
二利用亨祀五利用祭祀君臣之間一段精誠通于
神明所謂困而不失其所亨也用祀同而征凶受福
異者君臣之别也
上六困于葛藟于臲卼曰動悔有悔征吉
象曰困于葛藟未當也動悔有悔吉(句)行也
楊用修曰上六下應六三三柔而牽巳纏繞不決故
象葛藟下乘九五五剛而難柔震動不動故象臲卼
凡遠窮則思變困則謀通處至困之地用謀之時也
曰者自謂也亦自謀也心口相語曰不可動動且有
悔而不知不動乃所以有悔曰動悔者處困極之時
懲羹而吹虀也有悔者失事機之會噬臍而莫及也
物窮必變困極則通爻商其利害曰征吉象斷之
以理曰行也謂柔不可牽合之可也剛不可乘去
之可也五爻不謂言吉獨於上言吉困則凶行則
吉苦海回頭聖人為小人大開方便正所以為君子
也
臲卼甚於葛藟象不釋臲卼而釋葛藟臲卼是身之
搖動葛藟是心之纏擾惟心境不清所以身體不得
安穏蓋上與三應三援上以困君子上六隂柔以三
為同類不能毅然決斷故雖以隂居隂自以為當而
不知在困之時猶未當也不言位位雖當所以居位
者未當也有悔正是斬斷葛藤機括故曰行也行則
掉臀直前更有何物纏擾(私記)
鄭亨仲曰困有不可動九二是也故征凶有不可不
動上六是也故征志蘇君禹曰困而安坐於初卒無
聞見之期困而臲卼於終尚有征行之吉
潘去華曰上之一爻有處一卦之上者有處一卦之
外者處上則為尊高之極乾之上九是也處外則為
吉凶之輕困之工六是也
九二受困者也據二之上憑藉權勢以揜二者三
也伏二之下竭股肱之力以助三者初也上與三應
遙為聲勢以張羽翼者也四與五因援二之困而
得困者也上與二遠又居卦終氣勢漸衰不覺悔
心之萌而吉然則小人亦何苦而多方以困君子
哉為君子者亦惟緘口結舌不失其所亨而已
(私記)
䷯(巽下坎上)
井改邑不改井无喪无得往來井井汔至亦未繘井羸
其瓶凶(楊止菴曰井本井田之名字書井中加一○為井盖于八家公田内為穴地取水之處也世本)
(云伯益作井古于汲水處為市故稱市井)
彖曰巽乎水而上水井井(讀)養而不窮也改邑不改井
乃以剛中也汔至亦未繘井未有功也羸其瓶是以凶
也(舉正乃以剛中上有无喪无得往來井井八字)
巽乎水而上水㢲乎水者㢲在坎下之象上水者坎
在㢲上之象㢲取其德之入非取象于木也盖掘地
得泉非鑿木為機之說㢲水井之體立上水井之用
行沉潜深入養德養民時出不窮非用功之深何以
至此古者立邑必相水泉之所在詩曰相其隂陽觀
其流泉是也不得泉難以立邑則改邑以就之是之
謂改邑不改井盖邑繇人建故可改泉由地脉不可
改也此卦困反為井坎位下今位乎上在上在下不
同而中爻陽剛不動是邑改而井不改也其所以不
改者天德之剛渾然在中不為堯存不為桀亡不可
得而改也汲而不竭故無喪不汲而不盈故無得剛
往居五柔來居初往者得水而上來者求水於下又
在困則坎來而下在井則坎往而上皆往來井井之
義其在學問則可富可貴可貧可賤外境可改而内
性不改改邑不改井也終日應酬未嘗言損寂然不
動未嘗有益得喪無與於已往來一任之物无喪无
得往來井井也羸瓶卦中無此象文王繫辭到此惕
然動羸瓶之慮盖一瓶之得失何足言凶不知敬為
聖學始終操之弗固幾成而敗則執德不恒非凶而
何故戒之如此
丘行可曰改邑不改井井之體也无喪无得井之德
也往來井井井之用也此三句言井之事汔至亦未
繘井未及于用也羸其瓶則併失其用也此三句言
汲井之事
季明德曰剛中專指九五二之德雖亦剛中但无喪
无得往來井井則九五成功之事二尚未能有此
馬氏理曰凡水皆水也溪澗沼沚其于世也可灌可
溉矣然有盈涸江淮河海其于世也不盈不涸矣然
有利害獨是井也束其水之勢若制于有涯之中畜
其水之源乃留為可繼之澤静焉深焉無波濤險阻
之虞斟焉酌焉無德怨施受之蹟
李子思曰嘗觀天下之水冬而温者獨井泉而已盖
得之地脉不失其本真及注之川澤失其本性無復
有向來一陽之温矣載觀井泉之水在人身則精血
是也川流之水在人身則涕洟之類是也精血固藏
者井泉凝静之性而涕洟往而不返者江河之泛濫
也
繘汲水索也瓶汲水器古文从缶瓦器也以木器汲
水始于丁寬可見古來皆用瓶或用甕汔幾也亦尚
也詩汔可小康未濟小狐汔濟亦未繘井者繘未及
盡收井未及盡出也羸即大壯羸角之羸彼以進而
不能退象角之羸此以下而不能上象瓶之羸未繘
井而羸瓶即周書功虧一簣之意盖德業垂成而有
以敗之也
象曰木上有水井君子以勞民勸相(勞去聲)
㢲乎水專以德言木上有水專以象言彖自彖象自
象不宜相混
郝仲輿曰木上有水觧者謂以木為汲水之器則彖
已言瓶瓶非木也鄭康成謂為桔橰懸瓶入水汲而
上水之象則木在水上與木上有水相戾吾里中掘
得古井其制以木交互如井字障土貯水層累而上
然後砌以瓴甋漢武帝立井幹樓謂其積木若井幹
也此與卦象最合(幹音寒)
蘇子瞻曰人之于井未有銅之者也故君子體其道
以勞民勸相
汝中曰此即同井相助之義所謂五家相保五比相
愛五閭相葬五族相救五黨相賙五州相賓是也
初六井泥不食舊井无禽
象曰井泥不食下也舊井无禽時舍也
井以陽剛為泉上出為功初以隂柔在下位根器汙
下原非清高之品故曰井泥不食下也井貴汲多猶
學之貴時習也時舍則日新功疎自棄而人亦棄之
矣故曰舊井无禽時舍也若初六者所謂困而不學
民斯為下者也唐凝菴謂北方稱轆轤之軸為禽所
以運繘廢井無水則併轆轤俱廢矣故曰无禽康流
曰漢張譲傳作渴烏以轉水井上之禽或當類此杜
詩鸕鷀窺淺井亦可想舊井無禽之義
淮南子八方風至浚井取新泉管子鑽燧改火抒井
易水古人以未浚未易水之井稱舊
九二井谷射鮒甕敝漏(甕說文作罋)
象曰井谷射鮒无與也
九二剛中有泉之象然上無正應下比初六功不上
行以井言如井旁穴出之水僅能射鮒以汲井言如
敝甕不足以上行而反漏於下論學問則留心于一
技一藝而不務上達徒渗漏其精神論政事則沾沾
于小恩小惠而不務養民祗自開其倖竇涓涓不息
終成尾閭君子知其自治之疎矣陸君啟曰德孤于
喪朋業隳于分緒幾洩于屬耳恩逗于竊潤谷射甕
漏可不慎乎(私記)
朱康流曰井二即困五井三即困四困四有與井二
無與何也困貴同德相助故九四比于九五為有與
井須二氣相濟故九二比于九三為無與亦猶困之
上六以乘五為相掩井之上六以乘五為勿幕也上
六以隂乘陽則水自上出初六以隂承陽則水由下
漏
象不釋甕敝漏盖甕之敝不敝漏不漏其權在操甕
者非二之事至于射鮒則二不能尊師取友之故故
歸重於此(私記)
谷井旁穴也一曰井中泉穴埤雅鮒小魚即今之鯽
也此魚旅行吹沫如星以相即也謂之鯽以相附也
謂之鮒然井未有生鮒者程沙隨以為蝸牛凝菴謂
科斗虶蟹之類按莊子周視轍中有鮒魚焉曰東海
之波臣則又非蝸牛之類㢲體覆下甕敝漏之象
九三井㳿不食為我心惻可用汲王明並受其福(渫石經作)
(㳿字書㳿與渫同)
象曰井㳿不食行惻也求王明受福也
井泥不食固也九三居得其正井潔者也井潔而不
食何哉不中也不中者非邑居之所會也我周公自
謂為我心惻非為私也不可用則不惻可用則行者
皆惻吾安得不惻此以明好賢之公心也王之不明
疑其未必有福也王不求賢賢乃求王求也者求其
明也王而明則賢者在位天下受其福王並受其福
賢亦何負于王其如王之不明何哉此以明慕君之
本心也周公孔子于此有無限悲慨(私記)
項平甫曰上六之有孚即九三之心惻也人之相與
苟非中心惻怛何以見其有孚爻言心惻象言行惻
竒寳横道而不收則行路之人皆歎息之矣况在上
而為之應者能不動心乎
介夫曰玩求王明語意盖云只為不遇王明爾怎生
討得王明來上下並受其福矣此旁人惻之之辭
鄭申甫曰井諸爻通上下全體取象不得論應若論
應則九三有應矣何為不食盖以各自為井言則五
爻近坎口在通邑輳集之所三在四五之下去坎口
遠乃荒僻之所也
字書渫治井也又清也惻痛也愴也引水於井曰汲
六四井甃无咎
象曰井甃无咎修井也
内卦己終外卦方始新舊相乘修井之時也子夏傳
云甃治也以塼壘井修井之壊謂之為甃井既㳿而
不甃則旁土易崩雖有泉且混濁而不洌矣蘇子瞻
曰陽為動為實隂為静為虚泉者所以為井也動也
實也井者泉之所寄也静也虚也故三陽為泉三隂
為井初六最下故曰泥上六最上故曰收六四居其
間而不失正故曰甃甃之於井所以禦惡而潔井也
井待是而潔故无咎
胡仲虎曰初才柔有井泥象三之㳿㳿初之泥也二
位柔有井谷象四之甃甃二之谷也丘行可曰三在
内卦㳿井内以致其潔四在外卦甃井外以禦其汚
盖不㳿則汚者不潔不甃則潔者易汚此内外交修
之道
九五井洌寒泉食(洌从水)
象曰寒泉之食中正也
坎皆曰水此獨曰泉泉水之始達者盖直指本體言
胡仲虎曰井至此初泥已浚二漏已修井道全矣所
謂井養而不窮者正在此爻寒者水之性也坎北方
也井以寒洌為貴泉以得食為功然則寒與洌性也
食與不食命也
蘇君禹曰既曰洌又曰寒何也凡人于世情冷不下
全是一片熱心熏炙君子盡洗世情濯以寒泉焦火
不入熱中不生此之謂中正
吕仲木曰居德而不中正則貴戚有優渥之耗疎遠
無沾濡之益是斜口井也惟中正則四方皆被其澤
詩云池之竭矣不云自頻泉之竭矣不云自中此德
不中正者也
象曰寒泉之食所重在食字井泉地脉也與山川之
氣互為流通凡近金鐵龍蛇之處其水不可食為其
性偏頗而有毒也故曰寒泉之食以中正也水味尚
須中正而况其他乎(私記)
上六井收勿幕有孚元吉(收字書从丩俗从丬誤)
象曰元吉在上大成也
收謂以轆轤收繘繘以收瓶汲之終也凡物可收成
者謂之收如五榖之有收也古者汲後則以布幕其
上以防汙入收者汲器之出幕者覆井之具勿者禁
止之詞也夫苟幕之則下有寒泉而不達上有汲者
而不獲今勿幕則愛民之心出于至誠而有孚矣豈
非大善而吉之道乎唐凝菴曰收者收口即今之井
欄木坎口不掩勿幕之象
胡仲虎曰象始末揭下上二字見井之用在上而不
在下下則為時所棄上則由修而中正由中正而大
成愈上則井之功愈大
朱康流曰一瓶之羸致敗于垂成一幕之去功收于
元吉人有仁心仁政而民或被其澤或不被其澤者
祗争於萬分之一不可以不慎也
坎上之卦凡八惟井六爻無險象以水上出能養人
也他卦之終為極為變惟井鼎至上吉以養人功成也
李季辨曰井六爻綱領最好初井泥二井谷皆廢井
也三㳿初之泥四甃二之谷則井道全矣故五爻井
洌而泉食此時井功已成矣上爻但勉其勿幕其功
人進于五故曰大成
䷰(離下兑上)
革已日乃孚元亨利貞悔亡(說文革獸皮治去其毛革更之又云古文从三十三)
(十年為一世而道更也故革為改舊之義)
彖曰革水火相息二女同居其志不相得曰革已日乃
孚革而信之文明以說大亨以正革而當其悔乃亡天
地革而四時成湯武革命順乎天而應乎人革之時大
矣哉
革變革也凡不合然後變生此卦兑澤在上離火在
下火然則水乾水決則火滅物理之不合也中少二
女合為一卦而少上中下名位已紊嫌隙易生人情
之不合也故曰革革者所以處變之道也凡民可與
習常難與適變可與樂成難與慮始故革之為道即
日不孚已日乃孚也革而信而字正發明乃字謂其
革至是而人信之也夫革何以得人之信卦德内離
文明則酌義理而非妄革外兑和說則隨時勢而非
強革斟酌調停必然大通而且至正矣夫大亨而以
正則所革者上當天心下當民心妄革之悔乃可亡
耳不則悔有不可勝言者如介甫新法噬臍何及當
字即是貞字乃孚故乃亡乃者難辭也致其孚者在
已日之前驗其孚者在已日之後
卦與睽體同而位異睽上火下澤兩不相涉此澤上
火下各據其勝睽上中下少倫序秩然此少上中下
名分倒置
睽未嫁之姊妹也故曰不同行革已嫁之妯娌也故
曰不相得不同行不過有相别之意故止於睽不相
得則將有相克之事故至於革
不曰相勝而曰相息滅息而後生息正是除舊布新
之義
蘇子瞻曰兊金離火火者金之所畏也而金非火則
無以成器器成而後知火之利也故夫革不信於革
之日而信于已革之日以其始之不信是以知悔者
革之所不免也特有以亡之耳
離為日日入澤有已日象卓去病曰已日干令升曰
天命已至之日于是季氏申之曰已謂事窮而當革
之日即張子所謂一日之間天命未絶則為君臣當
日命絶即為獨夫之義盖已者事理決絶之辭已日
言弊當革害當除已在必然當為之日是以革之即
可革孚之即可孚若不到此時而為此則人情必有
未便是非必致復淆愚者未洞其本末必以為多事
私者未受其決裂必以為害已事如何可革人如何
可孚
蔡子木曰元亨利貞乾道也隨不可以妄隨必元亨
利貞乃得无咎革不可以妄革必元亨利貞乃得悔
亡卦詞未有言悔亡者自革始重之也
錢塞菴曰革春而夏革秋而冬方成歲功然離兊之
交春夏為陽盡於離秋冬為隂始于兊是一歲中間
大變易處凡繼世更代皆為革惟湯武革命以仁易
暴以臣放君以征誅變揖譲非常之原黎民懼焉必
信後乃革革後愈信至天順人應而後與四時合其
序故曰革之時大矣哉高存之曰天地之四時差一
日不得湯武之革命早一日不得
王汝吉曰天下之革莫大於時變故主革者必如四
時之不爽使人灼見而不疑又如寒暑之密移使人
相忘而不駭
象曰澤中有火革君子以治歷明時
項平甫曰水在澤下謂之無水言當有而伏與無同
也火在澤下謂之有火言非其地不當有也
朱康流曰不曰澤在火上而曰澤中有火即水火相
息之義也治歷明時者亦明其消長之變而已一歲
有一歲之消長歲差有多寡而歲為之進退矣一月
有一月之消長月離有遲疾而朔為之損益矣一日
有一日之消長日躔有盈縮而晷刻為之饒乏矣此
則歷法之通于易道者後世乃以日法閏餘強合象
數何其固哉
按古者考天象騐人時皆以火為證三月火出於辰
五月火中於午七月火流於申十月火伏於亥是也
南方火之本位秋冬春夏皆取相生惟自夏徂秋自
離轉兊火金之氣不免相尅頼坤土以聫屬于其間
而五行始相生不斷故特取兊離相合之卦表天地
革而四時成之義
吴幼清曰歷謂日月五緯之躔次時謂春夏秋冬之
代序推日月而後可以定四時故治歷所以明時李
季辨曰晝夜者一日之革晦望者一月之革分至者
一歲之革歷元者無窮之革歷貴乎革三辰有差歷
亦萬變也
朱元晦曰由遲速以定推遷由積分以考盈縮有晦
朔弦望之序有分至啟閉之期五日為候三候為氣
六氣為時四時為歲氣朔不差寒暑不忒在上者得
以敬天而勤民在下者得以因時而趨事
丹鉛錄素問云澤中有陽燄如火烟騰而起于水面
者是也盖澤有陽燄乃山氣通澤山有隂靄乃澤氣
通山文選海賦隂火潜然唐顧况使新羅詩隂火暝
潜然是也東坡遊金山寺詩云是時江月初生魄二
更月落天深黑江心似有炬火明飛燄照山棲鳥驚
悵然歸卧心莫識非鬼非仙竟何物凡山林藪澤晦
明之夜則野火生焉散見如人秉燭其色青異乎人
火
洪景盧曰大衍之用四十有九一行以之起歷而革
卦之序在易正當四十九故後世以大衍名歷
初九鞏用黃牛之革
象曰鞏用黃牛不可以有為也
革之諸爻下則議革者也上則主革者也初非獨在
下無應權不在我實以當革之初法猶未敝事屬可
仍故象曰不可有為言非不欲為時不可也鞏固也
黃中色牛順物以中順自守堅確不移此有能革之
才而為能固之用者也卦以革名聖人即借牛革以
寓言此文章游戲之處
六二已日乃革之征吉无咎
象曰已日革之行有嘉也
程傳以六居二柔順中正文明之主與五正應中正
則無偏蔽文明則盡事理體順則無違悖應上則得
權勢時可矣才足矣位得矣猶且從容慎重擬議于
已日之久然後從而革之則人有從善之樂已無紛
更之失甚矣革之難也
一爻為一日初至二已日也卦辭已日是革後之日
以人言信而後革此爻已日是將革之日以事言草
而後信
王注二五雖有澤火之異同處厥中隂陽相應往必
合志不憂咎也徐進齋曰凡卦中言嘉者皆二與五
應如隨之孚嘉遯之嘉遯是也
薛文清曰立法之初貴於斟酌事情必輕重得宜久
行無弊既立之後謹守勿失則民知所畏而不敢犯
萬一參酌不審輕重失倫遽施於下既而見其不可
行不得不隠忍廢格則後雖有良法人將視為不信
之具矣令何自而行禁何自而止乎
九三征凶貞厲革言三就有孚
象曰革言三就又何之矣
凡革之事時未至其守宜固時既至其變宜決少有
係累非遲疑而喪幾則躁擾而多事九三當上下之
際時未可為不可遽為征則凶也事有當革不可不
革貞則厲也時勢兩難斟酌商量改革之言至于三
就則有孚而可革矣三就即洪範謀及乃心謀及卿
士謀及庶人之意張彦陵曰革之弊莫大於輕躁故
以詳審為戒然詳審而復狐疑則人懷苟且之念事
有叢脞之虞故以又何之贊決之
丘行可曰革之征一也而二征吉三征凶者以六居
二才順而位中以九居三才剛而位偏革雖同而時
位異也
兑為口故象言第三爻故象三就士喪禮云馬纓三
就注刺繡一匝還復刺為一就今云三就猶言三匝
也
九四悔亡有孚改命吉
象曰改命之吉信志也
下三爻皆斟酌之詞上三爻皆決斷之語
方革之時初不可為首創其事者二也經營謀議者
三也皆有謹重不輕改之意至于四離下而上居水
火之際革之時也得近君之位革之任也剛柔相濟
革之用也彖所謂悔亡所謂有孚皆于四觀厥成矣
故直曰改命吉將革而謀謂之言革而行之謂之命
四乃出納王命之人革言三就之後天下曉然知其
當革四直舉而布之耳象曰信志盖非獨信其事直
信其志信事者孚在事後信志者孚在事先自三至
五皆言有孚三議革而後孚四有孚而後改淺深之
序也爻在離火兊澤之交夏令改為秋令改命之象
陸君啟曰卦之悔亡亡於事後四之悔亡亡於事先
卦當日新之初四在三就之後故耳
九五大人虎變未占有孚(虎下从人俗从几誤)
象曰大人虎變其文炳也
二三四共襄革事九五居中處尊以大人之德為革
之主創制立法煥然一新故曰虎變變者革之成也
乾九五龍飛革九五虎變堯舜揖遜如龍湯武征誅
如虎皆大人造之象占在未革之先孚又在未占之
先未占有孚是龜筮有所弗詢鬼神有所弗謀也成
湯未革夏命而室家相慶於來蘇正是此象
陸君啟曰天下莫安于仍舊莫美于更新莫患于因
循既久而不為振刷之謀聖人以蠱幹天下之弊莫
禍于瑕釁已萌而猶為調停之說聖人以革新天下
之治然而一規一隨庸人足以諧時三甲三庚聖人
不免駭世夫非常之原黎民懼焉不與衆人同之則
利不長不與衆人信之則志不行故革莫重于孚孚
也者聖人之所以消懼而免駭以行其志者也孚事
先于孚人孚人莫如孚志卦語事故革而後孚二語
人故孚而後革三以言孚者也四以志孚者也五之
孚天作之合非但無就革之言亦豈待改命之志哉
盖未占而已然矣孚而不待其孚則變而不覺其變
殺不怨利不庸遷善而不知變革之道于是為極故
以虎變之文當龍飛之造均稱大人焉
兊為虎虎變謂希革而毛毨盖仲夏毛希革易仲秋
毛落更生卦體離夏革為兑秋故有此象
上六君子豹變小人革面征凶居貞吉
象曰君子豹變其文蔚也小人革面順以從君也
革道既成君子如豹之變小人亦脱皮換骨毫無違
忤故曰順從非謂面革而心不革也夫天下事始則
患乎難革已革又患不能久初未可革當中順以自
守上既已革當靜正以自居故曰征凶居貞吉
三之征凶戒於未革之先上之征凶戒于既革
之後鄼侯立法平陽以清靜寧一守之即此意
也
兑之陽爻稱虎隂文稱豹豹虎類而小者也虎文疎
而著曰炳豹文密而理曰蔚文炳之文昭于天下禮
樂風化之類是也文蔚之文止於一身言動威儀之
類是也
蘇君禹曰天下之變勢為之也法久則弛俗久則偷
因變用權不得不與天下更始然事出于急遽則後
先易舛權制于獨任則謗讟易興慮不顧後則為
烏喙之食計不便民則為治絲之棼是故明以審
之說以順之亨貞以成之時尚持久則鞏用黃牛
而不嫌其固時尚通變則有孚改命而不憚其勞
言必三就而不厭其詳孚必巳日而不求其速至
於圖回周密之後然後制作一新而文炳文蔚之
治舒徐以觀其成焉聖人之慮始何其難而令終何
其久也
䷱(㢲下離上)
鼎元吉亨(說文鼎三足兩耳和五味之器也象鼎析木以炊盖木字篆作□今鼎下作□乃木之破)
(體)
彖曰鼎象也以木巽火亨飪也聖人亨以享上帝而大
亨以養聖賢㢲而耳目聪明柔進而上行得中而應乎
剛是以元亨(舉正帝字下无而大享三字)
程正叔曰革物者莫若鼎變生為熟易堅為柔者也
水火不可同處惟鼎能相合為用而不相害鼎所以
次革
鼎三足兩耳烹五味之器也此卦㢲下離上有足有
腹有耳有鉉鼎之象也以㢲木入離火而致烹飪鼎
之用也不曰以木入火而曰以木㢲火火太緩則無
力太急則外乾中枯而失味巽即文武火之謂井曰
巽乎水鼎曰以木巽火水火二物皆須勿忘勿助以
致之也享帝養賢帝王盛事而皆有藉于鼎鼎之貴
重如此所以守之者必有道矣此卦内㢲外離㢲而
耳目聰明聦明從㢲來非作聰明可知革下卦之離
進而為鼎之上卦柔進上行以柔道治天下者也六
五居中下應九二虚中下賢者也以此享帝養賢則
上當天心下當聖賢之心推而治天下當使菽粟如
水火是以元亨耳目聰明三句俱以五言五者主鼎
之人也聖人於至小之物皆成莫大之用如此
萬以忠曰聰明人所自有只是不㢲便氣高心粗自
為蔽塞又曰木本是助火者這一㢲字便成妙用今
聰明人加以意氣便是以薪助火
享帝貴質用犢而已養聖賢饔飱牢醴皆備故曰大
烹聖賢帝心之所簡在若非養聖賢則所謂享帝者
亦具文矣
周禮烹人掌鼎鑊給水火之齊鑊煮牲體魚腊之器
既熟乃升於鼎烹調之禮記内則云鉅鑊湯以小鼎
薌脯於其中使其湯無滅鼎三日三夜無絶火而後
調之以醯醢盖今之重湯煮法飪熟食也
象曰木上有火鼎君子以正位凝命
蘇子瞻曰革所以改命而鼎所以凝之也知革而不
知鼎則上下之分不明而位不正其所受于天者流
泛而不可知矣
卓去病曰禹疇九鼎此載書傳可證者伏羲之一黃
帝之三何所睹記耶鼎有不同鼎爼之鼎用以烹飪
小鼎也九鼎之鼎用為鎮寳大鼎也彖爻俱是烹鼎
夫子以夏有九鼎乃于大象取正位凝命之義盖四
聖所取卦義時有不同有相衍者有相發者總令本
卦之義咸正罔缺而已
初六鼎顛趾利出否得妾以其子无咎
象曰鼎顛趾未悖也利出否以從貴也
禮祭先夕溉鼎滌濯當革之後鼎之初未實牲醴正
洗濯之時鼎三趾初爻耦又隂柔不能負重有顛覆
之象鼎而顛趾悖道也而因可出否以從貴則未為
悖也從貴取新之意湯之革夏代虐以寬高祖入關
除秦苛法盖舉前代之鼎顛其趾而出其否也
吴叔美曰學問最妙是出否將舊日腸胃傾倒而出
不藏匿些子方有日新之路
簡端錄曰否之出也於鼎大矣何必待乎顛也此所
謂會逄其適者也故君子幸之不顛而出亦必有道
矣顛而出亦不虚此一顛也
鄭申甫曰為妾非人所樂得為人妾而以子貴不為
無之天下事不可知往往猶是也可以一時之顛踣
為不幸哉本義謂得妾而因得其子語殊兀突
沈存中曰古鼎三足皆空所以容物煎和之法常欲
清在下體在上則易熟而不偏爛及升鼎則濁滓皆
歸足中鼎初顛趾出否謂濁否在下瀉而虚之足居
上口居下故曰顛趾九二陽爻為鼎有實初當卦始
鼎未有實傾倒盪滌之時也此合全象而觀舊說以
初應四為趾顛之象非也
九二鼎有實我仇有疾不我能即吉
象曰鼎有實慎所之也我仇有疾終无尤也
易以陽為實九二剛中鼎有實之象疾即初之否也
一鼎之實纖穢蒙之即敗其味是我仇也不我能即
剛中自守小人不能凂之象兩著我字明二自為主
也慎所之是珍重愛護之語鼎有寔則可享上帝薦
聖賢而可不慎乎惟慎則雖有疾而終無尤矣語氣
一串或曰有疾當作疾惡之疾如兑卦介疾意故
象直承以終无尤
胡仲虎曰鼎與井相似井以陽剛為泉鼎以陽剛為
實井初為泥二為泉而二視初則為鮒鼎初為否二
為實而二視初則為疾鄭氏曰怨耦曰仇仇音求
九三鼎耳革其行塞雉膏不食方雨虧悔終吉(虧从雐不从虚)
象曰鼎耳革失其義也
疏鼎之為義下實上虚是空以待物者也鼎耳之用
亦宜空以待鉉今九三處下體之上當此鼎之耳宜
居空地而以陽居陽是以實處實者也既實而不虚
則變革鼎耳之常義也鼎所納物受鉉之處今則塞
矣有其器而無其用雖有雉膏而不能見食也
古鼎耳有在腹旁者有在口上者三居下之上上之
下腹旁之耳也九三陽剛而過盖以㢲木入離火木
火迅烈鼎中騰沸耳亦變熱而不可舉移故有鼎耳
革之象凡物皆行以足獨鼎之行以耳耳既革則行
塞雖有雉膏之珍不見食矣此人臣有才德而過於
激烈者也木火過盛惟救之以水詩曰誰能執熱逝
不以濯能明於水火消息之義與時偕行便可出為
世用尚何有行塞不食之悔耶義者宜也析木為炊
不可過不可不及今過中失宜所以耳革卦下㢲上
離三乃變革之地故取革之象三變成坎坎為雨方
雨者將雨也將雨故不言無悔而言虧悔不言吉而
言終吉
潘去華曰鼎耳六五也而言於三者俞氏所謂耳雖
出於鼎口而根於鼎腹三為鼎腹也
離為雉雉膏即鼎實公餗即雉膏字書虧少也
九四鼎折足覆公餗其形渥凶(晁氏曰形渥鄭作刑剭重刑也)
象曰覆公餗信如何也
此爻是聖人持盈守滿之意鼎之實備於二鼎之量
極於四必有餘地以防盈溢方無傾覆之患四知小
謀大力小任重故曰鼎折足覆公餗餗者美糁享帝
養賢非自私也故曰公餗渥者霑濡也餗覆淋漓而
霑濡其鼎也其在於人則為敗乃公事而猶膏腴自
潤施施自得之狀故曰其形渥形渥二字摹寫最酷
鄭康成改為刑剭廣韻不殺于市曰剭則已極刑誅
之慘不必更加凶字矣夫不量其力必至凶災未騐
而言人必不信今果如何也一曰大臣身任天下必
有所以自信與見信于天下者今果如何也三曰失
其義四曰信如何下之事上以信義為本
卓去病曰鼎安在足鼎行以耳上無耳則足雖頓而
不行故三之行塞以耳革言之下無足則耳雖貫而
不安故四之覆餗以折足言之
錢國端曰三之實在内卦象士人文德之腴故曰雉
膏四之餗在外卦象公家大烹之養故曰公餗
三位乃行鼎之際四位乃奠鼎之所故三以耳革象
其不能行四以折足象其不能奠皆聖人設言以發
明道理如此李子思分上下為二鼎下體之鼎有足
无耳故九三之鼎耳革上體之鼎有耳無足故九四
之鼎折足高叟譚詩失立言之旨矣(私記)
虞氏曰餗八珍之具也
六五鼎黃耳金鉉利貞
象曰鼎黃耳中以為實也
易學曰鼎之舉措一在耳次在鉉在鼎之上受鉉以
舉鼎者耳也六五之象也在鼎之外貫耳以舉鼎者
鉉也上九之象也二三四皆鼎實也然必五與上相
得而後能有是實必五有是中德而後能受鉉以有
是實曰中以為實其亦取友輔仁者乎戒以利貞要
其終也
鄭申甫曰金鉉作上九說為勝九二非鉉象也鼎非
鉉無以為舉耳非虚無以受鉉耳虚而言實鉉之實
耳之虚中受之也鼎以陽剛為實五隂柔非有實也
中即其實故曰中以為實貫鉉以行必正乃無傾覆
故利于正即正位凝命之意
耳以行鼎五以耦畫居鼎之上耳之象鉉以貫耳上
以一陽横亘五之上鉉之象黃耳金鉉虚中受善之
象離中爻即坤爻坤為土黃土之色故取象于黃
唐凝菴曰鉉有一梁以玉為之兩傍有索下垂以貫
耳以金為之總名曰鉉今所見古制提梁卣皆如此
意鼎亦然也古鼎今皆用之為爐無所用鉉其制不
復存矣五正耳貫索之處故於五言金上則鉉之梁
矣故於上言玉
上九鼎玉鉉大吉无不利
象曰玉鉉在上剛柔節也
于令升曰凡烹飪之事自鑊升于鼎自鼎載于俎入
於口馨香上達動而彌貴故鼎之義上爻愈吉鼎主
烹飪不失其和又金玉鉉之不失其所公卿仁賢天
王聖明之象也君相調和剛柔得節故曰吉无不利
初出否二有實三剛而過四滿而溢五虚中任賢以
調爕之權委之於上所以節水火而調鹽梅者全在
於此上居相位與五比剛而能柔玉鉉之象鉉無與
于鼎而鼎非鉉不成鼎更無取于玉而鉉非玉則不
貴盖玉和物也鼎道貴和和則水火均齊隂陽調適
大烹舉而仁賢在位馨香達而帝命用休鼎之功成
矣故曰大吉無不利鉉一也五取金上取玉自六五
之柔言之則上為金之剛自上九之不偏言之則上
為玉之粹各象其物宜而已
卓去病曰兩鉉總是一爻兩爻總是一鉉以六五言
則爻隂而位陽以上九言則爻陽而位隂以兩爻言
則六五為隂上九為陽俱剛柔節之妙理井鼎用皆
在五成功皆在上故井上元吉鼎上大吉大抵水貴
通火貴節井收以上水通之也鼎玉以鎮大節之也
皆以養為利
鼎之器體宜潔故初以出否為貴鼎之美實宜愛故
二以我仇為疾鼎欲其用行故以行塞為失鼎欲其
承受故以折覆為凶五主鼎者也須虚中以受善上
調鼎者也當剛柔以相節學問人品盡于斯矣(私記)
錢塞菴曰革火金相克曰去故鼎木火相生曰取新
火在澤上為睽澤在火上為革睽者其情違革者其
事變火在木下為家人木在火上為鼎家人者中饋
之事鼎者大烹之養金從革而鼎成故革反為鼎火
附薪而革就故鼎反為革
䷲(震下震上)
震亨震來虩虩笑言啞啞震驚百里不喪匕鬯(說文震劈)
(歷振物者从雨辰聲按震雷也隂氣凝聚陽氣在内藴結而不得出于是奮擊而為雷也匕从一匕)
(乃古化字)
彖曰震亨震來虩虩恐致福也笑言啞啞後有則也震
驚百里驚遠而懼邇也出可以守宗廟社稷以為祭
主也(舉正出字上有不喪匕鬯四字)
震動也一陽動於二隂之下隂氣迸開萬蟄俱動
振隂而達陽者也震則流動暢達無有不亨震來
四句正釋亨字之義卦本坤體自乾之初畫來而
為震故曰震來以人事論震即人心之動來即一
陽來復之來虩虩是震來時惕然若驚之象真陽
震動懈慢之氣皆消自然舉動安和笑言啞啞矣
笑言啞啞則本體常寧天理畢見故曰有則看來
言笑自如便是莫大之福福由恐致非外至也不
過意思安閒而已啞啞又非侈然自放也不過循
其法度不失常則而已笑言啞啞即震來虩虩之
福不喪匕鬯即笑言啞啞之則聖人所謂福者如
此
驚者卒然遇之而動乎外懼者惕然畏之而變其
中震在彼懼在此故曰驚遠懼邇遠者外卦邇者
内卦出者震為長子繼世而出也守宗廟守社稷
正釋不喪匕鬯之文正了亨字之義
高存之曰人心恐懼一念是真主人即長子也錢
塞菴曰有此真主守一身一家守天下無不可
者
胡仲虎曰虩虩一陽方動而為二隂所蔽之象啞
啞隂破而上達之象震驚百里以震為雷取象不
喪匕鬯以震為長子取象
彖言虩虩止戒懼而已傳申之以致福彖言啞啞
止安詳而已傳申之以有則彖言不喪匕鬯止鎮
定而已傳申之以守宗廟社稷皆詳彖中未盡之
意
虩本壁虎之名以其善于捕蠅故曰蠅虎虩捕蠅周
環壁間不自安寧而驚顧此用虩字之意啞啞笑聲
匕撓鼎之器以棘為之取赤心也長三尺未祭烹牢
于鑊實諸鼎而加羃焉將薦乃舉羃以匕出之升於
爼上鬯以秬黍酒加鬱金以灌地降神者鬯者暢也
上暢於天下暢於地故曰鬯祭禮甚繁獨言匕鬯者
人君祭禮匕牲薦鬯而已其餘不親為也
客問酈炎曰雷震驚百里何以知之炎曰以其數知
之陽動為九其數三十六隂為八其數三十二震一
陽二隂故曰百里(附錄)
象曰洊雷震君子以恐懼修省
孫淮海曰恐懼非惶惑也修省非矜持也自此心之
不放曰恐懼自此心之不違曰修省陸君啟曰恐懼
者修省之因修省者恐懼之寔變至而恐懼衆人之
所同恐懼而修省君子之所獨楊敬仲曰天下無二
道悟恐懼修省即何思何慮則無所不通矣
初九震來虩虩後笑言啞啞吉
象曰震來虩虩恐致福也笑言啞啞後有則也
震有二義有震動之震初四皆震隂者也有震懼之
震二三五上皆受震者也
此爻以三畫言成震之主以六畫言處震之初足以
當全卦之義故爻詞與彖同彖詞震來二句一連渾
說周回審顧閒雅安詳之意聖人事也爻辭加一後
字則謂惟審顧乃得閒雅學人事也范氏曰君子之
懼于心也思慮必慎其始則百念弗違于道懼于身
也進退不履于危則百行不罹于禍初九震來而致
福慎于始也
鄭申甫曰震之所以貴於六子者以其擔當有氣力
能為諸子之先鋒故在家為家督居則監國出則撫
軍一于震懼何以承乾而主器哉故震者動之謂非
懼之謂也知懼之為動則知初之虩虩以動而為懼
非四之遂泥三之蘇蘇上之索索者也
陸庸成曰震起也艮止也上下皆震獨初爻為震之
主而義不及四者動惟發于初也上下皆艮獨上爻
為艮之主而義不及三者止必要其終也動不于最
下則無力止不于最上則未至
六二震來厲億喪貝躋于九陵勿逐七日得
象曰震來厲乘剛也
震之為義陽震隂也輔嗣所謂威駭怠懈肅整惰慢
者也玉不攻不成劍不淬不利柔不遇剛則懷其所
有而無振奮激發之意所謂沉潛剛克也故單以乘
剛二字盡此爻之義
李宏甫曰凡為學者學問日博則聞見日廣聞見日
廣則道理日積道理日積則寳惜日深日積日深日
蔽日錮雖有豪傑不能自解脱矣苟非鼓之以雷霆
至於喪身失命大喪其貝安能置身太空無思無為
獲其故我哉
震來厲言其境遇之逆億喪貝言其洗滌之淨九陵
言其地位之高勿逐言其心神之定七日得言其來
復之易楊廷秀曰有墮甑弗顧之達自有去珠復還
之理
鄭申甫曰人之所以常蹈禍者利耳遠利而自處於
高豈惟無厲且將有得喪者喪其外來得者得其固
有固有者不必逐而自得也
億者大也十萬曰億盛大之稱也觀六五象傳可見
貝者水中介蟲古以為貨漢志大貝二枚直錢二百
一十六牡貝二枚直錢五十么貝二枚直錢三十小
貝二枚直錢十九陵即初九躋于九陵二進在初之
上也七日得與既濟六二同自二至上又自上而二
凡七七與九皆陽數皆從乘剛取義(么音腰小也)
胡仲虎曰屯六二豫六五噬嗑六二困六三震六二
皆言乘剛惟困六三乘坎中爻其餘乘震之初皆不
以吉稱
六三震蘇蘇震行無眚
象曰震蘇蘇位不當也
字書死而復生曰蘇商書后來其蘇春秋晉戮秦諜
六日而蘇是也學問不從死中得活則凡心不盡習
氣未除身心性命猶然故我所謂眚也蘇者死而生
蘇蘇者死之極而生之緩也命根斷後煖氣漸回從
此振起精神脱皮換骨何眚之有象不釋震行單釋
蘇蘇而歸諸位不當内卦之震未已外卦之震又來
喪身失命在此起死回生在此(私記)
二中正勿逐則自得三不中正震行則无眚
九四震遂泥(荀爽本遂作隊)
象曰震遂泥未光也
初九動之初也九四動之繼也人心精神全在第一
念左氏云一鼓作氣再而衰三而竭四剛而失位震
於已震之後朝氣盡而暮氣用事之時也如塗塗附
豈有壁立萬仞之鋒穎哉故曰震遂泥遂者言其發
而即衰也當震之初精神照耀如太阿出匣今則陽
光未盡透露故曰未光未之為言光燄固自在也九
四以一陽居四隂之中有泥之象(私記)
六五震往來厲億无喪有事
象曰震往來厲危行也其事在中大无喪也
初始震為往四洊震為來數經變故無一時而忘戒
懼所謂危行也操心危慮患深工夫純熟不喪其所
有之事夫有事者何事乃往來于危厲中而無所喪
也五之事俱在中上做工夫中無時而喪則事亦無
時而喪此至誠無息之學孟子所謂必有事也十萬
曰億言萬萬無喪故曰大無喪總形容中德之妙無
喪有事一句讀
胡庭芳曰二曰震來厲五曰震往來厲二曰喪貝五
曰无喪相似而相反所以相似者上卦之五即下卦
之二所以相反者二以柔居柔五以柔居剛二乘初
五乘四也
程正叔曰諸卦二五雖不當位多以中為美三四雖
當位或以不中為過中常重於正也盖中則不違於
正正不必中也天下之理莫善於中於六二六五可
見
上六震索索視矍矍征凶震不于其躬于其鄰无咎婚
媾有言
象曰震索索中未得也雖凶无咎畏鄰戒也
凡變故之來自家先要有本領方能看得事明立得
脚定上六當震之終以隂居隂過於畏懼旁皇瞻視
有索索矍矍之象此有所恐懼皆未有得於中而然
也所謂無本領也如此心膽無往不凶不于躬于隣
者謀之之辭也江亡而秦懼吳亡而晉弔但于震五
之時豫為之戒自可无咎何至索索矍矍哉諸子相
曰凡致治未亂保邦未危皆鄰戒之義朱康流曰不
得中道以為本領欲隨事防之不可勝防語曰謹備
其所憎而禍發於所愛故婚媾有言
三内震之極上外震之極故三曰蘇蘇上曰索索矍
矍皆因平時不虩虩以至此
丘行可曰震動也以一陽動於二隂之下也六爻以
初四為主四以剛居柔失其所以為震全震之用者
獨在于初四隂爻則皆為陽所震者
陸君啟曰震之吉在初不在終震之凶不于鄰于躬
震之眚不在行在泥震之有喪也而未嘗無得震之
无喪也而不可無事震之笑言在恐懼震之恐懼在
修省蘇蘇似啞啞而非矍矍索索似虩虩而非(闕)
質卿曰禍患之來聖人亦不能不動心所謂吉凶與
民同患也其一要平時有手脚其一要立得住其一
要進得步其一要退得步平時手脚誠敬常存是也
立得住不喪匕鬯是也進得步震行无𤯝是也退得
步喪貝躋陵是也舍此則震遂泥索索矍矍矣
郭相奎曰震動也動無不止艮止也止無不動震之
為卦稱震者二十而歸之有則動中之止也艮之為
卦稱艮者十二而歸之動静不失止中之動也
周易玩辭困學記卷十
