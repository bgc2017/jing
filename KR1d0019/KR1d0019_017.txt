周禮述註卷十七
安溪李光坡撰
夏官司馬第四
鄭目錄云象夏所立之官馬者武也言為武者
也夏整齊萬物天子立司馬共掌邦政政可以
平諸侯正天下故曰統六師平邦國坡謂司
馬主兵而曰馬者軍政莫重於馬也制畿曰萬
乘制國曰千乘制家曰百乘皆以馬率焉
惟王建國辨方正位體國經野設官分職以為民極乃
立夏官司馬使帥其屬而掌邦政以佐王平邦國
註曰政正也政所以正不正者也孝經說曰政者正
也正德名以行道吕氏曰夏后氏命胤侯掌六師
舉政典以誓衆則邦政之掌於司馬舊矣
政官之屬大司馬卿一人小司馬中大夫二人軍司馬
下大夫四人輿司馬上士八人行司馬中士十有六人
旅下士三十有二人府六人史十有六人胥三十有二
人徒三百有二十人
註曰輿衆也行謂軍行列晉作六軍而有三行取名
於此疏曰諸官皆云史十二人胥十二人徒百二
十人獨此與諸官異者以大司馬總六軍軍事尚嚴
特須監察故胥徒尚多
○凡制軍萬有二千五百人為軍王六軍大國三軍次
國二軍小國一軍軍將皆命卿二千有五百人為師師
帥皆中大夫五百人為旅旅帥皆下大夫百人為卒卒
長皆上士二十五人為兩兩司馬皆中士五人為伍伍
皆有長
註曰軍師旅卒兩伍皆衆名也伍一比兩一閭卒一
旅旅一黨師一州軍一鄉家所出一人將帥長司馬
者其師吏也言軍將皆命卿則凡軍帥不特置選於
六官六鄉之吏自卿以下德任者使兼官焉鄭司農
云王六軍大國三軍次國二軍小國一軍故春秋傳
有大國次國小國又曰成國不過半天子之軍周為
六軍諸侯之大者三軍可也詩大雅常武曰整我六
師以脩我戎大雅文王曰周王于邁六師及之此周
為六軍之見于經也春秋傳曰王使虢公命曲沃伯
以一軍為晉侯此小國一軍之見于傳也百人為卒
二十五人為兩故春秋傳曰廣有一卒卒偏之兩
○一軍則二府六史胥十人徒百人
疏曰此非掌也在軍則置之無則已長丁丈反
司勲上士二人下士四人府二人史四人胥二人徒二
十人
註曰故書勲作勛鄭司農云勛讀為勲勲功也此官
主功賞故曰掌六鄉賞地之灋以等其功疏曰司
馬主征伐軍無賞士不往凡軍以賞為先故司勲列
位在前
馬質中士二人府一人史二人賈四人徒八人
註曰質平也主買馬平其大小之賈直疏曰司馬
者主以供軍之用馬質主平馬賈買之故亦列職居
前也薛平仲曰賞典所以振士氣故司勲之官不
可緩馬材所以謹戎備故馬質之官亦不敢後先王
於歲時稽鄉遂之牛馬以辨其可任之物馬之在民
固無不足之慮而公馬之備闕不以責乎民而取材
於公以給之是以有馬質然馬質宜校人之屬今在
此者蓋掌主馬之政而詳及於六馬者校人之官固
在所當重量三馬之材惟急於戎馬者馬質之官實
在所當先賈音古註賈直音嫁下同
量人下士二人府一人史四人徒八人
註曰量猶度也謂以丈尺度地
○小子下士二人史一人徒八人
註曰小子主祭祀之小事薛平仲曰量人既量地
以集師旅之衆當其將戰所以必其用命者要必有
托以申誓之故大司馬誓羣吏斬牲以左右徇陳誓
者司馬斬其牲者則小子也斬牲者小子共其牲者
則羊人也是以小子羊人次於此焉
○羊人下士二人史一人賈二人徒八人
度待洛反
司爟下士二人徒六人
註曰故書爟為燋杜子春云燋當為爟書亦或為爟
爟為私火玄謂爟讀如予若觀火之觀今燕俗名湯
熱為觀則爟火謂熱火與疏曰此職行火之政令
火屬南方故在此也爟音貫燋哉約反觀古喚反
掌固上士二人下士八人府二人史四人胥四人徒四
十人
註曰固國所依阻者也國曰固野曰險易曰王公設
險以守其國
○司險中士二人下士四人史二人徒四十人
○掌疆中士八人史四人胥十有六人徒百有六十人
註曰疆界也
○候人上士六人下士十有二人史六人徒百有二十
人
註曰候候迎賓客之來者疏曰詩云彼候人兮何
戈與祋亦是武事故在此也祋丁外反
環人下士六人史二人徒十有二人
黃文叔曰以環名官取巡邏周匝之義鄭剛中曰
夏官環人掌軍中循環往來無所不察之事而秋官
環人則掌送迎賓客循環往來之事皆以循環往來
為義軍中之環人有戰攻之事則置之非如秋官掌
送迎之職
挈壺氏下士六人史二人徒十有二人
註曰挈讀如挈髮之挈壺盛水器也世主挈壺水以
為漏
射人下大夫二人上士四人下士八人府二人史四人
胥二人徒二十人
○服不氏下士一人徒四人
註曰服不服不服之獸者
○射鳥氏下士一人徒四人
○羅氏下士一人徒八人
註曰能以羅㒺摶鳥者郊特牲曰大羅氏天子之掌
鳥獸者
○掌畜下士二人史二人胥二人徒二十人
註曰畜謂斂而養之射鳥之射食亦反
司士下大夫二人中士六人下士十有二人府二人史
四人胥四人徒四十人
註曰其職掌詔爵詔禄與司馬進賢興功同故在此
○諸子下大夫二人中士四人府二人史二人胥二人
徒二十人
註曰諸子主公卿大夫士之子者或曰庶子
○司右上士二人下士四人府四人史四人胥八人徒
八十人
註曰右謂有勇力之士充王車右黃文叔曰左主
射右持車故司右與射人聯職
虎賁氏下大夫二人中士十有二人府二人史八人胥
八十人虎士八百人
註曰不言徒曰虎士則虎士徒之選有勇力者
○旅賁氏中士二人下士十有六人史二人徒八人
薛平仲曰虎言其有力如虎也旅言其旅力方剛也
○節服氏下士八人徒四人
註曰世為王節所衣服
○方相氏狂夫四人
註曰方相猶言放想可畏怖之貌
大僕下大夫二人小臣上士四人祭僕中士六人御僕
下士十有二人府二人史四人胥二人徒二十人
註曰僕侍御於尊者之名大僕其長也疏曰在此
者凡言僕御者是武衛之事
○隸僕下士二人府一人史二人胥四人徒四十人
註曰此吏而曰隸以其事䙝
弁師下士二人工四人史二人徒四人
註曰弁者古冠之大稱委貌緇布曰冠弁皮彦反
稱尺證反
司甲下大夫二人中士八人府四人史八人胥八人徒
八十人
註曰甲今之鎧也司甲兵戈盾官之長
○司兵中士四人府二人史四人胥二人徒二十人
○司戈盾下士二人府一人史二人徒四人
註曰戈今時句孑戟句古侯反孑音結
司弓矢下大夫二人中士八人府四人史八人胥八人
徒八十人
註曰司弓矢弓弩矢箙官之長
○繕人上士二人下士四人府一人史二人胥二人徒
二十人
註曰繕之言勁也善也
○槀人中士四人府二人史四人胥二人徒二十人
註曰鄭司農云稾讀為芻稾之稾箭幹謂之稾此官
主弓弩箭矢故謂之稾人箙音服
戎右中大夫二人上士二人
註曰右者參乘此充戎路之右田獵亦為之右焉
疏曰案巾車玉路居前戎路在後此右在前官又尊
者夏官主事尚威武故戎右居前使官尊也
○齊右下大夫二人
註曰充玉路金路之右
○道右上士二人
註曰充象路之右李子華曰自戎右而下止說大
夫士而無府史胥徒等人似是臨時取之司右無特
置也
大馭中大夫二人
註曰馭之最尊
○戎僕中大夫二人
註曰馭言僕者此亦侍御於車
○齊僕下大夫二人
註曰古者王將朝覲會同必齊所以敬宗廟及神明
○道僕上士十有二人
註曰王朝朝暮夕主御王以與諸臣行先王之道
疏曰朝夕在朝往來駕税難而且煩故人最多
○田僕上士十有二人
疏曰人亦多者王有四時之田兼有園囿遊獵及取
鮮獸之等亦事煩故也
○馭夫中士二十人下士四十人
疏曰按校人良馬三十六匹一馭夫計良二千一百
六十匹則六十馭夫又駑一馭夫主四百三十二匹
駑千二百九十六匹則馭夫三人并前六十三人與
此不合者蓋此序官脱三人也朝覲王朝在朝俱
直遥反朝暮朝夕俱如字
校人中大夫二人上士四人下士十有六人府四人史
八人胥八人徒八十人
註曰校之為言校也主馬者必仍校視之校人馬官
之長薛平仲曰自戎右至馭夫凡九職掌五路之
車自校人至圉人凡七職掌五路之馬先王時國馬
足以共軍公馬足以稱賦周制六軍所謂馬牛車輦
者皆因歲時以數之若校人而下所謂頒馬者非分
頒於民頒之卿大夫之從軍旅也
○趣馬下士皂一人徒四人
註曰趣馬趣養者也鄭司農說以詩曰蹶維趣馬
○巫馬下士二人醫四人府一人史二人賈二人徒二
十人
註曰巫馬知馬祖先牧馬社馬步之神者馬疾若有
犯焉則知之是以使與醫同職疏曰有賈者治馬
死生須知馬價故有賈人
○牧師下士四人胥四人徒四十人
註曰主牧放馬而養之鄭剛中曰地官有牧人掌
牧六牲則馬亦在牧又有牧師者蓋牧人所牧以共
祭祀之牲牷非以備駕車之用此牧師正掌牧馬之
地不與牧人之官相通
○廋人下士閑二人史二人徒二十人
註曰廋之言數
○圉師乘一人徒二人圉人良馬匹一人駑馬麗一人
註曰養馬曰圉四馬為乘良善也麗耦也校戶教
反趣清須反皂才早反廋所求反
職方氏中大夫四人下大夫八人中士十有六人府四
人史十有六人胥十有六人徒百有六十人
註曰職主也主四方之職貢者職方氏主四方官之
長疏曰在此者司馬主九畿職方制其貢事相成
故在此陳君舉曰職方掌天下之圖而隸司馬者
謹之也戰國策士每言闚周室則可案圖籍以爭天
下故蕭何入秦獨收圖籍以此自漢守之司空寖以
世布當時如江都淮南諸王皆案輿地謀變而王鳳
亦云大史公書有地形阨塞不宜在諸侯王然則古
圖志雖司徒掌之而藏在司馬秘不得見先王所以
弭姦消患者其慮遠哉
○土方氏上士五人下士十人府二人史五人胥五人
徒五十人
註曰土方氏主四方邦國之土地
○懷方氏中士八人府四人史四人胥四人徒四十人
註曰懷來也主來四方之民及其物
○合方氏中士八人府四人史四人胥四人徒四十人
註曰合方氏主合同四方之事
○訓方氏中士四人府四人史四人胥四人徒四十人
註曰訓道也主教道四方之民
○形方氏中士四人府四人史四人胥四人徒四十人
註曰形方氏主制四方邦國之形體
○山師中士二人下士四人府二人史四人胥四人徒
四十人
疏曰案王制云名山大澤不以封故天子立山川之
師以遥掌之使貢故與職方連類在此
○川師中士二人下士四人府二人史四人胥四人徒
四十人
○邍師中士四人下士八人府四人史八人胥八人徒
八十人
註曰邍地之廣平者邍音原道音導
匡人中士四人史四人徒八人
註曰匡正也主正諸侯以法則
○撢人中士四人史四人徒八人
註曰撢人主撢序王意以語天下李泰伯曰天下
之情欲上達故訓方氏之職設人主之志欲下通故
撢人之職設古者君民一體上下交孚而無壅遏之
患如此撢音探語魚據反
都司馬每都上士八人中士四人下士八人府二人史
八人胥八人徒八十人
註曰都王子弟所封及三公采地也司馬主其軍賦
疏曰此王自以臣為司馬遥掌都内
○家司馬各使其臣以正於公司馬
註曰家卿大夫采地正猶聽也公司馬國司馬也卿
大夫之采地王不特置司馬各自使其家臣為司馬
主其地之軍賦往聽政於王之司馬王之司馬其以
王命來有事則曰國司馬
周禮述註卷十七
