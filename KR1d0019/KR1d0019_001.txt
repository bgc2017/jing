周禮述註卷一
安溪李光坡撰
周禮六篇其冬官一篇缺漢藝文志序列於禮家後
人名之曰周禮周禮最後出盖秦自孝公已下用商
君之灋其政酷烈與周官相反故始皇禁挾書特疾
惡欲絶滅之搜求焚燒之獨悉漢文帝嘗召至魏文
侯時老樂工因得春官大司樂之章景帝子河間獻
王好古學得周官五篇失其冬官一篇乃購千金不
得取攷工記以補其缺武帝求遺書得之藏於秘府
禮家諸儒皆莫之見哀帝時劉歆校理秘書始著於
錄略歆門人河南杜子春能通其讀鄭衆賈逵受業
於杜漢末馬融𫝊之鄭子玄玄所註行於世宋程子
張子甚尊信之朱子謂此經周公所作但當時行之
恐未能盡後聖雖復損益可也至若肆為排觝毁訾
之言則愚陋無知之人耳以冬官之缺五篇頗為諸
儒所亂深疑其附離非實故仍舊本
天官冢宰第一
坡聞之兄曰天者君也官猶司也冢宰所司者
君之事故曰天官宰者調和膳羞之名冢大也
君德者萬化之本而飲食盡道者又君德之本
也冢宰掌王之飲食男女之事使皆有其節度
此體信之道其為宰也大矣君正而推以均四
海不過用水火金木飲食必時合男女頒爵位
必當年德而萬物自育天地自位是調和膳羞
其事至小而實大其義至近而實遠以此名官
非喻也深哉知孔子無間於禹之心即得周公
立冢宰之意
惟王建國
註曰建立也疏曰自此至以為民極五句六官之
首同此序者以其建國設官為民不異故也
辨方正位
坡謂辨方辨其山林川澤邱陵墳衍原隰之方也正位
致日景求地中正王國之位也
體國經野
坡謂體猶分也體國分五百里至百里五等之國也
經謂為之里數野都鄙之地也
設官分職
鄭司農曰置冢宰司徒宗伯司馬司寇司空各有所
職而百事舉
以為民極
朱子曰極者標準之名王次點曰宅中建國四方
輻凑至斯為極詩曰商邑翼翼四方之極是也設官
分職治教禮政刑事無不畢舉何往非民之極書曰
皇建其有極是也
乃立天官冢宰使帥其屬而掌邦治
鄭司農曰邦治謂總六官之職也
以佐王均邦國
註曰佐助也吕伯恭曰天之所以立君命相不過
欲均平天下之不平者爾令四海之内貴者貴賤者
賤士農工商鰥寡孤獨事事物物咸適其宜則均道
盡矣帥音率後同輻音福
治官之屬
疏曰别言此句與下六十官為總目不唯指此一經
而已
大宰卿一人小宰中大夫二人宰夫下大夫四人上士
八人中士十有六人旅下士三十有二人
註曰變冢言大進退異名也百官總焉則謂之冢列
職於王則稱大冢大之上也山頂曰冢旅衆也下士
治衆事者自大宰至旅下士轉相輔貳皆王臣也王
之卿六命其大夫四命士以三命而下為差
府六人史十有二人
註曰府治藏史掌書者凡府史皆其官長所自辟除
陳君舉曰上之不可以為士下之不止於為農則
任以府史之職疏曰府史大例皆府少而史多而
府又在史上惟有御史百二十人特多而在府上以
其掌贊書數多也有府有史者以其當職事繁故也
有史無府者以其事少得史即足故也角人羽人等
直有府無史以其文書少而有稅物須藏之也腊人
食醫等府史俱無者以其專官行事更無所須故也
惟有天府一官特多於史以其所藏物重故也
胥十有二人徒百有二十人
註曰此民給徭役者若今衛士矣胥讀如諝謂其有
才知為什長疏曰有胥必有徒胥為什長故也腊
人之類有徒無胥者得徒則足不假長帥也食醫之
類胥徒並無者專官行事不假胥徒也禮記王制云
下士視上農夫食九人禄足以代耕則府食八人史
食七人胥食六人徒食五人禄其官竝亞士故號庶
人在官者也大音泰後皆放此諝音胥
或問辨方正位體國之說異於註何也曰非敢臆
解據從大司徒成文也今試即是而推言之則見
王者立國先辨方土民物之宜相民宅知利害而
後正王國是其天下為家厚下安宅而不徒於一
人計安享之利矣次之以體國經野則建邦設都
以蕃王室以亂兆民指臂之勢成而中土永奠八
字之中廣大精密規模宏遠焉註說雖善然緣文
生義或偶未察於司徒之全文也或問典命文
夫夫無中下之别此序官則有中下大夫何也曰
疏云四命大夫自分為中下似若侯伯同七命子
男同五命爵則有高下不同也曰註言士以三命
而下為差信乎曰信王之士命數不著於典命惟
大行人掌客職云士視諸侯之卿禮參於典命所
謂公之卿三命子男之卿再命則註信矣
宫正上士二人中士四人下士八人府二人史四人胥
四人徒四十人
註曰正長也宫正主宫中官之長
○宫伯中士二人下士四人府一人史二人胥二人徒二
十人
疏曰伯長也主宫中卿大夫士之適子庶子凡六官
序官之灋其義有二一則以義類相從謂若宫正宫
伯同主宫中事膳夫庖人内外饔同主造食之類故
連類序之二則凡次序六十官不以官之尊卑為先
後皆以緩急為次第故此宫正之第士官為前内宰
等大夫官為後也
膳夫上士二人中士四人下士八人府二人史四人胥
十有二人徒百有二十人
註曰膳之言善也今時美物曰珍膳膳夫食官之長
禮庫曰宫正宫伯之下即以食官系之緣此事甚
繫利害非惟是養人主氣體專是正君之心防君之
欲記曰飲食男女人之大欲存焉使下之所共必以
之正人主雖欲少肆其欲亦不可得若無常制而共
之者惟求以投其好則縱欲何極若周官所共各有
定灋又且一一關涉冢宰冢宰得人則食官皆正誰
敢以四方珍味私投主欲古者格君心皆在此處
○庖人中士四人下士八人府二人史四人賈八人胥
四人徒四十人
註曰庖之言苞也裹肉曰苞苴賈主市買知物賈
○内饔中士四人下士八人府二人史四人胥十人徒
百人
註曰饔割亨煎和之稱疏曰掌王后世子及宗廟
皆在内之事
○外饔中士四人下士八人府二人史四人胥十人徒
百人
疏曰掌外祭祀及饗孤子耆老皆在外之事
○亨人下士四人府一人史二人胥五人徒五十人
註曰主為内外饔煑肉者賈音嘏亨普庚反註同
物賈之賈與價同
甸師下士二人府一人史二人胥三十人徒三百人
註曰郊外曰甸師猶長也甸師主共野物官之長
疏曰此官主地事不在地官者以其供野之薦又給
薪蒸以供亨飪故在此次亨人也徒三百人特多者
天子藉田千畝藉借此三百人耕耨故多也
○獸人中士四人下士八人府二人史四人胥四人徒
四十人
○䱷人中士二人下士四人府二人史四人胥三十人
徒三百人
疏曰徒亦三百人者馬融云池塞苑囿取魚處多故也
○鼈人下士四人府二人史二人徒十有六人
○腊人下士四人府二人史二人徒二十人
疏曰註腊之言夕也或作久字久乃乾成義亦通
坡謂自甸師至此以備膳夫之食用六榖膳用六牲
珍用八物羞用百有二十品者也䱷音魚腊音昔
食音嗣
醫師上士二人下士四人府二人史二人徒二十人
註曰醫師衆醫之長疏曰醫亦有齊和飲食之類
故設在飲食之間也
○食醫中士二人
註曰食有和齊藥之類黃文叔曰秦醫和謂趙孟
曰國之大臣榮其寵禄全其大節有禍災興而無改
焉必受其咎今君至於淫以生疾主不能禦吾是以
云良臣將死也夫師之教訓傅之德義保其身體冢
宰之事也周冢宰必兼三公使其燥濕寒暑之不戒
飲食起居之不節而疾生焉則何以為師保故食藥
之調適飲膳為詳而醫師奉王之事屬於冢宰豈可
苟而已哉
○疾醫中士八人
○瘍醫下士八人
註曰瘍創癕也
○獸醫下士四人
註曰獸牛馬之類瘍音羊後同創音瘡
酒正中士四人下士八人府二人史八人胥八人徒八十人
註曰酒正酒官之長
○酒人奄十人女酒三十人奚三百人
奄精氣閉藏者不稱士則亦府史之類以奄為異也
女酒女奴曉酒者古者從坐男女沒入縣官為奴其
少才知者以為奚女酒三十人與奚為什長若胥徒
也奚三百人以其造酒故多也
○漿人奄五人女漿十有五人奚百有五十人
○凌人下士二人府二人史二人胥八人徒八十人
註曰凌冰室也
○籩人奄一人女籩十人奚二十人
註曰竹曰籩
○醢人奄一人女醢二十人奚四十人
註曰醢豆實也不謂之豆此主醢豆不盡于醢也
疏曰天子豆百二十公四十侯伯三十二子男二十
四上大夫二十下大夫十六彼有膷臐膮胾炙膾之
屬其數甚多是豆不盡盛醢而已
○醯人奄二人女醯二十人奚四十人
○鹽人奄二人女鹽二十人奚四十人
○幂人奄一人女幂十人奚二十人
註曰以巾覆物曰幂坡謂自酒正至此又以備膳
夫之飲用六清醬用百有二十罋者也幂莫歴反
膷音香臐音熏膮音鴞胾音恣
宫人中士四人下士八人府二人史四人胥八人徒八
十人
薛平仲曰太宰為人君身心之防自宫正至宫伯自
膳夫至腊人自酒正至幂人所以密邇於王者夫皆
王宫内人而猶未及于外也宫人掌六寢之脩而及
于四方之舍事掌舍而下又皆為王之會同于國外
者設焉則内外出入之際其為王躬之是保者始悉
○掌舍下士四人府二人史四人徒四十人
註曰舍行所解止之處
○幕人下士一人府二人史二人徒四十人
註曰幕帷覆上者
○掌次下士四人府四人史二人徒八十人
註曰次自修止之處鄭剛中曰舍者久留之辭次
者暫止之義幕武博反
大府下大夫二人上士四人下士八人府四人史八人
賈十有六人胥八人徒八十人
註曰大府為王治藏之長若今司農矣疏曰洪範
云一曰食二曰貨已上皆言飲食此次言貨賄故大
府在此也有賈者府官須有市買并須知物貨善惡
故也禮庫曰自大府至外府掌守財賦
○玉府上士二人中士四人府二人史二人工八人賈
八人胥四人徒四十有八人
註曰工能攻玉者
○内府中士二人府一人史二人徒十人
註曰内府主良貨賄藏在内者
○外府中士二人府一人史二人徒十人
註曰外府主泉藏在外者大如字
司會中大夫二人下大夫四人上士八人中士十有六
人府四人史八人胥五人徒五十人
註曰會大計也司會主天下之大計計官之長若今
尚書禮庫曰自司會至職歲掌會計財賦
○司書上士二人中士四人府二人史四人徒八人
註曰司書主會計之簿書
○職内上士二人中士四人府四人史四人徒二十人
坡謂職内主賦入之簿書
○職歲上士四人中士八人府四人史八人徒二十人
坡謂職歲主賦出之簿書謂之歲者歲計之也
○職幣上士二人中士四人府二人史四人賈四人胥
二人徒二十人
○司裘中士二人下士四人府四人史四人徒四十人
○掌皮下士四人府二人史四人徒四十人
列職于此者皮幣相次也陳君舉曰古之皮幣乃
國家所重天府所用甚廣故禮䞇皆以皮幣為主觀
當時皮事無所不會惟王不會故知出入之數極多
大較與貨賄相敵此所以亦屬宰府皆司會為之長
會古外反
内宰下大夫二人上士四人中士八人府四人史八人
胥八人徒八十人
註曰内宰宮中官之長陳君舉曰婦人女子常與
至尊幽居九重人弗得見驕恣何所不至故使之分
職于六宫附屬于大宰而天官内宰春官世婦又得
以參檢其事與夫婦妾賤人自相使令而無畏忌者
不同矣漢高愛戚夫人子留侯曰骨肉之間雖臣等
百人何益袁盎郤慎夫人坐文帝怒說以人彘乃從
使大臣得與内事其如是乎
○内小臣奄上士四人史二人徒八人
註曰奄稱士者異其賢李氏曰周禮其餘奄皆不
命也唯内小臣則有奄上士四人而已夫宦官指其
居次則或在帷薄之内論其職掌則或聞牀笫之言
固不可以詘辱俊乂渾淆男子其用奄人是乃制事
之宜徐氏曰王左右前後罔非正人使王出入起
居罔有不欽後世尚有講明此事者若后之左右前
後擇人而任之則千載之曠事無有明君賢相念及
于此何也閨門出治之原關雎王化之始有内聖外
王之學者必不忽于斯
○閽人王宫每門四人囿游亦如之
註曰閽人司昏晨以啓閉者刑人墨者使守門囿御
苑也游離宫也
○寺人王之正内五人
寺之言侍奄人也故寺人披自稱刑人正内后之路
寢也若王之路寢不稱内
○内豎倍寺人之數
註曰豎未冠者之官名
九嬪
註曰嬪婦也昏義曰古者天子后立六宫三夫人九
嬪二十七世婦八十一御妻以聽天下之内治以明
章婦順故天下内和而家理也不列夫人于此官者
夫人之于后猶三公之于王坐而論婦禮無官職
○世婦
註曰不言數者君子不苟于色有婦德者充之無則闕
○女御
註曰昏義所謂御妻御猶進也侍也
○女祝四人奚八人
○女史八人奚十有六人
劉執中曰女史八人蓋擇嬪御之賢者為之鄭剛
中曰古者天子有史官左記言右記動故為天子者
不敢有過舉后與王同體言動不謹則家道不齊無
以舉天下之内治故有女史嬪皮賓反後同
典婦功中士二人下士四人府二人史四人工四人賈
四人徒二十人
註曰典主也典婦功者主婦人絲枲功官之長
○典絲下士二人府二人史二人賈四人徒十有二人
○典枲下士二人府二人史二人徒二十人
枲絲里反後同
内司服奄一人女御二人奚八人
註曰内司服主宫中裁縫官之長有女御者以衣服
進或當于王廣其禮使無色過
○縫人奄二人女御八人女工八十人奚三十人
○染人下士二人府二人史二人徒二十人
○追師下士二人府一人史二人徒四人
註曰追治玉石之名
○屨人下士二人府一人史一人工八人徒四人
疏曰追師專掌婦人首服此兼男子屨舄者下體賤故
同在此官也追丁回反一曰雕舄音昔
夏采下士四人史一人徒四人
註曰夏采夏翟羽色禹貢徐州貢夏翟之羽有虞氏
以為緌後世或無故染鳥羽象而用之謂之夏采
坡謂自治官之屬至此辨其内外之職名次其爵秩
之貴賤列其正師司旅之多寡等其府史胥徒之繁
簡則設官之事也後倣此夏戶雅反緌如誰反
周禮述註卷一
