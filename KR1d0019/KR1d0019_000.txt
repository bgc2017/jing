周禮述註禮類一(周禮之屬)
提要
(臣)等謹案周禮述註二十四卷
國朝李光坡撰光坡字耜卿號茂夫安溪人大
學士光地之弟也杭世駿榕城詩話稱其家
居不仕潛心經學著有三禮述註此即其一
也其書取註疏之文刪繁舉要以著訓詁之
源又旁採諸家參以己意以闡制作之義雖
於鄭賈名物度數之文多所刊削而析理明
通措詞簡要頗足為初學之津梁考其兄光
地榕村集中有周官筆記一卷皆標舉要義
不以考證辨難為長其姪鍾倫亦有周禮纂
訓與光坡此書體例相近蓋其家學如是也
宋儒喜談三代故講周禮者恒多又鑒於熙
寧之新法故恒牽引末代弊政支離詰駁於
註疏多所攻擊議論盛而經義反淆光坡此
書不及漢學之博奥亦不至如宋學之蔓衍
平心静氣務求理明而詞達於說經之家亦
可謂適中之道矣乾隆四十六年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
