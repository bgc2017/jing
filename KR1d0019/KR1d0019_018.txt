周禮述註卷十八
安溪李光坡撰
○大司馬之職掌建邦國之九灋以佐王平邦國
註曰平成也正也
制畿封國以正邦國
徐氏曰制九服之畿封五等之國則地之大小正
設儀辨位以等邦國
註曰儀謂諸侯及諸臣之儀辨别也别尊卑之位
進賢興功以作邦國
註曰興猶舉也作起也鄭剛中曰見於德行之謂
賢見於事業之謂功賢可尊也受七命者進為八命
之牧受八命者進為九命之伯功可錄也或加之以
地或進之以律進其賢者則不賢者自礪興其功者
則無功者知奮邦國可作
建牧立監以維邦國
註曰牧州牧也監監一國謂君也維猶連結也
制軍詰禁以糾邦國
註曰詰猶窮治也糾猶正也坡謂制之詰之皆王
也軍大國三軍次國二軍小國一軍也禁如葵丘五
禁之類鄭剛中曰有軍以馭其亂有禁以詰其違則
邦國可糾矣
施貢分職以任邦國
註曰職謂職税也任猶事也事以其力之所堪
簡稽鄉民以用邦國
註曰簡謂比數之稽猶計也
均守平則以安邦國
註曰諸侯有土地者均之尊者守大卑者守小則灋
也疏曰平則者謂五等職貢之等皆有常灋坡
謂上言制畿封國此則均其所守使之有大小之差
也上言施貢分職此則平其灋則使之有輕重之等
也
比小事大以和邦國
註曰比猶親使大國親小國小國事大國相合和也
坡謂制畿封國分土也大小不同禮亦異數故設
儀辨位以等之位必稱德則人知自奮故進賢興功
以作之德足長人則加命為侯伯故建牧立監牧監
立以維邦國則上下無離心有軍有禁以糾邦國則
上下無悖志而奉上急公可以任之用之矣均守平
則則内得其分比小事大則外通其情而凡任之用
之者皆有常灋天子牧伯無過於取四方小侯無過
於共則安則和也監古銜反比毗志反
以九伐之灋正邦國
註曰諸侯有違王命則出兵以征伐之所以正之也
諸侯之于國如樹木之有根本是以言伐云
馮弱犯寡則眚之
註曰馮猶乘陵也言不字小而侵侮之眚猶人眚瘦
也王霸記曰四面削其地
賊賢害民則伐之
註曰春秋傳曰觕者曰侵精者曰伐又曰有鐘鼓曰
伐則伐者兵入其境鳴鐘鼓以往所以聲其罪
暴内陵外則壇之
註曰内謂其國外謂諸侯壇讀如同墠之墠王霸記
曰置之空墠之地玄謂置之空墠之地以出其君更
立其次賢者疏曰暴内即上云賊賢害民是也陵
外即上云馮弱犯寡是也上二文各有其一故伐之
眚之不奪其位此則内外之惡兼有故壇之奪其位
立其次賢
野荒民散則削之
註曰荒蕪也田不治民不附削其地明其不能有
負固不服則侵之
註曰負猶恃也固險可依以固者也不服不事大也
侵之者兵加其竟而已用兵淺者詩曰密人不恭敢
距大邦
賊殺其親則正之
註曰正之者執而治其罪王霸記曰正殺之也春秋
僖二十八年冬晉人執衛侯歸之于京師坐殺其弟
叔武疏曰正者執而治其罪未必即是殺也
放弑其君則殘之
註曰放逐也殘殺也王霸記曰殘滅其為惡坡謂
放如鄭突之出忽弑如楚商臣之弑頵皆放弑其君
而自立者也此經專指諸侯之事而若季氏逐昭崔
杼弑莊之類亦在所殘焉
犯令陵政則杜之
註曰令命也王霸記曰犯令者違命也陵政者輕政
灋不循也杜之者杜塞使不得與鄰國交通坡謂
用兵侵而不服則伐之伐而不服則圍之上文言侵
伐此言杜意即圍也盖革制度者為叛叛者君討令
諸侯環之杜塞使不通
外内亂鳥獸行則滅之
註曰王霸記曰悖人倫外内無以異於禽獸不可親
百姓則誅滅去之也曲禮曰夫惟禽獸無禮故父子
聚麀坡謂九者之序以王灋所加為先後曰眚曰
伐曰壇差重者在先曰殘曰杜曰滅至重者在後曰
削曰侵曰正輕者在中盖前三者則害及於人次三
者虐止其國至後三者則滅紀灋而窮人欲矣馮
皮冰反壇音善行下孟反觕音粗竟境同頵於倫反
正月之吉始和布政于邦國都鄙乃縣政象之灋于象
魏使萬民觀政象挾日而斂之
疏曰布政謂上九灋九伐并下凡令以下皆此時布
之縣音懸
乃以九畿之籍施邦國之政職方千里曰國畿其外方五
百里曰侯畿又其外方五百里曰甸畿又其外方五百
里曰男畿又其外方五百里曰采畿又其外方五百里
曰衛畿又其外方五百里曰蠻畿又其外方五百里曰
夷畿又其外方五百里曰鎮畿又其外方五百里曰蕃
畿
註曰畿猶限也自王城以外五千里為界有分限者
九籍其禮差之書也政職所共王政之職謂賦税也
疏曰侯者候也為王伺候非常也甸者為王治田
以出賦貢男者任也任王之職事采者采取美物以
共王衛者為王衛守蠻者縻也以近夷狄縻係之以
政教自此以上六服是中國之九州自此已外是夷
狄之諸侯此蠻服出大行人云要服亦一也言要者
亦見要束以文教也夷者以夷狄而得夷稱也鎮者
盖中國稍遠理須鎮守蕃者以其最遠故得蕃屏之
稱此三服總號蕃服故大行人云九州之外謂之蕃
國世一見指此三服也坡謂此經即施貢分職以
任邦國也下文令賦即簡稽鄉民以用邦國也九灋
皆經理諸侯之政惟此二事則王所得於諸侯者故
特詳之蕃藩同要於遥反
凡令賦以地與民制之上地食者參之二其民可用者
家三人中地食者半其民可用者二家五人下地食者
參之一其民可用者家二人
註曰賦給軍用者也令邦國之賦亦以地之美惡民
之衆寡為制如六遂矣鄭司農云上地謂肥美田也
食者參之二假令一家有三頃歲種二頃休其一頃
下地食者參之一田薄惡者所休多疏曰此文承
上邦國之下而云令賦是還據邦國諸侯而說也
坡謂此徵兵邦國之制朱子曰賦兵也古者以田賦
出兵故謂兵為賦或曰孟子云請野九一國中什一
是諸侯亦有鄉遂都鄙也鄉遂都鄙兵制多少不同
而天子調𤼵國兵槩如鄉遂不已悉乎曰凡天子六
軍大國三軍次國二軍小國一軍皆以鄉言之而甸
稍縣都不與焉即天子調兵於侯無過其鄉之軍耳
故九灋云簡稽鄉民以用邦國斯其是也若諸侯有
遍境出灋斯乃非常之變不為令
中春教振旅司馬以旗致民平列陳如戰之陳
註曰以旗者立旗期民於其下也兵者守國之備孔
子曰以不教民戰是謂棄之兵者凶事不可空設因
蒐狩而習之凡師出曰治兵入曰振旅皆習戰也四
時各教民以其一焉春習振旅兵入收衆專於農平
猶正也
○辨鼓鐸鐲鐃之用王執路鼓諸侯執賁鼓軍將執晉
鼓師帥執提旅帥執鼙卒長執鐃兩司馬執鐸公司馬
執鐲
註曰鼓人職曰以路鼓鼓鬼享以賁鼓鼓軍事以晉
鼓鼓金奏以金鐃止鼓以金鐸通鼓以金鐲節鼓鄭
司農云辨鼓鐸鐲鐃之用謂鉦鐸之屬鐲讀如濁其
原之濁鐃讀如讙嘵之嘵提讀如攝提之提謂馬上
鼓有曲木提持鼓立馬髦上者故謂之提杜子春云
公司馬謂五人為伍伍之司馬也玄謂王不執賁鼓
尚之於諸侯也伍長謂之公司馬者雖卑同其號
疏曰此春夏秋三時各教其一必春辨鼓鐸者鼓雷
之類象中春雷𤼵聲於外
○以教坐作進退疾徐疏數之節
註曰習戰灋疏曰按下大閱禮中軍以鼙令鼓已
下有此坐作等之節彼大閱具言於此略中音仲
陳直覲反鐲音濁鐃閙平聲賁扶云反數音朔蒐所
留反鉦音征嘵女交反
遂以蒐田有司表貉誓民鼓遂圍禁火弊獻禽以祭社
註曰春田為蒐有司大司徒也掌大田役治徒庶之
政令表貉立表而貉祭也誓民誓以犯田灋之罰也
誓曰無干車無自後射立旌遂圍禁旌弊争禽而不
審者罰以假馬禁者虞衡守禽之厲禁也既誓令鼓
而圍之遂蒐田火弊火止也春田主用火因焚萊除
陳草皆殺而火止獻猶致也屬也田止虞人植旌衆
皆獻其所獲禽焉詩云言私其豵獻肩于公春田主
祭社者土方施生也鄭司農云貉讀為禡禡謂師祭
也書亦或為禡疏曰蒐搜也春時鳥獸字乳搜擇
取不孕任者故以蒐為名誓民即大閱羣吏聽誓于
陳前鼓者即中軍以鼙令鼓鼓人三鼓以下坡謂
穀梁傳曰四時之田皆為宗廟之事是因祭方田也
而因田有祭未見他文焉且此祭社與月令仲春命
民社正同可謂非常祭乎然惟冬夏言享廟而春言
社秋言祊者春為民祈秋為民報重民敬祀互見為
義耳正祭在四孟王制孔疏詳之始終可疑今以經
為正貉禡竝莫駕反祊音方
中夏教茇舍如振旅之陳羣吏撰車徒讀書契辨號名
之用
註曰茇讀如萊沛之沛茇舍草止之也軍有草止之
灋撰讀曰算算車徒謂數擇之也讀書契以簿書校
錄軍實之凡要黃文叔曰號名為夜事今軍夜有
號註以為徽識披之以備死事夫徽識綴於膊上夜
事將何以辨
○帥以門名縣鄙各以其名家以號名鄉以州名野以
邑名百官各象其事以辨軍之夜事
帥謂軍將及師帥旅帥至伍長也以門名者軍將皆
命卿古者軍將盖為營治於國門魯有東門襄仲宋
有桐門右師皆上卿為軍將者也縣鄙謂公邑大夫
也家謂食采地者之臣也鄉以州名即六鄉也野以
邑名即六遂也百官以其職從王者夜事戒夜守之
事草止者慎於夜於是主别其部職
○其他皆如振旅
王光遠曰若平列陳與夫以教坐作進退疾徐疏數
之節皆然中音仲撰息轉反識音志
遂以苖田如蒐之灋車弊獻禽以享礿
註曰夏田為苖擇取不孕仕者若治苖去不秀實者
云車弊驅獸之車止也夏田主用車示所取物希皆
殺而車止王制曰天子殺則下大綏諸侯殺則下小
綏大夫殺則止佐車佐車止則百姓田獵礿宗廟之
夏祭也冬夏田主于祭宗廟者隂陽始起象神之在
内王光遠曰夏田為苖除禽獸之害而已如蒐之
灋則其它表貉誓民鼓遂圍禁之類皆與蒐同享礿
則所謂以禴夏享先王礿餘若反
中秋教治兵如振旅之陳
疏曰言教治兵者凡兵出曰治兵入曰振旅春以入
兵為名尚農事秋以出兵為名秋嚴尚威故也
○辨旗物之用王載大常諸侯載旂軍吏載旗師都載
旜鄉遂載物郊野載旐百官載旟各書其事與其號焉
其他皆如振旅
軍吏諸軍帥也師都孤卿也鄉遂六鄉六遂也郊野
公邑之吏也百官大夫士也凡旌旗有軍旅者畫異
物無者帛而已書當為畫事也號也皆畫以雲氣
疏曰各書其事與其號者即仲夏百官各象其事及
號名之等此秋雖不具辨號名亦略舉之見四時皆
有此物也中音仲書音畫
遂以獮田如蒐田之灋羅弊致禽以祀祊
註曰秋田為獮獮殺也羅弊網止也秋田主用㒺中
殺者多也皆殺而㒺止祊當為方聲之誤也秋田主
祭四方報成萬物詩曰以社以方獮息淺反祊音
方中丁丈反
中冬教大閱
註曰春辨鼓鐸夏辨號名秋辨旗物至冬大閱簡軍
實凡頒旗物以出軍之旗則如秋以尊卑之常則如
冬司常佐司馬時也大閱備軍禮而旌旗不如出軍
之時空辟實疏曰春辨鼓鐸以下見春夏秋各教
其一至冬大閱之時總教之
○前期羣吏戒衆庶修戰灋
註曰羣吏鄉師以下
○虞人萊所田之野為表百步則一為三表又五十步
為一表田之日司馬建旗于後表之中羣吏以旗物鼓
鐸鐲鐃各帥其民而致質明弊旗誅後至者乃陳車徒
如戰之陳皆坐
註曰鄭司農云虞人萊所田之野芟除其草萊令車
得驅馳詩曰田卒汙萊玄謂萊芟除可陳之處後表
之中五十步表之中央表所以識正行列也四表積
二百五十步左右之廣當容三軍步數未聞致致之
司馬質正也弊仆也皆坐當聽誓疏曰月令司徒
北面以誓之此經云司馬建旗於後表之中車徒皆
坐則此於可陳之中從南頭立表以北頭為後表也
○羣吏聽誓于陳前斬牲以左右徇陳曰不用命者斬
之
註曰羣吏諸軍帥也陳前南面向表也月令季秋天
子教于田獵以習五戎司徒搢扑北面以誓之此大
閱禮實正歲之中冬而說季秋之政於周為中冬為
月令者失之矣斬牲者小子也凡誓之大略甘誓湯
誓之屬是也疏曰羣吏聽誓于陳前者士卒皆於
後表北面坐羣吏諸軍帥皆在士卒前南面立以聽
誓
○中軍以鼙令鼓鼓人皆三鼓司馬振鐸羣吏作旗車
徒皆作鼓行鳴鐲車徒皆行及表乃止三鼓摝鐸羣吏
弊旗車徒皆坐
註曰中軍中軍之將也天子六軍三三而居一偏羣
吏既聽誓各復其部曲中軍之將令鼓鼓以作其士
衆之氣也鼓人者中軍之將師帥旅帥也司馬兩司
馬也振鐸以作衆作起也既起鼓人擊鼓以行之伍
長鳴鐲以節之伍長一曰公司馬及表自後表前至
第二表也三鼓者鼓人也鄭司農云摝讀如弄玄謂
如涿鹿之鹿掩上振之為摝摝者止行息氣也司馬
灋曰鼓聲不過閶鼙聲不過闒鐸聲不過琅疏曰
此經總說聽誓既已將欲向南第二表象戰陳初𤼵
面敵此即中春振旅疾徐坐起之事一也中軍者此
六軍三軍居一偏皆自有中軍也
○又三鼓振鐸作旗車徒皆作鼓進鳴鐲車驟徒趨及
表乃止坐作如初
註曰趨者赴敵尚疾之漸也春秋傳曰先人有奪人
之心及表自第二前至第三
○乃鼓車馳徒走及表乃止
註曰及表自第三前至前表
○鼓戒三闋車三𤼵徒三刺
註曰鼓戒戒攻敵鼓壹闋車壹轉徒壹刺三而止象
敵服鄭剛中曰凡此萊野立表仆旗聽誓鼓行以
至於擊刺如戰之陳皆四時教戰之常灋不於振旅
茇舍治兵述之獨詳具於此盖以明其為大閱故也
○乃鼓退鳴鐃且郤及表乃止坐作如初
註曰鐃所以止鼓軍退卒長鳴鐃以和衆鼓人為止
之也退自前表至後表鼓鐸則同習戰之禮出入一
也異者廢鐲而鳴鐃疏曰此言乃鼓退者謂至南
表軍吏及士卒回身向北更從南為始也鳴鐃且郤
者此鳴鐃且郤據初至南表退軍之時象在軍軍退
亦鳴鐃中音仲摝音鹿闋苦穴反辟音避閶吐剛
反闒吐獵反
遂以狩田以旌為左右和之門羣吏各帥其車徒以敘
和出左右陳車徒有司平之旗居卒間以分地前後有
屯百步有司巡其前後險野人為主易野車為主
註曰冬田為狩言守取之無所擇也軍門曰和今謂
之壘門立兩旌以為之敘和出用次第出和門也左
右或出而左或出而右有司平之鄉師居門正其出
入之行列也旗軍吏所載分地調其部曲疏數前後
有屯百步車徒異羣相去之數也車徒畢出和門鄉
師又巡其行陳鄭司農云險野人為主人居前易野
車為主車居前疏曰此一經總論教戰訖入防田
獵之事故云遂以狩田也以旌為左右和之門者六
軍分三軍各處東西為左右各為一門旗居卒間者
軍吏各領已之士卒執旗以表之
○既陳乃設驅逆之車有司表貉于陳前
註曰驅驅出禽獸使趨田者也逆逆要不得令走設
此車者田僕也
○中軍以鼙令鼓鼓人皆三鼓羣司馬振鐸車徒皆作
遂鼓行徒銜枚而進大獸公之小禽私之獲者取左耳
註曰羣司馬謂兩司馬也枚如箸銜之有繣結項中
軍灋止語為相疑惑也進行也鄭司農云大獸公之
輸之於公小禽私之以自畀也詩云言私其豵獻肩
于公一歲為豵二歲為豝三歲為特四歲為肩五歲
為慎此明其獻大者於公自取其小者玄謂慎讀為
麎爾雅曰豕生三曰豵豕牝曰豝麋牡曰麎獲得也
得禽獸者取左耳當以計功
○及所弊鼓皆駴車徒皆譟
註曰鄭司農云及所弊至所弊之處玄謂至所弊之
處田所當於止也天子諸侯蒐狩有常至其常處吏
士鼓譟象攻敵尅勝而喜也疾雷擊鼓曰駴譟讙也
書曰前師乃鼓䵾譟亦謂喜也
○徒乃弊致禽饁獸于郊入獻禽以享烝
註曰徒乃弊徒止也冬田主用衆物多衆得取也致
禽饁獸于郊聚所獲禽因以祭四方神於郊月令季
秋天子既田命主祠祭禽四方是也入又以禽祭宗
廟疏曰致禽饁獸于郊者謂因田過郊之神位而
饋之坡謂夏冬無外祀故夏惟曰享礿冬惟曰享
烝春秋則有二社與祠嘗而外祀惟社有田郊特牲
曰惟為社田國人畢作然春秋惟著社方者乃舉外
以包内或是親祠嘗而先社如左氏所云后稷親而
先帝耳四時之田皆為宗廟之事鄭豐卷欲祭請田
是也既為祭有田然則田在仲月則祭在仲月明矣
鄭子入於晏子春秋言正祭在孟月遂以此四祀為
因田而祭不攷宗伯甸祝凡田歸僅曰饁獸于郊舍
奠于祖廟而無社方礿烝之文乎因傳以改經微少
失矣駴胡楷反譟素報反要於遥反繣戸卦反麎
音辰䵾音符
及師大合軍以行禁令以救無辜伐有罪
註曰師所謂王巡守若會同司馬起師合軍以從所
以威天下行其政也不言大者未有敵不尚武
○若大師則掌其戒令涖大卜帥執事涖釁主及軍器
註曰大師王出征伐也涖臨也臨大卜卜出兵吉凶
也司馬灋曰上卜下謀是謂參之主謂遷廟之主及
社主在軍者也軍器鼓鐸之屬凡師既受甲迎主于
廟及社主祝奉以從殺牲以血塗主及軍器皆神之
疏曰案小子職云釁邦器及軍器彼官釁之而大
司馬臨之
○及致建大常比軍衆誅後至者
註曰致鄉師致民於司馬比校次之也
○及戰巡陳視事而賞罰
註曰事謂戰功也
○若師有功則左執律右秉鉞以先愷樂獻于社
註曰功勝也律所以聽軍聲鉞所以為將威也先猶
道也兵樂曰愷獻於社獻功於社也司馬灋曰得意
則愷樂愷歌示喜也鄭司農云故城濮之戰春秋傳
曰振旅愷以入于晉
○若師不功則厭而奉主車
註曰鄭司農云厭謂厭冠喪服也軍敗則以喪禮故
秦伯之敗于殽也春秋傳曰秦伯素服郊次鄉師而
哭玄謂厭伏冠也奉猶送也送主歸於廟與社
○王弔勞士庶子則相
註曰師敗王親弔士庶子之死者勞其傷者則相王
之禮庶子卿大夫之子從軍者或謂之庶士厭於
涉反勞力報反相息亮反從才用反道音𨗳鄉師之
鄉許亮反
大役與慮事屬其植受其要以待攷而賞誅
註曰大役築城邑也鄭司農云國有大役大司馬與
謀慮其事也植謂部曲將吏故宋城春秋傳曰華元
為植巡功屬謂聚會之也要者簿書也攷謂攷校其
功玄謂慮事者封人也於有役司馬與之植築城楨
也屬賦丈尺與其用人數與音預註同與其如字
屬音燭植直吏反楨音貞
大會同則帥士庶子而掌其政令
註曰帥師以從王
若大射則合諸侯之六耦
註曰大射王將祭射于射宫以選賢也王射三侯以
諸侯為六耦疏曰大射是將祭而射故用諸侯為
六耦若賓射射人亦用六耦但不用諸侯當用卿大
夫為之燕射三耦自然用卿大夫已下為之
大祭祀饗食羞牲魚授其祭
註曰牲魚魚牲也祭謂尸賓所以祭也鄭司農云司
馬主進魚牲食音嗣
大喪平士大夫
註曰平者正其職與其位疏曰必使司馬為之者
司馬之屬有司士主羣吏今王喪不得使司士故司
馬平之也
喪祭奉詔馬牲
註曰王喪之以馬祭者盖遣奠也奉猶送也送之至
墓告而藏之
○小司馬之職掌
註曰此下字脱滅札爛文闕漢興求之不得遂無識
其數者
凡小祭祀會同饗射師田喪紀掌其事如大司馬之灋
○軍司馬(闕)
○輿司馬(闕)
○行司馬(闕)
疏曰軍司馬當下大夫四人輿司馬當上士八人行
司馬當中士十六人餘官皆無異稱此獨有之者以
軍事是重故特生别名
○司勲掌六鄉賞地之灋以等其功
註曰賞地賞田也在遠郊之内屬六鄉焉等猶差也
以功大小為差
王功曰勲
註曰輔成王業
國功曰功
註曰保全國家
民功曰庸
註曰灋施於民
事功曰勞
註曰以勞定國鄭剛中曰事功者或從主事或任
國事或有所營為或有所創制黽勉從之不畏其適
我也勞者經營艱苦之意也
治功曰力
註曰制灋成治鄭剛中曰治功者或平水土或辟
草萊或任土地或疏導溝洫力謂其用力以作為也
戰功曰多
註曰尅敵出奇若韓信陳平司馬灋曰上多前虜
鄭剛中曰多者算數過人之義人算其一我算其十
人算其百我算其千出竒無窮人莫能測以多算勝
者斯可以為戰功矣坡謂六者之序自君而民而
事也本末偏全各有次第
凡有功者銘書於王之大常祭於大烝司勲詔之
註曰銘之言名也生則書于王旌以識其人與其功
也死則於烝先王祭之詔謂告其神以辭也盤庚告
其卿大夫曰兹予大享于先王爾祖其從與享之是
也今漢祭功臣於廟庭疏曰詔之謂詔司常書之
又以辭使春官告神王介甫曰大烝冬之大享當
是時百物皆報焉祭有功宜矣
○大功司勲藏其貳
註曰貳猶副也功書藏於天府又副於此者以其主
賞坡謂天府無藏功書之文所謂貳貳司常也盖
凡有功者書於大常大功則既書大常司勲又藏其
貳也既曰凡有功又曰大功則統而觀之六功相形
大小析而言之每功自有輕重矣自王功至此皆等
其功之事識音志
掌賞地之政令
坡謂政令如下文所云者是也
○凡賞無常輕重視功
註曰無常者功之大小不可豫
○凡頒賞地參之一食
註曰賞地之税參分計税王食其一也二全入於臣
○惟加田無國正
註曰加田既賞之又加賜以田所以厚恩也鄭司農
云正謂税也祿田亦有給公家之賦貢若今時侯國
有司農少府錢穀矣獨加賞之田無征耳疏曰加
田未知所在或可與賞田同處坡謂自掌賞地至
此所謂六鄉賞地之灋也凡有功者皆頒賞地加田
則待大功
○馬質掌質馬馬量三物一曰戎馬二曰田馬三曰駑
馬皆有物賈
註曰此三馬買以給官府之使無種也鄭司農云皆
有物賈皆有物色及賈直易彦祥曰物云者國馬
之輈深四尺有七寸田馬之輈深四尺駑馬之輈深
三尺有三寸其用各有等其材各有宜故皆以三物
量之有物則有價故謂之質
○綱惡馬
註曰綱以縻索維綱狎習之賈音稼
凡受馬於有司者書其齒毛與其賈馬死則旬之内更
旬之外入馬耳以其物更其外否
註曰鄭司農云更謂償也玄謂旬之内死者償以齒
毛與賈受之日淺養之惡也旬之外死入馬耳償以
毛色不以齒賈任之過其任也其外否者旬之外踰
二十日而死不任用非用者罪疏曰所受之馬謂
給公家之使更音庚
馬及行則以任齊其行
註曰識其所載輕重及道里齊其勞逸乃復用之
坡謂及行始駕也此二句或在綱惡馬之下盖同為
教馬事也
若有馬訟則聽之
註曰訟謂賣買之言相負
禁原蠶者
註曰原再也天文辰為馬𧖟書蠶為龍精月值大火
則浴其種是蠶與馬同氣物莫能兩大禁再蠶者為
傷馬與坡謂禁原蠶者言牧馬之處與牧馬之人
皆不得再養蠶也
○量人掌建國之灋以分國為九州營國城郭營後宫
量市朝道巷門渠造都邑亦如之
註曰建立也立國有舊灋式若匠人職云分國定天
下之國分也后君也言君容王與諸侯疏曰量市
朝道巷者若匠人云市朝一夫經塗九軌巷及門渠
亦有尺數若門容二轍三个之等造都邑但與之制
度大小未必身往也分扶問反
營軍之壘舍量其市朝州涂軍社之所里
註曰軍壁曰壘州一州之衆二千五百人為師每師
一處市也朝也州也皆有道以相之軍社社主在軍
者里居也疏曰一州則一師每一師各自一處各
立市朝各有道以相湊坡謂出軍有社主又有遷
廟主此獨言軍社省文也或軍即宗字之誤涂本
又作塗
邦國之地與天下之涂數皆書而藏之
註曰書地謂方圜山川之廣狹書涂謂支湊之遠近
凡祭祀饗賓制其從獻脯燔之數量
註曰燔從於獻酒之肉炙也數多少也量長短也
疏曰饗賓獻有脯從若燕行獻賓薦脯醢是也祭禮
獻以燔從故總之言也
掌喪祭奠竁之俎實
註曰竁亦有爼實謂所&KR0694;遣奠士喪禮下篇曰藏包
筲於旁竁昌絹反筲所交反
凡宰祭與鬱人受斝歷而皆飲之
註曰言宰祭者冢宰佐王祭亦容攝祭鄭司農云斝
讀如嫁娶之嫁斝器名明堂位曰爵殷以斝玄謂斝
讀如嘏尸之嘏疏曰歷者謂與鬱人歷皆飲之也
○小子掌祭祀羞羊肆羊殽肉豆
註曰鄭司農云羞進也羊肆體薦全烝也羊殽體解
節折也肉豆者切肉也玄謂肆讀為鬄羊鬄者所謂
豚解也坡謂周頌我將詩云維羊維牛維天其右
之是祀天亦用羊則此祭祀乃兼指内外神或謂專
言宗廟者非是肆鬄竝他歷反
而掌珥于社稷祈于五祀
坡謂易氏說詳見肆師
○凡沈辜侯禳飾其牲
註曰鄭司農云沈謂祭川爾雅曰祭川曰浮沈辜謂
磔牲以祭也月令曰九門磔禳以畢春氣侯禳者候
四時惡氣禳去之也易彦祥曰飾其牲被之以文
繡謂羊牲也
○釁邦器及軍器
註曰邦器謂禮樂之器及祭器之屬鄭剛中曰小
子掌用羊血以釁也
凡師田斬牲以左右徇陳
註曰示犯誓必殺之鄭剛中曰不用命者皆狠而
不率之人令小子斬羊以示之羊者至狠之物宋義
曰狠如羊強不可制者皆斬之此類是也
祭祀贊羞受徹焉
疏曰贊羞若司馬羞魚牲之等則贊之受徹祭畢廢
徹之時則受之
○羊人掌羊牲凡祭祀飾羔
註曰羔小羊也詩曰四之日其蚤獻羔祭韭王介
甫曰飾羔若禮所謂飾羔雁者以繢也
祭祀割羊牲登其首
註曰登升也升首報陽也升首于室
凡祈珥共其羊牲賓客共其灋羊
註曰灋羊飱饔積膳之羊
○凡沈辜侯禳釁積共其羊牲
註曰積故書為眦鄭司農云眦讀為漬謂釁國器漬
軍器也玄謂積積柴禋祀槱燎實柴眦徐賜反
若牧人無牲則受布于司馬使其賈買牲而共之
○司爟掌行火之政令四時變國火以救時疾
註曰行猶用也變猶易也鄭司農說以鄹子曰春取
榆柳之火夏取棗杏之火季夏取桑柘之火秋取柞
楢之火冬取槐檀之火
季春出火民咸從之季秋内火民亦如之
註曰火所以用陶冶民隨國而為之鄭人鑄刑書火
星未出而出火後有災鄭司農云以三月本時昏心
星見于辰上使民出火九月本黃昏心星伏在戌上
使民納火故春秋傳曰以出内火疏曰上經四時
變國火據食火明此春秋據陶冶
○時則施火令
註曰焚萊之時内音納
凡祭祀則祭爟
註曰報其為明之功禮如祭爨疏曰祭爨祭老婦
也則此祭爟謂祭先出火之人
凡國失火野焚萊則有刑罰焉
註曰野焚萊民擅放火疏曰野焚萊有罰者大司
馬中春田獵云火弊則二月後擅放火則有罰也
○掌固掌脩城郭溝池樹渠之固頒其士庶子及其衆
庶之守
註曰樹謂枳棘之屬有刺者也衆庶民遞守固者也
鄭司農說樹以國語曰城守之木於是乎用之黃
文叔曰士庶子守固與宿衛王宫同其事任霍光曰
函谷京師之固武庫精兵所聚故以丞相弟為關都
尉子為武庫令漢人猶識此意王龜齡曰宫伯云
士庶子之在版者謂守於王宫也此謂頒其士庶子
之守謂守於城郭等處也
○設其飾器
註曰兵甲之屬今城郭門之器亦然疏曰飾器若
城郭門傍所執矛戟皆有幡飾之等是也
○分其財用均其稍食
註曰財用國以財所給守吏之用也稍食祿廩
○任其萬民用其材器
註曰任謂以其任使之也民之材器其所用塹築及
為藩落塹七豔反
凡守者受灋焉以通守政有移甲與其役財用唯是得
通與國有司帥之以贊其不足者
註曰凡守者士庶子及他要害之守吏通守政者兵
甲役財難易多少轉移相給也其他非是不得妄離
部署國有司掌固也其移乏者又與掌固帥致之贊
佐也疏曰甲飾器也變材器言役財者欲見材器
是民役之材非財用也
○晝三巡之夜亦如之
註曰巡行也行守者為衆庶之解惰疏曰此乃掌
固設灋與所守之處非是掌固自巡行之也
○夜三鼜以號戒
註曰鼜擊鼜警守鼓也三巡之間又三擊鼜鼜音
戚解佳賣反
若造都邑則治其固與其守灋
註曰都邑亦為城郭
○凡國都之竟有溝樹之固郊亦如之
註曰竟界也疏曰王國及三等都邑所在境界之
上亦為溝樹以為阻固郊謂近郊遠郊
民皆有職焉
註曰職謂守與任疏曰此亦兼上王國及都合守
之處其民皆職任使勞役遞均也
若有山川則因之
註曰山川若殽臯河漢竟音境
○司險掌九州之圖以周知其山林川澤之阻而達其
道路
註曰周猶徧也達道路者山林之阻則開鑿之川澤
之阻則橋梁之
設國之五溝五涂而樹之林以為阻固皆有守禁而達
其道路
註曰五溝遂溝洫澮川也五涂徑畛涂道路也樹之
林作藩落也疏曰此五溝五涂而言樹之林以為
阻固皆有守禁則非遂人田間五溝五涂但溝涂所
作隨所須大小而為之皆準約田間五溝五涂其溝
上亦皆有道路以相支湊故以五溝五涂而言也
國有故則藩塞阻路而止行者以其屬守之唯有節者
達之
註曰有故喪災及兵也閉絶要害之道備姦寇也
疏曰以其屬守之者謂使司險之下胥徒四十人之
屬守其要者其餘使其地之民為守也
○掌疆(闕)
○候人各掌其方之道治與其禁令以設候人
註曰道治治道也國語曰候不在竟譏不居其方也
禁令備姦寇也以設候人者選士卒以為之詩云彼
候人兮何戈與祋
○若有方治則帥而致于朝及歸送之于竟
註曰方治其方來治國事者也春秋傳曰晉欒盈過
周王使候人出諸轘轅是其送之疏曰方治謂國
有事不能自決當決於王國或有國事須報在上皆
是也竟音境何胡我反祋都外反
○環人掌致師
註曰致師者致其必戰之志古者將戰先使勇力之
士犯敵焉春秋傳曰楚許伯御樂伯攝叔為右以致
晉師許伯曰吾聞致師者御靡旌摩壘而還樂伯曰
吾聞致師者左射以菆代御執轡御下&KR2503;馬掉鞅而
還攝叔曰吾聞致師者右入壘折馘執俘而還皆行
其所聞而復之
察軍慝
註曰慝陰姦也視軍中有為慝者則執之
環四方之故
坡謂環周迴也軍行慮有伏敵軍舍恐有莫夜之戎
周迴四方詳其有否以為警備今行軍者重此易
彦祥曰察軍慝則察其在我者環四方之故則環其
在人者
巡邦國摶諜賊
註曰諜賊反間為國賊疏曰此諜賊即上軍慝之
類據邦國故異言之
訟敵國
註曰敵國兵來則往之與訟曲直若齊國佐如師
揚軍旅
註曰為之威武以觀敵
降圍邑
註曰圍邑欲降者受而降之春秋傳曰齊人降鄣
黃文叔曰環人掌致師志於戰也而以降圍邑終焉
不殺之仁也雖然受降如受敵斯亦當察故環人掌
之諜音牒降戸江反菆側留反&KR2503;音兩掉徒弔反
馘古獲反莫音暮間去聲鄣音章
○挈壺氏掌挈壺以令軍井挈轡以令舍挈畚以令糧
註曰鄭司農云挈壺以令軍井謂為軍穿井井成挈
壺縣其上令軍中士衆皆望見知此下有井壺所以
盛飲故以壺表井挈轡以令舍亦縣轡于所當舍止
之處使軍中望見知當舍止于此轡所以駕舍故以
轡表舍挈畚以令糧亦縣畚于所當稟假之處令軍
望見知當稟假于此下也畚所以盛糧之器故以畚
表稟軍中人多車騎雜會讙囂號令不能相聞故各
以其物為表省煩趨疾于事便也畚音本縣音懸
下同盛音成稟彼錦反
凡軍事縣壺以序聚柝凡喪縣壺以代哭者皆以水火
守之分以日夜
註曰鄭司農云縣壺以為漏以序聚柝以次更聚擊
柝備守也玄謂擊柝兩木相敲行夜時也代亦更也
禮未大斂代哭以水守壺者為沃漏也以火守壺者
夜則火視刻數也分以日夜者異晝夜漏也漏之箭
晝夜共百刻冬夏之間有長短焉大史立成灋有四
十八箭
○及冬則以火爨鼎水而沸之而沃之
註曰鄭司農云冬水凍漏不下故以火炊水沸以沃
之謂沃漏也柝音託敲苦交反
○射人掌國之三公孤卿大夫之位三公北面孤東面
卿大夫西面其摯三公執璧孤執皮帛卿執羔大夫鴈
註曰位將射始入見君之位不言士者此與諸侯之
賓射士不與也燕禮曰公升即位于席西鄉小臣納
卿大夫卿大夫皆入門右北面東上士立于西方東
面北上大射亦云則凡朝燕及射臣見于君之禮同
疏曰三公北面者君南面答陽臣北面答君三公
臣中最尊故屈之使北面答君之義孤東面者西方
賓位孤無職而賓客之也卿大夫西面者皆有職故
在東近君居主位也
○諸侯在朝則皆北面詔相其灋
註曰謂諸侯來朝而未歸王與之射於朝者皆北面
從三公位灋其禮儀疏曰按司几筵云大饗射王
立扆前南鄉司服云饗射則鷩冕此云王與之射言
在朝當皮弁又何得有扆所以然者彼二者據大射
在學故有著冕在扆之事此賓射在路門之外朝故
與彼異也
若有國事則掌其戒令詔相其事
註曰謂王有祭祀之事諸侯當助其薦獻者也戒令
告以齊與期
○掌其治達
註曰謂諸侯因與王射及助祭而有所治受而達之
於王王有命又受而下之坡謂司士職云凡祭祀
掌士之戒令詔相其灋事彼雖掌士而文與此同故
以此國事當祭事也諸侯復逆自大僕掌之故治達
亦專為射祭齊側皆反
以射灋治射儀王以六耦射三侯三獲三容樂以騶虞
九節五正諸侯以四耦射二侯二獲二容樂以貍首七
節三正孤卿大夫以三耦射一侯一獲一容樂以采蘋
五節二正士以三耦射豻侯一獲一容樂以采蘩五節
二正
註曰射灋王射之禮治射儀謂肄之也鄭司農云容
者乏也待獲者所蔽也正所射也詩云終日射侯不
出正兮玄謂三侯者五正三正二正之侯也二侯者
三正二正之侯也一侯者二正而已此皆與賓射於
朝之禮也考工梓人職曰張五采之侯則遠國屬遠
國謂諸侯來朝者也五采之侯即五正之侯也正之
言正也射者内志正則能中焉畫五正之侯中朱次
白次蒼次黃玄居外三正損玄黃二正去白蒼而畫
以朱綠其外之廣皆居侯中三分之一中二尺大射
禮豻作干讀如宜豻宜獄之豻豻胡犬也士與士射
則以豻皮飾侯下大夫也大夫以上與賓射飾侯以
雲氣用采各如其正九節七節五節者奏樂以為射
節之差言節者容侯道之數也樂記曰明乎其節之
志不失其事則功成而德行立射三侯食亦反下
及註射侯所射射牲射豕皆同正音征下同豻五旦
反肄餘二反
若王大射則以貍步張三侯
註曰鄭司農云貍步謂一舉足為一步於今為半步
玄謂貍善摶者也行則止而擬度焉其𤼵必獲是以
量侯道灋之也侯道者各以弓為度九節者九十弓
七節者七十弓五節者五十弓弓之下制長六尺大
射禮曰大侯九十參七十干五十是也三侯者司裘
所共虎侯熊侯豹侯也列國之君大射亦張三侯數
與天子同大侯熊侯也參讀為糝糝雜也雜者豹鵠
而麋飾下天子大夫疏曰此射人主賓射兼主大
射之事故為大射張侯也弓之上制六尺六寸中制
六尺三寸下制六尺六尺與步相應摶音博擬度
待洛反餘如字糝素感反干豻同
王射則令去侯立于後以矢行告卒令取矢
註曰鄭司農云射人主令人去侯所而立于後也以
矢行告射人主以矢行高下左右告于王也大射禮
曰大射正立于公後以矢行告于公下曰留上曰揚
左右曰方卒令取矢謂射卒射人令當取矢者使取
矢也玄謂令去侯者命負侯者去侯也鄉射曰司馬
命獲者執旌以負侯疏曰此文承賓射大射之下
則王射射人皆令去侯立於後以矢行告卒令取矢
○祭侯則為位
註曰祭侯獻服不服不以祭侯為位為服不受獻之
位也大射曰服不侯西北三步北面拜受爵
○與大史數射中
註曰射中數射者中侯之算也大射曰司射適階西
釋弓去扑襲進由中東立于中南北面視算
○佐司馬治射正
註曰射正射之灋儀也疏曰司馬所主射儀謂若
命去侯命取矢乘矢之等皆當佐之
祭祀則贊射牲相孤卿大夫之灋儀
註曰烝嘗之禮有射豕者國語曰禘郊之事天子必
自射其牲今立秋有貙劉云易彦祥曰方其迎牲
於門則君執紼卿大夫從士執芻至於君親射牲而
孤卿大夫從射焉此射人相孤卿大夫之灋儀以其
掌射灋治射儀故也貙力朱反
會同朝覲作大夫介凡有爵者
註曰作讀如作止爵之作諸侯來至王使公卿有事焉
則作大夫使之介也有爵者命士以上不使賤者
疏曰會同朝覲王命公卿有事則射人使大夫為上
介使凡有爵者命士以上為衆介也
大師令有爵者乘王之倅車
註曰倅車戎車之副疏曰王乘戎車副車十二乘
皆從王行則使有爵者命士以上乘之倅七内反
有大賓客則作卿大夫從
註曰作者選使從王見諸侯疏曰大賓客不言會
同則是秋冬覲遇并春夏受享在廟之時從王見諸
侯也
○戒大史及大夫介
註曰戒戒其當行者覲禮曰諸公奉篋服加命書于
其上升自西階東面大史氏右疏曰此謂王有命
使三公命諸侯及衣服就館賜之時則射人戒大史
及大夫與諸公為介從才用反
大喪與僕人遷尸作卿大夫掌事比其廬不敬者苛罰
之
註曰僕人大僕也僕人與射人俱掌王之朝位也王
崩小斂大斂遷尸于室堂朝之象也檀弓曰扶君卜
人師扶右射人師扶左君薨以是舉苛謂詰問之
疏曰掌事謂王喪宜各有職掌比其廬如宫正云親
者貴者居廬當比其本服親疏及貴賤
○服不氏掌養猛獸而教擾之
註曰猛獸虎豹熊羆之屬擾馴也教習使之馴服王
者之教無不服羆比皮反
凡祭祀共猛獸
註曰謂中膳羞者獸人冬獻狼春秋傳曰熊蹯不熟
蹯音煩
賓客之事則抗皮
註曰鄭司農云謂賓客來朝聘布皮帛者服不氏主
舉藏之抗讀為亢其讎之亢玄謂抗者若聘禮曰有
司二人舉皮以東
射則贊張侯以旌居乏而待獲
註曰贊佐也大射禮曰命量人巾車張三侯杜子春
云乏讀為匱乏之乏待獲者所蔽玄謂待獲待射者
中舉旌以獲
○射鳥氏掌射鳥
註曰鳥謂中膳羞者鳬雁鴇鴞之屬射食亦反鴇
音保鴞于苖反
祭祀以弓矢敺烏鳶凡賓客會同軍旅亦如之
註曰烏鳶喜鈔盜便汙人
○射則取矢矢在侯高則以并夾取之
註曰鄭司農云并夾鍼箭具夾讀為甲故司弓矢職
曰大射燕射共弓矢并夾敺起俱反鈔初教反鍼其
炎反
○羅氏掌羅烏鳥
註曰烏謂居鵲之屬
○蜡則作羅襦
註曰作猶用也鄭司農云襦細密之羅襦讀為繻有
衣袽之襦玄謂蜡建亥之月此時火伏蟄者畢矣豺
既祭獸可以羅網圍取禽也王制曰豺祭獸然後田
又曰昆蟲已蟄可以火田今俗放火張羅其遺教
○中春羅春鳥獻鳩以養國老行羽物
註曰春鳥蟄而始出者若今南郡黃雀之屬是時鷹
化為鳩鳩與春鳥變舊為新宜以養老助生氣行謂
賦賜疏曰此文中春行羽物司裘職云中秋獻良
裘王乃行羽物若然則一年二時行羽物陳及之
曰天子所養之老三國老庶老死政之老是也貴胄
謂之國子則貴而老者謂之國老賤者庶人則賤而
老者謂之庶老又有死政者之老焉故羅氏獻鳩以
養者國老也司徒以保息養之者庶老也司門以財
養之者死政之老也若夫外饔酒正槁人所謂耆老
者總三者而言之中音仲
○掌畜掌養鳥而阜蕃教擾之
註曰阜猶盛也蕃蕃息也鳥之可養使盛大蕃息者
謂鵝鶩之屬
祭祀共卵鳥
註曰其卵可薦之鳥疏曰還謂上經鵝鴨之屬其
雞亦在焉
○歲時貢鳥物
註曰鴞雁之屬以四時來疏曰不言鵝鶩雞者所
畜非貢物故以野鳥為貢者也
○共膳獻之鳥
註曰雉及鶉鴽之屬鴽音如
○司士掌羣臣之版以治其政令歲登下其損益之數
辨其年歲與其貴賤周知邦國都家縣鄙之數卿大夫
士庶子之數
註曰損益謂用功過黜陟者縣鄙鄉遂之屬版名籍
○以詔王治
註曰告王所當進退
○以德詔爵以功詔祿以能詔事以久奠食
註曰德謂賢者食稍食也賢者既爵乃禄之能者事
成乃食之王制曰司馬辨論官材論進士之賢者以
告於王而定其論論定然後官之任官然後爵之位
定然後禄之疏曰賢者試功之後其德堪用乃詔
王授以正爵有功乃詔王授以正禄也能者先試之
以事事成乃定以稍食其能堪用乃後亦授以正爵
禄
○惟賜無常
註曰賜多少由王不如禄食有常品奠音定
正朝儀之位辨其貴賤之等王南鄉三公北面東上孤
東面北上卿大夫西面北上王族故士虎士在路門之
右南面東上大僕大右大僕從者在路門之左南面西
上
註曰此王日視朝事於路門外之位王族故士故為
士晚退留宿衞者未嘗仕雖同族不得在王宫大右
司右也大僕從者小臣祭僕御僕隸僕疏曰經所
云上者皆據近王為上不據隂陽左右也此王日視
朝之位大僕職路寢庭有燕朝朝士職庫門外有外朝但外
朝有諸侯在焉諸侯既在西方右九棘之下孤避之
在東方羣臣之位西面其餘三公卿大夫等仍與此
位同也
○司士擯
註曰詔王出揖公卿大夫以下朝者
○孤卿特揖大夫以其等旅揖士旁三揖王還揖門左
揖門右
註曰特揖一一揖之旅衆也大夫爵同者衆揖之公
及孤卿大夫始入門右皆北面東上王揖之乃就位
羣士及故士大僕之屬𤼵在其位羣士位東面王西
南鄉而揖之三揖者士有上中下王揖之皆逡遁既
復位鄭司農云卿大夫士皆君之所揖禮春秋𫝊所
謂三揖在下疏曰上文别三公位此不言三公直
言孤卿者舉輕以明重孤卿尚特揖明三公亦特揖
可知也易彦祥曰在王門左右者其位皆南向而
在王後故還而揖之
○大僕前
註曰前正王視朝之位
○王入内朝皆退
註曰王入入路門也王入路門内朝朝者皆退反其
官府治處也王之外朝則朝士掌焉玉藻曰朝服以
日視朝於内朝朝辨色始入君日出而視之退適路
寢聽政使人視大夫大夫退然後適小寢謂諸侯也
王日視朝皮弁服其禮則同鄉音向遁音巡
掌國中之士治凡其戒令
註曰國中城中疏曰國中之士治者謂朝廷之臣
及六鄉之臣皆是所有治功善惡皆掌之以擬黜陟
此一職之士皆臣總號惟有作士適四方使為介是
單士不兼卿大夫又作六軍之士是甲士其餘皆臣
之總號耳
○掌擯士者膳其摯
註曰擯士告見初為士者於王也鄭司農云膳其摯
者王食其所執羔雁之摯玄謂膳者入於王之膳人
凡祭祀掌士之戒令詔相其灋事
疏曰戒令者齊戒告令也詔相其灋事者謂告語并
擯相其行禮之事
○及賜爵呼昭穆而進之
註曰賜爵神惠及下也此所賜王之子姓兄弟祭綂
曰凡賜爵昭為一穆為一昭與昭齒穆與穆齒凡羣
有司皆以齒此之謂長幼有序疏曰賜爵者謂祭
末旅酬無算爵之時
○帥其屬而割牲羞俎豆
註曰割牲制體也羞進也坡謂此割牲兼羞俎豆
文承祭祀之後則據祀事也當在賜爵之前疑或錯
簡
凡會同作士從賓客亦如之
註曰作士從謂可使從於王者
○作士適四方使為介
註曰士使謂自以王命使也介大夫之介也春秋𫝊
曰天王使石尚來歸脤從才用反使色吏反脤上
軫反
大喪作士掌事
註曰事謂奠斂之屬
○作六軍之士執披
註曰作謂使之也披柩車行所以披持棺者有紐以
結之謂之戴結披必當棺束於束係紐天子諸侯載
柩三束大夫士二束喪大記曰君纁披六大夫披四
前纁後玄士二披用纁人君禮文欲其數多圍數兩
旁言六耳其實旁三疏曰六軍之士即六鄉之民
但天子喪用千人而此云六軍者千人出自六軍故
號六軍之士非謂執披有七萬五千人也
○凡士之有守者令哭無去守
註曰守官不可空也
國有故則致士而頒其守
註曰故非喪則兵災
凡邦國三歲則稽士任而進退其爵禄
註曰任其所掌治王光遠曰邦國之士皆命於王
其任有勤惰有功過而爵禄有進退者則司士於三
歲而稽攷之此黜陟勸沮之灋所以皆本於王朝而
國無異政也春秋之時列國之爵位名號皆自已出
故孔子譏之
○諸子掌國子之倅掌其戒令與其教治辨其等正其
位
註曰故書倅為卒鄭司農云卒讀如物有副倅之倅
國子謂諸侯卿大夫士之子也燕義曰古者周天子
之官有庶子官與周官諸子職文同玄謂四民之業
而士者亦世焉國子者是公卿大夫士之副貳戒令
致於大子之事教治脩德學道也位朝位疏曰等
謂才藝高下位謂朝天子時依父蔭高下為列倅
七内反大子音泰下同
國有大事則帥國子而致於大子惟所用之
坡謂大事凡大兵大喪當警備非常及王出疆巡守
征伐皆須令宿則帥致於大子惟所調用此所謂守
曰監國也
○若有兵甲之事則授之車甲合其卒伍置其有司以
軍灋治之司馬弗正
註曰軍灋百人為卒五人為伍弗不也國子屬大子
司馬雖有軍事不賦之坡謂此所謂從曰撫軍也
○凡國正弗及
疏曰上文云弗正謂兵賦此云國正謂鄉遂之中所
有甸徒力征之等竝不及也正音征
大祭祀正六牲之體
註曰正謂朼載之朼音比
凡樂事正舞位授舞器
註曰位佾處疏曰樂有舞之處皆使正舞人八八
六十四人之位并授其舞之器文舞則羽籥武舞則
干鏚黃文叔曰大胥合舞致諸子故諸子於此正
舞位授舞器鏚音戚
大喪正羣子之服位會同賓客作羣子從
註曰從於王疏曰位謂在殯宫外内哭位也服者
公卿大夫之子為王斬衰與父同
凡國之政事國子存遊倅使之脩德學道春合諸學秋
合諸射以攷其藝而進退之
註曰遊倅倅之未仕者學大學也射射宫也王制曰
春秋教以禮樂冬夏教以詩書王大子王子羣后之
大子卿大夫元士之適子國之俊選皆造焉疏曰
凡國之政事謂國内有繇役之事皆是也周禮若言
異代之學則舉其學名即成均瞽宗之類今此直言
學明是周之大學也大學在國中即夏后氏東序在
王宫之左也射射宫即國之小學在西郊則虞庠是
也吕芸閣曰大子君之貳國子之倅諸侯諸臣之
貳也以諸侯諸臣之貳事其君之貳學相同則好相
合矣王制謂教以禮樂詩書王大子王子羣后之大
子卿大夫元士之適子皆造焉是也事相同則情相
信矣國有大事則帥國子而致于大子唯所用之是
也故大子雖未為君也君臣之交已盡賢不肖之知
已悉可任使之才已備則先王之慮後世者豫矣
○司右掌羣右之政令
註曰羣右戎右齊右道右李子華曰戎右齊右道
右天子乘車之右皆中大夫下大夫非司右之屬也
司右之右乃兵車之右用以征行侵伐故凡國中之
有勇力者皆屬焉一旦有事則取之以為右齊側
皆反
凡軍旅會同合其車之卒伍而比其乘屬其右
註曰合比屬謂次第相安習也車亦有卒伍疏曰
車之卒伍者按宣十二年𫝊云其君之戎分為二廣
廣有一卒卒偏之兩司馬灋曰二十五乘為偏百二
十五乘為伍
凡國之勇力之士能用五兵者屬焉掌其政令
註曰勇力之士屬焉者選右當於中司馬灋曰弓矢
圍殳矛守戈戟助凡五兵長以衛短短以救長
○虎賁氏掌先後王而趨以卒伍
註曰王出將虎賁士居前後雖羣行亦有局分
○軍旅會同亦如之舍則守王閑
註曰舍王出所止宿處閑梐枑
○王在國則守王宫
註曰為周衛梐薄禮反枑戸故反
國有大故則守王門大喪亦如之
註曰非常之難要在門疏曰大故謂兵災
○及葬從遣車而哭
註曰遣車王之魂魄所馮依
適四方使則從士大夫
註曰虎士從使者疏曰天子有下聘諸侯灋大行
人所云歲徧問之等
○若道路不通有徵事則奉書以使於四方
註曰不通逢兵寇若泥水奉書徵師役也春秋隠公
公七年冬戎伐凡伯于楚丘以歸
○旅賁氏掌執戈盾夾王車而趨左八人右八人車止
則持輪
註曰夾王車者其下士也下士十有六人中士為之
帥焉
凡祭祀會同賓客則服而趨
註曰服而趨夾王車趨也會同賓客王亦齊服服衮
冕則此士之齊服服玄端
喪紀則衰葛執戈盾
註曰葛葛絰武士尚輕
軍旅則介而趨
註曰介被甲
○節服氏掌祭祀朝覲衮冕六人維王之大常
註曰服衮冕者從王服也維維之以縷王旌十二旒兩兩
以縷綴連旁三人持之禮天子旌曳地鄭司農云維持之
○諸侯則四人其服亦如之郊祀裘冕二人執戈送逆
尸從車
註曰裘冕者亦從尸服也裘大裘也凡尸服卒者之
上服從車從尸車送逆之往來春秋𫝊曰晉祀夏郊
董伯為尸
○方相氏掌蒙熊皮黃金四目玄衣朱裳執戈揚盾帥
百隸而時難以索室敺疫
註曰蒙冒也冒熊皮者以驚敺疫癘之鬼如今魌頭
也時難四時作方相氏以難郤凶惡也月令季冬命
國難索廋也王氏曰凡陰陽之氣初則為利功成
者退留則為烖月令季春國門之儺曰畢春氣恐寒
氣留也仲秋天子之儺曰達秋氣恐暑氣伏也季冬
大儺辟一歲邪慝之氣也此於大虚間不過氣之宿
留者而已留而中于物則為災為疫有鬼物焉居聲
氣之間以主之故儺以敺使蕩而不留難同儺乃
多反註同敺起俱反魌音欺廋音搜
大喪先匶
註曰葬使之道疏曰喪所多有凶邪故使之道也
○及墓入壙以戈擊四隅敺方良
註曰壙穿地中也方良㒺兩也天子之椁柏黃腸為
裏而表以石焉國語曰木石之怪夔㒺兩鄭剛中
曰葬則用木石木石久而變怪生故始葬則敺之亦
厭勝之術壙音曠方良上音㒺下音兩又竝如字
道音導
周禮述註卷十八
