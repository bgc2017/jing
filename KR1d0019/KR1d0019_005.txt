周禮述註卷五
安溪李光坡撰
○九嬪掌婦學之灋以教九御婦德婦言婦容婦功各
帥其屬而以時御敘于王所
註曰婦德謂貞順婦言謂辭令婦容謂婉娩婦功謂
絲枲自九嬪以下九九而御于王所九嬪者既習于
四事又備于從人之道是以教女御也教各帥其屬
者使亦九九相與從于王所息之燕寢御猶進也勸
也進勸王息亦相次敘凡羣妃御見之灋月與后妃
其象也卑者宜先尊者宜後女御八十一人當九夕
世婦二十七人當三夕九嬪九人當一夕三夫人當
一夕后當一夕亦十五日而徧云自望後反之孔子
云日者天之明月者地之理陰契制故月上屬為天
使婦從夫放月紀娩音晚見賢遍反上時掌反放
方往反
凡祭祀贊玉齍贊后薦徹豆籩
註曰玉齍玉敦受黍稷器后進之而不徹疏曰助
后薦玉齍也豆籩之薦與徹皆助后敦音對
若有賓客則從后
註曰當贊后事疏曰后之有事于賓客者唯諸侯
來朝王親饗燕之后當從王
大喪帥敘哭者亦如之
註曰亦從后帥猶道也后哭之衆次敘者乃哭
○世婦掌祭祀賓客喪紀之事帥女宫而濯摡為齍盛
註曰摡拭也為猶差擇疏曰案少牢饔人摡鼎俎
廩人摡甑甗司宫摡豆籩彼以大夫家無婦官及無
刑女故并使男子官此天子禮
○及祭之日涖陳女宫之具凡内羞之物
註曰涖者臨也内羞謂房中之羞疏曰案春官世
婦宫卿云掌女宫之宿戒及祭祀比其具此官直臨
之而已摡古愛反註同拭音式
掌弔臨于卿大夫之喪
註曰王使往弔疏曰案司服公卿大夫皆王親弔
之此文使世婦往弔者此盖使世婦致禮物但弔是
大名雖致禮亦名為弔此所弔不言三公與孤者文
不具也
○女御掌御敘于王之燕寢
註曰言掌御敘防上之專妬者于王之燕寢則王不
就后宫息也
以歲時獻功事
註曰絲枲成功之事
凡祭祀贊世婦
註曰助其帥涖女宫
大喪掌沐浴
註曰王及后之喪疏曰王及后喪沐用潘浴用湯
始死為之于南牖下但男子不死于婦人之手今王
喪亦使女御浴者案士喪禮浴時男子抗衾則不使
婦人今王喪沐或使婦人而浴未必婦人或亦供給
湯物而已亦得謂之掌也潘鋪官切音拌
后之喪持翣
翣棺飾也漢禮翣方扇以木為匡廣二尺兩角高二
尺四寸柄長五尺以布覆之天子八翣后同女御持
而從柩車左右各四人翣所甲反後同
從世婦而弔于卿大夫之喪
註曰從之數盖如使者之介云疏曰王之妃妾夫
人象公嬪象孤卿世婦象大夫女御象元士但介數
依命數為差王之大夫四命世婦之從亦四人
○女祝掌王后之内祭祀凡内禱祠之事
註曰内祭祀六宫之中竈門戸禱疾病求瘳也祠報
福疏曰月令春祀戸夏祀竈秋祀門后祀之時亦
當依此也婦人無外事無行與中霤之等
掌以時招梗禬禳之事以除疾殃
疏曰以時者謂隨其事時不必要在四時也招謂招
取善祥梗禦捍惡之未至也除災害曰禬禬猶刮也
刮去見在之災禳攘也推卻見在之變異陳君舉
曰胡五峯謂宫闈不當有此是盖未察先王之意古
人通天人徹幽明動則有祭故食則祭先食桑則祭
先蠶農則祭先嗇與夫門行戶竈表貉先牧馬祖等
類不一不唯不忘初之意盖神所在有之故所在祭
之皆先王謹微之意所以自盡焉外朝有司巫男巫
女巫内朝有女祝所掌者大氐類後世淫祀祈望非
福然先王不以為不可必設官以掌之者交三才之
道也若曰人事既盡此等事一切勿講則非聖人之
意梗古猛反禬古外反禳如羊反貉與禡同音罵
朝直遙反氐古抵字
○女史掌王后之禮職
王光遠曰王后之禮各有所職若祭祀則有薦徹賓
禮則有獻酬其職女史掌之
掌内治之貳以詔后治内政
註曰内治之灋本在内宰書而貳之
逆内宫
逆内宫者謂六宫所有功事及費用財物粟米皆鉤
攷之
書内令
内令后令也書而宣布于六宫
凡后之事以禮從
疏曰太史以書協禮事執書以詔王此女史亦執禮
書以從后
○典婦功掌婦式之灋以授嬪婦及内人女功之事齎
註曰婦式婦人事之模範嬪婦九嬪世婦事齎謂以
女功之事來取絲枲鄭司農云内人謂女御坡謂
内宰以作二事唯據女御不見九嬪世婦有絲枲之
事此言嬪婦者盖王后所蠶北郊以為祭服故使嬪
婦率先有事焉齎音咨
凡授嬪婦功及秋獻功辨其苦良比其小大而賈之物
書而楬之
獨舉嬪婦不言内人省文也鄭司農苦讀為盬枲曰
苦絲曰良而苦良之中人功又有良善觕盬皆當辨
之也比方也小大長短廣狹也賈估其直也楬解見
職幣上文既言授嬪婦以女功此承之言凡授功者
至秋獻功時則分别其縑帛布紵與其觕細皆比方
其大小書其賈數而著其物也
以共王及后之用頒之于内府
賈音嫁楬其列反盬音古縑音兼
問授註以當作受如何曰註以嬪婦為國中嬪婦
似與上文牴牾又以國中嬪婦所作成即送之不
須獻功時更于上下文理疑不相蒙且上未嘗言
授國中嬪婦以女功安得突然受其功乎故坡謂
凡授嬪婦功此句盖重上文之意以起下文及秋
獻功耳曰苦良司農後鄭異說子兼之何也曰絲
曰良枲曰苦司農為是然以此官不藏布帛而使
典絲主良典枲主苦則于下文頒内府以共王后
者解將不行後鄭之意則于下文得矣然以此官
主良則經明兼苦良至改典絲之良為苦又恐牽
合實多坡謂禮言躬桑詩言刈葛宫中所成自有
此苦良二事至典絲之良典枲之苦又自以貢入
之物為之各不相涉也宫中所成藏内府以共王
后貢入所成藏二官以待政令云牴音底牾音
吾重直龍反刈音藝
○典絲掌絲入而辨其物以其賈楬之
註曰絲入謂九職之嬪婦所貢絲疏曰后宫所蠶
之絲自后宫用之以為祭服不入典絲其歲之常貢
之絲若禹貢兗州貢漆絲之等攷餘官更無絲入之
文亦當入此典絲也物謂絲有善惡麤細不同賈
音嫁
掌其藏與其出以待興功之時
註曰絲之貢少藏之出之可同官也時者若温煖宜
縑帛清涼宜文繡
頒絲于外内工皆以物授之
註曰外工外嬪婦也内工女御疏曰以物授之者
若縑帛則授以素絲文繡則授以綵絲
凡上之賜予亦如之
註曰王以絲物賜人
及獻功則受良功而藏之辨其物而書其數以待有司
之政令上之賜予
政令謂禮物之幣帛及司服弁師灋物所宜用皆是
也鄭司農云良功絲功縑帛
凡祭祀共黼畫組就之物
黼畫衣服及依巾幂也組就以組為就冕旈也白與
黑謂之黼采色一成曰就
喪紀共其絲纊組文之物
絲以給線縷纊以充衣縟組者士喪禮曰握手玄纁
裏著組繫内則曰屨著綦綦屨繫是用組之事也青
與赤謂之文著直略反
凡飾邦器者受文織絲組焉
註曰謂茵席屏風之屬
○歲終則各以其物會之
註曰種别為計鄭司農云各以其所飾之物計會傅
著之織音志茵音因會古外反
○典枲掌布緦縷紵之麻草之物以待時頒功而授齎
緦十五升布抽其半者白而細疏曰紵縷綫也麻枲
苴也草葛䔛之屬授齎謂授給麻草使為布緦縷紵
綫先見反䔛音萌
及獻功受苦功以其賈楬而藏之以待時頒
註曰鄭司農云苦功謂麻功布紵疏曰以待時頒
者即下文頒衣服及賜予是也
○頒衣服授之賜予亦如之
註曰授之授受頒者帛言待有司之政令布言頒衣
服互文苦音古
歲終則各以其物會之
○内司服掌王后之六服褘衣揄狄闕狄鞠衣展衣緣
衣素沙
註曰鄭司農云褘衣畫衣也祭綂曰夫人副褘揄狄
闕狄畫羽飾展衣白衣也喪大記曰復夫人以屈狄
世婦以襢衣屈音與闕相似襢與展相似鞠衣黃衣
也玄謂狄當為翟翟雉名伊雒而南素質五色皆備
成章曰翬江淮而南青質五色皆備成章曰搖王后
之服刻繒為之形而采畫之綴於衣以為文章褘衣
畫翬者揄翟畫搖者闕翟刻而不畫此三者皆祭服從
王祭先王則服褘衣祭先公則服揄翟祭羣小祀則
服闕翟今世有圭衣者盖三翟之遺俗鞠衣黃桑服
也色如鞠塵象桑葉始生月令三月薦鞠衣于先帝
告桑事展衣以禮見王及賓客之服字當為襢襢之
言亶亶誠也詩國風曰玼兮玼兮其之翟也下云胡
然而天也胡然而帝也言其德當神明又曰瑳兮瑳
兮其之展也下云展如之人兮邦之媛也言其行配
君子二者之義與禮合矣雜記曰夫人服税衣揄狄
又喪大記曰士妻以褖衣言褖者甚衆字或作税此
緣衣者實作褖衣也褖衣御于王之服亦以燕居男
子之褖衣黑則是亦黑也六服備于此矣褘揄狄展
聲相近緣字之誤也以下推次其色則闕狄赤揄狄
青褘衣玄婦人尚專一德無所兼連衣裳不異其色
素沙者今之白縳也六服皆袍制以白縳為裏使之
張顯今世有沙縠者名出于此疏曰王之吉服有
九韋弁以下常服有三與后鞠衣以下三服同但王
之祭服有六后祭服唯三翟者天地山川社稷之等
后夫人不與故三服而已褘音暉揄音遙展同襢
俱張彦反緣同褖俱吐亂反翬音暉見王之見賢遍
反亶丹但反玼音此瑳倉我反行下孟反税吐亂反
縳音絹縠音斛與音預
辨外内命婦之服鞠衣展衣緣衣素沙
註曰内命婦之服鞠衣九嬪也展衣世婦也緣衣女
御也外命婦者其夫孤也則服鞠衣其夫卿大夫也
則服展衣其夫士也則服緣衣三夫人及公之妻其
闕狄以下乎侯伯之夫人搖狄子男之夫人亦闕狄
唯二王後褘衣
凡祭祀賓客共后之衣服及九嬪世婦凡命婦共其衣
服共喪衰亦如之
註曰凡者凡女御與外命婦也言及言凡殊貴賤也
春秋之義王人雖微者猶序乎諸侯之上所以尊尊
也臣之命者再命以上受服則下士之妻不共也外
命婦唯王祭祀賓客以禮佐后得服此上服自于其
家則降焉疏曰喪衰亦如之者外命婦喪衰為王
服齊衰于后無服若九嬪以下及女御于王服斬衰
于后服齊衰也
后之喪共其衣服凡内具之物
註曰内具紛帨線纊鞶袠之屬疏曰后喪所共衣
服者謂襲時十二稱小斂十九稱大斂百二十稱
帨如銳反鞶音盤袠陳乙反稱去聲
○縫人掌王宫之縫線之事以役女御以縫王及后之
衣服
註曰女御裁縫王及后之衣服則為役助之宫中餘
裁縫事則專為之鄭司農云線縷也
喪縫棺飾焉
註曰孝子既啓見棺猶見親之身既載飾而以行遂
以葬若存時居于帷幕而加文繡喪大記曰飾棺君
龍帷三池振容黼荒火三列黻三列素錦褚加帷荒
纁紐六齊五采五貝黼翣二黻翣二畫翣二皆戴圭
魚躍拂池君纁戴六纁披六此諸侯禮也禮器曰天
子八翣諸侯六翣大夫四翣漢禮器制度飾棺天子
龍火黼黻皆五列又有龍翣二其戴皆加璧
○衣翣柳之材
註曰必先纏衣其材乃以張飾也柳之言聚諸飾之
所聚疏曰鄭喪大記註引漢禮翣方扇以木為匡
廣二尺兩角高二尺四寸柄長五尺以布覆之柳即
帷荒是也衣于既反註同
掌凡内之縫事
○染人掌染絲帛凡染春㬥練夏纁玄秋染夏冬獻功
註曰㬥練練其素而㬥之鄭司農云纁謂絳也玄謂
纁玄者謂始可以染此色者玄纁者天地之色以為
祭服石染當及盛夏熱潤始湛研之三月而後可用
考工記鍾氏則染纁術也染玄則史傳闕矣染夏者
染五色謂之夏者其色以夏狄為飾禹貢曰羽&KR0850;夏
狄是其總名其類有六曰翬曰搖曰&KR1319;曰甾曰希曰
蹲其毛羽五色皆備成章染者擬以為深淺之度是
以放而取名焉
掌凡染事
史直翁曰天下之染必因草木土石而成先王取其
色以配四時之宜以定上下之分皆所以為禮然先
王取色以為禮後世因色以起妄故𫝊曰五色令人
目盲使知所謂色者出于草木土石不足為吾損益
則目不盲而視天下之色姑以為禮設耳㬥步卜
反&KR0850;畎同&KR1319;音儔放方往反
○追師掌王后之首服為副編次追衡筓為九嬪及外
内命婦之首服以待祭祀賓客
註曰鄭司農云副者婦人之首服衡維持冠者玄謂
副之言覆所以覆首為之飾其遺象若今步繇矣服
之以從王祭祀編編列髮為之其遺象若今假紒矣
服之以桑也次次第髮長短為之所謂髲髢服之以
見王王后之燕居亦纚筓總而已追猶治也詩云追
琢其璋王后之衡筓皆以玉為之唯祭服有衡垂于
副之兩旁當耳其下以紞縣瑱笄卷髮者外内命婦
衣鞠衣展衣者服編衣緣衣者服次外内命婦非王
祭祀賓客佐后之禮自於其家則亦降焉少牢饋食
禮曰主婦髲鬄衣移袂特牲饋食禮曰主婦纚筓宵
衣是也昏禮女次純衣攝盛服耳主人爵弁以迎移
袂緣衣之袂凡諸侯夫人于其國衣服與王后同
追丁回反下同繇音遙紒音計髲皮寄反髢大計反
纚所綺反縣音懸瑱他見反卷眷免反鬄大計反純
側其反
喪紀共筓絰亦如之
○屨人掌王及后之服屨為赤舄黑舄赤繶黃繶青句
素屨葛屨
註曰屨自明矣必連言服者著服各有屨也複下曰
舄襌下曰屨舄屨有絇有繶有純者飾也凡屨舄各
象其裳之色士冠禮曰玄端黑屨青絇繶純素積白
屨緇絇繶純爵弁纁屨黑絇繶純是也王吉服有九
舄有三等赤舄為上冕服之舄詩云王錫韓侯玄衮
赤舄則諸侯與王同下有白舄黑舄王后吉服六唯
祭服有舄玄舄為上褘衣之舄也下有青舄赤舄鞠
衣以下皆屨耳句當為絇聲之誤也絇繶純者同色
今云赤繶黃繶青絇雜互言之明舃屨衆多反覆以
見之凡舄之飾如繢之次赤繶者王黑舄之飾黃繶
者王后玄舄之飾青絇者王白舄之飾言繶必有絇
純言絇亦有繶純三者相將王及后之赤舄皆黑飾
后之青舄白飾凡屨之飾如繡次也黃屨白飾白屨
黑飾黑屨青飾絇謂之拘著舄屨之頭以為行戒繶
縫中紃純緣也天子諸侯吉事皆舄其餘唯服冕衣
翟著舄耳士爵弁纁屨黑絇繶純尊祭服之屨飾從
繢也素屨者非純吉有凶去飾者言葛屨明有用皮
時疏曰素屨者大祥時所服去飾也葛屨自赤舄
以下夏則用葛為之若冬則用皮為在素屨下者欲
見素屨亦用葛與皮也繶於力反句音劬著服之
著丁庶反絇音劬純章允反下同緣悦面反著舄之
著知略反
辨外内命夫命婦之命屨功屨散屨
註曰命天之命屨纁屨命婦之命屨黃屨以下功屨
次命屨于孤卿大夫則白屨黑屨九嬪内子亦然世
婦命婦以黑屨為功屨女御士妻命屨而已士及士
妻謂再命受服者散屨亦謂去飾鄭志趙商問司
服王后六服之制目不解請圖之答曰大裘袞衣鷩
衣毳衣絺衣玄衣此六服皆纁裳赤舄韋弁衣以韎
皮弁衣以布此二弁皆素裳白舄冠弁服黑衣裳而
黑舄冠弁玄端褘衣玄舄首服副從王見先王揄翟
青舄首服副從王見先公闕翟赤舄首服副從王見
羣小祀鞠衣黃屨首服編以告桑之服襢衣白屨首
服編以禮見王之服緣衣黑屨首服次以御于王之
服后服六翟三等三舄玄青赤鞠衣以下三屨黃白
黑婦人質不殊裳屨舄皆同裳色也韎音妺
凡四時之祭祀以宜服之
註曰祭祀而有素屨散屨者惟大祥時王光遠曰
夏葛冬皮此隨時之宜吉祭用赤舄命屨之等喪祭
有素屨散屨此隨事之宜
○夏采掌大喪以冕服復于大祖以乘車建綏復于四
郊
註曰求之王平生常所有事之處乘車玉路于太廟
以冕服不出宫也四郊以綏出國門此行道也鄭司
農云復謂始死招魂復魄大祖始祖廟也故書綏為
&KR2685;杜子春云當為綏&KR2685;非是也玄謂明堂位曰凡四
代之服器魯兼用之有虞氏之旂夏后氏之綏則旌
旂有是綏者當作緌字之誤也緌以旄牛尾為之綴
於橦上所謂注旄于干首者王祀四郊乘玉路建大
常今以之復去其旒異之于生亦因先王有徒緌者
士冠禮及玉藻冠緌之字故書亦多作綏者今禮家
定作蕤疏曰復者各依命數天子則十二人各服
朝服黃文叔曰夏采掌復無他事也特建一官者
生事盡而死事始也曾子曰而今而後吾知免夫宋
穆公曰䙷保首領以沒于地人主能保其身至此而
冢宰之責盡矣復扶又反&KR2685;音維橦直江反朝直
遙反䙷得同
朱子曰冢宰一官兼領王之膳服嬪御此最是設官
之深意蓋天下之事無重于此又曰冢宰一篇周公
輔道成王垂灋後世用意最深切處欲知三代人主
正心誠意之學于此可見其實坡謂自冢宰至此
六十三職或掌其要焉或專而司焉或聯而治焉則
分職之事也夫冢宰貳王經理天下而諸官所掌不
越于居處服御財賦絲麻之事嗚呼此聖人之議道
自已者也夫飲食男女人之大欲存焉然等而下之
至于庶人推而進之至于公卿或有所制故不敢縱
或有所求而未必逞若王者尊為天子富有四海何
求而不應哉何憚而不為哉以是大欲而勢足以恢
其邪心無制節謹度于以治天下國家焉吾不知其
可也周公立冢宰以綂百官以均四海而知百官之
得其綂四海之得其均其要在王身而不外也先以
宫室安其身焉次以飲食理其體焉繼以賦式節其
用焉終以内宫佐其德焉析其事則至纖至悉若無
關于政治之要合其大則本末兼修内外交飭其至
醇至備者乎一之以大宰之權分之以小宰内宰之
任一起居一飲食一貨用一擇採進御多寡豐約用
舍去取大臣皆得與聞之而天子不得以自私女子
小人不得以竊惑而又司是官者或以德進或以藝
揚無邪辟以蕩王心無壬人以道其惡則上知之君
就焉而益正中材之主守焉而寡過盖正心誠意之
極功而天下之治本于此人主所宜深思而躬行哉
辟芳益反上知之知音智
坡又謂有文字來首部為易而上經始于飲食下經
始于男女皆根本于天地而推其極于世變故禮運
究論天道人情得失死生要歸于飲食男女内則言
后王降德兆民亦委折陳此二事之數皆與冢宰之
職不少異焉然則自羲皇以迄三古墳典微言聖聖
相授所以議道自已錫福于民舍是無大者矣深察
乎此斯為格致深體乎此斯為誠正藏恕而行斯為
齊治均平君人修之則建極有柄持為臣知之則致
主有本末儒者辨此則講學有實義故齊宣病好貨
好色不能至王孟子教以好與民同于王何有古者
人上之所以自審聖賢之所以格非不能外此而他
有所指也程朱𤼵太極西銘之理尊大學為入德之
門不過欲天子至于庶人明于天性知其不容已與
不可易而安處善樂循理耳朱子曰所以為教皆本
于人君躬行心得之餘不待求之民生日用彝倫之
之外不既明且至乎後儒詆冢宰輔王當啓以窮理
正心此經所職皆非其要似矣然坡攷數百年中學
者恃理横豎鮮有要領徒以搜章劀句為格致冥目
端坐為誠正彼又未必能然即或能之亦何所至所
以達而進說適以激人主之厭怒隱而授經適以誤
後生若存若亡而無精明的確親切至到之效噫𤼵
口必罵漢儒豈知所執又出其下之下乎至王于
王俱去聲詆音邸
周禮述註卷五
