論語述而第七何晏集觧(舊卅九章今卅八章)
子曰述而不作信而好古竊比於
我老彭(苞氏曰老彭殷賢大夫也好述古事我若老彭矣伹)
(述之耳也)子曰默而識之學而不厭誨
人不倦何有於我哉(鄭玄曰人無有是行於我)
(我獨有之也)子曰德之不脩也學之不
講也聞義不能從也不善不能改
也是吾憂也(孔安國曰夫子常以此四者爲憂也)子
之燕居申申如也夭夭如也(馬融曰申)
(申夭夭和舒之貌也)子曰甚矣吾衰也久矣
吾不復夢見周公也(孔安國曰孔子衰老不復)
(夢見周公也明盛時夢見周公欲行其道也)子曰志於
道(志慕也道不可體故志之而巳矣也)據於德(據杖也德)
(有成形故可據也)依於仁(依倚也仁者功施於人故可倚)
(之也)遊於藝(藝六藝也不足據依故曰遊也)子曰自
行束脩以上吾未嘗無誨焉(孔安國曰)
(言人能奉禮自行束脩以上則皆教誨之也)子曰不憤
不啓不悱不發舉一隅而示之不
以三隅反則吾不復(鄭玄曰孔子與人言必待)
(其人心憤憤口悱悱乃後啓發爲之說也如此則識思之深也說則)
(舉一隅以語之其人不思其類則不復重教之也)子食於
有喪者之側未嘗飽也子於是日
也哭則不歌(喪者哀戚飽食於其側是無惻隱之心之)
(也)子謂顔淵曰用之則行舍之則
蔵唯我與爾有是夫(孔安國曰言可行則行可)
(止則止唯我與顔淵同耳也)子路曰子行三軍
則誰與(孔安國曰大國三軍子路見孔子獨美顔淵以為巳)
(有勇至於夫子爲三軍將亦當唯有與巳俱故發此問也)子曰
暴虎憑河死而無悔者吾不與也
(孔安國曰暴虎徒搏也憑河徒涉也)必也臨事而懼
好謀而成者也子曰冨而可求也
雖執鞭之士吾亦爲之(鄭玄曰冨貴不可求)
(而得者也當脩德以得之矣若扵道可求者雖執鞭賤軄我亦爲之)
(矣)如不可求者從吾所好(孔安國曰所好)
(者古人之道也)子之所慎齊戰&KR0858;(孔安國曰此三)
(者人所不能慎而夫子能慎之也)子在齊聞韶樂
三月不知肉味(周生烈曰孔子在齊聞習韶樂之盛)
(美故忘於肉味也)曰不圖爲樂之至於斯
也(王肅曰爲作也不圖作韶樂至於此此齊也)冉有曰
夫子爲衛君乎(孔安國曰爲猶助也衛君者謂輙也)
(衛靈公逐太子蒯聵公薨而立孫輒也後晉趙鞅納蒯聵于戚衛石)
(曼姑帥師圍之故問其意助輒否乎)子貢曰諾吾將
問之入曰伯夷叔齊何人也子曰
古之賢人也曰怨乎曰求仁而得
仁又何怨乎(孔安國曰夷齊讓國遠去終於餓死故問)
(怨乎以讓為仁豈怨乎)出曰夫子不為也(鄭玄)
(曰文子爭國悪行也孔子以伯夷叔齊為賢且仁故知不助衛君明)
(也)子曰飯𬞞食飲水曲肱而枕之
樂亦在其中矣(孔安國曰蔬食菜食也肱臂也孔子)
(以此為樂也)不義而冨且貴於我如浮
雲(鄭玄曰冨貴而不以義者於我如浮雲非巳之有也)子曰
加我數年五十以學易可以無大
過矣(昜窮理盡性以至於命年五十而知天命以知天命之年)
(讀至命之書故可以無大過也)子所雅言(孔安國曰雅言)
(正言也)詩書執禮皆雅言也(鄭玄曰讀先王)
(典法必正言其音然後義全故不可有所諱也禮不誦故言執也)
葉公問孔子於子路子路不對(孔安)
(國曰葉公名諸梁楚大史也食采於葉僣稱公不對者未知所以荅)
(也)子曰女奚不曰其為人也發憤
忘食樂以忘憂不知老之將至也
云爾子曰我非生而知之者好古
敏而求之者也(鄭玄曰言此者勉人於學也)子
不語怪力亂神(孔安國曰怪性異也力謂若奡盪舟)
(烏獲舉千鈞之属也乱謂臣弑君子弑父也神謂鬼神之事也或無)
(益於教化也或所不忍言也)子曰我三人行必
得我師焉擇其善者而從之其不
善者而改之(言我三人行本無賢愚擇善從之不善改)
(之故無常師也)子曰天生德於予桓魋其
如予何(苞氏曰桓魋宋司馬黎也天生德於予者謂授以聖)
(性也合德天地吉無不利故曰其如予何也)子曰二三
子以我為隱子乎吾無隱乎爾(苞氏)
(曰二三子謂諸弟子也聖人知廣道深弟子學之不能及以為有所)
(隱匿故解之也)吾無所行而不與二三子
者是丘也(苞氏曰我所為無不與爾共之者是丘之心也)
子以四教文行忠信(四者有形質可舉以教也)
子曰聖人吾不得而見之矣得見
君子者斯可矣(疾世無明君也)子曰善人
吾不得而見之矣得見有恒者斯
可矣亡而爲有虚而爲盈約而爲
泰難乎有恒矣(孔安國曰難可名之爲有常也)子
釣而不綱弋不射宿(孔安國曰釣者一竿釣也)
(綱者爲大綱以撗絶流以缴繋釣羅属著綱也弋繳射也宿宿鳥也)
子曰盖有不知而作之者我無是
也(苞氏曰時人多有穿鑿妄作篇籍者故云然也)多聞擇
其善者而從之多見而識之知次
也(孔安國曰如此次於知之者也)互鄉難與言童
子見門人惑(鄭玄曰互鄉鄉名也其卿人言語自專不)
(達時宜而有童子來見孔子門人怪孔子見也)子曰與其
進也不與其退也唯何甚(孔安國曰教誨)
(之道與其進不與其退怪我見此童子悪悪何一甚也)人㓗
已以進與其㓗也不保其往也(鄭玄)
(曰往猶去也人虚巳自㓗而来當與其進之亦何能保其去㣪之行)
(也)子曰仁遠乎哉我欲仁斯仁至
矣(苞氏曰仁道不遠行之則是至也)陳司敗問昭
公知禮乎(孔安國曰司敗官名也陳大夫也昭公鲁昭公)
(也)孔子對曰知禮孔子退揖巫馬
期而進之曰吾聞君子不黨君娶
於吴爲同姓謂之吳孟子君而知
禮孰不知禮(孔安國曰巫馬期弟子也名施相助匿非)
(曰黨鲁吳俱姬姓也禮同姓不㛰而君娶之當稱吳姬諱曰孟子也)
巫馬期以告子曰丘也幸苟有過
人必知之(孔安國曰以司敗言告也諱國悪禮也聖人智)
(深道弘故受以為過也)子與人歌而善必使
反之而後和之(樂其善故使重歌而後自和之也)
子曰文莫吾猶人也(莫無也文無者猶俗言文)
(不也文不吾猶人者言凢文皆不勝於人也)躬行君子
則吾未之有得也(孔安國曰躬為君子巳未能得)
(之也)子曰若聖與仁則吾豈敢(孔安國曰)
(孔子謙不敢自名仁聖也)抑爲之不厭誨人不
倦則可謂云爾巳矣公西華曰正
唯弟子不能學也(苞氏曰正如所言弟子猶不能)
(學也况仁聖乎也)子疾病子路請禱(苞氏曰禱)
(禱請於鬼神也)子曰有諸(周生烈曰言有此禱請於鬼神)
(之事乎也)子路對曰有之誄曰禱爾于
上下神祗(孔安國曰子路失指也誄禱篇名也)子曰
丘之禱之久矣(孔安國曰孔子素行合於神明故曰)
(丘之禱之久矣)子曰奢則不遜儉則固與
其不遜也寧固(孔安國曰俱失之也奢不如儉奢則)
(僣上儉則不及禮耳固陋也)子曰君子坦蕩蕩
小人長戚戚(鄭玄曰坦蕩蕩寬廣貌也長戚戚多憂懼)
(貌也)子温而厲威而不猛恭而安
論語泰伯第八何晏集解(凢卄一章)
子曰泰伯其可謂至德也巳矣三
以天下讓民無得而稱焉(王肅曰泰伯周)
(太王之太子也次仲雍少弟曰季歴季歴賢又生聖子文王昌昌必)
(有天下故泰伯以天下三讓於王季其讓隱故無得而稱言之者所)
(以為至德也)子曰恭而無禮則勞慎而
無禮則葸(葸畏懼之貌也言慎而不以禮節之則常畏懼)
(也)勇而無禮則亂直而無禮則絞
(馬融曰絞絞刺也)君子篤於親則民興於
仁故舊不遺則民不偷(苞氏曰興起也君能)
(厚於親属不遺忘其故舊行之美者也則民皆化之起為仁厚之行)
(不偷薄也)曾子有疾召門弟子曰啓予
足啓予手(鄭玄曰啓開也曾子以爲受身體於父母不敢)
(毁傷之故使弟子開衾而視之也)詩云戰戰兢兢
如臨深淵如履薄冰(孔安國曰言此詩者喻巳)
(常誡慎恐有所毁傷也)而今而後吾知免夫
小子(周生烈曰乃今日而後我自知免於患難矣小子弟子也)
(呼者欲使聽識其言也)曾子有疾孟敬子問
之(馬融曰孟敬子魯大夫仲孫也)曾子言曰鳥
之將死其鳴也哀人之將死其言
也善(苞氏曰欲戒敬子言我將且死言善可用也)君子
所貴道者三動容貌斯遠暴慢矣
正顔色斯近信矣出辭氣斯遠鄙
倍矣(鄭玄曰此道謂禮也動容貌能濟濟蹌蹌則人不敢暴慢)
(之也正顔色能矝莊嚴栗則人不敢欺誕之也出辭氣能順而說則)
(無悪戾之言入於耳也)籩豆之事則有司存
(苞氏曰敬子忘大務小故又戒之以此也籩豆禮器也)曾子
曰以能問於不能以多問於寡有
若無實若虚犯而不校(苞氏曰校報也言見)
(侵犯而不報之也)昔者吾友嘗從事於斯
矣(馬融曰友謂顔淵也)曾子曰可以託六尺
之孤(孔安國曰六尺之孤謂幼少之君也)可以寄百
里之命(孔安國曰攝君之政令也)臨大節而不
可奪也(大節安國家定社稷也奪者不可傾奪之也)君
子人與君子人也曾子曰士不可
以不弘毅任重而道遠(苞氏曰弘大也毅強)
(而能決断也士弘毅然後能負重任致遠路也)仁以為巳
任不亦重乎死而後巳不亦遠乎
(孔安國曰以仁為巳任重莫重焉死而後巳遠莫遠焉也)子曰
興於詩(苞氏曰興起也言修身當先學詩也)立於禮
(苞氏曰禮者所以立身也)成於樂(孔安國曰樂所以成性也)
子曰民可使由之不可使知之(由用)
(也可使用而不可使知者百姓能日用而不能知也)子曰好
勇&KR0858;貧亂也(苞氏曰好勇之人而患疾巳之貧賤者必)
(將爲亂也)人而不仁疾之巳甚亂也(孔安)
(國曰疾悪太甚亦使其爲乱也)子曰如有周公之
才之美使驕且悋其餘不足觀也
巳矣(孔安國曰周公者周公且也)子曰三年學
不至於糓不易得也巳(孔安國曰糓善也言)
(人三歲學不至於善不可得言必無及也所以勸人於學也)子
曰篤信好學守死善道危邦不入
乱邦不居天下有道則見無道則
隱(苞氏曰言行當常然也危邦不入謂始欲往也乱邦不居今欲)
(去也臣弑君子弑父乱也危者將乱之兆也)邦有道貧
且賤焉耻也邦無道冨且貴焉耻
也子曰不在其位不謀其政也(孔安)
(國曰欲各專一於其軄也)子曰師摯之始關雎
之乱洋洋乎盈耳哉(鄭玄曰師摯鲁大師之名)
(始猶首也周道旣衰鄭衛之音作正樂廢而失節鲁大師摯識關雎)
(之聲而首理其乱洋洋乎盈耳哉聽而美也)子曰狂而
不直(孔安國曰狂者進取宜直也)侗而不愿(孔安)
(國曰侗未成器之人也宜謹愿也)悾悾而不信(苞氏)
(曰悾悾慤慤也宜可信也)吾不知之矣(孔安國曰言皆)
(與常度反故我不知也)子曰學如不及猶恐
失之(學自外入至熟乃可長久如不及猶恐失之耳也)子
曰巍巍乎舜禹之有天下也而不
與焉(美舜禹巳不與求天下而得之也巍巍者高大之稱也)
子曰大哉堯之為君也巍巍乎唯
天為大唯堯則之(孔安國曰則法也美堯能法天)
(而行化也)蕩蕩乎民無能名焉(苞氏曰蕩蕩廣)
(遠之稱也言其布德廣遠民無能識名焉)巍巍乎其有
成功也(功成化隆高大巍巍也)煥乎其有文
章(煥明也其立文垂制復著明也)舜有臣五人而
天下治(孔安國曰禹稷契皐陶伯益也)武王曰予
有乱臣十人(孔安國曰乱理也理官者十人也謂周公)
(且召公奭太公望畢公榮公太顛閎夭散宜生南官适也其餘一人)
(謂文母也)孔子曰才難不其然乎唐虞
之際於斯為盛有婦人焉九人而
巳(孔安國曰唐者堯號也虞者舜号也際者堯舜交會之間也斯)
(此也此於周也言堯舜交會之間比於此周周最盛多賢然尚有一)
(婦人其餘九人而巳大才難得豈不然乎)三分天下有
其二以服事殷周德其可謂至德
也巳矣(苞氏曰殷纣淫乱文王為西伯而有聖德天下之歸)
(周者三分有二而猶以服事殷故謂之至德也)子曰禹吾
無間然矣(孔安國曰孔子推禹功德之盛言巳不能復間)
(廁其間也)菲飲食而致孝乎鬼神(馬融曰菲)
(薄也致孝乎鬼神祭祀豐㓗也)悪衣服而致美乎
黻冕(孔安國曰損其常服以盛祭服也)卑宫室而
盡力乎溝洫(苞氏曰方里為井井間有溝溝廣深四尺)
(十里為城城間有洫洫廣深八尺也)禹吾無間然矣
論語卷第四(經一千五百十四字注二千三百七十七字)
