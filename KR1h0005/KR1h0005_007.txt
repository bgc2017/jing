論語子路第十三何晏集解(凡卅章)
子路問政子曰先之勞之(孔安國曰先導)
(之以德使民信之然後勞之也易曰悅以使民民忘其勞之也)請
益曰無倦(孔安國曰子路嫌其少故請益曰無倦者行此)
(上事無倦則可也)仲弓爲季氏宰問政子
曰先有司(王肅曰言為政當先任有司而後責其事也)
赦小過舉賢才曰焉知賢才而舉
之曰舉爾所知爾所不知人其舍
諸(孔安國曰汝所不知者人將自舉之各舉其所知則賢才無遺)
(也)子路曰衛君待子而為政子將
奚先(苞氏曰問往將何所先行也)子曰必也正
名乎(馬融曰正正百事之名也)子路曰有是哉
子之迃也奚其正名(苞氏曰迃揂遠也言孔子之言)
(遠於事也)子曰野哉由也(孔安國曰野猶不達也)
君子於其所不知盖闕如也(苞氏曰君)
(子於其所不知當闕而勿據今由不知正名之義而謂之迂遠也)
名不正則言不順言不順則事不
成事不成則禮樂不興禮樂不興
則刑罰不中(孔安國曰禮以安上樂以移風二者不行)
(則有淫刑濫罰也)刑罰不中則民無所措
手足故君子名之必可言也言之
必可行也(王肅曰所名之事必可得而明言也所言之事)
(必可得而遵行也)君子於其言無所苟而
巳矣樊遅請學稼子曰吾不如老
農請學為圃子曰吾不如老圃(馬融)
(曰樹五穀曰稼樹䒹𬞞曰圃也)樊遅出子曰小人
哉樊須也上好禮則民莫敢不敬
上好義則民莫敢不服上好信則
民莫敢不用情(孔安國曰情情實也言民化其上各)
(以情實應也)夫如是則四方之民襁負
其子而至矣焉用稼(苞氏曰禮義與信足以成)
(德何用學稼教民乎負者以器曰襁也)子曰誦詩三
百授之以政不達使於四方不能
專對雖多亦奚以為哉(專猶獨也)子曰其
身正不令而行其身不正雖令不
從(令教令也)子曰鲁衛之政兄弟也(苞氏)
(曰鲁周公之封衛康叔之封也周公康叔既為兄弟康叔睦於周公)
(其國之政亦如兄弟也)子謂衛公子荆善居
室(王肅曰荆與蘧瑗史鰌並為君子也)始有曰苟合
矣少有曰苟完矣冨有曰苟美矣
子適衛冉有僕(孔安國曰孔子之衛冉有御也)子
曰庶矣哉(孔安國曰庶衆也言衞民衆多也)冉有
曰既庶矣又何加焉曰冨之曰既
冨矣又何加焉曰教之子曰苟有
用我者期月而巳可也三年有成
(孔安國曰言誠有用我於政事者期月而可以行其政教必三年乃)
(有成功也)子曰善人為邦百年亦可以
勝殘去殺矣(王肅曰勝殘勝殘暴之人使不為悪也去)
(殺不用刑殺也)誠哉是言也(孔安國曰古有此言故孔)
(子信也)子曰如有王者必世而後仁
(孔安國曰三十年曰世如有受命王者必三十年仁政乃成也)子
曰苟正其身矣於從政乎何有不
能正其身如正人何冉子退朝(周生)
(烈曰謂罷朝於鲁君也)子曰何晏也對曰有
政(馬融曰改者有所改更匡正也)子曰其事也(馬融)
(曰事者凡所行常事也)如有政雖不吾以吾
其與聞之(馬融曰如有政非常之事我為大夫雖不見任)
(用必當與聞之)定公問一言而可以興邦
有諸孔子對曰言不可以若是其
幾也(王肅曰以其大要一言不能正興國也幾近也有近一言)
(可興國也)人之言曰爲君難爲臣不易
如知爲君之難也不幾乎一言而
興邦乎(孔安國曰事不可一言而成也知如此則可近也)
曰一言而可喪邦有諸孔子對曰
言不可以若是其幾也人之言曰
予無樂乎為君唯其言而樂莫予
違也(孔安國曰言無樂於為君所樂者唯樂其言而不見違也)
如其善而莫之違也不亦善乎如
不善而莫之違也不幾乎一言而
喪邦乎(孔安國曰人君所言善無違之者則善也其所言不)
(善而無敢違之者則近一言而喪國也)業公問政子
曰近者悅遠者来子夏為莒父宰
問政(鄭玄曰舊說曰莒文鲁下邑也)子曰毋欲速
毋見小利欲速則不達見小利則
大事不成(孔安國曰事不可以速成而欲其速則不達矣)
(見小利妨大事則大事不成也)葉公語孔子曰吾
黨有直躬者(孔安國曰直躬直身而行也)其父
攘羊而子證之(周生烈曰有囙而盗曰攘)孔子
曰吾黨之直者異於是父爲子隱
子為父隱直在其中矣樊遅問仁
子曰居處恭執事敬與人忠雖之
夷狄不可棄也(苞氏曰雖之夷狄無禮義之處猶不)
(可棄去而不行也)子貢問曰何如斯可謂
之士矣子曰行巳有恥(孔安國曰有恥有所)
(不為也)使於四方不辱君命可謂士
矣曰敢問其次曰宗族稱孝焉鄕
黨稱悌焉曰敢問其次曰言必信
行必果硜硜然小人也抑亦可以
爲次矣(鄭玄曰行必果所欲行必敢爲之硜硜者小人之貌)
(也抑亦其次言可以為次也)曰今之從政者何
如子曰噫斗筲之人何足筭也(鄭玄)
(曰噫心不平之聲也筲竹器容斗二升者也筭數也)子曰不
得中行而與之必也狂狷乎(苞氏曰中)
(行行能得其中者也言不得中行則欲得狂狷也)狂者進
取狷者有所不爲也(苞氏曰狂者進取於善道)
(狷者守節無爲欲得此二人者以時多進退取其恒一也)子曰
南人有言曰人而無恒不可以作
巫醫(孔安國曰南人南國之人也鄭玄曰言巫醫不能治無常)
(之人也)善夫(苞氏曰善南人之言也)不恒其德
或承之羞(孔安國曰此易恒卦之辭也言德無常則羞厚)
(承之)子曰不占而巳矣(鄭玄曰易所以占吉凶也)
(無恒之人易所不占也)子曰君子和而不同
小人同而不和(君子心和然其所見各異故曰不同)
(小人所嗜好者同然各爭其利故曰不和也)子貢問曰
鄕人皆好之何如子曰未可也鄕
人皆悪之何如子曰未可也不如
鄕人之善者好之其不善者悪之
也(孔安國曰善人善巳悪人悪巳是善善明悪悪著也)子曰
君子易事而難悅也(孔安國曰不責備於一人)
(故易事也)悅之不以道不悅也及其使
人也器也(孔安國曰度才而任官也)小人難事
而易悗也悗之雖不以道悅也及
其使人也求備焉子曰君子泰而
不驕小人驕而不泰(君子自縱泰似驕而不驕)
(小人拘忌而實自驕矜也)子曰剛毅木訥近仁
(王肅曰剛無欲也毅果敢也木質樸也訥遲鈍也有此四者近扵仁)
(也)子路問曰何如斯可謂之士矣
子曰切切偲偲怡怡如也可謂士
矣朋友切切偲偲兄弟怡怡如也
(馬融曰切切偲偲相切責之貌也怡怡和順之貌也)子曰善
人教民七年亦可以即戎矣(苞氏曰即)
(戎就兵可以攻戰也)子曰以不教民戰是謂
棄之(馬融曰言用不習民使之戰必破敗是謂棄之也)
論語憲問第十四何晏集解(九卅四章)
憲問恥子曰邦有道糓(孔安國曰糓禄也邦)
(有道當食其禄也)邦無道糓恥也(孔安國曰君無)
(道而在其朝食其禄是恥辱也)剋伐怨欲不行焉
可以為仁矣(馬融曰剋好勝人也伐自伐其功也怨忌)
(小怨也欲貪欲也)子曰可以為難矣仁則
吾不知也(苞氏曰此四者行之難者未是以為仁也)子
曰士而懷居不足以為士矣(士當志道)
(不求安而懷其居非士也)子曰邦有道危言危
行(苞氏曰危厲也邦有道可以厲言行也)邦無道危
行言遜(遜順也厲行不随俗順言以遠害也)子曰有
德者必有言(德不可以憶中故必有言也)有言
者不必有德仁者必有勇勇者不
必有仁南宫适(孔安國曰适南宫敬叔鲁大夫也)
問於孔子曰羿善射奡盪舟(孔安國曰)
(羿有窮之君也篡夏后相之位其臣寒浞殺之因其室而生奡奡多)
(力能陸地行舟為夏后少康所殺也)俱不得其死然
(孔安國曰此二子者皆不得以壽終也)禹稷躬稼而
有天下夫子不荅(馬融曰禹盡力於溝洫稷播殖)
(百糓故曰躬稼也禹及其身稷及後世皆王也适意欲以禹稷比孔)
(子孔子謙故不荅也)南宫适出子曰君子哉
若人尚德哉若人(孔安國曰賤不義而貴有德故)
(曰君子也)子曰君子而不仁者有矣夫
未有小人而仁者也(孔安國曰雖日君子猶未)
(能備也)子曰愛之能勿勞乎忠焉能
勿誨乎(孔安國曰言人有所愛必欲勞来之有所忠必欲教)
(誨之也)子曰爲命卑諶草創之(孔安國曰)
(卑諶鄭大夫名也謀於野則獲謀於國則否鄭國將有諸侯之事則)
(使乘車以適野而謀作盟會之辭也)世叔討論之行
人子羽脩飾東里子産潤色之(馬融)
(曰世叔鄭大夫游吉也討治也卑諶既造謀世叔𣸪治而論之詳而)
(審之也行人掌使之官也子羽公孫揮也子産居東里因以爲號也)
(更此四賢而成故鮮有敗事也)或問子産子曰惠
人也(孔安國曰惠愛也子産古之遺愛也)問子西曰
彼哉彼哉(馬融曰子西鄭大夫彼哉彼哉言無足稱也或)
(曰楚令尹子西也)問管仲曰人也(猶詩言所謂伊)
(人也)奪伯氏駢邑三百飯𬞞食沒齒
無怨言(孔安國曰伯氏齊大夫駢邑地名也齒年也伯氏食)
(邑三百家管仲奪之使至𬞞食而沒齒無怨言以當其理故也)子
曰貧而無怨難冨而無驕易子曰
孟公綽為趙魏老則優不可以為
藤薛大夫也(孔安國曰公綽鲁大夫也趙魏皆晉卿也)
(家臣稱老公绰性寡欲趙魏貪賢家老無軄故優藤薛小國大夫軄)
(煩故不可為也)子路問成人曰若臧武仲
之智(馬融曰鲁大夫臧孫紇也)公綽之不欲(馬融)
(曰鲁大夫孟公綽也)卞莊子之勇(周生烈曰卞邑大夫)
(也)冉求之藝文之以禮樂(孔安國曰加之)
(以禮樂文成也)亦可以爲成人矣曰今之
成人者何必然見利思義(馬融曰義然後)
(取不苟得也)見危授命久要不忘平生
之言亦可以爲成人矣(孔安國曰久要舊約)
(也平生猶少時也)子問公叔文子於公明
賈曰信乎夫子不言不笑不取乎
(孔安國曰公叔文子衛大夫公孫拔也文謚也)公明賈對
曰以告者過也夫子時然後言人
不厭其言也樂然後笑人不厭其
笑也義然後取人不厭其取也子
曰其然豈其然乎(馬融曰美其得道嫌其不能悉)
(然也)子曰臧武仲以防求為後於鲁
雖曰不要君吾不信也(孔安國曰防武仲故)
(邑也為後立後也鲁襄公三十三年武仲為孟氏所譛出奔邾自邾)
(如防使以大蔡納請曰统非敢害也智不足也非敢私請苟守先祀)
(無廢二勲敢不避邑乃立臧為紇致防而奔齊此所謂要君也)子
曰晉文公譎而不正(鄭玄曰譎者詐也謂召扵)
(天子而使諸侯朝之仲尼曰以臣召君不可以訓故書曰天王狩于)
(河陽是譎而不正也)齊桓公正而不譎(馬融曰伐)
(楚以公義責苞苐之貢不入問昭王南征不還是正而不譎也)子
路曰桓公殺公子紏召忽死之管
仲不死曰未仁乎(孔安國曰齊襄公立無常鮑叔)
(牙曰君使民慢亂將作矣奉公子小白出奔苢襄公從弟公孫無知)
(殺襄公管夷吾召忽奉公子紏出奔魯齊人殺無知鲁伐齊納子紏)
(小自自莒先入是為桓公乃殺子纠召忽死也)子曰桓公
九合諸侯不以兵車管仲之力也
如其仁如其仁(孔安國曰誰如管仲之仁矣)子
貢曰管仲非仁者與桓公殺公子
紏不能死又相之子曰管仲相桓
公覇諸侯一匡天下(馬融曰匡正也天子微弱)
(桓公率諸侯以尊周室一正天下也)民到于今受其
賜(受其賜者謂不被髮左袵之惠也)微管仲吾其
被髮左袵矣(馬融曰微無也無管仲則君不君臣不臣)
(皆為夷狄也)豈若匹夫匹婦之為諒也
自經於溝瀆而莫之知也(王肅曰經經死)
(於溝瀆之中也管仲召忽之於公子紏君臣之義未正成故死之未)
(足深嘉不死未足多非死既難亦在於過厚故仲尼伹美管仲之功)
(亦不言召忽不當死也)公叔文子之臣大夫
僎與文子同升諸公(孔安國曰大夫僎本文子)
(家臣也薦之使與巳並為大夫同升在公朝也)子聞之曰
可以為文矣(孔安國曰行如是可謚為文也)子曰
衛霊公之無道也康子曰夫如是
奚而不喪孔子曰仲叔圉治賓客
祝鮀治宗廟王孫賈治軍旅夫如
是奚其喪(孔安國曰言君雖無道所任者各當其才何為)
(當亡乎也)子曰其言之不怍則其為之
難也(馬融曰作慙也内有其實則言之不慙積其實者為之難)
(也)陳成子殺簡公孔子沐浴而朝
告於哀公曰陳桓殺其君請討之
(馬融曰陳成子齊大夫陳桓也將告君故先齊齋必沐浴也)公
曰告夫二三子(孔安國曰謂三卿也)孔子曰
以吾從大夫之後不敢不告也君
曰告夫二三子者(馬融曰我於禮當告君不當告)
(二三子君使我往故復往也)之二三子告不可
孔子曰以吾從大夫之後不敢不
告(馬融曰孔子由君命之二三子告不可故𣸪以此辭語之而止)
(也)子路問事君子曰勿欺也而犯
之(孔安國曰事君之道義不可欺當能犯顔色諫争也)子曰
君子上達小人下達(本為上未為下也)子
曰古之學者為巳今之學者為人
也(孔安國曰為巳履而行之無為人徒能言之也)蘧伯玉
使人扵孔子孔子與人坐而問焉
(孔安國曰伯玉衛大夫蘧瑗也)曰夫子何為對曰
夫子欲寡其過而未能也(言夫子欲寡其)
(過而未能無過也)使者出子曰使乎使乎
(陳群曰再言使乎善之也言使得其人也)子曰不在其
位不謀其政曾子曰君子思不出
其位子曰君子恥其言之過其行
也子曰君子道者三我無能焉仁
者不憂知者不惑勇者不懼子貢
曰夫子自道也子貢方人(孔安國曰比方)
(人也)子曰賜也賢乎我夫我則不睱
(孔安國曰不睱比方人也)子曰不患人之不已
知患巳無能也(王肅曰徒患巳之無能也)子曰
不逆詐不憶不信抑亦先覺者是
賢乎(孔安國曰先覺人情者是寧能為賢乎或時反怨人也)
微生畒謂孔子曰丘何為是栖栖
者與無乃為佞乎(苞氏曰微生姓也畒名也)孔
子對曰非敢為佞也&KR0858;固也(苞氏曰疾)
(世固陋欲行道以化人也)子曰驥不稱其力稱
其德也(鄭玄曰德者謂調良之德也)或曰以德
報怨何如子曰何以報德(德恩惠之德也)
以直報怨以德報德子曰莫我知
也夫子貢曰何為其莫知子也(子貢)
(恎夫子言何為莫知巳故問也)子曰不怨天不尤
人(馬融曰孔子不用於世而不怨天人不知巳亦不尤人也)下
學而上達(孔安國曰下學人事上知天命也)知我
者其天乎(聖人與天地合其德故曰唯天知巳也)公
伯寮愬子路於季孫(馬融曰愬譖也伯寮鲁人)
(弟子也)子服景伯以告(馬融曰鲁大夫子服何忌)
(也告告孔子也)曰夫子固有惑志(孔安國曰季孫)
(信䜛惑子路也)於公伯寮也吾力猶能肆
諸市朝(鄭玄曰吾勢能辨子路之無罪於季孫使之誅伯寮)
(而肆之也有罪既刑陳其尸曰肆也)子曰道之將行
也與命也道之將廢也與命也公
伯寮其如命何子曰賢者避世(孔安)
(國曰世主莫得而臣之也)其次避地(馬融曰去亂國適治)
(邦也)其次避色(孔安國曰色斯舉也)其次避言
(孔安國曰有悪言乃去也)子曰作者七人矣(苞氏)
(曰作為也為之者凡七人謂長沮桀溺丈人石門荷簣儀封人楚狂)
(接與也)子路宿於石門石門晨門曰
奚自(晨門者閽人也)子路曰自孔氏曰是
知其不可而為之者與(苞氏曰言孔子知世)
(不可為而強為之也)子擊磬於衛有荷簣而
過孔子之門者曰有心哉擊磬乎
(簣草器也有心謂契契然也)既而曰鄙哉硜硜
乎莫巳知也斯巳而巳矣(此硜硜徒信巳)
(而巳言亦無益也)深則厲淺則揭(苞氏曰以衣涉)
(水為厲揭揭衣言随世以行巳若遇水必以濟知其不可則當不為)
(也)子曰果哉未之難矣(未知巳志而便譏巳)
(所以為果也未無也無以難者以其不能解巳道也)子張曰
書云高宗諒隂三年不言何謂也
(孔安國曰高宗殷之中興王武丁也諒信也隂猶默也)子曰
何必高宗古之人皆然君薨百官
緫已(馬融曰已已百官也)以聽於冢宰三年
(孔安國曰冢宰天官佐王治者也三年喪畢然後王自聽政也)子
曰上好禮則民易使也(民莫敢不敬故易使)
(之也)子路問君子子曰脩巳以敬人
(孔安國曰敬其身也)曰如斯而巳乎曰脩巳
以安人(孔安國曰人謂朋友九族也)曰如斯而
已乎曰脩巴以安百姓脩巳以安
百姓堯舜其猶病諸(孔安國曰病猶難也)原
壤夷俟(馬融曰原壤鲁人孔子故舊也夷踞也俟待也踞待)
(孔子也)子曰幼而不遜悌長而無述
焉老而不死是為賊(賊為賊害也)以杖
叩其脛(孔安國曰叩擊也脛脚脛也)闕黨童子
將命矣(馬融曰闕黨之童子將命者傳賓主之語出入之也)
或問之曰益者與子曰吾見其踞
於位也(童子隅坐無位成人乃有位也)見其與先
生並行也非求益者也欲速成者
也(苞氏曰先生成人也並行不差在後也違禮欲速成者也則非)
(求益者也)
論語卷第七(經二千三百九十四字注二千五百五十六字)
