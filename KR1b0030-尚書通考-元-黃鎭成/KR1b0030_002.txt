尚書通考卷二元黃鎮成撰
歲差法
紀元歷歲周三百六十五度二千四百三十六分(紀元宋徽)
(宗歷名)
此一歲之氣積分也
蔡氏所謂歲日四分之一而不足
周天三百六十五度二千五百六十四分
太陽所躔周天之度也
蔡氏所謂天度四分之一而有餘
歲差一百二十八分度每一萬(以一度為萬分)
以歲周數除周天數即得太陽歲行不及之數
自演紀至開元甲子冬至日在斗十度
凡退三十八度四千一百二十八分
乾德甲子冬至日在斗六度
凡退四十一度四千八百四十八分
慶歷甲申冬至日在斗五度
此法通古今故知堯歷日在虚一度而鳥火昴虚以
仲月昏中合堯典
古法以蔀紀為宗從伏羲先天甲寅積周一千八百一
十四紀再十五紀人元十有二蔀當癸酉蔀歲在己丑
而生堯至甲辰歲十有六即位越二十有一歲得甲子
而演紀作歷是年天正冬至日在虚一度
蔡氏曰堯時冬至日在虚昏中昴今冬至日在斗昏中
壁中星不同者蓋天度四分之一而有餘歲日四分之
一而不足故天度常平運而舒日道常内轉而縮天漸
差而西歲漸差而東一行所謂歲差者是也古歷簡易
但隨時占候修改以與天合至東晉虞喜始以天為天
以歲為歲立差以追其變約以五十年退一度何承天
以為太過乃倍其年而反不及至隋劉焯取二家中數
七十五年為近之然亦未為精密也
番易金氏曰堯典中星與月令不同月令中星又與今
日不同
堯時冬至日在虚一度昏昴中至月令時該一千九百
餘年
月令冬至日在斗二十二度昏奎中至本朝初該一千
七百餘年
延祐又經四十餘年冬至日在箕八度昏壁中
愚按月令去漢未遠漢志言冬至日在斗二十一度
昏奎中月令乃言昏壁中壁恐有誤不應月令在壁
漢復在奎也金氏言月令昏奎中今昏壁中此說為
是
袁俊翁曰堯典中星常在後月令中星常在前者歲差
使然耳歲差之法惟近代紀元歷以七十八年日差一
度為得之自慶歷甲申冬至日在斗五度推而上之則
堯之甲子積三千三百二十一年日差凡四十三度冬
至日當在虚一度日沒而昴中即此而推則知日行漸
遠中星亦從而轉移堯之甲子去秦莊襄王元年凡二
千二十八年日差二十六度堯典月令中星所以不同
也
今按七十八年差一度以度每萬分計一歲率差一
百二十八分七十八年雖差一度然猶少十六分則
是未及一度也
朞三百有六旬有六日以閏月定四時成歲
蔡傳曰天體至圓周圍三百六十五度四分度之一繞
地左旋(東升西沒)常一日一周而過一度(是一日一夜天行三百六十六度四)
(分度之一)
朱子曰天無體只二十八宿便是體且如日月皆從角
起天亦從角起日則一日一周依舊只在角上天則一
周了又過角些子日日累上去則一年便與日會(至三百六)
(十五日四分日之一處則天與日會)
又曰如何見得天有三百六十五度甚麽人去量來只
是天行得過處為度天之過處便是日之退處
日麗天而少遲故日行一日亦繞地一周而在天為不
及一度積三百六十五日九百四十分日之二百三十
五而與天會是一歲日行之數也
一日分為九百四十分二百三十五分即四分日之
一也
朱子曰日行速健次於天一日一夜周三百六十五度
四分度之一正恰好被天進一度則日為退一度二日
天進二度則日為退二度積至三百六十五日四分日
之一則天所進過之度恰周得本數日所退之度亦恰
退盡本數遂與天會而成一年
月麗天而尤遲一日常不及天十三度十九分度之七
積二十九日九百四十分日之四百九十九而與日會
十二會得全日三百四十八(一年十二會每會大數二十九日十二箇二十九日)
(則得三百四十八日)
按此以上皆以日月亦左旋言之與歷家不同
餘分之積又五千九百八十八如日法九百四十而一
得六不盡三百四十八
每會除大數二十九日外有餘分四百九十九分十
二箇四百九十九分共得五千九百八十八分以一
日九百四十分之法計之得六箇全日外又餘三百
四十八分
通計得日三百五十四九百四十分日之三百四十八
此一歲月行之數也
歲有十二月月有三十日三百六十者一歲之常數也
故日與天會而多五日九百四十分日之二百三十五
者為氣盈
氣者二十四氣也二氣為一月必有三十日零五時
二刻始交後月節氣合二十四氣該三百六十五日
零二十五刻以合周天之度然一歲十二月止有三
百六十日則多五日零二十五刻是為氣盈
月與日會而少五日九百四十分日之五百九十二者
為朔虚
每月二十九日餘四百九十九分日與月會每歲十
二會除三百五十四日三百四十八分外以三百六
十日計之則一歲猶少五日五百九十二分分為六
小盡月是為朔虚
合氣盈朔虚而閏生焉
一歲氣盈多五日二百三十五分朔虚少五日五百
九十二分
故一歲閏率則十日九百四十分日之八百二十七
一歲多十日零八百二十七分
二歲多二十一日零七百一十四分
三歲多三十二日零六百丹一分
故三歲一閏而猶有餘
四歲多四十三日四百八十八分
五歲多五十四日三百七十五分
故五歲再閏而猶不足十九歲七閏則氣朔分齊是為
一章
以五歲再閏而不足兩月故必十九歲然後七月均
焉然餘分亦不能齊
林氏曰二十七章為一會(五百一十三年)
三會為一統(八十一章一千五百三十九年)
三統為一元(四千六百一十七年)
章會統元運於無窮
陳祥道曰考諸傳記五日為候三候為氣六氣為時四
時為歲歲之氣二十有四而候七十有二然則一月之
内六候二氣朔氣常在前中氣常在後朔氣在晦則後
月閏中氣在朔則前月閏朔氣有入前月而中氣常在
是月中數周則為歲朔數周則為年是年不必具四時
而歲必具十二月也二十四氣播於十二月之中一氣
十有五度則二十四氣三百六十度其餘五度四分度
之一度分為三十二則五度為一百六十四分度之一
又為八分緫百六十八分布於二十四氣之中而氣得
七分中朔大小不齊則氣有十六日者有十五日七分
者是以三十三月以後中氣在晦不置閏則中氣入後
月矣
袁俊翁曰按一歲閏率餘十日八百二十七分十九年
共餘一百九十日一萬五千七百一十三分得全日二
百六日六百七十三分前後通置七閏四小三大則二
百六日盡矣尚餘六百七十三分又一章七閏三小四
大計二百七日通前餘分尚餘四百丹六分又一章七
閏三小四大計二百七日通前餘分尚餘一百三十九
分自此以下每章七閏通前餘分不滿全日則四小三
大通前餘分已過全日則三小四大餘分又待下章通
而積焉所謂十九年七閏而氣朔分齊者不過取其全
日得齊而餘分竟不能齊焉若使朔日子初初刻冬至
則氣朔之餘分齊矣才差一二刻則尚有未盡之餘分
者矣
史記歷書大小餘觧
太初元年歲名焉逢攝提格月名畢聚日得甲子夜半
朔旦冬至
愚按焉(音於乾翻)逢歲陽也在甲曰焉逢攝提格歲隂也
在寅曰攝提格聚(音娵)蓋娵訾也索隱云月雄在畢雌
在訾史記漢武帝元封七年歲在甲寅十一月甲子
夜半朔旦冬至日月合於牽牛之初餘分皆盡更以
是年為太初元年今按通鑑漢襲秦以建亥為正太
初未改歷以前閏皆在歲末謂之後九月至武帝元
封七年歲彊圉赤奮若十一月甲子朔旦冬至改太
初元年太中大夫公孫卿壺遂太史令司馬遷等言
宜改正朔夏五月詔卿遂遷等造漢太初歷以正月
為歲首則太初元年歲在丁丑史記乃作甲寅下距
丁丑二十三年懸異如此者乃太史公追紀太初作
歷之元非武帝之太初元年也蓋太史公推上古之
元得甲寅歲其歲十一月甲子朔旦冬至日月如合
璧五星如聯珠今元封七年亦以仲冬甲子朔旦冬
至故以丁丑起元亦與太古甲寅同耳故曰其更以
元封七年為太初元年猶以七年為上古甲寅之歲
非元封七年即甲寅年也其後每紀以漢年號者後
人所加如禇先生輩是矣且史遷生武帝時豈能預
知七十六年之號哉温公據長歷定編年且謂劉羲
叟徧通前代歷法起漢元以來為之作通鑑宜得其
實漢志亦以為歲在丙子蓋未建寅為正則十月已
後已屬丁丑既用夏正則十一月猶屬上年至正月
然後為丁丑歲也(又按漢武帝改太初歷以律法八十一分為日今史記所書大小餘)
(仍用顓帝四分歷法為日)
正北
甲子夜半冬至時加子故稱正北
十二
歲有十二月無閏則云十二有閏則云閏十三
無大餘無小餘
大餘者一歲之餘日五十四也小餘者兩月之餘分
五十八也是年仲冬甲子朔旦冬至日月合於牽牛
之初日數滿六十月分滿九百四十自前至此餘分
皆盡故云無大小餘此以九百四十分為日法
無大餘無小餘
上大小餘者歲之餘日月之餘分即所謂朔虚也此
大小餘者五日與四分日之一即所謂氣盈也是年
冬至與朔同日日數滿六十日分滿三十二自前至
此餘分皆盡故云無大小餘此以三十二分為日法
焉逢攝提格太初元年十二
按元封七年十一月甲子改太初元年前巳云太初
元年歲名焉逄攝提格無大小餘此復云焉逄攝提
格太初元年而下書大小餘者蓋改太初元年自是
年十月歲首始至五月詔用夏正又自是年正月始
則此年初承用十月為歲首又改用正月為歲首一
年共有十五箇月故前之無大小餘者自是年建子
之月夜半朔旦以前止後之有大小餘者又自此年
建子之月夜半朔旦以後而始所以皆系之太初元
年也
大餘五十四
歲有十二月月有三十日當得三百六十日然月之
所以成由日月之會也故二十九日半有竒而月與
日會一歲十二會法當小盡六月以除之止得三百
五十四日有竒以六甲除之五六三百餘五十四未
滿六十故云大餘五十四也
小餘三百四十八
每二十九日九百四十分日之四百九十九月與日
會而成一月除四百七十為半日猶多二十九分是
一月當得二十九日半餘二十九分以此半日合後
月半日足成一日外月餘二十九分十二月則餘三
百四十八分以未滿九百四十分未成一日故云小
餘三百四十八也
大餘五
天左旋日一晝夜泝天右行一度三百六十五日四
分日之一行天一周故分天為三百六十五度四分
度之一去歲冬至起於牽牛之初今歲冬至復至牽
牛之初則二十四氣終而復始當得三百六十五日
有竒以六甲除之六六三百六十猶餘五日故云大
餘五此大餘者日周天之餘數也
小餘八
即前四分之一也在天為四分度之一在歲為四分
日之一日得三十二分其一則八也歲有三百六十
五日四分日之一是一歲除三百六十五全日猶多
八分故云小餘八此小餘者歲日之竒分也
端蒙單閼二年閏十三
端蒙乙也爾雅作旃蒙單(音丹)閼(音遏)卯也通鑑作著雍
攝提格著(音儲)雍戊也攝提格寅也則太初二年戊寅
歲也
大餘四十八
去歲大餘五十四今歲又餘五十四合一百八除六
甲六十日猶餘四十八日故曰大餘四十八也
小餘六百九十六
去歲小餘三百四十八今歲又餘三百四十八合六
百九十六故云小餘六百九十六也
大餘十
去歲大餘五今歲又餘五日故云大餘十也
小餘十六
去歲小餘八今歲又餘八合十六故云小餘十六也
游兆執徐三年十二
游兆丙也爾雅作柔兆執徐辰也通鑑作屠維單閼
屠維巳也單閼卯也則太初三年己卯歲也
大餘十二
去歲大餘四十八今歲又復五十四又通閏小一月
餘二十九又今歲小餘積分得一合一百三十二日
除二六甲一百二十日餘十二日故云大餘十二也
以朔記之故併閏月數也
小餘六百三
去歲小餘六百九十六今歲又餘三百四十八又通
閏一月餘四百九十九合一千五百四十三除九百
四十分歸上成一日外餘六百三分故云小餘六百
三也
大餘十五
去歲大餘十今歲又餘五日故云大餘十五也以氣
論之故不數閏月也
小餘二十四
去歲小餘十六今歲又餘八故云小餘二十四也
彊梧大荒落四年十二
彊梧爾雅作彊圉丁也大荒落巳也通鑑作上章執
徐上章庚也執徐辰也則太初四年庚辰歲也
大餘七
去歲大餘十二今歲又餘五十四又今歲小餘積分
得一合六十七日除六十日猶餘七日故云大餘七
也
小餘十一
去歲小餘六百三今歲又餘三百四十八合九百五
十一除九百四十分歸上成一日外猶餘十一分故
云小餘十一也
大餘二十一
去歲大餘十五今歲又餘五日又今歲小餘滿三十
二分得一日合二十一日故云大餘二十一也
無小餘
去歲小餘二十四今歲又餘八得三十二分已滿一
日歸上故云無小餘也
徒維敦牂天漢元年閏十三
徒維戊也爾雅作屠維屬巳此云屬戊未詳敦牂午
也通鑑作重光大荒落重光辛也大荒落巳也則天
漢元年辛巳歲也
大餘一
去歲大餘七今歲又餘五十四合六十一除六十日
外餘一日故云大餘一也
小餘三百五十九
去歲小餘十一今歲又餘三百四十八合三百五十
九分故云小餘三百五十九也
大餘二十六
去歲大餘二十一今歲又餘五日合二十六日故云
大餘二十六也
小餘八
去歲無小餘自今歲始又餘八故云小餘八也
祝犂協洽二年十二
祝犂已也爾雅作著雍屬戊此屬己未詳協洽未也
通鑑作玄黓敦牂玄黓壬也敦牂午也則天漢二年
壬午歲也
大餘二十五
去歲大餘一今歲又餘五十四又通閏小一月餘二
十九又今歲小餘積分得一合八十五日除六十日
外猶餘二十五日故云大餘二十五也
小餘二百六十六
去歲小餘三百五十九今歲又餘三百四十八又通
閏一月餘四百九十九合一千二百六除九百四十
分歸上成一日外猶餘二百六十六故云小餘二百
六十六也
大餘三十一
去歲大餘二十六今歲又餘五日故云大餘三十一
也
小餘十六
去歲小餘八今歲又餘八故云小餘十六也
商横涒灘三年十二
商横庚也爾雅作上章涒(音吐魂翻)灘申也通鑑作昭陽
協洽昭陽癸也協洽未也則天漢三年癸未歲也
大餘十九
去歲大餘二十五今歲又餘五十四合七十九除六
十日外猶餘十九日故云大餘十九也
小餘六百一十四
去歲小餘二百六十六今歲又餘三百四十八合六
百一十四分故云小餘六百一十四也
大餘三十六
去歲大餘三十一今歲又餘五日故云大餘三十六
也
小餘二十四
去歲小餘十六今歲又餘八故云小餘二十四也
昭陽作噩四年閏十三
昭陽辛也爾雅屬癸此屬辛未詳作噩酉也通鑑作
閼逄涒灘閼逄甲也涒灘申也則天漢四年甲申歲
也
大餘十四
去歲大餘十九今歲五十四又今歲小餘積分得一
合七十四日除六十日外猶餘十四日故云大餘十
四也
小餘二十二
去歲小餘六百一十四今歲又餘三百四十八合九
百六十二除九百四十分歸上成一日外猶餘二十
二分故云小餘二十二也
大餘四十二
去歲大餘三十六今歲又餘五日又今歲小餘滿三
十二分得一日合四十二日故云大餘四十二也
無小餘
去歲小餘二十四今歲又餘八得三十二分滿一
日歸上故云無小餘也
横艾淹茂大始元年十二
横艾壬也爾雅壬為玄黓此未詳淹茂戌也通鑑作
旃蒙作噩旃蒙乙也作噩酉也則太始元年乙酉歲
也
大餘三十七
去歲大餘十四今歲又餘五十四又通閏小一月餘
二十九合九十七日除六十日外猶餘三十七日故
云大餘三十七也
小餘八百六十九
去歲小餘二十二又通閏一月餘四百九十九今歲
又餘三百四十八合八百六十九故云小餘八百六
十九也
大餘四十七
去歲大餘四十二今歲又餘五日故云大餘四十七
也
小餘八
去歲無小餘自今歲始又餘八故云小餘八也
尚章大淵獻二年閏十三
尚章癸也爾雅上章屬庚此屬癸未詳大淵獻亥也
通鑑作柔兆閹茂柔兆丙也閹茂戌也則太始二年
丙戊歲也
大餘三十二
去歲大餘三十七今歲又餘五十四又今歲小餘積
分得一合九十二日除六十日外猶餘三十二日故
云大餘三十二也
小餘二百七十七
去歲小餘八百六十九今歲又餘三百四十八合一
千二百一十七除九百四十分歸上成一日外猶餘
二百七十七分故云小餘二百七十七也
大餘五十二
去歲大餘四十七今歲又餘五日故云大餘五十二
也
小餘一十六
去歲小餘八今歲又餘八故云小餘一十六也
按史記起焉逢攝提格太初元年至祝犂大荒落建
始四年合一蔀七十六年紀朔與至大小餘通閏計
之其數皆合今取十年為例餘可𩔖推但以通鑑長
歷較之其名多所不合又史記閏在前年而通鑑閏
皆在次年至史記通閏計大小餘亦皆在次年姑存
於右以竢更攷
古今歷法
黃帝調歷辛卯元
黃帝迎日推筴使羲和占日常儀占月車區占星氣
建五行察𤼵斂起消息正閏餘述而著焉謂之調歷
顓帝歷乙卯元
顓帝命南正重司天北正黎司地建孟春以為元是
為歷宗唐一行日度議引洪範傳曰歷始於顓帝上
元太始閼逄攝提格之歲畢陬之月朔日己巳立春
七曜俱在營室五度
虞歷戊午元
在璿璣玉衡以齊七政
夏歷丙寅元
殷歷甲寅元
湯作商歷以十一月甲子合朔冬至為上元
周歷丁巳元
魯歷庚子元
晉姜岌因春秋日食攷其晦朔不知用何歷班固以
為春秋因魯歷魯歷不正故置閏失其序命歷序曰
孔子治春秋退修殷之故歷則春秋宜用殷歷今攷
之交會又與殷歷不相應又經率多一日傳率少一
日
以上七歷謂之古歷若六歷則不數虞歷皆以四分
起數十九歲為一章凡七閏計二百三十五月一歲
凡三百六十五日四分日之一一月二十九日九百
四十分日之四百九十九
自黃帝至周凡二千四百一十四年而歷止七改
秦用顓帝歷
西漢顓帝歷
初張蒼言顓帝歷比六歷䟽闊中最為微近又以高
祖十月至霸上故因秦時本十月為歲首而用顓帝
乙卯歷
武帝太初歷丁丑元餘分置於斗分
元封七年上與兒寬等議以七年為元年詔公孫卿
壺遂司馬遷議造漢歷乃以前歷上元太初四千六
百二十七歲至元封七年復得閼逢攝提格之歲中
冬十一月甲子朔旦冬至日月在建星太歲在子巳
得太初本星度始變四分法以律起歷律容一龠積
八十一寸以八十一為日法一月二十九日八十一
分日之四十三一歲餘則增四分法六千一百五十
六分日之一故積六千一百五十六年則增多四分
法之一日亦以十九歲為一章
成帝三統歷庚戌元其法因襲太初
劉向緫六歷列是非作五紀論子歆作三統歷以為
易與春秋天人之道也是故元始有象一也春秋二
也三統三也四時四也合而為十成五體以五乘十
大衍之數也而道據其一其餘四十九所當用也故
蓍數以象兩兩之得九十八三之得二百九十四四
之得一千一百七十六又歸竒象閏餘分十九及據
一加之為一千一百九十六兩之得二千三百九十
二為月法黃鐘其實一龠故八十一為日法合天地
終數得十九為閏法以閏法乘日法得千五百二十
九為統法參統法得四千六百一十七為元法參天
九兩地十得四十七為會數五位乘會數得二百三
十五為章月故千五百三十九歲為統四千六百一
十七歲為一元經歲四千五百六十灾歲五十七天
施復於子地化自丑畢於辰人生自寅成於申故歷
數三統天以甲子夏正月朔地以甲辰商正月朔人
以甲申周正月朔孟仲季迭用事為統首
東漢章帝四分歷庚申元章法日法與古歷同
元和二年太初失天益遠日月宿度相覺浸多章帝
知其錯謬召治歷編訢李梵等綜校其状詔令改行
四分
靈帝乾象歷己丑元始減斗分
光和中榖城門候劉洪始悟四分於天䟽闊乃減斗
分更以五百八十九為紀法百四十五為斗分仍以
十九歲為一章而造乾象歷又制遲疾歷以步月行
方於太初四分轉精密矣
宋何承天曰四分於天出三百年而盈一日積世不
悟徒云建歷之本必先立元劉歆三統法尤復䟽闊
方於四分六千餘年又益一日揚雄心惑其說採為
太玄班固謂之最密著於漢志李洪曰太初多一日
冬至日值斗而云在牽牛疎闊不可復用唐一行曰
三統歷追攷春秋所書三十六食僅得其一故杜預
攷古今十歷以驗春秋乃知三統之最疎
乾象歷自黃初後改歷者皆斟酌其法洪術遂為後
代推步之表
右漢凡四百年而歷五改謂顓帝歷太初三統四
分乾象歷也
魏文帝黃初歷
黃初中韓翊以乾象減斗分太過後當先天造黃初
歷以四千八百八十三為紀法千二百五十為斗分
明帝景初歷壬辰元以上十二歷立元不同必始
以甲子
楊偉言韓翊據劉洪之術知貴其術而棄其論至景
初元年偉改造景初歷欲以大吕之月為歲首建子
之月為歷初遂以建丑之月為正改其年三月為孟
夏三年正月復用夏正晉姜岌曰古歷斗分強不可
施於今乾象斗分細不可通於古景初雖得其中而
日之所在乃差四度合朔虧盈皆不及其次
景初歷法自曹魏涉兩晉至宋元嘉始改凡用二百
八十年韓翊楊偉咸遵劉洪之議未及洪之深妙蓋
二歷寫子模母終不過洪之術也
蜀仍漢四分歷
吳用乾象歷
王蕃以劉洪術制儀象及論故吳用乾象歷
西晉武帝泰始歷即景初歷改名
正歷泰始十年上元甲子朔夜半冬至日月五星始
於星紀為正歷
春秋長歷杜預作
乾度歷咸寧中李修王顯依杜預長歷論為術名
乾度歷表上之
東晉元帝渡江後更以乾象五星法代楊偉歷
穆帝通歷
永初八年王朔之造通歷始以甲子為上元
武帝三紀甲子元歷
太元中姜岌造三紀甲子元歷以為治歷之道必審
日月之行然後可以上攷天時下察地紀一失其本
四時變移自羲皇暨漢魏各自制歷以求厥中攷其
䟽密惟交會薄蝕可以驗之
晉歷有五曰泰始乾度乾象通歷三紀然終晉之
世止用泰始歷餘歷不果行
宋七曜歷何承天表言徐廣有此歷不(闕)
武帝永初歷
永初元年改泰始歷為永初歷
文帝元嘉歷
元嘉二十一年何承天造元嘉新歷刻漏以為月盈
則食月食之衝知日所在又以中星驗之知堯時冬
至日在須女十度今在斗十七度又測景以校二至
差三日有餘則今之冬至日應在斗十三四度於是
更立新法冬至徙上三日五時日之所在移四度又
月有遲疾前歷合朔月食不在朔望今皆以盈縮定
其小餘以正朔望之日
元始歷元嘉十四年河西王牧犍遣使獻敦煌趙
&KR1835;所造甲寅元歷又名元始歷
齊用元嘉歷
梁武帝初興因齊舊用元嘉歷
元嘉歷用於宋涉齊至梁凡六十五年
大明歷(又名甲子元歴)甲子上元始破章法
天監中用祖沖之甲子元歷始以三百九十一歲之
中置為百四十四閏積四千八百三十六月雖斗分
章法各有不同併日法度法兩者並立則猶無異於
古日法者約合朔之法度法者約歲周之法
大同歷大同十年詔太史虞氏更造大同新歷以
甲子為元未及施用而遭侯景之亂
陳用大明歷大明歷用於梁訖陳凡八十年
南朝五歷元始大同二歷不用永初又因晉舊四朝
所用惟元嘉大明二歴而已
北魏初魏入中原得景初歷世祖克沮渠氏得趙&KR1835;
元始歷高宗興安二年始行之
明帝正光歷壬子元
正光中崔光取張龍祥等九家所上歷候驗得失合
為一歷以壬子為元應魏水德命曰正光歷
靈憲歷信都芳用祖常之法私撰靈憲歷書未成
月大小法莫攷
五寅元歷太武時崔浩謂自秦漢以來妄造歷術
者皆不得天道之正宜改歷術以從天道曰五寅元
歷奏請宣示中書坐誅不果用終魏世惟用元始正
光二歷
東魏興光歷甲子元興和元年以正光歷浸差命
李業興更加修正以甲子為元號曰興光歷
西魏用興光歷
北齊文宣帝天保歷天保元年命宋景業叶圖䜟造
天保歷
甲寅元歷董峻鄭元偉立議非天保歷之妄於武
平七年同上甲寅元歷
後周明帝周歷
武成元年始造周歷於是胡克遜庾季才及諸日者
采祖暅舊議通簡南北之術然周齊並時而歷差一
日及武帝時而天和作矣
天和歷甄鸞所上
宣帝景德元歷
大象年間太史馬顯上景德元歷即行之
隋文帝己巳元歷
初隋高祖輔周欲以符命曜天下道士張賓知上意
乃自言星歷有代謝之證更造新歷用何承天法微
加增損開皇四年行之
張胄元歷己巳元歷既行劉孝孫劉焯並稱其失
所駁六條十七年張胄元論日影長短羣臣咸以為
密乃行胄元所造歴
皇極歷劉焯增修張胄元歷名曰皇極歷又名甲
子元歷
北朝元魏歷曰五寅元元始正光靈憲東魏高齊歷
曰興光天保甲寅元後周隋氏歷曰天和景德己巳
元皇極言歷者不一行之數十年輙復差繆故南朝
則以何承天為宗北朝則依趙&KR1835;祖沖之為據
唐高祖戊寅元歷
傅仁均作以高祖戊寅年受禪遂以戊寅為元用於
武德二年閱明年而月蝕比不驗明年詔祖孝孫等
攷定乃略去其尤疎闊者
高宗麟德甲子元歷始併日法度法而立緫法
李淳風以戊寅元歷推步既疎乃增損劉焯皇極歷
作麟德甲子元歷以古歷有章蔀有元紀有日分度
分參差不齊始併日法度法為一而立緫法緫法一
千三百四十歲有三百六十五日一千三百四十分
日之三百三十八一月二十九日一千三百四十分
日之七百十一當時以為密
經緯歷太史令瞿曇羅所上與麟德歷參行
武后光宅歷
瞿曇羅作
中宗乙巳元歷
南宫說作中宗以乙巳年反正遂以乙巳為元
玄宗開元大衍歷以三千四十分為日法
開元九年麟德歷書日蝕比不效詔一行作新歷推
大衍數立術以應之較經史所書氣朔日名宿度可
考者皆合以一六為爻位之統五十為大衍之母合
二始以位剛柔所以明天一地二之數合二中以通
律歴所以正天五地六之數合二終以紀閏餘所以
窮天九地十之數以生乘成於六百而得天中之積
以成乘生又於六百而得地中之積自一六至五六
一七至五七一八至五八一九至五九一十至五十
生成相乘各有六百於是而得千二百之算此大衍
起數皆出於易其詳本於天地之二中始於冬至之
中氣以晦朔定日月之會以日度正周天之數以卦
氣定七十二候以中星正二十四氣用以較古今之
薄蝕五星之變差而開元歷課皆第一自太初至麟
德歷有二十三家與天雖近而未密至一行密矣其
倚數立法固無以易後世雖有改作皆依倣而已
○西域九執歷
開元二十一年陳玄景南宫說奏大衍寫九執歷其
術未盡詔侍御史李麟等校靈臺候簿大衍十得七
八九執才一二焉
肅宗至德歷
山人韓穎言大衍或誤穎乃增損其術更名曰至德
歷
代宗寳應五紀歷
代宗以至德歷不與天合詔司天郭獻之等復用麟
德元紀更立歲差增損遲疾交會及五星差數以寫
大衍舊術上元七曜起赤道虚四度與大衍小異者
九事而已
德宗建中正元歷
德宗時五紀歷氣朔加時稍後天推測星度與大衍
差率頗異司天徐承嗣等雜麟德大衍之旨治新歷
上元七曜起赤道虚四度其氣朔𤼵斂日躔月離晷
漏交會悉如五紀法
憲宗元和觀象歷
元和二年司天徐昴所上然無章蔀之數至於𤼵斂
啟閉之候循用舊法測驗不合
穆宗長慶宣明歷
穆宗即位以為累世纉緒必更歷紀乃詔日官改造
歷術名曰宣明上元七曜起赤道虚九度其氣朔𤼵
斂日躔月離皆因大衍晷漏交會稍增損之更立新
度以步五星
昭宗景福崇玄歷
時宣明施行已久數亦漸差邊岡改治新歷岡用算
巧能馳騁反復於乘除間雖籌策便易而冥於本原
唐終始二百九十餘年而歷九改謂戊寅麟德大衍
至德五紀正元觀象宣明崇玄也
五代初用唐崇玄歷
唐建中符天歷不立上元以唐顯慶五年庚申起術
者曹士薦始變古法以顯慶五年為上元雨水為氣
首號符天歷世謂之小歷祇行於民間
晉調元歷
晉高祖時馬重績更造新歷以符天歷為法不復推
古上元甲子冬至七曜之會而起唐天寳十四載乙
未為上元用正月雨水為氣首行之五年輙差而復
崇玄歷
周明玄歷
廣順中博士王處訥私撰明玄歷於家
萬分歷民間所用
世宗顯德欽天歷
王朴通於歷數造欽天歷包萬象以為法齊七政以
立元測圭箭以候氣審脁朒以定朔明九道以步月
按遲疾以推星攷黃道之邪正辨天勢之升降而交
蝕詳焉乃以一篇步日一篇步月一篇步星以卦氣
滅沒為下篇世宗嘉之詔以明年正月朔旦為始自
前諸歷並廢初欽天歷成王處訥曰此歷可且行久
則差矣既而果然宋興乃命處訥正之
蜀永昌歷正象歷
南唐齊政歷
宋太祖建隆應天歷
建隆二年以欽天歷時刻差謬命有司重加研覈四
年王處訥上新歷號應天歷
太宗乾元歷
太平興國中以應天歷置閏有差詔吳昭素等造新
歷頗為精密其後朔望有差
真宗儀天歷
咸平四年王熙元獻新歷更名儀天趙昭逸請覆之
而不從後二歲歷果差昭逸言熒惑度數稍謬復推
驗之果如其說
仁宗崇天歷
天聖中司天監上新歷賜名崇天
英宗明天歷
司天言崇天歷五星之行及諸氣節有差又以日蝕
差詔周琮改造新歷以范鎮詳定號明天歷
神宗奉天歷
熙寧中月食東方與歷不叶詔歷官雜候詔衛朴改
造視明天歷朔減二刻歷成沈括上之號奉天歷
哲宗觀天歷
初以奉天日食不當詔集歷家攷驗有司言奉天有
後天之差詔改造歷元祐六年歷成詔以觀天為名
徽宗占天歷
崇寧三年命姚虞輔造占天歷
紀元歷蔡京令虞輔更造歷用帝受命之年即位
之日元用庚辰日起己卯歷成而名以紀元
臨川吳氏曰紀元歷一日萬分至今承用雖其分愈
細然其數整齊難與天合西山蔡氏用邵子元會運
世歲月日辰之例嘗即其法推算與古差殊乃知其
說甚美其術則疎猶欲因之再為更定以追古合天
而未能也
高宗統元歷
紀元立朔既差定臘亦舛日食不驗建炎三年改造
統元歷元用甲子日起甲子從古歷法起朔旦甲子
夜半冬至之法
孝宗乾道歷以統元歷日食有差改造乾道歷
淳熙歷淳熙中又改此歷
光宗會元歷
紹熙元年歷成去年趙渙言淳熙歷今歲冬至後天
一辰詔改造新歷劉孝榮與吳澤荆大聲同造詔以
會元為名
寧宗統天歷
慶元五年歷成初會元歷既成布衣王孝禮言劉孝
榮未嘗以銅表圭面測景故冬至後天去年九月朔
太史言日蝕在夜而草澤言日蝕在晝驗視如草澤
言乃改造歷
開禧歷
理宗會天歷
淳祐十二年春新歷成賜名會天
宋三百餘年而歷十八改文公曰今之造歷者無定
法只是趕趁天之行度以求合或過則損不及則益
所以多差古歷書必有一定之法而今亡矣三代以
下造歷者愈精愈密而愈多差由不得古人一定之
法也天運無常日月星辰或過不及自是不齊使能
以我法之有定而律彼之無定自無差矣
本朝授時歷
臨川吳氏書纂言曰今授時歷不立差法但日夜占
候以求合於天然則正與古歷簡易未立差法但隨
時占候修改以與天合者同意
至元十七年太史郭守敬奏欽惟聖朝統一六合
肇造區夏專命臣等改治新歷臣等用創造簡儀
高表憑其測到實數所考正者凡七事一曰冬至
自丙子年立冬後依每日測到晷景逐日取對冬
至前後日差同者為凖得丁丑年冬至在戊戌日
夜半後八刻半又定丁丑夏至在庚子日夜半後
七十刻又定戊寅冬至在癸卯日夜半後三十三刻
己卯冬至在戊申日夜半後五十七刻半庚辰冬至
在癸丑日夜半後八十一刻半各減大明歷十八刻
遠近相符前後應凖二曰歲餘自劉宋大明歷以来
凡測景驗氣得冬至時刻真數者有六用以相距各
得其時合用歲餘今考驗四年相符不差仍自宋大
明壬寅年距至今日八百一十年每歲合得三百六
十五日二十四刻二十五分其二十五分為今歷歲
餘合用之數三曰日躔用至元丁丑四月癸酉望月
食既推求日躔得冬至日躔赤道箕宿十度黃道箕
九度有竒仍憑每日測到太陽躔度或憑星測月或
憑月測日或徑憑星度測日立術推算起自丁丑正
月至己卯十二月凡三年共得一百三十四事皆躔
於箕與月食相符四曰月離自丁丑以來至今憑每
日測到逐時太隂行度推算變從黃道求入轉極遲
極疾并平行處前後凡十三轉計五十一事内除去
不真的外有三十事得大明歷入轉後天又因考驗
交食加大明歷三十刻與天道合五曰入交自丁丑
五月以來憑每日測到太隂去極度數比擬黃道去
極度得月道交於黃道共得八事仍依日食法度推
求皆有食分得入交時刻與大明歷所差不多六曰
二十八宿距度自漢太初歷以來距度不同互有損
益大明歷則於度下餘分附以太半少皆私意牽就
未嘗實測其數今新儀皆細刻周天度分每度為三
十六分以距線代管窺宿度餘分並依實測不以私
意牽就七曰日出入晝夜刻大明歷日出入晝夜刻
皆據汴京為凖其刻數與大都不同今更以本方北
極出地高下黃道出入内外度立術推求每日日出
入晝夜刻得夏至極長日出寅正二刻日入戌初二
刻晝六十二刻夜三十八刻冬至極短日出辰初二
刻日入申正二刻晝三十八刻夜六十二刻永為定
式所創法者凡五事一曰太陽盈縮用四正定氣立
為升降限依立招差求得每日行分初末極差積度
比古為密二曰月行遲疾古歷皆用二十八限今以
萬分日之八百二十分為一限凡析為三百三十六
限依垜疊招差求得轉分進退其遲疾度數逐時不
同蓋前所未有三曰黃赤道差舊法以一百一度相
減相乘今依算術勾股弧矢方圓斜直所容求到度
率積差差率與天道實為脗合四曰黃赤道内外度
據累年實測内外極度二十三度九十分以圓容方
直矢接勾股為法求每日去極與所測相符五曰白
道交周舊法黃道變推白道以斜求斜今用立渾比
量得月與赤道正交距春秋二正黃赤道正交一十
四度六十六分擬以為法推逐月每交二十八宿度
分於理為盡
尚書通考卷二
