儀禮要義卷四十二
宋魏了翁撰
士虞禮一
迎精而反日中祭於殯宫以安之曰虞
士虞禮第十四鄭且錄云虞安也士既葬父母迎精
而反日中祭之於殯宫以安之虞於五禮屬凶大戴第
六小戴第十五别錄第十四釋曰案此經云側亨于
廟門外之右又記云陳牲于廟門外皆云廟目錄云祭
之殯宫者廟則殯宫也故鄭注士喪禮凡宫有鬼神曰
廟以其虞卒哭在寢祔乃在廟是以鄭注喪服小記云
虞於寢祔於祖廟
虞亦當言牲此云特豕饋食
士虞禮特豕饋食注饋猶歸也釋曰自此盡南順論
陳鼎鑊於祭器几筵等之事案左氏傳云卜日曰牲是
以特牲云牲大夫已上稱牲亦稱牢故云少牢此虞祭
喪祭又葬日虞因其吉日故略無卜牲之禮故指豕體
而言不云牲大夫已上亦當然雜記云大夫之虞也犆
牲又此下記云陳牲於廟門外檀弓云與有司視虞牲
皆言牲者記人之言不依常例故也然少牢云司馬刲
羊士擊豕不言牲者據殺時須指事而言亦非常例也
云饋猶歸者謂以物與神及人皆言饋是以此虞及特
牲少牢皆言饋坊記云父母在饋獻不及車馬是生死
皆言饋
側亨唯亨一胖以虞不致爵唯獻賓
側亨于廟門外之右東面案吉禮皆全左右胖皆亨不
云側此云側亨明亨一胖而已必亨一胖者以其虞不
致爵自獻賓已後則無主人主婦及賓已下之爼故唯
亨一胖也若然特牲亦云側殺者彼雖亨左右胖少牢
二特牲一故以一牲為側各有所對故也云亨於爨用
鑊者亦案少牢有羊鑊故亨在鑊云不於門東未可以
吉也者以虞為喪祭不於門東對特牲吉禮鼎鑊皆在
門東此云門外之右是門之西
卒哭對虞為吉祭若比祔為喪祭
是日也以虞易奠卒哭曰成事是日也以吉祭易喪祭
如是則卒哭即是吉祭而鄭此注云祔為吉祭者卒哭
對虞為吉祭卒哭比祔為喪祭故下記云卒哭祭乃餞
云尊兩甒於廟門外之右少南在尊東南水在洗東篚
在西注云在門之左又少南則鼎鑊亦在門左又云明
日以其班祔云云又云其他如饋食是祔乃與特牲吉
祭同以祔為吉祭是以云祔而以吉祭易喪祭
迎魂而反神還在寢故寢云廟
云鬼神所在則曰廟尊言之者對時廟與寢别今雖葬
既以其迎魂而反神還在寢故以寢為廟虞於中祭之
也
魚腊爨在豕鼎北孔子時爨為竈
魚腊爨亞之北上注爨竈釋曰上豕爨在門右東面
此魚腊各别鑊言北上則次在豕鼎之北而云爨竈者
周公經為爨至孔子時為竈故王孫賈問孔子曰與其
媚於奥寧媚於竈
三鑊在西方饎爨在東壁皆反吉
饎爨在東壁西面釋曰以三鑊在西方反吉案特牲
云主婦視饎爨于西堂下宗婦主之在西方今在東亦
反吉也少牢廩爨在饔爨之北在門外者是大夫主之
廩人掌男子之事故與牲爨同在門外東方也知炊黍
稷曰饎者案周禮饎人云掌凡祭祀共盛齊盛即黍稷
故知也云北上上齊于屋宇者此案特牲記云饎爨在
西壁鄭注云西壁堂之西牆下舊說云南北直屋梠稷
在南彼此東西皆言壁彼云屋梠此云屋宇故知此亦
齊屋也云於虞有亨饎之爨彌吉者以其小斂大斂未
有黍稷朔月薦新之等始有黍稷向言仍未有爨至此
始有亨饎之爨
玄酒在酒上喪祭無玄酒醴之
云酒在東上醴也者醴法上古酒是人所常飲故在東
吉禮玄酒在酒上今以喪祭禮無玄酒則醴代玄酒在
上故云上醴也云絺布葛屬者絺綌以葛為之布則以
麻為之今絺布並言則此麻葛雜故有兩號
大斂奠有席虞有几君則始死
素几葦席在西序下注有几始鬼神也釋曰經几席
具有注唯云几者以其大斂奠時已有席至此虞祭乃
有几故也然案檀弓云虞而立尸有几筵筵則席虞祭始
有者以几筵相將故連言筵其虞有几若天子諸侯始
死則几筵具故周禮司几筵云每敦一几據始殯及葬
時是始死即几席具也
尸在奥東面設者西面
饌兩豆菹醢于西楹之東醢在西一鉶亞之釋曰此
饌繼西楹言之則以西楹為主向東陳之云一鉶亞之
者菹以東也云醢在西南面取之得左取菹右取醢便
其設之者以其尸在奥東面設者西面設於尸前菹在
南醢在北今於西楹東饌之菹在東醢在西是南面取
之得左取菹右取醢至尸前西面又左菹右醢故云便
也
扃在鼏上先設鼏後扃今文扃作鉉
陳三鼎于門外之右北面北上設扃鼏今文扃作鉉云
設其設扃在後知者案士喪禮小斂云右人左執匕抽
扃予左手兼執之取鼏委于鼎北加扃則扃在鼏上故
先抽扃後去鼏則鼏先設可知扃鼏雖在三鼎之下總
言其實陳一鼎設即設之知者案下記云皆設扃鼏注
云嫌既陳乃設扃鼏是也
三虞與葬服同卒哭變麻服葛
主人及兄弟如葬服賓執事者如弔服云云釋曰自
此盡北面論將虞祭於位及衣服之事云葬服者既夕
曰丈夫髽髮散帶垂也者此唯謂葬日反日中而虞及
三虞時其後卒哭即服其故服是以既夕記注云自卒
至殯自啟至葬主人之禮其變同則始虞與葬服同三
虞皆同至卒哭卒去無時之哭則依其喪服乃變麻服
葛
賓執事士之屬官即公有司亦朋友
云賓執事者賓客來執事也者以其虞為喪祭主人未
執事故云賓客來執事也案下注云士之屬官為其長
弔服加麻即此經賓執事者弔服是也若然此士屬官
中有命于其君者是以特牲記賓中有公有司鄭注云
公有司亦士之屬命于其君者也案曾子問士則朋友
奠不足取於大功以下又云士祭不足則取於兄弟大
功以下者鄭云祭謂虞卒哭時以此而言彼朋友則公
有司與此執事一物以僚友言之雖屬官亦為朋友也
卒哭緦至斬皆免祝亦免以所親
祝免澡葛絰帶布席于室中東面右几降出釋曰云
祝亦執事者謂亦上執事也云免者祭祀之禮祝所親
也者案禮記喪服小記云緦麻小功虞卒哭則免注云
卒哭緦麻已上至斬衰皆免今祝是執事屬吏之等皆
無免法今與緦已上同著免嫌其大重故云祭祀之禮
祝所親而可以受服也
祝不與執事同位接神尊也
祝入門左北面釋曰云不與執事同位接神尊也者
執事即上兄弟賓即位于西方如反哭位皆是執事故
曾子問喪祭不足則取兄弟
此隂厭主人倚杖入祝從
祝盥升取苴降洗之升入設于几東席上東縮降洗觶
升止哭釋曰自此盡哭出復位論設饌於神杖不入
於門之事也案此文隂厭時主人倚杖入祝從在左西
面下記云尸入祝從尸注云祝在主人前也嫌如初時
主人倚杖入祝從之初時主人之心尚若親存宜自親
之今既接神祝當詔侑尸也主人前自西入向東在階
下未得倚杖于序今主人在西階將入室故倚杖於西
序
齊斬不執事虞自尸入後祔隂厭亦執事
贊薦菹醢醢在北注主婦不薦齊斬之服不執事也
釋曰曾子問士祭不足則取於兄弟大功已下者彼文
承奠下故引之下卒哭既取大功以下則齊斬不執事
唯為今時至于尸入之後亦執事兩籩棗栗設於會南
至於祔祭雖隂厭亦主婦薦主人自執事也知者下記
云其他如饋食案特牲云主人在右及佐食舉牲鼎是
也若大夫已上尊不執事故少牢云主人出迎鼎注云
道之也是不執事也
吉祭直有酒喪祭酒醴俱有
祝酌醴命佐食啟會佐食許諾啟會郤于敦南復位
釋曰特牲少牢直言酌奠不言酌醴者以彼直有酒故
不言酒此兩有者以其同小斂大斂朔月遷祖祖奠大
遣奠等皆酒醴並有故此虞之喪祭亦兩有異於吉祭
也
祝祝者釋祭辭迎尸後祝饗尸辭
祝饗命佐食祭釋曰下云祝祝卒注云祝祝者釋孝
子祭辭又下文迎尸後尸堕祭云祝祝主人拜如初此
等三者皆有辭此文饗神引記者是隂厭饗神辭下文
迎尸上釋孝子辭者經記無文案少牢迎尸祝孝子辭
云孝孫某敢用柔毛剛鬛嘉薦普淖用薦歲事于皇祖
伯某以某妃配某氏尚饗此是釋孝子辭此迎尸上釋
孝子辭宜與彼同但稱哀為異其迎尸後祝辭者即下
記饗辭云哀子某圭為而哀薦之饗鄭注云饗辭勸強
尸之辭也凡吉祭饗尸曰孝子是以特牲迎尸後云祝
饗注云饗勸強之也其辭取於士虞記則宜云孝孫某
圭為孝薦之饗是也下二虞卒哭記皆有辭至彼别釋
孝子將納尸疑於其位設苴以定之
佐食許諾鉤袒取黍稷祭于苴三取膚祭祭如初祝取
奠觶祭亦如之不盡益反奠之主人再拜稽首注鉤袒
如今擐衣也苴所以藉祭也孝子始將納尸以事其親
為神疑於其位設苴以定之耳或曰苴主道也則特牲
少牢當有主象而無可乎云鉤袒如今擐衣也者經云
鉤袒若漢人擐衣以露臂故云如今擐衣也云孝子始
將納尸以事其親為神疑於其位設苴以定之耳者案
上文祝取苴降洗設于几東者至此乃祭于苴下文乃
延尸是孝子迎尸之前用苴以將納尸以事其親為神
疑於其位故設苴以定之觧預設苴之意也云或曰苴
主道也則特牲少牢當有主象而無可乎者觧舊有人
云苴主道似重為主道然故鄭破之云若是苴為主道
特牲少牢吉祭亦當有主象亦宜設苴今而無苴可乎
是鄭以苴為藉祭非主道也若然此據文有尸而言將
納尸有苴案下記文無尸者亦有苴又特牲少牢吉祭
無苴案司巫祭祀則共匰主及蒩館常祀亦有苴者以
天子諸侯尊者禮備故吉祭亦有苴凶祭有苴可知
祝迎尸主人兄弟奉篚哭從尸
祝迎尸一人衰絰奉篚哭從尸自此盡如初設論迎尸
入九飯之事鄭知一人衰絰是主人兄弟者以主人哭
出復位無從尸之理又云衰絰且非䟽遠故知一人衰
絰是主人兄弟也引檀弓者證祝隨主人葬先反宿虞
尸(檀弓既封主人贈而祝宿虞尸鄭此經注云尸主也孝子之祭不見親之形象心無所繫立尸而主意焉)
墮祭謂下祭或挼或羞或綏或擩同
尸取奠左執之取菹擩于醢祭于豆間祝命佐食墮祭
云尸取奠左執之者以右手將墮故也云下祭曰墮
者以其凡祭皆手舉之向下祭之既祭藏其墮謂此也
者謂此墮祭一也引之者證守祧同之耳云今文墮為
綏又云特牲少牢或為羞失古正矣者此二字皆非墮
下之義故云失古正也云齊魯之間謂祭為墮者案特
牲云祝命挼祭注云士虞禮古文曰祝命佐食墮祭周
禮曰既祭則藏其墮墮與綏讀同耳今文改挼皆為綏
古文此皆為擩祭也又少牢尸將酢主人時上佐食以
綏祭鄭注云綏讀為墮此三處經中墮皆不同者此五
字或為墮或為挼或為羞或為綏或為擩此五者鄭既
以挼綏及羞三者已從墮復云古文作擩以其特牲及
此士虞皆有擩祭故亦兼擩觧
尸受肺脊嚌之不受魚腊庶羞不備味
佐食舉肺脊授尸尸受振祭嚌之左手執之釋曰云
右手將有事也者為下文祭鉶嘗鉶是也云尸食之時
亦奠肺脊於豆者觧經無文知不執以食卒者案下文
云尸卒食佐食受肺脊實于篚在尸手當云受肺脊又
知在豆者特牲云尸實舉于菹豆是也案特牲尸乃食
食舉注云舉言食者明凡觧體皆連肉少牢云食舉注
云舉牢肺正脊也先飯㗖之以為道也此喪祭不言食
舉亦食舉可知是以特牲注云肺氣之主也脊正體之
貴者先食㗖之所以道食通氣也案下文注云尸不受
魚腊以喪不備味則亦不食庶羞矣
尸祭豕鉶嘗羊鉶用右手用柶
尸祭鉶嘗鉶釋曰知以右手者上經云佐食舉肺脊
授尸尸受振祭嚌之左手執之少牢曰以柶祭羊鉶遂
以祭豕鉶嘗羊鉶引少牢者證此經嘗祭之時亦用柶
案下記云鉶芼用苦若薇有滑夏用葵冬用荁有柶是
用柶祭之義
觶北鉶南設泰羹薦豆之左設胾
泰羹湆自門入設于鉶南胾四豆設于左釋曰云設
于鉶南者以泰羹湆未設故繼鉶而言之其實觶北留
空處以待泰羹云胾四豆設于左者案特牲四豆設於
左南上云左者正豆之左又少牢云上佐食羞胾兩瓦
豆有醢設于薦豆之北注云設於薦豆之北以其加也
言北亦是左也云博異味者以其有湆有胾
古者飯用手播餘于篚不反餘
尸飯播餘于篚案曲禮云無摶飯又云無放飯飯黍無
以箸故知古者飯用手言此者證播飯去手為放飯云
吉時播餘于會者可知注不反餘也古文播為半
特牲三舉魚腊皆祭嚌此反吉
案特牲三舉魚腊尸皆振祭嚌之此佐食舉魚腊實於
篚尸不嚌故云喪不備味
爵敦無足者曰廢爵廢敦
主人洗廢爵酌酒酳尸釋曰自此盡升堂復位論主
人初獻尸并獻祝及獻佐食之事云爵無足曰廢爵者
案下文主婦洗足爵鄭云爵有足輕者飾也則主人喪
重爵無足可知凡諸言廢者皆是無足廢敦之類是也
吉禮嚌肝加菹豆喪遠味加于爼
賓長以肝從實于爼縮右鹽尸左執爵右取肝擩鹽振祭
嚌之加于爼釋曰復位者謂賓長也尸既振肝訖復西階
前衆兄弟之南東面位云以喪不志於味者決特牲少牢
尸嚌肝訖加菹豆以近身此虞禮尸嚌肝訖不加于菹
豆而遠加於爼以同牲體者以喪志不在於味遠身加
爼也
主婦為舅姑齊衰故獻用足爵
主婦洗足爵于房中酌亞獻尸如主人儀釋曰自此
盡入於房論主婦獻尸并獻祝及佐食之事云如主人
儀者即上主人酳尸尸拜受爵主人北面答拜之等今
主婦亞獻亦然故云如主人儀也云爵有足輕者飾也
者主婦主人之婦為舅姑齊衰是輕於主人故爵有足
為飾
賓長三獻用繶爵口足之間有篆
賓長洗繶爵三獻釋曰此一節論賓長終三獻之事
云繶爵口足之間有篆又彌飾者案屨人繶是屨之牙
底之間縫中之飾則此爵云繶者亦是爵口足之間有
飾可知云又彌飾以其主婦有足已是有飾今口足之
間又加飾也
祭訖婦人復位送尸改饌為陽厭
婦人復位釋曰自此盡拜稽顙論祭訖送尸及改饌
為陽厭之事云復堂上西面位者上云主人即位於門
外如朝夕臨位婦人及内兄弟服即位於堂亦如之以
下更不見别有婦人位明復位者還此位可知又案士
喪禮凡臨位婦人即位于堂南上即面位也云尸將出
當哭踊者以哭送此喪祭故踊特牲吉祭不哭踊故亦
無此復位之事也
尸謖不告尸起者尸尊
祝入尸謖釋曰云祝入而無事尸則知起矣者雖不
告尸無事尸亦知無事禮畢而起矣云不告尸者無遣
尊者之道也者謂不告尸以禮畢者尸尊
尸入丈夫婦人踊有三出降亦如之
祝前尸出戶踊如初降堂踊如初出門亦如之釋曰
案上文尸入門丈夫踊婦人踊尸及階祝延尸尸升宗
人詔踊如初尸入戶踊如初故此鄭云出如入降如升
三者之節悲哀同是以如之得有三者也
虞祭不南面以特牲東面右几故漸向吉
云几在南變右文者上文隂厭時設几席于室中東面
右几今云几在南明其同必變文者案少牢大夫禮陽
厭時南亦几在右此言右几嫌與大夫同南面而右几
故變文云几在南與前在奥同故云明東面也又以特
牲云祝筵几于室中東面至於改饌云佐食徹尸薦爼
敦設于西北隅几在南是與此同也云不南面漸也者
以特牲東面右几今虞為喪祭示向吉有漸故設几與
吉祭同
佐食闔牖戶或取遠人之意
贊闔牖戶釋曰云或諸遠人乎者禮記郊特牲文此
鄭玄之義非直取鬼神居幽闇或取遠人之意故也知
是生人之意云贊佐食者自上以來行事唯有祝與佐
食以其云祝自執其爼出故知闔牖戶者是佐食也
三年之喪不櫛期以下虞而櫛沐浴可也
記虞沐浴不櫛釋曰云唯三年之喪不櫛期以下櫛
可也者經云不據三年為主案下文班祔而明以下虞
而沐浴櫛可也
虞牲陳于廟門外北首西上寢右皆反吉
陳牲于廟門外北首西上寢右釋曰知腊在牲中者
士虞唯有一豕而云西上明知兼兔腊得云西上也云
西上變吉者案少牢二牲東上是吉祭東上今此西上
是變吉也云寢右者當升左胖也者若然特牲腊在東
置於棜東首牲在西尚右今虞禮反吉故寢右升左胖
知腊用棜者案特牲陳鼎於門外北面北上棜在南南
順實獸于其上東首是也引檀弓者證虞時有牲之事
日中而行事謂辰正再虞三虞質明
日中而行事釋曰云辰正者謂朝夕日中也以朝有
葬事故至日中而行虞事也云再虞三虞皆質明者以
朝無葬事
吉祭主人視牲又視殺虞不視殺
殺于廟門西主人不視豚解釋曰云主人視牲不視
殺凡為喪事略也者案特牲饋食禮宗人告濯具賓出
主人出皆復外位鄭云為視牲也又曰告事畢賓出主
人拜送夙興主人服如初立于門外東方南面視側殺
然則特牲吉祭故主人視牲又視殺今虞為喪事故主
人視牲不視殺
士正祭九體喪祭略升七體
羹飪升左肩臂臑肫骼脊脅離肺膚祭三云云肺祭一
云云釋曰肉謂之羹爾雅釋器文飪孰釋言文云脊
脅正脊正脅也者案特牲注云不貶正脊不奪正也然
則此為喪祭體數雖略亦不奪正故知脊脅正脊正脅
也云喪祭略七體耳者案特牲尸爼右肩臂臑肫胳正
脊二骨横脊長脅二骨短脅注云士之正祭禮九體貶
於大夫有併骨二亦得十一之名合少牢之體數此所
謂放而不致者然則此所升唯七體故云喪祭略
升腊亦七體牲之類
云腊亦七體牲之類者牲上文升左肩臂臑肫胳脊脅
是牲之七體今升腊左胖亦然特牲記云腊如牲骨
載猶進柢魚進鬐未異於生
載猶進柢魚進鬐注云猶猶士喪既夕言未可以吉也
者云與吉反則明與生人同士喪禮小斂云皆覆進柢
注云柢本也進本者未異於生也至大斂載魚左首進
鬐腊進柢鄭注云亦未異於生也又葬奠云如初皆未
異於生故記人以猶之是以鄉飲酒鄉射記皆云右體
進腠
上隂厭時祝從主人今接神在主人前
尸入祝從尸釋曰上經隂厭時主人先祝入戶至此
迎尸祝在主人前先後有異故記人明之是以鄭云祝
在主人前也嫌如初時主人倚杖入祝從之也云今既
接神祝當詔侑尸也者尸神象是以云既接神祝當詔
侑尸即上祝命佐食爾敦舉黍稷及祝酌授尸及祝出
告利成祝入尸謖之等
凡禮坐皆說屨尸坐不說
尸坐不說屨釋曰案鄉飲酒燕禮之等凡坐降說屨
乃升坐今尸雖坐不說屨者為侍神不敢燕墯
膚祭肺祭之别
膚祭尸未入前所祭肺祭尸所祭(上文注)
儀禮要義卷四十二
