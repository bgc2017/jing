儀禮要義卷四十六
宋魏了翁撰
特牲饋食禮三
士有嗣子舉奠少牢無者辟君
釋曰自此盡出復位論嗣子飲奠酌獻之事云嗣主人
將為後者不言適而言將為後者欲見無長適立庶子
及同宗為後皆是故汎言將為後也云舉猶飲也者非
謂訓舉為飲直是嗣子舉而飲之耳云將傳重累之者
謂將使為嗣牽累崇敬承重祭祀之事是以使飲之而
獻也云大夫之嗣子不舉奠辟諸侯者案文王世子云
其登餕獻受爵則以上嗣注云上嗣君之適長子以特
牲饋食禮言之受爵謂上嗣舉奠也獻謂舉奠洗爵酌
入也餕謂宗人遣舉奠盥祝命之餕也大夫之嗣無此
禮辟君也今案少牢無嗣子舉奠之事故此注云辟諸
侯士卑不嫌得與人君同故有嗣子舉奠之事也奠者
即上文祝酌奠奠於鉶南是也
賓啐酒即酢主人此賓啐無酢嗣子
尸執奠進受復位祭酒啐酒云云又祭酒啐酒奠之云
啐之者答其欲酢已也者鄉飲酒鄉射主人獻賓賓皆
啐酒洗爵即酢主人此嗣子獻賓賓啐之亦欲酢已故
啐之其實無酢
嗣齒於子姓凡非主人不由阼
云嗣齒於子姓者姓之言生子之所生謂孫行者今嗣
亦孫之流故齒之也云凡非主人升降自西階者案曲
禮云為人子者升降不由阼階是以嗣子亦宜升降自
西階適子孫不升阼階故於此摠言凡也
弟子獻長兄弟長兄弟拜弟子北面答拜
兄弟弟子洗酌於東方之尊阼階前北面舉觶於長兄
弟釋曰自此盡乃羞論弟子舉觶將行旅酬之事云
如主人酬賓儀者謂如上文主人酬賓就其階同北面
並拜乃飲卒爵拜洗酌乃西面賓北面拜位故言如此
亦然弟子洗觶酌於東方之尊阼階前東面獻長兄弟
長兄弟北面拜受弟子奠於薦南長兄弟坐取觶還西
面拜弟子北面答拜長兄弟奠於薦北揖復位若有司
徹云兄弟之後生者舉觶於其長長在左弟子自飲訖
升酌降長拜受於其位舉爵者東面答拜鄭注云拜受
答拜不北面者儐尸禮殺此不儐尸則拜送皆北面可
知也弟子後生者此即有司徹云兄弟之後生者是也
乃羞謂庶羞非薦又無内羞
乃羞釋曰知羞非薦羞者上文受獻時皆設薦俎於
其位故知此羞乃是庶羞非薦也云此所羞者自祝主
人至於内賓者言自祝下及内賓及衆賓兄弟皆在可
知又下記云公有司獻次衆賓私臣獻次兄弟則内賓
亦及之是以少牢下篇云乃羞庶羞於賓兄弟内賓及
私人不儐尸亦云乃羞於賓兄弟内賓及私人辯是也
若然少牢與有司徹儐尸與不儐尸庶羞與房中羞皆
與尸佐食及祝主人主婦皆同時羞之者彼上下大夫
禮尊故得與尸同時羞此士禮卑故不得與尸同也云
無内羞者以其尸尊尚無内羞况祝卑
旅酬無筭爵堂上下參差不等
賓坐取觶阼階前北面酬長兄弟長兄弟在右釋曰
自此盡實觶於篚論行旅酬之間作止爵之事但此特
牲之禮堂下行旅酬無筭爵並有室中者不與旅酬之
事上大夫儐尸與旅酬不與無筭爵之事故别二人舉
觶於尸侑得舉為旅酬徧及堂下尸與旅酬者以其儐
尸在堂禮殺故也若下大夫不儐尸者堂下無旅酬直
行無筭爵於堂下而已尸則不與之所以下大夫無旅
酬直有無筭爵者以其禮尸於室中辟國君堂下不設
尊故無旅酬直行無筭爵而已以其堂下與神靈共尊
不得與尸行旅酬故屈之此特牲堂下得旅酬無筭爵
並行者以其堂下與神靈别尊故為加爵禮尸於室中
酌上尊堂下旅酬行神惠酌下尊故上大夫及士之祭
禮旅酬行無筭爵或行或不皆參差不等
旅酬無筭爵酌已尊酬人時酌彼尊
賓奠觶拜長兄弟答拜賓立卒觶酌於其尊釋曰以
其旅酬無筭爵以飲者酌已尊酬人之時酌彼尊是各
自其酒故無筭爵賓弟子及兄弟弟子舉觶於其長各
酌於其尊也
為加爵者作止爵禮殺並作
為加爵者作止爵如長兄弟之儀釋曰前衆賓之長
為加爵如初爵止今還使為加爵者作止爵也故云如
長兄弟之儀云於旅酬之間言作止爵明禮殺並作者
此決上文賓三獻爵止鄭注云三獻禮成欲神惠之均
於室中是以奠而待之故有室中主人主婦致爵訖乃
三獻作止爵此衆賓長為加爵如初爵止鄭注云尸爵
止者欲神惠之均於在庭而堂下庭中行旅酬未訖為
加爵者作止爵故鄭注云禮殺並作也
尸爵亦得為神惠無筭爵非神惠
賓弟子及兄弟弟子洗各酌於其尊云云舉觶於其長
釋曰自此盡爵無筭論二觶並行無筭爵之事云奠
觶進奠之於薦右非神惠也者案上尊兩壺於阼階東
加勺南柄西方亦如之鄭注云為酬賓及兄弟行神惠
至此云非神惠者彼三獻止爵欲得神惠均於室中衆
賓長為加爵止爵者欲神惠均於在庭故止爵行旅酬
雖以尸而奠爵待之亦得為神惠至此别為無筭爵在
下自勸故得為非神惠故奠於薦右同於生人飲酒
凡堂下皆北面凡拜受送皆北面
云凡堂下拜亦皆北面者前主人酬賓弟子舉於其長
行旅酬及無筭爵兄弟弟子賓弟子舉觶皆北面則知
凡堂下雖不見面位者皆北面拜可知云凡賓以下至
於私人拜受送皆北面故云凡也
此言利即前佐食少牢兩見其名
利洗散獻於尸酢及祝如初儀降實散於篚釋曰自
此盡西序下論佐食獻尸祭祀畢之事云利佐食也言
利以今進酒也者利與佐食乃有二名者以上文設俎
啓會爾敦之時以黍稷為食故名佐食今進以酒酒所
以供飬故名利利即養也故鄭云以今進酒也若然少
牢名佐食上利執羊俎下利執豕俎者大夫禮文故即
兩見其名
祭畢祝告利成禮有階上堂下之異
祝東面告利成釋曰少牢云主人出立於阼階上南
面祝出立於西階上東面祝告曰利成此戶外告利成
彼階上告利成以尊者稍遠於尸若天子諸侯禮畢於
堂下告利成故詩楚茨云禮儀既備鐘鼓既戒孝孫徂
位工祝致告鄭注云鐘鼓既戒戒諸在廟中者以祭禮
畢孝孫往位堂下西面位也祝於是致孝孫之意告尸
以利成是尊者告利成遠所尸也云不言禮畢於尸間
之嫌者間間暇無事若言禮畢則於尸間暇無事有發
遣尸之嫌故直言利成而已也
尸謖主人降前尸出廟
尸謖祝前主人降釋曰引少牢者證大夫禮主人立
位與士不同又證前尸出廟之事云前尸之儀士虞禮
備矣者彼有室中出戶降階出廟前尸之事
徹庶羞不入於房而設於序以擬燕
徹庶羞設於西序下注為將餕去之庶羞主為尸非神
饌也尚書傳曰宗室有事族人皆侍終日大宗已侍於
賓奠然後燕私燕私者何也已而與族人飲也此徹庶
羞置西序下者為將以燕飲與然則自尸祝至於兄弟
之庶羞宗子以與族人燕飲於堂内賓宗婦之庶羞主
婦以燕飲於房釋曰知非神饌而云為尸者以其尸
三飯後始薦庶羞故徹之乃餕也凡餕者尸餕鬼神之
餘祭者餕尸之餘義取鬼神之惠徧朝中庶羞非鬼神
惠故不用也引尚書已下者是彼康誥傳文大宗已侍
於賓奠者或有作𧃊或有作暮者皆誤以奠為正也引
之者證徹庶羞不入于房而設于西序下以擬燕故也
必知祭有燕者案楚茨詩云鼓鐘送尸下云備言燕私
鄭注云祭祀畢歸賓客之俎同姓則留與之燕所以尊
賓客親骨肉也其上大夫當日儐尸安有燕故有司徹
上大夫云主人退注云反於寢也是無燕私若下大夫
不儐尸與此士禮同亦當有燕也云與者以經直言設
於序下不言燕疑之引書傳為證有燕故言與以疑之
也云然則自尸祝以下知義如此者以兄弟受獻於堂
上主婦内賓受獻於房中尸出之後堂房無事故知燕
時男子在堂婦人在房可也
廟中分神惠猶君惠徧境内
筵對席佐食分簋鉶釋曰自此盡尸外西面論嗣子
共長兄弟對餕之事云敦有虞氏之器者大夫異姓既
用異代之器故少牢特牲皆用敦則同姓之士當同周
制周制用簋故經言分簋餕是鬼神之惠徧廟中若國
君之惠徧境内是可以觀政之事
祝命佐食徹阼俎改饌西北隅為陽厭
祝命徹阼俎豆籩設於東序下釋曰自此盡畢出論
徹薦俎改設饌於西北隅為陽厭之事云祝命徹阼俎
者是佐食徹之當徹阼俎之時堂下賓兄弟俎畢出故
下文云佐食徹阼俎堂下俎畢出是也若然祝命徹阼
俎時堂下俎畢出又退在下者欲見先徹室内俎乃徹
堂下是以祝命佐食徹阼俎及豆籩又祝自執俎以出
又宗婦徹祝豆籩入於房即佐食改饌西北隅是以作
經并說室内行事乃到本云上佐食徹阼俎時堂下俎
畢出也云命命佐食者此命命使徹阼俎下文云佐食
徹俎故知
宗婦徹入房為主婦將燕内賓
宗婦徹祝豆籩入於房徹主婦薦俎釋曰宗婦不徹
主人豆籩而徹祝豆籩入房者為主婦將用之為燕祝
兩豆籩而主婦用之者祝接神尸之類主婦燕姑姊妹
及宗女宜行神惠故主人以薦羞并及祝庶羞燕宗人
於堂主婦以祝籩豆用之燕内賓於房是其事也云宗
婦既並徹徹其卑者以宗婦不徹主人籩豆而徹祝與
主婦是徹其卑者
當室之白陽厭尸未入直飫神隂厭
佐食徹尸薦俎敦設於西北隅几在南厞用筵納一尊
佐食闔牗戶降注厞隱也不知神之所在或諸遠人乎
尸謖而改饌為幽闇庶其饗之所以為厭飫少牢饋食
禮曰南面而饋之設此所謂當室之白陽厭也則尸未
入之前為隂厭矣曾子問曰殤不備祭何謂隂厭陽厭
也釋曰云不知神之所在或諸遠人乎禮記郊特牲
之文彼論正祭與繹祭之事此為陽厭引之者欲見孝
子求神非一處故先為隂厭後為陽厭之事也引少牢
者見彼大夫禮陽厭南面此士禮東面雖面位不同當
室之白則同案曾子問庶殤為陽厭之事故彼云凡殤
與無後者祭於宗子之家當室之白尊於東房是謂陽
厭鄭注云當室之白謂西北隅得戶之明者也凡言厭
者謂無尸直厭飫神故鄭云則尸未入之前為隂厭矣
謂祭於奥中不得戶明故名隂厭對尸謖之後改饌於
西北隅為陽厭以向戶明故為陽厭也引曾子問云殤
不備祭何謂隂厭陽厭者彼上文孔子曰有隂厭有陽
厭謂宗子有隂厭無陽厭凡殤有陽厭無隂厭曾子言
謂殤死隂厭陽厭具有故問孔子孔子引宗子一有隂
厭凡殤一有陽厭引之證成人隂厭陽厭並有之義也
凡主人拜送賓賓不答拜
祝告利成降出主人降即位宗人告事畢賓出主人送
於門外再拜注拜送賓也凡去者不答拜釋曰云凡
去者不答拜者云凡摠解諸文主人拜送賓皆不答拜
鄭注鄉飲酒云禮有終是也若賓答拜是更崇新敬禮
故不答也
衆賓自徹俎而出賓俎有司徹歸之
佐食徹阼俎堂下俎畢出注唯賓俎有司徹歸之鄭所
以知歸賓俎者正見賓出主人送於門外再拜明賓不
自徹俎主人使歸之若助君祭必自徹其俎鄭注曲禮
大夫以下或使人歸之是以孔子世家云魯郊不致燔
俎於大夫孔子不税冕而行士大夫家尊賓則使歸之
自餘亦自徹而去也
記以特牲饋食上下始終皆朝服
記特牲饋食其服皆朝服玄冠緇帶緇韠釋曰此退
玄冠在朝服下者欲令近緇色士冠在朝服上從而正
也云皆者謂賓及兄弟筮日筮尸視濯亦玄端者見上
經云筮日主人冠玄端子姓兄弟如主人之服有司羣
執事如兄弟服筮尸云如求日之儀至於視濯又不見
異服故知皆玄端至祭日夙興云主人服如初初即玄
端明其餘亦如初是朝服可知是以此注云皆者謂賓
及兄弟也云朝服者諸侯之臣與其君日視朝之服大
夫以祭者案玉藻云諸侯朝服以日視朝下少牢云主
人朝服是也
爵觚觶角散之大小貴賤
篚在洗西南順實二爵二觚四觶一角一散注順從也
言南從統於堂也二爵者為賓獻爵止主婦當致也二
觚長兄弟酬衆賓長為加爵二人班同宜接並也四觶
一酌奠其三長兄弟酬賓卒受者與賓弟子兄弟弟子
舉觶於其長禮殺事相接禮器曰貴者獻以爵賤者獻
以散尊者舉觶卑者舉角舊說云爵一升觚二升觶三
升角四升散五升釋云禮器曰貴者獻以爵者謂賓
長獻尸主人致爵於主婦是也賤者獻以散上利洗散
是也尊者舉觶謂若酌奠之及長兄弟酬賓之等是也
卑者舉角謂主人獻用角鄭云下大夫也則大夫尊用
爵士卑用角是也引舊說者爵觚已下升數無正文韓
詩雖有升數亦非正經故引舊說為證也
内兄弟南上北上取曲禮主婦南面
内賓立於其北東面南上宗婦北堂東面北上注二者
所謂内兄弟内賓姑姊妹也宗婦族人之婦其夫屬於
所祭為子孫或南上或北上宗婦宜統於主婦主婦南
面北堂中房而北釋曰言所謂者上經云主人洗獻
内兄弟於房中知獻衆兄弟之儀是也云其夫屬於所
祭為子孫者以其在父行則謂之為母今言宗婦則其
夫屬於所祭死者之子孫之妻皆稱婦也云或南上或
北上云内賓姑姊妹賓客之類南上自取曲禮云東鄉
西鄉以南方為上宗婦雖東鄉取統於主婦故北上主
婦南面故也云北堂中房而北者謂房中半已北為北
堂也
爨者老婦之祭非火神燔柴失之
尸卒食而祭饎爨雍爨注舊說云宗婦祭饎爨亨者祭
雍爨云亨者則周禮亨人之官其職主實鑊水爨亨之
事以供外内饔故使之祭饔爨也云用黍肉而已無籩
豆俎者亦約禮器云盆瓶知之引禮器者案彼云孔子
曰臧文仲焉知禮燔柴於奥鄭注云奥當為爨字之誤
也或作竈禮尸卒食而祭饎爨饔爨也時人以為祭火
神乃燔柴又云夫爨者老婦之祭也盛於盆尊於瓶注
云老婦先炊者也盆瓶炊器也明此祭先炊非祭火神
燔柴似失之引之者證祭爨之事也
賓送尸出門若有儐尸則尸出不送
賓從尸俎出廟門乃反位注從尸送尸也云士之助祭
終其事也者謂送尸為終其事既送尸為終其事則更
無儐尸之禮若上大夫有儐尸者尸出賓不送以其事
終於儐尸故也
俎不言所折骨體略言殽脀又略
衆賓及衆兄弟内賓宗婦若有公有司私臣皆殽脀注
又略此所折骨直破折餘體可殽者升之俎一而已不
備三者賤祭禮接神者貴凡骨有肉曰殽祭統曰凡為
俎者以骨為主貴者取貴骨賤者取賤骨貴者不重賤
者不虚示均也俎者所以明惠之必均也善為政者如
此故曰見政事之均焉公有司亦士之屬命於君者也
私臣自己所辟除者釋曰云又略者上文長兄弟及
宗人直言折不言所折骨體已是略此又不言折而言
殽脀是又略也言此所折骨值有餘體即破之可也云
祭禮接神者貴者謂長兄弟及宗人已上俎皆三皆有
嚌肺以接神及尸貴故三體不止接神象所接尸者亦
貴可知自衆賓以下折體而已不接尸神賤無獻故也
宗人雖不獻執巾以授尸亦名接尸也
祭祀有上事者貴之獻在後者賤
公有司獻在衆賓後私臣獻在兄弟後故云獻在後者
賤也云祭祀有上事者貴之者謂衆賓兄弟次賓之卑
得獻衆賓擇取公有司可執事者謂前舉鼎匕載羞從
獻衆賓擇取公有司酬爵之屬如此者門外在有司羣
執事中入門列在東面為衆賓餘者在門西位也兄弟
雖無上事亦皆在西面位族親故也私臣獻在兄弟後
者職賤公有司在衆賓後不執事賤於執事者故曰有
上事者貴之宗人獻與旅齒於衆賓則公有司為之佐
食於旅齒於兄弟則私臣之中擇為賓使為佐食也是
以前文佐食北面立於中庭注云佐食賓佐尸食者是
也
君賜爵有爵則以官無爵從昭穆
案祭統云凡賜爵昭為一穆為一昭與昭齒穆與穆齒
凡羣有司皆以齒此之謂長幼有序此不見昭穆位者
主人衆兄弟非昭穆乎故彼注昭穆猶特牲少牢饋食
之禮主人之衆兄弟也羣有司猶衆賓下及執事者君
賜之爵謂若酬之是也若其有爵者則以爵序之何故
然也案文王世子其在外朝則以官其在宗廟之中則
如外朝之位宗人授事以爵以官是不以姓其獻之亦
以官故祭統云尸飲五君洗玉爵獻卿尸飲七以瑶爵
獻大夫尸飲九以散爵獻士及羣有司皆以齒明尊卑
之等是也其酬蓋因此位而昭穆得獻蓋依少牢下篇
主人洗升酌獻兄弟阼階上注云兄弟長幼立飲賤不
别大夫之賓尊於兄弟又曰辯受爵其位在洗東西面
北上升受爵其薦脀設於其位注云先著其位於上乃
後云薦脀設於其位明位初在是也此中皆無爵者以
此二者差之知無爵者從昭穆有爵者則以官矣
賓主相酬主常在東同在賓中則尊右
賓酬長兄弟長兄弟在右長兄弟酬衆賓長自左受旅
如初是賓主相酬主人常在東其同在賓中則受酬者
在左若鄉飲酒賓酬主人主人立於賓東主人酬介介
立於主人之西其衆賓受介酬者自介右鄭注云尊介
使不失故位衆受酬者受自左異其義也賓主相酬各
守其位不以尊卑變同類之中受者於左尊右也
主婦俎觳折謂分後右足為俎
主婦俎觳折注觳後足折分也釋曰案既夕記云明
衣裳長及觳鄭注云觳足跗也是後足也云分後右足
以為佐食俎者少牢主婦用左臑此士妻辟之不用左
臑用後右足不用後左足太卑
魚十有五象月盈尊卑俎同
魚十有五注魚水物以頭枚數隂中之物取數於月十
有五日而盈少牢饋食亦云十有五而俎尊卑同此所
謂經而等也
儀禮要義卷四十六
