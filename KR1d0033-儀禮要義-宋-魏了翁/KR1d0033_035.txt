儀禮要義卷三十五
宋魏了翁撰
士喪禮一
士喪禮自始死至卜葬日
士喪禮第十二鄭目錄云士喪其父母自始死至於
既殯之禮是以下殯後論朔奠筮宅井槨卜葬日之事
也
有天子士公侯伯之士子男之士
天子諸侯之下皆有士此當諸侯之士知者下云君若
有賜不言王又喪大記云君沐粱大夫沐稷士沐粱鄭
云士喪禮沐稻此云士沐粱蓋天子之士也又大歛陳
衣與喪大記不同鄭亦云彼天子之士此諸侯之士以
此言之此篇諸侯之士可知但公侯伯之士一命子男
之士不命一命與不命皆分為三等各有上中下及行
喪禮其節同但銘旌有異故下云為銘各以其物亡則
以緇長半幅物謂公侯伯之士一命已上生時得建旌
旗亡謂子男之士生時無旌旗之物者唯此為異
適室適寢皆正側室燕寢非正
士死于適室幠用歛衾釋曰自此盡帷堂論始死招
魂綴足設奠帷堂之事云適室正寢之室也者若對天
子諸侯謂之路寢卿大夫士謂之適室亦謂之適寢故
下記云士處適寢總而言之皆謂之正寢是以莊三十
二年秋八月公薨于路寢公羊傳云路寢者何正寢也
糓梁傳亦云路寢正寢也言正寢者對燕寢與側室非
正案喪大記云君夫人卒於路寢大夫世婦卒於適寢
内子未命則死於下室遷尸於寢士之妻皆死於寢鄭
注云言死者必皆於正處也以此言之妻皆與夫同處
若然天子崩亦於路寢是以顧命成王崩延康王於翼
室翼室則路寢也若非正寢則失其所是以僖公二十
三年冬十二月公薨于小寢左氏傳云即安也
疾者齊故于正寢疾時北牖下
云疾者齊故於正寢焉疾時處北牖下死而遷之南牖
下有牀衽者此並取下記文鄭彼注云正情性也衽是
卧席故彼云下莞上簟設枕焉云幠覆也歛衾大歛所
并用之衾者經直云衾不辨大小鄭知非小歛衾是大
歛衾者案喪大記君大夫士皆小歛一衾大歛二衾今
始死用大歛一衾以覆尸及至大歛之時兩衾俱用一
衾承薦於下一衾以覆尸故云大歛所并用之衾引喪
大記者欲見加歛衾以覆尸以去死衣鄭彼注云去死
衣病時所加新衣及復衣也去之以俟沐浴是也
有司招魂復魄必朝服事死如生
復者一人以爵弁服簮裳於衣左何之扱領于帶釋
云復者有司者案喪大記復者小臣則士家不得同僚
為之則有司府史之等也不言所著衣服者案喪大記
小臣朝服下記亦云復者朝服則尊卑皆朝服可知必
著朝服者鄭注喪大記云朝服而復所以事君之衣也
復者庶其生氣復既不蘇方始為死事耳愚謂朝服平
生所服冀精神識之而來反衣以其事死如事生故復
者皆朝服也若然天子崩復者皮弁服也云招魂復魄
也者出入之氣謂之魂耳目聰明謂之魄神去離於魄
今欲招取魂來復歸於魄
始廟曰大廟高祖以下小廟小寢
天官夏采職云大喪以冕服復於大祖以乘車建綏復
於四郊鄭注云求之王平生常所有事之處乘車玉路
於大廟以冕服不出宫也又夏官祭僕職云大喪復于
小廟鄭注云小廟高祖已下也始祖曰大廟又隸僕云
大喪復于小寢鄭注云小寢高祖已下廟之寢也始祖
曰大寢此不言隸僕以其隸僕與祭僕同僕官之屬中
兼之案檀弓君復於小寢大寢小祖大祖庫門四郊鄭
注云尊者求之備也亦他日所嘗有事是諸侯復法言
庫門據魯作說若凡平諸侯則臯門舉外門而言三門
俱復則天子五門及四郊皆復不言者文不具卿大夫
已下復自門以内廟及寢而已婦人無外事自王后已
下所復處亦自門以内廟及寢而已云諸侯則小臣為
之者喪大記文也
復諸侯以褒衣冕服士用助祭服
案雜記云士弁而祭於公冠而祭於已是士服爵弁助
祭於君玄冠自祭於家廟士復用助祭之服則謂諸侯
以下皆用助祭之服可知故雜記云復諸侯以褒衣冕
服爵弁服鄭注云復招魂復魄也冕服者上公五侯伯
四子男三褒衣亦始命為諸侯及朝覲見加賜之衣也
褒猶進也則衮冕之類
云爵弁服謂以冠名服用服不用弁
云禮以冠名服者案士冠禮皮弁爵弁並列於階下執
之而空陳服於房云皮弁服爵弁服是以冠名服鄭言
此者欲見復時唯用緇衣纁裳不用爵弁而經言爵弁
服是禮以冠名服也云簪連也者若常時衣服衣裳各
别今此招魂取其便故連裳於衣
復者降自後西榮不由前降嫌虛反
復者降自後西榮注云不由前降云云釋曰云不由
前降不以虚反也者凡復者緣孝子之心望得魂氣復
反復而不蘇則是虛反今降自後是不欲虚反也云降
因徹西北厞者案此文及喪大記皆言降自西北榮皆
不言徹厞鄭云徹厞者案喪大記將沐甸人為垼于西
牆下陶人出重鬲管人受沐乃煑之甸人取所徹廟之
西北厞薪而㸑之諸文更不見徹厞薪之文故知復者
降時徹之故鄭云降因徹西北厞也西北名為厞者案
特牲尸謖之後改饌於西北隅以為陽厭而云厞用筵
鄭云厞隠也故以西北隅為厞也必徹毁之者鄭云若
云此室凶不可居然
綴足用燕几校在南
案記云綴足用燕几校在南御者坐持之鄭注云校脛
也尸南首几脛在南以拘足則不得辟戾矣以此言之
几之兩頭皆有兩足今竪用之一頭以夾兩足恐几傾
倒故使御者坐持之案喪大記小臣楔齒用角柶綴足
用燕几君大夫士一也又案周禮天官玉府大喪共含
玉復衣裳角枕角柶則自天子已下至於士其禮同言
燕几者燕安也當在燕寢之内常馮之以安體也
始死之奠以餘閣設奠以依神
奠脯至尸東釋曰案檀弓曾子云始死之奠其餘閣
也與鄭注云不容改新也則此奠是閣之餘食為之案
下小歛一豆一籩大歛兩豆兩籩此始死俱言亦無過
一豆一籩而已下記云若醴若酒鄭注云或卒無醴用
新酒小歛醴酒俱有注鬼神無象設奠以馮依之李釋
曰不立尸奠置之而已
父兄命赴者士則主人親命之
此及下經論使人告君之事云臣君之股肱耳目死當
有恩是以下有弔及贈禭之事也案檀弓云父兄命赴
者鄭注云謂大夫以上也士主人親命之
凡哭位有尊坐卑立有尊卑皆立
入坐於牀東衆主人在其後西面婦人俠牀東面釋
曰自此盡北面論主人以下哭位之事云入坐者謂上
文主人拜賓訖入坐于牀東衆主人直言在其後不言
坐則立可知婦人雖不言坐案喪大記婦人皆坐無立
法言俠牀者男子牀東婦人牀西以近而言也案喪大
記士之喪主人父兄子姓皆坐于東方主婦姑姊妹子
姓皆坐于西方此義恐錯此經有不命士喪大記無不
命士又與大記文不同釋亦不合子姓皆坐于西方注
云士賤同宗尊卑皆坐此除主人之外不坐者此據命
士彼據不命之士知者案喪大記云大夫之喪主人坐
于東方主婦坐于西方其有命夫命婦則坐無則皆立
是大夫喪尊者坐卑者立
哭位親者在室謂大功以上
親者在室釋曰知親者謂大功以上者以大功以上
有同財之義相親昵之理下有衆婦人戸外據小功以
下䟽者
衆兄弟謂小功以下
衆婦人戸外北面衆兄弟堂下北面釋曰案喪服記
云兄弟皆在他邦加一等傳曰小功以下為兄弟玄謂
於此發兄弟者嫌大功以上又加也大功以上若皆在
他國則親自親矣是大功以上為親者則上文是也是
以知此婦人在戸外是小功以下可知若然同是小功
以下而男子在堂下者以其婦人有事自堂及房不合
在下故男子在堂下婦人戸外堂上耳
君使人弔禭使士若天子則不以爵各以官
君使人弔徹帷主人迎於寢門外見賓不哭先入門右
北面釋曰自此盡不辭入論君使人弔禭之事鄭知
禮使人必以其爵者案聘禮使人歸饔餼及致禮皆各
以其爵此君使人弔朝士明亦以其爵使士可知此儀
禮見諸侯弔法若天子則不以其爵各以其官是以周
禮大僕職云掌三公孤卿之弔勞鄭云王使往又小臣
職云掌士大夫之弔勞又御僕職掌群吏之弔勞又案
宰夫職云凡邦之弔事掌其戒令與幣器注弔事弔諸
侯是其皆以官不以爵也
大夫士唯兩門此寢門謂内門
云寢門内門也者以其大夫士唯有兩門有寢門者以
其下云主人拜送于外門外故知此寢門内門也
㧁之謂褰而上事畢則下之
徹帷㧁之事畢則下之云徹帷㧁之者謂褰帷而上
非謂全徹去知事畢則下之者案下君使人禭徹帷明
此事畢下之可知
君命弔大夫之子升堂受命士子堂下
弔者入升自西階東面主人進中庭弔者致命釋曰
上云主人迎於寢門外此云弔者入謂入寢門以其死
在適寢云主人不升賤也者對大夫之喪其子得升堂
受命知者案喪大記大夫於君命迎于寢門外使者升
堂致命主人拜於下言拜於下明受命之時得升堂必
知大夫之子得升堂受命者案喪大記云大夫之喪將
大歛君至主人迎先入門右君即位于序端主人房外
南面卒歛宰告主人降北面於堂下君撫之主人拜稽
顙鄭注云大夫之子尊得升視歛下文又云士之喪將
大歛君不在其餘禮猶大夫也以君常視士殯故言君
不在
稽顙觸地無容哭踊三者三
云稽顙頭觸地者案禮記檀弓云稽顙而后拜頎乎其
至也為稽首之拜但觸地無容即名稽顙云成踊三者
三案曾子問君薨世子生三日告殯云衆主人卿大夫
士哭踊三者三凡九踊也喪服小記為父母長子稽顙
大夫弔之雖緦必稽顙者三
衣被曰禭小歛主人先自盡
云衣被曰禭者案左傳隠元年秋七月天王使宰咺來
歸惠公仲子之賵糓梁傳曰乘馬曰賵衣衾曰禭貝玉
曰含錢財曰賻是也云致命曰君使某禭者亦約雜記
文此君禭雖在襲前主人襲與小歛俱不得用君禭大
歛乃用之知者案喪大記云君無禭大夫士畢主人之
祭服親戚之衣受之不以即陳注云無禭者不陳不以
歛謂不用之為小歛至大歛乃用之故下文大歛之節
云君禭不倒注云至此乃用君禭主人先自盡是也
凡弔禭來唯君命出謂始死時
云禭者入衣尸出者案既夕記禭者委衣于牀不坐衆
禭者委於牀上不坐則此禭者左執領右執要以衣尸
亦不坐云唯君命出者欲見孤卿大夫士雖有弔禭来
皆不出故云唯著異也云遂拜賓者因事曰遂以因有
君命故拜賓若無君命則不出戶
大功兄弟弔禭謂異門齊衰
親者禭不將命以即陳釋曰自此盡適房論大功兄
弟及朋友弔禭之事云大功以上謂并異門齊衰故云
以上云即陳陳在房中者下云如禭以適房
庶兄弟禭謂小功緦麻親
庶兄弟禭使人以將命于室主人拜于位委衣于尸東
牀上釋知庶兄弟即衆兄弟者見上文云親者在室
又云衆兄弟堂下北面注云是小功以下又云親者禭
此云庶兄弟禭者以文次而言故知庶兄弟即衆兄弟
也云變衆言庶容同姓耳者以同姓絶服者有禭法云
將命曰某使某禭者某謂庶兄弟名使某禭者名但庶
兄弟是小功緦麻之親在堂下使有司歸家取服致命
於主人若同姓容不在始來弔禭也云拜于位室中位
也者以其非君命不出
銘旌名以其物同用雜帛杠長短異
為銘各以其物亡則以緇長半幅䞓末長終幅廣三寸
書銘于末云云釋曰自此至西階上論書死者銘旌
之事此士喪禮記公侯伯之士一命亦記子男之士不
命故此銘旌總見之也云為銘各以其物者案周禮司
常大夫士同建雜帛為物今云各以其物而不同者雜
帛之物雖同其旌旗之杠長短則異故禮緯云天子之
旗九刅諸侯七刅大夫五刅士三刅但死以尺易刅故
下云竹杠長三尺云以死者至錄之矣者鄭注檀弓云
謂重與奠此引證銘旌者鄭君兩解之以彼兼有重與
奠亦是錄死者之義此銘旌是錄死者之名故兩注不
同案周禮小祝云設熬置銘杜子春引檀弓曰銘明旌
也以死者為不可别故以其旗識之愛之斯錄之矣子
春亦為此解云無旌不命之士者謂子男之士也
復與名男子稱名婦人書姓與伯仲
凡書銘之法案喪服小記云復與書銘自天子逹於士
其辭一也男子稱名婦人書姓與伯仲鄭注云此謂殷
禮也殷質不重名復則臣得名君周之禮天子崩復曰
臯天子復諸侯薨復曰臯某甫復其餘及書銘則同以
此而言除天子諸侯之外其復男子皆稱姓名是以此
云某氏某之柩云在棺為柩者下曲禮文以其銘旌表
柩不表屍
銘杠立宇下待為重卒塗置於肂
竹杠長三尺置于宇西階上注杠銘橦也宇梠也案
此始造銘訖且置於宇下西階上待為重訖以此銘置於
重又下文卒塗始置於肂若然此時未用權置於此及
於重也云宇梠也者案爾雅釋宫云檐謂之樀郭云屋
梠謂當檐下
甸人掘坎以埋棄潘為垼以煑潘
甸人掘坎于階間少西為垼于西牆下東鄉釋曰自
此盡西階下論掘坎為垼饌陳沐浴之具此坎不論淺
深及所盛之物案既夕記云掘坎南順廣尺輪二尺深
三尺南其壤下文沐浴餘潘及巾柶等棄埋之於此坎
也云甸人有司主田野者士無臣所行事皆是有司屬
吏之等言主田野者案周禮甸師其徒三百人掌帥其
屬而耕耨王籍是掌田野士雖無此官亦有掌田野之
人謂之甸人云垼塊竈者案既夕記云垼用塊是以塊
為竈名為垼用之以煑沐浴者之潘水
盆盛水槃盛渜濯瓶管人以汲水
新盆槃瓶廢敦重鬲皆濯造于西階下釋曰云盆以
盛水者案下文祝淅米時所用槃以盛渜濯者謂置於
尸牀下時餘潘水名為渜濯知以此槃盛者下文别云
士有冰用夷槃彼是寒尸之槃故知此承渜濯云瓶以
汲水也者下文管人汲用此瓶也
廢敦廢爵皆以無足得名
廢敦敦無足者若有足直名敦故下文徹朔奠云敦啟
會面足注云面足執之令足間鄉前也是其有足直名
敦凡物無足稱廢是以士虞禮云主人洗廢爵主婦洗
足爵廢爵注云爵無足是也云所以盛米也者以下文
而知
重鬲先用煑沐潘將以縣重
云重鬲鬲將縣重者也下文鬻餘飯乃縣於重此時先
用煑沐潘故云將縣重者也以其事未至故言將也
陳襲事於房内戸東西領南上
陳襲事于房中西領南上不綪注綪讀為䋫釋曰自
此至繼陳不用論陳襲所用之事云襲事謂衣服也者
此先陳之至下文商祝襲時乃用之但用者三稱而已
其中庶禭之等雖不用亦陳之以多為貴案下小歛大
歛先陳先用後陳後用依次第而陳此襲事以其初死
先成先陳後成後陳喪事遽備之而已故不依次也云
襲事少上陳而下不屈者所陳之法房戸之内於戸東
西領南上以衣裳少從南至北則盡不須䋫屈知戸東
陳之者取之便故也江沔之間以縈收繩索為䋫引之
證取䋫為屈
明衣裳用帷幕之布親身為圭潔
明衣裳用布釋曰案下記云明衣裳用幕布注云幕
布帷幕之布則此布用帷幕之布但升數未聞知親身
者下浴訖先設明衣故知親身也云為圭潔也者以其
言明
安髮之笄男女俱有冠笄唯男子
鬠笄用桑長四寸纋中釋曰以髻為鬠義取以髮會
聚之意凡笄有二種一是安髮之笄男子婦人俱有即
此笄是也一是為冠笄皮弁笄爵弁笄唯男子有而婦
人無也此二笄皆長不唯四寸而已今此笄四寸者僅
取入髻而已以其男子不冠冠則笄長矣此注及下注
知死者不冠者下記云其母之喪鬠無笄注云無笄猶
丈夫之不冠也以此言之生時男子冠婦人笄今死婦
人不笄則知男子亦不冠也家語云孔子之喪襲而冠
者家語王肅之增改不可依用也云纋笄之中央以安
髮者兩頭闊中央狹則於髮安纋中謂狹其中央
大夫以上鑿巾以飯有殷奠
布巾環幅不鑿釋曰此為飯含而設所以覆死者面
云廣袤等不鑿者士之子親含反其巾而已者下經云
主人左扱米實于右三實一貝左中亦如之是士之子
親含此經云不鑿明反其巾而已也又知大夫以上賓
為之含當口鑿之嫌有惡者案雜記云鑿巾以飯公羊
賈為之也鄭云記士失禮所由始不鑿則大夫已上鑿
謂若士月半不殷奠則大夫以上月半殷奠可知以其
大夫以上有臣臣為賓賓飯含嫌有惡故鑿之也
練帛為掩謂褁首若唐時幞頭
掩練帛廣終幅長五尺析其末案掩若今人幞頭但死者
以後二脚於頥下結之與生人為異也此陳之耳若設
之案下經云商祝掩瑱設幎目注云掩者先結頥下既
瑱幎目乃還結項注褁首也為將結於頥下又還結於
項中
生時瑱以黃素玉象死用白纊
瑱用白纊注瑱充耳纊新緜釋曰案下記云瑱塞耳
詩云充耳充即塞也生時人君用玉臣用象又著詩云
充耳以素充耳以黃之等注云所以懸瑱則生時以黃
以素又以玉象等為之示不聽讒今死者直用纊塞耳
而已豫州貢絲纊故知新緜對緼舊絮
幎目鄭讀為縈緇表䞓裏以覆面
幎目用緇方尺二寸䞓裏著組繫注覆面者也案鄭
讀從葛藟縈之縈者以其葛藟縈于樹木此面衣亦縈
於面目故讀從之也云組繫為可結者以四角有繫於
後結之
握手謂在手之衣
握手用玄纁裏長尺二寸廣五寸牢中旁寸著組繫
案名此衣為握以其在手故言握手不謂以手握之為
握手云牢讀為樓樓謂削約握之中央以安手也者義
取縷歛挾少之意云削約者謂削之使約少也
決以闓弦生者朱極三死用纊二
決用正王棘若檡棘組繫纊極二云挾弓以横執弦
者方持弓矢曰挾未射時已然至射時還依此法以闓
弦云生者以朱韋為之而三者大射所云朱極三者是
也彼但為君設文引證此士禮則尊卑生時俱三皆用
朱韋死者尊卑同二用纊也
冐如直囊以韜尸緇質䞓殺
冐緇質長與手齊䞓殺掩足云制如直囊者下經云
設冐櫜之故云如直囊云上曰質下曰殺質正也者案
此經以冐為總目下别云質與殺自相對則知上曰質
質正者以其在上故以正為名引喪大記君與大夫士
皆以冐對殺不云質則冐既總名亦得對殺為在上之
稱皆云綴旁者以其冐無帶又無鈕一定不動故知旁
綴質與殺相接之處使相連尊卑降殺而已云其用之
先以殺韜足而上後以質韜首而下齊手者凡人著服
先下後上又質長與手齊殺長三尺人有短者質下覆
殺故後韜質也
皮弁服取以冠名服見死者不冠
皮弁服釋曰云皮弁所衣之服也者亦見死者不冠
不用皮弁今直取以冠名服是皮弁所衣著之服也知
其服白布衣素裳者士冠禮注衣與冠同色裳與屨同
色以皮弁白而白屨故士冠禮云素積白屨是也雜記
云朝服十五升則皮弁天子朝服與諸侯朝服同十五
升布也
冠有三服士襲亦三服而同裳
褖衣是黑衣裳者此褖衣則玄端知者以其士冠禮陳
三服玄端皮弁爵弁有玄端無褖衣此士喪襲亦陳三
服與彼同此無玄端有褖衣故知此褖衣則玄端者也
玄端有三等裳此喪禮質略同玄裳而已但此玄端連
衣裳似婦人褖衣故變名褖衣也若然連衣裳者以其
用之以表袍袍連衣裳故也是以雜記云子羔之襲也
繭衣裳與稅衣纁袡曾子曰不襲婦服彼曾子譏用纁
袡不譏其稅衣是税衣以表袍故連衣裳而名褖衣引
喪大記者欲見褖衣以表袍之意若然雜記云繭衣大
記云袍不同者玉藻云纊為繭緼為袍鄭云衣有著之
異名也其實連衣裳一也
襲三服同一緇帶生時各設帶
緇帶注黑繒之帶釋曰上雖陳三服同用一帶者以
其士唯有此一帶而已案玉藻云士練帶緇辟是黑繒
之帶據禆者而言也但生時著服不重各設帶此襲時
三服俱著共一帶為異也
生時有韠有韎韐死則三服同韎
韎韐注一命緼韍釋曰韎者據色而言以韎草染之
取其赤韐者合韋而為之故名韎韐也云一命緼韍者
玉藻文但祭服謂之韍他服謂之韠士一命名為韎韐
亦名緼韍不得直名韍也但士冠禮玄端爵韠皮弁素
韠爵弁服韎韐今亦三服共設韎韐者以其重服亦如
帶矣
笏之所用物不同士以竹本象
竹笏注笏所以云云作忽釋曰云笏所以書思對命
者亦玉藻文引玉藻者證天子以下笏之所用物不同
又曰笏度二尺有六寸云云又曰天子搢珽云云今文
作忽
夏葛屨冬白屨變皮言白以互見
夏葛屨冬白屨皆繶緇絇純組綦繫于踵案士冠禮云
屨夏用葛冬用皮今此變言白者欲互見其義以夏言
葛冬當用皮冬言白明夏亦用白又士冠禮云爵弁纁
屨素積白屨玄端黑屨以三服各自用屨屨從裳色其
色自明今死者重用其服屨唯一故須見色若然三服
相參帶用玄端屨用皮弁韎韐用爵弁各用其一以當
三服而已
庶禭陳而不用陳貴多納貴少
庶禭繼陳不用釋曰直云庶禭即上經親者禭庶兄
弟禭朋友禭皆是故云庶禭云繼陳謂繼襲衣之下陳
之云不用不用襲也者以其繼襲衣而言不用明不用
襲至小歛則陳而用之唯君禭至大歛乃用也云多陳
之為榮者庶禭皆陳之是也少納之為貴者襲時唯用
三稱是也
飯含用米貝珠玉之等
貝三實于笲釋曰自此盡夷槃可也論陳飯含沐浴
器物之事此云貝三下云稻米則士飯含用米貝故檀
弓云飯用米貝亦據士禮也但士飯用米不言兼有珠
玉大夫以上飯時兼用珠玉也雜記云天子飯九貝諸
侯七大夫五士三鄭注云此蓋夏時禮也周禮天子飯
含用玉案典瑞云大喪共飯玉含玉雜記云含者執璧
彼據諸侯而用璧唯大夫含無文哀十一年左氏傳云
公會吳子伐齊陳子行命其徒具含玉示必死者春秋
時非正法若趙簡子云不設屬稗之類文五年王使榮
叔歸含且賵何休云天子以珠諸侯以玉大夫以璧士
以貝春秋之制也
引書傳食貨志見古者以貝為貨
書傳云紂囚文王散宜生等於江淮之間取大貝如車
渠以獻於紂遂放文王是貝水物出江水也又云古者
以為貨者漢書食貨志云五貝為朋又云有大貝壯貝
之等以為貨用是古者以為貨也注貝水物古者以為
貨江水出焉
巾於笲櫛於簞浴衣於篋
沐巾一浴巾二皆用綌於笲櫛於簞浴衣於篋釋曰
知浴衣已浴所衣之衣者下經云浴用巾挋用浴衣是
既浴所著之衣用之以晞身明以布為之云如今通裁
者以其無殺即布單衣漢時名為通裁
序中半以南曰堂戸房外皆堂
皆饌于西序下南上釋曰謂從序半以北陳之云東
西牆謂之序者爾雅釋宫文云中以南謂之堂者謂於
序中半以南乃得堂稱以其堂上行事非專一所若近
戸即言戶東戸西若近房即言房外之東房外之西若
近楹即言東楹西楹若近序即言東序下西序下若近
階即言東階西階若自半以南無所繼屬者即以堂言
之即下文淅米于堂是也其實戶外房外皆是堂故論
語云由也升堂矣未入於室是室外皆名堂也
儀禮要義卷三十五
