儀禮要義卷十三
宋魏了翁撰
鄉射三
旅酬訖司正降使二人為無算爵
司正降復位釋曰自此盡唯賓論舉觶於賓與大夫
為無算爵之事云司正降復位者司正當監旅酬訖故
降使二人舉觶于賓與大夫為無筭始也二人主人之
贊者
二人舉觶于賓與大夫坐奠不敢授
舉觶者皆洗觶升實之西階上北面皆坐奠觶拜執觶
興賓與大夫皆席末答拜云云皆進坐奠於薦右云皆
進坐奠于薦右者以其將飲者於右故也云坐奠之不
敢授者對獻酬時親授主人之贊者卑不敢親授觶
賓與大夫奠爵不舉盛禮已崇
舉觶者退云云賓與大夫坐奠于其所興若無大夫則
唯賓釋曰鄉二人舉觶為賓與大夫今若無大夫當
闕一人故云則唯賓也云長一人舉觶如燕禮媵爵之
為者燕禮初二大夫媵觶至旅酬復使二人君命長媵
一爵於君與此同故云如燕禮之為彼旅酬此為無算
爵不同但一人是同故引為證也
禮成強有力者猶倦故請坐
司正升請坐于賓注請坐欲與賓燕盡殷勤也釋曰
自此盡少退北上論請坐徹俎之事云酒清肴乾強有
力者猶倦焉者此禮記聘義文案彼云故強有力者將
以行禮也酒清人渴而不敢飲也肉乾人饑而不敢食
也日莫人倦齊莊正齊而不敢懈惰引之者證此賓須坐之義
命弟子俟徹俎以賓辭俎故使賓黨
司正降自西階階前命弟子俟徹俎釋曰知弟子是
賓黨者以其司正降自西階階前命之明賓黨弟子在
西階東面也必使賓黨弟子者徹俎是賓請之故鄭云
俎者主人贊者設之今賓辭之使其黨俟徹順賓意也
云上言請坐于賓此言主人曰互相備耳者凡辭皆司正
請于主人主人有命司正乃傳告賓今上文云司正
請坐于賓直見司正傳主人辭不見主人曰請坐于賓之
辭此經直見主人曰請徹俎不見司正𫝊主人以告賓
是互相備也
賓主人大夫各歸俎降衆賓無俎亦從降
賓取俎還授司正云云司正以俎出授從者主人取俎
還授弟子云云大夫取俎云云云古者與人飲食必
歸其盛者所以厚禮之者鄉飲酒燕禮大射賓客皆有
俎徹歸客之左右俎是肴之貴是歸其盛者公食大夫
既食有司卷三牲之俎歸于賓館云以東授主人侍者
弟子是賓黨非主人之贊者故知徹主人俎還授主
人侍者歸入於内也賓主人大夫有俎從俎而降此三
賓無俎亦從大夫而降亦知賓主人大夫將燕故同降
同升也
說屨尊卑異鄉行敵禮皆堂下
主人以賓揖讓說屨乃升大夫及衆賓皆說屨升坐
釋曰自此盡門外再拜論升坐行無算爵賓醉送之出
事云說屨則摳衣為其被地者曲禮云摳衣趨隅彼謂
升席時引之證說屨低身亦然若不摳衣恐衣被地履
之但對文上曰衣下曰裳散文衣裳通此衣即裳也案少
儀云排闔說屨於戶内一人而已矣鄭注云雖衆敵
猶有所尊也彼尊卑在室則尊者說屨在戶内自餘
說屨於戶外若尊卑在堂則亦尊者一人說屨在堂
自餘說屨於堂下是以燕禮大射臣皆說屨於階下公
不見說屨之文明公舄在堂以此乃鄉飲酒臣禮賓主
人行敵禮故皆說屨於堂下也
無算爵與正獻酬異視正旅酬又殺
無算爵使二人舉觶賓與大夫不興取奠觶飲卒觶不
拜云卒觶者固不拜矣著之者嫌坐卒爵者拜既爵者
上正旅酬時賓酬主人賓不祭卒觶不拜不洗今此二
人舉觶禮彌殺故云卒觶者固不拜矣嫌坐卒爵者拜
既爵以正獻酬時皆坐卒爵拜既爵嫌此無筭爵飲卒
觶亦有拜義故明之云坐于席禮既殺不復崇者此決
正行獻酬時在於階下有拜既爵此說屨就席禮既殺
不復崇重故無拜爵也
賓主人大夫賓長之觶交錯相酬
執觶者受觶遂實之賓觶以之主人大夫之觶長受而錯皆不拜
釋曰云其或多者迭飲於坐而已者衆賓之長在賓西者
二人大夫則席於賓東若大夫亦三人則與衆賓等得
交錯相酬言其或多者若有一大夫則衆賓二人無所
酬直二人迭飲而已若大夫四人已上多於三賓自三
人之外亦無所酬則亦自相酬迭飲而已云皆不拜受
禮殺也者上二人舉觶於賓與大夫皆拜受及飲卒不
拜是其殺今衆賓與大夫不拜受觶故言禮又殺也
堂上賓坐飲辯即興以旅堂下者
辯卒受者興以旅在下者于西階上云以其將旅酬不
以己尊孤人也者其堂上皆坐行酒至此立階上旅在
下解經興以旅在下者云其末若皆衆賓則先酬主人
之贊者謂大夫或少或無則衆賓為末飲也云若皆大
夫者謂大夫多衆賓徧後二觶並酬大夫則大夫為末
飲也云執觶者酌在上辯降復位者謂二人舉觶酌堂
上衆賓已上辯其堂下自酌相旅二人無事故降復于
東階前西面北上位也
舉觶者先己飲自以齒與旅飲
執觶者皆與旅注嫌己云云亦自以齒與於旅釋曰
此即上文二人舉觶者於西階上已卒觶故鄭云嫌己
飲不復飲也
正歌有次第皆三終無筭樂異
無筭樂注合鄉樂無次數釋曰知合鄉樂二南者約
上正歌時不略其正己歌鄉樂但上有次第先歌關雎
次歌葛覃卷耳次歌鵲巢采蘋采蘩皆三終有次數今
無次數在賓主所好也
息司正以下皆記禮之異
主人釋服乃息司正無介釋曰云勞禮略貶於飲酒
也者謂貶於鄉飲酒鄉飲酒禮有介此上司正飲酒及
此勞禮皆無介是貶於鄉飲酒也云此以下皆記禮之
異者謂息司正之禮與上飲酒禮異
羞唯所有鄉樂唯欲
羞唯所有注用時見物釋曰謂昨日所有之餘見物
鄉樂唯欲注不歌至所好釋曰此即與上無算樂同而
云不歌雅頌者以其上飲酒主於射略於樂不用小雅
此非鄉射而亦不歌雅頌者亦不可過于正飲酒禮故
云周召之詩在所好也
射賓無爵命有大夫則易公士鄉飲不易
記大夫與則公士為賓據此鄉射使處士無爵命者為
賓故有大夫來不以鄉人加尊於大夫故易去之使公
士為賓若然鄉飲酒貢士法賢者為賓其次為介又其
次為衆賓有大夫來不易去之以其賓擬貢故也云鄉
賓主用處士即君子者也
用醴無幂尊厭卑無幂徹則不復用
尊綌幂賓至徹之注以綌為幂取其堅潔釋曰凡幂
者皆為塵埃加故設之但用幂不用幂不同者凡用醴
皆不見用幂質故也即士冠禮子昏禮禮賓贊禮婦聘
禮禮賓此等用醴皆無幂是也醮用酒亦無幂者從禮
子質也或以尊厭卑亦無幂燕禮君尊有幂方圜壺則
無幂昏禮尊於室内有幂尊於房戶外為媵御賤故無
幂鄉飲酒鄉射有幂者無所厭故也若祭祀之幂幂人
云以疏布幂八尊鄭云天地之神尚質以畫布幂六彝
鄭云宗廟可以文凡王巾皆黼注云周尚武其用文德
則黻可諸侯無文或與王同其喪中之幂皆用疏布士
喪禮小斂用功布大斂亦同士虞用絺幂與吉同大夫
亦當然也云賓至徹之者巾幂必布執幂賓未至恐塵
加賓至徹去不復用以其鄉射飲酒不見更用之文故
也燕禮君命徹幂則未命之前重用之者君尊久設恐
塵故重覆之
此與鄉人習禮雖尊無加席
蒲筵緇布純注筵席也釋曰鄉大夫州長與鄉人習
禮雖有公卿之尊無加席唯一種故記人記之
衆賓已南面東上今又有東面北上
西序之席北上注衆賓綂於賓釋曰衆賓之席繼賓
已西南面東上今云西序之席北上者謂衆賓有東面
者則北上此東面非常故記之也若然此鄉射上設席
雖不言衆賓之數上文云三拜衆賓鄭云三拜示徧也
則衆賓亦三人矣而復有東面者若公卿大夫多尊東
不受則於尊西賓近於西則三賓東面北上綂於賓也
俎以骨名肉骨為本賓肩主臂肩為尊
賓俎脊脅肩肺云云注賓俎用肩主人用臂尊賓釋
曰云以骨名肉者骨為本有名肉為末無名所食即肉
故以骨名肉必知骨有肉者特牲乃食舉注云舉言食
者明凡解體皆連肉是有肉也云賓俎用肩主人用臂
尊賓也者此據前三體而言以其體有肩臂臑禮記祭
綂云周人貴肩為其顯故賓用肩尊賓也
大笙曰巢小笙曰和
三笙一和而成聲注凡四人也云爾雅曰笙小者謂之
和者案爾雅釋樂云大笙謂之巢孫氏注云巢高大
又云小者謂之和
記四侯者天子諸侯燕射亦用鄉射禮
凡侯天子熊侯白質云云士布侯畫以鹿豕釋曰云
此所謂獸侯也者周禮梓人云張獸侯以息燕注云息
者休農息老物也燕謂勞使臣若與羣臣飲酒而射是
也云燕射則張之者燕禮大射正為司射如鄉射之禮
是諸侯燕用鄉射之禮故云燕射則張之也天子雖無
文據記天子燕射記明天子燕射亦用鄉射之法也云
鄉射及賓射當張采侯二正者案周禮射人掌賓射大
夫士同二正是賓射二正鄉射無文知亦采侯二正者
周禮賓射與賓客為射此鄉射雖與鄉人習禮亦立賓
主行射禮又非私相燕勞故約與賓射同也言采侯者
梓人云張五采之侯則遠國屬是賓射之侯云而記此
者天子諸侯燕射各以其鄉射之禮
射自楹間言楹非射於序
射自楹間物長如笴其間容弓距隨長武釋曰注云
自楹間者謂射於庠也知者以其言楹間則是庠則物
當楣故知非射於序者也云楹間中央東西節也者從
畫之長短也者其下有距隨為横此言物長又是從迹
之稱故知南北之長短也云笴矢幹也長三尺者以矢
人職得知也云與跬相應者禮記祭義云故君子跬步
而弗忘孝也一舉足謂之跬再舉足謂之步步射者履
物不過一跬故知以三尺為限也云距隨者物横畫也
始前足至東頭為距後足合來而南面為隨者謂上射
下射並足皆然言長武武跡也中人之跡尺二寸謂横
尺二寸也
旌各以其物兼言大夫於庠士於序
旌各以其物注旌總至於榭釋曰云旌總名也者以
周禮司常云九旗對文通帛為旜雜帛為物全羽為旞
析羽為旌各别今名物為旌者散文通云各者鄉射或
於庠或於榭者諸侯鄉大夫是大夫詢衆庶射於庠射
于榭于序是諸侯州長是士春秋習射于榭大夫士同
建物而云各者雖同建物仞則大夫五仞士三仞不同
故云各也
無物謂小國之州長不命
無物則以白羽與朱羽糅杠長三仞以鴻脰韜上二尋
云無物者謂小國之州長也者案典命子男之卿再
命大夫一命士不命大夫一命得建物士不命則無物
是以不得與上各以其物同别為此旌云此翿旌也者
據下文士鹿中翿旌也下云君國中射則皮樹中以翿
旌獲此不命士與國君同者士卑不嫌命士以上尊卑
自異也云翿亦所以進退衆者此非直用之於獲案大
喪記君葬時執翿居前詔傾虧亦所以進退衆人也云
七尺曰仞者無正文鄭案書傳云雉長三尺高一丈則
牆高一丈禮記祭義云築宫仞有三尺牆高一丈云仞
有三尺除三尺之外只有七尺故知七尺曰仞也王肅
則依小爾雅四尺曰仞孔君則八尺曰仞所見不同也
云鴻鳥之長脰者也者脰則項也云八尺曰尋者亦無
正文冬官云車有六等之數云殳長尋有四尺長丈二
而云尋有四尺除四尺則尋長八尺矣
挾矢於二指間謂以食指將指挾之
凡挾矢於二指之間横之云二指謂左右手之第二指
知左右手皆挾之者以云二指之間横之則知左右手
也云此以食指將指挾之者以左臂指拓弓右擘指鉤
弦故知挾指以第二第三指間第二指為食指左傳云
子公之食指動是也第三指為將指左傳云吳王闔閭
傷於將指是也
楅龍首蛇交韋當以韋為心
楅長如笴博三寸厚寸有半龍首其中蛇交韋當釋
曰云蛇龍君子之類也者易云龍戰于野其血玄黃鄭
注云聖人喻龍君子喻蛇是蛇龍總為君子之類也云
直心背之衣曰當者直通身之言其楅兩頭為龍首於
背上通身著當言當心中央也知丹韋為之者周尚赤
上云凡畫者丹質又周禮九旗之帛皆用絳
此禮射與主皮之射異
禮射不主皮主皮之射者勝者又射不勝者降禮射謂
以禮樂射也大射賓射燕射是矣不主皮者貴其容體
比於禮其節比於樂不待中為雋也言不勝者降則不
復射也主皮者無侯張獸皮而射之主於獲也尚書傳
曰戰鬭不可不習故於蒐狩以閑之也閑之者貫之也
貫之者習之也已祭則取餘獲陳於澤然後卿大夫相
與射也中者雖不中也取不中者雖中也不取何以然
所以貴揖讓之取也而賤勇力之取鄉之取也於囿中
勇力之取也今之取也於澤宫揖讓之取也澤習禮之
處非所於行禮其射又主中此主皮之射與天子大射
張皮侯賓射張五采之侯燕射張獸侯釋曰云言不
勝者降不復升射也者據主皮射者也禮射三番不勝
仍待後番復升射也尚書傳者濟南伏生為尚書作傳
云已祭取餘獲陳於澤然後卿大夫相與射也者此則
周禮山虞田訖虞人植旗於中屬禽焉每禽擇取三十
餘將向國以祭謂若大司馬云仲春祭社仲夏享礿仲
秋祀方仲冬享烝已祭乃以餘獲陳於澤宫中卿大夫
共以主皮之禮射取之云雖不中雖中者據内田時也
云非所於行禮者云揖讓取即是行禮而云非所於行
禮者揖讓雖是禮對大射之等其體比於禮其節比於
樂為非所行禮也云此主皮之射與者書傳不言主皮
以義約同故云與以疑之也云天子大射已下者案梓
人云張皮侯而棲以鵠則春以功即此鄭云天子大射
張皮侯一也梓人又云張五采之侯遠國屬即此鄭云
賓射張五采之侯也梓人又云張獸侯以息燕即此鄭
云燕射張獸侯也鄭言此者證此是禮射與主皮異也
先習射於澤宫而後射於射宫
習武之射無侯直射甲革椹質
天子有澤宫又有射宫二處皆行射禮者澤宫之内有
班餘獲射又有試弓習武之射若西郊學中射者行大
射之禮張皮侯者是也澤宫中射將欲向射宫先向澤
宫中試弓習武之射此習武之射無侯直射甲革椹質
故司弓矢職云王弓弧弓以授射甲革椹質而注引圉
人職曰射則充椹質是也
侯以鄉堂為面故右今在東
東方謂之右个注侯以鄉堂為面也釋曰以其經直
云左右个不辯東西故記人明之
中十尺用布五幅以漢制約古
中十尺注方者至中也釋曰云方者也者謂侯中正
方十尺云用布五丈今官布幅廣二尺二寸旁削一寸
者鄭意此言十尺用布五幅幅廣二尺二寸兩畔各削
一寸為縫幅各二尺在故五幅為一丈也漢法幅二尺
二寸亦古制存焉故舉以為況若然周禮鄭志純三只
只八寸二尺四寸者據繒幅也士喪禮云亡則以緇長
半幅注云半幅一尺終幅二尺亦謂繒而幅二尺者幅
有二種喪禮略用其狹者故周禮鄭云凡為神之衣物
必治而小是也引梓人者彼總據三侯侯中皆廣與崇
方引之證經十尺是方也
躬之兩旁為个左右出為舌
倍躬以為左右舌注謂上至之舌釋曰謂上个者對
下个不得倍躬故謂上个也云兩旁謂之个在躬之兩
旁則謂之个云左右出謂之舌謂躬外兩相各出一丈
若人舒舌故下云下舌半上舌據出者而言也
箭籌八十謂十耦握膚扶皆四寸
箭籌八十注箭篠至從賓釋曰云箭篠也者謂以箭
為籌射之耦隨賓多少今言八十舉成數以十耦為文
但一者數之始十者數之終以十耦為成數也
長尺有握握素釋曰長尺復云有握則握在一尺之外則此
籌尺四寸矣云刊本作膚者公羊𫝊僖三十一年云觸右
而出膚寸而合不崇朝而徧雨乎天下者唯泰山耳何
休云側手為膚又投壺云室中五扶注云鋪四指曰扶
一指案寸皆謂布四指一指一寸四指則四寸引之者
證握膚為一謂刊四寸也
國中是燕射以翿旌獲尚文
君國中射則皮樹中以翿旌獲云云注國中城中燕
射知城中是燕射者以其下有賓射大射不在國故國
中是燕射以其燕在寢故也云以翿旌獲尚文德也者
以其燕主歡心故旌從不命之士亦取尚文德之義必
知取尚文德者以其以文德者舞文舞羽舞也
於郊謂天子小學諸侯大學
知於郊謂大射也者案大射云公入鷔從外來入此既
言於郊故知大射在郊也云大射於大學者據諸侯而
言也天子大射在虞庠小學以其天子大學在國中小
學在郊諸侯不得立大學在國立大學在郊故鄭引王
制小學在公宫之左大學在郊是殷法諸侯用焉故引
為證必知諸侯立大學在郊者見詩魯頌有泮宫禮記
云故魯人將有事於上帝必先有事於頖宫鄭云頖宫
郊之學也則詩泮宫此郊學是也云閭獸名如驢一角
或曰如驢岐蹄周書曰北唐以閭者岐蹄已上山海經
文周書見於國語也
射於境與鄰國君射即賓射
於竟則虎中龍旜釋曰與鄰國君射則賓射也以其
君有送賓之事因送則射云尚文章也者亦若翿旌也
云通帛為旜司常文
君燕射在國賓射在朝國其餘否
唯君有射於國中其餘否注臣不習武事於君側釋
曰天子諸侯皆燕射在國又天子賓射在朝亦在國大
夫士燕射賓射不在國大夫又得行大射雖無郊學亦
不得在國是以孔子為鄉射射於矍相之圃是其一隅
若然此鄉射亦不在國中亦宜在國外故記人於此見
之也
大夫與士射袒纁𥜗君前肉袒
君在大夫射則肉袒注不袒纁𥜗厭於君也釋曰上
云大夫與士射袒纁𥜗今與君射為厭與士同故肉袒
也
矢皆有題識如肅慎氏銘其括
司馬袒決執弓升命取矢如初獲者許諾以旌負侯如
初司馬降釋弓反位弟子委矢如初大夫之矢則兼束
之以茅上握焉注兼束大夫矢優之是以不祫也束于
握上則兼取之順羽便也握謂中央也不束主人矢
不可以殊於賓也言大夫之矢則矢有題識也肅慎氏
貢楛矢銘其括
儀禮要義卷十三
