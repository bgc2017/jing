儀禮要義卷十
宋魏了翁撰
鄉飲酒三
旅酬所以酬正獻主人之屬不與
賓北面坐取俎西之觶阼階上北面酬主人主人降席立
于賓東釋曰自此至司正降復位論堂上堂下徧行
旅酬之事云取俎西之觶者謂前一人舉觶奠于薦右
今為旅酬而舉之前主人酬賓奠于薦東者不舉故言
俎西以别之云凡旅酬者少長以齒以下並是鄉飲酒
義文是以彼云賓酬主人主人酬介介酬衆賓少長以
齒終於沃洗者焉知其能弟長而無遺矣案下記云
主人之贊者西面北上不與注云贊佐也謂主人之屬
佐助主人禮事徹鼐沃盥設薦俎者與及也不及謂不
及獻酒言不及獻酒則旅酬亦不與旅酬所以酬正獻
也又云無算爵然後與若然此旅酬得終於沃洗者鄭
解酬之大法欲見堂上賓主人之黨無不與故鄭君連
引無算爵旅酬而言終沃洗也其實此時未及沃洗也
主人西南面授介以旅酬皆西階上
主人西階上酬介介降席自南方立于主人之西云云
釋曰知西南面授介者案賓酬主人時於阼階上東
南面向之則知此主人酬介于西階上西南面可知云
自此已下旅酬酌者亦如之者謂亦如主人酬介其酬
酌介賓觶西南面授之以其旅酬皆西階上故也
司正不監主賓介監衆賓
司正升相旅曰某子受酬受酬者降席釋曰上文作相
為司正注云將留賓為有懈惰立司正以監之今以賓
主及介旅酬不監之至衆賓乃監者以其主人與賓介
習禮已久又各一位不嫌失禮至於衆賓既不久習禮
又同在一位恐其失禮故須監之
受酬者介右衆賓左受
受酬者由介右注由介東也云云釋曰北面以東為
右故鄭云由介東也云尊介使不失故位者凡授受之
法者授由其右受由其左即下文衆受酬者是也衆受
酬者謂上衆賓之内為首者一人自介右受之自第二
以下并堂下衆賓皆自左受之言變於介者即是授受
之常法也
主人使吏二人舉觶賓介答拜異面
使二人舉觶于賓介云云賓介席末答拜釋曰自此
至無算樂論賓主燕坐爵樂無數之事云賓介席末答
拜者賓於席西南面答拜介於席南東面答云二人亦
主人之吏者亦上一人舉觶是主人之吏以其主人使
之
旅酬以前立行禮至是司正請坐
司正升自西階受命于主人主人曰請坐于賓釋曰
云司正升自西階受命于主人此不言阼階上受案鄉
射司正升自西階阼階上受命于主人適西階上北面
請坐於賓則此亦同自此以上皆立行禮人皆勞倦故
請坐於賓也云酒清肴乾者案聘義云酒清人渴而不
敢飲也肉乾人饑而不敢食也彼上云聘射之禮至大
禮也則是聘射皆有飲酒禮故此鄉飲酒引之云賓主
百拜者樂記文彼是飲酒禮與此同故引而相證但此
鄉飲酒之禮雖無百拜舉全數而言也云強有力者亦
聘義文言此者欲見自此以前未得安坐飲酒也云張
而不弛弛而不張非文武之道者此雜記文略而言之
此以弓弩喻行禮之法張而不弛以喻旅酬已前立行
禮弛而不張喻無算爵以後坐食
賓辭俎不敢以殺禮當貴肴
賓辭以俎主人請徹俎賓許云俎者肴之貴者謂骨
體貴而肉賤故云肴之貴者云辭之者不敢以禮殺當
貴者自旅以前立行禮是盛自此後無算爵坐以禮謂
之殺故今將坐辭以俎不敢以禮殺當貴者案燕禮司
正奠觶于中庭請徹俎而坐此禮司正監旅訖二人舉
觶後將行無算爵始請坐于賓不同者燕禮司正之前
云二人致爵三舉旅得爵多故司正奠時坐燕此禮由
來未行旅酬故使二人舉觶徹俎後乃坐
取俎者降自西階與燕禮阼階異
賓取爼還授司正司正以降賓從之主人取俎云云
釋曰主人取俎還授弟子弟子以降自西階案燕禮膳
宰徹公俎降自阼階與此不同者彼公不降故宰夫降
阼階此主人降自阼階故弟子降自西階也云取俎者
皆鄉其席者以其俎在席前鄉席取俎還轉授之故經
皆言還授
坐則降說屨主先左賓先右
說屨揖讓如初升坐注今文說為税云說屨者為安燕
當坐也者凡堂上行禮之法立行禮不說屨坐則說屨
屨空則不宜陳於側故降說屨然後升坐也云說屨主
人先左賓先右者案曲禮云上於東階則先右足上於
西階則先左足鄭注云近於相鄉敬也案玉藻著屨之
法坐左納右坐右納左今說之亦北面鄉階主人先坐
左賓先坐右亦取近於相鄉敬之義也
羞狗胾醢所以盡愛
乃羞注羞進也云云釋曰知所進者狗胾醢者案下
記云其牲狗禮記又云薦羞不踰牲則所羞者狗胾也
但醢是舊作之物諸經又不見以狗作醢則胾必狗也
醢則當兼有餘牲也云鄉設骨體所以致敬也今進羞
所以盡愛也者骨體貴人不食故云致敬胾醢賤人所
食故云盡愛也
歌笙間合皆三終此燕樂無數
無算爵無算樂釋曰云燕樂亦無數者亦上無算爵
也案上升歌笙間合樂皆三終言有數此即無也云或
間或合盡歡而止也者以其不言風雅故知或間如上
間歌用小雅也或合用二南也言或間或合者於後科
用其一但不並用也引春秋者彼是國君禮此是大夫
禮見其異也但無算之樂還依尊卑用之案春秋為季
札所歌大雅與頌者但季札請觀周樂魯為之盡陳又
魯周公之後歌樂得與元侯同故無算之樂雅頌並作
也
天子諸侯以鐘鼓奏陔夏九夏亦有等
賓出奏陔釋曰云陔陔夏也者周禮鐘師有陔夏故
云陔夏也云周禮鐘師以鐘鼓奏九夏者案鐘師云凡
樂事以鐘鼓奏九夏王夏肆夏昭夏納夏章夏齊夏族
夏裓夏鷔夏杜子春云以鐘鼓者庭中先擊鐘却擊鼓
而奏此九夏故云是奏陔夏則有鐘鼓矣云鐘鼓者天
子諸侯備用之者鐘師天子禮有鐘鼓大射諸侯禮亦
具有鐘鼓故云天子諸侯備用之云大夫士鼓而已者
案鄉射云不鼓不釋明無鐘可知此且論鼓若用九夏
則尊卑不同天子則九夏俱作諸侯則不用王夏得奏
其肆夏以下大夫以下據此文用陔夏其餘無文
旅酬後鄉内諸公大夫觀禮者乃入
賓若有遵者諸公大夫則既一人舉觶乃入釋曰自
此已下至不加席論鄉内有諸公大夫來觀禮主人迎
之與行禮事也言不干主人正禮者正禮謂賓主獻酢
是也是以一人舉觶為旅酬始乃入若然即是作樂前
入而於此篇末乃言之者以其無常或來或不來
遵席于賓東尊之不與鄉人齒
席于賓東公三重大夫再重云席此二者於賓東
者賓在戶牖之間酒尊又在戶東席此二者又在酒尊
之東但繼賓而言耳云尊之不與鄉人齒也者鄉人謂
衆賓之席在賓西故云不與鄉人齒案上注云此篇無
正齒位之事今此言齒者彼云無正齒位者對黨正飲
酒鄉人五十已上九十已下有齒法鄉飲酒貢士以德
為次故云無正齒位之禮此言齒者謂士已上來觀禮
乃有齒法云天子之國三命者不齒者案周禮黨正職
云國索鬼神而祭祀則以禮屬民而飲酒于序以正齒
位一命齒于鄉里再命齒于父族三命不齒彼是天子
黨正飲酒法故知天子之國三命不齒此是天子貢人
鄉飲酒法鄭引之為證者欲見天子鄉飲酒三命不齒
同也云於諸侯之國爵為大夫則不齒矣者以此篇及
鄉射皆云若有大夫不辨命數故知爵為大夫即不齒
也皆謂鄉射鄉飲酒之禮若黨正飲酒則與此異案文
王世子云其朝于公内朝則東面北上臣有貴者以齒
下文云庶子治之雖有三命不踰父兄鄭注云治之治
公族之禮也唯於内朝則然其餘會聚之事則與庶姓
同又引黨正飲酒云一命齒于鄉里再命齒於父族三
命不齒不齒者特為位不在父兄行列中但文王世子
是諸侯之法即諸侯黨正飲酒還與天子同但諸侯之
國一命已上至三命大夫士具有言一命齒於鄉里者
公侯伯之士一命與堂下鄉人齒以其士立堂下故也
子男之士不命與一命之士同齒於階下子男之大夫
一命坐於上與六十已上齒於堂再命齒於父族者謂
子男之卿與公侯伯之大夫以父族為賓則與之齒異
姓為賓則不與之齒席於尊東三命不齒者謂公侯伯
之卿雖父族為賓亦不與之齒席於尊東也云不言遵
者遵者亦卿大夫者案上文賓若有遵者與諸公大夫
雖文異諸公大夫則遵也故鄭云遵者諸公大夫也
大夫如介禮有諸公則辭加席
大夫則如介禮有諸公則辭加席委于席端主人不徹
釋曰云加席上席也者以其再重三重席皆一種故
云上席也記云蒲筵緇布純明無異也以其鄉大夫賢
者公與大夫來觀禮而已故俱加重數更無異席也公
食大夫禮異國之客有别席是以公食大夫云宰夫設
筵加席几又記云司宫具几與蒲筵常緇布純加萑席
尋又上注云謂三命大夫也孤為賓則莞筵紛純加藻
席畫純是與當國之大夫異也燕禮云司宫筵賓于戶
西東上無加席也者以其燕私故也大射云司宫設賓
席于戶西南面有加席與公侯同者以其大射辨尊卑
故也
賓服鄉服即朝服拜賜拜辱皆造門外
明日賓服鄉服以拜賜釋曰此賓是鄉人子弟未仕
雖著朝服仍以鄉服言之故鄭云不言朝服未服以朝
也主人如賓服以拜辱引鄉射者於此文不具故引以
為證明彼此賓主皆不相見造門外拜謝而已
息司正之日主人釋朝服服玄端
主人釋服言釋朝服更服玄端也者以其昨日正行
賓舉飲酒之禮相尊敬故朝服此乃燕私輕故玄端
無介不殺羞唯所有徵唯所欲
乃息司正無介不殺薦脯醢羞唯所有徵唯所欲以告
于先生君子可也賓介不與鄉樂唯欲釋曰昨日正
行飲酒不得喚親友故今禮食之餘别召知友故言徵
唯所欲也此先生老人教學者故云先生不以筋力為
禮於是可以來也云君子國中有盛德者此君子則曲
禮博聞強識敦善行而不怠謂之君子也又玉藻云居
士錦帶鄭云居士道藝處士亦一也賓介昨日正行禮
今又召之則是數數則瀆瀆則不敬故云禮瀆則䙝是
以不與
奠觶不飲者奠於左舉觶者奠於右
凡奠者於左注不飲者不欲其妨將舉於右注便也
釋曰奠於左者謂主人酬賓之觶主人奠於薦右客不
盡主人之歡奠之於左是不欲其妨後奠爵也將舉於
右謂若上文一人舉觶為旅酬使二人舉觶為無算爵
始皆奠於右是其將舉者於右以右手舉之便也
衆賓堂下立者不洗賓多即門西北面立
衆賓之長一人辭洗如賓禮立者東面北上若有北面
者則東上此記上主人獻衆賓時主人揖升坐取爵于
西楹下降洗爵衆賓長一人降亦進東向辭洗如賓禮
是於三人之中復差尊者得辭洗餘二人雖為之洗不
敢辭也云其下不洗者謂其堂下立者不為之洗獻之
而已堂下立者鄉人賢者或多或少若少則東面北上綂
於堂也若多東面立不盡即門西北面東上綂於門
也
上篚三爵獻賓介衆賓一工笙一大夫一
獻工與笙取爵于上篚鄭知上篚三爵者以上經初
主人獻賓時云取爵於篚降洗獻賓受酢主人奠爵于
序端酬賓訖又取爵於東序端以獻介受酢訖奠爵于
西楹南降三拜衆賓訖猶升取爵于西楹下獻堂上堂
下衆賓訖主人以爵降奠于篚是其上篚一爵也此記
又云獻工與笙取爵于上篚既獻奠于下篚是上篚二
爵也又鄉射禮獻大夫云主人揖讓以大夫升拜至大
夫答拜主人以爵降洗獻大夫此篇亦有大夫故知上
篚有三爵也
鄭既云大夫而用特縣以賓賢從士禮
磬階間縮霤北面鼓之言大夫而特縣者案周禮小
胥半為堵全為肆鄭注云鐘磬者縮縣之二八十六枚
而在一虡謂之堵鐘一堵磬一堵謂之肆半之者謂諸
侯之卿大夫士也諸侯之卿大夫西縣鐘東縣磬今諸
侯卿大夫合鐘磬俱有今直云磬是以鄭云大夫而特
縣方賓鄉人之賢者從士禮也
此以後旅酬皆不洗敬禮殺
凡旅不洗注敬禮殺也釋曰案上二人舉觶皆為旅
始不可不自絜故洗自此以後旅酬皆不洗故云凡旅
不洗也
既旅後無算爵行士不入
既旅士不入注後正禮也既旅則將燕矣釋曰旅謂
旅酬所酬獻皆拜受故云正禮既旅之後無算爵行燕
飲之法非正禮故士不入後正禮故也
主人之屬綂於堂無算爵乃得酒
若有諸公則大夫於主人之北西面主人之贊者西面
北上不與若無諸公則大夫南面西上綂於遵也云西
面北上綂於堂也者以其主人之屬故也主人之屬非
主人所敬故無算爵乃得酒也
鄉朝服而謀賓介漢時冠服異(係補)
記鄉朝服而謀賓介皆使能不宿戒注鄉鄉人謂鄉大
夫也朝服冠玄端緇帶素韠白屨今郡國行鄉飲酒禮
玄冠而皮弁服與禮異再戒為宿戒
儀禮要義卷十
