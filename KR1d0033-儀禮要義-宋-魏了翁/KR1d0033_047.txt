儀禮要義卷四十七
宋魏了翁撰
少牢饋食禮一
鄭以少牢饋食為諸侯之卿大夫禮
少牢饋食禮第十六釋曰鄭知諸侯之卿大夫者曲
禮下云大夫以索牛用大牢是天子卿大夫明此用少
牢為諸侯之卿大夫可知賓尸是卿不賓尸為下大夫
為異也
養牛羊曰芻犬豕曰豢豕亦稱牢
少牢饋食之禮釋曰自此盡如初儀論卿大夫祭前
十日先筮日之事云禮將祭祀必先擇牲繫於牢而芻
之者案周禮地官充人職云掌繫祭祀之牲牷祀五帝
則繫於牢芻之三月享先王亦如之注云牢閑也必有
閑者防禽獸觸齧養牛羊曰芻三月一時節氣成案楚
語諸侯卿大夫等雖不得三月亦皆有養牲之法故鄭
據焉言芻之唯據羊若犬豕則曰豢故地官槁人職云
掌豢祭祀之犬樂記亦云豢豕作酒非以為禍不言豕
曰豢文略也云羊豕曰少牢者對三牲具為大牢若然
豕亦有牢稱故詩公劉云執豕於牢下經云上利升牢
心舌注云牢羊豕也是豕亦稱牢也但非一牲即得牢
稱一牲即不得牢名故郊特牲與士特牲皆不言牢
内事謂冠昏祭祀外事征伐巡守等
日用丁巳取其自丁寧變改
日用丁巳釋曰云内事用柔日曲禮文彼云外事以
剛日内事以柔日内事謂冠昏祭祀出郊為外事謂征
伐巡守之等若然甲丙戊庚壬為剛日乙丁己辛癸為
柔日今直言丁巳者鄭云取其令名自丁寧自變改皆
為謹敬之義故也云必先諏此日明日乃筮者以其舉
事尚朝旦不可今日謀日即筮是以此文云日用丁巳
乃云筮旬有一日是别於後日乃筮也
筮旬有一日筮之日即齊
筮旬有一日釋曰知旬十日者此云旬有一日以先
月下旬之己筮來月上旬之己者除後己之前通前己
為十日十日為齊後巳日則祭若然筮日即齊乃可故
下文筮日即云乃戒官不云厥明也鄭直云下旬巳上
旬己據用己一日而言若用丁言先月下旬丁筮來月
上旬丁若丁己之外辛乙之等皆然鄭必言來月上旬
不用中旬下旬者吉事先近日故也
筮祭冠用祭服他事則否
筮於廟門之外主人朝服西面於門東釋曰主人朝
服者為祭而筮還服祭服是以上篇特牲筮亦服祭服
玄端以此而言天子諸侯為祭卜筮亦服祭服案司服
云享先王則衮冕祭義云易抱龜南面天子衮冕北面
雖有明知之心必進斷其志焉是為祭而卜還服祭服
則諸侯為祭卜筮服祭服可知若為他事卜筮則異於
此孝經注云卜筮冠皮弁衣素積百王同之不改易士
冠主人朝服注云尊蓍龜之道
日用丁亥舉一以况餘或他亥亦可
主人曰孝孫某來日丁亥用薦歲事於皇祖伯某以某
妃配某氏尚饗釋曰云丁未必亥也直舉一日以言
之耳者以日有十辰有十二以五剛日配六陽辰以五
柔日配六隂辰若云甲子乙丑之等以日配辰丁日不
定故云丁未必亥經云丁亥者不能具載直舉一日以
丁當亥而言餘或以己當亥或以丁當丑此等皆得用
之也云禘於大廟禮曰日用丁亥者大戴禮文引之證
祭用丁亥之義也云不得丁亥則己亥辛亥亦用之者
鄭云此吉事先近日唯用上旬若上旬之内或不得丁
己以配亥或上旬之内無亥以配日則餘隂辰亦用之
故春秋宣八年經書辛巳有事於大廟文二年經書八
月丁卯大事於大廟昭十五年經書二月癸酉有事於
武宫桓十四年乙亥嘗此等皆不獨用丁巳之日與亥
辰也云無則苟有亥焉可也者此即乙亥是也必湏亥
者案月令云乃擇元辰天子乃耕注云元辰盖郊後之
吉亥也隂陽式法亥為天倉祭祀所以求福宜稼于田
故先取亥上旬無亥乃用餘辰
薦歲事于皇祖伯某鄭云且字非五十字
云伯某且字也者以某在伯下若某在子上者某是伯
仲叔季以某且字不得在子上故也云大夫或因字為
諡者謂因二十冠而字為諡知者以某且字者觀德明
功若五十字人人皆有非功德之事故知取二十字為
諡也春秋者案隠八年左氏傳云無駭卒羽父請諡與
族公問族於衆仲衆仲對曰天子建德因生以賜姓胙
之土而命之氏諸侯以字為諡因以為族公命以字為
展氏彼無駭之祖公子展以展為諡在春秋前其孫無
駭取以為族故公命為展氏若然無駭賜族不賜諡引
之者大夫有因字為諡證伯某某或且字有諡者即某
為諡也此經云伯某是正祭之稱也若時有告請及非
常祭祀則去伯直云且字言某甫則聘禮賜饔唯羹飪
筮一尸若昭若穆僕為祝祝曰孝孫某薦嘉禮于皇祖
某甫是也若卿大夫無諡正祭與非常祭一皆言五十
字在子上與士正祭禮同則云某子故聘禮記云皇考
某子是也特牲士禮無諡正祭稱皇考某子若士告請
之祭則稱且字故士虞記云適爾皇祖某甫
左執筮右手下韇擊筮
史曰諾西面於門西抽下韇左執筮右兼執韇以擊筮
釋曰左執筮及下云擊筮筮者皆是蓍以其用蓍為
筮因名蓍為筮云兼執韇者上文已用右手抽上韇此
經又用右手下韇是二韇兼執之也云易曰蓍之德圓
而神者鄭彼注云蓍形圓而可以立變化之數故謂之
神也引之者證蓍有神故擊而動之也
主人命筮史述命同辭命龜述命異
遂述命曰假爾大筮有常孝孫某來日丁亥用薦云云
云遂述命者史既受主人命乃右還向閾外西面遂述
上主人之辭謂之述命述命訖乃連言曰假爾大筮有
常此是即席西面命筮與述命同為一辭者對士喪禮
卜葬日云不述命若述命即與即席西面命龜異異者
鄭注云述命命龜異龜重威儀多也對此大夫少牢述
命命筮同筮輕威儀少為文也云常吉凶之占繇者謂
應凶告吉應吉告凶則不常繇辭則占龜之長若易之
爻辭
若不吉則及遠日至下旬丁巳不吉則止
若不吉則及遠日又筮日如初釋曰云遠日後丁若
後己者案上曲禮云喪事先遠日吉事先近日近日即
上旬丁巳是也若上旬丁巳不吉則至上旬又筮中旬
丁巳不吉至中旬又筮下旬丁巳不吉則止不祭以其
卜筮不過三也是以鄭云後丁若後巳也
大夫筮尸後宿尸戒尸士有宿無戒
宿注宿讀為肅進也古文作羞自此盡改筮尸論筮尸
宿尸及宿諸官之事云大夫尊儀益多者其大夫宿戒
兩有士有宿而無戒
尸神象故主人肅祝擯
吉則乃遂宿尸祝擯釋曰云筮吉又遂肅尸重尸也
者以其諸官一肅云祝為擯者尸神象者決前筮尸時
皆主人出命至此使祝擯以尸是神象故使祝擯也案
特牲使宗人擯主人辭又有祝共傳命者士卑不嫌兩
有與人君同此大夫尊下人君故闕之唯有祝擯而已
又此尸不言出門面位案特牲主人宿尸時尸如主人
服出門左西面鄭注云不敢南面當尊則大夫之尸尊
尸出門徑南面故主人與尸皆不在門東門西也
凡賓去皆拜送尸尊送主人揖不拜
主人再拜稽首祝告曰孝孫某來日丁亥用薦歲事于
皇祖伯某以某妃配某氏敢宿告尸以主人為此事來
肅尸拜許諾主人又再拜稽首主人退尸送揖不拜尸
不拜者尸尊釋曰凡賓主之禮賓去主人皆拜送今
云尸送揖不拜者以大夫尸尊故也
宗人北面請祭期大夫尊有君道
主人門東南面宗人朝服北面請祭期主人曰比于子
宗人曰旦明行事釋曰言比次早晏者一日一夜辰
有十二冬日夏夜長短不同是以推量比次日辰之早
晏也云主人不西面者大夫尊於諸官有君道也者決
特牲主人門外西面士卑於屬吏無君道
特牲視牲視殺别日此同日君亦别日
明日主人即位于廟門之外云云牲北首東上司馬刲
羊司士擊豕宗人告備釋曰自此盡東榮論視濯之
事案特牲視牲與視殺别日今少牢不言視牲直言刲
擊告備乃退者省比大夫禮視牲告充即刲擊殺之下
人君士卑不嫌故異日矣必知人君視殺别日者大宰
職云及執事眡滌濯及納亨贊王牲事注云納亨納牲
將告殺謂鄉祭之晨既殺以授亨人又云及祀之日贊
玉幣爵之事注云日旦明也是其視牲與殺别日案祭
義云君牽牲穆答君卿大夫序從既入門麗於碑卿大
夫袒而毛牛尚耳諸侯禮殺於門内此大夫與特牲士
皆殺於門外者辟人君
司馬以火官刲羊而擊豕乃非司空
云尚書傳曰羊屬火豕屬水者此尚書大傳文引之者
解司馬刲羊以其司馬火官還使刲羊羊屬火故也案
周禮鄭注司空奉豕司士乃司馬之屬官今不使司空
者諸侯猶兼官大夫又職職相兼况士無官僕隸為司
馬司士兼其職可知
雍爨羊豕魚腊之竈凡摡陳之告挈
雍人摡鼎匕俎于雍爨雍爨在門東南北上釋云雍
人掌割亨之事者周禮饔人職文云凡摡者皆陳之而
後告挈者案特牲視濯時皆陳之視訖告挈此亦當然
注羊豕魚腊皆有竈竈西有鑊
廩人掌米入故摡器于廩爨
廩人摡甑甗匕與敦于廩爨廩爨在雍爨之北釋曰云
廩人掌米入之藏者周禮地官廩人職文以其榖入倉
人米入廩人故也云甗如甑一孔者案冬官陶人職云
甗實二鬴厚半寸脣寸甑實二鬴厚半寸脣寸七穿鄭
司農云甗無底甑以其無底故以一孔解之云匕所以
匕黍稷者也者上雍人云匕者所以匕肉此廩人所掌
米故云匕黍稷也
鼎五在羊豕鑊之西魚腊與膚統於牲
羹定雍人陳鼎五三鼎在羊鑊之西二鼎在豕鑊之西
釋曰自此盡簞巾於西階東論鼎及豆籩盤匜等之
事云魚腊從羊膚從豕統於牲者案公食大夫云甸人
陳鼎鄭注云甸人冡宰之屬兼亨人者此大夫雍人陳
鼎者周禮甸人掌供薪烝與亨爨聯職相通是以諸侯
無亨人故甸人陳鼎此大夫又無甸人故使雍人與亨
人聯職故亨人云職外内饔之爨亨故使饔人也云魚
腊從羊膚從豕者上文摡鼎時鄭云羊豕魚腊皆有竈
今陳鼎宜各當其鑊此三鼎在羊鑊之西二鼎在豕鑊
之西故云魚腊從羊膚從豕也其實羊豕魚腊各有鑊
也此直有羊豕言皆有鑊前注何知魚腊皆有竈案士
虞禮云側亨於廟門外之右東面魚腊爨在廟門外東
南
豕腸胃不實于鼎膚脅革肉
云豕無腸胃君子不食溷腴者禮記少儀文倫膚九知
脅革肉者下文云膚九而俎亦横載革順故知膚者是
脅革肉倫擇也
凡設水用疊沃盥用枓佗文不具
司宫設罍水于洗東有枓設篚于洗西南肆釋曰云
凡設水用罍沃盥用枓禮在此也者言凡摠儀禮一部
内用水者皆須罍盛之沃盥水者皆用枓為之鄭言禮
在此者以士冠禮直言水在洗東士昏禮亦直言水在
洗東鄉飲酒特牲記亦云然皆不言罍器亦不云有枓
其燕禮大射雖云罍水又不言有枓故鄭注摠云凡此
等設水用罍沃盥用枓其禮具在此故餘文不具省文
之義也
祭時將至主人朝服于阼東
主人朝服即位于阼階東西面注為將祭也釋曰自
此盡革順論祭時將至布設舉鼎匕載之事
士以祝筵几此大夫官多故几席異官
司宫筵于奥祝設几于筵上右之案特牲云祝筵几
鄭云使祝接神此使司宫者此大夫禮異於士故司宫
設席祝設几大夫官多故使兩官
羊無别俎豕有膚俎以加故為下
陳鼎于東方當序南云云膚為下匕皆加于鼎東枋
釋曰此云膚為下門外陳鼎時不言至此言之者以膚
者豕之實前陳鼎在門外時東有俎據鼎所陳則膚在
魚上今將載於俎設之最在後故湏分别之也云膚為
下以其加者以羊無别俎而豕有膚俎故謂之加以加
為下
前膚鼎不見心舌故此特明之
俎皆設于鼎西西肆肵俎在羊俎之北亦西肆釋曰
以前膚鼎時不見心舌嫌不在爨故明之云皆如初為
之于爨皆者皆羊豕羊豕皆有心舌也案特牲記云肵
俎心舌皆去本末午割之實于牲鼎載心立舌縮俎即
是未入鼎時則制此心舌然也既未入鼎時先制之是
以雖出爨亦得為皆如初爨也云凡割本末食必正也
者鄉黨孔子云割不正不食故割本末為食正也云肵
之為言敬也者郊特牲文彼云肵之為言敬也言所以
敬尸也云周禮祭尚肺者禮記明堂位云有虞氏祭心
殷祭肝周祭肺是周之禮法祭肺而此肵俎不取肺而
用心者以其事尸尚心舌心舌知滋味者故特牲記鄭
注亦云心舌知食味者欲尸之饗此祭
實鼎曰升實俎曰載今實俎亦言升
上利升羊載右胖髀不升注升之以尊卑載之以體次
案升羊載右胖者准例實鼎曰升實俎曰載今實俎而
言升者以其升者上也是以載兩言之也但此經所載
牲體多少一依上文升鼎不異而重序之者以其載俎
之時恐與入鼎時多少有異
鄭以俎拒為介距之距謂俎脛中横節
腸三胃三長皆及爼拒云云云拒讀為介距之距者
案左氏傳昭二十五年云季郈之雞鬭季氏介其雞服
氏云𢷬芥子播其雞羽鄭氏云介甲為雞著甲又云郈
氏為之金距注云金距以金踏距今鄭君合取季氏之
介又取郈氏之距而云介距之距也引之者彼距在雞
足為距此俎距在俎為横也是以云俎距脛中當横節
也案明堂位云俎有虞氏以梡夏后氏以嶡殷以椇周
以房俎注云梡斷木為四足而已嶡之言蹷也謂中足
為横距之象周禮之距彼注云周禮謂之距即指此俎
距而言是距為俎足中央横者也此言俎距脛中當横
節者案明堂位夏后氏以嶡謂中足之横下仍有殷之
椇謂横下仍有曲撓之足下又有周之房俎謂四足下
更有跗鄭云上下兩間有似於堂房是横下更有二事
故言脛中當横節也
下利升豕進下食生人進腠腠是本
下利升豕其載如羊無腸胃體其載於俎皆進下釋
云進下變於食生也者決公食大夫鄉飲酒牲體皆進
腠腠是本是食生人之法此言進末末為終謂骨之終
食鬼神法故云變於食生也云所以交於神明者特牲
文云不敢以食道檀弓文
載魚皆右首有進腴進鰭進尾進首異
司士三人升魚腊膚魚用鮒十有五而俎縮載右首進
腴釋云右首進腴亦變于食生也者凡載魚為生人
首皆向右進鰭其祭祀亦首皆在右進腴生人死人皆
右首陳設在地地道尊右故也鬼神進腴者腴是氣之
所聚故祭祀進腴也生人進鰭者鰭是脊生人尚味故
公食大夫云魚七縮俎寢右鄭注云右首也寢右進鰭
也乾魚近腴多骨鯁是也云有司載魚横之少儀曰羞
濡魚者進尾引之者欲見正祭與儐尸載魚禮異又與
生人食禮不同以其尸之禮上大夫載魚横之於人為
縮於俎為横既見乾魚則進首可知復取少儀者濡魚
進尾見與乾魚異有司徹進首是上大夫繹祭儐尸之
禮有乾魚横於俎宜進其首則少儀羞濡魚者是天子
諸侯繹祭可知以其天子諸侯繹祭乾濕皆有乾魚則
進首鮮魚則進尾必知是天子諸侯繹祭者以其大夫
儐尸云如膴祭少儀云祭膴又與儐尸加膴祭於上同
故知義然也
腊亦進下如羊豕載禮始見於此
腊一純而俎亦進下肩在上注如羊豕凡腊之體載禮
在此釋曰以諸經唯有腊文無升載之事故云載禮
在此
儀禮要義卷四十七
