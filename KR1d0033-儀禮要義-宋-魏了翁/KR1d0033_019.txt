儀禮要義卷十九
宋魏了翁撰
聘禮一
此聘禮是侯伯之卿大聘
聘禮第八鄭云大問曰聘者則此篇𤼵首所論是
也云久無事者案下記云久無事則聘焉注云事
謂盟會之屬若有事事上相見故鄭據久無事而
言云小聘使大夫者下經云小聘曰問其禮如為介
三介是也周禮曰者大行人文鄭彼注小聘曰問
殷中也久無事又於殷朝者及時相聘也父死子
立曰世凡君即位大國朝焉小國聘焉此皆所以
習禮考義正刑一德以尊天子也必擇有道之國
而就脩之然歲相問殷相聘聘義所云比年小聘三
年大聘是也大行人云上公九介侯伯七介子男五
介又云凡諸侯之卿其禮各下其君二等聘義上公七
介侯伯五介子男三介是諸侯之卿介各下其君二等
者也若小聘曰問使大夫又下其卿二等此聘禮是侯
伯之卿大聘以其云五介上介奉束錦士介四人皆奉
玉錦又云入竟張旜孤卿建旜據侯伯之卿之聘者必
見侯伯之卿聘者周公作經互見為義此見侯伯之卿
大聘玉人云瑑圭璋八寸璧琮八寸以頫聘上公之臣
公食大夫爼實云倫膚七據子男之臣是各舉一邊而
言明五等俱有是其互見為義也
因朝於三卿中選可使者
聘禮君與卿圖事注謀聘故至謀事者必因朝云云言
及可使者謂於三卿之中選可使者即經云遂命使者
是也其緫三事皆須謀者也言謀事者必因朝者欲取
對衆共詢之意云其位君南面已下知面位然者此儀
禮之内是諸侯三朝燕朝燕禮是也又射朝大射是也
不見路門外正朝正朝當與二朝面位同案燕禮大射
皆云卿西面大夫北面士東面公降階南面揖之是以
知正朝面位然也若天子三朝射人見射朝司士見正
朝不見燕朝以諸侯正朝與燕朝同明天子燕朝亦與
正朝同也
使者既在謀内猶見宰問所之
遂命使者注既謀其人因命之云聘使卿者以其經
云及竟張&KR0950;周禮司常云孤卿建&KR0950;故知使卿也若然
使者自在謀内審知所聘之國遠近何以下記云使者
既受行出遂見宰問幾月之資鄭注云古者君臣謀密
草創未知所之遠近問行用多少但所謀之時經云出
聘不言其國使者不得審知故更問之是以左氏吳公
子季札遂聘齊晉衛鄭之等下文云無行則重賄反幣
是亦有歴聘之事也
諸侯以司徒為冢宰
宰命司馬戒衆介介皆逆命不辭注逆猶受也釋曰
天子有六卿天地四時之官是諸侯兼官而有三卿立
地官司徒兼冢宰立夏官司馬兼春官立冬官司空兼
秋官是以左氏杜泄云吾子為司徒叔孫為司馬孟孫
為司空故禮記内則云后王命冢宰降德于衆兆民鄭
云周禮冢宰掌飲食司徒掌十二教今一云冡宰記者
據諸侯也諸侯并六卿為三或兼職焉是其諸侯并六
卿為三諸侯以司徒為冡宰義與此同宰上卿貳君事
諸侯謂司徒為宰者也云士屬司馬引周禮者案司士
屬司馬而云作士適四方使為介諸侯之司馬亦然故
引以證諸侯司馬戒衆介也云不辭者是其副使之賤
者故不敢辭
宰書聘幣幣稱其邦之大小
宰書幣注書聘云云宰又掌制國之用宰即上命司
徒兼官者也云書聘所用幣多少也者謂聘鄰國享君
及夫人問卿之等幣周禮司儀云凡諸侯之交各稱其
邦而為之幣以其幣為之禮鄭云幣享幣也於大國則
豐於小國則殺
先行之日夕幣
及期夕幣釋曰自此盡受書以行論陳幣付使者之
事云夕幣先行之日夕知者下云厥明釋幣于禰是行
日明此夕是先行之日夕也云視之者正謂賓及衆介
視之故下云使者朝服帥衆介夕注云視其事是也
管人布幕以承幣於外朝
管人布幕于寢門外云館人謂掌次舍帷幕者也者
案天官有掌舍掌次幕人等掌次云有邦事則張幕設
案掌舍職云為帷宫設旌門又幕人云掌帷幕幄帟綬
之事鄭云在旁曰帷在上曰幕幕或在地展陳于上即
此布幕是也館人即彼掌舍以諸侯兼官故鄭總言之
也云幕以承幣者即下文官陳幣是也云寢門外朝也
者謂路門外即正朝之處也下記云宗人授次以帷則
館人與宗人共掌之若賓客則宗人掌之也
官陳享幣不陳璧琮無皮則用馬
官陳幣皮北首西上加其奉於左皮上馬則北面奠幣
云云云官陳幣者即上文官具者也館人布幕於地
官陳幣於其上云奉所奉以致命謂束帛及玄纁也者
所奉謂後享時奉入以致命故知是以下文享時所致
束帛加璧以享君玄纁加琮以享夫人鄭不言璧琮者
璧琮不陳厥明乃授之也云馬言則者此享主用皮或
時用馬者主用皮謂有皮之國國無皮者乃用馬故下
云庭實皮則攝之鄭注皮言則者或用馬也記云皮馬
相間可也注間猶代也土物有宜也
君在路寢聽政宰入告具
宰入告具于君君朝服出門左南鄉注入路門而告案
朝在路門外故知入路門至路寢而告君以其在路寢
聽政處故也
史展幣授宰宰告備故也
宰執書告備具于君授使者使者受書授上介公揖入
云史展幣畢以書還授宰者以其宰在幕東西面史
居前西面讀書展幣展幣訖明廻還授宰宰以書授使
者展幣授使者訖禮畢故入於寢也
賓介將行釋幣于禰反則釋奠
厥明賓朝服釋幣于禰注告為君使也賓使者云云
釋曰自此盡亦如之論賓與上介將行告禰之事云朝
服者卿大夫朝服祭故還服朝服告也云天子諸侯將
出告群廟者案禮記曾子問云孔子曰諸侯適天子必
告于祖奠于禰注云皆奠幣以告之是諸侯出告羣廟
案彼下文又云孔子曰天子諸侯將出必以幣帛皮圭
告于祖禰遂奉以出是天子與諸侯同告羣廟之事云
大夫告禰而已者大夫三廟降天子不得並告故直告
禰而已若父在則告祖知者下記云賜饔唯羹餁筮一
尸若昭若穆注云筮尸若昭若穆容父在父在則祭祖
父卒則祭禰以此言之明初行時父在釋幣於祖廟可
知案昭元年楚公子圍聘於鄭云布几筵於莊共之廟
而来服氏云莊謂楚莊王圍之祖共王圍之父是大夫
並告羣廟者彼不告聘直告娶故得並告古者大夫得
因聘而娶故𫝊云且娶於公孫叚氏是也云凡釋幣設
洗盥如祭者案曾子問云凡告用牲幣注云牲當為制
則告無牲直用幣而已但執幣須潔當有洗而盥手其
設洗如祭祀之時亦洗當東榮南北以堂深水在洗東
篚在洗西必知無祭事者下文還時云乃至于禰筵几
于室薦脯醢觴酒陳鄭云行釋幣反釋奠略出謹入是
其差也
使者稱賓入廟中更云主人
有司筵几于室中祝先入主人從入云云云更云主人
者廟中之稱也者上云賓至此更云主人是廟中之稱
故特牲少牢皆稱主人對聘稱賓也
帛錦十卷名束脯亦曰束制幣文尺異
釋幣制玄纁束奠于几下出云凡物十曰束者案昏
禮玄纁束則每卷二丈自餘行禮云束者每卷一丈八
尺為制幣帛錦十卷者皆名束至於脯十脡亦曰束故
云凡物十曰束也云玄纁之率玄居三纁居二者言率
皆如是也玄三纁二者象天三覆地二也云朝貢禮云
純四只制丈八尺者純謂幅之廣狹制謂舒之長短周
禮趙商問只長八寸四八三十二幅廣三尺二寸大廣
非其度鄭玄答云古積畫誤為四當為三三咫則二尺
四寸矣雜記云納幣一束束五兩兩五尋然則每卷二
丈若作制幣者每卷丈八尺為制合卷為匹也
釋幣于行行神在廟門西
又釋幣于行釋曰云行者之先其古人之名未聞者
此謂平治道路之神云古人名未聞者謂古人教人行
道路者其人名字未聞云天子諸侯有常祀在冬者月
令祀行是也言此者欲見大夫雖三祀有行無常祀因
行使始出有告禮而已至於出城又有軷祭祭山川之
神喻無險難也大夫三祀曰門曰行曰厲者祭法文云
喪禮有毁宗躐行出于大門者檀弓文案彼云掘中霤
而浴毁竈以綴足及葬毁宗躐行出于大門殷道也下
文周柩入毁宗雖不云躐行亦有行可知所毁者毁廟
門西而云躐行明行神在廟門西矣不云埋幣可知者
承上宗廟埋之此亦埋可知云今時民春秋祭祀有行
神古之遺禮乎者鄭以行神無正文雖約檀弓猶引漢
法為况乎者猶疑之矣若然城外祭山川之神有軷壤
是月令冬祭行注云行在廟門外之西為軷壇厚二寸
廣五尺輪四尺是也
賓釋幣訖不復入介待賓大門外
上介及衆介俟於使者之門外自此盡歛&KR0950;為使者
與介向君朝受命即行之事知待於門外東面北上者
上云賓釋幣訖不復入明介待賓於大門外賓出則向
君也言東面北上者依賓客門外之位
使介受命于朝謂皋門外非路門外常朝位
使者載&KR0950;帥以受命于朝云至于朝門者凡諸侯三
門臯應路路門外有常朝位下文君臣皆朝列位乃使
卿進使者乃入至朝即此朝門者臯門外矣知北面東
上者還依展幣之位也
賈人取圭垂繅授宰繅有二種
賈人西面坐啓櫝取圭垂繅不起而授宰云其或拜
則奠于其上者故覲禮記云奠圭于繅上是也但繅有
二種一者以木為中幹以韋衣之天子五采公侯伯三
采子男二采采為再行下記及典瑞皆有其文此為繅
也下記云絢組尺及曲禮下文執玉其有藉者則裼鄭
亦謂之繅若韋版為之者奠玉於上此則無垂繅屈繅
之事若絢組為之者所以繫玉於韋版使不失墜此乃
有屈垂之法則此經所云者是也案向来所注皆以韋
版繅籍解之者鄭意以承玉及繫玉二者所據雖異所
用相將又同名為繅是以和合解之故以韋版為之者
以解絢組之繅也
使者受聘君圭享君璧聘夫人璋享琮
受享束帛加璧受夫人之聘璋享玄纁束帛加琮皆如
初此經中三事上經已受聘君圭此經受享君束帛
加璧又受聘夫人璋又受享夫人琮案上文夕幣時云
官陳幣皮北首西上加其奉於左皮上鄭注云奉所奉
以致命謂束帛及玄纁也則知所陳直陳束帛及玄纁
不陳璧琮是以此經受璧而連言束帛玄纁者以其享
時束帛加璧於其上玄纁加琮於其上以相配之物故
兼言束帛玄纁若然璧琮右受者以其璧琮與圭璋同
類尊之故也云帛今之璧色繒者周禮大宗伯云孤執
皮帛鄭注亦然又案宗伯云以蒼璧禮天下云牲幣各
放其器之色幣即幣帛禮天之璧用蒼色則幣帛之色
亦蒼色是璧色繒於漢時云璧色繒者亦因周法則此
束帛亦與璧色同以其相配但未知正用何色耳云聘
用璋取其半圭知半曰璋者案周禮典瑞云四圭有邸
以祀天兩圭有邸以祀地圭璧以祀日月璋邸射以祀
山川以上向下差之以兩圭半四圭圭璧半兩圭璋邸
射又半圭璧是半圭曰璋也云圭璋特達瑞也者聘義
云圭璋特逹德也鄭云特逹謂以朝聘也言瑞者大宗
伯云以玉作六瑞公執桓圭以下皆是瑞故尚書云班
瑞於羣后言特達者不加束帛也
舍於郊謂脫舍朝服服深衣而行
遂行舍於郊釋曰受命則行故云遂行言於此脫舍
衣服乃即道者上文云賓朝服告禰及遂朝君受命至
此衣服未改鄭注云吉時道路深衣則此脫舍朝服服
深衣而行引曲禮者見受君命及君言言别有告請之
事遂行舍於郊則彼云不宿于家也
諸侯相聘有假道周衰天子亦假道
若過邦至于竟使次介假道束帛將命于朝曰請帥奠
幣(注帥猶道也)釋曰自此盡執策於其後論過他國竟假
道之事云諸侯以國為家不敢直徑者案左氏𫝊僖三
十三年秦師襲鄭不假道於晉為晉所敗是其不假道
直徑過天子之師行過無假道以其天子以天下為家
所在如主人故也天子微弱則有之是以周語定王使
單襄公聘於宋遂假道于陳以聘楚服氏注云是時天
子微弱故與諸侯相聘問
主國致餼諸經釋餼鄭望文為義
餼之以其禮上賓大牢積唯芻禾介皆有餼釋曰此
謂主國所致禮云凡賜人以牲生曰餼者言凡者總解
諸文案此下經云主國使卿歸饔餼五牢云飪一牢腥
二牢餼二牢陳于門西鄭注云餼生也牛羊右牽之豕
東之是牲生曰餼上介及士亦皆牲生為餼論語云告
朔之餼羊鄭注亦云牲生曰餼春秋𫝊云餼臧石牛服
氏亦云牲生是凡牲生曰餼春秋僖三十三年鄭皇武
子云餼牽竭矣服氏以為腥曰餼以其對牽故以餼為
腥詩序云雖有牲牢饔餼鄭云腥曰餼以其對生是活
故以餼為腥又不為牲生者鄭望文為義故注不同也
餼猶稟也給也者於賓為稟稟受也於主人為給給賓
客也云以其禮者尊卑有常差常差者上賓上介牲用
大牢經不言上介知與賓同大牢者若上介與羣介同
當為介皆少牢是以下文大夫餼賓云上賓上介皆大
牢米八筐衆介皆少牢米六筐是上介與賓同之義也
云米皆百筥以下盡二十車皆約下文君使卿致饔餼
禮
未至主國習入廟聘享之禮
未入竟一肄釋曰自此盡私事論雖未至主國預習
聘享威儀之事此與下文為目所習之禮事在下云謂
於所聘之國者鄭解未入境案覲禮與司儀同為壇三
成宫方三百步此則無外宫其壇壝土為之無城又無
尺數象之而已云帷其北宜有所向依者雖不立主人
賓介習禮宜有所向故帷其北也云無宮不壝土畫外
垣也者不壝土為宫是畫外垣垣牆壝土為外牆土今
則不畫宫也此所習之禮不習大門外内及廟門内之
禮者以其於外威儀少而易行故略之但習入廟聘享
揖讓升降布幣授玉之禮是以直云北面西上之位也
注云入門左之位者案下文云賓入門左介皆入門右
習聘享皆公事致命者不習私事
習享士執庭實注士士至之節釋曰享時庭實旅百
獻國所有非止於皮知所執是皮者以其金龜竹箭之
等皆列之於地不執之所執者唯有皮云習夫人之聘
享亦如之者以其行聘君訖則行聘夫人行享君訖即
行享夫人還君受之一如受君禮故云亦如之也云習
公事者謂君聘享夫人聘享及問大夫皆致君命故鄭
云公事致命者是以下文行君聘享及夫人聘享訖擯
出請賓告事畢鄭注云公事畢又問卿時云卿大夫升
堂北面聽命賓東面致命鄭注云致其君之命皆公事
致命者也私事者謂私覿於君私面於卿大夫故下文
賓覿入門右注云私事自闑右為若降等然是也若然
大夫之幣不在朝付之至郊乃付之避君禮不謂非公
事
及竟張&KR0950;明事在此國
及竟張&KR0950;誓釋曰自此盡入境歛&KR0950;論賓至主國之
境謁關人見威儀之事云張&KR0950;明事在此國者以其行
道歛&KR0950;及境張&KR0950;明所聘之事有此國故張&KR0950;以表其
事也是以鄭云明事在此國也云張&KR0950;使人維之者案
節服氏掌祭祀朝覲六人維王之大常諸侯則四人但
大常十二旒人有六則一人維持二旒鄭云維之以縷
用線維之大夫無文諸侯四人不依命數大夫或一人
或二人維持之
使謁關人關告司關關告
乃謁關人釋曰古者境上為關者王城十二門則亦
通十二辰辰有一門一關諸侯未知幾關魯廢六關半
天子則餘諸侯亦或然也云關譏異言案王制云關幾
而不征注亦云幾幾異服異言二注皆無正文案周禮
司門云幾出入不物者注云不物衣服視占不與衆同
鄭以出入不物幾之則不物中含有此異服異言云衣
服視占不與衆同則是異也但周禮司關上士二人中
士四人又云每關下士二人但司關為都總主十二關
居在國都每關下士二人者各主一關今所謂關人者
謂告每關關人来告司關司關為之告王故司關職云
凡四方之賓客叩關則為之告
關人問從者幾人即知大聘小聘
關人問從者幾人釋曰不問使人而問從者關人卑
者不敢輕問尊者故問從者云欲知聘問者問得從者
即知使者是大聘亦知使者是小聘知者以君行師從
一州之民卿行旅從一黨之人若大夫小聘當一族之
人百人也且謂有司當共委積之具者賓客入竟當於
廬宿市設少曰委多曰積問從者幾人當為卿行旅從
對今不云而以介與受命者對是謙也聘禮上公之使
七介至三介皆禮記聘義文
入竟又歛&KR0950;乃展幣者
入竟歛&KR0950;乃展釋曰自此盡賈人之館論三度展幣
之事云重其事者亦恐有脱漏失錯故云重其事不可
輕也歛&KR0950;變於始入者上及竟張&KR0950;注云事在此國也
此則入竟後乃歛歛之者謂若初出至郊歛&KR0950;鄭云行
道耳未有事也此亦及竟示有事於此國張之始入張
之去國遠更是行道未有事故鄭云變於始入
羣幣謂聘享訖以己物私覿私面
有司展羣幣以告釋曰云羣幣私覿及大夫者上展
君及夫人幣訖此言有司展羣幣故知是私覿及大夫
者私覿者行君夫人聘享訖賓以私禮己物見主君云
大夫者亦謂賓以己物面主國之卿必知私覿之幣是
賓介自將己物者以經記上下唯有君及夫人聘享及
問大夫聘之幣付使者之文不見有付賓介私覿之幣
又案下文賓將還云遂行舍于郊公使卿贈如覿幣使
下大夫贈上介亦如之使士贈衆介如其覿幣還至本
國陳幣于朝云上賓之公幣私幣皆陳上介公幣陳他
介皆否注云此幣使者及介所得於彼國君卿大夫之
贈賜也其禮於君者不陳公幣君之賜也私幣卿大夫
之幣也至於賓反命訖君使宰賜使者及介幣以此言
之彼國所報私覿之幣還與賓介明知私覿是賓介私
齎行可知也夏官校人云凡國之使者皆供其幣馬鄭
注使者所用私覿若然彼使者謂天子使卿大夫存頫
省問諸侯之事使者得之行私覿私覿之馬校人共之
與諸侯禮異也
王畿千里遠郊百近郊半之
及郊又展如初釋曰云周制天子畿内千里者周禮
大司徒云制其畿方千里據周禮而言其自殷已上亦
畿方千里商頌云邦畿千里唯民所止夏亦千里王制
云天子縣内方千里鄭據夏時禹貢方千里曰甸服據
唐虞畿内是也云遠郊百里者司馬法文畿方千里王
城面五百里以百里為遠郊若公五百里中置國城面二
百五十里故遠郊五十里自此已下至子男差之可知
云近郊各半之者亦約周天子遠郊百里近郊五十里
亦無正文尚書君陳序云命君陳分正東郊成周鄭注
周之近郊五十里今河南洛陽相去則然鄭以目驗知
之若然天子近郊半遠郊則諸侯近郊各半遠郊可知
也
畿内道路皆有侯館遠郊或亦有勞
及館展幣於賈人之館如初釋曰案周禮遺人職云
十里有廬三十里有宿五十里有市有候館畿内道路
皆有候館鄭云遠郊之内有候館者據此候館在遠郊
之内指而言之不謂於此獨有也以行道之間停息故
云小休止沐浴又得展幣也注云展幣不于賓館者為
主國之人有勞問已者就焉便疾也者若并在賓館則
事煩不疾若展幣於賈人之館其賓館受勞問是以就
賈人之館展幣便疾也案大行人諸侯朝天子上公三
勞侯伯再勞子男一勞孤不問一勞諸侯自相朝無過
如朝天子遣臣相聘無過一勞此下文使卿近郊勞此
乃遠郊之内得有此勞問己者謂同姓舅甥之國而加
恩厚者别有遠郊之内問勞也
上介出門西面請事入門北面告賓
上介出請入告注出門西面請所以来事也入告者入
北面告賓也釋曰此時賓當在賓館阼階西面故上
介北面告賓也云每所及至皆有舍其有来者皆出請
入告于此言之者賓彌尊事彌錄者道皆有廬宿市候
之舍前士請事大夫請行亦當出請入告於此始言之
者先士次大夫後卿以是先卑後尊今復見此言故云
賓彌尊事彌錄也
凡為使不答拜不敢當其禮
勞者不答拜釋曰言凡者非直此卿為君勞賓不敢
當其禮不答拜聘賓亦初入大門主君拜賓辟不答拜
也如此之類皆然故云凡以該之至後儐勞者與之答
拜為已故也
比侯伯之臣若公之臣則受勞于堂
賓揖先入受于舍門内釋曰知公之臣受勞于堂者
案司儀云諸公之臣相為國客及大夫郊勞三辭拜辱
三讓登聽命是公之臣受勞於堂
賓在館如主人故勞者東面致命
勞者奉幣入東面致命釋曰賓在館如主人當入門
西面故勞者東面向之也
大夫家臣稱老
授老幣釋曰大夫家臣稱老若趙魏臧氏老之類也
儐勞者謂賓以来者為賓
賓用束錦儐勞者釋曰云言儐者賓在公館如家之
義亦以来者為賓者凡言儐者謂報於賓今以賓館故
賓若主人故云儐勞者即以勞者為賓故也
勞者稽首受儐賓亦稽首送幣
勞者再拜稽首受釋曰周禮大祝辨九拜一曰稽首
首至地臣拜君法二曰頓首頭叩地平敵相拜法三曰
空首首至手君答臣下拜法郊特牲云大夫之臣不稽
首非尊家臣以辟君也今此勞者與賓同類不頓首而
稽首故云尊國賓也下賓亦稽首送者以是為君使故
亦稽首以報之也
賓之使者執皮勞者從人訝受
勞者揖皮出乃退賓送再拜執皮者是賓之使者執
皮者得揖從出勞者從人當訝受之是以公食大夫禮
云賓三飯公侑食以束帛庭實設乘皮賓受幣賓出揖
庭實出鄭云揖執皮者若親受云上介受賓幣從者訝
受皮則此從者亦訝受可知也
主人與祝立少頃示有俟於神
主人立于戶東祝立于牖西注少頃之間示有俟於神
釋曰案士虞禮無尸者出戶而聽若食間此無祭事故
云有俟於神
取幣降卷幣實于笲埋于西階東注埋幣必盛以噐若
藏之然
儀禮要義卷十九
