儀禮要義卷四十五
宋魏了翁撰
特牲饋食禮二
自此主人主婦及祝佐食陳隂厭
主人及祝升祝先入主人從西面於戶内
釋曰自此盡稽首論主人主婦及祝與佐食陳設隂厭
之事云主人從西面於戶内注引少牢者證主人戶内
西面其時祝北墉下南面之事以其未有祝行事之法
直監納祭而已下文乃云祝在左為孝子釋辭乃有事
也
主人親舉宗人執畢臨匕載傋失脱
畢狀如义蓋為似畢星取名
宗人執畢先入當阼階南面釋曰云畢狀如义者下
引舊說有他神物惡桑义之言故以义而言云蓋為其
似畢星取名焉者案詩云有捄天畢載施之行無正文
故云蓋以疑之也云主人親舉宗人則執畢導之既錯
义以畢臨匕載備失脱也知義然者以經云當阼階南
面明鄉主人執畢臨匕備失脱可知也
喪祭匕畢用桑吉祭用棘心
雜記匕畢同用桑據喪祭今吉祭匕用棘心則畢亦棘
心也云舊說云畢以御他神物神物惡桑义舊說如此
又引少牢士虞已下破舊說之意也云此無义者乃主
人不親舉耳者揔觧士虞少牢二禮云少牢大夫祭不
親舉者大夫尊主人不親舉云虞喪祭也主人未執
事者對吉祭主人執事有畢彼無也云祔練祥執事用
桑义者以其虞時主人不執事則祔已執事執事用桑
义則雜記所云是也云自此純吉用棘心义者除祥後
則禫月及吉祭用棘心也案易震卦彖辭云震來虩虩
笑言啞啞震驚百里不喪匕鬯鄭注云雷發聲於百里
古者諸侯象諸侯出教令能警戒國内則守其宗廟社
稷為之祭主不亡其匕鬯人君於祭匕牲體薦鬯而已
其餘不親為也若然諸侯親匕牲體大夫不親者辟人
君士卑不嫌得與人君同親匕也
俎設鼎西西肆匕加于鼎東枋
贊者錯俎加匕釋曰云其錯俎東縮加匕東柄者少
牢云俎皆設於鼎西西肆又云匕皆加於鼎東枋則此
加匕於鼎東柄可知
肵俎謂午割心舌于尸前肵之為言敬
佐食升肵俎鼏之設於阼階西知昕謂心舌者下記云
肵俎心舌皆去本末午割之實於牲鼎載心立舌縮俎
是也引郊特牲者見敬有肵俎送于尸前郊特牲曰肵
之為言敬也言敬尸之俎
凡饌必方明食味人之性所以正
主人升入復位俎入設於豆東魚次腊特于俎北入設
俎載者腊特饌要方也凡饌必方者明食味人之性所
以正云腊特饌要方也者案經豆在神坐之前豕俎入
設於豆東魚俎又次其東若腊俎復在東則饌不得方
故腊俎特于俎北取其方
士祭少于少牢主婦親之宗婦不贊
主婦設兩敦黍稷于俎南西上及兩鉶芼設于豆南南
陳釋曰案少牢主婦設金敦宗婦贊三敦以其多故
使宗婦贊此士祭祀二敦少故不使宗婦贊主婦可親
之也若然案少牢佐食贊鉶宗婦不贊鉶此不以佐食
决之而并云宗婦者此决有司徹故有司徹云主婦洗
于房中出實爵尊南西面拜獻尸尸拜於筵上受主婦
西面於主人之席北拜送爵入於房取一羊鉶坐奠于
韭菹西主婦贊者執豕鉶以從主婦不興受設於羊鉶
之西又下至主婦致爵于主人主婦設二鉶與糗脩如
尸禮皆是也
佐食啓會乃奠奠乃啓會大夫士異
祝洗酌奠奠于鉶南遂命佐食啓會佐食啓會郤于敦
南出立于西南面酌奠奠其爵觶也少牢饋食禮啓
會乃奠之釋曰引少牢者案少牢祝酌奠遂命佐食
佐食啓會乃奠者彼大夫禮與此士禮相變是以與此
奠乃啓會異也
祝代主人迎尸于門外主人不迎成尸尊
祝迎尸于門外釋曰自此盡反黍稷于其所論隂厭
後迎尸于正祭之事云尸自外來代主人接之者下注
云主人不迎尸成尸尊故也云就其次而請不拜不敢
與尊者為禮者凡平賓客皆在門西主人出門左西面
拜今此經直云迎尸于門外不言祝拜尸荅拜是祝出
就次尸乃出次迎之而入門是不敢與尊者為禮引周
禮者證門外張尸次之事
周禮掌次有張尸次謂更衣處
廟中則尸尊廟門外則君尊
云主人不迎尸成尸尊者案祭統云君迎牲而不迎尸
别嫌也尸在廟門外則疑於臣在廟中則全於君君在
廟門外疑於君入廟門則全於臣全於子鄭云不迎尸
者欲全其尊也尸神象也鬼神之尊在廟中人君之尊
出廟門則伸此士禮雖無君道亦尊尸主人不迎迎之
尊不成不迎之則成尸之道尊也云尸所祭者之孫也
者禮記云孫為王父尸是也云祖之尸則主人乃宗子
者以其祭祖兄弟來助祭故知宗子小宗大宗五宗皆
然書傳云宗子將有事族人皆入侍也云禰之尸則主
人乃父道者禮記祭統云夫祭之道孫為王父尸所使
為尸者於祭者子行也父北面而事之所以明子事父
之道也此父子之倫也注云祭祖則用孫列皆取於同
姓之適孫是其禰之尸則主人乃父道也云事神之禮
廟中而已出迎則為厭出廟門主人有君厭臣之義故
不迎也
主人拜妥尸尸荅拜祝饗稱孝子
尸荅拜執奠祝饗主人拜如初饗勸彊之也其辭取于
士虞記則宜云孝孫某圭為孝薦之饗舊說云明薦之
釋曰喪祭稱哀吉祭稱孝故士虞記卒哭饗尸辭曰
哀子某圭為哀薦之饗此既吉祭宜云孝孫某圭為孝
薦之饗以其改哀云孝故曰宜云也引舊說者證圭為
潔明之義也
設饌飲神為隂厭今尸挼祭食神餘
祝命挼祭尸左執觶右取菹挼于醢祭于豆間釋曰
云挼祭祭神食也者鄉者設饌未迎尸隂厭厭飫神今
尸來升席而挼祭祭訖當食神餘引周禮而云墮與挼
讀同則二字通用云今文改挼皆為綏不從今文引古
文者欲見挼下有祭無醢故壘之而不從也云挼醢者
染於醢從經為正也
生人禮大羹湆在薦右神禮在左喪用生禮
設大羹湆于醢北釋曰云醢北者為薦左案公食大
夫昏禮大羹湆皆在薦右此在左者神禮變於生人士
虞禮大夫羹湆設于鉶南在右與生人同有不忍異於
生故也云不和貴其質者案桓二年左氏傳云大羹不
和以鹽菜是貴其質
大羹湆隂厭時未設為尸不為神
云不為神者隂厭時未設尸來始設為尸故士虞記云
無尸則禮及薦饌皆如初不挼祭無大羹湆胾從獻有
尸即有大羹湆從獻縱有亦不祭不嚌是不為神為尸
非盛者也引士虞禮曰大羹湆自門入者證迎尸後乃
從獻來也
肵俎主於尸主人親羞尊賓以事先
主人羞肵俎于腊北云肵爼主於尸者以其入後乃
設之故知主於尸主人親進者敬尸故也前神俎使載
者設之者欲得尊賓客以事其先故也
主人洗角酳尸
主人洗角升酌酳尸釋曰自此盡入復位論主人獻
尸及祝佐食之事知是獻尸者下有主婦洗爵獻尸并
賓長獻尸故知此是主人酳尸也云不用爵者下大夫
也者此决少牢云主人降洗爵酌酒乃酳尸用爵不用
角也
祝爵授尸以醋主人尸尊不親洗爵
祝酌授尸尸以醋主人注醋報也祝酌不洗云云釋曰
云祝酌不洗者尸當酢主人宜親洗爵酌酒不親洗酌
尸尊故也授代酌由祝代酌故不洗也
士尸親嘏主人大夫尸尊不親
佐食摶黍授祝祝授尸尸受以菹豆執以親嘏主人
釋曰案少牢云祝與二佐食皆出盥於洗入二佐食各
取黍於一敦上佐食兼受摶之以授尸尸執以命祝卒
命祝祝受以東北面于戶西以嘏于主人但少牢不親
嘏者大夫尸尊又大夫禮文此親嘏者士尸卑禮質故
也云其辭則少牢饋食禮有焉者案少牢云祝以嘏于
主人曰皇尸命工祝承致多福無疆于女孝孫來女孝
孫使女受禄于天宜稼于田眉夀萬年勿替引之是也
祭用黍者食之主上文爾黍不爾稷
云獨用黍者食之主者案上文云爾黍于席上不云爾
稷者以稷雖五榖之長不如黍之美故云食之主是以
喪大記云君沐粱大夫沐稷士沐粱士喪禮士沐稻諸
侯之士鄭注云差率而上天子沐黍
主人受嘏詩懷之挂袪以季指
主人左執角再拜稽首受復位詩懷之實於左袂挂於
季指卒角拜尸答拜詩猶承也謂奉納之懷中季小也
實於左袂挂祛以小指者便卒角也少牢饋食禮曰興
受黍坐振祭嚌之古文挂作卦釋曰云挂袪以小指
者便卒角也但右手執角左手挂袪以小指不於左手
言便卒角者飲酒之時恐其遺落故挂以小指
佐食俎觳折至賓尸時無俎
祝左執角祭豆興取肺坐祭嚌之云云云主人答拜
受角酌獻佐食者案上獻祝有俎此獻佐食不言俎者
上經云云執事之俎陳於階間二列北上鄭注云執事
謂有司以佐食亦在有司内者下記云佐食俎觳折脊
脅也又下經賓長獻節鄭注云凡獻佐食皆無從其薦
俎獻兄弟以齒設之若少牢獻佐食俎即設於兩階之
間西上大夫將賓尸故即設佐食俎至於賓尸時佐食
無俎也
主婦酌亞獻尸不夾拜
主婦洗爵于房酌亞獻尸注亞次也次猶貳釋曰自
此盡以爵入于房論主婦獻尸祝及佐食之事云主婦
貳獻不夾拜者士妻儀簡耳者此决少牢主婦亞獻尸
時夾拜此士妻下之
尸酢主婦如主人儀不易爵辟内子
尸酢如主人儀釋曰云尸酢主婦如主人儀者自祝
獻至尸拜送如酢主人也云不易爵辟内子者以經云
酢如主人儀上尸酢主人時不易爵故此主婦受酢亦
不易爵可知男女不相襲爵所以今襲爵者辟内子是
以少牢云祝受尸爵尸荅拜易爵洗酌授尸主婦拜受
爵尸荅拜是其易爵也
尸止爵以待神惠之均于室中
賓三獻如初燔從如初爵止注初亞獻也尸止爵云云
釋曰自此盡卒復位論賓長獻尸及佐食并主人主
婦致爵之事此一科之内乃有十一爵賓獻尸一也主
婦致爵于主人二也主人酢主婦三也主人致爵于主
婦四也主婦酢主人五也尸舉奠爵酢賓長六也賓長
獻祝七也又獻佐食八也賓又致爵于主人九也又致
爵于主婦十也賓獻主人酢十一也云初亞獻也者知
不初獻者以主婦亞獻承初獻後賓長又承亞獻後故
知如亞獻不得如初獻也又面位及燔從皆如亞獻也
云三獻禮成欲神惠之均於室中是以奠而待之者謂
尸得三獻而禮成言其實飲三爵祝與佐食亦得三獻
主人主婦各得一酢而已未得獻是神惠未均奠而待
之者待主人主婦致爵乃均也案下文衆賓長為加爵
如初爵止鄭注云尸止爵者欲神惠之均于在庭止得
一獻亦言均則不以爵數為均直據得一獻則為均也
主人更爵自酢男子不承婦人爵
主人降洗酌致爵于主婦云云主人更爵酌醋卒爵云
云云主人更爵自酢男子不承婦人爵也者案上主婦
獻尸尸酢主婦不易爵鄭注云辟内子致爵于主人則
易爵也若然案下記設洗篚在洗西實二爵鄭注云二
爵者為賓獻爵止主婦當致也此賓長所獻爵尸奠之
未舉其篚唯有一爵得云易者上主婦亞獻洗爵洗爵
于房中則房中有爵又主婦獻祝及佐食訖以爵入于
房後主婦致爵于主人還是房内爵後主人致爵于主
婦者是下篚之爵主婦飲訖實于房中之篚主人更取
房内之爵以酌酢酢訖奠于下篚云主人更爵者謂酌
酢爵與房内爵相更鄭注下記云主婦當致者謂主人
致爵於主婦則用下篚内爵也
洗爵以致于主人主婦以承賤者爵
尸卒爵酢酌獻祝及佐食洗爵酌致于主人主婦云云
釋曰此决上文賓獻尸獻祝及佐食不洗今致于主
人洗故決之也案下篇不儐尸洗爵致于主人注云以
承佐食賤新之此云為異事新之注不同者但為異事
異事則是承賤承賤後則事異
飲射賓主獻酢各專階此賓輕不專
主人降阼階西面拜賓如初洗釋曰自此論獻賓及
衆賓云就賓拜者此禮不主於尊也者案鄉飲酒鄉射
賓主獻酢各於其階至酬乃同階此因祭如初賓非為
尊之所尊者謂尸也又賓是士家有司卑不得專階故
就之使不得專階也對鄉飲酒鄉射得專階也云主人
在右統於其位者以其賓得在西階上北面以東為右
主人位在阼階故云統于其位鄭言此者主人就西階
異於飲酒主人在右則與飲酒禮同以言主人常居右
也
凡節解牲體皆曰折升俎名折俎
薦脯醢設折俎釋曰案下記云賓骼鄭云骼左骼也
賓俎全體尊賓也折骨而曰折俎明凡節解牲體皆曰
折升于俎故名折俎與臑折同名其折義則異彼折骨
云不言其體略云折俎非貴體也者案下記云賓骼骼
是牲體此經云折俎者亦用骼非貴體
飲射賓親酢此賓不敢敵主人主人自酢
賓卒爵拜主人荅拜受爵酌酢奠爵拜賓荅拜云賓不
敢敵主人主人逹其意者以其賓是士之屬有司之中
以卑不敢與主人為敵酢之是以主人酌以自酢逹賓
意故也若鄉飲酒鄉射賓皆親酢主人以其賓尊行敵
禮
獻賓兄弟酌上尊旅酬禮䙝酒在下
尊兩壺於阼階東加勺南枋西方亦如之釋曰自此
盡揖復位論堂下設尊酬賓之事云行神惠不酌上尊
卑異之者决上文獻賓及兄弟皆酌上尊者獻是嚴正
故得與神靈共尊至此旅酬禮褻故不敢酌上尊案司
尊彛職四時之祭云皆有罍諸臣之所酢少牢上下大
夫堂下皆無尊者士卑得與人君同大夫尊辟人君故
也云兩壺皆酒優之者設尊之法皆有玄酒今兩壺皆
酒無玄酒優之也案玉藻云唯饗野人皆酒鄭云飲賤
者不備禮與此注無玄酒為優之異者此士之祭禮欲
得尊賓嘉客以事其先非賤者故以皆酒為優之彼饗
野人野人是賤者故以不備禮解之也云先尊東方示
惠由近者東方主人位西方賓位今先設東方乃設西
方者見酒由主人來故云示惠由近為始也引禮運者
彼注澄為沈齊酒是三酒酒所以飲諸臣證此壷尊亦
飲在下者也案禮運澄酒在下
神惠右不舉生人飲酒左不舉
主人奠觶於薦北釋曰以其神惠右不舉生人飲酒
左不舉今行神惠不可同於飲酒故奠於左與生人相
變故有司徹云二人舉觶酬尸侑侑奠觶于右鄭注云
奠于右者不舉也神惠右不舉變於飲酒是也此酬奠
於薦左下文賓舉為旅酬以其神惠故也言不可同飲
酒者謂不可同於鄉飲酒故鄉飲酒記云將舉者於右
奠者於左其義與此别
酬賓乃獻兄弟獻之禮成於酬
主人洗爵獻長兄弟于阼階上如賓儀釋曰自此盡
如衆賓儀論主人獻長兄弟及衆兄弟之事云酬賓乃
獻長兄弟者獻之禮成於酬者以其獻賓之禮以酬副
之乃禮成故冠禮云乃禮賓以一獻之禮鄭注云獻酢
酬賓主人各兩爵而禮成又鄉飲酒獻及酬賓訖乃獻
介又此文獻賓即酬賓乃獻兄弟故鄭注獻之禮成於
酬也云亦有薦脀設於位者以經云獻長兄弟於阼階
上如賓儀則長兄弟初受獻於阼階上時亦薦脯醢設
折爼於阼階上祭訖乃執以降設於下位皆當如賓儀
内兄弟姑姊妹及宗婦
洗獻内兄弟於房中如獻衆兄弟之儀釋曰自此盡
入復位論主人獻姑姊妹及宗婦之事云内賓宗婦也
者此揔云内兄弟下記云内賓宗婦案彼注云内賓姑
姊妹宗婦族人之婦若然兄弟者服名故號婦人為兄
弟也云其位在房中之尊北者案下記云尊兩壺於房
中西墉下南上内賓立於其北東面南上宗婦北堂東
面北上是也云不殊其長略婦人者決上文獻賓於西
階上獻兄弟於阼階上皆殊其長此不殊故云略之引
有司徹者欲見此内賓受獻時亦南面拜受爵故下注
云内賓之長亦南面答拜言亦者亦前受獻時前雖無
文約有司徹内賓之長亦南面答拜
獻内兄弟爵辯乃自酢以不殊其長
云爵辯乃自酢以初不殊其長也者對上賓與長兄弟
不得獻衆賓衆兄弟徧主人先自酢也云内賓之長亦
南面答拜者獻時不殊其長酢時猶如賓及兄弟殊其
長與男子同男子婦人衆賓以下皆無酢也
天子至士獻數降殺以兩多之為加
長兄弟洗觚為加爵如初儀不及佐食洗致如初無從
釋曰此一經論士三獻之外為加獻尸之事云如初
儀者如賓長三獻之儀但賓長獻十一爵此兄弟之長
加獻則降唯有六爵以其闕主人主婦致爵并酬四爵
及獻佐食五唯有六在者洗觚為加獻一也尸酢長兄
弟二也獻祝三也致爵於主人四也致爵於主婦五也
受主人酢六也云大夫士三獻而禮成者天子大祫十
有二獻四時與禘唯有九獻上公亦九獻侯伯七獻子
男五獻卿大夫士略同三獻而祭禮成也是以多之者
為加若主人飲酒禮卿大夫三獻士唯一獻而已祭禮
士與大夫同者攝盛葬奠亦與大夫同少牢五鼎又乘
車建旜亦與卿大夫同也
庭賓及兄弟未得旅酬尸止爵以均惠
衆賓長為加爵如初爵止釋曰庭賓及兄弟雖得一
獻未得旅酬其已得三獻又别受加爵故停之使庭行
旅酬是以云尸爵止者欲神惠之均於在庭也
儀禮要義卷四十五
