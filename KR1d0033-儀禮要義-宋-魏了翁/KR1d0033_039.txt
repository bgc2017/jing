儀禮要義卷三十九
宋魏了翁撰
既夕禮二
公及大夫皆有臣臣皆尊之曰公
公賵玄纁束馬兩自此盡入復位杖論國君賵法之事云
國君也者公及大夫皆有臣臣皆尊其君呼之曰公故
在氏傳伯有之臣曰吾公在壑谷今此云公則國君非
大夫君也以下云主人釋杖迎於廟門外與喪大記如
此迎送者皆據國君也云賵所以助主人送葬也者案
兩小傳皆云車馬曰賵施於生及送死者故云助主人
送葬也者是以下注云賵奠於死生兩施
注引季康子事證賵馬助人
云兩馬士制也者謂士在家常乘之法若出使及征伐
則乘駟馬其大夫以上則常乘駟馬故鄭駮異義云天
子駕駟尚書康王之誥康王始即位云諸侯皆布乘黃
朱詩云駟騵彭彭武王所乘魯頌云六轡耳耳僖公所
乘小雅云駟牡騑騑大夫所乘是大夫以上駕駟之文
也引春秋者左氏傳哀公二十三年春宋景曹卒注云景
曹宋元公夫人小邾女季桓子外祖母又云季康子使
冉有弔且送葬曰敝邑有社稷之事使肥與有職競焉
是以不得助執紼使求從輿人注云輿衆也又云曰以
肥之得備彌甥也注云彌遠也康子父之舅氏故稱彌
甥又云有不腆先人之産馬使求薦諸夫人之宰其可
以稱旌繁乎注云稱舉也繁馬飾繁纓也引之者證公
有賵馬助人之事
主人釋杖迎賓尊君命衆主人不迎
擯者出請入告主人釋杖迎於廟門外不哭先入云云
云尊君命也者謂釋杖迎入是尊君命也前文袒襲皆
據主人此則衆主人亦袒亦是尊君命云衆主人自若
西面者以其主人一人迎賓入門門東而右其餘衆主
人不迎賓明自若常位柩東西面可知也
馬是庭實故設於庭在重南
馬入設注設於庭在重南釋曰以馬是庭實故云設於
庭知在重南者以庭實法皆參分庭一在南設之又重
北陳明器不得設馬故知在重南
棧謂柩車凡士車制無漆飾
主人哭拜稽顙成踊賓奠幣於棧左服出注云棧謂
柩車也凡士車制無漆飾者此棧車即柩車以其賓由
輅西而致命云奠幣於棧者明此棧車柩車即蜃車四
輪廹地無漆飾故言棧也云左服象授人授其右也者
案聘禮宰授使者圭時云同面使者在左宰在右而授
其右也此車南鄉以東為左尸在車上以東為右故授
左服容授尸之右也
公所將命曰賓謂卿大夫士
賓賵者將命注賓卿大夫士也案自此盡知生者賻
論賓及兄弟賻奠之事云賓卿大夫士也者以其上云
君下有兄弟則此賓是國中三卿五大夫二十七士可
知言將命者身不來遣使者將命告主人案雜記諸侯
使卿弔鄰國諸侯主人使擯者告賓云孤某須矣
貨財曰賻施於生者
云貨財曰賻者公羊傳文也鄭知施於主人者以下經
云知生者賻是施於主人也案春秋文五年春王使榮叔
歸含且賵傳譏一人兼二事此賓所以兼事彼譏一人
獨行不與介各行故譏若雜記云上客弔即其介各行
含襚賵則不譏則卿大夫士禮一人行數事可也
無器則捂受謂對面授受捂即遻
若無器則捂受之云云以堂上授有並受法以其在門
外若有器盛之則坐委於地若無器則對面相授受故
云捂受之捂即遻也對面相逢受也
就器謂玩好奠於陳謂明器之陳
若就器則坐奠於陳釋曰知贈無常者案下記云凡贈
幣無常注云賓之贈也玩好曰贈在所有言玩好者謂
生時玩好之具與死者相知皆可以贈死者故此經云
若就器則坐奠於陳者就器則是玩好之器也云陳明
器之陳者以其廟中所陳者唯明器即陳於車之西以
外或言薦或言設無言陳者
兄弟賵奠謂小功以下非同財者
兄弟賵奠可也釋曰知兄弟有服親者喪服傳云凡小功以
下為兄弟既言兄弟明有服親者也知非大功以上者以大
功以上有同財之義無致賵奠之法云可且賵且奠許其厚
也者若然此所知許其賵不許其奠兄弟許其貳賵兼
奠而上經亦賓而有賵有奠有賻三者彼亦不使並行
俱見之見三禮之中有則任行其一故揔見之
所知許賵不許奠兄弟賵兼奠
所知則賵而不奠言所知明是朋友通問相知言降於
兄弟者許賵不許奠也云奠施於死者為多故不奠者
但賵與奠皆生死兩施其奠雖兩施施於死者為多知
者以其言奠為死者而行
知死者贈玩好知生者賻貨財
知死者贈知生者賻注云各主於所知者以其贈是
玩好施於死者故知死者行之賻是補主人不足施於
生者故知生者行之
書賵於方書遣於策遣中并有贈
書賵於方若九若七若五云云以賓客所致有賻有賵
有贈有奠直云書賵者舉首而言但所送有多少故行
數不同書遣於策云簡策者編連為策不編為簡故春
秋左氏傳云南史氏執簡以往上書賵云方此言書遣
於策不同者聘禮記云百名以上書於策不及百名書
於方以賓客贈物名字少故書於方則盡遣送死者明
器之等并贈死者玩好之物名字多故書之於策策書
明器之物應在上文而於此言之者遣中并有贈物故
在賓客贈賄與賵之下特書也
編連為策不編為簡百名以上書策
厥明陳鼎五於門外如初案自此盡主人要節而踊
論葬日之明陳大遣奠於廟門外之事知五鼎是羊豕
魚腊鮮獸各一鼎者以下經云羊左胖豕亦如之魚腊
鮮獸皆如初與少牢禮同故知也云士禮特牲三鼎者
特牲饋食禮陳三鼎故知也云盛葬奠加一等用少牢
也者以其常祭用特牲今大遣奠與大夫常祭用少牢
同其上遷祖奠時云如殯謂如大斂明此云如初亦如
大斂在廟門外及東方之饌也雖如大斂鼎數仍不同
以其大斂三鼎此則五鼎然大小斂時無黍稷朔月則
有黍稷此葬奠又無黍稷者大斂前無黍稷者以其初
死至朔月乃有之故鄭注云至此乃有黍稷今葬奠更
無黍稷者以其始死至殯自唘至葬其禮同
特豚有一鼎三鼎少牢有三有五大牢七以上
凡牢鼎數或多或少不同若用特豚者或一鼎或三鼎
若士冠禮醮子及婚禮盥饋并小斂之奠與朝禰之奠
皆一鼎也三鼎者婚禮同牢士喪大斂朔月遷祖及祖
奠皆三鼎而以魚腊配之是也其用少牢者或三鼎或
五鼎三鼎者則有司徹云陳三鼎如初以其繹祭殺之
於正祭故用少牢而鼎三也五鼎者少牢五鼎大夫之
常事此葬奠士攝之奠用少牢亦五鼎聘禮致飱衆介
皆少牢亦五鼎玉藻諸侯朔月少牢亦五鼎其用大牢
者或七或九或十或十二其云七鼎九鼎者公食大夫
下大夫大牢鼎七上大夫鼎九是也鼎十與十二者聘
禮致飱於賓飪一牢鼎九羞鼎三是十二也又云上介
飪一牢鼎七羞鼎三是其十若然案郊特牲云鼎俎奇
而籩豆偶以象隂陽鼎有十與十二者以其正鼎與陪
鼎各别數則為竒數也
吉祭羊豕升右胖此凶事左胖
其實羊左胖云云云反吉祭也者以其特牲少牢吉祭
皆升右胖此用左胖故云反吉祭也云言左胖者體不
殊骨也者既言左胖則左邊共為一段故云體不殊骨
雖然下云髀不升則除髀以下膊胳仍升之則與上肩
脅脊别升則左胖仍為三段矣而云體不殊骨據脊脅
以上膊胳已下共為一
陳器凡再由朝祖至夜斂藏今再陳
陳饌已訖又陳明器也本作夜斂似寫誤云適斂者以
其上朝祖之日已陳明器此復陳之者由朝祖至夜斂
藏之至此厥明更陳之也
既唘後不可離位迎賓唯君命出
賓入者拜之釋曰此時有弔葬之賓主人皆不出迎但
在位拜之所以不出迎者既唘之後既覩尸柩不可離
位以迎賓唯有君命乃出
將設葬奠先徹祖奠
徹者入丈夫踊設於西北婦人踊云云云徹者入者謂
將設葬奠先徹祖奠故云徹者入謂祝與執事徹祖奠
者亦既盥乃入由重東而主人踊至徹訖設柩車西北
則婦人踊也
朔月奠遷祖奠鼎如殯此葬奠但言入
鼎入釋曰以其徹者既祖當設葬奠故五鼎皆入陳也
云陳之也蓋於重東北西面北上如初者以其上篇小
斂奠舉鼎入阼階前西面錯大斂奠云舉鼎入西面北
上又朔月奠云鼎入皆如初其遷祖奠云陳鼎皆如殯
則皆在阼階下西面北上今此但云鼎入不言如初無
正文故云蓋以疑之既疑而知在東北西面北上者以
其奠祭在室掌設者皆陳鼎於阼階下西面如大小斂
故知也
重倚於門東北壁既虞埋倚處
甸人抗重出自道道左倚之釋曰自此盡徹者出踊如
初論將葬重及車馬之等以次出之事云道左倚之者
當倚於門東北壁云還重不言甸人者上云二人還重
不言甸人至此乃言甸人也云重既虞將埋之者雜記
文彼注云就所倚處埋之但天子九虞諸侯七虞大夫
五虞士三虞未虞以前以重主其神虞所以安神雖未
作主初虞其神即安於寢不假重為神主又士大夫無
木主明亦初虞即埋之也云不由闑東西者重不反變
於恒出入者恒出入則闑東闑西也云道左主人位者
檀弓云重主道注云始死未作主以重主其神也則重
主死者故於主人之位埋之也鄭云今時有死者鑿木
置食其中樹於道側由此者引漢法證重倚道左之事
人臣賜車馬乃有遣車个謂包遣奠
徹者入踊如初徹巾苞牲取下體案檀弓云國君七个
遣車七乘大夫五个遣車五乘注云人臣賜車馬者乃
得有遣車遣車之差大夫五諸侯七則天子九諸侯不
以命數喪數略也个謂所包遣奠牲體之數也雜記曰
遣車視牢具彼注云言車多少各如所包遣奠牲體之
數也然則遣車載所包遣奠而藏之者與遣奠天子大
牢包九个諸侯亦大牢包七个大夫亦大牢包五个士
少牢包三个大夫以上乃有遣車以此而言士無遣車
則所包者不載於車直持之而已士有一包而云包三
个鄭又云个謂所包遣奠則士一包之中有三个牲體
故云前脛折取臂臑後脛折取骼
苞者象歸賓俎盛葬奠與少牢同
云苞者象既饗而歸賓俎者也案雜記文而言云取下
體者脛骨象行者以父母將行鄉壙故取前脛後脛下
體行者以送之故云象行也云又俎實之終始也者此
盛葬奠用少牢其載牲體亦當與少牢同案少牢載俎
云肩臂臑膊骼在兩端又云肩在上以此言之則肩臂
臑在俎上端為俎實之始膊骼在俎下端為俎實之終
行器茵包以下從柩車在廟後出
行器案包牲訖明器當行鄉壙故云行器茵包器序
從注如其陳之先後車從此直云序從者序從即上文
器西南上茵包已下是也次列車以從明器徹者出踊
如初徹者謂包牲訖當徹去所釋者出廟門分禱五祀
者徹者出時主人踊云於是廟中當行者唯柩車者以
其上文明器及車馬鄉壙者皆出唯有柩車在廟
史讀賵讀遣必釋筭榮其多
主人之史請讀賵執筭從柩車當前束西面云云案自
此盡滅燭論讀賵讀遣之事經直云史請讀賵鄭知史
北面請者以其主人於車東請訖乃西面請時及入時
書在前筭在後則史西面之時筭在史南西面今燭在
史北近史炤書為便若在左則隔筭不便也讀書釋筭
則坐云必釋筭者榮其多
以公史讀書成其得禮之正以終
公史自西方東面命母哭主人主婦皆不哭云云鄭
知公史是君之典禮書者以其言公史故知君史案周
禮大史小史皆掌禮則諸侯史亦掌典禮可知云成其
得禮之正以終者以其死葬之以禮是死者得禮之終
事故以君史讀而成之
葬時乘車故以功布御柩披
商祝執功布以御柩執披釋曰自此盡杖乃行論柩車
在道發行之事云執功布者謂執大功之布麤者也云
以御柩執披者葬時乘車故有柩車前引柩者及在旁
執披者皆御治之
從柩者丈夫右婦人左男賓前女賓後
凡從柩者先後左右如遷於祖之序者上遷于祖時注
云主人從者丈夫由右婦人由左以服之親疏為先後
各從其昭穆男賓在前女賓在後云出宮踊襲以出宮
有此踊襲以出宮有此踊者止為出宮大門外有賓客
次舍之處父母生時接賓之所故主人至此感而哀此
次是以有踊踊訖即襲襲訖而行也故檀弓云哀次亦
如之注云次他日賓客所受大門外舍也孝子至此而
哀
柩至邦門謂國之北唯君命止柩餘否
至於邦門公使宰夫贈玄纁束釋曰云邦門者案檀弓
云葬於北方北首三代之達禮也此邦門者國城北門
也贈用玄纁束帛者即是至壙窆訖主人贈死者宰夫
將致命主人乃去杖不哭由柩車前輅之左右柩車在
廟門時賓在柩車右主人在柩車左故知此亦當前輅
左右也云當時止柩車者下記云唯君命止柩於堩其
餘則否注云不敢留神明此宰夫致命時柩車止也
在廟贈幣奠左服此道贈奠棺蓋中
主人哭拜稽顙賓升實弊於蓋降主人拜送復位杖乃
行釋曰賓既致公贈命訖主人乃哭拜稽顙賓乃升車
實幣於棺之蓋中載以之壙上文在廟所贈之幣皆奠
於左服此實於蓋中者彼贈幣生死兩施故奠左服此
贈專為死者故實於蓋中若親投之然云復位反柩車
後者上在廟位在柩車東此行道故在柩車後也
儀禮要義卷三十九
