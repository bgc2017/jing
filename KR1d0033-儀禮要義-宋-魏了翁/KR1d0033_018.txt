儀禮要義卷十八
宋魏了翁撰
大射儀三
三耦卒射公與卿大夫將射
三耦卒射賓降取弓矢于堂西釋曰自此盡共而俟
論第二番射三耦訖次公卿大夫之事但此賓先降取
弓矢即升堂者以其不敢與君並俟告故下云司射告
射于公小射正取公之決拾并授弓拂弓是君得告乃
取弓矢是不敢與君並俟告也云取之以升俟君事畢
者案下文云公將射則賓降適堂西袒決遂執弓搢三
挾一个升自西階是君事畢君事畢賓降袒決遂乃更
升若然賓於此不即袒決遂者去射時遠故不可即袒
大射正與司射各一小射正不止一人
小射正授弓拂弓皆以俟于東堂據此經上下或云
大射正或云司射或云小射正不同者今行射禮大射
正一人為上司射次之或云小射正若然大射正與司射
各一人據其行事小射正不止一人而已此云小射正
一人取公之決拾於東坫上下云小射正奉決拾以笥
與此一人此又云小射正授弓與取決拾别則小射正
二人也云授弓當授大射正者下云大射正執弓以袂
以授公明此小射正授弓者當授大射正也
大射正司正司射之同異與上注似違
大射正執弓皆以從於物注大射正舍司正親其職前
解大射正與司射别人案此注大射正舍司正親其職
則大射正與司正為一人又案上文司射請立司正遂
立司射為司正則司射又與大射正為一人與上解似
相違者以大射正與射人俱掌射事相當則大射正與
司射别若通而言之射人不對大射正射人亦名大射
正
鄭謂既袒乃設拾拾當在襦上
公袒朱𥜗卒袒云云小射正又坐取拾興贊設拾云云
案上文設決訖乃云公袒朱襦始云小臣正贊設拾拾
當拾歛膚體宜在朱襦之上故鄭云既袒乃設拾拾當
以韝襦上鄕射云袒決遂以其無襦故遂與決得俱時
設若大夫對士射袒纁襦設遂亦當在袒後
射正順弓隈以授公公揉之觀其安危
大射正執弓以袂順左右隈云云公親揉之注云揉宛
之觀其安危也者案考工記弓人云其弓安其弓危者
以弓弱者為危其弓強者為安則此云觀安危者謂試
弓之強弱注云隈弓淵也
獻酬皆授罰爵不授惟大夫已上授
司宫士奉豐云云勝者之弟子洗觶升酌散南面坐
奠于豐上云不授者射爵猶罰爵略之者案詩云兕觥其
觩旨酒思柔注云觩陳設貎觥罰爵不手授此飲射爵
亦不手授故云猶罰爵也案獻酬之爵皆手授之此不
手授故云略之也若然士以下飲罰爵者取於豐大夫
已上皆手授尊之故下注云授爵而不奠豐尊大夫也
其三耦之内雖大夫亦取於豐者以其作三耦與衆耦
同事不復殊之
不勝之黨皆飲若有數中亦得助祭
命三耦及衆射者云云釋曰以其經云三耦及衆射
者皆升飲射爵者言升之明知不勝之黨無不飲但大
射者所以擇士以助祭今若罰爵在於不勝之黨雖數
中亦受罰及其助祭雖飲射爵亦得助祭但在勝黨雖
不飲爵若不數中亦不得助祭以其飲罰據一黨而言
取其助祭取一身之藝義故不同也
尊者西階上北面立飲不以己尊枉正罰
賓諸公卿大夫受觶于席以降適西階上北面立飲云
云云不可以己尊枉正罰也者正罰謂上文飲者在左
勝者在右於西階之上北面跪取豐上之觶飲之是也
今雖不取於豐亦於西階北面
飲公不敢用罰爵從獻酬之爵
若飲公則侍射者降洗角觶升酌散降拜釋曰云侍
射賓也者以其賓與君對射耦自相飲故知侍射者賓
也云飲君則不敢以為罰從致爵之禮也者罰爵如上
文罰者飲之而已今則從燕臣致爵於君之禮下文所
謂夾爵者是也但此經云角觶與上文觶皆是三升曰
觶觶與角連故謂之角觶或單言角或單言觶是以禮
記少儀云侍射則約矢侍投則擁矢勝則洗爵而請不
角註云角謂觥罰爵也於尊長與客如獻酬之爵又詩云
我姑酌彼兕觥毛𫝊云兕觥角爵箋云兕觥罰爵是其角
觶兕觥皆罰爵此角觶以兕角為之非謂四升曰角者
也若然此角觶對下文飲君云象觶故云角觶謂賓酌
如兕自飲君即下文賓降洗象觶亦從獻酬之爵不
敢復用罰爵也
君若不射則不獻大侯之獲
司宫尊侯于服不之東北云云釋曰自此盡侯而俟
論設尊獻服不之事云不於初設之者不敢必君射也
君不射則不獻大侯之獲者若然此設大侯之獲者君
不射則不設之不豫設者不敢必君射案上張侯先設
大侯君射大侯張之必君射者但聖人設法一與一奪
以大射者為祭擇士所以助祭人君不可不親故奪其
尊使之必射故豫張大侯至此設大侯之尊君射訖乃
設之者許其自優暇容有不射之理是以不射則不設
射乃設之
凡祭祭肺不離肺皆不奠爵
獲者左執爵右祭薦俎二手祭酒云祭俎不奠爵不備禮
也者祭俎者謂祭俎上肺但肺有二種此云祭是祭肺
也非是離肺知者案鄕射記云獲者之俎折脊脅肺臑
又曰釋獲者之爼折脊脅肺皆有祭則此俎祭肺亦離
肺若然凡祭祭肺皆不奠爵是其常云此不奠爵不備
者但祭肺離肺兩有祭肺不奠爵若空有祭肺亦不奠
爵今祭俎不奠爵故云不備禮
司馬師獻隸僕人等如獻服不
司馬師受虛爵洗獻隸僕人巾車獲者皆如大侯之禮
云巾車張大侯者舉尊者而言其參侯干侯亦張之是
以上文司馬遂即量人巾車張三侯此直云大侯舉尊
而言之云及參侯干侯之獲者以其上文以獻大侯服
不獲者明此經獲者是糝侯豻侯可知云隸僕人巾車
於服不之位受之知者以其隸僕人巾車素無其位而
經云如大侯之禮明就大侯之位受獻是以鄭云功成
於大侯也云不言量人者此自後以及先可知者案上
張侯之時先言量人後言巾車君射之時乃有隸僕人
埽侯道受獻先言隸僕人而後言巾車是自後以及先
隸僕尚得獻明量人在巾車之先得獻可知
凡繼射者命耦而已不作射不作取矢
三耦既拾取矢諸公卿大夫皆降如初位云云云凡繼
射命耦而已不作射不作取矢從初者言凡繼射命耦
者前三耦卒射後大夫降至三耦之南西面北上司射
東面于大夫西北耦大夫與大夫命上射曰某御於子
命下射曰子與某子射卒遂比衆耦云云至公即席後
賓升階復位還筵而後卿大夫繼射後衆皆繼射釋獲
皆如初注云諸公卿言取弓矢衆言釋獲互言也
鼓為樂節今投壺篇猶具存
司射命曰不鼓不釋注不與鼓節相應不釋筭鼓亦樂
之節釋曰引學記者證鼓得與樂為節之事云凡射
之鼓節投壺其存者也者射之鼓節多少無文案今禮
記投壺篇圖出魯鼓薛鼓云取半以下為投壺節盡用
之為射節是其投壺存者云周禮射節天子九以下者
是射人樂師皆有此文
貍首即曾孫之詩
樂正命大師曰奏貍首間若一注貍首逸詩曾孫也貍
之言不來也案騶虞采蘋是篇名貍首篇名可知射
義下文諸侯君臣盡志於射又云故詩曰曾孫侯氏四
正具舉小大莫處御于君所注云此曾孫之詩諸侯之
射節也四正正爵四行也四行者獻賓獻公獻卿獻大
夫乃後樂作而射也上云貍首下云曾孫曾孫章頭也
彼注以燕以射先行燕禮乃射是也云間若一者調其
聲之䟽數重節者謂九節七節五節中間相去或希疏
或密數中間使如一必疏數如一者重此樂故也
大夫雖無俎賓及公卿皆送俎故亦降
諸公卿取俎如賓禮遂出授從者于門外大夫降復位注
門東北面位釋曰云大夫降者大夫雖無俎以賓及
公卿皆送俎不可獨立於堂故降復位云門東北面位
者謂初小臣納卿大夫門東北面揖位案下文賓諸公
卿皆入門東面北上謂在西階下知大夫不復在西階
下位者以其言復位者復前位其西階下舊無位
大射先燕燕法牲用狗羞用鱉鯉等
羞庶羞注羞進至鶉鴽釋曰知有&KR0871;肝膋者此大射
先行燕禮燕法其牲唯有狗又案内則云肝膋取狗肝
一幪之以其膋濡炙之舉燋其膋不蓼注云膋腸閒脂
故知此羞中有肝膋也又知有狗胾醢者以其公食大
夫有牛胾炙羊胾炙豕胾炙此燕無三牲故知胾醢亦
用狗知有炰鱉膾鯉者案六月詩云吉甫燕喜既多受
祉又云飲御諸友炰鼈膾鯉故知有此也公食大夫有
王事之勞乃有之故六月詩鄭注以吉甫遠從鎬地來
又日月長久今飲之酒使其諸友恩舊者侍之又加其
珍美之饌所以極勸之也是有王事之勞乃有之無王
事之勞則無故公食大夫不見也又知有雉兔鶉鴽者
公食大夫二十豆有此四者
二升觚獻大夫三升觶獻士用小者尊
主人洗酌獻士于西階上士長升拜受觶主人拜送
釋曰自此盡奠于篚論獻士及祝史等之事云獻士用
觶士賤也者言獻士用觶對上獻大夫已上觚觚二升
觶三升用大者賤用小者尊
賓為士舉旅行酬因媵觶于公
賓降洗升媵觶于公酌散下拜公降一等云云自此盡
旅酌論賓舉爵為士舉旅行酬之事注賓受至再拜
釋曰云賓受公賜多矣禮將終宜勸公序厚意也者上文
為賓為卿為大夫舉旅皆臣自致爵今此其賓為士舉
旅行酬因得為賓致爵於君
階下位無席戶牖間位則有席
賓降洗象觚升酌膳云云賓升成拜公答拜賓反位自
此以前賓位在西階下東面無席戶牖之間位則有席
此賓升成拜不言降反位明反位者反於戶牖之間席
位云此觚當為觶者凡旅酬皆用觶獻士尚用觶故知
觚當為觶下經觚亦當為觶
凡受酬拜後就席坐行酒漢時亦然
公坐取賓所媵觚興唯公所賜受者如初受酬之禮降
更爵洗升酌膳下再拜稽首小臣正辭升成拜公答拜
乃就席坐行之坐行之注若今坐相勸酒
堂上旅皆坐酬士立堂下故大夫興酬
大夫卒受者以爵興西階上酬士士升大夫奠爵拜士
答拜云興酬士者決向堂上相旅皆坐相酬執爵者行
之大夫未能受酬者輒興西階上故鄭云士立堂下與
上坐者異也
士旅酬祝史以下于西階上
士旅于西階上辯注祝史小臣師旅食皆及焉釋曰
鄭知祝史以下皆得旅酬者前得獻祝史與旅皆得獻
明此旅酬得之可知
士賤不坐無執爵者故以次自相酬
士旅酌注旅序至爵者釋曰云無執爵者對上文卿
大夫等有執爵者以其坐故也士無執爵者以其賤不
坐故以次自酌以相酬無執爵者也
公食堂上夾北有宰位射禮無
遂獻左右正與内小臣皆於阼階上如獻庶子之禮云
庶子内小臣位在小臣師之東者案公食堂上夾北有
宰夫内宰在東北此射禮堂上夾北無宰位又案執事
者堂上又非樂人不得在樂正位以其與小臣師同名
小臣故知小臣師之東也又云少退西上者見公食在
宰東北少退故知此亦少退知西上者以此位皆西上
故也
凡行酬即轉爵遞飲猶待公卒爵乃飲
無筭爵云云受賜爵者以爵就席坐公卒爵然後飲
案凡行酬之法轉爵遞飲今膳散兩有宜得即飲猶待
公卒爵乃飲猶代飲然明惠從公來嫌得即飲不代故
著嫌必卒爵然後飲故曰嫌不代
於此無升成拜以將醉正臣禮
賓及諸公卿大夫皆降西階下北面至升反位注升不
成拜云於例臣於堂下再拜稽首得小臣以君命辭其
拜不成當升成拜今直升不成拜者以其拜於下是臣
之正禮故鄭云於將醉正臣禮
公不送賓賓禮訖正臣禮
公不送注臣也至禮也釋曰案燕義云使宰夫為獻
主臣莫敢與君亢禮曏來安燕交歡君若送之是臣與
君亢禮故君不送賓也故燕禮注云賓禮訖臣禮是也
燕在路寢次射于郊學故末云公入驁
公入驁注驁夏至入也釋曰云驁夏亦樂章也者案
周禮鐘師有九夏皆樂章其中有驁夏云此公出而言
入者射宫在郊以將還為入者天子射在虞庠周之小
學在西郊案鄕射記於郊則閭中鄭注云諸侯大學在
郊是諸侯大射所故言入射宫在郊以將還為入也鄭
知燕在路寢者燕禮記云燕朝服於寢與羣臣賓客燕
不合在燕寢故知從路寢
大射三番多依鄕射故不重釋
此篇所解多不具者以其諸侯大夫射先行燕禮大射
三番多依鄕射是以與禮同者於此不復重釋之也
儀禮要義卷十八
