儀禮要義禮類二(儀禮之屬)
提要
(臣)等謹按儀禮要義五十卷宋魏了翁所撰九
經要義之一於每篇各為條目而節取注疏錄於
下方與周易要義略同盖其著書本例也儀禮一
經最為難讀諸儒訓詁亦稀其著錄于史者
自喪服諸𫝊外隋志僅四家舊唐志亦僅四
家新唐志僅三家今惟鄭元註賈公彦疏存
耳鄭注古奥既或猝不易通賈疏文繁句複
雖詳贍而傷于蕪漫端緒亦不易明朱子語
錄謂其不甚分明蓋亦有故了翁取而刪剟
之分臚綱目條理秩然使品節度數之辨展
卷即知不復以詞義轇轕為病其梳爬剔抉
于學者最為有功雖所採不及他家而儀禮
之訓詁備于鄭賈之所說鄭賈之精華備于
此書之所取後來詮解雖多大抵以注疏為
藍本則此書亦可云提其要矣乾隆四十三
年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
