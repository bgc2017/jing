儀禮要義卷十一
宋魏了翁撰
鄉射一
鄭以鄉射為州長會民射於州序
鄉射禮第五鄭目錄州長至嘉禮釋曰鄭云州長春
秋以禮會人而射於州序者周禮地官州長職文也鄭
引之者證此鄕射是州長射法云謂之鄉者欲見州長
射得名鄉射之意云州鄉之屬者周禮大司徒職云五
州為鄉是州屬鄉故云州鄉之屬云鄉大夫或在焉者
一鄉管五州鄉大夫或宅居一州之内則鄭注禮記云
或則鄉之所居州黨而鄉大夫來臨此射禮是為鄉大
夫在焉則名鄉射又鄉大夫三年大比興賢者能者訖
而以鄉射之禮五物詢衆庶亦行此州長射禮以詢之
亦是鄉大夫在焉故名為鄉射云不改其禮者雖鄉大
夫在其禮仍依州長射禮故云不改其禮案經鄉大
夫射於庠云堂則由楹外又云堂則物當楣又云大夫
用兕中其禮與士射於序别而云不改者大判鄉大夫
士射先行鄉飲酒禮及未旅而射為不改其實亦有少
異也鄭云射禮於五禮屬嘉禮者案周禮大宗伯云以
嘉禮親萬民下有以賓射之禮親故舊朋友故知屬嘉
禮也
射禮戒賓與射同日猶鄉飲戒與飲同日
鄉射之禮主人戒賓云云乃請賓禮辭許云云無介
釋曰自此至無介論州長將射先戒賓之事案大射
前三日宰夫戒宰及司馬又射前一日樂人宿縣此不
言日數則戒賓與射同日矣禮同鄉飲酒也以其鄉射
先行鄉飲酒鄉飲酒戒賓與飲酒同日
鄭既以鄉飲為諸侯之大夫此亦諸侯州長
注主人州長也卿大夫若在焉則稱鄉大夫也云云
釋曰案鄉大夫是諸侯鄉大夫則此州長亦諸侯之州
長以士為之是以經云釋獲者執鹿中記云士鹿中是
皆為此州長射而言是諸侯州長可知若天子州長中
大夫為之若然記云大夫兕中者為鄉大夫詢衆庶而
言也云鄉大夫若在焉則稱鄉大夫也者謂大夫來臨
禮之時州長戒賓不自稱稱鄉大夫以戒賓也云出迎
出門也者謂出序之學門亦如鄉飲酒出庠門皆有一
門入門即至堂耳云不言拜辱者此為習民以禮樂不
主為賓已也者對鄉飲酒主人戒賓賓拜辱者彼為賓
也非為習民以禮樂故也云不謀賓者時不獻賢能事
輕也者還决鄉飲酒獻賢能故須就先生而謀賓介禮
重對此不獻賢能為輕故不謀賓也
漢時郡國以季春行鄉射
云今郡國行此禮以季春者漢時雖無侯國而置郡為
守其王之子弟猶名國引之者證時節與周異
此篇有射于堂及兕中兼有大夫行禮
云周禮至衆庶皆周禮鄉大夫職文引之者證此鄉射
中兼有鄉大夫行射禮故有射于堂及兕中之事云五
物者案彼云一曰和二曰容三曰主皮四曰和容五曰
興舞鄭注云和載六德容包六行也庶民無射禮因田
獵分禽則有主皮主皮者張皮射之無侯也主皮和容
興舞則六藝之射興禮樂與當射之時民必觀焉因詢
之也是也
主人還射宫即鄉庠州序
主人戒賓云云主人退賓送再拜注退還射宫省錄射
事釋曰射宫者鄉庠州序是也知省錄射事者即下
文云乃張侯之等是也下言飲酒之事知不為飲酒事
者以飲酒者止為射事故以射為主也
無介以輔賓者主於射飲禮略
無介注雖先飲酒云云釋曰鄭云雖先飲酒者自此
已下先言飲酒獻後乃射以是禮記射義云古者諸侯
之射也必先行燕禮卿大夫士之射也必先行鄉飲酒
之禮是也但鄉飲酒之禮有介一人以輔賓此無介者
主於射序賓之禮略故無介以輔賓也
設席不言於戸牖間州序無室
乃席賓南面東上云不言於戸牖之間者此射於序
者决鄉飲酒在庠以其序無室庠有室此據州長射於
序以其無室無戸牖設席亦當戶牖之處耳言東上亦
主人在東故席端在東不得以曲禮席南向北向西方
為上因隂陽解之也
衆賓之席繼賓甫習衆庶與賓賢異
衆賓之席繼而西注甫欲習衆庶未有所殊别釋曰
甫始也言始欲習衆庶未有所殊别此決鄉飲酒三賓
之席不屬殊别彼有德之人故各自特不繼有所殊别
侯用布上廣下狹象人綱象足
乃張侯下綱不及地武鄭知侯用布案下記云獸侯
大夫士皆言布侯則餘賓射大射其侯皆用布此鄉射
采侯二正亦用布可知云綱持舌繩也者周禮梓人云
上綱與下綱出舌尋絹寸焉注云綱所以繫侯於植者
也故云綱持舌繩也云武迹也中人之迹尺二寸者無
正文蓋目驗當時而言似云中人定扼圍九寸也漢禮
云五武成步步六尺或據此而言也云侯象人者案鄭
注梓人云上下皆出舌尋者亦人張手之節也以其張
侯之法下兩舌半上舌兩頭綱皆出一尋即是上廣下
狹象人張足六尺張臂八尺故云象人也云綱即其足
也者謂經下綱象足云是以取數焉者以下綱象足張
之六尺是取數於武也
侯以向堂為面則東為右西為左
不繫左下綱中掩束之注事未至也釋曰案下記云
東方謂之右个注云侯以向堂為面也則此左下綱以
西畔而言云中掩束之者案記云鄉侯一丈倍中以為
躬躬二丈倍躬以為左右舌舌四丈兩舌各出一丈又
云下舌半上舌則左右各出五尺今將此五尺與下綱
不繫者中掩左廂向東待將射乃解之故云事未至也
乏參侯道居侯黨之一亦名容
乏參侯道云云注容謂之之釋曰乏參侯道者謂三
分侯道云居侯黨之一者黨旁也謂在侯西北邪向之
故以旁言之其居旁之一者謂侯道内三分之居一分
之地十丈也云西五步者據侯之正北落西有五步即
三丈也云容謂之乏者案周禮射人職云王以六耦射
三侯三獲三容五正彼據王三侯有三容容者以革為
之可以容身故云容也云乏者謂矢於此匱乏不去故
云乏也云獲者御矢也者謂唱獲者恐矢至身故云獲
者御矢也
鄉飲戒速賓皆朝服此習禮故戒以玄端
主人朝服乃速賓賓朝服出迎再拜釋曰自此至當
楣北面答再拜論主召賓從己之事此主人與賓俱朝
服案鄉飲酒賓主俱不言服者以彼賓禮重故戒與速
賓俱朝服故不言此習禮輕是故戒時玄端召時乃朝
服故須言之也必以此戒時玄端者見公食大夫云賓
朝服即位于大門外如聘注云於是朝服則初時玄端
宜與彼同皆是戒時不言服後速時朝服故知此亦戒
時玄端矣且鄉飲酒戒速俱不言服知皆朝服者下記
云鄉朝服而謀賓介是也
主人以賓非以吳子之以猶與也
主人以賓揖先入云云主人以賓三揖云云釋曰云
以猶與者案左氏傳云蔡人以吳子與楚人戰于栢舉
彼以者能東西之曰以以謂驅使前人之稱此言嫌有
驅使之稱故以為與謂主人與賓是以為平敵之義故
須訓之云先入入門右西者此注亦與鄉飲酒同以其
賓入東面故西面待之
先升一等主人常禮燕禮君升二等
主人以賓三揖皆行及階三讓主人升一等賓升釋
曰知主人先讓於賓者以其主人之法先升導賓賓後
升進宜難禮之常法故知主人先讓賓也此先升一等
禮之常燕禮君升二等者尊君故也
主人拜賓至賓主拜皆北面
主人阼階上當楣北面再拜賓西階上當楣北面答再
拜釋曰知拜是拜至者鄉飲酒義云拜至拜洗公食
亦云當楣北嚮再拜故知拜是拜至
賓是鄉民而言獻與玉府注異
主人坐取爵于上篚以降注將獻賓也獻賓注云云
釋曰云凡進物曰獻者欲見此賓乃是鄉民而已無尊
卑上下猶言獻者此獻直是進物而言獻進之也案周
禮玉府注云古者致物於人尊之則曰獻彼據尊敬前
人雖卑亦曰獻若齊侯獻捷於魯之類義與此别也
禮例衆賓答大夫人一拜答士再拜
主人西南面三拜衆賓衆賓皆答一拜釋曰云三拜
示徧也者衆賓無問多少止為三拜而已是示徧也云
一拜不備禮也者衆賓人皆一拜是拜不備禮此亦答
大夫拜法以其此禮中含鄉大夫法若答士拜則亦無
再拜見於特牲也云獻賓畢乃與衆賓拜者自爾來唯
與賓拜未與衆賓拜今始拜之故云敬不能並有司徹
答一拜
鄉射雖非賓賢衆賓數與鄉飲同
實爵西階上獻衆賓衆賓之長云云釋曰衆賓之長升
拜受者三人此雖非賓賢能其衆亦三人在堂上與鄉
飲酒數同其堂上衆賓無定數故鄭云言三人則衆賓
多矣云國以多德行道藝為榮者案周禮大司徒以鄉
三物教萬民一曰六德二曰六行三曰六藝此既鄉人
則德行亦據六德六行道藝則六藝也此並與鄉飲酒
賓介與衆賓之類並來與在射中是以孔子射於矍相
之圃觀者如堵墻彼亦據孔子為鄉大夫習人以禮樂
之射至於誓之於後僅有存焉亦無常數之事也
三賓禮略衆賓彌略
衆賓皆不拜受爵坐祭立飲釋曰此謂堂下衆賓無
數者故鄭云自第四以下云又不拜受爵禮彌略者三
賓雖坐祭立飲不拜既爵仍拜受此衆賓非直坐祭立
飲不拜既爵又不拜受爵
堂上三賓有席堂下衆賓無
每一人薦則薦諸其席衆賓辯有脯醢釋曰此還據
堂上三人有席者故云薦諸其席謂席前也還據堂下
無席者故鄭云薦於其位
一人謂主人之吏故奠觶
一人洗舉觶於賓坐奠觶于薦西注一人主人之吏
釋曰主人之吏亦謂府史以下非屬官也以其是主人
之吏既賤故不敢親授奠之也
鄉大夫士非鄉人而禮同
大夫若有遵者則入門左注謂此鄉之人為大夫者也
釋曰云大夫若有遵者言若者或無不定故云若也
鄭知是當鄉大夫者以其鄉射既與人行射禮而言大
夫者當鄉大夫可知云其士也於旅乃入者下記云士
既旅不入明未旅間皆得入是以未旅而射其士皆在
也知鄉大夫士非鄉人禮亦然者以其同是鄉大夫士
禮無異故也但異鄉不助主人樂賓為别也
大夫辭加席不以己尊加於賓
大夫辭加席主人對不去加席釋曰上云尊於賓席
之東則在尊西今大夫言席於尊東明為賓夾尊可知
云升不拜洗若以大夫尊故不拜洗也云反位者大夫
反西階上位云主人大夫之右拜送者謂在大夫之東
拜送爵也云辭之者謙不敢以己尊加賢者鄉射之禮
鄉人為賓下記云若大夫與則以公士為賓亦選賢者
為之故辭加席又不以己尊加賢者也云不去者大夫
再重席正也者鄉飲酒云公三重大夫再重故知大夫
再重席禮之正也云賓一重席者鄉人故一重縱公士
為賓亦一重也
據一大夫獻已即酢衆則徧獻長乃酢
大夫降洗注將酢主人也大夫若衆則辯獻長乃酢
釋曰知大夫若衆則辯獻長乃酢者此經據一大夫而
言故獻大夫即酢案有司徹主人洗爵獻長賓于西階
上然後衆賓長升拜受爵宰夫贊主人酌若是以辯乃
升長賓主人酌酢于長賓西階上北面賓在左注主人
酌自酢序賓意賓卑不敢酢
大夫雖尊不奪賓主正禮
大夫降立于賓南注雖尊不奪人之正禮釋曰大夫
尊在堂則席之于尊東特尊之今降而在賓下者欲使
賓主相對行禮若在北北則妨賓主揖讓之正禮故云
不奪人之正禮
席工不正東辟射位瑟有面鼓有後首
席工于西階上少東云云工四人二瑟瑟先相者皆左
何瑟云云釋曰云席工者謂為工設席下文乃升席
也云言少東者明樂正西側階者既言席工于西階上
少東則在西階東矣復云樂正立于其西則近席西其
言從近故知樂正側近西階東則不欲大東辟射位大
射亦同此注燕禮注亦然者燕亦容有射法鄉飲酒工
位與此同云工四人二瑟則是二人歌可知云瑟先賤
者先就事也者案大射大師少師歌衆工瑟是知瑟者
賤也凡工者皆先瑟後歌是賤者先即事故序亦在
樂有四節今不歌不笙不間唯有合樂故云志在射略
於樂也云合樂者周南召南之風鄉樂也者上注已云
頌及大雅天子樂小雅諸侯樂此二南鄉大夫樂但鄉
飲酒鄉射是大夫士為主人故大夫士樂為鄉樂者也
云不可略其正也者二南是大夫士之鄉樂己之正樂
鄉射與鄉飲酒同是大夫士禮鄉大夫士行射禮先行
鄉飲酒禮鄉飲酒與鄉射自為首尾故鄉飲酒注具於
此略言燕禮是諸侯禮天子諸侯射先行燕禮則燕禮
與大射自為首尾是以燕禮歌笙間合鄭亦具注之大
射又略言之也
注云堂上正樂畢與堂下騶虞及無算樂
樂正告于賓乃降釋曰言告于賓者作樂主為樂賓
今歌備故告賓言歌備也言樂正降者堂上正樂畢也
者以其鄉飲酒燕禮但升歌笙間合樂皆是正歌今略
去升歌笙間三者唯有合樂於堂上故云堂上正樂畢
也云正樂者對後無筭樂非正樂也下射雖歌騶虞亦
是堂下非堂上故以堂上決之
大夫士不合有大師君有賜樂法
主人取爵于上篚獻工大師則為之洗釋曰自此至
反升席論主人獻工笙之事但天子諸侯官備有太師
少師瞽人作樂之長大夫士官不備不合有大師君有
賜大夫士樂器之法故春秋左氏云晉侯歌鐘二肆取
半以賜魏絳於是乎始有金石之樂禮也時以樂人賜
之故鄭云君賜大夫樂又從之以其人謂之大師也
主人降席自南禮殺由便
主人降席自南方釋曰自此盡未旅論立司正之事
也云禮殺由便者對上文主人受酢爵時禮盛故主人
降席自北方啐酒於席末亦然今此立司正禮殺故降
席自南方
爵備樂畢留賓司馬仍為司正監察之
作相為司正云云禮辭許諾云云釋曰云爵備者謂
賓及衆賓與尊者并工笙並得獻是爵備也云樂畢者
合樂訖是樂畢以無升笙與間故不言樂成而云畢而
已也云將留賓以事者下有射事射訖行旅無筭之事
故須立司正以監之但中間為射繫變司正為司馬射訖
反為司正以監察儀法也引詩者證監與正為一物皆
察儀法也
此大夫士禮於未旅而射與燕禮大射異
未旅注旅序也未以次序相酬以將射也旅則禮終
釋曰旅衆也而言序者謂衆以次序相酬必於未旅而
射者旅則醉禮終恐不得射故於未旅而射也此大夫
士禮將射先行鄉飲酒後行旅酬而已故射前未旅而
射後乃始行旅酬燕禮大射國君禮故先行燕禮雖行
一獻以其辨尊卑故行四舉旅大射主為射故再拜訖
即射燕禮主為燕故三舉旅乃射彼皆與此不同也
司正退立司射選三耦司馬請射
三耦俟于堂西云云司射適堂西云云注司射選弟子
云云為三耦釋曰云司射取弓于階西兼挾乘矢者
以其司射之弓矢豫陳於西階故司射於堂西袒决遂
訖即取弓矢於階西是以下記云司射之弓矢與扑倚
于西階之西是也云有司請射者此有司謂司馬故大
射云司射自阼階前曰為政請射注為政謂司馬司馬
政官主射禮諸侯之州長無司馬官直言有司請射以
此司馬也云司射主人之吏也者大射諸侯禮有大射
正為長射人次之司射又次之小射正次之皆是士為
之則此大夫士禮不得用士故知是主人之吏為之可
知云於堂西袒决遂者主人無次隠蔽而已者此對大
射人君禮有次在東方不須適堂西也
吉凶皆袒左惟受刑袒右
司射適堂西袒决遂取弓于階西兼挾乘矢云云釋
曰云袒左免衣也知袒左者凡事無問吉凶皆袒左是
以士喪主人左袒此及大射亦皆袒左不以吉凶相反
唯有受刑袒右故覲禮云乃右肉袒于廟門之東注云
右肉袒者刑宜施於右是也云决猶闓也以象骨為之
者大射注亦然案繕人云掌王之用弓弩矢箙矰弋决
拾鄭注云士喪禮决用正王棘若檡棘則天子用象骨
與無正文故引士喪禮又言與以疑之若然諸侯及大
夫生用象死用棘天子無問死生皆用象者蓋取其滑
也云著右大擘指以鉤弦闓體也知者以右巨指鉤弦
故知著於右大擘指也以右擘著極是以大射云朱極
三注云以朱韋為之三者食指將指無名指是也云遂
射韝也以韋為之以遂弦者也者大射注亦云遂射韝
也以朱韋為之著左臂所以遂弦也云其非射時則謂
之拾拾斂也所以蔽膚斂衣也者此篇及大射將射云
袒決遂射訖則云說決拾於公雖射亦謂之拾故大射
云公就物小射正奉決拾以笥大射正執弓皆以從於
物彼亦臨時而云拾以公射袒朱𥜗言拾以見斂衣故
變文以見義也云所以蔽膚斂衣也者言蔽膚據士斂
衣據大夫已上是以下記大夫與士射袒薰襦燕禮記
云君射袒朱襦若對君大夫亦與士同亦蔽膚也云方
持弦矢曰挾知者下記云凡挾矢於二指之間横之是
言其方可知引大射挾乘矢於弓外見鏃於弣是其方
也若側持弓矢則名執故下文云司射猶袒決遂左執
弓右執一个兼諸弦面鏃注云側持弓矢曰執面猶尚
也并矢於弦尚其鏃是也云乘矢四矢也者下云司射
晉三挾一个又詩云四矢反兮
經與注以酢為醋唯此
主人阼階上答拜賓以虚爵降注將洗以醋主人賓升
實爵主人之席前東南面醋主人注醋報
儀禮要義卷十一
