儀禮要義卷十二
宋魏了翁撰
鄉射二
前有司注為司馬此有司為弟子納器者
三耦皆袒決遂有司左執弣右執弦而授弓釋曰前有
司請射與大射為政請射同故解為司馬此經以納
射器使弟子不見出文則弟子執射器入者即使守之
以授用者故知有司還是弟子是以鄭云凡納射器者
皆執以俟事
搢三而挾一即詩左旋右抽
三耦皆執弓搢三而挾一个注搢插也云云釋曰云
搢插也插於帶右者以其左手執弓右手抽矢而射故
知插於帶右故詩云左旋右抽
耦各對揖當左物
揖進當階北面揖云云豫則鉤楹内云云北面揖注鉤
楹云云釋曰凡行射禮耦耦各相對揖故司射誘射
𤼵東面位揖進當西階北面揖及階揖升堂揖訖東行
向兩楹間物須過西楹是以豫則鉤楹内北過以記云
序則物當棟物近北故過由楹北也堂則由楹外過而
東行以記云堂則物當楣物近南故過由楹南也云當
左物者以南面為正東為左物北面又揖也云鉤楹繞
楹而東也者北而東也云序無室可以深也者據州立
序而言
鄭以豫為榭以鄉庠有堂室州榭無室
豫則鉤楹内注云云豫謂州學也讀如宣榭之榭周禮
作序釋曰云周立四代之學於國者案王制云有虞
氏上庠下庠夏后氏東序西序殷人左學右學周人東
膠虞庠周立四代者通已為四代但質家貴右故虞殷
大學在西郊小學在國中文家貴左故夏周大學在國
中王宫之東小學在西郊周所立前代學者立虞夏殷
三代大學若然則虞氏上庠則周之小學為有虞氏之
庠制在西郊也立殷之右學則瞽宗周立之亦西郊立
夏后氏之東序則周之東膠立在王宫之東以其改東
序為東膠東膠二代名故云周立四代學文王世子
亦論四代學中學樂之事云而又以有虞氏之庠為鄉
學者與周立虞庠同制故引鄉飲酒義為證鄉立庠
之義也云庠之制有堂有室也者則此篇云堂則由楹
外又記云堂則物當楣是也論語云由也升堂矣未入
於室室堂相將有室必有堂言此者見庠則室堂俱有
對榭則有堂無室也云今言豫者謂州學也者周禮地
官州長職云春秋以禮會民而射于序是也云讀如成
周宣榭災之榭者案宣公十六年經書成周宣榭火彼
雖不據學以其無室與爾雅無室曰榭同故引以為證
也云周禮作序者據州長職文云凡屋無室曰榭宜從
榭者鄭廣解榭名爾雅云闍謂之臺有木者謂之榭及
成周宣榭及此州立榭皆是無室故云凡以該之不得
從豫及序故云宜從榭也云州立榭者下鄉也者以其
鄉之庠有室有堂州榭則有堂無室故云下鄉也云今
文豫為序序乃夏后氏之學亦非也不從今文者以其
虞庠夏序皆是有室州之序則無室故云非言亦者古
文為豫已非今文作夏后氏之序亦非若然禮記學記
及州長職并下記皆作序鄭不破之者以鄉立虞庠依
虞有室州立夏序去室猶取序名是以鄭注州長云序
州黨之學也故不破之也
不去旌以不唱獲乘矢象有事四方
不去旌注以其不獲將乘矢注行四矢象有事云云
釋曰以其旌擬唱獲今以三耦誘射不唱獲故不去旌
也云象有事於四方者詩云四矢反兮以御亂兮是四
矢有事於四方
獲者執旌負侯欲射者豫見
司馬命獲者執旌以負侯注欲令云云釋曰自此盡
搢扑論三耦為第一番射法云欲令射者見侯與旌深
有志於中者凡射主欲中侯使獲者舉旌唱獲以是豫
使見之望深有志於中
司射鉤楹立物間揚弓命去侯
司馬出于司射之南云云右執簫南揚弓命去侯釋
曰鉤楹者於西楹西而北東行過由上射之後乃西南
面立于物間者欲取南揚弓向侯便故也右執簫者不
可一手揚弓故引大射曰左手執弣左當卻手則右執
簫者右當覆手也
大射負侯唱諾為宫商鄉射儀省
獲者執旌許諾聲不絶以至于乏坐東面偃旌興而俟
云鄉射威儀省者決大射云負侯皆許諾以宫趨直西
及乏南又諾以商至乏聲止是其唱諾為宫商是其威
儀多此不者威儀省
古文而后作後非當從后
上射既𤼵挾弓矢而后下射射注古文后作後非釋
曰孝經云然后能保其社稷之等皆作后后者後也故
不從古文後是以云當從后
射者中則獲者大言獲
獲者坐而獲舉旌以宫偃旌以商注射中則大言獲
釋曰此未釋算故下經云獲而未釋獲鄭云但大言獲
未釋其筭是也云獲得也射講武田之類是以中為獲
也者詩云舍拔則獲謂射著禽獸為獲獲則得也戰伐
得囚俘亦曰獲射著正鵠亦曰獲但舉旌以宫大言獲
也偃旌以商小言獲也
舉旌以宫偃旌以商
注宫為君商為臣聲和律吕相生釋曰宫為君商為
臣禮記樂記文宫數八十一數最濁故為君配中央土
商數七十二次君故為臣配西方金云聲和律吕相生
者以其以黃鍾之初九下生林鍾之初六林鍾又上生
太蔟之九二初九與九二雖非以次相生太蔟亦由黃
鍾所生故云聲和由律吕相生故舉旌以宫偃旌以商
不取其餘律吕也
司射升堂故去朴大射則堂下亦去朴
司射去朴倚于西階之西升堂面告于賓曰三耦卒射司
射將升堂即賓前故去朴於階西乃升是不敢佩刑器
即於尊者之側也大射司射去朴倚于階西適阼階下
北面告于公曰三耦卒射不升堂亦去朴者國君尊雖
堂下亦去朴也
楅以承笴梱以齊矢畢以教設楅
司馬命弟子設楅乃設楅于中庭南當洗東肆釋曰
云楅猶幅也訓楅為幅者義取若布帛有邊幅整齊之
意故云所以承笴齊矢即下云委于楅北括又大射云
既拾取矢梱之注云梱齊等之是其承笴也此弟子設
楅之時司馬教之故大射云小臣師設楅司馬正東面
以弓為畢鄭注云畢所以教助執事者明此亦然云東
肆綂於賓者然則幅有首尾故下記云幅長如笴博三寸
厚寸有半龍首鄭注云兩端為龍首若然則有首無
尾而言西上者應有刻飾記之為首尾也
凡事升堂乃袒堂下雖有事亦不袒
司馬由司射之南退釋弓云云司馬襲進云云云
上既言襲矣復言之者嫌有事即袒也者案上文命弟
子設楅退時已襲今復言襲進者嫌有事則袒故重言
之也云凡事升堂乃袒者堂下雖有事亦不袒若司射
不問堂上堂下有事即袒司馬與司射遞行事恐同故
明之也
大夫與士為耦士與衆賓齒堂下者
大夫雖衆皆與士為耦云云云士謂衆賓之在下者
言衆賓則與賓俱來者也下記云大夫與則公士為賓
鄭注云公士在官之士則衆賓之内亦有士矣與賓俱
至則得主人之所命者也其將射而至者非主人之所
命直來觀禮者也但是一命已下莫問先後而至皆齒
于堂下故鄭總云士謂衆賓之在下者及羣士來觀禮
者也
鄭謂鄉飲篇無齒位禮而飲射二篇末引齒位
注大夫皆與士為耦謙也云云云禮一命以下齒于
鄉里者周禮黨正禮十月行正齒位之禮云一命齒于
鄉里再命齒于父族三命不齒鄉飲酒注云此篇無正
齒位之禮則鄉射先行鄉飲酒之禮亦無正齒位之法
而云一命以下齒于鄉里者鄉飲酒鄉射雖無正齒位
之禮士立于下是以一命者在下與鄉里齒是其常法
諸侯之士無再命以上若為公卿大夫自在尊東為遵
也言士謂衆賓之在下者則堂上三賓不與大夫為耦
矣亦皆射故下文云衆賓與射者皆降是也
此第二番射衆已知禮猶挾矢教之
司射作射如初釋曰自此盡共而俟論第二番射之
事案大射第二番射司馬命去侯云如初此司馬命去
侯不言如初者此臣禮威儀省司馬初命去侯時獲者
許諾聲不絶以至于乏再番三命去侯獲者直許諾無
不絶聲故不言如初大射君禮威儀多故第二番與前
同獲者以宫商趨之故言如初於第三番禮殺復不以
宫商直許諾又不得言如初云今三耦卒射衆足以知
之矣猶挾矢者君子不必也者三耦教射者三耦卒射
衆足知射禮猶挾矢教之
釋獲者執鹿中知是士射于榭
釋獲者執鹿中一人執筭以從之釋曰以州長是士
射于榭鄉大夫是大夫為之射于庠下記云士則鹿中
大夫兕中故云鹿中謂射於榭也於庠當兕中也
此經有堂有序互見鄉大夫州長
主人堂東賓堂西云云賓序西主人序東云云釋曰
上云榭則鉤楹内謂射於榭者也堂則由楹外謂射於
庠者也此當有鄉大夫射於庠亦有州長射於序故互
見其義互言者今袒決遂則言堂東西見在庠在榭亦
然釋弓說決拾則言序東序西序則榭也在庠亦然故
言互言之周公省文欲兩見之也云大夫止於堂西者
上賓主人大夫俱降無堂西之文下云大夫袒決遂就
其耦故知此時止於堂西故下記大夫降立于堂西以
俟射也
司射所作唯上耦不作賓主
衆賓繼射釋獲皆如初司射所作唯上耦釋曰云於
是言唯上耦者嫌賓主人射亦作之鄭言此者若二耦
射下即言所作唯上耦則賓主人射作之未可知故於
衆賓射訖乃言此明賓主射不作可知故於此乃言所
作唯上耦明除賓主矣
釋獲者告某賢於某若干純若干竒
司射復位釋獲者遂進取賢獲執以升云云釋曰云
齊之而取其餘者解經取賢獲以筭為獲以其唱獲則
釋筭故名筭為獲左右數齊有餘則賢獲故以告也若
干者數不定之辭凡數法一二已上得稱若干竒則一
也一外無若干鄭亦言若干者因純有若干竒亦言若
干竒言若干者衍字
設豐將以承罰爵君尊亦有豐
司射適堂西命弟子設豐注將飲不勝者云云釋曰
自此盡徹豐與觶罰爵之事云設豐所以承其爵也者
案燕禮君尊有豐此云承爵豐則兩用之燕禮注豐形
似豆卑而大此不言大彼以承尊
贊者酌酒豐上於上耦既飲又升酌
有執爵者注主人使贊者代弟子酌也云云執爵者坐
取觶實之反奠於豐上升飲者如初釋曰以初使勝
黨弟子酌酒於豐上以𤼵首故使弟子今云有執爵者
明主人使贊者代弟子酌於豐上以次至終也贊者謂
主人之賤不射者此則鄉飲酒云主人之贊者之類也
云於既升飲而升自西階立于序端者謂於上耦既飲
訖贊者乃升自西階酌訖奠於豐上如下文贊者即立
于序端
既享侯之餘遷設薦俎就乏
獲者南面坐左執爵云云獲者執其薦云云辟設于乏
南釋曰此正祭侯故獲者南面鄉侯祭故鄭云為侯
祭也云不就乏者明其享侯之餘也者若就乏則已所
當得今不就乏近侯者明享侯之餘云遷設薦俎就乏
明已所得禮也者前設近侯見享侯之餘此近乏者已
所有事之處云凡他薦爼皆當其位前明唯此與大射薦
俎辟設
司射獻釋獲者不當其位辟
司射釋弓矢去朴說決拾襲云云獻釋獲者于其位少
南云云釋曰自此盡反位論司射獻釋獲之事此薦
脯醢及折俎有肺祭一與獻獲者同但彼三祭此一祭
為異也一祭者亦薦有祭肺俎有祭肺以為將食而祭
故言有祭也云不當其位辟中者以釋獲者位在中西
故獻之於其位少南
凡射各有三位但君臣異故事異
司射先反位注言先三耦及衆賓也云云此下有三耦
及衆賓故知先三耦及衆賓也云鄉不言先三耦未
有拾取矢位無所先者案前第二番將射命三耦拾取
矢司射反位不言先未有位無所先故決之第二番無
位者以司射之西南有三耦射位至再番司射反於故
位三耦將移於司馬之西南拾取矢之位未往之時未
有故位三耦既無故位故司射不得言先故以此決之
也凡射大射與鄉射各有三位此鄉射無次有堂西取
弓矢袒決遂及比耦之位又有三耦射位在司射位西
南又有拾取矢及再番射位是三位大射有次次内有
袒決遂取弓矢之位又有堂東次比耦之位又有射位
并拾取矢之位是亦有三位但君臣禮異故位事不同
也
袒盡敬先言主人襲脩容先言賓
賓堂西主人堂東皆釋弓矢襲釋曰袒是盡敬之事
襲是脩容之禮故上經將袒先言主人此經襲則先言
賓是尊賓
自王至士樂節不同四節四拾則同
司射遂適階間堂下北面命曰不鼓不釋釋曰云鄉
射之鼓五節者以卿大夫士用五節是以射人云王以
騶虞九節諸侯以貍首七節卿大夫以采蘋五節士以
采蘩五節是卿大夫士同五節云歌五終所以將八矢
者下記云歌騶虞若采蘋皆五終是也云一節之間當
拾𤼵四節四拾其一節先以聽也者尊卑樂節雖多少
不同四節以盡乘矢則同其餘外皆以聽以知樂終始
長短也王九節者五節先以聽諸侯七節者三節先以
聽卿大夫士五節者一節先以聽皆四節拾將乘矢但
尊者先以聽則多卑者先以聽則少優至尊先知審故
也此節亦取侯道之數故鄭注射人云九節七節五節
者奏樂以為射節之差言節者容侯道之數也
此經當鄉大夫州長射節而用騶虞
上射揖司射退反位樂正東面命大師曰奏騶虞間若
一注東面者進還鄉大師也騶虞國風召南之詩篇也
射義曰騶虞者樂官備也其詩有一𤼵五豝五豵于嗟
騶虞之言樂得賢者衆多歎思至仁之人以充其官此
天子之射節也而用之者方有樂賢之志取其宜也其
他賓客鄉大夫則歌采蘋間若一者重節釋曰云其
他賓客鄉大夫則歌采蘋者采蘋是鄉大夫樂節其他
謂賓射與燕射若州長他賓客自奏采蘩若然此篇有
鄉大夫州長射法則同用騶虞以其同有樂賢之志也
云間若一者重節者間若一謂五節之間長短希數皆
如一則是重樂節也
三番射畢不復射若射則旅後行燕射
司馬命弟子說侯之左下綱而釋之釋曰上初張侯
時云乃張侯下綱不及地武不繫左下綱中掩束之鄭
云事未至也又至將射時司馬命張侯弟子說束遂繫
左下綱鄭注云事至今言司馬命弟子說侯之左下綱
而釋之直言說侯之左下綱而釋之明未全去備復射
故鄭下注云諸所退皆俟於堂西備復射也故知此釋
之為三番射畢不復射若有射則行燕射旅酬以後乃
為之故於此時中掩左下綱如初張時也
前為將射遷工下今將旅酬遷升堂上
樂正命弟子贊工即位弟子相工如其降也升自西階
反坐釋曰前為將射遷工于東方西面樂正北面今
將旅酬作樂故遷升於堂上也云降時如初入者以經
直云如其降也降時威儀不見故取上文降時如初入
初入則上工四人已下是也云樂正反自西階東北面
者上初升於西階之東樂正立于其西合樂訖工告樂
正曰正歌備樂正告于賓乃降立于西階東北面又將
射時樂正命弟子贊工遷樂于下弟子相工如初入降
自西階東北面近其事知不升者以正樂畢上無告請於
賓之事宜與正歌備已後同也
主人酬大夫無大夫則酬三賓
賓揖就席主人云云若無大夫則長受酬亦如之釋曰
云主人以觶適西階上酬大夫者旅酬恒執此觶以相
酬故言以云若無大夫者鄉人為公卿大夫來觀禮者
為遵或有或無不定故云若有大夫先酬之無大夫則
酬長以鄉射無介直有三賓以長幼之次受酬此言酬
衆賓則三賓也
言某酬某子字不若子尊受酬
鄉飲言某子受酬以飲為主與射異
司正升自西階相旅作受酬者曰某酬某子釋曰云
旅酬下為上尊之也者以旅酬者少長以齒逮下之道
前人雖卑其司正命之飲酒將之稱謂尊於酬者故受
酬者為某子酬他為某也云春秋傳曰者案莊十年秋
九月經書荆敗蔡師于莘以蔡侯獻舞歸公羊傳曰荆
者何州名也州不若國國不若氏氏不若人人不若名
名不若字字不若子何休云爵最尊也鄭引之者證旅
酬下為上之義酬者稱字受酬者稱子子是尊稱云此
言某酬某子者射禮略於飲酒飲酒言某子受酬以飲
酒為主者此鄉射主於射略於飲酒故稱酬他者字又
稱受酬飲酒者為子是字不若子飲酒言某子受酬直
以飲酒為主故也
主黨不與酬無算爵然後與位在東
衆受酬者拜興飲云云遂酬在下者皆升受酬于西階
上釋曰引鄉飲酒記者欲見賓黨在西主黨在東主
黨不與酬之義鄉飲記曰主人之贊者西上北面不與
無算爵然後與此異於賓
儀禮要義卷十二
