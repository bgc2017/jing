增修東萊書說卷十五宋時瀾撰
泰誓中第二周書
上篇言友邦冢君御事庶士先諸侯而後西土之人
所以明尊卑之分至中下篇先及西土者立法自近
始也當時八百國諸侯雖以義從三令五申之際尚
視諸侯為友邦未敢以軍法例約束也
惟戊午王次于河朔羣后以師畢會王乃徇師而誓曰
嗚呼西土有衆咸聽朕言
武王巳渡孟津次于河朔而與西土之人立約束也
伐紂之時八百國諸侯以至庸蜀羌髳微盧彭濮莫
不畢會何以獨指西土有衆蓋諸侯雖以義從未敢
即行約束遽有君之之意故自西土之衆而誓之至
下篇言西土君子亦見武王之不敢自尊也
我聞吉人為善惟日不足凶人為不善亦惟日不足
聖賢之言未嘗不精微當朝廷則為詔誥當祭祀則
為祝冊當用師則為誓命矢口成言無非此理武王
誓師及夫工夫之精微者其所發一也人心本不息
如天之行健在用之善與不善耳用之為善此心固
惟日不足用之為不善此心亦惟日不足知可欲之
謂善故思日孜孜凶人戕賊其良心善端或幾乎熄
矣猶雞鳴而起孜孜為利其孰使之然哉深以見此
理本未嘗息人誤用其心耳武王亦嘆紂之不足本
是一理惜也不用之於善耳故曰道不可須臾離可
離非道也
今商王受力行無度
力行者行之有力也
播棄犂老昵比罪人
犂老所當親近者反播棄之罪人所當斥絶者乃昵
比之好惡遠近俱相反者紂之心相近與不相近故
也犂老者元臣故老有羞惡之心望望然去之如微
子去之是也罪人者天下之逋逃紂為之主萃淵藪
如水之流濕火之就燥也
淫酗肆虐臣下化之
人之陷於為惡而善端猶存則惡力尚淺不至於肆
惟私欲叢長若火燎于原故肆而莫知所禁君者民
之樞紐君然則臣下化之必然矣此與惟臣欽若惟
民從乂不同
朋家作仇脅權相滅無辜籲天穢德彰聞
此見小人無黨甚明蓋公則一致私則萬殊君子以
道義相期所以越宇宙而同心小人本無公心朋聚
則相妬而作仇至於脅權以相賊害然小人自相仇
滅何以至於無辜籲天穢德彰聞蓋小人既以私而
相害則無所復顧必至流毒及民故無辜者呼天也
唐李林甫楊國忠初以利相為用後亦以利相傾覆
初時不過上面三四小人自如此其禍卒延及無辜
社稷顛覆生靈塗炭人民怨忿之極無所告愬是以
呼天大抵為善至於極則至治馨香為惡至於極則
穢德亦彰聞矣
惟天惠民惟辟奉天有夏桀弗克若天流毒下國天乃
佑命成湯降黜夏命惟受罪浮于桀剥喪元良
惟者言愛民者天之本心奉天者君之本職自其源
而言也有夏桀弗克若天不順天之本心不盡君之
常職也既不知有天安知有民故流毒下國而不恤
天乃佑命成湯降黜夏命惟受之罪浮于桀矣何以
驗之下文列數者是也元良微子也微子紂之庶兄
紂既無道至於剥害其處兄弟之間可知矣聖賢論
人之惡多於根本言之蓋於厚者薄無所不薄也
賊虐諫輔謂已有天命謂敬不足行謂祭無益謂暴無
傷
賊虐諫輔者輔弼大臣之能諫者也謂已有天命認
為已有便見紂之不知天命天命者天下至公之理
安可以為已有乎本原既如此錯後都錯了故做出
下面許多事敬雖天之理謂是擎跽曲拳耳何足行
乎祭雖禮之聚謂是虛具耳果何益乎私已既甚視
民如草芥自然以暴虐為無傷此四句只是一箇道
理只緣根本錯了大抵既萌已有之心則出辭舉足
無非私意學者於此當用克已之工為毋我之學已
既無方知天命之精微也
厥監惟不遠在彼夏王
夏王之監惟武王見其切近而不遠若紂則西伯戡
黎紂尚不能知況三四百年之夏王乎
天其以予乂民
其者不敢必之辭也有以見武王之識天紂天命絶
人心離尚責命于天武王天命已歸人心已輔乃不
敢斷然必天之以予乂民武王造周蓋在此語也
朕夢協朕卜襲于休祥戎商必克
武王之夢非常人之夢武王之卜非常人之卜心與
天地通合乎幽明通乎鬼神見之明的無一毫不盡
彼此相符襲于休祥方敢言戎商之必克亦以見聖
人之舉事其圖維周旋如此其詳也
受有億兆夷人離心離德予有亂臣十人同心同德
天尊地卑其位素定人君有道天下一心以事上固
其宜也惟紂天命去之人心離之夷為獨夫雖有億
兆之衆若等夷之人君之之理已絶所以離心離德
而武王得以伐之也何者臣無伐君之理使紂為君
則當以尊卑論既不謂之君則當以衆寡論紂一人
之身雖有彊力何以當天下離散之心紂於億兆之
中一人耳豈能獨存武王之臣雖止三千皆同心同
德無毫釐之間其與紂臣不相繫屬各自為心者不
同此周所以興也紂之所以亡也是時也友邦冢君
西土有衆微盧彭濮罔不咸在武王獨舉十人何邪
蓋十人者當世之望經綸開濟之才去武王不遠為
天下之耳目十人心德既同則友邦冢君以下皆同
可知矣
雖有周親不如仁人
周至也此天下離合之實理也當寡助之際雖骨肉
之親且至於自叛則親者若親而實疎當多助之際
惟仁人之心皆至於感順則仁人若疎而實親紂之
親非不至也無道以固之微子之去亦不能保文武
之興海濱之老一旦歸之則仁人反過於周親之愛
也人君本源澄徹見親與仁之相去其理誠不在形
迹非謂親果不如仁人也徒有親之名則不可倚矣
宗族盛大交互相錯無道以屬之猶路人也志士仁
人進在朝廷共興治道則通天下為一體自近及遠
由親及疎一德一心豈非親之本乎
天視自我民視天聽自我民聽
天之視聽自於民也天高高而在上民至公之視聽
天之聦明也
百姓有過在予一人今朕必往
百姓向有麗紂之過惡者今皆屬于我一人安可不
往武王之自任如此當時渴者求飲飢者求食亂者
求治皆委身於武王百姓不幸罹紂禍殃之中此過
之極也此天命武王端的處武王上畏天下畏民自
視以為不得不往
我武惟揚侵于之疆取彼凶殘我伐用張于湯有光
惟揚者激厲軍士振作其精神也當時八百諸侯與
西土之衆莫不同心恐其或怠故曰惟揚以奮激之
今已侵紂之疆界矣非多殺也其所取者不過凶殘
此用兵之本意也我武惟揚我伐用張曰揚曰張皆
暴顯發揚之意則知武王伐紂之心可以對越天地
明著暴白無一毫之歉矣使武王有一毫愧心豈敢
揚其武張其伐精神之發越如此乎于湯有光深見
聖人之公心不獨見武王心又見湯心武王視湯如
一體不以湯周為兩家也以常情觀之武王伐湯之
子孫覆湯之宗社謂之湯之讎可也然湯之心即武
王之心武王之事即湯之事湯黜夏命武王伐紂一
也武王能體湯之心所以見其有光於湯也學者能
體武王揚武伐張之意則孟子浩然之氣曾子之大
勇其理明矣何者行有不慊於心則餒此知反者也
武王何以揚之張之乎
勗哉夫子罔或無畏寧執非敵
武王伐紂無一毫之歉則氣塞乎天地矣何以復警
戒衆士不可謂無足畏寧操持我不能敵之心恐懼
憂慼若不能勝者此勝敵之法也學者宜通前後兩
段看則此又當涵飬其積伏剛以柔飬明以晦乃下
工夫時也此正曾子大勇之心孟子浩然之氣也
百姓懍懍若崩厥角
言民害之急也
嗚呼乃一德一心立定厥功惟克永世
誓言將畢復提起一德一心之說欲其用志不分以
成無疆之業何者紂之所以亡離心離德也周之所
以興同心同德也前既曰惟一心又曰同心同德此
復曰一德一心恐人心無常散失而不知勉也
泰誓下第三周書
湯伐桀止於湯誓一篇武王伐紂泰誓乃至三篇湯
伐桀之後止於湯誥一篇武王伐紂之後牧誓武成
五誥非武王之德不如湯風氣之變也且伊尹之放
太甲當時無有疑者至成王之時周公攝政管蔡遂
流言世變之日流如此夫
時厥明王乃大廵六師明誓衆士王曰嗚呼我西土君
子
厥明廵師而明誓師行之誓也廵而誓之猶提耳而
告之也
天有顯道厥𩔖惟彰
天道甚顯初無容心但因其𩔖而彰之耳作善降祥
作不善降殃𩔖相從也又非作一善天隨而降之祥
作一不善天隨而降之殃聲氣相感祥自從善殃自
從惡天於其上司其道而已顧諟天之明命湯見天
之明也天有顯道武王見天之明也不知天者見天
於恍惚渺茫之中不可致詰蓋盡其心則知其性知
其性則知天矣
今商王受狎侮五常荒怠弗敬
五常者綱維人心之道也一有慢心則為狎侮武王
推紂之惡其本原在於狎侮也夫五常日用不可缺
者誰能出不由戶何莫由斯道也森然在天下當尊
之畏之心有度事有則玩心一生則滅天理窮人欲
為人所不為矣太保作旅獒亦諄諄於狎侮見狎侮
為衆惡之原也天下之理對立有存必有亡有死必
有生五常者人恃以為生以為存者背其所生則入
於死失其所存則入於亡矣所以狎侮五常者又原
於荒怠弗敬也
自絶于天結怨于民斮朝涉之脛剖賢人之心作威殺
戮毒痡四海崇信姦回放黜師保屏棄典刑囚奴正士
郊社不修宗廟不享作竒技淫巧以悅婦人上帝弗順
祝降時喪
自絶于天自絶者天本不絶人人自絶於天耳結怨
于民結者言其非一惡盤結于人心也斮朝涉之脛
剖賢人之心紂至此天理已消盡矣人所不敢為者
紂皆為之作威殺戮作者作之有力也毒痡四海者
其毒遠及於四海也姦回之人非所當崇信紂終日
由於小人之路與姦回之人心同氣協故崇信之師
保者不順已而相禁制者宜其放黜也典刑者與已
異而相束縛者宜其屏棄也正士箕子也箕子有愛
君之心又有太師之尊至於囚而為奴隷可見其無
忌憚矣郊祭天社祭地宗廟所以報本反始也紂上
不知有天下不知有地中不知祖宗心無所用惟知
作竒技淫巧以悅婦人蓋心既不用於郊社宗廟惟
恐技之不竒巧之不淫耳上帝不順所謂不順者天
之於人君猶父之於子豈有不愛但人君作惡與天
道既背不得而順之也祝降時喪祝者斷也天用是
斷然降是喪亡於紂逆天者亡也公羊言子路死孔
子曰天祝予何休注祝斷也
爾其孜孜奉予一人恭行天罰
至於臨利害之際又不得不戒臨事之時初心易失
方紂之為惡夫人將一心以奉天討苟當彊敵在前
有畏怯之心亦是失初心苟見貨之多欲有所圖亦
是失初心見他人𫉬首虜之多而肆其殺戮亦是失
初心三者雖皆無之苟說是我欲伐紂亦非初心當
於孜孜二字及恭字觀之孜孜者承續而不間也恭
者收斂而不散也西土君子與亂臣十人固不至此
而八百國之衆不得不丁寧也
古人有言曰撫我則后虐我則讎
古人有言非武王之言也天尊地卑君臣定位若撫
我者即以之為后虐我者即以之為讎則君臣反覆
手之間可變古人之言何謂也天佑下民作之君撫
我者乃為君之職虐我者則於君職反矣反乎君職
則是讎也撫與虐為對后與讎為對古人於君之義
指其對立之理而言之非於民之義而發也況撫者
后之道虐者讎之事也
獨夫受洪惟作威乃汝世讎樹德務滋除惡務本肆予
小子誕以爾衆士殄殱乃讎爾衆士其尚迪果毅以登
乃辟
紂天命已絶人心已去一獨夫耳方擁虚位大作其
威於民乃汝之世讎人君政令或有不善以及于民
安可即讎其君君天也天可讎乎世讎之言因獨夫
而發也自古人有言以下辭旨峻厲天地之化隂陽
之氣和則翔之以風潤之以雨霏微霡霂而物無不
遂戾則偃之以疾風轟之以迅雷凌厲震動而物無
不肅聖人天也樹德必務其滋長至於比屋可封之
域除惡只務其本殱厥渠魁殄殱乃讎而已爾衆士
其尚迪果毅以登乃辟而成其大功祭祀思敬軍旅
思嚴衆士當勉進其果毅殺敵為果致果為毅果毅
者軍旅之主也如此則可以成乃君
功多有厚賞不迪有顯戮
以賞罰警衆士也
嗚呼惟我文考若日月之照臨光于四方顯于西土惟
我有周誕受多方予克受非予武惟朕文考無罪受克
予非朕文考有罪惟予小子無良
嘆息而言我周受命之本也文王之德若日月之照
臨光于四方顯于西土與堯之光宅天下舜之重華
一也但文王未嘗中天下而立耳西土者所治之地
近而尤顯光華所自發也文王之德既如此惟我有
周所以大受多方文王盛德之光華武王繼之甚難
故常有不自堅之心文王仰無愧俯無怍實有克受
之道若受勝我非文王德不至乃我不善繼耳觀此
可以知武王之毋必毋我也以武王伐紂尚以紂對
言予克受受克予可謂毋必矣以文考為言不敢歸
之於已可謂毋我矣苟以為可必而萌有我之心即
非天心非天心則非天討也
增修東萊書說卷十五
