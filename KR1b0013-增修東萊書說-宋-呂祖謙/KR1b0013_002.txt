增修東萊書說卷二宋時瀾撰
舜典第二虞書
虞舜側微堯聞之聰明將使嗣位歷試諸難作舜
典
聰明舜生知之德也舜居草野可謂側微矣堯居朝
廷何以聞之堯舜二聖人會遇於一世精神之相通
氣類之相感不可以言述以堯典考之舜之聞本於
師錫耳而此言堯聞者人君以天下為耳目四岳之
薦即堯之聞君臣一體也聖人序書蓋有深意自歴
試諸難至陟方乃死皆舜之事而序止言歴試諸難
攝位事何以不紀蓋此乃開端造始任諸難事即位
以後事皆不外此說者謂堯巳知舜又觀刑于二女
矣復歴試諸難者使舜出臨事欲天下共知之亦以
安排之心量聖人也堯之知舜豈待於試然循天理
之正行人事之宜次序自當如此經歴如榖在田刈
之舂之炊之一節不可少况以天下授之人其事至
重堯之詳於試舜亦此心之欽也
曰若稽古帝舜曰重華協于帝濬哲文明温恭允塞玄
德升聞乃命以位
華光華也重華者堯舜並出盛德輝光前後相映重
光合照如日月逓明常有光輝正乾之二五大人交
相見之時也雖然此特舜之華與堯協耳有華必有
實當知其所以光華與堯實相合者本聰明之德昭
然無間而濬哲文明温恭允塞與欽明文思允恭克
遜亦無少異是以見諸光華自然而與帝協濬者宏
深與濬川之濬相近有䟽通不滯之意工夫之深也
哲與明若相近而似有體用之意哲者心之覺明者
其𤼵見也温良恭敬允信塞實觀此八字舜德可見
聖人之德随人所見而名之堯曰欽明文思非與此
異如文王之德人見其徽柔懿恭孔子之德人見其
温良恭儉遜也玄德者幽潜之德即濬哲文明温恭
允塞之實舜抱幽潛之德於側陋之間其居之陋其
德之潜若無升聞之理德盛而𤼵越光輝乃自有不
可掩者此舜之德所以不可及也舜之德聞于上堯
之聞逮於下二聖人之德交感其中自不容間則知
命以位無私於其間也位者爵位之位蓋將試以諸
難之事故授以爵位也乃者深見聖人公平之象
慎徽五典五典克從納于百揆百揆時叙賓于四門四
門穆穆納于大麓烈風雷雨弗迷
慎徽兩字最宜詳玩慎如敬敷之意徽如在寬之意
若以禮樂體之禮近慎樂近徽非謂禮樂可以比慎
徽特借氣象以觀之耳徽固訓美然言美則無精神
所謂徽者非法制束縛之謂也舜察於人倫五典之
任舉而措之耳聖人無所不敬况於五典不可以容
一毫之人偽堯之試舜莫先於此克從言相感之速
也百揆者繁劇之任四門者接四方諸侯之來朝納
百揆内治也賓四門外治也慎徽五典五典則克從
納于百揆百揆則時叙賓于四門四門則穆穆如夫
子之綏斯來動斯和也春風和氣何物不生大麓之
說不同曰太山之麓者頗近但非如太史公所謂送
之於太山之中也意堯使舜攝行祭事於太山之麓
孟子云使之主祭而百神享之言主祭而風雨不迷
隂陽和調也此非有意以此為難而試舜一時因事
任之耳後世以此分三卿之職亦近於鑿聖人分位
何施不可五典從百揆叙四門穆人事之和也和氣
既形繆戾之氣不作隂陽協應而無迷錯之災天人
之和會也
帝曰格汝舜詢事考言乃言底可績三載汝陟帝位
四岳之舉如此堯之試又如此知舜審矣方且詢其
事考其言誠可底績至三載之久方命以位者蓋位
非堯之位乃天位也堯雖知舜節次經歴皆不可少
時到理到以及於用堯順之而已舜歴試氣象如春
氣所至随其枝葉脉絡自然生意𤼵越也
舜讓于德弗嗣
舜遜非文具之遜亦非自揆其德不足以當天下而
遜當是時也足以受堯之天下者無以易舜讓德弗
嗣蓋一旦將任天下萬物之責聖人之心自有惕然
如不勝之意此尭之兢兢舜之業業文王之純亦不
已也下文若不相接意必有舜冄遜之辭史官闕焉
即言受終之意何也當有如大禹謨所載舜命禹之
辭曰惟汝諧者蓋舜典不載即大禹謨可以互見史
官省文之體讀書者當知之
正月上日受終于文祖
言受終則舜正始之意可知必于文祖之廟者以見
堯不敢私以天下與人蓋天下者文祖之天下示不
敢專也受終二字尤宜深味堯平時治民兢兢業業
不敢有一毫怠忽之心想其在文祖之廟欲脱釋天
下惕然免於天地萬物之責舜在文祖之廟受堯之
付託惕然受責如有所不能書曰受終辭意至重想
象在廟之時堯舜之心則萬世為君之道著矣堯為
天下得人其責方塞正如易云視履考祥其旋元吉
曾子所謂而今而後吾知免夫小子者也堯與舜受
終于文祖之廟此時此意不可不深體
在璿璣玉衡以齊七政
堯既歴象日月星辰矣舜復何所在何所齊哉盖觀
天象運行足以卜一身之得失舜攝位之後未有以
驗此身之當天意與否故求之歷象之間以見天心
之逆順苟天象有一之不順則是巳之不足當帝位
也雖然舜之事天亦有自矣如納麓之時風雨弗迷
天巳享舜矣而又何疑耶蓋昔者堯之試舜今也舜
亦欲自試以驗其身之何如也故察璣衡以齊七政
肆類于上帝禋于六宗望于山川徧于羣神輯五瑞既
月乃日覲四岳羣牧班瑞于羣后
人君之於天下曰神曰民而已舜既受天下類上帝
以至徧羣神所以致神主之職也六宗三昭三穆也
類禋望徧非徒祭之名舜之心蓋歴歴而對越也輯
五瑞以下即位之初政治不可不一而與之更始也
以是知諸侯不敢自有其土乃天子之土也受終文
祖類禋望徧知天子亦不敢自有其天下乃天下之
天下也諸侯之行賞罰當以奉天為心蓋賞罰天之
權也既月乃日者盡此一月次月然後日日覲見四
岳羣牧以觀人之賢否以審天下之治民情休戚風
俗利病政事得失也班瑞于羣后者欲命令之出於
一也想當時羣后亦不敢以班瑞而取必於舜必視
其田野闢人民育然後班之亦以見古者諸侯不敢
認土地以為巳有也輯五瑞以下皆有實迹徧羣神
以上似無迹可見要之學者湏知皆聖人之實政蓋
人君之職事神治民在璿璣以下事神也輯瑞以下
治民也
歲二月東廵守至于岱宗柴望秩于山川肆覲東后協
時月正日同律度量衡修五禮五玉三帛二生一死贄
如五器卒乃復
東廵守以下至遏密八音以前皆史官雜載舜攝位
二十八年中之事大抵即位之初政令不可不一與
之更始此乃聖人鼓舞天下常新之道也五器即五
玉也三帛二生微物也故受之五玉乃羣臣所執之
物不可廢者故復之時日月易於遷移法度易於弛
玩必時時協之同之則常新而無弊易曰通其變使
民不倦神而化之使民宜之此其義也觀卒乃復之
意見諸侯不敢私有爵土又觀至于岱宗柴望秩于
山川之意見舜亦不敢私有其天下蓋唐虞君臣皆
不認天下為巳有故無一不出於至公岱宗柴至卒
乃復皆即位初規模想堯時亦然舜則因之
五月南廵守至于南岳如岱禮八月西廵守至于西岳
如初十有一月朔廵守至于北岳如西禮
史官省文之辭
歸格于藝祖用特
深味此語可以見聖人之用心夫舜負天地萬物之
責持業業危懼之心徧廵天下諸侯既無不順然後
舜歸見於祖廟而無愧使廵守之時有一民之未遂
一物之未宜其歸格藝祖為如何舜之心慊然而有
愧藝祖之靈歉然而不滿隱顯之間無以稱愜則此
身將若無所容想舜歸格藝祖之時此心無愧肅肅
在廟洋洋如在其上如在其左右純於敬而已
五載一廵守羣后四朝敷奏以言明試以功車服以庸
五年復廵守四方諸侯各朝于方岳是五年一整肅
也所至之方則一方諸侯來朝故謂之四朝於是奏
進其言而試其可以成功與否可則以車服而庸之
聖人操大權緫大綱治天下之妙用如此大抵人情
久則玩多怠廢而不振五年一致提警之功使制度
井然復如其初以時而新不至有廢置更改之患
肇十有二州封十有二山濬川
史官總記舜經綸天下之大綱也經略土地表其州
之鎮濬治其川使無壅塞泛濫之患可以見唐虞廣
大氣象與三代不同矣禹治水之後始分九州為十
二州故謂之肇也每州擇其山之大者為祭之主故
謂之封也夫堯命禹治水川嘗濬矣復言濬何耶居
安不㤀危工夫承續而舜之心純亦不已也
象以典刑流宥五刑鞭作官刑扑作教刑金作贖刑眚
災肆赦怙終賊刑
象非畫象之象乃象示之象蓋布象其法以示民使
曉然可見也賊刑者戕賊之刑古之所謂肉刑也夫
肉刑之制自後世觀之疑古人立法之不仁矣胡不
考舜制刑之本心象以示之復開流宥之門施鞭扑
之寬又繼之以眚災肆赦可謂待之以君子長者之
厚矣有怙終之人然後不得巳而有賊刑焉以此見
唐虞雖有五刑本未嘗用至長惡不悛而後用也然
則舜有肉刑之制乃所以深愛天下後世也
欽哉欽哉惟刑之恤哉
史官叙舜制刑之法嘆曰欽哉欽哉深美舜用心之
欽而曰惟者見恤刑之至無以加也
流共工于幽州放驩兜于崇山竄三苗于三危殛鯀于
羽山四罪而天下咸服
四罪必于恤刑之後言之見史官深識唐虞用刑之
意以舜象刑條目觀之必至於是事勢窮極然後加
之以賊刑既欽且恤則知舜於四罪之誅亦可謂大
不得巳也肉刑尚爾况於流放竄殛又重於肉刑者
乎四罪而天下咸服舜自即位以來止於四罪之誅
故史官特叙于舜典之篇抑以見用刑之簡也雖然
四凶之惡非一日矣堯不能去而留以遺舜何也聖
人於天下之善惡行此心之至公而順是理之所到
堯之時四凶之惡未成堯無忿嫉之心至舜之時四
凶之惡已著舜不得而已也舜之誅凶與堯之用舜
其道一也
二十有八載帝乃殂落百姓如喪考妣三載四海遏密
八音
舜歴位二十八年當時號令舜之號令也當時德澤
舜之德澤也堯與百姓相㤀二十八年矣何帝乃殂
落而百姓如考妣之喪天下乃不忘堯如此見堯德
在民之深也大抵人情初則思中則厭久則忘二十
八年之久宜其厭而忘矣堯之德澤淪浹漸漬在人
之深歴年之久百姓雖不見堯而常見堯之德澤是
以堯之殂而百姓思之不能巳也大抵刑政非不可
以治天下但一時之間整肅而有條理久則必弛若
德澤之柔撫久而愈新此百姓思尭之義也雖然又足
以見舜攝堯位二十八年之久凡一政事一號令皆
遵堯之法而不變是以天下聞舜之號令如親聞堯
之號令樂舜之德澤如親承堯之德澤舜承堯之心
可體而見矣自此以前舜之治甚詳事皆自為自此
以後舜之治甚略任九官十二牧之外事若有所不
親者蓋堯在上舜雖受位猶臣道也堯崩之後舜始
即位行君道故命官而不親於前可以觀坤作成物
之義於後可以觀乾知太始之義
月正元日舜格于文祖
舜既即位告于文祖之廟亦示不敢專也
詢于四岳闢四門明四目逹四聰
舜之繼堯法度彰禮樂著野無遺賢嘉言罔攸伏明
目逹聰之事堯巳盡之矣舜復詢闢明逹何哉如日
之升何日不然積隂之後卒然出日光明精彩若以
陽繼陽所謂光明精彩者不減於前亦不以其光之
不減而廢升中之常度也舜之通下情出治之首也
然亦有序四岳累朝之元老當代之蓍龜故先詢之
闢四門所以來天下之賢也明目逹聰以天下之耳
目為耳目也上下遠近俱無壅蔽聖人作而萬物覩
矣繼亂者急於下情之通舜受於堯而先此四事理
之流通而不可壅雖治世不可忽也
咨十有二牧曰食哉維時柔遠能邇惇德允元而難任
人蠻夷率服
食者民之重也不傷農時則食自足教十二牧以為
治之大綱也十二牧知此則諸侯莫不然矣此數語
如桑麻榖粟初無驚人可喜之論大略不過使民不
失時遠者柔之邇者能之尊德信善皆於根本求之
耳十二牧領此而歸守其土疆豈有為國生事如後
世求邊功者哉此蓋為治之當然後之興王雖不能
盡亦有暗合而默契者由是言之百世可知也而難
任人難之一字甚嚴曰難者非持去之而巳常有戒
謹恐懼之意當時既無任人何難之有蓋此心不可
以不常存也少不戒謹恐懼則任人或得乘其間矣
如人之身元氣雖固不廢保護則外邪客氣無自而
入苟不於難任人留意則雖為治品目如前亦幾成
而敗將盛復衰前功俱廢矣惟常難任人然後可以
成功何者無人間壞隳廢之也如此則天下常治蠻
夷雖介在一隅豈不犂然有當於心其有不率服者
乎
舜曰咨四岳有能奮庸熙帝之載使宅百揆亮采惠疇
舜曰者史官記事之法於舜即位之初言舜曰則自
此以下凡稱帝者皆帝舜也百揆重任也故必咨於
四岳奮庸二字不可不深求有能奮起事功以熙我
之事者則使之宅百揆之職夫奮勵激昂之人興廢
補弊之時用之可也舜之時天下巳治矣復奮其用
不幾于生事乎天下之理不進則退中間無可立之
理常存奮起之心所以為生生不窮日新之道一止
則退雖極治之時此意常不可少推之學者亦然亮
采惠疇為相之道也亮采者謂明天下之事謀王體
斷國論必明于事而後可惠疇者謂順天下人才而任
之人各有所長順而任之而已百揆者宰相之職求
相於四岳也
僉曰伯禹作司空帝曰俞咨禹汝平水土惟時懋哉
僉曰司空伯禹可以當百揆之任矣帝曰俞深領四
岳之言亦知禹可以宅百揆也所謂謀及乃心謀及
卿士矣遂咨禹平水土之事使之復加勤勉以治百
揆惟時懋哉者禹有平水土之功至於為相治天下
亦勉此功而巳則知百揆之任不可以苟得或謂禹
不可矜水土之功而忽天下之務必加懋勉之功然
後稱百揆之任則知百揆之任不可以苟居其意一
也
禹拜稽首讓于稷契暨臯陶帝曰俞汝往哉
禹之遜所謂九官濟濟相遜和之至也帝灼知稷契
皐陶可以宅揆禹之遜也出於誠實既深領禹之言
矣而往哉之命終不可易以是知舜禹君臣之間誠
實相遇禹不虚辭舜不虚受唐虞之象可知觀舜之
命禹見舜有天下而不與焉夫殺其父而用其子都
俞一堂舜無自疑之心禹亦安受其位而不歉不加
一毫人偽純於天也
帝曰棄黎民阻飢汝后稷播時百榖帝曰契百姓不親
五品不遜汝作司徒敬敷五教在寬帝曰臯陶蠻夷猾
夏寇賊姦宄汝作士五刑有服五服三就五流有宅五
宅三居惟明克允
舜命此三人而三人皆不辭各自知其才果足以當
此也舜之時烝民乃粒矣未嘗阻飢五典克從矣未
嘗不親不遜蠻夷率服矣未嘗猾夏聖人為治常存
不治之心也命棄之言至於播百榖民已足食則無
阻飢之患民不阻飢百榖其可已於播乎使棄常體
阻飢之心見乃粒之民若見阻飢之民則於百榖不
期播而自播而棄之事盡矣於阻飢之言見聖人乃
粒烝民有無窮之心於播之一言見棄精神運用生
生日新之意契與臯陶之事由此而可推矣五典天
下之逹道也安可不敬在寬者見聖人度量涵容如
天地之大令契大其規模天下之衆盡置之五教之
中包含不遺此在寬之意况敬之中恢廓廣大無有
窮巳也惟明克允允當也明則當其情矣敬敷五教
在寬即慎徽之意也詳略不同者聖賢之分也聖人
安而行之故止言慎徽而巳賢者則既言敬敷又言
在寬大抵五典人心皆有而教自我出豈可不敬然
敬非拘廹之謂寬者漸漬涵飬使自𤼵也古者合兵
刑為一官兵即刑之大者三就輕重與輕重之間三
居遠近與遠近之間也惟明克允者蓋於三就三居
之間恐有差舛差舛則非允之謂也
帝曰疇若予工僉曰垂哉帝曰俞咨垂汝共工垂拜稽
首讓于殳斨暨伯與帝曰俞往哉汝諧
聖人事事物物無不全備工者金工土工石工木工
獸工草工之類與後世技巧工匠咸精其能者事同
而意異也學者又當於若字求之諧之一字生於若
之一字也
帝曰疇若予上下草木鳥獸僉曰益哉帝曰俞咨益汝
作朕虞益拜稽首讓于朱虎熊羆帝曰俞往哉汝諧
君為萬物之主凡天地之間一物失所舜見之皆已
之責故上下草木鳥獸莫不有職以主之上下者高
下之謂非曰上天下地也後世之君富國強兵乃其
職耳豈識代天理物之意哉民與物理一而分殊民
且不恤况於物乎觀此足以見唐虞天涵地育廣大
之象舜嘗使益掌火益烈山澤而焚之禽獸逃匿地
平天成之後復使掌山澤之事蓋因其昔所經歴而
用之若之為言反乎前之謂也雖然舜若鳥獸草木
任之止益一人而已其它命官皆治人之事詳略不
同者仁民而愛物之意也人各有倫分量等差不可
踰躐禹之所遜人品之上者不可移而列於殳斨伯
與朱虎熊羆也垂益之所遜人品之次者不可進而
儕於臯陶稷契也則知分量大小非勉彊之所能及
也
帝曰咨四岳有能典朕三禮僉曰伯夷帝曰俞咨伯汝
作秩宗夙夜惟寅直哉惟清伯拜稽首讓于夔龍帝曰
俞往欽哉
禮重事也故咨於四岳三禮者天神地祗人鬼之禮
也典禮之官將以對越天地感格鬼神非至敬有道
之士不可故曰夙夜惟寅寅者敬也自旦至暮無時
而不敬也直哉惟清直者敬以直内之直而無私志
邪慮也既無私邪之累則清明在躬無一毫足以汨
其心矣敬之功於此可見典禮之事至重故再三命
之帝曰俞往欽哉欽之用於禮為尤切也舜命九官
惟禹與伯夷咨四岳緩急大小之不同也
帝曰夔命汝典樂教胄子直而温寬而栗剛而無虐簡
而無傲詩言志歌永言聲依永律和聲八音克諧無相
奪倫神人以和
典樂教胄子夔之職兼二事也樂與教相關不可以
不兼樂者廣大易直感人也深故掌樂必兼教之任
動盪感𤼵使人之良心油然而生教人之道無大於
此周之大司樂掌成均之法漢之太常猶領太學其
意久而猶不廢也以此知教人不在規矩誦說之間
矣直而温至簡而無傲皆教者之事也不直則道不
見守先王之道以待後之學者不為拙工改廢繩墨
又必温而後可親如即之也温之温詩載色載笑匪
怒伊教是也直而温則不至於徑情矣寬者規模廣
大也栗者工夫縝密也規模既大又必其中工夫縝
密不縝密則有汗漫鹵莽之患矣剛者師嚴道尊之
意無虐者又必使人不至於不安之地不彊其所不
能也簡者簡默自居如舉一隅引而不𤼵之意無傲
者不可以天下之才為不可教而不屑也詩言志志
者詩之所出詩者樂之所本歌此詩而長言之於歌
詠長言之中自有高下抑揚五聲成焉十二律以和
之是以成八音八音能諧和而不相奪倫神人是以
和蓋樂從人心出聲音之道與政通此理未嘗間斷
政事有差舛人心有沾滯見於音者不得其諧在顯
則人失其和在幽則神失其和矣
夔曰於予擊石拊石百獸率舞
或者以為脫簡亦未可知不然夔若自言其功蓋聞
舜之言心領神受曰於予擊拊之際百獸尚將率舞
則神人以和可知
帝曰龍朕堲讒說殄行震驚朕師命汝作納言夙夜出
納朕命惟允
讒說點白成黑殄行自絶其行詭異之人也聞見之
間易於驚怖故命納言之官以通上下之情龍之命
在九官之後者蓋太平無事之世深恐邪言足以亂
政如人之身平居無事脉絡流通則外邪無自而入
天下已治通逹上下之情不可無人委之專職則責
重而察之也時納言之司通上下之樞紐舜時雖無
此事通塞之繫治道之大無時而可忽也
帝曰咨汝二十有二人欽哉惟時亮天功三載考績三
考黜陟幽明庶績咸熙
此段與命九官之文通看意味深至欽哉惟時亮天
功二十有二人治職之統要也惟其欽故不失時如
介于石不終日貞吉敬心不存則當為之事或至懶
弛惟敬心無間斷則事不先時不後時矣凡九官所
治之事皆天工也逐官所命無非欽哉惟時亮天功
之意三載三考待之以久也於此見堯舜寬大又與
王者氣量不同
分北三苖
三苗左洞庭右彭蠡本在南方至於此遷之北如遷
商頑民變薄俗之道也前此竄三苖但竄其君耳惡
黨未化故遷之於此史官獨載分北三苖與堯典獨
書共鯀之事同見萬國皆順軌也
舜生三十徵庸三十在位五十載陟方乃死
舜自初即位至陟方乃死凡五十載今舜典一篇載
舜即位一年之事若不能盡五十年之治蓋舜之治
天下自始立規模後之號令紀綱非無變易而皆自
此出也史官載其一年而略其餘規模一定四十九
年之事皆枝葉流𣲖也此最作史之妙又見人君為
治之要
增修東萊書說卷二
