尚書地理今釋書𩔖
提要
(臣)等謹案尚書地理今釋一卷
國朝蔣廷錫撰廷錫字揚孫常熟人康熙癸未
進士官至大學士諡文肅是編乃其官内閣
學士時所作首題
聖訓蓋儤直
内廷之日仰承
指授敬繕成帙者也其中訂定諸儒之說者如堯典
宅嵎夷則據後漢書定為朝鮮正薛季宣于
欽之誤宅西則據黃度尚書說不限以一地
正徐廣史記注之誤釐降媯汭則據孔安國
傳陸德明釋文之說正水經注媯汭二水之
誤舜典恒山則據渾源曲陽之道里正漢志
止曲陽之誤夾右碣石則據顧炎武肇域志
所載劉文偉說正漢志右北平之誤滎波既
瀦則據傅寅之說正孔𫝊滎波分二水之誤
又訂定蔡沈集𫝊之說者如禹貢治梁及岐
則據曾&KR0776;之說辨其非吕梁狐岐九河既道
則據經典釋文辨簡潔非一河灉沮既同則
據元和郡縣志元豐九域志辨此沮水非汳
沮浮於濟漯則據漢書地理志陳師凱書𫝊
旁通辨其不知漯水所在濰淄既道則據水
經注辨淄水不東入濟浮於淮泗則據史記
河渠書辨禹時泗水上源不自泲通河三江
既入則據鄭康成之說辨其誤從庾闡吳都
賦注和夷底績則據水經注時瀾書說辨嚴
道以西無夷道盤庚于今五遷則據史記索
隠辨邢即音耿祖乙並未兩遷以及三危有
二嶓冢亦有二熊耳有二而實一雍梁二水
兼得岷山荆梁二州各有沱潛黑水有三漢
水有二南亳西亳皆湯所都均考證精核足
以證往古之訛釋後儒之惑至於崑崙河源
之說非惟訂漢儒之&KR0861;並正元史之非是則
恭逢
聖代混一輿圖得以考見其實據尤非前代經師
輾轉耳食者比矣
欽定書經𫝊說已備採其文此蓋其先出别行之本
敬著於錄俾天下萬世知
聖學高深度越千古仰觀俯察協契庖犧一時珥筆
之臣鞠&KR0957;
螭坳側聆
聖訓得餘緒之萬一已能綜括古今為說經家所未
曾有也乾隆四十五年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
