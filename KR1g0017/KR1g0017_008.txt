五經稽疑卷八明朱睦㮮撰
禮記
昏定晨省之節
昧爽丕顯向晦宴息此天道之晨昏人事之定節方今
未之有改也况人之事親乃庸行也而顧欲踰其節乎
記謂子婦鷄初鳴適父母舅姑之所強人以所不可能
亦非所以安父母舅姑宴息之性此記者過飭之詞非
聖人之訓也
禮不妄說人不辭費
邵淵曰器用之為便而祭器之為貴䙝衣之為便而衮
冕之為貴哀欲其速而申之以三年樂欲其不已而不
得終日此不妄悦人之謂哉或貴於多而大或貴於高
而文庭實滿百之儀四海九州之薦此不辭費之謂舊
說謂不費於言辭豈經旨乎
太上貴德
太上貴德其次務施報太上者致極之稱猶言大備全
德之人也全德之人自得而已奪之不以為損予之不
以為益愛之不自以為仁利之不自以為義其次奪之
知損予之知益愛之為仁利之為義故施則必報是以
不可無禮也自禮記左氏凡所言太上者皆若此繫乎
人不繫時也
若夫坐如尸立如齊
朱子曰劉原父云此乃大戴禮曾子事父母篇之辭曰
孝子惟巧變故父母安之若夫坐如尸立如齊弗訊不
言言必齊色此成人之善者也未得為人子之道也此
篇蓋彼文而若夫二字失刪去鄭氏不知其然乃謂此
二句為丈夫之事誤矣
前有車騎
三代有車馬無車騎吉行則六馬四馬師行則元戎小
戎自晉乘小駟始有騎至革井田去車戰始有騎兵然
則此制亦秦法也
公儀仲子之喪
檀弓魯之知禮者於仲子之喪必其禮當免而免及臨
其喪見其所主之非故問而正之亦禮也說者乃謂故
為過禮之免以弔而譏之是方欲責人以禮而先自處
於非禮矣知禮者固如是乎
季武子成寢
季武子成寝杜氏之葬在西階下請合葬焉許之張子
曰自伯禽至於武子多歷年豈容城中有墓此必是殯
欲取其柩以歸合葬也按張子之說新矣以事或有未
當與孔子合葬於防同
為伋也妻者是為白也母
子思曰為伋也妻是為白也母不為伋也妻是不為白
也母余考之父在而服出母期父沒而為後不服此理
之常也子思有為而為此語當深思詳察自得之不可
以道之隆殺為禮之輕重也
古不修墓
方希古曰取乎古而師之者以其合乎人情當乎理也
父母之棺髐然暴於防而不修何有取於古也信如其
言安足以為聖其誣孔子甚矣
不知其墓
孔子少孤不知其墓殯於五父之衢人之見之者皆以
為葬也其母卒問於郰曼父之母然後得合葬於防夫
子何人也焉有不知父墓之所必待母殁始訪於郰曼
父之母得合葬焉此說甚誕甚誣疑漢儒好竒而為之
也
易簀
曾子弘毅之器任重致遠豈肯受大夫之簀而自處於
不正乎信如易簀之說者是君子之死不可不正而未
死之前猶可以自恕也其誣曾子甚矣意記者訛傳而
為之詞後儒因得正而斃之言有合於禮遂信其事而
不察其誣歟
禫得中制
孟獻子禫懸而不樂比御而不入夫子曰孟獻子加人
一等矣有子蓋既祥而絲屨組纓孔子既祥五日弹琴
而不成聲十日而成笙歌㮮按此三節相聯謂獻子過
有子不及記者舉孔子於禮以明祥禫之得中也
死而不弔者三
三者不弔謂死於畏厭溺非不弔也不忍言之也使孔
子果死於匡則亦不弔可乎屈原之死於水則亦不弔
可乎而先儒謂賤之而不弔此乃固陋執言失意人心
所不安也
太公封於營丘
太公封於營丘比及五世皆反葬於周按史記太公佐
周有天下封於齊丘東就國固其俗簡其禮通商工之
業便魚鹽之利而民人多歸遂為大國鄭康成曰太公
受封留為太師死葬於周至五世之後乃葬齊皇覧曰
吕尚塜在臨菑縣南去縣十里據三說互異與經俱不
合然太公元聖留輔是矣返葬於周余所不觧也㮮按
康成所記頗得實若謂留輔又謂反葬自相牴牾何也
舜葬於蒼梧之野
舜葬於蒼梧之野三妃未之從也祔葬自周始然舜卒
於鳴條時蒼梧在要荒之外事未必然㮮于尚書稽疑
已辨之矣堯妻三女亦無所考
子夏哭子喪明
方希古曰孔門曾子最少子夏曾子父之執友也名而
數之非曾子事也傳者過也曰朋友有過以其長也則
不正之與曰非也正之者是也名而數之曾子不若是
暴也何以明之曰斯辭倨曾子之言慤而謹
顔淵之喪饋祥肉
顔淵之喪饋祥肉孔子出受之入彈琴而後食之顔子
既禫夫子受祥肉彈琴始食非聖人舉動嘗聞子於是
日哭則不歌不飲酒食肉况彈琴乎使其哀已忘則何
必彈琴
負手曳杖
吳幼清曰竊詳此文所載事辭皆妄聖人德容始終如
一至死不變今負手曳杖逍遥於門動容周旋中禮者
不如是也聖人樂天知命視死生如晝夜豈自為歌辭
以悲其死且以哲人為稱又以泰山梁木為比若他人
悲聖人之將死而為歌辭則可聖人自為此歌而自比
乃若是妄也蓋七十子以後之人撰造為之欲表明聖
人之豫知其死將以尊聖人而不知適以卑之也
襲裘之弔
曾子得聖人之傳其於禮之節文蓋精察力行有素矣
豈有弔喪不以禮必待子游正之而後始知其失耶出
祖之多襲裘之過皆不可信也
君子不家於喪
子碩欲粥人之母以葬母固為不可其於賻布之餘具
祭器何不可哉且班兄弟之貧以恤親修祭先之禮以
報本均非私利而喪祭猶相湏而並重者也子柳乃謂
君子不家於喪而矯情以廢禮不已過乎
從母之夫舅之妻
從母之夫舅之妻二夫人相為服張子曰此是甥自幼
居於從母之家或舅之家孤穉恩飬如父母不可無服
所以為此服也非是從母之夫與舅之妻相對為服吳
氏曰有同居而食之恩則雖理之所無亦可以義起此
服也
同母異父之昆弟死
公叔木有同母異父之昆弟死問於子游子游曰其大
功乎狄儀有同母異父之昆弟死問於子夏子夏曰我
未之前聞也魯人則為齊衰子夏固失矣子游亦未為
得也按禮繼父同居有子者服齊衰三月不曰自狄儀
始
禮不可斯須遠於身
有其禮無其財君子弗行有其禮無其時君子弗行君
子之於禮也不可斯湏遠於身豈以家之貧富通塞為
行乎子思賢者其為道粹者矣信斯言也焉在其喻於
道
君臨臣喪以巫祝桃茢
清江劉氏曰君臨臣喪以桃茢先非禮也周之末造也
君臣之義非虚也寄社稷寄宗廟寄人民焉爾故君有
慶臣亦有慶君有戚臣亦有戚臣疾君親問之臣死君
親哭之以致忠愛也若生而用死而弃生而厚死而薄
生而愛死而惡是忘生背死也施之以人者不變於存
亡然後視其亡猶存也則夫桃茢胡為乎用於諸臣之
廟哉
遣車一乘
晏子齊大夫一狐裘三十年可謂儉矣至於親喪遣車
一乘葬之君子儉於已則可儉於親則不可也周禮曰
國無道君子恥不盈禮焉晏子是也
季子臯葬其妻
季子臯葬其妻犯人之禾申祥以告曰請庚之子臯曰
孟氏不以是罪予朋友不以是弃予以吾為邑長於斯
也買道而葬後難繼也申祥請償民之禾是也子臯恃
為邑長而謂犯民之禾以為無傷非也且葬妻道經民
禾孟氏何由而知朋友何由而弃决非子臯之言或訛
為傳聞乎耳
誓會盟疑
殷人作誓而民始畔周人作會而民始疑誓會皆出於
天子殷衰諸侯專誓周衰諸侯專盟夫誓盟非古也聖
人錄之者以為後世之戒深矣
百祀之木
天子崩虞人致百祀之木可以為棺槨者斬之不至者
廢其祀刎其人黃東發曰天子棺槨未必待遠取不至
諸百祀而廢其饗刎其人亦恐記者言之過木苟不至
豈神之罪而廢其祀雖人之罪亦何至於死苟其行此
民將不勝擾豈所謂死無害於人者邪
齊大饑
有餓者蒙𬒮輯屨貿貿然來黔敖左奉食右執飲曰嗟
來食揚其目而視之曰予惟不食嗟來之食以至於斯
也從而謝焉終不食而死曾子曰微與其嗟也可去其
謝也可食廬陵胡氏曰人之急于食禄嗟來不去者多
矣視饑者之操有愧哉㮮按論者高矣過矣嗟者閔之
之辭來者呼之之辭曾子之言其為聖人之中道也夫
季孫之母死
季孫之母死哀公弔焉曾子子貢弔焉閽人為君在弗
納曾子與子貢入於其廐而修容焉子貢先入曾子後
入卿大夫皆辟席公降一等而揖修容更莊餙也黃東
發曰始為閽人所拒既修容入不惟閽人避之卿大夫
避位而君亦降等此世所無之事且君在内何敢混入
大賢言貌自足動人何用修容乎
原壤之母死而歌
孔子之故人原壤其母死登其木而歌傳以夫子不聞
而過之夫故舊無大故則不弃也是也苟有大故天下
宜莫甚於母死而歌此而不弃烏乎弃此疑非夫子之
言
祭器不假
大夫祭器不假謂不假於人也凡有禄者造器必先造
祭器後造用器不假謂我不假人之燕器以祭先也以
為假之於人非也
湯沐之邑
方伯朝天子皆有湯沐之邑於天子之畿内視元士春
秋隠公八年鄭宛來歸祊公羊傳曰祊者何鄭湯沐之
邑也天子有事於泰山諸侯從泰山之下諸侯亦皆有
湯沐之田許慎曰周初千八百諸侯之國有時來朝或
盡京師之地不能容㮮按湯沐之邑視元士地秪五十
里諸侯來朝畿内或賜湯沐之邑諸侯有事泰山亦有
湯沐之邑二地皆有限制所用廩餼之類五十里所産
自足豈有千八百國諸侯各食一邑哉公羊之觧不攻
自破矣
三日不作樂
昏禮不用樂幽隂之義此說非是昏禮豈是幽隂但古
人重此大禮嚴肅其事不作樂者思嗣親之謂非幽隂
之義也
當祭而太廟火
當祭而太廟火如之何孔子曰接祭而已矣註觧曰接
字為疾速疾之義當見火更有何心行禮故疾速也或
解作接續之義見火則不行禮而暫已及救火已又接
前禮以行之吕涇野曰暫已解甚明暢亦可以見禮時
為大矣
釋奠有合
凡釋奠者必有合也有國故則否合謂合樂也春釋采
合舞秋釋采合聲釋奠則并合之以侑神也余以為侑
神不但用樂亦用幣
禮運
此篇先儒以為子游門人所記以其為仲尼問答之詞
也然其中多非聖人格言其文又非漢儒所及意子游
門人傳其略而戰國儒生附益其說歟
四靈為畜
四靈為畜之說非聖人之訓也至衍為魚鮪不淰等語
其誕謾不經益甚矣
春禘秋嘗
郊特牲曰凡飲飬陽氣也凡食飬隂氣也故春禘而秋
嘗春禘饗孤子秋嘗食耆老其義一也凡食常無樂此
五字衍
后王命冡宰
鄭注分后王作兩字觧不通書說后王君公后王猶言
君王天子之别稱也東萊吕氏曰内則一篇首言后王
命冡宰降德于衆兆民蓋三代之所以教天下者皆以
是自秦漢以來論治者異矣
不食肉而飱
孔子食於季氏不辭不食肉而飱說者謂以季氏之饋
失禮故也夫聖人禮義之中正動静食息無非教也若
季氏之饋失禮則當辭而弗食矣豈因其失禮而遂食
之不以禮耶恐記者之訛傳也
周公朝諸侯于明堂之位
明堂位䟽云周公攝王位又云天子即周公周公為冡
宰時成王年已十四非攝位但統百官之政周公未嘗
為天子豈可以天子為周公此記者之妄註吾於尚書
稽疑已言其㮣兹再申之
朋友哭於寢門之外
朋友哭於寢門之外位右南面者以訃自外至故外向
為位而哭也哀盡則位徹矣安得有弔賓來而為主以
待之乎說者亦鑿矣
衣裳在躬而不知其名為罔
先王之制侯王章服必繪畫黼黻之文黼文作金斧形
近刃白近銎黑取能斷黻文兩已相背義取能辨能辨
能斷事克有濟此審名頋義之謂也㒺字當與學而不
思則㒺同看
婦人肅拜
禮疏曰婦人以肅拜為正朱子語錄曰有問古者婦人
以肅拜為正何為肅拜兩膝齊跪手至地頭不下為肅
拜此浚川觧大義亦同此按少儀少異婦人雖君賜亦
肅拜而受惟昏喪則不然頭手俱至地也
使人不由其誠
張横渠與人言其子日來誦書不熟且教他熟誦以盡
其誠與材他解此兩句只作一意說言人之材足以有
為但以不由於誠則不盡其材
清廟之瑟
清廟之瑟朱絃而䟽越一倡而三嘆有遺音者矣大饗
之禮尚玄酒而俎腥魚太羹不和有遺味者矣清廟之
瑟美其德而忘其音大饗之禮美其敬而忘其味凡樂
以音為之節而反忘音焉意不主於音也意不主於音
是故朱絃䟽越乃可尚也凡食饗以味為之文而反忘
味焉意不主於味也意不主於味玄酒太羹乃可尚也主
於音則不能遺音不能遺音則雖繁手滛聲有不足矣
主於味則不能遺味不能遺味則雖太牢庶饈有不足
矣孔子曰禮云禮云玉帛云乎哉樂云樂云鐘鼔云乎
哉
一倡而三嘆
注者曰此聲初發一倡之時僅有三人從而和之言和
者少也以其極聲音之美故好者少然其中則有不盡
之餘音存焉故曰有遺音者矣㮮按經文一倡而三嘆
者蓋一倡三嘆美其樂之盛也謂一人倡而三人和者
非是
喪服異制
父母之喪無貴賤一也記謂有大夫服士服之不同者
意謂古者喪冠喪服貴賤異制亦猶吉服之不紊耳注
䟽以布之精粗為别非也
悽愴霜露
君子之心悽愴於霜露之降怵惕於雨露之濡故春禘
而秋嘗不䟽不數合諸天道至敬不忘如將見之求神
送神皆有樂以感通之此殷周之所同也庸鼔萬舞作
於蒸嘗於詩足徵矣記謂春禘為樂以迎來而有樂秋
嘗為哀以送往而無樂殊不可曉
孝弟一道
孝弟一道也未有至弟而不本於至孝亦未有孝未至
而能為至弟也乃謂至孝近於王至弟近於覇豈聖人
之格言乎
骨有貴賤
貴者取貴骨賤者取賤骨貴者不重賤者不虚示均也
惠均則令行善為政如此夫貴賤固有等骨於政何禆
焉先王之制禮不𤨏𤨏也如是
屬辭比事
孔子曰屬辭比事春秋教也其失之亂屬辭比事而不
亂則深於春秋者也石梁王氏曰孔子之時春秋之筆
削未出又曰加我數年卒以學易性與天道不可得聞
豈遽以此教人哉所以教者多言詩書禮樂且有愚誣
奢賊煩亂之失豈詩書禮樂易與春秋使之然哉此决
非夫子之言
讀燕居
予觀燕居諸語頗疑誤及閱石梁王氏曰文雖有首尾
然辭旨散慢處多未必夫子之言又篇末二句是記者
自作結誤也
貧而好樂
子云貧而好樂富而好禮衆而以寧者天下其幾矣王
氏曰貧而好樂添一好字恐非孔子語聖人立言一字
不可更多㮮按石梁之說足剖萬古之疑也
弛其親過
子云君子弛其親之過而敬其美論語曰三年無改於父之
道可謂孝矣高宗云三年不言言乃讙此條必有差誤
既稱子云又引論語似重複且論語成於夫子之後安
得夫子復引證也
履無咎言
詩衛風氓之篇履當依詩作體謂卜之於龜筮之於蓍
其卦兆之體皆無凶咎之辭也或曰鄭箋詩既以體為
卦兆之體何故於此曲附履字之訛
非祭男女不交爵
子云非祭男女不交爵以此防民陽侯猶殺繆侯而竊
其夫人陽侯繆侯兩君之謚也鄭云其國未聞非祭不
交爵者先儒謂同姓則親獻異姓則使人攝王氏曰陽
侯繆侯既同是侯殺字當如字讀鄭說未聞其國何以
知陽為弑也
不失色於人
表記云子曰君子不失足於人不失色於人不失口於
人足者足恭也色者令色也口者巧言也此三事先儒
所深恥者孰謂為夫子之言注又云足容色容口容益
知其非也
以怨報怨
子曰以德報德則民有所勸以怨報怨則民有所懲以
余觀斯民也三代之直道而行也若如禮經所言以怨
報怨非也論語曰以直報怨斯聖人之意觀此益知其
誤
父尊而不親
父尊而不親母親而不尊亦自為政者言之若曰以父
道臨民近於嚴而不慈母道臨民近於慈而不嚴豈有
尊親之異若夫子為政寬猛商頌敷政競絿之義尊親
也寬猛也其道一也焉有偏施之理
事君大言入則望大利
事君大言入則望大利小言入則望小利先儒以為非
夫子之言吕氏曰利為禄賞人臣事君各效其忠而已
言入而遂望其禄賞乃小人之道非所以事君也
何以三年
何以三年曰加隆焉爾也焉使倍之故再期也由九月
以下何也曰焉使弗及也焉使倍之焉使弗及倒字法
也若後人則云使倍之焉使弗及也焉左傳云魯故之
以今人則云魯之故也此古今文體之殊
魯薛鼔之多少
春秋傳曰齊晉之君蓋嘗講此中行穆子相之晉侯先
穆子曰有酒如淮有肉如坻寡君中此為諸侯師齊侯
舉矢曰有酒如澠有肉如陵寡人中此與君代興古人
以此行燕禮為會同之主以其中否以卜興衰其重投
壺之禮如此或非古人所用燕禮者也設用之何獨魯
薛二國有之又有鼓節之多少以待同姓異姓之别也
又不可考
讀儒行
此篇所記儒行語意重複義理未純蓋戰國儒生之高
論非聖人之言也雖然其於儒不合義者亦少學者果
踐其言亦不愧其為儒矣
見於母母拜之
見於母母拜之見於兄弟兄弟拜之母之拜子先儒疑
焉䟽以為脯自廟中來故拜受然冠不於廟脯何從來
也吕氏以為母有從子之義故屈其體以伸斯湏之敬
方氏從䟽義皆非也
貍首
射義諸侯以貍首為節鄭康成所引曾孫侯氏疑即貍
首也貍首田之所獲物之至薄者也君子相會不以微
薄廢禮諸侯以燕射會其士大夫物薄誠至君臣相與
習禮而結歡奉天子而修朝事故諸侯之射以是為節
也但射義稱騶虞采蘋采蘩列在二南貍首亦必其儔
矣疑原壤所歌即其首章此孔子刪去巳久射義曷得
復歌之不然别有詩也
射於矍圃
孔子射於矍相之圃蓋觀者如堵墻子路出延射而去
者半入者半使公㒺之裘揚觶而語去者半處者半又
使序點揚觶而語蓋㢙有存者是聖人於鄉人之賢否
漫無取舍而臨時設此律令以聽其去留也聖人之意
正欲不肖者觀射而興起好善之心何至已甚如此耶
此記者附會之文殊不足信也
祭當上戊(附國朝禮八條)
辛酉七月周敬王問祀戊之期㮮曰上戊蓋丁前一日
也敬王曰何據也㮮曰陳氏禮記集說開載甚明敬王
取集說考之遂定祭焉後十年復遇上戊先三日午禮
官不白齋期亟召問禮官曰中旬戊日乃是已逹知兩
藩臬司矣敬王曰誤乃命改呈是日遂宿齋於外
卑不廢尊
孝烈皇后崩於歲暮已下詔矣元旦適屆禮官乃白敬
王當致祝否敬王命詢之廵撫張公張公曰查舊典我
惟從王王難之於是遣典儀詣㮮問㮮曰卑不廢尊敬
王曰然慶典遂不輟
祠不先後
啟聖祠之建考議悉而倫理明無庸辨矣但祭期不定
儀注不頒以致郡縣之祭或先或後或並舉者夫先期
則齋日不足後期則誠意已散並舉又非不先食之義
也予承乏宗學當祭期二三子來議予曰待伐鼓戒嚴
之後先一獻然後舉文廟之祭以見禮制人情庶不悖
矣
分别從祀諸賢
從祀諸賢唐宋俱封伯爵國初因之所以可考嘉靖間
禮臣上議直曰先賢某子一姓或數人以此郡縣設主
或置之上或置之下主既無定而神何以依乎予視宗
學將書諸賢主予命仍書諸賢字貫於主後庶不安置
誤也
三加公服
或問曰未有生而貴者也士人冠用幞頭公服不亦僣
乎予曰成人之始期望之意也載之會典不以為過古
禮三加彌尊重冠事也况當代之制乎宗生睦&KR1045;年十
四五欲冠延諸生問禮議未定竟罷吾宗學行此禮冠
者踰四十人於是宗生雖愚稚亦稍稍知冠矣
婚不舉樂
婚吾鄉六禮俱行第親迎日宴飲用樂此貴賤之家俱
不廢予婚白於家大人大人曰何也予曰經云娶婦之
家三日不舉樂思嗣親也大人亟命止之其後數年予
家及族人婚樂竟不能止也良可太息
中月而禫
三代制禮各不同雖不可得而詳知周必不同於殷也
禮云三年之喪二十五月而畢餘一月即屬三年所以
不計閏計閏則不足三年矣余先君禫時亦嘗考之蓋
聞孔子喪善殷即可知其微矣本朝禮用二十七月猶
不計閏亦善殷之意也
餕餘之物夫不祭妻
壬寅歲予有内子之喪當祭之日諸生畢至予趣具儀
注諸生辭云昔者之遇是祭也夫旁立令子代之予曰
非古禮也乃再命再辭予乃自具草始再拜獻畢又再
拜諸生曰何據也予曰禮有之餕餘之物夫不祭妻又
見婚義婦初入門夫婦相向各再拜以此推之禮不可
以義起乎
五經稽疑卷八
