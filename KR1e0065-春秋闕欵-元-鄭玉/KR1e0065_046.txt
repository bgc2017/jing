十一世伯祖子美公學者稱師山先生當元之末著
春秋闕疑四十五卷稿藏於家未經授梓四方學者
雖知有其書以無板本購鈔不易始余求得稿本中
闕者十三卷未為全書既而族孫經學以其父旼所
藏全本來歸蓋嘉靖中宗人獻文所手錄者得之喜
不自勝思廣其傳因急付之削氏念是書之成已三
百餘年展轉收藏皆在族人之所幸未至於零落則
先公精神所寄必嘿庇其間而宗人後先鈔傳護惜
之功俱有不可没者刻成爰識其歲月大端如此若
夫先公致命大節則具於元史生平行履之詳則見
於同郡汪環谷先生所為狀中可無贅云
康熙辛卯秋九月歙鄭肇新謹識
