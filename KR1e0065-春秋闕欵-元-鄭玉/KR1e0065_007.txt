春秋闕疑卷七元鄭玉撰
七年春夫人姜氏會齊侯于防
高氏曰防魯地齊侯來而夫人出會之也
夏四月辛卯夜恒星不見夜中星隕如雨
胡氏曰恒星者列星也如雨者言衆也人事感於下
則天變動於上前此者五國連衡旅拒王命後此者
齊桓晉文更伯中國政歸盟主王室遂虚其為法度
廢絶威信陵遲之象著矣
秋大水無麥苗
張氏曰周之秋今五月也麥熟苗秀因水漂盡民食
乏絶有國之大事故書高氏曰秋大水而無麥苗與
隕霜殺菽同義因水災而無也胡氏曰書大水畏天
災也無麥苗重民命也畏天災重民命見王者之心
矣忽天災而不懼輕民命而不圖國之亡無日矣春
秋所以謹之也
冬夫人姜氏會齊侯于穀
胡氏曰防魯地榖齊地初會于禚次享于祝丘又次
如齊師又一歲而再會焉其為惡益遠矣明年無知
弑諸兒其禍淫之明驗也
八年春王正月師次于郎以俟陳人蔡人
榖梁氏曰次止也俟待也杜氏曰期共伐郕陳蔡不
至故駐師于郎以待之胡氏曰伐而次者有整兵慎
戰之意其次善之也遂伐楚次于陘是也救而次者
有緩師畏敵之意其次譏之也次于匡于聶北于雍
榆是也俟而次者有無名妄動之意次于郎以俟陳
人蔡人是也
甲午治兵
謝氏曰以陳蔡不至故擇日治兵志于攻郕故也國
君治兵有時事起而後治兵兵不素習故也胡氏曰
此治兵于郎也俟而不至暴師露衆役久不用則有
失伍離次逃亡潰散之虞故復申明軍法以整齊之
其志非善之譏黷武也
夏師及齊師圍郕郕降于齊師
仲慶父請伐齊師公曰不可我實不德齊師何罪罪
我之由胡氏曰書及齊師親仇讐也圍郕者伐同
姓也郕降于齊師者見伐國無義而不能服也于是
莊公之惡著矣
秋師還
胡氏曰書師還譏久役也按左氏仲慶父請伐齊師
莊公不可是國君上將親與圍郕之役也然其次其
及其還皆不稱公者重衆也春秋正例君將不稱師
則以君為重今此不稱公又以為重衆何也輕舉大
衆妄動久役俟陳蔡而陳蔡不至圍郕而郕不服歴
三時而後還則無名黷武非義害人未有如此之甚
也至是師為重矣義繫于師故不書公以著勞民毒
衆之罪為後戒也春秋王道輕重之權衡此類是矣
常山劉氏曰春秋書魯用師未有如此之詳者蓋莊
公此年之師尤為非義上不禀命于天王無故次郎
可謂無名甲午治兵可謂黷武圍郕而郕降齊可謂
無功歴三時而師還可謂害民夫逆天道親仇讐圍
同姓𠞰民力與國不信伐國不服故聖人備書之以
見其罪
冬十有一月癸未齊無知弑其君諸兒
齊侯使連稱管至父戍葵丘瓜時而往曰及瓜而代
朝戍公問不至請代弗許故謀作亂僖公之母弟曰
夷仲年生公孫無知有寵于僖公衣服禮秩如適襄
公絀之二人因之以作亂連稱有從妺在公宫無寵
使間公曰捷吾以女為夫人冬十二月齊侯游于姑
棼遂田于貝丘見大豕從者曰公子彭生也公怒曰
彭生敢見射之豕人立而啼公懼隊于車傷足喪屨
反誅屨于徒人費弗得鞭之見血走出遇賊于門劫
而束之費曰我奚御哉袒而示之背信之費請先入
伏公而出鬭死于門中石之紛如死于階下遂入殺
孟陽于牀曰非君也不類見公之足于戸下遂弑之
而立無知初襄公立無常鮑叔牙曰君使民慢亂將
作矣奉公子小白出奔莒亂作管夷吾召忽奉公子
糾來奔謝氏曰無知僖公母弟年之子也衣服禮
秩如適因以作亂然則公孫無知緣公孫之寵而敢
為大逆者也春秋奪其公孫所以絶其親而誅之也
公子公孫恃子孫有承繼之道而肆為逆惡者衆矣
故衛州吁黜其公子齊無知黜其公孫所以正大法
也所以杜後世子孫爭國之心也無知書齊與州吁
書衛同意胡氏曰僖公私其同母異于他弟施及其
子衣服禮秩如適此亂本也故于年之來聘特以弟
書于無知之弑不稱公孫著其有寵而當國垂戒之
義明矣古道親親與尊尊並行而不相悖故堯親九
族必克明俊德而後九族睦周封同姓必庸康叔蔡
叔而後王室強徒知寵愛親屬而不急于尊賢使為
表儀以為親親之道必有篡弑之禍矣徒人費遇賊
于門先入伏公出而鬭死石之棼如死于階下是能
死節者也春秋重死節之臣而法有特書其不見于
經何也如費等則所謂便辟私暱之臣逢君之惡田
獵畢弋而不修民事使百姓苦之者也與大臣孔父
仇牧義形于色不畏強禦以身死職則異矣當是時
管仲隰朋鮑叔皆沉于下僚不見庸也而徒人費石
之棼如乃得居左右襄公之所疎遠親信如此故以
齊國之強大一也桓公用之則九合諸侯不以兵車
由親賢人遠小人所以興也襄公用之不能保其身
死于戸下由親小人遠賢人所以亡也此二人雖死
于難與自經于溝瀆而莫之知者猶不逮焉乃致亂
之臣死不償責又何取乎陳氏曰弑君者連稱管至
父則其專罪無知何君弑而無知受之則賊不在二
子春秋誅利心是故連稱管至父實弑齊襄無知與
聞故者也而無知受之則無知為逆首張氏曰襄公
即位以至于今春秋所書齊事無一非亡國戕身之
謀所謂積不善之餘殃者也
九年春齊人殺無知
初公孫無知虐于雍廪至是雍廪殺無知胡氏曰
殺無知者雍廪也而曰齊人者討賊之詞也弑君之
賊人人之所惡夫人之所得討故稱人人者衆辭也
無知不稱君已不能君齊人亦莫之君也
公及齊大夫盟于蔇
高氏曰按國語韋昭注云齊人殺無知逆子糾于魯
莊公不即遣而盟以要之齊大夫歸遂隂召小白于
莒則知此盟蓋公意也故書公及凡國亂而嗣君未
定則方伯請天子之命以正之可也今公既不能請
天子之命乃捐禮以求盟且齊人義欲納糾而自迎
之又何以盟為然齊來求君而公固欲盟苟辭不盟
恐生他變故以一時之權抗公而盟于蔇所以稱齊
大夫而不見名氏者聖人深察人情所難而曲盡一
時之變有異乎處父高傒也公之所為如此宜乎齊
人之背盟也
夏公伐齊納子糾齊小白入于齊
夏公伐齊納子糾桓公自莒先入子糾公榖皆無
子字程子曰春秋書公伐齊納糾而不稱子不當立
者也書齊小白入于齊以國繫者明當立也桓公兄
也當立子糾弟也不當爭考之春秋可見桓公之入
也書曰齊小白入于齊魯之納子糾也書曰公伐齊
納糾左氏誤多子字公榖之言是也楊龜山曰嘗攷
子糾與小白未嘗為世子而俱出奔故春秋不書子
而書公伐齊納糾齊小白入于齊以齊繫小白宜有
齊者也糾不稱子又不繫之齊者外之不宜有齊者
不宜有齊而入之是為亂而已胡氏曰納者不受而
強致之稱入者難詞襄公見殺糾與小白皆以庶子
出奔而糾弟也按史周公誅管蔡以安周齊桓殺其
弟以反國是糾幼而小白長其有齊宜矣宜則何以
不稱公子内無所承上不禀命故以王法絶之也桓
公于王法雖當絶視子糾則當立故管仲相桓公為
徙義召忽死子糾為傷勇愚按子糾小白之少長
𫝊記所載不同今亦無從考證但以論語所記子路
曰桓公殺公子糾召忽死之管仲不死曰未仁乎子
曰桓公九合諸侯不以兵車管仲之力也如其仁子
貢曰管仲非仁者與桓公殺公子糾不能死又相之
子曰管仲相桓公一匡天下民到于今受其賜微管
仲吾其被髮左袵矣豈若匹夫匹婦之為諒自經于
溝瀆而莫之知也觀之則桓公管仲之事決非簒弑
矣故程子釋之曰桓公兄也子糾弟也仲私于所事
輔之以爭國非義也桓公殺之雖過而糾之死實當
仲始與之同謀遂與之同死可也知輔之爭為不義
不死以圖後功亦可也故聖人不責其死而稱其功
若使桓弟而糾兄管仲所輔正桓奪其國而殺之則
管仲之與桓不可同世之讐也若計其後功而與其
事桓無乃害義之甚起萬世反覆不忠之亂乎程子
之為是說蓋以夫子之言可信也若使桓公之立非
義雖有及人之功夫子之言不以過掩其功而功過
並論可也許其功掩其過以成敗論人吾知夫子之
言必不如是也况肻以召忽死子糾之難為匹夫匹
婦自經于溝瀆而莫之知者乎程子之說千古不易
之論有天下國家者之所當取法豈特施于桓公管
仲而已哉
秋七月丁酉葬齊襄公
高郵孫氏曰齊亂不以時葬于是小白始入葬之
八月庚申及齊師戰于乾時我師敗績
公喪戎路乘傳而歸胡氏曰何以不書公莊公忘
親釋怨欲納讐人之子謀定其國家不為復讐與之
戰是故沒公以見貶若為復讐舉事則此戰為義戰
當書公冠于敗績之上與沙隨之不得見平丘之不
與盟為比以示榮矣惟其不以復讐戰也是故諱公
以重貶其忘親釋怨之罪其義深切著明矣高郵孫
氏曰春秋之義内不言戰言戰則敗二百四十二年
之間未有内言敗績者乾時之戰書戰書敗此春秋
之變例也莊公父見弑于齊齊為仇讐之國無時而
可通莊公受公子糾之奔志欲納之已盟其大夫伐
齊而納糾矣而公子小白先之既忘其讐也又不量
力而與齊戰焉戰而不勝而至于敗師徒崩喪而子
糾不免于死為莊公者其罪如何也莊公有諸侯之
位國君之尊民人之所瞻望一國之所矜式也父之
仇讐則忽而忘之仇讐之弟則決而納之既不果納
又戰而敗其師焉不共戴天之讐已不報而與之交
矣無辜之民又驅之戰而至敗焉十二公之間師之
惡未有甚于此者内不言戰戰不言敗魯史所以待
魯公之法也若莊公之行蓋非魯公之所宜為書戰
書敗若曰吾君之所以至于是者由其不君也愚
按不書公所以諱魯之辱而存臣子之禮特書敗所
以見公之惡以明君父之讐其詞微而彰其義微而
著非聖人孰能修之
九月齊人取子糾殺之
鮑叔帥師來言曰子糾親也請君討之管召讐也請
受而甘心焉乃殺子糾于生竇召忽死之管仲請囚
鮑叔受之及堂阜而稅之歸而以告曰管夷吾治于
高傒使相可也公從之張氏曰殺兄弟當著君之
罪而罪齊人者廢立之際殺生予奪寄于當國之手
毫釐之差霄壤之繆今齊大夫始以糾為先君之子
而盟欲立之謀不審于初已為罪矣及桓公得國又
不體其君天倫之恩從議親之辟以赦其罪而必殺
之廢興生殺輕率甚矣故加子于糾又書齊人書取
書殺則舉國君臣同責其忘恩失義之罪也高氏曰
書齊人殺則小白在其中書齊侯殺則國人之罪免
矣榖梁氏曰外不言取言取病内也取易辭也猶曰
取其子糾而殺之云爾十室之邑可以逃難百室之
邑可以隱死以千乘之魯而不能存子糾以公為病
矣常山劉氏曰公伐齊納不正故書納糾而不曰子
齊人殺糾而書子者齊大夫既自與魯盟而立之矣
又自殺之故書曰齊人取子糾殺之以罪齊也胡氏
曰取者不義之辭前書納糾不稱子者明不當立也
此書殺糾復稱子者明不當殺也或奪或予于義各
安春秋精意也仁人之于兄弟不藏怒焉不宿怨焉
親愛之而已糾雖爭立越在他國置而勿問可也必
請于魯殺之然後快于其心不仁亦甚矣後世以傳
讓為名而取國者必殺其主以為一人心防後患意
與此同流毒豈不遠哉故孟子曰五霸三王之罪人
也仲尼之徒無道桓文之事者愚謂納糾不書子
以明糾不可以為齊君所以罪魯納之不正殺糾復
書子以明齊人殺其所立之君以罪齊殺之不當子
糾之死或曰魯殺或曰齊殺以經考之齊人取之于
魯而殺之齊人殺之固有罪矣魯人非特不能納之
又舉以與齊使齊得殺之則猶魯殺之也故書法如
此而齊魯之罪見矣
冬浚洙
公羊氏曰浚者深之也曷為深之畏齊也胡氏曰固
國以保民為本輕用民力妄興大作邦本一搖雖有
長江巨川限帶封域洞庭彭蠡河漢之險猶不足憑
而况洙乎書浚洙見勞民于守國之末務而不知本
為後戒也
十年春王正月公敗齊師于長勺
齊師伐我公將戰曹劌請見其鄉人曰肉食者謀之
又何間焉劌曰肉食者鄙未能遠謀乃入見問何以
戰公曰衣食所安弗敢專也必以分人對曰小惠未
徧民弗從也公曰犧牲玉帛弗敢加也必以信對曰
小信未孚神弗福也公曰小大之獄雖不能察必以
情對曰忠之屬也可以一戰戰則請從公與之乘戰
于長勺公將鼓之劌曰未可齊人三鼓劌曰可矣齊
師敗績公將馳之劌曰未可下視其轍登軾而望之
曰可矣遂逐齊師既克公問其故對曰夫戰勇氣也
一鼓作氣再而衰三而竭彼竭我盈故克之夫大國
難測也懼有伏焉吾視其轍亂望其旗靡故逐之
高氏曰公曷為敗齊師能強也我因敗績而修備齊
師恃勝而益驕是以能敗之所以齊師之來不書侵
伐蓋因其兵入吾境而遂敗之不待交戰也家氏曰
乾時敗歸齊人得志取子糾而殺之魯復不敢校而
桓公挾其殺糾之餘怒以兵加魯魯之師直桓之師
曲春秋書法坦然易見也幸魯莊能與讐國為敵而
又勝故書曰公敗齊師于長勺喜之也愚謂春秋
之法詐戰曰敗然魯之敗齊齊曲魯直故春秋喜魯
之勝非喜其勝也喜其勝于齊也
二月公侵宋
胡氏曰聲罪致討曰伐潛師掠境曰侵聲罪者鳴鐘
擊鼓整衆而行兵法所謂正也潛師者銜枚卧鼓出
人不意兵法所謂竒也薛氏曰侵者掠其邊鄙也怙
于長勺之勝無故侵人之國書始怨也
三月宋公遷宿
胡氏曰其曰遷宿者宿非欲遷為宋人之所遷也懷
土常物之情遷國重事也雖違害就利去危即安猶
或恐沈于衆不肯率從而况迫于横逆非其所欲棄
久宅之田里刈新徙之蓬藋道路之勤營築之勞起
怨諮傷和氣豈不惻然有隠乎肆行莫之顧也其不
仁甚矣凡書遷不待貶而惡已見矣高郵孫氏曰諸
侯受地于天子𫝊國于先君不能以道守位以德懷
民而見迫于強大受制于同列去南面之位而為之
臣屈諸侯之尊而為附庸之國為之遷者未免有罪
遷人之國蓋不可勝誅矣許氏曰遷之使未失其國
家以往其義猶有所難則是王未盡亡也至僖文以
後則皆滅國無遷國矣
夏六月齊師宋師次于郎公敗宋師于乘丘
齊師宋師次于郎公子偃曰宋師不整可敗也宋敗
齊必還請擊之公弗許自雩門竊出蒙皋比而先犯
之公從之大敗宋師于乘丘齊師乃還高郵孫氏
曰公正月敗齊師于長勺而二月侵宋齊納糾之恨
不釋而宋見侵之怨方興故齊宋之師會次于郎將
伐我公乘二國之未至先敗宋師而齊師亦還也胡
氏曰齊人輕舉大衆深入他境肆其報復之心誠有
罪也魯人若不用詐謀奉其辭令二國去矣偷得一
時之捷而積四隣之忿此小人之道故次者不以其
事勝者不以其理交譏之愚按禮記檀弓魯莊公
及宋人戰于乘丘馬驚公墜敗績與經不同當以經
為正彼蓋記禮者之誤爾
秋九月荆敗蔡師于莘以蔡侯獻舞歸
蔡哀侯娶于陳息侯亦娶焉息媯將歸過蔡蔡侯曰
吾姨也止而見之弗賓息侯聞之怒使謂楚文王曰
伐我吾求救于蔡而伐之楚子從之秋九月楚敗蔡
師于莘以蔡侯獻舞歸程子雜說曰莊十年荆敗
蔡師于莘荆始見于經十四年入蔡十六年伐鄭皆
止書荆荆本子爵僻在南蠻不能從中國政令居中
國爵號不共王祭故春秋外之莊二十三年書荆人
來聘于此始能修聘而未能備中國之禮故祗書人
二十八年荆伐鄭猶前志也僖二年楚人伐鄭至是
始改號楚蓋自此寖強矣故皆稱人然終齊桓之世
惟祗人而不得與中國之會盟者為齊桓能制其強
也至十有七年齊桓卒楚于是始横十九年則已盟
于齊矣二十一年又盟于鹿上用見周室衰微楚氛
方惡至秋之會則書宋公會于盂執宋公以伐宋楚
于是大張列位于陳蔡之上而書爵矣所以著其強
大難制中國不能抗也至冬告捷以威諸侯聖人復
書楚人使宜申來獻捷貶其爵又書獻以抑其強爾
從是以後有事于中國皆用其爵惟貶而人之者各
隨事以見焉劉氏意林曰吳楚徐越其上世皆有元
德顯功通乎周室徐始稱王楚後稱王吳越因遂稱
王王非諸侯所名也是以外之然猶不欲絶其類是
以上不使與中國等下不使與外域均推之可遠引
之可來此聖人慎絶人也謝氏曰荆之敗蔡師也哀
侯無死社稷之義而臣服于荆則君位已絶于國故
書名凡書敗書滅書入以其君歸者春秋皆名以其
前無死義之忠後無復國之志故以匹夫名之陳氏
曰春秋為尊攘作也荆敗蔡師于莘是猾夏之始也
而言以歸則蔡侯服楚也是天下之大變也吳敢頓
胡沈蔡陳許之師于雞父則諸夏之不亡者寡矣是
故書荆自此始而春秋以吳終焉聖人之所甚懼也
冬十月齊師滅譚譚子奔莒
齊侯之出也過譚譚子不禮焉及其入也諸侯皆賀
譚又不至齊師滅譚譚子奔莒趙氏曰覆邦絶祀
曰滅公羊氏曰何以不書出國已滅矣無所出也啖
氏曰隨敵人歸者書名以重其罪故奔者不名以示
等差也凡書滅又書以歸及名者罪重于奔者也既
責其不死位又責其無興復之志也國滅君奔者四
其三不書名惟徐子章羽書名𫝊以服吳後乃奔楚
故書名以罪之胡氏曰國滅身奔而不能守其富貴
何以書爵乎已無取滅之罪為橫逆所加而力不能
勝至于出奔則亦不幸焉爾矣其義蓋未絶也謝氏
曰小國為大國所滅其君力屈而奔者非其不道失
國也非以屈節在所棄也以直詞訴王以王命求助
邦國則社稷可以復安矣豈可遽以匹夫絶之哉故
君以國滅而奔者春秋皆不名陳氏曰書滅始于此
春秋滅國三十六五伯為之也愚謂此齊桓圖霸
之始謀也桓公入國既定其位方欲有以合天下之
諸侯而懼人心之不一首以譚之不禮于已而滅之
使天下諸侯懼而畏服此所謂以力服人者也夫三
王之興也行一不義殺一不辜而得天下皆不為也
齊桓殺糾以得國殺一不辜矣滅譚以立威行一不
義矣雖能九合諸侯一匡天下而仲尼之徒無道之
者五伯三王之罪人豈不信哉
十有一年春王正月
夏五月戊寅公敗宋師于鄑
宋為乘丘之役侵我公禦之宋師未陳而薄之敗諸
鄑張氏曰宋師再至再敗禍旋及其君魯雖再勝
其國亦困于兵矣
秋宋大水
宋大水公使弔焉曰天作淫雨害于粢盛若之何不
弔對曰孤實不敬天降之災又以為君憂拜命之辱
臧文仲曰宋其興乎禹湯罪已其興也勃焉桀紂罪
人其亡也忽焉且列國有凶稱孤禮也言懼而名禮
其庶乎既而聞之曰公子御說之詞也臧孫逹曰是
宜為君有恤民之心張氏曰外災不書此特書者
宋來告魯弔之也此見怨不廢禮諸侯往弔主人罪
已蓋古意之猶存而未泯者然文豈足以應天哉閔
公不能踐敬之一言而以靳宋萬自禍董氏所謂出
災害以譴告之而不知變者春秋之存災異可不察哉
胡安定先生曰春秋惟内災悉書外災或舉一二以
見天下之大異東萊呂氏曰諸國災則書其顯然為
衆所知者亦不待告也
冬王姬歸于齊
愚按此王姬歸齊公榖皆以為過我故書而先儒又
多以為再主齊昏以事考之襄公既弑則讐人已死
王姬歸齊前已責其甚者至此不應再貶當因適齊
道過于魯故魯書之公榖之說為得之也
十有二年春王三月紀叔姬歸于酅
啖氏曰稱紀言紀之婦也書歸善叔姬之全婦道也
陳氏曰紀亡矣曷為謂之紀叔姬存紀也國滅而復
見者善詞也未始復也而再見春秋所以錄滅國也
胡氏曰莊公四年紀侯去國至此方卒故叔姬歸酅
歸者順辭以宗廟在酅歸奉其祀也魯為宗國婦人
有來歸之義紀既亡矣不歸于魯所謂全節守義不
以亡故而虧婦道者也魯人高其節義恩禮有加是
故其歸于酅其卒其葬史册悉書之夫子修經存而
不削為後世勸家氏曰是時紀既亡矣而春秋猶書
紀叔姬者錄叔姬也錄叔姬是存紀于既亡之後叔
姬不與紀俱亡也高郵孫氏曰叔姬為伯姬媵法不
當書春秋賢之故備書之高氏曰此見紀季以酅入
齊非叛也政以存國爾衆人疑其迹而春秋明其心
因叔姬之歸以見之
夏四月
秋八月甲午宋萬弑其君捷及其大夫仇牧
十一年乘丘之役公以金僕姑射南宫長萬公右歂
孫生搏之宋人請之宋公靳之曰始吾敬子今子魯
囚也吾弗敬子矣病之至是宋萬弑閔公于蒙澤遇
仇牧于門批而殺之遇太宰督于東宫之西又殺之
立子游羣公子奔蕭公子御說奔亳南宫牛猛獲帥
師圍亳謝氏曰人君所與居處游燕不可一非其
人隂邪得居其間則雖千乘之君匹夫或得為之難
宋萬凶勇之士也凶則畜禍心勇則無忌憚閔公旦
夕與之相親而不知為之戒故一言拂意而不測之
變發于蕭墻然則左右近習可以使非其人耶胡氏
曰夫仇牧可謂不畏強禦矣然徒殺其身不能執賊
無益于事亦足取乎食焉不避其難義也徒殺其身
而不能執賊亦足以為求利焉而迯其難者之訓矣
何名為無益哉若仇牧荀息立乎人之本朝執君之
政而君見弑不以其私也雖欲勿死焉得而勿死聖
人書而弗削以為求利焉而迯其難者之勸也惟此
義不行然後有棄其君如土梗弁髦曾莫之省而三
綱絶矣家氏曰太宰督亦死于此難奚以不書督者
即前日弑殤公殺孔父之人身負弑君未討之罪今
復為盗所殞此亂臣逸天討不可以死節言者舊史
固與仇牧同書聖人削之爾
冬十月宋萬出奔陳
蕭叔大心及戴武宣穆莊之族以曹師伐之殺南宫
牛于師殺子游于宋立桓公猛獲奔衛南宫萬奔陳
以乘車輦其母一日而至宋人請猛獲于衛衛人欲
勿與石祁子曰不可天下之惡一也惡于宋而保于
我保之何補得一夫而失一國與惡而棄好非謀也
衛人歸之亦請南宫萬于陳以賂陳人使婦人飲之
酒而以犀革裹之比及宋手足皆見宋人皆醢之
謝氏曰閔公遇難已三月矣賊三月未討而又出奔
宋無臣子可知也逆賊所不待告而誅也逆賊避難
隣國而陳容之陳無臣子可知也胡氏曰宋人醢萬
則賊已討矣曷為不書陳人殺萬乎夫天下之惡一
也陳人不以萬為賊而納之又受宋人之賂而使婦
人飲之酒是與賊為黨非政刑也特書萬出奔陳以
著陳人與賊為黨之罪而不正天討其法嚴矣故春
秋成而亂臣賊子懼張氏曰宋人殺萬而書宋萬出
奔陳者歸惡于陳也天下之惡當奉天討容受其奔
罪已大矣受賂而後歸之所謂肆人欲而滅天理當
服黨惡之罪也
春秋闕疑卷七
