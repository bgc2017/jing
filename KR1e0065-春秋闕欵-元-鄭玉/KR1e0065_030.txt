春秋闕疑卷三十元鄭玉撰
十有二年春王二月莒人伐我東鄙圍台季孫宿帥師
救台遂入鄆
高氏曰善救台惡入鄆也入鄆以報圍台也夫衆人
所以為衆人者彼以不義加己巳以不義報之彼以
不仁遇己己以不仁復之釁于勇而嗇于禍雖死而
不避欲以為快惟君子則不然彼以不義來我以義
正之彼以不仁來我以仁正之因于禮固不遷怒止
于當故不貳過此君子所以服人也春秋豈以此望
于季孫宿哉因季孫宿之事而達此義耳况季孫宿
受命救台不受命入鄆因救台而入鄆是自專也是
無君也君不得為政矣故書遂以貶之
夏晉侯使士魴來聘
且拜師
秋九月吳子乘卒
吳子壽夢卒臨于周廟十四年吳子諸樊既除喪將
立季札季札辭曰曹宣公之卒也諸侯與曹人不義
曹君將立子臧子臧去之遂弗為也以成曹君君子
曰能守節君義嗣也誰敢奸君有國非吾節也札雖
不才願附于子臧以無失節固立之棄其室而耕乃
舍之
冬楚公子貞帥師侵宋
楚子囊秦庶長無地伐宋師于楊梁以報晉之取鄭
也高氏曰秦人與焉而削之者楚人帥秦故專罪
楚也
公如晉
且拜士魴之辱
十有三年春公至自晉
夏取邿
邿亂分為三師救邿遂取之高氏曰邿小國也魯
乘其亂而滅之以為附庸不言滅者内大惡故婉其
辭
秋九月庚辰楚子審卒
楚子疾告大夫曰不穀不德少主社稷生十年而喪
先君未及習師保之教訓而應受多福是以不德而
亡師于鄢以辱社稷為大夫憂其弘多矣若以大夫
之靈獲保首領以歿于地唯是春秋窀穸之事所以
從先君于禰廟者請為靈若厲大夫擇焉莫對及五
命乃許秋楚共王卒子囊請諡大夫曰君有命矣子
囊曰君命以共若之何毁之赫赫楚國而君臨之撫
有蠻夷奄征南海以屬諸夏而知其過可不謂共乎
請諡之共大夫從之
冬城防
于是將早城臧武仲請俟畢農事高氏曰城防以
備齊厥後高厚困防趙曰防有二一近宋此近齊
十有四年春王正月季孫宿叔老會晉士匄齊人宋人
衛人鄭公孫蠆曹人莒人邾人滕人薛人把人小邾人
會吳于向
十三年吳侵楚養由基奔命子庚以師繼之養叔曰
吳乘我喪謂我不能師也必易我而不戒子為三覆
以待我我請誘之子庚從之戰于庸浦大敗吳師獲
公子黨君子以吴為不弔至是告敗于晉會于向為
吴謀楚故也范宣子數吴之不德也以退吳人執莒
公子務婁以其通楚使也將執戎子駒支范宣子親
數諸朝曰來姜戎氏昔秦人迫逐乃祖吾離于瓜州
乃祖吾離被苫蓋蒙荆棘以來歸我先君我先君惠
公有不腆之田與女剖分而食之今諸侯之事我寡
君不如昔者蓋言語漏洩則職女之由詰朝之事爾
無與焉與將執女對曰昔秦人負恃其衆貪于土地
逐我諸戎惠公蠲其大德謂我諸戎是四嶽之裔胄
也毋是翦棄賜我南鄙之田狐狸所居豺狼所嘷我
諸戎除翦其荆棘驅其狐狸豺狼以為先君不侵不
叛之臣至于今不貳昔文公與秦伐鄭秦人竊與鄭
盟而舍戍焉于是乎有殽之師晉禦其上戎亢其下
秦師不復我諸戎實然譬如捕鹿晉人角之諸戎掎
之與晉踣之戎何以不免自是以來晉之百役與我
諸戎相繼于時以從執政猶殽志也豈敢離逷今官
之師旅無乃實有所闕以攜諸侯而罪我諸戎我諸
戎飲食衣服不與華同贄幣不通言語不達何惡之
能為不與于會亦無瞢焉賦青蠅而退宣子辭焉使
即事于會成愷悌也于是子叔齊子為季武子介以
會自是晉人輕魯幣而益敬其使許氏曰四卿帥
師自成公始二卿列會自襄公始大夫張也胡氏曰
季孫宿以卿為介而不使之免叔老介于宿而不敢
避蓋兩失之雖晉人輕其幣而敬其使于君命使人
之體豈為得哉家氏曰自是吳雖與晉疎然其于楚
也兵連已久勢不得為之下更勝迭負四十五年楚
無一日之寧居晉所以服鄭而楚不能與之爭者實
陰受吳之賜愚按晉數會吳實欲倚吳以弱楚鄭方
新服楚勢尚強晉亦豈敢數會于吳乎𫝊稱數吳而
經書會吳𫝊稱執莒公子務婁而經書莒會𫝊稱將
執戎子駒支范宣子辭焉使即事于會而經不書戎
會此皆當以經為正
二月乙未朔日有食之
夏四月叔孫豹會晉荀偃齊人宋人衛北宫括鄭公孫
蠆曹人莒人邾人滕人薛人把人小邾人伐秦
諸侯之大夫從晉侯伐秦以報櫟之役也晉侯待于
竟使六卿帥諸侯之師以進及涇不濟叔向見叔孫
穆子穆子賦匏有苦葉叔向退而具舟魯人莒人先
濟鄭子蟜見北宫懿子曰與人而不固取惡莫甚焉
若社稷何懿子說二子見諸侯之師而勸之濟濟涇
而次秦人毒涇上流師人多死司馬子蟜帥鄭師以
進師皆從之至于棫林不獲成焉荀偃令曰雞鳴而
駕塞井夷竈唯余馬首是瞻欒黶曰晉國之命未有
是也余馬首欲東乃歸下軍從之左史謂魏莊子曰
不待中行伯乎莊子曰夫子命從帥欒伯吾帥也吾
將從之從帥所以待夫子也伯游曰吾今寔過悔之
何及多遺秦禽乃命大還晉人謂之遷延之役欒鍼
曰此役也報櫟之敗也役又無功晉之恥也吾有二
位于戎路敢不恥乎與士鞅馳秦師死焉士鞅反欒
黶謂士匄曰余弟不欲往而子召之余弟死而子來
是而子殺余之弟也弗逐余亦將殺之士鞅奔秦秦
伯為之請于晉而復之師歸自伐秦晉侯舍新軍于
是知朔生盈而死盈生六年而武子卒彘裘亦幼皆
未可立也新軍無帥故舍之陳氏曰諸侯之大夫
從晉伐秦而悼不自將諸侯之師及涇不濟荀偃欒
黶二帥争而大還晉人謂之遷延之役是故伐秦之
役不書晉侯志晉侯之怠也師氏曰以中國之盟主
命諸侯以伐有罪之師猶有疑貳不一必待同盟以
申誠信伐至再四方見其服况晉之會諸國以伐秦
初非為中國以禦外域寔由攄宿恨以報私怨使諸
侯會亦未可保其成功况委之于諸國之大夫乎謝
氏曰晉士匄春會列國大夫會吳晉荀偃夏會列國
大夫伐秦諸侯委任大夫益重而列國之權皆大夫
專之矣家氏曰秦晉交兵五六十年出師無紀未有
甚于此者晉悼待于境上而諸帥略無所稟姑息之
弊也晉自是始不能軍日趨于削奚其為霸
己未衛侯出奔齊
衛獻公戒孫文子甯惠子食皆服而朝日旰不召而
射鴻于囿二子從之不釋皮冠而與之言二子怒孫
文子如戚孫蒯入使公飲之酒使太師歌巧言之卒
章太師辭師曹請為之初公有嬖妾使師曹誨之琴
師曹鞭之公怒鞭師曹三百故師曹欲歌之以怒孫
子以報公公使歌之遂誦之蒯懼告文子文子曰君
忌我矣弗先必死并帑于戚而入見蘧伯玉曰君之
暴虐子所知也大懼社稷之傾覆將如之何對曰君
制其國臣敢奸之雖奸之庸知愈乎遂行從近關出
公使子蟜子伯子皮與孫子盟于丘宫孫子皆殺之
四月己未子展奔齊公如鄄使子行于孫子孫子又
殺之公出奔齊孫氏追之敗公徒于阿澤鄄人執之
初尹公佗學射于庾公差庾公差學射于公孫丁二
子追公公孫丁御公子魚曰射為背師不射為戮射
為禮乎射兩鉤而還尹公佗曰子為師我則遠矣乃
反之公孫丁授公轡而射之貫臂子鮮從公及境公
使祝宗告亡且告無罪定姜曰無神何告若有不可
誣也有罪若何告無舍大臣而與小臣謀一罪也先
君有冡卿以為師保而蔑之二罪也余以巾櫛事先
君而暴妾使余三罪也告亡而已無告無罪公使厚
成叔弔于衛曰寡君使瘠聞君不撫社稷而越在他
竟若之何不弔以同盟之故使瘠敢私于執事曰有
君不弔有臣不敏君不赦宥臣亦不帥職增淫𤼵洩
其若之何衛人使太叔儀對曰羣臣不佞得罪于寡
君寡君不以即刑而悼棄之以為君憂君不忘先君
之好辱弔羣臣又重恤之敢拜君命之辱重拜大貺
厚孫歸復命語臧武仲曰衛君其必歸乎有大叔儀
以守有母弟鱄以出或撫其内或營其外能無歸乎
齊人以郲寄衛侯及其復也以郲糧歸右宰榖從而
逃歸衛人將殺之辭曰余不說初矣余狐裘而羔袖
乃赦之衛人立公孫剽孫林父甯殖相之以聽命于
諸侯衛侯在郲臧紇如齊唁衛侯衛侯與之言虐退
而告其人曰衛侯其不得入矣其言糞土也亡而不
變何以復國子展子鮮聞之見藏紇與之言道臧孫
說謂其人曰衛君必入夫二子者或輓之或推之欲
無入得乎師曠侍于晉侯晉侯曰衛人出其君不亦
甚乎對曰或者其君實甚良君將賞善而刑淫養民
如子盖之如天容之如地民奉其君愛之如父母仰
之如日月敬之如神明畏之如雷霆其可出乎夫君
神之主而民之望也若困民之主匱神乏祀百姓絶
望社稷無主將安用之弗去何為天生民而立之君
使司牧之勿使失性有君而為之貳使師保之勿使
過度是故天子有公諸侯有卿卿置側室大夫有貳
宗士有朋友庶人工商皂隸牧圉皆有親暱以相輔
佐也善則賞之過則匡之患則救之失則革之自王
以下各有父兄子弟以補察其政史為書瞽為詩工
誦箴諫大夫規誨士𫝊言庶人謗商旅于市百工獻
藝故夏書曰遒人以木鐸徇于路官師相規工執藝
事以諫正月孟春于是乎有之諫失常也天之愛民
甚矣豈其使一人肆于民上以從其淫而棄天地之
性必不然矣高氏曰其不名者乃所以罪林父也
人臣逐君而專罪其君則是臣可逐其君矣不可以
訓故不名衛侯所以抑強臣存大義也鄭伯突衛侯
朔皆以不勝強臣而出奔而名者盖逐君之惡未有
若林父者鄭厲公衛惠公猶以禮去者也謝氏曰臣
無逐君之道故君雖見逐春秋亦以自出奔為文胡
氏曰衛甯殖將死語其子曰吾得罪于君名在諸侯
之策曰衛孫林父甯殖出其君夫所謂諸侯之策則
晉之乘魯之春秋是也今春秋書衛侯出奔齊而不
曰孫林父甯殖出其君者盖仲尼筆削不同舊史之
文也欲知經之大義深考舊文筆削之不同其得之
矣家氏曰春秋于弑君賊則明著其誅死之罪于逐
君賊則每垂人君失馭之戒故多以自奔為文只以
衛事而言林父者自衛定公時以罪奔晉挾盟主之
令而反其國跋扈之萌已兆于此衛獻繼世不深思
按御之道防患于未萌又從而激之方其命師曹歌
巧言卒章吾謂其必有為先事之備及林父稱兵犯
上一朝殺四公子衛獻請盟不從遂委宗社以出其
不能君甚矣春秋以自奔為文者著人君失御之戒
非以林父所為為是而歸過其君略賊氏名而不書
也春秋自林父歸衛至入戚以叛具書不遺皆所以
討也非謂林父有可原之情也
莒人侵我東鄙
高氏曰報入鄆也莒自滅鄫之後凡四伐我是無晉
也
楚公子貞帥師伐吳
楚子為庸浦之役故子囊師于棠以伐吳吳不出而
還子囊殿以吳為不能而弗儆吳人自臯舟之隘要
而擊之楚人不能相救吳人敗之獲楚公子宜榖楚
子囊還自伐吳卒將死遺言謂子庚必城郢高氏
曰吳數會中國以議楚楚人病吳伐強以自存在兵
法所謂以攻為守者也夫惟吳楚正相攻此中國所
以小寧也
冬季孫宿會晉士匄宋華閱衛孫林父鄭公孫蠆莒人
邾人于戚
晉侯問衛故于中行獻子對曰不如因而定之衛有
君矣伐之未可以得志而勤諸侯君其定衛以待時
乎冬會于戚謀定衛也家氏曰觀春秋經而知晉
悼心術之微矣邢丘之會國君在而奬其臣彼謂諸
國之權皆在大夫故以是諂其大夫而陵替之漸遂
徧于中國至戚之會而其心術之微者著于事矣孫
林父逐君賊也乃使之得與于會是奬其逐君而教
諸侯之大夫俾胥而為逆吁其險哉自悼用師于鄭
衛衎無會不在無戰不從今為其臣所逐晉當會諸
侯納衛君罪孫甯以伸霸討乃盟主職分之所宜為
既不能然反聽賊立君已為會以定其位隳壊名檢
苟以悦人世未有若晉悼君臣之所為也高氏曰是
歲諸國之大夫凡三出會或每會各一卿或一卿三
與會各隨其國而已
十有五年春宋公使向戍來聘
且尋盟
二月己亥及向戍盟于劉
泰山孫氏曰劉魯地許氏曰不盟于國而盟于劉以
崇向戌公弱甚矣高氏曰凡因來聘而盟者必在國
内如成三年晉侯使荀庚來聘衛侯使孫良夫來聘
丙午及荀庚盟丁未及孫良夫盟十一年晉侯使郤
犨來聘己丑及郤犨盟襄七年衛侯使孫林父來聘
壬戌及孫林父盟是也劉蓋王畿采地豈有來聘魯
而遠盟于劉者乎蓋下文有劉夏因𫝊者以為春夏
之夏與文四年夏逆婦姜于齊同文故誤增于劉二
字耳二說未知孰是
劉夏逆王后于齊
十二年靈王求后于齊齊侯問對于晏桓子桓子對
曰先王之禮辭有之天王求后于諸侯諸侯對曰夫
婦所生若而人妾婦之子若而人無女而有姊妹及
姑姊妹則曰先守某公之遺女若而人齊侯許昏王
使陰里結之十四年王使劉定公賜齊侯命曰昔伯
舅大公右我先王股肱周室師保萬民世胙大師以
表東海王室之不壊繄伯舅是賴今余命女環兹率
舅氏之典纂乃祖考無黍乃舊敬之哉無廢朕命至
是官師從單靖公逆王后于齊穀梁氏曰過我故
志之也任氏曰天子之公書公宰周公是也卿書伯
召伯毛伯是也大夫書字宰渠伯糾是也劉夏書名
士也高氏曰劉夏何以不稱使不與天王之使夏也
婚姻人倫之本王后天下之母天子不親迎必使三
公逆之劉夏士也士而迎后是不重人倫之本不尊
天下之本禮義何由而興風化何由而成乎夫合二
姓之好以繼先聖之後以為天地宗廟社稷之主其
可輕耶自漢而後皇后見天子則降階而朝自稱曰
妾敗壊禮義莫甚于此天子總陽教后總陰教以共
成天下之治而輕其人是輕宗廟社稷天地也胡氏
曰或曰天子必親迎信乎天子無敵于天下雖諸父
昆弟莫不臣適四方諸侯莫敢有其室若屈萬乘之
尊遠行親迎之禮則何無敵于天下之有或曰王后
所與共事天地宗廟繼萬世之重者其禮當何如使
同姓諸侯主其辭命卿往逆公監之父母之國諸卿
皆送至于京師舍而止然後天子親迎以入其納王
后之禮乎官師從單靖公逆王后于齊書劉夏而不
書靖公是知卿往逆公監之禮也春秋婚姻常事得
禮者不書高郵孫氏曰春秋二百四十二年周王十
三其逆后者惟二足知非禮則書之也
夏齊侯伐我北鄙圍成公救成至遇季孫宿叔孫豹帥
師城成郛
夏齊侯圍成貳于晉故也于是乎城成郛高郵孫
氏曰齊圍成而公救之至遇而不進于經可以言次
也然而但曰至遇而不曰次蓋春秋不責人以所不
能原襄公之情失之于前故不加之于後也書救成
至遇以見其不敢抗強齊而自取危亡也家氏曰前
書齊侯圍成公救成至遇言救之之緩而成為齊所
毁也後書二大夫帥師城成郛于既毁之之後也寇
之未至也無先事之備及其見圍救之又緩逮其亡
去乃帥師而城之魯之所以自治其國者于此可見
矣
秋八月丁巳日有食之
邾人伐我南鄙
使告于晉晉將為會以討邾莒晉侯有疾乃止高
氏曰邾將貳于晉以與齊故來伐我許氏曰政在君
則民一民一則國強政在臣則民二民二則國弱魯
自成襄失政大夫並竊國靈齊邾莒交伐其國不競
甚矣無他民分于三桓故也
冬十有一月晉侯周卒
朱子曰晉悼公幼年聰惠似周世宗厲公弑晉室大
段費力及悼公歸恰如久雨積陰忽遇大晴光景為
之一新東萊吕氏曰晉惠公未入之初許賂中大夫
惟恐不得入悼公先與羣臣要約而後入是知霸業
之所以興者一則明要約如悼公初入之言曰二三
子用我今日否亦今日等言是也二則立威令如逐
不臣者七人是也三則布恩惠施舍己責是也四則
定規模如命荀家等使訓卿之子弟恭儉孝弟是也
五則舉賢才如六官之長舉不失德是也晉悼公之
所以霸其規模根本在此樸鄉吕氏曰甚矣悼公再
霸之難也晉楚所争者二其一陳也其一鄭也悼公
紹文襄之烈凡有盟會諸侯麇至向也鄭從楚城虎
牢而鄭始服向也陳從楚盟雞澤而陳來會自是陳
鄭即中國矣而楚人仇于陳鄭者亦如之是故再會
于戚為戍陳也而楚子貞為是伐陳諸侯于是有救
陳之師又明年公子貞圍陳諸侯于是有鄬之會凡
以爭陳也鄭侵蔡而獲公子燮則楚伐鄭鄭受盟于
楚則晉伐鄭鄭同盟于戲則楚伐鄭鄭為楚伐宋則
晉又伐鄭諸侯戍鄭虎牢則楚救之鄭公孫舍之侵
宋則晉伐之鄭同盟于亳城北則楚師至楚子鄭伯
伐宋則晉師來凡以争鄭也然而陳卒從楚而晉不
能争鄭則從晉而楚不能爭何也無他鄭近晉陳近
楚也觀范宣子之言曰楚人討貳而立子囊必改行
而疾討陳陳近于楚民朝夕急能無往乎有陳非吾
事無之而後可吁此晉之所以不能爭陳歟觀子展
之謀曰吾與宋為惡諸侯必至吾從之盟楚師至吾
又從之則晉怒甚矣晉能驟來楚將不能吾乃固與
晉吁此楚之所以不能争鄭歟夫惟陳近于楚而民
朝夕急也故其望于晉也緩夫惟晉能驟來而楚將
不能也故其從于晉也急自鄬之會陳侯逃歸而中
國之會盟不復有陳自蕭魚之會鄭伯實與而楚之
威令不能行于鄭者二十年由此故也夫以悼公再
伯之烈其所可稱道者不過蕭魚之會而止以盟則
不能如屈完之來以服其心以戰則不能如城濮之
師以讋其氣然以荆楚方強子囊為政而凛然有憚
晉之心雖或時帥師徒以示不怯而卒不敢以陵駕
中國者豈無故哉觀子囊之言今吾不能與晉争晉
君類能而使之舉不失選官不易方其卿遜于善其
大夫不失守其士競于教其庶人力于農穯商工皂
隸不知遷業君明臣忠上遜下競當是時也晉不可
敵然則晉悼之所以服楚固有道矣然嘗評悼公之
伯而獨于會吳之事深不滿焉悼公之所以急于會
吳者固將以撓楚也然吳猶楚也急于撓楚之謀而
不知適以啟吳人之釁楚患雖微吳憂方大異時駸
駸強盛以致黃池之會儼然為两伯以臨諸侯而春
秋終矣是悼公之為也不亦可惜也哉抑悼公之所
以為大失者尤在于大夫之專也雞澤之會諸侯寔
在而使大夫盟甚至于邢丘之會大夫得以會諸侯
而向之會則直以大夫而已以悼公之賢而不能抑
大夫之專又從而張之是將誰咎哉至于鄫嘗預會
而聽莒人之滅鄫莒魯同盟而不恤莒人之仇魯進
齊世子光于諸侯之上而不知班序之亂者無他急
于得陳不暇恤鄫魯之怨喜齊世子之先朝則雖躋
之諸侯之上不顧也盖其設心措慮全在制楚而其
他皆未之及此所以不能如桓文之盛歟
十有六年春王正月葬晉悼公
愚按諸侯五月而葬國有常典夫欲會諸侯而速葬
其親于所厚者薄矣背禮違道莫斯為甚世有王者
將致討焉又何以為盟主而令諸侯乎宜晉覇之不
競也
三月公會晉侯宋公衛侯鄭伯曹伯莒子邾子薛伯把
伯小邾子于湨梁戊寅大夫盟晉人執莒子邾子以歸
平公即位羊舌肸為𫝊張君臣為中軍司馬祁奚韓
襄欒盈士鞅為公族大夫虞丘書為乘馬御改服修
官烝于曲沃警守而下會于溴梁命歸侵田以我故
執邾宣公莒黎比公且曰通齊楚之使晉侯與諸侯
宴于温使諸大夫舞曰歌詩必類齊高厚之詩不類
荀偃怒且曰諸侯有異志矣使諸大夫盟高厚高厚
逃歸于是叔孫豹晉荀偃宋向戌衛甯殖鄭公孫蠆
小邾人之大夫盟曰同討不庭高氏曰為討邾莒
也邾莒連伐魯魯使告于晉悼公將為會以討之遇
疾而止平公即位遂成父志夫居喪而出會失盟主
之禮矣公羊氏曰諸侯皆在而言大夫盟徧刺天下
之大夫也君若贅旒然穀梁氏曰諸侯失正矣諸侯
會而曰大夫盟政在大夫也諸侯在而不曰諸侯之
大夫大夫不臣也胡氏曰上二年春正月會于向十
有四國之大夫也夏四月會伐秦十有三國之大夫
也冬會于戚七國之大夫也此三事皆國之大事也
而使大夫皆專之而諸侯不與焉是列國之君不自
為政禮樂征伐已自大夫出矣况悼公既沒平公初
立無先公之明也君若贅旒而大夫張夫豈一朝一
夕之故哉謝氏曰溴梁之會二國受盟非違命也平
公首令諸侯而不以其罪執之失政刑矣晉侯奪爵
書人貶之也二子罪非在所絶也執以歸則非屈辱
于晉也故雖失位不名家氏曰執諸侯不以歸京師
而執以自歸是無王也陳氏曰凡霸在焉而但書諸
侯者無霸也君在焉而但書大夫者無君也是故自
文而下則有斥言諸侯而不序自襄而下則有斥言
大夫而不序愚按邾莒數為魯患故晉人為溴梁
之盟當申以文告之辭使之救災恤患以相親睦毋
背盟失信而相侵伐至于不悛然後興師問罪以大
義責之可也夫既列于會矣又使大夫盟矣而執二
君以歸至于高厚逃歸齊人伐魯則置而不敢問豈
霸主所以令諸侯乎宜諸國之解體也
齊侯伐我北鄙
廣陵高氏曰齊既叛晉聞公在會將討邾莒故復來
伐北鄙是時齊侯益強自柯陵之會遂不復出但使
大夫聽命使世子抗禮出會盖有輕諸侯之心矣故
前年北鄙之役為莒伐我邾附齊故亦伐我南鄙晉
患齊之益驕于是為溴梁之會以討貳焉邾莒畏晉
不敢不會而齊獨不至故晉人乃執二君以歸齊知
二君之執為我之故乃益伐我二年之間齊師五至
魯城之下則其強暴可知
夏公至自會
五月甲子地震
叔老會鄭伯晉荀偃衛甯殖宋人伐許
許男請遷于晉諸侯遂遷許許大夫不可晉人歸諸
侯鄭子蟜聞將伐許遂相鄭伯以從諸侯之師穆叔
從公齊子帥師會晉荀偃夏六月次于棫林庚寅伐
許次于圅氏晉荀偃欒黶帥師伐楚以報宋揚梁之
役楚公子格帥師及晉師戰于湛阪楚師敗績晉師
遂侵方城之外復伐許而還高氏曰許既棄楚請
遷于晉既而不果故晉會諸侯大夫同伐之鄭與許
有宿怨故其君親行鄭序晉上者卿不先諸侯尊國
君也宋之稱人蓋微者宋在諸國之上今列衛甯殖
之下故知其微者焉張氏曰許男有從中國之志而
大夫阻之足以見一時之俗矣家氏曰始晉人謀遷
許將以安全之也今而伐之又聽鄭人以其師從鄭
與許為讐晉以鄭師伐許將安全之乎抑覆亡之乎
越後十年許卒報鄭
秋齊侯伐我北鄙圍成
孟孺子速徼之齊侯曰是好勇去之以為之名速遂
塞海陘而還
大雩
冬叔孫豹如晉
且言齊故晉人曰以寡君之未禘祀與民之未息不
然不敢忘穆叔曰以齊人之朝夕釋憾于敝邑之地
是以大請敝邑之急朝不及夕引領西望曰庶幾乎
比執事之間恐無及也見中行獻子賦圻父獻子曰
偃知罪矣敢不從執事以同恤社稷而使魯及此見
范宣子賦鴻雁之卒章宣子曰匄在此敢使魯無鳩
乎愚按邾莒伐魯魯人來告則速葬為會以執二
國之君齊人伐魯魯人來告則以未禘為辭而不敢
問晉之畏強欺弱無能抑至于此而望其為霸不亦
難乎家氏曰春秋于齊侯圍成之後書叔孫豹如晉
著魯人不為自治之計事急則求于晉以是而存亡
定傾亦甚可鄙矣
春秋闕疑卷三十
