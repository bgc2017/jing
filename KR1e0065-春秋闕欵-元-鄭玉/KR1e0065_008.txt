春秋闕疑卷八元鄭玉撰
十有三年春齊侯宋人陳人蔡人邾人會于北杏
會于北杏以平宋亂遂人不至齊侯榖梁作齊人
陳氏曰春秋非主兵皆序爵于是序齊于宋之上予
齊以伯也自是無特相會者矣樸鄉吕氏曰方霸圖
之未興也列國諸侯更相吞噬間有若鄭莊齊僖之
流雖能雄長于一時而卒未能執霸主之柄天下紛
紛莫之統一亦可嘆矣雖然人心猶知有周也及霸
圖之既興也列國諸侯向之紛紛而無統者今則翕
然惟霸主之為聽下以號令諸侯上以致天王之狩
一時氣𫝑聲焰赫奕中國頼以少事然自是王命浸
微矣聖人之于春秋也固未嘗不予霸主之功亦未
嘗喜霸主之盛據事直書而善惡自見矣胡安定先
生曰桓公徒有尊周之名無尊周之實觀其貪土地
之廣恃甲兵之衆驅逐迫脅強制諸侯納之以會要
之以盟臨之以兵制之以力其有不徇者小則侵之
伐之甚則執之滅之其實假尊周之名以自封殖爾
胡氏曰春秋之世諸侯而主天下之會盟自北杏始
其後宋襄晉文楚莊秦穆交主會盟跡此而為之者
也桓非受命之伯諸侯自相推戴以為盟主是無君
矣故四國稱人以誅首亂正王法也齊侯稱爵其與
之乎上無天子下無方伯有能會諸侯安中國而免
民于左袵則雖與之可也誅諸侯者正也與桓公者
權也家氏曰若如胡氏之說是權與正判然為二其
首者予爵其從者有誅春秋略其首而治其從必不
然也愚謂此當從榖梁作齊人蓋皆貶也王降而
霸此古今之大變治亂之幾微也自是功利之習興
而詐力之謀勝二帝三王之澤不復及于天下仁義
道德之說不復聞于後世矣况桓公五霸之首北杏
又圖伯之始聖人于此安得不致謹乎蓋霸者在春
秋衰世固為有功在商周盛時則為有罪何則九合
諸侯不以兵車誠足以暫息當時之亂然擅盟會侵
伐之權天下但知有霸主而不知有王室實啟後世
之亂聖人于霸圖之興方喜天下之有霸猶憂後世
之無王也然則聖人之予霸蓋亦甚不得已也故其
予之也必以漸其始也貶之其中也進之其末褒之
矣北杏之會聖人安得遽與之乎至于葵丘之盟首
止之會聖人雖欲不予有不可得也春秋進霸以漸
進楚以漸進吳以漸皆古今之大變也然其始也進
霸其中也進楚其末也進吳亦可以見聖人之不得
已也嗚呼讀春秋而至此可以見世道之降矣故曰
五霸三王之罪人也仲尼之門五尺之童羞稱五伯
豈不信然哉然使桓公因宋萬弑君之始即舉天王
之師修方伯之職討宋萬以正其罪立宋公以定其
國其功烈蓋不止此今宋萬以醢宋公以立乃托平
宋之亂以合諸侯而為霸圖之舉宜其功烈如是其
卑也嗚呼惜哉
夏六月齊人滅遂
滅而戍之高氏曰北杏之會諸侯猶有未服者桓
公于是滅遂以示威夫藉小國以示威以脅大國此
齊侯之術也然齊侯未見其救中國之功而先恃強
以滅人之國使其宗社無所歆享人民無所依歸故
聖人深責之胡氏曰滅國之與見滅罪孰為重取國
而書滅奪人土地使不得有其民人毁其宗廟使不
得奉其祭祀非至不仁者莫之忍為見滅而書滅亡
國之善辭上下之同力也其亦不幸焉爾家氏曰霸
者假公義以濟私欲滅譚矣又滅遂此不過拓土開
疆之計先王之有天下以興滅繼絶為事而霸者滅
國不忌是之謂無王春秋于三年之間連書二滅以
著齊桓之功過不相掩也愚謂天子之于諸侯一
不朝則貶其爵再不朝則削其地三不朝則六師移
之其爵之固有輕重而施之又有先後也今齊與遂
均為天子之諸侯會而不至告之以辭命懷之以德
禮可也而遽然恃強大以滅之使有拒違王命悖慢
王室者則將何罪以加之乎桓公此舉豈惟不能盡
尊王之義蓋將有無王之心矣
秋七月
冬公會齊侯盟于柯
始及齊平也高氏曰北杏之會遂人不至而齊滅之
魯雖不至而齊無以加之者齊自知有負于魯也齊
既滅遂乃為柯之會獨會魯而不會他國者度魯之
必從故也此亦齊善圖霸之術也胡氏曰始及齊平
也世讐而平可乎于𫝊有之敵惠敵怨不在後嗣魯
于襄公有不共戴天之讐當其身則釋怨不復而主
王姬狩于禚會伐衞同圍郕納子糾聖人備書以著
其忘親之罪今易世矣而桓公始合諸侯安中國攘
夷狄尊天子乃欲修怨怒隣而危其宗社可謂孝乎
家氏曰敵怨不在後嗣者謂疆場小事以釋怨于易
世之後若不共戴天之讐無時而可釋愚按所謂
不共戴天之讐者誓不與之共生于天地之間必欲
報而殺之也讐人已死則非不共戴天矣讐人子孫
豈復可謂之不共戴天乎自魯侯而論之忘其父之
殺吾父而與其子通婚姻盟會之好固為不可以其
父之殺吾父而欲報其子則過矣聖人于此必有等
降固不以為不共戴天之讐而必欲殺之亦不與之
通盟會婚姻之好如他隣國也但柯之盟齊桓霸業
方興魯雖欲不與之盟又懼有滅亡之患聖人以其
情為可恕也故以尋常盟會之辭書之而無所褒貶
焉至于忘父之讐結親其國則罪不容誅矣
十有四年春齊人陳人曹人伐宋夏單伯會伐宋
十三年宋人背北杏之會諸侯伐宋其稱人將卑師
少也隱公四年諸侯伐鄭翬帥師會伐則再舉宋陳
蔡衛四國之名今諸侯伐宋而單伯會伐不復再舉
三國之名何也宋人背北杏之會合諸侯而伐之者
齊桓公也會伐者無貶焉故其辭平主謀伐鄭而欲
求寵于諸侯以定其位者州吁也會之者黨逆賊矣
故其辭繁而不殺左氏曰諸侯伐宋齊請師于周夏
單伯會之取成于宋而還按左氏于單伯逆王姬誤
為送至是欲附成其說故以為齊請師而單伯王臣
會之也程子曰齊自管仲為政莊十一年而後未嘗
興大衆也其賦于諸侯亦寡矣終管仲之身息養天
下厚矣至于秦晉使之不競而已不強致也是以其
功卑而易成
秋七月荆入蔡
楚子以蔡侯滅息遂伐蔡秋七月楚入蔡高郵孫
氏曰荆自敗蔡師始通中國今又入蔡其𫝑將盛欲
令中國備之于始盛之時制之猶易至其漸盛將不
可制矣樸鄉吕氏曰觀荆楚方始而蔡首受其禍未
嘗不嘆中國之不振使楚人暴橫而莫之能制也入
春秋以來蔡嘗從王伐鄭則猶修勤王之職也會鄧
盟折則猶交諸侯之玉帛也伐鄭伐衞伐戴則猶同
諸侯兵車之會也自敗莘以來五年兩被荆師哀侯
蒙塵不反而蔡之臣子甘為楚屬齊桓稱霸蔡僅一
從北杏之會自是折而從楚召陵加師僅足以得楚
人之屈服而不能革蔡人從楚之心齊桓終不得置
蔡于盟會齊桓既沒晉文未興楚或抗行北方則蔡
必與至于城濮之戰楚既大創蔡亦改圖晉之三會
黽勉周旋文公既沒而中國之盟會蔡復不與厥貉
之次遂執干戈挾楚穆為窺宋之謀晉悼之興列國
悚然以聽命而蔡且安于楚之宇下終悼公之世不
能得蔡于盟會也晉悼卒而楚之役蔡嘗從之是中
國之諸侯折而從楚者莫如蔡之先其堅于事楚者
莫如蔡之甚也昭十一年楚子虔誘蔡侯般殺之于
申矣楚子棄疾帥師圍蔡矣其冬楚師滅蔡執世子
有以歸用之矣楚虔既沒而蔡廬復封則蔡之存亡
興廢皆寄于楚而中國安得有之乎蔡朱東國之廢
置以楚費無忌之一言而廢君立君楚之小臣得制
之矣蔡昭抱累世之憾以一裘一佩之微遭三年拘
止之辱沉玉璧以絶楚質愛子以請晉氣憤而情激
亦既轉而從夏矣而召陵之役晉人求貨而辭蔡諸
侯侵楚之師不出而楚人圍蔡之師反至栢舉之戰
遂使蔡人假手于吳以釋憾楚禍雖深蔡憂未已迄
于春秋以後而蔡終為楚所并是則中國諸侯之蒙
禍于楚亦未如蔡之甚也向使當荆敗蔡師荆入蔡
之時而齊桓即能從簡書以救蔡人則蔡不折而入
于楚矣向使踐土之後晉霸常如文公之盛則蔡必
不舍中國而從楚人矣向使當蔡昭絶楚從晉之際
晉之君能守其先緒而不奪于求貨之臣則蔡必不
至于假吳以釋憾而卒致州來之遷矣故其始背中
國也在于荆入蔡而齊桓不能救其再背中國也在
于晉文沒而晉霸不能競其終背中國而歸吳也在
于晉霸既衰而不能有蔡也讀春秋者寧不為是三
嘆哉
冬單伯會齊侯宋公衛侯鄭伯于鄄
宋服故也高郵孫氏曰諸侯伐宋宋已服罪故齊
侯會諸侯于鄄以與宋平而魯之單伯嘗往會之故
同鄄之會也
十有五年春齊侯宋公陳侯衞侯鄭伯會于鄄
復會焉齊始霸也張氏曰齊始霸者蓋指諸侯始
定而言然魯未信服自是之後宋人猶或主兵衞鄭
未免復叛蓋齊之霸業駸駸向定而諸侯之心猶未
一也高氏曰至是諸侯始會而霸體定矣齊侯未主
諸侯也明年同盟于幽自幽之會齊侯常在諸侯之
上矣許氏曰齊侯三合而不以盟以示重慎是以盟
而衆信莫敢渝也愚按桓公管仲果有尊王之心
及此諸侯未合請于天王用周召分陜故事擇諸侯
之賢者與已分東西而治之是亦二伯而已矣何至
為三王之罪人哉不知出此而重會以結諸侯斯末
矣
夏夫人姜氏如齊
高郵孫氏曰聖人制禮惟父母存者得歸寧其父母
沒雖兄弟不往也所以預為之嫌而防逆亂之將萌
也齊桓雖無齊襄之惡然春秋書之與齊襄等蓋非
禮之迹同也張氏曰文姜不如齊者八年矣至是復
如齊者蓋鄄之會魯莊不與此行殆出于文姜之意
齊侯欲求魯好以定霸而莫之拒也許氏曰鄄之會
魯侯尚未從桓以其未能比近無以示遠務在求好
于魯是以于此受文姜而弗逆以昭親親而齊魯之
交卒合然而禮防一弛則夫人復啟越境之恣而遂
成如莒之姦使人倫失正而風俗相化此先王之興
所以貴道謹法而不言利也家氏曰姜氏曩以如齊
之故遺禍于魯齊桓當遠嫌弗即以示儀于諸侯乃
猶聽其來歸置往愆而弗問姜不足責齊桓可責甚
矣愚謂齊桓能因姜氏之越禮來歸討其弑夫之
罪明正而誅之則家刑國治天下諸侯知所畏而亂
亦庶幾乎息矣何憂魯之不會哉今欲來魯之會而
容文姜之姦是謀其利不正其義也何以示天下哉
亦何以服天下諸侯之心哉此霸之所以為霸而不
可以入王道也
秋宋人齊人邾人伐郳
胡氏曰霸者之先諸侯專征也非霸者而先諸侯主
兵也此齊桓之師何以序宋下猶未成乎霸也二十
七年同盟于幽天下與之然後成乎霸
鄭人侵宋
諸侯為宋伐郳鄭人閒之而侵宋張氏曰閒諸侯
伐郳而侵宋不誠于服齊而背二鄄之會鄭之反覆
于齊楚之間蓋始于此高氏曰蓋自此舉之後鄭國
不寧矣
冬十月
十有六年春王正月
夏宋人齊人衞人伐鄭
宋故也許氏曰中國諸侯宋為大既為之服郳又
為之報鄭宋自是與齊為一宋親而中國諸侯定矣
家氏曰鄭昭以適子君國突與強臣合而簒之昭得
反國突又與強隣合而撓之據櫟之堅以號召凶黨
昭以弑死突之為也齊桓始霸謂當聲突前罪請于
王而正其戮今為宋伐之非名也
秋荆伐鄭
高氏曰齊既與宋衞伐鄭鄭服中國而荆又伐之此
鄭自取之也蓋楚與中國爭鄭自是干戈不已張氏
曰自桓二年鄭已懼楚而會鄧至此三十餘年而後
受兵楚之威不輕用蓋如此自是始為中國患矣高
郵孫氏曰前年荆嘗入蔡于是又伐鄭焉所以見楚
人之強而中國之衰也不早備之將橫行于天下故
二十三年來聘遂稱荆人僖元年伐鄭遂稱楚人于
此書荆言其尚可禦也
冬十有二月會齊侯宋公陳侯衞侯鄭伯許男滑伯滕
子同盟于幽
鄭成也公羊會上有公字家氏曰是會也既褒其
能同必不以公與為諱當從公羊作公會公羊氏曰
同盟者何同欲也程子曰上無明王下無方伯諸侯
交爭齊桓始霸天下與之故書同杜氏曰齊桓始霸
楚亦始強陳介于二國之間而為三恪之客故齊桓
因而進之遂班衞上高氏曰許男先于滑伯滕子者
是時霸主用事輙以其意之向背以為升降或諸國
自以其強弱而相上下聖人因而書之以見先王之
制不復行于當時也陳氏曰諸侯之初合盟也齊桓
之初主盟也舉天下而聽于一邦王者不作舉天下
而聽于一邦古未之有也于其始書曰同盟同衆辭
也猶未予以專主是盟也再盟于幽之後天下知有
齊桓而已矣張氏曰夫子所謂桓公九合諸侯不以
兵車此蓋其衣裳大會之始也樸鄉呂氏曰盟而書
同蓋同于諸侯之同欲無可疑者以經考之惟再盟
于幽皆書同若葵丘牡丘之會則不書同晉文踐土
翟泉之盟則不書同至于趙盾新城之盟而後書同
自是而後不書同者寡矣蓋齊桓為幽之盟實在荆
入蔡伐鄭之後中國諸侯同于懼楚倚桓公以為重
故兩盟于幽皆書同焉若葵丘踐土之盟則桓文之
盛也主是盟者蓋出于桓文之意而諸侯從之故不
書同晉文卒而楚益強新城之盟同于懼楚自是而
後楚日以強中國之霸業日以不振故凡中國諸侯
之相與為盟會者皆倚晉以為重凡皆諸侯之同欲
也惟澶淵之盟不書同則平齊晉也臯鼬之盟不書
同則劉子不與盟也故有以主是盟則不書同是桓
文主霸之盛也二幽之盟而書同則桓公霸業未盛
之時新城以後皆書同則晉人霸業漸衰之際凡書
同者衆欲之也衆欲之則猶未純乎專主盟也家氏
曰又有天王崩不奔喪而為盟與王人下與于列國
之盟及其他義不應盟而為盟者皆以同盟書則同
盟之變例也學者隨事而觀可以得聖人之意朱子
曰若桓公不為尊王室無事自召諸侯則魯莊不赴
可也今桓公名為尊王室若魯莊不赴非是叛齊乃
是叛周也若欲復讐則當襄公殺其父之時能以不
共戴天之故告之周天子方伯連帥必以復讐為事
殺得襄公方快人意况桓公入國自在襄公被殺之
後與魯桓之弑無相干涉或曰若莊公能殺襄公復
與桓公為會可乎曰既殺襄公則自家之責已了與
桓會亦何妨但莊公若能殺襄公則九合諸侯一匡
天下之功將在莊公而不在齊桓矣惟其不能所以
屈服于人也
邾子克卒
張氏曰克儀父名稱子者蓋齊桓請王命以為諸侯
故曰子于是始列于諸侯也臨江劉氏曰未成國曰
邾儀父既成國曰邾子克成國而後書其卒記其葬
未成則否
十有七年春齊人執鄭詹
鄭不朝也謝氏曰拘而不殺曰執執之將以服之
也春秋之亂諸侯擅作刑威以強凌弱而執人之君
者有之以上虐下而執人之臣者有之凡執春秋皆
奪爵稱人以王法治之也惟晉執曹伯歸京師執得
其罪故書晉侯許氏曰宋大鄭小桓公懷宋以德威
鄭以刑文王之興大邦畏其力小邦懷其德而桓反
之是以為霸道也愚按左氏以為鄭不朝公榖則
以詹為鄭佞人然以經考之齊鄭同盟于幽在去年
之十二月至是纔踰月爾安得便責其不朝也若以
為佞人文無所據况鄭之佞人齊何緣執之當是以
事來聘應對失辭或禮貌悖慢而見執爾
夏齊人殱于遂
遂因氏領氏工婁氏須遂氏饗齊戍醉而殺之齊人
殱焉謝氏曰齊人被殺無遺故曰殱春秋不以責
遂而歸咎于齊者以其禍由齊發也書曰齊人殱于
遂罪其自取也凡禍出于自為者春秋上不以委命
下不以責人胡氏曰殱盡也春秋書此者見齊人滅
遂恃強凌弱非伐罪弔民之師遂人書滅乃亡國之
善辭上下之同力也夫以亡國餘民能殱強齊之戍
則申胥一身可以存楚楚雖三戶可以亡秦固有是
理足為強而不義之戒而弱者亦可省身而自立矣
陳氏曰桓公伯諸侯而喪師于亡國之餘自取之也
許氏曰齊師滅譚譚子奔莒著其君之不詘也齊人
滅遂齊人殱于遂著其民之不歸也孟子以謂霸者
以力服人非心服也力不贍也觀桓之興如此則所
謂以力服人者非耶家氏曰魯莊以千乘之國甘于
事讐而不恥遂之遺民鼓其餘勇猶足以殱滅齊戍
春秋特為之書義之也亦可以為忘親事讐者之愧
秋鄭詹自齊迯來
榖梁氏曰迯義曰迯謝氏曰詹以國卿見執不能辯
是非明曲直以觧國憂乃若匹夫迯難之為臣子事
君不可奪之節掃地盡矣春秋以逋竊待之而謂之
迯賤之也臨江劉氏曰譏也以為義死制云乎以為
不義死道云乎君子不曰幸而免蘇氏曰詹之義當
身受其責以紓國難而迯遁自免故不書來奔而書
迯來賤之也常山劉氏曰齊桓始霸同盟于幽魯首
叛盟受其逋迯虧信義矣張氏曰執列國大夫逾歴
三時不令其服而去致防閑懈弛國囚亡逸齊之罪
也奉命以使霸國有罪不能即刑奉身迯竄同于匹
夫失節辱國詹之罪也同幽之盟守信不篤為逋逃
主以取伐于霸主魯之罪也片言而三罪定春秋簡
嚴于此可見
冬多麋
胡氏曰麋魯所有也多則為異以其又害稼也害稼
則及人矣故書
春秋闕疑卷八
