春秋闕疑卷三十一元鄭玉撰
十有七年春王二月庚午邾子牼卒
宋人伐陳
宋莊朝伐陳獲司徒卬卑宋也家氏曰陳叛中國
久矣晉不能治而宋興師伐之為中國撓楚也十一
年楚鄭伐宋以撓晉今宋人伐陳亦以撓楚高氏曰
書伐許伐陳亦著楚之絀
夏衛石買帥師伐曹
衛孫蒯田于曹隧飲馬于重丘毁其瓶重丘人閉門
而訽之曰親逐而君爾父為厲是之不憂而何以田
為夏衛石買孫蒯伐曹取重丘曹人愬于晉
秋齊侯伐我北鄙圍桃高厚帥師伐我北鄙圍防
齊人以其未得志于我故秋齊侯伐我北鄙圍桃高
厚圍臧紇于防師自陽關逆臧孫至于旅松郰叔紇
臧疇臧賈帥甲三百宵犯齊師送之而復齊師去之
齊人獲臧堅齊侯使夙沙衛唁之且曰無死堅稽首
曰拜命之辱抑君賜不終姑又使其刑臣禮于士以
杙抉其傷而死高氏曰見齊之君臣同來伐我而
分兵以圍二邑盖甚之又甚也高厚不稱齊者繫齊
侯也齊君仍世婚姻之國而侵伐不已見魯之衰有
以致伐矣泰山孫氏曰三年之中君臣加兵于魯者
四齊之不道亦可知也
九月大雩
宋華臣出奔陳
宋華閱卒華臣弱臯比之室使賊殺其宰華吳賊六
人以鈹殺諸廬門合左師之後左師懼曰老夫無罪
賊曰臯比私有討于吳遂幽其妻曰畀余而大璧宋
公聞之曰臣也不唯其宗室是暴大亂宋國之政必
逐之左師曰臣也亦卿也大臣不順國之恥也不如
蓋之乃舍之左師為已短策苟過華臣之門必騁十
一月甲午國人逐瘈狗瘈狗入于華臣氏國人從之
華臣懼遂奔陳高氏曰華臣暴其宗室而亂宋國
之政不有國討失政刑矣震駭而奔懷慝之禍也夫
陳乃宋讐而奔焉意尤可誅
冬邾人伐我南鄙
為齊故也高氏曰邾之先君以伐魯而為晉所執
既歸而卒嗣子在喪而復興兵伐我者叛晉也與齊
也齊人使之脩先君之怨也師氏曰魯鄙有四而莒
每伐其東齊每伐其北邾每伐其南非惟魯不能睦
四隣亦足以見齊莒邾之非善隣矣
十有八年春白狄來
白狄始來高郵孫氏曰春秋非列侯來朝者但書
曰來不曰朝也介葛盧白狄是也臨江劉氏曰蕃服
于中國無事焉其于天子世一見則諸侯雖有善其
交際不得通也是以春秋不與其朝不與其朝者懲
淫慝一内外也周公致太平越裳氏重九譯而獻其
白雉公曰君子德不及焉不享其贄此乃天子之讓
也况列國之君乎守藩之臣乎家氏曰春秋之世如
允姦姜戎多錯居九服之内又自以為先代之後明
德之裔莫不負恃強大有陵犯上國之心魯之盟戎
會戎苟求無事而已今白狄慕義順朝固非周制之
所許拒而絶之有不可得故春秋之義會戎盟戎則
有譏介葛盧來白狄來之類則直著其事不與其朝
辨分而無絶也
夏晉人執衛行人石買
晉人執衛行人石買于長子執孫蒯于純畱為曹故
也愚按經書晉人執衛行人石買而𫝊云晉人執
衛行人石買于長子執孫蒯于純畱夫晉之執石買
雖因其伐曹之故然所以執之則因其來聘而遂執
之耳非以其罪而執之于其國也故經以行人書之
石買既為行人至晉孫蒯何緣與之同行而亦被執
乎蓋𫝊因伐曹之事實孫蒯石買之所為故附會而
為此言耳謝氏曰以衛不直而執之則罪不在行人
以買伐曹而執之則不當執于行人臨江劉氏曰晉
稱人以執非霸討也此其為非霸討奈何衛孫蒯淫
獵于曹曹人閉門訽之孫蒯怒使石買帥師以伐曹
曹人訴諸晉石買以君命聘于晉晉人執之晉能知
石買之伐曹為惡矣而未能知孫蒯逐君之為惡也
蒯者曷為者也孫林父之子也張氏曰石買之執有
三失焉舍大而治小一也行人非所執二也不歸于
京師三也三者有一不得為霸討而况無之乎
秋齊師伐我北鄙
許氏曰四年之中六伐鄙而四圍邑又從邾莒以助
其虐諸侯之陵暴未有若此者也是以動天下之兵
幾亡其國
冬十月公會晉侯宋公衛侯鄭伯曹伯莒子邾子滕子
薛伯把伯小邾子同圍齊
晉侯伐齊將濟河獻子以朱絲係玉二瑴而禱曰齊
環怙恃其險負其衆庶棄好背盟陵虐神主曾臣彪
將率諸侯以討焉其官臣偃實先後之苟捷有功無
作神羞官臣偃無敢復濟唯爾有神裁之沈玉而濟
冬十月會于魯濟尋湨梁之盟同伐齊齊侯禦諸平
陰塹防門而守之廣里夙沙衛曰不能戰莫如守險
弗聽諸侯之士門焉齊人多死范宣子告析文子曰
吾知子敢匿情乎魯人莒人皆請以車千乘自其鄉
入既許之矣若入君必失國子盍圖之子家以告公
公恐晏嬰聞之曰君固無勇而又聞是弗能久矣齊
侯登巫山以望晉師晉人使司馬斥山澤之險雖所
不至必旆而疏陳之使乘車者左實右偽以旆先輿
曳柴而從之齊侯見之畏其衆也乃脫歸丙寅晦齊
師夜遁師曠告晉侯曰鳥烏之聲樂齊師其遁邢伯
告中行伯曰有班馬之聲齊師其遁叔向告晉侯曰
城上有烏齊師其遁十一月丁夘朔入平陰遂從齊
師夙沙衛連大車以塞隧而殿殖綽郭最曰子殿國
師齊之辱也子姑先乎乃代之殿衛殺馬于隘以塞
道晉州綽及之射殖綽中肩兩失夾脰曰止將為三
軍獲不止將取其衷顧曰為私誓州綽曰有如日乃
弛弓而自後縛之其右具丙亦舍兵而縛郭最皆衿
甲面縛坐于中軍之鼓下晉人欲逐歸者魯衛請攻
險己夘荀偃士匄以中軍克京兹乙酉魏絳欒盈以
下軍克邿趙武韓起以上軍圍盧弗克十二月戊戌
及秦周伐雍門之荻范鞅門于雍門其御追喜以戈
殺犬于門中孟莊子斬其橁以為公琴己亥焚雍門
及西郭南郭劉難士弱率諸侯之師焚申池之竹木
壬寅焚東郭北郭范鞅門于揚門州綽門于東閭左
驂迫還于門中以枚數闔齊侯駕將走郵棠大子與
郭榮扣馬曰師速而疾略也將退矣君何懼焉且社
稷之主不可以輕輕則失衆君必待之將犯之大子
抽劍斷鞅乃止甲辰東侵及濰南及沂啖氏曰諸
侯同心圍齊特書同圍程子曰書同圍見諸侯之惡
齊許氏曰環而攻之焚其四郭故謂之圍胡氏曰凡
侵伐圍入未有書同者而獨于此書同圍齊何也齊
環背盟棄好陵虐神主肆其暴横數伐鄰國觀加兵
于魯則可見矣諸侯所共惡疾故同心而圍之也
愚按邾莒嘗病魯矣滕薛小邾嘗屬齊矣今皆與于
圍齊之役而莫敢有不同者晉人以大義馳之也霸
主所舉皆如圍齊天下諸侯豈有異議哉亦可以見
人心天理好善惡惡無不同也
曹伯負芻卒于師
楚公子午帥師伐鄭
鄭子孔欲去諸大夫將叛晉而起楚師以去之使告
子庚子庚弗許楚子聞之使揚豚尹宜告子庚曰國人
謂不穀主社稷而不出師死不從禮不穀即位于今
五年師徒不出人其以不穀為自逸而忘先君之業
矣大夫圖之其若之何子庚歎曰君王其謂午懷安
乎吾以利社稷也見使者稽首而對曰諸侯方睦于
晉臣請嘗之若可君而繼之不可收師而退可以無
害君亦無辱子庚帥師治兵于汾于是子蟜伯有子
張從鄭伯伐齊子孔子展子西守二子知子孔之謀
完守入保子孔不敢會楚師楚師伐鄭次于魚陵右
師城上棘遂涉潁次于旃然蒍子馮公子格率銳師
侵費滑胥靡獻于雍梁右回梅山侵鄭東北至于蟲
牢而反子庚門于純門信于城下而還涉于魚齒之
下甚雨及之楚師多凍役徒幾盡晉人聞有楚師師
曠曰不害吾驟歌北風又歌南風南風不競多死聲
楚必無功董叔曰天道多在東北南師不時必無功
叔向曰在其君之德也愚按午之伐鄭雖子孔召
之然實晉楚安危之所係而中國治亂盛衰之幾也
涉于魚齒甚雨及之楚師多凍役徒幾盡豈非天未
欲啟夷狄以禍中國乎
十有九年春王正月諸侯盟于祝柯晉人執邾子
諸侯還自沂上盟于督揚曰大毋侵小執邾悼公以
其伐我故高郵孫氏曰諸侯已圍齊而為祝柯之
盟不序諸侯前目後凡也陳氏曰申言諸侯間有事
也師氏曰諸侯圍齊鄭伯亦與楚乃伺隙伐鄭為諸
侯之計拒楚救鄭以尊中國可也祝柯之盟意其在
是而執邾子斯為下矣家氏曰諸侯同怒齊而伐邾
子身與戎馬驅馳之間又與于祝柯之盟縱有罪亦
當少損其罸况邾魯以疆事搆爭晉既討而執之矣
今自齊來反當敘勤閔勞之時乃執其君而取其地
晉之用事者狂恣甚矣高氏曰不書以歸者旋即舍
之也蓋執其君以劫其地得其地即舍之下書取邾
田自漷水則知其脅人之君而奪其地此平公之霸
政也
公至自伐齊
臨江劉氏曰此圍也其以伐至何也以伐告也
取邾田自漷水
次于泗上疆我田取邾田自漷水歸之于我晉侯先
歸公享晉六卿于蒲圃賜之三命之服軍尉司馬司
空輿尉候奄皆受一命之服賄荀偃束錦加璧乘馬
先吳壽夢之鼎杜氏曰取邾田以漷水為界也泰
山孫氏曰諸侯土地受之天子不可取也言取惡内
也蘇氏曰魯以晉命取田于邾故書曰取邾田自漷
水言非魯地也謝氏曰邾小國也其伐我南鄙正以
疆界不明故圍齊之後晉人執其君魯人取其田春
秋正其曲直而田稱邾邾田書取則疆界不明曲乃
在魯矣邾田自漷水著其取田之多也圍齊義也取
邾田不義也以義討齊之暴復以不義侵邾之疆以
亂繼亂而已故晉執邾子書人邾以田與魯書取所
以正其亂也愚按經書取邾田而𫝊稱疆我田蓋
魯人以正疆為名而妄取邾田春秋誅其心故沒其
疆田之說而正其取田之罪直書曰取邾田
季孫宿如晉
拜師晉侯享之范宣子為政賦黍苗季武子興再拜
稽首曰小國之仰大國也如百穀之仰膏雨焉若常
膏之其天下輯睦豈唯敝邑賦六月季武子以所得
於齊之兵作林鍾而銘魯功焉臧武仲謂季孫曰非
禮也夫銘天子令德諸侯言時計功大夫稱伐今稱
伐則下等也計功則借人也言時則妨民多矣何以
為銘且夫大伐小取其所得以作彝器銘其功烈以
示子孫昭明德而懲無禮也今將借人之力以救其
死若之何銘之小國幸于大國而昭所獲焉以怒之
亡之道也
葬曹成公
夏衛孫林父帥師伐齊
晉欒魴帥師從衛孫文子伐齊高氏曰晉人以未
卒事于齊復使欒魴帥師從衛孫林父伐齊此獨書
衛伐之者蓋十四年林父逐衛侯衎奔于齊林父欲
除之故耳然則林父逐君之罪與衛侯受逐者所立
霸主所當討而反與之會伐則晉平公之霸業可知
也已
秋七月辛夘齊侯環卒
齊侯娶于魯曰顏懿姬無子其姪鬷聲姬生光以為
太子諸子仲子戎子戎子嬖仲子生牙屬諸戎子戎
子請以為大子許之仲子曰不可廢常不祥間諸侯
難光之立也列于諸侯矣今無故而廢之是專黜諸
侯而以難犯不詳也君必悔之公曰在我而已遂東
大子光使高厚傅牙以為大子夙沙衛為少傅齊侯
疾崔杼微逆光疾病而立之光殺戎子尸諸朝夏五
月壬辰晦齊靈公卒莊公即位執公子牙于句瀆之
丘以夙沙衛易已衛奔高唐以叛齊慶封圍高唐弗
克冬十一月齊侯圍之見衛在城上號之乃下問守
備焉以無備告揖之乃登聞師將𫝊食高唐人殖綽
工僂會夜縋納師醢衛于軍二十一年齊侯使慶佐
為大夫復討公子牙之黨執公子買于句瀆之丘公
子鉏來奔叔孫還奔燕家氏曰齊靈廢嫡于兵敗
國危之時齊光簒父于病篤垂死之際靈之暴光之
逆所謂凶德参會萃于一時者也然迹其事之所從
來正由高厚崔杼貪于得權以成此禍耳厚贊其君
伐本幹樹疣蘖已為之傅思久于其位也孰知崔杼
陰拱其傍為謀更深一朝輔光以簒殺厚而兼其室
遂相齊而志猶未饜復殺光以自媚于晉亂臣賊子
苟以患失為心其禍至于殺身喪邦覆其家而後已
晉士匄帥師侵齊至穀聞齊侯卒乃還
公羊氏曰還者何善辭也何善爾大其不伐喪也此
受命乎君而伐齊則何大其不伐喪大夫以君命出
進退在大夫也陸氏曰聞齊侯卒乃還不當更往臨
江劉氏曰古之為師也不伐喪大夫以君命出境有
可以安社稷利國家者則專之可也穀者齊地也其
曰至穀而後還稱其義也非齊地則勿復乎曰止師
而請之君曰可而後止不可則復之期可而後止臣
之事君也凡在國無專焉子之事親也凡在家無專
焉蘇氏曰將在軍君命有所不受有善而專之君與
有焉常山劉氏曰天下無王諸侯擅命征伐各自已
出利人之難以成其私故伐人之喪者比比皆是而
士匄乃有惻隱之心還師不侵豈非善乎高氏曰春
秋之義事畢書還未畢書復此以畢事之辭書之何
也士匄所以興師而往者為齊靈公也靈公既卒于
是遂反春秋以為得事畢之義故書還朱子曰春秋
分明處如晉士匄侵齊至穀聞齊侯卒乃還分明是
與之也
八月丙辰仲孫蔑卒
齊殺其大夫高厚
齊崔杼殺高厚于灑藍而兼其室左氏曰書齊殺
其大夫從君于昏也張氏曰殺高厚者崔杼也杼雖
擅生殺之權亦莊公之所欲也以累上之辭言之可
謂著明矣
鄭殺其大夫公子嘉
鄭子孔之為政也專國人患之乃討西宫之難與純
門之師子孔當罪以其甲及子革子良氏之甲守甲
辰子展子西帥國人伐之殺子孔而分其室鄭人使
子展當國子西聽政立子産為卿胡氏曰不稱鄭
人者嘉則有罪矣而子展子西不能正以王法肆諸
市朝與衆同棄乃利其室而分之有私意焉故稱國
以殺而不去其官此春秋原情定罪之意
冬葬齊靈公
城西郛
懼齊也
叔孫豹會晉士匄于柯
高氏曰齊及晉平魯猶懼齊故為柯之會以自固許
氏曰書仲孫蔑會齊高固于無婁書叔孫僑如會晉
荀首于穀書叔孫豹會晉士匄于柯以見政在大夫
動則列國事之如此
城武城
齊及晉平盟于大隧故穆叔會范宣子于柯穆叔見
叔向賦載馳之四章叔向曰肸敢不承命穆叔歸曰
齊猶未也不可以不懼乃城武城家氏曰城西郛
城武城皆所以備齊也晉為魯大舉伐齊齊雖困而
未服故魯所以為備者如此或曰春秋其與之乎曰
不與也國不能用賢紀綱陵遲百度廢弛寇有不至
至則危矣雖多城何益
二十年春王正月辛亥仲孫速會莒人盟于向
及莒平孟莊子會莒人盟于向督揚之盟故也高
氏曰莒數伐魯前年諸侯盟于祝柯以和觧之故二
國復自為盟以結好自是十七年莒魯不交兵
夏六月庚午公會晉侯齊侯宋公衛侯鄭伯曹伯莒子
邾子滕子薛伯把伯小邾子盟于澶淵
齊成故也薛氏曰齊之無道諸侯圍之而不服以
晉士匄之不伐喪也遂會于澶淵修文來遠不誣也
哉
秋公至自會
仲孫速帥師伐邾
邾人驟至以諸侯之事弗能報也秋孟莊子伐邾以
報之許氏曰祝柯之會既執邾子又取其田報亦
足矣而復伐之譏已甚矣且澶淵在彼何以盟為家
氏曰此譏魯之叛盟伐國而晉不討也
蔡殺其大夫公子燮蔡公子履出奔楚
蔡公子燮欲以蔡之晉蔡人殺之公子履其母弟也
故出奔楚初蔡文侯欲事晉曰先君與于踐土之盟
晉不可棄且兄弟也畏楚不能行而卒楚人使蔡無
常公子燮求從先君以利蔡不能而死胡氏曰公
子燮謀國之合于義者也國人乃不順焉而殺燮此
何罪矣故稱國而不去其官履其母弟也進不能正
國退不能遠害懼禍而奔從于夷狄書者罪之也
陳侯之弟黃出奔楚
陳慶虎慶寅畏公子黃之偪愬諸楚曰與蔡司馬同
謀楚人以為討公子黃出奔楚將出奔呼于國曰慶
氏無道求專陳國暴蔑其君而去其親五年不滅是
無天也穀梁氏曰諸侯之尊兄弟不得以屬通其
弟云者親之也親而奔之惡也陸氏曰稱弟者罪其
兄也非兄之罪則曰公子謝氏曰罪哀公不能全其
弟也家氏曰黃不奔他國而奔楚甘于從楚者也書
奔楚亦以貶
叔老如齊
齊子初聘于齊杜氏曰齊魯有怨朝聘禮絶今始
復通
冬十月丙辰朔日有食之
季孫宿如宋
報向戍之聘也
二十有一年春王正月公如晉
拜師及取邾田也
邾庶其以漆閭丘來奔
季武子以公姑姊妻之皆有賜于其從者于是魯多
盜季孫謂臧武仲曰子盍詰盜武仲曰不可詰也紇
又不能季孫曰我有四封而詰其盜何故不可子為
司寇將盜是務去若之何不能武仲曰子召外盜而
大禮焉何以止吾盜子為正卿而來外盜使紇去之
將何以能庶其竊邑于邾以來子以姬氏妻之而與
之邑其從者皆有賜焉若大盜禮焉以君之姑姊與
其大邑其次皂牧輿馬其小者衣裳劍帶是賞盜也
賞而去之其或難焉紇也聞之在上位者灑濯其心
壹以待人軌度其信可明徵也而後可以治人夫上
之所為民之歸也上所不為而民或為之是以加刑
罸焉而莫敢不懲若上之所為而民亦為之乃其所
也又可禁乎胡氏曰庶其邾大夫也春秋小國之
大夫不書其姓氏微也其以事接我則書謹之也莒
慶以大夫即魯而圖昏接我不以禮者也邾庶其以
地叛其君而來奔接我不以義者也以欲敗禮則身
必危以利棄義則國必亂春秋禮義之大宗故小國
之大夫接我以利欲則特書其姓氏謹之也此叛臣
也經何以不書叛書名書地而竊邑叛君之罪見矣
臨江劉氏曰漆一邑閭丘一邑曷為不言及公邑言
及私邑不言及私邑者所受于君而食之者也公邑
者非食之者也薛氏曰納人之叛而疾人之叛己不
可與言理矣樸鄉吕氏曰人臣之奔必適讐國魯之
于邾既執其君取其田又伐其國而又納其叛人甚
矣陳氏曰公猶在晉季孫宿納之也向者莒太子僕
弑其君以其寳玉來奔納諸宣公矣季文子使司寇
出諸境則不書公猶在晉而季孫宿納庶其則何以
書春秋誅叛人君臣之責也是故苟不納之雖有公
命不書苟納之雖無君命必謹而書之謝氏曰納叛
非所以安吾國失信非所以服鄰國家氏曰善乎臧
孫之言知庶其之為盜知季氏為受盜之主其言有
合于夫子異日所以語季康子者是可併書也
夏公至自晉
秋晉欒盈出奔楚
初士鞅奔秦秦伯問于士鞅曰晉大夫其誰先亡對
曰其欒氏乎秦伯曰以其汰乎對曰然欒黶汰虐已
甚猶可以免其在盈乎秦伯曰何故對曰武子之德
在民如周人之思召公焉愛其甘棠况其子乎欒黶
死盈之善未能及人武子所施沒矣而黶之怨實章
將于是乎在欒桓子娶于范宣子生懷子范鞅以其
亡也怨欒氏故與欒盈為公族大夫而不相能欒祁
與其老州賓通幾亡室矣懷子患之祁懼其討也愬
諸宣子曰盈將為亂以范氏為死桓主而專政矣曰
吾父逐鞅也不怒而以寵報之又與吾同官而專之
吾父死而益富死吾父而專于國有死而已吾蔑從
之矣其謀如是懼害于主吾不敢不言范鞅為之徵
懷子好施士多歸之宣子畏其多士也信之懷子為
下卿宣子使城著而遂逐之秋欒盈出奔楚宣子殺
箕遺黃淵嘉父司空靖邴豫董叔邴師申書羊舌虎
叔羆囚伯華叔向籍偃人謂叔向曰子離于罪其為
不知乎叔向曰與其死亡若何樂王鮒見叔向曰吾
為子請叔向弗應出不拜其人皆咎叔向叔向曰必
祁大夫室老聞之曰樂王鮒言于君無不行求赦吾
子吾子不許祁大夫所不能也而曰必由之何也叔
向曰樂王鮒從君者也何能行祁大夫外舉不棄讐
内舉不失親其獨遺我乎晉侯問叔向之罪于樂王
鮒對曰不失其親其有焉于是祁奚老矣聞之乘馹
而見宣子曰詩曰惠我無疆子孫保之書曰聖有謨
勳明徵定保夫謀而鮮過惠訓不倦者叔向有焉社
稷之固也猶將十世宥之以勸能者今壹不免其身
以棄社稷不亦惑乎鯀殛而禹興伊尹放大甲而相
之卒無怨色管蔡為戮周公右王若之何其以虎也
棄社稷子為善誰敢不勉多殺何為宣子說與之乘
以言諸公而免之不見叔向而歸叔向亦不告免焉
而朝初叔向之母妒叔虎之母美而不使其子皆諫
其母其母曰深山大澤實生龍蛇彼美余懼其生龍
蛇以禍女女敝族也國多大寵不仁人間之不亦難
乎余何愛焉使往視寢生叔虎美而有勇力欒懷子
嬖之故羊舌氏之族及于難欒盈過于周周西鄙掠
之辭于行人曰天子陪臣盈得罪于王之守臣將逃
罪罪重于郊甸無所伏竄敢布其死昔陪臣書能輸
力于王室王施惠焉其子黶不能保任其父之勞大
君若不棄書之力亡臣猶有所逃若棄書之力而思
黶之罪臣戮餘也將歸死于尉氏不敢還矣敢布四
體唯大君命焉王曰尤而效之其又甚焉使司徒禁
掠欒氏者歸所取焉使候出諸轘轅劉氏意林曰
不以范匄逐之為文而以盈之自出為說使盈無可
逐之釁則匄不得逐矣匄之罪易見盈之失難知此
春秋所以深探其情而大正其本也道莫難于治天
下而天下之治在國國之治在家家之治在身身之
不治國家不可得治也詩之首周召書之首堯舜皆
從此生矣春秋述堯舜者也是以謹于人道之始閨
門之内易曰閑有家悔亡家之不閑悔不亦宜乎高
氏曰既取奔亡復有作亂之志故奔于楚以其強大
今日可恃以逃難他日可挾以復歸也家氏曰盈之
奔也雖無可坐之罪盈欲防閑其母豈無其道今使
其母以淫故而覆夫氏之宗盈所以事其親者必有
未至焉耳春秋去爵書奔旨或如是
九月庚戌朔日有食之冬十月庚辰朔日有食之
許氏曰比年食之又比月食盖自是八年之間而日
食七禍變重矣石氏曰春秋二百四十二年日食才
三十六也有頻交而食者此年及二十四年三年之
内連月而食者再也諸儒以為歴無此法或𫝊寫之
誤然漢高之時亦有頻食者二年十月十一月天道
至遠不可得而知後世執推步之術按交會之度而
求之亦已難矣
曹伯來朝
始見也
公會晉侯齊侯衛侯鄭伯莒子邾子于商任
錮欒氏也師氏曰欒盈晉大夫出奔于楚將倚楚
以報晉晉侯會諸侯于商任將以備楚而拒欒盈耳
蘇氏曰錮欒氏非禮也古者大夫去國君使人導之
出疆又先于其所往許氏曰欒氏之出非其罪也徒
以權門私相忌惡何有于國而平公受其敵怨勤動
諸侯以逞范鞅之積憾必欲使盈無所容于世故盈
𤼵憤卒興禍亂此皆以私敗公足為古今之至戒
春秋闕疑卷三十一
