春秋闕疑卷二十九元鄭玉撰
七年春郯子來朝
始朝公也
夏四月三卜郊不從乃免牲
孟獻子曰吾乃今而後知有卜筮夫郊祀后稷以祈
農事也是故啟蟄而郊郊而後耕今既耕而卜郊宜
其不從也榖梁氏曰夏四月不時也乃者亡乎人
之辭家氏曰魯人僭郊初無定時卜吉而後舉行是
以羣公之郊有先後早晩之不同春秋因其卜之不
吉書之以示戒云耳
小邾子來朝
亦始朝公也
城費
南遺為費宰叔仲昭伯為隧正欲善季氏而求媚于
南遺謂遺請城費吾多與而役故季氏城費胡氏
曰文子相三君無衣帛之妾無食粟之馬無藏金玉
無重器備則固忠于公室而不顧其所食之私邑也
及行父卒宿之不忠遂專魯國之政羣小媚之無故
勞民妄興是役季氏益張其後孔子行乎季孫三月
不違至于帥師墮費其越禮不度可知矣然則書城
費乃履霜堅冰之戒強私家弱公室之萌據事直書
而義自見矣用人不惟其賢惟其世豈不殆哉
秋季孫宿如衛
報子叔之聘且辭緩報非貳也
八月螽
冬十月衛侯使孫林父來聘壬戌及孫林父盟
衛孫文子來聘且拜武子之言而尋孫桓子之盟公
登亦登叔孫穆子相趨進曰諸侯之會寡君未嘗後
衛君今吾子不後寡君寡君未知所過吾子其少安
孫子無辭亦無悛容
楚公子貞帥師圍陳
十有二月公會晉侯宋公陳侯衛侯曹伯莒子邾子于
鄬
楚子囊圍陳會于鄬以救之謝氏曰楚師圍陳三
月矣而諸侯方會于鄬以諸侯畏楚出救之緩也不
書救陳著救陳之不力也
鄭伯髠頑如會未見諸侯丙戌卒于鄵
鄭僖公之為太子也于成之十六年與子罕適晉不
禮焉又與子豐適楚亦不禮焉及其元年朝于晉子
豐欲愬諸晉而廢之子罕止之及將會于鄬子駟相
又不禮焉侍者諫不聽又諫殺之及鄵子駟使賊夜
弑僖公而以瘧疾赴于諸侯簡公生五年奉而立之
八年春鄭羣公子以僖公之死也謀子駟子駟先之
夏四月庚辰辟殺子狐子熙子侯子丁孫擊孫惡出
奔衛公羊氏曰鄭伯會諸侯于鄬其大夫諫曰中
國不足歸也則不若與楚鄭伯曰不可其大夫曰以
中國為義則伐我喪以中國為強則不若楚于是弑
之不言大夫弑之為中國諱也穀梁氏曰鄭伯將會
中國其臣欲從楚不勝其臣弑而死不言弑不使夷
狄之民加乎中國之君也愚謂君臣人道之大倫弑
逆古今之大變討賊國家之大刑黨賊臣子之大惡
使鄭僖公而遭弑春秋乃以卒書不幾于黨惡乎弑
而以瘧疾赴當時諸侯固可欺也仲尼亦可欺乎謂
弑為卒是欺天下後世也欺天下後世之事聖人為
之乎魯君之弑臣子之所當諱而不忍言者猶且不
地以存其實况他國之君乎設使如公穀之說鄭之
諸臣欲從楚是去順效逆惡莫加焉者也僖公而欲
從晉是去逆效順善莫加焉者也為善而不幸死于
為惡之手聖人正當表其善使後世為善者知勸誅
其惡使後世為惡者知懼豈可沒善者之跡使不彰
諱惡者之事使幸免乎况春秋為誅亂臣賊子作也
不曰春秋成而亂臣賊子懼今以左傳考之謂不禮
其臣而遭弑以公穀二傳考之謂欲從中國而遭弑
豈當時鄭伯欲從晉諸大夫欲從楚所見既已不同
鄭伯又不禮其臣如會未至倉卒而卒故或者疑其
遇弑聽者不察又從而傳之魯史遂書之至于聖人
則是非已定知其决非弑也故從實而書卒觀聖人
所書曰如會曰未見諸侯曰卒于鄵盖深惜其有向
善之心而卒不能遂其志也按諸侯卒其國都不地
在師曰師在會曰會未至于師于會則地而卒亦書
法之常耳
陳侯逃歸
陳人患楚慶虎慶寅謂楚人曰吾使公子黃往而執
之楚人從之二慶使告陳侯于會曰楚人執公子黃
矣君若不來羣臣不忍宗廟社稷懼有二圖陳侯逃
歸謝氏曰救難之師如解焚溺以死力率諸侯赴
楚救陳之道也楚之圍陳也諸侯書會鄬鄭伯書如
會陳侯書逃歸晉失救陳之道由此見矣其不能保
陳可知也胡氏曰穀梁子曰逃義曰逃逃者匹夫之
事上二年諸侯戍陳今楚令尹來伐諸侯又救之亦
既勤矣為陳侯計者下令國中大申儆備立太子以
固守親聽命于諸侯謀禦敵之策當是時晉君方明
八卿和睦諸侯聽命必能致力于陳矣不此之顧棄
儀衛而逃歸此匹夫之事耳故書逃歸以罪之
八年春王正月公如晉
且聽朝聘之數
夏葬鄭僖公
鄭人侵蔡獲蔡公子燮
鄭子國子耳侵蔡獲蔡司馬公子燮鄭人皆喜唯子
産不順曰小國無文德而有武功禍莫大焉楚人來
討能勿從乎從之晉師必至晉楚伐鄭自今鄭國不
四五年弗得寕矣子國怒之曰爾何知國有大命而
有正卿童子言焉將為戮矣謝氏曰蔡楚之屬也
鄭不恤楚難既以不道侵蔡又以不道獲其大夫取
禍之道也不書戰及敗者非敗掩不備而獲之也
季孫宿會晉侯鄭伯齊人宋人衛人邾人于邢丘
五月甲辰會于邢丘以命朝聘之數使諸侯之大夫
聽命季孫宿齊高厚宋向戍衛甯殖邾大夫會之鄭
伯獻捷于會故親聽命高氏曰邢丘之會公在晉
也晉侯不與公會而與大夫會者以公幼弱政在季
氏故也陪臣專而公微弱此魯之失政也晉為盟主
棄其君而與臣會雖欲修文襄之業改命朝聘之數
俾從儉約亦何以宗諸侯胡氏曰大夫稱人貶之也
昔周公戒成王以繼自今我其立政立事夫不自為
政而委于臣下是以國之利器示人而不知寳也朝
聘事之大者重煩諸侯而使大夫聽命無乃以姑息
愛人而不由德乎使政在大夫而諸侯失國又豈所
以愛之也後此八年溴梁之會悼公初没諸侯皆在
而大夫獨盟君若贅旒夫豈一朝一夕之故哉故邢
丘之事貶而稱人謹其始也高郵孫氏曰所以見公
之不君宿之不臣而晉侯無霸主之義
公至自晉
莒人伐我東鄙
以疆鄫田許氏曰莒人恃遠滅鄫伐魯以奸齊盟
而霸討弗及間晉方患秦楚故也
秋九月大雩
冬楚公子貞帥師伐鄭
楚子囊伐鄭討其侵蔡也子駟子國子耳欲從楚子
孔子蟜子展欲待晉子駟曰周詩有之曰俟河之清
人壽幾何兆云詢多職競作羅謀之多族民之多違
事滋無成民急矣姑從楚以紓吾民晉師至吾又從
之敬共幣帛以待來者小國之道也犧牲玉帛待于
二竟以待彊者而庇民焉寇不為害民不罷病不亦
可乎子展曰小所以事大信也小國無信兵亂日至
亡無日矣五會之信今將背之雖楚救我將安用之
親我無成鄙我是欲不可從也不如待晉晉君方明
四軍無闕八卿和睦必不棄鄭楚師遼遠糧食將盡
必將速歸何患焉舍之聞之杖莫如信完守以老楚
杖信以待晉不亦可乎子駟曰詩云謀夫孔多是用
不集𤼵言盈庭誰敢執其咎如匪行邁謀是用不得
于道請從楚騑也受其咎乃及楚平使王子伯駢告
于晉曰君命敝邑修而車賦儆而師徒以討亂略蔡
人不從敝邑之人不敢寕處悉索敝賦以討于蔡獲
司馬燮獻于邢丘今楚來討曰女何故稱兵於蔡焚
我郊保馮陵我城郭敝邑之衆夫婦男女不遑啟處
以相救也翦焉傾覆無所控告民死亡者非其父兄
即其子弟夫人愁痛不知所庇民知窮困而受盟于
楚孤也與其二三臣不能禁止不敢不告知武子使
行人子員對之曰君有楚命亦不使一介行李告于
寡君而即安于楚君之所欲也誰敢違君寡君將帥
諸侯以見于城下唯君圖之胡氏曰齊宣王問于
孟子交鄰國有道乎孟子曰唯智者為能以小事大
故太王事獯鬻勾踐事吳以小事大畏天者也畏天
者保其國鄭介大國之間困強楚之令而欲息肩于
晉若能信任仁賢明其刑政經畫財賦以禮法自守
而親比四隣必能保其封境荆楚之大何畏焉而子
耳子國加兵于蔡獲公子燮無故怒楚所謂不脩文
德而有武功者也楚人來討不從則力不能敵從之
則晉師必至故國人皆喜而子産獨不順焉以晉楚
爭鄭自兹弗得寧矣是以獲公子燮特書侵蔡以罪
之而公子貞來伐鄭及楚平不復書矣平而不書以
見鄭之屈服于楚而不信也犧牲玉帛待於境上以
待強者而請盟其能國乎
晉侯使士匄來聘
且拜公之辱告將用師于鄭公享之宣子賦摽有梅
季武子曰誰敢哉今譬于草木寡君在君君之臭味
也歡以承命何時之有武子賦彤弓
九年春宋災
樂喜為司城以為政使伯氏司里火所未至徹小屋
塗大屋陳畚挶具綆缶備水器量輕重蓄水潦積土
塗巡丈城繕守備表火道使華臣具正徒令隧正納
郊保奔火所使華閱討右官官庀其司向戍討左亦
如之使樂遄庀刑器亦如之使皇鄖命校正出馬工
正出車備甲兵庀武守使西鉏吾庀府守令司宫巷
伯儆宫二師令四卿正敬享祝宗用馬于四墉祀盤
庚于西門之外高郵孫氏曰春秋于天下之事有
特書之者齊晉宋鄭數大國而已其來告者書之所
以戒君之深使之反身以思其變也高氏曰宋自昭
文以來亂敗相屬三書宋災見人事之不修也
夏季孫宿如晉
報宣子之聘也
五月辛酉夫人姜氏薨
穆姜薨于東宫始往而筮之遇艮之八史曰是謂艮
之隨隨其出也君必速出姜曰亡是于周易曰隨元
亨利貞元善之長也亨嘉之會也利義之和也貞事
之幹也體仁足以長人嘉會足以合禮利物足以和
義貞固足以幹事然故不可誣也是以雖隨无咎今
我婦人而與于亂固在下位而有不仁不可謂元不
靖國家不可謂亨作而害身不可謂利棄位而姣不
可謂貞有四德者隨而无咎我皆無之豈隨也哉我
則取惡能無咎乎必死于此弗得出矣
秋八月癸未葬我小君穆姜
家氏曰穆姜始與僑如謀去季氏事不克為行父所
幽在廢宫十餘年與鄭莊之母武姜居于城潁無異
鄭莊雖有黃泉之誓未幾復為母子如初成襄父子
以闇庸相踵穆姜終不得出以逮于死魯國之大曾
無有如潁考叔之悟其君者畏季氏也𫝊謂行父取
穆姜之喪具以葬齊姜虧姑而成婦其用心為可誅
矣嗟夫行父幽穆姜宿取卞意如逐昭公自後世而
言懿師昭之類也有國家者以是為戒
冬公會晉侯宋公衛侯曹伯莒子邾子滕子薛伯杞伯
小邾子齊世子光伐鄭十有二月己亥同盟于戲
冬十月諸侯伐鄭庚午季武子齊崔杼宋皇鄖從荀
罃士匄門于鄟門衛北宫括曹人邾人從荀偃韓起
門于師之梁滕人薛人從欒黶士魴門于北門杞人
郳人從趙武魏絳斬行栗甲戌師于汜令于諸侯曰
修器備盛餱糧歸老幼居疾于虎牢肆眚圍鄭鄭人
恐乃行成中行獻子曰遂圍之以待楚人之救也而
與之戰不然無成知武子曰許之盟而還師以敝楚
人吾三分四軍與諸侯之銳以逆來者于我未病楚
不能矣猶愈于戰暴骨以逞不可以争大勞未艾君
子勞心小人勞力先王之制也諸侯皆不欲戰乃許
鄭成十一月己亥同盟于戲鄭服也將盟晉士莊子
為載書曰自今日既盟之後鄭國而不唯晉命是聽
而或有異志者有如此盟公子騑趍進曰天禍鄭國
使介居二大國之間大國不加德音而亂以要之使
其鬼神不獲歆其禋祀其民人不獲享其土利夫婦
辛苦墊隘無所底告自今日既盟之後鄭國而不唯
有禮與彊可以庇民者是從而敢有異志者亦如之
荀偃曰改載書公孫舍之曰昭大神要言焉若可
改也大國亦可叛也知武子謂獻子曰我實不德而
要人以盟豈禮也哉非禮何以主盟姑盟而退脩德
息師而來終必獲鄭何必今日我之不德民將棄我
豈唯鄭若能休和遠人將至何恃于鄭乃盟而還晉
人不得志于鄭以諸侯復伐之次于陰口而還子孔
曰晉師可擊也師老而勞且有歸志必大克之子展
曰不可晉侯歸謀所以息民魏絳請施舍輸積聚以
貸自公以下苟有積者盡出之國無滯積亦無困人
公無禁利亦無貪民祈以幣更賓以特牲器用不作
車服從給行之期年國乃有節三駕而楚不能與争
公送晉侯晉侯以公宴于河上問公年季武子對曰
會于沙隨之歲寡君以生晉侯曰生十二矣是謂一
終一星終也國君十五而生子冠而生子禮也君可
以冠矣大夫盍為冠具武子對曰君冠必以祼享之
禮行之以金石之樂節之以先君之祧處之今寡君
在行未可具也請及兄弟之國而假備焉晉侯曰諾
公還及衛冠于成公之廟假鐘磬焉家氏曰不能
救人之災恤人之患惟欲強其我從今日而會明日
而盟又明日而伐或一歲而再會再伐諸侯疲于奔
命自文襄以來所未有也盟于戲鄭實未嘗服其載
書曰自今既盟之後鄭國而不惟有禮與強可以庇
民者是從亦如之鄭固侮其無能矣師未出境楚人
伐鄭鄭及楚平所幸吴子來會有以壯中國之威而
裭鄭人之魄不然晉楚交兵殆未有已也劉氏權衡
曰武子言君冠必具禮樂可矣言及兄弟之國假具
而冠無乃亟乎衛魯壤地相接能冠于衛不能冠于
魯乎衛君之廟非先君之祧也
楚子伐鄭
楚子伐鄭子駟將及楚平子孔子蟜日與大國盟口
血未乾而背之可乎子駟子展曰吾盟固云唯強是
從今楚師至晉不我救則楚強矣盟誓之言豈敢背
之且要盟無質神弗臨也所臨唯信信者言之瑞也
善之主也是故臨之明神不蠲要盟背之可也乃及
楚平公子罷戎入盟同盟于中分楚莊夫人卒王未
能定鄭而歸高氏曰楚以爵稱非罪鄭也師氏曰
鄭以小國而介于晉楚之間晉不能振盟主之職楚
恃&KR0878;尸二廣之強爭致鄭以服已者四十餘年鄭從
楚則晉問其罪鄭從晉則楚加以兵前年冬被楚公
子貞之伐不得已而從楚今年被晉侯十二國之伐
不得已而歸晉及是楚子又從而伐之所以為鄭者
不亦難乎要之盟主果能興聲罪致討之師如齊桓
召陵之盟晉文城濮之役則楚豈復陵中國而鄭豈
復從楚人耶
十年春公會晉侯宋公衛侯曹伯莒子邾子滕子薛伯
杞伯小邾子齊世子光會吳于柤
會于柤會吴子壽夢也三月癸丑齊高厚相大子光
以先會諸侯于鍾離夏四月戊午會于柤高氏曰
諸侯將救鄭鄭已服楚而吳人在柤諸侯因往與吳
會以謀楚焉師氏曰晉為盟主不能合諸侯以圖楚
乃會諸侯從吳以謀之是資僣亂以禦僣亂愈示弱
于四方何以自強而尊中國乎若得志于楚亦已失
勢于吳矣張大強吳難以保其無患也家氏曰序會
于戚吳以人進殊會于柤吳以號舉此春秋垂世之
法也
夏五月甲午遂滅偪陽
晉荀偃士匄請伐偪陽而封宋向戌焉荀罃曰城小
而固勝之不武弗勝為笑固請丙寅圍之弗克諸侯
之師久于偪陽荀偃士匄請于荀罃曰水潦將降懼
不能歸請班師知伯怒投之以機出于其間曰女成
二事而後告余余恐亂命以不女違女既勤君而興
諸侯牽帥老夫以至于此既無武守而又欲易余罪
曰是實班師不然克矣余羸老也可重任乎七日不
克必爾乎取之五月庚寅荀偃士匄帥卒攻偪陽親
受矢石甲午滅之以與向戌向戍辭曰君若猶辱鎮
撫宋國而以偪陽光啟寡君羣臣安矣其何貺如之
若專賜臣是臣興諸侯以自封也其何罪大焉敢以
死請乃予宋公以偪陽子歸獻于武宫謂之夷俘偪
陽妘姓也使周内史選其族嗣納諸霍人高氏曰
因會于柤而滅他人之國聖人惡之故以諸侯共滅
為文則唱其謀而受其利者不待貶絶矣許氏曰中
國諸侯往與吳會宜示以禮義明以王制以同奬周
室遂滅偪陽不道甚矣謝氏曰強吳入為中國寇害
必始于此矣滅偪陽而書遂罪其因會而滅國也罪
其因會強吳而示之虐也陳氏曰以偪陽子歸不書
宥偪陽子也悼公合十三國之衆為衣裳之會而遂
滅偪陽于偪陽子何譏焉夫子之删詩也存邶鄘于
國風之首而繫檜曹于末錄小國也春秋尤錄小國
也是故滅君有奔而不言奔以歸而不言歸者以是
為非其罪也
公至自會
楚公子貞鄭公孫輒帥師伐宋
六月楚子囊鄭子耳伐宋師于訾母庚午圍宋門于
桐門衛侯救宋師于襄牛鄭子展曰必伐衛不然是
不與楚也得罪于晉又得罪于楚國將若之何子駟
曰國病矣子展曰得罪于二大國必亡病不猶愈于
亡乎諸大夫皆以為然故鄭皇耳帥師侵衛楚令也
衛人追之孫蒯獲鄭皇耳于犬丘秋七月楚子囊鄭
子耳伐我西鄙還圍蕭八月丙寅克之九月子耳侵
宋北鄙孟獻子曰鄭其有災乎師競己甚高氏曰
以宋公受偪陽故也師氏曰宋亦界于鄭楚之隣故
楚欲窺中國不伐鄭則伐宋在楚固不足怪彼鄭以
中國之諸侯既不知恥而從楚人又助之伐宋其辱
中國也不亦甚乎鄭宋相讐近二百年大抵盟主盛
則二國莫得而相侵盟主衰則鄭既從楚必共伐宋
方宋伐鄭是以諸侯伐諸侯固己不可然猶愈于鄭
之助楚人以伐諸侯也書之者實罪鄭謝氏曰鄭介
晉楚之間事晉則有楚難事楚則有晉難為鄭計者
一心協中國鑿池築城以備楚修政輯民以死守則
楚雖強暴亦不可以為吾患矣今乃反覆二心晉至
則受命從晉楚至則受命從楚子孔為晉計則子駟
為楚計子孔欲守盟則子駟欲背盟徒使禍連兵結
春秋前書盟戲後書伐宋著其反覆生禍也陳氏曰
國自為帥自楚公子貞衛公孫輒始自是雖圍滅亦
並稱帥師矣
晉師伐秦
九年秦景公使士雃乞師于楚將以伐晉楚子許之
子囊曰不可當今吾不能與晉爭晉君類能而使之
舉不失選官不易方其卿讓于善其大夫不失守其
士競于教其庶人力于農穯商工皂隸不知遷業韓
厥老矣知罃禀焉以為政范匄少于中行偃而上之
使佐中軍韓𧺫少于欒黶而欒黶士魴上之使佐上
軍魏絳多功以趙武為賢而為之佐君明臣忠上讓
下競當是時也晉不可敵事之而後可君其圖之王
曰吾既許之矣雖不及晉必將出師秋楚子師于武
城以為秦援秦人侵晉晉饑弗能報也至是晉荀罃
伐秦報其侵也高氏曰晉方帥諸侯會吳滅偪陽
又越千里而伐秦可謂虐用其民矣為晉計者莫若
修文公之業與秦通和庶因秦之兵力共攘強楚可
以少安中國不此之圖反以秦資楚此晉之失也家
氏曰春秋于楚鄭伐宋之後繼書晉師伐秦責晉也
諸侯惟宋事晉最謹是以為楚所疾今宋人受兵晉
不能急救猶可諉曰力之不給乃更出師伐秦秦雖
與晉有憾孰若宋人受兵之為急乎置宋之急而治
已之私春秋所以責也不書大夫帥師微之也
秋莒人伐我東鄙
莒人間諸侯之有事也故伐我東鄙高氏曰去年
同盟于戚今年又會于柤又方同伐鄭退受莒兵而
不能禦魯必有以取之也
公會晉侯宋公衛侯曹伯莒子邾子齊世子光滕子薛
伯把伯小邾子伐鄭
齊崔杼使大子光先至于師故長于滕己酉師于牛
首東萊吕氏曰齊世子光序諸侯之上主會者為
之也春秋不改所以示譏言上下之無禮文專以強
弱事勢為先後也
冬盜殺鄭公子騑公子𤼵公孫輒
初子駟與尉止有爭將禦諸侯之師而黜其車尉止
獲又與之爭子駟抑尉止曰爾車非禮也遂弗使獻
初子駟為田洫司氏堵氏侯氏子師氏皆喪田焉故
五族聚羣不逞之人因公子之徒以作亂于是子駟
當國子國為司馬子耳為司空子孔為司徒冬十月
戊辰尉止司臣侯晉堵女父子師僕帥賊以入晨攻
執政于西宫之朝殺子駟子國子耳劫鄭伯以如北
宫子孔知之故不死子西聞盜不儆而出尸而追盜
盜入于北宫乃歸授甲臣妾多逃器用多喪子産聞
盜為門者庀羣司閉府庫慎閉藏完守備成列而後
出兵車十七乘尸而攻盜于北宫子蟜帥國人助之
殺尉止子師僕盜衆盡死侯晉奔晉堵女父司臣尉
翩司齊奔宋子孔當國為載書以位序聽政辟大夫
諸司門子弗順將誅之子産止之請為之焚書子孔
不可曰為書以定國衆怒而焚之是衆為政也國不
亦難乎子産曰衆怒難犯專欲難成合二難以安國
危之道也不如焚書以安衆子得所欲衆亦得安不
亦可乎專欲無成犯衆興禍子必從之乃焚書于倉
門之外衆而後定十五年鄭尉氏司氏之亂其餘盜
在宋鄭人以子西伯有子産之故納賂于宋以馬四
十乘與師茷師慧三月公孫黑為質焉司城子罕以
堵女父尉翩司齊與之良司臣而逸之託諸季武子
武子寘諸卞鄭人醢之三人也師慧過宋朝將私焉
其相曰朝也慧曰無人焉相曰朝也何故無人慧曰
必無人焉若猶有人豈其以千乘之相而易淫樂之
矇必無人焉故也子罕聞之固請而歸之程子曰
盜殺三卿不稱大夫失卿職也泰山孫氏曰盜者微
賤之稱盜一日而殺三卿故列數之惡鄭伯失刑政
胡氏曰卿大夫者國君之陪貳政之本也本強則精
神折衝聞有偃息談笑而郤敵國之兵勝千里之難
者矣乃至于身不能保盜得殺之于朝安在其為陪
貳乎張氏曰鄭之從楚以勞中國皆公子騑之罪也
鄭成公卒之初諸大夫欲從晉矣公子騑曰官命未
改止之及楚子囊伐鄭子展欲堅守以待晉而騑請
從楚以任其咎故公子騑者從夷之人也而公子𤼵
公孫輒惟騑是從惡積而不可掩鄭不能討而盜得
殺之所謂上慢下暴而致寇至孔子以為盜之招也
此所以不稱殺其大夫也歟
戍鄭虎牢
諸侯之師城虎牢而戍之晉師城梧及制士魴魏絳
戍之書曰戍鄭虎牢非鄭地也言將歸焉鄭及晉平
公羊氏曰戍鄭虎牢諸侯戍之曷為不言諸侯戍
之離至不可得而序故言我也愚謂書城虎牢聖人
與霸之辭也書戍鄭虎牢聖人責霸之辭也何以知
其然也春秋中年桓文既沒鄭常道荆楚為中國之
患幸而晉悼復興知武子能用孟獻子之言會諸侯
之大夫于戚城虎牢以偪鄭于是鄭人不敢南通夷
狄楚人不敢北犯中原諸侯得免于侵伐戰争之苦
者七年于此故虎牢不繫之鄭若曰虎牢之城所以
安中國豈特扼鄭而已哉既而鄭伯卒于鄵其君既
死于中國諸侯之役矣蔡不與于中國之會盟鄭人
侵之其臣又勤于中國諸侯之事矣楚人來伐討其
侵蔡也諸侯皆不能救而晉師入鄭楚人乃能救之
則是霸主之于諸侯不如荆蠻之于隣國中國何事
于虎牢之戍諸侯何賴于霸主之會之盟哉故戍虎
牢復繫之鄭若曰戍虎牢特以保鄭爾豈足以安中
國哉然則奈何知武子之言曰我之不德民將棄我
豈唯鄭若能休和遠人將至何恃于鄭使晉侯能守
是言則天下諸侯皆將俯首聽命于衣裳之會鄭必
不俟告命如會請盟雖無虎牢之戍可也惜乎晉侯
不能終用其言既盟而還以不得志于鄭復以諸侯
之師伐之明年乃有虎牢之戍而中國諸侯復有侵
伐戰争之苦卒之蕭魚之會赦鄭囚納斥堠禁侵掠
遂成復霸之功鄭不敢叛晉者二十四年未聞有資
于虎牢之再城再戍聖人于此不特與之盖美之矣
然則春秋曲直之繩墨輕重之權衡非聖人孰能修
之
楚公子貞帥師救鄭
楚子囊救鄭十一月諸侯之師還鄭而南至于陽陵
楚師不退知武子欲退曰今我逃楚楚必驕驕則可
與戰矣欒黶曰逃楚晉之恥也合諸侯以益恥不如
死我將獨進師遂進己亥與楚師夾潁而軍子蟜曰
諸侯既有成行必不戰矣從之將退不從亦退退楚
必圍我猶將退也不如從楚亦以退之宵涉潁與楚
人盟欒黶欲伐鄭師荀罃不可曰我實不能禦楚又
不能庇鄭鄭何罪不如致怨焉而還今伐其師楚必
救之戰而不克為諸侯笑克不可命不如還也丁未
諸侯之師還侵鄭北鄙而歸楚人亦還師氏曰向
也鄭歸晉而楚伐鄭晉與諸侯不能救致使鄭無助
而復從楚今也鄭從楚而晉伐鄭楚則能救之致使
鄭歸晉之心猶豫而未决觀此則楚雖僣亂而所以
誘鄭人之術不為不善較之中國盟主反不若楚計
之為得矣愚按凡書救盖善之也書外國之救所以
愧中國書遠國之救所以愧隣國然又當觀其所救
之事如何伐者曲受伐者直則救為善伐者直受伐
者曲則救非善公子貞之救鄭盖長其背華之志而
堅其從楚之心以植已之黨爾非為天下之公也豈
可以他救例觀哉然則春秋書此非善楚也責晉也
公至自伐鄭
許氏曰書楚救鄭致公知諸侯之避楚也
十有一年春王正月作三軍
季武子將作三軍告叔孫穆子曰請為三軍各征其
軍穆子曰政將及子子必不能武子固請之穆子曰
然則盟諸乃盟諸僖閎詛諸五父之衢正月作三軍
三分公室而各有其一三子各毁其乘季氏使其乘
之人以其役邑入者無征不入者倍征孟氏使半為
臣若子若弟叔孫氏使盡為臣不然不舍高郵孫
氏曰周禮萬二千五百人為軍天子六軍大國三軍
次國二軍小國一軍魯侯次國也而作三軍盖三桓
之族欲弱公室而強私家不量其力之可否而頓作
一軍春秋以其亂王制竭民力罪之書曰作三軍家
氏曰魯頌所云公徒三萬公車千乘者出于詩人歌
頌之辭當時未必果備三軍之制至此季氏乘襄公
之幼弱盜竊兵權始作三軍盡改舊制以魯國丘甸
卒乘為孟叔孫之私有春秋書作三軍著季氏犯上
作亂之漸實始作也盖古者三軍每遇出征則大夫
帥之以行事已則歸之于甸大夫不得而私也今析
三軍以為三而三家者各有其一為國君者僅擁虛
器于上國非其國矣乾侯之禍權輿于此春秋書城
費于前作三軍于後所以垂人臣負固擁強之戒高
氏曰所謂大國三軍次國二軍小國一軍乃兵數之
大率其實皆藏于農歲役不過三日此先王之法也
魯次國也雖合二軍必天子以牙璋起之然後取之
于農耳亦何事于作哉三桓外取強富之名以諛其
君而實奪其民以弱公室于是三分公室各取其一
而作為三軍亂先王之制而以攻戰為心王法所不
容也故不書作中軍而云作三軍所以罪三桓也
夏四月四卜郊不從乃不郊
鄭公孫舍之帥師侵宋
鄭人患晉楚之故諸大夫曰不從晉國幾亡楚弱于
晉晉不吾疾也晉疾楚將辟之何為而使晉師致死
于我楚弗敢敵而後可固與也子展曰與宋為惡諸
侯必至吾從之盟楚師至吾又從之則晉怒甚矣晉
能驟來楚將不能吾乃固與晉大夫說之使疆場之
司惡于宋宋向戍侵鄭大獲子展曰師而伐宋可矣
若我伐宋諸侯之伐我必疾吾乃聽命焉且告于楚
楚師至吾又與之盟而重賂晉師乃免矣夏鄭子展
侵宋愚謂兵凶器戰危事不得已而後用之鄭諸
大夫既知楚弱于晉不從晉國幾亡則當勇于從晉
堅于却楚鑿池築城以死守之晉人雖不吾疾吾何
懼焉而乃妄興大衆侵犯大國萬一事有不然輕則
喪失師徒重則覆亡邦國豈所以為計哉春秋書之
所以見鄭之無謀而罪其大夫之過舉也
公會晉侯宋公衛侯曹伯齊世子光莒子邾子滕子薛
伯把伯小邾子伐鄭秋七月己未同盟于亳城北
四月諸侯伐鄭己亥齊世子光宋向戍先至于鄭門
于東門其莫晉荀罃至于西郊東侵舊許衛孫林父
侵其北鄙六月諸侯會于北林師于向右還次于瑣
圍鄭觀兵于南門西濟于濟隧鄭人懼乃行成七月
同盟于亳范宣子曰不慎必失諸侯諸侯道敝而無
成能無貳乎乃盟載書曰凡我同盟毋蕰年毋壅利
毋保姦毋留慝救災患恤禍亂同好惡奬王室或間
兹命司慎司盟名山名川羣神羣祀先王先公七姓
十二國之祖明神殛之俾失其民墜命亡氏踣其國
家程子曰鄭服而同盟也隨復同楚伐宋書同見
其反覆陳氏曰隱桓之諸侯皆序爵霸者作而後小
國或序大國之上有以子男長于伯者矣于是以世
子長于小國之君則悼公為之也高氏曰凡世子代
父與盟會當在諸侯之下齊光代君出會十年在滕
薛上已為僭矣此會又在邾莒上于是為甚見世子
益驕而主會者亦莫能制
公至自伐鄭
楚子鄭伯伐宋
楚子囊乞旅于秦秦右大夫詹帥師從楚子將以伐
鄭鄭伯逆之丙子伐宋高氏曰晉師方還而楚子
伐鄭鄭伯逆之遂同伐宋盖用公孫舍之之謀以伐
宋自信于楚而數致晉使楚道敝而固與晉以託國
焉愚謂此亂世詭譎姦詐之所為小人行險僥倖之
事也幸而楚弱晉強吳人又擬楚人之後而晉人無
怒鄭人之心卒致晉師以成蕭魚之會不然則墜命
亡氏踣其國家如載書之所云矣若子展之所謀春
秋之所甚惡也故書同盟亳城北于前繼書楚子鄭
伯伐宋于後不待貶絶而罪惡見矣
公會晉侯宋公衛侯曹伯齊世子光莒子邾子滕子薛
伯把伯小邾子伐鄭會于蕭魚
九月諸侯悉師以復伐鄭觀兵于鄭東門鄭人使王
子伯駢行成甲戍晉趙武入盟鄭伯冬十月丁亥鄭
子展出盟晉侯十二月戊寅會于蕭魚庚辰赦鄭囚
皆禮而歸之納斥候禁侵掠晉侯使叔肸告于諸侯
公使臧孫紇對曰凡我同盟小國有罪大國致討苟
有以藉手鮮不赦宥寡君聞命矣鄭人賂晉侯以師
悝師觸師蠲廣車軘車淳十五乘甲兵備凡兵車百
乘歌鍾二肆及其鎛磬女樂二八先是四年無終子
嘉父使孟樂如晉因魏莊子納虎豹之皮以請和諸
戎晉侯曰戎狄無親而貪不如伐之魏絳曰諸侯新
服將觀于我我德則睦否則攜貳勞師于戎而楚伐
陳必弗能救是棄陳也諸華必叛戎禽獸也獲戎失
華無乃不可乎夏訓有之曰有窮后羿公曰后羿何
如對曰昔有夏之方衰也后羿自鉏遷于窮石因夏
民以代夏政恃其射也不修民事而淫于原獸棄武
羅伯因熊髠尨圉而用寒浞寒浞伯明氏之讒子弟
也伯明后寒棄之夷羿收之信而使之以為己相浞
行媚于内而施賂于外愚弄其民而虞羿于田樹之
詐慝以取其國家内外咸服羿猶不悛將歸自田家
衆殺而烹之以食其子其子不忍食諸死于窮門靡
奔有鬲氏浞因羿室生澆及豷恃其讒慝詐偽而不
德于民使澆用師滅斟灌及斟尋氏處澆于過處豷
于戈靡自有鬲氏收二國之燼以滅浞而立少康少
康滅澆于過后杼滅豷于戈有窮由是遂亡失人故
也昔周辛甲之為大史也命百官官箴王闕于虞人
之箴曰芒芒禹迹畫為九州經啟九道民有寢廟獸
有茂草各有攸處德用不擾在帝夷羿冒于原獸忘
其國恤而思其麀牡武不可重用不恢于夏家獸臣
司原敢告僕夫虞箴如是可不懲乎于是晉侯好田
故魏絳及之公曰然則莫如和戎乎對曰和戎有五
利焉戎狄薦居貴貨易土土可賈焉一也邊鄙不聳
民狎其野穯人成功二也戎狄事晉四隣振動諸侯
威懷三也以德綏戎師徒不勤甲兵不頓四也鑒于
后羿而用德度遠至邇安五也君其圖之公說使魏
絳盟諸戎修民事田以時至是晉侯以樂之半賜魏
絳曰子教寡人和諸戎狄以正諸華八年之中九合
諸侯如樂之和無所不諧請與子樂之辭曰夫和戎
狄國之福也八年之中九合諸侯諸侯無慝君之靈
也二三子之勞也臣何力之有焉抑臣願君安其樂
而思其終也詩曰樂只君子殿天子之邦樂只君子
福祿攸同便蕃左右亦是帥從夫樂以安德義以處
之禮以行之信以守之仁以厲之而後可以殿邦國
同福祿來遠人書曰居安思危思則有備有備無患
敢以此規公曰子之教敢不承命抑微子寡人無以
待戎不能濟河夫賞國之典也藏在盟府不可廢也
子其受之魏絳于是乎始有金石之樂陳氏曰伐
鄭會于蕭魚序績也胡氏曰悼公能謀于魏絳以息
民聽于知武子而不與楚戰故三駕而楚不能與之
爭雖城濮之績不越是矣程子曰諸侯數月之間再
伐鄭鄭之反覆可知鄭又服而請會不書鄭會謂其
不可信也而晉悼推至誠以待人信之不疑自此鄭
不敢叛晉者二十四年至哉誠之能感人也愚觀鄭
非不欲從晉而畏楚之強晉本不欲伐鄭不過欲得
鄭之服故晉之伐鄭也不至于黷武鄭之背晉也不
至于負固然鄭欲以詭謀致晉晉乃以誠心待鄭此
鄭之所以終服于晉也方蕭魚之未會也晉固知鄭
之必服于此行矣方諸侯之臨鄭也鄭固知晉之不
我伐矣盖晉鄭相孚之心已見于言意之表故蕭魚
之會晉不復疑鄭而鄭亦甘心于從晉不待刑牲歃
血要質鬼神而無或有叛之者矣然則蕭魚之會推
誠心待人不疑于人而人亦不疑之其功烈已如此
况于聖賢之學帝王之道真能以至誠感人者乎
公至自會
楚人執鄭行人良霄
鄭人使良霄大宰石㚟如楚告將服于晉曰孤以社
稷之故不能懷君君若以玉帛綏晉不然則武震以
懾威之孤之願也楚人執之十三年鄭良霄大宰石
㚟猶在楚石㚟言于子囊曰先王卜征五年而歲習
其祥祥習則行不習則增修德而改卜今楚實不競
行人何罪止鄭一卿以除其偪使睦而疾楚以固于
晉焉用之使歸而廢其使怨其君以疾其大夫而相
牽引也不猶愈乎楚人歸之高氏曰此聖人著晉
之所以得鄭也鄭伯使良霄告絶于楚楚人怒而執
之雖執之不殺良霄亦不伐鄭勢分于吳而不能得
鄭矣故執良霄以舒其憤怒不平之氣而已自是不
復出師以與晉争斯見楚力之盡鄭于是堅從晉也
謝氏曰行人所通兩國之信事有不直罪在國不在
行人執非其罪也凡執行人皆稱人貶之也陸氏曰
稱行人而執以其事執也不稱行人而執以己執也
冬秦人伐晉
秦庶長鮑庶長武帥師伐晉以救鄭鮑先入晉地士
魴禦之少秦師而弗設備壬午武濟自輔氏與鮑交
伐晉師己丑秦晉戰于櫟晉師敗績易秦故也家
氏曰士魴禦之為秦所敗春秋略敗不書不與秦人
之為楚而救鄭也
春秋闕疑卷二十九
