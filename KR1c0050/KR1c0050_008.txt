詩所卷八
大學士李光地撰
周頌
頌者祭祀之樂歌也自天地以及宗廟百神無非祭
者然天地至大不可以形容也故郊祀明堂惟言配
者之功德而已餘則自宗廟之祭而類及之而以助
祭之詩附焉其篇先以文王者以聖德受命四始皆
文王也終以武者大武周舞也樂歌不同而舞惟一
故諸祭祀之用舞者必以此詩相應是周樂之亂章
也成王四詩非常祭詩也前二篇免喪告廟後二篇
其自儆者先儒謂後世因用為喪畢祭告之樂章或
者然與載芟以下當别為豳頌說具豳風
於穆清廟肅雝顯相濟濟多士秉文之德對越在天駿
奔走在廟不顯不承無射於人斯(無韻)
顯相助祭者多士執事者是二者皆能秉持文王之
德故對越其在天之神如見文王焉駿奔走其在廟
之主如事文王焉非文王之德光顯於無窮而繼承
於不替安能無斁於人心如此乎
清廟一章○此方祭之詩
維天之命於穆不已於乎不顯文王之德之純假以溢
我我其收之駿惠我文王曾孫篤之(無韻)
假以溢我朱子從傳作何以恤我駿惠我者大惠愛
於我也首四句言文王性與天合後四句言其遺澤
在後其何以恤我乎我則當收受之庶幾其恤之辭
也旣而言文王之大惠愛於我也我曾孫當篤厚之
深感其惠之辭也
維天之命一章○此祭而受福之詩
維清緝熙文王之典肇禋迄用有成維周之禎
典者祀典也虞書曰直哉惟清大雅曰於緝熙敬止
故清而緝熙者文王之祀典如是今祀文王者能自
始祭以迄成事則勿替其典者實受其福矣
維清一章○此祭畢而送神之詩三詩皆祭于文
王廟者其後或于太廟亦用之蓋文德之歌武功
之舞周人崇之也至而用之也廣記曰升歌清廟
下而管象以舞大武又曰始奏以文復亂以武恐
非獨文王廟為然也
烈文辟公錫兹祉福惠我無疆子孫保之
烈文者文德光昭也辟公太王以上之先公也先公
德澤深厚故錫福以惠我而子孫保之猶前言駿惠
我文王曾孫篤之也
無封靡于爾邦維王其崇之念茲戎功繼序其皇之
封大也靡滅也王太王王季文王也繼序謂武王也
周之先公保其邦土無封無靡至太王肇基王迹王
季能勤王家文王誕膺天命以撫方夏於是而業始
崇矣念此創業之大功故武王繼序因而大之奄有
天下也
無競維人四方其訓之不顯維德百辟其刑之於乎前
王不忘
言自太王至於武王所以成王業者非圖度天命也
自強修德焉耳莫強於人是以四方服而訓之莫顯
於德是以百辟化而刑之天下歸心大命集焉因歎
息而詠其功德之難忘也
烈文一章○此祭太廟之詩首言辟公者兼歴代
未祧旣祧之主或時祫大祫皆用之也
天作高山大王荒之彼作矣文王康之彼徂(當作岨)矣岐
有夷之行子孫保之
天作一章○禮入廟以昭穆相祔此文王祔祭于
太王之詩
昊天有成命二后受之成王不敢康夙夜基命宥密於
緝熙單厥心肆其靖之(無韻)
命天命也德者命之基敬者德之聚夙夜之間極其
嚴敬是謂基天命于深密之中易言洗心退藏於密
是也繼續光明而盡其心謂勤于學也王自作詩曰
敬之敬之天維顯思命不易哉又曰日就月將學有
緝熙于光明此詩所頌即述王意也肆其靖之美其
治功也
昊天有成命一章○此成王祔祭于文王之詩
我將我享維羊維牛(音疑)維天其右(音以)之儀式刑文王之
典日靖四方伊嘏文王旣右饗之我其夙夜畏天之威
于時保之(末三句無韻)
始則庶幾於天之右之而不敢必也然而上天之載
無聲無臭儀刑文王萬邦作孚我能儀式刑文王之
德則錫福之文王可信其右享之矣文王享庶幾天
亦享乎而猶不敢恃也夙夜以畏其威時時保守其
所以命我者而已聖人之事天也如此
我將一章○此宗祀文王於明堂以配上帝之詩
時邁其邦昊天其子之實右序有周薄言震之莫不震
疊懷柔百神及河喬嶽允王維后明昭有同式序在位
載戢干戈載櫜弓矢我求懿德肆于時夏允王保之(無韻)
時邁巡守於邦國也王謂文武也始言我巡守於邦
國昊天其子之乎亦未敢必之辭也旣而曰天實右
序有周是以震之而人莫不震疊懷柔之而神莫不
寧順信乎王之作元后而為天之所子矣今我將明
昭有周之德而偃武修文式序諸侯之位而求賢布
列信乎亦惟王之有以保我使之無負于天之所子
也蓋歸功前王告行而祈之之意
時邁一章○此巡守而告于廟之詩春秋傳以為
武王時作然考之書成王巡侯甸六服承德定為
方岳黜陟之制則或成王之詩凡傳所謂武王作
詩多不確也
執競武王無競維烈不顯成康上帝是皇自彼成康奄
有四方斤斤其明(彌郎反)鐘鼓喤喤(音皇)磬筦將將降福穰
穰降福簡簡威儀反反旣醉旣飽福禄来反
執競一章○此康王祔祭于武王之詩言成康者
猶前祔祭成王而稱二后蓋祔祖則亦告考文武
功德相等成康功德亦相等也惟武王始受天命
其入廟之典當殊故惟武王祔王季無詩
思文后稷克配彼天立我烝民莫匪爾極貽我來牟帝
命率育無此疆爾界陳常于時夏(四句無韻)
稼穡有成而教興焉故曰陳常于時夏發語贊其有
文德者此也孔子曰后稷之為天下烈也豈一手一
足哉
思文一章○此郊祀后稷以配天之詩后稷周之
太祖七廟之尊也旣為宗廟之尊又為社稷之主
四時旣有常祀矣此則又於冬至元日之大祭推
而配天焉
嗟嗟臣工敬爾在公王釐爾成來咨來茹(與畬協)嗟嗟保
介維莫之春亦又何求如何新畬於皇來牟將受厥明
明昭上帝(與艾協)迄用康年命我衆人痔乃錢鎛奄觀銍
艾
臣工農官之從祀后稷者也保介農官之副也臣工
配享先王故曰在公敬謂崇祀之也咨亦歎辭茹納
也歎息欲其来格而歆納也農官稍尊故又呼其保
介而命之言時即莫春矣何所求乎問新畬之如何
耳新畬者百穀具焉皆宜當春而有事者就中則麥
秋已近將受上帝之明賜爾其明昭上帝之德使之
卒以豐年我將命衆人具田器而觀收穫也明昭上
帝猶前言明昭有周
臣工一章○此旣祈穀於上帝配以后稷因而致
祭農官之詩下篇同元日祈穀去暮春不遠故曰
維莫之春
噫嘻成王旣昭假爾(與里協)率時農夫播厥百穀駿發爾
私終三十里亦服爾耕十千維耦(古音魚矩反)
言自成王則旣有祀典以昭假于爾矣爾其率時農
夫以盡地利而齊人力乎人力不勤而欲明昭上帝
雖神不能也故祝其隂有以率之
噫嘻一章○古者雩祭謂其吁嗟以祭為民請命
故不勝其禱祈之哀此兩詩以嗟嗟噫嘻發辭者
以此兩詩之所用同然彼成王之詩此康王之詩
也
振鷺于飛于彼西雝我客戾止亦有斯容在彼無惡在
此無斁庶幾夙夜(音豫)以永終譽
振鷺興其修潔雝辟雝也太學在西郊故曰西雝我
客指賓興之賢士也在彼學者也不厭故曰無惡在
此教者也不倦故曰無斁以永終譽期其以令譽終
也大雅思齊古之人無斁譽髦斯士
振鷺一章○釋奠于太學之詩也
豐年多黍多稌亦有高廩(二句無韻)萬億及秭為酒為醴烝
畀祖妣以洽百禮降福孔皆
百禮指凡先農田祖社方之祭也古有事于報賽者
必先家祭而後行之故楚茨信南山皆言祭祀先祖
之事甫田大田乃及方社田祖是皆自祖妣以洽百
禮之證也
豐年一章○報賽田事之詩
有瞽有瞽在周之庭設業設虡崇牙樹羽應田縣鼓鞉
磬柷圉旣備乃奏簫管備舉喤喤厥聲肅雝和鳴先祖
是聽我客戾止永觀厥成
瞽用以絃歌於堂上者也設樂縣及鼓鞉柷圉之屬
於下以奏簫管所謂下管者也肅雝和鳴蓋總而言
人聲八音相應無不和諧也先祖聽之賓客至焉如
虞書所謂祖考来格虞賓在位者成樂舞之節叚至
舞入而樂將闋矣故以成言之虞有九成周有六成
有瞽一章○序以為作樂而合乎祖之詩
猗與漆沮潛有多魚有鱣有鮪鰷鱨鰋鯉以享以祀以
介景福(方墨反)
潜一章○序以為季冬薦魚季春薦鮪于寢廟之
詩自振鷺至此不能比於郊廟之祭而皆列在祀
典侑以樂歌者故類次于此
有來雝雝至止肅肅相維辟公天子穆穆於薦廣牡相
予肆祀假哉皇考綏予孝子宣哲維人文武維后(音戶)燕
及皇天克昌厥後(音戶)綏我眉夀介以繁祉旣右烈考亦
右文母(滿以反)
安我以眉夀助我以多福使之得以歲時在考妣之
前如見考妣之在右者蓋孝子不以夀為幸而幸其
多伸一日之慕於父母無存没一也
雝一章○武王祭於文王之廟徹而歌此詩後世
遂用以為祭徹之樂周禮所謂歌徹者此也
載見辟王曰求厥章龍旂陽陽和鈴央央鞗革有鶬休
有烈光率見昭考以孝以享以介眉夀永言保之思皇
多祜烈文辟公綏以多福俾緝熙于純嘏(音古)
諸侯自言来朝天子以求章法則見天子車馬之光
華如此先率以見武王之廟繼而助孝享于先公先
王咸願為天子求眉夀而使其永言保之故又言多
祜之辟公宜綏以多福使其緝續光明於純嘏蓋為
天子祝釐之辭也思皇多祜烈文辟公猶前言伊嘏
文王但言辟公者以先公為尊也多祜也多福也純
嘏也其義一也自神降之則曰祜自人受之則曰福
嘏猶祜也
載見一章○諸侯助祭之所作蓋成王時詩也太
師編入之而祭祀亦用焉其用當與雝同故以相
次
有客有客亦白其馬(音姥)有萋有且敦琢其旅有客宿宿
有客信信言受之縶以縶其馬薄言追之左右綏之旣
有淫威降福孔夷
始言其来而車馬徒從如此繼言天子款而留之之
禮意終言留之不得追而送之安而慰之蓋天旣降
大威於商矣今微子能承其祀是以福降而威平也
有客一章○微子助祭祖廟而王遣之之詩其義
與雝載見為類故以相次
於皇武王無競維烈允文文王克開厥後嗣武受之勝
殷遏劉耆定爾功(無韻)
言武王莫競之功實自文王文德開之武王蓋嗣文
王之志其勝殷也以除殘去殺而已是以至於老而
始定其功中庸所謂未受命者明其無取天下之心
也
武一章○朱傳云春秋傳以此為大武之首章大
武周公象武功之舞歌此詩以奏之愚謂此詩所
以序於後者以此蓋與舞相應之詩當在升歌下
管之外且羣祭皆用之非如他樂章之各有其所
也餘見清廟三终之下
閔予小子遭家不造嬛嬛在疚於乎皇考永世克孝念
茲皇祖陟降庭止維予小子夙夜敬止於乎皇王繼序
思不忘
言皇考終身能孝故思念皇祖而如見其陟降于庭
者今予小子可不夙夜而敬承其意乎因歎息而言
繼文武之序不可一日而忘孝敬也
閔予一章○朱傳云此成王除喪朝廟所作疑後
世遂以為嗣王朝廟之樂也
訪予落止率時昭考於乎悠哉朕未有艾將予就之繼
猶判渙維予小子未堪家多難紹庭上下(音戶)陟降厥家
(音姑)休矣皇考以保明其身(二句無韻)
落者成就止宿之意言問我於何所成就止宿乎惟
率循昭考之道然其道甚遠行者莫能至也將以為
能就之矣繼猶覺其判渙而不合也况新經大難之
後豈復堪家之多難乎所頼者昭考在天之靈繼續
而上下於庭陟降於家有以保護而開明之顧命誕
保文武大訓無敢昏逾成王之保明其身者如此
訪落一章○與前篇同
敬之敬之天維顯思命不易哉無曰高高在上陟降厥
士日監在茲維予小子不聰敬止日就月將學有緝熙
于光明(彌郎反)佛時仔肩示我顯德行(戶郎反)
首言天之聰明明威敬之不可懈繼言聰以成敬學
之不可輟卒乃歸功于周公二公諸人輔導啓沃之
勤也仔肩肩也身所頼以執持者也不曰股肱而曰
仔肩尊之之辭
敬之一章○成王自儆之詩也以類附於朝廟詩
後意後世於成王廟亦歌之耳下篇同
予其懲而毖後患莫予荓蜂自求辛螫肇允彼桃蟲拚
飛維鳥未堪家多難予又集于蓼
荓與屏同謂驅之也桃蟲鷦鷯也蜂之集于人也欲
撲而去之則致螫焉鷦鷯小鳥能化為鵰以喻小人
者疑之則因疑而生機毒信之則因信而成權勢夫
惟明足以察之不惡而嚴則二者之患亾矣成王之
初管蔡流言必有左右者表裏其間既已感悔故察
見情偽而深懲之言自今以始豈復堪家之多難而
又重其苦乎所謂毖後患者也
小毖一章
載芟載柞其耕澤澤千耦其耘徂隰徂畛侯主侯伯(轉音)
(補)侯亞侯旅侯彊侯以有嗿其□思媚其婦(房以反)有依
其士有略其耜俶載南畞(滿以反)播厥百穀實函斯活驛
驛其達有厭其傑厭厭其苗緜緜其麃
朱傳之說盡矣
載穫濟濟有實其積萬億及秭為酒為醴烝畀祖妣以
洽百禮
說見豐年然彼所謂百禮者先農田祖之類此則大
蜡合萬物而索饗之其名轉多也
有飶其香邦家之光有椒其馨胡考之寧
蜡後則有飬老之禮故此并言之夀考者國之瑞故
曰邦家之光寧者養而安之也
匪且有且匪今斯今振古如茲(無韻)
振古如茲言自后稷以来如此也即豳雅自昔何為
自古有年之意
載芟一章○此下三章所謂豳頌也周禮國大蜡
擊土鼓而吹之者也然惟此三章耳朱子并思文
臣工噫嘻豐年言之恐非蓋后稷配天之辭非所
施於蜡祭而臣工噫嘻皆有時王名號非道豳舊
俗七月楚茨等之例也
畟畟良耜俶載南畝(滿以反)播厥百穀實函斯活或來瞻
女載筐及筥其饟伊黍其笠伊糾其鎛斯趙以薅荼蓼
荼蓼朽止黍稷茂(音耄)止穫之挃挃積之栗栗其崇如墉
其比如櫛以開百室百室盈止婦子寧止殺時犉牡有
捄其角(音錄)以似以續續古之人(末句無韻)
上篇言酒醴故此言牲所謂續古之人者續其烝祖
妣洽百禮之祭也
良耜一章○與載芟同
絲衣其紑(古音匹之反)載弁俅俅(古音渠之反)自堂徂基自羊徂
牛(音疑)鼐鼎及鼒兕觥其觩旨酒思柔不吳不敖胡考之
休
絲衣爵弁士之祭服也自堂至于塾省其地以定坐
次也自羊至于牛自鼐鼎至于鼒省其牲以定品味
也然後以兕觥酌酒而養老焉又能致其尊敬無有
喧嘩怠慢者是以夀考之人不獨受而安之抑且悦
而美之也
絲衣一章○蜡祭擊土鼓吹豳頌以息老物於是
國亦飬老焉此則飬老之詩也萬物助天以成歲
功至此為其老而勞故息之人則萬物之貴期頤
耄耋邦家之光也是以特于祭畢飬之而述其執
事者之恭如此
於鑠王師遵飬時晦時純熙矣是用大介我龍受之蹻
蹻王之造載用有嗣實維爾公允師
言文王有極盛之師衆恭順小心以晦自飬蓋毫無
圖度天命之心公之至也然其德不可掩是以晦而
愈明而純熙于是大介介如介以景福之介天命維
新是純熙之大介也今我既寵受之而蹻然成王業
矣其所以嗣文王之志者實維師其大公之心而已
王仲淹曰美哉公旦之為周也外不屑天下之謗而
私其迹曰必使我子孫相承而宗祀不絶也内實達
天下之道而公其心曰必使我君臣相安而禍難不
作深乎深乎安家者所以寧天下也存我者所以厚
蒼生也故遷都之義曰洛邑之地四達而平使後世
子孫有德者易以王無德者易以亾鳴呼此其所為
師文王者乎
酌一章○此東都文王廟之詩案洛誥曰王在新
邑烝祭歲文王騂牛一武王騂牛一又曰予不敢
宿則禋于文王武王然則東都惟有文武廟明矣
東都之雅附于豳雅故東都之頌附于豳頌其義
一也或曰歸之雅頌正篇不可乎曰因周公營洛
而有朝會祭享之詩故後人不忍忘其志猶之居
東之詩之附豳風者云爾及其後也東都畿内歌
謠悉次于豳雅以逮厲幽蓋以其類繫之者非周
公之舊矣
綏萬邦屢豐年天命匪解(三句無韻)桓桓武王保有厥士于
以四方克定厥家於昭于天皇以間之
綏萬邦而屢豐年可見天命之匪懈也由桓桓之武
王保有文王之多士而用之於四方故能安定厥家
使其家之先王皆克配上帝而於昭于天王今又間
一位于其間矣是以陟降左右而天命為之不懈也
桓一章○祭武王廟之詩
文王旣勤止我應受之敷時繹思我徂維求定時周之
命於繹思(無韻)
敷者普也此言敷時謂無時而不然猶下言敷天謂
無地而不然也言文王之勤民既如此我應承而繼
之是以時時繹思文王之德而不敢忘其志我斯行
也豈富天下哉求民之定而已抑此非獨文王之志
也實天之所以命周者而予以弗順天是懼也因歎
息而復使衆繹思之庶乎有以諒其心也
賚一章○武王克商而大賚之所作後于武王廟
歌之
於皇時周陟其高山嶞山喬嶽允猶翕河敷天之下裒
時之對時周之命(無韻)
周謂新邑也皆蒙舊號稱周言大哉周也陟其高山
而望之則見嶞山喬嶽信乎有似于翕聚其河者謂
山川之相環抱形勢之壯也且其地居土之中朝貢
之便普天之下莫不聚而歸向之焉謂都會之雄也
是誠天之所以命周者故欲作周居於洛邑而後去
焉
般一章○武王因般遊而望三塗嶽鄙顧瞻河洛
之間有定都之志故作此詩其後成王與周召成
之而武王廟樂亦以此詩歌焉
魯頌
案宋魯無風者先儒以為王尊宋魯巡守述職不陳
其詩明黜陟所不加也然邶鄘以下東遷後詩皆非
王朝所采而宋魯亦無之緣其先有列國之名部故
後来者得以附焉宋魯先無部名是以後雖有詩亦
無所附也宋魯皆用天子禮樂商頌宋人之廟樂也
魯之所用或即周頌清廟之類其國固不得私作矣
故魯人欲為僖公作頌而季孫行父請于周以為之
夫魯得祀文王則頌亦止于文王耳雖周公無頌也
况僖公乎此其失禮之中復失禮者然宗國之詩天
子所命固不得而刪也僖公魯之賢君故聖人取節
焉
駉駉牡馬(音姥)在坰之野(神與反)薄言駉者有驈有皇有驪
有黃以車彭彭(音旁)思無疆思馬斯臧
駉駉牡馬在坰之野薄言駉者有騅有駓有騂有騏以
車伾伾思無期思馬斯才
駉駉牡馬在坰之野薄言駉者有驒有駱有駵有雒以
車繹繹思無斁思馬斯作
駉駉牡馬在坰之野薄言駉者有駰有騢(古音胡)有驔有
魚以車袪袪思無邪(音徐)思馬斯徂
駉四章○頌僖公牧事之有成也言牧馬而推及
於思者精神之運有所不加則無一之可成也然
而貴畜荒禽則又失之故言思之無疆無期無斁
而卒以無邪可謂善言思矣可謂知立功立事之
本矣
有駜有駜駜彼乘黃夙夜在公在公明明(彌郎反)振振鷺
鷺于下(音戶)鼓咽咽醉言舞于胥樂兮
有駜有駜駜彼乘牡(莫九反)夙夜在公在公飲酒振振鷺
鷺于飛鼓咽咽醉言歸于胥樂兮
有駜有駜駜彼乘駽夙夜在公在公載燕自今以始歲
其有(音以)君子有穀詒孫子于胥樂兮
有駜三章○頌僖公燕飲羣臣之詩
思樂泮水薄采其芹魯侯戾止言觀其旂(音芹)其旂茷茷
鸞聲噦噦無小無大從公于邁
思樂泮水薄采其藻魯侯戾止其馬蹻蹻其馬蹻蹻其
音昭昭載色載笑匪怒伊教
思樂泮水薄采其&KR1732;魯侯戾止在泮飲酒旣飲旨酒永
錫難老順彼長道屈此羣醜
穆穆魯侯敬明其德敬慎威儀維民之則允文允武昭
假烈祖靡有不孝自求伊祜
明明魯侯克明其德旣作泮宮淮夷攸服(蒲北反)矯矯虎
臣在泮獻馘(古音國)淑問如臯陶在泮獻囚
濟濟多士克廣德心桓桓于征狄彼東南烝烝皇皇不
吳不揚不告于訩在泮獻功
角弓其觩束矢其&KR0679;戎車孔博徒御無斁旣克淮夷孔
淑不逆式固爾猶淮夷卒獲
翩彼飛鴞集于泮林食我桑黮懷我好音憬彼淮夷来
獻其琛元龜象齒大賂南金
泮水八章○頌僖公作泮宮以興學也前三章述
其方作泮宮而親視學之事後四章述其既作泮
宮而征服淮夷之事第四章乃承上意起下意所
謂允文允武是也古者文武之事皆于學故師之
出也受成其反也釋奠告訊而奏愷焉公克淮夷
適當泮成之後故詩人述其事以美其志抑是征
也春秋所不書然以此篇及下篇攷之則魯人夸
大其事非恒役不書之例明矣意者無王命而自
行之且攷詩意非公在行也故亦例以恒役所謂
為賢者諱者與
閟宮有侐實實枚枚赫赫姜嫄其德不回上帝是依無
災無害彌月不遲是生后稷降之百福(方墨反)黍稷重穋
稙穉菽麥(莫北反)奄有下國俾民稼穡有稷有黍有稻有
秬奄有下土纉禹之緒
后稷之孫實維大王居岐之陽實始翦商至于文武纘
大王之緒致天之届于牧之野(神與反)無貳無虞上帝臨
女敦商之旅克咸厥功王曰叔父建爾元子俾侯于魯
大啟爾宇爲周室輔
將美僖公而叙自姜嫄后稷及太王文武之事因魯
得祭及之故也故遂言祭祀后帝后稷以至周公皇
祖
乃命魯公俾侯于東錫之山川土田附庸周公之孫莊
公之子龍旂承祀六轡耳耳春秋匪解享祀不忒皇皇
后帝皇祖后稷享以騂犧(古音許何反)是饗是宜(魚何反)降福
旣多周公皇祖亦其福女
秋而載嘗夏而福衡(戶郎反)白牡騂剛犧尊將將毛炰胾
羹籩豆大房萬舞洋洋孝孫有慶(音羌)俾爾熾而昌俾爾
夀而臧保彼東方魯邦是常不虧不崩不震不騰三夀
作朋如岡如陵
公車千乘朱英綠縢二矛重弓(音肱)公徒三萬貝胄朱綅
烝徒增增戎狄是膺荆舒是懲則莫我敢承俾爾昌而
熾俾爾夀而富(方二反)黃髮台背夀胥與試俾爾昌而大
俾爾耆而艾萬有千歲眉夀無有害
夀胥與試者髮黃而背台夀之驗也惟夀者將一一
而試驗之此下四章皆頌公有武功而能復周公之
宇所謂昭假烈祖靡有不孝者也
泰山巖巖魯邦所詹奄有龜蒙遂荒大東至于海邦淮
夷来同莫不率從魯侯之功
保有鳧繹遂荒徐宅至于海邦(與從協)淮夷蠻貊及彼南
夷莫不率從莫敢不諾魯侯是若
天錫公純嘏(音古)眉夀保魯居常與許復周公之宇魯侯
燕喜令妻夀母(滿以反)宜大夫庶士邦國是有(音以)旣多受
祉黃髮兒齒
令妻夀母似不應並讀既自祝其母又使其妻為母
夀也
徂來之松新甫之柏是斷是度是尋是尺松桷有舄路
寢孔碩新廟奕奕奚斯所作孔曼且碩萬民是若
此章乃結言新寢廟
閟宮九章○頌僖公能新寢廟以承祀也前四章
叙魯得用王禮以祭祀之由次四章叙僖公有武
功以修周公之緒而卒章則是詩所以作也以此
詩合泮水觀之僖公蓋用兵于淮徐而服之者書
費誓淮夷徐戎並興自當為僖公之事故與秦誓
相次書序乃謂魯公伯禽所作豈有虞夏殷周之
編悉用時世先後而魯公在平王前三百年乃反
越亂如此其錯說無疑矣
商頌
商頌殷之舊樂歌也微子承殷之祀修其禮物後嗣
不能世守七世至戴公時大夫正考甫得商頌十二
篇於周太師歸以祀其先王至孔子編詩又忘其七
故商頌者殷人之作其辭于三百最古者也編次在
此先魯後宋之義又三百皆周詩故魯頌附于周頌
而以異代之樂終焉
猗與那與置我鞉鼓奏鼓簡簡衎我烈祖
猗那盛多之意未迎牲而先奏樂以安神商人之禮
也
湯孫奏假綏我思成鞉鼓淵淵嘒嘒管聲旣和且平依
我磬聲於赫湯孫穆穆厥聲
此既迎牲而祭也管堂下之樂也不言升歌然曰依
我磬聲則舉之矣蓋虞書曰戛擊鳴球搏拊琴瑟以
詠說者謂鳴球為堂上玉磬聲清越以節歌者也鄭
氏及朱子於此磬聲亦云堂下之樂與堂上相依八
音人聲和也穆穆厥聲者敬静之意
庸鼓有斁萬舞有奕我有嘉客亦不夷懌
朱傳云上文言鞉鼓管籥作于堂下其聲依堂上之
玉磬無相奪倫者至此則九獻之後鐘鼓交作萬舞
陳于庭而祀事畢矣嘉客先代之後来助祭者也愚
謂鐘有頌鐘有笙鐘磬亦有頌磬有笙磬庸即頌也
與磬聲相應者也此庸字亦當包鐘磬然乃在縣者
與上玉磬别也虞書云笙鏞以間此直言鏞以人聲
為重也以虞周之樂推之庸鼓有斁當為間歌萬舞
有奕當為合樂盖未至間歌則笙鏞未舉未至合樂
則萬舞未陳而上管聲磬聲之相依者則渾升歌下
管而言之實則兩叚也
自古在昔先民有作温恭朝夕執事有恪
有作謂制禮者也恭于容而敬于事以承祭祀作者
之意也
顧予烝嘗湯孫之將
庶幾神享之意
那一章○此祭湯廟之樂因言湯孫故說者謂為
太甲然恐亦通稱耳後篇同
嗟嗟烈祖有秩斯祜申錫無疆及爾斯所
言席祖之福祜以及今日
旣載清酤賚我思成亦有和羹旣戒旣平鬷假無言時
靡有爭綏我眉夀黃耉無疆
言祭時之敬如此而祈其福之降于身也
約軝錯衡八鸞鶬鶬以假以享我受命溥將自天降康
豐年穰穰來假來饗降福無疆
言助祭之盛如此又祈其福之及于天下也
顧予烝嘗湯孫之將
烈祖一章○與前篇同但此篇多祝釐之辭蓋祭
畢受福而送神之詩如周頌雝之比
天命玄鳥降而生商宅殷土芒芒古帝命武湯正域彼
四方
言契開基而湯受命也
方命厥后奄有九有(音以)商之先后受命不殆在武丁孫
子
方命厥后奄有九有猶書言外薄四海咸建五長申
正域四方之事也商之先后謂繼湯者也皆能保天
命不危殆以至于今
武丁孫子武王靡不勝龍旂十乘大糦是承
武王湯也武丁能繼湯緒是於武王之事無不克勝
也故龍旂十乘以承祭祀而無愧色焉
邦畿千里維民所止肇域彼四海四海來假來假祁祁
自成湯正域四方至此而復一匡天下
景員維河殷受命咸宜(魚何反)百禄是何
景大也員猶環也邦畿之域環之者河也
玄鳥一章○此當為時祫太廟之詩殷人祖契而
宗湯故序自始封受命而亦及于羣廟功德其詩
蓋作於武丁之時也
濬哲維商長𤼵其祥洪水芒芒禹敷下土方外大國是
疆幅隕旣長有娀方將帝立子生商
言商發祥于契乃及禹敷下土疆理方外大國之事
者將起下章聲教遠達之意而不敢沒所自也魯頌
叙后稷之功必曰纘禹之緒而雅述公劉世業亦必
曰信彼南山維禹甸之
玄王桓撥受小國是達受大國是達率履不越遂視旣
發相土烈烈海外有截
契主文教而曰桓撥猶稷司播種而曰思文皆表微
之辭也率履不越尊其教也其教達于小大之國莫
不尊而循之不但身之循之更觀其心亦旣感𤼵興
起以應之比及其孫相土又有烈烈之功雖至海外
其聲教截然如一也
帝命不違至于湯齊湯降不遲聖敬日躋昭假遲遲上
帝是祗帝命式于九圍
齊言積滿也天固眷命于商然積累至湯則已齊矣
盖湯之生也適應其期聖敬之德日升以昭假于天
遲久而不懈其心一惟上帝是敬是以上帝遂命以
法式于九圍也
受小球大球爲下國綴旒何天之休不競不絿不剛不
柔敷政優優百禄是遒
受小共大共爲下國駿厖(古音莫工反)何天之龍敷奏其勇
不震不動不戁不竦百禄是總
此兩章方是言湯為方伯天下歸之下章乃言革夏
之事綴旒以旗喻言其為四國繫屬也故舉德政駿
厖以馬喻言其為四國雄長也故舉威武
武王載旆有虔秉鉞如火烈烈則莫我敢曷苞有三蘖
莫遂莫達九有有截韋顧旣伐昆吾夏桀
昔在中葉有震且業允也天子降予卿士實維阿衡(戶郎)
(反)實左右商王
此兩章備言湯與伊尹伐暴救民之功中葉夏之季
世也
長發七章○與前篇同然彼時祫而此其大祫與
蓋大祫兼毁廟之主中及相土是先公咸在也又
盤庚曰兹予大享於先王爾祖其從與享之惟大
祫為大享中及阿衡是元功在焉故朱傳亦疑為
大祫也那與烈祖居前者以受命之主先猶周頌
清廟維天維清也然後次以時祫大祫之樂章猶
周頌烈文也然商謂契玄王周于后稷惟武成言
先王而詩未嘗稱王也蓋子孫不敢位號其遠祖
以為恭兹乃周公之志與
撻彼殷武奮伐荆楚冞入其阻裒荆之旅有截其所湯
孫之緒
維女荆楚居國南鄉昔有成湯自彼氐羌莫敢不來享
莫敢不來王曰商是常
天命多辟設都于禹之績歲事來辟勿予禍適稼穡匪
解天命降監下民有嚴不僭不濫不敢怠遑命于下國
封建厥福(方墨反)
自第二章至此皆因伐楚而託為訓戒諸侯之辭言
汝荆楚近在國之南鄉非遠裔也當成湯時雖氐羌
之遠莫不王享其來舊矣繼自今多辟各以歲事來
王勿復使予禍謫如荆楚然惟保境寧民勤于稼穡
可也況非予之汝威也天之監于下民者至嚴而無
僣濫也惟其不敢怠遑于王事則命之有國而大建
其福矣
商邑翼翼四方之極赫赫厥聲濯濯厥靈夀考且寧以
保我後生
頌高宗之功德
陟彼景山松柏丸丸是斷是遷方斲是虔松桷有梴旅
楹有閑寢成孔安
言立高宗廟之事
殷武六章○朱傳云此蓋為百世不遷之廟不在
三昭三穆之數既成始祔而祭之之詩也愚謂玄
鳥之篇有武丁孫子之語則及下長發二詩皆當
為高宗時作蓋或從前追遠之辭有所未備也高
宗思道好學兼有文德武功尤留心祭祀之事故
書稱嘉靖殷邦其沒也為宗而世祭焉頌終殷武
以為商之賢君於此究矣
詩所卷八
