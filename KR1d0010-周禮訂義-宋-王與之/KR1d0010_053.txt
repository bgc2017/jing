周禮訂義卷五十三宋王與之撰
司甲下大夫二人中士八人府四人史八人胥八人徒
八十人
司兵中士四人府二人史四人胥二人徒二十人
鄭鍔曰天生五材民並用之闕一不可誰能去兵此
兵甲弓矢戈盾之類為之有工而司之有官
掌五兵五盾各辨其物與其等以待軍事
王昭禹曰五盾則授兵舞者之盾貳車之盾乘車之
盾旅賁虎士之盾藩盾凡五○李嘉會曰兵有五宜
也盾亦有五者先王害人之意少而自衛之意多故
有五兵必有五盾○鄭鍔曰物色也各辨其物色使
以類相從等者所制之長短小大(○鄭康成曰等謂功沽上下各辨其)
(等使與人相宜也辨之有素以待有軍事則頒之)
及授兵從司馬之灋以頒之及其受兵輸亦如之及其
用兵亦如之
鄭鍔曰司兵授之以兵則從司馬之法多乎其數則
闕國之守備寡乎其數則乏軍之用器軍之行也從
其法而頒之(○劉執中曰一旅之衆車徒異授也兵盾異能也弓殳異職也則司馬之法存)
(焉)及其還也受其所輸亦當如始者所頒之法苟有
亡矢遺鏃之事亦如之矣康成謂用兵者出給守衛
之兵上言頒兵從司馬法此又言用兵則知非軍旅
所用明矣守衞之人亦司馬之所統治故亦從其法
而頒之
陳及之曰周制甸出革車一乘凡兵甲盾戈旗物鼓
鐸悉備焉在農則四時田獵合其卒伍治其徒役簡
其兵器與夫旗物鼓鐸一一治之其調發則各以其
具行而官府不與知然司兵所頒者頒諸卿大夫士
從軍旅會同者也是以司兵者曰及其受兵輸亦如
之是諸官府既畢事則又歸之若民兵自藏之民間
耳(○吕東萊曰古者藏兵於廟大夫家不藏甲必取於廟而後授之兵者國之重事出必告於廟歸亦)
(必飲至以見其不敢輕舉之意如用命賞于祖不用命戮于社亦此意鄭莊公將伐許授兵於大宫魯莊)
(公治兵于廟楚武王授師孑之類此見春秋初其制猶存)
祭祀授舞者兵
鄭康成曰授以朱干玉戚之屬(○賈氏曰祭統云朱干玉戚以舞大武)
○李嘉會曰不令樂官舞師等掌之而掌於司兵者
兵器不可妄委之他人也
大喪廞五兵
鄭康成曰廞興也興作明器之役器五兵也
軍事建車之五兵會同亦如之
鄭鍔曰軍旅之車上必建五兵出先刃入後刃也會
同王乘車則亦建焉皆以示威也(○易氏曰如考工之六等與夫廬人)
(之六建莫不建之以備軍旅會同之用)
司戈盾下士二人府一人史二人徒四人
黃氏曰司兵掌五兵五盾戈盾用稍多故别設官其
實司兵之支屬
掌戈盾之物而頒之
鄭鍔曰五兵之便於用者戈而已戈柲六尺有六寸
其便用者柲短而易持其胡其援廣而易入可以摏
可以刺可以擊可以殺觀左𫝊所載冨父終甥以戈
摏僑如之喉狼□以戈斬秦囚子南以戈擊子晳長
魚矯以戈殺駒伯則戈之便於用可知凡戰伐戡戮
之字皆從戈謂此也盾干也用以自衛也如書云敿
乃干詩云龍盾之合蒙伐有苑伐中干也又云干戈
戚揚五兵之用長以衞短則人持其一矣盾則夫人
有之書云比爾于干欲其比則夫人有之可知矣司
兵掌五盾又有司戈盾之官者盖司兵掌辨之司戈
盾正掌其物而頒之○劉執中曰物者時其脩全俾
適於用然後頒之○易氏曰頒之以給祭祀軍旅會
同之用
黃氏曰凡戈盾頒之授之輸之皆有司馬之法其文
不備因司馬為可知
祭祀授旅賁殳故士戈盾授舞者兵亦如之
鄭康成曰亦頒之也○鄭鍔曰殳長尋有四尺如杖
而無刃詩云伯也執殳為王前驅又云彼候人兮何
戈與祋祋即殳也○王昭禹曰旅賁氏執戈盾夾王
車而趨此言祭祀授旅賁殳者盖執戈盾而趨者謂
軍旅會同之時也若祭祀則執殳而已○鄭康成曰
故士王族故士與旅賁當事則衛王○鄭鍔曰祭祀
之時王親出郊故嚴其守衛之備旅賁當執殳王族
故士當執戈盾隨其所當執而授之以物也○黃氏
曰旅賁職執戈盾夾王車而趨至此執殳故士不執
兵至此執戈盾皆非其常必有司馬之法故曰(云云)
舞者不曰戈盾而曰兵當是五盾皆有五兵制亡雖
先儒亦不能言○鄭鍔曰舞者執戈盾未嘗執殳所
謂亦如之者亦如授故士以戈盾也
軍旅會同授貳車戈盾建乘車之戈盾授旅賁及虎士
戈盾
鄭康成曰乘車王所乘車也軍旅則革路會同則金
路○鄭鍔曰貳車言授則授之於其人貳車所以衛
王故必人自執之(○黃氏曰象路之副曰貳車革路之副曰倅車覲禮貳車十二乘故)
(授戈盾倅車無數故平頒)乘車所以為節故特建之於車較及輿
也○劉執中曰旅賁夾王車左右而虎士趨王車後
先舍則守王閑則殳與戈盾戒備之尤急者也非其
有屏蔽之用乎(○黃氏曰虎賁在國不執兵於此執戈盾)
及舍設藩盾行則斂之
鄭康成曰舍止也藩盾盾可以藩衛者如今之扶蘇
與○鄭鍔曰王之所舍設梐枑再重以為藩又於梐
枑之外設藩盾欲以為衛故行則斂而藏之○易氏
曰皆所以衛至尊尚崇嚴也
鄭氏鍔曰言授言建言設皆不同知五盾各異用故
也
司弓矢下大夫二人中士八人府四人史八人胥八人
徒八十人
李嘉會曰司弓矢用大夫而為弁師下士之屬先王
重其所職不以爵之尊卑為間
鄭康成曰司弓矢弓弩矢箙官之長○易氏曰五兵
之用遠則弓矢射之近則矛者勾之然後殳者擊之
戈戟刺之此司兵掌五兵司戈盾之掌戈盾司弓矢
之掌六弓四弩八矢相為先後者也
鄭鍔曰弧矢之利以威天下則弓矢之制其來尚矣
後世有事則用之於戰無事則用之以行禮所以擇
士者在是觀德者亦在是故設官以掌之為弓矢之
制見於考工記者詳矣其法實掌於此
掌六弓四弩八矢之灋辨其名物而掌其守(于又反)藏(才浪)
(反)與其出入
鄭康成曰法曲直長短之數○鄭鍔曰曰王曰弧曰
夾曰庾曰唐曰大辨其名也彤弓赤盧弓黑天子之
弓彤與玈質其物也○王昭禹曰守之則有人藏之
則有府出則頒之入則受之司弓矢於其名物則辨
之於其守藏出入則掌之(○鄭鍔曰掌其出入守藏盖兼總而周知之也)
中(音仲下同)春獻弓弩中秋獻矢箙(音服)
鄭鍔曰弓必有韞矢必有箙箙之長短視矢而為之
籠用竹而箙用皮詩曰象弭魚服陸璣云東海魚獸
宜為弓鞬服(○鄭康成曰箙盛矢器也以獸皮為之)書曰垂之竹矢考
工記曰妢胡之笴家語曰南山之竹羽而鏃之○王
昭禹曰中春則陽氣方和之時中秋則陰氣將堅之
時○薛氏曰鄭氏謂弓弩成於和矢箙成於堅夫弓
弩矢箙其用一也烏有弓弩取其和而不取其堅矢
箙取其堅而不取其和弓人為弓曰冬析幹則易春
液角則合夏治筋則不煩秋合三材則合寒奠體則
張不流冰析灂則審環春被弦則一年之事鄭氏謂
朞歲乃可用是弓弩之制必以春而成何獨於此而
言其和槀人曰春獻素秋獻成鄭氏亦謂矢箙春作
秋成是矢箙之制必以秋而成何獨於此而言其堅
(○李嘉會曰易氏以此言獻而不言成盖獻槀人之所已成不知夏秋冬造之至春始被之弦乃可獻也)
及其頒之王弓弧弓以授射(食亦反下以意求之)甲革椹(張林反)質
者夾(古洽反)弓庾弓以授射豻(音岸)侯鳥獸者唐弓大弓以
授學射者使(所史反)者勞者
鄭鍔曰弓有強弱事有難易而射有遠近頒與人射
宜各因事而量其所當用則人與弓相得射可以必
中何則弓有王有弧有夾有庾有唐有大六者不同
有射甲革椹質者有射豻侯鳥獸者有學射者使者
勞者事既分難易則所射有遠近詎可以苟頒乎攷之
攷工記謂往體寡來體多者曰王弓弧弓其弓往體
寡則反而曲來體多則正而長名曰王其為天子之
所用也名曰弧其法天之弧星也其弓至強以射堅
可也故頒之以授射甲革椹質者甲革說者謂即革
車也然左𫝊曰楚潘尫之黨與養由基蹲甲而射之
徹七札焉禮記曰貫革之射息康成於此注謂為革
甲又於弓人注曰革謂干盾國語亦有三革之制則
甲革者甲與革也質正也植椹以為射正荀子曰質
的張而弓矢至焉圉師云射則充椹質甲革椹質堅
而難入必用強弓以射之然此下文澤共射椹質之
弓矢非射於澤宫不用椹質矣澤宫者將祭而擇士
先習射於此也試弓習武宜用至強之弓而射至堅
之物往體多來體寡曰夾庾庾字師儒相傳讀為庚
攷工記作庾說者謂夾則能衛人恃之而後保庾則
能濟人待之而後藏王安石云謂之夾以其射至弱
必夾而輔之然後可用謂之庾如露積之庾須臾而
為廪非可以為久也此皆取庾廪之義似失之鑿然
師儒相傳為夾庚者豈非以其弱必夾而後用以其
不可久必庚易而用歟庚有庚易之義如干日之庚
庚有變意易所謂先庚後庚是也夾庾往體多則弓
反而直來體少則弓正而短合五而成規者也豻侯
士所射之侯所謂干五十者是也豻侯五十步可謂
近矣射鳥獸亦近而後得故止用弱弓而已往體來
體若一曰唐大強弱適中之弓合七而成規也惟強
弱適中故學射者用之初學用中而後習強弱皆可
也使者奉君命而行有或遠或近之差勞者從國事
而有功有或難或易之效故授之以此取其中也以
彫弓彤弓盧弓推之則王弧者彫弓也唐大者彤弓
也夾庾者盧弓也惟唐大可以頒之使者勞者故詩
以彤弓錫有功諸侯平王以彤弓錫晉文侯襄王以
彤弓賜晉文公則唐大之為彤弓可知矣士用夾庾
而荀卿曰大夫黑弓則夾庾之黑為盧弓可知矣○
易氏曰或謂王弓弧弓往體寡來體多宜為弱弓何
謂之強夾弓庾弓往體多來體寡宜為強弓何謂之
弱賈氏曰往寡來多者弛之五寸張之一尺五寸往
多來寡者張之五寸弛之一尺五寸往來若一者弛
之一尺張之亦一尺其理可信故王弧授射甲革椹
質者皆射堅者也非強而何夾庾授射豻侯鳥獸者
則皆射近者也非弱而何唐大往來均則強弱中以
授學射者使者勞者盖用強弱之中則遠近焉可也
崔氏曰或問鄭注司弓矢云豻侯五十步近射用弱
弓當用夾庾則射大侯者用王弧射參侯者用唐大
矣則列國之君得張三侯及其射時當用何弓若君
用王弧卿用唐大則諸侯僣君非禮也君用唐大卿
用夾庾則弱而不及亦非其義而畿外諸侯之射又
用何弓答云弓之名制本非有定班授諸侯遠近之
名既非所定則不得言僣列國諸侯禮自得伸侯同
天子既云應等則卿用唐大亦有何嫌是以鄭注六
弓但云近者用弱弓則射大侯用王弧射參侯者用
唐大矣亦不云天子用王弧諸侯用唐大大夫士用
夾庾所以通之於外土諸侯也
其矢箙皆從其弓
鄭康成曰從弓數也○鄭鍔曰頒弓之際一弓而百
矢百矢而一箙也(○賈氏曰書文侯之命及左𫝊皆云彤弓一彤矢百)
凡弩夾庾利攻守唐大利車戰野戰
鄭鍔曰夾庾至弱利用攻守者守城以近自保攻城
以近追人惟近然後發故用其弱者則疾也唐大至
強利於車戰野戰盖車戰則遠而驅馳野戰則望而
進退惟遠而發故用其強者則力大也(○黃氏曰車戰平原兩陣)
(相當也野戰憑險而戰也多徒兵矣車戰未合野戰勢便則用之)○鄭康成曰弩無
王弧常服弦往體少者使矢不疾(○賈氏曰凡弓用則服弦不用則弛)
(惟弩則用與不用一張之後竟不弛故云常服弦用弱者以其強弓久而不弛則就弦弱則随體不就弦)
(也又王弧往體少使之常服弦則矢不疾故不用也)
凡矢枉(紆往反)矢絜(苦結反)矢利火射用諸守城車戰殺矢
鍭(音候)矢用諸近射田獵矰(音增)矢茀(扶弗反)矢用諸弋射恒
矢庳(方二反)矢用諸散射
鄭鍔曰弓以強弱論矢以輕重論五分而二在前三
在後其逹遠其行疾是名枉矢絜矢三分而一在前
二在後不能及遠而行遲是名殺矢鍭矢七分而三
在前四在後最輕而及遠是名矰矢茀矢八分而四
在前四在後其行平而得中是名恒矢庳矢凡此皆
以輕重論也若命名之義則枉矢取其變星以為名
天之枉矢狀如流星飛行有光絜則有結約之義二
矢皆結火以射故用諸守城車戰殺矢最重中則必
死故曰殺鍭之言候也可以候問其近者而中之故
曰鍭用諸近射田獵矰矢言可結繒繳之矢也矰高
也茀矢亦結繳之矢可以刜羅飛鳥也茀刜也微輕
可以及高故用諸弋射孔子曰弋不射宿孟子曰思
援弓繳而射之皆弋射也恒矢常用之矢也庳矢卑
下平等之矢也故或習射或禮射之類皆用之鄭康
成曰枉矢殺矢矰矢恒矢弓所用也絜矢鍭矢茀矢
庳矢弩所用也
王氏詳說曰弩之為用不若弓之為用廣夾庾之弓
用之於射豻侯鳥獸而夾庾之弩用之攻守而已唐
大之弓用之於學射者使者勞者而唐大之弩用之
車戰野戰而已弓有王弧而弩無王弧鄭氏以王弧
之制為弩不疾此弩之所以無王弧也然上文云四
弩之用於攻守與戰下文以枉矢絜矢用諸守城車
戰是以二矢而當四弩之用明矣二矢既當四弩其
餘六矢當六弓之用豈不曉然經曰王弓弧弓以授
射甲革椹質者甲革椹質軍射也殺矢鍭矢用於田
獵之射也田獵所以治兵講武則軍射田射一事也
故考工記矢人之兵矢田矢亦同其制則以此二矢
而當二弓明矣經曰夾弓庾弓以授射豻侯鳥獸者
而考工記曰夾庾之屬利射侯與弋今矰矢茀矢用
諸弋射則此二矢而當二弓明矣若夫唐弓大弓即
彤弓玈弓恒矢庳矢即彤矢玈矢彤玈以色言之唐
大恒庳以名言之唐大之弓授學射者使者勞者即
散射也今恒矢庳矢用於散射則此二矢而當二弓
明矣(○李嘉會曰矢鐵在前多者則矢重中者必深而不可以及遠矢鐵在前得中者其行疾而中)
(者必淺矢鐵在前者小其行則低而中者亦輕弓弩強者用重矢弱者用輕矢近者用重矢遠者用輕矢)
(此在随宜而用之必先為之比配則拘矣先王之制不得不言其大體制而用之則在乎人)
天子之弓合九而成規諸侯合七而成規大夫合五而
成規士合三而成規句者謂之弊(婢世反)弓
王昭禹曰規者正圓之器謂之規則圓之至也○鄭
鍔曰方為矩而主義圓為規而主仁於其弓弛而未
張則合以取圓雖已見弓之體而實寓其仁而不殺
之意天子之弓王弧也長而且直數至於九合之乃
圓此則射大侯之九十步也諸侯之弓唐大也短長
得中曲直適正數至於七合之乃圓此則射麋侯之
七十步也士之弓與大夫同射豻侯五十步也謂之
合三成規者先儒云實無合三之弓託之耳合三之
弓可謂至句曲矣是謂弊惡之弓差等之義如此其
實合三而圜之弓何以射(○王昭禹曰其體曲而可以句物者謂之句則句者)
(曲之甚也弓以強為上以弱為下則直者善而句者為惡矣)○黃氏曰康成以為
弓體往來之衰若然天子之弓皆王弧諸侯之弓皆
唐大大夫之弓皆夾庾也恐不如此王弧以授射甲
革椹質者是凡射甲革椹質者皆得用天子之弓矣
夾庾以授射豻侯鳥獸者凡射鳥獸者皆得用大夫
之弓矣恐亦不如此大抵弓六物三等強弱中之異
也合九合七合五長短曲直之形制也強弱不同優
尊者也鄭合而言之故牴牾○李嘉會曰此皆角弓
反張不被絃而合之者也大抵天子不當勢屈故其
體直諸侯不得不屈故其體俛大夫與士其勢轉卑
則倍屈而俛宜也○鄭敬仲曰剛健者乾之德君之
道也柔順者坤之德臣之道也合多而成規者其弓
剛合少而成規者其弓柔(○易氏曰弓之強弱因人之形體志慮血氣不可以)
(尊卑言經必以尊卑言者設此以明分而已六弓之體雖係乎分而六弓之用實關乎力)
凡祭祀共射牲之弓矢
鄭康成曰射牲示親殺也殺牲非尊者所親惟射為
可國語曰禘郊之事天子必自射其牲(○薛平仲曰祭之日王袒)
(牽牲子姓答之卿大夫從之樂工奏韶夏封人從而歌舞之及詔於庭而麗於碑卿大夫割而毛王執割)
(刀以刲焉大宰大僕贊其事封人共其水藁牛人共其互與盆簝國語曰郊禘之事天子必自射其牲則)
(此之凡祭祀者豈特郊禘哉)
鄭鍔曰或謂六弓八矢俱掌於此則事至而必共又
於射牲椹質别言其所共者盖天子之弓王弧也若
射牲亦用王弧非所以為事神之禮何以言之以田
獵射禽觀之自左膘而射逹于右腢為上殺射左脾
逹于右䯚(餘繞反)為下殺中腸胞而死遲則不以充庖
况射牲以享宗廟備王射之禮非用九十弓以示威
之射也則所共弓矢宜不必以王弧可知兹所以别
言至澤中之射則將祭於澤宫而射澤與祭之人試
弓習武故射椹質椹質至堅非強弓不足以中則所
共之弓矢宜不同乎射鳥獸之類
澤共射椹質之弓矢
薛氏曰有習大射之所有正大射之所射義曰天子
將祭必先習射於澤(○鄭司農曰澤澤宫也所以習射選士之處)澤者所
以擇士也已射於澤而後射於射宫射宫之射正大
射也澤之射習大射者也大射選士將以求其可用
也試於澤而知其有勝堅之力然後察其有可用之
實故司弓矢必為之共射椹質之弓矢上云王弓弧
弓以授甲革椹質鄭曰質正也椹質以為射正射甲
與椹試弓習武也射椹質必以王弓弧弓者盖以強
弓而後入也充椹質必以圉師者以所習而使共也
是皆取其堅也試射之時既知其有勝堅之才則大
射之時豈不能察其有可用之實乎(○王氏詳說曰上云甲革椹質)
(下云澤宫椹質當為二事而甲革椹質軍射也澤宫椹質習射也記曰左射騶虞右射貍首而貫革之射)
(息左傳曰養由基蹲甲而射之是所謂甲革也甲革之射以椹為質非澤宫習射之椹質也)
大射燕射共弓矢如數并夾
黃氏曰此無賓射有燕射小臣有賓射無燕射意者
賓射即燕射○鄭鍔曰大射燕射之名有耦弓矢當
如人數而共之且併共其并夾詩曰四矢反兮然則
如數者一人四矢也并夾取箭之具(○王昭禹曰并夾所以取矢之)
(高者射鳥氏所謂矢在侯高則以并夾取之是也司弓矢共之射鳥氏取之)
大喪共明弓矢
鄭康成曰弓矢明器之用器士喪禮下篇曰用器弓
矢
凡師役會同頒弓弩各以其物從授兵甲之儀
鄭鍔曰師役用兵之時會同行禮之時事異禮異故
各以其所當用之物而頒之○鄭康成曰物弓弩矢
箙之屬○王昭禹曰各以其物則弓有六弩有四各
以其物而共之從授甲兵之儀凡頒弓弩其多寡之
數一視兵甲之儀而已
田弋充籠箙矢共矰矢
王昭禹曰籠與箙皆所以盛矢籠以竹為之箙以革
為之詩曰象弭魚服田弋之時則共矢以其矢充實
於籠之中(○鄭鍔曰充之欲其滿足而無闕)
鄭康成曰矰矢不在箙者為其相繞亂將用乃共之
(○鄭鍔曰矰矢有繩繳非籠箙之物故别言之)
凡亡矢者弗用則更(音庚)
鄭康成曰更償也○鄭鍔曰射而亡矢不當償也惟
不用於射而亡則使之償故曰弗用則更更與馬質
以其物更之更同
繕人上士二人下士四人府一人史二人胥二人徒二
十人
鄭康成曰繕之言勁也善也○鄭鍔曰觀左傳有繕
甲治兵之言謂甲必脩治之極其善美為貴耳弓弩
也矢箙也矰矢也抉拾也皆供王射之物苟非脩治
善美不可以奉至尊故名官曰膳人
掌王之用弓弩矢箙矰弋抉拾
賈氏曰司弓矢選擇大善者入繕人以共王用也
易氏曰箙所以盛矢詩所謂魚服是已矰則矢之有
繳者用之於弋詩所謂弋鳬與鴈是已○王昭禹曰
抉著右手巨指拾著左臂裏以韋為之所謂韛扞也
掌詔王射
鄭康成曰告王當射之節(○賈氏曰王射先行燕禮以大夫為賓賓與王為耦)
(所告之事亦如大射禮大射正告公之儀)
贊王弓矢之事
鄭康成曰授之受之(○賈氏曰大僕已授受弓矢此又為者大僕尊大僕贊時此官)
(助贊也○鄭鍔曰此則擇其善美者以奉王射)
凡乘車充其籠箙載其弓弩
賈氏曰充實也○王昭禹曰乘車王乘之車也充其
籠箙則以矢實籠箙之中也載其弓弩則載之於車
也
既射則斂之
鄭康成曰斂藏也詩云彤弓弨兮受言藏之
無會(古外反)計
鄭康成曰亡敗多少不計○鄭鍔曰至尊所用不敢
制以有司之法
槀(古老反)人中士四人府二人史四人胥二人徒二十人
鄭鍔曰此官掌以財給弓矢之工而以槀名官先儒
云箭幹謂之槀其字當作笴而音舸此槀字音杲乃
禾稈也王安石云木高則氣澤不至而槀弓矢之材
以木之槀者為之其說求之太過今欲從先儒箭幹
之義以舸音讀之
掌受財于職金以齎(音咨)其工
鄭鍔曰作弓矢必有工工而無齎則弓矢無自而成
槀人取財以齎工必於職金者秋官職金掌以士之
金罰貨罰入于司兵盖取其所罰之金貨以供甲兵
之用槀人於職金受財以為工直之資彼之罰也以
義而取之此則用之以為利國之器是亦以義為利
之意○鄭康成曰齎其工者給市財用之直(○黃氏曰凡工)
(皆屬事官而司馬置官以攷弓矢之工故有齎給饗勞之事)○劉執中曰兵器不
用國之正賦
弓六物為三等弩四物亦如之
黃氏曰三等即強弱中也鄭引弓人上中下制非也
弓人以人長短不同故弓各稱其身而服之若以為
六物三等四物三等當如何說(○易氏曰弓凡六物皆視其身之長短而)
(為三等之制弩四物亦三等又眡其弓之長短而為之也)
矢八物皆三等箙亦如之
賈氏曰案司弓矢注弓弩各有四矢應作四等而言
三等盖據長短為三等法○易氏曰矢人為矢曰五
分其長而羽其一注謂羽者六寸則知矢長三尺是
恒庳矰茀枉絜殺鍭之矢凡八物皆視其弓弩之勢
以三尺增減其長短而為三等之制箙以盛矢亦為
三等又視矢之長短而為之
春獻素秋獻成
鄭鍔曰春則歲事之始百工造事亦於是始故始定
其素則獻之見其功之所自始秋則萬寳之成百工
造事亦於是成故飭治已畢則獻之
易氏曰此經繼於弓弩矢箙之下即弓弩矢箙皆春
獻素秋獻成也鄭氏釋之則曰矢箙春作秋成而不
及弓弩者盖以弓人為弓之制自冬析幹春液角以
至寒奠體冰析灂春被弦則一年之事合於司弓矢
中春獻弓弩之說故不及弓弩而專言矢箙攷此文
意則矢箙取乎秋之獻其成而弓弩亦未嘗不同其
獻然司弓矢之說與槀人之說何其不同耶盖槀人
受財于職金以齎其工故工以時而獻其器春為始
事則獻素秋為既事則獻成乃入功於司弓矢焉然
後司弓矢取槀人之所已成者為中春中秋之獻故
止言獻而已與槀人所謂獻素獻成者各有次第不
相侵紊豈可牽強而求合乎弓人為弓之說要之弓
人為弓之制未必皆槀人之法鄭說類乎鑿
書其等以饗工
鄭司農曰書工巧拙高下之等○鄭康成曰饗酒肴
勞之也上工作上等其饗厚下工作下等其饗薄(○賈)
(氏曰下文自有上下其食此文饗據以酒肴饗之先鄭以為饗食非也)○王昭禹曰工
事雖賤先王資以制器亦不可忘其勞無勸懲之義
故饗之亦有厚薄之差
乘其事試其弓弩以下上(時掌反)其食而誅賞
鄭司農曰乘計也計其事之成功○王昭禹曰試謂
試其良窳○易氏曰饗固足以示其恩未足以示勸
懲之方必因其工事而乘之乘與宰夫乘其財用之
出入同謂計其所作之事而試其所作之藝試之既
審則巧拙良窳皆有不可掩善者為之上其食不特
上食而已其尤善者必有賞不善者為之下其食不
特下其食而已其尤不善者必有誅
乃入功于司弓矢及繕人
鄭康成曰功成也○王昭禹曰入功于司弓矢以待
頒也○王氏曰入于繕人則共王用也
凡齎財與其出入皆在槀人以待會而攷之亡者闕之
王昭禹曰槀人藏受財以齎其工財之出入必有數
焉具載於書以待會計而攷之則操之以為驗○鄭
鍔曰攷之知所用之財幾何所成之弓矢若干○鄭
康成曰闕猶除也弓弩矢箙棄亡者除之計今見在
者(○李嘉會曰亡者闕之此論矢也此官以矢為重)
戎右中大夫二人上士二人
鄭康成曰右者參乘此充戎路之右田獵亦為之右
(○賈氏曰右者參乘若在軍為元帥則將居鼓下將在中御者在左兵車則射者在左御者居中若在國)
(則尊者左御者亦居中其右是勇力之士執干戈常在右故云右者參乘○朱氏曰凡御車皆御者居中)
(乘者居左惟大將軍之車將自居中所謂居鼓下大將自擊此鼔為三軍聽他節制雖王親征亦自擊鼓)
○易氏曰戎車革路也王於軍事乘革路則用勇力
之士為右乃以中大夫為之君有常尊兵革重事故
也(○黃氏曰自射人以下中堅之法在焉戎右先羣右秩最高特車主戰事羣右莫加焉古人皆臨時)
(卜而置之)○陳君舉曰諸右自戎右而外諸馭自戎僕而
外皆用之平居而隸於司馬何也凡車馬之政在國
猶在軍一以師律之(○賈氏曰戎右并下僕馭皆防衛之官故在此)
李嘉會曰自戎右而下止說大夫士而無府史胥徒
等人是皆臨時差攝無特置胥徒也
掌戎車之兵革使
黃氏曰掌戎車之兵革使盖戰事也戰重戎右專使
事也鄭引左氏萊駒斬囚事其小者耳(○王氏曰戎右與君同車)
(在車之右執戈盾備非常并充兵中役使故云掌之○李嘉會曰主通上下之情以審處其謀)
詔贊王鼓
鄭康成曰既告王當鼓之節又助擊其餘面○黃氏
曰軍之進止在是
傳王命于陳(直慎反)中
鄭康成曰為王大言之(○王昭禹曰以軍衆所在懼其有不聞故也)○易
氏曰𫝊於大司馬而逹於軍中○鄭鍔曰𫝊逹於陳
中則戎右𫝊之非勇士之力則命有時而不通
會同充革車
黃氏曰會同五戎皆從行充猶備也革路戎右固為
右自左御是戎僕耶
愚案會同雖以乘車會而革路亦為從車故充革
路之右者戎右也鄭見曲禮有乘君之乘車不敢
曠左之言遂以充之者為居左殆失之
盟則以玉敦(音對)辟盟遂役之
鄭司農曰敦器名○鄭鍔曰會同或盟其不協者用
血以為歃戎右則執其玉敦而開盟載之書遂充盟
事之役取其勇足以禦侮使不協者有所畏玉府言
若合諸侯則共珠盤玉敦盤盛牛耳而敦以盛血以
玉敦而辟盟者奉血以告神乃辟開盟載之書也(○鄭)
(康成曰將歃血者先執其器為衆陳其載辭使心皆開辟也)大史有辟法之文言
開辟以觀法也(○黃氏曰辟盟先鄭說是大史職所謂不信者刑之盟而不信然後有戰)
(争)然則辟盟者開辟盟載之書也○鄭康成曰役之
者𫝊敦血授當歃者
贊牛耳桃茢(音烈)
鄭康成曰尸盟者割牛耳取血助為之及血在敦中
以桃茢拂之又助之也耳者盛以珠盤尸盟者執也
○鄭鍔曰盟雖歃血必有尸盟者執牛耳又用桃與
茢以掃去不祥牛牲至順用牛耳者取其順從以聽
命也桃之為物百鬼所畏而苕茢可以掃除也左𫝊
哀公同齊侯盟于蒙孟武伯問於高柴曰諸侯盟誰
執牛耳季羔曰鄫衍之役吳公子姑曹發陽之役衞
石魋武伯曰然則彘也盖盟則小國尸盟則牛耳者
小國所執矣襄公在楚楚喪公弔使巫以桃茢先拂
殯則桃茢者凶事所用矣盟則殺牲而要諸鬼神事
之凶者也故有用桃茢之禮戎右贊其事而已
周禮訂義卷五十三
