周禮訂義卷四十二宋王與之撰
大卜下大夫二人卜師上士四人卜人中士八人下士
十有六人府二人史二人胥四人徒四十人
鄭康成曰問龜曰卜大卜卜筮官之長(○王昭禹曰物生而後有)
(象象而後有滋滋而後有數蓍者陽中之陰故植而知數龜者陰中之陽故動而知象先王成天下之亹)
(亹定天下之吉凶莫大乎蓍龜名官謂之大卜以龜為主)○薛平仲曰禮運曰宗
祝在廟三公在朝三老在學王前巫而後史卜簭瞽
侑皆在左右極至於禮行於五祀而正法則焉然則
王之所以賴於左右前後者其關於禮樂甚大也卜
祝巫史不列於此當何屬哉卜象也簭數也先簭以
觀其從後卜以驗其合故大卜之於卜卜師贊之卜
人又贊之掌龜既專之一官燋龜又專之一官至於
眡吉凶計中否以聽於大卜則又有占人而簭人屬
之於末而已筮短龜長固以從長此大卜必以下大
夫二人而長之也
鄭鍔曰三皇以來已有卜筮人之於事不能無心若
夫龜筮則何心之有取決於此欲托於無心而已
掌三兆之灋一曰玉兆二曰瓦兆三曰原兆
易氏曰以龜占象之謂卜以火灼龜其象卜占謂之
兆三兆之法專掌於大卜占龜故也○鄭鍔曰三兆
之書其作者不可攷杜子春以玉兆為帝顓頊之兆
兆為帝堯之兆原兆為有周之兆近世說者謂為三
代之兆然無所攷也儒者相傳謂名玉兆者言兆之
璺罅如玉瑜瑕不相掩玉陽精之純也兆如玉色則
事之屬乎陽者也瓦兆者言兆之璺罅如瓦之□暴
解散瓦生於土兆如瓦解則事之屬乎陰者也原兆
者言兆之璺罅如原田之坼裂牽連不斷則陰陽之
相雜者也(○易氏曰鄭氏以為璺罅今攷其義不過陰陽竒耦與夫象之上下左右而已詩以)
(廼生男子為載弄之璋則凡以玉名者皆陽也故卜得陽數之竒而其象在上在左者曰玉兆詩以廼生)
(女子為載弄之瓦凡以瓦名者皆陰也故卜得陰數之耦而其象在下在右者曰瓦兆易之比曰比吉原)
(筮原之為言再也或陰陽竒耦之錯列上下左右之未定再以其變推之曰原兆)
尚書精義曰道生一一生二二生三三者道之成也
故卜用三兆筮用三易取其成法也曲禮曰卜筮不
過三儀禮曰占者三人在其南北上盖曲禮言其法
儀禮言其人人各掌一法金縢所謂卜三龜一習吉
則筮用三也可知矣
其經兆之體皆百有二十其頌皆千有二百
賈氏曰經兆者龜之正經云體者謂龜之金木水火
土五兆之體名體為經(○鄭康成曰體有五色又重之以墨坼五色者洪範所謂)
(曰雨曰霽曰圛曰蟊曰剋○賈氏曰案占人云君占體大夫占色史占墨卜人占坼以其有五行兆體體)
(中有五色既有體色則因之以兆廣狹為墨又因墨之廣狹支分小璺為坼是皆相因之事)
鄭鍔曰經兆之體者謂三兆所卜之正體一體而五
色應五行也五行之變無窮自其墨色坼裂分而配
之一色别為二十四體故五行之兆分為百有二十
一體十頌所以發明其吉凶推演其禍福故百二十
體而有千二百之頌頌者卦繇之辭三兆不同書各
異世而體也頌也其數乃無異如此竊意其書之數
雖不異其所占則不得而同不然何以為玉瓦原之
别乎
易氏曰自百有二十以至千有二百則以十日十二
辰之數與夫四時五行休王相乘之法推之三易三
夢之占倣此
掌三易之灋一曰連山二曰歸藏三曰周易
易氏曰兼及於三易三夢者易與夢亦占也其屬有
簭人占夢大卜為之長故兼掌其法○鄭康成曰易
者揲蓍變易之數可占者
鄭鍔曰連山以艮為首夏人之易其卦艮上艮下故
曰連山言如山之相連也(○劉氏曰艮其背不獲其身人之道也以寅為正穆)
(姜之筮遇艮之八是謂艮之隨者此連山之易)歸藏以坤為首商人之易其
卦坤上坤下故曰歸藏言如地道之包含萬物所歸
而藏也(○劉氏曰坤者萬物所歸商以坤為首案禮運宋不足徵吾得坤乾焉此歸藏之易)周
易以乾為首周人之易其卦乾上乾下名曰周言如
天覆無不周而變易無窮也(○劉氏曰夫子不取連山歸藏惟周易之學者)
(以易天道之大兼乾坤艮於其中歴三古而更二聖先儒以連山為伏羲歸藏為黃帝豈不知周易之畫)
(於伏羲耶)
其經卦皆八其别皆六十有四
鄭鍔曰正卦皆八自八相生别而重之八八所以皆
六十四卦也然三代之易名異而卦不異盖卦雖同
而所占者異也周易以九六為占而連山歸藏以七
八為占周易占其變者連山歸藏占其不變者○易
氏曰傳記所載文王重易為六十四卦今此三易之
别皆六十有四則是六十四卦非文王重之(○李嘉會曰文)
(王所重盖繇辭也若乾卦曰元亨利貞是也)易大傳十三卦言包犧氏之
取諸離黃帝堯舜氏取諸乾坤此故經卦之名曰益
曰噬嗑曰隨曰豫曰渙曰小過曰睽曰大壯曰大過
曰夬此即重卦之名是知上古已有六十四卦之别
但夏殷之易以七八不變者為占周易以六九之變
為占襄九年左氏傳所載東宫之筮遇艮之八八即
艮之六二為隨杜氏以為雜用連山歸藏二易皆以
七八為占是連山歸藏已有隨卦之義此夏殷六十
四卦之證或曰伏羲氏畫八卦因而重之(○葉水心曰詳此則)
(周易之為三易卦之為六十四自舜禹以來用之而後世謂伏羲氏始畫八卦文王重為六十四卦又謂)
(紂囚文王於羑里始演周易又謂河出圖有自然之文學者因之有伏羲先天文王後天之論不知何所)
(本始然則周易果文王所改作而後世臣子不以嚴宗廟參典謨顧乃藏於大卜等於卜筮何媟嫚其先)
(君若是哉凡卦之辭爻之繇筮史所測推數極象比物連類不差毫髮孔子以為不然故孔子之繋易以)
(為必如是而測之由其中正不以禍福利害亂其心者此君子之所以為易學者既不知反援孔子之易)
(同歸於卜筮以為人更三聖世歴三古後成書學者日聾瞽無足怪者)
掌三夢之灋一曰致夢二曰觭(居綺反)夢三曰咸陟
鄭康成曰夢者人精神所寤可占者○王昭禹曰形
接為事神遇為夢神凝者想夢自消夢者精神之運
也人之精神往來常與陰陽流通而禍福吉凶皆通
於天地應於物類則由其夢以占之周官所以有占
夢之官而大卜掌三夢之法○鄭鍔曰有心而夢出
於有所因故曰致孔子之夢周公行道而致也晉侯
之夢楚子伏已而盬其腦將戰而致也(○王昭禹曰致者有所使)
(而至非自至也○鄭康成曰致夢夏后氏作)觭字從角從竒盖角出竒異
所謂怪異之夢趙簡子夢童子倮而轉以歌魯聲伯
夢泣而珠盈懷其怪異之夢歟(○王昭禹曰角一俯一仰為觭人之晝俯)
(仰於事為之間夜則感而成夢雖非出於思慮亦有因而成○鄭康成曰觭夢殷人作焉)無心感
物謂之咸升而有至者謂之陟咸陟言無心所感精
神升降有所致而得夢也文王之夢九齡高宗之夢
傅說其精神所感之夢歟(○王昭禹曰無心感物為咸咸則以虚受物因時乘)
(理無所偏係陟之為言升升則無所拘滯則非干思慮非因事為一出於自然○鄭康成曰咸陟周人作)
其經運十其别九十
王氏曰占夢以歲時日月星辰則所謂經運盖歲時
日月星辰之運(○鄭鍔曰十煇者日之輝光也十夢者夢之運變也精神之運心術之動)
(然後見於夢占書名之曰運占夢之正法有十一運而九變十運而九十變故經運十其别九十)
以邦事作龜之八命一曰征二曰象三曰與四曰謀五
曰果六曰至七曰雨八曰瘳
鄭鍔曰國之大事有八必問諸龜以決吉凶問之之
辭謂之命大卜作其辭命
鄭司農曰征謂征伐人(○鄭鍔曰將用兵以討伐則征不可以妄動○鄭康成曰)
(征亦云行巡守)象謂災變雲物如衆赤鳥之屬有所象似易
曰天垂象見吉凶(○鄭康成曰象謂有所造立也易曰以制器者尚其象)○鄭
鍔曰與者將合人以共事(○鄭司農曰與謂予人物○劉執中曰與奪之利害)
謀者始創議以立事也(○王昭禹曰謀謂圖事於人卜其信否也○劉執中曰謀)
(大議之得失也)果者進退未決之際而求其決(○鄭康成曰果謂以勇決)
(為之若吳伐楚楚司馬子魚卜戰令龜曰魴以其屬死之楚師繼之尚大克之吉是也○黃氏曰果其事)
(疑信卜其果不也)至者為師卜(○鄭司農曰至謂至不)雨者為農祈(○劉)
(執中曰卜雩祈之雨否)瘳者以身求瘳者為疾禱
賈氏曰此八者皆大事故待龜而決若小事則入於
九筮
以八命者贊三兆三易三夢之占
鄭鍔曰作八命特以問龜非能定吉凶吉凶大抵占
於三兆三易三夢之法此特贊其占(○王昭禹曰作八命非特占之)
(於龜亦驗之於筮司之於夢○黃氏曰三兆三易三夢各有占者大卜緫其事而贊之占有異同則決之)
○鄭康成曰贊佐也○鄭鍔曰贊謂以此辭演出其
意
以觀國家之吉凶以詔救政
李景齊曰大卜合龜筮與夢之占觀夫國家之吉凶
而預詔王修政以救之知其失而救之則禍可轉而
福
愚案大卜一官專在詔救政盖國家將興必有禎
祥國家將亡必有妖孽既於卜筮前知宜使人君
預為修省之道
凡國大貞卜立君卜大封則視高作龜
鄭司農曰貞問也國有大疑問於蓍龜(○鄭康成曰貞之為問問)
(於正者必先正之乃從問焉)○王昭禹曰謂以大事卜於龜而正
之
鄭康成曰卜立君無冢適卜可立者(○王昭禹曰立君以定繼嗣天)
(下之本)卜大封謂境界侵削卜以兵征之若魯昭公元
年秋叔弓帥師疆鄆田是(○王昭禹曰大封以命諸侯一國之本)視高
以龜骨高者可灼處示宗伯大事宗伯涖卜用龜之
腹骨近足者其部高作龜謂以火灼之以作其兆春
灼後左夏灼前左秋灼前右冬灼後右士喪禮曰宗
人受卜人龜示高涖卜受視反之又曰卜人坐作龜
(○鄭司農曰作龜謂鑿龜令可爇)
黃氏曰卜師凡卜事視高揚火以作龜致其墨是則
凡卜卜師作龜惟大貞則大卜作龜
大祭祀則視高命龜
鄭康成曰命龜告龜以所卜之事不親作龜大祭祀
輕於大貞士喪禮曰宗人即席西面坐命龜
凡小事涖卜
鄭康成曰代宗伯○張沂公曰表記曰小事無時日
有筮周禮曰凡小事涖卜小事用筮又何涖卜邪曰
有事於小神無常時日臨有事則筮之是小事用筮
也如大卜職當大祭祀則視高命龜凡小事涖卜此
小事對於大祭是祭中小事非謂小神也
國大遷大師則貞龜
鄭康成曰正龜於卜位也士喪禮曰卜人抱龜燋先
奠龜西面是也又不親命龜亦輕於大祭祀○黃氏
曰大祭祀命龜與凡小事涖卜皆大卜專職䟽注差
次涖卜以下皆未必然貞龜與大貞之貞一也大貞
合三兆三易三夢而占之立君大封既卜又協之於
易夢謂之大貞大封非正封疆正封疆何用大貞大
封在司馬為軍禮詩頌有樂章賚是也先王不輕為
之國於天地與有立焉何敢輕哉遷國用事事雖不
小貞龜而已詩曰宅是鎬京惟龜正之武王成之周
公曰朕曷敢違卜
凡旅陳龜
黃氏曰水旱兵烖皆旅旅事不一故陳其龜隨事用
之○易氏曰凡旅非大旅陳龜則輕於貞龜○鄭康
成曰陳龜於饌處士喪禮曰卜人先奠龜于西塾上
南首是也(○王氏曰陳而不作與陳樂器同)
凡喪事命龜
鄭康成曰重喪禮次大祭祀士喪禮則筮宅卜日天
子卜葬兆
易氏曰凡喪非大喪為之命龜則輕於視高命龜○
黃氏曰亦大卜專職
鄭鍔曰卜龜之法有陳龜有貞龜有涖卜有命龜有
視高有作龜凡六節事逸者尊者為之事勞者卑者
任之(○陳氏曰大卜或作或命或貞或陳其事不一喪祭輕於大貞則命龜大遷大師輕於喪祭則)
(貞龜凡旅則陳龜而已攷之儀禮卜人奠龜宗人視高及坐命龜而後卜人坐作龜然則大卜於大祭祀)
(凡喪事命之而不作則作者其屬也國太貞作之而不命則命者宗伯也貞龜則正之於卜位而不親命)
(也陳龜則陳之於饌所而不卜也)
卜師掌開龜之四兆一曰方兆二曰功兆三曰義兆四
曰弓兆
鄭康成曰開開出其占書經兆百二十體此言四兆
者分之為四部若易之二篇書金縢曰啓籥見書是
謂與其云方功義弓之名未聞
鄭鍔曰方兆者占四方之事漢武帝發易占知神馬
從西北來非占四方之事乎(○薛氏曰以意推之麗於形者方也謂之方兆)
(則言其上下陰陽之勢)功兆者占立功之事楚司馬子魚卜戰
令龜曰魴也以其屬死之楚師繼之尚大克之吉非
立功之事乎(○薛氏曰以力興造者功也謂之功兆則言其廢興成敗之理)義兆者
占行義之事南蒯筮得黃裳元吉惠伯曰忠信之事
則可不然必敗非占行義之事乎(○薛氏曰度其宜者義也謂之義兆)
(則言其吉凶禍福之宜)弓兆者弓有射意故後世有射覆之法
東方朔射守宫有䟦䟦緣壁之語非為射覆之事乎
(○薛氏曰能弛張者弓也謂之弓兆則言其曲折長短之象)○黃氏曰卜師揚火
作龜開龜之四兆正謂灼龜其兆有四方功義弓璺
坼之象龜筴傳首足俯仰開跲盖其餘法或曰注䟽
家謂卜用龜之腹骨骨近足者其部高春灼後左夏
灼前左秋灼前右冬灼後右故謂之四兆然不知方
功義弓其義當何如開占書疑若為占人之職辨龜
以上下左右陰陽鄭說非每龜皆有左右陰陽持龜
必當順其體
凡卜事眡高
鄭鍔曰凡卜必以龜骨可灼之高處眡於涖卜之人
○王昭禹曰大卜尊於卜師故國大貞大祭祀眡高
卜師卑於大卜故凡卜事視高以尊者其事略卑者
其事繁
揚火以作龜致其墨
王昭禹曰揚如火烈具揚之揚謂熾其火(○李嘉會曰揚火令)
(菙氏)揚其火爇灼之以明其兆墨謂兆廣之大小○賈
氏曰案占人注云墨兆廣也墨大坼明則逄吉坼稱
明墨稱大今鄭云爇灼之明其兆以解墨者彼各偏
據一邊而言其實墨大兼明乃可得吉故以明解墨
(○劉執中曰兆之體不過五行之氣因燋而成者其變則旁為兆微而不可以不辨故致其墨食則見而)
(可辨書曰我乃卜澗水東瀍水西惟洛食即此也)
凡卜辨龜之上下左右陰陽
鄭康成曰所卜者當各用其龜上仰者下俯者左左
倪右右倪陰後弇陽前弇
以授命龜者而詔相之
項氏曰凡龜之上下左右陰陽不同即後六龜辨其
名物各從其所當用以授命龜之人(○鄭康成曰大祭祀喪事大卜)
(命龜則大貞小宗伯命龜其他卜師命龜卜人作龜則亦辨龜以授卜師)又詔相其命辭
及其禮(○劉執中曰命龜者大卜必順而執之然後即而卜之故辨上下以授大卜而詔相之)
○鄭鍔曰命龜之人各因其龜為之辭詔之以言辭
相其禮儀辭必正禮必誠則求於鬼神而吉凶審矣
龜人中士二人府二人史二人工四人胥四人徒四十
人
鄭康成曰工取龜攻龜
掌六龜之屬各有名物天龜曰靈屬地龜曰繹屬東龜
曰果屬西龜曰靁屬南龜曰獵屬北龜曰若屬各以其
方之色與其體辨之
項氏曰物色也色即物體即俯仰之形狀○李嘉會
曰龜不一類以類言之則曰屬其屬既辨而名物可
察○鄭鍔曰龜以決疑而天地四方所生各有名有
物苟不知其名其色以别異之則卜師何從辨之以
授命龜者乎六龜之名曰靈曰繹曰果曰靁曰獵曰
若攷先儒說謂行而首俯者曰天龜首仰者曰地龜
甲長前弇者曰果後弇者曰靁首之左倪者曰南右
倪者曰北至論其名有所屬之意則不得而攷以理
推之天龜曰靈以見降而交乎地道之意地龜曰繹
地道無成而代有終以見繼續不絶之意果或以為
羸露之名其形前長而後羸東方物始生決於進也
故有果決之意獵或以為田獵之義謂自後而逐為
獵南方物寖長故有獵等之意雷陰物而動乎陽西
方陰也其龜宜從乎陰首左倪則去陰從陽故爾雅
以左倪之龜為不類謂其陰而不類乎陰若順也北
方陰其龜右則尚乎陰以陰向陰可謂順之至凡此
六龜上下四方其色不同天玄而地黃東青而西白
南赤而北黑非謂其身之色也記曰青黑緣天子之
寳龜也公羊曰龜青純何休以為龜甲&KR0971;青也千歲
之龜青&KR0971;然則六龜之色盖亦視其&KR0971;而已乃若其
體不同則有俯有仰有左有右有前有後也曰俯仰
左右者以其首言之曰前曰後者以其甲言之曰玄
黃青赤白黑者以其&KR0971;言之非龜人孰能辨之哉(○劉)
(執中曰命名以其形則經以其形相類者為之屬歟易稱錫以十朋之龜爾雅曰神龜靈龜攝龜寳龜文)
(龜筮龜山龜澤龜水龜火龜以為十朋豈亦其屬哉)
凡取龜用秋時攻龜用春時
鄭康成曰秋取龜及萬物成也攻治也治龜骨以春
是時乾解不發傷也(○黃氏曰物之精華春時皆發見於外)○鄭鍔曰
龜以甲為用甲不堅則無以受鑚灼之火秋則陰用
事而堅於是時而取之其甲堅矣脫其筒則不能無
傷生之害春則陽用事而物解於是時而攻之其甲
坼矣順時而取之可以為鑚灼之用順時而攻之又
以存不忍之心
各以其物入于龜室
賈氏曰物色也
鄭鍔曰六龜所藏宜各異室攻其甲矣各入于室以
俟異用不可雜也(○李嘉會曰如卜立君當用天龜卜大封當用地龜四時小事之卜)
(順時而各用其龜宜也)
賈氏曰以蓍龜歲易秋取春攻訖即欲易去前龜也
若夫寳龜非常用之龜不歲易
上春釁龜
鄭康成曰上春者夏正建寅之月月令孟冬大史釁
祠龜筴相互矣秦以十月建亥為歲首則月令秦世之
書亦或欲以歲首釁龜耳
鄭鍔曰至寳之物神或憑依及上春則殺牲以血塗
之既以祓其不祥且以神之也天府上春釁寳器及
寳鎮釁龜必用上春者亦視為國寳也
祭祀先卜
鄭鍔曰釁龜之時追報古昔首為龜卜之事以教人
者而祭祀之民不知避凶趨吉以犯於患害者多矣
有智者出因神物而教之使前知吉凶其仁遠矣烏
可忘其功而不報乎然地曰祭天曰祀兼稱祭祀以
龜卜之事通天地盖尊之也祭先牧祭先嗇皆不兼
言祀意可知也(○鄭司農曰祭祀先卜者卜其日與牲○易氏曰先卜謂前期以卜李嘉)
(會曰先卜所以一人心於至敬)
若有祭祀則奉龜以往旅亦如之喪亦如之
鄭康成曰奉猶送也送之於所當卜○鄭鍔曰若有
祭祀與大旅之事莫不有卜或卜日或卜牲皆奉龜
而往以待用也
菙氏下士二人史一人徒八人
鄭康成曰燋焌用荆菙之類○鄭鍔曰燋契之狀如
捶故名曰菙氏捶與菙一也
掌共燋契以待卜事
王昭禹曰燋即莊子所謂爝火之爝灼龜之木也契
即詩所謂爰契我龜之契開龜之鑿也卜則用燋以
灼龜鑿以開龜菙人則共之以待事也(○鄭鍔曰燋契者合衆荆)
(以為火炬之名○聶崇義曰卜人先奠龜于西塾上南首有席楚焞置于燋在龜東注云楚荆也荆焞所)
(以鑚灼龜者燋炬也所以然火者也)
凡卜以明火爇燋遂龡其焌契以授十師遂役之
杜氏曰明火以陽燧取火於日
王昭禹曰火生於木緣物為氣古人或取於榆柳或
取於棗杏或取於槐檀或取於桑柘隨所取而得之
非不明也然非明之至非不潔也然非潔之至唯日
為陽精之純取於陽精則為至明於精之純則為至
潔唯其明潔之至然後可以鑚精倚神相知休咎爇
燒也用所取之明火以燒灼龜之木契之銳頭謂之
焌曲禮曰進戈者前其鐏盖以契之銳頭火吹之其
頭若戈鐏焉故曰遂吹其焌契焌契既燃乃授卜師
揚火作龜以致其墨菙氏因而贊相其事為卜師之
所役
占人下士八人府一人史二人徒八人
鄭康成曰占蓍龜之卦兆吉凶
掌占龜以八簭占八頌以八卦占簭之八故以眡吉凶
易氏曰龜有頌筮有故八卦即上經三易之體(○李嘉會)
(曰六十四卦皆本於乾坤艮巽坎離兌震之八卦故曰八卦)八頌即上經八命之
頌八故即上經八事之故以筮占頌以卦占筮然後
兩眡其從違而斷吉凶
鄭鍔曰卜筮各立一官占人專掌占龜筮人專掌占
筮各不相干獻公立驪姬卜人知其不可從長之言
有謂而發豈曰專以龜為斷以八筮占八頌事有先
以蓍而筮者又占之於龜兆之頌也以八卦占筮之
八故事有先用龜以卜者又占之於筮之辭也筮有
九此言八筮盖所筮之八故事曰征象與謀果至雨
瘳謂之八筮亦謂之八故此因八事之故乃有此八
筮乃占於頌頌有千二百以八頌為占盖所筮之八
事有偶與八頌相符者則從而占於千有二百中之
八頌至於用龜以卜既成八卦又參之於筮以占之其
所占者乃此八故舍此八故之外不參以筮故曰以
八卦占筮之八故然則占人既用卜又參用筮
愚案頌者命龜之辭故者命筮之辭緫言之即邦
事作龜八命之事古者有大事先筮後卜既卜之
八筮復舉已筮之數斷之以龜則曰頌既得之於
龜復舉龜所應之卦參酌夫初焉之筮始之以數
終之以理此龜筮通占之說若夫筮自有九筮則
是從筮而不卜之事與此不同
凡卜簭君占體大夫占色史占墨卜人占坼
賈氏曰此已下皆據卜言兼云筮者凡卜皆先筮故
連言之○項氏曰凡卜筮者既筮而後卜是卜其所
筮(○王昭禹曰卜以龜筮以蓍占體占色占墨占坼皆占龜而曰凡卜筮則筮亦占體也詩曰爾卜爾)
(筮體無咎言筮占體於此可見)
鄭康成曰體兆象也○賈氏曰謂金木水火土五種
之兆兆之墨縱橫其形體象似金木水火土凡卜欲
作龜之時灼龜之四足依四時而灼之其兆直上向
背者為木兆直下向足者為水兆邪向背者為火兆
邪向下者為金兆橫者為土兆是兆象(○劉執中曰體謂龜兆五)
(行之正體與卜之時相生相尅有體有王吉凶可知)
鄭康成曰色兆氣也(○賈氏曰就兆中視其色氣似有雨及雨止之等是為色○鄭)
(鍔曰曰雨曰霽曰蒙曰驛曰克之類是謂色○劉執中曰色謂灼龜既兆以成體又色以示象亦與五行)
(四時相為興廢)墨兆廣(○賈氏曰據兆之正璺處為兆廣○劉執中曰墨謂兆璺至微可悉辨必)
(食以墨則史得以傳於幣也)坼兆璺(○賈氏曰就正墨旁有竒璺罅者為兆璺○劉執中曰坼)
(謂兆之璺坼有首尾有陰陽有蒙似而非有非而是卜人不可不斷其吉凶)體有吉凶色
有善惡墨有大小坼有微明凡卜象吉色善墨大坼
明則逢吉
劉執中曰四者共一卦○鄭鍔曰凡卜君與大夫卜
史共涖其事左傳載齊將伐魯宣公卜之惠伯令龜
卜楚丘占之以是知君與大夫卜史俱在然君尊大
夫卑卜史又卑其所占者宜有小大詳略君占其大
臣占其小禮所當然所以各占其一而君視其大體
周公為武王卜曰體王其罔害是也昔漢文帝自代
來卜得大橫繇曰大橫庚庚余為天王夏啓以光大
橫者龜文之正橫是其體也橫為土文帝有土之象
然則君占體亦君之吉凶係於其體色則兆之氣色
有體然後有色大夫次君宜視墨之色史又次於大
夫故占其墨卜人又次於史故占其坼太史之職大
祭祀與執事卜日先儒謂當卜者君與大夫親臨之
史掌書卜人掌作龜故雖卜他事而君與大夫史十
皆與其休咎觀齊將伐魯之事宣公卜之惠伯令龜
卜楚丘占之曰齊侯將不及期君亦不見令龜有咎
卜齊伐魯知先公之死惠伯之有咎則是職主其占
其身之吉凶亦係乎是然用龜以占有坼有墨有色
有體可用以為占若夫筮則用蓍安得有此乃言凡
卜筮者盖筮既成卦則有卦體可占經每言卜必兼
筮以為言殆指此而已(○易氏曰凡國之卜事君無親涖之文而執事者咸與焉)
(其次則有大夫之占春官大史大卜皆下大夫而此經自有卜史之占則非此之大夫此大夫次於君其)
(上大夫卿如大宰大宗伯大司馬之莅卜者歟其次小宗伯肆師亦以大夫涖卜此大夫所以占色也其)
(次又有史與卜人之占此史所以占墨卜人所以占坼也)
王氏曰龜灼之而坼坼而後墨與色可知卜人先占
坼史占墨次之大夫占色又次之衆占備焉而後君
占體以斷吉凶事之序也先言占體則以尊卑之序言
之
凡卜簭既事則繋幣以比其命
鄭鍔曰卜筮必有幣以禮神必有辭以命龜卜筮已
畢則取禮神之幣書其占繋之於書(○鄭康成曰既卜筮史必書其)
(命龜之事及兆於策繋其禮神之幣而合藏焉書曰王與大夫盡弁開金縢之書乃得周公所自以為功)
(代武王之說是命龜書)
歲終則計其占之中否
鄭鍔曰俟歲終計會其所占之中否而進退占人盖
卜之所占驗與否常在後故俟歲終計之(○李嘉會曰攷較優)
(劣乃大卜事何為掌之占人盖占人下士八人所見異同於此專之其事必不苟)
簭人中士二人府一人史二人徒四人
鄭康成曰問蓍曰筮其占易○鄭鍔曰天地鬼神之
妙不逃乎數聖人通乎幽明之故謂夫可以數知故
以百歲神蓍四十九莖揲之以四因所得之多少以
為陰陽之爻名之以卦以斷吉凶筮人者專掌揲蓍
之事
掌三易以辨九簭之名一曰連山二曰歸藏三曰周易
九簭之名一曰巫更二曰巫咸三曰巫式四曰巫目五
曰巫易六曰巫比七曰巫祠八曰巫參九曰巫環以辨
吉凶
王昭禹曰易以卦言筮以數言定數然後成卦筮定
數於始卦成體於終繋辭曰蓍之德員而神卦之德
方以知以蓍始於數數無定名卦成於爻爻有定體
鄭鍔曰大事先筮後卜筮不吉則止而不卜小事用
筮不用卜盖尊龜而不敢渫也大事問於龜則有八
命小筮問於筮則有九筮掌三易以辨九筮之名易
書也筮事也所筮之事必有其名更咸式目易比祠
參環是謂九筮也或謂聖人作三易之書首艮者曰
連山首坤者曰歸藏首乾者曰周易書名不同同於
九筮何邪盖天下之事不勝其衆其事之當筮者然
後決之以蓍所當決者不出乎九事是則萬世之所
同何獨三代則同邪更與更化之更同國事有可更
張此所以簭更(○鄭康成曰更謂筮遷都邑也)莊子曰周徧曰咸則
咸之義為皆易咸卦言感人心則咸之義為感也國
家欲有所為將以感人心使之皆然此所以筮咸將
有所制作而新其法式此所以筮式目謂事目欲有
所為未知事目所當用此所以筮目易謂變易也如
旱乾水溢變置社稷如諸侯不朝易置其人之類更
者更舊也易則有所變此所以簭易(○鄭氏曰易謂民衆不說筮所)
(改易)比謂與人相親比易曰外比於賢又曰比之匪人
不知其人果可與比否此所以筮比祠謂祭祀之時
日有吉凶犧牲可用與否此所以筮祠車之參乘或
可為御或可為右其人可與參乘否此所以筮參環
謂致師將戰必使勇者挑之僖十五年秦與晉戰卜
右慶鄭吉㐮二十四年晉致楚師求御於鄭鄭人卜
宛射犬吉宣二年楚許伯御樂伯攝叔為右以致晉
師此所以筮環(○愚案此即是發明注說依字義解去後人疑其未然說見後)
黃氏曰九筮占法也猶龜之四兆如鄭康成說則與
大卜八命何異大卜以八命贊筮兆之占占人以八
筮占八頌國之占卜不出此八事者大卜通掌之矣
筮人不應重出且其職曰掌三易以辨九筮之名則
九筮出於三易其為筮法無疑矣蓍法十有八變而
成卦三變為一爻三三九變為内卦又九變為外卦
此所謂九筮但每變置名當有其義雖然亦不敢謂
必如此(○薛氏曰鄭氏改巫為筮不可考自巫更以至巫環其義不可知又以意而附會其說鑿)
(矣故嘗謂古者占筮之名謂之巫世本曰巫咸作筮商為巫咸後世有神巫季咸盖祖其名筮人九筮之)
(名自巫更巫咸以至巫環或以其人名書或以其法名書非若龜之八命)
凡國之大事先簭而後卜
吕氏曰卜筮不相襲者凡常事卜不吉則不筮筮不
吉則不卜也獻公卜納驪姬不吉公曰筮之此相襲
者也若大事則先筮而後卜洪範謀及卜筮晉納㐮
王得黃帝戰于阪泉之兆又筮之則遇大有之睽皆
龜筮並用故知不相襲者非大事○黃氏曰以卜協
筮不以筮協卜(○王氏曰兼用卜筮而尊龜焉故後之○鄭鍔曰自物有象而後有數觀)
(之則先卜後筮盖自無而之有自人求於鬼神言之則先筮後卜盖自明而之幽也)
上春相簭
鄭康成曰相謂更選擇其蓍蓍龜歲易者與(○鄭鍔曰上春)
(釁龜龜可以血塗筮則但相視其可用者擇去其不可用者盖天子之蓍九尺大夫七尺士五尺相而更)
(易其舊)
凡國事共簭
鄭鍔曰國有事而筮則筮人共蓍以筮故曰共筮
占夢中士二人史二人徒四人
賈氏曰夢是精神所感并日月星辰等是鬼神之事
故列職於此
陳及之曰設官以占夢疑若不急於政事而先王不
廢盖六夢之證於事不有以占之則休咎不能知欲
先事為備不可得雖然占夢者史官之一事當以他
官占之未必特置也
掌其歲時觀天地之會辨陰陽之氣以日月星辰占六
夢之吉凶
鄭鍔曰大卜掌三夢之法占夢所占者六夢以歲時
觀天地之會辨陰陽之氣以日月星辰占之者盖所
占人君之夢故設官以三夢之書占六夢非此六者
之夢則不占○易氏曰歲十二歲時每歲之四時天
地之會謂建厭之所會陰陽之氣謂五行生死休王
之氣(○李嘉會曰假如春時木王而水以生木而休火以木王而相土以木尅而死金以火勝而囚)
(以日月之歲時星辰之次舍參攷互驗則夢之所占協於陰陽歲時者吉背於陰陽歲時者凶盖可知矣)
○薛氏曰天地之會即日月之會日行遲一日行一
度則一月而三十度月行速日行十三度有竒計二
十七日後而周天又以二日餘而行十三度則與日
合宿而為日月會故月建子則日月會於玄枵月建
丑則日月會於星紀之類是也占夢者以其十二歲
十二時觀之日月所會之辰因其升降往來之度而
合其吉凶休咎之證春秋昭三十一年十二月辛亥
朔日有食之是夜也晉趙簡子夢童子倮而轉以歌
旦占諸史墨曰六年及此月也吳其入郢乎終亦弗
克入郢必以庚辰所以知其入郢之期者以庚日有
變而庚辰日在鶉尾可即日在鶉尾而知之知其必
入郢者以庚午之日日始有謫可即日之變氣而占
之又知其在六年者以辛亥為水水數生於一而成
於六數之成者在六年又知其弗克者以午火庚金
火勝金故也其入郢而夢見於晉者以晉楚同盟趙
簡子為執政之卿其說若近乎附會然皆以日月星
辰參諸天地之會陰陽之氣必成周占夢之遺法尚
可以此考其大略(○鄭鍔曰占夢之法則以是歲所夢之四時占之歲或在寅或在夘)
(或在春或在夏此歲時之不同三陽交為泰天地不交為否春而下降上騰冬則上下不交是天地之會)
(合時在春夏在氣為陽時在秋冬在氣為陰是陰陽之氣各異掌其歲時觀其會辨其氣然後攷之於日)
(月星辰天地有會不會二氣有合不合故見於所夢其者或驗或不驗既觀天地知其會矣又辨十二氣知)
(合矣乃視日月星辰以占決之也)
一曰正夢二曰噩(五各反)夢三曰思夢四曰寤夢五曰喜
夢六曰懼夢
鄭康成曰正夢無所感動平安自夢○劉執中曰聖
人之性正性也其所謂中者乎聖人之情性其情也
其所謂和者乎中心無為以守至正感而有夢正夢
也中庸曰至誠之道可以前知國家將興必有禎祥
國家將亡必有妖孽見乎蓍龜動乎四體禍福將至
善必先知之不善必先知之故至誠如神是之謂正
(○王昭禹曰非噩非思非喜非懼而神非有所變故曰正)○杜氏曰噩當為驚愕
之愕謂驚愕而夢(○劉執中曰若文王寢疾而武王夢帝與我九齡○王昭禹曰噩如)
(周書噩噩之噩辨察之意謂心有辨而後夢)○王昭禹曰思夢心有思而
後夢(○劉執中曰若高宗恭默思道夢帝賚予良弼)鄭康成曰寤夢覺時道
之而夢(○王昭禹曰謂寤時而夢○王氏曰如狐&KR0691;夢太子申生也○劉執中曰寤夢若漢文帝)
(時夢黃頭郎推之上天寤而得之)喜夢喜悦而夢(○王昭禹曰謂因有所喜而後夢○)
(劉執中曰喜夢若詩稱吉夢維何維熊維羆乃生男子載弄之璋)懼夢恐懼而夢(○王)
(昭禹曰謂有恐懼而夢○劉執中曰懼夢者光武夢乘龍登天心動悸懼)
李嘉會曰古者生養有道人有常心而精神夢寐與
天地陰陽流通而無間夢熊羆為男之祥夢蛇虺為
女之祥魚為歲豐之兆旟為室家之兆後世人以情
遷而正噩思寤喜懼之念不本於正膠擾於生理之
不足事物之不經感歎歡戚日不足而夜且叢起不
可得而占也
季冬聘王夢獻吉夢于王王拜而受之乃舍(音釋)萌于四
方以贈惡夢
鄭鍔曰先儒之說於理不通安有一歲之夢當其時
則不占至於季冬始聘而問王焉季冬始問始贈何
補於一歲之吉凶惡夢不善至於是時雖贈亦無及
矣聘問也如聘女之聘聘而來也贈送也如贈行之
贈贈之使往也季冬之月歲且更始迎新送舊之時
也欲王新歲常得吉夢故聘之欲王新歲常無惡夢
故贈之如謂人臣有吉夢獻於天子天子拜受亦無
是理盖亦迎新之際聘其吉者欲其來故獻于王者
曰自今以後夢皆吉而無凶矣王乃拜受亦迎受福
之意也舍萌謂取菜之始萌者而祭也夢者禍福之
萌用菜萌以祭示去其萌芽之義(○鄭康成曰夢者事之祥吉凶之占)
(在日月星辰季冬日窮于次月窮于紀星廻于天數將幾終于是發幣而問焉若休慶之云爾因獻羣臣)
(之吉夢於王歸美焉詩云牧人乃夢衆維魚矣旐維旟矣此所獻吉夢)
遂令始難毆疫
鄭康成曰令令方相氏也難謂執兵以有難郤也(○杜)
(氏曰月令季春之月命國儺九門磔禳以畢春氣仲秋之月天子乃儺以逹秋氣季冬之月命有司大儺)
(旁磔出土牛以送寒氣○賈氏曰子春雖引三時之儺惟據季冬大儺以此經文承季冬之下是以方相)
(氏亦據季冬大儺而言)○李嘉會曰季春仲秋季冬皆有儺今
曰始儺者盖在上始行儺禮則諸侯萬民斯可儺也
王昭禹曰既舍萌贈惡夢内無釁然後自外至者可
索而毆也(○鄭鍔曰惡夢已去亦不使疫鬼或乘隙而來凡為厲者一切皆絶則惡夢無自而)
(生矣○易氏曰始儺所以迎和氣毆疫所以送戾氣)
眡祲中士二人史二人徒四人
鄭鍔曰祲者陰陽之氣相侵日者人君之表以大明
之故能照臨下土若為陰陽之氣所侵其明夷矣明
君忌之故設官以視其祲(○鄭康成曰魯史梓慎云吾見赤黑之祲)
掌十煇之灋以觀妖祥辨吉凶
鄭司農曰煇謂日光氣也○王昭禹曰十煇皆日傍
之氣而其狀貌不同而妖祥吉凶所繋不可不辨(○鄭)
(鍔曰觀日之光氣或妖則是為惡之證而辨其為凶有或祥則是為善之證而辨其為吉陰陽侵日則光氣)
(損是故名其法為十煇)
一曰祲二曰象三曰鑴(許規反)四曰監五曰闇六曰瞢七
曰彌八曰敘九曰隮(孑兮反)十曰想
鄭鍔曰案二鄭解十煇之說其同者六其異者四今
取隋書天文志之說以為據一曰祲謂陰陽五色之
氣浸淫相侵或曰抱珥背璚之屬如虹而短是也二
曰象謂形氣或形象如赤烏夾日以飛之類(○易氏曰謂陰)
(氣附日而凝結)三曰鑴日旁氣刺日形如童子所佩之鑴(○鄭)
(司農曰謂日旁氣四面反鄉如暈狀)四曰監謂雲氣臨在日上(○易氏曰謂陰)
(氣抱日如冠珥而背璚)五曰闇謂日月食或曰光脫也(○易氏曰謂陰)
(氣藏日方晝而闇)六曰瞢不光明也(○易氏曰謂陰氣蒙蔽日光瞢然)七曰
彌謂白虹彌天而貫日八曰敘謂氣若山而在日上
或曰冠珥背璚重疊次序在于日旁(○鄭司農曰雲有次序如山在)
(日上○劉執中曰片叚成列穿日而有序也○易氏曰陰氣不常以敘而至)九曰隮謂暈
氣(○鄭司農曰隮者升氣也○鄭康成曰隮虹也詩曰朝隮于西○易氏曰陰氣自下而升于上)十
曰想謂氣五色有形想青飢赤兵白喪黑憂黃熟或
曰想思也赤氣為人獸之形可思而知其吉凶(○鄭司農)
(曰想者煇光也○鄭康成曰想者雜氣冇似可形想)自周之時已有十名漢儒
談災異悉本諸此故隋史載之
掌安宅敘降
鄭康成曰宅居降下也(○鄭鍔曰書曰降之百祥曰罔有降格大司樂曰天神皆)
(降保章氏曰降豐凶之祲象凡言降者皆自天而下十煇以觀妖祥本於天所降天降災祥則下民有不)
(安其居者○王氏曰人不安宅則眡祲掌以其法為之安宅)次序其凶禍所下謂
禳移之○項氏曰安宅謂有覩妖祥而不安者則眡
其吉者而安之其凶者以敘移避書曰降丘宅土則
宅謂居一曰下安人之所居上敘天之所降(○劉執中曰十)
(煇祲日各有次舍而十二州有所直焉故掌安宅其災次敘所降之州使無驚擾保章所謂以詔救政訪)
(序事者是也)
正歲則行事
鄭鍔曰眡祲掌於正歲行安宅敘降之事敘述降災
之故為禳除之語以去之○王昭禹曰以豫告于下
(○劉執中曰行其煇之法以占國事)
歲終則弊其事
鄭鍔曰正歲行之歲終弊之又以驗禳除之有效否
弊斷也斷其然否所以驗之也(○李嘉會曰計其占之中否則賞罰黜陟)
(不言可知)
周禮訂義卷四十二
