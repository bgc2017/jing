周禮訂義卷五十二宋王與之撰
大僕下大夫二人
鄭康成曰僕待御於尊者之名大僕其長也○鄭鍔
曰公卿大臣輔王於朝其見王為有時若夫左右僕
從於王尤親暱苟䙝近小人無以聞正論故先王以
下大夫為之所以重其任也(○陳君舉曰六官皆有風義之臣如地官師氏)
(保氏春官大史内史夏官射人大僕是也書曰太史友内史友記曰射人師僕人師)○薛平仲
曰上而正君心於周旋密勿之間下而通人情於勢
分難通之際大僕以之帥其僚庶僚以之佐其長上
下交孚内外無壅天下之政此其本也○陳君舉曰
屬之司馬不惟宫中部署嚴肅亦以通遽令也不然
則有逗留怠於𫝊命之患
掌正王之服位出入王之大命
項氏曰王之吉服有六大僕正之則動容周旋無不
中禮(○黃氏曰此盖朝服非朝服則祭服也燕服小臣正也)王之眡朝有位正
之則出入起居罔有不欽
王昭禹曰出王之大命則宣之于外入王之大命則
納之于内(○鄭康成曰出大命王之教也入大命羣臣所奏行○鄭鍔曰王之大命則國之大)
(安危民之大利病所以指麾羣臣而號令四方者)大僕之出入王之大命特
以其在王之左右為王之侍御掌趨走奉行之事而
已若書言龍作納言詩言仲山甫出納王命則異於
是
掌諸侯之復逆
鄭鍔曰諸侯之復上有詢乎諸侯而諸侯反報之諸
侯之逆諸侯自出所見以告乎上皆掌受之以上逹
則無壅遏或謂羣吏之逆庶民之復御僕掌之諸臣
之復萬民之逆宰夫掌之三公及孤卿之復逆小臣
掌之獨大僕掌諸侯之復逆何也盖臣民復逆王所
日聞故内焉御僕小臣逹之外焉宰夫逹之事之常
也若諸侯復逆則非常矣○陳及之曰掌復逆者受
羣下書奏也漢之公車司馬今之登聞檢院皆掌天
下章奏乃一官耳大僕掌諸侯復逆小臣掌羣吏之
逆及庶民之復而宰夫又掌諸臣之復萬民之逆不
亦多乎盖官府有尊卑爵禄有高下大僕大夫也苟
下掌吏民之復逆御僕下士也苟上掌諸侯及公孤
之復逆則情意不相通官高則此不肯受官卑則此
不肯授於是上下之勢懸隔而天下之事壅於上聞
今大僕掌諸侯小臣掌孤卿大夫御僕掌吏民則勢
敵情通不敢逗留章奏矣然其事所係甚大於是復
俾大宰之屬掌之則當以所言告之冢宰與王謀議
其事而行不特是也秦章邯奏事而趙高為丞相留
司馬門不進則是與章奏者非王之近臣也若夫大
僕小臣御僕皆王之侍御僕從也受章奏而逹於王
無所關決而大臣亦不得自便矣
王眡朝則前正位而退入亦如之
王氏曰王眡朝眡治朝○易氏曰此經正與司士一
職互文見義司士正朝儀之位王南鄉則王之位也
雖言王位而非正王位之職所正者羣臣之位其曰
三公北面東上孤東面北上卿大夫西面北上王族
故士虎士在路門之右南面東上大僕大右大僕從
者在路門之右南面西上羣臣既正其位矣然後大
僕自路門之左立於王前故曰大僕前所以正王位
又言王入内朝皆退鄭氏引玉藻之言曰朝服以日
視朝於内朝辨色始入君日出而視之退適路寢聽
政謂諸侯也言諸侯則天子亦然謂王入路門聽政
於路寢則羣臣各退向治事之處若據司士所言皆
退疑若大僕亦隨羣臣而退今攷此經文意則大僕
實未嘗退所言王眡朝則前正位而退乃是退立於
路門之本位以俟朝畢及王入路門而聽政路寢則
羣臣雖退而大僕復入正路寢之位司士不及此者
以其所正者羣臣之位朝畢則退而已大僕掌正王
位則無往不從故出入亦如之詳略不同亦各其職
云
吕氏曰如漢成帝臨朝之時尊嚴如神及退朝與張
放等所說皆淫辟邪侈之事人君到此不是匡正有
人如何會到罔有不欽田地
建路鼓于大寢之門外而掌其政以待逹窮者與遽令
聞鼓聲則速逆御僕與御庶子
王昭禹曰路鼓王鼔也必建路鼓示欲四方無所不
逹○鄭鍔曰路鼔王之所執者也大寢王聽政之所
也建路鼓於大寢之門外使窮冤失職者擊焉上急
變者擊焉欲其近乎王而聲必聞事必逹也○季氏
曰天子有五門外曰臯門二曰庫門三曰雉門四曰
應門五曰路門大寢盖在路門之内也考之周禮閽
人掌王宫中門之禁則是雉門已有禁矣而路鼓在
路門外窮民安得入也盖朝士之職以肺石逹窮民
而肺石乃在外朝外朝在臯門之内庫門之外則是
窮民得至於庫門之外而朝士乃為之逹於路門耳
然則大僕之所待者乃待朝士之所逹也○黃氏曰
鄭謂政鼓節與早晏非也經之建鼓所待者逹窮與
遽令而已如御僕直事鼓所大僕聞鼓速逆皆其政
也窮與遽令皆應亟報故不待眡朝擊鼓而奏之更
始韓夫人曰帝方與我飲乃以此時奏事抵破案於
是百官不敢奏事○王氏曰先窮者欲速逹甚於遽
令○鄭康成曰御僕御庶子直事鼔所者(○黃氏曰御僕與御)
(庶子各有之通掌其事御庶子士庶子之御于王所者也是於士庶子最為親近御僕掌王燕令)
鄭鍔曰御僕與御庶子受窮民之訴與遽令之事將
以上逹使大僕不迎而受之欲上逹之速亦不可得
聞鼓聲則速逆之言迎而受之速以上逹
孫氏曰命令復逆雖均之為急未若遽令所係於軍
事者尤急故不領於他官而領於司馬既領之司馬
復敘於小宰何也一相在内無所不統使侍御僕從
不由小宰以敘次而紛亂離貳一相不預聞焉則事
權分而君聽惑故逹以御僕而後上下之情通敘於
小宰而後内外之體一
祭祀賓客喪紀正王之服位詔灋儀贊王牲事
王昭禹曰祭祀吉禮之事賓客賓禮之事喪紀凶禮
之事事既不同王之服位亦異○易氏曰王者祭祀
之服六司服之六服是也賓客之服二司服所言鄉
射則鷩冕眡朝皮弁服是也喪紀之服一司服所言
凶事服弁服是也其位則随事而立無非大僕之所
正○鄭鍔曰大僕既正王之服位又再言之何也盖
上所言者王視朝之時乃若祭祀賓客喪紀之服位
苟不正之則事神接人之際失其當矣既已正之又
詔之以法使王動皆中度詔之以儀使王行而合禮
○鄭康成曰詔告也○王昭禹曰法見於度數者儀
見於動容者皆大僕以言告之○鄭康成曰牲事殺
割匕載之屬(○賈氏曰言殺據祭祀之時親自射牲也司弓矢云共王射牲之弓矢割者即)
(郊特牲云君肉袒親割也匕載易震卦注云人君於祭祀之禮匕牲薦鬯也)○王氏曰王
之牲事以事鬼神苟外不能治其人内不能治其身
雖日用牲祭鬼神猶弗享也大臣衆矣所與治其人
莫尊於大宰近臣衆矣所與正其身莫親於大僕故
贊牲事以此兩官
王出入則自左馭而前驅
易氏曰不敢自右以周人尚右尊君也○王氏詳說
曰夏官以僕名官者有八大僕祭僕馭僕隸僕僕於
王之左右也道僕齊僕田僕戎僕四者僕於車之左
右也乘車之僕見於曲禮詳矣曰君車將駕則僕執
策立於馬前已駕僕展軨效駕奮衣由右上取貳綏
跪乘執策分轡驅之五步而立君出就車則僕并轡
授綏左右攘辟車驅而騶至于大門君撫僕之手而
顧命車右就車車之有僕所以兼車右事也效車則
奮衣由右車驅則顧命車右此大僕初非預於乘車
之僕特為王前驅而已驅者在途御者在車驅不復
御焉有并為之乎今曰自左馭而前驅是王未乘車
而乘君之乘車者不敢曠左是左馭者乃乘車之僕
蓋大僕前驅自馭者之左行而驅耳鄭氏以為居左
自馭失之矣
凡軍旅田役贊王鼓
鄭鍔曰軍旅田役王親執路鼓路鼓四面王自擊其
一大僕擊其一戎右擊其一故二官皆言贊王鼓助
王擊之以用衆也○黃氏曰鼓所令止作也大僕贊
王鼓亦左馭居前歟(○易氏曰大司馬蒐田之禮王執路鼔必待司馬辨之而後大)
(僕贊之鼔人於救日月則詔王鼔必待鼓人詔之而大僕贊之王皆為之親鼔焉其義見於大司馬及鼓)
(人)
救日月亦如之
鄭康成曰日月食時春秋𫝊曰非日月之𤯝不鼓○
鄭鍔曰日食陰侵陽伐鼓以助陽月食陽侵陰亦擊
鼓者以陽太盛擊助陰之鼓也鼓人言以雷鼓鼓神
祀以靈鼓鼓社祭雷鼓祀天之鼓屬乎陽日食所擊
者也月食宜擊靈鼓歟
大喪始崩戒鼓𫝊逹于四方窆(彼驗反)亦如之
鄭司農曰窆春秋𫝊所謂日中而塴禮記謂之封皆
葬下棺也
易氏曰始崩及窆擊鼓以戒衆人且𫝊逹于四方使
四方知喪禮也
縣(音玄)喪首服之灋于宫門
鄭康成曰首服之法謂免髽筓緫廣狹長短之數縣
其書於宫門示四方○易氏曰小宗伯既已縣衰冠
之式于路門之外此復縣首服之法于宫門者首服
則婦人之服衰冠則男子之服○黃氏曰必使大僕
掌之者大僕侍御之官王之起居所當知也漢武帝
崩燕王使幸臣王孺之長安問帝崩所病執金吾郭
廣意言待詔五柞宫宫中讙言帝崩諸將軍共立太
子歸以報王王曰上棄羣臣無語言盖主又不得見
甚可怪於是為反謀故人主左右無中外共信之臣
及平時無法度可使與臣民相關通緩急之際姦軌
遂得妄有窺伺周官王出則大僕前驅居則贊相不
眡朝則辭於三公及孤卿大喪始崩戒鼓遂出喪首
服法防微杜漸之意深矣
掌三公孤卿之弔勞(力報反)
鄭康成曰王使往○鄭鍔曰王於公卿有弔之之禮
以致其哀戚之情有勞之之禮以示其閔勞之意三
公孤卿近臣之重故遣僕臣以往見其恩厚也
王燕飲則相(息亮反)其灋
鄭鍔曰王有燕飲臣下之禮以示慈惠公三燕侯伯
再燕子男一燕其燕皆在寢如主人酌賓賓酬主人
之類皆有法也大僕侍王左右故相其法燕而有法
則無廢禮之愆幽王荒廢飲酒無度以其無法故歟
大僕相其法此其所以用吉士而不敢用便辟側媚
之人
王射則贊弓矢
鄭康成曰贊謂授之受之○鄭鍔曰射有挾弓執矢
之法文承燕飲之下則知因燕而射也先儒以為大
射恐不然射以觀德而王者之射尤諸侯臣下之所
取法故令大僕贊之後世委任華重漸至於執政而
名官以僕射其原盖起於此
王眡燕朝則正位掌擯相
鄭康成曰燕朝朝於路寢之庭王圖宗人之嘉事則
燕朝○鄭鍔曰上言正王之服位又言祭祀賓客則
正位此又言正位者燕朝之位也王有三朝而燕朝
乃安燕之地親族所聚正其位而且擯之相之則王
之見之也以禮而宗人之見王也不敢恃恩以犯分
王昭禹曰擯則相賓相則助王皆大僕掌之
主不眡朝則辭於三公及孤卿
鄭鍔曰一日二日萬幾王者不可一日不眡朝王不
眡朝是必有故以辭諭諸大臣使知其不視之故若
以安燕而廢朝當論諫以箴過於未萌三公孤卿大
臣也與國共休戚宜以辭告之
總論
李嘉會曰大僕與王最親無一事不正乎王無一動
不贊其禮不惟正眡朝之服位至入于燕朝亦如之
不惟正賓祭喪紀之服位而位在燕朝者亦正之王
有牲事則贊法儀王有燕飲則相其法師田則贊王
鼓王射則贊弓矢穆王以此職命伯冏謂其出入起
居罔有不欽其見大僕有關於王身者如此其重
小臣上士四人
黃氏曰地愈近則事愈䙝而職愈卑故名大僕曰大
小臣曰小
鄭鍔曰小臣掌𫝊王之小命王有所行則詔相其法
儀之小者疑若卑䙝以上士為之何耶盖所謂士者
以德行道藝考選而進者在王左右必不𨗳王為非
矣故穆王命伯冏慎簡乃僚其惟吉士正謂此也春
官之内小臣掌王后之小事者尚以奄上士為之况
事王乎否則近而不遜遂至假命擅權奉使四方則
光燄赫赫用事宫中則廢立皆出其手強蕃悍鎮出
其門下如唐末之禍
掌王之小命詔相王之小灋儀
鄭康成曰小命時事所勑問(○王昭禹曰大僕言出入王之大命則小臣掌)
(王之小命其出入亦可知)小法儀趨行拱揖之容(○王昭禹曰小法若行以肆夏)
(趨以采薺之類小儀若天揖同姓時揖異姓土揖庶姓之類小臣言小法儀則大僕所謂詔法儀者乃其)
(大者也大僕言詔而小臣言詔相非特詔以言又相以力也)
掌三公及孤卿之復逆
鄭鍔曰諸侯之復逆大僕掌之為其入朝則有賓道
也三公孤卿日以事聞乎王以其亟也故小臣掌之
非有所輕重也
正王之燕服位
鄭鍔曰王自路寢聽朝而退適小寢則正其燕居之
服位大僕正於外小臣正於内此所以無適不正也
○王氏詳說曰案玉藻天子以龍衮祭以玄冕聽朔
以皮弁眡朝以玄端燕居諸侯以玄冕祭以禆冕朝
以皮弁聽朔以朝服眡朝以玄端燕居夕深衣祭牢
肉天子諸侯雖燕居同於玄端然天子初無夕深衣
也是諸侯適小寢釋服而玄端與天子同夕深衣又
與天子異
王之燕出入則前驅
鄭鍔曰燕出入若今遊於諸觀苑○又曰朝覲會同
祭祀軍旅之時大駕雷動百司駿奔儀衛無所不備
若夫燕游之觀不備百司則小臣掌前驅之儀盖雖
燕遊亦不可以不正王體也
大祭祀朝覲沃王盥
王氏詳說曰鬱人云凡祼事沃盥此云大祭祀朝覲
沃王盥者盖大饗不入牲其他皆如祭祀九獻七獻
五獻皆須盥也鬱人之沃盥但於盥獻事耳其朝覲
饋獻卒食之獻所以沃盥者小臣也
鄭鍔曰事神待賓其法則同第所掌有小大耳
小祭祀賓客饗食賓射掌事如大僕之灋
鄭康成曰賓射與諸侯來朝者射○黃氏曰大僕王
射則贊弓矢此外不見掌事之法是則賓射小臣贊
弓矢也○鄭鍔曰雖掌其小而法如大僕也
掌士大夫之弔勞凡大事佐大僕
鄭鍔曰掌小事故掌弔勞于士大夫凡有大事則為
大僕之佐而已
總論
易氏曰小臣佐大僕者也大僕出入王之大命此則
言辭告語之末故掌王之小命大僕詔王之法儀此
則趨行拱揖之容故詔相王之小法儀大僕於眡朝
及禮之大者正其服位此則正王之燕服位大僕於
王之大禮路車出入則曰左馭而前驅此於王燕出
入則前驅以至大僕掌諸侯之復逆而此則掌三公
及孤卿之復逆大僕掌三公孤卿之弔勞而此則掌
士大夫之弔勞凡此無非大僕掌其大而小臣掌其
小也小臣所得而專者大祭祀沃王盥而已然先王
設小臣之職亦猶后之有内小臣而内小臣所掌反
同於大僕何也大僕正王之服位而内小臣亦正后
之服位大僕出入王之大命而内小臣亦掌王后之
命大僕於王之出入則曰左馭而前驅内小臣於后
之出入亦前驅大僕於祭祀賓客喪紀則詔法儀於
眡燕朝則掌擯相内小臣亦擯詔后之禮事盖内小
臣之於大僕則内外之辨小臣之於大僕則大小之
辨
祭僕中士六人
黃氏曰僕本燕閒之官祭尊燕䙝不敢以褻于尊故
專設官
掌受命于王以眡祭祀而警戒祭祀有司糾百官之戒
具
王昭禹曰前期有戒既戒供具有糾焉所以約其緩
散(○鄭康成曰糾謂校錄所當共之牲物)○鄭鍔曰小宗伯而下專主
祭祀之事又設祭祀官親受王命以視祭祀何耶盖
人君為神民之主禮重於祭苟祭不親非所以事神
此所眡之祭祀乃王所當躬臨者也王偶有故不獲
躬親必命有司攝事故特設祭僕之職使掌察眡之
事受命而臨觀之又以言而警戒之有不戒不具者
皆得而糾舉之則祭事益嚴無以異於王之躬親矣
(○劉執中曰王之於祭祀也冢宰振其綱宗伯正其職六官之屬各祗其事先期警戒擇賢執事十日涖)
(牲齋戒滌濯可謂盡其誠敬備乎禮文矣而具脩之初王不可得以躬眡之也乃設祭僕之職專受王命)
(以眡祭祀而警戒祭祀有司糾百官之戒具是代王躬眡於其事也)
既祭帥羣有司而反命以王命勞之誅其不敬者
鄭鍔曰祭畢則帥羣有司而反命乃以王命勞其勤
者而誅其不敬者則羣有司知所懲勸矣○王氏曰
肆師誅其慢慢謂不肅也祭僕誅其不敬則非不肅
之謂也
大喪復于小廟
賈氏曰大喪王喪也王生時所有事之處皆復祭僕
復小廟夏采復大廟隸僕復大寢小寢也○黃氏曰
夏采復于大祖不曰大廟然則總謂之大廟猶大社
大稷也故夏采復于大祖不言廟祭僕復于小廟避
夏采大祖之文高祖以上猶有二祧○王氏曰祭僕
掌受命于上以眡祭祀隸僕掌五寢掃除糞洒之事
王皆以故習而親焉故也既置夏采掌復之正事又
以二僕參焉復盡愛之道求所以生之不以方而已
凡祭祀王之所不與(音預)則賜之禽都家亦如之
黃氏曰祭王之所不與者山川在畿内地遠王不行
公卿百辟之有功德於民者秩卑王不行然皆國之
命祀故賜之禽(○王昭禹曰賜之禽亦以出於王命故也)都家祭祀皆命
於國王不親祭各使其主者祭之
凡祭祀致福者展而受之
鄭鍔曰諸臣之祭致胙於王謂之致福必受而膳之
然胙自外來將以奉王詎可輕焉必度而省之知其
非可疑然後致膳先儒謂展其牲之體數大牢則牛
左肩九个少牢則羊左肩七个之類則所展者曷止
此觀晉申生歸胙而驪姬毒以獻其事有不可不防
者展而受之之意豈止於體數而已哉○易氏曰凡
祭祀受胙謂之受福言神錫之福而君受之也都宗
人家宗人與國之祭祀有司皆致其福於王祭僕則
展而受之膳人則受而膳之則祭祀之誠至矣
御僕下士十有二人府二人史四人胥二人徒二十人
賈氏曰大僕至御僕四官列職同官故同府史
掌羣吏之逆及庶民之復與其弔勞
易氏曰御僕所掌復逆視大僕小臣有尊卑小大之
異視宰夫有甚不同者此謂庶民非萬民之衆所謂
羣吏則府史胥徒之在官者亦非諸臣也諸臣則諸
侯羣臣咸與非御僕所得而並言然宰夫於諸臣言
復此於庶民言復宰夫於萬民言逆此於羣吏言逆
所謂復逆者盖通上下言之○王氏曰庶民之復大
司寇所謂遠近惸獨老幼之欲有復于上者故大僕
言建路鼓以待逹窮者聞鼓聲則速逆御僕也
李嘉會曰羣吏庶民安有弔勞觀陽門之介夫死而
子罕哭之哀漢征民宿衛及其去也天子親享之羣
吏庶民或有弔勞宜也
鄭鍔曰於吏民有哀則弔有勞則勞未嘗以其賤而
遺也使御僕掌弔勞見恩意之厚○易氏曰以大僕
掌三公孤卿之弔勞小臣掌大夫士之弔勞推之此
亦羣吏之弔勞也
大祭祀相盥而豋
鄭鍔曰祭祀以匕登牲體於俎王盥手乃登之○王
氏曰王盥而登御僕相之(○王昭禹曰相盥非沃也若儀禮所謂奉盤授巾是)
(也)
大喪持翣
鄭康成曰翣棺飾也持之者夾蜃車○易氏曰此喪
祭之冗事故御僕掌令
掌王之燕令
鄭鍔曰燕居之令非視朝時所出羣臣不預聞故掌
其𫝊導也
以序守路鼓
鄭康成曰序更也○王昭禹曰御僕下士十有二人
以序更守路鼓以待逹窮民與遽令(○李嘉會曰不說御庶子者升)
(而為士則非御庶子矣)
隸僕下士二人府一人史二人胥四人徒四十人
鄭鍔曰左𫝊曰輿臣皂皂臣隸隸臣之尤賤者名官
以此盖五寢者神之所依當埽除糞洒以致潔清乃
皂隸所當為以是名官使知僕隸之役不敢廢事也
○黃氏曰隸僕職任愈䙝故雖屬大僕而别置府史
胥徒羣僕皆御于王所○孫氏曰隸僕之屬夏官法
嚴而儀肅不容狎視漢法事關宗廟必置重辟亦此
意
掌五寢之埽除糞洒之事
黃氏曰寢之為五何如或曰五當為王祭祀脩寢為
王將齊故脩治潔清之寢廟惟月令有之自漢以來
原廟置寢於諸經未見廟有寢者然漢廟有寢亦死
事耳(○劉氏曰五寢夫人以下所居也王后所居謂之正内隷僕不掌自有寺人内豎也鄭玄謂五)
(寢五廟之寢非也隷僕乃掌洗乘石蹕宫中之事古者神人不紊若典職宗廟何緣䙝之於宫中而外役)
(乎)○鄭康成曰汜埽曰埽埽席前曰拚洒灑也
祭祀脩寢
劉氏曰脩讀為滌祭祀則齊齊則大滌五寢使之㳙
潔不犯禁也
愚案注䟽引爾雅有東西廂曰廟無曰寢必須寢
者祭在廟薦在寢也月令凡新物先薦寢廟不知
寢廟脩除於守祧自屬禮官今掌之隸僕厠於僕
從之後必非寢廟之寢况經中只言五寢又不曾
及廟字黃氏劉氏之說是矣
王行洗乘石
鄭司農曰乘石王所登上車之石詩云有扁斯石履
之卑兮○鄭鍔曰王所踐履猶致其潔如此則事至
尊之禮嚴
掌蹕(音畢)宫中之事
鄭司農曰蹕謂止行者清道若今時儆蹕(○鄭康成曰宫中有)
(事則蹕○易氏曰於宫中為之蹕致其肅也)
大喪復于小寢大寢
劉氏曰大寢内寢小寢燕寢正内春秋莊公薨于路
寢僖公薨于小寢○黃氏曰復於其平生所有事之
所小寢大寢王所興居也鄭說皆非
弁師下士二人工四人史二人徒四人
賈氏曰郊特牲云夏收殷哻周弁則弁亦冕也即是
六冕皆得稱弁(○鄭康成曰弁者古冠之大稱委貌緇布曰冠)○王昭禹曰
冕上服以臨下弁下服以事上人君服以冕亦服弁
者以上得兼下也此掌五冕之官所以名之曰弁師
鄭鍔曰王之冕弁宜在禮官今乃列之夏官繼大僕
羣僕之後在司戈盾司弓矢之前俱非其類疑其失
次○徐卿曰弁者所以見諸侯夏則於卦為離萬物
相見之時故弁師屬焉
掌王之五冕皆玄冕朱裏延紐五采繅(音早)十有二就皆
五采玉十有二玉笄朱紘
鄭鍔曰五冕制度冕與弁異攷之皆可疑今隨文釋
之冕之長短廣狹經無文漢儒謂用版廣八寸長尺
六寸以布衣之上玄下纁名謂之冕冕者俛也後高
前下有俯俛之形故以名焉在高位者失於驕矜欲
令位彌高而志彌下之意然王之吉服六每服一冕
則宜六冕今止五冕者禮圖以大裘之冕無旒陸佃
云大裘襲衮則戴冕繅十有二旒大裘與衮同一冕
故服六而冕五此說得之
李嘉會曰五冕不及大裘大裘天子服也今說五冕
則公卿大夫士之服也然必曰王之五冕者惟天子
則五冕可具也(○王昭禹曰服者下之飾陰也故有六陰數也冕上之飾陽也故止於五)
(陽數也)○賈氏曰皆玄冕古者績麻三十升布染之上
以玄下以朱衣於冕之上下○鄭鍔曰玄冕朱裏說
者以玄在上者升而與物辨以象道之妙朱在下者
降而與物接以象禮之文上玄之版謂之延取其長
也垂之以旒謂之邃取其深也紐(○鄭康成曰小鼻也)綴於冕
之傍垂之以武傍孔相當以笄貫之欲其牢固也有
延以為覆有紐以為固文以五采為繅(○鄭康成曰繅雜文之名)
繩垂於前後故曰五采繅有十二也就皆五采玉十
有二就成也以一玉為一成結之使不相并也(○賈氏曰)
(就皆五采玉十有二者此各據一旒而言於一旒之上以青赤黃白黑五色玉貫於藻繩每玉間相去一)
(寸十二玉則十二寸就成也○鄭康成曰此為衮衣之冕十二斿則用玉二百八十八鷩衣之冕繅九斿)
(用玉二百一十六毳衣之冕七斿用玉百六十八希衣之冕五斿用玉百二十玄衣之冕三斿用玉七十)
(二)玉笄以玉為笄以貫之也朱紘以朱色之組為綬
而屬結之也(○鄭康成曰紘一條屬兩端於武○賈氏曰謂以一條繩先屬一頭於左傍笄)
(上以一頭繞於頥下至向上於右相笄上繞之○劉氏曰朱紘上繞笄之兩傍助其固也)○王氏
曰五采備采也十有二就備數也玉十有二備物也
玉笄貫其上以象德也○李嘉會曰五冕五采必五
者象仁義禮智信五者無一不備○黃氏曰康成以
繅不言皆有不皆者非也又以十二句絶就字下屬
亦非五采繅十有二就蒙上玄冕朱裏延紐皆字十
有二就下又有皆字謂每就十二玉也冕制於經無
所考注䟽家所言皆約漢制未可信康成又采摭禮
記儀禮殘闕不全之說牽合為證亦難信者然則天
子五冕皆玄冕朱裏延紐繅斿十二就就皆十二玉
玉笄朱紘是則一冕耳而曰五冕者正以著其同也
大裘之冕不數自見其為異
諸侯之繅斿九就瑉(亡貧反)玉三采其餘如王之事繅斿
皆就玉瑱(吐練反)玉笄
鄭鍔曰近世陸佃論此云諸侯九斿則上公十二斿
可知公衮冕十二斿侯伯鷩冕九斿則毳冕七斿希
冕五斿玄冕三斿可知舊圖謂侯伯之服鷩冕七斿
子男毳冕五斿公之孤希冕四斿則以上廹於上公
衮冕九斿又廹於玄冕三斿為之說也一曰凡冕天
子皆十二斿諸侯皆九斿故記曰天子十有二旒諸
侯九而弁師云諸侯九就諸侯盖通稱繅即禮記所
謂藻也易藻為繅繅雜文之名取其義之著也斿即
禮記所謂旒也易旒為斿謂其垂於前後如旌旗之
斿也諸侯九就盖自公而推之以九以七以五皆可
見矣瑉玉者石之似玉子貢所謂君子貴玉而賤瑉
為玉之寡而瑉之多者是也天子之德全故其玉用
全諸侯之德殺於天子故用瑉玉天子用五采之玉
所以表其德之全諸侯德不及天子故用三采之玉
其餘如王之事則玄朱延紐朱紘之類皆同乎王也
所以可同乎王者以其有人君之道故耳然言其餘
如王之事則特笄紐之類(○黃氏曰其餘如王之事言公衮冕其餘鷩毳希玄)
(皆與王之事同事謂祭祀射饗所當用也鄭以為延紐非也)經不言玉之數則每
旒之玉皆十二與王同亦可知也其異於王者殺其
斿與其采而已不如是殺玉彌寡其垂有不可及目
者詎足以示蔽明之義哉繅斿皆就言玉既三采則
繅斿之就皆三采也(○易氏曰繅斿皆就又總言侯伯子男之冕侯伯七命則七就)
(也子男五命則五就也)○鄭康成曰玉瑱塞耳者○鄭鍔曰前
旒蔽明以見其收視於内玉瑱塞耳以見其反聽於
無聲○賈氏曰王不言玉瑱王與諸侯互見為義是
以王言玄冕朱裏延紐及朱紘明諸侯亦有之公言
玉瑱明王亦有之(○李嘉會曰玉瑱王不言之言王之德自能反聽不待玉瑱而知也)
王之皮弁會(亡外反)五采玉璂(音其)象邸(丁禮反)玉笄
易氏曰王之吉服其弁三皮弁用之於眡朝韋弁用
之於兵事冠弁用之於田獵兵田之弁有時而用之
者也皮弁眡朝則日眡朝之禮其用數矣此弁師所
以特言皮弁之制會五采玉璂者詩謂會弁如星言
縫中飾之以玉爍爍而處狀似星也又曰其弁伊綦
言其文也詩又作騏騏馬青驪文也(○李嘉會曰璂綦也結也詩云)
(會弁如星結五采玉十二以為飾謂之綦○鄭鍔曰璂音基有基本之意玉以比德言用德以為基也)
象邸者以象骨飾弁内項上之邸以明託宿之義(○鄭)
(鍔曰象以比禮言用禮以為主)而貫之以玉笄者也(○鄭鍔曰王之冕諸侯之冕與)
(夫王之皮弁三言玉笄見其皆不可無笄以為固也)此所謂皮弁之制若夫韋
弁即爵弁也所謂爵弁絰䊷衣是已冠弁即玄端也
所謂玄衣素裳是已二弁與皮弁素積相似微有損
益言皮弁則韋弁冠弁在其閒
王之弁絰弁而加環絰
鄭康成曰弁絰王弔所服也其弁如爵弁而素所謂
素冠也而加環絰環絰者大如緦之麻絰纏而不糾
司服職曰凡弔事弁絰服(○賈氏曰緦之絰則兩股此環絰則以一股纏之不)
(糾)○李嘉會曰弁絰五服之輕者王弔乃五服之外
故約言之
諸侯及孤卿大夫之冕韋弁皮弁弁絰各以其等為之
而掌其禁令
鄭鍔曰上言天子之冕弁其九就者上公之冕也若
夫侯伯以至孤卿大夫則視其爵等而為之降殺(○易)
(氏曰上言上公玉繅之數而兼言諸侯之繅斿皆就未及夫冕玉之制此經言諸侯之冕弁而兼及卿大)
(夫冕弁之制盖侯伯之冕七就用玉九十有八而繅皆三采子男之冕五就用玉五十而繅皆二采以至)
(孤四就用玉三十二三命之卿三就用玉十八再命之大夫再就用玉八朱綠而已其韋弁皮弁則侯伯)
(璂飾七而玉皆三采子男璂飾五而玉皆二采孤則璂飾以四三命之卿璂飾以三再命之大夫璂飾以)
(二亦朱綠而已弁絰雖無飾亦有等殺此不言士者司服所謂士之服自皮弁而下則皮弁亦士服也)
○王氏詳說曰韋弁鄭氏以韎韋為弁又以為衣裳
引左氏𫝊曰晉郤至衣韎韋之跗注是也釋聘禮謂
韎布以為衣而素裳既曰韎為衣又曰韎布為衣既
曰韎布為裳又曰素裳盖以軍國之容不同故也韋
弁或謂乃爵弁為士之祭服而王服之者哭諸侯即
服之○鄭鍔曰司服有韋弁皮弁冠弁服弁絰此官
惟有皮弁韋弁弁絰鄭康成云不言冠弁冠弁兼於
韋弁皮弁不言服弁服弁自天子以下無飾無等而
陸佃云韋弁爵弁也故弁師有韋弁而無爵弁也冠
弁服弁皆皮弁也故弁師有皮弁而無冠弁服弁康
成之說誤矣○李嘉會曰皮弁用以眡朝故言之特
詳韋弁用之於兵事冠弁用之於田獵韋弁即爵弁
冠弁即玄端也所謂玄衣素裳是也二弁與皮弁相
似而微有損益○黃氏曰王不叙韋弁諸臣則叙之
皆微意也天子親將本非帝王之盛節必大不得已
而後行之
鄭鍔曰冕弁之制而尊卑貴賤各有其等弁師為之
掌其禁令則禮行於六服矣○鄭康成曰禁令者不
得相僣踰也(○李嘉會曰不說天子之卿大夫者諸侯卿大夫之制既明則天子之卿大夫)
(士可見亦以命數推之)
周禮訂義卷五十二
