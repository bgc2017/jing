周禮訂義卷十宋王與之撰
大府下大夫二人上士四人下士八人府四人史八人
賈十有六人胥八人徒八十人
禮庫曰自大府至内府掌守藏財賦自司會至職歲
掌會計財賦故大府為府藏長以下大夫為之司會
為會計長以中大夫為之其權足以相檢括漢自張蒼
罷計相後會計之官皆司農屬官為之雖有姦弊不
敢發也(○愚按自大府至外府專掌貨賄自司會至職幣掌貨賄出入之簿書二者不相混殽其)
(防閑之意深)○賈氏曰有賈者官府須有市買并須知物
貨善惡故也
愚案食貨志以太公為周立九府師古謂大府玉
府内府外府泉府天府職内職金職幣皆掌財幣
之官劉迎去天府泉府職金而入司書司會職幣
以為九謂此九職相聯事天府春官之屬泉府地
官之屬職金秋官之屬與冡宰制國用者何關不
知有藏則有府志食貨者主泉布則合天府泉府
職金言之然冡宰制國用五官當無所不統若以
此九職聫屬為九府恐天府等三官兼會計財用
文書每職亦各有府以治藏師古之說未可為非
掌九貢九賦九功之貳以受其貨賄之入
鄭康成曰九功謂九職(○賈氏曰大宰以九職任民故曰九職大府歛貨賄據成)
(功而言故曰九功)○鄭鍔曰九貢九賦九職大宰掌之小宰
執其貳又使大府掌其貳欲以知其出納之數
愚案大府兼總外内府凡九貢九賦九功之入悉
經大府如此項合入外府彼項合入玉府内府大
府皆得撙節之
頒其貨于受藏(才浪反)之府頒其賄于受用之府
賈氏曰大府雖自有府仍分置于衆府貨言藏以其
善物賄言用以其賤物其實皆藏皆用耳○王氏詳
說曰自然曰貨貨則貴矣人為曰賄賄則賤矣内府
曰貨賄而皆良貨賄也此所以知其為受藏也外府
言邦之小用皆受焉此所以知其為受用也然藏之
未始不用用之未始不藏但以物之貴賤而異其藏
用之名(○黃氏曰藏以儲蓄言内府職曰掌受九貢九賦九功之貨賄良兵良器以待邦之大用)
(此所以備非常不能不用要以蓄儲為本故曰藏凡外府職曰掌邦布之出入以共百物而待邦之用)
(有法者此有司常費隨入隨用故曰用)
凡官府都鄙之吏及執事者受財用焉
賈氏曰官府謂王朝三百六十官有事須用官物者
都鄙之吏謂三等采地羣臣有事須取官物者執事
為官執掌之事復有營造合用官物者皆來大府處
受財用焉(○黃氏曰執事者若工賈之屬應受財者)
凡頒財以式灋授之
賈氏曰大宰以九賦斂財賄九式用之此大府頒與
九式用之但事相因故二處並言式法
愚案式法授之一句即與下文為目
關市之賦以待王之膳服邦中之賦以待賓客四郊之
賦以待稍秣(音末)家削之賦以待匪頒邦甸之賦以待工
事邦縣之賦以待幣帛邦都之賦以待祭祀山澤之賦以
待喪紀幣餘之賦以待賜予
鄭康成曰待猶給也此九賦之財給九式者(○賈氏曰此與)
(九式次第不同者見事起無常也)○鄭節卿曰自關市之賦以至萬
民之貢其各有所待者非以其物也以其數之多寡
而為所用厚薄之限其有剰餘勢不免相移用恐舛
錯難考故法式見於大宰而定數見於大府移用掌
於職内
陳君舉曰王之膳服僅取具於關市古者關幾而不
征市廛而不征其歲入視他賦至薄也至不常獲也
以富有四海而一人之奉特居經費之九一又取其
至薄者不常獲者如是足矣而司市之禁曰國君至
夫人世子命夫婦過市皆有罰何也關市之征既足
為天子私養而禁防不立後世將有察察於是者今
也自君夫人世子嚴為過市之禁則王若后從可知已
苟有過用於上則大臣盡規苟有過取於下則有司
守法而後人主常立於無過之地此又先王之深意
○易氏曰古者關市雖有征然凶荒札喪則關門無
征而作布非常賦也以之待膳服足以見先王薄於
自奉(○吕氏曰膳服雖不會要不出關市之征而已)邦中之賦百物所聚園
則共果蓏之物廛則共珍異之物乃常賦也以之待
賓客足以見先王厚於待人○王氏曰四郊於國為
近近者可使輸重故四郊之賦以待稍秣(○薛氏曰四郊百里)
(即禹貢百里賦納緫之意)邦縣於國為遠遠者可使輸輕故邦縣
之賦以待幣帛家削邦甸比四郊為遠比縣都為近
匪頒工事則雜出遠近之物故家削之賦以待匪頒
邦甸之賦以待工事(○薛氏曰家削之賦大夫采邑之所出故足以待匪頒邦甸之)
(賦天子使治六遂餘田之賦故足以待百工之事○史氏曰匪頒工事所不常用則以地遠而輸輕)邦
都其地尤遠而公卿王子弟所食也王於祭祀欲致
遠物且獲親貴者之助故邦都之賦以待祭祀(○王氏詳)
(說曰學士大夫知所尊祖故出於此○薛氏曰祭祀欲備水陸之産王畿之内無不供貢尤極於千里之)
(遠邦都則王畿之極也故邦都之賦以待祭祀○賈氏曰縣賦以待幣帛都賦以待祭祀宜甚有餘也幣)
(帛祭祀用多)喪紀所用葦蒲蜃物茶葛木材之屬出於山
澤為多故山澤之賦以待喪紀(○薛氏曰若委人喪紀共薪蒸木材澤虞)
(共蒲葦之事稻人共葦事掌荼共荼皆山澤之所出)○鄭司農曰幣餘使者有
餘來還也(○薛氏曰即職幣所謂餘財詔上之賜予者)○王氏曰賜予則
用財之餘事(○王氏詳說曰賜予九式之末幣餘九賦之末以幣餘待賜予誠得其宜)○
李氏曰大府以九賦之財給九式王日一舉其膳六
牲祀兵朝田其服有九故關市之賦以待膳服諸侯
卿大夫來朝致之則有饔積飱牽接之則有饗食燕
賄故邦中之賦以待賓客馬牛之食其用芻禾車米
之數皆眡牢禮故四郊之賦以待稍秣功懋之賞以
馭其幸所援之物邦之大用故家削之賦以待匪頒
冬官百工取材非一五庫之量無或不良故邦甸之
賦以待工事問勞贈賄酬爵侑食皆有篚實將其厚
意故邦縣之賦以待幣帛大小祭祀事神之禮牲幣
玉器不奢不儉故邦都之賦以待祭祀股肱或虧君
之所痛賵襚含賻闕一不可故山澤之賦以待喪紀
王及冡宰時有所善燕好之用亦以頒恩故幣餘之
賦以待賜予凡一賦之出則給一事之費費之多少
一以式法如是而國安財阜非偶然也
凡邦國之貢以待弔用
鄭康成曰此九貢之財所給(○賈氏曰大府受九貢各九賦九功三者之財各)
(用之上文九式已用九賦之財訖故此云邦國之貢以待弔用)給弔用給凶禮之五
事(○賈氏曰凶禮五事即大宗伯喪禮荒之禮弔禮襘禮恤禮五禮皆須以財貨哀)○李氏曰
王於諸侯分灾救患凶禮五事其費則多故邦國之
貢以待弔用
凡萬民之貢以充府庫
鄭康成曰此九職之財充猶足也(○王氏詳說曰何以知萬民之貢為)
(九職以閭師云任農以耕事貢九穀之類即九職所謂三農生九穀焉)○李氏曰國家
閒暇要在多積積貯之道天下大命故萬民之貢以
充府庫
凡式貢之餘財以共玩好之用
劉迎曰式者九式貢者九貢也必以九式九貢之餘
而共之以見王者不惟不虐取於民亦以防侈心也
(○史氏曰式貢餘財不常有之財也玩好難得之貨也彼難得之貨飢不可食寒不可衣先王無事於此)
(故以餘財共之以明無餘財則不共○愚案式貢凡合乎法式者之貢古者任土作貢一定不易如青之)
(怪石徐之浮磬荆之大龜揚之惟金三品可以奉祭祀待賓客與夫供天子之服飾備國家之用度者皆)
(式貢也以此等所用之餘而供玩好所謂玩好者乃食服器用之適吾意非如後世珍禽竒獸以從耳目)
(之欲)○陳及之曰胡五峰云四方貢賦各有定制無非
王者之財不可有公私之異大府乃以式貢之餘供
玩好之用不幾於李唐之君受裴延齡之欺罔乎玉
府乃有王之金玉玩好兵器不幾如漢桓靈私置庫者
乎内府乃有四方之金玉齒革良貨賄之獻而共王
之好賜予不幾於李唐之君受四方羡餘之財賦者
乎是特未考其故耳夫所謂玩好之用者非以供耳
目之玩也宗廟之鎮器天府之守器諸侯之分器皆
取于是以其可玩也故曰玩好武王受旅&KR0729;而太保
作書以諫且曰玩物喪志今以式貢餘財而供玩好
之用亦以為天下王不可闕此故耳玉府所掌金玉
玩好兵器非王私有之也以待王之好賜予耳若私
有而私用於昵近豈無大宰九式之法乎豈無司會
九式均節財用之法乎豈無司書用財用之考乎桓
靈置私藏而外庭不與知恣意而取恣意而用豈有
成周之法内府所掌四方之幣獻金玉革齒是諸侯
之土貢也其法有大行人之令有大宰之致然後始
入于内府安得以唐羡餘為比
凡邦之賦用取具焉歲終則以貨賄之入出會之
王昭禹曰賦用者以賦之所入而用之也(○賈氏曰上有九貢)
(九賦九功此特言賦明兼有九貢九功亦取具焉○黃氏曰賦用謂九式之當用邦賦者貢不與也有餘)
(不足則推移之而必取具焉)取具者取足於大府○劉執中曰取
其一歲賦用之具數以為之本然後歲終則以受藏
受用之府所入所出會之○林氏曰會其出入亦以
待司會之會
緫論
李氏曰周官掌財者雖不一綱統所係實專於一司
蓋冡宰非不制國用彼論道之職特緫其凡而斂散
出入之權大府實主之故天下財貨之入莫不自大
府而受之量入以為出亦莫不自大府而頒之夫是
以利權不分而斂散得宜使其不專緫於一司而分
掌於他職出財者惟以給辦為先用財者惟以濟事
為功而後之不繼不恤也財如之何而不虧此大府
之職所以緫天下財貨之入凡頒財於官府都鄙百
執事者悉自此而以式法受之出入斂散惟歸於一
此所以撙節有方而用度常給故其職曰凡邦之賦
用取具焉歲終則以貨賄之入出會之豈非邦之賦
用悉取具於大府而入出之權不分耶大學論生財
之道曰仁以發財蓋仁者之用財必先計其多寡有
無而後敢發身而為之不仁者惟恣其已之所欲為
而不顧其財之足與否是故欲開邊欲營宫室財多
而妄用用已竭則束手無策不過造為百端以取之
民如漢武唐德是也彼豈知周之用財固自有方寧
如是漫焉無統乎
玉府上士二人中士四人府二人史二人工八人賈八
人胥四人徒四十有八人
鄭康成曰工能攻玉者○賈氏曰賈辨玉之貴賤善
惡○王氏詳說曰有王之玉有國之玉王之玉不過
服玉佩玉珠玉食玉盟玉獻玉而已玉府所掌是也
國之玉寶器瑞器也寶器藏於天府瑞器藏於典瑞
非玉府所掌矣○陳君舉曰玉府内庫掌天子器用
財賄燕私之物及受貢獻以備賞賜此帑藏之在宮
中者而列於太府之下與凡治藏之官無異以見王
者以天下為家貢賦之入無彼此之殊漢湯沐邑為
私奉養不預經費靈帝作西園萬金堂聚為私藏皆
非先王之法屬於大府則日有成月有要歲有會司
會有廢置誅賞之典夫安得不節若御府禁錢捐之
親幸之手省闥之中外人比校不及則傷財害民豈
細事哉
掌王之金玉玩好兵器凡良貨賄之藏
王昭禹曰玩則可玩悦之物好則可樂好之物○胡
氏曰玉府所謂玩好非曰貢賦之入必責之以玩好
之獻辨其所産之地如其地之止産此物可以充玩
好亦足以便其所貢○王昭禹曰兵則若兑之戈和
之弓垂之竹矢之屬器則若赤刀弘璧琬琰之屬良
貨賄則其質出於自然而美者也○鄭鍔曰金玉良
貨賄固有可玩者也兵器豈可玩之物哉玉府亦掌
之與金玉同列此殆如禮記所謂越棘大弓天子之
戎器之類歟(○黃氏曰王之金玉玩好兵器貨賄皆式貢之餘必取其良者下奉上自當如)
(此)○劉執中曰府之於宮中隨其物之所宜各有匣
櫝以防衛之故謂之藏○賈氏曰玉府以玉為主外
所有美物亦兼掌之
共王之服玉佩玉珠玉
劉迎曰言服玉者王所服之玉若玉鎮玉&KR0722;與夫玉
璧之類皆服玉也玉人之事曰鎮圭長三尺天子服
之若此皆謂服玉也(○劉執中曰服玉謂服用之玉器不在於禮典者及璞玉材玉)
(可以為器以共用者若冠冕既成則弁師掌圭璋既成則典瑞掌)先儒乃以冠飾玉
為服玉蓋珠玉耳今衮冕之旒用玉二百八十八鷩
冕之旒用玉二百一十八無非皆以玉為珠即所謂
珠玉也而誤以服玉為珠玉不知珠玉為何物耳○
鄭康成曰佩玉者王之所帶也玉藻曰君子於玉比
德焉天子佩白玉而玄組綬詩傳曰佩玉上有葱衡
下有䨇璜衝牙蠙珠以納其間(○賈氏曰佩玉佩於革帶之上玉藻所言)
(佩白玉謂衡璜琚瑀玄組綬謂用玄組絛穿連衡謂璜等使相承受韓詩傳所云上有葱衡者衡横也)
(葱玉為横梁也下有䨇璜衝牙者謂以組懸於衡之兩頭兩組之末皆有半璧曰璜又以一組懸於衡之)
(中央於末著衡牙使前後觸璜也案毛詩傳衡璜之外又有琚瑀琚瑀所置當於懸衝牙組之中央又以)
(二組穿於琚瑀之内角斜繫於璜也蠙珠納其間者組繩有五皆穿珠於其間也)○鄭鍔曰
珠玉則冕旒所飾十二玉(○劉氏曰琢玉為珠以飾冠弁○王氏曰珠玉則珠)
(也玉也)
王齊則共食玉
王昭禹曰齊則致一以格神也必精明之至然後可
以交於神明玉者陽精之純可以助精明之養者故
王齊則共食玉(○鄭司農曰當食玉屑○王氏曰其食之有法昔北齊李預常得食法采)
(而食之及其死也形不壞而無穢氣則食玉之所養可知矣)
大喪共含(戶暗反)玉復衣裳角枕(之鴆反)角柶
愚案含玉見大宰○鄭司農曰復招魂也衣裳生時
服招䰟復魄于太廟至四郊(○王昭禹曰夏采以冕服復于太祖冕服則司)
(服之所掌玉府言復衣裳者冕服掌於司服而藏於玉府)○鄭康成曰角枕以枕
尸○鄭司農曰角柶角匕也以楔齒士喪禮曰楔齒
用角柶楔齒者令可飯含
掌王之燕衣服衽(而甚反)席牀第(側美反)凡䙝器
鄭康成曰燕衣服者巾絮寢衣袍襗之屬皆良貨賄
所成(○王昭禹曰燕衣服非禮服法度之正王燕私所服早暮所共故玉府掌之不掌於司服)○
王昭禹曰請席何鄉請袵何趾袵則以寢席則以坐
○鄭康成曰第簀也○鄭司農曰䙝器清器虎子之
屬(○陳藴之曰官名玉府以金王至貴也而兼掌䙝器之賤誠若不類蓋此官所掌皆王之所服用雖)
(䙝器亦尊貴之物或謂此亦用珍寳為之則是孟蜀七寳粧溺器藝祖皇帝所以斥其為亡國之具而碎)
(之者也)○黃氏曰冕服司服掌之屬宗伯燕衣服玉府
掌之屬冡宰格王正事宰相之職王之衣服外府以
關市之賦為之而燕衣服則歸于玉府燕衣服衽席
牀第皆可為淫靡而與金玉同藏使大府為之長王
之用財雖不會大府歲終會貨賄之入出冡宰受焉
猶可以察其非度也○劉執中曰以其府近王宫而
燕寢之衣服器玩或多珍異故兼掌焉
若合諸侯則共珠槃玉敦(音對)
賈氏曰合諸侯謂時見曰會若司儀云為壇十有二
尋王與諸侯殺牲歃血而盟則供珠槃玉敦○鄭康
成曰敦槃類珠玉以為飾○王昭禹曰珠槃以盛牛
耳玉敦以盛血(○王氏曰盟必割牛耳取血㰱之牛耳以示順聽血則告幽之物示信之)
(由中也珠盤玉敦蓋㰱血之器珠隂精之所化玉陽精之所生以隂陽之精物為器又使掌王生服死含)
(之物者共焉示諸侯以信之至○黃氏曰珠盤玉敦用於盟㰱玉府供之盟所以結信信必自上之人先)
(之故用天子寳藏之器)○鄭鍔曰左氏所載哀公會齊侯于蒙
孟武伯問高柴以執牛耳之事季羔曰鄫衍之役吳
公子姑曹發陽之役衛石魋是皆衰世之事周公當
成周盛時六服羣辟罔不承德而設官使共合諸侯
㰱血之器何耶聖人防患之意以為盛者有時而衰
合者有時而散故盟會㰱血之事亦有時而不免然
則待衰世慮後患遠矣
凡王之獻金玉兵器文織(音志)良貨賄之物受而藏之
黃氏曰此私獻於王者也鄭氏言百工所作可以獻
遺諸侯非也(○林氏曰獻者諸侯獻其國所有之物○劉氏曰獻讀如大夫出疆必告反必)
(有獻於君之獻傳曰潁考叔有獻於公是也○愚案既云獻又云藏則必下之所獻於上者若以内府亦)
(有此掌為疑則必其多寡美惡之不同耳)○王昭禹曰文織與書所謂厥
篚織文同蓋帛之有文出於織(○鄭康成曰文織畫及繡錦)金玉
兵器文織與夫良貨賄之物皆物之美而可用以為
獻者故玉府受而藏之以待用受謂受於作治之工
而藏於玉府者也
凡王之好賜共其貨賄
賈氏曰謂王於羣臣有恩好因燕飲而賜之貨賄也
(○劉氏曰玉府盖天子燕私器服之藏故獻為私獻而好賜亦王之私予左氏傳曰王以鞏伯宴而私賄之曰非)
(禮也勿藉内府有好賜予則夫典章不可廢者也崧高王遣申伯路車乘馬韓奕王錫韓侯淑旗綏章是)
(也○易氏曰共其貨賄不共玩好金玉兵器君臣上下相率以禮不貴異物)○王氏曰玉
府既言凡王之好賜共其貨賄内府又言凡王及冢
宰好賜予則共之者凡王以玉府所受好賜玉府共
之以内府所受好賜内府共之
内府中士二人府一人史二人徒十人
鄭康成曰内府主良貨賄藏在内者
愚案内府非天子私藏之所以其在庫門内耳與
後世瓊林大盈庫異矣
史氏曰内府之官最私䙝亦列大府之下為冡宰之
屬與凡治藏者不異何也蓋王者無外以天下為家
財物之在民間皆吾府庫以養吾赤子者也不得已
而取之於貢賦所以共經費不得已而藏之於内府
所以待大用初無内外之限○陳及之曰内府所掌
疑於外然内府却共邦之大用外府反其王及后世
子衣服之用以此知内府不專供内外府不專供外
以外内名者所掌有多寡不同耳漢以少府掌天子
私藏大農掌國家經費職掌既分官守亦異而縱後
世侈心矣(○黃氏曰内府其貨賄則大用也外府其布則小用也内府多臨事度宜非預有法)
(程者適四方使者所受物與好賜予者為可見)
掌受九貢九賦九功之皆賄良兵良器以待邦之大用
賈氏曰言掌受即大府所云九貢以下頒于受藏之
府是也○王昭禹曰玉府掌王之玩好兵器則其兵
器皆天下之至精者也凡良兵良器必自玉府所𨕖
其非玉府所藏者内府受而藏之(○李景齊曰以&KR1060;弓鞬甲之時而良)
(兵良器其將焉用蓋武備之不可忘若此)○李氏曰當安平無事之時一
歲之入可以支一歲之出無恙也一方有警而不貲
之費將何所給哉此内府所藏之貨賄所以待邦之
大用○史氏曰國家大用莫過於祭祀賓客喪紀會
同軍旅周官乃以是數者著之外府而此曰凡邦之大
用不知所謂大用者安在哉自商周而論成湯之大
用在徙亳以從先王居成王之大用在營洛以奠商
頑民宣王之大用在復文武之境土會諸侯於東都
歷代之王雖無一定之轍然其存心在此一事必朝
夕於斯苟未如欲則一毫之入皆為是積又安敢以
資不給之用乎彼燕遊之奉市賈之用賜予之費尤
當節約苟當於理而不出於私意雖取之外府可也
不然内府亦民之膏血人主可妄用乎
凡四方之幣獻之金玉齒革兵器凡良貨賄入焉
鄭康成曰諸侯朝聘所獻國珍(○王昭禹曰四方賓客合幣以獻玉則謂)
(之幣獻若大宰大朝覲會同贊玉獻是也)○陳及之曰玉府内府所掌金
玉兵器良貨賄一也必分于二官者蓋玉府所掌皆
式貢餘財所作及獸人漁人所入之物專以供王玩
好及賜予耳邦之大用不與焉内府所掌乃九功九
貢之貨賄及諸侯所獻國珍皆公家物以待邦之大
用所以分于二官
凡適四方使者共其所受之物而奉之
賈氏曰適四方使者謂公卿已下聘問諸侯若大行
人閒問省覜等○王昭禹曰四方幣獻既入内府王
之所以遺諸侯者亦取足於是焉此施報之禮也(○鄭)
(節卿曰四方諸侯獻國珍異之物别領之内府者及有問省之費各以四方之所無者交錯而分遺之王)
(亦無所利其物歟○黃氏曰王聘諸侯皆有賜遺幣帛以縣賦給賜予以幣餘之賦給弔用以邦國之貢)
(給此言凡適四方使者則吉凶雜)
凡王及冡宰之好賜予則共之
鄭鍔曰王有好賜予冡宰亦有者冡宰體國而有所
頒賜非一巳之私用然言王以及之則尊卑之分明
矣(○王氏詳說曰案掌客言待諸侯之禮繼之以卿皆見以羔見卿之助君養賓也卿之於賓既見之)
(又膳之上公則膳以大牢侯伯子男則膳以特牛夫諸侯之卿其助君養賓者猶如此況以天子之宰專)
(賓客之小治得無所賜予乎然賜予而出於已是私交也此所以必共於内府)
陳及之曰大府云幣餘之賦以待賜予則是凡官府
餘財盡入職幣王之賜予盡掌焉然玉府内府所共
者良貨賄金玉兵器之屬職幣所供者幣帛貨泉外
府所供幣齎賜予之財以備之耳
外府中士二人府一人史二人徒十人
鄭康成曰外府主泉藏在外者(○賈氏曰泉布本是外物無在内府故對)
(内府為外)
掌邦布之入出以共百物而待邦之用凡有灋者
鄭鍔曰周之泉布今之錢自其出之有源言之則曰
泉自其布散不滯言之則曰布(○王昭禹曰傳曰源於泉布於布化於貨)
(制於刀又或謂之刀者言其制而用之以為利又或謂之貨者以其化而通之以為利古者寳龜而貨貝)
(所以交易者唯貝而已至太公立九府園法始用錢以代貝此邦布所以掌於外府○鄭康成曰泉始蓋)
(一品周景王鑄大泉而有二品後數變易不復識本制至漢有五銖久行王莾改貨而異作泉布多至十)
(品今存於民間多者有貨布大泉貨泉貨布長二寸五分廣寸首長八分有竒廣八分其圈好徑二分半)
(足枝長八分其右文曰貨左文曰布重二十五銖直貨泉二十五大泉徑一寸二分重十二銖文曰大泉)
(直十五貨泉貨泉徑一寸重五銖右文曰貨左文曰泉直一也)○黃氏曰外府專掌
邦布貨賄重幣布輕幣布所以通貨賄故貨賄皆在
内府而布在外府○鄭康成曰入出謂受之復出之
(○鄭鍔曰觀職内掌邦之賦入疑此當讀掌邦布之入為句下文可讀曰出以共百物蓋先王於泉布不)
(專恃以富國欲其流邇布散於天下耳故既入於外府乃出而用之量入以為出非欲藏之至於朽不可校也)
鄭康成曰共百物者或作之或買之待猶給也○鄭
節卿曰掌邦布之入出以共百物此其綱領至於王
后世子凡衣服之用邦布者則共之祭祀賓客喪紀
會同軍旅凡幣帛齎財之用邦布者則共之賞賜給
勞之用邦布者則又共之此其出入支用固已瑣碎
不一而斂滯貨給賖貸所以與民相通者又豈外府
之所能兼故係邦之用者外府頒之而其在民者則
分於泉府(○孫氏曰泉布假之權百物非國用之經作之於司市斯民不得紊其制惟國之凶)
(荒札喪欲阜通百物以便民則弛征廛之法增泉布之作為商賈之利焉外府掌邦布之入出又非此之)
(謂也九職之民各貢其所有惟無職者則貢之以夫布準一夫所征而輸布也任地於人亦各有常貢惟)
(宅不毛者則懲之以里布所謂入其疆土地荒蕪則有誅凡若斯者乃入於外府以待國之小用蓋布帛)
(不可以尺寸裂穀粟不可以勺合均必泉布而後可濟其小用若夫市之貿易匪布不通五布之斂悉歸)
(泉府王之膳服於斯取之與外府不相關矣)○鄭康成曰有法百官之公
用(○黃氏曰謂當用百物者也○鄭鍔曰泉布之出雖以共百物而待邦之用亦止共乎凡有法之用)
(而非有法之用亦不共之也)
愚案周官一書半為理財大率多是穀粟布帛出
於天之所産人之所成上下所賴以供不窮之用
者在是其實以錢與世交易絶少觀司市國凶荒
則市無征而作布則冶鑄之事有時無後世窮山
竭冶以供鼓鑄者矣又司市一屬與民貿易而上
下交征利之地布之一字絶無而僅有自司市以
商賈阜貨而行布以泉府同貨而斂賖而後廛人
有五布之入肆長有緫布之斂極而泉府以市之
征布斂市之不售泉布之行用有數亦無後世傾
市合廛以取辦於錢者矣故周官自廪人以下數
官掌九穀之入出以待國家之用者姑未暇論而
自大府玉府内府而下不知其幾府有下大夫有
上士中士下士不知其幾人而大府實為之長自
其受貨賄之入金玉曰貨則頒之于受藏之府布
帛曰賄則頒之于受用之府而後王之金玉玩好
兵器凡良貨賄之入則内府掌之而邦布之入出
以共百物者則專掌於外府之一官則泉布之藏
用有限必無後世貫朽索腐與夫見錢流地上者
矣以此知當時之國本在農國計在桑麻穀粟國
用在金玉布帛則邦布本以權百物之低昂時出
以佐國用之不及是以未嘗不用夫錢也開之以
百物之共而制之以有法之嚴此邦布所以流行
而不匱變通而不窮苟上之人不能守經常之法
泛取而䙝用之手頭一開而邦布不給冶鑄一興
而邦本始病矣
共王及后世子之衣服之用
王氏曰外府所待邦用皆有法王及后世子衣服豈
可以非法(○鄭鍔曰王者示民以軌則必自身始非先王之法服則不敢服)
凡祭祀賓客喪紀會同軍旅共其財用之幣齎(音咨)賜予
之財用
鄭鍔曰祭祀賓客喪紀會同軍旅所用尤廣非外府
帛布所能盡給財用之幣固有共之者外府第供其
行道之齎費聘禮所謂問幾月之齎是也(○黃氏曰財用幣齎)
(其財用有幣者之齎也裹送之雜費也掌皮曰歲終會其財齎典婦功曰授女功之事齎槀人曰受財于)
(職金以齎其工凡齎義通賜予財用亦謂有當買作者内府適四方使者共其所受之物外府共幣齎大)
(用小用可見矣○愚案財用之幣齎謂財用中宜有幣齎也賜予之財用謂竟賜以財用也)○王
昭禹曰玉府内府所共者貨賄之賜予外府所共者
邦布之賜予
易氏曰此即上經所謂待邦之用凡有法者何謂法
九式是已共王及后世子衣服之用則大宰羞服之
式祭祀賓客喪紀會同軍旅之幣賜予之財用則又
大宰祭祀賓客喪荒芻秣匪頒好用之式蓋大宰總
經國之大計故以九式均節邦之財用外府共其用
而已故數者皆行之以式法綱要節目森密如此
凡邦之小用皆受焉
鄭康成曰皆來受也○賈氏曰外府所納泉布所積
既少有小用則給之若大用即取餘府
歲終則會唯王及后之服不會
王昭禹曰王與后服不會則至尊不可以有司法數
拘也世子則防其以奢侈而亂法驕佚而敗禮不可
以無會與酒正惟王及后之飲不會同意
周禮訂義卷十
