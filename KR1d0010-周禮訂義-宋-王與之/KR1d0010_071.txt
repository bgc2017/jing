周禮訂義卷七十一宋王與之撰
輪人為輪斬三材必以其時
愚案自此以下皆攻木之工
鄭鍔曰有車無輪則車不行為輪不專於一工則輪
不精此所以特立輪人之職察車自輪始此輪人所
以居衆職之先○陳氏曰緫而言之謂之車别而言
之則車之體有三輿也蓋也輪也合此三者而成名
者也緫而言之謂之輪别而言之則輪之體有三轂
也輻也牙也合此三者而成名者也○鄭康成曰三
材所以為轂輻牙者也○鄭鍔曰轂輻牙各有所宜
之木而木有在隂者有在陽者斬之非時則在隂者
或失之太柔在陽者或失之太剛以之為轂輻牙必
不勝其任故取材之道要當順時仲冬斬陽木仲夏
斬隂木因天時之冬夏變木材之隂陽其材必美(○李)
(嘉會曰三者之材各欲得時)
三材既具巧者和之
王昭禹曰轂輻牙之材生於天而成於人和者天也
和之者人也故曰巧者和之○鄭康成曰和調其鑿
内而合之○鄭鍔曰三材以為輪必為之孔入轂入
牙皆使得所是之謂和非巧者不能焉百工之制器
惟輪人為輪弓人為弓皆曰巧者和之者蓋輪合三
材以為之弓合六材以為之惟材之合者多故貴乎
工之巧始能調和使不乖戾合五聲以為樂必精於
樂如師曠者然後能和其聲合五味以為食必精於
味如易牙者然後能和其味
轂也者以為利轉也輻也者以為直指也牙(音訝)也者以
為固抱也
鄭鍔曰轂者衆輻之所湊唯其中虚則輪得行故老
子曰三十輻共一轂當其無有車之用於其無有之
處而車賴之以為用蓋唯中虚則運轉必利故曰轂
也者以為利轉也(○陳用之曰轂當輪之中以虚受轊以實受輻)輻者所以
實輪而湊轂者也其入轂入牙皆以直為貴惟直而
不曲則輪賴之以指其所之而不偏側故曰輻者以
為直指也周圜轂輻者謂之牙牙輪揉也揉之使兩
頭相迎欲其堅固而合抱惟其固而能抱則輪賴之
以久而不壞故曰牙也者以為固抱也(○陳用之曰牙揉木而周)
(圍其外故以為固抱抱者合抱不脫以固其體也牙輮也謂之輮蓋以揉木為之謂之牙以其為之固抱)
(故借齒牙之牙以明義焉牙之生也固抱且其用在旁而上下襲焉者也)○王昭禹曰惟
利能轉惟直能指惟固能抱
輪敝三材不失職謂之完
鄭鍔曰利轉者轂之任直指者輻之任固抱者牙之
任三者各有職矣苟能各當其任至於輪之久而敝
猶且各居其職任而不動然後可以命之曰完完也
者全而不闕之義莊子曰不以物挫志之謂完
望而眡其輪欲其幎(莫歷反)爾而下迆也進而眡之欲其
微至也無所取之取諸圜也
趙氏曰此段是分别察輪之節目據牙輻轂綆四者
而言皆謂輪已成而眡其所作之善否非謂方制輪
之時上文以轂為先輻次之牙次之自内言之至於
外也此以輪為先輻次之轂次之自外以及内也方
其制輪則自内以及外及其既成而眡之則自外以
及内事之序如此○王昭禹曰轂輻牙分而言之謂
之三材合而言之謂之輪言望其輻望其轂而不言
望其牙輪兼於牙矣○毛氏曰望者遠眡也進者進
其車而使之行也望為遠眡則進為近眡進為行車
則望為止車迆邪也與既建而迆之迆同戈迆則向
上而稍邪輪則向下而稍邪故曰下迆下迆者勢也
微至者本也勢以遠而見故必望眡之體以近而見
故必近視之○王昭禹曰輪貴於圜故欲其幎爾而
下迆幎如巾之羃物言均致也(○陳用之曰若巾之幎物然均而無旁突)
(故也)○鄭鍔曰其至地者微小則其行必戚速其所以
取者無他惟取其圜而已蓋輪已圜故能運轉而不
滯
望其輻欲其揱(音蕭又稍)爾而纖也進而眡之欲其肉稱(尺證)
(反)也無所取之取諸易(以豉反)直也
賈氏曰凡輻皆向轂處大向牙處小言揱纖據向牙
處小而言○陳用之曰揱爾而纖殺如手之揱然詩
曰摻摻女手手之揱也欲其肉稱者雖以纖殺為善
又欲其體之壯不肉稱則體瘦而弱矣肉稱謂如手
之揱然而又肉稱之也○王昭禹曰易則無節直則
無撓曲○鄭鍔曰遠而望之入牙者欲其纖近而眡
之入轂者欲其稱其所以取之者無他惟取其易直
而已蓋輻以無節目不撓曲為盡善
望其轂欲其眼(音限)也進而眡之欲其幬(音疇)之廉也無所
取之取諸急也
鄭鍔曰轂則三十輻之所輳初作時則隱然起後以
革輓之眼者隱起之急如人之眼然也幬覆也廉隅
也覆之以革革之急而廉見也(○王昭禹曰幬之廉則下文所謂幬必負)
(榦也幬則幔轂之革廉則廉隅之見於外惟幬之負榦其革急而不緩然後能至是此轂所以取諸急也)
(眼以其顯於外者言之廉以其隱於内者言之)○鄭鍔曰遠而望之欲其突
然而出如人之眼近而眡之欲其革之所輓如屋之
隅其所以取之者無他惟取其急而已蓋轂以急為
盡善
眡其綆(音餅又姑杏反)欲其蚤(音爪)之正也
圖說曰不漆而踐地者謂之綆○王昭禹曰綆謂輪
箄也下文所謂六尺有六寸之輪綆三分寸之二是
也○薛氏曰鑿牙而其孔向外侵三分寸之二輻外
箄輻股外箄則車不掉○賈氏曰凡造車輪皆向外
箄外箄者鑿輪之外孔大於内孔使蚤入者從外向
上承之則蚤不脫而永固矣偏頭大故也故曰外箄
鄭康成曰蚤當為爪謂輻入牙中者也輪雖箄爪牙
必正也(○賈氏曰爪入牙中鑿孔必正直不隨邪也)
察其菑(側吏反)蚤不齵(五溝反又音隅)則輪雖敝不匡
賈氏曰凡植物於地中謂之菑此輻入轂中似植物
地中故亦謂之菑人之牙齒參差謂之齵此三十輻
入轂與蚤入牙一一相當不相佹戾亦是不齵也○
王昭禹曰入牙之蚤入轂之菑上下兩相當而無齟
齬之不齊則輪雖久敝而無方而不轉之患匡言方
也凡物圜則運而轉方則礙而止故也
鄭鍔曰輪之外箄為易見故曰眡其綆至於菑與蚤
欲其不佹尤為難見宜察之詳特謂之察其菑
凡斬轂之道必矩其隂陽
易氏曰斬轂之道猶察車之道道無不寓雖察車斬
轂皆有道存焉○王昭禹曰凡木之生於山南而向
日則謂之陽生於山北而背日則謂之隂(○趙氏曰山南向日)
(雖是陽木然此木之背依舊不向日未免隂氣轂是以一條全木為之既要純乎陽不得不於隂處以火)
(飬之使山南之木皆可謂之陽斬轂者何必更以火飬為哉)陽木則足於陽而寡
於隂隂木則足於隂而寡於陽必齊其隂陽然後可
用以為轂故必矩其隂陽將火養而齊之也○鄭敬
仲曰傳曰五寸之矩足以盡天下之方斬轂之道所
以養其隂而齊其陽者豈徒然哉亦有法而已矣然
而本隂陽之理察剛柔之性雖寓於規矩法度之間
豈徒形器而已蓋有形而上者之道存焉故曰必矩
其隂陽(○李嘉會曰矩者注謂斬轂之時先就樹刻之既知孰為向日孰為背日背日可以火養)
(其隂而齊乎陽愚謂矩者中分初斬之木以定身隂陽之多少)
陽也者稹(音軫)理而堅隂也者疏理而柔是故以火養其
隂而齊諸其陽則轂雖敝不藃(耗又音固)
鄭鍔曰陽木向陽則受至陽之氣其文必稹密其材
必剛蓋陽氣之所鍾也隂木向隂則受至隂之氣其
文必闊疎其材必柔蓋隂氣之所聚也(○王昭禹曰陽木則其體)
(實故稹理而堅隂木則其體虚故疏理而柔稹叢緻也疏不密也堅至剛也柔至弱也稹與疏以文言之)
(堅與柔以材言之)○鄭康成曰火養其隂炙堅之也○王昭
禹曰藃若蒸氣出之貌故暴起謂之藃○賈氏曰若
不以火養隂柔之處使堅與陽齊等後以革輓隂柔
之處木則瘦減革不着木必有暴起以火養之雖敝
盡不藃暴也
轂小而長則柞(音窄)大而短則摯
楊謹仲曰司農以柞與摯為輻非也轂長三尺二寸
則兩頭拘定車軸故雖轆轤而不至臲卼大而短則
摯卼矣轂圍三尺三寸徑一尺一寸三分去一以為
空則中間空寬故轆轤而不迫窄小則迫窄矣(○鄭鍔曰)
(轂以容三十輻則其長短小大當其法取足容輻而已小而長則輻窄狹而不能容柞迫側而不寬也大)
(而短則轂末淺短而不能固摯動摇而不安也摯與下文無摯而固之摯同)
是故六分其輪崇以其一為之牙圍
鄭康成曰六尺六寸之輪牙圍尺一寸○易氏曰田
車之輪六尺有三寸乘車兵車之輪六尺有六寸今
以乘車之輪言之六分其輪崇以其一為之牙圍則
牙圍尺有一寸當分為兩面鄭氏不分兩面只就一
面尺有一寸下便說三分牙圍而漆其二若是則輪
圍兩面為牙圍共二尺二寸矣實與經意不合今以
兩面牙圍共一尺一寸言之則每面各得五寸半共
為尺有一寸如此而後合六分取一之數
參分其牙圍而漆其二
易氏曰牙圍每五寸半合先以四寸半分之每分得
一寸半是漆其二者為三寸其一不漆者為一寸半
外餘一寸三分之是漆者得三分寸之二兼上三寸
共為三寸三分寸之二不漆者獨得三分寸之一兼
上一寸半以半寸為十五分三分寸之一作十分是
不漆者共為一寸三十分寸之二十五鄭氏謂不漆
其踐地者也如牙厚一寸三分寸之二之說此以意
推之非經之正文皆有所不取
椁其漆内而中詘(音屈)之以為之轂長以其長為之圍
鄭司農曰椁者度兩漆之内相距之尺寸○陳用之
曰不謂之度而謂之椁則義取諸棺槨謂自外圍之
則以度其内焉○王氏曰槨其漆内而中詘之以為
長則長短得矣將論轂圍而先牙圍者轂之小大長
短以牙圍為法凡輪牙之底踐地而行固無事漆牙
之兩旁與土相摩亦不必漆漆者指牙之兩旁而言
非計其踐地○易氏曰若謂牙厚一寸三分寸之二
便為漆内則非矣既曰漆内安可便以牙厚計之漆
内之制未明則轂長三尺二寸圍徑一尺三分寸之
二亦非也今以經之文意推之除不漆其踐地者只
據漆者三寸三分寸之二則兩面為七寸三分寸之
一兼上輪崇六分之五為五尺五寸是漆内共得六
尺二寸三分寸之一中詘之為三尺一寸三十分寸
之五此轂之長也亦所以為圍
以其圍之阞(音勒)捎(音蕭)其藪(音叟)
鄭康成曰阞三分之一(○鄭鍔曰阞者分散之義初無定數凡物之餘數則謂之)
(阞如王制言祭用數之阞蓋取經用之什一以為阞也如易之大衍言歸竒於阞蓋取四分之餘以為阞)
(也捎除也藪者轂空壺中也疏云轂必大頭寬小頭狹當輻入處謂之藪中處寬而已名曰藪者冇取於)
(蜂窠孔藪之義也鄭氏謂圍之阞為三分寸之一以其藪徑三寸九分寸之五也王氏取繫辭之阞為說)
(謂阞者四分之一也圍既三尺二寸矣取其四分之一以除藪則藪凡八寸矣然下文賢徑六寸五分寸)
(之二與此藪徑三寸九分寸之五然後小大相稱以為八寸恐大小不等矣則阞當為三分之一從鄭說)
(可也)○易氏曰老子曰三十輻共一轂當其無有車之
用注無有謂空虚轂中空虚輪得行以一轂之圍得
三尺一寸三十分寸之五而為三十輻之所湊苟藪
孔稍廣則轂之力弱而有不勝任之患故三分其圍
而除一為藪圍三尺一寸三十分寸之五以此三分
之只得一尺尚餘一寸三十分寸之五以一寸為三
十分又三之為九十分以三十分寸之五為十五分
共得一百五分三分之一則為三十五分是藪之制
得一尺九十分寸之三十五藪中大小穿皆以金錮
其内而貫軸焉
五分其轂之長去(起吕反)一以為賢去三以為軹
賈氏曰上經言轂空壺中此言轂大小兩頭○鄭司
農曰賢大穿也軹小穿也○楊謹仲曰三分轂之長
二在外一在内在内為大頭其空寬則賢也在外為
小頭其空狹則軹也賢與軹以金為之圍厚一寸置
之轂頭空之中用以拘其軸使之久而不敝也以其
轂之長五分去一以為賢之圍則其徑六寸五分寸
之二金厚一寸故其空徑四寸五分寸之二此藪之
所捎者為寬也(○鄭鍔曰若依經文去一為賢則大穿徑八寸十五分寸之八大小俱不)
(等故鄭氏以去一為誤賢者才有過人之稱車轂大穿謂之賢亦以其過人之意)以其轂之
長五分去三為軹之圍則其徑四寸十五分寸之四
金厚一寸故其空徑二寸十五分寸之四比藪之所
捎者為狹也故疏以為當輻之處寬狹處中是矣(○王)
(氏曰謂之軹者蓋轂以利轉至軹而窮焉有宜只之意○易氏曰轂長三尺一寸三十分寸之五圍三徑)
(一則圍三尺者得徑一尺尚餘一寸三十分寸之五以一寸為三十分又二之為九十分又以五分三之)
(為十五分共得一百五分三分之一為三十五是藪之徑亦得一尺九十分寸之三十五與藪相稱焉五)
(分去一以為賢以一尺五分而去一得八寸以九十分寸之三十五而三之為二百七十分寸之一百五)
(五分去一則得二百七十分寸之八十四是賢徑為八寸二百七十分寸之八十四去三以為軹則半賢)
(之數是軹徑為四寸一百三十五分寸之四十二然賢徑倍於軹則大穿為太大宜以去一為去二然則大)
(穿去五分轂長之二亦得六寸二百七十分寸之六十三○愚案此說與注疏不同始於以牙圍兩面共)
(作尺一寸)
容轂必直陳篆必正施膠必厚施筋必數(音朔)幬必負幹
鄭康成曰容者治轂為之形容也○鄭鍔曰轂以運
轉不直則輪不可行故治轂而為之形容必欲直而
不曲(○易氏曰如凡為甲必先為容而已)
趙氏曰篆轂約也不專指軹而言蓋轂以革鞔之約
謂鞔也於鞔之上而飾以采色如巾車孤乘夏篆注
亦謂夏篆五采畫轂約也陳設其篆采之文則欲正
而不邪(○陳用之曰陳篆先儒以為轂約夏篆夏縵未審所謂孤乘夏篆卿乘夏縵對大夫乘墨車士)
(乘棧車為言豈止謂轂乎此所謂篆以識之若下文二在外一在内鑿之廣深之類則其為之也必有以識而)
(定之陳篆必正惡其偏而差也○毛氏曰謂篆刻其轂而陳列其絲以約也)○易氏曰采以
約之謂之篆轂之有約以待施筋施膠幔革之用苟或
不正則幬何以負榦故必欲其正篆既正矣然後施
膠以附麗之必欲其厚施筋以固結之必欲其數○
鄭鍔曰膠所以附離異木以為固薄而不厚則附離
者有時而解剥筋所以纏束柔木以為堅疏而不數
則纏束者有時而柔弱(○陳用之曰凡用筋之法縱之則其體往而緩數之則其體束)
(而急也)以革縵轂謂之幬革與木相附麗則轂必急革
若不隱著於木是之謂不負榦不負榦則是有盈不
足而轂必急矣故幬欲負榦(○陳用之曰負如背有所負然著於體上故也)
既摩革色青白謂之轂之善
鄭鍔曰以革縵轂矣則以骨丸之丸之已乾又以石
摩之摩之然後漆焉若既摩而革色青白是為轂之
盡善蓋青者東方之陽白者西方之隂隂陽均調故
其色青白則知其剛柔得所矣所以為美之至
參分其轂長二在外一在内以置其輻
趙氏曰三分轂長二在外一在内者此是論置輻於
轂相去遠近之法外謂轂之趨軹處内謂轂之趨賢
處(○陳用之曰外謂旁出之端所謂軧者是也内謂向輿之端向於内者也)與輿相近以
轂長三尺二寸三分之以二分為外以一分為内於
二者之間而置輻焉(○陳用之曰所謂藪者是也)注云令輻廣三
寸半除輻箄轂之處則輻内有九寸半輻外有一尺
九寸此說是也然所以在外數多在内數少者蓋一
車用兩轂而兩轂之間置輿輻内數少則兩輪近輿
有倚靠處自然牢固而行得穩輻外數多則轂行無
所礙轂欲止時其轂體長可以持住經所謂車止則
持輪是也所以内外有多寡之分
易氏曰經文既言三分轂長則當復除輻廣二寸半
謂轂長三尺二寸亦未為當今以經之文意攷之則
知轂長三尺一寸三十分寸之五以三尺言之二在
外則得二尺矣尚餘一寸三十分寸之五以一寸為
三十分又三之為九十分又以五分三之為十五分
共為一百五分是二在外者得二尺九十分寸之七
十其一在内者得一尺九十分寸之三十五於二在
外一在内之中而置輻焉
凡輻量(音良)其鑿(音造又如字)深(尸鴆反)以為輻廣
趙氏曰鑿即是藪所以容輻菑者注謂以深為廣各
三寸半方相應蓋轂鑿三寸半然後能受輻之入輻
廣亦如之然後稱鑿之受所以三寸半者以圍之阞
捎其藪而知之轂徑一尺三分寸之二今三分取一
作空中空中徑三寸九分寸之五兩畔得二分恰有
七寸九分寸之一兩廂分之一畔得三寸九分寸之
五故輻深廣各三寸半○鄭鍔曰鑿以容輻之廣必
欲與鑿之深相稱使無有餘不足斯無危槷之患
輻廣而鑿淺則是以大杌(音兀)雖有良工莫之能固
鄭康成曰杌摇動貌○鄭鍔曰苟輻廣三寸半而鑿
孔太淺不及三寸半則所入不深不深則不固必大
隍杌而動摇矣雖有良工無所施其巧而使之固也
鑿深而輻小則是固有餘而強不足也
鄭鍔曰轂大而鑿孔得深其輻亦宜大苟輻小而鑿
深二者不相稱或失之有餘或失之不足轂大鑿深
可謂有餘矣輻小不及其深可謂不足矣以是而相
入所謂固其有餘而強其不足也如是則輻失於太
弱安能勝轂之所任乎
故竑(音宏)其輻廣以為之弱則雖有重任轂不折
趙氏曰竑謂度也弱輻菑也(○鄭鍔曰此弱與前文所謂菑理則一也輻入)
(轂中謂之菑亦謂之弱)度其輻之廣狹以為菑之大小長短則
菑與輻其力相稱雖任重載轂亦不毁(○陳用之曰天下之理強)
(弱不兩立強在此而弱在彼鄭氏謂菑者是也轂本也輻枝也強弱之名生於相形菑而謂之弱則小不)
(可勝大末不可勝本之義也不折則其強可知)
參分其輻之長而殺(去聲)其一則雖有深泥亦弗之溓(音黏)
也
鄭康成曰殺衰小也○賈氏曰假令輻除入轂之中
其外長三尺則殺一尺以向牙以本麤末細塗則向
下利故泥不粘著之
參分其股圍去一以為骹(音爻又效)圍
鄭康成曰謂殺輻之數○鄭鍔曰上言殺其一據長
短之中殺其一分而已未明其股骹之大小如何也
向轂大處謂之股向牙小處謂之骹此蓋以人之足
為譬也凡人足髀大處名股脛小處名骹言股以喻
大言骹以喻小輻向轂處之圍而三分之去其一以
為向牙處之圍假令近轂處圍六寸則近牙處圍四
寸矣○王昭禹曰以輻三分之長殺一向牙以股三
分之圍去一以為骹則本大末小此所以深泥莫之
粘也
揉輻必齊平沈必均
鄭鍔曰木有曲直不能皆易直故以火矯揉其曲者
使與直者齊則三十輻之直必等矣木有虚實不能
無輕重故平而沈諸水以觀其入水之淺深入深者
知其必重入淺者知其必輕從其重者而削之則必
平矣(○陳用之曰平謂其陽平於水面沈謂其隂沈於水下)夫揉以求其直沈
以求其均者蓋輻之入牙以直為貴故也○易氏曰
水火無心之物古人善用之而已揉輻以火所以齊
曲直沈輻以水所以均輕重齊曲直者取其易直也
均輕重者取其肉稱也
毛氏曰輻衆則大小患於不齊齊則同強而大小無
所偏浮沈各從其類故曰均均則同堅而輕重無所
雜於轂與牙不言者以轂與牙所治者一木耳
直以指牙牙得則無𣙗(魚列反)而固不得則有𣙗必足見
(賢遍反)也
趙氏曰輻直以撐指者牙也輻資牙以指牙資輻以
抱兩者皆要相得而後可○鄭康成曰得謂倨句鑿
内相應也○賈氏曰先鄭讀𣙗為危𣙗之𣙗故更轉
從摋後鄭讀𣙗即是𣙗蘇結切云讀如涅謂涅物於
孔中之涅又解𣙗字以其用木為𣙗故從木○李嘉
會曰𣙗即梫(七甚反)也前曰綆者孔中出外今曰𣙗則
梫之木也牙之入輻但必用栘無梫則不固○鄭鍔
曰輻直而倨牙曲而句倨句之勢難乎相得苟輻之
直而指牙牙與輻二者相入而各得其正雖無𣙗亦
固也況於有𣙗乎若夫佹戾各不相得雖有木以𣙗
之其𣙗不隱必有時而見矣足見謂其𣙗之大也輻
之入牙未有不用𣙗而能固者也但二者相得則有
𣙗而小似無𣙗焉其勢亦固不相得則有𣙗必大雖
大亦不能固上云無𣙗而固非無也必其相得若無
也(○陳用之曰輻與牙相得則其體周密無間可投勢自固矣何以𣙗為𣙗楔也○毛氏曰用𣙗則一)
(時之固耳及其服勞之久則牙動於内𣙗必躍而出其足見矣何則無故以合必無故以離故𣙗交牙必)
(銳其首而厚其末此言末見故曰足)
六尺有六寸之輪綆(方潁反)參(七南反又三)分寸之二謂之輪
之固
趙氏曰六尺六寸之輪謂兵車乘車也綆即眡其綆
之綆謂輪箄也注謂車輪外箄則車行不掉蓋凡造
車必置綆於輻外一頭入轂一頭入牙所以遮護撐
住著輪使行時不至於摇杌也三分寸之二注謂出
於輻股鑿之數疏釋云鑿牙之時孔向外侵三分寸
之二使輻股外箄據疏之意謂綆在輻外近轂處輻
廣三寸半輻是側安者此處甚高必礙住綆綆不容
與輻一般排鑿孔使兩頭俱入牙所以鑿轂與牙之
時綆鑿孔向外侵三分寸之二疏雖只說鑿牙其實
兼轂而言蓋綆那頭必入轂故也所謂三分寸之二
者以一寸三分之而得其二也以數計之則綆離輻
菑爪鑿孔六分有竒如此則綆不被輻高處閣起又
輔助住輻輻有倚靠則車行不掉輪自堅固所以謂
之輪之固也據輪人為蓋疏云則向外謂近輿處綆
是安在輪之内面外面無有綆然車人為車大車崇
三柯綆寸注云綆輪箄綆寸者謂輪之正面外一寸
則安乃不止三分寸之二者蓋大車之輪是九尺之
輪實牛車也其牙又厚似六尺六寸之輪故綆之鑿
孔在牙與轂處相離輻菑爪恰好一寸不止於三分
寸之二也此段所以指殺言六尺六寸之輪以見六
尺六寸之輪綆之制又别也或謂綆兩頭俱入於牙
不入於轂此說不然蓋輻中間高閣住綆綆如何俱
入於牙得若使綆一頭不入於轂皆入於牙疏當言
出於輻骹鑿數不當言輻股矣輻股是近轂處故也
(○李嘉會曰綆繼𣙗說者綆其孔也𣙗其木也故繼說)
凡為輪行澤者欲杼(音紵)行山者欲侔
愚案此言牙耳非謂輻也言輪則兼於牙
鄭鍔曰凡為輪則所謂牛車大車皆舉焉觀車人為
車有行澤者欲杼行山者欲侔之異則知此所謂不
專指兵車乘車而已○王昭禹曰三分其股圍去一
以為骹圍者此輪之常制也至於行山行澤又加損
益焉以從其宜是以行澤必於骹圍者薄之故欲杼
杼言削薄其踐地者行山必骹股等也故欲侔侔言
上下之適侔(○陳用之曰抒謂殺而銳也侔謂外内相等而相侔也)
杼以行澤則是刀以割塗也是故塗不附侔以行山則
是摶(音團)以行石也是故輪雖敝不甐(音吝)於鑿
鄭康成曰附著也摶圜厚也○鄭司農曰不甐於鑿
謂不動於鑿中○鄭康成曰甐亦敝也以輪之厚石
雖齧之不能敝其鑿旁使之動○鄭鍔曰澤之下溼
厥土惟塗泥輪之踐淺處不薄則附著必多而滯留
不行苟削而杼之如以刀割塗然塗分裂而自解則
有所不能附而車行速矣山之高峻其地皆犖确輪
之踐地處不圜厚則磨磷必速而鑿孔易動矣苟等
而侔之如圜物行石然著地者多則不至於偏受其
任雖輪已敝而牙之鑿孔亦不動也甐之為言動也
○毛氏曰澤多泥泥善附附則不利山多石石善掉
掉則不穩如刀之割塗言其利之至如摶之行石言
其穩之至
凡揉牙外不廉而内不挫旁不腫謂之用火之善
鄭鍔曰輪所賴以為用者不一而牙者實所以為固
抱其揉之也尤不可以不盡善於是又言揉牙之法
牙車輞必屈一木以為之屈木而不用火以矯揉之
不可得而曲○毛氏曰内牙之抱輻也外牙之踐地
也旁則牙之兩邊也廉言皮膚之外皺(○鄭康成曰廉絶也)挫
言理脉之内絶(○鄭康成曰挫折也)腫言肥内之外腫(○李嘉會曰腫)
(負起也)免此患則為用火之善蓋用火或過或不及惟
中為善廉挫者用火之過腫者用火之不及言不柔
紉也
是故規之以眡其圜也萭(音矩)之以眡其匡也
鄭鍔曰輪既成矣察之之道又如此萭矩也匡方也
趙氏曰輪圜物也中規則可如何欲其中矩蓋以規
合之固可驗其不員處以矩合之其四方四角有不
員處亦可因矩以驗之(○毛氏曰試輪之法必先規以眡其圓衡運生規則規之)
(者用衡也疏謂規之以繩非矣注謂等為萭蔞以運輪上輪中萭蔞則不匡刺者蓋為萭蔞與輪相等而)
(運於其下輪行一圍而不礙則為不匡刺規者仆於地而規之萭則扶而運之使與萭等)
縣(音玄)之以眡其輻之直也
賈氏曰縣謂以輪側於一邊輪輻三十兩兩上下相
直從旁以繩縣之兩兩中縣則鑿正而輻直矣
水之以眡其平沈之均也
鄭鍔曰繩所以見其輻之直未知其輪厚薄之善否
也又浮之水上以觀之上文言平沈必均言揉輻之
時也此則輪已成又置之水欲其平沈之均○毛氏
曰上載輪之法備矣然所試者一輪而已此又合兩
輪於水而試之以觀其浮沈之均則輪之行用力侔
矣
量其藪以黍以眡其同也
鄭鍔曰輪之轂空壺中當輻菑者謂之藪藪孔藪也
兩藪皆欲其無贏不足置黍其中以量其深淺苟其
容受皆同則知壺相同矣必用黍者以其滑而齊為
易驗故也
權之以眡其輕重之侔也
鄭康成曰侔等也稱兩輪鈞石同則等矣輪有輕重
則引之有難易
故可規可萭可水可縣可量可權也謂之國工
易氏曰此又緫括輪人一篇之意大抵注目而視方
員不如付諸規矩之為公騰口而議平直不如付諸
準繩之為審援手而度多寡輕重不如付諸權量之
為當六者設則天下之為方員平直多寡輕重者皆
不能外是固不容加毫末於其間也○鄭鍔曰自規
之以眡圜至權之以眡輕重之侔皆一定之法所當
然若夫不必用規用矩不必沈之水縣以繩不必量
以黍權以稱皆自然合乎法度可以規可以矩可以
水可以縣可以量可以權而試之是則得之於手應
之於心出乎技巧之外而非世所能及也是謂國工
謂舉國皆無出其右也輪扁斵輪不能以傳其子其
子不得而學正謂是歟經言謂之國工者三輪人為
蓋廬人為柲與此輪人為輪皆以其難而能至於盡
善人不能及也(○毛氏曰工之作器以意上之試工以法意無常用法有定式然而無不)
(當於法此其所以為國工歟凡謂之國工者名擅一國者也豈一長之足美哉必也試之以難責之以全)
(考之於其終乃可授名焉○李嘉會曰聖人寧使人心之朴不欲人心過於巧百工之事未必皆中於法)
(度惟國工而後可)
輪人為蓋
鄭鍔曰輪人之職掌為輪者也又使為車蓋者蓋先
王役人固不強人之所不能苟制作相似因其巧智
亦足以為者從而任之是亦因任之道輪之與蓋或
運乎下或庇乎上用雖不同然貴乎圜則一又況蓋
之二十八弓與三十輻之制亦無以異蓋之逹常與
桯與轂之制亦無以異則因其為輪又使為蓋何不
可之有○陳用之曰其工雖同其事則别故特以輪
人為蓋目其職事焉
達常圍三寸
鄭司農曰達常蓋斗柄下入杠中也○鄭鍔曰蓋柄
有二節達常則下入乎桯桯則上含乎達常名曰達
常以其通乎上下無所更變其體有常也○鄭康成
曰圍三寸徑一寸
王昭禹曰蓋之制上為部中為達常下為桯旁為弓
達常小於桯桯小於部故非部無以納弓於其旁非
桯無以含達常於其中
桯(音楹)圍倍之六寸
鄭司農曰桯蓋杠也讀如丹桓宫楹之楹○賈氏曰
楹者蓋柄下節麤達常一倍向上含達常○鄭鍔曰
名曰桯者猶屋之有楹所以直而上承(○王氏曰桯立於下蓋之)
(材賴之以呈露故謂之桯)○鄭康成曰圍六寸徑二寸足以含達
常
信(音伸)其桯圍以為部廣(去聲)部廣六寸
鄭司農曰部蓋斗也○賈氏曰部者蓋之斗四面鑿
孔内蓋弓者於上部高隆穹然謂之為部○鄭鍔曰
蓋斗最處蓋之上者名之曰部言穹窿而高處乎上
部以緫衆弓如部伍然也信當為伸取其在下之圍
以為在上之徑故以伸言之伸六寸之桯圍以為此
部之廣廣徑也桯圍六寸則部之徑六寸徑六寸則
圍尺有八寸
部長二尺
鄭鍔曰部徑六寸正指部言之部長二尺又指達常
為部也達常者蓋之上節貫入乎部中者惟其入乎
部中故亦可謂之曰部何以言之部尊一枚則不長
二尺今曰部長二尺則是逹常長二尺○毛氏曰部
厚一寸而曰二尺者注謂兼達常言之以其達常之
在桯中者出入不時常與部相收故部可以兼達常
然則達常在部一寸其不入于部者尺九寸
愚案上言蓋圍先以達常起數而後及部廣以見
部廣於達常此言蓋之長短止言部長而不及達
常以達常上納於部下納於桯人所不見所可見
者部與桯耳其實部自是部達常自是達常注以
部即達常非也
桯長倍之四尺者二
鄭鍔曰達常長二尺而桯長倍之則四尺矣倍四尺
而又有二則其倍者八尺也以此八尺上含達常之
二尺則蓋之高凡一丈矣人長八尺而蓋十尺雖則
立乘猶有二尺之高不蔽目矣上言達常與桯之圍
下言達常與桯之長中言部之廣則蓋之形制大體
具矣
十分寸之一謂之枚
鄭康成曰為下起數○趙氏曰以一寸而十分枚計
一分也蓋十分為一寸枚只得十分之一故也
部尊一枚
鄭鍔曰前言部廣六寸未見其高之如何故於此言
其高尊高也凡居乎高者未有不尊故以尊言高焉
蓋斗中之上穹窿而高其高者一分○毛氏曰部厚
一寸又尊高一分欲其稍峻而高去水疾故也
弓鑿廣四枚鑿上二枚鑿下四枚
鄭康成曰弓蓋撩也○圖說曰鑿部上菑弓者也○
鄭康成曰廣大也○鄭鍔曰四方鑿孔以納弓弓鑿
之廣其廣四分故曰弓鑿廣四枚弓鑿之上則餘二
分鑿之下則餘四分以鑿廣四枚與上二枚下四枚
計之則部凡厚一寸(○易氏曰弓鑿廣四枚者則鑿孔之廣所以容弓者四分也鑿上)
(二枚者以鑿孔之上無所受而不用力故二分也鑿下四枚者以鑿孔之下有所受而用力多故四分也)
(○毛氏曰部廣六寸則圜當尺八寸一寸十分則百八十分蓋弓二十有八每弓居部之四分則緫百十)
(二分其所不居者七十二分大抵兩鑿相去纔二分有半耳)
鑿深二寸有半下直二枚鑿端一枚
易氏曰上言部廣六寸達常圍三寸則達常入部其
徑一寸是達常兩畔猶有五寸則鑿深二寸有半正
合兩畔五寸之數而弓鑿不侵達常也○趙氏曰下
直二枚者注謂鑿空下正而上低二分疏云上云鑿
下四枚今於内畔於下亦四枚與外正平故經謂之
下直而注謂鑿空下正也上云鑿上二枚今於内畔
孔低二分鑿上亦四枚故經謂之二枚而注謂上低
二分也下直鑿之下二枚鑿之上此一句指兩事而
言也(○毛氏曰下直二枚者謂在内者向下鑿之其下正二枚爾若其孔則止放一枚是鑿上有七)
(枚為不鑿者也若然則外鑿高而内鑿低矣蓋不如是無以使蓋弓之上仰故也)鑿端一枚
者謂部高一寸今鑿上鑿下俱四枚已占了八枚其
中只有二枚在以二枚之中取一枚鑿深放尖故云
鑿端一枚端謂鑿頭也所以如此以弓外畔上下方
正大四枚今於弓入鑿内處少剡其弓下畔二分於
弓尖處又削去一分以納入鑿中使與鑿孔恰好相
應如此則弓向處頭仰却以蓋弓三分之近部一分
揉放低外二分為宇曲又以衣蒙之則弓雖低而其
力常徤雖曲不至一向低斜了去注所以云欲令蓋
之尊終平不蒙撓也此皆仰其弓故如此若俯其弓
則弓自部以下皆低而蔽目矣先儒論蓋鑿有言鑿
上二枚鑿下四枚指鑿之外也下直二枚指鑿之内
也鑿廣而内狹上低而下正先高而揉之使下弓本
仰而覆之使俯斯言盡之矣○易氏曰一枚為一分
部廣六寸圍三之則尺有八寸其數不過百八十分
而止弓鑿四分而二十八弓已占一百一十二分外
止餘六十八分則部中實少而虚多又以弓鑿一百
一十二分其深各二寸有半而共湊於達常一寸之
徑其數似不相合然古人深察物理上下相制自然
堅固縝密非常工所能測識者
弓長六尺謂之庇軹五尺謂之庇輪四尺謂之庇軫
趙氏曰庇謂覆也軹謂轂末也輪謂輪牙也軫謂輿
後横木也○鄭鍔曰車有大小故蓋有大小蓋大故
弓長長則所庇者遠弓長六尺謂之庇軹者蓋弓之
一面長者六尺對為丈二中有部廣六寸則弓長六
尺者蓋大一丈二尺六寸也車輿六尺六寸車兩轂
共六尺四寸凡一丈三尺矣以七寸承輿七寸為軌
凡減一尺四寸則車之兩軹纔廣一丈一尺六寸耳
弓之長者共一丈二尺六寸又有宇曲之減故其覆
庇所及者至於軹是弓長則其庇遠也故謂之庇軹
之蓋長五尺者其庇及輪謂之庇輪之蓋長四尺者
其庇及軫謂之庇軫之蓋蓋小於輪輪又小於軹故
弓每減一尺短則其庇近也漢世名蓋弓為撩子
參分弓長而揉其一
鄭鍔曰揉與揉牙揉輻之揉同撓而曲之謂之揉參
分弓長而揉其一者假如弓長六尺則曲其二尺也
蓋鑿孔之時外畔弓下四分弓上二分内畔上下俱
四分由弓頭仰故須近部撓其二尺使平其長四尺
以為宇曲也
參分其股圍去一以為蚤(音爪)圍
鄭康成曰蚤當為爪○鄭鍔曰股與輻之近轂者謂
之股同弓之近部者亦謂之股以其大也蚤與輻之
入牙者謂之蚤同弓之宇曲者亦謂之蚤以其小也
上云弓鑿四枚以弓鑿之廣為股圍圍三徑一則此
圍當一寸六分也於一寸六分之數而去其一分以
為蚤圍則弓之蚤圍凡一寸十五分寸之一
參分弓長以其一為之尊
鄭康成曰尊高也○鄭鍔曰前云部尊一枚言部之
高耳若弓之入部則三分其長以其一為之尊假如
六尺之弓則以二尺近部為高也
上欲尊而宇欲卑
鄭鍔曰弓上近部者二尺則欲高其長四尺為宇者
則欲卑弓之隤下處謂之宇如屋宇然因以名之
上尊而宇卑則吐水疾而霤(力又反)遠
鄭鍔曰所以上欲尊而宇欲卑者蓋本為雨設苟上
尊而宇卑則其吐水也必速而水之霤所及者必遠
矣古人云猶高屋之上建瓴水言自高而下其勢速
也左氏云三進及霤禮云家主中霤霤謂水流也蓋
上高則霤遠此必然之理
蓋已崇則難為門也蓋已卑則是蔽目也是故蓋崇十
尺
薛氏曰蓋部并達常二尺桯長八尺共十尺也古者
以人為法人長八尺二寸為宇曲卑於此則蔽人目
高於此則難為門○鄭鍔曰車出入乎門蓋太高則
門不能容人立乘乎車蓋太卑則目無所見古人制
蓋之法欲無害於門欲不蔽乎目故以十尺為度○
鄭康成曰十尺其中正也
良蓋弗冒弗紘殷(音隱)畝而馳不隊(音墜)謂之國工
鄭鍔曰為蓋者必冒之以衣必紘之以帶如紘綖之
紘謂以帶而維繫之也冒之紘之則弓有所恃以為
固而不墜矣此作蓋之常也若夫善為蓋者無衣以
冒無帶以紘以横馳於隴畝之上殷而馳則行不正
隴之上則地不平能使弓不墜落是國工之巧者所
為非常才所可及(○陳用之曰畝平夷之地非謂壟上也殷若殷其雷之義車震地之)
(聲馳之疾則轉而有聲矣)
緫論
鄭鍔曰巾車惟王后五路重翟安車言皆有容蓋輦
車言有翣羽蓋彼婦人車蓋疑非此輪人所專掌也
夫車未有不用蓋者而巾車王之五路不言豈所辨
者旗物之異當建旗之時無所用蓋故不言歟或謂
車之有蓋專為雨設然道右掌前道車言王下則以
蓋從又不專為雨而用蓋也反覆攷之車有軫以象
地有蓋以象天而蓋弓二十有八又以象星王者乘
之取法如此則蓋無時而可去也去蓋則象天之道
缺蓋去而弓隨則法星辰之道又缺矣設蓋之意恐
不專為雨也說者謂五路在祭祀朝覲田獵即戎之
時即建旗不用蓋他時在國廵行必設蓋豈其然乎
周禮訂義卷七十一
