周禮訂義卷二宋王與之撰
以八柄(兵命反)詔王馭羣臣
鄭康成曰詔告也○王昭禹曰爵禄廢置生殺予奪
八者王操之於此而羣臣為用於彼若器之有柄焉
故曰八柄賈山曰富貴人主之操柄其言亦本於此
八柄操之在此則羣臣疾徐進退惟我之聽故曰馭
羣臣(○鄭鍔曰凡是八者大宰詔之王自用之故曰擅生殺之謂王能予奪之謂王慶賞刑威曰君)
(惟辟作福作威為人君者當自操以為用不可以授人為大臣者隨事詔王因功而用賞隨罪以行罰則)
(羣臣可得而馭也大宰不以詔王王或不能自用則有倒持太阿之失矣○林椅曰柄猶物之柄可以獨)
(持不可共用故八者惟王所用雖大宰亦詔之而已)
王氏曰於六典曰佐王治邦國大治王與大宰共之
也於八法八則直曰治官府都鄙小治大宰得專之
也於八柄八統曰詔王馭羣臣馭萬民則是獨王之
事也大宰以其義詔之而已
一曰爵以馭其貴
王昭禹曰先王制爵以待有德德有小大則爵有尊
卑外之為邦君則有公侯伯子男内之為王臣則有
公卿大夫士五儀之命見於諸侯五等之命見於諸
臣皆王之所爵也天下之人苟有之則貴無之則賤
此所以馭其貴(○鄭鍔曰與以公侯伯子男之爵則有為君之貴與以卿大夫士之爵則)
(有為臣之貴)
二曰禄以馭其富
王昭禹曰禄以待有功功有多寡則禄有厚薄故司
勲等其功則王功曰勲終於戰功曰多上自國君下
至庶人有授之田有授之食或相倍蓰或相什伯皆
王所禄也天下之人苟得之則富不得則不富此所
以馭其富(○鄭鍔曰與以萬鍾之禄則大焉而富之與以升斗之粟則小焉而富之)
三曰予以馭其幸
劉氏曰幸者王所親幸也可賜予之不可爵之者也
○楊氏曰職幣詔上之小用賜予歲終則會其出凡
邦之會事以式法贊之小用有式法則上所賜予雖
嬖幸無過制也此所以馭其幸王氏謂以私恩施焉
非所以馭之也
李景齊曰爵禄者厲世摩鈍之具古人制爵必以功
所以抑夫人僥求苟得之心作其進德興功之志固
不容以濫受也今攷之冢宰八柄自爵禄之外又有
所謂予以馭其幸豈人主或得以行其私恩而所謂
以德詔爵以功詔禄之意有所不與焉毋乃啟人主
之幸心耶有所謂當然之報亦有所謂特厚之恩當
然之報固人臣所宜得或視以為常而無激昂自奮
之意又有所謂特厚之恩以神其機於不測則所以
鼓舞變化人心而使之奔走於事功也此八柄予以
馭其幸之深意若夫後世人主樂夫人投已之欲以
私意而䙝名器而妄予於人者亦曰此古人予以馭
幸之意誠可悲恨
(劉執中曰予謂爵禄之外有所賜予幸謂榮幸子及其賢則天下榮之求為其所以幸者矣)
四曰置以馭其行(下孟反)
劉氏曰置者耆老廢退之人雖當廢退其素行賢明
特置之若公族穆子辭疾晉侯使掌公族大夫也
(王昭禹曰因其有功而置之在位豈特使之有功又馭之使有行夫在位之臣無行是以貪汙誣偽無所)
(不至記曰大臣法小臣廉蓋大臣有行則循法而不敢為非小臣有行則廉潔而不謀利此置所以馭之)
(使有行也)
五曰生以馭其福
王昭禹曰管子云擅生殺之謂王能利害之謂王盤
庚曰矧予制乃短長之命則人稟命而生雖本乎天
而所以生之者乃在乎君則此所謂生者王使之生
也洪範以夀居五福之先則得生足以為福矣(○劉氏曰)
(福者其人本坐死以親故功貴者議而免之是其福矣楚誅鬭氏而免箴尹克黃改命曰生則此𩔖也)
六曰奪以馭其貧
鄭鍔曰極之别有六而貧居一食君之禄宜不至於
貧矣臣有可誅之過奪其廩稍之奉如管仲奪伯氏
駢邑三百至於䟽食没齒之𩔖以奪致貧其柄在我
所以馭之也
七曰廢以馭其罪
鄭康成曰廢猶放也舜殛鯀于羽山是也(○易氏曰廢言棄也)
(臣有罪戾不可委任褫其爵而棄之故曰馭其罪)
八曰誅以馭其過
鄭康成曰誅責讓也曲禮曰齒路馬有誅(○賈氏曰臣有過失)
(非故為者則以言語責讓之内史變誅言殺欲見為惡不止則殺之○林椅曰誅與生對立福與禍對立)
(以用誅之文攷之必非適然之過)
王氏曰誅言其意殺言其事大宰大臣詔王馭羣臣
者也以道揆故言其意内史有司詔王治守法而已
故言其事誅又訓責知大宰所謂誅為殺者以内史
見之也
總論
賈氏曰經自五曰以上皆是善事則大善在前小善
在後自六曰以下皆是惡事則小惡在前大惡在後
○王氏曰先慶賞後刑威於賞先重而後輕於刑先
輕而後重勸賞畏威之意也内史則賞刑雜而莫知
後先者主以法守而不預道揆之意也○王氏詳說
曰賞有五而刑有三又以見詳於賞而略於刑也
陳宏父曰冢宰既詔王馭羣臣得操富貴予奪之柄
則人才之進退專於冢宰可也攷之王制乃選士以
司徒造士以樂正論辨官材以司馬何邪曰無傷也
冢宰既統百官則三官猶冢宰之屬耳則司徒選之
樂正造之司馬辨論之以至於官之爵之禄之而後
冢宰統而計之不特馭人之法然也而考績之法亦
然一歲之終羣臣奏歲事之時也天官之司會以歲
會之成質於天子者而大樂正大司寇市三官則以
其成從司會而質冢宰齋戒贊王受質成而三公
則從司會冢宰贊天子受質而三公則以百官之成
質於天子焉是六卿皆與考績而冢宰則操其柄也
謂以冢宰統百官何為不可
以八統詔王馭萬民
黃氏曰八統即中庸九經也治天下國家綱統在是
(○鄭鍔曰大宰詔王舉其綱以統之乃能大一統於天下而四方咸歸於統一矣)○禮庫曰
八者是君民共之惟其通上下皆然故曰統然却有
本原自人主身上做起
一曰親親
王昭禹曰宗族兄弟天屬也宜致親以親之故先王
篤之以恩叙之以禮合之以飲食同之以福禄則親
者無失其為親矣馭以親親則民莫遺其親故堯親
九族而黎民於變時雍
二曰敬故
王昭禹曰故舊朋友人屬也易失於慢而不敬先王
於是以燕飲致其恩以賓射致其親久要而不忘無
故而不棄所以敬之也則故者無失其為故矣馭以
敬故則人莫慢其故孔子曰故舊不遺則民不偷民
德歸厚是也
鄭鍔曰民不知親親也君舉親親之統則民從而親
其親民不知敬故也君舉敬故之統則民從而敬其
故論語所謂君子篤於親則民興於仁故舊不遺則
民不偷
三曰進賢
鄭康成曰賢有善行也(○王昭禹曰以德則可久以業則可大禮義由之以立朝)
(廷待之以尊民心所願興宜使之在位故進之馭以進賢則民知德之不可不務故大司徒以賢制爵則)
(則民慎德)○賈氏曰有賢在下君當招之民當舉之
四曰使能
鄭康成曰能多才藝者
愚案人各有能用之然後見如伯夷能典禮使作
秩宗足以究其典禮之能后䕫能典樂使教胄子
足以究其典禮之能君知量能以任使人之有能
者孰不欲自效以見其能
禮庫曰古者許多長民之官往往多自民間自推擇
且如五家為比有比長即是五家中自推一人來做
朝廷因爵以下士命之為比長五比為閭有閭胥亦
是二十五家中自推一人來做朝廷因爵以中士命
之為閭胥此豈非進賢使能耶要知人主才進賢使
能天下便知賢者之可尊能者之可貴而自勉於善
矣
五曰保庸
鄭康成曰保安庸有功者(○王昭禹曰司勲曰民功曰庸)○禮庫曰
保庸全其有功者(○愚案如司勲頒賞輕重眡功地三食一不使之過亦所以保之也)
六曰尊貴
鄭康成曰尊貴尊天下之貴者孟子曰天下之達尊
三曰爵曰德曰齒祭義曰先王之所以治天下者五
貴有德貴貴貴老敬長慈幼○王昭禹曰爵以馭貴
朝廷之所尊也馭以尊貴民知爵命之不可陵
七曰達吏
鄭康成曰達吏察舉勤勞之小吏也(○王昭禹曰吏之在下有以賤)
(事貴有以小附大其志能常患於不達有以達之尚安有莫知我勩之歎哉馭以達吏則民知壅蔽之不)
(可為)
禮庫曰賢能是未仕者吏是已仕者
八曰禮賓
王昭禹曰先王之制五禮賓禮居其一賓者人治之
大在所禮矣故聘頫存問食享牢禮凡致於賓者其
小大有度多寡有數燦然之文懽然之恩見於相授
接之際者凡以禮之也馭以禮賓則民知交際當以
禮
總論
劉氏曰棠棣之詩親親也伐木敬故也南山有臺進
賢也棫樸使能也彤弓保庸也湛露尊貴也采薇達
吏也鹿鳴禮賓也
總論八柄八統
王氏曰柄言操此而彼為用統言舉此而彼從焉
以九職任萬民
王昭禹曰任者因其力之所能勝也○陳君舉曰天
之生民未有無能而養者能其事而後可以養無事
而食衆之殃也故聖人制天下之民各從其能以服
于事大宰既授之職閭師又責其功故曰無職事者
出夫布也王制瘖聾跛躃斷者侏儒百工各以其器
食之後之游民作無益以害有益者可勝計哉
一曰三農生九穀
愚案三農司農謂平地山澤後鄭謂原隰及平地
要知只是上中下三等農夫
王昭禹曰榖有黍稷稻粱秫麥苽麻豆之别故曰九
榖(○王氏詳說曰五穀種之美者黍稷稻菽麥也百穀者凡麗乎土而可食者也此九穀云先鄭以為)
(黍稷秫稻麻大豆小豆大麥小麥後鄭不言秫與大麥而以粱苽足其數案下食醫云大宜粱魚宜苽故)
(耳後鄭之說為是)生生不窮其種雖本於天然不能自生實
賴乎人故曰三農生九榖
二曰園圃(布古反)毓(音育)草木
鄭康成曰𣗳果蓏曰圃園其樊也(○賈氏曰圃即載師所云場圃任園)
(地謂在田畔𣗳菜蔬果蓏者圃在園中故鄭以園為樊詩云折抑樊圃樊其蕃蔽也)○王昭禹
曰毓者順其性而養之也
王氏詳說曰園圃藪牧舉其地以及其民
吕氏曰民事在人君固不可緩而於草木鳥獸亦欲
其得所者此乃物之至微人君多以為不足䘏而易
忽惟聖人為天地萬物之主見天地之間有一物不
得其所為之不安而以為職之不盡故堯典自厥民
析而繼之以鳥獸孳尾舜典時若予上下草木鳥獸
以此見聖人參天地贊化育一視同仁無一念之忘
物也
三曰虞衡作山澤之材
鄭康成曰虞衡掌山澤之官主山澤之民者(○賈氏曰山澤)
(之民無他號故借虞衡之官以表其民也○王氏曰山澤皆虞而曰虞衡作山澤之材者山虞掌山林之)
(政令則其政令施於山矣川衡掌巡川澤之禁令則其禁令施於澤矣虞衡山澤之官而作山澤之材者)
(民職也則此所謂虞衡言其地之人而已)
王昭禹曰作與詩遐不作人之作同為而起之之謂
也蓋先王於山澤之材非特順其天性而巳又加栽
培壅溉之人功使小以成小大以成大各遂其生各
適其用夫是謂之作
鄭節卿曰周禮有頒田之法而山澤未嘗頒與民大
宰以虞衡作山澤之材則皆畿内山澤亦皆官物特
置虞衡掌之所以然者夫受百畝山澤之物或有無
不均且山澤利多民自有之則有田不耕趨末衆矣
虞衡既掌山澤各自募民治之國家有所輸用則征
于山澤之農若角人以下是也
四曰藪(速苟反)牧養蕃鳥獸
鄭康成曰澤無水曰藪牧牧田在遠郊皆蓄牧之地
王昭禹曰交之以道取之以時不麛卵不殺胎不覆
巢使之既生且息既繁且殖有魚麗盛多之美無魚
藻失性之譏此養蕃之效
鄭鍔曰王政驅虎豹犀象而遠之故攻猛獸驅烏鳶
射夭鳥各有其官乃任藪牧之養蕃何耶蓋羅氏所
羅掌畜所共庖人掌客之禽獻獸人冬夏之狼麋皆
禮物尤急者也非養之有素何以供不時之須哉任
以養蕃謂此𩔖耳
五曰百工飭(音勅)化八材
鄭康成曰八材珠曰切象曰瑳玉曰琢石曰磨木曰
刻金曰鏤革曰剥羽曰析○王昭禹曰興事造業之
謂工工具器者也故攻木之工七攻金之工六攻皮
之工五設色之工五刮磨之工五摶埴之工二夫五
材而加皮玉設色故曰八材八者雖有自然之質必
人工加焉然後可適用故待百工飭化致力以飭之
謂之飭因形移易謂之化如致力以飭木則化之而
為舟車之屬致力以飭金則化之而為鼎量之屬也
愚案曲禮曰天子之六工典制六材此曰八材者
曲禮主夏商此主周爾
六曰商賈(音古)阜通貨賄
鄭康成曰行曰商處曰賈金玉曰貨布帛曰賄
王昭禹曰先王之於貨賄欲其有無相資多寡相濟
故使之阜通聚之使盈之謂阜遷此就彼之謂通貨
賄不阜則其求為易竭故使之阜而後通與書所謂
懋遷有無化居同意
七曰嬪婦化治絲枲
鄭康成曰嬪婦人之美稱也(○劉執中曰嬪婦女子之無夫家而不可受田)
(者不任以事則淫邪失業足以敗俗而亂教故嬪婦之所以自求口食者化治絲枲而已他不可以有為)
王昭禹曰八材謂之飭化始乎樸而終乎化化則器
成而可以致功矣故曰飭化絲枲之為物徒化之而
不治則布帛無由而成化絲而治之以為帛化麻而
治之以為布故謂之化治
八曰臣妾聚歛疏材
鄭康成曰臣妾男女貧賤之稱○賈氏曰疏是草之
實材是木之實(○鄭節卿曰荼以供喪事茅以供祭祀芻茭以飼國馬今時人取芧以飼)
(牛取萍以飼犬豕負薪拾髮竹頭木屑皆疏材之屬也)
王昭禹曰疏材委人所謂凡疏材是也疏材利之至
微者待臣妾而後聚歛
九曰閒(音閑)民無常職轉移執事
愚案成周計民受田餘夫亦及之安有間民今謂
之間民必其單丁下戶力既不能勝耕又不能從
事於園圃虞衡藪牧之地與夫工商嬪婦之業聖
人難以強之受職也亦列於九職之終者以八職
之中不可無此等人孟子曰以百畝之不易為巳
憂者農夫也一人之身百工之所為備萬室之邑
一人陶之則不足商賈之懋遷虞衡之興作草木
鳥獸皆生生之具布帛疏材皆適用之物以閒民
之無職能補八職之有闕則轉移以協佐其事曷
可少哉以閒民係於九職之末以見非無職也特
無常職耳豈若後世游手浮食怠惰而不事事者
乎至載師民無職者出夫家之征閭師凡無職者
出夫布又欲驅之務本也
總論
史氏曰九職任民地官之任大宰掌之何也盖大司
徒以下能授之職不能任之使不失職使不失職者
大宰之責也王能用一大宰使際天所覆極地所載
上而三農下而臣妾間民無不得其所者可謂任職
矣古之大臣欲遇大有為之君固非求之爵貴禄富
也誠以憫天下之民不得其所思輔其君而有為也
以九賦歛財賄
愚案先儒以周之九賦謂口率出泉夫漢有口賦
有筭賦皆仍秦弊令民出泉不知周之泉布所以
制百物之低昂上而供邦用則有外府下而通民
用則有泉府出入則有法斂散則有權至於制賦
之法不過因地之所有而令之如邦中之賦即載
師園㕓二十而一是貢其㕓里及場圃之所出四
郊之賦即載師近郊十一遠郊二十而三是貢其
宅田士田賈田及官田牛田賞田牧田之所出邦
甸家稍縣都之賦即載師甸稍縣都皆無過十二
是卿大夫采地田稅之所出關市之賦即司門司
市之所入山澤之賦即山虞澤虞之所入幣餘之
賦乃官府都鄙與凡執事者給公用而有餘幣餘
財之所入然則九賦之斂財賄除關市之外皆非
泉布之入而關市之賦亦非口率出泉以賦為口
率出泉則是有賦而又有稅也孟子曰有粟米之
征有布縷之征有力役之征所謂粟米之征即成
周之田賦也布縷之征即成周山澤之農所貢絺
葛服貢之材而成於嬪婦之化治者也山澤所貢
以之當邦賦則無田租矣至於力役之征成周只
以六尺七尺之上下而為力役之多寡非如漢之
有更錢隋唐之有庸錢也孟子所謂力役之征意
當時起役之外又有所取矣成周之法征以粟米
者則無布縷之征征以布縷者則無粟米之征至
於力役之征只用其力不取其財如凶札之年則
又無力征矣宜乎孟子謂用其二而民有殍用其
三而父子離也
王氏詳說曰自一至六謂平民之賦自七至九謂末
作之賦邦中四郊邦甸之民天子之民家稍邦縣邦
都之民公卿大夫之民既以其賦入於主復以其賦
入於天子是倍其賦也曰不然家稍邦縣邦都雖曰
采地而其餘地為公邑公邑不可以槩言之此所以
即家稍邦縣邦都為言也亦猶九職言萬民而又分
園圃虞衡藪牧也(○林氏曰九賦自邦中至邦都則地征矣關市山澤幣餘皆末作而)
(亦云地征何也司關司市與山澤之虞皆地職也有地職則必有地征此載師所以又有授地之言也幣)
(餘則職幣所謂餘財餘則邦物皆已給矣又振之以歸之邦故亦謂之賦也)
愚案邦中有場圃即園圃之職也四郊有牧田即
藪牧之職也邦甸之田皆井授即三農之職也甸
稍縣都之采邑與公邑之田亦皆授於民以耕也
關市即商賈之職山澤即虞衡之職李叔寳謂九
賦繼於九職之後惟有以任之而後可以斂之是
也所疑者成周十一之稅通行乎天下而甸稍縣
都則曰十二先儒以地遠役簡則賦亦輕釋之不
如陸佃以百畝而徹賦民十一於一中又以十分
為率取二如此則公卿大夫之受采者自食其八
以其二賦於國其說為長至於吏之治於公邑者
兼統於遂其居民其制賦皆與遂法同小司徒之
井牧其田野及於甸稍縣都必曰任地事令貢賦
凡稅斂之事可考也
總論貢賦征稅之名
鄭節卿曰或問畿外有貢畿内有賦有稅有征斂之
目其别何如曰公田以為税私田以出賦征斂則賦
稅之總名家征力征則以一家餘夫之力言之夫征
地征即以一夫私田之賦言之若畿外諸侯則食公
田之税以為禄斡私田之賦以為貢耳請略公田之
稅而姑論畿内之賦次及於畿外之貢人徒見夫稅
以足食賦以足兵則以民賦為止於兵車以九賦為
諸臣禄田之賦非也稅雖一而賦實有三凡起徒役
毋過家一人此兵賦也甸出長轂一乘此車賦也邦
中四郊而下凡九等之賦也時方有事則農出一兵
甸出一車事已則兵還於農車還於甸雖名於賦實
則使民自衛耳有以足軍之用而未有以足國之用
也國用之大有祭祀賓客有喪荒羞服有工事幣帛
有芻秣匪頒好用不調諸民於誰責而供之於是始
即百畝之私以制九等之賦勸九職之任以代九賦
之出今攷之周禮國中四郊之賦閭師征之野之貢
賦縣師征之委人征薪芻木材獸人㕓人收皮毛筋
角角人斂齒角羽翮卝人收金玉錫石澤虞取國澤
財物掌葛掌染草則征絺綌染草以當邦賦掌炭掌
荼則征灰炭茅莠以當邦賦其始也以五榖為主而
其終皆以九職之物充貢其始也以五等定輕重而
其終皆以年之上下出斂法熟讀一書其所以孜孜
於田賦之說者以其未始立法也若公田什一之稅
周禮曷嘗一言之豈惟公田大宰九等之賦不言軍
旅亦以一兵一車之出自有定制耳是以大宰正其
名載師酌其數閭師縣師隨其物大府謹其待用蓋
其終始本末無一毫不經思慮者達之王畿之外則
有異名而無異法諸侯食其稅於國則稅之名變而
為禄納其賦於天子則賦之名變而為貢始於大宰
之致其用中於司馬之制其賦终於小行人之令其
獻考之職方氏自揚之金錫荆之丹銀以至於并之
布帛此即取物以充賦也又考之大行人自侯服之
祀物甸服之嬪物以至於要服之貨物此即變賦以
為貢也其纖悉委曲則與甸内無一不相應者然禹
貢與周禮少異者周禮畿内之賦通可以言貢而禹
貢則專指以為賦禹貢畿内之賦專以米粟之屬而
周禮則雜以他物代之此特其微異者耳不害其為
同也
一曰邦中之賦
賈氏曰邦中謂國中之民也(○王昭禹曰邦中王所邑詩曰邦畿千里則合)
(四郊甸稍縣都而言也此言邦中則以别四郊甸稍縣都故也載師曰以㕓里任國中之地又曰園㕓二)
(十而一則此所謂邦中之賦)
二曰四郊之賦
賈氏曰謂遠郊百里之内民也(○王昭禹曰近郊五十里遠郊百里載師)
(曰近郊十一遠郊二十而三此謂四郊之賦)
三曰邦甸之賦
賈氏曰謂百里之外二百里之内民(○王昭禹曰四郊之外謂之甸)
(以田法正在是故也載師以公邑之田任甸地則邦甸之賦於是乎出矣)
四曰家削(所教反)之賦
王昭禹曰三百里之地大夫所食之采邑禄而不世
不得專其地有家而巳故謂之家謂之家削以家邑
之位削小故也其賦載師所謂以家邑之田任削地
○賈氏曰大夫采地賦稅入大夫家采地之外其地
為公邑公邑之民賦入王家
五曰邦縣之賦
賈氏曰四百里地名縣有小都賦入采地之主其中
公邑之民賦入王家也(○王昭禹曰四百里之地謂之小都載師所謂以小都任)
(縣地)
六曰邦都之賦
賈氏曰謂五百里中有大都大都采地其賦入主外
為公邑民所出賦入王家也○王昭禹曰五百里之
地謂之大都大都之地即載師所謂疆地是也小都
不謂之都而謂之縣大都不謂之畺而謂之都互相
備也蓋言家甸稍縣則都為疆地可知言都則郊甸
稍縣為鄉遂公邑家邑小都亦可知也
愚案家稍邦縣邦都三等采地之餘盡為公邑天
子使大夫治之公卿大夫王子弟不得有也此是
聖人深意大率三代封建諸侯亦不是連併封去
其間自有公邑間其中漢時郡國之制亦有此意
蓋郡國相錯於天下使彼此相監也
七曰關市之賦
王昭禹曰關以征其貨之出入市以征其貨之所在
然則關市之賦出於商賈之民也○王氏詳說曰載
師云園㕓二十而一謂邦中也近郊十一遠郊二十
而三謂四郊也甸稍縣都皆不過十二謂邦甸家削
邦縣邦都也漆林之征二十而五謂山澤也而不及
關市與幣餘然則關市幣餘所出之賦其將何如乎
蓋周禮重乎民而禁末作故末作賦重關市幣餘之
賦亦與山澤之賦等矣不然山澤所出何止於漆林
(○陳君舉說見大府)
八曰山澤之賦
王昭禹曰先王之於山澤有虞以度其物有衡以平
其政為之厲以限其妄入為之禁以止其非法又各
使其地之人守其財物則其所取者宜有職矣
九曰幣(婢世反)餘之賦
劉迎曰幣餘不在常賦之中皆式法所用之餘幣也
今考職幣所掌凡用邦財之幣振掌事者之餘財蓋
此幣餘之賦也惟其非常賦故以之待賜予而賜予
亦無常故也先儒以幣餘為占賣國中斥幣皆末作
當增賦者若賈人倍筭矣不知此何等賦邪
以九式均節財用
鄭康成曰式謂財用之節度○王昭禹曰式之所載
為有書所麗為有數書之所載則有一定之常目數
之所麗則有不易之經制以之均財則為有道以之
節用則為有禮均財有道則遠近適於均而無有餘
不足之患節用有禮則多寡適於當而無過不及之
幣
李景齊曰有以斂於民無以節於己則錙銖之積不
足以供泥沙之用此九式財用又所以繼於九賦斂
財賄之後也
一曰祭祀之式
王昭禹曰祭祀之禮有大小有豐殺多不為過寡不
為不足者亦有式焉耳(○王氏詳說曰曲禮曰天地之牛角繭栗宗廟之牛角握)
(此牲式也酒正曰大祭三貳中祭再貳小祭一貳此酒式也)
二曰賓客之式
王氏詳說曰掌客之上公饔餼九牢侯伯七牢子男
五牢(○史氏曰朝覲聘問之時待遇宴享之法)
三曰喪荒之式
王昭禹曰喪之禮有斂葬賻賵以送死者荒之禮有
散利施惠以救貧者其用雖甚衆而皆有制焉
四曰羞服之式
王昭禹曰羞則膳夫羞用百有二十品之𩔖也服則
司服掌王之吉凶衣服之類是也
五曰工事之式
賈氏曰工若考工所作器物(○史氏曰工事不可闕有法以制之則無雕鏤)
(之飾淫巧之縻)
六曰幣帛之式
鄭康成曰謂所以贈勞賓客者○賈氏曰若司儀上
公三問三勞有束帛也
七曰芻(初俱反)秣之式
王昭禹曰草之謂芻榖之謂秣皆以養牛馬有事則
秣無事則芻詩曰乘馬在廐莝之秣之則芻秣也(○王)
(氏詳說曰謂若委人云賓客共其芻薪軍旅共其委積薪芻)
八曰匪頒(音班)之式
鄭司農曰匪分也頒謂頒賜也(○鄭康成曰王所以分賜羣臣也)
九曰好用之式
王昭禹曰因其所好而用之謂之好用玉府凡王之
好賜共其貨賄内府凡王及冢宰之好賜予則共之
典絲凡上之賜予皆以物授之典枲賜予亦如之蓋
好用出於上之私恩惟其時物而巳(○劉迎曰後鄭以為燕好賜予)
(其與匪頒異乎今考之經玉府所謂金玉玩好謂式貢之餘財以共玩好非所謂好乎司書所謂上之用)
(財用職幣所謂凡上之小用非所謂用乎好用之式小所以列之匪頒之後)
李景齊曰自祭祀賓客以至幣帛芻秣之費固有司
可以裁其出入所謂匪頒好用出於人主之意固宜
人主所得自為也冢宰亦得以九式制之焉然則聖
人以身享天下之奉不敢以一毫妄費以至於此財
安得而不裕哉
總論
劉執中曰祭祀之式春官掌焉賓客之式大行人司
儀掌焉羞服之式膳夫司服掌焉工事之式司空之
屬掌焉幣帛之式外府掌焉芻秣之式掌客掌焉匪
頒之式大府掌焉好用之式内府掌焉九者違式均
節失宜則大宰掌焉
王昭禹曰先王生財有道取財有義用財有禮九職
所以生財也九賦所以取財也九式所以用財也
陳君舉曰九賦斂財賄九式均節財用盡總於冢宰
所謂以此取之以此用之未嘗分别秦漢以來人主
私意日生創為條目掌天下之財有大司農掌王之
治藏則有少府掌没入民財則有水衡都尉而大司
農則供邦國經費之用少府則供王玉食奉養之用
水衡則供王之私用色目既煩各私其局征斂搜求
富藏于官前輩嘗論王者除四夷之外不治自外薄
四海闔門而視皆一家也今闔門而與子弟為市雖
盡得子弟之財猶不富也
又曰所謂大宰制國用者制其出也古者財用冢宰
制出而司徒制入六卿三公皆兼之自漢丞相以錢
榖出入為非已責則均節會計之職散之九卿
以九貢致邦國之用
胡氏曰先王授民以田則責之賦授諸侯以國則責
之貢賦者養天子之禮貢者事天子之義(○陳氏曰采邑有賦)
(而無貢邦國有貢而無賦九賦有甸稍縣都而九貢致邦國之用是也禹貢八州有貢惟冀州畿内無貢)
(以畿内王之所食特斂其賦而巳非所謂貢也)
賈氏曰此諸侯歲之常貢小行人云春入貢是也若
大行人侯服歲一見其貢祀物乃因朝而貢與此别
也諸侯國内得民稅大國貢半次國三之一小國四
之一所貢者市取當國所出美物禹貢所云貢篚是
也
李景齊曰致者使之自至非窮欲以求之也用者所
貴適於用非貴於遠方之珍異也西旅獻獒固足以
侈其君來遠之德而召公諄諄然以訓武王者毋亦
珍禽竒獸非服食器用之宜而自以異物為寳則玩
好之心一萌其弊烏可勝言哉此九貢之目自祀貢
嬪貢以至於斿貢物貢蓋無不適於用者後世人主
汲汲於方物之貢至於鵁鶄名鷹亦遣使以求之何
謂
一曰祀貢
鄭司農曰祀貢犧牲苞茅之屬(○王氏曰凡可以供祭祀之物)
二曰嬪(音頻)貢
鄭康成曰嬪貢絲枲(○王氏曰凡可以供嬪婦之物)
三曰器貢
鄭康成曰銀鐵石磬丹漆也(○黃氏曰用器兵器禮樂之器○劉執中曰謂)
(土之精器若鄭之刀宋之斤魯之削吳越之劒也○王氏曰凡可以為器之物)
四曰幣貢
鄭康成曰玉馬皮帛也(○王氏詳說曰古人所謂幣者非止幣帛也小行人云合)
(六幣圭以馬璋以皮璧以帛琮以錦琥以繡璜以黼故後鄭以幣為玉馬皮帛○王氏曰凡可以為幣之)
(物)
五曰材貢
鄭司農曰木材也(○鄭鍔曰如杶榦栝栢之𩔖可為宫室者也○劉執中曰謂若燕之)
(角荆之榦妢胡之笴吳越之金錫也○王氏曰凡可為材之物)
六曰貨貢
鄭康成曰金玉龜貝也(○王氏曰凡可為貨之物)
七曰服貢
鄭康成曰絺紵也(○黃氏曰不獨絺紵玄纁纖纊皆是○王氏曰凡可為服之物)
八曰斿貢
劉執中曰謂羽毛可注旗旄也(○愚按此本司農說蓋斿即龍斿九斿之)
(斿也)
九曰物貢
鄭康成曰雜物魚鹽橘柚(○鄭鍔曰物貢則不可名以一物如海物惟錯之物)
(謂雜物之可貢者也○劉執中曰謂九州所産萬物可以致遠而資邦國之用者也)
總論
鄭鍔曰或謂邦國之貢萬民之賦皆王國所須以為
用貢賦畢入然後冢宰可以制國用今也列九賦於
前以九式處其中乃以九貢列其後何也蓋王國之
財自足以充王國之用善治國者有生財之道又奚
待於諸侯然後足哉故列九賦之目即繼以均節之
式明生財之道既有九賦則量入以為出可也若乃
邦國之貢本諸侯奉上之誠意不急急於徵之立法
於此俟其自至耳
周禮訂義卷二
