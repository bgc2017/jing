周禮訂義卷七十宋王與之撰
冬官考工記上
趙氏曰先王建官始於天官掌邦治至冬官而
經理之事終矣名官以冬此其旨也工百工也
考察也以其精巧工於制器故謂之工以其所
制之器從而察其善不善故謂之考小宰六曰
冬官其屬六十掌邦事則冬官之事不止於制
器記者止謂之考工何也鄭注云此篇司空之
官也司空篇亡漢興購求千金弗得此前世職
其事者記錄以備大數爾然秦火之後司空居
四民時地利之事亡矣先儒據所聞者記之而
已(賈氏曰周衰諸侯惡典籍之害已皆滅去之司空篇亡已久有人尊習舊典錄此三十)
(工以為考工記雖不知其人其作在何日要之在秦前故遭秦焚書有韋氏裘氏等缺也此記雖不同周)
(禮體例亦為叙致首尾相承總有七段○鄭鍔曰司空之職用是以考百工之事其篇亡其記存漢儒劉)
(歆校理秘書得之用以備司空之闕)今觀所記如營國為溝洫等事尚
有居四民時地利之遺意但不若制器之為詳豈非
當時諸儒於先王制器之法聞之頗悉故記之特備
歟至于有一二可疑者意其古制不可悉聞則間自
為說以補其亡爾苟於理未大戾當尊經可也
愚按漢儒謂冬官亡補以考工記司空果亡乎以
周官司空之掌攷之司空未可以為亡也夫周官
言司空掌邦土居四民時地利凡經言田萊溝洫
都邑涂巷者非邦土而何農工商賈市井里室廬
者非居民而何桑麻榖粟之所出山澤林麓之所
生非地利而何及攷小宰言六官設屬各有六十
今治官之屬六十有三教官之屬七十有九禮官
之屬七十有一政官之屬六十有六意者秦火之
餘簡編脫落司空之屬錯雜五官之中先儒莫之
能辨遂以考工記補之其實司空一官未嘗亡也
夫攷工記可以補周官者非三十工之制有合周
之遺法也獨考工之序其議論有源委非深於道
者莫能之夫論百工之事不止於工上立說上而
本於王公士大夫則知工雖末伎非王公𤼵明乎
是理士大夫推而行之其藝固不能以自成下而
及於商旅農婦則知工雖有巧非商旅之懋遷貨
賄農夫之飭力地財婦工之化治絲麻其材於何
而取給也創此者有知述此者有巧業則𫝊於世
守功則歸于聖人工何嘗獨立於天地間能使器
利用便乎惟此等議論近古足以𤼵明聖經之秘
此所以取而為補亡之書也如捨此而索於制度
之末則論周人上輿奚及乎上梓上匠之制論周
人明堂奚取乎世室重屋之制言溝洫澮川非遂
人之制也言旂旗旟旐非司馬司常巾車之制也
其他纖悉有不可盡信者甚多㮣以為周家之制
度豈其然乎
國有六職百工與居一焉
劉氏曰坐而論道一職也作而行之二職也審曲面
埶三也通四方之珍異四也飭力以長地財五也治
絲麻六也此文首尾自明不須以六官說之○鄭鍔
曰王公士大夫固可謂國之職百工商旅農夫婦功
分各不同貴賤殊等乃大宰所授九職中之四者而
已詎可取並列而為六耶記攷工者將言百工之事
為甚重故以六職之大而司空之職有百工之事亦
參與其中則百工不可以為賤藝而忽之故取攷工
之事以足六職之名非以農工商旅與王公並肩無
復等降也○賈氏曰小宰冬官屬六十此百工即其
屬言百舉大數耳
或坐而論道或作而行之或審曲面埶(音勢)以飭(音勑)五材
以辨(皮莧反)民器或通四方之珍異以資之或飭力以長
(丁丈反)地財或治絲麻以成之
鄭康成曰言人德能事業之不同○賈氏曰論道即
周官云大師大傅大保兹惟三公論道經邦燮理隂
陽三公所論之道即所經邦燮理者也經者經綸之
謂燮理者和調之謂明則邦國幽則隂陽幽明之所
以然乃所謂道也經綸之用藏於無迹和調之妙間
不容聲亦何待於論乎論云者擬議以成其變化講
明啟沃而精一之者也非經綸天下之大經參天地
之化育者不足以與此故官不必備惟其人○鄭康
成曰作起也○葉氏曰天下之事不難於行而難於
論論之者在上行之者在下未有論之不當而行之
不悖於理者也人君欲建久長之策必先謹股肱之
臣
鄭鍔曰審曲者審其曲也面埶者面其埶也材有曲
直直者不待審而可知審其曲然後見其理之所在
勢有向背背者不可向以為用面其勢然後順其體
之所向(賈氏曰若弓人夾弓庾弓往體多來體寡若之類皆審察五材曲直方面形勢之宜也)
(斬轂之道矩其隂陽皆記其隂陽之面背也○陳藴之曰面字非物之面乃人向道之面也撢人云以正)
(王面召誥云面稽天若皆向之謂也審其曲面其勢皆人為之耳又說見下文)趙氏曰飭修
治也○鄭鍔曰審其曲面其埶以飭治乎五材左氏
言天生五材民並用之說者謂金木水火土也鄭康
成於此則曰金玉皮(賈氏曰知有玉皮者以函人玉人等知之)木土蓋
據考工之篇所用之材以為說耳賈公彦從而為之
說曰水火單用不得為器物故不以水火備五材之
目以下文八材攷之則金木雖可為器若非水火何
自而成輪人斬轂以火養其隂水之以眡其輪之平
沈之均弓人為弓撟幹欲熟於火䰞膠則欲水火相
得推此類而言之工安可無水火乎二子之說非矣
(陳用之曰五者加皮玉采色是謂八材大宰言百民工飭化八材而此言五材盖若珠玉丹青之美在)
(有不得而用者以辨民器為主宜舉其並用者言之)鄭康成曰辨猶具也(鄭氏鍔曰)
(具其器用使之無或不足也王安石以民器各有宜不可以不辨)資取也○項氏曰
所貴所異彼此不通無以相資商旅所以遷之𫝊曰
夏則資皮冬則資絺旱則資舟水則資車以待乏(易氏)
(曰古者珪璧金璋錦文珠玉不鬻於市又司市凡之蓄珍異害者亡靡者微禁惟恐不嚴此乃通以資)
(盖攷工之珍異非必金玉錦繡之物也但地之所無而人以為貴者則謂之珍地所罕見而人以為不常)
(者則謂之異此正切於民用者故通之也)○賈氏曰飭勤也地財榖物皆
是○王氏曰治絲為帛治麻為布○易氏曰長者長
於始也成者成於終也
坐而論道謂之王公作而行之謂之士大夫
趙氏曰此言其職業之人名而復結上文
愚按王公乃王與三公也與王一體故廣厦細旃
之上相與坐而論道或以帝王無職事不當與臣
同列於六職曷不思天職覆地職載聖職教化要
知天地聖人所謂職者無職之職而三公亦非可
以常職拘或以言王之三公欲别於上公之公亦
恐未然○賈氏曰士大夫則設官分職治職教職
之等○王昭禹曰王公尊而事道故坐而論之逸
而無為也士大夫卑而事事故作而行之勞而有
為也致治之序本在上末在下王公務本以經治
故坐而論道以謀其始士大夫務末以贊治故作
而行之以成其終坐則無為而未始有作論則言
之而未始有行然則作而行之者推王公所論之
道以見於事業而已(鄭鍔曰時有汚隆則道有可升降當其時所宜行者不)
(以不論為王公者坐廟朝之上所論若此為士大夫者奔走於下聽其所論從而行之)
陳用之曰言公則孤可知言大夫則卿可知先王而
後公尊卑之序先士而後大夫小大之序於上則先
尊而後卑於下則先小而後大言之法也○鄭敬仲
曰考工必及於王公大夫之職何也盖百工之事固
不可耕且為故也後世有為彭更之言謂無事則不
可食豈知通功易事以羨補不足者乎有為許子之
言者謂賢者與民並耕而食豈知一人之身百工之
所為備豈必自為而後用之乎
審曲面埶以飭五材以辨民器謂之百工
鄭鍔曰自審曲面埶而下凡有四職大抵論百工之
為急○鄭康成曰五材各有工言百衆言之也○王
昭禹曰五材者民器資之以有成也一材不可闕一
器不可廢則百工之事烏可後哉然欲辨民器必先
乎飭五材欲飭五材必先乎審曲面埶惟窺理所在
然後能審曲惟正體所向然後能面埶五材天之所
生必致力以修飭之然後可以為民器若飭木而為
舟車弓廬之屬飭金而為量鼎劒削之屬飭土而為
甗甑簋䇺之屬飭水火而運用之以成乎衆材之屬
飭材以為器而民器各有宜焉不可以不辨其為輪
也辨其高下之地其為弓也辨其安危之人其為庇
也辨其地之堅柔其為劒也辨其士之上下故曰以
辨民器
通四方之珍異以資之謂之商旅
鄭康成曰商旅販賣之客(賈氏曰行曰商坐曰賈旅賈也)
飭力以長地財謂之農夫
鄭鍔曰出於地而利於人者地財也必得人有事於
地而財始長能勉致其力不憚勤苦以有事焉則地
無遺利矣斯可謂之農夫(陳用之曰非特受田之焉夫而已山澤之農皆與)
(盖三農生九榖園圃毓草木虞衡作山澤之財皆所謂長地財也)
治絲麻以成之謂之婦功
鄭鍔曰絲枲人所賴以禦寒暑非嬪婦化而治之無
以成布帛故制絲以成繒纊組文之物治麻以成布
緦絺綌之物斯可謂婦功
總論
王昭禹曰六職之序王公制法以示百工者也士大
夫行法以治百工者也商旅通物以資百工者也農
夫長財以養百工也嬪婦化治以成百工也故王公
大夫之序在百工之上商旅農婦功之序在百工之
下○鄭敬仲曰記之所載自王公士大夫以至於農
夫婦功皆有職于國者也而百工者事職之所主故
列於事官而為之屬也然上無道揆則下無法守朝
不信道則工不信度三公坐而論道則上有道揆而
朝信道此道德之所以明也士大夫作而行之則下
有法守而工信度此風俗之所以同也先王之時所
以同風俗者尤謹於百工以其衣服器械之所由出
也然則其可不屬之以官乎○又曰勞心者治人勞
力者治於人然無君子何以治野人故六職先以王
公士大夫焉治于人者食人治人者食于人然無野
人何以養君子哉故六職成之以工商農婦焉本在
上末在下在上者無為而執要在下者有為而治詳
無為者精於道有為者精於物也
粤無鎛(音博)燕無函(而南反)秦無廬(魯吳反)胡無弓車粤之無
鎛也非無鎛也夫人而能為鎛也燕之無函也非無函
也夫人而能為函也秦之無廬也非無廬也夫人而能
為廬也胡之無弓車也非無弓車也夫人而能為弓車
也
趙氏曰粤燕秦胡地名也鎛函廬弓車器名也鎛治
田之器詩云庤乃錢鎛其鎛斯趙是已注謂粤地塗
泥多草薉而山出金錫鑄冶之業田器尤多以職方
氏考之揚州即粤地也其利金錫竹箭則粤多金錫
信矣函甲胄之屬謂之函者取能包函人之意孟子
云函人惟恐傷人是以注謂燕近強胡習作甲胄則
燕地之人能為函也(鄭氏鍔曰燕之地東有漁陽右北平遼東遼西西有上谷代郡)
(鴈門廹近強胡以人人習作鎧甲而工于為函)廬戈戟之柲即廬人為廬器
也如今鎗刀之柄以木之堅強者為之注謂秦多細
木善作矜柲是也(鄭氏鍔曰秦之地有鄠杜竹林南山檀柘天水隴西山多林木故其)
(民長於攻木以為柲)弓車射乘以攻戰之器注謂匈奴無屋宅
田獵畜牧逐水草而居皆知為弓車是也(鄭氏鍔曰胡者謂之)
(匈奴唐虞三代之時所謂山戎玁狁熏粥也居于北邊隨草畜牧兒能騎羊則彎弓射鳥鼠少長則射孤)
(兔其俗專以射獵為生)無云者謂四國之人皆能為是器極其
巧妙無所優劣故無鎛函廬弓車之長也人之為藝
必有所短而後見所長有所拙而後見所巧今舉國
皆能之所以云無注謂人皆能作是器不須國工王
解謂官府無是工皆未是新義云段氏為鎛器函人
為甲廬人為廬器弓人為弓車人為車考工所以有
是五工者謂人不皆能故設工以為之至于粤燕秦
胡夫人皆能之故曰無非無其工乃無其名也考工
又慮人不知其故所以下申解之曰非無也以夫人
能為之也
知者創物巧者述之守之世謂之工
趙氏曰此段是推原制器本末先後之序無所不通
之謂智惟智者明物燭理所以世間原無此器智者
以心思之妙理致之精自我創出來巧謂工之巧者
見智者之創體立而不備法具而未詳以其心術之
巧又依舊制上繼述而增修之創是開端造始之意
述是繼述不作之意始弧矢之利取諸睽耒耨之利
取諸益棟宇取諸大壯棺椁取諸大過前人只創得
大㮣後來如考工為弓矢耒耜宫室等制度添了許
多節目又如智者觀轉蓬則以為輪觀雲氣則以為
旗而巧者述之則為軹為較為轛為輿不止於輪為
熊虎龜蛇九斿七斿之類不止於旗皆是巧者因仍
增益之功至於自祖及孫世世守而勿失如函人之
子常為甲弓人之子常為弓之流𫝊愈久則技藝愈
精然後謂之工焉
百工之事皆聖人之作也
趙氏曰考工又慮後世以百工為器數之末初無妙
理可觀遂至于忘其本所以繼之曰百工之事非百
工之自為皆聖人之作也
愚按上既言智此又言聖則創之者自是智者之
事作之者自是聖人之事創則不離乎物而作則
有得乎形而上者之道䟽以智為聖人非也
王昭禹曰易言備物致用立成器以為天下利莫大
乎聖人盖百工之事雖形於度數之粗而天下之至
賾寓焉非聖人孰能作之故斷木為杵掘地為臼臼
杵之利則取諸小過弦木為&KR0707;剡木為矢弧矢之利
則取諸睽或為耒耜以取諸益或為網罟以取諸離
為棟宇則取諸大壯為棺槨則取諸大過一方一圓
而具天地之象一竒一耦而具隂陽之數或曲或直
而有剛柔之理或厚或薄而有盈虧之義豈淺淺者
所能及哉𫝊曰作者之謂聖殆以此也
爍金以為刃凝土以為器作車以行陸作舟以行水此
皆聖人之所作也
趙氏曰考工既言百工之事皆聖人之作又慮無實
跡可據又恐或者見聖人創物制器將謂窮人力竭
智巧一切用其使然之功于此又指其實而言之見
聖人皆順物理自然處爍謂鎔鑄金乃堅剛之物非
以火銷爍之如何能為刃如劒削戈戟皆是爍金為
之也凝注謂堅也堅凝是結聚之意土是散亂之物
非以水凝結之如何為得器如陶人為甗旊人為簋
者皆是凝土為之也作車作舟亦然但考工獨于車
輿舟言作者盖土與金則就其質而成器故可爍可
凝至于車舟則斷削衆木而後成其工其器非一而
足又制度規模與金土不同非聖人立為成式以貽
後世誰能作之也然曰爍曰凝曰作皆其物質可以
爍之凝之作之使物質不可以為用聖人亦不強為
之也然則聖人之作亦曰順萬物自然之性而已此
所以申言皆聖人之所作也(易氏曰太極動而為五隂陽布而為五行是)
(行者天地生成自然之理刃之以金為體者以火為用故于金言爍器之以土為體者以水為用故于土)
(言凝水行乘舟以濟不通陸行乘車以任重致遠則木之為用無往而不利記考工者舉此四者以推五)
(行造化之理以明聖人器用之利使天下因物以窮理又不特此四者而已)
天有時地有氣材有美工有巧合此四者然後可以為
良
賈氏曰此一段言工雖巧不得天時地氣材之美者
則不良○王昭禹曰隂陽寒暑在天運之以為時者
也剛柔燥濕在地化之以為氣者也萬物盈天地間
得時以生得氣以成及其成材天地之美具焉故曰
工有巧此四者相有以相成合而用之闕一不可故
曰合此四者然後可以為良良甚善也若良知良能
出於天合之自然也是故斬轂之道必矩其隂陽其
斬陽木必以仲冬其斬隂木必以仲夏弓人為弓於
冬則析幹於春則液角於夏則治筋於秋則合三材
此因天時也貢金錫責之揚貢杶幹責之荆孤桐責
於徐漆枲責于豫以至鄭之刀宋之斤魯之削吳粤
之劒此因地氣也相幹欲其赤黑而鄉心陽聲而遠
根相筋則小簡而長大結而澤漆則欲測絲則欲沈
以至燕之角荆之幹妢胡之笴吴粤之金錫凡此皆
材之美也輪人為輪則可規可矩可水可縣可權可
量輿人為輿則員者中規方者中矩立者中縣衡者
中水直者如生繼者如附三材既具巧者和之以為
輪六材既具巧者和之以為弓凡此皆工之巧也
材美工巧然而不良則不時不得地氣也
鄭鍔曰世不明寒暑燥濕之理徒謂吾有美材矣有
工巧矣不患乎器不良也而器之成卒不甚善者上
不得天時下不得地氣而已是故斬木者必順其隂
陽陽木必斬于仲冬隂木必斬于仲夏為弓者必順
乎春夏筋必治于夏角必液於春他非無時也以為
非此時則不順乎天而不足以為良也為刀必于鄭
為斤必于宋為削必于魯為劒必于吴粤他非無地
也以為非此地則不得其氣而不足以為良也如使
其不順天時不得地氣雖材美工巧欲為良詎可得
哉○趙氏曰不時注謂不得天時也劉執中云不言
不得天時地氣而曰則不時不得地氣者盖東西南
北之異宜在地之氣不均也而器遷乎其地而不能
良者則於地之氣有得有不得之辨若天時春夏秋
冬之行孰有不同之方歟其失之者非時不然也人
也此說甚好
橘踰淮而北為枳(音紙)鸜(音衢)鵒(音欲)不踰濟貉(音鶴)踰汶(音問)則
死此地氣然也
趙氏曰橘是江南之物過淮以北則變為枳殼鸜鵒
飛鳥春秋昭二十五年有鸜鵒來巢𫝊曰書所無也
盖鸜鵒本濟西穴處之物今乃踰濟而東為巢於魯
之中國故云書所無也貉注謂善緣木之猨也汶水
在魯北即汶陽之田與則吾必在汶上矣是也貉踰
汶則死亦地氣不宜爾(鄭氏鍔曰萬物賦形于天地推氣于隂陽宜無所往而不)
(遂其生育之理然植者非其地則變其本質故橘踰淮而北遂化為枳飛者非其地則有所不居故鸜鵒)
(處濟之西不肯踰之而東走者非其地則不能以一曰生故貉踰汶水則必死彼其生植飛走類疑若無)
(知不必擇地而安也然而若此者由地氣非所宜故爾○陳用之曰橘非可以移之淮北氣有所感亦與)
(俱化何妨乎有之鸜鵒不宜有而有者未必死也貉踰汶則死矣斯三者言之淺深之序)
鄭之刀宋之斤魯之削吳粤之劒遷乎其地而弗能為
良地氣然也
賈氏曰據經所言以鄭之刀鐵移向宋而作斤宋之
斤鐵移向鄭而作刀皆不得為良○鄭鍔曰鄭刀宋
斤魯削吳粤之劒其為器甚良矣然遷去其地而作
焉終不敵五國制作之善豈天下之工皆不如五國
之功工天下之金皆不如五國之剛哉地氣非所宜
則雖有良工精金亦莫克使之良也故曰地氣然者
言橘貉鸜鵒賦性以生者猶非其地則不能生況刀
斤削劍之器出于人為者乎引彼喻此以見地氣之
不可不順也
燕之角荆之幹妢(扶云反)胡之笴(古老反)吳粤之金錫此材
之美者也
鄭鍔曰燕幽燕也燕角之美别無所見荆楚也禹貢
荆州貢杶幹栝栢(鄭氏康成曰可為弓弩之幹)則材之出於荆者
美可知矣妢胡在楚之旁春秋所言頓子胡子是也
(杜氏曰妢胡地名)笴箭槀也與槀人所掌之槀一也(鄭氏康成曰笴)
(矢幹也)吳粤揚州之域禹貢揚州貢三品之金則金錫
之出於吴粤者美可知也牛未嘗無角而出于燕者
美木可以為弓幹而出于荆者美竹可以為箭而出
于妢胡者美金錫可以為兵器而出于吴粤者美孟
子曰充實之謂美美者材質之良充實乎其中而發
見于其外也此四材之美者由土地所宜特異乎他
邦之所産也
天有時以生有時以殺草木有時以生有時以死石有
時以泐(音勒)水有時以凝有時以澤(音亦又釋)此天時也
鄭鍔曰天之運也一為春夏而萬物生一為秋冬而
萬物死此生殺之時也草木之生也蘖萌于子紐牙
於丑畢入於戌該關於亥此生死之時也石之解散
謂之泐(鄭司農曰泐讀如再扐而後卦之扐)至堅者莫如石疑若不能
泐矣然盛暑之氣鑠石流金則堅者或至于解散澤
當為釋至柔者莫如水疑若不能凝矣然隆冬沍寒
則堅凝而為冰既堅矣疑若不能釋也及暖氣和融
則復消釋而為水凡此皆天時使之然也惟天之時
寒暑之不常物之寓形乎天地間者亦不常如此則
夫工之制器可不因其寒暑隂陽哉
陳用之曰物之屬乎天時者皆是此特舉數者為言
言水則火可知言石則金可知天生五材民並用之
火無常形托物為體金之為物化而不已故論時之
變化而不及斯二者
趙氏曰天時地氣材美各有定限而巧出于人之心
斡旋運用其妙不可指名故此一段不言工巧
凡攻木之工七攻金之工六攻皮之工五設色之工五
刮(古八反)摩(音磨)之工五摶(音團)埴(時職反)之工二
賈氏曰此一段言工之多少總數○毛氏曰凡此諸
工以職多者上寡者次之尤寡者為下○鄭康成曰
攻猶治也○鄭鍔曰設色者敷布其采色也刮摩刮
去而摩鑢也司農以刮摩為玉工然玉人磬人謂之
玉工可也雕人以雕刻為事楖人為楖矢人為矢豈
亦玉工也哉則刮摩之工不止于玉而已○鄭康成
曰摶之言拍也埴黏土也(鄭氏鍔曰與禹貢徐州厥土赤埴墳之埴同陶旊之)
(工摶拍黏土以為器坯謂之摶埴之賈氏曰以手拍黏土以為培乃燒)
王昭禹曰天生五材民並用之水火金木土是也加
之以皮玉設色則為八材焉九職所謂百工飭化八
材是也以土治水以水治火然後水火為用以火治
金以金治木然後金木為器皮玉設色之事亦不離
于五者然後八者之工備此百工之務也攻木之工
木工也攻金之工金工也摶埴之工土工也金木言
其體摶埴言其用攻皮之工以函為主設色之工以
畫為主刮摩之工以玉為主皮色言其體刮摩言其
用若夫水火之材則飭化以運用此六者而已故于
水火不言工○陳用之曰此言設色之工五而其實
四也言攻木之工七而其實則八盖輪輿弓廬匠車
梓七者之外有舟人焉其工八明矣盖先王置之其
目三十先儒敘之於攻木之工遺輈人以畫繪之工
為二遂以足三十之數歟
攻木之工輪輿弓廬匠車梓
趙氏曰以下是别其工之職事○鄭司農曰此七者
攻木之工官别名也○王昭禹曰輪人為輪輿人為
車弓人為弓廬人為廬器匠人為宫室之屬車人為
耒之屬梓人為筍簴之屬此攻木之工七○陳君舉
曰輈人不與其數者一器而工聚焉者車為多
攻金之工築冶鳬(音扶)㮚(音栗)段桃
王昭禹曰築氏為削冶氏為殺矢鳬氏為鐘㮚氏為
量段氏為鎛桃氏為劍此攻金之工六
攻皮之工函鮑韗(況萬反又音運)韋裘
鄭司農曰鮑讀為鮑魚之鮑書或為鞄蒼頡篇有鞄
□韗讀為歴運之運○王昭禹曰函人為甲鮑人之
事韗人為臯陶韋氏裘氏闕此攻皮之工五
設色之工畫繢鍾筐㡛(音芒)
鄭司農曰㡛讀如芒芒禹迹之芒○王昭禹曰畫繢
之事官異而職同鍾氏染羽㡛氏湅絲筐氏闕此設
色之工五
刮摩之工玉楖(音櫛)雕矢磬
鄭司農曰楖讀如巾櫛之櫛○王昭禹曰玉人之事
磬氏為磬矢人為矢楖人雕人闕此攻玉之工五○
趙氏曰矢人為矢鏃磬氏為石磬如摩其耑之類亦
是刮摩而成以此知刮摩之工不必專指玉然注云
玉工者以刮摩之工施于玉者為多故特以一事之
所主言之
摶埴之工陶旊
鄭康成曰旊讀如放於此乎之放(鄭司農曰旊讀如甫始之甫)
王昭禹曰陶氏為甗旊氏為簋此摶埴之工二
易氏曰三十工有以人名者有以氏名者有以事名
者惟畫繪職獨言所職之事其他如輪人輿人之類
則以人名之謂工以巧為能不必責之世守也如築
氏冶氏之類則以氏名之謂官有世功族有世業必
世習之為貴也言人則上經所謂工有巧是也言氏
則上經所謂守之世謂之工是也然攻木無稱氏者
攻金摶埴無稱人者蓋制木必以巧而金土貴乎世
習寧非記者深得先王制作之意乎
有虞氏上陶夏后氏上匠殷人上梓周人上輿
鄭鍔曰此欲言作車之工故言周人以車為上欲言
周人上車之由故言虞夏商周四代之主所尚各異
陶陶土以為器也虞氏去古未遠世質民淳故貴乎
瓦器之質也記曰有虞氏之瓦棺又曰泰有虞氏之
尊也則虞之上陶可知矣匠匠人為宫室為溝洫者
也夏后荒度土功卒有天下故貴乎平土之匠也語
曰禹卑宫室而盡力乎溝洫則夏之上匠可知矣梓
梓人也攻木以為筍簴為飲器者也商人所以上梓
者變虞夏之土器而用木漸革其質而趨于禮樂之
文也輿車也周人所以上輿者禮至是而大備用乘
車以嚴貴賤之分也○易氏曰上之為言尚也昔聖
人逆推世變之所趨而為之默制其變所謂一代之
制初非偏尚之為徇有虞氏之泰尊固尚陶矣夏后
氏之山罍亦未始不尚陶夏后氏之世室固尚匠矣
殷人屋用重檐亦未始不尚匠殷之崇牙固尚梓矣
而夏氏之龍簨簴周人之璧翣亦未始不尚梓周之
乘路固尚輿矣而有虞氏之鸞車夏后氏之鉤車殷
之大路亦未始不尚輿由是言之設一官制一器固
不足以盡四代之所尚捨是亦不足以推世變之所
寓要知考工之說特舉一代所專尚者言之耳○趙
氏曰天下之文物盛而制度備者莫若輿有篆縵彩
繢之飾有金玉象革之美然不曰車而曰輿者盖車
之制始于輿又所謂任載者在輿故也然虞夏稱氏
殷周稱人者純於帝者天道純于王者人道虞夏稱
氏以其嗣於先則純乎帝也商周稱人以其興于後
則純乎王也
故一器而工聚焉者車為多
鄭鍔曰周之所尚者輿也故作車之工為多○易氏
曰故者繼上文而言也攻木之工七弓廬梓匠各居
其一而輪人輿人車人乃居其三又于三者之中輿
人居其一輪人析而二車人析而三其外又有輈人
為輈是車之三工又别而為七此一器而工多惟車
為最
陳君舉曰車制用在輪故察車自輪始輪之外輮為
圍圍之中直指湊轂者為輻輻之所蓄而利轉者謂
之轂轂裏之大穿謂之賢轂外之小穿謂之軹轂中
空處謂之藪轂上横通通載者謂之軸軸末以防輪
而固謂之舝軸上横伏而納輈者謂之轐轐上所載
三面材謂之任正任正之上謂之軫輿前掩軓版謂
之隂輿深謂之隊植于輿兩旁謂之輢蔽風塵謂之
茀横于兩輢而為人所憑者謂之式中系驂馬内轡
處謂之輢式下之植從者謂之轛兩輢之上出于式
者謂之較較之下從者謂之軹以革輓式以皮覆式
謂之韈以簟衣式謂之車軓納轡之環謂之韈著車
之衆環謂之指有曲轐而出從前稍曲而上謂之輈
輈前持衡者謂之頸頸下衡者謂之衝衝下兩馬謂
之服服外兩馬謂之驂兩服之四轡兩驂之四轡謂
之八轡兩驂之内轡系于式其在手者外轡與服馬
之四轡謂之六轡前系于衡後系于軫以防驂馬之
入者謂之脅驅驂馬之系車四條謂之靷内兩條納
于隂者謂之隂靷外系于軸者謂之外靷拘二靷以
絆其背者謂之韅背為環以管外内轡謂之游環削
革三就當胷謂之繁纓縷金以當盧謂之錫著鈴于
兩鑣謂之鸞置鈴于式謂之和兩驂内轡謂之勒車
上之覆則有盖盖之斗謂之部蓋上撩謂之弓蓋之
小柄謂之達常大扛長八尺謂之桯此車之通制也
車有六等之數
鄭鍔曰易兼三才而兩之故六車之為蓋以象天為
軫以象地人立其中則三才之道備矣六等之數殆
亦兼三才而兩之之意
毛氏曰在内而尊者莫若乘車在外而重者莫若兵
車乘車王者所乘所以表其尊故必以三材為象兵
車將率所乘欲兵器之有序而已故總計之而六等
也若田車則不與焉者田車六尺有三寸加軫與轐
則不及四尺之等與諸物參差而不齊故不備以等
也大抵言軫及蓋而不言人不失為三材之象言軫
及人而不及蓋不失為六畫之象
車軫四尺謂之一等
鄭康成曰此謂兵車○楊謹仲曰學者多疑軫之名
以鄭氏之說未明也前言車軫四尺謂之一等注以
為輿後横木後言加軫與轐焉四尺也注以為軫輿
故學者惑焉軫正是輿之名盖四畔各以木加于輿
上以閑其所載詩所謂俴收也其四方則象地故曰
軫方象地惟四畔皆木也故論軫之高則以後横木
為度六分其廣以一為軫圍車廣六尺六寸則是輿
後横木圍一尺一寸徑三寸三分寸之二輪六尺六
寸故軹高三尺三寸并後軫與轐七寸共高四尺自
後而登人長八尺登下以四尺為得中故指後横木
為高之度軫之義不止後横木也謂加軫與轐者轐
名伏兔在車軸上伏兔尾後上載車軫故曰輿轐轐
本不高也惟學者止認横木為軫方之義則疑其為
方不知方木安得名軫之圍而其方又安能象地不
可不辨○趙氏曰兵車之輪六尺有六寸軹崇三尺
有三寸軹謂轂末貫于輪之中者又加軫與轐之七
寸軫謂輿後横木轐謂伏兔置于輪輻軸上如兩短
柱以承軫者軹崇三尺三寸又加軫轐七寸則軫去
地四尺矣故曰車軫四尺謂之一等
戈柲(音祕)六尺有六寸既建而迆(以氏反)崇于軫四尺謂之
二等
趙氏曰自軫而下皆以四尺為差戈殳戟矛是車上
所插兵器古者車戰兵器插在車工以刃向外使人
不敢犯人立于兵器之後欲以此自衛也戈謂刃柲
謂柄(毛氏曰柲以木為之合衆物之柲柄則曰廬單舉一物之柄則曰)建謂插在車
上迆謂放邪倚也(毛氏曰邪置車輢之上下以迤鐵為之範圍惟戈言迆餘不)戈
柲雖長六尺六寸然邪倚則有折除之數其實只高
四尺崇謂高也故曰崇於軫四尺謂之二等○易氏
曰既建而迤止戈為武之義出先刃則邪向前入後
刃不以刃向國以有國者之所宜遠也
人長八尺崇于戈四尺謂之三等殳長尋有四尺崇于
人四尺謂之四等車戟常崇于殳四尺謂之五等
趙氏曰殳下有鑄鐏而上無刃是擊打人之器戟戈
類也戈兵之最健者其别於戈而言車戟者以其長
則不必皆倍尋惟逹于車者必然○鄭鍔曰人長八
尺立於車上則又崇于戈者四尺是謂三等八尺謂
之尋倍尋謂之常殳長尋有四尺則丈二也其崇于
人者四尺是謂四等戟則倍尋其長丈六其崇于殳
者四尺是謂五等
易氏曰殳戟酋矛皆置之車旁備而不用之義
酋矛常有四尺崇于戟四尺謂之六等
趙氏曰酋矛勾兵也其刃曲可以鉤物常有四尺則
長二丈矣又崇于戟四尺故謂之六等○毛氏曰酋
矛為發語之聲盖以酋矛短故合口促聲而言之夷
矛長故開口引聲而言之然此言聲而已若以義求
酋則酋斂酋斂則促故有短之義夷則平緩平緩則
伸故有長之義然則夷矛者其步卒之所用歟故廬
人云無過三其身者指人而言其身明不係於車也
王氏曰五兵之用遠則弓矢射之近則矛者勾之然
後殳者擊之戈戟刺之司馬法曰弓矢圍殳矛守戈
戟助凡用此者皆長以衛短短以捄長令此戈殳矛
戟皆置之車旁不言弓矢則乘車之人佩之○易氏
曰觀兵車之制先王不急于用兵可推矣
車謂之六等之數
趙氏曰始言車有六等之數終言車謂之六等之數
上文未曾列此等數則云有既列此等軫數則云謂
之以申結上文立言之法如此
凡察車之道必自載于地者始也是故察車自輪始
鄭康成曰先視輪也自從也○王昭禹曰載物者莫
先于車運車者莫先于輪○趙氏曰道謂道理又謂
法也大凡察車自有道理自有要法必自載于地者
始言須以輪為先也觀必自之辭可見一定不可改
易之意考工又言曰是故察車自輪始夫載于地者
便是指輪言也又分明說破車自輪始以見輪為車
之樞要所以言之重複表其諄諄緊切之意(鄭氏鍔曰車之)
(所以運轉不窮致遠不泥者以有輪也輪運乎車下而載于地上苟輪不能運雖有盖軫徒為虚器耳則)
(輪者車之本車所資以運行也漢志曰古之聖人觀轉蓬始知為輪輪行可載因物智生復為之輿輿輪)
(相乘流轉罔極則車之行以輪為先可知矣審車而不先審其輪是不知察之之道也故又曰察車自輪)
(始)
凡察車之道欲其樸(普剥反又音僕)屬(章欲反)而微至不樸屬無
以為完久也不微至無以為戚速也
易氏曰車之材衆矣然載于地而衆力之所資者輪
而已故察車自輪始其次則輪之用以完久為固輪
之行以戚速為利是三者皆察之之道故曰察車之
道言道則超乎形數之表有非目力之所能給矣○
鄭鍔曰察車之道必觀乎輪而觀輪之法又自有術
輪以三材合而為之故欲其樸屬樸屬者言其附著
之堅固也輪以圜轉急疾為工故欲其微至微至者
言其至地者少也附著不堅則敝壊甚易欲其全且
久不可得也至地者多則留滯不行欲其急蹙而速
不可得也戚音促(趙氏曰戚與速皆行容輪轉快疾之狀耳)
輪已崇則人不能登也輪已庳(音婢)則於馬終古登阤(大爾反)也
毛氏曰輪樸屬而微至固盡善矣而高下又不可以
無節○鄭康成曰已大也甚也崇高也齊人之言終
古猶言常也阤版也輪庳則難引○易氏曰古人制
器内窮天下之理外盡天下之法故大不踰尋丈小
不踰方寸所謂輪崇六尺有六寸天下之中制也輪
過于崇則其軫亦過于四尺矣故軫為太高而人力
有所不能登輪或已庳則其軫亦不及四尺矣故軫
為太下而馬之力有所不能引人不能登則其力怠
馬不能引則常若登阪而倍用其力此非車之善者
也(王昭禹曰輪庳則馬高馬高則引輪也矣常若登阪然雖倍用力馬疲而車不進)
故兵車之輪六尺有六寸田車之輪六尺有三寸乘(繩證)
(反)車之輪六尺有六寸
毛氏曰人之登下以車為節車之崇庳以馬為節
鄭康成曰兵車乘車駕國馬田車駕田馬○鄭鍔曰
馬有高下故車輪亦有高下馬之高者其輪高馬之
下者其輪卑或駕種馬或駕齊馬或駕道馬其與戎
馬皆國馬之高八尺者故輪六尺六寸田馬馬之高
七尺者也故輪六尺三寸(李氏嘉會曰乘車五革車則兵車田車則木車木車)
(輪低逐獸利也)賈公彦云先言兵車者重戎事也田獵與戰
伐相類故即言田車而後别言乘車之等也余以為
兵車所以即戎田車所以講武而乘車者王于無事
之時則乘者也戎車之不戒武備之不修雖有乘車
惡得而自樂耶
六尺有六寸之輪軹(音只)崇三尺有三寸也加軫與轐焉
四尺也人長八尺登下以為節
鄭康成曰此車之高也○易氏曰輪中為轂轂中横
截者謂之軸轂之末謂之軹(詩經疏匏有苦葉曰說文云軹小穿也轊車軸)
(端也考工記司農云軹轊也又云小穿也鄭玄曰轂末也然則轂末軸端其在一處而有軹轊二名也○)
(圖說曰軹有二轂末謂之軹較之植者横者亦謂之軹輿人云去一以為軹圍是也○薛氏曰軹亦謂之)
(轊又謂之軓少儀曰祭左右軹鄭氏謂軓軹同是轊頭也○愚案轂末之軓又見輪人為盖庇軹之下兩)
(轍之軌又見匠人然車中有所謂軌者車旁從九龜美反有所謂軓者車旁從凡音范二字易於相亂今)
(先辨軓字於此軌字自見輈人軌前十尺之下)輿後之横木謂之軫軸上之
伏兔謂之轐(毛氏曰兔隂物僕賤類以其在軸之承上如兔之伏以其在軸之下如僕之)
伏兔尾後即所以御軸上載車軫者自軫而上即車
輿也輪崇六尺有六寸則軹居其中得三尺有三寸
加軫與轐之七寸則車輿去地四尺矣人長八尺與
車輿去地之尺適得其半其長短升降適相稱焉故
曰登下以為節○鄭鍔曰田車輪六尺三寸則軹三
尺一寸半○鄭康成曰乘車之軌廣取數于此軌廣
八尺旁出輿亦七寸也
周禮訂義卷七十
