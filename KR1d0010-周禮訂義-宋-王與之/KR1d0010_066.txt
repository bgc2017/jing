周禮訂義卷六十六宋王與之撰
冥氏下士二人徒八人
鄭鍔曰揚子曰擿埴索塗冥行而已又曰冥行翳路
皆謂闇而無所見也故日入之後謂之晦冥冥氏設
弧張為阱擭以攻猛獸欲其不知而陷入其中故有
取於晦冥無所見之義
薛平仲曰自脩閭氏而上逹於布憲之官凡十有一
皆先王所以盡乎人也自冥氏以下至於庭氏之官
凡十有二人又先王所以盡乎物夫大而人之為民
害者既革微而物之為民害者已消則先王之用刑
通乎天地之心矣
掌設弧張
鄭康成曰弧張罿罦之屬所以扄絹禽獸(○賈氏曰弧弓也謂)
(張弓以取猛獸云罿罦之屬者詩云雉罹于罿雉罹于罦並是取禽獸之物)○劉執中曰
弧張謂機弩也
為阱擭以攻猛獸以靈鼓敺之
鄭鍔曰既設弧張又為阱擭蓋獸之猛者非弧張所
能取故為阱擭以攻之言攻則知其用力之難如攻
戰之攻也(○李嘉會曰止曰攻之不使獲之必獲恐猛虎傷人也)既為阱擭乃
以靈鼓敺之使來(○鄭康成曰敺之使驚趨阱擭)靈鼓者社祭之鼓
也意者猛獸之為物藏於山蟄乎穴神實司之故用
鼓社祭之鼓冀其神靈有以敺之而至
若得其獸則獻其皮革齒須備
鄭鍔曰若得其獸則皮也齒也須也皆備獻焉不可
闕一將以供國家器用之資鄭以備為爪未之前聞
○李嘉會曰得之則獻不欲遺留以起人爭
庶(章預反)氏下士一人徒四人
鄭鍔曰或謂庶與蛀同字乃作庶何耶嘗聞南方之
人養蠱毒之家合衆蠱之有毒者共為一處使自相
啗食已盡其一存者乃為蠱毒然則蠱者合衆庶之
蠱以為之也然則毒能殺人殺人有漸隂食其肉久
然後死如蛀物之蠱然能蛀壞物也故其音則與蛀
同或謂人所以不繁庶者蠱為之害也故名官曰庶
氏豈其然乎(○鄭康成曰庶讀如藥煑之煑驅除毒蠱之言)○劉執中曰毒
蠱之病人非一種而下士一人者掌其方書治禁之
法
掌除毒蠱以攻說禬(音潰)之嘉艸(音草)攻之
鄭鍔曰左氏曰於文皿蟲為蠱穀之飛亦為蠱皆謂
其腐壞也蠱能腐壞人之心腹其除之之法謂其有
神也則以攻說禬之(○劉執中曰用巫醫以呪禁止也)所以責其神
謂其有毒也則以嘉艸攻之(○鄭康成曰攻之謂燻之)所以勝其
毒六祈之有攻說皆以辭責神也此曰攻曰說又曰
禬非六祈之所謂禬當如注家讀如潰癰之潰謂以
辭責之使其毒潰散也嘉草藥名可以攻蠱惜夫後
世不知為何物○李嘉會曰毒蠱以嘉草藥物燻去
之足矣必曰攻說攻者若韓文公之云鱷魚則可見
矣○王昭禹曰用祝則治於未然之前用藥則治於
已然之後
凡敺蠱則令之比之
王昭禹曰其徒有四人則令使為之校以比之皆其
徒也○鄭鍔曰蠱非人之所能敺也令者謂使人之
能敺者敺之(○劉執中曰凡能敺蠱者隨其方土所宜各有能者人有病者則令呼之)已
則校比其事於以知其果能去否也(黃氏曰令之以國法令之比之)
(使其鄰伍相覺察)
穴氏下士一人徒四人
王昭禹曰冥氏攻猛獸之趨走而害人者至於藏伏
而害人者未去非仁政之周故掌攻蟄獸者謂之穴
氏○黃氏曰冥氏伺出穴氏攻蟄皆為其能害物也
與獸人供膳獸不同
掌攻蟄獸各以其物火之
鄭康成曰蟄獸熊羆之屬冬藏者也將攻之必先燒
其所食之物於穴外以誘出之乃可得之(○王氏曰其攻之也)
(以其所嗜誘之以火燠而出之)○鄭鍔曰魚龍有淵鳥獸有山林窟
穴是其所藏之地先王欲其不敢逼人驅而遠之可
也乃特設一官攻而取之火其所嗜之物誘之使出
毋乃暴乎蓋除害者不待其害已及人然後除也惡
其為一旦之害必先索而除之可也蟄於穴之獸如
熊與羆之屬或時出而害人不可使之藏於窟穴以
俟人之隙則設穴氏以攻蟄獸未為過矣
以時獻其珍異皮革
鄭鍔曰若其獸之身可以備珍異之羞如熊掌之類
則必獻以為膳羞其皮與革可以為器用之須則亦
獻之以為國家之用然獻必以時則不常攻之矣
翨(音翅)氏下士二人徒八人
鄭司農曰翨讀為翅翼之翅○王昭禹曰鳥所以飛
者在翨攻猛鳥者必攻其翨然後可獲故名官謂之
翨氏
掌攻猛鳥各以其物為媒而掎(居綺反)之
鄭鍔曰鳥有鷙者而已安得有猛先儒謂鷹隼之屬
然鷹隼雖猛不過搏擊飛禽之小者彼當立秋始擊
或鳩化而為之或立於高墉之上先視其始擊之時
以正時令又畫於旌旗之上以為軍號何嘗欲其無
遺類耶今乃設一官專以攻之為職又用物為媒以
致之則非鷹隼而已必其性之鷙害而甚猛能為人
之害者矣故曰掌攻猛鳥知其猛與猛獸之猛同其
攻之法以其類為媒以誘之(○劉執中曰各以其物則隨其性之所宜非一)
(物也或以鳩鴿之雛或以匹類但可媒獲其法多矣)
以時獻其羽翮
鄭鍔曰若其羽翮可為器用者亦以時獻焉不常貢
也(○李嘉會曰羽翮可以為箭羽者)
總論
王昭禹曰獸人皮毛筋角入於玉府以足王之燕私
玩好之欲而冥氏穴氏翨氏攻鳥獸之猛而其所獻
皆不入於玉府者蓋此特除其害而已獸人則所脩
之利衆所除之害悉仁施及人於是為大以其所施
者大然後可以兼百姓之奉
柞(側百反)氏下士八人徒二十人
鄭康成曰柞除木之名除木者必先刊剥之(○賈氏曰知柞)
(是除木之名者詩云載芟載柞芟是除草柞是除木)○陳及之曰柞氏攻木薙
氏攻草皆主苑囿之官若畿内之山林自有虞衡等
官提其大要而已
掌攻草木及林麓
鄭鍔曰攻如攻城之攻草木林麓根固蟠結不可削
除則用力為尤多故曰攻(○賈氏曰柞氏攻木兼云草者以攻木之處有草兼)
(攻之)○易氏曰木生於山而曰及林麓者林則積木者
麓則山之足也○鄭鍔曰先王於草木設虞衡之官
以作之固欲其條暢碩大以備掄材之用於此又設
柞氏以攻之者嘗考皇矣之詩作之屏之其菑其翳
脩之平之其灌其栵啟之辟之其檉其椐攘之剔之
其檿其柘則雖至美之材亦刊而除之以為居民之
地柞氏所攻殆是類歟(○王昭禹曰草木所生林麓之地苟可以宅民稼穡者大)
(司徒固嘗辨十有二土以相民宅矣辨十有二壤以知其種矣柞氏因司徒之所辨者以攻治之而已)
夏日至令刊(苦干反)陽木而火之冬日至令剥隂木而水
之
鄭鍔曰攻之之法夏至日則刊陽木而令燔燎以火
冬至日則剥隂木而令浸漬以水木之生於山南者
為陽木夏日至則陽氣之極又況火之炎陽乎於是
時則刊陽木而火之彼將不勝乎陽而死矣生於山
北者為隂木冬日至則隂之極又況水之凝隂乎於
是時則剥隂木而水之彼將不勝乎隂而死矣蓋隂
陽相濟則沖氣以為和此物之所以生隂陽偏勝則
乖沴而為疾此物之所以死陽木言刊隂木言剥先
儒以為互言余以為刊除也與隨山刊木之刊同陽
木堅而難除故以刊言之剥剥也與易柔變剛之剥
同陰木柔而易去故以剥言之刊剥者除草木而空
其地或居民或作室未必欲為耕種之地(○劉執中曰山南之)
(木曰陽木者以其稟而生者隂氣之不足也山北之木曰隂木者以其禀而生者陽氣之不足也陽不足)
(者水之則多沉隂不足者火之則多浮聖人以火養其沉者可使之浮焉以水養其浮者可使之沉焉天)
(官所謂百工飭化八材者抑其有餘以補其不足以輔相天地而成其化者也故輪人之職曰凡斬轂之)
(道必矩其隂陽陽也者稹理而堅隂也者疏理而柔是故以火養其隂而齊諸陽則轂雖弊不&KR0034;其柞氏)
(之所職乎故攻草木及林麓者選材以資木工也夏至日隂生也則刊其陽木之隂以去其氣之不足者)
(既伐然後以火養其所刊可以齊諸陽也冬至日陽生也則剥其隂木之陽以去其氣之不足者既斬然)
(後以水養其所剥可使齊諸隂也)
陳及之曰所謂仲冬斬陽木仲夏斬隂木頒其格令
於民間使民知禁斧斤以時入山林則材木不可勝
用也大要如是而已若曰設虞衡以養蕃設柞氏以
刊剥之則其細已甚且不勝其勞矣
若欲其化也則春秋變其水火
鄭康成曰化猶生也○鄭鍔曰若欲用為耕地而冀
其能化生嘉穀則於春秋之時變其冬夏所用之水
火夏用火矣春則水之冬用水矣秋則火之前日所
用水火一切反易而變更之則水火相濟而其土和
美自能化生嘉穀也(○王氏曰其蘖薄於隂陽相沴之氣化而為土矣)
凡攻木者掌其政令
鄭康成曰除木有時○鄭鍔曰木或當刊或當剥或
宜水或宜火與夫春秋冬夏之時各有政令也
薙(他計反)氏下士二人徒二十人
鄭康成曰薙讀如鬀小兒頭之鬀○鄭鍔曰考月令
於季夏之月燒薙行水利以殺草則除草謂之薙也
然非所當生之地而生非其有用之物而有大則害
百稼小則穢塗徑安得不殺之乎故名官曰薙專以
薙而殺之為職
掌殺草
王昭禹曰凡物以陽生以隂死唯草之為物其茇則
隂不能死薙草者必有以殺之然後其茇不復生(○易)
(氏曰傳所謂農夫之務去草芟夷而藴崇之此殺草之法)
春始生而萌之夏日至而夷之秋繩(音孕)而芟之冬日至
而耜之
鄭鍔曰殺草之法其去必有漸春始生之初則薙其
萌萌而去之根尚在也未能不生夏日至則陽極而
熱於時則薙而夷之夷傷也蓋因盛陽之炎陽以鈎
鎌廹地傷之也然夷則但傷之而已未死也傷而未
死者猶或能繩繩與孕同謂含實也於其含實而繩
育之時則芟刈而藴崇之及冬日已至隂極而凍於
時則以耜而剗之(○賈氏曰耜廣五寸謂耒頭金)剗覆其根凍死於
冬則來春不能萌然則一年之事也或謂草可蹂踐
而死薙用一年何耶殊不知除惡務本本根難盡去
之有漸(○賈氏曰薙氏所掌治地從春至冬亦一年之事後年乃可種)
若欲其化也則以水火變之
王昭禹曰欲其化而為土則以火燒其所芟夷之本
末又從而加之以水則其薄於隂陽相沴之氣而草
化為土矣月令所謂燒薙行水也
黃氏曰鳥獸昆蟲草木之害人者皆務去之此與制
刑之意一也先王無一物而不愛斧斤以時入山林
愛心之所加也草自始生而萌之又夷之繩而芟之
又耜之既又以水火變之蓋消化之也鄭言土化美
非也設官之意與稻人不同
掌凡殺草之政令
鄭鍔曰殺草政令謂春夏秋冬萌夷芟耜自有先後
之序薙氏則掌之觀談苑記江南主患清暑閣前草
生徐鍇令以桂屑布磚縫中宿草盡死則殺之之法
不必一年矣
硩(他歴反)蔟(倉獨反)氏下士一人徒二人
王昭禹曰人情莫不欲吉而惡凶先王與民同吉凶
之患凡凶者皆在所去故設官掌覆夭鳥之巢而謂
之硩蔟氏硩言摘也蔟言巢也摘其巢而去之則夭
鳥不復至矣(○鄭鍔曰硩與徹同蔟者鳥之為巢蔟衆木以為之)
掌覆夭鳥之巢
鄭康成曰覆猶毁也○鄭鍔曰王政仁及飛鳥不毁
卵不覆巢今乃設官以硩去之何耶此乃覆夭鳥之
巢先儒謂惡鳴之鳥若鴞鵩之類且鳥之惡鳴者固
人之所惡何必專設一官以去之觀韓退之之詩言
有鳥夜飛名曰訓狐然則設官而去之者殆此類歟
唐子西云吾少時讀硩蔟氏庭氏未嘗不竊笑以為
不急之務後讀聖惠方言有鳥夜飛謂之無辜小兒
衣服遭之輙成疾因以無辜名之狀如五疳是以知
夭鳥之害有如此者非獨如康成所謂鴞鵩之類除
去使國中潔清而已驅出四海之外而不得以為害
周公之所建置不可謂不切於事
以方書十日之號十有二辰之號十有二月之號十有
二歲之號二十有八星之號縣(音玄)其巢上則去之
鄭康成曰方版也○鄭鍔曰硩蔟雖掌覆巢有不待
覆巢而去之之法以方版書十日十二辰十二月十
二歲二十八星之號縣其巢上彼見其號將自去焉
鄭康成以為夭鳥見此五者而去其詳未聞余嘗考
之鵲忌庚燕避戊己蝠逢申日則過街鵲作巢則避
太歲類從亦曰燕識戊己不銜泥狐潛上伏不越渡
阡陌又曰狐狼知虛實虎豹知衝破然則鳥知避此
五者亦或有之蓋夭鳥者物之妖也五者之號天地
之正也正之去妖理之必然也寅月為陬卯月為如
辰月為寎巳月為余午月為臯未月為且申月為相
酉月為壯戌月為玄亥月為陽子月為辜丑月為涂
此十二月之號也歲在寅曰攝提格卯曰單閼辰曰
執徐已曰大荒落午曰敦牂未曰協洽申曰涒灘酉
曰作噩戌曰閹茂亥曰大淵獻子曰困敦丑曰赤奮
若此十二歲之號也自甲至癸十日之號也自子至
亥十二辰之號也自角亢至翼軫二十八星之號也
○王氏曰日辰月歲星之神凡有氣形者制焉故書
其號焉可以勝天
翦氏下士一人徒二人
鄭康成曰翦斷滅之言主除蟲蠧者詩云實始翦商
○鄭鍔曰除蠧之法與庶氏除蠱事同而義異蠱則
合庶毒以為之官曰庶氏本其致毒之由以詔後世
也蠧比蠱為害甚輕名官曰翦教人以翦而去之之
法也
掌除蠧物
鄭康成曰蠧物穿食人器物者蠧魚亦是也(○鄭鍔曰書内)
(有白魚及白蠧食書之類然考之傳有曰木將病蠧生之則蠧亦為木之害也)
以攻禜攻之以莽草熏之
鄭康成曰攻禜祈名莽草藥物殺蟲者以熏之則死
(○鄭鍔曰莽草藥名也謂其有神則以攻禜而攻之謂其有毒則以莽草而熏之)
劉執中曰翦者飛蝗之翦斷禾穗者也蠧者螟蟲之
蠧禾根者也蠱者蟊蟲之食苗心者也凡庶蠱者蝝
蝻螣賊之害稼者皆是也故以攻禜之法祭而攻除
之又焚莽草熏燒之除苖害也
凡庶蠱之事
鄭鍔曰又言凡庶蠱之事者庶氏自掌除蠱然蠱為
難除除之不得或亦用翦氏之法(○賈氏曰翦氏主除蠧物其蠱毒自)
(是庶氏今此云凡庶蠱者同類相兼左右掌之)
赤叐(音跋)氏下士一人徒二人
鄭鍔曰蟲豸藏埋於牆屋之隈除去為難當用物以
捇拔而去之故名曰赤叐
掌除牆屋
劉執中曰牆屋隙罅之間有蟲有豸皆螫人而毒入
四爻至於迷悶痛絶不可救者蠖螋蝎䘍蜘蟵蜈蚣
之類皆是也○鄭鍔曰文王仁及昆蟲伏藏埋蟄於
牆屋之下乃設官搜求以除之何耶此殆為王居也
至尊所處固當致嚴牆屋之下人跡罕至苟有能致
害之物藏焉不可不去也
以蜃炭攻之以灰洒(色買反)毒之
鄭康成曰蜃大蛤也擣其炭以坋之則走(○王昭禹曰以蜃炭)
(攻之則以火之毒氣暴之使出也)洒灑也沃灰以洒之則死○劉執
中曰古者以蜃炭攻之又以灰汁沃之今之為方非
獨此也而用蜃炭塗暨牆壁亦赤叐之遺法歟
凡隙屋除其貍(莫皆反)蟲
鄭鍔曰隙屋則離宫别館希御幸之地無所不除之
矣(○賈氏曰埋藏之蟲在屋孔穴之中故以隙屋言之)○鄭康成曰貍蟲䗪肌
蛷之屬○王氏曰貍蟲亦有害人者故除之
蟈(音馘)氏下士一人徒二人
鄭司農曰蟈讀為蜮蜮蝦蟇也月令云螻蟈鳴
掌去鼃(音蛙)黽(莫幸反)
鄭康成曰齊魯之間謂鼃為蟈黽耿黽也蟈與耿黽
尤怒鳴為聒人耳去之○鄭鍔曰天下之螻蟈為不
少矣疑此所去者亦為王宫耳蟈之字從虫從國非
特野有之雖國中亦有之故晉惠帝聞其鳴詢左右
以為公為私則宫禁之中未嘗無也鼃黽二者尤能
怒鳴王庭肅清固所不容况有齊戒之時凡物之可
以昏瞶王之志意者皆去之豈容此物聒聒乎其側
耶
焚牡蘜(音菊)以灰洒之則死以其煙被之則凡水蟲無聲
鄭鍔曰牡蘜謂菊之不華者能治鼃黽蓋物有相制
者不可以理詰也焚牡蘜為灰以洒之順風勢被之
以煙為灰所毒者則死不為灰所毒者得煙亦無聲
焉(○杜氏曰假令風從東方來則於水東面為煙令煙西行被之水上)
壺涿(音卓)氏下士一人徒二人
鄭康成曰壺謂瓦鼓涿擊之也○王昭禹曰擊瓦鼓
以敺水蟲故名官謂之壺涿氏
掌除水蟲
鄭康成曰水蟲狐蜮之屬○鄭鍔曰水蟲之能為人
害者如春秋書有蜮之類謂於水中含沙射人影為
災故也
以炮(步交反)土之鼓敺之以焚石投之
鄭康成曰炮土之鼓瓦鼓也○鄭鍔曰壺涿氏敺之
以炮土之鼓為瓦鼓以火炮之其狀如壺可以涿擊
水蟲以濁其水舊書以涿為濁(○王昭禹曰以土能勝水而制之也)敺
之不去又以焚石使熱投於水中如以熱湯以火制
水也(○鄭康成曰焚石投之使驚去○王昭禹曰攻之以火氣使感隂陽相沴之氣而死)
劉執中曰攻之以火氣應之以陽聲則隂邪之蟲去
矣
若欲殺其神則以牡橭(音枯)午貫象齒而沈之則其神死
淵為陵
鄭康成曰神謂水神龍罔象○鄭鍔曰若為害之蟲
敺之不去意有神者主之欲殺其神使之死欲塞其
淵使其蟲無所藏必有牡橭午貫象齒而沉之橭木
名所謂山榆也象齒象之牙也取山榆之牡者十字
交午貫穿象牙(○賈氏曰以橭為幹穿孔以象牙從横貫之為十字)以沈乎水
中則可以殺水蟲之神且使水涸而淵塞化為丘陵
物有能相制相治者固不可以理詰也(○劉執中曰若有神物在)
(淵時有變見驚震於民者則以象牙午貫榆木沉之則其神死而其淵陵矣謂如蛟蜃龍龜之屬穴為居)
(者非水注成淵)古之聖人達萬物之理得其材用以為除害
之術除蠧物則用莽草除貍蟲則用蜃炭除鼃黽則
用牡蘜除水蟲則用牡橭天地間物皆為天地間用
然非明哲有所不知(○王昭禹曰凡此之類皆聖人所以變化驅除之術非深窮物)
(理之所以相治相克者孰能與此且夫琥珀拾芥磁石引針戎鹽累卵獺膽分杯壞漆以蟹浣錦以魚散)
(血以藕皮毁金以羊角皆出于自然之理先王命官如此豈非知變化之道知神之所為乎)
庭氏下士一人徒二人
鄭鍔曰鄭以庭氏主射夭鳥令國中潔清如庭疑其
不然古有大庭氏其所行之事久遠無傳竊疑用致
日月之弓矢以射夭鳥自大庭氏始也攷賜老者以
杖之官名曰伊耆氏則取古天子之號以為名不為
無證
總論
易氏曰上經四官言四物之害則有形可求也故以
力勝之此六官言六物之害則無形可求也故以智
勝之夫六物至微各設一官以去其害類不憚煩者
蓋萬乘所至或在苑囿或齊宿於郊廟之内或臨御
於朝廷之上一物不去則護衛至尊為有闕所以專
設六職以除妖怪微伏之物今觀翦氏以莽草熏器
用之蠧赤犮氏以蜃炭而灑牆屋之毒蟈氏以牡蘜
之灰與其煙以去鼃黽之聒固可信也若夫壺涿氏
以炮土焚石而除水蟲又以牡橭午貫象齒以殺其
神硩蔟氏書歲月日辰之號以覆夭鳥之巢庭氏又
以大隂救日月之弓與救日月之枉矢以射其神聖
人精察乎萬物之理必能通乎變化之道後世巫家
猶有禳厭之術醫家猶有攻治之法獨可以是而疑
周官乎○王氏曰詳觀周禮所載道路溝澮一草木
一鳥獸一昆蟲小小利害或興或除而地官秋官之
職分矣凡所興利以地官主之凡所除害以秋官主
之
掌射(食亦反)國中之夭鳥
王昭禹曰夭鳥謂呼鳴而為怪者先王因人情之所
惡故在國中者皆庭氏射之(○賈氏曰城郭人聚之處不宜有夭鳥故去之)
○鄭鍔曰言國中之夭鳥則是夭鳥也舊所無有偶
自遠而至此也如鸜鵒來巢魯舊無今有之故春秋
書其異
若不見其鳥獸則以救日之弓與救月之矢夜射之○
鄭康成曰不見鳥獸謂夜來鳴呼為怪者獸狐狼之
屬○劉執中曰鳥獸為夭者夜中聞其聲而不見其
形被其害而不見其迹者也救日之弓者乘日食時
所造陽乘於隂之器也救月之矢月食時所造隂勝
陽所成也以隂陽至盛之氣攻暗昧不明之夭罔不
克矣(○鄭鍔曰夜射之弓矢曾用以救日月或足以制太隂而勝之或足以制太陽而勝之則其神)
(異所憑豈不足以威不正之妖物歟)
若神也則以太隂之弓與枉矢射之
鄭康成曰神謂非鳥獸之聲若或呌于宋太廟譆譆
詘詘者
鄭鍔曰此言太隂枉矢則非救日月之弓矢也太隂
之弓謂其弓純屬乎隂司弓矢言枉矢利火射說者
謂象天枉矢之星則枉矢者純屬乎陽可知若夫先
儒謂太隂之弓用恒矢太陽之弓用枉矢豈其
隂陽之正足以威服百神歟(○王昭禹曰以此射之亦以日月之精氣勝其)
(夭也)昔歐陽脩作鬼車詩中謂昔者周公夜呼庭氏率
屬彎弧逐出九州之外射之三發不中天遣天狗投
空囓之落其一頭清血常流以晝藏夜伏隂黑則飛
見火光則驚墮血點汚人家其家必破由此言之不
設官以射之為害豈小哉(○王氏曰鳥獸言夜射則神以晝射)
總論
陳及之曰古之王者鍾鼓管絃以養其内威儀文物
以養其外其禮樂未嘗斯須去身出則有虎賁氏夾
道而趨居則有士庶子之掌守其居止行幸未嘗一
日忘武備自書生論之以為無他事矣先王猶謂猛
獸之隐伏毒蠱之竊發貍蟲之潛隐水蟲之巧伺皆
足以害人身夭鳥之聲鼃黽之音亦足以亂人心一
物不去於治身養心為有缺則是九官者非得已而
不已也豕突乘輿熊當御坐雖當時簡忽所致亦王
制有不足耳所謂方書十日十二辰十有二月十有
二歲二十有八星之號以去夭鳥攻禜以攻蠧物蜃
炭以攻貍蟲牡蘜以去鼃黽炮土之鼓以去水蟲救
月之矢以射夭鳥皆明於庶物精義入神所能也
銜枚氏下士二人徒八人
鄭康成曰銜枚止言語嚻讙也枚狀如箸横銜之為
之繣結於項
掌司嚻
鄭康成曰察囂讙者為其聒亂在朝者之言語
國之大祭祀令禁無嚻
鄭康成曰令令主祭祀者○王昭禹曰祭祀貴靜而
肅大祭祀尤致嚴焉故令禁嚻孔子於宗廟朝廷便
便言唯謹爾亦所以戒嚻也楚茨言君婦莫莫以言
承祭祀者靜而不譁
軍旅田役令銜枚
鄭康成曰為其言語以相誤○王昭禹曰軍旅田役
大衆所聚惡譁而善靜故令銜枚大祭祀止於令禁
無嚻者承祭祀者不若軍旅田役之衆
禁&KR1127;(音呌)呼歎嗚於國中者行歌哭於國中之道者
劉執中曰聲微而衆曰&KR1127;聲大而急曰嚻聲高而緩
曰呼聲怨而嗟曰歎聲悲而傷曰嗚聲過於樂曰歌
聲過於哀曰哭○王昭禹曰人之樂不能不歌人之
哀不能無哭聖人曷嘗抑之使無歌哭哉於所居可
也行而歌哭於國中之道為其感動人心故禁之(○鄭)
(鍔曰亦禁其為妖異之聲以惑衆耳)
伊耆氏下士一人徒二人
鄭鍔曰先王篤養老之禮為其氣體已衰年德彌尊
設為賜杖之制以優之自七十者杖於國至八十者
杖於朝取伊耆息老之義以名官且取耆艾之義○
陸氏曰禮記曰伊耆氏始為蜡為伊耆氏掌共王之
齒杖以耆待杖然後安猶老物待蜡然後息也伊耆
氏有功於耆老者也故後世以其官為姓周又以其
姓名官先儒為其制鼓籥又始為蜡於是以為古王
者號然隸首造數容成造歷蒼頡造書之類豈為古
王者哉伊耆氏實古王者之號周不宜列於銜枚氏
之後而以下士之宫名之○黃氏曰刑官終於伊耆
氏杖所以扶老者安之也道德之威中外肅穆而人
各得長老慈幼所謂堯舜行德而民仁夀也
掌國之大祭祀共其杖咸
鄭康成曰咸讀為函○王昭禹曰咸盛杖之器○鄭
鍔曰杖之有咸猶節之有英簜爾老臣雖杖於朝至
於祭祀之時以敬為主雖老而不敢杖伊耆氏共其
函以盛之既事乃授之所以尊神也
軍旅授有爵者杖
黃氏曰有爵者皆有統率在軍見王見帥宜當執杖
今三衙兵官常朝亦執杖也(○鄭鍔曰軍中以斧鉞為威將帥所執爾若有)
(爵者在其中既非杖鉞之將又匪將校之列宜有以表異之故授以杖見其爵位之尊○劉執中曰尊其)
(爵以御衆不必老焉然古之杖皆授於君而有等制不可以私作矣)
共王之齒杖
鄭鍔曰國老年齒已高在禮宜杖是之為齒杖以齒
論之雖可以杖必出於王之所賜然後杖伊耆氏之
職則共之於王而王用以賜也周家之杖有五十六
十七十八十在鄉在家在國在朝之異此所共者其
在朝在國者乎漢之哀帝賜孔光以靈夀杖其有周
舊典歟
王昭禹曰軍旅授有爵者杖貴貴也共王之齒杖老
老也
周禮訂義卷六十六
