周禮訂義卷二十九宋王與之撰
春官宗伯上
項氏曰春官以治教之始在於禮象天地之化始於
春○鄭鍔曰自舜命伯夷典三禮其官曰秩宗周人
因名曰宗伯說者謂宗尊也伯長也天下所宗者惟
宗於禮此禮所以為尊也近世王安石云宗典祀禮
者也宗伯掌天神地示人鬼之禮故謂之宗然宗伯
所主何獨祭祀之禮哉自四方言之東者歲之始自
四時言之春者時之始宗伯於四時之官獨為長故
以伯稱之春秋之際魯有夏父弗忌為宗人蓋周之
舊也
惟王建國辨方正位體國經野設官分職以為民極
乃立春官宗伯使帥其屬而掌邦禮以佐王和邦
國
鄭康成曰禮謂曲禮五吉凶軍賓嘉其别三十有六
(○鄭鍔曰禮猶火取之槐檀則火在槐檀取之杏棗則火在杏棗取之柞槱桑柘則火在柞槱桑柘火無)
(所不在禮亦無所不在有君臣則禮在君臣有父子則禮在父子有夫婦則有夫婦之禮有朋友則有朋)
(友之禮行乎道路至于州巷放乎蒐狩脩乎軍旅冠昏喪祭飲食起居無非禮也掌禮之官詎可以專乎)
(一哉如司尊彝司几筵之名司為禮官之屬所謂籩豆之事則有司存)
項氏曰禮之用以和為貴民生有欲而無分則爭爭
則乖先王制禮為之節文以事其鬼神示其餘則賓
以親之軍以同之粲然有文足以相接則乖爭之患
何自而作故曰和(○程氏曰古者冠昏喪祭車服器用等差分别莫敢踰越故財用易)
(給民有常心今禮制未脩奢靡相尚卿大夫之家莫能中禮商販之類或踰王公禮制不足以檢飭人情)
(名數不足以旌别貴賤既無定分姦詐攘奪人人求厭其欲而後已)
呂氏曰禮官之長是為宗伯壇場昭穆之等聘享射
御之節貫本末而等文質者所謂禮也神人之所以
治上下之所以和失其禮則僭亂諂妄而瀆乎神乖
爭陵犯而悖乎人上下皆失其分安得而和成周萃
禮樂於一官和云者蓋亦包樂於其間後世禮樂廢
壞治人者不過簿書期會之末至於祀典尤為不經
間有一二僅存不過曰使先王文物不廢乎吾世而
已所謂治人者漫不知其語矣
愚案六卿自冢宰以下皆以有司言獨宗伯不言
司四官皆言垂象獨宗伯不言象以見禮樂法而
不說而致中和之用足以為參贊化肓之功非可
以有司比也
禮官之屬大宗伯卿一人小宗伯中大夫二人肆師下
大夫四人上士八人中士十有六人旅下士三十有二
人府六人史十有二人胥十有二人徒百有二十人
薛平仲曰禮有小大有本末大者經小者紀本者義
末者數經既立則紀不可以偏廢故犬宗伯之貳有
小宗伯焉義既明則數不可以不具故宗伯之屬有
所謂肆師焉肆之為言陳也郊特牲曰其數可陳也
其義難知失其義而陳其數祝史之事也知其義而
敬守之天子之所以治天下也然則有宗伯以明其
義又有肆師以陳其數則周之禮可不謂之大備乎
大宗伯之職掌建邦之天神人鬼地示之禮以佐王建
保邦國
鄭康成曰建立也立天神地示人鬼之禮謂祀之祭
之享之禮吉禮是也(○李嘉會曰和邦國諧和其情也建保邦國則各安其分守矣)
(天神人鬼地示各安其分推以化民治國特餘事耳)
唐氏曰虞書巡守脩五禮臯陶謨言自我五禮至命
官則曰典朕三禮蓋五禮兼神人三禮事神之禮也
宗伯先言建邦之天神人鬼地示之禮則所謂典三
禮次之以吉凶軍賓嘉則五禮也
鄭康成曰保安也○王昭禹曰合五禮而言則曰佐
王和邦國别三禮而言則曰佐王建保邦國蓋封國
則頒祀此之謂建祭則受福此之謂保(○黃氏曰伯夷降典折民)
(惟刑功配禹稷而其事始於事鬼神是則建保邦國誠有其本也紂謂祭無益犧牲粢盛既于凶盜祖伊)
(以為商亡之決如是也)○賈氏曰上單言邦據王為言以佐王
建保邦國則統侯國言之矣
以吉禮事邦國之鬼神示
黃氏曰吉禮居其首禮主敬敬莫著乎祭○鄭鍔曰
祭祀之交於神明有受福之道故以吉名之○鄭康
成曰吉禮之别十有二事
王氏曰謂之建則禮當自王出謂之事則非特王國
而已
王氏詳說曰或言鬼神示或言神示鬼何曰此所以
為秩宗之官也以上下秩之則曰神鬼示以内外秩
之則曰鬼神示以尊卑秩之則曰神示鬼
孫氏曰先王明於天地之故察於人之理知所以接
三才者即吾保邦之實政不容外三才而自任其私
智也故天以氣覆物吾則用禋祀實柴槱燎以祀之
地以形載物吾則用血祭貍沈疈辜以祭之至於人
鬼之奉則立之尸以人道饗焉凡此者皆實致其義
實當其情求之於心驗之於事一有違於天有悖乎
地有愧乎先則為不克祀不克祭不克享矣惟聖人
能享帝孝子能享親此之謂也
以禋祀祀昊天上帝
愚案自此至雨師皆祀天神
張氏曰鄭注禋祀則變禋為煙取其尚臭據洛誥曰
明禋又國語曰精意以享曰禋徧觀書傳皆言禋是
精潔致祭之名凡祀天日月星辰風師雨師皆取煙
燎不言可知今祀天言禋祀日月言實柴祭天禮重
故取禋敬之名以别之鄭不明此意改禋為煙謬哉
書曰禋于文玉武王又曰禋于六宗○鄭鍔曰謂之
禋祀明在乎致其心齋精明誠一為主而已
陳及之曰祀昊天上帝總言祭天耳昊天猶言蒼天
也○程氏曰孝經云郊祀后稷以配天宗祀文王於
明堂以配上帝天與帝一也天言其體也帝言其主
也在郊則言天以其冬至物生之始故祭於員丘而
配以祖陶匏藳鞂掃地而祭宗祀言上帝以季秋物
成之時故祭於明堂而配以父以宗廟之禮享之(○王)
(昭禹曰昊天之有上帝猶國之有君五精之帝則猶四方之諸侯諸侯有君道故皆謂之君五精之帝有)
(帝之道故皆謂之帝天者帝之體帝者天之用體嫌於不能降用嫌於不能辨故言其降而與物接則以)
(昊言天言其升而與物辨則以上言帝○鄭鍔曰周禮有言天有言昊天上帝有言上帝有言五帝言天)
(則百神皆預大司樂所謂天神皆降之類是也言五帝則無預乎昊天上帝司服所謂祀昊天上帝祀五)
(帝亦如之之類是也言上帝則無預乎五帝掌次所謂旅上帝張氊案祀五帝則張大次之類是也言天)
(言帝神各不同至於昊天上帝則兼舉其統天言之以其氣之浩浩故曰昊天以主位乎上故曰上帝位)
(為最尊物無以稱其德惟致其精意可以享之故以禋祀祀昊天上帝國語所謂精意以享謂之禋是也)
(○愚案天之與帝其實則一如伊川之說無疑如五帝之談鄭氏亦失之詳見小宗伯)
以實柴祀日月星辰
項氏曰日司晝月司夜星辰司次十有二辰二十有
八星○鄭司農曰實柴實牛柴上也○鄭鍔曰日月
星辰民所瞻仰而在祀典者必以氣臭而達之故用
實柴實牲燔柴則氣臭上達矣(○陸氏曰古者之祀日月其禮有六郊特)
(牲郊之大報天而主日配以月一也玉藻曰朝日于東門之外祭義曰祭日于東祭月于西二也小宗伯)
(四類兆日于東郊兆月于西郊三也大司樂樂六變而致天神及象物月令孟冬祈來年于天宗天宗者)
(日月之類四也覲禮拜日于東門之外禮日于南門之外拜月于西門之外禮月于北門之外五也左傳)
(雪霜風雨之不時于是乎禜之六也夫因郊報而祀之非正祀也類禜而祀之與覲禮諸侯而禮之非常)
(祀也春分朝日于東門之外秋分夕月于西門之外此祀之正與常也日言朝則于日出之朝朝之月言)
(夕則于月入之夕夕之日壇謂之王宮以其君道也月壇謂之夜明以其明于夜也)
以槱燎祀司中司命飌(音風)師雨師
鄭康成曰槱積也三祀皆積柴實牲體焉或有玉帛
燔燎而升煙所以報陽也○王氏曰柴而實牲然後
槱燎天祀之所同也或言實柴或云槱燎相備而已
賈氏曰先鄭以司中是三台司命是文昌今三台與
文昌皆有司中司命故後鄭不從武陵太守星傳云
文昌宮六星一上將二次將三貴相四司命五司中
六司祿又云三台一名天柱上台司命為太尉中台
司中為司徙下台司祿為司空(○鄭鍔曰祭法王立七祀曰司命曰中霤)
(曰國門曰國行曰泰厲曰戶曰竈此所謂司命者乃七祀之司命所謂司中者其七祀之泰厲乎蓋人受)
(命以生萬物之命繫于司命人受中以生萬物之性繫于司中論者謂人之性正則中過則厲司中以正)
(言之泰厲以反言之其實一也七祀之神其五者託體乎地故以血祭祭之此二者託體乎天故以槱燎)
(祀之各從其類也)春秋緯云月離乎箕風必揚沙是風師箕
也詩云月離于畢俾滂沱矣是雨師畢也(○崔氏曰祭司中司)
(命風師雨師之法皆謂隨其類祭之所以然者謂星辰運行無方故兆日于東郊兆月于西郊象日月之)
(生兆風師于西方不從箕星者箕星天位爾兆司命于南郊既無風雲取放故直以天神是陽兆于南郊)
(兆雨師于北郊者水位在北也風師箕雨師畢司中司命文昌第四第五星或曰中能上能其牲則少牢)
(故鄭注祭法云牲以少牢其祭之法先以牲體置于薪上而燔之以升煙于天以降神然後以玉禮神于)
(坐玉則用璋邸射以祀之用半圭之璋取殺于四望)
以血祭祭社稷五祀五嶽
○愚案自此至百物祭地示也
鄭康成曰隂祀自血起○項氏曰血毛告幽全之物
又曰血祭盛氣也則以地道有幽隂之義而求之以
血也(○鄭鍔曰血之為物有象而非虚有形而非實物之幽蓋亦求之于虚實之間)
陸氏曰社祭五土之示稷祭五榖之神祭社必及稷
以其全功均利以養人也祭必有配社配以勾龍(共工)
(氏子)稷配以柱(烈山氏子)商之時又易柱以棄其功利足以
侔社稷故也
鄭節卿曰五祀見於周禮禮記雜出於史傳多矣左
傳家語則以五祀為重該熙黎勾龍之五官(○陳止齋曰案)
(春秋傳魏獻子問于蔡墨以為社稷五祀誰氏之五官對曰少皥氏四叔重為勾芒該為蓐收修及熙為)
(玄冥此其三祀也顓頊氏子黎為祝融共工氏子勾龍為后土此二祀也后土為社稷為田正然則社稷)
(五祀當為一句)月令以五祀為門行戶竈中霤白虎通范曄
高堂隆以五祀為門井戶竈中霤鄭氏釋大宗伯之
五祀則用左氏家語之說釋小子之五祀則用月令
之說釋王制五祀則用祭法之說門戶人所資以出
入中霤人所資以居竈井人所資以飲食(○鄭鍔曰中霤土也)
(季夏祀之井水也冬祀之門金也秋祀之戶木也春祀之竈火也夏祀之皆五行之小神在地者故其祭)
(亦自血始或謂天子七祀此祭其五何也余以為司中泰厲以槱祀之矣)○王氏詳說曰
此即王氏之說雖本於月令然乃宮中之小祀豈可
與社稷五嶽同科左氏傳載魏獻子問於蔡墨以為
社稷五祀誰氏之五官其說甚明
鄭康成曰五嶽東岱宗南衡山西華山北恒山中嵩
高山不見四瀆者或省文○黃氏曰鄭謂四瀆五嶽
之匹非四瀆川祭四望則四瀆在焉○鄭鍔曰五山
為國重鎮者國所賴以鎮則神皆託於土故此三者
同於血祭(○黃氏曰春秋傳曰觸石而出膚寸而合不崇朝而雨徧天下者惟泰山乎其功用)
(大故與社稷同其秩祭)
以貍沈祭山林川澤
鄭鍔曰山林有功於貍藏川澤有功於涵容祭山林
之牲則埋之祭川澤之牲則沈之各象其德○張南
軒曰古者祭山川以其能雲雨澤潤萬物為之壇壝
立之祝史設之牲幣所以致吾禱祠之實而交孚乎
隱顯之際誠之不可掩如此後世亦有山川之祠而
人其形封其地則失之矣(○崔氏曰祭之法各當其時山林于壇川澤于坎故)
(禮記云四坎壇祭四方牲用少牢王服玄冕牲玉各放其方之色樂則奏𬎼賓歌函鍾舞大夏)
以疈辜祭四方百物
王昭禹曰疈者肆而磔之辜者制而磔之四方異體
肆而不全故祭以疈百物異用制而不變故祭以辜
亦各以其物宜(○崔氏曰蜡祭之法昔者伊耆氏始為蜡蜡索也周則十有二月合聚萬)
(物而索享之祭先嗇一神農是也司嗇二后稷是也農三謂田畯郵表畷四表畷者田畯督約百姓于井)
(間之處猫虎五坊六水庸七昆虫八凡祭之禮以先嗇為主司嗇為佐猫為食田鼠虎為食田豕坊庸為)
(止水等皆為田事其祭之法視四方豐耗而祭之不成之方缺而不祭故記云年不順成八蜡不通既蜡)
(之後黃衣而臘先祖五祀于是勞農而休息之)
總論
胡仁仲曰成身莫大於禮禮莫重於祭王者繼天為
子故祭天於郊祭地於社祭名山大川五祀各於其
方後世儒者論祭天地之禮於天則有昊天上帝有
五方帝有感生帝夫土不可以有二王而天可以有
七帝乎於地則或立方澤或立方丘員丘為母齊衰
期不敢亢其父者尊無二上故也王者父事天母事
地而可崇地以抗乎是故兆於南郊埽地而祭者昊
天上帝而已天言其氣帝言其性社祭土所以神地
道名山大川者寶貨財用之所出四方之所據依也
五祀者土與水火金木人所日用不是之報將誰報
焉行與門戶舉失輕重豈禮也哉禮之所貴貴其義
是故王者祭天以柴燎牲使氣上達語其精神則謂
之禋語其感極則謂之類語其方兆則謂之郊指事
異名其實一也
以肆獻祼享先王以饋食享先王以祠春享先王以禴
夏享先王以嘗秋享先王以烝冬享先王
鄭鍔曰廟祭之序始者王以玉瓚酌鬱鬯獻尸是為
祼獻既祼於是迎牲而殺乃行朝踐之事朝踐禮畢
乃行饋獻之事則薦以今世之食以其序推之則肆
饋獻也獻朝踐也祼始祼也謂之肆者詩曰或剝或
亨或肆或將剝者解牲體肆者解而陳之俎也始而
祼以求之中而薦腥則以神事焉終而薦熟則以人
養焉此經乃以肆獻祼為序何耶余攷鄭康成之說
云於祫逆言之者與下共文明六享俱然祫言肆獻
祼禘言饋食著有黍稷互相備王安石以為羞其肆
而酌獻焉則以祼享先王其祼也猶事生之有享羞
其熟而饋食焉則以食享先王其食也猶事生之有
食也然祫以合食為主未嘗無食禘以審禘昭穆為
主未嘗不祼祼主於敬食主於愛二者亦互見祠春
禴夏嘗秋烝冬之享時祭之名也禮不豐不殺所以
稱時有以少為貴者有以多為貴者春夏以蒐苖而
奉祭祀時物方生可獻者寡故春以詞為主夏以樂
為主而已尚詞者為物不足以言詞道意也尚樂者
陽氣浸盛樂由陽來也此所謂以少為貴也秋冬以
獮狩而奉祭祀百物既登可獻者衆故秋以薦新為
主冬以備物為主焉嘗者物初成始可嘗於是而薦
新也烝者物畢皆可烝於是而備物也此以多為貴
者也(○王昭禹曰至于烝則衆物盡矣其備小物水草之葅陸産之醢在焉其備美物也三牲之俎)
(八簋之實在焉其備陽物昆虫之異在焉其備隂物也草木之實在焉天之所生地之所産苟可以薦者)
(莫不咸在此其所以為盛與)
陳君舉曰祠禴嘗烝此四時孟月王親祭于祖廟之
禮肆獻祼饋食四時孟月吉皆用此二禮注謂為六
个祭名不是○陳及之曰爾雅曰禘大祭也蓋天子
四時之祭曰祠禴嘗烝而三年大祭曰禘其祖之所
自出為東鄉之尊其餘皆合食於前皆為禘也喪服
小記大傳所謂王者禘其祖之所自出以其祖配之
祭法謂有虞氏禘黃帝而郊嚳夏后氏禘黃帝而郊
鯀殷人禘嚳而郊后稷皆謂三年大祭祭其祖之所
自出諸侯亦四時有祭而三年之祭曰祫合食於祖
廟而食大夫亦有時而祭而三年之祭曰殷春秋傳
謂殷以少牢鄭氏所引魯禮則非魯不當有禘孔子
謂魯之郊禘非禮也周公其衰矣又曰禘自既灌而
往者吾不欲觀之矣蓋成王之賜伯禽之受皆非也
孔子於春秋欲貶而不勝書故因事而貶若吉禘莊
公禘于太廟用致夫人是已此大宗伯所謂肆獻祼
及饋食者謂祭之禮有此四等也而必兩言之者明
宗廟有祼鬯禮既灌而獻有薦腥禮既薦而肆有薦
熟禮既肆而饋有饋食禮自禘及四時祭皆然
總論
王氏詳說曰天神之祀以煙為歆神之始地祗之祭
以血為歆神之始人鬼之享以祼為歆神之始其實
天神同於煙地示同於血人鬼同於祼且詩曰芃芃
棫樸薪之槱之書曰柴望大告武成記曰燔柴於泰
壇祭天也今以日月星辰為實柴司中司命風師雨
師為槱燎然則祀昊天上帝非柴非燎何以為煙乎
是禋祀云者取其歆神之始耳記曰郊血大享腥三
獻爓一獻熟夫郊天也大享祫也三獻社稷也一獻
羣小祀也用血者未始不熟用熟者未始無血此所
以謂腥其俎熟其殽也今以社稷五祀五嶽為血祭
則貍沈疈辜何以為非血乎是血祭云者取其歆神
之始耳司尊彝曰春祠夏禴祼用雞彝鳥彝秋嘗冬
烝祼用斝彝黃彝今以肆獻言祼而饋食與四時之
享何以為不用祼乎是肆獻祼者取其歆神之始耳
以凶禮哀邦國之憂
鄭康成曰哀謂救患分烖凶禮之别有五○鄭鍔曰
天子之於諸侯位雖君臣情則父子未有子疾病痛
苦父不為之憂者故邦國有憂則有凶禮以哀之
愚案盛衰消長天之道也聖人不患其凶患無其
備故以是禮繼於吉禮之後
以喪禮哀死亡
鄭康成曰哀謂親者服焉疏者含襚○鄭鍔曰隱公
之時天王使宰咺來歸惠公仲子之賵文公之時王
使榮叔歸含且賵是也
以荒禮哀凶札
鄭康成曰荒人物有害也曲禮曰歲凶年穀不登君
膳不祭肺馬不食穀馳道不除祭事不縣大夫不食
粱士飲酒不樂札讀為截謂疫癘
以弔禮哀禍烖
鄭康成曰禍烖謂遭水火宋大水魯莊公使人弔焉
廏焚孔子拜鄉人為火來者拜之士一大夫再亦相
弔之道(○易氏曰神所祟謂之禍天所毁謂之烖)
以禬禮哀圍敗
易氏曰國之見圍謂之圍師之敗績謂之敗以禬禮
哀之於是合財以補其乏若澶淵之會諸侯謀歸宋
財是也(○賈氏曰大行人云致禬以補諸侯之災小行人云若國師役則犒禬之)
以恤禮哀寇亂
鄭康成曰恤憂也鄰國相憂兵作於外為寇作於内
為亂○鄭鍔曰左傳言救邢之事曰簡書同恤禮有
相救之道隱公亦云君命寡人同恤社稷之難則恤
禮者問之勞之見天子憂恤之意(○王昭禹曰恤以救之若衞有狄人)
(之難而齊桓救之)
王氏曰喪禮凶禮以彼喪荒哀之也弔禮禬禮以我
弔禬恤哀之也
以賓禮親邦國
鄭康成曰親謂使之相親附賓禮之别有八○黃氏
曰賓禮皆王之所以禮答諸侯朝覲宗遇會同諸侯
脩王事王皆以禮見之也
鄭鍔曰天子之於諸侯以分言之則君臣以情言之
則賓主故先王不待以純臣之義而以賓禮親之我
有以親之彼安得不吾親哉(○易氏曰臣道以尊天子為主賓道以親諸侯)
(為主)
春見曰朝夏見曰宗秋見曰覲冬見曰遇
鄭康成曰朝猶朝也欲其來之早(○易氏曰朝如日出如寅之朝而朝)
(于天)宗尊也欲其尊王(○易氏曰宗如萬物相見于南方而其類皆有所宗)覲之
言勤也欲其勤王之事(○易氏曰覲謂物成之時各覲其實以報乎上)遇偶
也欲其若不期偶至(○易氏曰謂閉藏之時其相見若邂逅之遇○胡康侯曰古者)
(有遇禮不期而會以明造次亦有共肅之心春秋書遇私為之約自比于不期而會者直欲簡其禮耳故)
(凡書遇者皆惡其無人君相見之禮也)
鄭鍔曰朝宗則在朝時則用春夏其位則諸公東面
諸侯西面說者以為萬物交際之時以象生氣之文
人君則於堂下而見之所以通上下之情覲遇則在
廟時則用秋冬其位則諸侯一於北面說者以為萬
物分辨之時以象殺氣之質也人君則於堂上而見
之所以正君臣之分記曰覲禮不下堂而見諸侯下
堂而見諸侯天子之失禮也由夷王以下蓋朝宗出
迎賓則下堂覲禮不迎賓則不下堂也朝則天子當
宁而立宁者門屏之間以象陽之出布散於外覲則
天子當扆而立扆者戶牖之間以象隂之入收藏於
内此又朝覲之别也(○李嘉會曰當宁若今臨軒將以圖事諏政當扆退立於扆以)
(受諸侯之獻功)
陳及之曰大宗伯曰春見曰朝至冬見曰遇大行人
曰春朝諸侯而圖天下之事秋覲以比邦國之功夏
宗而陳天下之謨冬遇以協諸侯之慮時會以發四
方之禁殷同以施天下之政又曰侯服歲一見甸服
二歲一見男服三歲一見采服四歲一見衞服五歲
一見要服六歲一見司馬曰春以禮朝諸侯圖同事
夏以禮宗諸侯陳同謨秋以禮覲諸侯比同功冬以
禮遇諸侯協同慮時以禮會諸侯發同禁殷以禮同
諸侯施同政鄭康成以六服之内以時分來或朝春
或宗夏或覲秋或遇冬賈公彦從而廣之曰春則東
方盡來夏則南方盡來秋則西方盡來冬則北方盡
來以余論之皆未允以為春則東方諸侯盡來耶則
比功之禮未嘗施之矣以為夏則南方諸侯盡來耶
則協慮之禮未嘗施之矣若圖事專以待東方諸侯
比功專以待西方諸侯陳謨專以待南協慮專以待
北則王政豈無偏黨之患哉案周官云六年五服一
朝又六年王乃時巡考制度于四嶽諸侯各朝于方
嶽又案王制諸侯於天子比年一小聘三年一大聘
五年一朝然則四方諸侯六年惟一朝耳若然以春
來則曰朝以夏來則曰宗以秋來則曰覲以冬來則
曰遇耳猶漢律春曰朝秋曰請吳王濞春不朝使人
為秋請是也又尚書康王初即位太保率東方諸侯
入應門右畢公率西方諸侯入應門左則是康王初
即位四方諸侯以朝適皆在京師又安有春則東方
來夏則南方來秋則西方來冬則北方來耶其所謂
圖天下之事等語作禮者之詞而司馬又承之也而
其有可疑者大行人謂六服諸侯朝有疎數之節六
年而畢近世蘇東坡說書亦以一朝為畢朝未約其
實也當從識者論之
愚案古人封建諸侯有人民有社稷焉若以春則
東方諸侯皆來夏則南方諸侯皆來卒不幸有乘
間而起如昆夷玁狁之難孰從而折衝禦侮之空
其一方同時畢集斷無此理苟縱其自便不朝京
師萬一有專擅難制之事如唐之藩鎮又何以為
制馭諸侯之權要知王者欲親諸侯必設為可親
之禮或不能朝於春則可以宗於夏或不能覲於
秋則可以遇於冬但六年之内不可不一次來王
不然巢本南方國巢伯來朝何以曰朝不曰宗韓
本北國韓侯入覲何以曰覲不曰遇要知古人立
為朝覲宗遇之禮於春夏秋冬之間以見四時皆
來王之日而禮非有所輕重於其間
時見曰會殷見曰同
鄭康成曰時見者言無常期諸侯有不順服者王將
有征討之事則既朝覲王為壇於國外合諸侯而命
事焉春秋傳曰有事而會是也○鄭鍔曰以有事而
會則時見者國有事之時而來見其會之有時故謂
之會
鄭康成曰殷猶衆也十二歲王如不巡狩則六服盡
朝朝禮既畢王亦為壇合諸侯以命政焉如王巡狩
殷見四方四方分來終歲則徧(○鄭鍔曰易有殷薦禮有殷奠則殷為盛)
(多之義殷見者合衆多之國而來見其來必同故謂之同也○黃氏曰殷有三義衆也正也盛也殷見殷)
(類義皆當為正協時月正日同律度量衡考禮修德正刑故謂之殷同)
王氏詳說曰時會則事出非常故無常時殷同則有
常時亦如常朝之歲但會同之禮因朝覲之時行之
故又曰大朝覲
時聘曰問殷覜曰視
王昭禹曰時聘殷覜王人之所以賓於諸侯時聘施
於時見之後以恩問之故時聘曰問(○黃氏曰時聘存覜省也各以)
(其時行之猶時會時巡五歲而徧)殷覜施於殷見之後以事有所察
治故殷覜曰視
鄭鍔曰聘以財為禮其名曰問有問遺之意覜以見
為禮其名曰覜有省視之意攷行人言時聘以結諸
侯之好殷覜以除邦國之慝此乃王見諸侯之文槩
以為諸侯聘覜乎天子則與行人之文不合槩以為
王者之禮則又與大宗伯諸侯見王之文不合合二
官攷之蓋聘覜之禮王與諸侯交用之何以言之時
聘曰問殷覜曰視繼於春見曰朝夏見曰宗之下則
曰問曰視者為諸侯問視乎王之禮也若以行人結
好除慝之文例之則又是王者聘以結諸侯之好覜
以除邦國之慝也人徒見古者比年小聘三年大聘
小聘使大夫大聘使卿皆臣聘乎君遂謂君無聘乎
臣之理殊不知小行人有曰王之所以撫邦國諸侯
者歲徧存三歲徧覜五歲徧省則王有覜禮於諸侯
明矣其所以異者諸侯行之則曰問視天子行之則
曰除慝結好天子之覜見於小行人三歲之制若夫
聘禮則無傳春秋之時王臣來聘于魯者八亦可以
為證
周禮訂義卷二十九
