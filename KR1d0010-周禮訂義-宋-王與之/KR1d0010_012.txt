周禮訂義卷十二宋王與之撰
内宰下大夫二人上士四人中士八人府四人史八人
胥八人徒八十人
鄭康成曰内宰宮中官之長(○愚案自内小臣以下皆内宰為之長)
賈氏曰内宰治婦人之事對大宰治百官故稱内宰
大宰不稱外則兼統内
呂氏曰天子理陽道后治陰德風化並行故贊治之
官皆曰宰内宰屬之大宰意其治家之道亦權衡審
訂於大臣格心之所自出歟
愚案宮中官不過三項宮正宮伯宿衛之官今之
環衛是也宮人掌王寢洒埽次舍之事今之修内
司是也至於内宰凡宮中之奄豎與諸嬪御皆在
所統則今之入内内侍省都知是也其體甚大其
官甚尊其長以下大夫其屬無下士可謂尊矣
掌書版圖之灋以治王内之政令
賈氏曰書謂書之於版(○劉執中曰内宰所掌六宮之陰禮九御之婦職王内之)
(政令閽寺之法禁皆其所以為書○鄭鍔曰書所以教宮人如後世女則女訓之類)○鄭康成
曰版謂宮中閽寺之屬及其子弟錄籍圖王及后世
子之宮中吏府官之形象(○劉執中曰宮内百職之名氏皆載於其版宮寢内)
(外之廬寺皆畫於其圖所以分宿衛之所居)○王昭禹曰王内后宮也○
鄭鍔曰小宰所治之王宮乃王之六寢此所治之内
宮蓋后夫人所居之宮乃王之北宮夫以王者之尊
嚴后夫人之寵貴而中宮之事乃以朝廷下大夫統
治而宰制之其意以為第裯既交則情與愛洽顔辭
媚熟則公為私奪故雖宮闈之政令一以付之示大
公至正以塞險詖私謁之原故名官曰内宰而使掌
書版圖之法焉○黃氏曰康成謂政令施閽寺者非
均稍食分人民皆為政令不獨施於閽寺
均其稍食分其人民以居之
易氏曰鄭氏謂稍食為吏之廩禄人民為吏之子弟
宫中恐非吏與子弟所可得而至胡五峯疑官吏與妃嬪
雜處以經攷之自有明文秋官掌戮曰宮者使守内
蓋王内之職惟内小臣奄四人為上士其餘皆非命
士則知所謂宮者皆人民也以版圖之法治之如某
所為宫某所為寢某所為廬舍分以守之故曰分其
人民或謂國君不近刑人刀鋸之餘春秋所戒何至
后宮之邃嚴而刑餘之錯列歟是不然王内之人民
猶王宮之人民司隸帥四翟之隸以守王宮則責之
以守而已非近而親之也與後世親内官而疎外庭
者異矣(○陳君舉曰分其人民以居之只看目錄便無可疑天官一篇應于外朝盡用士人為之)
(至醯醢酒漿之屬却是奄人女奚自内宰而下内小臣寺人内豎至女史皆奄奚為之至於典婦功典絲)
(枲染人屨人苟外有司可為者依舊是士人為之而内司服與縫人又非奄人不可所謂分其人民只是)
(許多奄人女奚女御在宮閫之執事者耳)○鄭鍔曰均其稍食與宮正所
均者同分其人民以居之與宮伯授八次八舍之職
事同宮正宮伯所均所授者王之宮此所均所分者
王之北宮所以不同
以陰禮教六宮
鄭司農曰陰禮婦人之禮(○王昭禹曰凡内事皆陰也后祭市謂之陰禮司徒)
(教親謂之陰禮與此意同)
鄭鍔曰周制后有六宮猶王有六寢正宮一以聽内事
燕宮五以息燕其制以一宮為中四宮處四角而正宮
一則在前不名曰寢乃曰宮者蓋寢則息燕之義宮則
隱蔽之言息燕非婦人所宜言而婦人以隱蔽為自重
故王謂之寢而后則名曰宮六宮者指后言之不曰王
后而曰六宮不敢斥言王后之尊與王同體不斥言示
訓也后為六宮所取正猶教以隂禮者蓋王后正位
宮闈同體天王治亂因之興亡係焉能知陰禮則進
賢才以輔佐君子哀窈窕而不滛其色裏謁不干于
朝外言不入諸閫關雎之風行彤史之化修矣
以陰禮教九嬪
鄭鍔曰九嬪九人猶朝之九卿經曰内有九室九嬪
居之外有九室九卿朝焉嬪居九室掌婦學之法以
教九御祭祀則贊后賓客則從后所任為尤重不知
禮則上納王后於邪下帥九御為非矣故亦以隂禮
教之說者謂均名曰陰禮既言以陰禮教六宮又别
言以教九嬪何也蓋有王后之陰禮有九嬪之陰禮
教后以配王之陰禮其禮為大教九嬪以婦人之陰
禮異夫王后之所謂陰禮也故别言之以明其異(○鄭)
(康成曰教以婦人之禮不言教夫人世婦舉中省文也)
以婦職之灋教九御使各有屬以作二事
鄭康成曰婦職謂織紝組紃縫線之事(○王氏曰婦職之法所以)
(事王及后共祭祀賓客之職法)九御女御(○王氏曰女御八十一人每九人則屬一嬪故謂之)
(九御○黃氏曰九御名官曰女御其於婦道有所未知也)○王氏曰使各有屬使
屬於九嬪○杜子春曰二事絲枲之事(○王昭禹曰大宰以絲枲)
(之職任嬪婦内宰以絲枲之事作九御蓋九御勤於絲之事則天下無不𧖟者九御勤於枲之事則天下)
(無不績者○易氏曰二事之說鄭氏以為絲枲王氏新傳以為祭祀賓客之事非也二即貳也左氏載史)
(墨之言曰物生必有兩有三乃至王有公諸侯有御皆有貳也知王以三公為貳則知王后以三夫人為)
(貳矣知諸侯以三卿為貳則知三夫人以九嬪為貳矣以至九嬪則貳之以二十七世婦二十七世婦則)
(貳之以八十一女御正合此經各有屬之義○黃氏曰九嬪職曰掌婦學之法以教九御婦德婦言婦容)
(婦功婦功即婦職作二事者也與婦德婦言婦容皆為隂禮特言二事著女御之職也世婦以上無絲枲)
(二事必使内宰教九嬪者古人學必有師雖女子亦然故九嬪職謂之婦學不教世婦世婦知婦道矣)
鄭鍔曰說者謂周制天子六宮自后而下有三夫人
九嬪二十七世婦八十一御妻内宰宜皆在所教也
獨教六宮教九嬪教九御上不及夫人下不及世婦
何也蓋夫人猶王之三公坐而論道三夫人亦從論
婦禮者三公不必備惟其人非明道者不可以處其
位然不明婦禮豈可以處三夫人之職哉六宮之尊
猶且教之則三夫人從可知矣嬪之為賓也猶朝之
九卿焉而婦則執婦道以事人者也於其尊而有賓
道者猶且教之則世婦從可知矣
李氏曰男女之際人所甚重前哲備言之矣然而賢
妃聖后之不世出亂國亡家者往往皆是蓋婦人之
性陰昧而柔弱鮮克正者堯之試二女以嬪于虞以
觀厥刑焉堯之二女其淵源非不善尚曰舜能以義
理下其心則不漸以教不摩以禮其不行婦道明矣
夫后妃同體於王其次嬪御亦所愛幸一舉動足以
旋轉天地薄蝕日月其為禍福不可勝言矣並寵則
妬不答則怨憎則有讒言愛則有私謁府庫或為之
空刑賞或為之濫姦邪或為之昌忠義或為之盡冡
嗣或為之易帷薄為之不修社稷為之不食妺喜之
殺桀妲己之殺紂此類豈少哉成周内宰之職王宮
之中自王后而下至女御之卑皆受教皆習禮德皆
正言皆順無冶容無廢功無侈服無衺道則閨門之
内何有不肅傳之天下何有不化關雎之不淫葛覃
之躬儉樛木之無嫉妬螽斯之多子孫卷耳之輔佐
求賢兔苴之莫不好德於此見矣王道安得而不成
乎
林之奇曰宮禁之密房闥之事内宰何能教之男女
之别正家所先未聞使外官治内事也后夫人以下
欲無驕侈嫉妬無讒言私謁在人君正身率之耳豈
使内宰教之乎舜以匹夫而妻帝女使執婦道于虞
氏書曰嬪于虞蓋以德化之也文王能使太姒之有
德亦身率之耳詩曰刑于寡妻至于兄弟以御于家
邦皆非使人而教之也
正其服禁其奇(紀宜反)衺(似嗟反)展其功緒
王氏詳說曰后六服夫人揄翟闕翟九嬪則鞠衣世
婦則展衣女御則緣衣此所謂正其服(○劉執中曰六服自存其)
(制不可踰此謂常居之服亦有物色可以僭上而邀寵者必正之尚德也)○鄭鍔曰惡莫
大於竒衺竒則怪而不常衺則僻而不正左道之禍
常由是生漢武帝后宮為方術所誤呪詛之變興巫
蠱之姦起以大逆亡道坐死者前後數萬人由不禁之
於早耳○鄭康成曰展錄也緒業也○鄭鍔曰既作
二事於前則當省其功緒於後作之而不省則勤者
不見知而怠者以嬉遊廢業
楊氏曰嬪婦内職也而列之天官之屬内宰涖之教
以陰禮婦職之法使各有屬以作二事禁其竒衺展
其功緒則内無曠職而作淫巧以蕩上心者不容於
其中矣其進御以時叙焉則便嬖暱寵之私亦無自
而有關雎化行雖曰后妃之德亦先王治國家中外
一體也後世先王之法廢中外離絶不相統一竒衺
無禁功緒不展而婦式之法不行焉逸居無教言德
功容不循正道妬寵相乘而嬖暱之私得以干其上
矣自周衰迄於漢唐女禍無世無之職此之由不遵
先王之成憲而能正家而天下定者未之有也
大祭祀后祼(古亂反)獻則贊瑶(音遥)爵亦如之
鄭鍔曰周制王后無祭天之事則大祭祀者祭宗廟
也○王氏詳說曰王以圭瓚酌鬱鬯祼后以璋瓚酌
鬱鬯祼王以玉爵酌醴齊朝獻后亦如之王以玉爵
酌盎齊饋獻后亦如之若夫后所酌瑶爵者謂獻尸
時也蓋王之獻尸以玉爵酌醴齊后之獻尸以瑶爵
酌盎齊是九獻之禮后與王之所以相為異同也(○賈)
(氏曰已上三事内宰皆佐后祼時以璋瓚授后獻時以玉爵授后故云贊也瑶爵亦如之后亞王而酳尸)
(則内宰以瑶爵授后亦贊之也○鄭鍔曰后當行祼獻之禮内宰贊其事使不失節至於用瑶爵以獻之)
(時則亦贊焉鄭康成謂瑶爵者尸卒食王既酳尸后亞獻之其爵以瑶為飾然考之於禮既祼之後從獻之)
(時王以玉角酌玄酒后以玉斝酌清酒朝獻之時王以玉爵酌盎齊后以瑶爵酌醍齊自三獻以至九獻)
(王皆以玉爵后皆以瑶爵康成特指七獻之時所用之爵恐非也)○史氏曰瑶玉之
次公劉之詩曰維玉及瑶后之爵降王一等以瑶為
之示次玉也
正后之服位而詔其禮樂之儀
鄭鍔曰后之服六而祭祀之服所用不同祭各有位
而后之位所立各異如祭先王則當褘衣祭先公則
當揄狄祭羣小祀則當闕狄是正其服也如君在阼
則夫人在房君西酌犧象則夫人東酌罍尊是正其
位也○鄭康成曰薦徹之禮當與樂相應(○王氏曰告以出入)
(進止之節使與禮樂相應則王昭禹曰記曰禮交動乎上樂交動乎下詔其儀使其容比於禮其節比)
(於樂)
贊九嬪之禮事
鄭鍔曰當奉祭祀之時九嬪即贊后薦徹豆籩九嬪
所舉應禮則后之所舉得禮矣宜有以贊之
凡賓客之祼獻瑶爵皆贊
鄭康成曰謂王同姓及二王之後來朝覲為賓客者
祼之禮亞王而禮賓(○賈氏曰大行人上公再祼而酢謂王先一祼次后再祼也祼)
(時大宗伯代后至于拜送則内宰亦贊后拜送爵)獻謂王饗燕亞王獻賓也
瑶爵亞王酬賓也坊記曰陽侯殺穆侯而竊其夫人故
大享廢夫人之禮
王昭禹曰先王承賓猶承神故大饗之禮惟不入牲
其他皆如祭祀是以祭祀后有亞祼亞獻與瑶爵獻
尸之禮而賓客亦如之祼獻則王禮賓客而后亞獻
瑶爵則王酬賓客而后亞王酬賓客○王氏曰不言
后以上文祼獻瑶爵言后從可知也
致后之賓客之禮
鄭康成曰謂諸侯來朝覲及女賓之賓客(○史氏曰后之賓客)
(公卿大夫之妻而外之命婦亦然○賈氏曰致后之賓客之禮者謂若酒正致后之賓客之禮其掌客致)
(夫人之禮彼諸侯夫人致禮於賓客之法明后亦致牢禮於賓客鄭注掌客凡夫人禮皆使下大夫致之)
(則此内宰亦下大夫也女賓之賓客謂畿内同姓諸侯夫人有會見王后之法亦致禮焉)
凡喪事佐后使治外内命婦正其服位
賈氏曰喪言凡則王及后世子以下皆是内宰佐后
使其屬官治外内之命婦○鄭康成曰使使其屬之
上士内命婦謂九嬪世婦女御○鄭司農曰外命婦
卿大夫之妻王命其夫后命其婦(○賈氏曰夏殷之禮爵命不及於士)
(周之禮上士三命中士再命下士一命夫尊于朝妻榮于室則士妻亦為命婦可知不言三夫人三夫人)
(從后不在治限)○王昭禹曰凡喪事則外内命婦皆有衰麻
之服哭泣之位(○賈氏曰正其服之精麤位之先後)而其事則有治之
者后之所使内宰所佐也
凡建國佐后立市設其次置其叙正其肆陳其貨賄出
其度量淳(諸允反)制祭之以隂禮
劉執中曰朝以聽天下之政故君立之天道也市以
聚四方之貨故后立之地道也○禮庫曰周制國君
夫人世子命夫命婦過市皆有罰所以别朝市辨義
利分貴賤今内宰却佐后立市市井之令出於房闥
之中此漸不可長而況宮中之秘密却與市井之事
其意果安在(○愚案此特體地道以始立市耳既立則后何預其事○王氏詳說曰洛邑營)
(於周公攝政之五年此書作於六年是朝市之位已立矣何於此而復佐后立市乎是知此書周公作之)
(為天下後世法)○王氏曰次其官之次則司市所謂思次介
次是也(○王氏詳說曰司市云以次叙分地而經市以陳肆辨物而平市所謂思次者市師涖焉)
(所謂介次者胥師賈師涖焉此設其次也)叙其地之叙司市所謂各於
其地之叙是也肆謂陳物之肆肆長所謂各掌其肆
之政令是也(○史氏曰肆鋪設)○鄭康成曰陳處也(○賈氏曰為有)
(諸物皆陳列之)度丈尺量豆區之屬○杜氏曰淳讀為純純
謂幅廣制謂匹長(○賈氏曰趙商問天子廵守禮制丈八尺純四&KR2149;何答云制丈八尺)
(咫八寸四咫三尺二寸又大廣四當為三字三八二十四二尺四寸幅廣也古三四積畫是以三誤為四)
(也)○鄭康成曰隂禮婦人之祭禮(○史氏曰市成而祭后既與焉謂之)
(隂禮可也○王氏曰市隂也隂以作成效法為事祭之宜象其事焉○劉執中曰祭之以隂禮神地之道)
(使民信而不欺)
中(音仲)春詔后帥外内命婦始𧖟于北郊以為祭服
鄭鍔曰觀祭義之篇曰古者天子必有公桑𧖟室近
川而為之築宮仞有三尺棘墻而外閉之及大昕之
朝卜夫人世婦之吉者入蠶于蠶室及獻繭遂朱綠
之玄黃之以為黼黻文章服既成君服以祀先王先
公敬之至也蓋王者以奉宗廟為重以躬致其服為
盡孝故王以躬耕之穀為粢盛后以親蠶之絲為祭
服然蠺必以時時至而不詔告之則有失時之愆中春
者可蠶之候也時則詔后帥外内命婦以共事必于
北郊者婦人受隂之義說者謂月令季春之月鳴鳩
拂其羽戴勝降于桑后妃齋戒親東鄉躬桑而先儒
於祭義大昕之注亦以為季春朔日今此仲春詔后
何也然以七月之詩攷之春日載陽有鳴倉庚女執
懿筐爰求柔桑謂仲春也倉庚以仲春鳴記禮者乃
言季春豈仲春者蠶事之始歟謂之始蠶意可知矣
○李氏曰普天之下蠶者非一女而后猶親蠺天下
之女子有不遵微行求柔桑者乎耕者非一男而后
猶佐天子之耕天下之男子有不饁南畝喜田畯者
乎(○張氏曰周自后稷歴世相傳其君子則重稼穡之事有室家則躬織衽之勤相勉不忘乎艱難此)
(王業之基也故葛覃之詩曰為絺為綌服之無斁而序以為后妃之本後世幽王惑褒姒而廢申后以召)
(犬戎之禍而詩刺之曰婦無公事休其蠶織蓋推其禍端良由稼穡織紝之事不聞于耳不動于心以至)
(於此)
歲終則會内人之稍食稽其功事
王氏曰内人王内之人(○王昭禹曰謂之王内以内屬於王謂之内人以人屬於)
(内○賈氏曰案典婦功授嬪婦及内人女功之事齎嬪婦既是九嬪世婦明内人是九御)○賈氏
曰稽猶計也功事絲枲之事(○王昭禹曰展而祖之非一時稽考其成而已)
(展言緒則所展者功之綸緒稽言事則所稽者功之成事)○王氏曰既均其稍食
歲終則會之既展其功緒歲終則稽之
佐后而受獻功者比其小大與其麤良而賞罰之
王昭禹曰典婦以功獻於后内宰則佐后而受之(○鄭)
(康成曰獻功者九御之屬)
賈氏曰布帛之等縷小者則細良縷大者則麤惡今
言麤不言惡言良不云細者互見其義○王氏曰小
大比其制麤良比其功制中度功中程而又善則在
所賞制不中度功不中程而又惡則在所罰
會内宮之財用
鄭康成曰計夫人以下所用財○王氏曰會内宮之
財用為大宰歲終受其會故也
正歲均其稍食施其功事憲禁令于王之北宮而糾其
守
賈氏曰正歲建寅之月○鄭康成曰均調度○王氏
曰稍食歲終既會之矣正歲又均焉功事歲終既稽
之矣正歲又施焉
鄭康成曰北宮后之六宮謂之北宮者繫于王言之
明用王之禁令令之(○王昭禹曰有謂之内宮有謂之北宮言内宮則知王宮為外)
(言北宮則知王宮在南)守宿衛者(○賈氏曰謂若宮伯所掌士庶子糾其惰慢者也)
鄭鍔曰内宰於内人之稍食何其切切耶於每歲之
終則必會之於正歲之始則必均之歲終者周人之
歲十月也正歲者夏人之歲正月也十月必會者謂
一歲之終則一歲之功事已成食一歲之廩稍則宜
一歲之功事可稽矣於是之時會之者所以稽其一
歲之成效是故佐后受其所獻之功乃比校其小大
與其麤良以行賞罰於是時又倂與一歲之財用皆
會之因一歲之費而責一歲之效如此其嚴正月必
均者謂一歲之始則一歲之功事始施始焉不均其
廩稍則終焉不敢責其成效於是之時均之者所以
施其一歲之功事功事已施於是表揭禁令於北宮
又從而糾其所守使無敢遊觀而去守以妨一歲之
功事故特指王之北宫言之則因一歲之始而施一歲之
事如此其嚴然則切切於内人之稍食豈徒然哉
上春詔王后帥六宮之人而生穜(直龍反)稑(音六)之種而獻之于王
賈氏曰上春亦謂正歲以其春事將興故云上春○
鄭康成曰六宮之人夫人以下分居后之六宮者古
者使后宮藏種以其有傳類蕃孳之祥必生而獻之
示能育之使不傷敗且以佐王耕事共禘郊也(○劉執中)
(曰種必生於六宮以其有地之道生生不窮之祥○史氏曰凡穜稑之種必藉后宮生之者欲其亦知稼)
(穡之艱難不然外庭之臣豈乏司農司穡必待出於六宮之手)○鄭鍔曰經言三農
生九穀固不一種獨於穜稑之種則三言之司稼辨
之而縣于邑閭舍人縣之於歲時内宰生之於上春
皆以穜稑為言則知穜稑非九穀也司農謂先種而
後熟則謂之種後種而先熟則謂之稑言生穜稑之
種則凡九穀之或先種後熟或後種先熟者皆生之
也觀詩人有黍稷穜稑之言謂黍稷之有先後然則
非指穜稑為穀明矣
總論
鄭鍔曰后之尊與王同體賓客之來則有禮賓之事
祭祀之時則有助祭之事建國則立市共祭服則親
蠶耕藉則獻種歲終又受后宮獻種之事則為后者
不為無職立内宰之官或佐之或贊之或詔之或正
之如是其詳然先王之意不止此耳中宮之貴椒房
之寵命下大夫為之宰以治宮中之政令則制以天
下之公法實所以杜驕侈之原
陳君舉曰嘗讀關雎知三代而上后妃極天下之選
矣后妃母儀天下而嗛嗛然有不足配至尊之意當
是時夫人嬪若干人世婦若干人女御若干人各以
其職奉上所以共賓祭蕃子姓之官備矣后方惻然
遐想幽深側陋之間尚有遺賢宜配君子求而不可
得則中夜不寐展轉歎息庶幾得之吾當推琴瑟鐘
鼔之奉與之偕樂而後慊后德如此則宮掖之政一
以聽后之所為奚不可者今内小臣而下凡閹官九
嬪而下凡婦官下至於女奴曉祝者曉書者曉裁縫
者必屬之大臣則夫員數之增損職掌之廢置禄秩
之多寡賜予之疏數皆禀命於朝廷而后不與且使
内宰得以稽其功緒而賞罰其勤惰苟違有司之禁
雖天子不得自以為恩是故私謁不行而内政舉古
之所謂正家者蓋如此
内小臣奄上士四人史二人徒八人
鄭康成曰奄稱士者異其賢(○賈氏曰上酒人漿人等奄並不稱士則非士)
(也用奄者以其所掌在内故也○呂氏曰奄位極於上士先王防患之意蓋微)○李氏曰周
禮之内餘奄皆不命宦官之位天象所有指其居次
或在惟薄之内論其職掌或聞牀第之言固不可以
詘辱俊乂渾殽男女用奄人是乃制事之宜
愚案先王之時宦者不過數十人内小臣四人寺
人五人内豎五人閽人每門四人而已不若後世
之多既總於内宰而内宰又屬於冢宰上下相統
得以進退用舍之則不賢者自不容於其間後世
不然宮中官則皆奄人既不屬宰相所以縱横而
莫制
掌王后之命正其服位
鄭康成曰命謂使令所為或言王后或言后通耳
王昭禹曰正其服則后之六服所用不同正其位則
祭祀賓客喪紀所以為禮者其位不同○王氏詳說
曰有王之服位有后之服位有王之命令有后之命
令夏官太僕小臣之於王天官内小臣内豎之於后
其職一内小臣云掌王后之命正其服位后出入則
前驅大僕云掌正王之服位出入王之大命王出入
則自左馭而前驅是大僕之職與内小臣同内豎云
掌内外之通令凡小事小臣云掌王之小命詔相王
之小法儀是小臣之職與内豎同然大者掌其大小
者掌其小大僕小臣之所由分則内小臣所掌宜若
掌后之小命乃曰掌王后之命至其通令與凡小事
則内豎掌之此足以見后之次於王矣況后言命而
不言大命王后雖有好令於卿大夫曾何大命之有
是知大命皆在於王也周之時后且不預王之大命
況其他乎○鄭鍔曰内宰於后之服位則正之而内
小臣亦正之内宰正之於大祭祀之時内小臣正之
於宮闈之中
后出入則前驅
史氏曰前驅者前訶肅衆(○賈氏曰小臣是奄人與后導道)
若有祭祀賓客喪紀則擯
賈氏曰祭祀賓客喪紀此三事后皆有事則與后為
擯贊(○鄭康成曰擯為后傳辭有所求為)
詔后之禮事相(息亮反)九嬪之禮事正内人之禮事
鄭康成曰詔相正者異尊卑(○賈氏曰詔相正皆是上擯后尊故云詔詔告)
(而已九嬪稍卑則言相相佐助之女御卑直正之而已)
徹后之俎
鄭康成曰俎謂后受尸之爵飲於房中之俎(○賈氏曰天子)
(諸侯祭禮亡案特牲薦俎乃受尸之酢次主婦酳尸尸酢主婦於東房中受尸之酢亦有薦俎后之俎小)
(臣所徹亦約與士禮主婦之俎同也)○易氏曰膳夫言凡王祭祀賓客
則徹王之胙俎胙亦俎也尸與賓之胙王其胙有饌
饌皆有俎故謂之胙俎后亞王之祼獻瑶爵則其胙
俎一也徹后之俎而不言胙者胙以王為主后亞王
而已(○王氏詳說曰后之俎而不言胙者鄭氏謂后受尸之爵飲於房中之俎是亦胙俎之謂也蓋)
(尸之胙王與夫賓之胙王其俎皆謂之胙俎但胙俎為至尊之俎后不言胙者屈其尊故耳)
后有好(呼報反)事于四方則使往有好令於卿大夫則亦
如之
易氏曰好事則以物問遺於諸侯之親者好令則以
言問勞於卿大夫之親者(○史氏曰后之族有尊后之族有親遠在四方豈得)
(恝然不與之接其饋餉問勞之禮乎故好事好令則内小臣得馳傳而往焉其曰卿大夫者卿大夫之家)
(也○賈氏曰后有族親在四方謂畿外諸侯於王有廷者親若魯衛晉鄭之等也於卿大夫亦謂同姓族在朝)
○陳及之曰胡五峯謂婦人無外事以貞潔為行若外
通諸侯内交羣下則將焉用君哉人臣尚無境外之交
曾謂王后可乎其疑是矣而未足也先王之政以端
本澄源為先故擇配之際必得賢妃貞女以配君子
其憂在進賢不滛其色見於關雎尊敬師傅化天下
以婦道見於葛覃求賢審官而無險陂之行見於卷
耳於是有内宰之官以隂禮教六宮以隂禮教九嬪
以婦職之法教女御自三夫人以下莫非賢婦人況
王后乎若是而外通諸侯之懿親内交卿大夫之賢
者不過助天子政治而已古者天子享諸侯有王后
亞獻之禮上公來朝夫人致禮八壺八豆八籩膳大
牢致享大牢侯伯來朝亦如之子男來朝夫人致禮
六壺八籩如曰婦人無外事亦甚不可矣是故欲行
周禮者當自天子一身始以正心誠意為之本以之
齊家以之治國以之平天下則政事無一不善處不
然外通諸侯内交羣下相與連根固蒂是幽后所以
亡周豈周公舊典乎(○鄭鍔曰唐明皇時宦官用事殿頭供奉委任華重持節傳命)
(震動四方所至郡縣奔走獻遺動以萬計卒成大亂非此内小臣比矣)
掌王之隂事隂令
鄭康成曰陰事羣妃御見之事隂令王所求為於北
宮
閽人王宮每門四人囿游亦如之
鄭康成曰閽人司昏晨以啓閉(○王昭禹曰不以晨門名官而謂昏者蓋)
(守中門尤宜謹於昏故曰閽人)
愚案其職云掌守中門之禁惟雉門耳此言每門
者言中門據有禁守者言之其實王之五門使墨
者守(○賈氏曰此掌戮文鄭注謂黥者無妨於禁御○黃氏曰禮家說王宫五門則二十人囿)
(游之數不著成康之世刑措不用其守門者安官能有墨哉漢文帝廢肉刑至景帝遂募死罪為)或
以為王有五門四面皆有中門故曰每門義亦通
鄭康成曰囿御苑游離宮○黃氏曰游陂池文王靈
沼王宮嚴密之地不得不謹囿游之地何必如是此
足以見内外一體皆所以嚴一人之奉初不以囿游
而少忽也囿游無間於王宮則燕游不足以損德○
薛平仲曰閽人專守王宮中門之禁中門蓋治朝之
外門於王内若不相關於囿游亦非所及大宰列閽
人於内小臣之後且曰囿游亦如之果何意哉蓋嚴
於内者當有以防於外而觀游之所尤隙之易以乘
閽人於中門之禁凡喪服凶器潛服賊器竒服怪民
皆有所不客入則離宮别苑之所御其防閑杜絶無
異於中門之禁則外防固已嚴矣彼寺人於此以相
道内人女宮之出入内豎於此傳逹内外之通令孰
有不關於閽人哉今觀閽人於王宮每門凡四人則
舉中以見内外其所守於外者甚衆寺人於正内則
五人内豎之幼者則始倍寺人之數其所居於内者
甚寡守之者衆居之者寡周公經畫之密殆不可以
言語盡
掌守王宮之中門之禁
鄭康成曰中門於外内為中若今宮闕門雉門三門
也春秋曰雉門及兩觀災○史氏曰中門之禁亦密
於外門以其過此則是王之宮庭使内官掌之謂之
閽人以其所職專在守門若今所謂司門是也(○賈氏曰)
(雉門外有臯庫内有應路故云於内外為中○鄭司農曰王有五門外曰臯門二曰庫門三曰雉門四曰)
(應門五曰路門路門一曰畢門○鄭鍔曰王之五門皆有禁特使閽人守中門之禁何耶以朝士之官考)
(之外朝在庫門之外羣吏衆庶罷民窮民皆在其所蓋外之二門臣民皆可得而入若夫雉門之内則應)
(門路門非臣民可得而妄入故於此有禁○王昭禹曰以治朝在路門之外中門於治朝為已近守禁之)
(嚴於是而始)
喪服凶器不入宮潛服賊器不入宮奇服怪民不入宮
鄭康成曰喪服衰絰凶器明器潛服若衷甲者賊器
盜賊之任器兵物皆有刻識竒服衣非常春秋傳曰
尨竒無常怪民狂易(○王氏曰孔子見齊衰者雖少必作過之必趨蓋内有感惻則)
(外為之變動喪服凶器不入宮恐震動至尊潛服賊器不入宮則嚴禁衛奇服怪民不入宮則王宜非禮)
(弗視非禮弗聽)○史氏曰王之大内常人尚不得入今此竒
服怪民皆指宿衛之士非外人也外朝之宿衛既有
宮正去其滛怠與其竒衺之民兹數者復禁而不入
王及后者雖欲見不正之人不可得矣○黃氏曰此
守中門者之職事也為命夫命婦闢與掃除設燎之
事他門亦然
凡内人公器賓客無帥(色類反)則幾其出入
史氏曰内人應役之人公器應用之物賓客公卿大
夫之妻應得入見者然無帥者無所將帥非時而入
出者也故必幾察之防其乘間(○林氏曰所以防非常衛至尊之道)
鄭司農曰幾謂無將帥引之者則苛其出入(○王氏曰幾微)
(察之也)
以時啓閉
鄭康成曰時漏盡(○賈氏曰若夏至晝則日見之漏六十刻夜四十刻)○史氏
曰謹其鎖鑰
凡外内命夫命婦出入則為之闢(婢亦反)
鄭康成曰内命夫卿大夫士之在宮中者(○賈氏曰謂若宮正)
(所掌者對在朝卿大夫為外命夫外命婦則總外内命夫之妻内命婦即三夫人以下)辟行人
使無干
掌埽門庭
鄭康成曰門庭門相當之地(○賈氏曰閽人掌中門則門相當之地唯中門)
(若餘門各有守門者埽之)
大祭祀喪紀之事設門燎(力召反)蹕宮門廟門
鄭康成曰燎地燭(○賈氏曰謂若天子百公五十侯伯子男皆三十所作之狀蓋百根)
(葦皆以布纏之以蜜塗其上若今蠟燭對人手爇者為手燭故云地燭)蹕止行者廟在
中門外○易氏曰設門燎則設燎於門以為明蹕宮
門廟門則蹕止行者以致其肅(○王氏曰宮正凡邦之事蹕明所禁止者)
(廣閽人蹕宮門廟門明所禁止者門而已宮正宮中廟中則執燭明所照察者内閽人設門燎明所照察)
(者門而已)
凡賓客亦如之
賈氏曰賓客在宮中廟中謂若享食在廟燕在寢
史氏曰賓客之奉無異宮廟亦宜肅
寺人王之正内五人
鄭康成曰寺之言侍詩云寺人孟子(○賈氏曰此奄人案僖公二十)
(四年寺人披曰豈惟刑人披自稱為刑人明寺人奄人若然則寺人掌内人不掌男子矣秦詩欲見國君)
(先令寺人者彼秦仲始大其官未備)正内路寢(○賈氏曰謂后之路寢若王之路寢不得稱内)
(以后宮故云内先鄭内宰注后六宮前一後五前一則路寢)
黃氏曰寺人内豎皆奄王之正内五人則他處尚有
之經不出不著員數蓋掌女宮戒令職事為不可已
者已在此則在他處者未必有職事雖闕之可也
掌王之内人及女宮之戒令相導其出入之事而糾之
鄭康成曰内人女御女宮刑女之在宮者(○賈氏曰謂男女沒)
(入縣官為奴者○黃氏曰女宮女籩女酒之屬)史氏曰戒所以飭其怠令
所以趣其行○鄭鍔曰内人或有出入寺人則以身
相之以言導之其或不如法者又從而糾之○鄭氏
曰糾猶割察
王氏詳說曰内宰下大夫内小臣上士故内宰正后
之服位贊九嬪之禮事内小臣詔后之禮事相九嬪
之禮事正内人之禮事若夫寺人初非士不過掌王
之内人及女宮之戒令此貴賤之所以分也卑者不
得統尊賤者不得臨貴
若有喪紀賓客祭祀之事則帥女宮而致於有司
鄭鍔曰帥女宮而致於有司以供其役使之事鄭康
成云有司者宫卿世婦春官之世婦祭祀賓客喪紀
掌女宮之宿戒及祭祀比其具故雖刑女以為役然
下文又言佐世婦治禮事則指以為二十七世婦愚
謂康成指有司為春官世婦者鑿說蓋宮卿世婦以
卿為之又以下大夫貳之爵位之尊幾與大宰小宰
同列謂之有司或幾乎輕上爵然則有司者乃掌祭
祀賓客喪紀之有司耳
佐世婦治禮事
鄭康成曰世婦二十七世婦(○黃氏曰内人世婦自治禮事而寺人佐之故)
(其職曰掌祭祀賓客喪紀之事帥女宮而濯摡為粢盛)
掌内人之禁令凡内人弔臨(良鴆反)于外則帥而往立于
其前而詔相之
史氏曰前言戒令後言禁令戒者戒於未然禁者禁
於已然先後之序(○黃氏曰上言戒令謂在宮有警戒之令此又言禁令謂將出宮弔)
(臨於外故又有禁止之令)○鄭康成曰從世婦所弔若哭其族親
(掌賈氏曰鄭知非其弔臨者案世婦職云弔臨於卿大夫之喪故内人得從之也)○史氏曰
内人弔臨于外非寺人帥之而往誰與監臨立於前
而詔相之衆安敢不肅(○鄭康成曰立其前者賤也賤而必詔相之者出入於王)
(宮不可闕於禮)
内豎倍寺人之數
鄭康成曰豎未冠者之官名(○史氏曰今所謂小黃門是矣取其輕捷而能)
(傳命)○劉執中曰内豎奄之小者三代禮樂稱周為備
六寢六宮之奄寺人内豎其衆不過十人
掌内外之通令凡小事
鄭康成曰内后六宮外卿大夫使童豎通王内外之
命給小事者以其無與為禮出入便疾(○史氏曰掌王及后之令)
(故曰内外總内及外之傳命故曰通令○劉執中曰文王為世子朝於王季問内豎之御者曰安否何如)
(故曰掌内外之通令凡小事也若大事則非童豎之可傳矣)
若有祭祀賓客喪紀之事則為(于偽反)内人蹕
鄭康成曰内人從世婦有事於廟者(○賈氏曰案下世婦職掌祭祀)
(賓客喪紀三事與此同明此内人從世婦而濯摡及為粢盛也)○史氏曰蹕所以止
行人肅喧譁(○王昭禹曰為内人蹕其所禁止者王内之人)
王后之喪遷于宮中則前蹕及葬執褻器以從遣(弃戰反)
車
鄭康成曰喪遷者將葬朝于廟(○賈氏曰及葬執䙝器以從遣車者謂朝)
(七廟訖旦將行在大祖廟中為大遣奠苞牲取下體天子大牢苞九个遣車九乘后亦同使人持之往如)
(墓則内豎執䙝器從遣車之後以其遣車載牲體神依之故使執褻器以從若生時)褻器振飾
頮沐之器(○賈氏曰案特牲為尸而有槃匜并有簞巾巾為振飾槃匜為盥手明其頮面沐髮)
(亦有之然玉府䙝器鄭注以為清器虎子與此不同者彼據生時故與牀第連文若死者器物雖皆不用)
(仍法其威儀故此注為振飾頮沐之器不為清器虎子)
史氏曰死者不可復生謂其魂氣之無不之也故必
求其生平所近之人所用之器覬夫冥漠之間苟未
忘情庶乎其隨之也故用内豎焉庶幾其以平昔而
不忘也
周禮訂義卷十二
