周禮訂義卷二十五宋王與之撰
遂人中大夫二人
鄭康成曰六遂之地自遠郊達於畿中有公邑
家邑小都大都○陳及之曰鄭氏說六遂之地
距王城百里以外至二百里若然則在郊甸中
矣然秋官鄉士掌國中遂士掌四郊則六遂之
地亦有在四郊者盖六鄉取國中之民作之不
足則及四郊而鄉士掌六鄉之獄治在國中也
六遂取四郊六鄉餘地作之不足則及郊甸而
遂士掌六遂之獄治在四郊也所謂遂者正五
家為鄰至五縣為遂必地里相連民居相接然
後始成保伍可以相保相受相糾若分散别在他
處則何以相管屬耶
王氏詳說曰六遂之官與六鄉之官一同六遂之法
與六鄉之法一同但六遂之官卑於六鄉一等六遂
之法與六鄉相為異同耳且以鄉遂之官言之六鄉
有大司徒在六遂則為遂人六鄉有小司徒在六遂
則為遂師六鄉有鄉大夫在六遂則為遂大夫六鄉
有州長在六遂則為縣正鄙師即黨正也鄼長即族
師也里宰即閭胥也鄰長即比長也然大司徒六命
之卿而遂人不過中大夫小司徒中大夫而遂師不
過下大夫此六遂之間長貳也鄉大夫六命之卿而
遂大夫不過中大夫州長中大夫而縣正不過下大
夫等而下之皆卑一命故六鄉之下士一命而六遂
之下士不命此鄉遂之官異也且以鄉遂之法言之
六鄉上地無萊畝而六遂上地則有萊五十畝矣六
鄉以一人為正卒其餘為羨卒六遂則以一人為正
卒一人為羨卒其餘為餘夫矣六鄉所言伍兩卒旅
師軍詳於軍制六遂所言遂溝洫澮川詳於田制然
軍旅未始無田田制亦未始無軍要之互文見義也
他如遂大夫所謂三歲大比則帥其吏而興甿即鄉
大夫所謂賓興賢能之法鄙師所謂祭祀若黨正所
謂祭禜鄼長所謂祭祀即族師所謂祭酺里宰所謂
召斂即閭胥所謂召令鄰長所謂徙於他邑從而授
之即比長所謂徙於國中及郊從而授之也然五物
之詢德行道藝之攷見於鄉而不見於遂豈六遂無
此等人耶○薛平仲曰鄉民之居於國中及郊者先
王為之興賢能而使之出長入治以為之成市交易
而使之各得其所夫然後務本尚實之風始有以轉
移斯民之趨向遂居六鄉之外去王城百里之遠斯
民朝夕之從事無非耕桑隴畝之務錢鏄耒耜之用
如使其心嚻然有惡勞好逸之念亦何能一日自安
于田里是以先王居民於野自五家而積之雖無所
異於鄉緫而名之曰遂焉所以使之自遂於其間不
然吾能教之以稼穡而遂民或至於飽食暖衣而逸
居焉豈非先王所懼哉(○孫氏曰周官内六鄉而外六遂由遂以往采邑參焉一)
(以遂法治之蓋教必始於近以六鄉為四方之標凖耕必勤於野以六遂為王畿之勸相遂雖互文見義)
(亦各有先務也)
掌邦之野
鄭康成曰郊外曰野謂甸稍縣都○黃氏曰遂人因
六遂而為名六遂在甸則所掌者甸地而已而曰掌
邦之野蓋合稍縣都鄙法之當行者通掌之稍縣都
鄙居民㕓里授田溝洫治地皆野法與甸同其法悉
自遂人出稍為邑縣鄙為都則各聽於其主非遂人
之所屬也遂人中大夫秩比小司徒縣二千五百家
鄙五百家隨民衆寡而為之甸稍縣鄙居民皆如此
惟甸則合縣為遂○曹氏曰遂人之職惟以掌邦之
野為言然六遂之政令刑禁與稽民授田簡兵教耕
令賦起役之事無非本於六鄉之成式遂人以下特
其文互見而言之稍略耳
以土地之圖經田野造縣鄙形體之灋五家為鄰五鄰
為里四里為鄼(作管反)五鄼為鄙五鄙為縣五縣為遂○
王昭禹曰土地之圖大司徒所建之國以土地之圖
經田野則以所建之國為井牧溝涂田萊之類而經
之也○鄭康成曰經形體皆謂制分界也(○王氏曰其縣鄙之)
(地域有形其井邑溝涂有體其所以制而成之則有法○王昭禹曰形具而後有體故有縣鄙之形斯為)
(井邑溝涂之類以體之冇王國之形斯為門闈宫室之類以體之其所以體之者莫不有度數存焉夫是)
(之謂形體之法)○易氏曰小不曰鄰言鄙之成則鄰之成可
知大不曰遂言縣之成則遂之成在其中言縣鄙則
舉中以見上下
項氏曰比則親之至鄰則始相鄰近閭則同門里則
同居族則族葬鄼則相贊助而已鄙之名卑於黨縣
之名小於州凡遂之制皆放於鄉(○鄭康成曰異其名者示相變耳)
○王氏曰比相保則鄰亦相保閭相受則里亦相受
族相葬則鄼亦相葬矣黨相救則鄙亦相救矣州相
賙則縣亦相賙矣鄉相賓則遂亦相賓矣(○王昭禹曰遂獨不)
(言者鄉以教為主遂以耕為主)
愚案以五起數以四成之四里則百家乃是數之
小成
陳宏甫曰周鄉遂之法至百處無不以五起數蓋百
人是二隊不百人不足以為甲更調起𤼵不得
愚案遂之鄰里鄼鄙縣遂與鄉之比閭族黨州鄉
之法無異然司徒於鄉不說經田野者以國中民
㕓接比行保伍之法易故不必經與造民野處四
散保伍之法難行復用經田野造縣鄙成然後可
定民居若小司徒經土地而井牧田野一句乃是
制井田起軍賦與制保伍以定民居不同井邑自
四井以下則以四起數造縣鄙自五家以下則以
五起數井天下之田用丘甸法比天下之居用保
伍法故曰地不里居田不井授終苟道也
緫論
曹氏曰鄉遂王政之本皆以室數制之不容增減自
鄭氏參以里數欲求強合始指若干里為鄉若干里
為遂既室數與里數不合於是積算王畿千里之地
去若干里為山林川澤又去若干里為不易一易再
易之數然終有抵牾安有采地之制異於鄉遂之說
旁加廣狹之說周家簡易之制未免汨沒於異同之
論
皆有地域溝樹之使各掌其政令刑禁
鄭鍔曰皆有地域以為之辨溝之以水樹之以木有
限域之周圍有溝樹之阻固建官設吏以治之使各
掌其所治之政令刑禁民可得而治矣○易氏曰上
言形體之法度地居民之法此言各掌其政令刑禁
則命六遂之吏因縣鄙之法而推行井地之法
以歲時稽其人民而授之田野簡其兵器教之稼穡○
賈氏曰授之田野若下夫一㕓百畝簡其兵器若族
師旗鼓兵革
黃氏曰鄉以州黨居民會其卒伍即為軍法故常自
為六軍而田與追胥皆竭作遂雖以縣鄙居民而其
軍賦在丘乘軍師田役皆有司馬之法作其衆庶而
後會其車人之卒伍或多或少不可預定是則正卒
猶不盡起况羨卒乎士師掌鄉合州黨族閭比之聯
與其人民之什伍使之相安相受以比追胥之事謂
之鄉合則非野法也常常比之使之相安相受故倉
卒可用遂未嘗比安能臨時盡起而用之乎故以為
鄭之說未盡然也惟起徒役無過家一人者似是然
野之制軍一甸七十五家耕之共一車則一家一人
自有定制是則小司徒所謂無過家一人者仍為鄉
法耳六遂民數與六鄉同權力相併事體略等先王
誠有深意也地之等不同人之多寡亦異常有進退
故以歲時稽而授之皆農民也故惟教之自衞力穡
之事授之田野野蓋虞衡歟○王昭禹曰兵器不簡
則稼穡不可得而教必先衞其地域而有之然後斯
能致力於稼穡不然雖有粟不可得而食
凡治野
黃氏曰治野言凡通乎邦國都鄙
以下劑致甿
王昭禹曰劑約劑所謂要書與甿約以征役用下地
為率所以致之也(○黃氏曰致甿其事在旅師)○鄭康成曰變民
言甿異内外也甿猶懵懵無知貌也○曹氏曰六鄉
授田分上地中地下地為任民多寡之數而此則不
復差别一以下地每家止任二人為率蓋六遂既比
鄉為差遠而在野之地為最寬宜優其役而厚其力
使之受地多而征調少庶民皆願為之甿欲耕於王
之野以滋生齒以實遂地○陳君舉曰此指授田之
夫言之者從役皆以下劑致甿豈有饒遠之間
以田里安甿
賈氏曰田則百畝之田里則五畝之宅(○王昭禹曰出則輩作於)
(田入則族息於里授之田則彼得以安其耕授之里則彼得以安其居)
以樂昏擾甿
鄭康成曰樂昏勸其昏姻如媒氏會男女擾順也(○賈)
(氏曰男女人之大欲存焉配以昏姻即順民意)
以土宜教甿稼穡
王昭禹曰十二土名物不同稼穡之所宜亦異甿不
能皆知故以土宜教之大司徒教稼穡植藝是也
以興耡(音助)利甿
杜氏曰助謂起人民令相佐助(○劉執中曰興起同井之民更相耡耨則)
(各享其利)○王氏曰孟子曰唯助為有公田許慎釋耡以
商人七十而耡則助耡一也興之以助公田則甿得
所私焉所以利之
以時器勸甿
鄭康成曰時器鑄作耒耜錢鎛之屬○王氏曰善其
器則以勸謂之時器則器之用各有時若耜以耕銍
以穫
以彊予任甿
鄭康成曰彊予謂民有餘力復予之田若餘夫然(○李)
(氏曰田作勞人之所憚吾彊其力而予之以地則民也無遺力矣○項氏曰若野自六尺以及六十有五是)
緫論
曹氏曰生有常産居有常室而甿之安逸可知婚姻
相通禮文相樂而甿之順擾可知壤物之辨則甿知
稼穡之宜耡耦之興則甿享共耕之利農具有常器
則因其時而勸之丁壯有餘力則加其田而任之咸
使之有固志而休養生息無餘憾矣
以土均平政
黃氏曰鄉民合士與農而教之故授田少役多每月
讀法四時田獵春秋祭祀征役喪紀會聚多貢稅輕
野皆農民專以稼穡任之故授田多役簡貢稅重以
土均平政政如字政役不平而後人機巧趨利或遂
逃其業利均則政平土均之職可致(○鄭康成曰政讀為征土均掌)
(均平其稅)
辨其野之土上地中地下地以頒田里上地夫一㕓田
百畮萊五十畮餘夫亦如之中地夫一㕓田百畮萊百
畮餘夫亦如之下地夫一㕓田百畮萊二百畮餘夫亦
如之
愚案鄭鍔說見大司徒造都鄙及小司徒均土地
之下
鄭康成曰㕓城邑之居孟子所云五畝之宅樹之以
桑麻者也(○鄭司農曰㕓居也揚子雲有田一㕓謂百畮之居)萊謂休不耕者
○項氏曰里以㕓計田以畮計田有汚萊里無上下
故里皆一㕓而田有多寡○鄭康成曰六遂之民竒受
一㕓雖上地猶有萊皆所以饒遠也(○項氏曰上地無萊田則非治)
(野致甿之法遂人之致甿必優於鄉○曹氏曰遂既以下劑致甿雖上地亦使之少休不耕庶不盡其地)
(力所以優遂民也○周氏曰遂人掌邦之野其地必廣而瘠若置都邑處必狹而肥故遂人上地有萊田)
曹氏曰鄉不言夫一㕓惟言受田而遂之上地中地
下地皆言夫一㕓鄉不言餘夫而遂之上地中地下
地皆言餘夫亦如之者蓋鄉去王城密邇遂在鄉之
外地有遠近勢有重輕赴愬有易難恤察有詳略特
示優厚於六遂非以薄六鄉也亦不泄邇忘遠之深
指其為均一也
薛氏曰先儒謂父子祖孫不可分者為餘夫未知授
田之制則何以也曰司徒言均土地而稽其人民上
地家七人中地家六人下地家五人今此田萊固有
定制為子孫蕃盛家有十人必以五人為正夫受下
地之田五人為餘夫受田亦如下地夫之數家十一
人以六人為中地正夫而五人為下地餘夫家十有
二人則六人為中地正夫而六人為中地餘夫家十
有三人則七人為上地正夫六人為中地餘夫家十
有四人則七人為上地正夫七人為上地餘夫至於
家十有五人則五人為下地正夫其十人則分為兩
下地餘夫從此推之雖百口之家亦可分若家止九
人則將何為孟子曰上農夫食九人其次食八人彼
以此七人而受上地之田則田萊之廣且美豈不能
贍九人耶(○愚案此說頒餘夫田亦如三等受田之數)
圖說曰先王之於民受地雖均百畝然其子弟之衆
或食不足而力有餘則又以餘夫任之詩所謂侯彊
侯以經所謂以彊予任甿也然餘夫之田不過二十
五畝以其家既受田百畮又以百畝與之則彼力所
不逮矣故其田四分農夫之一而已禮言上地田百
畮萊五十畮中地二十五畮萊亦二十五畮下地二
十五畮萊五十畮則所謂如之者如田萊之多寡而
已非謂餘夫亦受百畮之田如正農也鄭氏之說不
與孟子合賈氏又從而釋之此附會之論也○劉氏
曰亦如之者亦如其萊也餘夫未具夫婦未當受田
如其萊而已孟子曰餘夫二十五畮(○愚案此說頒餘夫田視正農)
(受萊四分之一大約不過二十五畝求合孟子之說)
黃氏曰里即其㕓之所在上中下地亦以其人之多
寡授之孟子曰餘夫二十五畝鄉田同井則鄉法也
遂人上中下地田萊餘夫如正夫之數野法也所謂
彊予也一夫百畝以今畝計之為四十畝臣妾閒民
移用野法一甸六十四井七十五家耕之上地當授
田三百九十九夫田萊公田皆計餘百九十七夫中
地當授田四百二十二夫餘百五十四夫下地當授
田四百五十夫餘七十六夫上地餘最多王制上農
夫食九人其次食八人其次食七人小司徒减上二
等自七人為則上地當容此二等也故增一百十五
夫而登矣二家增三人中地二家五人蓋與上下相
進退也二家五人則一家三人一家二人故增六十
五夫而登矣下地餘少增二十五夫而止耳然其下
有食四人者有食三人者可任者未必皆二人也要
之當使有餘以待增不使當增而不足先王制事無
不如此鄭謂六遂之民竒受一㕓本謂民居郭巳受
宅又竒受一㕓於野其說誤而疏家又謂餘夫竒别
更受㕓備離居之法益疏矣(○愚案此說作訃夫受田其地有餘又與前二)
(說不同)
易氏曰或曰上地人數之損則將遷之中地下地乎
下地人數之增亦將遷之上地中地乎中地之增損
亦然曰非遷其人也因其人之損益為田之進退而
已遂師以時登其夫家之衆寡遂大夫以時稽其夫
家之衆寡然後遂人以歲時稽其人民而授之田野
正為是也
禮庫曰司徒是造都鄙法遂人是頒田里法不容相
類
陳宏甫曰蓋都鄙受田之制與邦國同六遂受田之
制與六鄉同互見其義
凡治野夫閒有遂遂上有徑十夫有溝溝上有畛(之忍反)
百夫有洫(况域反)洫上有涂千夫有澮(古外反)澮上有道萬
夫有川川上有路以達于畿
鄭康成曰十夫二鄰之田百夫一鄼之田千夫二鄙
之田萬夫四縣之田○鄭鍔曰田必資水水欲通於
川行必由路路欲達於畿自一夫之田至千夫之田
為遂溝洫澮所以通水於川自夫閒之遂至萬夫之
川為徑畛涂道路所以通道于畿廣深各二尺曰遂
言水自是而之他也廣深倍遂曰溝言十百相交而
水相往來也廣深倍溝曰洫言水相流通如人血脉
也廣二尋深二仞曰澮言衆水皆會乎此也至於川
則集衆流而無所不通宜至於海矣通水以此則旱
有所資而水亦無浸淫之患遂上有徑可容牛馬溝
上有畛可容大車洫上有涂可容乘車一軌澮上有
道可容乘車二軌則川上有路可容乘車三軌通道
以此則車與徒無所往而不達凡此五溝五涂之制
自禹以来至是始備(○項氏曰先王不能使天下無旱澇能使旱澇不為灾有溝以道水而有)
(涂以防水因夫之多寡而為之道水因水之大小而為之防水水則達扵川道則達扵畿若其廣深則匠人詳之矣)
陸佃曰小司徒九夫為井匠人亦九夫為井井閒有
溝自井地言之遂人十夫有溝自涂言之然遂人百
夫有洫而匠人十里為成成閒有洫則九百夫之地
遂人千夫有澮而匠人百里為同同閒有澮非一同
之閒包以一澮而已謂共閒有澮也成同地之廣者
也洫又澮溝之大者也於成舉洫於同舉澮亦其大
略云耳○陳及之曰周制井田之法通行於天下安
有内外之異哉遂人言十夫有溝以一直度之也凡
十夫之田田首必有一溝以瀉水以方度之則方一
里之地所容者九夫其間廣四尺深四尺者謂之溝
則方一里之内凡四溝矣兩旁各一溝中閒二溝遂
人云百夫有洫是百夫之地相連屬而同以一洫瀉
水以方度之則方十里之成所容者九百夫其閒廣
八尺深八尺謂之洫則方十里之内凡四洫矣兩旁
各一洫中閒二洫至於澮亦然若川則非人力所能
為故匠人不為川而云兩山之閒必有川焉遂人萬
夫有川亦大約言之耳大槩遂水瀉於溝溝水瀉於
洫洫水瀉於澮澮水瀉於川其縱横因地勢之便利
遂人匠人以大意言之遂人以長言之故曰以達於
畿匠人以方言之故止一同耳(○陳氏曰遂人所言者積數也匠人所言)
(者方法也積數則訃其所有者言之方法則積其所圍之内者名之其實一制也○陳君舉曰溝洫之制)
(無鄉遂采地之異遂人言夫者指實地者言之山林川澤不在其數匠人以里言者溝洫咸在其中所以)
(用里數也○薛氏曰遂人言卜夫有溝以旁加言之也匠人以九夫為井井閒謂之溝以實數言之也)
愚案遂人自十夫起數匠人自九夫起數井田之
法惟九夫共井未有十夫共者此鄭氏所以謂遂
人法與匠人不同也必欲合其說宜以大約計之
不可拘也遂人所謂夫閒有遂即匠人廣二尺深
二尺之遂也遂人十夫為溝即匠人九夫為井井
閒廣四尺深四尺之溝也匠人謂九夫而遂人乃
云十夫者遂溝以十夫之地約之耳而匠人方十
里為成成閒廣八尺深八尺謂之洫計一成之地
乃是百井九百夫之地方有洫而遂人言百夫有
洫蓋止言百夫之田始共一洫而成閒有洫則緫
一成之内九百夫之田凡九洫矣匠人言百里為
同同閒廣二尋深二仞謂之澮計一同之地乃是
萬井九萬夫之地而遂人言千夫為澮蓋止言千
夫之田始共一澮而同閒有澮則緫一同九萬夫
之田凡九十澮矣人力所為止於澮此外則自然
之川故遂人萬夫有川而匠人一同九萬夫之外
亦曰專達於川要知一同之内自澮而達者已有
川矣此皆以大約言之
黃氏曰此與匠人一法鄉不為溝洫夫屋九比遂野
法也溝洫之制詳八家皆私百畝其中為公田溝洫
不獨治田且設固焉自甸達於畿皆野法也故曰凡
治野遂人十夫有溝匠人九夫為井蓋一井十夫其
中為遂而溝環之地居十夫而井實得九夫之地也
案司馬法一同萬井九萬夫則雖鄉一井亦謂十夫
之地為遂溝與野同不為洫澮孟子言方里而井井
九百畝蓋一里十夫容九百畝於其中非謂方一里
只得九百畝也治地郊與野異者郊居百里四同之
地無多山陵林麓其地之高者為城郭㕓園平者為
田負郭之田多膏腴下者為藪牧其間水澤足以灌
溉亦必為溝畎以行之但不為洫澮涂路經緯之形
如治野耳觀載師郊田則當時因土之宜可見遂溝
兼徑畛不能為一夫寬饒之使有餘地也詩中田有
廬畺埸有瓜皆寬饒之地畺埸其界域也積方百夫
溝經緯其中而洫環之成方十里千夫之地十除其
一為百井九百夫洫經緯其中而澮環之同方百里
十萬夫之地十除其一為萬井九萬夫澮經緯其中
而川環之遂人言百夫有洫者謂積方百夫而洫居
其外也匠人言方十里為成成閒廣八尺謂之洫者
開方十里而洫居其中也方十里則為百夫者十遂人
言千夫有澮者亦積方千夫有澮在其外也匠人言
方百里為同同閒廣二尋謂之澮者亦開方百里而
澮居其中也方百里則為千夫者十故曰其法一也
遂人言萬夫有川通地勢而著經界之法也匠人言
專達於川因地勢以見非人力之所為也然則川形
未必正方其旁多華離之地皆不井書曰濬畎澮距
川川蓋山澤自然之位故匠人曰凡天下之地勢兩
山之閒必有川焉疏家言此川亦人造疎甚鄭康成
小司徒注成方十里其中八里為甸六十四井五百
七十六夫出稅旁加一里為一成十里三十六井三
百二十四夫治溝洫積而至四都八十里旁加十里
乃得方百里為一同積萬井九萬夫其四千九十六
井三萬六千八百六十四夫出稅二千三百四井二
萬七百三十六夫治洫三千六百井三萬二千四百
夫治澮乖誤甚矣自十夫積而至十萬夫皆十除其
一者九夫共得一夫之地以治遂溝徑畛且有寬餘
之地矣其餘洫澮涂路為地可計百夫之洫為地十
七畝有竒涂如之積而為一成十里為方百夫者十
洫涂之地三夫半而已安用三百二十四夫哉千夫
之澮三十五畝有竒路加澮十一畝有竒通為四十
六畝積而為同百里為方十夫者十涂路之地四十
六夫而已又安用三千六百井三萬二千四百夫哉
一同百里為方十里者百洫涂三百四十夫鄭言一
同二萬七百三十六夫治洫大抵遂人展地匠人制
形一同之地定為萬井溝洫棋布於是以小司徒丘
乘之法比之自井為邑為丘而為甸七十五家耕之
出車一乘又為縣為都其法備矣一同萬井九萬夫
六千四百井出稅賦車百乘其餘二千六百井為山
林川澤邑里縣鄙為洫澮涂路溝畛不計猶有餘則
為閒田遂人下劑致甿固當常有地以待之六遂賦
車千乘而為六軍十二同一同未必盡平地能為九
萬夫不足則兼取班孟堅漢書曰同方百里提封萬
井除山川淳鹵城池邑居園囿術路三千六百井定
出賦六千四百井雖大約言之且其說未必盡合周
禮然其論井地則精於鄭矣鄭康成注小司徒曰九
夫為井方一里小司徒經之匠人為之溝洫相包乃
成其說是矣惟不悟遂人匠人本一法因見遂人以
十夫起數則曰此溝洫法也匠人以九夫起數則曰
此井田法也兩說既離乃欲合遂人於司馬法以為
鄉遂皆無公田皆稅夫又欲合小司徒於匠人則以
為畿内不為井田而小司徒丘甸實井田也乃曰此
為造都鄙法及見孟子八家皆私百畝其中為公田
詩雨我公田遂及我私春秋初稅畝傳言穀出不過
藉有若對魯哀公盍徹皆井田也則又欲合之於周
禮乃以為周制王畿用夏貢法邦國用殷助法鄉遂
公邑之吏役民以公使不得恤其私諸侯專一國貪
暴無藝故通其率以什一為正夫豈獨紛錯無統而
矯誣先王失建邦設土樹后王君公之大體矣司馬
法鄉法也不獨不為公田溝洫之制亦略故以夫屋
比地而一同萬井三萬家與小司徒夫屋為合是為
鄉法遂人野法也溝澮距川與小司徒井牧為合是為野法
經鄉野異條鄭謂之同制何據哉司徒施教法于都
鄙比閭族黨鄉州與王國同故以室數制其域不使
山川溝洫妨其實地正不為井田而康成反以丘甸
為造都鄙法何據哉野九一而助國中什一使自賦
孟子教滕文公使復先王舊法則諸侯有野與王國
同矣康成知邦國用遂法合於孟子而不知什一自
賦亦孟子之言乃謂通其率以什一為正則又何哉
曹氏曰因授田而思至於治溝洫因溝洫而思至於
治涂路必使縱横參錯曲折而後進不得以率意而
直達人以為此特定田制耳此特通水利耳不知先
王寓兵於農藏丘乘於井牧而禦外侮防衝突之意
已潜寓於其間也
以歲時登其夫家之衆寡及其六畜車輦辨其老幼廢
疾與其施(式氏反)舍者
鄭康成曰登成也猶定也(○王昭禹曰登上其籍)夫家猶言男
女也○王氏曰遂人既登其夫家衆寡六畜車輦遂
師又以時登則遂師登之於遂人遂人登之于小司
徒(○鄭鍔曰小司徒頒比法于六鄉之大夫使各登其鄉之衆寡則頒于六遂從可知也)○鄭
康成曰施讀為弛(○鄭鍔曰辨其可施以事者與其可舍者則病者得所養而壯者不)
(為游手)
易氏曰知夫家衆寡之數則上地任三人而舍其四
下地任二人而舍其三凡父祖子孫之不可分而兄
弟夫婦之交相養者舉在是知六畜車輦之數則老
得以食肉祭得以用牲車得以供服乘輦得以載任
器者舉在是至於辨老幼廢疾與其施舍者則敬老
慈幼與夫養萬民之疾病禄庶人之在官者又非一端
而已○曹氏曰校登必以歲時蓋前歲之已登者逮
于今則增損不同矣一時之已登者越三時則耗亡
不等矣民自生齒以上皆登于版耕稼起於一夫而
王畿千里之民無不各任其力調兵起於伍長而六
軍七萬五千之衆無不各禀其令雖車輦器械之𤨏
細牛馬六畜之猥冗無不素具于籍一旦有事隨取
而足蓋其凡目可稽而儲備有實此功用在乎素講
所謂事前定則不困者此也
以頒職作事以令貢賦以令師田以起政役
鄭康成曰職謂九職分其農牧虞衡之職使民為其
事也載師云以物地事授地職互言矣貢九貢賦九
賦政役出徒役○易氏曰先職事貢賦而後及於師
田政役無非因其財力而用之先王豈徒用其財力
哉愛養斯民於是乎在
若起野役則令各帥其所治之民而至
賈氏曰起野役若小司徒起徒役毋過家一人之類
(○鄭康成曰役謂師田若有功作也)令各帥其民而至者謂縣正已下
縣正云若將用野民則帥而至是縣正受遂人之令
也
以遂之大旗致之其不用命者誅之
鄭康成曰遂之大旗熊虎(○賈氏曰遂人雖是大夫合用鳥隼之旟致衆今遂)
(人掌衆與大司徒同故得用熊虎為旗)○王氏曰鄉師致民以司徒之
大旗遂人所謂大旗亦司徒之大旗於是建焉於遂
言遂之大旗則鄉可知於鄉言司徒之大旗則遂亦
可知
凡國祭祀共野牲令野職
鄭康成曰共野牲入於牧人以待事○賈氏曰野職
薪炭之屬此官令之委人斂之故委人云斂薪芻凡
疏材木材
易氏曰遂人掌邦之野故此數節皆謂之野牲曰野
牲以六牲出於野共而入於牧人職曰野職以薪芻
疏材木材出於野而令委人斂之
凡賓客令脩野道而委積
鄭康成曰委積於廬宿市○賈氏曰大司徒令野脩
道委積謂緫令遺人此於百里外野道又令之故注
云是亦令遺人
黃氏曰大司徒大賓客令野脩道委積小司徒小賓
客令野脩道委積遂人凡賓客令野脩道而委積遺
人委積以待賓客獨軍旅無所見軍旅急興王師所
至得輒發是宜有成法
大喪帥六遂之役而致之掌其政令及葬帥而屬(音燭)六
綍(音弗)及窆陳役
鄭康成曰役給墓上事及竁也○賈氏曰竁謂穿壙
之等○黃氏曰帥六遂之役致之鄭云致於司徒恐
未然致之於稍人遂人不直致於司徒也稍人曰大
喪帥蜃車與其役以至以聽於司徒綍舉棺索(○賈氏曰)
(據在棺則曰綍據在道則曰引六遂之役不在道故據在棺而言綍)用綍旁六執之者
天子其千人與(○賈氏曰雜記諸侯執綍五百人大夫三百人以此約之則天子千人)
(愚案窆字見鄉師)
賈氏曰六鄉近使主殯及啓朝為始在祖廟之中將
行載棺於蜃車屬六綍則六遂為終至於在道言引
則還使六鄉為始至壙窆下棺則還使六遂為終○
黃氏曰及葬大司徒親帥鄉役屬六引遂亦帥野役
屬六綍及窆陳列之使背碑引綍司徒皆節制之司
徒節制野役見於經者獨此事
凡事致野役而師田作野民帥而至掌其政治禁令○
王昭禹曰言事而又言師田則事乃力政之事○鄭
鍔曰國有功役之事又有師田之事功役則用當役
之人師田則衆民竭作故於事言野役於師田言野
民當役之人則致之使自至衆力竭作則其事之大
有以作而起之遂人帥而至掌政治禁令以齊一之
則衆雖繁不亂矣○黃氏曰事為司空事典帥而致
於稍人稍人帥而聽於司馬
遂師下大夫四人上士八人中士十有六人旅下士三
十有二人府四人史十有二人胥十有二人徒百有二
十人
劉執中曰遂大夫各居其遂以施政教遂師則贊遂
人居司徒之府以治六遂之政令猶鄉師贊小司徒
居於内以治六鄉
愚案劉氏之說推之蓋司徒主六鄉遂人主六遂
鄉師為司徒之攷遂師為遂人之攷鄉師居司徒
府固無可疑遂人遂師亦必居朝以緫六遂之事
自鄉遂大夫以下至比鄰之長則各居其所治矣
但鄉大夫既曰卿則必朝之六卿兼之以其地在
百里之内故其官可居於朝若六遂在二百里則
遂大夫必各居其所治之遂可也
各掌其遂之政令戒禁
賈氏曰遂師所掌如鄉師亦二人共主三遂
易氏曰政若頒職作事以起政役之類令若令野職
野賦令野脩道之類戒與禁則輔此而已
以時登其夫家之衆寡六畜車輦辨其施舍與其可任
者
王昭禹曰登其籍於遂人鄉師以時稽其夫家衆寡
遂師登而不稽者以有遂大夫稽之也
鄭鍔曰經言施舍多矣或以施為弛或只讀如本字
此辨其施舍繼以與其可任則施當讀為弛蓋對可
任而言○項氏曰民有貴賤老幼廢疾賢能在所施
舍其可任者又有家三人二家五人家二人之異故
辨之以知民力○劉迎曰遂師之辨施舍與可任將
以井牧其田野
經牧其田野辨其可食者周知其數而任之以徵財征
以作役事則聽其治訟
鄭康成曰經牧制田界與井也(○劉執中曰經牧謂隨地而增萊田也)
○王氏曰猶小司徒所謂經土地而井牧其田野不
言井則以下言辨其可食者周知其數而任之故也
○鄭鍔曰辨其田之可耕則耕之野之可畜則牧之
○鄭康成曰可食謂今年所當耕者(○劉中義曰一易之田間一歲)
(而可食再易之田閒二歲而可食)○易氏曰遂之三地有田皆有萊
為萊則不耕為田則可以耕而食辨其可食而後可
以周知井牧田野之數既知其數然後可以頒地任
民○曹氏曰遂民授田雖有上中下三等之殊其閒或
係於天時人事之不齊則地力所出亦不可以定法
而槩論固有上地稍薄亦可以為中者有中地稍薄
亦可以為下者倘恃吾定數不加精察則財征役事
不為民病者幾希
鄭康成曰財征賦稅之事○易氏曰取其財謂之財
征用其力謂之役事二者周知其數而任之故征不
病民財役不傷民力征不均則有治治不服則有訟
遂師聽之
巡其稼穡而移用其民以救其時事
王昭禹曰稼穡之時不可緩民之札喪為無常苟困
於札喪而力不逮則時事於是乎廢先王乃移用其
民以救之○易氏曰水溢旱乾非一遂之民所能勝
故移用他民以救之亦如五黨相救之法然則與大
司徒之移民何别曰大司徒移民者移之使有餘財
遂師移用其民者移之使有餘力
凡國祭祀審其誓戒共其野牲
王氏詳說曰案大宰職云大祭祀掌百官之誓戒大
司寇云涖誓百官戒於百族祀大事也誓戒又祀事
之大也大宰掌之所以致其謹大司寇涖之所以防
其犯六鄉司徒之官遠在二百里之中誓戒之事固
無預焉但審之而已審其誓戒即共其野牲矣是以
先期而辨事蓋大司徒預於國之大祭祀小司徒預
於國之小祭祀皆奉其牛牲而羞其肆遂官遠矣遂
師之共野牲者共於遂人遂人之共野牲者共於牧
人六遂何誓戒之有鄭氏闕然無說而以審為聽誤
矣○王昭禹曰遂人凡國祭祀共野牲遂師又共野
牲則贊遂人共牲入於牧人也以遂師登六畜牧其
田野故也
入野職野賦于玉府
鄭康成曰民所入貨賄以當九職九賦中玉府之用
者○王氏詳說曰六遂之地民曰野民牲曰野牲道
曰野道役曰野役職曰野職無適而非野職九職賦
九賦大府内府之所掌其所以入于玉府者特式貢
之餘財耳今六遂之民而以九職九賦得入於玉府
者何耶蓋玉府掌玩好之物成周之制使民各任其
所賦若角人掌以時徵齒角凡骨物于山澤之農以
當邦賦之政令羽人掌以時徵羽翮之政于山澤之
農以當邦賦之政令掌葛以時徵絺綌之材于山農
徵草貢之材于澤農以當邦賦之政令野職野賦之
得入于玉府者其是歟○黃氏曰虞衡本自為一官
府而屬於遂以其有農當授地頒職作事通於遂政
而遂師徵財征故其當入玉府者由遂師專達其餘
則與凡賦入于有司
賓客則巡其道脩庀(匹尔反)其委積
鄭康成曰巡其道脩行治道路○鄭司農曰庀具也
大喪使帥其屬以幄帟先道野役及窆抱磿(音歴)共丘籠
(力量反)及蜃(市軫反)車之役
鄭康成曰幄帟先所以為葬窆之閒先張神坐使以
幄帟先者太宰也其餘司徒也○王氏曰幕人大喪
共帷幕帟綬今此幄帟非幕人所共矣道野役帥以
至墓(黃氏曰謂道之居先備緩急用之)磿者適歴執綍者名也(○賈氏曰)
(天子千人分布於六綍之上謂之適歴者分布稀疏得所名為適歴執綍之人背碑負引而退行遂師抱)
(持版之名字巡行而校錄之以知在否故云抱磿)丘籠之役竁復土也其器
曰籠蜃車柩路也柩路載柳四輪廹地而行有似於
蜃因取名焉行至壙乃說更復載龍輴(○賈氏曰四輪廹地而行)
(即輇車以二軸貫四輪四輪即說文云無輻曰輇是也)○王氏曰蜃車載闉壙
之蜃者○王昭禹曰遂師則共蜃車之役人也
曹氏曰凡取於野之物供朝廷以成禮者勢力號令
所驅在後世常有旁科雜擾之患今惟一遂師專之
政不出於多門吏不至於並緣而六遂之民亦免於
苛征倍役矣
軍旅田獵平野民掌其禁令
鄭康成曰平謂正其行列部伍(○易氏曰如大司馬狩田之禮陳車徒有)
(司平之)
比叙其事而賞罰
賈氏曰比叙者校比次叙其行伍而行賞罰
周禮訂義卷二十五
