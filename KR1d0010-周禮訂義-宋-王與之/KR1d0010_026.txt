周禮訂義卷二十六宋王與之撰
遂大夫每遂中大夫一人
賈氏曰遂大夫各主一遂如鄕大夫各主一鄕
但其官皆卑於鄕官命數皆減一等是以遂大
夫中大夫一人不使卿差次至鄰長則是不命
之士為之其鄕之比長則下士○薛平仲曰六
鄕之民既環居於國城之内外則公卿大夫實
易以從容其間先王因勢之便以分其職則
爵秩之隆所以加於六遂一等者其理則然
非固厚於六鄕彼為遂之民者既間居於甸
稍縣都之中而所謂王子弟之親與夫公卿大
夫之尊又皆食邑於其内則其統臨而鎮撫之
者蓋亦至矣而遂復設官以從而教治之則爵
位之殺所以降於六鄕一等者蓋所重在彼抑豈
有薄於六遂者哉
又曰六遂中大夫六人下大夫三十人上士百五
人中士七百五十人下士三千人鄰長不命萬二千
五百人(○愚案鄰長推為五家之長其受田與五家等本非有禄以養之餘說見比長)
各掌其遂之政令以歲時稽其夫家之衆寡六畜田野
辨其可任者與其可施舍者
賈氏曰此與遂師職意同○王昭禹曰鄕大夫以歲
時登其夫家衆寡遂大夫不登以遂人登之蓋鄕之
官莫尊於鄕大夫遂之官莫尊於遂人(○李嘉會曰遂師曰登遂)
(大夫曰稽遂大夫稽之於下遂師登之於上)
易氏曰鄕大夫辨其可任者國中自七尺以及六十
野自六尺以及六十有五皆征之則遂大夫所謂可
任者猶是鄕大夫言其可舍者國中貴者賢者能者
服公事者老者疾者皆舍則遂大夫所謂可施舍者
亦猶是
以教稼穡以稽功事
易氏曰黍稌高下穜稑先後以教稼穡有如此者田
萊之荒治牧畜之登耗以稽功事有如此者(○鄭康成曰功)
(事九職之事民所以為功業)
掌其政令戒禁聽其治訟
易氏曰掌其政令戒禁則制之於未然聽其治訟則
決之於已然此雖鄕大夫之所不言然六鄕有井牧
之制卒伍之制有貢賦稅斂之事舉此可以見彼○
王氏詳說曰遂師遂大夫言政令戒禁至於縣正鄙
師鄼長里宰則特言政令而戒禁無與鄰長於政令
又無與
令為邑者歲終則會政致事
鄭康成曰不言其遂之吏而言為邑者容公邑及卿
大夫王子弟之采邑政令戒禁遂大夫亦施焉(○曹氏曰)
(王畿千里之地自六鄕六遂之民緫為十有五萬家其餘地天子使史治之不統於遂官者是為公邑公)
(邑之外為大夫之采邑者是為家邑家邑之外為卿之采地者則為小都小都之外為王子弟之采地者)
(則為大都雖日家曰都各有不同而實皆采邑也遂大夫令為邑者則所職不止於六遂併與公邑卿大)
(夫王子弟之采邑皆治之則所治者廣矣)○易氏曰為邑之吏有政有事
一歲之政歲終必會一歲之事歲終必致吏之勤怠
善否皆可於歲終攷之(○曹氏曰歲終會政致事將以達其可誅可賞可廢可興)
(之實于朝廷)
正歲簡稼器脩稼政
鄭康成曰簡猶閱也稼器耒耜鎡基之屬稼政孟春
之月令所云皆脩封疆審端徑術善相丘陵阪險原
隰土地所宜五穀所殖以教道民必躬親之○易氏
曰簡之脩之於正歲之始先期而為之具也○曹氏
曰此亦教邑甿者
三歲大比(毗志反)則帥其吏而興甿
鄭康成曰興甿舉民賢者能者如六鄕之為興猶舉
也(○劉迎曰興甿不過明有功屬地治而己後世孝廉賢良之舉即興賢能之遺制力田即興甿之遺)
(制豈可比而一之)○黃氏曰鄕之所謂賢者皆以德能者皆
以道遂未嘗以此教安得以此興之甿即遂人下劑
致之田里安之樂昏擾之也七萬五千家幾二萬人
必當有桀異聦慧者於是乎興之○李景齊曰六遂
以耕為主遂大夫所掌要不過教民稼穡之事賓興
何與焉蓋大司徒以鄉三物教萬民而賓興之繼以
施教法于邦國都鄙則教之施於六遂亦可知也田
野之中莫非可取之才有遂大夫從而興之固不至
老於龕巖深谷之下而不獲進矣(○曹氏曰賓興之禮既詳見於鄕則)
(遂之興甿安得不同於鄕大夫賓興之初鄕近於内故以教為主遂遠於外故以耕為主前後互見其實)
(一也)○易氏曰小雅曰或耘或耔黍稷薿薿攸介攸止
烝我髦士求髦士於或耘或耔之間得非六遂興甿
之遺意○曹氏曰教養之本在於井田耕農之中鄕
遂之有司所以察其民者固非一端而公論之所稱
者固非一日則興於井田者決無虚偽趨競之人於
是取而用之其賢而有德者可以儀表於民庶之上
觀感而化而風俗厚矣其能而有才者可以圖回於
事為之間綱舉目張而治績著矣(○林椅曰在遂鄰有長里有宰縣有)
(正大比興甿為此耳)
明其有功者屬其地治者
黃氏曰遂大夫專以教稼穡為職而里宰合耦于耡
鄼長趨其耕耨無非農事者故興甿明其有功者亦
惟田功而已雖然謹庠序之教申之以孝弟之義雖
在畎畝不敢廢也故漢舉孝弟力田有三代遺意屬
其地治者謂有黜陟廢興治地之官當有闕絶於是
以新興之甿聫屬之興賢能曰出使長之入使治之
興甿曰屬其地治者各因其平日之所服習者而官
之故曰興士於庠序興農於畎畝(○鄭康成曰屬猶聚又因舉吏治有)
(功者而聚勑其餘以職事○王氏曰明其有功者則察舉其屬人之有功屬其地治者則聮比其地治之)
(職事)○曹氏曰明有功非不及德也其服勤於田畆而
有功者即其實德也屬地治非不及教也其聫屬於
地治而無曠者即其實教也
凡為邑者以四達戒其功事而誅賞廢興之
易氏曰六遂之所稽者功事功事則農事之著於功
者也為邑者以四達而戒之所以見王政之公通行
於天下四達即所謂四達而不悖為公邑者四達於
邦甸之地為家邑者四達於家削之地為都邑者四
達於小都大都之地四達而戒其功事則民無不趨
於事事無不著於功行之以誅賞廢興則功事之戒
無非教矣○黃氏曰四達謂達之于四畺凡為邑者
皆得戒其功事而誅賞廢興之事即所謂以稽功事
者也(○鄭康成曰四達者治民之事大通者有四夫家衆寡也六畜車輦也稼穡耕耨也旗鼓兵革)
(也○劉執中曰治教其民有四事可以上達於王一曰食達有以禦水旱二曰兵達有以治軍旅三曰賢)
(達有以補教化四曰能達有以成政治為邑之事惟是四者可達于王則受上賞○鄭鍔曰里鄼縣鄙之)
(吏位卑職微無由自達于上令戒之以勉立辨事以謂遂大夫當達之遂人遂人達之司徒司徒達之于)
(王彼其小吏勤職于下得以聲名彰徹于上安得不自勉哉○王氏曰凡國之政令自王達之于大司徒)
(自大司徒達之于遂人自遂人達之於遂大夫自遂大夫達之于為邑者此之謂四達)
鄭鍔曰有以戒之於其先則視其勤惰以行誅賞廢
興誅賞廢興非遂大夫所得而專亦達于王而已
縣正每縣下大夫一人
王氏曰遂官各降鄕一等其官各亦降焉故州謂之
長縣與黨同謂之正鄙與族同謂之師
各掌其縣之政令徵比
賈氏曰謂政教號令徵發校比之等○黃氏曰徵徵
斂也謂之政令徵比比而徵之小司徒井邑丘甸令
貢賦稅斂之事是也
鄭鍔曰或徵其賦役或比其衆寡非有政令何以治
哉
以頒田里以分職事掌其治訟趨(音促)其稼事而賞罰之
項氏曰頒田里謂一[門@里]百畆之類○賈氏曰分職事
者即九職之功事也○鄭鍔曰民事不可緩稼事伊
始則趨之使趨時
易氏曰頒田里所以安民也分以職事聽其治獄亦
所以安之而已然人情安則狃於故常而不知勉故
為之趨其稼事而賞罰行焉賞罰雖不可詳先王之
時入其疆而田野治則有慶入其疆而土地荒蕪則
有讓賞罰之行於上也耕耨者有秩叙之賜不耕者
有祭無盛之恥賞罰之行於下也然急於勸民而作
之以不自已則民無不舉之職事(○鄭鍔曰民之好逸惡勞古今則一)
(何古之農民不憚作勞丁壯耕而婦女饁後之農民不昏作勞至於舍其耒耜而去於游手是無他古者)
(非特務農之君以勸農為先蓋亦為吏者得用賞罰以與之從事勤於三時者吏則有賞彼安得不慕賞)
(以致勤惰於稼事者吏則有罰彼安得不畏罰而自惰觀縣正趨其稼事而賞罰之之語信周家之吏勸)
(民有術矣然考其賞法無所見惟里宰行其秩序之說意其為力田之賞如漢世力田者賜爵一級二級)
(之類若夫不耕之罰則出屋粟是也○李嘉會曰頒田里分職事慮有不得其平於是掌其治訟趨其稼)
(事必有勤惰之分故有賞罰)
若將用野民師田行役移執事則帥而至治其政令○
王氏曰移執事若遂師所謂廵其稼穡而移用其民
以救其時事也○易氏曰衆之所集多寡不等則移
民以執事治其政令所以用之簡之任之也
既役則稽功會事而誅賞
劉執中曰稽攷其功程會其羣吏所集之事職否而
正其誅賞
黃氏曰亦攷察之如鄕師
鄙師每鄙上士一人
鄭鍔曰教法行於六鄕而六遂無書攷德行道藝之
事三歲興甿何耶鄙師猶鄕之黨正名謂之師非有
教法何以為師乎
各掌其鄙之政令祭祀
黃氏曰遂之祭祀見於此所以教敬也鄭以鄕黨祭
禜遂鄙視黨然鄕州祭社野縣不祭社又禜之名不
出疑野祭法略皆不立名或社或禜皆得祭於此豈
非里社者歟○鄭鍔曰鄙師掌其祭祀則祭祀之時
亦如黨正教其禮事明矣
凡作民則掌其戒令
鄭康成曰作民謂起役○易氏曰戒令所以肅衆志
軍法以百家應調發之數故鄼長以旗鼓兵革帥其
民而至至五百家為一小陣然後鄙師為之掌其戒
令
以時數其衆庶而察其媺惡而誅賞
鄭康成曰時四時也○黃氏曰數衆庶稽其在不也
媺惡其人之善良竒衺也自遂師至鄙師皆行誅賞
與鄕不同鄕之誅賞必告於上○易氏曰周官校登
稽比之政皆言衆寡鄙師獨言衆庶蓋至於五百家
則利足以同營害足以同禦斯可以言庶矣衆至於
庶則有媺有惡鄙師以時而數之又從而察之媺謂
成於鄕三物者因民之所好而興之非有心於賞之
也惡謂陷於鄕八刑者因民之所惡而去之非有心
於誅之也其終至於殺之而不怨利之而不庸民日
遷善而不知為之孰謂遂官專於耕而非教耶
項氏曰縣正稽功會事審其功也鄙師察其媺惡審
其行也在外則縣正誅賞之在内則鄙師誅賞之蔑
有容其姦矣
歲終則會其鄙之政而致事
李嘉會曰鄙管五鄼職衆事夥宜於此會其政而致
事於縣正
鄼長每鄼中士一人
各掌其鄼之政令以時校登其夫家比其衆寡
鄭康成曰校猶數也○王昭禹曰族師以時校登其
夫家則鄕師統其事鄼長以時校登其夫家則遂師
統其事
王氏詳說曰小司徒與鄕大夫言登夫家之衆寡至
族師則曰校登其族之夫家衆寡遂師言登夫家之
衆寡遂大夫言稽夫家之衆寡至鄼長則曰校登其
衆寡曰校登者登之而致其審矣蓋族百家也鄼亦
百家也惟百家然後為可校况上自遂大夫縣正鄙
師下自里宰鄼長皆不言喪紀之事惟鄼長言喪紀
猶六鄕之官上下不言葬埋惟族師言葬埋然則四
閭為族使之相葬則四里為鄼亦使之相葬等而上
之黨相救州相賙鄕相賓愚以為在鄙在縣在遂理
或然也等而下之閭相受比相保愚以為在里在鄰
理或然也不然鄰長何以曰掌相糾相受與比長所
謂相受相和親者同乎又何以曰徙于他邑則從而
受之與比長所謂徙于國中及郊則從而授之者同
乎
以治其喪紀祭祀之事
賈氏曰喪紀民之喪紀若鄕師所云族共喪器之類
祭祀謂若族祭酺之類若然縣當祭社與州同縣正
鄙師鄼長皆不言所祭神者六遂六鄕互見其義(○李)
(嘉會曰六遂之民以農為急喪祭易於曠禮使百家之長治之則職親而事舉)
若作其民而用之則以旗鼓兵革帥而至
易氏曰先王寓兵於民而其器亦出於民無事則藏
之器無不完有事則出之器無不利蓋至於百家而
後兵器始備若作民而師田行役則族師以旗鼓兵
器帥而至鄼長亦以旗鼓兵革帥而至蓋以是帥之
以是用之所謂不教而殃民者無有矣
若歲時簡器與有司數之
鄭康成曰簡器簡稼器也兵器亦存焉有司遂大夫
(○李嘉會曰言有司則見其衆)
凡歲時之戒令皆聽之
鄭鍔曰有戒令躬往聽之歸而告戒一鄼為之長者
職當然也(○賈氏曰鄼長中士唯承受遂人巳下之事不得專聽斷鄭知聽謂受聽而行之)
趨其耕耨稽其女功
賈氏曰鄼長彌親民故趨其耕耨并稽攷女功之事
○鄭康成曰女功絲枲之事○李嘉會曰男耕女桑
俱其職也故鄼長以稽之
鄭鍔曰遂大夫以教稼穡為職縣正則趨其稼事鄼
長里宰則趨其耕耨何也春耕而夏耨皆稼穡之事
非縣正只趨耕於春而鄼長只趨耨於夏里宰之兼
趨其耕耨也遂之官以勸農為職則凡稼穡三時之
務皆當督之使疾趨時若夫女功之事遂官皆所當
稽獨使鄼長稽之豈惟一鄼有女功耶亦互見之義
里宰每里下士一人
鄭鍔曰六鄕之長謂之宰至治一里者猶鄕也閭胥
亦以宰為名何耶宰取其能裁制耳一里之衆苟無
宰制之能何以治之職之卑者於尊無嫌所以同夫
宰之稱○黃氏曰一車七十五人二十五人一人為
甲長謂之甲士即里宰也四丘為甸三甲七十五人
春秋作丘甲蓋一丘二十五人起羨卒矣
掌比其邑之衆寡與其六畜兵器治其政令
鄭康成曰邑猶里也○鄭鍔曰治一里之政令宜以
里為言乃曰邑者蓋有以五家而稱邑者如鄰長言
邑是也有以十家而稱邑者孔子言十室之邑是也
有以四井為邑者小司徒所言是也有緫六遂皆名
曰邑者遂大夫言凡為邑者是也二十五家亦謂之
邑蓋邑者聚居之義衆之所聚皆可以通稱也
以歲時合耦于耡以治稼穡趨其耕耨行其秩叙
鄭鍔曰一里之家相與耦耕宜自配合何待里宰余
以為耦耕之法一耜之廣者五寸二耜為耦廣深一
尺故合二耜則須兩人共發之人有老幼力有強弱
為耦者未必通耕則耕者廢里宰歲時往即耡室為
合其耦使人人適均斯無廢耕之事耡之為言助也
(○易氏曰耡非公田也周之井田皆為長畆其長百步其廣一步中間為甽不易之地一畆三甽一易之)
(地一畆二甽兩易之地一畆一甽甽廣一尺壟高一尺二人各執其耦而共發之合二人之耕則耜廣五)
(寸二耜為耦正合一甽之地於是而合耦則兩兩相助謂以兩家之民而耡兩夫之田十夫百夫亦然)
里宰合耦之所教為治所之名月令季冬命農計耦
耕事盖扵此室計之所謂歲時者其季冬歟為合耦以
治稼穡乃趨其耕耨使無失時然有以趨之無以勸
之無益也行其秩序所以勸之歟宫伯言行其秩叙
說者謂秩者禄廩之常叙者遷進之次此農民耳所
謂秩序者何也余謂此乃力田之賞也漢自高后置
力田官而尊其秩欲以勸勵天下使之務本文帝又
置力田賞員以是知秩叙者爵一級爵二級之數里
宰推而行之則庶幾有遷進之漸以激勸之也(○賈氏曰)
(或家有一夫二夫共耦若長沮桀溺耦而耕或先後次序相助佐為之○曹氏曰里宰合耕于耡之法尤)
(為井田均民力之要指耦者謂兩人相助而耕皆取同力相與佐助之義方里而井井九百畆其中為公)
(田八家皆私百畆同耕公田公事畢然後敢治私事此即合耦之意也然合耕非止一井而已蓋合百家)
(之衆共耕十千畆之田詩人所謂駿發爾私終三十里亦服爾耕十千維耦言使民均其耕耦之力共其)
(刈獲之利自束作西成少長相從平秩有序雖遺秉滯穗亦得以惠及鰥寡孤獨之民○黃氏曰鄰長無)
(爵故行其秩使有禄所謂祿足以代其耕是也蓋時時給之皆甿也不相帥屬故以其才等行其序有序)
(則有秩秩序定則有後有先有帥有從有司政令皆可應也周禮凡其體敵不能相帥屬者則皆秩叙宫)
(伯月終均秩歲終均叙鄕師邦事作秩叙是也)
緫論
李景齊曰周家以農事開國誠知夫熱耕凍耘霑體
塗足人所甚勞激昂振勵不可不極其至故教稼穡
則有遂人廵稼穡則有遂師以簡稼器修稼政則有
遂大夫既教之又巡之稼器稼政又無不曲致其意
則民宜不敢不勉矣猶未也至於合耦而耡與夫趨
其耕耨鄼長里宰復有以盡其職縣正之官又有以
趨其稼事而賞罰之以旌其勤而抶其不勉者則知
先王設官以為農者如此其詳而官與民日周旋乎
襫襏耒耜之中其情可為無間所謂饁彼南畆田畯
至喜七月之風亦可想矣後世以勸農為職者足不
至田畆口不問菽麥常率一遊要不過具文而已
以待有司之政令而徵斂其財賦
易氏曰前言治其政令里宰之所以稽乎下後言待
有司之政令里宰之所以聽乎上蓋邑之衆寡與夫
六畜兵器皆里宰所掌故政令可得而治焉若財賦
之事則遂人既已令之遂師又從而征之非里宰所
專所以必待有司之政令又見先王取民之有制也
(○賈氏曰此言待有司徵斂者謂縣師旅師○鄭鍔曰所謂有司者其遂人歟)
鄰長五家則一人
掌相糾相受
賈氏曰使五家各相糾察(○王昭禹曰相糾則為其有辠竒衺相及故也)宅
舍有故又相容受也○王昭禹曰比長言相及則鄰
亦相及矣鄰長言相糾則比亦相糾矣比長言相和
親而此言相贊者相贊則欲其相和親也鄰相贊則
比亦相贊也比相和親則鄰亦相和親矣
曹氏曰相糾相受乃使五家之鄰長得以專之蓋比
屋而居五家之勢為至近朝夕出處五家之情為易
知其間純實而朴厚與懷姦而餙詐者皆不逃於目
睫之頃以之相糾可使有所警而不為非以之相受
可使有所勸而必為善變化其氣質潛消其邪心所
謂舉賢興甿皆由此乎基之不然民散處於遂者其
善惡豈一人所能盡究哉(○李嘉會曰六鄕之民居近郊近則易親比長以和)
(親言六遂之民散居田野則遠此曰相糾而不及和親)
凡邑中之政相贊
劉執中曰邑中之政謂里宰也
鄭鍔曰不獨治其一邑之政彼有政焉此其助之此
有政焉彼亦我贊則鄰里相通短長相補庶無一政
之或闕(○易氏曰相贊則左右前後相與利而導之有貢賦稅斂焉五家相與贊其財有師田行)
(役焉五家相與贊其力此上之政令所以為易供也五家如此先王之政推而達之天下矣)
徙于他邑則從而授之
鄭康成曰從猶隨也授猶付也○鄭鍔曰卒伍之法
起於五家之鄰一鄰徙則一伍廢鄰不可徙徙必有
故(○黃氏曰徙不惟不便其處上中下地人多寡絶相遠則不容不徙)徙于他邑則隨
而付之明其人自官而徙非私遷也與比長所謂徙
于國中及郊同然比言國中及郊此言他邑者遂中
地廣以下劑致甿詎可容之遠徙即徙于旁邑或可
也所謂邑者殆指里宰之里中為邑(○曹氏曰新遷之地始至之情)
(或扦格未平又使鄰長躬至其所而授之使相信而有所據相敬而無所疑然後徙居者所至如歸)○
王氏詳說曰比長言徙于他而鄰長言徙于他邑蓋
六鄕無邑公邑采邑皆在六遂比長言為之旌節鄰
長不言鄰長之於六遂既非國中及郊所以徙而授
之無旌節以行之
緫論里宰鄰長
曹氏曰縣正而下如鄙師鄼長雖各有職掌大抵皆
趨耕稼稽民數謹征役治喪祭戒令誅賞往往略同
惟耦耕徙居最為重事乃不列於縣鄙鄼之官獨見
於二十五家之里宰五家之鄰長者蓋鄰長雖微能
糾察其善惡使氏無遁情里宰雖微能恊此耕耦使
民有餘力等而上之有百家之鄼長五百家之鄙師
又有二千五百家之縣正次第而考覈之申明而勸
勉之六遂之内宜皆良民而無惰農也
旅師中士四人下士八人府二人史四人胥八人徒八
十人
鄭鍔曰旅猶處也然孔子於易則曰旅不處也惟其
不處是以名旅○易氏曰旅如羈旅商旅之類皆託
宿于外未安其居新甿亦然故以旅名○孫氏曰先
王之民入有保受出有節傳豈容浮游旅寄於四方
今民以羈旅為名官以新甿為職豈非自狹徙寬移
偏聚之民於闊曠之野上之人當勞來安集之乎○
易氏曰或謂旅師之新甿繼於鄰長之後即民之徙
于他邑而為之授者然他邑居亦六遂之邑乃遂人
以下劑致甿之法非旅師以質劑致民之法觀旅師
一職言平頒興積以至使無征役始末皆凶荒補助
之政大司徒之荒政十有二不言移民之事若食不
能人二鬴有非荒政所能聚者然後廩人為之移民
就穀凡質劑所致者悉補助之或受[門@里]為甿則謂之
新甿此所以有旅師之法
掌聚野之耡粟屋粟閒粟而用之
鄭康成曰野謂遠郊之外○鄭鍔曰康成謂耡粟者
民相助作一井之中所出九夫之稅粟夫民既相助
作何名又出稅粟恐無此理耡粟者合耦於耡而不
趨合耦之令者罰使出粟(○劉執中曰耡粟為有五畆之宅不耡而𣗳藝之乃)
(出不毛之粟)屋粟者有田不耕載師所罰之粟(即鄭說○張氏曰屋)
(粟不授田徙居之粟○楊謹仲曰鄭以屋粟為所罰田不耕者之粟既有此罰則天下無不耕之田所罰)
(之粟不常有旅師果何如掌哉鄉遂公邑皆為溝洫三等采地乃為井田則是當時之田有九一而助者則)
(公田也有用什一之法而使自賦者則無公田者也有公田則所聚之粟謂之助粟乃八家助耕之所收)
(無公田者所聚之粟則謂之屋粟乃三家共其所稅之粟而輸之以其三三相保其稅)閒粟閒
民無職事者所出一夫之征粟(○楊謹仲曰其間民無職事者乃不受田)
(之餘夫則常有之矣所賦之粟乃其常也○易氏曰間粟即甸地間田所出之粟)○曹氏曰
此三等之粟在農民常賦之外旅師之所專掌
愚案鄭氏改而為若最無義王氏連上讀之為是
王氏曰掌聚野之耡粟屋粟閒粟而用之者聚此三
粟而用以頒以施以散
鄭康成曰是粟縣師徵之旅師斂之而用之○王昭
禹曰載師以時徵其賦則耡粟屋粟間粟皆在焉閭
師以時徵其野之賦貢亦耡粟之類耳旅師於無事
則徵焉聚而用之而已
以質劑致民平頒其興積
孫氏曰遂人以下劑致甿旅師以質劑致民皆别為
籍以稽之○項氏曰以治地之約契案民數而致之
則其頒之也平且無所肆欺也(○王昭禹曰立見謂之質立約謂之劑以)
(此致民防偽冒也)
鄭康成曰興積所興之積謂三者之粟(○黃氏曰興發也)平
頒之不得偏頗有多少縣官徵聚物曰興今云軍興
是也○陳君舉曰此乃頒其積平其興謂頒我所積
以平其價之興也司稼掌均萬民之食而賙其急平
其興正是旅師之義
施其惠散其利而均其政令
鄭康成曰以賙衣食曰惠(○王氏曰施其惠若民有艱阨不責莫償)○鄭
鍔曰遺人掌邦之委積待施惠野鄙之委積待羈旅
矣此旅師又聚三等之粟以施惠以待羈旅何耶遺
人與旅師施惠則同其所用則異王制言自諸侯來
徙家期不從政比長有徙于國中及郊之文又有徙
于他為之旌節而行之之文然則旅師所施惠者皆
為新甿之羈旅於野而未有所授之地也與遺人之
待羈旅不同何以知之名官曰旅而言凡新甿之治
皆聽之則知之也
鄭康成曰以作事業曰利(○王氏曰資之以利本業者又散以與之○鄭鍔曰)
(散利則有時而收之○黃氏曰散其利不使積貯者有所專擅常平平賣之法也)
易氏曰行之以王命則謂之施惠行之以有司之常
法則謂之散利無多寡不均之患故謂之均此先王
所以待凶荒之民也○曹氏曰慮其名籍之不定則
為質劑以致之慮其物價之興踴則頒此積粟以平
之賙其囏阨則施之以實惠助其資本則散之以實
利其曰政令之均蓋均是數者無一夫不遂其所欲
耳
緫論
陳及之曰周家之為民慮至矣歲有凶荒則有補助
之政旅師實掌其事平其所興徵者頒其所積聚者
凡質劑所致者悉補助之施其惠散其利而均其政
令蓋無有偏黨不均之患矣此先王所以待凶荒之
民而大司徙十有二教之所謂散利也鄭氏乃以均
其政令為使之出息夫豈有補助之政而俾之出息
乎介甫青苗之法遂取以為證又以平頒為不問其
所欲否而槩與之殊不知旅師之法特救荒政耳意
在救民苟樂歲粒米狼戾則民自有餘何至貸於官
府哉青苗之法每歲再行取二分之息意謂貸者必
窮民否則大姦猾而富足之家則不願取夫貸於窮
民及姦猾則未必能出息故為無問其所欲否而槩
與之說則富足之家亦強使貸矣
凡用粟春頒而秋斂之
易氏曰春頒者平頒其興積秋斂者聚野之耡粟屋
粟而用之蓋凶荒之歲秋雖不熟尚有餘積或可移
用及春作之始苟非上之人為之補助則將有救死
不贍之患此先王所以專立春頒之法漢之春和議
賑貸正與同意(○禮庫曰旅師鄭氏云每歲如振貸非也正是專貸新甿○李景齊曰頒)
(之以春則民有以濟其乏而斂之以秋則粒米狼戾之時不至於穀賤而傷農○曹氏曰其聚之也不雜)
(於常賦其用之也亦不施於常農惟新甿得用之)
孫氏曰先王之恤囏阨養老幼有予之而不復取惟
新甿則春時所頒秋時必斂亦以新甿之轉徙不一
苟予而不取既非可繼之道又長游隋之習必定為
斂散之法然後可持久不替人情亦將自勉乎職業
不徒仰食于官府矣
凡新甿之治皆聽之使無征役以地之媺惡為之等○
鄭康成曰新甿新徙來者也(○賈氏曰即上徙於他者)治謂有所
求乞(○劉執中曰給其糧食頒其田宅勞來而安集之皆所以聽其治)使無征役復
之也○黃氏曰等復除之等鄭謂以其人之多寡授
上中下地非也授地之法常法也遂人已見此言使
無征役則為復除之等明矣
易氏曰或謂新甿之治與遂人下劑致甿之說同是
不然遂人致甿以下地而此之授地則以媺惡為之
等不止乎下地也鄭氏以下劑為家取二人而此則
使人之無征役併與二人亦不役也是知遂人乃致
甿之常法旅師乃凶荒補助之法使無征役非盡使
之無也王制曰自諸侯來徙家朞不從政則從於遂
者亦可知要必限以歲月之期然後以地之媺惡為
之等媺謂不易之上地惡謂再易之下地以三地為
輕重之等至期則征役行之
孫氏曰新甿雖無征役久之亦不能免
稍人下士四人史二人徒十有二人
薛平仲曰六鄕之法則曰國中以及郊六遂之法則
凡曰為邑者蓋國以容六鄕邑以容六遂甸稍縣都
皆其邑之所積則稍人之職得不繼於遂官之後乎
○鄭康成曰主為縣師令都鄙丘甸之政距王城三
百里曰稍家邑小都大都自稍以出○黃氏曰自甸
而往以稍名官者甸稍一法舉稍以包甸都鄙鄕法
不為丘乘之制其餘則野法而曰掌令丘乘之政令
蓋不為丘乘者非其所當令也
掌令丘乘之政令
薛平仲曰前乎縣師之作衆庶既以其係於公邑者
而緫之矣此言稍人之令丘乘則以其出於公邑者
而征之矣蓋遂地車賦之正法也○易氏曰丘即四
邑為丘乘即四丘為甸之所出緫名之曰丘乘軍制
之始也(○曹氏曰自有一丘之馬而車乘之數以之始自四丘之四馬而車乘之數以之定由此)
(推之十乘百乘千乘萬乘而大備故曰丘乘)世之言軍制者曰五人為伍
至萬二千五百人為一軍六鄕六軍凡七萬五千人
為千乘王畿十倍其數則七十五萬人為萬乘是每
乘當用七十五人今以丘乘推之四丘為甸甸之為
井者凡六十有四其為夫者凡五百七十有六以五
百七十六夫而使之共出革車一乘甲士三人步卒
七十二人其軍制亦止於用七十五人何也曰家出
一人為正卒此徒役之大數甸出革車一乘此出軍
調發之數(○陳及之曰備之多以存武備調之少以優民力)是知每次調發
則五百七十六家共出七十五人并一革車其餘未
調發者可以應八次調發之數所謂萬二千五百人
為一軍者非盡發此六鄕之人合諸乘之丘共為一
軍也或曰萬二千五百家為一鄕有比閭族黨州鄕
之名故萬二千五百人為一軍即有伍兩卒旅師軍
之數今合諸乘共為一軍而亦有伍兩卒旅師軍者
何也曰居鄕則寓兵之制出軍則部伍之數古者軍
國異容不明言之六遂之間既以伍兩卒旅師軍為
萬二千五百人之聯及其用也亦以諸乘萬二千五
百人而統之以伍兩卒旅師軍之法使其戰陣行列
之際無異乎平時統率之義此丘乘之制政令於是
乎出○王氏曰丘之政令司徒所掌乘之政令司馬
所掌稍八掌令丘乘之政令耳丘言其地乘言其賦
所謂同則丘地也所謂徒役輂輦蜃車則乘賦也其
作而帥以至掌其政令以聽於司馬司徒則所謂令
丘乘之政令也
若有會同師田行役之事則以縣師之法作其同徒輂
輦帥而以至治其政令以聽於司馬
王氏詳說曰縣既受法于司馬矣稍人又聽於司馬
者縣師所掌邦國都鄙稍甸郊野之地域稍人所掌
丘乘之政令是縣師之掌遍於王畿之間稍人之掌
止於三等之采地縣師受法於司馬稍人又從而受
司馬之法於縣師以見小大之相維也(○黃氏曰徵發之令司馬)
(下之縣師縣師下之甸縣都復以其法授稍人據其法以作其衆庶而帥之稍人下士得主興作事而為)
(之帥其意蜜矣以聽於司馬聽其分隸縣師鄕官稍人甸官其作事縣師受灋於司馬稍人受灋于縣師)
(中外相應)
鄭鍔曰先儒謂同徒者司馬所調之同余以謂一甸
增二里十里乃為一成積至於百里乃為一同出車
千乘至於一同則人徒車輦可足用故謂之同徒非
司馬所調之同(○林氏曰鄭氏謂司馬所調之同蓋同則丘地以其地之所聚謂之丘以)
(賦役之同謂之同○易氏曰以其同井而耕同里而居帥而為役謂之同矣○曹氏曰古者不輕用民之)
(力固曰一歲之役不過三日而更代則忽去忽來無乃紛然擾民是以若作民而師田行役則合其卒伍)
(夫卒伍而言合必有抽摘調發之宜必有更休番戍之道故先為聯法以為出處之便使凡出征者有居)
(外之勢而其聯則畱以代其更役之事凡出而有事一乘之卒皆平昔之相保相受者是之謂同徒其晝)
(戰則目相視夜戰則聲相聞行以車為衛止以車為營各致死力以相應援莫敢任意以驅馳此車戰之)
(良法)
大喪帥蜃車與其役以至掌其政令以聽於司徒
鄭康成曰蜃車及役遂人共之稍人者野監是以帥
而致之既夕禮曰既正柩賓出遂匠納車于階間則
天子以至于士柩路皆從遂來○賈氏曰以其監三
等采地是野監故得并監六遂蜃車之事司徒地官
掌徒庶之政令故稍人帥衆以聽於司徒○黃氏曰
此蒙上以縣師之法作之稍人帥而聽於司徒
委人中士二人下士四人府二人史四人徒四十人○
賈氏曰委人主斂野賦與遺人在道以供賓客亦與
徵斂之官連類在此○項氏曰路室有委畜聚之小
者○王氏詳說曰多曰積少曰委積則及於牢米薪
芻委則止於薪芻地官有遺人乂有委人取其予之
之義則名官曰遺取其聚之之義則名官曰委言遺
則可以兼委積言委則積有所不足故遺人言鄕里
門關郊里野鄙縣都皆以委積為言委人言祭祀賓
客喪紀則特曰薪芻與夫木材至於言軍旅則又曰
共其委積薪芻者謂軍旅委積之薪芻非委積也○
薛平仲曰薪芻之所聚曰委蓋地利之至末也視稍
人之丘乘其輕重有間矣然稍人以下士為之而委
人之官既畀以中士又輔以下士何其於至微且末
者顧重其職哉蓋丘乘之當共稍人令之足矣所謂
薪芻者其責之於民則常病於細而用之於上則不
勝其廣先王必以中士掌之于以示地利之在所愛
惜也此斯民野賦之共曾不以細而不堪命歟
掌斂野之賦斂薪芻
鄭康成曰野謂遠郊以外歛野之賦謂野之園圃山
澤之賦
王昭禹曰薪以給外内饔爨烹之用芻以給馬牛之
用委人掌斂之甸師帥其徒以薪蒸役外内饔之事
凡䟽材木材凡畜聚之物
鄭康成曰凡䟽材草木有實者○王昭禹曰䟽材臣
妾之所聚木材虞衡之所作凡言䟽材木材則其材
非一色(○鄭鍔曰九職任萬民使臣妾聚斂䟽材今乃設一官以斂之何也此乃委積之所須者)
(所待為至廣則所積宜至多矣非九職任民之比故專設一官以聚之)
鄭康成曰凡畜聚之物瓜瓠葵芋禦冬之具也(○王昭禹)
(曰言凡聚畜之物非一色)
愚案薪芻䟽材木材畜聚之物皆在地賦外委人
於斂野賦之下而兼掌之則所賦之内必有可以
通融者不然其斂於民虐矣
以稍聚待賓客以甸聚待羈旅
鄭康成曰聚凡畜聚之物○王氏曰稍聚者所聚稍
給之物甸聚者所聚甸賦之物○劉執中曰稍聚去
王城三百里賓客有時故以待之甸聚去王城二百
里而羈旅無時故以待之(○項氏曰稍廣故以其所聚待賓客可以備禮○黃)
(氏曰遺人野鄙之委積待羈旅委人以甸聚待羈旅先王之政不使一人有乏絶之患○項氏曰甸小於)
(稍故待羈旅過客其用微)
鄭鍔曰遺人以野鄙之委積待羈旅蓋遺人之待者
米粟之待而委人之待薪芻木材䟽材而已
凡其余聚以待頒賜
鄭康成曰余當為餘聲之誤餘謂縣都畜聚之物○
賈氏曰上已云甸稍此餘聚是縣都中畜聚之物○
王氏曰余聚者所聚經用之餘物頒則用財之餘事
故以余聚待之(○項氏曰其餘則待往來之頒賜○李嘉會曰頒賜有在賓客有在軍旅)
(有在出疆之使既以委人餘聚待之至遺人不以頒賜立額蓋遺人施惠以下皆非常用故頒賜不可得)
(兼)
以式灋共祭祀之薪蒸木材賓客共其芻薪喪紀共其
薪蒸木材軍旅共其委積薪芻凡䟽材共野委兵器與
其野囿財用
鄭康成曰式法故事之多少○易氏曰薪芻䟽材木
材之類實祭祀賓客喪紀軍旅之切於用者物雖至
微無非大宰之式法
鄭康成曰薪蒸給炊及燎麤者曰薪細者曰蒸木材
給張事(○賈氏曰掌次云大次小次及幕並須木材故以給張事)
鄭鍔曰賓客共芻薪軍旅言共其委積薪芻者蓋軍
旅之所共不一此特共其委積之薪芻爾○賈氏曰
䟽材是百草根實可以助禾粟以供馬牛
鄭康成曰野委謂廬宿止之薪芻○賈氏曰委積之
中有薪芻在野故曰野委其六鄕之廬宿委積薪芻
自六鄕共之兵器承野委之下明與野委同為賓客
所用故知是守衛賓客陳兵之器(○鄭鍔曰共其野委則乂併與守野)
(委之兵器而共之野委不守則敵人鈔略以乏軍須必為之防可也)
鄭康成曰野囿之財用者苑囿藩蘿之材(○賈氏曰苑囿藩羅)
(以遮禽獸○王昭禹曰野囿財用以備資給○曹氏曰古者師行三十里車徒皆止止則必宿而宿必有)
(路室之委是謂野委豈可無兵器以助其守衛乎路室必有藩籬之固是謂野囿又豈可無財用以助其)
(防閑乎)
凡軍旅之賓客館焉
賈氏曰諸侯以軍旅助王征討者謂之軍旅之賓客
○黃氏曰凡會師者不入關故軍旅賓客館於此使
委人館之者就薪芻也
鄭康成曰館舍也(○曹氏曰國事莫重於兵則委人之須備者亦莫詳於兵軍旅之賓)
(客於是可以即安於館焉)
緫論
曹氏曰薪芻材木皆麤惡而瑣細者取之於野而斂
不及於民聚之於臣妾而力不妨於農備之於素暇
而憂不形於倉猝儲蓄有餘給使無乏取者不病於
求之難與者常見其供之易故賓至如歸師行宿飽
脫有號召有會同則上作下應求得欲從人無不辦
矣
周禮訂義卷二十六
