周禮訂義卷三十六宋王與之撰
司服中士二人府二人史一人胥一人徒十人
陳君舉曰司服掌王及命夫之服弁師掌其弁冕而
皮枲絲屨皆藏於天府之屬既成而頒蓋冢宰制國
用宗伯受之以共服御漢初有御府令掌御衣服東
西織室亦有令皆屬少府費悉出於禁錢不以調大
司農齊三服官亦主作服輸不過十笥其後寖侈○
又曰典瑞典命司服凡士六人巾車典路車僕司常
凡大夫二人士四十二人節瑞命數服飾車旗之用
所以表尊卑而寓之數皆典禮之大者秦制車乘主
於太僕符璽屬於少府瑞止璽印佩止綬襚衣服車
旗之章亦多依戎事務使利便凡古所以辨班服之
等悉闊略不講其存者非文具則徒法也非所以為
禮漢因不改於是數者分於有司而太常特為儀官
不與政通矣自北齊置主爵後為司封則秩命歸於
吏部自魏晉置駕部則車輿歸於兵部自隋置中監
尚輦又别領於内省至此併漢失之奚暇治禮耶
掌王之吉凶衣服辨其名物與其用事
鄭鍔曰王之吉服九自大裘至玄冕冕服六自韋弁
至冠弁弁服三所謂皮弁素積玄衣素裳緇衣玄端
緫而言之皆曰吉服自服弁服至弁絰是之謂凶服
吉則以文飾為主凶則以質素為尚皆欲其稱事稱
情而巳司服辨其名物與其用事或以祭或以朝或
以甸或以弔非徒以章身為觀美也其被服以行禮
則有不易之理人之觀之也亦知其尊卑之差此所
以貴其辨○易氏曰自王以下皆有吉凶衣服者禮
自王始
王之吉服祀昊天上帝則服大裘而冕祀五帝亦如之
鄭鍔曰祭祀以致福福者事之至吉六冕之服謂之
吉蓋專服以祭也
愚案天帝義巳見大宗伯
鄭鍔曰羔裘無經緯之文而有純一之質無繡繪之
巧而有自然之體其色純乎黑則以象道其物能致
恭則以象禮不謂之羔裘而謂之大者惟天體為甚
大故以名祀天之裘所以象其體也惟大裘之上襲
之以衮故記衮謂之被言被之於其上且祀天宜尚
質反被以衮蓋陶匏藁秸圓丘埽地雖主乎質鎮圭
之繅以藉龍旗之日月四圭有邸六變之樂又主乎
文内盡質外盡文以盡事天之道(○陸氏曰先王祀天以冬至之日為)
(正而裘又服之本也故取大裘以名之然裘之上未嘗無衣而衣之下未有不用裘)凡冕之制
版廣八寸長倍之前員後方後仰前俛飾之以布上
玄下朱員其前而俛之向明與物交之義方其後而
仰之向晦與物藏之義上玄以象天道之升下纁以
象地道之降名之曰冕言當俛以致恭之意
易氏曰王之吉服六自衮冕而下皆有章數惟大裘
無章以黑羔皮為之冕即玄冠無旒之冕(○愚案此乃注䟽圖)
(說或以服既同冕豈曰無旒)是冕與裘之尚乎質也然司裘以大
裘為祀天之服此則言祀昊天上帝而兼及五帝者
天道尚質其用一而巳若衮冕以下之五冕則人道
以文為貴○鄭鍔曰五帝雖天之佐而與天同體故
祀之服亦可得而同四圭有邸奏黃鍾歌大吕舞雲
門其玉其樂皆同其服何疑之有
享先王則衮冕
鄭司農曰衮卷龍衣也○鄭鍔曰衮之為言卷也畫
升降二龍龍之為物變化卷舒無常王者之德造化
如之故服之以致享然衮服自龍始其章九(○楊炯曰衮之)
(衣五章裳四章凡九也衣法天數竒裳法地數偶也)不用十二章享之何耶蓋
凡奉祭之服從尸之所服周之先王追王也其尸服
衮故王亦服衮以享之
劉執中曰書稱舜曰予欲觀古人之象日月星辰山
龍華蟲作會宗彝藻火粉米黼黻絺繡以五采彰施
于五色作服汝明舜而欲觀乎古則衣裳之章十有
二其來遠矣周之禮樂因於虞夏者衆矣鄭康成見
司常之職云日月為常則謂周人以日月星辰畫於
旌旗而冕服九章登龍於山登火於宗彝非也且交
龍為旂周之衣不去其龍矣熊虎為旗周之裳不去
其虎蜼矣何獨日月為常而去衣章日月星辰乎案
周禮典命之職上公九命為伯其國家宫室車旗衣
服禮儀皆以九為節則其衣裳九章推而上之天子
衮冕十有二章明矣所謂登龍於山登火於宗彝上
公之服也日月之合為朔十有二朔而歲成天之道
也天子代天以施德生物故衣裳旂常皆有十二為
數日以象其陽德發生萬物月以象其隂德養成萬
物星辰以象其經緯以象四時龍以象其變化以配
天山以象其生植以配地雉以象其耿介文明之美
火以象其光輝化物之功(○陳君舉曰變化不測而致其神之用者莫如龍崇)
(高不移而立其仁之體者莫如山文明有體而致其禮之文者莫如華蟲此皆德之上者故會之於衣)
宗彝以象其芬芳事上之誠藻以象其仁物達於幽
潛粉米以象其粒民徧於天下黼以象其斷割以建
中黻以象其背拂於非義(○陳君舉曰宗彝宗廟之器其象之有虎所以致其)
(義象之有蜼所以象其智作於物所以昭孝柔順清潔可以薦羞者莫如藻昭明齊肅可以烹餁者莫如)
(火米足以飬人而為粉則其利散而均黼足以立斷而又有黻則既斷而能辨此皆德之下者也故絺繡)
(於裳)繢於衣者六德煥於外而心不有其功繡於裳者
六行根於中而進退不能忘公侯而下其章數降殺
以兩天子之德猶天之覆物是以日月星辰三章高
邈在上非人臣之可及也玄冕者言以為衣與王衣
同而無衣飾也裳則刺纁而巳王祀昊天上帝則大
裘而冕祀五帝亦如之至敬無文以事天享先王則
衮冕者繼先王之志者必有為以嗣其德不可以言
達作十有二章以象其德服以事之而巳(○陳氏曰山龍而降)
(始山終黻終始東北也何者山居東北冬春交也龍春也華蟲夏也虎秋也蜼冬也周而復始則藻春也)
(火夏也粉米中央土也黼秋冬交也黻冬春交也龍與華虫陽之陽也故繪而在衣虎與蜼陽之隂也故)
(繡而在裳古者合三辰而在服備十二章以則天數故章與四時相順)
陳君舉曰衮冕自龍而下九章之服享先王則服之
鷩冕自華蟲以下七章之服享先公饗射則服之毳
冕自宗彝以下五章之服祀四望山川則服之絺冕
自粉米而下三章之服祭社稷五祀則服之玄冕則
黼而巳一章之服祭羣小祀則服之夫衣服之間既
又貴乎文矣而降殺以兩凡以為尊卑之等也尊卑
之等既見於所服以祭祀則章天下之有德者亦不
可不為之等故公之服侯伯之服推之至卿大夫士
莫不各視其命之數者凡以辨之○竇氏曰衮冕十
二旒鷩冕九旒毳冕七旒絺冕五旒玄冕三旒
享先公饗射則鷩冕
鄭康成曰先公謂后稷之後大王之前不窋至諸盩
○王昭禹曰以周之祖廟考之先公尊於先王而所
服止於鷩冕祭亦各以其服授尸尸服如是王服衮
以臨之非所以為敬故不敢
愚案經中既說王之吉服下面開說六冕則知尸
既服此王亦當服此所謂體物而不可遺也
鄭康成曰享射享食賓客與諸侯射也(○賈氏曰享食則大行人)
(上公三享三食之等但享食在廟故亦服鷩冕與諸侯射者此大射在西郊虞庠之中亦服鷩冕若燕射)
(在寢則朝服賓射在朝則皮弁服也)鷩畫以雉謂華蟲也(○陸氏曰雉之為物五色)
(備而成章故謂之夏翟亦曰華蟲猶中國謂之夏亦謂之華一名鷩也司服七章之服謂之鷩冕者則其)
(名也)其衣三章裳四章凡七○鄭鍔曰鷩冕無山龍其
服自華蟲以下以為章則曰華蟲以名服則曰鷩冕
蓋章取其五采之著冕即實以名之也享射接以粲
然之文所以取於華蟲
祀四望山川則毳冕
鄭康成曰毳畫虎蜼謂宗彝(或問荆公宗彝象孝象者奚取於虎蜼公曰虎)
(義也蜼知也義以制事知以察物然後可以保宗廟故取於虎蜼)其衣三章裳二章
凡五○鄭鍔曰毳冕虎蜼二物不可以偏言以其皆
毛物故因名曰毳虎西方之義獸蜼遇雨則以其尾
塞鼻獸之有智者二者皆山林之物故服之以祭四
望山川而祀四瀆亦服之者以山川通氣故也○王
氏詳說曰四望山川國之阻固以扞禦於外者故以
虎蜼之服
祭社稷五祀則希冕
鄭康成曰希刺粉米無畫也其衣一章裳二章凡三
○鄭鍔曰希冕唯有粉米黼黻三章其章為罕故其
字用希本又作絺字粉米兩物共為一章言粉其米
以為章其在裳則當繡及為三章之首則當畫以在
衣不可繡也(○賈氏曰衣是陽應畫今希冕三章在裳者自然刺繡但粉米不可畫之物今)
(雖在衣亦刺之不變故得希名故鄭特言粉米然則毳冕之粉米亦刺之也)粉米養人之
物社稷者土穀之養人者也五祀之神則能平五行
之政亦有功利以生人者也故祭則同服(○王氏詳說曰五祀)
(春戸夏竈季夏中霤秋門冬行)或謂絺為細葛布上刺繡布豈可繡
哉或謂其字音蕭蕭者縫也凡冕服皆玄衣纁裳玄
冕惟有黻之一章刺於裳而巳其衣無章但見其玄
色
黃氏曰宗伯序社稷五祀先於五嶽司服序四望山
川先於社稷祭之秩當如宗伯司服自以服為序地
祭以社稷見不别出則方澤不服大裘矣諸儒紛紛
蓋未嘗攷先王制祀之義(○鄭鍔曰社稷五祀五岳同於血祭此則用七章之)
(服以祀四望山川又用五章之服以祭社稷五祀蓋此言山川在社稷之上殆非丘陵墳衍之山川也指)
(四望之山川耳何則丘陵墳衍之山川當比羣小祀以玄冕祭之不當處社稷之上觀祀五帝享先王祭)
(社稷祭羣小祀而獨於四望山川之祭謂之祀四望山川則其尊可知)
祭羣小祀則玄冕
鄭鍔曰羣小祀者以天神言之司中司命風師雨師
之類以地神言之則林澤墳衍四方百物之類玄者
至幽之色其理則妙而不可知小神在天地間固有
功矣亦不可一一而指名之故服玄冕以祀衣既無
章裳乃有黻取其兩已相背之形有萬物分辨之義
(○鄭康成曰玄者衣無文裳刺黻而已是以謂玄焉)
鄭康成曰六服同冕者首飾尊也(○鄭鍔曰首飾尊而在上為上之道)
(欲其不二)
愚案四望以下等祀其服若是分辨者蓋王者不
以尊服臨卑將敬神以安其心也
鄭敬仲曰嘗聞諸儒之論以為章服之中羔也龍也
鷩也虎也蜼也皆取諸物羔為大裘不名曰羔蓋大
裘以道言之尊天神鷩言其名則衮宜曰龍毳宜曰
虎蜼而皆不言者蓋龍變化無方没其名者所以見
神虎蜼二物不可以偏名也然虎蜼曰毳則鷩宜曰
羽龍宜曰鱗亦不言者蓋鱗物不止於龍羽物不止
於鷩虎蜼俱為毳物故也若夫宗廟彝器有鷄有鳥
有斝有黃獨取虎蜼為說先儒諒必有所傳
凡兵事韋弁服
王氏詳說曰王吉服九其六用於祭祀其三用於兵
田眡朝六服不同同於用冕三服不同同於用弁所
以尊首飾鄭鍔曰韋弁服者爵弁也康成引左氏韎
韋之跗注為證韎者染赤色以赤色之韋為弁亦服
赤色之衣裳(○李嘉會曰兵不可變故上下之色如一)禮圖畫爵弁其制
如冕但無旒為異陸佃以謂弁如兩手相合冕而俛
則弁之首舉矣王安石曰韋弁違物性而制之質而
巳其染赤為之則以宣布著盡為義儒者皆以為赤
色多矣詩曰韎韐有奭以作六師正謂兵服赤色兵
事之弁周韋則皮之巳熟者其性柔順師衆以順為
武也赤者南方色火烈不可向邇其威赫然故以赤
為服也
眡朝則皮弁服
鄭鍔曰皮弁服用白鹿皮以為弁言皮則其毛存也
上古未有布帛衣其羽皮毛有文皮其質視朝之禮
以文質兩全為尚鹿之為物能求其類(○李嘉會曰鹿羣居則環)
(其角以外鄉食則鳴以呼其羣詩之燕羣臣嘉賓取諸鹿鳴亦此也)以是為服見君臣
類聚之意其服則十五升白布積素以為裳色白以
存太古之質先儒謂弁服三其一皮弁素積天子有
三朝外朝二内朝一皆用皮弁(○王氏詳說曰皮弁視朝視外朝也雜記)
(曰朝服十五弁郊特牲云三王共皮弁素積是巳若乃内服玄端也玉藻云卒食玄端而居則又非皮弁)
說者謂緇衣羔裘此朝服之衣羔裘玄冠不以弔此
朝服之冠皮弁素積又為視朝之服何也余聞諸儒
之說皮弁素積者天子視朝之服如鄕黨云必朝服
而朝東首加朝服朝服立阼階皆非皮弁服也故既
夕禮云乘車載皮弁道車載朝服玉藻云天子皮弁
以日視朝遂以食諸侯皮弁以聽朔於太廟朝服以
日視朝於内又朝服以食蓋諸侯皮弁以聽朔於太
廟禮畢而後改服以朝羣臣羣臣亦朝服以朝之是
皆緇衣玄冠之朝服皮弁之朝服天子視朝之服為
諸侯聽朔之服諸侯聽朔之服為天子田獵之服降
殺之禮宜然天子之皮弁視朝之服以白布其後大
夫僭之故玉藻云朝服之以縞自季康子始然天子
之皮弁與朝服對言之則曰皮弁若離而言之亦謂
之朝服可也陸佃云皮弁一名綦弁皮言物綦言色
凡甸冠弁服
鄭康成曰甸田獵○鄭鍔曰田不言韋不言皮但曰
冠蓋承皮弁之下以皮為冠也服則與服皮弁之服
同皮弁白布衣冠弁緇布衣此其别也(○李嘉會曰甸亦兵事也)
(不服韋弁而服冠弁者弁則高廣冠則低小便玄於擊刺射獵也王氏曰甸方習武未有事故尚)冠弁
服者康成以為委貌即玄冠也(郊特牲曰委安所以安正容貌)以形
言曰委貌以色言曰玄冠禮圖謂朝服之玄冠與士
之玄端大夫之玄冠諸侯之冠弁此三冠與天子委
貌形制相同其服則緇布衣亦積素以為裳(即注說○)
(賈氏曰士冠禮云主人玄冠朝服緇帶素韠注云衣布不言色者衣與冠同色裳又與韠同色是其朝服緇)
(衣亦如皮弁素積以為裳)此即諸侯視朝之服而王於田獵則服
之豈非以田者習武事而未用歟陸佃謂冠弁服者
亦玄弁也左傳衞獻公射鴻于囿孫子寗惠子從之
不釋皮冠而與之言又云皮冠以招虞人此田事服
弁服之證說者又以為皮冠乃冠弁也○王氏詳說
曰郊特牲曰委貌周道也章甫商道也毋追夏后氏
之道也委貌即玄端也玄冠則冠弁也玄冠朱組纓
為天子之冠玄冠丹組纓為諸侯之齊冠玄冠綦組
纓為士之齊冠玄冠之用廣矣此冠弁用於田獵者
其玄冠緇衣素積歟
易氏曰兵田之弁有時用之惟皮弁乃日視朝之禮
故夏官弁師專言皮弁之制會五采玉璂象邸玉笄
此王之皮弁韋弁冠弁雖弁師不載考其制與皮弁
微有損益知皮弁朝服素積以為裳則冠弁韋弁之
服可推(○王氏詳說曰士冠禮云主人玄冠朝服緇帶素韠是已然韋弁惟用於兵事皮弁不止)
(於眡朝冠弁不止於田獵但以大者言之案玉藻之制天子玄冕聽朔諸侯則以玄冕祭天子皮弁視朝諸)
(侯則以皮弁聽朔天子玄端而居諸侯則以玄端視朝玄冠玄端大同小異玄冠緇布衣皆有正幅為端)
(則同但易其裳)
凡凶事服弁服
鄭康成曰服弁喪冠也其服斬衰齊衰
凡弔事弁絰服
鄭康成曰論語曰羔裘玄冠不以弔弁絰者如爵弁
而素加環絰(○賈氏曰爵弁之形以木為體廣八寸以三十升布染為爵頭色赤多黑少今)
(為弁絰之弁其體亦然但不用爵色之布用素為之)
凡喪為天王斬衰為王后齊衰
易氏曰經書天王惟於此喪事一見之與春秋書天
王崩同意謹終之義也天王有父道王后有母道諸
侯羣臣為服亦猶人子之為父母服也
王為三公六卿錫衰為諸侯緦衰為大夫士疑衰其首
服皆弁絰
鄭康成曰君為臣服弔服也○鄭司農曰錫麻之滑
易者十五升去其半有事其布無事其縷緦亦十五
升去其半有事其縷無事其布(○賈氏曰鄭注喪服縷皆破升為登布八十)
(為登登成也今云十五升則一千二百縷去其半則六百縷云有事其縷其布者皆以水濯治去其垢也)
鄭康成曰疑言擬也擬於吉(○賈氏曰擬於吉者吉服十五升今疑衰十四)
(升少一升而已)
易氏曰父母於子亦有服故王於諸侯羣臣則有錫
衰緦衰疑衰之差然至尊不可以服言其首服皆加
弁絰既葬除之
大札大荒大烖素服
鄭康成曰大札疫病大荒饑饉大烖水火為害君臣
素服縞冠若晉伯宗哭梁山之崩○易氏曰素服如
喪禮恐懼修省之意與膳夫言不舉之意同
公之服自衮冕而下如王之服侯伯之服自鷩冕而下
如公之服子男之服自毳冕而下如侯伯之服
王昭禹曰凡諸侯之服各&KR2178;其命之數○鄭鍔曰上
公九命服衮其章九王亦被衮何為公與王同余謂
學經者當因經文求先王之制不當信傳注以害先
王之制日月星辰登於旌旗王與公同服九章之衮
者其說出於鄭康成六經無見也自後諸儒莫敢辨
正今以此經文質之其理自明且男子之服自三章
之毳冕而下如侯伯則上不服鷩冕可知侯伯之服
自五章之鷩冕而下如公則上不服衮冕可知公之
服自衮冕而下如王則其上不服日月星辰可知經
文謂自衮冕而下如王之服則衮冕而上之章非日
月星辰而何有日月星辰則王服十二章明矣若夫
同服九章非惟君臣無别又且與經文之言不合且
天子之尊國十二門旗十二斿馬十二閑圭尺二寸
冕十二旒禮物十二牢其所以取灋於天之大數者
非一何獨於祭則執尺二寸之圭垂十二旒之玉而
衣九章之服以臨之必不然矣○林椅曰九服者上
得通乎下下不得僭乎上
孤之服自希冕而下如子男之服卿大夫之服自玄冕
而下如孤之服
鄭鍔曰天子之孤六命與子男同五章之服此言孤
之服自希冕而下如子男之服其服則三章是指諸
侯之孤四命之服三章蓋其冕四斿纓四就則從其
命數也天子之卿六命大夫四命卿與孤同大夫與
諸侯之孤同三章此言卿大夫玄冕則指諸侯之卿
大夫故服一章之冕玄衣纁裳蓋大國卿雖三命大
夫雖再命惟與王之上士中士同爾(○王氏詳說曰鄭意以為其爵)
(同孤則同於希冕其爵同卿大夫則同於玄冕其爵同士則同於皮弁但所謂章者據大章而言别有小)
(章則依其命數此六命之孤與四命之孤三命之卿與再命之卿所以異也雖其說無所經見然以孤執)
(皮帛言之則可知矣天子之孤皮帛公之孤亦皮帛所以異者虎豹)
其凶服加以大功小功
鄭康成曰喪服天子諸侯齊斬卿大夫加以大功小
功士亦如之又加緦
鄭鍔曰天子諸侯自旁期以上皆絶而不服蓋位尊
勢重彼固不敢以戚戚於君此亦以義而斷恩惟卿
大夫加以此則自孤而上不服大功小功
士之服自皮弁而下如大夫之服
鄭鍔曰玄冕下有爵弁又有皮弁王之上士玄冕中
士爵弁下士皮弁故諸侯之士自皮弁為首欲其引
類聚朝又欲文質相須之意自皮弁下更有玄冠服
與大夫同
王昭禹曰公侯之士同一命子男之士不命其服無
章數其首服以皮弁故曰自皮弁而下如大夫之服
則玄衣纁裳然典命不言王之士以理推之公侯伯
之士皆一命則王之上士三命中士再命下士一命
三命再命之士其服當同於一章之玄冕則一命之
士亦服皮弁矣
其凶服亦如之
鄭鍔曰亦有大功小功也○黃氏曰大夫凶服有大
功小功無緦與喪服經傳不同或曰喪服經傳孔氏
禮也
其齊服有玄端素端
鄭鍔曰自公之服以下皆言其助祭與朝王之服此
則言其齊服自公以下至士之齊服吉齊則玄端凶
齊則素端吉以玄衣凶以素衣皆謂之端言其幅之
正也自公而下與士皆同蓋士之衣袂皆二尺二寸
而屬幅是廣袤等其袪一尺二寸大夫以上則侈之
而巳侈之者蓋半而益一焉半而益一則其袂三尺
三寸袪一尺八寸此所以異焉祭將以交於鬼神玄
北方之色幽隂之極而道之所存也惟極乎至幽而
交之以道則神可得而事故齊用玄端衣幅之端則
心之端見於衣(○陳氏曰古者端衣或施於冕或施於冠如樂記魏文侯端冕而聽古樂)
(此施於冕者也劉定公曰吾端委以治民董安于曰臣端委以隨宰夫此施於冠者也)
凡大祭祀大賓客共其衣服而奉之
鄭康成曰奉猶送也送之於王所○王昭禹曰共王
以衣服又奉其事也
大喪共其復衣服斂衣服奠衣服廞衣服皆掌其陳序
賈氏曰復衣服謂始死招䰟復魄之服雜記云復者
升屋西上則皆依命數天子十二人諸侯九人七人
五人大夫士亦依命數
鄭康成曰奠衣服今坐上䰟衣(○賈氏曰守祧職云遺衣服藏焉鄭云大)
(斂之餘也至祭祀之時則出而陳於座上此奠衣服也)廞衣服所藏於椁中(○賈)
(氏曰此則明器之衣服亦沽而小者也)
王昭禹曰所陳衣服皆有先後之序司服則掌其所
陳序
典祀中士二人下士四人府二人史二人胥四人徒四
十人
薛平仲曰天地神示之位則兆于四郊宗廟昭穆之
列有祧於外廟者兆于四郊者其壇壝之地人情之
所易忽祧于外廟者其世數之疎人情之所易略有
典祀以掌外祀之兆守有守祧以掌先王先公之廟
祧外焉兆守謹於四郊内焉廟祧謹於宗廟禮之大
本在是
掌外祀之兆守皆有域掌其禁令
王昭禹曰外祀國外之祀若小宗伯所謂祀五帝於
四郊四望四類亦如之兆山川丘陵墳衍各因其方
是也兆謂之壇兆守謂守其兆域凡國外之祀為之
兆守者皆有塋域故也○鄭鍔曰其兆之外皆有塋
域典祀則掌其禁制灋令蓋求神於此而不嚴為之
禁則人或敢渫神不顧享矣
若以時祭祀則帥其屬而脩除徵役于司隸而役之
鄭鍔曰言祭言祀尊者當祀卑者當祭
鄭康成曰屬其屬胥徒也脩除芟埽之徵召也(○李嘉會)
(曰外祀不在四郊之内祭時脩除則脩除有時不慢於神亦不瀆於神)役之作使之
鄭鍔曰當祭祀之時則脩除其兆之壇域草之荒塞
帥其屬之下士二人共掌而所役之人則徵諸秋官
之司隸蓋司隷有徒二百人以給勞辱之事○李嘉
會曰役於司隸則不勞民崇祀
及祭帥其屬而守其厲禁而蹕之
鄭鍔曰及祭殆人君躬出郊而有事於兆域之時乎
○王昭禹曰厲禁謂藩厲禁止之地蹕所以止行者
將祭帥其屬則以脩治為事而致其潔及祭帥其屬
則以禁止為事而致其嚴此先王所以事天地神示
之義
守祧奄八人女祧每廟二人奚四人
愚案祧字見小宗伯
張氏曰周有百世不毁之祖三昭三穆四為親廟二
為文武二世室并始祖而七諸侯無二祧一昭一穆
○賈氏曰七廟通姜嫄為八廟廟一人故奄八人
王昭禹曰遠廟為祧守廟祧而名之曰守祧言祧則
廟可知(○鄭鍔曰祧之為言乃國家基業兆於此其神巳遠超而去也)○陳氏曰廟
所以象生之有廟寢所以象生之有寢建之觀門之
内不敢遠其親位之觀門之左不忍死其親家語曰
天子七廟諸侯五廟自虞至周所不變故虞書禋于
六宗以見太祖周官守祧八人以兼姜嫄之宫則虞
周七廟可知(○張氏曰守祧先公之遷主藏于后稷之廟疑諸侯無祧廟亦藏之於始祖之廟)
掌守先王先公之廟祧其遺衣服藏焉
項氏曰廟謂太祖及三昭三穆之廟祧則遠祖先公
則祧于后稷之廟(○鄭司農曰此王者之宫而有先公謂大王以前為諸侯)○鄭
康成曰遺衣服大斂之餘
王昭禹曰守祧掌守先王先公之廟祧其餘衣服藏
焉豈特以其常服之衣服為不可䙝而忘亦所以示
其體物不遺之意
若將祭祀則各以其服授尸
王氏曰其遺衣服藏於廟祧若將祭祀則各以其服
授尸所以依神
王昭禹曰尸服享先王則衮冕享先公則鷩冕所謂
各以其服授尸蓋以其所服各有稱也○鄭康成曰
尸當服卒者之上服以象生時○程氏曰古人祭祀
用尸極有意人之䰟氣既散必求其類而依之人與
人既為類骨肉又為一家之類已與尸各既心齊潔
至誠相通以此求神宜其享之後世直以尊卑之勢
遂不肯行
其廟則有司脩除之其祧則守祧黝堊之
鄭康成曰廟祭此廟也祧祭遷主○王昭禹曰廟則
近而親祧則遠而疎曰考廟曰王考廟曰皇考廟曰
顯考廟曰祖考廟皆月祭之遠廟為祧享嘗乃止故
守祧黝堊之而已○孫氏曰先王之禮降殺有漸其
間五廟則有司脩除之即隸僕掌五寢埽除糞洒之
事屬乎夏官者二祧之禮殺矣委之守祧黝堊而已
(○李嘉會曰女祧與奚可黝堊否蓋黝堊者常令其新潔非自為之主掌其黝堊之事耳)
鄭司農曰黝讀為幽幽黑也堊白也爾雅曰地謂之
黝墻謂之堊
鄭康成曰脩除黝堊互言之有司常主脩除守祧常
主黝堊
既祭則藏其隋與其服
鄭康成曰隋尸所祭肺脊黍稷之屬藏之以依神(○賈)
(氏曰案特牲少牢及曾子問皆有隋祭之事特牲禮祝命挼祭尸取菹㮕于醢祭于豆間佐食取黍稷肺)
(祭授尸尸祭之注云肺祭刌脊似誤肺是其隋者彼不言脊此言)○王昭禹曰其隋則埋
以藏之○(王氏曰隋肉謂之隋隋蓋尸祭之餘易氏曰藏其隋則埋於西階之東)其服
則藏於廟祧亦以明神所依也
周禮訂義卷三十六
