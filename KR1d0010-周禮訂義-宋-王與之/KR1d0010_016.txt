周禮訂義卷十六宋王與之撰
凡造都鄙制其地域而封溝之以其室數制之不易之
地家百畮(音畝)一易之地家二百畮再易之地家三百畮
鄭康成曰都鄙王子弟公卿大夫采地其界曰都鄙
所居也春秋傳曰遷鄭焉而鄙留(○賈氏曰是鄙所居不遷)○賈
氏曰此謂三等采地也載師家邑之田任稍地則大
夫之采也小都之田任縣地則六卿之采也大都之
田任疆地則三公之采也親王子弟與公同處而百
里次疏者與卿同處而五十里次䟽者與大夫同處
而二十五里
愚案周公言都鄙者甚多當於司徒造都鄙之文
著其詳焉蓋據載師言之特謂大夫采地在王國
之三百里卿采地在王國之四百里公采地在王
國之五百里爾未嘗明言公卿大夫采地各有幾
里也小司徒注始總言之賈氏疏遂定為公百里
卿五十里大夫二十五里後世說禮者因仍不易
若然又與王制所謂百里七十里五十里之制異
矣
王氏詳說曰王制是夏制也文王孫子本支百世文
之昭武之穆與夫周公之祚嗣有功德者皆以次出
封而無功德者亦各以親疎食采畿内借使周之内
諸侯與外諸侯之分土一同則雖極禹迹所至之處
亦不足以封螽斯衆多之子孫大抵皆有以處之也
(○圖說曰孟子曰天子之卿受地視侯大夫受地視伯元士受地視子男以八命之公六命之卿其地視)
(九命七命之公侯以四命之大夫其地視七命之伯以三命之元士其地視五命之子男蓋在内者卑其)
(命而禄必視其外則名有所屈而實有所養在外者崇其命而禄不異乎内則名有所伸而實有所守載)
(師以宅田士田任近郊之地等云者此所謂視侯伯子男者也士之受田寡矣而近地為可食故任之於)
(近郊公卿大夫之田多矣非遠地不可故任之於縣畺此周采地之别也)夫以武王之母
弟八人雖曰五叔無官然所謂曰管曰蔡曰成曰霍
曰毛者亦其采地也商之三仁箕子微子以爵言而
比干特謂之王子比干無可食之采地他可知矣試
以縣内九十三國之數明之為百里者九而三公之
田與三公之致仕者處其六所以待王子弟者三而
已為七十里者二十有一而六卿之田與三孤及六
卿之致仕者處其十五其所以待王子弟者六而已
為五十里者六十有三而二十七大夫與二十七大
夫之致仕者處其五十有四所以待王子弟者九而
已知此則知夏商之内諸侯為少而周之内諸侯為
多多少不同其數則廣狹不同其封也明矣
愚案此言食采之數本疏五十里二十五里之說
愚案周之建都鄙外有封域溝樹之固内有城郭
市朝社稷宗廟之别使之朝夕涖事王朝而退食
於家其家不出王城而都鄙乃在三百里以至五
百里之内猶民之㕓里在國而受田於鄉苟必還
在采邑之都則其列職常往返于數百里之遠而
在途之日多在朝之日鮮矣要知都鄙之主則以
吏居之如冉求為季氏宰而後采地之封者不過
得食其禄此尹氏崔氏春秋所以譏世卿歟
鄭鍔曰造者為而成之之義王制曰凡居民量地以
制邑度地以居民地邑民居必參相得○史氏曰封
之所以止其窺覘溝之所以禁其侵奪然後屋室得
以安居焉○鄭康成曰城郭之宅曰室詩云入此室
處以其室數制之謂制丘甸之屬○黃氏曰造都鄙
與建邦國不同建邦國以土圭土其地而知其廣狹
遂以制其域居其所當授之民宜必有餘地造都鄙
直以其所當授之民室數制其地山川溝涂皆豁除
以實地計固不使不足亦不使有餘故其下出易法
(○陳君舉曰此其制邑之地制非田制一邑之内則有肥磽之不等苟以百畝之地拘之則不足以容百)
(里非所以為邑惟以室數制之所以立不易一易再易之制田則遂人掌之)
史氏曰不易者土力厚一歲一種再易者土力薄再
歲一種三易者土力益瘠率三歲而一種易者更迭
而種也再易一倍不易之地三易二倍不易之地而
其所出不過同為百畝之獲也(○薛氏曰古之南北一步東西百步六尺)
(為步歲不易者為上田農夫受上田百畝歲一易者為中田農夫受中田二百畝歲再易者為下田農夫)
(受下田三百畝一易再易非苦世俗之說荒之而不耕也不易者只是一畝三甽一易者二畝三甽再易)
(者三畝三甽所以愛惜地力如甽廣一尺甽高一尺詩所謂十千維耦者耜廣五寸二耜為耦合耕正得)
(一甽也晉作爰田乃不問一易再易之地破其疆甽任民自耕不閒水旱凶荒至商鞅破井田開阡陌則)
(又以二百四十步為畝昔之南北一步者開為百步故謂之陌東西百步者開為千步故謂之阡開拓土)
(疆除去煩細令民自盡力於其間其意蓋以田愈實則兵愈增而先王之意亡矣)○陳君舉
曰王制正義農夫受田實有九等案大司徒不易一
易再易之地惟有三等者大司徒言其網其實不易
一易再易各為三等則九等地見異議說(○愚案左氏異議見)
(小司徒九夫為井下林氏說最詳)
鄭鍔曰遂人頒田里土地田百畝萊五十畝以至萊
二百畝與此正同然都鄙不易之地無萊者遂地有
萊以利上農實遂地以強本也此不論餘夫之地者
蓋都鄙之地小於鄉遂造之之法止以授田之家計
之而已餘夫非所當計也(○愚案餘說見小司徒)
乃分地職奠地守制地貢而頒職事焉以為地灋而待
政令
王昭禹曰凡有職於地者皆地職若三農園圃虞衡
藪牧之類凡有守於地者皆地守若山虞掌山林之
政令物為之厲而為之守禁(○黃氏曰變職言地守特出之定山澤界域不)
(使與井牧殽雜凡山澤有田其民耕之謂之山澤之農而其地乖離不可井牧定其界域焉)凡有
貢於地者皆地貢也若農以耕事貢九穀圃以植事
貢草木既分地職奠地守制地貢則分命使各為其
所職之事頒者以等級分之也(○王氏曰頒職事典田之官各有所掌)
(黃氏曰職事即下所頒十二職先王常恐其殽亂工飭材賈通財猶本於地之所生學藝世事服事治人)
(者也)地法則地職地守地貢各有度數存焉故謂之地
法頒職事以為地法亦所以待上政令之事
黃氏曰自建國而下至此總叙之見授職奠守制貢
之為一法也
鄭鍔曰地職已分地守已定地貢已制則其法立矣
乃頒職掌於都鄙之長使之循此以為地法以待王
朝之政令○史氏曰政者上為之章程令者下得以
奉行孟子曰仁政必自經界始○黃氏曰政令凡師
役會同賓客喪紀稅歛皆是
以荒政十有二聚萬民
鄭康成曰荒凶年也○鄭鍔曰金穰水毁木飢火旱
或不可逃所恃以無恐者有救荒之政以聚之則雖
荒而不流徙矣○史氏曰大司徒裂土以封諸侯度
地以授萬民宜先於賦歛而首及於荒政聚民之教
有以見先王本以䘏民為主
一曰散利
史氏曰民苟離散則財聚何益記曰財聚則民散財
散則民聚此荒政所以先於散利○李氏曰夫家之
征則薄之山澤之禁則弛之關之譏則去之所以充
一歲之入而為國之經費者今皆以予民則已厚矣
而又散利果何從給乎吾是以知其所以為荒政之
備者其蓄積有素也(○王昭禹曰若遺人云縣都之委積以待凶荒是也)後
世常平義倉歛散之法美意出於此
二曰薄征
鄭司農曰薄征輕租稅也○鄭鍔曰賦必取盈則民
方艱食固無以輸不取則國有所須將何以給姑從
其薄而已
三曰緩刑
鄭鍔曰凶荒則犯禁多憫而不刑則犯者益衆嚴以
示禁則飢民之犯或出於不得已姑緩之可也(○易氏曰)
(若朝士於邦凶荒則慮刑貶是也)
四曰弛力
鄭司農曰弛力息徭役也○王氏詳說曰若均人云
凶札則無力征是也
五曰舍禁
劉執中曰山澤林麓既不以封於諸侯則設虞衡之
禁所以蕃鳥獸毓草木以盡乎萬物之性也民既失
食則宜開其禁故舍禁之政行焉
六曰去幾
王氏詳說曰先鄭以為關市不譏誠得其說矣然諸
儒惑於司關之文有曰國凶札則無關門之征猶幾
曾不謂門關與市蓋異乎司市曰國凶荒札喪則市
無征而作布去幾者市之去幾也門關所以防姦人
之出入不幾得乎況荒政十有二有可據經為說者
有不可據經為說者舍禁之事不見於虞衡殺哀之
事不見於宗伯多昏之事不見於媒氏除盜賊之事
不見於司寇要之荒政之設為後人設耳
七曰眚禮
鄭鍔曰掌客云凶荒殺禮則眚禮者損夫吉禮也眚
與省同○劉執中曰省祭祀之禮所以節財用厚賑
恤也
八曰殺哀
鄭康成曰殺哀謂省凶禮○劉執中曰國之哀戚必
有重禮以將其誠以斯民之困殍有所不能備則殺
哀之政行焉
九曰蕃樂
鄭鍔曰先儒謂蕃樂者蕃當為藩有閉止之義凶荒
則宜止樂而不作大司樂於大札則令弛縣其意一
也
十曰多昏
劉執中曰昏必用六禮禮以荒而不可備時雖荒而
不可失也故多昏之政行焉(○史氏曰古者國有凶荒則殺禮而多昏會男)
(女之無夫家者所以育人民)
十有一曰索鬼神
劉執中曰鬼神雖幽能助隂陽以為水旱札瘥者必
索而祭之(○王氏詳說曰若司巫云國有大烖則帥巫而造巫恒是也)○史氏曰
詩云靡神不舉靡愛斯牲圭璧既卒寧莫我聞遇災
而索鬼神所以祈民福也
十有二曰除盜賊
李景齊曰除盜賊必見於荒政者誠以盜賊於凶年
為多盜賊不可不除然使賙救拊循之責未盡而遽
欲除之則是罔民而已故散利薄征弛禁去幾凡所
以生養吾民無所不盡其至而彼猶為盜賊之歸則
不得已而除之故荒政以除盜賊為末○史氏曰傳
曰牧民如牧羊當去其敗類者凶荒而除盜賊防其
嘯聚為民害也
總論
吕氏曰荒政十有二其目須當詳講一曰散利二曰
薄征此兩者荒政之始散利是發公財之已藏者薄
征是減民租之未輸者已藏者既發之未輸者又薄
之荒政之大綱既舉矣三曰緩刑四曰弛力緩刑謂
民迫於飢寒不幸而有過失緩其刑辟以示哀矜之
意弛力者平時用民之力歲不過三日今則當用者
亦弛之不用所以休息百姓五曰舍禁平時所謂山
虞林衡皆有所掌至荒政則徹去藩籬恣民取之六
曰去幾平時關防皆有幾察荒歲必要百物流通使
天下商旅出於其市此救荒之要術七曰眚禮此則
專理會荒政凡禮文之可省者省之如有弊無牲之
類八曰殺哀凡是喪紀之節一皆減損所謂不以死
傷生專理會荒政九曰藩樂時和歲豐所以與民共
樂樂民之樂亦當憂民之憂所以荒歲不樂十曰多
昏凶荒之年多是匹夫匹婦不能自保所以殺禮而
多昏使男女自相保之義十有一曰索鬼神靡神不
舉並走羣望之類是也十有二曰除盜賊前面說緩
刑此說除盜此便是經權皆舉處既與民共憂不幸
民有過固可哀矜至於姦人亦有伺變竊發者凶荒
之歲民心易動一夫呌喚萬夫皆集所以必以除盜
賊終之此止亂之道大抵聖人之經蓋通萬世而可
行者其條目皆止於此然周禮之書六官分職合之
則有總散之則有所司其關節脉理皆自相應只去
大司徒上看未盡若徧考六官則荒政秩序可見且
如散利須攷大府天府内府凡掌財賦之官如薄征
須攷九職九賦九貢如緩刑須攷司寇士師所掌之
刑它莫不然參觀徧攷然後可知
以保息六養萬民
史氏曰救荒之政醫者之攻療保息之政醫者之調
養既有以救之又有以養之民不相保而蕃息者未
之有也(○易氏曰息有生生不窮之義保其息而使之有所養者聖人也○鄭鍔曰有以保之使)
(之安而不危有以息之使之生而不傷)○李景齊曰先王之時戶口有
版生齒有數其切切然計民數之多寡誠以民生或
耗必其養民之政有所未備者兹所以保息之道有
六蓋欲天下無一夫之不𫉬其所以求民生之蕃息
也先王盛時戶口極多者蓋出於此
一曰慈幼
鄭鍔曰保息之道莫先於慈幼人方幼稚如木初萌
偶搔而絶之可以絶其類將以養民宜自幼者始王
制十四以下不從征役後世之法亦有生子三人則
與之母者慈而愛之也
二曰養老
鄭康成曰七十養於鄉五十異粻之屬(○鄭鍔曰八十九十曰耄)
(百年曰期頤月有所給或行復除乃所以養之)
三曰振窮
鄭鍔曰鰥寡孤獨謂之窮民皆有常餼乃所以振之
也
四曰恤貧
鄭康成曰貧無財業廩貸之○劉執中曰不幸而有
凶喪禍患陷於貧窶不能自存者則鄉閭有以恤而
贍之不得貧困焉五族為黨使之相救五黨為州使
之相賙此其一端也
五曰寬疾
鄭鍔曰人有疾者苟遲而俟之使得以調治或有能
生之理見其疾也又從而勞役之不少寬假則以小
疾而斃者多矣故特以寬為言
六曰安富
鄭鍔曰富家巨室小民之所依賴資其有餘以補其
不足苟謂其富厚而賦取無藝富者不安小民亦失
所依非國家之福漢武因豪富筭緡錢中人之家大
抵皆破而海内蕭然蓋不知安富之道(○李氏曰大司徒十二教)
(先曰以度教節則民知足謂以法度教之使知尊卑之節則民之所用雖少自可以足也以本俗六安民)
(其六曰同衣服謂民雖有富者衣服不得異皆深衣而已則富者安也自周綱解紐禮樂崩壊商賈大者)
(衣必文繡食必粱肉以其資厚交通王侯以富相軋以利相傾千里游遨冠蓋相望乘堅策肥履絲曳縞)
(兼并豪黨之徒以武斷於鄉曲宗室公卿大夫以下爭于驕奢室廬輿服僭於上無限度而貪人恣行矣)
(凡風俗之所以薄獄訟之所以繁者民貧故也)
以本俗六安萬民
鄭康成曰本猶舊也○項氏曰本其俗之所習則民
心乃安(○劉執中曰本謂根本也使俗有本安於其生如木之不可拔則曰本俗而可以安萬民)
(使之戀其里閭雖有災難不忍舍之而適于他邦)
一曰媺宮室
鄭康成曰媺謂約㭬攻堅風雨攸除各有攸宇○劉
執中曰謂野廬及邑居之宮室里正以時預飭修治
必使牢密媺而不弊詩云上入執宮功穹窒熏鼠塞
向墐戶入此室處媺其邑居也又曰晝爾于茅宵爾
索綯亟其乘屋其始播百穀媺其野廬也
二曰族墳墓
鄭康成曰族類也○劉執中曰考妣祖先族而葬之
萃于一處則子孫之心有所依慕不忍舍之以適他
邦故一其志安於里閭也(○鄭鍔曰太公封於營丘比及五世皆反葬於周是)
(也○愚案呂氏說見冡人)
三曰聯兄弟
鄭康成曰聯合也(○鄭鍔曰自一世二世而後分房析族寖以疎遠相視如路人者以)
(兄弟之不聯也)○劉執中曰井田之法民受一夫而兄弟衆
多者必使受田同井則手足相應衣食相資父母相
接子孫相親亦所以安之而使不能去
四曰聯師儒
鄭康成曰師儒鄉里教以道藝者○劉執中曰百家
為族則同其族室有儒以教之五族為黨則同其黨
庠有師以範之少小同其師儒長立同其道藝情親
義合亦有以安之而不忍去(○孫氏曰先王之於民隆師儒之教而不具學)
(校之制非故略之也亦有所不必具也周之建國固嘗為之學矣然所合者國子弟而已後之作王制者)
(曰國之俊選皆造焉質之周官無明文不知果與乎其間否邪借使得與胄子並進不過已興於鄉者惟)
(州長有所謂州序黨正飲酒于序以正齒位不指州而言疑黨亦自為序然皆不載制度之詳豈非州黨)
(之間切磋琢磨之地相會以時相先以禮本無法制之可言即如使後世羣天下之士於學廩之有食然)
(後為教養之盛則浮薄囂競之風已熾於斯時矣奚取乎長育人材之道哉)
五曰聯朋友
劉執中曰道合為朋志合為友交相琢磨成其德行
則其義益不可忘亦足以安之而不可去也
六曰同衣服
鄭康成曰同猶齊也民雖有富者衣服不得異○王
昭禹曰古者長民衣服不貳以齊其民而民德歸一
則同衣服者本俗所以成终始可謂民德之成也(○劉)
(執中曰𧖟桑機織之事非一婦可成同井之家更相為助然後衣服得以同時而成詩曰女執懿筐遵彼)
(微行爰求柔桑八月載績載玄載黃為公子裳則婦女所以聯其衣服之道也)
正月之吉始和布教于邦國都鄙乃縣教象之法于象
魏使萬民觀教象挾(子協反)日而歛之
李景齊曰此亦冢宰垂治象之意夫先以保息養萬
民次以本俗安萬民而後繼以垂教象之法蓋所施
之次第若此未有以養之安之而遽欲教之則無常
産固難責其有常心徒有以養之安之而無以教之
則飽食逸居正恐其鄰於禽獸耳此庶富教之序○
鄭康成曰正月之吉周正月朔日也司徒以布五教
至正歲又書教法而縣焉○史氏曰其曰教象見乃
謂之象也○鄭鍔曰教象之法謂六德六行六藝與
夫書攷賓興之法皆國之舊章非每歲更變其舊蓋
因歲首示更新之意而已必垂而示之使之熟觀洞
曉至於十日然後收而藏之仁民之意深矣
乃施教灋于邦國都鄙使之各以教其所治民
鄭鍔曰或謂已言布教于邦國都鄙又言施教法于
邦國都鄙何也蓋有教典有教法布以教典使之知
所守施以教法使之知所行教法既布都鄙邦國宣
化承流之職各推而行之以教其所治之民
令五家為比(毗志反)使之相保五比為閭使之相受四閭
為族使之相葬五族為黨使之相救五黨為州使之相
賙(音周)五州為鄉使之相賓
鄭康成曰此所以勸民使之者皆謂立其長而教令
使之○項氏曰人之生有天屬焉有人屬焉天屬則
不待教而相親至於人屬無事則相往來有事則相
棄背非上之人有以教之不可也是故先王為比為
閭則必有以令之相保相受則必有以使之令之則
不容於或遺使之則不容於或背○鄭康成曰保猶
任也○呂氏曰五家為比其居甚近非特同其休戚
亦可察其奇衺故使之相保保有二義有保民而王
之保有不保其往之保此蓋兼言
鄭氏曰閭二十五家受者宅舍有故相受寄託也(○王)
(昭禹曰二十五家為閭門則居足以相容使之相受)
鄭康成曰族是百家○陳君舉曰百家之中不幸有
死者相與辦其葬事不使五家與二十五家供之者
以百家然後衆輕易舉也○呂氏曰族獨以四為數
欲湊成百人故也○鄭康成曰黨五百家救救凶災
也○陳君舉曰大利害大患難非百家所可禦必五
百家然後足以相救○鄭康成曰州二千五百家賙
謂禮物不備相給足也○陳君舉曰水旱凶荒欲以
相賙又非五百家所能辦惟二千五百家則其地必
闊必無皆水皆旱之理庶幾有無可以相通○鄭康
成曰鄉萬二千五百家賓賓客其賢者○鄭鍔曰三
歲賓興之時彼賢彼能我從而賓之我賢我能彼亦
賓乎我故使之相賓○陳君舉曰閭胥書其敬敏任
恤賢於五比而已族師書其孝悌睦婣有學賢於四
閭而已黨正書其德行道藝又五百家之賢而已州
長攷其德行道藝則又二千五百家之賢而已至於
一鄉萬二千五百家所謂賢者必灼然可用使之相
賓
王昭禹曰鄉遂之制始於五家之寡而終於萬有二
千五百家之衆居雖異室而從容若一家體雖異腹
而和合若一心司徒以安之則相為愷悌焉司馬以
用之則相為憂患焉○鄭鍔曰凡此比閭族黨州
鄉之制載於地官蓋王國之六鄉而在近郊百里
之内也平居使之相保相受如此故有事則用而
為六師余攷諸侯大國三軍次國二軍小國一軍
蓋合比閭族黨之民以為之而不見其制今觀此文
乃施教法于邦國都鄙使之各以教其所治民令五
家為比五比為閭乃知諸侯之邦亦用王畿六鄉之
制合為比閭族黨也蓋上言施法於邦國都鄙下文
言使之又言令之則所使所令者乃邦國都鄙之君
也以是觀之諸侯之國六鄉之制與王國皆同可知
(○圖說曰鄉遂之制上公之國三鄉三遂侯伯之國二鄉二遂子男之國一鄉一遂書曰魯人三郊三遂)
(蓋言郊則知遂之在野言遂則知郊之為鄉魯大國也故三郊三遂大宗伯乃頒祀于都家鄉邑大司馬)
(簡稽鄉民以用邦國則邦國亦冇鄉遂明矣)
頒職事十有二于邦國都鄙使以登萬民
王昭禹曰頒以九職三事也○王氏曰登言進而成
之九職任萬民加三事焉所以進而成之也○鄭鍔
曰言用此以進其業也民之常情好逸惡勞自安而
不知勉此業所以不能進任以職事使之勉勵赴功
乃所以登之矣大宰九職用於王畿之内然邦國都
鄙不可無任民之職於是設為十有二職以頒之使
用是以登進之也(○劉執中曰大宰主治任之以職而已司徒主民不止任之以職又)
(登于籍焉謂能稼穡者則登於三農之籍能樹藝者則登於園圃之籍也)
一曰稼穡二曰樹藝三曰作材四曰阜蕃五曰飭材六
曰通財七曰化材八曰歛材九曰生材十曰學藝十有
一曰世事十有二曰服事
鄭司農曰稼穡謂三農生九穀也樹藝謂園圃毓草
木作材謂虞衡作山澤之財阜蕃謂藪牧養蕃鳥獸
飭材謂百工飭化八材通財謂商賈阜通貨賄化材
謂嬪婦化治絲枲歛材謂臣妾聚歛疏材生材謂閒
民無常職轉移執事(○鄭鍔曰閒民無常職宜不能生材然而轉移執事其材實賴)
(以生焉)學藝謂學道藝世事謂以世事教能則民不失
職(○黃氏曰學藝士也夫人皆得學之世事公卿大夫士之胄嗣古者進興不出此二者)服事
謂為公家服事者(○賈氏曰公家服事若府史胥徒庶人在官者)
孫氏曰九職之外加以三焉則以三者與九職之民
共之使民心服上之教而保其職業者也學藝民材
所由興世事民志所由定服事軍旅田役追胥所由
習若夫閭師所任者國中四郊之民因以征歛其材
賦所謂九功之貨賄也
以鄉三物教萬民而賓興之
○愚案三物八刑皆言鄉者蓋教法始於六鄉故也
鄭康成曰物猶事也○史氏曰無形無名者道也有
形有名者物也得之於心為六德行之於身為六行
習之於事為六藝是三者有形有名矣故謂之三物
○鄭康成曰興猶舉也民三事教成鄉大夫舉其賢
者能者以飲酒之禮賓客之既則獻其書於王矣
李景齊曰成周賓興萬民者不一而足若所謂三物
者曰德曰行曰藝是也德不足則取之以行行不足
則取之以藝其取之亦廣矣未也所謂德行藝者皆
析而六之曰智仁聖義忠和曰孝友睦婣任恤曰禮
樂射御書數誠恐難以責其材之全則凡於六德六
行六藝之中得其一者皆足以自進此天下所以無遺
材之恨然則取士之目最廣者蓋莫詳於周而謂其
不以科目取士何哉是古非今者類欲屏去後世之
科目而復還古人里選之制不知古人所以来天下之才
者特以其科目之廣耳若夫才必就於其所養而成於
其所教此大司徒所以教以三物而後賓興之歟
一曰六德知仁聖義忠和
鄭鍔曰成於性者德也德則有知仁聖義忠和之别
臨事不惑先事而知者知也(○項氏曰知動而明事)自博愛而
兼愛者仁也(○鄭康成曰愛人以及物)通睿而能化者聖也(○史氏曰)
(以其無不通)能制事變使各得其宜者義也教人以善推
誠不欺者忠也(○鄭康成曰忠以中心)喜怒中節不為崖異斬
絶之行者和也(○鄭康成曰不剛不柔)凡此皆成於性而自得
者故名之為德
二曰六行孝友睦婣任恤
鄭康成曰善於父母為孝善於兄弟為友睦親於九
族婣親於外親任信於友道(○鄭鍔曰能信乎朋友者任也)恤振憂
貧者(○鄭鍔曰能周恤於患難者恤也)
鄭鍔曰凡此皆見於所行故名之曰行
三曰六藝禮樂射御書數
鄭鍔曰禮者知揖遜之威儀(○史氏曰五禮所以防其偽)樂者達
節奏之高下(○史氏曰六樂所以防其情)射則明五射之法(○史氏曰)
(五射之儀足以觀其德)御則熟五御之節(○史氏曰五御之節足以觀其知)書
則明六書之品(○史氏曰心畫見於六書)數則知九數之計(○史氏曰)
(物變見於九數)是皆才之所長故命之為藝說者曰射御書
數曰藝可也禮樂之妙與天地同流古之所謂賢聖
亦由通於此而已名為一藝用以教人何也通乎天
地者禮樂之理也可以教人者禮樂之法也六藝之
禮樂如此而已
易氏曰六德藴於内六行形於外隨所寓而見皆可
得而指言之惟道隱於六藝之中不可以指言故總
而名之曰道藝所謂六德者非曰六鄉萬民之衆皆
可以為聖知為仁義為忠和也取其明而不惑者謂
之知公而不私者謂之仁通變能化者謂之聖制變
得宜者謂之義誠實不欺者謂之忠喜怒中節者謂
之和此六德為天下之全德由是推之於六行則自
孝而友自友而睦自睦而婣以至任於朋友恤於鄉
閭而皆得乎親疎内外遠近之序是又此德之所發
見也若夫五禮六樂之見於玉帛鐘鼓者為六藝之
首五射五御之見於弓矢綏策者為六藝之次六書
九數之見於文字籌筭者為六藝之末是雖藝成而
下實有形而上者之道充之以德行則為天下全才
之士然先王以全才望天下而不以全才律天下或
以德進或以事舉或以言揚曲藝皆誓之苟有一
善之可名無不撫而納諸程度繩墨之中
以鄉八刑糾萬民一曰不孝之刑二曰不睦之刑三曰
不婣之刑四曰不弟(音悌)之刑五曰不任之刑六曰不恤
之刑七曰造言之刑八曰亂民之刑
鄭康成曰糾猶割察也不弟不敬師長(○賈氏曰此不悌即上六)
(行友是也上文言友在睦婣之上專施於兄弟此變言弟退在睦婣之下兼施於師長○鄭鍔曰兄宜念)
(鞠子哀弟當念天顯然制刑之意終不為卑者而罪其長故六行則教兄以友而制刑則謂之不弟使少)
(者不敢凌長也)
鄭鍔曰教民之三物曰六德六行六藝糾民則止於
六行何邪人之性有厚薄昏明之異則德不可以皆
同人之材有能有不能之别則藝不可以皆能夫六
行者日可見之行人人所當勉者也苟不修其行則
害于其身禍于其家亂人倫而傷聖治王法所不容
人類所不齒是之謂戮民也加之以刑可以無愧矣
鄭康成曰造言訛言惑衆亂民亂名改作執左道以
亂政也
史氏曰五刑之屬三千而罪莫大於不孝故八刑之
設以不孝為首而以其餘次序之若夫造言亂民之
罪既無與於六行大司徒何與哉蓋造言而不禁則
風波以起衆人之疑簧鼓以惑衆人之聽亂民而不
禁則淫侈之行興澆詐之風熾如是而望教之行不
可得也王制曰析言破律亂名改作執左道以亂政
殺而孔子數少正夘之罪亦曰行偽而堅言偽而辯
學非而博順非而澤然則造言亂民豈不為害教之
大者乎宜大司徒所终禁也有賓興之禮以勸之於
前又有八刑以驅之於後民若何不歸君子長者之
途哉○項氏曰賓興則所謂格則承之庸之也繼之
以八刑所謂否則威之也
以五禮防萬民之偽而教之中以六樂防萬民之情而
教之和
鄭司農曰五禮謂吉凶軍賓嘉(○鄭康成曰禮所以節止民之侈偽)
(使其行得中)六樂謂雲門咸池大韶大夏大濩大武(○鄭康成)
(曰樂所以蕩正民之情思使其心應和)○賈氏曰獨申禮樂二事者化
民以禮樂為急○項氏曰偽則有所作為中本湛然
作則反中矣情常患於流放和貴中節流則非和矣
是故以五禮六樂防之禮非能教中也防其偽則中
自不失矣樂非能教和也防其情則和自不失矣或
謂制其欲以復其性非也禮樂直防之使不作耳非
謂情偽已入復從而制之也○鄭鍔曰惟五禮由中
而制所以著誠而去偽故可以防其偽惟六樂由和
而作所以滌邪心而全正性故可以防其情情偽已
去則反其自然之中和何不可之有禮樂之制雖掌
於春官用以教民則在司徒而已
凡萬民之不服教而有獄訟者與有地治者聽而斷之
其附于刑者歸于士
鄭康成曰不服教不厭服於十二教貪冒者也○史
氏曰教而不服則有爭爭而不已則有言於公故曰
訟訟而不已則置之狴犴圜扉以折其憤很之氣須
其自怨自艾以服吾之教故曰獄
鄭康成曰有地治者謂鄉州及治都鄙者也○賈氏
曰將斷割之時恐其不審故與治民之官共聽而斷
之(○史氏曰大司徒不專聽斷必與其屬共之不以尊嚴自居不以貴勢自驕周流田野諄諄然教其)
(長老以慈順教其子弟以孝悌使比閭族黨燦然有文歡然有恩恤其疾隱致其忠愛未嘗一日不與民)
(接必使王者之教沾濡浹洽無有不服然後已)○黃氏曰司徒教官而預聽
訟之事未歸于士猶冀其可教也○項氏曰司徒聽
斷止於不服教而有爭訟者爾前所謂孝友睦婣任
恤之類凡與於教者是也不與於教而麗于刑者司
徒所不當治皆歸于士宜也說者謂司徒與有地治
者斷其刑而使士行刑非也
鄭康成曰附麗也士司寇士師之屬(○鄭司農曰士謂主斷刑之言)
(春秋傳曰士榮為大士或謂歸于圜土圜土謂獄也獄城圜)○史氏曰王制凡聽
五刑之訟必原父子之親立君臣之義以權之意論
輕重之序慎測淺深之量以别之悉其聰明致其忠
愛以盡之此非大司徒不能也及夫成獄辭史以獄
成告于正正聽之正以獄成告于大司寇大司宼聽
之棘木之下然後告王而制刑則歸之士者豈得已
哉○呂氏曰刑與教對立出彼則入此出此則入彼
無非左之右之防閑天下使遷於善
祀五帝奉牛牲羞其肆(託歴反)
鄭康成曰牛能任載地類也奉猶進也(○鄭鍔曰或謂祭祀之時)
(大宗伯毛六牲而頒之五官使共奉之牛則奉以司徒何也余以為六牲之奉非惟以盡事神之禮蓋使)
(居其官者知其所職之義也牛於五行為土其性順而易制觀千鈞之牛三尺之童持尺箠而驅之弭而)
(行略不敢違者以其順也司徒掌教所以成天下之大順惟因天下自然之性而教之則大順成而天下)
(治矣祀享之時使奉牛牲始也奉之而進终焉解體而羞之因其事以明其義使知設教之本意也○史)
(氏曰大司徒為奉牲之長至是不得不奉牛牲也)
鄭司農曰羞進也○史氏曰肆者解其牲體而陳之
於俎○鄭康成曰進所肆解骨體士喪禮曰肆解去
蹄(○賈氏曰後鄭不從先鄭者案禮運云腥其俎熟其殽注云腥其俎謂豚解而腥之熟其殽謂體解)
(而爓之祭祀之法先豚解後體解經云奉牛牲謂初牽入時即云羞其肆明先豚解)
享先王亦如之
賈氏曰享先王者謂四時并祫禘也亦如之者亦如
祀五帝但禘郊之事先全烝後豚解奉牛牲謂全烝
獻腥也羞其肆謂體解而進之若宗廟之事則無全
烝先豚解次體解奉其牲者腥獻也羞其肆者熟
獻也
大賓客令野脩道委積
鄭康成曰令令遺人使為之也少曰委多曰積皆所
以給賓客○黃氏曰鄭曰令遺人以遺人掌委積也
脩道則非遺人之事矣遂師曰賓客巡其道脩庀其
委積司徒令遂人遂人令遂師使各於其遂行之遺
人掌委積之政守在遂師○鄭鍔曰大賓大客之來
往道路以通往來之途委積以共行李之費使賓至
如歸亦設教之官脩文德以來遠人之意也
大喪帥六鄉之衆庶屬其六引而治其政令
賈氏曰六鄉七萬五千家唯取一千人致之使為挽
柩之役故鄭康成云衆庶所致役也○鄭司農曰六
引謂引喪車索也(○鄭鍔曰六鄉内也故屬在前之引六遂外也故屬在旁之紼因其)
(遠近内外理當然也)六鄉主六引六遂主六紼(○賈氏曰遂人職云及葬帥而)
(屬六紼在棺曰紼行道曰引)○項氏曰引在車所以挽車紼在柩
所以弼柩大司徒則檢校六引之事故曰治其政令
大軍旅大田役以旗致萬民而治其徒庶之政令
賈氏曰凡軍旅田獵所用民徒先起六鄉之衆○史
氏曰軍旅所以用衆大田所以簡衆大役所以任衆
衆之所聚政令行焉不有旗表其觀視何所趨向哉
○鄭康成曰旗畫熊虎者也徵衆刻日樹旗期民於
其下○鄭鍔曰余攷周家之制熊虎為旗大閱之時
師都載之治兵之時軍吏載之蓋衆之所在以威為
先也大司徒於大軍旅田役則用旗以致萬民既以
為號令且以示威也官尊勢重統而治之彼安得不
惟令是從乎
易氏曰大司徒以旗致民致之於比閭族黨州鄉之
聯也大司馬以旗致民致之於平列陳之際也(○黃氏曰)
(此六鄉之衆庶用於國中者若起野役則遂人以遂之大旗致若帥諸侯之師則司馬以大常致與追胥)
(竭作故言萬民也)
若國有大故則致萬民於王門令無節者不行於天下
鄭康成曰大故謂王崩及寇兵○史氏曰致民於王
門備不虞也(○鄭鍔曰變出於非常姦雄或將乘之故致民守於王門王宫固有宿衛之人)
(鄉遂之衆宜守王門之外)○鄭康成曰節六節有節乃得行防姦
私也
大荒大札則令邦國移民通財舍禁弛力薄征緩刑
鄭康成曰大荒大凶年也(○史氏曰水旱蟲螟謂之荒)大札大疫
病也(○史氏曰天行謂之札)移民避灾就賤其有守不可移者
則輸之穀春秋定五年夏歸粟於蔡是也○劉執中
曰凶民可移而豐或不受穀貴可通而賤或閉糶是
以移民通財之令出焉○劉氏曰令之急於困窮聖
人之大務也
王氏詳說曰荒政十二所以聚萬民然與令邦國則
不同且移民通財政之所無而令邦國之所有也自
散利至除盜政之所有而令邦國之所無者天子家
天下人中國民吾民也何民之移財吾財也何財之
通是移民通財可用於邦國而不可用之於王畿予
奪持之於王威福作之於辟禮樂出之於天子邦國
何預焉此散利去幾眚禮殺哀等事可用之於天子
而不可用之於諸侯
歲终則令教官正治而致事正歲令於教官曰各共爾
職脩乃事以聽王命其有不正則國有常刑
鄭鍔曰歲终周之季冬今之十月正歲夏之正月今
之建寅也歲終令致事所以終時王之事正歲聽命
則施教自建寅始也
王昭禹曰大司徒所掌者教而已故所令止於教官
○鄭康成曰教官其屬六十正治明處其文書致事
上其計簿○史氏曰不曰不共而曰不正者以此知
先王之教本以正天下也
周禮訂義卷十六
