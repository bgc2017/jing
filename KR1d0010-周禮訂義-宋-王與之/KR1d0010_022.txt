周禮訂義卷二十二宋王與之撰
師氏中大夫一人上士二人府二人史二人胥十有二
人徒百有二十人
薛平仲曰天祐下民作之君作之師君師之職人主
所以承天之寄以善天下之民有一未善先王以為
由已致之師保之官特設於教典之中尊之中大夫
下大夫之爵責之長善救失之任使人主無動不善
所以善天下之本
楊謹仲曰書太師太傅太保曰三公蓋周公之所
位者也冢宰卿之職也以其為百官之長是以周
公或謂冢宰以公任卿之職今師氏保氏乃中大
夫下大夫之職司徒之屬官雖職兼詔王媺諫王
惡實以教國子為事其徒至百二十人則職至煩
冗矣安得以為周召之師保哉○鄭鍔曰三代之
教世子入則有保出則有師則師氏保氏教世子
之官其職掌以媺詔王繼言教國子之事蓋其進
則詔王以媺退則掌國子之教故以師名官言其
足以為人之模範也
程氏曰古者自天子達於庶人必須師氏以成其德
業故舜禹文武之聖亦皆有所從學後世師傅之職
不修友臣之義未著所以尊德樂道之風未成於天
下
陳君舉曰師氏以教詔傳道為名其所處宜尊嚴而
其職宜貴求之於書則與虎賁綴衣同稱詩人亦以
趣馬膳夫並列於雅夫虎賁綴衣趣馬膳夫皆賤有
司也皆人之所押而玩者也皆不可與啓廸贊襄者
也今以教詔傳道之官錯舉而混置之無乃輕乎是
不然人主之自治非其廣廷聽決之為難而其深居
宴坐之足患非其公卿大夫夾輔之為難而其侍御
僕從順適其意之易惰也人主之心帷平時為易縱
人臣之言惟卑者為易入
陳及之曰師氏以道教國子以媺詔王而其徒百二
十人蓋居虎門之左司王朝帥四夷之隸以守王門
其徒不得不多也
掌以媺詔王
鄭鍔曰不曰美而曰媺蓋告王為善不待已著然後
言於其尚微以告焉使王即微而為之
愚按媺與美同凡人主一言一行之善師氏指其
所以善者而詔告之進之於廣大高明之域如所
謂將順其美者也
吕氏曰程伊川謂後世知求治而不知正君知規過
而不知養德蓋後世諫諍之官所以正君之惡者未
嘗不設若從容和緩以養君之德者則闕焉師氏以
媺詔王專以從容和緩養君之德不幸君有過則有
保氏之官在焉故二官皆言王舉則從聽治亦如之
一則優游容與以養君之善德不使有一毫之拂一
則秉義守正以正君之邪心不使有一事之違使人
君既有所養又有所畏所以二者不可偏廢
以三德教國子
吕氏曰大司樂掌成均之法以教國子此又以從容
和緩以媺詔王之師氏教國子古人教國子之意如
此○鄭康成曰國子公卿大夫之子弟師氏教之而
世子亦齒焉學君臣父子長幼之道(○王氏詳說曰周禮所謂國子)
(有并言太子者有不及王太子者望經為解學者不可不辨以王制考之皇太子王子羣后之太子公卿)
(大夫元士之適子此以王太子緫言之也文王世子曰凡學世子及學士必以時此以王太子異言之也)
(夫師氏保氏大司樂樂師之所謂國子者并言王太子也大胥小胥所謂學士者不及王太子也且大胥)
(言掌學士之版以待致諸子王太子不預可知矣小胥言廵舞列而撻其怠慢者以王太子之貴非小胥)
(所得而責之也又可知矣諸子言帥國子而致於太子則是以國子興太子異也又可知矣)○王
昭禹曰上則詔王下則教國之子弟皆出於師氏君
臣上下所以同德而無異道
陳彦羣曰古者國子之教極嚴蓋其以父兄之任為
官與未命之士不同苟教之無素而一日用於朝廷
宗廟之間與庸人何異漢人不知教國子而朝廷宗
廟之間又率皆以父兄保任為即其後遂欲除任子
之令不知任子之不得人由教養之未至耳先王賞
延於世未嘗以官授不才之子弟今之國子監正為
教國子設故太學補選先於國子其為法則優而教
養異於古矣
一曰至德以為道本
鄭康成曰德行内外之稱在心為德施之為行○黃
氏曰孟子曰規矩方圓之至也聖人人倫之至也微
纇纖疵非其至也德至而後可以盡道故曰苟不至
德至道不凝焉○吕氏曰至德者精粹不可名之謂
道者溥博淵泉無聲無臭惟至德以為道本故有所
據依(○朱氏日至德云者誠意正心端本清源之事道則天人性命之理事物當然之則修身齊家)
(治國平天下之術)
二曰敏德以為行本
吕氏曰既有至德以為道本又須見之於所行方可
敏者不息之謂○朱氏曰敏德云者強志力行蓄德
廣業之事行則理之所當為日可見之迹也○王昭
禹曰丕則敏德蓋德不敏則為於暫而廢於久始於
勤而終於怠亦無由而至矣
三曰孝德以知逆惡
鄭康成曰孝德尊祖愛親守其所以生者也孔子曰
武王周公其逹孝矣乎孝在三德之下三行之上德
有廣於孝而行莫尊焉
朱氏曰孝德云者強志力行不忘其所由生之事知
逆惡則以得於己者篤實深固有以眞知彼之逆惡
而自不忍為也○吕氏曰前言道本行本此言知逆
惡自非實有孝德於已則犯上陵節之事必有習而
不察者惟實有行德能免此(○黃氏曰孩提之童無不知愛其親然至於為)
(惡逆迭相出入者不知其性者也不知其性固不能有諸已矣是故逆惡乘間而作亦莫能知之夫謂之)
(孝德固無逆惡者臨深履薄之戒雖聖賢終其身不敢已也故曰一出言不敢忘父母一舉足不敢忘父)
(母所謂知逆惡者不待彰著而後知愛親本有之性少有差殊則知之矣此盡心知性之學德未有不本)
(於事親故三德卒歸於孝德三行自事親推之於尊賢事師無本不立)
緫論
朱氏曰此三德者雖各以才品之高下資質之所宜
而教之然亦未有專務其一可以為成人者是以别
而言之以見其相須為用而不可偏廢蓋不知至德
則敏德者散漫無所統固不免乎篤學力行有不知
道之譏然不務敏德而一於至德又無廣業而有空
虚之弊不知敏德則孝德僅為匹夫之行而不足以
通乎神明然不務孝德而一於敏則又無以立本而
有悖德之累此先王之教所以本末相資精粗兩盡
而不倚於一偏也
教三行
朱氏曰德也者得於心而無所勉者也行則行之法
而巳不本之以德則無所自得而行不能以自修不
實之以行則無所持循而德不能以自進是以既教
之以三德必以三行繼之雖其至末至粗而無所不
盡而德之修也不自覺矣然是三者似皆孝德之行
而已至於至德敏德則無與焉蓋三者之行本無常
師必協於一然後有以獨見而自得之非教者所得
而與言唯孝德則其事可指故又推其類而兼為友
順之目以教之以為學者雖誠未得於心而事亦可
得而勉使其行之不已而得於心則進於德而無待
加勉況其又能即是而充之以周於事而泝其原孰
謂至德敏德之不可至哉或曰三德之教大學之學
也三行之教小學之學也鄕三物之為教也亦明而
詳矣
一曰孝行以親父母
吕氏曰前言孝德此又言孝行實有諸已謂之德見
之行事謂之行既實有孝德於已矣須見於行事之
間而後吾之孝德愈進親意愈洽矣
二曰友行以尊賢良
吕氏曰必盡子弟之職以供洒掃應對之事而後先
生長者方肯開𤼵我(○王昭禹曰君子以文會友以友輔仁則友者相尊也相助也)
(吾以友行尊賢良則賢良亦將以友行而助我)
三曰順行以事師長
吕氏曰所謂賢良者國中之先生長者也所謂師長
者朝夕與吾處者也朝夕與吾處者其歲月為甚久
其條目為甚煩才有一毫不順便失事師長之道須
是十分遜悌方可○王昭禹曰師以德行教人者也
長以齒位臨我者也
荀子曰師然而然則是知若師也此以順行事師之
謂記曰悌長而無遺此以順事長之謂
緫論
黃氏曰六德三德同此德也六德舉其成德之可名
者也三德原始要終使之所由入也六行三行同此
行也孝悌而已矣司徒以此教萬民而賓興之師保
以此教國子而推擇之國之賢能皆出於此師氏教
國子而掌以媺詔王者君正莫不正也師氏將順保
氏正救皆引之以當道也國子成德而後萬民有所
觀法故曰行歸於周萬民所望此其所以列于教官
司諫掌糾萬民之德而勸之朋友正其行而強之道
藝司救掌萬民之衺惡過失而誅讓之以禮防禁而
救之皆列于其下
居虎門之左司王朝
李景齊曰虎門路寢也畫虎以示威武之象至於中
門為雉門亦畫雉以象文明外文明而内威武高明
柔克沉潛剛克之意文明著于外威武潛乎内則王
之威亦德威而已(○朱氏曰正義謂路寢庭朝及庫門外之朝非常朝此是常朝故知)
(在路門外蓋路寢朝在路門之裏議政事則在此外朝在庫門之外國有大事詢衆庶則在此非常朝也)
(每日常朝王立于寢門外與羣臣相揖而已王又先揖羣臣就位王使入揖亦有高下不同如天揖同姓)
(是也胡明仲常云近世朝禮每日拜跪乃是秦法周制元不如此)鄭鍔曰居門左者
左尊而右卑師道尊故也言居門左則保氏居門右
可知矣
鄭康成曰司察也察王之視朝若有善道可行者則
當前以詔王(○黃氏曰司王朝姦慝滛邪皆得察之)
掌國中失之事以教國子弟
鄭康成曰中中禮者失失禮者(○杜氏曰記君得失若春秋是也)教
之者使識舊事○鄭鍔曰國朝典故人有所不知者
必以是而教之焉○陳君舉曰教以三德三行以立
其根本又須教以國政使之通逹治體故國政之中
者教之以為法不中者教之以為戒使之洞曉國家
之本末源流則他日皆良公卿也
凡國之貴游子弟學焉
黃氏曰國子又曰國子弟弟繫之於其兄也貴游子
弟其父兄之爵尊者也游鄭謂無官司者也司士曰
以能任事此蓋不任之以事者與諸子游倅之游同
義游倅非適不必貴貴游子弟兼適庶必貴者蓋常
與王居者故國中失之事皆使學焉
李景齊曰周自有教國子之官師氏掌以媺詔王今
考其職教國子者尤詳焉乃所以廣於詔王之道非
有二事也何者國子所頼以宿衛王宮最於王為近
且密師氏居虎門之左司王朝而以媺詔王則王之
所聞者善言所知者正道固可以格其非心然退而
寒之者衆則此心易摇故必詳於教國子使之皆善
則在王所者長幼卑尊無非薛居州王誰與為不善
古之人臣所以納君於善而古之人君所以自置其
身於無過者莫急於此保氏之職掌諫王惡而養國
子以道者蓋亦是意後世之君非無所謂諫諍輔拂
之臣而深居退處所對不過宦官女子則君心之易
蠱宜矣
陳君舉曰古者取士先國子次俊造夫國子非但王
人之謂也記曰羣后之太子卿大夫元士之適子皆
造焉則諸侯子在其中矣今見於經師氏居虎門教
國子則宿衛王宫之士庶子宫伯所領者也大司樂
成均教國子是謂胄子則常在學者也其餘不常在
學特名在學士之版則歲春秋之一合諸學其籍在
諸子其教則大胥小胥由此觀之列國之子與在周
行者同衛王宫同入成均同隸學士之版於斯取才
焉而用之曾何内外之辨傳言魯公之子伯禽衛康
叔之子牟齊太公之子伋俱事成王而宣王欲得國
子之能訓導諸侯者樊穆仲以魯侯對略可覩矣猶
以為未廣也則鄉黨有賓賢邦國有貢士是謂俊造
蓋以三百六十官迭來四方之彦而博極一時之選
是故天下無遺才而王室亦無世官之弊故曰凡周
之士不顯亦世周衰世卿為政姻婭膴仕而諸侯子
不在教育選舉之科小雅刺之曰東人之子職勞不
來西人之子粲粲衣服言仕京師者輙得志下國之
士壅於上聞甚則衛之賢者仕於伶官簡兮之卒章
曰彼美人兮西方之人兮風人以是為宜承事王者
而困窮至此先王之澤熄矣漢設左官之律凡仕於
諸侯者皆左選也且不得宿衛大樂律曰除吏二千
石到六百石關内侯到五大夫以為舞人而諸侯子
弟不與焉國子之分内外於是始何示人不廣乎
凡祭祀賓客會同喪紀軍旅王舉則從(才用反)聽治亦如
之
鄭康成曰舉猶行也○賈氏曰此數事王行之時師
氏則從以王所在皆須詔以美道故也○鄭康成曰
聽治謂王舉於野外以聽朝○賈氏曰上數事皆有
朝以聽治之故從王亦如上虎門之左同故曰亦如
之
王氏曰師氏保氏凡祭祀賓客會同喪紀軍旅王舉
則從聽治亦如之則是詔媺諫惡之官無適而非從
夫然後王無一媺之弗為無一惡之弗去○鄭景望
曰王之出入起居無不與知隨事而將順正救之則
達善於萌止惡於微過宜寡而德易成
使其屬帥四夷之隸各以其兵服守王之門外且蹕(音畢)
賈氏曰屬即序官上士府史胥徒之等使此人帥四
夷之隷若秋官蠻隷等○王氏詳說曰司隷云掌帥
四翟之隷使之皆服其邦之服執其邦之兵守王宫
與野舍之厲禁是司隷帥之矣師氏之屬又從而帥
之○鄭康成曰兵服旃布弓劒不同(○賈氏曰東方南方其服布其)
(兵劒西方北方其服旃其兵弓矢)○鄭氏曰門外中門之外蹕止行
人不得迫王宫○陳君舉曰天子中門之外下有兵
衛上有卿大夫子弟之衛今也不設於此而使四夷
之隷為衛若以服遠人為美觀則先王慮患疑不如
此非我族黨其心必異脫有他禍萌於輦轂之下又
豈止美觀而已(○王氏曰王唯無惡而有媺則四夷服而為役可責以守禦也○孫氏曰師)
(氏以媺詔王將欲起其修省之職而警其怠荒之漸故因之統帥焉五隸之人衆矣曰其在王宫者曰其)
(守王宫者則亦擇而使之非雜然並進也○易氏曰四翟之民即南方之蠻東南之閩東方之夷東北之)
(貉其服屬為有素非西戎北狄比蓋周自文王之世西有昆夷之患北有玁狁之難惟東南之地王化先)
(及以基王業至周公攝政制禮作樂推原乎主化之所始南方曰象則有象胥之職以待蕃國之使東夷)
(之樂曰韎則有韎師之職以為宗廟之樂及此四翟之隷司隷亦帥之以備王室之守也)
朝在野外則守内列
鄭鍔曰非特在國可使之守若朝在野外雖使之守
藩盾之内列亦可大抵詔王以媺使吾王之德足以
服人則雖無城郭溝池亦足以為固
保氏下大夫一人中士二人府二人史二人胥六人徒
六十人
鄭康成曰保安也以道安人者文王世子曰保也者
謹其身以輔翼之而歸諸道○史氏曰王者之行美
惡而已既有師氏以詔媺又有保氏以諫惡此所以
善日加益而不自知孔子語事君之道必曰將順其
美正救其惡故上下能相親此保氏不可不立如此
掌諫王惡
王氏曰師氏未有媺而詔之故曰掌以媺詔王保氏
有惡而後諫故曰掌諫王惡○鄭鍔曰或謂聖賢之
君不免有過自非桀紂孰肯為惡今設官以諫王惡
何耶余以為王者正身以正天下故有詔媺之官導
之於善又不可無敢諫之臣以諫止其非媺則詔之
於微若夫惡則必須力陳其非而去之人君未必肯
為惡特保氏之官以諫惡為職職在諫惡故能保王
之身輔翼之而歸諸道
而養國子以道乃教之六藝
史氏曰師氏之德行既根諸内而保氏所養養此而
已夫有諸内必形諸外則藝也儀也人孰患其不習
哉○鄭鍔曰說者謂教以德行則不言養教以藝儀
先言養之以道何也余以為藝則一能之可稱儀則
容止之可觀養之以道然後教之中有所主表裏相
符華實相副矣養則涵養其心優而柔之使自求之
饜而飫之使自趣之
王氏曰道與之才先王達之以為藝道與之貌先王
制之以為儀
一曰五禮二曰六樂
鄭康成曰五禮吉凶軍賓嘉六樂雲門大咸大韶大
夏大濩大武
三曰五射
鄭司農曰五射白矢參連剡注襄尺井儀○賈氏曰
先鄭云五射已下無正文或别有所見白矢者矢在
侯而貫侯過見其鏃白參連者前放一矢後三矢連
續而去剡注者謂羽頭高鏃低而去剡剡然襄尺者
臣與君射不與君並立襄君一尺而退井儀者四矢
貫侯如井之容儀
四曰五馭
鄭司農曰五馭鳴和鸞逐水曲過君表舞交衢逐禽
左(○賈氏曰五御者御車有五種鳴和鸞者和在式鸞在衡韓詩云升車則馬動馬動則鸞鳴鸞鳴則)
(和應先鄭依此而言水曲者謂御車隨逐水勢之屈曲而不墮水也過君表者若毛詩傳云褐纏旃以為)
(門裘纏質以為□閒容握駈而入轚則不得入榖梁亦云艾蘭以為防置旃以為轅門以葛覆質以為槷)
(流旁握御轚者不得入是其過君表即褐纏旃也舞交衢者衢道也謂御車在交道車旋應於舞節逐禽)
(左者謂御駈逆之車逆駈禽獸使左當人君射之人君自左射故毛傳云自左膘而射之逹于右腢為上)
(殺禮記云佐車止則百姓田獵是也)
五曰六書
鄭司農曰六書象形會意轉注處事假借諧聲(○賈氏曰)
(六書象形之等皆依許氏說文象形者日月之類是也象日月形體而為之會意者武信之類是也人言)
(為信止戈為武會合人意故曰會意轉注者考老之類是也連類一首文意相受左右相注故名轉注處)
(事者上下之類是也人在一上為上人在一下為下各有其處事得其宜故曰處事假借者令長之類是)
(也一字兩用故名曰假借諧聲者即形聲一也江河之類是也皆以水為形以可工為聲但書有六體形)
(聲實多江河之類左形右聲鳩鴿之類右形左聲草藻之類上形下聲婆娑之類上聲下形圃國之類外)
(形内聲闤闠衡銜之類外聲内形)
六曰九數
鄭司農曰九數方田粟米差分少廣商功均輸方程
羸不足旁要今有重差夕桀句股(○賈氏曰皆依九章算術而言云今)
(有重差夕桀句股者此漢法增之)
王昭禹曰養國子以道然後此之所教彼之所學相
得以意𤼵於心應於手見於面盎於背不待言而後
喻其能禮樂也非特鐘鼓玉帛而已禮與天地同節
樂與天地同和彼之所及也其能射御也非特主皮
執轡而已至於射以觀德行而武可習御不詭其遇
而馳必正彼之所及也其能書數也非特記今昔計
乘算而巳至於書足以文道德性命之情數足以致
高天星辰之遠彼之所及也六藝之所致理不在乎
粗而在乎精則何適而非道乎
乃教之六儀一曰祭祀之容二曰賓客之容三曰朝廷
之容四曰喪紀之容五曰軍旅之容六曰車馬之容○
鄭鍔曰儀者德性之表見於動容周旋之際者也祭
祀有祼獻薦徹之儀其容欲穆穆皇皇(○鄭康成曰祭祀之容齊)
(齊皇皇)賓客有拜迎揖遜之儀其容欲嚴恪矜莊(○鄭康成)
(曰賓客之容穆穆皇皇)朝廷則踧踖如也鞠躬如也其容欲其
濟濟蹌蹌(○鄭康成日朝廷之容濟濟翔翔)喪紀則有臨喪之容(○鄭)
(康成日喪紀之客纍纍顚顚)軍旅則有介胄不拜之容(○鄭康成曰軍旅之)
(容暨暨詻詻)車馬則有不内顧不親指之容(○鄭康成曰車馬之容匪)
(匪翼翼○賈氏曰祭祀之容至齊齊翔翔皆少儀文喪紀之容至暨暨詻詻玉藻文車馬之容匪匪翼翼)
(亦少儀文)國子異時從事於宗廟朝廷之上詎可不素教
之哉單子視不登帶言不過步貌不道容叔向以為
無守氣晉侯視遠足高目不在體足不步目單子以
為不能久古之人視威儀省禍福則教國子以容儀
誠不可緩然皆以道通之然後教之則藝儀皆道之
所寓歟
凡祭祀賓客會同喪紀軍旅王舉則從聽治亦如之使
其屬守王闈
鄭鍔曰闈者宫中巷門(○王氏曰旁出之小門)深宫雖非人所
可知然自古史氏所書幽隱之事末有不彰聞於外
者諫惡之官尤當自宫闈始○史氏曰使其屬守王
闈所以幾其出入從而諫也○王氏曰師氏保氏皆
使其屬守則亦有保之名焉守事非其身之所任矣
黃氏曰保氏守王闈則益廹近矣師氏有四夷之隷
故在門外然保氏掌諫王惡則其察之當益詳
司諫中士二人史二人徒二十人
鄭康成曰諫猶正也以道正人行○鄭鍔曰官以諫
為名乃諫王之職周家保氏諫王惡乃為萬民立司
諫何耶余以為王者處心不在一身而在天下巳之
德已成而無過亦欲天下之民有德行而無過惡為
民設司諫猶巳有詔媺之師為民設司牧猶已有諫
惡之保
愚按司諫之職即今之提學官而設於教官之屬
以德行道藝之教皆自鄕而行之興賢興能之事
皆自鄕而推之萬一鄕里之間好惡不一而學術
之或偏毁譽不公而選舉之失實則流弊孰從而
禦之先王所以寄耳目於司諫而廵問觀察將以
扶植正學而維持公論者實在乎此觀糾正辨考
之辭便見有檢察核實之意
掌糾萬民之德而勸之朋友正其行而強之道藝
吕氏曰天生蒸民有物有則民之秉彜好是懿德非
三代之盛誰能理會民德
鄭康成曰朋友相切磋以善道○朱氏曰人之大倫
其别有五必欲君臣父子兄弟夫婦之間交盡其道
而無悖非有朋友以責善輔仁孰能使之然哉故朋
友之於人倫其𫝑若輕而所係甚重其分若疎而所
關甚親其事若小而所職甚大此古之聖人修道立
教所以必重乎此而不敢忽非強附乎四者之間也
自世教不明君臣父子兄弟夫婦之間既皆莫有盡
其道者朋友之倫廢闕尤甚夫人倫有五而其理則
一朋友又其所藉以維持是理而不至於悖者也由
夫朋友之義廢而責善輔仁之職不舉彼四者又安
能獨盡而久存哉
鄭鍔曰掌糾萬民之德知其所修者德則勸之使親
近朋友以自輔蓋自天子至於庶人未有不須友以
成修德於内行見於外慮其矯僞怪竒則正其行使
歸於中庸又強以道藝使不至於鄙樸
廵問而觀察之以時書其德行道藝辨其能而可任於
國事者
鄭康成曰廵問行問民間也可任於國事任吏職○
鄭鍔曰廵而問之觀而察之見其德行道藝可書者
則以時書之其或才能過人穎脫於倫輩之中他日
可任國家之事者又别白而條具之
吕氏曰鄕官一屬特立一司諫專掌民事甚有意司
諫以前若鄕大夫考其德行察其道藝州長考其德
行道藝黨正書其德行道藝旅師書其孝悌睦婣有
學閭胥書其敬敏任恤到司諫却又糾萬民之德而
勸之朋友正其行而強之道藝如此詳盡方始以時
書德行道藝辨其能而可任於國事者彼此各有一
簿書互相參考
以考鄕里之治以詔廢置以行赦宥
鄭康成曰廵問勸強萬民而考鄕里吏民罪過以告
王所當罪不○王氏曰知吏之實故可以詔廢置知
民之實故可以行赦宥○鄭鍔曰廢置以馭吏赦宥
以寬民民之不善非民之罪吏之過先王責吏不責
民故吏不能教民則罪之而民之德行道藝未至乃
教之未至也如已為過惡能從吾之諫而改之吏則
可廢置而民則可赦宥也○鄭景望曰司諫以萬民
德行道藝之能否考鄉里之治而詔廢置凡曰鄉州
族黨閭比之吏孰敢罔民而欺上
王昭禹曰考六鄕之治以詔廢置固鄉師之事先王
懼鄉師之職考之或有未盡故使司諫廵問而觀察
之有以知吏之教治之實此所以亦委以考其治而
詔廢置也然鄕師言歲終司諫不言則司諫所以考
而詔之者不必歲終也
司救中士二人史二人徒二十人
鄭康成曰救猶禁也以禮防禁人之過者也(○王昭禹曰語)
(曰汝弗能救歟則救者所以止其惡也)○鄭鍔曰易繫辭言小人以小
善無益而弗為小惡無傷而弗去是故惡積而不可
掩罪大而不可解先王設司救之官救其惡於細微
使不至於滅身乃所以救之也○史氏曰民之有司
諫司救猶王之有師氏保氏所以使之歸媺改惡後
世師氏保氏不立而以司諫兼司救之職為王補闕
而拾遺民有衺惡過失不知以威誅讓之以禮防禁
之而一於刑辟先王之意失矣
掌萬民之衺惡過失而誅讓之以禮防禁而救之
項氏曰邪與正反惡與善反過則非改失則非悔邪
惡雖未麗於法然作於其心害於其事故不可以不
救過失雖麗於法然猶未盡刑焉故亦救之而已(○王)
(昭禹曰衺惡在心過失在事衺惡雖故罪而未麗於法過失雖麗於法然非故未可以施刑先王皆宥之)
(○黃氏曰衺惡未麗於罪猶今法輕情重過失麗於罪猶今法重情輕)誅責之以法使
之知悔而不為防禁之以禮使之自克而不犯皆所
以救之於未甚○史氏曰誅與讓不同防與禁亦異
心之愧恥因辱而生辱之則追悔其巳往身之犯法
因囚而改囚之則思底於自新
易氏曰如鄕飲鄕射祭社祭禜祭酺之類無非救之
以禮而納之於善
凡民之有衺惡者三讓而罰三罰而士加明刑恥諸嘉
石役諸司空
史氏曰讓者切責之罰者撻擊之士司宼之屬○鄭
鍔曰衺惡出於故為雖未麗於法害己加於人讓之
至於再三乃有不愧畏焉則加以撻罰宜矣撻罰之
加又至於三而不改是則怙終之人歸諸士師之官
去其冠飾而書其罪惡之狀著之背以明示諸人而
恥之可也坐諸嘉石視其罪之輕重定其坐日之久
近坐日已滿則使司空役以勞辱之事則衺惡之心
自消矣○鄭康成曰嘉石朝士所掌在外朝之門左
使坐焉以恥辱之既而役之司空使事官之作也坐
役之數存於司宼
鄭景望曰司諫既糾民之德矣衺惡過失又有司救
一官救止於將然防禁於未然而誅讓於已然讓之
三而後罰之罰之三而後刑之喻之也悉警之也至
待之也久書所謂左右有民師保萬民其在是乎
其有過失者三讓而罰三罰而歸于圜土
鄭康成曰圜土獄城(○孫氏曰歸圜土之刑人不虧體罰人不虧財是亦教之以禮)
(非廹之以刑)
鄭鍔曰過失雖非故為原其過誤讓之可也安有至
三皆誤耶故亦三讓而罰不悛晝則任以事夜則歸
以圜土視為囚徒也無知之民宜用刑禁以馭之恥
之役之俟其改過自新委曲至此蓋重於用刑耳(○王)
(昭禹曰先王謂人之知慮生於憂患死於安樂且以勞告強其支體汚辱發其志氣是故教之以圜土平)
(之以嘉石三年之任五等之役則其勞苦以強之辨之有明刑拘之以桎梏則其汚辱以教之)
黃氏曰司救圜土與司宼圜土輕重不同司宼圜土
鄕宫斷獄麗罪為當殺司刺訊於臣民以為過失而
宥之者也此非司救讓罰之所得行於其初𤼵有司
直執而治之卒乃寘之圜土司救圜土即鄭所謂酗
醟好訟抽拔兵器誤傷害人雖有罪本其為無意者
也是故讓罰行焉不改而納之圜土此其輕重之等
不同司救圜土先嘉石司宼嘉石先圜土
緫論
黃氏曰衺惡雖未麗於罪而誅其意故讓罰不改坐
諸嘉石罪之則無其法也過失雖麗於罪而原其意
故讓罰不改内諸圜土本以待過失之當宥者是猶
以本法治之凡司救調人當行之事皆禀之於司徒
與其地治者聽之
凡歲時有天患民病則以節廵國中及郊野而以王命
施惠
史氏曰天患菑眚民病札瘥也以旌節表之使民知
施惠出於王命也○黃氏曰施惠懼其養之不給而
或陷於罪○鄭鍔曰鄕師言以王命施惠而不持節
此乃持節者蓋鄕師歲時廵國及野賙民囏阨乃歲
之常也此則天患民病遣行廵視一時之恩故執節
以為信漢唐以來遣使持節以賑民凶荒其基於此
二官持節與否雖或不同以王命施惠欲恩歸於王
則一而已
楊氏曰衺惡過失非天患民病之類蓋司救以救民
為職故凡歲時有天患民病而以王命施惠所以振
救之(○鄭景望曰兼以救民瘼為職也夫為防萬民之過惡而立官以施惠特兼之豈不以民衺惡)
(過失重於烖害也此亦自古皆有死民無信不立之意)
周禮訂義卷二十二
