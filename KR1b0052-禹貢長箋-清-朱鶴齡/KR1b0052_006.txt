禹貢長箋卷六吳江朱鶴齡撰
荊及衡陽惟荆州
爾雅漢南曰荊州(郭璞註自漢南至衡山之陽)釋名荆州取名於
荆山孔傳北據荆山南盡衡山之陽(蔡傳北距南條荆山南盡衡山)
(之陽)正義此州北界至荊山之北故言據南及衡山之
陽其境過衡山也以衡是大山其南無復有名山大
川可以為記故言陽(諸州以山奠者獨荊)漢地理志荆山在南
郡臨沮縣(今襄陽府南漳縣)東北(山海經景山東北百里曰荆山襄陽府志荆山在南)
(漳縣西北八十里三面險絶惟西南一隅通人徑)曾氏曰荆山有二此荆山
其南為荆州其北為豫州非雍州荆岐既旅之荆山
漢地理志衡山在長沙國湘南縣(今長沙府湘潭縣)東南(括地)
(志衡山在衡州湘潭縣西四十一里一統志在衡州府衡山縣西北周八百餘里高九千餘丈)愚按
衡山以回鴈為首(在衡州)嶽麓為足(在長沙)自古稱南嶽
漢武本爾雅徙祭南嶽於廬江灊(音潛)山(爾雅霍山為南嶽地理志)
(灊縣南有天柱山即霍山也齊立霍州治此在今廬州府霍山縣)然衡山故封卒不
易云(洞天記隋開皇九年始定衡山為南嶽)熊氏禾曰荆州北接雍
豫南逾五嶺東抵揚州西抵梁州及西南夷揚州之
地自兩浙為吳越之外江淮皆楚境也或謂建都江
南者當以南陽為正其北連中原東通吳會西接巴
蜀南控蠻粤諸葛亮以為用武之國凡自北攻南自
南窺北未有不先得此而可以有為也
班固配十二次自張十七度至軫十一度為鶉尾之
次(費直起張十三度蔡邕起張十二度)于辰在巳楚之分野(鄭語楚重黎之後也)
(黎為高辛氏火正此鶉尾為楚分星)屬荆州(春秋緯文耀鈎大别以東至九江荆州屬衡星天官)
(書衡太微三光之庭也註太微天帝南宫主翼軫地)晉天文志翼軫楚荆州南
陽入翼六度南郡入翼十度江夏入翼十二度零陵
入軫十一度桂陽入軫六度武陵入軫十度長沙入
軫十六度
周職方氏正南曰荆州其山鎮曰衡其澤藪曰雲夢
其川江漢其浸潁湛(鄭玄曰潁水出陽城京相璠曰昆陽縣北有蒲城蒲城北有湛)
(水陽城今河南府登封縣昆陽今南陽府葉縣按二水皆宜入豫州)通典荆州楚其分
野兼得韓秦之交秦置郡為南郡黔中長沙南陽之
東境(通考作南境)漢武置十三州此為荆州後漢並因之
其五溪地歸漢以後歴代開拓(史記正義楚東淮泗之上與齊接境北有)
(陘塞與韓接境徐廣曰密縣有陘山密縣今屬開封府)漢地理志楚地今之南
郡江夏零陵桂陽武陵長沙及漢中汝南郡盡楚分
周成王時以封鬻熊之曾孫熊繹後寖彊大楚有江
漢川澤山林之饒民以漁獵山伐為業果蓏蠃蛤食
物常足故啙(音子)窳偷生而亡積聚江陵故郢都(按一統志)
(楚熊繹封丹陽故城在今歸州東七里楚文王自丹陽徙都郢故城在今荆州府東北三里)西通
巫巴東有雲夢之饒亦一都會也後漢郡國志荆州
刺史(治漢壽後治江陵漢壽今常德府龍陽縣)部郡七南陽南郡江夏零
陵桂陽武陵長沙(内南陽應入豫州)通考漢又為牂牁郡之
東北境(魏武得荆州分南郡以北立襄陽郡及敗赤壁吳與蜀分荆州于是南郡零陵武陵以西)
(為蜀江夏桂陽長沙三郡為吳南陽襄陽南鄉三郡為魏後蜀所分地悉屬吳而荆州之名南北雙立)
唐地理志山南道古荆州域江陵峽歸夔澧朗復郢
襄房為鶉尾分鄧隋泌(即唐州)均為鶉火分府一(江陵内)
(夔房通典入梁州襄鄧隋泌均通典入豫州)通典唐分置山南東道(採訪使治)
(襄州)領江陵(荆州)竟陵(復州本沔陽郡)富水(郢州本竞陵郡)夷陵(峽州)巴東
(歸州析夔州置)武陵(朗州)澧陽(澧州)郡江南西道(採訪使治洪州)領長沙
(潭州)零陵(永州)桂陽(郴州)江夏(鄂州)齊安(黃州)漢陽(沔州)江華(道州本營)
(州析零陵郡置)衡陽(衡州本衡山郡)巴陵(岳州)邵陽(邵州本南梁州析潭州置)郡黔
中道(採訪使治黔州)領黔中(黔州)盧溪(辰州本沅陵郡)盧陽(錦州析辰州置)寧
夷(思州)清江(施州)潭陽(巫州析辰州置)龍溪(業州析阮州置)義泉(夷州析思黔二)
(州置)靈溪(溪州析辰州置)涪川(費州析思州置)溱溪(溱州即珍州夜郎郡)播川(播州)
郡兼分入淮南道為安陸(安州)義陽(申州)郡及嶺南道連
山郡(初學記荆州之南界屬江南道東界入淮南道)宋史古荆州為荆湖南
北路北路府二江陵德安州十鄂復鼎澧峽岳歸辰
沅靖軍二荆門漢陽南路州七潭衡道永邵郴全軍
二武崗桂陽(荆湖路東界鄂渚西接溪洞南抵五嶺北連襄漢)而郢州入京
西南路黃州入淮南西路興國軍入江南西路黔施
珍思播五州入夔州路(文獻通考以信陽軍入荆州域應入豫州)明一統
志古荆州為今湖廣省武昌(楚熊渠子鄂王封國秦屬南郡漢置江夏郡治)
(沙羨三國吳分置武昌郡治武昌劉宋兼置郢州梁分置北新州隋唐曰鄂州後置武昌軍節度其地控)
(掎雍梁邊帶漢沔山川包絡江南要區)漢陽(春秋鄖國屬楚秦屬南郡漢屬江夏唐置沔州後隸)
(鄂安二州周世宗平淮南置漢陽軍宋因之其地與武昌隔江僅七里形勝風俗頗同)承天(春秋)
(戰國屬楚曰郢中秦屬南郡漢屬江夏晉置竟陵郡梁為南司北新二州境唐宋曰郢州其地上接漢江)
(下連湘水舟車之衝)德安(亦鄖國地秦屬南郡漢屬江夏劉宋置安陸郡梁兼置南司州西魏置安)
(州唐因之宋陞德安府元隸黃州路其地介襄郢申汝之間為都會)黃州(春秋黃國楚徙邾君於此)
(曰邾城秦屬南郡漢屬江夏晉又置西陽國齊分置齊安郡隋曰黃州唐宋因之其地連雲夢倚大江淮)
(楚之交)荆州(春秋楚郢都秦置南郡漢因之唐為江陵府元為中興路其地東連吳會西通巴蜀)
(南極湘潭北據漢沔上游重鎮)岳州(古三苖國春秋麇國羅國地秦漢屬長沙郡劉宋置巴陵郡唐)
(置岳州宋元因之其地兼江湖之勝湘沅衡岳接其前漢沔荆峴帶其後)長沙(楚南境黔中地秦置)
(長沙郡漢為國劉宋置湘州隋唐曰潭州宋置武安軍其地南通嶺嶠北界洞庭湖湘重鎮)寶慶
(秦屬長沙漢屬長沙零陵三國吳置邵陵郡唐宋曰邵州其地東距洞庭西連五嶺控制谿洞諸蠻)常
德(商周蠻蜑所居秦屬黔中郡漢置武陵郡梁置沅州隋唐曰朗州宋曰鼎州其地包洞庭控五溪荆)
(渚唇齒)辰州(亦蠻蜑地秦置黔中郡漢屬長沙武陵晉以後並屬武陵唐宋為辰州其地重崗複)
(嶺武陵保障俗同巴渝)衡州(秦屬長沙漢分屬桂陽三國吳分湘東衡陽二郡隋置衡州唐宋因)
(之其地直回鴈峯之北東帶瀟湘南連谿峒)永州(春秋楚南境秦屬長沙漢置零陵郡晉屬湘州)
(又分置營陽郡隋唐曰求州其地南接九疑北連衡岳)各府靖(秦黔中地漢屬牂牁郡唐為溪)
(峒宋曰誠州其地介夷播叙三州之境)郴(即長沙南境漢置桂陽郡隋唐曰郴州其地環山為州五)
(嶺之衝)二州永順(漢屬武陵唐置溪州)保靖(隋辰州地唐屬溪州)二宣慰司
其襄陽府(春秋屬楚漢屬南郡南陽劉表刺荆州徙治焉三國魏置襄陽郡為重鎮東晉僑置)
(南雍州唐曰襄州其地南臨荆門北控宛許楚蜀之咽喉)為荆豫二州域(宜城南漳屬荆)
(州考郡志宜城當屬豫州)鄖陽府(春秋麇國漢屬漢中三國魏置魏興郡唐置南豐州尋改屬均)
(州其地襟山帶江荆襄秦蜀之會)為荆豫梁三州域(鄖縣房縣屬荆州滙疏云考地)
(志鄖陽府應屬梁州)施州衞(楚巴巫地漢屬南郡唐宋曰施州)為荆梁二州域
(東境屬荆西境屬梁)江西省南康九江吉安三府(詳見揚州)為荆揚
二州域(西境屬荆)四川省夔州府(詳見梁州)為荆梁二州域(巫山)
(大昌大寧屬荆)廣西省桂林(秦屬桂林漢屬零陵蒼梧三國吳置始安郡晉屬廣州梁置桂)
(州唐因之宋為静江府其地東控嶺海右扼蠻荒自荔浦以北為楚以南為粤)平樂(秦屬桂林漢屬)
(蒼梧三國吳屬始安唐置昭州其地與清湘九疑犬牙相入)梧州(秦屬桂林漢置蒼梧郡徙交州)
(治之唐置梧州其地總百越連五嶺水陸之衝)三府應屬荆州貴州省貴陽
府(漢屬牂牁郡)則荆梁二州之南境思州(牂牁要衝)思南(亦牂牁地)
鎮遠石阡(古夜郎地唐夷州)銅仁黎平等府並荆州南裔(按荆)
(梁之界今為貴州衡山之南今為廣西)
章俊卿曰沅湘衆水合洞庭而輸之江則武昌為之
都會江水下夔峽而抵荆楚則江陵為之都會漢沔
之上則襄陽為之都會守江陵則可以開蜀道守襄
陽則可以援川陜守武昌九江則可以蔽全吳魏氏
了翁曰襄陽據漢水上游與江陵為唇齒(襄陽至江陵步道五)
(百里)襄陽之唇亡則郢復荆門漢陽皆齒也齊安鄂渚
為受兵之衝長江之險與敵共之矣唐樞曰湖廣南
滙洞庭諸水于前北引漢沔諸水于後西承川蜀諸
水而折而過焉水法瀠洄而山奔不歇故有不可居
終之說
江漢朝宗于海
江漢詳導水正義周禮大宗伯諸侯見天子之禮春
見曰朝夏見曰宗此假人事而言詩沔彼流水朝宗
于海鄭氏玄曰江水漢水其流遄疾又合為一共赴
于海猶諸侯之同心尊天子而朝事之荆楚之域國
有道則後服國無道則先彊故記其水之義以著人
臣之禮易氏曰江自歸州秭歸至鄂州武昌凡一千
四百餘里皆荆州地江漢分流其間至是合流(王氏炎曰)
(漢水入江處在漢陽軍大别山下)鄭曉曰二水𤼵源于梁而荆當下
流之衝入海于揚而荆據上游之會故於此言朝宗
見其上無所壅下有所洩王樵曰既言朝宗於海
則入海不俟言故知三江既入不指大江也
江水方出三峽源高流下𫝑若建瓴夷陵(屬荆州府)以東
兩岸俱平衍下隰水易漫流隄防不修則千里汎濫
不見涯涘舊有九穴十三口今皆湮塞無餘荆岳之
間幾何不為巨浸也漢水多泥沙均州(屬荆襄陽府)以下
地平曠遷徙不常潛沔之間(潛江沔陽俱屬承天府)大半滙為
湖渚又有漲池口竹洞湖瀉之以故向鮮水患自潛
沔湖渚淤為平陸竹洞湖復湮淺上流日壅下流日
澁水患多在荆襄承天間矣(見禹貢合註)
九江孔殷(孔殷史記作甚中)
水經九江在長沙下巂(今岳州府巴陵縣)西北蔡傳即今洞
庭湖其源有九水故名一曰瀟江水經注一名營水
出營陽冷道縣(今永州府寧遠縣)南流山(一統志瀟水在永州府城外源出寧)
(遠縣九疑山)北流注湘水(按永州府志道州水營瀟居其二而羅含所記十五水無瀟衡)
(州府志云營水在唐名瀟水則二水實一也)二曰湘江漢地理志湘水出
零陵郡零陵縣陽海山(水經註湘水出零陵始安縣陽海山即陽朔山在今桂林)
(府興安縣)北至長沙酃縣(今衡州府衡陽縣)入江(水經北過下巂縣西又北至巴)
(丘山入江一統志湘水至永州與瀟水合曰瀟湘至衡陽與蒸水合曰蒸湘至沅州與沅水合曰沅湘)
三曰蒸江水經註作承水(承音蒸按地理志承陽在承水之陽屬長沙國後漢)
(志作烝陽屬零陵郡晉志宋志俱作烝陽屬湘東郡是承水即蒸江也)出邵陵縣(今寶慶府)
(邵陽縣)界耶薑山(一統志烝水出邵陽縣耶薑山)東北流至湘東臨承
縣北(今衡州府衡陽縣)東注于湘四曰澬江地理志澬水出
零陵邵都梁縣(今寶慶府武崗州)路山(一名唐糺山)東北至長沙
益陽(今長沙府益陽縣)入沅(水經至益陽縣北又東與沅水合入洞庭)五曰沅江
地理志沅水出牂牁郡且蘭縣(今四川播州地)東南至長沙益
陽入江(水經東至長沙下巂縣西北入江一統志沅水自辰州經常德府城南至龍陽縣北入洞庭)
六曰漸江地理志漸水出武陵郡索縣(今常德府龍陽縣東漢曰)
(漢壽水經注出漢壽縣西揚山)東入沅七曰叙江地理志序水出武
陵郡義陵縣(今辰州府溆浦縣)鄜(音夫)梁山西入沅(水經註西北流入沅)
八曰辰江地理志辰水出武陵郡辰陽縣(今辰州府辰溪縣)
三山谷南入沅(水經注武陵有五溪辰其一焉右合沅水)九曰酉江地理
志酉水出武陵郡充縣酉原山(水經注出巴郡臨江縣酉源山臨江今重)
(慶府忠州)南至沅陵(今辰州府沅陵縣)入沅(按志瀟湘蒸澬四水出湖南沅序漸辰酉)
(五水出湖北而沅澬湘最大皆自南而入荆江自北而過)愚按此係朱子考定九
江蔡傳所序沅漸元辰叙酉澧澬湘與朱子不合徧
考各志有沅水而無元水蔡不知何據况導江東至
于澧過九江則是古者澧先入江而後九江入焉澧
不當在九水之内疑朱子說得之又按古三苖之國
左洞庭右彭蠡註疏皆誤以洞庭為彭蠡而謂九江
在潯陽(潯陽漢屬廬江郡潯陽記九江一曰烏白江二曰蜯江三曰烏江四曰嘉靡江五曰畎江)
(六曰源江七曰廩江八曰提江九曰箘江班固謂禹貢九江在潯陽南註疏相同)自宋胡旦
始正之朱子曰若旁計横入小江之數則自岷山以
東至入海為江當幾千百夫經言九江孔殷正以見
其吞吐壯盛浩淼無涯之𫝑决非分派小江之所可
當繼此而及夫沱潛雲夢則又見其非潯陽以東甚
遠之下流也且導山過九江至于敷淺原若已自江
州順流東下湖口又復泝流南上彭蠡百有餘里而
後至焉此何說哉蔡傳漢九江郡之尋陽乃禹貢揚
州之境(按漢尋陽在江北晉以後尋陽在江南禹時皆屬揚州程大昌謂荆境至尋陽以東即為)
(揚州是以尋陽屬荆蓋因孔傳誤)而唐孔氏又以為九江之名起於
近代未足為據且九江派别亦必首尾短長大略均
布然後可目為九今尋陽之地將無所容况洲渚出
没其𫝑不常果可以為地理之定名乎設使派别為
九則當曰九江既道不應曰孔殷于導江當曰播九
江不應曰過九江反覆參考九江非尋陽明甚陳氏
師凱曰導江曰過九江則大江自大江九水自九水
可見而孔氏謂江分九道者其非明矣(孔傳江于此州界分為九)
(道甚得地𫝑之中)又曰東至于澧過九江至于東陵則九江
當在澧州之下巴陵之上而不在尋陽尤明矣
王樵曰雷夏小故曰既澤彭蠡大故曰既豬大野大
于雷夏故亦曰既豬震澤震動難定故曰底定洞庭
方八百里浩渺非他可比故特異其文曰孔殷(殷字有訓)
(正者堯典以殷仲春是也有訓盛者洛誥肇稱殷禮是也蔡傳從前解)徐常吉曰今荆
州之水莫大於洞庭而爾雅十藪惟云楚有雲夢周
禮職方荆州藪澤曰雲夢皆不及洞庭仁山金氏以
為九江會為洞庭計禹時九江入江會合未甚廣故
未有洞庭之名其後會聚日廣方八百里而洞庭山
在其中故因山得名云金氏之言理或宜然戰國策
載吳起言左洞庭右彭蠡又秦與荆戰大破之取洞
庭五瀦(水經註湘水澬水沅水微湖澧水凡五水注洞庭北會大江名五瀦)則洞庭之
名戰國時已有之然既言洞庭又言五瀦則是洞庭
山之側有五水分瀦其間亦可証未合而為一也意
其初九水同入江故名九江後既瀦九而為五又會
五而為一則九江遂皆入湖而洞庭之名始著是謂
九江非洞庭固不可謂九江即洞庭亦不可也
辰常衡永支湖無慮數十其會衆流而注之洞庭者
沅湘澧而已沅合麻陽(屬辰州府)諸溪洞水過常武(常德府武)
(陵縣)出湖之北湘合瀟水汨羅水過長沙出湖之南澧
合焦溪茹溪諸水經慈利石門(俱屬岳州府)至澧州出湖
之西而漸辰叙酉澬合流而滙洞庭以為之壑故辰
沅衡永長沙得免水患惟常武當沅江之下流岳陽
當江湖之會合故隄防急焉昔禹之治水堅則鑿之
盛則釃之淺則瀹之大則決之急則排之而其要有
二曰經曰緯夫漢之南入江之北滙非楚水大經乎
然漢則東為滄浪過三澨乃至大别江則東别為沱
至于澧過九江至于東陵乃迤北而會焉隨地注瀉
使游波寬緩不相激薄何其緯之有緒也平成既久
民多濱水為居或築而業之故潛沔之間所謂滄浪
勾雍諸澨皆大不容刀甚至不可辨而澧水與江相
去百餘里禹時九江猶受岷江之輸今九江自相經
緒豬為洞庭大且與江漢敵矣禹所患者經不足以
持緯治之宜後緯而先經今所患者緯不足以受經
治之宜後經而先緯周禮稻人掌稼下地以豬蓄水
以防止水以溝蕩水以遂均水以列舍水以澮瀉水
此雖主治澤田實治水緯法也今當增修江漢之隄
而開浚諸穴口以散其漲使民得隄為衞不患于漂
没隄得口為瀉不至於壅淤排釃並施防澮均舉經
緯之義備水何從孽哉(輯夏彜仲諸家說)
沱潛既道
爾雅水自江出為沱自漢出為潛正義水從江漢出
者皆曰沱潛但地𫝑西高東下雖于梁州合流還從
荆州分出猶如濟水入河復自河出也鄭氏玄云南
郡枝江縣(今屬荆州府)有沱水其尾入江耳首不于江出
也華容(今荆州府監利縣)有夏水首出江尾入沔蓋此所謂
沱也(地理志夏水首受江東入沔行五百里水經注夏水出江流江陵縣東南東過華容監利至江夏雲)
(杜縣入于沔雲杜今即承天府地)潛水未聞王氏炎曰沱水在江陵
枝江縣世謂枝江為百里洲夾江沱二水之間與江
分處曰上沱與江合處曰下沱隋志南郡松滋縣有
涔(涔即古潛字集韻潛通作涔)史記沱涔既道今松滋分為潛江
縣矣(潛江縣明朝先屬荆州府後屬承天府)愚按金氏謂松滋縣南枝
江縣北江分三十餘里下流復合名笊籬江此即沱
也一統志沱江在當陽縣治南(當陽屬荆門州沱江在縣南百六十里)
至枝江縣界復入大江據鄭註則在枝江者為非今
長夏河即夏水在沔陽州南四十里此則康成所云
出江入沔者乎潛江經今潛江縣界(潛江在縣東一里)東南
入大江承天志云漢水自鍾祥(承天府治)北三十里分為
蘆洑河經潛江縣東南後入漢(鄭端簡云入江)疑即古潛水
項平甫謂夾蜀山而行凡谿谷之水至江而出者皆
名沱至漢而出者皆名潛然沱潛自是江漢别流非
盡谿谷水所注孔氏以荆梁沱潛為一班固鄭玄郭
璞皆以二州各有沱潛蓋源同而流異耳黃度曰
孔安國云沱潛發梁州入荆州其言雖不詳未失也
孔穎達求之不得而曰沱潛雖於梁州合流復于荆
州分出則幾誣矣沱自永康軍導江縣分流東至眉
州彭山縣入江此江别為沱人所知也漢有東西二
源而沔漾附會其說多端按經文梁州貢道浮于潛
逾于沔東為沔西為潛潛即西漢出天水南至巴州
入江凡潼益夔利水道皆由此泝流北上是固大瀆
足為一州貢道矣然沱潛合為一流以出瞿唐至荆
猶各存舊名者所以紀江漢之源委也潛漢與江合
瀆東流至夏口沔漢又出而會之江漢合流卒入于
海而自九江以上稱沱潛九江而下稱江漢至揚州
合為一江而猶稱中江北江以見二水各瀆共流歴
梁荆揚首尾三州其可合者不得而分也猶河既釃
二渠又疏九河流注兖豫青徐其當分者不可得而
合也此禹治水大經皆行其所無事也(此說主漢孔氏)
雲土夢作乂(夢周禮職方作瞢漢書雲夢二字連)
漢地理志雲夢在南郡華容縣南蔡傳雲夢方八九
百里跨江南北華容枝江江夏安陸皆其地也左傳
楚子濟江入于雲中又楚子與鄭伯田于江南之夢
(國語云楚有藪曰雲連徒州金木竹箭之所生韋昭云雲土今為縣地理志江夏有雲杜縣夢在南)合
言之為一分言之則二澤也沈括曰孔安國註雲夢
澤在江南不然據左傳吳人入郢楚子自郢西走涉
睢(杜預曰睢水在枝江縣入江是楚王西走)則當出於江南其後涉江入
雲中遂奔鄖鄖今之安陸州(今德安府)則雲在江北也江
南今公安石首建寧等縣(今俱屬荆州府建寧併入石首)江北今玉
沙(今併入監利)監利(今屬荆州)景陵(今屬承天)等縣乃衆水所委其
地最下愚按郭璞謂雲夢即華容縣東南巴丘湖(岳州)
(志青艸湖一名巴丘湖)或曰此江南之夢也杜預云南郡枝江
縣西有雲夢城江夏安陸縣東南亦有雲夢城朱子
云江陵以下岳州以上為雲夢今安陸沔陽華容枝
江洞庭以南皆是(一統志安陸縣南沔陽州東皆有雲夢澤又荆門州有雲夢澤連德)
(安雲夢縣界)蓋跨川互隰兼苞𫝑廣矣羅泌曰雲土夢作
乂者雲向為水所没至是始得為土夢在前雖土而
未可作至是始可耕而治之蓋夢地差高而雲下論
者不知既以雲夢為一澤復謂古經雲夢土作乂者
非也(按沈括筆談石經倒土夢字唐太宗時得古本始改正孔穎達疏猶以土字兼上下言則蔡傳)
(之解蓋本于羅泌也)
厥土惟塗泥厥田惟下中厥賦上下
田第八賦第三荆塗泥與揚同其地稍高故田加一
等
蘇氏軾曰吳蜀有可耕之人而無其地荆襄有可耕
之地而無其人葉適曰漢之末年荆襄甚盛不唯民
戸繁實而智勇材力之士森然出於其中孫劉資之
以争天下其後不復振起而閩浙之盛自唐始乃獨
為東南之望分閩浙以實荆楚去狹就廣則田益墾
而税益增
厥貢羽毛齒革惟金三品杶幹栝栢礪砥砮丹惟箘簵
楛三邦底貢厥名包匭菁茅厥篚玄纁璣組九江納錫
大龜(礪漢書作厲三邦漢書作三國)
蔡𫝊荆揚之貢略同而荆先羽毛者孔氏謂善者為
先也管子金起於汝漢韓非子荆南之地麗水之中
生金(一統志今雲南金沙江古麗水産金又衡州大湊山出銀鑛長沙有銅官渚)蔡𫝊杶
木似樗(杶或作橁左傳孟莊子斬其橁以為公琴注橁木名杶也)可為弓榦(周禮荆之)
(榦即此孔𫝊榦柘也弓榦莫若柘木故舉其用非是)孔𫝊栢葉松身曰栝(茅瑞徵曰)
(考爾雅樅松葉栢身檜栢葉松身豈栝亦檜之𩔖與)曾氏曰揚言惟木多不勝
名也荆木名之貢止此也正義礪磨刀刃石精者曰
砥砮石中矢鏃魯語肅慎氏貢楛矢石砮(郭璞山海經注肅慎)
(國去遼東三千餘里箭長尺有五寸青石為鏑一統志今石砮出女直黑龍江口名水花石其堅利入鐵)
丹丹砂可以為采(出今辰州老鴉井者良)箘簵是兩種竹或大
小異也韋昭一名䉁風蔡𫝊董安于治晉陽公宫之垣
皆以荻蒿苫楚廧之其高丈餘趙襄子𤼵而試之其
堅雖箘簵不能過則箘簵是竹之堅者(吕覽云駱越之箘蓋産南)
(粤)其材中矢笴正義楛木可為箭毛詩疏云葉如荆
而赤莖似蓍即肅慎所貢孔𫝊三者皆出雲夢之澤
近澤三國常致貢之其名天下稱善(徐常吉曰考工記妢胡之笴鄭)
(氏謂胡子國在楚旁者唐志零陵貢葛笴蓋此𩔖)蔡𫝊匭匣也菁茅供祭祀
縮酒之用(魏了翁曰縮酒只是醴有糟故縮于茅以清之周禮註酒沃于地滲下若神飲之故)
(謂之縮此鄭興臆說)既包又匣所以示敬也齊桓公責楚貢包
茅不入王祭不供無以縮酒又管子江淮之間一茅
三脊名曰菁茅(菁者茅之狀菁菁然也爾雅謂之藐廣雅謂之茈䓞)菁茅一物
也(此本鄭玄說)孔氏謂書以為葅者非是今辰州苞茅山
(在今麻陽縣東九十里)出苞茅有刺而三脊(今常靖並出又晉志零陵有香茅)
朱子曰古人榨酒不以絲帛而以編茅王室祭祀之
酒則以菁茅取其香潔也玄纁絳色幣爾雅一染(染以)
(黑)謂之縓(今之紅)再染謂之赬(淺赤色)三染謂之纁(黃赤色)
又考工記三入為纁五入為緅七入為緇鄭氏玄曰
玄色在緇緅之間此州染玄纁色善故貢之路史帝
舜玄衣纁裳(汪氏曰冕則上玄而下纁服則玄衣而纁裳)說文璣珠不圓
也(字書璣小珠也)愚按珠璣貢于徐州大抵即今蚌珠如史
所稱隋侯明月之屬非若後世之合浦珠官也正義
玉藻說佩玉所懸者皆云組綬(鄭註綬所以貫佩玉相承受者)則組
是綬𩔖蔡𫝊大龜尺有二寸(龜筴傳龜千歲滿尺有二寸食貨志元龜岠冉)
(長尺二寸直二千一百六十為大貝十朋)所謂國之守龜非可恒得故不
為常貢謂之納錫下與上之辭重其事也(杜佑謂廣濟蔡山出)
(大龜故曰蔡禹貢九江納錫大龜即此廣濟今屬黃州府)愚按荆州古稱用武之
國又其俗尚鬼聖人因之立教故杶砮箘簵有貢講
武也菁茅大龜有貢交神也國之大事在祀與戎于
荆州制貢備見之
三品之貢先王非以為富也以平財物以御人事其
貢也致之邦國而天子無私求與私藏焉周之衰荆
揚貢金不至而天王求之于魯春秋譏之漢元帝時
貢禹請罷采珠玉金銀鑄錢之官毋復以為幣租税
禄賜皆以布帛及穀使百姓一意農桑禹之意固善
然泉貨所以交通百物布帛不可尺寸分裂先王制
幣廢之不能但當徵之有時用之有節耳今黃金取
之滇中荆揚貢白金額最廣又所在開局鼓鑄荆為
銅冶所聚利源殫焉至荆揚貢木古時儉而易供後
代繕營時有搜採不休其出之必於深山窮谷懸崖
駕梁艱難萬倍雖間取川蜀而荆關實綰轂之區嗚
呼林麓盡矣峻宇雕牆之戒胡不聞乎(輯王方麓諸家說)
浮于江沱潛漢逾于洛至于南河
蔡𫝊江沱潛漢其水道之出入不可詳大𫝑則自江
沱而入潛漢也逾越也漢與洛不通故捨舟而陸以
達于洛自洛而至于南河蘇𫝊河行冀州之南故曰
南河程氏若庸曰不徑浮江漢兼用沱潛者隨其貢
物之所出或由經流或循枝派期于便事而已(按如蔡說)
(則江漢本自相通何必又由沱潛程說勝)鄭曉曰荆州至冀州中隔豫州
貢道近于漢者則徑浮于漢不必沿江而入漢也近
于潛者則徑浮于潛而入漢不必自江而入漢也沱
自華容縣出于江入于沔沔即漢也由江入沱由沱
入漢一路也潛自漢出至潛江縣入于江由江入潛
由潛入漢一路也
愚按逾于洛當是由襄陽登陸北走南陽道
茅瑞徵曰禹時荆州貢道兼用陸運今楚地若轉輸
從陸必從中州境上其漕艘亦從江入淮以達會通
河較之維揚止多長江之險耳
禹貢長箋卷六
