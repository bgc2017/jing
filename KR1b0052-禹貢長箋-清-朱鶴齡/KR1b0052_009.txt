禹貢長箋卷九吳江朱鶴齡撰
黑水西河惟雍州(雍去聲)
爾雅河西曰雝州應劭曰四面積高曰雍(東二崤西隴山南商)
(山北甘泉九嵏諸山)王肅曰西據黑水東距西河(古注誤作西距黑水東據)
(河王肅始正之)正義禹治豫及梁自東向西故先華陽而後
黑水從梁適雍自南向北故先黑水而後西河河在
雍州之東而曰西河者龍門之河在冀州西界故謂
之西河王制云自東河至于西河千里而近是河相
對為東西也愚按雍州之境阻以函谷二崤表以終
南太華山最高而不言者以不勝紀也黑水在雍州
西北鄭端簡謂是鎮夷黑水與經導黑水不同且與
註據字合鄭意以梁雍二州各有黑水故前云叠溪
此云鎮夷今考鎮夷所在陜西行都司城西北三百
里即漢張掖地與三危相近此政導黑水之黑水也
水經注白水出臨洮西傾山東南流與黑水合黑水
出羌中西南經黑水城西在隂平西北臨洮西南古
沓中之地意此即從張掖來者乎若漢中黑水源出
太白山(山在慶陽府城北百五十里)南流入漢(雍大記黑水在城固縣西北諸葛亮)
(牋朝𤼵南鄭暮宿黑水是也)又非雍州所表識又按爾雅無梁州
李巡云雍州兼得梁州之地則商制與周職方同漢
改雍為凉以西方常寒凉也地勢西北斜出在南山之
間南隔西羌西通西域獻帝時凉州數有亂河西五
郡去州隔遠于是乃别為雍州末又合關右為雍州
熊氏禾曰雍州秦地婁敬謂金城千里天府之國
合天下形勢言之所謂秦得百二者實以據地勢之
上游當天下之要脊四塞為固全一面之險以東制
諸侯故言定都者必先焉但其地迫近西戎周秦漢
唐世有羌胡之患必盡隂山與唐三受降城及靈夏
河西五郡為塞地乃可耳又常考之古今地志雍州
之地即無黑水所謂導黑水至於三危者三危山或
云在燉煌郡則今瓜州也曷嘗有此水踰跨諸山以
至於南海哉若以河源崑崙推之崑崙山脊以西人
跡所未到其東中一支則重岡積嶺直至終南太華
皆是雍之南山而瓜州乃在河西五郡實當西北界
上漢人所謂斷匈奴右臂者以其不與西戎相接也
史當有錯
班固配十二次自東井十六度至柳八度為鶉首之
次(費直起井十二度蔡邕起井十度)于辰在未秦之分野屬雍州(張衡)
(曰雍州乃金水之位河漢之源春秋緯文耀鈎華岐以西龍門積石至三危之野雍州屬魁星陜西志柳)
(星及張雖豫州分野而雍州分野亦得柳之七度至張十七度寖及鶉火之次焉故唐志謂柳在鬼東接)
(于漢源當商洛之陽)晉天文志東井輿鬼秦雍州雲中入東井
一度定襄入東井八度雁門入東井十六度代郡入
東井二十八度太原入東井二十九度上黨入輿鬼
二十度(袁黃曰周禮保章氏以星土辨九州之地所封之域各有分星左傳熒惑守心宋景禳其)
(咎實沈為祟晉侯受其殃是也然其間相配者少相反者多并在北而娵訾在北荆在南而鶉尾在南此)
(其躔次相配可考也青在東玄枵在北雍在西鶉首在南揚在東南而星紀在北冀在北而大梁在西此)
(其躔次相反可疑也唐一行謂分星有山河脈絡之兩戒雲漢升沉之四維認而識之可以見其相配鄭)
(漁仲深取其說近世蘇平仲又指為疏遠而謂分野分星古不謂地又引有分星而無分野之言以証其)
(不必盡泥然以史册觀之四星聚牛女而晉元王吳四星聚觜參而齊祖王魏彗星掃東井而苻堅亡秦)
(景星見箕尾而慕容德復燕此豈非分野之驗而不容誣者耶陳子龍曰分野之說自古有之然中國之)
(于天下數分之一耳奈何以周天之星而分配之止以辰星廟為蠻夷之星乎且兖青徐千餘里之地而)
(占角亢氐虚危奎婁胃八星吳越以南瀕海荆楚以南包嶺何啻萬餘里而皆在牛女翼軫之分乎此皆)
(不可解者也或封國之始實主此星或分陰陽若街南北之說當近是)
周職方氏正西曰雍州其山鎮曰嶽山其澤藪曰弦
蒲其川涇汭其浸渭洛通典雍州秦其分野兼得魏
趙之交始皇置郡此為内史上郡北地九原隴西及
雲中之西南境項羽分秦地為三曰雍塞翟(章邯雍王都廢)
(丘今興平縣司馬欣塞王都櫟陽今咸寧縣董翳翟王都高奴今安塞縣)謂之三秦漢武
帝置十三州以其地西偏為凉州又置司隷領三輔
(京兆左馮翊右扶風)漢地理志秦地其界自弘農故關以西京
兆扶風(故城在今永壽縣東南)馮翊(故城在今高陵縣西南)北地上郡(故城)
(在今綏德州城北)西河安定天水隴西西有金城武威張掖
酒泉燉煌秦之先栢益佐禹治水至非子為周孝王
養馬汧渭之間乃封諸秦今隴西秦亭秦谷(在今秦州)是
也平王東遷以襄公將兵有功賜以岐豐之地(秦遂横有)
(宗周畿内八百里之地)後穆公稱伯惠公稱王其地於禹貢跨
雍梁二州詩風兼秦豳兩國有鄠杜竹林南山檀柘
之饒稱陸海為九州膏腴天水隴西民以板為屋及
安定北地上郡西河皆迫近戎狄上氣力修習戰備
漢興六郡良家子選給羽林期門名將多出焉自武
威以西本匈奴昆邪王休屠(音除)王地武帝時攘之初
置河西四郡以通西域隔絶南羌匈奴(内西河郡應入冀州)後
漢郡國志凉州刺史(台隴今隴西縣)部郡國十二隴西漢陽
武都金城安定北地武威張掖酒泉燉煌張掖屬國
居延屬國通考漢時為弘農安定北地上郡朔方五
原(本秦九原武帝改故城在今延安府神木縣)天水隴西金城武威張掖
酒泉燉煌凡十三郡而西河雲中二郡之西南境亦
隷焉唐地理志關内道(採訪使以京官領之)古雍州域京兆(本雍)
(州)華(華隂析京兆置)同(馮翊)鳳翔(扶風本岐州)邠(新平析北地置)隴(汧陽析扶風安)
(定二郡置)涇(安定)原(平凉)渭(隴西析原州平凉縣置)武(析原州蕭關置)寧(彭原本北地郡)
慶(順化)鄜(洛交本上郡)坊(中部析鄜州置)丹(咸寧析延州置)延(延安)靈(靈武)威(析靈)
(州故鳴沙縣置)雄(故城在今寧夏)會(會寧析平凉置)鹽(五原)綏(上郡本雕隂郡)宥(寧翔)為
鶉首分麟(新秦析騰州置)豐(九原)勝(榆林)銀(銀川析綏州置)夏(朔方)為實沈
分商(上洛)為鶉火分府二(京兆鳳翔)都護府二(單于安北岐内雍華同)
(邠通典入京畿道渭州通典十道圖俱入隴右道)隴右道則凉(武威)秦(天水)瓜(晉昌)
(析沙州置)鄯(西平)沙(燉煌)肅(酒泉析甘瓜二州置)蘭(金城)河(安昌本枹䍐郡)廓(寧塞)洮
(臨洮)甘(張掖)伊(伊吾)西(交河)亦鶉首分都護府二(北庭西安吾杜佑曰伊)
(以西並雍州封域外羌胡之地)自禄山之亂没于吐蕃至貞元間隴
右州縣盡矣(初學記關内道東自同華略河而北西自岐隴原會極于北垂隴右道自隴而)
(西盡其地也并得禹貢梁州之北境)宋史雍州為陜西路慶歷初(仁宗)分
陜西沿邊為秦鳳涇原環慶鄜延四路熙寧五年(神宗)
以熙河洮岷州通遠軍為一路五路共三十四州軍
後分京兆(本永興軍)河中二府陜商鮮同華耀虢鄜延丹
坊環慶邠寧等州清平保安綏德定邊等軍為永興
路鳳翔府秦階(本武州)隴鳳成涇原渭熙河洮岷等州
鎮戎德順通遠等軍為秦鳳路仍以永興鄜延環慶
秦鳳涇原熙河分六路各置經略安撫司(宋陜西路南得利州)
(路興元府之城固褒城廉水三縣及洋文沔金房階西和鳳七州大安一軍東得河東路之麟府二州及)
(石州之葭蘆吳堡二砦地)通考宋陜西夏寧綏宥静靈鹽諸郡為
西夏所據甘凉瓜沙肅西伊安北安西北庭亦沒於
西夏及諸蕃後以五路三十四州軍分為兩路(見上)富
平之敗五路俱陷僅守鳳翔之和尚原和議成歸陜
西地尋背盟再取止餘階成岷鳳四州屬四川之利
州路云大明一統志古雍州域今陜西省西安(秦置内史)
(郡漢為三輔長安以東為京兆以北為左馮翊渭城以西為右扶風東漢曰雍州周秦漢晉西魏後周隋)
(唐並都焉宋陞大都督府領永興軍路其地左崤函右隴蜀南有巴漢之饒北有胡苑之利)鳳翔
(周岐雍地秦屬内史漢屬右扶風隋曰岐州唐為鳳翔府號西京其地厚田肥美汧渭岐漆雍五水所會)
平凉(春秋朝那地秦屬北地郡漢分置安定郡唐置原州宋為涇原路其地左控五原右帶蘭會黃)
(流在其北崆峒阻其南)鞏昌(春秋羌戎地秦置隴西郡漢分置天水郡東漢更名漢陽三國魏為)
(重鎮晉分置南安郡唐置渭州宋改鞏州其地接壤羌戎通道隴蜀用武要地)臨洮(古西羌地秦屬)
(隴西漢置金城郡晉析置狄道郡唐置洮州宋為鎮洮軍改熙州其地接巴嶲控邊陲長城始於此)慶
陽(周之先不窋所居號北豳春秋義渠戎地秦置北地郡漢因之東漢至晉復為戎有元魏置朔州唐)
(宋為慶州其地原阜列峙溝澗輻輳為關輔保障府城北白豹城宋與西夏分界處)延安(春秋白翟)
(所居秦置上郡漢因之東漢時郡廢晉陷于戎元魏置東夏州改延州宋陞延安府其地因河為塞五路)
(襟喉)各府寧夏(秦屬上郡漢屬朔方郡元魏置夏州唐末以拓跋思恭鎮之其後元昊叛宋為)
(西夏其地西北有賀蘭之固東南有黃河之險寧夏中衞即唐靈州)洮州(秦漢諸戎地晉為吐谷渾)
(所據後周置洮陽郡唐宋曰洮州其地西控番戎東蔽湟隴)岷州(秦漢屬隴西隋屬臨洮唐置岷)
(州其地東連熙鞏西並洮疊)河州(秦屬隴西漢屬金城隴西隋置枹䍐郡唐宋曰河州其地環山)
(距河華夷分壤)靖虜(秦屬隴西漢屬金城安定唐置會州宋因之其地面山背河)榆林(秦屬)
(雲中九原漢置五原郡隋唐曰勝州其地西北邊河套朔方要關)各衞及陜西行都
司(古月氐國地武帝置酒泉武威張掖西平四郡晉置凉州後分五凉入拓跋魏為甘州宋金時西夏)
(所據其地河山襟帶為羌戎通驛之路)其漢中府(戰國屬秦楚之北境始皇置漢中郡漢因)
(之晉置梁州唐宋為興元府其地前控三秦後據兩蜀左通襄沔右走隂平崖谷峻絶十里百折)梁
雍二州域(南鄭褒城城固洋縣西鄉鳳縣略陽屬雍州鳳縣是梁雍之交)
朱子曰前代都關中以黃河左右旋繞所謂臨不測
之淵也近東獨有函谷關一路通山東故可據以為
險又關中之山皆自西而東若横山之險(今名横嶺在慶陽府)
(寧州東一百里蓋子午山别阜)乃山之極高處本朝則自横山以北
盡為西夏所有據高以臨我是以不可都也神宗銳
意欲取横山夏人以死爭之章俊卿曰河北江南
皆天下制勝之地而挈南北之輕重者又在川陜夫
江南所恃以為固者長江也而四川據長江上游下
臨吳楚其𫝑足以奪長江之險河北所恃以為固者
黃河也而陜西據黃河上游下臨趙代其勢足以奪
黃河之險是川陜二地常制南北之命也鄭曉曰
雍州今全陜之地據岷嶓既藝則鞏昌府半當屬梁
州據西傾因桓是來則臨洮府州縣亦當有屬梁者
(按一統志四川松潘指揮使司北至陜西洮州衞界八百六十里大抵洮州以南屬梁州境)夫雍
州四面山迴而東面臨中原險處正在華岳與黃河
交會雖在潼關(在西安府華州華隂縣)然河之南若無新安(河南)
(府新安縣有函谷新關漢武時楊僕所徙)則由沙澗可渡河至蒲州(屬山西平)
(陽府)河之北若無平陽則由烏嶺冷泉(平陽南有東烏嶺北有冷泉關)
入平陽至蒲州自蒲州至龍門兩岸平廣可渡者百
里秦據函關陜西統平陽也夫守河北者當守陜西
守陜西者當極力守平陽河南府無陜西則河之南
江之南皆不可守六朝以迄宋元皆炯鑒也又曰東
距西河者今西安府同州朝邑縣及臨河諸縣是也
據職方豫州其山鎮曰華山則西安府東境華隂華
州當屬豫(按華山宜入雍州周禮與禹貢不同)而臨河諸邑皆當為冀
州地一統志俱作雍州豈别有據乎愚按從古入
秦之道由河北為正道由河南為要道由南陽為間
道由漢中為險道其從河北入者必渡河津經臨晉
歴代以來若東漢鄧禹唐高祖及金洛索皆由之餘
多由河南道戰國時秦兼有河東之地故六國攻秦
必叩函谷雖項羽戰勝河北仍從新安攻破函谷至
咸陽以後劉裕滅姚泓安禄山犯長安皆自潼關入
所謂要道也武關路通南陽西即嶢關(漢書注武關在商洛)始
皇南巡衡山自南郡由武關歸知此是間道當山東
兵起秦必以重戍守函谷故漢高從宛城南攻武關
入藍田所以搗其虛也劉裕之伐秦檀道濟攻潼關
沈田子入武關所以分其備也至漢中道險實為窺
三秦之要徑項羽王漢高巴蜀而張良力請漢中地
其意已在關中故漢高從武都故道(今鞏昌府兩當縣)入巴
蜀已而又從此路出襲雍王章邯諸葛亮亦從此攻
魏進窺關洛然陳倉箕谷之間山谷陡峻轉運極艱
此亮之屢出而無成也歟
弱水既西
漢地理志弱水在張掖郡刪丹縣(今陜西行都司甘州山丹衞一統志)
(弱水在甘州衞城西)薛氏肇明曰源出吐谷渾界窮石山自山
丹西至合黎山(詳導山)與張掖河合(雍大記張掖河俗名黑河北入亦集)
(乃海子即古居延海)弱水去雍州甚遠初必壅遏而東欲治主
水先治客水禹因其性導之西流使不復入中國
林氏之竒曰衆水皆東而弱水獨西黑水獨南此其
性與勢然也必欲東之則逆其自然非行所無事矣
蔡傳通鑑魏太武擊柔然循栗水西行至菟(音徒)園
水(在燕然山南去平城三千七百餘里)又循弱水西行至涿邪(音耶)山則
弱水在菟園水之西涿邪山之東矣北史載太武至
莵園水分軍搜討東至瀚海西接張掖水北渡燕然
山與通鑑小異豈瀚海張掖水于弱水為近乎程氏
據西域傳以弱水為在條支(漢書西域傳條支臨西海傳聞條支有弱水西)
(王母亦未嘗見自條支乘水西行可百餘日近日所入也按條支一名大秦魏略云弱水在大秦西)援
引甚悉然長安西行一萬二千二百里又百餘日方
至條支去雍州如此之遠禹豈應窮荒而導其流也
哉其說非是(唐書小勃律王居孽多城臨娑夷水娑夷水即弱水也不能勝草芥去長安九)
(千里而贏)愚按郭璞云弱水不勝鴻毛柳宗元謂弱水渙
散無力不能負芥而舊唐書又云東女國王居康延
川中有弱水南流用牛皮為船以渡夫牛皮船可渡
則前說為誣矣王樵亦云宗元愚溪對近於寓言未
可深信
涇屬渭汭
山海經涇谷之山涇水出焉(郡縣志涇水源出原州百泉縣西南涇谷)漢
地理志涇水出安定郡涇陽縣(今平凉府平凉縣)西开(音牽)頭
山(淮南子涇水出薄洛山高誘註一名笄頭山顔師古曰山在今靈州東南雍大記笄頭山今在平凉)
(府城西十里山如婦人笄頭狀)東南至馮翊陽陵縣(今西安府高陵縣)入渭
過郡三(安定扶風京兆)行千六十里雍大記涇水自平凉府
城西南𤼵源至涇州又東南至邠州界(屬西安府)又東北
至涇陽縣界(屬西安府)又東至高陵會于渭漢地理志渭
水出隴西郡首陽縣(今臨洮府渭原縣)西南鳥鼠同穴山東
至京兆北船司空縣(三輔黃圖有船庫官後為縣水經注春秋之渭汭也水會即船)
(司空所在蔡傳今華州華隂縣)入河過郡四(隴西天水扶風京兆)行千八百七
十里(一統志渭河在渭源縣北二里自鳥鼠山東流經岐山扶風盩厔興平咸陽渭南至華隂界入)
(黃河)孔傳屬連也水北曰汭言治涇水入于渭正義毛
詩傳汭水涯也鄭云汭之為言内也人皆南面望水
則北為汭涇水南入渭名為渭汭知是水北蔡傳汭
水地理志作芮出扶風郡汧縣(今鳳翔府隴州)弦蒲藪西北
東入涇(陜西志汭水在隴州南七十里)職方雍州其川涇汭詩芮鞫之
即是也(蔡說是謂涇水上屬于汭而下屬于渭)鄒氏季友曰若涇水先
合汭後入渭則經當言汭渭不當先渭而後汭况下
文即有渭汭不可異說黃震曰古注水内為汭如古
說涇入於渭水之内而漆沮灃水皆主渭言文意俱
協若以汭為一水而入涇則涇屬渭汭者是涇既入
渭汭又入涇下文漆沮之從灃水之同孰從孰同耶
職方氏其川涇汭易氏解云汭非禹貢之汭禹貢言
汭皆水内此川名蔡氏解媯汭云水北解洛汭云洛
水交流之内此却自背其說當為職方所誤由未覩
易氏解耳况導渭止言灃涇漆沮絶不及汭愚按涇
渭合流三百里涇未屬渭之時雖濁而未甚見二水
既合而清濁益分詩所謂涇以渭濁也夏書以洛表
對洛汭汭是水北之曲此與同義當從傳疏無疑
夏允彝曰涇渭灞滻灃鎬澇潏為關中八水而溉田
之利得之涇水為多秦時鄭國鑿涇渠並北山東注
洛三百里溉田四萬餘頃收皆畝一鍾漢兒寬穿六
輔渠益溉鄭渠旁高仰之田白公復穿渠引涇水首
起谷口(漢谷口縣故城在今醴泉縣東北)尾入櫟陽(故城在今臨潼縣北)注渭
袤二百里溉田四千五百餘頃唐長孫無忌言白渠
水帶泥淤灌田極肥美又渠水𤼵源本高向下支分
極衆若得流至同州則水饒足比為碾磑用水洩渠
水隨入渭加以壅遏耗竭所以失利於是盡毁水上
碾磑自宋迄今屢修鄭白二渠項忠余子俊阮勤並
鑿石通水乃得引涇入渠水分為三名上白中白下
白立陡門以均水夫秦漢時涇河平淺計古溝澮猶
有存者故引河作渠易耳年久河益深水勢與渠口
相懸益就上流然後能引水而疏鑿非故渠且多石
故其用力益難然欲變潟鹵為沃壤亦存乎人若高
涇渭之渠杜入河之口如李冰壅江作堋法即高陵
櫟陽以北不讓江南諸郡矣
漆沮既從
漢地理志漆水出扶風漆縣(今西安府永壽縣)西(闞駰十三州志出漆)
(縣西北岐山)水經漆水出扶風杜陽縣(今鳳翔府麟遊縣)俞山東
北入于渭括地志漆水出富平縣(今耀州富平縣)入渭寰宇
記漆水自耀州同官縣(今屬西安府)東北界來(一統志同官水即漆)
(水水經作銅官)經華原縣(今省入耀州)合沮水水經沮水出北地
郡直路縣(今延安府宜君縣)東過馮翊祋祤縣(今耀州同官漢祋祤地祋)
(丁活反祤音詡)北東入於洛(此非冢嶺之洛詳下文)蔡傳沮水自坊州
昇平縣(故城在今延安府宜君縣西北)北子午嶺出俗號子午水下
合榆谷慈馬等川遂為沮水至耀州華原縣合漆水
至同州朝邑縣(今屬西安府)東南入渭(疏云沮不知所出蓋東入渭時已與)
(漆合雍大記沮河在臨潼縣東三十里自華原富平來入縣界合渭水王世懋曰沮水自耀州城後折而)
(東漆水自石城右至考圖經是從扶風武功來者)蘇傳從如少之從長渭大
而漆沮小故言從程大昌曰雍地四漆沮而實三
派(富平新平普潤)禹貢漆沮惟富平石川河正當其地何以
知其然也曰禹貢叙導渭自渭源以至入河漆沮僅
一見而其水行之序又在灃涇之下則自灃涇而上
凡後世名為漆沮者皆非也今以漢唐郡言之灃之
入渭在盩厔縣(今屬西安府)境縣蓋咸陽西南涇之入渭
在陽陵則在咸陽之東矣漆沮入渭在漢馮翊之懷
德縣即唐同州之朝邑縣也(括地志懷德故城在朝邑縣西南四十三里)
朝邑又在陽陵東北三四百里故石川之漆沮其派
序入渭在灃涇之東全與經應也(缺)
漢志扶風漆縣有漆水此漆縣疆境甚闊唐鳳翔之
普潤(普潤廢縣在今麟遊縣西一百二十里本漢杜陽縣地)暨邠州之新平(新平)
(縣今并入邠州邠在岐北二百里)其地本皆屬漆今從唐郡縣以求
古地則公劉之邠在邠州新平太王之岐在鳳翔普
潤岐之與邠固皆同隷漢世漆縣然而漢志漆水特
一出無兩漆也李吉甫元和志遂分漢志一漆為兩
故普潤新平皆有漆水仍于新平明立之說曰漆水
在縣西九里西流注于涇今鳳翔麟遊(即普潤上流)亦有
漆水與此異也據志此言政謂邠州漆水合經於綿
詩自土沮漆而岐下漆水不與綿應也按一統志不
言邠州有漆水至秦漢以後皆言洛即漆沮所謂洛
水者地理志源出北地郡歸德縣北蠻夷中(山海經白於之)
(山洛水出于其陽而東流注于渭括地志白於山在慶州洛源縣)其水自入塞後經
鄜坊同三州乃始入渭孔安國輩謂自馮翊懷德縣
入渭者是也(水經注渭水過華隂縣北洛水入焉闞駰以為即漆沮)所謂沮水
者長安志曰自邠州東北來(涇水向陽陵入渭在邠之南面沮水在邠之東)
(北面)至華原縣南流乃合漆水入富平縣石川河石川
河者沮水正派也所謂漆水者長安志曰漆水自華
原縣東北同官縣界來南流入富平縣石川河是為
合漆之地也此三水分合之詳也漆在沮東至華原
而西乃始合沮沮在漆西既已受漆則遂南東而合
乎洛洛又在漆沮之東至同州白水縣與漆沮合而
相與南流以入于渭三水雖分至白水遂混為一流
故自孔安國班固以後論著皆指懷德入渭之水為
洛水而云洛即漆沮言其本同也若鄭白二渠亦分
漆沮之名者二渠自雲陽谷口東入石川河石川河
既為漆沮故世亦誤以二渠為漆沮也韓邦竒曰
漆水蔡傳云自同官縣來他更無証而鳳翔有漆(出鳳)
(翔府隴州)鞏昌有沮(出鞏昌府潛州境)皆自本境入渭源派甚明
但其地在灃水入渭之上與經文不合考洛水出慶
陽府環縣即古洛源縣也經延安府甘泉縣鄜州宜
君縣子午嶺至中部縣入西安府界經耀州及同官
縣至富平合沮水歴蒲城同州至朝邑縣東南入渭
至今人皆呼為洛河顔師古曰漆沮即洛水也豈洛
亦名漆歟沮水出宜君縣至子午嶺合子午水逕中
部縣東南流至富平合漆水即洛也子午嶺乃子午
山一支其山歴延安慶陽西安三府綿亘八百里蔡
傳榆谷川非也榆谷在臨洮去渭源近合榆谷者乃
鞏昌沮水也延安沮水何由西行數百里至臨洮既
至臨洮又何由至西安之耀州又曰作記者以二漆
為一水而莫究其源但云自同官縣界來而不知自
同官來者洛也一統志遂言同官之漆出自鳳翔而
不知漆水為涇汭所間其能飛渡涇汭而來同官耶
同官有漆潭三面山如壁立水流出東壑間正所謂
自同官縣界來者至富平不百里即入洛但其水甚
小禹何故舍洛而取漆豈無施勞者雖大亦略歟或
漆沮實鳳鞏之水而經文有錯簡漆沮既從當在灃
水攸同之前歟(雍大記曰漆水在武功縣東門外康子武功志曰漆水今謬為武水者也)
(自豳岐之間來縣北受洛水南受湋水入渭鄭漁仲信漆由富平入渭之說蓋括地志未審邠岐涇渭脈)
(絡富平在涇東漆在涇西安有岐梁之水越涇而東再至富平始入渭也按何仲默此辨止据入渭上流)
(者言之與韓苑洛合但武水一統志不云即漆水當更考)愚按漆沮雖名三派實
止二派段氏謂詩漆沮入渭上流(在岐周之間)此漆沮入
渭下流(在灃涇之下)故惟富平石川河足當之据韓氏所
疑程氏又未為定說
灃水攸同(灃漢書作酆)
漢地理志酆水出扶風鄠縣(今屬西安府)東南(雍大記出長安縣西)
(南五十里終南山灃谷)北過上林苑(在今西安府渭南縣)入渭詩傳灃水
東北流經豐邑之東(鄭氏詩箋豐邑在灃水之西鎬京在灃水之東三輔決錄相去)
(二十五里)入渭而注于河(水經注渭水又東與灃水會于短隂山)蔡傳東至
咸陽縣入渭蘇傳灃渭相若故曰同(西魏取灃水攸同名州今西安)
(府同州是也)程大昌曰漆沮下流既已附從則上流不壅
灃水亦遂東行也徐常吉曰涇漆沮皆在渭水之
北涇水自北來注于渭漆沮自東北來注于渭惟灃
水在渭之南自南來注于渭
荆岐既旅終南惇物至于鳥鼠
孔傳此荆在岐東非荆州之荆(此北條荆山)漢地理志荆
山在馮翊懷德縣(註見前)南(郡縣志荆山在京兆府富平縣西南三十五里)蔡
傳即耀州富平縣掘陵源馬理曰此原乃唐之獻陵
非山也四夷郡縣圖記謂黃帝鑄鼎于荆山在今三
原縣(屬西安府耀州)嵯峨山蓋嵯峨即荆山也(郡國志嵯峨山在三原山)
(顛雲起則雨一名慈峨山按一統志荆山在富平縣西南十里嵯峨山在涇陽縣北五十里此又云嵯峨)
(在三原豈一山而連跨三邑遂異名歟)其山高出雲表登其巔則涇渭
黃河俱在目前其别嶺有西原中原東原縣所由名
(按帝王世紀禹鑄九鼎于荆山即此富平之荆山也山下有荆渠相傳禹鑄鼎處黃帝鑄鼎之荆山一統)
(志云在河南閿鄉縣然馬谿田乃三原人其言又當不誣俟更考)漢地理志岐山在
扶風美陽縣(今鳳翔府岐山縣)西北(郡縣志岐山在岐山縣東北十里皇甫謐云今)
(美陽西北有岐城舊址)說文山有兩岐故名文王時鳳鳴岐山
即此俗呼鳳凰堆(又名天柱山險詩譜周自太王居岐之陽地形固而原田肥美雍)
(錄邠州南一百三十里為奉天縣有梁山焉是太王去邠所踰也岐水之北有岐山焉是太王所邑也其)
(南為周原蓋太王元都渭北而兼跨周原以廣其聚故合兩地而稱岐周也岐周在唐都西三百六十里)
正義禹治水從下自東而西故先荆後岐漢地理志
扶風武功縣東有太一山古文以為終南(一統志終南山在西)
(安府城南五十里東西連亙藍田咸寧長安盩厔四縣境)水經注終南杜預以為
中南(言居地絡隂陽之中)亦名太白(太白山在武功縣南俗云武功太白去天三百一統)
(志太白山在武功縣南九十里)三秦記南山深處高而長大無異名
者曰秦嶺(嶺水北流入渭號八百秦川)舊陜志秦嶺南為地絡之
陽山為南列南條水則為江州則為梁北為地絡之
隂山為北列北條水則為河州則為雍星野亦於此
分焉是地之脊也漢地理志扶風武功縣東有垂山
古文以為惇物(一統志惇物山在武功縣東南二百里按水經注華山右之惇物也觀)
(經文所舉諸山皆自東而西華山隷華隂在終南東二百餘里其說謬妄甚明)鳥鼠在隴西
郡首陽縣(今臨洮府渭源縣)西南蔡傳俗呼為青雀山(詳導水)
孔傳終南惇物鳥鼠三山名言相望正義至于為首
尾之詞故言相望也(惇物在終南之西鳥鼠在惇物西北)蔡傳舉三山
而不言所治者蒙上既旅之文鄭曉曰荆山漆沮所
經岐山涇汭所經終南灃水所出惇物灃水所經(按惇)
(物非灃所經近解誤)鳥鼠渭水所出程大昌曰終南山横亙
關中南面凡雍岐郿鄠長安萬年(即咸陽縣)相去且八百
里而連綿峙據其南者皆此一山既高且廣多出物
産故禹貢曰終南惇物惇物者即東方朔傳所記謂
出玉石金銀銅鐵豫章檀柘百工可以取給萬民可
以仰足者也秦詩終南何有有條有梅條梅其物也
兼有此者明其富舉一以見餘也是自堯禹以至周
漢皆言終南之饒物産不當别有一山自名惇物也
漢志引古文而曰太一者終南也垂山者惇物也不
知何本(按惇物辨甚核而疑其鑿)又曰太一之名先秦無之漢武
帝始用方士言尊太一以配天帝則凡言太一者皆
當在武帝後也水經注于武功終南引杜預為據而
曰此山亦名太白其曰終南則無間乎武功之與萬
年此山皆在矣至曰太白則實隸武功東距萬年蓋
不啻三百里古圖經無言太白即為太一者也長安
志萬年縣炭谷有太一祠焉始可命為太一而非武
功之太白矣古文謂武功之終南即為太一是殆誤
認武功之太白而世莫之正耳關中記曰終南南山
之總稱太一山之别號元和志亦曰終南太一非一
山此其說是也又三秦記曰太一在驪山西去長安
二百里一名地肺山(一統志太一山在終南山南二十里)則凡指終南
以為太一者當在萬年不當在武功此又可審也至
于南山首末不止近在關中而已西域傳曰于闐南
山東出金城與漢南山屬焉則自于闐南山以至長
安之南山數千里相屬未嘗間斷合其本末于闐南
山為南山𤼵跡之始而關中南山為南山東出之終
秦詩作于周時固已指關中南山為終南矣知非班
固臆說
原隰底績至于豬野
說文隰阪下濕也王樵曰原隰泛言則廣平下濕之
地此對豬野則有定指故鄭玄引詩度其隰原以為
說而曰其地在豳(郡縣志邠州新平縣有五龍原永壽有永壽原宜禄縣有淺水原)
朱子詩傳亦曰豳在岐山之北原隰之野禹之底績
公劉之徹田為糧一也漢地理志武威縣東北有休
屠(音除)澤(本匈奴休屠王所居漢武置武威郡因以名澤)古文以為豬野澤(陜西)
(志在今涼州衞城東北)水經注谷水出姑臧南山北至武威分
為二一水北入休屠澤(俗謂西海)一水又東逕一百五十
里入豬野世通謂之都野矣蔡傳治水成功自高而
下故先言山次原隰次陂澤也愚按原隰在豳岐
之間豬野在甘涼之境相去凡三千里而皆底績蓋
豳地務農桑好稼穡其本業也而涼州澤草茂盛自
魏太武北伐謂姑臧城外(姑臧漢武威郡治故城在今涼州衞城東北)湧
泉如河自餘溝渠流入澤中其間乃無燥地又漢書
稱涼州之畜為天下饒吏民相親穀糴常賤誠沃土
也是故諸涼以一郡而雄視西河西夏以一隅而抗
衡中國(張軌為前凉吕光為後涼李暠遷酒泉為西涼沮渠蒙遜據張掖為北涼秃髮烏孤據姑)
(臧為南涼宋元昊并五涼之地兼有靈夏)
三危既宅三苗丕叙
山海經三危山在積石山西一千二百里廣圓百里
(郭璞註今在燉煌郡括地志在沙州燉煌縣東南三十里一統志在陜西行都司沙州衞城東南二十里)
(其山三峰峭絶因名雍大記俗名昇兩山)正義左傳先王居檮杌于四裔故
允姓之姦居于瓜州杜預曰允姓之祖與三苗同放
于三危瓜州今燉煌也鄭玄引地記云三危在鳥鼠西
南當岷山則在積石之西南地記未必可信要知三
危必在河之南也(當作河西)愚按舜流三苗于三危其後
子孫為羌戎(黃榦曰羌本姜姓三苗之後居三危今疊宕松諸州皆羌地)代有其
地謂之瓜州(漢書註其地多生瓜)秦及漢初為月氐匈奴境(水經)
(注瓜州之戎并于月氐)武帝後元分酒泉置燉煌郡即古瓜州
南七里有鳴沙山故亦曰沙州(唐置故城在今肅州衞城西八百餘里)
禹治水至此使三苗亦可安居大得其叙聖人之仁
不以投之四裔而棄之也(杜佑曰三苗本有苗氏之族今長沙衡陽間是徙居)
(三危分而為三)三苗之國左洞庭右彭蠡負固衡湘之間
舜竄其首惡而立其次者于舊都及竄者既丕叙而
留者猶不即工故命禹徂征至來格後乃考其善惡
而分背之今自巴蜀以東歴湖南北桂嶺雲貴數千
里谿峒山箐之中蠻獠數種曰犵曰狑曰獠曰猺曰
獞其間最輕捷者曰苗依山以居若猿猱然說者謂
即古三苗之後陳子龍曰三凶皆一人可遷三苗則
舉國西徙亦猶漢武之遷歐越成周之遷殷頑也
厥土惟黃壤
林氏之竒曰物得其常性者最貴雍之土黃壤故其
田非他州所及
厥田惟上上厥賦中下
田第一賦第六王氏炎曰東方朔云豐鎬之間號為
土膏賈畆一金田上上可知孔傳賦第六人功少(蔡傳)
(地狹而人功少也按雍州之境首言弱水終言三危不得為狹從孔傳是)
厥貢惟球琳琅玕
正義球琳美玉名琅玕石似珠者釋地云西北之美
者有崑崙虚之球琳琅玕焉蔡傳今南海有青琅玕
珊瑚屬愚按古崑岡出玉見之經志又漢書藍田縣
出美玉(三秦記藍田有川三十里其水北流出玉)括地志驪山之陽多美
玉(驪山在今西安府臨潼縣)今皆不復産矣琅玕孔傳訓石似玉
而說文云琅玕似珠孔疏及蔡傳從之蓋古人謂石
之美者多曰珠廣雅謂瑠璃珊瑚皆為珠是也林
駉曰三品琅玕之貢幾如漢人之誅酎(音宙)金矣熊羆
狐狸之貢幾如漢人之求天馬矣海錯橘柚之貢幾
如唐人之茘枝驛騎矣然古者以貢為賦政什一便
民之法球琳之屬皆入土貢以償田賦之輕也聖人
初何心過求哉
丘濬曰漢時關中之藍田幽州之玉田皆出玉其時
西域未通也今關中所用之玉皆來自于闐其國有
白玉綠玉玄玉河(源皆出崑崙山西流千三百里至國界每歲五六月水暴漲玉随流)
(至多寡由水細大水退乃可取國人視月光盛處必得美玉)抑土石之精其生有
限而取之易盡古人比德于玉用為器用雜佩之屬
不一而足是玉在古為用甚多今世小民有不識玉
者由是推之漢之金以斤計每以萬言唐漸少宋與
今益少無乃千歲之後中國之金將與玉同耶不可
不為之限節也
浮于積石至于龍門西河會于渭汭
漢地理志曰積石山在金城河關縣西南羌中(水經注積)
(石在西羌之中燒當所居鄭樵曰積石在鄯州鄯州古湟中一統志今陜西行都司西寧衞唐鄯州地積)
(石山在西寧衞廢龍支縣之南又曰在河州衞城西北七十里)龍門山兩山如削黃
河中流西臨蕃界正義河行塞外東北入塞内積石
非河源河從西來至此北行故沿河順流而北釋水
云河千里一曲一直故千里而東千里而南至于龍
門西河也漢地理志龍門在馮翊夏陽縣(故城在今西安府郃)
(陽縣東四十里)北(孔傳在河東之西界三秦記龍門去長安九百里一統志龍門在西安府韓城縣東)
(北八十里又云在平陽府河津縣西北三十里)正義此山當河之道禹鑿以
通河(魏地記梁山北有龍門山大禹所鑿通孟津河口廣八十步岩際鐫迹猶存)一統志
兩厓絶壁相對如門惟神龍可越故曰龍門(鄭曉曰河自積)
(石至龍門三千里繞雍州西北東三面之地龍門在雍東冀西二州之間河流最險隘處)蔡傳西
河冀之西河也雍之貢道有二其東北境則自積石
至于西河其西南境則會於渭汭言渭汭不言河者
蒙梁州之文也他州貢賦亦當不止一道𤼵此例以
互見耳鄭曉曰渭汭渭之北也貢物之來或由漆沮
或由灃涇皆會渭水之北而入河汭字甚當今渭水
舟楫入蒲州必經渭北岸蒲州即冀州也惟往陜州
者(屬河南府)由南岸或中流耳愚按河在渭北渭水入河
之後為渭汭况上文已出西河則不必更言入河矣
蔡謂蒙梁州之文非是王樵曰蔡傳雍之東北境則
自積石至于西河東北當云西北蓋雍東距河若東
北境則直浮西河不須從積石也蔡氏所以知其為
兩道者以龍門非可越而渭自鳥鼠而東中貫雍境
取漕莫徑焉使内地之漕則當徑達西河更無用經
涉龍門以此知其西北一道西南一道也熊氏禾
曰正道皆從渭達河惟山脊以西之地道不可通者
必由積石龍門愚按導河始于積石而即以為貢
道治河兼治漕不獨今然也春秋時秦輸粟于晉自
雍及絳相繼命曰汎舟之役秦都雍(今鳳翔府鳳翔縣)雍臨
渭晉都絳(今平陽府絳州)絳臨汾由渭入河(渭水至華隂入河是順流)由
河溯汾(汾水至汾隂入河是逆流)疑即雍州之西南貢道
漢歲漕關東粟以給中都官從渭水而上初止數十
萬石武帝增至六百萬石從鄭當時議𤼵卒引渭穿
渠以漕起長安並南山下至河三百里溉民田萬頃
(于慎行曰漢漕山東粟百萬更砥柱之險以達于渭吳寬曰漢初穿渠引渭以漕關東之粟其後又引汾)
(引河以漕又其後通褒斜道)唐初府兵未廢漕甚省開元中裴耀
卿主運凡三歲運至七百餘萬石沿河置倉(于三門東西置)
(倉開山十八里為陸運以避水險自河套西至太原倉)隨地轉輸天寶三載韋
堅修漢運渠乃占咸陽壅渭為堰絶灞滻並渭而東
注永豐倉下(永豐倉在渭水入黃河處漢之船司空也)復與渭合是歲漕
粟四百餘萬石其後劉晏遵耀卿之路隨江汴河渭
所宜江船不入汴汴船不入河河船不入渭江南之
運積河隂河船之運積渭口渭船之運入太倉歲運
一百十萬石無升斗溺者(吕東萊曰唐時漕運極迢遞自江入淮自淮入汴自)
(汴入洛自洛入黃河自黃河入渭方至關中耀卿之法雖稍紓民力當時民丁約四百萬使丁出錢一百)
(為漕運費亦大擾民矣章潢曰漕莫善于轉般莫不善于直達直達自宋徽宗始)王樵曰
河從積石北流入北狄界中折而東流凡二千餘里
漢人謂之北河其内今謂之河套即秦始皇斥奪匈
奴河南地也在古已為通舟轉漕之道蓋唐虞聲教
暨于朔南冀之北垂遠出河外猶在荒服此其所以
不可及也三代之季北狄入居河内始皇逐出之劉
項之際復為匈奴所據武帝開朔方復取之宋時為
西夏所據者幾三百年(凡據河内外州郡二十有二)蓋其地肥饒
其人勁悍又産健馬乃關中之屏蔽得之則強失之
則弱歷代知其為邊境之要害而不知其為唐虞之
故疆也蔡傳引李復駁邢恕之說(恕奏乞下熙河路造船五百于黃河)
(順流藏會州西小河内去取興州熙河路漕使李復駁之謂會州西小河鹹水淺狹豈能藏舟黃河過渭)
(州石峽險窄垂流直下高數十丈船豈可過此聲若出必為夏國侮笑事遂寢)疑積石至龍
門三千里通舟無阻于後世之跡多所不合然神禹
導川通貢著其道路所經明若指掌此曰浮于積石
至于龍門西河後曰導河積石至于龍門曰導曰至
非河通流至于龍門之騐耶曰浮曰至非舟通行至
于龍門之騐耶邢恕所奏會州小河等當非積石龍
門故道李復所言亦或出吏民之託辭不必引也抑
不特此北河之外隂山綿亙中外大限當以此分敵
得之則據以窺中國中國得之則據以窺敵乘高而
望出没蹤跡皆見其外皆大磧南北數千里東西數
千里無水草不可駐牧敵不得隂山必踰大磧而居
其北北即漠北也漢武長驅于隂山之外而漠南無
王庭後過之未嘗不哭也漠南即隂山之南黃河之
北敵所利以飽其力而内犯者也奈之何北河之内
復使得為巢窟哉(程大昌曰漢朔方之北代郡之西高闕之東有隂山焉在豐勝河之)
(北漢書音義謂為河南誤也鄭曉曰隂山在今陜西山西之北西出賀蘭東抵醫無閭重山連阜隔絶北)
(狄唐三受降城正在隂山按史西城南直靈武今寧夏地中城南直朔方今河套地東城南直榆林在今)
(綏雲之間)
織皮崑崙析支渠搜西戎即叙(搜漢書作叟)
山海經西海之南流沙之濱赤水之後黑水之前有
大丘名曰崑崙漢地理志崑崙山在金城郡臨羌縣
西括地志在肅州酒泉縣南八十里(熊氏曰崑崙唐書以為在吐蕃)
(界一統志在肅州衞城西南二百五十里與甘州山連經夏積雪不消世呼雪山又云在西番朵甘衞東)
(北蕃名伊喇瑪博囉山極高峻綿亙五百餘里黃河經其南)後漢書羌地在金城
郡河關縣之西南濱乎賜支至乎河首綿地千里(應劭)
(曰析支在河關西千餘里)賜支者禹貢所謂析支也(司馬彪曰西羌居析支水)
(西河水屈而東北流經于其地是為河曲舊唐書党項羌在古析支之地漢西羌别種其地東距松州北)
(接吐谷澤一統志析支水在西蕃)漢地理志朔方郡有渠搜縣中部
都尉治(武帝紀北𤼵渠搜)水經河自朔方東轉經渠搜縣故
城北(異物志古渠搜國當大宛北界)孔傳在荒服之外流沙之内羌
髳之屬皆就次序美禹之功及戎狄也蔡傳三國皆
貢皮衣故以織皮冠之皆西方戎落故以西戎總之
(金氏曰雍州西界黑水此諸國又在黑水之外故附于後孔傳四國皆衣皮毛疏分渠搜為二國鄭玄)
(并為一蔡傳從之)蘇傳三國篚織皮其文當在厥貢球琳
琅玕之下浮于積石之上簡編脱誤不可不正王樵曰
浮于積石至于龍門西河正記崑崙析支渠搜三國
貢道所由也梁州織皮之貢則曰西傾因桓是來雍
州織皮之貢則曰浮于積石至龍門西河此與冀州
島夷皮服夾右碣石入于河書法相𩔖特古文詳略
變化有不同耳蔡傳亦取蘇說當從之但云三國篚
織皮則非是蓋梁雍二州本無入篚之貢會于渭汭
與梁州浮于潛四句對乃是通州貢道西戎織皮當
亦由此也又曰雍州崑崙蔡傳謂即河源所出鄭端
簡非之是也此崑崙今在西番界近甘肅若河源崑
崙去中國極遠水經崑崙虚在西北去嵩高五萬里
山海經自崑崙至積石一千七百四十里穆天子傳
天子自宗周至崑崙合八千一百里數說遠近不同
難以詳究近世焦竑又謂崑崙近山在西涼酒泉之
地穆王見西王母之所晉酒泉太守馬岌所言石室
玉堂珠璣鏤飾尚在者也崑崙遠山則博物志所言
在大秦西海之濱成光子云在香山南雪山北山頂
上池周八百里河源出焉佛經謂之蘇迷山也其言
祖崑崙為地中之說雖未可深信要之導河不及崑
崙亦以九域而外荒遠宜略聖人所以别華壤限絶
域也使在雍州外徼必為禹跡所經何以張騫甘英
輩久歴西域諸國而卒不得其詳哉觀禹貢崑崙與
析支渠搜並誌則其地不越玉門(在故瓜州西北十八里)嘉峪
(在今肅州衞城西六十里)之間其國亦在歲見終王之列而非即
河源所出之崑崙明矣析支渠搜馬理謂即今河套
直寧夏東北考唐書吐蕃之先本羌屬散處河湟洮
岷間其酋唐旄等居析支水西(一統志云即禹貢析支)後有樊
尼者西濟河逾積石居䟝布川或邏沙川據此則析
支又在積石之東為河套以西地惟渠搜在今河套
内耳熊氏謂析川即隂山河南等處恐非又曰雍州
迫近戎狄西周末戎偪諸夏自隴山以東及乎伊洛
往往有戎(渭北有翟䝠邽冀之戎涇北有義渠之戎洛川有大荔之戎渭南冇驪戎)西漢
先零東漢燒當晉氐羌唐吐蕃歴代侵軼為患皆西
戎也漢武圖制匈奴患其兼從西國結黨南羌乃表
河曲列四郡開玉門通西域以斷匈奴右臂隔絶南
羌月氐單于失援由是遠遁(漢通西域南道從蜀北道從金城酒泉南道險)
(遠卒不通而北道通焉蓋匈奴遠遁故也)然賂遺萬里師旅之費不可勝
計卒致輪臺之悔且通西域有龍堆葱嶺之險有身
熱首痛風災鬼難繩行懸度之阨班固所謂與漢隔
絶道路又遠得之不為益失之不為損也明初下河
西棄燉煌(漢燉煌郡今為赤斤蒙古衞)畫嘉峪關為界蓋亦用班
固之說云
後世號關中為沃野謂之天府然就其間較之亦
惟涇渭灃漆之區最為膏壤西北二邊偪于戎狄故
禹于雍州自終南至鳥鼠則自東而西自原隰至豬
野三危則自内而外賦出六等生聚蓋不同也戰國
秦漢時富庶甲天下自唐至今雍冀悉非古矣雖關
中亦仰東南之粟昔鄭白二渠之饒衣食京師億萬
口唐杜佑以為大歷初所溉田比于漢減三萬八千
頃是時長安尚為京都而佑言已如此然則古今地
利之不同豈無其由哉(輯金仁山諸家說)王樵曰九邊陜
居其四延綏寧夏固原甘肅也(延綏鎮城舊在綏德成化中徙榆林在种)
(世衡所城青澗外二百餘里横絶河套之口固原地近鞏漢與寧夏稱唇齒)自河套棄而
敵據西海鳴鏑日驕甘凉以西即哈密地雖内附無
係中國重輕蘇子由云戎強則臣狄狄強則臣戎戎
狄皆弱而後中國可得而臣戎狄皆強而後侵略不
至于中國一強一弱中國之憂也斯言豈不信哉
鄭曉曰夾右碣石入于河今遮洋運道也浮于汶達
于濟浮于濟漯達于河今會通河也浮于淮泗達于
河淮安至徐邳也沿于江海達于淮泗國初海運及
永樂初中灤之運也浮于江沱潛漢江西湖廣之道
也未必盡同大勢若此劍閣雲棧通于秦始皇時故
梁州故道必因桓浮潛逾沔入渭視他州為遠且難
也浮于積石至龍門西河今蘭州北折而東為河套
轉入中國山西之西陜西之東之河道是也
羅泌曰堯之水河患為甚濟次之淮次之江漢次之
濁河所被冀兖重而雍輕濟之所被徐輕而豫兖重
又曰揚不言南梁雍不言北則以境接蠻狄提封叛
服不常故也許氏謙曰冀梁雍言山獨詳者天下
之勢西北高而多山故也徐雖言山乃蒙羽之小者
又止言藝則不專主于導山冀青梁不言澤者冀梁
多山而地峻青邊海而水易洩故三州無澤也雍雖
多山而豬野在其西北之偏黃河之外地形稍下故
有之也揚荆豫梁不言原隰者諸州有澤者無原隰
有原隰者無澤揚州彭蠡震澤其浸甚大荆州雲夢
闊數百里豫之滎波菏澤孟豬皆巨浸則原隰之地
固少矣兖徐雍二者皆有者兖止言宜桑之土耳而
雍則豬野在河外原隰在河内相去甚遠徐之東原
地甚卑嘗有水患雖曰原其實下濕謂居濟之東而
稍高爾梁州二者皆無為多山而下不足豬水且無
曠平之地也梁雍無篚者多山之地惟出獸皮而所
織為罽不假于篚也兖荆豫不言夷者凡地接山海
邊陲之地則有夷豫居天下之中荆雖居南而禹貢
之地不踰嶺兖雖在東北而東南接青徐西北皆冀
境故三州無夷也兖徐揚獨言草木者三州在東方
為河濟江淮下流被水特甚草木不生今水去而生
草木故特志之也
禹貢長箋卷九
