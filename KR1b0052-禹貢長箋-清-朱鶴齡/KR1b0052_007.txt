禹貢長箋卷七吳江朱鶴齡撰
荆河惟豫州
爾雅河南曰豫州(郭璞註自南河至漢)孔𫝊西南至荆山北距
河水(荆山即南條荆山河即冀州之南河)豫之河患次于兖故二州疆
域並繫以河朱子曰周公以土圭測天地之中(今登)
(封有測景臺)則豫州為中至于北遠而南近此地形有偏
耳所謂地不滿東南也熊氏禾曰豫州當天下之
中四方道里適均故古人于此定都不但形勢所在
亦以朝會貢賦之便湯之亳今河南偃師是也(按殷有三)
(亳榖亳為南亳今歸德府考城縣蒙亳為北亳今歸德府商丘縣偃師則西亳湯所都盤庚自耿遷殷即)
(此)周之洛邑今河南洛陽是也(本成周郟鄏地謂之王城考王封周桓公)
(于此為西周)其地北距河南抵荆山東抵徐西抵雍梁今
為河南府虢郟鄭汝陳蔡唐鄧汴宋等州之地(晉地理志)
(豫州西自華山東至于淮北自濟南界荆山)
班固配十二次自氐五度至尾九度為大火之次(費直)
(起氐十一度蔡邕起氐八度爾雅大火謂之大辰注大火心也蒼龍宿在中最明故時候主焉)於辰
在卯宋之分野(左傳帝遷閼伯于商丘主辰故辰為商星商主大火宋分星也)屬豫
州自柳九度至張十六度為鶉火之次(費直起柳五度蔡邕起三)
(度爾雅咮謂之柳柳鶉火也注東方蒼龍南方朱鳥柳為朱鳥之口故名咮鶉即朱鳥也)于辰在
午周之分野(國語武王伐紂歲在鶉火是鶉火為周分也歲歲星)屬三河(河東河南)
(河内為三河摇春秋緯文耀鈎外方熊耳以至泗水陪尾豫州屬星天官書夜半建者衡衡殷中州)
(河濟之間正義衡北斗衡也殷當也)晉天文志房心宋豫州潁川入房
一度汝南入房二度沛郡入房四度梁國入房五度
淮陽入心一度魯國入心三度楚國入房四度柳七
星張周三輔弘農入柳一度河南入七星三度河東
入張一度河内入張九度(唐天文志近代言星土者或以州或以國虞夏秦漢)
(郡國廢置不同周之興也王畿千里及其衰也僅得河南七縣今則天下一統而直以鶉火為周分則疆)
(域舛矣七國之初天下地形雌韓而雄魏魏地西距高陵盡河東河内北有漳鄴東分梁宋至于汝南韓)
(據全鄭之地南盡潁川南陽西達虢略距函谷固宜陽北連上地皆綿亙數州相錯如繡考雲漢山河之)
(象多者或至十餘宿其后魏徙大梁則西河合于東井秦拔宜陽而上黨入于輿鬼方戰國未滅時星家)
(之言屢有明效今則同在畿甸之中而或者猶據漢書地理志推之是守甘石遺術而不知變通之數者)
(也)
周禮職方氏河南曰豫州其山鎮曰華(賈耽曰周禮職方以菑時)
(為幽州之浸以華山為荆河之鎮有乖禹貢應從闕疑按華山在今華隂禹時宜入雍州)其澤藪
曰圃田其川滎洛其浸波溠(音詐按春秋傳楚子除道梁溠營軍臨隨則溠)
(宜入荆州今溠水在德安府隨州城東南)詩譜周東都王城畿内方六百
里(王城即洛邑班固曰洛邑與宗周通封畿東西長而南北短短長相覆為千里)其封域在
禹貢豫州太華外方之間北得河陽(今懷慶府孟縣)有冀州
之南通典豫州周宋魏韓其分野兼得秦楚之交秦
置郡為三川碭潁川南陽郡之東北境南郡之北境
漢武置十三州此為荆河州漢地理志周地今河南
之洛陽榖城平隂偃師鞏緱氏是其分周封微子于
宋今睢陽(屬梁國)本陶唐氏火正閼伯之墟宋後為齊
楚魏三分魏得其梁陳留魏地自高陵(屬左馮翊)以東盡
河東河内南有陳留及汝南之召陵㶏疆新汲西華
長平潁川之舞陽郾許傿(即鄢)陵河南之開封中牟陽
武酸棗卷皆魏分韓分晉得南陽郡及潁川之父城
定陵襄城潁陽潁隂長社陽翟郟東接汝南西接弘
農得新安宜陽皆韓分(韓武子食采韓原分晉後都平陽及滅鄭遂徙都焉即漢)
(新鄭)詩風陳鄭之國與韓同星分鄭國今河南之新鄭
本高辛氏火正祝融之墟及成臯滎陽潁川之崈高
陽城皆鄭分右洛左泲食溱洧焉(周宣王初封母弟友于圻内咸林之)
(地今西安府華州子武公滅虢鄶居之名之曰新鄭今開封府鄭州是)陳國今淮陽地
本太昊之墟潁川南陽則夏禹之國(帝王世紀禹受封為夏伯在豫)
(州外方之南今河南陽翟是)宛(屬南陽郡)西通武關東受江淮亦一都
會也後漢郡國志豫州刺史(治譙今亳州)部郡國六潁川
汝南(分梁沛立)梁國(故秦碭郡)沛國(故秦泗水郡)陳國(本淮陽郡明帝改)魯
國(故秦薛郡本屬徐州光武改屬豫州)而弘農河南二郡為司隷校尉
部(司隷治河南)通考漢時為郡國八郡曰潁川河南陳留
汝南沛南陽國曰梁淮陽又為漢中(北境是)弘農(東境是)
郡唐地理志河南道古豫州域洛陜負河而北為實
沈分負河而南虢汝許及新鄭之地為鶉火分鄭汴
陳蔡潁為壽星分宋亳為大火分通典唐分置十五
部此為都畿(採訪使治東京)河南府(洛州)陜郡(陜州本弘農郡)臨汝(汝州)
滎陽(鄭州)郡(並屬都畿)河南道(採訪使治陳留)為陳留(汴州折鄭滑二州置)睢
陽(宋州)濟隂(曹州)譙郡(亳州)潁川(許州)淮陽(陳州)汝隂(潁州本信州)汝
南(蔡州本豫州)郡(函史虢屬河南道初學記襄州禹貢荆豫二州之界)宋史開封府
屬京畿路應天興仁(本曹州)二府拱州廣濟軍(漢定陶)屬
京東西路襄陽府鄧隨金均唐五州光化軍屬京西
南路(内金州南渡後隷利州路)河南潁昌(今開封府許州)淮寧(今陳州)順昌
(今鳳陽府潁州)四府鄭孟蔡汝四州信陽軍屬京西北路亳
州屬淮南東路(通考以單州屬豫考單州地為單父碭山魚臺城武應屬徐州宋京東)
(路得兖豫青徐之域西抵大梁南極淮泗東北至海京西路得冀豫荆兖梁五州之域而豫州為多東暨)
(汝潁西被陜服南略鄢郢北扺河津)大明一統志古豫州為今河南省
歸德(春秋宋地秦置碭郡漢為梁國隋置宋州唐置宣武軍節度宋為南京應天府其地廣衍面淮)
(負河)河南(周東都秦置三川郡漢置河南郡東漢改河南尹三國魏置司州北魏自代徙都之北周)
(及隋唐皆為東都宋為西京金號中京其地左成臯右澠池前伊闕後大河)南陽(周申鄧二國地)
(春秋屬楚戰國屬韓秦自漢江以北置南陽郡漢屬荆州晉為南陽國及順陽義陽二郡境西魏為重鎮)
(唐曰鄧州宋曰宛州其地在洛陽之南襄陽之北膏沃稱陸海)汝寧(春秋沈蔡二國戰國楚魏之境)
(秦屬潁川漢置汝南郡劉宋為重鎮號懸瓠城東魏置豫州治此唐曰蔡州宋置淮康軍其地襟帶長淮)
(控扼潁蔡四方最中)四府其開封府(春秋鄭衞陳杞地秦屬三川漢置陳留郡隋唐曰汴)
(州興元初徙宣武節度使治此五代梁都之號東京晉漢周及宋因焉金號南京元曰汴梁其地南與楚)
(境西與韓境北與趙境東與齊境)則兖豫二州域(祥符陳留杞縣通許太康尉氏洧川)
(鄢陵扶溝中牟蘭陽儀封及陳許禹鄭四州所屬屬豫州)湖廣襄陽府(詳見荆州)則荆
豫二州域(襄陽棗陽榖城光化均州屬豫州考襄陽府誌又以榖城屬荆宜城屬豫鄭端簡云)
(山東曹州西南地及定陶縣當屬豫州)
范仲淹曰洛陽險固表裏山河接應東京連屬關陜
而汴為四戰之地太平宜居汴有事必居洛陽章俊
卿曰酈食其荀文若之徒皆稱陳留為天下之衝四
通五達之郊秦漢迄南北朝天下有變嘗為戰場王
伯之興未有都于汴者自隋煬帝大開汴河直達淮
泗而大梁實坐要會振南北水陸之衡形𫝑百倍李
唐屹為重鎮宋仍五代之舊都之大抵長安以陜西
為畿輔而屏蔽實在隴右洛陽以關東為畿輔而屏
蔽實在河東大梁以河南為畿輔而屏蔽實在河北
丘濬曰三代以前洛為中國之中以今天下觀之
則南北袤而東西蹙其所謂中蓋在荆襄之間愚
按今之河南實兼河北(懷衞彰三府)春秋天王狩河陽又
以陽樊温原攅茅之田與晉考之皆周畿内地則周
時豫州已跨河北而有之蓋河陽當河東之要會為
西洛北門洛邑周東都故隷在内服以廣外屏其後
河内畀晉文而周地益狹至秦併六國必先亡周者
六國叩關以洛陽為孔道周滅則横據鞏洛東出伊
闕而韓魏震南通陳許而荆楚摇扼天下之腹心斷
諸侯之從約而趙代燕齊以次舉矣楚漢相拒亦多
于成臯廣武滎陽京索間蓋漢據關中其𫝑即秦之
勢而楚割鴻溝以西為漢則山河之險盡去其亡豈
待垓下哉又按宋都大梁本非太祖意鄭漁仲謂無
設險之山則國失憑依無流惡之水則民多疾癘是
也宋不得幽薊故河北亦不可都然商都河北屢有
河患三國五胡之時都鄴都邢臺者亦未見其長久
也使太祖不徇晉王之請遂都洛陽國勢豈至於積
弱哉李綱謂鄧州古南陽西隣關陜可以召兵北近
京畿可以遣援南通巴蜀可取貨財東達江淮可運
穀粟若以定都建康不及此蓋就紹興初時事而論
耳魏校曰中絡岷山為祖自蜀入隴結於初龍則
為長安結于中龍則為洛陽南絡傳大江放於海北
絡傳大河放于海惟中絡止于嵩高其前平夷凡幾
千里而泰山特起東方張左右翼為障以天下大勢
言之長安龍首穴也洛陽龍心穴也兹其大龍之腹
乎宋都大梁亦在龍腹而國勢弱者汴坦無備其𫝑
必宿重兵民力坐而困矣予嘗至洛陽相其形勢熊
耳祖龍𤼵自終南遠則太行為後托近則嵩高為左
障然終南自為長安前朝太行亦為平陽左障嵩高
雖為障洛陽而大情自欲東出與萬里平原作祖然
後默識天道之公大地相為勾連其融結非一處王
氣𤼵久而歇又轉之他宇宙所以無窮也
伊洛瀍澗既入于河(洛漢書作雒)
漢地理志伊水出弘農郡盧氏縣(今河南府陜州盧氏縣古西虢地)
東熊耳山(括地志熊耳山在虢州盧氏縣南五十里)東北入洛過郡一(弘農)
行四百五十里水經注東北至洛陽縣南北入于洛
愚按山海經水經謂伊源出南陽縣西蔓渠山孔傳
謂出陸渾山(在今河南府嵩縣)淮南子謂出上魏山俱與地
理志不合自郭璞注熊耳在上洛縣(今西安府商州)南而蔡
傳因之考一統志伊水源出盧氏悶頓嶺導山熊耳
亦在豫州界則漢志固得其真矣漢地理志洛水出
弘農郡上洛縣冢嶺山東北至河南郡鞏縣(今河南府鞏縣)
(周惠公封少子于此為東周君)入河過郡二(弘農河南)行千七十里水經
出京兆上洛縣讙舉山(山海經讙舉之山洛水出焉蔡傳冢嶺山水經謂之讙舉)
(山)東北過鞏縣東又北入于河(山海經洛水成臯西入河一統志洛水經)
(盧氏永寧宜陽洛陽偃師鞏縣入于河河南通志洛河在河南府城南三里至鞏縣北十里入黃河)漢
地理志瀍水出河南郡榖城縣(故城在今洛陽縣西北)㬱(音潛)亭
北東南入洛水經注榖城北有㬱亭瀍水出其北梓
澤中(一統志榖城山舊名㬱亭山在河南府城西北五十里連孟津縣界瀍水所出)東過偃
師縣又東入于洛漢地理志澗水出弘農郡新安縣
東南入洛水經出新安縣南白石山蔡傳古新安在今
河南府新安澠(音勉)池之間今澠池縣東二十三里新
安城是也(括地志新安故城在今洛州澠池縣東一十三里)城東北有白石
山即澗水所出酈道元云世謂之廣陽山然則澗水
出今之澠池至新安入洛也(河南通志澗水源有二一出澠池縣白石山一)
(出盧氏縣香爐山俱流至洛陽縣入洛)王樵曰豫之洛猶雍之渭而書
法不同涇灃漆沮雖皆入渭而水之大小不同故曰
屬曰從曰同各别志之伊洛瀍澗四水相敵故統志
其入河與江漢同文(曹學佺曰三川河洛伊也其形若鼎李格非曰伊洛二水分注)
(河南城中伊水尤清澈)茅瑞徵曰豫州雖北距河已自兖入
海此外水惟伊洛瀍澗而洛為最大故禹治豫水先
於此自此而東則滎波自此而又東則菏澤孟豬
王綱振曰濟洛二水同在豫州入河濟大而洛小乃
洛為一州之專患濟則數州之公患其雷夏澤大野
豬濟水之治已散見兖徐諸州惟洛出入皆在豫所
以與雍州之渭同一𤼵例以經四州之河濟終後於
一州之洛亦賓主之辨也魏校曰長安洛陽大𤼵
于周而其機啟自神禹龍門鑿而涇灃漆沮會於渭
汭入河長安始可都矣伊闕鑿而伊與瀍澗會于洛
汭入河洛陽始可都矣
滎波既豬
蔡傳濟水潛行絶河南溢為滎在今鄭州滎澤縣西
五里古敖倉(今開封府河隂縣敖山秦時敖氏築倉于上)東南水經注濟
水又東逕滎澤北故滎水所都也(述征記滎澤在中牟西東西四)
(十里許南北二百里許京相璠曰滎澤在滎陽縣東南按今開封府鄭州有滎陽滎澤二縣古滎水在滎)
(澤縣西北五里)即隂溝之上源自西漢末濟水不復南溢滎
澤口受河水有石門謂之滎口石門地形殊卑鄭玄
云滎今塞為平地滎陽民猶名其處為滎澤在其縣
東(正義春秋閔二年衞狄戰于滎澤鄭玄云即此杜預云此滎澤當在河北以衞敗方始渡戰處必在)
(河北疑此澤跨河南北而得名也)爾雅水自洛出為波山海經婁涿
之山波水出于其隂北流注于榖水(洛陽記榖水在洛陽城西三十)
(里郭璞曰波水世謂之百答水)水經注洛水自上洛縣東北出為門
水北逕弘農縣故城東注于河即爾雅所謂洛出為
波(按水經注又引應劭說波水出孤山南入滍水馬端臨云孤山即今歇馬嶺在臨汝郡魯山縣西北)
(此與禹貢波水名同實别)愚按波溠見周禮當以爾雅為據傳疏
謂滎之波水已豬馬鄭王本波作播謂此澤名滎播
俱謬酈道元謂禹塞淫水于滎陽下(濟為河所淫)引河東
南以通淮泗濟水分河東南流漢志所云滎陽縣有
蒗蕩渠首受濟者是也漢明帝時河流既塞議築汴
渠使樂浪人王景作堤(今名金堤)起自滎陽東至千乘海
口千有餘里十里一水門更相洄注渠流東至浚儀
(今祥符縣)名浚儀渠(蔡傳南曰蒗蕩北曰浚儀其實一也)其後靈帝時於敖
城西北累石為門以遏渠口又名石門渠石門渠東
合濟水與河渠東注至敖山北而受汴水汴水又東
至滎陽北自廣武二城(即楚漢戰處在今河隂縣)間東流而出濟
水至此乃絶隋大業初(煬帝)𤼵丁夫百萬自板渚(在虎牢東)
引河歴滎澤入汴又自大梁之東引汴水入泗達淮
千有餘里更名通濟渠(元和郡縣志汴渠在河隂縣南即蒗蕩渠隋名通濟渠)
唐宋轉漕因之張洎曰禹于滎澤下分大河為隂
溝引注東南至大梁浚儀縣西北復分二渠一渠東
經陽武縣(今屬開封府)中牟臺下為官渡一渠始皇疏鑿
以灌魏都為鴻溝蒗蕩渠自滎陽五池口東來注之
其鴻溝即出河之溝亦曰蒗蕩渠愚按滎澤之口與
汴河口通其水深可以灌大梁(陳亮曰禹于滎澤下引河南注其流猶未)
(盛自秦王賁決浚儀灌魏而河汴始分流漢承秦受河患尤劇續述征記汴河到浚儀而分汴東注河南)
(流)即鴻溝也戰國策蘇秦說魏曰大王之地南有鴻
溝則鴻溝自蘇秦時已有之張洎謂始皇所鑿似誤
黃度曰水經注禹塞滎水於滎陽下引河通淮泗
名蒗蕩渠一名浚儀渠一名通濟渠一名汴渠然則
河西道通淮矣濟逾河為滎菏被孟通泗皆有名見
源流相屬汴于經無名見非禹瀆也禹濬畎澮距川
川皆大瀆行于兩山之間澮洫則皆人為之也徐豫
地平井畫端整凡今隂溝汳睢諸水皆無原本皆溝
澮井絡互相灌輸皆當受水于菏濟者也自蒗蕩通
河滎澤既廢故皆受水于蒗蕩耳蒗蕩出河斷非禹
跡禹治行河本以河湍悍難行平地故釃二渠以引
河而後載之高地二渠非得已也後世不識聖人之
意妄鑿河為瀆或不順地阞水屬不理孫故其𫝑易
決蓋非獨蒗蕩也其後濮水通河而酸棗決瓠水通
河而瓠子決汴渠亦屢決至王景治汴鑿山開澗十
里置門使水更相回注紊亂渠脈而禹跡益壞矣且
所為通淮泗者以舟楫之利也菏已通矣而何更用
通蒗蕩哉其曰禹塞淫水而鑿之者春秋戰國策謀
之士托其名於禹而世不察也(陳無已汳水新渠記云禹時河南無濟世)
(謂蒗蕩受濟禹塞滎陽而用河者皆失之是黃說所祖與蘇子瞻不合然極有理)唐開元
中江南租船自淮西北泝鴻溝轉輸河隂含嘉太原
等倉凡三年運米七百萬石宋都汴歲漕六百萬石
東南自淮入汴至京師陜西自三門白波轉黃河入
汴至京師陳蔡自惠民河(即閔河)至京師京東自廣濟
河至京師凡四路皆汴河是賴其時近都城者惟汴
蔡諸水而黃河經城之東北以達于海至元時河始
南徙逼城流合汴泗入淮明代正統時嘗分決張秋
口東北入海後復東南入海如故夫治河之法或疏
或塞無容執一然治河于滎澤之間則宜疏濬多而
隄防少蓋滎澤孫家渡口至項城南頓(開封項城縣有南頓城)
二百里間涓流時淤河身淺隘水無所容故其湍悍
之𫝑不可遽回惟疏濬深廣使水𫝑少殺則決口可
塞矣(輯考索諸書)
導菏澤被孟豬(菏音柯孟豬漢書作盟豬史記作明都)
孔傳菏澤在胡陵(漢志胡陵縣屬山陽郡故城在今魚臺縣東)水經南濟
東過冤句(音淵劬)縣(故城在今曹州)南又東過定陶縣(今兖州府曹州)
(定陶縣)南又東北菏水出焉又云濟水東流者過乘氏
縣(注見徐州)又東過昌邑(今兖州府金鄉縣)東緡(今併入金鄉)方與(今兖)
(州府魚臺縣)縣北為菏水菏水又東過胡陵縣南東入泗
水(酈注菏水與泗水會于胡陵縣西六十里俗謂之黃水口黃水西北通鉅野澤沼注于菏故因以名)
(焉)至下邳入淮括地志菏澤在曹州濟隂縣東北九
十里定陶縣東今名龍池(一統志菏澤在曹州境内今涸)漢地理志
盟諸(即孟豬左傳爾雅俱作孟諸周禮作望諸屬青州)澤在梁國睢陽縣(今歸)
(德府商丘縣)東北蔡傳今應天府虞城縣(即今歸德府虞城縣)西北
孟諸澤是也左傳楚子夢河神曰賜汝孟諸之麋即
此正義地理志謂山陽郡有胡陵縣不言其縣有菏
澤也又謂菏澤在濟隂定陶縣東孟豬在梁國睢陽
縣東北以今地騐之則胡陵在睢陽之東定陶在睢
陽之北其水皆不流溢被孟豬然郡縣之名隨代變
易古之胡陵當在睢陽之西北故得東出被孟豬也
闞駰曰不言入而言被者明不常入也水盛乃覆被
之王樵曰孟豬之藪可田則有水草而淺涸時多故
導菏水之溢時乎被孟豬也澤無言導者此二澤相
通故可以導此及彼黃度曰導菏澤被孟豬蓋因
窪下之𫝑導而行之淺流覆被非若後人之斸鑿為
深渠也金氏履祥曰自菏澤至孟豬凡百四十里
二水舊相通今菏澤自分南北清河近時大河亦被
孟豬併行睢水矣(考宋京東漕渠起青淄歴齊鄆涉梁山濼入五丈渠達汴五丈渠即)
(菏澤也)愚按玉海云今東平濟南淄川北海界中有水
流入于海謂之清河實菏澤山東通志亦以菏澤為
濟水所會入海水經則云合泗入淮蓋自漢武時河
注鉅野通淮泗而濟流亦從之南溢合泗入淮者漢
以後之濟桑欽所名南濟也入海當是禹時故蹟
茅瑞徵曰滎與菏澤皆以志濟也滎波在豫西北菏
孟在豫東北澤與豬不同豬是蓄而復流澤是水之
聚
厥土惟壤下土墳壚
蔡傳土不言色者其色雜也顔氏曰玄而疏者謂之
壚(釋名土黑曰壚壚然解散也說文壚黑剛土也)其土有高下之不同故别
言之吕覽凡耕之道必始于壚為其寡澤而後枯王
氏炎曰壤則沃墳壚則為瘠王樵曰周禮草人掌土
化之法凡糞種墳壤用麋渴澤用鹿(渴水涸也)博物志麋
聚草澤而食其場成泥名曰麋暖民隨之種稻其收
百倍此即今人糞田法草人土化之法恐亦是𩔖也
墳壤潤解也渴澤故水處即經所云墳壚也袁黃
曰他州辨土性只一言之青之海濱豫之下土特别
而志之者以如是之土頗多也財賦所生聖人謹焉
厥田惟中上厥賦錯上中
田第四賦第二又雜出第一茅瑞徵曰雜出之等高
于正額故先言錯邵寶曰賦錯出者他州無與焉升
降之說非是(臨川吳氏謂豫賦與冀相乘除為上下)
愚按今南陽汝寧之地直走襄黃地多蕪曠宋太宗
遷雲朔之民於汝鄭墾田頗廣厥後孟忠襄屯守其
處稱重鎮焉丘文莊謂天下之田南方多水北方多
陸荆襄唐鄧問兼水陸而有之南北流民僑寓者衆
宜于兩藩交界中募南人耕水田北人耕陸田按畝
分租隨地儲積或遇河洛關陜荒歉亦可用以救濟
嗟乎此議若行中原之地豈至為巨寇逋聚哉
厥貢漆枲絺紵厥篚纖纊錫貢磬錯
林氏之竒曰周官載師漆林之征二十有五周以為
征而此則貢者蓋豫州在周為畿内故載師掌其征
而不制貢禹時豫在畿外故有貢推此則知冀不言
貢之意矣(今漆出南陽府南召淅川葛出汝寧府信陽州及光山固始見河南通志)說文
紵檾(音頃)屬陸璣云亦麻也陳詩東門之池可以漚紵
(杜預曰吳地貴縞鄭地貴紵)顔師古曰織紵以為布及練(練熟素繒也)
纖見徐州纊細綿也(小爾雅絮之細者曰纊訓按孔傳纖纊細綿也是以纖細徐)
(州之纖亦訓細蔡傳纊細綿而于纖字無訓蓋解同玄纖之纖當從之)正義磬有以玉
為之者故傳云治玉石曰錯謂治磬錯也(錯字從金鑄鐵為之)
(今鑢是)吳氏泳曰龜非貢物故言納不言貢橘柚磬錯
雖是貢物非常制為貢也故言錫貢蔡傳揚州先言
橘柚此先言錫貢者橘柚言包于厥篚之文無嫌故
言錫貢在後磬錯則嫌與厥篚之文相屬故言錫貢
在先茅瑞徵曰豫州職貢略與兖似蓋二州皆近
冀冀甸服專貢粟米二州近京師則專供服御禹制
貢先服食器用次之珍幣又次之
浮于洛達于河
蔡傳豫州去帝都最近東境徑自入河西境則浮洛
而後至也丘濬曰堯都平陽商都亳成王營洛邑
皆以河為運道後世都汴洛者皆由汴水入河都長
安者雖不瀕河亦必由河入渭是古今建都無有不資
于河道者一統志汴河舊在滎陽縣東經開封府城
内又東合蔡河(蔡河本名琵琶溝在浚儀是秦漢故運道隋開汴河不復由此唐杜佑復)
(濬之尉宋史蔡河貫京師閔水自氏入焉是為惠民河)名蒗蕩渠東注泗州下
入于淮近因河决蔡河湮没無跡而汴河自府西中
牟縣入黃河矣
禹貢長箋卷七
