禹貢長箋卷八吳江朱鶴齡撰
華陽黑水惟梁州
蔡傳東距華山之陽西據黑水(孔傳東據華山之陽西距黑水按黑水未)
(詳而梁州東境止于華陽從蔡是)華山即太華詳導山正義梁州之
境東抵華山之南不得其山故言陽也曾氏曰華山
在梁雍之東其陽為梁州其隂為雍州其北則雍州
之西河其南則豫州之南河(按華山四州之際東北曰冀東南曰豫西南曰)
(梁西北曰雍唐十道圖山南東西道在關内道之北蓋亦以華山為界云)愚按黑水自雍
之西北經梁之西南涉者脛黝黑漢書黑水出犍為
南廣縣(今叙州府慶符南溪二縣皆漢南廣縣地)汾關山水經注北至僰
道縣(今叙州府宜賓縣)入江此乃梁州西南夷界之水在今
叙州府城東南十五里輿地志以為即禹貢黑水非
是又一統志疊溪千戶所有黑水與汶江合流至成
都府安縣入羅江鄭端簡謂此是梁州黑水然雍梁
黑水豈可别為二乎辨詳導水(四川名勝志黑水出故漳臘潘州界是為)
(岷江之始水自汶山下過猶河水之遶崑崙也此即疊溪黑水)周職方有雍州無
梁州蓋雍乃王畿居中制外為民極梁為雍阻固故
併梁于雍也漢改梁為益益之為言扼也言所在險
阨亦曰疆壤益大故以名焉(水經注漢武元朔二年以新啟犍為牂牁越嶲)
(州之疆壤益廣故稱益云)熊氏禾曰或言秦以前蜀未嘗通中
國至秦鑿山開道關塞始通恐止言金牛一道耳(一統)
(志金牛峽在漢中府沔縣西一百七十里即五丁所開)下言岷嶓沱潛蔡蒙和
夷禹之故跡皆可見何嘗不通中國也北與秦隴接
境為天下要脊世治則順化服從世亂則阻險割據
任擇牧守實難其人
班固配十二次自畢十二度至東井十五度為實沈
之次(費直起畢九度蔡邕起畢六度)于辰在申魏之分野(亦曰晉)屬益
州(春秋元命苞參伐流為益州春秋緯文耀鈎荆山西南至岷山北距鳥鼠梁州屬開星天官書用昏)
(建者杓杓自華以西南正義云杓斗之尾也)晉天文志觜參魏益州廣漢
自觜一度越嶲入觜三度蜀郡入參一度犍為入參
三度牂牁入參五度巴郡入參八度漢中入參九度
益州入參七度
通典梁州夏殷間為蠻夷國所謂巴賨彭濮之人也
周末秦伐蜀有其地其分野兼得秦楚之交秦置郡
為漢中巴蜀郡及隴西之南境内史之南境漢武置
十三州此為益州魏分置梁益二州晉因之漢地理
志秦地南有巴蜀廣漢犍為武都又西南有牂牁越
嶲益州皆宜屬焉巴蜀廣漢本南夷秦併為都土地
肥美南賈滇(音顛)僰(蒲北反)僮西近邛笮馬旄牛民食稻
魚無凶年憂武都地雜氐羌及犍為牂牁越嶲皆西
南外夷武帝初開置民俗略與巴蜀同後漢郡國志
益州刺史(治洛今漢州)部郡國十二漢中巴郡廣漢蜀郡
犍為牂牁越嶲益州永昌(明帝分益州置)廣漢屬國蜀郡屬
國犍為屬國通考漢又為弘農郡之南境(上洛是)唐地
理志古梁州域山南西道(採訪使治梁州)梁(漢中)洋(洋川析梁州置)利
(益昌)鳳(河池)興(順政)成(同谷)文(隂平析武都置)扶(同昌)集(符陽析梁巴二州置)璧(始寧)
(析巴州置)巴(清化)蓬(咸安析巴隆渠三州置)通(通川)開(盛山析巴東通川置)閬(閬中本隆)
(州)果(南兖析隆州置)渠(潾山本宕渠)為鶉首分府一(漢中典内成州通十道)
(圖並入隴右道文扶二州通典十道圖並入劍南道閬果二州通典入劍南道)山南東道(採訪)
(使治襄州)金(漢隂亦曰安康)忠(南賓析巴東置)涪(涪陵析渝州置)萬(南浦析信州置内金州)
(通典入京畿道涪州通典入黔中道十道圖入山南西道)隴右道(採訪使治鄯州)岷(和政析臨)
(洮置)階(武都)宕(懷道本宕昌郡)疊(合川析洮州置)皆鶉首分(内岷州通典十道圖並入)
(雍州)劒南道(採訪使治益州)益(蜀郡)蜀(唐安析益州置)彭(濛陽析益州置)漢(德陽析益)
(州置)眉(通義析嘉州置)梓(梓潼)綿(巴西)劒(普安)合(巴州本涪陵郡)資(資陽)邛(臨邛析雅)
(州置)茂(通化本汶山郡一名會州)松(交州析扶會二州置)嶲(越嶲)戎(南溪本犍為郡)遂(遂寧)
陵(仁壽)嘉(犍為)雅(盧山)瀘(瀘川)簡(陽安析益州置)普(安岳析資州置)渝(南平本巴郡)
當(江源析松州置)龍(江油)翼(臨翼析會州置)悉(歸誠析當州置)黎(洪源析雅嶲二州置)静
(静川析悉州置)恭(恭化析静州置)維(維川)榮(和義析資州置)奉(雲山析維州置)柘(蓬山)姚
(雲南)亦鶉首分府一(蜀郡)都護府一(保寧初學記梁州自劍閣而西分為益州)
(是為劍南道其北垂又入隴右道)通考兼分入京畿為上洛(商)安康
(金)郡及黔中道涪陵(涪州)南川(南州)郡宋史梁州為川峽
四路成都路府一成都州十二眉蜀彭綿漢嘉卭簡
黎雅茂威軍二永康石泉監一仙井潼川路(即梓州路)府
二潼川遂寧州九果資普昌叙瀘合榮渠軍二懷安
廣安監一富順利州路府一興元州九利洋閬劒文
興蓬政巴軍一大安夔州路州七夔忠萬開達涪恭
軍三雲安梁山南平監一大寧南渡後頗更置云(川峽)
(四路合禹貢梁雍荆三州之地而梁州為多南至荆峽北控劍棧西南接蠻夷按宋平孟蜀分為益州)
(利州梓州夔州四路益在川西夔在川東利梓俱在川北嘉定則川南也梓州今潼川州利州今保寧府)
(廣元縣)大明一統志古梁州為今四川省成都(秦置蜀郡漢分)
(置廣漢郡唐為益州置劒南節度其地西抗吐蕃南撫蠻部天下雄藩)保寧(秦漢屬巴郡晉置巴)
(西郡唐曰隆州改閩州宋為安德軍元陞保寧府其地梁洋梓益之衝前界關表後據劍閣)順慶
(秦漢屬巴郡晉屬巴西劉宋分置宕渠郡唐置果州宋陞順慶府其地接壤漢中嘉陵江襟帶其左)叙
州(古僰國漢置犍為郡唐曰戎州宋改叙州其地負山枕江舟車之衝)重慶(周巴子國秦置巴郡)
(漢因之隋唐曰渝州宋改恭州陞重慶府其地東魚復西僰道北漢中南夜郎)馬湖(漢犍為牂牁之)
(境其地南距戎瀘北走普資)龍州(周秦氐羌地漢為隂平道屬廣漢郡後魏置江油郡唐為龍州)
(宋為政州其地四塞雲棧百里鄧艾伐蜀所置)各府潼川(秦屬蜀郡漢屬廣漢蜀漢曰梓潼隋)
(唐曰梓州宋陞潼川府其地左帶涪水右挾中江川西北之門戸)嘉定(秦屬蜀郡漢屬蜀犍為二)
(郡唐宋曰嘉州其地負三峩帶二江)眉(秦屬蜀郡漢屬犍為唐宋曰眉州其地為岷峨奥區)邛(秦漢)
(屬蜀郡西魏置邛州其地前控沉黎後接邛笮)瀘(漢屬犍為東漢置江陽郡隋唐宋曰瀘州其地南掎)
(牂牁北通廣漢)雅(秦漢屬蜀郡隋唐曰雅州其地控帶夷落南詔咽喉)各州及東川(古南)
(詔地)烏蒙(漢牂牁地)烏撒鎮雄(亦號茫部)各軍民府播州(秦夜郎地漢屬)
(牂牁唐置朗州)宣慰司永寧(漢屬益州宋隷瀘州)酉陽(秦黔中地漢以酉陽北境置武)
(陵郡唐曰思州)石砫(漢屬牂牁其地連黔播接荆湘)各宣撫司其天全六番
(古蠻獠地唐隷雅州)招討司則梁州南境黎州(古西南夷笮都地漢曰沉黎隷)
(蜀郡唐置黎州其地處越嶲邛蜀之中)安撫司則梁州西境松潘(古氐羌地)
(漢屬河關郡晉屬汶山郡唐置松州其地東南面雪嶺西北界洮河)指揮司疊溪(漢屬蜀郡)
(晉屬汶山唐置翼州)千戸所四川行都司(古西南夷邛都地漢置越嶲郡唐置嶲州)
(唐末為蒙詔所據)皆屬梁州夔州府(春秋庸國秦漢屬巴郡東漢分置永寧郡蜀漢)
(改置巴東郡為重鎮梁置信州唐曰夔州其地為蜀口荆楚上游)則荆梁二州域(奉節)
(雲陽萬縣開縣達州新寧梁山建始東鄉太平屬梁州)雲南省雲南(古滇國漢置益州郡)
(蜀漢分置雲南郡唐曰南寧後為蒙詔所據元始置中慶路其地東距僰道南屬交趾西抵伽陀北接吐)
(蕃)大理(漢屬益州蜀漢屬雲南唐置姚州其地廣險南詔都會)臨安(漢屬牂牁唐屬黔州)
(都督其地北抵澂江南隣交趾)楚雄(漢屬益州晉置安州元置威楚路其地饒鹽井)澂江(漢屬)
(益州隋置昆州)廣西(漢屬益州牂牁唐隷黔州其地東瞰廣西南距交趾)各府曲靖(漢屬)
(益州蜀漢置興古郡唐置南寧州)武定(漢屬益州郡唐屬戎州都督元置羅婺萬戸府)麗江
(漢屬越嶲益州東漢屬永昌隋唐屬嶲州其地南接大理北距吐蕃)永昌(東漢置永昌郡唐屬姚州)
(都督其俗以金裹兩齒曰金齒)各軍民府並屬梁州界貴州省普安
州(漢屬牂牁唐置盤州其地界雲貴川廣之間)亦梁州界貴州宣慰司(漢羅)
(甸國元隷雲南行省其地為滇南門戸)則荆梁二州之南境也陜西漢
中府(詳見雍州)是梁雍二州域(興安州平利石泉洵陽漢隂白河紫陽寧羌州沔縣)
(屬梁州考地志漢中為梁雍荆三州域金州是荆梁之交謂秦頭楚尾即興安州鄭端簡云鞏昌府西和)
(成縣秦州屬梁州)蜀地與秦同域劍閣之險(在今保寧府劍州)過于
潼關蜀所恃為外戸巴西梓潼宕渠三郡去漢中遼
遠俱在劍閣之内漢中前秦後蜀漢高由之以定三
秦孔明由之以鎮關隴黃權所謂蜀之股肱楊洪所
謂蜀之咽喉也林駉曰蜀之根本在成都而漢中
為唇齒蜀之藩籬在漢中而陜隴為遞援守南鄭(今漢)
(中府治)則長安可窺守武興(今略陽縣)則隴西可取牟子
才曰重慶為保蜀之根本嘉定為鎮西之根本夔門
為蔽吳之根本愚按晉書劉裕遣朱齡石伐蜀衆
軍從外水取成都臧僖從中水取廣漢(今漢州)老弱從
内水向黃虎(近涪域)庾仲雍云江州(今重慶)正對二水口
右則涪内水左則蜀外水通鑑註水自渝上合州至
綿州者謂之内江自渝由戎瀘上蜀者謂之外江内
水今涪江外水今岷江也其中水即雒水(一統志雒水在漢州)
(經新都)昭烈取劉璋自涪城進圍雒城蓋由中水楊慎
云中水沱江當更考程大昌曰漢書漢二年漢王
從杜南入蝕(音力)中至南鄭蝕中地書皆不載以地望
求之關中南面皆碍南山不可直逹其有微徑可通
漢中者惟子午關(在今西安府城南唐明皇荔枝驛路)子午關在長安
正南其次向西有駱谷關關之又西則褒斜也蝕中
若非駱谷必是子午若大散關(在今漢中府鳳縣)則在漢中
西南不與咸陽對出非其地矣是年五月漢王引兵
出襲雍則自褒斜北出蓋雍縣之陳倉也唐玄宗幸
蜀自馬嵬(在今西安府興平縣)由武功入大散關河池劍閣以
達成都其返也路亦如之德宗幸奉天(今西安府乾州)移蹕
漢中則自鄠縣入駱谷轉西以達梁州緣其時李楚
琳據鳳翔故迂道駱谷及還京即取徑褒斜矣(楊慎曰漢)
(中雖是平川東北入長安西南出劍門皆有棧閣王全斌伐蜀自益光江趨來蘇徑不由劍門入是劍門)
(外又别有一路)何景明曰今由秦入蜀之道西南則褒谷
從褒入南則駱谷從洋入東南則斜谷從郿入舊志
謂首尾一谷者非是棧道有四從成和階文出者(成縣)
(西和階州文縣俱屬鞏昌)為沓中隂平道鄧艾入蜀由之(艾自隂平景谷)
(步道逕江油而出綿竹)從兩當出者(兩當縣亦屬鞏昌)為故道漢高攻
陳倉由之(陳倉道在漢中沔縣)從褒鳳出者為今連雲棧漢王
之南鄭由之從成固洋縣出者(皆屬漢中)為斜谷道武侯
屯渭上由之此皆關南之險阨宋中興四朝志大
散關隷梁泉縣(屬鳳州今鳳縣)在鳳翔寶鷄縣之南為秦蜀
往來要道兩山關控斗絶出可攻入可守實表裏之
形勢也和尚原鳳之東境抵鳳翔不百里仙人關興
之東境(興州今略陽縣)距利州纔七驛自利抵劍閣百里而
贏倘棄和尚原而退守仙人關則蜀之險要所失過
半敵既得和尚原或自梁洋經米倉山入巴閬或自
均房由達州山路入夔峽或直攻仙人關形分勢散
所備皆急一處破壞在在震動矣自南北講好中分
關中之界如大散仙人饒風武休皆吾界也而仙人
關外又分左右二道自成州經天水縣出皂林堡直
抵秦州昔吳璘大軍由此而出地勢平衍因為溝塹
引水縱横名曰地網以遏敵衝自兩當縣直至鳳州
取大散關距和尚原纔咫尺敵常憑原下視如蟻垤
故其𫝑難守所恃緩急有仙人關耳
岷嶓既藝(岷史記作汶漢書作崏說文作□)
漢地理志蜀郡有湔(音箋)氐道(縣有羌夷曰道)岷山在西徼外
江水所出蔡傳岷山在茂州汶山縣晁氏說之曰蜀
以山近江源者通為岷山連峯疊岫不詳遠近青城
天彭諸山之所環遶皆古之岷山青城乃其第一峰
也(青城山在成都府灌縣西南五十里天彭山在成都府彭縣北三十里陸游曰自蜀境之西大山)
(廣谷谽谺起伏西南走蠻箐中皆岷山也)王樵曰岷山蟠據華夷江出其
間誠有如晁氏所言但禹導江必有所始導山曰岷
山之陽至于衡山則固有定指矣漢汶山縣有江瀆
廟蓋禹導江始此云(輿地廣記岷山在茂州汶山縣西北俗謂之鐵豹嶺禹之導江)
(𤼵跡於此)水經隴西郡氐道縣嶓冢山(釋名山頂曰冢)漾水所出
漢地理志隴西郡西縣嶓冢山(史記正義漢隴西郡西縣在今秦州上邽)
(縣西南九十里蔡傳即今興元府西縣三泉縣也縣按後魏分沔陽置嶓冢縣隋改西縣今漢中府沔)
(也蔡氏誤以後代漢中之西縣為漢隴西之西縣當正之)西漢水所出華陽國志
漢水東源出武都(韓邦竒曰漢武都所治甚遠西北自鞏昌府成縣東南至漢中府沔)
(縣千八百餘里)漾山為漾水西源出隴西嶓冢山逕葭萌入
漢杜氏通典嶓冢一在天水之上邽(今鞏昌府秦州)一在漢
中之金牛(注見前)在天水者為西漢愚按班固以西漢
出嶓冢于武都東漢第言受隴西氐道漾水而不著
所出之山今鞏昌秦州漢中沔縣皆有嶓冢(一統志嶓冢山)
(一在秦州西南六十里一在沔縣西一百二十里山韓邦竒曰鞏昌是漢源嶓冢山可証漢中無嶓冢)
(沔水源出金牛山人誤以沔水為漢水遂以金牛為嶓冢其說不知何據)蓋一山而跨二
府之城水經以漾水為西源沔水為東源道元謂東
西兩川俱出嶓冢而同為漢水者是也但西漢水南
入廣漢白水東南至江州入江經文漾流為漢乃東
至彭蠡入江博考圖志源流本不相合自漾沔之名
亂于桑欽而學者遂輾轉滋惑矣常璩以漾水為東
源正與經應所云漾山未詳豈即嶓冢别名歟江漢
順流則二山之墟皆可樹蓺史稱岷山之下沃野千
里與漢中俱號天府之國蓋成于李冰而𤼵于神禹
也
沱潛既道
孔傳沱潛𤼵源此州入荆州正義地理志蜀郡郫縣
(今成都府郫縣)汶江縣(今成都府安縣)皆有沱水(地理志沱水在蜀郡郫縣西東入大)
(江其一在汶江縣西南東入江)及漢中安陽縣(今漢中府漢隂縣)有潛水(地理)
(志灊谷水出安陽西南北入漢灊音潛)其尾入江漢耳首不于此出江
源(今成都府崇慶州)有&KR1514;(音仇)江首出江南至犍為武陽(今成都府)
(新津縣)又入江豈沱之𩔖與潛蓋西漢出嶓冢東南至
巴郡江州入江行二千七百六十里爾雅音義沱水自
蜀郡都安縣湔山(在今灌縣即玉壘山)與江别而東流又云有
水從漢中沔陽縣(今漢中府沔縣)南流至梓潼漢壽(今保寧府廣元)
(縣漢廣漢地)入大穴中通岡山下西南潛出(水經注潛蓋漢水枝分潛)
(出謂之伏水)舊俗云即禹貢潛水也愚按梁州沱水通典
在唐昌(今成都府崇寧縣)近志云一在灌縣(在成都西)一在新繁
(在成都西北)灌縣之沱即爾雅所云别江于湔山者其&KR1514;
江寰宇記一名皂江自青城縣百丈水南流入崇慶
州至新津入江孔疏以為即沱江所未詳也潛水水
經出巴郡宕渠縣(今順慶府渠縣縣有渝水古潛水亦名宕渠水俗謂之渠江)史
記正義云潛水源出利州綿谷縣東龍門山大石穴
下(在今保寧府昭化縣西)庾仲雍以墊(音疊)江(晉縣屬巴郡)有别江出
晉壽縣(晉縣今保寧府廣元縣)此即潛水考綿谷即晉壽石穴
水當經綿谷出宕渠杜甫詩綿谷元通漢亦一証也
郭璞所解沱潛惟據梁州不言荆州沱潛鄭康成以
荆梁二州各有沱潛故荆州之潛曰未聞于梁州則
云漢别為潛其穴本小禹自廣漢疏通即為西漢蓋
即指綿谷水耳然此水既從沔陽南流則是東漢支
派與西漢水不相蒙地理志西漢水出嶓冢南至巴
郡江州入江潛水出巴郡宕渠符特山西南入江不
云潛即西漢鄭康成始合之為一而酈道元孔穎達
輩遂因之疑康成說不足信及考西漢水自嶓冢而
下即西南流過祁山入嘉陵道為嘉陵水又東南流
經宕渠合宕渠水(見水經注)乃知西漢水入潛故世遂以
潛即西漢耳若必求出漢入漢者為潛則今之宕渠
水與西漢水皆至合州入大江何嘗與沔漢相為沿
注哉鄭端簡以梁州三十六江皆是潛水此又非定
論謹識之以俟博聞者王樵曰凡河江淮漢惟一見
沱潛于二州再書既道者其名雖同而原委各别也
蔡傳上志岷嶓下志沱潛江漢源流於是乎見臨川
吳氏謂凡江漢支流皆名沱潛不拘一處猶蜀山近
江源者皆為岷山或云岷謂之汶漢謂之漾亦謂之
沔恐屬方言今寧羌州有沔縣又東有洋縣即古洋
州洋漾聲相近
蔡蒙旅平
輿地志蔡山在雅州嚴道縣(今雅州榮經縣金氏曰在嚴道縣南四川志在)
(州城東五里)漢地理志蒙山在蜀郡青衣縣(今雅州名山縣四川志蒙)
(山在名山縣西十五里楊慎以蒙山為雲南蒙樂山非是)蔡傳酈道元謂其山上
合下開沫水經其間(水經沫水出蒙山南與青衣水合東入于江一統志沫水在雅)
(州西五十里)出為溷崖水水脈漂疾歴代為患李冰𤼵卒
鑿平溷崖(楊慎曰元和志李冰鑿離碓在雅州舊蜀志言在灌縣謬)則此二山在
禹為用功多也(按水經注上合下開本指蒙山言之蔡傳引之似混近說遂以蔡蒙二山)
(都是志沫水蓋因蔡傳而誤也)孔傳祭山曰旅顔師古曰旅陳也旅
平言已平治而陳祭也(一統志旅平舊址在今雅州城東十里俗呼落平)
陳氏大猷曰旅獨于梁雍言之者九州終于梁雍以
見前諸州名山皆有祭也旅獨于蔡蒙荆岐言之者
蓋紀梁之山終于蔡蒙紀雍之山始於荆岐以見州
内諸名山皆有祭也故末復以九山刊旅總結之然
必言于諸州後者亦先成民而後致力于神之意與
和夷底績
蔡傳和夷地名嚴道以西有和川有夷道或其地也
(寰宇記雅州東北有和夷&KR0309;)晁氏說之曰和夷二水名和川水自
蠻界羅嵒州東來(寰宇記和川路在雅州榮經縣界西去吐蕃大渡河五日程從大渡)
(河西至吐蕃松城四日程)經蒙山而入岷江所謂青衣江也(水經青衣)
(水出蒙山東與沬水合入江一統志青衣江在雅州名山縣)夷水出巴郡魚復縣
(今夔州府奉節縣)東過夷道縣(今荆州府宜都縣)北東入于江(水經注魚)
(復縣南夷水出焉縣有夷谿即很山清江也按此夷水在今川東去和川絶遠晁氏引之非是)愚按
和夷無定說水經注鄭玄曰和上夷所居之地和讀
曰桓地志桓水出蜀郡蜀山(水經作岷山)西南行羌中故
晉道記曰梁州南至桓水自桓水以南為夷書所謂
和夷底績也古桓和二字誠通用但地志所云桓水
出蜀山者已不可考若以為西傾因桓之桓水又不
在梁州域内一統志天全招討司治南四十里有和
水即蔡晁所指在蔡蒙之西又地志越嶲蘇示縣西
北有&KR0642;江師古註示讀祗&KR0642;古夷字(集韻夷古作&KR0642;)此夷江與
和川相近四川志亦云和夷在黎雅越嶲等處則此
疑是禹貢之和夷而先儒顧不之引何也經文凡云
底績皆主地言此當是地名因水者蘇傳以和夷為
西南夷名曾氏謂嚴道有和川夷人居之蓋皆本康
成之說
厥土青黎(黎史記作驪)
孔傳色青黑而沃壤(按馬融王肅云黎小疏也蔡傳黎黑也蓋主孔傳)吳氏
澄曰梁土不言質質不一也金氏履祥曰梁土色青
故生物易性疏故散而不實(此從馬王說)史亦謂成都土
疏難以築城(唐書高駢築成都羅城蜀土疏惡以甓甃之)董二酉曰黎訓
黑以色言或訓疏以性言考黎字無疏訓疏乃黑土
之性耳說者見蜀土疏惡遂以附會字義實不然也
蓋土性粘膩然于其中復分五行黃者土之土也得
其本然為最上赤者火之土也為次之白者金之土
也又次之青者木之土又次之黑者水之土也為最
下土本尅水今反為水所勝其疏惡何疑哉至若一
州之土色有不同如壤之與墳壚為性各别不足異
也
厥田惟下上厥賦下中三錯
田第七賦第八雜出第七第九正義梁州之賦下中
為正上下取一通第八為三故言三錯胡氏一桂曰
梁州夷狄北境變故不常而定出八等似若太優故
無事則錯出第七等有事則錯出第九等也蔡傳
賦雜出他等者或以為歲有豐凶或以為戸有增減
皆非也意者地力有上下年分不同如周官田一易
再易之𩔖歟王樵曰按周官不易之地謂歲種之地
為上田一易之地謂休一歲乃復種也為中田再易
之地謂休二歲乃復種也為下田蔡氏之意謂田遇
年分休不耕者多則賦從而少然豈偏冀揚豫梁四
州田有一易再易而餘州皆可歲耕者耶蓋冀州地
大物繁賦既上上而又間出上中以寬之豫為中土
原田既美人功亦脩幾與冀埓故賦既上中而又間
出上上以進之揚田下下然人稠而地力亦盡故賦
高于田二等而間出又進一等此實東南繁阜之權
輿矣梁田下上復優於揚然多山而少田人功亦劣
故賦之等退在下中而又以七九二等為之上下間
出調劑可謂密矣舉此四州為法而餘州可見無錯
者其等已定也有錯者其等難定時進退以通節之
也後代卒不能易禹之等惟雍州沃野千里秦漢以
來稱天府之國而禹時洪水初平風氣未開觀公劉
太王初起陶復陶穴困于狄人之時則昔之雍州豈
後之雍州哉人事未至聖人固不能豫進之也然田
曰上上則人事氣化亦已有所待矣
厥貢璆鐵銀鏤砮磬熊羆狐狸織皮
孔傳璆玉名廣韻璆與球同(集韻球或作璆)蔡傳璆玉磬(按字)
(書多作玉名蔡本說文)鐵先于銀者鐵之利多于銀也蜀卓氏
程氏以鐵冶富擬封君則梁之利尤多于鐵(徐廣曰臨邛出)
(鐵後漢郡國志宕渠臺登會無滇池不韋諸縣皆出鐵)鄒氏近仁曰漢志犍為
郡朱提縣(今嘉定州犍為縣)有朱提山出銀(南中志朱提舊有銀窟數處)
每銀八兩為一流直一千五百八十他銀一流但值
千是梁州之銀獨美於他州故以為貢也鏤者可以
刻鏤剛鐵也金剛切玉如泥寰宇記定笮縣有鐵石
山(在今四川行都司)出砮石火燒之成鐵為劍戟最利(華陽國志)
(作出臺登名勝志云鹽井衞古定笮縣也今山在衞西七十里亦近臺登臺登定笮漢志皆屬越嶲)禹
時所貢之砮疑即此蔡傳磬石磬按磬有玉石蔡訓
石磬蓋嫌與璆混耳林氏之竒曰浮磬貢於徐磬錯
貢於豫此州既貢玉磬又貢石磬知當時樂器磬最
為重豈非以其聲角在清濁大小之間最難得其和
者哉說文熊山獸冬蟄(異苑云熊無穴或居大樹孔中見人則顛倒投地)羆
大於熊黃白文(郭璞云長頸高脚猛憨多力能拔樹山海經嶓冢之山其獸多熊羆)狐
妖獸狸伏獸孔傳貢四獸之皮織金罽(釋言云氂罽也胡人續羊)
(毛作衣)正義織毛而言皮者毛附于皮故于皮表毛耳
蘇傳以罽者曰織以裘者曰皮(王樵曰罽西胡毳布織毛為之若氊毼氍)
(毺之𩔖字當作&KR1455;作罽非罽魚網也吳澄曰通外國之俗者言織皮是獸皮熟之去毛削令至薄裁極細)
(如縷以金傅之織而為布非織皮為裘亦非織毳為褐也)
西傾因桓是來浮于潛逾于沔入于渭亂于河
西傾雍州山漢地理志在隴西郡臨洮縣西南(一統志在)
(今陜西臨洮府西南一百五十里一名嵹臺山雍大記西傾在洮州臨潭縣西北九十里臨潭唐縣故城)
(在今洮州衞西南)水經西傾之南桓水出焉(愚按水經桓水出岷山西南行)
(羌中入南海近志云即洮水洮水流洮岷界入黃河今二說並存無從考據鄭端簡云桓水過嶓冢山東)
(流入潛此則大謬)孔傳漢上曰沔(漢志沔漢水一二名一統志沔水在漢中府褒城縣)
(南四里蘇傳禹時通謂褒水為沔)水經注自西傾而至葭萌浮于西
漢西漢即鄭玄所謂潛水也自西漢遡流而届晉壽
界阻漾枝津南歴罡穴(罡山名有大穴作岡北者誤)迤邐接漢沔
歴漢川至南鄭(今屬漢中府)屬于褒水逾衙嶺(括地志衙嶺山名在)
(襄城縣西北九十里)之南溪灌斜川届武功(今西安武功縣)而北以入
于渭蔡傳經言沔渭而不言褒斜因大以見小也絶
流而渡曰亂(河即冀州之西河)愚按梁州西境之貢自西傾
陸運傍桓水而行不曰浮桓而曰因桓至潛始汎舟
也潛之北為沔沔之北為渭(沔在梁州渭在雍州疏云沔在渭南五百里)
褒通沔斜通渭其間絶水百餘里不言逾者蒙逾於
沔之文曰入則亦包斜湄在内矣自渭入河由西而
東故横絶以渡夫貢道皆言浮言達惟荆梁間曰逾
然陸運特以濟水運之窮未有全用陸者聖人之不
欲勞民于此見之王樵曰漢中棧道七百里北口
曰斜南口曰褒(後漢書註長四百七十里)同為一谷褒水出太白
山(在漢中府洋縣)經鳳縣(屬漢中府)南流入褒谷(雍大記褒谷在褒城縣東北十)
(里出連雲棧直抵鳳縣斜谷七百里)又南流入沔(水經注褒水出衙嶺東南歴故棧道至褒)
(口又南逕褒縣故城入于漢)斜水出衙嶺山北至郿(屬鳳翔府)入渭(雍錄)
(渭水東至武功縣受斜水褒斜二水介衙嶺而分南北斜經武功而東入于渭也)所謂絶水
百餘里者以褒斜二水兩首相距言之非謂褒斜二
谷也漢武帝時人有上書欲通褒斜道及漕事下張
湯湯言漕從南陽上沔入褒褒絶水至斜百餘里以
車轉從斜下渭如此則漢中穀可致是逾沔入渭之
道漢人常用之今蜀中通貢賦水則大江陸則棧道
此道無復講矣葉氏少藴曰雍言織皮崑崙析支
渠搜非中國之貢明矣西傾即西戎之境疑熊羆狐
狸織皮與西傾因桓是來相屬謂四獸織皮乃西傾
之戎因桓水而以此來貢也愚按西傾僻在雍州之
西南不應梁州貢物乃紆道由之西傾因桓正記
織皮所由來耳况他州貢道各以浮字起此與雍州
西戎之貢相似當從葉說無疑鄭端簡亦云西傾因
桓是來當合上作一節浮于潛四句作一節
禹貢長箋卷八
