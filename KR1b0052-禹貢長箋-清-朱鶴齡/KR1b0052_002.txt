禹貢長箋卷二吳江朱鶴齡撰
濟河惟兖州(濟漢書作泲兖史記作沇沇即兖)
爾雅濟河間曰兖州(郭璞註自可東至濟)釋名兖州取沇水為
名孔傳東南據濟西北距河正義據謂跨之距至也
濟河之間相去路近兖州之境跨濟而過東南越濟
水西北至東河也(鄭曉曰注言至者正至其處據者過其處距者不及其處)熊氏
禾曰兖州當河下流西距河東距濟北濱海南接徐
豫之境茅瑞徵曰濟古文作泲說文註此兖州之泲
即沇水也其從水從齊者地志出常山郡房子縣贊
皇山(山在今真定府贊皇縣)東至鉅鹿郡廮陶縣(今真定府寧晉縣)入
泜然水經注云二濟同名則泲之訛為濟舊矣章俊
卿曰黃河舊道三代以前自宋衛州之黎陽縣境折
而北流故北京及河北東路諸州在河之東即古兖
州之域自周定王時舊道湮塞秦漢以還河隄屢壊
乘上流之𫝑决而東下故兖州之域隔在河北而河
東之名乃移在并州王氏炎曰漢元光中(武帝)河徙
東郡更注渤海繼决瓠子(在今大名府開州西南)又决魏郡之
館陶(今館陶縣屬東昌一統志黃河故道在館陶縣西南五十里)遂分為屯氏河
(地理志屯氏河在館陶東北至渤海章武縣入海章武今河間府鹽山縣)大河在西屯河
在東二河相並而行永光中(元帝)又决清河靈鳴犢口
(地理志河水自靈縣别出為鳴犢河東北至蓚入屯氏河靈縣故城在今東昌府博平縣西北三十里鳴)
(犢河在今東昌府高唐州南三十五里孔子臨河而嘆處蓚縣今河間府景州音條)分流入博
州(今東昌府聊城縣)屯河始塞後又决平原東入齊入青以
逹于海而下流遂與漯為一王莽時河遂行漯川(在今)
(東昌府)夫河不行于大伾之北而道于相魏(今大名府地)之
南則山澤在河之濱者支川與河相貫者悉皆易位
而與古不合矣愚按水經云大河故瀆北出為屯
氏河古時深廣與大河等故酈道元疑即禹貢洚水
今衛河經館陶合漳水說者謂即屯氏故道自河東
南流道淮入海而衛河但資百門泉水以通轉漕
班固配十二次自軫十二度至氐四度為夀星之次
(費直起軫七度蔡邕起軫六度爾雅夀星角亢也)于辰在辰鄭之分野(按左傳歲)
(在星紀淫于玄枵梓慎以為宋鄭必飢鄭地後為韓所都故帝王世紀作韓分野然考地理志此分野當)
(屬衛與宋鄭韓皆無與)屬兖州(廣雅北斗七星三為機機為青兖州)晉天文志角
亢氐鄭兖州東郡入角一度東平任城山陽入角六
度泰山入角十二度濟北陳留入亢五度濟隂入氐
二度東平入氐七度
周職方氏河東曰兖州其山鎮曰岱山其澤藪曰大
野(漢書作泰壄)其川河泲其浸盧維(鄭玄云盧當作雷即雷夏維當作雍即灉)
(水顔師古云盧水在濟北盧縣鄭註非是)通典兖州衛其分野兼得魏宋
齊秦之交秦置郡為東郡碭郡之東北境齊郡之北
境鉅鹿上谷二郡之東境漢地理志今東郡及魏郡
之黎陽河内之野王朝歌(野王朝歌禹時屬冀州)皆衛分衛為
狄滅齊桓公更封衛于河南曹楚丘(二邑名詩傳曹楚丘在滑州今)
(滑縣)是為文公子成公徙帝丘今之濮陽是也(今東昌府濮州)
濮陽本顓頊之虚故謂帝丘秦滅濮陽置東郡後漢
郡國志兖州刺史(治昌邑今金鄉縣)部郡國八陳留(禹時屬豫州)
東郡東平(故梁國景帝分為濟東國宣帝改)任城(章帝分東平置)泰山濟北
(分泰山置故城在今長清縣西)山陽(故梁景帝分置故城在今兖州府金鄉縣)濟隂(故梁景帝)
(分置宣帝别為定陶國)通考漢時為郡國九郡則東魏泰山濟
隂平原清河渤海千乘(東漢更名樂安故城在今濟南府陽信縣一云在臨濟鎮)
國則東平唐地理志河南道(採訪使冶陳留)古兖州域濮為
大火分兖為降婁分齊棣為玄枵分滑為娵訾分(唐河)
(南道合古豫兖青徐之域内齊州通典屬青州)通典唐分置十五郡古兖州
為河南道靈昌(滑州本東郡)濮城(濮州)濟陽(濟州)東平(鄆州)等郡
河北道魏郡(魏州)博平(博州)平原(德州)樂安(棣州析滄州置)景城(滄州)
清河(貝州)等郡宋史京東東路則濟南府(本齊州)京東西
路則濮州京西北路則滑州河北東路則大名(本魏郡)
開德(本澶州)二府滄博棣德濱恩(本貝州)六州及永静軍
(即景州)河北西路則濬州(本通利軍端拱初以滑州黎陽縣建通利軍屬河北路通)
(考又有鄆州共州十四)明一統志古兖州今山東省東昌府(春秋)
(齊西鄙聊攝地戰國為魏齊趙三國之境秦置東郡漢為東郡濟隂清河三郡之境魏晉屬平原國隋唐)
(為博州宋為濮州其地南接濟兖北連德景漕河所經)濟南府(禹貢青西兖北之地春秋戰國)
(並屬齊秦屬齊郡漢為濟南國又為平原千乘泰山渤海四郡之境北魏隋唐並為齊州宋為興德軍陞)
(濟南府其地東有瑯琊即墨之饒西有濁河之限南有泰山北有渤海)則兖青二州域
(齊河禹城臨邑長清肥城青城陵縣泰安州新泰萊蕪德州德平平原武定陽信海豐樂陵商河濱州利)
(津霑化蒲臺屬兖州)兖州府(春秋魯地秦為薛郡漢為魯國及泰山山陽郡東漢分置任城國唐)
(曰兖州宋改襲慶府其地東盤瑯琊西控鉅野北走厥國南馳互鄉河齊間一都會)則兖徐二
州域(陽穀東阿平隂東平汶上夀張屬兖州按徐州曰東原底平則東平恐應入徐州)北直
隸大名府(詳見冀州)則冀兖二州域(元城大名南樂清豐内黃開州長垣東明)
(魏縣屬兖州)河南省開封府(詳見豫州)則兖豫二州域(延津封丘原武)
(陽武項城屬兖州)
司馬光曰兖州境包今之河朔漢兖州界在今河陽
非禹貢舊境也馬端臨曰兖州舊疆介于河濟地非
險固風雜數國兩漢以後兖州所領郡國東境則入
青州西境則兼入荆河州及西晉之末為戰争之地
三百年間傷夷彌甚其分割不得而詳焉愚按周併
徐入青又分青入兖自濟以南皆屬焉則周時之兖
已非禹貢疆域今兖州府略及海岱東南郡邑在徐
州域者十之七八西北郡邑在兖州域者十之二三
其府治實春秋及漢之魯國與秦之薛郡
九河既道
孔傳河水分為九道在此州界平原以北是爾雅九
河徒駭一太史二焉頰三覆釜四胡蘇五簡六絜七
鈎盤八鬲津九李廵注徒駭禹疏九河以徒衆起故
曰徒駭太史禹大使徒衆通其水道故曰大史馬頰
河勢上廣下狹狀如馬頰也覆釜水中多渚形如覆
釜胡蘇其水下流胡下蘇流也簡大也河水大而深
也絜苦也言河水多山石治之苦絜鈎盤言河水曲
如鈎屈折如盤也鬲津河水狹小可鬲以為津也正
義河從大陸東畔北行而東北入海冀州東境至河
之西畔水分大河東為九道漢成帝時許商上書言
古記九河之名有徒駭胡蘇鬲津今見在成平(今河間府)
(獻縣地理志屬渤海郡)東光(今屬河間府地理志東光有胡蘇亭屬渤海郡)鬲縣(今河間府)
(鹽山慶雲二縣皆是地理志屬渤海郡)界中自鬲津以北至徒駭其間
相去二百餘里是知九河所在徒駭最北鬲津最南
盖徒駭是河之本道東出分為八支徒駭在成平胡
蘇在東光鬲津在鬲縣其餘不復知也爾雅九河之
次從北而南既知三河之處則餘六者太史馬頰覆
釜在東光之北成平之南簡絜鈎盤在東光之南鬲
縣之北也今河間弓高(弓高故城在今景州)以東至平原鬲津
往往有其遺處(左傳疏九河故道河間成平以南平原鬲縣以北)吕氏祖謙
曰禹不惜數百里地疏為九河以分其𫝑善治水者
不與水争地也鄭曉曰河流下趨海潮上湧𫝑必激
盪須分為九河在滄州之北平州之南姚舜牧曰九
河原未有道禹當河水奔衝疏此道以分其流故曰
禹之行水水之道也愚按九河故道漢世近古止得
其三(徒駭胡蘇鬲津)唐宋人考據遂得其七(按杜佑通典云覆釜在德州安)
(德李吉甫元和郡邑志云馬頰在德州平原東南樂史寰字記云鈎盤在樂陵東南從德州平昌來歐陽)
(忞輿地記合簡絜為一云在臨津并徒駭胡蘇鬲津為七臨津唐屬景州)而太史竟不知
所在(齊乘清滄二州之間有古河隄岸數重地皆沮洳沙鹵太史河當在其地)朱子孟註
分簡絜為二蔡傳合之為一云其一即河之經流吳
氏程謂南皮縣(今屬河間府)明有簡河何嘗合絜為一且
徒駭乃河本道九者之外安得更有經流乎大都兖
地平演無高山故河患尤甚禹自下流導之施功當
最先或謂治水始于疏壺口鑿龍門者非是鄭樵
曰按圖志瀛州有成平故城又有徒駭河永静軍(宋屬)
(河北東路)有東光縣東連滄州有胡蘇亭盖因河命名而
滄州復有鬲津鈎盤太史河之名鬲縣故城在德州
與滄比境舊說禹導河至頓丘(故城在令大名府清豐縣西南二十五里)
分為二渠一曰漯川出武陽至千乘入渤海一曰北
瀆出貝丘(今東昌府清平縣)至大陸北播為九河同為逆河
入于海鄭氏云九河齊桓公塞之而北瀆至王莽時
亦絶故世謂王莽河今在永静軍(水經注大河故瀆經元城西北至沙)
(丘昔禹播九河自此始也寰宇記大河故瀆在大名府東南三里俗名王莽河一統志大名府元城縣冇)
(屯氏大河故瀆俗云王莽河一名毛河)然每疑禹所導無二河按武帝元
光三年春河水徙頓丘東南流入渤海是為朝城之
漯河(朝城漢東武陽今屬東昌府按水經注洚水東北過濮陽别出為瓠子河又東北過東武陽為)
(漯河又東北過大名館陶别出為屯氏河又東北過清河靈縣别出為鳴犢河今皆絶)然則今
河之入海者入渤海耳禹貢所謂入于海者由碣石
之海(按孟康云禹時河入海碣石不注渤海晁補之河議云二渠于禹貢無見禹時河入海盖在碣)
(石渤海北距碣石五百餘里而河入渤海乃漢元光三年河徙東郡所受注也而言禹時河入渤海何哉)
(此鄭說所本)北瀆乃禹所導之河其後河奔漯川入于渤
海故瀆遂絶盖故瀆在北漯川在東河决而東勢則
然也恐非齊桓所塞自河决漯川之後北瀆遂微九
流皆絶王莽河上承北瀆下入逆河為一河微通奈
北𫝑高故後亦絶但由漯川爾蔡傳滄州之地北
接平州相去五百餘里九河當在其地後為海水淪
没(此據王横說酈道元亦謂九河苞淪于海)又前言夾右碣石則九河入
海之處有碣石在其西北岸今平州正南碣石尚卓
立海中去岸五百餘里可以為證王樵曰按九河故
道在滄瀛景德之間說者求于此而不得以為淪入
于海不知河昔北流故分為九道後世河中既徙則
九河漸湮縱非海水淪沒其故蹟可得而復求乎又
鄭玄據春秋緯寳乾圖以為齊桓公填閼八流以自
廣而止存徒駭夫神禹至齊桓千五百年支流漸絶
經流獨行亦理𫝑如此非齊桓冒曲防之禁而塞之
也大率河底常高今于開封府測其中流冬春深僅
丈餘夏秋亦不過二丈餘水行地上初無長江之淵
深故自古瀕河地每有非常之水河必驟盈盈則决
每决必瀰漫横流深者成渠以漸成河淺者淤澱以
漸成岸數年之後下流既淤則中流河底又以漸而
高而河又不容于不徙矣既徙之後其丈餘深之故
蹟風填沙壅復為平陸無足怪者所以不可復尋也
今河間慶雲縣尚有古黃河廣可三里許兩岸隄皆
高丈餘慶雲距滄州百四十里天津三百餘里九河
非海湮其理明甚徐常吉曰今衛河入海之道即九
河入海處京東地形無有下于此者古今當不甚遠
特故跡湮沒不可考耳凡海水易溢之處古時皆有
捍塘今淮安嘉興皆然獨滄瀛一帶為沮洳萑葦之
場則北海之未易溢可知王横漢人假令自堯至漢
海溢浸數百里則自漢至今滄瀛之地桑田當盡為
海矣蔡九峯據之遂謂九河入海碣石方九河未沒
于海之時從今海岸東北更五百里平地夫水𫝑就
下滄瀛之地既已濱海何不遂注之于海乃又引之
向北斜行經五百里此何為耶若如所云是引河以
就碣石初非即碣石以證河其誤明矣韓邦竒曰
古河自鞏縣歴懷衛彰順名真數郡今止長垣開州
清豐略見其跡然亦非禹時故道也今永平府碣石
山在海東南之灣永平謂之南海此洋東西長而南
北狹古河從此入海今河徙而洋存又曰據山東通
志馬頰在商河覆釡在海豐鈎盤在德平鬲津在樂
陵徒駭在齊河皆濟南府屬今真定府南三百里方
是濟南北境真定去濟南東西六百餘里古河自洚
水直趨而北至大陸皆真定地又北播為九河固永
平河間地也不應至大陸折而東反回流而南以至
濟南之境滄州古志徒駭在滄州廢清池縣西北太
史在本州南皮縣治北馬頰在景州東光縣界胡蘇
在滄州慶雲縣西南簡絜在南皮縣城外鈎盤在獻
縣東南鬲津在慶雲縣(一云在濟南府樂陵縣西二十里古鬲津當在今河間濟)
(南之間)其地相去不遠當是九河故道古志得之土人
可徵也河雖為冀兖之界然兖地最下九河之分皆
在兖地故既道于兖言之
李垂曰兩漢而下言水利者屢欲求九河故道而疏
之今考圖志九河並在平原而北且河壊澶(今大名府開封)
滑(今大名府滑縣)未至平原而上已决矣九河奚利哉夏允
彛曰入海之所固宜分疏之使速泄下流速泄則上
流不壅河之利也若未及于海則流分力弱無以刷
沙適壅之矣故曰河不兩行兩行猶不可况九河歟
雷夏既澤
漢地理志雷澤在濟隂郡城陽縣西北(水經注雷澤在城陽縣故)
(城西北十餘里)一統志雷澤城在東昌府濮州東南一百里
舊曰城陽北齊廢隋置雷澤縣唐宋因之今省為鎮
(山東通志雷澤在兖州府曹縣東北六十里今涸)蔡傳雷澤中有雷神龍身
而人頰鼓其腹則雷然則本夏澤因其神名之曰雷
夏也金氏履祥曰濮州雷澤縣西北有雷夏陂東西
二十里南北十五里計古雷夏必大于今愚按諸家
以雷夏為濟水所鍾鄭端簡謂雷夏在濟水之南與
大野不同故不言既豬而言既澤是雷夏乃濟所經
非濟所滙也考水經注瓠河左經雷澤北(河形如瓠名瓠河口)
(𤼵源魏郡白馬此其下流在濮州東南七十里)自鄆城(今屬兖州府)東北逕范縣
(今屬東昌府)與濟渠合則雷夏在後世又為河濟二流纏
絡陳師道云即黃河故道今呼沙河風俗通水草交
厝曰澤言潤澤萬物孫氏覺曰既澤向未為澤今始
為澤既豬向已為澤今復舊也吕氏祖謙曰治水川
流畎澮相轉而逹于海者使之有所歸也或不可逹
海則捐數百里之地因其𫝑以為澤使之有所容也
王綱振曰雷夏大野菏澤孟豬滎皆濟水也或為
所絶或為所經或為所溢然實分二𣲖一𣲖出河入
海而會于汶此兖州雷夏豫州菏澤孟豬之濟也一
𣲖從淮入海而合于泗此徐州大野之濟也(按古濟不分二)
(𣲖此據後世之蹟耳考水經菏水亦合泗入淮則豫徐之濟政是一𣲖)援神契云舜
生姚墟應劭謂與雷澤相近樂史言姚墟西十三里
為雷澤舜所漁也今考媯汭歴山皆在平陽城陽相
去甚遠不應經此𤼵跡或云雷首山下有雷澤近之
灉沮會同(灉漢書作雍)
爾雅水自河别為灉濟别為濋(沮有楚音京相璠曰六國時沮濋同濋字)
(說文不載)王氏炎曰灉出曹州(今屬兖州府)沮出濮陽(九域志濮州有)
(沮溝即禹貢灉沮之沮)下流相合二水𫝑均故曰會同周氏曰
會同朝宗皆諸侯見天子之禮而以為喻(周禮時見曰會殷見)
(曰同)鄭曉曰河之南灉水出焉濟之北沮水出焉今亦
異流而同歸也註疏謂二水會合同入雷夏之澤者
誤說文灉水在宋又曰汳水(按韻會汳皮變切今作汴盖避反字羅革)
(云是隋焬帝所易鄭端簡謂汳音汴非汴水也豫别有汴水似未然)受陳留浚儀(今開封府)
(祥符縣)隂溝(酈道元曰隂溝水出陽武縣至大梁合蒗蕩渠東南流同受鴻溝之水其川流之會)
(左瀆東導者即汳水也)至蒙(今歸德府城南有蒙城)為灉水東入于泗水
經注汳水出隂溝東逕梁國睢陽縣北(今歸德府商丘縣)入
睢水睢水出陳留縣西蒗蕩渠(地理志蒗蕩渠在河南郡滎陽縣西南首)
(受濟東南至陳入潁)東南逕下相城(在今淮安府邳州)南入于泗謂之
睢口(地理志睢水首受蒗蕩水東至臨淮郡取慮縣入泗)韓邦竒曰汳水乃河
之别流浚儀隂溝在祥符縣蒙在隂溝之東汳流至
此名為灉即兖州府曹縣之黃水(一統志黃水即黃河支流自開封府)
(流至曹縣界)東歴徐州境入泗水古時汳泗皆在河之東
南故灉入泗今河徙而南灉在河西泗在河東灉為
河截斷今入河矣(一統志汴水至中牟縣北入黃河)睢水一在開封
府陳留縣經睢州寧陵縣一在歸德府夏邑縣經永
城縣至鳳陽府宿州皆流入泗今二入泗一入淮二
水皆豫徐之水去兖尚遠經所謂灉乃河之别流兖
州者政如沱潜二水或出荆或出梁也(鄭曉曰沱潜灉沮乃江漢)
(河濟支流兖多灉豫多沮梁多沱荆多潜)愚按爾雅釋名灉反入反入者
河决出復還入也兖州府志灉河在曹州東南二十
五里(或云即黃水)惟沮無考水經注濮陽城西南十五里
有沮丘城豈城以水得名歟古河濟支流當在曹濮
之間自河遷濟伏今皆塞為平地諸家多引汳睢為
言夫兖與豫徐接界兖州之水流入豫徐此容有之
但經文之沮本子余切睢水之睢乃許規切音雖漢
高彭城之敗睢水為之不流音義既殊津瀾互别蔡
傳引曾氏說疑睢水即沮水失考故耳
桑土既蠶是降丘宅土
蔡傳桑土宜桑之土既蠶可以蠶桑也蠶性惡濕故
水退而後可蠶獨于兖言之者兖地宜桑後世之濮
上桑間猶可驗也孔傳地高曰丘大水去民下丘居
平土就蠶桑(降丘宅土與既蠶連文故知是就蠶桑也)正義下丘居土諸
處皆然獨于此言之者鄭玄云此州寡山而夾兩大
流之間其民尤困水害既除于是下丘居土以其免
于厄尤喜故記之愚按詩譜衛地封域東及兖州
桑土之野孔穎逹云濮陽在濮水之地(今濮水在東昌府濮州)
是為桑土(濮州志兖之桑濮為上入其境蔭蔽阡陌)王氏炎曰今德博河
間產絲最多漢志稱齊人織作冰紈繡綺(水謂布帛之細其色)
(鮮潔如冰也)號為冠帶衣履天下其地宜桑可知識之者
農桑衣食之本故也徐常吉曰兖地多產土紬疑
是時有野蠶食桑而成繭者桑土既蠶則知水患之
息然後降丘宅土而為安居之計若云蠶桑利興則
當言于降丘宅土之後而不當言于降丘宅土之先
矣
厥土黑墳(音粉)厥草惟繇(音遥)厥木惟條
蔡傳墳土&KR0890;墳起也如左傳祭之地地墳(馬融曰有膏肥也方)
(言青幽之間凡土高且大者謂之墳)繇茂條長也正義九州惟兖徐揚
言草木者三州偏宜之也兖宜草木則地美矣而田
非上者土下濕故爾陳氏大猷曰兖徐揚居河濟
江淮下流水未平則為下濕于草木非宜水既平則
為沃衍于草木尤宜故惟三州言草木
厥田惟中下厥賦貞作十有三載乃同(載馬鄭本作年)
田第六賦第九(林氏曰冀州之賦比九州最多故為上上兖州之賦比九州之賦最少故)
(言下下)蔡傳貞正也兖賦最薄言君天下以薄賦為正
也金氐履祥曰貞字本下下字也古篆凡重字者或
于上字下添二兖賦下下篆從下二或誤作正通為
貞(蘇傳貞正也隨田高下賦之正也此州田中下賦亦中下按中下是雍州之賦九州賦為重出此說)
(非是金氏說得之)蔡傳兖當河下流之衝水患雖平而沮洳
未盡去土曠(按兖州之境甚狹不得云土曠)人稀生理鮮少必作治
十有三載然後賦法同于諸州此為田賦言故其文
屬于厥賦之下先儒以為禹治水所歴之年非是(按疏)
(云作者役功作務謂治水也治水十三年乃有賦法與他州同朱子謂十三載通始治水八年言之此州)
(水平後于他州五年盖亦用二孔氏說蔡傳主耕作言為是)鄭曉曰以人事言生
聚以十年而復以天時言氣化以一紀而周今猶緩
之至十又三年而後取朱氏震曰貞者隨所卜而
後定之名也兖地最卑狹水患雖平盈虚未卜故必
作十有三載歴歴試之史記太隂(正義曰歲後二辰為太隂)在子
旱明歲美至夘穰明歲衰惡至午旱明歲美至酉穰
明歲衰惡盖歴十二辰而豐儉可定始可得其大同
之法也(按洪範曰貞曰悔又國語貞于陽卜貞作卜解其義本此)
厥貢漆絲厥篚織文(篚漢書作棐)
孔傳兖地宜漆林又宜蠶桑(按衛風椅桐梓漆又抱布貿絲可證漆絲兖為)
(良)織文錦綺之屬盛之筐篚而貢焉正義鄭玄云貢
者百功之府受而藏之其實于篚者入于女工故以
貢篚别之漢世陳留襄邑置三服官使制作衣服是
兖州綾錦美也蔡傳織文織而有文以非一色故以
織文總之九州要記睢渙之間出文章(水經注睢渙二水出)
(蒗蕩渠述異記睢渙二水波文皆若五色一名繢水)天子郊廟御服出焉所謂
厥篚織文也吕氏祖謙曰八州之貢皆衣服噐用
之物所謂惟正之供(林氏曰八州所貢兖雍最寡荆揚最多)徐氏常
吉曰周禮太宰九貢一曰祀貢菁茅是也二曰嬪貢
絲枲是也三曰噐貢浮磬是也四曰幣貢瑶琨皮革
是也五曰材貢杶栝栢篠簜是也六曰貨貢龜貝金
珠是也七曰服貢絺紵織文是也八曰斿貢羽毛是
也九曰物貢魚鹽橘柚是也
浮于濟漯逹于河(韻會漯字本作濕或省作漯後以濕為乾溼之溼而漯又轉為漯字)
濟詳青州及導水漢地理志漯水出東郡東武陽縣
(今東昌府朝城縣)東北至千乘入海過郡三(東郡平原千乘)行千二
十里水經浮水故瀆東北入東武陽東入河漯水出
焉(按酈道元云漯水上承河水于武陽縣東南浮水在頓丘縣南一名繁淵即澶淵班志趙南至浮水)
(繁陽即此)漯水東北逕千乘縣又東北為馬常坈(按玉篇坈字而)
(勇切地名也此當是藪澤之名)亂河枝流而入于海史記正義濟漯
二水上承黃河並淄青之北流入海在齊西北界(一云)
(在今青州府博興縣入海)愚按近說濟南入于河漯支分于河或
浮濟或浮漯各從其便夫所謂南入河者以南溢之
滎言也滎澤在豫州若兖州之貢必假貢于豫則入
豫州之南河矣濟水出陶丘而北即經流兖境雷澤
濟之鍾也沮水濟之别也至夀張而合汶至歴下而
合濼今兖(兖州府)濟(濟南府)以北皆濟水也安在必南溢
之滎為可逹河耶古時濟漯通流漢以後遂不相屬
孔疏云從漯入濟自濟入河與經文所次水道不合
當是從濟入漯從漯入河(鄭端簡亦云舊作二道者非是)黃度曰孟
子禹疏九河瀹濟漯而注之海史記河至大伾禹以
河從來高湍悍難行平地厮二渠引河北載之高地
其言最精確二渠濟漯也濟通滎濮鉅野旁連菏孟
為渟涵游緩之𫝑漯行魏博淄齊間逶迤千餘里乃
入海皆所以殺河暴怒然後得引而載之高地也孟
康謂二渠一漯一出貝丘西南折王莽時空世稱王
莽河者非也王莽乃是秦漢間河瀆自周河徙故瀆
難憑矣又曰河過洛汭勢當就卑禹既疏濟然後引
河而東過大伾又當就卑禹又疏漯然後引河而北
於是河行漳洚瀆合滹沱&KR0740;易以入海所謂不逆地
阞附屬孫順者也鄭樵曰史遷河渠書厮為二渠復
禹舊迹是以二渠出于禹及考之禹貢河自龍門至
于大陸皆為一流至秦决魏郡始有二流子長之論
盖誤指秦時所决之渠以為禹迹也(按此說與黃氏不同並存待考)
王樵曰史記禹灑二渠引河其一漯也(史記注自武陽縣東引河)
(入漯水東北流至千乘入海)西漢末河併行漯川其後河徙而漯
亦不復存或曰漯即濟水汎濫湍漯無涯因名曰漯
二水東北與汶合流而入于海愚按應劭謂漯水
入海千乘河盛則通津委海耗則微涓絶流盖此水
固與河相盈涸也圖經載漯河𤼵源頓丘出東武陽
至博平境(今屬東昌)與地志水經俱合地志又引桑欽云
漯水出高唐(今東昌府高唐州)酈道元曰按竹書穆天子傳
天子自五鹿(一統志五鹿墟在大名府城東晉文公受塊處)東征釣于漯水
尋其沿歴不得近出高唐疑桑氏失實然水經本言
漯水東北逕高唐縣東漯隂縣(從志屬平原郡)北不云𤼵源
高唐也(黃度曰高唐今濟南禹城河自朝城東出行四百里始至禹城漯乃導源于此盖本漯出)
(高唐語而失之)今故道難詳東昌志漯河在高唐西二里一
統志漯河在章丘縣(今屬濟南春秋屬高唐)東北七里西北流
入小清河(小清河一名濼水即濟之伏流)盖亦略得其彷彿宋程氏
謂出東武陽者乃漢河與漯殊異羅泌又謂漯是濟
𣲖至東武陽入河皆不知何據而云也唐書高宗
以濟漯不屬疑禹貢所記非實許敬宗曰禹導沇水
東流為濟入于河今濟至温而入河水自此伏流過
河而南出為滎又伏而至曹濮散出于地合而東汶
水自南入焉所謂溢為滎東出于陶丘北又東會于
汶也古者五行皆有官水官不失職則能辨味與色
潜而出合而分皆能識之書又言浮汶逹濟不言合
漯漯自東武陽至千乘入海也
禹貢長箋卷二
