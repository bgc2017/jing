禹貢長箋卷三吳江朱鶴齡撰
海岱惟青州
爾雅齊曰營州(郭璞註自岱東至海)即青州孔傳東北據海(蔡傳)
(作至海)西南距岱正義海非可越而言據者東萊東境
浮海入海曲之間(青州之境)非至海畔而已漢末公孫度
竊據遼東自號青州刺史越海收東萊諸郡(按通鑑董卓以)
(公孫度為遼東太守度越海收東萊諸縣置營州刺史自稱遼東侯平州牧與此所引小異)堯時
青州當跨海而有遼東舜分青州為營州即遼東也
風俗通泰山曰岱宗為五岳長王者受命恒封禪之
史記泰山之陽則魯其隂則齊(泰山在今濟南府泰安州山海經注從山)
(下至頂四十八里三百步)金氏履祥曰青州于中國為正東故名
從東方之色岱起東方為中國水口表鎮連延而生
諸山北即原山汶水出其西淄水出其東東即蒙艾
為沂水諸源又東濰山濰水所出西南即泗水所出
熊氏禾曰遼東朝鮮等處皆青州境(此主孔氏說朝鮮應屬冀州)
其地曠隔故分為營州青齊乃東方形勝要害之地
世號東西秦秦得百二齊得十二盖可見矣(程大昌曰百二)
(言苟得百人則其力倍之如二百人也十二亦然)蘇秦謂齊南有泰山東有
瑯琊(山在諸城縣東南百四十里東枕大海)西有清河(水經淇水自館陶東北過廣宗)
(縣東為清河漢因置清河郡)北有渤海四塞之國也膏壤二千里
兼鑄山煮海之利故春秋戰國時富強甲天下王
樵曰古青州之境先儒皆以為越海而有遼東然稽
之于經青州貢道自汶逹濟别無海外貢道而冀州
島夷皮服夾右碣石入于河正遼東入冀之貢道乃
青州北境所至之海也則遼東屬冀非屬青營自冀
而分非青之所分也又曰中國疆界固有非至海畔
而止者如珠厓在大海中自為一隅而屬于嶺南然
雖越海而土俗相接又他無可附若遼東則固中國
之東壤耳豈有不屬接壤之冀而遥屬隔海之青乎
蔡仲默于冀州傳中引程氏云冀之東北境則漢遼
東西右北平是矣于舜典傳中乃仍用孔氏之說至
此易據為至而不明其故是尚無歸一也愚按周併
營州于幽州職方氏其澤藪貕養其浸菑時鄭康成
註皆在青州域内則周之幽州半得青州故壤又爾
雅名青州曰營州馬融云舜以燕齊遼遠分燕置幽
州分齊置營州亦同孔氏之說然以經文貢道考之
誠如王方麓所疑豈遼東屬青乃商周以後之制禹
時則不然耶更考(明初遼東鎮原附山東後改隸京師)齊乘青州東北
跨海跨小海也本名渤海亦謂之渤澥海别枝名也
自平州碣石南至登州沙門島是為渤海之口闊五
百里西入直沽幾千里焉漢王横乃謂九河之地淪
為小海然則唐虞之時青州跨海者跨何海耶蔡氏
書傳金履祥通鑑前編皆祖横說又謂小海所淪青
兖北境悉非全壤豈二州北境有荒漠棄地為海所
漂沒而歴代信史不之書耶無是理也青州府志今
青州府諸城縣東南近海太公賜履東至于海是也
樂安夀光(漢北海郡治)北岸海則漢書所謂北海也古稱
小海即渤海愚按志稱沙門島大海以西皆為青州
北海今青州古北海濟南河間古渤海地名分而海
則一孔傳所云東北據海者此也永平府南至海岸
一百六十里即此海其登萊之海在正東又非禹貢
所表識
班固配十二次自須女八度至危十五度為玄枵之
次(費直起女六度蔡邕起女二度玄枵一名天黿爾雅玄枵虚也)于辰在子齊之分
野(左傳鄭裨竈謂歲在顓頊之虚姜氏任氏實據其地是玄枵為齊分星也)天官書平旦
建者魁魁海岱以東北晉天文志虚危齊青州齊國
入虚六度北海入虚九度平原入危十一度菑川入
危十四度
周職方氏正東曰青州其山鎮曰沂山其澤藪曰望
諸其川淮泗其浸沂沭(周青州實禹貢徐州)通典青州之界從
岱山東歴密州東北歴海曲萊州越海分遼東樂浪
三韓之地西抵遼水也周以徐州合青州其土益大
秦置郡為徐郡瑯琊之東境遼東漢武置十三州為
青州後漢晉魏因之漢地理志周成王時薄姑氏與
四國共作亂成王滅之以封師尚父詩風齊國是也
(顔師古曰武王封太公于齊未得薄姑之地成王以益之也薄姑左傳作蒲姑太公四世孫胡公自營丘)
(徙都之昌薄姑今博興縣營丘今樂縣俱屬青州府)齊地東有淄川東萊瑯
琊高密膠東南有泰山城陽北有千乘清河以南渤
海之高樂高城重合陽信西有濟南平原皆齊分臨
淄(本名營丘齊都)海岱之間一都會也後漢郡國志青州刺
史(治臨淄)部郡國六濟南平原樂安(故千乘郡和帝改)北海東
萊齊國通考漢時為郡國十二郡則北海濟南(文帝時為)
(國後復)齊瑯琊(東境是)東萊遼東樂浪玄菟國則高密(文帝)
(别為膠西國宣帝更為高密)膠東淄川城陽(城陽國治莒光武合為瑯琊國移冶開陽)
(又合菑川高密膠東三國屬北海)唐地理志河南道古青州域青(北海)
淄(淄川析齊州置)密(高密今諸城縣)登(東牟析萊川置)萊(東萊)齊(濟南)為玄枵分
河北道則安東府宋史京東東路府一曰濟南州六
曰青淄濰萊登密通考宋分青州為青冀二州青領
郡九理臨淄冀領郡九理歴城明一統志古青州今
山東省青州(秦置齊郡漢分置北海郡東漢為齊北海樂安三國地晉為北海樂安二國地)
(隋唐曰青州宋為鎮海軍元改益都路其地憑負山海東道之雄)登州(古斟尋國春秋牟子國秦)
(屬齊郡漢屬東郡後魏析為東萊郡隋置牟州唐改登州元屬益都其地三面阻海惟西南一路接萊州)
(府城北)萊州(春秋萊子國秦屬齊郡漢置東萊郡北魏曰光州隋唐曰萊州其地東亘羅山西阻)
(濰水南距神山北鎮渤海)三府其濟南府則兖青二州域(歴城章丘鄒平)
(淄川長山新城濟東濟陽屬青州)遼東都司則冀青二州域(舜分青東北為)
(營州秦以營州為遼東郡今廣寧以東是鄭曉曰遼水以東遼陽一路是)愚按古稱三
齊者右即墨中臨淄左平陸(史記注平陸兖州縣在大梁東界)青齊
之險在于廣固(曹嶷所築劉裕滅南燕夷其城)南有大峴足恃(在臨朐)
故潘聰勸慕容德都之然地雖稱四塞而非用武之
國帝王之興未嘗由此宋時海中諸夷朝貢皆道登
萊嘗宿重兵習水戰為京東屏捍明猶置備倭都司焉
嵎夷既略(嵎夷史記作禺銕嵎說文作堣)
嵎夷見堯典蔡傳今登州之地(齊乘即寧海州寧海唐牟平也)略經
略為之封畛也(封畛謂封植以定界開畛以墾田孔氏用功少曰略非)楊慎
曰左傳天子經略注聚土為封曰略經是廵行略是
邊界既略謂立邊防以界嵎夷魏了翁曰略字從田
從各謂有界限分明正天子經略之事也孟子云此
其大略略字本借言謂得其邊而未盡其中王樵
曰他州皆先水後土此以嵎夷為青州邊界之地無
與于濰淄故先言之
濰淄其道(濰漢書作惟淄漢書作甾)
漢地理志濰水出瑯琊郡箕縣(今青州府莒州)箕屋山(括地志密)
(州莒縣山濰水所出)北至北海郡都昌縣(今萊州府昌邑縣)入海(過郡三北)
(海瑯琊高密)行五百三十里(齊乘漢志濰或作淮故俗亦名淮河)水經注濰
水導源濰山東北逕昌安縣東左合汶(此東汶也)又東北
逕下密縣(今萊州府濰縣)西都昌縣東入海(青州府志濰水東北逕諸城高)
(密又西北至安丘合汶水北至昌邑入于海)漢地理志淄水出泰山郡萊
蕪縣(今屬濟南府春秋夾谷地)原山(括地志淄州淄川縣東北原山淄水所出一統志原山在)
(萊蕪縣東五十里連淄川縣界)東北至千乘博昌縣(今青州府博興縣)入濟
(山東通志淄水流逕臨淄益都夀光界入濟水)水經注淄水出原山世謂之
原泉東北逕廣饒縣(今青州府樂安縣)南入馬車瀆(齊乘清水泊北)
(出為馬車瀆今高家港也)亂流至琅槐入海愚按濰在東南淄在
西北水經濰水出箕縣濰山說文出箕屋山淮南子
出覆舟山實一山也在今莒州西北九十里淄水多
伏流色黑考齊乘出益都縣東南二十五里岳陽山
東麓古萊蕪縣岳陽即原山地志云入濟近志皆然
水經獨云入海盖馬車瀆以下乃濟水入海處淄水
入海之道與濟水正同非經志互有齟齬也或疑淄
若入濟貢道何不由之而以班志為誤特未深考耳
(蔡傳此云入濟下又云入海宜定從一)蔡傳上文言既道禹為之道也
此言其道汎濫既去水循其道也鄭曉曰青西南
雖距岱而無羣山之險故嵎夷略而瑯琊左右皆樂
土東北雖至海而非衆流之衝故濰淄道而濟汶上
下皆安流
厥土白墳海濱廣斥(斥漢書作瀉)
說文東方謂之斥西方謂之鹵斥鹵醎地正義海畔
迥闊地皆斥鹵故曰廣斥言水害除復舊性也林氏
之竒曰此州之土有二種平地之土色白而性墳海
濱之土彌望皆斥鹵金氏履祥曰斥鹵可煑為鹽故
齊有魚鹽之利今登州千里長沙是其地茅瑞徵
曰州境瀕海者三青土獨舉海濱以鹽利所開誌其
始
厥田惟上下厥賦中上
田第三賦第四
厥貢鹽絺海物惟錯岱畎絲枲鉛松怪石萊夷作牧厥
篚檿絲
管子齊有渠展(地名)之鹽燕有遼東之煑(顔師古曰古夙沙氏初煑)
(海為鹽其後乂出河東太鹵臨卭火井今則處處有之)愚按鹽之名見于經始
此然禹時貢上資食用而已未以為利也太公通魚
鹽之利亦以為民用之富國起于管子至漢武專置
鹽官行禁𣙜之令而其利遂日盛矣小爾雅葛之精
者曰絺粗曰綌蔡傳海物非一種故曰錯秦繼宗曰
錯與上上錯之錯同海物不可常得故錯雜于鹽絺
之間而間一貢之畎谷也岱畎岱山之谷也下五者
皆岱谷所産說文枲麻子也廣韻麻有子曰枲無子
曰苴(圖經本草麻子績其皮以為布鹽鐵論古者老而衣絲其餘則麻枲而已故命曰布衣其後乃)
(絲裏枲表)說文鉛青金也古稱黑錫孔傳怪石好石似玉
(徐常吉曰即今萊州温石之𩔖)林氏之竒曰怪石之貢意必須之為
噐用之飾非以為玩好也蔡傳萊夷萊山之夷(萊山在登)
(州府黃縣)齊有萊侯萊人(左傳夾谷之會萊人以兵劫魯侯)今萊州之地
作牧言可放牧夷人以畜牧為生也孫氏曰作耕作
牧放牧當是二義爾雅注檿似桑說文檿山桑有點
文者材中作弓及車轅孔傳檿桑蠶絲中琴瑟絃蘇
傳惟東萊有此絲以之為繒其堅韌異常萊人謂之
山繭(山東志檿絲出棲霞縣青萊亦有之繭生山桑不浴不飼居民取之製為紬)因萊夷
作牧而後有此故書篚在牧之後姚舜牧曰朱子謂
青州萊夷間于貢篚之間意時貢土物以見來王之
意解者因謂萊夷放牧處出山桑之絲遂以篚貢愚
竊以為未然九州自梁雍之外未有貢而無篚者未
聞所篚必出于夷也篚雖亦貢物特女工所入故别
之若萊夷作牧當是萊夷所作惟牧其所貢必即所
牧耳此與徐淮夷蠙珠暨魚所貢必珠與魚揚島夷
卉服所貢必卉服無二可以徐之玄纖縞即為淮夷
之篚貢耶可以揚之織貝即為淮夷之篚貢耶然則
可以青之檿絲即為萊夷之篚貢耶聞山東至今尚
貢馬當是作牧遺意若謂惟東萊為有此絲亦必青
州取以充貢决非萊夷之篚貢也蔡氏元定曰貢物
不以精麤為序而以多寡為序青州鹽居多故序于
先他倣此
愚按凡物之産遷于其地而弗為良故必謹誌所出
不責之以所無也史稱齊地饒魚鹽其俗侈織作冰
紈綺繡故青州之貢較他州特繁乃今者海錯盛于
嶺粤而海岱則微鹽利廣于淮滄而青齊不逮絲枲
不及三吳文石僅稱徐碭豈山川物力亦因時而衰
旺歟抑三代以後人情競勝所在搜竒而貢額亦絶
異也
浮于汶逹于濟
漢地理志汶水出泰山郡萊蕪縣原山西南入濟(蔡傳)
(入濟在鄆州中都縣)水經汶水出萊蕪縣原山西南過夀張縣
(今兖州府夀張縣)北又西南至安民亭(亭北對安民山今曰安山)入于濟
(經泰山郡魯東平二國)濟水至乘氏(一統志漢乘氏縣故城在鉅野縣西南五十里)分
為二其東北流者過夀張西界安民亭南汶水東北
來注之又東北至博昌樂安縣南入于海(今名大清河古濟今)
(汶)王樵曰濰淄二水不通河濰去汶遠惟淄與汶俱
出原山而貢道由汶者入濟故也(蔡傳淄水出原山之隂東北入海汶)
(水出原山之陽西南入濟)胡瓉曰今張秋北有鹽河(即大清河)通會城
是浮汶故道齊乘入濟之汶見禹貢(北汶在汶上縣北)入濰
之汶見漢志(東汶)入沂之汶見水經(水經沂水注□崮水二源雙會東導)
(一川俗謂汶水東逕蒙隂城陽流入沂)齊有三汶清河為大(述征記泰山郡水皆)
(名汶有嬴汶柴汶牟汶浯汶皆源别流同又在三汶之外)又曰水經注濟枯渠注
鉅野澤澤北則清水(濟瀆南被孟豬北注鉅野王莽時枯竭故曰濟枮渠注鉅野濟)
(水又北汶水注之戴延之所謂清口也自鉅野北出至四瀆冿與河合流四凟津在高唐西南)鉅野
今梁山泊也北出為清河古自夀張合汶水汶水至
東平(今兖州府東平州)城南其西即安山閘閘下清口有古
安民亭遺址清濟與汶合處今閘清水南導任城(今濟)
(寧州)則清濟不入汶汶自行古清河矣愚按禹貢汶
水出萊蕪入濟酈道元云汶水自桃鄉四分其𣲖别
之處謂之四汶口又西南合為一所謂北汶也又地
志汶水出瑯琊朱虚縣(今青州府臨朐縣)東泰山(一統志臨朐縣沂山)
(亦名東泰山)東至安丘入濰所謂東汶也(董氏曰出萊蕪者今須城之汶)
(是出朱虚者今濰之東南有大汶小汶是)論語之汶上當是北汶盖汶在
濟南魯北閔子云必在汶上者欲北如齊也又按今
大清河即濟水故瀆古時挾汶入海水經入海在樂
安山海經亦云濟水絶鉅野注渤海在琅槐東北應
劭曰傅昌東北八十里有琅槐鄉故縣也為今青州
府界而各志俱云濟河故道經濟陽齊東武定青城
濱州蒲臺利津入海皆濟南屬邑與古經不合當更
考今小清河即濼水𤼵源濟南趵(音剥)突諸泉(水經注濼水出)
(歴城北流注濟謂之濼口泉源上奮水湧若輪)本濟水伏流北出為大明湖
(河在濟南府城内周十餘里)與大清河合(今下濼堰濼水舊入濟處堰南即小清河)東
逕章丘會漯河又東逕鄒平長山新城(俱屬濟南)又東逕
高苑入博興樂安界(俱屬青州)合烏河(齊乘云即時水盖伏淄所發)北
至馬車瀆入海或云古濼水自華不注(在濟南府城東南)東
北入為大清河偽齊劉豫導之東行始為小清河云
考近志汶源有三一出泰山之隂仙臺嶺一出萊蕪
原山之陽一出萊蕪寨子村會泰山諸泉至泰安州
静封鎮合為一謂之大汶口西南流與徂徠山陽小
汶水合經寧陽縣西北分為二其一由堽城(疑即漢岡縣地)
(志屬泰山郡)南流别為洸水(水經注洸水出東平上承汶水于岡縣西)經嵫陽
濟寧境其一由堽城西流至東平州東五十里會坎
河諸水入大清河由東阿而北至利津入海(至利津富國鹽)
(場入海)此故道也自元人于寧陽縣東築堽城壩以遏
其入洸之流明初又于東平州東築戴村壩以遏其
入海之路于是全流盡入運河而入海之道多塞其
汶水既入運河者又從張秋分流復由故道會諸州
縣溝泉之水合小清河東北注海山東通志宋初
都汴京東之粟(濰密以西州郡是)歴曹濟及鄆入五文渠(在魚)
(臺縣)至京師元初開濟州新河由大清利津諸河入
海由海道至直沽既而海口沙塞復從東阿陸輓至
臨清入御河(元初之漕泝河至中灤陸運至淇門復由衛河以逹京師中灤在封丘縣西南)
(舊黃河北岸淇門在濬縣西南即古枋頭)又開膠萊新河(以其自膠扺萊故名膠萊)以
通海道其後開會通河自濟寧直逹臨清水運四百
里然河渠淺澁舟不負重歲運不過數十萬石終元
之世海運不能廢也明初給餉遼卒海運如故永樂
都北亦嘗行之其後復濬會通河于是漕利通而海
運罷膠萊故道亦遂湮廢東阿志杜佑言今東平
濟南界中有水流入海謂之清河實菏澤汶水合流
因舊名稱濟非濟水也漢以後汶所由道則自岡城
西南流至汶上之北四汶口又西北流過東阿縣西
又東北流五百里入于海其後元人開濟州河渠遏
汶入洸至任城會源閘而分(今齊寧天井閘)會源閘之水分
而北流者至須城之安民山入清濟故瀆以通海運
未幾開會通河自安民山逹臨清而汶水始會于漳
(在東昌府)不由濟瀆入海故元初海運謂之引汶入濟濟
者濟故道也其後開會通謂之引汶絶濟絶者濟為
漕河所遏不得東也而大清河至是不謂之濟而謂
之汶矣及考今河流其源出東平北蘆山之陽謂之
蘆泉西南流逕東平城北坎河水南來會之坎河者
汶下流也明初于坎河之南築戴村&KR0309;遏汶水北流
之道使南入于運然每秋水泛溢决戴村&KR0309;而西至
東平城南又折而西北入大清河至魚山(在東阿縣安山東)
南龐家口小鹽河水西來注之小鹽河者運河所出
汶支流也汶水由戴村&KR0309;南流逕汶上之北至南旺
而分其分而北者由沙灣五空橋洩之而東至龐家
口大清河大清河又北逕魚山西龍溪水南來注之
又東北入平隂境又東北由長清齊河過濟南之北
至利津入海也春夏旱暵坎河水西來者少則蘆泉
諸水獨行大清之渠以會沙灣諸流故今所謂大清
河者第得汶之首尾而實以東平諸泉由濟故瀆入
海盖亦不得專謂之汶矣(海上鹽舟至濼口由大清河而上南至東平西至張)
(秋故大清謂之鹽河)于慎行曰汶水由東平北流合北濟故
瀆以入于海泗水由曲阜南流合南濟故瀆以入于
淮此水經故道也自元憲宗七年(宋理宗季年)濟倅畢輔
國始于堽城之左作斗門遏汶流至任城入泗以餉
宿蘄戍邊之衆謂之引汶入濟此堽城&KR0309;所由始也
世祖至元二十年以江淮水運不通自任城開渠逹
于安山(凡百五十里)為一牐于奉符(即堽城&KR0309;)以導汶水入洸
為一牐于兖州(即金口&KR0309;)以遏泗水會洸合而至任城會
源牐南北分流此天井閘所由始也二十六年用夀
張尹韓仲暉言復自安山西南開河由夀張西北至
東昌臨清直屬御漳(凡二百五十里建牐三十有一)謂之引汶絶濟
此會通河所由始也明初河决原武會通河塞永樂
九年命尚書宋理等濬其故道遏汶水全流南出汶
水之西(築&KR0309;于東平戴村横亘五里)入于南旺(南旺最為高阜而河身跨焉在汶上)
(縣西三十里濟寧州北八十里)分而為二六分北流以逹御漳(入海)四
分南流以接沂泗(入淮)此南旺所由分也(比舊河北徙幾二十里又)
(于戴村北留坎河口溢則决之以入海涸則塞之以濟運由是汶水不復入洸而會通河復矣)然當
會通初開未受河患安流者百年至正統景泰以後
河往往决祥符黃陵諸口横貫張秋運渠東流入海
而運受河患于北于是徐有貞劉大夏相繼治之此
張秋决河所由平也正德嘉靖以後往往决曹單諸
口直貫魚臺塌場口東南入淮而運受河患于南于
是盛應期朱衡相繼治之遂于昭陽湖東岸(夏鎮至留城)
開渠百四十里以避河水之險而運道始安此夏鎮
新河所由成也總之漕在東省出入郡境十居其七
而沂泗汶洸諸水(汶之支為洸泗之合為沂)挾百八十泉之流互
相輸轉以入于運自金口堰修而泗水盡入于漕戴
村堰修而汶水盡入于漕張秋功成而河之北决塞
夏鎮功成而河之南道徙故漕之利在汶與泗其要
害在河茅瑞徵曰汶水西流其𫝑甚大而元人于
濟寧分水遏汶于堽城非其地矣每遇水𤼵西奔坎
河洸流益微運道或壅故元時會通歲漕不過數十
萬至明朝于戴村遏汶南旺分水而汶始以全流濟
運矣(此用老人白瑛計)兖州府志臨清而北衛水之流盛
徐沛而南河水之流盛惟自臨清南歴張秋南旺濟
寧以至茶城數百里頼汶泗沂洸諸泉之水以濟(程敏)
(政曰泗沂洸汶之水畢會于濟寧而分流于南北)王樵曰今漕輓之道南
自淮隂北抵海口計三千餘里而山東泉水之通運
河者不過汶泗諸流當河之未南徙也以汶泗諸流
濟三千餘里而未嘗不足及河之决而入運河也不
憂其泛濫則虞其淤塞雖有山東諸泉不復為運河
之利何也盖黃河未來運道命脉全頼諸泉故當時
建閘築堰以節宣之尺寸之水盡為漕用黃河既來
而運道不資于泉故泉政日弛泉流日微或為豪強
所侵或為砂礫所塞譬猶人身精神愛養則常盈耗
散則隨竭無足怪也明初山東轉漕全倚汶水濟
運原不資于黃河說者謂引黃濟漕如延盗入室正
統中河决滎陽至陽穀入漕河潰沙灣入海景泰中
徐有貞塞治乃分流自蘭陽東至徐入漕河以疏殺
之而河始合于漕正德以後黃流益盛當其漫溢濟
汶諸水皆從之入海而會通輒水衝沙閼于是治運
難而治河益難矣先時自淮逹濟廣置諸防政恐黃
河衝入為害今徐洪以下反專恃河為運及水不至
則開濬以引之挑淺築隄歲無寧曰嗚呼可無長策
哉(輯諸家說)
禹貢長箋卷三
