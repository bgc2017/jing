周官總義卷二宋易袚撰
小宰之職掌建邦之宫刑以治王宫之政令凡宫之紏
禁
古人立法自貴者始於是乎有王宫之刑宫刑不見
於經以宫正所掌推之所謂辨外内而時禁幾其出
入均其稍食去其淫怠與其竒衺之民即此之政也
所謂稽其功緒紏其德行與夫會其什伍而教之道
藝即此之令也以此紏察其不然則曰紏以此禁止
其未然則曰禁宫刑以治王宫之政令凡宫之紏禁
則其政令紏禁之所棄者乃小宰宫刑之所加者也
然則小宰者治官之貳也故宫刑所治首言王宫之
政宫正者治官之屬也故以政為戒而掌王宫之戒
令糾禁蓋宫正所掌亦即推行乎小宰之所掌則是
亦推行乎小宰之治者也或謂凡宫兼言后宫失之
矣
掌邦之六典八灋八則之貳以逆邦國都鄙官府之治
執邦之九貢九賦九式之貳以均財節邦用
此六者大宰專之小宰貳之書之副曰貳亦所以貳
大宰也大宰以前三者兼總治體而專其操舍之大權
矣小宰則以其貳而察其善否之實故曰以逆邦國
都鄙官府之治大宰以後三者兼制國用而專其斂
散之大權矣小宰則以其貳而謹其出内之吝故曰
以均財節邦用此所以為治官之貳
以官府之六叙正羣吏一曰以叙正其位二曰以叙進
其治三曰以叙作其事四曰以叙制其食五曰以叙受
其會六曰以叙聽其情
百官所居謂之府任官府之職者謂之吏凡官府之
吏有位斯有治有治斯有事有事斯有食有食斯有
會有會斯有情非叙無以正之於是小宰以六叙正
羣吏何謂位公一位卿一位大夫一位上士一位中
士一位下士一位凡六等宰夫言治朝之法是也何
謂治曰正曰師曰司曰旅曰府史曰胥徒各有所治
凡八等宰夫言百官府之徵令是也何謂事或大事
則從其長或小事則專達司士言以能詔事是也何
謂食或稽其事而制其食或乘其事而上下其食司
士言以久奠食是也何謂會有會其政事者有會其
財用者宰夫司會所掌之類是也何謂情有納訪之
情有復逆之情内史小臣所掌之類是也惟其位有
貴賤治有小大事有先後食有多寡會有詳略情有
好惡以此六叙而正之則正朝廷以正百官莫不一
於正矣
以官府之六屬舉邦治一曰天官其屬六十掌邦治大
事則從其長小事則專達二曰地官其屬六十掌邦教
大事則從其長小事則專達三曰春官其屬六十掌邦
禮大事則從其長小事則專達四曰夏官其屬六十掌
邦政大事則從其長小事則專達五曰秋官其屬六十
掌邦刑大事則從其長小事則專達六曰冬官其屬六
十掌邦事大事則從其長小事則專達
此大宰八法之官屬也小宰則列其條目而加詳焉
六官之長為六卿六卿各帥其屬其屬各六十合六
屬而論則其象周天之度今以叙官攷之天官之屬
六十有三地官之屬七十有九春官之屬七十有一
夏官之屬七十秋官之屬六十有五此五官之屬固
已三百四十有八雖冬官散落無紀計其數總四百
有餘何耶聖人法天建官天度竒而不齊聖人亦不
如是之拘舉其成數曰其屬六十而已大事則從其
長非特六官之長也凡職皆有長焉大事則其屬從
之小事則專達此又六屬小大相承之意
以官府之六職辨邦治一曰治職以平邦國以均萬民
以節財用二曰教職以安邦國以寧萬民以懷賓客三
曰禮職以和邦國以諧萬民以事鬼神四曰政職以服
邦國以正萬民以聚百物五曰刑職以詰邦國以糾萬
民以除盜賊六曰事職以富邦國以養萬民以生百物
小宰之六職自治職之平邦國均萬民以至事職之
富邦國養萬民與大宰六典所言或同㦯異有詳有
略無非所以推行乎六典者也然六典治邦國故先
百官而後萬民此六職雖言邦國萬民而不及百官
者以其所職莫非官府故不言百官而各言六職之
事財用會計屬乎天官之職故治職曰以節財用封
建委積屬乎地官之職故教職曰以懷賓客掌天神
人鬼地示之禮屬乎春官之職故禮職曰以事鬼神
掌財用九穀六畜之數屬乎夏官之職故政職曰以
聚百物詰姦慝刑暴亂者屬乎秋官之職故刑職曰
以除盜賊居四民時地利者屬乎冬官之職故事職
曰以生百物是六者特六職之大槩推之六職之中
皆各有宰夫之八職於是纖悉畢舉而邦治辨矣
以官府之六聯合邦治一曰祭祀之聯事二曰賓客之
聯事三曰喪荒之聯事四曰軍旅之聯事五曰田役之
聫事六曰斂弛之聯事凡小事皆有聯
合官府之六聯於辨六職之後有所辨而後有所合
也大宰所謂官聯以會官治是已故吉禮賓禮掌於
大宗伯則凡六官之有職於祭祀賓客者皆其聯事
也凶禮軍禮掌於大宗伯則凡六官之有職於喪荒
軍旅者皆其聯事也若乃大司馬掌田獵之事大司
空掌徒役之事則凡六官之有職於此者皆田役之
聯事也大府掌斂貨賄之類鄉大夫辨其可舍之類
則凡六官之有職於此者皆斂弛之聯事也終之以
凡小事皆有聯則知此六者皆大事矣上經言大事
從其長固可以聯事小事專達則亦可取乎聯小事
有聯尤見成周設官之不苟如此
以官府之八成經邦治一曰聽政役以比居二曰聽師
田以簡稽三曰聽閭里以版圖四曰聽稱責以傅别五
曰聽禄位以禮命六曰聽取予以書契七曰聽買賣以
質劑八曰聽出入以要會
載天下之成法者謂之成别謂八成言成而不可變
天下之常經也大宰之官成以經邦治是已比謂國
比居謂民居既有成法矣小司徒合萬民之卒伍以
待政典之役則以比居聽之簡謂兵器稽謂人民既有
成法矣大司徒以旗致民而為蒐苗獮狩之舉則以
簡稽聽之版謂夫家生齒之版圖謂土地風氣之圖
既有成法矣欲校登其閭里人民之數則以版圖聽
之傅謂地傅以為之保别謂判書以為之合既有成
法矣欲參决其稱貸責償之實則以傳别聽之禮命
謂禮儀之命多寡隆殺皆成法也凡禄位同而尊卑
混者以禮命聽之書契謂契驗之書彼此先後皆成
法也凡以物取予而其情異同者以書契聽之人之
保任謂之質文之要約謂之劑亦成法也凡市之賣
買而未易别識者以質劑聽之月之所成謂之要歲
之所成謂之會亦成法也凡財用之出入而未易稽
考者以要會聽之是八者皆謂之聽或以為聽獄訟
非也大司寇之職曰凡萬民之獄訟以邦成弊之斯
以八成而聽其獄訟者歟蓋司寇刑官所主獄訟小
宰非獄訟之責也聽其治而已如酒正所謂小宰聽
之者聽其治者也
以聽官府之六計弊羣吏之治一曰廉善二曰廉能三
曰廉敬四曰廉正五曰廉灋六曰廉辨
廉察也察而曰廉者取其方而可見者也吏治亦然
善欲其端能欲其厲敬欲其慤正欲其勁法欲其有
所守辨欲其有所决皆其方而可見者不然計稽也
弊斷也無非所以察吏治不曰察而曰廉豈無意哉
以灋掌祭祀朝覲會同賓客之戒具軍旅田役喪荒亦
如之七事者令百官府共其財用治其施舍聽其治訟
法式也天下之事不豫則不立祭祀朝覲會同賓客
以至軍旅田役喪荒之事凡七者皆國事之大不素
戒而先具則必有緩不及事之患故平居之際戒其
所當為之事具其所當用之物小宰皆以式法掌之
而待其事焉共其財用者何大府之職以邦都之賦
待祭祀邦中之賦待賓客四郊之賦待稍秣山澤之
賦待喪紀乃至邦國之貢以待弔用是大府與其屬
共之而令之以灋者小宰也治其施舍者何鄉大夫
之職以歲時登其夫家之衆寡而辨其可任者其舍
者國中貴者賢者能者服公事以至老者皆舍是鄉
大夫與其屬治之而令之以法者小宰也治則有所
治而質於我訟則有所訟而决於我皆令百官府各
以其職而聽之言百官府則非特天官為然小宰於
六官皆得而令之宰夫又從而比之故言贊小宰比
官府之具
凡祭祀贊玉幣爵之事祼將之事凡賓客贊祼凡受爵
之事凡受幣之事喪荒受其含禭幣玉之事
大宰祭祀則贊玉幣爵之事小宰又從而助其贊於
大朝覲會同則贊玉幣玉爵小宰又從而贊其所受
受爵受幣不言贊蒙贊祼之上文也此小宰所以為
大宰之貳大宰以祀五帝為主故不言祼祼宗廟之
禮也王用圭瓚酌鬱鬯以祼神小宰則將而送之賓
客亦有祼上公再祼侯伯子男壹祼小宰皆為之贊
祼事若夫喪禮則諸侯致助送之含禭荒禮則諸侯
致賙委之幣玉無所贊也自受而達之爾
月終則以官府之叙受羣吏之要贊冡宰受歲會歲終
則令羣吏致事
小宰以叙受羣吏之要而六叙則曰以叙受其會者
何也事有詳略職有尊卑尊者總其綱卑者舉其目
歲會所以統月要也月要所以統日成也日成則宰
夫受之月要則小宰受之然後冢宰於歲終受歲會
小宰則以叙贊之而已贊冡宰受歲會而後令羣吏
致事者小宰令之而後冢宰聽之且詔王廢置焉本
末相因執要御詳之道也
正歲帥治官之屬而觀治象之灋
夏正建寅謂之正歲周正建子謂之正月此一經之
通例也大宰於正月之吉固已縣象於象魏使萬民
觀之矣小宰復於正歲帥其屬而觀治象與大宰所
縣者相去兩月之久殊非挟日斂之之義學者疑焉
鄭氏以互文推之乃謂大宰縣治象於正歲恐非經
之本旨蓋建子為時王之正月示萬民以更新之意
故大宰縣治象於月吉而復斂於挟日建寅為民時
之正歲吏治於是乎始故小宰帥治官之屬觀治象
於已斂之後以治官專掌治象之法不拘乎縣治象
之時也
徇以木鐸曰不用灋者國有常刑乃退以宫刑憲禁于
王宫令于百官府曰各修乃職攷乃灋待乃事以聽王
命其有不共則國有大刑
小宰一職專掌宫刑以治王宫之政令糾禁而其間
並不及王宫之事所謂憲禁者特見於治官觀象之
後是知外廷中禁其政皆出於一然治官之屬不用
法者特警之以常刑宫中之官其有不共乃警之以
大刑者何耶尊君之誠專則近君之法嚴以大刑警
之則宫中皆修職守法之士大刑雖設而實未常用
也
宰夫之職掌治朝之灋以正王及三公六卿大夫羣吏
之位掌其禁令
天子有三朝曰燕朝曰治朝曰外朝亦有五門自外
而内則曰臯門曰庫門曰雉門曰應門曰路門書以
路門為畢門師氏以路門為虎門皆王者眡朝之地
也後鄭謂燕朝在路門之内又謂在路寢之庭至門
其實一也而鄭司農則曰治朝在路門之内外朝在
路門之外據置治朝在路門之内則置燕朝於何所
外朝在路門之外則置治朝於何所此其說不攻而
自破今攷大僕掌正燕朝之服位而曰建路鼔於大
寝之門外寝門即路門也知路門内為燕朝則路門
外為治朝可知矣况師氏司王朝於虎門之左則知
治朝决在路門之外宰夫所掌治朝之法即路門之
外王日視之朝王眡治朝而大宰贊王聽治故宰夫
掌治朝之法以正王及三公六卿大夫羣吏之位司
士又於此正朝儀之位辨其貴賤之等王南鄉三公北
面東上孤東面北上卿大夫西面北上王族故士虎
士在路門之右南面東上大僕大右大僕從者在路
門之左南面西上此即治朝之儀令其如儀而禁其
不如儀於是掌其禁令
叙羣吏之治以待賓客之令諸臣之復萬民之逆
此經繼於朝位之後正慮其堂陛之嚴而人情易至
於隔絶故也賓客之有求於朝者謂之令諸臣以言
而反命者謂之復萬民自下而有言於上者謂之逆
有以待之則下得以致其情於上待之不以叙則上
亦無以審擇於其下故賓客之令有輕重諸臣之復
有先後萬民之逆有緩急宰夫皆叙羣吏之治以待
之則賓客臣民其有遺情耶
掌百官府之徵令辨其八職一曰正掌官灋以治要二
曰師掌官成以治凡三曰司掌官灋以治目四曰旅掌
官常以治數五曰府掌官契以治藏六曰史掌官書以
贊治七曰胥掌官叙以治叙八曰徒掌官令以徵令
總六官而言則謂之百官府責成於百官府則謂之
徵令徵謂上有所召令謂下有所禀辨其八職使之
各有所掌者應上之徵令而已正所以長其屬固言
乎六官之長所謂掌官法以治要則治其一月之要
也師所以帥其屬固言乎六官之貳所謂掌官成以
治凡則治其一旬之成也司言其職固屬乎六官之
攷所掌者官法所治者條目目則詳於凡者也旅言
其衆固屬乎上士中士下士所掌者官常所治者縷
數數則詳於目者也府謂六官之府主蓄藏之物必
有契以為之驗故掌官契以治藏史謂六官之史主
事物之籍必有書以為之攷故掌官書以贊治史下
之胥所以掌徒役之次叙胥下之徒所以掌奔走之召
令前四者皆王臣也後四者庶人之在官者也職尊
則所掌者大而略職卑則所掌者小而詳以徵令辨
之則六官之職舉矣
掌治灋以攷百官府羣都縣鄙之治乘其財用之出入
凡失財用物辟名者以官刑詔冡宰而誅之其足用長
財善物者賞之
百官府者謂王朝六官之屬及列職於鄉六遂者羣
都縣鄙則自甸稍以至縣都之地皆在王畿千里之
内其治至不一也其財用物亦不一也財謂九賦所
入者用謂九物所出者物即官府郊野縣都之百物
財用物是三者皆民力所出國計所係不可不察也
於是宰夫為之乘其出入然必先以治法攷治者蓋
大宰以八法治官府以八則治都鄙小宰則又以八
法八則而逆官府都鄙之治宰夫又為之掌其治法
則官府都鄙之治及其財用物之數其綱目纖悉皆
不逃吾八法八則之中矣以是而乘其出入則乘其
數而已是雖百千萬億皆不外乎所乘之數凡失此
三者而又隱匿其失則以官刑詔冡宰而誅之足用
謂事不乏用用不廢事長財謂出内之吝常有餘用
善物謂守視之謹無所虧損此三者則詔冡宰而賞
之此蒙上文故不再言詔誅賞必詔冡宰者宰夫能
攷其功罪而誅賞則自上出也冡宰必待宰夫所詔
而行誅賞者付諸有司之公而我無與也其與後世
剥民財肥國計而行殿最之法者異矣
以式灋掌祭祀之戒具與其薦羞從大宰而眡滌濯
大宰於祭祀言戒具而未嘗言法小宰言法矣而未
嘗言式式法兼掌治小而詳也式謂用財之式法謂
治事之法所謂戒具者大宰掌之小宰掌之宰夫又
掌之祭祀之事大體重故聯事合治不嫌乎尊卑之
同也薦謂所進脯鹽羞謂庶羞内羞此有司所共宰
夫又以式法掌之若夫祭祀之前期及執事眡滌濯
乃大宰之事宰夫特從之而已
凡禮事贊小宰比官府之具
凡禮事者五禮之事也小宰以法掌祭祀朝覲會同
賓客之戒具軍旅田役喪荒亦如之以五禮而言祭
祀吉禮也朝覲會同賓客賓禮也軍旅田役軍禮也
喪荒凶禮也雖不言嘉禮而饗燕之禮見於賓禮脤
膰之禮見於吉禮别而言之故為七事又曰七事者
令百官府共其財用所謂官府之具者此也比則叙
之而已所以贊小宰之所令者
凡朝覲會同賓客以牢禮之灋掌其牢禮委積膳獻飲
食賓賜之飱牽與其陳數
王氏詳說曰賓客牢禮之數見於行人之大者又見
於掌客之職宰夫天官之攷又從而掌其數此所以
見成周之重賓禮也曰牢禮之法者委積膳獻飲食
賓賜之飱牽無非牢禮也聘禮云賓至大夫帥至於
館宰夫朝服設飱是賓始至則有飱禮矣飱小禮也
又云聘日致饔是賓已至則有饔禮矣饔大禮也先
鄭以飱為夕食則非也賈氏以饔餼為牢禮亦非也
賓至設飱何待夕乎凡禮皆有牢何必饔乎委積膳
獻飲食賓賜之飱牽掌客行人所掌可攷而知也上
公五積侯伯四積子男三積遺人所謂十里有廬廬
有飲食三十里有宿宿有路室路室有委五十里有
市市有候館候館有積是往來道路間所給用也膳
則掌客所謂上公殷膳大牢以及歸侯伯殷膳則無
以及歸矣子男則無殷膳矣此之謂膳也獻則掌客
所謂上公乘禽日九十雙侯伯乘禽日七十雙子男
乘禽日五十雙惟上介皆有禽獻此之謂獻也飲則
大行人所謂上公饗禮九獻侯伯饗禮七獻子男饗
禮五獻此之謂飲也食則大行人所謂上公食禮九舉
侯伯食禮七舉子男食禮五舉此之謂食也賓賜則
掌客所謂凡介行人宰史皆有饔飱餼以其爵等為
之牢禮之陳數曰賓賜云者以其賓之故而賜其羣
下耳此之謂賓賜也飱牽則是自委積以下膳獻飲
食賓賜皆有飱牽也掌客所謂上公飱五牢饔餼九
牢其死牢如飱之陳牽四牢侯伯飱四牢饔餼七牢
其死牢如飱之陳牽三牢子男飱三牢饔餼五牢其
死牢如飱之陳牽二牢此之謂飱牽也但致積致飱致饔
餼致饔食與夫賓賜皆有牢數必曰飱牽者以賓始
至之禮為言耳委積雖不言牢數然積視飱牽三問
皆修羣介行人宰史皆有牢則委積往來皆有之此
所以先於膳獻飲食也言飱而不及饔言牢而不及
死牢義亦在其中矣
凡邦之弔事掌其戒令與其幣器財用凡所共者大喪
小喪掌小官之戒令帥執事而治之三公六卿之喪與
職喪帥官有司而治之凡諸大夫之喪使其旅帥有司
而治之
古者喪弔之儀無非所以伸君臣之情全始終之義
凡邦之弔事則以諸侯諸臣而言之大喪小喪則以
后及世子夫人以下而言之三公六卿諸大夫之喪
則又有尊卑焉掌之有異禮治之有異職稱其分而
已
歲終則令羣吏正歲會月終則令正月要旬終則令正
日成而以攷其治治不以時舉者以告而誅之
天官之職小宰所以贊冡宰宰夫所以贊小宰其治
一也小宰之職曰月終則以官府之叙受羣吏之要
贊冡宰受歲會是歲之有會冡宰受之也而小宰贊
之月之有要小宰受之也而宰夫贊之日之有成宰
夫受之也而皆得以令羣吏正要會焉蓋一事之修
積而至於無一事之不修一日之謹積而至於無一
日之不謹宜乎歲會月要日成之治宰夫皆得以令
之也令之者使之蚤正於先而後宰夫得以攷羣吏
之治何謂攷治小宰於正歲帥羣吏觀治象而有常
刑之戒令又積日成月成而至於歲成矣果不以時
而舉其治則以告而誅之與上經官刑詔冡宰之誅
同
正歲則以灋警戒羣吏令修宫中之職事書其能者與
其良者而以告于上
此經言令宫中之吏與上經令官府之吏同意然上
經於吏治不舉以告而誅而不及能與良之書何耶
宰夫於足用長財善物之人既以詔冡宰而賞之則
能與良之書為有素矣而未及夫宫中之吏故小宰
於正歲憲王宫之禁令而有大刑之戒令又至於正
歲則期已久矣其間職事振舉而有能者良者皆已
著見則又書之以告於上二者皆言告於冡宰之職
也蓋大宰於三歲大計羣吏之治而行誅賞之法則
亦誅賞乎宰夫之所告者而已矣
宫正掌王宫之戒令糾禁
小宰掌宮刑以治王宫之政令糾禁宫正復掌其令與
糾禁而不言政者以政為貳官之事也故不掌其政而
掌其戒所謂戒者亦宰夫以法警戒羣吏而修宫中之
職事者也是所掌之戒令糾禁實上承乎小宰宰夫而
兼總于大宰也夫大宰以外廷之大臣而特總宫正宿
衞之職者何歟周自文王以來王政實先於内治侍御
僕從罔匪正人雖綴衣虎賁趣馬之職亦惟常人吉
士之求惟大宰以大臣臨之宫壼朝廷均為一體非
若後世之疎外廷而親内署者也或謂宫正所掌宿
衛正西漢光禄勲所掌郎衛之職似矣漢初郎𨕖甚
重以明經孝廉賢良方正等充之豈不以備宿衛之
儀當時署郎獨敬長官而於王宫無所禁是以體統
不正考覈無法而賢否無辨閒燕之際私昵勝矣是
知宫正列屬於大宰者正所以兼制内廷之私人而
又以小宰宰夫之戒令糾禁行乎其間養成君德如
此成周設官之微意也
以時比宫中之官府次舍之衆寡為之版以待夕擊柝
而比之國有故則令宿其比亦如之辨外内而時禁稽
其功緒糾其德行幾其出入均其稍食去其淫怠與其
竒衺之民會其什伍而教之道藝
王宫以教為本必先為之比其人申其法而後教行
焉何謂比其人王宫宿衛有官府之吏有國之士庶
子有守王宫之民三者環列於八次八舍之間而宫
正則有時比之法為之版以待則籍其名之多少夕
擊柝而比則計其人之在否國有祭祀兵戎喪紀之
故則其比亦然所謂比其人者也何謂申其法王宫
有内外自雉門内以至燕寢則為内自雉門外以至
外朝則為外内外嚴密不可不辨唘閉之際以時而
禁然後為之稽其功之見於緒者糾其德之見於行
者幾其人之出入均其人之稍食或有竒衺淫怠之
民則斥而去之此所謂申其法者也二者既立然後
為之會其人什與什聯伍與伍聯而使之相勉於道
藝而其教成矣宫中官府之吏次舍之士庶子鄭氏
言之悉矣惟所謂民者宫正無明文鄭氏以為宫中
吏之家人非也至尊所御内外有禁豈羣吏家人所
得而至司隸曰掌帥四翟之隸使之各服其邦之服
執其邦之兵守王宫此宫中之民其四隸之民耶或
謂戎狄之民非我族類何以寘於宿衛之列且使之
服其邦之服執其邦之兵得非賊器竒服怪民之入
宫者歟是不然四翟之民即南方之蠻東南之閩東
方之夷東北之貉其服屬為有素非西戎北狄比也
蓋周自文王之世西有昆夷之患北有玁狁之難惟
東南之地王化先及以基王業至周公攝政制禮作
樂推原乎王化之所始南方曰象則有象胥之職以
待蕃國之使東夷之樂曰韎則有韎師之職以薦宗
廟之樂及此四翟之隸司隸亦帥之以備王宫之守
皆此意也宫正舉服屬者列於官府士庶子之後而
宿衛之政舉矣
月終則會其稍食歲終則會其行事
稍食所養吏士會於月終則小宰為之受其要行事
則吏事之見於所行者會於歲終則冡宰為之受其
會
凡邦之大事令于王宫之官府次舍無去守而聽政令
邦之大事則祭祀兵戎之事也王宫宿衛最為嚴肅
而倉卒煩劇人情亦易以擾凡平日所以比其衆寡
合其什伍禁其内外幾其出入者皆所以為有事之
備也令無去守其意深矣
春秋以木鐸修火禁
司烜中春以木鐸修火禁於國中為季春出火順天
時也然不及中秋之火禁且特修其禁於國中而已
至王宫則春秋出内火之夕皆從而修之以王宫事
重於國中故也
凡邦之事蹕宫中廟中則執燭大喪則授廬舍辨其親
疎貴賤之居
此經正與閽人相聯特有内外之辨閽人曰大祭祀
喪紀設門燎蹕宫門廟門以大祭祀在廟中大喪紀
在宫中即此所謂凡邦之事是也但閽人掌守王宫
中門之禁特有職於宫門廟門而已若宫正掌王宫
之宿衛則與閽人不同閽人設燎於門此於宫中廟
中則執燭閽人於宫門廟門蹕此言凡邦之事其所
蹕者廣也然所謂蹕考之司隸則皆屬乎四隸隸僕
掌蹕宫中之事則知以四隸為之蹕以四隸乃主王
宫者而宫廟實一體是知廟中亦四隸為之蹕而宫
中廟中之執燭亦四隸為之也故宫正皆掌之
宫伯掌王宫之士庶子凡在版者
宫伯所掌即贊宫正之所比者宫正雖不明言士庶
子所謂以時比宫中之官府次舍之衆寡則若官若
民若士庶子咸在焉故宫正以時比之為之版以待
此乃宫正所掌次舍名數之版宫伯則掌在版之士
庶子而已
掌其政令行其秩叙作其徒役之事授八次八舍之職
事若邦有大事作宫衆則令之
宫正於邦之大事令聽政令宫伯又為之掌其政令
然非特事之大者凡事皆掌之也何謂凡事秩者禄
廩之高下叙者功緒之先後徒役者宫中徼巡奔走
之事及宿衛者居之授職事者即擊柝令宿之類此
皆平時行於王宫者若大事作宫衆則令之鄭氏謂
或𨕖當行殊不知士庶子之職有當行者有不當行
者出而守禦國鄙如諸子所謂帥國子而致於太子
唯所用之則在所當行入而宿衛王宫若宫正所謂
令於王宫之官府次舍無去守而聽政令豈所當行
者哉作宫衆則令不過令無去守而已
月終則均秩歲終則均叙以時頒其衣裘掌其誅賞
月終則均秩秩禄禀與宫正均稍食一也歲終則均
叙與宫正則異彼宫中官府故會其行事此其子弟
故均其叙叙即才等也以時頒其衣裘夏時頒衣冬
時頒裘掌其誅賞者士庶子有功則賞有罪則誅之
也此誅賞之法即推行宫正戒令糾禁之法者也戒
而後令作其為善糾而後禁止其為惡此宫正所以
列之於始為善不怠勉之以賞為惡不悛厲之以誅
此宫伯所以叙之於終反復二官始終可見矣
