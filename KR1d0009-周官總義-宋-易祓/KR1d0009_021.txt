周官總義卷二十一宋易祓撰
秋官司寇第五
惟王建國辨方正位體國經野設官分職以為民極乃
立秋官司寇使帥其屬而掌邦禁以佐王刑邦國
小宰言秋官其屬六十掌邦刑而此經乃言秋官司
寇掌邦禁者何也先王立法止於禁過而已此司寇
所以掌邦禁而後言刑邦國也然刑所以弼教也寇
則敗其教之成者也縱欲敗類乃教之所棄而刑之
所取故掌刑者謂之寇而後世亦謂之司敗是刑所
以懲其敗類者也奚以禁為哉是不然蒙之初六曰
利用刑人以正法也於上九則曰利用禦寇上下順
也盖用刑之意本以禁暴懲之於未嘗正法之始猶
之可也致寇而後禦雖以順用斯為末矣使不能明
威立義俾民不迷防微遏萌逆折其始及䧟於罪又
從而刑之豈為民極之意是知禁過於未然者聖人
之本心也刑以濟其禁之所不及者聖人之不得已
也司寇所掌不先言刑而先言禁其三代本末之序
也歟
刑官之屬大司寇卿一人小司寇中大夫二人士師下
大夫四人鄉士上士八人中士十有六人旅下士三十
有二人府六人史十有二人胥十有二人徒百有二十人
遂士中士十有二人府六人史十有二人胥十有二人
徒百有二十人
縣士中士三十有二人府八人史十有六人胥十有六
人徒百有六十人
方士中士十有六人府八人史十有六人胥十有六人
徒百有六十人
訝士中士八人府四人史八人胥八人徒八十人
朝士中士六人府三人史六人胥六人徒六十人
司民中士六人府三人史六人胥三人徒三十人
司刑中士二人府一人史二人胥二人徒二十人
司刺下士二人府一人史二人徒四人
司約下士二人府一人史二人徒四人
司盟下士二人府一人史二人徒四人
職金上士二人下士四人府二人史四人胥八人徒八十
人
司厲下士二人史一人徒十有二人
犬人下士二人府一人史二人賈四人徒十有六人
司圜中士六人下士十有六人府三人史六人胥十有
六人徒百有六十人
掌囚下士十有二人府六人史十有二人徒百有二十人
掌戮下士二人史一人徒十有二人
司隸中士二人下士十有二人府五人史十人胥二十
人徒二百人
罪隸百有二十人
蠻隸百有二十人
閩隸百有二十人
夷隸百有二十人
貉隸百有二十人
布憲中士二人下士四人府二人史四人胥四人徒四
十人
禁殺戮下士二人史一人徒十有二人
禁㬥氏下士六人史三人胥六人徒六十人
野廬氏下士六人胥十有二人徒百有二十人
蜡氏下士四人徒四十人
雍氏下士二人徒八人
萍氏下士二人徒八人
司寤氏下士二人徒八人
司烜氏下士六人徒十有六人
條狼氏下士六人胥六人徒六十人
修閭氏下士二人胥一人徒十有二人
冥氏下士二人徒八人
庶士下士一人徒四人
穴氏下士一人徒四人
翨氏下士二人徒三人
柞氏下士八人徒二十人
薙氏下士二人徒二十人
硩蔟氏下士一人徒二人
剪氏下士一人徒二人
赤犮氏下士一人徒二人
蟈氏下士一人徒二人
壺涿氏下士一人徒二人
庭氏下士一人徒二人
銜枚氏下士二人徒八人
伊耆氏下士一人徒二人
大行人中大夫二人小行人下大夫四人司儀上士八人
中士十有六人行夫下士三十有二人府四人史八人胥
八人徒八十人
環人中士四人史四人胥四人徒四十人
象胥每翟上士一人中士二人下士八人徒二十人
掌客上士二人下士四人府一人史二人胥二人徒二十人
掌訝中士八人府二人胥四人徒四十人
掌交中士八人府二人史四人徒三十有二人
掌察四方中士八人史四人徒十有六人
掌貨賄下士十有六人史四人徒三十有二人
朝大夫每國上士二人下士四人府一人史二人庶子
八人徒二十人
都則中士一人下士二人府一人史二人庶子四人徒
八十人
都士中士二人下士四人府二人史四人胥四人徒四
十人
家士亦如之
秋官刑官也司寇掌刑而士師則掌禁自鄉士以至
司隸則言其用刑者也自布憲以至銜枚氏則言其
用禁者也序言用刑而掌戮必在其後序言用禁而
禁殺戮必居其先是為政尤惡於用殺也此特刑禁
之職而已若大行人掌客之類則疑於春官之掌禮
者也朝士掌交之類則疑於夏官之掌政者也不列
於春夏二官而必列於司寇刑官之屬者盖刑非所
以為刑也止其刑於禮文之始制其刑於政治之後
設官之意如此其聖人折民惟刑之義歟
大司寇之職掌建邦之三典以佐王刑邦國詰四方一曰
刑新國用輕典二曰刑平國用中典三曰刑亂國用重
典
大司宼之三典即太宰之刑典典常也舉皇極之道
而時措於天下故三者皆謂之典以刑邦國則近者
修刑以正之以詰四方則遠者修辭以詰之遠近不
同同於三典而已一曰刑新國者新造之國服教未
久故其典主乎輕此成王命康叔撫殷民之意二曰
刑平國者已治之國教化素孚故其典主乎中此成
王命君陳尹東郊之意也三曰刑亂國者悖亂之國
不共王略故其典主乎重此成王命周公征四國之
意也是三典者新國亂國或輕或重惟平國獨得輕
重之中以聖人用刑之意推之則輕者所以進其善
重者所以懲其惡皆所以為中也書曰咸中有慶
以五刑紏萬民一曰野刑上功紏力二曰軍刑上命紏
守三曰鄉刑上德紏孝四曰官刑上能紏職五曰國刑
上愿紏㬥
五刑專主乎刑典而其實則參六典之職盖六卿分
職各帥其屬以倡九牧固所以為民極之建然建之
使必行於天下行之使必範於後世者實大司寇之
正其刑典者也乃建事典以富邦國以任百官以生
萬民則用野刑焉野刑雖六遂之刑然田萊溝涂之
事城郭井邑之事無非關乎事官之職凡役民以作
其事者以成功為上也以不致力為紏也故曰上功
紏力乃建政典以平邦國以正百官以均萬民則用
軍刑焉軍刑雖軍旅之刑然師田行役之政追胥守
禦之政無非關乎政官之職凡役民以立其政者以
用命為上也以不死守為紏也故曰上命紏守乃建
教典以安邦國以教官府以擾萬民則用鄉刑焉鄉
刑雖六鄉之刑然六德六行之教五禮六樂之教無
非關乎教官之職凡役民以行其教者以成德為上
也以不致孝為紏也故曰上德紏孝乃建治典以經
邦國以治官府以紀萬民則用官刑焉官刑雖官府
之刑然攷貳殷輔之治府史胥徒之治無非關乎治
官之職凡役民以立其治者以用能為上也以不稱職
為紏也故曰上能紏職乃建禮典以和邦國以統百
官以諧萬民則用國刑焉國刑雖王國之刑然君臣
父子之禮祭祀賓客之禮無非關乎禮官之任凡役
民以踐其禮者以恪愿為上也以不致恭為紏也故
曰上愿紏恭上者各有所上也紏者紏其渙散者也
曾子曰上失其道民散久矣如得其情則哀矜而勿
喜蓋渙散非用刑之時而刑之所紏期於無渙散而
已此六典並建於天下而納天下於皇極之域聖人
制刑之本意也
以圜土聚教罷民凡害人者寘之圜土而施職事焉以
明刑耻之其能改者反于中國不齒三年其不能改而
出圜土者殺
圜土獄城也罷民則困而不學民斯為下者也過麗
於法害加於人聚而教之寘於圜土有仁而生之之
道故謂之教施職事則以其所能而勞苦之耻以明
刑明書其罪惡而愧辱之如是而能改則庶幾乎可
與為善也故反于中國反于中國者反于鄉里也鄉
里謂之中國者周以圜土代五流之法有絶於中國
之義於是乎反于中國三年不齒則雖可與為善而
未能保其必善當是時也州長屬民而讀法者屢矣
而罷民不在所聽黨正屬民而飲酒者屢矣而罷民
不在所序年運而往亦既久矣昔之不善固將自化
然後齒之倫類不為辜民日月至而心不化焉逸而
出諸圜土則殺之殺之非不仁措民於必善而已聚
而教之仁也出而殺之義也聖人之意仁之至義之
盡也
以兩造禁民訟入束矢於朝然後聽之以兩劑禁民獄
入鈞金三日乃致於朝然後聽之
獄訟非聖人之得已也故先之以禁禁則止其刑於
未然奚以兩造兩劑為哉兩造謂各有争辨而皆至
於公兩劑謂各執其書以相參騐聖人特設是法而
已乃所以禁之也或争而不已必至於訟訟而不已
必至於獄是訟者不特兩造而已必入束矢示其直
而不曲也不入則是自報其不直故入束矢而後為
之聽其訟獄者亦不特兩劑而已必入鈞金示其堅
而不變也不入則是其情猶可變故入鈞金而後為
之聽其獄聖人之謹於獄訟者如此然訟則入束矢
而即聽固欲息民之訟獄則入鈞金必待三日而後
聽猶不忍置民於獄是皆聖人不得已之意也
以嘉石平罷民凡萬民之有罪過而未麗於灋而害於
州里者桎梏而坐諸嘉石役諸司空重罪旬有三日坐
期役其次九日坐九月役其次七日坐七月役其次五
日坐五月役其下罪三日坐三月役使州里任之則宥
而舍之
上經云罷民害人而麗於法者此則未麗於法而不
可以法加者也雖無大罪可寘圜土若舍而弗治則
亦有害於州里之善俗於是平之以嘉石謂石雖嘉
而抑之於外朝之左所以耻之也且桎梏而坐外累
其形役諸司空内苦其心坐以日計焉已不勝其耻
况役而進於月者薾然疲困而莫知所自耻而懲也
至矣使州里任之宥而舍之非特教罷民亦所以勸
州里
以肺石逹窮民凡遠近惸獨老幼之欲有復於上而其
長弗逹者立於肺石三日士聽其辭以告於王而罪其
長
肺氣之藏也凡人得志則喜失志則悲不得其平則
鳴皆氣有以使之而實内托於肺者也故逹窮民者
謂之肺石朝士寘之於外朝九棘之右凡窮民欲有
復於上而其長弗逹者立於肺石三日士聽其辭而
告於上而罪其長然大僕建路鼓於大寝之門外而
欲窮民之速逹且甚於遽令而此則三日而後聽何
也為罪其長者設也罪其長而不遲之以待其辭之
定則下瀆其上而上無以信於下矣非此族也速逆
以逹何容心焉
正月之吉始和布刑于邦國都鄙乃縣刑象之灋于象
魏使萬民觀刑象挾日而歛之
治教與政皆布之而後歛者也而刑象之法為尤重
布之而使斯民有遠罪之心歛之而使斯民無黷刑
之心則聖人重刑尤有甚於治教與政也
凡邦之大盟約涖其盟書而登之于天府大史内史司
會及六官皆受其貳而藏之
盟約二事也約為之信書而已盟則㰱牲焉大司寇
兼言之則宜兼掌其事今以盟書為重而不及乎約
以司約大史見之也大史於邦國都鄙及萬民之有
約劑者藏焉以貳六官司約於大約劑書於宗彛小
約劑書於丹圖若大亂則六官辟藏非不藏其貳於
六官也略焉而已矣惟盟書則事大而體重大司寇
則職嚴而令肅弗信則人弗保也盟於神者其可已
乎弗敬則神弗福也涖其書者其可已乎於是登乎
天府而藏之與玉鎮大寳器同寳於萬世此書之正
者也史掌官書以贊治司會則以攷治為職六官則
治教政刑禮事之掌又以攷信焉皆受其貳而藏之
以待其不信者質之是以公而任乎天者也豈約劑
可以並言哉
凡諸侯之獄訟以邦典定之凡卿大夫之獄訟以邦灋
斷之凡庶民之獄訟以邦成斷之
太宰以典待邦國之治以法待官府之治以官成待
萬民之治太宰治官之長故以之待其治大司寇刑
官之長故又以之聽其獄訟也
大祭祀奉大牲若禋祀五帝則戒之日涖誓百官戒于
百族
王氏詳說援郊特牲曰卜之日王立于澤親聽誓命
受教諫之義也獻命庫門之内戒百官也太廟之命
戒百姓也百官云者百執事也百姓云者王之族姓
也族姓與祭則重於百執事矣故戒百官於庫門之
内而戒百姓於太廟之内正所以辨親䟽也然祭之
前期十日有誓有戒曰誓則重於戒也太宰祀五帝
則掌百官之誓戒與其具修小宰以法掌祭祀之戒
具小宰言戒而不及誓則誓之重於戒也明矣夫祭
莫重於齊齊莫重於誓戒誓百官者太宰也涖其誓
者大司寇也夫豈以大司寇涖太宰者哉涖者百官
之聽誓於太宰云爾賈氏以為大司寇不得涖太宰
遂謂誓者餘小官也失之矣是賈氏有見於太宰而
無見於大祭祀也百官言誓而百族言戒則又知百族
無與於執事有與於從祭此所以聽戒而不聽誓也
或謂互文見義又失之矣
及納亨前王祭之日亦如之奉其明水火凡朝覲會同
前王大喪亦如之
大司寇以刑官前王禮也尊天子之威儀一臣下之志
慮而已納亨及祭尚其嚴也朝覲會同尚其肅也大
喪尚其哀也此前王之禮所係為甚重然明水火之
奉與否者朝覲會同喪紀則以人道言之祭祀之禮
則以神道言之各當於禮而已矣
大軍旅涖戮于社凡邦之大事使其屬蹕
軍旅之事用命賞于祖不用命戮于社社隂祀也刑
隂類也以刑官之長而涖其戮重之也凡邦之大事
蹕止行者乃其餘事不必親也使其屬而已
小司寇之職掌外朝之政以致萬民而詢焉一曰詢國
危二曰詢國遷三曰詢立君其位王南鄉三公及州長
百姓北面羣臣西面羣吏東面小司寇擯以叙進而問
焉以衆輔志而弊謀
王朝有三燕朝在路門之内治朝在路門之外外朝
在庫門之外致萬民而詢外朝之政也詢者咨於人
者也洪範曰汝則有大疑謀及乃心謀及卿士謀及
庶人謀及卜筮龜從筮從卿士從庶民從是之謂大
同謂致萬民而詢者卿士庶人咸在也以致萬民為
主焉國危則謀安國遷則謀居國立則謀嗣三者國
之大事也其利害在君而不在民其可否在民而不
在君於是而詢焉王南鄉以臨之三公及州長百姓
北面羣臣西面羣吏東面羣臣羣吏左右其事而已
上言三公中言州長下言百姓則六鄉之官皆預也
三公答王者也州長帥民者也百姓則謀之所自出
者也三年賓興而衆賓在鄉老之後外朝之政而百
姓在三公州長之後孟子曰民為貴社稷次之君為
輕得乎天子而為諸侯得乎丘民而為天子於是可
見也小司寇擯以叙進而問焉以衆輔志而弊謀則
又以王志為主而輔之以衆以衆謀為稽而弊之於
王議其盡天下之心乎
以五刑聽萬民之獄訟附于刑用情訊之至于旬乃弊
之讀書則用灋
五刑者墨也劓也宫也剕也殺也以是聽獄訟則當
求其罪之所麗得其所麗之罪未遽用法也特附于
刑而已然人情之在天下固有隂慝隠惡出於法制
之外者亦有法理嚴密而中心實不然者此貴乎用
情訊之也至於旬乃弊之則又遲之以久必欲得其
情而後已與書言要囚服念五六日至于旬時同意
讀書則用法者弊其罪則讀其服罪之書讀其服罪
之書則用法而已何者以其法之當於情故也
凡命夫命婦不躬坐獄訟凡王之同族有罪不即市
貴貴親親之義也義見掌囚掌戮
以五聲聽獄訟求民情一曰辭聽二曰色聽三曰氣聽
四曰耳聽五曰目聽
在心為志感而為情發而為聲此以五聲聽獄訟而
求民情宜也以辭為聲可也色氣耳目何以謂之聲
大抵言者心之聲也凢人之不善雖欲揜蓋覆護於
其外而其實不外乎此心形見之間是以心不直者
其辭枝心不實者其色赧心不誠者其氣亂心不正
者其耳多惑心不眀者其目多耗聽是四者皆於其
辭而察之非其辭之寓于色氣耳目也乃其心之不
容隠於言而形於色氣耳目也後世知是理者鮮矣
獄訟滋繁何以得其情乎
以八辟麗邦灋附刑罰一曰議親之辟二曰議故之辟
三曰議賢之辟四曰議能之辟五曰議功之辟六曰議
貴之辟七曰議勤之辟八曰議賓之辟
君謂之辟制法者也制法而不制於法威福所自出
故也作威則刑誅之作福則赦宥之刑誅赦宥為未
定故八法在所可議者謂之辟所謂八辟者即大宰
八統是已曰親曰故曰賢曰能曰功曰貴曰勤曰賓
是八者皆教化之所自出不幸而䧟於罪戾則法有
所不可加先王何以處之於邦法曰麗於刑罰曰附
所謂附麗者非取必於法也以八辟議之而已是以
八辟有大議而不私者君以義制者也庶民有常法
而不議者臣以事守者也斯可以言惟辟作福惟辟
作威矣
以三刺斷庶民獄訟之中一曰訊羣臣二曰訊羣吏三
曰訊萬民聽民之所刺宥以施上服下服之刑
刺殺也不曰殺而曰刺者刺有探取之義盖獄訟雖
成而聖人之心猶以為未安必探取乎民情以求至
當之理焉於是有三刺以斷庶民獄訟之中一曰訊
羣臣二曰訊羣吏三曰訊萬民而聽民之所刺宥者
是以訊萬民為主也以訊萬民為主而必先之以羣
臣羣吏者是臣吏可以逹天下之民情者也由是羣
臣皆曰可殺羣吏皆曰可殺勿聽萬民皆曰可殺見
可殺焉然後殺之群臣皆曰可宥勿聽羣吏皆曰可
宥勿聽萬民皆曰可宥見可宥焉然後宥之此上服
下服之刑所由以施也上服服刑之重者也下服服
刑之輕者也宜殺而服上刑故謂之刺宜殺而服下
刑斯謂之宥兹非以民情之中為獄訟之中乎
及大比登民數自生齒以上登于天府内史司會冡宰
貳之以制國用
小司徒頒比法而登民數主乎民而言也小司寇於
大比而登民數主乎刑而言也蓋至於三年大比則
民之登耗損益亦已多矣此小司寇所以登萬民之
數所謂登民數自生齒以上男子八月生齒八歲而
齓女子七月生齒七歲而齓民之蕃育於是乎始此
登民數所以必取乎生齒以上今攷下經司民之職
曰掌登萬民之數自生齒以上皆書於版又曰及三
年大比以萬民之數詔司寇是司寇受其數於司民
之官而於孟冬祀司民星之時乃獻其數于王而後
王拜受之登于天府刑官之致重於民數者如此不
特刑官重之而已冡宰於刑官登民數之後又為之
貳其數而制國用焉蓋古者三年耕必有一年之食
九年耕必有三年之食冡宰以三十年通制國用而
大比之制國用實所以為三十年盈虚歛散之儲也
内史於此貳之則以其所掌者會計之書司會於此
貳之則以其所掌者會計之事二官卑而列於始冡
宰尊而繼於後非以統百官之任而統其成者歟由
是觀之民之盛衰係乎刑故司寇登民數於地官大
比之時財之豐耗出於民故冡宰制國用於刑官登
民數之後數官聫事而合治皆所以重乎民者也
小祭祀奉犬牲凡禋祀五帝實鑊水納亨亦如之大賓客
前王而辟后世子之喪亦如之小師涖戮凡國之大事
使其屬蹕
此皆所以貳大司寇也大司寇奉犬牲於大祭祀之
時此則於小祭祀奉之大司寇於禋祀五帝則涖誓
戒及納亨前王此則為之實鑊水大司寇於朝覲會
同前王此則大賓客前王而加之以辟大司寇於大
軍旅涖戮此則於小師涖戮卑者任其勞而不敢尸
其大也若大司寇蹕邦事則通乎國邑此蹕國事則
止於國中之事其帥屬則一而已
孟冬祀司民獻民數於王王拜受之以圖國用而進退
之
此經言獻民數於孟冬祀司民之日而下經司民之
職亦曰三年大比以萬民之數詔司寇司寇及孟冬
祀司民之日獻其數於王其說頗同疑所謂孟冬祀
司民者即下經三年大比之孟冬祀司民也然下經
司民之職言大比登民數者與此上經之說合而此
經别出於上經大比登民數之後則知此所謂孟冬
祀司民者每歲之孟冬而已蓋軒轅之角有大民小
民之星每歲孟冬祀之當是時也司民雖書生齒以
上而未之獻小司寇雖獻民數而未登于天府止以
為每歲圖國用之計所謂圖國用而進退之者王制
曰冡宰制國用必於歲之杪五榖皆入然後制國用
用地小大視年之豐耗此亦圖國用之意然王制歸
之於冡宰而此經屬之於小司寇者小司寇因民數
而進退之則謂之圖國用其聯事合治一也又至於
三歲大比小司寇復於其孟冬祀司民之日取司民
所獻之民數而獻之于王王拜受之登于天府冡宰
復與内史司會貳之以制國用其先後之序如此
歲終則令羣士計獄弊訟登中于天府
羣士者鄉士以下皆掌獄訟之士也然有未成之獄
訟有已成之獄訟歲終所令則謂其成者計稽也弊
斷也稽其一歲之獄幾何斷其訟之當否幾何其獄
訟之已成而合乎法者謂之中羣士入之于小司寇
小司寇登之于天府與天府之受治中同義重之也
正歲率其屬而觀刑象令以木鐸曰不用灋者國有常
刑令羣士乃宣布于四方憲刑禁乃命其屬入會乃致
事
此經與小宰之帥屬觀治象小司徒之帥屬觀教象
同意然特憲禁令于王宫與六鄉四郊而已若司寇
之職本以刑禁詰四方故宣布而憲于四方焉乃命
其屬入會致事者王氏謂官以歲終入其書獨司寇
以正歲入之所以謹其始非也乃者繼事之辭令羣
士乃宣布于四方以終歲期之至大宰受會之時乃
命其屬入會乃致事所以紀小司寇一職之終也
