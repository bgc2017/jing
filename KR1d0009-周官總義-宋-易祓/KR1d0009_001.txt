周官總義卷一宋易袚撰
天官冢宰第一
惟王建國辨方正位體國經野設官分職以為民極
極中也此經並列於六官之首者言六官所掌之
事無非示中于天下取中于王國也詩曰商邑翼
翼四方之極古者建國皆本于此然周都鎬京而
復宅洛邑者取其居天下之中而已昔者成王之
世制禮作樂立一王之法乃卜澗水東瀍水西而
作王城又卜瀍水東而作下都以遷殷之頑民新
邑既成乃時會諸侯於洛是知中天下而立定四
海之民斯王之所以建國歟辨方則以日景北
極辨東南西北之方正位則以祖社朝市正左
右前後之位體國則宫城門涂之度皆如人之
有體經野則丘甸溝洫之畫皆如絲之有經四
者既備而後治道舉焉故設官則六典之官各處
以職分職則六官之職各命以事無非所以任推行
民極之責也所謂民極者于書可以互見營洛之始
召公相宅乃作召誥其說曰王來紹上帝自服于土
中及洛邑告成周公還政乃作洛誥其說曰其自時
中乂萬邦咸休周召二公相與維持以成周家一代之
治者要皆中道之所寓至于周官之作則成王親政
開物成務之書也觀當時有官君子無非推行成王
之德意則所謂設官分職以為民極者可得而悉矣
六典所載自周官出所以並列于六官之首
乃立天官冢宰使帥其屬而掌邦治以佐王均邦國
冢宰大宰也鄭氏謂進退異名蓋所主一官不兼他
事則與六官同謂之大是退異名也上佐天子而百
官總焉尊于六官獨謂之冢是進異名也書曰冢宰
掌邦治統百官均四海與此佐王均邦國同意謂之
佐王均邦國則非三公不足以任之故周公以三公
兼冢宰見于蔡仲之命公薨而召公亦以三公兼冢
宰見於康王之誥其佐王均邦國而謂之冢宰者在
周典亦間見其一二大宰之職曰凡邦之小治則冢
宰聽之是對王之大治而稱冢也宰夫之職曰以官
刑詔冢宰而誅之是主王之官刑而稱冢也司會曰
以詔王及冢宰廢置是廢置參乎王而稱冢也内府
曰凡王及冢宰之好賜予則共之是好賜予參乎王
而稱冢也御史曰掌邦國都鄙及萬民之治令以贊
冢宰是治令逹夫天下而稱冢也凡此數者事大體
重故謂之道揆而兼以三公之職公羊氏之傳春秋
曰天子之相何以三自陜而東周公主之自陜而西
召公主之一相處乎内乃冢宰之任初非别置一相
即周公召公之所兼者是也若夫成周設官之兼冢
宰者職掌雖一而體統異矣此序官所以先列冢宰
而後言大宰於治官之屬
治官之屬大宰卿一人小宰中大夫二人宰夫下大夫
四人上士八人中士十有六人旅下士三十有二人
大宰所以長治官而乃列於治官之屬者言其分職
聮事亦所以相屬也故以卿一人為之然卿乃上下
之通稱上聮三孤則為九卿下設中大夫而卿亦上
大夫故大宰卿一人即以中大夫二人贊之此小宰
所以為治官之貳小宰中大夫即以下大夫四人贊
之此宰夫所以為治官之考以至八人之上士十有
六人之中士三十有二人之下士凡六等其數皆以
倍即鄭氏所謂轉相副貳者在六官皆然然六官及
遂師其下士獨謂之旅者何也衆也他如行夫之下
士亦三十有二未嘗不衆也而不得言旅不得同乎
六官鄉遂之尊故也今自旅下士等而上之以至于
卿在大宰一官凡六十有三推之於五官又推至於
三百六十職則不啻數百倍又以六卿推之為中大
夫者凡三十人為下大夫者一百八十八人為士者
萬八千七百五十人推之於六遂又推之於四等公邑
三等采地則亦不啻數十倍何其繁也大抵成周官
不必備非特三公之職自一命以上無非兼官以行
事鄭氏釋大司馬序官曰凡軍帥不特置選於六卿之
吏自卿以下德可任者使兼官焉自軍帥不特置者推
之則知六職之不常有者亦不特置也自卿以下兼
官者推之則知其他列於六屬者亦皆兼官也況成
周之制卿大夫則制以邑三等之士則授以田設官
雖多總攝有道是殆不可以泛觀之矣餘見地官序
府六人史十有二人胥十有二人徒百有二十人
周官府史胥徒設職甚多而不詳所出在天官者凡二
千六百六十有六在春官者凡二千二百四十有一在夏
官者凡三千二百六十有五在秋官者凡二千六百五十
有七冬官雖散落無紀亦可類見唯地官無常職凡職
於山林川澤者其數不可勝計杜氏通典總言其為六萬三
千六百七十五人不調諸民其誰實為之或謂出於閒民
然閒民轉移執事乃九職之一豈足以備六萬三千六百七
十五人之數孟子所言與庶人在官者同禄謂在官而受田
者非于百姓受田之外而别置府史胥徒之職考之周
典自有成說大司徒之頒職事其十有二曰服事鄭氏
謂其服公家之事者也鄉大夫登其夫家之衆寡其舍
者服公事者鄭氏謂其吏之有復除者也又鄭氏釋府
史則曰皆其官長所自辟除非所謂吏之有復除者乎
釋胥徒則曰此民之給徭役者非所謂服公家之事者
乎今以鄭氏之說而考論成周之制古者王畿千里提
封百萬井受田者凡九百萬夫其間有德行道藝之民
及三年大比則升于司徒而不征于鄉餘則老疾之外
皆有所服之事此府史胥徒之所從出者也
宫正上士二人中士四人下士八人府二人史四人胥
四人徒四十人
宫伯中士二人下士四人府一人史二人胥二人徒二十人
膳夫上士二人中士四人下士八人府二人史四人胥十有
二人徒百有二十人
庖人中士四人下士八人府二人史四人賈八人胥四人徒四十人
内饔中士四人下士八人府二人史四人胥十人徒百人
外饔中士四人下士八人府二人史四人胥十人徒百人
亨人下士四人府一人史二人胥五人徒五十人
甸師下士二人府一人史二人胥三十人徒三百人
獸人中士四人下士八人府二人史四人胥四人徒四十人
䱷人中士二人下士四人府二人史四人胥三十人徒三百人
鼈人下士四人府二人史二人徒十有六人
腊人下士四人府二人史二人徒二十人
醫師上士二人下士四人府二人史二人徒二十人
食醫中士二人
疾醫中士八人
瘍醫下士八人
獸醫下士四人
酒正中士四人下士八人府二人史八人胥八人徒八十人
酒人奄十人女酒三十人奚三百人
漿人奄五人女漿十有五人奚百有五十人
凌人下士二人府二人史二人胥八人徒八十人
籩人奄一人女籩十人奚二十人
醢人奄一人女醢二十人奚四十人
醯人奄二人女醯二十人奚四十人
鹽人奄二人女鹽二十人奚四十人
幂人奄一人女幂十人奚二十人
宫人中士四人下士八人府二人史四人胥八人徒八十人
掌舍下士四人府二人史四人徒四十人
幕人下士一人府二人史二人徒四十人
掌次下士四人府四人史二人徒八十人
大府下大夫二人上士四人下士八人府四人史八人
賈十有六人胥八人徒八十人
玉府上士二人中士四人府二人史二人工八人賈八
人胥四人徒四十有八人
内府中士二人府一人史二人徒十人
外府中士二人府一人史二人徒十人
司會中大夫二人下大夫四人上士八人中士十有六
人府四人史八人胥五人徒五十人
司書上士二人中士四人府二人史四人徒八人
職内上士二人中士四人府四人史四人徒二十人
職歲上士四人中士八人府四人史八人徒二十人
職幣上士二人中士四人府二人史四人賈四人胥二人徒二十人
司裘中士二人下士四人府二人史四人徒四十人
掌皮下士四人府二人史四人徒四十人
内宰下大夫二人上士四人中士八人府四人史八人
胥八人徒八十人
内小臣奄上士四人史二人徒八人
閽人王宫每門四人囿游亦如之
寺人王之正内五人
内豎倍寺人之數
九嬪
世婦
女御
女祝四人奚八人
女史八人奚十有六人
典婦功中士二人下士四人府二人史四人工四人賈
四人徒三十人
典絲下士二人府二人史二人賈四人徒十有二人
典枲下士二人府二人史二人徒二十人
内司服奄一人女御二人奚八人
縫人奄二人女御八人女工八十人奚三十人
染人下士二人府二人史二人徒二十人
追師下士二人府一人史二人工二人徒四人
屨人下士二人府一人史一人工八人徒四人
夏采下士四人史一人徒四人
大學論治國平天下之道曰欲齊其家先修其身欲修
其身先正其心此三者統宗會元之地萬化之所從出
也文王肅肅在廟雝雝在宫刑于寡妻至于兄弟無非
所以為周家數聖人相傳之懿至周公攝政建六典之
官大而正朝綱重國體凡百司庶府詳法略則本數末
度靡不畢舉而天官所統造原立本不過此三者而已今
自天官分職而論之大宰卿一人而兼之以三公則論道
經邦燮理隂陽有以格人主之非心小宰掌建邦之宫
刑而有以正其治於宫庭之間宰夫掌王及三公六卿大
夫羣吏之位而有以正其俗於朝廷之上以至宫正宫伯所
掌之官府士庶子凡在王所罔匪正人使之日聞正言日
見正行皆所以輔成君德而納君於當道是固所以為
人主正心之端也而猶以為未焉以人主之尊不厚其
身無以厚天下而護養國家元氣之本正在於護養人
主之身故其設官自膳夫而下主膳羞爨亨之味甸師
而下主禽獸魚腊之獻醫師而下主飲食調和之味
酒正而下主酒冰醯醢之物宫人而下主宮舍幕帟之
儀使人主端居九重心廣體胖血氣和平志慮充溢
而後民命國脉始有所恃宜足以享天下之備奉矣
而人主之心自視欿然不敢以自安舉天下之財雖
曰王之膳服不會而總於大府者莫不皆有一定之
式玉府掌其器物内府掌其貨賄外府掌邦布之入
出皆有式法以行之及其用之則司會會其財司書
掌其書職内以下莫不惟式法之是守使人主不以
天下自利而常有以厚天下之利是又所以為人主
修身之端也而猶以為未焉蠖濩蜵蜎深嚴䆳密親
公卿大夫之時常少而親宦官宫妾之時常多故王
者皆以法制裁之夫人不列於官九嬪世婦女御不
著其數以見王者嚴於内官之選初不過取而輕擇
内宰下大夫之外如内小臣典婦功絲枲染人追屨
之官亦皆以上士中士下士為之小夫憸人不得厠
迹於其間閽寺之徒曾不數十固大異於後世之鳴
璫曳組含天憲而握王爵者宫壼朝署事均一體而
萬務咸理是又所以為人主齊家之端也莫切於人
主之心莫親於人主之身莫重於人主之家而大宰皆
得以道揆之以至宿衛扈從洒掃使令之徒寢處燕
息沐浴櫛靧私猥之事亦莫不皆取正於大宰夫是
以政本出於上政權不移於下上下有總攝之政内
外無壅隔之勢此大宰佐王之大者而聖人治國平
天下之道萃見乎此矣
大宰之職掌建邦之六典以佐王治邦國一曰治典以
經邦國以治官府以紀萬民二曰教典以安邦國以教
官府以擾萬民三曰禮典以和邦國以統百官以諧萬
民四曰政典以平邦國以正百官以均萬民五曰刑典
以詰邦國以刑百官以糾萬民六曰事典以富邦國以
任百官以生萬民
典常也大宰並建六典本以治邦國為主而兼及於
百官府以至萬民者百官府則推行吾之六典者也
萬民則吾六典之所先及者也王者之治天下自治
為先正朝廷以正百官正百官以正萬民而後遠近
四方從焉故於百官萬民則致其詳於邦國之諸侯
則舉其略詳内略外而邦國自治此所以為大宰六
典之序一曰治典以經邦國者理之使不易其常之
謂經然治必先於官府而推之以紀萬民紀謂錯綜
而不遺詳於經者也二曰教典以安邦國者導之使
不拂其常之謂安然教必先於官府而推之以擾萬
民擾謂馴習而不違詳於安者也三曰禮典以和邦
國者交好常有以相親之謂和然禮必先於統百官
而推之以諧萬民諧謂相信而不乖詳於和者也四曰
政典以平邦國者分守常有以相制之謂平然政必
先於正百官而推之以均萬民均謂至公而不私詳
於平者也五曰刑典以詰邦國者辭命常有以相戒
之謂詰然刑必先於儆百官而推之以糾萬民糾謂
纖悉而不差詳於詰者也六曰事典以富邦國者財
利常有以相資之謂富然事必先於任百官而推之
以生萬民生謂惠養而不窮詳於富者也詳内略外
其序如此方其在六典也五官與大宰各司其一大
宰所掌特專於治典而已及其佐王論道則五官聽
焉曰教曰禮曰政曰刑曰事雖各列其目而統於大
宰則皆謂之治故曰佐王治邦國所以見當時治本
之悉出於一者如此
以八灋治官府一曰官屬以舉邦治二曰官職以辨邦治
三曰官聯以會官治四曰官常以聽官治五曰官成以
經邦治六曰官灋以正邦治七曰官刑以糾邦治八曰
官計以弊邦治
灋亦典也詳於典故曰法官府者朝廷百官所居之
府所以行法守者也大宰歲終則令百官府各正其
治受其會謂之百官府則非特治官而已凡六官之
職皆在所統一曰官屬者即小宰之六屬使之各揚
其職故曰舉邦治二曰官職者即小宰之六職使之
各任其事故曰辨邦治三曰官聯者即小宰之六聯
使之上下相承故曰會官治四曰官常者即宰夫治
數之官常使之多寡相稽故曰聽官治五曰官成者
即小宰八成之書使其條目不相侵紊故曰經邦治
六曰官法者即小宰七事之法使其戒懼不至廢弛
故曰正邦治七曰官刑者即小宰所徇之常刑用以
儆戒人心故曰糾邦治八曰官計者即小宰所弊之
六計用以廉察人才故曰弊邦治是八者其六為邦治
其二為官治蓋聯事者百官之事常數者百官之數
非若六者之關於邦治也大宰以是而統三百六十
職之任使其尊卑大小無非八法之是守故曰治官
府
以八則治都鄙一曰祭祀以馭其神二曰灋則以馭其
官三曰廢置以馭其吏四曰禄位以馭其士五曰賦貢
以馭其用六曰禮俗以馭其民七曰刑賞以馭其威八
曰田役以馭其衆
則亦法也以法為式故曰則都鄙者王子弟及公卿
大夫所食之采地或為家邑或為小都或為大都以
其皆有邑都則曰都以其在國之鄙則曰鄙都鄙之
則其目凡八一曰祭祀者謂都鄙有社稷五祀及其
先君之廟典秩高下不可踰越故曰馭其神二曰法
則者謂都鄙有伍兩殷輔與夫家臣之屬職守嚴整
不相紊亂故曰馭其官三曰廢置者謂都鄙之吏任
治於外則必有勤怠功過舉其能者而措其不能者
故曰馭其吏四曰禄位者謂都鄙之士從乎政學則
當考察其藝養之以禄而後定其位故曰馭其士五
曰賦貢者謂都鄙以其田賦之十一者取於民而又
以稍縣都之十二者輸于王然後為之制其用度豐
殺之數故曰馭其用六曰禮俗者謂都鄙有稍縣都
之民則必有昏冠喪祭之俗因其俗而制其禮文輕
重之節故曰馭其民七曰刑賞者都士家士為之掌
其獄訟則必有刑賞以治其下故曰馭其威八曰田
役者都司馬家司馬為之掌車馬甲兵之戒令則必
有田役以作其怠故曰馭其衆是八者皆謂之馭乃
所以馭都鄙也故秋官設都則之職專掌此八則之
法然謂之都則不言家則者何也考大宗伯九儀之
命惟五命以上然後賜則王之大夫四命雖馭之以
八則而未與賜則之數故采邑謂之家而不謂之都
若卿以六命為小都公以八命為大都此所以置都
則焉由是觀之八則通用於三等采邑而以都為主
故總而言之曰治都鄙
以八柄詔王馭羣臣一曰爵以馭其貴二曰禄以馭其
富三曰予以馭其幸四曰置以馭其行五曰生以馭其
福六曰奪以馭其貧七曰廢以馭其罪八曰誅以馭其
過
六典八法八則大宰不言詔王而八柄言詔王此正
大宰論道經邦明天下威福之柄以綱維斯世者也
故八柄馭羣臣惟天子得專之惟大宰則詔之詔之
者何人臣非爵無以貴之也必有德而後任故曰馭
其貴人臣非禄無以富之也必有功而後授故曰馭
其富予者予之以財也則必以恩而後得故曰馭其
幸置者置諸其位也位必以叙而後進故曰馭其行
罪至於可殺而有八議之辟賜之更生所以福之也
故曰馭其福罪至於不可貸而有削邑之罰奪其所
有所以貧之也故曰馭其貧廢言棄也臣有罪戾不
可委任禠其爵而棄之故曰馭其罪誅言詰也臣有
過失非其故為以官刑而詰之故曰馭其過是八者
不徒馭之而已自一至五則為慶賞自六至八則為
刑罰廢者置之反也奪者予之反也誅者曰爵曰禄
曰生之反也慶賞詳而列於先刑罰簡而列於後知
所先後詳略矣
以八統詔王馭萬民一曰親親二曰敬故三曰進賢四
曰使能五曰保庸六曰尊貴七曰達吏八曰禮賓
八統亦所以詔王也雖曰馭萬民而實本於王者之
躬行故曰統言統於上而係屬於下者也親親則睦九
族之類敬故則燕朋友之類進賢則興其德行使能
則任其道藝保庸則安其有功者尊貴則崇其有爵
者達吏則察舉勤勞之吏禮賓則接遇諸侯之禮此
皆王者之事而何與乎萬民然馭以親親則民莫遺
其親馭以敬故則民莫慢其故馭以進賢則民知德
之不可不務馭以使能則民知能之不可不勉馭以
保庸則民知功實之不可害馭以尊貴則民知爵命
之不可陵馭以達吏則民知交通之情馭以禮賓則
民知交際之義上作而下應猶絲之牽物約其渙散
而歸之於統故曰八統馭萬民
以九職任萬民一曰三農生九穀二曰園圃毓草木三
曰虞衡作山澤之材四曰藪牧養蕃鳥獸五曰百工飭
化八材六曰商賈阜通貨賄七曰嬪婦化治絲枲八曰臣
妾聚斂疏材九曰閒民無常職轉移執事
先王之時凡民皆受田凡受田皆為農今三農特居
九職之一而復有園圃虞衡之職又有藪牧百工商
賈之職又有嬪婦臣妾閒民之職此非出於三農之
外即民數之不足於受田者與受田而有餘力者為
之也蓋井田之制一夫受田百畝百畝之家上地七人中
地六人下地五人以至家十人則受兩下地家十有
二人則受兩中地家十有四人則受兩上地其餘參
錯於三地之間等而上之皆以是為差惟上農夫食
九人上次食八人中食七人則受田而有餘力者又
四人以下則數之不足於受田者若是二者之民先
王皆有道以處之居則使之任草木絲枲疏材之事
出則使之任山澤鳥獸八材貨賄轉移之事是以無
一職之不得其養而亦無一民之不任其職故曰九
職任萬民賈氏以九職之閒民為不營已業之游民
非也游民乃惰而自安者閒民則其數不足於受田
者蓋家四人以下其數不足於受田而謂之閒民亦
有田之未授於民而謂之閒田經雖不明言閒田之
制而王制言天子之縣内凡九十三國名山大澤不
以朌其餘以為閒田此謂田之未封邑者若夫鄉遂
都鄙夫家衆寡有耗有登登謂十六受田耗謂六十
歸田其田在四等公邑之間天子使吏治之以待授民亦
謂之閒田閒民亦然前解所謂四人以下不足于受田者
先王處以閒民之職使之耕閒田而輸閒粟餘則使之轉
移八職而執其事如是則閒田以待授民而非曠土閒民
以待授田而非游民不然閒民何以列于九職之末耶
以九賦斂財賄一曰邦中之賦二曰四郊之賦三曰邦
甸之賦四曰家削之賦五曰邦縣之賦六曰邦都之賦
七曰關市之賦八曰山澤之賦九曰幣餘之賦
九賦之法與上經九職不同九職所以任萬民九賦
則非取于任民者也鄭氏皆以為民賦且援漢口率
出泉之制其說一立王制不明學者惑之不容不辨
一曰邦中之賦者即載師以㕓里任國中之地以場
圃任園地蓋王城内外之地也二曰四郊之賦者即
載師以宅田士田賈田任近郊之地官田牛田賞田
牧田任遠郊之地蓋六鄉百里之内而外距六遂之
地也三曰邦甸之賦者即載師以公邑之田任甸地
蓋距國中二百里六遂之餘地天子使吏治之者也
四曰家削之賦者即載師以家邑之田任稍地蓋距
國中三百里大夫所食之采地也五曰邦縣之賦者
即載師以小都之田任縣地蓋距國中四百里卿及
王子弟之疏者所食之采地也六曰邦都之賦者即
載師以大都之田任畺地蓋距國中五百里公及王
子弟之親者所食之采地也七曰關市之賦者若與
九職之商賈同然商賈主乎貨賄阜通此則如司
市所言市之征司關所言關門之征是也八曰山澤之
賦者若與九職之虞衡同然虞衡作山澤之材此則
如丱人所取金錫玉石角人所取齒角骨物之類是
也九曰幣餘之賦者如職幣所言歛官府都鄙用邦
財者之幣振掌事者之餘財是也前六者皆任地之
賦以其田賦之十一者取於民又於一分之中復以
十一十二二十而三輸之於王如是而已後三者雖
非任地然有司所掌利歸公上故亦謂之賦而繼於
任地之後詳考大府一職既有九賦之式又别有邦
國及萬民之貢則九賦非任民之賦可知矣
以九式均節財用一曰祭祀之式二曰賓客之式三曰
喪荒之式四曰羞服之式五曰工事之式六曰幣帛之
式七曰芻秣之式八曰匪頒之式九曰好用之式
大宰之制國用有三曰九職曰九賦曰九式而九式
之均節財用特見於九賦之後是專為九賦設也故
大府有九賦之式而不言九職九貢之式非無式也
大宰三十年之通制國用若九貢不在頒用之數則
以之待吊用九職不在頒用之數則以之充府庫此
成周備先具之道非若九賦為國家之經費也惟九
賦為國家之經費故大府之式法曰關市之賦以待
王之膳服邦中之賦以待賓客四郊之賦以待稍秣
家削之賦以待匪頒邦甸之賦以待工事邦縣之賦
以待幣帛邦都之賦以待祭祀山澤之賦以待喪紀
幣餘之賦以待賜予是九者責之有司皆有式法焉以
式法待之論之則自賓客以至賜予皆有司之事以
式法待之可也若王之膳服則何拘乎式法若拘以
式法則膳夫何以不會王之膳外府何以不會王之
服以至膳禽飲酒裘與皮事亦何以皆為之不會是
數者皆至尊所御不可以有司之法會之也若大宰
佐王論道則善服有式乃養成君德之大者此大府
列膳服於九式之先豈無意哉
以九貢致邦國之用一曰祀貢二曰嬪貢三曰器貢四
曰幣貢五曰材貢六曰貨貢七曰服貢八曰斿貢九曰
物貢
九賦任地九職任民二者皆行于王畿千里之間而
王畿千里之外隨其地之遠近小大立為邦國九等
之貢九貢之目雖不詳見考之鄭氏自有成說因二
鄭之說而參之禹貢則有可以類推者禹之甸服實
維冀州其外八州别為侯綏要荒無因其地之所宜
責其地之所有故曰任土作貢用人以九貢致邦國
之用亦若是而已祀貢即浮磬菁茅之類嬪貢即絲
枲絺紵之類器貢即銀鏤砮丹之類幣貢即纖縞織
皮之類材貢即栝栢篠簜之類貨貢即金玉蠙珠之
類服貢即玄纁纖纊之類斿貢即羽毛璣組之類物
貢即魚鹽橘柚之類是九物者雖禹貢任土之舊亦
可推見成周九貢之法然大宰之于邦國謂九貢而
秋官大行人之六貢亦同九貢之目者何也蓋有歲
之常貢者有因朝而貢者因朝而貢則大行人之六
貢也歲之常貢則大宰之九貢也小行人又有所謂
令諸侯春入貢其此之九貢歟
以九兩繋邦國之民一曰牧以地得民二曰長以貴得
民三曰師以賢得民四曰儒以道得民五曰宗以族得民
六曰主以利得民七曰吏以治得民八曰友以任得民
九曰藪以富得民
兩聮也屬也蓋人心以類相合而皆聽命于上不為
之兩則渙散暌異莫相統一聽其自兩而無所繋乎
其間則人心莫知所從相違相尤為患滋甚孟子曰
得天下有道得其民斯得天下矣得其民有道得其
心斯得民矣其要在于所欲與聚所惡弗施非兩相
聯屬而何成周于是設大宰之官自六典以至九貢
特先王維持天下之法制至此總攝人心而歸之于
一然後有所謂九兩牧即施典于邦國而建其牧者
長即施則于都鄙而建其長者師即學校之傳道授
業者儒即道德之化民成俗者宗如正室門子之類
可以收三族之親疎者主如郊甸任地之類不屬乎
吏而自為之主者吏如鄉遂公邑之吏各分其職而
治民之事者以至友如鄉田同井之友藪如養蕃鳥
獸之藪是九者皆有得民之實惟先王繋之有道故
其權一出于上而納天下于皇極之世粤自上失其
道民散久矣陵夷至于春秋之後齊晉吴楚迭主夏
盟六卿三家顓執國政道術分裂而田駢慎到之徒
人自為師儒學不明而畏壘之人乃有尸祝社稷之
事田懷屈景之族蟠據國中繕甲京城或以不義而
好勇至于朱郭任俠脱人之急刁卓殖貨富擬封君
然後知九者得民固不可使之奔軼四出而無所聯
屬于上此先王所以為固結人心之本不容一日釋
者也然曰牧曰長曰主與吏曰宗與藪無非𫝑與利
之所在後之有天下者猶得以操其柄而制其變若
儒與師友疑似不辨或至于䧟溺人心此夫子以儒
道設教于洙泗之間七十子之徒師友淵源萬世宗
主亦可以騐其得民之效然則大宰列是三者于九
兩之中則知先王之繋民勢與利云乎哉
正月之吉始和布治于邦國都鄙乃縣治象之灋于象
魏使萬民觀治象挾日而斂之
近代為朞年一變之說者引此經以為證殊不知此
非變法也特新之而已鄭氏謂重治灋新王事是也
鄭氏又謂正月朔日布王治之事於天下至正歲又
書而縣于象魏使萬民觀焉蓋以小宰互文推之其
理殊不然小宰正歲所觀不言縣治象則知非大宰
縣治象之時也大宰縣治象繼于正月始和之下是
以周正建子示萬民以更始之意何必就合乎小宰
之說至謂象魏為闕尤所未安據左氏哀三年魯灾
季桓子御公立于象魏之外命藏象魏若此未可據
謂之闕也魏即巍巍之貌也蓋治見于象者為治象
書治象之法者為象魏兩觀之縣象魏者為魏闕縣
之十日即斂而藏之至小宰于正歲帥屬而觀則觀
之于已歛之後此其序也教官政官刑官倣此
乃施典于邦國而建其牧立其監設其參傅其伍陳其
殷置其輔乃施則于都鄙而建其長立其兩設其伍陳
其殷置其輔乃施法于官府而建其正立其貳設其攷
陳其殷置其輔
大宰之六典佐王治邦國八則治都鄙八法治官府
前已叙之矣今又曰乃施典于邦國乃施則于都鄙
乃施法于官府者前舉其凡以見大宰之所職今更
為之申敕亦以見施行之次第也牧者何大宗伯云
八命作牧九命作伯此不言伯者伯亦為牧舜于十
二州為十二牧禹之九州為九牧殷于八州為八伯
外有二伯周設二伯復為九牧以統九州之諸侯書
所謂以倡九牧是也監者何王制云天子使其大夫
為三監監于方伯之國國三人武王之初亦設三監
皆殷之制成王以三監作亂而令諸侯為監以司糾
察之任書所謂王啟監厥亂為民是也設其參者鄭
氏以為卿三人王制所謂大國次國三卿是也傅其
伍者鄭氏以為五大夫王制所謂大國次國小國下
大夫五人是也陳其殷者鄭氏以為衆士即上士中
士下士之類置其輔者鄭氏以為庶人在官即府史
胥徒之類此六者各設其職乃所以施其典于邦國
者也長者即公卿大夫及王子弟之食采者立于畿
内為内諸侯是之謂長有長必有屬故為之立其兩
兩即鄭氏所謂兩丞之類以至殷亦衆士輔亦府史
胥徒即都家宗人都家司馬之所掌者是也正者何
即六官之長如天官冢宰之類各帥其屬以舉邦治
是之謂正有正必有屬故為之立其貳設其攷即鄭
氏所謂小宰宰夫之類以至殷亦衆士輔亦府史胥
徒即宫伯宫正以下凡六品所掌者是也然周自武
王克殷之後立爵惟五分土惟三建官惟賢位事惟
能所謂邦國之君臣都鄙之長屬官府之正貳固已
截然有一定之制初不待太宰之所建所立以至陳
之置之也當是時也周公攝政制禮作樂典章文物
粲然大備于是設為六典八法八則之制以作新天
下之治前所謂申敕之者是矣
凡治以典待邦國之治以則待都鄙之治以灋待官府
之治以官成待萬民之治以禮待賓客之治
上經言施典法則于邦國官府都鄙而邦國官府都
鄙之有所治于大宰者又復以此待其治猶以為未
焉復舉所謂官成賓禮而待之且八法之官成本以
治官府而此則曰待萬民之治八統之禮賓本以馭
萬民而此則曰待賓客之治何也官成雖用于官府
而八成所謂政役閭里師田稱責無非民也禮賓雖
以馭萬民而大小行人司儀掌客之所職者無非賓
客之事也蓋有國斯有禮有土斯有民邦國官府都
鄙雖不同而二者之治則亦相參而用之耳
祀五帝則掌百官之誓戒與其具脩前期十日帥執事
而卜日遂戒及執事眡滌濯及納亨贊王牲事及祀之
日贊玉幣爵之事祀大神示亦如之享先王亦如之贊
玉几玉爵大朝覲會同贊玉幣玉獻玉几玉爵
祀天大禮也其次五帝也大宰言祀五帝而不言祀
天以王者祀天不敢指而名之故大宰所掌者祀五
帝而已言祀五帝則祀天可以類舉也蓋蒼蒼正色
者天也主宰萬物者帝也帝之與天名異而實同上
古之君德同乎天萬世推之尊以祀配帝天亦謂之
帝月令所謂其帝大昊其帝炎帝其帝黃帝其帝少
昊其帝顓頊是已若鄭氏言帝出于緯書蓋指五精
之君以經意推之其殆大宗伯所謂青圭赤璋白琥
玄璜所禮之四方者耶經于四方初不言帝故器與
牲幣各放其方之色大宰所謂五帝則牲玉幣爵與
上帝同其用然後信大宰所謂五帝者即月令之五
人帝也方其祀事之始百官在列大宰臨之誓者警
之以言戒者敕之以事具謂備其牲牢鼎俎之物脩
謂嚴其掃除糞洒之事如此則恭敬誠慤之念固已
素孚于未祀之先矣于是前期十日帥執事而卜日遂
戒至祀前一日及執事眡滌濯又至納亨之夕王袒而
迎牲射牲割牲大宰則剪其毛而贊之焉及至于行事
授以奠焉五帝之祀如此則祀大神示可知也祀大神
示如此則享先王可知也故皆曰亦如之惟玉几所以
依神玉爵所以薦神獨于享先王用之人事尚文故耳
大喪贊贈玉含玉作大事則戒于百官贊王命
君薨百官聽于冡宰不以天下忘乎親也故雖國政
之大者亦委而聽焉含玉施于始死之時贈玉施于
既窆之後此喪禮之末共于典瑞專于大宰職也而
必曰贊云者是知百官雖聽于冢宰而冢宰實未嘗
一日而廢乎王命也
王眡治朝則贊聽治眡四方之聽朝亦如之凡邦之小
治則冢宰聽之待四方之賓客之小治
朝儀有内外邦治有大小此二事最相關屬皆所以
為大臣之體治朝在路門之外日朝以聽國事者也
四方之聽朝者天子巡狩征伐諸侯各朝于方岳之
下者也二者天下之大權皆天子親之冢宰特贊之
而已二者之外則冢宰為之決其小治或謂小治如
八法八則九貢九賦之類不以詔王者皆小治也以
此為小孰為之大故嘗謂天子眡路門之朝則冢宰
為之聽其小治如宰夫所言禁令之類天子聽方岳
之朝則冢宰為之待四方賓客之小治如職方氏所
言戒令之類是謂政無大小皆所兼統内外得其宜
矣
歲終則令百官府各正其治受其會聽其致事而詔王
廢置三歲則大計羣吏之治而誅賞之
歲終受其會者受百官府所致之會也有小宰焉以
官府之叙受羣吏之要贊冢宰受歲會歲終則令
羣吏致事又有宰夫焉歲終則令羣吏正歲會月終
則令正月要旬終則令正日成而以攷其治蓋有官
必有事有事必有考有考必有時日之有成日考之
也宰夫受之月之有要月考之也宰夫令之而小宰
受之歲之有會歲考之也小宰贊之而大宰受之考
績設官其序如此是以歲終之際大宰則以是令之
于百官府使之各正其治謂之百官府則六官皆總
而不止乎治官之屬所以為大宰統百官之任何謂
統百官之任曰會曰要曰成雖考于三官而實散見
于三百六十職之中酒正之日入其成月入其要司
會之以參互攷日成以月要攷月成以歲會攷歲成司
書及事成則又入要貳焉此見于治官之屬者然也
至於司徒則正要會鄉師則受役要司馬于要則受
之士師于要則正之此見于六官之屬者然也不特
此而已王制曰司會以歲之成質于天子冢宰齋戒
受質大樂正大司寇市三官以其成從質于天子大
司徒大司馬大司空齋戒受質百官各以其成質于
三官大司徒大司馬大司空以百官之成質于天子百
官齋戒受質夫司會天官也大司徒之與市三官地
官也大樂正大司馬大司寇大司空則四時之官也
司會質其成矣三官乃從司會而質于天子冢宰贊
天子受其質矣三官則以百官之成質于天子以是
知六官之屬皆在所考六官之長皆預考績冢宰則
統百官而操其柄焉以是受其會則兼總乎三百六
旬之成以是聽其致事則兼決乎三百六十職之事
于是歲終則詔王行廢置之法至三歲之久則又大
計羣吏之治而行誅賞之法夫三歲之誅賞固大于
歲終之廢置也廢置詔王而誅賞不以詔王者何耶
歲終之考覈方嚴則行之以天子之命三歲之考覈
既審則守之以一代之法司會曰以周知四國之治
以詔王及冢宰廢置則廢置之詔王可知也宰夫曰
凡失財用物辟名者以官刑詔冢宰而誅之其足用
長財善物者賞之則誅賞之責于大宰可知也會計
之法一舉而上下體統得其正矣
