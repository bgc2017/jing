周官總義卷十九宋易祓撰
大僕掌正王之服位出入王之大命掌諸侯之復逆王
眡朝則前正位而退入亦如之
此經正與司士一職互文見義司士正朝儀之位王
南鄉則王之位也雖言王位而非正王位之職所正
者羣臣之位其曰三公北面東上孤東面北上卿大
夫西面北上王族故士虎士在路門之右南面東上
大僕大右大僕從者在路門之左南面西上羣臣既
正其位矣然後大僕自路門之左立於王前故曰大
僕前所以正王位又言王入内朝皆退鄭氏引玉藻
之言曰朝服以日視朝於内朝辨色始入君日出而
視之退適路寝聽政謂諸侯也言諸侯則天子亦然
謂王入路門聽政於路寝則羣臣各退向治事之處
若據司士所言皆退疑若大僕亦隨羣臣而退今攷
此經文意則大僕實未嘗退所言王眡朝則前正位
而退乃是退立於路門之本位以俟朝畢及王入路
門而聽政路寝則羣臣雖退而大僕復入正路寝之
位司士不及此者以其所正者羣臣之位朝畢則退
而已大僕掌正王位則無往不從故王入亦如之詳
略不同亦各以其職云
建路鼓于大寝之門外而掌其政以待達窮者與遽令
聞鼓聲則速逆御僕與御庶子祭祀賓客喪紀正王之
服位詔灋儀贊王牲事
王者祭祀之服六司服之六服是也賓客之服二司
服所言饗射則鷩冕眡朝皮弁服是也喪紀之服一
司服所言凶事服弁服是也其位則隨事而立無非
大僕之所正
王出入則自左馭而前驅
不敢自右以周人尚右尊君也
凡軍旅田役贊王鼓救日月亦如之
大司馬蒐田之禮王執路鼓必待司馬辨之而後大
僕贊之鼓人於救日月則詔王鼔必待鼔人詔之而
後大僕贊之王皆為之親鼓焉其義見於大司馬及
鼓人
大喪始崩戒鼓傳達于四方窆亦如之
始崩及窆擊鼓以戒衆人且傳達于四方使四方知
喪禮也
縣喪首服之灋于宫門掌三公孤卿之弔勞王燕飲則
相其灋王射則贊弓矢王眡燕朝則正位掌擯相王不
視朝則辭于三公及孤卿
小宗伯既已縣衰冠之式于路門之外此復縣首服
之法于宫門者首服則婦人之服衰冠則男子之服
小臣掌王之小命詔相王之小灋儀掌三公及孤卿之
復逆正王之燕服位王之燕出入則前驅大祭祀朝覲沃
王盥小祭祀賓客饗食賓射掌事如大僕之灋掌士大
夫之弔勞凡大事佐大僕
小臣佐大僕者也大僕出入王之大命此則言辭告
語之末故掌王之小命大僕詔王之法儀此則趨行
拱揖之容故詔相王之小法儀大僕於視朝及禮之
大者正其服位此則正王之燕服位大僕於王之大
禮路車出入則曰左馭而前驅此於王燕出入則前
驅以至大僕掌諸侯之復逆而此則掌三公及孤卿
之復逆大僕掌三公孤卿之弔勞而此則掌士大夫
之弔勞凡此無非大僕掌其大而小臣掌其小也小
臣所得而專者大祭祀沃王盥而已然先王設小臣
之職亦猶后之有内小臣而内小臣所掌反同於大
僕何也大僕正王之服位而内小臣亦正后之服位
大僕出入王之大命而内小臣亦掌王后之命大僕
於王之出入則曰左馭而前驅内小臣於后之出入
亦前驅大僕於祭祀賓客喪紀則詔法儀於視燕朝
則掌擯相内小臣亦擯詔后之禮事蓋内小臣之於
大僕則内外之辨小臣之於大僕則大小之辨
祭僕掌受命于王以視祭祀而警戒祭祀有司紏百官
之戒具既祭帥羣有司而反令以王命勞之誅其不敬
者大喪復于小廟凡祭祀王之所不與則賜之禽都家
亦如之凡祭祀致福者展而受之
凡祭祀受胙謂之受福言神錫之福而君受之也都
宗人家宗人于國之祭祀有司皆致其福于王祭僕
則展而受之膳人則受而膳之則祭祀之誠至矣
御僕掌羣吏之逆及庶民之復與其弔勞
御僕所掌復逆視大僕小臣有尊卑小大之異視宰
夫有甚不同者此謂庶民非萬民之衆所謂羣吏則
府史胥徒之在官者亦非諸臣也諸臣則諸侯羣臣
咸與非御僕所得而並言然宰夫於諸臣言復此於
庶民言復宰夫於萬民言逆此於羣吏言逆所謂復
逆者蓋通上下言之也以大僕掌三公孤卿之弔勞
小臣掌大夫士之弔勞推之此亦羣吏之弔勞也
大祭祀相盥而登大喪持翣掌王之燕令以序守路
鼓
此喪祭之冗事故御僕掌令
隸僕掌五寝之埽除糞洒之事祭祀修寝玉行洗乘石
掌蹕宫中之事大喪復于小寝大寝
於宫中為之蹕致其肅也
弁師掌王之五冕皆玄冕朱裏延紐五采繅十有二就
皆五采玉十有二玉笄朱紘諸侯之繅斿九就瑉玉三
采其餘如王之事繅斿皆就玉瑱玉笄
鄭氏曰侯當作公上公九命故九就三采朱白蒼也
繅斿皆就又總言侯伯子男之冕侯伯七命則七就
也子男五命則五就也
王之皮弁會五采玉璂象邸玉笄
王之吉服其弁三皮弁用之於眡朝韋弁用之於兵
事冠弁用之於田獵兵田之弁有時而用之者也皮
弁眡朝則日眡朝之禮其用數矣此弁師所以特言
皮弁之制會五采玉璂者詩謂會弁如星言縫中飾
之以玉爍爍而處状似星也又曰其弁伊綦言其文
也詩又作騏騏馬青驪文也象邸者以象骨飾弁内
項上之邸以眀託宿之義而貫之以玉笄者也此所
謂皮弁之制若夫韋弁即爵弁也所謂爵弁絰䊷衣
是已冠弁即元端也所謂元衣素裳是已二弁與皮
弁素積相似微有損益言皮弁則韋弁冠弁在其間
王之弁絰弁而加環絰諸侯及孤卿大夫之冕韋弁皮
弁弁絰各以其等為之而掌其禁令
上言上公玉繅之數而兼言諸侯之繅斿皆就末及
夫冕玉之制此經言諸侯之冕弁而兼及卿大夫冕
弁之制蓋侯伯之冕七就用玉九十有八而繅皆三
采子男之冕五就用玉五十而繅皆二采以至孤四
就用玉三十二三命之卿三就用玉十八再命之大
夫再就用玉八朱綠而已其韋弁皮弁則侯伯璂飾
七而玉皆三采子男璂飾五而玉皆二采孤則璂飾
以四三命之卿璂飾以三再命之大夫璂飾以二亦
朱綠而已弁絰雖無飾亦有等殺此不言士者司服
所謂士之服自皮弁而下則皮弁亦士服也
司甲(闕)
司兵掌五兵五盾各辨其物與其等以待軍事及授兵
從司馬之灋以頒之及其受兵輸亦如之及其用兵亦
如之祭祀授舞者兵大喪廞五兵軍事建車之五兵會
同亦如之
如考工之六等與夫廬人之六建莫不建之以備軍
旅會同之用
司戈盾掌戈盾之物而頒之
頒之以給祭祀軍旅會同之用
祭祀授旅賁殳故士戈盾授舞者兵亦如之軍旅會同
授貳車戈盾建乘車之戈盾授旅賁及虎士戈盾及舍
設藩盾行則斂之
皆所以衞至尊尚崇嚴也
司弓矢掌六弓四弩八矢之灋辨其名物而掌其守藏
與其出入中春獻弓弩中秋獻矢箙及其頒之王弓弧
弓以授射甲革椹質者夾弓庾弓以授射豻侯鳥獸者
唐弓大弓以授學射者使者勞者其矢箙皆從其弓
或謂王弓&KR0707;弓往體寡來體多宜為弱弓何謂之強
夾弓庾弓往體多來體寡宜為強弓何謂之弱賈氏
曰往寡來多者弛之五寸張之一尺五寸往多來寡
者張之五寸弛之一尺五寸往來若一者弛之一尺
張之亦一尺其理可信故王&KR0707;授射甲革椹質者皆
射堅者也非強而何夾庾授射豻侯鳥獸者則皆射
近者也非弱而何唐大往來均則強弱中以授學射
者使者勞者蓋用強弱之中則遠近焉可也
凡弩夾庾利攻守唐大利車戰野戰凡矢枉矢絜矢利
火射用諸守城車戰殺矢鍭矢用諸近射田獵矰矢茀
矢用諸弋射恒矢庳矢用諸散射天子之弓合九而成
規諸侯合七而成規大夫合五而成規士合三而成規
句者謂之弊弓凡祭祀共射牲之弓矢澤共射椹質之
弓矢大射燕射共弓矢如數并夾大喪共明弓矢凡師
役會同頒弓弩各以其物從授兵甲之儀田弋充籠箙
矢共矰矢凡亡矢者弗用則更
弓之強弱因人之形體志慮血氣不可以尊卑言經
必以尊卑言者設此以眀分而已六弓之體雖係乎
分而六弓之用實關乎力
繕人掌王之用弓弩矢箙矰弋决拾掌詔王射贊王弓
矢之事凡乘車充其籠箙載其弓弩既射則斂之無會
計
箙可以盛矢詩所謂魚服是已矰則矢之有繳者用
之於弋詩所謂弋鳬與雁是已
槀人掌受財于職金以齎其工弓六物為三等弩四物
亦如之
弓凡六物皆視其身之長短而為三等之制弩四物
亦三等又視其弓之長短而為之也
矢八物皆三等箙亦如之
矢人為矢曰五分其長而羽其一注謂羽者六寸則
知矢長三尺是恒庳矰茀枉絜殺鍭之矢凡八物皆
視其弓弩之勢以三尺增減其長短而為三等之制
箙以盛矢亦為三等又視矢之長短而為之
春獻素秋獻成
此經繼於弓弩矢箙之下即弓弩矢箙皆春獻素秋
獻成也鄭氏釋之則曰矢箙春作秋成而不及弓弩
者蓋以弓人為弓之制自冬析幹春液角以至寒奠
體冰析灂春被弦則一年之事合於司弓矢中春獻
弓弩之說故不及弓弩而專言矢箙攷此文意則矢
箙取乎秋之獻其成而弓弩亦未嘗不同其獻然司
弓矢之說與槀人之說何其不同耶蓋槀人受財于
職金以齎其工故工以時而獻其器春為始事則獻
素秋為既事則獻成乃入功於司弓矢焉然後司弓
矢取槀人之所已成者為中春中秋之獻故止言獻
而已與槀人所謂獻素獻成者各有次第不相侵紊
豈可牽強而求合乎弓人為弓之說要之弓人為弓
之制未必皆槀人之法鄭說類乎鑿
書其等以饗工乘其事試其弓弩以下上其食而誅賞
乃入功于司弓矢及繕人凡齎財與其出入皆在槀人
以待會而考之亡者闕之
饗固足以示其恩未足以示勸懲之方必因其工事
而乘之乘與宰夫乘其財用之出入同謂計其所作
之事而試其所作之藝試之既審則巧拙良窳皆有
不可掩善者為之上其食不特上食而已其尤善者
必有賞不善者為之下其食不特下其食而已其尤
不善者必有誅
戎右掌戎車之兵革使詔贊王鼔傳王命于陳中會同
充革車盟則以玉敦辟盟遂役之贊牛耳桃茢
傳於大司馬而達於軍中
齊右掌祭祀會同賓客前齊車王乘則持馬行則陪乘
所以嚴翼衞也
凡有牲事則前馬
牲事前馬是齊右於齊車之事無一不致其敬也而
祭祀會同賓客之禮行矣
道右掌前道車王出入則持馬陪乘如齊車之儀自車
上諭命于從車詔王之車儀王式則下前馬王下則以
蓋從
道右在車則為右下車則為從左右前後無乎不在
雖下車之際亦未嘗不以儀而輔乎王也然道右言
下車以蓋從而齊車不言者齊以敬神為主道以尊
君為主各有所寓焉爾
大馭掌馭玉路以祀及犯軷王自左馭馭下祝登受轡
犯軷遂驅之及祭酌僕僕左執轡右祭兩軹祭軓乃飲
凡馭路行以肆夏趨以采薺凡馭路儀以鸞和為節
軷為道祭以南郊之祀在國門八里之外故有犯軷
之事王非所以為馭而自馭者以敬已之道敬神也
大馭非所以為祝而使之祝者以事人之道事神也
王者行郊祀之禮其動静出處宜與天為一然出戸
而巫覡有事出門而宗祝有事出郊而僕馭有事非
必於神也致謹於禮而已
戎僕掌御戎車掌王倅車之政正其服
王于軍事服韋弁而有爵者之乘王倅車亦韋弁服
所以衛護至尊而重軍旅之威然有等殺存焉故戎
僕從而正之此即倅車之政也
犯軷如玉路之儀凡廵守及兵車之會亦如之掌凡戎
車之儀
上文言馭戎車則王之革路此言凡戎車則衆之兵
車也武王戎車三百兩其進退之節不愆于六步七
步不愆于四伐五伐六伐七伐乃止齊焉則戎車之
儀可知至大司馬於蒐田之時亦有所謂坐作進退
疾徐疏數之節戎僕所以掌其儀者此也
齊僕掌馭金路以賓朝覲宗遇饗食皆乘金路其灋儀
各以其等為車送逆之節
大行人言賓主車介步數皆曰朝位是知非特在廟
之禮况經言饗食列于朝覲宗遇之後則是數者皆
有送逆之灋眀矣餘見大行人及樂師
道僕掌馭象路以朝夕燕出入其灋儀如齊車掌貳車
之政令
貳車猶掌其政令則道車之用嚴矣
田僕掌馭田路以田以鄙掌佐車之政設驅逆之車令
𫉬者植旌及獻比禽凡田王提馬而走諸侯晉大夫馳
馭夫掌馭貳車從車使車分公馬而駕治之
校人掌王馬之政辨六馬之屬種馬一物戎馬一物齊
馬一物道馬一物田馬一物駑馬一物凡頒良馬而養
乘之乘馬一師四圉三乘為皂皂一趣馬三皂為繫繫
一馭夫六繫為廐廐一僕夫六廐成校校有左右駑馬
三良馬之數麗馬一圉八麗一師八師一趣馬八趣馬
一僕夫
鄭以僕夫為上士非也玉路之僕曰大馭金路之僕
曰齊僕象路之僕曰道僕木路田僕也革路戎僕也
總而名之曰僕夫五僕中惟道僕田僕為上士大馭
戎馭為中大夫齊僕為下大夫豈皆上士乎不然則
良馬五種既以駕五路所謂僕夫者非五路之僕而
何六廐成校則一千二百九十六匹也校有左右則
二校為十二廐凡馬之數當計二千五百九十二匹
鄭氏謂校變言為成者眀六馬各一廐而王馬少備
也由此觀之則良馬五種分為十廐駑馬一種分為
二廐一廐之馬凡二百一十六匹則二廐之馬為四
百三十二匹矣以良馬一種而在二廐者四百三十
二匹則五種十廐合二千一百六十匹外二廐為駑
馬一種當四百三十二匹正合十二廐二千五百九
十二匹之數
天子十有二閑馬六種邦國六閑馬四種家四閑馬二
種凡馬特居四之一春祭馬祖執駒夏祭先牧頒馬攻
特秋祭馬社臧僕冬祭馬步獻馬講馭夫凡大祭祀朝
覲會同毛馬而頒之飾幣馬執扑而從之凡賓客受其
幣馬大喪飾遣車之馬及葬埋之田獵則帥驅逆之車
凡將事于四海山川則飾黃駒凡國之使者共其幣馬
凡軍事物馬而頒之等馭夫之禄宫中之稍食
天子有十二閑謂六廐成校而校有左右故十二也
邦國六閑家四閑直謂一廂不分左右耳邦國六閑
馬四種者謂良馬三閑為齊馬道馬田馬而駑馬三
良馬之數亦三閑是三閑良馬為六百四十八疋三
閑駑馬亦六百四十八匹總六閑為一千二百九十
六匹也家四閑馬二種者謂良馬一閑而駑馬三良
馬之數亦三閑是一閑良馬為二百一十六匹三閑
駑馬為六百四十八匹總四閑為八百六十四匹
趣馬掌贊正良馬而齊其飲食簡其六節掌駕說之頒
辨四時之居治以聽馭夫
巫馬掌養疾馬而乘治之相醫而藥攻馬疾受財于校
人馬死則使其賈粥之入其布于校人
牧師掌牧地皆有厲禁而頒之孟春焚牧中春通滛掌
其政令凡田事贊焚萊
廋人掌十有二閑之政教以阜馬佚特教駣攻駒及祭
馬祖祭閑之先牧及執駒散馬耳圉馬正校人員選凡
馬八尺以上為龍七尺以上為騋六尺以上為馬
以象天駟為蒼龍之星是其品之尤異者唯天子可
備乘路之駕月令言駕蒼龍是也以騋之牝驪牡玄
是其色之尤異者天子諸侯得以兼用詩于衛文公
言騋牝三千是也
圉師掌教圉人養馬春除蓐釁廐始牧夏庌馬冬獻馬
射則充椹質茨牆則剪闔
充澤宫習武之居剪闔以茨牆也二者皆圉人所習
故圉師因而使之
圉人掌養馬芻牧之事以役圉師凡賓客喪紀牽馬而
入陳廞馬亦如之
賓客之時陳馬於館喪紀而葬陳馬於廟遣車眀器
之時則陳之於壙以圉人養馬故使之牽而陳之
