周官總義卷十六宋易祓撰
大史掌建邦之六典以逆邦國之治掌灋以逆官府
之治掌則以逆都鄙之治凡辨灋者攷焉不信者刑
之
成周有五史皆所以掌記載策書之事以其命數考
之則内史中大夫大史下大夫外史上士小史及御
史皆中士是内史尊於大史外史尊於小史御史矣
然五史之中唯大史一官所掌與大宰略同大宰掌
建邦之六典以佐王治邦國又以八法治官府以八
則治都鄙皆所謂建也其終曰以典待邦國之治以則
待都鄙之治以法待官府之治謂建之而後待之也
雖小宰司會中大夫以其各有司存特掌典法則之
貳以逆其治今以下大夫之大史與小宰司會同逆
邦國都鄙官府之治然六典八法八則乃與大宰同
謂之建何也盖大史日官也左氏傳曰日官居卿以
底日是大史雖下大夫而所居實卿之職此其權在
史官為甚重是以與大宰同建六典八法八則之法
不特建之而已凡邦國都鄙官府之辨法者皆可於
此攷之攷之而是非審然後参之以大宰以待廢置誅
賞之用其有不信而亂吾法者即以司約之法而刑
之然則大史一官豈記載策書而已哉
凡邦國都鄙及萬民之有約劑者藏焉以貳六官六官
之所登若約劑亂則辟灋不信者刑之
邦國都鄙及萬民之有約劑者藏焉藏司約之所登
者也司約職曰凡大約劑書於宗彝小約劑書於丹
圖大亂則六官辟藏是司約以其約劑登於六官又
以其副登於大史而為六官之貳其六官之所登者
亦以此貳書参考之其或亂吾約劑則姦偽必至於
滋起辟開也開其所藏之異法以正之也不信者刑
與上經同
正歲年以序事頒之於官府及都鄙頒告朔於邦國閏
月詔王居門終月
考大史一職初非占算推步之事以下文抱天時者
觀之則知所謂正歲年頒告朔詔閠月者亦授時之
一法也歲謂歲星所次周一朞而數之年謂禾一稔
之時不待一朞之周年如堯典所謂歷象日月星辰
敬授人時歲如堯典所謂朞三百有六句有六日以
閏月定四時成歲正其歲之序則如冢宰制國用於
歲杪與夫廪人以歲之上下數邦用凡此之類無非
正歲以序事正其年之序則如冢宰視年之豐耗與
夫司稼以年之上下出歛法凡此之類無非正年以
序事以是頒之於官府及都鄙則王畿之内凡所序
事無非奉大史所正之歲年而行之也至於六服邦
國凡以歲年序事者亦無非天子之歷而天子之頒
歷於諸侯者以告朔為重為諸侯者受於天子藏於
祖廟每月吉日則朝服而朝受而行之玉藻曰諸侯
皮弁聽朔其重如此如春秋於不視朔則書之以為
戒夫子於告朔之餼羊則不去以存禮此頒告朔於
邦國王政之所當急者也若夫王者在上正朔之所
從出而每月視朔亦聽政於堂盖王宫之中有五室
十二堂四門春居於青陽夏居於總章秋居於明堂
冬居於玄堂以至左个右个之類每月各有常所閏
月無所居則居於每月所居之門玉藻所謂閏月闔
門左扉居其中以此詔王且終其月則王者念慮以
誠其本無時而或怠此閏月詔王居門終月亦君道
之所當先者也上而天子下而邦國都鄙官府無非
以奉時承天為職故於正歲年而言序事則知官府
都鄙以敬民為主於頒朔而言告朔則知邦國以敬
王為主於詔王居門而言終月則知王者以敬天為
主然則大史所掌占算推步云乎哉
大祭祀與執事卜日戒及宿之日與羣執事讀禮書而
協事祭之日執書以次位常辨事者攷焉不信者誅之
大祭祀之禮有所謂羣執事此言與執事卜日則卜
日之執事而已大宰大宗伯則涖卜之執事所謂大
夫占色是已大卜卜師占人等則卜龜之執事所謂
卜人占坼是已大史以下大夫為春官之屬不敢言
帥而言與者史與之占墨故也若夫六官以下皆有
事於祭祀則謂之羣執事戒及宿之日則羣執事之
事亦繁矣而皆見於禮書之所載大史讀書以騐其
事故曰協禮事祭之日羣執事之位亦不一矣而亦
皆見於禮書之所載大史執書以辨其位故曰次位
常辨事者即此書而考焉不信者以官刑誅之則羣
執事之於禮也肅矣
大會同朝覲以書協禮事及將幣之日執書以詔王
太史掌書於大祭祀之時則羣執事咸與焉故於書
謂之讀大會同朝覲不言讀以書協禮事而已盖司
儀之職有諸侯見王之禮有王待五等諸侯之禮有
待五等諸侯之臣之禮以書協禮事則欲其無一不
合於禮至於廟中將幣之日則大行人有諸侯三享
之禮又有王者祼昨饗食之禮其小大隆殺亦不同
以書詔王而行之君臣之間各謹於禮而已矣
大師抱天時與大師同車
天時謂時日支干孤虚王相之屬趍吉避凶之書也
方時之出也簭人有巫環之簭環人以為致師之舉
孟子所謂環而攻之必有得天時者是已大師抱天
時與大師同車盖大師執同律以聽軍聲而詔吉凶
是又與天時之吉凶相参焉此師之所以無不勝也
義見大師環人之職
大遷國抱灋以前大喪執灋以涖勸防遣之日讀誄凡
喪事攷焉小喪賜謚
大遷國抱法以前者司空營國之法也大喪執法以
涖勸防者六引六紼之法也遣之日讀誄者誄以累
其行也小喪君為之制謚則賜之
凡射事飾中舍算執其禮事
小史掌邦國之志奠繫世辨昭穆若有事則詔王之忌
諱大祭祀讀禮灋以戒史以書叙昭穆之俎簋大喪大
賓客大會同大軍旅佐大史凡國事之用禮灋者掌其小
事卿大夫之喪賜諡讀誄
小史掌邦國之志志邦國之繫世者也如魯衛出於
周公康叔之類王朝皆有繫世之書小史奠之定其
本繫之所出與夫世數之遠近雖其世數綿遠遷廟
當毁而其次序亦不可亂故又以王朝之書而辨其
昭穆若朝有事如賓祭之類則小史必詔王之忌諱
忌謂先王終日諱謂先王之名詔王於行禮之時使
之知所避焉是數者小史得以專之而亦有不可專
者大祭祀則大史總其要故所讀者禮之書小史舉
其詳故所讀者禮之法小史雖以法而嚴祭祀之戒
令史官之屬亦以書而叙昭穆之爼簋以至大喪大
賓客大會同大軍旅凡國事之用禮法者小史皆以
其事之大者佐大史而以其事之小者專於己若小
喪賜諡亦大史之職也故為之讀誄茲又小大相承
之義
馮相氏掌十有二歲十有二月十有二辰十日二十有
八星之位辨其叙事以會天位
曰相謂歲月日星辰之有相可覩者也馮之以占步
則謂之馮相馮相與保章均謂之氏者保章志日月
星辰之變馮相會天位之常天象難知必世守其法
故名官曰氏馮相氏之所掌参之堯典正羲和四子
之職羲和之命本於歷象日月星辰敬授人時馮相
氏則辨其叙事以會歲月日星辰之位其實一而已
歲謂太歲左行於地凡歷十二舍而為一紀則有十
二歲之位月謂斗柄所指之月凡歷十二朔而為一
歲則有十二月之位自子丑至戍亥為十二辰之位
自甲乙至壬癸為十日之位自角亢至翼軫為二十
八星之位盖天象有定位則人事有定叙辨其叙事
而會之者仲春之月平秩東作厥民析則知其月之
建夘日月會于降娄而為奎娄之次仲夏之月平秩
南訛厥民因則知其月之建午日月會於鶉首而為
井鬼之次仲秋之月平秩西成厥民夷則知其月之
建酉日月會於壽星而為角亢之次仲冬之月平在
朔易厥民隩則知其月之建子日月會於星紀而為
斗牛之次以至十有二歲十有二月所會天位皆倣
乎此國語載伶州鳩之言曰武王伐殷歲在鶉火月
在天駟日在析木之津辰在斗柄星在天元所謂五
位也按伐殷以十一月二十八日戊子於夏為十月
是時歲星在張故曰鶉火月行至房故曰天駟日行
在箕故曰析木戊子後三日為周正月朔日月會於
斗故曰斗柄是月辰星始見於玄&KR1102;一名天元故曰
天元歲月日星辰之位此其是歟
冬夏致日春秋致月辨四時之敘
考上經言天位此則因天位之會而後可以致日月
盖冬至日在牽牛景長丈有三尺夏至日在東井景
長尺有五寸此長短之極所以致日春分日在婁月
上弦於東井下弦於牽牛秋分日在角月上弦於牽
牛下弦於東井此長短之中所以致月然致日必於
冬夏致月必於春秋者何也天度一月易一位一時
易一方以牽牛東井運於四方者推之日月所經正
在分至為天度之中爾餘見大司徒土圭義
保章氏掌天星以志日月星辰之變動以觀天地之遷
辨其吉凶
倬彼雲漢為章於天而吉凶驗焉因而保之所以名
官曰保章氏志記也志日月星辰之變動而獨言掌
天星者步占之法以星為主謂之星歴星謂五星也
辰謂二十八宿為十二辰也十有二辰經天左旋常
度不移不足以見吉凶惟日月五星行乎十二辰之
次緯天右轉而日有薄蝕暈珥之變月有虧盈脁側
匿之變五星有贏縮圜角之變故總言星辰日月之
變動變動即所謂遷也以天象言則為變動以人事
言則為遷兩者相参斯辨吉凶矣
以星土辨九州之地所封封域皆有分星以觀妖祥
星土十二土也本屬十二州成周襲乎夏殷合而言
之九州而已諸侯之國不能皆有分星大率以州舉
之故在諸侯則謂之分星在九州則謂之星土九州
星土之書亡矣今其可言者十二國之分考之傳記
災祥所應亦有可證而不誣者昭十年有星出於婺
女鄭禆竈曰今兹歲在顓頊之墟姜氏任氏實守其
地釋者以顓頊之墟為元&KR1102;此元&KR1102;為齊之分星而
青州之星土也昭三十二年吳伐越普史墨曰越得
歲而吳伐之必受其凶釋者以為歲在星紀此星紀
為越之分星而揚州之星土也昭元年鄭子産曰成
王滅唐而封大叔焉故参為晉星實沈為参神此實
沈為普之分星而并州之星土也襄九年普士弱曰
陶唐氏之火正閼伯居商丘相土因之故商主大火
此大火為宋之分星而豫州之星土也昭十七年星
孛及漢申湏曰漢水祥也衛顓頊之墟故為帝丘其
星為大水此娵訾為衛之分星而冀州之星土也襄
二十八年春無冰梓慎曰歲在星紀而滛於元&KR1102;蛇
乘龍龍宋鄭之星此夀星為鄭之分星而亦豫州之
星土也鄭語周史曰楚重黎之後也黎為高辛氏火
正此鶉尾為楚之分星而荆州之星土也爾雅曰析
木謂之津釋者謂天漢之津梁為燕此析木為燕之
分星而幽州之星土也以至周之鶉火秦之鶉首趙
之大梁魯之降婁無非以其州之星土而為其國之
分星所占災祥其應不差然亦有可疑者武王伐殷
歲在鶉火伶州鳩曰歲之所在我有周之分野盖指
鶉火為西周豐岐之地今乃以當洛陽之東周何也
周平王以豐岐之地賜秦襄仲而其分星乃謂之鶉
首又何也如燕在北而配以東方之析木魯在東而
配以西方之降娄秦居西北而鶉首次於東南吳越
居東南而星紀次於東北皆稽之分野有不合者賈
氏以為古者受封之月歲星所在之辰恐不其然若
謂受封之辰則春秋戰國之諸侯以之占妖祥何也
後世占分野而妖祥亦應豈皆古者受封之辰乎此
堪輿之書雖足攷古而言郡國所入之度則非古之
法
以十有二歲之相觀天下之妖祥
先鄭以歲為太歲後鄭謂太歲所在歲星所居要之
二者並行初不相悖然春秋所述妖祥之事則皆歲
星也襄二十八年歲在星紀而滛於元枵是謂蛇乘
龍梓慎以為宋鄭必饑則言其所屬禆竈以為周楚
所惡則言其所衡其歲星乖次之所應乎昭三十二
年歲在星紀而吳伐越史墨以為不及四十年越其
有吳以歲星十二年而一周存亡之𢾗不過三紀非
歲星順次之所應乎此保章氏所以言十有二歲之
相相謂有相可覩者也以類求之則歲星太歲皆可
参决妖祥之事
以五雲之物辨吉凶水旱降豐荒之祲象
物色也視日旁雲氣之色與眡祲十煇同義眡祲以
占日為主故言日之十煇此以占雲為主故言五雲
之物左氏所謂凡分至啟閉必書雲物是已其占法
則青為蟲赤為兵荒白為喪黃為豐黑為水此其略
也既言辨吉凶水旱又言降豐荒之祲象則亦眡祲
叙降之意盖水旱之降為荒年荒年之降為豐年其
叙如此
以十有二風察天地之和命乖别之妖祥
三代不推歴而歴未嘗不正以歴起於律而每月足
以候其氣也昔黃帝得嶰谷之管而神瞽為之制十
二律以此候十二月之氣無非天地之中氣以此調
十二月之聲無非天地之和聲是謂十有二風之占
何謂十有二風艮為條風從大吕大蔟之律震為眀
庶風從圜鍾之律巽為清明風從姑洗中吕之律離
為景風從蕤賓之律坤為凉風從凾鍾夷則之律兊
為閶闔風從南吕之律乾為不周風從無射應鍾之
律坎為廣莫風從黃鍾之律傳所謂八風從律是已
以十二月言之亦曰十二風其法於緹室之中因逐
月律管以為入地之淺深月氣至則葭灰飛此所以
察天地之和然左氏載師曠歌北風又歌南風而知
晉楚之勝負妖祥之應可决於此乖别之而使之知
所趨避即王者治歴之道後世歴不起於律而氣朔
無所攷正所以屡差而屡改漢志雖名律歴非古之
舊矣
凡此五物者以詔救政訪序事
上經五者為五物即救政序事之所從出也政者國
之大本詔救政於上則人君知修省之道事者有司
之常職訪序事於下則人臣知儆戒之意君臣交修
厥德政舉而天瑞應矣
内史掌王之八枋之灋以詔王治一曰爵二曰禄三曰
廢四曰置五曰殺六曰生七曰予八曰奪
大宰八柄之序詳於福慶而略於刑威故以福慶為
先刑威為後此言八柄則威福雜用且以誅為殺盖
内史所掌者法而已故曰八枋之法大宰不言法故
不以殺為尚以論道為主是以知所先後詳略此道
揆法守之變也
執國法及國令之貳以攷政事以逆會計
貳副也書也内史與大宰同詔八柄則國法國令之
貳亦所以貳大宰盖大宰之六典八法八則九職九
貢九賦守之以天下之法則謂之國法行之以天子
之命則謂之國令賈氏謂國之法令大宰掌其政内
史掌其貳是已以攷政事即典法則之政事也以逆
會計即職貢賦之會計也小司寇之獻民數王拜受
之内史與冢宰貳之以詔王為職則冢宰内史不嫌
於同貳以攷政事以逆會計則内史專掌其貳云爾
掌敘事之灋受納訪以詔王聽治
王者有所訪於下之謂訪人臣有所復於上之謂納
聽之以叙事之法者即小宰所謂以叙聽其情是也
若宰夫叙羣吏之治以待諸臣之復萬民之逆復逆
亦納訪之類必先於叙吏治者正與此同意以詔王
聽治則人情畢逹於上矣
凡命諸矦及孤卿大夫則策命之凡四方之事書内史
讀之王制禄則贊為之以方出之賞賜亦如之内史掌
書王命遂貳之
王氏新傳曰策以竹為之方以木為之命以為之節
故以策命之禄及賞賜以仁之故以方出之名之曰
方則有義焉固足以發明經旨又曰讀四方之事書
次於策命之後則事非命不立故也言書王命次於
方出之後則命非禄及賞賜不行故也其說牽強正
學者之患盖爵命諸矦及孤卿大夫與夫讀四方之
事書以至制禄賞賜三者皆以書而攷故皆屬於内
史若所謂内史掌書王命遂貳之乃所以總繳上文
是知内外二史均書命令外史以令之逹於下者為
主故首言書外令内史以命之出於上者為主故末
言書王命意各有所屬故爾
外史掌書外令掌四方之志掌三皇五帝之書掌逹書
名於四方若以書使於四方則書其令
内史掌書王命王政之所從出也外史書外令則頒
之於邦國諸侯而已書序曰伏羲神農黃帝之書謂
之三墳言大道也少昊顓頊高辛唐虞之書謂之五
典言常道也又曰九州之志謂之九丘丘聚也言九
州所有土地所生風氣所宜皆聚此書也四方之志
其九丘之類歟三皇五帝之書其三墳五典之類歟
逹書名於四方先儒以名為書之文字一書字而有
二義恐非經意逹書名則謂四方之未有其書者未
有其書則先逹其名固所以廣先王之道若以書使
於四方則書其令亦所以明王政之所從出也
御史掌邦國都鄙及萬民之治令以贊冢宰凡治者受
灋令焉掌贊書凡數從政者
大宰以典待邦國之治以則待都鄙之治以官成待
萬民之治治出於令而贊之以書者御史也御史中
士也何以贊冢宰以其治令之書贊之而已凡治者
受法令亦以所書之治令授之也贊書者鄭氏謂王
有命則贊為辭若今尚書作詔文若謂内史作詔文
可也外史猶不敢與書王命言於御史則非其職矣
盖内史掌書王命外史掌書外令而御史為之屬則
亦贊二官所書以其百官班籍係焉故亦以書攷之
於書王命言贊大事也於從政者言數常數也即其
數而數從政則察乎其職者而使之各修乃職亦贊
書之一端也
巾車掌公車之政令辨其用與其旗物而等敘之以治
其出入
自王之五路至服車五乘皆典於公而有政令焉故
謂之公車辨其用則祀賓之類辨其旗物則旗常之
類等則上下之等敘則先後之叙治其出入即下經
出入會之之類皆政令也
王之五路一曰玉路鍚樊纓十有再就建大常十有二
斿以祀二曰金路鉤樊纓九就建大旂以賓同姓以封
三曰象路朱樊纓七就建大赤以朝異姓以封四曰革
路龍勒條纓五就建大白以即戎以封四衛五曰木路
前樊鵠纓建大麾以田以封蕃國
周人尚輿五路實偹於四代盖自陶唐氏始以彤車
而乘白馬虞則因彤車而制鸞車夏則因鸞車而制
鉤車殷人則因鉤車而制大路周人則因大路而制
乘路是五路之制惟周為盛故也書曰大路在賓階
面綴路在作階面先路在左塾之前次路在右塾之
前孔氏以大路為玉綴路為金先路為象次路為木
周之五路略見於此而詳著於巾車之職玉路以玉
為飾法天之數故鍚樊纓十有再就建大常十有二
斿必天子而後用之故曰以祀若夫金路以金為飾
鉤樊纓止於九就大旂之色主乎青以象東方之仁
故曰以賓同姓以封象路以象為飾朱樊纓止於七
就大赤之色主乎赤以象南方之禮故曰以朝異姓
以封革路則鞔之以革龍勒條纓止於五就大白之
色主乎白以象西方之義故曰以即戎以封四衛木
路則漆之而已前樊鵠纓則不言就大麾之色主乎
黑以象北方之智故曰以田以封蕃國自以祀至於
以田則上得以兼乎下者也自同姓以封至於以封
四衛則下不得以擬乎上者也然同姓如魯衛未至
乎九命則何取乎金路之九數異姓如宋杞不止乎
七命則何取乎象路之七數四衛亦有五等之侯國
則又何拘乎革路之五數蕃國夷狄雖大曰子則何
為木路獨不言數曰諸侯封受於天子天子親策之
諸侯親受之盖以是為王朝出封之儀非典命所言
國家車旗之數也若夫王者兼用五路宜若必玉路
而後建大常必金路而後建大旗必象路而後建大
赤必革路而後建大白必木路而後建大麾然以大司
馬攷之仲秋教治兵王載大常則是以革路載大常也
司常亦曰凡祭祀各建其旂會同賓客亦如之先儒
亦謂兵車之會則以戎路建大常賓客會同則以金
路建大常也是知五路之建大常者天子之制而此
四旗不言斿者兼諸侯之制亦猶王之五服兼用衮
鷩希毳而有大章焉有小章焉戴冕皆十有二旒玉
練皆十有再就鎮圭必尺有二寸無非則天之數尊
天子而已
王后之五路重翟鍚面朱總厭翟勒面繢總安車雕面
鷖總皆有容蓋翟車貝面組總有握輦車組輓有翣羽
蓋
車服之制一也司服言王后之六服巾車兼王后之
五路鄭氏釋此皆約以王者之制王以衮冕享先王
以鷩冕享先公以元冕祭羣小祀鄭氏則以禕衣揄
狄闕狄當之王者玉路以祀金路以賓象路以朝鄭
氏以重翟厭翟安車當之鞠衣翟車以下亦然由是
推之則重翟之錫面朱總亦玉路之錫樊纓也厭翟
之勒面繢總亦金路之鉤樊纓也安車之彫面鷖總
亦象路之朱樊纓也翟車之貝面組總亦革路之龍
勒條纓也輦車則以人輓之而已盖擬木路而其制
略者也自安車以上皆有容盖自翟車以上皆有握
自輦車以上皆有翣羽盖五路之等如此
王之喪車五乘木車蒲蔽犬䄙尾櫜疏飾小服皆疏素
車棼蔽犬䄙素飾小服皆素薻車薻蔽鹿淺䄙革飾駹
車雚蔽然䄙髹飾漆車藩蔽豻䄙雀飾
喪車之久近輕重皆有降殺聖人之中制也盖木車
則始遭喪之車素車則卒哭所乘之車藻車則既練
所乘之車駹車則大祥所乘之車漆車則禫月所乘
之車自是推之三年之喪皆乘惡車則指木車而言
齊衰之喪皆乘素車大功之喪皆乘藻車小功之喪
皆乘駹車服緦者乘漆車則卿大夫士皆然盖亦以
中制示天下也
服車五乘孤乘夏篆卿乘夏縵大夫乘墨車士乘棧車
庶人乘役車
服車服事者之車也孤卿大夫士以至庶人皆有服
車之制特以文質為隆殺而已篆轂約也以五采篆
其轂約故孤乘夏篆縵如縵帛也以五采畫而無篆
故卿乘夏縵墨則以革輓而漆之者也故大夫乘墨
車棧則不以革輓而漆之者也故士乘棧車若役車
則載任噐以共役者也故庶人乘役車庶人賤者也
雖有服車之制特役車而已以其貴者而論則棧不
如墨墨不如縵縵不如篆文質隆殺分守所寓兹孤
卿大夫士之所由以辨歟
凡良車散車不在等者其用無常凡車之出入歲終則
會之凡賜闕之毁折入齎于職幣
精制曰良麄制曰散是二車者不在服車五乘之
等或以共在上之恩賜或以共在公之役使故其用
為無常知車之不在等者其用無常則知服車之用
為有常矣是以出入之間歲終則會之凡所賜之車
則闕之而不會重王命也或有毁折則入齎于職幣
謹職守也
大喪飾遣車遂廞之行之及葬執蓋從車持旌及墓嘑
啟關陳車小喪共匶路與其飾歲時更續共其弊車
大小喪之用車正巾車之職更謂更新續謂續其弊
者共其弊車則納其敝者也
大祭祀嗚鈴以應鷄人
雞人於大祭祀夜嘑旦嘂百官使之知夙興行事也
巾車又鳴其車上之和鈴與雞人相應亦所以警百
官也
典路掌王及后之五路辨其名物與其用說若有大祭
祀則出路贊駕說大喪大賓客亦如之凡會同軍旅弔
于四方以路從
巾車以車名官兼掌車與路者也此專掌王及后之
五路故曰典路王之五路自玉至木后之五路自翟
至輦此其名也亦其物也用如祀賓之類有用則有
說說税也謂舍車税駕也大祭祀大賓客大喪則出
路顧命大路在賓階面綴路在阼階面先路在左塾
之前次路在右塾之前以是推之祭祀賓客為可知
贊駕說則贊趣馬也使各有其節而已會同賓客以
路從謂玉路之外王乘一路而餘路從之若弔于四
方何取乎路正謂因會同賓客而行弔事者也
車僕掌戎路之萃廣車之萃闕車之萃苹車之萃輕車
之萃凡師共革車各以其萃會同亦如之
王之乘車必用僕以為御戎僕既列扵夏官之職此
復設車僕專掌戎路之萃何也萃貳也諸侯之貳不
過有其貳而已惟戎為國之大事故其貳車尤衆既
有戎路之萃而餘車亦各有萃盖王乘戎路必用廣
車以横陳楚子為乘分為左右二廣是以十五乘為
乘也又有闕車以補其闕楚子使潘黨率游闕四十
乘從唐侯為左拒是以四十乘為補闕也苹車則為
對敵𨼆蔽之用輕車則為馳敵致師之用孫子八陳
有革車之陳有輕先出其側之陳皆其遺制也此五
車之萃甚衆所以專設車僕之職凡用師共革車各
以其萃會同乘金路亦共革車及萃不失備也有文
事必有武備
大喪廞革車大射共三乏
大喪廞革車遣車九乘是也鞔之以革故屬掌戎萃
之職若大射共三乏亦繼於戎萃之後者謂射之三
侯皆有乏使特旌告𫉬者藉之以為自蔽之用戎萃
之自蔽亦如射侯之乏故命車僕共之
司常掌九旗之物名各有屬以待國事日月為常交龍
為旂通帛為旜雜帛為物熊虎為旗鳥隼為旟龜蛇為
旐全羽為旞析羽為旌及國之大閱贊司馬頒旗物王
建大常諸侯建旂孤卿建旜大夫士建物師都建旗州里
建旟縣鄙建旐道車載旞斿車載旌
九旗所掌而名官曰司常者以王建大常為主而後
九旗以次而舉者也故九旗之物各有其名九旗之
名各有所屬以待國事則祭祀賓客師田等事自王
以下各有所建以待其所用日月為常者以日月有常
久不息之象大常十有二斿者偹日月十有二次之
數惟王者祀天則扵玉路建之此大閱則扵戎路建
之若常田則建斿車之旌邦田而無所將則建木路
之大麾此大閱治兵所以獨建日月之常也交龍為
旂者若與金路之大旂同然大旂畫以升龍而此則
畫升龍降龍以示屈伸之象諸侯建之扵大閱故其
旂斿各&KR2178;其命之數而為九斿七斿五斿之别也通
帛為旜者若與象路之大赤同然大赤以純赤為之
旜雖赤而尚乎絳孤卿建之於大閱以夏篆夏縵而
建之也雜帛為物者若與革路之大白同然大白以
純白為之物雖白而尚乎雜大夫士建之於大閱則
以墨車棧車而建之也熊虎為旗者若同乎考工六
斿象伐之旗然畫熊虎雖同而所用不同師都則孤
卿之為軍將者也大閱建旗則各&KR2178;其命數而為旗
之斿焉鳥隼為旟者若同乎考工七斿象鶉火之旟
然畫鳥隼雖同而所用不同州里則中大夫為州長
而長州里者也大閱建旟則各&KR2178;其命數而為旟之
斿焉龜蛇為旐者若同乎考工四斿象營室之旐然
畫龜蛇雖同而所用不同縣鄙則下大夫縣正之為
縣鄙者也大閱建旐則亦各&KR2178;其命數而為旐之斿
焉若夫全羽為旞而載之道車言王之視朝無非道
焉道貴乎渾全故以五采全羽飾之析羽為旌而載
之斿車言王之斿田無非事焉事貴乎辨析故以五
采析羽飾之曰旞曰旌同列於九旗之目而大閱之
頒旗物則無旞旌之建以王者之大閱則建日月之
常故耳司常言及國之大閱贊司馬頒旗物謂大
司馬中冬之大閱也司馬教大閱初不言旗物此可
互見云惟中秋教治兵辨旗物之用則有可考者所
謂王載大常諸侯載旗此二者之旗與司常同其他
言軍吏載旗而此則師都建之師都載旜而此則孤
卿建之鄉遂載物而此則大夫士建之郊野載旐而
此則縣鄙建之百官載旟而此則州里建之載旞載
旌見於司常而大司馬闕焉盖此所言者主司馬之
大閱大閱大禮也大司馬所言者特中秋教治兵而
已治兵常禮也大凡御軍之道有所將者有所畫日
日月交龍之類是也無所將者無所畫通帛雜帛之
類是也大閱之時孤卿大夫士與夫六鄉六遂三等
采地之孤卿大夫咸在焉師都以孤卿為之以其將
都鄙之兵則謂之師都所以建熊虎之旗州里即中
大夫之州長以其將五黨為州之兵所以建鳥隼之
旟縣即下大夫之縣正鄙即上士之鄙師以其將五鄙
五鄼之兵所以建龜蛇之旐其謂之孤卿大夫士則
無所將而從王者耳此所以建旜建物也若夫中秋
治兵之教則孤卿大夫士不必盡出所以從王者百
官也命卿之為軍吏者也三等采地及六鄉六遂之
兵亦不盡来則皆屬扵命卿矣故雖師都不過載通
帛之旜鄉遂不過載雜帛之物至於郊野雖載龜蛇之
旐而邑外曰郊郊外曰野以四等公邑之大夫將四
等公邑之兵其兵不屬扵命卿故耳二官雖聫事而
旗物之用各有所主
皆畫其象焉官府各象其事州里各象其名家各象其
號
大司馬扵中秋之教辨旗物之用而曰各書其事與其
號而此則曰皆畫其象者畫亦書也畫大書小小利
於近而大則可以遠見故大閱之旗以畫而治兵之
旗以書若夫仲夏教茇舍之時辨其號名則帥以門
名縣鄙各以其名家以號名鄉以州名野以邑名百
家各象其事特以讀書契辨夜事而已然司馬所言
者有六此所言者有三要之三即六也此所言官府
各象其事即苃舍之帥以門名百官各象其事者也
州里各象其名即茇舍之鄉以州名野以邑名縣鄙
各以其名者也家各象其號即苃舍之家以號名者
也司常總言之司馬分言之耳
凡祭祀各建其旗會同賓客亦如之置旌門
凡國之祭祀則王乘玉路建大常諸侯則旂孤卿則旜
大夫則物也故曰各建其旗會同賓客亦如之謂祭
祀之旗而車則有辨焉是朝覲宗遇之時則王乘金
路而建大常廵守兵車之會則王乘革路而建大常
至諸侯孤卿大夫之所建亦與祭祀之所建一而已
然祭祀在郊廟則無事乎旌門之置會同賓客之在
國外及方岳之下則旌門之置所以為王者營衞之
儀掌舍云為帷宫設旌門設旌扵帷宫之門則會同
賓客之在外者可知也
大喪共銘旌建廞車之旌及葬亦如之凡軍事建旌旗及
致民置旗弊之甸亦如之凡射共𫉬旌歲時共更旌
大喪及葬為銘各以其物王則大常焉建廞車之旌
則巾車飾其車而司常建其旌也歸田之事則司常
建旌旗以為之指揮始焉置之以致民終焉弊之而
誅後至者凡射共𫉬旌則服不氏以旌居乏而待𫉬
是已歲時共更旌與巾車歲時更續之義同
都宗人掌都祭祀之禮凡都祭祀致福于國正都禮與
其服若有寇戎之事則保羣神之壝國有大故則令禱
祠旣祭反命于國
家宗人掌家祭祀之禮凡祭祀致福國有大故則令禱
祀反命祭亦如之掌家禮與其衣服宫室車旗之禁令
凡典禮者謂之宗在有虞氏則為秩宗在周人則為
大小宗伯皆所以典天神人鬼地示之三禮天子有
宗伯諸侯有宗人春秋躋僖公而夏父弗忌為宗人
此諸侯之宗人而都家謂之内諸侯亦有宗人焉都
宗人家宗人是已凡祭祀致福于國者盖祭祀王不
與則賜之禽都家亦如之上賜禽于下下致福于上
寓報上之意也然禮者所以辨親疎而别貴賤分守
所寓服噐為先不防其微僣亂滋啟此都宗人之正都
禮與其服家宗人之掌家禮與其衣服宮室車旗之
禁令文有詳略互相備也都宗人言若有寇戎之事
則保羣神之壝者以其掌都祭祀之禮故使與小祝
保神壝之在外者焉家宗人不言者以都宗人推之
都家宗人皆為王官必命之祭而後祭國有大故皆
令禱祠反命家宗人于王再命祭亦如之都宗人不
言者亦以家宗人推之揚雄氏曰節莫大于僣僣莫
大於祭盖自後世三家以雍徹季氏旅泰山而後知
先王設都家宗人之官杜僣亂之原别嫌疑之漸其制
禮之深意寓乎此也
凡以神仕者掌三辰之灋以猶鬼神示之居辨其名物以
冬日至致天神人鬼以夏日至致地示物鬽以禬國之
凶荒民之札喪
序官凡以神仕者無數以其藝為之貴賤之等按國
語所載大率古之巫覡以民之精爽不携貳又以齊
肅衷正者為之使之制神之處位次主是知經之凡
以神仕者巫覡之謂也制神之處位次主則亦三辰
猶其居之意漢志曰太極運三辰五星於上元氣轉
三統五行扵下是三統之合扵三辰也三辰日月斗
也日合扵天統故天神可得而猶其居月合扵地統
故地示可得而猶其居斗合扵人統故人鬼可得而
猶其居猶即圖也天神位乎上其居為陽即日合天
統之法而圖之地示位乎下其居為陰即月合地統
之法而圖之人鬼位乎陰陽之間即斗合人統之法
而圖之大司樂云圜鍾為宫而天神降凾鍾為宫而
地示出黃鍾為宫而人鬼可禮此即三辰合三統之
義不特此而已其猶之之法則壇壝服噐犧牲幣帛
與夫五聲八音十二律之節皆以三辰之法而求之
昔春秋神降扵莘内史過云以其物享之至之日亦
其物也此正三辰之法以猶之者也以至致人鬼而
次扵天神之後致物鬽而次扵地示之後是以陰陽
之氣推之亦猶鬼神示之一端云
