周官總義禮類一(周禮之屬)
提要
(臣)等謹案周官總義三十卷宋易祓撰祓有
易總義已著錄是書陳振孫書錄解題不載
惟趙希弁讀書附志著錄稱許儀為之序刻
於衡陽今衡陽本世已無傳惟永樂大典尚
載其天官春官秋官考工記而地官夏官亦
佚謹裒合四官之文編次成帙以存其舊其
地官夏官則採王與之周禮訂義所引以補
其亡仍依讀書附志所列勒為三十卷雖非
完帙然十已得其八九矣其書研索經文斷
以已意與先儒頗有異同如論大宰九賦則
援載師之任地及司市司關卝人角人職幣
等職以駁口率出泉之說論宗廟九獻則合
籩人醢人内宰司尊彛及行人王禮再祼之
文以駁列祼事於九獻之說論肆師之祈珥
則引羊人小子及山虞諸條以紏改祈為刉
改珥為䘏之說論輈人之四旗則歷辨巾車
司常大司馬大行人與考工記不合以明曲
禮車騎為戰國之制諸如此類雖持論互有
短長要皆以經釋經非鑿空杜撰至於内宰
二事則改為副貳之貳於酒正式灋則指為
九式之灋於園廛漆林諸賦則謂以什一取
民又於一分中分十一十二二十之三數等
而輸之於王於凌人斬冰則謂十二月為建
亥之月先令之於亥月而後三為凌室以待
亥子丑三月之藏亦皆自出新義而於職方
氏之地理山川尤為詳悉雖其釋三江則混
於蘇氏之說釋波溠則膠於唐志隨縣之文
釋泲水濟水則據漢志而強分為二多所未
安要其援引明晰自不可没蓋祓雖人品卑
汚而於經義則頗有考據不以韓侂胄蘇師
旦故掩其著書之功也乾隆四十六年七月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
