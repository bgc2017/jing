周官總義卷十二宋易祓撰
小宗伯之職掌建國之神位右社稷左宗廟兆五帝於
四郊四望四類亦如之兆山川丘陵墳衍各因其方
神位者别而言之則天神獨謂之神合而言之則人
鬼地示皆神也何謂建國之神位雉門之外庫門之
内右建社稷尊之也左建宗廟親之也右陰也地道
尊右而社稷為地之道故右之人道尚左而宗廟為
人之道故左之匠人營國亦云左祖右社言社則見
稷言祖則見宗兆五帝於四郊則太昊位於東郊少
昊位於西郊顓帝位於北郊黃帝炎帝同位於南郊
如月令所言者是已兆即為壇之營域者也以至望
於山川則凡嶽鎮川瀆之列於四方者謂之四望類
于上帝則凡日月星辰之次於四方者謂之四類亦
如之者辨四方陰陽之位也兆山川丘陵墳衍各因
其方者謂因王畿之四方而為之辨其位亦如五帝
四望四類之兆也言兆五帝而不言大神之位言山
川丘陵墳衍而不言大示之位以圜丘方丘之禮不
可以神位言爾
掌五禮之禁令與其用等
五禮吉凶軍賓嘉也皆有禁令與其用等用等即輕
重隆殺之等見於九儀之命者是已用等辨而後禁
之令之焉以吉禮言之三代命祭祀不越望淫祭無
福逆祭有罰此其所禁也天子祭天地四方歲徧諸
侯方祀歲徧大夫祭五祀歲徧此其所令也以賓禮
言之變禮易樂為不從改制度衣服為畔此其所禁
也朝覲宗遇會同為君之禮存頫省聘問為臣之禮
此其所令也以軍禮言之非賜弓矢不得征非賜斧
鉞不得殺此其所禁也大國三軍次國二軍小國一
軍此其所令也以嘉禮言之繋之以姓而弗别綴之
以食而弗殊百世婚姻不通此其所禁也男三十而
娶女二十而嫁仲春為之會男女此其所令也以凶
禮言之三年之喪自天子逹或短喪而期或朝祥而
暮歌此其所禁也歠粥面深墨顔色之戚哭泣之哀
此其所令也禁令之施於五禮者不一而足其大略
如此先言禁令而後言用等用等待禁令而後辨云
爾
辨廟祧之昭穆
王制天子之廟三昭三穆與太祖之廟而七此廟之
昭穆也毁廟之主各遷於祧而祧亦有昭穆焉故為
二祧蓋周自后稷以來不窋父為昭鞠子為穆至文
王十四世而第稱穆武王十五世而第稱昭惟文武
受命作周為百世不遷之宗及后稷遷邦啟土為一
代之始祖特立廟不毁與四親廟為七廟七廟之外
其餘先王先公之遷主各以昭穆藏於祧廟是宗廟
迭有遷毁而其父昭子穆百世有所不可易餘見守
祧義朱文公假諸侯之廟以明昭穆之義其大略
曰周禮左宗廟則五廟皆當在公宫之東南同為都
宫太祖之廟在北二世居昭之北廟三世居穆之北
廟四世居昭之南廟五世居穆之南廟廟皆南向各
有門堂室寢而牆宇四周焉惟太祖百世不遷自餘
每一易世而一遷其遷之也新主祔於其班之南廟
南廟之主遷於北廟北廟親盡則遷其主於太廟之
西夾室而謂之祧凡廟主在本廟之室中皆東向及
其祫於太廟之室中則惟太祖東向羣昭皆列於北
牖下而南向羣穆皆列於南牖下而北向南向者取
其向明故謂之昭北向者取其深遠故謂之穆曰六
世之後二世之主既祧則三世為昭而四世為穆五
世為昭而六世為穆乎曰不然昭常居昭穆常居穆
二世祧則四世遷昭之北廟六世祔昭之南廟矣三
世祧則五世遷穆之北廟七世祔穆之南廟矣昭祔
則穆不遷穆祔則昭不遷此所以祔必以班尸必以
孫而子孫之列亦以為序若武王謂文王為穆考成
王稱武王為昭考自其始祔已然而左傳以管蔡郕
霍為文之昭䢴晉應韓為武之穆雖其既遠猶不易
也曰二世昭而三世穆四世昭而五世穆則左為尊
右為卑矣今乃三世穆而四世昭五世穆而六世昭
是右反為尊左反為卑也而可乎曰不然宗廟以左
右為昭穆而不以昭穆為尊卑五廟同為都宫則昭
常在左穆常在右而外不失其序一世自為一廟昭
不見穆穆不見昭而内各全其尊天子廟祧亦當以
是推之
辨吉凶之五服車旗宫室之禁
此謂吉凶皆有五等之服自衮冕至玄冕所以象其
德自斬衰至疑衰所以稱其情以至車旗宫室皆有
禁焉典命言其命數此則禁其踰於命數者
掌三族之别以辨親疏其正室皆謂之門子掌其政令
有三族有五族有九族廣言九族則上及四世之高
祖下及四世之玄孫其五族三族則以次而差今止
言三族以辨親疎則謂父之服屬己之服屬子之服
屬推本而言之也是三族皆有親疎而親疎之中以
正嫡為宗記言尊祖故敬宗敬宗故收族又古者支
子不祭祭必告于宗子以宗子為主而後可以睦親疎
之族詩有公子公姓公族以久近言也春秋有公族
餘子公行以親疎言也此言門子以嫡庶言也古人
重立嫡曲禮曰孤子當室是以當室名其嫡也文王
世子曰正室守太廟是以正室名其嫡也亦正室門
子之類
毛六牲辨其名物而頒之于五官使共奉之辨六齍之
名物與其用使六宫之人共奉之
祭祀之禮牲為貴齍次之大宰言贊牲而大宗伯言
奉齍其輕重可知也六牲謂牛雞馬羊犬豕毛之則
名物為不同六齍謂黍稷稻梁麥苽辨其名物則其
用亦有辨是以祭祀之日王親牽牲而五官佐焉故
頒之于五官使共奉之后親供齍而六宫助焉故使
六宫之人共奉之五官言頒有所分也六宫之人不
言頒無所分也五官共奉之而後大宰贊其事六宫
之人共奉之而後大宗伯奉其用上下相承之禮嚴
矣
辨六彝之名物以待果將辨六尊之名物以待祭祀賓
客
六牲六齍名物不一故奉之者衆此特司尊彝一職
之事不過辨其名物待其用而已六彝用之於祼實
之以鬱齊者也六尊用之於獻實之以五齊三酒者
也考司尊彝之職則所謂六尊六彝者特施之於宗
廟六享初不言賓客之用亦不言天地祭祀之用及
觀鬱人所謂掌祼器凡祭祀賓客之祼事則不特廟
享有祼賓客亦有祼也酒正所謂凡祭祀以法共五
齊三酒以實八尊則八尊用於祭祀賓客不獨廟享
也惟小宗伯為之辨其名物以待其用然後司尊彝
得以詔其酌辨其用與其實
掌衣服車旗宫室之賞賜
衣服之制見於司服車旗之制見於巾車宫室之制
見於典命皆春官之屬也嘗為之考其名數之制上
公衮冕侯伯鷩冕子男毳冕司服言之矣金路大旂
以封同姓象路大赤以封異姓革路大白以封四衛
木路大麾以封蕃國巾車言之矣典命雖有五等諸
侯宫室之文而無其制鄭氏謂公之城方九里宫方
九百步侯伯之城方七里宫方七百步子男之城方
五里宫方五百步此皆定制固諸侯之所當得者也
而小宗伯為之掌其賞賜者何耶蓋賜國賜則賜官
必待王命而後行之否則諸侯不敢專書曰車服以
庸是衣服以待有功也又言惟衣裳在笥則有不可
妄予者焉韓奕之詩曰王錫韓侯淑旂綏章而序詩
者以為能錫命諸侯則是車旗亦不可以妄予也崧
高之詩曰王命召伯定申伯之宅而序詩以為能褒
賞申伯焉則是宫室亦不可以妄予也宜乎小宗伯
之掌其賞賜必待王命其嚴如此
掌四時祭祀之序事與其禮
天神地示人鬼之祭祀四時各有常禮而其祭祀之
事則亦有先後之序與其禮則序事之輕重隆殺者
也
若國大貞則奉玉帛以詔號
貞正也以正而卜者謂之貞大卜於國大貞卜立君
卜大封眡高作龜是已凡卜大事必用玉帛故玉曰
嘉玉幣曰量幣奉之以詔六者之大號則可以薦信
於神而正吉凶矣
大祭祀省牲眡滌濯祭之日逆齍省鑊告時于王告備
于王
大宗伯於大祭祀帥執事而卜日宿眡滌濯涖玉鬯
省牲鑊奉玉齍皆見於前十日之期小宗伯亦於此
省牲眡滌濯焉蓋省牲則預擇其純眡滌濯則預致
其潔至祭之日所謂逆齍者逆大宗伯之所奉者也
所謂省鑊者省大宗伯之所省者也其禮嚴矣若夫
用玉與鬯禮之大者惟大宗伯得涖其事告時告備
禮之煩者乃小宗伯之專職兹其辨焉爾
凡祭祀賓客以時將瓚
將送也凡祭祀王用圭瓚酌鬱鬯以始棵后用璋瓚
酌鬱鬯以亞祼賓客亦然王祼則小宰贊之后祼則
内宰贊之小宗伯特於當祼之時將送二瓚以授王
與后使不失其時爾鄭氏謂祭祀以時奉而授王賓
客以時奉而授大宗伯非也見大宗伯載祼義
詔相祭祀之小禮凡大禮佐大宗伯
大宗伯於祀大神享大鬼祭大示則詔相王之大禮
此則詔相祭祀之小禮而其大禮則佐大宗伯也然
大宗伯言詔相大禮者見於省牲鑊奉玉齍之後則
此文亦當繼於告時告備之下以至下經言小祭祀
掌事如大宗伯之禮亦當繼於此文之下如此方見
禮官之次序
賜卿大夫士爵則儐
鄭氏謂儐之如命諸侯之儀所以重王命也義見大
宗伯
小祭祀掌事如大宗伯之禮大賓客受其將幣之齎
幣齎之說已見於天官外府言之詳矣蓋賈氏釋外
府共其財用之幣齎則曰外府共其泉是泉布可以
為幣而言齎此所謂受其將幣之齎鄭氏亦謂所齎
貢獻之財物亦泉布之類也故小宗伯受之而外府
得待邦之用焉
若大師則帥有司而立軍社奉主車若軍將有事則與
祭有司將事于四望
古者出師其始必宜於社造於祖其行必以祖社之
主載之於車示有所受命焉及合戰之時雖以至仁
伐不仁然君子臨事而懼故又有事於四望之祭蓋
祭四望則求勝在神載祖社則求勝在人夫子謂我
戰則克祭則受福用此道也義見肆師
若大甸則帥有司而饁獸于郊遂頒禽大烖及執事禱
祠于上下神示
昔武王有疾周公禱之則禱祠之事古人不廢然夫
子疾病子路請禱子曰有諸曰有之誄曰禱爾于上
下神祗子曰丘之禱久矣是知周公處此亦必有道
焉
王崩大肆以秬鬯渳及執事涖大歛小歛帥異族而佐
縣衰冠之式于路門之外及執事眡葬獻器遂哭之卜
葬兆甫竁亦如之既葬詔相喪祭之禮成葬而祭墓為
位
小宗伯於大喪之禮詳於大宗伯者何也大宗伯春
官之長大喪則為上相而已其禮文次序則專屬於
小宗伯之職建國神位之官而專此數者之事則其
禮嚴矣
凡王之會同軍旅甸役之禱祠肄儀為位國有烖禍則
亦如之凡天地之大烖類社稷宗廟則為位
肄習也為位者國之神位也會同軍旅田役及禍烖
之禱祠乃國家不常之儀故肄儀而後為位天地大
烖而類社稷宗廟則有常儀也故為位而已
凡國之大禮佐大宗伯凡小禮掌事如大宗伯之儀
上經言大禮小禮則祭祀之禮而已此終篇則總結
之以五禮之大小者也
肆師之職掌立國祀之禮以佐大宗伯立大祀用玉帛
牲牷立次祀用牲幣立小祀用牲
肆師之職有總言佐宗伯者有專言佐大宗伯者此
立國祀之禮則專言佐大宗伯者也大宗伯云祀大
神享大鬼祭大示别而言之則天神謂之祀人鬼謂
之享地示謂之祭合而言之則享與祭通謂之祀大
祀則天地宗廟之祀也次祀則日月星辰社稷五祀
五嶽之祀也小祀則司中司命風師雨師山林川澤
四方百物之祀也立大祀用玉帛牲牷禮之隆者也
立次祀用牲幣禮之殺者也立小祀則牲而已禮之
又其殺者也牲色之純者謂之牷上言牲牷下不言
牷而特言牲則知所謂牲者其色之不必純也幣帛
一也自其質而言之則謂之帛制而用之則謂之幣
玉則陽精之貴者也大祀用精純而尚乎質故用玉
帛牲牷次祀則加以文焉故用牲幣小祀則牲以致
其味以其禮之近乎人情者也故用牲然大宗伯六
器禮天地四方而曰皆有牲幣則大祀非無幣也典
瑞言圭壁璋邸射之類與牧人言凡時祀之牲必用
牷物則次祀小祀非無玉與牷也蓋肆師立國祀之
禮禮者體也上下小大有一定之體則所用之物不
容於不辨
以歲時序其祭祀及其祈珥
序其祭祀者於一歲四時之間而序其禮之先後也
因序祭祀而序祈珥則祈珥之為義亦廣矣小子職
曰珥于社稷祈于五祀羊人職曰凡祈珥共羊牲正
與肆師之文同至秋官士師職則曰凡刉珥奉犬牲
若以祈為刉則肆師之文為非若以刉為祈則士師
之文為非後鄭皆改祈為刉謂毛牲曰刉羽牲曰珥
且以珥之字當從血為衈取其以血為釁之義引雜
記之言曰成廟則釁之謂宫兆始成則有釁禮其說
非無所據然羊人小子亦自言釁積釁邦器釁軍器
之事兹數者皆直謂之釁不應宫兆始成之釁而獨
謂祈珥况刉珥之見於經者獨一士師而已如祈珥
則肆師羊人小子凡三出焉不應以三出之祈而盡
改為刉也又羽牲曰珥如司約言珥而辟藏者固曰
以血塗戶至山虞職言致禽而珥則又曰取左耳以
效功言效功則與釁禮不同言取左耳則為毛牲與
羽牲曰珥之文自相背馳何耶按劉氏中義云珥當
為弭字之誤也祈謂小祝之祈福祥弭謂小祝之弭
兵烖然則社稷五祀曰祈曰弭山川曰侯曰禳落成
曰釁各有倫類矣其說今存之義亦見山虞
大祭祀展犧牲繋于牢頒于職人
牲之全者為犧肆師之展犧牲則陳之而視其全也
然後繫于牢而頒之于職人蓋職人之名不同鄭氏
謂充人及監門之人若散祭祀之牲繋于國門則監
門為職人祀五帝之牲繫于牢則充人為職人牛人
言祭祀共其享牛求牛以授職人而芻之泛舉此二
者之職人而已肆師所言大祭祀則頒其牲於充人
之職者也若是則充人芻之而得其碩肆師展之而
得其全
凡祭祀之卜日宿為期詔相其禮眡滌濯亦如之祭之
日表齍盛告潔展器陳告備及果築鬻相治小禮誅其
怠慢者掌兆中廟中之禁令凡祭祀禮成則告事畢
卜日者卜前期之十日也古者圜丘方澤之禮必取
冬至夏至之日二者之外則天地宗廟等之祭祀必
卜日得吉日而後齊此言卜日宿為期則是卜前之
夕與諸執事者以明旦為期也詔相其禮則齊戒之
禮而已眡滌濯亦如之者亦如卜日之詔相其禮也
及祭之日簠簋齍盛以徽幟表之所以明王者自致
之誠此黍稷稻粱所以謂之接盛必肆師告潔而後
用展器陳則陳其祭器實之既訖又展省而告備於
小宗伯及果築鬻則築香草以煑鬯酒所以嚴宗廟
之禮相治小禮誅其怠慢者則盡已之職所以贊宗
伯之儀兆謂兆於四郊廟謂昭穆之廟以其執事者
衆故為之掌其禁令禮成而告事畢則王者之誠至
矣
大賓客涖筵几築鬻贊祼將大朝覲佐儐共設匪罋之
禮饗食授祭
大賓客之禮者天子所以禮諸侯故以几筵為先司
几筵設之肆師涖之致其肅也築鬻亦如宗廟酌祼
之禮肆師則酌鬱鬯以贊之也至於大朝覲者非常
朝覲之比常朝覲則大宗伯為上相小行人為承擯
司儀為旅擯若大朝覲則肆師又為佐儐所以佐大
宗伯也共設匪罋之禮則匪以實幣帛罋以實醯醢
是大府醯人醢人共之而肆師設之也饗食授祭者
曲禮曰殽之序徧祭之則無所不祭焉周人以祭肺
為主而已膳夫授祭則授之於王肆師授祭則授之
於賓
與祝侯禳于畺及郊
侯謂候迎喜祥禳謂却弭殃氣二者小祝之職也遠
而五百里之畺近而百里五十里之郊小祝之官實
主侯禳之事肆師與之偕往以見國祀之立雖侯禳
之小祀不廢也
大喪大渳以鬯則築鬻命外内命婦序哭禁外内命男
女之衰不中灋者且授之杖
小宗伯曰王崩大肆以秬鬯渳此則築鬻以為鬯也
序哭則以服之輕重為先後小宗伯縣衰冠之式於
路門之外若不中法則肆師又從而禁之也且授之
以杖則先服而後杖
凡師甸用牲于社宗則為位類造上帝封于大神祭兵
于山川亦如之凡師不功則助牽主車凡四時之大甸
獵祭表貉則為位
師甸者田而後用師者也社軍社也宗遷祖謂之宗
者以其繼太祖也蓋凡出師征伐必載社之石主祖
之木主示有所受命於神也小宗伯所謂帥有司而
立軍社奉主車是已肆師言用牲於社宗則社與宗
而已至於上帝則謂之類造大神則謂之封山川則
謂之祭皆軍祭之禮也言類則以上帝為主凡天神
皆與焉則造其所而祭之封于社及方嶽之大神則
謂之封山川軍所依止以兵而祭則謂之兵祭此軍
師之所當先者而肆師皆為之位無非依神以為之
助而欲民之用命以有功也若師不功則神不得所
依也民不得所用也故立國祀者與掌邦政者均任
其責焉此大司馬所以厭而奉主車肆師亦為之助
牽主車貉與禡同謂師祭也而亦用於四時皆肆師
為之位以肆師立國祀故爾
嘗之日涖卜來歲之芟獮之日涖卜來歲之戒社之日
涖卜來歲之稼
肆師於凡祭祀之卜日宿為期故於來歲之芟來歲
之戒來歲之稼亦為之涖其卜蓋芟者除田之事嘗
者嘗穀之祭因榖祭而卜田事欲人預知之而盡力
於芟也戒者兵寇之備獮者治兵之教因教兵而卜
兵備欲人知之而盡力於戒也稼者土事之大社者
土示之祭祭土示而卜土事欲人知之而盡力於稼
也且三者之卜凡陳龜貞龜命龜眡高作龜使卜師
卜人等為之肆師特涖之而已
若國有大故則令國人祭歲時之祭祀亦如之
歲時之祭常禮也國有大故而祭非常禮也此皆國
人之事其禮微矣必待上令而後行則名分所存尤
先王之所深致意者也
凡卿大夫之喪相其禮
非相其家禮相其國之喪禮而職喪聽之者也
凡國之大事治其禮儀以佐宗伯凡國之小事治其禮
儀而掌其事如宗伯之禮
肆師掌立國祀之禮則專於佐大宗伯凡國之大事
而言佐宗伯凡國之小事而言掌事如宗伯之禮者
兼大小宗伯而言之也故於佐宗伯則謂之事於佐
大宗伯則謂之禮
鬱人掌祼器凡祭祀賓客之祼事和鬱鬯以實彝而陳
之凡祼玉濯之陳之以贊祼事詔祼將之儀與其節凡
祼事沃盥大喪之渳共其肆器及葬共其祼器遂貍之
大祭祀與量人受舉斝之卒爵而飲之
祼者求神之始天地不祼而宗廟有祼以人道事之
也人之始生也神聚而有氣氣聚而有形及其死焉
氣化而有䰟形化而有魄魄為陰以降乎地䰟為陽
浮以歸乎天而其神則無所不之故必求諸隂陽焉
殷人先求諸陽故尚聲周人先求諸隂故尚臭祼用
鬱鬯以求神之出所謂臭隂達于淵泉既祼然後迎
牲既奠然後&KR0778;蕭合羶薌以求神之降所謂臭陽達于
牆屋無非求諸陰陽之義而祼寔為求神之始此鬱
人所以專掌祼器何謂祼器實之者彝也載之者舟
也將之者圭瓚璋瓚也凡祭祀賓客之祼則賓客亦
有祼如大行人於廟中將幣三享有再祼壹祼之禮
而先王制禮之意則專以祼為求神之禮和鬱鬯以
實彝而陳之者鬱其草也詩所謂黃流在中是也鬯
其酒也記所謂賜圭瓚然後為鬯是也凡祼玉則圭
璋也王用圭瓚后用璋瓚郊特牲曰祼以圭璋用玉
器也濯之所以致其潔陳之所以備其用迨王與后
之祼將也又因以贊其事焉詔祼將之儀則奉玉送
祼之儀與其節則奉玉送祼早晏之節沃盥則盥手
洗瓚之事凡此皆鬱人周旋祼禮之次序也至於大
喪之渳共其肆器者即小宗伯所謂王崩大肆以秬
鬯渳鬱人則共其陳尸之器也及葬共其祼器遂貍
之者謂遣奠之彝與瓚貍於祖廟之階次以明奠終
於此也大祭祀與量人受舉斝之卒爵而飲之者蓋
祭祀必有尸所以象神尸以獻醻以象受福舉斝之
卒爵則受福之爵也天子奠斝斝乃夏之爵惟王禮
而後用之主人舉斝獻尸而尸醻焉命祝致辭主人
坐奠斝興再拜稽首執爵以興坐卒爵此鬱人與量
人則受其餘而飲之蓋以量人制其從獻脯㸋而有
濟於鬱人之祼事同其事則同其福也然祼為祭祀
之始有始則有終受卒爵而飲之不亦宜乎
鬯人掌共秬鬯而飾之凡祭祀社壝用大罍禜門用瓢
齎廟用修凡山川四方用蜃凡祼事用槩凡疈事用散
大喪之大渳設斗共其釁鬯凡王之齊事共其秬鬯凡
王弔臨共介鬯
祭祀之禮有秬鬯有鬱鬯鬱鬯用之於宗廟秬鬯用
之於天地社稷等祀蓋秬鬯一稃二米乃造化至和
之氣釀之為酒以求神之降謂之鬯則芬馨遠達而
交暢於上下者也故謂之秬鬯而掌以鬯人之職共
秬鬯而飾之者鄭氏以飾謂設巾以幂人攷之畫布
巾用以幂六彝而非以飾秬鬯之器蓋鬯人共秬鬯
而不言祭祀天地之用是天地之秬鬯純用朴素而
無事乎文采其餘則未免有飾焉祭社於壝而用大
罍若近乎瓦尊然以雷為文則瓦尊之有飾者也禜
祭於國門而用瓢齎若近乎匏尊然割瓢以為齎則
匏尊之有飾者也廟用修者如司尊彝凡酒脩酌之
義則以人力脩之而為飾者也凡山川四方用蜃者
如掌蜃共蜃器之蜃則又以蜃物為飾者也凡祼事
用概者謂以朱𢃄飾漆尊而横概以落腹者也凡疈
事用散者謂散尊雖無琢刻而亦用漆以為飾者也
六者之用各因其宜而已以至大喪之設斗釁鬯齊
事之共其秬鬯無非所以致其香潔之義曲禮曰凡
摯天子用鬯是王之弔臨則以鬯為摯天子不可以
自致使介執之而鬯人共之故曰共介鬯
雞人掌共雞牲辨其物大祭祀夜嘑旦以嘂百官凡國
之大賓客會同軍旅喪紀亦如之凡國事為期則告之
時凡祭祀面禳釁共其雞牲
國之六牲毛物居其五而羽物居其一雞是已庖人
曰秋行犢麛膳膏腥腥為雞雞木畜而木廢於秋以
之養肝此雞人所以列於春官也所謂共其雞牲辨
其物者辨其陽祀隂祀之騂牲黝牲而已然雞之為
物有用之以為牲者有用之以呼旦者而雞人實兼
掌焉祭祀賓客喪紀以至軍旅會同皆以夙興為期
呼旦以嘂百官警之以夙興從事也凡國事為期告
之時則不拘於夙興從事蓋使之無時而不告釋庭
燎之詩者謂不正雞人之官而問夜早晚所以為當
時之戒是知雞人之告時呼旦夫豈小補凡祭祀面
禳釁者禳非一方也畺郊之四面皆禳焉釁以厭妖
怪者亦然共其雞牲則雖小祀不廢
司尊彝掌六尊六彝之位詔其酌辨其用與其實
六尊六彝宗廟六享之器也六享之祼皆用彝六享
之獻皆用尊故司尊彝之官不特為之掌其器又為
之掌其位下經雖不言所陳之位禮運曰玄酒在室
醴醆在戶粢醍在堂澄酒在下此其位也詔其酌則
獻酌縮酌之類辨其用則春祠夏禴之類與其實則
鬱齊醴齊之類因其所詔所辨者而推之先六尊而
後六彝則所掌之序先祼以六彝而後獻以八尊則
所用之序
春祠夏禴祼用雞彝鳥彝皆有舟其朝踐用兩獻尊其
再獻用兩象尊皆有罍諸臣之所昨也秋嘗冬烝祼用
斝彝黃彝皆有舟其朝獻用兩著尊其饋獻用兩壺尊
皆有罍諸臣之所昨也凡四時之間祀追享朝享祼用
虎彝蜼彝皆有舟其朝踐用兩大尊其再獻用兩山尊
皆有罍諸臣之所昨也
宗廟之禮已於内宰及籩人醢人言之詳矣至司尊
彝而後備見成周禮文之盛蓋有六享之制有祼獻
昨之序有尊彝罍舟之義此三者所以為廟享之始
末何謂六享之制春祠以詞為主夏禴以樂為主秋
嘗以薦新為主冬烝以備物為主此四時之常禮惟
四時之間祀謂之追享朝享則不可不考論其故鄭
司農謂追享追及其祖之所自出與宗伯之饋食同
謂之禘以朝享為三年喪畢而朝於廟與大宗伯之
肆獻祼同謂之祫然饋食肆獻祼列於四時之首而
間祀列於其後豈得謂之祫禘又五年一禘三年一
祫乃宗廟大禮豈得為四時之間祀考之祭法王立
七廟一壇一墠曰考廟曰王考廟曰皇考廟曰顯考
廟曰祖考廟皆月祭之遠廟為祧有二祧享嘗乃止
去祧為壇去壇為墠墠壇有禱焉祭之無禱乃止去
墠曰鬼釋者曰享嘗為四時之祭時祭之外親近者
為祖為考每月朔朝於廟因祭焉是之謂朝享親遠
者為遷廟之主有禱則追祭之是之謂追享二者為
四時間祀而列於祠禴烝嘗之後此六享之制一也
何謂祼獻昨之序質明行事尸在室中王用圭瓚酌
鬱鬯以祼神后用璋瓚酌鬱鬯以亞祼二祼之後王
迎牲於門祝則延尸於堂於是有朝事之禮以籩豆
言之則為踐以齊酒言之則為獻王乃割牲以薦腥
用玉爵酌醴以獻尸后亞焉諸臣為之助祭是謂朝
事之三獻朝事之後王解牲而享之祝復延尸於室
於是有饋食之禮以物之獻言之則為饋以祭之序
言則為再王乃奉牲以薦熟用玉爵酌盎齊以獻尸
后亞焉諸臣為之助祭是謂饋食之三獻饋食之後
尸始飲食於是有卒食之禮王用玉爵獻脩酌以酳
尸后亞焉諸臣為之助祭是謂卒食之三獻夫有獻
則有昨蓋以人道之往反施報終焉於是尸以玉爵
昨王以瑶爵昨后以散爵為諸臣之昨諸臣有昨則
王與后有昨為可知王與后及諸臣皆受昨於尸則
諸臣與於酌獻為可知此祼獻昨之序也何為尊彝
舟罍之義成周功成治定兼用四代之禮樂四代之
樂見大司樂之職四代之禮則於此見之嘗考虎蜼
為有虞氏之宗彝泰為有虞氏之尊山罍為夏后氏
之尊又夏后氏以雞彝殷以斝以著周以犧象以黃
目以魯壺今於六享之間兼而用之春夏之𤼵生長
養主乎動曰雞曰鳥曰犧曰象非取其有動意乎秋
冬之肅殺斂藏主乎静曰斝曰黃曰著曰壺非取其有
靜意乎四時間祭為非常之禮始以人道求之則主
乎動終以神道事之則主乎靜曰虎曰蜼則用以祼
曰泰曰山則用以獻非始出於動而終復於靜乎以
至六彝皆有舟六尊皆有罍考之禮制則彝受三升
尊受五升罍受一石鄭氏謂舟為尊下壺故禮家不
言所受此不必論大槩舟之為物量其所受則有濟
物之利受過其量則有沈溺之害靁之為物應時而
動則有澤物之利動不以時則有浸淫之患知舟靁
之戒則知先王設尊罍之意此尊彝舟罍之義三也
三者可考而周人享禮之始末備矣
凡六彝六尊之酌鬱齊獻酌醴齊縮酌盎齊涗酌凡酒
修酌
此四酌亦享禮之序也凡廟享祼用鬱齊謂煮鬱和
鬯以為求神之始酌以獻之而已故曰獻酌朝踐用
醴齊則齊之濁者以茅縮之即郊特牲所謂縮酌用
茅明酌也故曰縮酌饋食用盎齊則清濁之中者以
酒涗之即郊特牲所謂醆酒涗于清凡涗新之也故
曰涗酌卒食用酒乃酳尸之禮亦人之所飲脩以致
味故曰脩酌以脩視涗則凡酒為味以涗視縮則盎
齊為清以縮視鬱則醴齊為淳蓋宗廟之中始以神
道求之終以人道事之愈近則愈親故爾
大喪存奠彝大旅亦如之
存省也陳之而不即徹也鬱人言遣奠之祼器是已
司几筵掌五几五席之名物辨其用與其位
敷於地上一重曰筵筵上再加之曰席馮之以佑其
力曰几名官以几筵而所掌者几席舉一可以例其
一也五几則玉彫彤漆素是已五席則莞蒲次繅熊
是已此名也亦其物也用則若祭若賓之類位則若
廟若朝之類司几筵掌之又從而辨之
凡大朝覲大饗射凡封國命諸侯王位設黼依依前南
鄉設莞筵紛純加繅席畫純加次席黼純左右玉几祀
先王昨席亦如之
乾位在西北白與黑為黼蓋取諸西北之乾離位在
南聖人南面而聽天下蓋取諸正南之離乾之體為
剛故人依之離之用為明故聖人鄉之此司几筵所
以曰王位設黼依依前南鄉而後為之肆筵設席也
王之席三重莞則筵之清堅者紛綬以為之緣繅則
席之柔礝者畫雲氣以為之緣次則席之次列成文
者黑白黼以為之緣左右玉几即書所謂華玉几設
於左右優尊者也祀先王昨席者王獻尸尸昨王為
昨席於室中西鄉而受之非南鄉也專言昨席則無
几也所同者席而已矣
諸侯祭祀席蒲筵繢純加莞席紛純右彫几昨席莞筵
紛純加繅席畫純筵國賓于牖前亦如之左彤几
天子之席三重諸侯之席再重禮也然天子有次席
黼純而不用於諸侯者以諸侯不可尚自然之文不
可專斷制之義也諸侯有蒲筵繢純而不用於天子
者以蒲不若莞之細繢不若畫之工也天子昨席於
祭祀同而諸侯則異其席者尊卑之辨也天子設几
於左右而諸侯則陰事尚右陽事尚左者亦寓尊卑
之辨一几席之末而大分存焉
甸役則設熊席右漆几凡喪事設葦席右素几其柏席
用萑黼純諸侯則紛純每敦一几凡吉事變几凶事仍
几
甸役有表貉之祭席用熊皮示服猛也几用漆飾示
正固也漆几右之陰事也葦席素凡則天子之喪禮
槨席用萑黼純則槨中所藏之席敦燾也棺在殯則
以槨燾之故每敦一几也吉事變几則從王所在變
而設之凶事則不知神之所之如顧命之四仍几位
皆設耳
