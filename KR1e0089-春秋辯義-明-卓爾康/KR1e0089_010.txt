春秋辯義卷十明卓爾康撰
僖公二
辛未○襄王二年
十年○齊桓三十六晉惠公夷吾元年衛文十蔡穆二
十五鄭文二十三曹共三陳宣四十三杞成五宋襄
公兹父元年秦穆十楚成二十二
春王正月公如齊
左傳始朝齊也
七年公子友如齊是年公如齊十三年公子友如齊
十五年公如齊諸侯于是奉令伯主行五年一朝之
制矣不言朝諸侯非正也凡傳言朝者承用俗語也
狄滅溫溫子奔衛
左傳蘇子叛王即狄又不能于狄狄人伐之王不救
趙子常曰温天子寰内之國也滅寰内國不書此何
以書所以外之也旣外之則不必為王室諱也是
故王師敗績不書敗績于茅戎則書之故春秋所
以外之也
熊過氏曰溫本子爵國鄭漁仲曰已姓顓頊裔孫封
于蘇鄴西蘇城是也鄴城今彰德府臨漳縣西二十
里其地近衛南東界于狄狄利其近已故滅之地遂
入狄周圻内别有溫周司宼蘇忿生食邑在今河南
懷慶府南本與鄴西之溫不同左氏誤以為一文十
年魯及蘇子盟于女栗其國尚存然則謂襄王勞文
公而賜之溫殆近于誣矣孔疏杜注國名記謂蘇所
都之邑名為溫夫溫子蘇子烏可附會而無别哉
晉里克弑其君卓及其大夫荀息
趙子常曰奚齊卓子皆獻公之嬖子也而奚齊有先
君之命矣奚齊不書弑則卓子曷為稱君正里克之
罪也奚齊卓子之為君一也董子曰為人君父而不
知春秋之義者必蒙首惡之名為人臣子而不知春
秋之義者必陷簒弑之罪簒弑之罪易見而首惡之
名難知也春秋微顯而闡幽于申生曰晉侯殺其世
子于奚齊曰晉里克殺其君之子嚴適庶之分以昭
獻公首惡之名也于卓子曰晉里克弑其君正君臣
之名以討里克弑逆之罪也
黃楚望曰讀晉里克弑其君卓曰國人不君夷齊卓
子而曰里克弑其君卓何也是里克君之也先儒是
要推本獻公殺申生之事里克又是傅太子之人其
意欲為重耳夷吾之地故疑里克可以不死不知事
變則情遷在獻公時則為寵待淫嬖殺逐諸子絶滅
綱常在奚齊卓子之時則是繼世之君為臣子所弑
豈容執泥前事乎左氏冬十月殺奚齊十一月殺卓
子皆九年事也經于冬書殺奚齊去獻公薨時不兩
月于十年春書弑卓已踰年矣不兩月故書子踰年
故書君曰其君之子則微辭耳此當棄傳以從經
顧叔時曰世之論荀息者咸謂其徇小信而㤀大義
予疑之而弗信也孰信乎信之春秋而已矣予觀春
秋之世其間奮不顧身死于君難者比比矣見于經
者三人之外無聞焉始曰孔父繼曰仇牧終曰荀息
然則荀息者春秋之所賢也嘗因春秋而廣其說矣
蓋聞人臣所明者義於君不貴苟而從所立者節於
身不貴苟而殉獻公之黜申生君父之首惡也從容
就義如荀息其于死生之際且籌之熟矣獨愛此首
領而不一言乎豈惟一言意必再三焉而莫之聽也
再三焉而莫之聽於是申生就殞莫適為主當兹時
也而挈國以授奚齊惟君之命耳孰曰非正是故使
之傅則傅之許之死則死之人臣之致也春秋之義
或者其然哉向使申生不當黜也袖手旁觀而不之
恤其名曰縱君惡縱君惡非仁也奚齊不當立也甘
心傅焉而不之辭其名曰助君惡助君惡非義也非
仁非義之人豈足為天下萬世訓縱能不偷生聖人
比之溝瀆之匹夫耳烏得予其死而大書之也苟必
予其死而大書之則天下其誰不曰聖人之貴小信
也如此死之可以沽名也如此于是不務名義爭為
硜硜不務完節爭為皎皎有輕一死以求名者耳烏
有正直忠厚匡君以義者乎春秋決不然也而是息
者乃從而解之曰世衰道微人蔑廉恥朝而受命日
未中而棄之者天下皆然也聖人憂焉取息以為苟
活者戒耳奚暇責其前日之非夫死有輕于鴻毛者
有重于泰山者是與非之辯也聖人奚擇乎生奚擇
乎死擇乎是與非而已矣是故華督亦死于閔公之
難而春秋削焉弗書者身有罪也息而輔不以正獨
無罪乎召忽亦死于子糾之難而春秋削焉弗書者
弟無奪兄之義也息而輔不以正獨為義乎徒人費
亦死于襄公之難而春秋削焉弗書者嬖幸之臣也
息而輔不以正獨非嬖幸乎比類而觀春秋之所以
與息者斷可識矣非息者則又從而解之曰春秋而
果與息也曷為而稱息稱息者名之也名之者賤之
也賤之者賤其從君于昏也可謂失春秋之旨矣卓
子息之君也名其君于上則不得字其臣于下君前
臣名禮之經也劉敞之說審矣春秋何貶焉是是非
非莫得其據則又有依違于是非之間而解之曰春
秋之義有因此以見彼者故荀息之與非聖人意也
與息所以惡里克兹又不通之甚者春秋聖人賞罰
之書也窮則見諸言達則見諸事里克而有罪也誅
之而已矣息非賢也而與之乃語人曰所以誅里克
也雖三尺稚子有不笑焉者乎且弑君之罪罪之極
也克己莫逃于天地間矣奚必待與息而後見克之
罪也如待與息而後見克之罪則宋萬無知之徒其
無責與春秋決不然也為此紛紛者徒泥于奚齊之
不可立耳殊不知申生奚齊均獻公子也嫡庶之異
耳故申生而在奚齊之立僭也申生而亡奚齊之立
分也獨庶子而不可立乎聖人于此知天下後世拘
常守曲之士必有從而議其非者故于奚齊也特筆
之曰君之子以正其名兹亦可以破天下之惑矣而
榖梁子反為之言曰其君之子云者國人之不子也
豈不鑿甚矣哉然則說荀息者宜奈何徇小信而㤀
大義聖人不與聖人而與焉其非徇小信而忘大義
也又奚疑
卓公作卓子
夏齊侯許男伐北戎
熊過氏曰戎患中國及曹魯耳狄則邢衛晉溫鄭齊
魯宋皆受其害齊桓召陵之師經營久而方興者其
先戎狄迭起有以牽制之也然戎弱狄強北戎在燕
西狄北意今紫荆倒馬諸關之地杜即以為山戎非
也戎訖春秋無大患狄遂代興敢于滅溫溫近王畿
殆將侵敗王略無以稱一匡矣齊不合諸侯以討狄
顧弛勞于許而專役以伐戎雖云節制不失所先後
哉或狄難猝制又恐與戎合滅戎所以警狄然已細
矣
晉殺其大夫里克
左傳四月周公忌父王子黨會齊隰朋立晉侯晉侯
殺里克以說將殺里克謂之曰微子不及此雖然子
弑二君與一大夫為子君者不亦難乎克伏劍而死
惠公忌里克故殺之懷私而討雖死不服公羊曰不
以討賊之辭言之榖梁曰稱國以殺罪累上也時君
殺人大抵出于私意為多不能無累苐春秋為魯史
使各國不著其國名則殺大夫殺公子不知當屬何
國也若稱國稱人似有微别單稱國似出于君為多
稱國人則或有出于衆人之公而惬其願者或有出
于衆人之私而行其強者胡氏之說為是乃諸家以
稱人為討賊之詞亦不盡合總是直書其殺而有罪
無罪自見非若後世書伏誅為討罪顯然與槩殺者
不同也稱大夫公子已受君命不沒其官褒貶不在
此也
秋七月
冬大雨雪
雪公作雹
壬申○襄王三年
十有一年○齊桓三十七晉惠二衛文十一蔡穆二十
六鄭文二十四曹共四陳宣四十四杞成六宋襄二
秦穆十一楚成二十三
春晉殺其大夫㔻鄭父
蘇子繇曰㔻鄭里克之黨也惠公既殺里克㔻鄭言
于秦伯請出晉君而納重耳鄭則有罪矣然鄭之謀
繇殺里克致之也故稱國以殺
左傳天王使召武公内史過賜晉侯命
夏公及夫人姜氏會齊侯于陽榖
此會及會于卞皆聲姜也僖公令妻
左傳夏楊拒泉臯伊雒之戎同伐京師入王城焚東
門王子帶召之也秦晉伐戎以救周
秋八月大雩
冬楚人伐黃
左傳黃人不歸楚貢楚人伐黃
癸酉○襄王四年
十有二年○齊桓三十八晉惠三衛文十二蔡穆二十
七鄭文二十五曹共五陳宣四十五卒杞成七宋襄
三秦穆十一楚成二十四
春王三月庚午日有食之
左傳諸侯城衛楚丘之郛懼狄難也
夏楚人滅黃
榖梁傳黃之盟管仲曰江黃遠齊而近楚楚為利之
國也若夫伐而不能救則無以宗諸侯矣桓公不聽
遂與之盟管仲死楚伐江滅黃桓公不能救故君子
憫之也
胡傳春秋滅人之國其罪則一而見滅之君其例有
三以歸者既無死難之節又無克復之志貪生畏死
甘就執辱之罪為重許斯頓牂之屬是也出奔者雖
不死于社稷有復興之望焉托于諸侯猶得寓禮其
罪為輕弦子溫子之類是也若夫國滅死于其位是
得正而斃焉者矣于禮為合于時為不幸若江黃二
國是也其書滅者見楚人之強罪諸侯之弱責方伯
連帥之不修其職使小國寡民困于強暴不得其所
公羊子所謂亡國之善詞上下之同力者也
熊過氏曰冬伐而夏始滅歴三時矣而救不至齊真
負黃哉蓋是時管仲死矣榖梁之言是也左氏據平
戎于王之說謂仲尚未死者非
秋七月
左傳王以戎難故討王子帶秋王子帶奔齊冬齊侯
使管夷吾平戎于王隰朋平戎于晉
王樵氏曰按王子帶召戎伐京師入王城圖危王室
在王室則管蔡之比也屬籍當絶在天下則王室之
賊天下之所當共討也今王以戎難之故聲其罪而
討之齊侯不聞助王而反受其奔又不執以歸于京
師何哉戎伐王室天下古今之大變自幽王以来遂
狃以為常事齊桓曾莫之恤其昧于義而闕于職也
甚矣方且使管仲平戎于王夫鄰好合和之謂平戎
犯王室而平焉惡用方伯連帥為也
冬十有二月丁丑陳侯杵臼卒
杵公作處
甲戌襄王五年
十有三年齊桓三十九晉惠四衛文十三蔡穆二十
八鄭文二十六曹共六陳穆公款元年杞成八宋襄
四秦穆十三楚成二十五
春狄侵衛
左傳春齊侯使仲孫湫聘于周且言王子帶事畢不
與王言歸復命曰王怒未怠其十年乎
王樵氏曰楚滅弦黃戎伐王室狄今年侵衛明年侵
鄭淮夷亦来病杞而不忌蓋有所侮而動也五霸以
假借仁義收滅取勝驩虞一時而其缺露敗壊已見
于其身未死之前其事則直書于策其義則講于聖
人之道者自知之矣
夏四月葬陳宣公
公會齊侯宋公陳侯衛侯鄭伯許男曹伯于鹹
左傳淮夷病杞故且謀王室也秋為戎難故諸侯戍
周齊仲孫湫致之
熊過氏曰鹹今開州東南界即叔孫得臣敗狄之地
在今開州東南六十里杜云東郡濮陽也鹹本衛地
東界于齊狄入衛故會以備之左氏謂為杞故非也
淮夷北距杞都雍丘踰千里東越郯宋西越徐東然
後乃至不能病杞况近舍衛而遠虞杞伯略亦豈然
哉
秋九月大雩
冬公子友如齊
王樵氏曰陽榖甯毋及鹹之會其後公子友皆如齊
僖公委曲于季季能善事齊桓數年之間魯國幾治
而僖公稱為賢君季友之力也
乙亥○襄王六年
十有四年○齊桓四十晉惠五衛文十四蔡穆二十九
卒鄭文二十七曹共七陳穆二杞成九宋襄五秦穆
十四楚成二十六
春諸侯城緣陵
左傳諸侯城緣陵而遷杞焉
公羊傳曷為城杞滅也孰滅之蓋徐莒脇之
杜氏曰不言城杞杞未遷也諸侯者君臣之辭
熊過氏曰緣陵者諸家指為杞邑無所詳勘獨前漢
志臣瓉以為營丘即營陵營陵即緣陵之說則始胙
太公者杞安得踰千里邑之况先君分壤有制又去
新都臨淄僅百餘里豈其棄以委杞哉向見季明德
欲定為沙麓之比云齊衛狄三國接壤然無據不能
決也而非杞邑則同矣就令杞邑亦不得如胡氏以
為專封也夫昔未有國而今始有者封也杞古諸侯
位上公王室衰而夷狄侵桓率諸侯改營使辟難耳
緣陵既杞邑何嘗更封而欲罪其專哉
黃正憲氏曰季氏謂緣陵于齊衛最切而亦宋魯諸
國通狄之要道故諸侯同役而自此狄兵不敢犯衛
者十八年然不踰年而狄有侵鄭之役將復城之哉
故曰在德不在險
詹莱氏曰孰城之會鹹之諸侯也鹹衛地叔孫得臣
所為敗狄者是也是年春狄侵衛會鹹謀衛也城緣
陵固衛也以楚丘之城不足以禦狄故復城其塞邑
以藩之也不繫之衛者為天下禦狄也或謂為淮夷
病把故城而遷之非也
齊桓公存三亡國而書詞不同或曰城楚丘為衛則
沒諸侯而不書以内辭幾于王矣城邢再叙三師詳
言之以見諸侯之盡力也緣陵再言諸侯諸家以為
前目後凡也榖梁曰其曰諸侯散辭也聚而曰散何
也諸侯城有散辭也桓德衰矣蓋是時管仲已死桓
公耄荒宜諸侯之散離至不可得而序也皆非也魯
從本國至衛受功不與諸侯同行故書法如此城邢
三師少故列叙其名緣陵八國多故總稱諸侯楚丘
魯國自行故以内辭書緣陵諸國同行故以諸侯書
楚丘書法與戍陳戍虎牢歸粟于蔡同緣陵書法與
首止葵丘同首止八國多而盟止書諸侯葵丘七國
多而盟亦止書諸侯可證也春秋不作意無費辭書
其事而美惡自見
夏六月季姬及鄫子遇于防使鄫子来朝
左氏鄫季姬来寧公怒止之以鄫子之不朝也夏過
于防而使来朝明年經又書季姬歸于鄫季姬之在
魯歸寧也遇于防囑其来朝也鄫子既朝魯怒壻已
解明年歸于鄫仍復歸鄫也其事甚明諸家止以歸
鄫為于歸生出魯公愛女使自擇配之說夫女子于
夫家母家俱稱曰歸豈必新婚耶若女子自擇壻天
下斷無是理也
防今沂州承縣十里故鄫城
鄫榖作繒
秋八月辛夘沙鹿崩
沙鹿晉地也不書晉名山大川不以封非侯國所隸
也鄭漁仲曰沙鹿不書晉地通衛狄按今大名府元
城縣東界有沙鹿土山古陽平地也西為衛東為齊
北狄地不可繫之國也大名去晉地遠僖公時晉尚
未至東方因左氏附著卜偃之言而後儒遂以為晉
地爾
狄侵鄭
狄不能迫衛東不得志于齊西撓鄭矣
黃正憲氏曰按狄在北境其東則入齊之衝東南則
入宋衛之道西南則入陳鄭之道自緣陵既城衛少
狄患亦非無益之舉然不越三時遂繇西道以侵鄭
齊竟坐視不救乃知城緣陵之役桓公實為已謀乎
當是時齊衛相為犄角發一兵以截其歸路狄不一
大創乎春秋書此見狄之強横亦以罪齊衛之寡謀
也
冬蔡侯肹卒
丙子○襄王七年
十有五年○齊桓四十一晉惠六衛文十五蔡莊公甲
午元年鄭文二十八曹共八陳穆三杞成十宋襄六
秦穆十五楚成二十七
春王正月公如齊
高忠憲曰昭三年子太叔曰文襄之伯其務不煩諸
侯令三歲而聘五歲而朝有事而會不恊而盟今按
公十年如齊此又如齊用五年一朝之制同于事天
子之禮矣
楚人伐徐
左傳徐即諸夏故也
徐自僖公三年為齊取舒以開入楚之路楚欲甘心
久矣以其相距甚遠且畏伯主救援故未報復今齊
桓年耄業衰威靈日弛又何所憚而不伐乎且徐齊
之南土伐徐所以震齊之鄰也
三月公會齊侯宋公陳侯衛侯鄭伯許男曹伯盟于牡
丘遂次于匡
左傳尋葵丘之盟且救徐也
公孫敖帥師及諸侯之大夫救徐
黃正憲氏曰牡丘齊地與徐為鄰匡衛地與徐相遠
欲救徐而至衛地倦行可知矣
牡丘城今在東昌府東北七十里匡在陳留長垣縣
今長垣屬大名府而匡則割在睢州矣
帥公作率
夏五月日有食之
秋七月齊師曹師伐厲
左傳秋伐厲以救徐也
姜廷善曰厲神農之後楚與國也牡丘之會齊桓畏
怯既不能敗楚救徐于是欲伐其與國以塞責然厲
非楚所急何益于事哉故冬楚敗徐于婁林是激楚
怒而禍之也諸侯志怠不欲重煩而曹共公之位齊
所定也故獨勞之耳
厲今德安府北一百八十里有厲鄉
八月螽
螽公作&KR0977;
九月公至自會
公羊傳桓公之會不致此何以致久也桓自是德衰
矣
季姬歸于鄫
季姬見止于魯為鄫子不朝故爾鄫子既来朝歸而
以季姬請故復以季姬歸鄫明前此非遂絶鄫而離
婚也
己卯晦震夷伯之廟
左傳罪之也于是展氏有隠慝焉
夷諡伯字猶云共仲僖叔成季云爾此大夫已没之
恒稱先儒以夷伯為公子展展時尚未賜氏宜以字
行何以不曰夷展乎此蓋魯大夫而不可知其為誰
矣夷伯蓋大夫之始祖當有特廟者也左氏謂展氏
有隠慝焉恐亦未必然
公羊曰晦者何冥也榖梁曰晦冥也用修曰慎按晦
非冥也月之三十日也春秋書晦者二此及成公十
六年甲午晦晉侯及楚子鄭伯戰于鄢陵楚子鄭師
敗績是也公羊乃曲為之說于是月六鷁退飛過宋
都之傳曰是月者何僅逮是月也何以不日晦也晦
則何以不言晦春秋不書晦也朔有事則書晦雖有
事亦不書公羊之言何其野哉善乎劉歆之言曰及
朔書朔及晦書晦劉原父曰晦朔天之所有取朔棄
晦乖偽之深者甲午書晦則無說矣左氏曲說以為
陳不違晦故敗噫楚以晦而敗晉不晦而勝乎是皆
勦說之無理者也
春秋書月書日農功獮狩祭祀俱有常變不可不記
其餘不過繫時日耳有則書之無則缺之殘文斷簡
則聽之何至瑣瑣以此定美惡寓褒貶哉公榖好為
穿鑿趙子常于此經亦思過半而獨于時日之義執
滯不通至覽二氏晦冥之說真堪捧腹矣
冬宋人伐曹
齊桓末年諸侯多散觀七月所與同伐厲者一曹耳
宋向從齊伯令者也今又伐曹何哉子産曰曹畏宋
蓋壤地相接欲吞噬之素矣左氏曰修舊怨也莊十
四年曹與諸侯伐宋迨今幾年矣而討舊怨乎陳氏
傳曰諸侯之相加兵自莊之十九年未之有也于是
再見宋襄公為之也其輕齊逞霸之心已見于此矣
楚人敗徐于婁林
左傳徐恃救也陳氏曰桓合七國以救徐而徐卒敗
于楚以是為盟主病矣
婁林今臨淮縣
十有一月壬戌晉侯及秦伯戰于韓獲晉侯
左傳晉侯之入也烝于賈君不納羣公子是以穆姬
怨之晉侯許賂中大夫既而皆背之賂秦伯以河外
列城五東盡虢略南及華山内及解梁城既而不與
晉饑秦輸之粟秦饑晉閉之糴故秦伯伐晉
此一戰也曲自在晉韓為晉地則秦伐晉可知既已
戰矣何必書伐不書秦伯伐晉省文也秦至此始得
入經文告入魯書法有漸固自如此且晉為同姓大
國與秦亦有間矣惠公不君自是可伐夫子抑何必
盡其辭以抑晉哉胡氏曰秦伯伐晉而經不書伐專
罪晉也獲晉侯以歸而經不書歸免秦伯也皆非也
不言師敗績君獲則不言師敗績君重于師也
秦今鞏昌府秦州韓在同州今韓城縣
秦始見經
丁丑○襄王八年
十有六年○齊桓四十二晉惠七衛文十六蔡莊二鄭
文二十九曹共九陳穆四杞成十一宋襄七秦穆十
六楚成二十八
春王正月戊申朔隕石于宋五
蘇子繇曰隕星也莊五年書曰星隕如雨見星之隕
而不見其石也今曰隕石于宋五見其為石而不見
星之隕也
今歸德府城北有漆溝水涸時五石存焉即此一名
隕石河
隕公作霣
是月六鷁退飛過宋都
五石六鷁外災也何以書為三恪且在中土書也
周内史叔興聘宋宋襄公問曰是何祥也對曰今兹
魯大喪明年齊有亂君將得諸侯而不終退而告人
曰君失問是陰陽之事非吉凶所生也吉凶繇人吾
不敢逆君故也災祥變應夫人溺之叔興吉凶繇人
之說其尚德君子也可以破千載之惑矣乃其所舉
三言一一如響即使裨竈占天師曠探䇲何以加之
豈亦有所徵于人事乎蓋齊桓年耋老而多内寵其
亂可必也宋襄以狡焉之志奔走齊侯會盟征伐無
所不與而乘虚伐曹快其夙志使救徐不力義舉不
成其得諸侯而不終亦可必也獨言魯多大喪而是
年喪公子友及公孫兹此何以也
三月壬申公子季友卒
趙子常曰大夫卒名則其兼字之何也褒䘏之數異
也季友僖之叔父也而有功于僖仲遂宣之叔父也
而有功于宣其喪之有加禮焉故卒皆字之叔肸非
有功而以母弟之親宣公喪之視季友襄仲故三臣
者皆世為卿也
熊過氏曰大夫日卒其卒名正也兼字之志恩禮之
隆史之變例也與仲遂皆生而三命為世卿叔王世
及婼尚曰三命踰父兄以知牙未三命故不書也程
子曰生而賜族使世為卿胡氏遵之然不可通于叔
孫叔孫世卿據經曷嘗族哉趙子常曰叔肸之子嬰
齊復稱公孫叔本非氏此子常之誣也叔牙桓之庶
子叔肸自文公子豈可誤合耶叔牙之後稱叔孫叔
肸二子嬰齊以公子之子稱公孫叔老者亦肸之子
不稱公孫而稱公叔其後老之子弓弓子輒及輒子
詣皆氏叔安斷自嬰齊以叔非氏哉古者氏以世禄
孫以王父字為氏常禮也後世以世官則有若季友
仲遂叔肸者故叔肸子老遂得稱叔非繫于王父矣
季明德言祖卒而孫受氏則稱其祖者為氏而非字
此明德之誤也孫以王父字為氏氏即字也在王父
在孫異稱耳又何必辯之哉至謂友之子無佚可稱
季遂之子歸父可稱仲不必更言公孫其說是也而
又自疑何也夫行父逮事四君無佚未立乎位其稱
公孫與否于經無見也歸父當仲遂卒後二年如齊
伐邾已勝其任其齒必長羈貫就傅其遂未命之時
已如常禮稱公孫以自别其後因不改耳非謂不可
稱仲也嬰齊乃歸父之弟而即稱仲義自可見傳者
不知乃謂嬰齊後歸父耳又謂稱字以師禮尊而不
臣如齊仲父亦非也季非字也友豈非名哉是故知
此說者知弟不可以後兄知王父字為氏非通論也
豈細故哉
王樵氏曰凡諸侯之子稱公子公子之子稱公孫公
孫之子不復言公孫則以王父字為氏如鄭穆公之
子曰公子騑字子駟其子曰公孫夏其孫則曰駟帶
駟乞宋桓公之子曰公子目夷字子魚其子曰公孫
及其孫則曰魚莒魚石是也亦有以王父名為氏者
魯孝公之子曰公子展其子曰公孫夷伯其孫則曰
展無駭展禽鄭穆公之子曰公子豐其子曰公孫段
其孫則曰豐卷豐施是也亦有不以王父字為氏而
以父字為氏者如公子遂之子曰公孫歸父字子家
其後為子家氏是也又如公孫枝字子桑其後為子
桑氏亦是也亦有以父名為氏者如公孫牙之子曰
公孫兹字戴伯其後為兹氏是也又如季孫鉏字子
彌其後為公鉏氏亦是也以名字為氏者甚多左氏
但記王父字而已其二曰以次為氏次者長幼之次
伯仲叔季之類是也次亦為字人生其始也皆以長
幼呼及乎往来既多交親稍衆則長幼有不勝呼然
後命字焉長幼之次可行于家里而已此次與字之
别也所以魯國三家皆以次命氏而亦謂之字焉良
繇三家同出其始也一家之人爾禮諸侯之卿命于
天子平王東徙諸侯無復請命故隠桓及莊之初如
無駭侠之類不書族者未賜也未賜族而身為大夫
則稱名而已卒而後賜氏故無駭卒不書氏自宋立
華氏于是有未死而賜族者矣賜族者皆命之世為
卿也季友立僖襄仲立宣二君者不勝私情欲以異
賞報之故皆生而賜氏俾世其官經于其卒各以氏
書者志變法亂紀之端貽權臣竊命之禍其垂戒遠
矣亦不止如魯三家他如丁氏癸氏以先後别也祖
氏禰氏以上下别也第五氏第八氏同居之别也南
宫氏南伯氏同稱之别也
夏四月丙申鄫季姬卒
魯女嫁于諸侯多不書而鄫季姬歸與卒詳焉鄫為
淮夷所病齊桓伯圖係焉魯公休戚關焉淮之會三
國謀城鄫而公所以周旋恐後者以有季姬也鄫子
不朝公必曰吾勞民動衆為子國道長而子不出門
安得不怒其卒不果朝齊桓將死怠于從事耳書淮
會故書遇防使朝之事書遇防使朝之事故書歸卒
以始終之此與莊初年書王姬卒同且遇防使朝其
事頗異又不可以不書
左傳齊伐厲不克救徐而還
秋七月甲子公孫兹卒
其後為叔孫氏
左傳王以戎難告于齊齊徵諸侯而戍周
冬十有二月公會齊侯宋公陳侯衛侯鄭伯許男邢侯
曹伯于淮
左傳謀鄫且東略也城鄫役人病有夜登丘而呼曰
齊有亂不果城而還
熊過氏曰淮今泗州盱眙淮水所經處古臨淮也鄫
今沂州據左氏淮夷病鄫故即而謀之且東略然以
經考之則去年楚人敗徐婁林泗州近古徐城故今
為徐謀楚以會其地徐子雖未會明年與徐伐英氏
則兹會之以也而伯主之功亦細矣哉
邢侯未嘗與齊桓會盟而會淮獨忽與焉何也邢自
請從于會爾邢舊屬于衛十八年與狄伐衛豈不堪
衛之徵求耶欲伐衛故今年請從于會猶介人欲伐
蕭乃先来魯也
淮今泗州盱眙縣淮水所經
戊寅○襄王九年
十有七年○齊桓四十三卒晉惠八衛文十七蔡莊三
鄭文三十曹共十陳穆五杞成十二宋襄八秦穆十
七楚成二十九
春齊人徐人伐英氏
桓為宋謀楚不能病楚而繞伐其與國君子以為細
矣徐之稱人何也與齊序稱齊人不可不稱徐人也
熊過氏曰英郾姓臯陶後國在今壽州六安間楚與
國之小者杜氏不志其地路史國名記亦止言漢為
黥布國而漢志九江郡不定英所在晏元獻類要臯
陶子孫封英六連言英六黥布傳正義云英改為蓼
杜元凱曰蓼國安豐蓼縣則正今霍丘界于夀州六
安者也
夏滅項
左傳師滅項淮之會公有諸侯之事未歸而取項齊
人以為討而止公
左氏以項為魯滅胡氏信之而精其說王樵氏以公
尚在會乃季氏故且引襄在楚而宿取卞昭在晉而
意如納邾莒叛人以斷之其實不然熊氏曰項本汝
陰縣而漢志汝南郡有故項城今陳州之項城楚旁
小國也齊桓為徐婁林之敗伐厲不克乃伐英氏又
不得于是憤而滅項也杜氏不考地里事勢信左氏
之誣以公有諸侯之事未歸取項自魯至項不啻千
里公又在會孰為是謀而能分兵以取人國者乎且
前後書法甚明非間有事上伐英氏矣雖書夏而間
無事故不再舉齊人如六年齊執陳轅濤塗秋間無
事止書及江人黃人伐陳不再舉齊也杜氏不言師
諱滅趙企明曰取邿取鄟皆滅也何獨諱滅項乎是
止公討項者亦誣也夫人會齊侯于卞因止公之故
亦誣也淮會在十六年冬至十七年滅項謂淮之會
未歸取項而踰年猶見討至十七年始書滅而討之
乎下書公至自會則非自齊足明左氏之誣矣其得
失則以齊之不能加于楚而已第蒙上文而止言齊
人義稍不合齊救徐不得意徐為楚所敗發憤于楚
與國英項耳滅項者齊人徐人共舉也僖公身從伯
主屡樹勲伐為魯國中興之君事權在握與襄昭不
同季氏必不敢專兵滅國且去歲季孫方卒其子初
立當亦未能作此事也且滅國天子之事春秋為魯
諱凡魯所取未有言滅者也以此益信非魯滅項也
秋夫人姜氏會齊侯于卞
夫人聲姜也卞今泗水縣古姑蔑魯地也項繇齊滅
桓何故止公左氏之說非實也卞為齊桓歸國所經
之道夫人齊公族之女故因桓公在境而會之乞光
寵爾婦人送迎不出門見兄弟不踰閾况僖公尚未
至國而私自出會非禮甚矣
臨川吳氏曰此蓋會淮之後諸侯各歸其國齊獨止
公將執之以歸夫人齊女也聞公見止要齊侯于路
而會之非齊侯已歸而再出會姜氏也婦人無外事
魯之諸夫人聲姜頗為賢婦詩人以令妻頌之而猶
有此失
九月公至自會
冬十有二月乙亥齊侯小白卒
左傳宋襄公以諸侯伐齊齊人殺無虧
東莱吕氏曰管仲始進說于桓公盤遊縱佚之屬皆
曰不害伯其深戒痛絶以為害伯者獨參用小人而
已仲之意謂有抑必有揚有操必有縱故其得政之
始首與君約舉一國之樂皆歸君舉一國之權皆歸
已其所以得有為者固以此至寺人貂漏師多魚恃
寵干政正犯仲之約而不能誅則固已陰悔初約之
謬矣迨仲將死始言豎刁開方易牙之奸欲併逐之
平時則不敢排擊之為保身之計將死則盡言不諱
以取知人之名其自為謀亦巧矣嗚呼管仲輔桓之
初心其自期何如邪卒使桓公不能自定其子區區
與仲屬所欲立于宋襄公者乃内嬖鄭姬之子于次
未當立者也公子交爭國統殆絶身死不殯蟲流戸
外其亦可哀也夫其亦可鑒也夫
李琪氏曰春秋之世盛衰凡三變焉桓公未興與桓
公之方伯及桓公之既殁世變各異也然桓公一人
之身盛衰又凡三變焉圖伯之初與定伯之日及成
伯之後得失各殊也王臣下聘而不答王師出救而
無功凡伯蒙伐戎強于北蔡師書敗荆盛于南鄭分
許鄙宋廢鄭嗣紀小而并于齊郕弱而逼于晉此桓
公之未興也王禁明而王臣不下聘者六十年盟會
同而諸侯無私爭者三十年序績召陵而荆帖矣陳
旅聶北而狄退矣獻捷過魯而戎弭矣此桓公之主
伯也天王出居而官守不問衛文滅親而義師無討
楚書子而主會矣狄書人而參盟矣此桓公之既殁
也所謂春秋之世盛衰凡三變者此也伐郳侵宋侯
度未一入蔡侵鄭戎疾未殄滅遂降鄣履事未久設
施多舛遇榖盟扈閱理未熟簡防易肆蓋桓公圖伯
之初也貫澤而下葵丘以前衣裳不歃血兵車無大
戰仲尼稱其一匡孟氏與其為盛在是數年蓋桓公
定伯之日也九國叛而萌震矜管仲死而放䋲墨城
杞貶于城邢救徐怠于救許伐黃則外憂起滅項則
衆志離會卞則家法隳蓋桓公成伯之後也所以桓
公一人之身盛衰又凡三變者此也
己卯○襄王十年
十有八年○宋襄九齊孝公昭元年晉惠九衛文十八
蔡莊四鄭文三十一曹共十一陳穆六杞成十三秦
穆十八楚成三十
春王正月宋公曹伯衛人邾人伐齊
齊桓末年内多嬖寵國事紛紜既屬孝公于宋襄公
又許雍巫立無虧孝公奔宋左氏所載甚詳熊氏以
為誣非也灌甫曰宋襄乘齊亂欲以圖伯帥三國之
兵伐之傳者不究其故謂伐齊納孝公也若納孝公
則當書曰宋以曹伯衛人邾人伐齊納公子昭如莊
九年魯納子糾之法或書曰宋公曹伯衛人邾人伐
齊師救齊齊昭入于齊如莊六年魯齊陳蔡伐衛王
人救衛衛朔入于衛之法今四國伐齊不見納孝公
事蹟祗見其幸桓死而伐喪耳不然孝公既納乃五
月何以有甗之戰邪按灌甫之說亦未必然宋襄圖
伯之志雖未必無然此時伐齊實為孝公甗之戰不
勝四公子之徒正所以立孝公也
左傳鄭伯始朝于楚
宋公下公有會字
夏師救齊
無虧長公子昭有先君之命二公子皆當立者也而
孝公為正當時宋襄公以諸侯師伐齊因有五公子
之亂故言伐其實非伐也即伐亦不可以伐喪例論
也然宋襄公假仁之人得則進否則退惟利是從故
書曰伐齊魯僖輔桓以伯又姻也力不能定齊則有
之其意主于億寧上下鎮撫齊國而已故曰救齊然
不目我不舉將第曰師救齊何也魯雖出師事固難
料故不命卿大夫主兵惟以偏師從諸國後隨其勢
之自定焉此一役也謂魯從容調劑以定齊善之可
謂魯逡巡寬緩以觀齊諷之亦可然狄救齊何也狄
于齊公子心無偏主惟身與定齊之事以為榮而已
矣與以救齊且不甘况伐齊乎其與魯同書救齊美
惡不嫌同辭也
五月戊寅宋師及齊師戰于甗齊師敗績
左傳齊人將立孝公不勝四公子之徒遂與齊人戰
夏五月宋敗齊師于甗立孝公而還
甗齊地
狄救齊
書狄救齊悲齊也責諸侯也惡狄也狄滅衛侵鄭侵
晉為中國患甚熾齊桓公攘之不遺餘力焉吾兄弟
不逞于鬼神一旦喪亂覆亡惟吾伯舅二三兄弟之
有請謁也何忍假手乞救于狄人迂儒泥例以為救
者未有不善今年救齊明年又伐衛矣衛為誰人
所封非乘桓公之死而報仇乎
蘇子繇曰救四公子也
秋八月丁亥葬齊桓公
冬邢人狄人伐衛
左傳邢人伐衛圍菟圃衛侯以國讓父兄子弟及朝
衆曰苟能治之燬請從焉衆不可而後師于訾婁狄
師還
狄稱人邢挈之也徐氏曰凡夷狄用兵惟舉國號如
與諸侯列叙侵伐會盟則稱人以便文而君臣同辭
他皆倣此榖梁曰善累而後進之伐衛所以救齊也
此說非是夫公子無虧雖是衛姬所出然廢立之謀
衛姬與易牙豎刁所自為衛文公絶不與也豈但不
與且與宋公同伐齊納孝公矣况文公賢君為齊桓
所樹實切卵翼肉骨之感焉豈強與人家事邪即使
衛助無虧然三月無虧已死孝公固齊桓屬有成命
者也衛何必伐齊何必救及詳之左傳載長衛姬生
武孟此為無虧矣少惠姬生惠公此豈衛欲立惠公
而邢狄方從諸國擁護孝公故有此舉邪狄懷禍心
于中國久矣桓公在已嘗侵衛今乘齊亂又以救齊
為名而興師伐衛邢衛皆嘗亡于狄賴齊以存邢㤀
讐棄親而聽其驅以伐兄弟同難之國春秋書之所
以傷中國也或者反謂善其救齊大失春秋之旨矣
邢人伐衛邢自與衛同壤之國也狄人伐衛狄自與
衛有宿昔之仇也衛非伐齊喪邢狄或借言耳然左
傳無考
狄始稱人
庚辰○襄王十一年
十有九年○宋襄十齊孝二晉惠十衛文十九蔡莊五
鄭文三十二曹共十二陳穆七杞成十四秦穆十九
楚成三十一
春王三月宋人執滕子嬰齊
熊過氏曰此尋齊桓圖伯之迹效其滅譚耳執諸侯
不名嬰齊名嬰齊即位于隠乙丑迄僖己夘七十五
年矣距其未立通計殆且百歲執而不書以歸未歸
其國而即釋必不能任國事而子立乎位二十三年
伐鄭之滕子非嬰齊矣名者諸侯之終事嬰齊舍是
無以見于經故詳之也
夏六月宋公曹人邾人盟于曹南
曹南者曹之南也二國稱人蓋亦效桓公北杏之會
使大夫聽命也宋公圖伯先屬東諸侯以固其約僅
得二小國為此盟也亦細矣
鄫子會盟于邾
杜氏曰不及曹南之盟諸侯既罷鄫子乃會之于邾
故不言如會蓋鄫子如會適愚宋公歸國及邾之境
故言會盟于邾
己酉邾人執鄫子用之
左傳宋公使邾文公用鄫子于次睢之社欲以屬東
夷司馬子魚曰古者六畜不相為用小事不用大牲
而况敢用人乎
二傳曰叩其鼻以衈社陸氏謂取其血與之盟鄫子
非卒非失地自不得名
執用鄫子熊氏辯非宋執甚力請即其說而折之其
曰曹南之會宋稱公而人曹邾何也蓋大夫稱人也
宋公在而曹邾敢以大夫會乎公羊實書宋人則曹
南無宋君此公羊趙匡之遺意而陳氏謂人曹邾以
貶宋實不然矣予曰宋襄初因齊桓之卒心思繼伯
欲連屬東諸侯執滕子以威之且曹邾不心服令大
夫聽命宋公何敢不身與會以訂盟約則曹南無宋
公之說非矣其曰鄫隷今沂州邾在兖之西曹南界
于邾宋之間曹南之盟既畢則邾東歸邾宋南歸宋
不繇邾也予謂鄫為小國東西南北惟馬首是瞻曹
南界于邾宋不甚遠宋或以曹南已會不堪重煩故
一適邾以成好會亦未可知或宋徐令邾執鄫子使
就其國以便其計亦未可知則歸不繇邾之說非矣
其曰用鄫子者邾人自用之非宋之罪也蓋曹南與
邾兩會宋鄫不與邾會何以命邾子用鄫子耶此以
道里往復論事勢也予曰邾蕞爾國使非宋命何敢虐
用鄫子曹南宋與邾會鄫既與宋會盟于邾安知邾
宋不會且大國命令無不趨風豈必面相訂語始乃
服從則用邾非宋罪之說非矣其曰假宋使邾執鄫
子春秋乃寬宋而蔽罪于邾是為縱首謀而討朋惡
矣即使治朋惡亦當如季姬使鄫子来朝之例書之
以兩見其罪今宋沒不書而反以罪歸之可乎此以
聖人權衡定書也予曰春秋嚴于其黨宋公不度德
不量力妄思興伯無罪而執滕子虐鄫子罪惡甚大
書邾人所以重其罪也灌甫曰殺人者書其從則主
謀可知是也則書縱首謀之說非矣其曰邾服宋而
與鄫鄰鄫為魯壻則邾所仇之國且觀後日戕鄫子
亦出于邾之肆虐初不必待宋此以本國事跡定獄
辭也予曰邾戕鄫子亦辣手用熟耳既能用之即能
戕之安知非從今日宋命啓其賊心則不必待宋之
說亦非矣予固知用鄫子必宋命也
邾用鄫子叩鼻取血已屬不道杜氏吳氏謂殺之而
用其尸為牲以祭如此則執而縛之如孤豚然斷不
然也乃其事似鄫為服罪之極邾作獻俘之耀亦或用
之以自快者觀湯之救旱剪髮為犧牲可見其後流而
為楚虔之岡山邪巫之沈水則殘虐慘毒甚于豺狼矣
秋宋人圍曹
衛人伐邢
左傳以報菟圃之役于是衛大旱師興而雨
冬會陳人蔡人楚人鄭人盟于齊
微者盟會不志于春秋凡所志者必有君與貴大夫
居其間也曷為内則沒魯外則人陳蔡乎此楚與盟
之始不與楚也楚雖大國當稱子即子且未遽稱之
君臣同辭故稱人也陳蔡皆楚與國人楚不得不人
陳蔡也然則何以沒魯我魯難以稱人也先陳主是
盟也即次蔡中國之體也鄭後楚何也桓公没鄭首
朝于楚鄭為楚私不可不後楚也陳蔡故從楚者也
先陳蔡為正其體也鄭新服楚者也後鄭正其罪也
皆特筆也此一役也楚人有志中國妄窺伯政而故
為是盟以陳為借言陳穆公曰修好于齊以無㤀桓
德豈誠語哉
郝仲輿曰諸侯不㤀齊桓而相與修好于齊楚人與
焉則是楚於齊素交也蒙孫通好管子之書在不然
桓公死矣楚其突至耶以是知桓公擯楚非獨力不
能亦并無是事以是知仲尼黜楚非獨理不可亦并
無是心世儒謂春秋夷楚何據春秋于戎狄不書族
而書戎狄亦甚明矣與諸侯同人同爵同國其微
也與陳蔡齒其盛也列于諸侯上如以為夷則宜書
蠻與山戎長狄等况兹始盟豈其無别而輒與諸侯
齒乎與諸侯齒是初未嘗夷楚也
王樵氏曰或者皆知合南北之成自向戌始而不知
此會已為之權輿矣陳合齊楚之成而楚執宋公宋
合晉楚之成而楚爭為長楚人衷甲寇不可啓漸不
可長此之謂也
會公作公會
楚始與齊盟
梁亡
左傳梁伯好土功秦將襲之梁潰秦遂取梁
趙子常曰其言梁亡何不繇赴告之辭也不繇赴告
則何以書叔鞅歸自京師言王室之亂也然則孰亾
之秦亾之曷為不言秦亾之梁近秦而遠于中國無
為以滅亡者避不敏也
梁在今同州郃陽縣東四十里
春秋辯義卷十
