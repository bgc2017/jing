春秋辯義卷二十明卓爾康撰
襄公一
己丑○簡王十四年崩
元年○晉悼公周元年齊靈十年衞獻五年蔡景二十
年鄭成十三年曹成六年陳成二十七年杞桓六十
五年宋平四年秦景五年楚共十九年吳壽夢十四
年
春王正月公即位
仲孫蔑會晉欒黶宋華元衞甯殖曹人莒人邾人滕人
薛人圍宋彭城
左傳元年春己亥圍宋彭城非宋地追書也於是為
宋討魚石故稱宋且不登叛人也謂之宋志彭城降
晉晉人以宋五大夫在彭城者歸寘諸瓠丘
仲孫蔑會諸侯之大夫圍宋彭城討魚石也魚石成
十五年奔楚十八年復入于彭城蓋楚子伐宋取彭
城使魚石守之以逼宋爾說者謂楚子伐取宋邑使
宋叛臣守之以逼宋其惡可知也故雖入于楚春秋
還繫之于宋而實不必然楚取彭城以封魚石亂道
事耳豈遽以彭城與之不必嫌也圍彭城者僅一宋
華元爾尚有八國不書宋而何若衞石曼姑圍戚不
言衞矣
高忠憲曰楚已取彭城封魚石戍之三百乘矣曷為
繫之宋楚不得取之宋魚石不得受之楚所以抑強
夷黜叛臣也
夏晉韓厥帥師伐鄭仲孫蔑會齊崔杼曹人邾人杞人
次于鄫
左傳晉韓厥荀偃帥諸侯之師伐鄭入其郛晉師以
鄫之師侵楚焦夷及陳
趙企明曰悼公之圍鄭亦可謂有謀矣以韓厥獨攻
其前以五國共援其後楚兵不出則一韓厥敵鄭而
有餘楚兵出則五國之師足以鬭楚而不懾此皆謹
用諸侯而不忍輕鬭其民也
厥公作屈鄫公作合
鄫今睢州
秋楚公子壬夫帥師侵宋
左傳秋楚子辛救鄭侵宋呂留鄭子然侵宋取犬丘
姜廷善曰救鄭而侵宋攻其所必救侵宋即所以救
鄭也胡傳謂傳書子辛而經不書似以壬夫子辛為
二人救鄭侵宋為二事誤矣
九月辛酉天王崩
邾子來朝
冬衞侯使公孫剽來聘
晉侯使荀罃來聘
熊過氏曰三國朝聘胡氏緣尊王發微一譏之以不
奔喪也然聘不繫日無以辨其久近則與蟲牢不同
故杜氏云冬者十月初王赴未至故傳皆善之是三
傳皆無貶文矣但嗣君方在喪非行吉禮之時傳者
習不察耳聘禮遭喪入境則遂也不郊勞不筵几不
禮賓主人早歸禮賓惟饔餼之受不賄不禮玉不贈
遭夫人世子之喪君不受使大夫受于廟其他如遭
君喪正也其曰遭喪將命于大夫主人長衣練冠以
受非也湛先生知其非然曰夫人世子之喪則長衣
練冠夫既使大夫受于廟矣主人長衣練冠何受哉
疑周禮之末造禮家附會焉故湛先生亦誤也
庚寅○靈王元年
二年○晉悼二齊靈十一衞獻六蔡景二十一鄭成十
四卒曹成七陳成二十八杞桓六十六宋平五秦景
六楚共二十吳壽夢十五
春王正月葬簡王
鄭師伐宋
左傳楚令也
夏五月庚寅夫人姜氏薨
六月庚辰鄭伯睔卒
左傳鄭成公疾子駟請息肩于晉公曰楚君以鄭故
親集矢于其目非異人任寡人也若背之是棄力與
言其誰䁥我免寡人唯二三子秋七月庚辰鄭伯睔
卒
晉師宋師衞甯殖侵鄭
趙鵬飛氏曰說者以為鄭方在喪伐喪為不義吾以
為鄭成終身陷于左袵而不返今新君即位苟一朝
乎楚則亦未易歸也故以兵侵之要其速從中國而
已晉悼公豈伐喪者哉
秋七月仲孫蔑會晉荀罃宋華元衞孫林父曹人邾人
于戚
左傳謀鄭故也孟獻子曰請城虎牢以偪鄭知武子
曰善
虎牢岩邑故東虢之邑鄭滅虢為制邑在鄭之西而
楚在其南鄭挾楚以抗晉者以此晉設此謀以偪之
鄭見虎牢城諸侯之師畢集則必不敢背晉南向而
楚亦不得越鄭而東闌中華之境故雞澤之盟鄭不
伐自至而天下無兵革者六年則虎牢之城誠有功
于天下哉
己丑葬我小君齊姜
熊過氏曰齊謚也成公夫人公嫡母公羊子曰齊姜
與穆姜則未知宣夫人與成夫人與按左氏虧姑成
婦則齊姜婦也魯襄嫡母故曰姜氏君之妣也而公
羊疏家以九年伐鄭不致為貶襄公因誣繆姜為襄
母謂祖母則差輕可無貶也夫國君服祖母應如母
又何疑于不致哉且不致本據實而書不因見貶亦
無可諱也何氏以齊姜先薨多是姑不知年齡延促
靡常非必姑即先逝近季明德又以襄為宣子至疑
定姒葬以小君因以穆姜為齊姜之婦而齊姜乃為
定姒之嫡矣不尤誤哉
叔孫豹如宋
左傳通嗣君也
冬仲孫蔑會晉荀罃齊崔杼宋華元衞孫林父曹人邾
人滕人薛人小邾人于戚遂城虎牢
胡傳虎牢鄭地故稱制邑至漢為成皋今為氾水縣
巖險聞于天下猶虞之下陽趙之上黨魏之安邑燕
之榆關吴之西陵蜀之漢樂地有所必據城有所必
守而不可以棄焉者也有是險而不能守故不繫于
鄭
虎牢鄭邑也鄭在楚中國多事方將城虎牢以制之
不書鄭者鄭之有與非其有未可知也王樵氏曰虎
牢城而鄭服鄭服而楚失所以爭而諸夏息肩故城
虎牢天下之大計也為天下之計而城之文自當然
非聖人有意削之也彭城為宋叛臣所據諸侯圍彭
城為宋也故可曰宋彭城若虎牢方為伐鄭不服而
城其岩邑以制之又豈可曰城鄭虎牢耶諸儒不知
此義榖梁公羊為内鄭或謂以霸主討不服之國城
非鄭之所得私或謂鄭叛晉即楚辱天子之封守罪
當削奪故不曰鄭虎牢者削之于鄭胡傳謂鄭有是
險而不能守故不繫于鄭皆非也
沈長卿曰虎牢為鄭要害處即齊桓公使申侯居之
以偪鄭者然其初乃虢邑為鄭所倂非先王所封也
鄭既服楚則中原公共之險豈宜私踞故城虎牢經
不繫之鄭正取晉之能扼要也
虎牢今汜水縣古為虢制邑漢成皋在鄭之西楚在
鄭南
楚殺其大夫公子申
左傳楚公子申為右司馬多受小國之賂以逼子重
子辛楚人殺之
辛卯○靈王二年
三年○晉悼三齊靈十二衞獻七蔡景二十二鄭僖公
髠頑元年曹成八陳成二十九杞桓六十七宋平六
秦景七楚共二十一吴壽夢十六
春楚公子嬰齊帥師伐吴
自晉厲公會吴于鍾離吴無仇晉之心于是楚伐吴
以其不附己而附中國也
陳氏傳曰于是楚伐吴吴人伐楚取駕則其但書伐
吴何春秋于晉楚之際嚴矣于吴楚未嘗無差等也
是故楚伐吴悉書之吴伐楚必若遏也門巢卒而後
書
吴楚爭強自此始
公如晉
左傳始朝也
高氏曰童子侯不朝王盖不可接以成人之禮也豈
可反朝同列乎
夏四月壬戌公及晉侯盟于長樗
蘇子繇曰禮諸侯不親盟于他國文二年公如晉晉
人使陽處父盟公三年雖改盟而猶盟于其國亦非
禮也晉悼公修禮于諸侯故去其國而與公盟于長
樗
公至自晉
六月公會單子晉侯宋公衞侯鄭伯莒子邾子齊世子
光己未同盟于雞澤
諸傳皆以諸侯而盟王臣抗也獨杜氏謂王新即位
使王官之伯出與諸侯結盟以安王室故無譏與洮
之盟同不然悼公賢君且不敢朝同列于國中矧與
王臣盟乎然春秋至此而王室益卑豈惟悼公習見
以為固然即王人在列亦有洙泗齗齗之風矣
胡傳同盟或以為有三例一則王臣預盟而書同二
則諸侯同欲而書同三則惡其反覆而書同夫惡其
反覆與諸侯同欲而書同信矣王臣預盟而書同義
則未安盟于女栗及蘇子也而不書同盟于洮于翟
泉會王人也而不書同然則此三盟者正所謂諸侯
同欲而書同盟也其同欲奈何同病楚也會于柯陵
之歲夏伐鄭楚人師于首止而諸侯還冬伐鄭楚人
師于汝上而諸侯還雞澤之盟陳袁僑如會楚師在
繁陽而韓獻子懼平丘之行楚棄疾立復封陳蔡而
中國恐是知此三盟者諸侯皆有戒心而修盟故稱
同不以尹子單子劉子亦預此盟而譏之也夫王臣
將命必惇信明義而後可以表正乎天下諸侯守邦
必尊主奉法而後可以保其社稷今王臣下與諸侯
約誓諸侯亦敢上與王臣要言斯大亂之道也則亦
不待書同盟而罪自見矣
雞澤晉地今屬廣平府
陳侯使袁僑如會
左傳楚子辛為令尹侵欲于小國陳成公使袁僑如
會求成晉侯使和組父告于諸侯
高氏曰陳自辰陵即楚二十有八年晉屢爭鄭而不
爭陳者非不爭陳也得鄭則亦得陳者也今聞鄭伯
受盟故俾大夫求成于晉本非召會來又後時故書
如會
戊寅叔孫豹及諸侯之大夫及陳袁僑盟
熊過氏曰雞澤之盟不殊單子晉悼之陋也然君以
盟鄭之君臣以盟陳之臣則理安而分明矣曰諸侯
之大夫者則大夫奉君命而盟袁僑非如溴梁大夫
盟不復言諸侯也溴梁責大夫之專可也自榖梁子
以袁僑盟為大夫張而後陳君舉以大夫專盟自晉
悼始而後孫明復以諸侯既盟而陳袁僑可無再盟
夫踐土繼齊伯未久陳穆從楚者七年耳如會不再
盟者可也雞澤之陳自宣公六年晉楚交爭迄今垂
三十四年背華矣謂其成可不盟何以安攜貳哉晉
之謀國者或曰陳近于楚民朝夕急能無往乎不復
有事于陳矣或曰有陳非吾事必無之而後可其棄
陳久矣悼銳然納而盟之其繼伯之心所存遠矣謂
可無盟非也
沈長卿曰陳見晉悼之明能致鄭人之服故使大夫
求成借此以自絶于楚但與晉伯既盟雞澤而僑繼
至復與之盟則煩數矣弗與之盟則攜貳矣親與之
盟則褻玩矣袁僑一大夫耳使諸大夫與之盟于禮
不廢而體綂亦略相當再言及者此盟專為袁僑設
也
諸侯在而大夫自為盟始于此
秋公至自會
冬晉荀罃帥師伐許
左傳靈公事楚不會于雞澤
高忠憲曰許自新城以來不與中國會盟四十餘年
矣為鄭虐而遷葉依楚豈能一旦叛楚哉荀罃賢大
夫也規模欲速如此宜許之終不服而已服之陳亦
幷失之也
壬辰○靈王三年
四年○晉悼四齊靈十三衞獻八蔡景二十三鄭僖二
曹成九陳成三十卒杞桓六十八宋平七秦景八楚
共二十二吴壽夢十七
春王三月己酉陳侯午卒
胡傳午者襄公名也孔子作春秋在哀公之時襄公
哀公之皇考也曷不諱乎夫子兼帝王之道參文質
之中而作春秋以法萬世如公薨不地滅國書取出
奔稱孫之類所以致其文也莊公名同而書同盟僖
公名申而書戊申定公名宋而書宋人之類所以從
其質也
夏叔孫豹如晉
左傳報知武子之聘也
秋七月戊子夫人姒氏薨
姒公作弋下定姒同
葬陳成公
八月辛亥葬我小君定姒
熊過氏曰定謚姒姓杞女襄公母成公妾也成十四
年乃娶婦姜會沙隨之歲十六年而公始生謂姒氏
乃婦姜之媵何所不可謂如孟任然亦何不可而必
雞澤非長君不能修禮遂以襄為宣公之子哉
王樵氏曰此定姒襄公之母也定十五年葬定姒哀
公之母也襄哀越世未久不應皆謚曰定其必有誤
或云此年定姒當從公羊作弋
趙子常曰儀禮喪服傳大夫以上為庶母無服服問
君之母非夫人則羣臣無服盖庶子為君為其母無
服者所以重宗廟也魯昭公欲喪其慈母有司曰古
之禮慈母無服今君為之服是逆古禮而亂國法也
若終行之則有司將書之以遺後世無乃不可乎况
國君以夫人禮喪其妾母固史氏所當詳也子氏者
惠公再取之夫人諸侯不再取再取亦妾也隠為桓
故成其母喪以赴諸侯然葬不備夫人之禮故不書
葬既不可祔廟又不可祔妾祖姑故别為之宮隠以
攝君喪大子之母猶有節也自文公追崇成風王室
又為歸含賵會葬以成之其後妾母皆僭夫人禮薨
葬備書與適無異而不别為之宮則並祔于廟矣夫
子以喪紀國之大典非筆削所加將令學者屬辭比
事以觀之既書夫人姜氏薨于夷又書夫人風氏薨
既書夫人姜氏歸于齊又書夫人嬴氏薨既書夫人
姜氏薨又書夫人姒氏薨則適妾之分已明黷亂之
私亦著矣自公羊不明經義創為母以子貴之說漢
哀帝因得託以尊其藩邸所生父母及其祖母卒加
大號以干正綂而貽後禍說經失義其弊一至此
詹萊氏曰定姒襄公之母即哀母定姒之妾祖姑也
何以同謚定王氏葆以為一誤非也襄母跡其行事
而謚之哀母則志在奪嫡故即係姓謚夫爾然則定
公何以同謚祖母文公成公不以文姜成風廢同德
固非所諱也
冬公如晉
為晉謀合諸侯也孟獻子請鄫為屬而許之
陳人圍頓
僖二十五年楚人圍陳納頓子于頓陳侯畏楚而不
敢討頓子恃楚而不事陳今陳復從中國而頓為楚
間故圍之自雞澤會復書伐許圍頓著晉興而楚詘
也廬陵李廉曰陳圍頓以甚楚人之忿逃歸之兆在
此矣
左傳山戎無終子嘉父因魏絳以請和諸戎晉侯曰
戎狄無親而貪不如伐之魏絳曰諸侯新服陳新來
和將觀于我我德則睦否則攜貳勞師于戎而楚伐
陳必弗能救是棄陳也諸華必叛和戎有五利公說
從之
鍾伯敬曰魏絳論和戎而云夏訓有之曰有窮后羿
作一未了之語以待其君之問公曰后羿何如君臣
間光景妙絶乃詳言后羿遊畋事而終之以虞箴是
時晉侯好田故魏絳及之然此段與和戎之旨何關
深厚婉至告雄主之法宜如此語不及和戎晉侯思
而自得之曰然則莫如和戎乎自是大悟頭人深思
領會一語寫出絳言和戎之利曰戎狄荐居貴貨易
土土可賈焉貴貨易土說盡古今夷情大王制狄人
漢制匈奴止用此四字又曰民狎其野穡人成功此
李牧守代無所失亡民得田牧趙充國屯田備羌意
也既盟諸戎修民事田以時盖用和為戰守也魏絳
真是經國實際人和戎原非草草偷安言言有主張
事事有顛末其引后羿虞箴告其君者將欲和戎恐
君之好田而忘備故先為此杜其萌也
左傳冬十月邾人莒人伐鄫臧紇救鄫侵邾敗于狐
駘國人逆喪者皆髽魯于是始髽
癸巳○靈王四年
五年○晉悼五齊靈十四衛獻九蔡景二十四鄭僖三
曹成十陳哀公溺元年杞桓六十九宋平八秦景九
楚共二十三吴壽夢十八
春公至自齊
夏鄭伯使公子發來聘
左傳通嗣君也
叔孫豹鄫世子巫如晉
左傳穆叔覿鄫太子于晉以成屬鄫
仲孫蔑衞孫林父會吳于善道
左傳吳子使壽越如晉辭不會于雞澤之故且請聽
諸侯之好晉人將為之合諸侯使魯衞先會吳且告
會期
高忠憲曰魯衞俱受命於晉故不書及晉楚爭衡權
在吳故晉急於吳魯衞近吳故令先會且告會期
善道吳地今鳳陽府旴眙縣在淮水南當鍾離之東
本屬吳者也
道公榖作稻
秋大雩
楚殺其大夫公子壬夫
左傳討陳叛故曰繇令尹子辛實侵欲焉乃殺之
公會晉侯宋公陳侯衞侯鄭伯曹伯莒子邾子滕子薛
伯齊世子光吳人鄫人于戚
左傳盟于戚會吴且命戍陳也
陳氏傳曰于是盟于戚吳初與諸侯盟也不書盟為
晉諱也吳晉之盟春秋終諱之蒲之役將始會吳吳
不至雞澤之役又逆吴子吳不至吳固不敢自列于
諸夏也而晉求之急于是滅州來敗頓胡沈蔡陳許
之師滅巢入郢矣高抑崇曰晉之亟于進吴以其能
病楚也吳能病楚則亦能病中國矣既伐楚則伐齊
伐魯伐衞伐鄭以至與晉爭盟則其病中國也甚矣
此會序黃正憲氏以為不可曉如晉以伯主自宜居
首宋陳係帝王之後故次之衞鄭曹皆姬姓故又次
之齊世子光未嗣位列子爵之後吳初預會鄫以微
弱居末易知也若滕以姬姓薛以伯爵俱序莒子邾
子之下豈以滕薛久不親與盟會而然耶盖是時莒
邾雖子而國勢強于滕薛故居其前非夫子之前之
也因其自前而前之不前無以徵實春秋不得已也
前成十五鍾離後十年十四年向皆稱吳今曰吳人
以鄫也不可曰吳鄫人也不殊吴何也前善道已殊
矣且戚衞地也
高忠憲曰吳未會非為主也成九年為蒲之會將以
會吳而吳不至故十五年諸侯之大夫會之于鍾離
前三年會雞澤使荀會逆吳子又不至今年吳子使
壽越如晉請聽諸侯之好故晉使魯衞先會之而為
戚之會凡序吳者來會也殊吳者往會之也
公至自會
冬戍陳
公羊曰孰戍之諸侯戍之曷為不言諸侯戍之離至
不可得而序也此魯戍也戍陳必非我魯一國各國
必非同時遣戍以内辭書魯而各國之戍可見矣趙
伯循以為妄言諸侯者非也
楚公子貞帥師伐陳
公會晉侯宋公衞侯鄭伯曹伯齊世子光救陳
左傳楚子囊為令尹范宣子曰我喪陳矣楚人討貳
而立子囊必改行而疾討陳陳近于楚民朝夕急能
無往乎有陳非吾事也無之而後可冬諸侯戍陳子
囊伐陳十一月甲午會于城棣以救之
曹伯下公榖有莒子邾子滕子薛伯
十有二月公至自救陳
辛未季孫行父卒
行父奸深忌刻人也迹其黨仲遂傾歸父紿晉仇齊
以專魯國之政安在其忠于公室哉雖妾無衣帛馬
不食粟不過小廉曲謹而已何足數也
按僖公十六年三月公子季友卒行父代位至于卒
年共七十六年文公十五年春季孫行父如晉始見
于經宣公八年仲遂卒而始專政宣公薨逐歸父而
始擅權
甲午○靈王五年
六年○晉悼六齊靈十五衞獻十蔡景二十五鄭僖四
曹成十一陳哀二杞桓七十卒宋平九秦景十楚共
二十四吳夀夢十九
春王三月壬午杞伯姑容卒
杞入春秋至此始名史有詳略歟抑杞與晉姻乃得
以名見于春秋也
夏宋華弱來奔
秋葬杞桓公
滕子來朝
莒人滅鄫
左傳鄫恃賂也杜氏曰鄫有貢賦之賂在魯恃之而
慢莒公羊傳莒女有為鄫夫人者盖欲立其出也蓋
鄫世子為舅出也榖梁傳立異姓以涖祭祀滅亡之
道也
莒近齊齊為利之國也鄫迫于莒得鄫齊所欲也鄫
求屬魯殊有乞憐之情已魯窺齊意恐為所嫌復舍
之且明徵于戚會使齊不我疑此魯鄫當日情事之
實也鄫會于戚晉豈以其能聯兵結好足固邦交哉
魯絶鄫而莒滅鄫矣五年同會六年即滅齊實陰主
之謂公不能討者非也嫟甥為嗣祔舅于廟如此立
後天下恐無此娭情因其立君即書滅國如此書法
聖人恐不作此巧筆至以昭四年復有魯取鄫之文
以為今若實滅之不合如此不知九伐之法滅有破
國亦有誅君非一舉殄絶之謂也是義也黃正憲氏
得之黃曰昭公取鄫之時何以不言伐莒取鄫竊謂
滅之為言有自宗社丘墟言者有自子孫絶世言者
莒之滅鄫必殘其宗社而未嘗殄滅其子孫魯史因
鄫國一時破殘遂直書滅其後子孫歸國名姓不能
自通遂失記之耳予思昭公書取鄫蓋有二義使是
時為誅君之滅必其子孫尚能保守殘疆莒亦怯于
疆理故我魯滅之不書滅者諱魯也是時若為破國
之滅則至昭公時莒國微弱不能撫封我魯滅之雖
屬于莒亦不書莒以鄫非莒之屬也與須句牟婁不
同
冬叔孫豹如邾
高忠憲曰按左氏記四年邾莒伐鄫魯救鄫侵邾敗
于狐駘此聘謂為修平竊疑諱敗可也不應外其事
没之不報可也不應貴卿遽往聘而修平恐此是報
邾子之來朝而狐駘之傳為未真也
季孫宿如晉
左傳以鄫故來討曰何故亡鄫季武子如晉見且聽
命
沈長卿曰左氏謂鄫恃賂而滅亦非也襄五年秋穆
叔既以屬鄫為不利而使鄫大夫聽命于戚會矣貢
賦之入在晉不在魯何賂之可恃哉况滅鄫者莒也
非魯也不責莒而責魯在晉人雖妄有所討魯豈甘
受之乎然則季武子如晉聽命也何故或謂初嗣執
政往植私交而左氏因以為謝譴
十有二月齊侯滅萊
齊圖萊久矣自宣七年伐萊至是遂滅之王樵氏曰
萊姜姓例稱滅同姓書名今齊滅萊不名則例之說
不通矣盖齊異姓國萊又淪于夷故略之歟
乙未○靈王六年
七年○晉悼七齊靈十六衞獻十一蔡景二十六鄭僖
五卒曹成十二陳哀三杞孝公匄元年宋平十秦景
十一楚共二十五吳壽夢二十
春郯子來朝
郯久事吳晉悼既以諸侯會于戚于是郯子始來朝
夏四月三卜郊不從乃免牲
左傳孟獻子曰吾乃今而後知有卜筮夫郊祀后稷
以祈農事也是故啓蟄而郊郊而後耕今既耕而卜
郊宜其不從也
汪氏曰公榖郯氏皆以三卜為合禮朱子亦云四卜
五卜失禮然春秋四書卜郊唯此年三卜亦書之者
蓋三卜雖得禮而卜郊止于三月今書四月而三卜
不從則過時不敬以致龜違故書以譏非時而非譏
其瀆卜也
小邾子來朝
城費
左傳南遺為費宰叔仲昭伯為隧正欲善季氏而求
媚于南遺謂遺請城費吾多與而役故季氏城費
李廉氏曰費魯強邑隠元年傳稱費伯即其邑大夫
也僖元年賜季友汶陽之田及費于是為季氏邑矣
自南遺既城之後費益強南蒯繼出為費宰非特季
氏世卿而陪臣亦世其邑昭十二年南蒯欲出季氏
不克以費叛如齊十三年叔弓圍費弗克敗焉十四
年費人叛南氏蒯奔齊來歸及季桓子立公山不狃
為費宰定八年不狃以費叛十二年始用子路墮三
都不狃叔孫輒帥費人襲魯孔子命申句須樂頎伐之
二子奔齊遂墮費此一費之始終也而季氏之盛衰
可考矣
季氏曰費魯東鄙邑僖公以賜季友今屬兖州府沂
州沂州即臨沂也臨沂故城在州北五十里水經注
曰雒水出冠石山東南流注于沂沂水則自中丘城
西而南逕臨沂城東合汶水而又南逕啓陽城東者
也啓陽之西南為邾地中丘之東北為莒地費在顓
臾祊田之間而界于邾莒季氏以為要地故宿初嗣
位而即城之
秋季孫宿如衞
季孫以初嗣位結好鄰邦也左氏報子叔之聘趙伯
循曰豈有鄰國經七年始報乎但其間聘者已多非
卿故不書左氏不達此說諸稱某之盟報某之聘多
此類也
熊過氏曰春秋内魯事關邦交者無不書不必卿行
如叔還叔弓皆大夫也則趙氏亦失實矣
八月螽
冬十月衞侯使孫林父來聘壬戌及孫林父盟
左氏載公登亦登則此公與盟矣不書公榖梁所謂
以國與也
楚公子貞帥師圍陳
十有二月公會晉侯宋公陳侯衞侯曹伯莒子邾子于
鄬
左傳楚子囊圍陳會于鄬以救之
熊過氏曰鄬鄭地會謀陳也于是楚以首冬圍陳踰
月乃始會諸侯不及于救故不書救于是晉終失陳
無以宗諸侯終春秋之世非晉楚之從交見無復有
陳而晉不能討矣左氏誤以為救陳杜元凱見經不
書也遂曰陳侯逃歸不成救故不書誤矣救晉事也
逃陳事也安得以陳之逃而掩晉之救且若楚圍未
解則陳侯安得冒圍出會鄬在鄢陵之間字當作鄢
在緱氏西南而鄵之東也去陳亦非朝夕國既被圍
君安得出且潰出亦安能及遠謂其為救不亦迂乎
鄬鄭地
鄬榖或作䧦
鄭伯髠頑如會未見諸侯丙戌卒于鄵
左傳鄭僖公之為太子也與子豐適楚不禮焉將會
于鄬子駟相又不禮焉子駟使賊夜弑僖公而以瘧
疾赴于諸侯
公羊傳鄭伯將會諸侯于鄬其大夫諫曰中國不足
歸也則不若與楚鄭伯曰不可其大夫曰以中國為
義則伐我喪以中國為彊則不若楚于是弑之
熊過氏曰諸侯至鄬越鄭都而鄭伯不能如會如會
而卒于鄵以疾卒耳趙伯循曰凡諸侯死例書名此
則為上文已言鄭伯如會下不可又言鄭伯髠頑卒
所以須于如會時書名以便其文耳三傳不達此體
但見其文特異不能釋遂妄云被弑若實見弑而以
疾赴則從而書之諸國弑君豈有實告乎按經未見
諸侯則是已出境臨欲相見爾公羊乃云未出境益
見其非也趙伯循又曰二十五年吳子遏卒同此或
欲因地以見弑與吳子門巢而卒何異而又生境内
不地之文小寢臺下豈亦書境外乎趙企明言若
實弑而書卒是春秋庇逆賊矣
袁仁氏曰春秋大義為誅亂臣賊子也然有不弑而
書弑者如趙盾以不越境書許世子以不嘗藥書鄭
歸生以憚老懼讒書楚公子比以不能效死書齊陳
乞以廢長立幼書是也有弑而不書弑者如衞桓則
以嫡母宋殤則以亟戰疲民齊襄則以行同鳥獸鄭
夷則以侮慢大臣蔡固則以淫而不父陳平國則以
殺諫臣而通于夏氏楚虔則以多無禮吳餘祭則以
親近刑人晉州蒲則欲盡去羣大夫而立其左右是
也蓋畫工能像萬物之形而化工則併其神而鑄之
像形者得其似鑄形者得其真春秋者化工之筆非
畫工之筆也故凡不弑而書弑者非以大逆誣臣子
也迹不弑而心弑聖人誅其心而懼之也弑而不書
弑者非縱之也殘賊之人謂之匹夫誅匹夫不可謂
弑君也按左氏鄭僖公為太子時適晉不禮子罕適
楚不禮子豐及將會鄬子駟相又不禮焉侍者諫不
聽又諫殺之則殘賊之人與鄭夷陳平國等耳書曰
卒于鄵其旨微矣胡傳從公榖謂僖公欲從中國其
大夫欲從楚而弑之豈不悞哉審如是則鄭僖乃賢
君矣孔子安得而不正其大夫之罪哉不使夷狄之
人加于中國之君此曲說也
鄵公榖作操在鄬西髠頑公榖作原
陳侯逃歸
郝仲輿曰鄬之會為救陳也而陳侯先逃既周章可
哂矣諸侯亦不量而預鄉隣之鬭使主人避客躑躅
無歸儻所謂烏合非與會盟之事至晉悼之季愈無
足觀矣
丙申○靈王七年
八年○晉悼八齊靈十七衞獻十二蔡景二十七鄭簡
公嘉元年曹成十三陳哀四杞孝二宋平十一秦景
十二楚共二十六吴夀夢二十一
春王正月公如晉
左傳朝且聽朝聘之數
夏葬鄭僖公
鄭人侵蔡獲蔡公子燮
蘇子繇曰鄭子國子耳為晉侵蔡獲蔡公子燮鄭人
皆喜子産曰小國無文德而有武功禍也晉楚爭鄭
自此始矣自是晉楚之兵交至于鄭鄭人疾之書鄭
人侵蔡無故犯楚以為國患罪之也
季孫宿會晉侯鄭伯齊人宋人衞人邾人于邢丘
左傳會于邢丘以命朝聘之數使諸侯之大夫聽命
鄭伯獻捷于會故親聽命大夫不書尊晉侯也
陳氏傳曰此齊高厚宋向戌衞寗殖也其稱人何不
以大夫敵盟主也不以大夫敵盟主桓文之盛也自
同盟于戚而大夫與諸侯序矣于是再見其再見何
復予晉以伯也
邢丘之會以命朝聘胡氏以煩諸侯而使大夫聽命
是謂姑息愛人非也此正悼公之以謹嚴馭衆也諸
侯與國為我敵體惟大夫可以命令之君指撝臣攝
伏聽則與違則執我法可行彼勢可受不失尊重之
常又于政體甚便雖以魯襄在晉特不令其與會也
不令魯襄與會者優之也列國大夫書人卑之也
邢丘今懷慶府
公至自晉
莒人伐我東鄙
左傳以疆鄫田
王樵氏曰莒滅鄫伐魯以疆鄫田其為奸齊盟大矣
而伯討不及晉方慮楚故也
秋九月大雩
冬楚公子貞帥師伐鄭
左傳楚子囊伐鄭討其侵蔡也子駟子國子耳欲從
楚子孔子蟜子展欲待晉子駟曰民急矣姑從楚以
舒吾民晉師至吾又從之犧牲玉帛待于二竟以待
彊者而庇民焉不亦可乎子展曰晉君方明四軍無
闕八卿和睦必不棄鄭子駟請從楚乃及楚平
此鄭文從楚之始也至十一年蕭魚始從晉
晉侯使士匄來聘
丁酉○靈王八年
九年○晉悼九齊靈十八衞獻十三蔡景二十八鄭簡
二曹成十四陳哀五杞孝三宋平十二秦景十三楚
共二十七吴夀夢二十二
春宋災
來告故書陳宋災故當書也
災公作火
夏季孫宿如晉
五月辛酉夫人姜氏薨
秋八月癸未葬我小君穆姜
姚舜牧氏曰文姜别謚穆姜亦别謚其行同其别謚
亦同
公作繆姜
左傳秦人侵晉晉饑勿能報也
冬公會晉侯宋公衞侯曹伯莒子邾子滕子薛伯杞伯
小邾子齊世子光伐鄭十有二月己亥同盟于戲
左傳甲戌師于汜令于諸侯曰修器備盛餱糧歸老
幼居疾于虎牢肆眚圍鄭鄭人恐乃行成中行獻子
曰遂圍之以待楚人之救也而與之戰不然無成知
武子曰許之盟而還師以敝楚吾三分四軍與諸侯
之銳以逆來者于我未病楚不能矣猶愈于戰暴骨
以逞不可以爭諸侯皆不欲戰乃許鄭成十一月己
亥同盟于戲鄭服也將盟鄭六卿公子騑公子發公
子嘉公孫輒公孫蠆公孫舍之及其大夫門子皆從
鄭伯晉士莊子為載書曰自今日既盟之後鄭國而
不唯晉命是聽而或有異志者有如此盟公子騑趨
進曰自今日既盟之後鄭國而不惟有禮與彊可以
庇民者是從而敢有異志者亦如之荀偃曰改載書
公孫舍之曰昭大神要言焉若可改也大國亦可叛
也晉人不得志于鄭以諸侯復伐之十二月門其三
門閏月濟于隂阪侵鄭次于隂口而還
左氏以同盟為鄭服啖叔佐曰傳所載者自是晉鄭
盟經書同盟自是晉與諸國同盟鄭不預也傳以舊
史不載同盟之辭遂誤以二國盟辭當也其實不然
書伐鄭討其貳也不戰而服鄭請成矣同盟于戲自
是鄭預也不言鄭者蒙上文也永嘉呂氏曰按左氏
同盟于戲鄭與焉然柯陵之盟亦書于伐鄭之後則
鄭服未可知今以經考之盟柯陵之後諸侯再伐鄭
則其未得志于鄭可知盟戲之後楚子伐鄭則為鄭
服可知十一年同盟亳城北亦鄭受盟也會于蕭魚
亦鄭與會也皆書于伐鄭之後比事而觀可見矣
胡傳晉悼公屢與諸侯伐鄭楚輒救之而不與之戰
楚師遂屈得善勝之道矣故下書蕭魚之會以美之
王樵氏曰按荀罃欲分兵以敝楚後來三駕即用此
策也左氏于乃盟而還之下又記晉人不得志于鄭
十二月癸亥復伐之門其三門杜氏不悟其誤因云
晉果三分其軍各攻一門與前注自相戾
廬陵李氏曰此盟在五會之後三駕之前晉方失陳
國中之勢未振鄭又侵蔡楚人之詞稍直故士匄告
用師諸侯不欲戰則内外之心必皆有疑怠矣盟而
書同雖曰同心外楚而其實著其反覆也獨幸五會
之信在人心者未忘而荀罃又得善勝之道悼公既
歸修德息民於是有以成三駕之績焉則此盟乃夷
夏盛衰之機括也歟
五會之信三年會雞澤五年會戚傳載十一月會城
棣以救陳七年會鄬八年會邢丘三駕而不敢與爭
十年師于牛首十一年師于向其秋觀兵于鄭東門
自是鄭遂服
楚子伐鄭
鄭及楚平
左傳晉侯謀所以息民魏絳請施舍輸積聚以貸自
公以下苟有積者盡出之國無滯積亦無困人公無
禁利亦無貪民祈以幣更賓以特牲器用不作車服
從給行之期年國乃有節三駕而楚不能與爭
戊戌○靈王九年
十年○晉悼十齊靈十九衞獻十四蔡景二十九鄭簡
三曹成十五陳哀六杞孝四宋平十三秦景十四楚
共二十八吳壽夢二十三
春公會晉侯宋公衞侯曹伯莒子邾子滕子薛伯杞伯
小邾子齊世子光會吳于柤
左傳會吳子夀夢也
合十二國以會壽夢而于楚界示楚以得吳也晉得
吳則楚右臂斷不敢議鄭議鄭則恐吳之擬其後也
其後蕭魚之會卒得鄭不叛者二十年吳犄楚楚不
敢伐鄭也雖然晉悼虎牢之城先識地勢扼鄭咽㗋
自戲盟之役三分四軍以待來者是故楚疲晉逸三
駕而不可爭鄭子展曰晉君方明必不棄鄭楚之柄
臣如子囊者亦曰晉不可敵事之而後可豈獨以柤
會吳之故哉
熊過氏曰柤水名今徐州沛縣東北界古偪陽國地
與楚界杜云楚地非也
夏五月甲午遂滅偪陽
偪陽國及柤地皆在沛縣是吳入中國之要衝則悼
公之會吳于柤蓋謀滅偪陽而通吳也以偪陽與宋
公
熊過氏曰偪陽妘姓子爵國在今兖州府嶧縣西南
五十里則亦沛之東北界也
偪榖作傅
公至自會
高忠憲曰不至滅而至會舉其可道者也
楚公子貞鄭公孫輒帥師伐宋
以宋受偪陽故
晉師伐秦
左氏報其侵也此時正五會三駕之時秦人侵我以
撓之若不伐秦則秦為楚鄭犄角横枝攪擾中國事
未可知故晉伐之自料處強必當爭先兵力可以不
困而為此舉也悼公君臣豈不明于自治者乃謂其
虐民失計耶
策晉者謂通吳不如好秦而陳君舉曰闇于治吳唐
應德曰失計通吳皆成一儒者議論耳實無當也彼
謂晉當好秦蓋望其同心並力尊周攘夷耳而秦非
其人晉亦非其心也二國壤地同而有欲于我為利
之國也殽構以來接戰數四朝夕窺伺惟以啓彊廣
土為念非晉人伐秦取少梁即秦伯伐晉取北徵而
已且秦僻遠西方雄長戎翟自納晉惠文外未嘗一
旅勤王滅庸之後甘為楚役晉亦安能中心信秦必
其協力耶若吳則于晉遠于楚近無利于晉而可以
撓楚故晉通吳以制楚與楚通越以制吳勢使然也
說者謂至于通吳而中國之勢大敗決裂則又不然
春秋至成襄以後政在陪臣三綱盡軼吳楚主盟防
簡蕩然吳為姬姓之長栢舉一戰發舒華夏更足吐
氣黃池驕蹇旋取顛覆未幾輒為越滅凡春秋叛周
猾夏之事與吳風馬牛不相及儒者論事不揆時勢
不究本末惟以迂腐之心作輕快之論皆此類也
秋莒人伐我東鄙
公會晉侯宋公衞侯曹伯莒子邾子齊世子光滕子薛
伯杞伯小邾子伐鄭
季氏曰此因鄭人從楚伐宋而伐之自此晉人凡三
伐鄭皆因楚鄭加兵于宋而後動則亦不得已而應
之者也
此三駕之一陳君舉曰隠桓之諸侯皆序爵也伯者
作而後小國序大國之上有以子男長于伯者矣于
是以世子長于小國之君則悼公為之也愚按諸侯
之適子誓于天子則曰世子周制也公之子視侯伯
執圭侯伯之子視子男執璧子男之子與未誓者執
皮帛其賓之則以上卿之禮亦周制也齊世子光始
與盟會序小邾子下諸侯世子未誓于天子之制也
左傳齊崔杼使太子光先至于師故長于滕明年乃
次曹伯莒子之間則誓于天子而攝其君之制也然
禮樂自諸侯出矣
汪氏曰齊世子光同盟雞澤會戚救陳盟戲會柤皆
序小邾子之下惟此年伐鄭序滕薛杞小邾之上而
傳稱光先至于師明年兩伐鄭又序莒邾之上傳亦
云齊太子光宋向戌先至于鄭杜氏皆云為盟主所
尊故進之夫諸侯之世子誓于天子而攝其君者下
其君之禮一等則侯國世子宜次于伯爵之君之下
考之仲子之言但曰光之立也列于諸侯矣則齊光
未誓于天子而可序于薛伯杞伯之上乎成十五年
宋世子成序齊大夫之上昭四年宋世子佐序小邾
子之下以上公世子而次于子爵是則世子未誓于
天子以皮幣繼子男之常制也齊光序諸侯之上是
晉悼以私意之向背謂莒邾薛杞國弱而卑齊光國
大而強故紊周班而進之也况自晉悼之伯莒邾以
子爵而常在薛伯杞伯之上則班爵之等又安可以
先王舊制論之哉
冬盜殺鄭公子騑公子發公孫輒
趙子常曰盜殺不言其大夫盜賊者不可以上下道
也公羊傳曰大夫相殺稱人賤者窮諸盜孫明復曰
盜一日而殺三卿故列數之惡鄭伯之失政也
鄭之堅于從楚其謀皆出于駟而從夷之人弑君之
賊發輒惟騑是從觀子駟犧牲玉帛待于二境及神
明不蠲要盟之語所以拒子孔子蟜子展者堅矣鄭
從晉則受楚伐從楚則受晉伐疲于奔命恨入骨髓
是時十二國之兵壓境惶懼不知所出故謀殺三人
冀晉聞而緩兵因得從容為背楚即晉之計耳觀下
不言圍戰而言戍晉實按兵不動以待鄭之歸附可
見傳言尉止有爭與五族喪田之事尚非實也隂謀
暗殺故稱盜與蔡昭侯之弑不書公孫翩而書盜正
同不稱大夫則張洽氏以為從夷之人良是
沈長卿曰三子身為執政而盜得殺之于朝其恩不
足以惠國威不足以服衆智不足以保身安所稱大
夫哉故斥其名併不稱鄭人而書為盜也要之三卿
不死則鄭之從晉不堅受兵正未艾也殺三卿而戍
虎牢鄭乃決志北向不作兩姑間婦春秋先書伐鄭
次書盜殺三卿最後書戍鄭虎牢事殊而意脈聯絡
有旨哉
騑公榖作斐書盜始此
戍鄭虎牢楚公子貞帥師救鄭
陳氏曰不係之鄭者為天下城之者也係之鄭者為
鄭戍之也是故楚丘不係之衞緣陵不係之杞梁山
沙鹿不係之晉皆非一國之辭也郱鄑郚係之紀彭
城係之宋皆一國之辭也此亦一說所謂為天下城
之者豈非何氏所謂欲共拒楚者歟
杜氏曰諸侯各受晉命戍虎牢不復為告命故獨書
魯戍而不序諸侯
城虎牢不繫之鄭者時鄭從楚中國取其虎牢而城
之鄭服且未可知為中國守險以制鄭非為鄭而城
之也戍虎牢而繫之鄭者時鄭已從晉中國恐楚伐
鄭故置兵守衞以拒楚是為鄭而戍之也戍則當宿
兵峙糧據險退可守進可戰鄭服則保鄭以拒楚鄭
貳則我扼其要而制其肩膂南向足以禦楚而反向
足以臨鄭亦一善策也故子囊救鄭晉不與戰而楚
師自退非以制勝之要在我乎胡氏謂城不繫鄭者
責在鄭戍繫鄭者罪諸侯不以義服書救者許楚皆
非經旨
公至自伐鄭
春秋辯義卷二十
