春秋辯義卷十一明卓爾康撰
僖公三
辛巳○襄王十二年
二十年○宋襄十一齊孝三晉惠十一衛文二十蔡莊
六鄭文三十三曹共十三陳穆八杞成十五秦穆二
十楚成三十二
春新作南門
榖梁傳作為也有加其度也言新有故也
杜元凱曰魯城南門也僖公更高大之今猶不與諸
門同改名高門也劉侍讀曰新其舊而書新作是必
有僭制焉二百四十年興作多矣不必書也新宫災
大室屋壊不能不修而春秋不書修之得其時制故
不書也雉門及兩觀災記新作焉然則修舊不足書
其書者皆非禮之制也南門之僣自僖公始故曰新
作
高忠憲曰言新有故也言作創始也非所當作而作
也故當作者閟宫泮水之役不書
夏郜子来朝
熊過氏曰富辰云郜文王之子聃季之弟隠十年公
敗宋師取郜而桓三年魯取郜大鼎于宋郜濟陰城
武縣其亡久矣介于魯宋宋實滅之公羊子謂失地
之君自隠至今七十三年矣失地之君猶有在者乎
即在能勝朝乎意者魯取而别封以為附庸大啓爾
宇為周室輔謂是類矣黃正憲氏曰王氏云郜分為
南北皆附庸于宋而鄭氏以桓三年取郜鼎者為北
郜今来朝者為南郜似為有據意是時宋襄無道荆
楚日強郜以宋為難恃而魯為同姓望國故来朝以
求依附耶
五月乙巳西宫災
熊過氏曰公羊傳西宫者何小寢也小寢則曷謂之
西宫有西宫則有東宫杜預謂公别宫是已榖梁謂
為閔廟夫廟必以謚配何以獨稱西哉又宗廟皆在
左不得稱西諸侯有三宫夫人居中宫左媵西宫右
媵東宫古制也
魯國有泗水縣泮水出焉楊用修云僖公建宫于上
因水以名極是後儒緣頖泮二字聲形相似故以泮
為頖其實不然且迎頭即說在泮飲酒必非蒞學之
事其稱淮夷攸服獻馘獻囚固是頌禱之詞然此地
在魯之西淮夷薦食足為控扼之所公特作宫習武
于此建威銷萌故以稱頌耳然春秋興作非時者固
書即時者亦必書重民力也豈有泮宫如此關係興
作如此宏遠稱頌如此芬葩而聖人削之耶予再三
尋繹此年西宫災必泮宫也淮夷病鄫病杞薦食中
國十四年杞避淮夷遷都諸侯城緣陵十六年鄫為
淮夷所病會于淮謀鄫此時杞已東遷西方尤虚此
宫西鎮杞地東制東南最關緊要僖公修之時臨其
地整飭兵戎運謀設伏使淮夷三方不得逞故泮詩
桓桓于征逖彼東南形勢可見則西宫之為泮宫決
也乃春秋書西宫災而不書作泮宫者西宫既書災
不必書作也春秋無費辭以相足為義言敗者不必
言伐如長勺之敗是也言追者不必言来濟西之戎
是也此例不一而足况書新宫災不書修新宫書大
室屋壞不書修大室屋豈新宫大室可以不修耶此
又其本事可以例見
鄭人入滑
左傳滑人叛鄭而服于衛
熊過氏曰滑今郾師縣南黃東發曰滑鄰于鄭服衛
故鄭入之夫滑畿内小國在河北近衛河南近鄭相
距道里適均而于鄭常親是時衛方附宋鄭方附楚
分為二黨衛欲間鄭通周之道遠交于滑因而為鄭
所入此理之所有也
秋齊人狄人盟于邢
左氏為邢謀衛難也齊桓逐狄以存邢而齊人與狄
盟于邢齊孝公于堂構有忝矣狄稱人非進之自是
文法當如此蓋不可云齊人狄盟故也與邢狄伐衛
同
冬楚人伐隨
黃正憲氏曰按隨姬姓侯爵國在厲南近楚雖嘗為
楚所侵而用賢圖治猶足自存觀楚武王欲侵隨而
熊率且比以為季梁在何益可知矣蓋漢東之國隨
為大猶能統率諸姬以張中國之勢故桓十一年隨
絞州蓼欲伐楚今又以漢東諸侯叛哀元年猶與楚
子圍蔡雖未必能度德量力而黽勉自強其去陳蔡
鄭許遠矣乃齊桓倡伯之日不聞與隨會盟攘楚不
亦失計哉今子文取成而還則隨亦服楚而漢陽諸
姬無能自存矣
左傳宋襄公欲合諸侯臧文仲聞之曰以欲從人則
可以人從欲鮮濟
壬午○襄王十三年
二十有一年○宋襄十二齊孝四晉惠十二衛文二十
一蔡莊七鄭文三十四曹共十四陳穆九杞成十六
秦穆二十一楚成三十三
春狄侵衛
去年齊狄盟邢今年侵衛為邢故也
宋人齊人楚人盟于鹿上
左傳春宋人為鹿上之盟以求諸侯于楚楚人許之
高忠憲曰是宋公也何以書人齊桓攘楚以安中國
宋公盟楚以求諸侯人楚故因人宋也
熊過氏曰鹿上宋地杜註汝陰原鹿今光州固始界
淮汝合處季云兖州府金鄉縣然而非也水經注雖
以鹿城為鹿上第固始近楚而金鄉遠宋宋人求諸
侯于楚必襄公至楚近地而盟焉情也
夏大旱
秋宋公楚子陳侯蔡侯鄭伯許男曹伯會于盂執宋公
以伐宋
衆執為文杜氏謂宋為諸侯所疾故總見衆國共執
之文是也胡氏謂分惡于諸侯是也榖梁謂不與楚
子之執宋公是也陳氏謂執之于會則會稱君執稱
人此不再言楚人不以荆蠻執諸夏之辭也是也皆
有之
楚稱子諸國皆稱侯不得異也楚是時可漸進矣
盂公作霍榖作雩
楚始稱子
冬公伐邾
左傳邾人滅須句須句子来奔因成風也
杜氏曰為邾滅須句故黃東發曰邾嘗從宋伐齊魯
救之不克邾執鄫子用之鄫魯親也故怨邾特與宋
盟未敢伐今宋有楚師故乘間而伐邾以事證之東
發言是也
楚人使宜申来獻捷
盂會稱子矣今何以稱人凡使大夫未有以人言者
人不能使大夫也會盟有他國則同稱爵無他國則
從其恒稱而稱人此與書狄同自是至椒之聘而後
楚有君大夫矣不言宋捷為中國諸侯諱也
十有二月癸丑公會諸侯盟于薄釋宋公
魯為望國楚欲借以號召天下盂之盟僖公與齊不
與焉故使宜申獻捷脇而誘之僖公畏楚之強不得
不来楚子既得盟魯即慨然釋宋公以見德于僖公
蓋示已之有禮而堅魯之服從也夫楚得宋則上游
之勢已據服魯則群侯之心已萃于是可以橫行中
夏矣楚頵亦狡矣哉執未出境曰釋不言楚釋者蒙
上楚人之辭亦不忍言也榖梁謂不與楚專釋迂矣
張氏曰拱州考城漢薄縣
熊過氏曰薄宋地杜不言其所史記作亳亳有三今
歸德府東南榖孰西南為南亳即湯都北五十里蒙
城因景山名景亳偃師為西亳莫詳所盟何亳也執
未出境故曰釋
癸未○襄王十四年
二十有二年○宋襄十三齊孝五晉惠十三衛文二十
二蔡莊八鄭文三十五曹共十五陳穆十杞成十七
秦穆二十二楚成三十四
春公伐邾取須句
左傳公伐邾取須句反其君焉禮也
須句為成風母家邾取而我伐之反地置君固其本
心其以邾恃宋害鄫故乘宋公見執而伐之亦事勢
當然趙氏以為須句邾邑則左氏所載豈盡無徵耶
至文公七年又書伐邾取須句須句嘗復取于邾而
文公又伐取耳
句公作昫
夏宋公衛侯許男滕子伐鄭
左傳三月鄭伯如楚夏宋公伐鄭子魚曰所謂禍在
此矣
晉太子圉逃歸
富辰言于王曰請召太叔王子帶自齊復歸于京師
秋八月丁未及邾人戰于升陘
凡魯勝則曰敗某師榖梁云言敗舉其大者此說是
也内敗則但書戰而已不斥言也公羊云内不言戰
言戰乃敗績也榖梁云内諱敗舉其可道者然乾時
何以不諱乃知内諱敗者不盡然也乾時不諱敗不
切公也此則公幾于獲故諱之且齊大邾小邾為附
庸魯素卑邾而以不設備敗績邾人獲公胄縣諸魚
門恥孰甚焉蓋為尊諱非為内諱也
升陘魯地
冬十有一月己巳朔宋公及楚人戰于泓宋師敗績
左傳楚人伐宋以救鄭
宋師敗績則公可知不言傷股者以宋公之卒知為
傷股卒在明年五月此時不顯故不書也
熊過氏曰楚欲為鄭報宋發兵至泓泓宋地也宋公
迎戰主戰在宋故書曰宋公及楚人者楚之微者非
楚子也左氏曰楚人伐宋以救鄭曰楚人未濟曰芈
氏勞楚子于柯澤柯澤鄭地蓋楚子屯重兵于鄭而
與宋公戰者其先衝也陳君舉謂楚君將猶稱人非
也
王樵氏曰宋襄公甫脱釁鼔之餘歸不能引咎責躬
修德勤政内輯其國外和四鄰蓄威養重待時而動
而伐鄭以挑楚不度德不量力不徵詞欲無敗得乎
司馬子魚于其用鄫子也曰桓公存三亾國義士猶
曰薄德今一會而虐二國之君將以求伯不亦難乎
于其圍曹也曰文王聞崇德亂而伐之軍三旬而不
降退修教而復伐之因壘而降今君德無乃猶有所
闕而以伐人若之何盍姑内省德乎于其盟鹿上也
曰小國爭盟禍也宋其亾乎幸而後敗于其會盂也
曰禍其在此乎君欲已甚于其釋于薄也曰禍尤未
也未足以懲君于其伐鄭也曰所謂禍在此矣凡襄
公之舉皆其所以敗也而子魚必有言使襄公能聽
其一猶有所救奈之何其皆弗聽也則不待于泓之
戰而知其必敗矣
泓宋水名
甲申○襄王十五年
二十有三年○宋襄十四卒齊孝六晉惠十四衛文二
十三蔡莊九鄭文三十六曹共十六陳穆十一杞成
十八卒秦穆二十三楚成三十五
春齊侯伐宋圍緡
左傳以討其不與盟于齊也
十九年諸侯盟于齊以無㤀桓公之德而宋不會盟
故齊侯乘宋之敗而討之齊侯年少不知十九年之
盟楚人欲與中國盟會耳宋楚爭伯楚固欲離宋以
自為雄必不約束也且齊孝公非宋不立宋已與齊
德矣何必為德齊侯此舉不義甚矣伐宋圍緡直書
其事無所加損伐國不言圍邑此例不設可也
緡在菏水之南今兖州府金鄉縣南界
緡榖作閔
夏五月庚寅宋公兹父卒
左傳傷于泓故也魯不會故不書葬
張氏曰時僖公已有志于附楚故不會宋公之葬
兹公作慈
秋楚人伐陳
左傳討其貳于宋也遂取焦夷城頓而還
楚伐陳左氏以為討其貳于宋恐未是曹南之盟伐
鄭之役陳皆不與會盂執宋公盟薄釋宋公陳皆從
楚考之經唯見陳之服于楚未見其貳于宋也蓋頓
在陳南素属于陳陳因頓從楚必責禮于頓故頓訴
楚而楚伐陳自楚城頓陳頓之爭始于此矣
左傳晉惠公卒懷公執狐突殺之
冬十有一月杞子卒
左傳杞成公卒書曰子杞夷也不書名未同盟也凡
諸侯同盟死則赴以名赴以名則亦書之
熊過氏曰杜預以為杞實伯爵程子信之疑其黜于
前世中間從夷故子之後復稱伯胡康侯從之夫杞
之說何紛紛乎杞公爵也武王存夏之後于杞以備
三恪傳謂王者之後稱公是也自東樓公西樓公十
世至成公皆無異稱入春秋以来桓三年稱侯莊二
年稱伯自是終春秋書伯凡六變以為用夷禮而貶
者左氏以下之說也以為時王所黜者范甯以下之
說也伯主擅為進退趙匡以下之說也夫黜于春秋
之前則既已不足辨矣春秋狄秦狄鄭狄晉者有之
特以號舉而未嘗黜其爵左氏乃謂夷禮黜杞可乎
謂其雜用純用故有降一等降二等之分可乎春秋
之初杞即淳于之杞而非雍丘之杞嘗以来朝不敬
致討矣曷不于此時貶而獨貶于卒乎周之東遷諸
侯不道非特一杞悖亂如鄭衛桀驁如楚吳天王皆
不能懲杞于周為客其罪不浮于列國而獨蒙黜不
惟勢有所不行而情亦有所不通矣范甯謂為時王
所黜可乎至于伯主擅為進退者則亦可疑齊桓之
盛且不足以致杞又百年而始盟于蟲牢若何而擅
為之進退乎苟謂有進退則載書之際莒子先薛伯
曹伯次許男或有之矣而敢變其爵乎然則奈何曰
國削弱而自降吾聞諸王貫道或曰春秋之末諸侯
之賦嘗重矣子産請于晉曰鄭伯男也夫鄭固嘗自
降而春秋未嘗以男書之而獨可以自子書杞乎曰
制貢以五服遠近為輕重侯甸男采為列耳鄭男服
而從甸服之貢故懼不給豈公侯伯子男之男乎故
知自降之說不可棄也己
乙酉○襄王十六年
二十有四年○齊孝七晉惠十五卒衛文二十四蔡莊
十鄭文三十七曹共十七陳穆十二杞桓公姑容元
年宋成公王臣元年秦穆二十四楚成三十六
春王正月
左傳秦伯納公子重耳不書不告入也二月公子入
于晉師入于曲沃朝武宫使殺懷公于高梁
夏狄伐鄭
左傳鄭人入滑滑人聽命師還又即衛鄭伐滑王使
伯服游孫伯如鄭請滑鄭不聽王命執二子王怒使
頽叔桃子出狄師伐鄭取櫟王德狄人以其女為后
西亭辯疑云鄭在畿内王所倚毗頽叔桃子將欲叛
王故先啓狄伐鄭此蓋為叔帶謀也
灌甫曰按入滑事在二十年夏五月王曷不于本年
伐之而至是始出狄師耶蓋左氏見王出居欲文致
其罪乃取楚史偽撰以實之若然經當明書天王使
狄伐鄭以示其貶如取櫟經亦當書豈止曰狄伐鄭
哉伐鄭果出王意是年冬何出居于鄭夫伐鄭而居
鄭無是理也
左傳宋及楚平宋成公如楚
秋七月
冬天王出居于鄭
左傳甘昭公通于隗氏王替隗氏頽叔桃子奉大叔
以狄師攻王王出適鄭大叔以隗氏居于温
周襄王請滑怒鄭立隗氏替隗氏逆富辰之讜言受
頽叔之簸弄種種舉動顛倒錯亂自損其威故春秋
不惟曰出而曰出居見其不得已而奔如寄寓于外
而未卜歸期蓋亦貶而示戒也
熊過氏曰天王之居鄭紀實之言也春秋天王在外
者三昭二十一年劉子單子以王猛居于皇二十三
年天王居于狄泉不書出而襄居鄭特書出蓋景王
崩嫡庶未定諸王子爭立王猛居于皇未得入成周
也國人殺猛將立子朝敬王立于狄泉亦未得入成
周也皆即其地而立其實非出若襄實逼于叔帶自
成周而出者非故書出以外襄王不書出以内王猛
敬王也曲禮天子不言出者漢儒附會公榖刺取以
立說耳
汪氏曰叔帶之有寵于惠王猶子頽之有寵于莊王
也叔帶之攻王猶子頽之伐王也襄王之適鄭處于
汜猶惠王之適鄭處于櫟也然惠王之處櫟不書而
襄王出居于鄭特書之者所以罪襄王也夫叔帶之
召戎伐京師已萌禍亂之階矣帶以罪奔齊踰十年
而王復之苟能明大倫之義而不致褻狎全同氣之
恩而俾無怨惡綱紀截然亂何繇作今襄王帥非類
之狄以洩忿于伯叔之國立非類之女為天下之母
又不謹男女之别而致肆淫于内庭拒諫而弗從臨
難而莫禦犯此五不韙之罪則自取危辱視惠王則
不侔矣故上書狄伐鄭而不曰王師及狄伐鄭者所
以諱襄王之用狄也下書天王出居雖以自出著罪
而特言出居又以明大一統之義也然不書叔帶以
狄伐京師猶為王諱惡也唐之玄宗寵任禄山位極
將相毒亂宫闈卒致漁陽之變鑾輿逃竄朱子綱目
之于代德僖宗之如陜州奔梁州走興元幸成都如
寶雞皆不曰出天寶之避寇特筆之曰帝出奔蜀所
以貶玄宗紊内外之辨慢帷簿之禁而自致萬乘之
出蓋取法春秋書襄王出居之例也又按左傳王納
狄后未幾大叔遽通之而王遽廢之又遽致狄師之
攻王必無是理竊嘗攷之外傳記伐鄭立狄后皆在
出居之前年而黜狄后則在出居之年豈前年已用
狄師伐鄭而今年再以狄伐鄭歟王之出居必有馴
致之漸然不可考矣
晉侯夷吾卒
晉侯卒以前年九月新君定而後来告故即告時書
之春秋重喪紀雖後亦書之也兄公子重耳立是為
文公熊氏曰左氏載秦伯納公子不書不告入也公
子入于曲沃使殺懷公于高梁不書亦不告也夫春
秋外納不書宜納雖伐不書豈以告不告哉若懷公
即子圉也則固己立乎其位奚為而在高梁高梁在
平陽揚縣西界今洪洞縣洪洞在平陽西五十五里
曲沃在平陽南百二十里則去曲沃尚遠宜亾公子
據邑求入實未入者耳按史記秦穆公滅梁苪公子
圉聞秦公病曰梁我母家也而秦滅之我兄弟多即
君百歲後秦必留我而晉輕我亦更立他子子圉乃
亾歸晉或者歸方及梁而公已卒不及入而秦已納
重耳重耳入遂遣人殺之于梁乎然亾公子爭國者
如子紏未有不書何獨不書殺圉哉若圉實懷公立
乎其位則重耳弑君矣臣弑其君孔子懼而作春秋
春秋何為沒其實哉若謂不告亦不書則弑逆之人
巧于文奸豈肯以實告也是知子圉直亾公子而非
懷公文公亦未嘗殺圉近蜀湯氏雖不知圉非懷公
然謂文公入國勢順圉逃懼無戰爭殺戮則近矣然
則謂殺子圉于高梁以為懷公左氏誤也懷公者卓
子也夷吾重耳之弟也子圉重耳之從子也介推曰
獻公之子九人唯君在矣惠懷無親以惠懷并列九
人即知非子圉矣按熊氏之說甚辯矣然言子圉非
懷公者是言懷公被殺為弑君非也經載惠公卒在
二十四年冬而傳文公二月已入晉是子圉未嘗一
日為君也傳載惠公卒亦在二十三年九月子圉立
年然惠文爭立總非君命惠公已是亂道况于子圉
夷吾父子既非得正旋即自斃經載夷吾卒于此年
必有所考較傳為確則一日未君之懷而晉文殺之
謂之兩下相殺可也兩下相殺不著于春秋豈足書
耶夫以懷公為卓子固無確據然以惠懷列在九人
則懷公必非圉可知也
丙戌○襄王十七年
二十有五年○晉文公重耳元年齊孝八衛文二十五
卒蔡莊十一鄭文三十八曹共十八陳穆十三杞桓
二宋成二秦穆二十五楚成三十七
春王正月丙午衛侯燬滅邢
諸家謂衛滅同姓故罪而生名之又謂虞滅下陽楚
滅䕫亦滅同姓皆不名又何說也朱子曰經文只隔
夏四月癸酉一句便書衛侯燬卒恐是因而傳寫之
誤予初以為此朱子不易之說也已細考之還以黃
楚澤趙子嘗為是趙子嘗述黃先生之說曰凡蒋邢
茅胙祭周公之胤成王以周公有大勲勞于天下既
封伯禽于魯又封其支子六人所以答周公之勲至
春秋時往往為大國吞併今邢又為衛滅矣邢與魯
同出周公則邢之存亡于魯甚相關衛既忍于滅周
公之後而魯不能為之請于天子請于大國請于衛
以復存其社稷故書衛侯燬滅邢雖罪衛侯而實繫
于魯也按禮為同姓臨于宗廟同宗臨于禰廟二傳
知衛與邢為同姓而不知魯與邢為同宗知衛滅同
姓為伐本而不知魯不救同宗為無親當衛侯鄭之
再執也魯之君臣以同姓故且為納玉于王與晉侯
而請歸之使念其同大祖之國而以存亡繼絶為請
晉文方有討于衛宜無不從者魯人不知出此此邢
之所以滅而不復興也趙氏之說如此夫滅同姓者
蠻夷之楚何知仁義固不足論若虞滅下陽齊滅紀
滅莱雖皆同姓而族屬疎矣亦不必治以名此名燬
者非以衛治衛乃以魯治衛也邢魯同出周公同宗
之親戚于同姓魯不能問罪出師又不能控晉討賊
止此書燬以寄執兵之仇一字之義凛然口誅筆伐
矣大槩春秋書魯國婚姻親戚之好不勝曲折圍郕
之師諱公不書紀國之亡書法詳盡一段惻隠勤惓
之意千古想見雖未必魯人真有是情夫子繇衷出
語自然如此故君失地名史法也而郕伯来奔不名
公羊以為兄弟辭也是得春秋微旨此條左傳曰同
姓也故名公榖皆曰滅同姓也三傳以同姓為說傳
豈盡訛第從魯立說則黃趙尤確矣
董仲舒氏曰衛俱諸夏也善道之會獨見内之為其
與我同姓也滅國十五有餘獨先諸夏曹晉俱諸夏
也譏二名獨先及之盛伯郜子俱當絶而獨不名為
其與我同姓兄弟也外出者衆以母弟出獨大惡之
謂其亾母背骨肉也滅人者不絶衛侯燬滅同姓獨
絶賤其本祖而忘先也
夏四月癸酉衛侯燬卒
宋蕩伯姬来逆婦
姑逆婦其失明矣公自主之與大夫敵尚未失也
宋殺其大夫
宋殺其大夫不名何熊過氏曰衆辭也宋成以僖二
十三年即位次年如楚次年殺其大夫意必有討于
泓之戰也其討于泓之戰示服楚耳趙企明以為宋
衛托于晉乃歸罪于其臣以滅先君之恥臆說耳晉
文方入伯圖尚未萌芽宋肯遽託之乎按托晉之說
固非服楚之說尤非宋襄身傷泓而死為臣子者即
無力復仇豈忍更殺大夫以悅楚此必泓戰時諸大
夫不盡力宋成立而討之耳
左傳秦伯師于河上將納王狐偃曰求諸侯莫如勤
王晉侯辭秦師而下三月甲辰次于陽樊右師圍溫
左師逆王夏四月王入于王城取大叔于溫殺之于
隰城晉侯朝王王饗醴命之宥請隧勿許
郝仲輿曰是歲晉重耳納襄王于周殺叔帶于隰城
王出則書入不書何也其出也以天下共主變起房
闥禍連手足非細故也比其反也非有少康復仇之
師殷宗撻伐之武諸侯亾公子借播遷亡王以博一
局之勝而樹寵利之幟為世道羞故城濮勝楚踐土
受命彤弓大輅策命為侯伯世儒夥頥驚賞而春秋
視猶腐鼠也吁可知春秋矣
秋楚人圍陳納頓子于頓
陳氏傳曰齊桓公卒楚始與諸夏盟于齊盟于鹿上
執宋公納頓子侈然欲廢置諸侯矣春秋之所以懼
也范守已氏曰按左傳先是楚人伐陳取焦夷城頓
還則頓為楚之附庸可知曰城頓是因頓以逼陳也
楚師既還陳必病頓頓子或奔于楚至是秦人取楚
商密囚申息二公楚之籓籬愈撤故令尹子玉追秦
師弗及遂圍陳且納頓子蓋自樹其黨與耳春秋書
之非予楚之能存亡國也志其抗衡周室凌逼之謀
無不至耳
頓今陳州項城縣界漢南頓也
葬衛文公
冬十有二月癸亥公會衛子莒慶盟于洮
左傳衛人平莒于我十二月盟于洮修衛文公之好
且及莒平也
榖梁曰莒無大夫其曰莒慶以公之會目之也汪氏
曰莒慶者魯壻也君盟大夫自浮来而已然矣趙氏
曰事接于魯非命卿亦書名榖梁不達此例妄說耳
黃正憲氏曰按左傳修衛文公之好及莒平也夫魯
衛同姓懿親原無嫌隙何待于修魯自元年獲莒拏
之後彼此久絶何至今日特與平王經世謂衛文未
平而卒嗣君成父志亦附會之說也大抵魯以望國
靦顔從楚莒在東衛在西而魯處其中因欲致二國
同事以為掩飾計耳衛文公已葬而猶稱衛子尚未
踰年也
丁亥○襄王十八年
二十有六年○晉文二齊孝九衛成公鄭元年蔡莊十
二鄭文三十九曹共十九陳穆十四杞桓三宋成三
秦穆二十六楚成三十八
春王正月己未公會莒子衛甯速盟于向
左傳尋洮之盟也
吳氏曰衛本欲平魯莒之怨洮之盟莒子不親至僖
公必欲與莒子盟故復為此會
速公作遫
齊人侵我西鄙
左傳討是二盟也
公追齊師至酅不及
晉文初起諸侯無伯齊侯是桓公之子以盟主自居
故以洮向二盟来討王樵氏曰于例將卑師少稱人
將卑師衆稱師此来去一也而師人異文者據人本
微者之稱侵曰人追曰師自不容不變文耳無他義
也蓋人者君臣同辭以主將帥師者言也追則自追
其全師非止追一將也榖梁謂美公能逐其師故大
之而曰師非矣
姜廷善曰酅非紀季所入若季所入則在齊臨淄東
而侵兵之歸當自魯東鄙矣鄭漁仲謂為博州而汪
克寬氏以為今東昌博平縣北則地在齊西南近魯
西鄙者也
酅公榖作巂不公榖作弗
夏齊人伐我北鄙
衛人伐齊
左傳齊孝公伐我北鄙衛人伐齊洮之盟故也
李廉氏曰魯助無虧者也孝公怨之尚宜宋衛納孝
公者也亦不能固其交孝公之墜先業宜哉
熊過氏曰杜氏云孝公未入魯境先使微者伐之趙
子嘗以為齊侯而略言之非也衛人以昨洮向盟故
為魯報齊
公子遂如楚乞師
杜氏曰乞不保得之辭王樵氏曰一僖公也其先任
公子友而從齊桓公則智其晚任公子遂而天下無
伯則愚其始也頌于詩曰公車千乘公徒三萬戎狄
是膺荆舒是懲以其從桓伐楚也其終也春秋書曰
公子遂如楚乞師公以楚師伐齊取榖下喬木而入
幽谷其斯舉之謂乎
書乞始此
秋楚人滅夔以夔子歸
夔子不名國小不能詳夔子不名楚子滅同姓不名
乎總以略之今荆州府歸州東二十里有故夔子城
冬楚人伐宋圍緡
左傳宋以其善于晉侯也叛楚即晉楚令尹子玉司
馬子西伐宋
宋公傷于泓而死為之子者有越勾踐之志則楚者
必報之讐也二十四年宋已朝楚為平出于不得已
耳至是自以重耳出時有贈馬之德故叛楚而即晉
故楚伐之
公以楚師伐齊取榖
左傳凡師能左右之曰以置桓公子雍于榖易牙奉
之以為魯援楚申公叔侯戍之桓公之子七人為七
大夫于楚
楚方西滅夔北討宋貳東摧齊強志已欲逞魯又導
之書以楚師書伐書取魯之盡力于楚深矣此年取
榖而戍之直至二十八年四月楚子使申叔去榖戍
榖者一年有半微晉文則中國岌岌殆哉
公至自伐齊
戊子○襄王十九年
二十有七年○晉文三齊孝十卒衛成二蔡莊十三鄭
文四十曹共二十陳穆十五杞桓四宋成四秦穆二
十七楚成三十九
春杞子来朝
趙子常曰莊二十七年德公將来朝而先之以伯姬
虞不敬也于是始降而稱伯僖公五年伯姬来朝其
子蓋德公欲朝嗣君而懼不見禮故姬與子来欲托
其子于魯是年德公卒魯不弔伯姬所朝之子是為
成公終身不敢朝魯左傳曰用夷禮故曰子公卑杞
杞不共也秋公子遂帥師入杞責無禮也據晉女叔
侯曰杞夏餘而即東夷杞人以爵尊國貧雜用夷俗
事或有之然魯人所謂不共無禮者直以其玉帛之
將不備爾明年伯姬又来釋怨求平也杞雖先代之
後蓋微于滕薛每從盟會皆序滕薛下入春秋即為
莒人伐取其邑其後非齊桓城緣陵以遷之國幾亾
于淮夷豈有財貨可以為禮者其来朝魯將以庇社
稷也而魯反以兵入其國魯豈能庇杞者乎伯姬拳
拳相其夫托其子于魯庶幾魯能篤舅甥之好也當
其身國且見破况後世乎僖公號賢君且不念姑姊
妹况他君乎而僖之末年伯姬又来求婦當時小國
之自結于大國者類如此亦可哀矣于是僖公女叔
姬歸杞為桓公夫人而伯姬之卒亦不弔
夏六月庚寅齊侯昭卒
許氏曰孝公不能繼桓以興間楚之勝而困宋襄又
侵伐魯不已其為謀不遠矣
秋八月乙未葬齊孝公
乙巳公子遂帥師入杞
左傳責無禮也
冬楚人陳侯蔡侯鄭伯許男圍宋
左傳冬楚子及諸侯圍宋宋公孫固如晉告急先軫
曰報施救患取威定霸於是乎在矣狐偃曰楚始得
曹而新婚於衛若伐曹衛楚必救之則齊宋免矣
榖梁曰楚人者楚子也其曰人何也楚漸進未可遽
稱子也如曰不正其信荆蠻而伐中國也則二十一
年執宋公稱子無說矣然執宋公稱子何也楚之稱
人固也宋公見執已變事矣稱人則以微者縶公有
同下執若晉人之執虞公也執虞公書晉人亂辭也
盂有衆諸侯不得言亂中國書君似同伯討也執宋
公不得言伯討故蔽罪于楚子也變而稱子不然終
僖之篇何獨于二十一年稱子乎
郝仲輿曰楚人令尹子玉也楚子在行而令尹剛愎
自用以至于敗故不稱楚子說者謂書人貶之豈其
然乎
十有二月甲戌公會諸侯盟于宋
杜氏曰諸侯伐宋公與楚有好而往會之盟于宋之
城下耳宋方見圍無嫌于盟故直以宋地僖公從楚
即戍榖安得不與圍宋不然固有謀焉至是晉方競
將欲伐楚楚恐圍宋者有懈心故公為是盟以堅之
從楚令也
榖梁云人楚子所以人諸侯非也
春秋辯義卷十一
