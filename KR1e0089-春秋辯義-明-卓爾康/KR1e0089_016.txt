春秋辯義卷十六明卓爾康撰
宣公一
癸丑○匡王五年
元年○晉靈十三年齊惠公元年衛成二十七年蔡文
四年鄭穆二十年曹文十年陳靈六年杞桓二十九
年宋文三年秦共公稻元年楚莊六年
春王正月公即位
穀梁傳繼故言即位與聞故也
公子遂如齊逆女
詹萊氏曰喪未朞年遣卿逆女無譏乎蓋有甚焉者
矣何甚爾仲遂殺齊之甥而歸其母懼于見討故亟
于結婚以自安也與文公之越禫而圖婚者異矣無
譏者深譏也
三月遂以夫人婦姜至自齊
婦者有姑之辭此與出姜同出姜者逆婦姜于齊則
本國命辭必繇父母無論逆者貴賤自當從姑言之
故不稱夫人此則遂所以也遂以則為臣子辭也故
稱夫人夫人氏不氏則文有衍縮爾非義之所在也
遂不稱公子所謂一事再見者不名耳穀梁曰喪未
畢故略之非也熊過氏曰姜齊姜也惠公女敬嬴欲
結齊惠懼為出姜所愬故廢喪禮以行嘉禮逆女稱
婦姜胡子曰責敬嬴夫禮家之言曰其夫屬乎子道
者妻皆婦道也宣公親敬嬴之女何止子道其稱婦
姜何所不可而曰因婦姜見義不亦過耶夫人去氏
史氏謂史缺文蓋求之不得耳公穀以為貶胡子從
之夫喪娶父母之咎何以貶夫人之號而去氏且氏
不尊于夫人之號也存其所重而去其所輕春秋之
褒貶有是乎至于趙子常曰有成風則出姜不氏有
敬嬴則穆姜不氏所以别適姑也則尤亂道矣黃正
憲氏則曰婦以嫡為姑出姜文公之嫡配齊姜之姑
也出姜在齊姑在則稱婦故曰婦姜至自齊見敬嬴
不得婦之也則又巧言矣
夏季孫行父如齊
胡傳經書行父如齊而不言其故謂納賂以請會者
傳也經有不待傳而著者比事以觀斯得矣下書公
會齊侯于平州則知此會行父請之也又書齊人取
濟西田則知其請蓋以賂也雖微傳其事著矣
晉放其大夫胥甲父于衛
左傳討不用命者放胥甲父于衛而立胥克先辛奔
齊
胡傳秦晉戰于河曲撓臾駢之謀者趙穿也若討其
不用命則當以穿為首治軍門之呼貶可矣而獨放
胥甲父則以趙盾當國穿其族子而盾庇之也
公會齊侯于平州
左傳以定公位
熊過氏曰平州齊地後漢志琅琊陽都有牟臺註云
平州在縣西杜元凱註以為泰山牟縣不知何據
平州在今泰安州境内
公子遂如齊
左傳如齊拜成
六月齊人取濟西田
商人殺舍歸叔姬魯畏縮隠忍而不較故仲遂弑惡
歸出姜齊亦貪利隠忍而不較若相報復然望國伯
裔黨惡如此于他國何誅
秋邾子來朝
灌甫曰邾自僖文之世常與魯抗今公立而來朝畏
齊也畏者何齊啖魯之利而使之朝也夫邾不能強
為善而為人屈事簒逆恥也
楚子鄭人侵陳遂侵宋
左傳宋人之弑昭公也晉荀林父以諸侯之師伐宋
宋及晉平宋文公受盟于晉又會諸侯于扈將為魯
討齊皆取賂而還鄭穆公曰晉不足與也遂受盟于
楚陳共公之卒楚人不禮焉陳靈公受盟于晉秋楚
子侵陳遂侵宋
文襄之後晉德雖衰以大國之力再世盟主之威諸
侯未敢以為不足與也郤缺一出于承筐而衛侯鄭
伯奔走求平以義服之于霸業可興矣夫何有趙盾
者敗之乎彼齊弑其君舍宋弑君昭公合諸侯以討
之豈非義舉也文十五年十七年二扈之盟取賂而
還楚人曰北方可圖也今鄭伯曰晉不足與也其應
如嚮豈可誣哉傳雖稱為鄭穆公然無足據書人或
微者非貶也書遂急後事之辭意初不在陳也鄭陳
宋皆新城從晉之國而鄭獨改事楚矣楚莊滅庸首
結秦巴以侵中國之西今侵陳宋又結鄭以侵中國
之東秦鄭既服東西勢合而後趨中國耳姜廷善曰
按齊桓侵蔡而遂伐楚以蔡近而楚遠有事于楚道
先繇蔡也楚莊侵陳而遂侵宋以陳近而宋遠有事于
宋道先繇陳也侵蔡伐楚蓋齊桓之圖伯侵陳侵宋蓋
楚莊之圖伯也以天下之患莫大于楚以中國之樞實
在于宋故也後十五年而晉楚平後五十年而晉楚同
盟于宋然則楚之有事于宋也非楚莊所以爭伯也歟
晉趙盾帥師救陳
左氏救陳宋而經止書救陳者何楚之伐宋必越陳
而後至盾謀救陳則宋圍自解矣救本不至宋故不
書宋也
宋公陳侯衛侯曹伯會晉師于棐林伐鄭
左傳楚蒍賈救鄭遇于北林囚晉解揚晉人乃還
胡傳列數諸侯而會晉趙盾穀梁子以為大趙盾之
事以其大之也故曰師此說非也春秋立法君為重
而大夫與師其體敵列數諸侯于帥師之下而又書
大夫名氏則臣疑于君而不可為訓其曰會晉師此
乃謹禮于微之意矣
此趙盾帥師而書晉師公羊曰君不會大夫之辭也
穀梁曰大趙盾之事也胡氏曰列數諸侯而又書大
夫之名氏則臣疑于君不可為訓也卓子曰皆非也
上已書晉趙盾帥師矣此蒙上文也大夫興師其體
敵也春秋至此時政在大夫矣烏能令其不會諸侯
也
斐林鄉杜云在滎陽苑陵縣蓋在今陽武中牟之間
棐公作斐
冬晉趙穿帥師侵崇
晉伯衰楚方強齊宋皆弑其君魯事齊甚謹晉不得
不虞秦固欲求成于秦也趙穿曰我侵崇秦急崇必
救之吾以求成焉左氏明載是事諸家必辨其為無
不知何解若曰盾謀專兵事誠有之然能柄國者自
能本兵也豈必揚師于外乃可專兵乎至熊氏曰崇
秦之服屬今西安府鄠縣去晉遠是時秦已自秦遷
雍晉渡河必道雍而後及崇非重兵不可深入欲以
求成何其迂哉則又執矣晉既與秦為難借入崇以
動秦如崇未服則以崇為端可以劫秦制勝崇已服
則以崇為頓可以掠秦使敗撤兵而去崇為留後可
以遙為嚮應宋范仲淹築大順城于賊腹以制元昊
亦是此意譬之奕棋固有勢子此兵法也熊氏以崇
與秦遠非其所及豈知兵者哉且秦晉隔河上流下
流無不可濟或從天而降或假道以謀何以知其必
不能侵崇也
崇公作柳
晉人宋人伐鄭
左氏晉人伐鄭以報北林之役穀梁伐鄭所以救宋
也王樵氏曰按是時楚師去宋久矣故伐鄭而宋與
焉使楚尚在宋宋何暇伐鄭乎自古未有國方受兵
乃伐他國以自救之理
同一伐鄭也而事不同家氏曰鄭背華而即夷諸侯
會晉而討之公也晉受宋賂而輔之簒今復偕宋伐
鄭非也蓋鄭可伐也為宋而伐鄭則不可也
左傳于是晉侯侈趙宣子為政驟諫而不入故不競
于楚
甲寅○匡王六年崩
二年○晉靈十四弑齊惠二衛成二十八蔡文五鄭穆
二十一曹文十一陳靈七杞桓三十宋文四秦共二
楚莊七
春王二月壬子宋華元帥師及鄭公子歸生帥師戰于
大棘宋師敗績獲宋華元
灌甫曰自棐林之役宋與鄭三戰皆北華元卒為鄭
獲非宋之不利實中國之恥也故詳書其事鄭從夷
猾夏之罪不待貶絶而自著矣按穀梁以韓戰不書
師敗而書獲為晉侯失民此戰先書師敗而後書獲
為華元得衆
大棘城在今開封府寧陵縣西南七十里
秦師伐晉
左傳以報崇也遂圍焦
吕氏曰晉文之欲與楚争也必得秦而後敢戰殽函
之役晉襄度淺而先軫諸人見利乘便自是報復無
己楚方陵駕中國鄭復背晉從楚以侵陳宋矣晉將
與楚争則通秦以軋楚可也否則置秦而勿問可也
而穿興侵崇之謀盾也聽之是又啓秦之争也宋方
敗于鄭而晉復病于秦非自取之耶
夏晉人宋人衛人陳人侵鄭
左傳楚鬭椒救鄭趙盾曰彼宗競于楚殆將斃矣姑
益其疾乃去之
晉靈不君不競于楚盾為元帥攬權于内取賂于外
既不正身率物而又偷于為政如去年棐林之役則
楚囚解揚晉師即還及今鬭椒救鄭又曰彼宗競于
楚殆將斃矣凡事苟且退避借端塞責似家門有事
不可久離者豈君虐國亂盾固有虞心耶
秋九月乙丑晉趙盾弑其君夷臯
董仲舒氏曰春秋之道視心所惑立說以大明之今
趙賢而不遂于理皆見其善莫知其罪故因其所賢
而加之大惡繫之重罪使人湛思而自省悟以反道
曰吁臣道之大義父子之道乃至于此此所由惡薄
而責之厚也他國不討賊者諸斗筲之民何足筭哉
弗繫人數而己
趙孟雖非知道純臣然立國安君憂心假寐庶幾以
社稷自任者即傳所載靈公避彈丸殺宰夫事若在
後世不過一嬉戲小虐耳盾輒以為憂不忘恭敬則
其處心立行可知矣弑君大惡即兇逆者猶思避其
名况盾乎如果盾有是心亦必授穿以意身故偽亡
一一與穿計定乃足濟也今晉侯飲酒伏甲攻之事
起倉卒幸而得亡不然盾之肉飽&KR0729;腹矣安能預計
其不死于獒而得越境耶穿固無賴凶德前驅或殺
之流也將追秦軍不待元帥之命而以其屬出晉軍
欲薄秦師穿當軍門呼以沮成筭平時不法盾付不
知因盾之出而亟顧家門懼于徵死遂行大事固小
人事勢所必至耳使盾不反國越境他往則此身已
外于名禄之場自别于公行之族超然如季札公子
鱄一流誰得議之不出于此尚貪政柄即使歸而討
罪亦不足贖彼衛君晉昭何嘗不歸殺下手者以自
明耶太史曰子為正卿亡不越境反不討賊非子而
誰孔子曰惜也越境乃免史記錄晉人之言曰盾雖
不知猶為賊首此先王所以明臣妾之禮杜弑逆之
原天理人情史書律法俱應爾爾穀梁曰于盾也見
忠臣之至于世子止見孝子之至兩言闡義殆盡矣
諸儒乃謂四海之外無所逃罪為法受惡非聖人語
則予之惑也滋甚夫盾之所以不免于罪者止戀此
正卿耳若已越境惡得有卿既不為卿弑君何為故
曰越境乃免夫盾不欲弑君者心也穿弑君而書其
重盾不得不受弑逆之罪者法也故曰為法受惡譬
如今律強盜行劫惟得財者問斬餘則降等然則盜
之受斬争在得財耳盾之受法争在正卿耳公子比
之名弑争在為君耳如違其利安受其罪哉此意惟
程伊川蘇子繇得之伊川曰盾之罪非春秋書之更
無人知也仲尼曰惜哉越境乃免若出境而反又不
討賊則不免除出境不反乃免子繇曰出而越境則
盾誠亡也反而討賊則盾誠不知謀也今亡而不越
境反而不討賊孰知非盾之偽亡而使穿弑君者如
是而以穿居弑君之名則盾計得矣弑君之罪而容
以計免乎此一獄也歐陽以為手弑趙氏以為意弑
蓋謂必以手弑意弑加盾而後可以明君父之倫臣
子之道聖賢書法之旨予以為必以手弑意弑加盾
而君父之倫臣子之道聖賢書法之旨益不明何也
君臣大倫忠孝至德其理非可一端盡其微非可一
義悉夫使天下必推刃于君父者而始謂之不臣不
子則君臣忠孝之道不亦淺乎彼天下固不皆推刃
于君父者而可盡號之曰忠臣孝子乎惟盾非手弑
又非意弑而特加以弑君之罪使其責不可逃而心
不得不服然後天下後世之人皆知為人臣子之不
可無禮于君父也若是此亂臣賊子所以懼也故未
有此事而設有此心者謂之將將者先事而萌之者
也原無此心而適成其事者謂之遂遂者後事而成
之者也有將非人臣也將而必誅所不辭也遂惡亦
非人臣也遂而必誅所不辭也以此責盾當無辭以
對矣
臯公作獋
冬十月乙亥天王崩
乙夘○定王元年
三年○晉成公黑臀元年齊惠三衛成二十九蔡文六
鄭穆二十二卒曹文十二陳靈八杞桓三十一宋文
五秦共三楚莊八
春王正月郊牛之口傷改卜牛牛死乃不郊猶三望
趙子常曰未牲曰牛牛傷改卜禮也改卜牛又死異
也乃不郊重其變不敢凟也言免牲不言不郊從可
知也言牛死則言不郊牛死得再卜須言不郊義乃
盡也此何以書記異且言猶三望也
葬匡王
楚子伐陸渾之戎
左傳楚子伐陸渾之戎遂至于雒觀兵于周疆定王
使王孫滿勞楚子問鼎之大小輕重焉
外裔相伐不書此以近王都書陳君舉曰窺周室也
郝仲輿曰伊雒之有戒晉遷之也引外患近王室為
私屬以逼天子晉之惡可勝道哉子帶之亂襄王蒙
塵皆陸渾為之齊桓主盟不能討重耳納王誅子帶
而戎無恙文宣以來夷狄之禍不絶書晉驩強梁虎
視諸侯以此屬為爪牙其敢誰何昭公九年周詹伯
讓晉之辭可知也楚宅南邦于戎非切膚非有精忠
勤王奉辭伐罪之誠視友邦相攻猶彼善于此書曰
楚子伐陸渾之戎名正言順世誇召陵城濮未昌言
若此而乃執夷楚之例謂夷狄相攻果仲尼之意乎
又曰傳稱王孫滿對楚子問鼎之辭非也過周郊問
周鼎人情好異耳援天命國祚以美文辭而世儒遂
蔽楚子之罪以附合尊周攘夷之例未見其允也陸
渾害王室為晉私人諸侯不敢問楚子此舉無功即
無罪王使人來勞蓋亦喜之故其書法甚堂堂傳不
與其功而反加之罪豢戎者無罪而伐戎者罪之豈
至當之論乎按仲輿立說甚當非徒以張楚也
熊過氏曰陸渾戎允姓居陸渾在秦晉西北僖二十
二年秦晉遷于伊川遂從戎號今河南府嵩縣界古
伊闕地
渾公作賁穀無之字
夏楚人侵鄭
左傳鄭即晉故也
趙子常曰先是傳載晉侯伐鄭及郔鄭及晉平士會
入盟矣然何以不書以鄭之反覆乎晉楚之間非得
已也故書晉楚之侵伐則鄭向背可知而凡以侵伐
取成者不悉書雖晉君自將亦不書
秋赤狄侵齊
自文十一年叔孫得臣敗狄于鹹鄋瞞亡後止于十
三年狄侵衛一舉此後如今年及四年之赤狄八年
之白狄則狄勢分矣得臣之功不可誣也
季氏曰赤狄隗姓别為一種隗俗尚赤衣者也在山西潞
州以北而東界黎城即古黎侯國其種有潞氏甲氏留吁
壤地相連者也赤狄距齊甚遠而連年侵至齊國未有不
由狄境而往者然而狄不為窺蓋自叔孫得臣敗狄于鹹
之後狄勢稍衰而赤狄寖強則取道于狄而無忌矣
赤狄始見經
宋師圍曹
左傳宋文公殺母弟須及昭公子武氏之謀也使戴
桓之族攻武氏盡逐武穆之族武穆之族以曹師伐
宋秋宋師圍曹報武氏之亂也
季氏曰晉宋陳衛曹同會棐林以伐鄭者也及華元
見執于大棘戴族恥之故尋棐林舊好以侵鄭雪恥
乃二年夏晉宋衛陳皆行曹獨畏避不出此宋華氏
之所深怒也但楚勢方張懼曹與鄭合而啓楚釁故
久而未報至是鄭即晉而楚侵之宋乃乘間圍曹耳
非報武氏之亂也
冬十月丙戌鄭伯蘭卒
葬鄭穆公
丙辰○定王二年
四年○晉成二齊惠四衛成三十蔡文七鄭靈公夷元
年弑曹文十三陳靈九杞桓三十二宋文六秦共四
卒楚莊九
春王正月公及齊侯平莒及郯莒人不肯公伐莒取向
熊過氏曰莒大郯小疆場相連魯與郯有伯姬之親
故宣公為是平及者内為志焉耳高抑崇曰公欲為
郯平莒而挾齊以為重義不足以服莒曰莒人不肯
非特其君矣故曰伐莒強也取向利也向國在莒魯
之間隠二年莒人入向遂滅地屬莒
郯今兖州府郯城縣與淮安之海州皆郯子國地
秦伯稻卒
夏六月乙酉鄭公子歸生弑其君夷
首謀弑逆者公子宋也懼譛而從之者歸生也而以
歸生為首惡何也蘇子繇曰弑君之禍成于二人二
人不可并書將書其一而已宋首弑君其罪不疑書
其不疑則歸生可得免也歸生之罪成于不得已疑
若可免也弑君之罪不可以疑免書其疑者而其不
疑可知也宋襄公使邾文公用鄫子于次且之社春
秋書邾人而不及宋亦猶是也
陳氏曰歸生為正卿而宋有無君之心非歸生孰禁
之于歸生乎謀先然而弗禁則賊由歸生而已矣故
歸生之弑公子宋啓之不以罪宋而罪歸生
胡氏曰後世若司馬亮沈慶之等苟知此義則不至
于失身為賊所制矣子元之黿羊斟之羊雖非本事
然亦不可不謂之無因也以一事而弑君必其平日
有大不堪于人者耳記之可也郝仲輿曰鄭靈公遇
弑國人立子良子良辭立子堅是為襄公春秋諸侯
之子弟讓國者多矣鄭子良宋子魚曹子臧吴季札
楚子西衛子郢之類皆不書何也五霸詐力成風父
子兄弟相傾智者視其國如巖墻然其讓也皆利害
私情一身完名而禍延累世春秋不取也
赤狄侵齊
秋公如齊
公至自齊
宣公簒立卑屈事齊然惠公之所以從其請而與會
者貪魯賂也豈真有甥舅之情耶公輕身至齊又安
知不以為竒貨羈留之而有所要求耶則公將何以
自脱也故胡氏云君行告至常事不書宣公比年如
齊而皆至者危之也
冬楚子伐鄭
左傳鄭未服也
高抑崇曰楚自去年至十年侵伐鄭者凡五至十一
年盟鄭辰陵而鄭又徼事晉于是明年圍鄭遂敗晉
于邲而後鄭服楚晉之不振有自來矣
丁巳○定王三年
五年○晉成三齊惠五衛成三十一蔡文八鄭襄公堅
元年曹文十四陳靈十杞桓三十三宋文七秦桓公
榮元年楚莊十
春公如齊
左傳高固使齊侯止公請叔姬焉
夏公至自齊
秋九月齊高固來逆叔姬
穀梁傳諸侯之嫁子于大夫主大夫以與之來者接
内也不正其接内故不與夫婦之稱也
高忠憲曰公如齊高固使齊侯止公請叔姬秋來逆
焉曰來者公自為主也諸侯嫁女于大夫主大夫以
與之為體敵也而公自為之主卑朝廷辱宗廟甚矣
負簒國之罪倚齊以安是以屈于人下如此
當是文公少女宣公娶即位之後至是纔五年安得
有及笄稱字之女乎
公穀叔姬上有子字
叔孫得臣卒
冬齊高固及子叔姬來
左傳冬來反馬也子公羊子曰其諸為其雙雙而俱
至者與
熊過氏曰大夫非公事與妻出境行反馬之禮非也
留車妻之道反馬壻之義反馬不親至歸寧無並行
惠公之許高固之來胡氏交罪之是也
郝仲輿曰諸侯女為大夫妻常也夫以其婦來婦家
亦常也此書何也止人君父而摟其處子其駢然而
來也易所謂寇婚媾與
趙子常曰孔氏曰文十二子叔姬杞桓夫人十五子
叔姬齊昭夫人宣五子叔姬高固妻成五有杞叔姬
來歸其娣也娣亦字叔者周之法積叔也今按伯仲
叔季惟可字四人故字法或積叔既積叔故或加子
以自異如公孫嬰齊稱子叔嬰齊其後叔老叔弓或
稱子叔子蓋欲别于叔孫氏也大夫書名氏故字不
得見經婦人惟書字故從其加子以自異也自趙伯
循謂時君之女曰子學者因謂齊子叔姬為文公女
計其年又謂非齊舍母而杞伯來朝請絶叔姬等事
皆以為非繇一字之義不明而左傳有數處不可信
矣
楚人伐鄭
左傳楚子伐鄭陳及楚平
晉荀林父救鄭伐陳諸侯盟會書人書字自有意義
若秦楚及小國不然秦楚未使聘以前不稱伯與子
也以後伯者伯子者子漸進之矣然或書曰秦伯曰
秦人曰秦曰楚人曰楚子曰楚終無一定之論焉略
之也邾莒小國亦然略之也此楚子伐鄭而書楚人
以是夫
戊午○定王四年
六年○晉成四齊惠六衛成三十二蔡文九鄭襄二曹
文十五陳靈十一杞桓三十四宋文八秦桓二楚莊
十一
春晉趙盾衛孫免侵陳
左傳陳即楚也
此晉楚争陳之始陳即楚諸侯即楚者衆矣是天下
之大勢也春秋所為許齊桓晉文之功惟此而已矣
晉主夏盟則陳之即楚無闕者當討有闕者亦不得
不討書侵者自是九伐之法非為貶也
夏四月
秋八月螽
冬十月
左傳楚人伐鄭取成而還說者以為是厲之役也
己未○定王五年
七年○晉成五齊惠七衛成三十三蔡文十鄭襄三曹
文十六陳靈十二杞桓三十五宋文九秦桓三楚莊
十二
春衛侯使孫良夫來盟
左傳衛孫桓子來盟始通且謀會晉也
胡傳來盟為前定者嘗有約言矣未足效信而釋疑
又相歃血固結之耳是盟衛欲為晉致魯而魯專事
齊初未與晉通也必有疑焉而衛侯任其無咎故遣
良夫來盟而公卒見辱盟非春秋之所貴義自見矣
夏公會齊侯伐萊
左傳不與謀也凡師出與謀曰及不與謀曰會
萊今萊州府黃縣北
秋公至自伐萊
大旱
冬公會晉侯宋公衛侯鄭伯曹伯于黑壤
左傳鄭及晉平王叔桓公臨之以謀不睦晉侯之立
也公不朝又不使大夫聘晉人止公于會盟于黃父
公不與盟以賂免故黑壤之盟不書黑壤之會熊過
氏曰左氏言春秋諱黑壤之盟啖叔佐曰經但言會
傳作盟不與經合又說公見止近誣也而胡子不省
仍左氏之舊趙企明曰陽穀之會齊不肯盟季孫則
以齊侯不及盟書之以為與盟者春秋未嘗諱也夫
趙氏豈不辯哉然猶曰臣不諱也昭十三年平丘之
會書曰公不與盟則春秋于公之會盟初未嘗諱今
不信經而信傳乃以一言蔽之曰止公不盟以例言
之何以通于沙隨平丘乎熊氏之言如此然宣公以
弑德齊謹于事齊絶不及晉晉靈公固亦甘之若晉
自文公以來未嘗一會諸侯而成公黑壤首盟其志
不小止公于會而盟之固無難事熊氏乃以平丘為
例云不當諱夫辱非自取者不諱平丘是也黑壤之
會宣公自反何以事齊之謹如此乎安得不諱且一
事而異義甚多豈可以此例彼執一說求之也
趙盾相靈公則晉衰相成公則復振自晉文没後未
嘗一會諸侯成公初立即有此會使盾昌言討賊而
正其罪則殺惡及視之冤既伸而比齊慢晉之故亦
討亂賊不復敢恃人以為惡矣惜其舍大而問小得
賂而罷是其責又不在禮也
庚申○定王六年
八年○晉成六齊惠八衛成三十四蔡文十一鄭襄四
曹文十七陳靈十三杞桓三十六宋文十秦桓四楚
莊十三
春公至自會
夏六月公子遂如齊至黃乃復
趙子常曰此有疾而復也曷不言有疾義不可言也
國君外如有疾而復君禮也人臣不以死生貳君命
無以疾還之道也禮賓入境有疾而死遂也若賓死
未得盡命則既歛于棺造于朝介將命朝聘而終以
尸將命禮也黃齊境也以疾還非禮也
辛巳有事于太廟仲遂卒于垂
壬午猶繹萬入去籥
禮大夫卒當祭不告終事而聞則不繹萬舞之總名
公羊以為干舞即振萬舞備之說耳非也籥籥管也
或曰去其有聲者廢其無聲者非也籥者秉之云爾
猶者已而未已之辭經書猶直叙其事也不稱公子
陳氏以為蒙上文一事卒名是也弑君大惡公子不
可非公子亦不可不以此為貶也有事于太廟胡氏
以為時祭非也曰有事曰大有事俱不係正祭或以
祈禱特舉焉書此者為識卒大夫之變禮發耳義不
在祭也
王樵氏曰按檀弓衛太史柳莊寢疾公曰疾革雖當
祭必告則知舊不告也公再拜稽首請于尸曰有臣
柳莊也者非寡人之臣社稷之臣也聞之死請往不
釋服而往此記其失禮非善之也夫禮莫重于當祭
大夫有變而不以聞則内得盡其誠敬之心于宗廟
外全隠恤之意于大臣是兩得之也衛當祭而告神
明已接而禮不終乃以請于尸而往示全于祖古者
謂終事而聞則不繹魯卒事而聞而不知廢繹乃以
萬入去籥示全于臣是兩失之也
繹者祭之明日賓尸也猶祭也當祭不可告當祭而
告是仲緣其弑立之私愛僣舉也
或曰繹者祭之餘卿卒當廢曰不然禮大夫士將祭
于公既視灌而父母死則猶與祭也次于異宫既祭
釋服出公門外哭而歸如諸父昆弟娣妹之喪則既
宿則與祭卒事出公門釋服而後歸未繹則猶未既
也大夫士不可以徇其私君可以徇其臣乎
辛巳有事于太廟仲遂卒于垂壬午猶繹萬入去籥
以為去籥之示變不如不繹之為愈也癸酉有事于
武宫籥入叔弓卒去樂卒事蓋叔弓在祭所籥入而
卒緣先祖之心見大臣之卒必聞樂不樂緣孝子之
心神明已接不可以卑廢尊故去樂卒事而可也書
仲遂猶繹志禮之失也書叔弓去樂志禮之變也二
者不同
姜廷善曰尸者主也繹者繼也賓尸謂出主于太廟
合享後歸主于本廟而繼昨日事行小祭之禮以安
之爾非是以賓客之禮燕為尸者之謂也諸侯以大
夫為尸則君當拜臣王父以孫為尸則父當拜子世
寧有是理乎即如大夫為尸孫為尸當祭之日儼然
坐于上而君若父者從下拜而獻之亦當有不安于
其心况明日又拜祭焉可乎故知尸從木主之說是
也孟子弟為尸則誰敬亦謂弟捧主出廟之時爾非
是弟真自為父祖尸也
何氏曰禮繹繼昨日事但不灌地降神天子諸侯曰
繹大夫曰賓尸士曰宴尸天子以卿為尸諸侯以大
夫為尸卿大夫以下以孫為尸尸屬昨日配先祖食
不忍輒忘故因以復祭殷曰肜周曰繹
何氏曰籥所吹以節舞也吹籥而舞文樂之長詩左
手執籥注文舞也籥如笛而六孔
吕氏曰萬舞文武二舞之總名籥舞文舞之别名文
舞又謂之羽舞蓋文舞吹籥秉翟羽也萬入去籥者
文武二舞俱入于二舞中去羽舞吹籥者
戊子夫人嬴氏薨
王樵氏曰按敬嬴文公妾也稱夫人踵乎成風也哀
姜淫乎慶父與弑二君齊桓討而殺之僖公之心必
以哀姜不可入宗廟配其父而不敢明言故于成風
生則禘于太廟用致夫人既尊之以齊其父矣于其
殁也豈肯别立宫如仲子乎有二夫人祔廟自成風
始雖僖公欲尊其母而實因哀姜義絶于廟故當時
得生此義耳此猶漢吕后負劉氏稱制王諸吕而文
帝尊薄姬以配高帝事正同也敬嬴見成風之事欲
自附以為尊襄仲緣季友之迹欲自文以非賊豈知
出妻無罪為賊臣悖妾所逐歸死母家非以義絶而
不得奉宗廟配先君既不與哀姜同而敬嬴私事襄
仲與之殺嫡立庶逐嫡母僣夫人亦不與成風同惟
王室不競中國無伯故得肆行而無忌耳按哀姜義
與廟絶成風自當作配說以為有二夫人祔廟自成
風始者非也
嬴氏公穀作熊氏
晉師白狄伐秦
左傳春白狄及晉平夏會晉伐秦晉蓋交白狄以制
赤狄也
高氏曰殽之役書及姜戎此不言及者以傳考之白
狄為主也經先晉者不與白狄之會諸侯也
季氏曰白狄别為一種俗尚白衣者也在西河秦晉
之間故秦晉相攻皆連白狄成十三年左傳載晉吕
相絶秦書云白狄及君同州則白狄與秦相近當在
晉西趙鵬飛所謂介秦晉之間者也史記亦載晉文
公攘戎翟居于河西圁洛之間圁今之神木縣雒今
之雒川縣皆屬延安府蓋延綏葭鄜諸州悉其地也
白狄始見經
楚人滅舒蓼
左傳楚為衆舒叛故伐舒蓼滅之楚子疆之及滑汭
盟吴越而還
夷狄相滅不書此書見楚莊之熾而中國失南藩病
日棘矣
熊過氏曰釋例土地名有舒羣舒舒蓼舒庸舒鳩為
五舒蓋舒即羣舒羣舒即舒蓼舒庸舒鳩誤三為五
也唐孔氏曰舒蓼二君名者轉寫誤當云一國名是
也今按武德四年為蓼州領霍丘七年廢入夀盟會
圖云在光州則俱中國南門趙子常以為東夷國則
誤矣
姜廷善曰蓼先滅于楚者其地即今固始縣
秋七月甲子日有食之既
冬十月己丑葬我小君敬嬴
左傳旱無麻始用葛茀
敬嬴公穀作頃熊
雨不克葬庚寅日中而克葬
左傳雨不克葬禮也禮卜葬先遠日辟不懷也
胡傳喪事即遠有進無退浴于中霤飯于牖下小斂于
戸内大斂于阼階賓于客位遷于廟祖于庭塴于墓以
弔賓則其退有節以虞事則其祭有時不為雨止禮
也雨不克葬喪不以制也或曰卜葬先遠日所以避
不懷也諸侯相朝與旅見天子入門而雨沾服失容
則廢矧送終大事人情所不忍遽者反可冒雨不待
成禮而葬乎潦車載蓑笠士喪禮也有國家者乃不
能為雨備何也且公庭之于墓次其禮意固不同矣
不能為之備是儉其親也不亦薄乎故穀梁子曰雨
不克葬喪不以制也
高郵孫氏曰孔子葬母雨壊其墓門人修之孔子不
樂老聃助葬日食而止既明而後行蓋雨則常有可
以前備而日食非常不可預知也春秋書雨不克葬
蓋譏之也
汪氏曰禮記孔氏正義云在廟未發之時庶人及卿
大夫亦得為雨止若其己發在路及葬則不為雨止
其人君在廟及在路及葬皆為雨止然潦車載蓑笠
縣封葬不為雨止皆士庶人之制而非國君之制穀
梁譏不克葬而左氏以為得禮近世名儒亦有講于
此者有謂雨而無害于力役者雖葬可也其或天變
駭異雨甚水至不可以即土汲汲焉葬反為不可追
之悔則左氏之說亦未為失
熊過氏曰周禮遂人天子用六紼喪大記君葬用四
紼蓋執紼凡五百人遣車七乘其物備其事嚴不可
冒雨而葬也非謂不能如士喪禮漆車載蓑笠也庶
人縣窆不封不樹不為雨止則大夫以上葬為雨止
矣然則禮葬不為雨止送葬不避塗潦固為庶人言
耳孫明復譏無備誠有備也而雨甚渴葬將毋有慊
于誠信乎
城平陽
高氏曰懼晉故也方舉大喪又城平陽重用民力也
季氏曰平陽在魯北鄙近于根牟城之以為偪根牟
計也是時魯與齊睦去晉甚遠謂備晉者非也
平陽今泰安州新泰縣
楚師伐陳
左傳陳及晉平楚師伐陳取成而還
辛酉○定王七年
九年○晉成七卒齊惠公九衛成三十五卒蔡文十二
鄭襄五曹文十八陳靈十四杞桓三十七宋文十一
秦桓五楚莊十四
春王正月
公如齊
公至自齊
夏仲孫蔑如京師
左傳王使來徵聘孟獻子聘于周
齊侯伐萊
秋取根牟
公羊根牟者何邾婁之邑也曷為不繫乎邾婁諱亟
也根牟或謂齊取承上文故不再舉齊也與僖十七
年春齊人徐人伐英氏夏滅項義同或謂魯取汪氏
曰諱滅書取與鄟邿同然昭八年蒐于紅自根牟至
于商衛即所取根牟也魯取為長然則伐萊與取根
牟當分作二事看
季氏曰根牟小國漢為泰山郡牟縣今泰安新泰縣
嬴慱之間牟汶出焉者其西境也顔師古曰桓十五
年牟人來朝即此是以為牟子國也則非矣蓋牟子
城在今登州府福山縣西北三十里漢為東萊郡東
牟而距根牟遠矣魯越齊萊之境而往取之一千五
百里而遙勢之所不便也且根牟與牟異名顔說悮
也或根牟乃牟支庶所分而别為一國如小邾之于
邾則不可知耳夫根牟在魯東北界者也杜元凱以
為根牟魯東界琅琊郡陽都有牟鄉乃因漢志于陽
都之下載有牟臺之下故謂牟縣在此蓋陽都屬瑯
琊屬泰山求之水源限隔山谷是以各分所隸豈根
牟界居其間水西流出魯北界者為牟汶其東境入
陽都界者為牟縣歟故牟臺牟鄉之名遂因牟縣而
沿及陽都之境爾至鄭漁仲又以根牟為都安丘則
又以隋嘗于此置牟山縣而誤也
八月滕子卒
不名者闕文
九月晉侯宋公衛侯鄭伯曹伯會于扈晉荀林父帥師
伐陳
扈之會陳不與故伐之
熊過氏曰晉成黑壤服鄭扈以謀陳庶幾乎有志矣
陳鄭連壤鄭居檜地在豫州方外之北陳在孟諸之
西轅濤塗曰師出于陳鄭之間必甚病是也
趙子常曰無將帥故書法與牡丘救徐不同事與襄
元年韓厥異者在會諸侯皆以師屬林父伐陳而次
于扈以待之故晉侯卒于扈而師還
孔氏曰僖二十八年城濮宋齊秦以師屬晉而經書
其師此全不書者彼雖公卿不行仍有大夫帥之將
卑師衆故稱師耳此則全無將帥以兵付晉并入晉
軍林父獨自帥之故唯書林父伐陳也今按城濮之
戰唯宋公不自將耳齊國歸父無為不親兵者時經
未書大夫將雖將尊師衆但書師為左氏學者不知
此義故謂稱師為將卑師衆也秦小子憖自書人彼
有筆削之旨此但史法亦不可并論也
扈在滎陽卷縣西北則鄭地也
辛酉晉侯黑臀卒于扈
左傳會于扈討不睦也陳侯不會晉荀林父以諸侯
之師伐陳晉侯卒于扈乃還
詹萊氏曰卒不言會會禮已畢也不書葬者魯恃齊
不會也曷知之以公之數如齊而不會晉知之也
冬十月癸酉衛侯鄭卒
范氏曰魯以黑壤見止之故扈之會公獨不往晉衛
之葬亦不書所以晉成公衛成公皆不書葬
高忠憲曰衛成公自復國以來帝丘再造抑狄事晉
自伐沈之後諸侯之事無役不從國内以安皆用寗
俞之效也
宋人圍滕
季氏曰文十二年滕昭公背宋而朝魯宋人内有國
亂外有楚兵故不暇討至是昭公卒乃因其喪而圍
之
楚子伐鄭晉郤缺帥師救鄭
左傳楚子為厲之役故伐鄭晉郤缺救鄭鄭伯敗楚
師于柳棼國人皆喜唯子良憂曰是國之災也吾死
無日矣
王樵氏曰六年傳止云楚人伐鄭取成而還而不詳
厲役之事此云楚子為厲之役故伐鄭則知前有闕
文矣厲蓋地名杜預謂取成于厲既成而鄭伯逃歸
楚子恨之厲之役鄭南北無屬楚未得志七年鄭又
及晉平會于黑壤故楚今年伐鄭不以黑壤興戎遠
稱厲之役者志恨在厲役也
灌甫曰楚人自三年侵鄭四年伐鄭五年又伐鄭晉
皆不救至今年伐鄭郤缺雖帥師救之然卒不能救
鄭固黨楚晉不之恤不得謂無罪也自是晉楚交伐
鄭
陳殺其大夫洩冶
孔寧儀行父二子以洩冶之諫請殺之公弗禁故書
國國有大惡而不諫何以為臣洩冶之諫盡職也洩
冶以諫死致命也左氏載孔子曰詩云民之多辟無
自立辟其洩冶之謂乎此非譏之也愛之也辟有二
解一曰辟法也一曰辟邪也若以法為解則解曰邪
辟之世不可立法但可晦迹以免禍若以邪為解則
曰民已自多辟今又立其辟以成之其辟愈甚君臣
衵衣相戲之事只宜隠諱而吾為明白言之是立其
辟也夫子此言蓋穆乎有深悲焉或者不知而繆謂
經名洩冶似有貶詞夫當國家昏亂之時人臣箝口
結舌而吾復為宋子哀魯叔肸飄然以去若秦人視
越人之肥瘠焉則國家將以何望朝廷養士謂何亦
可痛也
洩公穀作泄
木訥趙氏曰薦圭璧于泥塗固已疎矣觸虎狼以取
死庸得為智乎
春秋辯義卷十六
