春秋辯義卷十四明卓爾康撰
文公二
庚子○襄王三十一年
六年○晉襄七年卒齊昭十二衛成十四蔡莊二十五
鄭穆七曹共三十二陳共十一杞桓十六宋成十六
秦穆三十九楚穆五
春葬許僖公
夏季孫行父如陳
左傳臧文仲以陳衛之睦也欲求好于陳季文子聘
于陳且娶焉
汪氏曰季友如陳者再今行父之往蓋因其父之舊
好假公室之聘而圖婚耳春秋特書公子友葬原仲
而行父之娶于陳公孫兹娶于牟嬰齊娶于莒皆止
書如所以貶季友之私行而不予行父兹嬰齊因聘
以濟其私欲也自逆猶可敖如莒涖盟而代弟逆婼
聘宋而為意如逆則又甚矣
秋季孫行父如晉
八月乙亥晉侯驩卒
黃正憲氏曰按晉伯之衰起于楚強而楚之得以抗
晉稱雄者實起于襄公絶秦以自弱也至于外患侵
陵襄公何曾出一師以攘之箕之敗如驅寇門庭僅
僅免于擄掠之辱耳是壊文公之伯業者襄公也李
琪氏乃謂襄公戰殽以却秦敗箕以剪狄伐許以離
楚一年之間三敵悉退可謂有伯者之略不亦謬哉
驩公作讙
冬十月公子遂如晉
葬晉襄公
熊過氏曰盟主薨卿共喪事非禮也鄭游吉曰先王
之制諸侯之喪士吊大夫葬唯嘉好聘享三軍之事
于是乎使卿文襄之伯也君薨大夫吊卿共喪事夫
人士吊大夫送葬此禮樂之自諸侯也今按春秋之
初禮猶近古故僖公以前諸侯之喪大夫送葬亦非
先王之定制也及考晉文卒葬皆使微者往故名姓
不登于經則大夫吊卿共葬事之令亦豈晉文之所
昉乎自是叔孫婼葬平公意如葬昭公馴至少姜以
妾媵而諸國卿會葬矣三月速葬大不懷也趙盾欲
禦秦之送雍者耳
晉殺其大夫陽處父晉狐射姑出奔狄
左傳賈季怨陽子之易其班也而知其無援于晉也
九月賈季使殺陽處父書曰晉殺其大夫侵官也十
一月丙寅晉殺續簡伯
凡書殺者在上則稱君在下則稱氏在衆則稱人在
微則稱盜君與臣同殺則稱國
熊過氏曰處父稱國殺據公羊則君漏言而射姑殺
之也夫漏言小過坐以殺大夫則不惟失實而情輕
罰重亦無以蔽罪矣且國未有主君而襄公又没且
葬乃以漏言罪之所謂誅于既死不亦太嚴乎據左
氏則射姑怨陽子易其班使續鞫居殺之兩下相殺
無與于君然宣十五年王札子殺召伯毛伯殺毛召
者本王子捷與鞫居之殺處父實同而春秋誅意于
子札不書天王也今書國以殺而鞫居射姑乃沒其
主名可乎哉或曰射姑奔狄處父見殺之繇也成十
五年宋殺其大夫山宋魚石出奔楚殺山者豈魚石
乎趙木訥知疑處父見殺之故而不知宋山魚石華
元之例歸罪于趙為可恨耳夫殺處父者非射姑而
傳以為射姑非晉君而經以為晉君然則果誰殺之
耶趙子常曰國無君大夫方專廢立則爭爭則相殺
廢立之罪不見于春秋是故以國殺見君卒國亂澤
不足善其身後不書殺者名氏不嫌君討譏不在相
殺近之矣與莒殺其公子意恢同
樂正子記靈公幼處父謀于趙盾欲易之弗克誅焉
故稱國殺君與臣殺之詞也
黃正憲氏曰賈季本以中軍將易班在宣子之下居
常必偃蹇忿怨兩不相能始又主謀立公子樂見處
父既殺故不自安而出奔狄宣子遣臾駢送帑釋其
憤且利其去也此狐射姑出奔意或然也
射榖作夜
閏月不告月猶朝于廟
閏月則天子聽朔于明堂闔門左扉立于其中聽政
于路寢門終月故于文王在門為閏而文公乃以為
附月之餘而不告故左氏言閏以正時時以作事不
告閏朔棄時政也高抑崇曰知朝廟之不可已則告
月之禮曷為其可已也
猶有二義當推其本如事之善者大既不能行而僅
行其細則猶者幸詞也本不足觀徒事其末則猶者
已詞也春秋蓋有同辭而異實者矣猶三望猶繹可
以已而不已也猶朝于廟幸其不已矣幸其不已者
愛禮存羊之意也
辛丑○襄王三十二年
七年○晉靈公夷臯元年齊昭十三衛成十五蔡莊二
十六鄭穆八曹共三十三陳共十二杞桓十七宋成
十七卒秦康公罃元年楚穆六
春公伐邾
三月甲戌取須句
左傳間晉難也寘文公子焉非禮也
杜氏曰須句魯之封内屬國也僖公反其君之後邾
復滅之書取易也邾文公子叛在魯故公使為守須
句大夫絶太皥之祀以與鄰國叛臣故曰非禮
遂城郚
郚今泗水古卞縣地城郚控須句以備邾難也
黃正憲氏曰按左傳曰間晉難也又曰寘文公子焉
據杜氏則須句魯封内屬國成風之母家也據趙氏
則須句乃邾之屬邑繇前而觀則絶太皥之明祀以
與鄰國之叛臣繇後而觀則取祖宗之封邑以容背
父之逆子無一可者也文子當國何狼狽至此哉
夏四月宋公王臣卒
王榖作壬
宋人殺其大夫
宋成公卒國亂其弟禦殺其世子而自立國人殺禦
而立昭公襄夫人者君祖母也有淫行昭不禮焉公
子鮑者昭庶兄也有佞才夫人私之于是夫人欲殺
昭而立鮑穆襄之族攻公殺公孫固公孫鄭于公宫
公孫固為大司馬也與公孫鄭二大夫昭公之所與
存亾者也書宋人者國亂無政非君命而擅殺之大
夫不名義繫于殺大夫其名不足記也趙子嘗以為
死君難不名義不可通矣
戊子晉人及秦人戰于令狐
令狐今平陽府猗氏縣有令狐城
晉先蔑奔秦
啖氏曰傳云敗秦師非也按經書戰明二師相抗敵
矣傳云潜師夜起與經乖矣又上言背先蔑立靈公
蔑在秦也次言先蔑將下軍則是在晉也何其自相
背耶經言先蔑奔秦不言出明在外矣言背可也言
將下軍非也蓋先蔑時為下軍將而身在秦故致誤
也王子辨之曰啖子之辨是矣但先蔑若在秦未歸
安得書奔秦則先蔑是逆雍之後還至令狐乃復奔
秦也惟先蔑將下軍一句明是傳誤卓子又辨之曰
王子之辨是矣先蔑將下軍亦非誤先蔑原為下軍
將出則將命歸則復位常也先蔑雖身迎雍然國家
大事豈有顧忌受秦為賓不受為寇宣子有言矣蔑
安得不將以先蔑將下軍為誤者亦非也趙孟立長
實是為國忠心若果非忠自貪立幼王氏以盾立雍
為私者刻矣靈實出嬴按春秋秦徐梁黃葛五國皆
嬴姓敬嬴未知為誰女姪娣媵從不擇小國熊氏以
晉不與四小國為婚必出秦國拘矣若趙企明趙盾
修先君之怨為秦戰者則于傳無考又鑿矣晉秦稱
人者秦入中國未曾稱爵也晉非有理直氣銳之事
稱人亦可也說者以為罪秦伯而人之然左傳明載
秦康公送公子雍于晉曰文公之入也無衛故有吕
郤之難乃多與之徒衛則是秦人者徒衛也安得不
人程氏以為晉不謝秦秦納不正皆罪也故稱人夫
晉不謝秦是矣他人有君而求立之與我何與而問
其正不正乎則又迂矣
蔑公作昧奔上有以師字
狄侵我西鄙
張洽氏曰間秦晉之爭也許翰氏曰狄懲箕之敗四
年間一侵齊而未敢肆至是復侵魯侵齊侵宋侵衛
晉襄既沒莫之忌矣趙鵬飛氏曰魯有戎患未嘗有
狄患狄蓋遠于魯今狄越齊衛而侵魯其患深矣
郝仲輿曰魯以狄難告晉晉趙盾因賈季而讓狄焉
仲尼所以猶取于齊桓與管仲也
秋八月公會諸侯晉大夫盟于扈
左傳晉侯立故也
此公會宋公衛侯陳侯鄭伯許男曹伯而諸侯不序
非左氏誰知其為七國之君乎左氏曰公後至不書
所會然夫子明書公會安得為公後至榖梁曰諸侯
略之也陳氏曰晉始失伯也散辭也失伯當咎晉襄
靈公幼小初立何以知其失伯即後日失伯今安得
預斷而散之略之許氏謂大夫而主諸侯之盟自扈
之盟始君子惡之然靈公襁褓非當國大臣誰任其
責或曰衆辭溴梁諸國之大夫可以衆言此一國之
大夫耳不得言衆或曰晉侯不能降禮乃使大夫盟
諸侯夫兒啼之主其聲呱呱胡可責其有禮至趙子
嘗曰晉襄公卒靈公幼楚人已知北方可圖諸侯以
為晉不足與鄭受盟于楚而齊魯俱貳中國無伯矣
故于靈公之盟會略諸侯不序以明晉伯中衰議論
雖大情事不符即如趙子所稱不及楚師取宋齊之
賂皆後日事春秋當靈公初立即爾加誅恐聖人不
若是慘也故數者皆不足以斷是法也惟或曰無君
庶幾近之而熊氏猶以為晉靈自在與蔇盟不同不
知數歲之君惟知飲食猶無君也况君立不定二國
正同魯欲迎公子糾不克立故莊九年蔇之盟大夫
略而不序趙盾欲迎公子雍不克立故今扈之盟諸
侯略而不序略諸侯自略大夫也不然文二年垂隴
之盟亦大夫士縠主諸侯何以得序說者又曰垂隴
晉襄命令自出不嫌也故仍常法靈公柄臣為政嫌
也故特書變文毋乃強為之辭乎
扈今開封原武縣西北有扈亭
冬徐伐莒公孫敖如莒涖盟
徐為魯患舊矣自服桓文伯令以来稍知斂戢今中
國無伯復將侵魯故先伐莒以嘗之公孫敖于是往
盟于莒修僖公洮向之好協謀以為備也左傳謂穆
伯娶于莒豈姻婭相恤未必出于文公之命乎至于
為仲遂逆已氏之說語近于誣亦喜談女德之常態
耳
壬寅○襄王三十三年崩
八年○晉靈二齊昭十四衛成十六蔡莊二十七鄭穆
九曹共三十四陳共十三杞桓十八宋昭公杵臼元
年秦康二楚穆七
春王正月
夏四月
左傳秦人伐晉取武城以報令狐之役
秋八月戊申天王崩
冬十月壬午公子遂會晉趙盾盟于衡雍
左傳晉人以扈之盟来討冬襄仲會晉趙盾于衡雍
報扈之盟也
左氏以前年扈之盟為公後至故今晉人以扈之盟
来討而公子遂再往會晉盟也後至之說已辨矣則
今盟非為討扈之盟乃所以釋扈之盟也後至者不
當時見責乃踰一年而後討乎
王樵氏曰按天王崩諸侯不奔喪而兩國之大夫自
相會盟于王畿之内惡莫大焉又大夫之專盟自是
始也前此盟翟泉猶有僖公在會也繼此而有袁婁
之盟雞澤溴梁諸侯皆在而大夫自盟矣于宋于虢
則晉楚之大夫狎主齊盟而諸侯不復在矣
衡雍鄭地今滎澤西地在踐土東南
乙酉公子遂會雒戎盟于暴
王樵氏曰按宣元年公子遂如齊三月遂以夫人婦
姜至自齊傳云遂何以不稱公子一事而再見者卒
名也一事而再見謂如齊為逆夫人也故于其至也
卒名而已此盟戎非一事再見故兩稱公子遂以見
晉戎同使又各舉其地胡氏謂稱公子各日其會正
其名與地以深别之是也自壬午至乙酉四日之間
不能再出再書公子遂者謹戎之盟也左氏云珍之
也大夫無遂事權臣專行而莫之忌雒邑王都所在
戎醜居之無制甚矣不能攘却又盟好是修乃以專
命境外為得事之宜而珍之可乎自秦晉遷陸渾之
戎于伊川不惟亂華而其逼周亦甚自是伊雒之戎
世為周患他日王謂晉人曰先王居檮杌于四裔以
禦魑魅故允姓之姦居于瓜州伯父惠公歸自秦而
誘以来使逼我郊甸戎有中國誰之咎也繇此觀之
則秦晉之罪不可勝誅矣魯以千乘之國戎在千里
之外保境却敵無他策而以望塵納好為得宜不亦
悖哉
高忠憲曰天王崩不奔喪而遂與盾與雒戎前後會
于王都之側尚猶待于貶乎
雒戎雒水名諸戎雜居雒水之間故曰雒戎
暴王畿采地
雒戎公作伊雒戎
公孫敖如京師不至而復丙戌奔莒
朱子曰不至而復便是大不恭魯亦不再使人往皆
罪也文定只貶他從已氏之過經文元不及此事趙
企明以已氏之事去經甚遠此敖自以國權在遂憤
而出奔也然淫荒之人至棄子離家以奔他國而暱
此一人也秉權非其所急矣
公無而字
螽
宋人殺其大夫司馬
宋司城来奔
宋昭公下忌其公族上不能其祖母以致再亂為亂
者戴氏之族而書宋人非一人見昭公無政而臣庶
得以擅殺大夫也大夫者孔叔公孫鍾離也而不名
義繫于殺大夫而其名不足紀也司馬者公子卬司
城者蕩意諸也又特以官舉者義繫于其官而名不
足紀也
左氏載司馬握節以死司城蕩意諸来奔效節于府
人而出或疑公子卬死節可嘉蕩意諸去國有禮何
以不書于春秋然宋是時國有淫母君方意忌大臣
疎遠宗族樂豫舍司馬讓公子卬則卬固從君于昏
非見幾避禍之人明矣其死也既不可下同齊莊八
人又不可上擬荀息仇牧故書司馬司城從大夫衆
詞書之夫司馬司城官也爵則大夫也司城固以其
来奔特書矣司馬不從大夫并書而又書司馬者抑
以握節以死效節府人為其死節而作此例歟
劉氏曰榖梁云其以官稱無君之辭也鄭氏解云謂
無人君之德非也晉殺其大夫郤錡郤犨郤至並尸
三卿亦可謂無君德者曷為不以官稱之
癸卯○頃王元年
九年○晉靈三齊昭十五衛成十七蔡莊二十八鄭穆
十曹共三十五卒陳共十四杞桓十九宋昭二秦康
三楚穆八
春毛伯来求金
公孫敖不至京師毛伯遂徵職貢以供喪紀此時天
王方在諒闇不當遣使故與求車不同熊過氏曰不
稱王使有司以其常典行之非出于王如今時年例
差必受璽書從事乃稱欽差也託于王命者政府自
有成法周公曰王若曰此其式也按熊氏此例可通
全經春秋各為一國疆域不通人臣出使無不禀自
朝廷即逆如翬良如季未有漫然自行者有特遣常
事之不同耳然于此條又不合也
夫人姜氏如齊
二月叔孫得臣如京師
辛丑葬襄王
趙氏曰喪卿共葬事于是始見也天王崩諸侯不奔
喪而以微者行自東遷以来失之矣于是襄王使大
夫来會僖公葬賵含成風且會之葬魯亦以公子遂
如晉葬襄公而後得臣葬襄王一則以其来不可不
往也一則以其如晉不可不如周也是故叔弓如晉
葬平公季孫意如如晉葬昭公而後叔鞅葬景王舍
是葬天子魯無使卿者矣靈王之喪鄭簡公在楚上
卿守國子展使印段往伯有曰弱不可子展曰與其
莫往弱不猶愈乎此春秋之實情也
晉人殺其大夫先都
左傳夷之蒐晉侯將登箕鄭父先都而使士縠梁益
耳將中軍先克曰狐趙之勲不可廢也從之故箕鄭
父等作亂使賊殺先克晉人殺先都梁益耳
三月夫人姜氏至自齊
蘇子繇曰春秋夫人適他國未有至之者皆非禮不
告廟故也惟此以歸寕告廟故書
夫人未嘗至此何以至以歸寧也至者殆之也歸寧
何以殆婦人出門凡事有畏今出境外矣何得不殆
然則于禚于祝丘反不殆乎此亂道之行途人殺之
可也不必殆也春秋于禚于祝丘宜殆者而不書至
此不宜殆者而書至正與桓盟不書至而納幣觀社
書至同聖人書法之妙也榖梁不解斯義曰卑以致
尊病文公也
晉人殺其大夫士縠及箕鄭父
經著先都二條一以志晉靈年幼不在諸侯大夫相
殺一以志趙盾專政之始也孫明復漫以不得專殺
書之非是
王樵氏曰按左氏言夷之蒐本使狐射姑將中軍趙
盾佐之以陽處父之言而易其班故狐射姑殺陽處
父又稱是蒐也將登箕鄭父先都使士縠梁益耳將
中軍以先克之言而止故箕鄭父作亂使賊殺先克
此一事也而兩言之蓋襄公先欲用狐射姑將中軍
趙盾佐之又欲用士縠梁益耳而先克曰狐趙之勲
不可廢也襄公因是而止而陽處父又薦趙盾之能
曰不如使仁者佐賢者趙盾賢射姑仁于是襄公又
易其班使射姑佐盾是時諸大夫皆有不平之心矣
狐射姑首起而殺處父射姑出奔而先克代之諸大
夫滋不平故先都等以失職怨望而作亂左氏首箕
鄭父而經重士縠蓋士縠有元帥之望襄公所先擬
而趙盾所尤忌箕鄭父先都等則附謀擁和者耳前
後陽處父先克之見殺狐射姑之奔士縠箕鄭父先
都梁益耳之死皆以盾之越次而為中軍帥故也故
春秋殺稱人而死者不去其官殺稱人以見非君意
不得以累上之辭書之死者不去其官以見非國討
楚人伐鄭
公子遂會晉人宋人衛人許人救鄭
左傳鄭及楚平公子遂會晉趙盾宋華耦衛孔達許
大夫救鄭不及楚師
王樵氏曰楚自城濮之役不得志于中國兵不加于
鄭者十五年矣其君臣之心曷嘗一日㤀哉故靈公
立趙盾為政范山言于楚子曰晉君少不在諸侯北
方可圖也夫以晉君臣之志不在諸侯其迹未有形
于外也猶主夏盟諸侯未叛范山奚自而窺知之哉
蓋于其行事而得之耳據經所書公會諸侯晉大夫
盟于扈左氏曰晉侯立故也蓋趙盾強諸侯為此盟
也自是之外則二三大夫爭于寵利報怨市權自相
專殺而已千載之下猶足以知之而况當時乎楚商
臣弑君之賊身負討而不忌見可侮而動師于狼淵
以伐鄭嘗中國耳趙盾以全盛未少挫衂之晉合四
國之師名曰救鄭乃遷延猶豫不及楚師而還楚得
氣去明年而有厥貉之次晉遂不競而楚莊伯趙盾
為之也故晉趙盾宋華耦衛孔達皆國卿略而書人
賤之也熊氏不信左氏而凡春秋書人者率謂以微
者行是春秋全無義例矣可乎哉
夏狄侵齊
左傳夏楚侵陳秋楚公子朱自東夷伐陳陳人敗之
獲公子茷陳懼乃及楚平
秋八月曹伯襄卒
九月癸酉地震
高忠憲曰前此百餘年未有書地震者而自此至哀
公書地震者五陽微陰盛之象也孔晁曰陽伏于下
見迫于隂故不能升以至地震
冬楚子使椒来聘
秦欲伐晉楚將圖北方故先為結好之計以止其援
遠交近攻之策也
春秋待秦楚吳之君略之耳故執宋公而楚稱子以
後或皆稱人無所進退也待秦楚吳之臣略之耳故
楚椒不稱大夫而吳札亦不稱公子無未命已命也
然楚至是君臣同見于經矣書楚子矣向以執宋公
故稱子已仍書人今稱子定矣夷狄而中國則中國
之雖謂春秋進之亦可也
椒榖作萩
秦人来歸僖公成風之襚
張洽氏曰杜氏云秦慕諸夏欲通于魯因有翟泉之
盟故追襚僖公并及成風愚謂當是時秦楚交病中
國秦欲伐晉而歸襚于魯猶楚欲圖北方而使椒来
聘也
公羊何為不言及成風成風尊也說者遂以此例惠
公仲子謂仲子為惠公之妾母不知下有之字上不
必言及文法固是如此且仲子于惠公為妾于隠桓
則為母不言及者並尊之辭也
黃正憲氏曰按僖公成風妾母繫子之辭也婦人夫
死從子况妾母之于國君自當繫子為稱非以子而
先母也秦人欲親魯以間晉而無其端故追贈僖公
并及其母彼但取禮為重不暇計襚非其時矣公羊
子何必以兼之為非禮耶若榖梁子謂即外之弗夫
人以見正而胡康侯遂有卑身賤父之論矣夫邦君
之妻異邦人稱之亦曰君夫人尊之也秦欲求好于
魯豈其歸襚之辭乃直呼其姓氏耶况當時卒葬成
風皆以夫人禮書矣何直至此始假外事以見正耶
但隔世已遠時無喪禮若止書歸襚如王使榮叔歸
含且賵之例則混而無别故僖公成風者乃史官核
實之辭
趙子嘗曰策書之法凡大國之下大夫小國之卿皆
稱人二傳謂之微者秦康始假吊贈以通好于魯来
者非卿故書人凡書人来皆不言使不以賓禮接也
葬曹共公
甲辰○頃王二年
十年○晉靈四齊昭十六衛成十八蔡莊二十九鄭穆
十一曹文公壽元年陳共十五杞桓二十宋昭三秦
康四楚穆九
春王三月辛夘臧孫辰卒
夏秦伐晉
左傳春晉伐秦取少梁秦伯伐晉取北徵
書有稱秦者焉有稱秦人者焉偶舉耳得失無所在
也春秋于楚秦大槩俱不欲純與也楚自十一年伐
麋前以執宋公稱爵他則否伐麋後乃主盟中夏定
書楚子耳若秦則與楚滅庸後漸入于楚矣以後終
春秋未嘗勤中國故秦終春秋不書秦爵此前以獲
晉侯書爵此後以来聘書爵惟此二書而已
楚殺其大夫宜申
熊過氏曰此鬭宜申也未為卿不氏宜申事商臣君
臣之分已定而謀殺之則此討亂稱人可也而稱國
以殺又書其官胡子以為微義趙企明曰宜申而捷
則亦為楚人討逆故以無罪書也說者以吳楚之殺
大夫當必關中國而後錄者非據左氏宜申與子家
謀弑穆王穆王聞之讒言信矣故不以討罪例之
自正月不雨至于秋七月
及蘇子盟于女栗
左傳頃王立故也
趙氏曰公及之不書公諱與天子大夫盟然公身與
盟三傳無明文
熊過氏曰畿内諸侯皆曰子殷制已然箕子微子是
也周因之王臣稱子皆畿内諸侯也蘇子劉子單子
尹子是也
詹萊氏曰蘇子不来公不如孰及之必魯大夫也不
書者諱與王臣私盟于京師也季本氏曰女栗畿内
地蓋近女水
冬狄侵宋
楚子蔡侯次于厥貉
左傳陳侯鄭伯會楚子于息冬遂及蔡侯次于厥貉
將以伐宋宋華御事乃逆楚子勞且聽命遂道以田
孟諸宋公為右盂鄭伯為左盂麋子逃歸
按左氏傳文似陳鄭楚及蔡侯次于厥貉然據經則
楚及者止蔡侯也至鄭伯為左盂則田孟諸事也此
一事也若據實書之當書宋人鄭人與楚田于雲夢
以記中國從楚之變然孟諸之田實非本事宋人偶
作弦高之犒道田孟諸聊以自解耳堅事楚者惟蔡
厥貉之從惟蔡以前息之會無蔡以後孟諸之田無
陳各不相謀也
熊過氏曰陳鄭本不會故新城之盟有陳鄭而郤缺
于是乎有戊申入蔡之師若陳鄭實會如宣十一年
辰陵者春秋亦無庸没而不書也此中夏盛衰之幾
故曰外次必有關于天下之故而後書是也謂關天
下而書也寧有没其實者哉
高氏曰狄侵諸大國獨宋未爾自宋亂之後狄既侵
之楚次厥貉又將来伐則國幾亡矣厥貉之次將以
伐宋也因宋華御事逆楚子勞且聽命遂道以田孟
諸而麋子適逃歸故其禍遂中于麋爾
黃正憲氏曰按前年楚子使鬭椒来聘專為通道中
華以便北侵之計故此親自浮漢江東下陳鄭蔡則
皆經歴之地也厥貉雖無明據意必在蔡之西北宋
之東南界楚欲窺中原所必至之地也越此則歴宋
都而楚亦不敢深入矣故曰次獨書蔡侯者陳侯鄭
伯皆從事于晉當楚子經其國或一迎勞而不與偕
行惟蔡服從楚國已久故獨同次厥貉耳說者泥左
氏宋公為右盂鄭伯為左盂之說疑陳侯亦同事遂
有失位降爵之說誤矣
厥公作屈
乙巳○頃王三年
十有一年○晉靈五齊昭十七衛成十九蔡莊三十鄭
穆十二曹文二陳共十六杞桓二十一宋昭四秦康
五楚穆十
春楚子伐麋
楚子書爵始此
麋公作圈今均州之鄖縣
夏叔仲彭生會郤缺于承匡
左傳謀諸侯之從于楚者
彭生公孫兹子叔孫得臣弟别為叔仲氏所謂惠伯
者也
承匡在襄邑今睢州
公榖無仲字匡公榖作筐
秋曹伯来朝
公子遂如宋
左傳言司城蕩意諸而復之因賀楚師之不害也
狄侵齊
冬十月甲午叔孫得臣敗狄于鹹
左傳鄋瞞侵齊遂伐我叔孫追之十月敗狄于鹹獲
長狄僑如初宋武公之世司徒皇父獲長狄緣斯晉
之滅潞也獲僑如之弟焚如齊襄公二年獲其弟榮
如鄋瞞遂亡高忠憲曰比年狄侵齊者三侵魯宋者
一得臣乘其間而敗之自是終文公世狄不復犯窺
齊魯惟十三年一侵衛耳則鹹之役不為無功也
熊過氏曰鄋瞞之狄漆姓防風後在鉅鹿以北鹹今
開州古東郡濮陽蓋衛地杜云魯地非也
左傳郕太子朱儒自安于夫鍾國人弗徇
丙午○頃王四年
十有二年○晉靈六齊昭十八衛成二十蔡莊三十一
鄭穆十三曹文三陳共十七杞桓二十二宋昭五秦
康六楚穆十一
春王正月郕伯来奔
左傳郕伯卒郕人立君太子以夫鍾與郕邽来奔公
以諸侯逆之公羊傳何以不名兄弟辭也孫氏曰莊
八年郕降于齊師自是入齊為附庸此又来奔為齊
所逼爾
太子朱儒非有大罪位無可絶魯安得絶之特書郕
伯春秋蓋著其為君之義也况在春正月又已踰年
矣劉氏以太子當立郕人不得絶之春秋大居正書
曰郕伯是也不名者公羊所謂兄弟辭也蓋郕與魯
最親伯叔兄弟豈忍以失地相例乎陳君舉言辭從
主人與晉太子州蒲曾為晉侯一例熊氏謂郕伯其
後必立位故書郕伯者誤矣魯優郕伯如此予于是
益信次郎之師蓋有所不得已也
郕公作盛
杞伯来朝
左傳杞桓公来朝且請絶叔姬而無絶昏公許之
二月庚子子叔姬卒
左氏二月叔姬卒不言杞絶也公榖皆以為公娣妹
之未適人者故稱子貴之也成八之杞叔姬公榖皆
以為出也
釋例曰杞桓公以僖二十三年即位襄六年卒凡在
位七十一年文成之世經書叔姬二人一人出一人
卒皆杞桓公夫人也唐孔氏曰其娣亦字叔者周之
法積叔也
趙子常曰子叔姬既絶于杞故不書國成八杞叔姬
歸老于魯非杞絶之故書國魯君皆為之服而喪以
夫人之禮故書卒子叔姬不書葬同于在室也杞伯
来逆叔姬之喪以歸亦不書葬魯不會也齊子叔姬
非罪出而與郯伯姬皆不書卒者宣成之世恩有厚
薄皆不得以夫人禮成喪也又曰說者疑杞絶叔姬
此非子叔姬以前不書来歸傳又無子字卒不繫杞
杜氏謂未歸而卒則亦不當遽絶之遂排傳妄非也
蓋叔姬不安于杞假歸寧以反故杞伯来請而後絶
經不書始嫁與来寧法與鄫季姬同卒不繫杞者既
絶也經稱子叔姬者孔氏曰周人字法積叔故或加
子以自異是也傳不稱子亦省其可省者或時習通
稱也張洽氏曰文公女故曰子以别于先君之女也
鄒肇敏曰按杞桓公姑容乃成公之弟惠公之子共
公之孫而求婦之伯姬乃其祖母共夫人也伯姬以
莊二十五年歸杞時共公未立其父杞靖公十七年
而伯姬之歸已書于册則謂内女嫁為夫人然後書
者非達例矣靖共惠成桓杞君之次也共公在位八
年莊三十一年立其卒當在僖五年而經不見魯人
喪紀之缺可知是年春書杞伯姬来朝其子其子蓋
惠公也時惠公必尚幼未能行朝禮故其母挈之而
来惠公在位十八年僖二十三年經書杞子卒者是
已左傳既誤以為成公僖二十七年成公四年杞子
来朝則成公也傳又誤以為桓公考杞成在位十八
年當以文八年卒而亦不書至文十二年乃成公弟
桓公姑容之四年傳于其来朝曰始朝公也謂桓始
来朝則可如謂前此朝僖而今始朝公總此一杞桓
則將置成公一代于何地先是僖三十一年杞伯姬
共夫人来求婦則未知其為孫成公聘歟桓公聘歟
如為成公聘也者成公殁已四年不應至是而後絶
意必為桓公聘也所聘即子叔姬也子叔姬不言杞
蓋未嫁之女也未嫁則何以絶叔姬蓋有疾而濱于
危也何以知之以下書子叔姬卒知之杞伯之請重
在無絶昏而不在絶叔姬是時叔姬于歸有期疾甚
魯為之告于杞杞伯因是来朝并訂後姻耳然叔姬
未嫁何以書卒喪服記云婦人笄而不為殤注女子
已笄者死則亦依在室之服服之不降而從殤蓋其
例在僖九年伯姬卒榖梁傳曰内女也許嫁而死則
以成人之喪治之夫子叔姬亦猶是也其以為見絶
于杞故不繫之杞者非也
啖氏曰此傳當在成八年誤置此也
夏楚人圍巢
巢今廬州之巢縣
秋滕子来朝
秦伯使術来聘
秦用遠交近攻之策終春秋魯未嘗聘秦秦子至是
始稱伯術者大夫故名而不氏非貶而去族也秦將
伐晉魯主晉故為之禮外大夫来魯未命者例書名
公羊云秦無大夫此何以書賢繆公也非也
術公作遂
冬十有二月戊午晉人秦人戰于河曲
左傳秦為令狐之役秦伯伐晉取羈馬趙盾將中軍
從秦師于河曲秦師夜遯
自殽至此凡六交兵秦晉亟戰而楚伯矣晉主夏盟
而君幼國偷軍謀不一其始見于河曲之戰其甚見
于邲之敗蓋一轍也
凡戰不言及交為主也此常例也榖梁傳秦晉之戰
已亟故略之其說亦是若杜元凱秦晉無功以微者
告故稱人王氏謂疆場之事守吏自相忿爭皆非也
高忠憲曰黷兵殘民其罪同不言及無曲直辭不言
敗無勝負之辭
河曲黃河之曲在蒲坂縣今之蒲州同州是其處
季孫行父帥師城諸及鄆
諸在莒東北此東鄆也莒魯所爭者今莒州沂水縣
古城陽姑幕地城之備公孫敖也公孫敖奔莒魯人
畏莒間已也諸鄆又近費季孫食邑在費自費以東
從其經略于是城二邑以師焉然鄆在莒西諸在莒
東形勢之相望者也諸之服魯已久而鄆附方新書
及者先後辭將因諸制鄆也榖梁傳曰稱帥師言有
難也不能伐莒問罪而徒費司徒財力焉魯人淺謀
矣春秋帥師城者三此年及襄十五城郛哀三城啟
陽是也左氏曰書時時矣又曷書哉成元年楚公子
嬰齊伐莒入鄆襄十二年季孫宿救台遂入鄆至昭
元年取鄆叔弓疆鄆田皆東鄆成四年城鄆乃西鄆
也莒魯之爭始此
鄆公作運
春秋辯義卷十四
