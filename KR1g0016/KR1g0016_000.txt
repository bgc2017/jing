簡端錄五經總義類
提要
(臣)等謹案簡端錄十二卷明邵寳撰寳字國
賢别號二泉無錫人成化甲辰進士官至戶
部左侍郎諡文莊事蹟具明史儒林傳是編
皆其讀書有得即題識簡端積久漸多其門
人天台王宗元鈔合成帙因以簡端為名凡
易三卷書二卷詩一卷春秋三卷禮記一卷
大學中庸合一卷論語孟子合一卷前有寳
自序又有雍正壬子華希閎重刊序稱格物
一義頓悟者方欲掃除一切先生則曰格物
猶言窮理也理即物之所以為物也不曰窮
理而曰格物者要之於其實也云云蓋時方
趨向良知以為聖人之秘鑰儒者日就元虚
寳所學獨篤實不支故其言如此全書大旨
不外於斯馬鄭孔賈之學至明殆絶其中平
心談理不為放言高論者即為有禆於經義
寳所記雖皆寥寥數言而大旨不悖於聖賢
其醇正固足取矣乾隆四十三年三月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
簡端錄原序
寳病餘閒居無以自適時取舊所讀書披而誦之吾母
太淑人每以過勞為戒故不敢強力求解當意所會輒
書於簡之端簡之端先是屢書矣今或存之或去之或
損益之新故胥錯盖有不可勝書者則錄諸别簡日尋
月繹皆扵是乎繼寳夙有志扵學雖艾矣尚欲就正有
道焉執是以往將不可乎顧䟽淺自媿不敢别立名義
乃惟曰簡端錄云凡若干卷正德乙亥三月朢古華山
人邵寳書於容春精舍之泉齋
東林推高景逸顧涇陽兩先生而開其先者實邵二泉
先生也先生扵四子五經非徒言之實能行之所著簡
端錄皆其深造有得卓然見道之言即如格物一義頓
悟者方欲掃除一切先生則曰格物猶言窮理也理即
物之所以為物者也不曰窮理而曰格物者要之扵其
實也即此一言而先生之學可知諸所辯論孰非剖析
精微窮極事理足以發眀聖人之道正天下後世之學
術者哉高顧兩先生繼起而東林講席為斯道之光
然則先生是集其道脉之所寄也夫雍正壬子季春同
里後學華希閎謹序
術者哉高顧兩先生繼起而東林講席為斯道之光
然則先生是集其道脉之所寄也夫雍正壬子季春同
里後學華希閎謹序
