簡端錄卷十二
明邵寳撰
論語(凡四十四)
論學而乎之三何為乎其疑之也將俾自考乎古之學
者為已自考焉以進德也易曰視履考祥
右學而學而時習之之簡
君子小人其初皆以位言之君子猶言公子自王公至
大夫士通稱之小人細民也農工商賈凡庶人皆是古
者德必稱位故言德以位至於後世德位往往相反是
以君子小人皆以德稱而古意微矣
右學而不亦君子乎之簡
言有三復行有三思皆愼重之至也曾子之日三省也
亦然
右學而吾日三省吾身之簡
刪後無詩無道德也無風化也無典章也故善不足以
勸惡不足以戒
右為政詩三百一言以蔽之之簡
心所欲志也從之見於行也聖人與道為一矩自我出
而曰不踰者蓋謙詞云
右為政七十而從心所欲不踰矩之簡
人而無信知其不可而已不知其可也車無輗軏則不
可行信之於人猶輗軏之於車也可無乎不可哉
右為政人而無信之簡
上有文武為之君下有周召為之臣敦教化之原立綱
常之凖酌制作之宜達救敝之道夫是之謂繼周不然
雖繼猶不繼也
右為政其或繼周者之簡
灌祭之始也此不欲觀則始終無可觀者矣子為是言
者殆以婉詞著僣乎
右八佾禘自旣灌而往者之簡
孔子周人也其先殷人也稱夏以后殷周皆人之此春
秋之法萬世之公論也聖人不得而與也夏以禪得之
殷周以放伐得之故也然其終也皆繼也故子曰夏后
殷周繼其文一施之而少異焉聖人不私殷周其私夏
后乎
右八佾夏后氏以松之簡
與仁同過然後其仁可知也故曰觀過知仁
右里仁人之過也之簡
禮莫大於分讓則無争而分定斯成乎禮矣不然雖有
儀文以逞非禮也然讓亦有不出於禮者故言讓必曰
禮仲尼在魯當上下僣竊之時此殆有為而言者歟
右里仁能以禮讓為國乎之簡
一而不貫非吾道也貫而不一非吾道也
右里仁吾道一以貫之之簡
夫幾諫何為者也幾者事之微也易曰惟幾也故能成
天下之務書曰惟幾惟康皆言幾也故諫父母必是致
力焉而自牖之意行乎其間可也若謂聲色之末則烏
乎感哉故言不從曰志言志曰見
右里仁事父母幾諫之簡
有心過有身過顔子之不貳合内外之道也
右雍也不貳過之簡
至壽者莫如天地天地之壽亦不過全其初數而已
右雍也仁者壽之簡
氣順理順一身之間無非仁也故手足痿痺為不仁
右雍也夫仁者已欲立而立人之簡
凡諸侯立有天命有王命有先君之命嫡長天命也王
因之君亦因之先君有易是者以賢故為公以愛故為私
惟公無私故叔齊讓君子賢之不以咎孤竹季札讓君
子賢之不以咎壽夢然則齊札何為其辭之固也君不
勝王王不勝天雖然王不勝天而可以造命故有變置
諸侯之舉其惟聖王乎
右述而伯夷叔齊何人也之簡
一人行不善即惡師亦於是乎在矣必曰三人者一人
行二人中易復六四所謂中行也不然奚擇之有不曰
居而曰行行言事居言志師事乃實師志乃虛
右述而三人行之簡
泰伯為君臣而逃文王為君臣而服夷齊為君臣而死
其心一也
泰伯逃天下於荆蠻其於君臣之分見之審矣推其志
也終不忍見周之代商也說者謂泰伯之讓同於伯夷
豈其然哉文王之心猶泰伯之心也故仲尼皆稱之曰
至德
已上並泰伯其可謂至德也已矣之簡
王者有分土無分民文王三分有二蓋謂民乎有民斯
有土矣有也者有其心也非有其地也心歸之其地焉
往雖謂之有可也文王何心哉觀文王者不可不辨
右泰伯文王三分天下有其二之簡
孔子生文王之後曰後生者宜也而曰後死者何居道
成於生事定於死
右子罕文王既没之簡
詩之未刪也何其多也成康以後自昭王至平王東遷
凡十世東遷以後陳詩觀風之典尚行於天下廟有頌
朝有雅列國有風類附而肄習天下傳之欲無多得乎
然而頌不稱其德也雅不得其義也風而不足為勸戒
也仲尼於是乎刪乃若弼鄘以下多春秋時詩則誰歟
采者仲尼聞而采之也有益焉而統謂之刪何居蓋刪
之義大矣聞而不采亦刪之義也
右子罕吾自衞反魯之簡
不醉無歸飲之者欲其醉也德將無醉飲者節而不醉
也仲尼之不困是也屢舞傞傞醉矣亂矣醉而不出是
謂伐德恐亂也既醉以酒酒之徵也酒之醉猶飯之飽
蓋其力如此故朱子以為飲之節酒充其量曰醉大醉
曰亂
右鄉黨唯酒無量不及亂之簡
成服之宜之謂非製之畢之謂喪禮言成服亦然
右先進春服既成之簡
由也達足以為邦皙也達足以為天下由之未達以知
故其究喭皙之未達以行故其究狂
右先進夫子何哂由也之簡
克已復禮古有是語而未知其為仁之則則之在是也
自吾夫子告顔淵始
仁者天下之公理故一日克已復禮天下歸仁焉苟有
一毫之不盡其何以與於此歸仁哉其以成功言也說
者以為言效
所謂一日非盡克而全復者不足以語此是豈易得哉
已上並顔淵一日克已復禮之簡
非禮者人心之發也人心之發不必皆非禮也信其所
之合乎禮者亦有矣其歸於非禮者什恒九也於是而
有以勿之是又何心哉然微矣&KR0757;此之微而制彼之危
非明決剛健不足以與此故仲尼以告顔子
右顔淵非禮勿視之簡
君子於其言無所苟而已矣名不正言烏得無所苟哉
右子路名不正則言不順之簡
朞月而可三年有成必世後仁君子謂皆當思其作為
如何史記食貨志以三年餘一年之畜衣食足而知榮
辱廉讓生而爭訟息三年有成成此功也又謂二十七
歲遺九年食然後王德流洽禮樂成也繇此道也以此
為作為盡之乎未也此富也未及於教也教之道自身
始程子曰有關雎麟趾之意然後可以行周官之法度
烏乎盡之矣
右子路如有王者之簡
身在此心亦在此此謂靜時之敬事在此心亦在此此
謂動時之敬
右子路樊遲問仁之簡
管仲非仁者也而功如之然則仁亦可以襲為乎此所
謂假之而伯者也行一不義殺一不辜而得天下不為
仁也九合諸侯一匡天下民到於今受其賜伯也志有
之與仁同功其仁未可知也其管仲之謂乎
右憲問桓公殺公子糾之簡
行夏之時春秋之志也春虛位也寅定名也夏后氏以
寅春則春殷人以丑春則春周人以子春則春春王正
月春秋著周正之為子也其於天人得焉否焉後聖有
作稽諸堯典必有辨而改之者故曰行夏之時春秋之
志也
時行於天協於人為正令出於人得於天為善傳曰夏
數得天此之謂也
已上並衛靈公行夏之時之簡
天下之感莫大於聲鄭雅不兩立久矣感道可不愼歟
右衛靈公放鄭聲之簡
禄福也洪範曰惟辟作福惟辟作威此之謂也言福則
威在其中矣威福人君之政柄也昔者吾友殷南金欲
以權字解之意雖切而義無所當然起我者多矣故今
猶念之
右季氏禄之去公室之簡
氣之直為理氣無不直隂陽五行得其中則直而直也
故曰人之生也直孟子之道性善蓋宗乎是偏勝焉於
是乎有不直者而其直者未嘗不在也故曰性相近也
性猶水也孟子之言性也出山而未離乎山者也孔子
之言性也在溪焉在澗焉者也蓋成乎水矣諸子者之
言性也則水之下流者爾
已上並陽貨性相近也之簡
屈原之忠不在於死而在於怨徘徊江滸既絶而復冀
萬一焉累篇連章反覆無厭何其眷戀之至是故惟忠
臣而后能怨惟孝子而后能怨小弁之怨親親也其是
類乎
右陽貨可以怨之簡
鄉原之說發於孔子而孟子申之至揚子雲又有鄉訕
之說原微而難知訕淺而易見古之訕也訐今之訕也
謗
右陽貨鄉原德之賊也之簡
無可無不可聖人之心有可有不可聖人之跡
右微子我則異於是之簡
夷齊之餓為天下死也周曷為不求之舉逸民而遺二
子可乎以道而訪之箕子是也以義而存之於夷齊乎
固宜如已死則墓封焉子孫錄焉禮也
右堯曰舉逸民之簡
孟子(凡十九)
載理者氣也害理者亦氣也故孟子合之其功為大
右公孫丑我善養吾浩然之氣之簡
集義之變至於舍生而取之是亦養氣也
右公孫丑是集義所生者之簡
棺無貴賤故謂不得不可以為悅為非棺者不知言者
也既質言之又設言之必理盡而後止孟子之立言每
如此
右公孫丑不得不可以為悅之簡
將為君子將為野人設為問焉者無君子莫冶無野人
莫養設為答焉者
右滕文夫滕壤地褊小之簡
井田之制直以方故阡陌有餘地焉秦人惡其地之餘
而不足以盡民力也於是乎開之開之云者自田而言
之也是故方則方圓則圓直則直曲則曲奇斜衡從期
於盡地而已矣然則阡陌有存者乎古之阡陌廢於秦
矣今之阡陌秦之阡陌也
右滕文使畢戰問井地之簡
江淮河濟四水獨源而專達於海故謂之瀆而他水不
與焉非獨以大故也不然淮小且近亦瀆之何哉濟雖
入河尋復出而之焉故亦瀆之然則三吳諸粤水亦有
達海者曷為不瀆不經中國不得列於川也
右滕文決汝漢排淮泗而注之江之簡
夫夫婦婦偶而定定而恒是謂有别内外之辨亦其事
也故詩人取諸雎鳩
