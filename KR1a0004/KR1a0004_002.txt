增補鄭氏周易卷中
宋王應麟輯
長洲惠棟考補
周易下經
咸
咸亨利貞取女吉
咸感也艮為山兌為澤山氣下澤氣上二氣通而相
應以生萬物故曰咸也其於人也嘉會禮通和順於
義幹事能正三十之男有此三德以下二十之女正
而相親說娶之則吉也(集解)
二氣感應以相與
與猶親也(釋文)
初六咸其拇
足大指也(釋文)
六二咸其腓
膊腸也(膊市臠反釋文)
九五咸其脢
脢背脊肉也(釋文正義)
媵口說也
媵送也(釋文)咸道極薄徒送口舌言語相感而已不復
有志于其間(正義)
恒
恒亨无咎利貞
恒久也巽為風震為雷雷風相須而養物猶長女承
長男夫婦同心而成家久長之道也夫婦以嘉會禮
通故无咎其能和順幹事所行而善矣(集解)
初六濬恒(釋文)
九三不恒其德咸承之羞(釋文)
爻得正㸦體為乾乾有剛健之德體在巽巽為進退
不恒其德之象又㸦體兌兌為毁折是將有羞辱也
(緇衣正義)
六五恒其德貞婦人吉夫子凶
以隂爻而處尊位是天子之女又㸦體兌兌為
和說至尊主家之女以和說幹家事問正於人
故為吉也應在九二又男子之象體在巽巽為進退
是無所定而婦言是從故云夫子凶也(緇衣注正義)
上六振恒
振摇落也(釋文)
&KR0735;
&KR0735;亨小利貞
&KR0735;逃去之名也艮為門闕乾有健德㸦體有巽巽為
進退君子出門行有進退逃去之象二五得位而有
應是用正道得禮見召聘始仕他國當尚嗛嗛小其
和順之道居小官幹小事其進以漸則遠妬忌之害
昔陳敬仲奔齊辭卿是也(集解)
有疾憊也
憊困也(釋文)
小人否(備鄙反)
否塞也(釋文)
大壯
壯氣力浸強之名(釋文)
九三纍其角(釋文)
六五喪羊于易(音亦)
謂佼易也(釋文)
不祥也(釋文)
祥善也(同上)
晉
晉康侯用錫馬蕃庶
康尊也廣也(釋文)蕃(發袁反)庶(止奢反)謂蕃遮禽也(同上)
晝日三接(音捷)
接勝也(王氏)
象曰明出地上晉君子以自照明德
地雖生萬物日出於上其功乃著故君子法之而以
明自照其德(集解)
初六晉如摧如
摧讀如南山崔崔之崔(釋文)
六二晉如愁如(愁子小反)
愁變色貌(釋文)
九四晉如鼫鼠
詩云鼫鼠鼫鼠无食我黍謂大鼠也(正義)
六五矢得勿恤(釋文)
明夷
明夷利艱貞
夷傷也日出地上其明乃光至其入地明則傷矣故
謂之明夷日之明傷猶聖人君子有明德而遭亂世
抑在下位則宜自艱无幹事政以避小人之害(集解)
以蒙大難
蒙猶遭也(釋文)
文王似之(釋文)
箕子似之(釋文)
六二明夷睇于左股(釋文)
旁視為睇六二辰在酉酉在(一作是)西方又下體离离
為目九三體在震震東方九三又在辰辰得巽氣為
股此謂六二有明德欲承九三故云睇于左股(内則正義)
用拯馬
拯承也(釋文)
家人
閑有家
閑習也(釋文)
六二无攸遂在中饋
二為陰爻得正于内五陽爻也得正于外猶婦人自
修正于内丈夫修正于外无攸遂言婦人無敢自遂
也爻體离又㸦體坎火位在下水在上餁之象也饋
酒食也故云在中饋也(後漢書楊震𫝊注王符𫝊注)
家人嗃嗃
嗃嗃苦熱之意(釋文)
婦子嘻嘻
嘻嘻驕佚喜笑之意(釋文)
王假有家
假登也(釋文)
睽(音圭釋文)
睽小事吉
睽乖也火欲上澤欲下猶人同居而志異也故謂之
睽二五相應君陰臣陽君而應臣故小事吉(集解)
六三其牛㸷
牛角皆踊曰㸷(釋文)
後說之壺(釋文)
蹇
往得中也
中和也(釋文)
初六宜待時也(釋文)
六四往蹇來連(連如字)
連遲久之意(釋文)
解
天地解而雷雨作雷雨作而百果草木皆甲宅
木實曰果解讀如人倦之解解謂坼嘑(嘑火亞反)皮曰甲
根曰宅宅居也(文選蜀都賦注)
損
艮為山兌為澤㸦體坤坤為地山在地上澤在地下
澤以自損增山之高也猶諸侯損其國之富以貢獻
于天子故謂之損矣(集解)
二簋可用亨
四以簋進黍稷于神也初與二直其四與五承上故
用二簋四巽爻也巽為木五离爻也离為日日體圜
木器而圜簋象也(考工記旊人疏輿少牢饋食禮疏詩權正義)
君子以徵忿懫欲
徵猶清也懫止也(釋文)
或益之十朋之龜
案爾雅云十朋之龜者一曰神龜二曰靈龜三曰攝
龜四曰寶龜五曰文龜六曰筮龜七曰山龜八曰澤
龜九曰水龜十曰火龜(禮器正義正義)
益
益利有攸往利涉大川
陰陽之義陽稱為君陰稱為臣今震一陽二陰臣多
於君矣而四體巽之不應初是天子損其所有以下
諸侯也人君之道以益下為德故謂之益也震為雷
巽為風雷動風行二者相成猶人君出教令臣奉行
之故利有攸往利涉大川也(集解)
夬
夬揚于王庭
夬決也陽氣浸長至于五五尊位也而陰先之是猶
聖人積德說天下以漸消去小人至於受命為天子
故謂之夬揚越也五㸦體乾乾為君又居尊位王庭
之象也陰爻越其上小人乘君子罪惡上聞于聖人
之朝故曰夬揚于王庭也(集解)
九二惕號(音号釋文)莫夜(莫如字同上)
莫无也无夜非一夜(釋文)
九三壯于頯
頯夾面也(釋文)
其行趀趄(趀七私反趄七餘反釋文)
九五莧陸
莧陸一名商陸(釋文正義)
遘(釋文)
遘女壯勿用取女
遘遇也一陰承五陽一女當五男苟相遇耳非禮之
正故謂之遘女壯如是壯健似淫故不可娶婦人以
婉娩為其德也(集解)
后以施命詰四方(詰起一反)
詰止也(釋文)
以把包瓜(包百交反)
把柳也(釋文)
萃
萃王假有廟(釋文)利見大人亨利貞用大牲吉利有攸往
萃聚也坤為順兌為說臣下以順道承事其君說德
居上待之上下相應有事而和通故曰萃亨也(案釋文亨)
(字疑衍)假至也㸦有艮巽巽為木艮為闕木在闕上宫
室之象也四本震爻震為長子五本坎爻坎為隠伏
居尊而隠伏鬼神之象長子入闕升堂祭祖禰之禮
也故曰王假有廟二本离爻也离為目居正應五故
利見大人矣大牲牛也言大人有嘉會時可幹事必
殺牛而盟既盟則可以往故曰利往(集解)
君子以除戎器
除去也(釋文)
一握為笑
握當讀為夫三為屋之屋(釋文)
孚乃利用禴
禴夏祭名(釋文)
齎咨涕洟(釋文)
齎咨嗟歎之辭也自目曰涕自鼻曰洟(釋文)
昇(釋文)
昇上也坤地巽木木生地中日長而上猶聖人在諸
侯之中明德日益高大也故謂之昇昇進益之象也
(集解)
六四王用亨于岐山(亨許兩反)
亨獻也(釋文)
困
困亨
坎為月㸦體离离為日兌為暗昧日所入也今上弇
日月之明猶君子處亂伐為小人所不容故謂之困
也君子雖困居儉能說是以通而无咎也(集解)
九二困于酒食朱韍方來利用亨祀
二據初辰在未未為土此二為大夫有地之象未上
值天厨酒食象困于酒食者采地薄不足已用也二
與日為體离為鎮霍爻四為諸侯有明德受命當王
者离為火火色赤四爻辰在午時離氣赤為朱是也
文王將王天子制用朱韍(士冠禮疏)朱深于赤(王氏)
九五劓刖
劓刖當為倪㐳(釋文)
井
坎水也巽木桔橰也㸦體离兌离外堅中虚瓶也兊為
暗澤泉口也言桔橰引瓶下入泉口汲水而出井之
象也井以汲人水无空竭猶君子以政教養天下惠
澤无窮也(集解)井法也(釋文)
汔至亦未繘井
繘綆也(釋文)
羸其瓶
羸讀曰虆(釋文)
九二井谷射鮒甕(釋文)敝漏
九二坎爻也坎為水上直巽九三艮爻也艮為山山
下有井必因谷水所生魚無大魚但多鮒魚耳言微
小也夫感動天地此魚之至大射鮒井谷此魚之至
小故以相況(文選吳都賦注)甕停水器也(釋文)
井渫不食
謂已浚渫也猶臣修正其身以事君也(文選登樓賦注)
革
革改也水火相息而更用事猶王者受命改正朔易
服色故謂之革(集解釋文)
鼎
鼎象也卦有木火之用㸦體乾兌乾為金兌為澤澤
鍾金而含水爨以木火鼎亨孰物之象鼎亨孰以養
人猶聖君興仁義之道以教天下也故謂之鼎矣(集解)
君子以正位凝命
凝成也(釋文)
初六鼎顛趾利出否得妾以其子无咎
顛踣也趾足也無事曰趾陳設曰足爻體巽為股初
爻在股之下足象也足所以承正鼎也初陰爻而柔
與乾同體以否正承乾乾為君以喻君夫人事君若
失正禮踣其為足之道情無怨則當以和義出之然
如否者嫁于天子雖失禮无出道廢遠之而巳若其
无子不廢遠之后尊如故其犯六出則廢之遠之子
廢坤為順又為子母牛今在后妃之旁側妾之例也
有順德子必賢賢而立以為世子又何咎也(士昏禮疏内)
(則正義十御覽一百四五)
我仇有疾
怨耦曰仇(釋文)
雉膏不食
雉膏食之美者(釋文)
九四鼎折足覆公餗其刑剭(音屋釋文)
糝謂之餗震為竹竹萌日筍筍者餗之為菜也餗美
饌是(一作具)八珍之食鼎三足三公象若三公傾覆王
之美道屋中刑之(天官醢人疏韓秋官司烜氏疏詩奕正義)
六五金鉉
金鉉喻明道能舉君之官職也(文選西征賦注唐律義疏)
震
震亨
震為雷雷動物之氣也雷之發聲猶人君出政教以
動國中之人也故謂之震人君有善聲教則嘉會之
禮通矣(集解正詩召南義)
震來虩虩
恐懼貌(釋文)
笑言啞啞
樂也(釋文)
震驚百里不喪匕鬯
驚之言驚戒也雷發聲聞于百里古者諸侯之象諸
侯之出教令能驚戒其國疆之内(詩召南正義)則守其宗
廟社稷為之祭主不亡其匕與鬯也人君於祭之禮
尚(一作匕)牲體薦鬯而已其餘不親為也(一云其餘不足觀也特)
(牲饋食禮疏)升牢於俎君匕之臣載之鬯秬酒芬芳條鬯
因名焉(集解)
億喪貝(億於力反)
十萬曰億(釋文)
六三震蘇蘇
蘇蘇不安也(釋文)
上六震索索視矍矍
索索猶縮縮足不正也矍矍目不正(釋文)
艮
艮其背
艮為山山立峙各於其所无相順之時猶君在上臣
在下恩敬不相與通故謂之艮也(集解)艮之言很也(釋文)
九三艮其限列其&KR1569;(釋文)
限要也(釋文)
漸
初六鴻漸于干
干謂大水之旁故停水處者(詩伐檀正義文斯干正義釋)
夫征不復婦孕不育
九三上與九五㸦體為离离為大腹孕之象也又㸦
體為坎坎為丈夫坎為水水流而去是夫征不復也
夫既不復則婦人之道顛覆故孕而不育(郊特牲正義)
孕猶娠也(釋文)
歸妹
六三歸妹以須
須有才智之稱天文有須女屈原之妹名女須(詩桑扈正)
(義)
女承筐无實
宗廟之禮主婦奉筐米(王氏)士昏禮云婦入三月而
後祭行(詩葛屨正義)
豐
豐之言倎充滿意也(釋文)
日中則昃月盈則食
言皆有休巳無常盛也(公羊疏)
初九遇其妃主
嘉耦曰妃(釋文)
雖旬无咎
初脩禮上朝四四以匹敵恩厚待之雖留十日不為
咎正以十日者朝聘之禮止于主國以為限聘禮畢
歸大禮曰旬而稍旬之外為稍久留非常(詩有客正義)
六二豐其菩
菩小席(釋文)
九三豐其韋(一作芾)
韋祭祀之蔽膝(釋文)
日中見昧(釋文)
折其右肱
三艮爻艮為手㸦體為巽巽又為進退手而便于進
退右肱也猶大臣用事于君君能誅之故无咎(儀禮覲禮)
(疏)
闃其無人
闃無人貌(釋文)
天際祥也(釋文)
際當為瘵瘵病也(釋文)
自戕也
戕傷也(釋文)
旅
初六旅瑣瑣斯其所取災
瑣瑣猶小小也爻㸦體艮艮小石小小之象三為聘
客初與二其介也介當以篤實之人為之而用小人
瑣瑣然客主人為言不能辭曰非禮不能對曰非禮
每者不能以禮行之則其所以得罪(儀禮聘禮疏)
兌
離澤兌
離猶併也(釋文)
九四商兌
商隠度也(釋文)
渙
渙汗其大號
號令也(文選三)
節
節以制度不傷財不害民
空府藏則傷財力役繁則害民二者奢泰之所致(後漢)
(書王符𫝊注)
中孚
中孚豚魚吉
三辰在亥亥為豕爻失正故變而從小名言豚耳四
辰在丑丑為鼈蟹鼈蟹魚之微者爻得正故變而從
大名言魚耳㸦體(㸦一作三)兌兌為澤四上值天淵二五
皆坎爻坎為水二浸澤則豚利五亦以水灌淵則魚
利豚魚以喻小民也而為明君賢臣恩意所供養故
吉(詩無羊正義)
乘木舟虚也
舟謂集板如今目空木大為之曰虚(詩谷風正義)
小過
小過亨利貞
中孚為陽貞于十一月子小過為陰貞于六月未法
于乾坤(王氏)
不宜上
上(如字)謂君也(釋文)
密雲不雨已尚也(釋文)
尚庶幾也(釋文)
既濟
既已也盡也濟度也(釋文)
六二婦喪其茀
茀車蔽也(釋文)
憊也
劣弱也(釋文)
繻有衣袽(繻音須釋文)
九五東鄰殺牛不如西鄰之禴祭
㸦體為坎又㸦體為离离為日坎為月日出東方東
鄰象月出西方西鄰象(坊記正義)禴夏祭之名(王氏)
未濟
小狐汔濟
汔幾也(釋文)
增補鄭氏周易卷中
