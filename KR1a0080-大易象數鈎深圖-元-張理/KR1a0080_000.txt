大易象數鉤深圖易類
提要
(臣)等謹案大易象數鉤深圖三卷元張理撰理
字仲純清江人延佑中官福建儒學提舉是
書上卷太極圖即周子之圖其八卦方位圖
則本乎說卦又有乾知大始坤作成物參天
兩地及大衍五十五數諸圖又有仰觀俯察
剛柔相摩八卦相盪諸圖而皆溯原于河洛
中卷天地數萬物數二圖仍即大衍策數又
有元會運數乾坤大父母復姤小父母八卦
生六十四卦八卦變六十四卦圖又有反對
變與不變諸卦圖以下則六十四卦之圖分
見于中下二卷而參伍錯綜序卦襍卦皆為
之圖蓋純主陳搏先天之學朱子所謂易外
别𫝊者也其書初少𫝊本通志堂經解所刻
與劉牧之書均從道藏錄出諸家著錄卷帙
亦復不同朱睦㮮授經圖載理之書有周易
圖三卷易象數鉤深圖六卷易象圖說六卷
焦竑經籍志書目與授經圖同而鉤深圖則
作三卷朱彝尊經義考止載易象圖說六卷
而不載此書蓋由未見其本但據書目𫝊鈔
故輾轉岐誤白雲霽道藏目錄以易數鉤隠
圖與理此書並屬之劉牧亦由但據標題繕
錄未及核作者之異同今以徐氏刻本定著
為三卷併詳考舛異之故以祛來者之疑焉
乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
