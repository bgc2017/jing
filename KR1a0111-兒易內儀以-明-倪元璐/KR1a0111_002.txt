兒易内儀以卷二
明倪元璐撰
泰
泰小往大來吉亨初九拔茅茹以其彙征吉九二
包荒用馮河不遐遺朋亡得尚于中行九三无平不
陂无往不復艱貞无咎勿恤其孚于食有福六四翩
翩不富以其隣不戒以孚六五帝乙歸妹以祉元吉
上六城復于隍勿用師自邑告命貞吝
象曰天地交泰后以財成天地之道輔相天地之宜以
左右民
儀曰先王聖人君子專稱也后槩稱也使時王不得辭耳財成輔相左右民者何此言泰交之事取諸周公之繫爻者也今夫泰交之隆極于堯舜堯獨憂舉舜舜相堯舉五臣治水掌火播種弼教明刑皆財成輔相天地之事左右其民之謀五臣一
人不升即一事廢拔茅茹彙固為始義也夫財成者制過也輔相者扶不及也今曰包荒又曰馮河馮河言勇是用制也包荒明量是用扶也曰不遐遺又曰朋亡朋亡决私亦用制也不遐遺周物亦用扶也如此則無過不及尚于中行財成輔相左右民之事其又在此也平者陂之亦用制也往者復之亦用扶也艱以持險亦用制也貞以崇正亦用扶也勿恤其孚于食有福道孚于民而衆享其
休財成輔相左右民之事又在于此也翩翩者捷于從衆不自富而以與其隣此為制富之過扶貧不及以與民同利帝乙尚賢王姬下嫁此為制尊之過扶卑不及以與民相親于是覩城隍之反復慮泰運之難終毋敢興師動衆惟務申嚴號令遠猶辰告制殺之過扶德不及使民向方財成輔相左右民之事其又在此也其在彖曰小往大來小慮其過也利用財成大慮其不及也利用輔相使
民皆知貴陽賤陰以此掖民是亦與象同義也否
否之匪人不利君子貞大往小來初六拔茅茹以其
彙貞吉亨六二包承小人吉大人否亨六三包羞
九四有命无咎疇離祉九五休否大人吉其亡其
亡繫于苞桑上九傾否先否後喜
象曰天地不交否君子以儉德辟難不可榮以禄
儀曰儉德辟難不可榮以祿者何由知之蓋爻曰
拔茅茹以其彙貞吉亨當否方交君子雖道消而其朋未喪茅茹以其彙此即泰之徒也惟泰征而得以有為此貞而惟宜固守是為儉德包承包羞者即泰之包荒但泰權在君子包明其量故曰荒荒之為言大也否權在小人包失其勢故曰承承之為言聽也泰之曰包我不屑治之耳小人見穢故曰荒否之曰包雖欲不包不可得也君子見耻故曰羞德儉至此以辟難也辟難而已豈以干祿
乎雖小人欲禄君子君子必曰有命也其心僅求无咎不欲處富貴疇言其類也蓋謂茅茹諸君子離祉言與祉離是為不可榮以祿也君子不可榮以祿曷為而辟難此知君子非為苟免而已也固欲以道召聲類以術制小人而反否為泰耳所以終頼之以休否而向曰小人吉者今仍歸吉大人轉亡為存有苞桑之固終頼之以傾否而先之大人否者後乃有喜陰往陽來還小大之常休者否
于是乎其巳也傾者反而之泰之辭也苟使君子不儉德則難必及之何能留其身以有為苟使君子可榮以祿則淪胥以敗又何能振其身以制小人之命乎讀彖辭而知匪人之世君子誠宜審其勢會以處此也同人
同人于野亨利涉大川利君子貞初九同人于門无
咎六二同人于宗吝九三伏戎于莽升其高陵三
歲不興九四乘其墉弗克攻吉九五同人先號
咷而後笑大師克相遇上九同人于郊旡悔
象曰天與火同人君子以類族辨物
儀曰類族辨物者初之于門二之于宗上之于郊是其類族者也三之伏戎四之乘墉五之師克是其辨物者也門者聚室宗者合屬郊者成都族序而類也戎者非類攻者殊謀克者異勢物昭而辨也族之類也類之中又有類故自其同者而觀之
門宗郊之曰同人也自其不同者而觀之門不同宗宗不同郊類而又辨也物之辨也辨之中有不辨故自其不同者而觀之我師彼戎之為異物也自其同者而觀之升亦不興乘亦不攻號亦可笑克亦可遇辨而又類也故彖括而曰同人于野野之于郊類也野之于門宗辨也利涉大川者此為類族言之其族之盛相扶以濟何憂險乎利君子貞者此為辨物言之其道之正不為苟同何憂敗
乎大有
大有元亨初九无交害匪咎艱則无咎九二大車
以載有攸往无咎九三公用亨于天子小人弗克
九四匪其彭无咎六五厥孚交如威如吉上九自
天祐之吉无不利
象曰火在天上大有君子以遏惡揚善順天休命
儀曰曷言乎遏惡揚善順天休命也仲尼以爻之
曰无交害匪咎艱則无咎者是言不交害道之人則无有咎以艱貞之德治小人則亦无咎蓋為遏惡言之也又以爻之曰大車以載有攸往无咎者是言尚德之載君子得輿賢者道行世通才出蓋為揚善言之也又以爻之曰公用享于天子小人勿克者是言公者助理天下此為善者小人為惡享者揚之弗克者遏之蓋為遏惡揚善兼言之也又以爻之曰匪其彭无咎者是言履盛不驕有所
承順曰厥孚交如威如吉者是言誠信通格畏天之威此二爻蓋為順天言之也又以爻之曰自天祐之吉无不利者是言天命有歸榮懷安美蓋為休命言之也仲尼又以彖無他詞惟曰元亨者是以元者善之長為揚善言之而遏惡可知亨者嘉之會為休命言之而順天己見也謙
謙亨君子有終初六謙謙君子用涉大川吉六二
鳴謙貞吉九三勞謙君子有終吉六四无不利撝
謙六五不富以其隣利用侵伐无不利上六鳴謙
利用行師征邑國
象曰地中有山謙君子以裒多益寡稱物平施
儀曰裒多益寡稱物平施者蓋言聚道之多以益物之寡稱物之宜而輕重布之不失平耳析言之何言乎裒多益寡也仲尼見謙初之曰謙謙君子用涉大川吉者謙之又謙是為聚也德之不厭多
者謙數之寡有者吉以謙積謙以謙召福聚德至盛化險為夷裒益之義也鳴謙者著教也周公曰予旦已受人之徽言咸告孺子王周公不敢曰已有徽言曰受諸人也聚謙于己而以其道予孺子周公之道多于孺子益孺子寡也勞謙者著功也舜曰俾予從欲以治四方風動惟乃之休舜不敢曰予既治之曰乃之休也聚謙于己而以其功予臯陶帝舜之功多于臯陶益臯陶寡也无不利撝
謙者積謙崇盈撝以予人無不得益者也何言乎稱物平施也仲尼以為謙之為義非一虚已可得而盡夫物不同量也禮譲之亦謙義制之亦謙故曰鳴謙曰勞謙曰撝謙者此因物之道勝或其勢微而施之也若夫強梗之徒昧亂之國謙謙之君子即仁者也必亦有勇故有直任君師無所顧避不假隣衆殺伐用張者六五是也其辭曰不富以其隣利用侵伐无不利有自承過罪動悔慙德口
無亢辭勝兵日出者上六是也其辭曰鳴謙利用行師征邑國行謙之道而可以興師伐國此亦因物之必以征誅得正稱其暴亂而施之以是稱平其謙一也彖曰謙亨君子有終夫苟不損己益人權多量寡因物作凖隨施取平謙之為道何能致通利行終身守之而無弊乎豫
豫利建侯行師初六鳴豫凶六二介于石不終日
貞吉六三盱豫悔遲有悔九四由豫大有得勿疑
朋盍簪六五貞疾恒不死上六冥豫成有渝无咎
象曰雷出地奮豫先王以作樂崇德殷薦之上帝以配
祖考
儀曰作樂崇德殷薦之上帝以配祖考自仲尼取之而觀夫周公六象之詞無不為戛擊搏拊言之也初六鳴豫六二介石六三盱豫皆言作樂也九四由豫言崇德也亦言享祀也六五貞疾上六冥
豫皆言薦帝配祖也何以知其然也記曰樂由中出故静今曰鳴豫流辟邪散召亂致亡故凶也書曰八音克諧今孤主石有辨無和粗厲猛起則亦不可以終日也記曰優侏儒獶雜子女此以豔目蠱觀謂之盱豫宜悔而遲悔則其後悔益大也凡若此者皆為姦聲非以崇德崇德莫如由豫由豫者如記之曰本之情性合生氣之和者是也以其有得于心不言而信故曰大有得勿疑是可以觀
德也朋盍簪者詩曰駿奔走在廟又曰厥作祼將常服黼冔助祭之朋萃衣冠于郊廟祭之事也貞疾恒不死者貞正也疾速也文王配帝之詩曰畏天之威于時保之此言貞也后稷配天之詩曰其香始升上帝居歆此言疾也自其作樂而言之凡郊天之樂圜鍾為宫圜鍾生於房心之氣房心為大辰天帝之明堂氣之正配此為貞也若樂六變則天神皆降可得而禮道之幽通此為疾也以是
薦帝配之祖考是所以不死其祖考者詩曰文王陟降在帝左右故曰恒不死也于是而冥豫成矣帝曰玄冥也祖曰幽冥也豫取諸冥始知鳴不可盱亦不可也天神協和能使氣移變災疢不作故曰有渝无咎也由此而觀文王之曰利建侯行師者亦其義爾微子之命曰惟稽古崇德象賢是則建侯亦為崇德也武成曰惇信明義崇德報功是則行師亦為崇德也彤弓曰鐘鼓既設一朝饗之
禮曰君子聽鼓&KR0911;之聲則思將帥之臣是則建侯行師亦關作樂也頌曰建爾元子俾侯于東既而曰龍旂承祀六轡耳耳雅曰王命召虎式辟四方既而曰釐爾圭瓉秬鬯一卣是則建侯行師亦關享祀也隨
隨元亨利貞无咎初九官有渝貞吉出門交有功
六二係小子失丈夫六三係丈夫失小子隨有求得
利居貞九四隨有獲貞凶有孚在道以明何咎九
五孚于嘉吉上六拘係之乃從維之王用亨于西山
象曰澤中有雷隨君子以嚮晦入宴息
儀曰嚮晦入宴息者取諸隨時為義也嚮明出治嚮晦即入宴息故曰隨也隨六爻兼有明晦之二象而其義歸于宴息静為動君耳曰官有渝又曰出門交有功官者官骸也耳目手足明動晦息官渝而吉者此以出門為嚮明之時此時交物可冀
有功而晦則不然係小子失丈夫係丈夫失小子者此言係即非隨此亦在于向明之時有失有得而晦又不然隨而有獲者求人而遂有孚在道者途遇而合此亦以嚮明故无咎而晦又不然晦入宴息黕黕漆漆居玄領寂循中守宅無得無失何求何獲天全道洽嘉美自適故曰孚于嘉吉也拘係之乃從維之者此言宴息之象&KR0802;悶凝結有若拘持而不知其神冥通孚玄合漠静定之極交于
神明故曰王用享于西山也由此觀之明不如晦動不如息明矣彖故以乾之全德予之曰元亨利貞蓋言維玄維默道之根宗貞元相環非有區際此即乾體以無容有者也然美備矣而又著其辭曰无咎以其境深理尊譽所不處惟不見有咎耳元亨利貞適可无咎此四言者非譽辭也蠱
蠱元亨利涉大川先甲三日後甲三日初六幹父之
蠱有子考无咎厲終吉九二幹母之蠱不可貞九
三幹父之蠱小有悔无大咎六四裕父之蠱往見吝
六五幹父之蠱用譽上九不事王侯高尚其事
象曰山下有風蠱君子以振民育德
儀曰振民育德者具于爻之幹蠱高尚苟以幹蠱為新世而曰振民高尚為潔身而曰育德此非易之義也易之為道善世而不伐德博而化不伐者以其不自名化者以其無迹今夫前人已壞革而
新之振民之至也然必揭揭焉使前人見過君子又以為傷德今幹父之蠱即歸功于父曰是其父有子也即為父釋過曰其考何咎也使前人化厲為吉者育德之至也以此推之亦有幹母之蠱不以正而以權如曲逆之于吕后梁公之于則天以不可貞為其貞者也亦有幹父之蠱雖小有悔而无大咎如元祐之改新法曰此安石惠卿所為非先帝意雖不無改父之嫌而不失繼志之義也亦
有裕父之蠱如云三年無改父之道非不當改或可不急則寬處之以待三年有靳惜之意不遽死親者也亦有幹父之蠱用譽如禹以蓋愆而有天下卒配鯀于天終夏之世皆頌鯀也外振其民内育其德君子處蠱之世幹其蠱之可得而幹者其道如此苟其蠱極不可得為則龍潛于淵憂則違之矣故曰不事王侯高尚其事聞伯夷之風者頑夫廉懦夫有立志是亦振民莫我知也夫上不怨
天下不尤人是亦育德振民所以作始育德所以致通二者之學無論飛潛可以濟險者也故彖曰元亨又曰利涉大川其曰先甲三日者辛也後甲三日者丁也更新所以興民丁寧所以勤德又辛于行為金金義制銳决所以振也丁于行為火火禮盛長養所以育也臨
臨元亨利貞至于八月有凶初九咸臨貞吉九二
咸臨吉无不利六三甘臨无攸利既憂之无咎六
四至臨无咎六五知臨大君之宜吉上六敦臨吉
无咎
象曰澤上有地臨君子以教思无窮容保民无疆
儀曰教思无窮容保民无疆者蓋言臨也禮大學之禮雖詔于天子無北面所以尊師書帝德罔愆臨下以簡凡教與保民之事歸之者皆為臨也仲尼以臨六象為教思容保者何所取之取教于其
貞取保于其悔也貞三爻在下故以師道予之悔三爻在上故以君道予之也凡教所由廢以其杆格故宜有以感之鳴叩相發之曰感也其始感之以正以端其向故曰咸臨貞吉其既感之以利使知好之故曰咸臨吉无不利其終不言感而神理融流不必曰有利不必曰无憂惟見甘也亦不必曰有得无咎而已此教之成也故曰甘臨无攸利既憂之无咎以此三者徵其教思以其有始有卒
故曰教思無窮也凡保民之道貴與民習以身親之又則周知之又則慎固之習親之者至乎其地巡狩陟方問民疾苦先之勞之既所身經復何尤悔故曰至臨无咎周知之者不任已任人不使力使智飛耳長目洞幽徹遐以其握簡居要為明治體故曰知臨大君之宜吉篤厚慎固之者盛德至善久道化成金石之貞不可移拔譬土安重使人重遷故曰敦臨吉以此三者知其容保以其慎終
如始故曰容保民无疆也進而求之彖曰元言利貞教養之成備此四德又亨利日出貞元相循无窮无疆之義也八月有凶者敷教御衆皆必以寬八月于卦為兑金盛執殺月令以其時申嚴百刑聖人固不欲使夏楚窮威劓刵為治也又君師之任皆貴扶陽八月陰始過涉懼其以此敗教害仁故曰凶觀
觀盥而不薦有孚顒若初六童觀小人无咎君子吝
六二闚觀利女貞六三觀我生進退六四觀國
之光利用賓于王九五觀我生君子无咎上九觀
其生君子无咎
象曰風行地上觀先王以省方觀民設教
儀曰省方觀民設教者何天子適於諸侯曰巡狩無非事者觀民者審其風俗設教者施其政令童觀小人无咎君子吝者此言風之樸茂可以砥澆
氓之蚩蚩有若童穉雖非君子之儀亦小人所以寡過者也闚觀利女貞者此言俗之貞廉可以坊滛惴惴小心守若處女雖非丈夫之槩亦吉士所以無誘者也觀乎其淳而澆可見觀乎其貞則滛可知觀我生進退者先王觀此民俗而因以進退崇抑其間教之所由設也于是升其民之秀者使觀國光而賓興之典行焉周禮以鄉三物教萬民而賓興之是為觀國之光利用賓于王也觀我生
君子者此言教行而多君子其自上興之猶夫自我生之者也周禮大比考其德行道藝而興賢者能者是也觀其生君子无咎者此言民習教而皆知貴尚其君子其民自興舉之猶其自生者也周禮使興賢者出使長之使興能者入使治之皆為民自興舉其賢能者是也凡若此者蓋由天子一省方而教行民化不煩久道譬諸祭者方當始盥未及陳薦而顒若之誠已成孚契以此觀之天子
亦烏可以深居高拱者乎
兒易内儀以卷二
