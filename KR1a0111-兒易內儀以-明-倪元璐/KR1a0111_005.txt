兒易内儀以卷五
明倪元璐撰
夬
夬揚于王庭孚號有厲告自邑不利即戎利有攸往
初九壯于前趾往不勝為咎九二惕號莫夜有戎勿
恤九三壯于頄有凶君子夬夬獨行遇雨若濡有愠
无咎九四臀无膚其行次且牽羊悔亡聞言不信
九五莧陸夬夬中行无咎上六无號終有凶
象曰澤上於天夬君子以施禄及下居德則忌
儀曰君子以施禄及下居德則忌者何夫居德猶言自以為功也自以為功則必自用自用必自聖自聖必以其下為不足與謀不使見能禄亦不及之耳周公知之攬爻而作曰嗟乎君人者豈有能自用為功者乎自用則必無功故曰壯于前趾往不勝為咎非不勇往而無如不勝何矣故曰惕號
莫夜有戎勿恤非無教令惕且號之而無如莽戎夜興而下莫之憂何矣故曰壯于頄有凶君子夬夬獨行遇雨若濡有愠无咎雖震怒决殺以明獨攬而無如其承濡召愠無所歸咎何矣故曰臀无膚其行次且牽羊悔亡聞言不信雖欲安坐聽之不則前往拯之不則牽引其類與共圖之而無如臀傷而不可處足循而不良行褎如充耳而牽之不得前何矣故曰莧陸夬夬中行无咎雖欲中立
自處無過而無如羣邪之叢起何矣故曰无號終有凶雖將伯助予而無如庭虚無人終亦必亡何矣周公之為此言者蓋言居德不可也仲尼知之曰如此莫如恃下恃下莫如施禄觀于彖曰揚于王庭則知明揚側陋詔禄舉賢不曰獨行无號也曰孚號有號必孚不曰聞言不信也曰有厲告自邑急而告下必有應者不曰惕號有戎勿恤也曰不利即戎利有攸往不藉武健而行无不利不曰
壯趾為咎壯頄有凶无膚次且也施禄之義大矣哉姤
姤女壯勿用取女初六繫于金柅貞吉有攸往見凶
羸豕孚蹢躅九二包有魚无咎不利賓九三臀无
膚其行次且厲无大咎九四包无魚起凶九五以
杞包瓜含章有隕自天上九姤其角吝无咎
象曰天下有風姤后以施命誥四方
儀曰施命誥四方者何昔者先王當艱難有事之會脩其文告以布和釋疑于天下稱之曰誥誥所以施命及遠也詩曰訏謨定命遠猶辰告凡先王誥民而民從者其道有四夙孚一也驟激二也中懼三也外和四也夙孚者在姤初曰繫于金柅上下之情維繫攣結有若金柅貞固和吉然後可以往而令民故曰貞吉有攸往雖頑梗見凶理無豨突故曰羸豕孚蹢躅蓋其戢也甘誓作而有扈誅
大誥頒而武庚定其固然也驟激者在姤二曰包有魚詩曰魚躍于淵包義激衆民用鼓躍此我之福非敵之利故曰不利賓也牧野一誓維予侯興周王商亾不利商也中懼者在姤三曰臀无膚其行次且國之大事欲止不能欲行可畏其心危慄作誥喻民以幸无過故曰厲无大咎也盤庚河患居則曰民其盡劉遷則曰民之弗率三誥之作也由懼生也外和者在姤五曰以杞包瓜杞剛以擬
主尊瓜柔以方民賤杞之包瓜猶上畜下抑威韜光使四方聞者以為德音仁聲自天而降故曰含章有隕自天也湯誥曰罪當朕躬弗敢自赦成王誥曰越予冲人不卬自恤皆為引謙自向歸敬于民也此四者施命誥四方之義備矣若夫三之无魚有魚之反也不能動衆適足起凶上之姤角一曲之守也不能及遠安能免吝幽王傳烽四告而無應者東周教令不能出其畿甸百里之外當是
之時豈有命誥乎命誥者聖人之所以布陽遏陰也故取諸姤姤初陰日昌為女而壯天下有事民柔而悍此不可以勢取惟宜誠信訓諭之彖曰女壯勿用取女摽梅迨其謂之之義也萃
萃亨王假有廟利見大人亨利貞用大牲吉利有攸往
初六有孚不終乃亂乃萃若號一握為笑勿恤往无
咎六二引吉无咎孚乃利用禴六三萃如嗟如无
攸利往无咎小吝九四大吉无咎九五萃有位无
咎匪孚元永貞悔亾上六齎咨涕洟无咎
象曰澤上于地萃君子以除戎器戒不虞
儀曰除戎器戒不虞者此易再言兵也易之言兵者必精微光大歸于文德初曰有孚不終乃亂乃萃若號一握為笑勿恤往无咎者此言安治之形苟信恃之必不保終至于亂見求萃號無及矣必也克誥先事則勝氣在握而號者以笑往无憂咎
也二曰引吉无咎孚乃利用禴者此言兵凶而引之歸吉卒無禍咎者由于早戒信能為之必受福也三曰萃如嗟如无攸利往无咎小吝者備器曰萃戒慎曰嗟兵不求利惟喜无害當其深念却顧亦若有靳然也四曰大吉无咎者此言既除既戒進必得志退可无患然而攻守之事易所不言故但陳其應不著其謀也五曰萃有位无咎匪孚元永貞悔亡者易蓋曰兵者仁義之衛也謀不亂于
應敵則可以萃聚百爾内治補過誠非信兵為可恃而欲以教戰者止殺使元善之德貞于永久如是則知兵亦善氣而非毒故无悔也上曰齎咨涕洟无咎者易蓋曰佳兵不祥也先之以憂思繼之以哀懼明非耀威黷武而為之故不可以歸咎也夫聖人之治兵如此是其事即禮樂之事雖日詰五兵月咨九伐而猶之乎爼豆冠裳之會饗燕往來之文故曰王假有廟利見大人亨利貞用大牲
吉利有攸往文王曰聖人以除戎器戒不虞而有此也聖人之除戎器戒不虞其即在此也升
升元亨用見大人勿恤南征吉初六允升大吉九
二孚乃利用禴无咎九三升虚邑六四王用亨于
岐山吉无咎六五貞吉升階上六冥升利于不息
之貞
象曰地中生木升君子以順德積小以高大
儀曰君子以順德積小以高大者以其積漸而然不為逆施故曰順也初曰允升大吉者凡升必自下上信能致升則必由亨致吉由小致大德之至順是故其升之序可得而言也二曰孚乃利用禴禴者家祭是為德升于家矣三曰升虚邑邑虛無人入焉無阻是為進之德升于國矣四曰王用亨于岐山天子得祭天下山川是又進之德升于天下矣五曰貞吉升階階者天三階也天不可階升
而太乙乘躡若有階然是又進之德升于天矣上曰冥升利于不息之貞升至于天高矣大矣無可復加惟有不息以其神行無跡故曰冥升升之極矣彖曰元亨用見大人勿恤南征吉自其始通詣極前進不已日趨休嘉何憂之有乎困
困亨貞大人吉无咎有言不信初六臀困于株木入
于幽谷三歲不覿九二困于酒食朱紱方來利用享
祀征凶无咎六三困于石據于蒺藜入于其宫不見
其妻凶九四來徐徐困于金車吝有終九五劓刖
困于赤紱乃徐有說利用祭祀上六困于葛藟于臲
卼曰動悔有悔征吉
象曰澤无水困君子以致命遂志
儀曰不曰澤下有水曰澤无水猶之不曰澤下有木曰澤滅木也兑金制木為滅之盡故曰大過澤上水下不相交和是澤枯無水故曰困困能憂小
人不能憂君子君子于義不得死者天下不能死君子君子以為不得不死者人以為困君子以為無憾故曰以致命遂志也昔者文王亦致命也拘幽之操曰臣罪當誅其意以爲志得不怨也是得困之初六曰臀困于株木入于幽谷三歲不覿昔者龍逢比干之徒亦皆致命也龍逢比干以爲食人之禄儋人之爵非不知佞神禱祠可以獲福惡其非義往諫而死亦為志遂雖凶無過也是得困
之九二曰困于酒食朱紱方來利用亨祀征凶无咎昔者箕子亦致命也箕子乘剛罹禍爲奴拘囚商其淪喪國亾家覆而其言曰我不顧行遯亦謂吾遂吾志也是得困之六三曰困于石據于蒺藜入于其宫不見其妻凶昔者召忽荀息亦皆致命也召忽荀息從容殉忠不違其志雖主仇未復其中憗然而臣節已終斯為遂也是得困之九四曰來徐徐困于金車吝有終昔者鬻拳亦致命也鬻
拳自咎行權刖以爲戮其情安而樂為之以是告無罪于先王也是得困之九五曰劓刖困于赤紱乃徐有說利用祭祀昔者屈原亦致命也屈原棄于荒野心煩意亂不知所從卒于沈隕志畢而道光也是得困之上六曰困于葛藟于臲卼曰動悔有悔征吉是故致命者凶遘也遂志者吉稱也以其吉稱綜于凶遘故凡爻之曰吉曰利曰无咎者皆言乎殉義而困者也文王取所身經著之于易
是故系困以亨要亨于正以其凶危為太人得志之事而曰吉无咎既而曰天下莫不樂生而惡死也以凶為吉將必有不信其言者乎井
井改邑不改井无喪无得往來井井汔至亦未繘井羸
其瓶凶初九井泥不食舊井无禽九二井谷射鮒
甕敝漏九三井渫不食為我心惻可用汲王明並受
其福六四井甃无咎九五井洌寒泉食上六井
收勿幕有孚元吉
象曰木上有水井君子以勞民勸相
儀曰勞(讀如字)民勸相者何也凡君子之勞民皆以養民也君子不能徧養民使民相勸自爲養耳故井所以養也井泥不食舊井无禽如此殆將廢養法宜浚泥更新勞吾民也井谷射鮒不可以食甕敝漏不可以汲如此亦將廢養法宜驅鮒理甕又勞吾民也若夫井渫可食矣而民不敢食我心
惻然憐之此由其君未嘗推以予民詔民食也苟詔民曰可用汲即無不得汲而食其福者是則王之明也由是則其民皆自相勸以共謀養井甃效脩又何咎也由是則井洌泉清不待詔民食民自食之也由是則井收勿幕惠養無方上下相孚大成元吉悦以勞民民忘其勞也由此而言雖有廉民不能廢養雖有悖民無敢辭勞勞出于養民皆知勸王者有易世無易民民有易主無易業改邑
不改井者言百王同道未有不務養民者也无喪无得往來井井者言民皆安然相勸于養而不知勞也汔至亦未繘井羸其瓶凶者言民不習汲也民不習汲是不可勞民不可勞由無勸相之者也革
革已日乃孚元亨利貞悔亾初九鞏用黃牛之革
六二已日乃革之征吉无咎九三征凶貞厲革言三
就有孚九四悔亾有孚改命吉九五大人虎變未
占有孚上六君子豹變小人革面征凶居貞吉
象曰澤中有火革君子以治歴明時
儀曰治歴明時何取乎革也昔儒以革於序四十九爲合大衍仲尼以爲觀于象彖之詞非治歴不可當之蓋其言之察也初曰鞏用黃牛之革此言歲統也三統以寅爲正周孔皆尊夏時故鼎春則必革冬鼎寅則必革丑丑于屬牛也詩曰睆彼牽牛不以服箱牛宿星紀主丑丑土也土于色黃故
曰黃牛革猶言除盡冬而歲除也鞏程云包束一歲之功于此包括結束之也二曰已日乃革之此言候日也歴法主日凡陰陽往來馴積而變如冬至日行最急則必漸返遲夏至日行最舒則必漸返急因所已然測其來氣循此進而求之必無差忒故曰征吉无咎也三曰征凶貞厲革言三就有孚者此言歲差也以日之度追乎天度天有常數日積餘分不能無差以生進退日度歲差一于進
則四時易位所以征而曰凶也一于退其所差亦如之所以貞而曰厲也巧歴治之或益或損思精法密所操之說三變乃成于是可以信而行之也四曰悔亡有孚改命者此言更制也既已致精於心無憾於理有徵革故著新以成正歴天下由之百世所尚故吉也五曰大人虎變未占有孚者此言敬授也定統于寅故曰虎變荀九家艮爲虎艮位乎寅也曰大人者以其事大正吉布典告民常
候不待占騐莫不信其必然也上曰君子豹變者此言置閏也禮君車羔幦虎犆大夫鹿幦豹犆又儀禮王大射共虎侯諸侯豹侯周禮禽作六贄天子之孤虎皮公之孤豹皮公侯大夫君之亞豹虎之亞猶其閏也又大人者聖人也君子聖人之亞亦猶其閏也舉杪冬首春以攝四時舉歲首一閏以攝十一閏小人革面者言宜民也君子治歴以精其義小人受之以共其事非必幽通貌守而已
故曰革面悖之者誅從之者順故曰征凶居貞吉也是故四聖人相禪爲歴者也孔子受歴于爻周公受歴于彖彖曰已日乃孚者已猶言故也苟求其故千歲之日至可坐致不疑也一歲四時一卦四德曰元亨利貞者言備時也曰悔亡者言無遺歴也鼎
鼎元吉亨初六鼎顛趾利出否得妾以其子无咎
九二鼎有實我仇有疾不我能即吉九三鼎耳革其
行塞雉膏不食方雨虧悔終吉九四鼎折足覆公餗
其形渥凶六五鼎黃耳金鉉利貞上九鼎玉鉉大
吉无不利
象曰木上有火鼎君子以正位凝命
儀曰正位凝命者由閏得正由浮造凝此為諸侯匹夫崛起在位者言之湯武以後王者之事也初曰鼎顚趾利出否得妾以其子无咎英雄始事寧
無蹶失夏臺幾危孟津不進亦顚也然天下終利頼之以出否啓泰以其位臣僕也以其德作民父母國不聽命其君家不聽命其妻天子不能以其民而諸侯匹夫以其民妻不能以其子而妾以其子天人所歸何咎之有也二曰鼎有實我仇有疾不我能即吉者勛譽日隆歸附日衆勢充德滿如鼎饛飱而在彼獨夫禍深力竭不能就我頡之頏之彼之曰凶我以為吉也三曰鼎耳革其行塞雉膏
不食方雨虧悔終吉者此當革命之初位正而命未即凝者有之也鼎耳之革其命維新而以時方肇造政教未洽雖令之行猶有阻化者雖以美禄享賢猶有不受者雖澤下于民猶有未周遺愠者要以風氣既開治理漸出始雖未遑終歸大備也四曰鼎折足覆公餗其形渥凶者此言繼世之難也四繼三猶鼎再世也湯武而後凡再世必有憂桐宫東山其徵也後此漢以牝晨晉以庶孽唐以
蹀血宋以斧聲大命幾傾刑誅四出是爲覆餗刑剭也五曰鼎黃耳金鉉利貞者初造之後繼以多艱前猷未湮後功加厲耳金故黃鉉又益金底堅致凝建于不拔有貞固之利也上曰鼎玉鉉大吉无不利者太平之象也其政惇大其世豐亨玉之温如比金爲盛在周成康在漢文景道和民樂永命延世故曰大吉无不利也正凝為言義兼數世命本於天位副其德彖曰元吉亨者猶云首出庶
物萬國咸寧爾震
震亨震來虩虩笑言啞啞震驚百里不喪匕鬯初九
震來虩虩笑言啞啞吉六二震來厲億喪貝躋于九
陵勿逐七日得六三震蘇蘇震行无青九四震遂
泥六五震往來厲億无喪有事上六震索索視矍
矍征凶震不于其躬于其隣无咎㛰媾有言
象曰洊雷震君子以恐懼脩省
儀曰君子以恐懼脩省者于何見之初曰震來虩虩笑言啞啞虩虩狀乎恐懼者也啞啞者非為喜也心自非笑以爲徒懼何濟不如脩省故曰後有則其懼可賀其笑可法也二曰震來厲億喪貝躋于九陵勿逐七日得喪貝至億喪之多也躋陵極九躋之危也多喪極危急而知懼以逐無益退省吾身七日來復是其天心也三曰震蘇蘇震行无青震而幾絶善救則蘇脩省之情是爲生氣故曰
蘇蘇震无咎者存乎悔福且將至而何灾矣四曰震遂泥泥可䧟也不可沒也濟則必迷沒已無救適當泥中懼窮而省出也又子夏曰致遠恐泥當脩省時磐桓蹢躅亦其象也五曰震往來厲億无喪有事凶事往來至于盈億何懼之多乎幸而不至于喪頼其有事脩省也上曰震索索視矍矍征凶索矍者恐懼之容也何以救之其躬之不遑將助于隣而可乎或己不自知而以為无咎其㛰媾
之親我者能無責我而有言乎脩省至此恐懼已極矣故曰震爲雷子迅雷必變月令先雷三日以木鐸令兆民戒其容止故動人修省之謀者莫疾乎雷矣因震生懼因懼立則君子觀雷之德自治為功由是飲食可安禮樂逾盛故彖曰震亨震來虩虩笑言啞啞震驚百里不喪匕鬯天下皆不知雷霆之爲功于爼豆也艮
艮其背不獲其身行其庭不見其人无咎初六艮其
趾无咎利永貞六二艮其腓不拯其隨其心不快
九三艮其限列其夤厲薰心六四艮其身无咎六
五艮其輔言有序悔亡上九敦艮吉
象曰兼山艮君子以思不出其位
儀曰思不出其位位者就身所處指身而位見初曰艮其趾无咎利永貞當位在趾思亦止趾夫趾惡其錯也一錯則不可救思之思之貴乎其寡過
而不易方者也二曰艮其腓不拯其隨我心不快腓隨股動聽命為役位在乎腓宜思救之使腓自制是曰拯隨不拯隨心不快者明乎隨拯而思止也三曰艮其限列其夤厲薰心位腰膂則思腰膂腰膂中列而逼乎心憂懼焦灼及心而止爾他何問也四曰艮其身无咎位通一身即思周一身所求乎身者惟无過為盡責苟爲趨吉求譽君子以為願外而不敢也五曰艮其輔言有序悔亡言之
成章輔之美也位在輔而思守之幸無興戎之悔則亦已也上曰敦艮吉聖人以爲不出位云者非謂省身致約也欲人求窮盡之耳道理職業百萃當前并思于此則其情固所以厚止之力惇德而造功也是故不出位有二義焉限乎此不出也極乎此亦不出也思不出其位之為說也又在于彖之曰艮其背不獲其身行其庭不見其人方其見背即不知有身其身行庭即不知有人專壹之至
也人苟使之思背忽及于身使之自思忽及于人思何由而睿作聖哉漸
漸女歸吉利貞初六鴻漸于干小子厲有言无咎
六二鴻漸于磐飲食衎衎吉九三鴻漸于陸夫征不
復婦孕不育凶利禦宼六四鴻漸于木或得其桷无
咎九五鴻漸于陵婦三歲不孕終莫之勝吉上九
鴻漸于陸其羽可用爲儀吉
象曰山上有木漸君子以居賢德善俗
儀曰居賢德善俗此為君子在野者言之魯論記鄉黨之義也不居賢德不可以善俗賢德者賢人之德察乎君子之居賢德者有五觀焉羣之以觀其不亂飽之以觀其不素駭之以觀其不懼材之以觀其不廢躋之以觀其不墮羣之觀其不亂者說在于初六之鴻漸于干小子厲有言无咎也水涯易濡小人易暱不惡而嚴讒詈勿恤斷斷齗齗
其要無失一也飽之觀其不素者說在于六二之鴻漸于磐飲食衎衎吉也擇石取安擇義取飽飲食不溽稼穡維寳泌洋簧翿亦可以老二也駭之觀其不懼者說在于九三之鴻漸于陸夫征不復婦孕不育凶利禦宼也水陸易處夫婦叢孽龍戰于野鸛鳴于垤變生不驚宼來自滅三也材之觀其不廢者說在于六四之鴻漸于木或得其桷无咎也林棲叢材工師所度或得之者以榱以桷物
倚其能世尊其學四也躋之觀其不墮者說在于九五之鴻漸于陵婦三歲不孕終莫之勝吉也不飛能升高尊無侣身德胞功方胎未乳秉正自強莫或敢侮五也居此五者德之至備以斯善俗固不難矣所謂善俗者說在于上九之鴻漸于逵其羽可用為儀吉也竦身天衢下視儕俗有蔚苞文以興羣矚化鄙成都玉帛相屬當此之時衆薰其德而爲善良者不既多乎鴻不亂行漸無遽色與
鄉人處貴乎恂恂也故曰女歸吉利貞河洲居德桃夭善家貞女賢人道一而已歸妹
歸妹征凶无攸利初九歸妹以娣跛能履征吉九
二眇能視利幽人之貞六三歸妹以須反歸以娣
九四歸妹愆期遲歸有時六五帝乙歸妹其君之袂
不如其娣之袂良月幾望吉上六女承筐无實士刲
羊无血无攸利
象曰澤上有雷歸妹君子以永終知敝
儀曰永終知敝者人知其一莫知他也凡人始見醜不能知其終美始見善不能知其終惡君子不倚始見要終而知之故有始不見美要終而知其無敝者有始不見惡要終而知其必敝者今夫求妹得娣跛僅能履既賤而醜然而宜人富家日趨和吉不要其終何由知之也求美得眇雖視不明然而幽貞秉潔家用以利其初不知至終而知之
也卬須者妹而歸以娣歸非所須爲乖其願然安知畜妾不吉其終得妾不以其子也摽梅朿楚興歎愆期烏知乎十年乃字得其士夫其後以爲得時也以娣之賤承帝姬之尊位分已懸聲華不敵然而袂良月望吉乃歸之以爲不如觀乎其終愈知不如也是故無鹽強顔貴母一國德操椎髻幽襄灞陵孤逐愆嫁卒爲顯妻薄吕易袂移饗高廟始不必休終不必敝也若夫維士與女齊秀之稱
也承筐爛門刲羊奠吉非有車賄以謀布絲彼都人士謂之天合豈期女躭難說士貳無良傾筐喪羊仳&KR0867;啜泣其終之敝則如此乎君子知之敬慎謀始其在文王之意以為妹者少姝柔曼為容婦以色升豈有幸乎深山大澤必生龍蛇一言蔽之曰征凶无攸利安知不有不凶者而文王惟曰凶无利猶夫安知不有不敝者而仲尼惟曰知敝也
兒易内儀以卷五
