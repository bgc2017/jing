兒易外儀卷三
明倪元璐撰
開成之類曰原始下
易能
聖人成能能莫大于作易之聖人也
易能儀之一
儀曰四聖人之治易也皆取諸像包犧以卦畫像天地
萬物文王以彖言像卦畫周公以爻像彖孔子以翼象
爻凡易之象莫貞于卦莫神于畫畫者畫也考工記曰
畫繢之事故繢事祖畫畫卦之後始有書契其文率為
鳥蟲魚藻於是帝舜則之以會章服商宗取之以求聖
臣窮狀盡態其流極于方變圓章其端莫不始諸易矣
四聖人之治易也包犧無字文王始言六爻漸繁十翼
最富羲畫一二悉圍萬形姬孔千言歸範一畫是故範
圍天地而不過者易之道也圍不麗範則道不傳器範
不窮圍則撰不周物有範有圍備物盡變犧畫一二於
書尤盡姬孔千言於圖尤盡是則四聖人之能也
易能儀之二
是故包犧氏之以卦畫像天地萬物也默成而不言爻
不必備卦不必立一竒一偶一連二段而已何以知其
然也夫犧之制竒也徑其功而恣其勢其制偶也多其
數而短其節甚似夫天物甚少而包地外地物甚多而
跼天中也千詞而不能舉一連二段則甚像之竒墐絶
端守完杜破偶離開戶示疎召窺甚似夫星文緝然而
天體常彌川岳間之而地形多罅也千詞而不能舉一
連二段則又甚像之竒能冒偶盡利取盈偶欲齊竒虚
中有損甚似夫象之麗天而行者恒充盈物之附地而
生者多毁折也千詞而不能舉一連二段則又甚像之
竒不保堅偶將鋸之偶不保罅竒將乘之甚似夫女之
蠱男男之絪女也千詞而不能舉一連二段則又甚像
之竒獨静居不欲煩衆偶連側立無敢當尊甚似夫君
之首出而無為臣之比肩而有事也千詞而不能舉一
連二段則又甚像之竒堅壯直偶小謙微壯有難犯之
形謙示相容之意甚似夫君子亢節繫柅難牽小人匿
情决藩而易入也千詞而不能舉一連二段則又甚像
之以竒為枰惟一故平以偶為玦佩兩必觸甚似夫不
二心之臣無過涉而持兩端之道非中行也千詞而不
能舉一連二段則又甚像之竒無偶形明不藉偶偶具
竒體勢必攀竒甚似夫君子執鞬以遠小人小人抵巇
而附君子也千詞而不能舉一連二段則又甚像之竒
以其數必不敵偶偶以其體必不敵竒甚似夫小人繁
徒能制君子君子獨立亦勝小人千詞而不能舉一連
二段則又甚像之夫既甚像之矣包犧曰予何言哉
易能儀之三
得是道也文王因之制為彖文以象卦畫彖之彖乾也
亦不颺言亦不陳義澹略取占聊示筮者而其彖坤也
長言多方枝條複互再三瀆瀆則不告文王之所以嚴
事乾也巽在牀下用史巫紛若文王之所以媚事坤也
然而文王非以是事乾坤之道而以是事竒偶之畫竒
一得不一乎偶二得不二乎竒連得不連乎偶段得不
段乎故曰大通而利于正則已矣其語不繼一辭也其
文不間連辭也竒之像竒也曰牝則必通牡曰朋則必
類朋西之牽南東之併北先之交後得之倚喪駢稱比
大二辭也析義離節段辭也偶之像偶也
易能儀之四
得是道也周公因之以繫六爻而像卦彖是故貴其勿
用而曰見田文明之學治以乾乾躍之或淵飛之利天
悔亢無首還歸于潛若是者周公之像乾彖也畏其堅
冰而曰履霜利習之道大以直方含者其章括者為囊
黃裳元吉愓于玄黃若是者周公之像坤彖也周公像
乾彖則肖乾彖像坤彖則肖坤彖周公之于文王父子
也肖父之道則併肖其文辭肖其文辭則必連其精氣
今夫天用莫如龍可不謂元乎躍矣飛矣潛而田田而
淵淵而天可不謂亨乎利見可不謂利乎先惕後悔不
敢為首可不謂貞乎而曰履霜猶曰其先迷也冰堅而
幸不濡猶曰其後得也直方大猶曰大塗大輿西南東
北利厥往也括囊猶曰主利也從王无成猶曰得朋喪
朋也馬行地裳垂地坤牝同貞而黃為地色故曰黃裳
猶曰牝馬之貞也龍血玄黃有勝有負猶曰有迷有得
有得有喪也是故爻辭之于彖也句倚字孚精氣之合
也
易能儀之五
而又得是也孔子因之以陳十翼十翼之于繢事繡
也大象則其巧也孔子以為繼周公之後宜先致精以
事周公故其飭材也簡其體物也盡孔子自謂象也者
像此者也象之于乾也曰自強不息此以周公之稱六
龍必極龍之材田力而淵淵力而天則其曰自強也有
說此以周公之稱六龍極龍之材猶不止躍極而飛飛
極而无首首復為尾上復為初則其曰不息也有說象
之于坤也曰厚德載物此以厚載體霜冰是為像神者
也若曰凜乎其危也得不厚乎此以厚載體直方大體
含章括囊體黃裳是為像形者也若曰如此豈非厚乎
此以厚載體龍戰玄黃是為像意者也若曰使以不戰
養奸即使戰而傷物其血朱殷不玄黃又豈得為厚乎
若此者孔子事六爻之詞可謂謹矣夫孔子事爻辭則
謹事彖畫則忠夫彖也者以元要貞以牝利載夫畫也
者以一積功以虚受物是故莫強于元而莫不息于貞
矣載莫如馬良而厚莫如牝順矣自強不息者其惟一
連矣厚德載物者其惟二段矣包犧氏之易貞于卦而
神于畫貞于文周而神于孔子文周竭材以儀一畫孔
子正言以斷三易乾坤明大所以槩餘要皆取諸測微
决疑象效不失者而已矣
易能儀之六
雖然包犧氏之有畫而無字也則是無故以無憂患孔
子曰作易者其有憂患乎作易者有憂患無憂患則不
作易是則孔子不以包犧之制畫為作易也畫無遺字
不自名字犧無遺易不自名易文字既立名生其間畫
之生字字之生文文之興名名之興易者勢也故曰易
之興也其於中古乎上世無憂中古多患是故羑里者
文王之凶也天王聖明臣罪當誅故其辭多譽君而懼
臣鴟鴞者周公之悔也既破我斧又缺我斨故其辭多
凜亢而傷戰削迹伐檀者孔子之吝也天下有道丘不
與易故其辭多隠懲而肆誡懲誡之道著于褒譏極于
誅伐褒譏誅伐者春秋之義也文王不幽囚不說彖周
公不蒙䜛不繫爻孔子不惡亂臣賊子不作春秋不作
春秋不演易傳春秋之春王正月猶易之元亨利貞元
亨利貞不著義春王正月不著事也孔子未作春秋無
所寄志其志盡寄于易孔子作春秋無所取材其材亦
盡取于易自其大凡而言之其所寄志者十有二其所
取材者亦十有二首出庶物此亦尊王嫌于无陽此亦
惡戰含之以從王事此亦激桓文辨之不早辨此亦嚴
盾止不言所利此亦愧求金利物和義此亦諷璧假嘉
會足以合禮此亦甚會稷忠信所以進德此亦曲敗殽
知存不知亡此亦愚郭公知得不知喪此亦穢郜鼎貴
而無位此亦削天王之下勞高而無民此亦筆紀矦之
大去此十二者易之以為春秋志也取諸明夷南狩以
諱河陽取諸不喪匕鬯以旌首止取諸王用享于帝以
正魯郊取諸公用享于天子以尤召命取諸王假有家
以責紀履繻逆女取諸閑有家以醜夫人姜氏孫齊取
諸改邑不改井以罪稅畆取諸不耕穫不菑畬以咎告
糴取諸見金夫不有躬以誚取濟西田歸我濟西田取
諸喪貝七日得以誅竊寳玉大弓得寳玉大弓取諸折
足覆餗以黜咺紏家父之徒之為相取諸何較滅耳以
戮商臣州吁之軰之為臣子此十二者易之以為春秋
材也春秋之患甚于商周孔子所憂大于君相非易不
惕非春秋不懼惕利用教懼利用獄章教必以法治獄
必以道法明無敢慢教者道正無忍怨獄者是故孔子
者三聖人之屏垣而春秋易之苞符也
易能圖之一包犧躍無極太極潛重乾重坤重
離
符曰包犧仰俯而天不愛象地不愛法矣象生於天法生於地觀察生於包犧一仰一俯不通三才寧復可以王天下而作易乎包犧之作易尊離制器急網罟者何也當包犧之時神靈在龜馬猛毒在禽獸天予龜馬圖書即予禽獸爪角龜馬甚少禽獸甚衆爪角之氣必&KR1882;圖書亦猶烏蟇能制日月者矣欲以卦畫事龜馬不得不以網罟治禽獸故曰太昊之世鳥獸蟲蛇懷其爪毒者畏網罟也
以其器為圖書之衞而華之故繫乎離堯殺封豕脩蛇䝟貐而文章煥然網罟之教也易能圖之二文王躍二極潛乾震四坤離一
符曰無憂者其惟文王乎以王季為父以武王為子有患者其惟文王乎以帝辛為君以崇侯為友文王之於父子中處而在淵文王之於君臣不亢而无首皆易也文王之於易擇一卦而(闕)
圖(闕)
圖(闕)
而禍史者仲尼也仲尼苟不以易補過必不敢以春秋賈罪仲尼即以春秋蒙禍必不易其辭曰吾于易不受福也仲尼固欲以其有罪明其無過以其蒙史禍明其受經福故其言曰志在春秋志立則氣激非必聖人畏死悔亢見即无首也又曰今一先生人兼數籍古四聖人共謀一易易莫名乾聖莫名德元亨利貞無極太極云爾
右四圖各取順策百信策六十四合河洛全卦
之策奉之
兒易外儀卷三
