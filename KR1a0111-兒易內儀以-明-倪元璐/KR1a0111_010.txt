兒易外儀卷一
明倪元璐撰
開成之數
易冒
冒天下之道易以乾冒卦以九六冒爻乾圜運
行九六者隂陽之動也
儀曰易者救世之書也不欲使人冥萌閟端静而受禍
福命樞教轉命機教發命易所以教變也變生於動凡
動者有起之者也凡物伏而起者或擊之也擊道起化
擊化起情擊情起事擊事起功者易之能也是故炳乎
隂陽則生畏喜確乎休咎則争向背正乎貞滛則形祝
詛神乎運數則興占察此數者民之所潛易擊之而起
者也擊之而起起之而盪聰明著焉神武作焉德業出
焉典禮行焉聖人以天地恒多難不必可冀無為之福
君子恒易退不必能竟有為之才是故以屯倚乾坤以
經綸倚屯以遯倚咸恒以遠小人倚遯玄黃方判而難
即隨之此聖人告君子不得安寢而責君子也氤氲方
懽而即思去之此聖人告君子不得榮懷而愈責君子
也故曰以經綸者是欲君子通屯以興君子而正其才
曰以遠小人者是謂君子雖遯而制小人者終必其力
也楯樏之智生於阻險虎豹之威樹於幽潛是故屯者
經綸之歸也遯者小人之畏也凡易之所稱君子者皆
其有事而多功者也君子無其經綸則君子之於易無
位而君子之慮小人也豈謂其身則遠之其君與民皆
近之其野則遠之其朝與國皆近之而其心宴然身亦
無患天下不以為罪易亦不之責者乎凡卦六位而當
一世兩卦為爻十二十二則再世也自屯傳卦十二而
為豫自遯傳卦亦十二而為升凡開昩之再世國必榮
昌此屯君子之所造凡閉隠之再世才必興奮此遯君
子之所謀文周造屯其後數世之君子席其豫仲尼謀
遯其後千百世之君子莫不資其道以升者矣是故易
之為道也可以屯可以豫可以遯可以升易之為道也
以屯治豫以豫報屯以遯治升以升報遯易之為道也
以豫之經綸教屯以屯之經綸取豫以升之遠小人教
遯以遯之遠小人取升易之為道也屯亦不閉遯亦不
廢也是故道不可以守曲而不周廢方而不流故曰周
流六虚乾龍坤馬是為周流者也周流故屢遷屢遷故
足以冒道蓋為情遷則文變文變而義盡也此不獨道
凡聖人明道之言皆遷也文王曰元亨利貞既言通俄
又言固是其說之遷也仲尼曰不可為典要又曰既有
典常是亦其說之遷也文王以一彖冒三百八十四爻
仲尼以兩言冒十翼凡聖人明道之言之遷者皆冐也
易冒圖躍二極潛動爻竒偶各三
右取順信策各三百八十四爻卦全攝天人會
歸得此無加止探徑卜
符曰動者龍德其潛之確之為也確則正正則大大則化萬物之才皆聚於潛躍而至天則得極焉躍而无首得無極焉極甚静而使人求之宜為上者也天下將治才必在臣道必在君才必蒸變道必玄宴易生
太極生兩儀兩儀生四象四象生八卦故曰生
生之謂易也
易生儀一
儀曰無生有道生天地道居空以積材天地挾母以令
子圈隂陽於天地之前者道也畫道於天地之中者隂
陽也人目不能見道能見天地人目之能見天地者天
地以其隂陽之器扶之也是故日月也者隂陽也器也
古之聖人以為欲同民患莫如著隂陽之情著隂陽之
情莫如治器而著為文字以求端於晝極狀於卦文字
也者器也日月也文字之為時帝也祖畫而宗卦禘羲
而郊頡頡之紹羲增華窮變天則雨粟鬼則夜哭天陽
而忻鬼隂故懼是故興旦之朝矜隆著作而衰幽之世
賤惡文章也
易生儀二
易之未作道生易易之既作易生道也昔者聖人不循
文字俯仰觀察政教文告禮樂刑賞上取諸天下取諸
地通貫合節逢原准繩智周力符文滿功應而於是計
數日益語言漸尊神物既生師道欲立歘若剟策奄興
卦爻卦爻者道之乘運怒生者也其禀有胎其孳有種
故曰易有太極是為易立祖矣卦爻之興傳閱三聖增
文踵義備謀竭情易道大成玄黃始正天地乃告其耄
期遜能於易延嗣傅宗皆易之事矣是故孔子未生未
有成易孔子既往無復聖人自此以還聖功王猷人倫
物紀盡在於易矣孔子以前之聖人無不學天地孔子
以後之賢者無不學易凡學者之智必半其師學天地
不能為天地僅得為聖人學聖人不能為聖人僅得為
賢者聖人學天地僅可作易賢人學易得為天地之小
宗别子已幸矣故人不可以不學易也易者周流命德
飛躍教才遷人故能賜物新采是故求益於易者必日
得一易也受益於易者必日易一易也寘力於易者必
得易未有也得力於易者必可不有易也凡此皆易之
生生也故道死不生即宜號臯於易矣
易生圖躍二極潛竒偶各三内見畫始一動一
右取順策百信策六十四列卦則八極立而九
河洛圓方以斯命順稱名雖微取類至大八八
克周以斯合信
符曰當混沌之闢人物艸木雜然而生此豈有次第者乎極生兩儀儀生四象四象禰儀而祖極子八卦而孫大業本正支明所以教人考宗也詩曰綿綿瓜瓞易凖
易與天地凖璇璣渾儀之所從出也
儀曰仰觀俯察卦畫以立天地者易之師也天地之教
易曰日完月虧晝好夜醜暑生寒死禨福祲禍易受而
志之以為其書日月晝夜象以偶竒寒暑禨祲體以居
適完虧醜好配以貞悔禍福生死符以象占易之事天
地也始於䔍信中于盡制終于入神循繩正晷察分謹
毫匠睨巫旋貴無違忒者此易不欲天下甚窮俯仰之
勞而閉天地于帷廧之内可以布肘舒指一圭一撮而
求之也然而易猶慮天地之未必可恒浸假而或失其
器是故其始謀也法天地之正以立其準其卒謀也立
為其準以制天地之變準之為言受其衡矩而還衡矩
之譬諸尺生于黍還以尺正黍也曷以徵之也夫道昌
世隆天報之卿景地報之寧宴道衰世降天報之孛&KR1882;
地報之崩竭而及其後末數窮靈歇勢必孛&KR1882;以役卿
景崩竭以奪寧宴苟如此者後未之人必且以卿景寧
宴為妖孛&KR1882;崩竭為道又且歲差日積必易寒暑地氣
日移必反南北其後末之人又必且修南短北生冬死
春又必且貴陽賤隂卑男崇女喜醜惡好奬滛擯貞混
沌之徵必先倒置夫易之為善苞章統紀綿元亘會道
極無極教窮無窮懷其永憂而謀豫事者也故及天地
方正二氣未移大暴其儀使衆著凖凖一曰尊卑衆著
于位列矣準二曰徤順衆著于外内矣凖三曰隂物陽
物衆著于晦明矣凖四曰成男成女衆著于貴賤矣凖
五曰知始成物衆著于四時矣凖六曰知險知阻衆著
于吉凶矣凖七曰專直翕闢衆著于動静矣凖八曰廣
生大生衆著于德行矣凖九曰示易示簡衆著于功業
矣著于位列故尊卑不迷也著于外内故健順不惑也
著于貴賤故男必依天女必依地而不可反權也著于
晦明故陽必章章隂必墨墨而不能變儀也著于四時
故始春成冬氣不顛也著于吉凶故治險攻阻功不疑
也著于動静故必以專直為節翕施為能論有歸也著
于德行故知不廣不大不可為德是可以明君子小人
也著于功業故知不易而簡&KR0997;擾之不可以有功是可
以正才也其凖既立其書不毁雖使玄黃革形水火易
性霜雪夏烈雷霆冬威李梅常冬杜鵑恒北夜入晝出
滛物朝興牝朝接統媪相盈位而易猶不患其道之不
存言之無則者凖在故也孔子曰觚不觚觚哉觚哉觚
之不觚猶可說也不觚觚之不可言也觚之不觚有執
觚而正之者不觚觚之是其時觚制盡亡世已無觚孰
從而正之者乎
易凖圖躍極二潛竒偶動二乾坤各二
右取順信策各三十兼九六而倍之符曰天地一隂一陽道亦一隂一陽也道介而形隂陽隂陽極而歸天地隂陽之于天地天地之于道離之不可離合之又有其疑耳今曰乾陽坤隂而又美陽醜隂隂小人也坤亦豈小人乎既命之道道豈有小人而曰内隂外陽小人道長者何也隂陽施于晝夜晝章夜黯故曰懷金夜投以醜物昩而告天以夜嫠不夜哭以别情嫌而夜氣曰存
晝夜之為是非亦未有正也晝夜隂陽貞邪是非尚未有正而曷所凖諸凖諸其極爾極者理之嚴據而不可以剽也夫隂亦貞物而剽之則小人非惟剽隂小人剽陽亦小人也易至
易其至矣乎至者極也周子曰無極而太極是
則朱陸之所厲争也
易至儀上
儀曰使道尊無何為貴聖人乎聖人之求道必求諸有
聖人之言道亦千言有而一言無也而釋氏寳其千有
以為之道剽其一無以為之教聖人之言無以為繇其
未有是以有是如云得寳之先為未得寳而釋氏以為
此得寳者即非得寳如此即有非得寳者為其得寳苟
有以其非得寳為其得寳者即已有矣何云無乎是故
釋氏之言欺而其道亦不可沒者以其學亦有似乎格
致其意本欲學者去非存是顧不曰非是而曰有無是
則學易者之所當正也正之者曰有必根無無必宿有
從有而根無所以極有從無而宿有所以極無明乎此
朱陸可以不訟矣
易至儀中
故曰極則無加矣而又曰太焉如以人身至首則極矣
又加冠焉不可謂冠不在首上不可謂冠又極于首也
又人見首者心作推原以為未有首前固當無首此非
謬論也而遂謂有是無首者在其首上是二首也不可
謂有首之非繇無首不可謂首之上有無首也是故
為無極太極之言者以為無弊則亦有弊以為有弊
則亦無弊有弊無弊則繫乎稱舉者之選言而明
務也古之聖人欲明其道則必治其文字文字之道
有巇有閉義必執貞所以攻閉也語必求助所以抵
巇也夏小正鷹則為鳩戴子曰則者盡其辭也春
秋以成宋亂傳曰以者重辭也綴文之才傾丘倒索
貴及魚蟲而輕則以以為則以者語助耳不知禮與
春秋握之而有以成其大義凡禮與春秋之為文
詞皆本諸易者也易之言易曰无思也无為也感而
遂通天下之故易既言易又言無而無弊者貴其遂
也周子雖去易二千年猶能知之其言曰無極而
太極周子既言太極又言無極而亦無弊者頼其而
也遂之為勢如矢登弦弣羽相謀突然而漂百步之
外而之為機譬車之挾轂也策舉而丸流而不知
其所自徙故曰遂變辭也曰而化辭也聖賢之制言
莫不以遂决理弦而脂意轂小取勢機大謀變化于是
可以貌道如貌物絫極如絫丸也是故味乎周子之言
太極者渾瀏清舉聲不觸唇而陸子方將摩齦切舌審
正而求之烏能不訟乎
易至儀下
是故可以孤舉而稱之可以孤舉而稱之而不沒其稱
可以其孤舉而稱之之為連稱也孤舉而稱之者如曰
太極即知極無餘際豈不可曰太極生極也如曰無極
即知無已際極豈不可曰無極生兩儀也孤舉而稱之
而不沒其稱者如曰極則無加矣而又太之者以其無
之謂也如曰極已有矣而又以為無者此所謂太也孤
舉而稱之之為連稱者明乎太之所以形極也無之所
以譬太也亢極而上之曰太猶曰太極本無極爾引無
而下之曰極猶曰無極而太極爾
易至圖之一至神躍二極潜卦爻不拘何卦卦圖
乾坤震爻圖乾舉一例千後倣此
右卦取順策三十六信策六十四爻取順信策
俱三十六六六極爻八八窮卦
符曰益極以太益太以無已盡之稱增絫不已此繇聖賢心甚神極擬議既困史巫故紛也有若頌
仲尼以為聖人又以為聖人未有仲尼贊堯以為大哉巍乎人以為無得而名名言窮而口費也若使有若仲尼約文斷辭聖之大之而止則亦止矣易至圖之二至貞躍極各卦爻各一潛卦爻
不拘何卦圖乾坤震巽坎離純竒以例其
餘
右無極潛卦取順信策俱六六六其卦之六爻
俱四六四共爻之六太極卦俱五六五其卦之
六爻俱三六三其爻之六
符曰有無猶形影也人見物形者不必見影即明其可以取影見物影者不必見形即知有形立其際是故極可執一而貞也子思言天惟曰無耳子輿言天惟曰高耳天俄示無于子思俄示高于子輿使二子各執一天將不閉離之使其天終生彼
此不相見其高無者乎
兒易外儀卷一
