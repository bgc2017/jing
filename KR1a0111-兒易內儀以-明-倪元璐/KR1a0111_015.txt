s欽定四庫全書
兒易外儀卷六
明倪元璐撰
彌綸之類曰盡利一
易列
八卦位列隂陽之列曹有長有僚翼如也
易列儀上
儀曰夫以易自處則必無過以易處世則必無禍過禍
之端起于畸行畸行者積剛而亢積柔而䧟是故易之
為卦也陽卦必多隂隂卦必多陽所以為防也為防者
何夫隂陽之義正剛柔之號美而天下之徤人多悍順
人多怯以其悍怯之情託于正美之器則凡易之所謂
禍與過學易者皆引以為其道矣以易居過以易召禍
以乾之道毒天下以坤之道辱其身如此天下寧宜有
易乎且夫天地之命儀而制氣也命日司德命月司刑
制火使無質制水使有力日之赫然而謀和吉故不殺
物月之凉然而執威稜故不夷于列星火附物為質如
劍因人而威故不得自作其怒水觸物形力如肉負骨
而壮故萬物莫能屈之也苟以日之威而役霜雪之氣
月之華而逞雲霞之姿火自為器而立水無其骨以主
其肉則草木必晝死蟲禽必夜翔燧人不得制陽燄而
馴之㸑下弱川不能浮鳥羽而取濟矣是故隂陽之扶
者弦韋之佩也命剛防亢命柔防䧟予之乾分必使多
取坤予之坤分必使多取乾一主二輔則輔有功以其
主正而權獨雖使輔過之亦不能為奸也繫曰一君二
民君子之道二君一民小人之道者此以言乎其遷物
象宜後天之論也當始立卦隂陽之才豈有君子小人
乎設防制偏亦慮其後之必以隂陽分君子小人而君
子之器以載小人者患皆繇于偏畸故易之防六子者
甚也易以為六子學乎乾坤者也不可以恣其情然固
不防乾坤夫乾坤者易之所不疑爾
易列儀中
易之所以不疑乾坤者以天之覆物是其德地之載物
是其力剛著其德柔著其力則無敝也易之所以又不
疑乾坤者以天之衷地譬侵火不煆水鞔其中以地之
郛天譬韞玉不刓石環其表也易之所以又不疑乾坤
者以乾之惕若其中多懼坤之利貞其動以剛也易之
所以又不疑乾坤者以乾老而坤牝也皆馬坤堅而乾
寒也皆冰乾美而坤主也皆利坤括而乾潛也皆隱二
者同物也易之所以又不疑乾坤者以乾龍自田而天
是其道不離乎坤坤喪朋東北而不肯以妃艮是其心
不忘乾也易之所以又不疑乾坤者以先天六子三隂
者位皆親乾三陽者位皆親坤觀其所親則知其救也
易之所以又不疑乾坤者以乾坤二者皆龍也乾之龍
能无首則不悔亢坤之龍能戰則不羞血剛亦不悔柔
亦不羞則亦無譏也而又以為乾无首法坤无成坤戰
法乾戰也易之所以又不疑乾坤者以為純則老老則
變變則易矣易豈疑易乎
易列儀下
聖人之所制為隂陽之卦者皆聖人之自道也是故震
也者始壮者也始壮也者文王也其始也不畏威主不
交謟臣而其既羑里不怨其卒三分不侈者是取諸震
也坎也者中堅者也中堅也者周公也於上上恭冲人
於下下媚白屋而於中負扆定危赤舄定疑者是取諸
坎也艮也者終厲者也終厲也者孔子也其少也絀饗
弗怒其壮也受樂弗諫而其老奮威筆口章義誅伐者
是取諸艮也是故巽也者冥端者也冥端也者亦文王
也静而順帝柔而和民而繼之竊歎終于赫怒不䧟不
隕是取諸巽也離也者衷麗者也衷麗也者亦周公也
首治旄鉞終治斧斨而禮樂華朝農桑煥野中明外威
是取諸離也兑也者底豫者也底豫也者亦孔子也少
正命刑句須命兵而木鐸不厭絃謌則喜先憂後悅者
是取諸兑也是故六子者三聖人之所取也六子魚貫
以侍乾坤三聖人鶴隂而和包犧氏是故包犧氏其乾
坤乎包犧氏以禮樂制作教周孔以淳簡無為教文王
乾見之之謂乾坤見之之謂坤矣包犧氏盡有乾坤之
象而三聖人盡有包犧氏之卦三聖人之互乎六子者
乾坤之德也是故四聖人者皆不可以陽陽之以隂隂
之也四聖人者皆易也
易列圖乾一兑二離三震四巽五坎六艮七坤八
不分潛躍
右取信策四十四八卦予八益以位數三十六
符曰八卦者天之命羲非羲能造設為之也故宜使聚居如星文樞垣藩輔連緝羅翼斯可以周大穹之儀明璇璣之德也是故卦之孤立者天位也因而重之人事所繇起也是則羲之所造設不得不離居者矣凡卦之重自乘者八交乘者五十六
自乘者如乾天也而又乘之乾天之生物在其中人之參天在其中也坤地也而又乘之坤地之成物在其中人之兩地在其中也交乘者如乾矢而坤乘之休之曰順咎之曰阻皆為人之以地事承天也坤地而乾乘之休之曰徤咎之曰險皆為人之以天事制地也是故内卦曰貞外卦曰悔其為天道故貞也其為人事故不免悔也夫人事芸芸繇于造設今為其聚居孤立以明夫自然者亦易之
静正者乎易位
天地定位山澤通氣雷風相薄水火不相射八
卦相錯圓圖也雷以動之風以散之雨以潤之
日以暄之艮以止之兑以悦之乾以君之坤以
藏之方圖也是皆伏羲卦位先儒以為先天之
學也帝出乎震齊乎巽相見乎離致役乎坤說
言乎兑戰乎乾勞乎坎成言乎艮是則文王卦
位先儒以為後天之學也
儀曰昔者舜受堯之道坐有其天下及其制治一變堯
律工虞禮樂頓移其官而堯亦不怒舜亦不謙史臣作
史如無見者以其堯典錯於虞書此事連文莫之能間
昔者文王受包犧之道坐有其卦畫及其制易大更犧
矩崇卑正維悉遷其次而文亦不瑕犧亦不殞仲尼作
繫如不覺者以其先圖綜於後位彌條貫節莫之敢疑
繇此觀之舜甚明易而文王之才可帝也堯以其授時
作訛之道盡予舜犧以其王天下神明之德盡予文是
故方圓者圖彖之璣衡而先後天者犧文之咨命也包
犧曰使君南面使臣北面如其天地則已矣文王曰上
古簡簡中世反反不克明不可使當尊不貞險不可與
圖大也包犧曰東望望日西望望月使人仰而學之亦
不勝道也文王曰宿乎至明斯可以英矣本乎有憂斯
可以悅矣包犧曰雷本地則依地且下蒙而宜威風行
天則親天且上尊而宜順文王曰以後世之君而安所
取順以後世之民而安所取威使以土德調其火怒承
母育子銷兵為澤有生無殺坤之職也使以山材發其
木昩恭上静下制水不波遏刑歸德艮之力也包犧曰
極于亥宜止矣升于已宜悅矣文王曰隂節已盈剝道
謀復晏爭之力存乎大君陽氣垂畢乾心畏坤制物之
權繫于長女與其止之不若宰之與其悅之不如風之
凡是八者文王以為包犧如作必悉聽之于是乎二儀
之都禪于離坎水火之奥移諸兑雷雷風之宅授之艮
坤山澤之疆以奉乾巽更舍易躔陵谷如變鼎革大際
幾搖龜龍而爻象晏然河洛不沸研犧奥學不敢䜛文
鑚彖秘謀不能疑卦斯繇珪璋合器鍼縷連情揆方致
歸要于不變者矣譬之黃裳更而赤紱雖黃赤改色裳
紱移章而質體不遷其人則一是故變乾成離而離為
日日仍君象反坤為坎而坎為月月即隂儀代離以震
而震歲德也離日稱德播坎于兑而兑秋刑也坎月居
刑巽之為坤是使地升氣而成噫震何以艮蓋教雷幼
寅而壮卯艮止也止莫如健乾亦隂陽之限兑悅也悅
猶之順巽亦易簡之官此明星辰遷流即繇天氣不可
以旦昏小盪便罪紛更流驩殛鯀本諸堯心吁哉咈哉
是其教舜者也夫犧之圖卦俄圓倏方固知其後必當
易位矣
易位圖之一圓圖方圖極二乾坤竒偶各一
通卦爻摩盪不足者以二極通之六十四卦俱
備二圖所列無遺義矣
右取順策十五以二圖起中予河圖之數信策
三十二合乾坤震巽之策而倍之
符曰蓋夫二圖之為大觀也圓象天而包地外方象地而處天中者隂陽之貞配也圓圖乾兑離震
穹然左環者天卦也巽坎艮坤煥乎右抱者地卦也方圖西北十六天自謀交東南二八地相求友睨而視之乾兑離震巽坎艮坤自西北而東南皆隂陽至純不主生物者也西南十六天謀交地天卦上游而生氣在首東北十六地求友天天卦下䆒而生氣在根睨而視之泰損既未益恒咸否自東北而西南皆隂陽得偶力能生物者也方圖之乾處圓圖之亥是為天門方圖之坤處圓圖之已
是為地戸天氣下降地氣上升此兩十六者隂陽之審歸者也方圖之泰處圓圖之寅是曰鬼方方圖之否處圓圖之申是曰人路人以正鬼鬼化為人此兩二八者隂陽之知類者也圓圖之衷乾坤方圖之衷震巽河洛中宫之衷五教之也圓圖之陽南隂北方圖之陽北隂南亦河洛四七九八之遷乎其地者教之也是故圓圖旋也方圖穿也圓圖緝也方圖織也璣衡法圓圖也井田法方圖也
國風法圓圖也禹貢法方圖也王會法圓圖也握竒法方圖也子長年表法圓圖也蘇蕙迴文法方圖也易位圖之二先天後天乾離坤坎一坎兑離震二
巽坤震艮三兑巽艮乾四不分潛躍
右四正四維各取信策三十六盡八卦位數之
策予之
符曰先後天二圖疑必皆出于包犧者也苟離一以待文王是則包犧有遺慮矣夫道有本末即分體用分體用即有後先先天居體後天入用者正也譬若一堂之聚父南母北長東幼西此其位列然也若使受職脩業父農而畆或北母蠶而室或南兄射而圃或西弟讀而塾或左此豈為悖亂斁倫者乎今犧既陳卦位宜必求詳其所致功苟憚遷流立體遺用則無所發卦猶置車不安轍也必
云道存不盡何為方圓二圖獨縱情條包舉曲出夫犧之作卦也一必極之八八必極之六十四不至于義䆒勢窮不得止此知留餘以待後人非犧志矣易數(數上聲)
數往者順知來者逆易之于數繇數以得知者
也
儀曰夫以震之洄乾為已生數往巽之流坤為未生知
來一器中裂分秉區隅是為不知論者也明者通之是
故悔裂則求連咎分而謀串蓋曰莫非數往知來者也
震之洄乾是曰數往坤之洄巽則亦數往巽之流坤是
曰知來乾之流震則亦知來羣子循區惟斯言為明際
矣明際之學入宁見位苟即因際求圜以四會八而曰
自坤洄乾此為數往自乾流坤此為知來抑不為入位
見寢洞圜者乎即又因圜求端以畫冐卦而曰自上洄
初此亦數往自初流上此亦知來抑不為入寢見窔察
端者乎夫立乎上以觀初莫非往物也立乎初以觀上
莫非來物也往物甚著來物甚幽著而著之順幽而著
之逆以易為逆自其始為一畫已逆矣豈必俟諸列位
成能分羣聚類左推右盪而後始明之哉且夫萬物之
數皆生于數數之以乘數也數之乘數猶女乘女女非
能化生者也女而女之而後乃能化生成形數非能察
幽者也數而數之而後乃能察幽知鬼神之情状是則
天下宜不寳女而寳女宜不神數而神數女其有是女
者也數其有是數者也人不能以女無女物不能以數
無數物必綜有數必循往子輿氏曰性者故也以利為
本故猶曰往利猶曰順是故疑來而信往畏逆而樂順
惡智險阻而尊性易簡者子輿氏之學也而曰千歲之
日至可坐而致千歲之日必繫乎來坐致之情必繇乎
數而曰苟求其故求之猶曰數也是故數往者知來之
奥矩也百里之途行既三十循跡指數知所未來是七
十里矣今夫童子者天下之至蒙而野農者鬼神之所
不告也雨暘先徵明魄習見野農曰來歲歲穰後歲歲
凶童子曰來朔月生後晦月死野農之明可與治歴童
子之智可與窮天莫不跡所已然據為逆覩者矣是故
聖人有前知之道不貴無因之察聖人即貴無因之察
亦不語難明之怪聖人者無不知而有不知者也聖人
知天曰月離畢隂明日其雨月離畢陽明日不雨聖人
知時曰春行冬令國有大恐冬行秋令國有大兵聖人
知世盛衰以其因革曰魯必事齊齊必自亂聖人知人
存亾以其静動曰柴也其來繇也其死聖人之于灾祥
咎休雖十世如覩也而其於天行人道正反惠悖之已
事則猶夫絀指而數稱之推此而言物數事紀隂陽之
房絀指數稱神明道盡循往測來道術同貫者矣曰易逆
數蓋言其順也
易數圖
右二圖各取信策三十六奬半以全
符曰子貢曰聞一知二夫子曰告往知來此可明一二往來之義也故二為一之來八即七之來如此則自乾數之至于震自巽數之至于坤莫非逆而已矣聖人之曰數往知來此循夫八者所乘之位數而通互其言條也若曰是八者順而數之則
推一往八者順也逆而知之則攝八來一者逆也凡紀數之法必自昨日推之今日凡前知之數貴以今日豫知明日自昨推今者順豫明于今者逆是故數無有不順數無有不逆也
兒易外儀卷六
