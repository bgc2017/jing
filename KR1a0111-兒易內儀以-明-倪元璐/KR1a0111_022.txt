兒易外儀卷十三
明倪元璐撰
化裁之類曰曲成下
易小易初
八卦而小成者恃小也其初難知者寶初也
儀曰易之等爻也莫險于初而其設卦也莫屯於小何
以言之也當夫文字未制義類未生忽鑚無形以興一
畫忽雕無名以命竒偶既已造端寧知所届譬之維舟
海岸不可言危鼓枻舟移命乃繇海隠義畫先不可言
懼奮筆義舉命乃繇畫舟之出海義之形畫舟不扶舟
義不扶義豈得非其坎窞而至險者乎當夫爻畫既建
竒偶既分一連其類以錯乎三三正其宫以布乎八既
莫可加則窮于紀譬之舟汛中川不可言困水窮川盡
勢乃窒舟畫騁爻林不可言阻卦窮畫盡勢乃窒爻舟
之極川爻之極卦川不導川卦不導卦豈得非其草昩
而至屯者乎故曰初者爻之險小成者卦之屯也所貴
乎易者為其能濟險而通屯也是故立畫以竒隨配以
偶立竒而别立偶難立偶而又還立竒則易也所以偶
立而竒又起竒重而偶又效畫連得段畫段益連繇此
盪摩則不可禦矣立畫絫畫立爻絫爻以絫之道長爻
則亦以絫之道長卦也所以爻窮而卦即立卦窮而爻
即絫絫爻通三絫卦通八繇此引伸則不可測矣是故
爻以六而泰卦以六十四而豫也
易小圖之一不盡潜躍備卦之七不盡者一耳
右取信策七卦七而七也
符曰褚先生云今世為屋未陳三瓦而居之此言為畏盡也聖人之御物居理立教皆有不盡者故曰書不盡言言不盡意聖人欲以其書貴其言欲以其言貴其意書有不盡故天下貴其言言有不盡故天下貴其意以易䌤綸象翼紛若聚千世儒者之智通晝夜求之而疑義日生深丈日秘此以聖人之有不盡者爾以其有不盡故皆求盡之皆
求盡之故可以極千世之才皆求盡之而皆無以盡其不盡者聖人故有以制千世爾易小圖之二浸長潜爻躍小積漸以長
右取信策三卦三而三也
符曰决驟奄暴者物之賊也膏雨以浸興物詩曰終風且暴聖人以終風窮力不如膏雨故歸暴焉浸驟之為功奚啻千里乎夫易以浸為其道者也
爻不浸而至三不敢稱卦卦不浸而積小不敢稱大惟浸故生生生生故日新考靈曜曰地常動移人莫之覺董子曰日長加益而不知此皆以其積漸微曲使物無愕者也聖人雖甚奬陽亦必欲其有序故曰先致治國然後三王之政可施也齊乎三王然後五帝之化可行也造乎五帝然後三皇之道可從也易初圖之一易簡潜躍竒偶爻而不卦
右易取信策九簡取六陽隂之極數
符曰仲尼盡辭以頌易曰廣矣大矣而澹形天地
曰易簡者此仲尼以易與天地通觀互論也一連
二段人見之為卦爻者仲尼見之為天地乾元坤
元人見之為天地者仲尼見之為卦爻見天地即見廣大見卦爻即見易簡仲尼猶以廣大予天地易簡予易也夫天地道也而求者以器考諸璣衡役乎揆步羲和窮智章亥竭才靈憲貢疑博望矜詭求盡難盡險阻日生若使聖人獨居深坐戴幕履裀以一丈之宫陳六畫之卦而剛柔清濁具此焉寒暑燥濕具此焉變化迴游具此焉灾祥生死具此焉是則窽拂之大可爪摩指挂而得之安見
有其艱深繁重者乎
易初圖之二本末躍二動潜竒偶半内見畫始
右取信策八一畫具有八八也
符曰昔者包犧窮觀極察道滿義流忽形一畫此一畫者即使引端遽止無復有其連連段段者後之聖人必能推極至盡畢其情條即使默處不言
雜然厝之于其連連段段者後之聖人亦必能辨認得之明其物始此蓋以其精理篤翕一畫必可以包諸連段一畫必有異乎其他連段者也兒初墮得其氣母能回殊死世匠之為魅者皆寶秘木本木斧初謀傅以符禁則能禍福蚖出蟄乍噬寄物為毒元鷤䳏乘春相目不敢先聲先聲者氣决立絶凡物之怪皆聚于始理之始立者豈得不著異乎易有太極畫有太祖尊極敬祖是為知本末
者矣易初圖之三不設以潜備卦而躍散不成是為裕
而不設
右取信策三潜重三卦亦有三極之道焉
符曰孔子說卦曰益裕而不設此言中多有而外無觀如室盛倉箱而門虚羅雀者也天下之事業非聖賢之所能期時不可設必不得設故羲前無易周公後無禮樂羲前周後非無聖人惟中裕者為不慙耳學誠顔淵學即不在仕道誠仲尼道即不在作德誠文王德即不在王顔淵不仕仲尼獨告之為邦既而曰使回執政由賜安施仲尼不作
孟軻獨尊其大成既而曰生民以來未有孔子文王不王詩人獨歸之天命既而曰萬邦之方下民之王蓋皆信其裕不疑其所不設者爾夫裕者隂陽之奥也設者萬物之美也不裕必損不設不必害益裕潜而設躍潜惡其非龍也躍而无首何譏乎易初圖之四无成潜爻微散躍初畸雜故曰无成
右俱不取策免敗而已
符曰乾无首无成也過滅頂亦无成也以乾履盛豈可有首以過乘危必至滅頂盛者德新業富極乎其成故尊无危者積諐叢尤敗乎其成故羞无
也是故坤從王事曰无成訟從王事亦曰无成坤順訟健坤安訟險坤從王事道在括囊訟從王事志在受服故坤忠而訟欺也忠必譲成欺必襲敗无成之德坤訟争處之至人無夢愚人亦無夢
兒易外儀卷十三
