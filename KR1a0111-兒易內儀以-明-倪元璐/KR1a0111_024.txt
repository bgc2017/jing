兒易外儀卷十五
明倪元璐撰
平傾之類曰申命下
易教
君子教思无窮也易三百八十四爻皆教而繫
于否五復初而外又取諸中孚九二同人九五
大過初六謙九三乾上九節初九解六三大有
上九咸九四困六三解上六噬嗑初九上九鼎
九四豫六二損六二益上九以其務近而于物
篤故申舉焉教多術矣于君子惕之于小人擊
之
儀曰昔者聖人絶韋讀易精至神渙奮然而作口敘手
追握象出告猶且排繁取肯揮幽選著間考厥初或命
以二所貴乎三有崇其四方五是陳俄上為志涉乎三
百八十之林而執其三十而一之義故曰鶴鳴在隂其
子和之我有好爵吾與爾縻之故曰同人先號咷而後
笑故曰藉用白茅无咎故曰勞謙君子有終故曰亢龍
有悔故曰不出戶庭无咎故曰自天祐之吉无不利故
曰憧憧往來朋從爾思故曰公用射隼于高墉之上獲
之无不利故曰其亡其亡繫于苞桑故曰介于石不終
日貞吉故曰不遠復无祗悔元吉故曰三人行則損一
人一人行則得其友故曰負且乘致寇至故曰困于石
據于蒺藜入于其宫不見其妻故曰屨校滅趾故曰何
校滅耳故曰鼎折足覆公餗其形渥故曰莫益之或擊
之立心勿恒凶此十數者聖人之于君子小人則皆教
之矣聖人之教君子其心為君子懼聖人之教小人其
心甚懼小人聖人以易懼君子不敢以君子懼易以小
人懼易不能以易懼小人聖人之懼小人者以為天下
之獄皆歸小人小人之情皆歸于易不以小人正易之
情則易必為小人用不以易正小人之獄則小人必以
其過諉易也且天下固已責易何可不專竒而絶偶何
不倍竒于偶而倍偶于竒天下皆疑易之生是小人使
敵君子又厚集其朋使處于無不勝若此者是易既以
其圓神廣大召責起疑又不揚號正告萬物及其後世
雖龜馬復興彖象俱口亦不能出而明之矣聖人曰作
易者其知盜乎作易者知盜盜亦必知易故以小人而
亂天下必思用易以小人而用易必亂天下以小人而
學易必毒君子以小人而毒君子必取之易是故溝瀆
隠伏以為之謀弧矢桎梏以為之器史巫以為之頰舌
躭逐以為之口實劓刖以為之威玄黃以為之戰小人
視易猶其外府烹一君子鑊湯薪火皆于易乎取之如
此是小人之去易不能以寸小人之心其亦曰人不可
斯須去易也君子之射小人曰隼小人之射君子亦曰
隼君子居剝曰碩果小人牽復亦曰碩果于野之血易
猶疑而龍之天下安得不疑小人于易天下皆疑小人
于易易安得不懼小人聖人為小人明疑而作易為易
釋懼而教小人易不教小人則君子不敢以學易是故
小人者易之所象也戎之曰戎狐之曰狐牛之曰牛豕
之曰豕莧之曰莧瓜之曰瓜塗之曰塗臭之曰臭掣者
猶掣决者猶决射者猶射獲者猶獲豶者猶豶牿者猶
牿滅者猶滅剭者猶剭聖人以為此正名厲威以毒制
毒之器小人知之則必怒易小人怒易易于是可得而
懼小人矣易可得而懼小人小人于是可以學易昔者
張說巽牀幾于誣善宋璟震之曰名義至重鬼神難欺
周處升陵幾于為寇父老夬之曰淵蛟山虎與子而三
鬼神之說原諸享祀蛟虎之義等于豕牛易之所著以
戒小人二子聞之卒為君子故曰小懲而大誡小人之
福也
教君子曰惕惕擊皆取敗格為圖惕圖之一曰不誠
繫釋大有之上九曰自天祐之吉无不利祐者
助也天之所助者順也人之所助者信也中庸
歸順信于誠身順信之反是為不誠不誠則無
助天不祐也乾震離兊各一竒動三偶動一
右惕六策所以劑陽每動即惕倍三而六
符曰凡君子之過皆以其恃陽陽猶燄然騰則速盡居理不疑趾壮口紛為天所怒怒者天之隂也天意變而趨隂即君子庸能以其未正無實之陽與天抗論乎故曰誠之為貴也君子尊陽審其誠
然是陽者則恃之天尊君子審其誠然是君子者則祐之惕圖之二曰不慎
繫釋中孚之九二曰可不慎乎大過之初六曰
慎之至也反此則為不慎不慎則其中不孚而
過乃大也出乾坤各二隂陽動爻各二
右惕四策如其動之數
符曰慎者静氣也躁動則不慎恃其道正而忽天地不知天地之心甚敬君子也敬之甚必責之深責之深者通之極也故曰言行動乎天地君子以天地制其言行則其言足以英矣其行足以雄矣夫英雄者天地命之為英雄則英雄也不繇豪舉憤張而得之故貴慎也子之所慎齋戰疾而孔子曰我祭則受福戰則必克而疾病則不禱徵也夫
惕圖之三曰不定
繫釋咸九四憧憧往來朋從爾思曰天下何思
何慮天下同歸而殊塗一致而百慮蓋言多思
不如無思多思之謂不定也出坎巽隂陽動
各二
右惕四策亦如其動之數
符曰天下定義使憧憧者慮之三年而不得一策其牽于利害可教也其牽于是非難勸爾自其心之求之日移一義而不可以持自其口之論之日出一義雖以仲由折獄之才毛遂定縱之智不能為之譬斷也退疑有譏進疑有戾心日以多憂日以加鼓人鞺鞺鉦人鏘鏘往往來來何時正乎惕圖之四曰不和
繫釋同人之九五曰二人同心其利斷金同心
之言其臭如蘭損六二曰三人行則損一人一
人行則得其友言致一也二人二心三人三心
有損無同何濟之有出乾坤坎離隂陽動竒
偶爻各二
右惕八策八者皆過
符曰夫以朋黨誅君子君子亦何能朋黨乎朋黨
所繇來自其議發不必有禍其君子公言而適蹈之自其禍發不必有議其小人求類而廣繩之是以謂之朋黨也若其制事當凶水火圜觚必自君子爾且夫同名君子而南北洛朔之者是為離異非黨同也贊皇執謀竒章執義考亭執無象山執有明道執謌子瞻執哭文正執守魏公執戰而及膺禍患亦不相扶三傑一體而淮隂為戮鄼侯加功子房袖手喬固入獄聲氣滿朝而救惟弟子與
其故掾膺滂駢首度遼激侃亦徒自訟不敢明言唐介出貶詩送傾都上章争者蔡㐮而已以為推引亦不推引膺固喬密並師朗陵不言朗陵房杜王魏俱學河汾不表河汾繇此觀之苟使君子能朋有黨天下必定身亦無禍惜乎其不然爾惕圖之五曰不深
繫釋謙九三曰致恭釋乾上九曰動悔蓋言謙
吉亢悔也不謙而亢是其幾淺為不深也出
坤二震一乾一隂動一陽動三右惕三策以保位為謙則謙不可為以直躬為亢則亢不可悔疑之故三三則疑也
符曰夫自直其躬濟人之事二者豈可並晷而揆之者乎解衣碎首一日而成名于天下者非君子所難也苟求濟國是宜沈幾耳寇公竄以丁謂而
沂公竄丁謂徐駱敗以反唐而梁公反唐以李淵之英武猶欲使李密喜之曰唐公見推卒降李密以元載之庸劣猶能使朝恩慮之曰笑者難測卒誅朝恩知終終之聖人所為吉謙悔亢者矣昔者陳竇嫉邪義形氣盛推案出卜蓍龜告之其繇曰隂威而作觸之立糜三君嶽嶽躍龍不疑輔咸頄壮禍與之隨將伯助予伯言汝癡惕圖之六曰不斷
繫釋解之上九曰隼者禽也弓矢者器也射之
者人也縱隼不射是為養奸不斷反受亂也
出坤一乾二竒爻四偶動一
右惕十策此十君子安得逃責乎
符曰鉅隂承尊升陵乘墉諸陽晏晏静而罔功小隂狠躁與上為氣上邪有助下邪有恃星星不絶
乃成燎原除惡不盡噬臍何言乎昔者鄧侯違諫國移楚甥守珪失刑禍延唐祚五王墜謀亂生几肉汝愚遺慮權歸閤門詩曰墓門有棘斧以斯之此言斧之斷棘譽斧也墓門有梅有鴞萃止此言梅之容鴞咎梅也惕圖之七曰不密
繫釋節之初九曰亂之生也則言語以為階君
不密則失臣臣不密則失身幾事不密則害成
此言君子顯道而不廢密謀也出竒偶動各
二兊坎各二
右惕六策為責其口兊口數二三緘之而六也
符曰戴子有云鄙夫鄙婦相會於廧隂可謂密矣
明日則或揚其言矣昔者苻堅議赦猛融供侍既乃民間盛傳有詔怪窮其自諉諸青蠅肆赦大美也一主二貴臣大著也以易市之美當衆著之歸雖微青蠅保勿漏乎原夫兊口介疾坎耳叢棘口無廋情耳載聰德金緘不深唾入必出是則雍紏之所以尸宋錫繇兹而黜者爾惕圖之八曰不智
繫釋豫之九二曰君子見幾而作不俟終日苟
不見幾是則不智也出竒偶動爻各二畫始
一兊離巽各一
右惕六策以其疑于貪禄治陽以隂之數所以
愧之
符曰夫哲者測氣于禽鳥審兆于音聲矧夫世事人情形章勢灼此不能知必眊者也人不必迷尋
丈而惟牽銖絲此銖絲者沉入九淵矣夫投會應時比諸鷙擊君子之于人國也突若入焉突若出焉齊女朝入仲尼夕行聖人所云不終日苟踰宿及旦即其言之欺也且天下之論豈可以其人明哲遐引謂之無能微子誥父師少師而奔周奔亦已忠矣范蠡滅吴霸越而遁齊遁亦已功矣介推從游反國而隠介山隠亦已宏矣梅福抗章觸時而逃吳市逃亦已雄矣
教小人曰擊擊圖之一曰滅耳
繫釋噬嗑之上九何校滅耳凶曰惡積而不可
掩罪大而不可解出坎一坤二偶爻一竒動
一偶動三
右擊三十六策盡隂之數
符曰夫小人之罪惡何繇得積而大乎測之以三盡上盡君德中盡人材下盡民命盡此三者而小人之能畢量亦足也譬之斂禾于囷囷粟之日崇盈者是竭畆之棲也小人罪惡日崇盈者是竭國之藴也故欲待小人之貫盈而懼其以宗社盈貫聖人故以擊小人之權歸諸國法何校滅耳者王鈇也天愛人主則使人主自怒小人天怒小人則必并怒其用小人者使以天之怒率天下之憤滅
一小人棓梃戈鋋安所不得之者而須校乎哉江充斃于逆刃楊釗殪于亂鋒宰嚭禍吳而快越矛德儒佞隋而膏唐斧滅四奸之耳者皆非校也擊圖之二曰滅趾
繫釋噬嗑之初九屨校滅趾曰小人不恥不仁
不畏不義不見利不勸不威不懲出震坎竒
偶動各二
右擊十八策于滅耳救半
符曰夫有人焉告之仁義訾訾然激之恥畏撅撅然彰之勸懲漆漆然若此者蓋小人之謬冥者也然而聖人猶欲教之聖人何故欲教之也以為是猶可懲爾何言乎可懲也以其不威不懲不威不懲威之則懲矣玄曰豨豛其牙發以張弧此言威
禁也是故不威不懲者小人之頑也何為不威小人此非小人之頑而國之鈍也韓子曰法行狗信虎化為人聖人以狗誡虎以虎誡人故曰屨校滅趾无咎屨校已危滅趾不死懼其心使知悔留其身使補過是則聖人之仁也擊圖之三曰覆餗
繫釋鼎之九四曰德薄而位尊知小而謀大力
小而任重鼎折足覆公餗其形渥凶言不勝其
任也躍離巽潜動四震兊各一
右擊二十四策老隂窮數以其位窮而人必老也
符曰火資風功以成鼎實震多恐懼而為長子兊者說也而為少女恐懼之情救以容悅長子少女
歘然而化女之比男不可曰朋柔之承剛不可曰任震足兊毁足之折也隂陽盪然餗之覆也昔羲作鼎以儀萬象黃帝采銅而正三才夏圖魅怪告民神姦姬著貪饕愧物婪昧是故古今之大賢大奸皆列于鼎矣旦奭而下檜杞而上孰不繇之擊圖之四曰致寇
繫釋解之六三曰上慢下暴盗思伐之矣負且
乘致寇至盗之招也出四動爻艮兊坎離各一
右擊三十策倍艮兊坎之數以半擊寇以半擊
致寇者
符曰擔負之子赫而乘軒彼候人兮赤芾三百之謂矣天下之風皆相效而甚者也擔夫可得有高車細民效之亦曰吾何為不得有神器擔夫一高車而神器遂為貴賤之大共寇不繇致何能至哉
夫鵂之以召鬼也倀之以導虎也審欲禁鬼何不殺鵂審欲杜虎何不滅倀擊圖之五曰勿恒
繫釋益上九莫益之或擊之立心勿恒凶曰莫
之與則傷之者至矣○出乾坤坎離各一竒偶
動各二
右擊十五策以隂陽之數責其隂陽
符曰陳仲舉云一庭之臣如河中木流汎東西此言隂陽多端心不恒也夫隂陽塞乎天地以錯而可常也不圖其塞于小人之心而以錯為其不常爾蘇秦之歡六國馮道之媚五朝虞監之事隋唐蔡京之交王馬脂丸蓬轂豈足以喻其心哉是故物皆惡而擊之此其道自賊而已擊圖之六曰非據
繫釋困六三困于石據于蒺藜入于其宫不見
其妻曰非所據而據焉身必危出乾震坎艮
各一竒動三偶動一
右擊十三策合艮七坎六使石蒺藜責之
符曰石剛而蒺藜亦剛也故曰困于蒺藜以乘剛也其器如此是豈小人之所得據哉夫萬物皆以
剛據柔者也是則小人宜戢翼承據如妻承夫今欲悍然倒而竊據誰為小人承據者乎故曰入于其宫不見其妻非為有妻不見也譬諸人妻假夫衣冠以號于人曰吾即夫也夫即夫矣抑誰為其妻者乎武瞾衮冕以祀郊廟自册曰帝帝必有后也以武瞾為帝入于其宫不見其后矣
兒易外儀卷十五
