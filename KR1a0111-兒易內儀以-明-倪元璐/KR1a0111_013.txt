s欽定四庫全書
兒易外儀卷四
明倪元璐撰
摩盪之類曰正言
易居
君子所居而安者易之序也變動不居非謂窮
大而失居也
儀曰夫曰易道屢遷變動不居者何謂也此仲尼鑽易
渺䆳知其終至洞乎其所抱建樞宿者而言之也故曰
不居者言有居也仲尼之馬食野人之苖野人縶之子
貢盡詞說之不聽使馬圉說之馬圉謂野人曰自東海
至於北海皆子之田我馬之佚安得不食子之苖野人
悅乃歸馬野人悅其田之廣即不咎其馬之食苗也今自東
海至于西海自南海至于北海皆易之道使易孤處一
海即為曠其居易即日遷一海而不以為窮大失其居
也是則易亦悅其道之廣即不咎動遷義也繩甕環堵
方弓廣笏尋咫之間而有彼已若夫二九通門暢塗方
軌千廡萬室蔓館枝庭朝車東園暮騎西圃蕩游疲蹤
而睇乎其外者以為不出戶庭耳舜徧巡四岳終于陟
方禹東巡至于會稽卒止會稽而天下不以舜禹為寓
公寄生者此以天子家天下而都畿内故自畿内而言
之以為去其都而曰不居也自天子而言之以為不離
乎其家而曰居也是故扶繩之義拘墟之善軼繩一尺
越墟數武而皆以為失其固然游浪無歸者矣若乃苞
多統遠兼變攝化囊裹天地箝鑷萬物施幕沆漭循塍
無垠則亦安往而不得其居者乎故夫道有大也有小
也有廣也有狹也有近也有遠也有短也有修也聖人
之于道必審擇而處之孔子曰擇不處仁焉得智夫智
莫如易也是故擇道而處夫隂陽夫隂陽者忽忽怳怳
沈沈茫茫鬼出電入滔騰大荒事無使有移形變章窮
邊歷際不迷其方聖人擇道必處隂陽故亦得以縱志
舒節推引浮揚譬之托于穡馬以返其鄉者也詩曰綿
蠻黃鳥止于丘隅鳥以飛謀止道以動謀居是故易也
者以六虚為宫闥以游魂為橛株以無恒為典矩以周
流為次且易之德龍也其才則馬也躍淵至天龍之德
也行地无疆馬之材也龍居天者也馬居地者也龍居
躍者也馬居行者也隂陽居往來者也易居變動者也
堯舜擇道得夫中而居之故曰允執也仲尼擇道得夫
時而居之故曰不踰矩也夫中猶言都也時猶言歲也
東人居東西人居西東人客西西人客東惟都兼居東
西惟東西皆主都也春氣居春秋氣居秋春氣叛秋秋
氣叛春惟歲兼居春秋惟春秋皆禀歲也堯舜仲尼非
以為其馳蕩流逐而可東可西可春可秋也繇所底定
奠居乎其可東可西可春可秋者以是為其執與不踰
焉爾是故聖人之制道也定規模明分際量本末權往
來其飛准繩而要不以山谷區隅為凖繩也其視不離
禬袺而獨不以胸膂數寸之間為襘袺也廣治而審處
撤畛而正疆其出無方其止有常周行天下而軌不荒
譬若帝車運乎中央
右乾取信策十七坤十六震坎艮十五巽離兊
十四雜卦二五俱陽取九俱隂取六陽陰半取
七並以竒偶分陽陰取諸二五從其所貴
符曰卦主貞而客悔客必聽主也凡易所立卦之義皆聽主不聽客也故主乾而坤乘之地聽天為泰隂之奉陽昌也主坤而乾乘之天聽地為否陽
之縱隂索也主乾而震乘之雷聽天為大壯雷虚氣而恃健于天則非無質也主震而乾乘之天聽雷為无妄天積剛而著威于雷則非不實也主乾而坎乘之水聽天為需天體安舒水因之漸漸也主坎而乾乘之天聽水為訟水勢奔激天因之板板也主乾而艮乘之山聽天為大畜山畜未大天畜大也主艮而乾乘之天聽山為遯天不受遯山受遯也主乾而巽乘之風聽天為小畜以健而聚
者雖風不能散之也主巽而乾乘之天聽風為姤以順相從者雖天不能離之也主乾而離乘之火聽天為大有明麗乎天無有不及之曰大也主離而乾乘之天聽火為同人照窮乎物無人得蔽之曰同也主乾而兊乘之澤聽天為夬雖甚容悅而多英分故致其决也主兊而乾乘之天聽澤為履雖甚果健而有善氣故動必恭也主坤而震乘之雷聽地為豫雷可懼而曰豫者是地專順也主震
而坤乘之地聽雷為復地方伏而曰復者是雷致奮也主坤而坎乘之水聽地為比地能使水親也主坎而坤乘之地聽水為師水能使地險也主坤而艮乘之山聽地為刹少陽不能御老隂而其道窮也主艮而坤乘之地聽山為謙老隂不敢凌少陽而其情讓也主坤而巽乘之風聽地為觀風不可觀而觀為地儀也主巽而坤乘之地聽風為升地不能升而升繇風力也主坤而離乘之火聽地
為晉自下而上曰炎也主離而坤乘之地聽火為明夷燎乎其原則燬也主坤而兊乘之澤聽地為萃澤聚水不如地聚澤也主澤而坤乘之地聽澤為臨地受澤即為澤臨地也主震而坎乘之水聽雷為屯水不受激沸故屯也主坎而震乘之雷聽水為解雷必致燒濡故解也主震而艮乘之山聽雷為頥凡山之實驚雷而長所以養也主艮而震乘之雷聽山為小過凡雷之威憑山而恣所以
過也主震而巽乘之風聽雷為益雷作其怒而風益之也主巽而震乘之雷聽風為恆雷不恒有而風恒有也主震而離乘之火聽雷為噬嗑火灼而從雷則不曰灼曰噬也主離而震乘之雷聽火為豐雷無象而從火故著而曰豐也主震而兊乘之澤聽雷為隨柔事剛也主兊而震乘之雷聽澤為歸妹剛際柔也主坎而艮乘之山聽水為蒙水懷山而山隠也主艮而坎乘之水聽山為蹇山障水
而水窒也主坎而巽乘之風聽水為渙渙者文之散也風無文行乎水而散成文也主巽而坎乘之水聽風為井井者氣之聚也水非氣資乎風而聚成氣也主坎而離乘之火聽水為未濟水滅火也主離而坎乘之水聽火為既濟大煆水也主坎而兊乘之澤聽水為困以澤之命制于水水涸則澤竭也主兊而坎乘之水聽澤為節以水之勢制于澤澤不盈而水不溢也主艮而巽乘之風聽山為
漸山能遏風暴也主巽而艮乘之山聽風為蠱風能落山材也主艮而離乘之火聽山為旅山不宿火也主離而艮乘之山聽大為賁火能耀山也主艮而兊乘之澤聽山為咸咸虚受人山之宏也主兊而艮乘之山聽澤為損損下益上澤之卑也主巽而離乘之火聽風為鼎炊不資嘘則鼎功不成也主離而巽乘之風聽火為家人嘻不尊嗃則家節不立也主巽而兊乘之澤聽風為大過澤水之
小者而激于風則過而大也主兊而巽乘之風聽澤為中孚風力之大者而孚于澤則不失中也主離而兊乘之澤聽火為革火欲乾澤不得留澤也主兊而離乘之火聽澤為睽澤不受火不能和火也若夫八卦重習亦自為客主矣乾貞天也乾悔健也坤貞地也坤悔厚也震貞雷也震悔動也坎貞水也坎悔險也艮貞山也艮悔止也巽貞風也巽悔順也離貞火也離悔麗也兊貞澤也兊悔悅
也凡貞者體之潛悔者用之躍也潛主而躍客也卦重而又重之者潛又有潛躍又有躍主又有主客又有客也
兒易外儀卷四
