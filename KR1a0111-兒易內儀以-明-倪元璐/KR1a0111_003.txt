兒易内儀以卷三
明倪元璐撰
噬嗑
噬嗑亨利用獄初九屨校滅趾无咎六二噬膚滅
鼻无咎六三噬腊肉遇毒小吝无咎九四噬乾胏
得金矢利艱貞吉六五噬乾肉得黃金貞厲无咎
上九何校滅耳凶
象曰雷電噬嗑先王以明罰勑法
儀曰口噬齒合則嚙物致决故用之以明罰勑法凡易之言刑者五賁曰無敢折獄豐曰折獄致刑旅曰明愼用刑而不留獄中孚曰議獄緩死無敢折獄者言刑措也折獄致刑者言斷决也明愼不留者言無滯獄也議獄緩死者言矜恤也明罰勑法者言五罰五刑著為律令也四卦皆曰君子噬嗑獨稱先王者此以斷獄歸才立法循典原本古
初非後王之智可得為也凡閱實則有五刑疑赦則有五罰六爻之著易之三章也屨校滅趾者剕之屬也噬膚滅鼻者劓之屬也噬腊肉噬乾胏噬乾肉者墨宮之屬也何校滅耳大辟之屬也是之為五刑得金矢得黃金者周禮以兩造禁民訟入束矢於朝然後聽之以兩劑禁民獄入鈞金三日乃致于朝然後聽之舜典金作贖刑呂刑墨辟疑赦其罰百鍰劓辟疑赦其罰惟倍剕辟疑赦其罰
倍差宮辟疑赦其罰六百鍰大辟疑赦其罰千鍰是之為五罰五罰之曰明罰也五刑之曰勑法也贖罰有五易獨二者穆王之寬不及周公之正也五刑之中剕劓差輕大辟為極輕可不原極不聽贖乾胏乾肉以象求之殆是宮刑宮至絶嗣小輕于辟大甚于墨剕劓生死之疑獨宜贖耳噬胏噬肉矢金救戕遇難能免故曰利艱貞吉曰貞吉无咎滅趾滅鼻戕矣猶曰无咎腊肉遇毒以象求之
殆為墨辟以肉麗面為攝全體故取諸腊腊者全體骨為之也以點湼之故曰遇毒小吝而猶曰无咎此四者聖人幸其不死冀其補過至于大辟滅耳則无望矣故曰凶也治獄之道勿辟勿宥咸中有慶罰以求通法以明利亨利用獄斯之謂與賁
賁亨小利有攸往初九賁其趾舍車而徒六二賁
其須九三賁如濡如永貞吉六四賁如皤如白馬
翰如匪寇㛰媾六五賁于丘園束帛戔戔吝終吉
上九白賁无咎
象曰山下有火賁君子以明庶政無敢折獄
儀曰明庶政無敢折獄者蓋言政明則刑自措雖有法吏無敢施其折獄之能使天下不畏法吏而法吏畏名義鬼神斯眞文明之象故歸之賁也仲尼既明卦德又審爻占初之賁其趾舍車而徒者猶詩之曰予曰有奔奏也行人之官駪駪靡及天
子采風問俗周知天下必取諸此也二之賁其須者猶詩之曰猗嗟孌兮清揚婉兮鬚眉飾外而可觀禮儀之事吉凶軍賓嘉之燦者也三之賁如濡如永貞吉者猶詩之曰芃芃黍苗隂雨膏之膏澤下民沾暨永世地官遺人掌邦之委積以恤民囏厄凶荒惠政之大者也四之賁如皤如者皤白色也兵於色為白白馬翰如者猶詩之曰四牡騑騑匪寇㛰媾者猶詩之曰我徂維求定夏官司馬馬
量三物建軍五兵是其政也五之賁于丘園束帛戔戔者猶詩之曰吹笙鼓簧承筐是將戔戔者虞翻曰委積或曰顯見也玄纁禮賢太宰之職八統之一曰禮賓者是也庶政之明賁若艸木内治本計非為飾也故上曰白賁无咎猶詩之曰素以為絢兮也無政不舉而獨無折獄刑名之事由其時天子尚德緩刑而其下不敢以擊斷為功并無明平之可舉耳此知刑獄者文治之所擯也故彖曰
賁亨小利有攸往政明故亨獄清故利攸往君子道通而小人亦有所措其手足以為文則莫文于此矣剝
剝不利有攸往初六剝牀以足蔑貞凶六二剝牀以
辨蔑貞凶六三剝之无咎六四剝牀以膚凶六五貫
魚以宮人寵无不利上九碩果不食君子得輿小人
剝廬
象曰山附於地剝上以厚下安宅
儀曰上以厚下安宅者下之不厚宅何能安夫物之剝者多矣而致專于牀者蓋君子觀乎在床而知隂之剝陽也隂之剝陽由陽昵隂故循漸稱之初剝牀足剝于是乎始既剝牀辨剝于是乎盛既剝牀至盡而不知咎剝于是乎不可察終而剝人及膚剝于是乎不可救其極于膚由于足之无衛足在下者也厚下者使下不受剝下不受剝宅即
以安此在持剝之道以義制情以義制情雖使宮人之寵貫魚日進而牀不受剝何不利之有人有寵而宫无尤是亦為下厚而宅安也碩果不食碩言乎其厚果以碩不食下以厚不剝君子得輿是衆載君子而其下厚矣不若小人剝廬薄下而宅不安也彖曰剝不利有攸往苟宅之安他往何為苟宅之不安他往何利乎是故貴其厚下也下者上之對他象不稱上此獨稱上者引以正下耳上
君下民而寇賊不足稱下也上主下臣而小人不足稱下也綏民禮臣奠宅之本聖人曰其無以盜賊小人亂吾民臣而因以敗吾宅乎則不剝者乎復
復亨出入无疾朋來无咎反復其道七日來復利有攸
往初九不遠復无祗悔元吉六二休復吉六三
頻復厲无咎六四中行獨復六五敦復无悔上
六迷復凶有災青用行師終有大敗以其國君凶至于
十年不克征
象曰雷在地中復先王以至日閉關商旅不行后不省
方
儀曰至日閉關商旅不行后不省方仲尼之著此者雖以養陽晏隂順時之義為言其實以闡象也蓋周公曰不遠復无祗悔元吉此以去之不久而即來歸慮其復萌去志故宜遏閉静居庶乎無悔而得吉也休復吉者詩曰役車其休休猶止也是
為閉不行之象矣頻復厲者頻復則必頻出不閉不止是故可危也中行獨復者玄曰信無不在乎中黃鍾中氣與時偕行蓋言日至也獨以其日静宴葆存其他日則不必然故曰獨復也敦復无悔者聖人以一日之凝翕厚一歲之發生静故无悔也迷復凶有灾青用行師終有大敗以其國君凶至于十年不克征者此言不明來復之義不知静嗇而得禍者也有灾青則内宼外侮可虞關何可
不閉行師大敗荆蓁載塗商旅何可行君凶十年下叛謀上后何可省方猶之彖曰出入无疾疾猶速也方將閉關出入何宜速乎曰朋來无咎商往不可也朋來庶幾無害乎曰反復其道七日來復利有攸往王者之道一張一弛是為反復七日利往未及七日其姑徐徐不省方而可乎无妄
无妄元亨利貞其匪正有青不利有攸往初九无妄
往吉六二不耕穫不菑畬則利有攸往六三无妄
之災或繫之牛行人之得邑人之灾九四可貞无咎
九五无妄之疾勿藥有喜上九无妄行有青无攸
利
象曰天下雷行物與无妄先王以茂對時育萬物
儀曰茂對時育萬物者何王者敬天謹時大配副之而已故曰茂對對者以時還時春無行夏令秋不亂冬儀洪範曰歲月日時無易百榖用成初九
无妄往吉者是也蓋言時无妄行也先王明時教民稼穡當春而耕服牛冐物不耕穫不菑畬則棄時失業或繫之牛行人之得則棄資失力利有攸往言為農不利去而為商邑人之灾言一農失耕百民失食以此觀之不對時烏乎可乎聖人之道發育萬物為功育者正物之德而固其命貴乎謹藏愼閉無發房宣泄月令曰毋變天之道毋絶地之理毋亂人之紀九四可貞无咎者是也蓋言物
宜保固也先王仁愛惟謹民疾病節宣以時則灾疢不作雖有疾患非由氣候乖沴而生故曰无妄之疾此則不藥自愈無傷于育行有青者即繇氣不調正雖有圭砭不能為功故曰无攸利天地不正之氣被人為疾敷物曰青疾青之作是為亂徵以此觀之不育物烏乎可乎夫時行物生天之道也故彖歸以乾之全德曰元亨利貞匪正則不對有青則不育故曰不利有攸往也
大畜
大畜利貞不家食吉利涉大川初九有厲利己九
二輿說輹九三良馬逐利艱貞曰閑輿衛利有攸往
六四童牛之牿元吉六五豶豕之牙吉上九何天
之衢亨
象曰天在山中大畜君子以多識前言往行以畜其德
儀曰多識前言往行以畜其德者蓋以初之曰有厲利已者此言當初之時弱植淺渺狃于世儒所
持流俗之行以此脩德坐取凶危不如其已蓋曰非求之前言往行不可也二曰輿說輹者此言前往繁重輿不勝載而脫蓋言多識也三曰良馬逐利艱貞曰閑輿衛利有攸往者此言以今追古猶馬逐塗進無畏難退而審正馬以逐之輿以載之識以取之畜以聚之聞見之學歸于成德于是則可以行也四曰童牛之牿元吉五曰豶豕之牙吉者此言畜德也觸噬不可以為德角牙不可以謀
畜牿牛豶豕凶戢而慶彰是所為畜德也又以牛童則昩豕汚而饕以牿豶戒牛豕猶以前往戒夫蒙識汚行者也上曰何天之衢亨者此言畜極而通也何猶曰負蒙莊云背負青天而莫之夭遏多識之胸廣逹㴞浩譬諸天衢恣騁而無礙也其在彖曰利貞者利以前言往行正其德也不家食者博聞廣見不為拘墟上下千古以為之資糧豈不出戶庭數米量腹而食者乎利涉大川者言犯難
也中無所畜涉險必濡前言往行者大川之導也多識畜德者揭厲之謀也頥
頥貞吉觀頥自求口實初九舍爾靈龜觀我朵頥凶
六二顚頥拂經于丘頥征凶六三拂頥貞凶十年
勿用无攸利六四顚頥吉虎視耽耽其欲逐逐无咎
六五拂經居貞吉不可涉大川上九由頥厲吉利
涉大川
象曰山下有雷頥君子以愼言語節飲食
儀曰愼言語節飲食者何蓋初曰舍爾靈龜觀我朵頥凶此以靈龜不食而亦不言者也龜之不食異物其不言同物然以其告人吉凶而固不言似乎其能言而特愼之耳聖人則之而初舍之則迷愼節之道朵頥者哆口之象也居下如此則必獲禍故凶也二曰顚頥拂經于丘頥征凶者顚非正辭惟頥宜之耳順頥之常言語必多飲食必縱道
以顚拂為貴教人愼節也然尚以二在下无位寡言嗇奉非其所難雖愼節之猶不言吉况乃縱逞窮上有如崇丘卑位而好高談約居而喜奢享不愼不節往何救乎三曰拂頥貞凶十年勿用者以其能拂乎頥則愼言節食可以無咎故曰貞貞正也固也正誠可尊固亦可疾三之所處乘權嚮用括囊井泥則亦已過迷邦亂倫亦猶凶德也以其見用而若不用者故曰十年勿用无攸利此明愼
節之義非為不言不食也四曰顚頥吉四為貴臣居高履盛頥尤易恣固宜顚耳顚則不至害成敗度故吉也曰虎視耽耽其欲逐逐者此言愼節也虎威貪物耽逐其性也然躭躭以目逐逐于心而其頥卒不動是明抑制克已為功耳五曰拂經居貞吉不可涉大川者五居君位恭默思道不貪為寳也故亦貴乎遏抑矯常守正而吉然而不可以處險故曰不利涉大川何言乎涉大川也其在上
九之時乎勢極難起急而用頥由者猶曰聽之顚之反也至此教令漸繁取予微溢揚號烹餁疑非愼節故曰厲厲危也懼也危固難居懼亦有救以懼持之雖多言必有其誠雖多取必有其制猶之乎愼節耳故吉而利涉也由此而觀愼節之義猶曰時然後言時然後取三以不言不食而冐凶上以言食而出險頥可顚而不可由而亦有顚之而非由之而以濟者要歸于正耳觀乎頥而知言語
飲食之歸于其口者非虚尚口也言必可行食期有濟有其口之實存焉愼之節之求則得之彖曰頥貞吉觀頥自求口實此之謂也大過
大過棟橈利有攸往亨初六藉用白茅无咎九二
枯楊生稊老夫得其女妻无不利九三棟橈凶九
四棟隆吉有他吝九五枯楊生華老婦得其士夫无
咎无譽上六過涉滅頂凶无咎
象曰澤滅木大過君子以獨立不懼遯世无悶
儀曰大過猶言極亂世亂則仕者見節隱者藏名獨立不懼者與其茅榮而靡不如楊枯而立與其棟懼而橈不如棟立而隆遯世无悶者與其悔枯不如丼滅與其生華見醜不如滅頂免咎也故曰藉者猶言載也取載于茅雖潔白可觀自幸无咎而不可與立也楊枯根立譬若老夫健凌少女陽不怯隂有利无懼也棟處梁上其體獨也橈則不
立心以為凶懼之甚也棟隆不橈道勝吉也雖衆木不支其他有吝而一棟亭然是明獨立也枯楊生華當否榮祿譬若老婦逐于狡童以遯為悶不可以居苟容无禍其名喪也涉至滅頂猶澤滅木遯之深也雖枯沒為凶而其心无悶亦无咎也是故文王觀于大過而知大過之世棟橈之世也君子主其无懼往必有為主其无悶往必不返君子之道安往不得通者故曰利有攸往亨也
坎
習坎有孚維心亨行有尚初六習坎入于坎窞凶
九二坎有險求小得六三來之坎坎險且枕入于坎
窞勿用六四樽酒簋貳用缶納約自牖終无咎九
五坎不盈祗既平无咎上六係用徽纆寘于叢棘三
歲不得凶
象曰水洊至習坎君子以常德行習教事
儀曰險貴其習之也習之則視險如夷故曰習坎
坎之曰險非必憂患凛危攻難皆險也故君子以之常德行習教事凡爻之為德行之言者三初曰習坎入于坎窞凶者窮窔極際猶曰深造之也當始致功徒見艱阻而無有得故凶也二曰坎有險求小得者猶曰既竭吾才如有立卓爾也學力漸進時見為艱亦時有利得于心曰德詣未極則見小也三曰來之坎坎者猶曰取之左右逢其源險且枕者猶曰居之安也眞積致深道自來會不見
坎險惟見枕安也入于坎窞勿用者蓋言初之攻苦之力可以不事也此德行之序也積其功以致成故曰常也為教事之言三四曰樽酒簋貳用缶納約自牖无咎者猶曰時雨化之為中人而上言之也飲食游息無多訊言微辭罕譬相說以解是也五曰坎不盈祗既平无咎者猶曰引而不發中道而立為中人言之也記曰待其從容然後盡其聲又曰不陵節而施是也上曰係用徽纆寘于叢
棘三歲不得凶者猶曰以杖叩其脛為中人而下言之也記曰夏楚二物以收其威又曰不變移之郊又不變移之遂又不變屏之遠方終身不齒是也此教事之等也習其人而與之故曰習也二者皆至誠之道所以求通成已成物往必有功彖曰有孚維心亨行有尚謂此也離
離利貞亨畜牝牛吉初九履錯然敬之无咎六二
黃離元吉九三日昃之離不鼔缶而歌則大耋之嗟凶
九四突如其來如焚如死如棄如六五出涕沱若戚
嗟若上九王用出征有嘉折首獲匪其醜无咎
象曰明兩作離大人以繼明照于四方
儀曰繼明照于四方者何明照者日也禮統曰日實也人君之象繼日之照自新新民大人之學也觀于初九履錯然敬之无咎此日初出時也詩曰如日之升若有乘踐猶曰日乘車以駕六龍故曰
履以其昏曉初分月星相錯故曰錯然也敬之者猶書曰寅賓出日傳云寅敬也六二黃離元吉此日中天時也黃為中色傳曰煌煌似黃日午正離還其本位故曰元吉也九三日昃之離不鼓缶而歌則大耋之嗟此日欲入時也日入而其光逾赫故曰日昃之離羞明者謌憂晦者嗟謌嗟之情晦明之象也明照出入具此三者大人繼之以為明其明德亦有其朝晝昏暮焉九四曰突如其來如
者此言德之始明忽然如滌亦若日初出時也曰焚如者此言德之既明熾然攸灼亦若日中天時也曰死如棄如者此言德之明極復晦瞢然若沒亦若日欲入時也曷能使不明者明明者無餘明明而復晦者晦而復明君子憂之憂之則思治之矣五曰出涕沱若戚嗟若吉此言憂思哀懼誠求明而明出也繼日之明握明以照可以克已可以正邦上九曰王用出征欲使四方之不明者皆明
也有嘉折首者猶曰嘉與維新也折首猶言崩角亦猶言革面獲匪其醜者猶曰幹不庭方也醜猶言衆亦猶言類嘉其不梗誅其非類大兵發而萬物皆服大明發而萬物皆照天下莫不尊日而貴大人也是故彖有之曰利貞亨畜牝牛吉貞慮其不繼通慮其不及四方也天下皆歸文于虎豹不知歸明于牝牛虎豹猛而文牝牛順而力震用伐鬼方虎豹之威也離繼明照于四方牝牛之德也
兒易内儀以卷三
