尚書全解卷六
宋林之竒撰
益稷虞書
伏生之書以舜典合扵堯典益稷合於皐陶謨至孔
安國案壁中科斗書始釐而為二觀舜典慎徽五典
而下正與堯典帝曰欽哉之文相接益稷帝曰來禹
汝亦昌言而下實與臯陶謨思日贊贊襄哉之文相
接則伏生之書合而為一者是也而孔氏必釐而為
二者蓋古者簡冊以竹為之編次而成書所編之簡
不可以多也故文之多者一篇之所不能容則釐而
為二雖釐而為二苟文勢相接亦不害其為一也既
已釐之則必為之篇名以别之於是有堯典舜典大
禹謨臯陶謨益稷之目此但為簡冊之便耳非有義
於其間也書序既有此二篇之目而孔壁之中舊文
雖為一簡孔氏安得不釐而為二哉以是知伏生之
合之也由是理而推之也孔氏之釐正也因其簡冊
之舊也故簡冊之當從孔氏而以二篇之文相屬而
讀之則當以伏生為正篇名益稷者盖以篇首有暨
益稷之文故借此二字以名其簡冊猶論語有顔淵
微子孟子有公孫丑萬章等名篇也而唐孔氏則謂
二人佐禹治水有功因以此二人名篇旣美大禹亦
所以彰此二人之功此則過論也
益稷帝曰来禹汝亦昌言禹拜曰都帝予何言子思日
孜孜皐陶曰吁如何禹曰洪水滔天浩浩懷山襄陵下
民昏墊予乘四載隨山刊木暨益奏庶鮮食
此文與皐陶陳謨同為一時之事其文當與上贊贊
襄哉相屬帝曰来禹汝亦昌言益皐陶既已陳謨於
帝於是呼禹使汝陳其盛德之言禹拜曰都帝予何
言予思日孜孜禹旣承命於是拜而歎美以謂皐陶
之謨旣已盡善矣予復何言哉惟思日夜孜孜奉臣
職而已皐陶曰吁歎辭也皐陶於是歎而問禹以予
思日孜孜之事為如何也楊子雲曰禹以功皐陶以
謨當舜之時禹皐陶之事君各以其能自致其上皐
陶陳謨而不敢自許其功禹成其功而不敢自許其
謨故帝雖命禹以陳其盛德之言而禹乃謙遜不敢
即承命而遂言之也其意盖以謂皐陶之謨既已如
此而我惟日夜孜孜猶且不逮其何以有加於皐陶
故皐陶問其何如而禹但以孜孜奉臣職見於己試
之效者以荅之也周希聖曰坐而論道謂之三公作
而行事謂之士大夫禹之謙遜以謂坐而論道者必
皐陶而已特作而行之而已此說是也自此至烝民
乃粒萬邦作乂此實禹治水本末先後之序也洪水
滔天浩浩懷山襄陵於是天下之民皆昏墊溺困於
水災也四載說者不同孔氏曰水乘舟陸乘車泥乘
輴山乘樏而史記及尸子慎子漢書溝洫志與此所
載大同而小異水乘舟陸乘車諸說皆同泥乘輴史
記作橇尸子作蕝愼子及溝洫志作毳山乘樏史記
作檋溝洫志作梮然而名雖不同其實一也輴與橇
蕝毳一物也樏與檋梮一物也輴以版為之其狀如
箕用以擿行泥上樏以鐵為之其形似錐長半寸施
之履下以上山不蹉跌也此數物者盖治洪水之時
以此乘之以為跋履山川踐行險阻之具也雖其制
度不同不詳見於經然自漢以来其說如此必有所
傳聞也或者以謂鯀九載績用弗成兖州之功十有
三載乃同則以為禹治水實四年而成功故謂之四
載世多喜此說盖其文致附會亦似有可信者然而
四載指治水而言謂之四載可也何以謂之乘四載
乎又其年數反覆齟齬而不合蘇氏論之詳矣隨山
刊木者盖禹之治水自通障蔽始於禹貢之書先言
禹敷土隨山刊木後言奠高山大川孟子曰當堯之
時天下猶未平洪水横流汎濫於天下草木暢茂禽
獸繁殖五穀不登禽獸逼人獸蹄鳥迹之道交於中
國堯獨憂之舉舜而敷治焉舜使益掌火益烈山澤
而焚之禽獸逃匿盖禹治水之初必先烈山澤驅禽
獸以通障塞障塞旣通然後土功可得而施之曁益
奏庶鮮食益是佐禹治水禹當夫水土未平民未粒
食於是暨益教民以食魚鼈鳥獸之肉而充飽也奏
進也奏庶鮮食進於民也鳥獸新殺曰鮮故曰鮮食
予決九川距四海濬畎澮距川曁稷播奏庶艱食鮮食
懋遷有無化居烝民乃粒萬邦作乂
障塞旣通矣然後可以施其治水之功使川澤之水
各有所歸也史記以導弱水以下為九川盖弱水也
黑水也河也漢也江也沇也淮也渭也洛也通有九
川然亦不必如此之泥要之謂九川者但謂九州之
内凡有川澤皆疏導之使之各有所歸也距四海史
記旣以導弱水以下為九川故說者遂以導弱水入
于流沙為西海黑水終入為南海後至于大陸以北
播為九河入于海者為北海其餘六水所入為東海
然海之量合受衆流若如此說則是西海所受者惟
一弱水南海所受者惟一黑水無此理也若以決九
川為九州之川澤無所不決而距四海為江水皆歸
於海則無所不包矣濬畎澮距川謂川澤之水旣有
所歸於是疆理其地則為溝洫以宣泄平地之水使
皆歸於川澤亦以為耕稼之漸也考工記曰匠人為
溝洫耜廣五寸二耜為耦一耦之伐廣尺深尺謂之
畎田首倍之廣二尺深二尺謂之遂九夫為井井間
廣四尺深四尺謂之溝方十里為成成間廣八尺深
八尺謂之洫方百里為同同間廣二尋深二仞謂之
澮自畎而之遂自遂而之溝自溝而之洫自洫而之
澮自澮而之川自川而之海不言遂溝洫而曰畎澮
者盖舉小大以包其餘也決九川距四海濬畎澮距
川則比其功役又倍於隨山刊木矣故所藉以為衆
庶之食又非鮮食而足也故於鮮食之外又加艱食
焉者薛氏謂草木之實凡施力艱難而得之者也古
者凶年饑歲五穀不熟民無所得食於是有拾橡栗
仰食桑椹取給蒲蠃以充飢者所得艱食即此𩔖之
謂也謂使民食鳥獸之肉又加之以草木根實之𩔖
以足之也艱食鮮食者則民無阻飢矣於是又勉之
以阜通貨賄以給其資生之具懋遷有無遷有以之
無也如魚鹽徙山林材木徙川澤是也化居者化易
其所居積王肅云易居者不得空去使滿而去使滿
而來其說是也旣懋有無則民之所以資生之具無
所不備然後可以興農事而使民享其粒食之利粒
食者五穀之食也民旣粒食則飢饉墊溺之患皆可
以免矣舜使禹陳其盛德之言禹謙自牧不敢以陳
謨自居雖不以陳謨自居惟述其治水之時本末先
後之詳而警戒之意實存於其間盖洪水之初浩浩
懷襄下民昏墊而其終也烝民乃粒萬邦作乂其間
險阻艱難備嘗之矣予之所以思日孜孜者盖欲君
臣之間相成警戒其兢兢業業常如洪水未平之時
如此則國家之福永永無窮矣鮑叔牙謂齊威公曰
願君無忘在莒時管仲無忘束缚於魯時寗戚無忘
飯牛車下時大禹之思日孜孜其意如此
皐陶曰俞師汝昌言禹曰都帝慎乃在位帝曰俞禹曰
安汝止惟幾惟康其弼直惟動丕應徯志以昭受上帝
天其申命用休帝曰吁臣哉鄰哉鄰哉臣哉
舜命禹以陳其盛德之言禹謙遜不敢自居惟述其
治水之時本末先後之序以致其日孜孜之意而皐
陶猶以為未也於是然其思日孜孜之言而皐陶謂
之曰汝之昌言可師法所當為帝陳謨禹既不獲遜
矣扵是又陳謨以戒扵舜曰都帝慎乃在位此雖勉
徇皐陶之意而陳其實亦所以申結上文之義也盖
洪水之初懷山襄陵下民昏墊其終也至於烝民乃
粒萬邦作乂則其間險阻艱難備嘗之矣今也治定
功成法度彰禮樂著垂拱而視天民之阜曾無可憂
者然聖人不畏多難而畏無難洪水之時天下可謂
多難矣而君臣相與焦心勞思以拯生民之飢溺旣
克有濟然人之常情安於無難必將忘其所可戒則
驕奢淫泆之所自萌而危敗禍亂自此分矣故禹之
陳謨蔽以一言曰帝慎乃在位盖謂欲守此盈成之
業緜緜社稷無疆之休者惟在慎之而已董仲舒曰
堯舜以天下為憂而不以位為樂盖為人君者苟以
位為樂則將窮天下之欲以供耳目之娱故不能保
厥位至於顛覆喪亡而不悟苟其居是位也兢兢業
業如臨深淵如履薄冰以致其畏慎之意則其位之
安如太山而四維尚誰得而奪之邪禹之言簡而盡
若此可謂一言而興邦矣帝曰俞者然禹之言深喻
其儆戒之意孔子語顔回以克己復禮之目則告之
曰非禮勿視非禮勿聽非禮勿言非禮勿動盖謂欲
克己復禮者當如此也禹之陳謨盡於慎乃在位之
一言帝既虚心而聽之君臣之間不待問而辨也故
又推明其義為帝盡言之盖謂欲慎乃在位者其後
先之序當如此也安汝止者言汝之所止不可以不
安大學曰知止而後有定又曰詩云緜蠻黃鳥止于
邱隅子曰於止知其所止可以人而不如鳥乎詩云
穆穆文王於緝熙敬止為人君止於仁為人臣止於
敬為人子止於孝為人父止於慈與國人交止於信
盖人之所止而不能安則將泛然而無所歸宿外物
得以移之矣苟能安其所止則意誠心正舉天下之
外物曾不足以動其心如是則寂然不動感而遂通
天下之故矣此實慎乃在位之本也惟幾惟康其弼
直言能安止矣又能盡此三者然後有以盡夫慎乃
在位之道也惟幾者謂人君當戒愼萬事之微而不
敢忽也惟康者言當安靜天下之民而不擾之也其
弼直者謂輔弼之臣當得切直之臣而用之也自古
太平無事之世上恬下熙四方無虞若可以無慮矣
及其禍亂一起卒至陵夷敗壞而不可復收者其禍
未嘗不出於三者為君者宴安鴆毒而不悟危亡之
機禍之所自萌也好大喜功以擾斯民禍之所自萌
也人主好佞於上羣臣致䛕於下上下相徇不聞切
直之言者亦禍之所自萌也苟能惟幾以成天下之
務惟康以安天下之業又能使其弼直以通天下之
情危敗禍亂無自而萌而慎乃在位之道盡於此矣
惟動丕應徯志荀子曰德操然後能定能定然後能
應自安汝止至其弼直可謂能定矣惟其能定故動
而有為也則可以大應夫徯志之民此其所謂能應
也徯志謂民之於君聽唱而應視儀而動徯上之志
而樂從之者也惟為君者無以大慰斯民之望故有
悍戾而不從苟能安汝止惟幾惟康其弼直則民固
得所欲矣彼之徯志於我而我之發政施仁有以待
應之孔氏曰徯待也帝先安所止動則天下大應之
順命以待詩曰宜民宜人受禄于天惟動丕應徯志
是宜於民人也民之所欲天必從之故有以昭受上
帝之命天將命以休福受天之祜永永無窮矣盖洪
水滔天下民昏墊其終也以至於九州攸同萬邦作
乂天命眷顧錫以休福何以至此苟於此能兢兢業
業以慎乃在位如上之所云則固有以昭受上帝之
意而天之命以休福至於億萬年而無易是天重命
之也天與帝之稱雖異其實一也嘗考經之所載凡
稱天稱帝者大抵皆是變其文以成美既曰格于皇
天又曰格于上帝既曰帝乃震怒又曰天乃錫禹洪
範九疇既曰惟帝不畀又曰惟天不畀凡若此之𩔖
甚多皆是史官錯綜其文以成義以昭受上帝天其
申命用休但謂如此然後可以昭受上天天其申命
以休福此但是不欲言以昭受上天天其申命用休
故變其文曰上帝必欲從而為之說則鑿故詳考此
章之義盖謂欲慎乃在位者其靜而無事也則君臣
盡道於廟堂之間其動而有為也則天人協應於幽
明之際定之於此應之於彼盖不期然而然者此禹
所以諄諄反覆為帝申言之昔唐太宗問創業守文
孰難房元齡曰草昧之初羣雄競逐攻破乃降戰勝
乃克創業則難魏徵曰王者之興必乘衰亂反覆昏
暴殆天授人與者既得天下則安於驕逸人欲靜徭
役毒之世方弊掊克窮之國於此衰則守文為難帝
曰元齡從我定天下冒萬死遇一生是創業之難魏
徵與我安天下恐富貴則驕驕則怠怠則亡見守文
之不易創業之不易既往矣守文之難當與公等慎
之房元齡魏徵以其身之所歴而言之故於創業守
文之難易俱有所偏若禹者親與益稷之徒跋履艱
難踐越險阻以定洪水之難故其始之所言者無非
所謂創業之難及其洪水既平帝方命之以陳其嘉
猷嘉謨以為警戒故其終之所言者無非守文之難
盖其意亦以謂創業之難既往矣守文之難方將慎
而圖之觀太宗之言則禹所陳之謨本末首尾不煩
訓詁而可通矣夫禹之陳謨其意不出諸此而太宗
乃與之合若太宗者亦豈可多得哉帝曰吁者禹之
陳謨盖盡於此矣帝於是歎其言而謂之曰慎乃在
位之道亦非一人之所能為必資羣臣之助也臣哉
鄰哉孔氏曰鄰近也言君臣道近相須相成此說未
通據下文曰欽四隣則其所指禹之僚屬左右前後
所與協力以事君者臣哉者言必賴爾臣之助此盖
指禹而言之也鄰哉者言汝又當率其僚屬左右前
後之人以為我之助也鄰哉臣哉言之不足又重言
之也哉自古人多重言之如蚖哉蚖哉時哉時哉歸
哉歸哉以此臣鄰二義反復言之以見致意之深也
禹曰俞帝曰臣作朕股肱耳目予欲左右有民汝翼予
欲宣力四方汝為
自臣作朕股肱耳目以下此又申言資夫臣鄰之義
也盖人君當資羣臣之助猶手足耳目為之用也自
左右有民以下所以解釋其義也王氏曰臣作朕股
肱耳目予欲左右有民汝翼予欲宣力四方汝為言
作股肱予欲觀古人之象至於汝聽言作耳目此說
是也盖心居中虚以治五官心有所欲為亦不能獨
成其功要必資手足耳目之助使手足耳目之職廢
於外則心之思慮亦不能獨成故帝言此者必資夫
羣臣之助也予欲左右有民言我欲助我所有之民
也此即孟子所謂放勲曰勞之來之匡之直之輔之
翼之使自得之又從而振德之者也謂我欲左右有
民以教育成就之汝當輔翼於我也宣力即孔子所
謂陳力就列也予欲宣力四方謂我欲宣布其力於
四方汝當黽勉以為之盖陳力就列人臣之職也故
曰汝為至於左右有民則非人臣之事也易曰后以
財成天地之道輔相天地之宜以左右民盖天子之
職也人臣但為之助而已故曰汝翼言各有所當也
汝翼汝為申言作股肱之事也雖申言作股肱之事
然而必欲以一句為股一句為肱如汝明之為目汝
聽之為耳則不可要之汝為汝翼皆是手足之用也
予欲觀古人之象日月星辰山龍華蟲作會宗彝藻火
粉米黼黻絺繡以五采彰施于五色作服汝明
觀視也予欲觀古人之象謂我欲觀視古人法象作
服之制於天下也易曰黃帝堯舜垂衣裳而天下治
盖取諸乾坤以是知上衣下裳之制創自黃帝堯舜
特因之而已故謂之古人之象十二章說者不同當
以鄭氏之說為正其說以謂華蟲雉也宗彝虎蜼也
粉米白米也絺讀為薾紩也畫以為繪紩以為繡畫
與紩皆有六日也月也星辰也山也龍也華蟲也此
六章者畫以為繪施之於衣宗彝也藻也火也粉米
也黼也黻也此六章者紩以為繡施之於裳此有虞
氏之十二章也至周以日月星辰畫於旗冕服九章
登龍於山登火於宗彝其九章初一曰龍次二曰山
次三曰華蟲次四曰火次五曰宗彝此五者繪之於
衣次六曰藻次七曰粉次八曰黼次九曰黻此四者
繡之於裳此周之九章也衮冕九章以龍為首龍首
卷然故以衮為名鷩冕七章以華蟲為首華蟲即鷩
雉也毳冕五章以虎蜼為首虎蜼毛淺毳是亂毛故
以毳為名此成周增損有虞氏之服制也鄭氏此言
皆有所據而云大勝孔氏之說盖孔氏之失有二以
日月星辰山龍華蟲作會宗彝為句而曰五采成此
畫焉宗廟彝樽亦以山龍華蟲為飾據此經云予欲
觀古人之象而以五采彰施于五色作服汝明結之
於後則是此言專為作服而云爾豈於其中雜入宗
廟之彝樽者哉此其失一也又曰絺葛之精者凡葛
非可繡之物自古未聞有以為裳唐孔氏云暑月則
染絺為纁而繡之以為祭服豈暑月染葛為服而冬
月則弃而不用邪此其失二也而又以華蟲為二物
以粉米為二物其說考之制度皆齟齬而不合不若
鄭氏之說為善以五采彰施于五色作服汝明鄭氏
曰性曰采施曰色言以本性施於繒帛盖繪以為衣
繡以為裳皆雜施五采以為五色汝明者汝當明其
小大尊卑之差等也案周禮司服云公之服自衮冕
而下如孤之服士之服自皮弁而下如大夫之服自
天子至於卿士其服皆有差等上得兼下下不得僭
上以周禮觀之則知唐虞之制亦必有尊卑差等於
其間作服汝明者恐其亂於上下之分故使之明尊
卑等差以示之也夫自天子至扵士宗廟宫室車服
冕旒器用莫不有尊卑上下之差此但言作服者舉
其一以包其餘若仲叔于奚有功於衞衛人賞之以
邑辭請曲縣繁纓以朝許之仲尼謂之曰惜也不如
多與之邑惟器與名不可以假人君之所司也名以
出信信以守器器以藏禮禮以行義義以生利利以
平民政之大節也若以假人與人政也政亡則國家
從之不可止也已舜使禹作服以五采彰施于五色
作服汝明其意盖亦謂如此而已自先儒以来觀象
以作服之等差所繪所繡之物雖有不同而論其所
以觀象作服者則無有異義也至王氏始謂日月星
辰山龍華蟲凡此德之屬夫陽者故在衣而作繪宗
彝藻火粉米凡此德之屬夫隂者故絺繡在裳辨物
則知善之為善知善之為善推而上之可以至於天
道則聖人之能成矣介甫嘗有韓退之詩曰紛紛易
盡百年身舉世無人識道真力去陳言誇末俗可憐
無補費精神王氏於經其鑿如此則其無補費精神
盖又甚於韓退之矣故楊龜山力辨其非楊龜山既
辨其非矣而其說又曰日月星辰天象也山地之屬
也服之所以體天地也龍華蟲天産也故作繪而在
上宗彝形而在下者藻火粉米地産也黼黻人為也
故絺繡在下此則流而入王氏之說而不自知是皆
目睫之論
予欲聞六律五聲八音在治忽以出納五言汝聽
聲音之道與政通治世之音安以樂其政和亂世之
音怨以怒其政乖亡國之音哀以思其民困故聞六
律五聲八音則可以察治忽也忽不治也予欲聞六
律五聲八音以察治亂又在乎出納五言舜命夔曰
詩言志歌水言聲依永律和聲八音克諧無相奪倫
神人以和盖聲樂之所自生生於詩歌之發扵志者
有詩然後有歌有歌然後有樂詩歌和則聲樂用之
而無所不和詩歌不和則聲樂亦不和矣季札嘗觀
周樂歌邦國之詩則知其國之政若身親而見之故
欲察治忽必在於出納五言出五言者為之詩歌播
於聲音宣之於下若關雎葛覃之𩔖上之風化故用
之鄕人用之邦國此所謂宣之於下也納五言謂取
下之言播於詩歌者以達於上若太師陳詩以觀民
風是也舜之韶樂既和矣又使羣臣出納五言以在
治忽於六律五聲八音之間所以盡善盡美如天之
無不盖地之無不載也汝聽言汝當聽其詩歌以察
治忽也若汝明汝聽盖所謂申結作耳目之義也五
言即宫商角徵羽之言
予違汝弼汝無面從退有後言欽四鄰庶頑讒說若不
在時侯以明之撻以記之書用識哉欲並生哉工以納
言時而颺之格則承之庸之否則威之
我之所言所行苟有違戾於道者汝當以禮義弼正
於我汝無面從我之違退有後言謂我為不可弼也
盖禹之所論慎乃在位者必在其弼直舜則荅之曰
予違汝弼汝無面從退有後言此盖容受其弼直之
言也舜大聖人也所言所行為法於天下傳於後世
豈復有違於道義者哉而曰予違汝弼禹亦大聖人
也其事君盡忠亦可為萬世法豈復有面從而退有
後言者哉而曰汝無面從退有後言盖君臣之間相
與儆戒不得不爾惟其無是事而尤不忘儆戒之心
此其所以為大聖人也欽四鄰者言汝旣弼我之違
又當儆汝左右前後所與比肩以事上者與之同心
協力以輔台德也汝既能弼我之違又能欽四鄰以
輔德矣其有不以輔弼為意曲從以順上之旨者是
庶頑讒說之人也若不在時者謂其所行不在於是
雖其所行不在於是然未可以讒說殄行之故遽加
之刑戮也則必盡其寬厚之道以待之此所以生其
愧恥之心使之遷善悔過而不忍納之於小人之域
矣侯以明之撻以記之書用識哉此三者皆所以生
愧恥之心也侯以明之謂明侯射之禮以別賢否古
之射者必設鵠王大射則供虎侯豹侯設其鵠諸侯
射則供熊侯豹侯卿大夫射則供麋侯皆設其鵠古
人之於射盖所以觀其賢不肖其容體比於禮其節
奏比於樂中者皆得與於祭其容體不比於禮其節
奏不比於樂不中者不得與於祭賢否邪正皆見於
射侯之間庶頑讒說之人而侯以明之者盖使知其
不正而反扵正也撻以記之所謂夏楚二物收其威
也盖鞭撻於其小過使之記而不忘苟記而不忘則
終身不犯矣書用識哉是以書其過於策而不忘此
三者皆是不忍遽弃之於小人之域故為之啓其憤
發其悱使之遷善改過之心油然而生與樂則生矣
之生同欲並生哉盖欲庶頑讒說之人並生其愧恥
之心聖人所以待之旣如此之盡則其間必有回心
以向善者聖人無自而知之則使樂工納言而颺於
上以觀其心其有格則承之庸之惟其長惡不悛怗
終不善而終無遷善改過之望者然後納之於刑薛
氏曰論語曰有恥且格格改過也承者薦也春秋傳
曰奉承齊犧古者奉圭幣而薦之曰承格則承之庸
之盖謂其改過者則薦而用之此說是也自庶頑讒
說至否則威之其略見於舜典其詳見於此此龍之
職而乃以命禹緫其事庶頑讒說必小人之有才者
雖其邪佞最為可惡然苟使人君能以寬厚為心為
之生其遷善之心至其一旦翻然而改未必不為一
時豪傑之才惟上之人弃之於小人之域而刻覈太
至則彼以不肖之心應之矣自古有志之士惡小人
欲盡去未有不為小人所中小人得志則國家之勢
遂以陵遲而不能復振兩漢之末皆坐此也舜之言
曰庶頑讒說則是其中非無小人也雖有小人而舜
不與寇賊姦宄同弃於皐陶之刑方且設為一官為
之納言則待之如此其盡故雖一時之小人莫不變
心易慮歸乎大中至正之域善乎邵康節之言曰堯
舜之世天下非無小人也是難其為小人也所謂難
其為小人者謂雖有小人而染於聖人之教亦將變
而為君子此唐虞之世所以比屋可封而自三代以
下所不可企及之也
禹曰俞哉帝光天之下至于海隅蒼生萬邦黎獻共惟
帝臣惟帝時舉
禹曰俞哉然帝之言也雖然帝之言又有以廣帝之
意不以帝之言為然於是故曰俞哉與其他人曰俞
者異也舜謂慎乃在位必資於羣臣之助汝當欽爾
四鄰以共弼予違其責望扵禹者可謂大矣禹則以
謂輔弼之責雖在於臣鄰然而帝當廣延天下之賢
人使之居輔弼之任無以謂賢才止於此而已光者
充也光天之下者猶言普天之下敷天之下也海隅
者四海之隅也蒼生者謂蒼蒼然如草木之生也黎
獻賢人在側陋獻賢也如大誥曰民獻有十夫予翼
論語曰文獻不足徵皆是賢之稱也謂之黎獻者孫
氏曰士大夫而上冕弁在首則緇玄爵靺其色不同
至於野人戴髮則但黎首而已黎首之民謂之黎民
賢黎民則謂之黎獻此說是也凡此普天之下至于
海隅之至遠蒼生之至微其萬邦之内賢而黎首者
莫非帝王之臣帝當悉舉而用之也禹之意盖言當
時之賢人或有處於版築耕釣之微而未仕於帝朝
者帝當旁搜博採而罔有或遺使之處輔弼之任以
為天子之助也
敷納以言明庶以功車服以庸誰敢不讓敢不敬應帝
不時敷同日奏罔功
既廣求天下之黎獻必在於敷奏以言使陳其嘉言
嘉猷以啓沃於上既敷奏其言矣而又明其衆功以
考其言事而責其實用謂之敷納謂之明庶皆是兼
收並蓄罔有或遺之義矣謂言無所不納功無所不
明也既敷奏其言明庶其功審知其可用矣於是旌
之以車服廣求天下之黎獻而登用之也帝既廣求
天下之賢才虚心以納其言責實以明其功而旌之
以車服其好賢樂善之心有加而無已則在位之人
誰敢不舉賢薦士以讓其所不如之人推賢讓能則
庶官乃和矣故敢不敬應于帝以弼其人主之違以
致其手足耳目之助帝苟不如是則好賢樂善之心
替矣故遠近布同日進於無功苟遠近布同日進於
無功則禹雖欲欽四鄰以致其輔弼之功亦不可得
也唐武氏無道於用人無所難不惟人得薦士亦聽
自舉其後開元賢臣叶贊幾致刑措者武后之所收
也及德宗好察多忌士無賢不肖皆不得進國空無
人以致奉天之禍故陸宣公論之以謂武氏以易得
人陛下以精取士觀宣公之論若此則禹謂帝不時
敷同日奏罔功者誠非過論也
無若丹朱傲惟慢遊是好傲虐是作罔晝夜頟頟罔水
行舟朋淫于家用殄厥世
此言堯子丹朱之所以失天下者以規舜也夫禹之
陳謨謂帝當廣求天下之黎獻敷納以言明庶以功
而又車服以庸其言可謂大矣而繼之以丹朱之慢
遊傲虐以戒之者盖自古太平無事之世賢者在位
能者在職則其君未嘗無好賢樂善之心其所以至
於好賢樂善之心替則讒諂日進而不自知者未嘗
不始於一日之慢遊也唐明皇開元中用姚崇宋璟
之徒以致太平庶幾正觀之治一旦惑於女色荒於
遊田之樂不恤國事其一時賢人如張九齡之徒皆
厄扵一時而不得志其所用者為李林甫楊國忠牛
仙客數人而已是明皇一人也自開元以前而觀之
則好賢樂善之主也自天寳之末觀之則好賢樂善
之心無毫釐存於胷中原其所以致此者盖本扵一
日之慢遊也舜聖人也雖萬萬不至於此然而君臣
相與警戒之道不得不爾蘇内翰曰禹戒舜曰無若
丹朱傲惟慢遊是好舜豈有是哉周公之戒成王曰
無若殷王受之迷亂酗于酒德哉成王豈有是哉周
昌以漢高為桀紂劉毅以晉武為桓靈當時人君皆
不以為罪而書之史策以為美談此說是也盖人臣
之進言極其切直而無諱者此誠盛德之士漢溝洫
志云堯禪舜朱處丹淵為諸侯朱是其名丹乃所封
之國盖堯之子也無若丹朱傲者丹朱之為不肖蔽
以一言曰傲也惟慢遊是好以下又言其傲之實也
言丹朱惟傲䙝之遊是好也罔晝夜頟頟者言傲戲
而虐無晝夜也常欲肆惡無休息頟頟不休息之狀
也古者小人之為惡者必傲傲者必虐終風且暴顧
我則笑謔浪笑傲此州吁之所以亡也罔水行舟言
丹朱習於無水行舟為能推於陸也論語曰羿善射
奡盪舟孔氏云奡多力也能陸地行舟此亦丹朱之
𩔖也陸地非可以行舟丹朱恃其力多推之於陸而
行之古者謂多力者舉百鈞扛洪鼎揭華旗謂他人
之所以不能舉我獨能舉之朋淫于家謂妻妾亂而
無别也丹朱為堯之子當傳堯之天下惟其慢遊傲
虐淫亂之故故堯不以天下授丹朱而授於舜此所
以用殄厥世不得嗣堯之天下也
予創若時娶于塗山辛壬癸甲啓呱呱而泣予弗子惟
荒度土功
此又言已之懲創於丹朱之惡起於一日之慢遊故
不敢不黽勉以成事功也娶于塗山國之女也辛日
娶妻甲日復往治水盖其娶妻甫及四日遂往從治
水之勞以拯生民之急也啓呱呱而泣孟子曰八年
於外三過其門而不入言禹之治水嘗過其門聞啓
之泣其聲呱呱然不暇子之惟荒度土功詩曰天作
高山太王荒之毛氏曰荒大也大度土功之事也晉
重耳出奔及齊桓公妻之有馬二十乘公子安之從
者以為不可將行謀於桑下𧖟妾在其上聞之以告
姜氏姜氏殺之而謂公子曰子有四方之志其聞之
者吾殺之矣公子曰無之姜曰行也懷與安實敗名
公子不可姜與子犯謀醉而遣之醒以戈逐子犯重耳
之所以能成霸功者姜氏與有力焉盖未有沈溺於
妻子之愛而可以建大功立大節者禹拯生民之難
思天下之溺由己之溺不暇顧其妻子至於沐雨櫛
風股無脂脛無毛而不以為勞其志如此舉天下之
聲色嗜好曾何足以易吾之此志哉
弼成五服至于五千州十有二師
洪水未平之前上古帝王之世已有其制矣洪水之
後下民昏墊則五服之制於是圯壞而無别禹既平
洪水至於九州攸同庶土交正於是輔成其五服之
制以復其舊王肅曰五千里者直方之數謂每服之
内為其小數定其差品各有所掌是禹輔成之力也
至于五千者每服五百里五服二千五百里東西南
北相距各為千里也州十有二師者孔鄭之說不同
孔氏以謂一州用三萬人功九州二十七萬庸薛氏
云大司馬法二千五百人為師此盖兵制也禹之治
水豈故用此師也哉以是知孔氏之說為不可用鄭
氏云每州立十二諸侯為之師以佐牧也此則正與
下文外薄四海咸建五長相應其說為長而其所以
為每州立十二師之說則為不可信盖其說以謂堯
初制五服服各五百里禹弼五服之殘數亦每服各
五百里故有萬里之界萬國之封焉猶用要服之内
為九州州更方七千里七七四十九得方千里者四
十九其一以為圻内餘四十八八州分而各有六盖
百國一師州十有二師則州千二百國也八州凡九
千六百國其餘四百國在圻内合於春秋傳禹朝羣
臣於會稽執玉帛者萬國之言而先儒王肅之徒謂
禹之功在於平治水土不在扵開拓境土地廣三倍
於堯而書傳無聞焉以是知鄭氏此說其附會雖若
可從而其理則非但其論每州建十二諸侯以為之
師則其說可行
外薄四海咸建五長
謂九州之外廹於四海每方各建五人以為之長也
盖自甸服至綏服方三千里是九州之内也要服荒
服各一千里是九州之外也自甸至綏每州建十二
諸侯為之師要荒二服每方建五人為之長此詳内
而略外也而其若干諸侯而置一師若千種落而置
一長則世代久遠不可得而知矣
各迪有功苗頑弗即工帝其念哉
謂内之每州十二師外之每方五長皆迪道上之德
而從上之政教以有其功惟三苗頑凶負固不服之
國不肯就功帝當以三苗為念而憂勤於政事不可
使有一日之慢遊也禹之陳謨有及於此盖謂四海
九州既已悉服苟使天子者不能窒其利慾之原則
情竇一開慢遊傲虐無所不至將見一國叛之天下
靡然日入於亂矣昔唐明皇之時海内無事四方諸
侯奉職貢於京師不敢有後者及其一旦天子惑於
女色侈心遂生忠直浸疎讒諂並進朝廷之勢輕禄
山竊發於幽陵兩京陷沒四海横流雖李郭之徒奮
其忠義以圖恢復之功而河北之地卒為割據之壤
終唐室而不能復收舜之時旣有頑弗即工之三苗
苟使舜忽而不念至扵怠忽之心生憂勤之志怠三
苗乘間而起則雖内之十二師外之五長各廸有功
亦不足恃也禹之陳謨其言至此旨哉
帝曰迪朕德時乃功惟叙皐陶方祗厥叙方施象刑惟
明
王氏以謂禹言苗頑弗即工之事帝當念其罪而誅
之也故於下文皐陶方祗厥叙方施象刑惟明謂皐
陶方施刑於苗民惟明夫勸人主以用兵豈禹所以
愛君之意哉苗之頑凶率六師以征之猶且逆命豈
皐陶象刑之所能致哉此說為不可用自允迪厥德
謨明弼諧至於帝其念哉則皐陶與禹相與語帝前
其謨既無餘藴矣故舜併陳二人之功申美之謂天
下之人皆迪我之德者是汝禹之功也盖非弼成五
服至于五千則無以建師長無以建師長則何以各
迪有功此盖因其言而遂美之也皐陶又能方祗禹
所叙之功而施其象刑亦明於人之功罪輕重各得
其宜也漢孔氏以皐陶方祗厥叙方施象刑惟明二
句為史官之辭而鄭氏以為此乃舜推美二臣之言
鄭氏之說為長唐孔氏則以為此文上無所由下無
所結是不然自皐陶謨至此皆是禹皐陶相與語帝
前其陳謨既終矣然後申美二人之功而結之安得
謂上無所由下無所結哉孟子曰堯以不得舜為己
憂舜以不得禹臯陶為己憂觀二人陳謨如此帝美
之又如此信乎孟子之言也
夔曰戛擊鳴球搏拊琴瑟以詠
自此而下夔言其所以作樂之功也其文當為一叚
不與上下文勢相屬盖舜之在位三十餘年其與禹
臯夔益之徒相與荅問者多矣夫史官取其尤彰明
者為此數篇以詔後世其言止於是而已則是其所
言者自有先後史官集而記之非其一日之言也諸
儒之說自臯陶謨至此篇末皆謂其文勢相屬故薛
氏以謂舜以苗民逆命臯陶方祗厥敘而行法故夔
又進陳言鬼神猶可以樂語鳥獸猶可以樂致而况
於人乎王氏則以謂治定制禮功成作樂舜之治功
於是乎成矣故夔稱其作樂以美舜也凡此皆欲會
同數篇所載以為一日之言豈史官獨載其一日之
言而盡遺其餘乎此理之必不然也理之所不然而
必為之說故其說皆牽㳂而不通今不取郊特牲曰
歌者在上匏竹在下貴人聲也享禮曰升歌清廟示
德也下管象武示事也燕禮曰升歌鹿鳴下管新宫
盖堂上之樂以歌為主故謂之升歌堂下之樂以管
為主故謂之下管是知戛擊鳴球搏拊琴瑟以詠者
皆堂上之樂也下管鼗鼓合止柷敔笙鏞以間皆堂
下之樂也盖樂之作雖有上下之異其實相合以成
樂也孔氏謂戛擊柷敔所以止樂搏拊以韋為之實
之以穅所以節樂其說亦無所據但以意度之耳然
其義則有可疑者器雖有堂上堂下之異其實一樂
也其作止節奏必相待而成聲堂下既已設柷敔豈
於堂上又設之邪則戛擊不得為柷敔戛擊既非柷
敔則搏拊亦不得為節樂之用明矣沈内翰曰鳴球
非可戛且擊和之至詠之不足有時而至於戛且擊
琴瑟非可以搏且拊和之至詠之不足有時而至於
搏且拊所謂手之舞之足之蹈之而不自知據沈意
但以戛擊為戛擊鳴球以搏拊為搏拊琴瑟意此說
為可矣至謂和之至詠之不足手舞足蹈而不自知
則亦不必如此楊子雲長楊賦云戛滴鳴球劉良注
云球樂器也戛滴拊擊也顔師古曰戛擊擊考也以
是知鳴球固可以戛擊矣古語云拊鳴琴吹洞簫又
曰手撫五弦目視雲漢則琴瑟固可以搏拊盖樂之
作升歌於堂上則堂上之樂惟取其聲之輕清者與
人聲相比故曰以詠故詠者但戛擊鳴球搏拊琴瑟
以詠歌人聲也鳴球玉磬也玉磬而謂之鳴球者案
考工記云梓人為筍虡羽屬無力而輕則於任輕宜
其聲清陽而遠聞扵磬宜若是者以為磬虡故擊其
所懸而由其虡鳴鱗屬以為筍深其爪出其目作其
鱗之而則於視必撥爾而怒苟撥爾而怒則於任重
宜且其匪色必似鳴矣以其筍虡如鱗羽之鳴故曰
鳴球
祖考来格虞賓在位羣后德讓
此盖謂樂聲和則人神和也祖考来格者非謂有神
靈光景之接於人也盖祭義曰其人室也僾然必有
見乎其位周還出戶肅然必有聞乎其容聲出戶而
聽愾然必有聞乎其歎息之聲者以是為来格也據
此作樂必是在宗廟祭祀之時此之謂祖考来格者
祭法曰有虞氏禘黃帝而郊嚳祖顓頊而宗堯則知
有虞氏之祖宗是顓頊與堯也此之作樂當在顓頊
與堯之廟然以堯為宗則可以堯為考則不可謂之
考則疑瞽瞍之廟以考為瞽瞍則祖者瞽瞍之父也
祭法之言又復不可信然舜受堯之天下而韶樂之
作豈不作扵堯之廟而作扵瞽瞍之廟於義未安然
其代遠矣不可得而考矣虞賓者丹朱也堯之後為
賓於虞猶微子為客於周也夫丹朱之慢遊傲虐可
謂難化矣今也感樂之和其在位也與夫助祭之羣
后以德而相讓小人之無不和盖可知也
下管鼗鼓合止柷敔
下管以下此堂下之樂也管猶周禮大司樂曰隂竹
之管孤竹之管孫竹之管是也鼗鼓如鼓而小持其
柄而摇之旁耳還自擊所以出音柷者郭璞云柷如
漆桶方二尺四寸深一尺八寸中有椎柄連底撞之
令左右擊止者其椎名也敔如伏虎背上有二十七
鉏鋙刻以木長一尺而擽之盖樂之始作也則擊柷
以合之及其將終也則擽敔以止之謂之合止
笙鏞以間
笙樂器也以匏為之列管於匏中又施篁於管端笙
竽𩔖也三十六篁者謂之竽十三篁者謂之笙鏞大
鐘也上言以詠此言以間相對而言盖與詠歌迭奏
也案儀禮云歌鹿鳴以笙南陔間歌魚麗以笙由庚
間此所以迭奏也
鳥獸蹌蹌
言樂音不獨感神人至於鳥獸無知亦且相率而舞
蹌蹌然也夫韶樂之奏而能使鳥獸蹌蹌而和者盖
樂之所以不能感物者以其不得中聲也苟得中聲
則小大動植無有不感格矣故瓠巴鼓瑟而游魚出
聽伯牙鼓琴而六馬仰秣况舜之盛德召和氣於上
夔之典樂調中聲於下則韶樂之奏而百獸蹌蹌無
足疑者
簫韶九成鳳凰来儀
此又論其舞也盖樂之作也九德之歌升扵堂上者
九德之歌衆樂依之而舞於堂下者則舞於庭九韶
之舞也謂之簫韶者孔氏曰言簫以見細器之備其
說不然而說者又謂簫者不齊之管其聲清而細以
象鳳凰之聲故奏之而鳳凰来儀其說亦不然案古
今尚書簫字從竹從削箾舞者所執之物簫與箾音
雖同而義實異說文於管簫之簫注云參差管而從
竹從削之箾注云舜樂名箾韶延陵季札觀周樂見
舞韶箾者其字從竹從削之箾以是知箾韶二字盖
舜樂之緫名也今文作管簫之簫故諸儒皆以為細
管之備而說者又謂編管為之其聲肅然如鳳皇聲
此皆曲為之說非古書之本意今當從古文書以簫
韶者為舜樂之緫名則得之矣九成者鄭云韶樂之
作所以象治功之成而舜治功之成見於九功惟叙
九叙惟歌故其樂以九為節歌於堂上者九德之歌
舞於庭者則九韶之舞亦猶武王之功成於六故其
樂以六為節也鳳皇來儀者鳳皇羽族之最靈者其
為物也治則見亂則隱不可求而得不可豢而養今
也感樂聲而至舞於庭而有容儀也自古太平之世
鳳皇出而為瑞氣後世或見於衰亂之朝者此盖索
而後獲非其自至不足為瑞也歐陽曰鳳皇鳥之遠
人者也當舜之治天下政成而民悅命夔作樂之聲
和鳥獸聞之皆鼔舞當是時也鳳皇適至舜之史因
並記其實以為美故世因以鳳皇為有道之應其後
鳳皇數至或出於庸君視政之時或出於危亡大亂
之際是果為瑞哉此說未為允當周公曰我則鳴鳥
不聞孔子曰鳳鳥不至河不出圖吾已矣夫觀周孔
之言云爾以謂鳳皇為非有道之應可乎若以鳳皇
為偶見於昏亂之時則併與帝王之瑞為不足信矣
歐陽之說不可從自祖考来格至於鳳皇来儀是皆
韶樂之所感召也然於堂上堂下文勢各有所屬者
唐孔氏曰樂之作也依上下而迭奏音合而後曲成
神物之來上下共致非堂上堂下別有所感以祖考
尊神故配堂上之樂鳥獸賤物故配堂下之樂緫上
下之樂言九成致鳳尊異靈瑞故別言爾非堂上之
樂獨致神来堂下之樂偏令獸舞也
夔曰於予擊石拊石百獸率舞庶尹允諧
此又別於一時論作樂之效於字釋文無音當作如
字讀據此當是歎而起語之辭宜讀為烏擊石拊石
猶言戛擊鳴球也韶樂之作八音皆備而獨言擊石
拊石者盖五聲之播於八音而角之聲其數六十有
四其聲在於清濁小大之間而石尚焉其聲有清濁
小大之間則尤難和者石聲屬角石既和則金絲竹
匏土革木之聲無有不和矣詩曰既和且平依我磬
聲則知言石者緫備韶樂之和而言之也此雖但云
擊石拊石者其實緫簫韶全樂而稱之上言鳥獸此
言百獸者考工記曰天下之大獸五脂者膏者臝者
羽者鱗者羽鱗可以謂之獸則知鳥獸皆可緫而名
百獸也尹者正也庶尹者百官府之長也允諧者信
皆和諧也非庶尹之諧在於百獸率舞之後盖言百
獸從風猶且如此況百官者乎昔季札觀周樂見舞
韶箾者乃曰德至矣盡矣如天之無不覆如地之無
不載雖甚盛德蔑以加矣夫韶樂之奏幽而感神則
祖考来格明而感人則庶尹允諧微而感物則百獸
率舞原其所以能感召如此者皆由舜之德如天地
之無不覆載也其樂之傳至孔子之時千有餘年而
孔子聞之於齊尚且三月不知肉味曰不圖為樂之
至於斯以是觀之其聞樂感韶者如此則知當時所
感從可知矣觀孔子之忘味與夫季札之稱夔之言
雖極其襃崇稱美之辭豈有一言之溢哉
帝庸作歌曰勑天之命惟時惟幾
文中子曰昔聖人述史三焉其述書也帝王之制備
矣故索焉而皆獲其述詩也興衰之由顯矣故究焉
而皆得其述春秋也邪正之迹明矣故考焉而皆當
以此三者同出於史而不可雜也故聖人分焉觀文
中子之言其意以謂詩也書也春秋也其原盖出於
一書也至後世簡冊繁多始分為三詩始於商書始
於唐虞春秋始於平王魯隱公之際而其源流皆出
於書故自西周以前歲月之終始惟見於書此則春
秋之未分也虞夏賡歌與其書而並傳此則詩之未
分者也惟其未分故自虞夏之時觀之三者皆合而
為一舜禹臯陶之賡歌與夫五子之歌雖載之於書
其實三百篇之權輿也此三者皆出於一而後之學
者各自分藩以立同異故學詩者不知有書學書者
不知有詩學詩書者不知有春秋學春秋者不知有
詩書以是為學豈不失聖人之旨哉此一段雖書之
所載學詩者當自此始庸者用也助語也孔氏云用
庶尹允諧之政故作歌以戒安不忘亂據此一段乃
是史官載舜與臯陶相與賡歌之辭上文曰百獸率
舞庶尹允諧其文意全不相貫但其文有庸字故孔
氏從而為之說考之於理不通在所不取詩曰情動
於中而形於言言之不足故嗟歎之嗟歎之不足故
永歌之永歌之不足不知手之舞之足之蹈之也觀
舜之君臣相與荅問於廟堂之上曰都曰俞曰吁曰
於者皆言之不足又從而嗟歎之辭自帝庸作歌以
下是皆嗟歎之不足而見於詠歌也舜曰股肱喜哉
元首起哉百工熙哉臯陶曰元首明哉股肱良哉庶
事康哉等語此所謂歌也舜曰勑天之命惟時惟幾
臯陶曰念哉率作興事慎乃憲欽哉屢省乃成欽哉
乃賡載歌曰元首明哉股肱良哉庶事康哉又歌曰
元首叢脞哉股肱惰哉萬事惰哉帝拜曰俞往欽哉
此則道其意於永歌之前也勑天之命惟時惟幾者
此舜言為人君者不可不勑正上天之命盖天難諶
命靡常其治亂安危之命果有自而勑正之哉時既
安矣危之所自萌時既治矣亂之所自兆時旣安矣
時旣治矣此之謂惟時危萌扵安亂萌於治此之謂
惟幾惟時者言順天之命於治安已成之後惟幾者
言察天之命於危亡未兆之前此其所以能勑天之
命也
乃歌曰股肱喜哉元首起哉百工熙哉臯陶拜手稽首
颺言曰念哉
人君欲勑天之命惟時惟幾非人臣之助則治功無
自而濟故形之於聲則曰股肱喜哉元首起哉百工
熙哉股肱喻臣也元首喻君也盖一人之身手足喜
悅從事於一身以為元首之助則元首為之興起亦
猶人臣趨事赴功以為人君之助則人君亦從而興
起百工熙哉者言百官之職業亦熙然而興也熙興
也下言百工則知上言股肱者專指大臣而言之也
舜既望大臣如此則臯陶於是拜手稽首颺言以奉
承所歌之意也拜手者自首至手稽首者自首至地
言盡敬於君也颺者大言而疾曰颺臯陶旣拜手稽
首而又颺言曰念哉者盖舜之所歌泛指當時大臣
而臯陶欲使當時大臣皆念夫帝所歌之意於是宣
言於衆謂凡我同列大臣皆念帝所歌之意故曰念
哉
率作興事慎乃憲欽哉屢省乃成欽哉乃賡載歌曰元
首明哉股肱良哉庶事康哉
欽哉言凡我同列之大臣當率欽其上之命以興作
其事業又當慎汝所守之典憲無敢不欽也屢省乃
成欽哉者謂未成之事則作之興之旣成之事則省
之察之使無廢壞又不可不欽哉率作興事慎乃憲
則能勑天命而惟時矣屢省乃成者則是能勑天之
命而惟幾矣臯陶既與同列論其所以惟時惟幾以
助天子勑天之命扵是又續成帝歌以致其規戒之
意賡續也載成也臯陶之歌而續成於帝者盖帝所
歌謂夫元首之起必由股肱之喜是君之所望於臣
也臯陶之歌謂夫股肱之良必由元首之明是臣之
所望於君也以足成其義也所謂賡載者亦猶訪落
之詩盖是嗣王朝於廟之時訪於諸侯之言必繼之
以敬之詩然後其義乃足故作序者於訪落之序曰
訪落嗣王謀於廟也於敬之序曰敬之羣臣進戒嗣
王也此亦賡載之意也元首明哉股肱良哉此亦以
人身為喻也元首明於上股肱良於下亦猶人君明
於上則人臣得以盡忠於下此庶事所以安也
又歌曰元首叢脞哉股肱惰哉萬事墮哉帝拜曰俞往
欽哉
臯陶之歌旣及於此猶未足盡其儆戒之意故又歌
曰元首叢脞哉股肱惰哉萬事墮哉叢脞者破碎而
無大略也君叢脞於上則臣懈怠於下故股肱惰則
事所以墮廢而不成也范内翰嘗論此言以謂君以
知人為明臣以任職為良君知人則賢者得行其所
學臣任職則不賢者不得苟容於朝此庶事所以康
哉若夫君行臣職則叢脞矣臣不任君之事則惰矣
此萬事所以墮也當舜之時禹平水土稷播百穀土
穀之事舜不親也契敷五教臯陶明五刑教刑之事
舜不治也伯夷典禮后夔典樂禮樂之事舜不治也
益為虞垂作共工虞工之事舜不知也禹為相緫百
官自稷而下分職以聽焉君人者如天運乎上而四
時寒暑各司其序則不勞而萬物生也君不可不逸
也所治者大所司者要也臣不可以不勞也所治者
寡所職者詳也此說盡之矣夫有虞之治所以能冠
百王之上者惟其君臣各任其職而已孔子曰無為
而治者其舜也與夫何為哉恭已正南面而已又曰
舜有五臣而天下治盖君無為而執其要於上臣有
為而致其詳於下其治歴萬代而不可及原其所以
致此者亦無出於賡歌之數語耳盖由其嗟歎之不
足形於歌詠故雖曰不過數語然言有盡而意無窮
使讀之者如聞諸弦歌發越之音可以一唱而三歎
也三百篇之源流盖出於此學詩者不可不察也帝
拜曰俞往欽哉者盖拜受其言而然之自今而往君
臣皆當欽其事而踐其言也禮曰君於臣則無荅拜
盖至尊之勢無所屈也然太甲之扵伊尹成王之扵
周公皆有拜手稽首之義所以尊師重道也臯陶之
賡歌舜拜而受之豈亦以師傅之禮而待臯陶與案
大禹臯陶益稷三篇當時君臣相與都俞告戒之辭
史官取其深切著明者以為三篇垂於後世然堯舜
行事其本末既載於二典必為此三篇者盖以君臣
之盛德尤在於此故也嘗觀唐太宗之為人父子兄
弟之間閨門衽席之上盖有不可言者然其所以致
正觀之治至於米斗三錢外戶不閉行旅不齎糧取
給於道者由貴藝好賢屈已以從諫而已然太宗克
厲矯揉自力於善故也太宗豈真能好從諫者哉強
勉而行之未必出於至誠而其所成就猶且如是故
當時史官述其聽諫之事以為正觀政要之書以示
後世子孫亦以其能成正觀之治者有在於此故也
知太宗之所以能成正觀之治則知舜之所以為大
者舍此大禹謨益稷臯陶謨三篇亦無以見之矣
尚書全解卷六
