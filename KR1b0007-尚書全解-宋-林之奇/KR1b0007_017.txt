尚書全解卷十七
宋林之竒撰
咸有一德商書
伊尹作咸有一德咸有一德
此篇蓋伊尹致政告老而歸訓于太甲丁寧告戒終
致其拳拳愛君之意而作也而其簡冊所編次則與
伊訓太甲三篇相連屬不可以無别也故别為篇名
曰咸有一德蓋其篇中有曰惟尹躬暨湯咸有一德
故借此四字以為簡冊之别然此篇之義不必全繫
於是也漢孔氏曰言君臣皆有純一之德唐孔氏曰
伊尹致仕而退恐太甲德不純一作此篇以戒之經
言惟尹躬暨湯咸有一德言己之君臣皆有純一之
德戒太甲使君臣亦然此主太甲而言臣有一德者
欲令太甲亦任一德之臣經言任官惟賢材左右惟
其人是戒太甲使善用臣也詳考此篇終始之義信
如二孔之說蓋此篇之意實欲太甲慎於用臣君臣
上下克終厥德以盡其純一之德然書之篇名以篇
中字為簡冊之别者多矣如梓材無逸立政之類不
必皆盡其一篇之義要之姑借此字以為篇名之别
焉若必從而為之說則妄妄有穿鑿而不得通者且
以詩譬之如召旻之詩其篇言旻天疾威天篤降喪
而篇終曰昔者有如召公日闢國百里取其始終之
美遂以召旻二字為此篇之名乃若詩之義不在是
也而作序者乃曰旻閔也閔天下無如召公之臣也
若此之類皆妄論也百篇之序蓋有述所作之人而
不言其所以作是篇之意者如咎單作明居周公作
立政與此篇之序比之諸序最為簡省若以為經文
已明故略之然其諸序亦有經文已明而序文詳言
之者故予嘗謂書序之作非出於一人之手蓋歷代
史官相傳以為書之緫目既非出於一人之手故自
有詳略不同至於書之本義不在是也如此篇發首
是言伊尹復政厥辟將告歸乃陳戒于德則其序亦
可言其致政告歸之意然當時史官所錄者止如此
若杜預所謂史有文質辭有詳略不必泥也學者於
此不可校量同異而爲之說苟以書序之作盡出於
夫子之手必於其間校量同異輕重盡以春秋襃貶
而求之則將不勝其鑿矣
伊尹既復政厥辟將告歸乃陳戒于德
太甲既終喪伊尹以冕服奉之于桐宫以歸于亳始
踐天子之位故伊尹於是還政太甲告老而歸蓋功
成名立則奉身而退不以寵利而居成功也夫豪傑
之士蓋亦有可以當受遺託孤之寄者然至於天下
之權在於掌握則往往固吝而不肯舍者有以爲騎
虎而不得下之勢者如霍光之忠義蓋所謂可以託
六尺之孤臨大節而不可奪者然而寵盛勢尊則固
惜權柄不肯還政於宣帝而積其疑似之釁卒成族
滅之禍此猶可言也至於曹操司馬懿桓温之徒則
又往往肆其不軌之心欺孤兒寡婦而奪之位此無
他惟其既執天下之大權而不忍棄去故其末流不
害于其家則凶于其國其禍如此之慘也伊尹以冕
服奉嗣王而歸既復政而遂告歸而去豈復以權勢
繫吝其心哉孟子曰非其義也非其道也一介不以
與人一介不以取諸人彼其視千駟之多天下之大
無以異於一介之取與則眇然天下曾何足以動其
心哉此其盛德大業所以歴萬世而不可企及者也
伊尹雖告老而歸然太甲欲敗度縱敗禮蓋嘗習於
下流而爲放僻邪侈之事其居桐宫也困心衡慮然
後改過遷善之心作於憂患之中其於處仁遷義蓋
未久也而遂處至尊之勢躬攬萬幾之務伊尹度其
所養也固所守也確必可以離師傅而弗反然其告
歸本出於愛君之誠心拳拳然而不能自已也於是
爲之歴陳天人影響之應所以禍福興亡之理以堅
其修德之志其言尤爲&KR0548;到切至蓋其所以望於太
甲以克終允德而爲商家社稷無疆之休者其言實
基於此使太甲優游饜飫入於其心而不背也故伊
尹得遂其高尚之志遠處於不用之地而無憂故曰
將告歸乃陳戒于德蓋陳其德之常與不常以致夫
禍福興亡之理者以戒之也
曰嗚呼天難諶命靡常常厥德保厥位厥德靡常九有
以亡
嗚呼者歎而𤼵其辭也蓋言之不足故嗟嘆之也諶
者信也天之難信者以其禍福興亡之命初無常也
治或變而爲亂安或變而爲危當其既安且治矣而
遂信其無復有危亂則凶禍隨之矣蓋天命之無常
惟其德則可以爲常有能常厥德則其治可以永保
蓋人之德有常則天命亦有常而可信苟其德之不
常則雖奄有九有之衆亦不救於亡蓋人之德既無
常則天命亦無常而不可信矣如以舜繼堯以禹繼
舜天下大安大治者幾二百年此非天命之有常也
蓋堯舜禹三聖人皆有常德故天命亦從而有常苟
使以丹朱繼堯以商均繼舜其德既不常則天命亦
將不常矣故人君之德常與不常是天命之所自出
也惟天命之所自出是以惟人主不可以言命使人
主而言命則將以天命爲可信而常厥德保厥位者
廢矣九有即九州也夏商周皆是用禹貢疆理之法
分天下以爲九域夏之九州即禹貢所載是也商之
九州先儒以爲即文觀之即成周之九州職方氏之
所載者也
夏王弗克庸德慢神虐民皇天弗保監于萬方啓廸有
命眷求一德俾作神主惟尹躬暨湯咸有一德克享天
心受天明命以有九有之師爰革夏正
伊尹既言天命之無常惟有德則可常於是當引夫
桀之所以失天下湯之所以得天下者以證之矣夏
王桀不能常其德幽則慢於神明則虐於民彼所以
慢神虐民者其意蓋謂天命之可信如紂所謂我生
不有命在天也既慢之虐之矣於是民怨神怒皇天
雖欲眷有夏而存之不可得也故於是棄之而弗保
天既棄桀而弗保然而天下不可以無主也故鑒視
萬方之衆擇其能有天命者而開導之於是眷求其
一德之人俾爲天地神祇之主矣而我商家君臣咸
有純一之德故能上當天心於是受天之明命以有
九州之衆革夏正而有天下也革夏正者夏以建寅
之月爲正湯既勝夏始以建丑之月爲正是革正之
事前世未嘗有蓋始於湯武王因之遂以建子之月
爲正易之革曰湯武革命順乎天而應乎人是也而
說者乃以爲正朔三而改自古相變謂夏以前迭用
此說非是某於堯典已詳論之矣伊尹既於上言天
難諶命靡常惟有德可以爲常於是遂言桀之所以
失天下湯之所以得天下者蓋天之所以不保於桀
者是桀之弗克庸德自不能保也自緯候之書出於
漢世祥瑞之說雜終而起儒者爭言三代受命之符
使爲人主者不知取必於其德而妄意符命於不可
測之間使王莽因之而簒漢者推其源流皆漢儒之
罪也孔氏生於漢世其於經也蓋有不淪於諸儒之
習而卓然有超世之見其論伊尹成湯咸有一德克
享天心受天明命是其一也故其說以謂所征無敵
謂之受天命夫漢儒之論往往以謂帝王之興必有
非人力之所能致而自至者符瑞之說不勝其煩孔
氏不然以謂湯之所以受天明命者惟所征無敵耳
至於東面而征西夷怨南面而征北狄怨曰奚獨後
予后來其蘇是則人心之無所不服人心既服天命
其在是矣唐孔氏亦識其意遂從而𤼵明之曰天道
遠人道邇天之命人非有言辭之告正以神明佑之
使之所征無敵謂之受天命也緯候之書乃稱有黃
龍元龜白魚赤雀負圖銜書以授聖人正典無其事
也若漢孔氏可謂不畔於經矣若唐孔氏亦可謂無
負於先儒矣
非天私我有商惟天佑于一德非商求于下民惟民歸
于一德德惟一動罔不吉德二三動罔不凶惟吉凶不
僭在人惟天降災祥在德
此又申前之意以盡其義也言湯之所以受天明命
者非天之私我商家也惟天之所助佑者在于一德
故天佑之也其所以有九有之師者非商之求于下
民也惟民之所歸者在于一德我有一德故民歸之
也我商家所以天佑之民歸之者以其德之一故動
罔不吉也蓋德之一則是吉德也以吉德而動豈有
不吉者哉桀之所以天不佑之而民不歸之者以其
德之二三而動罔不凶也蓋德之二三則是凶德也
以凶德而動豈有不凶者哉惟其動之吉凶皆繫於
德之一與其二三故繼之曰惟吉凶不僭在人惟天
降災祥在德言天之吉凶所以不僭差於人者則天
之所降災祥惟在於德故也自其降於天者而言之
則爲災祥自其受於人者而言之則爲吉凶其實一
也伊尹自篇首至於此丁寧反覆如此之詳如此之
盡而其大要則惟言天命之不可常惟有德則可以
爲常人事之得失動於此則天命之從違應於彼不
可不謹也既曰常德又曰一德者惟一故常惟常故
一天地之覆載日月之照臨四時之推遷萬物之生
育所以悠久而不變者惟其一而常常而一故也故
伊尹告歸其言及於一德常德尤爲詳盡者蓋以謂
常人之立事無不銳於始而工於初至於中則稍怠
末乃澶漫而不振此雖聦明睿智之主有所不能免
者且以周宣玉觀之當其側身修行任賢使能見於
雲漢烝民江漢六月采芑之詩固已無愧於文武成
康矣惟其盛德之高明光大也如此故能復受天命
以中興周室而復會諸侯於東都非其聦明睿智之
有以過人者豈能爾哉及其憂勤之志弛於庭燎好
賢之心替於鳴鶴迨其末年遂至不藉千畝料民太
原而寖不克終繼以幽王之暴虐平王之孱弱而周
室自此衰矣此無他惟其德之不常不一故也故太
甲雖能處仁遷義於憂患之餘而伊尹以冕服奉之
以踐天子位及其告歸而去也則懼其歴年寖久遂
至于豫怠澶漫而不振也故其言丁寧反覆以堅其
心謂德之可常而天命之不可常也苟其德之不常
則天命亦不常矣故其言之丁寧反覆如是之切至
也善乎蘇黃門之論陸贄也其言曰贄始以官從事
德宗老而爲宰相從之出奔而與之反國彌縫其闕
而濟其危比其反也功業定矣而卒斃于裴延齡之
手其故何哉孔子曰南人有言曰人而無常不可以
作巫醫善夫不常其德或承之羞䞇以有常之德事
德宗之無常以巫醫之明而治無常之疾是以承其
羞耳又曰德宗常持無常之心故前勇而後怯䞇常
持有常之心故勇怯各得其當然其君臣之間異同
至此欲其上下相保不可得矣夫以德宗之爲人也
既非常德一德則雖以陸䞇之賢事之卒至於君臣
上下不能相保伊尹雖以一德爲太甲之師傅終苟
使太甲之德至於不常而不一則雖伊尹在朝亦末
如之何也已而況於告歸而去乎故其將去也丁寧
告戒出於愛君懇切之誠而不能自己也
今嗣王新服厥命惟新厥德終始惟一時乃日新任官
惟賢材左右惟其人
伊尹前既論天命之無常惟有德則可以爲常德之
得失動於此則天之禍福吉凶應於彼其於天人相
與之際反覆推明可謂曲盡其理矣於是致其拳拳
之忠所以期望於太甲者以終其義也方太甲宅憂
亮隂百官緫已以聽冢宰也其萬幾之務皆伊尹之
所剸裁當此之時天下之治亂社稷之安危伊尹實
任之是以太甲之初雖欲敗度縱敗禮自肆於宫禁
之中而其禍不及於百姓者以伊尹實當天下之憂
責也今太甲既能克終厥德還自桐宫以踐天子之
位伊尹於是復政厥辟告歸而去不復以庶政自關
而太甲於是親萬幾之務矣既已親萬幾之務則其
一言一動而安危治亂之機於此而萌矣伊尹既以
其身之所自任者歸之於太甲有不可不盡其丁寧
告戒之意故謂今嗣王新服厥命聿新厥德言新有
事於萬幾之務言而作命實四方萬姓之所觀聽也
人君即位之初𤼵號施令所以端本正始而新天下
之耳目尤不可不謹也高宗亮隂三祀百官緫已以
聽冢宰及其免喪而踐天子之位也且恭默不言羣
臣進諫于王曰天子惟君萬邦百官承式王言惟作
命不言臣下罔攸禀令而高宗以謂以台正于四方
台恐德弗類兹故弗言蓋謂始有言于天下苟爲輕
動而妄𤼵後雖悔之亦何及矣故其新服厥命將欲
𤼵號施令爲天下之所取信者惟在于目新厥德德
者日就月將學有緝熙于光明是也故繼之曰終始
惟一時乃日新言始乎如是終亦如是終始惟在于
一德而無造次顛沛之或違是乃其德日新之道也
蘇氏曰中有所主之謂一中有主則物至而應物至
而應則日新矣中無主則物爲宰凡喜怒哀樂皆物
也而誰使新之如衆人之言新則不能一而非日新
也而伊尹曰一所以新也是謂萬物並育而不相害
道並行而不相悖又曰聖人如天時殺時生君子如
水因物賦形天不違仁水不失平惟一故新惟新故
一一故不流新故無斁此言盡之矣終始惟一時乃
日新蓋所以緫結上文常厥德保厥位德惟一動罔
不吉之義也爲人君者亦莫不欲終始惟一則日新
其德然每每至於寖不克終者蓋未嘗不以小人得
以乘間而進熒惑人主之心術蠱害其德日滋月益
則流入于敗亡而不自知故大臣之事君既有以格
君心之非而成就其德又當使之舉賢材而用之使
賢材既用於朝不能間之以小人則其日新之德蓋
將有加而無已也是以伊尹之告歸尤丁寧&KR0548;切於
此既曰終始惟一時乃日新而又戒之曰任官惟賢
材左右惟其人漢孔氏曰官賢材而任之非賢材不
可任選左右必忠良不忠良非其人原孔氏之意以
謂任賢材充位列職自大臣至於百執事是也居是
官者必得賢材而用終後無瘝官無曠職任官者既
得賢材皆在王之左右所謂侍御僕從綴衣虎賁趣
馬小尹之任又不可不選忠良之人而用之不忠良
則是左右之非其人也蓋賢材雖已任官苟左右之
非其人縱有賢材亦將見陷於浸潤之譖膚受之愬
而不得一施矣孔氏之言雖簡而其旨明說者不悟
其意遂以左右爲大臣謂左右者如說命曰王置諸
左右謂惟其人者如周官曰官不必備惟其人此雖
有所據而云然與上文任官惟賢材文勢不相應既
曰任官惟賢材則大臣已在其中矣而又加左右於
下豈不贅哉此蓋未嘗攷先儒之意而妄爲是說也
自古賢材既居于位矣而天子左右或非其人則其
勢不兩立小人必勝君子必退至於不能自存者多
矣有宏恭石顯在于左右則周堪蕭望之之賢材無
所施矣有曹節侯覽在于左右則陳蕃李膺之賢材
無所施矣有仇士良陳洪志在于左右則裴度之賢
材無所施矣欲賢材之任官而得其忠非左右惟其
人不可也
臣爲上爲德爲下爲民其難其慎惟和惟一
此兩句說者不同漢孔氏曰言臣奉上布德順下訓
民唐孔氏遂謂爲上謂奉爲在上爲德謂布爲道德
順下謂卑順以爲臣下訓民謂以善道訓助下民顧
氏亦同此說故陸德明釋文曰以爲上爲民爲于偽
反爲德爲下如字夫爲上與爲下相對爲文而爲上
則于偽反爲下則如字又爲德與爲民相對爲文而
爲德則如字爲民則于僞反文勢同而意訓特異必
無此理是知先儒之說不可從蘇氏曰臣之所以爲
民上者非爲爵禄也爲德也德非位則不行其所以
爲我下者非爲爵禄也爲民也王氏曰所謂爲上爲
德者將順正救爲其上造成所以爲君之德所謂爲
下爲民者先後相勸爲其下造成所以爲民之行也
如蘇氏之言爲下爲民則通以爲上爲德言臣之所
以爲民上則經文並無爲民上之意如王氏爲上爲
德則通而以爲下爲民言爲其下造成其爲民之行
所以爲民之行則經文但有德字無行字是知此說
皆不通某妄謂此四字皆當音于僞反蓋伊尹既言
任官惟其人不可以小人在於人主之左右使君子
無所效其能而未足以盡其義也故又言賢材之人
惟人君之有德則可以致其輔相之力苟人君無其
德雖有賢材亦末如之何也已若民則無所擇也蓋
世有不可與有爲之君而無不可治之民臣欲爲上
非其君之有德則不可得而爲之也至於民則何所
不可哉惟君有可有不可而民則無所不可也故不
曰爲上爲君而曰爲上爲德也臣之爲上既在於君
之有德苟其君之無德則雖得賢材而用之必爲小
人之所排擊沮難而不能自存故繼之曰其難其慎
惟和惟一言爲君必如此而後可也其難其慎者言
當䟽遠小人憂之畏之惟恐有得乘其隙而進也惟
和惟一者言當親近君子與之協心同德以大有爲
於天下也能如此則其德日新而臣之欲爲上爲德
者無不得其志矣
德無常師主善爲師善無常主協于克一俾萬姓咸曰
大哉王言又曰一哉王心克綏先王之禄永底烝民之
生
此又戒之以并謀兼智合以爲公無偏黨也德無常
師者言欲日新其德故無一定之師凡主於善者皆
在所師也善亦無一定之主苟協于克一而可以成
就吾之常德者皆在所主也孟子曰大舜有大焉善
與人同舍已從人樂取諸人以爲善中庸曰舜其大
智也與舜好問而好察邇言隱惡而揚善執其兩端
用其中於民其斯以爲舜乎此有以見其德之無常
師而善之無常主也苟使德有常師善有常主則其
心必有所繋吝而不爲公心有所繫吝而不公則小
人得以窺伺其意之所在以迎合其意而投其所好
如此則偏聽而不能并謀兼智與天下爲公而民之
不服者多矣如唐明皇始用姚崇兼容天下之善以
致開元太平之始及其惑於聲色則私心漸勝於是
舉國家之務而信一李林甫專咨朝政者十有八年
至於末年諫諍路絶上下之情不通及其一旦盗發
幽陵四海横流唐遂陵遲不可復振此無他一有偏
聽則天下之不服者衆矣故伊尹既戒太甲小人之
不可用而又推原其所謂用小人者自夫君之心不
能合并以爲公故彼乘隙而入也苟能德無常師善
無常主樂與人爲善以與天下爲公而私意小智不
撓於其間則天下其有不心悅而誠服者哉故其𤼵
號施令則萬姓皆曰大哉王言又曰一哉王心蓋由
其言之大則見其心之一也蓋德無常師善無常主
則其心公而不私不私故其心一其心一則其言不
期大而自大苟其心有繫吝之私於方寸之間紛然
殽亂莫適爲主雖諄諄然告人以其心之一而人愈
不信矣德至於萬姓咸曰大哉王言又曰一哉王心
則其德高明盛大無以復加矣故上焉則可以綏先
王之寵禄而下焉可以永底烝民之生育矣
嗚呼七世之廟可以觀德萬夫之長可以觀政后非民
罔使民非后罔事無自廣以狭人匹夫匹婦不獲自盡
民主罔與成厥功
伊尹所以訓告太甲者諄復懇到盡於此矣於是咨
嗟而申之以終其意也七世之廟天子之廟也三昭
三穆與太祖之廟爲七也此商書也言七世之廟則
天子七廟其来尚矣而鄭氏云周制七廟者太祖及
文王武王二祧與親廟四太祖后稷也商則六廟契
及湯與二昭二穆而已此蓋妄爲之說其實三代皆
事七廟也萬夫之長者猶所謂萬姓萬民亦謂天子
也非德無以遺後非政無以齊衆伊尹之言此者謂
非德之可觀則無爲萬夫之長太甲既上事七世之
廟下爲萬夫之長必其德政有可觀者然後可也季
武子曰諸侯來魯於是乎觀禮與此觀同林子和曰
觀者有以示於此而彼得以見之之謂也其意以謂
太甲有七世之廟可以示其德於下爲萬夫之長可
以示其政於下言其勢之易也案此說則觀字當從
去聲讀與易觀卦之象同其說亦通夫欲德與政皆
有可觀於下則必有道矣惟不以民之至愚而忽之
盡其所以敬民之道無一夫之不獲者德與政將不
可勝其用矣故繼之曰后非民罔使民非后罔事匹
夫匹婦不獲自盡民主罔與成厥功蓋言君之勢相
湏而立后使民而民事后蓋其尊卑之分不得不然
也若謂后之可以使民遂以至尊之勢而驕之則將
自廣以狹人矣若以民之勢爲在於事上遂以至卑
之勢而虐之則匹夫匹婦將不獲自盡矣爲上者既
自廣以狹人爲下者將不獲自盡則君民之心離矣
兹誠治亂安危之本也故終篇尤深切於此以謂太
甲欲善其德與政則當克自抑畏其視天下愚夫愚
婦一能勝予而盡其欽民之道無自以爲廣而謂人
爲狹苟使四海之廣萬民之衆而有一夫一婦不獲
自盡則是人君之心有所未盡故彼亦不得以自盡
也有一夫一婦不獲自盡則乖戾之心生而天地隂
陽之氣亦將乖戾而不和矣其何以成厥功哉是以
人主之職必在夫得萬國之驩心以事其先王使萬
姓咸曰大哉王言又曰一哉王心然後爲能盡其心
此庸德一德所以克終也至於厥德靡常而致九有
之亡者亦豈在天也哉失匹夫匹婦之心則天下之
心自此去矣故太甲論德無常師主善爲師善無常
主協于克一而必以萬姓爲言至於無自廣以狹人
則但曰匹夫匹婦不獲自盡民主罔與成厥功亦猶
其所謂爾惟德罔小萬邦惟慶爾惟不德罔大墜厥
宗詳考此篇終始之義又與召誥之言曾無少異召
誥曰我不敢知曰有夏服天命惟有歴年我不敢知
曰不其延惟不敬厥德乃早墜厥命即此篇所謂天
難諶命靡常常厥德保厥位厥德靡常九有以亡也
召誥曰今王嗣受厥命我亦惟兹二國命嗣若功王
乃初服嗚呼若生子罔不在厥初生自貽哲命即此
篇所謂今嗣王新服厥命惟新厥德也召誥曰其惟
王勿以小民淫用非彝至欲王以小民受天永命即
此篇所謂后非民罔使民非后罔事無自廣以狹人
匹夫匹婦不獲自盡民主罔與成厥功也蓋太甲成
王皆是始踐尊位而攬萬幾之務故伊尹召公諄諄
告戒之言若合符契其大意則皆以謂天命不可必
而人事爲可必不可以廢人事而不修而歸諸天命
也夫中才庸主其所以偃然自肆於民上而不以國
之安危休戚爲意者惟其恃天命而廢人事故每至
於敗亡而不自知唐德宗與李泌論建中之亂曰建
中之亂術士豫請城奉天此蓋天命非用盧杞所能
致也夫德宗怠棄厥德用盧杞以致禍亂至於鑾輿
播遷生民塗炭若可以少悟矣而猶歸咎於天可謂
愚矣故李泌曰命者他人尚可言惟君相造命者若
言命則禮樂刑政皆無所用矣泌之言誠與咸有一
德召誥合伊尹之相太甲召公之相成王不以天命
歸於自然之數而謂本於人君之德與不德者蓋謂
君相造命不可以言命也伊尹召公之言太甲成王
信而用之故能成商周之治泌之言德宗不能用而
唐室陵遲其言則同而其治亂則異何也蓋對必以
正者泌之所能必也至於用與不用則非泌之所能
必也
沃丁既葬伊尹于亳咎單遂訓伊尹事作沃丁伊陟相
太戊亳有祥桑榖共生于朝伊陟贊于巫咸作咸乂四
篇太戊贊于伊陟作伊陟原命仲丁遷于嚻作仲丁河
亶甲居相作河亶甲祖乙圯于耿作祖乙
尚書全解卷十七
