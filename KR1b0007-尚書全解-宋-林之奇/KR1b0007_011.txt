尚書全解卷十一
宋林之竒撰
禹貢夏書
九州攸同
周禮職方氏辨九州之國使同貫利蓋必先辨之於
其始然後可以同之於其終不有以辨之則亦無自
而同之也禹貢所載冀州既載壺口以下列敘九州
之疆界治水之曲折與夫田賦貢篚所入之多寡所
輸之遠邇其所以辨之者纖悉盡矣自九州攸同以
下又所以同之也蓋有以辨之則廣谷大川異制民
生其間異俗五味異和器械異制衣服異宜各得其
所而不相雜亂故有以同之則車同軌書同文行同
倫各要其所歸而不見其為異此先王疆理天下之
大要也故序言别九州隨山濬川任土作貢此蓋所
以緫結治水制貢之意於其始此則曰九州攸同四
隩既宅九山刊旅九川滌源九澤既陂四海會同六
府孔修庶土交正底慎財賦咸則三壤成賦中邦是
又所以緫結其治水制貢本未之意於其終也序言
别此言同雖所從言之異其實先别而後同也
四隩既宅
孔氏曰四方之宅皆可居唐孔氏以謂室隅為隩隩
是内也人之造宅為居至其隩内遂以隩表宅案爾
雅曰室西南隅之奥以隩為室隅當讀曰奥不得讀
為隩矣隩既為室隅矣而又曰既宅則其文亦為重
復案詩淇澳音於六切王氏曰隩隈也孫大夫曰隈
水曲中也又曰崖内為隩李廵曰崖内近水為隩則
是淇澳者是淇水之隈曲處也此隩當與淇澳同蓋
當洪水為患崖内近水之民猶不得安其居至於懷
襄之難既平水由地中行然後四方之民居崖内水
曲者皆得安其居在水涯者猶得安其居則居平原
曠野者蓋可知矣
九山刊旅九川滌源九澤既陂
九山刊旅謂九州名山皆槎木通道而旅祭矣九川
滌源謂九州之川皆已滌除泉源而無壅塞矣九澤
既陂謂九州之澤既巳陂障無所泛溢矣其所謂九
山九川九澤皆是泛指九州之山川澤而言之也於
山曰刊旅於川曰滌源於澤曰既陂各言其所施功
之實也唐孔氏云上文諸州有言山川澤者皆舉大
綱而言之所言不盡故於此復更緫而言之此說是
也太史公有導九山九川之文說者因此遂謂所刊
旅者自岍及岐至於敷淺源之九山也所滌源者自
弱水至於洛之九川也既以岍岐以下為九山弱水
以下為九川於是遂以雷夏大野彭蠡雲夢滎波菏
孟豬為九澤太史公雖無九澤之明文往往其意亦
將以是為九澤此皆牽強附會非經之本意也施博
士雖有適然可合之數然求其意則無必然可信之
理然則九山九川九澤皆以九州而為言矣此說是
也
四海會同六府孔修庶土交正底慎財賦咸則三壤成
賦中邦
此又重述其制貢之事也洪水汎濫於天下四方道
路皆遏絶而不通至於禹治九州之功畢每州之末
皆載其逹於河之道如江不通淮則曰㳂于江海逹
于淮泗沱潛漢不通洛則曰逾于洛至于南河或航
海或陸運而皆以逹河為至至於是則北自碣石西
自西傾南東盡海之地皆有通於帝都之道此四海
之所以會同也六府孔修即大禹謨所謂水火金木
土榖惟修是也孔修甚修也四海會同則有輸貢賦
之道矣六府孔修則有輸貢賦之物矣於是繼之以
庶土交正底慎財賦咸則三壤成賦中邦也漢孔氏
曰交俱也衆土俱得其正謂壤墳壚所慎者貨財貢
賦言取之有節皆法壤田上中下大較三品成九州
之賦據孔氏之意蓋以謂中邦者指九州而言之也
由孔氏為此說諸儒因之遂皆以中邦為諸夏謂土
貢及於四夷而田賦則止中夏而已蘇氏王氏張諫
議之說皆然然而以中邦為九州則與上文四海會
同文勢不相貫又未足以見禹貢重敘成賦中邦之
意不如顔師古之說為善顔師古以謂庶土各以所
出交易有無而不失正致慎貨財以供賦貢皆隨其
土地田上中下之三品成其賦於京師也中邦京師
也案孟子曰舜避堯之子於南河之南然後之中國
踐天子位焉自河南而之冀都則以謂之中國是中
邦指京師而言之也顔師古以中邦為中國意亦類
此蓋成賦於京師則與上文四海會同六府孔修庶
土交正底慎財賦之意相屬矣九州之下所敘九等
之賦但言其多寡相較之差而巳未言其所以充賦
之物也故此既言四海會同六府孔修矣於是遂言
其所充之物謂九州之内所制之賦使之各以其土
地所出之正物轉相交易懋遷有無化居以之充其
所入之賦若後世之支移折變也雖交易其所出之
物以充賦然數之多寡實以田之三壤為凖三壤即
九州之内所謂上上上中上下中上中中中下下上
下中下下是也蓋賦本出於田故其支移折變則隨
其田賦多寡之數而致之於京師也如下文五服所
敘其輸禾藳粟米於都城者為甸服五百里之地而
巳五百里之外則遠不能致使其亦輸租秸粟米於
都城如畿内之五百里則其費大矣故禹惟以其田
賦所入之數定其多寡而其輸於京師則得以支移
折變而致之如此則其力簡其費省且有懋易有無
之利及於斯民其為公私之利大矣本朝都汴京亦
取漕運之利江淮歲漕六百萬石楚泗以上㳂流置
轉般倉其張官置吏舟船廪庾之費歲以百萬計議
者以轉般為煩擾更置直逹法而其弊愈甚其費愈
多又為江淮舟船數十郡之害夫以汴都之距江淮
蓋甚近也而歲漕江淮之米於汴都其弊猶如此况
冀州遠在九州之北而荆楊之壤逹於帝都者或須
航海或須陸運苟使之輸其田賦所出之本物則其
費為如何邪故使得以支移折變而致之則荆楊之
地如金錫竹箭之類皆得以懋遷有無而充賦也
錫土姓
錫土姓者於是始可以疆天下封建諸侯而成五服
也左氏傳曰天子建國因生以賜姓胙之土而命之
氏蓋胙之土即所謂錫土是也命之氏即所謂錫姓
是也如契封於商賜姓子氏稷封於邰賜姓姬氏必
在於此時以稷契觀之則其他諸侯皆然陳博士曰
當洪水未平之初有國者亦皆有土有宗者亦皆有
姓至是則錫之徧矣是也
祗台德先不距朕行
當洪水未平之時懷山襄陵浩浩滔天下民昏墊其
政教之所施蓋自有壅遏而不得行者至於川澤既
平貢賦既修疆天下以封建諸侯而錫土姓則治既
定矣功既成矣天下復何為哉惟欽我德以為先則
下之人無有距違我之行者此所謂恭已以正南面
也施博士曰祗台德先不距朕行何羡預於治水之
事而於此言之者當洪水未平之時四方諸侯其於
會同之禮有廢而不講者則其於祗上之德亦闕如
也然則德雖出於上之所為而能使之祗台不距者
禹預有功焉故舜稱之曰廸朕德時乃功惟敘其意
亦合於此善哉此說也
五百里甸服
前所言者九州之山澤川浸與夫田賦貢篚之詳纖
悉盡之而其所以疆界天下以為京師諸夏夷狄之
别者猶未之見也於是遂言五服遠近之制周官職
方氏辨九州之國使同貫利自東南曰揚州至其榖
宜五種既列序九州之詳乃繼之曰辨九服之邦國
自方千里曰王畿以下遂言其所以為九服者此蓋
倣禹貢書而為之也然其所記載則有不同者此篇
自甸服至於荒服每面二千五百里四面相距為方
五千里職方氏方千里為王畿王畿之外為九服每
服亦以五百里為率并王畿而數之則有萬里之數
故諸儒疑焉或以謂周公斥大境土其地倍施於堯
禹之世此蓋未嘗深考此二書之所載徒見其所序
者皆以五百里為言遂從而為之說耳禹之五服與
職方氏之九服所謂五百里者職方氏則自其兩面
相方而數之惟禹之王畿在五服之内而自其四面
而數之故禹之五服自畿服至於荒服每二千五百
里四面相距為方五千里至於職方氏王畿不在九
服之内而以二面相方而數之故九服之内有方千
里之王畿王畿之外每面二百五十里二面相方為
五百里之侯服侯服之外每面二百五十里二面相
方為方五百里之甸服故自王畿之外至於藩服每
面二千七百五十里四面相距各為五千五百里其
所以增於禹貢者但有五百里耳安得萬里之數邪
漢地理志云漢之境土東西九千三百二十里南北
萬三千三百六十八里則是漢之輿地不啻萬里故
言周之九服有萬里者往往推此以為據唐孔氏云
漢之山川不出禹貢之域山川載地古今必同而得
里數異者堯與周漢其地一也尚書所言據虚空鳥
路方直而計之漢書所言乃謂著他人跡屈曲而量
之所以其數不同也唐孔氏此說其謂堯與周漢其
地一也此誠確論若以虚空鳥路方直而計里數則
古無此理以某觀之山川不出禹貢分域而得有里
數倍加者古今之尺不同耳王制曰古者以周尺八
尺為步今以周尺六尺四寸為步古者百畆當今東
田百四十六畆三十步古者百里當今百二十一里
六十步四尺一寸二分蓋古今步尺長短盈縮隨世
不同故其里數廣狹亦異此王制所載但是自周初
至於戰國數百年間而其所差已如此竊謂職方氏
之九服所謂五千里者即禹貢五服所謂五千里漢
之山川除武帝開闢四夷所載武威酒泉南海蒼梧
數十郡之外其他州郡皆禹貢五服之地禹之聲教
東漸于海西被于流沙朔南暨聲教訖于四海是其
要荒之所暨則皆巳至於極邊之地縱使後世人君
能於禹貢五服之外開拓邊境其所得者不過磽确
不毛之地得之無所益失之無所損者周公曰其克
詰爾戎兵以陟禹之迹方行天下至於海表罔有不
服所貴乎詰戎兵者不過陟禹之迹而巳其或甘心
於禹迹之外以開拓邊境增廣分域者是皆出於好
大喜功而為之也故王者之疆理天下將欲制為京
師諸夏夷狄之辨者當以禹貢之書為正孔氏曰規
方千里之地謂之甸服去王城面五百里蓋禹貢之
甸服在於五服之内自王城之外每面五百里之地
為甸服也甸田也主為天子治田也王制曰天子之
田方千里公侯方百里伯七十里子男五十里此服
之内主為天子治田而輸之於上故以甸服為名百
里賦納緫至五百里米可見其治田所輸之事也
百里賦納緫二百里納銍三百里納秸服
此所敘五服先提其里數與其名於上然後列其每
服之内遠近差等於其下甸服分而為五其實即上
文所謂五百里甸服非於甸服之外又有此五百里
也先儒徒見經文之重複故賈逵馬融以為甸服之
外百里至五百里特有此數去王城千里其侯綏要
荒服各五百里是面三千里相距為六千里夫經於
侯綏要荒之下皆有細數而謂甸服特有此數故不
可也鄭康成又謂五服之别五百里是堯之舊制及
禹於每服之間更增五百里而别至於五千里相距
為方萬里此其說不惟道里之遠近與經不合然記
載之體亦有所不便者甸服之外五百里所輸者果
何物邪侯服之百里采二百里男邦三百里諸侯各有
所建矣彼侯服之外五百里所建者果何國邪則是
知其說之不通也惟孔氏於百里賦納緫之下注曰
甸服内之百里於百里采之下注曰侯服内之百里
此則是經之本意也甸服五百里之地皆為天子治
田輸之於王城者也然地有遠近則其所輸之物亦
有精粗輕重之異也近者粗遠者精近者重遠者輕
各量其力之所任而為之差也謂之賦納緫者以見
其所輸者皆田内所出之賦也所出賦同惟其所納
之物固有不同而巳距王城之百里其地最近故使
之納緫者藳與穟併納之也二百里則稍遠矣故納
銍銍者刈禾鐵也謂刈禾穟而納之不輸其藳也三
百里則愈遠矣故納秸秸藳也納秸易於納穟蓋遠
則彌輕也雖納秸為彌輕然計其所直則四百里猶
且納粟而三百里乃能納藳秸比於納粟則太優矣
故唐孔氏以謂藳粟别納非是徒納藳也據經文但
曰納秸安知其為與粟兼納乎考之經文緫銍粟米
下皆無服字而此獨有服字則知納藳雖優其所相
補除者當必在此顔師古曰秸藳也服者言有役則
服之王氏曰納秸而服輸將之事也以正在五百里
之中便於畿内移用故其利薄於粟米以正在五百
里之中便於移用又使之服輸將之事則其利之所
出足以補其財之所入財之所入足以優其力之所
出矣此說為盡唐孔氏謂於此言服明上下服皆並
有所納之役也則失其旨矣
四百里粟五百里米
四百里五百里則尤遠矣故納粟米蓋愈遠則愈輕
也薛氏曰曰粟焉曰米焉則為輕矣夫禹之取於民
者不過什一之法耳令其所納之物有如此之不同
漢孔氏以精者少粗者多唐孔氏曰直納粟米為少
禾藳俱送為多其於税皆當什一但所納有精粗遠
輕而近重耳此說皆是也上文九州皆言田賦此之
所載但及夫五百里之甸服者鄭氏曰侯綏等所出
賦税各入本國則亦必有納緫銍之差此但據天子
立文耳薛氏曰畿内天子之居其所頼以養天子者
在此千里之民而已故所賦所納備言於此蓋餘服
則賦各歸其國故禹貢略之義或然也觀經文於賦
納銍之上特加一賦字則凡賦之出於田者皆可以
觸類而通之矣故自侯服以下但言建國遠近之制
而不及所輸之物其辭不費使讀之者自以意曉又
述作之體也
五百里侯服百里采二百里男邦三百里諸侯
此蓋甸服之外五百里則建侯服以封親賢使各守
其人民社稷以為天子之藩衛也近王畿百里則建
卿大夫所食之采地又其外百里則建諸男之邦又
其外之三百里則皆諸侯也必先采地與男邦乃及
諸侯者先小而後大小者近而大者遠也所必如此
者王氏曰欲王畿不為大國所迫而小國易獲京師
之助此說為善輸賦税則遠者輕而近者重建侯邦
則遠者大而近者小遠近大小輕重莫不有法於其
間而疆理天下之制盡於此矣二百里納銍三百里
納秸服四百里粟五百里米皆為天子治田者也故
以甸名之百里采二百里男邦三百里諸侯皆封建
親賢為王室藩衛者也故以侯名之其服名如是則
制服之差等亦如是此其所以為善疆理者也若周
之九服則不能如是矣方千里曰王畿其外方五百
里曰侯服又其外方五百里曰甸服又其外方五百
里曰男服又其外方五百里曰采服甸服乃在侯服
之外采服又遠於男服其制度必不能與其名相稱
考之周制采服在王畿之内而公邑之地謂之邦甸
亦在王畿之外侯邦與男邦雜建於天下之間無復
遠近之别則是周時所謂九服之名始借夫是名以
為遠近之别矣其制度實未嘗與之相稱也由是觀
之疆理天下雖出於洪水既平一時之事然考其制
度實萬世所不可企及之功也嗚呼美哉禹功明德
遠矣
五百里綏服三百里揆文教二百里奮武衛
先王之疆理天下尤謹於華夷之辨其所以畫郊圻
而固封守者尤極其嚴王畿之外既封建諸侯之國
使之小大相維強弱相比以為王室之輔矣而其外
之三百里則接於邊陲蓋其外則要荒之服也故於
此設為綏服以為内外之辨此服之内所建之國所
立之制凡欲撫安邊境衛中國而已故其名曰綏服
此綏服五百里亦分為二節其内之三百里接於甸
侯者則揆文教其外之二百里接於要荒者則奮武
衛揆文教者揆中國之教也或問揚子雲曰八荒之
地禮也樂也孰是曰殷之以中國或曰孰為中國曰
五政之所加七賦之所養中於天地者為中國過此
以往人也哉聖人之治天下也礙諸以禮樂無則禽
異則貉吳秘注云礙止也止以為凖此篇於綏服三
百里謂之揆文教其實奮其威武守衛中國不純以
中國文明之治也左氏傳曰成王選建明德以藩屏
周封伯禽於少皡之墟封康叔於商墟皆啓以商政
疆以周索封唐叔於夏墟啓以夏政疆以戎索蓋魯
衛之地在於文教所揆之内故疆以周索至於晉之
分地界於太原晉陽之間迫近戎狄故疆以戎索索
法也謂疆理其土地以治戎之法即此所謂奮武衛
也薛氏曰今之邊徼右軍旅而略文德與此同意此
說是也蓋先王之所頼以守衛中國惟在此二百里
之地而已此二百里之地不失武備則中國之内可
以奠枕無虞而夷狄之民安於邊鄙之外不至有卒
然不可制之患蓋夷狄之於中國本不敢有侵侮窺
伺之意惟中國失其所以為武備者則狼子野心於
是始敢肆其貪惏之志如漢魏而降夷狄之内附者
皆得以入居中國障塞之内是以至於西晉則有劉
元海石勒之變石晉以幽涿檀十六州之地貽契丹
盡失中國之障塞故至於末帝而有邪律德光之變
自古遭夷狄之患未有如晉之酷者然此二國亦皆
有以致之然也一則使夷狄入居中國之障塞一則
貽中國之障塞於夷狄譬猶決圈檻而縱虎狼彼安
得而不噬人者哉是知疆理天下以綏服二百里為
奮武衛之地以為華夷之辨此真萬代不可易之法
也
五百里要服三百里夷二百里蔡五百里荒服三百里
蠻二百里流
東坡曰夷狄不可以中國之治治也譬若禽獸然求
其大治必至大亂是以君子以不治治之則乃所以
深治之也自綏服之外皆是夷狄之地中國禮樂正
朔之所不及禹雖畫為五服其實外之而不治之以
中國之治也顧其命此服之名則可以見矣綏服之
外五百里其名曰要謂之要者姑但羈縻之而巳矣
唐孔氏曰要服之名曰要見其疎遠之也要服外五
百里其名曰荒謂之荒則比之要又簡略矣漢班超
為西域都護甚得夷狄心超被召還任尚代之尚謂
超曰君侯在外國三十餘年而某猥承君後宜有以
誨之超曰塞外吏士本非孝子順孫蠻夷懷鳥獸之
心難養易敗宜蕩佚簡易寬小過緫大綱而已禹名
境外之服謂之要荒正超所謂蕩佚簡易之意也要
服三百里謂之夷荒服三百里謂之蠻蓋此乃徼外
蠻夷之地也禮記曲禮曰其在西戎北狄東夷南蠻
雖大曰子王制曰東方曰夷南方曰蠻西方曰戎北
方曰狄此蓋以四者相對而言之則有此四方之名
若但舉其一二字而為言則四者皆可以通稱夷不
必是東方曰夷蠻不必是南方曰蠻如經云蠻夷猾
夏又曰蠻夷率服此又以蠻夷而屬之於要荒之服
則是唐虞之世蓋以蠻夷為境外種之緫稱亦如或
曰戎狄或曰戎夷皆泛而言之非指其所居之方也
要二百里蔡先儒只作蔡字讀案左氏傳定四年殺
管叔而蔡蔡叔杜元凱注蔡放也陸德明音素逹反
此云二百里蔡當亦是放罪人於此宜從左氏作蔡
字讀荒服二百里流流罪人於此猶經所謂流共工
是也薛氏曰先王之於罪人以其不可以中國畜之
也故流放焉夷狄之而巳矣此論為善然而要服之
三百里夷其外二百里是亦夷也而謂之蔡荒服之
三百里蠻其外之二百里是亦蠻也而謂之流者蓋
其外之二百里其地為最遠中國之人有惡積罪大
而先王不忍殺之者則投之於最遠之地於要荒二
服取其最遠者言之以見流放罪人於此若其為蠻
夷之地則蒙上之文而可見也據此論蓋五服之名
與其每服之内遠近詳略皆是當時疆理天下之寔
迹也故於侯服則言其建國小大之制至於要荒則
言其蠻夷遠近之辨與夫流放輕重之差皆所以紀
其寔也而孔氏論此又不求於疆理天下之制而乃
於字上生義附會繳繞最為難通於侯服云侯侯也
斥侯服而事於百里采為供王事而已於二百里男
邦云男任也任王者之事於三百里諸侯云同為王
者斥侯於五百里要服云要束以文教於三百里夷
云守平常之教於二百里蔡云蔡法也法三百里而
差簡於三百里蠻云以文德來之不制以法二百里
流云流移也言正教隨其俗凡此等說今皆不取
東漸于海西被于流沙朔南暨聲教訖于四海
此言九州疆界之所抵以見其聲教之所暨也考之
上文海岱惟青州海岱及淮惟徐州言青徐之境東
海也故曰東漸于海雍州之弱水既西弱水至于合
黎餘波入于流沙是雍州之界抵於流沙揚州曰淮
海惟揚州則是揚州之界抵於南海冀州夾右碣石
入于河河之入海在碣石之右則冀州之界抵於北
海故曰朔南暨聲教訖于四海朔南不言其所至者
連下文而互見也聲教者言文德之所及也薛氏曰
聲謂風聲教謂教化振於此而遠者效焉故謂之教
曰漸曰被曰暨者皆言其境界之所及特變其文爾
非有淺深詳略之不同而說者乃謂東方之民仁而
易化故言漸漸者浸而深也西方之民信而難變故
言被被者被乎其外而已南方之民詐而多忒北方
之民勇而善悍故言暨此虚說也夫禹之聲教其所
及者蓋無所不深也今言東方之民為易化故言漸
漸者浸而深而西方則善執而難變南方則詐而多
忒北方則勇而善悍故但被之暨之信斯言也則是
禹之聲教所及之深者惟東方之民而巳豈非以文
害辭以辭害意哉下文既曰訖于四海則是四方皆
至於海矣而西獨言被于流沙者蓋水之西流至此
而極不見其所歸未可以正名其為海也故王制曰
西不盡流沙東不盡東海亦惟以東海對流沙也某
於導弱水至於合黎餘波入于流沙巳詳言之矣此
篇既言九州山川分域又及夫五服疆理内外之辨
末乃言九州境界之所抵先後彼此互相發明至纖
至悉可謂無餘藴矣某嘗以斯言考其疆理天下之
制而參以王制之所載則誠有可疑於其間王制曰
自恒山至於南河千里而近(冀州)自河南至於江千
里而近(豫州)自江至於衡山千里而遥(荆州)自東河
至於西河千里而近(亦冀州)自東河至於東海千里
而遥(徐州)自西河至於流沙千里而遥(雍州)西不盡
流沙南不盡衡山東不盡東海北不盡恒山凡四海
之内斷長補短方三千里則是九州之地方三千里
也五服之制王城之外每面五百里為甸服又其外
五百里為侯服又其外五百里為綏服自甸服至綏
服每面一千五百里四面相距為方三千里此九州
之地也以天下之輿地分為五服則是自甸服至綏
服九州之内也要荒二服則在九州之外此五服之
制也然以九州四面之所距而考之則不能無疑焉
自恒山至於河南千里東河至於西河千里此蓋畿
内之千里即甸服也自東河至於東海千里自西河
至於流沙千里此千里之地建五百里之侯服又建
五百里之綏服而東海流沙之外則為要荒服今夫
經之所載至於南北則有盈縮焉以北考之冀州之
北距於恒山則巳接於邊陲矣其何以容五百里之
侯服又何以容五百里之綏服又何以容五百里之
甸服邪以南考之自南河至於江千里則已建侯服
綏服矣自江至於衡山千里則要荒二服蓋巳在九
州之内而自衡山至於南海蓋又將有千里之地五
服之制至衡山則已盡矣而揚州之境南距於海者
猶未之盡也以南言之則太贏以北言之則太縮此
寔某之所深考而未知其說也大禹之功萬世永頼
與天地同垂於不朽其書之傳所以為法於萬世則
其制度不容如是之差意其必有所乘除相補以為
疆理天下之定制某淺陋未足以知此請闕之
禹錫玄圭告厥成功
此有兩說孔氏曰禹功盡加於四海故堯錫玄圭以
彰顯之王氏曰禹錫玄圭於堯以告成功也此兩說
皆未敢以為然堯錫圭於禹而謂禹錫玄圭其文為
倒置矣臣以圭而錫君載籍恐無此理以某所見此
是禹以玄圭告成功於天耳周官典瑞云四圭有邸
以祀天旅上帝兩圭有邸以祀地旅四望祼圭有瓉
以祀先王圭璧以祀日月古者交於神明必用圭璧
如周公之禱於三王亦曰植璧秉珪禹之治水至於
九州攸同四隩既宅地平天成六府三事允治於是
錫玄圭而告成功也然而必用玄圭者蓋天色玄因
天事天猶蒼璧然也其曰錫者與師錫帝曰納錫大
龜同古者下錫上亦可謂之錫也
尚書全解卷十一
