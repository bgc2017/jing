古文尚書疏證書𩔖
提要
(臣)等謹案古文尚書疏證八卷
國朝閻若璩撰若璩字百詩太原人徙居山陽
康熙已未薦舉博學鴻詞古文尚書較今文
多十六篇晉魏以來絶無師說故左氏所引
杜預皆注曰逸書東晉之初其書始出乃增
多二十五篇初猶與今文並立自陸德明據
以作釋文孔穎達據以作正義遂與伏生二
十九篇混合為一唐以來雖疑經惑古如劉
知幾之流亦以尚書一家列之史通未言古
文之偽自吳棫始有異議朱子亦稍稍疑之
吳澄諸人本朱子之說相繼抉摘其偽益彰
然亦未能條分縷析以抉其罅漏明梅鷟始
參考諸書証其剽剟而見聞較狭蒐采未周
至若璩乃引經據古一一陳其矛盾之故古
文之偽乃大明所列一百二十八條毛竒齡
作古文尚書冤詞百計相軋終不能以強詞
奪正理則有據之言先立於不可敗也其書
初成四卷餘姚黃宗羲序之其後四卷又所
次第續成若璩没後傳寫佚其第三卷其二
卷第二十八條二十九條三十條七卷第一
百二條一百八條一百九條一百十條八卷
第一百二十二條至一百二十七條皆有錄
無書編次先後未歸條理蓋猶草創之本其
中偶爾未核者如據正義所載鄭元書序注
謂馬鄭所傳與孔傳篇目不符其說最確至
謂馬鄭注本亡於永嘉之亂則殊不然考二
家之本隋志尚皆著錄稱所注凡二十九篇
經典釋文備引之亦止二十九篇盖去其無
師說者十六篇止得二十九篇與伏生數合
非别有一本注孔氏書也若璩誤以鄭逸者
即為所注之逸篇不免千慮之一失又史記
漢書但有安國上古文尚書之說並無受詔
作傳之事此偽本鑿空之顯證亦辨偽本者
至要之肯綮乃置而未言亦稍疎略其他諸
條之後往往衍及旁文動盈卷帙盖慮所著
潛邱劄記或不傳故附見於此究為支蔓又
前卷所論後卷往往自駁而不肯刪其前說
雖仿鄭元注禮先用魯詩後不追改之意於
體例亦究屬未安然反復釐剔以袪千古之
大疑考證之學則固未之或先矣乾隆四十
三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
