春秋纂言總例卷四元吳澄撰
賓禮
如
公如京師(成十三)
(古制諸侯初嗣位既免喪則朝王受命每當賓貢之年則朝于京師巡守之年則朝于方岳春秋之)
(時王室衰微諸侯傲慢朝王之禮廢而不講魯號秉禮之國猶然歴十二世二百四十二年之久僅)
(有成公一如京師乃因會晉伐秦道自王都因而朝焉本意不在朝王也故經書曰公如京師而不)
(曰朝也)
公如齊(僖十○十五○三十三○宣四○五○九○十)
(以上魯君如齊朝者七僖公兩朝齊桓事霸主也末年一朝齊昭繼前好也宣公四朝齊惠者以簒)
(立之故懼諸侯之討而結齊以為援爾十年之再如者奔惠公之喪非朝也昭公二十七年之兩如)
(則以播越在外而自鄆往投于齊非朝也)
(宣公十年夏齊侯元卒公如齊○昭公二十七年春冬公如齊自齊居于鄆)
(以上三如不與朝齊之數)
公如晉(文三○十三○成三○四○十八○襄三○四○八○十二○二十一○昭五○十)
(五)
(以上魯君如晉朝者十二文公一朝晉襄一朝晉靈宣公當晉成晉景之時獨不朝晉者盖懼往而)
(就執故惟專意事齊時晉霸不競亦無暇問魯之罪成公两朝晉景十年一如則奔晉景之喪非朝)
(也末年一朝于悼襄公相繼四朝于悼時晉霸中興魯襄幼弱事霸惟謹二十一年之如昭公五年)
(十五年之如則朝晉平晉昭也魯君之朝晉唯此十二如而已至若昭公二十八年二十九年其時)
(播越居鄆自鄆如晉晉拒不納與夫二年十二年十三年二十一年二十三年之五如暨定公三年)
(之一如皆為晉所拒而不納者也並書曰如朝與不朝不論美惡之辭如一不顯著其恥也聖筆之)
(意深哉)
(成公十年五月丙午晉侯獳卒公如晉○昭公二年十二年十三年二十一年公如晉至河乃復)
(○二十三年公如晉至河有疾乃復○定公三年公如晉至河乃復○昭公二十八年二十九)
(年公如晉次于乾侯)
(以上九如不與朝晉之數)
公如楚(襄二十八○昭七)
(以上魯君如楚朝者二楚之馮陵中夏甚矣然亦未能如魯何也襄之朝楚康昭之朝楚靈祗自辱)
(爾齊晉霸國也以魯朝之猶云可也楚蠻荆也初亦小弱後以兼并吞滅諸小國而浸彊大晉霸既)
(衰不能與抗魯之朝楚非得已也屈禮義之望國朝崛起之南荒儻書曰朝辱莫甚焉止書曰如猶)
(為諱其恥也聖人如之一字包含諸義如此)
(古者諸侯相朝之禮相朝者齊等之國往來施報互相朝也非特小國朝大國而已天下無道則彊)
(陵弱弱役彊惟有小國朝大國無復有齊等之國相朝者也故魯所朝者齊晉楚三大國宋衛陳鄭)
(蔡之君與魯齊等則不相往來矣其往朝者畏其力也非若古先盛時相朝之禮故亦不書朝而但)
(曰如也)
魯臣如京師○公子遂(僖二十八)○叔孫得臣(文元)○仲
孫蔑(宣九)○叔孫豹(襄二十四)
(以上魯臣如京師聘者四春秋二百餘年天王之下聘於魯者七錫命者三會葬者二而魯臣之至)
(王庭僅四聘二會葬而已四聘之一報宰周公也四聘之二拜錫命也皆因王使之來而後往四聘)
(之三則傳云王使來徵聘也仲孫蔑一往而明年之冬王季子遄來報矣前此王使嘗兩聘魯隠三)
(聘魯桓而魯皆不報噫王之於魯也若是其有禮而魯之於王也若是其不臣叔孫豹之聘春先聘)
(晉冬乃聘王王宫之毁晉霸置之不問而夾鄏之城齊人自以為功晉有愧焉而往賀也然則四聘)
(之如豈誠也哉豈禮也哉)
(文八年公孫敖不至而復○文九年叔孫得臣葬襄王○昭二十二年叔鞅葬景王)
(以上三如不與聘王之數)
魯臣如齊○公子友(僖七○僖十三)○公子遂(僖二十八○文十七)
(○文十八同叔孫得臣○宣元)○公孫敖(文元)○季孫行父(文十八○)
(宣元宣十)○公孫歸父(宣十)○叔孫僑如(成十)○叔老(襄二)
(十)○仲孫貜(昭九)○叔孫州仇(定十)○叔還(襄五)
(以上魯臣如齊聘者十六魯之聘齊也壤地相接從於彊令也文末宣初之尤洊聘則醖釀成就宣)
(公奪嫡之事爾)
(莊三十二年公子慶文杜預云時魯無君假赴告以行○文十四年單伯為子叔姬齊人執之○)
(宣十年公孫歸父葬齊惠公○宣八年公子遂至黃乃復)
(以上四如不與聘齊之數)
魯臣如晉○公子遂(僖三十○僖三十一)○公孫敖(文五)○季
孫行父(文六○文十五再○成六○成十一)○公孫歸父(宣十八)○
公孫嬰齊(成六)○叔孫豹(襄四○襄五同鄫世子巫○襄十六○襄二十)
(四)○季孫宿(襄六○襄九○襄十九○昭六)○仲孫羯(襄二十八○襄)
(二十九)○叔弓(昭二○昭八)○叔孫婼(昭二十三)○季孫斯
(定六同仲孫何忌)
(以上魯臣如晉聘者二十四晉為覇主魯之時聘固宜然或失之疎或失之數無所為者寡有所為)
(者多無所為者之是不足以盖有所為者之非也)
(文六年公子遂葬晉襄公○昭二年季孫宿歸少姜襚服○昭十年叔孫婼葬晉平公○昭十六)
(年季孫意如葬晉昭公)
(以上四如不與聘晉之數)
魯臣如宋○公子遂(文十一)○仲孫蔑(成五)○叔孫豹
(襄二)○季孫宿(襄二十)○叔孫婼(昭二十五)
(以上魯臣如宋聘者五魯宋地醜德齊其聘為講施報之常禮比之他如此善於彼)
(襄三十年叔弓葬宋共姬○昭十一年叔弓葬宋平公)
(以上二如不與聘宋之數)
魯臣如陳○公子友(莊二十五)
如衞○季孫宿(襄七)
如邾○叔孫豹(襄六)
如楚○叔弓(昭六)
(以上魯臣如陳衛邾楚聘者各一魯與陳前無交際因陳當國之卿與季友善是以有女叔之聘而)
(季友躬往報之也)
(如陳二○莊二十七年公子友葬原仲○文六年季孫行父聘且娶)
(如牟一○僖五年公孫兹娶)
(如莒一○成八年公孫嬰齊自為逆)
(如滕一○昭二年叔弓葬滕成公)
(以上五如不與聘數人臣無私交大夫假聘以出而私葬其友可乎假聘以出而成己之昏尤不可)
(也如滕為會葬故非聘也)
(啖氏曰公及内卿往他國朝聘皆曰如趙氏曰内朝聘稱如以異外也澄按春秋書法凡盟會侵伐)
(等名内外皆一其稱何獨朝聘則内但稱如以異乎外哉且魯事之異乎外者固有之矣魯君之奔)
(不曰奔而曰孫魯臣之殺不曰殺而曰刺是也奔殺惡事也諱國惡辟其名宜也朝聘美事也豈應)
(辟其名而乃不曰朝聘乎君臣同辭一㮣稱如聖人之意有在也何也魯所謂朝不成乎朝者也魯)
(所謂聘不成乎聘者也不成乎朝而書曰朝不成乎聘而書曰聘是以其偽者為誠以其苟者為禮)
(也魯事不容直譏顯刺隠其朝聘之名而書曰如則雖不滿於魯而辭意深厚然其朝聘之非誠非)
(禮自不能掩此所以為聖人之筆也與魯君之如而非朝魯臣之如而非聘者各别而異之不與朝)
(聘之數至若魯君臣之如觀社如納幣如逆女如致女及魯夫人之如並已見前嘉禮篇如涖盟見)
(後盟例内如乞師見後軍禮篇)
外國君相如二○齊侯鄭伯如紀(桓五)○州公如曹
(同上)
外國君如會二○陳侯如會(僖二十八)○鄭伯髠頑如
會(襄七)
外國臣如會如師各一○陳侯使袁僑如會(襄三)○
齊侯使國佐如師(成二)
(以上外國君臣之如凡六姑附于如例之後齊鄭同謀襲紀而假託相朝之如以往州公不知為何)
(事故而亦假託相朝之如以行者也)
朝
公朝于王所(僖二十八再)
(以上魯君朝王所者二魯成京師一朝經但書如而魯僖王所二朝經書曰朝何也曰春秋時諸侯)
(不朝京師久矣幸有魯成十三年之一朝宜為聖人所喜而乃不滿焉蓋因伐秦之便道過周實不)
(為行朝禮而往也古者天子巡守諸侯朝于方岳之下王室衰微無復巡守襄王之臨踐土狩河陽)
(雖非舊日天子之巡守而晉文率諸侯以朝王則與盛時諸侯朝方岳之禮無以異也所以可書曰)
(朝也觀魯僖于王所之書朝魯成如京師之不書朝聖人之意可見矣)
滕侯薛侯來朝(隠十一)○滕子來朝(桓二○文十二○襄六○哀二)
(以上滕君朝魯者五薛一附)
紀侯來朝(桓二○桓六)
(以上紀君朝魯者二)
杞伯來朝(莊二十七○文十二○成四○成十八)○杞子來朝(僖二十七)
(以上杞君朝魯者五并朝其子凡六)
曹伯來朝(文十一○文十五○成七○襄二十一)
(以上曹君朝魯者四并世子來朝凡五)
邾人葛人牟人來朝(桓十五)○邾子來朝(宣元○成六○成十)
(八○襄元○襄十八○定十五)
(以上邾君朝魯者七葛牟各一附)
郳犂來來朝(莊五)○小邾子來朝(僖七○襄七○昭三○昭十七)
(以上小邾君朝魯者五)
郯子來朝(襄七○昭十七)
(以上郯君朝魯者二)
穀伯綏來朝(桓七)○鄧侯吾離來朝(同上)○郜子來朝
(僖二十)○季姬及鄫子遇于防使鄫子來朝(僖十四)
(以上穀鄧郜鄫之君朝魯者各一)
曹伯使其世子射姑來朝(桓五)○杞伯姬來朝其子
(僖二十四)○公及齊侯遇于穀蕭叔朝公(莊二十三)
(以上子若弟代君而朝者三曹一杞一蕭一)
(凡外國君之朝魯共十五國)
聘
天王使凡伯來聘(隠七)○使南季來聘(隠九)○使宰渠
伯糾來聘(桓四)○使仍叔之子來聘(桓五)○使家父
來聘(桓八)○使宰周公來聘(僖三十)○使王季子來
聘(宣十)
(以上王使聘魯者七啖氏曰周禮云天子時聘以結諸侯之好穀梁言天子不當聘諸侯誤矣趙氏)
(曰王政行也天子使使聘諸侯所以洽恩惠考政典春秋之聘通好命爾)
祭叔來聘(莊二十三)
(以上王臣自聘魯者一天子之大夫無王命而外聘諸侯非禮也)
齊侯使其弟年來聘(隠七○桓三)○使國歸父來聘(僖三)
(十三)○使國佐來聘(宣十)○使慶封來聘(襄二十七)
(以上齊臣聘魯者五)
晉侯使荀庚來聘(成三)○使士燮來聘(成八)○使郤犨
來聘(成十一)○使士匄來聘(成十八○襄八)○使荀罃來
聘(襄元)○使士魴來聘(襄十二)○使荀吳來聘(襄二十六)
○使士鞅來聘(襄二十九○昭二十一)○使韓起來聘(昭二)
(以生晉臣聘魯者十一)
宋公使華元來聘(成四○成八)○使向戌來聘(襄十五)○
使華定來聘(昭十三)
(以上宋臣聘魯者四)
衞侯使寗俞來聘(文四)○使孫良夫來聘(成二)○使公
孫剽來聘(襄元)○使孫林父來聘(襄七)
(以上衞臣聘魯者四)
荆人來聘(莊二十三)○楚子使椒來聘(文九)○使薳罷來
聘(襄三十)
(以上楚臣聘魯者三)
陳侯使女叔來聘(莊二十五)○鄭伯使公子發來聘(襄五)
○秦伯使術來聘(文十一)○吳子使札來聘(襄二十五)
(以上陳鄭秦吳之臣聘魯者各一)
(或曰魯國君臣之朝聘春秋但書曰如以其非誠非禮朝不成乎朝聘不成乎聘故也他國君臣之)
(朝魯聘魯夫豈一出于誠悉合于禮乎而聖人皆以朝聘書之何哉曰春秋内魯而外諸國内之非)
(誠非禮者慊其實而隠其名所以責於内者重以周也外國之君臣則彼以朝而來吾亦謂之朝可)
(矣彼以聘而來吾亦謂之聘可矣所以責於外者輕以約也此聖人躬自厚而薄責於人之道也)
來
祭伯來(隠元)○祭公來(桓八)○寔來(桓六)
齊仲孫來(閔元)
介葛盧來(僖三十九再)○白狄來(襄十八)
(來者如之對自内適外曰如自外適内曰來自外適内其禮至重者來朝來聘也具見于前矣而經)
(又特書曰來不言其來之事者凡七祭公祭伯與寔皆王朝之臣公者八命之公伯者六命之卿寔)
(之名者一命之下士若奉王命而下聘諸侯則固有其禮而祭伯之來寔之來則非奉王命非行聘)
(禮也故既不言使又不言其來之為何事祭公之來為逆王后則非無事亦非無王命矣先為己之)
(私事適魯然後適紀逆后故經書其私事於先而曰來乃書其公事於後而曰遂也齊仲孫湫盖受)
(桓霸之命來省魯難然不備使介之禮俾若私行然覘視魯國安危之勢而歸復命爾故亦不書君)
(使而來之下不言其事也介葛盧附庸之國未爵命者两造魯庭為朝魯也而自以僻陋不能行朝)
(禮故不曰來朝而但書曰來也白狄書來義亦同此其餘所書來為某事者重在某事義無關於來)
(一一别論于後)
(來錫三○莊元年天王使榮叔來錫桓公命○文元年天王使毛伯來錫公命○成八年天子使)
(召伯來錫公命)
(來求三○桓十五年天王使家父來求車○隠三年武氏子來求賻○文九年毛伯來求金)
(來歸六歸不言來者三附見○隠元年天王使宰咺來歸惠公仲子之賵○定十四年天王使石)
(尚來歸脤○文五年王使榮叔歸含且賵不言來○文九年秦人來歸僖公成風之襚○莊六)
(年齊人來歸衛俘○隠八年鄭伯使宛來歸祊○定十年齊人來歸鄆讙龜陰田○宣十年齊)
(人歸我濟西田不言來○哀八年齊人歸讙及闡不言來)
(來言一○成八年晉侯使韓穿來言汶陽之田歸之于齊)
(來獻二○莊二十一年齊侯來獻戎捷○僖二十一年楚人使鬭宜申來獻捷)
(來輸平一平而非來者五附見○隠六年鄭人來輸平○昭七年暨齊平○定十年及齊平○定)
(十一年及鄭平○宣十五年宋人及楚人平○宣四年公及齊侯平莒及郯莒人不肯)
(來唁一唁而非來者二附見○昭二十九年公居于鄆齊侯使高張來唁公○昭二十五年齊侯)
(唁公于野井○昭三十一年晉侯使荀躒唁公于乾侯)
(魯臣去國來歸○諸國君臣來奔及逃來○並見前人紀篇)
(來納幣○來逆女○來媵○魯女來○魯女被執被出來歸○來逆魯女喪○並見前嘉禮篇)
(來盟○來會○見盟例會例下)
(來戰○來乞師○見後軍禮篇)
(來會葬○來奔喪○見後凶禮篇)
盟
紀子伯莒子盟于密(隠二)○齊侯鄭伯盟于石門(隠三)
○宋公齊侯衞侯盟于瓦屋(隠八)○齊侯宋人江
人黃人盟于貫(僖二)○宋公曹人邾人盟于曹南
(僖十九)○楚子陳侯鄭伯盟于辰陵(宣十一)○齊侯
鄭伯盟于鹹(定七)○齊侯衛侯盟于沙(同上)○衛侯
鄭伯盟于曲濮(定八)○鄫子會盟于邾(僖十九)
(以上外君相盟者九或外君兼外臣盟者不别出會盟一附見盟非盛世事也不得已而有盖為衰)
(世之亂邦罷民設春秋時王政不行諸侯自恣欲以戰伐而敵讎則不得不以盟會而固黨會不足)
(恃而重之以盟人不自信而要之於神故凡書盟者春秋所惡也春秋魯史也隠之元年書及邾及)
(宋二盟矣他國之盟於魯何與而書者有其故也紀虞齊難而新結魯昏紀莒之盟魯為紀謀也然)
(魯邾魯宋紀莒各為其國而盟爾永嘉陳氏曰特相盟不書必關於天下之故而後書書齊鄭盟于)
(石門以志諸侯之合書齊鄭盟于鹹以志諸侯之散是春秋之始終也莒紀無足道也齊鄭合天下)
(始多故矣天下之無王鄭為之也天下之無霸齊為之也澄謂觀春秋世變陳氏之識超矣齊鄭盟)
(石門繼以宋齊衞瓦屋之盟諸侯之黨合而無王近已胚胎齊霸之糾合矣齊鄭盟鹹繼以齊衛鄭)
(沙曲濮之盟諸侯之黨散而無霸遠已醖釀秦雄之并吞矣貫之盟齊桓霸業之方盛也曹南之盟)
(宋襄霸圖之肇起也辰陵之盟楚莊間霸之不可遏也閱世變者傷之故以外君相盟居盟例之首)
公會齊侯盟于艾(隠六)○公會紀侯莒子盟于曲池
(桓十二)○公會宋公燕人盟于穀丘(同上)○公會鄭
伯盟于武父(同上)○公會齊侯紀侯盟于黃(桓十八)
○公會齊侯盟于柯(莊十三)○公會齊侯盟于扈
(莊二十三)○公會齊侯宋公陳世子欵鄭世子華盟
于寗母(僖七)○公會王人齊侯宋公衛侯許男曹
伯陳世子欵盟于洮(僖八)○公會齊侯宋公陳侯
衞侯鄭伯許男曹伯盟于牡丘(僖十五)○公會衞
子莒慶盟于洮(僖二十五)○公會莒子衞寗速盟于
向(僖二十六)○公會晉侯齊侯宋公蔡侯鄭伯衞子
莒子盟于踐土(僖二十八)○公會晉侯齊侯宋公衞
侯鄭伯曹伯莒子邾子膝子薛伯杞伯小邾子
盟于澶淵(襄二十)○公會齊侯莒子邾子杞伯盟
于鄟陵(昭二十六)○公會齊侯盟于黃(定十二)
(以上魯君會外君盟者十六凡言會者外為志言及者内為志也)
諸侯盟于首止(僖四)○諸侯盟于葵丘(僖九)○諸侯盟
于扈(文十五)○諸侯盟于祝柯(襄十九)○諸侯同盟
于重丘(襄二十五)○公會諸侯盟于薄(僖二十一)○公會
諸侯盟于宋(僖二十七)○公會諸侯晉大夫盟于扈
(文七)○公及諸侯盟于皋鼬(定四)
(以上盟稱諸侯者九首止之會有王世子葵丘之會有宰周公不言諸侯盟以見王世子宰周公不)
(與盟也不再列序者前目後凡也于扈二盟則前無其目後言諸侯不知諸侯為誰盖時晉霸失政)
(諸侯離心與盟之君不足序也魯君不與則但總言諸侯魯君與盟則前無其目不得不稱公會不)
(得不稱主盟者也晉大夫不書氏名其時晉未有君也與莊九年書齊大夫同祝柯前年圍齊之諸)
(侯也亦前目後凡也同盟十六惟重丘再稱諸侯者衞地與盟地異中間又有入陳二事間之也皋)
(鼬亦然會盟各地又有滅沈一事間之然祝柯無公及而皋鼬書公及何也盖定公之立非正嘗朝)
(晉而晉不納故因此會而求盟以定其位也于薄于宋二盟則楚方主事魯為楚而往也諱魯之往)
(會楚而受盟也故總言諸侯而包楚於其中也)
公及邾儀父盟于蔑(隠元)○公及鄭伯盟于越(桓元)○
公及邾儀父盟于趡(桓十一)○公及齊侯盟于落
姑(閔元)○公及晉侯盟(文三○文十三)○公及齊侯盟于
穀(文十七)○公及晉侯盟于長樗(襄三)
(以上魯君及外君盟者八盟于趡左氏作公會今從公穀)
公會陳人蔡人楚人鄭人盟于齊(僖十九)○公會王
人晉人宋人齊人陳人蔡人秦人盟于翟泉(僖二)
(十九)
(以上魯君會外臣盟者二左氏穀梁二會字上並無公字今從公羊)
公及齊大夫盟于蔇(莊九)○公及莒人盟于浮來(隠八)
○公及楚人秦人宋人陳人衛人鄭人齊人曹
人邾人盟于蜀(成二)
(以上魯君及外臣盟者三趙氏曰特書公譏公與臣盟也)
及宋人盟于宿(隠元)○及齊高傒盟于防(莊二十二)○及
晉處父盟(文二)○及荀庚盟(成三)○及孫良夫盟(同上)
○及郤犨盟(成十一)○及孫林父盟(襄七)○及向戌
盟(襄十五)○及蘇子盟于女栗(文十)○及國佐盟于
袁婁(成二)
(以上及盟不稱主者八及王臣盟者一如師及盟者一附見趙氏曰及者公及之也不書公諱與大)
(夫盟恥也及蘇子諱與天子大夫盟也陸氏曰齊高傒晉處父俱書名罪其以臣敵君公屈體而與)
(之盟則非彼之過故但書人)
柔會宋公陳侯蔡叔盟于折(桓十一)○公孫敖會宋
公陳侯鄭伯晉士縠盟于垂隴(文二)○仲孫貜會
邾子盟于祲祥(昭十一)
(以上魯臣會外君盟者三)
公子結媵陳人之婦于鄄遂及齊侯宋公盟(莊十九)
○公子遂及齊侯盟于郪丘(文十六)○臧孫許及
晉侯盟于赤棘(成元)○仲孫何忌及邾子盟于拔
(定三)○叔孫州仇仲孫何忌及邾子盟于句繹(哀二)
(以上魯臣及外君盟者五趙氏曰大夫盟公侯非禮也其無譏非彊之也陸氏曰彼自屈禮非我力)
(能彊之)
公子遂會晉趙盾盟于衡雍(文八)○仲孫速會莒人
盟于向(襄二十)
(以上魯臣會外臣盟者二)
季孫行父及晉郤犨盟于扈(成十六)○叔孫豹及諸
侯之大夫及陳袁僑盟(襄三)○豹及諸侯之大夫
盟于宋(襄二十七)
(以上魯臣及外臣盟者三)
公會晉侯宋公衛侯鄭伯曹伯莒子邾子薛伯杞
伯小邾子于溴梁大夫盟(襄十六)
(以上盟稱大夫者一經嘗兩書諸侯之大夫則大夫猶繫之君也溴梁之會君會而大夫自盟則大)
(夫專之所由也)
齊人衞人鄭人盟于惡曹(桓十一)○宋人齊人楚人
盟于鹿上(僖二十一)
(以上外臣相盟者二)
同盟于幽(莊十六○莊二十七)○于新城(文十四)○于斷道(宣十)
(七)○于蟲牢(成五)○于馬陵(成七)○于蒲(成九)○于戚
(成十五)○于柯陵(成十七)○于雞澤(襄三)○于戲(襄九)○
于亳城北(襄十一)○于重丘(襄二十五)○于平丘公不
與盟(昭十三)○于虚朾(成十八)○于清丘(宣十二)
(以上同盟者十六魯君會者十四魯臣會者一外自盟者一永嘉吕氏曰同盟者未專主盟也有主)
(盟則不書同于幽之盟書同則齊桓霸業未盛之時新城以後書同則晉人霸業漸衰之際也)
杞子來盟(襄二十九)○鄭伯使其弟語來盟(桓十四)○衞
侯使孫良夫來盟(宣七)○齊高子來盟(閔二)○宋司
馬華孫來盟(文十五)○楚屈完來盟于師(僖四)
(以上來盟者五來盟于師一附見)
公子友如齊涖盟(僖三)○公孫敖如莒涖盟(文七)○叔
孫婼如齊涖盟(昭七)○叔還如鄭涖盟(定十一)
(以上涖盟者四啖氏曰他國來魯盟者曰來盟魯往他國盟者曰涖盟趙氏曰不書其誰敵者也)
公及戎盟于唐(隠二○桓二)○公子遂會雒戎盟于暴
(文八)○齊人狄人盟于邢(僖二十)○衞人及狄盟(僖三)
(十二)
(以上戎狄盟者五及戎及狄以内而及外也齊人狄人則儕矣公子遂會之則彼為主矣)
會胥命
蔡侯鄭伯會于鄧(桓二)○齊侯宋人陳人蔡人邾人
會于北杏(莊十三)○齊侯宋公陳侯衛侯鄭伯會
于鄄(莊十五)○齊侯宋公江人黃人會于陽穀(僖三)
○宋公楚子陳侯蔡侯鄭伯許男曹伯會于盂
(僖二十二)○晉侯宋公衞侯鄭伯曹伯會于扈(宣九)○
楚子蔡侯陳侯鄭伯許男徐子滕子頓子胡子
沈子小邾子宋世子佐淮夷會于申(昭四)○齊侯
衛侯鄭游速會于安甫(定十)○齊侯宋公會于洮
(定十四)○諸侯會于扈(文十七)
(以上外君相會者九或外君兼外臣會者不别出諸侯會者一附見蔡鄭會鄧中國懼楚之始也齊)
(會北杏中國有霸之始也其關於天下之故不小矣故亦以外君相會居會例之首諸侯相見於國)
(曰朝相見於野曰會或各國君臣相見或各國臣自相見或講好或謀事俱謂之會)
公會齊侯于防(隠九)○公會齊侯鄭伯于中丘(隠十)○
公會鄭伯于時來(隠十一)○公會鄭伯于垂(桓九)○
公會齊侯鄭伯于稷以成宋亂(桓二)○公會齊侯
于嬴(桓三)○公會紀侯于郕(同上)○公會齊侯于讙
(同上)○公會紀侯于成(桓六)○公會宋公于夫鍾(桓十)
(一)○公會宋公于闞(同上)○公會宋公于虚(桓十二)
○公會宋公于龜(同上)○公會鄭伯于曹(桓十四)○
公會齊侯于艾(桓十五)○公會宋公蔡侯衞侯于
曹(桓十六)○公會齊侯于濼(桓十八)○公會齊侯于
城濮(莊二十七)○公會齊侯宋公鄭伯曹伯邾人于
檉(僖元)○公會宰周公齊侯宋子衞侯鄭伯許男
曹伯于葵丘(莊九)○公會齊侯宋公陳侯衛侯許
男曹伯于鹹(僖十三)○公會齊侯宋公陳侯衞侯
鄭伯許男邢侯曹伯于淮(僖十六)○公會晉侯齊
侯宋公蔡侯鄭伯陳子莒子邾子秦人于温(僖二)
(十八)○公會齊侯于平州(宣九)○公會晉侯宋公衞
侯鄭伯曹伯于黑壤(宣七)○公會晉侯衞侯于𤨏
澤(成十二)○公會晉侯齊侯衞侯宋華元邾人于
沙隨不見公(成十六)○公會晉侯宋公陳侯衛侯
鄭伯曹伯莒子邾子滕子薛伯齊世子光吳人
鄫人于戚(襄五)○公會晉侯宋公陳侯衞侯曹伯
莒子邾子于鄬(襄七)○公會晉侯宋公衛侯曹伯
齊世子光莒子邾子滕子薛伯小邾子伐鄭會
于蕭魚(襄十一)○公會晉侯宋公衞侯鄭伯曹伯
莒子邾子薛伯杞伯小邾子于溴梁(襄十六)○公
會晉侯齊侯宋公衛侯鄭伯曹伯莒子于商任
(襄二十一)○公會晉侯齊侯宋公衞侯鄭伯曹伯莒
子邾子薛伯杞伯小邾子于沙隨(襄二十二)○公會
晉侯宋公衞侯鄭伯曹伯莒子邾子滕子薛伯
杞伯小邾子于夷儀(襄二十四○襄二十五)○公會劉子
晉侯齊侯宋公衛侯鄭伯曹伯莒子邾子滕子
薛伯杞伯小邾子于平丘(昭二十)○公會齊侯于
夾谷(定十)○公會齊侯衞侯于牽(定十四)○公會衞
侯宋皇瑗于鄖(哀十二)
(以上魯君會外君者三十九)
衞侯會公于沓(文十三)○鄭伯會公于棐(文十三)邾子
來會公(定十四)
(以上外君會魯君者三)
公會楚公子嬰齊于蜀(成二)○公會晉人鄭良霄宋
人曹人于澶淵(襄二十六)○公會晉師于瓦(定八)
(以上魯君會外臣者二會師一附見)
單伯會齊侯宋公鄭伯于鄄(莊十四)○公孫敖會晉
侯于戚(文九)○季孫行父會齊侯于陽穀(文十九)○
公孫歸父會齊侯于穀(宣十四)○公孫歸父會楚
子于宋(宣十五)○季孫宿會晉侯鄭伯齊人宋人
衞人邾人于邢丘(襄八)○叔弓會楚子于陳(昭九)
(以上魯臣會外君者七)
叔仲彭生會晉郤缺于承匡(文十一)○仲孫蔑會齊
高固于無婁(宣十五)○叔孫僑如會晉荀首于穀
(成五)○仲孫蔑會晉荀罃宋華元衞孫林父曹人
邾人于戚(襄二)○仲孫蔑會晉荀罃齊崔杼宋華
元衞孫林父曹人邾人滕人薛人小邾子于戚
(同上)○季孫宿會晉士匄宋華閱衞孫林父鄭公
孫蠆莒人邾人于戚(襄十四)○叔孫豹會晉士匄
于柯(襄十九)○叔孫豹會晉趙武楚屈建蔡公孫
歸生衞石惡陳孔奐鄭良霄許人曹人于宋(襄二)
(十七)○叔孫豹會晉趙武楚公子圍齊國弱宋向
戌衞齊惡陳公子招蔡公孫歸生鄭罕虎許人
曹人于虢(昭元)○季孫意如會晉韓起齊國弱宋
華亥衞北宫佗鄭罕虎曹人杞人于厥憗(昭十一)
○叔詣會晉趙鞅宋樂大心衞北宫喜鄭游吉
曹人邾人滕人薛人小邾人于黃父(昭二十五)○季
孫意如會晉荀躒于適歴(昭三十一)
(以上魯臣會外臣者十二)
晉人齊人宋人衞人鄭人曹人莒人邾人滕人薛
人杞人小邾人會于澶淵宋災故(襄三十)○晉士
鞅宋樂祁犂衞北宫喜曹人邾人滕人會于扈
(昭二十七)
(以上外臣相會者二)
公及齊侯宋公陳侯衛侯鄭伯許男曹伯會王世
子于首止(僖五)
(以上及以會而尊之者一所謂殊會也)
公會晉侯及吳子于黃池(哀十三)
(以上會以及而外之者一吳子書及說者以為會兩霸之辭與之以霸又書其爵雖若進之實則外)
(之也)
公會晉侯宋公衞侯曹伯莒子邾子滕子薛伯杞
伯小邾子齊世子光會吳于柤(襄十)○叔孫僑如
會晉士燮齊高無咎宋華元衞孫林父鄭公子
鰌邾人會吳于鍾離(成十五)○季孫宿叔老會晉
士匄齊人宋人衞人鄭公孫蠆曹人莒人邾人
滕人薛人杞人小邾人會吳于向(襄十四)
(以上會以會而外之者三殊會王世子者尊之也不敢以下同於諸侯也殊會吳者外之也不使之)
(内同於巾國也)
仲孫蔑衞孫林父會吳于善道(襄五)○叔還會吳于
柤(哀六)○公會吳于鄫(哀七)○公會吳于橐皋(哀十二)
○公會戎于潛(隠二)○晉侯會狄于攢函(宣十一)
(以上會而外之者六吳之下不書爵又不稱人外之也不内同諸侯也春秋嘗外楚矣敗蔡入蔡書)
(荆外之也僖之元年荆改號楚則繼書人又繼書爵以漸而進之於中國矣吳初書國與荆同也繼)
(而書人書爵與楚同也繼又但以國書則不得與楚同矣繼又與晉同會而又進書爵於是乎春秋)
(終焉)
齊侯衞侯胥命于蒲(桓三)
(以上胥命者一命當自天子出故諸侯既免喪必受命於天子始得君其國况命之為伯以長諸侯)
(此命之重大者也晉文敗楚於城濮王使尹氏王子虎内史叔興父策命之為侯伯至是始可稱)
(命伯齊僖欲伯東州為無上命乃與衞相結俾衞侯命已已命衛侯自相推尚相命為伯可謂亂命也)
(已其後齊桓受教管仲雖無王命而自為伯葵丘之會王但使宰周公賜胙尊之比於二王後終未)
(命之為伯也此亦二君相會然胥命之事非常故書胥命而不書會今以附于會例之末云)
遇
公及宋公遇于清(隠四)○公及齊侯遇于穀(莊二十三)○
公及齊侯遇于魯濟(莊三十)○宋公衞侯遇于垂
(隠八)○齊侯陳侯鄭伯遇于垂(莊四)○宋公衛侯遇
于梁丘(莊三十二)○公會衞侯于桃丘弗遇(桓十)
(以上魯君外君之遇者六會而弗遇者一附見遇者會之簡略者也謂若道途偶相邂逅然)
至
公至自會(僖十五○十七○文十四○宣八○十七○成六○七○九○十五○十六再)
(○十七○襄三○五○十○十一○十六○二十○二十二再○二十四○二十五○昭十三)
(○定四○十四○哀十三)
(以上魯君自會而至者二十六)
公至自齊(莊二十三再○二十四○僖三十三○宣四○五○九○十再)○公至
自晉(文四○十四○成三○四○十一○十八○襄三○五○八○十三○二十一○昭)
(五○十四○十六)○公至自楚(襄二十九○昭七)○公至自唐
(桓二)○公至自穀(哀十七)○公至自瓦(定八)○公至自
夾谷(定十)○公至自黃(定十二)
(以上魯君自某國某地而至者三十)
公至自伐楚(僖四)○公至自伐秦(成十三)○公至自伐
齊(僖二十六○襄十九○哀十)○公至自伐鄭(桓十六○僖六○成三○)
(成十七○襄十○襄十一)○公至自伐衞(莊六)○公至自伐戎
(莊二十六)○公至自伐萊(宣七)○公至自侵鄭(定六)○公
至自侵齊(定八再)○公至自救陳(襄五)○公至自圍
許(僖二十九)○公至自圍成(定十二)
(以上魯君自伐侵救圍而至者二十)
(啖氏曰凡公行總一百七十有六書至者八十有二不書至者九十有四因時君告廟不告廟也澄)
(按啖說取左氏義然天子諸侯之行其行其反必皆告廟盖人子出告反面之禮不死其親故也歸)
(而告廟亦常事爾春秋何為而書之乎竊詳穀梁傳義為得經意糾合諸侯自齊桓始幽檉首止寗)
(母至葵丘鹹八大會魯君皆與並不書至穀梁傳曰桓會不至安之也得經意矣末年牡丘淮二會)
(乃書公至范寗註曰桓會不至齊桓德衰故危而至之得傳意矣淮之會魯君為齊所止聲姜出會)
(齊桓始得釋以此知書至之為危之也伐楚伐鄭二役書至者兵凶戰危不比衣裳之會故至也齊)
(桓既歿僖公朝齊非所宜朝故至也由是推之桓莊文宣成襄昭定哀之行其書至者大率危之也)
(危之若何或事之難或動之非或地之遠或時之久皆是危道幸其禮成事畢而遄至故書也穀梁)
(於襄公朝楚之傳曰至自楚喜之也殆其往而喜其反也澄故以為得經意也魯夫人惟文九年出)
(姜如齊歸寧為得禮故特書其至其餘夫人之行皆非美事故不書至也然則出姜之至亦危之乎)
(曰婦人無外事禮合歸寧不得已而出亦以其得至國為喜也未至以前詎敢以為安乎彼非禮而)
(行者固不足道又奚恤其危也哉)
公還自晉(文十三)○歸父還自晉(宣十八)
(以上魯君魯臣自某國而還者二至者自外反而已至國也還者自外反而猶在路也陸氏曰還比)
(復為善還者事畢復者事未畢公還自晉歸父還自晉莊八年師還襄十九年士匄聞齊侯卒乃還)
(皆不當更往故曰事畢公如晉至河乃復至河有疾乃復公孫敖如京師不至而復公子遂如齊至)
(黃乃復皆事未畢而復也穀梁云還者事未畢復者事畢文倒也)
單伯至自齊(文十五)○意如至自晉(昭十四)○婼至自
晉(昭二十四)
(以上魯臣自某國而至者三魯之三臣為齊晉所執幸得解脱故書其至以此見經之書至者非美)
(事也)
公至自會居于鄆(昭二十六)○公至自齊居于鄆(昭二十六)
(○昭二十七再)○公至自乾侯居于鄆(昭二十九)
(以上魯君自外而至居于某地者五昭公出奔居外顛沛如此何廟之可告而亦書至左氏乃謂告)
(廟而後書至豈其然乎)
公之喪至自齊(桓十八)○公之喪至自乾侯(定元)○夫
人氏之喪至自齊(僖元)
(以上魯君魯夫人之喪自外而至者三)
春秋纂言總例卷四
