儀禮鄭註句讀卷十五
濟陽張爾岐撰
特牲饋食禮第十五(鄭目錄云特牲饋食之禮謂諸侯之士祭祖禰非天子之士而)
(於五禮屬吉禮○註疏本不詳他書目次吳氏補之云大戴第七小戴第十三别錄第十五疏云案曲禮)
(云大夫以索牛士以羊豕彼天子大夫士此儀禮特牲少牢故知是諸侯大夫士也祭法云適士二廟官)
(師一廟官師謂中下之士祖禰共廟亦兼祭祖無問一廟二廟皆先祭祖後祭禰若祭無問尊卑廟數多)
(少皆同日而祭畢以此及少牢惟筮一日)
特牲饋食之禮不諏日(祭祀自孰始曰饋食饋食者食道也諏謀也士賤職䙝時至事)
(暇可以祭則筮其日矣不如少牢大夫先與有司於廟門諏丁巳之日○祭祀自孰始曰饋食者初祭即薦飪)
(熟之牲體及黍稷是用生人食道以事其親若天子諸侯之祭先有灌鬯朝踐饋獻之事至迎尸後乃進熟體)
(黍稷也不諏日者不預諏前月下旬之丁巳以筮來月上旬之丁巳但可以筮則筮而已自此以下筮日筮尸)
(宿尸宿賓視濯與牲凡五節皆祭前戒備之事○諏子須反)
及筮日主人冠端玄即位於門外西面(冠端玄玄冠玄端下言玄者玄)
(冠有不玄端者門謂廟門○玄冠有不玄端者助祭者玄冠而著朝服是也此則冠與端皆玄)子姓兄
弟如主人之服立於主人之南西面北上(所祭者之子孫言子姓者)
(子之所生小宗祭而兄弟皆來與焉宗子祭則族人皆侍)有司羣執事如兄弟服東
面北上(士之屬吏也○疏云左傳云士有隸子弟謂此)席於門中闑西閾外(為筮)
(人設之也古文闑作栔閾作蹙)筮人取筮于西塾執之東面受命于主
人(筮人官名也筮問也取其所用問神明者謂蓍也)宰自主人之左贊命命曰
孝孫某筮來日某諏此某事適其皇祖某子尚饗(宰羣吏之)
(長自由也贊佐也達也贊命由左者為神求變也士祭曰歲事此言某事又不言妃者容大祥之後禫月之吉)
(祭皇君也言君祖者尊之也某子者祖字也伯子仲子也尚庶幾也○疏云少儀曰贊幣自左詔辭自右此祭)
(祀宰自左贊命為神求吉故變於常禮也)筮者許諾還即席西面坐卦者在
左卒筮寫卦筮者執以示主人(士之筮者坐蓍短由便卦者主畫地識爻爻備)
(以方寫之)主人受視反之(反還)筮者還東面長占卒告于主人
占曰吉(長占以其年之長幼旅占之)若不吉則筮遠日如初儀(遠日旬之)
(外日)宗人告事畢
右將祭筮日
前期三日之朝筮尸如求日之儀命筮曰孝孫某諏此
某事適其皇祖某子筮某之某為尸尚饗(三日者容宿賓視濯也某)
(之某者字尸父而名尸連言其親庶幾其馮依之也大夫士以孫之倫為尸○云三日者容宿賓視濯也者為)
(筮尸之後祭日之前有二日容此二事也必連言尸之父者尸父與所祭者彌親欲其神馮依之也)
右筮尸
乃宿尸(宿讀為肅肅進也進之者使知祭日當來凡宿或作速記作肅周禮亦作宿)主人立
于尸外門外子姓兄弟立于主人之後北面東上(不東面者)
(來不為賓客子姓立于主人之後上當其後○子姓東頭為上者立當主人之後不得過主人也)尸如
主人服出門左西面(不敢南面當尊)主人辟皆東面北上(順尸○隨)
(順尸意也)主人再拜尸答拜(主人先拜尊尸○疏云此決下文宿賓賓先拜主人乃答拜今)
(此尊尸是以主人先拜也案少牢宿尸祝先釋辭訖尸乃拜此尸答拜後宗人乃擯辭者士尸卑大夫之尸尊)
宗人擯辭如初卒曰筮子為某尸占曰吉敢宿(宗人擯者釋主)
(人之辭如初者如宰贊命筮尸之辭卒曰者著其辭所易也○如初者如初筮尸曰孝孫某諏此某事適其皇)
(祖某子乃易去下二語而曰筮子為某尸占曰吉敢宿)祝許諾致命(受宗人辭許之傳命於尸)
(始宗人祝北面至於傳命皆西面受命東面釋之)尸許諾主人再拜稽首(其許亦宗)
(人受於祝而告主人)尸入主人退(相揖而去尸不拜送尸尊)
右宿尸
宿賓賓如主人服出門左西面再拜主人東面答再拜
宗人擯曰某薦歲事吾子將涖之敢宿(薦進也涖臨也言吾子將臨之)
(知賓在有司中今特肅之尊賓耳○士前祭二日選屬吏為賓特肅一人以備三獻屬吏必來助祭故云吾子)
(將涖之疏云屬吏有公有司有私臣若在門外時同在門西東面北上及其入為賓及衆賓者適西階以俟行)
(事公有司不選為賓者門西北面私臣不選為賓門東北面)賓曰某敢不敬從主人
再拜賓答拜主人退賓拜送
右宿賓
厥明夕陳鼎于門外北面北上有鼏(厥其也宿賓之明日夕門外北面當)
(門也古文鼏為密○宿賓之明日夕祭前一日之夕也少牢陳鼎在門東此當門士卑辟大夫也)棜在
其南南順實獸于其上東首(順猶從也棜之制如今大木轝矣上有四周下無足)
(獸腊也○特牲三鼎有豕魚腊腊野獸之全乾者○舉音預)牲在其西北首東足(其西)
(棜西也東足者尚右也牲不用棜以其生○豕北首東足寢其左故云尚右)設洗于阼階東
南壺禁在東序豆籩鉶在東房南上几席兩敦在西堂
(東房房中之東當夾北西堂西夾室之前近南耳○大夫士直有東房西室故他經直言房不言東此經特言)
(東房故註知是房内近東言當夾北者兩夾皆堂半以南為之壁外相望當夾之北也西堂西夾室之前近南)
(亦謂堂上遥望夾室耳)主人及子姓兄弟即位于門東如初(初筮位也)
賓及衆賓即位于門西東面北上(不象如初者以賓在而宗人祝不在○兼)
(之宰在門西與賓同行皆與筮位異也)宗人祝立于賓西北東面南上(事彌)
(至位彌異宗人祝於祭宜近廟)主人再拜賓答再拜三拜衆賓衆賓答再
拜(衆賓再拜者士賤旅之得備禮也○案有司徹主人降南面拜衆賓于門東三拜衆賓門東北面皆答一拜是)
(大夫尊衆賓不得備禮)主人揖入兄弟從賓及衆賓從即位于堂
下如外位(為視濯也)宗人升自西階視壺濯及豆籩反降東
北面告濯具(濯溉也不言敦鉶者省文也東北面告緣賓意欲聞也言濯具不言絜以有几席○)
(主人在東階下宗人降自西階宜東面告乃行至賓南而東北面告者故兼聞之於賓也)賓出主人
出皆復外位(為視牲也)宗人視牲告充雍正作豕(充猶肥也雍正官名)
(也北面以策動作豕視聲氣○雍正有司之主割烹者)宗人舉獸尾告備舉鼎鼏
告絜(備具)請期曰羹飪(肉謂之羹飪熟也謂明日質明時而曰肉熟重豫勞賓宗人既得期)
(西北面告賓有司)告事畢賓出主人拜送
右視濯視牲
夙興主人服如初立于門外東方南面視側殺(夙早也興起也)
(主人服如初則其餘有不玄端者側殺殺一牲也○自此至立于中庭言祭日陳設及位次之事主人服如初)
(謂玄端也案下記唯尸祝佐食與主人同服賓及兄弟筮日筮尸視濯亦玄端至祭日則皆朝服玄冠緇帶緇)
(韠)主婦視饎爨于西堂下(炊黍稷曰饎宗婦為之爨竈也西堂下者堂之西下也近)
(西壁南齊于坫古文饎作糦周禮作&KR1066;)亨于門外東方西面北上(亨煑也煑豕魚)
(腊以鑊各一爨詩云誰能亨魚溉之釡鬵○鬵音尋)羹飪實鼎陳于門外如初(初視)
(濯也)尊于戸東玄酒在西(戸東室戸東玄酒在西尚之凡尊酌者在左○鄭註云凡尊酌)
(者在左玄酒不酌故在右是以東西為左右少儀云尊者以酌者之左為上尊又據酌者北面臨尊而言左右)
(以西為左其位置雖同而言有殊也)實豆籩鉶陳于房中如初(如初者取而實之既)
(而反之)執事之俎陳于階間二列北上(執事謂有司及兄弟二列者因其位)
(在東西祝主人主婦之俎亦存焉不升鼎者異於神)盛兩敦陳于西堂藉用萑几
席陳于西堂如初(盛黍稷者宗婦也萑細葦古文用為于○藉慈夜反萑音丸)尸盥
匜水實于槃中簞巾在門内之右(設盥水及巾尸尊不就洗又不揮門内之)
(右象洗在東統于門東西上凡鄉内以入為左右鄉外以出為左右○以匜貯水而置之槃待尸盥則執匜沃)
(水而槃承之簞巾簞中貯巾也門内之右門東也)祝筵几于室中東面(為神敷席也至)
(此使祝接神)主婦纚笄宵衣立于房中南面(主婦主人之妻雖姑存猶使之)
(主祭祀纚笄首服宵綺屬也此衣染之以黑其繒本名曰宵詩有素衣朱宵記有玄宵衣凡婦人助祭者同服)
(也内則曰舅没則姑老冢婦所祭祀賓客每事必請於姑○註引内則者證主婦為主人之妻也○纚山買反)
主人及賓兄弟羣執事即位于門外如初宗人告有司
具(具猶辨也)主人拜賓如初揖入即位如初(初視濯也)佐食北面
立于中庭(佐食賓佐尸食者立于宗人之西○疏云案下記云佐食當事則戶外南面無事則中庭)
(北面此經謂無事時也又云主人行事阼階宗人亦在阼階南擯主人佐食北面於中庭明在宗人之北可知)
右祭日陳設及位次
主人及祝升祝先入主人從西面于戸内(祝先入接神宜在前也少)
(牢饋食禮曰祝盥于洗升自西階主人盥升自阼階祝先入南面○自此至主人再拜稽首言主人主婦祝佐)
(食初行隂厭之祭註引少牢者明此經主人及祝盥升面位亦與彼同也)主婦盥于房中薦
兩豆葵菹蝸醢醢在北(主婦盥盥於内洗昏禮婦洗在北堂直室東隅○蝸力禾反)
宗人遣佐食及執事盥出(命之盥出當助主人及賓舉鼎)主人降及賓
盥出主人在右及佐食舉牲鼎賓長在右及執事舉魚
腊鼎除鼏(及與也主人在右統於東主人與佐食者賓尊不載少牢饋食禮魚用鮒腊用麋士腊用)
(兔○疏云鼎在門外北上東為右人西為左人右人尊入時在鼎前左人卑入時在鼎後又載牲體于俎又設)
(俎神坐前主人升乃以東為主今在堂下主人在右故云統於東也賓主當相對為左右以賓尊不載牲體故)
(使佐食對主人使賓為右人而使執事在左而載也○鮒音附)宗人執畢先入當阼階
南面(畢狀如义蓋為其似畢星取名焉主人親舉宗人則執畢導之既錯又以畢臨匕載備失脱也雜記)
(曰朼用桑長三尺畢用桑長三尺刊其本與末朼畢同材明矣今此朼用棘心則畢亦用棘心舊說云畢似御)
(他神物神物惡桑义則少牢饋食及虞無义何哉此無义者乃主人不親舉耳少牢大夫祭不親舉虞喪祭也)
(主人未執事祔練祥執事用桑义自此純吉用棘心义○朼音匕)鼎西面錯右人抽扃
委于鼎北(右人謂主人及二賓既錯皆西面俟也)贊者錯俎加匕(贊者執俎及匕)
(從鼎入者其錯俎東縮加匕東柄既則退而左人北面也○少牢云俎皆設于鼎西西肆又云匕皆加于鼎東)
(枋)乃朼(右人也尊者於事指使可也左人載之)佐食升肵俎鼏之設于阼
階西(肵謂心舌之俎也郊特牲曰肵之為言敬也言主人之所以敬尸之俎古文鼏皆作密○肵音祈)
卒載加匕于鼎(卒已也已載畢亦加焉)主人升入復位俎入設于
豆東魚次腊特于俎北(入設俎載者腊特饌要方也凡饌必方者明食味人之性所以)
(正○俎入設于豆東豕俎當菹豆之東也魚次魚又次豕東也腊特俎北則與醢相直而正方)主婦設
兩敦黍稷于俎南西上及兩鉶芼設于豆南南陳(宗婦不贊)
(敦鉶者以其少可親之芼菜也)祝洗酌奠奠于鉶南遂命佐食啓會佐
食啓會郤于敦南出立于戸西南面(酌奠奠其爵觶少牢饋食禮啓會乃)
(奠之○會古外反)主人再拜稽首祝在左(稽首服之甚者祝在左當為主人釋辭於)
(神也祝祝曰孝孫某敢用剛鬛嘉薦普淖用薦某事於皇祖某子尚饗○淖女孝反)卒祝主人再
拜稽首
右隂厭
祝迎尸于門外(尸自外來代主人接之就其次而請不拜不敢與尊者為禮周禮掌次凡祭祀)
(張尸次○自此以下言迎尸入行正祭初尸食九飯次主人酳尸次主婦亞獻尸次賓長三獻尸次獻賓及兄)
(弟次長兄弟為加爵次衆賓長為加爵次嗣舉奠次旅酬次佐食獻尸凡十節事尸者八節其獻賓及兄弟與)
(旅酬皆承尸意而行神惠者也此九飯節内有妥尸祝饗有挼祭有初三飯有再三飯有終三飯有盛肵俎又)
(其六細節)主人降立于阼階東(主人不迎尸成尸尊尸所祭者之孫也祖之尸則主人乃)
(宗子禰之尸則主人乃父道事神之禮廟中而已出迎則為厭○厭一葉反)尸入門左北面
盥宗人授巾(侍盥者執其器就之執簞者不授巾賤也宗人授巾庭長尊少牢饋食禮曰祝先入)
(門右尸入門左○盥器設門右今尸入門左各執器就尸盥也)尸至于階祝延尸尸升
入祝先主人從(延進在後詔侑曰延禮器所謂詔侑武方者也少牢饋食禮曰尸升自西階入)
(祝從主人升自阼階祝先入主人從○詔侑武方彼註武無也引少牢者見此經尸入次序與彼同法也○武)
(音無)尸即席坐主人拜妥尸(妥安坐也)尸答拜執奠祝饗主人
拜如初(饗勸彊之也其辭取于士虞記則宜云孝孫某圭為孝薦之饗舊說云明薦之○以上妥尸祝)
(饗○彊其丈反)祝命挼祭尸左執觶右取菹㨎于醢祭于豆間
(命詔尸也挼祭祭神食也士虞禮古文曰祝命佐食墮祭周禮曰既祭則藏其墮墮與挼讀同耳㨎醢者染於)
(醢○鄉者設饌隂厭以飫神今尸來當食神食故先挼祭之也挼陸氏作許恚反註云墮挼讀同墮亦作呼回)
(反墮取降下挼取切摩各於祭義有似也○挼註音墮㨎如悦反)佐食取黍稷肺祭授
尸尸祭之祭酒啐酒告旨主人拜尸奠觶答拜(肺祭刌肺也旨)
(美也祭酒榖味之芬芬者齊敬共之惟恐不美告之美達其心明神享之)祭鉶嘗之告旨主
人拜尸答拜(鉶肉味之有菜和者曲禮客絮羹主人辭不能亨○以上尸挼祭)祝命爾
敦佐食爾黍稷于席上(爾近也近之便尸之食也)設大羹湆于醢北
(大羹湆煑肉汁也不和貴其質設之所以敬尸也不祭不嚌大羹不為神非盛者也士虞禮曰大羹湆自門入)
(今文湆皆為汁○疏曰云醢北者為薦左案公食大夫昏禮大羹湆皆在薦右此在左者神禮變於生人)舉
肺脊以授尸尸受振祭嚌之左執之(肺氣之主也脊正體之貴者先食啗)
(之所以導食通氣)乃食食舉(舉言食者明凡解體皆連肉○舉肺脊也從俎舉向口因名為舉)
主人羞肵俎于腊北(肵俎主於尸主人親羞敬也神俎不親設者貴得賓客以神事其先)
尸三飯告飽祝侑主人拜(三飯告飽禮一成也侑勸也或曰又勸之使又食少牢饋)
(食禮侑辭曰皇尸未實侑也○尸三飯)佐食舉幹尸受振祭嚌之佐食受
加于肵俎舉獸幹魚一亦如之(幹長脅也獸腊其體數與牲同)尸實舉
于菹豆(為將食庶羞舉謂肺脊)佐食羞庶羞四豆設于左南上有
醢(庶衆也衆羞以豕肉所以為異味四豆者膮炙胾醢南上者以膮炙為上以有醢不得䋫也)尸又
三飯告飽祝侑之如初(禮再成也○尸又三飯)舉骼及獸魚如初
尸又三飯告飽祝侑之如初(禮三成獸魚如初者獸骼魚一也)舉肩及
獸魚如初(不復飯者三三者士之禮大成也舉先正脊後肩自上而郤下䋫而前終始之次也○尸)
(又三飯不復飯)佐食盛肵俎俎釋三个(佐食取牲魚腊之餘盛於肵俎將以歸尸俎釋)
(三个為改饌於西北隅遺之所釋者牲腊則正脊一骨長脅一骨及臑也魚則三頭而已个猶枚也今俗言物)
(數有若干個者此讀然)舉肺脊加于肵俎反黍稷于其所(尸授佐食佐食)
(受而加之反之也肺脊初在菹豆○佐食盛肵俎)
右尸入九飯
主人洗角升酌酳尸(酳猶衍也是獻尸也云酳者尸既卒食又却頤衍養樂之不用爵者)
(下大夫也因父子之道質而用角角加人事略者今文酳皆為酌○此初獻節内有主人獻尸有尸醋主人且)
(親嘏有主人獻祝主人獻佐食凡四細節)尸拜受主人拜送尸祭酒啐酒賓
長以肝從(肝肝炙也古文無長○疏云此直云肝從亦當如少牢賓長羞牢肝用俎縮執俎肝亦縮)
(進末鹽在右)尸左執角右取肝㨎于鹽振祭嚌之加于菹豆
卒角祝受尸角曰送爵皇尸卒爵主人拜尸答拜(曰送爵者)
(節主人拜○主人獻尸)祝酌授尸尸以醋主人(醋報也祝酌不洗尸不親酌尊尸也)
(古文醋作酢)主人拜受角尸拜送主人退佐食授挼祭(退者進受)
(爵反位尸將嘏主人佐食授之挼祭亦使祭尸食也其授祭亦取黍稷肺祭古文挼作綏)主人坐左
執角受祭祭之祭酒啐酒進聽嘏(聽猶待也受福曰嘏嘏長也大也待尸授)
(之以長大之福也○嘏古雅反)佐食摶黍授祝祝授尸尸受以菹豆執
以親嘏主人(獨用黍者食之主其辭則少牢饋食禮有焉○少牢云祝以嘏于主人曰皇尸命工)
(祝承致多福無疆于女孝孫來女孝孫使女受禄于天宜稼于田眉壽萬年勿替引之彼命祝致嘏故云皇尸)
(命工祝此尸親嘏當省去此語直用承致多福以下○摶大官反)主人左執角再拜稽
首受復位詩懷之實于左袂挂于季指卒角拜尸答拜
(詩猶承也謂奉納之懷中季小也實于左袂挂袪以小指者便卒角也少牢饋食禮曰興受黍坐振祭嚌之○)
(引少牢文明此亦當興受坐祭復嚌之也○挂俱賣反)主人出寫嗇于房祝以籩
受(變黍言嗇因事託戒欲其重稼嗇嗇者農力之成功○尸醋主人且親嘏)筵祝南面(主人自房)
(還時)主人酌獻祝祝拜受角主人拜送設菹醢俎(行神惠也先獻)
(祝以接神尊之菹醢皆主婦設之佐食設俎)祝左執角祭豆興取肺坐祭嚌
之興加于俎坐祭酒啐酒以肝從祝左執角右取肝㨎
于鹽振祭嚌之加于俎卒角拜主人答拜受角(○主人獻祝)
酌獻佐食佐食北面拜受角主人拜送佐食坐祭卒角
拜主人答拜受角降反于篚升入復位(○疏云下記云佐食俎觳折脊)
(脇○主人獻佐食)
右主人初獻
主婦洗爵于房酌亞獻尸(亞次也次猶貳主婦貳獻不俠拜者士妻儀簡耳○此下)
(主婦亞獻節内有獻尸有尸醋有獻祝有獻佐食亦四節)尸拜受主婦北面拜送(北面)
(拜者辟内子也大夫之妻拜於主人北西面)宗婦執兩籩戸外坐主婦受設
于敦南(兩籩棗栗棗在西)祝贊籩祭尸受祭之祭酒啐酒(籩祭棗栗)
(之祭其祭之亦於豆祭)兄弟長以燔從尸受振祭嚌之反之(燔炙肉也)
(○反之謂反燔于長兄弟)羞燔者受加于肵出(出者俟後事也○俟後事謂俟主婦獻祝)
(更當羞燔于祝)尸卒爵祝受爵命送如初(送者送卒爵○主婦獻尸)酢如主
人儀(尸酢主婦如主人儀者自祝酌至尸拜送如酢主人也不易爵辟内子○少牢尸酢主婦則易爵也)
主婦適房南面佐食挼祭主婦左執爵右撫祭祭酒啐
酒入卒爵如主人儀(撫挼祭示親祭佐食不授而祭於地亦儀簡也入室卒爵於尊者前)
(成禮明受惠也○尸酢主婦)獻祝籩燔從如初儀及佐食如初卒以
爵入于房(及佐食如初如其獻佐食則拜主人之北西面也○如初如主人獻佐食之拜位獻尸獻)
(祝皆北面此獨西面者以佐食北面不宜同面拜送也○主婦獻祝獻佐食)
右主婦亞獻
賓三獻如初燔從如初爵止(初亞獻也尸止爵者三獻禮成欲神惠之均於室中)
(是以奠而待之○此下言賓長三獻疏云此一科之内乃有十一爵賓獻尸一也主婦致爵于主人二也主人)
(酢主婦三也主人致爵于主婦四也主婦酢主人五也尸舉奠爵酢賓長六也賓長獻祝七也又獻佐食八也)
(賓又致爵于主人九也又致爵于主婦十也賓受主人酢十一也愚案自主婦致爵主人以下皆所謂均神惠)
(於室中者約略分之為六節○賓獻尸尸暫止爵)席于戸内(為主人鋪之西面席自房來)主
婦洗爵酌致爵于主人主人拜受爵主婦拜送爵(主婦拜拜)
(於北面也今文曰主婦洗酌爵)宗婦贊豆如初主婦受設兩豆兩籩(初贊)
(亞獻也主婦薦兩豆籩東面也)俎入設(佐食設之)主人左執爵祭薦宗人贊
祭奠爵興取肺坐絶祭嚌之興加于俎坐捝手祭酒啐
酒(絶肺祭之者以離肺長也少儀曰牛羊之肺離而不提心豕亦然捝拭也捝手者為絶肺染汗也刌肺不)
(捝手古文挩皆作說)肝從左執爵取肝㨎于鹽坐振祭嚌之宗人
受加于俎燔亦如之興席末坐卒爵拜(於席末坐卒爵敬也一酌而備)
(再從而次之亦均)主婦答拜受爵酌醋左執爵拜主人答拜坐
祭立飲卒爵拜主人答拜(○主婦致爵于主人因自酢)主婦出反于
房主人降洗酌致爵于主婦席于房巾南面主婦拜受
爵主人西面答拜宗婦薦豆俎從獻皆如主人主人更
爵酌醋卒爵降實爵于篚入復位(主人更爵自酢男子不承婦人爵也祭統)
(曰夫婦相授受不相襲處酢必易爵明夫婦之别今文授為受○主人致爵于主婦更爵自酢)三獻作
止爵(賓也謂三獻者以事命之作起也舊說云賓入戸北面曰皇尸請舉爵)尸卒爵酢(○賓)
(作爵尸酢賓其酢當亦祝酌尸拜送)酌獻祝及佐食(○賓獻祝及佐食)洗爵酌致
于主人主婦燔從皆如初更爵酢于主人卒復位(洗乃致爵)
(為異事新之燔從皆如初者如亞獻及主人主婦致爵也凡獻佐食皆無從其薦俎獻兄弟以齒設之賓更爵)
(自酢亦不承婦人爵○賓致爵主人主婦更爵自酢)
右賓三獻
主人降阼階西面拜賓如初洗(拜賓而洗爵為將獻之如初視濯時主人再拜)
(賓答拜三拜衆賓衆賓答再拜者○此下獻賓獻衆賓設尊酬賓獻長兄弟獻衆兄弟獻内兄弟凡六節以三)
(獻尸訖事神禮成順神意以達惠六節共為一科其設尊兩階先以酬賓又所以為旅酬發端也)賓辭
洗卒洗揖讓升酌西階上獻賓賓北面拜受爵主人在
右答拜(就賓拜者此禮不主於尊也賓卑則不專階主人在右統於其位)薦脯醢設折
俎(凡節解者皆曰折俎不言其體略云折俎非貴體也上賓骼衆賓儀公有司設之)賓左執爵
祭豆奠爵興取肺坐絶祭嚌之興加于俎坐挩手祭酒
卒爵拜主人答拜受爵酌酢奠爵拜賓答拜(主人酌自酢者賓不)
(敢敵主人主人達其意)主人坐祭卒爵拜賓答拜揖執祭以降西
面奠于其位位如初薦俎從設(位如初復其位東面少牢饋食禮宰夫執薦以)
(從設于祭東司士執俎以從設于薦東是則皆公有司為之與○賓位在西階下東面今受獻于西階上言位)
(如初明復西階下東面位也)衆賓升拜受爵坐祭立飲薦俎設于其
位辯主人備答拜焉降實爵于篚(衆賓立飲賤不備禮鄉飲酒記曰立卒爵)
(者不拜既爵備盡盡人之答拜○獻賓及衆賓)尊兩壺于阼階東加勺南枋西
方亦如之(為酬賓及兄弟行神惠不酌上尊卑異之就其位尊之兩壺皆酒優之先尊東方示惠由)
(近禮運曰澄酒在下)主人洗觶酌于西方之尊西階前北面酬賓
賓在左(先酌西方者尊賓之義)主人奠觶拜賓答拜主人坐祭卒
觶拜賓答拜主人洗觶賓辭主人對卒洗酌西面賓北
面拜(西面者鄉賓位立於西階之前賓所答拜之東北)主人奠觶于薦北(奠酬於薦)
(左非為其不舉行神惠不可同於飲酒)賓坐取觶還東面拜主人答拜賓
奠觶于薦南揖復位(還東面就其位薦西奠觶薦南明將舉○疏曰云揖復位者則初奠)
(時少南於位可知云還東面者則初賓坐取觶薦東西面可知故鄭註云還東面就其位薦西也○設尊酬賓)
(以啓旅酬)主人洗爵獻長兄弟于阼階上如賓儀(酬賓乃獻長兄弟者)
(獻之禮成於酬先成賓禮此主人之義亦有薦脀設于位私人為之與○疏云長兄弟初受獻于阼階上時亦)
(薦脯醢設折俎於阼階上祭訖乃執以降設于下位皆當如賓儀愚案註疏皆不言酢既云如賓儀當亦主人)
(自酢也)洗獻衆兄弟如衆賓儀(獻卑而必為之洗者顯神惠此言如衆賓儀則如獻)
(衆賓洗明矣○獻長兄弟及衆兄弟)洗獻内兄弟于房中如獻衆兄弟之
儀(内兄弟内賓宗婦也如衆兄弟如其拜受坐祭立飲設薦俎於其位而立内賓位在房中之尊北不殊其)
(長略婦人也有司徹曰主人洗獻内賓於房中南面拜受爵○下記云尊兩壺于房中西墉下南上内賓立于)
(其北東面南上宗婦北堂東面北上註引有司徹見拜受爵面位與彼同也)主人西面答拜
更爵酢卒爵降實爵于篚入復位(爵辯乃自酢以初不殊其長也内賓之長)
(亦南面答拜○獻内兄弟)
右獻賓與兄弟
長兄弟洗觚為加爵如初儀不及佐食洗致如初無從
(大夫士三獻而禮成多之為加也不及佐食無從殺也致致於主人主婦○此三獻之外復為加爵云如初儀)
(者如賓長三獻之儀但賓長獻十一爵此長兄弟加獻唯六爵洗觚獻尸一也尸酢長兄弟二也獻祝三也致)
(爵主人四也致爵主婦五也受主人酢六也)
右長兄弟加爵
衆賓長為加爵如初爵止(尸爵止者欲神惠之均於在庭○此衆賓長為加爵云如)
(初亦如賓長三獻但尸受爵祭啐之後即止而不飲待旅酬西階一觶畢加爵者乃請尸舉爵衆賓長非三獻)
(之賓在庭衆賓中之長者也)
右衆賓長加爵
嗣舉奠盥入北面再拜稽首(嗣主人將為後者舉飲酒也使嗣子飲奠者將傳重)
(累之者大夫之嗣子不舉奠辟諸侯○此下言主人嗣子飲奠獻尸舉奠者舉前隂厭時祝所奠於鉶南之爵)
(而飲之舉奠本言其事下文遂以目其人謂嗣為舉奠)尸執奠進受復位祭酒啐
酒尸舉肝舉奠左執觶再拜稽首進受肝復位坐食肝
卒觶拜尸備答拜焉(食肝受尊者賜不敢餘也備猶盡也每拜答之以尊者與卑者為禮)
(略其文耳古文備為復)舉奠洗酌入尸拜受舉奠答拜尸祭酒啐
酒奠之舉奠出復位(啐之者答其欲酢已也奠之者復神之奠觶嗣齒於子姓凡非主人)
(升降自西階)
右嗣舉奠獻尸
兄弟弟子洗酌于東方之尊阼階前北面舉觶于長兄
弟如主人酬賓儀(弟子後生也○此下言旅酬前主人酬賓已舉西階一觶此弟子復舉東)
(階一觶皆為旅酬啓端因於此時告祭設羞先旅西階一觶加爵者即作止爵次旅東階一觶又次並旅東西)
(二觶而神惠均於在庭矣凡六節○兄弟弟子舉觶)宗人告祭脀(脀俎也所告者衆賓衆兄弟内)
(賓也獻時設薦俎于其位至此禮又殺告之祭使成禮也其祭皆離肺不言祭豆可知)乃羞(羞庶羞也)
(下尸胾醢豆而已此所羞者自祝主人至於内賓無内羞○告賓祭設庶羞)賓坐取觶阼階
前北面酬長兄弟長兄弟在右(薦南奠觶○賓所取者主人所用酬賓賓奠于)
(薦南者也疏曰賓主相酬主人常在東其同在賓中則受酬者在左)賓奠觶拜長兄弟答
拜賓立卒觶酌于其尊東面立長兄弟拜受觶賓北面
答拜揖復位(其尊長兄弟尊也此受酬者拜亦北面○長兄弟尊阼階東之尊也疏云旅酬無算)
(爵以飲者酬已尊酬人之時酌彼尊)長兄弟西階前北面衆賓長自左受
旅如初(旅行也受行酬也初賓酬長兄弟)長兄弟卒觶酌于其尊西面
立受旅者拜受長兄弟北面答拜揖復位衆賓及衆兄
弟交錯以辯皆如初儀(交錯猶言東西○旅西階一觶)為加爵者作止
爵如長兄弟之儀(於旅酬之間言作止爵明禮殺竝作○如長兄弟之儀其受尸酢獻祝致)
(爵主人主婦受主人酢皆同也前作止爵待致爵訖此作止爵在旅酬之間故註云禮殺並作○作止爵)長
兄弟酬賓如賓酬兄弟之儀以辯卒受者實觶于篚(長兄)
(弟酬賓亦坐取其奠觶此不言交錯以辯賓之酬不言卒受者實觶于篚明其相報禮終於此其文省○此所)
(舉奠觶即上弟子舉於其長者也○旅阼階一觶)賓弟子及兄弟弟子洗各酌
于其尊中庭北面西上舉觶于其長奠觶拜長皆答拜
舉觶者祭卒觶拜長皆答拜舉觶者洗各酌于其尊復
初位長皆拜舉觶者皆奠觶于薦右(奠觶進奠之于薦右非神惠也今文)
(曰奠于薦右○賓弟子兄弟弟子各舉觶於其長將交相酬為無算爵也)長皆執以興舉觶
者皆復位答拜長皆奠觶于其所皆揖其弟子弟子皆
復其位(復其位者東西面位弟子舉觶於其長所以序長幼教孝弟凡堂下拜亦皆北面)爵皆
無算(算數也賓取觶酬兄弟之黨長兄弟取觶酬賓之黨唯己所欲亦交錯以辯無次第之數因今接會)
(使之交恩定好優勸之○二觶並舉為無算爵)
右旅酬
利洗散獻于尸酢及祝如初儀降實散于篚(利佐食也言利以今)
(進酒也更言獻者以利待尸禮將終宜一進酒嫌於加爵亦當三也不致爵禮又殺也○以進酒名利利者養)
(也)
右佐食獻尸
主人出立于戸外西南(事尸禮畢)祝東面告利成(利猶養也供養之禮)
(成不言禮畢於尸閒之嫌○疏曰少牢云主人出立于阼階上南面祝出立于西階上東面祝告曰利成此戸)
(外告利成彼階上告利成以尊者稍遠於尸若天子諸候禮畢於堂下告利成)尸謖祝前主人
降(謖起也前猶導也少牢饋食禮曰祝入尸謖主人降立于阼階東西面祝先尸從遂出于廟門前尸之義)
(士虞禮備矣○士虞禮有室中出戸降階出廟前尸之事故云備矣)祝反及主人入復位
命佐食徹尸俎俎出于廟門(俎所以載肵俎少牢饋食禮曰有司受歸之)徹庶
羞設于西序下(為將餕去之庶羞主為尸非神饌也尚書傳曰宗室有事族人皆侍終日大宗)
(已侍於賓奠然後燕私燕私者何也已而與族人飲也此徹庶羞置西序下者為將以燕飲與然則自尸祝至)
(於兄弟之庶羞宗子以與族人燕飲於堂内賓宗婦之庶羞主婦以燕飲於房)
右尸出歸尸俎徹庶羞
筵對席佐食分簋鉶(為將餕分之也分簋者分敦黍於會為有對也敦有虞氏之器也周)
(制士用虞變敦言簋容同姓之士得從周制耳祭統曰餕者祭之末也不可不知也是故古之人有言曰善終)
(者如始餕其是已是故古之君子曰尸亦餕鬼神之餘也惠術也可以觀政矣○此下言嗣子共長兄弟對餕)
(筵對席者對尸席而設筵以待下𧃊也上𧃊坐尸席東向此在其東西向)宗人遣舉奠及長
兄弟盥立于西階下東面北上祝命嘗食𧃊者舉奠許
諾升入東面長兄弟對之皆坐佐食授舉各一膚(命告也士)
(使嗣子及兄弟𧃊其惠不過族親古文𧃊皆作餕○少牢大夫則二佐食及二賓長餕命嘗食即命餕也○𧃊)
(子峻反)主人西面再拜祝曰𧃊有以也兩𧃊奠舉于俎許
諾皆答拜(以讀如何其久也必有以也之以祝告𧃊釋辭以戒之言女𧃊此當有所以也以先祖有)
(德而享于此祭其坐𧃊其餘亦當以之也少牢饋食禮不戒者非親眤也舊說曰主人拜下𧃊席南)若是
者三(丁寧戒之○謂告者三諾者三拜者三)皆取舉祭食祭舉乃食祭鉶
食舉(食乃祭鉶禮殺○前正祭之時尸祭鉶乃爾黍食之○𧃊食)卒食主人降洗爵
宰贊一爵主人升酌酳上𧃊上𧃊拜受爵主人答拜酳
下𧃊亦如之(少牢饋食禮曰贊者洗三爵酌主人受于戸内以授次𧃊舊說云主人北面授下𧃊)
(爵○引少牢者欲見此亦主人受于戶内以授下𧃊)主人拜祝曰酳有與也如初
儀(主人復拜為戒也與讀如諸侯以禮相與之與言女酳此當有所與也與者與兄弟也既知似先祖之德)
(亦當與女兄弟謂教化之○諸侯以禮相與禮運文彼言諸侯會同聘問一德以尊天子此戒嗣子與長兄弟)
(及衆兄弟相教化相與以尊先祖之德也)兩𧃊執爵拜(答主人也○上文曰如初儀當亦三告三)
(諾則拜亦當三拜也)祭酒卒爵拜主人答拜兩𧃊皆降實爵于篚
(○酳𧃊)上𧃊洗爵升酌酢主人主人拜受爵(下𧃊復兄弟位不復升也)
上𧃊即位坐答拜(既授爵戶内乃就坐)主人坐祭卒爵拜上𧃊答
拜受爵降實于篚(○上𧃊酢主人)主人出立于戶外西面(事餕者禮)
(畢)
右嗣子長兄弟𧃊○愚於此節不能無疑嗣子子也
主人拜祝拜酳拜受酢如事嚴賓然為之子者何以
安乎
祝命徹阼俎豆籩設于東序下(命命佐食阼俎主人之俎宗婦不徹豆籩徹禮)
(略各有為而已設于東序下亦將燕也○此下言徹薦俎改設饌為陽厭)祝執其俎以出東
面于戸西(俟告利成少牢下篇曰祝告利成乃執俎以出)宗婦徹祝豆籩入于
房徹主婦薦俎(宗婦既並徹徹其卑者士虞禮曰祝薦席徹入于房)佐食徹尸薦
俎敦設于西北隅几在南厞用筵納一尊佐食闔牖戸
降(厞隠也不知神之所在或諸遠人乎尸謖而改饌為幽闇庶其饗之所以為厭飫少牢饋食禮曰南面如)
(饋之設此所謂當室之白陽厭也則尸未入之前為隂厭矣曾子問曰殤不備祭何謂隂厭陽厭也○室中未)
(𧃊前先已徹去庶羞此時佐食又徹阼俎豆籩祝自執其俎出宗婦又徹祝豆籩入房唯餘尸兩薦豆三俎各)
(三个兩敦兩鉶自西南隅改饌於西北隅為陽厭也疏云引少牢者見彼大夫禮陽厭南面此士禮東面雖面)
(位不同當室之白則同又云祭于奥中不得戸明故名隂厭改饌西北隅以向戸明故為陽厭○厭一豔反)
祝告利成降出主人降即位宗人告事畢
右改饌陽厭
賓出主人送于門外再拜(拜送賓也凡去者不答拜)佐食徹阼俎堂
下俎畢出(記俎出節兄弟及衆賓自徹而出唯賓俎有司徹歸之尊賓者○方祝命佐食徹阼俎之)
(時堂下衆俎畢出先徹室中乃徹堂下故云記俎出節也)
右禮畢送賓
記
特牲饋食其服皆朝服玄冠緇帶緇韠(於祭服此也皆者謂賓及兄弟)
(筮日筮尸視濯亦玄端至祭而朝服朝服者諸侯之臣與其君日視朝之服大夫以祭命賓兄弟緣孝子欲得)
(嘉賓尊客以事其祖禰故服之緇韠者下大夫之臣夙興主人服如初則固玄端)唯尸祝佐食
玄端玄裳黃裳雜裳可也皆爵韠(與主人同服周禮士之齊服有玄端)
(素端然則玄裳上士也黃裳中士雜裳下士)
記祭時衣冠
設洗南北以堂深東西當東榮(榮屋翼也)水在洗東(祖天地之左海)
篚在洗西南順實二爵二觚四觶一角一散(順從也言南從統於)
(堂也二爵者謂賓獻爵止主婦當致也二觚長兄弟酌衆賓長為加爵二人班同迎接並也四觶一酌奠其三)
(長兄弟酬賓卒受者與賓弟子兄弟弟子舉觶於其長禮殺事相接禮器曰貴者獻以爵賤者獻以散尊者舉)
(觶卑者舉角舊說云爵一升觚二升觶三升角四升散五升)壺棜禁饌于東序南順
覆兩壺焉蓋在南明日卒奠幂用綌即位而徹之加勺
(覆壺者盝瀝水宜為其不宜塵幂用綌以其堅潔禁言棜者祭尚厭飫得與大夫同器不為神戒也○覆壺者)
(謂倒置其壺口下腹上以漉滌濯之水且免塵坋至明日尊于戸東時始注酒其中蓋在南蓋即綌幂未奠不)
(設幂卒奠乃設之奠者祝洗酌奠鉶南也即位尸即席也)籩巾以綌也纁裏棗烝栗
擇(籩有巾者果實之物多皮核優尊者可烝裏之也烝擇互文舊說云纁裏者皆玄被)鉶芼用苦
若薇皆有滑夏葵冬荁(苦苦荼也荁堇屬乾之冬滑於葵詩云周原膴膴堇荼如飴云)
(今文苦為芐芐乃地黃非也)棘心匕刻(刻若今龍頭)牲爨在廟門外東南
魚腊爨在其南皆西面饎爨在西壁(饎炊也西壁堂之西牆下舊說云南)
(北直屋梠稷在南)肵俎心舌皆去本末午割之實于牲鼎載心
立舌縮俎(午割從横割之亦勿没立縮順其牲心舌知食味者欲尸之饗此祭是以進之)賓與
長兄弟之薦自東房其餘在東堂(東堂東夾之前近南○疏曰其餘謂衆賓)
(兄弟之薦也)
記器具品物陳設之法
沃尸盥者一人奉槃者東面執匜者西面淳沃執巾者
在匜北(匜北執匜之北亦西面每事各一人淳沃稍注之今文淳作激)宗人東面取巾
振之三南面授尸卒執巾者受(宗人代授巾庭長尊)尸入主人及
賓皆辟位出亦如之(辟位逡遁)
記事尸之禮
嗣舉奠佐食設豆鹽(肝宜鹽也)佐食當事則戸外南面無事
則中庭北面(當事將有事而未至)凡祝呼佐食許諾(呼猶命也)宗人獻
與旅齒於衆賓(尊庭長齒從其長幼之次)佐食於旅齒於兄弟
記佐食所事因及宗人佐食齒列
尊兩壺于房中西牖下南上(為婦人旅也其尊之節亞西方○尊之亞西方者謂)
(設尊兩階時先阼階次西方又次乃於房中故云亞也)内賓立于其北東面南上
宗婦北堂東面北上(二者所謂内兄弟内賓姑姊妹也宗婦族人之婦其夫屬于所祭為)
(子孫或南上或北上宗婦宜統於主婦主婦南面北堂中房而北○姑姊妹賓類自取曲禮云東鄉西鄉以南)
(方為上宗婦取統於主婦主婦北堂南面故也)主婦及内賓宗婦亦旅西面(西面)
(者異於獻也男子獻於堂上旅於堂下婦人獻於南面旅於西面内賓象衆賓宗婦象兄弟其節與其儀依男)
(子也主婦酬内賓之長酌奠于薦左内賓之長坐取奠於右宗婦之娣婦舉觶於其姒婦亦如之内賓之長坐)
(取奠觶酬宗婦之姒交錯以辯宗婦之姒亦取奠觶酬内賓之長交錯以辯内賓之少者宗婦之娣婦各舉觶)
(於其長竝行交錯無算其拜及飲者皆西面主婦之東南)宗婦贊薦者執以坐于戸
外授主婦
記設内尊與内兄弟面位旅酬贊薦諸儀
尸卒食而祭饎爨雍爨(雍孰肉以尸享祭竈有功也舊說云宗婦祭饎爨亨者祭雍爨)
(用黍肉而已無籩豆俎禮器曰燔燎於爨夫爨者老婦之祭盛於盆尊於瓶)
記祭竈之節
賓從尸俎出廟門乃反位(賓從尸送尸也士之助祭終其事也俎尸俎也賓既送尸)
(復入反位者宜與主人為禮乃去之)
記賓送尸反位之節
尸俎右肩臂臑肫胳正脊二骨横脊長脅二骨短脅(尸俎)
(神俎也士之正祭禮九體貶於大夫有併骨二亦得十一之名合少牢之體數此所謂放而不致者凡俎食之)
(數竒脊無中脅無前貶於尊者不貶正脊不奪正也正脊二骨長脅二骨者將舉於尸尸食未飽不欲空神俎)
(○放而不致禮器文)膚三(為𧃊用二厭飫一也)離肺一(離猶㨒也小而長午割之亦不提心謂之)
(舉肺)刌肺三(為尸主人主婦祭今文刌為切)魚十有五(魚水物以頭枚數隂中之物取數於)
(月十有五日而盈少牢饋食禮亦云十有五而俎尊卑同此所謂經而等也○經而等亦禮器文)腊如
牲骨(不但言體以有一骨二骨者)祝俎髀脡脊二骨脅二骨(凡接於神及尸)
(者俎不過牲三體以特牲約加其可併者二亦得竒名少牢饋食禮羊豕各三體○疏云加其可併者二骨者)
(是尊祝也)膚一離肺一阼俎臂正脊二骨横脊長脅二骨短
脅(主人尊欲其體得祝之加數五體又於可併者二亦得竒名臂左體臂)膚一離肺一主
婦俎觳折(觳後足折分後右足以為佐食俎不分左臑折辟大夫妻)其餘如阼俎(餘謂)
(脊脅膚肺)佐食俎觳折脊脅(三體卑者從正)膚一離肺一賓骼長兄
弟及宗人折其餘如佐食俎(骼左骼也賓俎全體尊賓不用尊體為其已甚卑而)
(全之其宜可也長兄弟及宗人折不言所分略之)衆賓及衆兄弟内賓宗婦若
有公有司私臣皆殽脀(又略此所折骨直破折餘體可殽者升之俎一而已不備三者)
(賤祭禮接神者貴凡骨有肉曰殽祭統曰凡為俎者以骨為主貴者取貴骨賤者取賤骨貴者不重賤者不虚)
(示均也俎者所以惠之必均也善為政者如此故曰見政事之均焉公有司亦士之屬命於君者也私臣自己)
(所辟除者)膚一離肺一
記諸俎牲體之名數
公有司門西北面東上獻次衆賓私臣門東北面西上
獻次兄弟升受降飲(獻在後者賤也祭祀有上事者貴之亦皆與旅○上事堂上之事羣)
(吏中擇取為賓為衆賓是皆有上事者在門外時同在門西東面北上及其入賓與衆賓適西階以俟行事其)
(不在選中者則北面如此記所陳其得獻之序或次衆賓或次兄弟也亦皆與旅謂此二等得獻雖後與旅則)
(同也)
記羣吏面位獻法
儀禮鄭註句讀卷十五
