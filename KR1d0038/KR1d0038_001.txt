儀禮鄭註句讀卷一
濟陽張爾岐撰
士冠禮第一(鄭目錄云童子任職居士位年二十而冠主人玄冠朝服則是仕於諸侯天子)
(之士朝服皮弁素積古者四民世事士之子恒為士冠禮於五禮屬嘉禮大小戴及别錄此皆第一○賈)
(公彦序云周禮儀禮竝是周公攝政太平之書疏云周禮是統心儀禮是踐履外内相因首尾是一又云)
(儀禮亦名曲禮言儀者見行事有威儀言曲者見行事有曲折士冠禮是童子任職為士年及二十其父)
(兄為加冠之禮鄭引齊語以證冠者與其父兄之皆士也其云仕於諸侯明非天子之士實則天子之士)
(亦同此禮惟主人冠服有異疏又云天子諸侯同二十而冠自有天子諸侯冠禮但儀禮之内亡耳士既)
(三加為大夫早冠者亦依士禮三加若天子諸侯則多故大戴禮公冠篇云公冠四加緇布皮弁爵弁後)
(加玄冕天子亦四加後當加衮冕矣天子之子亦用士禮而冠案家語冠頌云王大子之冠擬冠則天子)
(元子亦擬諸侯四加若諸侯之子不得四加與士同三加可知陳氏祥道云玉藻曰玄冠朱組纓天子之)
(冠也緇布冠繢緌諸侯之冠也鄭氏曰皆始冠之冠考之於禮始冠緇布冠自諸侯下達所以異於大夫)
(士者繢緌耳天子始冠則不以緇布而以玄冠若然則諸侯始加緇布冠繢緌次加皮弁三加爵弁四加)
(玄冕天子則始加玄冠朱組纓次加皮弁三加爵弁四加玄冕五加衮冕矣疏又云冠禮於五禮屬嘉禮)
(者據周禮大宗伯所掌五禮吉凶軍賓嘉而言宗伯以嘉禮親萬民下云以冠昏之禮親成男女是冠禮)
(屬嘉禮也鄭又云大小戴及别錄此皆第一者戴德戴聖所錄與劉向所為别錄皆有此十七篇目惟别)
(錄所載尊卑吉凶次第倫叙故鄭用之於二戴則皆不從也○愚案篇目下語與經註同出康成必别之)
(曰鄭目錄云者以其自為一篇疏者始分於各篇之首故殊異於註也又案註疏於篇目下繫儀禮鄭氏)
(註五字疏云儀禮者一部之大名士冠者當篇之小號退大名在下者取配註之意也蓋鄭本以目錄别)
(為一篇註文正從士冠禮筮於廟門起故每篇以儀禮鄭氏註冠之謂之配註誠是也疏既散目錄於每)
(篇之首乃以儀禮之名屈居其下雖曰存舊實未當理故寧從近本又唐石經有經無註亦書儀禮鄭氏)
(註五字於篇日下皆前人之偶失也)
士冠禮筮于廟門(筮者以著問日吉凶於易也冠必筮日於廟門者重以成人之禮成子孫)
(也廟謂禰廟不於堂者嫌蓍之靈由廟神○將冠先筮日次戒賓至前期三日又筮賓宿賓前期一日又為期)
(告賓冠期前事凡五節○冠古亂反筮市例反禰乃禮反)主人玄冠朝服緇帶素韠
即位于門東西面(主人將冠者之父兄也玄冠委貌也朝服者十五升布衣而素裳也衣不)
(言色者衣與冠同也筮必朝服尊蓍龜之道也緇帶黑繒帶也士帶博二寸再繚四寸屈垂三尺素韠白韋韠)
(也長三尺上廣一尺下廣二尺其頸五寸肩革帶博三寸天子與其臣玄冕以視朔皮弁以日視朝諸侯與其)
(臣皮弁以視朔朝服以日視朝凡染黑五入為緅七入為緇玄則六入與○主人欲筮日先服此服即位禰庿)
(門外以待事正行冠禮服玄端爵韠此服朝服故云尊蓍龜朝服以朝玄端以夕是朝服尊於玄端也玄端與)
(朝服衣同而裳異士帶博二寸三句玉藻文再繚四寸再繞之乃四寸也○朝直遥反緇側其反韠音畢蔽膝)
(也繒自陵反繚音了長直亮反廣古曠反弁皮彦反緅側留反)有司如主人服即位于
西方東面北上(有司羣吏有事者謂主人之吏所自辟除府史以下也今時卒吏及假吏皆是)
(也○羣吏與屬吏不同屬吏君命之士羣吏則府史胥徒也○辟必亦反卒子忽反假古雅反)筮與席
所卦者具饌于西塾(筮所以問吉凶謂蓍也所卦者所以畫地記爻易曰六畫而成卦饌)
(陳也具俱也西塾門外西堂也○廟門東西有四塾内外各二筮不正當門中而在闑西西面故將筮而著與)
(席與畫地記爻之木俱陳於門外西堂也○饌直轉反塾音孰爻戶交反)布席于門中闑西
閾外西面(闑門橜也閾閫也古文闑為𣙗閾為蹙○布席將坐以筮也前具之西塾至此乃布之云)
(門中者以大分言之闑西閾外則布席處也註云今文古文者今文高堂生所傳古文魯恭王壞孔子宅所得)
(也鄭以今古字並較擇義勝者著於經其所不從者疊見於註或言古文某為某或言今文某為某○闑魚列)
(反閾音域橜其月反𣙗魚列反蹙子六反)筮人執莢抽上韇兼執之進受命
於主人(筮人有司主三易者也韇藏筴之器也今時藏弓矢者謂之韇丸也兼幷也進前也自西方而)
(前受命者當知所筮也○筴即蓍兼執之者兼上韇與下韇而幷執之此時蓍尚在下韇待筮時乃取出以筮)
(三易連山歸藏周易也筮得一卦而三人各據一易以占也○筴初革反韇音獨)宰自右少退
贊命(宰有司主政教者也自由也贊佐也命告也佐主人告所以筮也少儀曰贊幣自左詔辭自右)筮
人許諾右還即席坐西面卦者在左(即就也東面受命右還北行就席卦)
(者有司主畫地識爻者也○士蓍三尺故坐筮大夫蓍五尺則立筮矣卦者在左亦西向○還音旋)卒筮
書卦執以示主人(卒已也書卦者筮人以方寫所得之卦也○先畫地識爻至六爻畢卦體)
(成筮人更以方寫之以示主人方版也)主人受眡反之(反還也○主人既知卦體還之筮人)
(令占吉凶)筮人還東面旅占卒進告吉(旅衆也還與其屬共占之古文旅作臚)
若不吉則筮遠日如初儀(遠日旬之外○疏曰曲禮吉事先近日此冠禮是吉事故)
(先筮近日不吉乃更筮遠日是上旬不吉乃更筮中旬又不吉乃更筮下旬云如初儀者自筮於廟門已下至)
(告吉是也愚案少牢云若不吉則及遠日又筮日如初此大夫諏日而筮上旬不吉必待上旬乃更筮之其云)
(如初乃自筮於廟門已下至告吉也此士冠禮若筮上旬不吉即筮中旬不更待他日其云如初儀止從進受)
(命於主人以下至告吉而已不自筮於廟門也)徹筮席(徹去也斂也)宗人告事畢(宗人)
(有司主禮者也)
右筮日
主人戒賓賓禮辭許(戒警也告也賓主人之僚友古者有吉事則樂與賢者歡成之有凶)
(事則欲與賢者哀戚之今將冠子故就告僚友使來禮辭一辭而許也再辭而許曰固辭三辭曰終辭不許也)
(○主人筮日訖三日之前廣戒僚友使來觀禮戒賓者主人親至賓大門外賓西面主人東面戒之其戒辭對)
(辭並見後)主人再拜賓答拜主人退賓拜送(退去也歸也)
右戒賓
前期三日筮賓如求日之儀(前期三日空二日也筮賓筮其可使冠子者賢者恒)
(吉冠義曰古者冠禮筮日筮賓所以敬冠事敬冠事所以重禮重禮所以為國本○前者戒賓汎及僚友此又)
(於僚友中專筮一人使為加冠之賓也疏云命筮之辭蓋云主人某為適子某加冠筮某為賓庶幾從之若庶)
(子則云庶子某愚意主人二字似未安亦言其銜位可耳)
右筮賓
乃宿賓賓如主人服出門左西面再拜主人東面答拜
(宿進也宿者必先戒戒不必宿其不宿者為衆賓或悉來或否主人朝服○既筮得吉遂進之使至冠日必來)
(擯者傳辭入告賓賓如主人服出與相見)乃宿賓賓許主人再拜賓答拜主
人退賓拜送(乃宿賓者親相見致其辭○重言乃宿賓者上文言主人往行此禮此乃親致宿之)
(之辭也辭並見後)宿贊冠者一人亦如之(贊冠者佐賓為冠事者謂賓若他官之屬)
(中士若下士也宿之以筮賓之明日○佐賓為冠事即下文坐櫛設纚卒紘諸事助賓成禮故取其屬降於賓)
(一等者為之)
右宿賓宿贊冠者
厥明夕為期于廟門之外主人立于門東兄弟在其南
少退西面北上有司皆如宿服立于西方東面北上(厥其)
(也宿服朝服○宿賓之明夕冠前一日之夕也為期猶言約期也)擯者請期宰告曰質
明行事(擯者有司佐禮者在主人曰擯在客曰介質正也宰告曰旦日正明行冠事○擯必刃反)告
兄弟及有司(擯者告也)告事畢(宗人告也)擯者告期於賓之家(○前)
(所戒賓皆告也)
右為期
夙興設洗直于東榮南北以堂深水在洗東(夙早也興起也洗承)
(盥洗者棄水器也士用鐵榮屋翼也周制自卿大夫以下其室為夏屋水器尊卑皆用金罍及大小異○至期)
(先陳設冠服器物主賓各就内外之位主人迎賓及贊冠者入乃行三加之禮加冠畢賓醴冠者冠者見于母)
(賓字冠者凡九節而冠禮成賓出矣盥手洗爵皆一人浥水沃之下有器承此漉水其器曰洗堂下設洗其東)
(西當屋東翼其南北則以堂為淺深以罍貯水在洗之東夏屋兩下為之故有東西翼天子諸侯則四阿釋文)
(曰凡度淺深曰深○深申熓反)陳服于房中西墉下東領北上(墉墻○所陳之)
(服即下文爵弁服皮弁服玄端三服也房在堂上之東北上者爵弁服在北皮弁服次南玄端最南也冠時先)
(用卑服北上便也)爵弁服纁裳純衣緇帶韎韐(此與君祭之服雜記曰士弁而)
(祭於公爵弁者冕之次其色赤而微黑如爵頭然或謂之緅其布三十升纁裳淺絳裳凡染絳一入謂之縓再)
(入謂之赬三入謂之纁朱則四入與純衣絲衣也餘衣皆用布唯冕與爵弁服用絲耳先裳後衣者欲令下近)
(緇明衣與帶同色韎韐緼韍也士緼韍而幽衡合韋為之士染以茅蒐因以名焉今齊人名蒨為韎韐韍之制)
(似韠冠弁者不與衣陳而言於上以冠名服耳今文纁皆作熏○此士助祭於公之服服之尊者云爵弁者冕)
(之次者謂諸冕之下即次數爵弁亦言其尊也疏云凡冕以木為體長尺六寸廣八寸績麻三十升布上以玄)
(下以纁前後有旒其爵弁制大同唯無旒又為爵色為異又名冕者俛也低前一寸二分故得冕稱其爵弁則)
(前後平故不得冕名其尊卑次於冕故云冕之次也又云陳服則於房緇布冠皮爵弁在堂下是冠弁不與服)
(同陳今以弁在服上並言之者以冠弁表明其服耳不謂同陳之也愚按此服第三加所服也○纁許云反韎)
(音妹韐音閤縓七絹反頳丑貞反緼音温韍音弗蒨七見反)皮弁服素積緇帶素韠
(此與君視朔之服也皮弁者以白鹿皮為冠象上古也積猶辟也以素為裳辟蹙其要中皮弁之衣用布亦十)
(五升其色象焉○此視朔時君臣同服之服卑於爵弁陳之在爵弁南第二加所服言裳不言衣者用白布衣)
(與冠同色故不言衣也○要一遥反)玄端玄裳黃裳雜裳可也緇帶爵韠
(此莫夕於朝之服玄端即朝服之衣易其裳耳上士玄裳中士黃裳下士雜裳雜裳者前玄後黃易曰夫玄黃)
(者天地之雜也天玄而地黃士皆爵韋為韠其爵同不以玄冠名服者是為緇布冠陳之玉藻曰韠君朱大夫)
(素士爵韋○此士向暮之時夕君之服服之下陳皮弁服南初加緇布冠所服也玄端與朝服同用緇色十五)
(升布正幅為之但朝服素韠韠裳同色此用三等裳爵韠故異其名也又此服平時皆著玄冠服之當以玄冠)
(名其服今不言者以加冠時以配緇布冠故也)緇布冠缺項青組纓屬于缺緇
纚廣終幅長六尺皮弁笄爵弁笄緇組紘纁邊同篋(缺讀)
(如有頍者弁之頍緇布冠無笄者著頍圍髮際結項中隅為四綴以固冠也項中有&KR1362;亦由固頍為之耳今未)
(冠笄者著卷幘頍象之所生也滕薛名蔮為頍屬猶著纚今之幘梁也終充也纚一幅長六尺足以韜髮而結)
(之矣笄今之簪有笄者屈組為紘垂為飾無笄者纓而結其絛纁邊組側赤也同篋謂此以上凡六物隋方曰)
(篋○此所陳者飾冠之物非謂冠也缺項青組纓屬于缺共一物緇纚一物並緇布冠所用皮弁笄一物爵弁)
(笄一物緇組紘皮弁爵弁各有一共二物凡六物同篋貯之待冠時隨各冠致用也註謂缺讀如有頍者弁之)
(頍案詩自以頍為弁之貌非弁上之物也陳氏祥道云鄭說缺項之制蓋有所傳讀缺為頍無所經見今註及)
(疏所言缺項之制蓋謂緇布冠制小纔足容髮又無笄故别為缺項圍繞髮際上有綴以連冠下有纓以結頤)
(下緇纚韜髮之帛加冠時先以纚韜髮結之乃加冠也其緇組紘則為二弁有笄者而設加弁以笄横貫之以)
(一條組於笄左頭繫定遶頤下自右向上仰屬於笄屈繫之有餘因垂為飾故註云有笄者屈組為紘也○缺)
(依註音頍去藥反屬章玉反纚山綺反&KR1362;紀屈反卷去圓反蔮古内反簪側金反隋他果反)櫛實于
簞(簞笥也○櫛理髮具也○櫛莊乙反)蒲筵二在南(筵席也○一為冠子一為醴子也在南在)
(三服之南通指缺項纚笄組櫛等不專言蒲筵疏云對下文側尊一甒醴在服北也)側尊一甒醴
在服北有篚實勺觶角柶脯醢南上(側猶特也無偶曰側置酒曰尊側者)
(無玄酒服北者纁裳北也篚竹器如笭者勺尊升所以㪺酒也爵三升曰觶柶狀如匕以角為之者欲滑也南)
(上者篚次尊籩豆次篚古文甒作廡○側尊單設也尊字作虚字用○甒音武勺上若反觶之豉反柶音四醢)
(音海笭力呈反㪺九于反廡音武)爵弁皮弁緇布冠各一匴執以待于
西坫南南面東上賓升則東面(爵弁者制如冕黑色但無繅耳周禮王之皮弁)
(會五采玉璂象邸玉笄諸侯及孤卿大夫之冕皮弁各以其等為之則士之皮弁又無玉象邸飾緇布冠今小)
(吏冠其遺象也匴竹器名今之冠箱也執之者有司也坫在堂角古文匴為篹坫為襜○有司三人各執一冠)
(豫在西階西以待冠事賓未入南面序立賓升堂則東面向賓也○匴素管反繅音早璂音其篹素管反襜以)
(占反)
右冠日陳設
主人玄端爵韠立于阼階下直東序西面(玄端士入廟之服也阼猶)
(酢也東階所以荅酢賓客也堂東西墻謂之序○案特牲祭服用玄端玄端是士自祭其先之服與上所陳為)
(子加緇布冠之玄端一服也但玄冠耳主人服此服立阼階下以待賓至其立處與堂上東墻相直○阼才故)
(反酢才各反)兄弟畢袗玄立于洗東西面北上(兄弟主人親戚也畢猶盡)
(也袗同也玄者玄衣玄裳也緇帶韠位在洗東退於主人不爵韠者降於主人也古文袗為均也○袗訓同同)
(玄衣裳帶韠皆玄也)擯者玄端負東塾(東塾門内東堂負之北面○擯者立此以待傳命疏)
(謂别言玄端不言如主人服則與主人不同可知當衣冠同而裳異也下文贊者别言玄端亦然)將冠
者采衣紒在房中南面(采衣未冠者所服玉藻曰童子之飾也緇布衣錦緣錦紳并紐)
(錦束髮皆朱錦也紒結髮古文紒為結○紒音介字彙曰同結緣以絹反紐女九反)賓如主人服
贊者玄端從之立于外門之外(外門大門外)
右主人與賓各就内外位
擯者告(告者出請入告)主人迎出門左西面再拜賓答拜(左東也出)
(以東為左入以東為右)主人揖贊者與賓揖先入(贊者賤揖之而已又與賓揖先)
(入道之贊者隨賓)每曲揖(周左宗廟入外門將東曲揖直廟將北曲又揖○疏云周左宗廟者祭義)
(與小宗伯俱有此文對殷右宗廟也言此欲見入大門東向入廟云入外門將東曲揖者主人在南賓在北俱)
(向東是一曲故一揖也至廟南主人在東北面賓在西北面是一曲為二揖通下將入廟又揖三也)至于
廟門揖入三揖至于階三讓(入門將右曲揖將北曲揖當碑揖○上文每曲揖據)
(入大門向廟時既入廟主人趨東階賓趨西階是主人將右欲背賓宜揖既當階主賓將北面趨階與賓相見)
(又宜揖廟中測影麗牲之碑在堂下三分庭之一在北是庭中之大節至此又宜揖皆因變伸敬以道賓也)
主人升立于序端西面賓西序東面(主人賓俱升立相鄉○鄕許亮反)
贊者盥于洗西升立于房中西面南上(盥於洗西由賓階升也立於房)
(中近其事也南上尊於主人之贊者古文盥皆作浣○贊者止一人云南上者與主人之贊者為序也○盥音)
(管浣戶管反)
右迎賓及贊冠者入
主人之贊者筵于東序少北西面(主人之贊者其屬中士若下士筵布席也)
(東序主人位也適子冠於阼少北辟主人○為將冠者布席也)將冠者出房南面(南面立於)
(房外之西待賓命)贊者奠纚笄櫛于筵南端(贊者賓之贊冠者也奠停也古文櫛)
(為節)賓揖將冠者將冠者即筵坐贊者坐櫛設纚(即就設施○古)
(人坐法以膝著地兩蹠向後如今之跪經凡言坐皆然)賓降主人降賓辭主人對
(主人降為賓將盥不敢安位也辭對之辭未聞)賓盥卒壹揖壹讓升主人升復
初位(揖讓皆壹者降於初古文壹皆作一○復初位東序端也)賓筵前坐正纚興降
西階一等執冠者升一等東面授賓(正纚者將加冠宜親之興起也降下)
(也下一等升一等則中等相授冠緇布冠也○疏云案匠人天子之堂九尺賈馬以為傍九等為階則諸侯堂)
(宜七尺則七等階大夫堂宜五尺則五等階士宜三尺則三等階故鄭以中等解之也)賓右手執
項左手執前進容乃祝坐如初乃冠興復位贊者卒(進容)
(者行翔而前鶬焉至則立祝坐如初坐筵前興起也復位西序東面卒謂設缺項結纓也○項冠之後也非缺)
(項○鶬七良反)冠者興賓揖之適房服玄端爵韠出房南面(復出)
(房南面者一加禮成觀衆以容體)
右初加
賓揖之即筵坐櫛設笄賓盥正纚如初降二等受皮弁
右執項左執前進祝加之如初復位贊者卒紘(如初為不見者)
(言也卒紘謂繫屬之○即筵坐櫛者當再加皮弁必脱去緇布冠更櫛也方櫛訖即云設笄疏以為此紒内安)
(髮之笄非固冠之笄其固冠之笄則加冠時賓自設之○屬音燭)興賓揖之適房服素
積素韠容出房南面(容者再加彌成其儀益繁○容者整其威儀容觀也方加緇布冠時)
(其出亦有容至此益盛乃言之耳)
右再加
賓降三等受爵弁加之服纁裳韎韐其他如加皮弁之
儀(降三等下至地他謂卒紘容出)
右三加
徹皮弁冠櫛筵入于房(徹者贊冠者主人之贊者為之○將醴冠者故徹去此等冠緇)
(布冠也冠者著爵弁以受醴至見姑姊訖乃易服)筵于戶西南面(筵主人之贊者戶西室戶)
(西○廟制近北一架西為室東為房室戶之西客位也)贊者洗于房中側酌醴加
柶覆之面葉(洗盥而洗爵者昏禮曰房中之洗在北堂直室東隅篚在洗東北面盥側酌者言無)
(為之薦者面前也葉柶大端贊酌者賓尊不入房古文葉為擖○註引昏禮證房中别有洗非在庭之洗也側)
(酌者贊者自酌還自薦也柶類今茶匙葉即匙頭贊者前其葉以授賓者欲賓得前其柄以授冠者冠者得之)
(乃前其葉以极醴而祭也柶用時仰之贊者不自用故覆之以授也)賓揖冠者就筵筵西
南面賓授醴于戶東加柶面枋筵前北面(戶東室戶東今文枋為柄)
(○酌醴者出房向西授賓賓至室戶東受之筵前北面致祝當在此時祝辭見後○枋彼命反)冠者筵
西拜受觶賓東面答拜(筵西拜南面拜也賓還答拜於西序之位東面者明成人與為)
(禮異於答主人○冠者拜訖進受觶賓既授觶乃復西序之位答之賓答主人拜當西階北面此西序東面故)
(註云異於答主人)薦脯醢(贊冠者也)冠者即筵坐左執觶右祭脯醢
以柶祭醴三興筵末坐啐醴捷柶興降筵坐奠觶拜執
觶與賓答拜(捷柶扱柶於醴中其拜皆如初古文啐為呼○三祭疏以為一如昏禮始扱一祭又)
(扱再祭也○啐七内反捷初洽反扱音插)
右賓醴冠者
冠者奠觶于薦東降筵北面坐取脯降自西階適東壁
北面見于母(薦東薦左凡奠爵將舉者於右不舉者於左適東壁者出開門也時母在闈門之外)
(婦人入廟由闈門)母拜受子拜送母又拜(婦人於丈夫雖其子猶俠拜○俠古洽反)
右冠者見于母
賓降直西序東面主人降復初位(初位初至階讓升之位)冠者立
于西階東南面賓字之冠者對(對應也其辭未聞○字辭見後疏云未字先見)
(母字訖乃見兄弟之等急於母緩於兄弟也)
右賓字冠者
賓出主人送于廟門外(不出外門將醴之○此下冠禮既成賓出就次以後諸事冠者)
(見兄弟見贊者見姑姊為一節易服見君見鄉大夫先生為一節主人醴賓又一節凡三節)請醴賓
賓禮辭許賓就次(此醴當作禮次門外更衣處也必帷幕簞席為之)冠者見於
兄弟兄弟再拜冠者答拜見贊者西面拜亦如之(見贊者西)
(面拜則見兄弟東面拜贊者後賓出)入見姑姊如見母(入入寢門也廟在寢門外如見母者)
(亦北面姑與姊亦俠拜也不見妹妹卑○疏云不見父與賓者蓋冠畢則已見也不言者從可知也)
右冠者見兄弟贊者姑姊
乃易服服玄冠玄端爵韠奠摯見於君遂以摯見於鄉
大夫鄉先生(易服不朝服者非朝事也摯雉也鄉先生鄉中老人為卿大夫致仕者○見君見鄉)
(大夫先生非必是日因見兄弟等類言之耳)
右冠者見君與鄉大夫先生
乃醴賓以壹獻之禮(壹獻者主人獻賓而已即燕無亞獻者獻酢酬賓主人各兩爵而禮)
(成特牲少牢饋食之禮獻尸此其類也士禮一獻卿大夫三獻賓醴不用柶者泲其醴内則曰飲重醴清糟凡)
(醴事質者用糟文者用清○註引内則者明醴有清有糟前醴子用糟此醴賓其清者也○泲子禮反)主
人酬賓束帛儷皮(飲賓客而從之以財貨曰酬所以申暢厚意也束帛十端也儷皮兩鹿皮)
(也古文儷為離○酬賓大夫用束帛乘馬天子諸侯以玉將幣士束帛儷皮獻數多少不同其酬幣唯於奠酬)
(之節一行之○儷音麗飲於鴆反)贊者皆與贊冠者為介(贊者衆賓也皆與亦飲酒)
(為衆賓介賓之輔以贊為之尊之飲酒之禮賢者為賓其次為介○與音預)
右醴賓
賓出主人送于外門外再拜歸賓俎(一獻之禮有薦有俎其牲未聞使人)
(歸諸賓家也)
右送賓歸俎
(以上士冠禮正經頗疑數事冠於廟重成人也未冠不以告既冠不以見何也見于母而不見於父見贊)
(者而不見賓疏以為冠畢已見似矣然醴畢即見于母儀節相承則見父見賓當於何時豈在酌醴定祥)
(之前與又言歸俎而不言載俎其牲未聞註已陳之要皆文不具也)
若不醴則醮用酒(若不醴謂國有舊俗可行聖人用焉不改者也曲禮曰君子行禮不求變)
(俗祭祀之禮居喪之服哭泣之位皆如其國之故謹修其法而審行之是也酌而無酬酢曰醮醴亦當為禮○)
(疏曰自此以上說周禮冠子之法自此以下至取籩脯以降如初說夏殷冠子之法愚按醴醮二法其異者醴)
(側尊在房醮兩尊于房戶之間醴用觶醮用爵醴篚從尊在房醮篚從洗在庭醴待三加畢乃一舉醮每一加)
(即一醮醴薦用脯醢醮每醮皆用脯醢至三醮又有乾肉折俎醴贊冠者酌授賓賓不親酌醮則賓自降取爵)
(升酌酒醴者每加入房易服出房立待賓命醮則每醮訖立筵西待賓命醴者每加冠必祝醴時又有醴辭醮)
(者加冠時不祝至醮時有醮辭其餘儀節並不異也○醮子召反)尊于房戶之間兩甒
有禁玄酒在西加勺南枋(房戶間者房西室戶東也禁承尊之器也名之為禁者因)
(為酒戒也玄酒新水也雖今不用猶設之不忘古也○兩甒一酒尊一玄酒尊也)洗有篚在西
南順(洗庭洗當東榮南北以堂深篚亦以盛勺觶陳於洗西南順北為上也○盛音成)始加醮
用脯醢賓降取爵于篚辭降如初卒洗升酌(始加者言一加一醮)
(也加冠於東序醮之於戶西同耳始醮亦薦脯醢賓降者爵在庭酒在堂將自酌也辭降如初如將冠時降盥)
(辭主人降也凡薦出自東房)冠者拜受賓答拜如初(贊者筵于戶西賓升揖冠者就)
(筵乃酌冠者南面拜受賓授爵東面答拜如醴禮也於賓答拜贊者則亦薦之○賓亦筵前北面釋醮辭訖冠)
(者乃南面拜受)冠者升筵坐左執爵右祭脯醢祭酒興筵末坐
啐酒降筵拜賓答拜冠者奠爵于薦東立于筵西(冠者立俟)
(賓命賓揖之則就東序之筵○降筵奠爵而後拜執爵興賓乃答拜拜訖冠者乃奠爵薦東其節亦當與醴同)
(註云就東序之筵謂當更加皮弁也)徹薦爵筵尊不徹(徹薦與爵者辟後加也不徹筵尊三)
(加可相因由便也)加皮弁如初儀再醮攝酒其他皆如初(攝猶整也)
(整酒謂撓之今文攝為聶撓謂更益整頓之示新也)加爵弁如初儀三醮有乾
肉折俎嚌之其他如初北面取脯見于母(乾肉牲體之脯也折其體)
(以為俎嚌嘗之○周禮腊人鄭註云大物解肆乾之謂之乾肉薄析曰脯棰之而施薑桂曰腵脩乾肉與脯脩)
(别言蓋豚解而七體以乾之及將升于俎則節折為二十一體與燕禮同故名乾肉折俎嚌之亦祭而後嚌也)
(再醮言攝酒此三醮當亦攝酒下文卒醮取籩脯以降此取脯當亦取籩脯皆不言者互文見義也○折之設)
(反嚌才計反腵音鍜)若殺則特豚載合升離肺實于鼎設扃鼏(特豚)
(一豚也凡牲皆用左胖煑於鑊曰亨在鼎曰升在俎曰載載合升者明亨與載皆合左右胖離割也割肺者使)
(可祭也可嚌也今文扃為鉉古文鼏為密○上醮子用乾肉不殺牲此下言其殺牲者又醮法之不同者也案)
(特牲少牢及鄉飲酒皆用右胖此合升左右胖或以嘉禮故異之與註云凡牲皆用左胖疏以為鄭據夏殷之)
(法未知然否扃舁鼎鼏覆鼎者也○扃古螢反鼏亡歴反胖普半反鑊戶郭反亨普庚反)始醮如初
(亦薦脯醢徹薦爵筵尊不徹矣)再醮兩豆葵菹蠃醢兩籩栗脯(蠃醢螔蝓醢今)
(文蠃為蝸○蠃力禾反螔音移蝓音俞蝸力禾反)三醮攝酒如再醮加俎嚌之
皆如初嚌肺(攝酒如再醮則再醮亦攝之矣加俎嚌之嚌當為祭字之誤也祭俎如初如祭脯醢)
(○加俎者不徹豆籩而加設此牲俎也其祭亦止祭俎肺不復祭脯醢鄭破嚌之為祭之者以先祭後嚌此是)
(定法又不宜有二嚌其所嚌即其所祭者也)卒醮取籩脯以降如初(○謂亦見于母)
右夏殷冠子之法
若孤子則父兄戒宿(父兄諸父諸兄○士之無父者加冠之法戒宿戒賓宿賓也)冠
之日主人紒而迎賓拜揖讓立于序端皆如冠主禮於
阼(冠主冠者親父若宗兄也古文紒為結今文禮作醴○有父加冠則將冠者紒而俟于房中孤子則紒而)
(迎賓拜揖讓立皆如為子加冠之主人有父加冠則醴于室戶西孤子則醴于阼此其異也)凡拜北
面于阼階上賓亦北面于西階上答拜(○父在加冠受醴戶西拜于筵)
(西南面賓答拜于序端東面此則與賓各專階北面也)若殺則舉鼎陳于門外直
東塾北面(孤子得申禮盛之父在有鼎不陳于門外)
右孤子冠法
若庶子則冠于房外南面遂醮焉(房外謂尊東也不於阼階非代也不醮於)
(客位成而不尊○適子則冠于東序少北西面或醴或醮皆于戶西疏云周公作經於三代之下言之則三代)
(庶子冠禮皆於房外同用醮矣又云周之庶子宜依適子一醴用一醮夏殷庶子亦依三醮)
右庶子冠法
冠者母不在則使人受脯于西階下(○母不在謂有他故非沒也使人受)
(脯當於後見之)
右見母權法
戒賓曰某有子某將加布於其首願吾子之教之也(吾子)
(相親之辭吾我也子男子之美稱古文某為謀○此下列言冠禮中戒宿祝醮醴字之辭疏云上某主人名下)
(某子之名加布初加緇布冠也云願吾子之教之也者即此加冠行禮為教之也)賓對曰某不
敏恐不能共事以病吾子敢辭(病猶辱也古文病為秉○共音恭)主人
曰某猶願吾子之終教之也賓對曰吾子重有命某敢
不從(敢不從許之辭○重直用反)宿曰某將加布於某之首吾子將
莅之敢宿賓對曰某敢不夙興(莅臨也今文無對)
右戒賓宿賓之辭
始加祝曰令月吉日始加元服(令吉皆善也元首也)棄爾幼志順
爾成德壽考惟祺介爾景福(爾女也既冠為成德祺祥也介景皆大也因冠而戒)
(且勸之女如是則有壽考之祥大女之大福也○幼志幼年戲弄之志也棄禁絶之也順成德安養其成人之)
(德也冠義云既冠將責以父子君臣長幼之禮即所謂成德也祝以有是德即有是福是勸之也服蒲北反福)
(筆勒反與德叶)再加曰吉月令辰乃申爾服(辰子丑也申重也)敬爾威
儀淑慎爾德眉壽萬年永受胡福(胡猶遐也遠也遠無窮古文眉作麋○敬)
(爾威儀正其外也淑慎爾德謹其内也内外夾持順成德者當如是)三加曰以歲之正以
月之令咸加爾服(正猶善也咸皆也皆加女之三服謂緇布冠皮弁爵弁也)兄弟具
在以成厥德黃耉無疆受天之慶(黃黃髮也耉凍黎也皆壽徵也疆竟○兄)
(弟具在以成厥德言成此冠禮是成其德也首三句為一聯服叶德慶叶疆音羌正令二句又自相叶○耉音)
(苟竟音敬又音景)
右加冠祝辭
醴辭曰甘醴惟厚嘉薦令芳(嘉善也善薦謂脯醢芳香也)拜受祭之
以定爾祥承天之休壽考不忘(不忘長有令名○定祥承休與易凝命之旨相)
(類天人之理微見於此)
右醴辭
醮辭曰旨酒既清嘉薦亶時(亶誠也古文亶為癉○癉丁但反)始加元
服兄弟具來孝友時格永乃保之(善父母為孝善兄弟為友時是也格至也)
(永長也保安也行此乃能保之今文格為嘏凡醮者不祝○孝友時格孝友極其至也教以盡孝友之道乃可)
(長保之也註凡醮者不祝謂用酒以醮者每加冠畢但用醮辭醮之其方加冠時不用祝辭也詳醮辭始加元)
(服等句與祝辭相類兼用之則複矣疏以為醮庶子不用祝辭錯會註意○來力之反與時之叶嘏古雅反)
再醮曰旨酒既湑嘉薦伊脯(湑清也伊惟也)乃申爾服禮儀有
序祭此嘉爵承天之祜(祜福也)三醮曰旨酒令芳籩豆有
楚(旨美也楚陳列之貌○疏云用再醮之籩豆不增改之故云有楚)咸加爾服肴升折
俎(肴升折俎亦謂豚○乾肉折俎與殺牲體皆謂折俎)承天之慶受福無疆(○亦兩句)
(叶)
右醮辭
字辭曰禮儀既備令月吉日昭告爾字爰字孔嘉(昭明也爰)
(於也孔甚也)髦士攸宜宜之于假(髦俊也攸所也于猶為也假大也宜之是為大矣○)
(此孔嘉之字實髦士之所宜且宜之而至於大也)永受保之曰伯某甫仲叔季
唯其所當(伯仲叔季長幼之稱甫是丈夫之美稱孔子為尼甫周大夫有家甫宋大夫有孔甫是其)
(類甫字或作父○此辭賓直西序東面與子為字時命之也據釋文備與日叶為一韻字音滋嘉叶居之反為)
(一韻假叶音古與甫為一韻顧炎武云備與字一韻嘉與宜一韻假與甫一韻古人文字錯綜不必二句一韻)
(也○甫音父)
右字辭
屨夏用葛玄端黑屨青絇繶純純博寸(屨者順裳色玄端黑屨以玄裳)
(為正也絇之言拘也以為行戒狀如刀衣鼻在屨頭繶縫中紃也純緣也三者皆青博廣也○此下言三服之)
(屨不與上服同陳者屨賤故别言之夏葛屨冬皮屨春秋熱則從夏寒則從冬此玄端黑屨初加時所用註云)
(以玄裳為正者玄端兼有黃裳雜裳屨獨用黑與玄同色故云以玄裳為正也絇在屨頭繶其牙底相接縫中)
(之絛純謂繞口緣邊三者皆青色也○絇其于反繶於力反純章允反縫扶用反紃音旬)素積白屨
以魁柎之緇絇繶純純博寸(魁蜃蛤柎注也○此皮弁服之屨再加時所用以魁)
(蛤之灰注於上使色白也○魁苦回反柎方夫反蜃上忍反蛤音閤)爵弁纁屨黑絇繶純
純博寸(爵弁屨以黑為飾爵弁尊其屨飾以繢次○此三加所用之屨疏云爵弁尊其屨飾以繢次者)
(案冬官畫繢之事云青與白相次赤與黑相次玄與黃相次繢以為衣青與赤謂之文赤與白謂之章白與黑)
(謂之黼黑與青謂之黻繡以為裳是對方為繢次比方為繡次又鄭註屨人云複下曰舄禪下曰屨凡舄之飾)
(如繢之次凡屨之飾如繡之次上文黑屨青飾白屨黑飾皆繡之次此爵弁纁屨而黑飾不取比方之色而以)
(對方黑色為飾是用繢次與舄同故云爵弁尊也朱子曰三屨經不言所陳處疑在房中既冠而適房改服并)
(得易屨也○繢戶内反)冬皮屨可也不屨繐屨(繐屨喪屨也縷不灰治曰德○疏云)
(言此者欲見大功未可以冠子故於屨末因禁之也○繐音歲)
右三服之屨
記冠義(○周公作經後賢復為作記疏云凡言記者皆是記經不備兼記經外遠古之言案喪服記子)
(夏為之作傳記當在子夏前愚謂此記已有孔子曰當在孔子後不知定誰所錄冠義又記中小目餘篇不復)
(言某義者或欲舉一例餘也又戴記亦有冠義又後儒所為故與此異也)
始冠緇布之冠也太古冠布齊則緇之其緌也孔子曰
吾未之聞也冠而敝之可也(太古唐虞以上緌纓飾未之聞太古質無飾重古始)
(冠冠其齊冠白布冠今之喪冠是也○記者以經有緇布冠皮弁爵弁玄冠四等之冠各記其所從來與古今)
(因革之異此節記緇布冠為太古齊冠本無緌又始冠加之以存古意加後不復更著也)
適子冠於阼以著代也醮於客位加有成也三加彌尊
諭其志也冠而字之敬其名也(名者質所受於父母冠成人益文故敬之○著)
(代明其將代已也加有成加禮於有成德者也諭其志教諭之使其志存修德每進而上也敬其名敬其所受)
(於父母之名非君父之前不以呼也此皆冠義之大者故記者釋之)
委貌周道也章甫殷道也母追夏后氏之道也(或謂委貌為玄)
(冠委猶安也言所以安正容貌章明也殷質言以表明大夫也甫或為父今文為斧母𤼵聲也追猶堆也夏后)
(氏質以其形名之三冠皆所常服以行道也其制之異同未之聞○此因冠者冠畢易服玄冠故記之道猶制)
(也言三代冠制此其同等者也)周弁殷冔夏收(弁名出於槃槃大也言所以自光大也冔名出)
(於幠幠覆也言所以自覆飾也收言所以收斂髮也齊所服而祭也其制之異未聞○此因三加爵弁而記其)
(制之相等者殷則冔夏則收也○冔况甫反槃畔于反幠火吳反)三王共皮弁素積(質不)
(變○言三代再加所同用也疑委貌以下節當在適子節之前與首節皆言冠制當以類從)無大夫
冠禮而有其昏禮古者五十而后爵何大夫冠禮之有
(據時有未冠而命為大夫者周之初禮年未五十而有賢才者試以大夫之事猶服士服行士禮二十而冠急)
(成人也五十乃爵重官人也大夫或時改娶有昏禮是也○自此至末皆明士冠禮可以上達之故此言大夫)
(無冠禮如有未冠而為大夫者其冠亦從乎士而已)公侯之有冠禮也夏之末造
也(造作也自夏初以上諸侯雖父死子繼年未滿五十者亦服士服行士禮五十乃命也至其衰末上下相)
(亂簒弑所由生故作公侯冠禮以正君臣也坊記曰君不與同姓同車與異姓同車不同服示民不嫌也以此)
(坊民民猶得同姓以弑其君者○此言不獨大夫無冠禮雖公侯冠禮亦夏末始作非古也據註訓造為作則)
(末字當一讀近徐師曾解郊特牲云末造猶言末世則二字連讀制作義在末造之外讀者酌之)天子
之元子猶士也天下無生而貴者也(元子世子也無生而貴皆由下升○)
(天子之元子猶用士禮又不但公侯已也天下固無生而貴者也)繼世以立諸侯象賢
也(象法也為子孫能法先祖之賢故使之繼世也○諸侯繼世而立疑其生而貴矣實以其象賢乃立之天)
(子元子亦以象賢乃享天位均非生而貴者也故其冠皆用士禮也)以官爵人德之殺也
(殺猶衰也德大者爵以大官德小者爵以小官○凡以官位爵人皆以德為等殺爵以待有德安得有生而貴)
(者乎)死而諡今也古者生無爵死無諡(今謂周衰記之時也古謂殷殷士生)
(不為爵死不為諡周制以士為爵死猶不為諡耳下大夫也今記之時士死則諡之非也諡之由魯莊公始也)
(○爵以德升故冠從乎賤用士禮古者生不以士為爵死不為之立諡士固賤者也)
儀禮鄭註句讀卷一
