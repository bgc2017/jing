周易傳義大全卷十二明胡廣等撰
周易下經
䷞(艮下兌上)
傳咸序卦有天地然後有萬物有萬物然後有男女
有男女然後有夫婦有夫婦然後有父子有父子然
後有君臣有君臣然後有上下有上下然後禮義有
所錯天地萬物之本夫婦人倫之始所以上經首乾
坤下經首咸繼以恒也天地二物故二卦分爲天地
之道男女交合而成夫婦故咸與恒皆二體合爲夫
婦之義咸感也以說爲主恒常也以正爲本而說之
道自有正也正之道固有說焉巽而動剛柔皆應說
也咸之爲卦兌上艮下少女少男也男女相感之深
莫如少者故二少爲咸也艮體篤實止爲誠慤之義
男志篤實以下交女心說而上應男感之先也男先
以誠感則女說而應也(建安丘氏曰咸二少相交者夫婦之始也所以論一時交)
(感之情故以男下女爲象男先下於女婚姻之道成矣恒二長相承者夫婦之終也所以論萬世處家之)
(道故以男尊女卑爲象女下於男居室之倫正矣或曰卦以二少二長相重者不有損益乎曰損雖二少)
(而男不下女咸感之義微矣益雖二長而女居男上恒久之義悖矣此下經所以不首損益而首咸恒也)
(○雲峯胡氏曰先天八卦之象說卦凡兩言之先言天地而即繼之以山澤繼言水火雷風而終之以山)
(澤相薄者有貴於不相悖不相射者有貴於相逮唯通氣則兩言之不改然則上經首於乾坤者天地定)
(位也下經首於咸者山澤通氣也位欲其分故乾坤分而爲二卦氣欲其合故山澤合而爲一卦又易八)
(純卦六爻皆不應泰否咸恒損益既未濟六爻皆應泰否天地相應故居上篇咸損少男少女相應恒益)
(長男長女相應既未濟中男中女相應故居下篇咸以少男下少女又應之切至者故居下篇之首故上)
(經彖辭不言女下經咸取女吉家人利女貞姤勿用取女漸女歸吉多言婚娶之事而自於咸見之)
咸亨利貞取女吉(取七具反)
傳咸感也不曰感者咸有皆義男女交相感也物之
相感莫如男女而少復甚焉凡君臣上下以至萬物
皆有相感之道物之相感則有亨通之理君臣能相
感則君臣之道通上下能相感則上下之志通以至
父子夫婦親戚朋友皆情意相感則和順而亨通事
物皆然故咸有亨之理也利貞相感之道利在於正
也不以正則入於惡矣如夫婦之以滛姣君臣之以
媚說上下之以邪僻皆相感之不以正也取女吉以
卦才言也卦有柔上剛下二氣感應相與止而說男
下女之義以此義取女則得正而吉也本義咸交感
也兌柔在上艮剛在下而交相感應又艮止則感之
專兌說則應之至又艮以少男下於兌之少女男先
於女得男女之正婚姻之時故其卦爲咸其占亨而
利貞取女則吉蓋感有必通之理然不以貞則失其
亨而所爲皆凶矣(西溪李氏曰易无思也无爲也寂然不動感而遂通天下之故有心)
(於求感非易之道也故去心而名卦以咸○閭丘氏昕曰感非其正則夫婦不以禮合君臣不以道合朋)
(友不以義合終必至於睽離故曰亨利貞○中溪張氏曰物之相感莫如男女之少者故二少爲咸上下)
(交感則有亨通之理然相感之道利在守正以此道而取女其吉可知○雲峯胡氏曰咸感也不曰感而)
(曰咸咸皆也无心之感也无心於感者无所不感也感則必通而利在於貞凡言感之道當如此取女吉)
(專言取女者當如此女以静正爲主男不下女而女從之非貞女也不可取矣○雙湖胡氏曰文王於咸)
(卦自取取女象二卦重在三上兩爻三爲艮主上爲兌主男女皆得其正故曰利貞故取女吉也况二五)
(又正其不正者初四而已曰取女二體又以艮爲重而咸之所以得名亦由於艮艮爲感主而兑已是應)
(體本義謂艮止則感之專兌說則應之至已盡卦義此所以二少尤有夫婦感應之道而爲下經之首與)
(乾坤分主上下經也先儒謂上經乾坤以二老對立下經咸以二少合體深爲得之)
彖曰咸感也
本義釋卦名義(臨川吳氏曰卦之二體陽感而隂應隂感而陽應六畫皆相與卦之所以)
(得咸感之名也○建安丘氏曰咸者感也所以感者心也无心者不能感故咸加心而爲感有心於感者)
(亦不能咸感故感去心而爲咸咸皆也唯无容心於咸然後无所不感聖人以咸名卦而彖以感釋之所)
(以互明其旨也)
柔上而剛下二氣感應以相與止而說男下女是以亨
利貞取女吉也(說音悦男下之下遐嫁反)
傳咸之義感也在卦則柔爻上而剛爻下柔上變剛
而成兌剛下變柔而成艮隂陽相交爲男女交感之
義又兌女在上艮男居下亦柔上剛下也隂陽二氣
相感相應而和合是相與也止而說止於說爲堅慤
之意艮止於下篤誠相下也兌說於上和說相應也
以男下女和之至也相感之道如此是以能亨通而
得正取女如是則吉也卦才如此大率感道利於正
也(厚齋馮氏曰剛柔以質言感應以氣言乾之氣應乎坤坤應之而成兌是坤與乾也坤之氣感乎乾)
(乾應之而成艮是乾與坤也○縉雲馮氏曰柔上剛下感應相與所以爲亨止而說所以利貞男下女所)
(以取女吉也○龜山楊氏曰止而說以卦才言也夫婦之道止而不說則離說而不止則亂男不下女則)
(剛柔不接非夫婦之正也○建安丘氏曰柔上上也六本居三上與乾交而爲兌也剛下三也九本居上)
(下與坤交而爲艮也二氣感應以相與山澤通氣也不言山澤者言山澤則不見相與之義故以二氣言)
(之觀恒言雷風相與則知二氣相與之爲山澤爾此釋咸亨義止而說以二德言人心之說動易失正唯)
(止而能說則无徇情縱欲之失此釋利貞義男下女以二象言謂以艮之少男下於兌之少女也凡婚姻)
(之道无女先男者必女守貞静男先下之則爲得男女之正此釋取女吉義故下以是以二字總結之)
本義以卦體卦德卦象釋卦辭或以卦變言柔上剛
下之義曰咸自旅來柔上居六剛下居五也亦通(雲峯)
(胡氏曰以卦體釋亨以卦德釋利貞止而後說所以爲貞不止非貞也以卦象釋取女吉)
天地感而萬物化生聖人感人心而天下和平觀其所
感而天地萬物之情可見矣
傳既言男女相感之義復推極感道以盡天地之理
聖人之用天地二氣交感而化生萬物聖人至誠以
感億兆之心而天下和平天下之心所以和平由聖
人感之也觀天地交感化生萬物之理與聖人感人
心致和平之道則天地萬物之情可見矣感通之理
知道者默而觀之可也本義極言感通之理(胡氏曰天地感)
(而萬物化生言乾坤交而大化行也聖人感人心而天下和平言二五交而治化行也○張氏彭老曰分)
(而言之則天地萬物以化生相感應聖人天下以和平相感應天地自天地聖人自聖人也合而言之此)
(之呼吸語默即彼之翕張闔闢此之喜怒哀樂即彼之慘舒榮悴道化之宰生意之充天地即聖人聖人)
(即天地也○中溪張氏曰天地之感也以氣聖人之感人也以心天地交感而萬物有化生之理聖人感)
(人心而天下有和平之治寂然不動性也感而遂通情也於其所感而觀之而天地萬物之情可得而見)
(矣情者感而動者也○節齋蔡氏曰天地萬物之情感而必應應感之間情无所遁矣○雲峯胡氏曰上)
(經首乾氣化之始而曰品物流形下經首咸形化之始而曰二氣感應氣與形固未嘗相離也上經首乾)
(彖傳言性下經首咸彖傳言情復之彖言天地之心咸言人心學易者於此當有悟矣)
象曰山上有澤咸君子以虛受人
傳澤性潤下土性受潤澤在山上而其漸潤通徹是
二物之氣相感通也君子觀山澤通氣之象而虛其
中以受於人夫人中虛則能受實則不能入矣虛中
者无我也中无私主則无感不通以量而容之擇合
(一作交)而受之非聖人有感必通之道也(朱子曰山上有澤當如伊)
(川說水潤土燥有受之義上若不虛如何受得上兑下艮兑上缺有澤口之象兑下二陽畫有澤底之象)
(艮上一畫陽有土之象下二隂畫中虛便是滲水之象○問程傳以量而容之莫是要著意容之否曰非)
(也以量者乃是隨我量之大小以容之便是不虛了○中溪張氏曰水之性潤下土之性受潤土之中虛)
(者則於潤无所不受心之中虛者則於人何所不容實則不能相入矣)
本義山上有澤以虛而通也(白雲郭氏曰山澤通氣而後萬物化生君子法)
(之以虛受人唯虛故受受故能感不能感者以不能受故也不能受者以不能虛中故也○建安丘氏曰)
(山上有澤其中必虛虛則山澤之氣通而感應之理以生君子觀虛而能感之象而以虛受人人之一心)
(其寂然不動感而遂通者虛故也苟以私意實之則先入者爲主而感應之機窒雖有至者皆捍之而不)
(受矣故山以虛則能受澤心以虛則能受人○雲峯胡氏曰咸取无心之義以虛受人无心之感也上經)
(首乾坤自強反諸己厚德施於人下經首咸恒虛以施於人立則反諸己)
初六咸其拇(拇茂后反)
傳初六在下卦之下與四相感以微處初其感未深
豈能動於人故如人拇之動未足以進也拇足大指
人之相感有淺深輕重之異識其時勢則所處不失
其宜矣本義拇足大指也咸以人身取象咸於最下
咸拇之象也感之尚淺欲進未能故不言吉凶此卦
雖主於感然六爻皆宜静而不宜動也(藍田呂氏曰初與四應四)
(以心感而初以足行不曰足而曰拇者以隂居下静而未行蓋心感而跡未應也○厚齋馮氏曰九四心)
(之象咸之主也下體自拇而腓腓而股皆聽命於心而初六正應九四則尤爲所感之專者特去四尚歴)
(三爻視腓之近以爲行故未有吉凶吉凶生乎動者也○雙湖胡氏曰拇只取下體初象觧九四觧而拇)
(亦指初也嘗觀文王於兩體重在三上兩爻以男女之正取婚姻之象周公於六爻又自以人身取象以)
(四當心位爲感之主絶无卦辭之意卦爻不同如此使爻辭皆作於文王必互相𤼵明矣○雲峯胡氏曰)
(咸恒初爻皆淺之地咸拇感之未深而艮性能止故不言吉凶恒初未可求深而巽性善入雖貞亦凶淺)
(深輕重異宜學易者信不可不知時也)
象曰咸其拇志在外也
傳初志之動感於四也故曰在外志雖動而感未深
如拇之動未足以進也(中溪張氏曰初與四爲正應所感雖淺然觀其拇之動則)
(知其志已在乎外卦之九四矣)
六二咸其腓凶居吉(腓房非反)
傳二以隂在下與五爲應故設咸腓之戒腓足肚行
則先動足乃舉之非如腓之自動也二若不守道待
上之求而如腓之動則躁妄自失所以凶也安其居
而不動以待上之求則得進退之道而吉也二中正
之人以其在咸而應五故爲此戒復云居吉若安其
分不自動則吉也本義腓足肚也欲行則先自動躁
妄而不能固守者也二當其處又以隂柔不能固守
故取其象然有中正之德能居其所故其占動凶而
静吉也(進齋徐氏曰咸體宜靜二柔不知順理而躁妄失正故凶○中溪張氏曰六二在下體之)
(中故曰咸其腓二與五爲正應當待五之感而後動今乃不待九五之感而先動躁妄自失所以凶也然)
(以柔履柔則當其位苟能居以俟之不亦吉乎○楊氏曰六二之感以腓可謂凶矣然居而不行静而不)
(動故可以易凶而吉易害而利矣○誠齋楊氏曰鍾不扣而鳴則妖石非言之物而言則怪物有不感而)
(自動者乎故以居爲吉○雲峯胡氏曰咸艮皆取身爲象咸六二即艮六二艮其腓不言吉凶咸其腓則)
(曰凶者躁動故凶也居吉即艮其腓之謂也在咸下體則凶如艮本體則吉)
象曰雖凶居吉順不害也
傳二居中得正所應又中正其才本善以其在咸之
時質柔而上應故戒以先動求君則凶居以自守則
吉象復明之云非戒之不得相感唯順理則不害謂
守道不先動也(中溪張氏曰隂性本静二能順其性而不動則不至有私感之害矣六二)
(之居吉即洪範之用静吉也)
九三咸其股執其隨往吝
傳九三以陽居剛有剛陽之才而爲主於内居下之
上是宜自得於正道以感於物而乃應於上六陽好
上而說隂上居感說之極故三感而從之股者在身
之下足之上不能自由隨身而動者也故以爲象言
九三不能自主隨物而動如股然其所執守者隨於
物也剛陽之才感於所說而隨之如此而往可羞吝
也(東谷鄭氏曰初與二隂也感於陽而動故其咸爲拇爲腓三陽爲艮主宜止而不動今亦說上隂而)
(應之故爲咸其股)
本義股隨足而動不能自專者也執者主當持守之
意下二爻皆欲動者三亦不能自守而隨之往則吝
矣故其象占如此(中溪張氏曰九三居下體之上故曰咸其股股不能自行而隨足以)
(動是堅執下隨之說者也以此而往誠有羞吝○雲峯胡氏曰腓居下體之中二象股居下體之上三象)
(程子謂三隨上蔡氏謂三動而二隨之本義以爲股隨足而動象三隨二與初而動艮言隨在二二腓隨)
(三之限而止也咸言隨在三三股隨下之足而動也○進齋徐氏曰世之君子位居人上所守不正感不)
(以道而反徇夫䙝御臣僕在下者之私情至於多行可愧者皆執其隨者也)
象曰咸其股亦不處也志在隨人所執下也
傳云亦者蓋象辭(一作體)本不與易相比自作一處故
諸爻之象辭意有相續者此言亦者承上爻(一有象字)辭
也上云咸其拇志在外也雖凶居吉順不害也咸其
股亦不處也前(一作下)二隂爻皆有感而動三雖陽爻
亦然故云亦不處也不處謂動也有剛陽之質而不
能自主(一作立一作處)志反在於隨人是所操執者卑下之
甚也本義言亦者因前二爻皆欲動而云也二爻隂
躁其動也宜九三陽剛居止之極宜静而動可吝之
甚也(建安丘氏曰下卦二隂感物而動故不知止三剛而止體乃亦如二隂之爲故曰亦不處陽在)
(上而下隨二隂故曰所執下也○雲峯胡氏曰彼不處而我亦不處不能自立而日究乎汚下者也)
九四貞吉悔亡憧憧往來朋從爾思(憧昌容反又音童)
傳感者人之動也故皆就人身取象拇取在下而動
之微腓取先動股取其隨九四无所取直言感之道
不言咸其心感乃心也四在中而居上當心之位故
爲感之主而言感之道貞正則吉而悔亡感不以正
則有悔也又四說體居隂而應初故戒於貞感之道
无所不通有所私係則害於感通乃有悔也聖人感
天下之心如寒暑雨𤾉无不通无不應者亦貞而已
矣貞者虛中无我之謂也憧憧往來朋從爾思夫貞
一則所感无不通若往來憧憧然用其私心以感物
則思之所及者有能感而動所不及者不能感也是
其朋類則從其思也以有係之私心既主於一隅一
事豈能廓然无所不通乎繫辭曰天下何思何慮天
下同歸而殊塗一致而百慮天下何思何慮夫子因
咸極論感通之道夫以思慮之私心感物所感狹矣
天下之理一也塗雖殊而其歸則同慮雖百而其致
(一有極字一作極致)則一雖物有萬殊事有萬變統之以一則
无能違也故貞其意則窮天下无不感通焉故曰天
下何思何慮用其思慮之私心豈能无所不感也日
往則月來月往則日來日月相推而明生焉寒往則
暑來暑往則寒來寒暑相推而歲成焉往者屈也來
者信也屈信相感而利生焉此以往來屈信明感應
之理屈則有信信則有屈所謂感應也故日月相推
而明生寒暑相推而歲成功用由是而成故曰屈信
相感而利生焉感動也有感必有應凡有動皆爲感
感則必有應所應復爲感(一有所字)感復有應所以不已
也尺蠖之屈以求信也龍蛇之蟄以存身也精義入
神以致用也利用安身以崇德也過此以往未之或
知也前云屈信之理矣復取物以明之尺蠖之行先
屈而後信蓋不屈則无信信而後有屈觀尺蠖則知
感應之理矣龍蛇之藏所以存息其身而後能奮迅
也不蟄則不能奮矣動息相感乃屈信也君子潛心
精微之義入於神妙所以致其用也潛心精微積也
致用施也積與施乃屈信也利用安身以崇德也承
上文致用而言利其施用安處其身所以崇大其德
業也所爲合理則事正而身安聖人(一作賢)能事盡於
此矣故云過此以往未之或知也窮神知化德之盛
也既云過此以往未之或知更以此語終之云窮極
至神之妙知化育之道德之至盛也无加於此矣(程子)
(曰咸九四言貞吉悔亡言感之不可以心也○天地之間只有一箇感與應而已更有甚事○天地之常)
(以其心普萬物而无心聖人之常以其情順萬物而无情故君子之學莫若廓然而大公物來而順應○)
(窮神知化化之妙者神也○易聖人所以立道窮神則无易矣○或問咸九四傳說虛心貞一處全似敬)
(朱子曰蓋嘗有此語曰敬心之貞也○問感通之理曰感是事來感我通是自家受他感處之意○問明)
(道云莫若廓然而大公物來而順應如何曰廓然大公便不是憧憧物來順應便不是朋從爾思此只是)
(比而不周周而不比之意○問伊川觧屈信往來一叚以屈伸爲感應屈伸之與感應若不相似何也曰)
(屈則感伸伸則感屈自然之理也今以鼻息觀之出則必入出感入也入則必出入感出也故曰感則有)
(應應復爲感所感復有應屈伸非感應而何○凡在天地間无非感應之理造化與人事皆是感應且如)
(雨𤾉雨不成只管雨便感得箇𤾉來𤾉不成只管𤾉𤾉已是應處又感得雨來寒暑晝夜无非此理如人)
(夜睡不成只管睡至曉湏著起來一日運動向晦亦湏當息凡一死一生一出一入一往一來一語一默)
(皆是感應如古今天下有一盛必有一衰聖人在上兢兢業業必曰保治及至衰廢自是整頓不起然不)
(成一向如此必有興起時節○問如日往則感得那月來月往則感得那日來寒往則感得那暑來暑往)
(則感得那寒來一感一應一往一來其理无窮感應之理是如此曰此以感應之理言之非有情者云有)
(動皆爲感似以有情者言父慈則感得那子愈孝子孝則感得那父愈慈其理亦只一般○又問那感應)
(理於學者工夫有用處否曰此理无乎不在如何學者用不得精義入神以致用也利用安身以崇德也)
(正是這道理○易傳中說過此以往未之或知也之意爲學正如推車子相似才用力推得動了便自轉)
(將去更不費力○節齋蔡氏曰憧憧動心之貌貞則静静則虛虛則一一則於來也无迎於往也无將既)
(應之後蓋猶未應之初也静亦定動亦定寂也未嘗不感感也未嘗不寂何憧憧之有○誠齋楊氏曰九)
(四適當心位不言心而言思者責其廢心而任思也以思窮物適以物窮思安能窮神知化而成光大之)
(盛德哉子曰天下何思何慮此之謂也○龜山楊氏曰初言咸其拇二言咸其腓三言咸其股五言咸其)
(脢上言咸其輔頰舌而九四一爻由一身觀之則心是也獨不言心其說蓋有心以感物則其應必狹唯)
(无心而待物之感故能无所不應焉其繇曰貞吉悔亡憧憧往來朋從爾思夫思皆緣其類而已不能周)
(也所謂朋從者以類而應故也故繋辭曰天下何思何慮天下同歸而殊塗一致而百慮天下何思何慮)
(夫心猶鏡也居其所而物自以形來則所鑒者廣矣若執鏡隨物以度其形其照幾何)
本義九四居股之上脢之下又當三陽之中心之象
咸之主也心之感物當正而固乃得其理今九四乃
以陽居隂爲失其正而不能固故因占設戒以爲能
正而固則吉而悔亡若憧憧往來不能正固而累於
私感則但其朋類從之不復能及遠矣(或問程傳云貞者虛中无)
(我之謂本義云貞者正而固不同何也朱子曰某尋常觧經只要依訓詁說字如貞字作正而固子細玩)
(索自有滋味若曉得正而固則虛中无我亦在裏面○問貞吉悔亡憧憧往來朋從爾思蓋一往一來皆)
(感應之常理也加憧憧焉則私矣此以私感彼以私應所謂朋從爾思非有感必通之道矣曰然○問憧)
(憧往來朋從爾思曰往來自不妨天地間自是往來不絶只不合著憧憧了便是私意聖人未嘗不教人)
(思只是不可憧憧這便是私了感應自有箇自然底道理何必思他若是義理却不可不思○問憧憧往)
(來朋從爾思莫是此感彼憧憧是添一箇心否曰往來固是感應憧憧是一心方欲感他一心又欲他來)
(應如正其義便欲謀其利明其道便欲計其功又如赤子入井之時此心方怵惕要去救他又欲他父母)
(道我好這便是憧憧底病○問往來是心中憧憧然往來猶言往來於懷否曰非也繫辭分明說日往則)
(月來月往則日來寒往則暑來暑往則寒來安得爲心中之往來這箇只是對那日往則月來底說那箇)
(是自然之往來此憧憧者是加私意不好底往來憧憧只是加一箇忙廹底心不能順自然之理猶言助)
(長正心與計獲相似方往時又便要來方來時又便要往只是一箇忙○問憧憧往來如覇者以私心感)
(人便要人應自然往來如王者我感之也无心而感其應我也无心而應周徧公溥无所私係如此是否)
(曰是如此又問此以私而感恐彼之應者非以私而應只是應之者有限量否曰也是以私而應如自家)
(以私惠及人少閒被我之惠者則以我爲恩不被我之惠者則不以我爲恩矣王者之感如云王用三驅)
(失前禽去者不以爲恩獲者不以爲怨如此方是公正无私心○感應二字有二義以感對應而言則彼)
(感而此應專於感而言則感又兼應意○易咸感處伊川說得未備往來自還他有自然之理唯正静爲)
(主則吉而悔亡至於憧憧則私意爲主而思慮之所及者朋從所不及者不從矣是以事未至則迎之事)
(已過則將之全掉脫他不下今人皆病於无公平之心所以事物之來少有私意雜焉則䧟於所偏重矣)
(○往來是感應合當底憧憧是私感應自是當有只是不當私感應爾○問感只是内感曰物固有内感)
(者然亦不專是内感固有外感者所謂内感如一動一静一往一來此只是一物先後自相感如人語極)
(湏默默極湏語此便是内感若有人自外來唤自家只是唤做外感感於内者自是内感於外者自是外)
(如此看方周徧平正只做内感便偏頗了○節齋蔡氏曰四當心位不曰咸其心者感通之道如天地聖)
(人无不感通者亦唯此理之公无係於物云爾有心則拘矣故不言心○雙湖胡氏曰四不正而云貞吉)
(悔亡者貞則吉而悔可亡戒之也蓋四與初爲往來之爻而二爻皆不正故戒以憧憧往來則所感者狹)
(而不廣矣四當心象而不言心者以心在内而不可見故特言心之用思者心之用也○雲峯胡氏曰爻)
(言貞吉悔亡凡四卦皆先占後象巽九五咸大壯未濟皆九四九居四本非貞而有悔聖人因占設戒兩)
(開其端以爲貞者正而固也如是則吉而悔亡若憧憧於往來則失其正而固者矣寂然不動心之體感)
(而遂通天下之故心之用憧憧往來已失其寂然不動之體所思者朋類之從爾安能感而遂通天下之)
(故哉)
象曰貞吉悔亡未感害也憧憧往來未光大也
傳貞則吉而悔亡未爲私感所害也係私應則害於
感矣憧憧往來以私心相感感之道狹矣故云未光
大也本義感害言不正而感則有害也(中溪張氏曰四當心位而)
(不言心爻言思象言感者即心也夫本然虛静之天純乎貞一未有私感之害故吉而悔亡若憧憧然往)
(來乎比應之間則意向不定其所感者狹矣匪其朋則不從故曰未光大也○雲峯胡氏曰二與四皆有)
(吉四正而感則亦免於害)
九五咸其脢无悔(脢武杯反又音每)
傳九居尊位當以至誠感天下而應二比上若係二
而說上則偏私淺狹非人君之道豈能感天下乎脢
背肉也與心相背而所不見也言能背其私心感非
其所見而說者則得人君感天下之正而无悔也(或問)
(程傳曰感非其所見而說者此是任貞一之理則如此朱子曰武王不泄邇不忘遠是其心量該遍故周)
(流如此是此義也○西溪李氏曰悔亡是有悔而亡之也无悔是无復有悔也○中溪張氏曰九五尊居)
(君位可以感人心而天下和平矣而僅能无悔何耶蓋五與六二爲應又比上六係二而說上所感以私)
(非聖人感人心之正道亦猶背肉之脢與心相背而昧无所見也)
本義脢背肉在心上而相背不能感物而无私係九
五適當其處故取其象而戒占者以能如是則雖不
能感物而亦可以无悔也(節齋蔡氏曰脢无所感者无所感故无悔○雲峯胡)
(氏曰子夏云在脊曰脢諸爻象拇象股象心皆戒其感於物而動五象脢不動矣而又不能感物諸爻動)
(而无静五静而无動皆非心之正也但以其无私係故曰无悔非深取之也)
象曰咸其脢志末也
傳戒使背其心而咸脢者爲其存心(一作志)淺末係二
而說上感於私欲也本義志末謂不能感物(雲峯胡氏曰初)
(曰志在外三曰志在隨人五雖无私係不能感物其志如此亦末矣)
上六咸其輔頰舌
傳上隂柔而說體爲說之主又居感之極是其欲感
物之極也故不能以至誠感物而𤼵見於口舌之間
小人女子之常態也豈能動於人乎不直云口而云
輔頰舌亦猶今人謂口過曰唇吻曰頰舌也輔頰舌
皆所用以言也本義輔頰舌皆所以言者而在身之
上上六以隂居說之終處咸之極感人以言而无其
實又兌爲口舌故其象如此凶咎可知(或問上六咸其輔頰舌竊)
(意此爻宜有悔吝而不言悔吝何也朱子曰吉凶悔吝係乎邪正此但見其不足以感人之意耳未見有)
(失故不得以悔吝言也○童溪王氏曰上六居感之極常以兌之口舌務爲柔媚極感之事此小人女子)
(之常態故曰咸其輔頰舌○雲峯胡氏曰拇腓股動於下輔頰舌動於上感宜静不宜動况動以口乎感)
(以言非矣况无實乎艮象輔咸象輔頰舌咸極於說艮終於止○新安程氏曰初與四應故拇與心皆在)
(前二與五應故腓與脢皆在後三與上應故股與輔頰皆在兩旁而舌居中有至理存焉)
象曰咸其輔頰舌滕口說也
傳唯至誠爲能感人乃以柔說滕揚於口舌言說豈
能感於人乎本義滕騰通用(童溪王氏曰夫以心思感人所感己狹况滕口)
(說以求感其能感人乎此感道之衰也○中溪張氏曰蘇秦張儀之徒縱横其說即滕口說也○或問咸)
(内卦艮止也何以皆說動朱子曰艮雖是止然咸有交感之義都是要動所以都說動卦體雖是動然纔)
(動便不吉動之所以不吉者以其内卦属艮也○艮咸二卦皆就人身取義皆主静如艮其趾能止其動)
(便无咎艮其腓腓亦動物故止之不拯其隨是不能拯止其隨限而動也故其心不快限即腰所在咸其)
(拇自是不合動咸其腓亦是欲隨股而動動則凶不動則吉○咸就人身取象看來便也是有些取象說)
(咸上一畫如人口中三畫有腹背之象下有人脚之象艮就人身取象便也如此上一陽畫有頭之象中)
(二隂有口之象所以艮其輔於五爻見内卦之下亦有足之象○厚齋馮氏曰吉凶悔吝生乎動者咸感)
(於物而動故六爻之中吉凶悔吝之辭備焉然感生於心唯心正則所感正而所動皆正故以貞吉戒九)
(四蓋吉凶悔吝之所由生也下三爻足之象感於動者也上二爻喉舌之象感於言者也○建安丘氏曰)
(咸六爻以人身取象上卦象上體下卦象下體初在下體之下爲拇二在下體之中爲腓三在下體之上)
(爲股此下卦三爻之序也四在上體之下爲心五在上體之中爲脢上在上體之上爲口此上卦三爻之)
(序也拇腓股隨體而動應感者也脢不能思无感者也輔頰舌以言爲說不足以感人者也皆不能盡乎)
(感之道惟四居心位爲感之主似知感之義者然无心者固无所感而有心者憧憧往來亦不能以咸感)
(感之道其難哉大傳曰夫易无思也无爲也寂然不動感而遂通天下之故必如是而後可以言咸感之)
(道)
䷟(巽下震上)
傳恒序卦夫婦之道不可以不久也故受之以恒恒
久也咸夫婦之道夫婦(一有之道字)終身不(一有可字)變者也
故咸之後受之以恒也咸少男在少女之下以男下
女是男女交感之義恒長男在長女之上男尊女卑
夫婦居室之常道也論交感之情則少爲親切論尊
卑之序則長當謹正故兌艮爲咸而震巽爲恒也男
在女上男動於外女順於内人理之常故爲恒也又
剛上柔下雷風相與巽而動剛柔相應皆恒之義也
(程子曰咸恒體用也體用无先後○節齋蔡氏曰上篇首乾坤言天地氣化之道下篇首咸恒言男女形)
(化之道氣形之分雖有兩端究其所自則一原耳形化即氣化也使形化或息則氣化復作矣積土之草)
(木聚水之蟲魚皆自然而生者也○孫氏曰咸以男下女以成其家既成其家不可以不正也猶君先下)
(臣以成其國既成其國不可以不治也故恒以二長相與因見正家之道○隆山李氏曰易中諸卦大率)
(皆以兩兩相從而合兩爲一隂陽相等則其爲用可以至於久大不爾偏隂偏陽造化將无所寄其作用)
(矣然以巽遇艮而隂老陽少則爲蠱以兑遇震而陽老隂少則爲歸妹不若咸少男少女之相配恒長男)
(長女之相匹隂陽之氣等而无差此其所以爲下經之首歟)
恒亨无咎利貞利有攸往
傳恒者常久也恒之道可以亨通恒而能亨乃无咎
也恒而不可以亨非可恒之道也爲有咎矣如君子
之恒於善可恒之道也小人恒於惡失可恒之道也
恒所以能亨由貞正也故云利貞夫所謂恒謂可恒
久之道非守一隅而不知變也故利於有往唯其有
往故能恒也一定則不能常矣又常久之道何往不
利本義恒常久也爲卦震剛在上巽柔在下震雷巽
風二物相與巽順震動爲巽而動二體六爻隂陽相
應四者皆理之常故爲恒其占爲能久於其道則亨
而无咎然又必利於守貞則乃爲得所常久之道而
利有所往也(中溪張氏曰恒常久也恒字左旁從立心右旁從一日乃立心如一日也男上)
(女下男尊女卑長男居外長女居内乃居室之恒故爲恒也恒而能久有亨之理亨則无咎而利於貞正)
(利有攸往也○進齋徐氏曰聞之師曰恒有二義有不易之恒有不已之恒利貞者不易之恒也利有攸)
(往者不已之恒也合而言之乃常道也倚於一偏則非道矣○雲峯胡氏曰乾坤氣化之始故曰元亨利)
(貞咸恒形化之始故曰亨而不言元然咸亨不以正徒爲人欲之感恒亨不以正亦非天理之常也故皆)
(以利貞戒之)
彖曰恒久也
傳恒者長久之義也(朱子曰恒是箇一條物事徹頭徹尾不是尋常字古字作恆其)
(說象一隻船兩頭靠岸可見徹頭徹尾)
剛上而柔下雷風相與巽而動剛柔皆應恒
傳卦才有此四者成恒之義也剛上而柔下謂乾之
初上居於四坤之初(一作四)下居於初剛爻上而柔爻
下也二爻易處則成震巽震上巽下亦剛上而柔下
也剛處上而柔居下乃恒道也雷風相與雷震則風
𤼵二者相湏交助其勢故云相與乃其常也巽而動
下巽順上震動爲以巽而動天地造化恒久不已者
順動而已巽而動常久之道也動而不順豈能常也
剛柔皆應(一有恒字)一卦剛柔之爻皆相應剛柔相應理
之常也此四者恒之道也卦所以為恒也(雙湖胡氏曰剛上柔)
(下乾坤交而雷風相與矣巽而後動卦體成而剛柔皆應矣此名卦所以有取於恒也○兼山郭氏曰剛)
(上柔下剛柔之常也雷風相與二氣之常也剛柔皆應交感之常也○童溪王氏曰恒之六爻剛柔皆應)
(自初至上三剛三柔各居相應之地理之常也○中溪張氏曰不能體常者不可以盡變不能盡變者不)
(可以體常天地所以能常久者以其能盡變也經曰易窮則變變則通通則久久而无弊者其變之謂乎)
(知柔上剛下者爲變則知剛上柔下者爲常矣知震雷暴風爲變則知雷風相與爲常矣)
本義以卦體卦象卦德釋卦名義或以卦變言剛上
柔下之義曰恒自豐來剛上居二柔下居初也亦通
(雲峯胡氏曰咸以卦體卦德卦象釋卦辭恒亦疊是三者僅以釋卦名義蓋咸之感者易知恒之所以爲)
(久者未易知也)
恒亨无咎利貞久於其道也
傳恒之道可致亨而无過咎但所恒宜得其正失正
則非可恒之道也故曰久於其道其道可恒之正道
也不恒其德與恒於不正皆不能亨而有咎也(雲峯胡氏)
(曰咸恒皆言利貞咸止而說即是貞恒巽而動動未必貞也故彖詳焉)
天地之道恒久而不已也
傳天地之所以不已蓋有恒久之道人能恒於可恒
之道則合天地之理也本義恒固能亨且无咎矣然
必利於正乃爲久於其道不正則久非其道矣天地
之道所以長久亦以正而已矣(朱子曰正便能久天地之道恒久而不已)
(這箇只是說久○雙湖胡氏曰亨无咎者以其利在於貞也恒久之大者莫如天地天地之道亦貞觀而)
(已卦自乾坤交故以天地言也)
利有攸往終則有始也
傳天下(一作地)之理未有不動而能恒者也動則終而
復始所以恒而不窮凡天地所生之物雖山嶽之堅
厚未有能不變者也故恒非一定之謂也一定則不
能恒矣唯隨時變易乃常道也故云利有攸往明理
之如是懼人之泥於常也(或問易傳云恒非一定之謂一定則不能恒矣唯隨)
(時變易乃常道也竊謂有不一定而隨時變易者有一定而不可變易者朱子曰他政是論物理之始終)
(變易所以爲恒而不窮處然所謂不易者亦湏有變通乃能不窮如君尊臣卑分固不易然上下不交也)
(不得父子固是親親然所謂命士以上父子皆異宮則又有變焉唯其如此所以爲恒論其體終是常然)
(體之常所以爲用之變用之變所以爲體之常又曰恒非一定之謂故晝則必夜夜而復晝寒則必暑暑)
(而復寒若一定則不能常也其在人冬日則飲湯夏日則飲水可以仕則仕可以止則止今日道合便從)
(明日不合則去又如孟子辭齊王之金而受薛宋之餽皆隨時變易故可以爲常也○能常而後能變能)
(常而不已所以能變及其變也常亦只在其中伊川却說變而後能常非是○童溪王氏曰天地之道自)
(百刻積而爲晝夜自晝夜積而爲寒暑晝夜寒暑相爲往來遲速進退機緘不停故終始相循如環无端)
(者蓋有恒而然也唯其有恒故有往而利如此也如使有往而不利則止有今日之晝夜今歲之寒暑烏)
(有來日晝夜來歲寒暑乎)
本義久於其道終也利有攸往始也動静相生循環
之理然必静為主也(臨川異氏曰天地之道非以一定爲可恒久以其變易相禪運)
(動不已也所謂利有攸往者欲其終則復始如環无端而後可恒久也○雙湖胡氏曰利有攸往者以二)
(體相仍終則有始也巽終於三有震陽以始之震終於上又有巽隂以始之无間容息也○雲峯胡氏曰)
(本義釋乾彖曰始即元也終則貞也不終則无始不貞則无以為元乾言天道之終始此言人之於道其)
(始終當如此不貞无以爲元不静无以爲動其爲始終循環之妙一也)
日月得天而能久照四時變化而能久成聖人久於其
道而天下化成觀其所恒而天地萬物之情可見矣
傳此極言常理日月隂陽之精(一有二字)氣耳唯其順天
之道往來盈縮故能久照而不已得天順天理也四
時隂陽之氣耳往來變化生成萬物亦以得天故常
久不已聖人以常久之道行之有常而天下化之以
成美俗也觀其所恒謂觀日月之久照四時之久成
聖人之道所以能常久之理觀此則天地萬物之情
理可見矣天地常久之道天下常久之理非知道者
孰能識之本義極言恒久之道(朱子曰物各有箇情有箇人在此决定是)
(有箇羞惡惻隐是非辭譲之情性只是箇物事情却多般或起或滅然而頭面却只一般長長恁地這便)
(是觀其所恒而天地萬物之情可見之義○誠齋楊氏曰天地能變故三百六十五度之推移終古而不)
(息日月能變故或一月一周天或一歲一周天故其明不已四時能變故温凉者繼之以寒凛寒凛者繼)
(之以溽暑循環不已即是而推无非由變而恒恒而變也○白雲郭氏曰彖言所以爲恒者四剛上而柔)
(下雷風相與巽而動剛柔相應是也又言恒之所以爲道者二久於其道也終則有始也久於其道雖天)
(地亦如之終則有始雖日月四時亦如之此所以見天地萬物之情也)
象曰雷風恒君子以立不易方
傳君子觀雷風相與成恒之象以常久其德自立於
大中常久之道不變易其方所也(西溪李氏曰雷風天下之至震動者)
(衆人當雷風震動之時必倉皇自失改其常度唯德至於舜然後弗迷是舜能有常故處風雷震動之時)
(視如平日可見胸中之有常故君子於此當立不易方若做箇事確爾如是初不因人作輟也○建安丘)
(氏曰巽入也而在内震出也而在外二物各居其位則謂之恒故君子體之而立不易方方者理之所不)
(可易者若雷入而從風風出而從雷二物易位而相從則謂之益矣故君子體之亦有遷改之義此恒益)
(二象之所以不同也○雲峯胡氏曰雷風雖變而有不變者存體雷風之變者爲我之不變者善體雷風)
(者也○童溪王氏曰大學曰於止知其所止而其所止之目則曰爲人君止於仁爲人臣止於敬爲人子)
(止於孝爲人父止於慈與國人交止於信此不易之地也君子立其身於此地則所謂有常之德也)
初六浚恒貞凶无攸利
傳初居下而四爲正應柔暗之人能守常而不能度
勢四震體而陽性以剛居高志上而不下又爲二三
所隔應初之志異乎常矣而初乃求望之深是知常
而不知變也浚深之也浚恒謂求恒之深也守常而
不度勢求望於上之深堅固守此凶之道也泥常如
此无所往而利矣世之責望故素而致悔咎(一作吝)者
皆浚恒者也志既上求之深是不能恒安其處者也
柔微而不恒安其處亦致凶之道凡卦之初終淺與
深微與盛之地也在下而求深亦不知時矣本義初
與四為正應理之常也然初居下而在初未可以深
有所求四震體而陽性上而不下又為二三所隔應
初之意異乎常矣初之柔暗不能度勢又以隂居巽
下為巽之主其性務入故深以常理求之浚恒之象
也占者如此則雖貞亦凶而无所利矣(或問浚恒貞凶恐是不安)
(其常而深以常理求人之象朱子曰未見有不安其常之象只是欲深以常理求人耳○雲峯胡氏曰此)
(以時位言也本義兼卦德言震體性上而不下初爲巽主其性務入兩性字得其指矣二四相應固理之)
(常時方初也而深以常理入之雖貞亦凶矣○雙湖胡氏曰恒初乃咸上之反兌澤反爲巽入故冇浚恒)
(象爻不正故戒以貞亦凶况於不貞乎○漢上朱氏曰初居巽下以深入爲恒上居震極以震動為恒在)
(始而求深在上而好動皆凶道也初如未信而諫未信而勞其民之類上如秦皇漢武之類是也)
象曰浚恒之凶始求深也
傳居恒之始(一作常)而求望於上之深是知常而不知
(一无知字)度勢之甚也所以凶隂暗不得恒之宜也(或問劉蕡)
(程子曰浚恒之凶始求深也曰然則宜如何曰尺蠖之屈以求伸也疎逖小臣一旦欲以新間舊難矣○)
(中溪張氏曰初以隂柔而居下相應之始而求望於九四者太深是以凶也○進齋徐氏曰大凡交際之)
(道自有淺深交之深則可求之深若交淺而遽以深望之豈常理哉)
九二悔亡
傳在恒之義居得其正則常道也九陽爻居隂位非
常理也處非其常本當有悔而九二以中德而應於
五五復居中以中而應中其處與動皆得中也是能
恒久於中也能恒久(一无久字)於中則不失正矣中重於
正中則正矣正不必中也九二以剛中之德而應於
中德之勝也足以亡其悔矣人能識重輕之勢則可
以言易矣(或問伊川云中无不正正未必中如何朱子曰如君子而時中則是中无不正若君)
(子有時乎不中即正未必中蓋正是骨子好了而所作事未有恰好處故未必中也又曰中重於正正不)
(必中一件物事自以爲正却有不中在且如飢渴飲食是正若過些了便非中節中節處乃中也責善正)
(也父子之間不責善)
本義以陽居隂本當有悔以其久中故得亡也(中溪張氏)
(曰二以陽而居隂非恒也處非其恒宜有悔也然二五相應唯能恒久於中道守而不變其悔乃亡○雲)
(峯胡氏曰咸恒六爻非不相應得者不過悔亡而已咸九四曰貞吉悔亡九居四非貞也故必貞然後悔)
(亡恒九二亦非貞也但曰悔亡而不勉以貞何也咸九四不正又不中恒九二不正而得中是爲久於中)
(者也所謂中重於正者此也○沙隨程氏曰大壯九二觧初六及本爻皆不著其所以然蓋以爻明之也)
象曰九二悔亡能久中也
傳所以得悔亡者由其能恒久於中也人能恒久於
中豈止亡其悔德之善也(張子曰以陽係隂用以為常不能无悔以其久中故)
(免○臨川吳氏曰有悔而悔亡者以能常久於中而不過於剛也○白雲郭氏曰可久之道无他中焉而)
(已矣過猶不及皆非可久也○雲峯胡氏曰九二提出能久中三字諸爻不中故不久皆可見也)
九三不恒其德或承之羞貞吝
傳三陽爻居陽位處得其位是其常處也乃志從於
上六不唯隂陽相應風復從雷於恒處而不處不恒
之人也其德不恒則羞辱或承之矣或承之謂有時
而至也貞吝固守不恒以爲恒豈不可羞吝乎
本義位雖得正然過剛不中志從於上不能久於其
所故為不恒其德或承之羞之象或者不知其何人
之辭承奉也言人皆得奉而進之不知其所自來也
貞吝者正而不恒爲可羞吝申戒占者之辭(朱子曰承如承)
(奉之承如人送羞辱與之也○兼山郭氏曰九三剛已過中而巽為不果進退无常不恒其德者也○中)
(溪張氏曰三以剛躁而處雷風之交德之不恒者也不恒其德則或承受其羞辱矣雖貞亦吝○雲峯胡)
(氏曰九二得中故悔亡九三不中故羞且吝蓋在恒之時二爲久於中三不中則不能久也○厚齋馮氏)
(曰巽爲進退不果九二與九三同也然九二以剛處柔而位得中是以悔亡九三過剛而不中其究爲躁)
(卦是以不恒其德也六五體震而以柔處尊位而得中故爲恒其德象意甚明)
象曰不恒其德无所容也
傳人既无恒何所容處當處之地既不能恒處非其
據豈能恒哉是不恒之人无所容處其身也(東谷鄭氏曰三)
(過剛而純乎剛既不常其德又以其剛介於二剛之間進退无所容於人也○中溪張氏曰无常之人孔)
(子謂不可爲巫醫况其他乎宜其无所容身於天地間也)
九四田无禽
傳以陽居隂處非其位處非其所雖常何益人之所
為得其道則久而成功不得其道則雖久何益故以
田為喻言九之居四雖使恒久如田獵而无禽獸之
獲謂徒用力而无功也本義以陽居隂久非其位故
爲此象占者田无所獲而凡事亦不得其所求也
(節齋蔡氏曰四為震體而處位不中好變者也以好變之心應浚恒之初必不能相有也故曰无禽○雲)
(峯胡氏曰本義謂九四以陽居隂久非其位然九二亦陽居隂而曰悔亡者唯中則可常九二中九四不)
(中故也師之六五曰田有禽五柔中而所應者剛剛實故曰有禽恒之四以剛居不中而所應者柔柔虛)
(故曰无禽)
象曰久非其位安得禽也
傳處非其位雖久何所得乎以田爲喻故云安得禽
也(臨川吳氏曰非其位謂居柔大夫以剛爲有才居柔則是无才也安能得禽哉○厚齋馮氏曰久非)
(其位處不當位也位不當與九二爻同而休咎異者中不中之辨也)
六五恒其德貞婦人吉夫子凶
傳五應於二以隂柔而應陽剛居中而所應又中隂
柔之正也故恒久其德則為貞也(一則字在其字上)夫以順
從為恒者婦人之道在婦人則為貞故吉若丈夫而
以順從於人為恒則失其剛陽之正乃凶也五君位
而不以君道言者如六五之義在丈夫猶凶况(一作豈)
人君之道乎在它卦六居君位而應剛未為失也在
恒故不可耳君道豈可以柔順爲恒也本義以柔中
而應剛中常久不易正而固矣然乃婦人之道非夫
子之宜也故其象占如此(或問恒其德貞婦人吉夫子凶德指六謂常其柔順)
(之德固貞矣然此婦人之道非夫子之義蓋婦人從一而終以順為正夫子則制義者也若從婦道則凶)
(朱子曰固是如此然湏看得象占分明六五有恒其德貞之象占者若婦人則吉夫子則凶大抵看易湏)
(是曉得象占分明所謂吉凶者非爻之能吉凶爻有此象而占者視其德而有吉凶耳且如此爻不是既)
(爲婦人又為夫子只是有恒其德貞之象而以占者之德爲吉凶耳又如恒卦固能亨而无咎然必占者)
(能久於其道方亨而无咎又如九三不恒其德非是九三能不恒其德乃九三有此象耳占者遇此雖正)
(亦吝若占者能恒其德則无羞吝○童溪王氏曰恒其德與不恒其德反九三之剛太過而六五以柔居)
(中故也○雙湖胡氏曰六五不正故戒之曰若以柔爲貞則婦人吉而夫子凶矣蓋柔非夫子所宜也必)
(陽剛之貞乃可以反於吉耳○建安丘氏曰二以陽居隂五以隂居陽皆位不當而得中者也在二則悔)
(亡而五有夫子凶之戒者蓋二以剛中為常而五以柔中為常也以剛處常能常者也其悔可亡以柔為)
(常則是婦人之道非夫子所尚此六五所以有從婦之凶恒九四之才與二同而位異故四之久不如二)
(之久六五之位與二同而才異故五之柔中又不如二之剛中也是以爻辭於四言无禽於五言夫子凶)
(而於二獨稱悔亡歟○雲峯胡氏曰六五中矣然剛而中可恒也柔而中婦人之常非夫子之所當常也)
(又曰咸其腓戒二之動也五咸其脢不動矣而又不能感或承之羞戒三之不恒也五恒其德貞矣而又)
(執一不通故二爻皆无取焉易貴於知時識變固如此哉)
象曰婦人貞吉從一而終也夫子制義從婦凶也
傳如五之從二在婦人則爲正而吉婦人以從為正
以順為德當終守於從一夫子則以義制者也從婦
人之道則為凶也(兼山郭氏曰柔而在中位有餘而才不足稱也婦人吉夫子凶何也)
(婦人從一而終可也夫子制義從婦之義可乎是以伯夷聖之清孟子謂之隘伯姬守禮而不去孔子取)
(其恭於此可見也)
上六振恒凶
傳六居恒之極在震之終恒極則不常震終則動極
以隂居上非其安處又隂柔不能堅固其守皆不常
之義也故為振恒以振為恒也振者動之速也如振
衣如振書抖擻運動之意在上而其動无節以此為
恒其凶宜矣本義振者動之速也上六居恒之極處
震之終恒極則不常震終則過動又隂柔不能固守
居上非其所安故有振恒之象而其占則凶也(雲峯胡氏)
(曰本義謂恒極則不常以一卦之極言震終則過動以上卦之極言隂柔不能固守居上非其所安以上)
(六一爻言必合此四者而後振恒之象備矣咸不宜動恒亦以動之速為凶咸卦六爻吉凶悔吝之辭皆)
(備反對為恒亦如之吉凶悔吝生乎動者也動其可不慎乎)
象曰振恒在上大无功也
傳居上之道必有恒德乃能有功若躁動不常豈能
有所成乎居上而不恒其凶甚矣象又言其不能有
所成立故曰大无功也(楊氏曰在下以入為常浚恒也在上以動為常振恒也在)
(下而求浚非也在上而求振亦非也上六之振恒宜乎其无功也○中溪張氏曰上六居恒終震極之位)
(而以震動為恒豈特凶而已矣而且大无功也天下本无事庸人自擾之是之謂矣○節齋蔡氏曰恒常)
(也一體而含二義蓋將自其不易者而觀之則窮天地亘古今而不可變也自其不已者而觀之則寒暑)
(晝夜而其變未嘗已也故知不易者則拘常知不已者則厭常皆不得恒之正也初柔拘常而過求乎常)
(故凶上柔居終三四位不正皆偏乎不已者也或厭常或亂常故凶且吝唯二五居中幾於得恒之正者)
(然五位雖剛而爻柔故不能制義而凶二爻雖剛而位柔僅能久中无悔而皆非有得乎恒之正也語恒)
(之正其唯彖乎○建安丘氏曰恒中道也中則能恒不中則不恒矣恒卦六爻无上下相應之義唯以二)
(體而取中焉則恒之義見矣初在下體之下四在上體之下皆未及乎恒者故泥常而不知變是以初浚)
(恒四田无禽也三在下體之上上在上體之上皆已過乎恒者故好變而不知常是以三不恒而上振恒)
(也唯二五得上下體之中似知恒之義者而五位剛爻柔以柔中爲恒故不能制義而但爲婦人之吉二)
(位柔爻剛以剛中為恒而居位不當亦不能盡守常之義故特言悔亡而已恒之道豈易言哉○隆山李)
(氏曰咸恒二卦其彖甚善而六爻之義鮮有全吉者蓋以爻而配六位則隂陽得失承乘逆順之理又各)
(不同故也)
䷠(艮下乾上)
傳遯序卦恒者久也物不可以久居其所故受之以
遯遯者退也夫久則有去相湏之理也遯所以繼恒
也遯退也避也去之之謂也為卦天下有山天在上
之物陽性上進山高起之物形雖高起體乃止物有
上陵之象而止不進天乃上進而去之下陵而上去
是相違遯故為遯去之義二隂生於下隂長將盛陽
消而退小人漸盛君子退而避之(一作避而去之)故為遯也
遯亨小利貞(遯徙困反)
傳遯者隂長陽消君子遯藏之時也君子退藏以伸
其道道不屈則為亨故遯所以有亨也在事亦有由
遯避而亨者雖小人道長之時君子知幾退避固善
也然事有不齊與時消息无必同也隂柔方長而未
至於甚盛君子尚有遲遲致力之道不可大貞而尚
利小貞也(白雲郭氏曰二隂浸長不利君子進則否而遯則亨也○李氏曰遯亨雖遯也乃所)
(以亨也○單氏曰三隂進而為否然後不利君子貞二隂方進而未至於否猶可小利貞也○中溪張氏)
(曰遯字從豚從走埤雅曰豚微物而遁逸蓋遯取豚之遁逸也遯退也隂進陽退此君子見幾而作之時)
(也然身之窮乃道之亨也自遯二而上更進一隂則不利君子貞无復小利貞之望矣)
本義遯退避也為卦二隂浸長陽當退避故為遯六
月之卦也陽雖當遯然九五當位而下有六二之應
若猶可以有為但二隂浸長於下則其勢不可以不
遯故其占為君子能遯則身雖退而道亨小人則利
於守正不可以浸長之故而遂侵廹於陽也小謂隂
柔小人也此卦之占與否之初二兩爻相類(或問遯小利貞)
(本義謂小人也按易中小字未有以為小人者如小利有攸往與小貞吉之類皆大小之小耳未知此義)
(如何朱子曰經文固无此例然以彖傳推之則是指小人而言今當且依經而存傳耳○建安丘氏曰遯)
(亨為君子言也告君子使去不去則見害於小人矣安得亨小利貞為小人言也勉小人以正小人而不)
(守正則凌廹乎君子雖已亦有所不利也卦辭止五字聖人雖為君子謀亦未嘗不為小人謀也○雲峯)
(胡氏曰復臨泰壯夬卦名皆主陽而言姤遯否觀剥主隂而言可也然謂之姤者陽之勢上盛而隂得遇)
(之也謂之遯者隂之勢浸長而陽當避之也聖人於隂卦主陽而言其愛君子之意可見矣復臨泰皆曰)
(亨陽之亨也遯亨疑若主隂之亨而言然其下曰小利貞為小人計也則遯亨為君子言也君子以遯為)
(亨小人以静正為利本義於臨卦謂二陽浸長以廹於隂於遯曰小人不可以浸長之故而遂侵廹於陽)
(然則陽浸長而逼隂可也隂浸長而逼陽不可也隂陽之大分明矣本義又曰此卦之占與否初二兩爻)
(相類蓋否初惡未形故戒以貞遯二隂猶未成否也故戒以利貞誠恐小者於此不知利貞遂至於否則)
(不利君子貞也臨遯之對曰利貞大壯遯之反曰利貞皆為君子謀也遯亦曰利貞者其猶冀小人可化)
(而為君子也)
彖曰遯亨遯而亨也
傳小人道長之時君子遯退乃其道之亨也君子遯
藏所以伸道也此言處遯之道自剛當位而應以下
則論時與卦才尚有可為之理也(中溪張氏曰遯本无亨義蓋以小人)
(道長之時君子身雖退遯而道未嘗不亨也故卦止曰遯亨彖則曰遯而亨也加一而字其義明矣)
剛當位而應與時行也
傳雖遯之時君子處之未有必遯之義五以剛陽之
德處中正之位又下與六二以中正相應雖隂長之
時如卦之才尚當隨時消長苟可以致其力无不至
誠自盡以扶持其道未必於遯(一作退)藏而不為故曰
與時行也(中溪張氏曰剛當位而應者以九居五而應乎二也二隂在下長而未驟四陽居上)
(盛而未衰尚可與時消息以行其道未可專諉於遯藏而退避不為也)
本義以九五一爻釋亨義(或問遯亨遯而亨也分明是說能遯便亨下面更說)
(剛當位而應與時行也是如何朱子曰此所以遯而亨也隂方微為他剛當位而應所以能知時而遯是)
(能與時行不然便是與時背也○蘭氏廷瑞曰九五陽剛當位下應六二與時之義也○臨川吳氏曰彖)
(辭遯亨為四陽言也彖傳專言九五者九五四陽之統得處遯之宜有致亨之道也○隆山李氏曰隂陽)
(寒暑之運各有時方隂道長盛乃小人得勢之時君子要湏隐忍遜避以待天定終以必勝不然不勝其)
(忿盡力以抗之是不知天時必取凶敗猶漢元成之時宏恭石顯得勢於内而蕭望之劉向朱雲之徒不)
(遜其迹以避終以及禍桓靈之際曹節王甫得志於内而李膺陳蕃竇武之徒不遜其迹以避終被誅戮)
(此遯之時剛當位而應者蓋所以隨時用權也)
小利貞浸而長也(長丁丈反)
本義以下二隂釋小利貞(或問小利貞浸而長也是見其浸長故設戒令其貞)
(正且以寬君子之患然亦是他之福朱子曰是如此此與否初二爻相似○問小利貞以彖辭小利貞浸)
(而長也之語觀之則小當為隂柔之小人如小往大來小過小畜之小言君子能遯則亨小人則利於守)
(正不可以浸長之故而侵廹於陽也此與程傳遯者隂之始長君子知微故當深戒而聖人之意未便遽)
(已故有與時行小利貞之教之意不同曰若如程傳所言則於剛當位而應與時行也之下當云止而健)
(隂進而長故小利貞今但言小利貞浸而長也而不言隂進而長則小指隂小之小可知况當遯去之時)
(事勢已有不容正之者程說雖善而有不通矣○臨川吳氏曰小者利於正以其浸而長以消陽也於斯)
(時也君子其可以不遯乎○中溪張氏曰隂柔之道利於守貞不可以浸長之勢而侵廹乎陽剛浸長者)
(如水之浸物以漸而長也况二陽為臨二隂為遯遯者臨之反對也臨之彖曰剛浸而長遯之彖不曰柔)
(浸而長而止曰浸而長者蓋剛之長可言也柔之長不可言也)
遯之時義大矣哉
傳當隂長之時不可大貞而尚小利貞者蓋隂長必
以浸漸未能遽盛君子尚可小貞其道所謂小利貞
扶持使未遂亡也遯者隂之始長君子知微故當深
戒而聖人之意未便(一作使)遽已也故有與時行小利
貞之教聖賢之於天下雖知道之將廢豈肯坐視其
亂而不救必區區致力於未極之間強此之衰艱彼
之進圖其暫安苟得為之孔孟之所屑為也王允謝
安之於漢晉是也若有可變之道可亨之理更不假
言也此處遯時之道也故聖人贊其時義大矣哉或
久或速其義皆大也(朱子曰伊川說小利貞云尚可以有為隂已浸長如何可以有)
(為所說王允謝安之於漢晉恐也不然允是算殺了董卓謝安是乘王敦之老病皆是他衰微時節不是)
(浸長之時也兼他是大臣亦如何去此為在下位有為之兆者則可以去大臣任國安危君在與在君亡)
(與亡如何去)
本義隂方浸長處之為難故其時義為尤大也(雙湖胡氏)
(曰遯以二隂之長成卦以四陽之遯得名易為君子謀名卦必以陽為主如是則時義之大亦以陽之能)
(遯為大也○雲峯胡氏曰遯與旅之時皆非順境也故本義皆曰處之為難時在天義在我觀君子所處)
(可以知其義之大也)
象曰天下有山遯君子以遠小人不惡而嚴(遠袁萬反)
傳天下有山山下(一作上)起而乃止天上進而相違是
遯避之象也君子觀其象以避遠乎小人遠小人之
道若以惡聲厲色適足以致其怨忿唯在乎矜莊威
嚴使知敬畏則自然遠矣本義天體无窮山高有限
遯之象也嚴者君子自守之常而小人自不能近(或問)
(遯字雖是逃隐大抵亦取遠去之意天上山下相去勢甚遼絶象之以君子遠小人則君子如天小人如)
(山相絶之義湏是如此方得所以六爻在上而漸遠者愈善也朱子曰恁地推亦好○童溪王氏曰遯之)
(象有取於天下有山云者天非有心而與山較高下也而山之於天自有不可侵不可及之勢焉故為遯)
(之象君子之於小人也亦然○中溪張氏曰天之與山勢本遼絶自下觀之山之巔即天也乃登山之巔)
(以觀天而天愈高愈遠愈不可及矣此遯之象也君子善於退遯故以遠小人為事使之自不可近不待)
(惡聲之至而凛乎有不可犯之嚴則小人自遠矣不惡而嚴即不怒而威也遠小人亦敬小人而遠之之)
(意遠小人艮止之象不惡而嚴乾剛之象○雲峯胡氏曰天之窮也非以遠山山自絶於天君子之嚴也)
(非以絶小人小人自絶於君子)
初六遯尾厲勿用有攸往
傳他卦以下為初遯者往遯也在前者先進故初乃
為尾尾在後之物也遯而在後不及者也是以危也
初以柔處微既已後矣不可往也往則危矣微者易
於晦藏往既有危不若不往之无災也本義遯而在
後尾之象危之道也占者不可以有所往但晦處静
俟可免災耳(或問遯尾厲勿用有攸往者言不可有所往但當晦處静俟耳此意如何朱子)
(曰程傳作不可往謂不可去也言遯已後矣不可往往則危往既危不若不往之為无災某竊以為不然)
(遯而在後尾也既已危矣豈可更不往乎若作占辭看尤分明又曰遯尾厲到這時節去不及了所以危)
(厲不可有所往只得看他如何賢人君子有這般底多○節齋蔡氏曰遯剛退也以柔居下見剛者遯亦)
(從而遯凡從物者必居後故曰尾不當遯而遯故厲勿用有攸往以其質居其時不可遯也)
象曰遯尾之厲不往何災也
傳見幾先遯固為善也遯而為尾危之道也往既有
危不若不往而晦藏可免於災處微故也古人處微
下隐亂世而不去者多矣
六二執之用黃牛之革莫之勝說(勝音升說傳如字本義吐活反)
傳二與五為正應雖在相違遯之時二以中正順應
於五五以中正親合於二其交自固黃中色牛順物
革堅固之物二五以中正順道相與其固如執繫之
以牛革也莫之勝說謂其交之固不可勝言也在遯
之時故極言之本義以中順自守人莫能觧必遯之
志也占者固守亦當如是(朱子曰此言象而占在其中六二亦有此德也○三)
(山吳氏曰六二居大臣之位任國家之責不當遯者也故六二不言遯○雲峯胡氏曰五在上得中二以)
(中順固結之有黃牛之革之象莫之勝說喜二之從五者固也○雙湖胡氏曰遯以二隂之長成卦而以)
(四陽之遯得名故初遯則厲二不言遯三四五上皆言遯豈非以隂爻无取於遯之義歟)
象曰執用黃牛固志也
傳上下以中順之道相固結其心志甚(一作其)堅如執
之以牛革也
九三係遯有疾厲畜臣妾吉(畜許六反)
傳陽志說隂三與二切比係乎二者也遯貴速而遠
有所係累則安能速且遠也害於遯矣故為有疾也
遯而不速是以危也臣妾小人女子懷恩而不知義
親愛之則忠其上係戀之私恩懷小人女子之道也
故以畜養臣妾則得其心為吉也然君子之待小人
亦不如是也三與二非正應以暱比相親非待君子
之道若以正則雖係不得為有疾蜀先主之不忍棄
士民是也雖危為无咎矣(或問伊川曰係戀之私恩懷小人女子之道也故以)
(畜飬臣妾則得其心為吉也小人女子近之則不遜遠之則怨若專以私恩懷之未必不有悔吝而此爻)
(以為吉何耶朱子曰此爻不可大事但可畜臣妾耳御下而有以懷之未為失正但恐所以懷之者失其)
(正耳○問傳言待臣妾之道君子之待小人亦不如是如何曰君子小人便不可相對更不可與相接若)
(臣妾是終日在自家腳手頭若无以係之則望望然去矣)
本義下比二隂當遯而有所係之象有疾而危之道
也然以畜臣妾則吉蓋君子之於小人唯臣妾則不
必其賢而可畜耳故其占如此(進齋徐氏曰係戀也比乎二隂宜遯而係)
(故曰係遯遯之為義宜遠小人以陽附隂有所係戀不能遠害故有疾柔將剥剛故有危臣妾謂二隂)
(之係遯以畜臣妾則吉施於大事則不可也○中溪張氏曰艮為閽寺臣妾之象○厚齋馮氏曰乾三陽)
(所以得遯而避二隂之長者以有九三以止之也今九三為二隂所拘係而不得脱將為隂柔所薄而元)
(氣危矣能如人主之畜臣妾柔而服之使二隂止於内而不往乃吉道也作易者以隂陽消長之會寄之)
(九三憂之治之其所以為君子慮者不其周乎○節初齊氏曰剝五天子也故稱宫人寵遯三諸侯也故)
(稱畜臣妾大概待小人之道當如此耳故彼无咎而此吉)
象曰係遯之厲有疾&KR0629;也畜臣妾吉不可大事也
傳遯而有係累必以困&KR0629;致危其有疾乃&KR0629;也蓋力
亦不足矣以此暱愛之心畜養臣妾則吉豈可以當
大事乎(厚齋馮氏曰&KR0629;困也觧厲字○中溪張氏曰二隂浸長於下以勢觀之九三不可以不遯)
(當遯而係故有疾而厲至於&KR0629;乏也為九三者唯當以剛自守止在下之二隂而畜之以臣妾之道然後)
(獲吉又豈可當大事乎况遯為二隂之卦浸長不已九三一變而為六三則遯其否矣可不謹哉)
九四好遯君子吉小人否(好呼報反否傳音鄙本義方有反)
傳四與初為正應是所好愛者也君子雖有所好愛
義苟當遯則去而不疑所謂克已復禮以道制欲是
以吉也小人則不能以義處暱於所好牽於所私至
於䧟辱其身而不能已故在小人則否也否不善也
四乾體能剛斷者聖人以其處隂而有係故設小人
之戒恐其失於正也本義下應初六而乾體剛徤有
所好而能絶之以遯之象也惟自克之君子能之而
小人不能故占者君子則吉而小人否也(厚齋馮氏曰有情好)
(而遯以義制欲而必去之象○中溪張氏曰九四與初六為正應是四與初有交好也故曰好遯君子雖)
(其心有所好義之當遯則必剛絶其私愛勇退而不顧所以吉也小人溺於私好則不能遯故否也○雲)
(峯胡氏曰三比隂四應隂本義於三則曰遯而有所係於四曰有所好而絶之以遯何也皆因下文而言)
(也係遯之下曰有疾厲為其有所係故陽將為隂所係而元氣危也好遯之下曰君子吉有所好而能絶)
(之以遯惟剛徤自克之君子能之小人不能也然九剛可為君子四柔亦能為小人在其所處何如耳故)
(設小人之戒)
象曰君子好遯小人否也
傳君子雖有好而能遯不失於義小人則不能勝其
私意而至於不善也(侯氏曰君子剛斷故能捨之小人係戀必不能也)
九五嘉遯貞吉
傳九五中正遯之嘉美者也處得中正之道時止時
行乃所謂嘉美也故為貞正而吉九五非无係應然
與二皆以中正自處是其心志及乎動止莫非中正
而无私係之失所以為嘉也在彖則概言遯時故云
與時行小利貞尚有濟遯之意於爻至五遯將極矣
故唯以中正處遯言之遯(一无遯字)非人君之事故不主
君位言然人君之所避遠乃遯也亦在中正而已
本義剛陽中正下應六二亦柔順而中正遯之嘉美
者也占者如是而正則吉矣(或問九五嘉遯以陽剛中正漸向遯極故為嘉)
(美未是極處故戒以貞正則吉朱子曰是如此便是剛當位而應處是去得恰好時節小人亦未嫌自家)
(只是自家合去莫見小人不嫌却與相接而不去便是不好所以戒約他貞正始得○漢上朱氏曰剛中)
(處外可行則行不復而往不柔而應不安於疾&KR0629;不係於情好遯之至美也○趙氏善譽曰九五當位雖)
(與二應而與時偕行當遯則遯不必專於應也豈非遯之嘉美者與○雲峯胡氏曰非正應而相昵曰係)
(以中正而相應曰嘉隨九五孚于嘉蓋因六三之係而見也然則此之嘉遯亦因三之係而見歟)
象曰嘉遯貞吉以正志也
傳志正則動必由正所以為遯之嘉也居中得正而
應中正是其志正也所以為吉人之遯也止也唯在
正其志而已矣(白雲郭氏曰以正志者九五嘉遯隨而不流无係也无執也无好也不事)
(於外正其在我之志而已此其所以為嘉也○雲峯胡氏曰二以隂應陽其志當堅五以陽從隂其志當)
(正)
上九肥遯无不利
傳肥者充大寬裕之意遯者唯飄然遠逝无所係滯
之為善上九乾體剛斷在卦之外矣又下无所係是
遯之遠而无累可謂寬綽有餘裕也遯者窮困之時
也善處則為肥矣其遯如此何所不利本義以剛陽
居卦外下无係應遯之遠而處之裕者也故其象占
如此肥者寬裕自得之意(節齋蔡氏曰遯者陽避隂君子所以遠小人貴速不)
(貴遲貴遠不貴近上九去柔最遠高而无應剛而能決遯之速者也故无不利○開封耿氏曰陽道常饒)
(其或損者隂剥之也本爻超然處外不累於隂无有疾厲故稱肥焉○王氏湘卿曰遯以最深為美故四)
(之好不如五之嘉五之嘉不如上之肥○雲峯胡氏曰三且遯且係依違牽制非遯而亨者也遯而亨其)
(唯乾之三爻乎乾為天與山絶遠故皆得於遯非特剛徤之力亦其界限素嚴故能飄然遠逝而无礙上)
(以陽居卦外尤其寬裕自得者三與二非應而係故疾&KR0629;上與二隂无應无係故肥肥者疾&KR0629;之反也)
象曰肥遯无不利无所疑也
傳其遯之遠无所疑滯也蓋在外則已遠无應則无
累故為剛决无疑也(雲峯胡氏曰三有所係則疾上无所疑故肥○誠齋楊氏曰上)
(九以剛徤之極居遯世无位之地遯之首者也自非道德之豐腴仁義之膏澤安能去之无不利決之无)
(所疑乎○中溪張氏曰非心廣體胖剛而善斷者不能决然遯去而无所疑也○平庵項氏曰下三爻艮)
(也主於止故為不往為執革為係遯上三爻乾也主於行故為好遯為嘉遯為肥遯也○建安丘氏曰遯)
(剛退也二隂長而四陽退也而六二乃遯之所以為遯者故此爻不言遯而曰執之用黃牛之革莫之勝)
(說蓋恐其廹陽之遯也遯貴速而遠緩則不能去矣其上四剛爻三與二最近係而不能遯故曰係遯有)
(疾厲四遠二而應初則為好遯而有小人之戒五得中而應二則為嘉遯而有貞吉之戒以皆有累於隂)
(也至上則與二遠且无應於内遯之從容優裕者故曰肥遯无不利惟初與二同體位在衆陽之後則又)
(以不遯為无災也)
周易傳義大全卷十二
