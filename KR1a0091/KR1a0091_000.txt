周易大全易𩔖
提要
(臣)等謹案周易大全二十四卷明胡廣等奉
勅撰考明成祖實錄永樂十二年十一月甲
寅命行在翰林院學士胡廣侍講楊榮金幼
孜修五經四書大全十三年九月告成成祖
親制序弁之卷首命禮部刊賜天下賜胡廣
等鈔幣有差仍賜宴於禮部同時預纂修者
自廣榮幼孜外尚有翰林編修葉時中等三
十九人此其五經之首也朱彝尊經義考謂
廣等就前儒成編雜為鈔錄而去其姓名易
則取諸天台鄱陽二董氏雙湖雲峯二胡氏
於諸書外未寓目者至多云云天台董氏者
董楷之周易傳義附錄鄱陽董氏者董真卿
之周易會通雙湖胡氏者胡一桂之周易本
義附錄纂疏雲峰胡氏者胡炳文之周易本
義通釋也今勘騐舊文一一符合彛尊所論
未可謂之苛求然董楷胡一桂胡炳文篤守
朱子其說頗謹嚴董真卿則以程朱為主而
博採諸家以翼之其說頗為賅備取材於四
家之書而刊除重複勒為一編雖不免守匱
抱殘要其宗旨則尚可謂不失其正且二百
餘年以此取士一代之令甲在焉錄存其書
見有明儒者之經學其初之不敢放軼者由
於此其後之不免固陋者亦由於此鄭曉今
言曰洪武開科五經皆主古注疏及宋儒易
程朱書蔡詩朱春秋左公羊穀梁程胡張禮
記陳後乃盡棄注疏不知始何時或曰始于
頒五經大全時以為諸家說優者采入故耳
然古注疏終不可廢也是當明盛時識者已
憂其弊矣觀于是編未始非千古得失之林
也乾隆四十二年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
易序
易之為書卦爻彖象之義備而天地萬物之情見聖人
之憂天下來世其至矣先天下而開其物後天下而成
其務是故極其數以定天下之𧰼著其象以定天下之
吉凶六十四卦三百八十四爻皆所以順性命之理盡
變化之道也散之在理則有萬殊統之在道則無二致
所以易有太極是生兩儀太極者道也兩儀者隂陽也
隂陽一道也太極无極也萬物之生負隂而抱陽莫不
有太極莫不有兩儀細緼交感變化不窮形一受其生
神一發其智情偽出焉萬緒起焉易所以定吉凶而生
大業故易者隂陽之道也卦者隂陽之物也爻者隂陽
之動也卦雖不同所同者竒偶爻雖不同所同者九六
是以六十四卦為其體三百八十四爻互為其用遠在
六合之外近在一身之中暫於瞬息微於動竫莫不有
卦之象焉莫不有爻之義焉至哉易乎其道至大而无
不包其用至神而无不存時固未始有一而卦未始有
定象事固未始有窮而爻亦未始有定位以一時而索
卦則拘於无變非易也以一事而明爻則窒而不通非
易也知所謂卦爻彖象之義而不知有卦爻彖象之用
亦非易也故得之於精神之運心術之動與天地合其
德與日月合其明與四時合其序與鬼神合其吉凶然
後可以謂知易也雖然易之有卦易之已形者也卦之
有爻卦之已見者也已形已見者可以言知未形未見
者不可以名求則所謂易者果何如哉此學者所當知
也
周易傳義大全凡例
一周易上下經二篇孔子十翼十篇各自為卷(漢書藝文)
(志云易經十二篇顔師古曰上下經及十翼故十二篇初無傳字)漢費直初以彖
𧰼釋經附於其後(今乾卦起大哉乾元至用九天德不可為首也加一傳字附於)
(卦後坤以下倣此係費直舊本)鄭玄王弼宗之又分附卦爻之下
增入乾坤文言始加彖曰𧰼曰文言曰以别於經
(今乾卦文言曰以後至坤以下諸卦係鄭王所定本)而繫辭以後自如其舊
歴代因之是為今易程子所為作傳者是也自嵩
山晁說之始考訂古經釐為八卷(卦爻一彖二象三文言四繫辭)
(五說卦六序卦七雜卦八朱子謂未能盡合古文者此也)東莱呂祖謙乃定為
經二卷傳十卷是為古易朱子本義從之(上經一下經二)
(彖上傳一彖下傳二𧰼上傳三𧰼下傳四繫辭上傳五繫辭下傳六文言傳七說卦傳八序卦傳九)
(雜卦傳十朱子所序古周易即此也桉藍田呂大防已嘗訂定與呂本同但自一至十二之序小異)
(呂盖偶未及見之耳)然程傳本義既已竝行而諸家定本又
各不同(天台董氏集程朱說據王弼本分為高下字行以别四聖二賢之易而不能盡行於)
(繫辭諸篇今所刊本已變其例建安張氏又據董本獨刊本義番陽董氏傳義會通既不盡從今易)
(又别為經傳新例大略如費本且移大𧰼寘於彖傳之前雲峰胡氏本義通既輒變古易且於今易)
(又不免離析先後)故今定從程傳元本而本義仍以𩔖從
凡經文皆平行書之傳義則低一字書以别之其
繫辭以下程傳既闕則壹從本義所定章次總釐
為二十四卷云
一程傳據王弼本只有六十四卦繫辭以後無傳(王弼)
(只註六十四卦繫辭說卦序卦雜卦門人韓伯註)今法天台董氏例以東
莱呂氏所集經說補之(自上繫第一章至十章皆係全文十一章以後今參)
(用吕氏精義二董附錄掇其要語附之以備一家之言)仍只稱程子曰分註
書之别於傳也
一程傳本義刊本間有脫誤字句今合諸本讐校歸
正其傳有兩存同異者則係東莱呂氏舊例云
一二程文集遺書外書與朱子文集語𩔖有及於易
者今合天台董氏番陽董氏附錄二本參互考訂
取其與傳義相合而有𤼵明者各分注其次(朱子嘗折)
(衷程傳得失者則附傳下)仍以程子朱子曰别之其程子二序
上下篇義朱子圖說五贊筮儀并二家說經綱領
則參取二董附錄及啟蒙諸書别為義例列於篇
端自為一卷云
一諸家之說壹宗程傳本義折衷竝取其辭論之精
醇理𧰼之明當者分注二氏之後以羽翼之而其
同異得失先儒雙湖胡氏雲峰胡氏嘗論訂者亦
詳擇而附著焉
一經中文字有當音者今從天台董氏例參考呂氏
音訓直附其下間有傳義音讀異者則明識别之
一經文圈點句絶傳義間有不同處今壹以本義為
正
一引用先儒姓氏
孔氏(安國子國)楊氏(雄雲子)
劉氏(歆駿子)鄭氏(玄成康)
王氏(弼嗣輔)韓氏(伯伯康)
董氏(遇直季)虞氏(翻朔仲)
關氏(朗明子)孔氏(穎達仲達)
劉氏(瓛)陳氏(皋)
希夷陳氏(摶南圖)胡氏(旦)
安定胡氏(瑗之翼)泰山孫氏(復復明)
徂徕石氏(介道守)廬陵歐陽氏(脩叔永)
錢氏(藻)劉氏(彝中執)
于氏(弇)臨川王氏(安石介甫)
廣陵王氏(逢)邵子(雍夫堯)
張子(載厚子)涑水司馬氏(光實君)
東坡蘇氏(軾瞻子)房氏(審權)
嵩山晁氏(說之以道)和靖尹氏(焞明彦)
藍田呂氏(大臨與叔)廣平游氏(酢夫定)
上蔡謝氏(顯道良佐)龜山楊氏(時立中)
壽安張氏(繹叔思)兼山郭氏(忠孝立之)
張氏(汝明舜文)莆田張氏(汝弼舜元)
括蒼龔氏(源父深)開封耿氏(南仲希道)
李氏(元量)東明劉氏(槩平仲)
路氏(純中)漢上朱氏(震𤼵子)
白雲郭氏(雍和子)鄭氏(正夫)
閻氏(彦升)東谷鄭氏(汝諧舜舉)
凌氏(唐佐)陸氏(秉)
李氏(開非去)王氏(湘卿)
李氏(光𤼵泰)丹陽都氏(潔與聖)
合沙鄭氏(東卿少梅)容齋洪氏(邁盧景)
劉氏(翔)鄭氏(剛中亨仲)
閭丘氏(昕辰逢)蘭氏(廷瑞惠卿)
王氏(大寳元龜)李氏(椿年仲永)
沙隨程氏(迥久可)莆田鄭氏(厚)
隆山李氏(舜臣子思)縉雲馮氏(當可時行)
童溪王氏(宗傳景孟)誠齋楊氏(萬里廷秀)
雙溪王氏(炎叔晦)南軒張氏(栻夫敬)
東莱呂氏(祖謙伯恭)林氏(栗中黃)
西山蔡氏(元定季通)勉齋黃氏(榦卿直)
盤澗董氏(銖重叔)潛室陳氏(埴之器)
清江張氏(洽德元)范氏(念德伯崇)
梅巖袁氏(樞仲機)瓜山潘氏(柄之謙)
節齋蔡氏(淵静伯)九峯蔡氏(沈默仲)
三山吳氏(綺畝忠)雲莊劉氏(爚伯晦)
覺軒蔡氏(模)西溪李氏(過辨季)
厚齋馮氏(椅之竒)瀘川毛氏(璞玉伯)
庸齋趙氏(汝騰)趙氏(汝楳)
山齋易氏(芾章彦)融堂錢氏(時是子)
雙峯饒氏(魯元仲)進齋徐氏(幾與子)
馮氏(去非)姚氏(小彭)
黃氏(以翼宗台)鶴山魏氏(了翁華父)
西山眞氏(德秀景元)習靜劉氏(彌邵壽翁)
平菴項氏(安世平甫)柴氏(中行與之)
潘氏(夢旂天錫)楊氏(文煥彬夫)
隆山陳氏(友文)思齋翁氏(泳叔永)
天台董氏(楷)古為徐氏(直方立大)
毅齋沈氏(貴珤又名汝礪誠叔)建安丘氏(富國行可)
單氏雷氏
史氏(詠)冷氏
蛟峯方氏(逢辰)吳氏(應回)
疊山謝氏(枋得君直)魯齋許氏(衡平仲)
玉齋胡氏(方平)新安胡氏(次焱濟鼎)
潛齋胡氏(允)節初齊氏(夢龍覺翁)
程氏(鉅夫)苟軒程氏(龍俞舜)
新安程氏(直方道大)葵初王氏(希旦愈明)
勿軒熊氏(禾非去)雙湖胡氏(庭芳一桂)
方塘徐氏(之祥麒父)中溪張氏(清子希獻)
汪氏(深性所)雲峯胡氏(炳文仲虎)
息齋余氏(芑舒德新)臨川吳氏(&KR0697;清幼)
廬陵龍氏(仁夫觀復)番陽董氏(真卿季真)
周易程子傳序
易變易也隨時變易以從道也(郭忠孝議易傳序曰易即道也又何從道或以)
(為問程子曰人随時變易為何為從道也○楊廸問有道又有易何如曰此語全未是更將傳序詳思當自通)
(矣變易而後合道易字與道字不相似也○朱子曰随時變易以從道主卦爻而言然天理人事皆在其中今)
(以乾卦潛見飛躍觀之其流行而至易者易也其定理之當然者道也故明道亦曰其體則謂之易其理則謂)
(之道而伊川又謂變易而後合道易字與道字不相似也又云人随時變易為何為從道也此皆可以見其意)
(矣易中无一卦一爻不具此理所以沿流而可以求其源也○易變易也随時變易以從道正謂伊川這般說)
(話難曉盖他把這書硬定做人事之書他說聖人做這書只為世間人事本有許多變樣所以做這書出来○)
(范氏念德曰易也時也道也皆一也自其流行不息而言之則謂之易自其推遷无常而言之則謂之時而其)
(所以然之理則謂之道○臨川吳氏曰凡隂陽變易道理便在其中元不相離直以道字解易字則不可而易)
(之所以為易者道也又曰時之為時莫備於易程子謂之随時變易以從道夫子傳六十四彖獨於十二卦𤼵)
(其凡而贊其時與時義時用之大一卦一時則六十四時不同也一爻一時則三百八十四時不同也始於乾)
(之乾終於未濟之未濟則四千九十六時各有所值引而伸觸𩔖而長時之百千萬變无窮而吾之所以時其)
(時者則一而已)其為書也廣大悉備將以順性命之理通幽明
之故盡事物之情而示開物成務之道也聖人之憂患
後世可謂至矣去古雖遠遺經尚存然而前儒失意以
傳言後學誦言而忘味自秦而下盖无傳矣予生千(一有)
(餘字)載之後悼斯文之湮晦將俾後人沿流而求源此傳
所以作也(程子曰自孔子贊易之後更無人會讀易先儒不見於書者有則不可知見於書者皆未)
(盡如王輔嗣韓康伯只以老莊解之是何道理某於易傳殺曾下工夫如學者見問儘有可商量書則未欲出)
(之也○某於易傳已自成書但逐旋脩𥙷期以七十其書可出韓退之嘆聰明不及於前時道德日負於初心)
(然某於易傳後来所改者无幾不知如何故更期以十年之功看如何○張閎中問易傳不傳曰易傳未傳自)
(量精力未衰尚覬有少進爾然亦不必直待身後覺老耄則傳矣書雖未出學未嘗不傳也第患无受之者爾)
(○和靖尹氏曰伊川先生踐履盡易其作傳只是因而寫成熟讀玩味即可見矣○夀安張氏曰伊川易傳成)
(書已久學者莫得傳授其後寝疾始以授尹焞○上蔡謝氏曰伊川以易傳示門人曰只說得七分後人更湏)
(自體究)易有聖人之道四焉以言者尚其辭以動者尚其
變以制器者尚其𧰼以卜筮者尚其占吉凶消長之理
進退存亡之道備於辭推辭考卦可以知變𧰼與占在
其中矣君子居則觀其象而玩其辭動則觀其變而玩
其占得於辭不達其意者有矣未有不得於辭而能通
其意者也至微者理也至著者𧰼也體用一源顯微无
間觀會通以行其典禮則辭无所不備(尹焞問至微者理也至著者象)
(也體用一源顯微无間莫太露天機否程子曰如此分明說破猶自人不解悟○朱子曰至微者理也至著者)
(𧰼也體用一源顯微无間盖自理而言則即體而用在其中所謂一源也自象而言則即顯而微不能外所謂)
(无間也又曰體用一源者以至微之理言之則冲漠无联而萬象昭然已具也顯微无間者以至著之𧰼言之)
(則即事即物而此理无乎不在也言理則先體而後用盖舉體而用之理已具是所以為一源也言事則先顯)
(而後微盖即事而理之體可見是所以為无間也○至微者理也至著者象也體用一源顯微无間觀會通以)
(行其典禮則辭无所不備此是一箇理一箇象一箇辭然欲理會理與象又湏就辭上理會辭上所載皆觀會)
(通以行其典禮之事凡於事物湏就其聚處理會尋得一箇通路行去若不尋得一箇通路只驀地行去則必)
(有礙典禮只是常事會是事之合聚交加難分别處如庖丁解牛雖是奏刀騞然莫不中節若至那難處便著)
(些氣力方得通○汪瑞明說沈元用嘗問尹和靖易傳何處是切要處尹云體用一源顯微无間此是最切要)
(處嘗舉似李先生先生曰尹說固好然雖看得六十四卦三百八十四爻都有下落處方始說得此話若學者)
(未曾子細理會便與他如此說豈不誤也○臨川吳氏曰至微之理者體也然體之至微而用之至著者已同)
(時而有非是先有體而後有用也故曰一源至顯之象而與至微之理相合為一更无間别非是顯生於微也)
(故曰无間)故善學者求言必自近易於近者非知言者也(朱子)
(曰求言必自近易於近者非知言者也此伊川喫力為人處)予所傳者辭也由辭以
得其意則在乎人焉有宋元符二年已卯正月庚申河
南程頤正叔序(和靖尹氏曰先生平生用意惟在易傳求先生之學者觀此足矣語錄之𩔖出)
(於學者所記所見有淺深故所記有工拙盖未能无失也嘗謂祁寬曰汝與其讀他書不若專讀易與其看伊)
(川雜說不若專看伊川易傳易之為書經四聖人乃成皆聖人粹言垂訓後世者也伊川作易傳意欲傳後者)
(皆極至之言又曰某日讀伊川易傳一卦近来甚覺有與心相契融會處又曰學者湏要自得至如伊川易傳)
(吾輩讀時言下會解與伊川何異只是不似伊川自得者也自得者更不待思只恁胸中流出○朱子曰伊川)
(先生晚年所見甚實更无一句懸空說底語今觀易傳可見何嘗有一句不着實○伊川晚年文字如易傳直)
(是盛得水住○易傳不看本文亦自成一書○詩書略看訓詁解釋文義令通而已却只玩味本文其道理只)
(在本文下面小字儘說如何會過得他若易傳却可脫去本文程子此書平淡地慢慢委曲說得更无餘藴不)
(是那㪣磕逼迊出底義理平鋪地放在面前只如此等行文亦自難學如其他峭拔雄健之文却可做若易傳)
(淡底文字如何可及○易傳明白无難看處但此是先生以天下許多道理散入六十四卦三百八十四爻之)
(中將作易看即无意味湏將来作事看即句句字字有用處耳○問易傳大槩將三百八十四爻做人說恐通)
(未盡否曰也是即是不可装定做人說看占得如何有就事言者有以位言者以吉凶言之則為事以終始言)
(之則為時以高下言之則為位随所作而看皆通繫辭云不可為典要唯變所適豈可装定做人說○易傳難)
(看其用意精密道理平正更无抑揚若能看得有味則其人亦大段知義理矣盖易中說理是預先說下箇未)
(曾有底事故乍看甚難○問看易傳曰此書難看湏經歴世故多識盡人情物理方看得入盖此書平淡所說)
(之事皆是見今所未嘗有者如言事君處及處事變患難處今皆未嘗當著可知讀時无味盖他說得闊遠未)
(有底事預包載在此學者湏讀詩書他經自有箇見處及曾經歴過前件此等事方可以讀之得其无味之味)
(盖其間義理闊多伊川所自𤼵與經文又似隔一重皮膜所以看者无箇貫穿處○易傳湏先讀他書理會得)
(義理了方有入路見其精密處盖其所言義理極妙初學者未曾使著不識其味都无啟𤼵如遺書之𩔖人看)
(著却有啟𤼵處非是易傳不好是不合使未當看者看湏是已知理義者得此便可磨礲入細此書與學者非)
(是啟𤼵工夫乃磨礲工夫○呂伯恭謂易傳理到語精平易的當立言无毫髮遺恨此乃名言○伯恭多勸人)
(看易傳一禁禁定更不得疑著局定學者只得守定此箇義理固是好但緣此使學者不自長意智何緣會有)
(聦明○伊川言理甚備𧰼數却欠在○易傳義理精字數足无一毫欠闕只是於本義不相合易本是卜筮之)
(書程先生只說得一理又曰某本義只是卜筮大綱若義理充實遍滿離不得程夫子書也○書易傳後曰易)
(之為書更三聖人而制作不同若包犧氏之𧰼文王之辭皆依卜筮以為教而其法則異至於孔子之贊則又)
(一以義理為教而不專於卜筮也是豈其故相反哉俗之淳漓既異故其所以為教為法不得不異而道則未)
(嘗不同也然自秦漢以来考𧰼辭者泥於術數而不得其弘通簡易之法論義理者淪於空寂而不適乎仁義)
(中正之歸求其因時立教以承三聖不同於法而同於道者則惟伊川先生程氏之書而已後之君子誠能日)
(取其一卦若一爻者熟復而深玩之如已有疑將決於筮而得之者虚心端意推之於事而反之於身以求其)
(所以處此之實則於吉凶消長之理進退存亡之道將无所求而不得邇之事父遠之事君亦无處而不當矣)
(○東萊呂氏曰伊川先生遺言見於世者獨易傳為成書傳摹浸舛失其本真學者病之某舊所蔵本出尹和)
(靖先生家摽注皆和靖親筆近復得新安朱元晦新訂讐挍精甚遂合尹氏朱氏書與一二同志參合其同異)
(兩存之以待知者○臨川吳氏曰上古聖人作卦象以先天而其體備於八八作蓍數以前民而其用衍於七)
(七八八之𧰼本於一而一无體七七之數始於一而一不用合卦與蓍是之謂易中古聖人體卦用蓍繫之彖)
(繫之爻其辭雖為占設然擬議所言理无不貫推而行之占云乎哉秦漢而下泥術數者陋演辭義者泛而易)
(道晦矣至邵子極深卦象蓍數之原而易之道大明夫子以来一人而已而於文王周公之辭有未暇及也若)
(程子之傳則因文王周公之辭以𤼵其真知實踐之理推之為修齊治平之用宜與三古聖人之易而為四非)
(可以傳註論也)
