欽定四庫全書
樂律全書卷二十
明朱載堉撰
律吕精義外篇十
古今樂律雜説并附録
論舞學不可廢第八之下
或問君子務本本立而道生學舞亦有本乎曰不執
干羽空手而舞舞之本也是故學舞先學人舞人舞
有圖出于明集禮宜推廣之為學舞法庶免長沙紓
令不舒不轉之弊也近代太常所謂雅舞皆長沙紓
令之遺法惟人舞舊圖獨不然猶有古人遺法之萬
一焉學者信而好古可也述而不作可也人舞周禮
謂之小舞古人十三舞勺成童舞象二十而冠舞大
夏然則除大夏外學舞在未冠之前故樂記曰弦歌
干揚童者舞之舊圖戴幞頭則非周制矣宜圖童者
服庶幾為得也
人舞舞譜
四勢為綱象四端也
一曰上轉勢象惻隠之仁
二曰下轉勢象羞惡之義
三曰外轉勢象是非之智
四曰内轉勢象辭讓之禮
此四勢象四端舞譜謂之送摇招摇上轉若邀
賔之勢下轉若送客之勢外轉若摇出之勢内
轉若招入之勢
八勢為目象五常三綱也
一曰轉初勢象惻隠之仁
二曰轉半勢象羞惡之義
三曰轉周勢象篤實之信
四曰轉過勢象是非之智
五曰轉留勢象辭讓之禮
此五勢象五常朱熹詩傳釋輾轉反側四字之
義曰輾者轉之半轉者輾之周反者輾之過側
者轉之留舞譜借此四字之義明古人舞法轉
之一言衆妙之門也
六曰伏覩勢表尊敬於君
七曰仰瞻勢表親愛於父
八曰囘顧勢表和順於夫
此三勢象三綱伏睹勢表尊敬君為臣綱之象
仰瞻勢表親愛父為子綱之象囘顧勢表和順
夫為妻綱之象五常三綱共為之目總以四端
為之綱也大袖斂手舞文象也小袖展手舞武
象也周禮所謂小舞葢類此云
周禮樂師掌教小舞劉濓謂小舞者或一二佾或一
二人今擬初學舞者二佾可也干戚羽籥通皆黒漆
是為士庶之器
武舞二佾每佾二人各服深衣幅巾大帶素履左手
持黒漆干右手持黒漆斧舞為干城腹心發揚蹈厲
之狀引舞二人服亦如之各執紅纓之旄樂奏周南
兎罝之詩名曰兎罝之舞
文舞二佾每佾二人各服深衣幅巾大帶素履左手
持黒漆籥右手持黒漆翟舞為退食委蛇謙恭揖讓
之容引舞二人服亦如之各執白羽之翿樂奏召南
羔羊之詩名曰羔羊之舞
樂律全書卷二十
