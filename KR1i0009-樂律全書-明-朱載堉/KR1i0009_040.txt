欽定四庫全書
樂律全書卷三十九
明朱載堉撰
小舞鄉樂譜
合樂羔羊文舞之屬皆以羔羊為樂(人舞首章凰舞次章羽舞卒章)
(卒章樂終羽舞退出)
合樂兔罝武舞之屬皆以兔罝為樂(帗舞首章旄舞次章干舞卒章)
首章樂終
帗舞退出
學舞口訣
廣大象地清明象天
此謂畫綴兆也士舞二佾每佾二人共用四人每人
立處相距三步所謂三步見方是也用步弓量之每
面方三步四方牽繩取直而以白灰畫之畫方已畢
中心定橛牽繩畫圓繩頭與四角齊圓在外方在内
象天圓地方也廣大言其不宜窄小象天不過言其
圓耳清明言其清白而明顯也
四時終始風雨周旋
二佾者凡四人春夏秋冬各一人也初變之先春在
東北夏在東南秋在西南冬在西北一變之後春在
夏處夏在秋處秋在冬處冬在春處是名二變三變
四變放此推之文先左旋武先右旋終而復始象四
時也方轉三變圓轉一變所謂周旋中規折旋中矩
是也風雨喻其動轉不息之象
先鼓警戒三步見方
凡歌詩每一字擊鍾一聲未歌之先播鞉三通是名
先鼓警戒以後毎一句畢撃鼓三聲不獨武舞如此
而文舞亦然也凡學先武舞後文舞何也武為粗舞
文為細舞粗舞易細舞難論語引詩如切如磋如琢
如磨此之謂也虞書舞干羽于兩階先言千後言羽
亦此意也三步見方解見上文
進旅退旅一弛一張
進者邀也面皆向前若邀客之勢也退者送也面皆
向後若送客之勢也弛者揺也面皆向外若相别之
勢也張者招也面皆向内若相㑹之勢也此四勢者
唐人謂之送邀招揺古人謂之進退弛張記曰行列
得正焉進退得齊焉又曰古樂進旅退旅又曰一張
一弛文武之道也皆此之謂也
乾直而専坤闢而翕
此言手勢乾旋坤轉喻轉身而舞也轉身舞時則二
手皆開象乾動也直坤動也闢轉身舞畢則二手皆
合象乾静也専坤靜也翕蓋歌聲每一字舞者皆轉
身舞此古人遺法也太常二舞皆立定不轉身故其
舞不神舞不神而欲神人以和難矣是故轉身乃舞
學第一義切宜講肄而不可忽也
内直外方敬義以立
此言足勢凡轉身立定時或面向前或面向後身皆
向内不可向外轉身立定時或面向外或面向内身
皆向前不可向後其左右足隨面所向之方而屈前
伸後焉假如向前則屈前足形方如矩而伸後足形
直如弦兩足相離要逺務盡筋骨之力否則怠慢周
禮巡舞列而撻其怠慢者是也
地氣上躋天氣下降隂陽相摩天地相盪
文武二舞各有三成每成四句是為四變前三變皆
折旋中矩後一變則周旋中規象四時終始風雨周
旋也文左旋武右旋起初舞時各照本位春居春位
夏居夏位秋居秋位冬居冬位第一句畢聞鼓而變
春居夏位夏居秋位秋居冬位冬居春位第二句畢
聞鼓而變春居秋位夏居冬位秋居春位冬居夏位
第三句畢聞鼔而退春居冬位夏居春位秋居夏位
冬居秋位第四句畢聞鼔而變春復春位夏復夏位
秋復秋位冬復冬位所謂終而復始者也
寒暑徃来日月左右㑹守拊鼓要其節奏
順轉春夏秋冬者則周旋逆轉冬秋夏春者則直行上下左
右相交象日徃則月来寒徃則暑来也此謂第二成初各依
本位第一句畢聞鼓而變春居夏位夏居春位秋居冬位冬居秋位
第二句畢聞鼓而變春居秋位夏居冬位秋居春位冬居夏位第三句畢聞
鼓而變春居冬位夏居秋位秋居夏位冬居春位第四句畢聞鼓而變
春復春位夏復夏位秋復秋位冬復冬位所謂終而復始者也
宜簡而易宜緩而舒養其血脈斯之謂歟
舞譜宜簡不宜煩宜易不宜難宜緩不宜速宜舒不宜促
此學舞要訣也何謂宜簡不宜煩易曰乾以易知坤以簡
能易則易知簡則易從易簡而天下之理得矣故樂記
曰大樂必易又曰大樂與天地同和言取法於乾坤之簡
易也何謂宜易不宜難宋儒有言古樂不可見者蓋由今
人求古樂太深耳正謂本不難誤以為難也臣嘗觀鶴之
舞無所𫝊授亦無失𫝊遂悟古人之舞原無𫝊授非失𫝊也
何謂宜緩不宜速古者天子諸侯冕而總干當此之時旒
珠在其首佩玉在其身舞若速而不緩則珠必結玉必碎
矣觀今之三舞蹈即古舞蹈即古舞之遺意豈可以速而
不緩哉何謂宜舒不宜促樂記有之清明象天廣大象地
終始象四時周旋象風雨故習其俯仰詘伸容貌得荘焉
行其綴兆要其節奏行列得正焉進退得齊焉曰周旋曰進
退古人舞譜槩可知也太常雅舞立定不移畧有俯仰屈
伸而無離合變態近乎長沙紓令舞矣漢時諸王來朝
稱觴上夀更迭起舞長沙定王但畧舉手左右皆笑其拙
陶謙為紓令太守張磐與謙父友而謙恥為之屈盤嘗
舞屬謙謙不為起固强之乃舞舞又不轉言其非也
也蓋漢去古未逺古舞尚未失傳猶以不舒不轉為
異今太常舞不舒不轉而人不以為異去古益逺失
其傳也近代諸樂家樂書所述古舞遺意中間多有
可取擇其善者從之編成歌括便於初學記誦云耳
大鞉長一尺面
徑一尺通柄長
四尺五寸聲洪
而徐篇首播之
小鞉長七寸面
徑七寸通柄長
三尺二寸聲焦
而急章首播之
此器四名一曰
朔鞞二曰&KR0615;鼔
三曰縣鼓四曰
相鼓以木為腔
長二尺大面徑
一尺四寸小面
徑七寸聲洪而
徐類鞭鼓之聲
此器四名一曰
應鞞二曰應鼓
三直曰應四直
曰鞞以木為腔
長一尺四寸大
面徑一尺小面
徑五寸聲焦而
急類杖鼓之聲
雅形類鼓木為
胆長一尺四寸
面徑七寸熟皮
縵之而實以糠
聲類搏拊拊在
堂上坐奏節歌
雅在堂下立奏
節舞其用不同
拊用熟皮縫成
袋長一尺四寸
面徑七寸實之
以糠用時置膝
上用畢置座上
座長一尺八寸
廣一尺連趺髙
一尺趺髙二寸
舊説先鼓以警戒者鞉鼓也會守拊鼓者應鼓也治
亂以相者朄鼓也訊疾以雅者雅鼓也周禮所謂舂
牘應雅是也太常寺雅樂不全鞉朄舂牘節奏形状
人多難曉特表出之附於此卷其餘詳見律吕精義
學樂教舞人數
柷敔锺磬一人(人多每器一人人少一人兼之)
鞉朄鼓應一人(或每器一人或一人兼之)
搏拊一人(或堂上二人堂下二人堂上名搏拊堂下名雅鼓)
舂牘一人(或堂上二人堂下二人)
鼓瑟一人(或二人)
鼓琴一人(或二人或四人若人少有瑟無琴有琴無瑟皆可)
吹竽一人(或二人竽等諸器如無則不必用只用笙亦可也)
吹笙一人(或二人)
排簫一人(或二人)
編管一人(或二人)
吹籥一人(或二人)
吹篴一人(或二人)
吹塤一人(或二人)
吹篪一人(或二人)
文舞一人(或二人惟學舞之人必不可缺也)
武舞一人(或二人)
已上十六人常數也學徒多或加一倍不可太多
樂勝則流能減則善人少不足十六人尤合宜也
樂律全書卷三十九
