欽定四庫全書
樂律全書卷三十一
明朱載堉撰
鄉飲詩樂譜一
飲射二禮經文(大同小異互相發明)
鄉飲酒禮曰設席于堂廉東上工四人二瑟瑟先
相者二人皆左何瑟後首挎越内弦右手相樂正
先升立于西階東工入升自西階北面坐相者東
面坐遂授瑟乃降
鄉射禮曰席工于西階上少東樂正先升北面立
于其西工四人二瑟瑟先相者皆左何瑟面鼓執
越内弦右手相入升自西階北面東上工坐相者
坐授瑟乃降
鄉飲有瑟無琴有磬無鍾有笙無簫葢樂之略者
也鄉射曰間若一不鼔不釋鼓以朄應拊牘為節
經不言可知矣
不拜既爵授主人爵衆工則不拜受爵祭飲辯有
脯醢不祭(獻公與笙取爵于上篚既獻奠于下篚)笙入堂下磬南(句)
北面立(句)樂南陔白華華黍(卒歌至此皆儀禮經文)
辯三笙一和舊以和為小笙非是
(臣)謹按儀禮鄉射記三笙一和而成聲條下舊音
釋云和户卧反讀作去聲推詳本意盖謂三人吹
笙一人歌詩和之而成聲耳然先儒古註云三人
吹笙一人吹和凡四人也引爾雅曰笙小者謂之
和及考爾雅條下亦互引此記文為註(臣)不能無
疑焉何也三人吹笙令一人吹小笙則不成文理
矣宋書樂志有相和歌之説謂絲竹相和而執節
者歌禮失求諸野觀此可證也所謂節者猶今拍
板是也古人謂之牘牘乃版之類一類之物而名
不同者大同小異也有圖見律書樂器圖様篇無
牘則以今之拍板代之可也
辯笙詩六篇舊謂有聲無辭亦非
(臣)謹按毛詩小序曰南陔孝子相戒以養也白華
孝子之絜白也華黍時和嵗豐宜黍稷也由庚萬
物得由其道也崇丘萬物得極其髙大也由儀萬
物之生各得其宜也有其義而亡其辭先儒謂孔
子論詩雅頌各得其所時俱在耳遭戰國及秦之
世而亡之此説是也或謂笙詩元起有聲無辭愚
見論之殆不然也今夫畫角之類其為器也五音
六律未能備具也而其三㺯之曲尚且有辭焉何
况笙乃五音六律備具之器而六詩既有聲矣安
得無辭乎既無辭矣安得謂之詩乎又安得復有
南陔等名與夫孝子相戒以養等義乎以此觀之
則彼有聲無辭之説滯閡不通矣小序以為其辭
亡者是也先儒以為元起無辭非也
論笙詩六篇雖亡亦有可補之理
笙詩六篇雖亡推之於理亦可補焉譬如冬官之
篇亡而以考工記補之格致之𫝊亡而以程子之
意補之夫考工記之與程子之意皆與本文不類
而補之亦未為害何獨於詩靳之不敢補哉南陔
等篇前賢多補之者如夏侯湛之作今存一章可
考而不見其全文惟束廣㣲之作備載於文選者
是也裴耀卿守宣州歌此詩觀者感泣豈即束氏
所補者歟抑夏侯氏所補者歟夏作見劉孝標世
説註其辭曰既殷斯處仰説洪恩夕定晨省奉朝
侍昏宵中告退鷄鳴在門孳孳恭誨夙夜是敦潘
岳見是詩曰此非徒温雅乃别見孝悌之性以今
觀之其意固善矣其語頗重複晨昏夙夜只是一
義束詩亦無甚動人處豈能令感泣乎間嘗效顰
為之
臣謹按鄉飲酒禮曰賓出奏陔古註云陔陔夏也天子諸
侯以鍾鼓奏之大夫士鼓而已葢建於阼階之西然則合
鄉樂有鼓可知也鄉射云間若一不鼓不釋鼓以朄應拊
牘為節所謂間若一也朄應拊牘詳見律書樂器圖様
樂律全書卷三十一
