易圖明辨卷七
德清胡渭撰
先天古易下
繫辭傳曰八卦成列象在其中矣因而重之爻在其中
矣又曰易之為書也廣大悉備有天道焉有人道焉有
地道焉兼三才而兩之故六六者非他也三才之道也
說卦傳曰昔者聖人之作易也將以順性命之理是以
立天之道曰陰與陽立地之道曰柔與剛立人之道曰
仁與義兼三才而兩之故易六畫而成卦分陰分陽迭
用柔剛故易六位而成章
按夫子曰重曰兼明是倍三為六非逐爻漸生之
謂本義猶從舊解云因而重之謂各因一卦而以
八卦次第加之為六十四又云三畫已具三才重
之故六至圖說則與邵義並存而以邵為善及蔡
氏草啟蒙則專主觀物外篇而顯背經文亦有所
不顧矣
大傳但云包犧氏始作八卦其因而重之以為六
十四者不言其人先儒或以為神農或以為大禹
或以為文王總無確證然吾觀夫子所陳十三卦
制器尚象之事唯網罟創自包犧取諸離之純卦
而耒耨之利取諸益日中為市取諸噬嗑皆神農
之所為也則謂神農重卦者庶幾得之盖伏羲雖
有因重之意而八卦成列之後未嘗復加之畫至
神農則始一一演之以為六十四卦三百八十四
爻而重卦之名至黃帝乃備耳子曰聖人立象以
盡意設卦以盡情偽盖立象即八卦成列設卦即
因而重之伏羲略而神農詳也若夫重卦之次序
絶無可考連山首艮歸藏首坤先儒雖有是說而
其書已亡自艮坤以後六十三卦其次序不知如
何今可言者獨文王所演之易象耳或云烈山氏
之易文王因之烈山氏即神農也首乾坤終二濟
兩兩反對皆有至理安得於此外更造一圖以為
伏羲六十四卦之次序哉智者之鑿孟子之所惡
也
本義圖說曰前八卦次序圖即繫辭傳所謂八卦成列
者此圖即其所謂因而重之者也故下三畫即前圖之
八卦上三畫則各以其序重之而下卦因亦各衍而為
八也若逐爻漸生則邵子所謂八分為十六十六分為
三十二三十二分為六十四者尤見法象自然之妙也
易學啟蒙曰八卦之上各生一竒一偶而為四畫者十
六於經無見邵子所謂八分為十六者是也又為兩儀
之上各加八卦又為八卦之上各加兩儀也四畫之上
各生一竒一偶而為五畫者三十二邵子所謂分為三
十二者是也又為四象之上各加八卦又為八卦之上
各加四象也五畫之上各生一竒一偶而為六畫者六
十四則兼三才而兩之而八卦之乘八卦亦周於是六
十四卦之名立而易道大成矣周禮所謂三易之别皆
六十有四大傳所謂因而重之爻在其中矣邵子所謂
三十二分為六十四者是也若於其上各卦又各生一
竒一偶則為七畫者百二十八矣七畫之上又各生一
竒一偶則為八畫者二百五十六矣八畫之上又各生
一竒一偶則為九畫者五百十二矣九畫之上又各生
一竒一偶則為十畫者千二十四矣十畫之上又各生
一竒一偶則為十一畫者二千四十八矣十一畫之上
又各生一竒一偶則為十二畫者四千九十六矣此焦
贛易林變卦之數盖以六十四乘六十四也今不復為
圖於此而略見第四篇中若自十二畫上又各生一竒
一偶累至二十四畫則成千六百七十七萬七千二百
一十六變以四千九十六自相乘其數亦與此合引而
伸之盖未知其所終極也雖未見其用處然亦足以見
易道之無窮矣
康節先天之學其病根全在小横圖盖八卦之次
序既乖則其論方位亦誤六十四卦之次序方位
更不待言矣而吾竊有怪於啓蒙之說也數用加
一倍法可以推之百千萬億而無窮若易卦則六
畫而止其變而之他亦不過六畫即如焦氏易林
每一卦變為六十四至四千九十六其本卦仍自
為本卦之卦别自為之卦曷嘗屋上架屋於六畫
之上復自七畫遞加至十二畫乎而且云自十二
畫上又累至二十四畫引而伸之未知其所終極
足以見易道之無窮也夫易道無窮而卦畫則有
窮季通之藁荒謬至此朱子曾不一是正何歟
仲氏易曰夫兩儀四象者生卦之序非畫卦之序也
因而重之者以三重三非謂二可重一四可重二八
可重四也故就其成卦而觀之則由兩而四由四而
八由八而至六十四未為不可而就其畫卦而觀之
則不然夫伏羲但畫八卦耳何曾畫六十四卦乎繫
辭傳曰乾坤成列易立其中則先畫乾坤又曰八卦
成列象在其中則次畫八卦又曰因而重之爻在其
中則於是不再畫也第因其所畫而複配之為六十
四卦而易象終焉故周禮經卦皆八揚雄謂宓羲經
以八卦孔安國曰伏羲氏之王天下也始畫八卦皆
以畫八卦為一截未嘗一及重卦而重卦之起舊有
歸之神農者(京房引孔子之言曰神農重乎八純謂取伏羲八純卦而重之為六十四卦史)
(記亦云神農始作重卦)有歸之大禹者(周禮三易一曰連山即夏易謂以重艮為連山)
(也晉孫盛曰夏禹修用連山以艮之重卦為夏易首)雖其說不可深信然亦以
見八卦與六十四卦縱成自伏羲亦必不連次而加
畫之斷可識矣故先天之圖其誤有八一畫繁(自一畫為)
(陽二畫為陰三一為乾三二為坤而其畫已畢未有畫至六十四卦者今圖取巧便但以黑為陰白為陽)
(耳此非羲畫法也若羲畫原法則黑皆兩畫是六十四卦在陽有一百九十二畫在陰有三百八十四畫)
(太不憚煩矣此非自然因重之數也其誤一也)二四五無名(四象分四畫為太陽少陰少陽)
(太陰今增至十六畫又增至三十二畫則可名十六象三十二象乎抑仍名四象乎若仍名四象則八卦)
(又生四象矣其誤二也)三三六無住法(惟只有三畫並無四畫五畫之加故三畫而止)
(便可名之為八卦如連翩加畫則何以三畫有名四畫五畫秖空畫更無名也且何以見畫之當止於三)
(止於六也其誤三也)四不因(乾坤成列畫八卦八卦成列始作重卦故曰因而重之因者因成列)
(之卦也若一連畫去何所因乎其誤四也)五父子母女並生(乾父坤母合生六子此繋)
(辭明言次第也今八卦並生其誤五也)六子先母女先男少先長(六子俱先)
(坤兌離先震㢲先坎兌又先離離又先㢲於一索再索之敘俱失盡矣羲畫次第必不如是其誤六也)
七卦位不合(說卦卦位千古不蔑今以第加之畫而環圖之乾一右轉㢲五左旋以乾南坤)
(北離東坎西為象此實本魏氏參同契乾坤運軸坎離匡廓之圖而妄名先天致邵子以雷風相薄水火)
(不相射為證其誤七也)八卦數杜撰無據(卦原無數但以大衍之數推之則乾西北)
(卦正當地六相成之數故曰乾六坤西南卦正當天九相成之數故曰坤九今無故而為乾一兌二離三)
(震四之數此何據乎其誤八也)具此八誤而以為伏羲畫卦次第如
是不可通矣
按仲氏八誤之辯剖析無遺總由伏羲六十四卦
次序元無可考而任意為之所以來後人之彈射
也冠諸經首不愈彰邵子之過乎
右論邵子伏羲六十四卦次序
本義圖說曰右伏羲四圖其說皆出於邵氏盖邵氏得
之李之才挺之挺之得之穆修伯長伯長得之華山希
夷先生陳摶圖南者所謂先天之學也此圖圓布者乾
盡牛中坤盡子中離盡卯中坎盡酉中陽生於子中極
於午中陰生於午中極於子中其陽在南其陰在北方
布者乾始於西北坤盡於東南其陽在北其陰在南此
二者陰陽對待之數圓於外者為陽方於中者為陰圓
者動而為天方者靜而為地者也
邵子觀物外篇曰夫易根於乾坤而生於姤復盖剛交
柔而為復柔交剛而為姤自兹而無窮矣又曰復至乾
凡百一十有二陽姤至坤凡八十陽姤至坤凡百一十
有二陰復至乾凡八十陰
邵氏(伯温)曰先君云乾坤大父母也故能生八卦復
姤小父母也故能生六十四卦
朱子語類董銖問先天圖有自然之象數伏羲當初
亦知其然否曰也不見得如何但横圖據現在底畫
較自然圓圖便是就這中間拗做兩截恁地轉來者
是竒恁地轉去底是偶有些造作不甚依他元初畫
底
黃氏(宗炎)曰圖南本黃冠師此圖不過仙家養生之
所寓故牽節候以配合毫無義理再三𫝊而堯夫受
之指為性天窟宅千古不𤼵之精藴盡在此圖本義
崇而奉焉證是羲皇心𫝊置夫大易之首以言乎數
則不逮京房焦贛之可徵以言乎理則遠遜輔嗣正
叔之可據且曲為之說曰此圖失自秦火流於方外
自相授受不入人間夫易為卜筮之書不在禁例宜
并其圖而不禁豈有止許民間藏卦爻而獨不許藏
圖之事朱元晦與王子合書云邵氏言伏義卦位近
於穿鑿附會且當闕之乃易學啓蒙本義又如此其
敬信不可解也
按夫子云八卦成列象在其中矣因而重之爻在
其中矣又云八卦相盪八卦相錯六十四卦皆三
畫八卦之所生也姤復同在六十四卦中豈能生
諸卦乎康節受學於李挺之挺之六十四卦相生
圖凡五陰一陽五陽一陰之卦皆自姤復而來凡
四陰二陽四陽二陰之卦皆自臨遯而來凡三陰
三陽三陽三陰之卦皆自泰否而來此即姤復小
父母之意盖推乾坤三索之說施之於六畫卦故
有是圖然姤復所生止十卦而康節舉臨遯否泰
之所生悉歸之姤復則又與挺之異就今六十四
卦觀之逐爻變遷義亦可通伏羲作易之初實不
爾也其中間拗為兩截左陽右陰則又極其造作
而非法象自然之妙矣
擊壤集詩曰耳目聰明男子身洪鈞賦予不為貧須探
月窟方知物未躡天根豈識人乾遇㢲時觀月窟地逢
雷處見天根天根月窟閒來往三十六宫都是春
石澗俞氏曰月窟在上天根在下往來乎月窟天根
之間者心也何謂三十六宫乾一兌二離三震四㢲
五坎六艮七坤八是也三十六宫都是春謂和氣周
流乎一身也如此則三十六宫不在紙上而在吾身
中矣
黃氏象數論曰康節因先天圖而創為天根月窟即
參同契乾坤門戸牝牡之論也故以八卦言者指坤
震二卦之間為天根以其為一陽所生之處也指乾
㢲二卦之間為月窟以其為一陰所生之處也程前
村(直方)謂天根在卯離兌之中是也月窟在酉坎艮
之中是也引爾雅天根氐也長楊賦西壓月窟證之
然與乾遇㢲地逢雷之義背矣以六十四卦言者朱
子曰天根月窟指復姤二卦有以十二辟卦言者十
一月為天根五月為月窟其三十六宫凡有六說以
八卦言者三乾一兌二離三震四㢲五坎六艮七坤
八之次第積數為三十六乾一對坤八為九兌二對
艮七為九離三對坎六為九震四對㢲五為九四九
亦三十六乾畫三坤畫六震坎艮畫各五㢲離兌畫
各四積數亦三十六以六十四卦言者二朱子曰卦
之不易者有八(乾坤坎離頥中孚大過小過)反易者二十八合之
為三十六方虚谷(回)曰復起子左得一百八十日姤
起午右得一百八十日一旬為一宫三百六十日為
三十六宫以十二辟卦言者一鮑魯齋(恂)曰自復至
乾六卦陽爻二十一陰爻十五合之則三十六自姤
至坤六卦陰爻二十一陽爻十五合之亦三十六陽
爻陰爻總七十二以配合言故云三十六按諸說雖
異其以陽生為天根陰生為月窟無不同也盖康節
之意所謂天根者性也所謂月窟者命也性命雙修
老氏之學也(愚謂煉己是修性進火是修命)其理為易所無故其數
與易無涉也
按天根月窟即參同納甲之說天陽也月陰也以
八卦言之月三日生明於庚納震一陽之氣庚當
乾終㢲始故曰乾遇㢲時觀月窟震一陽始交於
甲納乾初九之氣甲當坤終震始故曰地逢雷處
見天根也以六十四卦言之純乾遇㢲之一陰是
為姤於月為生魄陽消陰息自此始故謂之月窟
即乾盡午中而陰生之謂也純坤遇震之一陽是
謂復於月為合朔陰消陽息自此始故謂之天根
即坤盡子中而陽生之謂也(參同契云晦至朔旦震來受符當斯之時)
(天地媾其精日月相撢持雄陽播玄施雌陰化黃包混沌相交接權輿樹根基邵子所謂地逢雷處)
(見天根者是)三十六宫朱子之義較長盖人身之天根
在尾閭月窟在泥丸脩鍊之法夜子以心神注氣
海謂之生藥子後則自尾閭進火以達於泥丸午
中則自泥丸還元以訖於尾閭從復姤用功而諸
卦皆到上下往來終而復始和氣滿腔盎然流溢
故曰三十六宫都是春也邵子雖不事修鍊而其
理固已洞徹丹家秘寳和盤托出矣
或問邵子既知此理何不事修鍊曰修鍊亦是苦
功頗妨人作樂邵子襟懷疎放得蒙莊逍遙之趣
可以養生可以盡年無所待於修鍊故知而不為
其詩曰不佞禪伯不諛方士自是真實語非因與
二程游而有所揜飾也
朱子語類周謨問先天卦氣相接皆是左旋盖乾接
以㢲初姤卦便是一陰生坤接以震初復卦便是一
陽生自復卦一陽生(十一月)盡震四離三一十六卦然
後得臨卦(十二月)又盡兌二凡八卦然後得泰卦(正月)又
隔四卦得大壯(二月)又隔大有一卦得夬(三月)夬接乾(四月)
乾接姤自姤卦一陰生(五月)盡㢲五坎六一十六卦然
後得遯卦(六月)又盡艮七凡八卦然後得否卦(七月)又隔
四卦得觀(八月)又隔比一卦得剝(九月)剝接坤(十月)坤接復
周而復始循環無端卦氣左旋而一歲十二月之卦
皆得其序但陰陽初生各歴十六卦而得一月又歴
八卦再得一月至陰陽將極處只歴四卦為一月又
歴一卦遂一併三卦相接其初如此之疎其末如此
之密此陰陽盈縮當然之理歟然此圖於復卦之下
書曰冬至子中於姤卦之下書曰夏至午中此固無
可疑者獨於臨卦之下書曰春分卯中則臨卦本為
十二月之卦而春分合在泰卦之下於遯卦之下書
曰秋分酉中則遯卦本為六月之卦而秋分合在否
卦之下是固不可曉者答曰伏羲易自是伏羲說話
文王易自是文王說話固不可交互求合所看先天
卦氣盈縮子細某亦嘗如此理會來而未得其說
黃氏象數論曰易緯有卦氣之法京房精於其學以
坎震離兌主二十四氣其餘六十卦起自中孚卦有
六爻爻主一日凡主三百六十日餘五日四分日之
一每日分為八十分五日得四百分四分日之一得
二十分積四百二十分均於六十卦六七四十二每
卦得六日七分又於六十卦之中别置復臨泰大壯
夬乾姤遯否觀剝坤十二以為辟卦每爻各主一候
自復至乾為息卦曰太陽自姤至坤為消卦曰太隂
息卦所屬者曰少陽消卦所屬者曰少陰故孔穎達
復彖反復其道七日來復之疏謂剝卦陽氣之盡在
於九月之末十月純坤用事坤卦之盡則復卦陽來
坤卦有六日七分舉成數故言七日王昭素駁之曰
坤卦之盡復卦陽來則十月之節終一陽便來不得
到冬至之日矣據其節終尚去冬至十五日則卦七
日之義難用易緯之數某以為昭素駁之是矣然昭
素未悉卦氣之法不能鍼其錮疾也以十二辟卦言
之剝之至復所隔唯坤六爻其一爻當一候一候得
五日五十六分分之五六爻得三十日三十五分非
七日也以六十卦言之一卦六日七分剝之至復中
隔艮既濟噬嗑大過坤未濟蹇頤中孚九卦計五十
四日六十三分非一卦也孔氏牽合兩者故其說不
能合易之七日來復取卦之反易為義反剝為復所
歴七爻以一日為一爻故曰反復其道反復即反覆
也與卦氣何與即使孔氏之疏能合卦氣則易之辭
無乃為卦氣圖說乎為卦氣之法者宓戲耶文王耶
先儒之議卦氣者謂卦氣不起於中孚而起於復中
孚為大雪之終氣至冬至而始盡故繫於冬至之下
中孚之於冬至於象於名兩無當也然觀太玄之辭
曰陽氣藏於黃宫信無不在其中則中孚之直冬至
者顧以其名耳太玄之釋卦序自辟卦之外無不以
其名為義也又何獨疑於中孚乎所謂六日七分者
六日既盡七分便為來日之始非必取足八十分而
自為一日也趙汝楳乃以餘算歸之一卦於是有一
卦直七日者失其意矣葉氏則以七分為之氣盈六
十卦餘五日二十分若積餘以置閏者是一卦直六
日且并京焦之學失其傳也
六日七分之說相傳最久其餘卦氣皆自後起有自
乾至未濟竝依易書本序以一卦直一日乾直甲子
坤直乙丑至未濟直癸亥乃盡六十日六周而三百
六十日四正卦則直二分二至坎冬至離夏至震春
分兌秋分不在六十卦輪直之列者焦氏之法也有
以乾坤坎離四卦為槖籥餘六十卦依序卦一爻直
一時一月有三百六十時足其數者又以十二辟卦
每卦管領一時魏伯陽之法也至宋而後有所謂先
天圖者於是邵子以六日七分之法施於其圖黜卦
起中孚之說以復起冬至姤起夏至其以坎離震兌
四正卦主二十四氣者改為乾坤坎離此圓圖之卦
氣也張理以方圖覆背置之泰處於東北乾處於東
南否處於西南坤處於西北亦以冬至起復至泰而
正月至乾而四月夏至起姤至否而七月至坤而十
月此方圖之卦氣也張氏又以一陰一陽至六陰六
陽類而並列六陽處南六陰處北陽自下而升陰自
上而降廣辟卦之法也邵子又以方圖乾兌離震各
重之為六十四卦共二百五十六卦以之算大運亦
以算小運二十四氣每氣六十四爻積一千五百六
十二爻合乾兌離震掛一之數謂之掛一圖所謂皇
極之學也諸家之不同如此盖初無一定之理各以
意之所見為之是故六日七分之外有一卦直一日
者兩卦直一日者有一爻直一日者四爻三分強直
一日者總卦與日之大數而後分配其小數或多或
少不顧其果否如是也其卦之排比惟序卦可據序
卦之義於時日不可強通故漢儒别求其義於卦名
而有中孚之起然揚雄氏所傳之卦義未免穿鑿附
會未嘗為易之篤論也宋儒始一變其說以竒偶之
升降消長為言而於經文可據之方位一切反之然
則宋儒之畫漢儒之義猶二五之為十也孰分其優
劣哉
按說卦傳有經卦之方位而無别卦之方位盖文
王所演六十四卦其八卦之貞錯綜而敘不以其
卦為類故無方位之可言京房六日七分法卦氣
起於中孚亦不過取卦名之義以為當直冬至非
謂中孚方位在子之半也自魏伯陽以乾坤坎離
牝牡震艮㢲兌先天八卦之方位端倪始見而邵
子演之曰乾坤定上下之位離坎列左右之門天
地之所闔闢日月之所出入於是有乾南坤北離
東坎西之圖又推之於六十四卦為大横圖以定
其次序又規夫横圖而圓之以為六十四卦之方
位更有方圖居其中於是經卦既非乾坤三索之
序别卦又失文王所演之舊雖用京焦分卦直日
之遺法而次序方位參錯不齊其卦氣所自起不
得不黜中孚而用復姤坎離震兌四正卦之主二
十四氣者亦改為乾坤坎離固其所矣然京房分
卦直日以候災異實有其用而邵子大圓圖則但
如參同契以六十卦象一月升降往來之氣非真
有分卦直日之事也故辟卦相去之疎密前後不
同而二分卯酉之中乃繋之臨遯盖此圖惟明丹
道不主占候固不必一一求合於卦氣也其極數
知來之學全在加一倍法與此圖無涉至於方圖
則内外疉作四層意在明十六卦兩隅尖射之巧
妙難用分卦直日法而張仲純亦倣圓圖之例起
復姤終乾坤以定十二辟之卦氣其舛謬不更甚
乎
冬至子之半天心無改移一陽初動處萬物未生時玄
酒味方淡太音聲正希此言如不信更請問庖犧又曰
何者謂之機天根理極微今年初盡處明日起頭時此
際易得意其間難下辭人能知此義何事不能知
石澗俞氏曰朱紫陽云子之半是未成子方離於亥
之時又云一陽初動處在貞元之間愚謂此處正是
造化之真機程伊川云若非竊造化之機安能長生
至哉言乎
大易吟曰天地定位否泰反類山澤通氣損咸見義風
雷相薄恒益起意水火相射既濟未濟四象相交成十
六事八卦相盪為六十四
朱子語類曰此是說方圖中兩交股底且如西北角
乾東南角坤是天地定位便對東北角泰西南角否
次乾是兌次坤是艮便對次否之咸次泰之損後四
卦亦如是共十六卦又曰方圖自西北之東南便是
自乾以之坤自東北之西南便是由泰以之否其間
有咸恒損益既濟未濟所以又於此八卦見義盖為
是自兩角尖射上與乾坤相對不知怎生恁地巧
天台董氏(楷)曰愚因邵子大易吟欲以方圖分作四
層看其第一層四隅乾坤否泰四卦所謂天地定位
否泰反類也然以周圍二十八卦横直觀之皆乾一
坤八之卦此見天地定位之不可易也其第二層四
隅兌艮咸損四卦所謂山澤通氣損咸見義也然以
周圍二十卦横直觀之亦皆兌二艮七之卦此見山
澤通氣之象也其第三層四隅為坎離既濟未濟四
卦所謂水火相射既濟未濟是也然以周圍十二卦
横直觀之亦皆離三坎六之卦此足以見水火不相
射之象也其最裏一層為震㢲恒益四卦所謂雷風
相薄恒益起意其象亦可見矣以此言之邵子之詩
曉然足以見先天法象自然之妙
按方圖自西北至東南兩隅尖射為八純自西南
至東北兩隅尖射為否泰等卦是為十六事然後
於四正各布十二卦共四十八合前十六為六十
四而八卦相錯徧焉此亦邵子之巧推排易無此
卦位也
觀物外篇曰先天學心法也故圖皆從中起萬化萬事
生於心也(胡玉齋云此明圖之所謂太極)又曰圖雖無文吾終日言而
未嘗離乎是盖天地萬物之理盡在其中矣
前村程氏(直方)曰邵子云先天圖心法也圖皆從中
起曰皆者其故何也兼方圓圖而言也天地定位圓
圖之從中起也雷以動之風以散之方圖之從中起
也皆五與十所寄之位也故圓圖左旋起於六十四
之坤右轉起於一之乾是中起於天地之定位也方
圖西北與東南之交也起於震㢲東北與西南之交
也起於恒益南北相直也則起於恒震㢲益東西相
直也則起於震益恒㢲是中起於雷風之動散也由
此而論圓者動以定位為本方者靜以動散為用故
動而無動靜而無靜固先天之心法歟是不可不皆
求之圖也
雙湖胡氏(一桂)曰案程氏此論甚的愚因推之天地
定位起南北子午之中山澤通氣次西北東南之卦
雷風相薄次東北西南之卦水火不相射又次東西
之卦圓圖自南北之中起也雷以動之風以散之正
居方圖中心雨以潤之日以晅之則坎次㢲離次震
艮以止之兌以說之則艮次坎兌次離乾以君之坤
以藏之則乾次兌坤次艮實由中而達乎西北東南
方圖亦自中起也
鄱陽董氏(真卿)曰愚按畫卦之始不過太極生兩儀
每一生二以至於六十四卦此說固不待贅矣若夫
邵子方圓圖則又不過以六畫大横圖中分移右邊
陽儀上生三十二卦自上而下居左左邊陰儀上生
三十二卦自上而下居右規而圓之以象天而周其
外則自然有節氣之流行而乾坤陰陽之極與復姤
陰陽之始適居上下之中而有以合乎天地定位之
章又以六畫大横圖從三畫乾至坤各上生八卦者
自右而左分割作八段自下重起矩而方之以象地
而居圓圖之内以取地囿天中之象而由中及外自
然有雷風雨日山澤天地對待之象且縱横斜正以
三畫六畫卦數之莫不有以合乎雷動風散之章而
十二辟卦皆左旋於圓圖之間右轉於方圖之外雖
疎密之不均莫不有自然之妙焉以此觀之邵子皆
從中起之說盖指圓圖方圖而言新安程氏最為得
之邵子只據已成之横圖或規而圓或矩而方以見
卦畫之用耳又何論乎卦畫之所由生哉固不以横
圖畫卦之始例論也
觀物外篇曰圓數有一(一為心)方數有二(或以一為心或以四為心)竒
耦之義也六即一也十二即二也(兩其六為十二以六視十二猶之乎一與)
(二也)天圓而地方圓之數起一而積六(衆圓簇聚一外得六)方之數
起一而積八(衆方簇聚一外得八)變之則起四而積十二也(以四為心)
(四外得十二)六者常以六變八者常以八變十二者亦以八
變自然之道也八者天地之體也六者天之用十二者
地之用也天變方為圓而常存其一地分一為四而常
執其方天變其體而不變其用也地變其用而不變其
體也六者并其一而為七十二者并其四而為十六也
又曰五十者蓍之數也六十者卦數也五者蓍之小衍
也故五十為大衍也八者卦之小成則六十四為大成
也蓍德圓以況天之數故七七四十九也五十者存一
而言之也卦德方以況地之數故八八六十四也六十
者去四而言之也蓍者用數也卦者體數也用以體為
基故存一也體以用為本故去四也圓者本一方者本
四故蓍存一而卦去四也
按書洪範五皇極傳云極中也漢律歴志太極元
氣函三為一極中也極皆訓中(不從此訓自朱子始)邵子曰
先天學心法也故圖皆從中起又曰心為太極可
見極即中中即心從中起謂從太極起也(觀物詩云天向)
(一中分造化人於心上起經綸亦即此意)天地萬物之理有一不本於
太極者乎有一不具於人心者乎故曰吾終日言
而未嘗離乎是先儒以圖皆從中起兼方圓圖言
之當矣然其義猶有所未盡也盖先天方圓之圖
皆由一四之積數來也天圓而地方其在易則圓
主蓍方主卦圓之數起一而積六一在中六在外
也蓍德圓象之六并一為七六者常以六變六七
四十二并初七為四十九大衍之數五十而其一
為太極不用故曰五十者存一而言之此蓍策也
與卦圖無涉方之數起一而積八一在中八在外
也卦德方象之小圓圖是也八并一為九中為太
極故一不用也八者常以八變積為八八六十四
太圓圖是也乾坤坎離四正卦不用故曰六十者
去四而言之也乾坤當南北之中坎離當東西之
中圖從中起中為太極故不用而止於六十猶小
圓圖之虚其一也方之數變之則起四而積十二
四在中十二在外也十二者亦以八變故四之外
累加之第一圍必十二第二圍必二十第三圍必
二十八并為六十四方圖是也圖從中起中為太
極故震㢲恒益四卦亦不用而止於六十猶大圓
圖之去其四也卦德本方象地之體而其中又有
方圓之别天變方為圓而常存其一者謂大小圓
圖也地中之天方中之圓也地分一為四而常執
其方者謂方圖也地中之地方中之方也(邵子取渾天之)
(象天周地外地在天中故作方圓合一之圖朱子謂圓圖中間虚者便是太極不合方圖在中間塞)
(却待挑出放外如此恐失作者之意)推之於大小横圖兩儀四象八
卦皆由太極而生亦所謂從中起也此邵子之數
學即邵子之心法終日言而不離乎是故托易以
著為圖不必與聖人之易盡同也(揚子太玄其圖亦由中而起中)
(為一元自一元衍而為三方自三方衍而為九州自九州衍而為二十七部自二十七部衍而為八)
(十一家故知先天與太玄均為老氏之學也)邵子之心與太極為體嘗
作無名公傳以自寓無名者太極之謂也贊曰借
爾面貌假爾形骸弄丸餘暇(丸謂太極)閒往閒來則其
所謂心法者可知矣彼以圓圖為合乎天地定位
之象方圖為合乎雷動風散之次者皆知其一而
不知其他得其皮毛而不得其骨髓者也
俞氏易外别傳序曰易外别傳者先天圖環中之祕漢
儒魏伯陽參同契之學也人生天地間首乾腹坤呼日
吸月與天地同一陰陽易以道陰陽故伯陽借易以明
其說大要不出先天一圖是雖易道之緒餘然亦君子
養生之切務盖不可不知也圖之妙在乎終坤始復循
環無窮其至妙則又在乎坤復之交一動一靜之間愚
嘗學此矣徧閱雲笈略曉其一二忽遇隱者授以讀易
之法乃盡得環中之祕反而求之吾身則康節邵子所
謂太極所謂天根月窟所謂三十六宫靡不備焉是謂
身中之易又書其後曰先天圖環中之極玄愚雖弗暇
專志從事於斯而丹之妙用非苟知之盖嘗試之者也
故敢直指方士之所靳以破學者之惑嘗慨夫世所傳
丹家之書廋辭隠語使覽者無罅縫可入往往目眩心
碎而掩卷長歎如蔡季通袁機仲嘗與朱子共訂正參
同契矣雖能考其字義然不得其的𫝊未免臆度而已
愚今既得所傳又何忍緘默以自私乃述是書附於周
易集說之後而名之曰易外别傳盖謂丹家之說雖出
於易不過依倣而託之者初非易之本義也
易外别傳曰參同契云終坤始復如循連環皇極經
世書云先天圖者環中也愚謂人之一身即先天圖
心居人身之中猶太極在先天圖之中朱紫陽謂中
間空處是也圖自復而始至坤而終終始相連如環
故謂之環環中者六十四卦環於其外即太極居其
中也在易為太極在人為心人知心為太極則可以
語道矣
又云冬至之後為呼夏至之後為吸此天地一歲之
呼吸也愚謂冬至後自復而乾屬陽故以為呼夏至
後自姤而坤屬陰故以為吸呼乃氣之出故屬冬至
之後吸乃氣之入故屬夏至之後大則為天地一歲
之呼吸小則為人身一息之呼吸參同契曰龍呼於
虎虎吸龍精又曰呼吸相含育佇息為夫婦盖以呼
吸為龍虎為夫婦千經萬論譬諭紛紛不過呼吸兩
字而已矣
又曰一動一靜天地之至妙者與一動一靜之間天
地人之至妙至妙者與愚謂圖左自復至乾陽之動
也圖右自姤至坤陰之靜也一動一靜之間乃坤末
復初陰陽之交在一歲為冬至在一月為晦朔之間
在一日則亥末子初是也吾身之乾坤内交靜極機
𤼵而與天地之機相應是誠天地人之至妙至妙者
也
又云無極之前陰含陽也有象之後陽分陰也朱紫
陽曰邵子就圖上說循環之意自姤至坤是陰含陽
自復至乾是陽分陰坤復之間是無極袁機仲曰朱
子謂坤復之間乃無極其論察矣又詩云忽然夜半
一聲雷萬戸千門次第開若識無中含有象許君親
見伏羲來無中含有象即是坤復之間無極而太極
也邵子之學非朱子孰能明之
内煉之道至簡至易唯欲降心火入於丹田耳丹田
在臍之後腎之前正居腹中丹家諱言心腎謂心腎
非坎離盖指呼吸為坎離殊不思呼吸乃坎離之用
心腎乃坎離之體人之一身心為之主故獨居中腎
為之基故獨居下丹家不言心腎而言身心身即腹
也腎在其中矣豈可捨腎哉腎屬水心屬火火入水
中則水火交媾如晦朔之間日月之合璧
易曰山澤通氣又曰二氣感應以相與愚按參同契
云自然之所為兮非有邪偽道若山澤氣相烝兮興
雲而為雨盖人身之陰陽絪緼交結於丹田則升於
泥丸滃然如雲化為甘澤陳希夷詩云倏爾火輪煎
地脈愕然神瀵湧山椒與此同旨神瀵出列子嘗謂
山澤之氣相通由其虚也唯虚也故二氣感應以相
與不虚則窒而不通安能相與内煉之道貴乎心虚
心虚則神凝神凝則氣聚氣聚則興雲為雨與山澤
相似離騷遠遊篇云道可受兮而不可𫝊其小無内
兮其大無垠母滑而魂兮彼將自然壹氣孔神兮於
中夜存虚以待之兮無為之先朱紫陽注云盖廣成
子之告黃帝不過如此實神仙之要訣也
醫書云人身有任督二脈任脈者起於中極之下以
上毛際循腹裏上關元至咽喉屬陰脈之海督脈者
起於下極之腀並於脊裏上至風府入腦上顛循額
至鼻柱屬陽脈之海所以為任脈者女子得之以姙
養也謂之督脈者以其督領經脈之海也鹿運尾閭
盖能通其督脈者也龜納鼻息盖能通其任脈者也
人能通此二脈則百脈皆通黃庭經云皆在心内運
天經晝夜存之自長生天經乃吾身之黃道呼吸往
來於此即任督二脈是也
按石澗精於參同契者也不徒心解之且身試之
故知先天圖為老氏之易而非聖人之易著書以
闡其幽名之曰易外别傳以為丹家所依託非易
之本義自有先天圖以來知其妙而不使之混於
易中者唯石澗一人(明萬歷中有莆田林兆恩者號三教先生其徒述其說以)
(成書亦名易外别傳而其指大異石澗却道家於易外三教混釋老於易中邪正相去懸絶)
魏伯陽丹經王也希夷康節乃其嫡派正傳所言
皆老氏之易也康節横圖以白代&KR0320;以黑代&KR0306;實
本希夷然天地自然之圖本謂龍馬授伏羲者如
是而伏羲則之以畫卦變白黑為&KR0320;&KR0306;耳康節乃
謂伏羲所作亦如是然則伏羲之後更有何人變
白黑為&KR0320;&KR0306;如今卦首所列之六畫乎又兩儀四
象八卦希夷皆子在母中康節却子在母外雖取
法希夷而實失先天之本意矣希夷之圖止有八
卦方位而無其次序康節既獨出臆見於一竒一
偶之上各加一竒一偶之三畫而為乾一兌二離
三震四㢲五坎六艮七坤八矣又欲附會於希夷
乃以天地定位一章當希夷八卦方位就中推出
次序其左半乾兌離震適符横圖之一二三四遂
以為數往者順至右半坤艮坎㢲則與横圖正相
反乃從中拗轉為㢲五坎六艮七坤八以為知來
者逆斯不亦矯揉造作失天地自然之妙乎且次
序與方位元不相謀未聞乾坤三索之序由出震
齊㢲之位而定也何獨於先天合之故圓圖抽坎
填離猶是丹家之遺製而横圖則無謂甚矣乃復
引而伸之為六十四卦次序遂至有四畫五畫之
卦夫此四畫五畫者將名曰某卦乎抑仍謂之兩
儀四象乎如以為兩儀四象則八卦之後不應復
有兩儀四象也或曰此康節之數學知來之道寓
焉然吾觀皇極經世書其所推元會運世之數及
天地萬物之變恐别有方術未必用加一倍法也
竒偶之上各加竒偶只因錯解易有太極一節遂
以揲蓍生爻之次序為始作八卦之次序耳然則
大小横圖既戾於聖人之經又絶非希夷之指先
天之贅肬也安得冠諸經首以為伏羲不言之教
乎
右論邵子伏羲六十四卦方位
易圖明辨卷七
