易圖明辨卷八
德清胡渭撰
後天之學
繋辭傳曰乾坤其易之緼邪乾坤成列而易立乎其中
矣乾坤毁則无以見易易不可見則乾坤或幾乎息矣
南軒張氏曰乾坤其易之門言易出入於乾坤也乾
坤其易之緼言易含蓄於乾坤也
本義曰緼所包蓄者猶衣之著(音灼)也易之所有陰陽
而已凡陽皆乾凡陰皆坤畫卦定位則二者成列而
易之體立矣乾坤毁謂卦畫不立乾坤息謂變化不
行
語類曰乾坤只是說二卦此易只是說易之書與天
地定位易行乎其中之易不同行乎其中者却是說
易之道理又曰大抵易之言乾坤者多以卦言易立
乎其中只是乾坤之卦既成而易立矣又曰乾坤只
言卦易只是陰陽卦畫
按陰陽一畫但可謂之剛柔不可謂之乾坤凡言
乾坤者皆純陽純陰之卦非三畫則六畫此經主
三畫而言(雜卦乾剛坤柔主六畫)本義云凡陽皆乾凡陰皆
坤則似一畫亦可謂之乾坤非經意也易謂卦畫
之交易而成變化者乾坤成列則六子及重卦皆
在其中故曰易之緼乾坤毁無以見易謂無乾坤
二卦則六十四卦無由而出易不可見乾坤或幾
乎息謂無易書則天地變化之道不著殆與滅息
相似此乾坤字義與上不同
乾坤其易之門邪乾陽物也坤陰物也陰陽合德而剛
柔有體以體天地之撰以通神明之德
南軒張氏曰以卦言之乾之三竒乃陽物也坤之三
耦乃陰物也三竒三耦索而為六子互體卦變積而
為六十四此陰陽合德而剛柔有體也
本義曰諸卦剛柔之體皆以乾坤合德而成故曰乾
坤易之門撰猶事也
按陰陽合德謂一再三索剛柔有體謂六子成列
也因而重之為六十四變化無窮皆出於乾坤二
卦故曰易之門自康節有伏羲先畫一竒一耦之
說世皆指乾坤為一畫經旨鬱而不宣兹特為正
之
說卦傳曰乾天也故稱乎父坤地也故稱乎母震一索
而得男故謂之長男㢲一索而得女故謂之長女坎再
索而得男故謂之中男離再索而得女故謂之中女艮
三索而得男故謂之少男兌三索而得女故謂之少女
南軒張氏(栻)曰老陽為父老陰為母老陽能變故自
下而索震為長男自中而索坎為中男自上而索艮
為少男老陰能變故自下而索㢲為長女自中而索
離為中女自上而索兌為少女
本義曰索求也謂揲蓍以求爻也男女指卦中一陰
一陽之爻而言
語類曰震一索而得男一段看來不當專作揲蓍看
揲蓍有不依這序時便說不通大概只是乾求於坤
而得震坎艮坤求於乾而得㢲離兌一二三者以其
畫之次序言也
按揲蓍之說本諸漢上甚無理故語錄不從而本
義乃未及改正李秀巖謂本義在前語錄在後其
間有十數條意義尤密者此盖其一也
朱子荅袁機仲書曰自初未有畫時說到六畫滿處者
邵子所謂先天之學也卦成之後各因一義推說邵子
所謂後天之學也今來喻所引繫辭說卦三才六位之
說即所謂後天者也先天後天既各自為一義而後天
說中取義又多不同彼此自不相妨不可執一而廢百
也若執此說必謂聖人初畫卦時只見一箇三才便更
不問事由一連便埽出三畫以擬其象畫成之後子細
看來見使不得又旋劃壁添出後一半截此則全是私
意杜撰補接豈復更有易邪又曰據邵氏說先天者伏
羲所畫之易也後天者文王所演之易也伏羲之易初
无文字只有一圖以寓其象數而天地萬物之理陰陽
始終之變具焉文王之易即今之周易而孔子所為作
傳者是也孔子既因文王之易以作傳則其所論固當
專以文王之易為主然不推本伏羲作易畫卦之所由
則學者必將誤認文王所演之易便為伏羲始畫之易
只從中半說起不識向上根原矣故十翼之中如八卦
成列因而重之太極兩儀四象八卦與天地山澤雷風
水火之類皆本伏羲畫卦之意而今新書原卦畫一篇
亦分兩儀伏羲在前文王在後必欲知聖人作易之本
則當考伏羲之畫若只欲知今易書文義則但求之文
王之經孔子之傳足矣兩者初不相妨而亦不可以相
雜來教乃謂專為邵氏解釋而於易經无所折衷則恐
考之有未詳也
按伏羲胷羅造化全體太極仰觀俯察近取遠取
三才之道了了於心目之間便一連埽出三畫有
何不可而必一生二二生四四生八作巧推排計
邪一連埽出者為私意杜撰補接然則逐爻生出
者豈反非杜撰補接邪孔子之傳無一語推本伏
羲者則已既有推本伏羲者則何以知兩儀四象
為伏羲之所畫而乾坤三索為文王之所演邪先
天後天強生分别前第六卷中辨之已詳知彼逐
爻生出之為謬則知一連埽出三畫而交易以成
六子者真伏羲之易而非文王之易矣曉人自解
無庸辭費也
右論邵子文王八卦次序
說卦傳曰帝出乎震齊乎㢲相見乎離致役乎坤說言
乎兌戰乎乾勞乎坎成言乎艮萬物出乎震震東方也
齊乎㢲㢲東南也齊也者言萬物之潔齊也離也者明
也萬物皆相見南方之卦也聖人南面而聽天下盖取
諸此也坤也者地也萬物皆致養焉故曰致役乎坤兌
正秋也萬物之所說也故曰說言乎兌戰乎乾乾西北
之卦也言陰陽相薄也坎者水也正北方之卦也勞卦
也萬物之所歸也故曰勞乎坎艮東北之卦也萬物之
所以成終而所成始也故曰成言乎艮
白雲郭氏曰自天地定位之後皆論八卦此章獨異
復有重釋之辭盖上論八卦之位未明言其所故下
復明言之曰震東方也㢲東南也如是則无嫌於重
釋之也
石門梁氏曰自東南至西皆母與三女之位自西北
至東皆父與三男之位
本義圖說右見說卦邵子曰此文王八卦乃入用之位
後天之學也
按以上二圖非古所傳亦邵子作也乾坤三索之
次序出震齊㢲之方位伏羲之易本是如此而邵
子獨以為文王之易名之曰後天以尊先天之學
序位皆是而其名則非九圖之中無一可存者也
觀物外篇曰至哉文王之作易也其得天地之用乎故
乾坤交而為泰坎離交而為既濟也乾生於子坤生於
午坎終於寅離終於申以應天之時也置乾於西北退
坤於西南長子用事而長女代母坎離得位兌震為偶
應地之方王者之法其盡於是矣
朱子荅王伯豐書曰說卦天地定位至坤以藏之以
前伏羲所畫八卦之位也帝出乎震以下文王即伏
羲已成之卦而推其義類之辭也如卦變圖剛來柔
進之類亦是就卦已成後用意推說以此為自彼卦
而來耳非真先有彼卦而後方有此卦也
林氏易裨傳法象篇曰以造化之序論之先天所以
立體也後天所以致用也先天乾坤定上下之位而
天尊地卑之體立矣坎離居左右之門而日生乎東
月生乎西之象著矣震㢲對峙而雷始於東北風起
於西南矣兌艮角立西北多山東南多水之所鍾矣
後天震居東方萬物出生之地㢲居東南萬物潔齊
之地坤西南萬物致養之地兌正西物之所說乾西
北陰陽之相薄坎正北物之所歸艮東北所以成終
成始者也以陰陽之體論之㢲離兌本陽體也而陰
來交之震坎艮本陰體也而陽來交之伏羲之卦得
陽多者屬乎陽得陰多者屬乎陰後天之卦得一
陰者為三女得一陽者為三男先天之位三女附乎
乾三男附乎坤陰附陽陽附陰也後天之位三男附
乎乾三女附乎坤者陰附陰陽附陽也
黃氏象數論曰離南坎北之位見於經文而卦爻所
指之方亦與之相合是亦可以無疑矣盖畫卦之時
即有此方位易不始於文王則方位亦不始於文王
故不當云文王八卦方位也乃康節必欲言文王因
先天乾南坤北之位改而為此朱子則主張康節之
說過當反致疑於經文曰曷言齊乎㢲不可曉曰坤
在西南不成東北方無地曰乾西北亦不可曉如何
陰陽來此相薄曰西方肅殺之氣如何言萬物之所
說凡此數說有何不可曉㢲當春夏之交萬物畢出
故謂之齊觀北地少雨得風則生氣郁然可驗也夏
秋之交土之所位故坤位之非言地也若如此致難
則先天方位㢲在西南何不疑東北無風邪其餘七
卦莫不皆然乾主立冬以後冬至以前故陰陽相薄
觀說卦乾之為寒為冰非西北何以置之萬物告成
於秋如何不說朱子注元亨利貞之利曰利者生物
之遂物各得宜不相妨害於時為秋於人為義而得
其分之和非說乎顧未嘗以肅殺為嫌也然則朱子
所以致疑者由先天之說先入於中故曰主張太過
也康節曰乾坤交而為泰(言文王改先天圖之意先天乾南坤北交而為泰故乾北坤南)
坎離交而為既濟(先天離東坎西交而為既濟故離南坎北)乾生於子(先天乾居午而)
(其生在子故下而至北)坤生於午(坤居子而其生在午故上而至南)坎終於寅(坎當申交)
(於離終於寅)離終於申(離當寅交於坎終於申)所謂交者不取對待言之
也即以對待而論則乾南坤北者亦必乾北坤南而後泰
之形可成也今坤在西南乾在西北離東坎西者亦必離
西坎東而後既濟之形可成也今離在上坎在下於義何
居藉曰再變而後為今位是乾南坤北之後離南坎北之
前中間又有一方位矣乾位戌坤位未坎位子離位午
於子午寅申皆無當也康節又曰震兌始交者也(陽本在上)
(隂本在下陽下而交於隂隂上而交於陽震一陽在下兌一隂在上故為始交)故當朝夕之位
坎離交之極者也(坎陽在中離隂在中故為交之極)故當子午之位(四正)
(皆為用位)巽艮不交而隂陽猶雜也(巽一隂在下艮一陽在上適得上下本然故為)
(不交)故當用中之偏乾坤純陽純隂故當不用之位(東方)
(陽主用西方隂為不用)夫氣化流行不息無時不用若以時過
為不用則春秋不用者子午冬夏不用者卯酉安在
四正之皆為用位也必以西南西北為不用之位則
夏秋之交秋冬之交氣化豈其或息乎康節又曰乾
坤縱而六子横易之本也(先天之位)震兌横而六卦縱易
之用也由前之說則後自坎離以外皆横也由後之
說則前自坎離以外皆縱也圖同而說異不自知其
遷就與是故離南坎北之位本無可疑自康節以為
從先天改出牽前曳後始不勝其支離朱子求其所
以改之之故而不可得遂至不信經文吁可怪也
魏志管輅傳注引輅别傳謂劉邠曰輅不解古之
聖人何以處乾位於西北坤位於西南夫乾坤者
天地之象然天地至大為神明君父覆載萬物生
長撫育何以安處二位與六卦同列今按說卦之
方位秦漢諸儒未有疑之者疑之自管輅始盖其
時魏伯陽之學已行乾南坤北之位略有端倪輅
心善之因𤼵難以導邠而邠不能問故未竟其說
也朱子酷愛參同契八卦之方位斷從先天遂覺
出震齊㢲等無一不可疑入者主之出者奴之勢
所必至也至謂此章與卦變俱是成卦後用意推
說則又儗非其倫矣林德久深斥劉牧之鉤隠可
謂卓識而獨於先天方位則附會其意而為之辭
亦以康節非牧流輩耳然二人品格雖相去懸絶
而圖學之無當於經則一也德久豈未之思乎
右論邵子文王八卦方位
易圖明辨卷八
