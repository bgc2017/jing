易圖明辨卷一
德清胡渭撰
河圖洛書
繫辭傳曰古者包犧氏之王天下也仰則觀象於天俯
則觀法於地觀鳥獸之文與地之宜近取諸身遠取諸
物於是始作八卦以通神明之德以類萬物之情
朱子曰俯仰遠近所取不一然不過以驗陰陽消息
兩端而已
草廬吳氏(澄)曰氣之有文者曰象形之有理者曰法
天有雷風日月雷風氣也日月象也言象可以兼氣
地有水火山澤水火質也山澤形也言形可以兼質
鳥獸之文謂動物地之宜謂植物身就人而言物該
服食器用而言神明天地之氣象形質妙而可測顯
而可見者也德若健順動入陷麗止說及鼔之散之
潤之晅之之屬萬物凡動植人器皆是情猶言其意
義也
渭按易之為書八卦焉而已卦各具三畫上畫為
天下畫為地中畫為人三才之道也羲皇仰觀而
得天道俯觀而得地道中觀於兩間之萬物而得
人道三才之道默成於心故立八卦以象之因而
重之遂為六十四所謂兼三才而兩之也言八卦
則六十四卦在其中矣觀下文所舉離益噬嗑等
皆因重之卦可知也夫子言羲皇作易之由莫備
於此河圖洛書乃仰觀俯察中之一事後世專以
圖書為作易之由非也河圖之象不傳故周易古
經及注疏未有列圖書於其前者有之自朱子本
義始易學啟蒙屬蔡季通起藁(見宋史儒林傳)則又首本
圖書次原卦畫遂覺易之作全由圖書而舍圖書
無以見易矣學者溺於所聞不務觀象玩辭而唯
汲汲於圖書豈非易道之一厄乎
右論伏羲作易之本不專在圖書
天一地二天三地四天五地六天七地八天九地十
朱子曰此簡本在第十章之首程子云宜在此今從
之此言天地之數陽奇陰偶即所謂河圖者也
天數五地數五五位相得而各有合天數二十有五地
數三十凡天地之數五十有五此所以成變化而行鬼
神也(伊川先生曰變化言功鬼神言用白雲郭氏曰變化見於萬物者也鬼神運於四時者也)
朱子曰此簡本在大衍之後今案宜在此
平菴項氏(安世)曰姚大老云天一地二至天九地十
班固律歴志及衞元嵩元包運蓍篇皆在天數五地
數五之上今按新安朱先生易傳亦用此說與天數
五至行鬼神也合為一節置在大衍之首今從之
渭按卦者易之體所以立蓍者易之用所以行韓
康伯云卦象也蓍數也蓍極數以定象卦備象以
盡數四語劃然分曉蓋象中雖有數而終以象為
主數中亦有象而終以數為主故夫子言數皆主
蓍曰極數知來之謂占曰參伍以變錯綜其數曰
極其數遂定天下之象曰幽贊於神明而生蓍參
天兩地而倚數曰數往者順知來者逆是故易逆
數也凡此類無一不以蓍言而此章尤為明白舉
天地之數正為大衍之數張本其曰五位者即五
奇五偶非指天數之中五一三五七九同為奇二
四六八十同為偶是謂五位相得一與二三與四
五與六七與八九與十一奇一偶兩兩為配是謂
各有合於五行五方曷與焉於天地生成曷與焉
於河圖洛書又曷與焉
又按章中言數者三一曰天地之數二曰大衍之
數三曰萬物之數蓋天地之數為大衍之法所自
出而萬物之數乃二篇之策適相當耳於畫卦全
無交涉使五位相得而各有合果為伏羲所則河
圖之象夫子何難一言以明之曰此河圖也而顧
廋辭隠語使天下後世之人百端推測邪至其後
章雖言河圖而與洛書並舉且與神物變化垂象
比類而陳文勢語脈遥遥隔絶又安見此河圖者
即前五十有五之數邪
或問五位以蓍法言之其相得有合之實亦有可
見者乎曰有一變所餘之策左一則右必三左二
則右亦二左三則右必一左四則右亦四非奇與
奇相得偶與偶相得乎二變三變所餘之策左一
則右必二左二則右必一左三則右必四左四則
右必三非一奇一偶兩兩為配而各有合乎若夫
一六二七三八四九五十之相合而為天地生成
之數水火木金之象此後世五行家言豈易之所
有哉
右論天地之數不得為河圖
大衍之數五十其用四十有九(兼山郭氏曰凡數有母有法有實蓍之母四十)
(九是也蓍之法四是也蓍之實三十六二十四二十八三十二是也數有是母必有法以用之然後得是實三)
(者闕一則蓍道絶矣此聖人幽贊神明之道也白雲郭氏曰是三者之數莫知所立之後先謂四十九為先乎)
(則非法之四亦不用四十九矣謂法之四為先乎則非三十六二十四二十八三十二亦不用法之四矣故三)
(者之數一有一无則蓍之道不立一先一後則蓍之用不成惟同冇同立莫知先後故其數一本於自然如環)
(之无端雖聖人不能加毫末於是矣)分而為二以象兩掛一以象三揲之
以四以象四時歸奇於扐以象閏五歲再閏故再扐而
後掛(朱子曰兩謂天地也掛懸其一於左手小指之間也三三才也揲間而數之也奇所揲四數之餘也)
(扐勒於左手中三指之兩間也閏積月之餘日而成月者也五歲之間再積日而再成月故五歲中凡有再閏)
(然後别起積分如一掛之後左右各一揲而一扐故五者之中凡冇再扐然後别起一掛也又曰掛一歲右揲)
(二歲扐三歲一閏也左揲四歲扐五歲再閔也)乾之策二百一十有六坤之策
百四十有四(韓氏曰陽爻六一爻三十六策六爻二百一十六策陰爻六一爻二十四策六爻百)
(四十四策白雲郭氏曰九六天地之數也乾坤之策也七八出於九六者也六子之策也乾坤相索而成者也)
凡三百有六十當期之日(朱子曰少陰退而未極乎虚少陽進而未極乎盈故此獨)
(以老陽老陰計乾坤六爻之策數餘可推而知也期周一歲也凡三百六十五日四分日之一此特舉成數而)
(槩言之耳)二篇之策萬有一千五百二十當萬物之數也(二篇)
(謂上下經凡陽爻百九十二得六千九百一十二策陰爻百九十二得四千六百八策合之得此數)是故
四營而成易十有八變而成卦(四營謂分二掛一揲四歸奇也易變易也謂一)
(變也三變成爻十八變則成六爻也)八卦而小成(謂九變而成三畫得内卦也)引而伸
之觸類而長之天下之能事畢矣(引伸觸類謂已成六爻而視其爻之變與)
(不變以為動靜則一卦可變而為六十四卦以定吉凶凡四千九十六卦也)
朱子曰大衍之數五十蓋以河圖中宫天五乘地十
而得之至用以筮則又止用四十有九蓋皆出於理
勢之自然而非人之知力所能損益也
按大衍之解康節云五者蓍之小衍也故五十為
大衍漢上云小衍之五參兩也大衍之五十則小
衍在其中矣此說近是五十非以河圖中宫天五
乘地十而得之蓋古之立數者凡畸零不用故於
五十五數去其五亦猶期三百六十五日四分日
之一而去其畸零以為三百有六十也且蓍草之
生一本百莖中分之得五十彼此參會皆由自然
及其用也則又止四十有九王弼云一不用以象
太極妄也諸家穿鑿附會尤無理唯鄭康成云以
五十之數不可以為七八九六卜筮之占更減其
一故四十有九是為正義而李泰伯郭子和宗之
(子和曰世俗皆以三多三少定卦象如是則不必四十九數以四十五四十一皆初揲非五則九再)
(揲三揲非四則八矣豈獨四十五四十一為然哉自三十以上論之則三十三三十七五十三五十)
(七六十一六十五六十九七十三七十七八十一八十五八十九九十三九十七皆可得五九四八)
(多少之象與四十九數為母者无以異獨不可得三十六二十四二十八三十二之策數故蓍數四)
(十九為不可易之道可易者非聖人之法也)此正所謂出於理勢之自
然而非人之智力所能損益者又何必以河圖太
極之五一為蓍法之所自出乎
蕭山毛太史(奇齡)河洛原舛編曰間嘗學易淮西見
鄭康成所註太衍之數起而曰此非河圖乎則又思
曰焉有康成所註圖而漢代迄今不一引之為據者
則又思大衍所註見於李民易解者干寶崔憬言人
人殊何以皆並無河圖之言則又思康成所註大傳
其於河出圖句既有成註何以翻引入春秋緯文(河圖)
(九篇洛書六篇)而不實指之為大衍之數于是怳然曰圖哉
圖哉吾今而知圖之所來矣摶之所為圖即大衍之
所為註也然而大衍之註之斷非河圖者則以河圖
之註之别有在也大衍之註曰天地之數五十有五
天一生水在北地二生火在南天三生木在東地四
生金在西天五生土在中然而陽無耦陰無妃未相
成也于是地六成水於北與天一并(一六在北)天七成火
於南與地二并(二七在南)地八成木於東與天三并(三八在東)
天九成金於西與地四并(四九在西)地十成土於中與天
五并(五十在中)而大衍之數成焉則此所為註非即摶之
所為圖乎康成但有註而無圖而摶竊之以為圖康
成之註即可圖亦非河圖而摶竊之以為河圖其根
其柢其曲其裏明白顯著可謂極快然而趙宋元明
千年長夜而及今而始得之其說有二一則世之言
河圖者亦皆知大衍之數然第以為河圖之陽二十
五點河圖之陰三十點與大衍之數一三五七九二
四六八十共成五十有五者其數相合已耳而其天
生地成地生天成或北或南為水為火能方能圓有
單有複按之可為形指之可為象則河圖有之大衍
不得而有之也而孰知大衍之數其為形為象原自
如此而人初不知其長夜一一則魏晉以後俗尚王
學(謂王弼)而鄭學稍廢其所遺註第散見於易詩書三
禮春秋疏義及釋文漢書文選諸所引註而迄無成
書故唐惟李鼎祚略採其註於易解中而其在他書
則惟王氏應麟復為彙輯而補於其後此在劉邵言
易時皆未之見今摶得其說而不言所自或亦轉得
之他人而并其所自而亦不之知皆未可定則冥冥
矣其長夜二乃幸而得白顯有從來但當名之為大
衍圖非然則名天地生成圖非然則名五行生成圖
而斷斷不得名之為河圖浸假河圖即此圖則此圖
固康成所註者也其於大傳河出圖下何難直註之
曰所謂河圖即揲蓍所稱大衍之數天一地二天三
地四天五地六天七地八天九地十者而乃又曰河
龍圖發其書九篇則豈非衍數河圖截然兩分數不
得為圖衍不得為畫乎
原舛云數不得為圖衍不得為畫二句真千古格
言顧其說猶有不盡然者余不可以無辨謹案大
衍者揲蓍求卦之法也大衍之數出於天地之數
而非即天地之數蓋天地之數易與範共之凡天
下之言數者未有外於此者也大衍之數則唯易
有之範不得而有之也康成注大衍與四象皆本
漢書五行志志據劉向父子洪範五行傳以推災
異其所引左氏陳災傳說蓋劉歆取大傳之六七
八九十以續洪範之一二三四五而為生成妃牡
之數意主洪範初不為易而設即其末舉坎離二
卦亦以證水為火牡火為水妃云爾終於大衍無
涉也唯律歴志言備數則引易大衍之數五十言
鐘律則引參天兩地而倚數言歴法則引大衍之
數四營之象而以天地之數終焉大抵五行主洪
範則附以春秋而不及大衍律歴主大衍則附以
春秋而不及洪範攷厥源流區以别矣故劉說雖
未嘗有圖而圖實在其中藉令繪以為圖亦但可
名天地生成圖或五行生成圖而斷斷不得名之
曰大衍圖何也蓍無五行無方位無生成無配耦
也今試就筮法而按之自四營成易以至十八變
而成卦格中之所陳版上之所畫孰為天生而地
成地生而天成邪孰居北而為水居南而為火邪
方者圓者單者複者皆安在邪而原舛云大衍之
數其形其象原自如此吾所不解若乃竊之為河
圖則固有其形其象矣生成南北方圓單複一一
不爽如宋人之所說矣幸彼不見鄭注苟見之則
援以相證更增一重金湯之固矣然而天地之數
終不得為河圖者則以大傳無明文而五十有五
但可以生蓍不可以畫卦也毛公惟知數不得為
圖而不知大衍之數與天地之數不可混而為一
惟知衍不得為畫而不知鄭注乃劉氏洪範五行
之數非伏羲大衍四營之數也長夜始旦明尚未
融此余之所以不能無辨也總之康成以九篇為
河圖久已認賊作子而復據生成配耦之數以注
易遂為偽關易之嚆矢此所謂藉寇兵而齎盜糧
者也於摶乎何尤毛公惡宋太過故其立言往往
刻於宋而寬於漢夫豈平心之論與
右論五行生成之數非河圖并非大衍
易有太極是生兩儀兩儀生四象四象生八卦八卦定
吉凶吉凶生大業
劉氏(禹錫)辨易九六論曰一行大衍論云三變皆剛
太陽之象三變皆柔太陰之象一剛二柔少陽之象
一柔二剛少陰之象
東坡蘇氏易論曰老者陰陽之純也少者陰陽之雜
而不純者也陽數皆奇而陰數皆偶故乾以一為之
爻而坤以二天下之物以少(上聲)為主故乾之男皆二
陰而坤之女皆二陽老陽老陰者乾坤是也少陰少
陽者乾坤之子是也
漢上朱氏曰乾老陽也震坎艮少陽也坤老陰也巽
離兊少陰也故四象生八卦
平菴項氏曰凡繫辭之稱八卦者即六十四卦也八
卦更相上下變為六十四卦故例以八卦稱之
虚齋蔡氏(清)曰四象生八卦此八卦該六十四卦者
也故繼之以八卦定吉凶
仲氏易(蕭山毛錫齡字天與善言易早卒其季奇齡述之為仲氏易)曰此為揲蓍
三致意也夫秖一揲蓍而本乾坤而前民用至於如
是是故未揲之先合五十之數聚而不分有大中之
道焉說文極中也屋極謂之中言不分於一隅也崔
憬云捨一蓍為太極是也而於是分之為二以象兩
則是太極生兩儀也李氏易解秖四十九數而未分
為太極分之為陰陽是也而於是揲之以四以象四
時則是兩儀生四象也虞翻謂四象即四時是也而
於是一扐再扐再變三變而八卦成焉則是四象生
八卦也荀爽云四時通變為八卦之所由始是也夫
如是而所生止八卦已哉吉凶定則大業即於是生
而况其他乎所謂生生之謂易如是矣其不及掛一
象三歸奇象閏者略言之也猶後文秖言象四時也
舊以太極兩儀汎指天地則於易有太極易有四象
兩易有不合一謂是伏羲畫卦時則畫卦是作卦不
是生卦繫辭凡言生如生變化生吉凶生情偽生利
害皆是筮卦非畫卦也二伏羲畫卦是由乾而坤而
六子而因重以至六十四夫子本辭自言之並無由
一而二而四之法三太極秪中而不分之義而為圖
為說聚訟不決此必不可為訓者四四象從來無解
五且後文明云易有四象所以示也與下所以告所
以斷同若指畫卦言則陰陽老少但畫時取資之象
謂可以示世告世斷吉凶乎
蠡吾李剛主(塨)與毛太史(奇齡)訊易書曰易有太極
一節先儒舊說反覆思之不解以兩儀為天地然八
卦之乾坤天地也豈天地生天地乎若以兩儀為陰
陽則乾坤陰陽也亦陰陽生陰陽矣一不解也四象
為木火金水等說先生闢之詳矣况乾坤之上先儒
以太極為主宰尚有理若又有兩儀四象則乾坤之
上不容有許多物件也二不解也繫辭曰天地設位
而易行乎其中則易者從乾坤六子而名之者也乃
言易有太極以生天地三不解也先生直以太極為
乾兩儀為乾坤各三而成八卦塨亦未了然今忽從
先生解夫易何為句謂闡大衍五十之數生一妄解
謂太極者大衍之舍一不用者也(唐崔憬有此說)兩儀者分
而為二以象兩也四象者揲之以四以象四時也(先儒)
(以四象為老陽老陰少陽少陰然亦揲之以四中事也)八卦統六十四卦而言
四揲十有八變而成之者也言易大衍之數遞生以
成八卦而吉凶以定趨吉避凶而大業以生仍闡明
揲蓍之故也不言掛一歸奇者即在兩四之内也觀
前文有興神物以前民用後文有定吉凶莫大乎蓍
龜及易有四象所以示也繫辭焉所以告也定之以
吉凶所以斷也似仍闡大衍之數者惟先生教之(仲氏)
(易舊主卦後改主蓍李未見故有此訊毛驚其闇合答書大稱賞)
四象余舊主東坡漢上之說乾坤為老陽老陰三
男三女為少陽少陰蓋以四象即八卦八卦即六
十四卦也歲庚辰客京師因金素公得交於李君
晨夕過從間以此說就正李君曰八卦原該六十
四卦但經明曰四象生八卦今乃以四象即八卦
是八卦生八卦矣似難通也因出訊易書并仲氏
易以示余余參酌其說而為之解謹按天一地二
至存乎德行四章大抵言揲蓍求卦之事此節上
文曰蓍之德圓而神而繼之曰卦之德方以知六
爻之義易以貢是卦爻即揲蓍之所得非易書已
然之畫也故又曰神以知來曰是興神物以前民
用曰利用出入民咸用之謂之神皆指蓍言也故
唐一行以三變皆剛為太陽三變皆柔為太陰而
朱子釋此節亦兼主揲蓍訊易之解良是但以分
而為二為兩儀揲之以四為四象則其義猶未愜
當蓋分而為二不過分四十九策為左右即不舍
一為太極其將不可分乎安見此兩為一之所生
乎揲之以四不過以左右手四四而數其策即不
分而為二其將不可數乎安見此四為兩之所生
乎且太極形而上者也兩儀四象八卦皆形而下
者也八卦粲然成列則兩儀四象亦必粲然成列
當分二揲四時正在手中般運其所謂天地三才
四時再閏者特取譬之假象耳若夫兩儀四象
則參伍錯綜之餘通變而成文者也四營未畢格
中無奇耦之數三變未終版上無老少之爻又安
見為兩儀四象哉展轉尋繹終未豁然竊意所謂
太極者一而已矣命筮之初奇偶未形即是太極
迨夫四營而成易合掛扐之策置之於格或五或
四則為奇或九或八則為偶是謂太極生兩儀至
於三變而成爻畫之於版三奇為□曰老陽三偶
為㐅曰老陰一奇二偶為一曰少陽一偶二奇為
&KR0306;曰少陰是謂兩儀生四象至於九變而為三畫
之小成十八變而得二體之貞悔是謂四象生八
卦由是各占其所值之卦爻是謂八卦定吉凶由
是吉者趨而凶者避是謂吉凶生大業故下文結
言之曰定天下之吉凶成天下之亹亹者莫大乎
蓍龜脈絡分明辭旨融徹其為揲蓍之序也何疑
總之四象二字苦無定說今既主一行之剛柔太
少而更推得其所以然始知四象與單稱象者不
同單稱象者即易書已然之畫八卦成列象在其
中是也四象則蓍策過揲之數爻所用之九六及
不用之七八是也故下文又曰易有四象所以示
謂示人以所值之卦爻也章中兩言四象朱子以
前四象為聖人畫卦自然之次第以後四象為揲
蓍所得陰陽老少之爻夫均此四象且同在一章
之中豈容有二解哉太極兩儀四象之遞生其為
揲蓍之序益洞然而無疑矣解成以復於李君李
君答書曰拙解雖成然清夜思之尚未自信以舍
一分二揲四是相連之事非相生之物也今得妙
解豁然真是相生之序矣真是生生之易矣何快
如之
此節於圖書之義似乎差緩然鉤隠啟蒙以太極
兩儀四象八卦悉附會於圖書傳習已久世莫敢
違故詳著其說以明此節與圖書無涉且與畫卦
亦無涉而先天八卦次序之謬因以見云
右論太極兩儀四象非圖書之所有
天生神物聖人則之(秀巖李氏曰龜筴傳天下和平王道得而蓍莖長丈其生每百莖漢)
(儒之說如此今犍為郡田野間生此蓍草一本百莖絶無餘支愚親觀之但長可二尺餘不盡如先儒之說問)
(諸土人云其生亦如常草但一本百莖此為異也)天地變化聖人效之(漢上朱氏曰天)
(地變化四時行焉萬物生焉故聖人效之)天垂象見吉凶聖人象之(日月五星天象)
(也天不言示之以象吉凶見矣故聖人象之)河出圖洛出書聖人則之易有
四象所以示也(朱子曰四象謂陰陽老少示謂示人以所值之卦爻)繫辭焉所以
告也定之以吉凶所以斷也
程氏遺書入關錄曰孔子感麟而作春秋然麟不出
春秋豈不作大抵須有發端處如畫卦因見河圖洛
書果無河圖洛書八卦亦須作
紫巖張氏(浚)曰天生神物謂蓍龜之探賾索隠鉤深
致遠者是也聖人則之以明易之象數天地變化謂
陰陽之消息盈虚往來進退者是也聖人效之而為
六十四卦天垂象謂天之經緯錯雜縱横昭著者是
也聖人象之而為三百八十四爻夫易之象數卦爻
聖人皆得於心而必參之天地者蓋聖人與天地之
心相似其愛人之心未嘗不同也然天欲雨山川必
先雲氣况易之興也豈无先至之祥乎是以聖人必
終之以河出圖洛出書而又則之者其則皇天以興
其易者乎又况河圖不出吾已矣夫孔子嘗有是歎
九洛之事治成德備莊周嘗有是言聖人則之度其
時以卜其道之將以興也而鄭康成溺於緯書乃云
河圖有九篇洛書有六篇孔安國又以河圖為八卦
洛書為九疇此皆蕪穢聖經者矣甚至以神物變化
垂象圖書為四象此尤不經學者不可以不辨
按此言聖人作易準天地萬物之理而未嘗自用
其私智蓍草一本百莖中分為五十而大衍之數
以定四營之法以立是謂天生神物聖人則之在
天成象在地成形天地之變化也剛柔相摩八卦
相盪鼓之以雷霆潤之以風雨日月運行一寒一
暑乾道成男坤道成女則聖人效之之事也日月
五星天之垂象也順序而行則示人以吉薄蝕陵
鬭則告人以凶聖人設卦觀象繫辭焉而明吉凶
使占者知所趨避所以象之也河洛者地之中也
聖人興必出圖書伏羲則之以畫卦文王周公則
之以繫彖爻而開物成務之道備矣上三者無時
不有圖書則曠世而一出故末言之觀下文繫辭
與四象並舉則此實該三聖之事不必專主伏羲
亦不必謂洛書禹時所出於易無與也
易有筮無卜而卜筮蓍龜並言伏羲所則者河圖
也而并及洛書學者疑之蔡季通云易豈有龜卜
之法乎亦言其理無二而已愚竊謂上文雖蓍龜
並言而此但云神物即專指蓍亦無不可圖書原
不止羲禹時出漢五行志劉向曰昔三代居三河
河洛出圖書武帝紀元光元年詔曰昔在唐虞畫
象而民不犯周之成康刑錯不用德及鳥獸麟鳳
在郊藪河洛出圖書李尋傳對災異曰天下有道
則河出圖洛出書溝洫志谷永上言河中國之經
瀆聖王興則出圖書王道廢則竭絶由是觀之歴
代有道之君皆受圖書非獨羲禹時出也河圖象
也故則之以畫卦洛書文字也故則之以繫辭河
圖非必八卦洛書不盡九疇也墨子言周文王時
河出錄圖故易緯乾鑿度有入戊午蔀二十九年
受錄應河圖之說沈約宋書符瑞志云周公攝政
七年制禮作樂鳳凰見乃與成王觀于河洛沈璧
禮畢榮光幕河青龍臨壇銜玄甲之圖坐之而去
禮於洛亦如之玄龜止于壇背甲刻書赤文成字
其言自周公至於秦漢盛衰之符此皆本諸緯候
殊不足信然漢書言之鑿鑿夫子亦有歎徯之思
是圖書必非不再出之物安知文王周公不有所
則以繫彖爻乎紫巖以圖書為易興先至之祥正
與夫子鳳鳥河圖並舉之意相合大傳曰易之興
也其於中古乎又曰當殷之末世周之盛德然則
二聖繫辭亦當有先至之祥易興於中古豈徒以
羑里東山憂患之故哉
易將興而圖書出所謂先天而天弗違也圖書出
而易遂作所謂後天而奉天時也記曰清明在躬
志氣如神耆欲將至有開必先天降時雨山川出
雲聖人一天而已時至事起何容心焉
鄭氏(玄)易注曰春秋緯曰河以通乾出天苞洛以流
坤吐地符河龍圖發洛龜書成河圖有九篇洛書有
六篇(隋經籍志緯書河圖二十卷河圖龍文一卷其書出於前漢有河圖九篇洛書六篇自黃帝至)
(周文王所受本文又别有三十篇云自初起至於孔子九聖之所增演以廣其意又有七經緯三十六篇)
(並云孔子所作并前合為八十一篇)
邢昺論語疏云鄭玄以為河圖洛書龜龍銜負而
出如中候所說龍馬銜甲赤文綠字甲似龜背袤
廣九尺上有列宿斗正之度帝王錄紀興亾之數
是也今案史記秦始皇三十二年燕人盧生奏錄
圖書曰亡秦者胡也此即所謂錄紀興亡之數蓋
圖讖之術自戰國時已有之漢武表章聖籍諸不
在六藝之科者皆不得進及其衰也哀平之際緯
候繁興顯附於六藝而無所忌憚王莽矯用符命
光武尤信䜟言鄭興賈逵以附同稱顯桓譚尹敏
以乖忤淪敗自是習為内學(其事祕密故稱内)康成號一
代儒宗不能違衆而獨立乃據此以注易信如所
言則伏羲畫卦之本變為錄紀興亡之數而河圖
亦是文字洛書且非九疇矣妖妄不經莫甚於此
故參同契之流得乘隙而起以九宫之數縱横十
五者冒河圖之名而稍近於理世莫能辨向使東
漢諸儒不為緯候所惑紹先正之傳而更為之發
明彼方技家言安得竄入於吾易而亂聖真欺來
學也哉噫是康成之過也
河洛九六之說至今猶有為彼所惑而遷就其間
者黃氏象數論曰天垂象見吉凶聖人象之者仰
觀於天也河出圖洛出書聖人則之者俯察於地
也謂之圖者山川險易南北高深如後世之圖經
是也謂之書者風土剛柔戶口阨塞如夏之禹貢
周之職方是也謂之河洛者河洛為天下之中凡
四方所上圖書皆以河洛繫其名也愚竊謂伏羲
之世風俗淳厚豈有山川險易之圖結繩而治豈
有戶口阨塞之書且舉河洛以該四方未免曲說
改出為上尤覺難通矣毛氏原舛編曰大抵圖為
規畫書為簡冊無非典籍之類鄭康成註大傳引
春秋緯云河圖有九篇洛書有六篇則直指為簡
冊之物此漢代近古似乎可案者夫緯書六經之
稂莠也康成引以釋經侮聖已甚後儒不能鋤而
去之而反為之灌溉滋長焉其何以息邪而閑道
乎
揚雄覈靈賦曰大易之始河序龍馬洛貢龜書(見李善文選注)
禮緯含文嘉曰伏羲德合上下天應以鳥獸文章地
應以河圖洛書
按此謂圖書並出伏羲之世揚雄與劉歆同時而
其說之互異如此蓋伏羲受河圖經無明文即無
以驗洛書之果不出也故諸儒各據所見以為言
然夫子云上古結繩而治後世聖人易之以書契
上古謂包犧神農後世聖人則黃帝也許慎說文
序曰神農氏結繩而治黃帝之史倉頡見鳥獸蹏
迒之跡乃造書契又河圖玉版曰倉頡為帝南巡
登陽虚之山臨於玄扈洛汭之水靈龜負書丹甲
青文以授之孝經援神契曰奎主文章倉頡效象
洛龜曜書垂萌畫字則書契興於黃帝之世倉頡
感洛書而作明矣(孔安國尚書序云伏羲造書契以代結繩之政顯背大傳不可)
(從)伏羲時未有書名洛之所出安得稱書子雲亦
未深考耳
漢書五行志劉歆曰虙犧氏繼天而王受河圖則而
畫之八卦是也禹治洪水賜雒書法而陳之洪範是
也
張衡東京賦曰龍圖授羲龜書畀姒
按禹受洛書不可謂無其事然不自禹始也據河
圖玉版挺輔佐黃帝堯舜時洛已出龜書矣亦不
自禹止也據沈約宋書符瑞志成王周公時洛又
出龜書矣河圖不止羲受洛書亦不止禹受故夫
子並舉以贊易
吳草廬云大抵周後漢初儒家專門之學率是口
耳授受故凡有文辭可記誦者有傳無文辭不可
記誦者無傳五經皆存而獨樂之一經亡三百五
篇詩皆存而獨笙詩六篇亡蓋以無文辭可記誦
故也若先天古易止有卦畫河圖洛書止有圖象
則儒家亦不傳是以魏晉唐宋初之儒不見圖書
渭按自秦禁學口說流行漢初挾書之律未除凡
無文字可記誦者儒家或逸而不傳亦未可知然
易又與它經不同秦以為卜筮之書獨不在禁中
使果有先天古易河圖洛書不妨公行於世何竟
無一人知之且草廬謂儒家無傳其意以為獨養
生家傳之耳漢蓺文志道家之外又有房中神仙
方技諸家皆不以記誦為事能傳河圖洛書者也
彼縱私為養生之術豈遂不知為包犧作易之由
也者孝文好黃老而創置博士孝武慕神仙而表
章六經儒道二流皆其所尚真千載一時也苟出
所藏以為人主長生久視之助且明指為河圖洛
書以附四聖人之易而立於學官其道將由是大
光奚為終祕而不出乎宋世之所傳其非古之河
圖洛書也明矣昔張平子言緯候虚妄譬猶畫工
惡圖犬馬而好作鬼魅彼謂龍銜一片之甲龜負
一卷之書者固不足信而宋以後圖書之說亦復
與畫鬼魅無異蓋東序之河圖天錫之洛書世無
其器任意寫之無所不可故或云九圖而十書或
云十圖而九書或刓方而使之圓或引圓而使之
方或作陰陽相含之象(羅願以一圈為河圖陰陽相含言出於青城山隠者)
(見宋文憲集蔣公順云當以先天圖為河圖即此)或為白黑相間之形(郝經)
(盡廢先儒之說自畫一圖為白圈黑圈與五相間而為十以白為天奇以黑為地偶取三奇為乾三)
(偶為坤其餘卦取之亦然見劉因河圖辨)或言蜀隠者之祕授(趙撝謙六書本)
(義云天地自然之圖世傳蔡元定得於蜀之隠者祕而不傳毛氏原舛編云蜀山隠者青城隠者及)
(篾叟醬翁之徒總暗昧不可考從來無名氏皆是寓言不必有人者君平季主皆蜀隠君子亦皆言)
(易何必無名也)或稱武夷君之真傳(謝枋得有一圖髣髴八卦作坎離中畫交)
(流謂之真河圖袁清容曰謝先生遯於建安得圖書於彭翁彭得之武夷君原舛編云此即魏伯陽)
(諸家抽坎填離之術)而其所載之以出者則曰馬之旋毛如
星點龜之甲坼如字畫或又云馬毛似連錢之文
龜甲有瑇瑁之點至近世豐坊謂龍駰之革燼於
武庫其象傳於石經(坊偽撰石經正音有一圈為河圖其說云包羲之世龍駰)
(出於榮河背上旋毛有此圖象歴世相傳至晉元康五年武庫火駰革燼焉其象傳於石經宋藏之)
(祕府而清敏公手摹之清敏坊遠祖稷也晉書五行志元康五年武庫火王莽頭孔子履漢高祖斷)
(白蛇劒一時蕩盡坊因而附會以為駰革之燼亦在此年也)朱謀㙔謂河圖世
藏祕府宋徽宗始出示中外傳寫(謀㙔著易象通有衍河圖一太)
(極二兩儀三四象四八卦俱作圓圈蓋解剝希夷古太極體而為之其說曰三代以來厥圖世蔵祕)
(府學者莫得而窺逮宋徽宗考古搜奇始出示中外傳寫迄今寖失其舊以故學者舍河圖而造太)
(極昧四象而贅五行位置顛冥方物舛謬)而誕謾斯極矣夫畫工之寫
鬼神雖天容道貌吾猶不敢信以為真而况䕫魖
罔象變相迭出者乎易道至此亦陽九之阸百六
之會也迂談僻論愈出愈奇矯誣上天蕪穢聖經
何怪乎歐陽永叔司馬君實姚小彭項平甫袁機
仲林德久趙汝楳王子充歸熙甫郝仲輿諸人之
欲屏絶圖書也哉雖然河圖洛書古實有其事後
之君子不信河洛五九之篇方圓九十之數可也
并夫子所謂河出圖洛出書者而疑之則過矣
右論圖書不過為易興先至之祥
書顧命曰赤刀大訓弘璧琬琰在西序大玉夷玉天球
河圖在東序
孔氏(安國)曰大訓虞書典謨河圖八卦伏犧王天下
龍馬出河遂則其文以畫八卦謂之河圖及典謨皆
歴代傳寶之
論語子曰鳳鳥不至河不出圖吾已矣夫
何晏集解孔曰聖人受命則河出圖今無此瑞河圖
八卦
禮記禮運曰天不愛其道地不愛其寶人不愛其情故
天降膏露地出醴泉山出器車河出馬圖
鄭氏(玄)曰馬圖龍馬負圖而出也
孔氏(穎達)曰按中候握河紀注云龍馬龍而形象馬
故云馬圖(或云周禮馬八尺以上曰龍出於河猶漢武時天馬出渥洼水也)
東坡蘇氏曰夫河圖洛書其詳不可得而聞矣然著
於易見於論語不可誣也而今學者或疑焉山川之
出圖書有時而然也魏晉之間張掖出石圖文字粲
然時無聖人莫識其義耳河圖洛書豈足怪哉(魏志管寧)
(傳青龍四年辛亥詔書張掖玄川涌溢激波奮蕩寶石負圖狀象靈龜宅於川西嶷然盤峙倉質素章麟)
(鳳龍馬煥炳成形文字告命粲然著明太史令高堂隆上言古王聖帝所未嘗蒙實有魏之禎命東序之)
(世寶蓋隆亦以此石為河圖之類也)
厚齋王氏(應麟)曰歐陽公以河圖洛書為怪妄東坡
曰見於易著於論語不可誣也南豐曰以非所習見
則果於以為不然是以天地萬物之變為可盡於耳
目之所及亦可謂過矣蘇曾皆歐陽公門人而論議
不苟同如此
一卷之書亦必有師尊所聞行所知者弟子之職
也然自非聖人不能無過故語云智者千慮必有
一失夫入室操戈固非師之所望於弟子而義苟
未安則為弟子者虚心平氣以待公論之自定未
為不可彼一聞異議輙疾之如讐欲執兵而掊其
後者亦非君子之道也蘇曾不阿所好其與世之
黨同門妬道真挾恐見破之私意而無從善服義
之公心者相去遠矣
山陽閻徵君(若璩)曰鳳鳥河圖皆為帝王盛世之應
故禮以天之膏露地之醴泉山之器車與馬圖並言
書與兊之戈和之弓垂之竹矢一時而並陳原不必
定伏羲時出秖緣集註如是加以世多歐公之徒不
信祥異一似夫子思此不再見之物也者不知河圖
黃帝時亦出堯舜禹時疉出成王周公時又出載諸
史志即下至晚宋朱子表章四書有龍駒生於九峰
山下龍首馬身狀若負河圖者父老來致賀於元晦
以為與麟至同符誰謂天人相與之際不有冥通者
邪
魏志博士淳于俊曰包羲因燧皇之圖而制八卦
高貴鄉公折之曰若使包羲因燧皇而作易孔子
何以不云燧人氏没包羲氏作乎俊不能荅此妄
談不足深辨玉海姚信曰連山氏得河圖夏人因
之曰連山歸藏氏得河圖商人因之曰歸藏伏義
氏得河圖周人因之曰周易(姚信三國吳太常卿也周禮疏云案世譜)
(等書神農一曰連山氏列山氏黃帝一曰歸藏氏並是代號)王洙曰山海經云
伏羲氏得河圖夏后因之曰連山黃帝氏得河圖
商人因之曰歸藏列山氏得河圖周人因之曰周
易(洙字原叔著易傳十卷)二說互異漢上朱氏曰斯乃杜子
春之所憑姚信之言非口自出但所從傳者異耳
梁武攻之涉於率肆仲尼曰河不出圖吾已矣夫
蓋聖人受命必有符瑞若圖不再出無勞歎徯此
言良是然歴代所受河圖豈必皆為卦畫之象而
則之以作易蒙有猜焉未敢盡從也
按顧命東西序之所陳類皆玩好唯大訓河圖為
載道之器周官天府總謂之大寶器祭祀陳之示
能守喪紀陳之示能傳也河圖非必伏羲時出猶
鳳鳥不獨舜時來儀然孔安國注論語云河圖八
卦而書顧命傳則直指為伏羲之河圖姚信亦云
伏羲得河圖周人因之曰周易朱子固有所本非
杜撰也但河圖不知載在何物歴數千年至周而
尚存據禮運為馬圖則中候云龍馬銜甲甲似龜
背袤廣九尺庶幾近之而其所謂甲者終不知為
何物據曹魏時張掖出石圖有八卦之狀高堂隆
以比東序之世寶則河圖當為石類俞玉吾(琰)云
天球玉也河圖而與天球並列蓋玉之有文者然
則赤刀金也大訓而與赤刀並列亦將為金之有
文者乎又有據大訓為簡策以證河圖之亦為簡
冊者則緯書九篇之說不為誕妄矣紛紛推測終
無定論然河圖藏諸天府不知何時遂亡初意秦
昭襄王取周九鼎寶器時河圖並入於秦及項羽
燒秦宫室與府庫俱為灰燼此其所以不傳也今
年客京師與四明萬君季野(斯同)論及此事萬君
曰幽王被犬戎之難周室東遷諸大寶器必亡於
此時河圖無論後人恐夫子亦不及見余聞而韙
之頃檢周本紀云犬戎殺幽王驪山下虜褒姒盡
取周賂而去賂即珍寶貨財也可見河圖實亡於
此時故自平桓以下凡顧命所陳諸寶器無一復
見於傳記而王子朝之亂其所挾以出者周之寶
珪與典籍而已天府之藏無有也(寶珪典瑞所掌典籍太史掌之)
(並非大寶器)河圖亡已久雖老聃萇弘之徒亦未經目
覩故夫子適周無從訪問贊易有其名而無其義
所謂疑者丘蓋不言也若夫天地之數夫子未嘗
指為河圖故自漢魏以迄隋唐言河圖者或以為
九宫或以為九篇未有指五十五數為河圖者乾
鑿度參同契雖皆以九宫為河圖而終不敢摹一
象名之曰河圖以附於其書陳摶生於五季去古
彌遠何從得其本真而繪圖以授人乎漢景帝云
食肉不食馬肝未為不知味今言易而不言河圖
亦未為不知道也
右論古河圖之器
書洪範箕子乃言曰我聞在昔鯀陻洪水汨陳其五行
帝乃震怒不畀洪範九疇彝倫攸斁鯀則殛死禹乃嗣
興天乃錫禹洪範九疇彝倫攸敘初一曰五行次二曰
敬用五事次三曰農用八政次四曰協用五紀次五曰
建用皇極次六曰又用三德次七曰明用稽疑次八曰
念用庶徵次九曰嚮用五福威用六極
孔氏(安國)曰天與禹洛出書神龜負文而出列于背
有數至于九禹遂因而第之以成九類常道所以次
敘
孔氏(穎達)曰易繫辭云河出圖洛出書聖人則之九
類各有文字即是書也漢書五行志劉歆以為禹治
洪水錫洛書法而陳之洪範是也先達共為此說龜
負洛書經無其事中候及諸緯多說黃帝堯舜禹湯
文武受圖書之事皆云龍負圖龜負書緯候不知誰
作通人討覈謂偽起哀平雖復前漢之末始有此書
以前學者必相傳此說故孔以九類是神龜負文而
出列於背有數從一而至於九也言禹第之者以天
神言語必當簡要不應曲有次第丁寧若此故以為
禹次第之又曰初一已下至六極傳言此禹所第敘
不知洛書本有幾字五行志悉載此一章乃云凡此
六十五字皆洛書本文計天言簡要必無次第之數
故孔以第是禹之所為初一曰等二十七字必是禹
加之也其敬用農用等二十八字大劉及顧氏以為
龜背先有總三十八字小劉以為敬用等亦禹所第
敘其龜文惟有二十字並無明據未知孰是故兩
存焉(顧氏名彪大劉名焯小劉名炫皆隋人)
按隋志云濟南伏生之傳唯劉向父子所著五行
傳是其本法歆以洛書為文字蓋亦本伏生伏生
嘗為秦博士習聞古訓洛書即九疇必三代以來
相傳之學非臆說也天地之文理當簡要劉炫謂
本文惟有二十字是為得之但孔疏云天神言語
世或疑焉以為如此則頗似崔浩稱寇謙之所受
錄圖真經人神接對手筆粲然者事涉妖妄不可
以說經故林之奇書傳云帝乃震怒不畀洪範九
疇猶言天奪之鑒天乃錫禹洪範九疇猶言天誘
其衷而趙汝楳易雅謂不過如天錫王勇智天錫
公純嘏之類非真有物負之以錫諸人也王褘祖
述其意極論禹無受洛書之事而據繫辭傳以為
河圖洛書皆伏羲所則以作易總由天神言語四
字有以滋其疑而莫之釋耳孔子曰天何言哉四
時行焉百物生焉孟子曰天不言以行與事示之
而已矣禹治水得其道天錫之洛書以昭瑞應此
即時行物生以行與事示之之理洛書文也非言
也而穎達以為天神之言語則誣矣
說文序云倉頡之初作書蓋依類象形故謂之文
其後形聲相益即謂之字字者言孳乳而浸多也
然則文與字不同文之點畫少字之點畫多洛書
之文蓋與蒼頡初制相類左傳仲子有文在手曰
為魯夫人成季唐叔有文在手曰友曰虞正義曰
石經古文虞作□魯作表手文容或似之朱子亦
云古字畫少恐或有模樣觀於此言可以悟洛書
成文之理矣
馬圖見於禮運人不以為怪龜書見於緯候世或
疑其妄然天地間耳目之所不及未可斷以為必
無魏志明帝青龍四年張掖有寶石負圖狀像靈
龜文字告命粲然著明水經注引車頻秦書苻堅
建元十二年高陸縣民穿井得龜大二尺六寸背
文負八卦古字物固有然無足怪者然世風衰薄
間有作偽之事如三國吳孫晧時鄱陽歴陵山石
文理成字凡二十乃人以朱書石作之言天下當
太平(吳志孫晧天璽元年鄱陽言歴陵山石文理成字凡二十曰楚九州渚吳九州都揚州士)
(作天子四世治太平始注江表傳曰歴陵長上言石印發晧遣使以太牢祭之巫言石印三郎說天)
(下方太平使者作高梯上看印文詐以朱書石作二十字還以啟晧晧大喜)唐武太后
臨朝武承嗣使鑿白石為文凡八字以獻稱獲之
於洛水太后命其石曰寶圖(通鑑唐垂拱元年武承嗣使鑿白石為文)
(曰聖母臨人永昌帝業末紫石雜藥物填之使雍州人唐同泰奉表以獻稱獲之於洛水太后喜命)
(其石曰寶圖尋更命為天授聖圖十二月己酉太后拜洛受圖)林少穎趙汝楳王
子充有見於此類故深斥洛書然以末世之偽而
疑上古之真不可也東都事略杜鎬傳王欽若勸
真宗為祥瑞以鎮服四夷真宗疑焉因問鎬河出
圖洛出書果何事鎬遽對曰此聖人以神道設教
耳真宗意遂決是猶曹丕簒漢而以為舜禹之事
當亦如此也鎬之言不惟成君之惡且大得罪於
聖人矣
仲氏易曰考禹治河所得名為洪範九疇不名洛書
觀書云天乃錫禹洪範九疇並不及洛書可騐也若
云天所錫者洛書禹因而衍之始名洪範九疇則書
又云天不畀鮌洪範九疇是以禹所更定之名而天
反豫竊之也可乎
渭按洪範者尚書之篇名也書序云武王勝殷以
箕子歸作洪範是洪範乃箕子之所命以其為治
天下之大法故謂之洪範其九疇則大禹所命亦
猶包犧之八卦耳羲皇受河圖而始作八卦文王
演之其書名易不名河圖大禹第洛書為九疇箕
子演之其書名洪範不名洛書其義一也蓋河圖
洛書乃易洪範所由作非即易洪範也以彖爻無
河圖之文而疑八卦非感河圖而作以洪範無洛
書之文而疑九疇非法洛書而陳然則夫子所謂
聖人則之者果何所則而何所作邪至于天不畀
鮌洪範九疇而錫禹洪範九疇此箕子追序之辭
謂鮌失治水之道天不錫之以洛書禹得治水之
道天乃錫之以洛書耳而顧以辭害意謂禹所更
定之名而天反豫竊之也不已戲乎總之河圖洛
書特推原當時易範所由作今欲明易八卦具在
焉用河圖欲明範九章具在焉用洛書宋人崇尚
圖書自以為補苴罅漏張皇幽渺若非此則無以
明易範遂成千古笑柄然河圖洛書三語實出於
夫子又不可如歐公軰斥之以妖妄故不得不一
覈其源流侏儒問天高於修人修人曰不知侏儒
曰子雖不知猶近於我孔安國劉歆修人也陳摶
劉牧侏儒也天高幾許豈修人所能知然必無修
人不知而侏儒反知之理况修人所言略有端倪
而侏儒所言無非夢囈又安得不舍侏儒而從修
人邪
右論古洛書之文
易圖明辨卷一
