欽定四庫全書經部八
四書管窺四書類
提要
(臣)等謹案四書管窺八卷元史伯璿撰伯璿
字文璣温州平陽人據所作管窺外篇成於
至元丁未即元亡之年計其人當已入明然
始末不可考矣是編見於祕閣書目者五冊
楊士奇東里集則稱有四冊刻板在永嘉郡
學永嘉葉琮知黃州府又刊置府學是明初
印行已有二本然刊板皆散佚不傳故朱彝
尊經義考注云未見此本乃毛晉汲古閣舊
抄大學中庸孟子尚全惟論語闕先進篇以
下蓋傳寫有所佚脫然量其篇頁釐而析之
已成八卷經義考乃作五卷或誤以五冊為
五卷歟其書引趙順孫四書纂疏吳真子四
書集成胡炳文四書通許謙四書叢說陳櫟
四書𤼵明及饒氏張氏諸說取其與集注異
同者各加論辨於下諸說之自相矛盾者亦
為條列而釐訂之凡三十年而後成於朱子
之學頗有所闡𤼵考朱子著述最多辨說亦
最夥其間有偶然問答未及審核者有後來
考正未及追改者亦有門人各自記錄潤色
增減或失其本真者故文集語錄之内異同
矛盾不一而足即四書章句集注與或問亦
時有牴牾原書具在可一一覆按也當時門
人編次既不敢有所别擇後來門戶既成主
持彌力讀朱子書者遂一字一句奉為經典
不復究其傳述之真偽與年月之先後但執
所見一條即據以詆排衆論紛紜四出而朱
子之本旨轉為尊信者所淆矣夫載寳而朝
論南宫者有故越境乃免惜趙盾者原誣述
孔子之言者尚不免於舛異況於朱門弟子
斷不及七十二賢又安能據其所傳漫無釐
正伯璿此書大旨與劉因四書集義精要同
而因但稍為刊除伯璿更加以别白昔朱子
嘗憾孔門諸子留家語作病痛如伯璿者可
不謂深得朱子之心歟乾隆四十六年五月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
