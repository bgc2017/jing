論語類考卷七
明陳士元撰
人物考
堯
元按史記五帝本紀惟云帝堯不書姓氏索隠云姓伊祁氏然伊祁乃炎帝之姓盖以堯與炎帝俱火德王故謂堯為炎帝後而漢書遂以堯為炎帝子姓伊
祁謬矣世紀云慶都寄居於伊長孺家故堯從母所居為姓靈臺碑云昔者慶都氏姓曰伊則伊其母姓豈得為堯姓乎路史云帝堯姬姓帝嚳之第二子也母陳豐氏曰慶都生堯於丹陵是曰放勲年十有三佐摰封埴受封於陶又改封於唐年十六以唐侯踐帝曰陶唐氏都於平陽安邑以火紀德在位七十載欲遜位於是四岳舉舜又三載堯已八十九歲薦舜於天以攝事一百載堯乃殂落壽一百十六歲春秋
元命苞云堯眉八采是謂通明尚書中侯云帝堯即政榮光出河龍馬街甲世紀云堯二十登帝位厨生翣脯階生蓂莢在位九十八年壽一百十八歲後世稱為堯云夫堯乃陶唐氏之名而索隠則以堯舜禹為謚然堯曰咨汝舜舜曰咨汝禹汝棄汝契若以為謚則棄契垂益䕫龍皆謚乎孟子云放勲乃殂落屈原云就重華而陳辭故路史又以堯名放勲舜名重華夫放勲者總名帝堯德業之大也重華者帝舜重
堯之華也豈可以為堯舜之名號乎鄭玄氏云堯遊城陽而死葬焉外紀云堯葬於榖林子十人長曰監明先死監明之子式封於劉其後有劉累事存漢紀堯娶富宜氏生朱朱傲使出就丹堯崩舜封朱於房為房侯謂之虞賓夏后封之唐朱之庶弟九傳鑄冀郇櫟函高唐上唐唐杜皆其後也而御龍豕韋范隨士劉之姓見左傳
舜
元按帝舜有虞氏姚姓其先國於虞為虞姓王符氏姓志云舜姓虞而史伯亦稱虞幕則其上世為虞矣書云有鰥在下曰虞舜則虞舜微時止姓虞而名舜可知史記云舜祖句望出於顓頊非也予嘗著荒史有辨矣風俗通云舜祖幕左傳云舜祭幕路史云虞幕生喬牛喬牛生瞽叟是虞幕為舜祖而舜姓虞也綱目前編云堯即位四十有一載甲申舜生於諸馮索隠云舜母曰握登蘇氏古史云舜生於諸馮之姚
墟故為姚姓居於潙汭故為潙姓金履祥氏云諸馮潙汭皆在今河東縣孟子以舜生諸馮為東夷之人盖對文王西夷而言猶云東方西方耳故曰地之相去千有餘里盖自河中至岐周千餘里也而說者指齊之歴山濮之雷夏為舜耕漁之地或又指會稽上虞牛羊村百官渡為舜所居其謬殊甚舜本虞帝之名一徙成市再徙成都萬章云謀盖都君而皇甫謐遂以都君為舜之字路史云目瞳重曜故曰舜而字
曰重華世紀云因瞳子名重華春秋演孔圖云舜目四瞳謂之重明尸子與淮南子皆云舜兩瞳子是為重明羅苹氏云目動曰舜與瞬同諸說皆非也堯舜禹字義古無定註廣雅云堯曉也鄭玄氏禮記註云舜充也玉篇云禹舒也或云堯遜也舜運也禹舉也餘冬錄云舜准也循也禹輔也湯攘也又謚法云翼善傳聖曰堯仁聖盛明曰舜受禪成功曰禹此皆後人臆說耳舜年三十為百揆三十三攝天子事六十
而堯崩服堯三年喪即天子位在位四十八載而崩於鳴條壽一百十歲三妃娥皇盲無子女英生義均及季釐義均封於商是為商均季釐封於緡次妃癸比氏生二女曰宵明曰燭光是為湘神庶子七人而圭胡負遂廬蒲衛甄潘饒番傅鄒息其何母轅餘姚上虞濮陽餘虞西虞無錫巴陵衡山長沙皆其裔也
禹
元按夏后姒姓名禹一曰伯禹又曰大禹索隠以禹
為謚史記以文命為名或又以文命為字薛應旂氏云禹字高密盖據世紀之說皆非也前已辨矣路史云禹之先出於顓頊顓頊生駱明駱明生白馬生是為伯鯀字熙汶山廣柔人也封於崇故曰崇伯舜遏之羽山三年而死初&KR1360;納有莘氏曰志是為修己生禹於僰道之石紐鄉長於西羌西夷之人也三十娶塗山氏綱目前編云堯在位七十有二載乙卯舜使禹平水土八十有一載甲子封於有夏舜在位三十
有二載丁巳命禹總師戊午敘洪範九疇四十有八載甲戌舜崩乙亥禹避於陽城丙子禹即位在位八歲崩於會稽年百有六歲以金紀德故又稱白帝禮緯含文嘉云禹卑宫室垂意於溝洫百榖用成神龍至靈龜服尚書璇璣鈐云禹開龍門導積石玄圭出刻曰延喜鬻子云禹飯一饋而七起世紀云禹手足腁砥故世傳禹病偏枯足不相過至今巫稱禹步焉禹廟謚議云禹桀皆後世易名周人革民視聽故以
行為謚乃謚夏之末王為桀而追謚其始祖為禹也豈其然哉
稷
元按稷名棄周本紀云其母有邰氏女曰姜嫄為帝嚳元妃姜嫄出野見巨人跡踐之有孕居期生子以為不祥棄之隘巷林中寒冰皆有異遂收養焉初欲棄之因名曰棄及為成人好耕農堯舉為農師天下得其利舜封之於邰號曰后稷别姓姬氏路史云棄
字曰度辰勤百穀而死於黑水之山娶姞生臾蠒世為后稷周禮大司徒註云棄為堯稷官立稼穡死配稷名為田正詩人謂之田祖履跡之異則前賢辨之悉矣
臯陶
元按路史云少昊之裔子取顓頊氏之女曰修生大業大業取少典氏之女曰華生陶陶生而馬喙漁於雷澤帝舜以為士師陶一振褐而不仁者遠乃立犴
獄造科律聽獄執中而天下無冤封之於臯是曰臯陶舜禪禹禹遜之陶辭焉卒於臯寰宇記云六安北有臯陶冡夏本紀云帝禹立而舉臯陶薦之且授政焉而臯陶卒封臯陶之後於英六或在許又左傳文公五年秋楚仲歸滅六冬公子爕滅蓼臧文仲曰臯陶庭堅不祀杜預氏註云臯陶字庭堅羅泌氏云臯陶乃少昊之後而庭堅則高辛氏之子六乃臯陶之後而蓼則庭堅之後也預旣誤以庭堅為臯陶字復
以蓼為臯陶後失之矣盖臯陶之後有舒蓼而非蓼也舒蓼偃姓而蓼則姬姓蓼滅而舒蓼猶存至宣公八年舒蓼始滅臯陶之裔世為理官其後逃難伊墟為李氏是為𥅆之祖
舜臣五人
朱子曰五人禹稷契臯陶伯益元按舜有臣五人禹稷臯陶三人解見於前兹考契益二人路史云契帝嚳之子帝嚳次妃有娀氏曰簡
狄感鳦致胎疈而生契聰明而仁堯命為司徒使布五教封於商賜姓子氏商人謂之玄王詩稱天命玄鳥降而生商毛傳以鳦降為祀郊禖之候而史遷乃有吞踐之說蘇洵氏辨之詳矣至於伯益之世系則史傳不同路史云顓頊娶鄒屠氏生禹之祖及八凱伯益八凱之一也字隤敳為唐澤虞是為百䖝將軍佐禹治水封於梁舜禪禹禹遜於益辭焉年過二百歲史記秦本紀云帝顓頊之裔孫曰女修生子大業
大業娶少典之子曰女華生大費與禹平水土已成禹曰非予能成亦大費為輔帝曰咨爾費贊禹功其賜爾皂斿爾後嗣將大出乃妻以姚女佐禹調鳥獸鳥獸馴服是為柏翳賜姓嬴氏索隠云此秦趙之祖一名柏翳尚書謂之益世本漢書謂之伯益觀史記上下諸文柏翳與伯益是一人無疑羅泌氏則云柏翳者少昊之後臯陶之子而伯益乃顓頊之第三子劉秀表亦云夏禹治水伯益與柏翳主驅禽獸是翳
益為二人金履祥氏云秦紀謂柏翳佐禹治水馴服鳥獸即尚書所謂隨山刊木曁益奏庶鮮食益作朕虞若予上下鳥獸者也唐虞功臣獨四岳不名其餘未有無名者豈有柏翳之功如此而尚書不槪見乎泌之好異要非事實也
羿
朱子曰羿有窮之君善射羅泌氏曰夷羿有窮氏窮國之侯也偃姓左臂修而
善射五歲得法於山中傳楚狐父之道又學射於吉甫以善射著嘗從吳賀北游見雀焉賀命射左目羿中厥右恥之由是每進妙中高出天下迨事夏王夏太康滔滛無度畋于有洛之表十旬不反羿因民弗忍兵於河以距之太康失邦仲康立于時羲和沈湎于酒叛官離次將羿是與王命&KR1015;侯征之羿遽隠慝及相之立爰逐相而自立因夏民代夏政自鉏遷於窮石滅樂正后䕫之子伯封於是益恃射不修民事
而蔽於從禽武羅伯困熊髠龐圍皆賢臣也乃棄之而信任伯明氏之讒子寒浞又以龐門為受教之臣浞乃蒸取羿室純狐謀殺羿而虞羿於畋羿弗察也八年歸自畋龐門取桃棓殺之元按尚書稱大康尸位乃盤遊無度畋于有洛之表十旬弗反有窮后羿因民弗忍距于河窮國名也羿居窮石之地故以窮為國號孔安國註尚書云羿諸侯名杜預註左傳云羿有窮君之號又說文云羿帝
嚳射官也賈逵云羿之先祖世為先王射官故帝嚳賜羿弓矢使司射又堯之臣有羿亦善射是羿乃善射之穪非人名也左傳襄公四年魏絳云昔有夏之方衰也后羿自鉏遷於窮石因夏民以代夏政註云禹孫太康滛於失國夏人立其弟仲康仲康卒子相立羿遂伐相號曰有窮孔穎逹云羿廢太康而立其弟仲康及后相旣立羿代夏政則羿必自立為天子逐出后相后相依斟灌斟尋夏祚未滅盖與羿並稱
王也及寒浞殺羿因羿室而生澆澆已長自能用兵始滅后相相死之後始生少康少康生杼杼又年長能誘豷始得滅浞而立少康自太康失邦至少康紹國當有百載據此則夏亂甚矣而夏本紀云仲康崩子相立相崩子少康立不言羿浞之事是遷之疎也
奡
朱子曰奡春秋傳作澆浞之子也後為夏少康所誅羅泌氏曰寒浞者猗姓寒君伯明氏之讒子弟也寒
君惡之棄諸窮窮羿收之立以為相而信使之羿逐后相自立而荒遊浞乃蒸羿室已而殺羿襲其號且因其室生澆及豷澆惟恃力盪舟走陸是曰奡浞任詐偽而不德於民使澆帥師滅斟灌斟尋氏處澆於過處豷於戈殺夏后相爰革夏命四十有三年為伯靡所殺元按左傳魏絳云浞因羿室生澆及豷恃其讒慝詐偽而不德于民使澆用師滅斟灌及斟尋氏處澆於
過處豷於戈夏臣靡自有鬲氏收二國之燼以滅浞而立少康少康滅澆於過后杼滅豷於戈有窮遂亡又哀公元年伍員云昔有過澆設斟灌以伐斟尋滅夏后相后緡方娠逃出自竇歸於有仍生少康焉為仍之牧正惎澆能戒之澆使其臣椒求之逃奔有虞為之庖正以脫其害虞思妻以二姚邑諸綸有田一成有衆一旅能布其德而兆其謀以收夏衆撫其官職於是少康使其臣女艾諜澆使其子季杼誘豷遂
滅過戈復禹之績祀夏配天不失舊物夫澆與豷皆浞之子澆國於過豷國於戈而澆獨以力稱屈原云澆身被服疆圉是也
湯
元按商湯子姓契之後商本紀云天乙立是為成湯自契至湯十四代凢八遷湯始居亳放桀於南巢歸于亳踐天子位號曰商自盤庚遷殷張晏云禹湯皆字也謚法云除殘去虐曰湯然湯名履書云予小子
履是也孔安國云湯初名天乙為王時改名履譙周云夏殷之禮生稱王死稱廟主皆以帝名配之天亦帝也殷人尊湯故曰天乙又易曰帝乙歸妹易傳亦以帝乙為湯名是天乙即帝乙也若然紂之父亦曰帝乙是祖孫同名矣商王多以十干取名湯之父曰主癸主癸之父曰主壬主壬之父曰報丙報丙之父曰報乙湯之後王又有祖乙有小乙有武乙然則帝乙為湯名豈待後世稱廟主而始有帝乙之名哉又
湯亦稱武王詩云武王載旆毛傳云武王湯也又尚書璇璣鈐云湯受金符帝籙白狼銜鉤世紀云湯有聖德諸侯不義者湯從而征之一時歸者三十六國踐位十三年壽百歲卒葬亳北之濟隂
伊尹
朱子曰伊尹湯之相也元按吕氏春秋云有侁氏女採得嬰兒於空桑後居伊水命曰伊尹尹正也謂湯使之正天下也皇甫謐
氏云伊尹力牧之後生於空桑空桑地名史記云伊尹名阿衡阿衡欲干湯而無由乃為有莘媵臣負鼎爼以滋味說湯致於王道或云伊尹從湯言素王及九主之事今觀尚書所載尹豈有是哉竹書紀年云伊尹壽百二十歲路史云伊姓出於炎帝下及湯代有伊摰為之左相是為保衡孫子兵書伊尹名摰孔安國氏亦云伊摰而國名紀又有伊國註云伊摰所尹也則伊又為地名而非姓矣英賢傳以伊尹為空
桑氏尤妄外紀太乙氏之後有空桑氏然空桑之地有二其一在兖干寶記云徵在生孔子於空桑之地孔廟禮器碑云顔育空桑是也其一在莘陜之間共工氏振洪水以薄空桑伊尹生於空桑是也故地記謂陳留有伊尹村伊尹卒大霧三日至太戊時其子伊陟為相一統志云伊尹墓在開封府歸德州城東南四十里又河南府偃師縣西亦有伊尹墓
高宗
孔安國氏曰高宗殷之中興王武丁也元按商本紀云帝武丁帝小乙之子也武丁修政行德殷道復興在位五十九祀武丁崩子祖庚嗣立武丁之廟為高宗作殷武樂章以頌之禮記喪服四制云高宗者武丁武丁者殷之賢王也繼世即位而慈良於喪當此之時殷衰而復興禮廢而復起故善之善之故載之書中而高之故謂之高宗
老彭
包咸氏曰老彭殷賢大夫元按邢昺氏云老彭即莊子所謂彭祖上及有虞下及五覇者也李善氏云彭祖名鏗堯臣封於彭城歴虞夏至商年七百歲故以久壽稱世木云彭祖姓籛名鏗在商為守藏吏在周為柱下史年八百歲又宰我問五帝德篇云堯舉舜彭祖而任之崔靈恩氏云彭祖堯臣仕殷世其人甫壽七百年王符氏潜夫論云顓帝師于老彭壽千餘歲此皆以老彭為一人也
王弼氏云老是老𥅆彭是彭祖羅泌氏云祝融之裔陸終之子曰籛字鏗封於彭是為彭祖以斟雉養性事放勛歷夏商守官大夫商王采女受術籛始去之終身不見壽七百六十七歲臯陶之裔恩成之胄世為理官以理命氏至紂時逃難伊墟為李氏其五世孫名乾字元杲為周上御史胎刵且眇娶洪氏曰嬰敷感飛星娠十二年疈左而生儋周宣王之四十二年二月望日也儋之始生其母名之玄禄是為伯陽
甫生而皓首故謂老子耳七十而參漏故名耳而字儋儋與聃同左傳所謂太史儋是也邑於苦之頼鄉賴即莱也故又曰老莱子以三十六法治心理性究忠盡孝桓莊世柱下史簡靈世守藏吏孔子嘗學禮焉孔沒十九年而儋入秦西歴流沙八十餘土化胡成佛壽四百有四十歲據其說則老彭為二人孔子稱其述而不作信而好古彭祖雖無考而老子則有明證楊中立氏云老子五千言以自然為宗謂之不
作可也朱子亦云以曾子問中老聃言禮數段證之可見述而不作信而好古盖聃周之史官掌國之典籍三皇五帝之書如五千言亦或古有是語而老子傳之未可知也故列子引黃帝書與老子谷神不死章相同楊慎氏云佛經三教論謂五千文者容成所說老為尹談盖述而不作也又莊子引容成氏曰除日無歲無外無内則容成氏固有書矣述而不作此其明證
周任
馬融氏曰古之良史元按千姓編云周任商太史家語云晉人覘宋章子曰周任有言曰民悅其愛者弗可敵又左傳昭公三年仲尼謂周任有言曰為政者不賞私勞不罰私怨夫孔子屡引周任之格言則周任為古之賢人可知路史亦云商有周任而邢昺氏乃以周任為周大夫非是
紂
邢昺氏曰紂名辛字受商末世之王也馮猗氏曰紂謚也殘義損善曰紂元按尚書稱商王受史記殷本紀云帝乙崩子辛立是為帝辛天下謂之紂紂資辨捷疾聞見甚敏才力過人手格猛獸又帝王世紀云紂倒曳九牛撫梁易柱而秦誓舉紂之罪更不言其絶力也曰沈湎冒色敢行暴虐曰穢德彰聞曰罪浮于桀又甚則稱之為
讎稱之為獨夫今觀史鑑所載滛虐之行天下之惡何加焉而子貢乃謂紂之不善不如是之甚何也竊疑周書之過其實也希舄有言文王拘羑里武王羈玉門吕氏春秋云季歴困死文王苦之不忘羑里之醜至武王事之亦不忘玉門之辱羅泌氏云文王見辱玉門顔色不變而武王卒擒紂於牧野釋諒闇而即戎載木主而示述武王於紂盖有怨辭焉豈謂泰誓耶孔子云武未盡善子貢云紂惡未甚其意將以
儆戒於君臣之際而蘇氏遂以武王非聖人吁非所以論世矣
微子
朱子曰微子紂庶兄元按微子啓家語及路史皆作魏子啓史記云微子開者殷帝乙首子而紂之庶兄也紆旣立不明滛亂於政微子數諫不聽乃問於太師少師遂亡然尚書作微子啓而史記作微子開者避漢景帝諱也食采
於微故曰微子吕氏春秋云紂母生微子與仲衍其時尚為妾改而為妻生紂紂父欲立微子啓為太子太史據法而爭曰有妻之子不可立妾之子故立紂為後史記云啓母賤辛母正后是二母也若謂啓辛同母則妻從夫貴而所生之子亦從而貴啓不得稱嫡長子乎此吕氏之謬也論語謂微子去之未嘗明言其何往而孔安國氏乃有奔周之說左傳又有面縳㗸璧衰絰輿襯之說史記又有持祭器造於軍門
肉袒面縳膝行而前之說真厚誣微子也羅泌王柏金履祥軰皆有辨矣一統志云墓在歸德州西南一十二里
箕子
朱子曰箕子紂諸父元按宋世家云箕子紂親戚也紂為滛泆箕子諫不聽乃被髮𦍕狂而為奴遂隠而鼓琴以自悲是為箕子操世家以箕子為紂之親戚未嘗言其為父為兄
鄭玄王肅皆云紂之諸父朱子集註從之而服虔杜預則又以為紂之庶兄其說不同如此箕子名無考惟司馬彪註莊子云箕子名胥餘不知何據
比干
朱子曰比干紂諸父元按宋世家云王子比干者紂之親戚直言諫紂紂怒殺之刳其心家語亦云比干是紂之親而馬融以比干為紂之諸父微子為庶兄然孟子云以紂為兄
之子且以為君而有微子啓王子比干是微子比干皆諸父矣夫孟子以微子比干並稱微子之為紂庶兄確乎有明徵也而比干豈得為諸父哉故金履祥謂孟子所謂兄之子者兄當作乙謂均是帝乙之子也言一時一家而善惡之相遠也若然則比干非紂諸父乃庶兄矣一統志云墓在衛輝府城北一十里即武王所封者題曰殷太師比干之墓又河南府偃師縣西北亦有比干墓
文王
元按文王姬姓名昌太王之孫季歴之子也上世出於后稷至公劉立國於豳亶父自豳遷岐改號曰周周本紀云季歴卒子昌立是為西北崇侯虎譛於紂囚之羑里乃演易閎夭之徒求有莘氏美女及文馬以獻紂紂赦西伯賜弓矢斧鉞使專征伐於是伐犬戎伐密須而都於程又伐耆伐邗伐崇乃作豐邑遷都於豐年九十七而崩謚為文王史遷云西伯隂行
善豈文王以服事殷之心哉
武王
元按武王名發西伯昌之子也昌娶於有莘氏曰太姒生十子長曰伯邑考早卒次曰發發生於帝乙之二十三祀壬辰西伯薨子發嗣為西伯乃伐紂踐天子位七年而崩墓在京兆長安東杜禮記文王世子篇文王謂武王曰我百爾九十吾與爾三焉文王九十七乃終武王九十三而終且如其言則文王十五
而生武王前此已有伯邑考矣武王八十一而生成王後此又生唐叔虞焉此理所無者盖戴記之附會也竹書紀年云武王年五十四而卒似為近理
周公
元按周文公名旦文王第三子武王之弟也采於周故稱周公文其謚也周在岐下國名紀云黃帝時有周昌商有周任是周國久矣自太王遷岐而竹書東漢書及孔叢子俱稱周公季歴是王季亦嘗稱周公
也杜預氏云扶風雍東北有周城盖即周原岐之小地名而太王所遷之岐則在美陽之南故漢書及說文俱謂文王封岐在美陽中水鄉盖即周公之采邑故譙周氏云以太王所居之周地為周公采邑是也周公長子伯禽成王封之魯次凡伯次伯齡封於蔣男爵次靖淵封於邢侯爵次祭事文王受商之命次胙次茅故路史云凡蔣邢茅胙祭皆周公之裔也史記云周公既卒成王葬之於畢從文王明予小子不
敢臣周公而一統志以周公墓在伯禽墓南似誤
亂臣十人
朱子曰馬氏以十人為周公旦召公奭太公望畢公榮公大顛閎夭散宜生南宫适其一人謂文母劉侍讀以為子無臣母之義盖邑姜也元按尚書泰誓篇云予有亂臣十人同心同德孔安國註十人與馬融孔穎逹鄭玄之說皆同故邢昺氏云十人自周公旦以下先儒相傳為此說也君奭篇
云惟文王尚克修和有夏亦惟有若虢叔有若閎夭有若散宜生有若大顛有若南宫括註云虢叔文王之弟也至武王時虢叔死矣故十臣之中無虢叔也周公已解見於前召公名奭亦與周同姓譙周氏云周之支族食邑於召謂之召公索隠云召畿内采地文王受命取岐周故墟周召二地分爵二公故詩有周召二南言在岐山之陽也召公封於燕亦如周公以元子就封而自留以相王召公次子代為召公至
宣王時召康叔虎其後也世家云召公治西方甚得兆民和召公卒民思其政作甘棠之詩太公望吕尚也齊世家云吕尚東海上人其先祖嘗為四嶽佐禹平水土有功虞夏之際封於吕本姓姜氏從其封姓故曰吕尚吕尚盖嘗困窮年老矣釣于渭西伯將出獵卜之曰所獲非龍非彲非虎非羆所獲覇王之輔於是西伯獵果遇太公於渭陽與語大悅曰自吾太公望子久矣故號之曰太公望載與俱歸立為師劉
向别錄云師之尚之父之故曰師尚父孫子兵法云周之興也吕牙在殷譙周云姓姜名牙索隠云名尚字牙師尚父其官名也武王已平商封師尚父於齊營丘金石錄云太公壽一百四十歲畢公名高馬融氏云畢公文王庶子姓書云畢公文王少子魏世家云武王伐紂而高封於畢其苖裔曰畢萬乃魏之祖也杜預氏云畢在長安縣西北括地志云畢原在雍州萬年縣西南周本紀云武王命畢公釋百姓之囚
表商容之閭路史云周公薨畢公高入職焉盖高食采於畢入為天子公卿也畢命篇云命畢公保釐東郊又云以周公之事往哉又稱為父師是畢公代周公父師之職治陜以東之郊也榮公名無考榮亦國名路史以榮為姬姓之國盖亦食采於榮而入為公卿者厲王三十年以榮公為卿用事盖其後也大顛閎夭散宜生大閎散宜皆姓顛夭生皆名周本紀云西伯文王善養老大顛閎夭散宜生鬻子辛甲之徒
皆往歸之又云紂囚西伯於羑里閎夭之徒求有莘氏美女驪戎之文馬以獻紂又云武王伐紂散宜生大顛閎夭皆執劍以衛武王又云武王命閎夭封比干之墓是也南宫适亦姓名即八士中之伯适周本紀云武王命南宫适散鹿臺之財發鉅橋之粟國語晉胥云文王之即位度於閎夭而謀於南宫重之以周召畢榮韋昭註云南宫即南宫适也邑姜武王妃太公吕望之女張師曾氏云邑姜亦婦人之有聖德
者
八士
元按馬融鄭玄皆以周之八士為成王時人劉向以為宣王時人朱子集註兩存之且曰不可考矣然以為成王時人者近之汲冡周書克殷解云乃命南宫忽振鹿臺之粟乃命南宫伯達與史佚遷九鼎盖南宫忽即仲忽南宫伯達即伯達尚書所謂南宫适即伯适也又宣和慱古圖云武王時有南宫仲盖即仲
突仲忽也是八士者皆南宫氏也國語云文王詢於八虞賈唐氏云周八士皆嘗為虞官又周書武寤解云尹氏八士太師三公咸作有績又和寤解云王乃厲翼於尹氏八士註云八士武王賢臣也唐蕭穎士遊蒙山詩云子尚捐俗紛季隨躡遐軌丹鉛續錄云蒙山之季隨即周八士中一人也然季隨隠於蒙山事别無出雍大記云入士墓在咸陽縣東北五十里
泰伯
朱子曰太王三子長泰伯次仲雍次季歴太王之時商道寖衰而周日彊大季歴又生子昌有聖德太王因有翦商之志而泰伯不從太王遂欲傳位季歴以及昌泰伯知之乃與仲雍逃之荆蠻羅泌氏曰古公太王避狄居岐娶於駘曰太姜生泰伯仲雍季歴季歴居程古公屬焉泰伯窺知及弟仲雍竄於荆蠻居梅里荆人義而君之號為吳泰伯伯卒仲繼剪髮文身倮以從俗是為虞仲武王封其曾
孫仲於夏墟亦曰虞仲元按吳世家云季歴賢而有聖子昌太王欲立季歷以及昌於是泰伯仲雍二人乃奔荆蠻以避季歷季歷果立是為王季而昌為文王左傳僖公五年宫之奇云泰伯不從是以不嗣故朱子亦云太王翦商而泰伯不從若然則周為強暴之諸侯取商之計已非一世而文王以服事殷又何謂也詩云居岐之陽寔始翦商者盖太王本無翦商之志而居岐之時始得
民心王業之成寔基於此故詩人追原武王之所以翦商其先業寔始於太王耳豈太王有翦商之志哉然泰伯所以必逃之荆蠻者盖泰伯為長子序當傳國而太王或欲傳國於季歴故泰伯逃以遜國也然孔子不曰三以國讓而曰以天下讓者盖伯泰逃之荆蠻從而歸者千餘家立為吳君則其賢可知使傳國位必能大其世業况商之天下至紂必絶縱無武王伐之紂能終有天下乎使泰伯不逃而有後焉則
國位傳於泰伯之後泰伯之後見紂無道亦必伐之不必武王也是周之天下乃商之天下商之天下必歸於周乃泰伯之後之天下非季歴之後之天下也故孔子論武王得天下乃追探為泰伯所讓盖人知泰伯讓國而不知讓天下故曰無得而稱焉夫泰伯與仲虞俱逃使仲雍不逃則國位亦當傳及仲雍矣而孔子不稱仲雍為至德惟以為逸民者豈讓國之心出於泰伯而仲雍從兄以逃於國位無繫耶
虞仲
朱子曰虞仲即仲雍與泰伯同竄荆蠻者元按吳世家云泰伯弟仲雍皆周太王之子而季歴之兄也季歴賢而有聖子昌太王欲立季歴以及昌於是泰伯仲雍二人乃奔荆蠻為吳泰伯卒無子弟仲雍立是為吳仲雍武王克殷求泰伯仲雍之後封周章於吳封周章弟虞仲於周之北是為虞仲索隠云左傳稱泰伯虞仲太王之昭則虞仲是太王之子
而周章之弟亦稱虞仲者盖周章之弟字仲始封於虞故曰虞仲其仲雍本字仲而為吳之始祖後世亦稱虞仲所以祖與孫同號也
夷逸
元按先儒謂夷逸姓名無考或者以為虞仲隠於夷故稱虞仲夷逸金履祥云夷逸當自是一人但不知姓名故號夷逸耳薛應旂云夷氏逸名夷詭諸之裔也族人夷仲年為齊大夫夷射姑為邾大夫獨逸隠
居不仕或勸之逸曰吾譬則牛也寕服軛以耕于野豈忍被繡入廟而為犧乎是夷逸非虞仲明矣
伯夷叔齊
朱子曰伯夷叔齊孤竹君之二子羅泌氏路史曰怡姜姓也禹有天下封怡以紹烈山是為墨台成湯之初析封離支是為孤竹西伯之興有允及致老矣而歸之未至西伯薨武王急伐商叩諫不及義棄周禄北之止陽上俾摩子難之逮聞淑
媛之言遂摘薇終焉是為伯夷叔齊先是齊嫡而夷長父初欲立夷不可初薨夷齊偕巽去之北海之瀕於是憑立世其國定王十一年入于齊元按韓詩外傳云夷齊父名初字子朝孔叢子註云夷齊墨台初之二子也允字公信智字公達是叔齊名字不同又烈士傳云夷齊之弟憑字伯僚然憑乃孤竹君之中子夷之弟非齊之弟也金履祥氏云古無名字之例盖緯書之附會耳宋元符三年封伯夷
為清惠侯叔齊為仁惠侯論語類考卷七
