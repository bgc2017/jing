論語類考卷九
明陳士元撰
人物考
齊桓公
朱子曰齊桓公名小白元按左傳小白齊僖公庶子也齊世家云僖公卒太子諸兒立是為襄公僖公同母弟夷仲之子曰公孫
無知弑襄公而自立為齊君未幾為雍林人所殺初襄公無道羣弟恐禍及故次弟小白奔莒鮑叔傅之次弟紏奔魯管仲召忽傅之大夫高傒及雍林人殺無知議立君高國先隂召小白於莒魯聞無知死亦發兵送公子紏而使管仲别將兵遮莒道射中小白帶鉤小白佯死管仲使報魯魯送紏者行益遲六日至齊則小白已入高傒立之是為桓公發兵距魯秋與魯戰於乾時魯敗走齊絶魯歸道遺其書曰子紏
兄弟弗忍誅請魯自殺之召忽管仲讎也請得而甘心醢之不然將圍魯魯人患之遂殺子紏於笙瀆召忽自殺管仲請囚以往鮑叔牙迎管仲及堂阜而脱桎梏桓公厚禮以為大夫任政桓公多内寵五公子皆求立桓公病卒五公子爭立相攻桓公尸在牀六十七日尸蟲出戶孝公元年八月始葬桓公
齊君
朱子曰齊君莊公名光
元按齊世家云靈公十年以公子光質晉十九年立光為太子高厚傅之靈公又嬖仲姬生子牙請以為太子公許之遂東陡太子光使高厚傅牙為太子靈公疾崔杼迎故太子光而立之是為莊公在位六年崔杼弑之晏嬰枕公尸而哭三踊而出齊太史書曰崔杼弑莊公崔杼殺之其弟復書崔杼復殺之少弟復書崔杼乃舍之
齊景公
朱子曰齊景公名杵臼元按齊世家云景公名杵臼莊公之異母弟也崔杼弑莊公而立杵臼是為景公景公嬖妾鬻姒生子荼荼少其毋賤無行諸大夫恐其為嗣嘗以為言而景公乃計立荼為太子逐羣公子於莱景公卒陳乞作亂荼奔魯乞立景公之庶子陽生是為悼公而使人殺荼乞遂專政春秋私考云齊景公亦賢君也當其始立即用晏嬰故初年政治每有可觀當時稱晏子
以其君顯盖有由也至於晚年興兵結怨大異往時意晏子必已老不在位自會夾谷之後或亦告終是景公之善惡繋於晏子之存亡難以言自立矣
簡公
朱子曰簡公齊君名壬元按齊世家云簡公名壬悼公陽生之子也初景公卒太子荼立是為晏孺子景公未葬而羣公子畏誅出亡陳乞與鮑牧共立陽生是為悼公使人遷晏孺
子於駘而殺之幕下後鮑牧弑悼公國人立其子壬是為簡公初簡公與父陽生俱在魯也闞止有寵焉及即位陳恒與闞爭寵因殺闞而弑簡公年表乃以簡公為景公之子誤矣
公子糾
程子曰桓公兄也子糾弟也使桓弟而糾兄管仲所輔者正桓奪其國而殺之則管仲與桓不同世之讎也若計其後功而與其事桓聖人之言無乃害義之
甚啓萬世不忠之亂乎金履祥氏曰程子之說據漢史淮南王傳大約以兄弟為斷然荀卿杜預韋昭俱有桓公殺兄之說但二者曲直不待兄弟而後明顧子糾名義已失前無正首討賊之義後有抗君争國之非桓公不誅仲而用之仲安得而讎桓乎元按春秋莊公九年夏公伐齊納糾九月齊人取子糾殺之胡安國氏云前書納糾不稱子者明不當立
也後書殺糾復稱子者明不當殺也季本氏云殺子糾稱齊人者糾欲簒兄倚魯為亂國人之所欲殺也糾不稱弟絶於族屬以罪討也是以子糾為弟也以子糾為兄之說盖倡於公穀故於桓公之入曰簒曰不讓公子糾而荀卿之學出於公穀故曰桓公殺兄以爭國杜預氏因衍其說曰公子糾桓公之庶兄也惟漢書薄昭諫淮南厲王有曰齊桓殺其弟以反國故程子取此以證子糾之為弟考諸春秋經文書糾
曰魯納糾書小白則曰齊小白入於齊夫以小白繋之齊則小白當立而糾之為弟明矣惟程子以子糾為弟然後有合於聖人不許召忽之意而金履祥氏強為之辯不論兄弟之序豈不謬哉
召忽
元按召忽公子糾臣也忽死糾之難而春秋不書者糾弟也桓公兄也桓公已立而忽乃納糾倚魯稱兵乾時決戰豈非欲危社稷之計乎此糾之所以得罪
於齊而見殺也孔子比之匹夫匹婦自經溝瀆而莫之知也可以為萬世之公案矣
管仲
朱子曰管仲齊大夫名夷吾相桓公霸諸侯元按史記云管仲夷吾穎上人也少時嘗與鮑叔牙游鮑叔知其賢管仲貧困常欺鮑叔鮑叔終善遇之不以為言已而鮑叔事齊公子小白管仲事公子糾及小白立為桓公公子糾死管仲囚焉鮑叔遂進管
仲管仲既用任政於齊齊桓公霸諸侯管仲之謀也著書五十八篇名曰管子仲卒子孫世禄於齊有封邑者十餘世一統志云管仲墓在牛山之阿
伯氏
孔安國氏曰伯氏齊大夫元按伯氏名無考盖齊之公族也先儒以其有駢邑三百故云齊大夫然能飯疏食沒齒無怨言其亦安分悔過者矣
晏平仲
朱子曰晏平仲齊大夫名嬰元按史記云晏平仲嬰莱之夷維人也索隱云晏子名嬰平諡仲字也山東通志云晏嬰字平仲齊公族為大夫事齊靈公莊公景公以節儉力行顯名諸侯雖嘗為相然知陳氏必有齊國乃聽季札之言納邑與政及其間也從容風議時有匡救焉平仲之父曰桓名弱其子名圉因田乞作亂而奔魯一統志云晏
嬰墓在臨淄縣東北三里
陳文子
朱子曰陳文子名須無元按左傳齊莊公三年秋晉大夫欒盈奔齊莊公厚待之晏嬰陳文子諫弗聽其後遂有崔杼之禍田完世家云陳完諡敬仲如齊改姓田氏完生穉孟夷穉孟夷生湣孟莊湣孟莊生文子須無事齊莊公文子生桓子無宇無宇生武子開與釐子乞乞事齊景公
乞生子常是為成子即陳恒也陳文子棄馬十乘事無考山東通志云齊有崔慶之亂自晏子而下能自守不汚者惟文子為賢
陳成子
朱子曰成子齊大夫名恒元按陳恒史記作田常乞之子也乞卒恒代立是為陳成子陳成子與闞止相齊簡公闞止字子我陳恒思害之闞有寵於簡公權弗能去於是陳恒復脩釐
子之政厚貸薄收齊人歌曰嫗乎采芑歸乎陳成子齊大夫御鞅諫簡公曰陳闞不可並也君其擇焉不聽子我常舍公宮陳恒兄弟四人乘如公宮殺子我恐簡公誅已遂弑簡公
崔子
朱子曰崔子齊大夫名杼元按崔武子杼齊公族也春秋襄公二十五年夏五月乙亥齊崔杼弑其君光史記世家云初棠公妻好
棠公死崔杼取之莊公通之數如崔氏以崔杼冠賜人崔杼怒而不得間莊公嘗笞宦者賈舉賈舉復侍為崔杼間公以報怨五月莒子朝齊崔杼稱病不視事公問崔杼病遂從崔杼妻崔杼妻入室不出公擁柱而歌宦者賈舉遮公閉門崔杼之徒持兵從中起公登臺請解不許請盟不許請自殺於廟不許公踰牆射中公股反墜遂弑之崔杼立莊公異母弟杵臼是為景公崔杼為右相慶封為左相初崔杼生子成
及彊其母死娶棠妻棠妻東郭女也生子明東郭女使前夫棠公之子無咎與其弟東郭偃相崔成成有罪二相急治之立明為太子成請老於崔杼崔杼許之二相弗聽成彊怒告慶封慶封與崔杼有郤欲其敗也成彊殺無咎偃於崔杼家崔杼怒見慶封慶封曰請為子誅之使崔杼仇盧蒲嫳殺成彊盡滅崔氏崔杼無歸亦自殺諡曰武子
晨門
元按晨門齊臣姓名無考以上皆齊國人物
衛靈公
元按衛靈公襄公之子也初襄公有賤妾幸之有身夢人謂曰我康叔也今若子必有衛名而子曰元妾怪之問孔成子成子曰康叔者衛祖也及生子男也以告襄公襄公曰天所置也名之曰元襄公夫人無子於是立元為嗣是為靈公靈公在位四十二年莊子云靈公死卜葬於故墓不吉卜葬於沙邱而吉掘
之數仞得石槨焉洗而視之有銘曰不憑其子靈公奪而里之夫靈公之為靈也久矣季本氏云衛靈公主威不立而盜得以殺其兄家政不脩而妻得以逐其子事無名而每興遠役行無信而屢召敵兵觀孔子因其問陳而明日遂行其不足與有為可知然而不至於喪者有仲叔圉治賓客祝鮀治宗廟王孫賈治軍旅三子雖非純臣而才足使令故倚以苟自逸然有蘧伯玉而不能用豈真能任賢者哉一統志云
靈公墓在東昌府觀城縣東南四十二里
南子
朱子曰南子衛靈公之夫人有滛行元按史記云孔子至衛靈公夫人南子願見孔子孔子辭謝不得已而見之入門北面稽首夫人自帷中再拜環珮玉聲璆然孔子曰吾鄉為弗見見之禮答焉孔鮒氏云古者大享夫人與焉衛君夫人享夫子夫子亦弗獲已矣欒肇氏云予所否者天厭之否塞
也言我之道不行而否塞者乃天所厭棄也楊慎氏云矢者直也直告之也非誓也何孟春氏云六經魯論家語皆無子見衛南子之事不知遷何據而云然盖南子者必魯之南蒯也佛肸以中牟畔子路不欲其往而夫子有吾豈匏瓜之喻南蒯以費畔子路亦不欲其見也昭公十四年南蒯奔齊對景公曰臣欲張公室也夫南蒯欲弱季氏以強魯故夫子見之非見衛之南子而見魯之南子也
衛君
朱子曰衛君出公輒也靈公逐其世子蒯聵公薨而國人立蒯聵之子輒於是晉納蒯聵而輒拒之時孔子居衛衛人以蒯聵得罪於父而輒嫡孫當立故冉有疑而問之元按衛世家云太子蒯聵與靈公夫人南子有惡欲殺南子蒯聵與其徒戲陽遫謀朝使殺之戲陽後悔不果蒯聵數目之夫人覺之懼呼曰太子欲殺我靈
公怒太子蒯聵奔宋已而之晉趙氏夫蒯聵南子之子南子滛亂蒯聵不能為親隱惡而憤激過中迹不能不涉於亂不惟南子惡之雖靈公亦有所不安此蒯聵所自取之禍而非有殺母之心也盖蒯聵聞野人之歌其心慙焉以告南子南子啼而走言太子將殺己以誣之靈公惑於其言亦不難於逐蒯聵矣春秋書衛世子蒯聵出奔宋宋南子家也蒯聵負殺南子之名豈敢奔宋哉春秋繫之世子則蒯聵無殺母
之惡而靈公輕信讒言明矣衛世家又云靈公游于郊令子郢僕郢靈公少子也字子南靈公怨太子出奔謂郢曰我將立若為後郢對曰郢不足以辱社稷君更圖之靈公卒夫人命子郢為太子曰此靈公命也郢曰亡人太子蒯聵之子輒在不敢當於是衛乃以輒為君是為出公趙簡子欲納蒯聵衛人聞之發兵擊蒯聵蒯聵不得入羅泌氏云子南靈公之介子蒯聵之弟也蒯聵既奔子南辭位子南之德實嫓夷
齊孔子居衛蓋有疑輒逆德不可為君而子南之賢可立而不立者故冉有求折於子貢而子貢舉夷齊為問夫子以為古之賢人求仁而得仁夫夷齊以遜國為仁則夫子不為衛君而郢賢可知矣當夫人以君命立郢而郢以輒在辭此叔齊之義也儒先乃以夫子善夷齊兄弟之遜為惡蒯聵父子之爭蘇氏取而著為伯夷之傳至謂夷齊之出父子之間必有間言者豈不鑿哉父子之爭十惡之罪首也當時諸侯
固數以為譙矣此非隱奥也孰謂求賜高第不能知此而反聖人疑耶郢之遜可謂求仁而得仁矣
公子荆
朱子曰公子荆衛大夫元按左傳昭公二十年公南楚驂乘以身衛賊而免君於難春秋釋名云公南楚即公子荆也又襄公二十九年吳公子札来聘適衛見蘧瑗史狗史鰌公子荆公叔發公子朝曰衛多君子未有患也
公孫朝
朱子曰公孫朝衛大夫元按路史衛支庶之姓有公孫氏朝之事實無考
公叔文子
朱子曰公叔文子衛大夫公孫枝也元按世本云獻公生成子當當生文子拔拔生朱為公叔氏孔安國氏云公叔文子公孫枝也文諡也然左傳則作公叔發杜預氏註云公叔發公叔文子也
檀弓云公叔文子卒其子戍請諡於君乃諡為貞惠文子其後衛侯惡公叔戍以其富也公叔戍又欲去南子之黨若宋朝之徒者南子愬之曰戍將為亂於是戍奔魯薛應旂氏云賢哉文子仲尼所以文之也非直以其能升僎也受知於君而其子猶不免焉嗚呼富也夫
僎
元按僎初為公叔文子家臣文子薦之使與巳並為
大夫故稱大夫僎僎之事實無考
公明賈
朱子曰公明姓賈名亦衛人元按路史衛之公族有公明氏而魯則無公明氏也然朱子又以公明儀公明高為魯人豈衛之公明氏移居魯耶賈之事實無考
蘧伯玉
朱子曰蘧伯玉衛大夫名瑗孔子居衛嘗主於其家
元按莊子則陽篇云蘧伯玉行年六十而六十化淮南子云蘧伯玉行年五十而知四十九年之非史記列傳云孔子之所嚴事於衛伯玉裴駰氏云外寬而内直自娛於隱括之中直已而不直人汲汲於仁以善自終盖蘧伯玉之行也靈公與夫人夜坐聞車聲至闕而止過闕後有聲夫人曰此蘧伯玉也伯玉衛之賢大夫也仁而有智敬於事上此其人必不以闇昧廢禮左傳寗喜弑其君剽孫林父入于戚以叛而
伯玉行從近關出此所謂邦無道卷而懷之者一統志云墓在衛輝府城西
孔文子
朱子曰孔文子衛大夫名圉元按孔文子即仲叔圉烝鉏之曾孫衛之執政上卿孔子所謂仲叔圉治賓客者是也初文子使大叔疾出其妻而妻其女孔姞後疾出奔宋衛人立其弟遺文子又使遺室姞焉靈公四十一年文子同齊師及
鮮虞伐晉取棘蒲
寗武子
邢昺氏曰春秋文公四年衛侯使寗俞来聘左傳云衛寗子来聘公與之宴為賦湛露及彤弓不辭又不答賦使行人私焉對曰臣以為肄業及之也杜預氏註云此其愚不可及也朱子曰寗武子衛大夫名俞按春秋傳武子仕衛當文公成公之時文公有道而武子無事可見此其知
之可及也成公無道至於失國而武子周旋其間盡心竭力不避艱險凡其所處皆智巧之士所深避而不肯為者而卒能保其身以濟其君此其愚之不可及也元按寗氏衛公族也左傳僖公二十八年楚成王與晉文公戰於城濮楚師敗衛侯懼出居襄牛之地以避晉而奔楚遂適陳使元咺奉叔武以受盟或訴元咺於衛侯曰立叔武矣其子角從衛侯衛侯殺之咺
不廢命奉叔武入守六月晉人復衛侯元咺出奔晉衛侯與元咺訟寗武子為輔鍼莊子為坐士榮為大士衛侯不勝殺士榮刖鍼莊子謂寗俞忠而免之執衛侯歸于京師置諸深室寗俞職納槖饘焉僖公三十年晉侯使醫衍酖衛侯寗俞貨醫使薄其酖不死魯納玉於王與晉侯皆十瑴乃釋衛侯武子之父莊子名速武子之子名相相之子名殖
史魚
朱子曰魚衛大夫名鰌元按家語困誓篇云衛蘧伯玉賢而靈公不用彌子瑕不肖反任之史魚驟諫不從病將卒命其子曰吾在衛不能進蘧伯玉退彌子瑕是吾生不能正君死無以成禮我死汝置屍牖下於我畢矣其子從之靈公弔焉怪而問其子以告公曰是寡人之過也於是命之殯於客位進蘧伯玉而用之退彌子瑕而遠之孔子聞之曰古之諫者死則已矣未有若史魚死而
尸諫忠感其君也可不謂直乎
祝鮀
朱子曰鮀衛大夫字子魚元按鮀衛之大祝左傳作祝佗定公四年會于召陵盟于臯鼬將會衛子行敬子言於靈公曰會難同嘖有煩言莫之治也其使祝佗從公曰善乃使子魚及臯鼬將盟將長蔡於衛衛侯使祝佗私言於萇弘萇弘說告劉子與范獻子謀之乃長衛侯於盟孔子謂
祝鮀治宗廟鮀之才亦有可用者
王孫賈
朱子曰王孫賈衛大夫元按王孫賈衛公族也賈從靈公與晉盟已而叛之觀其媚竈之言其人專權本非賢大夫而孔子又取其治軍旅聖人至公之心無棄人也如此賈子王孫齊亦為衛大夫
棘子成
朱子曰棘子成衛大夫元按鄭玄氏云棘子成衛大夫舊說也此自漢以来相傳之言其事實無考
儀封人
元按儀封人衛臣姓名無考薛應旂氏云封人儀姓族出晉陽徐有儀楚陳有儀行父云
荷蕢
元按荷蕢衛人姓名無考
以上皆衛國人物
晉文公
朱子曰晉文公名重耳元按晉文公獻公之子晉世家云獻公即位重耳年二十一矣獻公伐驪得驪姬生子奚齊獻子有意廢太子申生乃使申生居曲沃公子重耳居蒲公子夷吾居屈獻公與驪姬子奚齊居絳驪姬讒申生申生自殺重耳夷吾来朝驪姬又讒之於是重耳走蒲夷
吾走屈獻公使兵伐蒲重耳遂奔翟夷吾奔梁獻公卒屬奚齊於荀息里克欲納重耳乃殺奚齊使人迎重耳重耳畏殺不敢入乃迎夷吾立之是為惠公惠公欲使人殺重耳重耳聞之如齊惠公卒子圉立是為懷公秦怨子圉乃發兵納重耳使人告欒郤之黨為内應殺懷公於高梁重耳立是為文公重耳自少好士有賢士五人曰趙衰狐偃咎犯賈佗先軫魏武子重耳出亡十九歲而得入年六十二即位九年而
卒將殯於曲沃出絳柩有聲如牛其詳載晉文春秋四十五篇中
佛肸
朱子曰佛肸晉大夫趙氏之中牟宰也元按孔安國氏云佛肸晉大夫趙簡子之邑宰史記云佛肸為中牟宰趙簡子攻范中行伐中牟佛肸畔佛肸置鼎於庭致士大夫曰與我者受邑不與者烹大夫皆從惟邑人田單曰義死不避斧鉞之罪義窮
不受軒冕之服不如烹褰衣將就鼎佛肸脱履而生之趙簡子聞而欲賞之田單不受賞遂南之楚何孟春氏云佛肸畔召孔子乃哀公初年孔子在陳蔡時事也孔子年幾六十矣哀公十七年孔子卒後四年趙簡子卒子無䘏立是為襄子而劉向列女傳云佛肸之畔其母將論求見趙襄子襄子釋之君子曰佛肸母一言而發襄子之意使其不遷怒以免其身盖劉向失於未考耳
子産
孔安國氏曰子産鄭大夫公孫僑元按左傳子産穆公之孫公子發之子名僑公子之子稱公孫故曰公孫僑襄公三十年為鄭大夫執國政公子發字子國公孫之子以王父字為氏故其後或謂之國僑事載左傳孔子聞子産卒出涕曰古之遺愛也一統志云墓在開封府新鄭縣邢山之巅
禆諶
孔安國氏曰禆諶鄭大夫氏名也元按春秋襄公三十一年左傳云禆諶能謀馮簡子能斷禆諶謀於野則獲謀於邑則否鄭國將有諸侯之事則子産使禆諶乘車以適野而謀可否使馮簡子斷之事成乃授子太叔
世叔
馬融氏曰世叔鄭大夫游吉也朱子曰世叔春秋傳作子太叔
元按古字世太通用世叔一作太叔如太子亦稱世子也世叔游吉公子偃之孫以王父字為氏左傳云北宮文子相衛襄公如楚過鄭文子入聘子羽為行人馮簡子與子太叔逆客事畢而出言於衛侯曰鄭有禮數世之福也子太叔美秀而文其弟游楚作亂子産治其罪放之於吳
子羽
馬融氏曰子羽公孫翬也
邢昺氏曰子羽亦鄭大夫元按左傳云公孫翬能知四國諸侯之所欲為而辨於其大夫之族姓班位貴賤能否而又善為辭令翬一作揮一統志云子羽墓在開封府通許縣東
宋朝
朱子曰朝宋公子元按左傳宋朝宋公子也美色仕衛為大夫有寵於靈公衛太叔疾娶其女朝通於靈公嫡母襄夫人宣
姜及其夫人南子懼遂與齊豹北宮喜褚師圃作亂逐靈公其後靈公入衛與北宮喜盟於彭水之上宋朝出奔晉自晉歸宋靈公復為夫人南子召宋朝公叔戍欲逐宋朝南子愬諸靈公曰戍將為亂靈公逐公叔戍奔魯太子蒯聵獻盂於齊過宋野野人歌曰既定爾婁豬盍歸吾艾豭太子羞之金履祥氏云宋公子朝與南子内亂宋不罪其宄而衛又召之以遂其姦其免於今之世者如此
桓魋
朱子曰桓魋宋司馬向魋也出於桓公故又稱桓氏元按史記世家云孔子適宋與弟子習禮大樹下宋司馬桓魋欲殺孔子拔其樹孔子去適鄭孟子所謂微服過宋盖此時也魋據曹以叛其兄左師巢伐之不克魋奔衛巢奔魯宋景公使人止之曰不可以絶向氏之祀辭曰臣之罪大不可入矣司馬牛致邑與珪而適齊魋出於衛地公文氏攻之又奔齊陳文子
使為次卿司馬牛去齊適吳魋嘗作石槨三年不成孔子曰若是其靡也金履祥氏云魋盖宋桓公之後别為向氏司馬氏解見司馬牛下
太宰
元按太宰宋臣詳見職官考其人姓名不傳
陳司敗
元按陳司敗陳臣其姓名亦無考
以上晉鄭宋陳人物
子文
朱子曰子文姓鬭名榖於莬元按左傳若敖娶於䢵生鬭伯比若敖卒伯比從其母畜於䢵合於䢵女生子文焉䢵夫人使棄諸夢中虎乳之䢵子田遂收之楚人謂乳榖謂虎於莬故名楚成王時子文代子元為令尹靖國之難朝不謀夕舉子玉為令尹悉告以舊政楚人伐随伐鄭滅弦滅黃子文之功居多其孫鬭克黃楚葴尹也以功封於
鄖為鄖公克黃生鬭蔓成然字子旗亦為令尹成然生二子鬭辛鬭懷皆有名於世薛應旂氏云子文之忠其他可能也置族人於廷理而族人不怨不可能也名稱溢於當時聲光流於罔極豈偶然哉
子西
朱子曰子西楚公子申元按春秋之時有三子西鄭駟夏楚宜申及公子申也駟夏未嘗當國無大可稱宜申謀亂被誅相去孔
子之時又遠獨公子申與孔子同時故集註以為公子申楚紀云公子申字子西昭王庶兄也平王卒令尹子常欲立子西子西曰國有常法更立則亂乃立太子珍為昭王楚世家云子西平王之庶弟也則子西非昭王庶兄乃其叔父矣又云昭王病召諸公子大夫讓其弟公子申為王則公子申與子西為二人左傳吳師入郢昭王奔随子西敗吳師于軍祥昭王之奔随也子西為王輿服國于脾洩使王孫由于城
麋遷都于婼昭王救陳卒于城父子西與子期潜師閉塗逆越女之子章立之是為惠王哀公十五年子西子期伐吳及桐油後召太子建之子勝為白公作亂子西死之夫子西辭子常之請而遜位相昭王之弱而定國知夫差之侈而必敗可謂勤矣乃卒沮書社之封召白公之亂焉得為智乎孔子曰彼哉彼哉有所試矣
葉公
朱子曰葉公楚葉縣尹沈諸梁字子高僣稱公也元按杜預氏註左傳謂沈諸梁楚莊王之玄孫沈尹戌之子戌為沈尹又為左司馬多直諫國人賴之子高為葉公時子西召太子建之子勝於吳子高諫之其後勝作亂殺子西子期劫惠王子高聞之帥師定方城與國人攻白公勝勝奔山自縊子高兼二事乃使子西之子寧為令尹子期之子寬為司馬退而老於葉初子高有弟曰后臧從其母於吳不待而歸子
高絶之子高好龍鑿室雕龍天龍聞而下焉子高懼而走故子張曰葉公非好龍好夫似龍而非龍者也夫葉公問孔子於子路盖知聖而不能舉者然其知白公必亂子西子期之必不能弭亂而國人望之若望歲焉若望慈母焉孔子告之政曰近悦遠来子高亦允蹈之哉
接輿
朱子曰接輿楚人𦍕狂避世
元按莊子接輿作接與註云楚人姓陸名通皇甫謐云接輿躬耕楚王遣使以黃金百鎰車二駟聘之不應與其妻共隱列女傳云楚接輿躬耕以為食楚王聘之以治淮南妻曰不如去之夫負釡妻載紝器變易姓名而遠徙莫知所之又楚辭云接輿髠首註云接輿後自髠金履祥氏云莊子載接輿歌鳳句甚多然出於附會詆訾當以論語所載為正盖知尊聖人而嘆其衰知愛聖人而憂其殆而不知聖人之中道
也
長沮桀溺
朱子曰二人隱者元按金履祥氏云古之隱者不以姓名自見人亦不得而知之論語所載若荷蕢晨門荷蓧丈人皆以其物與事名之不得其姓名之真也獨長沮桀溺若得其名氏者然長與桀古無此姓氏而名又皆從水夫子使子路問津而不告則一時何自而識其姓名計
亦以其物色名之盖二人耦耕於田其一人長而沮洳其一人桀然高大而塗足因以名之爾
荷蓧丈人
元按荷蓧丈人姓名無考易師丈人朱子云丈人長老之稱楊氏云丈者黍龠尺引之積故王充論衡云人形以一丈為止故名男子為丈夫淮南子云老者杖於人謂之丈人恐未然
以上皆楚國人物
朱張
元按王弼氏云朱張字子弓即荀卿所謂仲尼子弓者邢昺氏云朱張行與孔子同故孔子不論其行荀卿氏云彼大儒者雖隱於窮閻漏屋而王公不能與之爭名其言有類其行有禮其舉事無悔其持險應變曲當與時遷徙其道一也其窮也俗儒笑之其通也英傑化之通則一天下窮則獨立貴名桀跖之世不能汚仲尼子弓是也
少連
朱子曰少連東夷人少連事不可考然記稱其善居喪三日不怠三月不解朞悲哀三年憂則行之中慮可見矣元按禮記雜記孔子曰少連大連善居喪東夷之子也大少伯仲之稱
論語類考卷九
