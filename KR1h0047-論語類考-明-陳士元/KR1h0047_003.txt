論語類考卷三
明陳士元撰
地域考
泰山
朱子曰泰山山名在魯地程復心氏曰泰山兖州鎮山實萬物之始故稱岱其位蓋五嶽之伯故稱宗
張華氏博物志曰泰山一名天孫元按一統志云泰山在今濟南府泰安州北五里山東通志云泰山雄峙東方為五嶽之長書曰岱宗詩曰魯瞻周禮曰兖鎮名號雖殊然宗言統也瞻繋望也鎮主重也咸極尊稱矣左傳云鄭伯請釋泰嶽之祀而祀周公公羊氏云山川能潤百里者天子秩而祭之不崇朝而雨天下者唯泰山乎白虎通云王者功成封禪必於泰山者萬物之始交代之處也季氏
旅祭之僣見禮儀考
首陽
馬融氏曰首陽在河東蒲坂華山之北河曲之中元按漢時河東蒲坂縣即今山西平陽府蒲州首陽山在州東南三十里即禹貢雷首山也山上有夷齊墓并祠馬融顔師古賈逵之說皆同然山名首陽者頗多而河南之首陽有五其河南府偃師縣西北二十五里首陽山世傳夷齊隠處上有夷齊墓高誘杜
預阮籍之徒咸以為然夫偃師舊亳地也武王伐紂還息偃師徒因有是名恐夷齊所隠不宜在此又許慎謂首陽在遼西夫遼西即今永平府古孤竹國之遺墟在焉其上亦有墓祠豈後人因首陽之名而為之與抑因夷齊之故國而名其山為首陽與
東蒙
朱子曰東蒙山名金履祥氏曰寰宇記蒙山在沂州費縣西北八十里
東蒙山在縣西北七十五里在蒙山之東故云東蒙元按一統志云蒙山在費縣西北七十里沂志云在費縣西北五十里書禹貢云蒙羽其藝詩閟宫云奄有龜蒙所謂蒙者即東蒙也以其居魯之東故名東蒙又名東山孟子云登東山而小魯是也若以為在蒙山之東則其山與衆山等耳何得云顓臾主哉
沂
朱子曰沂水名在魯城南地志以為有温泉焉理或
然也元按禹貢淮沂其乂而魯水名沂者不一其最大者出沂水縣之艾山又酈道元水經註云沂水一出尼山西北經魯之雩門一出太公武陽之冠石山然則曾點所浴者蓋指出尼山而經雩門之沂水故浴後而風舞雩也金履祥氏以沂出尼山東源經魯城南而入泗沂岸深而水淺中有逵泉冬暖夏冷地志據冬而言故曰温泉云
汶上
朱子曰汶水名在齊南魯北境上元按金履祥氏云汶水出泰山萊蕪縣原山西北入泲泰安州志云汶河之源有三一出泰山之仙臺嶺一出萊蕪縣原山之陽一出萊蕪縣寨子村至泰安州合焉經兖州府寧陽汶上縣界又西過東平州又北過東阿縣又東北過長清諸縣由濟入海又水經所載汶名有五北汶瀛汶紫汶浯汶牟汶名雖異而
流則同又沂州志亦有汶水蓋近於費邑者然閔子所指之汶上當在濟青之域今青州府沂水縣西北七十里有閔公山世傳閔子避召處但閔子所謂如有復我必在汶上乃其自誓之辭季氏不復閔子未必至汶上也程子云仲尼之門能不仕大夫之家者閔子曾子數人而家語乃記閔子騫為費宰問政於孔子孔子告以德法御民之語豈閔子變其志耶傳記漢儒所增不可盡信多類此
津
鄭玄氏曰津濟渡處元按爾雅云涉水處曰津括地志云黃城山在許州葉縣西南二十五里今葉縣隷裕州黃城山在葉縣北十里聖賢塜墓記云黃城山即長沮桀溺耦耕處下有東流水即子路問津處而一統志於葉縣黃城山亦載子路問津事蓋自葉適蔡之路也
石門
朱子曰石門地名金履祥氏曰趙善譽輿地攷云石門在東平之境元按春秋隠公三年冬齊侯鄭伯盟於石門杜預氏云石門齊地在濟北廬縣故城西南又水經註云濟北廬縣故城西南六十里有石門然廬縣故城在今山東濟南府長清縣西南二十里則石門當在今兖州府東平州平隂縣地是齊鄭所盟之石門即子路所宿之石門也一統志云平隂縣西二十五里山上
有石門東西相向可通人行者是已而沂州志又云石門山在費縣西南八十里即子路宿處似謬
互鄉
朱子曰互鄉鄉名元按寰宇記云徐州沛縣合鄉故城古互鄉之地蓋孔子難與言者一統志云互鄉在河南陳州商水縣論語互鄉難與言即此二說不同蓋沛縣在春秋時為宋地商水乃陳地也夫子嘗過陳宋未知孰是
達巷黨闕黨
朱子曰達巷黨名又曰闕黨黨名元按二黨地里今不知何在孟康氏云達巷黨人項槖也荀卿氏云仲尼居於闕黨闕黨之子弟罔不知有親者多取孝弟以化之也又仲尼所居之里謂之闕里括地志云闕里在兖州曲阜西南三里水經註云孔廟東南五百步有雙石闕即靈光之南闕又靈光殿基之東有兩觀闕闕里之義蓋本於此而闕黨
之稱或亦近闕里者與
陋巷
元按一統志云陋巷在曲阜縣顔子廟前
東里
朱子曰東里地名子産所居也元按邢昺氏疏云東里鄭城中里名子産居東里因以為號
三歸
朱子曰三歸臺名元按五經異義云天子有三臺靈臺以觀天文時臺以觀四時囿臺以觀鳥獸魚鼈諸侯無靈臺惟有時臺囿臺而已管仲作臺僣也一統志云三歸臺在東平州東阿縣西二里然今之東阿縣即古阿邑臨淄去阿遠管仲相齊豈築臺於遠地若以阿為管仲采邑考之春秋則阿乃衛邑齊桓公與魯莊公同時莊公六傳而為襄公左傳襄公十四年孫林父敗衛侯
於阿則是時阿尚屬衛其後齊威王烹阿大夫乃衛亡之後也管仲豈築臺於衛地故知東阿三歸為妄
舞雩
朱子曰舞雩祭天禱雨之處有壇墠樹木也元按一統志云舞雩臺在曲阜縣魯城南一名雩壇餘詳禮儀考
社稷
朱子曰社稷猶言公家
元按顓臾始封為附庸之國以國事附於魯本非魯臣至春秋之世各相兼併顓臾始臣於魯故孔子以為社稷之臣稱國而必曰社稷者王為羣姓立社曰大社王自為立社曰王社諸侯為百姓立社曰國社諸侯自為立社曰侯社大夫以下立社曰置社天子社廣五丈諸侯半之天子社五色冒以黃而諸侯受土各以其方之色亦冒以黃而苴以茅蓋諸侯受封必先立社禮記王制云諸侯祭社稷周禮小宗伯掌
建國之神位右社稷左宗廟又匠人營國左祖右社又封人設其社稷之壝又小司徒立邦國之社稷註云社以祭五土之祇稷以祭五榖之神祭社必及稷以其同功均利而養人故也祭法王社侯社無預農事故不置稷大社國社則農之祈報在焉故皆有稷其位在中門之右其壝則北面不屋其祭以甲日天子用大牢服則希冕諸侯用少牢樂則帗舞蔡墨云烈山氏之子曰柱為稷自夏以來祀之周棄亦為稷
自商以來祀之國立社稷而祭必有神故以古之有功社稷者為之主里有里社如管仲書社三百是也邑有邑社如子路謂費有社稷是也孔子所謂社稷則以國社侯社言孟子云民為重社稷次之是也其曰社稷之臣者猶言魯國之臣云爾不敢斥言魯君故稱社稷也
問社
邢昺氏曰社五土之總神夏都安邑殷都亳周都豐
鎬其土各有所宜木也朱子曰古者立社各樹其土之所宜木以為主也元按周禮大司徒設其社稷之壝而樹之田主各以其野之所宜木遂以名其社與其野是自古社木固有不同者然宰我所稱夏殷之社乃亡國之社也亡國之社則屋之祭則為之尸郊特牲云喪國之社屋之不受天陽也春秋哀公四年六月亳社災孔穎達氏云亳社殷社也武王伐紂以其社班賜諸侯使各
立之以戒亡國其社有屋故火得焚之周禮所謂右社稷者乃天子諸侯之正社稷又云決隂事於亳社言不與正社稷同也魯之外朝東有亳社西有國社故左傳云間於兩社為公室輔是也哀公問社於宰我或因毫社之災木燼於火而欲求木以植之故以為問而宰我乃舉三代所植之木為對耳豈為非立社本意而宰我妄對乎但孔子所以責宰我者惟在使民戰栗之一語周禮小宗伯立軍社而尚書謂不
用命戮於社故朱子以宰我附會其說然何休氏註公羊傳亦云松猶容也想見其容貌而事之人正之意也柏猶迫也親而不遠地正之意也栗猶戰栗敬謹貌天正之意也豈休之言有所受耶餘見草木考
山川
朱子曰山川山川之神也元按王制天子祭天下名山大川五嶽視三公四瀆視諸侯諸侯祭名山大川之在其地者周禮大宗伯
以血祭祭五嶽以貍沈祭山林川澤小宗伯兆山川丘陵墳衍各因其方山虞若祭山林則為主而修除且蹕山川望祭天子四望達於四方魯三望惟祀泰山與河海為其在境内也祭山川之儀其瑞用璋邸其服用毳冕其樂則奏蕤賓歌函鍾舞大夏其鬯用蜃其祭期以孟春仲冬而畢於季冬其所用犧牲則月令謂孟春毋用牝他時固可以牝祭而孔子必取騂角之牛何哉蓋孟春毋用牝者謂祀山林川澤而
非謂祀名山大川也名山謂五嶽泰山霍山華山恒山嵩山大川謂四瀆江河淮濟也所謂山川其舍諸者謂人之祭山川不能舍騂角非謂山川之神不舍騂角也
山梁
邢昺氏曰橋梁也元按爾雅云隄謂之梁郭璞註云梁即橋也衛風云有狐綏綏在彼淇梁毛萇註云石絶水曰梁謂之山
梁者其山溪水流之處而為梁以渡者乎夫雉本山棲而山梁則人所往來之地孔子見其色斯舉矣翔而後集乃嘆曰時哉時哉蓋色斯舉者可以速則速也翔而後集者可以止則止也時孔子去魯蓋有感焉若謂飲啄得其時則動物之常耳孔子何取哉夫山梁雌雉處非其地而舉集得宜可以避禍時哉之嘆孔子所以教子路者至矣子路不悟而共之宜其不免於衛難
溝瀆
元按爾雅水注溝曰澮注澮曰瀆瀆乃水之大者後漢應劭奏議云昔召忽親死子糾之難而孔子曰經於溝瀆人莫之知是以孔子自經溝瀆之言指召忽也春秋莊公八年左傳云魯殺子糾於生瀆召忽死之生瀆史記世家作笙瀆註云笙瀆魯地句瀆也句瀆一作溝瀆
夷狄蠻貊
鄭玄氏曰東方曰夷南方曰蠻西方曰戎北方曰貊狄郭璞氏曰九夷在東八狄在北七戎在西六蠻在南次四荒者朱子曰蠻南蠻貊北狄元按曲禮云東夷西戎南蠻北狄四夷各自為國舉夷狄則蠻貊可知猶四時錯舉春秋之義
九夷
朱子曰東方之夷有九種
元按尚書旅獒云惟克商遂通道於九夷八蠻周禮職方氏掌天下之地辨四夷八蠻七閩九貉五戎六狄之人民爾雅云九夷八狄七戎六蠻謂之四海明堂位云九夷八蠻六戎五狄夫四夷之數參差不同鄭玄註周禮謂四八七九五六周之所服國數理或然也孔子欲居夷不言南蠻西戎北狄而獨言東方之九夷何也范曄東夷論云東方之夷天性柔順易以道御昔箕子違衰殷之運避地朝鮮施八條之約
使人知禁回頑薄之俗就寬略之法故東夷柔謹異乎三方之風孔子懷憤欲居九夷豈有感於箕子耶東夷傳云九夷者畎夷方夷黃夷白夷赤夷玄夷風夷陽夷干夷九種也孔子居九夷言九夷尚可化而中國君臣不見用故發此嘆耳嘗讀逸論語曰子欲居九夷從鳳嬉嗚呼孔子憂世甚切豈為從鳳嬉也與哉
論語類考卷三
