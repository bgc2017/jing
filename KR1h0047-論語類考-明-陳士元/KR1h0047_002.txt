論語類考卷二
明陳士元撰
封國考
杞
朱子曰杞夏之後元按杞國姒姓伯爵湯放桀封少康之後於杞分派於曹東之樓是為東樓西樓公武王克商求禹後得
東樓公而封於杞即今開封府杞縣
宋
朱子曰宋殷之後元按宋國子姓公爵武王時封微子於商丘之墟以奉湯祀其地漢為梁國睢陽縣即開封府歸德州今改為歸德府
微
馬融氏曰微箕二國名
邢昺氏曰孔安國云微畿内國名子爵為紂卿士元按微國子姓子爵微本陜西鳳翔之郿縣地其故城在今山西潞州一統志云微子城在潞城縣東北一十五里殷微子所封之地是也其後紂徙微子於畿内蓋在魯地春秋莊公二十八年冬築郿公羊穀梁俱作微郿微古字通用註云微即紂都朝歌時微子所食邑蓋在紂畿内之地也水經註則以東平壽張縣西北三十里有微子鄉十道志又以微在聊城
九域志又以博州有微子城路史又以徐沛東南有微山微子塚其實皆非微子封地
箕
元按箕國亦子姓子爵其地本古箕伯之國商以封箕子耳姓纂云箕在商之畿内春秋僖公三十三年秋晉人敗狄於箕杜元凱謂太原陽邑有箕城在今太原府大谷縣東三十五里此又非商之畿内國矣遼東榆社東南三十里有古箕城或以箕子封朝鮮
之後乃有此名而瑯琊之箕國則漢宣帝封城陽侯荒之子文為箕侯非商時箕子之國也
魯
元按魯國姬姓侯爵出自文王第三子周公旦有大功於王室成王封之於魯其地本古奄侯之故國即今山東兖州府曲阜縣
衛
元按衛國姬姓伯爵武王封其同母少弟康叔之國
也其初封在河北朝歌之東淇水之北百泉之南至成王誅武庚而朝歌故墟併入於衛其後不知何時盡有三監之地史記世家云武王崩康叔少未得封周公承王命誅武庚殺管叔而放蔡叔分殷餘民為二其一封微子啓于宋其一封康叔為衛君馬端臨封建通考亦云武王克商立武庚武王崩三監挾武庚叛周公討平之乃封康叔於殷故墟蓋不知康之封衛已在武王時朱子嘗有辯矣然則衛之初封未
嘗即得朝歌地也金履祥云紂都朝歌在衛州衛縣之西二十二里衛縣即今河南衛輝府淇縣也衛君初本伯爵六傳而為貞伯至周夷王始命貞伯之子為頃侯又二傳而為武公周平王以其平戎有功命為公也又十二傳而為靈公靈公之孫輙是為出公即冉有子路所稱衛君者也
陳
元按陳國嬀姓侯爵虞舜之後虞閼父為武王陶正
武王封其子滿於陳是為胡公以奉舜祀其地為宛丘即今河南開封府陳州
蔡
元按蔡國姬姓侯爵出自文王第五子叔度監殷以叛誅成王復封其子胡於蔡是為蔡仲即今河南汝寧府上蔡縣西南十里故蔡城
齊
元按齊國姜姓侯爵出自四岳其初本為吕侯後裔
吕望佐武王號師尚父定天下封於營丘為齊侯營丘邊萊萊人爭營丘師尚父伐之遂定國焉其地即今山東青州府昌樂縣東五十里六傳而至獻公徙治臨淄即今青州府臨淄縣北古齊城是也獻公八傳而為桓公又四傳而為莊公名光即崔杼所弑者莊公異母弟杵臼立是為景公
晉
元按晉國姬姓侯爵唐叔虞者周武王子成王弟也
武王崩成王立唐有亂周公滅唐成王以封叔虞是為唐叔虞叔虞子燮是為晉侯晉都于翼自晉昭侯封文侯之弟成師于曲沃翼與曲沃始為二矣曲沃強於翼其後曲沃武公滅晉侯緡始併晉地是為晉武公又再傳而為文公翼即今山西平陽府翼城縣曲沃即今平陽府曲沃縣地
滕
元按滕國姬姓侯爵文王第十四子叔繡之後也武
王封叔繡於滕杜元凱云在沛國公丘縣東南即今山東兖州府滕縣西南地
薛
元按薛國任姓侯爵黃帝裔孫奚仲之後也夏禹封奚仲於薛洪邁續筆云薛之祖奚仲為夏禹掌車服大夫自此受封歴商及周末始為宋偃王所滅其享年千九百餘年傳六十四代三代諸侯莫之與比其壤地褊小以詩則不列於國風以世家則不列於史
記而春秋二百四十二年之間視同儕邾杞滕鄫獨未嘗受大國侵伐則其為邦亦自有持守之道矣杜元凱云薛在魯國薛縣薛城今滕縣東南四十里薛城是也
鄭
元按鄭國姬姓伯爵周厲王子宣王母弟桓公友之所封也宣王封友於鄭即今陜西西安府華州城北古鄭城自幽王無道友為司徒遷其民於虢鄶之間
死犬戎難其子武公定平王於東都亦為司徒因分其地遂國於鄶都在濟西洛東河南潁北四水間今為河南開封府鈞州新鄭縣
吳
林堯叟氏春秋括例曰吳國姬姓子爵自太伯作吳五世至周章而武王克殷因封之吳又十四世至壽夢而吳始益大稱王魯成公七年始見春秋元按吳太伯卒無子弟仲雍立是為吳仲雍吳本仲
雍之後武王封其曾孫周章於吳今蘇州城是巳其爵則子也國語云吳本稱伯故曰吳太伯蓋因太伯之稱而遂附會其爵為伯耳殊不知武王求周章之弟虞仲封於虞為大伯嗣乃公爵也然史記亦以太伯為吳太伯而曰從太伯至壽夢十九世是以虞仲之封於虞者為嗣仲雍也竊謂不然虞爵為公而吳爵為子太伯至德非仲雍可倫先王建邦所尚在德豈有仲雍得封為公而太伯反居子爵之列哉
顓臾
元按顓臾國風姓子爵伏羲氏之後魯附庸國今山東沂州費縣西北九十里有顓臾故城
楚
元按楚國芈姓子爵出自顓頊之後吳回代重黎為祝融生六子少子季連為芈姓後裔曰鬻熊其曾孫熊繹始受成王封居丹陽今荆州府歸州東七里丹陽城是也徙都枝江故枝江亦名丹陽八傳至熊渠
分立三子為王此僣王之始也長子康為句亶王中子洪為鄂王少子執疵為越章王句亶即今荆州府江陵縣鄂即今武昌府越章即今德安府雲夢縣地也自熊渠七傳至熊儀是為若敖又二傳至熊眴是為蚡冒蚡冒生熊通是為楚武王武王始都郢史記世家則以武王子文王熊貲始都郢杜元凱云郢即南郡江陵縣北紀南城是也按一統志南郡即今荆州府而紀南城在府城北一十里即楚徙都之郢也
是時楚尚號荆故春秋終莊公之世皆書荆文王之子熊囏之弟熊惲為成王改號為楚故春秋僖公元年始書楚人
秦
元按秦國嬴姓伯爵周孝王封伯翳十九世孫非子於西戎地為秦徐廣云天水郡隴西縣有秦亭即今陜西鞏昌府秦州地三傳而為秦仲又十傳而為穆公穆公十五年始見於春秋蓋秦之始封但得隴西
近戎之地其後寖強則盡有岐豐亦乘周弱而請乞併兼耳周之本意豈肯以故都與秦耶史記本紀乃謂周平王以秦救犬戎難送王東遷有功賜之岐西之地其亦誤信秦人自文之辭矣吕祖謙氏大事記云周顯王十九年秦自櫟陽徙都咸陽
邑名考
儀
鄭玄氏曰儀蓋衛邑
元按鄭玄以左傳衛侯入於夷儀疑與此為一然夷儀故城在今北直隷順德府邢臺縣西一百四十里而山東東昌府聊城縣亦有夷儀城皆非封人請見之儀邑一統志以儀為開封府儀封縣又云儀城在蘭陽縣西北二十里即儀封人請見孔子處今縣北有儀封村二說不同志並存焉蓋蘭陽儀封二邑相隣封人所見或在蘭陽之地而儀封設縣亦因此得名耳
鄹
孔融氏曰鄹孔子父叔梁紇所治邑朱子曰鄹魯邑名孔子父叔梁紇嘗為其邑大夫元按韻書鄹陬鄒音義皆同史記世家云孔子生魯昌平鄉陬邑一統志云鄹城在鄒縣界内即叔梁紇所治之邑蓋鄹鄒音誤而不知孔子之生處與孟子之鄒不同羅泌氏云鄹魯下邑即兖之魯縣杜預氏云鄹邑魯縣東南莝城是也漢晉魯縣即今兖州府
曲阜縣
武城
包咸氏曰武城魯下邑吳程氏曰魯下邑附城之邑猶今言城下邑也元按春秋襄公十九年冬城武城武城近莒城之所以備莒也今山東沂州費縣西北七十里錦川鄉絃歌里有武城城是也子游為武城宰得澹臺滅明孔子之武城聞絃歌之聲今武城東有滅明墓關陽川
有子游滅明二祠而孟子又謂曾子居武城史記甘茂傳謂曾子居費之武城是子游所宰即曾子所居之武城也史記弟子列傳又云曾參南武城人此據漢人之稱耳地里志定襄有武城清河亦有武城故此云南武城也其地在費縣之北泰山之南故東漢以南城即武城屬泰山郡晉亦因之杜元凱註春秋城武城謂泰山南武城邑南也者所以别定襄之武城與清河之武城也漢清河郡東武城縣即今東昌
府武城縣建自西漢今亦以為子游所宰之邑立子游祠謬矣又嘉祥縣有南武山上有阿城亦名南武城今嘉祥人因南武山之城遂以為子游所宰之邑其謬尤甚
費
朱子曰費季氏邑元按費本姬姓之國文武之後伯爵也曾子居鄪諫鄪君十事與孟子所稱費惠公即此或云魯懿公子
大夫鄪伯之邑而左傳則云魯僖公以費賜季友竊謂魯衰季氏取鄪為私邑故去邑為費耳襄公七年季孫宿城費用費宰南遺之請乃隧正叔仲昭伯之謀也其後南氏以費畔公山弗擾亦為費宰又與叔孫輙率費襲魯公入季氏之宫孔子命申句須樂頎伐之遂墮費蓋費為魯東鄙之邑在顓臾枋田之間而界於邾莒魯之要地也古鄪城在今兖州府沂州費縣西北二十五里
葉
金履祥氏曰葉在樊鄧之間本姬姓之國楚滅之以為縣元按一統志云葉縣在鄧州北一百二十里古應子國春秋時楚遷許於此後為沈諸梁之食邑
匡
朱子曰匡地名吳程氏曰按家語匡人有簡子以甲士圍孔子今睢
州襄邑有古匡城馮椅氏曰匡宋邑元按春秋僖公十五年公次于匡杜預氏註云匡衛地在陳留長垣縣西南羅泌氏云匡邼也本衛地故城在長垣南十里即孔子所厄者一統志云匡城在河南開封府睢州西三十里蓋長垣今屬大名府開州而匡地則割入睢州矣又左傳文公元年衛不朝晉使孔達侵鄭晉乃伐匡即此地也淮南子註亦云
襄邑有匡亭有承匡山蓋今之睢州本漢晉襄邑之地也
防
孔融氏曰防武仲故邑也朱子曰防地名武仲所封邑也元按防魯北鄙近齊之地公羊氏作邴蓋即防也隠公九年冬公會齊侯于防杜預氏以為在瑯琊縣東南則在今青州府諸城縣東南一百五十里其在莒
東尚遠非齊魯所由之道高閌氏以為宋地隠公十年六月魯敗宋師取防是即後漢志山陽郡昌邑縣西南之防也昌邑在今兖州府金鄉縣界本宋地之近緡者非齊魯相會之防也莊公七年春夫人會齊侯于防二十有二年及齊高傒盟于防二十有九年冬城諸及防說者謂防在齊南魯北城防以備齊耳僖公十四年夏六月季姬及鄫子遇於防襄公十七年秋齊伐我北鄙圍防杜預氏又云蓋縣東南有防
城然蓋城在今沂水縣西北七十里而防在蓋之東南乃魯地之界於齊莒者防本魯邑後為臧孫氏之私邑耳
莒父
朱子曰莒父魯邑名元按春秋稱莒人莒子是莒乃國名而定公十四年城莒父蓋即子夏所宰之邑是莒與莒父二地也山東通志謂莒始封在萊州府高密縣東南乃莒子之
都而子夏所宰之莒父也春秋時莒子遷於城陽漢封劉章為城陽王置莒縣即今青州府之莒州也莒兩名而有二地然莒父之邑蓋以莒子始封得名耳莒本子爵吕伯恭大事記云莒國嬴姓少皥之後武王封茲輿期于莒十一世茲丕公始見春秋夫少皥已姓不得為嬴姓嬴伯翳之後也世本云莒國已姓後滅於楚
卞
朱子曰卞魯卞邑元按魯之卞邑即古卞明之國成湯嘗伐有卞矣春秋僖公十七年夫人姜氏會齊侯于卞其後季武子以為采邑即今兖州府泗水縣地路史云泗水縣有古卞城
趙魏
孔融氏曰趙魏皆晉卿邢昺氏曰趙魏皆晉卿所食采邑名也
元按趙氏之先與秦同祖造父有寵於周穆王賜以趙城因為趙氏是趙城乃造父之采邑也自造父七傳為叔帶周幽王無道去周如晉事晉文侯始建趙氏於晉國又五傳而為趙夙與畢萬事晉獻公食邑於耿又九傳而為趙籍周威烈王始命為諸侯謂之趙烈侯魏氏之先畢公高之後也與周同姓周武王封高於畢為畢姓其苗裔畢萬事晉獻公與趙夙伐霍之耿魏滅之獻公以耿封夙以魏封萬是魏乃畢
萬之采邑也其後因為魏氏五傳而為魏斯與趙籍同為諸侯是為魏文侯然孔子之時則趙簡子與魏獻子並為晉卿之時也簡子名鞅獻子名荼以法誅晉之公族祁氏羊舌氏分其邑為十縣各令其子為之大夫則晉國益弱而趙魏之強大可知
駢邑
孔融氏曰駢邑地名伯氏食邑三百家朱子曰荀卿所謂與之書社三百即此事也
元按山東通志青州府臨朐縣即齊伯氏駢邑桓公與夷吾地是指駢邑為地名然韻書駢並駕也有相聮之義周制三十二家為邑二十五家為社而小邑不滿三十二家者如十室之邑是也楚以書社地七百里封孔子索隠云古者二十五家為里里各立社則書社者書其社之人名於籍蓋以七百里書社之人封孔子也饒魯氏云卿大夫所當得之地謂之采地君所特與謂之書社地言以此養其徒也吳程
氏云書社七百里是七百社蓋萬七千五百家非謂方七百里也若然管仲書社三百者謂以社之戶口書於版圖三百社共七千五百家耳社即里也里亦謂之邑古者九夫為井四井為邑二畆半之宅在田二畆半之宅在邑孟子所謂收其田里是里即邑也書其邑之人名使相駢聮易於稽察故謂之駢邑又謂之書社先儒以駢邑為地名豈齊大夫之采地真有所謂駢邑之名云哉
論語類考卷二
