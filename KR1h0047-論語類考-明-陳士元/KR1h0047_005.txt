論語類考卷五
明陳士元撰
官職考
冡宰
馬融氏曰冡宰天官卿佐王治者朱子曰冡宰大宰也元按殷制建官先六太一曰太宰無冡宰之名杜佑
通典云太宰於殷為六太於周為六卿亦曰冡宰盖周武王旣黜殷命參考殷官始改太宰為冡宰夫高宗殷君而孔子曰聽於冡宰者舉周官之名耳冡宰太宰周通稱也周禮云乃立天官冡宰使帥其屬又云太宰卿一人鄭玄註云冡大也宰官也百官總焉謂之冡列職於王則稱大陸德明註云宰調和膳羞之名此冡宰亦能調和衆官故號大宰柯尚遷註云冡山頂也大也宰主也制也謂所主制者大也兼衆
說而冡宰之義明矣
大宰
孔融氏曰太宰官名或吳或宋未可知也吳程氏曰左傳魯鄭楚諸國皆有是官不但吳宋也金履祥氏曰天子之宰曰太宰宋王者之後吳僣王故當時其宰亦稱太宰元按鄭玄邢昺皆以太宰為吳盖據左傳哀公十二年公會吳于槖臯吳子使太宰嚭請尋盟又子貢嘗
適吳知太宰嚭之為人今越絶書詳載其語故鄭邢以為吳太宰也然洪興祖則以為宋盖據列子仲尼閒居篇商太宰見孔子有丘聖者歟之問也又王柏云觀知我少賤之辭宜是宋而金履祥亦云夫子本宋人雖居魯而娶於宋又嘗長居宋則是太宰素知其少長之事也若然則太宰當屬宋但姓名無考耳
百官
馬融氏曰已謂百官
元按百官之數孔子槩言之耳非真以百計也周書云唐虞稽古建官惟百是唐虞以前亦當有百官矣明堂位云有虞氏官五十而鄭玄杜佑則以唐虞之官止有六十說者乃謂唐虞官多兼攝豈二典釐百工宅百揆之言不足信乎又孟子謂堯使百官事舜於畎畆之中况舜踐帝位安得而無百官也禮記云夏后氏官百然以三公九卿二十七大夫八十一元士計之則一百一十有七故鄭杜皆云夏官一百二
十周書又云夏商官倍謂倍唐虞也數當二百故明堂位云殷官二百而鄭杜皆以殷官二百四十王制又以殷周内官皆二千六百四十三人所謂内官者天子之官非侯國之官也夫三代官數後儒往往各記其傳聞故參差不同如此若考周禮官數公三人卿二十四人中大夫六十八人下大夫二百九十三人上士一千一百三十三人中士四千五百三十六人下士一萬九千二百九人共計二萬五千二百六
十六人其數又豈止於百而已哉然周禮太宰之文則多稱百官其掌邦之六典則曰禮典以統百官政典以正百官刑典以刑百官事典以任百官其祀五帝則曰掌百官之誓戒其作大事則曰戒於百官贊王命其計吏治則曰歲終詔王廢置百官是百官之聽於冡宰不獨天子諒隂之時為然也夫周禮官不止於百而多稱百官滕國至小而世子亦曰父兄百官然則百官之稱乃古今之常語而唐虞三代之建
官豈必脗合乎百數而後謂之百官哉
公卿
元按禮記虞夏商有師保有疑丞設四輔及三公不必備惟其人言使能也天文三台以三公法焉伊尹曰三公調隂陽九卿通寒暑周成王作周官云立太師太傅太保兹惟三公少師少傅少保曰三孤杜佑謂三太為周之三公而三少孤卿與六卿為九焉周禮建外朝之法以左九棘為孤卿大夫之位面三槐
為三公之位其典命則三公八命卿六命王制云天子三公九卿又云大國次國三卿小國二卿是侯國有卿而無公自周衰官失而百職淆亂侯國邑宰亦稱公矣孔子正名分其曰出則事公卿者非謂魯臣之公卿也盖稱魯君為公而魯臣為卿耳又周禮地官二鄉公一人每鄕卿一人是謂鄉官有爵秩而無官府孔子所謂公卿者豈指是耶
上大夫下大夫
元按王制上大夫卿又云大國次國三卿小國二卿皆下大夫又云次國之上卿位當大國之中中當其下下當其上大夫小國之上卿位當大國之下卿中當其上大夫下當其下大夫是王制未嘗言中大夫也而周禮六官之屬則有卿有上大夫中大夫下大夫豈天子之大夫有三等而侯國乃無中大夫耶所謂大國三卿者謂立司徒兼冡宰之事立司馬兼宗伯之事立司空兼司寇之事故春秋左傳云季孫為
司徒叔孫為司馬孟孫為司空是三卿也以此推之成周之制侯國未嘗特立冡宰宗伯司寇之官其有此官乃侯國之僣設耳魯之三家為三卿是皆上大夫之職而孔子仕魯自下大夫為上大夫誾誾侃侃之言其當為下大夫之時乎
司敗
孔融氏曰司敗官名朱子曰司敗即司寇也
元按左傳文公十一年楚子西曰臣歸死於司敗杜預註云陳楚名司寇為司敗周禮秋官司寇鄭玄註云寇害也掌刑者謂之司寇亦謂之司敗是刑所以禁其敗類者而已陳改司寇為司敗避太子禦寇之諱猶晉以僖侯改司徒為中軍宋以武公改司空為司城也
士師
孔融氏曰士師典獄之官
金履祥氏曰古者民頗少學而習文史有才能者謂之士嶽官民之司命故以士為之其長則為士師後世遂以獄官為士師王柏氏曰刑官曰士其長曰師故周禮士師之下有鄉士遂士縣士方士訝士皆掌獄詞者元按尚書舜命臯陶曰女作士穆王訓刑曰士制百姓於刑之中是古之刑官惟稱士而已周立大司寇乃以士稱屬官故周禮刑官之屬曰士師下大夫四
人而士師之職則掌五禁之法五戒之用鄉閭什伍追胥之事又掌官中之政令與士之八成凢凶荒獄訟祭祀賓客軍旅之會無不頼其訓約其職非不重且嚴也自周衰法弛司寇專恣而士師之職始輕如蚳鼃辭靈丘而請士師則士師在邑宰之下官小可知矣孟子謂柳下惠不卑小官為其三任士師也惠因刑罰不中當屡有諫諍其致三黜也亦宜然孟氏使陽膚為士師者何也盖孟氏在魯以司空兼司寇
之任士師乃其所屬耳曾子所謂得情勿喜其亦以士師禁戒之法未明於當時乃以告於門弟子憫愚民而警孟氏與
小相
朱子曰相贊君之禮者言小亦謙辭元按周禮秋官司儀職云掌九儀之賓客擯相之禮以詔儀容辭令揖讓之節鄭玄註云出接賓曰擯入贊禮曰相司儀職又云凢諸公相為賓及將幣交擯
三辭車逆拜辱賓車進答拜三揖三讓每門止一相鄭玄註云相謂主君擯者及賓之介也謂之相者於外傳辭耳入門當以禮紹侑也介紹而傳命者君子於其所尊不敢質敬之至也每門止一相彌相親也大宗伯職云朝覲會同則為上相聘禮云卿為上擯大夫為承擯士為紹擯玉藻云君入門介拂闑大夫中闑與闑之間士拂棖是卿為上介大夫為次介士為末介也赤之願為小相者謙不敢為上擯上介之
卿願為承擯紹擯次介末介之大夫士耳
使擯
朱子曰擯主國之君所使出接賓者汪炎昶氏曰周禮行人上公九介侯伯七介子男五介各隨其命數賓次於大門之外主人使擯者出而請事主國之君公則擯者五人侯伯四人子男三人各用其命數之強半下於賓以示謙也若其傳命之制賓立於庫門之外即大門直闑西北面介者以次
立於西北東面每介相去三丈六尺主君出接立於庫門之外直闑西南面擯者以次立於君之東南西面每擯相去亦三丈六尺末擯與末介相對東西亦相去三丈六尺主君命上擯請問來故盖雖知其來朝不敢自許其朝己恐其或為他事而來所以示謙也上擯受君命而傳之承擯迤邐傳至末擯末擯傳至末介以次繼傳上至於賓賓命上介復命復以次傳之擯而逹於主君然後主君進而迎賓以入
元按古者諸侯相見之禮賓主各有副賓副曰介主副曰擯上公之禮介九人擯五人朝位賓主之間九十步侯伯介七人擯四人賓主之間七十步子男介五人擯三人賓主之間五十步諸侯之卿相見各下其君二等謂如公之卿則七介侯伯卿五介子男卿三介則擯亦半之其大夫又下於卿二等邢昺云賓若是公來至門外直當闑西去門九十步而下車當軹北嚮而立九介立在君之北迤邐西北並東嚮而
列主君出直闑東南嚮立擯在主人之南迤邐東南立並西嚮末擯與末介相對中間相去三丈六尺主君問賓來意傳言於上擯歴次擯至末擯傳末介歴次介上介至於賓賓答來意則自上介漸歴次介末介及末擯至上擯告於主人然後迎賓至門若使者來聘則主君至大門不出限南面而立不傳命上擯進至末擯間南揖賓賓亦進至末介間上擯揖而請事入告君君在限内乃相與入也凢門外列擯介皆
在主賓之前及入門則擯介皆隨主賓之後賓退必復命曰賓不顧矣盖賓退主人送出門外設兩拜賓更不顧而去國君於列國之卿大夫亦然
令尹
朱子曰令尹官名楚上卿執政者也元按邢昺云令尹宰也盖周禮六官以冡宰為長楚改宰為令尹遂以令尹為上卿之號然楚人從他國之言或亦謂之宰左傳宣公十二年蒍敖為宰是也
令善也尹正也言用善人正此官也子文三仕為令尹左傳莊公三十年子文為令尹至僖公二十三年子玉為令尹二十八年子玉死蒍吕臣為令尹三十三年子上為令尹其後子文死左傳乃書曰令尹子文卒闘般為令尹是子文死時尚為令尹死後乃闘般繼之耳子玉之為令尹也子文先為之治兵子玉吕臣子上之間子文盖執其政以代其缺故有三仕三已之說
宰臣老
朱子曰宰邑宰家臣之通號元按邑宰之稱取其主制一邑之事千室之邑有邑宰百乘之家有家臣皆謂之宰古之邑宰不必限以千室天子畿内提封萬井當有八百萬家合千室而置一邑則有八千邑邑設一宰似為太繁季本氏乃謂古之置宰多由民所推其俸禄皆民自給不與於天子設官之數家臣亦然觀原思為宰而孔子與粟
九百盖自分其禄以食家臣也殊不知家臣邑宰之禄皆其邑之所自出孔子為司寇必有采邑故以原思為邑宰即當食其邑九百之粟非分己九百之禄以食家臣也杜佑氏云周官有縣正各掌其縣之政令而賞罰之春秋之時列國相滅多以其地為縣則縣大而郡小故傳謂上大夫受縣下大夫受郡汲冡周書作雒篇亦曰千里百縣縣有四郡是縣大於郡矣縣邑之長有宰有尹有公有大夫之名魯衞曰宰
楚曰公曰尹晉曰大夫其職一也沈諸梁為葉尹而稱葉公猶闘班為申尹而稱申公皆僣稱耳子游為武城宰子夏為莒父宰子路使子羔為費宰皆謂之邑宰費雖季氏私邑然采地之公田在焉其實亦邑宰也若夫仲弓為季氏宰原思為之宰公叔文子之臣子路使門人為臣孟公綽為趙魏老則皆家臣也夫趙魏不稱臣而稱老朱子註云老家臣之長然有長必有佐豈晉卿家大其家臣固非一人所能任而
公綽之才獨優於為老乎
封人
朱子曰封人掌封疆之官元按周禮封人掌為畿封而樹之鄭玄云畿上有封若今時界也邢昺云天子封人職掌封疆則知諸侯封人亦然莊子云驪之姬艾封人之子也左傳穎谷封人祭仲足為祭封人宋高哀為蕭封人夫穎谷祭蕭皆國之邊邑故知封人職典封疆也然周禮又有
掌疆之官列在掌固司險二官之後其職皆典封疆而封人之職則重在設社壝造都邑凢祭祀喪紀并賓客軍旅之盟惟飾牛牲而已其曰凢封國封其四疆謂其封建如此非謂其守封也故封人屬於司徒掌疆屬於司馬亦以國有大故及用兵之時掌疆乃其所急耳然春秋封人皆在邊邑實掌疆之職豈成周之初以封人分疆其後遂以為掌疆抑掌疆之官别有設與
行人
朱子曰行人掌使之官元按周禮秋官有大行人小行人皆大夫也掌諸侯朝覲宗廟會同之禮儀及時聘會同之事則諸侯之行人亦然
晨門
邢昺氏曰晨門掌晨昏開閉門者謂閽人也朱子曰晨門掌晨啓門
元按周禮有司門司關之官王畿千里王城在中城之四面各三門共十二門以司門掌之其五百里界首每面置三關亦十二關以司關掌之鄭玄註云關界上之門是已司門之職則曰掌授管鍵以啓閉國門凢四方之賓客造焉則以告司關之職亦曰凢四方之賓客叩關則為之告是亦授管鍵以啓閉關門者列國皆有門有關石門在齊之界上是亦關也晨則啓門昏則閉門本一人之職謂之晨門者以子路
宿於石門次晨出關遇司關者啓門乃相為問答耳
太師少師師
何晏氏曰大師樂官名邢昺氏曰大師猶周禮之大司樂也又曰大師樂官之長朱子曰少師樂官之佐元按周禮大司樂中大夫二人樂師下大夫四人鄭玄註云大司樂樂官之長也又有大師下大夫二人
小師上士四人鄭玄註云樂用瞽矇命其賢智者為大師小師杜蒯以曠為大師是也竊謂大師小師專掌音樂之官謂之師者以其賢智而知音可以教其屬也小師即少師而孔子獨與大師論樂者豈大司樂之官惟天子得設而列國止以大師為樂官之長耶大師之職掌六律六同以合隂陽之聲又執同律以聽軍聲而詔吉凶小師之職掌教鼓鼗柷敔塤簫管絃歌凢喪祭讌饗皆從大師而已師冕不稱大小
者凢掌磬鐘笙鎛韎籥之官俱稱師也
史
朱子曰史官名葉少藴氏曰古者六書皆掌於史官班固云古制書必同文不知必闕問諸故老至於衰世是非無正人用其私故子曰吾猶及史之闕文也今亡矣夫雖略去有馬借乘之語其傳必有自矣元按周制有太史小史内史外史御史之官柯尚遷
云太史史官之長也凢郡國計書及天文星歷皆藏於太史觀晉之韓宣子適魯見太史有易象與魯春秋是知象數赴告之書皆在太史矣其内史掌書王命又掌頒諸侯卿大夫之策命外史掌書外令掌四方之志掌三皇五帝之書掌逹書名於四方則内史外史之職至繁也豈無闕文哉孔子修春秋凢有闕文者因魯史之舊也其亦存古道也夫
祝
朱子曰祝宗廟之官元按周禮春官有大祝小祝喪祝甸祝詛祝其大祝掌六祝之辭以事鬼神一曰順祝二曰年祝三曰吉祝四曰化祝五曰瑞祝六曰筴祝鄭衆註云大祝祝官之長也以下大夫為之左傳謂祝鮀從衛侯以盟其亦祝官之長而大夫之職與
鞭士
鄭玄氏曰執鞭賤職
朱子曰執鞭賤者之事元按周禮秋官條狼氏掌執鞭以趨辟王出入則八人夾道公則六人侯伯則四人子男則二人註云趨辟趨而辟除行人也又朝士掌外朝之法帥其屬而以鞕呼趨且辟註云趨朝辟行人執鞭以威之也然朝士皆以中士為之條狼氏皆以下士為之故曰執鞕之士
論語類考卷五
