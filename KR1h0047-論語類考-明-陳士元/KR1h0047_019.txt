論語類考卷十九
明陳士元撰
器具考
木鐸
邢昺曰木鐸金鈴木舌施政教時所振也
朱子曰木鐸金口木舌施政教時所振以警衆者也元按金鐸木鐸其體皆以金為之而舌有金木之異
金舌謂之金鐸木舌謂之木鐸邢謂木鐸金鈴木舌而朱子則謂金口木舌者蓋鐸音出於口說文云鐸大鈴也是鐸乃鈴之别名木鐸乃金口木舌之鈐也釋名云鐸度也號令之限度也鄭玄云文事奮木鐸武事奮金鐸故金鐸惟司馬行軍執之而木鐸之用最廣禮記檀弓云執木鐸以徇于宫明堂位云振木鐸于朝月令云仲春奮木鐸以令兆民尚書胤征云每歲孟春遒人以木鐸徇于路周禮小宰云正歲觀
治象之法徇以木鐸小司徒云正歲觀教象之法徇以木鐸小司寇云正歲觀刑象令以木鐸宫正云春秋以木鐸修火禁司烜云中春以木鐸修火禁於國中鄉師云凡四時之徵令有常者以木鐸徇于市朝士師云掌國五禁之法皆以木鐸徇之於朝夫檀弓之木鐸徇于宫所以示祔禮也明堂位之木鐸振于朝所以示禘禮也月令之仲春奮木鐸所以儆婚禮也胤征之遒人宣令之官所以敷治教者也周禮之
小宰宫正治官之屬也小司徒鄉師教官之屬也小司寇士師司烜刑官之屬也刑以弼教教以明禮禮以出治此之謂文事也故皆用木鐸焉然則樂舞有木鐸金鐸者亦以象文武而已馬端臨云木鐸振文事在帝王天子則行而為政在元聖素王則言而為教天將以夫子為木鐸豈非言而為教者與
權
包咸氏曰權秤也
朱子曰權秤錘也所以稱物而知輕重者也輔廣氏曰權與物鈞而生衡而銖兩斤鈞皆著於衡物加於衡之首而權移於衡之尾所以能知其輕重也元按虞書言量衡而不言權孟軻言權度而不言衡衡者平也權者重也衡以任權而鈞物平輕重也其在天曰玉衡以其斟酌七政也漢志云權者銖兩斤鈞石也本起於黃鍾之重一龠容千二百黍重十二
銖兩之為兩二十四銖為兩十六兩為斤三十斤為鈞四鈞為石銖者殊也物由微至著可殊異也兩者兩黃鍾之重也二十四銖而為兩二十四氣之象也斤者明也三百八十四銖而為斤易爻之象也鈞者均也萬有一千五百二十銖而為鈞與萬物之數均也一鈞三十斤者一月之象也石者大也權之大者也一石四鈞四時之象也百二十斤十二月之象也千九百二十兩隂陽之數也銖兩斤鈞石而五權謹
矣權與物鈞而生衡衡運生規規圜生矩矩方生繩繩直生凖凖正則衡平而權鈞矣是為五則又小爾雅云二十四銖曰兩兩有半曰捷倍捷曰舉倍舉曰鋝鋝謂之鍰二鍰有四兩謂之斤斤十謂之衡衡有半謂之秤秤十五斤秤二謂之鈞鈞四謂之石石四謂之鼓詩云秉國之鈞言持國之權衡也孔子所謂未可與權者蓋借權衡以明時措之宜耳夫常變時也可以安常可以通變與時推移未嘗執一而輕重
適中者權也非謂權濟變經守常也以經權分常變無乃以襌受征伐為二道耶
量
朱子曰量斗斛也馮奇之曰不知量謂斛斗升合大小不同也元按家語云黃帝設五量明堂位云周公頒度量漢志云量者龠合升斗斛也所以量多少也本起於黃鍾之龠用度數審其容以子穀秬黍中者千有二百
實其龠以井水凖其槩十龠為合十合為升十升為斗十斗為斛而五量嘉矣其法用銅方尺而圜其外旁有庣焉其上為斛其下為斗左耳為升右耳為合又孫子筭術云六粟為圭十圭為抄十抄為撮十撮為勺十勺為合應劭云圭者自然之形隂陽之始四圭為撮孟康云六十四黍為圭是應孟圭數與孫子不同又祖冲之以筭術考黃鍾之斛當徑一尺四寸二分六釐一毫九抄二忽庣旁一分九釐有奇劉歆
則庣旁少一釐四毫有奇是歆與冲之庣數亦不同矣漢書云白煒象平考量以銓註云量斗斛銓權衡也吕氏春秋云仲春日夜分則同度量鈞衡石正權槩仲秋日夜分則一度量平權衡齊升角管子曰凖者五量之宗也論語稱武王謹權量審法度書稱舜巡狩同律度量衡律者黃鍾之數集韻云律法也蓋武王之法度權量即舜之律度量衡也但漢儒註論語以法度為車服旌旗之禮儀故朱子以為禮樂制
度若然則權量非制度乎况法度曰審則謂致審於音尺之間云爾
釡
馬融氏曰六斗四升曰釡元按集韻釡一作鬴考工記云㮚氏為鬴深尺内方尺而圜其外其實一鬴其臋一寸其實一豆其豆三寸其實一升重一鈞其聲中黃鍾之宫槩而不税其銘曰時文思索允臻其極嘉量既成以觀四國永啓
厥後兹器維則鄭玄註云四升曰豆四豆曰區四區
曰鬴鬴六斗四升是鬴即釡也地官廪人掌九穀凡
萬民之食人四鬴上也陶人甗實一鬴是也又左傳昭公三年齊晏子曰齊舊四量豆區釡鍾四升為豆各自其四以登於釡釡十為鍾陳氏三量皆登一焉
鍾乃大矣杜預註云釡六斗四升鍾六斛四斗古之
斛今之石也陳氏登一謂加舊量之一以五升為豆
五豆為區五區為釡則一釡容舊量之八斗矣
庾秉
包咸氏曰十六斗曰庾馬融氏曰十六斛曰秉五秉合為八十斛元按聘禮云十斗曰斛十六斗曰籔十籔曰秉四秉曰筥十筥曰稯十稯曰秅四百秉為一秅鄭玄註云江淮之間量名有為籔者古文籔今文逾也又集韻作匬註云匬器受十六斗是庾也籔也逾也匬也乃字書之轉耳其義一也小爾雅廣量篇云一手之盛
謂之溢兩手謂之掬掬四謂之豆豆四謂之區區四謂之釡釡二有半謂之籔籔二有半謂之缶缶二謂之鍾鍾二謂之秉秉十六斛是籔即庾而缶乃四斛與庾異也然國語云季孫以田賦使冉有訪諸仲尼仲尼曰先王制土藉田以力而眡其遠近賦里以入而量其有無任力以夫而議其老幼其歲收田一井出稯禾秉芻缶米不是過也註云此有軍旅之歲所征也缶者庾也十六斗曰庾十庾曰秉四秉曰筥十
筥曰稯稯六百四十斛此以缶為庾與前四斛之缶不同矣周禮陶人庾實二觳鄭玄註云觳受三斗又旊人豆實三而成觳鄭玄乃註云觳受斗二升此與十六斛之庾又不同矣夫庾與秉皆有二義一為量名一為收稼之名韓詩外傳謂曾子仕于莒得粟三秉及論語之庾秉皆量名也詩謂曾孫之庾註云庾露積之禾也左傳謂取稈一秉詩謂彼有遺秉註云秉刈禾之把也小爾雅廣物篇云把謂之秉此庾秉
非量名也然則聘禮之稯秅國語之稯秉其皆以車載禾之數也與
斗筲
朱子曰斗量名容十升筲竹器容斗二升斗筲之人言鄙細也筭數也元按集韻筲與䈰同一作䈰說文云飯筥也受五升方言云筥秦謂之䈰又陳留謂飯器為筲又宋魏
謂箸筩為䈰其稱謂雖殊然皆以為飯器也蓋古者
飲酒以斗掬飯以筲孔子所謂斗筲之人即孟子所謂飲食之人耳筭者計數之具以竹為之長六寸用以計歷數者也斗筲其量有限何必以歷數之具計之哉
六尺
孔安國氏曰六尺之孤幼少之君鄭玄氏曰六尺之孤年十五以下者元按周禮鄉大夫各掌其鄉之政教國中自七尺以
及六十野自六尺以及六十有五皆征之孔穎達疏云國中自七尺以及六十者七尺謂年二十韓詩外傳謂二十行役則知七尺年二十也野自六尺以及六十有五者六尺謂年十五以其國中七尺為二十對六十野云六尺對六十五晚校五年則知六尺與七尺早校五年故以六尺為十五也今鄭謂六尺之
幼年十五以下者言幼少之君雖不及十五亦可以
寄託非謂六尺可通乎十五以下而十四十三皆稱
六尺也然則五尺之童視六尺又少五年矣
數仞
朱子曰七尺曰仞元按仞與軔同周書云為山九仞孔安國註云八尺曰仞鄭玄註云七尺曰仞朱子於論語夫子之牆數仞註云七尺曰仞又於孟子掘井九軔則註云八尺曰仞蓋兩存孔鄭之說也今考周禮匠人為溝洫廣四尺深四尺謂之溝廣八尺深八尺謂之洫廣二尋
深二仞謂之澮蓋其為溝洫澮皆加一倍之數尋八尺也仞亦八尺也度修廣則計之以尋度高深則計之以仞是澮之廣與深各一丈六尺以此觀之則孔說為是故王肅註家語顔師古註漢書皆云八尺為仞也
簞
孔安國氏曰簞笥也朱子曰簞竹器
元按曲禮云圓曰簞方曰笥是簞與笥方圓異矣孔註以簞為笥蓋笥簞皆竹器舉彼以明此也漢律令云簞小筐也集韻云簞笥小篋也說文云簞飯器也簞食者古人以簞盛食趙宣子見翳桑餓人與之簞食是也
瓢
朱子曰瓢瓠也元按瓢與瓠不同集韻瓠亦作壺又音互瓢瓠皆以
匏為之蓋全用匏而竅其蔕者為瓠剖匏而用其半者為瓢是瓢與瓠異矣詩云八月斷壺註云壺瓠也傳云簞食壺漿夫以壺盛漿取其不滲漏耳顔子所飲之瓢乃剖匏而成者蓋貧賤者之所用也惠子謂莊子曰魏王貽我大瓠之種我樹之成而實五石剖
以為瓠濩落無所容爾雅云康瓠謂之甈賈誼所謂
寳康瓠是也通俗文云瓠瓢為蠡方言云蠡陳楚宋
魏之間謂之瓢楚辭九歎云瓠蠡筐簏是蠡即瓢也
東方朔客難所謂以蠡測海是也
觚
馬融氏曰觚禮器一升曰爵二升曰觚朱子曰觚稜也或曰酒器或曰木簡皆器之有稜者也元按儀禮云二爵二觚四觶一角一散禮器云貴者獻以爵賤者獻以散尊者舉觶卑者舉角鄭玄註云凡觴一升曰爵二升曰觚三升曰觶四升曰角五升
曰散孔穎達疏云二升曰觚觚寡也飲當寡少也據
此則觚為二升矣考工記云梓人為飲器勺一升爵
二升觚三升獻以爵而酬以觚一獻而三酬則為一
豆韓詩外傳亦云三升曰觚博古圖云觚口容一爵
足二爵說文云觚者鄉飲酒之爵也觴受三升者謂
之觚據此則觚又為三升矣觚亦祭器秦使蒙恬築
城祭之以觚有鶉飛止觚上因以名縣周地圖記所
謂鶉觚縣是也觚有四足漢之宫闕放之以為角文
選所謂上觚稜而栖金雀是也足有四象禮所謂象觚是也三禮圖云觚銳上方足漆赤中青雲飾小其尾此所稱觚皆酒器也論衡云文王飲酒千鍾孔子百觚言聖人以德持酒也或曰木簡者史游急就章云急就奇觚與衆異陸士衡文賦云或操觚而率爾太平御覽云觚木簡有稜角者是也楊慎丹鉛續錄
云孔子所歎之觚乃酒器而非木簡蓋以觚為簡起
於秦漢以後孔子未嘗見又酒觚可削而圓木簡不
可削而圓也愚謂不然古之木簡方而厚非今薄版也顔師古云觚者學書之牘或以記事削木為之或
六面或八面面皆可書其形有稜故頓置穏也削而
為圓者欲周旋書之耳史記所謂破觚而為圓者是
也安得謂木簡不可削而圓哉
簣
包咸氏曰簣土籠也
元按集韻云簣一作籄如筐之類所以運土尚書
旅獒云功虧一簣鄭玄註云簣盛土器是也
蕢
朱子曰蕢草器也元按說文云臾草器又引論語云有荷臾而過孔子之門是古論語蕢作臾也又集韻作䕚
蓧
包咸氏曰蓧竹器也元按包氏以蓧為竹器朱子集註從之然蓧字從草
從條則非竹器矣周禮條狼氏註云條除也與滌同蓧從條蓋除草之器故說文云蓧芸田器也引論語
以杖荷蓧為証然則丈人植其杖而芸者是立其荷
蓧之杖而即以其所荷之蓧芸田耳說文蓧作莜註
云從省文
鞭
朱子曰策鞭也
元按集韻云鞭馬策也說文云策馬箠也初學記云
鞭策箠皆馬撾之名古者用革以扑罪人以辟行人亦因以驅馬故鞭文從革書云鞭作官刑周禮云執鞭辟行此施於民者也傳云左執鞭弭又曰雖鞭之長不及馬腹此施於馬者也其後以竹代革故策箠二文並從竹蓋因驅策箠擊之義以立名耳禮記所謂獻車馬者執策綏君車將駕則僕執策立於馬前是也左傳謂孟之反抽矢策其馬曰馬不進也則是以矢擊其馬非以鞭非以箠矣
席
元按集韻云席薦席又藉也釋名云席釋也可卷可釋也禮天子諸侯席有黼黻純飾尚書云成王將崩牖間南嚮敷重篾席黼純西序東嚮敷重底席綴純東序西嚮敷重豐席畫純西夾南嚮敷重筍席玄粉純說文云筵竹席也三禮圖云士蒲筵長七尺廣三尺三寸無純周禮玉府云掌王之祍席又司几筵掌五几五席之名物儀禮公食大夫禮云司宫具几與
蒲筵常緇布純加萑席尋玄帛純鄭玄註云丈六尺曰常半常曰尋純緣也孔穎達疏云席無異物為記但織之者自有首尾可為記識耳陳饌之時正饌在左庶饌在右陳饌雖不在席上皆陳於席前當席左右其間容人故謂之長筵羣居則可同席聯坐故曲禮云坐不中席又云羣居五人則長者必異席是席可同坐四人也若賓主禮席則無同坐之制故鄉飲酒禮云賓介異席又云衆賓之席皆不屬焉此燕會
之席也燕禮及大射禮云公席三重大夫再重其常禮則天子席五重諸侯三重耳席依戶牖而設與宫室相向有憂者側席而坐有喪者專席而坐南向北向以西方為上東向西向以南方為上故曰席不正不坐又曰必正席先嘗凡坐皆有席故師冕及席子
曰席也
杖
孔安國氏曰杖者老人也
元按集韻云杖所以扶行也王制云五十杖於家六十杖於鄉七十杖於國八十杖於朝曲禮云必賜几杖周禮云共其杖函是也鄉黨尚齒其飲酒之禮視杖者以為節子路遇丈人以杖荷蓧謂之丈人其年可知子路之拱立固亦敬杖者之禮哉
負版
孔安國氏曰負版者持邦國之圖籍元按周禮天官小宰云聽閭里以版圖註云版戶籍
圖地圖也又司會云凡在書契版圖者逆羣吏之治而聽其會計註云版戶籍圖土地形象田地廣狹也又司書云邦中之版土地之圖以周知出入百物疏云版圖即司會版圖也又秋官司民云掌登萬民之數自生齒以上皆書於版異其男女歲登下其死生及三年大比以萬民之數詔司寇司寇獻其數於王王拜受之登于天府註云男八月女七月而生齒版今戶籍也夫圖與籍不同未子註論語從孔氏之說
以版為圖籍然版可以言籍而不可以兼圖也
桴
馬融氏曰桴編竹木大者曰栰小者曰桴朱子曰桴筏也元按爾雅云舫泭也郭璞註云泭水中[竺-二+稗]筏爾雅又云天子造舟諸侯維舟大夫方舟士特舟庶人乘泭郭璞註云泭併木以渡孫炎註云舫水中泭筏也方言云泭謂之[竺-二+稗][竺-二+稗]謂之筏筏秦晉之通語也詩云江
之永矣不可方思毛傳云方泭也蓋方舫泭桴音本同也近見擊汰雅書云楚人編竹木曰泭秦人曰撥泭又謂[竺-二+稗]江淮家居[竺-二+稗]中謂之薦[竺-二+稗]音敷薦音符是皆桴音之轉耳邢昺亦云桴竹木所編小筏也夫孔子語子路以浮海若乘竹木之小筏子路何喜於從哉說文云桴海中大船也似是
弋
朱子曰弋以生絲繫矢而射也
元按周禮司弓矢云矰矢茀矢用諸弋射註云結繳於矢謂之矰矰高也茀矢象焉茀之言刜也矰矢弓所用茀矢弩所用皆以繳射也邢昺云繳射謂以繩繫矢而射說文云繳生絲為繩也詩云弋鳬與鴈孟子云思援弓繳而射之是弋射飛鳥也易云公弋取彼在穴是射獸亦可稱弋也孔穎達云結繩於矢以弋射鳥獸是也弋者取也故書云非我有周敢弋殷命
博奕
朱子曰博局戱也奕圍棋也元按說文博作簙局戲也六箸十二棋也古者鳥曾作簙邢昺云圍棋謂之奕棋者所執之子以子圍而相殺故謂之圍棋圍棋稱奕者取其落奕之義也又陶侃云博紂所造也張華博物志云堯造圍棋以教丹朱傳云象棋有六博漢書云吾丘夀王善格五註云格五博類也亦謂之塞莊周所謂博塞以遊是也
然古之博與今之象戲不同晁無咎云象戲戲兵也以三十有二棋為兩軍而博則十二棋耳
縲絏
孔安國氏曰縲黑索也絏攣也所以拘罪人元按古者稱罪人不曰在獄中而曰在縲絏之中亦當時恒言耳絏一作紲左傳云越石父賢而在縲紲之中晏子出遭之塗解左驂贖之載與歸弗謝入閨久之越石父請絶晏子戄然攝衣冠出曰嬰免子於
難何子求絶之速石父曰君子詘於不知己而伸於知己方吾在縲絏之中彼不知我也夫子既感悟而贖我是知己矣知己而無禮不如在縲紲之中晏子於是延入為上客公冶長之賢豈下越石父哉漢儒謂長能解禽語故繫之縲絏此言不經君子不論焉
論語類考卷十九
