春秋釋例卷一
晉杜預撰
公即位例第一(案此篇見永樂大典其篇目亦存)
隠元年春王正月傳曰不書即位攝也
桓元年春王正月公即位
莊元年春王正月傳曰不稱即位文姜出故也
閔元年春王正月傳曰不書即位亂故也
僖元年春王正月傳曰不稱即位公出故也
文元年春王正月公即位
宣元年春王正月公即位
成元年春王正月公即位
襄元年春王正月公即位
昭元年春王正月公即位
定元年夏六月癸亥公之喪至自乾侯戊辰公即位
哀元年春王正月公即位
右公即位凡八
襄二十九年春王正月公在楚傳曰春王正月公在楚
釋不朝正于廟也
昭三十年春王正月公在乾侯傳曰春王正月公在乾
侯不先書鄆與乾侯非公且徵過也
三十一年春王正月公在乾侯傳曰春王正月公在乾
侯言不能外内也
三十二年春王正月公在乾侯傳曰春王正月公在乾
侯言不能外内又不能用其人也
釋例曰凡有國有家者必審别嫡庶以明正統君薨
之日嗣子之位國已定也尚書顧命即是天子在殯
之遺制也推此亦足以凖諸侯之禮矣天子諸侯喪
制與士不同國史每備而錄其得失嗣子位定于初
喪而改元必須踰年者繼父之業成父之志不忍有
變于中年也遭喪繼立者每新年正月必改元正位
百官以序故國史皆書即位于策以表之隠既繼室
之子于第應立而尋父娶仲子之意委位以讓桓天
子既已定之諸侯既已正之國人既已君之而隠終
有讓國授桓之心所以不行即位之禮也隠莊閔僖
雖居君位或有故而不修即位之禮或讓而不為或
痛而不忍或亂而不得禮廢事異國史固無所書非
行其禮而不書于文也(案遭喪繼立者以下永樂大典無之從隠元年正義所引)
(釋例補入)文公成公先君之喪未葬而書即位因三正之
始明繼嗣之正表朝儀以固百姓之心此乃國君明
分制之大禮譬周康王麻冕黼裳以行事事畢然後
反喪服也雖踰年行即位之禮名通于國内必須既
葬卒哭乃免喪古之制也(案文公成公以下永樂大典無之從文元年正義所)
(引釋例補入)癸亥公之喪至自乾侯戊辰公即位喪在外
踰年而入故因五日改殯之節國史用元年即位之
禮因以此年為元年也然則正月之時未有公矣公
未即位元必不改而于春夏即稱元年者公未即位
必未改元未改之日必乘前君之年于時春夏當名
此年為昭公三十三年及六月既改之後方以元年
紀事及史官定策須有一統不可半年從前半年從
後雖則年初亦通此歲故入年即稱元年也古法既
然故漢魏以來雖于秋冬改元史于春夏即以元年
冠之是有因于古也(案癸亥以下永樂大典無之從定元年正義所引釋例補入)
襄二十九年經書春王正月公在楚傳曰釋不朝正
凡公之行始則書所如還則書公至今復書在楚者
(案此句襄二十九年正義引釋例作今中復書公在楚者)明國之守臣每月亦以
公不朝之故告于廟也每月必告而特于正月釋之
者蓋歲之正也月之正也日之正也三始之正嘉禮
所重人理所以自新故特顯所以通他月也公之在
外所以闕朝正之禮甚多唯書此一年釋此一事者
斯禮有常非義例所急故因公遠出踰年存此一事
以示法也魯之羣公以疾不視朔多矣亦因齊事而
見(案六十六年正義引釋例此句作因有事而見)亦釋不朝正之義也昭公
之孫每正月必書者以孫告廟也昭二十五年始出
居鄆及乾侯累歲居外而仲尼不書于經故傳曰不
先書鄆與乾侯非公且徵過也既以非責公之妄且
明過謬之可掩故不顯書其在外使若在國然也自
三十年至于終殁則皆顯書所在之地傳皆隨年而
互言其事明罪之在公非復過誤也(案昭三十年正義引釋例誤作)
(謬)三代封建自上及下䧏殺以兩君不亢高臣不極
卑強弱相參衆力相須賢愚相厠故雖有昏亂之君
必有忠賢之輔(案昭三十年正義引釋例必作亦)我周東遷晉鄭是
依無知之亂實獲小白驪姬之妖重耳以興天下雖
瓦解而不土崩海内雖糜沸而不甕溢(案昭三十年正義引釋例)
(此句作海内雖鼎沸而不盆溢)天生季氏以貳魯侯季氏未有篡奪
之惡公雖失志亦無抽筋倒懸之急聽用隸豎僥倖
之私既不能強又不能弱所以身死于外見貶于春
秋也凡新君即位必書元以明年首稱王以壹紀統
年之四節雖或無事必在于事難時也傳各言其所
感而已穎氏說以為魯十二公國史盡書即位仲尼
修之乃有所不書若實即位則為隠公無讓若實有
讓則史無緣虚書也又賈氏云不書隠即位所以惡
桓之篡然則僖不篡閔閔不篡莊而此三君皆不書
即位復以何惡隠公𫝊則以攝為文莊公𫝊則以姜
出為文閔公𫝊則以亂為文僖公𫝊則以公出為文
此皆是實不假文託義也丘明于四公發𫝊以不書
不稱起文其義一也(案邱明三句永樂大典無之從隠元年正義所引釋例增入)
劉賈穎又欲為𫝊文生例云恩深不忍則𫝊言不稱
恩淺可忍則𫝊言不書(案此四句永樂大典誤作恩深不忍傳言不書從隠元年)
(正義所引釋例改正)博據𫝊詞殊多不通案殺欒盈則云不言
大夫(案永樂大典無案字從隠元年正義所引釋例增)殺良霄則云不稱大
夫君氏卒則云不曰薨不言葬不書姓鄭伯克叚則
云稱鄭伯(案鄭伯克叚六字永樂大典脱去從隠元年正義所引釋例增入)此皆同
意而别文之驗也𫝊本意在解經非曲文以生例也
(案曲字永樂大典誤作由)若當盡錯綜𫝊辭以生義類則不可通
苟說此一兩事雖欲槩觀終必泯焉
會盟朝聘例第二(案此篇見永樂大典典惟篇目佚今補)
隠十年春王二月公會齊侯鄭伯于中丘𫝊曰春王正
月公會齊侯鄭伯于中丘癸丑盟于鄧為師期
桓二年春(云云)三月公會齊候陳侯鄭伯于稷以成宋亂
𫝊曰會于稷以成宋亂為賂故立華氏也
十四年春正月公會鄭伯于曹𫝊曰春會于曹曹人致
餼禮也
僖元年秋(云云)八月公會齊侯宋公鄭伯曹伯邾人于檉
𫝊曰盟于犖謀救鄭也
五年夏(云云)公及齊侯宋公陳侯衛侯鄭伯許男曹伯會
王世子于首止𫝊曰會于首止會王太子鄭謀寧周也
九年夏公會宰周公齊侯宋子衛侯鄭伯許男曹伯于
葵丘𫝊曰夏會于葵丘尋盟且修好禮也
二十一年秋宋公楚子陳侯蔡侯鄭伯許男曹伯會于
盂執宋公以伐宋𫝊曰秋諸侯會宋公于盂子魚曰禍
其在此乎君欲已甚其何以堪之于是楚執宋公以伐
宋
文十七年夏(云云)六月諸侯會于扈𫝊曰晉侯蒐于黃父
遂復合諸侯于扈平宋也公不與會齊難故也書曰諸
侯無功也
宣七年冬公會晉侯宋公衛侯鄭伯曹伯于黑壤𫝊曰
晉侯之立也公不朝焉又不使大夫聘晉人止公于會
盟于黃父公不與盟以賂免故黑壤之盟不書諱之也
襄五年秋(云云)公會晉侯宋公陳侯衛侯鄭伯曹伯莒子
邾子滕子薛伯齊世子光吳人鄫人于戚𫝊曰九月丙
午盟于戚會吳且命戍陳也穆叔以屬鄫為不利使鄫
大夫聽命于會
八年夏(云云)季孫宿會晉侯鄭伯齊人宋人衛人邾人于
邢丘𫝊曰五月甲辰會于邢丘以命朝聘之數使諸侯
之大夫聽命季孫宿齊高厚宋向戌衛甯殖邾大夫會
之鄭伯獻捷于會故親聽命大夫不書尊諸侯也
十四年春王正月季孫宿叔老會晉士匄齊人宋人衛
人鄭公孫蠆曹人莒人邾人滕人薛人把人小邾人會
吳于向𫝊曰春吳告敗于晉會于向為吳謀楚故也夏
𫝊曰于是齊崔杼宋華閱仲江會伐秦不書惰也向之
會亦如之衛北宮括不書于向書于伐秦攝也
十六年春(云云)二月公會晉侯宋公衛侯鄭伯曹伯莒子
邾子薛伯把伯小邾子于湨梁𫝊曰晉侯與諸侯晏于
温使諸大夫舞曰歌詩必類齊高厚之詩不類荀偃怒
且曰諸侯有異志矣使諸大夫盟高厚高厚逃歸于是
叔孫豹晉荀偃宋向戌衛甯殖鄭公孫蠆小邾之大夫
盟曰同討不庭
夏(云云)叔老會鄭伯晉荀偃衛甯殖宋人伐許傳曰書曰
會鄭伯為夷故也
二十六年夏(云云)公會晉人鄭良霄宋人曹人于澶淵𫝊
曰六月公會晉趙武宋向戌鄭良霄曹人于澶淵以討
衛疆戚田(云云)趙武不書尊公也向戌不書後也鄭先宋
不失所也
二十七年夏叔孫豹會晉趙武楚屈建蔡公孫歸生衛
石惡陳孔奐鄭良霄許人曹人于宋𫝊曰宋向戌善于
趙文子又善于令尹子木欲弭諸侯之兵以為名
三十年冬十月(云云)晉人齊人宋人衛人鄭人曹人莒人
邾人滕人薛人把人小邾人會于澶淵宋災故𫝊曰為
宋災故諸侯之大夫會以謀歸宋財冬十月叔孫豹會
晉趙武齊公孫蠆宋向戌衛北宮佗鄭罕虎及小邾之
大夫會于澶淵既而無歸于宋故不書其人君子曰信
其不可不慎乎澶淵之會卿不書不信也夫諸侯之上
卿會而不信寵名皆棄不信之不可也如是詩曰文王
陟䧏在帝左右信之謂也又曰淑慎爾止無載爾偽不
信之謂也書曰某人某人會于澶淵宋災故尤之也不
書魯大夫諱之也
定十年夏公會齊侯于夾谷𫝊曰公會齊侯于祝其實
夾谷孔丘相犂彌言于齊侯曰孔丘知禮而無勇若使
萊人以兵劫魯侯必得志焉齊侯從之孔丘以公退(云云)
齊侯聞之遽辟之將盟齊人加于載書曰齊師出境而
不以甲車三百乘從我者有如此盟孔丘使兹無還揖
對曰而不反我汶陽之田吾以共命者亦如之齊侯將
亨公孔丘謂梁丘據曰齊魯之故吾子何不聞焉事既
成矣而又享之是勤執事也且犧象不出門嘉樂不野
合饗而既具是棄禮也若其不具用秕稗也用秕稗君
辱棄禮名惡子盍圖之夫享所以昭德也不昭不如其
已也乃不果享齊人來歸鄆讙龜隂之田
哀七年夏公會吳于鄫𫝊曰夏公會吳于鄫吳來徵百
牢(云云)邾茅夷鴻以束帛乘韋自請救于吳曰(云云)若夏盟
于鄫衍秋而盡背之(云云)
十二年夏(云云)公會吳于槖臯𫝊曰會吳于槖臯吳使太
宰嚭請尋盟公不欲使子貢對(云云)乃不尋盟
秋公會衛侯宋皇瑗于鄖𫝊曰秋衛侯會吳于鄖公及
衛侯宋皇瑗盟而卒辭吳盟
十三年夏(云云)公會晉侯及吳子于黃池𫝊曰夏公會單
平公晉定公吳夫差于黃池(云云)秋七月辛丑盟吳晉爭
先(云云)乃先晉人
釋例曰𫝊曰朝以正班爵之義率長幼之序會以訓
上下之則制財用之節明王之制使諸侯歲聘以志
業間朝以講禮再朝而會以示威再會而盟以顯昭
明古之制也春秋之世文襄之伯其務不煩更制三
年而聘五年而朝有事而會不協而盟足以昭禮命
事謀闕而已雖備此制迫于事難君臣交馳相繼于
時或以拜朝或以殷聘初聘報聘來謂使而來見疏
數之節無復常制皆書有禮者亦時之所宜也將求
于人必先下之故公孫夏謝晉不敏君子稱善事大
國也稱朝者兩君相見揖讓于兩楹之間聘者使問
于鄰國必皆使卿尊君命也會者講禮示威遇者草
次相見二國君各簡其禮若道路相逢遇也盟者(案永)
(樂大典無者字從隠元年𫝊正義所引釋例增入)殺牲載書大國制其言小
國尸其事珠槃玉敦以承流血而同㰱(案隠元年𫝊正義所引釋)
(例承字作奉)地主致餼侯伯致禮于其國都則主人與于
盟可知故稱客而不復稱主盟于齊盟于宋是也天
子畿内封爵各無明據禮記又是後儒所集(案隠元年正義)
(引釋例此句作禮記後人所作)亦不正與春秋同今案春秋以考之
居三公六卿之位者皆以伯爵子爵居位而别食采
邑經自因氏以為文其稱公者皆三公非五等之公
也稱伯稱子皆爵稱也通經傳既無稱侯又無稱男
者天子之制本不以此爵賜畿内也毛凡之等始以
列國入為公卿世事天朝而本封絶滅者若滅虢鄫
之等或畿内諸侯據其本封兼仕王朝者也王之公
卿皆書爵祭伯凡伯是也大夫稱字(案永樂大典句首有卿字從隠)
(元年正義所引釋例刪)南季榮叔是也元士中士稱名劉夏石
尚是也下士稱人公會王人于洮是也其或稱祭公
舉官而言也單伯或稱子時王䧏爵也附庸稱名郳
犁來是也魯之叔孫父兄再命而書于經晉之司空
亞旅一命而經不書推此知諸侯之卿大夫再命以
上皆書于經自一命已下大夫及士經皆稱人名字
不得見也(案昭十二年正義引釋例字作氏)王之世子不名諸侯之
世子則名會王世子于首止曹世子射姑來朝是也
附庸世子稱人邾人牟人葛人來朝是也此皆典策
之正文也至于夫子治春秋則因事以示臧否王官
之宰當以才授位而渠伯糾攝父之職出聘列國故
去字稱名蓋姓渠名伯糾也仍叔之子王以恩使故
稱父以譏幼弱嘉陳之好故不名其卿賤榖伯鄧侯
故以名繫爵貶把伯貴儀父諸此謂夫子之變例也
名重于字故君父之前自名朋友之接自字是以春
秋之義貶責書其名斥所重也襃厚顯其字避所諱
也𫝊滅入例衛侯燬滅邢同姓故名又云榖伯綏鄧
侯吾離來朝名賤之也又云不書蔡許之君乘楚車
故也謂之失位此皆貶諸侯之例例不稱人也(案此二句)
(永樂大典作此皆襃貶之例例有不稱人也從莊十四年正義所引釋例改正)諸侯在事(案永)
(樂大典諸侯下衍一故字從莊十四年正義所引釋例刪)𫝊有明文而經稱人者
凡有十二條(案莊十四年正義引釋例作十一條)丘明不示其義而諸
儒皆據案生意原無所出貶諸侯而絀爵稱人(案絀爵莊)
(十四年正義引釋例作去爵)是為君臣同文非正等差之謂也又
澶淵大夫之會𫝊曰不書其人案經皆去名稱人至
諸侯親城緣陵(案至字親字永樂大典脱從莊十四年正義所引釋例增)𫝊亦曰
不書其人而經總稱諸侯此大夫及諸侯經𫝊所以
為别也通校春秋自宣公五年以下百數十年諸侯
之咎甚多而皆無貶稱人者益明此等當時告命記
注之異非仲尼所以為例故也楚之君臣最多混錯
舊說亦隨文強生善惡之狀混瀆無已其不能得辭
則皆言惡蠻夷得志然當齊桓之盛而經以屈完敵
之若此必有襃貶非抑楚也此乃楚之初興未閑周
之典禮告命之書(案書字莊二十三年正義引釋例作禮字)自生同異猶
秦之僻陋不與中國準故春秋亦未以存例也楚之
熊繹始封于楚僻在荆山篳路藍縷以處草莽及武
王熊逹始居江漢之間然猶未能自同于列國故經
稱荆敗蔡師荆人來聘楚人使宜申來獻捷從其所
居之稱而總其君臣至于魯僖始稱楚人而班次在
于蔡下僖二十一年當楚成王之世能遂其業同公
侯會于盂(案此句成二年正義引釋例作内列于公侯會于盂)楚之君爵始與
中國列然其臣名氏猶多差錯(案差錯成二年正義引釋例作參錯)至
魯成二年楚公子嬰齊始乃具列傳曰卿不書匱盟
也兼為楚臣示例也自此以上春秋未以入例自此
以下襃貶之義可得而詳(案成二年正義引釋例此句作可得而論之也)吳
晚通上國故其君臣朝會不同于例亦隨楚之初始
也(案隨字襄二十九年正義引釋例作猶)莊三十二年慶父既殺子般
國人不與懼而適齊時魯無君其行無辭蓋假赴告
之禮而出也云介葛盧東夷之國也實以朝來故傳
書其朝不能備儀故經但稱來也郤犨文子交盟會
魯晉之君其意一也故唯書來盟舉重者也周禮諸
侯之適子誓于天子則下其君禮一等未誓則以皮
帛繼子男此謂公諸伯子男之世子出會朝聘之儀
也誓者告于天子正以為世子受天子報命者也未
誓謂在國正之而未告天子者也曹之世子未誓而
來故賓之以上卿謂比于諸侯之上卿也繼子男之
末命數相準故也齊世子光光之立也聞于諸侯則
亦是未誓天子之文于次亦當賓之以上卿繼子男
之末晉侯嘉其先至故特進之令在滕薛之上此謂
霸主臨時之宜非常例也鄫之國君既正屬役于魯
則䧏比附庸不得復在諸侯本例故世子從豹如晉
經不書及𫝊曰比諸魯大夫也胥命于蒲本無嫌隙
申約言以相繼故𫝊曰不盟也鄭人來渝平公及齊
侯平莒及郯之屬皆棄惡從好盟要以成信不㰱血
也而宋人及楚平暨齊平時實盟而書平者從赴辭
也昭六年冬齊侯伐北燕七年春而平冬春相接其
間無異事省文故不重言燕猶桓五年冬州公如曹
六年春因曰實來也(案曰字昭七年正義引釋例作書)𫝊以其不分
明故超見齊燕平之月以正之也(案超見昭七年正義引釋例作𧺫見)
盟于鄧盟于犖盟于戚公既在會而不書其盟者以
理推之會在盟前知非後盟也蓋公還告會而不告
盟也諸侯畏晉而竊與楚盟故書盟而貶其卿此所
以成晉為盟主也吳之強大始于會鄫終于黃池凡
三會三伐三盟唯書會伐而不書盟者吳以盟主自
居而行其夷禮禮儀不典則神明不蠲非所以結信
義昭明德故不錄其盟不與其成為盟主也既不與
吳之為盟主則宋魯衛三國私盟可許故無貶文也
稷之會經稱成宋亂成猶平也桓公受賂立華氏貪
縱之甚也惡其指斥故遠言始與三國為會之本意
也璧假易田而謂之假皆所以諱國惡也公子結媵
陳人之婦于鄄遂及齊侯宋公盟經備其事而傳無
釋文公羊糓梁蓋以為從魯女媵陳國之婦于鄄聞
齊宋有亂遂權事之宜以成二君之好一人而二事
得失先見于當時故但遂之而已也襄仲既受命聘
周未發又兼受命聘晉故傳云將聘于周遂初適晉
也入自春秋九十餘歲魯大夫于是始聘晉國故云
初聘也齊仲孫之來發于省魯之難故不言聘不稱
其名故曰嘉之高子盟不稱使得遂之宜亦其義也
祭叔來聘𫝊無明文糓梁以為祭叔為祭公來聘天
子内臣不得外交故不言使不與其得外聘也魯受
其聘行其禮故書聘也盟者假神明以要不信故載
辭或稱同以服異為言也未有臣而盟君臣而盟君
是子可盟父(案可字永樂大典脱從僖五年正義所引釋例增)故春秋王世
子以下會諸侯者皆同會而不同盟洮之盟王室有
子帶之難襄王懼不得立告難于齊遣王人與諸侯
盟故傳釋之曰謀王室以明王室勑其來盟非諸侯
所敢與也踐土之盟王子虎臨會諸侯而不同㰱故
經唯列諸侯(案唯字襄三年正義引釋例作但)而傳具載其實此實
聖賢之垂意以為將來之永法也一年之間諸侯輯
睦翼戴天子而翟泉之盟子虎在列君子以為非天
子之命虧上下常節故不存魯侯而人子虎以示篤
戒也諸在盟者經皆奪其寵名傳既見所加罪又重
明不會公侯之法明兼有二闕也雞澤之會單子與
盟亦王所命也(案孔穎逹襄三年正義云杜言王使盟者傳無其文正以經無貶責知是)
(命使盟也)大國之卿當小國之君是以得會伯子男也傳
稱叔老會鄭伯為夷故此其義也衛叔武稱子見喪
稱例會以訓上下之則盟以申舊要之言雖一時之
事所用禮殊在會列衆國之名則在盟總曰諸侯因
事約文臯鼬之盟魯侯重見會盟異處也若夫會盟
名列未彰總曰諸侯者或會而無功或功不及其事
也不書其會後者通謂君臣相會不及會所故總書
其國而不見地所以避不敏也若戰陣之事則皆列
諸侯唯不書戰地處父為晉正卿動不以禮而親與
公盟故貶其族族去則非卿故以微人常稱為耦也
以直厭不直而隨比稱人則所罪之名不彰故特書
處父也(案孔穎逹文二年正義云春秋卿則書名氏賤者則稱人外卿之貶例皆稱人魯卿之貶)
(乃去其族去族與稱人相類即是不為卿也處父為晉正卿不能匡君以禮君使盟魯即從君命故貶去)
(其族若言處父是晉之賤人故不復書公直言及晉處父盟若魯之賤人往與之盟也賤人不合書名舉)
(其所為之事而已以徵人常稱與處父為耦若處父亦賤人也曾以徵人敵徵人直也晉以卿敵公不直)
(也經以魯之直厭晉之不直也不貶處父稱人者稱人則惡名不見貶其族留其名所以惡處父也)君
于守臣受命不受辭出疆有可以利社稷者(案文八年正義)
(引釋例出疆作出竟)專之可也故襄仲始盟趙盾遂會盟伊洛
之戎四日之間經再書公子不可以遂事常辭顯之
也古之盟會必備禮儀示等威明貴賤各以成禮為
節節制兼備則名位不愆華孫居擾攘之世而能率
由古典所以敬事而自重也使自重而事敬則魯尊
而禮篤故貴之也至于宴會追稱先人之罪為己謙
辭謙以失辭故傳云魯人以為敏明君子之所不與
也宋伐陳之貳而受楚之討可謂守清丘盟信也諸
侯背宋不救故傳云不實其言華椒奉君命以結信
當徵言以成利者也而承羣偽之言以誤其國故宋
可為守信而華椒亦受虚謬之貶也(案孔穎逹宣十二年正義云傳)
(云盟曰恤病討貳陳貳于楚而宋討之衛救陳不討貳也楚伐宋而晉衛不救不恤病也是晉衛背盟故)
(貶其大夫而稱人曹是小國貶與不貶俱當稱人故不言曹也明年𫝊稱君子曰清丘之盟唯宋可以免)
(則宋不違盟而亦貶宋卿者彼晉衛曹並皆偽妄華椒承羣偽之言以謀其國致使宋為盟故伐陳楚人)
(討之伐陳怒楚被伐無救宋雖有守信之善為諸國失信而累及椒也)袁僑後至禮不
敵諸侯故以大夫盟大夫禮之正也溴梁之盟總稱
大夫文異于雞澤者記事者異非𫝊例也邢丘之會
晉悼霸功就德立刑行其務不煩諸侯故别遣魯公
而約以大夫聽命是時鄭伯獻捷而親于會則諸侯
大夫雖在列不為敵公侯公侯之名無所加尊故春
秋特貶四國大夫所以尊崇晉德明示來世尊晉侯
者明罪在大夫猶尊秦謂之崇德也蜀之盟蔡侯許
君之參會故嬰齊無譏澶淵之會趙武向戌良霄以
大夫而會魯公(案公字襄二十六年正義引釋例作侯)違古禮之制其
罪一也戌加後會之尤霄有不失所之進文不得並
言卿不書罪之故特言尊公則非三人之所敵三人
之罪既正而二人獨以他義别序也季氏專魯禄之
去公室三世矣制命出于私門非國所知也叔孫豹
魯之賢臣欲匡難以矯時故季孫憚之不敢以己意
假公命以敦叔孫釋己而依順也邾滕之班不列于
會豹不登朝固請受命而行臨會邾滕䧏次事非機
危既不馳請又不辭會而師意改命(案師意襄二十七年正義引釋)
(例作率意)失命之甚君飽食于深宮今一出命恭命之使
所宜崇長雖有小失遂而申之國内固知我君之命
不可以違則季氏有懼而義士生心君子以謂豹不
倚順以顯弱命之君而辨小是以自從故以違命貶
之也蔡許之君附乘于楚謂之失位諸侯之卿在于
盟誓一言之違寵名皆喪此則仲尼之微意而明將
來之刑罰也衛北宮括惰于會向攝于伐秦一年之
中興廢隨事過而能改不遠復無祗悔之義也凡此
三百七十餘條劉賈許君曲為辭義來盟細碎既非
經傳本體又諸無傳者或有直辭不須傳文絶落而
諸儒皆妄為生義趨于不窮今諸經無傳非直辭者
皆從闕文也夾谷之會齊侯劫公孔丘以義叱之以
兵威之將盟又使兹無還責侵田距齊之享屈強國
正典儀此聖人之大司也(案司字有訛誤)徒以二君雖會而
兵刃相要二國微臣共終盟事故賤而不書非所諱
也舊說以同于黑壤之辱為負仲尼也(案孔穎逹定十年正義云)
(賈逵云不書盟諱以三百乘從齊師其意以宣七年盟于黑壤而不書經傳言晉侯之立也公不朝又不)
(使大夫聘晉人止公于會公不與盟不書盟諱之也緣彼有諱謂此亦諱案此會孔子相反汶陽之田以)
(共齊命孔子意也得其三邑而以三百乘從之為相當矣于魯不為負何以諱其盟即以三邑田少不足)
(以當三百乘孔子不㦄惟命反此而已今令反此共命必其足以相當何以諱其從齊也若三百乘從齊)
(必是可諱孔子為相義不能拒何貴乎聖人也故杜以為于是孔子以公退賤者終其事要盟不潔故略)
(不書)遇者倉卒簡儀若道路相逢遇者耳于禮(案此句隠四年)
(正義引釋例作周禮)諸侯冬見天子曰遇劉氏因此名以說春
秋自上與傳違案禮春曰朝夏曰宗秋曰覲冬曰遇
此四時之名今春秋不皆同又于禮(案又字隠四年正義引釋例作)
(之)冬見天子當是百官備物之時而云遇禮簡易經
書季姬鄫子遇于防此婦呼夫共朝豈用見天子之
禮于理皆違
戰敗例第三(案此篇永樂大典全闞)
釋例曰長勺之役雖俱陳而鼓音不齊檇李之役越
人患吳之整以死士亂吳雖皆已陳猶以獨克為文
者舉其權詐也(莊十年正義引釋例)魯敗宋莒再發未陳之例
者嫌君臣有異也(莊十一年正義引釋例曰案莊十一年公敗宋師于鄑傳凡師敵)
(未陳曰敗某師昭五年叔弓敗莒師于蚡泉傳曰莒未陳也是再發例也以上釋傳例敵未陳曰敗某師)
(句)桓十三年戰不書所所者期戰所在之地也公會
戰而後其期猶及諸侯共其成敗故備書諸國而不
書地成十六年傳曰戰之日齊國佐至于師此其類
也然則諸戰書日者日即從月計此經當云二月己
巳公會紀侯鄭伯今退己巳于鄭伯之下者春秋之
例公之出會例多以月要盟戰敗例多以日故己巳
之文在公會紀侯鄭伯之下十二年十二月及鄭師
伐宋丁未戰于宋亦其類也(桓十三年正義引釋例)令狐之役
晉人潛師夜起而書戰者晉諱背其前意而夜薄秦
師以戰告也河曲之戰秦晉交綏長岸之戰吳楚兩
敗交綏並退軍士未憗吳楚俱病莫肯以告故皆書
戰而不書敗也邲之戰上軍先陳林父乃敗故書戰
又書敗也(莊十一年正義引釋例)楚之囊瓦貪佩馬以致討稱
人罪賤之也(定四年正義引釋例戰案以上釋傳例皆陳曰句)鄢陵之戰楚
師徒未大崩楚子傷目而退故指事而言也言楚子
身敗非師敗也故言楚子敗績僖十五年晉侯戎馬
還濘而止為秦所獲師不大崩故不言敗也(莊十一年正義)
(引釋例奔案以上釋傳例大曰敗績句)若太叔叚之比才力足以服衆
威權足以自固進不成為外寇強敵退復狡壯有二
君之難而實非二君克而勝之則不言彼敗績但書
所克之名(案此係莊十一年集解之文正義謂釋例與此盡同又案以上釋傳例得儶曰克)
(句)覆者謂威力兼備若羅網之所掩覆一軍皆所禽
制故以取為文專制之辭也(哀九年正義引釋例之案此釋傳例覆而敗)
(曰取某師句)
母弟例第四(案此篇見永樂大典其篇目亦存)
隠元年夏五月鄭伯克叚于鄢傳曰公子呂曰國不堪
貳(云云)公曰無庸將自及(云云)太叔完聚繕甲兵具卒乘將
襲鄭夫人將啓之公聞其期曰可矣命子封帥車二百
乘以伐京京叛太叔叚叚入于鄢公伐諸鄢五月辛丑
太叔出奔共書曰鄭伯克叚于鄢叚不弟故不言弟如
二君故曰克稱鄭伯譏失教也謂之鄭志不言出奔難
之也
七年夏(云云)齊侯使其弟年來聘傳曰齊侯使夷仲年來
聘結艾之盟也
桓三年(云云)冬齊侯使其弟年來聘傳曰冬齊仲年來聘
致夫人也
十四年夏五鄭伯使其弟語來盟傳曰夏鄭子人來尋
盟且修曹之會
宣十七年冬十一月壬午公弟叔肸卒傳曰冬公弟叔
肸卒公母弟也𫝊例曰凡太子之母弟公在曰公子不
在曰弟凡稱弟皆母弟也
成十年春衛侯之弟黑背帥師侵鄭傳曰衛子叔黑背
侵鄭晉命也
襄二十年秋(云云)陳侯之弟黃出奔楚傳曰陳慶虎慶寅
畏公子黃之偪愬諸楚曰與蔡司馬同謀楚人以為討
書曰(云云)陳侯之弟黃出奔楚言非其罪也
二十三年夏陳侯之弟黃自楚歸于陳傳曰楚人納公
子黃
二十七年夏(云云)衛侯之弟鱄出奔晉傳曰殺甯喜(云云)子
鮮曰逐我者出納我者死賞罰無章(云云)遂出奔晉(云云)公
使止之不可及河又使止之止使者而盟于河託于木
門不嚮衛國而坐
三十年夏五月(云云)天王殺其弟佞夫傳曰儋括欲立王
子佞夫佞夫弗知戊子儋括圍蒍逐成愆成愆奔平畤
五月癸巳尹言多劉毅單蔑甘過鞏成殺佞夫括瑕廖
奔晉書曰天王殺其弟佞夫罪在王也
昭元年夏秦伯之弟鍼出奔晉傳曰秦后子有寵于桓
如二君于景其母曰弗去懼選癸夘鍼適晉其車千乘
書曰秦伯之弟鍼出奔晉罪秦伯也
八年春陳侯之弟招殺陳世子偃師傳曰哀公有廢疾
三月甲申公子招公子過殺悼太子偃師而立公子留
(云云)書曰陳侯之弟招殺陳世子偃師罪在招也
定十年冬(云云)宋公之弟辰暨仲佗石彄出奔陳傳曰宋
公子地嬖蘧富獵(云云)地出奔陳公弗止辰為之請不聽
辰曰是我迋吾兄也吾以國人出君誰與處冬母弟辰
暨仲佗石彄出奔陳
十一年春宋公之弟辰及仲佗石彄公子地自陳入于
蕭以叛傳曰春宋公母弟辰暨仲佗石彄公子地入于
蕭以叛秋樂大心從之大為宋患寵向魋故也
十四年秋(云云)宋公之弟辰自蕭來奔
釋例曰母弟之寵異于衆弟蓋緣自然之情以飬母
氏之志公在雖俱稱公子其兄為君則特稱弟殊而
異之親而睦之既異隆友于之恩亦以將為人弟之
敬成相親之益也通庶子為君故不言夫人之子而
曰母弟母弟之見于經者二十而傳之所發者六條
而已凡稱弟皆母弟此策書之通例也庶弟不得稱
弟而母弟得稱公子(案得莊公二十五年正義引釋例作獨)故傳之所
發隨釋而稱(案宣十七年正義引釋例此句作隨而釋之)諸稱弟者親不
言母皆必稱弟也秦伯之弟鍼適晉女叔齊曰秦公
子必歸此公子亦國之常言得兩通之證也仲尼因
母弟之例據例以興義鄭伯懷害弟之心天王縱羣
臣而殺弟(案而字宣十七年正義引釋例作以字)夫子故探書其志而
顯稱二兄以首惡佞夫稱弟不聞反謀也鄭叚去弟
身為謀首也(案此四句二也字永樂大典無之從隠元年正義所引釋例增入)然則
兄害弟者(案隠元年莊二十五年正義引釋例兄字下有而字)則稱弟以彰兄
罪弟又害兄則去弟以罪弟身也推此以觀其餘秦
伯之弟鍼陳侯之弟黃衛侯之弟鱄出奔皆是兄害
其弟者也秦伯有千乘之國而不能容其母弟傳曰
罪秦伯也歸罪秦伯見鍼罪輕也陳侯不能制禦羣
臣(案羣臣宣十七年正義引釋例作臣下)使逐其弟傳曰言非其罪也
非黃之罪則罪在陳侯此互舉之文也至于陳招殺
兄之子宋辰率羣卿以背宗國披大邑以成叛逆然
不推刃于其兄故以首惡稱弟稱名從兩下相殺也
統論其義兄弟二人交相殺害各有曲直存弟則示
兄曲也(案襄二十七年正義引釋例存作書示作是)鄭伯既云失教若于
例存弟(案隠元年正義引釋例于作依)則嫌善叚也故特去弟而兩
見其義也若夫朝聘盟會嘉好之事此乃兄弟之篤
睦非義例之所興故仍因舊史之策或稱弟或稱公
子踐土之盟叔武不稱弟此其義也莒挐非卿非卿
則不應書(案永樂大典脱非卿二字從僖元年正義所引釋例補入)今嘉獲故特
書之特書猶不稱弟明諸書弟者皆卿也經書公子
慶父伐于餘丘而公羊以為莊公母弟計其年歲既
未能統軍又無晉悼王孫滿幼知之文(案知字永樂大典誤稚字)
(從莊二年正義所引釋例改正)此蓋公羊之妄而先儒曾不覺悟取
以為左氏義今推案傳之上下羽父之弑隠公皆䛦
謀于桓公然則桓公已成人也傳云生桓公而惠公
薨指明仲子唯有此男非謂生在薨年也桓公已成
人而弑隠公公即位乃娶于齊自應有長庶故氏曰
孟氏此明證也(案孔穎逹莊二年正義云氏曰孟氏𫝊文實然經稱仲孫杜無明釋八年)
(傳稱仲慶父其舉諡稱之則謂之共仲蓋慶父雖為庶長而以仲為字其後子孫以字為氏是以經書仲)
(孫時人以其庶長稱孟故𫝊稱孟孫其以諡配字而謂之共仲猶臧僖伯管敬仲之類也劉炫云蓋慶父)
(自稱仲欲同于正適言已少次莊公為三家之長故以莊公為伯而自稱仲春秋之例經稱當時之事書)
(其自稱之辭其人自稱仲孫不得不書為仲𫝊序已往之事舉其時人之語時人呼為孟氏不得不以孟)
(錄論語云孟孫問孝于我是時人呼云孟氏也楚公子棄疾弑君取國改名為居經書楚子居卒是從其)
(自稱也)公疾問嗣于叔牙(案問嗣莊二年正義引釋例作問後)叔牙稱慶
父材疑是同母弟也𫝊稱季友文姜之愛子與公同
生故以死奉般情義相推考之左氏有若符契也今
先儒說母弟善惡襃貶既多相錯涉又云稱弟皆謂
公子不為大夫者得以君為尊案𫝊莒挐非卿乃法
所不書書而不言弟非得以君為尊也凡聘享嘉好
之事于是使卿故夷仲年來聘等(案此句宣十七年正義引釋例作故)
(夷仲年之聘)皆以卿稱弟而行此例所謂凡稱弟皆母弟
左氏傳明文而自違之穎氏又曰臣無境外之交故
去弟以貶季友子招樂憂故去弟以懲過鄭叚去弟
唯以名通故謂之貶今此二人皆書公子公子者名
號之美稱又非所貶也
弔贈葬例第五(案此篇見永樂大典其篇目亦存)
隠元年秋七月天王使宰咺來歸惠公仲子之賵傳曰
天王使宰咺來歸惠公仲子之賵緩且子氏未薨故名
天子七月而葬同軌畢至諸侯五月同盟至大夫三月
同位至士踰月外姻至贈死不及尸弔生不及哀預凶
事非禮也
三年秋武氏子來求&KR0608;傳曰武氏子來求&KR0608;王未葬也
五年夏四月葬衛桓公傳曰葬衛桓公衛亂是以緩
桓十七年秋八月(云云)癸巳葬蔡桓侯
莊三年夏(云云)五月葬桓王傳曰夏五月葬桓王緩也
閔元年夏六月辛酉葬我君莊公傳曰夏六月葬莊公
亂故是以緩
文五年春王正月王使榮叔歸含且賵三月(云云)王使召
伯來會葬傳曰王使榮叔來含且賵召昭公來會葬禮
也
六年冬十月公子遂如晉葬晉襄公傳曰襄仲如晉葬
襄公
八年冬十月(云云)公孫敖如京師傳曰穆伯如周弔喪
九年春毛伯來求金傳曰毛伯衛來求金非禮也不書
王命未葬也
冬(云云)秦人來歸僖公成風之禭傳曰秦人來歸僖公成
風之襚禮也諸侯相弔賀也雖不當事苟有禮焉書也
以無忘舊好
宣十年夏四月(云云)公如齊傳曰公如齊奔喪
成十年秋七月公如晉傳曰秋公如晉晉人止公使送
葬(云云)冬葬晉景公公送葬諸侯莫在魯人辱之故不書
諱之也
十八年冬(云云)十有二月丁未葬我君成公傳曰葬我君
成公書順也
襄三十年冬十月葬蔡景公
昭六年春王正月(云云)葬秦景公傳曰大夫如秦葬景公
禮也
十三年冬十月葬蔡靈公傳曰葬蔡靈公禮也
定十五年秋(云云)九月(云云)丁巳葬我君定公雨不克葬戊
午日下昃乃克葬傳曰葬定公雨不克襄事禮也
右内外葬一百有二弔贈會葬求&KR0608;拜葬二十
六錯綜其十八以包通之
釋例曰天子七月而葬同軌畢至諸侯五月同盟至
大夫三月同位至士踰月外姻至各以赴弔遠近為
差等所以通意叙事周典四方諸侯各自以其方會
盟虞書肆覲東后地如岱禮皆不施于異方遠盟故
諸侯必以五月為斷夫哀死送終臣子之所盡禮是
以未及期而葬謂之不懷過期而不葬謂之緩慢以
示譏也春秋從實而書以示是非衛桓公十四月而
葬𫝊稱亂是以緩不以責衛臣子之辭也周室雖亂
桓王七年乃葬亦由怠慢故𫝊稱緩以示譏召伯來
會葬𫝊謂之得禮宰咺歸賵但譏其緩此天子使接
諸侯之禮先王之制諸侯之喪士弔大夫送葬及其
失也禮過于重文襄之伯因而抑之諸侯之喪大夫
弔卿共葬事夫人之喪士弔大夫送葬猶過古制故
公子遂如晉葬晉襄公𫝊不言禮葬秦景公傳曰大
夫如秦葬景公特稱禮也一以示古制二以示書他
國之葬必須魯會三以示奉使非卿則不得書于經
此皆邱明之微文也萬國之數至衆封疆之守至重
故天子之喪諸侯不得越境而奔修服于其國卿供
弔送之禮(案弔送隠元年正義引釋例作弔喪)訖葬卒哭而除喪(案文九年)
(正義引釋例此句作既葬卒哭而除凶)文八年襄王崩魯侯無故而穆
伯如周弔叔孫得臣會葬此天子崩諸侯遣卿供弔
葬之經傳葬贈之幣(案葬贈隠元年正義引釋例作喪贈)車馬曰賵貨
財曰&KR0608;衣服曰襚珠玉曰含然而總謂之贈故傳曰
贈死不及尸秦之于魯本非方嶽同盟魯薨不赴秦
秦不賵魯自是其常也僖穆二公雖有同盟之義二
君已卒則二子亦非得用同盟之禮也(案亦非二字文九年正義)
(引釋例作不字)今秦康公遠慕諸華欲通敬于魯無以為辭
因狄泉有盟追贈僖公並及成風假弔禮而行故曰
禮也送死不及尸故謂不當其事書者書之于策垂
之子孫以示過厚之好也魯君薨葬多不順制唯成
公薨于路寢五月而葬國家安靜世嫡承嗣故傳見
莊之緩舉成書順以包之也諸侯之葬書經者甚多
至于葬蔡靈公𫝊獨云得禮以明存亡繼絶滅絶雖
久義不得廢也送終之式必有定期以雨後期既非
怠慢禮成于備故𫝊稱禮以明之毛伯求金亦但稱
非禮武氏子來但言未葬所以示人君既葬訖乃得
行成君之制宜非仲尼所改之例故𫝊禮以居之因
成文以示義也凡崩薨卒者見經一百五十不書葬
者四十八或魯慢而不往或亂而不葬或諱而見隠
或喪而不成直言時事之詳略無較例也吳楚之葬
僭而不典故絶而不書以懲求名之偽也周禮太史
氏掌喪事考其德行而賜之諡及周之衰天子不能
帥禮則臣子亦自奉諡皆因葬而成其禮故葬乃稱
諡自卒而外赴者皆正爵而稱名慎始考終不敢違
大典也書葬者皆從主人私稱客主之敬各有夲末
謙敬各得其所而後二國之禮制成也賈穎云君弑
不書葬賊不討也案蔡世子般弑其君國人不討而
書葬宋長萬弑君國人醢之而不書葬此違經𫝊者
也薨葬蔡桓侯獨不稱公劉賈許曰桓卒而季歸無
臣子之辭也蔡侯無子以弟承位羣臣無廢主社稷
不乏祀故𫝊稱蔡人嘉之非所貶也把伯稱子𫝊為
三發蔡侯有貶𫝊亦宜說史書謬誤疑在闕文也凡
公所出朝聘奔喪葬皆止書如不言其事此春秋之
常宣十年公如齊劉賈許曰不書奔喪諱過也于聘
例既不宜獨生此義又諱過之意欲依成十年公如
晉所諱在于不書晉侯葬亦復不同也
大夫卒例第六(案此篇見永樂大典惟篇目佚今從本書第十四篇崩薨卒例補)
隠元年冬十有二月(云云)公子益師卒傳曰衆父卒公不
與小歛故不書日
五年冬十有二月辛巳公子彄卒傳曰冬十有二月辛
巳臧僖伯卒公曰叔父有憾于寡人寡人弗敢忘葬之
加一等
文十四年秋(云云)九月甲申公孫敖卒于齊傳曰穆伯請
重賂以求復惠叔以為請許之將來九月卒于齊告喪
請葬不許
十五年夏(云云)齊人歸公孫敖之喪傳曰齊人或為孟氏
謀曰魯爾親也飾棺寘諸堂阜魯必取之從之卞人以
告惠叔猶毁以為請立于朝以待命許之取而殯之齊
人送之書曰齊人歸公孫敖之喪為孟氏且國故也葬
視共仲
宣八年夏六月公子遂如齊至黃乃復辛巳有事于太
廟仲遂卒于垂王午猶繹萬入去籥傳曰有事于太廟
襄仲卒而繹非禮也
襄五年冬(云云)十有二月(云云)辛未季孫行父卒傳曰季文
子卒大夫入歛公在位宰尤家噐為葬備
昭十五年春(云云)二月癸酉有事于武宮籥入叔弓卒去
樂卒事傳曰禘叔弓涖事籥入而卒去樂卒事禮也
定五年夏(云云)六月丙申季孫意如卒傳曰季平子行東
野還未至丙申卒于房
右大夫卒三十一錯綜其七以包通之
釋例曰君之卿佐是謂股肱股肱或虧何痛如之疾
則親問焉死則親其小歛大歛(案隠元年傳正義引釋例死作喪其與作)
慎終歸厚之義也故仲尼修春秋卿佐之喪公不與
小歛大歛則不書日示薄厚戒將來也(案永大典奥也字作之心)
(二字從隠元年正義所引釋例改正)即親新死小歛為文(案親字隠元年正義引釋)
(例作以)則但臨大歛及不臨其喪亦同不書日也公子
彄季文子經皆書日𫝊又因事以見恩厚此皆丘明
所以申尋二例互相起發之意也公孫敖縱情棄命
既已絶位非大夫也而備書于經者惠叔毁請于朝
感子以赦父敦公族之恩崇仁孝之教故傳曰為孟
氏且國故也仲遂叔弓皆遇祭事而卒得失之義存
于所書之辭各如其事故𫝊得直言舉禮以正之也
𫝊稱朝聘而終以尸將事又有朝聘而已遭喪之禮
今仲遂至黃而復道死于垂明不以尸將事也垂實
齊地故書之魯大夫卒其境内則不書地𫝊稱季平
子行東野卒于房是也其或公疾在外大夫不卒于
國(案不字永樂大典脱從隠元年正義所引釋例增)而猶存其日者君子不
責人以所不得備非不欲臨也(案備字以下六字永樂大典無之從隠元)
(年正義所引釋例增入)其生見經𫝊死而不書卒者皆不得以
卿禮終也凡日月者所以紀遠近明先後蓋記事之
常錄各隨事而存其日月不有闕也國史集而書于
策則簡其精麤合其同異率意以約文案春秋朝聘
侵伐執殺大夫土功之屬或時或月皆不書日要盟
戰敗崩薨卒葬之屬亦不皆同然已頗多書日自文
公已上書日者二百四十九宣公已下亦俱六公書
日者四百三十二計年數略同而日數加倍此則久
遠遺落不與近同也承他國之告既有詳略且魯國
故典亦又參差去其日月則或害事之先後備其日
月則古史有所不載故春秋皆不以日月為例唯卿
佐之喪獨託日以見例者事之得失既未足襃貶人
君然亦非死者之罪無辭可以寄文而人臣輕賤死
日可略故特假日以見義日食傳曰不書朔與日官
失之也甲乙者歷之紀也晦朔者日月之會也日食
不可以不存晦朔晦朔須甲乙而可推故日食必以
書朔日為例于大夫之卒唯以不存甲乙為義丘明
之𫝊月無徵文日之為例者二事而已其餘詳略皆
無義例也而諸儒溺于公羊穀梁之說横為左氏造
日月襃貶之例經傳久遠本有其異義者猶尚難通
况以他書驅合左氏引二條之例以施諸日無例之
月妄以生義此所以乖誤而謬戾也僖三十三年冬
十二月公至自齊乙巳公薨于小寢隕霜不殺草李
梅實晉人陳人鄭人伐許凡四事皆當共繫十二月
賈氏唯以二事繫月云月者為公薨不憂隕霜李梅
實也然則假設不憂即不得書月不得書月則無緣
知霜不殺草之月又告至伐許在何月為可去此亂
註記詭惑後世也温之會有日而無月賈氏云欲上
月則嫌異會欲下月則嫌異月故但書日即如賈氏
例本自可書月而懸屬下事奚獨于有日而無月者
十四處未聞所解說此一事而復自違邾文公卒公
使弔焉不敬因云弔有闕故不書日把伯益姑卒經
亦不書日而傳曰弔如同盟禮也復不申解公孫敖
出奔賈氏曰日者以罪廢命大討也公子慶父弑君
出奔應在大討而經不書日何以又不說盟之見經
百有三事其五十三不書日五十書日賈氏許氏曰
盟載詳者日月備易者日月略詳易之别殊無其證
清邱之盟恤病討貳也湨梁之盟同討不庭辭無詳
易而湨梁書日清邱不書日此比甚多皆散他例略
因此論舉數事焉先世通儒而乖妄若此者由于左
氏與公羊穀梁闕闕者謂左氏不傳春秋世無盟主
聽斷可惑假取二傳以救當時之事然亦後進君子
所當悟思也
春秋釋例卷一
