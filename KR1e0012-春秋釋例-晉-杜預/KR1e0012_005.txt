春秋釋例卷五
晉杜預撰
土地名第四十四之一(案此篇見永樂大典惟篇目佚今從孔穎逹集)
(解序正義補篇又案酈道元水經注引杜預此並作春秋釋地)
地名三十八
隠八年春宋公衛侯遇于垂傳曰宋公以幣請于衛
請先相見衛侯許之故遇于犬丘
十一年夏公會鄭伯于時來傳曰夏公會鄭伯于郲
謀伐許也
宣七年冬公會晉侯宋公衛侯鄭伯曹伯于黑壤傳
曰盟于黃父公不與盟以賂免故黑壤之盟不書諱之也
昭九年春(云云)許遷于夷傳曰二月庚申楚公子棄疾
遷許于夷實城父
十八年冬許遷于白羽傳曰楚子使王子勝遷許于
析實白羽
定十年夏公會齊侯于夾谷傳曰夏公會齊侯于祝
其實夾谷
十三年春齊侯衛侯次于垂葭傳曰春齊侯衛侯次
于垂葭實□氏
地有二名七十九錯綜其七
釋例曰天有列宿之號地有山川之名尚矣與
人倫並今其遺文禹貢及山海經載其大略而
春秋經國邑之名又詳然書契以來歴代七百
餘年數千其名號處所因緣改變加以四方之
語音聲有楚夏文字有異同或一地二名或二
地一名或他國之人錯得他國田邑縣以為己
屬既難綜練且多繆誤疑闕自禹貢之經猶與
輿地實相錯舛況𫝊記雜書而可必據異同端
跡似是而非似非而是者甚衆非精敏兼通不
能淹濟其始終以獨見于千載之表也六合之内
山川國邑道涂關津春秋多見其事盟會侵伐各
有所趣周旋迂直可得而推日月遠近可得而校然
詳而究之非書無以志古非圖無以志形坐于堂宇
之内瞻天下之廣居究古今之委曲可以行可以言
可以鑑可以觀多識山川分野之别賢愚成敗得失
之跡雖千載之外若指諸掌圖書之謂也以據今天
下郡國縣邑之名山川道涂之實爰及四表自人迹
所逮舟車所通皆圖而備之然後以春秋諸國邑盟
會地名各所在附列之名曰古今書春秋盟會圖别
集疏一卷附之釋例博而備矣春秋地名之變易經
傳有起發者有經書所改之名則𫝊以實明之遷許
于夷實城父齊侯衛侯次于垂葭實郹氏之比是也
經書未改之名𫝊發所改為文而稱經以為實者遷
許于析實白羽公會齊侯于祝其實夾谷之比是也
皆謂所在之地舊名絶于當時而史記有遺文者也
若二名當時並存(案隠八年正義引釋例此句作若一𫝊二名當時並有)則直
兩文互見黑壌犬丘時來之屬是也此皆經傳起事
之常猶卿大夫名氏互見非例也傳曰閨門之外實
薰隧者薰隧之地在門外非地名也其明年子産數
子析之罪稱薰隧之盟是以丘明就于盟文並見薰
隧參𫝊微旨多此學者推以求之其庶幾矣(案昭九年孔穎)
(逹正義云杜以地名經傳不同而傳言實者則以為各有改易也𫝊不言實則以為二名並存也言實凡)
(有二義經書未改之名𫝊以所改實名之則昭十八年許遷于白羽𫝊云遷許于析實白羽定十五年會)
(齊侯于夾谷𫝊云會于祝其實夾谷是也若經書已改之名則𫝊亦舉其已改實其未改之號許遷于夷)
(𫝊云遷許于夷實城父定十三年齊侯衛侯次于垂葭𫝊云次于垂葭實郹氏是也此四者或經書未改)
(或經書已改𫝊皆上句舉其已改之名下句實其未改之號凡一地前後二名者非謂經時為未改之名)
(𫝊時為已改之名乃于經傳以前上世之時亦有所改夫子集史記而為經丘明采簡牘而作𫝊史記或)
(書其舊名者即白羽夾谷是也或書其後名者即夷與垂葭是也丘明據簡牘為𫝊以所改後名而實之)
(故僖二十五年秦取析矣㐮二十六年聲子云析公之亂皆舉白羽改為析之後但簡牘稱析故杜云于)
(𫝊時白羽改為析正謂簡牘之時非丘明作傳時也)疆場之邑一彼一此所屬
無常如陳之焦夷後為楚邑莒魯之鄆亦無一定故
今地名唯以先者為主其變改移易學者可尋而知
世人以河東汾隂為齊桓所盟葵丘又為犨縣魚山
陂為楚子所次楚師分涉于彭為豫章之彭澤吳人
入棘櫟為河南之陽翟末學之徒各牙所見若此皆
甚多古人之教戒以闕疑苟不廣見乃亦不知所疑
也今所記注雖事跡相切名號相附而未有顯證者
皆稱今有並以示疑其絶無形類者則闕以待多聞
之士焉今所畫圖本依官司空圖據泰始之初郡國
為正時孫氏僭號于吳故江表所記特示略咸寧六
年吳乃平定(案晉書是年改元太康實咸寧六年也)孫氏居八郡之地
隨其宜增廣今江表凡十四郡皆貢圖籍新國始通
文記所載猶未詳備若足以審其大略自荆揚徐江
内郡縣人以各還其舊城故此三州未界大江之表
皆改從今為正不復依用司空圖也所載博備則圖
體廣大非儒學世家恐不能有之故復别為小圖指
舉春秋國邑盟會以參所在郡縣簞食荷擔之學約
之通焉
地名大凡一千二百一十二其五百五十九闕(案本文地)
(名實一千二百二十六條其闕者實五百六十五條)
其百七十周及大小國附庸其三十一闕(案本文闕者實三十)
(五條)
八百九十九地名其四百八十一闕(案本文地名實九百一十五條)
(其闕者實四百八十六條)
四十四夷其二十一闕(案本文闕者實十八條)
四十五山其十二闕(案本文實四十二山)
五十八水其十四闕(案本文實五十九水)
魯地
隠元年魯
魯國魯縣(案晉書地理志魯縣屬魯郡)
蔑姑蔑
二名魯國卞縣南有姑蔑城(案此句集解作卞縣有姑城又案晉書地理)
(志卞縣屬魯郡)
即
高平方與縣東南有郁即亭
二年潛
闕
唐棠
二名高平方與縣北有武唐亭魯侯觀魚臺唐即棠
本宋地也(案隠五年正義引釋例云舊說棠魯地據傳云公辭欲略地則指魯境也又釋例土)
(地名棠在魯部内云本宋地盖宋魯之界上也方又案劉昭續漢書郡國志注引杜說云武唐亭在與)
(縣西南)
七年中丘
瑯琊臨沂縣東北中丘亭
八年許田
近許之田
九年防
瑯琊防縣東南防地
十年鄧
闕
十一年菟裘
泰山梁甫縣南菟裘城(案晉書地理志續漢書郡國志並作菟裘聚)
社圃
闕
桓三年讙
濟北蛇丘縣西有下讙亭(案晉書地理志下讙作下灌)
五年祝丘
闕
六年成
泰山鉅平縣東南成地
七年咸丘
高平鉅野縣南有咸亭(案劉昭續漢書郡國志注引杜說縣南作縣西)
十一年闞
東平西昌縣東南有闞城
十二年曲池
魯國汶陽縣北有曲水亭(案晉書地理志汶陽縣屬魯郡)
十六年向
闕
十七年趡
闕
奚
闕
莊九年蔇
瑯琊繒縣北有蔇亭
生竇
闕
十年長勺
闕
乘丘
闕
十一年鄑
闕
二十七年洮
闕
二十八年郿
闕
二十九年諸
城陽縣也(案晉書地理志諸縣屬城陽郡)
三十一年薛
闕
秦
東平范縣北有秦亭
三十二年逵泉
闕
閔二年密
瑯琊費縣北有密如亭
夷
闕
僖元年酈
闕
汶陽之田棘
二名汶水北地也濟北蛇丘縣北棘亭又云兗州龔
鄉縣東北七十五里有棘鄉(案晉書地理志兗州所屬無龔鄉縣又案隋)
(書地理志魯郡下云舊兗州龔丘屬焉後齊曰平原縣開皇十六年改舊唐書地理志云兗州隨部武德)
(五年平徐圓朗置兗州龔丘北齊平原縣隋改為龔丘則龔丘乃隋縣又云以下盖後人所增非杜氏本)
(文也謹訂于此)
費
瑯琊縣也(案晉書地理志費縣屬瑯琊國)
七年甯母
高平方與縣東有泥母亭音如甯
十七年卞
魯國卞縣(案晉書地理志卞縣屬魯郡)
二十二年升陘
闕
二十九年昌衍
魯縣東南有昌平亭(案集解昌平亭作昌平城)
三十一年濟西田
濟水西田
重館
高平方與縣西北有重鄉城
文七年郚五梧
二名卞縣南有郚鄉城
十一年鹹
闕
十二年鄆鄆田
二名此東鄆莒魯所争者城陽姑幕縣南有員亭或
曰鄆即員也疑
十五年句鼆
闕
戾丘
闕
宣八年平陽
此東平陽也泰山有平陽縣(案晉書地理志泰山郡新泰縣故曰平陽)
十八年笙
魯地也闕或曰境外疑也
成二年蜀
泰山博縣西北有蜀亭
龍
在泰山博縣西南
巢丘
闕
陽橋
闕
九年中城
東海厚丘縣西南中鄉城(案厚丘永樂大典誤廩丘集解各本並同考晉書地)
(理志東海縣屬有厚丘無廪丘而劉照注續漢書郡國志于東海郡厚丘條下引杜說云左傳成九年城)
(中城杜曰縣西南有中鄉城今據此改正)
十六年壊隤
闕
鄆
此西鄆昭公所出居者東郡廩丘東有鄆城(晉書地地理志)
(無東郡廪丘屬濮陽國註云故屬東郡晉初分東郡置)又云今鄆州鄆城縣是
魯西鄆也(案成四年經冬城鄆正義云公欲叛晉故城鄆以為備當是西鄆也又案隋書地)
(理志東平郡下云後周置魯州尋廢開皇十年置鄆州鄆域屬焉縣本後周置曰清澤開皇初改曰萬安)
(十八年改鄆州為東平郡大業初改縣曰鄆域舊唐書地理志鄆州隋東平郡之須昌縣武德四年平徐)
(圖朗置鄆州鄆城漢夀良地隋改為萬安尋改鄆城則鄆州鄆城縣皆隋所置又云以下盖後人所增非)
(杜氏本文也謹訂于此)
十八年鹿囿
闕
襄四年蒲圃
場名闕
十年聊
魯國魯縣東南莝城也
十一年五父之衢
魯國魯縣東南
十二年台
琅琊費縣南有台亭
十五年劉
闕(案孔穎逹正義云盖魯城外之近地)
遇
闕
十六年海陘
闕
十七年桃
魯國卞縣東南有桃虚
陽關
泰山鉅平縣東陽關城
旅松
闕(案孔穎逹正義云旅松近防地)
十九年武城
泰山南武城縣有澹臺子羽冢也
二十二年御
闕
二十六年高魚
東郡廩丘縣東北高魚城
三十一年陽州
闕
昭四年庚宗
闕
丘蕕
闕
五年蚡泉
闕
塞關
闕
八年紅
沛國蕭縣西有紅亭迂遠疑
商衛
泰山奉高縣西北有衛亭或曰魯衛西界商宋疑
十一年比蒲
闕
泉丘
闕
二十二年昌間
闕
二十五年郈
東平無鹽縣東南郈鄉亭
炊鼻
闕
二十七年且知
闕
定五年東野
闕
十年龜隂之田
泰山博縣北有龜山田在其北
十三年蛇遠囿
闕
十四年莒父
闕
霄
闕
哀三年啓陽
琅琊開陽縣
五年毗
闕
六年邾瑕
任城亢父縣北有邾瑕城
七年鄫鄫衍
二名琅琊鄫縣
負瑕
高平南平陽縣西北有瑕丘城
八年闡
東平剛平縣北闡鄉城(案酈道元水經汶水注引杜預釋地無平字)
東陽
或曰泰山南城縣西東安城是也疑(案晉書地理志南城作南武城)
(而劉昭續漢書郡國志注引杜說仍作南城縣與續漢書縣名合故仍之)
蠶室
闕
十一年稷曲
闕
十四年大野
高平鉅野縣東北大澤
丘輿
泰山南城縣西北有輿城
十五年輸
闕
十七年蒙
東莞蒙隂縣西故蒙隂城(案晉書地理志蒙隂屬瑯琊國不屬東莞郡)
二十七年平陽
西平陽也高平有南平陽縣
陵阪
闕
周地
隠元年周雒邑王城郟鄏陌
五名河南縣西有郟鄏陌也
三年温蘇
二名河内温縣
成周
河南洛陽縣
六年周
扶風雍縣東北周城也(案劉昭續漢書郡國志注引杜說云周城在扶風美陽縣)
(西北)
八年瓦屋
闕
十一年原
河内沁水縣西北原城
絺
河内野王縣西南有絺城
樊陽樊
二名河内野王縣西南有陽城
隰隰郕
二名河内懷縣西南有隰城
欑茅
汲郡修武縣西北有欑城
向
河内軹縣西北有地名向上
盟孟津
二名河内河陽縣南孟津
州
河内州縣
陘
闕
隤
汲郡修武縣北有隤城
懷
河内懷縣
莊元年單
闕
十六年夷
闕
二十一年酒泉
闕
僖二十四年召
扶風雍縣東南有召亭(案孔穎逹莊二十七年正義云召康公之封召當在西都)
(畿内春秋時召伯猶是召公之後西都既已賜秦則東都别有召地不復知其所在)
甘
河南縣西南有甘水(案劉昭續漢書郡國志註引杜說甘水作甘泉)
坎欿
河南鞏縣東地名坎欿也
二十九年翟泉
河南洛陽新城縣北太倉西南池(案續漢書郡國志雒陽周時號成周)
(有狄泉在城中劉昭注云左傳僖二十九年盟于狄泉杜預曰城内太倉西南池水或曰本在城外定元)
(年城成周乃繞之案此水晉時在東宫西北帝王世紀曰狄泉本殷之墓地在成周東北然則翟泉的在)
(洛陽城中新城乃戎蠻子地相去殊遠本文新城二字疑有訛誤)
文十七年邥垂
河南新城縣北有邥垂亭
成十一年鄄
闕
□田
河内懷縣西南有□人亭
十三年成
闕
襄二十一年轘轅
河南緱氏縣東南有轘轅關
三十年平畤
闕
昭元年京周
京周長安縣西有鎬京邑
四年景亳
河南鞏縣西南有湯亭或言亳即偃師也
岐陽
岐山之南
宫
始平鄠縣東有靈臺
九年閻
闕
穎
闕
十二年郊
闕
十七年甘鹿
闕
二十二年皇
河南鞏縣西南有黃亭(案劉昭續漢書郡國志注引杜說西南作西北)
榮錡
河南鞏縣西有榮錡澗
要
闕
餞
闕
揚
闕
領
闕
平畤
闕
京京楚
二名闕
圃車
闕
前城
闕
東圉
河南洛陽縣東南有圉鄉
社
闕
隂
闕
侯氏
闕
谿泉
河南鞏縣西南有明谿泉
汜
闕
解
河南洛陽縣西南有大解小解
任人
闕
二十三年鄩
河南鞏縣西南有地名鄩中也
平隂
河南河隂縣也
澤邑
闕
訾東訾
二名河南鞏縣西南訾城也
牆人
闕
直人
闕
阪道
闕
唐
或曰河南洛陽縣東南有唐亭疑
西闈
闕
蒯
河南縣西南有蒯鄉(案劉昭續漢書郡國志注引晉地道記蒯鄉作蒯亭)
二十四年鄔
緱氏縣西南有鄔聚
乾祭
闕
瑕
闕
杏
闕
二十六年尸氏尸
二名河南鞏縣西南偃師城
施谷
闕
渠
闕
禇氏
河南洛陽縣南有禇氏亭
萑谷
闕
闕塞闕外
二名河南洛陽縣西南伊闕
鞏
河南鞏縣
莒
闕
圉澤
闕
隄上
闕
擕
闕
彘
平陽永安縣東北彘
二十九年鄻
闕
魯縣
河南魯陽縣也
定六年馮
闕
負黍
河南陽城縣西南有負黍亭
狐人
闕
姑蕕
闕
七年儀栗
闕
窮谷
闕
八年榖城
河南縣西有榖城
簡城
闕
盂
闕
哀四年梁
河南有梁縣也
霍
河南梁縣南有霍陽山
邾地
隠元年邾
魯國鄒縣(案晉書地理志鄒縣屬魯郡)
翼
闕
僖元年偃
闕
虚丘
闕(案孔穎逹正義云服虔以虛丘為魯邑杜不從其說)
三十三年訾婁
闕
文十三年繹
魯國鄒縣北有繹山(案孔穎逹正義云邾既遷都于此竟内别有繹邑宣十年公孫)
(歸父帥師伐邾取繹取彼之别邑不取邾之國都也但邾是小國彼繹邑亦取繹山為名應近邾之都耳)
襄四年狐駘駘上
二名魯國番縣東南有目駘亭(案孔穎逹正義云魯國地理志云番讀如藩屏之藩言魯國南藩也)
(汝南陳子游為魯相子游者藩之子也國人避諱遂改藩而為番字因而不改也又案晉書地理志鄒縣屬魯郡)
二十一年漆
高平南陽縣東北有漆鄉(案漆鄉續漢書郡國志晉書地理志並作漆亭又)
(案酈道元水經泗水注引杜說漆鄉下有郭字)
閭丘
高平南平陽縣西有顯閭亭
昭十九年蟲
闕
二十三年離姑
闕
三十一年濫
東海昌慮縣所治濫鄉城
哀二年漷東田
漷水東田
沂西田
沂水西田也
絞
闕
七年茅
高平縣西南有茅鄉亭
鄭地
隠元年鄭
滎陽宛陵縣西南有新鄭城(案隠元年𫝊正義云地理志河南郡有宛陵縣)
(又有新城縣于漢則宛陵新城各自為縣晉世分河南而立滎陽廢新城而入宛陵故鄭在宛陵西南也)
(考晉書滎陽郡泰始二年置宛陵漢書晉書並作苑陵續漢書作菀陵)
鄢鄢陵
二名潁川鄢陵縣
制虢
二名滎陽故虢國
京
滎陽京縣也
廪延
二名陳留酸棗縣北有延津
城潁
闕
潁谷
闕
五年長葛
潁川長社縣北有長葛城(案酈道元水經洧水注引杜說長葛城作長葛鄉)
制北虎牢
二名河南成臯縣
八年祊
瑯琊國費縣東南有祊城
十一年時來郲
二名滎陽縣東有釐城
鄔
河南緱氏縣西南有鄔聚
劉
河南緱氏縣西北有劉亭
蒍
闕
邘
闕
狐壤
闕
桓五年繻葛
闕
十一年祭
陳留長垣縣東北有祭城
十二年武父
陳留濟陽縣東南有武父城
十四年東郊
闕
牛首
闕
十五年櫟
河南陽翟縣
莊三年滑
陳留襄邑縣西北有滑亭
十四年大陵
闕
二十一年弭
闕
二十三年扈
滎陽卷縣西北有扈亭
二十八年桐丘
潁川許昌縣東北有桐丘城
閔二年清
滎陽中牟縣西有清陽亭(案清陽亭程公說春秋分記引釋例作陽清亭今考)
(劉昭續漢書郡國志注引杜說亦作清陽亭則程本訛也)
僖六年新城密
二名滎陽密縣
二十二年柯澤
闕
二十四年汜
此南汜也周公出居于汜楚伐鄭師于汜襄城縣南
汜城是也(案孔穎逹正義云南汜在襄城縣南鄭之西南竟南近楚西近周故王處于汜楚伐)
(鄭師于汜皆以為南汜其東汜在中牟縣南去鄭城既近秦晉圍鄭秦軍汜南則為東汜杜各隨其所近)
(而言也城又案晉書地理志襄縣屬襄城郡)
二十八年踐土
闕
衡雍
滎陽卷縣所治垣雍城也
二十三年函陵
闕
汜
此東汜也秦軍汜南晉伐鄭師于汜滎陽中牟縣南
有汜澤
三十三年原圃原
二名滎陽中牟縣西有圃田澤
鄶城
滎陽密縣東北有鄶城故鄶國
文元年緜訾
闕
匡
潁川新汲縣東北有匡城
二年垂隴
滎陽縣東有垂隴城
八年暴暴隧
二名闕
申
闕
九年狼淵
潁川潁隂縣西南有狼陂
十三年棐
闕
十七年鯈
闕
宣元年棐林
滎陽宛陵縣東南有林鄉
北林
滎陽中牟縣西南有林亭在鄭北
三年郔
闕
南里
闕
九年厲
闕
柳棼
闕
十二年邲
闕又云今鄭州管城縣東有古邲城也(案隋書地理志滎陽郡下)
(云舊鄭州開皇十六年置管川大業初復曰鄭州管城縣屬焉縣舊曰中牟開皇初改内牟十六年析置)
(管城十八年改内牟為圃田屬焉又杜佑通典鄭州下云後周置滎州後改為鄭州隋置管州楊帝初復)
(為鄭州尋廢州置滎陽郡則鄭州周置管城縣隋置又云以下盖後人所增非杜氏本文也謹訂于此)
管
滎陽京縣東北有管城古管國也
滎澤
滎陽縣東滎澤
成三年伯牛
闕又云汴州雍丘縣北有伯牛城(案漢書地理志雍丘屬陳留郡杜佑)
(通典汴州下云漢置陳留郡晉改為陳留國東魏置梁州後周改為汴州則汴州後周置又云以下盖後)
(人所增非杜氏本文也謹訂于此)
鄤
闕
丘輿
闕
四年汜祭
河南成臯縣東有汜水
五年蟲牢
陳留封丘縣北有桐牢亭
六年繞角
闕又云汝州魯山縣南有繞角故一名涉城(案杜佑通典汝)
(州下云隋初置伊州煬帝初改為汝州後廢州以其地分屬襄城穎川二郡唐為汝州魯山屬焉古繞角)
(城在縣東南隋書地理志襄城郡下云開皇初為伊州大業初改汝州而魯山縣則作魯縣舊唐書地理)
(志則云魯山隋舊縣是汝州魯山縣並隋置又云以下盖後人所增非杜氏本文也謹訂于此)
十年修澤
滎陽卷縣東有修武亭(案酈道元水經濟水注引杜說修武亭作武修亭)
十二年瑣澤
闕
交剛
闕
十三年訾
闕
十六年鳴鴈
陳留雍丘縣西北有鳴鴈亭
督揚
闕
制田
滎陽宛陵縣東有制澤
十七年柯陵
闕
高氏
河南陽翟縣西南有高氏亭
獻童
闕
曲洧
潁川新汲縣所治曲洧城
襄元年鄫
陳留襄邑縣東南有鄫城
五年城棣
陳留酸棗縣西南有棣城
七年鄬
闕
鄵
闕
九年戲
闕
隂版
洧津
隂口
闕
十年梧
闕
陽陵
闕傳曰諸侯之師還鄭而南至于陽陵晉與楚夾潁
而軍此則陽陵在潁北也或以為襄城舞陽縣者非
十一年亳城北
闕
蕭魚
闕
向
潁川長社縣東北向鄉
瑣
滎陽宛陵縣西北有瑣侯亭
濟隧
闕
十六年湛阪
襄城昆陽北有湛水東入汝
十八年汾
襄城縣東北有汾丘城
魚陵
南陽犨縣北魚齒山
上棘
闕
胥靡
闕
獻于
闕
雍梁
河南陽翟縣東北有雍氏城
二十四年棘澤
闕
二十六年城麇
闕
樂氏
闕
二十八年黃崖
黃水之崖
三十年斗城
闕
酸棗
陳留酸棗縣
昭元年薰隧
城門外道名
四年釣臺
河南陽翟縣南有釣臺陂
五年菟氏
闕
索氏
河南成臯縣東有大索城
圉
闕傳曰晉韓宣子如楚送女韓起反鄭伯勞諸圉或
以為陳留扶溝縣東北有圉城迂遠非(案續漢書郡國志扶溝屬)
(陳留郡晉書地理志無此縣)
六年柤
闕
二十年萑苻之澤
闕
定四年臯鼬
繁昌縣東南有城臯亭(案晉書地理志繁昌屬襄城郡)
哀十三年黃池
陳留封丘縣南有黃亭近濟水傳曰會于黃池在縣
南吳子執子服景伯以還及戸牖然則黃池當在戸
牖西北或以為陳留外黃縣東溝非矣
戸牖
陳留外黃縣西北東昏城
宋地
隠元年宋商商丘
三名梁國睢陽縣也傳曰陶唐氏之火正閼伯居商
丘祀大火又曰宋大辰之虚也然則商丘在宋地或
以為漳水之南故殷虚為商丘者非也
黃
陳留外黃縣東有黃城
十年菅
闕
郜
濟隂成武縣東南郜城宋邑也今鄭取之或以為郜
國非也僖二十年郜子來朝則郜非滅也
防
高平昌邑縣西南有西防城
老桃
闕
桓二年稷
闕
十二年榖丘句瀆之丘
二名闕
虚
闕
龜
闕
十五年袲
沛國相縣西南有侈亭
莊二十二年蒙澤
梁國蒙縣
亳
梁國蒙縣西北有亳城中有成湯冢其西有箕子冢
(案酈道元水經汳水注引杜說亳城作薄伐城薄又案說文繋𫝊引杜釋例作亳在梁國蒙澤縣北城)
(中有湯冢凡三亳也)
十六年幽
闕
三十二年梁丘
高平昌邑縣西南梁丘鄉(案酈道元水經濟水注引杜說梁丘鄉上有有字)
僖元年檉犖
二名陳國陳縣西北有檉城(案續漢書郡國注陳縣屬陳國晉書地理志晉)
(武帝合陳郡于梁國陳縣屬梁國又案酈道元水經渠水注云杜預云檉即犖也在陳縣西北為非檉小)
(城也在陳郡西南)
二年貫
梁國蒙縣西北有貰城字與貫字相似或曰齊有貫
澤公羊曰貫澤之會
九年葵丘
陳留外黃縣東有葵丘或曰河南汾隂縣為葵丘非
也經夏會葵丘九月乃盟晉為地主無緣欲會而不
及盟也(案孔穎逹正義云莊八年𫝊連稱管至父戍葵丘杜云齊地臨淄縣西有地名葵丘此與)
(彼異者𫝊稱齊侯不務德而勤遠略西為此會則此地遠處異地不得近在臨淄故釋例以為宋地)
二十一年鹿上
汝隂有原鹿縣
盂
闕
二十三年緡
高平昌邑縣東有東緡城
二十八年孟諸
梁國睢陽縣東北
文十一年承筐
陳留襄邑縣西承筐城
長丘
闕
十四年新城
梁國榖熟縣西有新城
宣二年大棘
陳留襄邑縣南有棘鄉
成十六年沙隨
梁國寧陵縣北有沙隨亭(案酈道元水經汳水注引杜預釋地沙隨亭作沙陽)
(亭)
汋陂
闕
夫渠
闕
汋陵
闕
十八年彭城
彭城縣也(案晉書地理志彭城縣屬彭城國)
朝郟
闕
城郜
闕
幽丘
闕
靡角之谷
闕
襄元年呂
彭城呂縣
畱
彭城畱縣
犬丘
闕或曰譙國酇縣東北有犬丘城迂廻疑
十年訿母
闕
十二年楊梁
梁國睢陽縣東南有地名楊梁有楊亭有梁城縣
昭十三年良
下邳有良城縣
二十七年鬼閻
潁川長平縣西北有閻亭
二十一年横
梁國睢陽縣南有横亭
南里
闕
廚
闕
鴻口
梁國睢陽縣東有鴻口亭
新里
闕
公里
闕
赭丘
闕
二十五年曲棘
陳留外黃縣城中有曲棘里
定十五年老丘
闕
哀九年雍丘
陳留雍丘縣
十一年城鉏
闕
十二年彌作
頃丘
玉暢
嵒
戈
錫
上六田宋鄭之間隙地也
十四年鞌
闕
逢澤
地理志言在滎陽開封縣東北遠疑(案孔穎逹正義云漢書地理志)
(開封縣逢澤在東北或曰宋之逢澤也臣瓚案汲郡古文梁惠王廢逢忌之藪以賜民今浚儀縣有逢忌)
(陂是也土地名宋都睢陽計去開封四百餘里非輕行可到故杜以遠疑非也)
二十六年空澤
闕
連中
闕
空桐
梁國虞縣東南有地名空桐有桐亭
唐盂
闕
紀地
隠元年紀
東莞劇縣
八年浮來
東莞縣北有邳鄉西有公來山號邳來之間(案晉書地理志)
(東莞縣屬東莞郡)
莊元年郱
東莞臨朐縣東南有郱城
鄑
北海東昌縣西有訾城(案續漢書郡國志都昌屬北海國考晉書地理志故漢北)
(海地分屬齊國及濟南城陽東莞諸郡無北海國亦無都昌縣)
郚
東莞朱虚縣東南郚城也
三年酅
齊國東安平縣
衛地
隠三年衛殷虚
二名汲郡朝歌縣
四年清
濟北東阿縣東北有清亭
五年牧
闕
七年楚丘
濟隂成武縣之西南有楚丘城
八年垂犬丘
二名濟隂句陽縣東北有垂亭
桓元年越
闕近垂地
三年蒲
陳留長垣縣西南有蒲城
十年桃丘
齊北東阿縣東南有桃丘(案集解桃丘作桃城劉昭續漢書郡國志注酈道元)
(水經濟水注引杜說並作桃城)
十六年莘
陽平縣西北有莘亭(案晉書地理志陽平縣屬陽平郡)
十八年首止
陳留襄邑縣東南有首鄉城
莊十四年鄄
東郡鄄城(案晉書地理志晉初分東郡置漢陽國鄄城屬濮陽)
二十七年城濮
闕
閔二年熒澤
戰而又及河則非河南熒澤闕(案杜預集解云此熒澤當在河北孔穎逹)
(正義云禹貢豫州滎陂既潴導沇水入于河溢為滎是滎在河南此時衛都河北為狄所敗乃東徙渡河)
(故知此熒澤當在河北但沇水入河乃泆被河南多故專得滎名其北雖少亦稱滎也)
共
滕
衛别邑也(案杜隠六年集解云諸地名闕者不復記其闕孔穎逹正義云如翼侯奔隨注云隨)
(晉地鄭人侵衛牧注云衛邑如此所類者皆言闕是也據此則僅言某國之邑皆杜所闕矣後倣此)
曹
衛下邑(案孔穎逹正義云曹當在河南近楚丘)
僖十三年鹹
東郡濮陽縣東南有鹹城(案晉書地理志晉初分東郡置濮陽國濮陽縣屬濮)
(陽國)
十五年匡
陳留長垣縣西南有匡城
十八年菟圃
闕
訾婁
闕
二十三年五鹿
衛縣西北地名有五鹿(案晉書地理志衛縣屬頓丘郡)陽平元城縣
東亦有五鹿(案程公說春秋分記引釋例云濮陽縣南三十里有五鹿城元城縣東亦有五)
(鹿墟與永樂大典小異)
二十八年斂盂
闕
襄牛
闕
酅
闕
宛濮
陳留長垣縣西南有宛亭近濮水
三十一年帝丘
古帝顓頊之墟故曰帝丘昆吾氏因之故曰昆吾之
墟東郡濮陽縣是也
文元年戚
頓丘衛縣西戚城在枯河東又相州臨河縣東有戚
城也(案魏書地形志云司州治鄴城太祖天興四年置相州天平元年遷都改隋書地理志臨河縣)
(屬汲郡開皇六年置舊唐書地理志相州下云漢魏郡也後魏道武改為相州唐因之臨河屬焉縣本隋)
(分黎陽縣置杜佑通典亦云後魏道武置相州取河亶申居相之義東魏静帝初遷都于此唐仍為相州)
(臨河其支縣也則相州元魏置臨河縣隋置此條又相州以下斷非杜氏本文謹訂于此)
宣十二年清丘
東郡濮陽縣東南有清丘
成二年鞫居
闕
新築
闕
六年鍼
闕
七年馬陵
陽平元城縣東南有地名馬陵
襄十四年近關
闕
丘宫
闕
阿澤
濟北東阿縣西南有大澤
十九年柯
魏郡内黃縣東北有柯城
二十年澶淵
頓丘縣南繁汙地(案晉書地理志頓丘縣屬頓邱郡又案酈道元水經河水元注引杜)
(說作澶淵在頓丘縣南今名繁淵)
二十六年茅氏
闕
圉
闕
西鄙懿氏
戚城西北有懿氏城
羊角
東郡廩丘縣所治羊角城(案晉書地理志晉初分東郡置濮陽國廪丘縣屬濮)
(陽)又滑州東南有羊角故城(案隋書地理志東郡下云開皇九年置把州十)
(六年改為滑州則滑州隋置此條又滑州以下非杜氏本文謹訂于此)
昭十三年平丘
陳留長垣縣西南平丘城
二十年平夀
闕
死鳥
闕
定四年武父
傳曰封畛土略自武父以南則武父衛之北境也非
河南武父其地闕無處也
有閻之土
闕
相土之東都
闕
六年豚澤
闕
七年沙璅
二名陽平元城縣東南有沙亭
八年瓦
東郡燕縣東北有瓦亭(案續漢書郡國志燕縣屬東郡攷晉書地理志故漢東郡)
(地分屬濮陽國及陽平頓丘諸郡無東郡亦無燕縣)
曲濮
闕
鄟澤
闕
十三年垂葭郹氏
二名高平鉅野縣西南有郹亭
十四年牽脾上梁之間
二名魏郡黎陽縣東北有牽城
盂
闕
哀二年鐡
戚城南有鐵丘
十一年犂
闕
外州
闕
巢
闕
鄖
闕
少禘
闕
十六年平陽
東郡燕縣東北有平陽亭
十七年藉圃
闕
二十五年彭
闕
泠
闕
城鉏外里
二名闕
二十六年平莊之上
闕
春秋釋例卷五
