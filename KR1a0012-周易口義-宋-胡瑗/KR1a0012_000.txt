周易口義易類
提要
(臣)等謹案周易口義十二卷宋倪天隠述其
師胡瑗之說也瑗字翼之泰州如皋人用范
仲淹薦由布衣拜校書郎歷太學博士致仕
歸事迹具宋史本傳天隠始末未詳葉祖洽
作陳襄行狀稱襄有二妹一適進士倪天隠
殆即其人董□嚴陵集載其桐廬縣令題名
碑記一篇意其嘗官睦州也其說易以義理
為宗邵伯温聞見前錄記程子與謝湜書言
讀易當先觀王弼胡瑗王安石三家三原劉
紹攽周易詳說曰朱子謂程子之學源於周
子然考之易傳無一語及太極於觀卦彖辭
云予聞之胡翼之先生居上為天下之表儀
於大畜上九云予聞之胡先生曰天之衢亨
誤加何字於夬九三云安定胡公移其文曰
牡于頄有凶獨行遇雨若濡有愠君子夬夬
无咎於漸上九云安定胡公以陸為逵考伊
川年譜稱皇祐中游太學海陵胡翼之先生
方主教導得先生所試大驚即延見處以學
職意其時必從而受業焉世知其從事濂溪
不知其講易多本於翼之也其說為前人所
未及今核以程𫝊良然朱子語類亦稱胡安
定易分曉正當則是書在宋時固以義理說
易之宗也宋志載瑗易解十卷周易口義十
卷朱彝尊經義考引李振裕之說云瑗講授
之餘欲著述而未逮其門人倪天隠述之以
非其師手著故名曰口義後世或稱口義或
稱易解實無二書其說雖古無明文今考晁
公武讀書志亦云胡安定易傳盖門人倪天
隠所纂非其自著故序首稱先生曰其說與
口義合而列於易傳條下亦不另出口義一
條然則易解口義確為一書宋志誤分為二
明矣乾隆四十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周易口義發題
先生曰夫易者伏羲文王周公孔子所以垂萬世之大
法三才變易之書也自伏羲仰觀天文俯察地理始畫
八卦故爻有九六以盡隂陽之數位有三畫以盡三才
之道寫天地雷風水火山澤之象以盡天下之用明健
順動入止說陷明之體以盡天下之理然而伏羲之時
世質民淳巧偽未興詐端未作故雖三畫亦可以盡吉
凶之變自神農至堯舜莫不取法八卦之象以為大治
之本歴夏㳂商以及桀紂之世民欲叢生姦偽萬狀禮
隳樂缺天下紛然故三爻不能盡萬物之消長究人心
之情偽文王有大聖之才罹於憂患觀紂之世小人在
位詐偽日熾思周身之防達憂患之情通天人之淵藴
明人事之始終遂重卦為六十四重爻為三百八十四
又於逐卦之下為之彖辭故天地通變之道萬物情偽
之理一備於此然謂之易者按乾鑿度云易一名而含
三義簡易也不易也變易也故穎達作疏洎崔覲劉正
簡皆取其說然謂不易簡易者於聖人之經繆妄殆甚
且仲尼曰名不正則言不順言不順則事不成是言凡
興作之事先須正名名正則事方可成況聖人作易為
萬世之大法豈復有二三之義乎按掦子曰隂不極則
陽不生亂不極則德不形又繫辭曰易窮則變變則通
通則久又云生生之謂易是大易之作專取變易之義
盖變易之道天人之理也以天道言之則隂陽變易而
成萬物寒暑變易而成四時日月變易而成晝夜以人
事言之則得失變易而成吉凶情偽變易而成利害君
子小人變易而成治亂故天之變易則歸乎生成而自
為常道若人事變易則固在上位者裁制之如何耳何
則在位之人苟知其君子小人相易而為治亂則當常
進用君子而擯斥小人則天下常治而无亂矣知其情
偽相易而成利害當純用情實而黜去詐偽則所為常
利而无害矣知其得失相易而成吉凶當就事之得而
去事之失則其行事常吉而无凶矣是皆人事變易不
可不慎也故大易之作專取變易之義謂之周易者自
伏羲畫卦文王重之又從而為之彖辭至周公又為之
爻辭仲尼又十翼之數聖相繼其道大備于周故曰周
易謂之上經下經者自乾坤至坎離三十卦謂之上經自
咸恒至未濟三十四卦謂之下經然則所以分上下二經
者以簡帙重大故分之也乾坤者天地之象坎離者日
月之象故取以為上經咸恒者夫婦之義既濟未濟人
倫終始之道故取以為下經先儒亦常謂不分之即无
損于義分之亦无害其實但以簡帙重大而分之也乾
傳者乾卦名也傳傳也言傳述聖人之法以示萬世也
