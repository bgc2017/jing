尚書注疏卷七
漢孔氏傳唐陸德明音義孔穎達疏
商書(湯誓上仲虺之誥太甲太甲中)(湯誥下伊訓有一德太甲咸)
序伊尹相湯伐桀升自陑傳桀都安邑湯升道從陑
出其不意陑在河曲之南遂與桀戰于嗚條之野𫝊
地在安邑之西桀逆拒湯作湯誓音義(相息亮反湯如字馬云俗)
(儒以湯為諡或為號號者似非其意言諡近之然不在諡法故無聞焉及禹俗儒以為名帝系禹名文命)
(王侯世本湯名天乙推此言之禹豈復非諡乎亦不在諡法故疑焉桀其列反夏之末天子升音昇陑音)
(而)疏(正義曰伊尹以夏政醜惡去而歸湯輔相成湯與之伐桀升道從陑出其不意遂與桀戰于鳴)
(條之野將戰而誓戒士衆史敘其事作湯誓傳正義曰此序湯自伐桀必言伊尹相湯者序其篇次自為)
(首尾以上云伊尹醜夏遂相成湯伐之故文次言伊尹也計太公之相武王猶如伊尹之相成湯泰誓不)
(言太公相者彼文無其次也且武王之時有周召之倫聖賢多矣湯稱伊尹云聿求元聖與之戮力伊尹)
(稱惟尹躬暨湯咸有一德則伊尹相湯其功多於太公故特言伊尹相湯也桀都安邑相𫝊為然即漢之)
(河東郡安邑縣是也史記吳起對魏武侯云夏桀之居左河濟右太華伊闕在其南羊腸在其北修政不)
(仁湯放之也地理志云上黨郡壺關縣有羊腸坂在安邑之北是桀都安邑必當然矣將明陑之所在故)
(先言桀都安邑桀都在亳西當從東而往今乃升道從陑升者從下向上之名言陑當是山阜之地歴險)
(迂路為出不意故也陑在河曲之南盖今潼關左右河曲在安邑西南從陑向北渡河乃東向安邑鳴條)
(在安邑之西桀西出拒湯故戰于鳴條之野陑在河曲之南鳴條在安邑之西皆彼有其迹相𫝊云然湯)
(以至聖伐暴當顯行用師而出其不意掩其不備者湯承禪代之後嘗為桀臣慙而且懼故出其不意武)
(王則三分天下有其二久不事紂紂有浮桀之罪地無險要之勢故顯然致罰以明天誅又慇懃誓衆與)
(湯有異所以湯惟一誓武王有三鄭玄云鳴條南夷地名孟子云舜卒於鳴條東夷之地或云陳留平丘)
(縣今有鳴條亭是也皇甫謐云伊訓曰造攻自鳴條朕哉自亳又曰夏師敗績乃伐三朡湯誥曰王歸自)
(克夏至于亳三朡在定陶於義不得在陳留與東夷也今安邑見有鳴條陌昆吾亭左氏以為昆吾與桀)
(同以乙卯日亡韋顧亦爾故詩曰韋顧既伐昆吾夏桀於左氏昆吾在衞乃在濮陽不得與桀異處同日)
(而亡明昆吾亦來安邑欲以衞桀故同日亡而安邑有其亭也且吳起言險以指安邑安邑於此而言何)
(得在南夷乎謐言是也)
湯誓𫝊戒誓湯士衆疏(正義曰此經皆誓之辭也甘誓泰誓牧誓𤼵首皆有)
(序引别言其誓意記其誓處此與費誓惟記誓辭不言誓處者史非一人辭有詳略序以經文不具)
(故備言之也)
王曰格爾衆庶悉聽朕言𫝊契始封商湯遂以為天下
號湯稱王則比桀於一夫非台小子敢行稱亂有夏多
罪天命殛之𫝊稱舉也舉亂以諸侯伐天子非我小子
敢行此事桀有昏德天命誅之今順天今爾有衆汝曰
我后不恤我衆舍我穡事而割正夏𫝊汝汝有衆我后
桀也正政也言奪民農功而為割剝之政予惟聞汝衆
言𫝊不憂我衆之言夏氏有罪予畏上帝不敢不正𫝊
不敢不正桀罪誅之今汝其曰夏罪其如台𫝊今汝其
復言桀惡其亦如我所聞之言夏王率遏衆力率割夏
邑𫝊言桀君臣相率為勞役之事以絶衆力謂廢農功
相率割剝夏之邑居謂征賦重有衆率怠弗協曰時日
曷喪予及汝皆亡𫝊衆下相率為怠惰不與上和合比
桀於日曰是日何時喪我與汝俱亡欲殺身以喪桀夏
德若茲今朕必往傳凶德如此我必往誅之爾尚輔予
一人致天之罰予其大賚汝𫝊賚與也汝庶幾輔成我
我大與汝爵賞爾無不信朕不食言𫝊食盡其言偽不
實爾不從誓言𫝊不用命予則孥戮汝罔有攸赦𫝊古
之用刑父子兄弟罪不相及今云孥戮汝無有所赦權
以脇之使勿犯音義(格庚白反來也台以之反下同殛居力反恤荀律反舍音捨廢也復)
(扶又反遏於葛反徐音謁馬云止也喪息浪反注同惰徒卧反罰音伐賚力代反徐音來)疏(正義曰商王成)
(湯將與桀戰呼其將士曰來汝在軍之衆庶悉聽我之誓言我伐夏者非我小子輙敢行此以臣伐君舉為亂)
(事乃由有夏君桀多有大罪上天命我誅之桀既失君道我非復桀臣是以順天誅之由其多罪故也桀之罪)
(狀汝盡知之今汝桀之所有之衆即汝輩是也汝等言曰我君夏桀不憂念我等衆人舍廢我稼穡之事奪我)
(農功之業而為割剝之政於夏邑斂我貨財我惟聞汝衆言夏氏既有此罪上天命我誅桀我畏上天之命不)
(敢不正桀罪而誅之又質而審之今汝衆人其必言曰夏王之罪其實如我所言夏王非徒如此又與臣下相)
(率遏絶衆力使不得事農又相率為割剝之政於此夏邑使不得安居上下同惡氏困益甚由是汝等相率怠)
(惰不與在上和協比桀於日曰是日何時能喪若其可喪我與汝皆亡身殺之寧殺身以亡桀是其惡之甚夏)
(王惡德如此今我必往誅之汝庶幾輔成我一人致行天之威罰我其大賞賜汝汝無得不信我語我終不食)
(盡其言為虚偽不實汝若不從我之誓言我則并殺汝子以戮汝身必無有所赦勸使勉力勿犯法也庶亦衆)
(也古人有此重言猶云艱難也𫝊正義曰以湯於此稱王故本其號商之意契始封商湯號為商知契始封商)
(湯遂以商為天下之號鄭玄之說亦然惟王肅云相土居商丘湯取商為號若取商丘為號何以不名商丘而)
(單名商也若八遷國名商不改則此商猶是契商非相土之商也若八遷遷即改名則相土至湯改名多矣相)
(土既非始祖又非受命何故用其所居之地以為天下號名成湯之意復何取乎知其必不然也湯取契封商)
(以商為天下之號周不取后稷封邰為天下之號者契後八遷商名不改成湯以商受命故宜以商為號后稷)
(之後隨遷易名公劉為豳太王為周文王以周受命故當以周為號二代不同理則然矣泰誓云獨夫受此湯)
(稱為王則比桀於一夫桀既同於一夫故湯可稱王矣是言湯於伐桀之時始稱王也周書泰誓稱王則亦伐)
(紂之時始稱王也鄭玄以文王生稱王亦謬也稱舉釋言文常法以臣伐君則為亂逆故舉亂謂以諸侯伐天)
(子桀有昏德宣三年左𫝊文以有昏德天命誅之今乃順天行誅非復臣伐君也以此解衆人守常之意也如)
(我者謂湯之自稱我也湯謂其衆云汝言桀之罪如我誓言所述也率遏衆力率割夏邑此經與上舍我穡事)
(而割正夏其意一也上言夏王之身此言君臣相率再言所以積桀之罪也力施於農財供上賦故以止絶衆)
(力謂廢農功割剝夏邑謂征賦重言以農時勞役又重斂其財致使民困而怨深賦斂重則民不安矣上既馭)
(之非道下亦不供其命故衆下相率為怠惰不與上和合不肯每事順從也比桀於日曰是日何時喪亡欲令)
(早喪桀命也我與汝俱亡者民相謂之辭言竝欲殺身以喪桀也所以比於日者以日無喪之理猶云桀不可)
(喪言喪之難也不避其難與汝俱亡欲殺身以喪桀疾之甚也鄭云桀見民欲叛乃自比於日曰是日何嘗喪)
(乎日若喪亡我與汝亦皆喪亡引不亡之徵以脇恐下民也釋詁云食偽也孫炎曰食言之偽也哀二十五年)
(左𫝊云孟武伯惡郭重曰何肥也公曰是食言多矣能無肥乎然則言而不行如食之消盡後終不行前言為)
(偽故通謂偽言為食言故爾雅訓食為偽也昭二十年左𫝊引康誥曰父子兄弟罪不相及是古之用刑如是)
(也既刑不相及必不殺其子權時以廹脇之使勿犯刑法耳不於甘誓解之者以夏啓承舜禹之後刑罰尚寬)
(殷周以後其罪或相緣坐恐其實有孥戮故於此解之鄭玄云大罪不止其身又孥戮其子孫周禮云其奴男)
(子入于罪隸女子入于舂槀鄭意以為實戮其子故周禮注云奴謂從坐而没入縣官者也孔以孥戮為權脇)
(之辭則周禮所云非從坐也鄭衆云謂坐為盗賊而為奴者輸於罪隸舂人槀人之官引此孥戮汝又引論語)
(云箕子為之奴或如衆言别有没入非緣坐者也)
序湯既勝夏欲遷其社不可𫝊湯承堯舜禪代之後
順天應人逆取順守而有慙德故革命創制改正易
服變置社稷而後世無及句龍者故不可而止作夏
社疑至臣扈𫝊言夏社不可遷之義疑至及臣扈三
篇皆亡音義(社后土之神禪時戰反應應對之應創初亮反正音征又音正句音鉤句龍共)
(工之子為后土扈音戶)疏(正義曰湯既伐而勝夏革命創制變置社稷欲遷其社無人可代句龍故)
(不可而止於時有言議論其事故史敘之為夏社疑至臣扈三篇皆亡𫝊正義曰𫝊解湯遷社之意湯承)
(堯舜禪代之後已獨伐而取之雖復應天順人乃是逆取順守而有慙愧之德自恨不及古人故革命創)
(制改正易服因變置社稷也易革卦彖曰湯武革命順乎天而應乎人下篇言湯有慙德大𫝊云改正朔)
(易服色此其所得與民變革者也所以變革此事欲易人之視聽與之更新故於是之時變置社稷昭二)
(十九年左𫝊云共工氏有子曰句龍為后土后土為社有烈山氏之子曰柱為稷自夏已上祀之周棄亦)
(為稷自商已來祀之祭法云厲山民之有天下也其子曰農能殖百穀夏之衰也周棄繼之故祀以為稷)
(共工氏之覇九州也其子曰后土能平九州故祀以為社是言變置之事也魯語文與祭法正同而云夏)
(之興也周棄繼之興當為哀字之誤耳湯于初時社稷俱欲改之周棄功多於柱即令廢柱祀棄而上世)
(治水土之臣其功無及句龍者故不可遷而止此序之次在湯誓之下云湯既勝夏下云夏師敗績湯遂)
(從之是未及逐桀已為此謀鄭玄等注此序乃在湯誓之上若在作誓之前不得云既勝夏也孟子曰犧)
(牲既成粢盛既潔祭祀以時然而旱乾水溢則變置社稷鄭玄因此乃云湯伐桀之時大旱既置其禮祀)
(明德以薦而猶旱至七年故更置社稷乃謂湯即位之後七年大旱方始變之若實七年乃變何當繫之)
(勝夏勝夏猶尚不可况在湯誓前乎且禮記云夏之衰也周棄繼之商興七年乃變安得以夏衰為言也)
(若商革夏命猶七年祀柱左𫝊亦不得斷為自夏已上祀柱自商已來祀棄也由此而言孔稱改正朔而)
(變置社稷所言得其旨也漢世儒者說社稷有二左𫝊說社祭句龍稷祭柱棄惟祭人神而已孝經說社)
(為土神稷為榖神句龍柱棄是配食者也孔無明說而此經云遷社孔𫝊云無及力龍即同賈逵馬融等)
(說以社為句龍也疑至與臣扈相類當是二臣名也盖亦言其不可遷之意馬融云聖人不可自專復用)
(二臣自明也)
序夏師敗績湯遂從之𫝊大崩曰敗績從謂遂討之
遂伐三朡俘厥寶玉𫝊三朡國名桀走保之今定陶
也桀自安邑東入山出太行東南涉河湯緩追之不
迫遂奔南巢俘取也玉以禮神使無水旱之災故取
而寶之誼伯仲伯作典寶傳二臣作典寶一篇言國
之常寶也亡音義(績子寂反從才容反朡子公反俘音孚行戶剛反一音如字誼本或)
(作義)疏(𫝊正義曰湯伐三朡知是國名逐桀而伐其國知桀走保之也今定陶者相𫝊為然安邑在洛)
(陽西北定陶在洛陽東南孔跡其所往之路桀自安邑東入山出太行乃東南涉河往奔三朡湯緩追之)
(不迫遂奔南巢俘取釋詁文桀必載寶而行棄於三朡取其寶玉取其所棄者也楚語云玉足以庇廕嘉)
(榖使無水旱之災則寶之韋昭云玉禮神之玉也言用玉禮神神享其德使風雨調和可以庇廕嘉榖故)
(取而寳之)
序湯歸自夏至于大坰𫝊自三朡而還大坰地名仲
虺作誥𫝊為湯左相奚仲之後音義(夏亥雅反坰故螢反徐欽螢反)
(又古螢反虺許鬼反誥故報反相息亮反奚弦雞反)疏(正義曰湯歸自伐夏至于大坰之地其臣仲虺)
(作誥以誥湯史錄其言作仲虺之誥上言遂伐三朡故𫝊言自三朡而還不言歸自三朡而言歸自夏者)
(伐夏而遂逐桀於今方始旋歸以自夏告廟故序言自夏𫝊本其來處故云自三朡耳大坰地名未知所)
(在當是定陶向亳之路所經湯在道而言予恐來世以台為口實故仲虺至此地而作誥也序不言作仲)
(虺之誥以理足文便故略之傳正義旧定元年左𫝊云薛之皇祖奚仲居薛以為夏車正仲虺居薛以為)
(湯左相是其事也)
仲虺之誥𫝊仲虺臣名以諸侯相天子會同曰誥
疏(正義曰𤼵首二句史述成湯之心次二句湯言已慙之意仲虺乃作誥以下皆勸湯之辭自曰)
(嗚呼至用爽厥師言天以桀有罪命伐夏之事自簡賢附勢至言足聽聞說湯在桀時怖懼之事自)
(惟王弗邇聲色至厥惟舊哉言湯有德行加民民歸之事自佑賢輔德以下說天子之法當擢用賢)
(良屏黜昏暴勸湯奉行此事不須以放桀為惡康誥召誥之類二字足以為文仲虺誥三字不得成)
(文以之字足成其句畢命冏命不言之微子之命文侯之命言之與此同猶周禮司服言大裘而冕)
(亦足句也𫝊正義曰伯仲叔季人字之常仲虺必是其名或字仲而名虺古人名字不可審知縱使)
(是字亦得謂之為名言是人之名號也左𫝊稱居薛為湯左相是以諸侯相天子也周禮士師云以)
(五戒先後刑罰一曰誓用之於軍旅二曰誥用之於會同是會同曰誥誥謂於會之所設言以誥衆)
(此惟誥湯一人而言會同者因解諸篇誥義且仲虺必對衆誥湯亦是會同曰誥)
成湯放桀于南巢惟有慙德𫝊湯伐桀武功成故以為
號南巢地名有慙德慙德不及古曰予恐來世以台為
口實𫝊恐來世論道我放天子常不去口音義(湯伐桀武功成)
(故號成湯一云成諡也)疏(正義曰桀奔南巢湯縱而不迫故稱放也𫝊言南巢地名不知地之所在周書)
(序有巢伯來朝𫝊云南方遠國鄭玄云巢南方之國世一見者桀之所奔盖彼國也以其國在南故稱南耳𫝊)
(并以南巢為地名不能委知其處故未明言之)
仲虺乃作誥𫝊陳義誥湯可無慙曰嗚呼惟天生民有
欲無主乃亂𫝊民無君主則恣情欲必致禍亂惟天生
聰明時乂𫝊言天生聰明是治民亂有夏昏德民墜塗
炭𫝊夏桀昏亂不恤下民民之危險若陷泥墜火無救
之者天乃錫王勇智表正萬邦纘禹舊服𫝊言天與王
勇智應為民主儀表天下法正萬國繼禹之功統其故
服茲率厥典奉若天命𫝊天意如此但當循其典法奉
順天命而已無所慙音義(纘子管反應應對之應)夏王有罪矯誣
上天以布命于下傳言託天以行虐於民乃桀之大罪
帝用不臧式商受命用爽厥師傳天用桀無道故不善
之式用爽明也用商受王命用明其衆言為主也音義
(矯居表反誣音無臧作郎反)疏(正義曰矯詐也誣加也夏王自有所欲詐加上天言天道須然不可不爾)
(假此以布苛虐之命於天下以困苦下民上天用桀無道之故故不善之用使商家受此為王之命以王天下)
(用命商王明其所有之衆謂湯教之使修德行善以自安樂是明之也傳正義曰式用釋言文昭七年左傳云)
(是以有精爽至於神明從爽以至於明則爽是明之始故爽為明也經稱昧爽謂未大明也)
簡賢附勢寔繁有徒傳簡略也賢而無勢則略之不賢
有勢則附之若是者繁多有徒衆無道之世所常肇我
邦于有夏若苗之有莠若粟之有秕傳始我商家國於
夏世欲見翦除若莠生苗若秕生粟恐被鋤治簸颺小
大戰戰罔不懼于非辜矧予之德言足聽聞傳言商家
小大憂危恐其非罪見滅矧況也況我之道德善言足
聽聞乎無道之惡有道自然理音義(繁音煩莠羊九反秕悲里反徐甫理)
(反又必履反鋤仕魚反簸波我反颺音揚矧申忍反惡烏路反)
惟王不邇聲色不殖貨利傳邇近也不近聲樂言清簡
不近女色言貞固殖生也不生資貨財利言不貪也既
有聖德兼有此行音義(近附近之近行下孟反)德懋懋官功懋懋
賞用人惟已改過不吝傳勉於德者則勉之以官勉於
功者則勉之以賞用人之言若自已出有過則改無所
吝惜所以能成王業音義(懋音茂吝良刃反王如字又于况反)疏(正義曰於德能)
(勉力行之者王則勸勉之以官於功能勉力為之者王則勸勉之以賞用人之言惟如已之所出改悔過失無)
(所恡惜美湯之行如此凡庸之主得人之言恥非已智雖知其善不肯遂從已有愆失恥於改過舉事雖覺其)
(非不肯更悔是惜過不改故以此美湯也成湯之為此行尚為仲虺所稱歎凡人能勉者鮮矣)克寬克
仁彰信兆民傳言湯寬仁之德眀信於天下乃葛伯仇
餉初征自葛東征西夷怨南征北狄怨傳葛伯遊行見
農民之餉於田者殺其人奪其餉故謂之仇餉仇怨也
湯為是以不祀之罪伐之從此後遂征無道西夷北狄
舉遠以言則近者著矣音義(仇音求餉式亮反)疏(正義曰此言乃者却說已)
(過之事胤征云乃季秋月朔其義亦然左傳稱怨耦曰仇謂彼人有負於我我心怨之是名為仇也餉田之人)
(不負葛伯葛伯奪其餉而殺之是葛伯以餉田之人為己之仇言非所怨而妄殺故湯為之報也孟子稱湯使)
(亳衆往為之耕有童子以黍肉餉葛伯奪而殺之則葛伯所殺殺亳人也傳言葛伯遊行見農人之餉於田者)
(殺其人而奪其餉故謂之仇餉乃似葛伯自殺己人與孟子違者湯之征葛以人之枉死而為之報耳不為亳)
(人乃報之非亳人則赦之故傳指言殺餉不辨死者何人亳人葛人義無以異故不復言亳非是故違孟子)
曰奚獨後予傳怨者辭也攸徂之民室家相慶曰徯予
后后來其蘇傳湯所往之民皆喜曰待我君來其可蘇
息民之戴商厥惟舊哉傳舊謂初征自葛時音義(徯胡啟反)
(蘇字亦作穌)
佑賢輔德顯忠遂良傳賢則助之德則輔之忠則顯之
良則進之明王之道疏(傳正義曰周禮鄉大夫云三年則大比考其德行道藝而興賢)
(者鄭玄云賢者謂有德行者詩序云忠臣良士皆是善也然則賢是德盛之名德是資賢之實忠是盡心之事)
(良是為善之稱俱是可用之人所從言之異耳佑之與輔顯之與遂隨便而言之)兼弱攻昧取
亂侮亡傳弱則兼之闇則攻之亂則取之有亡形則侮
之言正義疏(𫝊正義曰力少為弱不明為昧政荒為亂國滅為亡兼謂包之攻謂擊之取謂取為)
(己有侮謂侮慢其人弱昧亂亡俱是彼國衰微之状兼攻取侮是此欲吞并之意弱昧是始衰之事來服則制)
(為己屬不服則以兵攻之此二者始欲服其人未是滅其國亂是已亂亡謂將亡二者衰甚已將滅其國亡形)
(已著無可忌憚故陵侮其人既侮其人必滅其國故以侮言之此是人君之正義仲虺陳此者意亦言桀亂亡)
(取之不足為愧下言推亡及覆昏暴其意亦在桀也)推亡固存邦乃其昌傳有亡
道則推而亡之有存道則輔而固之王者如此國乃昌
盛音義(推土雷反)德日新萬邦惟懷志自滿九族乃離𫝊日
新不懈怠自滿志盈溢音義(懈工債反)疏(正義曰繫辭云日新之謂盛德言脩)
(德不怠日日益新德加于人無遠不屆故萬邦之衆惟盡歸之志意自滿則陵人人既被陵則情必不附雖九)
(族之親乃亦離之萬邦舉遠以明近也九族舉親以明疎也漢代儒者說九族之義有二案禮戴及尚書緯歐)
(陽說九族乃異姓有屬者父族四母族三妻族二古尚書說九族從高祖至玄孫凡九族堯典云以親九族𫝊)
(云以睦高祖玄孫之親則此言九族亦謂高祖玄孫之親也謂萬邦惟懷實歸之九族乃離實離之聖賢設言)
(為戒容辭頗甚父子之間便以志滿相棄此言九族以為外姓九族有屬文便也)王懋昭大德
建中于民以義制事以禮制心垂裕後昆𫝊欲王自勉
明大德立大中之道於民率義奉禮垂優足之道示後
世予聞曰能自得師者王𫝊求賢聖而事之謂人莫已
若者亡𫝊自多足人莫之益亡之道好問則裕自用則
小𫝊問則有得所以足不問專固所以小音義(中如字本或作)
(忠非裕徐以樹反王徐于况反又如字好呼報反)嗚呼慎厥終惟其始𫝊靡不
有初鮮克有終故戒慎終如其始殖有禮覆昏暴𫝊有
禮者封殖之昏暴者覆亡之欽崇天道永保天命傳王
者如此上事則敬天安命之道音義(鮮息淺反覆芳服反暴蒲報反或作)
(虣)
序湯既黜夏命𫝊黜退也退其王命復歸于亳作湯
誥疏(正義曰湯既黜夏王之命復歸于亳以伐桀大義誥示天下史錄其事作湯誥仲虺在路作誥)
(此至亳乃作故次仲虺之下)
湯誥𫝊以伐桀大義告天下
王歸自克夏至于亳誕告萬方𫝊誕大也以天命大義
告萬方之衆人音義(誕音但告工毒反)疏(正義曰湯之伐桀當有諸侯從之不從行)
(者必應多矣既已克夏改正名號還至于亳海内盡來猶如武成篇所云庶邦冢君暨百工受命于周也湯於)
(此時大誥諸侯以伐桀之義故云誕告萬方誕大釋詁文萬者舉盈數下云凡我造邦是告諸侯也)
王曰嗟爾萬方有衆明聽予一人誥𫝊天子自稱曰予
一人古今同義惟皇上帝降衷于下民𫝊皇大上帝天
也衷善也疏(正義曰天生烝民與之五常之性使有仁義禮智信是天降善於下民也天既與善)
(於民君當順之故下𫝊云順人有常之性則是為君之道)若有恒性克綏厥猷惟后
𫝊順人有常之性能安立其道教則惟為君之道
夏王滅德作威以敷虐于爾萬方百姓𫝊夏桀滅道德
作威刑以布行虐政於天下百官言殘酷爾萬方百姓
罹其凶害弗忍荼毒傳罹被荼毒苦也不能堪忍虐之
甚音義(罹力之反本亦作羅洛何反荼音徒)疏(正義曰釋草云荼苦菜此菜味苦故假之以言人苦)
(毒謂螫人之蟲蛇虺之類實是人之所苦故并言荼毒以喻苦也)竝告無辜于上下神
祗𫝊言百姓兆民竝告無罪稱冤訴天地天道福善禍
淫降災于夏以彰厥罪𫝊政善天福之淫過天禍之故
下災異以明桀罪惡譴寤之而桀不改音義(冤紆元反譴遣戰反)
(寤五故反)
肆台小子將天命明威不敢赦𫝊行天威謂誅之敢用
玄牡敢昭告于上天神后請罪有夏𫝊明告天問桀百
姓有何罪而加虐乎音義(台音怡牡茂后反)疏(正義曰檀弓云殷人尚白牲用)
(白今云玄牡夏家尚黑于時未變夏禮故不用白也故安國注論語敢用玄牡之文云殷家尚白未變夏禮故)
(云玄牡是其義也鄭玄說天神有六周家冬至祭皇天大帝于圜丘牲用蒼夏至祭靈威仰於南郊則牲用騂)
(孔注孝經圜丘與郊共為一事則孔之所說無六天之事論語堯曰之篇所言敢用玄牡即此事是也孔注論)
(語以為堯曰之章有二帝三王之事錄者採合以成章檢大禹謨及此篇與泰誓武成則堯曰之章其文略矣)
(鄭玄解論語云用玄牡者為舜命禹事於時總告五方之帝莫適用用皇天大帝之牲其意與孔異)聿求
元聖與之戮力以與爾有衆請命𫝊聿遂也大聖陳力
謂伊尹放桀除民之穢是請命音義(聿允橘反述也戮舊音六又力彫反)
(說文力周反史記音力消反穢於廢反)疏(𫝊正義曰聿訓述也述前所以申遂故聿為遂也戮力猶勉力)
(也論語云陳力就列湯臣大賢惟有伊尹故知大聖陳力謂伊尹也伊尹賢人而謂之聖者相對則聖極而賢)
(次散文則賢聖相通舜謂禹曰惟汝賢是聖得謂之賢則賢亦可言聖鄭玄周禮注云聖通而先識也解先識)
(則為聖名故伊尹可為聖也孟子云伯夷聖人之清者也伊尹聖人之任者也柳下惠聖人之和者也孔子聖)
(人之時者也是謂伊尹為聖人者也桀為殘虐人不自保故伐桀除人之穢是為請命)
上天孚佑下民罪人黜伏𫝊孚信也天信佑助下民桀
知其罪退伏遠屏天命弗僭賁若草木兆民允殖𫝊僭
差賁飾也言福善禍淫之道不差天下惡除焕然咸飾
若草木同華民信樂生音義(僭子念反忒也劉創林反賁彼義反徐扶云反飾也)
(煥呼亂反樂音洛)疏(正義曰桀以大罪身既黜伏是天之福善禍淫之命信而不僭差也既除大惡天下)
(煥然脩飾若草木同生華兆民信樂生也昔日不保性命今日樂生活矣僭差不齊之意故𫝊以僭為差賁飾)
(易序卦文也)俾予一人輯寧爾邦家𫝊言天使我輯安汝國
家國諸侯家卿大夫茲朕未知獲戾于上下𫝊此伐桀
未知得罪於天地謙以求衆心音義(俾必爾反徐甫婢反使也輯音集又)
(七入反戾力計反)疏(𫝊正義曰經言茲者謂此伐桀也顧氏云未知得罪于天地言伐桀之事未知得罪)
(于天地以否湯之伐桀上應天心下符人事本實無罪而云未知得罪以否者謙以求衆心)慄慄危
懼若將隕于深淵𫝊慄慄危心若墜深淵危懼之甚音
義(慄音栗隕于敏反)
凡我造邦無從匪彝無即慆淫𫝊戒諸侯與之更始彝
常慆慢也無從匪常無就慢過禁之各守爾典以承天
休𫝊守其常法承天美道音義(彝徐音夷慆他刀反)爾有善朕弗
敢蔽罪當朕躬弗敢自赦惟簡在上帝之心𫝊所以不
蔽善人不赦已罪以其簡在天心故也疏(正義曰鄭玄注論語云簡)
(閱在天心言天簡閱其善惡也)其爾萬方有罪在予一人𫝊自責化不
至予一人有罪無以爾萬方𫝊無用爾萬方言非所及
嗚呼尚克時忱乃亦有終𫝊忱誠也庶幾能是誠道乃
亦有終世之美音義(忱市林反)
序咎單作明居𫝊咎單臣名主土地之官作明居民
法一篇亡音義(咎其九反單音善卷末同)疏(正義曰百篇之序此類有四伊尹作咸有)
(一德周公作無逸作立政與此篇直言其所作之人不言其作者之意盖以經文分明故略之馬融云咎)
(單為湯司空𫝊言主土地之官盖亦為司空也)
序成湯既沒太甲元年𫝊太甲太丁子湯孫也太丁
未立而卒及湯沒而太甲立稱元年伊尹作伊訓肆
命徂后𫝊凡三篇其二亡疏(正義曰成湯既沒其歲即太甲元年伊尹以太)
(甲承湯之後恐其不能纂修祖業作書以戒之史叙其事作伊訓肆命徂后三篇𫝊正義曰太甲太丁子)
(世本文也此序以太甲元年繼湯沒之下明是太丁未立而卒太甲以孫繼祖故湯沒而太甲代立即以)
(其年稱為元年也周法以踰年即位知此即以其年稱元年者此經云元祀十有二月伊尹祠于先王奉)
(嗣王祇見厥祖太甲中篇云惟三祀十有二月朔伊尹以冕服奉嗣王歸于亳二者皆云十有二月若是)
(踰年即位二者皆當以正月行事何以用十二月也明此經十二月是湯崩之踰月太甲中篇三祀十有)
(二月是服闋之踰月以此知湯崩之年太甲即稱元年也舜禹以受帝終事自取歲首遭喪嗣位經無其)
(文夏后之世或亦不踰年也顧氏云殷家猶質踰月即改元年以明世異不待正月以為首也商謂年為)
(祀序稱年者序以周世言之故也據此經序及大甲之篇太甲必繼湯後而殷本紀云湯崩太子太丁未)
(立而卒於是乃立太丁之弟外丙二年崩别立外丙之弟仲壬四年崩伊尹乃立太丁之子太甲與經不)
(同彼必妄也劉歆班固不見古文謬從史記皇甫謐既得此經作帝王世紀乃述馬遷之語是其疎也顧)
(氏亦云止可依經誥大典不可用𫝊記小說)
伊訓𫝊作訓以教道太甲
惟元祀十有二月乙丑伊尹祠于先王𫝊此湯崩踰月
太甲即位奠殯而告音義(祀年也夏曰歲商曰祀周曰年唐虞曰載祠音辭祭也)
疏(正義曰伊尹祠于先王謂祭湯也奉嗣王祇見厥祖謂見湯也故𫝊解祠先王為奠殯而告見厥祖為居)
(位主喪羣后咸在為在位次皆述在喪之事是言祠是奠也祠喪于殯斂祭皆名為奠虞祔卒哭始名為祭知)
(祠非宗廟者元祀即是初喪之時未得祠廟且湯之父祖不追為王所言先王惟有湯耳故知祠實是奠非祠)
(宗廟也祠之與奠有大小耳祠則有主有尸其禮大奠則奠器而已其禮小奠祠俱是享神故可以祠言奠亦)
(由於時猶質未有節文周時則祠奠有異故傳解祠為奠耳傳正義曰太甲中篇云三祀十有二月伊尹以冕)
(服奉嗣王則是除喪即吉明十二月服終禮記稱三年之喪二十五月而畢知此年十一月湯崩此祠先王是)
(湯崩踰月太甲即位奠殯而告也此奠殯而告亦如周康王受顧命尸於天子春秋之世既有奠殯即位踰年)
(即位此踰月即位當奠殯即位也此言伊尹祠于先王是特設祀也嗣王祇見厥祖是始見祖也特設祀禮而)
(王始見祖明是初即王位告殯為喪主也)奉嗣王祇見厥祖𫝊居位主喪侯
甸羣后咸在𫝊在位次百官總已以聽冢宰𫝊伊尹制
百官以三公攝家宰伊尹乃明言烈祖之成德以訓于
王𫝊湯有功烈之祖故稱焉音義(見賢遍反甸徒遍反總音揔)疏(傳正)
(義曰湯有功烈之祖毛詩𫝊文也烈訓業也湯有定天下之功業為商家一代之太祖故以烈祖稱焉)
曰嗚呼古有夏先后方懋厥德罔有天災𫝊先君謂禹
以下少康以上賢王言能以德禳災音義(少詩照反上時掌反禳如)
(羊反)疏(傳正義曰有夏先君總指桀之上世有德之王皆是也傳舉聖賢者言禹已下少康已上惟當禹與)
(啟及少康耳魯語云杼能帥禹者也杼少康之子𫝊盖以其德衰薄故斷自少康已上耳由勉行其德故無有)
(天災言能以德禳災也)山川鬼神亦莫不寧𫝊莫無也言皆安之
暨鳥獸魚鼈咸若𫝊雖微物皆順之明其餘無不順音
義(暨其器反鼈必滅反)疏(正義曰山川鬼神謂山川之鬼神也亦莫不寧者謂鬼神安人君之政政善則)
(神安之神安之則降福人君無妖孽也鳥獸魚鼈咸若者謂人君順禽魚君政善而順彼性取之有時不夭殺)
(也鳥獸在陸魚鼈在水水陸所生微細之物人君為政皆順之明其餘無不順也)于其子孫弗
率皇天降災假手于我有命𫝊言桀不循其祖道故天
下禍災借手於我有命商王誅討之造攻自鳴條朕哉
自亳𫝊造哉皆始也始攻桀伐無道由我始修德于亳
音義(亳旁各反徐扶各反)疏(正義曰于其子孫於有夏先君之子孫謂桀也不循其祖之道天下禍災)
(謂滅其國而誅其身也天不能自誅於桀故借手于我有命之人謂成湯也言湯有天命將為天子就湯借手)
(使誅桀也既受天命誅桀始攻從鳴條之地而敗之天所以命我者由湯始自修德於亳故也)
惟我商王布昭聖武代虐以寬兆民允懷𫝊言湯布明
武德以寬政代桀虐政兆氏以此皆信懷我商王之德
今王嗣厥德罔不在初𫝊言善惡之由無不在初欲其
慎始立愛惟親立敬惟長始于家邦終于四海𫝊言立
愛敬之道始於親長則家國竝化終洽四海音義(長丁丈反)
疏(正義曰王者之馭天下撫兆人惟愛敬二事而已孝經天子之章盛論愛敬之事言天子當用愛敬以接)
(物也行之所立自近為始立愛惟親先愛其親推之以及疎立敬惟長先敬其長推之以及幼即孝經所云愛)
(親者不敢惡於人敬親者不敢慢於人是推親以及物始則行於家國終乃洽於四海即孝經所云德教加於)
(百姓刑于四海是也所異者孝經論愛敬竝始於親令緣親以及疎此分敬屬長言從長以及幼耳)
嗚呼先王肇修人紀從諫弗咈先民時若傳言湯始修
為人綱紀有過則改從諫如流必先民之言是順音義
(咈扶弗反)疏(正義曰賈逵注周語云先民古賢人也魯語云古曰在昔昔曰先民然則先民在古昔之前遠)
(言之也遠古賢人亦是民内之一人故以民言之先民之言於是順從言其動皆法古賢也)居上克
明𫝊言理恕疏(正義曰見下之謂明言其以理恕物照察下情是能明也)為下克忠
𫝊事上竭誠與人不求備檢身若不及𫝊使人必器之
常如不及恐有過疏(正義曰檢謂自攝斂也檢勑其身常如不及不自大以卑人不恃長)
(以陵物也)以至于有萬邦兹惟艱哉𫝊言湯操心常危懼動
而無過以至為天子此自立之難音義(操七曺反又七報反)
敷求哲人俾輔于爾後嗣𫝊布求賢智使師輔於爾嗣
王言仁及後世音義(哲本又作喆俾必爾反)
制官刑儆于有位𫝊言湯制治官刑法以儆戒百官曰
敢有恒舞于宮酣歌于室時謂巫風𫝊常舞則荒淫樂
酒曰酣酣歌則廢德事鬼神曰巫言無政敢有殉于貨
色恆于遊畋時謂淫風𫝊殉求也昧求財貨美色常遊
戲畋獵是淫過之風俗敢有侮聖言逆忠直遠耆德比
頑童時謂亂風𫝊狎侮聖人之言而不行拒逆忠直之
規而不納耆年有德疏遠之童稚頑嚚親比之是荒亂
之風俗惟茲三風十愆卿士有一于身家必喪𫝊有一
過則德義廢失位亡家之道邦君有一于身國必亡𫝊
諸侯犯此國亡之道臣下不匡其刑墨具訓于蒙士𫝊
邦君卿士則以爭臣自匡正臣不正君服墨刑鑿其頟
湼以墨蒙士例謂下士士以爭友僕隸自匡正音義(儆居)
(領反酣戶甘反巫音無樂音洛殉辭俊反徐辭荀反畋音田遠于萬反注同耆巨夷反比毗志反徐扶至反稚)
(直利反嚚魚巾反愆去乾反喪如字又息浪反爭諫爭之爭鑿在洛反頟魚白反湼乃結反隸郎計反)疏
(正義曰此皆湯所制治官之刑以儆戒百官之言也三風十愆謂巫風二舞也歌也淫風四貨也色也遊也畋)
(也與亂風四為十愆也舞及遊畋得有時為之而不可常然故三事特言恆也歌則可矣不可樂酒而歌故以)
(酣配之巫以歌舞事神故歌舞為巫覡之風俗也貨色人所貪欲宜其以義自節而不可專心殉求故言殉於)
(貨色心殉貨色常為遊畋是謂淫過之風俗也侮慢聖人之言拒逆忠直之諫疎遠耆年有德親比頑愚幼童)
(愛惡憎善國必荒亂故為荒亂之風俗也此三風十愆雖惡有大小但有一於身者皆喪國亡家故各從其類)
(相配為風俗臣下不匡其刑墨言臣無貴賤皆當匡正君也具訓于蒙士者謂湯制官刑非直教訓邦君卿大)
(夫等使之受諫亦備具教訓下士使受諫也𫝊正義曰酣歌常舞竝為耽樂無度荒淫廢德俱是敗亂政事其)
(為愆過不甚異也恆舞酣歌乃為愆耳若不恆舞不酣歌非為過也樂酒曰酣言耽酒以自樂也說文亦云酣)
(樂酒也楚語云民之精爽不攜貳者則明神降之在男曰覡在女曰巫又周禮有男巫女巫之官皆掌接神故)
(事鬼神曰巫也廢棄德義專為歌舞似巫事鬼神然言其無政也殉者心循其事是貪求之意故為求也志在)
(得之不顧禮義昧求謂貪昧以求之無逸云于遊于畋是遊與畋别故為遊戲與畋獵為之無度是淫過之風)
(俗也侮謂輕慢狎謂慣忽故𫝊以狎配侮而言之旅獒云德盛不狎侮是狎侮意相類也十愆有一則亡國喪)
(家邦君卿士慮其喪亡之故則宜以爭臣自匡正犯顔而諫臣之所難故設不諫之刑以勵臣下故言臣不正)
(君則服墨刑墨刑五刑之輕者謂鑿其頟湼以墨司刑所謂墨罪五百者也蒙謂蒙稚卑小之稱故蒙士例謂)
(下士也顧氏亦以為蒙謂蒙闇之士例字宜從下讀言此等流例謂下士也)
嗚呼嗣王祇厥身念哉𫝊言當敬身念祖德聖謨洋洋
嘉言孔彰𫝊洋洋美善言甚明可法音義(洋音羊徐音翔)疏(正義)
(曰此歎聖人之謨洋洋美善者謂上湯作官刑所言三風十愆令受下之諫是善言甚明可法也)惟上
帝不常作善降之百祥作不善降之百殃𫝊祥善也天
之禍福惟善惡所在不常在一家爾惟德罔小萬邦惟
慶𫝊修德無小則天下賚慶爾惟不德罔大墜厥宗傳
苟為不德無大言惡有類以類相致必墜失宗廟此伊
尹至忠之訓音義(賚力代反)疏(正義曰又戒王爾惟修德而為善德無小德雖小猶萬邦)
(賴慶況大善乎爾惟不德而為惡惡無大惡雖小猶墜失其宗廟況大惡乎𫝊正義曰爾惟德謂修德以善也)
(爾惟不德謂不修德為惡也易繫辭曰善不積不足以成名惡不積不足以滅身乃謂大善始為福大惡乃成)
(禍此訓作勸誘之辭言為善無小小善萬邦猶慶況大善乎而為惡無大言小惡猶墜厥宗況大惡乎此經二)
(事辭反而意同也𫝊言惡有類者解小惡墜宗之意初為小惡小惡有族類以類相致至於大惡若致於大惡)
(必墜失宗廟言至於大惡乃墜非小惡即能墜也晉語云趙文子冠見韓獻子曰戒之此謂成人成人在始始)
(與善善進不善蔑由至矣始與不善不善進善亦蔑由至矣言惡有類以類相致也今太甲初立恐其親近惡)
(人以惡類相致禍害故以言戒之此是伊尹至忠之訓也)
序肆命𫝊陳天命以戒太甲亡
序徂后𫝊陳往古明君以戒亡
序太甲既立不明𫝊不用伊尹之訓不明居喪之禮
伊尹放諸桐𫝊湯葬地也不知朝政故曰放三年復
歸于亳思庸𫝊念常道伊尹作太甲三篇音義(朝直遙反)
疏(正義曰太甲既立為君不明居喪之禮伊尹放諸桐宮使之思過三年復歸于亳都以其能改前過)
(思念常道故也自初立至放而復歸伊尹每進言以戒之史叙其事作太甲三篇案經上篇是放桐宮之)
(事中下二篇是歸亳之事此序歴言其事以總三篇也𫝊正義曰此篇承伊訓之下經稱不惠于阿衡知)
(不明者不用伊尹之訓也王徂桐宮始云居憂是未放已前不明居喪之禮也經稱營于桐宮密邇先王)
(知桐是湯葬地也舜放四凶徙之遠裔春秋放其大夫流之他境嫌此亦然故辨之云不知朝政故曰放)
(使之遠離國都往居墓側與彼放逐事同故亦稱放也古者天子居喪三年政事聽於冡宰法當不知朝)
(政而云不知朝政曰放者彼正法三年之内君雖不親政事冡宰猶尚諮禀此則全不知政故為放也)
太甲上𫝊戒太甲故以名篇疏(正義曰盤庚仲丁祖乙等皆是發言)
(之人名篇此太甲及沃丁君奭以被告之人名篇史官不同故以為名有異且伊訓肆命徂后與此)
(三篇及咸有一德皆是伊尹戒太甲不可同名伊訓故隨事立稱以太甲名篇也)
惟嗣王不惠于阿衡𫝊阿倚衡平言不順伊尹之訓音
義(倚於綺反)疏(正義曰太甲以元年十二月即位此至放桐之時未知凡經幾月必是伊尹數諫久而不)
(順方始放之盖已三五月矣必是二年放之序言三年復歸者謂即位三年非在桐宮三年也史錄其伊尹訓)
(王有伊訓肆命徂后其餘忠規切諫固應多矣太甲終不從之故言不惠于阿衡史為作書發端故言此為目)
(也𫝊正義曰古人所讀阿倚同音故阿亦倚也稱上謂之衡故衡為平也詩毛𫝊云阿衡伊尹也鄭文亦云阿)
(倚衡平也伊尹湯倚而取平故以為官名)
伊尹作書曰先王顧諟天之明命以承上下神祗傳顧
謂常目在之諟是也言敬奉天命以承順天地音義(顧音)
(故諟音是說文理也祗巨支反)疏(𫝊正義曰說文云顧還視也諟與是古今之字異故變文為是也言先王)
(每有所行必還迴視是天之明命謂常目在之言其想象如目前終常敬奉天命以承上天下地之神祗也)
社稷宗廟罔不祇肅𫝊肅嚴也言能嚴敬鬼神而遠之
天監厥德用集大命撫綏萬方𫝊監視也天視湯德集
王命於其身撫安天下惟尹躬克左右厥辟宅師𫝊伊
尹言能助其君居業天下之衆音義(遠于萬反監工暫反辟必亦反徐甫)
(亦反)疏(正義曰孫武兵書及呂氏春秋皆云伊尹名摰則尹非名也今自稱尹者盖湯得之使尹正天下故)
(號曰伊尹人既呼之為尹故亦以尹自稱禮法君前臣名不稱名者古人質直不可以後代之禮約之)肆
嗣王丕承基緒𫝊肆故也言先祖勤德致有天下故子
孫得大承基業宜念祖修德惟尹躬先見于西邑夏自
周有終相亦惟終𫝊周忠信也言身先見夏君臣用忠
信有終夏都在亳西其後嗣王罔克有終相亦罔終𫝊
言桀君臣滅先人之道德不能終其業以取亡嗣王戒
哉祇爾厥辟辟不辟忝厥祖傅以不終為戒慎之至敬
其君道則能終忝辱也為君不君則辱其祖音義(丕普悲反)
(徐甫眉反先見並如字注同相息亮反)
王惟庸罔念聞傳言太甲守常不改無念聞伊尹之戒
伊尹乃言曰先王昧爽丕顯坐以待旦𫝊爽顯皆明也
言先王昧明思大明其德坐以待旦而行之旁求俊彦
啓迪後人𫝊旁非一方美士曰彦開道後人言訓戒無
越厥命以自覆𫝊越墜失也無失亡祖命而不勤德以
自顛覆慎乃儉德惟懷永圖𫝊言當以儉為德思長世
之謀若虞機張往省括于度則釋傳機弩牙也虞度也
度機機有度以凖望言修德夙夜思之明旦行之如射
先省矢括于度釋則中欽厥止率乃祖攸行傳止謂行
所安止君止於仁子止於孝惟朕以懌萬世有辭𫝊言
能循汝祖所行則我喜悦王亦見嘆美無窮音義(昧音妹俊)
(亦作畯迪大歴反越于月反本又作粤覆芳服反注同省息井反括故活反度如字虞度待洛反中丁仲反懌)
(音亦)疏(正義曰伊尹作書以告太甲不念聞之伊尹乃又言曰先王以昧爽之時思大明其德既思得其事)
(則坐以待旦明則行之其身既勤於政又乃旁求俊彦之人置之於位令以開導後人先王之念子孫其憂勤)
(若是嗣王今承其後無得墜失其先祖之命以自覆敗王當慎汝儉約之德令其以儉為德而謹慎守之惟思)
(為長世之謀謀為政之事譬若以弩射也可凖度之機已張之又當以意往省視矢括當於所度則釋而放之)
(如是而射則無不中矣猶若人君所修政教欲發命也當以意夙夜思之使當於民心明旦行之則無不當矣)
(王又當敬其身所安止循汝祖之所行若能如此惟我以此喜悦王于萬世常有善辭言有聲譽亦見歎美無)
(窮也𫝊正義曰昭七年左𫝊云是以有精爽至於神明從爽以至於明是爽謂未大明也昧是晦冥爽是未明)
(謂夜向晨也釋詁云丕大也顯光也光亦明也於夜昧冥之時思欲大明其德既思得之坐以待旦而行之言)
(先王身之勤也旁謂四方求之故言非一方也美士曰彦釋訓文舍人曰國有美士為人所言道也括謂矢末)
(機張省括則是以射喻也機是轉關故為弩牙虞訓度也度機者機有法度以凖望所射之物凖望則解經虞)
(也如射者弩以張訖機關先省矢括與所射之物三者於法度相當乃後釋弦發矢則射必中矣言為政亦如)
(是也)
王未克變𫝊未能變不用訓太甲性輕脱伊尹至忠所
以不已音義(輕遣政反)疏(𫝊正義曰未能變者據在後能變故當時為未能也時既未變是不)
(用伊尹之訓也太甲終為人主非是全不可移但體性輕脱與物推遷雖有心向善而為之不固伊尹至忠所)
(以進言不已是伊尹知其可移故誨之不止冀其終從己也)
伊尹曰兹乃不義習與性成𫝊言習行不義將成其性
予弗狎于弗順營于桐宮密邇先王其訓無俾世迷𫝊
狎近也經營桐墓立宮令太甲居之近先王則訓於義
無成其過不使世人迷惑怪之音義(義本亦作誼俾必爾反後篇同近附)
(近之近令力呈反)疏(正義曰伊尹以王未變乃告于朝廷羣臣曰此嗣王所行乃是不義之事習行此事)
(乃與性成言為之不已將以不義為性也我不得令王近於不順之事當營於桐墓立宮使比近先王當受人)
(教訓之無得成其過失使後世人迷惑怪之𫝊正義曰狎習是相近之義故訓為近也不順即是近不順也習)
(為不義近於不順則當日日益惡必至滅亡故伊尹言已不得使王近於不順故經營桐墓立宮墓傍令太甲)
(居之不使復知朝政身見廢退必當改悔為善也)
王徂桐宮居憂𫝊往入桐宮居憂位疏(𫝊正義曰亦既不知朝政之事)
(惟行居喪之禮居憂位謂服治喪禮也伊尹亦使兵士衛之選賢俊教之故太甲能終信德也)克終允
德𫝊言能思念其祖終其信德
太甲中
惟三祀十有二月朔𫝊湯以元年十一月崩至此二十
六月三年服闋伊尹以冕服奉嗣王歸于亳𫝊冕冠也
踰月即吉服音義(闋苦穴反冕音免)疏(正義曰周制君薨之年屬前君明年始為新君)
(之元年此殷法君薨之年而新君即位即以其年為新君之元年惟三祀者太甲即位之三年也湯以元年十)
(一月崩至此年十一月為再朞除喪服也至十二月服闋闋息也如喪服息即吉服舉事貴初始故於十二月)
(朔以冕服奉嗣王歸于亳冕是在首之服冠内之别名冠是首服之大名故𫝊以冕為冠案王制云殷人冔而)
(祭大雅云常服黼冔冔是殷之祭冠今云冕者盖冕為通名王制又云有虞氏皇而祭夏后氏收而祭殷人冔)
(而祭周人冕而祭竝是當代别名殷禮不知天子幾冕周禮天子六冕大裘之冕祭天尚質弁師惟掌五冕備)
(物盡文惟衮冕耳此以冕服盖以衮冕之服也顧氏云祥禫之制前儒不同案士虞禮云朞而小祥又朞而大)
(祥中月而禫王肅云祥月之内又禫祭服彌寬而變彌數也禮記檀弓云祥而縞是月禫徙月樂王肅云是祥)
(之月而禫禫之明月可以樂矣案此孔𫝊云二十六月服闋則與王肅同鄭玄以中月為間一月云祥後復更)
(有一月而禫則三年之喪凡二十七月與孔為異)
作書曰民非后罔克胥匡以生𫝊無能相匡故須君以
生后非民罔以辟四方傳須民以君四方皇天眷佑有
商俾嗣王克終厥德實萬世無疆之休𫝊言王能終其
德乃天之顧佑商家是商家萬世無窮之美音義(胥息餘反)
(疆居良反)
王拜手稽首曰予小子不明于德自底不類𫝊君而稽
首於臣謝前過類善也闇於德故自致不善欲敗度縱
敗禮以速戾于厥躬𫝊速召也言已放縱情欲毁敗禮
儀法度以召罪於其身音義(底之履反敗必邁反徐甫邁反縱子用反戾郎計反)
疏(𫝊正義曰釋言云速徵也徵召也轉以相訓故速為召也欲者本之於情縱者放之於外有欲而縱之縱)
(欲為一也準法謂之度體見謂之禮禮度一也故𫝊并釋之言已放縱情欲毁敗禮儀法度以召罪於其身也)
天作孽猶可違自作孽不可逭𫝊孽災逭逃也言天災
可避自作災不可逃音義(孽魚列反逭胡亂反)疏(𫝊正義曰洪範五行𫝊有妖孽)
(眚祥漢書五行志說云凡草物之類謂之妖妖猶夭胎言尚微也蟲豸之類謂之孽孽則牙孽矣甚則異物生)
(謂之眚自外來謂之祥是孽為災初生之名故為災也逭逃也釋言文樊光云行相避逃謂之逭亦行不相逄)
(也天作災者謂若太戊桑榖生朝高宗雊雉升鼎耳可修德以禳之是可避也自作災者謂若桀放鳴條紂死)
(宣室是不可逃也據其將來修德可去及其已至改亦無益天災自作逃否亦同且天災亦由人行而至非是)
(横加災也此太甲自悔之深故言自作甚於天災耳)既往背師保之訓弗克于厥
初尚賴匡救之德圖惟厥終𫝊言己己往之前不能修
德於其初今庶幾賴教訓之德謀終於善悔過之辭音
義(背音佩徐扶代反)
伊尹拜手稽首𫝊拜手首至手疏(𫝊正義曰周禮大祝辨九拜一曰稽首二)
(曰頓首三曰空首鄭玄云稽首拜頭至地也頓首拜頭叩地也空首拜頭至手所謂拜手也鄭惟解此三者拜)
(之形容所以為異也稽首頭至地頭下至地也頓首頭下至地暫一叩之而已此言拜手稽首者初為拜頭至)
(手乃復申頭以至于地至手是為拜手至地乃為稽首然則凡為稽首者皆先為拜手乃後為稽首故拜手稽)
(首連言之諸言拜手稽首義皆同也大祝又云四曰振動五曰吉拜六曰凶拜七曰竒拜八曰褒拜九曰肅拜)
(鄭注云振動者戰栗變動而拜吉拜者拜而後稽顙謂齊衰不杖以下者之拜凶拜者稽顙而後拜即三年喪)
(拜也竒拜者謂君答臣一拜也襃拜者謂再拜拜神與尸也肅拜者謂揖拜也禮介者不拜及婦人之拜也左)
(𫝊云天子在寡君無所稽首則諸侯於天子稽首也諸侯相於則頓首也君於臣則空首也)曰脩厥
身允德協于下惟明后傳言脩其身使信德合於羣下
惟乃明君先王子惠困窮民服厥命罔有不悦𫝊言湯
子愛困窮之人使皆得其所故民心服其教令無有不
忻喜竝其有邦厥鄰乃曰徯我后后來無罰𫝊湯俱與
鄰竝有國鄰國人乃曰待我君來言忻戴君來無罰言
仁惠音義(徯胡啟反)疏(正義曰言湯昔為諸侯之時與湯竝居其有邦國謂諸侯之國也此諸侯)
(國人其與湯鄰近者皆願以湯為君乃言曰待我后后來無罰於我言羨慕湯德忻戴之也)王懋乃
德視乃厥祖無時豫怠𫝊言當勉脩其德法視其祖而
行之無為是逸豫怠惰奉先思孝接下思恭𫝊以念祖
德為孝以不驕慢為恭視遠惟明聽德惟聰𫝊言當以
明視遠以聰聽德音義(懋音茂)疏(正義曰人之心識所知在於聞見聞見所得在)
(於耳目故欲言人之聰明以視聽為主視若不見故言惟明明謂鍳察是非也聽若不明故言惟聰聰謂識知)
(善惡也視戒見近迷遠故言視遠聽戒背正從邪故言聽德各準其事相配為文)朕承王之休
無斁𫝊王所行如此則我承王之美無斁音義(斁音亦厭於艷)
(反)
太甲下
伊尹申誥于王曰嗚呼惟天無親克敬惟親𫝊言天於
人無有親疎惟親能敬身者民罔常懷懷于有仁𫝊民
所歸無常以仁政為常鬼神無常享享于克誠𫝊言鬼
神不係一人能誠信者則享其祀天位艱哉𫝊言居天
子之位難以此三者疏(正義曰伊尹以至忠之心喜王改悔重告於王冀王大善一篇)
(皆誥辭也天親克敬民歸有仁神享克誠言天民與神皆歸于善也奉天宜其敬謹飬民宜用仁恩事神當以)
(誠信亦準事相配而為文也)德惟治否德亂𫝊為政以德則治不以
德則亂與治同道罔不興與亂同事罔不亡𫝊言安危
在所任治亂在所法音義(治直吏反注及下同)疏(𫝊正義曰任賢則興任佞則亡)
(故安危在所任於善則治於惡則亂故治亂在所法總言治國則稱道單指所行則言事興難而亡易道大而)
(事小故大言典而小言亡也此所云惟言治亂在所與耳下句云終始慎厥與言當與賢不與佞治亂在於用)
(臣故𫝊於此言安危在所任也)終始慎厥與惟明明后傳明慎其所與
治亂之機則為明王明君疏(正義曰重言明明言其為大明耳𫝊因文重故言明)
(王明君君王猶是一也)先王惟時懋敬厥德克配上帝𫝊言湯惟
是終始所與之難勉修其德能配天而行之今王嗣有
令緒尚監兹哉𫝊令善也繼祖善業當夙夜庶幾視祖
此配天之德而法之若升高必自下若陟遐必自邇傳
言善政有漸如登高升遠必用下近為始然後終致高
遠無輕民事惟難𫝊無輕為力役之事必重難之乃可
無安厥位惟危𫝊言當常自危懼以保其位慎終于始
𫝊於始慮終於終思始疏(正義曰欲慎其終於始即須慎之故𫝊云於始慮終𫝊以)
(將終戒惰故又云於終思始言終始皆當慎也)有言逆于汝心必求諸道𫝊人
以言咈違汝心必以道義求其意勿拒逆之有言遜于
汝志必求諸非道𫝊遜順也言順汝心必以非道察之
勿以自蔵嗚呼弗慮胡獲弗為胡成一人元良萬邦以
貞𫝊胡何貞正也言常念慮道德則得道德念為善政
則成善政一人天子天子有大善則天下得其正音義
(咈扶弗反)疏(𫝊正義曰胡之與何方言之異耳易彖象皆以貞為正也伊尹此言勸王為善弗慮弗為必是)
(善事人君善事惟有道德政教言不慮何獲是念慮有所得知心所念慮是道德也不為何成則為之有所成)
(則知心所念是為善政也謂天子為一人者其義有二一則天子自稱一人是為謙辭言已是人中之一耳一)
(則臣下謂天子為一人是為尊稱言天下惟一人而已)君罔以辯言亂舊政𫝊利
口覆國家故特慎焉臣罔以寵利居成功𫝊成功不退
其志無限故為之極以安之音義(覆芳服反)疏(𫝊正義曰四時之序成功)
(者退臣既成功不知退謝其志貪欲無限其君不堪所求或有怨恨之心君懼其謀必生誅殺之計自古以來)
(人臣有功不退者皆喪家滅族者衆矣經稱臣無以寵利居成功者為之限極以安之也伊尹告君而言及臣)
(事者雖復汎說大理亦見已有退心也)邦其永孚于休𫝊言君臣各以其
道則國長信保於美
序伊尹作咸有一德𫝊言君臣皆有純一之德以戒
太甲疏(正義曰太甲既歸于亳伊尹致仕而退恐太甲德不純一故作此篇以戒之經稱尹躬及)
(湯有一德言已君臣皆有純一之德戒太甲使君臣亦然此主戒太甲而言臣有一德者欲令太甲亦任)
(一德之臣經云任官惟賢材左右惟其人是戒太甲使善用臣也伊尹既放太甲又迎而復之是伊尹有)
(純一之德已為太甲所信是已君臣純一欲令太甲法之)
咸有一德𫝊即政之後恐其不一故以戒之疏(正義)
(曰此篇終始皆言一德之事發首至陳戒于德敘其作戒之由已下皆戒辭也德者得也内得于心)
(行得其理既得其理執之必固不為邪見更致差貳是之謂一德也而凡庸之王監不周物志既少)
(決性復多疑與智者謀之與愚者敗之則是二三其德不為一也經云德惟一動罔不吉德二三動)
(罔不凶是不二三則為一德也又曰終始惟一時乃日新言守一必須固也太甲新始即政伊尹恐)
(其二三故專以一德為戒)
伊尹既復政厥辟𫝊還政太甲將告歸乃陳戒于德𫝊
告老歸邑陳德以戒疏(正義曰自太甲居桐而伊尹秉政太甲既歸于亳伊尹還政其)
(君將欲告老歸其私邑乃陳言戒王於德以一德戒王也太甲既得復歸伊尹即應還政其告歸陳戒未知在)
(何年也下云今嗣王新服厥命則是初始即政盖太甲居亳之後即告老也君奭云在太甲時則有若保衡保)
(衡伊尹也襄二十一年左𫝊云伊尹放太甲而相之卒無怨色則伊尹又相太甲盖伊尹此時將欲告歸太甲)
(又留之為相如成王之留周公不得歸也𫝊正義曰伊尹湯之上相位為三公必封為國君又受邑于畿内告)
(老致政事於君欲歸私邑以自安將離王朝故陳戒以德也無逸云肆祖甲之享國三十三年𫝊稱祖甲即太)
(甲也殷本紀云太甲崩子沃丁立沃丁序云沃丁既葬伊尹于亳則伊尹卒在沃丁之世湯為諸侯之時已得)
(伊尹此至沃丁始卒伊尹夀年百有餘歲此告歸之時已應七十左右也殷水紀云太甲既立三年伊尹放之)
(於桐宮居桐宮三年悔過反善伊尹乃迎而授之政謂太甲歸亳之歲已為即位六年與此經相違馬遷之說)
(妄也紀年云殷仲壬即位居亳其卿士伊尹仲壬崩伊尹乃放太甲於桐而自立也伊尹即位於太甲七年太)
(甲潛自出桐殺伊尹乃立其子伊陟伊奮命復其父之田宅而中分之案此經序伊尹奉太甲歸于亳其文甚)
(明左𫝊又稱伊尹放太甲而相之孟子云有伊尹之志則可無伊尹之志則簒伊尹不肯自立太甲不殺伊尹)
(也必若伊尹放君自立太甲起而殺之則伊尹死有餘罪義當汙宮滅族太甲何所感德而復立其子還其田)
(宅乎紀年之書晉太康八年汲郡民發魏安僖王塚得之盖當時流俗有此妄說故其書因記之耳)
曰嗚呼天難諶命靡常𫝊以其無常故難信常厥德保
厥位厥德匪常九有以亡𫝊人能常其德則安其位九
有諸侯桀不能常其德湯伐而兼之音義(諶徐市林反)疏(正義)
(曰毛詩𫝊云九有九州也此𫝊云九有諸侯謂九州所有之諸侯伊尹此言汎說大理未指夏桀但𫝊顧下文)
(比桀為此言之驗故云桀不能常其德湯伐而兼之)
夏王弗克庸德慢神虐民𫝊言桀不能常其德不敬神
明不恤下民皇天弗保監于萬方啓迪有命𫝊言天不
安桀所為廣視萬方有天命者開道之眷求一德俾作
神主𫝊天求一德使伐桀為天地神祗之主惟尹躬暨
湯咸有一德克享天心受天明命𫝊享當也所征無敵
謂之受天命疏(𫝊正義曰德當神意神乃享之故以享為當也天道遠而人道近天之命人非)
(有言辭文誥正以神明佑之使之所征無敵謂之受天命也緯侯之書乃稱有黃龍玄龜白魚赤雀負圖銜書)
(以授聖人正典無其事也漢自哀平之間緯侯始起假託鬼神妄稱祥瑞孔時未有其說縱使時已有之亦非)
(孔所信也)以有九有之師爰革夏正𫝊爰於也於得九有之
衆遂伐夏勝之改其正非天私我有商惟天佑于一德
𫝊非天私商而王之佑助一德所以王非商求于下民
惟民歸于一德𫝊非商以力求民民自歸于一德德惟
一動罔不吉德二三動罔不凶𫝊二三言不一惟吉凶
不僭在人惟天降災祥在德𫝊行善則吉行惡則凶是
不差德一天降之善不一天降之災是在德音義(王于况反)
(下以王同或如字僭子念反)疏(正義曰指其已然則為吉凶言其徵兆則曰災祥其事不甚異也吉凶已)
(成之事指人言之故曰在人災祥未至之徵行之所招故言在德在德謂為德有一與不一在人謂人行有善)
(與不善也吉凶已在其身故不言來處災祥自外而至故言天降其實吉凶亦天降也)
今嗣王新服厥命惟新厥德𫝊其命王命新其德戒勿
怠終始惟一時乃日新𫝊言德行終始不衰殺是乃日
新之義任官惟賢材在右惟其人𫝊官賢才而任之非
賢才不可任選左右必忠良不忠良非其人臣為上為
德為下為民𫝊言臣奉上布德順下訓民不可官所私
任非其人其難其慎惟和惟一𫝊其難無以為易其慎
無以輕之羣臣當和一心以事君政乃善音義(行下孟反殺色)
(界反衰微也殺害也言小小害也為上之為于偽反為民同為德之為如字為下同徐皆于偽反易以䜴反)
疏(正義曰上既言在德此指戒嗣王今新始服其王命惟當新其所行之德所云新者終始所行惟常如一)
(無有哀殺之時是乃日新也王既身行一德臣亦當然任人為官惟用其賢才輔弼左右惟當用其忠良之人)
(乃可為左右耳此任官左右即王之臣也臣之為用所施多矣何者言臣之助為在上當施為道德身為臣下)
(當須助為於民也臣之既當為君又須為民故不可任非其才用非其人此臣之所職其事甚難無得以為易)
(其事須慎無得輕忽為臣之難如此惟當衆臣和順惟當共秉一心以此事君然後政乃善耳言君臣宜皆有)
(一德傳正義曰說命云王言惟作命成十八年左𫝊云人之求君使出命也是言人君職在發命新服厥命新)
(始服行王命故云其命王命也新其德者勤行其事日日益新戒王勿懈怠也日新者日日益新也若今日勤)
(而明日惰昨日是而今日非自旁觀之則有新有舊言王德行終始皆同不有衰殺從旁觀之每日益新是乃)
(日新之義也任官謂任人以官故云官賢才而任之言官用賢才而委任之詩序云任賢使能非賢才不可任)
(也冏命云小大之臣咸懷忠良故言選左右必忠良不忠良即是非其人任官是用人為官左右亦是任而用)
(之故言選左右也直言其人人字不見故據冏命之文以忠良充之言臣奉上布德者奉上謂奉為在上解經)
(為上也布德者謂布為道德解經為德也順下訓民者順下謂卑順以為臣下解經為下也訓民者謂以善道)
(訓助下民解經為民也顧氏亦同此解其難其慎者此經申上臣事既所為如此其難無以為易其慎無以輕)
(忽之戒臣無得輕易臣之職也既事不可輕宜和恊奉上羣臣當一心以事君如此政乃善耳一心即一德言)
(臣亦當一德也)德無常師主善為師𫝊德非一方以善為主乃
可師善無常主協于克一𫝊言以合於能一為常德俾
萬姓咸曰大哉王言𫝊一德之言故曰大又曰一哉王
心𫝊能一德則一心克綏先王之祿永底烝民之生𫝊
言為王而令萬姓如此則能保安先王之寵祿長致衆
民所以自生之道是明王之事音義(烝之承反)嗚呼七世之
廟可以觀德𫝊天子立七廟有德之王則為祖宗其廟
不毁故可觀德萬夫之長可以觀政𫝊能整齊萬夫其
政可知音義(長之丈反)疏(正義曰此又勸王修德以立後世之名禮王者祖有功宗有德雖七)
(世之外其廟不毁嗚呼七世之廟其外則猶有不毁者可以觀知其有明德也立德在於為政萬夫之長能使)
(其整齊可以觀知其善政也萬夫之長尚爾况天子乎勸王使為善政也𫝊正義曰天子立七廟是其常事其)
(有德之王則列為祖宗雖七廟親盡而其廟不毁故於七廟之外可以觀德矣下云萬夫之長可以觀政謂觀)
(其萬夫之長此七世之廟可以觀德謂觀七世之外文雖同而義小異耳所謂辭不害意漢氏以來論七廟者)
(多矣其文見於記𫝊者禮器家語荀卿書穀梁𫝊皆曰天子立七廟以為天子常法不辨其廟之名王制云天)
(子七廟三昭三穆與太祖之廟而七祭法云王立七廟曰考廟曰王考廟曰皇考廟曰顯考廟曰祖考廟皆月)
(祭之遠廟為祧有二祧享嘗乃止漢書韋玄成議曰周之所以七廟者后稷始封文王武王受命而王是以三)
(廟不毁與親廟四而七也鄭玄用此為說惟周有七廟二祧為文王武王廟也故鄭玄王制注云此周制七者)
(太祖及文王武王二祧與親廟四太祖后稷也殷則六廟契及湯與二昭二穆夏則五廟無太祖禹與二昭二)
(穆而已良由不見古文故為此謬說此篇乃是商書已云七世之廟則天子立七廟王者常禮非獨周人始有)
(七廟也文武則為祖宗不在昭穆之數王制之文不得云三昭三穆也劉歆馬融王肅雖則不見古文皆以七)
(廟為天子常禮所言二祧者王肅以為高祖之父及祖也并高祖已下共為三昭三穆耳喪服小記云王者禘)
(其祖之所自出以其祖配之而立四廟庶子王亦如之所以不同者王肅等以為受命之王是初基之王故立)
(四廟庶子王者謂庶子之後自外繼立雖承正統之後自更别立已之高祖已下之廟猶若漢宣帝别立戾太)
(子悼皇考廟之類也或可庶子初基為王亦得與嫡子同正立四廟也)后非民罔使民非
后罔事𫝊君以使民自尊民以事君自生無自廣以狹
人匹夫匹婦不獲自盡民主罔與成厥功𫝊上有狹人
之心則下無所自盡矣言先盡其心然後乃能盡其力
人君所以成功音義(狹戶夾反盡徐子忍反注同)疏(正義曰既言君民相須又戒王)
(虛心待物凡為人主無得自為廣大以狹小前人勿自以所知為大謂彼所知為小若謂彼狹小必待之輕薄)
(彼知遇薄則意不自盡匹夫匹婦不得自盡其意則在下不肯親上在上不得下情如是則人主無與成其功)
(也)
序沃丁既葬伊尹于亳𫝊沃丁太甲子伊尹既致仕
老終以三公禮葬咎單遂訓伊尹事𫝊訓暢其所行
功德之事作沃丁𫝊咎單忠臣名作此篇以戒也亡
音義(沃烏毒反徐於毒反)疏(正義曰沃丁殷王名也沃丁既葬伊尹言重其賢德備禮而葬之咎)
(單以沃丁愛慕伊尹遂訓暢伊尹之事以告沃丁史錄其事作沃丁之篇𫝊正義曰世本本紀皆云太甲)
(崩子沃丁立是為太甲子也伊尹本是三公上篇言其告歸知致仕老終以三公禮葬皇甫謐云沃丁八)
(年伊尹卒卒年百有餘歲大霧三日沃丁葬之以天子禮葬祀以太牢親臨喪以報大德晉文請隧襄王)
(不許沃丁不當以天子之禮葬伊尹也孔言三公禮葬未必有文要情事當然也)
序伊陟相太戊𫝊伊陟伊尹子太戊沃丁弟之子亳
有祥桑穀共生于朝𫝊祥妖怪二木合生七日大拱
不恭之罰伊陟贊于巫咸作咸乂四篇𫝊贊告也巫
咸臣名皆亡音義(陟張力反相息亮反太戊馬云太甲子桑蘇臧反穀工木反楮也朝)
(直遙反巫咸馬云巫男巫也名咸殷之巫也乂治也)疏(正義曰伊陟輔相太戊於亮都之内有不善之)
(祥桑穀二木共生于朝朝非生木之處是為不善之徵伊陟以此桑穀之事告于巫咸史錄其事作咸又)
(四篇又訓治也言所以致妖須治理之故名篇為咸乂也伊陟不先告太戊而告巫咸者君奭云在太戊)
(時則有若巫咸乂王家則咸是賢臣能治王事大臣見怪而懼先共議論而後以告君下篇序云太戊贊)
(于伊陟明先告于巫咸而後告太戊𫝊正義曰伊陟伊尹子相傳為然殷本紀云沃丁崩弟太庚立崩子)
(小甲立崩弟雍已立崩弟太戊立是太戊為小甲弟太庚之子漢書五行志云凡草物之類謂之妖自外)
(來謂之祥祥是惡事先見之徵故為妖怪也二木合生謂共處生也七日大拱伏生書𫝊有其文或當别)
(出餘書則孔用之也鄭玄注書𫝊云兩手搤之曰拱生七日而見其大滿兩手也殷本紀云一暮大拱言)
(一夜即滿拱所聞不同故說異也五行𫝊曰貌之不恭是謂不肅時則有青眚之祥漢書五行志夏侯始)
(昌劉向算法云肅敬也内曰恭外曰敬人君行已體貌不恭怠慢驕蹇則不能敬木色青故有青眚之祥)
(是言木之變怪是貌不恭之罰人君貌不恭天將罰之木怪見其徵也皇甫謐云太戊問於伊陟伊陟曰)
(臣聞妖不勝德帝之政事有闕白帝修德太戊退而占之曰桑穀野木而不合生於朝意者朝亡乎太戊)
(懼修先王之政明飬老之禮三年而遠方重譯而至七十六國是言妖不勝德也禮有贊者皆以言告人)
(故贊為告也君奭𫝊曰巫氏也當以巫為氏名咸此言臣名者言是臣之名號也鄭玄云巫咸謂之巫官)
(者案君奭咸子乂稱賢父子竝為大臣必不世作巫官故孔言巫氏是也)
序太戊贊于伊陟𫝊告以改過自新作伊陟原命𫝊
原臣名原命伊陟二篇皆亡疏(正義曰言太戊贊於伊陟惟告伊陟不告)
(原也史錄其事而作伊陟原命二篇則太戊告伊陟亦告原俱以桑榖事告故序總以為文也原是臣名)
(而云原命謂以言命原故以原命名篇猶如冏命畢命也)
序仲丁遷于嚻𫝊太戊子去亳嚻地名作仲丁𫝊陳
遷都之義亡音義(嚻五羔反)疏(正義曰此三篇皆是遷都之事俱以君名名篇竝陳)
(遷都之義如盤庚之誥民也發其舊都謂之遷到彼新邑謂之居遷于嚻與居相亦事同也以河亶甲三)
(字句長不言于其實亦是居于相也圮于耿者孔意以為毁于相地乃遷于耿地其篇盖言毁意故序特)
(言圮也李顒云嚻在陳留浚儀縣皇甫謐云仲丁自亳徙嚻在河北也或曰今河南敖倉二說未知孰是)
(也相地孔云在河北盖有文而知也謐又以耿在河東皮氏縣耿鄉是也𫝊正義曰此及下𫝊言仲丁是)
(太戊之子河亶甲仲丁弟也祖乙河亶甲子皆世本文也仲丁是太戊之子太戊之時仍云亳有祥知仲)
(丁遷于嚻去亳也)
序河亶甲居相𫝊仲丁弟相地名在河北作河亶甲
傳亡音義(亶丁但反相息亮反在河北今魏郡有相縣)
序祖乙圮于耿𫝊亶甲子圮于相遷於耿河水所毁
曰圮作祖乙𫝊亡音義(圮備美反徐扶鄙反馬云毁也)疏(𫝊正義曰孔以河亶)
(甲居相祖乙即亶甲之子故以為圮於相地乃遷都于耿釋詁云圮毁也故云河水所毁曰圮據文圮于)
(耿也知非圮毁于耿更遷餘處必云圮於相地遷於耿者明與其上文連上云遷于嚻謂遷來向嚻居於)
(相謂居於相地故知圮于耿謂遷來于耿以文相類故孔為此解謂古人之言雖尚要約皆使言足其文)
(令人曉解若圮於相遷居於耿經言圮於耿大不辭乎且亶甲居於相祖乙居耿今為水所毁更遷他處)
(故言毁于耿耳非既毁乃遷耿也盤庚云不常厥邑于今五邦及其數之惟有亳嚻相耿四處而已知此)
(既毁於耿更遷一處盤庚又自彼處而遷於殷耳殷本紀云祖乙遷於邢馬遷所為說耳鄭玄云祖乙又)
(去相居耿而國為水所毁於是修德以禦之不復徙也錄此篇者善其國圮毁改政而不徙如鄭所言稍)
(為文便但上有仲丁亶甲下有盤庚皆為遷事作書述其遷意此若毁而不遷序當改文見義不應文類)
(遷居更以不遷為義汲冡古文云盤庚自奄遷於殷者盖祖乙圮於耿遷於奄盤庚自奄遷於殷亳嚻相)
(耿與此奄五邦者此盖不經之書未可依信也)
尚書注疏卷七
尚書注疏卷七考證
湯誓序升自陑𫝊湯升道從陑出其不意○劉敞曰言
升陑者謂桀雖據險亦不能拒湯所謂地利不如人
和孔氏乃云出其不意孫吴之師非湯與伊尹之義
也
湯誓𫝊戒誓湯士庶○(臣召南)按文義應作湯戒誓士
衆又按此篇今爾有衆汝曰及今汝其曰皆謂士衆
不欲伐夏故作誓明必往之義孔傳解經全非經意
至序所云升自陑遂與桀戰於鳴條之野則此誓已
後之事也林之竒曰此篇是始興師誓衆於亳邑之
辭甚確
仲虺之誥序至於大坰仲虺作誥○(臣召南)按史記作
至於泰卷陶中&KR2242;作誥注徐廣曰一無陶字又按仲
虺荀子作中蘬大戴作仲傀趙岐曰萊朱一曰仲虺
左𫝊仲虺為湯左相是伊尹為右相
成湯放桀於南巢疏桀奔南巢一段○(臣浩)按疏一條
監本誤移於後文奉若天命注下又此篇疏並不依
經𫝊之次以類相從今竝一一移正
湯誥序湯既黜夏命復歸於亳作湯誥○(臣召南)按伏
生今文無湯誥而孔壁古文有之即此篇王歸自克
夏云云是也乃史記殷本紀曰既絀夏命還亳作湯
誥維三月王自至於東郊告諸侯羣后毋不有功於
民勤力乃事予乃大罰殛女毋予怨曰古禹臯陶久
勞於外其有功乎民民乃有安東為江北為濟西為
河南為淮四瀆已修萬民乃有居后稷降播農殖百
穀三公咸有功於民故后有立昔蚩尤與其大夫作
亂百姓帝乃弗予有状先王言不可不勉曰不道毋
之在國女毋我怨以令諸侯按其辭酷類尚書但今
文本闕湯誥古文具存不知司馬遷何處得此逸篇
也附錄於此
若有恒性○羅欽順曰六經之中言心自帝舜始言性
自成湯始(臣浩)按此句宋儒連上降衷於下民讀即
中庸天命之謂性也孔𫝊則連下克綏厥猷讀
伊訓序太甲元年疏湯没而太甲代立即以其年稱為
元年也○蘇軾曰本年改元亂世事也不容在伊尹
而有之不可以不辨又曰元祀十有二月者太甲立
之明年正月也殷之正月夏之十二月也殷雖以建
丑為正猶以夏正數月猶周公作豳詩於成王之世
而云七月流火九月授衣皆夏正也
伊尹祠於先王○王應麟曰漢律歷志引伊訓伊尹祠
於先王誕資有牧方明說者謂祀先王於方明朱子
曰方當作乃即所謂乃明言烈祖之成德
自周有終𫝊周忠信也○蘇軾曰自由也由忠信之道
則有終王柏曰周當作君金履祥曰古文君字與周
字相似故誤吳氏經說亦云當作君
乃陳戒於德疏𫝊稱祖甲即太甲也○(臣召南)按此說
不確若無逸所稱祖甲即是太甲則何以叙於中宗
高宗之後
附序仲丁遷於囂○囂史記作隞
附序祖乙圮於耿𫝊圮於相遷於耿○王應麟曰殷本
紀謂祖乙遷於邢皇極經世祖乙踐位圮於耿徙居
邢盖從史記以書序考之孔氏以圮於耿為圮於相
恐未通蘇氏書𫝊云祖乙圮於耿盤庚不得不遷以
經世紀年考之自祖乙以乙未踐位至盤庚巳亥巳
一百二十五年若謂民蕩析離居因耿之圮不應如
此之久也當闕所疑
尚書注疏卷七考證
