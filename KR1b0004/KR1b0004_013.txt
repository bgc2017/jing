尚書注疏卷十三
漢孔氏傳唐陸德明音義孔穎逹疏
周書(康誥梓材)(酒誥)
序成王既伐管叔蔡叔傳滅三監以殷餘民封康叔
傳以三監之民國康叔為衛侯周公懲其數叛故使
賢母弟主之作康誥酒誥梓材音義(數叛上所角反下亦作畔梓音)
(子)疏(正義曰既伐叛人三監之管叔蔡叔等以殷餘民國康叔為衛侯周公以王命戒之作康誥酒)
(誥梓材三篇之書也其酒誥梓材亦戒康叔但因事而分之然康誥戒以德刑又以化紂嗜酒故次以酒)
(誥卒若梓人之治材為器為善政以結之傳正義曰此序亦與上相顧為首引初言三監叛又言黜殷命)
(此云既伐管叔蔡叔言以殷餘民圻内之餘民故云以三監之民國康叔為衛侯然古字邦封同故漢有)
(上邦下邦縣邦字如封字此亦云邦康叔若分器序云邦諸侯故云國康叔并以三監之地封之者周公)
(懲其數叛故使賢母弟主之此始一叛而云數叛者以六州之衆悉求歸周殷之頑民叛逆天命至今又)
(叛據周言之故云數叛故多方云爾乃不大宅天命爾乃屑播天命以不從天命故云叛也古者大國不)
(過百里周禮上公五百里侯四百里孟軻有所不信費誓注云伯禽率七百里之内附庸諸侯則魯猶非)
(七百里之封而康叔封千里者康叔時為方伯殷之圻内諸侯並屬之故得總言三監且其實地不方平)
(計亦不能大於魯也故左傳云宋衛吾匹也又曰寡君未嘗後衛君且言千里亦大率言之耳何者邢在)
(襄國河内即東圻之限故以賜諸侯西山即有黎潞河濟之西以曹地約有千里也以此鄭云初封於衛)
(至子孫而并邶鄘也其地理志邶鄘之民皆遷分衛民於邶鄘故異國而同風所以詩分為三孔與同否)
(未明也既三年滅三監七年始封康叔則於其間更遣人鎮守自不知名號耳)
康誥傳命康叔之誥康圻内國名叔封字音義(圻其)
(依反)疏(傳正義曰以定四年左傳祝佗云命以康誥故以為命康叔之誥知康圻内國名者以管)
(蔡郕霍皆國名則康亦國名而在圻内馬王亦然惟鄭玄以康為諡號以史記世家云生康伯故也)
(則孔以康伯為號諡而康叔之康猶為國而號諡不見耳)
惟三月哉生魄傳周公攝政七年三月始生魄月十六
日明消而魄生周公初基作新大邑于東國洛四方民
大和會傳初造基建作王城大都邑於東國洛汭居天
下土中四方之民大和悦而集會侯甸男邦采衛百工
播民和見士于周傳此五服諸侯服五百里侯服去王
城千里甸服千五百里男服去王城二千里采服二千
五百里衛服三千里與禹貢異制五服之百官播率其
民和悦並見即事於周周公咸勤乃洪大誥治傳周公
皆勞勉五服之人遂乃因大封命大誥以治道音義(魄字)
(又作魄普白反馬云魄朏也謂月三日始生兆朏名曰魄汭如銳反見賢遍反乃洪大誥治直吏反注及下其)
(治民安治用安治同一本作周公廼洪大誥治勞力報反)疏(正義曰言惟以周公攝政七年之三月始明死)
(而生魄月十六日己未於時周公初造基址作新大邑於東國洛水之汭四方之民大和悦而集會言政治也)
(此所集之民即侯甸男采衛五服百官播率其民和悦並見即事於周之東國而周公皆慰勞勸勉之乃因大)
(封命以康叔為衛侯大誥以治道傳正義曰知周公攝政七年之三月者以洛誥即七年反政而言新邑營及)
(獻卜之事與召誥參同俱為七年此亦言作新邑又同召誥故知七年三月也若然書傳云四年建衛侯而封)
(康叔五年營成洛邑七年制禮作樂明堂位云昔者周公朝諸侯於明堂之位即云頒度量而天下大順又云)
(六年制禮作樂是六年已有明堂在洛邑而朝諸侯言六年已作洛邑而有明堂者禮記後儒所錄書傳伏生)
(所造皆孔所不用始生魄月十六日戊午社于新邑之明日魄與明反故云明消而魄生所以初基東國洛者)
(以天下土中故也其召誥與大司徒文之所出釋言云集會也以主治民故民服悦而見太平也初基者謂初)
(始營建基址作此新邑此史總序言之鄭以為此時未作新邑而以基為謀大不辭矣男下獨有邦以五服男)
(居其中故舉中則五服皆有邦可知言邦見其國君焉以大司馬職大行人故知五服服五百里禹貢五服通)
(王畿此在畿外去王城五百里故每畿計之至衛服三千里言與禹貢異制也通王畿與不通為異以此計畿)
(之均故須土中若然黃帝與帝嚳居偃師餘非土中者自由當時之宜實在土中因得而美善之也不見要服)
(者鄭云以遠於役事而恒闕焉君行必有臣從即卿大夫及士見亦主其勞故云五服之内百官播率其民和)
(悦即事以土功勞事民之所苦也而此和悦見太平也而書𫝊云示之以力役其民猶至況𨗳之以禮樂乎是)
(也太保以戊申至七日庚戌已云庶殷攻位於洛汭則庶殷先與之期于前至也周公以十二日乙卯朝至于)
(洛則逹觀于新邑營此日當勉其民此因命而并言之序云邦康叔洪大也為大封命大誥康叔以治道也鄭)
(玄以洪為代言周公代成王誥何故代誥而反誥王呼之曰孟侯為不辭矣)
王若曰孟侯朕其弟小子封傳周公稱成王命順康叔
之德命為孟侯孟長也五侯之長謂方伯使康叔為之
言王使我命其弟封封康叔名稱小子明當受教訓惟
乃丕顯考文王克明德慎罰傳惟汝大明父文王能顯
用俊德慎去刑罰以為教首不敢侮鰥寡庸庸祗祗威
威顯民傳惠恤窮民不慢鰥夫寡婦用可用敬可敬刑
可刑明此道以示民用肇造我區夏越我一二邦以修
傳用此明德慎罰之道始為政於我區域諸夏故於我
一二邦皆以修治我西土惟時怙冒聞于上帝帝休傳
我西土岐周惟是怙恃文王之道故其政教冒被四表
上聞于天天美其治天乃大命文王殪戎殷誕受厥命
傳天美文王乃大命之殺兵殷大受其王命謂三分天
下有其二以授武王越厥邦厥民惟時敘傳於其國於
其民惟是次序皆文王教乃寡兄勗肆汝小子封在兹
東土傳汝寡有之兄武王勉行文王之道故汝小子封
得在此東土為諸侯音義(長丁文反下同去羌吕反下欲去去疾同怙音戸冒莫報)
(反覆也聞如字徐又音問殪於計反勗許玉反)疏(正義曰言周公稱成王命順康叔之德而言曰命汝為孟)
(侯王又使我教命其弟小子封其所教命者惟汝大明德之父文王能顯用俊德慎去刑罰以為教首故惠恤)
(窮民不侮鰥夫寡婦況貴強乎其明德用可用敬可敬其慎罰威可威者顯此道以示民用此道故始為政於)
(我區域諸夏由是於我一二諸國皆以修治也上政既修我西土惟是怙恃文王之道故其政教冒被四表聞)
(于上天天美其治道以此上天乃大命文王以誅殺之道用兵除害於殷大受其王命三分天下而有其二也)
(其所受二分者於其國於其民惟是皆有次序以文王之教故也汝寡有之兄武王勉行文王之道故受命克)
(殷今汝小子封故得在此東土為諸侯是文王之道明德慎罰既用受命武王無所復加以為勉行所以汝必)
(法之傳正義曰以曰者為命辭故曰周公稱成王命順康叔之德命為孟侯孟長也五侯之長謂方伯使康叔)
(為之長者即州牧也五侯之長五等諸侯之長也而左傳云五侯九伯汝實征之彼謂上公之伯故征九伯而)
(此五侯當州牧之五侯與彼不同王制有連屬卒伯也孔以五侯亦方伯則四方者皆可為方伯而此方伯自)
(是州牧也康叔以母弟令德受大國封命固非卒及連屬也虞夏及周既有牧又離騷云伯昌作牧殷亦有牧)
(伯四代皆通也非如鄭玄云殷之州長曰伯以稱小子為幼弱故明當受教訓故云使我命其弟為親親而使)
(我用戒故也此指命康叔為之而鄭以總告諸侯依略說以太子十八為孟侯而呼成王既禮制無文義理駢)
(曲豈周公自許天子以王為孟侯皆不可信也以近而可法不過子之法父故舉文王也法者不過除惡行善)
(故云明德慎罰也用可用敬可敬即明德也用可用謂小德小官敬可敬謂大德大官刑可刑謂慎罰也天美)
(文王乃大命之殺兵殷者殪殺也戎兵也用誅殺之道以兵患殷文王以伐殷事未卒而言殺兵殷者謂三分)
(有二為滅殷之資也)
王曰嗚呼封汝念哉傳念我所以告汝之言今民將在
祗遹乃文考紹聞衣德言傳今治民將在敬循汝文德
之父繼其所聞服行其德言以為政教往敷求于殷先
哲王用保乂民傳汝往之國當布求殷先智王之道用
安治民汝丕遠惟商耇成人宅心知訓傳汝當大遠求
商家耇老成人之道常以居心則知訓民别求聞由古
先哲王用康保民傳又當别求所聞父兄用古先智王
之道用其安者以安民弘于天若德裕乃身不廢在王
命傳大于天為順德則不見廢常在王命音義(遹音聿又音述)
(馬云述也衣如字徐於既反耇音狗)疏(正義曰既言文王明德慎罰之訓武王尚行之汝既得為君方别陳)
(明德之事故稱王命而言曰嗚呼封汝常念我所以告汝之言哉今治民所行將在敬循汝文德之父繼其所)
(聞者服行其德言以為政教汝往之國當分布求於殷先智王之道用安治民不但法其先君汝又當須大遠)
(求商家耇老成人之道居之於心即知訓民矣其外又更當别求所聞父兄用古先智王之道用其安者以安)
(民即古虞夏之道也人事既然又闡大於天之道而為順德又加之寬容則汝身不見廢常在王命傳正義曰)
(繼其所聞服行其德言者謂文王先有所聞善事今令康叔繼續其文王所聞善事被服而施行其德言以為)
(政教也上云敷求殷先哲王謂求殷之賢君此言求商家耇老成人謂求殷之賢臣大遠者備徧求之別求所)
(聞者以父兄乃所居殷外故云别求上只言遹乃文考并言兄者以上云寡兄勗則以文武道同言文可以兼)
(武故并言父兄也古先哲王鄭云虞夏也孔亦當然以上代與今事遠不可以同故言用其安者大于天者以)
(天道人用而光大之故因云大也其文王及殷古先哲王與天其道不異以前後聖迹雖殊同天不二也以康)
(叔亞聖大賢治殷餘惡故使之用天道為順德也)
王曰嗚呼小子封恫瘝乃身敬哉傳恫痛瘝病治民務
除惡政當如痛病在汝身欲去之敬行我言天畏棐忱
民情大可見小人難保傳天德可畏以其輔誠人情大
可見以小人難安往盡乃心無康好逸豫乃其乂民傳
往當盡汝心為政無自安好逸豫寬身其乃治民我聞
曰怨不在大亦不在小惠不惠懋不懋傳不在大起於
小不在小小至於大言怨不可為故當使不順者順不
勉者勉已汝惟小子乃服惟弘王應保殷民傳已乎汝
惟小子乃當服行德政惟弘大王道上以應天下以安
我所受殷之民衆亦惟助王宅天命作新民傳弘王道
安殷民亦所以惟助王者居順天命為民日新之教音
義(恫音通又勑動反瘝古頑反棐音匪又芳鬼反忱市林反盡徐子忍反好呼報反懋音茂應應對之應注)
(同徐於甑反)疏(正義曰所明而云行天人之德者其要在於治民故言王曰嗚呼小子封治民為善而除)
(惡政當如痛病在汝身欲去之敬行我言哉所以去惡政者以天德可畏所以可畏者以其輔誠故也以民情)
(大率可見所以可見者以小人難安也安之既難其往治之當盡汝心為政無自安好逸豫而寬縱乃其可以)
(治民我聞古遺言曰人之怨不在事大或由小事而起雖由小事而起亦不恒在事小因小至大是為民所怨)
(事不可為當使施順令不順者順勉力勸行令不勉者勉則其怨小大都消令汝消怨者已乎汝惟小子乃當)
(服行政德惟弘大王道上以應天下以安我所受殷民不但汝身所當行此亦惟助王者居順天命為民日新)
(之教傳正義曰恫聲類於痛故恫為痛也瘝病釋詁文以痛病在汝身以述治民故務除惡政如已病也戒之)
(而言敬故知敬行我言也鄭玄云刑罰及已為痛病其義不及去惡若已病也人情所以大可見者以小人難)
(安為可見故須安之不在大者以致怨恐謂由大惡故云不在大起於小言怨由小事起不在小者謂為怨不)
(恒在小言其初小漸至於大怨故使不順者順不勉者勉其怨自消也亦所以惟助王者言非直康叔身行有)
(益亦惟助王者居順天命為民日新之教謂漸致太平政教日日益新也)
王曰嗚呼封敬明乃罰傳歎而勑之凡行刑罰汝必敬
明之欲其重慎人有小罪非眚乃惟終自作不典式爾
傳小罪非過失乃惟終自行之自為不常用犯汝有厥
罪小乃不可不殺乃有大罪非終乃惟眚災適爾既道
極厥辜時乃不可殺傳汝盡聽訟之理以極其罪是人
所犯亦不可殺當以罰宥論之音義(眚所領反本亦作省宥于救反)疏
(正義曰以上既言明德之理故此又云慎罰之義而王言曰嗚呼封又當敬明汝所行刑罰須明其犯意人有)
(小罪非過誤為之乃惟終身自為不常之行用犯汝如此者有其罪小乃不可不殺以故犯而不可赦若人乃)
(有大罪非終行之乃惟過誤為之以此故汝當盡斷獄之道以窮極其罪是人所犯乃不可以殺當以罰宥論)
(之以誤故也即原心定罪斷獄之本所以須敬明之也)
王曰嗚呼封有敘時乃大明服傳歎政教有次敘是乃
治理大明則民服惟民其勑懋和傳民既服化乃其自
勑正勉為和若有疾惟民其畢棄咎傳化惡為善如欲
去疾治之以理則惟民其盡棄惡修善若保赤子惟民
其康乂傳愛養人如安孩兒赤子不失其欲惟民其皆
安治非汝封刑人殺人傳言得刑殺罪人無或刑人殺
人傳無以得刑殺人而有妄刑殺非辜者非汝封又曰
劓刵人傳劓截鼻刵截耳刑之輕者亦言所得行無或
劓刵人傳所以舉輕以戒為人輕行之音義(咎其九反孩亥才反)
(劓魚器反刵如志反)疏(正義曰以刑者政之助不得已即用之非情好殺害故又本於政不可以濫刑而王)
(言曰嗚呼封欲正刑之本要而汝政教有次序是乃治理大明則民服惟民既服從化其自勑正勉力而平和)
(然政之化惡為善若有病而欲去之治之以理則惟民其盡棄惡而修善言愛養人若母之安赤子惟民為善)
(其皆安治為政保民之如此不可行以淫刑豈非汝封得刑人殺人乎言得刑殺不可以得故而有濫刑人殺)
(人無辜也非汝封又曰劓刵人無以得故而有所濫劓刵人之無罪者也傳正義曰人之有疾治之以理則疾)
(去人之有惡化之以道則惡除既去惡乃須愛養之為善人為上養則化所行故言其皆安治子生赤色故言)
(赤子云刑之輕者得行者以國君故得專刑殺於國中而不可濫其刑即墨劓剕宫也劓在五刑為截鼻而有)
(刵者周官五刑所無而吕刑亦云劓刵易噬嗑上九云何校滅耳鄭玄以臣從君坐之刑孔意然否未明要有)
(刵而不在五刑之類言又曰者周公述康叔豈非汝封又自言曰得劓刵人此又曰者述康叔之又曰)
王曰外事汝陳時臬司師茲殷罰有倫傳言外土諸侯
奉王事汝當布陳是法司牧其衆及此殷家刑罰有倫
理者兼用之又曰要囚服念五六日至于旬時丕蔽要
囚傳要囚謂察其要辭以斷獄既得其辭服膺思念五
六日至於十日至於三月乃大斷之言必反覆思念重
刑之至也音義(臬魚列反要於宵反蔽必世反斷丁亂反下及篇末同覆芳服反)疏(正義)
(曰言不濫刑不但國内而王言曰若外土諸侯奉王事以至汝汝當布陳是刑法以司牧其衆及此殷家刑罰)
(有倫理者兼用之周公又重言曰既用刑法要察囚情得其要辭以斷其獄當須服膺思念之五日六日次至)
(於十日遠至於三月一時乃大斷囚之要辭言必反覆重之如此乃得無濫故耳傳正義曰外上以獄事上於)
(州牧之官為奉上事汝當用刑書為布陳是刑法為司牧其衆故受而聽之既衛居殷墟又周承於殷後刑書)
(相因故兼用其有理者謂當時刑書或無正條而殷有故事可兼用若今律無條求故事之比也臬為準限之)
(義故為法也言要囚明取要辭於囚以思訖事定故言乃大斷之多至三月故云反覆思念重刑之至顧氏云)
(又曰者周公重言之也)
王曰汝陳時臬事罰蔽殷彝傳陳是法事其刑罰斷獄
用殷家常法謂典刑故事用其義刑義殺勿庸以次汝
封傳義宜也用舊法典刑宜於時世者以刑殺勿用以
就汝封之心所安乃汝盡遜曰時敘惟曰未有遜事傳
乃使汝所行盡順曰是有次叙惟當自謂未有順事君
子將興自以為不足已汝惟小子未其有若汝封之心
朕心朕德惟乃知傳已乎他人未其有若汝封之心言
汝心最善我心我德惟汝所知欲其明成王所以命已
之款心音義(彝以支反款苦管反)疏(正義曰此又申上既要囚思念定其大斷若為而王言曰)
(汝當陳是刑書之法以行事其刑法斷獄用殷家所行常法故事其陳法殷彝皆用其合宜者以刑殺勿用以)
(就汝封意之所安而自行也以用心不如依法故耳言汝不但依法乃使汝所行盡順曰是有次敘猶當自惟)
(曰未有順事其有餘若不足故耳必期汝於大幸已乎汝惟小子耳而他人未其有若汝封之心言汝心最善)
(汝心既善我心我德惟汝所悉知也傳正義曰陳是法事即上汝陳時臬事罰蔽殷彝即上殷罰有倫上據有)
(初思念得失此據臨時行事也云我心我德者此言我我王也以王命故言王為我以康叔為已若汝不善我)
(王家心德汝所不知則我不順命汝款曲之心只由汝最善我王心德汝所徧知故我王命汝以款曲之心述)
(康叔為言故云亦欲令康叔明識此意也)凡民自得罪寇攘姦宄殺越人于
貨傳凡民用得罪為寇盜攘竊姦宄殺人顚越人於是
以取貨利暋不畏死罔弗憝傳暋強也自強為惡而不
畏死人無不惡之者言當消絶之音義(攘如羊反宄音軌暋音敏憝徒)
(對反徐徒猥反強其丈反無不惡烏路反下所大惡疾惡亦惡並同)疏(正義曰言人所慎刑者以凡民所用)
(得罪者寇盜攘竊於外姦内宄而殺害及顚越於人以取貨利也自強為之而不畏死此為人無不惡之者以)
(此須刑絶之故當慎刑罰耳傳正義曰自用也言所用得罪者由寇攘也而為之於外内既有劫竊其劫竊皆)
(有殺有傷越人謂不死而傷皆為之而取貨利故也暋強也盤庚已訓而此重詳之以由此得罪當須絶之)
王曰封元惡大憝矧惟不孝不友傳大惡之人猶為人
所大惡況不善父母不友兄弟者乎言人之罪惡莫大
於不孝不友子弗祗服厥父事大傷厥考心傳為人子
不能敬身服行父道而怠忽其業大傷其父心是不孝
于父不能字厥子乃疾厥子傳於為人父不能字愛其
子乃疾惡其子是不慈于弟弗念天顯乃弗克恭厥兄
傳於為人弟不念天之明道乃不能恭事其兄是不恭
兄亦不念鞠子哀大不友于弟傳為人兄亦不念稚子
之可哀大不篤友于弟是不友惟弔兹不于我政人得
罪傳惟人至此不孝不慈弗友不恭不於我執政之人
得罪乎道教不至所致天惟與我民彝大泯亂傳天與
我民五常使父義母慈兄友弟恭子孝而廢棄不行是
大滅亂天道曰乃其速由文王作罰刑兹無赦傳言當
速用文王所作違教之罰刑此亂五常者無得赦音義
(鞠居六反弔音的泯徐武軫反)疏(正義曰以是所用得其罪不但寇盜王命而言曰封非於骨肉之人為大)
(惡猶尚為人所大惡之況惟不孝父母不友兄弟者乎其罪莫大於不孝也何者為人之子不能敬身服行其)
(父事而怠忽其業大傷其父心是不孝也於為人父不能自愛其子乃疾惡其子是不慈也於為人弟不能念)
(天之明道故乃不能恭事其兄是不恭也為人兄亦不能念稚子之可哀哉大不友愛於弟是不友也惟人所)
(行以至此不孝不友者豈不由我執政之人道教不至以得此罪乎既人罪由不教而致天惟與我民以五常)
(之性使有恭孝廢棄不行是大滅亂天道也以由我滅亂曰乃其疾用文王所作違教之罰刑此亂五常者不)
(可赦放也傳正義曰言將有作姦宄大惡猶為人所大惡況不孝父母不善兄弟者乎孝經云五刑之屬三千)
(而罪莫大於不孝是也釋親云善父母為孝善兄弟為友下文不言母母同於父父子尊卑而異等故孝名上)
(不通於下其兄弟雖有長幼而同倫故共友名也云厥考者考亦通生死即此文及酒誥是也下曲禮云死曰)
(考是對例耳人子以述成父事為孝怠忽其業即其肯曰我有後不棄基故為大傷父心即是上不孝也則子)
(不述父事當輕於盜殺況以為甚者此聖人緣心立法人莫不緣身本於父母也自親以及物天然之理故孝)
(經曰不愛其親而愛他人者謂之悖德不敬其親而敬他人者謂之悖禮以順則逆民無則焉不在於善而皆)
(在於凶德是也以此言賊殺他人罪小於骨肉相乖阻但於他人言其極者於親言其小者小則有不和詈爭)
(鬭訟相傷者也於親小則傷心大乃逆命毆駡殺害互相發起而可知也上文不言不慈意以不孝為總焉父)
(當言義而云不慈者以父母於子并為慈因父有愛敬多少而分之言父義母慈而由慈以義故雖義言不慈)
(且見父兼母耳善兄弟曰友此言不恭者友思念之辭兄弟同倫故俱言友雖同倫而有長幼其心友而貌恭)
(故因兄弟而分友文為二而言恭也五教即左傳文十八年史克言也於此言天之明道者父子天性不嫌非)
(天明故於兄弟言之因上先言不孝先言子於父故此不友先言弟於兄者舉中以見上下故此言天明見五)
(教皆是即孝經云則天之明左傳云為父子兄弟姻媾以象天明是於天理常然為天明白之道兄亦不念鞠)
(子哀言亦者以兄弟同等而相亦所謂周書云父子兄弟罪不相及即此文也不孝罪子非及於父之輩理所)
(當然而周官隣保以比伍相及而趙商疑而發問鄭答云周禮太平制此為居殷亂而言斯不然矣康誥所云)
(以骨肉之親得相容隱故左傳云父子兄弟罪不相及周禮所云據疎人相督率之法故相連獲罪故今之律)
(令大功已上得相容隱隣保罪有相及是也)不率大戛矧惟外庶子訓人傳
戛常也凡民不循大常之教猶刑之無赦況在外掌衆
子之官主訓民者而親犯乎惟厥正人越小臣諸節傳
惟其正官之人於小臣諸有符節之吏及外庶子其有
不循大常者則亦在無赦之科乃别播敷造民大譽弗
念弗庸瘝厥君時乃引惡惟朕憝傳汝今往之國當分
别播布德教以立民大善之譽若不念我言不用我法
者病其君道是汝長惡惟我亦惡汝已汝乃其速由兹
義率殺亦惟君惟長傳汝乃其速用此典刑宜於時世
者循理以刑殺則亦惟君長之正道不能厥家人越厥
小臣外正惟威惟虐大放王命乃非德用乂傳為人君
長而不能治其家人之道則於其小臣外正官之吏並
為威虐大放棄王命乃由非德用治之故汝亦罔不克
敬典乃由裕民惟文王之敬忌傳常事人之所輕故戒
以無不能敬常汝用寬民之道當惟念文王之所敬忌
而法之乃裕民曰我惟有及則予一人以懌傳汝行寬
民之政曰我惟有及於古則我一人以此悦懌汝德音
義(戛簡八反別彼列反注同汝長丁丈反下同忌其記反懌音亦)疏(正義曰言滅五常之害當除凡民不)
(循大道五常之教猶刑之況在外土掌庶子之官主於訓民惟其正官之人及於小臣猶有符節者並為教首)
(其心不循大常豈可赦也以人之須有五常汝今往之國乃當分别播布德教以立民大善之譽若不念我言)
(不用我法即病其為君之道是汝長為惡矣以此惟我亦惡汝也已乎既惡不可為汝乃其疾用此典刑宜於)
(時世者循理以刑殺亂常者則亦惟為人君惟為人長之正道既為人君長不能治其五教施於家人之道則)
(於其卑小臣外土正官之吏惟為威暴惟為酷虐大放棄王命矣如是乃由汝非以道德用治之故由此汝亦)
(無得不能敬其常事汝用寬民之道當思惟念用文王之所敬畏而法之汝以此行寬民之政曰我願惟有及)
(於古則我一人天子以此悦懌汝德矣汝惟宜勤之傳正義曰戛猶楷也言為楷模之常故戛為常也述上凡)
(民自得罪故言凡民不循大常之教也猶刑之即上云刑兹無赦故也亦愚以況智故言況在外掌衆子之官)
(主訓民者而親犯乎即周官云諸子文王世子云庶子也以致教諸子故為訓人周禮諸子之官亦是王朝之)
(臣言在外者對父子兄弟為外惟舉庶子之官者以其教訓公卿子弟最為急故也鄭玄以訓人為師長亦各)
(一家之道也正官之人若周官三百六十職正官之首於小臣諸有符節者謂正人之下非長官之身下至符)
(吏諸有符節為教人之故故言有符節者非要行道之符節若為官行文書而有符今之印者也以上況之故)
(言不循大常亦在無赦之科矣在軍者有旌節亦得為有符節耳分别播布德教謂分遣卿大夫為之教民使)
(善而已有善譽是立民以大善之譽此用宜於時以刑殺上不循五常之道者其君長對則大夫為長散則人)
(君為長君而居之是君亦與長為一孝經對例以長為大夫耳不能治其家人之道者以五常父母兄弟子即)
(家人之道易有家人卦亦與此同也不行五教為不能治家人之道家人不治則君不明君既不明則不察下)
(故則於其小臣外正官之吏並為威虐大放棄王命非德用治是不明為臣德也常事常所行之事也人見尋)
(常不為異故輕之而以為戒文王所敬忌即敬德忌刑鄭云祗祗威威是也寬則得衆故五教在寬上既言乃)
(由裕民此又疊之汝行寬民之政曰我惟有及於古即古賢諸侯汝惡我則惡之汝善我則愛之以此我一人)
(悦懌汝德也)
王曰封爽惟民迪吉康傳明惟治民之道而善安之我
時其惟殷先哲王德用康乂民作求傳我是其惟殷先
智王之德用安治民為求等矧今民罔迪不適不迪則
罔政在厥邦傳治民乃欲求等殷先智王況今民無道
不之言從教也不以道訓之則無善政在其國音義(為于)
(偽反)疏(正義曰既言德刑事終而總言之我所以令汝明德慎罰以施政者王命所以言曰封為人君當明)
(惟為治民之道而善安之故我以是須汝善安民故我其惟念殷先智聖王之德用安治民為求而等之我於)
(民未治之時尚求等殷先智王況今民無道不之而易化汝若不以道訓之則無善政在其國所以須安民以)
(德刑也傳正義曰以慎德刑為明治民之道教之五常為善富而不擾為安也鄭以迪為下讀各為一通也我)
(時其惟殷先哲王德者以已喻康叔言我未治之時乃欲求等殷先智王以致太平者況今民無道不之言易)
(從教不以正道訓民民不知道故無善政在其國為無吉康也)
王曰封予惟不可不監告汝德之說于罰之行傳我惟
不可不監視古義告汝施德之說於罰之所行欲其勤
德慎刑今惟民不靜未戾厥心迪屢未同傳假令今天
下民不安未定其心於周教道屢數而未和同設事之
言爽惟天其罰殛我我其不怨傳明惟天其以民不安
罰誅我我其不怨天汝不治我罰汝汝亦不可怨我惟
厥罪無在大亦無在多矧曰其尚顯聞于天傳民之不
安雖小邑少民猶有罰誅不在多大況曰不慎罰明聞
於天者乎言罪大音義(說如字徐始銳反令力呈反數所角反殛紀力反)疏(正義)
(曰以汝須善政在國令我民安當為政以慎德刑為教故王又命之曰封我惟不可不視古義告汝施德之說)
(於罰之所行欲其勤德慎刑也假令惟天下民不安未定其心於周教道屢數而未和同明惟天其以民不安)
(其罰誅我我其不怨于天則汝不治是其罪我罰汝汝亦不可怨我我以民之不安惟其罰之無在大邑無在)
(多民以少猶誅罰況曰為君不慎德刑有上明聞於天是為罪大不可赦傳正義曰以敷求殷先哲王及别求)
(古先哲王為已視古義也德由說而罰須行故德之言說而罰言行也以事終而結上故云德刑也天下不安)
(為總說所以不安猶未定其心於周道屢數而未和同也時以大和會故言假令設不和同事言耳顧氏云明)
(惟天者言天明察在上見民不安乃以刑罰誅戮於我此總德刑而直云不慎罰者政以德為主不嫌不明政)
(失由於濫刑故舉罰以言之下言無作怨以失罰為罪大)
王曰嗚呼封敬哉無作怨勿用非謀非彝傳言當修已
以敬無為可怨之事勿用非善謀非常法蔽時忱丕則
敏德傳斷行是誠道大法敏德信則人任焉敏則有功
用康乃心顧乃德遠乃猷傳用是誠道安汝心顧省汝
德無令有非遠汝謀思為長久裕乃以民寧不汝瑕殄
傳行寬政乃以民安則我不汝罪過不絶亡汝疏(正義曰以)
(罰不可失故王命言曰嗚呼封當修已以敬哉無為可怨之事勿用非善謀非常法而以決斷行是誠信之道)
(大當法為機敏之德用是信敏安汝心顧省汝德廣遠汝謀能行寬政乃以民安則我不於汝罪過而絶亡汝)
(傳正義曰以誠在於心故決斷行之亦心誠而行敏為見事之速事有善而須德法故云大法敏德也正以此)
(二者以信則人任焉敏則有功故也論語文上文有忱有敏此惟云用是誠道不云敏者敏在誠下亦用之可)
(知)
王曰嗚呼肆汝小子封惟命不于常傳以民安則不絶
亡汝故當念天命之不於常汝行善則得之行惡則失
之汝念哉無我殄傳無絶棄我言而不念享明乃服命
傳享有國土當明汝所服行之命令使可則高乃聽用
康乂民傳高汝聽聽先王道德之言以安治民疏(正義曰與)
(上相首引王命言曰嗚呼以民安則不汝絶亡之故汝小子封當念天命之不於常也惟行善則得之行惡則)
(失之汝念此無常哉無絶棄我言而不念若享有國上當明汝服行之教令使可法高大汝所聽用先王道德)
(之言以安治民也傳正義曰以不瑕殄即享有國土也服行之命謂德刑也)
王若曰往哉封勿替敬典傳汝往之國勿廢所宜敬之
常法聽朕告汝乃以殷民世享傳順從我所告之言即
汝乃以殷民世世享國福流後世疏(正義曰以須高聽治民故王命順其)
(德而言曰汝往之國哉封乎勿廢所宜敬之常法即聽用我誥是也汝如此則汝乃得以殷民世享殷國而言)
(不絶國祚短長由德也又言王若曰者一篇終始言之明於中亦有若也)
酒誥傳康叔監殷民殷民化紂嗜酒故以戒酒誥
音義(嗜市志反)疏(傳正義曰以梓材云若兹監故云康叔監殷民也鄭以為連屬之監則為)
(牧而言然康叔時實為牧而所戒為居殷墟化紂餘民不主於牧下篇云監監亦指為君言之也明)
(監即國君監一國故此言監殷民不言監一州若太宰之建牧立監也)
王若曰明大命于妹邦傳周公以成王命誥康叔順其
事而言之欲令明施大教命於妹國妹地名紂所都朝
歌以北是乃穆考文王肇國在西土傳父昭子穆文王
第稱穆將言始國在西土西土岐周之政厥誥毖庶邦
庶士越少正御事朝夕曰祀兹酒傳文王其所告慎衆
國衆士於少正官御治事吏朝夕勑之惟祭祀而用此
酒不常飲惟天降命肇我民惟元祀傳惟天下教命始
令我民知作酒者惟為祭祀天降威我民用大亂喪德
亦罔非酒惟行傳天下威罰使民亂德亦無非以酒為
行者言酒本為祭祀亦為亂行越小大邦用喪亦罔非
酒惟辜傳於小大之國所用喪亡亦無不以酒為罪也
音義(王若馬本作成王若曰注云言成王者未聞也俗儒以為成王骨節始成故曰成王或曰以成王為)
(少成二聖之功生號曰成王沒因為諡衛賈以為戒成康叔以慎酒成就人之道也故曰成此三者吾無取焉)
(吾以為後錄書者加之未敢專從故曰未聞也妹邦馬云妹邦即牧養之地欲令力呈反下始令勿令同文王)
(第稱穆周自后稷而封為始祖后稷生不窋為昭鞠陶為穆公劉為昭慶節為穆皇僕為昭差弗為穆毁揄為)
(昭公非為穆高圉為昭亞圉為穆諸盩為昭大王為穆王季為昭文王為穆故左傳宫之竒云大伯虞仲大王)
(之昭也虢仲虢叔王季之穆也又富辰云管蔡已下十六國文之昭也昭一音韶窋音竹律反揄音投盩音張)
(流反大並音太毖音秘少詩照反為祭于偽反下同惟行下孟反注及下注之行同)疏(正義曰周公以王命)
(誥康叔順其事而言曰汝當明施大教命於妹國而戒之以酒所以須戒酒者以汝父於廟次穆考文王始國)
(在西土岐周為政也其誥慎所職衆國衆士於少正官御治事吏朝夕勑之曰惟祭祀而用此酒不常為飲也)
(所以不常為飲者以惟天之下教命始令我民知作酒者惟為大祭祀故以酒為祭不主飲故天下威罰於我)
(民用使之大為亂以喪其德亦無非以酒為行而用之故於小大之國用使之喪亡亦無非以酒為罪以此衆)
(事少正皆須戒酒也是文王以酒為重戒汝不可不法也傳正義曰此為下之目故言明施大教命於妹國此)
(妹與沬一也故沬為地名紂所都朝歌以北但妹為朝歌之所居也朝歌近妹邑之南故云以北是詩又云沬)
(之東矣沬之鄉矣即東與北為鄉也妹屬鄘紂所都在沬又在北與東是地不方平偏在鄘多故也馬鄭王本)
(以文涉三家而有成字鄭玄云成王所言成道之王三家云王年長骨節成立皆為妄也父昭子穆者以穆連)
(考故以昭穆言之文王廟次為穆以周自后稷以至文王十五世案世本云后稷生不窋為昭不窋生鞠陶為)
(穆鞠陶生公劉為昭公劉生慶節為穆慶節生皇僕為昭皇僕生差弗為穆差弗生毁揄為昭毁揄生公非為)
(穆公非生高圉為昭高圉生亞圉為穆亞圉生組紺為昭組紺生大王亶父為穆亶父生季歴為昭季歴生文)
(王為穆據世次偶為穆也左傳曰大伯虞仲大王之昭言大王為穆而子為昭又曰虢仲虢叔王季之穆亦王)
(季為昭而子為穆與文王同穆也又管蔡郕霍等十六國亦曰文王之昭則以文王為穆其子與武王為昭又)
(曰邘晉應韓武之穆以繼武王為昭也將言始國在西土西土岐周之政者據今本先故言始為初始為政然)
(則居豐前故云西土欲將言道文王誥毖庶邦以下之政故先本之云肇國在西土告勑使之敬慎故曰告慎)
(其衆國即衆多國君衆士朝臣也既總呼為士則卿大夫俱在内少正御治事以其卑賤更別目之朝夕勑之)
(丁寧慎之至也世本云儀狄造酒夏禹之臣又云杜康造酒則人自意所為言天下教命者以天非人不因人)
(為者亦天之所使故凡造立皆云本之天元祀者言酒惟用於大祭祀見戒酒之深也顧氏云元大也洛誥稱)
(秩元祀孔以為舉秩大祀大劉以元為始誤也民自飲酒致亂以被威罰言天下威者亦如上言天之下教命)
(令民作酒也為亂而罪天理當然故曰天討有罪五刑五用哉俗本云不為亂行定本云亦為亂行俗本誤也)
(小大之國謂諸侯之國有小大也上言民用大亂指其身為罪此言邦用喪言其邦國喪滅上文總謂貴賤之)
(人此則專指諸侯之身故也惟行用酒惟罪身得罪亦互相通也)文王誥教小子有正
有事無彝酒傳小子民之子孫也正官治事謂下羣吏
教之皆無常飲酒越庶國飲惟祀德將無醉傳於所治
衆國飲酒惟當因祭祀以德自將無令至醉惟曰我民
迪小子惟土物愛厥心臧傳文王化我民教道子孫惟
土地所生之物皆愛惜之則其心善聰聽祖考之彝訓
越小大德小子惟一傳言子孫皆聰聽父祖之常教於
小大之人皆念德則子孫惟專一疏(正義曰前文王戒酒以為所供當重)
(飲之則有滅亡之害此更戒之令以德自將不可常飲故又云文王誥教其民之小子與正官之下有職事之)
(人謂羣吏汝等無得常飲酒也於所治衆國之君臣民衆等言飲酒惟當因祭祀以德自將無令至醉又自申)
(文王之教小子者不但身自教之又化民使自教其子弟惟教其民曰惟我民等當教道子孫小子令土地所)
(生之物皆愛惜之則其心善矣以愛物則不為酒而損耗故也既父祗禀文王之教以化其子孫而子孫能聰)
(審聽用祖考之常訓言愛物以戒酒也不但民之小子為然其於小大德之士大夫等亦皆能念行文王之德)
(以教其子孫故子孫亦聰聽之小子惟皆專一而戒其酒其民及在位不問貴賤子孫皆化則至成長為德可)
(知也傳正義曰知小子謂民之子孫者以下文云我民迪小子又云奔走事厥考厥長故知小子謂民之子孫)
(也知有正有事非士大夫而云正官治事謂下羣吏者以文與小子相連故知是正官下治事之羣吏云所治)
(衆國者以述上文内外雙舉此為小子及民與士大夫可知其外宜有國君故下云指戒康叔為國之事故總)
(言衆國惟於祭祀得飲酒猶以德自將無令至醉大傳因此言宗室將有事族人皆入侍得有醉與不醉而出)
(與不出之事而以德自將無令至醉亦一隅之騐文王為諸侯而云衆國者文王為西伯又三分有二諸侯故)
(得戒衆國也以惟曰為教辭故言文王化我民愛惜土物而不損耗則不嗜酒故心善)妹土嗣爾
股肱純其藝黍稷奔走事厥考厥長傳今往使妹土之
人繼汝股肱之教為純一之行其當勤種黍稷奔走事
其父兄肇牽車牛遠服賈用孝養厥父母傳農功既畢
始牽車牛載其所有求易所無遠行賈賣用其所得珍
異孝養其父母厥父母慶自洗腆致用酒傳其父母善
子之行子乃自潔厚致用酒養也庶士有正越庶伯君
子其爾典聽朕教傳衆伯君子長官大夫統庶士有正
者其汝常聽我教勿違犯爾大克羞耇惟君爾乃飲食
醉飽傳汝大能進老成人之道則為君矣如此汝乃飲
食醉飽之道先戒羣吏以聽教次戒康叔以君義丕惟
曰爾克永觀省作稽中德傳我大惟教汝曰汝能長觀
省古道為考中正之德則君道成矣爾尚克羞饋祀爾
乃自介用逸傳能考中德則汝庶幾能進饋祀於祖考
矣能進饋祀則汝乃能自大用逸之道茲乃允惟王正
事之臣傳汝能以進老成人為醉飽考中德為用逸則
此乃信任王者正事之大臣茲亦惟天若元德永不忘
在王家傳言此非但正事之臣亦惟天順其大德而佑
之長不見忘在王家音義(厥長丁丈反下注長官諸侯之長同賈音古養羊亮反洗)
(先典反馬云盡也腆他典反省悉井反饋其位反任音壬)疏(正義曰既上言文王之教今指戒康叔之身實)
(如汝當法文王斷酒之法故今往當使妹土之人繼爾股肱之教為純一之行其當勤於耕種黍稷奔馳趨走)
(供事其父與兄其農功既畢始牽車牛遠行賈賣用其所得珍異孝養其父母父母以子如此善子之行子乃)
(自洗潔謹敬厚致用酒以養此亦小子土物愛也又謂汝衆士有正之人及於衆伯君子長官大夫統衆士有)
(正者其汝亦常聽用我斷酒之教勿違犯也汝康叔大能進行老成人之道則惟可為君矣如此汝乃為飲食)
(醉飽之道由須進行老成人故我大惟教汝曰汝能長觀省古道所為考行中正之德即是進行老成人惟堪)
(為君能考中德則汝庶幾能進饋祀於祖考矣以能進饋祀人神所助則汝乃能自大用逸之道如此用逸則)
(乃信惟王正事之大臣不但正事大臣如此亦惟天順其大德而佑助之長不見遺忘在王家矣可不務乎傳)
(正義曰以妹土為所封之都故言今往繼汝股肱之教者君為元首臣作股肱君倡臣行施由股肱故言繼其)
(教也言奔走者顧氏云勤種黍稷奔馳趨走也當農功則有所廢故知既畢乃行故云始牽車牛即牽府大車)
(載有易無遠求盈利所得珍異而本不損故可孝養其父母亦愛土物之義也其父母善子之行者以人父母)
(欲家生之富者若非盈利雖得其養有喪家資則父母所不善今勤商得利富而得養所以善子之行也衆伯)
(君子統衆士有正者經云庶士有正者戒其慎酒從卑至尊故先教子孫乃及庶士衆百君子釋詁云羞進也)
(既以愼酒立教是大能進行老成人之道是惟可為人君矣以人君若治不得有所民事可憂雖得酒食不能)
(醉飽若能進德民事可平故為飲食可醉飽之道以羣臣言聽教即為臣義不過愼酒進德次戒康叔以君義)
(亦有聽教明為君矣我大惟教汝曰者以言曰故以為教辭即教以大克羞耇長省古道是老成人之德考其)
(中正是能大進行可以惟為君故云則君道成矣以聖人為能饗帝孝子為能饗親考德為君則人治之已成)
(民事可以祭神故考中德能進饋祀於祖考人愛神助可以無為故大用逸之道即上云飲食醉飽之道也鄭)
(以為助祭於君亦非其義勢也以下然茲亦惟天據人事是惟王正事大臣本天理故天順其大德不見忘在)
(於王家反覆相成之勢也)
王曰封我西土棐徂邦君御事小子尚克用文王教不
腆于酒傳我文王在西土輔訓往日國君及御治事者
下民子孫皆庶幾能用上教不厚於酒言不常飲故我
至于今克受殷之命傳以不厚於酒故我周家至于今
能受殷王之命疏(正義曰於此乃總言不可不用文王愼酒之教王命之曰封我文王本在)
(西土以道輔訓往日國君及治事之臣大夫士與其民之小子其此等皆庶幾能用文王教而不厚於酒故我)
(周家至于今能受殷之王命以此故不可不用其教以斷酒傳正義曰棐輔也徂往也以事已過故言往日恐)
(嗜酒不成其德故以斷酒輔成之其御事謂國君之下衆臣也不厚於酒即無彝酒也故云不常飲總述上也)
王曰封我聞惟曰在昔殷先哲王迪畏天顯小民傳聞
之於古殷先智王謂湯蹈道畏天明著小民經德秉哲
自成湯咸至于帝乙成王畏相傳能常德持智從湯至
帝乙中間之王猶保成其王道畏敬輔相之臣不敢為
非惟御事厥棐有恭不敢自暇自逸傳惟殷御治事之
臣其輔佐畏相之君有恭敬之德不敢自寬暇自逸豫
矧曰其敢崇飲傳崇聚也自暇自逸猶不敢況敢聚會
飲酒乎明無也越在外服侯甸男衞邦伯傳於在外國
侯服甸服男服衞服國伯諸侯之長言皆化湯畏相之
德越在内服百僚庶尹惟亞惟服宗工傳於在内服治
事百官衆正及次大夫服事尊官亦不自逸越百姓里
居傳於百官族姓及卿大夫致仕居田里者罔敢湎于
酒不惟不敢亦不暇傳自外服至里居皆無敢沈湎於
酒非徒不敢志在助君敬法亦不暇飲酒惟助成王德
顯越尹人祇辟傳所以不暇飲酒惟助其君成王道明
其德於正人之道必正身敬法其身正不令而行音義
(相息亮反下同暇遐稼反湎面善反辟扶亦反)疏(正義曰以周受於殷文王之前殷代也今又衛居殷地故)
(舉殷代以酒興亡得失而為戒王命之曰封我聞於古所聞惟曰殷之先代智道之王成湯於上蹈道以畏天)
(威於下明著加於小民即能常德持智以為政教自成湯之後皆然以至于帝乙猶保成其王道畏敬輔相之)
(臣其君既然惟殷御治事之臣其輔相於君有恭敬之德不敢自寬暇自逸豫況曰其敢聚會羣飲酒乎於是)
(在外之服侯甸男衛國君之長於是在内之服治事百官衆正惟次大夫惟服事尊官於百官族姓及致仕在)
(田里而居者皆無敢沈湎於酒不惟不敢亦自不暇飲所以不暇者惟以助其君成其王道令德顯明又於正)
(人之道必正身敬法正身以化下不令而行故不暇飲是亦可以為法也傳正義曰言聞之於古是事明衆見)
(也下言自成湯知此别道湯事也王者上承天下恤民皆由蹈行於道畏天之罰已故也又以道教民故明德)
(著小民德在於身智在於心故能常德持智即上迪畏天顯小民為自湯後皆爾惟殷御治事之臣者此事當)
(公卿故下别云越在内服百僚庶尹也為君畏相故輔之若寬暇與逸豫則不恭敬故不敢為也釋詁云崇充)
(也充實則集聚故崇為聚也飲必待暇逸猶尚不敢暇逸故言況敢聚集飲酒乎明無也以公卿與國為體承)
(君共事故先言之然後見廣故自外及内舉四者以總六服又因衞為蕃衞故不言采也國謂國君伯言長連)
(屬卒牧皆是見徧在外為君故言化湯畏相之德畿外有服數畿内無服數故為服治事也言百官衆正為總)
(之文但百官衆正除六卿亦有大夫及士士亦有官首而為政者惟亞𫝊云次大夫者謂雖為大夫不為官首)
(者亞次官首故云亞舉大夫尊者為言其實士亦為亞次之官必知惟亞兼士者以此經文上下更無別見士)
(之文故知兼之惟服宗工總上百僚庶尹及惟亞言服治職事尊官之故亦不自逸惟亞雖不為官首亦助上)
(服治政事或可非官首者服事在上之尊官亦不自逸每言於者繼上君與御事為於此不言在從上内服故)
(也百官族姓謂其每官之族姓而與里居為總故云卿大夫致仕居田里者也自外服至里居皆無敢沈湎亦)
(上御事云亦不暇不暇則不逸可知助君敬法逆探下經也)我聞亦惟曰在今後嗣
王酣身傳嗣王紂也酣樂其身不憂政事厥命罔顯于
民祇保越怨不易傳言紂暴虐施其政令於民無顯明
之德所敬所安皆在於怨不可變易誕惟厥縱淫泆于
非彝用燕喪威儀民罔不衋傷心傳紂大惟其縱淫泆
于非常用燕安喪其威儀民無不衋然痛傷其心惟荒
腆于酒不惟自息乃逸傳言紂大厚於酒晝夜不念自
息乃過差厥心疾狠不克畏死傳紂疾狠其心不能畏
死言無忌憚辜在商邑越殷國滅無罹傳紂聚罪人在
都邑而任之於殷國滅亡無憂懼弗惟德馨香祀登聞
于天誕惟民怨傳紂不念發聞其德使祀見享升聞于
天大行淫虐惟為民所怨咎庶羣自酒腥聞在上故天
降喪于殷罔愛于殷惟逸傳紂衆羣臣用酒沈荒腥穢
聞在上天故天下喪亡於殷無愛於殷惟以紂奢逸故
天非虐惟民自速辜傳言凡為天所亡天非虐民惟民
行惡自召罪音義(酣戸甘反樂音洛易如字馬以䜴反縱子用反注同泆音溢又作逸亦作)
(佚衋許力反差初佳反又初賣反很胡懇反聞音問)疏(正義曰旣言帝乙以上愼酒以存故又言紂嗜酒而)
(滅我聞亦惟曰殷之在今帝乙後嗣之謂紂王酣樂其身不憂於政事施其政令無顯明之德於民所敬所安)
(皆在於怨不可變易大惟其縱淫泆於非常用燕安之故喪其威儀民見之無不衋然痛傷其心也皆由惟大)
(愛厚於酒晝夜不念自止息乃過逸其内心疾害很戾不能畏死聚罪人在商邑而任之於殷國滅亡無憂懼)
(也不念發聞其令德之馨香使祀見享升聞于天大惟行其淫虐為民下所怨紂衆羣臣集聚用酒荒淫腥穢)
(聞在上天故天下喪亡於殷無愛念於殷惟以紂奢逸故非天虐殷以滅之惟紂為人自召此罪故也傳正義)
(曰施其政令於民無顯明之德言所施者皆是闇亂之政也紂意謂之為善所敬之所安之者及其施行皆是)
(害民之事為民所怨紂之為惡執心堅固不可變易也誕訓為大言紂大惟其縱淫泆於非常之事紂衆羣臣)
(用酒沈荒用者解經之自定本作自俗本多誤為嗜言惟民謂紂也今變言民者見雖非紂亦然)
王曰封予不惟若茲多誥傳我不惟苦此多誥汝我親
行之古人有言曰人無於水監當於民監傳古賢聖有
言人無於水監當於民監視水見已形視民行事見吉
凶今惟殷墜厥命我其可不大監撫于時傳今惟殷紂
無道墜失天命我其可不大視此為戒撫安天下於是
音義(監工䧟反下及注同)疏(正義曰旣陳殷之戒酒與嗜酒以致興亡之異故誥之王命言曰封我不)
(惟若此徒多出言以誥汝而已我自戒酒已親行之汝可法之也所以親行者古人有言曰人無於水監當於)
(民監以水監但見已形以民監知成敗故也以須民監之故今殷紂無道墜失其天命我其可不大視以為戒)
(撫安天下於今時也)予惟曰汝劼毖殷獻臣傳劼固也我惟告汝
曰汝當固愼殷之善臣信用之侯甸男衞矧太史友内
史友傳侯甸男衞之國當愼接之況太史内史掌國典
法所賓友乎越獻臣百宗工矧惟爾事服休服采傳於
善臣百尊官不可不愼況汝身事服行美道服事治民
乎矧惟若疇圻父薄違農父傳圻父司馬農父司徒身
事且宜敬愼況所順疇咨之司馬乎況能迫廻萬民之
司徒乎言任大若保宏父定辟矧汝剛制于酒傳宏大
也宏父司空當順安之司馬司徒司空列國諸侯三卿
愼擇其人而任之則君道定況汝剛斷於酒乎音義(劼苦)
(八反圻巨依反父音甫薄蒲各反徐又扶各反違如字徐音回馬云違行也宏大也辟必亦反斷丁亂反)疏
(正義曰殷之存亡既可以為監若是故我惟告汝曰汝當堅固愛愼殷之善臣及侯甸男衛之君則在外尚然)
(況已下太史所賓友内史所賓友於善臣百尊官而不固愼乎此之卑官猶尚固愼況惟汝之身事所服行美)
(道服行美事治民而可不固愼乎於已身事猶當固愼況惟所敬順疇咨之圻父能迫迴萬民之農父所順所)
(安之宏父此等大臣能得固愼則可定其為君之道固愼大臣雖非急要尚能使君道得定況汝又能剛斷於)
(酒乎善所莫大不可加也傳正義曰劼固釋詁文將欲斷酒為重故節文以相況毖訓為愼言誠堅固謹愼皆)
(敬而擇任之其文通於下皆固愼太史掌國六典依周禮治典教典禮典政典刑典事典也内史掌八柄之法)
(者爵祿廢置殺生與奪此太史内史即康叔之國大夫知者以下圻父農父宏父是諸侯之三卿明太史内史)
(非王朝之官所賓友者敬也於善臣即上經殷獻臣也百尊官即上侯甸男衞太史内史也服行美道服事治)
(民即上汝之身事知服事是治民者民惟邦本諸侯治民為事故也鄭玄以服休為燕息之近臣服采為朝祭)
(之近臣非孔意也司馬主圻封故云圻父父者尊之辭以司徒教民五土之藝故言農父也以司馬征伐在乎)
(閫外所專故隨順而疇咨之言君所順疇也迫近廻繞於萬民言近民事也二者皆任大宏大釋詁文以司空)
(亦君所順所安和之故言當順安之諸侯之三卿以上有司馬司徒故知宏父是司空言大父者以營造為廣)
(大國家之父因節文而分之乃總之言司馬司徒司空列國三卿令慎擇其人而任之則君道定況剛斷於酒)
(乎為甚之義也其定辟總上自劼毖殷獻已下獨言三卿者因文相況而接之其實總上也三卿不次者以司)
(馬征伐為重次以政教安萬民司徒為重司空直指營造故在下也司徒言於萬民為迫廻者事務為主故也)
(司徒不言若者互相明皆為治民而君所順也)厥或誥曰羣飲汝勿佚傳其有
誥汝曰民羣聚飲酒不用上命則汝收捕之勿令失也
盡執拘以歸于周予其殺傳盡執拘羣飲酒者以歸於
京師我其擇罪重者而殺之又惟殷之迪諸臣惟工乃
湎于酒勿庸殺之傳又惟殷家蹈惡俗諸臣惟衆官化
紂日久乃沈湎於酒勿用法殺之姑惟教之有斯明享
傳以其漸染惡俗故必三申法令且惟教之則汝有此
明訓以享國乃不用我教辭惟我一人弗恤弗蠲乃事
時同于殺傳汝若忽怠不用我教辭惟我一人不憂汝
乃不潔汝政事是汝同於見殺之罪音義(佚音逸盡子忍反惡烏各)
(反申息暫反又如字)疏(正義曰以為政莫重於斷酒故其有人誥汝曰民今飲酒相與羣聚是不用上命則)
(法收捕之勿令失矣盡執拘以歸於周之京師我其擇罪重而殺之也又惟殷之蹈惡俗諸臣惟其衆官化紂)
(日久乃沈湎於酒勿用法殺之以漸染惡俗故三申法令且惟教之則汝有此明訓可以享國汝若不用我教)
(辭惟我一人天子不憂汝不潔汝政事是汝同於見殺之罪不可不愼傳正義曰言周故為京師但飲有稀數)
(罪有大小不可一皆盡殺故知擇罪重者殺之言諸臣謂尊者及其下列職衆官不可用法殺之明法有張弛)
(此由殷之諸臣漸染紂之惡俗日久故不可即殺其衞國之民先非紂之舊臣乃羣聚飲酒恐增長昏亂故擇)
(罪重者殺之據意不同故殺否有異禮成於三故必三申法令有此明訓總上之辭故得享國汝不用我教辭)
(則不足憂念故惟我一人不憂汝不潔汝之政事事惟穢惡不復教之使潔靜也)
王曰封汝典聽朕毖傳汝當常聽念我所愼而篤行之
勿辯乃司民湎于酒傳辯使也勿使汝主民之吏湎於
酒言當正身以帥民疏(正義曰以戒酒事終故結之王命言曰封汝當常聽命我所使)
(汝愼者篤而行之勿使汝主民之吏若宰人者沈湎於酒當正身以帥民)
梓材傳告康叔以為政之道亦如梓人治材音義
(梓音子本亦作杍馬云古作梓字治木器曰梓治土器曰陶治金器曰冶)疏(傳正義曰此取下言)
(若作梓材既勤樸斵故云為政之道如梓人治材此古杍字今文作梓梓木名木之善者治之宜精)
(因以為木之工匠之名下有稽田作室乃言梓材三種獨用梓材者雖三者同喻田在於外室總於)
(家猶非指事之器故取梓材以為功也因戒德刑與酒事終言治人似治器而結之故也)
王曰封以厥庶民暨厥臣達大家傳言當用其衆人之
賢者與其小臣之良者以通逹卿大夫及都家之政於
國以厥臣達王惟邦君傳汝當信用其臣以通王教於
民言通民事於國通王教於民惟乃國君之道汝若恒
越曰我有師師傳汝惟君道使順常於是曰我有典常
之師可師法司徒司馬司空尹旅曰予罔厲殺人傳言
國之三卿正官衆大夫皆順典常而曰我無厲虐殺人
之事如此則善矣亦厥君先敬勞肆徂厥敬勞傳亦其
為君之道當先敬勞民故汝往治民必敬勞來之肆往
姦宄殺人歴人宥傳以民當敬勞之故汝往之國又當
詳察姦宄之人及殺人賊所過歴之人有所寬宥亦所
以敬勞之肆亦見厥君事戕敗人宥傳聽訟折獄當務
從寬恕故往治民亦當見其為君之事察民以過誤殘
敗人者當寬宥之音義(暨其器反勞力報反下同來力代反宄音軌見如字徐賢遍反)
(戕徐在羊反又七良反馬云殘也折之舌反)疏(正義曰王曰封汝為政當用其衆人之賢者與其小臣之)
(良者以通達卿大夫及都家等大家之政於國然後汝當信用其臣以通逹王教於民惟乃可為國君之道汝)
(為君道故當使上下順常於是曰我有典常之師可師法是君之順典常也其下司徒司馬司空國之三卿及)
(正官衆大夫亦皆順典常而曰我無虐厲殺人之事是使臣之順常也如此君臣皆能順常則為善矣為君之)
(道非但順常亦須敬勞之故云亦其為君之道當先敬心以愛勞民故汝往治民必敬勞之又以民須敬勞之)
(故汝往之國詳察其姦宄及殺人之人二者所過歴之人原情不知有所寬宥以斷獄務從寬故汝往治亦當)
(見其為君之事而民有過誤殘敗人者當寬宥之此亦為敬勞之也傳正義曰以用也暨與也言用通厥臣可)
(用明此皆賢與良也厥臣文在大家之上故知小臣也言用之者既用其言以為政又用其人以為輔本之得)
(大家所用統之即君所遣也以大夫稱家對士庶有家而非大故云大家卿大夫在朝者都家亦卿大夫所得)
(邑也又公邑而大夫所治亦是也用此以行政令上達於國使人君知之也即是庶人升為士又用庶人進在)
(官者小臣亦得進等而用之周禮有都家之官鄭云都謂王子弟所封及公卿所食邑家謂大夫所食采地𫝊)
(以大家言之總包大臣故言卿大夫及都家之政卿大夫之政謂在朝所掌者都家之政謂采邑所有政事二)
(者並當通達之於國故連言之言汝當信用臣即信用卿大夫及都家自然大家也𫝊用小臣與庶人故得通)
(王教於民也人君上承於王下治民事故交通其政惟乃國君之道而已鄭以於邑言達大家於國言達王與)
(邦君王為二王之後即亂名實也君道使順常者即上民事王教通於國人是順常也故總上惟邦君言汝惟)
(君道使順常也典常可師即順常也此連上蒙若恒之文故云國之三卿正官衆大夫皆順典常也不言士從)
(可知也此曰予罔厲殺人所謂令康叔之語但在臣下宜為此也以上令下行行之在臣故云我無厲虐殺人)
(之事互明君及臣皆師法而無虐亦其為君之道者為邦君之道非直順常亦須敬勞故往必敬勞即論語云)
(先之勞之是也上文無罪敬勞此惟就有罪者原情免宥亦敬勞也其實姦宄不殺人者殺人亦是姦宄但重)
(言而别其文姦宄及殺人二者並是賊&KR0675;自當合罪不可寬宥其所過歴之人情所不知故詳察寬宥以為敬)
(勞之君者立於無過之地使物不失其所故宥罪原情當見其為君之事與上厥君終始相承於姦上言肆往)
(此亦以罪事往可知也言宥明情亦可原故知過誤殘敗人也)王啓監厥亂為民傳言
王者開置監官其治為民不可不勉曰無胥戕無胥虐
至于敬寡至于屬婦合由以容傳當教民無得相殘傷
相虐殺至于敬養寡弱至於存恤妾婦和合其教用大
道以容之無令見冤枉王其效邦君越御事厥命曷以
傳王者其效實國君及於御治事者知其教命所施何
用不可不勤引養引恬自古王若兹監罔攸辟傳能長
養民長安民用古王道如此監無所復罪當務之音義
(監工暫反劉工銜反下同為于偽反下同治直吏反屬婦音扶妾之事妻也無令力呈反篇末同冤紆元反一)
(本作以元反恬田廉反辟扶亦反)疏(正義曰周公云所以敬勞者以王者開置監官其治主為於民故也)
(以此當教民曰無得相傷殘無得相虐殺而為重害也何但不可為重害民之相於當至於敬養寡弱至於存)
(恤屬婦合和其教用大道以相容無使至冤枉所以如此者以王者其當效實國君及於御治事者惟須知其)
(教命所施何用知其善惡故不可不勤也所效實若能長養民長安民用古者明王之道而治之如此為監無)
(所復罪汝當務之傳正義曰以言曰故知當教民也殘謂不死虐甚則殺故二文也經言屬婦𫝊言妾婦者以)
(妾屬於人故名屬婦此經屬婦與寡弱為例則非關嫡婦也何者妻子是家中之貴者不至冤枉故也以君臣)
(共國事故并效御治事而知其所施則下不得為非即是王使存省侯伯監治是也故不可不勤)惟曰
若稽田既勤敷菑惟其陳修為厥疆畎傳言為君監民
惟若農夫之考田已勞力布發之惟其陳列修治為其
疆畔畎壟然後功成以喻教化若作室家既勤垣墉惟
其塗塈茨傳如人為室家已勤立垣墻惟其當塗塈茨
盖之若作梓材既勤樸斵惟其塗丹雘傳為政之術如
梓人治材為器已勞力樸治斵削惟其當塗以漆丹以
朱而後成以言教化亦須禮義然後治音義(菑側其反畎工犬反)
(垣音袁墉音庸馬云卑曰垣高曰墉暨徐許氣反說文云仰塗也廣雅云塗也馬云堊色一音故愛反茨徐在)
(私反樸普角反馬云未成器也斵丁角反雘在略反徐烏郭反馬云善丹也說文云讀與靃同也又一郭反字)
(林音同)疏(正義曰既言王者所以效實國君為政之事故此言國君為政之喻惟為監之事曰若農人之)
(考田也已勞力徧布菑而耕發其田又須惟其陳列修治為疆畔畎壟以至收穫然後功成又若人為室家已)
(勤力立其垣墉又當惟其塗而塈飾茨盖之功乃成也又若梓人治材為器已勞力樸治斵削其材惟其當塗)
(而丹漆以朱雘然後成以喻人君為政之道亦勞心施政除民之疾又當惟其飾以禮義使之行善然後治傳)
(正義曰此三者事别而喻同也先遠而類疎者乃漸漸以事近而切者次之皆言既勤於初乃言修治於末明)
(為政孜孜因前基而修使善垣墉故也皆詳而復言之室器皆云其事終而考田止言疆畎不云刈穫者田以)
(一種但陳修終至收成故開其初與下二文互也二文皆言斁即古塗字明其終而塗飾之其室言塗塈塈亦)
(塗也不是以物塗之茨謂盖覆也器言塗丹雘塗丹皆飾物之名謂塗丹以朱雘雘是彩色之名有青色者有)
(朱色者故鄭玄引山海經云青丘之山多有青雘此經知是朱者與丹連文故也)今王惟曰先
王既勤用明德懷為夾傳言文武已勤用明德懷遠為
近汝治國當法之庶邦享作兄弟方來亦既用明德傳
衆國朝享於王又親仁善鄰為兄弟之國萬方皆來賓
服亦已奉用先王之明德后式典集庶邦丕享傳君天
下能用常法則和集衆國大來朝享皇天既付中國民
越厥疆土于先王肆傳大天已付周家治中國民矣能
遠拓其界壤則於先王之道遂大王惟德用和懌先後
迷民用懌先王受命傳今王惟用德和悦先後天下迷
愚之民先後謂教訓所以悦先王受命之義已若兹監
惟曰欲至于萬年惟王傳為監所行已如此所陳法則
我周家惟欲使至於萬年承奉王室子子孫孫永保民
傳又欲令其子孫累世長君國以安民音義(夾音協近也朝直遙)
(反付如字馬本作附拓音託懌音亦字又作斁下同先悉薦反法同監古陷反為于威反)疏(正義曰此戒康)
(叔已滿三篇其事將終須有總結因其政術言法於明王上下相承資以成治故稱今者王命惟告汝曰先王)
(文武在於前世已自勤用明德招懷遠人使來以為親近也以明德懷柔之故衆國朝享於王又相親善為兄)
(弟之國萬方皆來賓服亦已化上奉用先王之明德矣是先王行明德下亦行明德以從之而可法也先王既)
(然凡為君以君天下者亦如先王用常法則和集衆國使之大來朝享亦須同先王用明德也君天下者當如)
(此今大天已付周家治九州之中國民矣周家之王若能為政用明德以懷萬國遠拓其疆界土壤則先王之)
(道遂更光大以此今王須大先王之政惟明德之大道而用之以此和悦而先後其天下迷愚之民使之政治)
(用此所以悦先王受命使之遂大之義故也是明德不可不務故我周王今亦行之汝為人臣可以不法乎當)
(法王家勤用明德治國也汝若能法我王家而用明德是為善不可加因歎云已乎如此為監則我周家惟曰)
(欲汝至於萬年惟以承奉王室令其子子孫孫累世長居國以安民傳正義曰言先王知謂文武也夾者是人)
(左右而夾之故言近也享施於王而兄弟為相於之辭明彼此皆和協親仁善鄰左傳文以先王用明德於下)
(之所行今亦奉用為亦先王耳肆遂也申遂故為大越遠也使天下賓服故遠拓界壤以益先王故為遂大也)
(言用德亦是明德也先後若詩云予曰有先後謂於民心先未悟而啓之已悟於後化成之故謂教訓也先王)
(本欲子孫成其事今化天下使善是悦先王受命其和悦先王即遠拓疆土悦其受命即遂大也)
尚書注疏卷十三
尚書注疏卷十三考證
康誥酒誥梓材序成王既伐管叔蔡叔以殷餘民封康
叔○(臣召南)按自書序叙康誥三篇於大誥微子之
命及歸禾嘉禾之後而康誥首簡四十八字即言周
公營洛於是伏生大𫝊司馬遷史記孔安國書傳並
據其文謂康叔封衞在武庚既誅三監既定經所稱
王若曰皆周公承成王之命作誥也漢世通儒並守
其說班固地理志鄭元詩譜說尤詳明盖左傳祝鮀
言武王克商成王定之選建明德以藩屏周分魯公
殷民六族命以伯禽封於少皥之虛分康叔殷民七
族命以康誥封於殷虛分唐叔懷姓九宗職官五正
命以唐誥封於夏虛是春秋時士大夫即已言成王
封康叔康誥之作與伯禽之命唐誥同時矣後儒之
依據小序又何怪哉自漢至宋解康誥者無異辭蘇
軾始謂首簡四十八字是洛誥之脱簡胡宏始謂王
若曰是武王告康叔而朱蔡從之解經之難如此
疏古者大國不過百里而康叔封千里者康叔時為
方伯殷之圻内諸侯并屬之故得總言三監○(臣召)
(南)按孔疏此文可謂讀書得間疑古人之所未疑公
侯百里周室定制齊魯元勲弗能踰也殷都舊地昔
封武庚尚分三監今定其變祗建一侯土兼邶鄘不
幾近於一圻乎地理志謂遷邶鄘之民於雒地盡屬
衛其說即据詩書然封域太侈矣康成詩譜則謂三
監既定復建諸侯特命衞為方伯至其子孫始并邶
鄘其說為最近理然左傳載季札聞歌邶鄘衞言衞
康叔之德如此又是封國之初即兼三國不可解也
惟三月至大誥治○蘇軾曰此洛誥之文當在周公拜
手稽首之上
疏太保以戊申至七日庚戌○(臣召南)按召誥曰越
三日庚戌自戊申至庚戌為三日也七字係三字之
訛各本並誤或疑召誥疏言庚戌是七日然此文不
應爾
王若曰孟侯朕其弟小子封傳周公稱成王命○胡宏
曰康叔成王叔父也經文不應曰朕其弟成王康叔
猶子也經文不應曰乃寡兄其曰兄曰弟者成王命
康叔之辭也朱子曰康誥三篇是武王書無疑
疏豈周公自許天子以王為孟侯皆不可信也○(臣)
(召南)按康成本書傳謂太子年十八曰孟侯猶之毛
傳以公孫碩膚之公孫為成王皆漢人解經最無理
者(臣照)按此孟侯朕其弟之文其為武王語無疑故
朱子蔡沈皆謂為武王書也然武王時武庚三監實
封沬邦無衞地以封康叔則成王始封亦不待辨而
明也然則奈何盖建邦設都樹后王君公祖宗定之
子孫不敢易也不幸有武庚管蔡之事六師移之而
易其主則稱祖考之命以命之猶夫爵人于廟之義
言武王如在亦如是耳以王若曰之王為成王則不
可通矣
我西土惟時怙(句)冒聞于上帝(句)○(臣召南)按古讀至
怙字為句趙岐注孟子引冒聞于上帝則知伏生今
文句讀亦同也宋儒始以惟時怙冒為句蔡沈曰怙
之如父冒之如天
王曰嗚呼小子封疏所明而云行天人之德者○(臣浩)
按所明而云四字理不可解玩文義似當云上文所
云行天人之德者但各本俱誤仍之
又以天德可畏所以可畏者○監本脱所以可畏四
字今从舊本添補
酒誥○王應麟曰揚子法言謂酒誥之篇俄空焉按酒
誥古今文皆有之豈子雲未見歟藝文志云劉向以
中古文校歐陽大小夏侯三家經文酒誥脱簡一而
大傳引酒誥曰封若圭璧今無此句豈即脱簡歟
明大命于妹邦傳妹地名紂所都朝歌以北是疏但妹
為朝歌之所居也○(臣召南)按疏此段脱誤不一即
上文此妹與沬一也沬字上脱鄘風桑中之五字沬
字下脱鄕字但妹為朝歌之所居也應作為殷紂之
所都也朝歌及居字並誤下文是詩又云沬之東矣
沬之鄕矣鄕字應是北字之訛又按詩疏引酒誥注
沬邦紂之都所處也孔傳無此文必鄭注也
乃穆考文王音義諸盩為昭疏組紺為昭○(臣浩)按諸
盩太王之父即祖紺亦曰公叔祖類音義與疏雖異
而實同也組應作祖各本俱誤
爾尚克羞饋祀𫝊疏亦非其義勢也以下然兹亦惟天
據人事○數句理不可解必有脱誤今仍之
矧惟若疇圻父(句)薄違農父(句)若保宏父(句)定辟(句)○
(臣召南)按古讀如此毛詩鄭箋引若疇圻父則知古
今文句讀同也王安石始讀圻父薄違(句)農父若保
(句)宏父定辟(句)朱子以為夐出諸儒之表蔡沈從之
傳況所順疇咨之司馬乎○(臣召南)按小雅祈父毛
𫝊曰祈父司馬也職掌封圻之兵甲鄭箋下疏引此
注云順疇萬民之圻父然則穎逹固以若疇二字為
司馬所職故以順疇萬民為解然非孔傳原文之意
也
以厥臣逹王惟邦君傳疏自然大家也○自然二字疑
衍
自古王若兹監(句)○古讀如此蔡沈從茲字絶句
今王惟曰○吳棫辨此篇自王啟監以下即非梓材本
文朱子謂梓材一篇半似洛誥蔡沈曰自今王惟曰
以下若人臣進戒之辭與周公召公之言若出一口
意者此篇出於編簡斷爛之中編書者誤次其後歟
(臣召南)按康誥三篇古今文所共有若言伏生誤記
則安國校壁中所得者當正其訛若言壁中竹簡淆
雜則伏生先時不應即與相合康誥之首即言作洛
梓材之末又似告君此亦千古不決之疑也
越厥疆土于先王肆(句)○古讀如此朱子謂肆字當屬
下句蔡沈從之
惟曰欲至于萬年惟王(句)子子孫孫永保民(句)○(臣召)
(南)按趙岐注孟子引此篇欲至于萬年又曰子子孫
孫永保民然則惟王二字自為一句屬上宋儒讀惟
王屬下為一句
尚書注疏卷十三考證
