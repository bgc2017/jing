尚書注疏卷十
漢孔氏傳唐陸德明音義孔穎逹疏
周書(泰誓上牧誓)(泰誓中武成)(泰誓下)
序惟十有一年武王伐殷傳周自虞芮質厥成諸侯
竝附以爲受命之年至九年而文王卒武王三年服
畢觀兵孟津以卜諸侯伐紂之心諸侯僉同乃退以
示弱一月戊午師渡孟津傳十三年正月二十八日
更與諸侯期而共伐紂作泰誓三篇傳渡津乃作音
義(芮如銳反虞芮二國名僉七廉反孟津地名也)疏(正義曰惟文王受命十有一年武王服喪既畢)
(舉兵伐殷以卜諸侯伐紂之心雖諸侯僉同乃退以示弱至十三年紂惡既盈乃復往伐之其年一月戊)
(午之日師渡孟津王誓以戒衆史叙其事作泰誓三篇傳正義曰武成篇云我文考文王誕膺天命以撫)
(方夏惟九年大統未集則文王以九年而卒也無逸稱文王享國五十年自嗣位至卒非徒九年而已知)
(此十一年者文王改稱元年至九年而卒至此年爲十一年也詩云虞芮質厥成毛𫝊稱天下聞虞芮之)
(訟息歸周者四十餘國故知周自虞芮質厥成諸侯竝附以爲受命之年至九年而文王卒至此十一年)
(武王居父之喪三年服畢也案周書云文王受命九年惟暮春在鎬召太子𤼵作文𫝊其時猶在但未知)
(崩月就如暮春即崩武王服喪至十一年三月大祥至四月觀兵故今文泰誓亦云四月觀兵也知此十)
(一年非武王即位之年者大戴禮云文王十五而生武王則武王少文王十四歲也禮記文王世子云文)
(王九十七而終武王九十三而終計其終年文王崩時武王已八十三矣八十四即位至九十三而崩適)
(滿十年不得以十三年伐紂知此十一年者據文王受命而數之必繼文王年者爲其卒父業故也緯候)
(之書言受命者謂有黃龍玄龜白魚赤雀負圖銜書以命人主其言起於漢哀平之世經典無文焉孔時)
(未有此說咸有一德𫝊云所征無敵謂之受天命此𫝊云諸侯竝附以爲受命之年是孔解受命皆以人)
(事爲言無瑞應也史記亦以斷虞芮之訟爲受命元年但彼以文王受命七年而崩不得與孔同耳三年)
(之喪二十五月而畢故九年文王卒至此三年服畢此經武王追陳前事云肆予小子𤼵以爾友邦冢君)
(觀政于商是十一年伐殷者止爲觀兵孟津以卜諸侯伐紂之心言于商知亦至孟津也以一月戊午乃)
(是作誓月日經言十三年春大會于孟津又云戊午次于河朔知此一月戊午是十三年正月戊午日非)
(是十一年正月也序不别言十三年而以一月接十一年下者序以觀兵至而即還略而不言月日誓則)
(經有年有春故略而不言年春止言一月使其互相足也戊午是二十八日以歷推而知之據經亦有其)
(驗漢書律歷志載舊說云死魄朔也生魄望也武成篇說此伐紂之事云惟一月壬辰旁死魄則壬辰近)
(朔而非朔是爲月二日也二日壬辰則此月辛卯朔矣以次數之知戊午是二十八日也不言正月而言)
(一月者以武成經言一月故此序同之武成所以解一月者易革卦彖曰湯武革命順乎天而應乎人象)
(曰君子以治歷明時然則改正治歷必自武王始矣武王以殷之十二月𤼵行正月四日殺紂既入商郊)
(始改正朔以殷之正月爲周之二月其初𤼵時猶是殷之十二月未爲周之正月改正在後不可追名爲)
(正月以其實是周之正月故史以一月名之顧氏以爲古史質或云正月或云一月不與春秋正月同義)
(或然也易緯稱文王受命改正朔布王號於天下鄭玄依而用之言文王生稱王已改正然天無二日民)
(無二王豈得殷紂尚在而稱周王哉若文王身自稱王已改正朔則是功業成矣武王何得云大勲未集)
(欲卒父業也禮記大傳云牧之野武王之大事也既事而退追王大王亶父王季歴文王昌是追爲王何)
(以得爲文王身稱王已改正朔也春秋王正月謂周正月也公羊傳曰王者孰謂謂文王其意以正爲文)
(王所改公羊傳漢初俗儒之言不足以取正也春秋之王自是當時之王非改正之王晉世有王愆期者)
(知其不可注公羊以爲春秋制文王指孔子耳非周昌也文王世子稱武王對文王云西方有九國焉君)
(王其終撫諸呼文王爲王是後人追爲之辭其言未必可信亦非實也孟者河北地名春秋所謂向盟是)
(也於孟地置津謂之孟津言師渡孟津乃作泰誓知三篇皆渡津乃作也然則中篇獨言戊午次于河朔)
(者三篇皆河北乃作分爲三篇耳上篇未次時作故言十三年春中篇既次乃作故言戊午之日下篇則)
(明日乃作言時厥明各爲首引故文不同耳尚書遭秦而亡漢初不知篇數武帝時有大常蓼侯孔臧者)
(安國之從兄也與安國書云時人惟聞尚書二十八篇取象二十八宿謂爲信然不知其有百篇也然則)
(漢初惟有二十八篇無泰誓矣後得偽泰誓三篇諸儒多疑之馬融書序曰泰誓後得案其文似若淺露)
(又云八百諸侯不召自来不期同時不謀同辭及火復於上至於王屋流爲鵰五至以穀俱來舉火神怪)
(得無在子所不語中乎又春秋引泰誓曰民之所欲天必從之國語引泰誓曰朕夢恊朕卜襲于休祥戎)
(商必克孟子引泰誓曰我武惟揚侵于之疆取彼凶殘我伐用張于湯有光孫卿引泰誓曰獨夫受禮記)
(引泰誓曰予克受非予武惟朕文考無罪受克予非朕文考有罪惟予小子無良今文泰誓皆無此語吾)
(見書傳多矣所引泰誓而不在泰誓者甚多弗復悉記略舉五事以明之亦可知矣王肅亦云泰誓近得)
(非其本經馬融惟言後得不知何時得之漢書婁敬說高祖云武王伐紂不期而會盟津之上者八百諸)
(侯僞泰誓有此文不知其本出何書也武帝時董仲舒對策云書曰白魚入于王舟有火復于王屋流爲)
(烏周公曰復哉復哉今引其文是武帝之時已得之矣李顒集注尚書於僞泰誓篇每引孔安國曰計安)
(國必不為彼僞書作傳不知顒何由爲此言梁王兼而存之言本有兩泰誓古文泰誓伐紂事聖人取爲)
(尚書今文泰誓觀兵時事别錄之以爲周書此非辭也彼僞書三篇上篇觀兵時事中下二篇亦伐紂時)
(事非盡觀兵時事也且觀兵示弱即退復何誓之有設有其誓不得同以泰誓爲篇名也)
泰誓上傳大會以誓衆疏(傳正義曰經云大會于孟津知名曰泰誓者其)
(大會以誓衆也王肅云武王以大道誓衆肅解彼僞文故說謬耳湯誓指湯爲名此不言武誓而别)
(立名者以武誓非一故史推義作名泰誓見大會也牧誓舉戰地時史意也顧氏以爲泰者大之極)
(也猶如天子諸侯之子曰太子天子之卿曰太宰此會中之大故稱泰誓也)
惟十有三年春大會于孟津傳三分二諸侯及諸戎狄
此周之孟春音義(惟十有三年春或作十有一年後人妄看序文輙改之)疏(正義曰此)
(三篇俱是孟津之上大告諸國之君而發首異者此見大會誓衆故言大會于孟津中篇徇師而誓故言以師)
(畢會下篇王更徇師故言大廵六師皆史官觀事而為作端緒耳傳正義曰論語稱三分天下有其二中篇言)
(羣后以師畢會則周之所有諸國皆集牧誓所呼有庸蜀羌髳微盧彭濮人知此大會謂三分有二之諸侯及)
(諸戎狄皆會也序言一月知此春是周之孟春謂建子之月也知者按三統歴以殷之十二月武王發師至二)
(月甲子咸劉商王紂彼十二月即周之正月建子之月也)
王曰嗟我友邦冡君越我御事庶士明聽誓𫝊冡大御
治也友諸侯親之稱大君尊之下及我治事衆士大小
無不皆明聽誓疏(𫝊正義曰冡大釋詀文御事是治理之事故通訓御為治也同志為友天)
(子友諸侯親之也牧誓𫝊曰言志同滅紂今總呼國君皆為大君尊之也下及治事衆士謂國君以外卿大夫)
(及士諸掌事者大小無不皆明聽誓自士以上皆總戒之也)惟天地萬物父母惟人
萬物之靈傳生之謂父母靈神也天地所生惟人為貴
疏(傳正義曰萬物皆天地生之故謂天地為父母也老子云神得一以靈靈神是一故靈為神也禮運云人)
(者天地之心五行之端也食味别聲被色而生者也言人能兼此氣性餘物則不能然故孝經云天地之性人)
(為貴此經之意天地是萬物之父母言天地之意欲飬萬物也人是萬物之最靈言其尤宜長飬也紂違天地)
(之心而殘害人物故言此以數之與下句為首引也)亶聰明作元后元后作民父
母傳人誠聰明則為大君而為衆民父母今商王受弗
敬上天降災下民沈湎冐色敢行暴虐傳沈湎嗜酒冐
亂女色敢行酷暴虐殺無辜音義(亶丁但反湎面善反冐莫報反注下同嗜)
(市志反切韻常利反酷苦毒反)疏(𫝊正義曰人被酒困若沈於水酒變其色湎然齊同故沈湎為嗜酒之狀)
(冐訓貪也亂女色荒也酷解經之暴殺解經之虐皆果敢為之案說文云酷酒厚味也酒味之厚必嚴烈人之)
(暴虐與酒嚴烈同故謂之酷)罪人以族官人以世傳一人有罪刑及
父母兄弟妻子言滛濫官人不以賢才而以父兄所以
政亂疏(𫝊正義曰秦政酷虐有三族之刑謂非止犯者之身乃更上及其父下及其子經言罪人以族)
(故以三族觧之父母前世也兄弟及妻當世也子孫後世也一人有罪刑及三族言滛濫也古者臣有大功乃)
(得繼世在位而紂之官人不以賢才而以父足已濫受寵子弟頑愚亦用不堪其職所以政亂官人以世惟當)
(用其子耳而𫝊兼言兄者以紂為惡或當因兄用弟故以兄協句耳)惟宮室臺榭陂池侈
服以殘害于爾萬姓傳土高曰臺有木曰榭澤障曰陂
停水曰池侈謂服餙過制言匱民財力為奢麗音義(榭爾)
(雅云有木曰榭本又作謝陂彼皮反障之亮反匱其魏反)疏(𫝊正義曰釋宫云宫謂之室室謂之宫李廵曰)
(所以古今通語明實同而兩名此𫝊不解宫室義當然也釋宫又云闍謂之臺有木者謂之榭李廵曰臺積土)
(為之所以觀望也臺上有屋謂之榭又云無室曰榭四方而高曰臺孫炎曰榭但有堂也郭璞曰榭即今之堂)
(堭也然則榭是臺上之屋歇前無室今之廳是也詩云彼澤之陂毛傳云陂澤障也障澤之水使不流溢謂之)
(陂停水不流謂之池侈亦奢也謂衣服采餙過於制度言匱竭民之財力為奢麗也顧氏亦云華侈服餙二劉)
(以為宫室之上而加侈服據孔傳云服餙過制即謂人之服餙二劉之說非也殷本紀云紂厚賦稅以實鹿臺)
(之錢而盈鉅橋之粟益收狗馬竒物充牣宫室益廣沙丘苑臺多聚野獸飛鳥置其中大聚樂戲於沙丘以酒)
(為池懸肉為林使男女倮相逐其間說紂奢侈之事書傳多矣)焚炙忠良刳剔孕婦傳
忠良無罪焚炙之懷子之婦刳剔視之言暴虐音義(刳口)
(胡反剔他歴反孕以證反徐養證反)疏(正義曰焚炙俱燒也刳剔謂割剥也說文云刳刲也今人去肉至骨)
(謂之剔去是剔亦刲之義也武王以此數紂之惡必有忠良被炙孕婦被刳不知其姓名為誰也殷本紀云紂)
(為長夜之飲時諸侯或叛妲己以為罰輕紂欲重刑乃為熨斗以火燒之然使人舉輒爛其手不能勝紂怒乃)
(更為銅柱以膏塗之亦加於炭火之上使有罪者緣之足滑跌墜入中紂與妲己以為大樂名曰炮烙之刑是)
(紂焚炙之事也後文王獻洛西之地赤壤之田方千里請紂除炮烙之刑紂許之皇甫謐作帝王世紀亦云然)
(謐又云紂剖比干妻以視其胎即引此為刳剔孕婦也)皇天震怒命我文考肅將
天威大勲未集傳言天怒紂之惡命文王敬行天罰功
業未成而崩肆予小子發以爾友邦冢君觀政於商傳
父業未就之故故我與諸侯觀紂政之善惡謂十一年
自孟津還時惟受罔有悛心乃夷居弗事上帝神祗遺
厥先宗廟弗祀傳悛改也言紂縱惡無改心平居無故
廢天地百神宗廟之祀慢之甚音義(悛七全反)疏(傳正義曰左傳稱長)
(惡不悛悛是退前創改之義故為改也觀政于商紂當恐怖言紂縱惡無改悔之心平居無故不事神祇是紂)
(之大惡上帝舉其尊者謂諸神悉皆不事故傳之百神以該之不事亦是不祀别言遺厥先宗廟弗祀遺棄祖)
(父言其慢之甚也)犧牲粢盛旣于凶盜傳凶人盡盗食之而紂
不罪乃曰吾有民有命罔懲其侮傳紂言吾所以有兆
民有天命故羣臣畏罪不爭無能止其慢心天佑下民
作之君作之師傳言天佑助下民為立君以政之為立
師以教之惟其克相上帝寵綏四方傳當能助天寵安
天下有罪無罪予曷敢有越厥志傳越遠也言已志欲
為民除惡是與否不敢遠其志音義(粢音咨黍稷曰粢盛音成在噐曰盛)
(懲直承反爭爭鬭之爭為于偽反相息亮反否方有反)疏(正義曰已上數紂之罪此言伐紂之意上天佑)
(助下民不欲使之遭害故命我為之君上使臨政之為之師保使教誨之為人君為人師者天意如此不可違)
(天我今惟其當能佑助上天寵安四方之民使民免於患難今紂暴虐無君師之道故今我往伐之不知伐罪)
(之事為有罪也為無罪也不問有罪無罪志在必伐我何敢有遠其本志而不伐之傳正義曰衆民不能自治)
(立君以治之立君治民乃是天意言天佑助下民為立君也治民之為君教民之為師君旣治之師又教之故)
(言作之君作之師師謂君與民為師非謂别置師也天愛下民為立君立師者當能佑助天意寵安天下不奪)
(民之財力不妄非理刑殺是助天寵愛民也越者踰越超遠之義故為遠也武王伐紂内實為民除害外則以)
(臣伐君故疑其有罪與無罪言已志欲為民除害無問是之與否不敢遠其志言已本志欲伐何敢遠本志捨)
(而不伐也)同力度德同德度義傳力鈞則有德者勝德鈞則
秉義者強揆度優劣勝負可見音義(度徒洛反下注同)疏(傳正義曰)
(德者得也自得於心義者宜也動合事宜但德在於身故言有德義施於行故言秉執武王志在養民動為除)
(害有君人之明德執利名之大義與紂無者為敵雖未交兵揆度優劣勝負可見示以必勝之道令士衆勉力)
(而戰也)受有臣億萬惟億萬心傳人執異心不和諧予有
臣三千惟一心傳三千一心言同欲商罪貫盈天命誅
之予弗順天厥罪惟鈞傳紂之為惡一以貫之惡貫已
滿天畢其命今不誅紂則爲逆天與紂同罪音義(億十萬曰)
(億貫古亂反)疏(傳正義曰紂之爲惡如物在繩索之貫一以貫之其惡貫已滿矣物極則反天下欲畢其)
(命故上天命我誅之今我不誅紂則是逆天命無恤民之心是我與紂同罪矣猶如律故縱者與同罪也)予
小子夙夜祇懼受命文考類于上帝宜于冡土以爾有
衆底天之罰傳祭社曰宜冡土社也言我畏天之威告
文王廟以事類告天祭社用汝衆致天罰於紂音義(類師)
(祭名冡中勇反底之履反)疏(傳正義曰釋天引詩云乃立冡上戎醜攸行卽云起大事動大衆必先有事乎)
(社而後出謂之宜孫炎曰宜求見福祐也是祭社曰宜冡訓大也社是土神故冢土社也毛詩傳云冡土大社)
(也受命文考是告廟以行故為告文王廟也王制云天子將出類乎上帝宜乎社造乎禰此受命文考卽是造)
(乎禰也王制以神尊卑為次故先言帝社後言禰此以廟是已親若言家内私義然後告天故先言受命文考)
(而後言類于上帝舜典類于上帝傳云告天及五帝此以事類告天亦當如彼也罰紂是天之意故用汝衆致)
(天罰於紂也)天矜于民民之所欲天必從之傳矜憐也言天
除惡樹善與民同爾尚弼予一人永淸四海𫝊穢惡除
則四海長淸時哉弗可失傳言今我伐紂正是天人合
同之時不可違失音義(從才容反)
泰誓中
惟戊午王次于河朔傳次止也戊午渡河而誓旣誓而
止於河之北疏(𫝊正義曰次是止舍之名穀梁𫝊亦云次止也序云一月戊午師渡孟津則師)
(以戊午日渡也此戊午日次于河朔則是師渡之日次止也上篇是渡河而誓未及止舍而先誓之此次于河)
(朔者是旣誓而止於河之北也莊三年左傳例云凡師一宿為舍再宿為信過信為次此次直取止舍之義非)
(春秋三日之例也何則商郊去河四百餘里戊午渡河甲子殺紂相去纔六日耳是今日次訖又誓明日誓訖)
(卽行不容三日止于河旁也)羣后以師畢會傳諸侯盡會次也
王乃徇師而誓曰嗚呼西土有衆咸聽朕言傳徇循也
武王在西故稱西土音義(徇以俊反字詁云徇廵也)疏(傳正義曰說文云徇疾也)
(循行也徇是疾行之意故以徇為循也下篇大廵六師義亦然也此誓總戒衆軍武王國在西偏此師皆從西)
(而來故稱西土)我聞吉人爲善惟日不足凶人爲不善亦惟日
不足傳言吉人竭日以爲善凶人亦竭日以行惡今商
王受力行無度傳行無法度竭日不足故曰力行播棄
犂老昵比罪人傳鮐背之耇稱犂老布棄不禮敬昵近
罪人謂天下逋逃之小人音義(竭巨列反又苦蓋反犂力私反又力兮反昵女)
(乙反比毗志反鮐他來反又音怡魚名逋布吳反)疏(傳正義曰釋詁云鮐背耉老壽也舍人曰鮐背老人)
(氣衰皮膚消瘠背若鮐魚也孫炎曰耉面凍犂色似浮垢也然則老人背皮似鮐面色似犂故鮐背之耉稱犂)
(老傳以播為布布者徧也言徧棄之不禮敬也昵近釋祜文孫炎曰昵親近也牧誓數紂之罪云四方之多罪)
(逋逃是崇是長是信是使知紂所親近罪人謂天下逋逃之小人也)滛酗肆虐臣下化之
傳過酗縱虐以酒成惡臣下化之言罪同音義(酗况具反)疏
(𫝊正義曰酗是酒怒滛酗共文則滛非女色故以滛爲過言飲酒過多也肆是放縱之意酒過則酗縱情爲虐)
(以酒成此暴虐之惡臣下化而為之由紂惡而臣亦惡言君臣之罪同也)朋家作仇脅權相
滅無辜籲天穢德彰聞傳臣下朋黨自爲仇怨脅上權
命以相誅滅籲呼也民皆呼天告冤無辜紂之穢德彰
聞天地言罪惡深音義(脅虚業反籲音喻穢於廢反)疏(正義曰小人好忿天性之)
(常化紂滛酗怨怒無已臣下朋黨共為一家與前人竝作仇敵脅上權命以相滅亡無罪之人怨嗟呼天紂之)
(穢惡之德彰聞天地言其罪惡深也傳正義曰脅上謂紂旣昏迷朝無綱紀姦宄之臣脅於在下假用在上之)
(權命脅之更相誅滅也)惟天惠民惟辟奉天傳言君天下者當奉
天以愛民有夏桀弗克若天流毒下國傳桀不能順天
流毒虐於下國萬民言凶害天乃佑命成湯降黜夏命
傳言天助湯命使下退桀命惟受罪浮于桀傳浮過音
義(辟必亦反)疏(傳正義曰物在水上謂之浮浮者高之意故爲過也桀罪已大紂又過之言紂惡之甚故)
(下句說其過桀之狀案夏本紀及帝王世紀云諸侯叛桀關龍逄引皇圖而諫桀殺之伊尹諫桀桀曰天之有)
(日如吾之有民日亡吾乃亡矣是桀亦賊虐諫輔謂已有天命而云過於桀者殷本紀云紂剖比干觀其心桀)
(殺龍逢無剖心之事又桀惟比之於日紂乃詐命於天又紂有炮烙之刑又有刳胎斮脛之事而桀皆無之是)
(紂罪過於桀也)剝喪元良賊虐諫輔傳剝傷害也賊殺也元善
之長良善以諫輔紂紂反殺之音義(喪息浪反長丁丈反)疏(傳正義曰)
(說文云剝裂也一曰剝割也裂與割俱是傷害之義也殺人謂之賊故賊為殺也元者善之長易文言文良之)
(為善書傳通訓也元良俱善而雙舉之者言其剝喪善中之善為害大也以諫輔紂紂反殺之卽比干是也上)
(篇言焚炙忠良與此經相類而復言此者以殺善人爲惡之大故重陳之也)謂已有天命謂
敬不足行謂祭無益謂暴無傷傳言紂所以罪過於桀
厥監惟不遠在彼夏王傳其視紂罪與桀同辜言必誅
之音義(已音紀)疏(傳正義曰紂罪過於桀而言與桀同辜者罪不過死合死之罪同言必誅也)
天其以予乂民傳用我治民當除惡朕夢協朕卜襲于
休祥戎商必克傳言我夢與卜俱合於美善以兵誅紂
必克之占疏(𫝊正義曰夢者事之祥人之精爽先見者也吉凶或有其驗聖王採而用之我卜伐)
(紂得吉夢又戰勝禮記稱卜筮不相襲襲者重合之義訓戎為兵夢卜俱合於美是以兵誅紂必克之占也聖)
(人逆知來物不假夢卜言此以強軍人之意耳史記周本紀云武王伐紂卜龜兆不吉羣公皆懼惟太公強之)
(太公六韜云卜戰龜兆焦筮又不吉太公曰枯骨朽蓍不踰人矣彼言不吉者六韜之書後人所作史記又採)
(用六韜好事者妄矜太公非實事也)受有億兆夷人離心離德傳平人凡
人也雖多而執心用德不同疏(傳正義曰昭二十四年左𫝊此文服虔杜預以)
(夷人為夷狄之人卽如彼言惟云億兆夷人則受率其旅若林卽曾無華夏人矣故傳訓夷為平平人為凡人)
(言其智慮齊識見同人數雖多執心用德不同心謂謀慮德為用行智識既齊各欲申意故心德不同也)予
有亂臣十人同心同德傳我治理之臣雖少而心德同
音義(十人周公旦召公奭太公望畢公榮公太顚閎夭散宜生南宫适及文母治直吏反)疏(傳正義曰)
(釋詁云亂治也故謂我治理之臣有十人也十人皆是上智咸識周是殷非故人數雖少而心德同同佐武王)
(欲共滅紏也論語引此云有亂臣十人而孔子論之有一婦人焉則十人之内其一是婦人故先儒鄭玄等皆)
(以十人為文母周公太公召公畢公榮公太顚閎夭散宜生南宫适也)雖有周親不如仁
人傳周至也言紂至親雖多不如周家之少仁人疏(傳正)
(義曰詩毛傳亦以周為至相傳為此訓也武王三分天下有其二則紂黨不多於周但辭有激發旨有抑揚欲)
(明多惡不如少善故言紂至親雖多不如周家之少仁人也)天視自我民視天聽自
我民聽傳言天因民以視聽民所惡者天誅之百姓有
過在予一人傳已能無惡于民民之有過在我教不至
音義(惡烏路反一音如字)疏(正義曰言此者以上云民之所惡天必誅之已今有善不為民之所惡天)
(必佑我令教化百姓若不教百姓使有罪過實在我一人之身此百姓與下百姓懍懍皆謂天下衆民也)今
朕必往我武惟揚侵于之疆傳揚舉也言我舉武事侵
入紂郊疆伐之取彼凶殘我伐用張于湯有光傳桀流
毒天下湯黜其命紂行凶殘之德我以兵取之伐惡之
道張設比於湯又有光明音義(疆居良反)疏(正義曰旣與天下為任則當為)
(之除害今我必往伐紂我之武事惟於此舉之侵紂之疆境取彼為凶殘之惡者若得取而殺之是我伐凶惡)
(之事用張設矣湯惟放逐我能擒取是比於湯又益有光明𫝊正義曰文王世子論舉賢之法云或以事舉或)
(以言揚是揚舉義同故揚為舉也於時猶在河朔將欲行適商都言我舉武事侵入紂之郊疆往伐之也春秋)
(之例有鐘鼓曰伐無曰侵此實伐也言往侵者侵是入之意非如春秋之例無鐘鼔也)勖哉夫子
罔或無畏寧執非敵傳勖勉也夫子謂將士無敢有無
畏之心寧執非敵之志伐之則克矣音義(勖許玉反將子匠反下篇)
(注同)疏(正義曰取得紂則功多於湯宜勉力哉夫子將士等呼將士令勉力也以兵伐人當臨事而懼汝將)
(士等無敢有無畏輕敵之心寧執守似前人之強非己能敵之志以伐之如是乃可克矣傳正義曰勖勉釋詁)
(文呼將士而誓之知夫子是將士也老子云禍莫大於輕敵故令將士無敢有無畏之心令其必以前敵為可)
(畏也論語稱子路曰子行三軍則誰與孔子曰必也臨事而懼令軍士等不欲發意輕前人寧執非敵之志恐)
(彼強多非我能敵執此志以伐之則當克矣)百姓懔懔若崩厥角傳言民畏
紂之虐危懼不安若崩摧其角無所容頭音義(懔力甚反)疏
(𫝊正義曰懔懔是怖懼之意言民畏紂之虐危懼不安其志懔懔然以畜獸為喻民之怖懼若似畜獸崩摧其)
(頭角然無所容頭顧氏云常如人之欲崩其角也言容頭無地隱三年穀梁傳曰高曰崩頭角之稱崩體之高)
(也)嗚呼乃一德一心立定厥功惟克永世傳汝同心立
功則能長世以安民
泰誓下
時厥明王乃大廵六師明誓衆士傳是其戊午明日師
出以律三申令之重難之義衆士百夫長已上音義(令力)
(政反重直用反長丁丈反己音以上時掌反)疏(傳正義曰上篇未次而誓故略言大會中篇旣次乃誓為)
(文稍詳故言以師畢會此篇最在其後為文益詳故言大廵六師廵遶周徧大其事故稱大也師者衆也天子)
(之行通以六師為言於時諸侯盡會其師不啻六也師出以律易師卦初六爻辭也律法也行師以法即誓勑)
(賞勸事也禮成於三故為三篇之誓三度申重號令為重愼艱難之義也孫子兵法三令五申之此誓三篇亦)
(為三令之事也牧誓王所呼者從上而下至百夫長而止知此衆士是百夫長以上也)
王曰嗚呼我西土君子天有顯道厥類惟彰𫝊言天有
明道其義類惟明言王所宜法則疏(𫝊正義曰孝經云則天之明昭二十)
(五年左傳云以象天明是治民之事皆法天之道天有尊卑之序人有上下之節三正五常皆在於天有其明)
(道此天之明道其義類惟明言明白可啟王者所宜法則之將言商王不法天道故先標二句於前其下乃述)
(商王違天之事言其罪宜誅也)今商王受狎侮五常荒怠弗敬傳輕狎
五常之教侮慢不行大為怠惰不敬天地神明音義(惰徒)
(臥反)疏(傳正義曰鄭玄論語注云狎慣忽之言慣見而忽也意與侮同傳因文重而分之五常即五典謂父)
(義母慈兄友弟恭子孝五者人之常行法天明道為之輕狎五常之教侮慢而不遵行之是違天顯也訓荒為)
(大大為怠惰不敬謂不敬天地神明也上篇云不事上帝神祗知此不敬天地神明也禮云母不敬傳舉天地)
(以言明每事皆不敬也)自絶于天結怨于民傳不敬天自絶之酷
虐民結怨之斮朝涉之脛剖賢人之心傳冬月見朝涉
水者謂其脛耐寒斬而視之比干忠諫謂其心異於人
剖而觀之酷虐之甚音義(斮側略反又士略反朝陟遥反脛戶定反剖普口反耐乃)
(代反)疏(傳正義曰釋器云魚曰斮之樊光云斮斫也說文云斮斬也斬朝涉水之脛必有所由知冬月見朝)
(涉水者謂其脛耐寒疑其骨髓有異斬而視之其事或當有所出也殷本紀云微子既去比干曰為人臣者不)
(得不以死爭乃強諫紂怒曰吾聞聖人心有七竅遂剖比干觀其心是紂謂比干心異於人剖而觀之言酷虐)
(之甚)作威殺戮毒痡四海傳痡病也言害所及遠音義(痡徐)
(音敷又普吳反)疏(𫝊正義曰痡病釋詁文紂之毒害未必徧及夷狄而云病四海者言害所及者遠也)崇
信姦回放黜師保傳回邪也姦邪之人反尊信之可法
以安者反放退之屏棄典刑囚奴正士傳屏棄常法而
不顧箕子正諫而以為囚奴郊社不修宗廟不享作竒
技滛巧以悅婦人傳言紂廢至尊之敬營卑䙝惡事作
過制技巧以恣耳目之欲音義(邪似嗟反技其綺反褻息列反)疏(正義曰不)
(修謂不掃治也不享謂不祭祀也與上篇不事上帝神祗遺厥先宗廟弗祀其事一也重言之耳竒技謂竒異)
(技能淫巧謂過度工巧二者大同但技據人身巧指器物為異耳)上帝弗順祝降時喪
𫝊祝斷也天惡紂逆道斷絶其命故下是喪亡之誅音
義(喪蘇浪反斷丁管反惡烏路反)疏(傳正義曰哀十四年公羊𫝊云子路死子曰天祝予何休云祝斷也)
(是相傳訓也)爾其孜孜奉予一人恭行天罰𫝊孜孜勸勉不
怠音義(孜音滋)古人有言曰撫我則后虐我則讎傳武王
述古言以明義言非惟今惡紂獨夫受洪惟作威乃汝
世讎𫝊言獨夫失君道也大作威殺無辜乃是汝累世
之讎明不可不誅樹德務滋除惡務本傳立德務滋長
去惡務除夲言紂為天下惡本肆予小子誕以爾衆土
殄殱乃讎傳言欲行除惡之義絶盡紂爾衆士其尚廸
果毅以登乃辟傳迪進也殺敵為果致果為毅登成也
成汝君之功音義(殄徒典反殱子廉反毅牛旣反)疏(𫝊正義曰廸進登成皆釋詁文殺敵)
(為果致果為毅宣二年左傳文果謂果敢毅謂強決能殺敵人謂之為果言能果敢以除賊致此果敢是名為)
(毅言能強決以立功皆言其心不猶豫也軍法以殺敵為上故勸令果毅成功也)功多有厚賞
不迪有顯戮𫝊賞以勸之戮以威之嗚呼惟我文考若
日月之照臨光于四方顯于西土傳稱父以感衆也言
其明德充塞四方明著岐周惟我有周誕受多方𫝊言
文王德大故受衆方之國三分天下而有其二予克受
非予武惟朕文考無罪𫝊推功於父言文王無罪於天
下故天佑之人盡其用受克予非朕文考有罪惟予小
子無良𫝊若紂克我非我父罪我之無善之致疏(傳正義曰)
(言克受乃是文王之功若受克予非是文王之罪而言非我父罪我之無善之致者其意言勝非我功敗非父)
(咎崇孝罪己以求衆心耳)
序武王戎車三百兩𫝊兵車百夫長所載車稱兩一
車步卒七十二人凡二萬一千人舉全數虎賁三百
人𫝊勇士稱也若虎賁獸言其猛也皆百夫長與受
戰于牧野作牧誓音義(車音居釋名云古者聲如居所以居人也今曰車聲近舍)
(車舍也韋昭辯釋名云古皆尺遮反漢始有音居長丁丈反卒子忽反賁音奔稱尺證反)疏(正義曰武)
(王以兵戍之車三百兩虎賁之士三百人與受戰於商郊牧地之野將戰之時王設言以誓衆史叙其事)
(作牧誓𫝊正義曰孔以虎賁三百人與戎車數同王於誓時所呼有百夫長因謂虎賁卽是百夫之長一)
(人而乘一車故云兵車百夫長所載也數車之法一車謂之一兩詩云百兩迓之是車稱兩也風俗通說)
(車有兩輪故稱為兩猶履有兩隻亦稱為兩詩云葛屨五兩卽其類也一車步卒七十二人司馬法文也)
(車有七十二人三百乘凡二萬一千人計車有七十二人三百乘當有二萬一千六百人孔略六百而不)
(言故云舉全數顧氏亦同此解孔旣用司馬法一車七十二人又云兵車百夫長所載又下傳以百夫長)
(為卒帥是實領百人非惟七十二人依周禮大司馬法天子六軍出自六鄉几起徒役無過家一人故一)
(鄉出一軍鄉為正遂為副若鄕遂不足則徵法于邦國則司馬法六十四井為甸計有五百七十六夫共)
(出長轂一乘甲士三人步卒七十二人至於臨敵對戰布陳之時則依六鄉軍法五人為伍五伍為兩四)
(兩為卒五卒為旅五旅為師五師為軍故左傳云先偏後伍又云廣有一卒卒偏之兩非直人數如此車)
(數亦然故周禮云乃會車之卒伍鄭云車亦有卒伍左傳戰于繻葛杜注云車二十五乘為偏是車亦為)
(卒伍之數也則一車七十二人者自計元科兵之數科兵既至臨時配割其車雖在其人分散前配車之)
(人臨戰不得還屬本車當更以虎賁甲士配車而戰孔舉七十二人元科兵數者欲總明三百兩人之大)
(數云兵車百夫長所載者欲見臨敵實一車有百人旣虎賁與車數相當又經稱百夫長故孔為此說周)
(禮虎賁氏之官其屬有虎士八百人是虎賁為勇士稱也若虎之賁走逐獸言其猛也此虎賁必是軍内)
(驍勇選而為之當時謂之虎賁樂記云虎賁之士說劍謂此也孔意虎賁即是經之百夫長故云皆百夫)
(長也)
牧誓𫝊至牧地而誓衆音義(牧如字徐一音茂說文作坶云地名在朝)
(歌南七十里字林音母)
時甲子昧爽𫝊是克紂之月甲子之日二月四日昧冥
爽明早旦音義(昧音妹爽明也昧爽謂早旦也馬云昧未旦也)疏(𫝊正義曰春秋主書動事)
(編次為文於法日月時年皆具其有不具史闕耳尚書惟記言語直指設言之日上篇戊午次于河朔洛誥戊)
(辰王在新邑與此甲子皆言有日無月史意不為編次故不具也是克紂之月甲子之日是周之二月四日以)
(歷推而知之也釋言云晦冥也昧亦晦義故為冥也冥是夜爽是明夜而未明謂早旦之時蓋鷄鳴後也爲下)
(朝至發端朝卽昧爽時也)王朝至于商郊牧野乃誓𫝊紂近郊三十
里地名牧癸亥夜陳甲子朝誓將與紂戰音義(陳直刃反)疏
(𫝊正義曰傳言在紂近郊三十里或當有所據也皇甫謐云在朝歌南七十里不知出何書也言至于商郊牧)
(野知牧是郊上之地戰在平野故言野耳詩云于牧之野禮記大傳云牧之野武王之大事繼牧言野明是牧)
(地而鄭玄云郊外曰野將戰于郊故至牧野而誓案經至于商郊牧野乃誓豈王行已至於郊乃復倒退適野)
(誓訖而更進兵乎何不然之甚也武成云癸亥夜陳未畢而雨是癸亥夜已布陳故甲子朝而誓衆將與紂戰)
(故戒勑之)王左杖黃鉞右秉白旄以麾曰逖矣西土之人𫝊
鉞以黃金飾斧左手杖鉞示無事於誅右手把旄示有
事於教逖遠也遠矣西土之人勞苦之音義(杖徐直亮反鉞音越)
(本又作戉旄音毛馬云白旄旄牛尾麾許危反逖他歷反)疏(𫝊正義曰太公六韜云大柯斧重八斤一名天)
(鉞廣雅云鉞斧也斧稱黃鉞故知以黃金餙斧也鉞以殺戮殺戮用右手用左手杖鉞示無事於誅右手把旄)
(示有事於教其意言惟教軍人不誅殺也把旄何以白旄用白者取其易見也逖遠釋詁文)
王曰嗟我友邦冢君𫝊同志為友言志同滅紂御事司
徒司馬司空𫝊治事三卿司徒主民司馬主兵司空主
土指誓戰者疏(𫝊正義曰孔以於時已稱王而有六師亦應已置六卿今呼治事惟三卿者司)
(徒主民治徒庶之政令司馬主兵治軍旅之誓戒司空主土治罍壁以營軍是指誓戰者故不及大宰大宗司)
(寇也其時六卿具否不可得知但據此三卿為說耳此御事之文指三卿而說是不通於亞旅已下)亞旅
師氏𫝊亞次旅衆也衆大夫其位次卿師氏大夫官以
兵守門者疏(傳正義曰亞次釋言文旅衆釋詁文此及左傳皆卿下言亞旅知是大夫其位次卿)
(而數衆故以亞次名之謂諸是四命之大夫在軍有職事者也師氏亦大夫其官掌以兵守門所掌尤重故別)
(言之周禮師氏中大夫使其屬帥四夷之隷各以其兵服守王之門外朝在野外則守内列鄭玄云内列蕃營)
(之在内者也守之如守王宫)千夫長百夫長𫝊師帥卒帥音義(帥色類反)
(下同)疏(𫝊正義曰周禮二千五百人為師師帥皆中大夫百人為卒卒長皆上士孔以帥雖二千五百人舉)
(全數亦得為千夫長長與帥其義同是千夫長亦可以稱帥故以千夫長為師帥百夫長為卒帥王肅云師長)
(卒長意與孔同順經文而稱長耳鄭玄以為師帥旅帥也與孔不同)及庸蜀羌髳微盧彭
濮人𫝊八國皆蠻夷戎狄屬文王者國名羌在西蜀叟
髳微在巴蜀盧彭在西北庸濮在江漢之南音義(羌徐起良)
(反說文云西戎牧羊人髳茂侯反濮音卜叟所求反又蘇走反)疏(𫝊正義曰九州之外四夷大名則東夷西)
(戎南蠻北狄其在當方或南有戎而西有夷此八國竝非華夏故大判言之皆蠻夷戎狄屬文王者國名也此)
(八國皆西南夷也文王國在於西故西南夷先屬焉大劉以蜀是蜀郡顯然可知孔不說又退庸就濮解之故)
(以次先解羌云羌在西蜀叟者漢世西南之夷蜀名為大故傳據蜀而說左思蜀都賦云三蜀之豪時來時往)
(是蜀都分為三羌在其西故云西蜀叟叟者蜀夷之別名故後漢書興平元年馬騰劉範謀誅李傕益州牧劉)
(焉遣叟兵五千人助之是蜀夷冇名叟者也髳微在巴蜀者巴在蜀之東徧漢之巴郡所治江州縣也盧彭在)
(西北者在東蜀之西北也文十六年左傳稱庸與百濮伐椘楚遂滅庸是庸濮在江漢之南)稱爾戈
比爾干立爾矛予其誓傳稱舉也戈戟干楯也音義(比徐)
(扶志毗志二反楯食準反又音允)疏(傳正義曰稱舉釋言文方言云戟楚謂之干吳揚之間謂之戈是戈)
(卽戟也考工記云戈秘六尺有六寸車戟常鄭云八尺曰尋倍尋曰常然則戈戟長短異名而云戈者卽戟戈)
(戟長短雖異其形制則同此云舉戈宜舉其長者故以戈為戟也方言又云偱自關而東或謂之楯或謂之干)
(關西謂之楯是十楯為一也戈短人執以舉之故言稱楯則竝以扞敵故言比矛長立之於地故言立也)
王曰古人有言曰牝雞無晨傳言無晨鳴之道牝雞之
晨惟家之索傳索盡也喻婦人知外事雌代雄鳴則家
盡婦奪夫政則國亡音義(牝頻引反徐扶忍反索西各反)疏(傳正義曰禮記檀弓)
(曰吾離羣而索居則索居為散義鄭玄云索散也物散則盡故索為散也牝鷄雌也爾雅飛曰雌雄走曰牝牡)
(而此言牝雞者毛詩左傳稱雄狐是亦飛走通也此以牝雞之鳴喻婦人知外事故重申喻意云雌代雄鳴則)
(家盡婦奪夫政則國亡家總貴賤為文言家以對國耳將陳紂用婦言故舉此古人之語紂直用婦言耳非能)
(奪其政舉此言者專用其言賞罰由婦卽是奪其政矣婦人不當知政是别外内之分若使賢如文母可以興)
(助國家則非牝雞之喻矣)今商王受惟婦言是用傳妲己惑紂紂信
用之音義(妲丹逹反已音紀紂妻也)疏(傳正義曰晉語云殷辛伐有蘇氏蘇氏以妲己女焉妲己)
(有寵而亡殷殷本紀云紂嬖于婦人愛妲己惟妲己之言是從列女傳云紂好酒淫樂不離妲己妲己所與言)
(者貴之妲己所憎者誅之為長夜飲妲己好之百姓怨望而諸侯有叛者妲己曰罰輕誅薄威不立耳紂乃重)
(刑辟為炮烙之法妲己乃笑武王伐紂斬妲己頭懸之於小白旗上以為亡紂者此女也)昏棄厥肆
祀弗答傳昏亂肆陳答當也亂棄其所陳祭祀不復當
享鬼神音義(復扶又反)疏(傳正義曰昏闇者於事必亂故昏爲亂也詩云肆筵設席肆者陳設)
(之意毛傳亦以肆爲陳也對答相當之事故答為當也紂身昏亂棄其宜所陳設祭祀不復當享鬼神與上郊)
(社不修宗廟不享亦一也不事神祗惡之大者故泰誓及此三言之)昏棄厥遺王父母弟
不迪傳王父祖之昆弟母弟同母弟言棄其骨肉不接
之以道疏(傳正義曰釋親云父之考為王父則王父是祖也紂無親祖可棄故爲祖之昆弟棄其祖)
(之昆弟則父之昆弟亦棄之矣春秋之例母弟稱弟凡春秋稱弟皆是母弟也母弟謂同母之弟同母尚棄别)
(生者必棄矣舉尊親以見卑疎也遺亦棄也言紂之昏亂棄其所遺骨肉之親不接之以道經先言棄祀棄親)
(者鄭玄云誓首言此者神怒民怨紂所以亡也)乃惟四方之多罪逋逃是崇是
長傳言紂棄其賢臣而尊長逃亡罪人信用之是信是
使是以為大夫卿士傳士事也用為卿大夫典政事俾
暴虐于百姓以姦宄于商邑傳使四方罪人暴虐姦宄
於都邑音義(俾必爾反使也徐南婢反下同宄音軌)疏(傳正義曰暴虐謂殺害殺害加於人)
(故言於百姓姦宄謂劫奪劫奪有處故言於商邑百姓亦是商邑之人故傳總言於都邑也)今予發
惟恭行天之罰今日之事不愆于六步七步乃止齊焉
傳今日戰事就敵不過六步七步乃止相齊言當旅進
一心音義(愆去乾反)疏(傳正義曰戰法布陳然後相向故設其就敵之限不過六步七步乃止相)
(齊焉欲其相得力也樂記稱進旅退旅是旅為衆也言當衆進一心也)夫子勖哉不愆于
四伐五伐六伐七伐乃止齊焉傳夫子謂將士勉勵之
伐謂擊刺小則四五多則六七以為例音義(勖許六反刺七亦反)
疏(傳正義曰此及下文三云夫子此勖哉在下下勖哉在上此先呼其人然後勉之此旣言然下先令勉勵)
(乃呼其人各與下句為目也上有戈矛戈謂擊兵矛謂刺兵故云伐謂擊刺此伐猶伐樹然也)勖哉夫
子尚桓桓傳桓桓武貌疏(傳正義曰釋訓云桓桓威也詩序云桓武志也)如虎
如貔如熊如羆于商郊傳貔執夷虎屬也四獸皆猛健
欲使士衆法之奮擊于牧野音義(貔音毗羆彼皮反爾雅云羆如熊黃白文)
疏(傳正義曰釋獸云貔白狐其子豰舍人曰貔名白狐其子名豰郭璞曰一名執夷虎豹屬)弗迓克
奔以役西土傳商衆能奔来降者不迎擊之如此則所
以役我西土之義音義(迓五嫁反馬作禦禁也役馬云為也為子僞反)疏(傳正義曰)
(迓訓迎也不迎擊商衆能奔來降者兵法不誅降也役謂使用也如此不殺降人則所以使用我西土之義用)
(義於彼令彼知我有義也王肅讀御爲禦言不禦能奔走者如殷民欲奔走來降者無逆之奔走去者可不禦)
(止役爲也盡力以爲我西土與孔不同)勖哉夫子爾所弗勖其于爾躬有
戮𫝊臨敵所安汝不勉則於汝身有戮矣
序武王伐殷往伐歸獸𫝊往誅紂克定偃武修文歸
馬牛於華山桃林之牧地識其政事傳記識殷家政
教善事以為法作武成𫝊武功成文事修音義(獸徐始售)
(反本或作嘼許救反)疏(正義曰武王之伐殷也往則陳兵伐紂歸放牛馬爲獸記識殷家美政善事而)
(行用之史叙其事作武成傳正義曰此序於經于政伐商是往伐也歸馬放牛是歸獸也故傳引經以解)
(之爾雅有釋獸釋畜畜獸形相類也在野自生爲獸人家飬之為畜歸馬放牛不復乘用使之自生自死)
(若野獸然故謂之獸獸以野澤為家故言歸也紂以昏亂而滅前世政有善者故訪問殷家政教記識善)
(事以爲治國之法經云列爵惟五分土惟三是也)
武成傳文王受命有此武功成於克商疏(正義曰此篇叙)
(事多而王言少惟辭又首尾不結體裁異於餘篇自惟一月至受命于周史叙伐殷往反及諸候大)
(集為王言發端也自王若曰至大統未集述祖父已來開建王業之事也自予小子至名山大川言)
(已承父祖之意告神陳紂之罪也自曰惟有道至無作神羞王自陳告神之辭也既戊午已下又是)
(史叙往伐殺紂入殷都布政之事無作神羞以下惟告神其辭不結文義不成非述作之體案左傳)
(荀偃禱河云無作神羞具官臣偃無敢復濟惟爾有神裁之蒯聵禱祖云無作三祖羞大命不敢請)
(佩玉不敢愛彼二者於神羞之下皆更申已意此經無作神羞下更無語直是與神之言猶尚未訖)
(且冢君百工初受周命王當有以戒之如湯誥之類宜應說其除害與民更始創以爲惡之禍勸以)
(行道之福不得大聚百官惟誦禱辭而已欲征則殷勤誓衆既克則空話禱神聖人有作理必不爾)
(竊謂神羞之下更合有言簡編斷絶經失其本所以辭不次耳或初藏之日已失其本或壊壁得之)
(始有脱漏故孔稱五十八篇以外錯亂磨滅不可復知明是見在諸篇亦容脱錯但孔此篇首尾具)
(足既取其文爲之竹𫝊恥云有所失落不復言其事耳傳正義曰文王受命有此武功詩之文也彼)
(言武功謂始伐崇耳殷紂尚在其功未成成功在於克商今武始成矣故以武成名篇以泰誓繼文)
(王之年故本之於文王鄭云著武道至此而成)
惟一月壬辰旁死魄傳此本說始伐紂時一月周之正
月旁近也月二日近死魄音義(旁步光反魄普白反說文作霸匹革反云月始)
(生魄然貌近附近之近)越翼日癸巳王朝步自周于征伐商傳翼
明步行也武王以正月三日行自周往征伐商二十八
日渡孟津厥四月哉生明王来自商至于豐傳其四月
哉始也始生明月三日與死魄互言乃偃武修文傳倒
載干戈包以虎皮示不用行禮射設庠序修文教歸馬
于華山之陽放牛于桃林之野示天下弗服傳山南曰
陽桃林在華山東皆非長養牛馬之地欲使自生自死
示天下不復乘用丁未祀于周廟邦甸侯衛駿奔走執
豆籩𫝊四月丁未祭告后稷以下文考文王以上七世
之祖駿大也邦國甸侯衛服諸侯皆大奔走於廟執事
越三日庚戌柴望大告武成𫝊燔柴郊天望祀山川先
祖後郊自近始音義(哉徐音載豐芳弓反文王所都也華胡化胡瓜二反華山在弘農長)
(丁丈反復扶又反駿荀俊反豆本作梪籩音邊上時掌反燔音煩)疏(正義曰此歴叙伐紂往反祀廟告天)
(時日說武功成之事也一月壬辰旁死魄謂伐紂之年周正月辛夘朔其二日是壬辰也翼日癸巳王朝步自)
(周于征伐商謂正月三日發鎬京始東行也其月二十八日戊午渡河泰誓序云一月戊午師渡孟津泰誓中)
(篇云惟戊午王次于河朔是也二月辛酉朔甲子殺紂牧誓云時甲子昧爽乃誓是也其年閏二月庚寅朔三)
(月庚申朔四月己丑朔厥四月哉生明王來自商至于豐謂四月三日月始生明其日當是辛夘也丁未祀于)
(周廟四月十九日也越三日庚戌柴望二十二日也正月始往伐四月告成功史仅其事見其功成之次也漢)
(書律歷志引武成篇云惟一月壬辰旁死魄越翼日癸巳武王乃朝步自周于征伐紂越若來二月既死魄越)
(五日甲子咸劉商王紂惟四月既旁死魄越六日庚戌武王燎于周廟翼日辛亥祀於天位越五日乙夘乃以)
(庶國祀于周廟與此經不同彼是焚書之後有人僞爲之漢世謂之逸書其後又亡其篇鄭玄云武成逸書建)
(武之際亡謂彼偽武成也傳正義曰將言武城遠本其始此本說始伐紂時一月周之正月是建子之月殷十)
(二月也此月辛夘朔朔是死魄故月二日近死魄魄者形也謂月之輪郭無光之處名魄也朔後明生而魄死)
(望後明死而魄生律歷志云死魄朔也生魄望也顧命云惟四月哉生魄傳云始生魄月十六日也月十六日)
(爲始生魄是一日爲始死魄二日近死魄也顧氏解死魄與小劉同大劉以三日為始死魄二日為旁死魄旁)
(死魄無事而記之者與下日爲發端猶今之將言日必先言朔也翼明釋言文釋宫云堂上謂之行堂下謂之)
(步彼相對為名耳散則可以通故步爲行也周去孟津千里以正月三日行自周二十八日渡孟津凡二十五)
(日每日四十許里時之宜也詩云于三十里毛傳六師行三十里蓋言其大法耳其四月此伐商之四月也哉)
(始釋詁文顧命傳以哉生魄爲十六日則哉生明為月初矣以三日月光見故傳言始生明月三日也此經無)
(日未必非二日也生明死魄俱是月初上云死魄此云生明而魄死明生互言耳樂記云武王克殷濟河而西)
(車甲釁而藏之盾庫倒載干戈包之以虎皮天下知武王之不復用兵也散軍而郊射左射貍首右射騶虞而)
(貫革之射息也是偃武修文之事故傳引之郊射是禮射也王制論四代學名云虞謂之庠夏謂之序故言設)
(庠序修文教也釋山云山西曰夕陽山東曰朝陽李廵曰山西暮乃見日故曰夕陽山東朝乃見日故云朝陽)
(陽以見日爲名故知山南曰陽杜預云桃林之塞今弘農華隂縣潼關是也是在華山東也指其所住謂之歸)
(據我釋之則云放放牛歸馬互言之耳華山之旁尤乏水草非長養牛馬之地欲使自生自死此是戰時牛馬)
(故放之示天下不復乘用易繫辭云服牛乘馬服乘俱是用義故以服總牛馬以四月之字隔文已多故言四)
(月丁未此以成功設祭明其徧告羣祖知告后稷以下后稷則始祖以下容毁廟也天子七廟故云文考文王)
(以上七世之祖見是周廟皆祭之故經總云周廟也駿大釋詁文周禮六服侯甸男采衛要此略舉邦國在諸)
(侯服故云甸侯衛其言不次詩頌云駿奔走在廟故云皆大奔走於廟執事也召誥云越三日者皆從前至今)
(爲三日此從丁未數之則為四日蓋史官不同立文自異或此三當為四由字積與誤)既生魄庶
邦冡君暨百工受命于周𫝊魄生明死十五日之後諸
侯與百官受政命於周明一統音義(暨其器反)疏(傳正義曰月以望虧)
(望是月半望在十六日為多通率直十六日者四分居三其一在十五日耳此言既生魄故言魄生明死十五)
(日之後也丁未祀于周廟已是此月十九日矣此受命于周繼生魄言之則受命在祀廟之前故祀廟之時諸)
(侯已奔走執事豈得未受周命已助周祭明其受命在祀廟前矣史官探其時日先言告武成旣訖然後却說)
(受命故文在下耳諸侯與百官舊有未屬周者今皆受政命于周於此時始天下一統也顧氏以旣生魄謂庚)
(戌已後雖十六日始生魄從十六日至晦皆為生魄但不知庚戌之後幾日耳)
王若曰嗚呼羣后𫝊順其祖業歎美之以告諸侯惟先
王建邦啓土傳謂后稷也尊祖故稱先王疏(傳正義曰此先王文)
(在公劉之前知謂后稷也后稷非王尊其祖故稱先王周語云苦我先王后稷又曰我先王不窋韋昭云王之)
(先祖故稱王商須亦以契為玄王文武之功起於后稷后稷始封於邰故言建邦啓土)公劉克篤
前烈傳后稷曾孫公爵劉名能厚先人之業疏(傳正義曰周本)
(紀云后稷卒子不窋立卒子鞠陶立卒子公劉立是公劉爲后稷曾孫也本紀云公劉之後有公非公祖之類)
(知公是爵殷時未諱故稱劉名先公多矣獨三人稱公當時之意耳本紀云公劉復修后稷之業百姓懷之多)
(徙而歸保焉周道之興自此之後是能厚先人之業也)至于大王肈基王迹王季
其勤王家傳大王修德以翦齊商人始王業之肈迹王
季纉統其業乃勤立王家音義(大音太肈音兆王迹于兄反又如字注王業王)
(功同)疏(傳正義曰詩云后稷之孫實惟大王居岐之陽實始翦商是大王翦齊商人始王業之兆迹也周本)
(紀云王李修古公之道諸侯順之是能纘統太王之業勤立王家之基本也)我文考文王克
成厥勲誕膺天命以撫方夏𫝊言我文德之父能成其
王功大當天命以撫綏四方中夏大邦畏其力小邦懷
其德傳言天下諸侯大者畏威小者懷德是文王威德
之大疏(正義曰大邦力足拒敵故言畏其力小邦必畏矣小邦或被棄遺故言懷其德大邦亦懷德矣)
(量事爲文也)惟九年大綂未集傳言諸侯歸之九年而卒故
大統未就疏(傳正義曰文王斷虞芮之訟諸侯歸之改稱元年至九年而卒故云大業未就也文)
(王旣未稱王而得輒改元年者諸侯自於其國各稱元年是已之所稱容或中年得改矣汲冡竹書魏惠王有)
(後元年漢初文帝二元景帝三元此必有因於古也伏生司馬遷韓嬰之徒不見此書以為文王受命七年而)
(崩故鄭玄等皆依用之)予小子其承厥志傳言承文王夲意底商
之罪告于皇天后土所過名山大川傳致商之罪謂伐
紂之時后土社也名山華岳大川河音義(底之履反)疏(傳正義曰)
(致商之罪謂伐紂之時欲將伐紂告天乃發故文在所過之上禮天子出征必類帝宜社此告皇天后土卽泰)
(誓上篇類于上帝宜于冡土故云后土社也昭二十九年左傳稱句龍為后土后土爲社是也僖十五年左傳)
(云戴皇天而履后土彼晉大夫要秦伯故以地神后土而言之與此異也自周適商路過河華故知所過名山)
(華岳大川河也山川大乃有名名大互言之耳周禮大祝云王過大山川則用事焉鄭云用事用祭化告行也)
曰惟有道曾孫周王發將有大正于商傳告天社山川
之辭大正以兵征之也疏(正義曰自稱有道者聖人至公為民除害以紂無道言已)
(有道所以告神求助不得餙以謙辭也稱曾孫者曲禮說諸侯自稱之辭云臨祭祀内事曰孝子某侯某外事)
(曰曾孫某侯某哀二年左傳蒯聵禱祖亦自稱曾孫皆是言已承藉上祖奠享之意)今商王受無
道傳無道德暴殄天物害虐烝民傳暴絶天物言逆天
也逆天害民所以為無道音義(烝之承反)疏(正義曰天物語闊人在其間以)
(人為貴故别言害民則天物之言除人外普謂天下百物鳥獸草木皆暴絶之)為天下逋逃主
萃淵藪傳逋亡也天下罪人逃亡者而紂為魁主窟聚
淵府藪澤言大姦音義(萃在醉反藪素口反魁苦回反窟口忽反)疏(傳正義曰逋亦)
(逃也故以爲亡罪人逃亡而紂為魁主魁首也言受用逃亡者與之為魁首爲主人萃訓聚也言若蟲之入窟)
(故云窟聚水深謂之淵藏物謂之府史游急就篇云司農少府國之淵淵府類故言淵府水鍾謂之澤無水則)
(名藪藪澤大同故云藪澤萃淵藪三者各爲物室言紂與亡人爲主亡人歸人若蟲之窟聚魚歸淵府獸集藪)
(澤言紂爲大姦也據傳意主字下讀爲便昭七年左傳引此文杜預云萃集也天人逋逃悉以紂爲淵藪集而)
(歸之與孔異也)予小子既獲仁人敢祇承上帝以遏亂略傳仁
人謂太公周召之徒略路也言誅紂敬承天意以絶亂
路華夏蠻貊罔不率俾恭天成命𫝊冕服采章曰華大
國曰夏及四夷皆相率而使奉天成命音義(遏烏末反召上照反)
(本又作邵貊亡白反俾必爾反)疏(傳正義曰冕服采章對被髮左袵則為有光華也釋詀云夏大也故大國)
(曰夏華夏謂中國也言蠻貊則戎夷可知王言華夏及四夷皆相率而充已使奉天成命欲其共伐紂也)肆
予東征綏厥士女傳此謂十一年會孟津還時惟其士
女篚厥玄黃昭我周王傳言東國士女筐篚盛其絲帛
奉迎道次明我周王為之除害天休震動用附我大邑
周傳天之美應震動民心故用依附我惟爾有神尚克
相予以濟兆民無作神羞𫝊神庶幾助我渡民危害無
為神羞辱音義(篚音匪爲于僞反應應對之應相息亮反)
既戊午師逾孟津癸亥陳于商郊俟天休命𫝊自河至
朝歌出四百里五日而至赴敵宜速待天休命謂夜雨
止畢陳甲子昧爽受率其旅若林會于牧野𫝊旅衆也
如林言盛多會逆距戰罔有敵于我師前徒倒戈攻于
後以北血流漂杵𫝊紂衆服周仁政無有戰心前徒倒
戈自攻于後以北走血流漂舂杵甚之言音義(逾亦作踰陳直)
(刃反注同徐音塵例丁老反漂匹妙反徐□妙反又匹消反柞昌吕反)疏(正義曰自此以下皆史辭也其)
(上闕絶失其本經故文無次第必是王言旣終史乃更殺戰事於文次當承自周于征伐商之下此句次之故)
(云既戊午也史官叙事得言罔有敵於我師稱我者猶如自漢至今文章之士雖氏論國事莫不稱我皆云我)
(大隨以心體國故稱我耳非要王言乃稱我也傳正義曰出四百里驗地爲然戊午明日猶誓於河朔癸亥己)
(陳於商郊凡經五日日行八十里所以疾者赴敵宜速也帝王世紀云軍至鮪水紂使膠鬲候周師見王問曰)
(西伯將焉之王曰將攻薛也膠鬲曰然願西伯無我欺王曰不子欺也將之殷膠鬲曰何日至王曰以甲子日)
(以是報矣膠鬲去而報命於紂而雨甚軍卒皆諫王曰卒病請休之王曰吾已令膠鬲以甲子報其主矣吾雨)
(而行所以救膠鬲之死也遂行甲子至於商郊然則本期甲子故速行也周語云王以二月癸亥夜陳未畢而)
(雨是雨止畢陳也待天休命雨是天之美命也韋昭云雨者天地神人和同之應也天地氣和乃有雨降是雨)
(爲和同之應也旅衆釋詁文詩亦云其會如林言盛多也本紀云紂發兵七十萬人以距武王紂兵雖則衆多)
(不得有七十萬人是史官美其能破強敵虛言之耳罔有敵于我師言紂衆雖多皆無有敵我之心故自攻於)
(後以北走自攻其後必殺人不多流血漂舂杵甚之言也孟子云信書不如無書吾於武成取二三策而已仁)
(者無敵於天下以至仁伐不仁如何其血流漂杵也是言不實也易繫辭云斷木爲杵掘地爲臼是杵爲舂器)
(也)一戎衣天下大定𫝊衣服也一著戎服而滅紂言與
衆同心動有成功乃反商政政由舊𫝊反紂惡政用商
先王善政釋箕子囚封比干墓式商容閭𫝊皆武王反
紂政囚奴徒隸封益其土商容賢人紂所貶退式其閭
巷以禮賢音義(著張略反)疏(傳正義曰紂囚其人而放釋之紂殺其身而增封其墓紂退其)
(人而式其門閭皆是武王反紂政也下句散其財粟亦是反紂於此須有所解因言之耳上篇云囚奴正士論)
(語云箕子爲之奴是紂囚之又為奴役之周禮司厲職云其奴男子入于罪隷鄭衆云爲之奴者繫於罪隷之)
(官是囚爲奴以徒隸役之也商容賢人之姓名紂所貶退處於私室式者車上之横木男子立乘有所敬則俯)
(而憑式遂以式爲敬名說文云閭族居里門也武王過其閭而式之言此内有賢人式之禮賢也帝王世紀云)
(商容及殷民觀周軍之入見畢公至殷民曰是吾新君也容曰非也視其爲人嚴乎將有急色故君子臨事而)
(懼見太公至民曰是吾新君也容曰非也視其爲人虎據而鷹趾當敵將衆威怒自倍見利即前不顧其後故)
(君子臨衆果於進退見周公至民曰是吾新君也容曰非也視其為人忻忻休休志在除賊是非天子則周之)
(相國也故聖人臨衆知之見武王至民曰是吾新君也容曰然聖人爲海内計惡見惡不怒見善不喜顔色相)
(副是以知之是說商容之事也)散鹿臺之財發鉅橋之粟𫝊紂所積之
府倉皆散發以賑貧民音義(散西旦反)疏(傳正義曰藏財爲府藏粟為倉故言)
(紂所積之府倉也名曰鹿臺鉅橋則其義未聞散者言其分布發者言其間出互相見也周本紀云命召公釋)
(箕子之囚命畢公釋百姓之囚表商容之閭命閎夭封比干之墓命南宫适散鹿臺之錢發鉅橋之粟以賑貧)
(弱也然則武王親式商容之閭又表之也新序云鹿臺其大三里其高千尺則容物多矣此言鹿臺之財則非)
(一物也史記作錢後世追論以錢爲主耳周禮有泉府之官周語稱景王鑄大錢是周時已名泉爲錢也)大
賚于四海而萬姓悅服傳施舍己責救乏賙無所謂周
有大賚天下皆悅仁服德音義(賚力代反徐音來已音以責側界反賙音周本)
(亦作周)疏(傳正義曰左傳成十八年晉悼公初立施舍己責成二年楚將起師己責救乏定五年歸粟於)
(蔡以賙急矜無資也杜預以爲施恩惠舍勞役也己責止逋責也皆是恤民之事故傳引之以證大賚所謂周)
(有大賚論語云孔安國解堯曰之篇有二帝三王之事周有大賚正栺此事故言所謂也悅是歡喜服謂聽從)
(感恩則悅見義則服故天下皆悅仁服德也帝王世紀云王命封墓釋囚又歸施鹿臺之珠玉及傾宫之女於)
(諸侯殷民咸喜曰王之於仁人也死者猶封其墓况生者乎王之於賢人也亡者猶表其閭况存者乎王之於)
(財也聚者猶散之况其復籍之乎王之於色也見在者猶歸其父母况其復徵之乎是悅服之事也)列爵
惟五傳即所識政事而法之爵五等公侯伯子男分土
惟三傳列地封國公侯方百里伯七十里子男五十里
為三品疏(傳正義曰爵五等地三品武王於三既從服法未知周公制禮亦然以否孟子曰北宫錡)
(問於孟子曰周之班爵禄如何孟子曰其詳不可得聞矣嘗聞其略天子之制地方千里公侯方百里伯七十)
(里子男五十里漢書地理志亦云周爵五等其土三等也公侯百里伯七十里子男五十里漢世儒者多以爲)
(然包咸注論語云千乘之國百里之國也謂大國惟百里耳周禮大司徒云諸公之地封疆方五百里侯四百)
(里伯三百里子二百里男一百里蓋是周室既衰諸侯相幷自以國土寬大皆違禮文乃除去本經妄爲說耳)
(鄭玄之徒以爲武王時大國百里周公制禮大國五百里王制之注具矣)建官惟賢傳立官
以官賢才位事惟能傳居位理事必任能事重民五教
傳所重在民及五常之教疏(正義曰以重總下五事民與五教食喪祭也五教所)
(以教民故與民同句下句食與喪祭三者各為一事相類而别故以惟目之言此皆聖王所重也論語云所重)
(民食喪祭以論語即是此事而彼無五教錄論語者自略之耳)惟食喪祭傳民以食為
命喪禮篤親愛祭祀崇孝養皆聖王所重惇信明義傳
使天下厚行信顯忠義崇德報功傳有德尊以爵有功
報以禄垂拱而天下治傳言武王所修皆是所任得人
故垂拱而天下治音義(養羊亮反拱居勇反任而鴿反治直吏反)疏(正義曰說文云)
(拱斂手也垂拱而天下冶謂所任得人人皆稱職手無所營下垂其拱故美其垂拱而天下治也)
尚書注疏卷十
尚書注疏卷十考證
泰誓序惟十有一年武王伐殷傳周自虞芮質厥成諸
侯並附以為受命之年至九年而文王卒武王三年
服畢觀兵孟津以卜諸侯伐紂之心諸侯僉同乃退
以示弱○歐陽修曰此妄說也西伯中間不宜改元
而反改元至武王即位宜改元反不改元皆妄說也
學者知西伯生不稱王而中間不再改元則詩書所
載文武之說粲然明白矣或曰序曷稱十一年曰六
經無明文也十一年者武王即位之十一年耳程子
曰序稱十一年經稱十三年必有一誤又曰觀政之
說必無此理朱子曰舊有人引洪範十有三祀王訪
于箕子則十一年之誤可知(臣召南)按漢儒因武成
有文考誕膺天命惟九年大統未集與泰誓肅將天
威大勲未集之文相合則遂謂文王改元稱王者九
年又因泰誓首言十有三年春大會孟津而小序乃
先言十一年伐殷誓中則又有觀政于商數語可以
附會則遂謂十一年觀兵退以示弱也文王一生並
未稱王即武王十三年以前亦未嘗稱王也故戡黎
之篇載在商書而稱曰西伯武王十三年克商始追
王三后若十一年先有觀兵之役武成何得言一戎
衣天下大定哉此則以經証經可以信其必無者也
孔子稱文王服事殷為至德中庸言武王一戎衣而
有天下豈有異論哉
疏豈得殷紂尚在而稱周王哉○(臣召南)按穎逹此
疏一掃諸儒之謬其引禮記大傳追王之文尤為明
確乃毛詩大雅文王鄭箋謂受命而王天下穎逹不
昌言以闢其誣又復廣引䜟緯以曲証之何也
泰誓○王應麟曰古文作大誓開元間衛包定今文始
作泰其實大誓與大誥同
惟十有三年春傳此周之孟春疏建子之月也○(臣召)
(南)按注疏甚確蔡沈謂是夏正建寅之月非也孔傳
漢志即屬後人推測而周語伶州鳩謂武王伐殷歲
在鶉火月在天駟日在析木之津辰在斗前星在天
黿則其為周正建子之月明矣
肆予小子發以爾友邦冡君觀政於商傳謂十一年自
孟津還時○林之竒曰漢儒以觀政為觀兵附會於
小序言十一年而為周師再舉之說考之於經不合
同力度德同德度義疏與紂無者為敵雖未交兵揆度
優劣勝負可見○(臣照)按與紂無者為敵句必有舛
訛顧無善本可從今仍之
予有亂臣十人疏鄭元等皆以十人為文母周公太公
召公畢公榮公太顛閎夭散宜生南宫适○劉敞曰
子無臣母之義盖邑姜也
雖有周親不如仁人傳言紂至親雖多不如周家之少
仁人○(臣召南)按此傳甚明而何晏論語注引孔曰
親而不賢不忠則誅之管蔡是也仁人謂箕子微子
來則用之同出安國一手而所說判然何也
罔或無畏○林之竒曰此篇孔壁續出孔氏為隸古定
其間必有不能曉而以意增損者故與孟子不同
牧誓序虎賁三百人○(臣召南)按孟子言三千人疑此
序誤然孔傳觧戎車三百兩既云戎車百夫長所載
解此句又云皆百夫長則小序自作三百人與孟子
異非字畫訛也
疏正義曰○此文監夲誤刊後標目之下今改正
王朝至于商郊牧野疏武成云癸亥夜陳未畢而雨○
(臣召南)按周語伶州鳩曰王以二月癸亥夜陳未畢
而雨以夷則之上宫畢之武成無此文也疏誤引耳
武成序識其政事傳記識殷家政教善事以為法○(臣)
(召南)按孔傳誤解序意經中雖言反商政政由舊而
篇名武成自以武功告成為義此篇記言甚少敘事
最多故序言之劉敞謂史官具記武王克商所施行
之政是也
武成疏或初藏之日已失其本或壊壁得之始有脫漏
○(臣召南)按古文脫誤此篇為最穎逹疑之是也至
謂不得大聚百官惟誦禱詞義理甚確
惟一月壬辰疏漢書律歷志引武成篇云云○朱子曰
以孔注漢志參考大抵多同但漢志二月既死魄越
五日甲子為差速而四月既生魄與丁未庚戌先後
小不同耳蓋以上文一月壬辰旁死魄推之則二月
之死魄後五日且當為辛酉或壬戌而未得為甲子
此漢志之誤也又以一月壬辰二月甲子并閏推之
則漢志言四月既生魄越六日庚戌當為二十二日
而經以生魄居丁未庚戌之後則恐經文倒也歴法
雖無四月俱小之理然亦不過先後一二日耳不應
所差如此之多也宗廟内事日用丁巳漢志乃無丁
未而以庚戌燎于周廟則為剛日非所當用而燎又
非宗廟之禮且以翼日辛亥祀于天位而越五日乙
卯又祀馘于周廟則六日之間三舉大祭禮煩而數
近於不敬抑亦經文所無不知劉歆何所據也顔注
以為今文尚書則伏生今文二十八篇中本無此篇
顔氏之云又未知何所據也
既戊午師逾孟津癸亥陳于商郊俟天休命疏於文次
當承自周于征伐商之下○(臣召南)按武成本非完
書其脫簡既無可考錯簡尤先後不倫孔穎逹此疏
已開宋儒考定之先矣劉敞王安石程子各有訂正
至朱子以漢志日辰及經文前後細推移四月既生
魄於丁未祀周廟之前惟臣附我大邑周之下義始
通順蔡沈作傳爰載考定武成一篇然後儒猶未愜
也今略載劉敞蔡沈及後儒之說於左
劉敞曰惟一月壬辰至于征伐商此下當次以底商
之罪至萬姓悅服皆在紂都所行之事也次以厥四
月哉生明云云又次以丁未祀于周廟云云至其承
厥志此下武王之誥未終當有百工受命之詔計脫
五六簡矣然後次以偃武修文云云又次以列爵惟
五云云
蔡沈考定武成自惟一月至于征伐商次以底商之
罪至罔不率俾次以惟爾有神至無作神羞次以既
戊午至萬姓悅服次以厥四月哉生明至示天下弗
服次以既生魄至受命于周次以丁未祀于周廟至
大告武成次以王若曰至其承厥志次以恭天成命
至用附我大邑周次以列爵惟五至垂拱而天下治
歸有光曰余所考定武成只移厥四月以下一段文
勢既順亦無闕文汪玉卿嘗疑甲子失序蓋先儒以
漢志推此年置閏在二月故四月有丁未庚戌本無
可疑也自惟一月壬辰至于征伐商次以王若曰至
萬姓悅服次以厥四月哉生明至受命于周次以列
爵惟五至垂拱而天下治
李光地考定武成惟一月壬辰至于征伐商次以既
生魄至萬姓悅服次以厥四月哉生明至大告武成
次以列爵惟五至垂拱而天下治
尚書注疏卷十考證
