尚書注疏卷十四
漢孔氏傳唐陸德明音義孔穎達疏
周書(召誥洛誥)
序成王在豐欲宅洛邑𫝊武王克商遷九鼎於洛邑
欲以為都故成王居焉使召公先相宅𫝊相所居而
卜之遂以陳戒作召誥音義(召時照反相息亮反下注同)疏(正義曰成)
(王於時在豐欲居各邑以為王都使召公先往相其所居之地因卜而營之王與周公從後而往召公於)
(庶殷大作之時乃以王命取幣以賜周公因告王宜以夏殷興亡為戒史叙其事作召誥傳正義曰桓二)
(年左傳云昔武王克商遷九鼎於洛邑服虔注云今河南有鼎中觀云九鼎者案宣三年左傳王孫滿云)
(昔夏之方有德也貢金九牧鑄鼎象物然則九牧貢金為鼎故稱九鼎其實一鼎案戰國策顔率說齊王)
(云昔武王克商遷九鼎鼎用九萬人則以為其鼎有九但游說之辭事多虚誕不可信用然鼎之上備載)
(九州山川異物亦又可疑未知孰是故两解之孔以序言相宅於經意不盡故為𫝊以助成之召公相所)
(居而卜之及其經營大作遂以陳戒史錄陳戒為篇其意不在相宅序以經具故略之耳言先相宅者明)
(於時周公攝政居洛邑是周公之意周公使召公先行故言先以見周公自後往也)
召誥𫝊召公以成王新即政因相宅以作誥疏(𫝊正)
(義曰武王既崩周公即攝王政至此已積七年將歸政成王故經營洛邑待此邑成使王即政召公)
(以成王將新即政恐王不順周公之意或將惰於政事故因相宅以作誥也作誥之時王未即政周)
(公作洛誥為反政於成王召公陳戒為即政後事故𫝊言新即政也)
惟二月既望𫝊周公攝政七年二月十五日日月相望
因紀之越六日乙未王朝步自周則至于豐𫝊於已望
後六日二十一日成王朝行從鎬京則至于豐以遷都
之事至文王廟告文王則告武王可知以祖見考惟太
保先周公相宅𫝊太保三公官名召公也召公於周公
前相視洛居周公後往越若來三月惟丙午朏越三日
戊申太保朝至于洛卜宅𫝊朏明也月三日明生之名
於順來三月丙午朏於朏三日三月五日召公早朝至
於洛邑相卜所居厥既得卜則經營𫝊其已得吉卜則
經營規度城郭郊廟朝市之位處越三日庚戌太保乃
以庶殷攻位于洛汭越五日甲寅位成𫝊於戊申三日
庚戌以衆殷之民治都邑之位於洛水北今河南城也
於庚戌五日所治之位皆成言衆殷本其所由來音義
(鎬胡老反見賢遍反下不見同先悉薦反又如字朏芳尾反又普没反徐又芳憤反度待洛反朝直遥反處昌)
(慮反汭如銳反)疏(正義曰惟周公攝政七年二月十六日其日為庚寅既日月相望矣於已望後六日乙未)
(為二月二十一日王以此日之朝行自周之鎬京則至于豐以遷都之事告文王之廟此日王惟命太保召公)
(先周公往洛水之旁相視所居之處太保即行其月小二十九日癸夘晦於二月之後順來三月惟三日丙午)
(朏而月生明於朏三日戊申即三月五日太保乃以此朝旦至於洛即卜宅其已得吉卜則經營之規度其城)
(郭郊廟朝市之位處於戊申三日庚戌為三月七日太保乃以衆所受於殷之民治都邑之位於洛水之汭謂)
(洛水北也於庚戌五日為三月十一日甲寅而所治之位皆成矣𫝊正義曰洛誥云周公誕保文武受命惟七)
(年洛誥是攝政七年事也洛誥周公云予惟乙夘朝至于洛師此篇云乙夘周公朝至于洛正是一事知此二)
(月是周公攝政七年之二月也望者於月之半月當日衝光照月光圓滿面嚮相當猶人之相望故名望也治)
(歷者必先正望朔故史官因紀之將言望後之事必以望紀之將言朏後之事則以朏紀之猶今人將言日必)
(先言朔也望之在月十六日為多大率十六日者四分之三十五日者四分之一耳此年入戊午蔀五十六歲)
(二月小乙亥朔孔云十五日即為望是己丑為望言已望者謂庚寅十六日也且孔云望與生魄死魄皆舉大)
(略而言之不必恰依歷數又算術前月大者後月二日月見可十五日望也顧氏亦云十五日望日月正相望)
(也於已望後六日是為二十一日也步行也此云王朝行下太保與周公言朝至者君子舉事貴早朝故皆言)
(朝也宗周者為天下所宗止謂王都也武王已都於鎬故知宗周是鎬京也文王居豐武王未遷之時於豐立)
(文王之廟遷都而廟不毁故成王居鎬京則至於豐以遷都之事告文王廟也大事告祖必告於考此經不言)
(告武王以告文王則告武王可知以告祖見考也告廟當先祖後考此必於豐告文王於鎬京告武王也說文)
(云朏月未盛之明故為明也周書月令云三日粤朏朏字從月出是入月三日明生之名也於順來者於二月)
(之後依順而來次三月也二月乙未而發豐歴三月丙午朏又於朏三日是三月五日凡發豐至洛為十四日)
(也召公早朝至於洛邑相卜所居當以至洛之日即卜也經營者考工記所云匠人營國方九里左祖右社面)
(朝後市是也下有丁巳郊故知規度城郭郊廟朝市之位處也匠人不言郊以不在國内也匠人王城方九里)
(如典命文又以公城方九里天子城十二里鄭玄兩說孔無明解未知從何文也郊者司馬法百里為郊鄭注)
(周禮云近郊五十里禮記祭天于南郊祭地于北郊皆謂近郊也其廟案小宗伯云建國之神位右社稷左宗)
(廟鄭注朝士職云庫門内之左右其朝者鄭云外朝一在庫門之外臯門之内是詢衆庶之朝内朝二者其一)
(在路門外王每日所視謂之治朝其一在路門内路寢之朝王每日視訖退適路寢謂之燕朝或與宗人圖私)
(事顧氏云市處王城之北朝為陽故在南市為隂故處北今案周禮内宰職佐后立市然則后既主隂故立市)
(也於戊申後三日庚戌為三月七日也水内曰汭盖以人南面望水則北為内故洛汭為洛水之北鄭云隈曲)
(中也漢書地理志河南郡治在洛陽縣河南城别為河南縣治都邑之位於洛北今於漢河南城是也所治之)
(位皆成布置處所定也治位乃是周人而言衆殷者本其所由來言本是殷民今來為我周家役也莊二十九)
(年左傳發例云凡土功水昏正而栽日至而畢此以周之三月農時役衆者彼言尋常土功此則遷都事大不)
(可拘以常制也)
若翼日乙夘周公朝至于洛𫝊周公順位成之明日而
朝至於洛汭則達觀于新邑營𫝊周公通達觀新邑所
營言周徧越三日丁巳用牲于郊牛二𫝊於乙夘三日
用牲告立郊位於天以后稷配故二牛后稷貶於天有
羊豕羊豕不見可知越翼日戊午乃社于新邑牛一羊
一豕一𫝊告立社稷之位用太牢也共工氏子曰句龍
能平水丄祀以為社周祀后稷能殖百穀祀以為稷社
稷共牢越七日甲子周公乃朝用書命庶殷侯甸男邦
伯𫝊於戊午七日甲子是時諸侯皆會故周公乃昧爽
以賦功屬役書命衆殷侯甸男服之邦伯使就功邦伯
方伯即州牧也厥既命殷庶庶殷丕作𫝊其已命殷衆
衆殷之民大作言勸事太保乃以庶邦冢君出取幣乃
復入𫝊諸侯公卿並覲於王王與周公俱至文不見王
無事召公與諸侯出取幣欲因大會顯周公錫周公曰
拜手稽首旅王若公𫝊召公以幣入稱成王命賜周公
曰敢拜手稽首陳王所宜順周公之事音義(共音恭句故侯反屬)
(音燭復扶又反)疏(正義曰順位成之明日乙夘三月十二日也周公以此朝旦至於洛則通達而徧觀於新)
(邑所經營其位處皆無所改易於乙夘三日丁巳三月十四日也用牲於郊告立祭天之位牛二天與后稷所)
(配各用一牛於丁巳明日戊午乃祭社於新邑用太牢牛一羊一豕一於戊午七日甲子二十一日也周公乃)
(以此朝旦用策書命衆殷在侯甸男服之内諸國之長謂命州牧使告諸國就功作其已命殷衆衆殷皆歡樂)
(勸事而大作矣太保召公乃以衆國大君諸侯出取幣乃復入稱成王命以賜周公曰我敢拜手稽首以戒王)
(陳說王所宜順周公之事𫝊正義曰周公以順位成之明日而朝至則是三月十二日也其到洛汭在召公之)
(後七日不知初發鎬京以何日也成王盖與周公俱來鄭云史不書王往者王於相宅無事也于乙夘三日用)
(牲知此用牲是告立郊位於天者此郊與社於攻位之時已經營之今非常祭之月而特用牲祭天知是郊位)
(既定告天使知而今後常以此處祭天也禮郊用特牲不應用二牛以后稷配故二牛也郊特牲及公羊傳皆)
(云養牲必養二帝牛不吉以為稷牛言用彼為稷牛者以之祭帝其稷牛隨時取用不在滌養是帝稷各用一)
(牛故二牛也先儒皆云天神尊祭天明用犢貴誠之義稷是人神祭用太牢貶於天神法有羊豕因天用牛遂)
(云牛二舉其大者從天言之羊豕不見可知也詩頌我將祀文王於明堂云惟羊惟牛又月令云以太牢祠於)
(高禖皆據配者有羊豕也經有社無稷稷是社類知其同告之告立社稷之位其祭用太牢故牛羊豕各一也)
(句龍能平水土祀之以為社后稷能殖百穀祀以為稷左傳魯語祭法皆有此文漢世儒者說社稷有二左氏)
(說社稷惟祭句龍后稷人神而已是孔之所用孝經說社為土神稷為穀神句龍后稷配食者是鄭之所從而)
(武成篇云告于皇天后土孔以后土為地言后土社也者以泰誓云類于上帝宜于冢土故以后土為社也小)
(劉云后土與皇天相對以后土為地若然左傳云句龍為后土豈句龍為地乎社亦名后土地名后土名同而)
(義異也社稷共牢經無明說郊特牲云社稷太牢二神共言太牢故𫝊言社稷共牢也此經上句言于郊此不)
(言于社此言社于新邑上句不言郊于新邑上句言用牲此言牛羊豕不言用告天不言告地告社不言告稷)
(皆互相足從省文也洛誥云王在新邑蒸祭王入太室祼則洛邑亦立宗廟此不云告廟亦從省文也康誥云)
(周公初基作新大邑于東國洛四方民大和會侯甸男邦采衛百工播民和見士于周與此一事也故知是時)
(諸侯皆會故周公乃昧爽以賦功屬役書命衆殷在侯甸男服之邦伯使就築作功也康誥五服此惟三服者)
(立文有詳略耳昭三十二年晉合諸侯城成周左傳稱命役書於諸侯屬役賦文此𫝊言賦功屬役其意出於)
(彼也賦功謂賦斂諸侯之功科其人夫多少屬役謂付屬役之處使知得地之尺丈也邦伯諸國之長故為方)
(伯州牧王制云千里之外設方伯即州牧也周公命州牧使州牧各命其所部云已命殷衆者上云周公朝用)
(書命庶殷者周公自命之其事不由王也庶殷既已大作諸侯公卿乃並覲君王其時盖有行宫王在位而諸)
(侯公卿並覲之既入見王乃出取幣初不言入而經言出者下云乃復入則上以入可知從省文也下賜周公)
(言旅王若公明此出入是覲王之事而經文不見王至故𫝊辯之王與周公俱至自此以上於王無事故不見)
(也正以經文不見王至知與周公俱至也周公居攝功成將歸政於成王召公與諸侯出取幣欲因大會顯周)
(公之功既成將令王自知政因賜周公遂以戒王故出取幣復入以待王命其幣盖玄纁束帛也鄭玄云所賜)
(之幣盖璋以皮及寶玉大弓此時所賜案鄭注周禮云璋以皮二王之後享后所用寧當以賜臣也寳玉大弓)
(魯公之分伯禽封魯乃可賜之不得以此時賜周公也太保以庶邦冢君出取幣者以上太保之意非王命幣)
(既入即云賜周公者下言召公不得賜周公知召公既以幣入乃稱成王命以賜周公於時政在周公成王未)
(得賜周公也但召公見周公功成作邑將反王政欲尊王而顯周公故稱成王之命以賜周公鄭玄云召公見)
(衆殷之民大作周公德隆功成有反政之期而欲顯之因大戒天下故與諸侯出取幣使戒成王立於位以其)
(命賜周公王肅云為戒成王賜周公是也曰拜手稽首者召公自言已與冢君等敢拜手稽首陳王所宜順周)
(公之事宜順之事自此以下皆是也)誥告庶殷越自乃御事𫝊召公指戒
成王而以衆殷諸侯於自乃御治事為辭謙也諸侯在
故託焉嗚呼皇天上帝改厥元子兹大國殷之命𫝊歎
皇天改其大子此大國殷之命言紂雖為天所大子無
道猶改之言不可不慎惟王受命無疆惟休亦無疆惟
恤𫝊所以戒成王天改殷命惟王受之乃無窮惟美亦
無窮惟當憂之嗚呼曷其奈何弗敬𫝊何其奈何不憂
敬之欲其行敬疏(正義曰召公所陳形王宜順周公之事云我為言誥以告汝庶殷之諸侯)
(下自汝御事欲令君臣皆聽之其實指以戒王諸侯皆在故以為言也乃曰嗚呼有皇天上帝改去其大子所)
(受者即此大國殷之王命也以其無道故改命有德惟王受得此命乃無窮惟美亦無窮惟當憂之既憂之無)
(窮嗚呼何其奈何不敬乎欲其長行敬也告庶殷者告諸侯也庶殷通尊卑之辭故民與諸侯同云庶殷皆謂)
(所受於殷之衆也𫝊正義曰釋詁云皇君也天地尊之大故皇天后土皆以君言之也改其大子謂改天子之)
(位與他姓即此大國殷之命謂紂也言紂雖為天所大子無道猶改之不可不慎也以託戒諸侯故言天子雖)
(大猶改之况已下乎釋詁云元首也首是體之大故𫝊言大子鄭云言首子者凡人皆云天之子天子為之首)
(耳)天既遐終大邦殷之命兹殷多先哲王在天𫝊言天
已遠終殷命此殷多先智王精神在天不能救者以紂
不行敬故越厥後王後民兹服厥命𫝊於其後王後民
謂先智王之後繼世君臣此服其命言不忝厥終智蔵
瘝在𫝊其終後王之終謂紂也賢智隠蔵瘝病者在位
言無良臣夫知保抱攜持厥婦子以哀籲天徂厥亡出
執𫝊言困於虐政夫知保抱其子攜持其妻以哀號呼
天告冤無辜往其逃亡出見執殺無地自容所以窮嗚
呼天亦哀于四方民其眷命用懋𫝊民哀呼天天亦哀
之其顧視天下有德者命用勉敬者為民主音義(瘝工頑反)
(夫知並如字注同籲音喻呼也號戶高反)疏(正義曰更述改殷之事天既遠終大國殷之王命矣此殷多有)
(先智之王精神在天不能救紂以紂不行敬故也於其智王之後人謂繼世之君及其時之人皆服行其君之)
(命由其亦能行敬故得不忝其先祖其此後王之終謂紂之時賢智者隠蔵瘝病者在位言其時無良臣多行)
(無禮暴虐於時之民困於虐政夫知保抱攜持其婦子以哀號呼天告冤枉無辜往其逃亡出見執政言無地)
(自容以困窮也天亦哀矜於四方之民其眷顧天下選擇賢聖命用勉力行敬者以為民主故王今得之也𫝊)
(正義曰天既遠終殷命言其去而不復反也說天終殷之命而言智王在天者言先智王雖精神在天而不能)
(救紂者以紂不行敬故也戒王使行敬先智王之後繼世君臣謂智王之後紂以前能守位不失者經言後王)
(後民𫝊言君臣者見民内有臣民於此皆服行君之命言不忝辱父祖也既言後王又復言其終知是後王之)
(終謂紂也以瘝從病類故言瘝病也鄭王皆以瘝為病小人在位殘暴在下故以病言之夫知保抱攜持者言)
(困於虐政抱子攜妻欲去之夫猶人人言天下盡然也保訓安也王肅云匹夫知欲安其室抱其子攜其妻以)
(悲呼天也)王其疾敬德相古先民有夏𫝊言王當疾行敬德
視古先民有夏之王以為法戒之天迪從子保面稽天
若今時既墜厥命𫝊夏禹能敬德天道從而子安之禹
亦面考天心而順之今是桀棄禹之道天已墜其王命
今相有殷𫝊次復觀有殷天迪格保面稽天若𫝊言天
道所以至於保安湯者亦如禹今時既墜厥命傳墜其
王命今沖子嗣則無遺夀耇𫝊童子言成王少嗣位治
政無遺棄老成人之言欲其法之曰其稽我古人之德
矧曰其有能稽謀自天𫝊沖子成王其考行古人之德
則善矣况曰其有能考謀從天道乎言至善音義(少詩照反)
疏(正義曰既言皇天眷顧命用勉敬者為人主故戒王言其疾行敬德視古先民有夏之君取大禹以為法)
(戒禹以能敬之故天道從而子安之禹能面考天心而順以行敬今是桀棄禹之道已墜失其王命矣更復視)
(有殷之君取成湯以為法戒湯以能敬之故天亦從而子安之天道所以至於保安湯者亦以湯面考天心而)
(順以行敬也今是紂棄湯之道已墜失其王命矣夏殷二代能敬則得之不敬則失之今童子為王嗣位治政)
(則無遺棄夀考成人宜用老成人之言法古人為治曰王其考行古人之德則已善矣况曰其有能考行所謀)
(以從順天道乎若能從順天道則與禹湯同功言其善不可加也傳正義曰勸王疾行敬德乃言天道安夏知)
(夏禹能行敬德天道從而子安之天既子愛禹禹亦順天心鄭云面猶迴向也則面為向義禹亦志意向天考)
(天心而順安之言能同於天心也禹興夏而桀滅之知天道子保者是禹也既墜厥命者是桀也今桀廢禹之)
(道已墜失其王命矣天迪格保者此說二代興亡其意同也於禹言從而子安之則天於湯亦子安之故於湯)
(因上略文直言格保格至也言至於保安湯者亦如禹也嗣位治政謂周公歸政之後此時王未蒞政而言今)
(沖子嗣者召公此戒戒其即政之後故也夀謂長命耇是老稱無遺棄長命之老人欲其取老人之言而法效)
(之老人之言即下云古人之德也)嗚呼有王雖小元子哉其丕能諴于
小民今休𫝊召公歎曰有成王雖少而大為天所子其
大能和於小民成今之美勉之王不敢後用顧畏于民
碞𫝊王為政當不敢後能用之士必任之為先碞僭也
又當顧畏於下民僭差禮義能此二者則德化立美道
成也音義(諴音咸碞五咸反徐又音吟)疏(正義曰召公歎以戒王嗚呼今所有之王惟今雖復)
(少小而為大為天所子愛哉言任大也若其大能和同於天下小民則成今之美以勉之故王當不敢後其能)
(用之士必任以為先又當顧念畏於下民僭差禮義能此二者則德化立美道成矣𫝊正義曰王者為政任賢)
(使能有能有用宜先任之故王者為政當不敢後其能用之士必任之為先也碞即巖也參差不齊之意故為)
(僭也既任能人復憂下民故又當顧畏於下民僭差禮義畏其僭差當治之使合禮義也能此二者則德化立)
(美道成美道成即今休是也)王來紹上帝自服于土中𫝊言王今來
居洛邑繼天為治躬自服行教化於地勢正中旦曰其
作大邑其自時配皇天𫝊稱周公言其為大邑於土中
其用是大邑配上天而為治毖祀于上下其自時中乂
𫝊為治當慎祀于天地則其用是土中大致治王厥有
成命治民今休𫝊用是土中致治則王其有天之成命
治民今獲太平之美音義(治直吏反下為治致治皆同)疏(正義曰周公之作洛)
(邑將以反政於王故召公述其遷洛之意今王來居洛邑繼上天為治躬自服行教化於土地正中之處故周)
(公旦言曰其作大邑於土中其令成王用是大邑配大天而為治為治之道當事神訓民謹慎祭祀上下神祇)
(其用是土中大致治也既能治則王其有天之成命治理下民今獲太平之美矣𫝊正義曰𫝊言躬自服行則)
(不訓自也鄭王皆以自為用王肅云旦周公名也禮君前臣名故稱周公之言為旦曰王者為天所子代天治)
(民天有其意天子繼天使成謂之紹上帝也天子設法其理合於天道是為配皇天也天子將欲配天必宜法)
(居土中故稱周公之言其為大邑於土之中其當令此成王用是大邑行化配上天而為治也說周公之意然)
(戒成王使順公也周禮大司徒云以土圭之法測土深正日景以求地中日南則景短多暑日北則景長多寒)
(日東則景夕多風日西則景朝多隂日至之景尺有五寸謂之地中天地之所合也四時之所交也風雨之所)
(會也隂陽之所和也然則百物阜安乃建王國焉馬融云王國東都王城今河南縣是也祭法云有天下者祭)
(百神天地為大上下即天地也故為治當慎祀於天地舉天地則百神之祀皆慎之也能事神訓民則其用是)
(上中大致治也用是上中致治當於天心則王其有天之成命降福與之使多歴年歲治民今獲太平之美自)
(旦曰至此述周公之意也)王先服殷御事比介于我有周御事𫝊召
公既述周公所言又自陳己意以終其戒言當先服治
殷家御事之臣使比近於我有周治事之臣必和協乃
可一節性惟日其邁𫝊和比殷周之臣時節其性令不
失中則道化惟日其行王敬作所不可不敬德𫝊敬為
所不可不敬之德則下敬奉其命矣音義(比毗志反徐扶志反近附)
(近之近令力呈反)疏(正義曰召公既述周公所言又自陳己意戒王今為政先服治殷家御事之臣使之)
(比近於我有周治事之臣令新舊和協政乃可一和比殷周之臣時節其性命令不失其中則王之道化惟日)
(其行矣王當敬為所不可不敬之德其德為下所敬則下敬奉其上命則化必行矣化在下者常若命之不行)
(故以此為戒𫝊正義曰自今休已上文義相連知皆是稱周公言也此一句意異於上知是召公自陳己意以)
(終其戒殷家治事之臣謂殷朝舊人常被殷家任使者也周家治事之臣謂西土新來翼贊周家初基者也周)
(臣恃功或加陵殷士殷人失埶或疎忌周臣新舊不和政必乖戾故召公戒王當先治殷臣使比近周臣必和)
(協政乃可一也不使周臣比殷而令殷臣比周臣者周臣奉周之法當使殷臣從之故治殷臣使比周臣也節)
(性惟日其邁文承比周之下故知和比殷周之臣人各有性嗜好不同各恣所欲必或反道故以禮義時節其)
(性命示之限分令不失中皆得中道則各奉王化故王之道化惟日其行言日日當行之日益遠也顧氏云和)
(協殷周新舊之臣制其性命勿使怠慢也聖王為政當使易從而難犯故令行如流水民從如順風若使設難)
(從之教為易犯之令雖廹以嚴刑而終不用命故為其德不可不敬也王必敬為此不可不敬之德則下民無)
(不敬奉其命矣民奉其王命是化行也)我不可不監于有夏亦不可不監
于有殷𫝊言王當視夏殷法其歴年戒其不長我不敢
知曰有夏服天命惟有歴年𫝊以能敬德故多歴年數
我不敢獨知亦王所知我不敢知曰不其延惟不敬厥
德乃早墜厥命𫝊言桀不謀長久惟以不敬其德故乃
早墜失其王命亦王所知我不敢知曰有殷受天命惟
有歴年𫝊夏言服殷言受明受而服行之互相兼也殷
之賢王猶夏之賢王所以歴年亦王所知我不敢知曰
不其延惟不敬厥德乃早墜厥命𫝊紂早墜其命猶桀
不敬其德亦王所知今王嗣受厥命我亦惟兹二國命
嗣若功𫝊其夏殷也繼受其王命亦惟當以此夏殷長
短之命為監戒繼順其功德者而法則之疏(正義曰言王所以須)
(慎敬所為不可不敬之德者以我不可不監視于有夏亦不可不監視于有殷皆有歴年長與不長由敬與不)
(敬故也王當法其歴年戒其不長更說宜監之意我不敢獨知亦王所知曰有夏之君服行天命以敬德之故)
(惟冇多歴年數謂桀父已前也其末亦我不敢獨知亦王所知曰有夏桀不其長久惟不敬其德乃早墜失其)
(王命是為敬者長不敬者短所以我不可不監夏也我不敢獨知亦王所知曰有殷之君受天命以敬德之故)
(惟有多歴年數謂紂父已前也其末亦我不敢獨知亦王所知曰殷紂不其長久惟不敬其德乃早墜失其王)
(命亦是為敬者長不敬者短所以我不可不監殷也夏殷短長既如此矣今王繼受其命我亦惟當用此二國)
(夏殷長短之命以為監戒繼順其功德者而法則之勸王為敬也𫝊正義曰相監俱訓為視上言相有夏相有)
(殷今復重言監有夏監有殷者上言順天則興棄命則滅此言敬則歴年不敬則短故重言視夏殷欲令王法)
(其歴年戒其不長故也下云不敬厥德乃早墜厥命知其以能敬德者故多歴年數也上言相夏相殷皆云天)
(迪從子保面稽天若言上天以道安人人主考天順之非創業之君不能如是故𫝊以禹湯當之此言敬德歴)
(年則繼體賢君亦能如此所言歴年非獨禹湯而已下傳云殷之賢王猶夏之賢王則此多歴年數者夏則桀)
(前之賢王殷則紂前之賢王不失位者皆是也召公此誥指以告王故知言我不敢獨知者其意言亦是王所)
(知也王說亦然)王乃初服嗚呼若生子罔不在厥初生自貽哲
命𫝊言王新即政始服行教化當如子之初生習為善
則善矣自遺智命無不在其初生為政之道亦猶是也
今天其命哲命吉凶命歴年𫝊今天制此三命惟人所
修修敬德則有智則常吉則歴年為不敬德則愚凶不
長雖說之其實在人知今我初服宅新邑肆惟王其疾
敬德𫝊天已知我王今初服政居新邑洛都故惟王其
當疾行敬德王其德之用祈天永命𫝊言王當其德之
用求天長命以歴年其惟王勿以小民淫用非彝𫝊勿
用小民過用非常欲其重民秉常亦敢殄戮用乂民𫝊
亦當果敢絶刑戮之道用於民戒以慎罰若有功其惟
王位在德元𫝊順行禹湯所以成功則其惟王居位在
德之首小民乃惟刑用于天下越王顯𫝊王在德元則
小民乃惟用法於天下言治政於王亦有光明音義(遺唯)
(季反)疏(正義曰既言當法則賢王又戒王為政之要王乃初始即政服行教化嗚呼王行教化當如初生之)
(子子之善惡無不在其初生若習行善道此乃自遺智命智命謂身有賢智命由己來是自遺也為政之道亦)
(猶是矣為政初則能善天必遺王多福使王有智則常吉歴年長久也今天觀人所為以授之命其命有智與)
(愚也其命吉與凶也其命歴年與不長也若能敬德則有智常吉歴年長久也若不敬德則愚凶不長也天已)
(知我王今初始服政居此新邑觀王善惡欲授之命故惟王其當疾行敬德王其德之用言為行當用德則能)
(求天長命以歴年也其惟王勿妄役小人過用非常之事亦當果敢絶刑戮之道以治下民順行禹湯所由成)
(功則惟王居天子之位在德行之首矣王能如是小民乃惟法則於王行用王德於天下如是則於王道亦有)
(光明也𫝊正義曰以此新即政始行教化比子之初生始欲學習為善則善矣若能為善天必授之以賢智之)
(命是此賢智之命由己行善而來是自遺智命矣初習為惡則惡矣若其為惡天必授之以頑愚之命亦是自)
(遺愚命也方欲勸王慕善故惟舉智命而不言愚命者愚智由學習而至是無不在其初生此初生謂年長以)
(解習學非初始生也為政之道亦猶是為善政得福為惡政得禍亦如初生之子習善惡也命由天授遠舉天)
(心故言今天制此三命有哲當有愚有歴年當有不長文不備者以吉凶相反言命吉凶則哲對愚歴年對不)
(長可知矣天制此三命善惡由人惟人所修習也此篇所云惟勤修敬德故云修敬德則有智則常吉則歴年)
(為不敬德則愚凶不長也愚智夭夀之外而别言吉凶於凡人則康強為吉病患為凶於王者則太平為吉禍)
(亂為凶三者雖以託天說之其實行之在人人行之有善惡天隨以善惡授之耳此是立教誘人之辭不可以)
(賢智夭枉為難也其德之用言為行當用德用德與疾敬德為一事也故上𫝊云王者當疾行敬德則此文是)
(也勿用小民非常役用為非常之義戒王當使民以時莫為非常勞役欲其重民秉常也聖人作法以刑止刑)
(以殺止殺若真犯罪之人亦當果敢致罪之以此絶刑戮之道用治民謂獄事無疑决斷得理則果敢為絶刑)
(戮之道若其獄情疑惑枉濫者多是為不能果敢絶刑殺之道也上戒王以明德此戒王以慎罰故言亦也若)
(有功必順前世有功者也上文所云相夏相殷禹湯之功故知此順行禹湯所有成功能順禹湯之功則惟王)
(居位在德之首禹湯為有德之首故王亦為首詩稱民之秉彝好是懿德故王在德元則小民乃惟法則於王)
(行王政於天下王之為政民盡行之是言治政於王道有光明也)上下勤恤其曰我受
天命丕若有夏歴年式勿替有殷歴年𫝊言當君臣勤
憂敬德曰我受天命大順冇夏之多歴年勿用廢有殷
歴年庶幾兼之欲王以小民受天永命𫝊我欲王用小
民受天長命言常有民拜手稽首曰予小臣敢以王之
讎民百君子𫝊拜手首至手稽首首至地盡禮致敬以
入其言言我小臣謙辭敢以王之匹民百君子治民者
非一人言民在下自上匹之越友民保受王威命明德
𫝊言與匹民百君子於友愛民者共安受王之威命明
德奉行之王末有成命王亦顯𫝊臣下安受王命則王
終有天成命於王亦昭著我非敢勤惟恭奉幣用供王
能祈天永命𫝊言我非敢獨勤而已惟恭敬奉其幣帛
用供待王能求天長命將以慶王多福必上下勤恤乃
與小民受天永命音義(讎字或作酬奉如字又芳孔反供音恭徐紀用反注供待同)
疏(正義曰上既勸王敬德又言臣當助君言君臣上下勤憂敬德所以勤者其言曰我周家既受天命當大)
(順冇夏之多歴年歲用勿廢有殷之多歴年歲夏殷勤行敬德故多歴年長久我君臣亦當行敬德庶幾兼之)
(如此者我欲令王用小民受天長命言愛下民則歴年多也召公既言此乃拜手稽首盡禮致敬欲王納用其)
(言既拜而又曰我小臣敢以王之匹配於民衆百君子於友愛民者共安受王之咸命明德敬奉行之是上勤)
(恤也臣下安受王命則王終有天之成命於王亦為昭著也我非敢獨勤而已衆百君子皆然言我與衆百君)
(子惟恭敬奉其幣帛用供待王能求天長命將以此慶王受天多福也𫝊正義曰王者不獨治必當以臣助之)
(上句惟指勸王故此又言臣助君上下謂君臣故言當君臣共勤憂敬德不獨使王勤也我周王承夏殷之後)
(受天明命欲其年過二代既言大順有夏歴年又言勿廢有殷歴年庶幾兼彼二代歴年長久勤行敬德即是)
(大順勿廢也拜手頭至手稽首頭至地謂既為拜當頭至手又申頭以至地故拜手稽首重言之諸言拜手稽)
(首者義皆然也就此文詳而解之周禮大祝辨九拜一曰稽首施之於極尊召公為此拜者恐王忽而不聽盡)
(禮致敬以入其言於王此拜手稽首一句史錄其事非召公語也召公設言未盡為此拜乃更言鄭云拜手稽)
(首者召公既拜興曰我小臣以下言召公拜訖而復言也王肅云我小臣召公自謂是小臣為召公之謙辭讎)
(訓為匹敢以王之匹民百君子百者舉其成數言治民者非一人鄭玄云王之諸侯與羣吏是非一人也嫌匹)
(為齊等故云民在下自上匹之我非敢勤召公自道言我非敢獨勤而已必上下勤恤言與衆百君子皆勤也)
(禮執贄必用幣帛惟恭敬奉其幣帛用供待王能求天長命將以執贄慶王多福王能愛養小民即是求天長)
(命待王能愛小民即欲慶之)
序召公既相宅周公往營成周使來告卜𫝊召公先
相宅卜之周公自後至經營作之遣使以所卜吉卜
逆告成王作洛誥音義(相息亮反注及下同使所吏反注遣使同)疏(正義曰序)
(自上下相顧為文上篇序云周公先相宅此承其下故云召公既相宅召公以三月戊申相宅而卜周公)
(自後而往以乙夘日至經營成周之邑周公即遣使人來告成王以召公所卜之吉兆及周公將欲歸政)
(成王乃陳本營洛邑之事以告成王王因請教誨之言周公與王更相報答史叙其事作洛誥史錄此篇)
(錄周公與王相對之言以為後法非獨相宅告卜而已但周公因致政本說往前告卜經文既具故序略)
(其事直舉其發言之端耳𫝊正義曰上篇云三月戊申太保朝至于洛卜宅厥既得卜則經營是召公先)
(相宅則卜之又云乙夘周公朝至于洛則逹觀于新邑營是周公自後至經營作之召公相洛邑亦相成)
(周周公營成周亦營洛邑各舉其一互以相明卜者召公卜也周公既至洛邑案行所營之處遣使以所)
(卜吉兆逆告成王也案上篇𫝊云王與周公俱至何得周公至洛逆告王者王與周公雖與相俱行欲至)
(洛之時必周公先到行處所故得逆告也顧氏云周公既至洛邑乃遣以所卜吉兆來告於王是也經稱)
(成王言公既定宅伻來來視予卜休恒吉是以得吉兆告成王也上篇召公以戊申至周公乙夘至周公)
(在召公後七日也至洛較七日其發鎬京或亦較七日)
洛誥𫝊既成洛邑將致政成王告以居洛之義疏
(𫝊正義曰周公攝政七年三月經營洛邑既成洛邑又歸向西都其年冬將致政成王告以居洛之)
(義故名之曰洛誥言以居洛之事告王也篇末乃云戊辰王在新邑明戊辰己上皆是西都時所誥)
(也)
周公拜手稽首曰朕復子明辟𫝊周公盡禮致敬言我
復還明君之政於子子成王年二十成人故必歸政而
退老王如弗敢及天基命定命𫝊如往也言王往日幼
少不敢及知天始命周家安定天下之命故已攝予乃
胤保大相東土其基作民明辟𫝊我乃繼文武安天下
之道大相洛邑其始為民明君之治音義(辟必亦反少詩照反治直)
(吏反)疏(正義曰周公將反歸政陳成王將居其位周公拜手稽首盡禮致敬於王既拜乃興而言曰我今復)
(還子明君之政言王往日幼小其志意未成不敢及知天之始命我周家安定天下之命故我攝王之位代王)
(為治我乃繼文王武王安定天下之道以此故大視束土洛邑之居其始欲王居之為民明君之治言欲為民)
(明君必當治土中故為王營洛邑也𫝊正義曰周公還政而已明闇在於人君而云復還明君之政者其意欲)
(令王明故稱復子明辟也正以此年還政者以成王年已二十成人故必歸政而退老也傅說成王之年惟此)
(而已王肅於金縢篇末云武王年九十三而已冬十一月崩其明年稱元年周公攝政遭流言作大誥而東征)
(二年克殷殺管叔三年歸制禮作樂出入四年六年而成七年營洛邑作康誥召誥洛誥致政成王然則武王)
(崩時成王年已十三矣周公攝政七年成王適滿二十孔於此言成王年二十則其義如王肅也又家語云武)
(王崩時成王年十三是孔之所據也如往釋詁文及訓與也言王往日幼少志意未成不敢與知上天始命我)
(周家安定天下之命故巳攝也天命周家安定天下者必令天下太平乃為安定成王幼少未能使之安定故)
(不敢與知之周公所以攝也胤訓繼也文王受命武王伐紂意在安定天下天下未得安定故周公言我乃繼)
(續文武安定天下之道大相洛邑之地其處可行教化始營此都為民明君之政治言欲為民明君其意當在)
(此)予惟乙夘朝至于洛師𫝊致政在冬本其春來至洛
衆說始卜定都之意我卜河朔黎水我乃卜澗水東瀍
水西惟洛食𫝊我使人卜河北黎水上不吉又卜澗瀍
之間南近洛吉今河南城也卜必先墨畫龜然後灼之
兆順食墨我又卜瀍水東亦惟洛食伻來以圖及獻卜
𫝊今洛陽也將定下都遷殷頑民故并卜之遣使以所
卜地圖及獻所卜吉兆來告成王音義(河朔朔北也瀍直連反近附近)
(之近伻普耕反徐敷耕反又甫耕反下同)疏(正義曰周公追述立東都之事我惟以七年三月乙夘之日朝)
(至於洛邑衆作之處經營此都其未往之前我使人卜河北黎水之上不得吉兆乃卜澗水東瀍水西惟近洛)
(而其兆得吉依規食墨我亦使人卜瀍水東亦惟近洛其兆亦吉依規食墨我以乙夘至洛我即使人來以所)
(卜地圖及獻所卜吉兆於王言卜吉立此都王宜居之為治也𫝊正義曰下文總結周公攝政之事云在十有)
(二月是致政在冬也在冬發言嫌此事是冬故辨之云本其春來至洛衆追說始卜定都之意也周公至洛之)
(時庶殷已集於洛邑故云至于洛師嫌周公自卜故云我使人謂使召公也案上篇召公至洛其日即卜而得)
(卜河朔黎水者以地合龜非就地内此言所卜三處皆一時事也黎水之下不言吉凶者我乃是改卜之辭明)
(其不吉乃改故知卜河北黎水之上不吉也武王定鼎於郏鄏已有遷都之意而先卜黎水上者以帝王所都)
(不常厥邑夏殷皆在河北所以博求吉地故令先卜河北不吉乃卜河南也其卜澗瀍之間南近洛吉今河南)
(城也基址仍在可騐而知所卜黎水之上其處不可知矣凡卜之者必先以墨畫龜要坼依此墨然後灼之求)
(其兆順食此墨畫之處故云惟洛食顧氏云先卜河北黎水者近於紂都為其懷土重遷故先卜近以悅之用)
(鄭康成之說義或然也洛陽即成周敬王自王城遷而都之春秋昭三十二年城成周是也周公慮此頑民未)
(從周化故既營洛邑將定下都以遷殷之頑民故命召公即并卜之周公既至即遣使以所卜地圖及獻所卜)
(吉兆來告於成王言已重其事并獻卜兆者使王觀兆知其審吉也)
王拜手稽首曰公不敢不敬天之休來相宅其作周匹
休𫝊成王尊敬周公答其拜手稽首而受其言𫐠而美
之言公不敢不敬天之美來相宅其作周以配天之美
公既定宅伻來來視予卜休恒吉我二人共貞𫝊言公
前已定宅遣使來來視我以所卜之美常吉之居我與
公共正其美公其以予萬億年敬天之休𫝊公其當用
我萬億年敬天之美十千為萬十萬為億言久遠拜手
稽首誨言𫝊成王盡禮致敬於周公求教誨之言音義
(貞正也馬云當也盡子忍反)疏(正義曰成王尊敬周公故亦盡禮致敬拜手稽首乃受公之語述公之美)
(曰不敢不敬天之美來至洛相宅其意欲作周家配天之美故也公既定洛邑即使人來告亦來視我以所卜)
(之美常吉之居我當與公二人共正其美公定此宅其當用我萬億年敬天之美故也王既言此又拜手稽首)
(於周公求教誨之言𫝊正義曰拜手稽首施於極敬哀十七年左傳云非天子寡君無所稽首諸侯小事大尚)
(不稽首况於臣乎成王尊敬周公故答其拜手稽首而受其言又述而美之天命文武使王天下是天之美事)
(言公不敢不敬天之美來相洛邑之宅周公追述往前遣使獻卜故成王復述公言言公前已定宅遣使來來)
(視我所卜之吉兆常吉之居自言前已知其卜既有此美我當與公二人共正其美意欲留公輔已共公正此)
(美事來來重文者上來言使來下來為視我卜也鄭云伻來來者使二人也與孔意異言居洛為治可以永久)
(公意其當用我使萬億年敬天之美言公欲令己祚胤久遠美公意之深也王制云方百里者為方十里者百)
(為田九十億畆方里者萬則是為田九百萬畆今記乃云九十億畆是名十萬為億也楚語云百姓千品萬官)
(億醜每數相十是古十萬曰億今之算術乃萬萬為億也拜手稽首誨言此一段史官所錄非王言也王求教)
(誨之言必有求教誨之辭史略取其意故直云誨言為求誨言而拜故言成王盡禮致敬於周公求教誨之言)
(也)
周公曰王肇稱殷禮祀于新邑咸秩無文𫝊言王當始
舉殷家祭祀以禮典祀於新邑皆次秩不在禮文者而
祀之予齊百工伻從王于周予惟曰庶有事𫝊我整齊
百官使從王於周行其禮典我惟曰庶幾有善政事今
王即命曰記功宗以功作元祀𫝊今王就行王命於洛
邑曰當記人之功尊人亦當用功大小為序有大功則
列大祀謂功施於民者惟命曰汝受命篤弼丕視功載
乃汝其悉自教工𫝊惟天命我周邦汝受天命厚矣當
輔大天命視羣臣有功者記載之乃汝新即政其當盡
自教衆官躬化之孺子其朋孺子其朋其往𫝊少子慎
其朋黨少子慎朋黨戒其自今已往無若火始燄燄厥
攸灼敘弗其絶𫝊言朋黨敗俗所宜禁絶無令若火始
然燄燄尚微其所及灼然有次序不其絶事從微至著
防之宜以初厥若彝及撫事如予惟以在周工𫝊其順
常道及撫國事如我所為惟用在周之百官往新邑伻
嚮即有僚明作有功惇大成裕汝永有辭𫝊往行政化
於新邑當使臣下各嚮就有官明為有功厚大成寬裕
之德則汝長有歎譽之辭於後世音義(曰音越一音人實反燄音豔叙)
(絶句馬讀叙字屬下令力呈反嚮許亮反注同惇都昆反)疏(正義曰王求教誨之言公乃誨之周公曰王居)
(此洛邑當始舉殷家祭祀以為禮典祀於洛之新邑皆次秩在禮無文法應祀者亦次秩而祀之我雖致政為)
(王整齊百官使從王於周行其禮典若能如此我惟曰庶幾有善政事今王就行王命於洛邑曰王當記人之)
(功尊人亦當用功大小為次序有大功者則列為大祀又申述所以祀神記臣功者政事由臣而立惟天命我)
(周邦之故曰汝受天命厚矣當輔大天命故須視羣臣有功者記載之君知臣功則臣皆盡力欲令羣臣盡力)
(於其初即教之乃汝新始即政其當盡自教誨衆官令王躬自化之使之立功又以朋黨害政尤宜禁絶故丁)
(寧戒之少子慎其朋黨少子慎其朋黨戒其自今已往令常慎此朋黨之事若欲絶止禁其未犯無令若火始)
(然燄燄尚微火既然燄其火所及將灼然有次序矣不其復可絶也汝成王其當慎此常道及撫循國事如我)
(攝政所為惟當用我此事在周之百官則當畏服各立功矣汝當以此往行政化於新邑當使臣下百官各嚮)
(就有官明為有功厚大成寬裕之德則汝長有歎譽之辭於後世此周公誨王之言也𫝊正義曰於時制禮巳)
(訖而云殷禮者此殷禮即周公所制禮也雖有損益以其從殷而來故稱殷禮猶上篇云庶殷本其所由來孔)
(於上𫝊已具故於此不言必知殷禮即周禮者以此云祀於新邑即下文烝祭歲也既用騂牛明用周禮云始)
(者謂於新邑始為此祭顧氏云舉行殷家舊祭祀用周之常法言周禮即殷家之舊禮也鄭玄云王者未制禮)
(樂恒用先王之禮樂是言伐紂以來皆用殷之禮樂非始成王用之也周公制禮樂既成不使成王即用周禮)
(仍令用殷禮者欲待明年即政告神受職然後班行周禮班訖始得用周禮故告神且用殷禮也孔義或然故)
(復存之神數多而禮文少應祭之神名有不在禮文者故令皆次秩不在禮文而應祀者皆舉而祀之時成王)
(未有留公之意公以成王初始即政自慮百官不齊故雖即致政猶欲整齊百官使從王於周謂從至新邑行)
(其典禮周公以成王賢君今復成長故言我惟曰庶幾有善政事言己私為此言冀王為政善也記臣功者是)
(人主之事故言今王就行王命於洛邑謂正位為王臨察臣下知其有功以否恐王輕忽此事故曰當記人之)
(功更言曰者所以致殷勤也尊人必當用功大小為次序令功大者居上位功小者處下位也有大功則列為)
(大祀謂有殊功堪載祀典者祭法云聖王之制祭祀也法施於民則祀之以死勤事則祀之以勞定國則祀之)
(能禦大災則祀之能捍大患則祀之是謂大祀謂功施於民者也或時立其祀配享廟庭亦是也惟天命我周)
(邦謂天命我文武故及汝成王復受天命為天子是天之恩德深厚矣天以厚德被汝汝當輔大天命任賢使)
(能行合天意是輔大天也汝當輔大天命故宜視羣臣有功者記載之覆上記功宗以功言之也欲令羣臣有)
(功必須躬自教化之在於初始故言乃汝新即政其當盡自教衆官欲令王躬化之者正已之身使羣臣法之)
(非謂以辭化之也言盡自教者政有大小恐王輕大略小令王盡自親化之言惟命曰亦是致殷勤乃者緩辭)
(也義異上句故言乃耳王肅云此其盡自教百官謂正身以先之鄭云孺子幼少之稱謂成王也此上皆云成)
(王此句特言少子者以明朋黨敗俗為害尤大恐年少所忽故特言孺子也朋黨謂臣相朋黨慎其朋黨令禁)
(絶之戒其自今已往謂從即政以後常以此事為戒也無令若火始然以喻無令朋黨始發若火既然初雖燄)
(燄尚微其火所及灼然有次序不其復可絶也以喻朋黨若起漸漸益大羣黨既成不可復禁止也事從微至)
(著防之宜以初謂朋黨未發之前防之使不發考古依法為順常道號令治民為撫國事周公大聖動成軌則)
(如我所為謂如攝政之時事所施為也惟當用我所為在周之百官令其行周公之道法於百官也此時在西)
(都戒王故云往行政化於新邑當使臣下各嚮就所有之官令其各守其職思不出其位自當陳力就列明為)
(有功在官者當以褊小急躁為累故令臣下厚大成寬裕之德臣下既賢君必明聖則汝長有歎譽之辭於後)
(世矣今周頌所歌即歎譽成王之辭也)
公曰己汝惟沖子惟終𫝊己乎汝惟童子嗣父祖之位
惟當終其美業汝其敬識百辟享亦識其有不享享多
儀儀不及物惟曰不享𫝊奉上謂之享言汝為王其當
敬識百君諸侯之奉上者亦識其有違上者奉上之道
多威儀威儀不及禮物惟曰不奉上惟不役志于享凡
民惟曰不享惟事其爽侮𫝊言人君惟不役志於奉上
則凡人化之惟曰不奉上矣如此則惟政事其差錯侮
慢不可治理疏(正義曰周公復誨王曰嗚呼前言已如是矣更復教誨汝惟童子嗣父祖之位)
(惟當終其美業天子居百官諸侯之上須知臣下恭之與慢奉上謂之享汝為天子其當恭敬記識百君諸侯)
(奉上者亦當記識其有不奉上者奉上之道多威儀威儀不及禮物則人惟曰不奉上之道矣所以須記之者)
(百官諸侯為下民之君惟為政教不肯後用其志於此奉上之事則凡民化之亦惟曰不奉上矣百官不奉天)
(子民復不奉百官上下不相畏敬惟政事其皆差錯侮慢不可治理矣故天子須知百官奉上與否也𫝊正義)
(曰周公止而復言故更言公曰己乎者道前言已如是矣為後言發端也童子者言其年幼而任重嗣父祖之)
(位當終其美業能致太平是終之也享訓獻也獻是奉上之辭故奉上謂之享百官諸侯上事天子凡所恭承)
(皆是奉上非獨朝覲貢獻乃為奉上鄭玄專以朝聘說之理未盡也言汝為王當敬識百官諸侯之奉上者亦)
(識其有違上者察其恭承王命如法以否奉上違上皆須記之奉上者當以禮接之違上者當以刑威之所謂)
(賞慶刑威為君之道奉上之道其事非一故云多威儀威儀既多皆須合禮其威儀不及禮物惟曰不奉上矣)
(謂旁人觀之亦言其不奉上也鄭云朝聘之禮至大其禮之儀不及物謂所貢篚多而威儀簡也威儀既簡亦)
(是不享也)乃惟孺子頒朕不暇聽朕教汝于棐民彝𫝊我為
政常若不暇汝惟小子當分取我之不暇而行之聽我
教汝於輔民之常而用之汝乃是不蘉乃時惟不永哉
𫝊汝乃是不勉為政汝是惟不可長哉欲其必勉為可
長篤敘乃正父罔不若予不敢廢乃命𫝊厚次敘汝正
父之道而行之無不順我所為則天下不敢棄汝命常
奉之汝往敬哉兹予其明農哉彼裕我民無遠用戾𫝊
汝往居新邑敬行教化哉如此我其退老明教農人以
義哉彼天下被寬裕之政則我民無遠用來言皆来音
義(頒音班徐甫云反馬云猶也棐音匪又芳鬼反蘉徐莫剛反又武剛反馬云勉也被皮寄反又彼美反)
疏(正義曰又曰己居攝之時為政常若不暇汝惟小子當分取我之不暇而施行之又聽我教汝於輔民之)
(常而用之汝乃於是事不勉力為政則汝是惟不可長久哉必須勉力為之乃可長久此所言皆是汝父所行)
(汝欲勉之但厚次序汝正父之道而行之無不順我所為則天下不敢廢棄汝命必常奉而行之汝往居新邑)
(敬行教化哉如此我其退老明教農人以義哉汝若能使彼天下之民被寬裕之政則我天下之民無問遠近)
(者悉皆用來歸汝矣𫝊正義曰為政常若不暇謂居攝時也聖人為政務在知人雖復治致太平猶恨意之不)
(盡故謙言己所不暇若言猶有美事未得施者然故戒之成王汝惟小子當分取我之不暇而行之言己所不)
(暇行者欲令成王勉行之鄭玄云成王之才周公倍之猶未而言分者誘掖之言也生民之為業雖復志有經)
(營不能獨自成就須王者設教以輔助之聽我教汝輔民之常法而用之謂用善政以安民說文云頒分也成)
(王言公其以予萬億年言欲已長久也故周公於此戒之汝乃於是不勉力為政汝惟不可長哉欲其必勉力)
(勤行政教為可長久之道然後可至萬億年耳蘉之為勉相𫝊訓也鄭王皆以為勉正父謂武王言其德正故)
(稱正父厚次序汝正父之道而行之令其為武王之政也武王周公俱是大聖無不順我所為又令法周公之)
(道既言法武王又法周公則天下不敢棄汝命常奉行之歸其王政令汝往居新邑敬行教化哉公旣歸政則)
(身當無事如此我其退老於州里明教農人以義哉又令成王行寬裕之政以治下民民被寬裕之政則天下)
(之民無問遠近者用來歸王言遠處皆來也上文使之惇大成裕故此言裕政來民結上事也伏生書𫝊稱禮)
(致仕之臣教於州里大夫為父師士為少師朝夕坐於門塾而教出入之子弟是教農人以義也)
王若曰公明保予沖子𫝊成王順周公意請留之自輔
言公當明安我童子不可去之公稱丕顯德以予小子
揚文武烈𫝊言公當留舉大明德用我小子褒揚文武
之業而奉順天奉答天命和恒四方民居師𫝊又當奉
當天命以和常四方之民居處其衆惇宗將禮稱秩元
祀咸秩無文𫝊厚尊大禮舉秩大祀皆次秩無禮文而
宜在祀典者凡此待公而行惟公德明光于上下勤施
于四方𫝊言公明德光於天地勤政施於四海萬邦四
夷服仰公德而化之旁作穆穆迓衡不迷文武勤教𫝊
四方旁来為敬敬之道以迎太平之政不迷惑於文武
所勤之教言化洽予沖子夙夜毖祀𫝊言政化由公而
立我童子徒早起夜寐愼其祭祀而已無所能音義(褒薄)
(謀反切韻博毛反旁步光反迓五嫁反馬鄭王皆音魚據反毖音秘)疏(正義曰王以周公將退因誨之而請)
(留公王順周公之意而言曰公當留住而明安我童子不可去也所以不可去者當舉行大明之德用使我小)
(子褒揚文武之業而奉當天命以和常四方之民居處其衆故也其厚尊大禮謂舉秩大祀皆次秩禮所無文)
(者而皆祀之凡此皆待公而行非我能也更述居攝時事惟公明德光于天地勤政施於四方使四方旁來為)
(敬敬之道以迎太平之政下民皆不復迷惑於文武所勤之教言公化洽使如此也今若留輔我童子惟當早)
(起夜寐慎其祭祀而已言政化由公而立我無所能也𫝊正義曰成王以周公誨已為善順周公之意示已欲)
(行善政而請留之自輔王以公若捨我而去則已政闇而治危故云公當明安我童子不可去也文武受命功)
(德盛隆成王自量己身不能繼業言公當留舉大明德以佑助我用我小子褒揚文武之業而奉順天者下句)
(奉答天命是也孔分經為𫝊故探取下句以申之天命周家欲令民治故又當奉當天命以和常四方之民居)
(處其衆也奉當者尊天意使允當天心和協民心使常行善也居處其衆使之安土樂業也釋詁云將大也厚)
(尊大禮謂祭祀之禮祭統云禮有五經莫重於祭是祭禮最尊大公誨成王令肇稱殷禮祀于新邑咸秩無文)
(欲答公誨己之事還述公辭舉秩大祀皆次秩無禮文而宜在祀典者其祀事非我所為凡此皆待公而行者)
(也言公不可捨我以去也惟公德明光於上下勤施於四方此典下經皆追述居攝時事堯典訓光為充此光)
(亦為充也言公之明德充滿天地即堯典格于上下勤政施於四方即堯典光被四表也意言萬邦四夷皆服)
(仰公德而化之上言待公乃行之此言公有是德言其將來說其已然所以深美公也化洽者上言施化在公)
(此言民化公德四方旁來為敬敬之道民皆敬嚮公以迎太平之政言迎者公政從上而下民皆自下迎之言)
(其慕化速也文武勤行教化欲以教訓利民民蒙公化識文武之心不復迷惑文武所勤之教言公居攝之時)
(政化己洽於民也予沖子夙夜毖祀此述留公之意陳自今已後之事言公若留住政化由公而立我童子徒)
(早起夜寐慎其祭祀而已於政事無所能欲惟典祭祀以政事委公襄二十六年左𫝊云衛獻公使與寗喜言)
(曰苟得反國政由寗氏祭則寡人亦猶是也)
王曰公功棐廸篤罔不若時𫝊公之功輔道我已厚矣
天下無不順而是公之功疏(正義曰王又重述前言還說居攝時事也曰公之功)
(輔道我已厚矣天下無有不順而是公之功者公所以須留也𫝊正義曰王意言公之居攝天下若為非則可)
(捨我而去公之居攝天下無不順而是公之功不可捨我去)
王曰公予小子其退即辟于周命公後𫝊我小子退坐
之後便就君於周命立公後公當留佑我四方廸亂未
定于宗禮亦未克敉公功𫝊言四方雖道治猶未定於
尊禮禮未彰是亦未能撫順公之大功明不可以去迪
將其後監我士師工𫝊公留教道將助我其今已後之
政監篤我政事衆官委任之言誕保文武受民亂為四
輔𫝊大安文武所受之民治之為我四維之輔明當依
倚公音義(敉亡婢反治直吏反下同監工銜反注同)疏(正義曰王呼周公曰我小子其退此坐就)
(為君於周謂順公之言行天子之政於洛邑也至洛邑當命公後立公之世子為國君公當留輔我也公之攝)
(政四方雖已道治理猶自未能定於尊禮是亦未能撫順公之大功公當待其定大禮順公之大功此時未可)
(去也公當留教道將助我其今已後之政監篤我政事衆官以此大安文武所受之民而治之為我四維之輔)
(助明已當依倚公也𫝊正義曰退者退朝也周公於時令成王居王位而以政歸之成王順周公言受其政也)
(言我小子退坐之後便就君位於周周洛邑許其從公言適洛邑而行新政也古者臣有大功必封為國君今)
(周公將欲退老故命立公後使公子伯禽為國君公當留佑我王肅云成王前春亦俱至洛邑是顧無事既會)
(而還宗周周公往營成周還來致政成王也王意恐王意以四方既定不須更留故謂公云四方雖已道治而)
(猶未能定於尊大之禮言其禮樂未能彰明也禮既未彰是天下之民亦未能撫安順行公之大功公當待其)
(禮法明公功順乃可去耳明今不可以去文武受民之於天下今大安文武所受之民助我治之為我四維之)
(輔明己當依倚公也維者為之綱紀猶如用繩維持之文王世子云設四輔謂設衆官為四方輔助周公一人)
(事無不統故一人為四輔管子云四維不張國乃滅亡𫝊取管子之意故言四維之輔也)
王曰公定予往已公功肅將祇歡𫝊公留以安定我我
從公言往至洛邑已矣公功以進大天下咸敬樂公功
公無困哉我惟無斁其康事公勿替刑四方其世享𫝊
公必留無去以困我哉我惟無厭其安天下事公勿去
以廢法則四方其世世享公之德音義(樂音洛斁音亦厭於豔反)疏
(正義曰王又呼公公留以安定我我從公言往至洛邑已矣公功已進且大矣天下皆樂公之功敬而歡樂公)
(必留無去以困我哉公留助我我惟無厭其安天下之事公勿去以廢法則四方之民其世世享公之德矣𫝊)
(正義曰讀文以公定為句王稱定者言定已也故𫝊言公留以安定我我字𫝊加之我從公言是經之予也往)
(至洛邑已矣言已順從公命受歸政也公功已進大天下咸敬樂公之功亦謂居攝時也釋詁云肅進也王言)
(己才智淺短公去則困故請公無去以困我哉我意欲致太平惟無厭倦其安天下之事是以留公公勿去以)
(廢治國之法則天下四方之民蒙公之恩其世世享公之德享謂荷負之)
周公拜手稽首曰王命予來承保乃文祖受命民𫝊拜
而後言許成王留言王命我来承安汝文德之祖文王
所受命之民是所以不得去越乃光烈考武王弘朕恭
𫝊於汝大業之父武王大使我恭奉其道敘成王留已
意孺子来相宅其大惇典殷獻民𫝊少子今所以来相
宅於洛邑其大厚行典常於殷賢人亂為四方新辟作
周恭先𫝊言當治理天下新其政化為四方之新君為
周家見恭敬之王後世所推先也曰其自時中乂萬邦
咸休惟王有成績𫝊曰其當用是土中為治使萬國皆
被美德如此惟王乃有成功予旦以多子越御事篤前
人成烈答其師作周孚先𫝊我旦以衆卿大夫於御治
事之臣厚率行先王成業當其衆心為周家立信者之
所推先疏(正義曰周公拜手稽首盡禮致敬許王之留乃興而為言曰王今命我來居臣位承安汝)
(文德之祖文王所受命之民令我繼文祖大業我所以不得去也又於汝大業父武王大使我恭奉其道王意)
(以此留我其事甚大我所以為王留也公呼成王云少子今所以來相宅於洛邑者欲其大厚行常道於殷賢)
(人王當治理天下新其政化為四方之新君為周家後世見恭敬之王所推先也重誨王曰其當用是土中為)
(治使萬國皆被美德如此惟王乃有成功也公自稱名曰若王居洛邑則我旦以多衆君子卿大夫等及於御)
(治事之臣厚率行前人先王成業使當其衆心為周家後世人臣立信者之所推先言我留輔王使君臣皆為)
(後世所推先期於上下俱顯也𫝊正義曰拜是從命之事故云拜而後言許成王留也以退為去以留為來故)
(言王命我來來居臣位為太師也承安汝文德之祖文王所受命之民天命文王使為民主天以民命文王故)
(民是文王所受命之民承安者承文王之意安定此民言王之留已乃為此事其事既大是所以不得去也於)
(汝成王大功業之父武王王意大使我恭奉其道叙成王留已之意也王於文王武王皆欲令周公奉其道安)
(其民其意一也周公分言之耳承安其文王之民恭奉其武王之道互相通也少子者呼成王之辭言我今所)
(以來相宅於洛邑者欲令王居洛其大厚行典常於殷賢人而據洛為政故言來訓典為常故連言典常言其)
(行常道也周受於殷故繼之於殷人有賢性故稱賢人易稱日新之謂盛德雖舊有美政令王更復新之言當)
(治理天下新其政化為四方之新君與後人為軌訓為周家見恭敬之王後世所推先也謂周家後世子孫有)
(德之王被人恭敬推先王戒成王使為善政令後王崇重之重以誨王成其上事故言曰以起之旦是周公之)
(名故自稱我旦也子者有德之稱大夫皆稱子故以多子為衆卿大夫同欲令成王行善政為後世賢王所推)
(先公與羣臣盡誠節為後世賢臣所推先故欲以衆卿大夫及於御治事之臣深厚率行先王之業使當其人)
(衆之心為周家後世賢臣立信者之所推先也𫝊於此不言後世從上省文也於君言見恭敬於臣言立信者)
(以君尊言人敬臣卑言自立信因其所宜以設文也)考朕昭子刑乃單文祖德伻
來毖殷乃命寧𫝊我所成明子法乃盡文祖之德謂典
禮也所以君土中是文武使已来慎教殷民乃見命而
安之予以秬鬯二卣曰明禋拜手稽首休享𫝊周公攝
政七年致太平以黑黍酒二器明潔致敬告文武以美
享既告而致政成王留之本說之予不敢宿則禋于文
王武王𫝊言我見天下太平則潔告文武不經宿惠篤
敘無有遘自疾萬年厭于乃德殷乃引考傳汝為政當
順典常厚行之使有次序無有遇用患疾之道者則天
下萬年厭於汝德殷乃長成為周王伻殷乃承敘萬年
其永觀朕子懷德𫝊王使殷民上下相承有次序則萬
年之道民其長觀我子孫而歸其德矣勉使終之音義
(單音丹馬丁但反信也秬音巨鬯勅亮反香酒也卣由手反又音由中樽也禋音因遘工豆反厭於豔反注同)
(馬云厭飫也徐於廉反)疏(正義曰周公又說制禮授王使王奉之我所成明子之法乃盡是汝文祖之德)
(言用文王之道制禮其事大不可輕也又言所以須善治殷獻民者文武使已來居土中慎教殷民乃是見命)
(於文武而安之故也制典當待太平我以時既太平即以秬黍鬯酒盛於二卣罇内我言曰當以此酒須明潔)
(致敬於文武我則拜手稽首告文武以美享告云今太平即速告廟我不敢經宿則禋告文王武王以致太平)
(之事汝王為政當順典常厚行之使有次序則諸為政者無云有遇用患疾之道苦毒下民則天下萬年厭飽)
(於汝王之德殷乃長成為周王使殷民上下相承有次序則萬年之道下民其長觀我子孫而歸其德矣勸王)
(使終之皆是誨王之言也𫝊正義曰典禮治國事資聖人前聖後聖其終一揆故言所欲成明子之法乃盡是)
(汝祖文王之德也予斥成王下句並告文武兼用武王可知又述居洛邑之意所以居土中者是文武使己來)
(居此地周公自非己意也文武令我營此洛邑欲使居土中慎教殷民乃是見命於文武而安殷民也顧氏云)
(文武使我來慎教殷民我今受文武之命以安民也康誥之作事在七年云四方民大和會和會即太平之驗)
(是周公攝政七年致太平也釋草云秬黑黍釋器云卣中罇也以黑黍為酒煑鬱金之草築而和之使芬香調)
(暢謂之秬鬯鬯酒二器明潔致敬告文王武王以美享謂以太平之美事享祭也國語稱精意以享謂之禋釋)
(注云禋敬也是明禋為明潔致敬也太平是王之美事故太平告廟是以美享祭也公既告太平而致政成王)
(成王留之故本而說之此事者欲令成王重其事厚行之周禮鬱鬯之酒實之於彛此言在卣者詩大雅江漢)
(及文侯之命皆言秬鬯一卣告於文人則未祭實之於卣祭時實之於彝彼一卣此二卣者此一告文王一告)
(武王彼王賜臣使告其太祖故惟一卣耳此經卣下言曰者說本盛酒於罇乃為此辭故言曰也予不敢宿者)
(此申述上明禋之事言我見天下太平則潔告文武不敢經宿示虔恭之意也此三月營洛邑民已和會則三)
(月之時已太平矣既告而致政則告在歲末而云不經宿者盖周公營洛邑至冬始成得還鎬京祭文武是為)
(不經宿也且太平非一日之事公云不經宿者示虔恭之意耳未必旦見太平即此日告也鄭玄以文祖為明)
(堂曰眀禋者六典成祭於明堂告五帝太皥之屬也既告明堂則復禋於文武之廟告成洛邑釋言云惠順也)
(此經述上惇典故言汝為政當順典常厚行之使有次序釋詁云遘遇也患疾之道謂虐政使人患疾之厚行)
(典常使有次序則百官諸侯凡為政者皆無有遇用患疾之政以害下民則經歴萬年厭飽於汝德則殷國乃)
(長成為周王伻殷乃承叙者上言天下民萬年厭飽王德此教為王德使萬年令民厭飽王德也能使殷民上)
(下有次序則王德堪至萬年之道王之子孫當行不怠則民其長觀我子孫知其有德而歸其德矣此則長成)
(為周勸勉王使終之)
戊辰王在新邑𫝊成王既受周公誥遂就居洛邑以十
二月戊辰晦到烝祭歲文王騂牛一武王騂牛一王命
作册逸祝册惟告周公其後𫝊明月夏之仲冬始於新
邑烝祭故曰烝祭歲古者褒德賞功必於祭日示不專
也特加文武各一牛告曰尊周公立其後為魯侯王賓
殺禋咸格王入太室祼𫝊王賓異周公殺牲精意以享
文武皆至其廟親告也太室清廟祼鬯告神王命周公
後作册逸誥𫝊王為冊書使史逸誥伯禽封命之書皆
同在烝祭日周公拜前魯公拜後在十有二月惟周公
誕保文武受命惟七年𫝊言周公攝政盡此十二月大
安文武受命之事惟七年天下太平自戊辰已下史所
終述音義(王在新邑孔馬絶句烝之承反鄭讀王在新邑烝騂息營反祝之又反一咅之六反王賓)
(絶句殺禋絶句一讀連咸格絶句大室馬云廟中之夾室祼官喚反誕保文武受命絶句馬同惟七年周公攝)
(政七年天下太平馬同鄭云文王武王受命及周公居攝皆七年)疏(正義曰自此以下史終述之周公歸)
(政成王既受言誥之王即東行赴洛邑其年十二月晦戊辰日王在新邑後月是夏之仲冬為冬節烝祭其月)
(節是周之歲首特異常祭加文王騂牛一武王騂牛一王命有司作策書乃使史官名逸者祝讀此策惟告文)
(武之神言周公有功宜立其後為國君也其時王尊異周公以為賓殺牲享祭文王武王皆親至其廟王入廟)
(之太室行祼鬯之禮言其尊興周公而禮敬深也於此祭時王命周公後令作策書使逸讀此策辭以告伯禽)
(言封之於魯命為周公後也又總述之在十冇二月惟周公大安文武受命之事於此時惟攝政七年矣傳正)
(義曰周公告成王令居洛邑為治王既受周公之誥遂東行就居洛邑以十二月戊辰晦日到洛指言戊辰王)
(在新邑知其晦日始到者此歲入戊午蔀五十六年三月云丙午朏以算術計之三月甲辰朔大四月甲戌朔)
(小五月癸夘朔大六月癸酉朔小七月壬寅朔大八月壬申朔小九月辛丑朔大又有閏九月辛未朔小十月)
(庚子朔大十一月庚午朔小十二月己亥朔大計十二月三十日戊辰晦到洛也明月夏之仲冬者下云在十)
(有二月者周之十二月建亥之月也戊辰是其晦日故明日即是夏之仲冬建子之月也言明月者此烝祭非)
(朔日故言月也自作新邑已來未嘗於此祭祀此歲始於新邑烝祭故曰烝祭歲也周禮大司馬仲冬教大閱)
(遂以享烝是也土者冬祭必用仲月此是周之歲首故言歲耳王既戊辰晦到又須戒日致齊不得以朔日即)
(祭之祭統云古者明君爵有德而禄有功必賜爵禄於太廟示不敢專也故云古者褒德賞功必於祭日示不)
(專也因封之特設祭烝之禮宗廟用太牢此文武皆言牛一知於太牢之外特加一牛告白文武之神言為尊)
(周公立其後為魯侯魯頌所云王曰叔父建爾元子俾侯于魯是此時也王命作策者命有司作策書也讀策)
(告神謂之祝逸祝策者使史逸讀策書也鄭玄以烝祭上屬歲文王騂牛一者歲是成王元年正月朔日特告)
(文武封周公也案周頌烈文序云成王即政諸侯助祭鄭箋云新王即政必以朝享之禮祭於祖考告嗣位也)
(則鄭意以朝享之後特以二牛告文武封周公之後與孔義不同王賓異周公者王尊周公為賓異於其臣王)
(肅云成王尊周公不敢臣之以為賓故封其子是也周語云精意以享謂之禋既殺二牲精誠其意以享祭文)
(武咸皆也格至也皆至其廟言王重其事親告之也太室室之大者故為清廟廟冇五室中央曰太室王肅云)
(太室清廟中央之室清廟神之所在故王入太室祼獻鬯酒以告神也祼者灌也王以圭瓉酌鬱鬯之酒以獻)
(尸尸受祭而灌於地因奠不飲謂之祼郊特牲云既灌然後迎牲則殺在祼後此經先言殺後言祼者殺者咸)
(格表王敬公之意非行事之次也其王入太室祼乃是祭時行事耳周人尚臭祭禮以祼為重故言王祼其封)
(伯禽乃是祭之將末非祼時也祭統賜臣爵禄之法示祭之日一獻君降立于阼階之南南嚮所命者北面史)
(由君右執策命之鄭云一獻一酳尸也禮酳尸尸獻而祭畢是祭末乃命之以祼為重故特言之王為策書亦)
(命有司為之也上云作策作告神之策此言作策誥伯禽之策祭於神謂之祝於人謂之誥故云使史逸誥伯)
(禽封命之書封康叔謂之康誥此命伯禽當云伯禽之誥定四年左傳云命以伯禽即史逸所讀之策也上言)
(逸祝策此誥下不言策者祝是讀書之名故上云祝策此誥是誥伯禽使知雖復讀書以誥之不得言誥策也)
(上告周公其後已言告神封周公嫌此逸誥以他日告之故云皆同在烝祭日以祭統言一獻命之知此亦祭)
(日也文十三年公羊傳曰封魯公以為周公也周公拜乎前魯公拜乎後曰生以養周公死則為周公主自戊)
(辰已上周公與成王相對語未有致政年月故史於此總結之自戊辰下非是王與周公之辭故辨之云史所)
(終述也)
尚書注疏卷十四
尚書注疏卷十四考證
召誥序成王在豐欲宅洛邑傳武王克商遷九鼎於洛
邑欲以為都故成王居焉○(臣召南)按宅洛之意始
於武王史記周本紀載武王言南望三塗北望岳鄙
顧詹有河粤詹洛伊母遠天室營周居於洛邑而後
去又有成王使召公復營洛邑如武王之意以左傳
臧哀伯言武王遷九鼎於洛邑王孫滿言成王定鼎
於郏鄏証之似確有此事其初曰遷其後曰定次第
秩然但史記言營周居其說可疑若武王已有成規
周召二公何須再卜乎杜預曰武王遷九鼎時但營
雒邑未有都城至周公乃卒營雒邑謂之王城故傳
曰成王定鼎於郏鄏可謂確解正義曰戎衣大定之
日自可遷置西周乃從九鼎處於洛邑故知本意欲
以為都則尤確矣惜穎逹不移彼疏以解此傳也
疏故稱九鼎其實一鼎○(臣召南)按既曰九鼎豈一
鼎乎穎達疏桓二年左傳謂其鼎有九故稱九鼎何
其同說一事而彼此矛盾也
王朝步自周○(臣召南)按孔傳但訓步為行周本紀注
引鄭康成曰步行也堂下謂之步豐鎬異邑而言步
者告武王廟即行出廟入廟不以遠為父恭也是步
為步行之步矣
三月惟丙午朏○漢書律歷志引此作惟三月丙午朏
疏周書月令云三日粤朏○(臣照)按王應麟曰律歷
志引古文月采篇曰三日曰朏顔注曰說月之光采
愚以書正義考之采字疑當作令今按令字無義此
當從律歷志改不當據此以改律歷志也
越三日戊申太保朝至于洛疏凡發豐至洛為十四日
也○顧炎武曰古者吉行日五十里故召公營洛乙
未自周戊申朝至于洛凡十有四日師行日三十里
故武王伐紂癸巳自周戊午師渡孟津凡二十有五
日漢志以為三十一日誤
厥既得卜則經營傳經營規度城郭郊廟朝市之位處
疏匠人王城方九里如典命文又以公城方九里天
子城十二里○(臣召南)按洛邑規模逸周書作雒篇
略載其事言城方千七百二十丈郛十七里南繋於
洛水北因於郏山以為天下凑後漢州郡志注引博
物志曰王城方七百二十丈郛一十里數稍不同至
周禮典命原無明文言王城十二里惟考工記匠人
則營國方九里鑿鑿言之鄭注天官序官體國經野
即引司農營國九里九經九緯之說是固以匠人為
正解矣至注典命則曰公之城盖方九里盖者疑辭
故不直言王之城十二里也
太保乃以庶邦冢君出取幣傳王與周公俱至文不見
王無事○朱子曰以下篇告卜事觀之孔傳恐不然
又曰公至洛皆書日以謹之不應詳臣略君如此也
(臣召南)按朱子說是若王與周公並以乙夘日至則
書王更重於周公且丁巳之郊戊午之社王當身臨
何云王無事也若王以郊社之後至尤當書某日王
至於新邑庶邦冢君覲王召公作書當直誥於王何
必取幣錫周公而言旅王及公哉孔傳此義一誤下
文遂不可解孔疏於下篇告卜已疑成王之必未至
乃於此文則不復紏正傳違
用顧畏于民碞傳碞僭也疏碞即巖也○蘇軾曰碞險
也水能載舟亦能覆舟物無險於民者矣
用乂民(句)○古讀如此蔡沈𫝊用乂(句)民字連下若有
功讀
敢以王之讎民百君子𫝊言民在下自上匹之○蘇軾
曰讎民殷之頑民歟即與三監叛者友民周民也百
君子殷周之賢士大夫也薛季宣曰讎民先於友民
者作洛以鎮静商人為先也王應麟曰商之澤深矣
民之思商不衰梓材謂之迷民召誥謂之讎民不敢
有忿疾之心焉盖皆商之忠臣義士也
洛誥序使来告卜𫝊疏○疏二段監本悞刻後標目之
下今移正
洛誥○(臣浩)按王安石謂洛誥多闕文有不可解者蘇
軾謂周公拜手稽首之上即有脫簡在康誥朱子謂
王曰兩段闕公荅文其最著者陳櫟謂王在新邑之
上必有某月某日王至于新邑之文也然孔傳孔疏
順文解之並不云有脫簡
朕復子明辟傳言我復還明君之政于子○程子曰猶
言告嗣天子王矣葉夢得曰復如孟子有復於王者
曰之復自孔氏以此文為歸政古今儒者從之獨王
荆公謂不然(臣召南)按周公攝位之說自戰國以来
即有之明堂位盖魯陋儒所作漢則伏生大傳司馬
氏史記並詳其事即解復子明辟為還政亦不止於
孔𫝊劉歆不見古文而三統歴言周公七年復子明
辟之歲則今文訓解本同無怪新莽引此文以藉口
也但周公始終為臣成王自幼為主本非攝何言復
耶王程之解是也
我又卜瀍水東亦惟洛食𫝊今洛陽也將定下都遷殷
頑民○(臣召南)按以洛邑對鎬京言洛為東鎬為西
平王以後稱東周者洛邑王城也以王城對下都言
下都為東王城又為西敬王以後稱東周者下都成
周也成周在王城之東四十里漢為河南郡所治雒
陽縣王城漢為河南縣
疏武王定鼎于郏鄏已有遷都之意○(臣召南)按文
應作遷鼎于洛邑不當用成王事也此係臨文之誤
王肇稱殷禮𫝊言王當始舉殷家祭祀○王安石曰殷
盛也如五年再殷祭之殷
其往○金履祥曰後漢書引此文作慎其往
惟以在周工(句)○古讀如此蔡沈傳連下往新邑為句
命公後傳命立公後疏使公子伯禽為國君○蔡沈曰
後猶後世留守留後之義先儒謂封伯禽非是考費
誓在周公東征時則伯禽就國盖已久矣
考朕昭子刑○李光地曰昭子當是武王對文考言則
曰昭子又曰對成王言武王則曰乃光烈考周公自
稱武王則曰朕昭子
乃命寧(句)○古讀如此蔡沈傳連下予字為句
戊辰王在新邑烝祭歲○(臣召南)按周頌清廟之詩作
於此時詩序曰清廟祀文王也周公既成洛邑朝諸
侯率以祀文王焉是其明證
惟周公誕保文武受命疏故史於此總結之○史字監
本訛安今改正
尚書注疏卷十四考證
