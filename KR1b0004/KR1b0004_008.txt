尚書注疏卷八
漢孔氏傳唐陸德明音義孔穎達疏
商書(盤庚上盤庚下)(盤庚中)
序盤庚五遷將治亳殷𫝊自湯至盤庚凡五遷都盤
庚治亳殷民咨胥怨𫝊胥相也民不欲徙乃咨嗟憂
愁相與怨上作盤庚三篇音義(盤本又作般步千反治直吏反胥徐思餘)
(反怨紆萬反)疏(正義曰商自成湯以來屢遷都邑仲丁河亶甲祖乙皆有言誥歴載於篇盤庚最在)
(其後故序總之自湯至盤庚凡五遷都今盤庚將欲遷居而治於亳之殷地民皆戀其故居不欲移徙咨)
(嗟憂愁相與怨上盤庚以言辭誥之史叙其事作盤庚三篇𫝊正義曰經言不常厥邑于今五邦故序言)
(盤庚五遷𫝊嫌一身五遷故辨之云自湯至盤庚凡五遷都也上文言自契至於成湯八遷并數湯為八)
(此言盤庚五遷又并數湯為五湯一人再數故班固云殷人屢遷前八後五其實止十二也此序云盤庚)
(將治亳殷下𫝊云殷亳之别名則亳殷即是一都湯遷還從先王居也汲冡古文云盤庚自奄遷於殷殷)
(在鄴南三十里束晳云尚書序盤庚五遷將治亳殷舊說以為居亳亳殷在河南孔子壁中尚書云將始)
(宅殷是與古文不同也漢書項羽𫝊云洹水南殷墟上今安陽西有殷束晳以殷在河北與亳異也然孔)
(子壁内之書安國先得其本此將治亳殷不可作將始宅殷亳字磨滅容或為宅壁内之書安國先得始)
(皆作亂其字與治不類無緣誤作始字知束晳不見壁内之書妄為說耳若洹水南有殷墟或當餘王居)
(之非盤庚也盤庚治於亳殷紂滅在於朝歌則盤庚以後遷於河北蓋盤庚後王有從河自亳地遷於洹)
(水之南後又遷於朝歌釋詁云胥皆也相亦是皆義故通訓胥爲相也民不欲徙乃咨嗟憂愁相與怨上)
(經云民不適有居是怨上之事也仲丁祖乙亦是遷都序無民怨之言此獨有怨者盤庚祖乙之曾孫也)
(祖乙遷都於此至今多歴年世民居已久戀舊情深前王三徙誥令則行曉喻之易故無此言此則民怨)
(之深故序獨有此事彼各一篇而此獨三篇者謂民怨上故勸誘之難也民不欲遷而盤庚必遷者鄭玄)
(云祖乙居耿後奢侈踰禮土地廹近山川嘗圯焉至陽甲立盤庚爲之臣乃謀徙居湯舊都又序注云民)
(居耿久奢淫成俗故不樂徙王肅云自祖乙五世至盤庚元兄陽甲宫室奢侈下民邑居墊隘水泉潟鹵)
(不可以行政化故徙都於殷皇甫謐云耿在河北廹近山川自祖辛以來民皆奢侈故盤庚遷於殷此三)
(者之說皆言奢侈鄭玄既言君奢又言民奢王肅專謂君奢皇甫謐專謂民奢言君奢者以天子宫室奢)
(侈侵奪下民言民奢者以豪民室宇過度逼廹貧乏皆爲細民弱劣無所容居欲遷都改制以寬之富民)
(戀舊故違上意不欲遷也案檢孔傳無奢侈之語惟下篇云今我民用蕩析離居罔有定極傳云水泉沉)
(溺故蕩析離居無安定之極徙以爲之極孔意蓋以地勢洿下又久居水變水泉潟鹵不可行化故欲遷)
(都不必爲奢侈也此以君名名篇必是爲君時事而鄭玄以爲上篇是盤庚爲臣時事何得專輙謬妄也)
盤庚上𫝊盤庚殷王名殷質以名篇音義(盤庚殷王名馬)
(云祖乙曾孫祖丁之子不言盤庚誥何非但錄其誥也取其徙而立功故以盤庚名篇)疏(正義)
(曰此三篇皆以民不樂遷開解民意告以不遷之害遷都之善也中上二篇未遷時事下篇既遷後)
(事上篇人皆怨上初唘民心故其辭尤切中篇民已少悟故其辭稍緩下篇民既從遷故辭復益緩)
(哀十一年左傳引此篇云盤庚之誥則此篇皆誥辭也題篇不曰盤庚誥者王肅云取其徙而立功)
(故但以盤庚名篇然仲丁祖乙河亶甲等皆以王名篇則是史意異耳未必見他義𫝊正義曰周書)
(諡法成王時作故桓六年左傳云周人以諱事神殷時質未諱君名故以王名名篇也上仲丁祖乙)
(亦是王名於此始作傳者以上篇經亡此經稱盤庚故就此解之史記殷本紀云盤庚崩弟小辛立)
(殷復衰百姓思盤庚乃作盤庚三篇與此序違非也鄭玄云盤庚湯十世孫祖乙之曾孫以五遷繼)
(湯篇次祖乙故繼之于上累之祖乙爲湯玄孫七世也又加祖乙復其祖父通盤庚故十世本紀云)
(祖乙崩子祖辛立崩子開甲立崩弟祖丁立崩開甲之子南庚立崩祖丁子陽甲立崩弟盤庚立是)
(祖乙生祖辛祖辛生祖丁祖丁生盤庚故爲曾孫)
盤庚遷於殷𫝊亳之别名民不適有居𫝊適之也不欲
之殷有邑居率籲衆慼出矢言𫝊籲和也率和衆憂之
人出正直之言曰我王來既爰宅於兹𫝊我王祖乙居
耿爰於也言祖乙巳居於此重我民無盡劉𫝊劉殺也
所以遷此重我民無欲盡殺故不能胥匡以生卜稽曰
其如台𫝊言民不能相匡以生則當卜考於龜以徙曰
其如我所行先王有服恪謹天命兹猶不常寧𫝊先王
有所服行敬謹天命如此尚不常安有可遷輙遷不常
厥邑于今五邦𫝊湯遷亳仲丁遷囂河亶甲居相祖乙
居耿我往居亳凡五徙國都今不承于古罔知天之斷
命𫝊今不承古而徙是無知天將斷絶汝命矧曰其克
從先王之烈𫝊天將絶命尚無知之況能從先王之業
乎若顚木之有由蘖𫝊言今往遷都更求昌盛如顛仆
之木有用生蘖哉天其永我命于兹新邑𫝊言天其長
我命於此新邑不可不徙紹復先王之大業底綏四方
𫝊言我徙欲如此音義(籲音喻慼千歴反盡子忍反稽工兮反台音怡恪苦角反五邦)
(馬云謂商邱亳囂相耿也斷又音短從才容反蘖五逹反本又作枿馬云顛本而肄生曰枿仆音赴又步北反)
(底之履反)疏(正義曰盤庚欲遷於亳之殷地其民不欲適彼殷地别有邑居莫不憂愁相與怨上盤庚率領)
(和諧其衆憂之人出正直之言以曉告曰我先王初居此者從舊都來於是宅於此地所以遷於此者爲重我)
(民無欲盡殺故先王以久居墊隘不遷則死見下民不能相匡正以生故謀而來徙以徙為善未敢專決乂考)
(卜於龜以徙旣獲吉兆乃曰其如我所行欲徙之吉先王成湯以來凡有所服行敬順天命如此尚不常安可)
(徙則徙不常其邑於今五邦矣今若不承於古徙以避害則是無知天將斷絶汝命矣天將絶命尚不能知況)
(曰其能從先王之基業乎今我往遷都更求昌盛若顛仆之木有用生蘖哉人衰更求盛猶木死生蘖哉我今)
(遷向新都上天其必長我殷之王命於此新邑繼復先王之大業致行其道以安四方之人我徙欲如此耳汝)
(等何以不願徙乎前云若不徙以避害則天將絶汝命謂絶臣民之命明亦絶我殷王之命復云若遷往新都)
(天其長我殷之王命明亦長臣民之命互文也𫝊正義曰此序先亳後殷亳是大名殷是亳内之别名鄭玄云)
(商家自徙此而號曰殷鄭以此前未有殷名也中篇云殷降大虐將遷於殷先正其號名知於此號為殷也雖)
(兼號爲殷而商名不改或稱殷又有兼稱殷商商頌云商邑翼翼撻彼殷武是單稱之也又大雅云殷商之旅)
(咨汝殷商是兼稱之也亳是殷地大名故殷社謂之亳社其亳鄭玄以爲偃師皇甫謐以為梁國穀熟縣或云)
(濟隂亳縣說既不同未知誰是釋詁云適之往也俱訓爲往故適得為之不欲往彼殷地别有新邑居也籲即)
(裕也是寬意故爲和也憂則不和慼訓憂也故率和衆憂之人出正直之言詩云其直如矢故以矢言為正直)
(之言孔以祖乙圯於相地遷都於耿今盤庚自耿遷於殷以我王爲祖乙此謂耿也劉殺釋詁文水泉鹹鹵不)
(可行化王化不行殺民之道先王所以決欲遷此者重我民無欲盡殺故也不徙所以不能相匡以生者謂水)
(泉沉溺人民困苦不能以義相匡正以生乂考卜於龜以徙周禮太卜大遷則貞龜是遷必卜也下云于今五)
(邦自湯以來數之則此言先王總謂成湯至祖乙也先王有所服行謂行有典法言能敬順天命即是有所服)
(行也盤庚言先王敬順天命如此尚不常安有可遷輙遷況我不能敬順天命不遷民必死矣故不可不遷也)
(孔以盤庚意在必遷故通數我往居亳爲五邦鄭王皆云湯自商徙亳數商亳囂相耿爲五計湯既遷亳始建)
(王業此言先王遷都不得遠數居亳之前充此數也釋詁云枿餘也李廵曰枿槁木之餘也郭璞云晉衛之間)
(曰枿是言木死顛仆其根更生蘖哉此都毁壊若枯死之木若棄去毁壊之邑更得昌盛猶顛仆枯死之木用)
(生蘖哉)
盤庚斆於民由乃在位以常舊服正法度𫝊斆教也教
人使用汝在位之命用常故事正其法度曰無或敢伏
小人之攸箴𫝊言無有敢伏絶小人之所欲葴規上者
戒朝臣音義(斆戶教反度如字箴之林反馬云諫也朝直遥反)疏(正義曰前既略言遷意今)
(復並戒臣民盤庚先教於民云汝等當用汝在位之命用舊常故事正其法度欲令民徙從其臣言也民從上)
(命即是常事法度也又戒臣曰汝等無有敢伏絶小人之所欲箴規上者𫝊正義曰文王世子云小樂正斆干)
(大胥贊之籥師斆戈籥師丞贊之彼並是教舞干戈知斆爲教也小民等患水泉沉溺欲箴規上而徙汝臣下)
(勿抑塞伏絶之鄭玄云奢侈之俗小民咸苦之欲言於王今將屬民而詢焉故勅以無伏之)王命衆
悉至于庭𫝊衆羣臣以下疏(𫝊正義曰周禮小司寇掌外朝之政以致萬民而詢)
(焉一曰詢國危二曰詢國遷三曰詢立君是國將大遷必詢及於萬民故知衆悉至王庭是羣臣以下謂及下)
(民也民不欲徙由臣不助王勸民故以下多是責臣之辭)
王若曰格汝衆予告汝訓𫝊告汝以法教汝猷黜乃心
無傲從康傳謀退汝違上之心無傲慢從心所安古我
先王亦惟圖任舊人共政𫝊先王謀任久老成人共治
其政音義(傲五報反任而鴆反)疏(正義曰此篇所言先王其文無指斥者皆謂成湯以來諸賢王)
(也下言神后高后者指謂湯耳下篇言古我先王適于山者乃謂遷都之王仲丁祖乙之等也此言先王謂先)
(世賢王此既言先王下句王播告之王用丕欽蒙上之先不言先省文也)王播告之修不匿
厥指𫝊王布告人以所修之政不匿其指音義(播波餓反匿女)
(力反)疏(傳正義曰上句言先王用舊人共政下云王播告之修當謂告臣耳𫝊言布告人者以下云民川丕)
(變是必告臣亦又告民)王用丕欽罔有逸言民用丕變𫝊王用大
敬其政教無有逸豫之言民用大變從化今汝聒聒起
信險膚予弗知乃所訟傳聒聒無知之貌起信險僞膚
受之言我不知汝所訟言何謂音義(聒古活反馬及說文皆云拒善自用)
(之意)疏(傳正義曰鄭玄云聒讀如聒耳之聒聒聒難告之貌王肅云聒聒拒善自用之意也此傳以聒聒爲)
(無知之貌以聒聒是多言亂人之意也起信險膚者言發起所行專信此險偽膚受淺近之言信此浮言妄有)
(爭訟我不知汝所訟言何謂言無理也)非予自荒兹德惟汝含德不惕予
一人予若觀火𫝊我之欲徙非廢此德汝不從我命所
含惡德但不畏懼我耳我視汝情如視火音義(惕他歷反)疏
(正義曰言先王敬其教民用大變我命教汝汝不肯徙非我自廢此丕欽之德惟汝之所含德甚惡不畏懼我)
(一人故耳汝含蔵此意謂我不知我見汝情若觀火言見之分明如見火也)予亦拙謀作乃
逸傳逸過也我不威脅汝徙是我拙謀成汝過音義(拙之)
(劣反)疏(傳正義曰逸過釋言文我若以威加汝汝自不敢不遷則無違上之過也我不威脅汝徙乃是我亦)
(拙謀作成汝過也恨民以恩導之而不從已也)若網在綱有條而不紊若農服
田力穡乃亦有秋傳紊亂也穡耕稼也下之順上當如
網在綱各有條理而不亂也農勤穡則有秋下承上則
有福音義(紊音問徐音文)疏(傳正義曰紊是絲亂故爲亂也稼穡相對則種之曰稼斂之曰穡穡)
(是秋收之名得為耕穫總稱故云穡耕稼下承上則有福福謂祿賞)汝克黜乃心施實德
于民至于婚友丕乃敢大言汝有積德傳汝羣臣能退
汝違上之心施實德於民至于婚姻僚友則我大乃敢
言汝有積德之臣乃不畏戎毒于遠邇惰農自安不昏
作勞不服田畝越其罔有黍稷𫝊戎大昏強越於也言
不欲徙則是不畏大毒於遠近如怠惰之農苟自安逸
不強作勞於田畝則黍稷無所有音義(昏馬同本或作暋音敏爾雅昏)
(暋皆訓強故兩存越本又作粤音曰于也強其丈反)疏(傳正義曰戎大昏強越於皆釋詁文孫炎曰昏夙夜)
(之強也書曰不昏作勞引此解彼是亦讀此爲昏也鄭玄讀昏爲暋訓爲勉也與孔不同𫝊云言不欲徙則是)
(不畏大毒於遠近其意言不徙則有毒毒爲禍患也遠近謂徐促言害至有早晚也不強於作勞則黍稷無所)
(穫以喻不遷於新邑則福禄無所有也此經惰農弗昏無黍稷對上服田力穡乃亦有秋但其文有詳略耳)
汝不和吉言于百姓惟汝自生毒傳責公卿不能和喻
百官是自生毒害疏(傳正義曰此篇上下皆言民此獨云百姓則知百姓是百官也百姓)
(旣是百官和吉言者又在百官之上知此經是責公卿不能和喻善言於百官使之樂遷也不和百官必將遇)
(禍是公卿自生毒害)乃敗禍姦宄以自災于厥身傳言汝不相率
共徙是爲敗禍姦宄以自災之道乃旣先惡于民乃奉
其恫汝悔身何及傳羣臣不欲徙是先惡於民恫痛也
不徙則禍毒在汝身徒奉持所痛而悔之則於身無所
及音義(宄音軌奉孚勇反注同恫勅動反又音通痛也)疏(𫝊正義曰羣臣是民之師長當倡民爲善)
(羣臣亦不欲徙是乃先惡於民也恫痛釋言文)相時憸民猶胥顧于箴言其發
有逸口矧予制乃短長之命𫝊言憸利小民尚相顧於
箴誨恐其發動有過口之患况我制汝死生之命而汝
不相教從我是不若小民汝曷弗告朕而胥動以浮言
恐沈于衆𫝊曷何也責其不以情告上而相恐動以浮
言不徙恐汝沈溺於衆有禍害若火之燎于原不可嚮
邇其猶可撲滅𫝊火炎不可嚮近尚可撲滅浮言不可
信用尚可刑戮絶之則惟汝衆自作弗靖非予有咎傳
我刑戮汝非我咎也靖謀也是汝自爲非謀所致音義
(相息亮反馬云視也徐息羊反憸息廉反馬云憸利小小見事之人也徐七漸反曷何末反燎力召反又力鳥)
(反又力紹反嚮許亮反撲普卜反近附近之近靖馬云安也)疏(正義曰又責大臣不相教遷徙是不如小)
(民我視彼憸利小民猶尚相顧於箴規之言恐其發舉有過口之患故以言相規患之小者尚知畏避況我爲)
(天子制汝短長之命威恩甚大汝不相教從我乃是汝不如小民汝若不欲徙何不以情告我而輙相恐動以)
(浮華之言乃語民云國不可徙我怨汝自取沈溺於衆人而身被刑戮之禍害此浮言流行若似火之燎於原)
(野炎熾不可嚮近其猶可撲之使滅以喻浮言不可止息尚可刑戮使絶也若以刑戮加汝則是汝衆自爲非)
(謀所致此耳非我有咎過也𫝊正義曰曷何同音故曷爲何也顧氏云汝以浮言恐動不徙更是無益我恐汝)
(自取沈溺於衆人不免禍害也我刑戮汝汝自招之非我咎也靖謀釋詁文告民不徙者非善謀也由此而被)
(刑戮是汝自爲非謀所致也)遲任有言曰人惟求舊器非求舊惟新
𫝊遲任古賢言人貴舊器貴新汝不徙是不貴舊古我
先王暨乃祖乃父胥及逸勤予敢動用非罰傳言古之
君臣相與同勞逸子孫所宜法之我豈敢動用非常之
罰脅汝乎世選爾勞予不掩爾善𫝊選數也言我世世
選汝功勤不掩蔽汝善是我忠於汝兹予大享于先王
爾祖其從與享之𫝊古者天子錄功臣配食於廟大享
烝嘗也所以不掩汝善作福作災予亦不敢動用非德
𫝊善自作福惡自作災我不敢動用非罰加汝非德賞
汝乎從汝善惡而報之音義(遲直疑反徐持夷反任而金反馬云古老成人選息)
(轉反又蘇管反掩本又作弇數色主反與音預烝之承反)疏(正義曰可遷即遷是先王舊法古之賢人遲任)
(有言曰人惟求舊器非求舊惟新言人貴舊器貴新汝不欲徙是不貴舊反遲任也古者我之先王及汝祖汝)
(父相與同逸豫同勤勞汝爲人子孫宜法汝父祖當與我同其勞逸我豈敢動用非常之罰脅汝乎自我先王)
(以至於我世世數汝功勞我不掩蔽汝善是我忠於汝也以此故我大享祭于先王汝祖其從我先王與在宗)
(廟而歆享之是我不掩汝善也汝有善自作福汝有惡自作災我亦不敢動用非德之賞妄賞汝各從汝善惡)
(而報之耳其意告臣言從上必有賞違我必有罰也𫝊正義曰遲任古賢者其人既沒其言立於後世知是古)
(賢人也鄭玄云古之賢史王肅云古老成人皆謂賢也釋詁云算數也舍人曰釋數之曰算選即算也故訓爲)
(數經言世世數汝功勞是從先王至已常行此事故云是我忠於汝也言己之忠責臣之不忠也周禮大宗伯)
(祭祀之名天神曰祀地祗曰祭人鬼曰享此大享于先王謂天子祭宗廟也傳解天子祭廟得有臣祖與享之)
(意言古者天子錄功臣配食於廟故臣之先祖得與享之也古者孔氏據已而道前世也此殷時已然矣大享)
(烝嘗者烝嘗是秋冬祭名謂之大享者以事各有對若烝嘗對禘祫則禘祫爲大烝嘗爲小若四時自相對則)
(烝嘗爲大礿祠爲小以秋冬物成可薦者衆故烝嘗爲大春夏物未成可薦者少故礿祠爲小也知烝嘗有功)
(臣與祭者案周禮司勲云凡有功者銘書於王之大常祭扵大烝司勲詔之是也嘗是烝之類而傳以嘗配之)
(魯頌曰秋而載嘗是也祭統云内祭則大嘗禘是也外祭則郊社是也然彼以祫爲大嘗知此不以烝嘗時爲)
(禘祫而直據時祭者以殷祫於三時非獨烝嘗也秋冬之祭尚及功臣則禘祫可知惟春夏不可耳以物未成)
(故也近代已來惟禘祫乃祭功臣配食時祭不及之也近代已來功臣配食各配所事之君若所事之君其廟)
(已毁時祭不祭毁廟其君尚不時祭其臣固當止矣禘祫則毁廟之主亦在焉其時功臣亦當在也王制云犆)
(礿祫禘祫嘗祫烝諸侯礿犆禘一犆一祫嘗祫烝祫此王制之文夏殷之制天子春惟時祭其夏秋冬既爲祫)
(又爲時祭諸侯亦春爲時祭夏惟作祫不作祭秋冬先作時祭而後祫周則春曰祠夏曰礿三年一祫在秋五)
(年一禘在夏故公羊𫝊云五年再殷祭禮緯云三年一祫五年一禘此是鄭氏之義未知孔意如何)予告
汝于難若射之有志𫝊告汝行事之難當如射之有所
準志必中所志乃善音義(射食夜反準音准中丁仲反)疏(正義曰既言作福作)
(災由人行有善惡故復教臣行善我告汝於行事之難猶如射之有所準志志之主欲得中也必中所志乃爲)
(善耳以喻人將有行豫思念之行得其道爲善耳其意言遷都是善道當念從我言也𫝊正義曰此𫝊惟順經)
(文不言喻意鄭玄云我告汝於我心至難矣夫射者張弓屬矢而志在所射必中然後發之爲政之道亦如是)
(也以己心度之可施於彼然後出之)汝無侮老成人無弱孤有幼𫝊不用
老成人之言是侮老之不徙則孤幼受害是弱易之音
義(侮亡甫反易以䜴反)疏(𫝊正義曰老謂見其年老謂其無所復知弱謂見其幼弱謂其未有所識鄭云)
(老弱皆輕忽之意也老成人之言云可徙不用其言是侮老之也不徙則水泉鹹鹵孤幼受害不念其害則是)
(卑弱輕易之也)各長于厥居勉出乃力聽予一人之作猷𫝊盤
庚勅臣下各思長於其居勉盡心出力聽從遷徙之謀
音義(長丁丈反)疏(𫝊正義曰於時羣臣難毁其居宅惟見目前之利不思長久之計其臣非一共爲此)
(心盤庚勅臣下各思長久於其居處勉強盡心出力聽從我遷徙之謀自此以下皆是也)無有遠邇
用罪伐厥死用德彰厥善𫝊言遠近待之如一罪以懲
之使勿犯伐去其死道德以明之使勸慕競爲善音義
(去羌吕反)疏(正義曰此即遷徙之謀也言我至新都撫養在下無有遠之與近必當待之如一用刑殺之罪)
(伐去其死道用照察之德彰明其行善有過罪以懲之使民不犯非法死刑不用是伐去其死道伐若伐樹然)
(言止而不復行用也有善者人主以照察之德加賞祿以明之使競慕爲善是彰其善也此二句相對上言用)
(罪伐厥死下宜言用賞彰厥生不然者上言用刑下言賞善死是刑之重者舉重故言死有善乃可賞故言彰)
(厥善行賞是德故以德言賞人生是常無善亦生不得言彰厥生故文互)邦之臧惟汝衆傳
有善則衆臣之功邦之不臧惟予一人有佚罰𫝊佚失
也是已失政之罰罪己之義凡爾衆其惟致告𫝊致我
誠告汝衆自今至于後日各恭爾事齊乃位度乃口傳
奉其職事正齊其位以法度居汝口勿浮言音義(臧徐子郎)
(反佚音逸度徐如字亦作渡)疏(正義曰度法度也故傳言以法度居汝口也)罰及爾身弗
可悔𫝊不從我謀罰及汝身雖悔可及乎
盤庚中
盤庚作惟涉河以民遷傳爲此南渡河之法用民徙乃
話民之弗率誕告用亶其有衆傳話善言民不循教發
善言大告用誠於衆咸造勿䙝在王庭傳造至也衆皆
至玉庭無䙝慢盤庚乃登進厥民𫝊升進命使前音義
(話胡快反馬云告也言也誕徐音但亶丁但反馬本作單音同誠也造七報反注同馬在早反云爲也䙝息列)
(反)疏(正義曰盤庚於時見都河北欲遷向河南作為南渡河之法欲用民徙乃出善言以告曉民之不循)
(教者大爲教告用誠心於其所有之衆人於時衆人皆至無有䙝慢之人盡在於王庭盤庚乃升進其民延之)
(使前而衆告之史叙其事以爲盤庚發誥之目𫝊正義曰鄭玄云作渡河之具王肅云爲此思南渡河之事此)
(𫝊言南渡河之法皆謂造舟船渡河之具是濟水先後之次思其事而爲之法也釋詁云話言也孫炎曰話善)
(人之言也王苦民不從教必發善言告之故以話爲善言鄭玄詩箋亦云話善言也)
曰明聽朕言無荒失朕命𫝊荒廢嗚呼古我前后罔不
惟民之承𫝊言我先世賢君無不承安民而恤之保后
胥慼鮮以不浮于天時𫝊民亦安君之政相與憂行君
令浮行也少以不行於天時者言皆行天時音義(鮮息淺反)
疏(𫝊正義曰以君承安民而憂之故民亦安君之政相與憂行君令使君令必行責時羣臣不憂行君令也)
(舟船浮水而行故以浮爲行也行天時也順時布政若月令之爲也)殷降大虐先王不懷
𫝊我殷家於天降大災則先王不思故居而行徙疏(傳正)
(義曰遷徙者止爲邑居墊隘水泉鹹鹵非爲避天災也此𫝊以虐爲災懷爲思言殷家於天降大災則先王不)
(思故居而行徙者以天時人事終是相將邑居不可行化必將天降之災上云不能相匡以生罔知天之斷命)
(即是天降災也)厥攸作視民利用遷𫝊其所爲視民有利則用
徙汝曷弗念我古后之聞𫝊古后先王之聞謂遷事承
汝俾汝惟喜康共非汝有咎比于罰𫝊今我法先王惟
民之承故承汝使汝徙惟與汝共喜安非謂汝有惡徙
汝令比近於殃罰音義(曷何末反下同俾必爾反咎其九反比毗志反徐扶至反注及)
(下同共羣用反令力呈反近附近之近)疏(正義曰先王爲政惟民之承今我亦法先王故承安汝使汝徙)
(惟歡喜安樂皆與汝共之非謂汝有咎惡而徙汝令比近於殃罰也)予若籲懷兹新邑亦
惟汝故以丕從厥志𫝊言我順和懷此新邑欲利汝衆
故大從其志而徙之音義(籲羊戌反)疏(正義曰盤庚言我順於道理和恊汝衆歸)
(懷此新邑者非直爲我王家亦惟利汝衆故爲此大從我本志而遷徙不有疑也)今予將試以
汝遷安定厥邦𫝊試用汝不憂朕心之攸困𫝊所困不
順上命乃咸大不宣乃心欽念以忱動予一人𫝊汝皆
大不布腹心敬念以誠感動我是汝不盡忠爾惟自鞠
自苦𫝊鞠窮也言汝爲臣不忠自取窮苦若乘舟汝弗
濟臭厥載傳言不徙之害如舟在水中流不渡臭敗其
所載物音義(忱市林反鞠居六反臭徐尺售反載如字又在代反)疏(正義曰臭是氣之別名古)
(者香氣穢氣皆名爲臭易云其臭如蘭謂香氣爲臭也晉語云惠公改葬申生臭徹於外謂穢氣爲臭也下文)
(覆述此意云無起穢以自臭則此臭謂穢氣也肉敗則臭故以臭爲敗船不渡水則敗其所載物也)爾忱
不屬惟胥以沈不其或稽自怒曷瘳𫝊汝忠誠不屬逮
古苟不欲徙相與沈溺不考之先王禍至自怒何瘳差
乎音義(屬音燭注同馬云獨也沈直林反瘳勅留反)疏(正義曰盤庚責其臣民汝等不用徙者由)
(汝忠誠不能屬逮於古賢苟不欲徙惟相與沈溺於衆不欲徙之言不具有考驗於先王遷徙之事汝既不考)
(於古及其禍至乃自忿怒何所瘳差也)汝不謀長以思乃災汝誕勸憂𫝊
汝不謀長久之計思汝不徙之災苟不欲徙是大勸憂
之道疏(正義曰凡人以善自勸則善事多若以憂自勸則憂來衆今不徙則憂來衆是自勸勵以憂愁)
(之道)今其有今罔後汝何生在上𫝊言不徙無後計汝何
得久生在人上禍將及汝疏(正義曰顧氏云責羣臣汝今日其且有今目前之小)
(利無後日久長之計患禍將至汝何得久生在民上也)今予命汝一無起穢以自
臭𫝊我一心命汝汝違我是自臭敗音義(穢於廢反)疏(正義曰今)
(我命汝是我之一心也汝當從我無得起爲穢惡以自臭敗汝違我命是起穢以自臭也)恐人倚乃
身迂乃心𫝊言汝既不欲徙又爲他人所誤倚曲迂僻
音義(倚於綺反徐於竒反迂音于僻匹亦反)疏(正義曰言汝心既不欲徙旁人或更誤汝我又恐他)
(人倚曲汝身迂僻汝心使汝益不用徙也傳正義曰人心不能自决則好用非理之謀言汝既不欲遷徙又爲)
(他人所誤盤庚疑其被誤故言此也以物倚物者必曲故倚爲曲也迂是迴也廻行必僻故迂為僻也)予
迓續乃命于天予豈汝威用奉畜汝衆𫝊迓迎也言我
徙欲迎續汝命於天豈以威脅汝乎用奉畜養汝衆音
義(迓五駕反畜許竹反下同脅虚業反)疏(𫝊正義曰迓迎釋詁文不遷必將死矣天欲遷以延命天意向)
(汝我欲迎之天斷汝命我欲續之我今徙者欲迎續汝命於天豈以威脅汝乎遷都惟用奉養汝衆臣民耳)
予念我先神后之勞爾先予丕克羞爾用懷爾然𫝊言
我亦法湯大能進勞汝以義懷汝心而汝違我是汝反
先人音義(勞力報反又如字注同)疏(正義曰我念我先世神后之君成湯愛勞汝之先人故我)
(大能進用汝與汝爵位用以道義德懷安汝心耳然汝乃違我命是汝反先人也傳正義曰易稱神者妙萬物)
(而爲言也殷之先世神明之君惟有湯耳故知神后謂湯也下高后先后與此神后一也神者言其通聖高者)
(言其德尊此神后言先於高后略而不言先其下直言先后又略而不言高從上省文也勞爾先謂愛之也勞)
(者勤也閔其勤勞而慰勞之勞亦愛之義故論語云愛之能勿勞乎是勞爲愛也追言湯勞汝先則此所責之)
(臣其祖於成湯之世已在朝廷世仕王朝而不用已命故責之深也)失于政陳于兹高后
丕乃崇降罪疾曰曷虐朕民𫝊崇重也今既失政而陳
久於此而不徙湯必大重下罪疾於我曰何爲虐我民
而不徙乎汝萬民乃不生生曁予一人猷同心𫝊不進
進謀同心徙先后丕降與汝罪疾曰曷不曁朕幼孫有
比傳言非但罪我亦將罪汝幼孫盤庚自謂比同心故
有爽德自上其罰汝汝罔能迪𫝊湯有明德在天見汝
情下罰汝汝無能道言無辭音義(重直勇反又直恭反)疏(正義曰盤庚以)
(民不願遷言神后將罪汝欲懼之使從已也我所以必須徙者我今失於政教陳久於此民將有害高德之君)
(成湯必忿我不徙大乃重下罪疾於我曰何爲殘虐我民而不徙乎我既欲徙而汝與萬民乃不進進與我一)
(人謀計同心則我先君成湯大下與汝罪疾曰何故不與我幼孫盤庚有相親比同心徙乎汝不與我同心故)
(湯有明德從上見汝之情其下罪罰於汝汝實有罪無所能道言無辭以自解說也𫝊正義曰崇重釋詁文又)
(云塵久也孫炎曰陳居之久久則生塵矣古者塵陳同也故陳爲久之義物之生長則必漸進故以生生爲進)
(進王肅亦然進進是同心願樂之意也此實責羣臣而言汝萬民者民心亦然因博及之訓爽爲明言其見下)
(故稱明德詩稱三后在天死者精神在天故言下見汝)古我先后既勞乃祖乃父
𫝊勞之共治人汝共作我畜民汝有戕則在乃心𫝊戕
殘也汝共我治民有殘人之心而不欲徙是反父祖之
行我先后綏乃祖乃父乃祖乃父乃斷棄汝不救乃死
𫝊言我先王安汝父祖之忠今汝不忠汝父祖必斷絶
棄汝命不救汝死音義(戕在良反又七良反行下孟反斷丁緩反)疏(正義曰又責羣)
(臣古我先君成湯既愛勞汝祖汝父與之共治民矣汝今共爲我養民之官是我於汝與先君同也而汝有殘)
(虐民之心非我令汝如此則在汝心自爲此惡是汝反祖父之行雖汝祖父亦不祐汝我先君安汝祖汝父之)
(忠汝祖汝父忠於先君必忿汝違我乃斷絶棄汝命不救汝死言汝違我命故汝祖父亦忿見湯罪汝不救汝)
(死也傳正義曰勞之共治人者下句責臣之身云汝共作我畜民明先后勞其祖父是勞之共治民也春秋宣)
(十八年邾人戕鄫子左傳云凡自虐其君曰弑自外曰戕戕爲殘害之義故爲殘也先后愛勞汝祖汝父與共)
(治民汝祖父必有愛人之心作訓爲也汝今共爲我養民之官而有殘民之心而不用徙以避害是汝反祖父)
(之行盤庚距湯年世多矣臣父不及湯世而云父者與祖連言之耳)兹予有亂政同位具
乃貝玉𫝊亂治也此我有治政之臣同位於父祖不念
盡忠但念貝玉而已言其貪乃祖乃父丕乃告我高后
曰作丕刑于朕孫𫝊言汝父祖見汝貪而不忠必大乃
告湯曰作大刑於我子孫求討不忠之罪迪高后丕乃
崇降弗祥𫝊言汝父祖開道湯大重下不善以罰汝陳
忠孝之義以督之音義(治直吏反盡子忍反告工號反我高后本又作乃祖乃父)疏
(正義曰又責臣云汝祖父非徒不救汝死乃更請與汝罪於此我有治政之臣同位於其父祖其位與父祖同)
(心與父祖異不念忠誠但念具汝貝玉而已言其貪而不忠也汝先祖先父以汝如此大乃告我高后曰爲大)
(刑於我子孫以此言開道我高后故我高后大乃下不善之殃以罰汝成湯與汝祖父皆欲罪汝汝何以不從)
(我徙乎傳正義曰亂治釋詁文舍人曰亂義之治也孫炎曰亂治之理也大臣理國之政此者所責之人故言)
(於此我有治政之臣言其同位於父祖責其位同而心異也貝者水蟲古人取其甲以爲貨如今之用錢然漢)
(書食貨志具有其事貝是行用之貨也貝玉是物之最貴者責其貪財故舉二物以言之當時之臣不念盡忠)
(於君但念具貝玉而已言其貪也作大刑於我子孫者上句言成湯罪此諸臣其祖父不救子孫之死此句言)
(臣之祖父請成湯討其子孫以不從已故責之益深先祖請討非盤庚所知原神之意而爲之辭以懼其子孫)
(耳訓迪爲道言汝父祖開道湯也不從君爲不忠違父祖爲不孝父祖開道湯下罰欲使從君順祖陳忠孝之)
(義以督勵之)嗚呼今予告汝不易𫝊凡所言皆不易之事永
敬大恤無胥絶遠𫝊長敬我言大憂行之無相與絶遠
棄廢之汝分猷念以相從各設中于乃心𫝊羣臣當分
明相與謀念和以相從各設中正於汝心乃有不吉不
迪𫝊不善不道謂凶人顛越不恭暫遇姦宄傳顛隕越
墜也不恭不奉上命暫遇人而劫奪之爲姦於外爲宄
於内我乃劓殄滅之無遺育無俾易種于兹新邑𫝊劓
割育長也言不吉之人當割絶滅之無遺長其類無使
易種於此新邑往哉生生今予將試以汝遷永建乃家
傳自今以往進進於善我乃以汝徙長立汝家卿大夫
稱家音義(不易之易以䜴反注同易種之易如字又以䜴反注同遠于萬反又如字注同分扶問反)
(又如字注同暫才淡反隕于敏反劓魚器反徐吾氣反殄徒典反長丁丈反下遺長同)疏(正義曰盤庚以)
(言事將畢欲戒使入之故嗚呼而嘆之今我告汝皆不易之事言其難也事既不易當長敬我言大憂行之無)
(相絶遠棄廢之必須存心奉行汝羣臣常分輩相與計謀念和恊以相從各設中正于汝心勿爲殘害之事汝)
(羣臣若有不善不道隕墜禮法不恭上命暫逢遇人即爲姦宄而劫奪之我乃割絶滅之無有遺餘生長所以)
(然者欲無使易其種類於此新邑故耳自今已往哉汝當進進於善今我將用以汝遷長立汝使汝在位傳諸)
(子孫勿得違我言也𫝊正義曰此易讀爲難易之易不易言其難也王肅云告汝以命之不易爲難鄭玄云我)
(所以告汝者不變易言必行之謂盤庚自道已言必不改易與孔異釋詁云隕落隕墜顛越也是從上倒下之)
(言故以顛爲隕越是遺落爲墜也左𫝊僖九年齊桓公云恐隕越於下文十八年史克云弗敢失墜隕越是遺)
(落廢失之意故以隕墜不恭爲不奉上命也暫遇人而劫奪之謂逢人即劫爲之無已成十七年左傳曰亂在)
(外爲姦在内爲宄是劫奪之事故以劫奪解其姦宄也五刑截鼻爲劓故劓爲割也育長釋詁文不吉之人當)
(割絶滅之無遺長其類謂早殺其人不使得子孫有此惡類也易種者即今俗語云相染易也惡種在善人之)
(中則善人亦變易爲惡故絶其類無使易種於此新邑也滅去惡種乃是常法而言於此新邑言已若至新都)
(當整齊使潔清長立汝家謂賜之以族使子孫不絶左傳所謂諸侯命氏是也王朝大夫天子亦命之氏故云)
(立汝家也)
盤庚下
盤庚既遷奠厥攸居乃正厥位𫝊定其所居正郊廟朝
社之位綏爰有衆曰無戲怠懋建大命𫝊安於有衆戒
無戲怠勉立大教今予其敷心腹腎腸歷告爾百姓于
朕志𫝊布心腹言輸誠於百官以告志罔罪爾衆爾無
共怒協比讒言予一人傳羣臣前有此過故禁其後今
我不罪汝汝勿共怒我合比凶人而妄言音義(奠田薦反朝直)
(遙反腎時忍反腸徐持良反比毗志反讒士咸反)疏(正義曰盤庚既遷至殷地定其國都處所乃正其郊)
(廟朝社之位又屬民而聚之安慰於其所有之衆曰汝等自今以後無得遊戲怠惰勉力立行教命今我其布)
(心腹腎腸輸寫誠信歷徧告汝百姓於我心志者欲遷之日民臣共怒盤庚盤庚恐其怖懼故開解之今我無)
(復罪汝衆人我既不罪汝汝無得如前共爲忿怒協比讒言毁惡我一人恕其前愆與之更始也𫝊正義曰訓)
(攸爲所定其所居總謂都城之内官府萬民之居處也鄭玄云徙主於民故先定其里宅所處次乃正宗廟朝)
(廷之位如鄭之意奠厥攸居者止謂定民之居豈先令民居使足待其餘剰之處然後建王宫乎若留地以擬)
(王宫即是先定王居不得爲先定民矣孔惟言定其所居知是官民之居竝定之也禮郊在國外左祖右社面)
(朝後市正厥位謂正此郊廟朝社之位也鄭玄云勉立我大命使心識教令常行之王肅云勉立大教建性命)
(致之五福又案下句爾無共怒予一人是恐其不從已命此句宜言我有教命汝當勉力立之鄭說如孔旨也)
(布心腹者此論心所欲言腹内之事耳以心爲五臟之主腹爲六腑之總腸在腹内腎在心下舉腎腸以配腹)
(心詩曰公侯腹心宣十二年左傳云敢腹心是腹心足以表内腎腸配言之也)布古我先王將
多于前功𫝊言以遷徙多大前人之功美適于山用降
我凶德嘉績于朕邦𫝊徙必依山之險無城郭之勞下
去凶惡之德立善功於我國今我民用蕩析離居罔有
定極𫝊水泉沈溺故蕩析離居無安定之極徙以爲之
極音義(降工巷反徐下江反去羌吕反析先歷反注同)疏(正義曰言古者我之先王將故多大於前)
(人之功是故徙都而適於山險之處用下去我凶惡之德立善功於我新國但徙來已久水泉沈溺今我在此)
(之民用播蕩分析離其居宅無有安定之極我今徙而使之得其中也說其遷都之意亦欲多大前人之功定)
(民極也𫝊正義曰古我先王謂遷都者前人謂未遷者前人久居舊邑民不能相匡以生則是居無功矣盤庚)
(言先王以此遷徙故多大前人之功美故我今遷亦欲多前功矣先王至此五邦不能盡知其地所都皆近山)
(故總稱適於山也易坎卦彖云王公設險以守其國徙必依山之險欲使下民無城郭之勞雖則近山不可全)
(無城郭言其防守易耳徙必近山則舊處新居皆有山矣而云適於山者言其徙必依山不適平地不謂舊處)
(無山故徙就山也水泉鹹鹵民居墊隘時君不爲之徙即是凶惡之德其徙者是下去凶惡之德立善功於我)
(新遷之國也言下者凶德在身下而墜去之民居積世穿掘處多則水泉盈溢令人沈深而陷溺其處不可安)
(居播蕩分析離其居宅無安定之極極訓中也詩云立我烝民莫匪爾極言民頼后稷之功莫不得其中今爲)
(民失中故徙以爲之中也)爾謂朕曷震動萬民以遷𫝊言皆不明已
本心肆上帝將復我高祖之德亂越我家𫝊以徙故天
將復湯德治理於我家朕及篤敬恭承民命用永地于
新邑𫝊言我當與厚敬之臣奉承民命用長居新邑肆
予沖人非廢厥謀弔由靈𫝊沖童童人謙也弔至靈善
也非廢謂動謀於衆至用其善各非敢違卜用宏兹賁
𫝊宏賁皆大也君臣用謀不敢違卜用大此遷都大業
音義(治直吏反弔音的或如字賁扶云反)疏(正義曰言我徙以爲民立中汝等不明我心乃謂我何故)
(震動萬民以爲此遷我以此遷之故上天將復我高祖成湯之德治理於我家我當與厚敬之臣奉承民命用)
(是長居於此新邑以此須遷之故我童蒙之人非敢廢其詢謀謀於衆人衆謀不同至用其善者言善謀者皆)
(欲遷都也又決之於龜卜而得吉我與汝羣臣各非敢違卜用是必遷光大此遷都之大業我徙本意如此耳)
(𫝊正義曰民害不徙違失湯德以徙之故天必祐我將使復奉湯德令得治理於我家言由徙故天福之沖童)
(聲相近皆是幼小之名自稱童人言已幼小無知故爲謙也弔至靈善皆釋詁文禮將有大事必謀於衆謀衆)
(乃是常理故言非廢謂動謀於衆言已不自專也衆謀必有異見故至極用其善者宏賁皆大也釋詁文樊光)
(曰周禮云其聲大而宏詩云有賁其首是宏賁皆爲大之義也各者非一之辭故爲君臣用謀不敢違卜洪範)
(云汝則有大疑謀及卿士謀及卜筮言非敢違卜是既謀及於衆又决於蓍龜也用大此遷都大謂立嘉績以)
(大之也)嗚呼邦伯師長百執事之人尚皆隱哉𫝊邦伯二
伯及州牧也衆長公卿也言當庶幾相隱括共爲善政
予其懋簡相爾念敬我衆𫝊簡大相助也勉大助汝念
敬我衆民朕不肩好貨敢恭生生鞠人謀人之保居叙
欽𫝊肩任也我不任貪貨之人敢奉用進進於善者人
之窮困能謀安其居者則我式序而敬之音義(長丁丈反注同)
(相息亮反好呼報反任而林反)疏(正義曰言遷事已訖故歎而勅之嗚呼國之長伯及衆官之長與百執事)
(之人庶幾皆相與隱括共爲善政哉我其勉力大助汝等爲善汝當思念愛敬我之衆民我不任用好貨之人)
(有人果敢奉用進進於善見窮困之人能謀此窮困之人安居者我乃次序而敬用之𫝊正義曰邦伯邦國之)
(伯諸侯師長故爲東西二伯及九州之牧也鄭玄注禮記云殷之州長曰伯虞夏及周皆曰牧此殷時而言牧)
(者此乃鄭之所約孔意不然故總稱牧也師訓爲衆衆長衆官之長故爲三公六卿也其百執事謂大夫以下)
(諸百職事之官皆是也此總勅衆臣故二伯以下及執事之人皆戒之也釋言云庶幾尚也反復相訓故尚爲)
(庶幾庶幸也幾冀也隱謂隱審也幸冀相與隱審撿括共爲善政欲其同心共爲善也隱括必是舊語不知本)
(出何書何休公羊序云隱括使就繩墨焉簡大釋詁文又云相助慮也俱訓爲慮是相得爲助也盤庚欲使羣)
(臣同心爲善欲勉力大佐助之使皆念敬我衆民也釋詁云肩勝也舍人曰肩強之勝也強能勝重是堪任之)
(義故爲任也我今不委任貪貨之人以恭爲奉人有向善而心不决志故美其人能果敢奉用進進於善者言)
(其人好善不倦也鞠訓爲窮鞠人謂窮困之人謀人之保居謂謀此窮人之安居若見人之窮困能謀安其居)
(愛人而樂安存之者則我式序而敬之詩云式序在位言其用次序在官位也鄭王皆以鞠爲養言能謀養人)
(安其居省我則次序而敬之與孔不同)今我既羞告爾于朕志若否罔有
弗欽𫝊已進告汝之後順於汝心與否當以情告我無
敢有不敬無總于貨寳生生自庸𫝊無總貨寳以求位
當進進皆自用功德式敷民德永肩一心𫝊用布示民
必以德義長任一心以事君音義(告呼報反)疏(正義曰今我既進而告汝)
(於我心志矣其我所告順合於汝心與否當以情告我無得有不敬者汝等無得總於貨實以求官位當進進)
(自用功德不當用富也用此布示於民必以德義長任一心以事君不得懷二意以遷都既定故殷勤以戒之)
尚書注疏卷八
尚書注疏卷八考證
盤庚序將治亳殷○史記殷本紀帝盤庚之時殷已都
河北盤庚渡河南復居成湯之故居裴駰注按鄭元
曰治於亳之殷地商家自此改號曰殷皇甫謐曰今
偃師是也(臣召南)按亳有三北亳南亳西亳此在偃
師則西亳也漢地理志河南郡偃師尸鄉殷湯所都
盤庚之遷是於舊地附近新營京邑故下篇曰肆上
帝將復我高祖之德又曰用永地於新邑也
疏盤庚以後遷於河北蓋盤庚後王有從河自亳地
遷於洹水之南後又遷於朝歌○(臣召南)按自盤庚
以後都於殷凡七君至武乙始遷河北𫝊子及孫至
曾孫紂史記有明文然則自亳徙朝歌自武乙始也
盤庚上疏子開甲立○殷本紀作沃甲司馬貞索隱曰
系本作開甲(臣浩)按此疏所引者本紀文也又用系
本作開甲蓋開字係沃字之訛
誕告用亶其有衆○(臣浩)按注疏讀此七字爲句宋儒
始以其有衆連下咸造二字爲句
今予命汝一疏今我命汝是我之一心也○(臣召南)按
如疏所解則今予命汝當一讀一字爲一句
予丕克羞爾用懷爾然○(臣召南)按孔𫝊以大能進勞
汝解予丕克羞爾以義懷汝心解用懷爾又云而汝
違我是汝反先人孔疏順傳爲說是經文然字自爲
一句也
汝萬民乃不生生傳不進進疏進進是同心願樂之意
○(臣浩)按此二篇中三言生生𫝊俱解作進進疏謂
王肅亦然似古人方言如是
故有爽德𫝊湯有明德在天○(臣召南)按𫝊解此句頗
爲牽強依傳則故有爽德自上六字爲句
汝分猷念以相從各設中於乃心○金履祥曰古文尚
書猷念作繇古字繇攸通用猷念所念耳分石經作
比設中古文作翕中於義爲長
各非敢違卜用宏兹賁𫝊宏賁皆大也疏詩云有賁其
首○(臣召南)按宋儒蘇軾陳傅良解賁字作易賁卦
之賁言新遷規模焕然一新以湯誥賁若草木証之
似較𫝊疏爲愜
尚書注疏卷八考證
