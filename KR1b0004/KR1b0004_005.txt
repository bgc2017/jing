尚書注疏卷五
漢孔氏傳唐陸德明音義孔穎達疏
夏書(禹貢)
序禹别九州傳分其圻界隨山濬川傳刊其木深其
流任土作貢傳任其土地所有定其貢賦之差此堯
時事而在夏書之首禹之王以是功音義(别彼列反九州周公)
(職錄云黃帝受命風后受圖割地布九州鄹子云中國為赤縣内有九州春秋說題辭云州之言殊也圻)
(其依反濬思俊反刊苦安反任而鴆反貢字或作贛王于况反)疏(正義曰禹分別九州之界隨其所至)
(之山刊除其木深大其川使得注海水害旣除地復本性任其土地所有定其貢賦之差史錄其事以為)
(禹貢之篇傳正義曰詩傳云圻疆也分其疆界使冇分限計九州之境當應舊定而云禹别者以堯遭洪)
(水萬事改新此為作貢生文故言禹別耳經言隨山刊木序以較略為文直言隨山不云隨山為何事故)
(傳明之隨山刊其木也濬川深其流也隨山本為濬川故連言之九州之上物産各異任其上地所冇以)
(定貢賦之差旣任其所冇亦因其肥瘠多少不同制為差品鄭玄云任土謂定其肥磽之所生是言用肥)
(瘠多少為差也賦者自上稅下之名謂治田出榖故經定其差等謂之厥賦貢者從下獻上之稱謂以所)
(出之榖市其上地所生異物獻其所有謂之厥貢雖以所賊之物為貢用賦物不盡有也亦有全不用賦)
(物直隨地所有採取以為貢者此之所貢卽與周禮太宰九貢不殊但周禮分之為九耳其賦與周禮九)
(賦全異彼賦謂口率出錢不言作賦而云作貢者取下供上之義也諸序皆言作某篇此序不言作禹貢)
(者以發首言禹句未言貢篇名足以顯矣百篇之序此類有三微子作誥父師少師不言作微子仲虺作)
(誥不言作仲虺之誥與此篇皆為理足而略之也又解篇在此之意此治水是堯末時事而在夏書之首)
(禹之得王天下以是治水之功故以為夏書之首此篇史述時事非是應對言語當是水土旣治史卽錄)
(此篇其初必在虞書之内蓋夏史抽入夏書或仲尼始退其第事不可知也)
禹貢傳禹制九州貢法疏(正義曰此篇史述為文發首奠高山大川言禹)
(治九州之水水害旣除定山川次秩與諸州為引序自導岍至嶓冡條說所治之山言其首尾相及)
(也自導弱水至導洛條說所治之水言其發源注海也自九州攸同至成賊中邦總言水土旣平貢)
(賦得常之事也錫土姓三句論天子於土地布行德教之事也自五百里甸服至二百里流總言四)
(海之内量其遠近分為五服之事也自東漸于海以下總結禹功成受錫之事也傳正義曰禹制貢)
(法故以禹貢名篇貢賦之法其來久矣治水之後更復改新言此篇貢法是禹所制非禹始為貢也)
禹敷土隨山刊木傳洪水汎溢禹分布治九州之土隨
行山林斬木通道奠高山大川傳奠定也高山五岳大
川四瀆定其差秩祀禮所視音義(敷芳無反馬云分也汎敷劒反行下孟反)
(奠田遍反瀆音獨下同)疏(正義曰言禹分布治此九州之土其治之也隨行所至之山除木通道決流其)
(水水土旣平乃定其高山大川謂定其次秩尊卑使知祀禮所視言禹治其山川使復常也傳正義曰詩傳云)
(汎汎流也汎是水流之貌洪水流而汎溢漫壞民居故禹分布治之知者文十八年左傳云舉八凱使主后土)
(則伯益之輩佐禹多矣禹必身行九州規謀設法乃使佐已之人分布治之於時平地盡爲流潦鮮有陸行之)
(路故將欲治水隨行山林斬木通道鄭云必隨州中之山而登之除木爲道以望觀所當治者則規其形而度)
(其功焉是言禹登山之意也孟子曰禹三過門不入其家門猶三過之則其餘所歴多矣來而復往非止一處)
(故言分布治之禮定器於地通名爲奠是奠爲定也山之高者莫高於岳川之大者莫大於瀆故言高山五岳)
(謂嵩岱衡華恒也大川四瀆謂江河淮濟也此舉高大爲言卑小亦定之矣舜典云望秩於山川故言定其差)
(秩定其大小次敘也定其祀禮所視謂王制所云五岳視三公四瀆視諸侯其餘視伯子男往者洪水滔天山)
(則爲水所包川則水皆汎溢祭祀禮廢今始定之以見水土平復舊制也經云荆岐旣旅蔡蒙旅平九山刊旅)
(是次秩旣定故旅祭之)
冀州旣載傳堯所都也先施貢賦役載於書音義(冀居器反)
(九州名義見爾雅音載如字載載於書也馬同鄭韋昭云載事也)疏(正義曰九州之次以治爲先後以水)
(性下流當從下而泄故治水皆從下爲始冀州帝都於九州近北故首從冀起而東南次兖而東南次青而南)
(次徐而南次揚從揚而西次荆從荆而北次豫從豫而西次梁從梁而北次雍雍地最高故在後也自兖已下)
(皆準地之形勢從下向高從東向西青徐揚三州竝爲東偏雍州高於豫州豫州高於青徐雍豫之水從青徐)
(而入海也梁高於荆荆高於揚梁荆之水從揚而入海也兖州在冀州東南冀兖二州之水各自東北入海也)
(冀州之水不經兖州以冀是帝都河為大患故先從冀起而次治兖若使冀州之水東入兖州水無去處治之)
(無益雖是帝都不得先也此經大體每州之始先言山川後言平地青州梁州先山後川徐州雍州先川後山)
(兖揚荆豫有川無山揚豫不言平地冀州田賦之下始言恒衞旣從史以大略爲文不爲例也每州之下言水)
(路相通通向帝都之道言禹每州事了入朝以白帝也傳正義曰史傳皆云堯都平陽五子之歌曰惟彼陶唐)
(有此冀方是冀州堯所都也諸州冀爲其先治水先從冀起爲諸州之首記其役功之法旣載者言先施貢賦)
(役載於書也謂計人多少賦功配役載於書籍然後徵而用之以治水也冀州如此則餘州亦然故於此特記)
(之也王肅云言已賦功屬役載於書籍𫝊意當然鄭云載之言事事謂作徒役也禹知所當治水又知用徒之)
(數則書於策以告帝徵役而治之惟解載字爲異其意亦同孔也)壺口治梁及岐傳壺
口在冀州梁岐在雍州從東循山治水而西音義(壺音胡馬)
(云壺口山名治如字岐其宜反雍於用反後州名同)疏(傳正義曰史記稱高祖入咸陽蕭何先收圖籍則秦)
(焚詩書圖籍皆在孔君去漢初七八十年耳身爲武帝博士必當具見圖籍其山川所在必是騐實而知壺口)
(在冀州梁岐在雍州當時疆界爲然也此於冀州之分言及雍州之山者從東循山治水而西故也鄭云於此)
(言治梁及岐者蓋治水從下起以襄水害易也班固作漢書地理志據前漢郡縣言山川所在志云壺口在河)
(東北屈縣東南應劭云已有南屈故稱北屈梁山在左馮翊夏陽縣西北岐山在右扶風美陽縣西北然則壺)
(口西至梁山梁山西至岐山從東而向西言之也經於壺口之下言治者孔意蓋云欲見上下皆治也)旣
修大原至于岳陽傳高平曰大原今以爲郡名岳太岳
在大原西南山南曰陽音義(岳字又作嶽太岳山名陽山南曰陽水北亦曰陽)
疏(傳正義曰太原原之大者漢書以爲郡名傳欲省文故云高平曰太原今以爲郡名卽晉陽縣是也釋地)
(云廣平曰原高平曰陸孔以太原地高故言高平其地高而廣也下文導山云壺口雷首至于太岳知此岳卽)
(太岳也屬河東郡在太原西南也地理志河東彘縣東有霍太山此彘縣周厲王所奔順帝改爲永安縣周禮)
(職方氏冀州其山鎮曰霍山卽此太岳是也山南見日故山南曰陽此說循理平地言從太原至岳小之南故)
(云岳陽也)覃懷底績至于衡漳𫝊覃懷近河地名漳水横流
入河從覃懷致功至横漳音義(覃徒南反底之履反衡如字横也馬云水名漳)
(音章近附近之近)疏(傳正義曰地理志河内郡冇懷縣在河之北蓋覃懷二字共爲一地故云近河地名)
(衡卽古横字漳水横流入河故云横漳漳在懷北五百餘里從覃懷致功而北至横漳也地理志云清漳水出)
(上黨沾縣大□谷東北至渤海阜城縣入河過郡五行千六百八十里此沾縣因水爲名志又云沾水出壺關)
(志又云濁漳水出長子縣東至鄴縣入清漳鄭玄亦云横漳漳水横流王肅云衡漳二水名)厥土惟
白壤傳無塊曰壤水去土復其性色白而壤音義(壤若丈反)
(馬云天性和美也塊苦對反)疏(傳正義曰九章算術穿地四爲壤五壤爲息土則壤是上和緩之名故云)
(無塊曰壤此土本色爲然水去土復其性色白而壤雍州色黃而壤豫州直言壤不言其色蓋州内之土不純)
(一色故不得言色也)厥賦惟上上錯傳賦謂土地所生以供天子
上上第一錯雜雜出第二之賦音義(上如字賦第一錯倉各反馬云地有)
(上下相錯通率第一供音恭)疏(傳正義曰以文承厥土之下序云任土作貢又賦者稅斂之名往者洪水)
(爲災民皆墊溺九州賦稅蓋亦不行水災既除土復本性以作貢賦之差故云賦謂土地所生以供天子謂稅)
(榖以供天子鄭玄云此州入榖不貢是也因九州差爲九等上上是第一也交錯是聞雜之義故錯爲雜也顧)
(氏云上上之下卽次上中故云雜出第二之賦也孟子稱稅什一爲正輕之於堯舜爲大貊小貊重之於堯舜)
(爲大桀小桀則此時亦什一稅俱什一而得爲九等差者人功冇強弱收穫有多少𫝊以荆州田第八賦第三)
(爲人功修也雍州田第一賦第六爲人功少也是據人功多少總計以定差此州以上上爲正而雜爲次等言)
(出上上時多而上中時少也多者爲正少者爲雜故云第一此州言上上錯者少在正下故先言上上而後言)
(錯豫州言錯上中者少在正上故先言錯而後言上中揚州云下上上錯不言錯下上者以本設九等分三品)
(謂之上中下下上本是異品故變文言下上上錯也梁州云下中三錯者梁州之賦凡有三等其出下中時多)
(故以下中爲正上有下上下有下下三等雜出故言三錯足明雜有下上下下可知也此九等所較無多諸州)
(相準爲等級耳此計大率所得非上科定也但治水據田責其什一隨土豐瘠是上之任土而下所獻自有差)
(降卽以差等爲上之定賦也然一升一降不可常同冀州自出第二與豫州同時則無第一之賦豫州與冀州)
(第一同時則無第二之賦或容如此事不可恒鄭玄云賦之差一井上上出九夫稅下下出一夫稅通率九州)
(一井稅五夫如鄭此言上上出稅九倍多於下下鄭詩箋云井稅一夫其田百畆若上上一井稅一夫則下下)
(九井乃出一夫稅太少矣若下下井稅一夫則上上全入官矣豈容輕重頓至是乎)厥田惟中中
傳田之高下肥瘠九州之中爲第五音義(中竹仲反又如字中馬云)
(土地有高下肥符非反瘠在亦反)疏(傳正義曰鄭玄云田著高下之等者當爲水害備也則鄭謂地形高)
(下爲九等也王肅云言其上地各有肥瘠則肅定其肥瘠以爲九等也如鄭之義高處地瘠出物旣少不得爲)
(上如肅之義肥處地下水害所傷出物既少不得爲上故孔云高下肥瘠共相參對以爲九等上言敷土此言)
(厥田田土異者鄭玄云地當隂陽之中能吐生萬物者曰土據人功作力競得而田之則爲之田田上異名義)
(當然也)恆衞旣從大陸旣作𫝊二水已治從其故道大陸
之地已可耕作音義(從才容反)疏(𫝊正義曰二水汎溢漫流已治從其故道故今已可)
(耕作也青州濰淄其道與此恒衞旣從同是從故道也荆州雲土夢作又與此大陸旣作同是水治可耕作也)
(其文不同史異辭耳無義例也壺口與雍州之山連文故𫝊言壺口在冀州此無所嫌故不言在冀州以下皆)
(如此也地理志云恒水出常山上曲陽縣東入滱水衞水出常山靈夀縣東北入滹沱大陸在鉅鹿縣北釋地)
(十藪云晉冇大陸孫炎等皆云今鉅鹿縣北廣河澤也郭璞云廣河猶大陸以地名言之近爲是也春秋魏獻)
(子畋於大陸焚焉還卒于甯杜氏春秋說云嫌鉅鹿絶遠以爲汲郡修武縣吳澤也甯即修武也然此二澤相)
(去甚遠所以得爲大陸者以爾雅廣平曰陸但廣而平者則名大陸故異所而同名焉然此二澤地形卑下得)
(以廣平爲陸者澤雖卑下旁帶廣平之地故綂名焉故大陸澤名廣河以旁近大陸故也)島夷皮服
傳海曲謂之島居島之夷還服其皮明水害除音義(島當)
(老反馬云島夷北夷國)疏(𫝊正義曰孔讀鳥爲島島是海中之山九章算術所云海島邈絶不可踐量是)
(也傳云海曲謂之島謂其海曲有山夷居其上此居島之夷常衣鳥獸之皮爲遭洪水衣食不足今還得衣其)
(皮服以明水害除也鄭玄云鳥夷東方之民搏食鳥獸者也王肅云鳥夷東北夷國名也與孔不同)夾右
碣石入于河傳碣石海畔山禹夾行此山之右而入河
逆上此州帝都不說境界以餘州所至則可知先賦後
田亦殊於餘州不言貢篚亦差於餘州音義(夾音協注同帶也碣)
(其列反韋昭其逝反上時掌反篚方尾反)疏(傳正義曰地理志碣石山在比平驪城縣西南是碣石爲海畔)
(山也鄭云戰國策碣石在九門縣今屬常山郡蓋別冇碣石與此名同今驗九門無此山也下文導河入于海)
(傳云入於渤海渤海之郡當以此海爲名計渤海北距碣石五百餘里河入海處遠在碣石之南禹行碣石不)
(得入於河也蓋遠行通水之處北盡冀州之境然後南廻入河而逆上也夾右者孔云夾行此山之右則行碣)
(石山西南行入河在碣石之右故云夾右也顧氏亦云山西曰右鄭玄云禹由碣石山西北行盡冀州之境還)
(從山東南行入河鄭以北行則東爲右南行西爲右故夾山兩旁山常居右與孔異也梁州傳云浮東渡河而)
(還帝都白所治也則入河逆上爲還都白所治也禹之治水必每州廵行度其形勢計其人功施設規模指授)
(方略令人分布竝作還都白帝所治於時帝都近河故於每州之下皆言浮水達河記禹還都之道也冀兖徐)
(荆豫梁雍州各自言河惟青揚二州不言河耳兖州云浮于濟漯逹于河故青州直云逹于濟徐州云浮于淮)
(泗達于河故揚州云達于淮泗皆記禹入河之道也王肅云凡每州之下說諸治水者禹功主於治水故詳記)
(其所治之州往還所乘涉之水名肅惟不言還都白帝亦謂爲治水故浮水也鄭玄以爲治水旣畢更復行之)
(觀地肥瘠定貢賦上下其意與孔異也八州皆言境界而此獨無故解之此州帝都不說境界以餘州所至則)
(可知也兖州云濟河自東河以東也豫州云荆河自南河以南也雍州云西河自西河以西也明東河之西西)
(河之東南河之北是冀州之境也馬鄭皆云冀州不書其界者時帝都之使若廣大然文旣局以州名復何以)
(見其廣大是妄說也又解餘州先田後賦此州先賦後田亦如境界殊於餘州也言殊者當爲田賦以收穫爲)
(差田以肥瘠爲等若田在賦上則賦宜從田田美則宜賦重無以見人功修否故令賦先於田也以見賦由人)
(功此州旣見此理餘州從而可知皆令賦在田下欲見賦從田出爲此故殊於餘州也鄭玄云此州入榖不貢)
(下云五百里甸服傳云爲天子服治田是田入穀故不獻貢篚差異於餘州也甸服止方千里冀之北上境界)
(甚遙遠都之國必有貢篚舉大略而言也)
濟河惟兖州傳東南據濟西北距河音義(濟子禮反下同兖悅轉反)
疏(傳正義曰此下八州發首言山川皆謂境界所及也據謂跨之距至也濟河之閒相去路近兖州之境跨)
(濟而過東南越濟水西北至東河也李廵注爾雅解州名云兩河閒其氣清性相近故曰冀冀近也濟河閒其)
(氣專質性信謙故云兖兖信也淮海閒其氣寬舒稟性安徐故曰徐徐舒也江南其氣燥勁厥性輕揚故曰揚)
(揚輕也荆州其氣燥剛稟性彊梁故曰荆荆彊也河南其氣著密厥性安舒故曰豫豫舒也河西其氣蔽壅受)
(性急凶故云雍雍壅也爾雅九州無梁青故李廵不釋所言未必得其本也)九河旣道傳河
水分爲九道在此州界平原以北是音義(九河徒駭一太史二馬頰)
(三覆釡四胡蘇五簡六絜七鈎盤八鬲津九出爾雅)疏(傳正義曰河自大陸北敷爲九河謂大陸在冀州嫌)
(几河亦在冀州故云在此州界也河從大陸東畔比行而東比入海冀州之東境至河之西畔水分大河東爲)
(九道故知在兖州界平原以北是也釋水載九河之名云徒駭太史馬頰覆釜胡蘇簡絜鈎盤鬲津李廵曰徒)
(駭禹疏九河以徒衆起故云徒駭太史禹大使徒衆通其水道故云太史馬頰河勢上廣下狹狀如馬頰也覆)
(釡水中多渚往往而處形如覆釡胡蘇其水下流故曰胡蘇胡下也蘇流也簡大也河水深而大也絜言河水)
(多山石治之苦絜絜苦也鈎盤言河水曲如鈎屈折如盤也鬲津河水狹小可鬲以爲津也孫炎曰徒駭禹疏)
(九河用功雖廣衆懼不成故曰&KR1131;駭胡蘇水流多散胡蘇然其餘同李廵郭璞云&KR1131;駭今在成平東光縣今冇)
(胡蘇亭覆釡之名同李廵餘名皆云其義木詳訃禹陳九河云復其故道則名應先有不宜徒駭太史因禹立)
(名此郭氏所以未詳也或九河雖舊冇名至禹治水更別立名卽爾雅所云是也漢書溝洫志成帝時河堤都)
(尉許商上書曰古記九河之名冇徒駭胡蘇鬲津今見在成平東光鬲縣界中自鬲津以北至&KR1131;駭其閒相去)
(二百餘里是知九河所在&KR1131;駭最北鬲津最南蓋&KR1131;駭是河之本道東出分爲八枝也許商上言三河下言三)
(縣則徒駭在成平胡蘇在東光鬲津在鬲縣其餘不复知也爾雅九河之次從比而南旣知三河之處則其餘)
(六者太史焉頰覆釜在東光之北成平之南簡絜鉤盤在東光之南鬲縣之北也其河填塞時有故道鄭玄云)
(周時齊桓公塞之同爲一河今河閒弓高以東至平原鬲津往往有其遺處春秋緯寳乾圖云移河爲界在齊)
(吕填閼八流以自廣鄭玄蓋據此文爲齊桓公塞之也言閼八流拓境則塞其東流八枝并使歸於徒駭也)
雷夏旣澤灉沮會同傳雷夏澤名灉沮二水會同此澤
音義(灉徐音邕王於用反沮七餘反)疏(傳正義曰洪水之時高原亦水澤不爲澤雷夏旣澤高地水盡)
(此復爲澤也於澤之下言灉沮會同謂二水會合而同入此澤也地理志云雷澤在濟隂城陽縣西北)桑
土旣蠶是降丘宅土傳地高曰丘大水去民下丘居平
土就桑蠶音義(蠶在南反)疏(正義曰宜桑之土旣得桑養蠶矣洪水之時民居丘上於是得)
(下丘陵居平上矣傳正義曰釋丘云非人爲之丘孫炎曰地性自然也是地高曰丘也降丘宅土與旣蠶連文)
(知下丘居平上就桑蠶也計下丘居土諸處皆然獨於此州言之者鄭玄云此州寡於山而夾川兩大流之間)
(遭洪水其民尤雨水害旣除於是下丘居上以其免於厄尤喜故記之)厥上黑墳傳色黑
而墳起厥草惟繇厥木惟條𫝊繇茂條長也音義(墳扶粉反)
(後同韋昭音勃憤反起也馬云冇膏肥也繇音遥馬云抽也)疏(𫝊正義曰繇是茂之貌條是長之體言草)
(茂而木長也九州惟此州與徐揚三州言草木者三州偏宜之也宜草木則地美矣而田非上者爲土下濕故)
(也)厥田惟中下傳田第六厥賦貞傳貞正也州第九賦
正與九相當疏(傳正義曰周易彖象皆以貞爲正也諸州賦無下下貞旣下下爲第九也此州)
(治水最在後畢州爲第九成功其賦亦爲第九列賦於九州之差與第九州相當故變文爲貞見此意也)作
十有三載乃同傳治水十三年乃有賦法與他州同音
義(載馬鄭本作年)疏(傳正義曰作者役功作務謂治水也治水十三年乃有賦法始得貢賦與他州同也)
(他州十二年此州十三年比於他州最在後也堯典言鯀治水九載績用不成然後堯命得舜舜乃舉禹治水)
(三載功成堯卽禪舜此言十三載者并鯀九載數之祭法云禹能修鯀之功明鯀已加功而禹因之也此言十)
(三載者記其治水之年言其水害除耳非言十三年内皆是禹之治水施功也馬融曰禹治水三年八州平故)
(堯以為功而禪舜是十二年而八州平十三年而兖州平兖州平在舜受終之年也)厥貢漆絲厥
篚織文傳地宜漆林又宜桑蠶織文錦綺之屬盛之筐
篚而貢焉音義(漆音七盛音成)疏(傳正義曰任土作貢此州貢漆知地宜漆林也周禮載師)
(云漆林之征故以漆林言之綺是織繒之有文者是綾錦之别名故云錦綺之屬皆是織而有文者也篚是入)
(貢之時盛在於篚故云盛之筐篚而貢焉鄭玄云貢者百功之府受而蔵之其實於篚者入於女功故以貢篚)
(别之歴撿篚之所盛皆供衣服之用入於女功如鄭言矣檿絲中琴瑟之弦亦是女功所為也織貝鄭玄以為)
(織如貝文傳謂織為細紵貝為水物則貝非服飾所須蓋恐其損缺故以筐篚盛之也諸州無厥篚者其諸州)
(無入篚之物故不貢也漢世陳留襄邑縣置服官使制作衣服是兖州綾錦美也)浮于濟漯逹
于河傳順流曰浮濟漯兩水名因水入水曰達音義(漯天)
(答反篇韻作他合反)疏(傳正義曰地理志云漯水出東郡束武陽縣至樂安千乘縣入海過郡三行千二十)
(里其濟則下文具矣是濟漯為二水名也言因水入水曰達當謂從水入水不須舍舟而陸行也揚州云沿于)
(江海達于淮泗傳云沿江入海自海入淮自淮入泗是言水路相通得乘舟徑達也案青州云浮于汶達于濟)
(經言濟會于汶浮汶得達濟也此云浮于濟漯達于河從漯入濟自濟入河徐州云浮于淮泗達于河蓋以徐)
(州北接青州既浮淮泗當浮汶入濟以達于河也)
海岱惟青州傳東北據海西南距岱音義(岱音代泰山也)疏(傳正)
(義曰海非可越而言據者東萊東境之縣浮海入海曲之問青州之境非至海畔而已故言據也漢末有公孫)
(度者竊據遼東自號青州刺史越海敢東萊諸郡堯時青州當越海而有遼東也舜爲十二州分青州爲營州)
(營州卽遼東也)嵎夷旣略濰淄其道傳嵎夷地名用功少曰略
濰淄二水復其故道音義(嵎音隅濰音惟本亦作惟又作維淄側其反)疏(傳正)
(義曰嵎夷地名卽堯典宅嵎夷是也嵎夷萊夷和夷爲地名淮夷爲水名島夷爲狄名皆觀文爲說也略是簡)
(易之義故用功少爲略也地理志云濰水出琅邪箕屋山北至都昌縣入海過郡三行五百二十里淄水出泰)
(山萊蕪縣源山東北至千乘博昌縣入海)厥土白墳海濱廣斥傳濱涯也言
復其斥鹵音義(濱必人反斥徐音尺說文云東方謂之斥西方謂之鹵鄭云斥謂地鹹鹵涯魚)
(佳反)疏(傳正義曰濱涯常訓也說文云鹵鹹地也東方謂之斥西方謂之鹵海畔廻闊地皆斥鹵故云廣斥)
(言水害除復舊性也)厥田惟上下厥賦中上傳田第三賦第四厥
貢鹽絺海物惟錯傳絺細葛錯雜非一種岱畎絲枲鉛
松怪石傳畎谷也怪異好石似玉者岱山之谷出此五
物皆貢之音義(鹽餘占反絺勅其反種章勇反畎工犬反徐本作畎谷枲思似反鉛寅專反字)
(從㕣㕣音以選反怪如字怪石碔砆之屬)疏(傳正義曰釋水云水注川曰谿注谿曰谷谷是兩山之間流水)
(之道畎谷畎去水故言谷也怪石竒怪之石故云好石似玉也枲麻也鉛錫也岱山之谷冇此五物美於他方)
(所有故貢之也)萊夷作牧傳萊夷地名可以放牧厥篚檿絲傳
檿桑蠶絲中琴瑟弦音義(萊音來牧牧養之牧徐音目一音茂注同檿烏簟反山桑)
(也)疏(傳正義曰釋木云檿桑山桑郭璞云柘屬也檿絲是蠶食檿桑所得絲韌中琴瑟弦也)浮于
汶達于濟音義(汶音問)疏(正義曰地理志云汶水出泰山萊蕪縣原山西南入濟也)
海岱及淮惟徐州傳東至海北至岱南及淮淮沂其乂
蒙羽其藝傳二水已治二山已可種藝音義(沂魚依反水名藝魚)
(世反)疏(傳正義曰乂訓治也故六二水已治地理志云沂水出泰山蓋縣臨樂子山南至下邳入泗過郡五)
(行六百里淮出桐柏山發源遠矣於此州言之者淮水至此而大爲害尤甚喜得其治故於此記之地理志云)
(蒙山在泰山蒙隂縣西南羽山在東海祝其縣南詩云藝之荏菽故藝爲種也)大野旣豬東原
底平傳大野澤名水所停曰豬東原致功而平言可耕
音義(豬張魚反馬云水所停正深者曰豬劉東胡反)疏(𫝊正義曰地理志云大野澤在山陽鉅野縣比)
(鉅卽大也檀弓云汚其宫而豬焉又澤名孟豬停水處也故云水所停曰豬往前漫溢今得豬水爲澤也東原)
(卽今之東平郡也致功而地平言其可耕也)厥土赤埴墳草木漸包傳土黏
曰埴漸進長包叢生音義(埴市力反鄭作戠徐鄭王皆讀曰熾韋昭音試漸如字本)
(又作蔪字林才冉反草之相包裹也包必茅反字或作苞非叢生也馬云相包裹也黏女占反長之丈反叢才)
(公反)疏(傳正義曰戠埴音義同考工記用土爲瓦謂之摶埴之工是埴爲黏土故土黏曰埴易漸卦彖云漸)
(進也釋言云苞稹也孫炎云物叢生曰苞齊人名曰稹郭璞曰今人呼叢緻者爲稹漸苞謂長進叢生言其美)
(也)厥田惟上中厥賦中中傳田第二賦第五厥貢惟土
五色傳王者封五色土爲社建諸侯則各割其方色土
與之使立社燾以黃上苴以白茅茅取其潔黃取王者
覆四方音義(燾徒報反覆也苴子餘反包裹也)疏(傳正義曰傳解貢土之意王者封五色土)
(以爲社若封建諸侯則各割其方色土與之使歸國立社其上燾以黃土燾覆也四方各依其方色皆以黃土)
(覆之其割上與之時苴以白茅用白茅裹土與之必用白茅者取其潔清也易穪藉用白茅茅色白而潔美韓)
(詩外傳云天子社廣五丈東方青南方赤西方白北方黑上冒以黃土將封諸侯各取其方色土苴以白茅以)
(爲社明有土謹敬潔清也蔡邕獨斷云天子大社以五色土爲壇皇子封爲王者授之大社之土以所封之方)
(色苴以白茅使之歸國以立社謂之茅社是必古書有此說故先儒之言皆同也)羽畎夏翟嶧
陽孤桐傳夏翟翟雉名羽中旌旄羽山之谷有之孤特
也嶧山之陽特生桐中琴瑟音義(夏行雅反翟徒歴反嶧音亦一音夕)疏
(傳正義曰釋鳥云翟山雉此言夏翟則夏翟共爲雉名周禮立夏采之官取此名也周禮司常云全羽爲旞析)
(羽爲旌用此羽爲之故云羽中旌旄也地理志云東海下邳縣西有葛嶧山卽此山也)泗濱浮磬
淮夷蠙珠曁魚傳泗水涯水中見石可以爲磬蠙珠珠
名淮夷二水出蠙珠及美魚音義(泗音四水名淮夷鄭云淮水之夷民也馬)
(云淮夷二水名蠙蒲邊反徐扶堅反字又作玭韋昭薄迷反蚌也曁其器反見賢遍反)疏(傳正義曰泗水)
(旁山而過石爲泗水之涯石在水旁水中見石似若水上浮然此石可以爲磬故謂之浮磬也貢石而言磬者)
(此石宜爲磬猶如砥礪然也蠙是蚌之别名此蠙出珠遂以蠙爲珠名蠙之與魚皆是水物而以淮夷冠之知)
(淮夷是二水之名淮卽四瀆之淮也夷蓋小水後來竭涸不復有其處耳王肅亦以淮夷爲水名鄭玄以爲淮)
(水之上夷民獻此珠與魚也地理志泗水出濟陰乘氏縣東南至臨淮睢陵縣入淮行千一百一十里也)厥
篚玄纖縞傳玄黑繒縞白繒纖細也纖在中明二物皆
當細音義(纖息廉反縞古老反徐占到反繒似陵反)疏(傳正義曰篚之所盛例是衣服之用此單)
(言玄玄必有質玄是黑色之别名故知玄是黑繒也史記稱高祖爲義帝發喪諸侯皆縞素是縞爲白繒也)
浮于淮泗達于河音義(河如字說文作菏工可反云水出山陽湖陵南)
淮海惟揚州傳北據淮南距海彭蠡旣豬陽鳥攸居傳
彭蠡澤名隨陽之鳥鴻雁之屬冬月所居於此澤音義
(蠡音禮張勃吳錄云今名洞庭湖案今在九江郡界)疏(傳正義曰彭蠡是江漢合處下云導漾水南入于江)
(東匯爲彭蠡是也日之行也夏至漸南冬至漸北鴻雁之屬九月而南正月而北左思蜀都賦所云木落南翔)
(冰泮北祖是也日陽也此鳥南北與日進退隨陽之鳥故穪陽鳥冬月所居於此彭蠡之澤也)三江旣
入震澤底定傳震澤吳南大湖名言三江已入致定爲
震澤音義(三江韋昭云謂吳松江錢塘江浦陽江也吳地記云松江東北行七十里得三江口東比)
(入海爲婁江東南入海爲東江并松江爲三江震澤吳都太湖底之履反致也史記音致大湖音太胡)疏
(𫝊正義曰地理志云會稽吴縣故周泰伯所封國也具區在西古文以爲震澤是吳南大湖名蓋縣治居澤之)
(東比故孔傳言南志言西大澤畜水南方名之曰湖三江旣入此湖也治水致功令江入此澤故致定爲震澤)
(也下傳云自彭蠡江分爲三入震澤遂爲北江而入海是孔意江從彭蠡而分爲三又共入震澤從震澤復分)
(爲三乃入海鄭云三江分於彭蠡爲三孔東入海其意言三江旣入入海耳不入震澤也又案周禮職方揚州)
(藪曰具區浸曰五湖五湖卽震澤若如志云具區卽震澤則浸藪爲一案餘州浸藪皆異而揚州同者蓋揚州)
(浸藪同處論其水謂之浸指其澤謂之藪)篠簜旣敷傳篠竹箭簜大竹水去
已布生音義(篠西了反簜&KR1131;黨反或作□他莽反)疏(𫝊正義曰釋草云篠竹箭郭璞云別二名)
(也又云簜竹李廵曰竹節相去一丈曰簜孫炎曰竹闊節者曰簜郭璞云竹別名是篠爲小竹簜爲大竹)厥
草惟夭厥木惟喬傳少長曰夭喬高也音義(夭於嬌反馬云長也)
(喬其嬌反徐音驕少詩照反長之丈反)疏(傳正義曰夭是少長之貌詩曰桃之夭夭是也喬高釋詁文詩)
(曰南有喬木是也)厥土惟塗泥傳地泉濕厥田惟下下厥賦下
上上錯傳田第九賦第七雜出第六厥貢惟金三品傳
金銀銅也疏(傳正義曰金旣總名而云三品黃金以下惟有白銀與銅耳故爲金銀銅也釋器云)
(黃金謂之璗其美者謂之鏐白金謂之銀其美者謂之鐐郭璞曰此皆道金銀之别名及其美者也鏐卽紫磨)
(金也鄭玄以爲金三品者銅三色也)瑤琨篠蕩傳瑤琨皆美玉音義(瑤音遙琨)
(音昆美石也馬本作瑻韋昭音貫)疏(傳正義曰美石似玉者也玉石其質相類美惡别名也王肅云瑤琨)
(美石次玉者也)齒革羽毛惟木傳齒象牙革犀皮羽鳥羽毛旄
牛尾木楩梓豫章音義(犀細兮反旄音毛楩音緶又婢善反)疏(傳正義曰詩云元龜)
(象齒知齒是象牙也說文云齒口齗骨也牙牡齒也隐五年左傳云齒牙骨角牙齒小别綂而名之齒亦牙也)
(考工記犀甲七屬兕甲六屬宣二年左傳云犀兕尚多棄甲則那是甲之所用犀革爲上革之所美莫過於犀)
(知革是犀皮也說文云獸皮治去其毛爲革革與皮去毛爲異耳說文云羽鳥長毛也知羽是鳥羽南方之鳥)
(孔雀翡翠之屬其羽可以爲飾故貢之也說文云犛西南夷長旄牛也此犛牛之尾可爲旌旗之飾經傳通謂)
(之旄牧誓云右秉白旄詩云建旐設旄皆謂此牛之尾故知毛則旄牛尾也直云惟木不言木名故言楩梓豫)
(章此三者是揚州美木故傳舉以言之所貢之木不止於此)島夷卉服傳南海島夷
草服葛越音義(卉徐許貴反)疏(傳正義曰上𫝊海曲謂之島知此島夷是南海島上之夷)
(也釋草云卉草舍人曰凡百草一名卉知卉服是草服葛越也葛越南方布名用葛爲之左思吳都賦云蕉葛)
(升越弱於羅紈是也冀州云島夷皮服是夷自服皮皮非所貢也此言島夷卉服亦非所貢也此與萊夷作牧)
(竝在貢篚之閒古史立文不次也鄭玄云此州下濕故衣草服貢其服者以給天子之官與孔異也)厥篚
織貝傳織細紵貝水物疏(傳正義曰傳以貝非織物而云織貝則貝織異物織是織)
(而爲之揚州紵之所出此物又以篚盛之爲衣服之用知是細紵謂細紵布也釋魚之篇貝有居陸居水此州)
(下濕故云水物釋魚有玄貝貽貝餘貾黃白文餘泉白黃文當貢此有文之貝以爲器物之飾也鄭玄云貝錦)
(名詩云萋兮斐兮成是貝錦凡爲織者先染其絲乃織之則文成矣禮記曰士不衣織與孔異也)厥包
橘柚錫貢傳小曰橘大曰柚其所包裹而致者錫命乃
貢言不常音義(橘均必反柚由究反裹音果)疏(傳正義曰橘柚二果其種本別以實相比)
(則柚大橘小故云小曰橘大曰柚猶詩傳云大曰鴻小曰鴈亦別種也此物必須裹送故云其所包裹而送之)
(以須之有時故待錫命乃貢言不常也文在篚下以不常故耳荆州納錫大龜豫州錫貢磬錯皆爲非常竝在)
(篚下荆州言包傳云橘柚也文在篚上者荆州橘柚爲善以其常貢此州則不常也王肅云橘與柚錫其命而)
(後貢之不常入當繼荆州之無也鄭云有錫則貢之此州冇錫而貢之或時無則不貢錫所以柔金也周禮考)
(工記云攻金之工掌執金錫之齊故也)沿于江海逹于淮泗傳順流而下
曰沿沿江入海自海入淮自淮入泗音義(沿悅專反鄭本作松松當)
(爲沿馬本作均云均平)疏(傳正義曰文十年左傳云沿漢泝江泝是逆沿是順故順流而下曰沿沿江入)
(海順也自海入淮自淮入泗逆也)
荆及衡陽惟荆州傳北據荆山南及衡山之陽疏(𫝊正義曰)
(此州北界至荆山之北故言據南及衡山之陽其境過衡山也以衡是大山其南無復有名山大川可以爲記)
(故言陽見其南至山南也)江漢朝宗于海傳二水經此州而入海有
似於朝百川以海爲宗宗尊也音義(朝直遙反)疏(傳正義曰周禮大宗)
(伯諸侯見天子之禮春見曰朝夏見曰宗鄭云朝猶朝也欲其來之早也宗尊也欲其尊王也朝宗是人事之)
(名水無性識非有此義以海水大而江漢小以小就大似諸侯歸於天子假人事而言之也詩云沔彼流水朝)
(宗于海毛傳云水猶有所朝宗朝宗是假人事而言水也老子云滄海所以能爲百谷王者以其下之是百川)
(以海爲宗鄭云江水漢水其流遄疾又合爲一共赴海也猶諸侯之同心尊天子而朝事之荆楚之域國有道)
(則後服國無道則先彊故記其水之義以著人臣之禮)九江孔殷傳江於此州界
分爲九道甚得地勢之中音義(九江潯陽地記云一曰烏白江二曰蚌江三曰)
(烏江四曰嘉靡江五曰畎江六曰源江七曰廩江八曰㮛江九曰箘江張須旡緣江圖云一曰三里江二曰五)
(州江三曰嘉靡江四曰烏土江五曰白蚌江六曰白烏江七曰箘江八曰沙提江九曰廩江參差随水長短或)
(百里或五十里始於鄂陵終於江口會于桑落洲太康地記曰九江劉歆以爲湖漢九水入彭蠡澤也)疏
(傳正義曰傳以江是此水大名九江謂大江分而爲九猶大河分爲九河故言江於此州之界分謂九道訓孔)
(爲甚殷爲中言甚得地勢之中也鄭云殷猶多也九江從山谿所出其孔衆多言治之難也地理志九江在今)
(廬江潯陽縣南皆東合爲大江如鄭此意九江各自别源其源非大江也下流合於大江耳然則江以南水無)
(大小俗人皆呼爲江或從江分出或從外合來故孔鄭各爲别解應劭注地理志云江自潯陽分爲九道符於)
(孔說潯陽記有九江之名一曰烏江二曰蜯江三曰烏白江四曰嘉靡江五曰畎江六曰源江七曰廩江八曰)
(提江九曰箘江雖名起近代義或當然)沱潛旣道傳沱江别名潛水名皆
復其故道音義(沱徒何反潛捷廉反馬云沱湖也其中泉出而不流者謂之潛)疏(傳正義曰)
(下文岷山導江東别爲沱是沱爲江之别名也經無潛之本源故直云水名釋水云水自江出爲沱漢爲潛鄭)
(注此旣引爾雅乃云今南郡枝江縣有沱水其尾入江耳首不於江出也華容有夏水首出江尾入沔蓋比所)
(謂沱也潛則未聞象類此觧荆州之沱潛發源此州若如鄭言此水南流不入荆州界非此潛也此下梁州注)
(云二水亦謂自江漢出者地理志在今蜀郡郫縣江沱及漢中安陽皆有沱水潛水其尾入江漢耳首不於此)
(出江源有&KR1514;江首出江南至犍爲武陽又入江豈沱之類與潛蓋漢西出嶓冡東南至巴郡江州入江行二千)
(七百六十里此解梁州之沱潛也郭璞爾雅音義云沱水自蜀郡都水縣揃山與江别而更流璞又云有水從)
(漢中沔陽縣南流至梓潼漢夀入大穴中通峒山下西南潛出一名沔水舊俗云卽禹貢潛也郭璞此言亦解)
(梁州沱潛與鄭又異然地理志及鄭皆以荆梁二州各有沱潛又郭氏所解沱滑惟據梁州不言荆州之沱潛)
(而孔梁州注云沱潛發源此州入荆州以二州沱潛爲一者然彼州山水古今不可移易孔為武帝博士地理)
(志無容不知蓋以水從江漢出者皆曰沱潛但地勢西高東下雖於梁州合流還從荆州分出猶如濟水入河)
(還從河出故孔舉大略為發源梁州耳)雲上夢作乂傳雲夢之澤在江南
其中有平土丘水去可為耕作畎畆之治音義(雲徐本作云夢)
(亡弄反一音武仲反徐莫公反治直吏反)疏(傳正義曰昭三年左𫝊楚子與鄭伯田于江南之夢是雲夢之)
(澤在江南也地理志南郡華容縣南有雲夢澤杜預云南郡枝江縣西有雲夢城江夏安陸縣亦有雲夢或曰)
(南郡華容縣東南有巴邱湖江南之夢雲夢一澤而每處有名者司馬相如子虛賦云雲夢者方八九百里則)
(此澤跨江南北每處名存焉定四年左傳稱楚昭王寢于雲中則此澤亦得單穪雲單穪夢經之上字在二字)
(之閒蓋史文兼上下也此澤旣大其内有平土有高丘水去可為耕作畎畆之治)厥土惟塗泥
厥田惟下中厥賦上下傳田第八賦第三人功修厥貢
羽毛齒革惟金三品傳土所出與揚州同疏(傳正義曰與揚州同)
(而揚州先齒革此州先羽毛者蓋以善者為先由此而言之諸州貢物多種其次第皆以當州貴者為先也)
杶榦栝柏傳榦柘也柏葉松身曰栝音義(杶勑倫反徐勑荀反木名)
(又作櫄榦本又作幹故旦反栝古活反馬云白栝也柘章夜反)疏(傳正義曰榦為弓榦考工記云弓人取榦)
(之道也以柘為上知此榦是柘也釋木云栝柏葉松身陸璣毛詩義疏云杶㯉栲漆相似如一則杶似㯉漆也)
(杶枯柏皆木名也以其所施多矣拓木惟用為弓榦弓榦莫若柘木故舉其用也)礪砥砮丹傳
砥細於礪皆磨石也砮石中矢鏃丹朱類音義(礪力世反砥音)
(脂徐之履反韋昭音旨砮音奴韋昭乃固反磨末佐反鏃子木反一音七木反)疏(傳正義曰砥以細密為名)
(礪以麤糲為稱故砥細於礪皆磨石也鄭云礪磨刀刃石也精者曰砥魯語曰肅慎氏貢楛矢石砮賈逵云砮)
(矢鏃之石也故曰砮石中矢鏃丹者丹砂故云朱類王肅云丹可以為采)惟箘簵楛三邦底
貢厥名傳箘簵美竹楛中矢榦三物皆出雲夢之澤近
澤三國常致貢之其名天下稱善音義(箘求隕反韋昭一名聆風簵音)
(路楛音戶馬云木名可以為箭毛詩草木疏云葉如荆而赤莖似蓍近附近之近)疏(傳正義曰箘簵美竹)
(當時之名猶然鄭云箘簵聆風也竹有二名或大小異也箘簵是兩種竹也肅慎氏貢楛矢知楛中矢榦三物)
(皆出雲夢之澤當時驗之猶然經言三邦底貢知近澤三國致此貢也文續厥名則其物持有美名故云其名)
(天下稱善鄭玄以厥名下屬包匭菁茅)包傳橘柚疏(傳正義曰包下言匭菁茅說文云匚受物)
(之器象形也凡匸之屬皆從匸匱匣之字皆從匸匭亦從匸故匭是匣也菁茅既以匭盛非所包之物明包必)
(有裹也此州所出與揚州同揚州厥包橘柚知此包是橘柚也王肅云揚州厥包橘柚從省而可知也)匭
菁茅傳匭匣也菁以為菹茅以縮酒音義(匭音軌菁子丁反徐音精)
(馬同鄭云茅有毛刺曰菁茅匣胡甲反又音甲菹切韻側魚反縮所六反)疏(傳正義曰匣是匱之別名匱之)
(小者菁茅所盛不須大匱故用匣也周禮醢人有菁菹鹿臡故知菁以為菹鄭云菁蓂菁也蓂菁處處皆有而)
(令此州貢者蓋以其味善也僖四年左傳齊桓公責楚云爾貢包茅不入王祭不供無以縮酒是茅以縮酒也)
(郊特牲云縮酒用茅明酌也鄭注云以茅縮酒也周禮甸師云祭祀供蕭茅鄭興云蕭字或為莤莤讀為縮束)
(茅立之祭前酒沃其上酒滲下若神飲之故謂之縮杜預解左𫝊用鄭興之說未知誰同孔旨特令此州貢茅)
(茅當異於諸處杜預云茅之為異未審也或云茅冇三脊案史記齊桓公欲封禪管仲覩其不可窮以辭因設)
(以無然之事云古之封禪江淮之間三脊茅以為藉此乃懼桓公耳非荆州所有也鄭玄以菁茅為一物匭猶)
(纏結也菁茅之有毛刺者重之故既包裹而又纏結也)厥篚玄纁璣組傳此州染
玄纁色善故貢之璣珠類生於水組綬類音義(纁許云反璣其)
(依反又音機馬同說文云珠不圜也字書云小珠也玉篇渠依居沂二反組音祖馬云組文也)疏(傳正義曰)
(釋器云三染謂之纁李廵云三染其色已成為絳纁絳一名也考工記云三入為纁五入為緅七入為緇鄭云)
(纁者三入而成又再染以黑則為緅又再染以黑則為緇玄色在緅緇之間其六入者是染玄纁之法也此州)
(染玄纁色善故令貢之說文云璣珠不圜者故為珠玉藻說佩玉所懸者皆云組綬是組綬相類之物也)類
九江納錫大龜傳尺二寸曰大龜出於九江水中龜不
常用錫命而納之音義(馬云納入也)疏(傳正義曰史記龜策傳云龜千歲滿尺二)
(寸漢書食貨志云元龜岠冉長尺二寸故以尺二寸為大龜冠以九江知出九江水中也文在篚下而言納錫)
(是言龜不常用故錫命乃納之言此大龜錫命乃貢之也)浮于江沱潛漢逾于洛至
于南河傳逾越也河在冀州南東流故越洛而至南河
音義(江沱潛漢四水名本或作潛于漢非逾羊朱反)疏(正義曰浮此四水乃得至洛本或潛下有于誤)
(耳)
荆河惟豫州傳西南至荆山北距河水伊洛瀍澗既入
于河傳伊出陸渾山洛出上洛山澗出沔池山瀍出河
南北山四水合流而入河音義(瀍直然反澗故晏反渾音魂又胡囷故昆二反)
(沔亡淺反又亡忍反下同陸渾沔池二縣屬河南郡)疏(傳正義曰地理志云伊水出弘農盧氏縣東熊耳山)
(東北入洛洛水出弘農上洛縣冡領山東北至鞏縣入河瀍水出河南榖城縣潛亭北東南入洛澗水出弘農)
(新安縣東南入洛志與傳異者熊耳山在陸渾縣西冡領山在上洛縣境之内沔池在新安縣西榖城潛亭北)
(此即是河南境内之北山也志詳而傳略所據小異耳伊瀍澗三水入洛合流而入河言其不復為害也)滎
波既豬傳滎澤波水已成遏豬音義(滎戶扄反滎澤也波如字馬本作播)
(滎播澤名遏烏葛反)疏(傳正義曰沇水入河而溢為滎滎是澤名洪水之時此澤水大動成波浪此澤其時)
(波水已成遏豬言壅遏而為豬畜水而成澤不濫溢也鄭云今塞為平地滎陽民猶謂其處為滎澤在其縣東)
(言在滎澤縣之東也馬鄭王本皆作滎播謂此澤名滎播春秋閔二年衞侯及狄人戰于滎澤不名播也鄭玄)
(謂衞狄戰在此地杜預云此滎澤當在河北以衞敗方始渡河戰處必在河北蓋此澤跨河南北多而得名耳)
導菏澤被孟豬傳菏澤在胡陵孟豬澤名在菏東北水
流溢覆被之音義(導音道下同菏徐音柯又士可反注同韋胡阿反被皮寄反徐扶義反注)
(同豬張魚反又音諸左傳爾雅皆作孟諸宋藪澤也)疏(傳正義曰地理志山陽郡有胡陵縣不言其縣有菏)
(澤也又云菏澤在濟隂定陶縣東孟豬在梁國睢陽縣東北以今地驗之則胡陵在睢陽之東定陶在睢陽之)
(北其水皆不流溢東北被孟豬也然郡縣之名隨代變易古之胡陵當在睢陽之西北故得東出被孟豬也於)
(此作孟豬左傳爾雅作孟諸周禮作望諸聲轉字異正是一地也)厥土惟壤下土墳壚
傳高者壤下者墳壚音義(壚音盧說文黑剛土也)厥田惟中上厥
賦錯上中傳田第四賦第二又雜出第一厥貢漆枲絺
紵厥篚纖纊傳纊細綿音義(絺勅其反紵直吕反纊音曠綿切韻武延反)疏
(傳正義曰禮喪大記候死者屬纊以俟絶氣即纊是新綿耳纖是細故言細綿)錫貢磬錯傳治
玉石曰錯治磬錯疏(傳正義曰詩云佗山之石可以攻玉又曰可以為錯磬有以玉為之)
(者故云治玉石曰錯謂治磬錯也)浮于洛達于河
華陽黑水惟梁州傳東據華山之南西距黑水音義(華胡)
(化反又胡瓜反)疏(傳正義曰周禮職方氏豫州其山鎮曰華山在豫州界内此梁州之境東據華山之南不)
(得其山故言陽也此山之西雍州之界也)岷嶓旣藝沱潛旣道傳岷山嶓冢
皆山名水去已可種藝沱潛發源此州入荆州音義(岷武)
(巾反嶓音波徐甫河反韋音播)疏(傳正義曰漢制縣有羌夷曰道地理志云蜀郡有湔道岷山在西徼外江)
(水所出隴西郡西縣嶓冢山西漢水所出是二者皆山名沱出于江潛出于漢二水發源此州而入荆州故荆)
(州亦云沱潛既道)蔡蒙旅平和夷底績傳蔡蒙二山名祭山曰
旅平言治功畢和夷之地致功可藝音義(旅如字韋音盧和如字又)
(作龢鄭云和讀曰洹治直吏反下同)疏(傳正義曰地理志云蒙山在蜀郡青衣縣應劭云順帝改曰漢嘉縣)
(蔡山不知所在論語曰季氏旅於泰山是祭山曰旅也平者言其治水畢猶上既藝也和夷平地之名致功可)
(藝藝與平互言耳)厥土青黎傳色青黑而沃壤音義(黎鄭力兮反徐力私)
(反馬云小疏也)疏(傳正義曰孔以黎為黑故云色青黑其地沃壤言其美也王肅曰青黑色黎小疏也)厥
田惟下上厥賦下中三錯傳田第七賦第八雜出第七
第九三等疏(傳正義曰傳以既言下中復云三錯舉下中第八為正上下取一故雜出第七第九)
(與第八為三也鄭云三錯者此州之地有當出下之賦者少耳又有當出下上中下者差復益小與孔異也)
厥貢璆鐵銀鏤砮磬傳璆玉名鏤剛鐵音義(璆音虯徐又居虯反)
(又閭幼反馬同韋昭郭璞云紫磨金案郭注爾雅璆即紫磨金鐵天結反鏤婁豆反)疏(傳正義曰釋器云璆)
(琳玉也郭璞云璆琳美玉之别名鏤者可以刻鏤故為剛鐵也)熊羆狐貍織皮傳貢四
獸之皮織金罽音義(熊音雄羆彼宜反如熊而黃貍力疑反罽紀例反)疏(傳正義曰)
(與織皮連文必不貢生獸故云貢四獸之皮釋言云氂罽也舍人曰氂謂毛罽胡人續羊毛作衣孫炎曰毛氂)
(為罽織毛而言皮者毛附於皮故以皮表毛耳)西傾因桓是來浮于潛逾于沔
傳西傾山名桓水自西傾山南行因桓水是來浮于潛
漢上曰沔音義(傾窺幷反)疏(傳正義曰下文導山有西傾知是山名也地理志云西傾在隴)
(西臨洮縣西南西傾在雍州自西傾山南行因桓水是來浮於潛水也地理志云桓水出蜀郡蜀山西南行羌)
(中入南海則初發西傾未冇水也不知南行幾里得桓水也下傳云泉始出山為漾水東南流為沔水至漢中)
(東行為漢水是漢上曰沔)入于渭亂于河傳越沔而北入渭浮東渡
河而還帝都白所治正絶流曰亂音義(渭音謂)疏(傳正義曰計沔)
(在渭南五百餘里故越沔陸行而北入渭渭水入河故浮渭而東帝都在河之東故渡河陸行而還帝都也以)
(每州之下言入河之事河近帝都知是還都白所治也正絶流曰亂釋水文孫炎曰横渡也)
黑水西河惟雍州傳西距黑水東據河龍門之河在冀
州西音義(雍於用反)疏(傳正義曰禹治豫州乃次梁州自東向西故言梁州之境先華陽而後黑)
(水從梁適雍自南向北故先黑水而後西河計雍州之境被荒服之外東不越河而西踰黑水王肅云西據黑)
(水東距西河所言得其實也徧檢孔本皆云西據黑水東據河必是誤也又河在雍州之東而謂之西河者龍)
(門之河在冀州西界故謂之西河王制云自東河至于西河千里而近是河相對而為東西也)弱水旣
西傳導之西流至於合黎疏(傳正義曰諸水言既導此言既西由地勢不同導之)
(使西流也鄭云衆水皆東此水獨西故記其西下也)涇屬渭汭傳屬逮也水北曰
汭言治涇水入於渭音義(涇音經屬之蜀反汭本又作内同如銳反馬云入也逮音)
(代)疏(傳正義曰屬謂相連屬故訓為逮逮及也言水相及詩毛傳云汭水涯也鄭云汭之言内也蓋以人)
(皆南面望水則比為汭也且涇水南入渭而名為渭汭知水北曰汭言治涇水使之入渭亦是從故道也地理)
(志云涇水出安定涇陽縣西岍頭山東南至馮翊陽陵縣入謂行千六百里)漆沮既從灃水
攸同傳漆沮之水已從入渭灃水所同同之於渭音義
(沮七徐反灃芳弓反)疏(傳正義曰詩云自土沮漆毛傳云沮水漆水則漆沮本為二水地理志云漆水出扶)
(風漆縣西闞駰十三州志云漆水出漆縣西北岐山東入渭沮則不知所出蓋東入渭時已與漆合渭發源遠)
(以渭為主上云涇屬渭是矣故此言漆沮既從已從於渭灃水所同亦同於渭以渭為主故也地理志灃水出)
(扶風鄠縣東南北過上林苑入渭也)荆岐既旅傳已旅祭言治功畢此荆
在岐東非荆州之荆音義(治直吏反)疏(傳正義曰洪水之時祭祀禮廢已旅祭而)
(言治功畢治水從下自東而西先荆後岐荆在岐東嫌與上荆為一故云非荆州之荆也地理志云禹貢比條)
(荆山在馮翊懷德縣南南條荆山在南郡臨沮縣比彼是荆州之荆也)終南惇物至于鳥
鼠傳三山名言相望音義(終南山名漢書地理志一名太一三秦記云又名地肺惇)
(物山名漢書云垂山也)疏(傳正義曰以荆岐單名此山復名故辨之云三山名也至於為首尾之辭故言)
(相望也三山空舉山名不言治意蒙上既旅之文也地理志云扶風武功縣有太一山古文以為終南垂山古)
(文以為惇物皆在縣東)原隰底績至于豬野傳下濕曰隰豬野地
名言皆致功疏(傳正義曰下濕曰隰釋地文地理志云豬野澤在武威縣東北有休屠澤古文)
(以為豬野澤鄭玄以為詩云度其隰原即此原隰是也原隰豳地從此致功西至豬野之澤也)三危既
宅三苖丕敘傳西裔之山已可居三苖之族大冇次敘
美禹之功音義(丕普悲反)疏(傳正義曰左傳稱舜去四凶投之四裔舜典云竄三苖於三危)
(是三危為西裔之山也其山必是西裔未知山之所在地理志杜林以為敦煌郡即古瓜州也昭九年左傳云)
(先王居檮杌于四裔故允姓之姦居于瓜州杜預云允姓之祖與三苖俱放於三危瓜州今敦煌也鄭玄引地)
(記書云三危之山在鳥鼠之西南當岷山則在積石之西南地記乃妄書其言未必可信要知三危之山必在)
(河之南也禹治水末已竄三苖水災既除彼得安定故云三危之山已可居三苗之族大有次敘記此事以美)
(禹治之功也)厥土惟黃壤厥田惟上上厥賦中下傳田第一
賦第六人功少疏(傳正義曰此與荆州賦田升降皆較六等荆州升之極故云人功修此州)
(降之極故云人功少其餘相較少者從此可知也王制云凡居民量地以制邑度地以居民地邑民居必參相)
(得也則民當相準而得有人功修人功少者記言初置邑者可以量之而州境闊遠民居先定新遭洪水存亡)
(不同故地勢有美惡人功有多少治水之後即為此差在後随人少多必得更立其等此非永定也)厥貢
惟球琳琅玕傳球琳皆玉名琅玕石而似珠音義(球音求琳)
(韋音來金反琅音郎玕音干山海經云崐崘山有琅玕樹)疏(傳正義曰釋地云西北之美者有崐崘虛之璆)
(琳琅玕焉說者皆云球琳美玉名琅玕石而似珠者必相傳驗實有此言也)浮于積石至于
龍門西河傳積石山在金城西南河所經也沿河順流
而北千里而東千里而南龍門山在河東之西界疏(傳正)
(義曰地理志云積石山在金城河關縣西南羌中河行塞外東北入塞内積石非河之源故云河所經也河從)
(西來至此北流故禹沿河順流而北釋水云河千里一曲一直故千里而東千里而南至于龍門西河也地理)
(志云龍門山在馮翊夏陽縣北此山當河之道禹鑿以通河東郡之西界也禹至此渡河而還都白帝也沿或)
(誤為治此說禹行不說治水也)會于渭汭傳逆流曰會自渭北涯逆水
西上音義(上時掌反)疏(傳正義曰會合也人行逆流而水相向故逆流曰會從河入渭自渭北涯)
(逆水西上言禹白帝訖從此而西上更入雍州界也諸州之末惟言還都之道此州事終言發都更去明諸州)
(皆然也)織皮崐崘析支渠搜西戎即敘傳織皮毛布有此
四國在荒服之外流沙之内羌髳之屬皆就次敘美禹
之功及戎狄也音義(崘魯門反馬云崐崘在臨羌西析星歴反馬云析支在河關西搜所)
(由反漢書志朔方郡有渠搜縣武紀云北發渠搜是也髳音謀又音毛西戎國名)疏(傳正義曰四國皆衣)
(皮毛故以織皮冠之傳言織皮毛布有此四國崐崘也析支也渠也搜也四國皆是戎狄也末以西戎總之此)
(戎在荒服之外流沙之内牧誓云武王伐紂有羌髳從之此是羌髳之屬禹皆就次敘美禹之功遠及戎狄故)
(記之也鄭玄云衣皮之民居此崐崘析支渠搜三山之野者皆西戎也王肅云崐崘在臨羌西析支在河關西)
(西戎西域也王肅不言渠搜鄭并渠搜為一孔傳不明或亦以渠搜為一通西戎為四也鄭以崐崘為山謂别)
(有崐崘之山非河所出者也所以孔意或是地名國號不必為山也)
導岍及岐至於荆山傳更理說所治山川首尾所在治
山通水故以山名之三山皆在雍州音義(導音道從首起也岍音牽)
(字又作汧山名一名吳岳馬本作開)疏(正義曰上文每州說其治水登山從下而上州境隔絶未得徑通今)
(更從上而下條說所治之山本以通水舉其山相連屬言此山之傍所有水害皆治訖也因冀州在北故自北)
(為始從此導岍至敷淺原舊說以為三條地理志云禹貢北條荆山在馮翊懷德縣南南條荆山在南郡臨沮)
(縣東北是舊有三條之說也故馬融王肅皆為三條導隂岍北條西傾中條嶓冡南條鄭玄以為四列導岓為正)
(列西傾為次隂列嶓冡為次陽列岷山為正陽列鄭玄創為此說孔亦當為三條也岍與嶓冡言導西傾不言)
(導者史文有詳略以可知故省文也傳正義曰荆岐上已具矣而此復言之以山勢相連而州境隔絶更從上)
(理說所治山川首尾所在總解此下導山水之意也其實通水而文稱導山者導山本為治水故以導山名之)
(地理志云吳岳在扶風岍縣西古文以為岍山岐山在美陽縣西北荆山在懷德縣三山皆在雍州)逾于
河傳此謂梁山龍門西河疏(傳正義曰逾于河謂山逾之也此處山勢相望越河)
(而東故云此謂龍門西河言此處山不絶從此而渡河也)壺口雷首至于太岳傳三
山在冀州太岳上黨西疏(傳正義曰地理志云壺口在河東北屈縣東南雷首在河)
(東蒲坂縣南太岳在河東彘縣東是三山在冀州以太岳東近上黨故云在上黨西也)底柱析城
至于王屋傳此三山在冀州南河之北東行音義(底之履反)
(柱如字韋知父反又知女反底柱山名在河水中)疏(傳正義曰地理志云析城在河東濩澤縣西王屋在)
(河東垣縣東北地理志不載底柱底柱在太陽關東析城之西從底柱至王屋在冀州南河之北東行也)太
行恆山至于碣石入于海傳此二山連延東北接碣石
而入滄海百川經此衆山禹皆治之不可勝名故以山
言之音義(行戶剛反又如字滄音倉勝音升)疏(傳正義曰地理志云太行山在河内山陽縣西)
(北恒山在常山上曲陽縣西北太行去恒山太遠恒山去碣石又遠故云此二山連延東北接碣石而入滄海)
(言山傍之水皆入海山不入海也又解治水言山之意百川經此衆山禹皆治之川多不可勝名故以山言之)
(也謂漳潞汾涑在壺口雷首太行經底柱析城濟出王屋淇近太行恒衞滹沲滱易近恒山碣石之等也)
西傾朱圉鳥鼠傳西傾朱圉在積石以東鳥鼠渭水所
出在隴西之西三者雍州之南山音義(傾窺并反圉魚吕反)疏(傳正)
(義曰地理志云西傾在隴西臨洮縣西南朱圉在天水冀縣南言在積石以東見河所經也地理志云鳥鼠同)
(穴山在隴西首陽縣西南渭水所出在隴西郡之西是三者皆雍州之南山也)至于太華傳相
首尾而東音義(華如字又戸化反)疏(傳正義曰地理志云太華在京兆華隂縣南鳥鼠東)
(望太華太遠故云相首尾而東也)熊耳外方桐柏至于陪尾傳四山相
連東南在豫州界洛經熊耳伊經外方淮出桐柏經陪
尾凡此皆先舉所施功之山於上而後條列所治水於
下互相備音義(陪音裴陪尾山名漢書作横尾列如字本或作别彼列反)疏(傳正義曰地理)
(志云熊耳山在弘農盧氏縣東伊水所出嵩高山在潁川嵩高縣古文以為外方山桐柏山在南陽平氏縣東)
(南横尾山在江夏安陸縣東北古文以為陪尾山是四山接華山而相連東南皆在豫州界也凡舉山名皆為)
(治水故言水之所經洛出熊耳伊經外方淮出桐柏經陪尾導山本為治水故云皆先舉所施功之山於上而)
(後條列所治水於下互相備也)
導嶓冢至于荆山傳漾水出嶓冢在梁州經荆山荆山
在荆州音義(漾羊尚反)疏(傳正義曰下云嶓冡導漾梁州云岷嶓既藝是嶓冢在梁州也荆州)
(以荆山為名知荆山在荆州也)内方至于大别傳内方大别二山名在
荆州漢所經疏(傳正義曰地理志云章山在江夏竟陵縣東北古文以為内方山地理志無大)
(别鄭玄云大别在廬江安豐縣杜預解春秋云大别闕不知何處或曰大别在安豐縣西南左傳云吳既與楚)
(夾漢然後楚乃濟漢而陳自小别至于大别然則二别近漢之名無緣得在安豐縣如預所言雖不知其處要)
(與内方相接漢水所經必在荆州界也)岷山之陽至于衡山傳岷山江所
出在梁州衡山江所經在荆州疏(傳正義曰其下云岷山導江梁州岷嶓既)
(藝是岷山在梁州也地理志云衡山在長沙湘南縣東南上言衡陽惟荆州是江所經在荆州也)過九
江至于敷淺原傳言衡山連延過九江接敷淺原言導
從首起言陽從南敷淺原一名博陽山在揚州豫章界
疏(傳正義曰衡即横也東西長今之人謂之為嶺東行連延過九江之水而東接於敷淺原之山也經於岍)
(及嶓冡言導岷山言陽故解之言導從首起言陽從南言岷山之南至敷淺原别以岷山為首不與大别相接)
(由江所經别記之耳以見岷非三條也地理志豫章歴陵縣南有博陽山古文以為敷淺原)
導弱水至于合黎傳合黎水名在流沙東音義(弱夲或作溺合)
(如字黎力兮反馬云地名)疏(正義曰此下所導凡有九水大意亦自北為始以弱水最在西北水又西流故)
(先言之黑水雖在河南水從雍梁西界南入南海與諸水不相參涉故又次之四瀆江河為大河在北故先言)
(河也漢入于江故先漢後江其濟發源河北越河而南與淮俱為四瀆故次濟次淮其渭與洛俱入于河故後)
(言之計流水多矣此舉大者言耳凡此九水立文不同弱水黑水沇水不出于山文單故以水配其餘六水文)
(與山連既繫於山不須言水積石山非河上源記施功之處故云導河積石言發首積石起也漾江先山後水)
(淮渭洛先水後山皆是史文詳略無義例也又淮渭洛言自某山者皆是發源此山欲使異於導河故加自耳)
(鄭玄云凡言導者發源於上未成流凡言自者亦發源於上未成流必其俱未成流何須别導與自河出崐崘)
(發源甚遠豈至積石猶未成流而云導河也傳正義曰弱水得入合黎知合黎是水名顧氏云地記書合黎山)
(名但此水出合黎因山為名鄭玄亦以為山名地理志張掖郡刪丹縣桑欽以為導弱水自此西至酒泉合黎)
(張掖郡又有居延澤在縣東北古文以為流沙如志之言酒泉郡在張掖郡西居延屬張掖合黎在酒泉則流)
(沙在合黎之東與此傳不合案經弱水西流水既至于合黎餘波入于流沙當如傳文合黎在流沙之東不得)
(在其西也)餘波入于流沙傳弱水餘波西溢入流沙音義(溢音)
(逸)
導黑水至于三危入于南海傳黑水自北而南經三危
過梁州入南海疏(傳正義曰地理志益州郡計在蜀郡西南三千餘里故滇王國也武帝元)
(封二年始開為郡郡内有滇池縣縣冇黑水祠止言冇其祠不知水之所在鄭云今中國無也𫝊之此言順經)
(文耳案酈元水經黑水出張掖雞山南流至敦煌過三危山南流入于南海然張掖敦煌並在河北所以黑水)
(得越河入南海者河自積石以西皆多伏流故黑水得越而南也)
導河積石至于龍門傳施功發于積石至于龍門或鑿
山或穿地以通流疏(傳正義曰河源不始於此記其施功處耳故言施功發於積石釋水)
(云河千里一曲一直則河從積石北行又東乃南行至于龍門計應三千餘里龍門底柱鑿山也其餘平地穿)
(地也或鑿山或穿地以通流言自積石至海皆然也釋水云河出崐崘虛色白李廵曰崐崘山名虛山下地也)
(郭璞云發源高處激湊故水色白潛流地中受渠衆多渾濁故水色黃漢書西域傳云河有兩源一出蔥嶺一)
(出于闐于闐在南山下其河北流與蔥嶺河合東注蒲昌海蒲昌海一名鹽澤者去玉門陽關三百餘里廣袤)
(三四百里其水停居冬夏不增减皆以為潛行地下南出于積石為中國河郭璞云其去崐崘里數遠近未得)
(詳也)南至于華陰傳河自龍門南流至華山北而東行東
至于底柱傳底柱山名河水分流包山而過山見水中
若柱然在西虢之界音義(見賢遍反虢寡白反)又東至于孟津傳
孟津地名在洛北都道所湊古今以為津音義(孟津如字洛北)
(地名湊七豆反)疏(傳正義曰孟是地名津是渡處在孟地致津謂之孟津傳云地名謂孟為地名耳杜預云)
(孟津河内河陽縣南孟津也在洛陽城北都道所湊古今常以為津武王渡之近世以來呼為武津)東過
洛汭至于大伾傳洛汭洛入河處山再成曰伾至于大
伾而北行音義(伾本又作岯音丕又皮鄙反徐扶眉反又敷眉反韋音嚭郭撫梅反字或作□)
(處昌慮反)疏(傳正義曰洛汭洛入河處河南鞏縣東也釋山云再成英一成岯李廵曰山再重曰英一重曰)
(岯傳云再成曰伾與爾雅不同蓋所見異也鄭玄云大伾在修武武德之界張揖云成臯縣山也漢書音義有)
(臣瓉者以為修武武德無此山也成臯縣山又不一成今黎陽縣山臨河豈不是大伾乎瓉言當然)北過
降水至于大陸傳降水水名入河大陸澤名音義(降如字鄭)
(戶江反)疏(傳正義曰地理志云降水在信都縣案班固漢書以襄國為信都在大陸之南或降水發源在)
(此下尾至今之信都故得先過降水乃至大陸若其不爾則降水不可知也鄭以降讀為降下江反聲轉為共)
(河内共縣淇水出焉東至魏郡黎陽縣入河北近降水也周時國于此地者惡言降水改謂之共此鄭胷臆不)
(可從也)又北播為九河傳北分為九河以殺其溢在兖州
界同為逆河入于海傳同合為一大河名逆河而入於
渤海皆禹所加功故敘之音義(殺所界反溢字又作隘於賣反渤蒲兀反)疏
(傳正義曰傳言九河將欲至海更同合為一大河名為逆河而入于渤海也鄭玄云下尾合名為逆河言相向)
(迎受王肅云同逆一大河納之於海其意與孔同)
嶓冢導漾東流為漢傳泉始出山為漾水東南流為沔
水至漢中東流為漢水疏(傳正義曰傳之此言當據時人之名為說也地理志云漾)
(水出隴西氐道縣至武都為漢水不言中為沔水孔知嶓冢之東漢水之西而得為沔水者以禹治梁州入帝)
(都白所治云逾于沔入于渭是沔近于渭當梁州向冀州之路也應劭云沔水自江別至南郡華容縣為夏水)
(過江夏郡入江既云江別明與此沔别也依地理志漢水之尾變為夏水是應劭所云沔水下尾亦與漢合乃)
(入于江也)又東為滄浪之水傳别流在荆州音義(浪音郎)疏(傳正)
(義曰傳言别流似分為異水案經首尾相連不是分别當以名稱別流也以上在梁州故此云在荆州)過
三澨至于大别傳三澨水名入漢大別山名南入于江
傳觸山廻南入江東匯澤為彭蠡傳匯廻也水東迴為
彭蠡大澤東為北江入于海傳自彭蠡江分為三入震
澤遂為北江而入海音義(澨市制反觸尺玉反滙徐胡罪反韋空為反)疏(傳正)
(義曰揚州云三江既入震澤底定孔為三江既入入震澤也故言江自彭蠡分而為三江復共入震澤出澤又)
(分為三此水遂為北江而入于海鄭玄以為三江既入入于海不入震澤也孔必知入震澤者以震澤屬揚州)
(彭蠡在揚州之西界今從彭蠡有三江則震澤之西三江具矣今云三江既入繼以震澤底定故云三江入震)
(澤矣今南人以大江不入震澤震澤之東别有松江等三江案職方揚州其川曰三江宜舉州内大川其松江)
(等雖出震澤入海既近周禮不應捨岷山大江之名而記松江等小江之說山水古今變易故鄭云既知今亦)
(當知古是古今同之驗也)
岷山導江東别為沱傳江東南流沱東行音義(沱唐河反)疏
(傳正義曰以上云浮于江沱潛漢其次自南而北江在沱南知江東南流而沱東行)又東至于澧
傳澧水名音義(澧音禮)疏(傳正義曰鄭玄以此經自導弱水已下言過言會者皆是水名)
(言至于者或山或澤皆非水名故以合黎為山名澧為陵名鄭玄云今長沙郡有澧陵縣其以陵名為縣乎孔)
(以合黎與澧皆為水名弱水餘波入于流沙則本源入合黎矣合黎得容弱水知是水名楚辭曰濯余佩兮澧)
(浦是澧亦是水名)過九江至于東陵傳江分為九道在荆州東
陵地名疏(傳正義曰九江之水禹前先有其處禹今導江過歴九江之處非是别有九江之水)東
迤北會于匯傳迤溢也東溢分流都共北會為彭蠡音
義(迤以爾反馬云靡也)疏(傳正義曰迤言靡迤邪出之言故為溢也東溢分流又都共聚合北會彭蠡言)
(散流而復合也鄭云東迤者為南江孔意或然至之與會史異文耳)東為中江入于海傳
有北有中南可知疏(傳正義曰地理志云南江從會稽吳縣南東入海中江從丹陽蕪湖)
(縣西東至會稽陽羡縣東入海北江從會稽毗陵縣北東入海)
導沇水東流為濟傳泉源為沇流去為濟在溫西北平
地音義(沇音兖又以轉反)疏(傳正義曰地理志云濟水出河東垣縣王屋山東南至河内武德縣)
(入河傳言在溫西北平地者濟水近在河内孔必驗而知之見今濟水所出在温之西北七十餘里温是古之)
(舊縣故計温言之)入于河溢為滎傳濟水入河竝流十數里而
南截河又竝流數里溢為滎澤在敖倉東南音義(數色主反)
(下同一本作十所)疏(傳正義曰此皆目驗為說也濟水既入于河與河相亂而知截河過者以河濁濟清)
(南出還清故可知也)東出于陶丘北傳陶邱邱再成音義(陶音桃)疏
(傳正義曰釋邱云再成為陶邱李廵曰再成其形再重也郭璞云今濟隂定陶城中有陶邱地理志云定陶縣)
(西南有陶邱亭)又東至于菏傳菏澤之水又東北會于汶傳濟
與汶合又北東入于海傳北折而東音義(折之設反)
導淮自桐柏傳桐柏山在南陽之東疏(傳正義曰地理志云桐柏山在)
(南陽平氏縣東南淮水所出水經云出胎簪山東北過桐柏山胎簪蓋桐柏之傍小山傳言南陽郡之東也)
東會于泗沂東入于海傳與泗沂二水合入海疏(傳正義曰)
(地理志云沂水出泰山蓋縣南至下邳入泗泗水出濟隂乘氏縣至臨淮睢陵縣入淮乃沂水先入泗泗入淮)
(耳以沂水入泗處去淮已近故連言之)
導渭自鳥鼠同穴傳鳥鼠共為雌雄同穴處此山遂名
山曰鳥鼠渭水出焉疏(傳正義曰釋文云鳥鼠同穴其鳥為䳜其鼠為鼷李廵曰䳜鼷)
(鳥鼠之名共處一穴天性然也郭璞曰鼷如人家鼠而短尾䳜似鵽而小黃黑色穴入地三四尺鼠在内鳥在)
(外今在隴西首陽縣有鳥鼠同穴山尚書孔傳云共為雌雄張氏地理記云不為牝牡璞並載此言未知誰得)
(實也地理志云隴西首陽西南有鳥鼠同穴山渭水所出至京兆北船司空縣入河過郡四行千八百七十里)
東會于灃又東會于涇傳灃水自南涇水自北而合又
東過漆沮入于河傳漆沮二水名亦曰洛水出馮翊北
音義(灃音豐翊與職反)疏(傳正義曰地理志云漆水出扶風漆縣依十三州記漆水在岐山東入渭)
(則與漆沮不同矣此云會于涇又東過漆沮是漆沮在涇水之東故孔以為洛水一名漆沮水經沮水出北地)
(直路縣東入洛水又云鄭渠在太上皇陵東南濯水入焉俗謂之漆水又謂之漆沮其水東流注於洛水志云)
(出馮翊懷德縣東南入渭以水土驗之與毛詩古公自土沮漆者别也彼漆即扶風漆水也彼沮則未聞)
導洛自熊耳傳在宜陽之西東北會于澗瀍傳會于河
南城南又東會于伊傳合於洛陽之南又東北入于河
傳合於鞏之東音義(鞏恭勇反縣名屬河南郡)
九州攸同傳所同事在下四隩既宅傳四方之宅已可
居九山刊旅九川滌源九澤既陂傳九州名山已槎木
通道而旅祭矣九州之川已滌除泉源無壅塞矣九州
之澤已陂障無決溢矣四海會同六府孔修傳四海之
内會同于京師九州同風萬國共貫水火金木土榖甚
修治言政化和庶土交正底慎財賦傳交俱也衆土俱
得其正謂壤墳壚致所慎者財貨貢賦言取之有節不
過度咸則三壤成賦中邦傳皆法壤田上中下大較三
品成九州之賦明水害除音義(隩於六反玉篇於報反滌待歴反陟彼宜反槎)
(仕雅反障章尚反貫工喚反較音角)疏(正義曰昔堯遭洪水道路阻絶今水上既治天下大同故總敘之今)
(九州所共同矣所同者四方之宅已盡可居矣九州之山刊槎其木旅祭之矣九州之川滌除泉源無壅塞矣)
(九州之澤已皆陂障無決溢矣四海之内皆得會同京師無乖異矣六材之府甚修治矣言海内之人皆豐足)
(矣水災已除天下衆土墳壤之屬俱得其正復本性故也民既豐足取之有藝致所重慎者惟財貨賦稅也慎)
(之者皆法則其三品土壤準其地之肥瘠為上中下三等以成其貢賦之法於中國美禹能治水土安海内於)
(此總結之傳正義曰九州所同與下為目故言所同事在下四隩既宅已下皆是也其言九山九川九澤最是)
(同之事矣室隅為隩隩是内也人之造宅為居至其隩内遂以隩表宅故傳以隩為宅以宅内可居言四方舊)
(可居之處皆可居也上文諸州有言山川澤者皆舉大言之所言不盡故於此復更總之九山九川九澤言九)
(州之内所冇山川澤無大無小皆刊槎決除已訖其皆旅祭惟據名山大川言旅者往前大水旅祭禮廢已旅)
(見已治也山非水體故以旅見治其實水亦旅矣發首云奠高山大川但是定位皆已旅祭也川言滌除泉源)
(從其所出至其所入皆蕩除之無壅塞也澤言既陂往前濫溢今時水定或作陂以障之使無決溢詩云彼澤)
(之陂毛傳云陂澤障也禮諸侯之見天子時見曰會殷見曰同此言四海會同乃謂官之與民皆得聚會京師)
(非據諸侯之身朝天子也夷狄戎蠻謂之四海但天子之於夷狄不與華夏同風故知四海謂四海之内即是)
(九州之中乃有萬國萬國同其風化若物在繩索之貫故云九州同風萬國共貫大禹謨云水火金木土榖謂)
(之六府皆修治者言政化和也由政化和平民不失業各得殖其資産故六府修治也交錯更互俱之義故交)
(為俱也洪水之時高下皆水土失本性今水災既除衆土俱得其正謂壤墳壚還復其壤墳壚之性也諸州之)
(土青黎是色塗泥是濕土性之異惟有壤墳壚耳故舉三者以言也致所慎者財貨貢賦謹慎其事不使害人)
(言取民有節什一而税不過度也土壤各有肥瘠貢賦從地而出故分其土壤為上中下計其肥瘠等級甚多)
(但舉其大較定為三品法則地之善惡以為貢賦之差雖細分三品以為九等人功修少當時小異要民之常)
(税必凖其土故皆法三壤成九州之賦言得施賦法以明水害除也九州即是中邦故傳以九州言之)
錫土姓祗台德先不距朕行傳台我也天子建德因生
以錫姓謂有德之人生此地以此地名賜之姓以顯之
王者常自以敬我德為先則天下無距違我行者音義
(台徐音怡行下孟反注同)疏(正義曰此一經皆史美禹功言九州風俗既同可以施其教化天子惟當擇任)
(其賢者相與共治之選有德之人賜與所生之土為姓既能尊賢如是又天子立意常自以敬我德為先則天)
(下之民無有距違我天子所行者皆禹之使然故敘而美之傳正義曰台我釋詁文天子建德因生以賜姓隱)
(八年左𫝊文既引其文又解其義土地也謂有德之人生于此地天子以地名賜之姓以尊顯之周語稱帝嘉)
(禹德賜姓曰姒胙四岳賜姓曰姜左傳稱周賜陳胡公之姓為媯皆是因生賜姓之事也臣蒙賜姓其人少矣)
(此事是用賢大者故舉以為言王者既能用賢又能謹敬其立意也常自以敬我德為先則天下無有距違我)
(天子之行者論語云上好禮則民莫敢不敬上好義則民莫敢不服上好信則民莫敢不用情王者自敬其德)
(則民豈敢不敬之人皆敬之誰敢距違者聖人行而天下皆悦動而天下皆應用此道也)
五百里甸服傳規方千里之内謂之甸服為天子服治
田去王城面五百里音義(甸田遍反為于偽反)疏(正義曰既言九州同風法壤成)
(賦而四海之内路有遠近更敘弼成五服之事甸侯綏要荒五服之名堯之舊制洪水既平之後禹乃為之節)
(文使賦役有恒職掌分定甸服去京師最近賊稅尤多故每於百里即為一節侯服稍遠近者供役故二百里)
(内各為一節三百里外共為一節綏要荒三服去京師益遠每服分而為二内三百里為一節外二百里為一)
(節以遠近有較故其任不等甸服入榖故發首言賦税也賦令自送入官故三百里内每皆言納四百里五百)
(里不言納者從上省文也於三百里言服者舉中以明上下皆是服王事也侯服以外貢不入榖侯主為斥候)
(二百里内徭役差多故各為一名三百里外同是斥候故共為一名自下皆先言三百里而後二百里舉大率)
(為差等也傳正義曰先王規方千里以為甸服周語文王制亦云千里之内曰甸鄭玄云服治田出榖税也言)
(甸者主治田故服名甸也)百里賦納總傳甸服内之百里近王城者
禾稾曰總入之供飼國馬音義(納如字本又作内音同下如字總音摠近附近)
(之近槀故老反供音恭飼音嗣)疏(傳正義曰去王城五百里總名甸服就其甸服内又細分之從内而出此)
(為其首故云甸服之内近王城者總者總下銍秸禾穗與稾總皆送之故云禾稾曰總入之供飼國馬周禮掌)
(客待諸侯之禮有芻有禾此總是也)二百里納銍傳銍刈謂禾穗音義(銍珍)
(栗反穗亦作穟音遂)疏(傳正義曰劉熙釋名云銍穫禾鐵也說文云銍穫禾短鎌也詩云奄觀銍刈用銍刈)
(者謂禾穗也禾穗用銍以刈故以銍表禾穗也)三百里納秸服傳秸槀也服槀
役音義(秸本或作稭工八反馬云去其穎音鞂)疏(傳正義曰郊特牲云莞簟之安而稾秸之設秸)
(亦稾也雙言之耳去穗送槀易於送穗故為遠彌輕也然計什一而得槀粟皆送則秸服重於納銍則乖近重)
(遠輕之義蓋納粟之外斟酌納槀服稾役者解經服字於此言服明上下服皆竝有所納之役也四百里猶尚)
(納粟此當稾粟别納非是徒納稾也)四百里粟五百里米傳所納精者少
麤者多疏(傳正義曰直納粟米為少禾稾俱送為多其於稅也皆當什一但所納有精麤遠輕而近)
(重耳)
五百里侯服傳甸服外之五百里侯候也斥候而服事
疏(傳正義曰侯聲近候故為候也襄十八年左傳稱晉人伐齊使司馬斥山澤之險斥謂檢行之也斥候謂)
(檢行險阻伺候盗賊此五百里主為斥候而服事天子故名侯服因見諸言服者皆是服事也)百里采
傳侯服内之百里供王事而已不主一疏(傳正義曰采訓為事此百)
(里之内主供王事而已事謂役也有役則供不主於一故但言采)二百里男邦傳男任
也任王者事音義(任而針反又而鴆反下同)疏(傳正義曰男聲近任故訓為任任王者事)
(任受其役此任有常殊於不主一也言邦者見上下皆是諸侯之國也)三百里諸侯傳三
百里同為王者斥候故合三為一名音義(同為之為于偽反)疏
(傳正義曰經言諸侯者三百里内同為王者斥候在此内所主事同故合三百四百五百共為一名言諸侯以)
(示義耳)
五百里綏服傳綏安也侯服外之五百里安服王者之
政教音義(綏息遺反)疏(𫝊正義曰綏安釋詀文要服去京師已遠王者以文教要束使服此綏服)
(路近言安服王者政教以示不待要束而自服也周語云先王之制邦内甸服邦外侯服侯衞賓服夷蠻要服)
(戎狄荒服彼賓服當此綏服韋昭云以文武教衞為安王賓之因以名服然則綏者據諸侯安王為名賓者據)
(王敬諸侯為名彼云先王之制則此服舊有二名)三百里揆文教傳揆度也度
王者文教而行之三百里皆同音義(揆葵癸反度待洛反)疏(傳正義曰)
(釋詀訓揆為度故雙言之以王者有文教此服諸侯揆度王者政教而行之必自揆度恐其不合上耳即是安)
(服王者之義)二百里奮武衞傳文教外之二百里奮武衞天
子所以安音義(奮方問反)疏(傳正義曰既言三百又言二百嫌是三百之内以下二服文與)
(此同故於此觧之此是文教外之二百里也由其心安王化奮武以衞天子所以名此服為安也内文而外武)
(故先揆文教後言奮武衞所從言之異與安之義同奮武衞天子是其安之驗也言服内諸侯心安天子非言)
(天子賴諸侯以安也)
五百里要服傳綏服外之五百里要束以文教音義(要一)
(遥反束如字一音來)疏(傳正義曰要者約束之義上言揆文教知要者要束以文教也綏服自揆天子文教)
(恐其不稱上旨此要服差遠已慢王化天子恐其不服乃以文教要服之名為要見其疎遠之義也)三百
里夷傳守平常之教事王者而已音義(夷馬云易也)二百里
蔡傳蔡法也法三百里而差簡音義(差初佳反又初賣反)疏(傳正義曰)
(蔡之為法無正訓也上言三百里夷夷訓平也守平常教耳此名為蔡教簡於夷故訓蔡為法法則三百里者)
(去京師彌遠差復簡易言其不能守平常也)
五百里荒服傳要服外之五百里言荒又簡略疏(𫝊正義曰)
(服名荒者王肅云政教荒忽因其故俗而治之傳言荒又簡略亦當以為荒忽又簡略於要服之蔡也)三
百里蠻傳以文德蠻來之不制以法疏(傳正義曰鄭云蠻者聽從其俗)
(羈縻其人耳故云蠻蠻之言緡也其意言蠻是緡也緡是繩也言蠻者以繩束物之名揆度文教論語稱遠人)
(不服則修文德以來之故傳言以文德蠻來之不制以國内之法強逼之王肅云蠻慢也禮儀簡慢與孔異然)
(甸侯綏要四服俱有三日之役什一而税但二百里蔡者稅徵差簡其荒服力役田稅竝無故鄭注云蔡之言)
(殺減殺其賦荒服既不役作其人又不賦其田事也其侯綏等所出稅賦各入本國則亦有納總納銍之差但)
(此據天子立文耳要服之内皆有文教故孔於要服傳云要束以文教則知已上皆有文教可知獨於綏服三)
(百里云揆文教者以去京師既遠更無别供又不近外邊不為武衞其要服又要束始行文教無事而能揆度)
(文教而行者惟有此三百里耳奮武衞者在國習學兵武有事則征討夷狄不於要服内奮武衞者以要服逼)
(近夷狄要束始來不可委以兵武)二百里流傳流移也言政教随其俗
凡五服相距為方五千里疏(傳正義曰流如水流故云移也其俗流移無常故政)
(教随其俗任其去來不復蠻來之也凡五服之别各五百里是工城四面面別二千五百里四面相距為方五)
(千里也賈逵馬融以為甸服之外百里至五百里米特冇此數去王城千里其侯綏要荒服各五百里是面三)
(千里相距為方六千里鄭玄以為五服服别五百里是堯之舊制及禹弼之每服之間更增五百里面别至于)
(五千里相距為方萬里司馬遷與孔意同王肅亦以為然故肅注此云賈馬既失其實鄭玄尤不然矣禹之功)
(在平治山川不在拓境廣土土地之廣三倍於堯而書𫝊無稱也則鄭玄創造難可據信漢之孝武疲弊中國)
(甘心夷狄天下戶口至減大半然後僅開緣邊之郡而已禹方憂洪水三過其門不入未暇以征伐為事且其)
(所以為服之名輕重顛倒遠近失所難得而通矣先王規方千里以為甸服其餘均分之公侯伯子男使各有)
(寰宇而吏甸服之外諸侯入禾稾非其義也史遷之旨蓋得之矣是同於孔也若然周禮王畿之外別有九服)
(服别五百里是為方萬里復以何故三倍於堯又地理志言漢之上境東西九千三百三里南北萬三千三百)
(六十八里驗其所言山川不出禹貢之域山川載地古今必同而得里數異者堯與周漢其地一也尚書所言)
(據其虚空鳥路方直而計之漢書所言乃謂著地人跡屈曲而量之所以數不同也故王肅上篇注云方五千)
(里者直方之數若其迴邪委曲動有陪加之較是言經指直方之數漢據迴邪之道有九服五服其地雖同王)
(者革易自相變改其法不改其地也鄭玄不言禹變堯法乃云地陪於堯故王肅所以難之王制云西不盡流)
(沙東不盡東海南不盡衡山北不盡恒山凡四海之内斷長補短方三千里者彼自言不盡明未至遠界且王)
(制漢世為之不可與經合也)
東漸于海西被于流沙朔南暨聲教傳漸入也被及也
此言五服之外皆與王者聲教而朝見訖于四海禹錫
玄圭告厥成功傳玄天色禹功盡加於四海故堯賜玄
圭以彰顯之言天功成音義(漸子廉反被皮寄反朔北也與音預朝直遥反見賢)
(遍反訖斤密反)疏(正義曰言五服之外又東漸入于海西被及于流沙其北與南雖在服外皆與聞天子威)
(聲文教時來朝見是禹治水之功盡加于四海以禹功如是故帝賜以玄色之圭告其能成天之功也傳正義)
(曰漸是沾濕故為入謂入海也覆被是遠及之辭故為及也海多邪曲故言漸入流沙長遠故言被及皆是過)
(之意也五服之下乃說此事故言此五服之外皆與王者聲教而朝見言其聞風感德而來朝也鄭玄云南北)
(不言所至容踰之此言西被於流沙流沙當是西境最遠者也而地理志以流沙為張掖居延澤是也計三危)
(在居延之西大遠矣志言非也考工記天謂之玄是玄為天色禹之蒙賜必是堯賜故史敘其事禹功盡加于)
(四海故堯賜玄圭以彰顯之必以天色圭者言天功成也大禹謨舜美禹功云地平天成是天功成也)
尚書注疏卷五
尚書注疏卷五考證
禹貢疏定山川次秩○次監本訛大今改正
又疏布行德教之事也○布監本訛行今改正
奠高山大川傳高山五岳大川四瀆○黃度曰九州皆
有高山大川不獨五岳四瀆所謂刊旅滌源者也
冀州既載傳先施貢賦役載於書○(臣召南)按自唐以
前俱讀冀州既載為句其解載字王肅說同孔傳而
鄭韋稍殊顔師古注漢志則云載始也冀州堯所都
故禹治水自冀州始其說又異宋蘇軾始以既載二
字連下文壺口為句
壺口治梁及岐傳壺口在冀州梁岐在雍州從東循山
治水而西○(臣召南)按孔傳於地理有極精處此條
是也後儒疑雍州山不當入冀始於冀州強尋梁岐
二山而并壺口亦失之不知梁山即詩所云奕奕梁
山惟禹甸之者亦即春秋時壅河不流之梁山也岐
山即後文荆岐既旅導岍及岐之岐山其後為太王
所遷文王所治者也梁在河之西岸岐則又在其西
數百里矣曾旼曰壺口梁岐一役也施功同時不可
分言於二州故并言於冀也可為此傳之確疏
疏孔君去漢初七八十年耳身為武帝博士必當具
見圖籍○胡渭禹貢錐指曰安國注禹貢山水地名
並不言在何郡縣間有繫郡縣名者如太原今以為
郡名震澤吳南太湖名之類其他無注者尚多豈漢
初圖籍不如班固所見之備耶至若菏澤在定陶而
云在湖陵伊水出盧氏而云出陸渾澗水出新安而
云出澠池横尾山北去淮二百餘里而云淮水經陪
尾江水南去衡山五六百里而云衡山江所經身為
博士具見圖籍者當如是乎又若榖城為瀍水所出
魏始省榖城入河南縣而傳云瀍出河南北山金城
郡乃昭帝置而傳云積石山在金城西南孟津在河
陽之孟地東漢始移其名於河南而傳云在洛北明
非西漢人手筆朱子謂安國尚書大序不類西漢文
字良有以也
恒衞既從大陸既作疏衞水出常山靈夀縣東北入滹
沲○(臣召南)按地理志原文入滹沲之上當有東字
言衞水出靈夀縣之東北其下流則東入滹沲也疏
脫一字耳又按胡渭曰恒即滱水衞即滹沲古今異
名也此說甚確言恒衞而燕趙諸水無勿該矣
夾右碣石入于河傳禹夾行此山之右而入河逆上疏
為還都白所治也○林之竒曰九州之末皆載其達
帝都之道周希聖謂天子之都必求舟楫所可至使
諸侯朝貢商賈貿易雖地甚遠而其輸甚易此說得
之蓋冀州三面距河各州達帝都之道皆以河為主
達於河即達於帝都也鄭曉曰碣石與島夷連書此
即島夷入貢之道也胡渭曰傳謂禹治一州水畢遂
還都白所治非也禹欲白所治不必身入帝都即使
身入帝都亦何難於陸行而必循各州紆廻之水道
以廢時失事哉至周氏言出而其義始定此實後人
勝前人處
又疏冀之北上境界甚遥○(臣召南)按北上應作北
土各本俱誤唐虞時冀州極大其北當距陰山至朔
漠故舜分十二州以冀之正北為并東北為幽也
濟河惟兖州○鄭樵曰禹貢所以為萬代地理家成憲
者以其地命州不以州名地也州名當時所命後世
焉知其在南在北故曰濟河惟兖州荆及衡陽惟荆
州濟河者萬代不冺之川荆衡者萬代不冺之山也
(臣召南)按鄭說甚精但本文祗言疆界此即地志家
言四至八到之始有每州之疆界濟河惟兖州之類
是也有天下之疆界東漸于海西被于流沙朔南暨
是也
九河既道傳平原以北疏徒駭在成平胡蘇在東光鬲
津在鬲縣其餘不復知也○胡渭曰漢成平東光屬
勃海鬲縣屬平原漢時言九河以為不可考者平當
謂九河今皆寘滅馮逡謂九河今既滅難明王横謂
九河之地已為海所漸是也然許商所言實有其地
就三河推之其餘大槩可知豈眞無遺迹耶而後世
學者則又患其求之太詳也
雷夏既澤疏在濟陰城陽縣西北○(臣召南)按城陽當
作成陽各本俱誤此成陽屬齊隂堯冢所在與城陽
國近東海者不同
作十有三載乃同傳治水十三年乃有賦法與他州同
○林之竒曰兖州之賦必待十三載乃同於他州非
謂此州治水至十有三載而成功也果爾則其文不
應在降丘宅土之下(臣召南)按作字即大陸既作雲
土夢作乂之作謂農功也傳于前後二文一訓耕作
一訓東作是也何以於此文不同林說甚當
浮于濟漯達于河疏漯水出東郡東武陽縣至樂安千
乘縣入海○(臣召南)按疏引地理志當云東北至千
乘入海至字上脫二字又按樂安二字亦非原文千
乘縣前漢為千乘郡治後漢和帝時始改郡名樂安
也
海岱惟青州疏堯時青州當越海而有遼東也○胡渭
曰疏亦未盡疑漢武所開樂浪元菟二郡皆古嵎夷
之地在青州之域者嵎夷羲仲所宅朝鮮箕子所封
不應在化外先儒但云有遼東非也
濰湽其道疏地理志云濰水出琅邪箕屋山○(臣召南)
按地理志琅邪郡箕縣禹貢濰水北至都昌入海過
郡三行五百三十里不云出屋山也屋山二字見許
愼說文水經注謂之濰山今在莒州東北是其據也
又疏引志言淄水東北至千乘博昌入海漢志原文
作入泲蓋由濟入海也又按濰淄與上句嵎夷文不
相屬傳疏應分節
萊夷作牧傳萊夷地名○顔師古曰萊山之夷也林之
竒曰史記齊太公東就國萊夷來伐與之爭營丘左
傳夾谷之會萊人欲以兵劫魯侯孔傳但謂地名非
也
淮夷蠙珠暨魚傳淮夷二水疏知淮夷是二水之名淮
即四瀆之淮夷蓋小水後來竭涸不復有其處耳○
胡渭曰淮夷見經傳非一處即孔注費誓亦云淮浦
之夷此獨以為二水名不應前後相違及檢陸氏釋
文孔傳云淮水之夷本亦有作淮夷二水乃知二字
傳寫之訛穎達不知而曲為之說可笑也
浮于淮泗達于河音義河說文作菏○金履祥曰說文
作菏今俗本誤作河耳菏澤與濟水相通而泗水上
可通菏下可通淮徐州浮淮入泗自泗達菏也青州
書達于濟則達河可知故徐州書達菏則達濟可知
胡渭曰許愼時經猶作菏而史記漢書並作河蓋後
人傳寫誤也
三江既入震澤底定傳言三江已入致定為震澤疏下
傳云自彭蠡江分為三入震澤○(臣召南)按三江之
說辨者紛如孔傳孔疏尤為無理韋昭郭璞諸儒各
以意測亦無確據若以禹貢証禹貢則導漾水云東
為北江入于海導江云東為中江入于海是有明文
彼傳云有北有中南可知可謂簡當何乃謂自彭蠡
江分為三入震澤乎蘇軾謂豫章江入彭蠡而東為
南江岷江為中江漢為北江以經觧經確矣三江之
與震澤一句自為一義不必強連三江之入是入海
非入震澤震澤之底定是源清流通自不泛溢非由
三江已入致定為震澤也李光地曰江水之合漢彭
蠡已遠而猶曰三江者存其源也胡渭曰徐堅初學
記引康成書注以証三江曰左合漢為北江右會彭
蠡為南江岷江居其中為中江始知蘇氏所說東漢
時固已有之矣
江漢朝宗于海疏宗尊也○監本訛尊宗也今改正
九江孔殷傳江于此州界分為九道疏應劭注地理志
云江自潯陽分為九道符于孔說○胡渭曰舊說諸
家皆謂在潯陽其以洞庭為九江自宋胡旦始而晁
以道曾彦和皆從之朱子作九江辨極言潯陽九江
之誤
雲土夢作乂○胡渭曰漢書作雲夢土史記水經注作
雲土夢沈括筆談云石經倒土夢字唐太宗得古本
尚書乃雲土夢作乂詔從古本
包傳橘柚○胡渭曰孔傳截包字為句而謂即橘柚此
不須多辨只以左傳包茅二字折之足矣又傳云菁
以為葅茅以縮酒按吕氏春秋言具區之菁則菁以
揚産為善未聞荆州味美也鄭康成注此經以菁茅
為一物符合左傳
伊洛瀍澗既入于河傳伊出陸渾山洛出上洛山澗出
沔池山瀍出河南北山○胡渭曰傳與漢志全異正
義曲為之說云志詳而傳略所據小異耳按漢陸渾
盧氏本二縣熊耳山在盧氏縣西南五十里不與陸
渾接界安得謂出陸渾山乎新安黽池亦本二縣澗
水出新安榖水出黽池流同而源異乃云澗出沔池
山是以榖源為澗源也此不惟略也而且誤矣至於
河南榖城亦本二縣魏始省榖城入河南乃云瀍出
河南北山是西漢時榖城山已為河南地也豈西漢
博士之所為乎(臣召南)按錐指所論甚確儒家於地
理疎略猶自可言然未有鑿鑿注解而地名全誤者
也身為魯人於蒙羽嶧陽大野泗沂俱不能實指其
地身為西京博士於灃水終南惇物又不能確言所
在先儒疑孔傳出魏晉間人筆然哉
疏瀍水出河南榖城縣潛亭北○漢志作榖成朁亭
北
滎波既豬傳滎澤波水已成遏豬○閻若璩曰馬鄭王
本波並作播伏生今文亦然惟魏晉間人始作波與
漢書同余謂其書多出漢書者此又一証然安國解
猶作一水非兩水以為二水自顔師古始而宋蔡氏
本之非也(臣召南)按史記作滎播鄭康成詩譜亦作
滎播但此澤亦可單名下文溢為滎是也
導菏澤被孟豬傳菏澤在胡陵孟豬澤名在菏東北○
(臣召南)按漢志濟陰郡下曰禹貢菏澤在定陶東即
此菏澤蓋陶丘復出之濟所滙也至山陽郡胡陵則
曰禹貢浮于淮泗通于河水在南此河水即菏澤之
支流許氏說文作菏者也傳不言菏澤在定陶而言
在胡陵既失所重又言孟豬在菏東北即方位亦舛
矣菏澤在北孟豬在南
岷嶓既藝沱潛既道疏地理志蜀郡有湔道○(臣召南)
按湔下脫氐字漢湔氐道今四川松潘衛也岷史記
作汶漢書作㟭
又疏隴西郡西縣嶓冡山西漢水所出○(臣召南)按
此西漢水下流為白水至巴郡江州縣入江即今嘉
陵江水實非禹貢導漾東流為漢至大別入江之漢
水也自班志誤以為禹貢漢水而嶓冡之在漢中者
名反不彰此則班志之失也
漆沮既從傳漆沮之水已從入渭○顔師古曰即馮翊
之洛水也(臣召南)按導渭孔傳曰漆沮二水名亦曰
洛水出馮翊北地是傳已指定洛水與詩所言邠地
漆沮名同而實異也關中三大川曰渭曰涇曰洛職
方雍州川曰涇汭&KR1051;曰渭洛是也漢志北地郡歸德
縣洛水出北蠻夷中入河又直路縣沮水出東西入
洛又左馮翊褱德縣洛水東南入渭雍州&KR1051;詩曰瞻
彼洛矣維水泱泱毛𫝊曰洛宗周孔疏曰宗周鎬京
也禹貢漆沮既從孔安國云漆沮一名洛水洛水則
漆沮是也與東都伊洛別矣穎達於彼疏甚明於此
疏猶以扶風漆水當之何其謬哉
織皮崑崙析支渠搜西戎即叙傳有此四國疏四國崑
崙也析支也渠也搜也○顔師古曰崑崙析支渠搜
三國名也胡渭曰三國西戎之大者皆來入貢則餘
無不賓服故曰西戎即叙傳疏作四國非是
導岍及岐○李光地曰此上以九州為經山水為緯此
下以山水為經州域為緯
底柱析城至于王屋疏地理志云析城在河東濩澤縣
西○(臣浩)按漢志原文西字下有南字疏脫耳
西傾朱圉鳥鼠疏地理志云西傾在隴西臨洮縣西南
○(臣浩)按志於西字絶句其下云南部都尉治疏誤
截南字為句非也
熊耳外方桐柏至于陪尾傳淮出桐柏經陪尾疏横尾
山在江夏安陸縣東北古文以為陪尾山○朱鶴齡
曰凡言至於以相去之遠也觀經文導淮自桐柏東
會于泗沂則為徐州之陪尾明矣閻若璩曰周禮保
章氏疏外方熊耳以至泗水陪尾屬瑤星賈公彦實
從春秋緯文來博物志謂泗出陪尾固有所受之也
胡渭曰安陸縣北横山漢志所稱陪尾者淮水曷嘗
經此傳誤矣隋志泗水縣有陪尾山(臣召南)按漢志
誤以安陸横屋為禹貢陪尾疏引其文以証孔傳獨
不思果在安陸是荆州山傳不得云四山相連東南
在豫州界也又不得云淮出桐柏經陪尾也以陪尾
為淮所經其誤與衡山江所經正同
至于敷淺原傳一名博陽山○据漢志應作傅陽山
南至于華陰傳至華山北而東行○而監本訛至今改
正
北過降水疏地理志云降水在信都縣按班固漢書以
襄國為信都○胡渭曰疏說非是襄國今邢臺絶無
洚源(臣召南)按漢志上黨屯留縣桑欽言絳水出西
南東入海即此文降水其水流入濁漳故先儒謂漳
水即洚水也漢志又於信都國信都云故章河故虖
沱河皆在北東入海禹貢絳水亦入海此則漢志已
誤而孔疏本之
錫土姓疏此事是用賢大者故舉以為言○林之竒曰
錫土姓者於是始可以疆理天下而治也如契封於
商錫姓子氏稷封於邰錫姓姬氏亦必在此時胡渭
曰有土則有氏而錫姓為難錫土姓謂始封之君有
德者也
五百里侯服傳侯候也斥候而服事○蘇軾曰此五百
里始有諸侯故曰侯服(臣召南)按上五百里即畿内
此五百里以下皆建侯蘇氏之說較孔傳尤直截矣
又按禹貢五百里俱專就一面計之故五百里甸服
即邦畿千里也
朔南暨聲教○胡渭曰裴駰史記集解其注在暨字下
則自劉宋時已不從孔傳而以聲教屬下句讀矣
訖于四海○顧炎武曰禹貢之言海有二東漸于海實
言之海也聲教訖于四海槩言之海也
尚書注疏卷五考證
