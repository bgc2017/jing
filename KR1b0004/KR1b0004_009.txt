尚書注疏卷九
漢孔氏傳唐陸德明音義孔穎達疏
商書(說命上黎說命中西伯戡微子)(說命下)(高宗肜日)
序高宗夢得說𫝊盤庚弟小乙子名武丁德高可尊
故號高宗夢得賢相其名曰說使百工營求諸野得
諸傳巖𫝊使百官以所夢之形象經營求之於外野
得之於傳巖之谿作說命三篇𫝊命說為相使攝政
音義(說本又作兌音悅注及下篇同相息亮反下同)疏(正義曰殷之賢王有高宗者夢得賢相其)
(名曰說羣臣之内既無其人使百官以所夢之形象經營求之於外野得之于傅氏之巖遂命以為相史)
(叙其事作說命三篇𫝊正義曰世本云盤庚崩弟小辛立崩弟小乙立崩子武丁立是武丁為盤庚弟小)
(乙子也喪服四制云高宗者武丁武丁者殷之賢王也當此之時殷衰而復興禮廢而復起中而高之故)
(謂之高宗是德高可尊故號高宗也經云爰立作相王呼之曰說知其名曰說以工為官見其求者衆多)
(故舉百官言之使百官以所夢之形象經營求於外野皇甫謐云使百工寫其形象則謂工為工巧之人)
(與孔異也釋水云水注川曰谿李廵曰水出於山入於川曰谿然則谿是水流之處巖是山崖之名序稱)
(得諸傅巖𫝊云得之於傅巖之谿以巖是總名故序言之耳經稱爰立作相是命為相也惟說命總百官)
(是使攝政也)
說命上𫝊始求得而命之疏(正義曰此三篇上篇言夢說始求得而命)
(之中篇說既總百官戒王為政下篇王欲師說而學說報王為學之有益王又厲說以伊尹之功相)
(對以成章史分序以為三篇也)
王宅憂亮隂三祀𫝊隂默也居憂信默三年不言音義
(亮本人作諒如字又力章反)疏(正義曰言王居父憂信任冡宰默而不言已三年矣三年不言自是常事)
(史錄此句於首者謂既免喪事可以言而猶不言故述此以發端也𫝊正義曰隂者幽闇之義默亦闇義故為)
(默也易稱君子之道或默或語則默者不言之謂也無逸𫝊云乃有信默三年不言有此信默則信謂信任冡)
(宰也)既免喪其惟弗言𫝊除喪猶不言政羣臣咸諫于王
曰嗚呼知之曰明哲明哲實作則𫝊知事則為明智明
智則能制作法則天子惟君萬邦百官承式𫝊天下待
令百官仰法王言惟作命不言臣下罔攸稟令𫝊稟受
令亦命也王庸作書以誥曰以台正于四万惟恐德弗
類茲故弗言𫝊用臣下怪之故作誥類善也我正四方
恐德不善此故不言恭默思道夢帝賚予良弼其代予
言𫝊夢天與我輔弼良佐將代我言政教乃審厥象俾
以形旁求于天下𫝊審所夢之人刻其形象以四方旁
求之於民間說築傅巖之野惟肖𫝊傅氏之巖在虞虢
之界通道所經有澗水壊道常使胥靡刑人築護此道
說賢而隠代胥靡築之以供食肖似似所夢之形音義
(哲本又作喆誥故報反台音怡賚力代反徐音來俾必爾反肖音笑虢寡白反壊音怪供音恭)疏(𫝊正義曰)
(𫝊以𫝊為氏此巖以傅為名明巖傍有姓𫝊之氏故云傅氏之巖也尸子云傅巖在北海之洲傳言虞虢之界)
(孔必有所案據而言之也史記殷本紀云是時說為胥靡築於𫝊險晉灼漢書音義云胥相也靡随也古者相)
(随坐輕刑之名言於時築傅險則以杵築地傅說賢人必身不犯罪其言說為胥靡當是時代胥靡也𫝊云通)
(道所經有澗水壊道常使胥靡刑人築護此道說賢而隠代胥靡築之以供食或亦有成文也殷本紀又云武)
(丁得說舉以為相遂以𫝊險姓之號曰𫝊說鄭云得諸傅巖高宗因以傅命說為氏案序直言夢得說不言𫝊)
(或如馬鄭之言如高宗始命為傅氏不知舊何氏也皇甫謐云高宗夢天賜賢人胥靡之衣蒙之而來曰云我)
(徒也姓傅名說天下得我者豈徒也哉武丁悟而推之曰傅者相也說者懽悅也天下當有傅我而說民者哉)
(明以夢視百官百官皆非也乃使百工寫其形象求諸天下果見築者胥靡衣褐帶索執役於虞虢之間傅巖)
(之野名說以其得之傅巖謂之傅說案謐言初夢即云姓傅名說又言得之傅巖謂之傅說其言自不相副謐)
(惟見此書傅會為近世之語其言非實事也)
爰立作相王置諸其左右𫝊於是禮命立以為相使在
左右命之曰朝夕納誨以輔台德𫝊言當納諫誨直辭
以輔我德若金用汝作礪𫝊鐡須礪以成利噐若濟巨
川用汝作舟楫𫝊渡大水待舟楫若歲大旱用汝作霖
雨𫝊霖三日雨霖以救旱疏(𫝊正義曰隠九年左傳云凡雨自三日已往為霖)
啟乃心沃朕心若藥弗瞑眩厥疾弗瘳𫝊開汝心以沃
我心如服藥必暝眩極其病乃除欲其出切言以自警
音義(朝張遥反礪力世反楫音接徐音集瞑莫遍反眩玄遍反徐又呼縣反瞑眩困極也瘳勅留反警音)
(景)疏(正義曰當開汝心所有以灌沃我心欲令以彼所見教己未知故也其沃我心須切至若服藥不使)
(人瞑眩憒亂則其疾不得瘳愈言藥毒乃得除病言切乃得去惑也𫝊正義曰瞑眩者令人憒悶之意也方言)
(云凢飲藥而毒東齊海岱閒或謂之瞑或謂之眩郭璞云瞑眩亦通語也然則藥之攻病先使人瞑眩憒亂病)
(乃得瘳傳言瞑眩極者言悶極藥乃行也椘語稱衛武公作懿以自警懿即大雅抑詩也切言出於傅說據王)
(以為自警也)若跣弗視地厥足用傷𫝊跣必視地足乃無害
言欲使為己視聽音義(跣先典反徐七顯反為于偽反)惟暨乃僚罔不
同心以匡乃辟𫝊與汝竝官皆當倡率無不同心以匡
正汝君音義(辟必亦反)俾率先王廸我高后以康兆民𫝊言
匡正汝君使循先王之道蹈成湯之蹤以安天下嗚呼
欽予時命其惟有終𫝊敬我是命修其職使有終
說復于王曰惟木從繩則正后從諫則聖𫝊言木以繩
直君以諫明后克聖臣不命其承𫝊君能受諫則臣不
待命其承意而諫之疇敢不祇若王之休命𫝊言王如
此誰敢不敬順王之美命而諫者乎
說命中
惟說命總百官𫝊在冢宰之任音義(總音摠)疏(正義曰惟此傅說受)
(王命總百官之職謂在冢宰之任也說以官高任重乃進言於王故史特標此句為𤼵言之端也)乃進
于王曰嗚呼明王奉若天道建邦設都𫝊天有日月北
斗五星二十八宿皆有尊卑相正之法言明王奉順此
道以立國設都音義(宿音秀)疏(𫝊正義曰晉語云大者天地其次君臣易繫辭云天)
(垂象見吉凶聖人象之皆言人君法天以設官順天以致治也天有日月照臨晝夜猶王官之伯率領諸侯也)
(北斗環繞北極猶卿士之周衛天子也五星行於列宿猶州牧之省察諸侯也二十八宿布於四方猶諸侯為)
(天子守土也天象皆有尊卑相正之法言明王奉順天道以立國設都也立國謂立王國及邦國設都謂設帝)
(都及諸侯國都總言建國立家之事)樹后王君公承以大夫師長𫝊言立
君臣上下將陳為治之本故先舉其始音義(王于方反長丁丈反)
(治直吏反下同)疏(正義曰此又總言設官分職之事也樹立也后王謂天子也君公謂諸侯也承者奉上之)
(名后王君公人主也大夫師長人臣也臣當奉行君命故以承言之周禮立官多以師為名師者衆所法亦是)
(長之義也大夫已下分職不同每官各有其長故以師長言之三公則君公之内包之卿則大夫之文兼之師)
(長之言亦通有上將陳為治之本故先舉其始略言設官故辭不詳備為治之本惟天聰明已下皆是也)不
惟逸豫惟以亂民𫝊不使有位者逸豫民上言立之主
使治民音義(豫羊慮反)惟天聰明惟聖時憲惟臣欽若惟民
從乂𫝊憲法也言聖王法天以立教臣敬順而奉之民
以從上為治音義(從才容反)疏(正義曰憲法釋詀文人之聞見在於耳目天無形體假人)
(事以言之聰謂無所不聞明謂無所不見惟聖人於是法天言聖王法天以立教於下無不聞見除其所惡納)
(之於善雖復運有推移道有升降其所施為未嘗不法天也臣敬順而奉之奉即上文承也奉承君命而布之)
(於民民以從上為治不從上命則亂故從乂也)惟口起羞惟甲胄起戎𫝊甲鎧
胄兜鍪也言不可輕教令易用兵惟衣裳在笥惟干戈
省厥躬𫝊言服不可加非其人兵不可任非其才音義
(胄直又反鎧苦代反兜丁侯反鍪莫侯反易以䜴反笥息嗣反省息井反一本作𤯝)疏(正義曰言王者法天)
(施化其舉止不可不慎惟口出令不善以起羞辱惟甲胄伐非其罪以起戎兵言不可輕教令易用兵也惟衣)
(裳在篋笥不可加非其人觀其能足稱職然後賜之惟干戈在府庫不可任非其才省其身堪將帥然後授之)
(上二句事相類下二句文不同者衣裳言在篋笥干戈不言所在干戈云省厥躬衣裳不言視其人令其互相)
(足也𫝊正義曰經𫝊之文無鎧與兜鍪蓋秦漢已來始有此名𫝊以今曉古也古之甲胄皆用犀兕未有用鐡)
(者而鍪鎧之字皆從金蓋後世始用鐡耳口之出言為教令甲胄興師乃用之言不可輕教令易用兵也易亦)
(輕也安危在出令令之不善則人違背之是起羞也靜亂在用兵伐之無罪則人叛違之是起戎也非其人非)
(其才義同而互文也周禮犬宗伯以九儀之命正邦國之位一命受職再命受服三命受位四命受器五命賜)
(則六命賜官士命賜國八命作牧九命作伯鄭云一命始見命為正吏受職治職事也列國之士一命王之下)
(士亦一命再命受服受玄冕之服列國之大夫再命王之中士亦再命然則再命已上始受衣服未賜之時在)
(官之篋笥也甲冑干戈俱是軍器上言不可輕用兵此言不可妄委人雖文重而意異也)王惟戒兹
允茲克明乃罔不休𫝊言王戒慎此四惟之事信能明
政乃無不美惟治亂在庶官𫝊言所官得人則治失人
則亂官不及私昵惟其能𫝊不加私昵惟能是官爵罔
及惡德惟其賢𫝊言非賢不爵音義(昵女乙反)疏(正義曰王制云論定)
(然後官之任官然後爵之鄭云官之使之試守也爵之命之也然則治其事謂之官受其位謂之爵官爵一也)
(所從言之異耳賢謂德行能謂才用治事必用能故官云惟其能受位宜得賢故爵云惟其賢詩序云任賢使)
(能周禮鄕大夫三年則大比考其德行道藝而興賢者能者鄭云賢者有德行者能者有道藝者是賢能為異)
(耳私昵謂知其不可而用之惡德謂不知其非而任之戒王使審求人絶私好也)慮善以動動
惟厥時𫝊非善非時不可動有其善喪厥善矜其能喪
厥功𫝊雖天子亦必讓以得之音義(喪息浪反)疏(正義曰人性尚謙讓)
(而憎自取自有其善則人不以為善故實善而喪其善自誇其能則人不以為能故實能而喪其能由其自取)
(故人不與之有其善即伐善也舜美禹云汝惟不矜天下莫與汝爭能汝惟不伐天下莫與汝爭功是言推而)
(不有故名反歸之也)惟事事乃其有備有備無患𫝊事事非一事
無啟寵納侮𫝊開寵非其人則納侮之道疏(正義曰君子位高益)
(恭小人得寵則慢若寵小人則必恃寵慢主無得間小人以寵自納此輕侮也開謂君出恩以寵臣納謂臣入)
(慢以輕主據君而言開納以出入為文也)無恥過作非𫝊恥過誤而文之遂
成大非疏(𫝊正義曰仲虺之美成湯云改過不吝明小人有過皆惜而不改論語云小人之過也必)
(文恥有過誤而更以言辭文飾之望人不覺其非彌甚故遂成大非也)惟厥攸居政事惟
醇𫝊其所居行皆如所言則王之政事醇粹黷于祭祀
時謂弗欽禮煩則亂事神則難𫝊祭不欲數數則黷黷
則不敬事神禮煩則亂而難行高宗之祀特豐數近廟
故說因以戒之音義(醇音純粹雖遂反黷徒木反數色角反)疏(𫝊正義曰祭不欲數)
(數則黷黷則不敬禮記祭義文也此一經皆言祭祀之事禮煩亦謂祭祀之煩故𫝊總云事神禮煩則亂而難)
(行孔以高宗肜日祖己訓諸王祀無豐于昵謂傅說此言為彼事而𤼵故云高宗之祀特豐數於近廟故說因)
(而戒之)
王曰旨哉說乃言惟服𫝊旨美也美其所言皆可服行
乃不良于言予罔聞于行𫝊汝若不善於所言則我無
聞於所行之事
說拜稽首曰非知之艱行之惟艱𫝊言知之易行之難
以勉高宗王忱不艱允協于先王成德𫝊王心誠不以
行之為難則信合於先王成德惟說不言有厥咎𫝊王
能行善而說不言則有其咎罪音義(忱市林反)
說命下
王曰來汝說台小子舊學于甘盤𫝊學先王之道甘盤
殷賢臣有道德者音義(台音怡)疏(正義曰舊學于甘盤謂為王子時也君奭篇周)
(公仰陳殷之賢臣云在武丁時則有若甘盤然則甘盤於高宗之時有大功也上篇高宗免喪不言即求傅說)
(似得說時無賢臣矣蓋甘盤於小乙之世以為大臣小乙將崩受遺補政高宗之初得有大功及高宗免喪甘)
(盤已死故君奭𫝊曰高宗即位甘盤佐之後有傅說是言傅說之前有甘盤也但下句言既乃遯于荒野是學)
(訖乃遯非即位之初從甘盤學也)既乃遯于荒野入宅于河𫝊既學而
中廢業遯居田野河洲也其父欲使高宗知民之艱苦
故使居民間音義(遯徒頓反)疏(𫝊正義曰河是水名水不可居而云入宅于河知在河之)
(洲也釋水云水中可居者曰洲初遯田野後入河洲言其徙居無常也無逸云其在高宗時舊勞於外爰暨小)
(人言其父欲使高宗知民之艱苦故使居民間也於時蓋未為太子殷道雖質不可既為太子更得與民雜居)
自河徂亳暨厥終罔顯𫝊自河往居亳與今其終故遂
無顯明之德爾惟訓于朕志𫝊言汝當教訓於我使我
志通達若作酒醴爾惟麴糵𫝊酒醴湏麴糵以成亦言
我湏汝以成若作和羹爾惟鹽梅𫝊鹽鹹梅醋羹湏鹹
醋以和之爾交脩子罔予棄予惟克邁乃訓𫝊交非一
之義邁行也言我能行汝教音義(麴起六反糵魚列反羹音庚一音衡鹽余)
(廉反梅亦作楳醋七故反和如字又胡臥反)疏(𫝊正義曰爾交脩予令其交更脩治己也故以交為非一)
(之義言交互教之非一事之義邁行釋言文)
說曰王人求多聞時惟建事學于古訓乃有獲𫝊王者
求多聞以立事學於古訓乃有所得事不師古以克永
世匪說攸聞𫝊事不法古訓而以能長世非說所聞言
無是道惟學遜志務時敏厥脩乃來𫝊學以順志務是
敏疾其德之脩乃來疏(正義曰人志本欲求善欲學順人本志學能務是敏疾則其德)
(之脩乃自來言務之既疾則德自來歸己也)允懷于兹道積于厥躬𫝊信懷
此學志則道積於其身惟斆學半念終始典于學厥德
脩罔覺𫝊斆教也教然後知所困是學之半終始常念
學則其德之脩無能自覺音義(斆戶孝反)疏(正義曰教人然後知困知困必)
(將自強惟教人乃是學之半言其功半於學也於學之法念終念始常在於學則其德之脩漸漸進益無能自)
(覺其進言日有所益不能自知也)監于先王成憲其永無愆𫝊愆過也
視先王成法其長無過其惟學乎音義(愆起虔反)惟說式克
欽承旁招俊乂列于庶位𫝊言王能志學說亦用能敬
承王志廣招俊乂使列衆官音義(俊本又作畯)
王曰嗚呼說四海之内咸仰朕德時乃風𫝊風教也使
天下皆仰我德是汝教音義(仰如字徐五亮反)股肱惟人良臣
惟聖𫝊手足具乃成人有良臣乃成聖昔先正保衡作
我先王𫝊保衡伊尹也作起正長也言先世長官之臣
音義(長丁丈反下同)疏(𫝊正義曰保衡阿衡俱伊尹也君奭傳曰伊尹為保衡言天下所取安所取平)
(也鄭箋云阿倚衡平也伊尹湯所依倚而取平也故以為官名又云太甲時曰保衡鄭不見古文太甲云不惠)
(于阿衡故此為解孔所不用計此阿衡保衡非常人之官名蓋當時特以此名號伊尹也作訓為起言起而助)
(湯也正長釋詁文)乃曰予弗克俾厥后惟堯舜其心愧恥若撻
于市𫝊言伊尹不能使其君如堯舜則恥之若見撻于
市故成其能一夫不獲則曰時予之辜𫝊伊尹見一夫
不得其所則以為己罪佑我烈祖格于皇天𫝊言以此
道左右成湯功至于天無能及者爾尚明保子罔俾阿
衡專美有商𫝊汝庶幾明安我事則與伊尹同美惟后
非賢不乂惟賢非后不食𫝊言君須賢治賢須君食其
爾克紹乃辟于先王永綏民𫝊能繼汝君於先王長安
民則汝亦有保衡之功說拜稽首曰敢對揚天子之休
命𫝊對答也答受美命而稱揚之音義(俾必爾反撻他達反何烏何反)
(治直吏反辟必亦反)
序高宗祭成湯有飛雉升鼎耳而雊𫝊耳不聰之異
雊鳴祖己訓諸王𫝊賢臣也以訓道諫王作高宗肜
日高宗之訓𫝊所以訓也亡音義(雊工豆反已音紀肜音融)疏(正義)
(曰高宗祭其太祖成湯於肜祭之日有飛雉來升祭之鼎耳而雊鳴其臣祖己以為王有失德而致此祥)
(遂以道義訓王勸王改脩德政史叙其事作高宗肜日高宗之訓二篇𫝊正義曰經言肜日有雊雉不知)
(祭何廟鳴何處故序言祭成湯升鼎耳以足之禘祫與四時之祭祭之明日皆為肜祭不知此肜是何祭)
(之肜也洪範五事有貌言視聽思若貌不恭言不從視不明聽不聰思不睿各有妖異興焉雉乃野鳥不)
(應入室今乃入宗廟之内升鼎耳而鳴孔以雉鳴在鼎耳故以為耳不聰之異也洪範五行𫝊云視之不)
(明時則有羽蟲之孽聽之不聰時則有介蟲之孽言之不從時則有毛蟲之孽貌之不恭時則有鱗蟲之)
(孽思之不睿時則有倮蟲之孽先儒多以此為羽蟲之孽非為耳不聰也漢書五行志劉歆以為鼎三足)
(三公象也而以耳行野鳥居鼎耳是小人將居公位敗宗廟之祀也鄭云鼎三公象也又用耳行雉升鼎)
(耳而鳴象視不明天意若云當任三公之謀以為政劉鄭雖小異其為羽蟲之孽則同與孔意異詩云雉)
(之朝雊尚求其雌說文云雊雄雉嗚也雷始動雉乃鳴而雊其頸○名高宗之訓所以訓高宗也此二篇)
(俱是祖己之言竝是訓王之事經云乃訓于王此篇亦是訓也但所訓事異分為二篇標此為發言之端)
(故以肜日為名下篇總諫王之事故名之訓終始互相明也肆命徂后孔歷其名於伊尹之下别為之𫝊)
(此高宗之訓因序為傳不重出名者此以訓王事同因解文便作傳不為例也)
高宗肜日𫝊祭之明日又祭殷曰肜周曰繹音義
(繹音亦字書作襗爾雅云又祭也周曰繹商曰肜夏曰復胙)疏(𫝊正義曰釋天云繹又祭也周)
(曰繹商曰肜孫炎曰祭之明日尋繹復祭也肜者相尋不絶之意春秋宣八年六月辛巳有事於太)
(廟壬午猶繹榖梁傳曰繹者祭之旦日之享賓也是肜者祭之明日又祭也爾雅因繹祭而本之上)
(世故先周後商此以上代先後故與爾雅倒也釋天又云夏曰復胙郭璞云未見所出或無此一句)
(孔傳不言夏曰復胙於義非所須或本無此事也儀禮有司徹上大夫曰儐尸與正祭同日鄭康成)
(注詩鳧鷖云祭天地社稷山川五祀皆有繹祭)
高宗肜日越有雊雉𫝊於肜日有雉異祖己曰惟先格
王正厥事𫝊言至道之王遭變異正其事而異自消疏
(正義曰高宗既祭成湯肜祭之日於是有雊鳴之雉在於鼎耳此乃怪異之事賢臣祖己見其事而私自言曰)
(惟先世至道之王遭遇變異則正其事而異自消也既作此言乃進言訓王史錄其事以為訓王之端也𫝊正)
(義曰格訓至也至道之王謂用心至極行合於道遭遇變異改脩德教正其事而異自消太戊拱木武丁雊雉)
(皆感變而懼殷道復興是異自消之驗也至道之王當無災異而云遭變消災者天或有譴告使之至道未必)
(為道不至而致此異且此勸戒之辭不可執文以害意也此經直云祖己曰不知與誰語鄭云謂其黨王肅云)
(言于王下句始言乃訓于王此句未是告王之辭私言告人鄭說是也)乃訓于王曰惟天
監下民典厥義𫝊祖己既言遂以道訓諫王言天視下
民以義為常降年有永有不永非天夭民民中絶命𫝊
言天之下年與民有義者長無義者不長非天欲夭民
民自不脩義以致絶命民有不若德不聽罪天既孚命
正厥德𫝊不順德言無義不服罪不改脩天已信命正
其德謂有永有不永音義(中丁仲反又如字)疏(正義曰祖己既私言其事乃以)
(道訓諫於王曰惟天視此下民常用其義言以義視下觀其為義以否其下年與民有長者有不長者言與為)
(義者長不義者短短命者非是天欲夭民民自不修義使中道絶其性命但人有為行不順德義有過不服聽)
(罪過而不改乃致天罰非天欲夭之也天既信行賞罰之命正其馭民之德欲使有義者長不義者短王安得)
(不行義事求長命也𫝊正義曰經惟言有永有不永安知由義者以上句云惟天監下民典厥義天既以義為)
(常知命之長短莫不由義故云天之下年與民有義者長無義者不長也民有五常之性謂仁義禮智信也此)
(獨以義為言者五常指體則別理亦相通義者宜也得其事宜五常之名皆以適宜為用故稱義可以總之也)
(民有貴賤貧富愚智好醜不同多矣獨以夭夀為言者鄭玄云年命者惷愚之人尤愒焉故引以諫王也愒貪)
(也洪範五福以壽為首六極以短折為先是年夀者最是人之所貪故祖己引此以諫王也傳亦顧上經故不)
(順德言無義也聽謂聽從故以不聽為不服罪言既為罪過而不肯改修也天已信命正其德言天自信命賞)
(有義罰無義此事必信也天自正其德福善禍淫其德必不差也謂民有永有不永天随其善惡而報之勸王)
(改過脩德以求永也)乃曰其如台𫝊祖己恐王未受其言故乃復
曰天道其如我所言嗚呼王司敬民罔非天胤典祀無
豐于昵𫝊胤嗣昵近也歎以感王入其言王者主民當
敬民事民事無非天所嗣常也祭祀有常不當特豐於
近廟欲王因異服罪改脩之音義(台音怡復扶又反豐方弓反昵女乙反尸)
(子云不避遠昵昵近也又乃禮反馬云昵考也謂禰廟也)疏(正義曰祖己恐其言不入王意又歎而戒之嗚)
(呼王者主民當謹敬民事民事無非天所繼嗣以為常道者也天以其事為常王當繼天行之祀禮亦有常無)
(得豐厚於近廟若特豐於近廟是失於常道高宗豐於近廟欲王服罪改脩也𫝊正義曰釋詀云胤嗣繼也俱)
(訓為繼是胤得為嗣嗣亦繼之義也釋詁云昵尼也孫炎曰即猶今也尼者近也郭璞引尸子曰悦尼而來遠)
(是尼為近也尼與昵音義同烝民不能自治自立君以主之是王者主民也既與民為主當敬慎民事民事無)
(大小無非天所嗣常也言天意欲令繼嗣行之所以為常道也祭祀有常謂犧牲粢盛尊彛爼豆之數禮有常)
(法不當特豐於近廟謂犧牲禮物多也祖己知高宗豐於近廟欲王因此雊雉之異服罪改脩以從禮耳其異)
(不必由豐近而致之也王肅亦云高宗豐於禰故有雊雉升遠祖成湯廟鼎之異)
序殷始咎周𫝊咎惡周人乘黎𫝊乘勝也所以見惡
祖伊恐𫝊祖己後賢臣奔告于受𫝊受紂也音相亂
帝乙之子嗣立暴虐無道作西伯戡黎𫝊戡亦勝也
音義(咎其九反馬云咎周者為周所咎黎力兮反國名尚書大傳作耆受如字傳云受紂也音相亂)
(馬云受讀曰紂或曰受婦人之言故號曰受也伯亦作拍戡音堪說文作□云殺也以此戡訓刺音竹甚)
(反勝詩證反)疏(正義曰文王功業稍高王兆漸著殷之朝廷之臣始畏惡周家所以畏惡之者以周)
(人伐而勝黎邑故也殷臣祖伊見周克黎國之易恐其終必伐殷奔走告受言殷將滅史叙其事作西伯)
(戡黎𫝊正義曰易繫辭云無咎者善補過也則咎是過之别名以彼過而憎惡之故咎為惡也以其勝黎)
(所以見惡釋其見惡之由是周人勝黎之後始惡之詩毛傳云乘陵也乘駕是加陵之意故乘為勝也鄭)
(玄云紂聞文王斷虞芮之訟又三伐皆勝而始畏惡之所言據書傳為說伏生書傳云文王受命一年斷)
(虞芮之質二年伐邗三年伐密須四年伐犬夷五年伐耆六年伐崇七年而崩耆即黎也乘黎之前始言)
(惡周故鄭以伐邗伐密須伐犬夷三伐皆勝始畏惡之武成篇文王誕膺天命九年乃崩則伐國之年不)
(得如書傳所說未必見三伐皆勝始畏之祖己後賢臣此無所出正以同為祖氏知是其後明能先覺故)
(知賢臣經云奔告于王王無諡號故序言受以明之此及泰誓武成皆呼此君為受自外書𫝊皆呼為紂)
(受即紂也音相亂故字改易耳殷本紀云帝乙崩子辛立是為帝辛天下謂之紂鄭玄云紂帝乙之少子)
(名辛帝乙愛而欲立焉號曰受德時人𫝊聲轉作紂也史掌書知其本故曰受與孔大同諡法云殘義損)
(善曰紂殷時未有諡法後人見其惡為作惡義耳戡勝釋詁文孫炎曰戡強之勝也)
西伯戡黎
西伯既戡黎𫝊近王圻之諸侯在上黨東北音義(近附近之)
(近圻巨依反)疏(正義曰鄭玄云西伯周文王也時國於岐封為雍州伯也國在西故曰西伯王肅云王者)
(中分天下為二公總治之謂之二伯得專行征伐文王為西伯黎侯無道文王伐而勝之兩說不同孔無明解)
(下𫝊云文王率諸侯以事紂非獨率一州之諸侯也論語稱三分天下有其二以服事殷謂文王也終乃三分)
(有二豈獨一州牧乎且言西伯對東為名不得以國在西而稱西伯也蓋同王肅之說𫝊正義曰黎國漢之上)
(黨郡壺關所治黎亭是也紂都朝歌王圻千里黎在朝歌之西故為近王圻之諸侯也鄭云入紂圻内文王猶)
(尚事紂不可伐其圻内所言圻内亦無文也)祖伊恐奔告于王曰天子天既
訖我殷命𫝊文王率諸侯以事紂内秉王心紂不能制
今又克有黎國廹近王圻故知天已畢訖殷之王命言
將化為周音義(主心于況反下注宜王者同)疏(𫝊正義曰襄四年左傳云文王率殷之叛)
(國以事紂是率諸侯共事紂也貌雖事紂内秉王心布德行威有將王之意而紂不能制日益強大今復克有)
(黎國廹近王圻似有天助之力故云天已畢訖殷之王命言殷祚至此而畢將欲化為周也)格人元
龜罔敢知吉𫝊至人以人事觀殷大龜以神靈考之皆
無知吉疏(𫝊正義曰格訓為至至人謂至道之人有所識解者也至人以人事觀殷大龜有神靈逆)
(知來物故大龜以神靈考之二者皆無知殷有吉者言必凶也祖伊未必問至人親灼龜但假之以為言耳)
非先王不相我後人惟王淫戲用自絶𫝊非先祖不助
子孫以王淫過戲逸用自絶於先王故天棄我不有康
食不虞天性不廸率典𫝊以紂自絶於先王故天亦棄
之宗廟不有安食於天下而王不度知天性命所在而
所行不蹈循常法言多罪音義(相息亮反度待洛反)疏(𫝊正義曰禮記稱萬)
(物本於天人本於祖則天與先王俱是人君之本紂既自絶於先王亦自絶於天上經言紂自絶先王此言天)
(棄紂互明紂自絶然後天與先王棄絶之故傳申通其意以紂自絶先王故天亦棄之亦者亦先王言先王與)
(天俱棄之也孝經言天子得萬國之歡心以事其先王然後祭則鬼享之今紂既自絶於先王先王不有安食)
(於天下言紂雖以天子之尊事宗廟宗廟之神不得安食也而王不度知天命所在不知己之性命當盡也而)
(所行不蹈循常法動悉違法言多罪)今我民罔弗欲喪曰天曷不降威大
命不摯今王其如台𫝊摯至也民無不欲王之亡言天
何不下罪誅之有大命宜王者何以不至王之凶害其
如我所言音義(摯音至本又作&KR2504;)疏(𫝊正義曰摯至同音故摯為至也言天何不下罪誅)
(之恨其久行虐政欲得早殺之也有大命宜王者何以不至向望大聖之君欲令早伐紂也王之凶禍其如我)
(之所言以王不信故審告之也)
王曰嗚呼我生不有命在天𫝊言我生有壽命在天民
之所言豈能害我遂惡之辭祖伊反曰嗚呼乃罪多參
在上乃能責命于天𫝊反報紂也言汝罪惡衆多參列
於上天天誅罰汝汝能責命于天拒天誅乎殷之即喪
指乃功不無戮于爾邦𫝊言殷之就亡指汝功事所致
汝不得無死戮於殷國必將滅亡立可待音義(參七南反馬云)
(參字累在上)
序殷既錯天命𫝊錯亂也微子作誥父師少師𫝊告
二師而去紂音義(錯七各反馬云廢也少詩照反)疏(正義曰殷紂既暴虐無道錯亂)
(天命其兄微子知紂必亡以作言誥告父師箕子少師比干史叙其事而作此篇也名曰微子而不言作)
(微子者已言微子作誥以可知而省文也𫝊正義曰交錯是渾亂之義故為亂也不指言紂惡而言錯亂)
(天命者天生烝民立君以牧之為君而無君道是錯亂天命為惡之大故舉此以見惡之極耳)
微子𫝊微圻内國名子爵為紂卿士去無道疏(𫝊正)
(義曰微國在圻内先儒相𫝊為然鄭玄以為微與箕俱在圻内孔雖不言箕亦當在圻内也王肅云)
(微國名子爵入為王卿士肅意蓋以微為圻外故言入也微子名啓世家作開避漢景帝諱也啓與)
(其弟仲衍皆是紂之同母庶兄史記稱微仲衍衍亦稱微者微子封微以微為氏故弟亦稱微猶如)
(春秋之世虞公之弟稱虞叔祭公之弟稱祭叔微子若非人臣則無假憂紂亦不必須去以此知其)
(為卿士也傳云去無道者以去見其為卿士也)
微子若曰父師少師𫝊父師太師三公箕子也少師孤
卿比干微子以紂拒諫知其必亡順其事而言之殷其
弗或亂正四方𫝊或有也言殷其不有治正四方之事
將必亡我祖底遂陳于上𫝊言湯致遂其功陳列於上
世我用沈酗于酒用亂敗厥德于下𫝊我紂也沈湎酗
醟敗亂湯德於後世殷罔不小大好草竊姦宄𫝊草野
竊盗又為姦宄於内外卿士師師非度凡有辜罪乃罔
恒獲𫝊六卿典士相師效為非法度皆有辜罪無秉常
得中者小民方興相為敵讎𫝊卿士既亂而小人各起
一方共為敵讎言不和同今殷其淪喪若涉大水其無
津涯𫝊淪没也言殷將没亡如涉大水無涯際無所依
就殷遂喪越至于今𫝊言遂喪亡於是至於今到不待
久音義(治直吏反沈徐直金反酗況具反以酒為凶曰酗說文作䣱云酒醟湎面善反醟音詠說文于)
(命反䣱酒也好呼報反宄音軌度如字讎市周反淪音倫徐力允反喪息浪反涯五皆反又宜佳反)疏(正義)
(曰微子將欲去殷順其去事而言曰父師少帥呼二師與之言也今殷國其將不復有治正四方之事言其必)
(滅亡也昔我祖成湯致行其道遂其功業陳列於上世矣今我紂惟用沈湎酗醟於酒用是亂敗其祖之德於)
(下由紂亂敗之故今日殷人無不小大皆好草竊姦宄雖在朝卿士相師師為非法度之事朝廷之臣皆有辜)
(罪乃無有一人能秉常得中者在外小人方方各起相與共為敵讎荒亂如此今殷其没亡若涉大水其無津)
(濟涯岸殷遂喪亡言不復久也此喪亡於是至於今到必不得更久也𫝊正義曰以畢命之篇王呼畢公為父)
(師畢公時為太師也周官云太師太傳太保兹惟三公少師少傅少保曰三孤家語云比干官則少師少師是)
(比干知太師是箕子也徧檢書𫝊不見箕子之名惟司馬彪注莊子云箕子名胥餘不知出何書也周官以少)
(師為孤此傳言孤卿者孤亦卿也考工記曰外有九室九卿朝焉是三孤六卿共為九卿也比干不言封爵或)
(本無爵或有而不言也家語云比干是紂之親則諸父知比干是紂之諸父耳箕子則無文宋世家云箕子者)
(紂親戚也止言親戚不知為父為兄也鄭玄王肅皆以箕子為紂之諸父服虔杜預以為紂之庶兄既無正文)
(各以意言之耳微子以紂距諫知其必亡心欲去之故順其去事而言呼二師以告之或者不定之辭其事欲)
(然則當有是事故以或為有也鄭玄論語注亦云或方之言有也不有言無也天子天下之主所以治正四)
(言殷其不有治正四方之事言將必亡嗜酒亂德是紂之行故知我我紂也人以酒亂若沈於水故以耽酒為)
(沈也湎然是齊同之意詩云天不湎爾以酒鄭云天不同汝顔色以酒是湎謂酒變面色湎然齊同無復平時)
(之容也說文云酗醟也然則酗醟一物謂飲酒醉而發怒經言亂敗其德必有所屬上言我祖指謂成湯知言)
(敗亂湯德於後世也上謂前世故下為後世也士訓事也故卿士為六卿典事師師言相師效為非法度之事)
(也止言卿士以貴者尚爾見賤者皆然故王肅云卿士以下轉相師效為非法度之事也鄭云凡猶皆也傳意)
(亦然以凡為皆言卿士以下在朝之臣其所舉動皆有辜罪無人能秉常行得中正者)
曰父師少師我其發出狂吾家耄遜于荒𫝊我念殷亡
發疾生狂在家耄亂故欲遯出於荒野言愁悶今爾無
指告予顛隮若之何其𫝊汝無指意告我殷邦顛隕隮
墜如之何其救之音義(出尺遂反耄字又作旄莫報反遯徒困反徐徒頓反一音徒困)
(反隮子細反玉篇子兮反切韻祖稽反隕于敏反)疏(正義曰微子既言紂亂乃問身之所宜止而復言故)
(别加一曰父師少師更呼而告之也我念殷亡之故其心發疾生狂吾在家心内耄亂欲遜遯出於荒野今汝)
(父師少師無指滅亡之意告我云殷邦其隕墜則當如之何其救之乎恐其留己共救之也𫝊正義曰狂生於)
(心而出於外故𫝊以出狂為生狂應璩詩云積念發狂癡此其事也在家思念之深精神益以耄亂鄭玄云耄)
(昏亂也在家不堪耄亂故欲遯出於荒野言愁悶之至詩云駕言出遊以寫我憂亦此意也無指意告我者謂)
(無指殷亡之事告我言殷將隕墜欲留我救之顛謂從上而隕隮謂墜於溝壑皆滅亡之意也昭十三年左傳)
(曰小人老而無子知隮於溝壑矣王肅云隮隮溝壑言此隮之義如左傳也)
父師若曰王子𫝊比干不見明心同省文微子帝乙元
子故曰王子天毒降災荒殷邦方興沈酗于酒𫝊天生
紂為亂是天毒下災四方化紂沈湎不可如何乃罔畏
畏咈其耇長舊有位人𫝊言起沈湎上不畏天災下不
畏賢人違戾耇老之長致仕之賢不用其教法紂故今
殷民乃攘竊神祗之犧牷牲用以容將食無災𫝊自來
而取曰攘色純曰犧體完曰牷牛羊豕曰牲器實曰用
盜天地宗廟牲用相容行食之無災罪之者言政亂降
監殷民用乂讎斂召敵讎不怠𫝊下視殷民所用治者
皆重賦傷民斂聚怨讎之道而又亟行暴虐自召敵讎
不解怠罪合于一多瘠罔詔𫝊言殷民上下有罪皆合
於一法紂故使民多瘠病而無詔救之者商今其有災
我興受其敗𫝊災滅在近我起受其敗言宗室大臣義
不忍去商其淪喪我罔為臣僕詔王子出廸𫝊商其没
亡我二人無所為臣僕欲以死諫紂我教王子出合於
道我舊云刻子王子弗出我乃顛隮𫝊刻病也我久知
子賢言於帝乙欲立子帝乙不肯病子不得立則宜為
殷後者子今若不出逃難我殷家宗廟乃隕墜無主自
靖人自獻于先王𫝊各自謀行其志人人自獻達於先
王以不失道我不顧行遯𫝊言將與紂俱死所執各異
皆歸於仁明君子之道出處語默非一途音義(見賢遍反省所)
(景反咈扶勿反耇工口反長丁丈反注同攘如羊反因來而取曰攘竊馬云往盜曰竊神祗天曰神地曰祗犧)
(許宜反牷音全讎如字下同徐云鄭音疇馬本作禂云數也斂力檢反馬鄭力豔反謂賦斂也徐云鄭力劒反)
(治直吏反亟欺忌反數也又紀力反本又作極如字至也懈佳賣反瘠在益反臣僕一本無臣字舊云馬云言)
(也刻音克馬云侵刻也難乃旦反靖馬本作清謂絜也顧音故徐音鼔)疏(正義曰父師亦順其事而報微)
(子曰主子今天酷毒下災生此昏虐之君以荒亂殷之邦國紂既沈湎四方化之皆起而沈湎酗醟於酒不可)
(如何小人皆自放恣乃無所畏上不畏天災下不畏賢人違戾其耇老之長與舊有爵位致仕之賢人今殷民)
(乃攘竊祭祀神祗之犧牷牲用以相通容行取食之無災罪之者盗天地大祀之物用而不得罪言政亂甚也)
(我又下視殷民所用為治民者皆讎怨斂聚之道也言重賦傷民民以在上為讎重賦乃是斂讎也既為重賦)
(又急行暴虐此所以益招民怨是乃自召敵讎不懈怠也上下各有罪合於一紂之身言紂化之使然也故使)
(民多瘠病而無詔救之者商今其有滅亡之災我起而受其敗商其没亡喪滅我無所為人臣僕言不可别事)
(他人必欲諫取死也我教王子出奔於外是道也我久云子賢言於帝乙欲立子不肯我乃病傷子不得立為)
(王則宜終為殷後若王子不出則我殷家宗廟乃隕墜無主既勸之出即與之別云各自謀行其志人人各自)
(獻達於先王我不顧念行遯之事明期與紂俱死𫝊正義曰諮二人而一人答明心同省文也鄭云少師不答)
(志在必死然則箕子本意豈必求生乎身若求生何以不去既不顧行遯明期於必死但紂自不殺之耳若比)
(干意異箕子則別有答安得默而不言孔解心同是也微子帝乙元子微子之命有其文也父師呼微子為王)
(子則父師非王子矣鄭王等以為紂之諸父當是實也荒殷邦者乃是紂也而云天毒降災故言天生紂為亂)
(本之於天天毒下災也以微子云若之何此答彼意故言四方化紂沈湎不可如何乃罔畏畏文在方興沈酗)
(之下則此無所畏畏者謂當時四方之民也民所當畏惟畏天與人耳故知二畏者上不畏天下不畏賢人違)
(戾者長與舊有位人即是不畏賢人故不用其教紂無所畏此民無所畏謂法紂故也攘竊同文則攘是竊類)
(釋詁云攘因也是因其自來而取之名攘也說文云犧宗廟牲也曲禮云天子以犧牛天子祭牲必用純色故)
(知色純曰犧也周禮牧人掌牧六牲以供祭祀之牲牷以牷為言必是體全具也故體完曰牷經傳多言三牲)
(知牲是牛羊豕也以犧牷牲三者既為爼實則用者簠簋之實謂黍稷稻粱故云器實曰用謂粢盛也禮天曰)
(神地曰祗舉天地則人鬼在其間矣故總云盜天地宗廟牲用也訓將為行相容行食之謂所司相通容使盗)
(者得行盜而食之大祭祀之物物之重者盜而無罪言政亂甚也漢魏以来著律皆云敢盜郊祀宗廟之物無)
(多少皆死為特重故也箕子身為三公下觀世俗故云下視殷民所用治者謂卿士以下是治民之官也以紂)
(暴虐務稱上旨皆重賦傷民民既傷矣則以上為讐泰誓所謂虐我則讎是也重斂民財乃是聚斂怨讎之道)
(既為重斂而又亟行暴虐亟急也急行暴虐欲以威民乃是自召敵讐勤行虐政是不懈怠也有災與淪喪一)
(事而重出文者上言商今其有災我興受其敗逆言災雖未至至則已必受禍此言商其淪喪我□為臣僕豫)
(言殷滅之後言已不事異姓辭有二意故重出其文我無所為臣僕言不能與人為臣僕必欲以死諫紂但箕)
(子之諫值紂怒不甚故得不死耳我教王子出合於道保全身命終為殷後使宗廟有主享祀不絶是合其道)
(也刻者傷害之意故為病也吕氏春秋仲冬紀云紂之母生微子啟與仲衍其時猶尚為妾改而為妻後生紂)
(紂之父欲立微子啓為太子太史據法而争曰有妻之子不可立妾之子故立紂為後於時箕子盖謂請立唘)
(而帝乙不聽今追恨其事我久知子賢言於帝乙欲立子為太子而帝乙不肯我病子不得立則宜為殷後不)
(肯遯以求生言將與紂俱死也或去或留所執各異皆歸於仁孔子稱殷有三仁焉是皆歸於仁也易繫辭曰)
(君子之道或出或處或默或語是非一途也何晏云仁者愛人三人行異而同稱仁者以其俱在憂亂寧民)
尚書注疏卷九
尚書注疏卷九考證
說命上傳始求得而命之○王樵曰命官有辭自唐虞
有之少僅一言多或數言止於當時面命有書自說
命始
乃審厥象俾以形旁求於天下傳審所夢之人刻其形
象○(臣召南)按傳言刻其形象是刻木非繪圖也疏
並無一語解刻字後文引皇甫謐云使百工寫其形
象是作繪圖解也疑傳刻字是則字之訛
說築傅巖之野惟肖傳傅氏之巖在虞虢之界○水經
注曰沙澗水出虞山東南逕傅巖歴傅說隠室前俗
謂之聖人窟孔安國𫝊傅說隠於虞虢之間即此處
也地理志釋今山西乎陸縣東北二十五里俗名隠
賢社
又傳說賢而隠代胥靡築之以供食○何孟春曰孟
子言傅說舉於版築之間墨翟書曰傅說衣褐帶索
傭築於傅巖孔傳謂代胥靡以供食即墨之所謂傭
也(臣召南)按此說可以補疏所不及賈誼賦曰𫝊說
胥靡乃相武丁史記曰說為胥靡築於傅險皆實言
說曾犯刑此蓋傳聞失實也
疏遂以傅險姓之○以字監本作令今從殷本紀原
文改正
明王奉若天道建邦設都疏猶王官之伯率領諸侯也
○(臣照)按王官之伯二伯也二伯分掌東西故配日
月
惟干戈省厥躬傳兵不可任非其才疏省其身堪將帥
然後授之○(臣召南)按傳疏解作慎選將才於經文
省厥躬義終未協且古制卿士大夫即是將帥文武
之途不分上句言衣裳在笥已該括矣朱子謂干戈
施於人而必省自己之是非是也
台小子舊學於甘盤疏君奭傳曰高宗即位甘盤佐之
後有傅說○鄭曉曰周公數六臣皆商前王舊臣輔
後王者說則高宗所求非其父小乙所遺也周公留
召公專述舊臣故數盤而不及說
說曰王人求多聞時惟建事傳王者求多聞以立事○
(臣召南)按傳意是王人求多聞為一句也其實王字
當讀斷如禹曰帝予何言帝字自為一句
學於古訓乃有獲○朱子曰經籍言學字自說命始王
應麟曰仲虺之誥言仁之始也湯誥言性之始也太
甲言誠之始也說命言學之始也皆見於商書
惟學遜志務時敏○(臣召南)按學記引說命此文作敬
孫務時敏鄭注敬道孫業也引斆學半作學學半鄭
注言學人乃益已之學半引念終始典於學鄭注典
經也言學之不舍業也鄭雖不見古文其解亦自暗
合
高宗肜日序高宗祭成湯有飛雉升鼎耳而雊○蔡沈
曰蓋祭禰廟也序言湯廟非是金履祥曰蓋高宗之
廟祖庚肜祭之曰有雊雉之異也序非是(臣照)按飛
雉之異史記殷本紀及封禪書漢書五行志皆據此
序謂武丁因災恐懼脩德中興先儒並無異論金氏
因經文首句即稱高宗知此事是祖庚之事意蓋謂
信小序不如信經文也顧書不必作於高宗時後史
所記亦何不可史記云子帝祖庚立祖己嘉武丁之
以祥雉為德立其廟為高宗遂作高宗肜日及訓然
則高宗於肜日越有雊雉非祭高宗之肜日也高宗
二字讀斷其義自明
西伯既戡黎傳在上黨東北疏黎國漢之土黨郡壺關
所治黎亭是也○括地志故黎城黎侯國在潞州黎
城縣東北八十里王應麟曰商都朝歌黎在上黨壺
關乃河朔險要之地黎亡而商震矣周以商墟封衛
狄人廹逐黎侯衛不能救而式微旄邱之詩作衛亦
為狄所滅衛之滅猶商之亡也秦拔上黨而趙韓危
唐平澤潞而三鎮服形勢豈可忽哉(臣召南)按疏所
治黎亭所治二字疑衍地理志上黨郡壺關縣注引
應劭曰黎侯國也今黎亭是後書郡國志曰壺關有
黎亭故黎國劉昭注曰文王戡黎即此然則黎亭是
壺關縣鄉亭之名非所治也
祖伊恐傳文王率諸侯以事紂内秉王心紂不能制疏
貎雖事紂内秉王心○王應麟曰孔傳豈知文王之
心哉文王之德之純心與貌異乎
微子傳微圻内國名○地理今釋今潞安府潞城縣東
北十五里有微子鎮即寰宇記所謂微子城在潞東
北者也
尚書注疏卷九考證
