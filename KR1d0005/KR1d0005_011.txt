周禮詳解卷十一
宋王昭禹撰
小司徒之職掌建邦之教灋以稽國中及四郊都鄙之
夫家九比之數以辨其貴賤老幼廢疾凡征役之施舍
與其祭祀飲食喪紀之禁令
(教之道出於王教之法出於大司徒上以道揆教下以法守教此教之義所以妙而難知教之法所以粗)
(而可陳也小司徒掌建邦之教法則貳大司徒而已蓋教之道存乎心術之微得於觀感之際大司徒以)
(其法眀其義由官府以達於鄉遂由鄉遂以達於都鄙由都鄙以達於邦國所以舉而措之推而行之豈)
(一而足哉此小司徒所以又從而貳大司徒以建其法也國中則指王城而言之也四郊則近郊遠郊兼)
(不屬六鄉使吏治之之地言之也夫以人言家以居言夫家猶曰室家指男女而言之也九比九職之比)
(也以稽國中及四郊都鄙之夫家則凡男女生齒之數皆可知也以稽九比之數則凡任職之民其多寡)
(之數皆可知也貴則所以治賤者也賤則所以事貴者也老者在所養幼者在所慈廢疾則不可任事在)
(所寬而恤之也征則貴賤稅歛之總名役則足以任民而用其力施惠焉謂之施舍政役焉謂之舍貴賤)
(老幼廢疾與夫征役之施舍其事既不同則不可不若辨也祭祀則若州祭社黨祭禜族祭酺之類也飲則)
(鄉飲酒族食之類是也喪紀則若族相葬之類是也禁則止使勿為也令則令所當為也祭祀飲食喪紀)
(之事既有禁令亦當辨之使民知所當為與不得為者故曰與其祭祀飲食喪紀之禁令辨其貴賤老幼)
(或先貴賤或先老幼者明貴老皆天下之達尊無所先後爵齒更尊故也)
乃頒比灋於六鄉之大夫使各登其鄉之衆寡六畜車
輦辨其物以歲時入其數以施政教行徵令
(頒比法者頒以校比之度數也鄉大夫以歲時登其夫家之衆寡其校比則有法矣其比法則自司徒而)
(頒之鄉大夫則受法於小司徒而用之也政以正之教以道之徵以召之令以使之苟不知其民之衆寡)
(貧富有無則政教之所施或有未安徵令之所行或有不熟此所以必先入其數也餘見傳)
及三年則大比大比則受邦國之比要
(周而不比君子之道也比而不周小人之道也先王之用民無非比也使不失乎君子之周而已有恩以)
(相愛有文以相接相應者同聲相求者同氣無非忠信之所為也及三年而大比之所以順天道勅民事)
(而已三年而周者天道之所成終始也三年而比者民事之所成終始也人之所為詎知其非天乎王畿)
(之内謂之比數其所稽者詳矣邦國謂之比要其所受者略矣此遠近之辨也)
乃會萬民之卒伍而用之五人為伍五伍為兩四兩為
卒五卒為旅五旅為師五師為軍以起軍旅以作田役
以比追胥以令貢賦(卒子怱反比毗志反)
(先王處民有法用民有術比其家聮其居其入也則積而為比閭族黨州鄉其出也則合而為伍兩卒旅)
(師軍所以因内政而寄軍令也方其平居無事之時則有教養之素而恩義足以相結及其倉卒有事之)
(際則有法令之習而死生足以相託此小司徒所以會萬民之卒伍而用之也五家為比使之相保能相)
(保而後用之則足以為伍矣五者天數也伍之者人也軍旅之法自伍而起其来尚矣居則五家為比而)
(比必有長坐則五人而長者必異席因而陳之則左右前後足以相維作而用之則手足耳目足以相及)
(由此出以為伍而相保之志未始或忘也不待徽幟以為識别不待旌旗以為指揮其一人謂之伍長者)
(以節令之而已故大司馬教戰法伍長謂之公司馬執鐲以教坐作進退疾徐䟽數之節也五比為閭使)
(之相受能相受而用之則足以為兩矣從之以為經衡之以為緯無非三者也唯以兩為卒而衡從之數)
(皆耦也已約而治之則合乎什伍而不違推而廣之則適乎參兩而不亂此出以為兩而相受之志未始)
(或忘也四閭為族使之相葬能相葬而後用之則足以為卒矣其容體不足以相及則有徽幟以相眀其)
(言語不足以相通則有服飾以相辨此卒所以從衣也五族為黨使之相救能相救而後用之則足以為)
(旅矣其人之相去視之所不見而非名物不可以指揮其地之相遠聽之所不聞而非旌旗不可以名號)
(此旅之所以從㫃也五黨為州使之相賙能相賙而後用之則足以為師矣師以用衆而有治焉從&KR0935;則)
(其衆足以為物主矣從帀則其衆足以為國敵矣師大衆也六軍亦或謂之師則軍亦大衆故也五州為)
(鄉使之相賓能相賓然後用之則足以為軍矣五師為軍則車於是乎足用而其衆足以包敵矣軍以會)
(衆而有車焉則無至於殆此軍所以能安也其兵車一乘則三兩之士居之而足矣其兵車四乘則三䘚)
(之士居之而足矣積而至於百乘則三師之所合也積而至於五百乘則三軍之所合也又積而至於千)
(乘則六軍聚焉分之以鄉遂會之以都鄙統之以方千里之地則萬乘可知矣起而用之以軍旅為大以)
(田役次之以追胥為小乃若貢賦又卒伍之餘事也凡卒伍之法軍旅去之不足以用衆田役去之不足)
(以簡衆追胥去之不足以任衆貢賦去之不足以令衆先王以是五人為伍而下士長之五伍為兩而中)
(士長之四兩為卒而上士長之五卒為旅而下大夫長之五旅為師而中大夫長之五師為軍而卿長之)
(所謂卿大夫士者其智足以君民矣其仁足以子民矣其愷悌足以為民父母矣先王猶以為未也而六)
(鄉之教又以三公統之則公也者佐王而為德者也卿也者佐王之為業者也六鄉之教以公統之則佐)
(王佐民者也六軍之政以卿統之則佐王佐民者也古者於民入有所佑出有所佐居無離心用無離德)
(其所以無敵於天下者如斯而已然制軍之數自五人之伍積至於五師之軍皆以五數言之而獨於卒)
(則以四兩為之者蓋五者天之中數也二四為六一三五為九數至於五則參天兩地之數備矣五人為)
(伍五伍為兩五旅為師五師為軍取諸參天之奇數而從横皆三四兩為卒取兩地之耦數而從横皆兩)
(兵無常形以變為主取諸陽數者陽主變為是故也後世管仲相齊作内政寄軍令分民以軌里連鄉聯)
(民以伍戎卒旅而其法之行也卒伍整於里軍旅整於郊晝戰則目相識夜戰則聲相聞居則同樂行則)
(周知髣髴於成周之制猶足強國而霸齊先王用之槩可見矣)
乃均土地以稽其人民而周知其數上地家七人可任
也者家三人中地家六人可任也者二家五人下地家
五人可任也者家二人凡起徒役毋過家一人以其餘
為羨唯田與追胥竭作
(土地將以授民田萊不等則不可以不均人民將使任事生齒不齊則不可以不稽遠近適於均之謂均)
(考而計之之謂稽土地既均人民既稽則田萊之高下肥磽生齒之衆寡老幼其數皆得以周知也孟子)
(曰井地不均穀禄不平此均土地之意也司民曰自生齒以上皆書於版異其男女歲登下其死生此稽)
(人民之意也有以均土地然後得以定上地中地下地之等而以其地授民焉有以稽人民然後得以定)
(七人六人五人之家而以其人任事焉上地之入可食九人而凖以七人授之則民有餘財家雖七人計)
(其男女老幼之相半而通以三人為可任則民有餘力此中地下地之家所以望望於生齒之衆也可任)
(者或家三人或二家五人或家二人而起徒役無過家一人盖用徒役不必一時皆徧計所役久近取勞)
(佚均而已不於一家起役二人則所以寬民也以其餘為羨則所用者正卒而已然正卒又有可代者之)
(備此民所以有餘力而不困於役也唯田與追胥竭作者獵取禽獸與衆同欲逐伺盗賊與衆同惡所役)
(近且不及故也夫用民如此則皆出於民情之所願非強之使從咈之使勞民之從之也輕矣又安有東)
(國困於役之刺哉彼東人之子勞於職事而不来西人之子粲其衣服而自安陟岵起瞻望之思采綠有)
(怨曠之嘆其君子有自貽伊阻之嗟其小人吐死生契闊之說周官任人之法掃蕩殆盡可勝惜哉)
凡用衆庶則掌其政教與其戒禁聽其辭訟施其賞罰
誅其犯命者凡國之大事致民大故致餘子
(凡軍旅田役之事謂之徒非軍旅田旅之事謂之衆故大司徒於大喪則曰帥六鄉之衆庶於大軍旅大)
(田役則曰治其徒庶之政令今此用衆庶不謂之徒則其所用若大詢之屬非軍旅田役之事也凡用衆)
(庶必有政以正之教以導之戒以勅其怠忽禁以止之使勿為皆小司徒所掌以治衆庶也衆之所在不)
(能無争有争則不能無辭訟辭訟者以辭而訟於公也有辭訟則當聽其情為之辨其是非曲直故曰聽)
(其辭訟有功過則不能無賞罰賞以勸功罰以懲過出於此而加於彼故曰施其賞罰命出於王下宜凛)
(而行之犯命則其罪又非止於罰而已故誅之餘子所謂以其餘為羨者也夫起徒役無過家一人自所)
(用正卒之外皆謂之餘子也大事自我作不可竭作以勞其民故所致無過家一人大故則不庭不虞之)
(變出於所遭民不足以給之故致羨卒)
乃經土地而井牧其田野九夫為井四井為邑四邑為
丘四丘為甸四甸為縣四縣為都以任地事而令貢賦
凡稅斂之事
(成法一立有成而不可變者經也欲井牧其田野而不先經其土地則法度虧變田野何自而井牧哉孟)
(子曰經界既正分田制禄可坐而定也與此同意井其田野則任以耕事牧其田野則任以畜事九夫為)
(井則九夫之地所飲同井故也孟子曰方里而井井九百畆謂是矣然又有鄉田同井之說則民不特在)
(田同井而飲而在鄉亦同井而飲矣在鄉同井則同飲於入而處之時在田同井則同飲於出而耕之時)
(出入皆有井以同飲則民相聯屬而不散矣四井為邑則民以里居四井同邑故也古者田於野外里於)
(國中是故在田則有廬舍在國則有保城桑中曰要我乎上宫七月曰上入執宫功所謂上宫即保城也)
(夫步百為畮畮三為里則城蓋三畮之地也孟子又言五畮之宅者蓋兼廬舍言之也然謂之里又謂之)
(邑者里以所居言邑以所聚言故里之字從田從土以民出耕則同田入居則同㕓故也邑之字從已從)
(口量地以制之周營以聚其民故也四邑為丘則民以族葬四邑同丘故也土之高者謂之丘故一成為)
(敦丘再成為陶丘再成銳上為融丘三成為崑崙丘民之生也以四閭同族而居所以聯其生也及其死)
(也又以四邑同丘而葬所以聮其死也夫生死皆有以聮之則民之相親相睦恩義愈厚而天下安得不)
(為一家乎大司徒有曰族墳墓墓大夫又令國民族葬皆謂此也四丘為甸則甸周方八里田包於洫名)
(之曰甸為是故也九夫為井方一里四井為邑方二里四邑為丘方四里四丘為甸方八里旁加一里則)
(方十里為一成四甸則方二十里未成為都故為縣取名於大夫所治縣也四縣則方四十里未成為國)
(故為都取名於公卿王子弟所治都也孔子曰安見方五六十而非邦也者則四縣之地是都而已非邦)
(也四都旁加十里為同同方百里井田之法偹於一同今此則止於四縣為都而不言同者蓋四都為同)
(亦自此以積之而已土宜之法以任土事今此以任地事蓋事則止於城郭溝池道渠之役而已以任地)
(事則凡有事於地者皆任焉非特土事也三農園圃虞衡之類皆是矣貢則九貢所貢賦則九賦所歛凡)
(稅歛則其所令又非特貢賦所出而已蓋貢賦常征也稅歛財有事而後征非有常也)
乃分地域而辨其守施其職而平其政
(辨其守者辨地役之守也平其政者平地職之政也夫地各有所屬則必有役以分之役既有分必有人)
(以守之大司徒辨其邦國都鄙之數制其畿疆而溝封之夫制其疆而封之以為守制其畿而溝之以為)
(限此所以辨邦國都鄙之守也山虞掌山林之政令物為之厲而為之守禁澤虞掌國澤之政令為之厲)
(禁使其地之人守其財物此所以辨山林川澤之守也先王制職以任民若三農園圃虞衡之屬皆因地)
(以有職也三農則使之貢九穀園圃則使之貢草木虞衡則使之貢山澤之物此所以平地職之政也有)
(以辨地役之守則經界正而無侵越之患也有以平地職之政則貢賦足而無輕重之偏)
凡小祭祀奉牛牲羞其肆小賓客令野脩道委積大軍
旅帥其衆庶小軍旅廵役治其政令大喪帥邦役治其
政教(肆託力反鄭司農音四帥音率)
(大司徒於祀五帝享先王奉牛牲羞其肆故小司徒所奉者小祭杞而已大司徒於大賓客令野脩道委)
(積故小司徒所掌者小賓客而已大司徒大軍旅治其徒庶之政令小司徒帥之則致於大司徒而已小)
(軍旅廵役者師行則役随之小司徒廵役不廵師也小軍旅小司徒廵役則大軍旅大司徒廵役可知矣)
(有役事則有政令小司徒治之而已)
凡建邦國立其社稷正其畿疆之封凡民訟以地比正
之地訟以圖正之
(社土神也稷穀神也邦國以社稷為主以人頼土以生資穀以養故凡建邦國則必正社稷地官之事故)
(小司徒主之大司徒設其社稷之壝則小司徒立社稷凡以佐大司徒也正其畿疆之封者大司徒既制)
(其畿疆小司徒又正之也制以經其始正以成具終也凡民訟是非不可以無證故以地比正之以地之)
(鄰比知其是非故也凡地訟其疆界不可以無質故以土地之圖正之以圖則疆界所至存焉故也以鄰)
(比而正其民訟則不信者莫助不正者莫容而民之是非得矣以土地之圖而正其地訟則先王作事所)
(以謀始固可使民無訟也彼貪偽者事或至於訟則案圖以聽之具曲直辨矣小宰八成有曰聽閭里以)
(版圖殆謂此也與)
歲終則考其屬官之治成而誅賞令羣吏正要會而致
事正歲則帥其屬而觀教灋之象徇於木鐸曰不用灋
者國有常刑令羣吏憲禁令脩灋糾職以待邦治
(治成治士之計也屬官則教官之屬也考其屬官之成計則功罪可得而知矣功則賞之罪則誅之不言)
(詔王則以太宰歲終廢置尚以詔王則小司徒於誅賞可知小司徒令羣吏正要會而大司徒令教官正)
(治正治則非特要會也大司徒既令教官致事小司徒又令羣吏致事則所謂羣吏者羣有司而已凡言)
(吏皆指賤者自士以下皆是也不特府史胥徒之屬正歲帥其屬則於教官之屬也不言教象之法而曰)
(教法之象者觀則以象為主用則以法為主以象為主則曰象之法以法為主則曰法之象或言法象或)
(言象法亦相備而已令羣吏憲禁令羣吏亦指羣有司也禁令將使民避行之宜表揭之使知憲法也脩)
(法則使各脩其所守之法防虧廢也糾職則使各糾其所治之大防緩散也脩法糾職凡以待邦治有以)
(應之而已故曰以待邦治)
及大比六鄉四郊之吏平教治正政事考夫屋及其衆
寡六畜兵器以待政令(比毗志反)
(言六鄉而兼四郊則四郊乃六鄉之閒田縣師所治之地也六鄉四郊之吏或掌教或掌治小司徒則平)
(其教治而已其大有政其小有事小司徒則正其政事而已平者使所掌教治各當其分也正者使所掌)
(政事各正於一也考夫者考其受田之夫考屋者考其居里之屋也蓋以考夫則能知其人數之虚實考)
(屋則欲其乘之以及時蓋亟其乘屋用所以致王業則考其屋者亦政之先務也及其衆寡六畜兵器則)
(欲考知其登耗有無故也以待政令者考夫屋則令其及時乘之以正治其怠惰也考其衆寡六畜兵器)
(則以待征役施舍誅賞之政令也)
鄉師之職各掌其所治鄉之教而聽其治以國比之灋
以時稽其夫家衆寡辨其老幼貴賤廢疾馬牛之物辨
其可任者與其施舍者掌其戒令糾禁聽其獄訟
(鄉師教官之攷也所以教其屬故謂之師鄉師下大夫四人而分掌六鄉則各主其所治鄉而已故曰各)
(掌其所治鄉之教然非特主教凡鄉之有治皆聽之也鄉師謂之國比之法則以别於邦國之比法旅師)
(謂之邦比之法則以别於鄉邑之自比也小司徒所登六畜辨其物而鄉師止辨馬牛之物者以師田役)
(為事則所湏馬牛而已辨其可任者與其施舍者或先可任或先施舍明任與施舍無所先後掌其戒令)
(糾禁則鄉師以教為主故以戒令為先而糾禁為後獄訟則當以情斷之故曰聽其獄訟)
大役則帥民徒而至治其政令既役則受州里之役要
以攷司空之辟以逆其役事
(夫役所以任衆力役之大者若城郭溝渠之役是也帥民徒而至治其政令者以帥而至故稱民以治其)
(政令故稱徒州里者州所里也五黨為州民所居曰里而所役之民於此州里也役要遣役數之要書欲)
(知役數之多寡故也以攷司空之辟辟謂功作章程司空主役事故以所受之役要而鉤攷司空之章程)
(所以治正其役事也故曰以逆其役事)
凡邦事令作秩叙大祭祀羞牛牲共茅蒩
(莫非事也凡有所興治皆謂之事言邦事則事出於邦非鄉里之自興治也作秩則制其常賜之多寡)
(作敘則羞其事治之先後作秩敘者鄉吏也鄉師則令之而已必有所養然後可責以功故先秩而後叙)
(與宫伯里宰行其秩敘同意或曰作或曰行者為是而起之謂之作舉而措之謂之行作言其始行言其)
(終鄉師指凡邦事言之故要其始而謂之作其秩敘宫伯指士庶子言之里宰指趨其耕耨言之故要其)
(終而謂之行其秩敘大司徒大祭祀奉牛牲羞其肆鄉師奉牛牲所以贊大司徒也言羞而不言奉則贊)
(其羞不贊其奉也以奉牛牲則其事略不用贊可也共茅蒩則共之以藉祭也甸師共茅而鄉師治之以)
(為蒩茅亦用以縮酒而鄉師以為蒩用於藉祭者蓋縮酒所以達其氣藉酒所以用其形鄉師地官之屬)
(用取其形而已故不言縮酒之事)
大軍旅會同正治其徒役與其輂輦戮其犯命者(輂音菊)
(駕馬曰輂挽行曰輦皆所以載任器且與車為營衛大軍旅會同固有稍人作其同徒輂輦帥而以至鄉)
(師則正治之而已正則使之止於一治則理之使不能亂矣戮其犯命者誅而戮之謂之戮大軍旅會同)
(衆之所集有犯命者宜使衆皆見而有所懲焉故非特誅之而又戮之以令衆小司徒用衆庶遂人起野)
(役言誅而鄉師四時之田與此言戮者用衆庶起野役則非既集於師田會同之地無事戮之誅之而已)
大喪用役則帥其民而至遂治之及葬執纛以與匠師
御匶而治役及窆執斧以蒞匠師
(大喪用役謂若喪時挽六引之等也鄉師則主治其事而已爾雅曰纛翳也蓋羽葆幢用以指麾挽匶之)
(役正其行列故鄉師執纛以為儀而已窆下棺也執斧蒞匠師以防匶之傾虧使戒飭焉匠師主衆匠者)
(執斧所以為威也)
凡四時之田前期出田灋於州里簡其鼓鐸旗物兵器
脩其卒伍及期以司徒之大旗致衆庶而陳之以旗物
辨鄉邑而治其政令刑禁廵其前後之屯而戮其犯命
者斷其争禽之訟(鐸待洛反)
(四時之田則春蒐夏苗秋獮冬狩是也出田法於州里則每州里先出田法以示民也簡其鼔鐸旗物兵)
(器脩其卒伍則為將用之故也鼓鐸所以聲衆旗物所以麾衆兵器所以勝敵簡則閱而選之也五人為)
(伍百人為卒軍旅之法立於伍成於卒脩則習而治之也有以簡之則其器械有所完有以修之則其行)
(列有所正四時之田雖以獵取禽獸而實以教戰則簡而修之皆軍法之所寓也及期以司徒之大旗致)
(衆庶而陳之者司徒之大旗則熊虎之旗也司常九旗於旐亦謂之旗言大則以别之不言徒庶而謂之)
(衆庶蓋鄉師主致民而已及大司徒治其政令然後謂之徒庶也以其物辨鄉邑及郊邑各建其物所以)
(辨也田獵衆之所聚必有正焉故有政必有命焉故有令刑以誅其罪禁以止其非政令刑禁皆鄉師之)
(所治也廵其前後之屯者車徒所聚謂之屯車徒異部故前後異屯鄉師廵之亦所以正其部伍使不亂)
(也戮其犯命者非特誅之而又辱之夫田之得禽大獸公之小禽私之各取左耳以效功焉有争禽之訟)
(則鄉師為之辨其曲直)
凡四時之徵令有常者以木鐸徇於市朝以歲時廵國
及野而賙萬民之囏阨以王命施惠
(四時之徵令有常者若四時之田獵春秋之出内火正月命修封疆二月令雷將發聲之類是也市朝者)
(衆所聚之地因衆所聚之地故廵行而令以木鐸使皆聞而知之也告王凡播告之修不匿厥指豈塗民)
(耳目而愚不識者哉難喜為囏乙而不申為阨歲時有焉宜有以振而恤之也故鄉師廵國及野而賙之)
(以王命施惠者易曰坤為吝嗇又曰屯其膏小貞吉大貞凶則施惠當自王出而下不得擅其私恩也彼)
(宋罕氏之施惠於民也此亂世之私惠也然而傳或予之者是亦彼善於此之意)
歲終則考六鄉之治以詔廢置
(六鄉之吏自比長而上至於州長之屬無非掌六鄉之治者雖其職有尊卑之殊所涖有衆寡之異其間)
(不能無勤怠功過之辨苟勤怠不分功過不明將何以為勸懲哉故歲終則有以攷而知之勤而有功者)
(則在所置怠而有過者則在所廢廢置各當其實而懲勸得矣然廢置者上之柄非鄉師所得預焉以其)
(言告上而已故曰以詔廢置然考六鄉之治以詔廢置固鄉官之事又置司諫以攷鄉里之治以詔廢置)
(者蓋六鄉之治衆矣先王懼鄉師之職攷之或有未盡故使司諫廵問而觀察之有以知其吏之教治之)
(實此所以亦委以攷其治而詔廢置也然鄉師言歲終而司諫不言則司諫所以攷而詔之者不必歲終)
(也司諫於常時既有以攷其治而詔上廢置鄉師於歲終又復攷而詔上則吏之情偽又孰能自匿哉)
正歲稽其鄉器比共吉凶二服閭共祭器族共喪器黨
共射器州共賓器鄉共吉凶禮樂之器
(禮不徒行以器為之具器不徒立以財為之用財不足器為之闕器不足則禮随之廢於此有術焉財不)
(患寡器不患乏民無廢事事無廢禮者合衆財以共其器而已且六鄉之器其用衆矣其財非出於一而)
(易共則民得以相資而備禮是以自比至鄉或以其地之遠近與其用之䟽數相等或以其人之衆寡與)
(其費之厚薄相均此則共者所以不患其力之不給而為者亦不患其器之不足先王之備鄉器以前民)
(用豈為小補哉然器之積久不能無敝不以歲時為之攷而計之亦或乏用矣以正歲者時之所首而行)
(禮者自是始焉故正歲使鄉師又從而稽之則器之或良或窳或備或乏皆得以周知矣比共吉凶二服)
(者祭服弔服也使集一比之財為之而共服也閭共祭器者使集一閭之財為之而共用也喪器者素俎)
(楬豆之屬使集一族之財為之也射器者弓矢侯鵠之屬使集一黨之財為之也賓器者尊俎笙瑟之屬)
(使集一州之財為之也鄉共吉凶禮樂之器者吉器鄭氏解謂若閭共祭器也然吉器非必祭器凡飲食)
(冠昏之屬其器皆是也凶器鄭氏解謂若族共喪器然凶器非必喪器凡干戈戚揚之屬其器皆是也禮)
(樂之器鄭氏解謂若州黨賓射之器然禮樂器非必賓射之器凡有其具於禮樂者皆是也吉凶禮樂之)
(器衆矣故集一鄉之財為之然後可以共也吉凶喪祭賓射禮樂之事人治於是乎在其財常患不足以)
(具服器使集為之有事共焉孰有廢禮者哉然先王之民居則同里射則同器有無足以相資多寡足以)
(相濟以仁相養以義相治道德一而風俗同此其效歟)
若國大比則攷教察辭稽器展事以詔誅賞
(攷教者攷其善否與其勤惰盖六鄉之吏各主教其所屬之民或書其孝弟睦婣有學者或書其德行道)
(藝或攷其德行道藝而勸之若此屬無非教矣攷其或善或否或勤或怠則勤而善者在所賞怠而否者)
(在所誅矣察辭者察其當否與其實偽蓋民不知道也常出於教之不明教之不明也常起於辭之不正)
(辭苟不正則言偽而辯者有之順非而澤者有之飾智以驚愚訛言以惑衆竒辯怪說紛紛籍籍將至於)
(不可禦矣唯能察其或當或否或實或偽則當而實者在所賞否而偽者在所誅矣稽器者稽其足否與)
(其良窳夫吉凶賓軍田莱域洫之屬凡脩物致用者無非器也攷其或足或否或良或窳則良而數足者)
(在所賞窳而不足者在所誅矣展事者展其能否與其廢舉夫所作謂之事則凡施於名物者無非事也)
(展其或能或否或廢或舉則能而舉者在所賞否而廢者在所誅矣以詔誅賞則亦以詔上而已以誅賞)
(大柄非鄉師所得與故也鄉師教官之攷其上則主於攷教察辭其下則主於稽器展事則本在乎上以)
(為教末在乎下以及事鄉之治於此為備矣然辭有待教而後正事有待器而後成故先考教後察辭先)
(稽器後展事)
鄉大夫之職各掌其鄉之政教禁令
(鄉大夫每鄉卿一人則六卿分掌六鄉之政教禁令矣其爵乃卿而其職謂之鄉大夫則以智帥人為主)
(也觀其職之所掌者德行在所攷道藝在所察可任者在所辨賢能者在所興詎非以智為主哉惟其以)
(智為主則欲其智效一官名官以鄉大夫使之服其名則思有以稱其實矣鄉大夫言各掌其鄉之政教)
(禁令州長言掌其教治政令之法黨正言掌其黨之政令教治族師言掌其族之戒令政事所掌不同者)
(蓋謂之大夫則以其智足以帥人帥人則宜有以政之故鄉大夫所掌以政為先而教次之禁令則輔之)
(者也謂之長則以其仁足以長人長人則宜有以善之故州長所掌以教為先而治次之政令則輔之者)
(也謂之政則人所取正必有政焉故黨正所掌以政為先而令亦輔政者也乃若教治則在正非所先矣)
(謂之師則人所依附必有戒焉故族師所掌以戒為先而令亦輔戒者也乃若政事則在師非所先矣然)
(則鄉官謂之正則其所掌先政謂之師謂之長則其所掌先戒與教視其所掌而先後之意可知矣)
正月之吉受教灋於司徒退而頒之於其鄉吏使各以
教其所治以攷其德行察其道藝
(歲終調制所當改易正月之吉乃始和布教之時也故鄉大夫受教法於司徒而頒之以司徒為教官之)
(長故也退而頒之於其鄉吏使各以教其所治則六鄉之吏又受教法於鄉大夫鄉大夫頒所受司徒之)
(教法使之各教其所治民也然則六鄉之吏所受之教法出於鄉大夫鄉大夫所受之教法出於司徒司)
(徒所受之教法又出於天子上下之相承所由者一道所識者一德風俗烏能而不同哉攷其德行者攷)
(知其實偽察其道藝者察見其精粗攷則按書而攷之察則審視之而已則察為詳於攷也鄉師言攷教)
(察辭辭出於教既攷教矣又察其辭則察詳於攷可知也盖德行族師固書之矣欲知其實偽宜攷鄉官)
(所書則可知矣道藝欲見其精粗又當審視其事故審之察則非特攷之而已然則三年大比而興之曰)
(攷其德行道藝於道藝并言攷者蓋鄉大夫於每歲之正月既察其道藝矣及三年大比而興之又欲見)
(其實而已故并德行而攷之不必詳察焉)
以歲時登其夫家之衆寡辨其可任者國中自七尺以
及六十野自六尺以及六十有五皆征之其舍者國中
貴者賢者能者服公事者老者疾者皆舍以歲時入其
書
(族師言以時屬民而校登其族之夫家衆寡鄉大夫登之而不言校者其登也同族師之所校而已蓋族)
(師之職卑而所統者寡故使之校其數然後登上其籍鄉大夫之職尊而所統者衆故登其籍而不校其)
(數小司徒頒此法於六鄉之大夫使各登其鄉之衆寡則使登上其籍於大司徒也辨其可任者辨其力)
(強而可任以事者也國中自七尺以及六十野自六尺以及六十有五皆征之者以其材舍之者以其齒)
(七尺六尺以材言也六十六十有五以齒言也其材七尺六尺征之則以其材之強壯然後可征也其齒)
(六十六十有五以上則以其氣體之衰在所不征也先王寬民財力之意國中晚征而早舍為其近而役)
(多故也野則早征而晚舍以其遠而役少故也其舍者國中貴者賢者能者謂爵禄列於朝廷德業升於)
(國學然後舍征服公事者老疾者皆舍則雖非國中亦舍焉故曰皆舍然則貴者舍之所以貴貴也賢者)
(舍之所以尊賢也能者舍之所以優能也服公事者舍之所以優吏也老者舍之所以老老也疾者舍之)
(所以寬疾也以歲時入其書則入其書於大司徒欲知其征舍之數也)
三年則大比攷其德行道藝而興賢者能者鄉老及鄉
大夫帥其吏與其衆寡以禮禮賓之厥明鄉老及鄉大
夫羣吏獻賢能之書於王王再拜受之登於天府内史
貳之
(天道之運三年而一成先王於人材其教飬也備其書攷也詳積三年之久人材亦足有成矣故因大比)
(而興賢能賢有德行者將承之以在位能有道藝者將庸之以在職興之宜皆得其實焉故又先攷其德)
(行道藝攷之而得其實則所興者皆真賢實能而在位在職者㒺有倖得之人矣且敬敏任恤其事易見)
(其行易知故閭胥書其敬敏任恤者孝悌睦婣有學則其行難見其義難知故族師書其孝悌睦婣有學)
(者謂之德行則非苟孝弟睦婣而已謂之道藝則非苟有學而已故黨正書其德行道藝書之易矣攷之)
(難矣故州長攷其德行道藝而勸之鄉大夫攷其德行道藝而興之也鄉大夫興賢能而必以鄉老帥其)
(事者以尊賢能而興之道之所存也鄉老於司徒之官非屬而無職豈非以事道者尊職事者卑故耶蓋)
(坐而論道者三公之事也作而行之者六卿之事也周官無三公之職以坐而論道異乎作而行之者矣)
(此所以惟鄉大夫興賢能而三公與之矣蓋務引其君以當道者大人所以事君也樂得天下英才而教)
(育之者大人所以治民也雖帝王之盛而立三公不必備謂非大人不足以為之故老子曰容乃公公乃)
(王其作人也有教而無類可謂能容矣其取人也有類而無方可謂能公矣能容能公而民之有士君子)
(之行者鮮不由之矣教其德行道藝則大司徒可也攷其德行道藝則鄉大夫可也若以鄉飲酒之禮禮)
(而賓之而獻其賢能之書於王非公其孰能與之必以禮禮賓之所以致敬而尊之也王之於臣苟其道)
(隆德峻者猶且賓之而弗敢臣况乎興賢之初可不致敬而尊之乎又必帥其吏與其衆寡者吏謂鄉官)
(也衆寡謂鄉民也鄉官與民皆在以明興賢能非出於上之私意而本乎下之公願所謂使民興賢能也)
(厥明鄉飲之明日也既興之於鄉遂進之於王獻其書所以進之王必再拜而受其書者尊其所獻也登)
(於天府者寳其所受也内史貳之者為詔王制爵禄也先王之於人材於大有則以柔德而有之於大畜)
(則以剛德而畜之以柔德有之非賢能不足以為大有以剛德畜之非爵禄不足以為大畜也)
退而以鄉射之禮五物詢衆庶一曰和二曰容三曰主
皮四曰和容五曰興舞此謂使民興賢出使長之使民
興能入使治之
(先王之於人材之未成則在所教材之既成則在所興三年大比既攷其德行道藝而賓興之然猶慮或)
(有未盡取其大矣而或遺其小取其詳矣而或遺其略故獻賢能之書既退而又以五物詢衆庶也所謂)
(鄉射之禮則州長以春秋二時習射於州序今乃以此鄉射之禮詢之也詢之者徧謀之謂也與小司寇)
(致萬民而詢焉同意一曰和者易曰利者義之和謂和於義而不乖二曰容者語曰動容貌思遠暴慢矣)
(行之見於藐而可觀莫非德也德不及仁聖則其為德也和而已莫非行也行不足忠信則其為行也容)
(而已君子以成德為行則内有以充實而不止於和和於德為下是義德而已而不足於道外有以輝光)
(而不止於容容於行為外是貌行而已而不足於德三曰主皮者孔子曰射不主皮蓋射雖以不失正鵠)
(為賢然以觀德行非特取其中侯而已則主皮者射之末也四曰和容五曰興舞者古之射其容欲比於)
(禮其節欲比於樂則和其容儀者不足於禮之節特禮之末而已興舞以比於樂節者不足於樂之和特)
(樂之末而已於德也不責其道德而取其義德於行也不責其德行而取其貌行於藝也不責其本數而)
(取其末度於禮樂也不責其禮樂之本而取其禮樂之末則詢之者亦已恕矣民之行能其有逸哉且所)
(詢如此則有卓然者以告可知也然先王使民賓興者必其賢能今所詢者曰和曰容則可與明德行之)
(末而已曰和容曰興舞則可與明禮樂之末而已曰主皮而中的亦藝之未而已不責其本而取其末何)
(足以為賢能乎蓋先王之取人不求其備而其使人也器之猶芃芃之棫樸而薪槱必用猶汎汎之楊舟)
(而浮沈備載長短小大兼收而並蓄曷嘗責人之全乎易曰包荒用憑河不遐遺殆謂是歟蓋曰和曰容)
(者雖德行之末而苟不失焉亦可謂之賢主皮和容興舞雖道藝之末而苟不失焉亦可謂之能如取其)
(大而廢其小取其詳而廢其略是亦棄人而絶之豈其為恕者乎賢能雖以射而詢之其實因民而已因)
(民以興賢能而上之人無容心於其間故曰使民興賢出使長之使民興能入使治之賢者可使服休故)
(使民出之民上而為之長能者可使服采故使民入之民間而為之治夫舉措皆當於民心斯民所以悅)
(而服矣先明道德以教民因民以興賢能因賢能以治民此好惡所以一而民無不安其治也夫知人則)
(哲堯舜猶難之成周之民可與賓興之大者蓋斯民也三代所以直道而行以誰毁誰譽如有所譽其有)
(所試也其既知之則以鄉飲之禮而賓之其未知之則以鄉射之禮而詢之其待之為己詳其求之為已)
(盡此所以野無遺賢而隰桑之刺不興於雅朝無倖位而伐擅之刺不興於風然則捨成周鄉舉之法而)
(欲盡得人之實者未見其能致也)
歲終則令六鄉之吏皆會政致事正歲令羣吏攷灋於
司徒以退各憲之於其所治
(令六鄉之吏皆會政致事則小司徒所謂正要會而致事也然小司徒所令者詳故兼正其月要鄉大夫)
(所令者略故但正其歲會而已令羣吏致法者正月之吉鄉大夫受教法於司徒退而頒之於鄉吏使各)
(以教其所治正歲則又命羣吏攷法於司徒以退各憲之於其所治如是則教無異法法無異義所由者)
(一道所循者一德風俗翕然而大同矣)
國大詢於衆庶則各帥其鄉之衆寡而致於朝國有大
故則令民各守其閭以待政令以旌節輔令則達之
(國大詢謂詢國危詢國遷詢立君也與洪範謀及庶人同意夫先王教法出於一而好惡無異情此所以)
(有詢及於衆庶也若夫教法不一家異尚人殊俗好惡不同而是非不足以取信雖欲詢之適所以自惑)
(也此謀夫孔多所以見刺於詩耳各帥其鄉之衆寡則鄉官咸在焉若州長則所帥衆矣若閭胥則所帥)
(寡矣國有大故令民各守閭以待政令者若大司徒致萬民於王門令無節者不行於天下所謂政令也)
(待政令則聽而待之於大司徒將以防非常之變矣民既以國令行而必輔之以旌節恐奸人乘間投罅)
(以肆其慝也大司徒既令無節者不行於天下而鄉大夫又令之所以叮嚀告戒而其慮患也悉矣此所)
(以措國於不傾之地而天下有磐石之固用此道歟)
周禮詳解卷十一
