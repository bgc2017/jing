周禮詳解卷三十六
宋王昭禹撰
輪人為蓋達常圍三寸桯圍倍之六寸信其桯圍以為
部廣部廣六寸部長二尺桯長倍之四尺者二(桯音盈信音申)
(廣古曠反)
(輪輻三十以象日月蓋弓二十有八以象星其形圍其數耦此輪人所以為蓋也蓋之制上為部中)
(為達常下為桯部之旁為弓部蓋斗也達常蓋斗柄也桯蓋杠也弓蓋撩也達常小於桯桯小於部)
(故非部無以納弓於其旁非桯無以含達常於其中達常圍三寸圍三徑一則徑一寸矣桯圍倍之)
(六寸圍三徑一則徑二寸矣信其桯圍以為部廣部廣六寸者廣謂徑也取桯圍以為部廣則部徑)
(六寸而為尺有八寸也名之為部者言蓋斗四面鑿孔内蓋弓著於上部高隆穹然故謂之為部也)
(部長二尺者此部謂斗柄達常也以此達常上入部中遂名之為部也桯長倍之四尺者二以其桯)
(之長倍於部長則凡八尺矣故曰四尺者二斗柄謂之達常者上下通焉謂之達終始無變謂之常)
(斗柄上通於部下通於桯以通乎上下為達無變為常故謂之達常也蓋杠謂之桯者立乎下蓋之)
(材賴之以呈焉故謂之桯也蓋斗謂之部者部如部伍之部有所思而通也蓋斗納衆弓而通之也)
(故謂之部也)
十分寸之一謂之枚部尊一枚弓鑿廣四枚鑿上二枚鑿
下四枚鑿深二寸有半下直二枚鑿端一枚(鑿才報反)
(百工之于數有所謂三分寸九分寸二十七分寸八十一分寸者以三乘之也如三分寸則以一寸三分)
(之推而至于八十一分寸亦然矣有所謂五分寸十分十五分寸二十分寸七十五分寸者以五乘之也)
(如五分寸則以一寸五分之推而至于七十五分寸亦然矣今言十分寸則以一寸十分之也然十分寸)
(之一謂之枚則枚一分矣枚如條枚之枚自本上生者為枚自枚上生者為條枚為大條為小故數物以)
(枚數事以條以一物而衆事附焉故也蓋以部為大故以部之分而謂之枚以一部而衆弓附焉故也部)
(尊一枚者蓋斗高一分也弓鑿廣四枚者鑿孔大四分也鑿上二枚者鑿孔之上無所受故二分也鑿下)
(四枚者鑿孔之下有受故四分也兩四一二則部厚一寸矣鑿深一寸有半者部廣六寸鑿深二寸有半)
(則對五寸矣是以不傷達常也下直二枚以其弓之入于鑿者曲二分則直而近下者深二枚也鑿深二)
(枚者言鑿端之一分取其狹也)
弓長六尺謂之庇軹五尺謂之庇輪四尺謂之庇軫(庇方)
(二反)
(車有小大故蓋弓有長短弓有長短故所覆有廣狹蓋輿廣六尺六寸兩轂并六尺四寸旁減軌内七寸)
(則兩軹之廣凡丈一尺六寸以弓長六尺而倍之加部廣之六寸是為丈二尺六寸然弓有宇曲之減則)
(其長可以覆軹而已不及幹焉故弓六尺謂之庇軹軹轂末也若夫軫之廣則小於輪而弓之降殺亦以)
(一尺為差故五尺謂之庇輪四尺謂之庇軫也)
參分弓長而揉其一參分其股圍去一以為蚤圍參分
弓長以其一為之尊(蚤音爪)
(蓋弓之制短者近部平長者為宇曲三分弓長而揉其一則六尺之弓揉而為宇曲者二尺矣三分弓長)
(以其一為之尊則六尺之弓尊而近部平者亦二尺矣弓近部平謂之服猶輻近轂之為股宇曲之末謂)
(之蚤猶輻入牙之為蚤也股欲麄蚤欲細故三分其股圍去一以為蚤圍蓋以弓鑿之廣四枚方員之而)
(為股圍則一寸六分也去股圍之一而為蚤圍則一寸十五分寸之一矣尊高也六尺之弓三分之則近)
(部二尺為高矣故曰以其一為之尊)
上欲尊而宇欲卑上尊而宇卑則吐水疾而霤遠蓋已
崇則難為門也蓋已卑是蔽目也是故蓋崇十尺良蓋
弗冒弗紘殷畝而馳不隊謂之國工(卑音婢霤力又反殷音隠)
(上欲尊者上近部平之處也字欲卑者下為字曲之處也言上則知宇曲之為下言宇則知上之為弓部)
(上高則其勢仰而隆宇卑則其勢俯而下此其所以吐水疾而其霤及于遠歟易以坎為弓輪者蓋弓以)
(吐水言其流而不積也蓋崇十尺多乎十尺則為太崇而於門難為容寡乎十尺則為太卑而于目有所)
(蔽人長八尺則蓋崇十尺乃其中制也故曰蓋已崇則難為門也蓋已卑是蔽目也是故蓋崇十尺古之)
(為蓋者必期于甚善弗冒者弗以衣覆之也弗紘者弗以絲繫之也弗冒以衣弗繫以絲雖中畝而馳宜)
(隊而不隊則蓋弓所以入于部者固而不可搖故曰良蓋弗冒弗紘殷畝而馳不隊謂之國工)
輿人為車輪崇車廣衡長參如一謂之參稱參分車廣
去一以為隧參分其隧一在前二在後以揉其式以其
廣之半為之式崇以其隧之半為之較崇六分其廣以一
為之軫圍參分軫圍去一以為式圍參分式圍去一以
為較圍參分較圍去一以為軹圍參分軹圍去一以為
轛圍(稱去聲隧雖遂反較古學反轛音對)
(處車中以舁人者輿也挾車旁以踐地者輪也横車前以扼馬者衡也輪崇車廣衡長皆六尺有六寸故)
(曰三如一謂之三稱車輿廣狹其實一也輿者車之始車者輿之成不曰輿廣而曰車廣則言其成而已)
(因輿以為深淺者隧也所憑撫以為禮而式之者軾也車有六等兼三才而兩之以效于此者較也方而)
(不運物得㐱焉者軫也輢有軹不入于軾而宜只者軹也乘者君子而對乘者轛也三分車廣去一以為)
(隧者隧四尺四寸也三分其隧一在前二在後以揉其式者式深四寸三分寸之二也以其廣之半為之)
(式崇者以車之廣而半取之則軾崇三尺三寸也以其隧之半為之較崇者隧之半則二尺二寸也六分)
(其廣以其一為之軫圍者以車廣六分用其一則尺一寸也三分軫圍去一以為式圍者以軫圍三分去)
(其一則是七寸三分寸之一也三分式圍去一以為較圍者以式圍三分去其一則四寸九分寸之八也)
(三分較圍去一以為軹圍者以較圍三分去其一則三寸二十七分寸之七也三分軹圍去一以為轛圍)
(者以軹圍三分去其一則二寸八十一分寸之十四也自隧以下鄭氏皆以為兵車之制兵車如此則乘)
(車可知矣)
圜者中規方者中矩立者中縣衡者中水直者如生焉
繼者如附焉(中丁仲反)
(權與物鈞而生衡衡運生規規圜生矩矩方生繩繩直生準規矩誠陳則不可欺以曲直權衡誠設則不)
(可欺以輕重輿人之為車為圜必以規而自中于規為方必以矩而自中于矩立者其直中於繩衡者其)
(平中於水直者直達而不屈如木生於地繼者脗合而不離如枝之附于幹也以人為之功而類于天性)
(之自然非工之巧何以與此)
凡居材大與小無并大倚小則摧引之則絶(居如字舊音據)
(居其所而安者居也若倨則以其遇人而居不為變動也若琚則以其居佩之中無所移易也善居材者)
(亦使之居其所而安無變動移易之弊則或大或小各適其宜也蓋用材有小大則其質有強弱善居材)
(者取大小強弱得其正而已故大與小無并并謂偏邪相就也蓋大強而小弱以大而倚小是大與小相)
(并也小者弱而其強不堪必為大者所挫而摧矣既催矣又從引而行之則小者絶而不屬是理之必至)
(者也故曰引之則絶而已)
棧車欲弇飾車欲侈(棧士板反弇於驗反)
(棧車則巾車所謂士乘棧車是也飾車則巾車所謂孤乘夏篆卿乘夏縵大夫乘墨車是也凡為車輓輿)
(以革則載於中者固輓轂以革則運于旁者固有革則易以壊飾車有革以輓故欲侈言縱而向於外也)
(棧車無革以為輓故欲弇言歛而向于内也)
輈人為輈輈有三度軸有三理國馬之輈深四尺有七
寸田馬之輈深四尺駑馬之輈深三尺有三寸軸有三
理一者以為媺也二者以為久也三者以為利也軓前
十尺而策半之(輈張留反軓音犯)
(輈車轅也以人在右挾之能出圍而有所之則謂之轅以其載欲準行欲利以需為病以覆為戒則謂之)
(輈夫車之運雖在于輪輪之進實本于輈此先王所以設官以為輈而輈人之職所以立也輈有三度則)
(國田駑馬其輈之深淺各異數是也軸有三理則為媺為久為利其輪之用各有常而不可外是也國馬)
(鄭氏謂種馬戎馬齊馬道馬也種馬駕王路戎馬駕革路齊馬駕金路道馬駕象路馬高八尺車軹崇三)
(尺有三寸加軫與轐七寸并輈深四尺有七寸則衡高八尺七寸也除馬之高則餘七寸為衡頸之間矣)
(田馬駕木路馬高七尺車軹崇三尺一寸半加軫與轐五寸并輈深四尺則衡高七尺七寸也駑馬駕役)
(車馬高六尺車軹崇三尺加軫與轐四寸并輈深三尺有三寸則衡高六尺七寸也此輈之有三度者也)
(一者以為媺則軸之材欲其媺而無惡二者以為久則車之體欲其堅而可久三者以為利則軸之勢欲)
(其利而易運此軸之有三理者也在軾前則為之凡者軓也御者所執以制馬而使齊者策也輈軓以前)
(其長十尺策半則五尺也以策五尺則御者執之適可以及馬而無過與不及故也)
凡任木任正者十分其輈之長以其一為之圍衡任者
五分其長以其一為之圍小於度謂之無任
(因其材之所勝而用之謂之任任木者以其材之大小稱其任之輕重而已如任官焉各稱其才之長如)
(任民焉各稱其力之所能不以大材而當任之輕不以小材而當任之重各適其宜而已故輈人之任木)
(任正者十分其輈之長以其一為之圍衡任者五分其長以其一為之圍小于度者則謂之無任任正者)
(謂輿下三面材以持車正者也輈軓前十尺與隧四尺四寸凡丈有四尺四寸任正之圍取其十分之一)
(則凡尺有四寸五分寸之二矣衡任者謂兩軛之間也衡長六尺有六寸衡任之圍取其五分之一則凡)
(一尺三寸五分寸之一矣故曰衡任其度數如此則其材苟小焉則其力不足以勝其任故謂之無任)
五分其軫間以其一為之軸圍十分其輈之長以其一
為之當兔之圍參分其兔圍去一以為頸圍五分其頸
圍去一以為踵圍
(軫間六尺有六寸軸圍五分而取其一則一尺三寸五分寸之一也當兔謂輈當伏兔者也輈之長丈有)
(四尺四寸當兔之圍十分而取其一則尺有四寸五分寸之二而去其一則頸圍九寸十五分寸之九也)
(踵謂在後承軫者也於頸圍九寸十五分寸之九而去其一則踵圍七寸七十五分寸之五十一也)
凡揉輈欲其孫而無弧深今夫大車之轅摯其登又難
既克其登其覆車也必易此無故唯轅直且無橈也是
故大車平地既節軒摯之任及其登阤不伏其轅必縊
其牛此無故唯轅直且無橈也(孫音遜夫音符摯輊同覆音福易去聲阤音矢)
(凡輈之深或四尺或三尺有三寸或四尺有四寸必以火揉之使其勢曲直然後可以為深雖欲其曲而)
(深然又不可過于曲若弧深則過于曲矣過于曲則易折非經久之道也故凡揉輈欲其孫而無弧深孫)
(如公孫碩膚之孫言審曲而順理也苟逆理而不孫非特難揉亦易傷折矣此揉輈所以先於孫歟大車)
(之轅摯者大車牛車也摯言其至謂其勢直而下至也蓋輈雖不過於弧深然亦不可失之于直直則其)
(勢下至非特登上阪地為難其傾覆且易矣此其故非他以其揉之不曲而深故曰唯轅直且無橈也大)
(車平地既節軒摯之任者軒言其高而上干摯言其俯而下至既節軒摯之任則高下適中而無上干下)
(至之患矣六月之詩曰戎車既安如輕如軒以其適軒輊之中此戎車所以安也夫大車于平地雖能節)
(其軒輊之任若其登阪阤之地牛不退而偪伏其轅則轅必重而縊繫其牛頸此亦其轅直無橈之故也)
故登阤者倍任者也猶能以登及其下阤也不援其邸
必緧其牛後此無故唯轅直且無橈也(援音袁邸丁禮反緧音秋故書)
(作䱸與緧同)
(凡登阤者自下而上其用力為多故謂之倍任夫登阤雖倍任然力之強者猶能以登及其下陁不援摩)
(其車之邸則車或進而緧絆牛之後此亦以轅直而無橈之故也由此觀之則轅雖不可以過曲亦不可)
(以不曲此輈之三度所以其深皆有常數也)
是故輈欲頎典輈深則折淺則負輈注則利準利準則
久和則安輈欲弧而無折經而無絶(頎苦狠反典音殄)
(頎如碩人其頎之頎言其長也典如六典之典言其有常也欲頎典言欲其長而有常也蓋輈之長丈有)
(四尺四寸過乎此則其長為有餘而贅不及乎此則其長為不足而虧有餘而贅不足而虧非法度之常)
(也故欲頎典而已輈深則折淺則負者深則所謂弧深也揉之太深而傷其力故不進而易折淺則所謂)
(直而無橈也揉之或淺則馬引之而難進故倍任而如負輈注則利準者蓋輈所以駕馬其引而進也若)
(水之注然無凝滯之患者以其行則利而載則準故也利準則無傾覆之敗此所以能長久也夫無深折)
(淺負之病而有注則利準之效其登阤與其下阤也不伏其轅不緧其牛此輈之和也唯和則無折負進)
(若與馬謀退若與人謀在馬則無契需之病在人則無左楗衽弊之患人與馬皆適此車之馳驅所以不)
(危而安矣荀卿曰馬駭輿則君子不安此輈不和之效也輈欲弧而無折經而無絶者輈欲如弓之形而)
(不可以太深太深則折矣木之直理為經輈欲順木理而為之不可以斷絶逆理而不經斯絶矣)
進則與馬謀退則與人謀終日馳騁左不楗行數千里
馬不契需終歲御衣衽不敝此唯輈之和也勸登馬力
馬力既竭輈猶能一取焉良輈環灂自伏兔不至軓七
寸軓中有灂謂之國輈(楗音倦契苦結反需如字一讀為懦灂子肖反)
(馬所以駕車車之進則以馬行為主故進則與馬謀人所以馭馬車之退則以人馭為主故退則與人謀)
(謀者指事而圖之也進與馬謀則得之于此而應之于彼也退與人謀則得之于手而應之于心矣種馬)
(駕玉路戎馬駕革路齊馬駕金路道馬駕象路田馬駕木路凡車之任重致遠者皆馬之力也故進則欲)
(其與馬謀大僕馭玉路齊僕馭金路道僕馭象路田僕馭木路凡車之疾徐進退惟人之馭也故退則欲)
(其與人謀叔于田之詩有言兩驂如舞兩驂如手以言馬之節適也有言兩服齊首以言馬之整序也如)
(是則輈之和而進與馬謀可知矣叔于田之詩言執轡如組以言其馭之巧駟鐵之詩曰六轡在手以言)
(其馭之良也如是則輈之和而退與人謀可知矣終日馳騁而左不楗者言輈之和則尊者在左而無蹇)
(倦之病也行數千里而馬不契需者合而相倚曰契緩而不進曰需言輈之和則馬雖行數千里之遠而)
(无契需之患也終歲御衣衽不敝衽謂裳車行而無摇動之勞則馭者衣衽亦無傷敝之害也凡此數者)
(自非輈之和孰能致是哉然則為輈者既有淺深之數與其高下之度而又五楘以致文飾環灂以受霜)
(露故以之鳴和鸞而不失相應之節以之逐水曲而不失周旋之儀舞交衢則馭者以之良過軍表則射)
(者以之善此亦惟輈之和也輈和則馬之行也易為力莫不勇于進而无疲倦之患故能勸登馬力也馬)
(力既竭謂馬行而已止也馬行已止而无所用力輈猶能一進而取道豈非輈之利而能然歟良輈環灂)
(者詩曰五楘良輈蓋輈之上為之纏固其楘有五被之以筋膠而環飾之以漆故謂之環灂也自伏兔至)
(軓蓋如式深尺有四寸三分寸之二也自伏兔不至軓七寸則是半有灂也以輈之長丈有四尺四寸灂)
(之所至者丈有三尺三寸其不至者唯七寸而已則輈無傷齒之敝而其文飾常存非國工之巧其能及)
(此乎故輈中有灂謂之國輈國輈猶言國工也指其人之巧而言之有以蓋一國焉則謂之國工指其器)
(之良而言之有以蓋一國焉則謂之國輈矣)
軫之方也以象地也蓋之圜也以象天也輪輻三十以
象日月也蓋弓二十有八以象星也龍旂九斿以象大
火也鳥旟七斿以象鶉火也熊旗六斿以象伐也龜蛇
四斿以象營室也弧旌枉矢以象弧也
(軫輿後横木旗斿之所㐱也夫軫之方以象地方地事也方而不運故物㐱焉蓋合二十八弓周圜以為)
(圓也天有二十八星環列乎四方故蓋以二十八弓象星之周圍乎天蓋在上以覆乎下故象天體之圓)
(軫在下以承乎上故象地體之方聖人與天地合其德其德之高明足以配天其德之博厚足以配地故)
(蓋軫之所象者如此蓋之圜以位乎上軫之方以位乎下聖人乘焉以位乎其中則三才之道備矣夫三)
(十輻共一轂當其无有車之用蓋有之以為利无之以為用者天之道也聖人之道亦不外乎是故輪輻)
(三十以象日月也日昱乎晝月昱乎夜相推以生明而其運未始有窮常以三十日而合宿輻之實輪其)
(運轉亦未始有窮其數亦不過乎三十聖人與日月合其明故輪輻之所象如此也天之所恃以垂象者)
(星也蓋之所恃以庇下者弓也二十八星環列乎天之四方蓋之圜以象天故以二十八弓謂之庇軫蓋)
(之有弓闔闢有節猶天之列宿隠見有時焉此蓋弓二十有八所以象星也然則聖人取象于天地日月)
(星辰以寓于車輿之間豈徒為觀美而已哉凡以載道而與之俱故也交龍為旂諸侯之所建以象蒼龍)
(之星蒼龍東方之星也其屬有尾尾有九星故龍旂則九斿鳥隼為旟州里之所建以象鶉火之星也鶉)
(火南方之星其屬有七星故鳥隼則七斿熊虎為旗師都軍吏之所建以象白虎之星也白虎西方之星)
(其屬有參参有六星故熊旗六斿龜蛇為旐縣鄙之所建以象玄武之星也玄武北方之星其屬有營室)
(營室與東壁連體而有四星故龜蛇四斿弧旌所以張縿之幅也覲禮曰侯氏載龍旂弧韣則旌旗之屬)
(皆有弧也又為之枉矢以象弧星之有矢也夫星者天之象天之垂象以見吉凶使人視而從之先王之)
(建旗亦使各率其所屬使其屬視而從之此自龍旂而下所以皆取象于星也夫登三辰于旗所以昭其)
(明惟王之德與日月合其明故王建日月之常而其實則象星焉)
攻金之工築氏執下齊冶氏執上齊鳬氏為聲㮚氏為
量段氏為鎛器桃氏為刃金有六齊六分其金而錫居
一謂之鍾鼎之齊五分其金而錫居一謂之斧斤之齊
四分其金而錫居一謂之戈戟之齊參分其金而錫居
一謂之大刃之齊五分其金而錫居二謂之削殺矢之
齊金錫半謂之鑒燧之齊(齊才細反)
(攻金之工六築冶鳬㮚段桃氏也金一也以為器則不一工之為器各有能焉為削者不可使為殺矢為)
(鑒燧者不可使為鍾鼎為大刃者不可使為斧斤因能而用隨器而使此攻金之工所以有六也凡以金)
(為器必濟之以錫蓋金性堅剛而錫則柔耎金或赤黑而錫則青白以柔耎而濟堅剛則其為器也不折)
(以青白而濟赤黑則其為色不滯然所用之錫各隨其宜而有多寡之不同此所以有上齊下齊之異也)
(多錫為下齊築氏為削五分其金而錫居二則用錫為多矣故曰執下齊少錫為上齊冶氏為戈戟四分)
(其金而錫居一則用錫為少矣故曰執上齊以削為下齊而言築氏執之則大刃鑒燧之屬皆下齊也以)
(戈戟為上齊而言冶氏執之則鍾鼎斧斤之屬皆上是齊也舉築冶而其它可知矣鳬氏為聲則鍾錞之屬)
(也桃氏為量則斗斛之屬是也段氏為鎛器則錢鎛之屬是也桃氏為刃則刀劍之屬是也金有六齊則)
(鍾鼎一也斧斤二也戈戟三也大刃四也削殺矢五也鑒燧六也用錫以和金有多寡之異故其齊有六)
(鍾以擊鼎以烹則用錫為最少故六分其金而錫居一斧以伐斤以斫則用錫宜差多故五分其金而錫)
(居一戈戟皆用之以刺防其或挫折用錫宜多于斧斤故四分其金而錫居一凡此皆謂上齊者也大刃)
(則戚揚之屬其刃為加大施之斬斫則防其易虧缺故三分其金而錫居一削畫刀也殺矢用諸近射田)
(獵也削以刻書殺矢中之則死皆欲其堅忍不脆其用錫又宜多于大刃故五分其金而錫居二鑒燧以)
(取水火于日月或用之以照以明白為上故用錫為最多而金錫相半焉凡此皆為下齊者也)
築氏為削長尺博寸合六而成規欲新而無窮敝盡而
無惡
(築之字從竹從巩從木□木竹有節也削以裁書而冶之方如二□木而竹且有節焉故為削者名官曰)
(築氏長尺博寸此為削制也十寸為尺十分為寸削之制過乎尺則為太長不及乎尺則為太短過乎寸則)
(為太博不及乎寸則為太狹則長尺博寸者于用為宜矣必取乎土之成數則取其若土之能自成然後)
(能成物也蓋為削者鍊冶其金使至于精又和之以錫而使之以堅忍得所是其有以自成也然後用之)
(以裁書是因其自成然後有以成物也則古之為器者豈徒以適用而已不說之法固寓乎其中然以長)
(尺而累之則合六削適六尺矣故環而圍之其勢圜而足以成規夫規者正圜之器成規則不期于圜而)
(其圜自中于規矣豈俟乎正之而後圜哉長尺博寸既有取乎土數之成合六成規又有取乎地數之中)
(惟成為能无虧惟中為能有常而无虧者削之體也中而有常者削之用也蓋書所以著古昔之惛惛傳)
(千里之忞忞以傳之當年則為不刊之典以施之後世則為不朽之法而削所以裁制其書者亦豈可苟)
(哉則其體長尺而博寸其用合六而成規是所以稱其書也欲新而無窮者蓋制于形者久而必舊欲其)
(日新其可得乎麗于數者久而必壞欲其無窮其可得乎削制于形而麗于數亦欲其新而無窮而已豈)
(能必其新而無窮哉庖丁之解牛十有九年可謂久矣其刃若新發于硎亦欲新無窮之意也然欲新而)
(無窮亦可久而已非若道之能久也唯其形久而必舊故不能無削惟其數久而必壞故不能無盡然敝)
(盡者亦其鋒鋩之適于用者然也若其脊刃亦未嘗有虧缺之疵豈非無惡之謂歟凡此皆材美工巧之)
(效也所謂魯之削不過也)
冶氏為殺矢刃長寸圍寸鋌十之重三垸(鋌徒頂反垸音九)
(傳曰猶金之在鎔惟治者之所鑄蓋金以隂凝冶以陽釋之使惟我所為以成物者也為戈戟必鎔金而)
(為之故名官以冶氏為殺矢刃長寸圍寸鋌十之重三垸者先儒謂似補脱誤在此蓋五分其金而錫居)
(二謂之殺矢之齊冶氏執上齊而此言冶氏為殺矢殺矢與戈戟異齊豈同工乎則冶氏為戈戟非殺矢)
(明矣殺矢乃司弓矢所謂近射田獵者是也以其中之則死故謂之殺矢必其刃之長則其中入不淺故)
(刃長寸圍寸鋌謂箭足入稾中者也鋌十之則其入稾中者凡一尺矢人所謂殺矢七分三在前四在後)
(此亦言稾中之鐵鋌七分殺一以前也重三垸先儒謂垸量名也且為矢宜在矢人之職則為矢固非冶)
(氏矣今矢人有所謂刃長寸圍寸鋌十之重二垸其文與此同差三為二必其脱誤在此無疑)
戈廣二寸内倍之胡三之援四之已倨則不入已句則
不决長内則折前短内則不疾是故倨句外博重三鋝
戟廣寸有半寸内三之胡四之援五之倨句中矩與刺
重三鋝(句古侯反鋝色劣反中丁仲反刺七賜反)
(戈戟皆刺兵戈二刃戟三刃則戈為小戟為大故戈之字從戈則言其為取小也戟之字從乾言其為兵)
(之健也内謂胡以内接柲者也胡謂矛之旁出者也援謂直刃也戈廣二寸者總其内援與胡而言之皆)
(徑二寸也内倍之則其長四寸胡三之則其長六寸援四之則其長八寸已倨則不入已句則不决此指)
(其胡而言之也戈之句主于胡故胡之曲直鋒本必横而取圜于罄折已倨謂胡過于直也已句謂胡過)
(于曲也過於直則可以刺而已以之鉤人則不入也過于曲則可以鉤人而已以之啄人則不决也故曰)
(已倨則不入已句則不决長内者謂胡以内過長也短内謂胡以内遇短也胡以内過長則援短援短則)
(曲于磬折引之則與胡並鉤故折前胡以内過短則援長援長則倨于磬折引之則不能速及故不疾倨)
(之外胡之裏也句之外胡之表也胡之表裏皆博則廣其本以便用也蓋戈之制其廣二寸而胡之表裏)
(則宜豐于二寸以其所用以鉤者主于胡故也重三鋝先儒謂鋝為鍰與吕刑所謂其罰百鍰二百鍰之)
(鍰同也鋝重六兩大半兩三鋝則凡一斤四兩也戟亦戈類然戟有三鋒則其廣宜少殺于戈然後便于)
(用故戈廣二寸而戟廣寸有半寸戟之長亦尺有二寸胡之長亦六寸特其胡内之接柲有獨長于戈之)
(内半寸而已故内三之則凡長四寸有半寸矣援五之則其長七寸有半寸與内之長亦共尺有二寸而)
(已倨句中矩亦指其胡而言之也矩方而其形磬折則戟兩旁之胡其曲直鋒本有半寸其金增於戈焉)
桃氏為劒臘廣二寸有半寸兩從半之以其臘廣為之
莖圍長倍之中其莖設其後參分其臘廣去一以為首
廣而圍之
(劍之字從刃從僉鍛者斂其刃焉服者又從斂而不用與武欲止戈弓象弛弓之形同意惟先王之為劍)
(欲其斂而不用故為劍之工名官謂之桃氏以桃能辟除不祥而劍亦以止暴惡故也臘劍刃也劍刃謂)
(之臘者與月在丑謂之臘同亦欲斂而不用之意也蓋凡物以隂腐月在丑則陽固而不散故物在臘則)
(不腐先王之為劍所以禦暴惡而劍之所以利用者在乎刃則劍刃謂之臘者豈非有斂而不用之意歟)
(臘廣二寸有半寸謂兩刃各徑二寸半也兩從半之謂劍脊中高兩殺而起鍔也以其獵廣為之莖圍長)
(倍之者劍夾中人所握者謂之莖其圍二寸有半其長則五寸也中其莖設其後謂從中以卻稍大之於)
(操執則易制也三分其臘廣去一以為首廣而圍之於二寸有半寸去其一分則首圍凡一寸三分寸之)
(二也)
身長五其莖長重九鋝謂之上制上士服之身長四其
莖長重七鋝謂之中制中士服之身長三其莖長重五
鋝謂之下制下士服之
(樂記曰武王克商禆冕搢笏而虎賁之士說劍則所謂上士中士下士皆勇力之士而能用五兵者也夫)
(士事人也事事也能用五兵則亦事事以事人而已故與志於道者同謂之士雖可謂之士然非士之善)
(者也故老子曰善為士者不武夫士有長短則力有強弱則凡服劍者亦各隨其人之材力故劍長而重)
(者則上士服之劍短而輕者則下士服之至中於此而為中制則中士服之夫劍莖五寸身長五其莖長)
(則凡三尺矣壹鋝六兩大半兩重九鋝則凡三斤十二兩矣此謂之上制惟士之長而能任重可服焉故)
(上士服之身長四其莖長則凡二尺五寸也重七鋝則凡二斤十四兩三分兩之二矣此謂之中制故中)
(士服之身長三其莖長則凡二尺也重五鋝則凡一斤一兩三分兩之一矣此謂之下制惟士之短而能)
(任輕者可服焉故下士服之易曰制而用之謂之法則制者法之用也先王因其人之長短強弱而所佩)
(之劍各有度數存焉則法之用有不同矣此所以有上制中制下制之異也非特乎此也至于為弓亦然)
(故弓人弓長六尺有六寸謂之上制上士服之弓長六尺有三寸謂之中制中士服之弓長六尺謂之下)
(制下士服之由此觀之則古之為弓為劍者皆各稱其人之材力而已此勇力之所以能精其技而以守)
(則固以戰則克矣)
周禮詳解卷三十六
