周禮詳解卷二
宋王昭禹撰
大宰下
以九式均節財用
(式之字從弋從工工者所以具人器也弋者所以取小物也工為取之小則用式式非大者之事而大者)
(用之以為百官之所承此以為天下之所准也書曰百官承式老子曰知其白守其黑為天下式是矣若)
(夫大者之事則從宜制節式非所用矣然則先王之為九式凡委大宰均節財用而已非大者之事也詩)
(曰儀式刑文王之典則式之所載為有書矣老子曰聖人抱一為天下式則式之所麗為有數矣書之所)
(載則為一定之常目數之所麗則有不易之經制以之均財則為有道以之節用則為有禮均財有道則)
(遠近適於勻而無有餘不足之患節用有禮則多寡適於當而無過不及之弊蓋財不患寡而患乎不均)
(用不患乏而患乎無節大宰於有餘則多取而備禮不足則少取而殺禮其用財也令邦國萬民以是為)
(差此所以無有餘之浩不足之暴無豐年之奢凶年之儉苟非均財有道節用有禮疇克臻此故曰以九)
(式均節財用至於小宰則以貳大宰制財之多少與禮之備殺為職令邦國萬民以是為差則弗豫焉故)
(曰執九貢九賦九式之貳以均財節邦用司會則凡在邦國萬民者皆弗豫也以法式均節邦之財用而)
(已故曰以九式之法均節邦之財用)
一曰祭祀之式
(凡祭天神享人鬼祭地示與夫羣小祀之類合而言之皆祭祀也然祭祀之禮有大小有豐殺多不為過)
(寡不為不足者以有式存焉耳祭祀所以接神於幽冥禮在所尊故一曰祭祀之式)
二曰賓客之式
(順服則為賓故賓有從主之意辨各則為客故客有敵主之意是以諸侯之君則謂之賓以其勢尊則欲)
(其從主故也諸侯之臣謂之客以其勢卑則不嫌於敵主也大宗伯以賓禮親邦國書曰王賓殺禋此諸)
(侯之為賓者也詩曰有客有客小行人曰大客則擯小客則受其幣聽其辭此諸侯之為客者也然賓客)
(之禮有大有小有豐有殺而先王設官以待之若行人司儀掌客之類其禮各有等差此所謂賓客之式)
(也賓客所以接人於明而其禮在所敬故二曰賓客之式)
三曰喪荒之式
(哭亡之謂喪則川亡而草生之謂荒喪之禮有斂葬賻贈以送死者荒之禮有散利施德以救貧者其用)
(則雖甚衆而皆有制焉喪荒在所恤故三曰喪荒之式)
四曰羞服之式
(羞則膳夫所謂羞用百有二十品之類是也服則司服掌王之吉凶衣服之類是也羞服王所以奉養之)
(用宜在祭祀賓客喪荒之後故四曰羞服之式蓋祭祀賓客喪荒人治之大者苟其大者廢而弗舉則亡)
(隨其後羞服將誰使共之此羞服所以次三者之後也)
五曰工事之式
(工事百工之事也一人之身而百工之所為備一物不可遺一器不可缺故以飭五材以辨民器先王責)
(之百工之事各有制焉然比之羞服則其用為緩故五曰工事之式)
六曰幣帛之式
(主於設飭以為禮則謂之幣指物質而言之則謂之帛恭敬者幣之未將恭敬而無實君子不可以虚拘)
(則為禮者必有幣帛以將其厚意然比於工事則又為緩故六曰幣帛之式)
七曰芻秣之式
(草謂之芻穀謂之秣芻秣以養牛馬有事則秣無事則芻詩曰乘馬在廐摧之秣之摧則芻也比於幣帛)
(之用為緩故七曰芻秣之式)
八曰匪頒之式
(散其所藏曰匪以等級之曰頒故匪之字從匚從非言其分而非藏也頒之字從分從頁言自上而頒之)
(下也匪頒之用緩於芻秣故八曰匪頒之式)
九曰好用之式
(因其所好而用之謂之好用玉府凡王之好賜共其貨賄内府凡王及冢宰之好賜予則共之典絲凡上)
(之賜予皆以物授之典枲賜予亦如之蓋好用出於上之私恩惟其時物而已以玉府所受好賜則玉府)
(共之以内府所受好賜則内府共之用絲則典絲共之用枲則典枲共之若此之類固非一也然好用匪)
(頒皆用財之餘事而好用又緩於匪頒此九式所以終於好用之式)
以九貢致邦國之用
(先王生財有道取財有義用財有禮九職所以生財也九賦所以取財也九式所以用財也夫有道以生)
(財有義以取財有禮以用財然後有以服天下則諸侯之君莫敢不來享而邦國之用可得而致矣此九)
(貢所以次於九式之後也然九賦言斂九貢言致者邦國之財不可斂而取致之使其自至而已九賦言)
(財賄九貢言用者財賄以斂言也用以散言也斂主於王畿則所斂者狹矣散及於邦國則所散者廣矣)
(大宰事王以道斂欲狹散欲廣王之道也若夫司會者法守之官主以法會其出入而斂欲狹散欲廣非)
(其任矣故以九賦之法令田野之財用以九貢之法致邦國之財用)
一曰祀貢
(凡可以供禁祀之物皆謂之祀貢若犧牲苞茅之類是也祀貢使侯服貢之盖祭祀之物先王所以奉鬼)
(神侯服則六服之至近使至近之服貢之則上先下後之意也)
二曰嬪貢
(凡可以供嬪婦之物皆謂之嬪貢若絲枲之類是也嬪貢使甸服貢之蓋絲枲之類嬪婦所以致婦功也)
(甸服則侯服之次者貢之則内先外後之意也)
三曰器貢
(凡可以為器之物皆謂之器貢若禹貢銀鐡砮磬丹漆之類是也器貢則使男服供之蓋器物作治之功)
(而男服者甸服之次於四服為近故四服之近者貢之以詳責近之意也)
四曰幣貢
(凡可以為幣之物皆謂之幣貢若皮帛與玉馬之類是也以幣貢繼於器貢之後者蓋幣者六服之通貢)
(幣與器同體故四曰幣貢而在於器貢之後)
五曰材貢
(凡可以為材之物皆謂之材貢若杶幹栝栢篠簜之類是也材貢使衛服貢之者蓋為材之物作治之功)
(少而衛服在采服之外者共之則以略責遠之意也)
六曰貨貢
(凡可以為貨之物皆謂之貨貢則商賈所通之物是也貨貢使要服貢之蓋為貨之物對財而言之則作)
(治之功尤少而要服者六服之至遠至遠之服貢之則責之尤略也)
七曰服貢
(凡可以為服之物皆謂之服貢若絺紵纖縞之類是也蓋為服之物對財而言之則作治之功尤多而采)
(服者男服之次也使采服貢之亦責之以詳也行人之職男服之外謂之采服四歲一見其貢服物而此)
(九貢則七曰服貢退服貢於材貢之後者蓋材貨邦用所通服則王身所獨大宰以道佐王於此又明王)
(者養天下以道其用財宜後其身也)
八曰斿貢九曰物貢
(凡可以供燕斿之物謂之斿貢非祀嬪器幣材貨服斿之物皆謂之物斿貢物貢亦六服之所通以斿貢)
(繼於服貢之後則斿者供燕斿之物與服同用故也至於物貢則所貢無常物故不與八者為序而繼於)
(八者之後也)
以九兩繫邦國之民
(體道者為能見獨見獨則立乎疑獨疑獨者其道不可窮託生雖並乎民而嗒然似喪其耦獨往獨來謂)
(之至貴物又孰得而兩哉自道之判始於一而立於兩凡麗於形器之域者未嘗無兩也同聲相應則以)
(聲而相兩也同氣相求則以氣而相兩也水流濕火就燥則以形而相兩也横目之民以是而不能見獨)
(其聚必以類其分必以羣離乎彼則必麗乎此戾乎左則必合乎右先王以是因道之始於一而體之以)
(為天下正因道之立於兩而用之以為天下耦此九兩之法所以立而太宰用之以係天下之民也是以)
(自牧至藪皆有所兩民以是有所繫属而不散故多寡死生出入往來皆可知也夫然後可得而治矣後)
(世九兩之法既廢人得自恣莫相統壹而不知所以繫之上之人徒欲知民數而且不得尚安得其情而)
(制之乎此宣王料民於太原仲山甫所以非之也)
一曰牧以地得民
(書曰以倡九牧阜成兆民牧者九州之牧也先王於千里之外建五等諸侯五國以為屬屬有長十國以)
(為連連有帥三十國以為卒卒有正二百一十國以為州州有牧九州之牧不特有其祿而又有其地所)
(以安養萬民者實係乎此故以地得民連帥卒正屬長國君皆以地得民而獨言牧者於上舉尊以見卑)
(與舜典類上帝以見日月星辰同意)
二曰長以貴得民
(王制曰天子之縣内諸侯祿也外諸侯嗣也長都鄙之長所謂内諸侯也孟子曰天子之卿受地視侯大)
(夫受地視伯元士受地視子男然則天子之公受地視公矣受地視公侯伯子男而不得有其地祿之而)
(已内諸侯凡九十三國則其相統亦有屬長之法故正月之吉施則於都鄙則曰建其長然則都鄙之長)
(祿而不世不得有其地其所以得民者但以爵而已故曰以貴得民)
三曰師以賢得民四曰儒以道得民
(衆附而下焉謂之師人皆需之謂之儒師有德行以教人者也故其得民則以賢儒有道藝以教人者也)
(故其得民則以道蓋道之在我謂之德德行於身謂之行易曰可久賢人之德可大賢人之業書曰成允)
(成功惟汝賢克勤于邦克儉于家不自滿假惟汝賢則賢者具德行之成名師者人之模範内不足於德)
(外不偹於行則模不模範不範烏在其能教人哉此所以貴乎以賢得民也由是而之焉之謂道道之在)
(技則為藝莊子曰能有所技者藝也技兼乎事事兼于藝藝兼于德德兼于道然由道出則為藝自藝入)
(則為道道者藝之賾道非藝則不顯藝者道之粗藝非道則不成儒以道教人亦始於禮樂射御書數之)
(六者而已六藝之事夫人而能學其義則有非聖人而不能盡者儒之教人豈特以其事之粗而已并與義)
(得之焉故推而上之獨曰以道得民揚子曰通天地人曰儒夫子戒子夏曰女為君子儒無為小人儒揚)
(子曰儒者在朝則美政在位則美俗卒乎調一天下然後謂之大儒之效故冠員冠則知天時履方屨則)
(知地形佩瑶玦則事至而斷儒之為效豈淺淺所以必貴乎以道得民)
五曰宗以族得民
(記曰繼别為大宗繼禰為小宗大宗百世不遷之宗也小宗五世則遷之宗也宗言其統為一族之所宗)
(也族言其屬蓋支之所親也能收合所屬之族使不失親疏遠近之序者宗也大宗所合雖無服之親亦)
(有所係則其所合者廣小宗所統五世之子孫而已則所合者小先王以大宗則合天下之族而人斯知)
(所親故曰宗以族得民)
六曰主以利得民
(有國者謂之君出命以尹衆故也有家者謂之主承上而與下故也孟子曰大夫曰何以利吾家而大夫)
(之采地謂之家邑然則主者大夫之治都鄙而不為長者也主不得專地臣隸有治焉則吏聽之其貴又不)
(足道也故得民以利而已夫有國而後有地有爵而後有貴有禄而後有利長有爵而已地非所專也故)
(以貴得民主有利而已爵非所貴也故以利得民而已)
七曰吏以治得民
(凡治民者皆謂之吏鄉大夫曰使民興能入使治之入民間而治事焉所謂吏也故其知足以效一官其)
(才足以效一職其為民也以治而已故曰以治得民)
八曰友以任得民
(相尊相助謂之友詩曰相彼鳥矣猶求友聲矧伊人矣不求友生故雖天子之尊且待友以成又况其凡)
(乎故學校鄉田皆須友焉學校之友相任以道則以道而相得鄉田之友相任以事則以事而相得故曰)
(以任得民)
九曰藪以富得民(藪速苟反)
(先王制地之法川林有衡而麓附焉山澤有虞而藪附焉則藪者澤虞之藪也以九州之地觀之揚有具)
(區荆有雲夢豫有圃田青有望諸兖有大野雍有弦蒲幽有貕養冀有揚紆并有昭餘祁凡此皆藪之大)
(者先王之制於大澤大藪則立中士四人下士八人以掌之於中澤中藪則立下士六人以掌之于小澤)
(小藪則立下士二人以掌之藪之所在掌之既有其人又有厲以限其妄入有禁以正其非法則其間所)
(生之物充牣繁庶而民取之足以為富故曰以富得民夫山澤之虞川林之衡皆以富得民而獨言藪則)
(舉小以見大也於下舉小以見大與舜典言山川以見地示同意九兩之序則牧長皆君也師儒皆師也)
(牧為君之尊故先牧而後長師為儒之資故先師而後儒自非君師則内莫尊于宗外莫貴于主内先而)
(外後故五曰宗六曰主吏則卑于主矣友則卑于吏矣而藪又卑于友矣故七曰吏八曰友九曰藪)
正月之吉始和布治于邦國都鄙
(天下之理涉道者常久涉事者易壞蓋道圓而神故運而無窮事方而粗故止而有弊先王以道制法以)
(法治事將神而化之與民宜之必有以推而行之以致乎不窮之用變而通之以盡乎宜民之利故于歲)
(終則令百官府各正其治受其會聽其致事於是調制所當改易害則除之利則興之民之所既倦則不以)
(困民民之所未安則不以強民將與時偕行新之而無窮者也堯典曰平在朔易正謂是也至於正月之)
(吉則歲之序於是乎起事之行于此乎始故有以和之可否相濟謂之和若五味之異和而皆可于口五)
(聲之異調而皆可於耳要之便於民利於物而無所乖焉故謂之和夫時運不停今吾非故壑澤不能固)
(其藏山川不能遁其變昧者不知其冥冥之中化至於泥故守常不通其變是亦膠柱而調瑟者也自非)
(先王以道御時與時偕行又烏足以盡其利哉調改於歲之方終制始和於正月之吉以除天下之害以)
(興天下之利于是遠則布治于邦國使諸侯之君聽而行之近則布治于都鄙使采邑之長禀而循之故)
(曰布治于邦國都鄙也月令於季冬之月曰天子與此公卿大夫共飭國典論時令以待來歲之宜亦以明)
(也周以建子之月為正月故改歲之一月謂之正月以政自是而始故也夫元者德也正者政也德欲終)
(始如一故即位之一年謂之元年政欲每歲改易故改歲之一月謂之正月正月之吉則朔日也朔日謂)
(之吉則明生之幾能謹始則事無不吉故也三代各有正月而周以建子之月為正商以建丑之月為正)
(夏以建寅之月為正夏正據人所見故謂之人正授民事則宜據人所見故周亦兼用夏時而以夏之正)
(月為正歲始和布治以周之正月為正歲又觀象法則以兼用夏時故也兼用夏時而以正月之吉使萬)
(民觀治象則正歲先王之正也正月之吉時王之正也萬民取正於時王而已若夫百官則當取正於先)
(王也)
乃縣治象之灋於象魏使萬民觀治象挾日而斂之乃
施典于邦國而建其牧立其監設其參傅其伍陳其殷
置其輔乃施則于都鄙而建其長立其兩設其伍陳其
殷置其輔乃施灋于官府而建其正立其貳設其攷陳
其殷置其輔(縣懸同灋古法字挾子協反監古銜反參七南反傅方慕反)
(易曰在天成象又曰見乃謂之象蓋象見于天莫之為而文生焉聖人縣法示人如天垂象故亦謂之象)
(蓋不事詔而天下治其示人也亦莫之為而文見焉又烏知其在人者庸詎而非天耶所謂聖人觀天之)
(神道而設教者謂是故也治象之法使人觀而避行之則宜使民知故縣于象魏使萬民觀之挾日也從)
(甲至甲謂之挾必至于挾日者蓋近或知之矣遠者庸有未知焉觀之挾日則使遠近多寡皆徧知故也)
(夫上有所為將使民皆從之苟不為示之使知知之又不使至于徧是何異匿為物而愚不識哉書曰王)
(播告之修不匿厥旨殆謂是也象魏者雉門之兩觀也為之門闕委積而高故謂之象魏使萬民觀之者)
(所以顯諸仁也挾日而斂之者所以藏諸用也顯諸仁者治之體所以使民由之藏諸用者治之神所以不)
(使民知之正月之吉不言徇以木鐸正歲言徇以木鐸不言縣于象魏互相偹也蓋觀象法皆縣于象魏)
(而徇以木鐸或言徇以木鐸或言令以木鐸亦相備言盖皆行徇而言令之也或言法之象或言象之法)
(觀則象為主用則以法為主以法為主則曰法象以象為主則曰象法或言法象或言象法亦相備也相)
(備而于大宰言萬民則法以及萬民為大事乃施典于邦國而建其牧立其監設其參傅其伍陳其殷置)
(其輔乃施則于都鄙而建其長立其兩設其伍陳其殷置其輔乃施灋于官府而建其正立其貳設其攷陳)
(其殷置其輔者夫制而用之存乎法推而行之存乎人先王施典法則于邦國都鄙官府者此制而用之)
(之法也建立設傅陳置者此推而行之之人也法不能無弊貴乎隨時而損益人不能皆善貴乎因法而)
(廢置能隨時而損益則法與時而偕行天下斯無弊法矣能因法而廢置則人與法俱新行法斯無非人)
(矣荀卿曰有治人無治法蓋法者治之具人者法之原行法者得人則法雖省足以徧矣行法者非其人)
(則法雖具而失先後之施矣此法與人所以貴乎兩得先王由是而獨致詳焉歲終使大宰聽百官之政事)
(與公卿大夫共飭國典論時令以待來歲之宜於正月之吉既以治象示人因所建典灋則施于邦國都鄙)
(官府也蓋典法則各有其籍施者以其籍付之所治之人使推而行之也既曰布治于邦國都鄙又曰施)
(典法則者蓋飭而示人謂之布張而行之謂之施始布而終施之也布憲掌憲邦之刑禁正月之吉執旌)
(節宣布于四方于憲刑禁之時宣而布之則布者方飭而示之未及乎施也書于九德之人言翕受敷施)
(蓋合九德而受之敷九德而施之則施者張而行之非特布之而已故制字于布則從父以布有父之體)
(也于敷則從甫甫從父從用則敷有父之用也施則從於若旂之旒有施而後有張則施者張之也布而)
(後敷敷而後施事辭之序也易于坤為布于震為敷于乾之九二言德施普也蓋萬物資生于坤然後出)
(震而蕃鮮則敷甚于布又可見矣乾九二以君德之施及天下以為普則施甚于敷又可見矣典法則既)
(有以變而新之施之于邦國都鄙官府矣是法之不宜者既有所改易則玩法不治之人豈恬視不為之)
(變置哉此所以繼以建立設置之事也蓋廢置行于歲終故又因其施和之法而新之以行法之人也先)
(王之時其修明法度督責臣下其周密如此又安有不善之法不治之人哉大宰于歲終詔王廢置然則)
(自牧長及正至於殷輔不在所廢皆王所建立設傅陳置也牧九州之長大宗伯所謂八命作牧九兩所)
(謂牧以地得民是也監則諸侯各監其國書所謂王啟監厥亂為民大司馬所謂建牧立監以維邦國是)
(也牧所以長諸侯作而立之欲其有所述故言建監所以監一國欲其以大覆下以一承上故言立立則)
(不及乎建也參者大國之三卿伍者下大夫之五人卿之德足以養人則亦有覆被人之道故謂之設設)
(言其有飾與孤執皮帛同意大夫以知帥人而能守法度故謂之傅傅者言其有法度可以為人傅與記)
(所謂大夫樂循法度同意衆士謂之殷府史胥徒謂之輔殷以衆而事人則置之而成列矣故曰陳與所)
(謂麄而不可不陳同意輔以輔治若車之有輔則苟錯諸地無棄而已故曰置與所謂無棄爾輔同意都)
(鄙曰建其長者卿大夫于臣屬則稱主于其屬長則稱長其事與九州之長同是以謂之建兩兩卿也次)
(國二卿畿内之封同于次國則畿内二卿亦同于次國而已其事與監同故謂之立大夫以智帥人之大)
(者而上同于大國之卿故其事與三卿同而亦謂之設非特都鄙為然其于官府亦若是而已正六官之)
(長也以其屬之所取正故謂之正其意亦同于都鄙之長貳者所以副貳于六官而專逹其事之次者其)
(事亦同于都鄙之兩攷者所以攷殷輔之治若宰夫之攷百官府羣都縣鄙之類其事亦同于都鄙之伍)
(此所以亦謂之設兩亦所以貳之而兩卿不謂之貳者以其長有君道與官屬異政也貳則若小宰之于)
(大宰小司徒之于大司徒是也先王之治其于邦國之諸侯以其遠于王而有君之道故其官致詳而少)
(損于王朝其于都鄙之主以其近于王而有純臣之道故其官致略而少損于邦國官府者六官分職以)
(治事者也是皆王朝之官散而各居其府者也故又略于都鄙其尊卑隆殺不同而官之名亦因以異矣)
(至于卑而謂之殷賤而謂之輔亦職事之不可無者也此邦國都鄙官府所以同其名歟)
凡治以典待邦國之治以則待都鄙之治以灋待官府
之治以官成待萬民之治以禮待賓客之治
(理其事之謂治以度數接之謂之待六典所以治邦國者也八則所以治都鄙者也八灋所以治官府者)
(也官成所以治萬民則官府之八成是也禮所以治賓客則八統之禮賓是也我之治彼也以此施之故)
(彼之治乎我也以此待之我之治彼也以此施之所以天下之守無異德彼之治乎我也以此待之所以)
(聖王之守無異道道德同而風俗一此先王之所以治也言典則有賓禮言法則有官成而又别言者萬)
(民治之本賓客事之重故也先邦國而後都鄙官府者小大之序也先官府而後萬民者正百官以正萬)
(民之意也先萬民而後賓客者先内而後外之意也)
祀五帝則掌百官之誓戒與其具修
(五帝五精之君昊天之佐也别而言之謂之五帝合而言之謂之上帝先王之祀五帝不以多品為貴而)
(以精意為上則其與祭之百官宜有誓戒具修之事也誓者所以言而使信戒者敇其事而使愼具則所)
(當集者也修其所加損者也具之所以致其物修之所以致其治大宰之佐王也以道而于六官獨尊焉)
(故掌百官之誓戒與其具修而小宰則掌其戒具而已蓋誓宜聽于一而修有加損焉非小宰所得預也)
(誓宜聽于一戒之日又使大司寇涖誓者犯誓則施刑故也)
前期十日帥執事而卜日遂戒
(前期之辰凡十日也記曰七日戒三日宿又曰散齋七日以定之致齋三日以齋之齋之之謂齊定之之)
(謂戒齋有思而致其德我以有為而致其事散齋七日致齊三日凡十日也執事則凡百官有司執祭之)
(事者皆是也帥執事而卜日遂戒則大宰帥之以卜以祭日也夫祭祀之禮致其誠而已先王之至誠幽有)
(以逹乎鬼神用卜者所以逹鬼神之意也古者卜上辛不吉則卜中辛中辛不吉則卜下辛下辛不吉則)
(不卜可也魯四卜郊此春秋所以譏之也卜日既定遂戒戒者所以敇其事而使之不敢怠忽也然此不)
(言誓者誓為先戒為後言戒則誓可知矣)
及執事視滌濯(視視同)
(執事之别有二凡預祭祀之人謂之執事而嚮祭之辰執事之節亦謂之執事此所謂執事者盖及執事)
(之節也滌濯謂漑器所以致潔也滌則以水蕩垢汚與老子所謂滌除玄覽之滌同濯則加功以治之使)
(至于鮮明焉與葛覃所謂服澣濯之濯同滌濯之事大宗伯宿視之而大宰及執事然後視之故曰及執)
(事視滌濯)
及納亨贊王牲事(亨許庚反)
(納亨者納亨告殺之期也王牲事者王親殺牲之事也及納亨之節大宰贊王殺牲之事者書曰王賓殺)
(禋咸格禮器曰大廟之内敬矣君親割牲然則致孝以奉宗廟雖至卑之事不可不親故也君親殺牲大)
(宰贊其事以授亨人宗伯奉玉齍而大宰贊牲事者蓋六官奉牲六官之人奉齍則牲事尊于齍矣以牲)
(事為尊故大宰贊之而大僕亦贊之者王之所以奉宗廟牲事而已苟内不能正身外不能治民則不足)
(以奉宗廟矣王所以與治民者莫尊于大宰所與正身者莫親于大僕所以二官皆贊王牲事)
及祀之日贊玉幣爵之事
(執事納亨皆祀之日于此乃言祀之日者蓋滌濯牲事皆祭祀之所始惟玉幣爵之事為祀禮之正以其)
(為禮之正以故于是言祀之日也玉者禮神之玉大神宗伯所謂以玉作六器以禮天地四方是也幣者禮)
(之幣大宗伯所謂皆有牲幣各放其器之色是也爵者獻齊酒之爵司尊彛所謂醴齊縮酌盎齊涗酌是)
(也爵不用玉則天事尚質故也玉幣爵之事及祀之日大宰贊之者祼所以求神爵所以禮神天地不祼)
(則祼事卑于爵矣大宰贊牲事而不贊齍贊玉幣爵之事而不贊鬯亦以特尊故也大宗伯正掌建天神)
(人鬼地示之禮故宿視滌濯涖玉鬯省牲鑊奉玉齍大宰于六官特尊焉故及執事然後視滌濯及納亨)
(然後贊王牲事及祀日然後贊玉幣爵之事卑者之事繋尊者之事簡故也)
祀大神示亦如之享先王亦如之贊玉几玉爵
(大神者昊天也夏曰昊天則帝與萬物相見之時故王所祀者吴天而已大示澤中方丘之所祭者先王)
(則宗伯所享先世之王也凡在天者五帝星辰皆神也而昊天為大故昊天上帝為大神凡在地者社稷)
(山川皆示也澤中之所祭者為大故澤中之祭為大示祀大神示亦如之享先王亦如之則所祀之禮亦)
(如祀五帝之法如者無過不及之謂也夫大神示天神地示之至尊者也先王人鬼之至尊者也然以序)
(五帝為正而序大神示于五帝之下序先王于大神示之下者蓋五帝佐昊天而馭羣神者也大宰佐王)
(而總百官其道適足紹上帝而已其于内聖之道有所不與則于祀大神示為不足其職則不特乂王家)
(而已則于享先王為有餘故所掌祭祀之禮以五帝為主以祀大神示享先王亦如之也召誥曰王來紹)
(上帝自服于土中旦曰其作大邑其自時配皇天蓋之帝天德也皇天道也紹上帝者帝之事配皇天者皇)
(事王盡人道猶止于紹帝又况宰之事乎君奭曰有若伊尹格于皇天有若伊陟臣扈格于上帝巫咸乂)
(王家盖道至矣則格于皇天德至矣則格于上帝材足以治王事則能乂王家伊尹以道相成湯故能格)
(于皇天伊陟臣扈以德相大戊故能格于上帝巫咸以材治王事故能乂王家然則大宰作而行之非若)
(伊尹以道相湯其不足以祀大神示明矣其作而行之以宰制調和為職則其材非特足以乂王家亦明)
(矣然則大宰其若伊陟臣扈以德相君之事與其職以祀上帝為正故其所以贊於人鬼之祭則異于天)
(地而有玉几玉爵玉几所以依神玉爵所以獻神且以昭其文也大宗伯言祀大神享大鬼祭大示大宰)
(于大示言祀而不言祭于享先王不謂之鬼又先大示而後先王與宗伯不同者蓋大宗伯掌建天神人)
(鬼地示之禮故正其名序其位而言之大宰非禮官其佐王祀神示祖考也以道事神示以道故大示不)
(謂之祭事祖考以道故先王不謂之鬼謂之鬼則正名其為鬼而已弗以神事之是禮而已非道也夫先)
(王之生也有聖而不可知者及其死也亦如斯而已故詩曰三后在天王配于京然通于道則知其為神)
(制于禮則見其為鬼而已)
大朝覲會同贊玉幣玉獻玉几玉爵(朝直遥反)
(春見曰朝秋見曰覲時見曰會殷見曰同朝覲會同或言大或言小或不言大小者各因其時稱其物而)
(已蓋五服皆朝朝者衆謂之大朝覲則元年七年十一年一服來朝朝者少謂之小朝覲時會所徵有衆寡)
(殷同所見或于京師或于方岳則少謂之小會同其年豐而用有餘則多取而偹禮其年凶而用不足則)
(寡取而殺禮至于中年則無隆殺焉此所以或言大或言小或不言大小言朝覲會同而不言宗遇者蓋)
(夏見曰宗冬見曰遇舉春朝則兼夏宗舉秋覲則兼冬遇矣玉帛則諸侯之所以享天子行人所謂廟中)
(將幣三享是也玉獻則諸侯所以獻國珍是也幣與貢皆合之以玉故謂之玉幣玉獻玉几則天子所憑)
(之几玉爵則諸侯酢王之爵几與爵皆文之以玉故謂之玉几玉爵玉幣玉獻玉几玉爵皆大朝覲會同)
(之大禮故大宰贊之)
大喪贊贈玉含玉(含戶暗反)
(鄭氏謂贈玉既窆所以送先王含玉死者口實是也含之禮行于始死之時贈之禮行于既窆之後先贈)
(而後含者贈之事大于含故也孟子曰養生不足以當大事惟送死可以當大事含贈大喪之大事故以)
(大宰贊之)
作大事則戒于百官贊王命
(傳曰國之大事在祀與戎則大事者若戎祀之類是也所作謂之事所遭謂之故故者有所因而使然者)
(也事者有所使而因然者也則故遭于天而事作於人作大事則人作之也坐而論道謂之王公作而行)
(之謂之士大夫則命者君所出而事者臣所作也故作大事不言王而但曰贊王命則王命之而大宰作)
(之也餘官言大事未有言作者則大事獨大宰作之也)
王視治朝則贊聽治視四方之聽朝亦如之
(朝制有三内朝為燕朝講燕禮也外朝為聽獄弊訟之朝也治朝為中朝則路門之外王國聽治之朝也)
(王者平旦而櫛冠日出而視朝一物不應亂之端也是故出命制節立政興事尊卑之分於此乎明貴賤)
(之等於此乎示百變之要於此乎正萬幾之繁於此乎攷其視之也則貴乎明其聽之也則貴乎聰書曰)
(視遠惟明聽德惟聰盖視遠則其明足以徧察不拘于近矣聽德則其聰足以周知不屈于事矣如是而)
(臨朝焉往而不利哉視目之事屬乎地二之火聽耳之事屬乎天一之水火之為物則外明合而後有所)
(見有暗焉則不及故視之明象之水之為物則内明辨而後能有察有窒焉則不逹故聽之聰象之洪範)
(曰視曰明明作哲聽曰聰聰作謀是也然視合而後有見其見者外則視者相道也聽辨而後有察其察)
(者内則聽者主道也主道則必有相之者焉故王視治朝則贊聽治贊者引道之相之事也若夫四方之)
(聽朝則無常所矣蓋王廵狩四方諸侯朝于方岳之下所謂視四方之聽朝也王廵狩則大宰從王故視)
(四方之聽朝則大宰贊之亦如治朝之禮大宰以道佐王者也視朝于内聽朝于外皆有以贊其事則治)
(外無異于内矣治遠無異于近矣由是而明不蔽于事聰不窒于物而王之正已者得矣事至不惑物來)
(能辨而王之應治者得矣然言聽則必兼視者蓋王于朝事必視之而後聽也)
凡邦之小治則冢宰聽之待四方之賓客之小治
(邦之治有大小之别若六典之言佐王八柄八統之言詔王此治之大非大宰所得聽也惟治之小者則)
(大宰能專聽之若八灋之治官府八則之治都鄙大宰得專之而不以佐王此所謂小治也賓客之治亦)
(有大小八統所謂禮賓治之大者大宰以之詔王而已若其小治大宰專之言四方則非特邦國也賓客)
(之小治非特邦國則餘可知矣盖邦之小治則指王畿而言之四方則各指天下一方而言也書曰冡宰)
(統百官均四海聽邦之小治所謂統百官也待四方賓客之小治所謂均四海也惟其統百官均四海則)
(非列職于王而勢有所伸故稱冢宰)
歲終則令百官府各正其治受其會聽其致事而詔王
廢置三歲則大計羣吏之治而誅賞之
(以法治官府與施法於官府皆曰官府而已及歲終則曰令百官府者正其治受其會聽其致事嫌特治)
(官之屬故也正其治者為將受其會聽其致事以詔王廢置故各使之先自正其治也受其會者受其一)
(歲政事財用之計聽其致事者聽其所致以告于上之事則其吏之行治可知矣于是乎詔王廢置然此)
(非特為廢置也歲終在乎易朔之時亦欲以知所當調制以待正月之吉布施之也誅則非特廢之也賞)
(則非特置之也三歲大計羣吏之治而誅賞之不言詔王者歲終廢置尚以詔王則誅賞可知矣盖廢置)
(誅賞者王者威福之權固非宰所得專也書曰三載考績三考黜陟幽明周官之法則歲終廢置三歲誅)
(賞之何也盖先王之治因時而已堯舜之時其法略其事簡故至于三載考績九載然後黜陟幽明當周)
(之時其法詳其事繁故歲終則廢置三歲則誅賞亦各趨時而已大宰之序以六典佐王治邦國其職之)
(大者以八灋治官府八則治都鄙其職之小者先自治其職然後詔王以其職上則詔王以其職下則任)
(民以其職任民以其職然後民富民富則財賄可斂斂財賄則得民財矣得而不能理則非所為義均節)
(財用所以為義也治國有義也治國有義然後邦國服而其財可致也能致邦國之財然後為王者之富)
(富然後邦國之民可聚聚而無以繫之則散繫而無以治之則亂使萬民觀治象施典施則施法大祭祀)
(大朝覲會同大喪大事至於待賓客之小治則皆其所以治也受其會聽其致事大計羣吏之治而詔王)
(廢置誅賞則其治之所成終始也)
周禮詳解卷二
