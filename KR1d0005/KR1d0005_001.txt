周禮詳解卷一
宋王昭禹撰
天官冢宰
(治教禮政刑事謂之六官治非天事謂之天官治以道為本故也教非地事謂之地官教以化為本故也)
(禮以仁為本故禮曰春官政以禮為本故政曰夏官刑以義為本故刑曰秋官事以智為本故事曰冬官)
(本末相因先後相應故則更新終則復始天地四時之道也萬物之理也聖人之立六官蓋法天地四時)
(以治萬事者也然治有本末不知其本則不能起用以應物不事其末則不能反本以復道先王於是以)
(官探本以司伺末治官曰天以道為本教官曰地本以化為本禮官曰春以仁為本政官曰夏以禮為)
(此之謂探本教官謂之司徒教以徒為末政官謂之司馬政以馬為末刑官謂之司寇刑以寇為末事官)
(謂之司空事以空為末此之謂伺末有本有末未嘗偏廢此先王之治所以為大備歟以變制為事與時)
(偕行新之無窮者宰也故共刀匕者亦謂之宰列子曰望其壙宰如也爾雅曰山頂曰冢宰於地特高冢)
(於大為上故冢謂之宰也冢宰又謂之大宰者列職於王則冢宰與六卿同謂之大百官總焉則太宰於)
(六卿獨謂之冢)
惟王建國
(業格於上下謂之王或而圍之謂之國王者天下之利勢國者天下之利用王之利勢待國而後立國之)
(利用待王而後行此六官之首所以皆先言惟王建國孟子曰得乎丘民而為天子傳曰明王始立而處)
(國有制亦此意矣古之聖人或以道而皇或以德而帝或以業而王非其不同亦各趨時而已王之制始)
(於夏成於商大備於周周之王也純矣故三辰則登於旗衮衣則首於龍明以人道而王也王之始立必)
(有國焉故曰惟王惟者慮患之思為能始事故惟始事之辭然王之於國非徒立之必有以作而立之故)
(曰建蓋於此為能行而於彼為能述故也)
辨方正位(本亦作辯辨方免反)
(物類所聚而通上下者方也人所立而下覆上承者位也王者建國必於天地之中者以天地之所合四)
(時之所交風雨之所會隂陽之所和百物阜安乃可建國故也於是晝參諸日景夜考諸極星以正朝夕)
(以求地中此之謂辨方蓋日南則景短多暑日北則景長多寒日東則景夕多風日西則景朝多隂故於四)
(方不可以不辨辨者因其列敵而制之也既辨方矣於是立宗廟社稷市朝之位立宗廟於左以人道之)
(所向立社稷於右以地道之所尊立朝於前則義在所先也立市於後則利在所後也此之謂正位止於)
(一之謂正位有以正則左右前後各止於一而無雜觀擾之患矣詩曰揆之以日作于楚室又曰相其隂陽)
(其流泉則辨方正位非特王國為然雖諸侯之國亦然)
體國經野
(遂人曰造縣鄙形體之法蓋隂陽適平之謂形形有所分謂之體若肉以骨為體則有貴賤之别若德)
(以禮為體則有隆殺之辨宫城門闈堂室之類高下廣狹之制凡在國者莫不有體此之謂體國匠人曰)
(國中九經九緯蓋直為經横為緯常為經變為緯若織之有經則常而不變之意若水之有經則直而不)
(曲之意井牧溝洫田萊之類遠近多寡之數凡在野者莫不有經此之謂經野先體國而後經野治自内)
(而外也公劉之詩曰度其隰原徹田為糧則言經野之有法度其夕陽豳居允荒則言體國之有制先經)
(野而後體國者以言公劉之厚於民故也)
設官分職
(為治之所覆有主治者若阜焉則謂之官所守在下以聽乎上而無或傷焉則謂之職官言其所司之人)
(職言其所掌之事設官則官府之屬是也分職則官府之六職是也陳而飾之謂之設别而制之謂之分)
(官必因其人陳而設之故曰設職必因其能别而制之故曰分)
以為民極
(屋之棟謂之極道之中謂之極蓋民心罔中惟爾之中先王設官分職内以治國外以治野建置在上如)
(屋之極使民於是取中而庇焉故曰以為民極極於道為大中在皇為皇極在民為民極洪範曰建用皇)
(極又曰皇建其有極此皇極也又曰凡厥庶民於汝極錫汝保極此民極也皇之所以保極者錫之於民)
(也民之所以能有極者取之於王也皇能建之然後民能錫之皇能為之然後民能教之則皇極民極皆)
(本於君也夫辨方正位所以奉天時體國經野所以分地利設官分職所以治人事先王建國非他上以)
(奉天時下以分地利中以治人事凡以為民而已此所以終之以為民極也)
乃立天官冢宰使帥其屬而掌邦治以佐王均邦國
(六官之首皆於以為民極之後言乃立某官者蓋乃者有以彼而繼以此之謂先王之立官凡以因彼民)
(故也然言乃立天官而下謂之建者蓋立乎上者能大而覆下立乎下者能一而承上則立者能得位而)
(已非若建則能作而立之也使帥其屬者既立其官以事非一人所能獨治故設屬以佐之使小傅大使)
(卑相尊大因得以臨小尊因得以統卑若心之制體若臂之運指其屬各有所從焉掌邦治者濯物而使)
(潔以物而使從者治也六官各有所掌而冢宰所掌者邦治而已言治則别於教禮政刑事故也夫六卿)
(分職各帥其屬而冢宰掌邦治則唐堯百揆之任也蓋天地之官父母之道也四時之官兄弟之道也地)
(與四時皆本乎天母與兄弟皆承乎父則六官莫尊於冢宰而冢宰皆得以摠之也以佐王均邦國者地)
(道尊右而卑左則左之為助不如右之力也故以左助之則為之佐以右助之則為之佑冢宰於六卿雖)
(尊然非論道以助王也作行之而已遠近適於勻之謂均均者平之至政典足以平邦國而治典猶不足)
(均邦國則均邦國者王之事也冢宰特佐王而已非其所得專也冢宰所不得專治典所不能及所謂經)
(而緯之存乎其人也書曰無偏無黨王道蕩蕩無黨無偏王道平平無反無側王道正直此王所以均邦)
(國之道也然此以均邦國則言佐王書又言冢宰總百官均四海者蓋均邦國者道之任均四海者職之)
(事冢宰正以賦事理財為職宜其均及於四海之遠矣非特是也小宰之均財政典之均萬民均人之均)
(地政土均之平土地之政莫非均也其所均者小此皆下之所得專也)
治官之屬大宰卿一人小宰中大夫二人宰夫下大夫
四人上士八人中士十有六人旅下士三十有二人府六
人史十有二人胥十有二人徒百有二十人(治直吏反胥上聲)
(先王因事以建官官之尊卑衆寡皆以稱事之詳略以其所治者略故官尊而其數寡以其所治者詳故)
(官卑而其員衆使之上下相親小大相維轉相副貳而事益舉矣知進止之節有養人之道而能上逹者)
(卿也循道以進退其智足以帥之而有大焉者大夫也王制曰諸侯之上大夫卿蓋非特諸侯之卿為然)
(大宰卿小宰中大夫則卿上大夫也小宰者治官之貳以屬大宰而言故曰小宰宰夫者治官之攷貴其)
(以智帥人故曰宰夫志於道而才足以事人者士也上士乃元士即孟子所謂受地視子男者是矣以命)
(數推之天子之卿六命其大夫四命則元士蓋三命中士二命下士一命故黨正曰一命齒於鄉里再命)
(齒於父族三命而不齒一命下士也三命上士也下士獨謂之旅則衆故也衆則卑惟上所使從人而不)
(自用故曰旅下士府掌官契以治藏史掌官書以贊治胥掌官叙以治叙徒掌官令以徵令蓋有藏則置)
(府有書則置史有徵令之事則置徒有徒則置胥胥以統徒一胥而十徒從之故胥十有二人徒百有二)
(十人謂之胥則以其賤而在下亦能養人也謂之徒則以其尤卑而行趨走以供役也鄭氏謂府史胥徒)
(皆其官長所自辟除蓋自下士以上皆王命也而穆王命太僕曰愼簡乃僚則雖以王命命之而為之長)
(者得簡之也府史胥徒雖非士而先王之用人無流品之異其賤則役於士大夫而不恥其貴則承於天)
(子而無嫌孟子曰百畆之糞上農夫食九人上次食八人中食七人中次食六人下食五人庶人在官其)
(祿以是為差府史胥徒所謂庶人在官者也皆供其職以賦祿焉使足以代其耕故市不役賈野不役農)
(而公私各得其所)
大宰上
大宰之職掌建邦之六典以佐王治邦國
(設官矣則分職以治之大宰以官言職以所治之事言故曰大宰之職天官自宫正而下皆直言官名而)
(不言職獨於大宰小宰宰夫言職者蓋大宰者治官之正小宰者治官之貳宰夫者治官之攷以其所職)
(特尊於治官之屬故言職以别之推此則教禮政刑事之官皆然也載大常之道尊而行之者謂之典六)
(典則治教禮政刑事之書也六官雖分職掌六典大宰則合六典之書而建之蓋治之於教禮政刑事猶)
(道之於仁義禮智信仁義禮智信皆不離乎道則教禮政刑事皆不離乎治也大宰雖兼六典而建之然)
(其官則治官其職則治職故其佐王者特曰治邦國而已小宰以官府之六屬舉邦治一曰天官其屬六)
(十掌邦治亦謂是也然序官曰佐王均邦國此曰佐王治邦國者蓋治則理之而已未至於均也王之於)
(邦國非特治之而已又以道均之則均邦國者王之事非治典之書所能及也及其帥屬以佐王然後可)
(以言均焉)
一曰治典以經邦國以治官府以紀萬民
(直而有常謂之經小而有所係謂之紀治典頒之於邦國治其直而不致其曲治其常而不致其變制其)
(經而已故以經邦國揚子曰大作綱小作紀如綱不綱紀不紀雖有紀綱惡得一日而正諸蓋紀者綱之)
(目而係乎綱者也綱大則能持衆紀小則不能通物紀紀之而已萬民王所自治其事致詳焉故治典所以)
(萬民官府治之法所自出故特曰治官府有經則宜有緯有紀則宜有綱經而紀之者典也綱而緯之存)
(乎其人矣先邦國而後官府先官府而後萬民小大之序)
二曰教典以安邦國以教官府以擾萬民
(上無教則百姓不親五品不遜而國危矣故教典曰安邦國治擾謂之擾則擾有順意教萬民將致其詳)
(故曰以擾萬民教則合天人之道擾之使勉焉官府教法所自出故曰以教官府)
三曰禮典以和邦國以統百官以諧萬民(諧戶皆反)
(不乖之謂和合而和之之謂諧禮典頒之於邦國燦然有文以相接懽然有恩以相愛則不乖而和矣故)
(曰以和邦國施之於萬民則非特和之又合而諧之故曰以諧萬民書於八音言克諧於神人言以和矣)
(八音清濁小大其音不同當合而和之故言諧則諧詳於和可知禮所以統百官禮行於此而彼從焉故)
(曰統)
四曰政典以平邦國以正百官以均萬民
(物各當其分之謂平遠近適於均之謂均大司馬掌建邦之九法以佐王平邦國則政典以平邦國者使)
(小大高下各當其分矣施於萬民則非特平之而已又使遠近各適於勻焉故曰均政者正也子帥以正)
(孰敢不正於百官言正則正百官以正萬民之意)
五曰刑典以詰邦國以刑百官以糾萬民
(責之使屈謂之詰約其緩散謂之糾刑則致其誅戮詰者刑之意糾者刑之事詰於刑為略糾於刑為詳)
(大司寇掌建邦之三典以佐王詰四方則詰者加以威讓文誥而已則詰為略矣八法言官刑以糾邦治)
(司徒以鄉八刑糾萬民則糾為詳矣於邦國言詰於百官言刑萬民言糾詳略之序)
六曰事典以富邦國以任百官以生萬民
(財物充積謂之富性命不殀謂之生因其力之所勝謂之任百工興事造業則財物充足於此矣故事典)
(曰以富邦國萬民有事則足以養性命而無殀其所生故曰以生萬民百官則因其力之所勝而任以事)
(故曰以任百官治典教典曰官府禮政刑事曰百官蓋官府言一官之屬百官言六官之屬天地之官父)
(母之道也嫌於不分故言一官之屬以别之四時之官兄弟之道也嫌於不通故言六官之屬以包之若)
(夫六官之序雖以天地四時為先後然其所主亦不能無意蓋天下不可以無治無治則亂矣故一曰治)
(典治所不能治然後教故二曰教典教所不能化然後禮故三曰禮典禮所不能服然後政故四曰政典)
(政所不能正然後刑故五曰刑典刑之不能勝則有事焉終則有始故六曰事典)
以八灋治官府(灋古法字)
(勞心於道者君之任勞力於事者臣之職君勞於道則以道制法臣勞於事則以法守事惟以法守事此)
(大宰得以八灋而治之矣官府者百官所居之府八灋施於官府則事為之制典為之防其制足以兼天)
(下之事物其防足以盡事物之情偽本數末度燦然而有序大綱小紀有條而不紊百官循此以為行莫)
(不繩繩然秩秩然雖有智者不敢淫意以亂法雖有愚者不敢率私以廢法八法之於治豈小補哉)
一曰官屬以舉邦治
(夫一人之能不足以兼天下之事故設屬以佐之屬則以小而傅大以卑而隸尊大事則必從其長小事)
(則得以專逹故邦之治可舉舉者有所執而興起之謂也小宰所謂以官府之六屬舉邦治者是矣)
二曰官職以辨邦治
(六官所治之事謂之職若治職則主於平邦國均萬民教職則主於安邦國寧萬民至於禮政刑事皆各)
(有職也六官有職則其事各有司存故曰辨辨者因其列敵制而分之也)
三曰官聯以會官治
(合其事以共治之之謂聯蓋事非一職所能獨治則聯事以供之若祭祀賓客喪荒軍旅田役斂㢮與凡)
(小事皆有聯所謂官聯也有官聯然後官治可合聚之故曰以會官治)
四曰官常以聽官治
(常謂故常也夫法出於道制而用之則為法常出於事循而行之則為常蓋六官之聯事有非法之所能)
(該者於是乘時立事興機制宜以昔之所常行者於今列之以為常若祭祀賓客喪荒軍旅田役斂㢮之)
(聯事則皆有故常也百官有違而背焉則以此故常聽之故曰以聽官治書曰其爾典常作之師典則所)
(守之法常則所循之常與此官常同也)
五曰官成以經邦治
(始終無虧之謂成言成則事之始終皆一定而不可虧矣蓋比居簡稽版圖傅别之類其事皆有一定之)
(成體聽萬民之治則以此經之而已故曰以經邦治謂之經則以非致曲盡變之意)
六曰官灋以正邦治
(既曰以八灋治官府又曰官灋以正邦治者以八灋者冶官府之大法官灋者百官各有奉行之法也若)
(大宰垂治象之法司徒垂教象之法六官之屬所承以治事者無非法也以其施之於官故曰官法百官)
(各循法以治事則無侵官之冒無離局之姦治由此而各止於一矣故曰以正邦治)
七曰官刑以糾邦治
(所以治天下者謂之邦刑所以治官府者謂之官刑書曰制官刑儆於有位又曰鞭作官刑是以古之在)
(官者必有鞭刑以儆之有刑以儆之則可以約其緩散故曰糾邦治然古者刑不上大夫則官刑之所施)
(者自士而下故也)
八曰官計以弊邦治(弊必世反)
(摠其善否多寡之數謂之計先王用六計以聽百官之行能故謂之官計有官計然後可以審斷羣吏之)
(治故曰以弊邦治治亂謂之亂治擾謂之擾則治弊謂之弊矣則弊有審斷之意司寇曰卿大夫之獄訟)
(以邦法斷之萬民之獄訟以邦法弊之則弊詳於斷矣然或言邦治或言官治者蓋官聯官常六官之通)
(治雖六官之通治而各致其一官之治故言官治以别之與天地之官嫌於不分稱官府同意餘則各致)
(其一官之治雖各致其一官之治而六官相待而成治故言邦治以包之與四時之官嫌於不通故稱百)
(官同意)
以八則治都鄙
(都鄙者王子弟公卿大夫所食之采地也以有邑都焉則謂之都以其在王國之鄙則謂之鄙然則都者)
(君子之所居也故都有美意鄙者野人之所居也鄙有吝意王之治邦國頒常而已故以六典治王之治)
(官府則致其悉故以八法治都鄙者畿内之諸侯比邦國則為近比官府則為遠近而官府治之以八法)
(則為詳遠而邦國治之以六典則為略都鄙在遠近之間宜適詳略之中故治之以八則使有所揆焉則)
(詳於典而略於法矣先言治邦國則六典以佐王治為大故也先八法治官府後八則治都鄙則以大宰)
(所治内外為先後也)
一曰祭祀以馭其神(馭魚慮反)
(備物以致養之謂祭升禋以寧神之謂祀用人義以通神之謂享祀求諸陽以祭之道所以奉天神也祭)
(求諸隂以祀之事所以奉地示也享求之隂陽之間以祭祀之意所以奉人鬼也分而言之二者各有所)
(主也合而言之則一而已此所以言祭祀而不言享凡造都鄙必先立宗廟社稷諸神之祀故八則首曰)
(祭祀以馭其神夫神之為道雖幽無形聲可測然其為德則聰明正直依於人而行先王通幽明之故以)
(知鬼神之情狀故循道之序以制禮因禮之數以事神位有尊卑則禮有隆殺使其神所享惟祭祀之從)
(而已此之謂馭則非特治之而已其疾徐進止制之在我如馬之在馭焉惟神者之聽也神以是而無雜)
(揉鬼以是而無靈響凡以馭之使然也老子曰以道馭天下者其鬼不神以道馭之也書曰乃命重黎絶)
(地天通罔有降格以數馭之也祭祀以馭其神以禮馭之也若夫典祀弗舉淫祠無禁巫祝費財妖昏傷)
(民非所以馭其神)
二曰灋則以馭其官
(社稷諸神之祀既立然後立朝廷官府施法則焉故以法則次於祭祀之後因時立制而事致其詳者謂)
(之法利而制之使有所揆焉謂之則其詳有法其略有則則官之所以守惟法則之從此所以馭其官也)
(既以八則治都鄙又曰灋則馭其官曰又所以致其詳者也與八法又曰官法正邦治同意夫上有道揆)
(下有法守則馭其官者不可以無法則若夫上不知所制下不知所守私義害國私智非其上非所以馭)
(其官者也)
三曰廢置以馭其吏
(既施法則以馭其官則違從廢舉可考而廢置之矣夫治以致其事者吏也在所察治故以廢置馭之廢)
(者使之不得興置者措之使有立人之常情不勸則不勉不威則不懲廢之當其罪則怠者畏而懲置之)
(當其功則勤者勸而勉是故先王以參互考日成以月要考月成以歲會考歲成所以盡吾廢置之道矣)
(馭其廢置此吏之所治惟廢置之從也言廢常先置必有廢然後有置也然管子曰必有置然後有廢何)
(也蓋廢置不必常或因廢而有置或因置而有廢亦惟其時物而已若夫治不時考政不歲會勤不保置)
(怠不患廢則非所以馭其吏也)
四曰祿位以馭其士
(夫廢置所以治之禄位所以待之治之者政也待之者禮也徒治之以政而不待之以禮則將免而無耻)
(故於廢置之後繼之以禄位以馭其士夫學以致其道者士也在所崇養故以禄位馭之禄所以食之也)
(位所以立之也祿不以無功而制位不以無德而授則天下日奮於有功而進於有德此士之所事所以)
(惟禄位之從也若夫禄不論功位不議行貪汚取富誣偽取貴則非所以馭其士也)
五曰賦貢以馭其用
(夫廢置足以馭其吏禄位足以馭其士則政教立矣政立所以富之富之然後賦貢可足故先禄位而賦)
(貢次之夫以政取下謂之賦以職供上謂之貢上之所用欲其不匱則當量入以為出故使其所用惟賦)
(貢之從則斂不加於民而用足矣若夫征求無藝費出無節奢或僣上儉或廢禮則非所以馭其用矣)
六曰禮俗以馭其民
(夫賦貢出於政禮俗具於教政所以富之教所以穀之書曰既富方穀故先賦貢而禮俗次之禮則上之)
(所以制民俗則上之所以因民無以制民則政廢而家殊俗無以因民則民偷而禮不行故馭民當以禮)
(俗而使民之所履惟禮俗之從而已若夫人自為禮莫之統一家自為俗無所視效則非所以馭其民也)
七曰刑賞以馭其威
(夫賦貢以馭其用者政也禮俗以馭其民者教也政教立然後繼之以刑賞以刑賞為政教之末也刑以)
(誅惡而作威賞以待善而作福威福並行而不偏廢則為下者畏而愛之書所謂德威惟畏此也苟任刑)
(而無賞則人有怨心豈能使民聽服而畏哉此刑賞所以能馭其威而使下之所畏惟刑賞之從也若夫)
(刑以幸免賞以苟得慢公死黨畏衆侮上則非所以馭其威也)
八曰田役以馭其衆
(刑賞以馭其威威立矣然後衆為用故先刑賞而田役次之田所以簡衆役所以任衆簡之有禮則能者)
(為之使而足以制變矣任之有義則有力者為之用而可以舉事矣能者為之使有力者為之用凡以田)
(役而已此田役所以能馭其衆而使衆之所會惟田役之從也若夫富貲役貧豪強兼衆使之則怨作之)
(則懼則非所以馭其衆然治莫大於天下莫小於都鄙治都鄙如此則治天下可知)
以八柄詔王馭羣臣(柄兵命反)
(夫樸緻則為器操器而致用則為柄易曰謙德之柄蓋人道惡盈而好謙則德之用實操以謙傳曰禮義)
(治國之柄盖上好禮義則人莫敢不敬莫敢不服則治國之用實操以禮義爵祿廢置生殺予奪之八者)
(王操之於此而羣臣為用於彼若器之有柄焉故曰八柄賈山曰富貴人主之操柄其言亦本於此八柄)
(操之在此則羣臣疾徐進退惟我之聽矣故曰馭羣臣書曰惟辟作福惟辟作威威福非人臣所得與故)
(大宰以此詔王詔者以言告之而已然有言詔王有言佐王有不言者蓋六典治邦國事之大者大事王)
(與冢宰共之故六典言佐王佐王則冢宰與有力焉八柄馭羣臣之大權獨王之事也故言詔王詔王則)
(冢宰有不與焉於八法則直言治官府都鄙則小治大宰所得專之也)
一曰爵以馭其貴
(資於尊而為人所奉者爵也故與尊爵之字同先王制爵以待有德德有小大則爵有尊卑外之為邦君)
(則有公侯伯子男内之為王臣則有公卿大夫士五儀之命見於諸侯五等之命見於諸臣凡此類者皆)
(王之所爵也天下之人苟有之則貴無之則賤非王爵之則無貴也此所以馭其貴若夫人以私義自高)
(而爵不足以貴之則失所以馭其貴之道也)
二曰祿以馭其富
(别其功狀而報以利者祿也祿以待有功功有多寡則祿有厚薄故司勲等其功則王功曰勲終於戰功)
(曰多上自國君下至庶人有授之田有授之食或相倍蓰或相什伯若此類者皆王之所祿也天下之人)
(苟得之則富不得則不富非王祿之則無富也此祿所以馭其富若人以私利自厚則失所以馭其富之)
(道也)
三曰予以馭其幸
(先王之法以功然後制禄以德然後詔爵非此族爵祿之所不加故天下無幸民若夫其賢不足爵其功)
(不足祿而以恩施者予也故謂之幸然其予出於聖人之私恩而幸亦不可以為常襄子曰德不純而福)
(祿並至謂之幸此予所以馭其幸然則非王予之則無幸也若取予自恣不待王幸之而後予者失是矣)
四曰置以馭其行
(苟錯諸地謂之置則不在所廢者皆在所置也先王之於羣臣因其有功則置之然置之在位豈特使之)
(有功而已哉又馭之使有行也夫在位之臣惟其無行是以貪汚誣偽無所不至記曰大臣法小臣廉盖)
(大臣有行則循然而不敢為非小臣有行則廉潔而不謀利此置所以馭之使有行也)
五曰生以馭其福
(管子曰擅生殺之謂王能利害之謂王盤庚曰矧予制乃短長之命則人禀命而生雖本乎天而所以生)
(之乃在乎君則此所謂生者王使之生也王使之生則可以生而生者也列子曰可以生而生者天福也)
(洪範以壽居五褔之先則得生足以為福矣若夫生殺自恣不待王福之而後生則失所以作之柄矣)
六曰奪以馭其貧
(予則以私恩予之奪則以公義奪之凡有位之臣皆受詔於天子雖小大尊卑之不等無以分之皆可為)
(富非王奪之則無貧矣此奪所以馭其貧)
七曰廢以馭其罪
(不在所置則皆在所廢廢者使之無保其位也盖怠者不患廢則有至於罪矣先王有廢以馭之使怠者)
(患廢而被廢者不得至於罪此易所謂小懲大戒也故曰廢以馭其罪)
八曰誅以馭其過
(誅者責而教之從言者有教告焉然後可以為誅也從朱者朱含陽為德聖人敷陽德而為赦則含陽德)
(所以為誅誅之意為責而其事為殺大宰所謂誅者殺也殺以馭其過則殺之使衆知懼而莫敢為過失)
(也八柄與内史同而内史變誅為殺者盖誅言其意殺言其事大宰大臣詔王馭羣臣者也當以道揆故)
(言其意内史有司詔王治當守法而已故言其事誅又訓責而知大宰所謂誅為殺者以内史見之也先)
(主治刑常期於無刑罰常期於無罰故以過而廢所以懲其小使被廢者以此大戒而不敢為罪以罪而)
(誅所以治其大誅一人而千萬人懼使衆皆知莫敢為小過刑罰清而民服者常以此也大宰八柄之序)
(先慶賞而後刑威於慶賞則先重而後輕於刑威則先輕而後重勸賞畏威之意至於内史則慶賞刑威)
(雜而莫知其先後者主以法守而不預其道揆之意也)
以八統詔王馭萬民
(馭羣臣者政也故曰柄柄者操此而彼為用也馭萬民者教也故曰統統者舉此而彼從焉易曰大哉乾)
(元乃統天蓋元氣也天形也乾以氣而統天之形故其形之運動惟氣之從八統之馭萬民何以異此夫)
(主者民之倡上者下之儀彼將聽倡而應視儀而動王躬行於上而民從之於下若絲之係物為所統者)
(充入焉故八統之法皆王所躬行而可以馭萬民傳曰天子曰兆民諸侯曰萬民此曰萬民者蓋合天下)
(而言之則謂之兆民分一國而言之則謂之萬民王之所馭畿内而已故曰萬民)
一曰親親
(宗族兄弟天屬也以天屬者合之以天宜致親以親之故先王惇之以恩叙之以禮合之以飲食同之以)
(福祿愛之所立則必先於此施之所行則必始於此如是則親者無失其為親矣親親孝也仁也馭以親)
(親則民莫遺其親故堯親九族而黎民於變時雍)
二曰敬故
(故舊朋友人屬也以人屬者合之以人易失於慢而不敬先王於是以燕飲致其恩以賓射致其親久要)
(而不忘無故而不棄所以敬之也則故者無失其為故矣敬故仁也義也馭以敬故則人莫慢其故孔子)
(曰故舊不遺則民不偷民德歸厚良有由哉)
三曰進賢
(宜為人臣佑上而利下者賢也以德則可久以業則可大禮義由之以出政事由之以立朝廷待之而尊)
(民心之所願與宜使之在位故進之馭以進賢則民知德之不可不務故大司徒以賢制爵則民愼德)
四曰使能
(能有材藝者蓋人之受性於天有所謂材性就其德性而充之則為賢就其材性而充之則為能賢則承)
(之故進之在位能則庸之故使之在職馭以使能則民知能之不可不勉故孟子曰尊賢使能俊傑在位)
五曰保庸
(司勲曰民功曰庸莊子曰庸者用也用者通也蓋施於民者通其變而有常用之道故曰庸先王之於天)
(下莫非為民也故六功皆以民功為主有庸而能保則妨功害能之人不乘間投隙以肆其欺而英姿茂)
(烈無蹈於擯棄之地此庸所以必保之也保者若保赤子然左右而無使犯害矣馭以保庸則民知功實)
(之不可害而日奮於有功故大司徒曰以庸制祿則民興功)
六曰尊貴
(孟子曰天下有逹尊三而曰朝廷莫如爵則爵以馭其貴而朝廷之所尊也萬物莫不尊道而貴德先王)
(以德制爵則爵固貴矣未必尊也然有德進則朝廷尊而德固有可尊之實先王因其實而致勸焉此貴)
(者所以必尊之也蓋以德對道則道為尊而德為貴合而言之則德出於道亦道之在我者也則有德者)
(豈特爵之使貴哉固在所尊矣馭以尊貴則民知爵命之不可陵而小大各安其分孟子曰貴貴尊賢其)
(義一也此曰進賢尊貴者蓋貴貴者臣之於君也尊賢者君之於臣也臣之於君賢有時而屈故曰貴貴)
(君之於臣貴有時而不用故曰尊賢所以馭萬民者獨言君之行事而已故曰進賢尊貴)
七曰逹吏
(治以致其事者吏也吏之於下有以賤事貴有以小傅大而其志能常患於有所不逹故六計之法以廉)
(善為先凡以逹之也有以逹之則其美發於外而不窮於下尚安有莫知我勩之嗟者哉馭以逹吏則民)
(知壅蔽之不可為而天下無屈致矣故司寇以八辟麗邦治以有議勤之辟)
八曰禮賓
(先王之制五禮而賓禮與居其一則賓者人治之大在所禮矣故聘頫存問食享牢禮凡致於賓者其小)
(大有度多寡有數燦然之文懽然之恩見於相授接之際者凡以禮之也馭以禮賓則氏知交際當以禮)
(而侮慢僣瀆無自生矣八者之序則親親孝也仁也敬故弟也義也是王之行也故一曰親親二曰敬故)
(行立然後可以施之政進賢使能保庸尊貴達吏禮賓則有政存焉進賢使能然後有庸可保故三曰進)
(賢四曰使能五曰保庸賢也能也庸也固在所尚然爵亦天下之逹尊故六曰尊貴尊貴則抑賤而吏之)
(志能嫌於不得逹故七曰逹吏自達吏以上皆内治也禮賓則所以接外也故八統終於禮賓)
以九職任萬民
(任者如人壬子然因其力之所能勝也自道之降而麗於有形者未嘗無職故天職生覆地職形載聖職)
(教化物職所宜先王因物之有宜而設為職内不拂不其所性外不逆其所習因其力之所勝而不強其所)
(能故曰任萬民夫善教得民心善政得民財非教無以化之非政無以正之八統者教也九職者政也導)
(之以教必齊之以政此九職所以次於八統之後)
一曰三農生九穀
(農有山澤平地之三等故曰三農穀有黍稷稻粱秫苽麻麥之别故曰九穀九穀生生不窮其種雖本於天然)
(不能自生所以生之者實賴乎人故曰三農生九穀然則播厥百穀實函斯活驛驛其逹有厭其傑厭厭)
(其苖以至於實堅實好實穎實栗者非三農之所生孰使之然哉不然帝命率育誕后稷之穡何以謂之)
(有相之道)
二曰園圃毓草木(圃布古反毓古育字)
(圃有樊蔽謂之園園有衆甫謂之圃即載師所謂場圃任園地是也枝葉上出而下冪者謂之木蔓延而)
(柔脆不能以自立者謂之草草木能自生而不能相毓待園圃而後毓毓者順其性而養之也)
三曰虞衡作山澤之材
(山澤之官謂之虞川林之官謂之衡虞以度物之為害衡以平多寡之政山澤皆虞而曰虞衡作山澤之)
(材者山虞掌山林之政令則其政令施於林衡川衡之掌廵川澤之禁令則其禁令施于澤虞矣虞衡山澤)
(官而作山澤之材者民職也則此所謂虞衡言其地之人而已舉官以明民亦與園圃藪牧之類舉地以)
(明民同意作與詩所謂遐不作人之作同興而起之之謂也蓋先王於山澤之材非特順其自然之天性)
(又從而加之栽培壅灌之人功使小以成小大以成大各遂其生各適其用夫是謂之作)
四曰藪牧養蕃鳥獸(藪速苟反蕃扶丸反)
(澤草所生謂之藪一易再易之田可以放牧謂之牧羽禽謂之鳥可狩而獲者謂之獸草木有生而無知)
(故待人而後能毓鳥獸有知則能相毓而不能自養蕃故待藪牧而後養蕃養蕃者養之而使蕃也食之)
(使充之謂養如草之盛而可蔽蕃謂之蕃蓋交之以道取之以時不麛不卵不殺胎不覆巢使之既生且)
(悉既繁且殖有魚麗盛多之美而無魚藻失性之譏此養蕃之效也)
五曰百工飭化八材(飭音勑)
(興事造業之謂工工具人器者也故攻木之工七攻金之工六攻皮之工五設色之工五刮摩之工五摶)
(埴之工二夫五材而加皮玉設色故曰八材八材雖有自然之質必人功加焉然後可適用故待百工而)
(飭化者飭而後化之致力以飭之謂之飭因形移易謂之化如致力以飭木則化之而為舟車之屬致力)
(以飭金則化之而為鼎量之屬皆是也)
六曰商賈阜通貨賄(賈音古)
(行曰商處曰賈化之以為利曰貨有之以為利曰賄先王之於貨賄欲其有無相資多寡相濟故使之阜)
(通阜通者阜之而後通也聚之使盈之謂阜遷此以就彼之謂通貨賄不阜則其求為易竭故使之阜而)
(後通與書所謂懋遷有無化居同意)
七曰嬪婦化治絲枲
(女之順化於人者謂之嬪嬪有夫者也女之執箕箒以事人者謂之婦婦有姑者也書曰嬪於虞虞舜夫)
(也故稱嬪春秋書伯姬來逆婦伯姬姑也故稱婦有夫有姑則任之以職然則非嬪非婦則無職矣絲枲)
(者女工之事故待嬪婦而後化治絲者繭之已繅者也枲者麻之未緝者也化治者化而後治之也八材)
(謂之飭化始乎樸而終乎化化則器成而可以致功矣故曰飭化絲枲之為物徒化之而不治則布帛無)
(由而成化絲而治之以為帛化麻而治之以為布故謂之化治各因其宜而已)
八曰臣妾聚斂疏材
(男之賤隸者謂之臣女之賤隸者謂之妾聚者取於衆之意斂者收於此之意疏材則百草根實之可食)
(者委人所謂凡疏材是也故爾雅曰蔬不熟曰饉疏材利之至微者待臣妾而後聚斂聚斂者聚而後斂)
(之也)
九曰閒民無常職轉移執事
(自三農至臣妾八者皆有常職閒民則轉移執事而已轉移執事非無職特無常職而已蓋閒民八職所)
(待以成事也夫八者之職其事有時而用衆則轉移執事以佐其力之不給固不可闕也此司徒所以謂)
(之生材以八職之材待閒民而後生故也老子曰有之以為利無之以為用則有常職以為利無常職以)
(為用者實天理之自然也閒民又安可廢哉)
以九賦斂財賄
(斂財以給軍謂之賦則賦者斂財賄之名先王取民有制有所謂賦貢征税者各因事以明其義故上以)
(政取則曰賦下以職供則曰貢以正行之則曰征以悦取之則曰税其名雖異其實則在於斂財賄也若)
(貝之材謂之財有之以為利謂之賄謂之財賄與貨賄異矣貨言化之以為利商賈之事也蓋先王之所)
(斂不特有之而已大宰所以均節有九式焉大府所以頒則有式法焉而其所待各有所宜凡此所利皆)
(若貝之材矣故曰財賄九職所以任萬民而使之各貢其所有閭師所謂任農以耕事貢九穀任圃以樹)
(事貢草木之類是也九賦所以斂財賄而使之各任其所能載師所謂以小都之田任縣地以大都之田)
(任畺地之類是也大宰之職先言九職而後言九賦九職則不言貢九貢則不言任者蓋任民各以其職)
(而後民富民富而後財賄可得而斂此則大宰以道揆之意也)
一曰邦中之賦
(邦中王所邑詩曰邦畿千里則合四郊甸削縣都而言也此言邦中則以别四郊甸削縣都故也載師曰)
(以㕓里任國中之地又曰園㕓二十而一此則所謂邦中之賦也)
二曰四郊之賦
(郊之字以交從邑與邑交故也四郊者近郊遠郊是也近郊五十里遠郊百里載師曰近郊十一遠郊二)
(十而三此謂四郊之賦)
三曰邦甸之賦
(井田之法四井為邑四邑為丘四丘為甸甸方百里田包於洫治田之法於是為備故天子親耕籍田而)
(其官謂之甸師四郊之外謂之甸以田法正在是故也載師以公邑之田任甸地則邦甸之賦於是乎出)
(矣)
四曰家削之賦
(有國者所稱謂之國有家者所稱謂之家三百里之地大夫所食之采邑祿而不世不得專其地有家而)
(已故謂之家比於縣地為削小故謂之削其賦載師所謂以家邑之田任稍地其賦無過十二者是也)
五曰邦縣之賦
(四百里之地謂之小都小都者下之所首而上之所係故謂之縣縣之字從倒首以言所首在所下從係)
(以言所係在上故也)
六曰邦都之賦
(五百里之地謂之大都者以衆邑為體又物所會之地也故都之字從者從邑以衆邑為體故也大都之)
(地即載師所謂畺地是也小都不謂之都而謂之縣大都不謂之畺而謂之都互相備也蓋言郊甸削縣)
(則都為畺地可知言都則郊甸削縣為鄉遂公邑家邑可知也)
七曰關市之賦
(關以征其貨之出入市以征其貨之所在然則關市之賦出於商賈之民也)
八曰山澤之賦
(先王之於山澤有虞以度其物有衡以平其政為之厲以限其妄入為之禁以止其非法又各使其地之)
(人守其財物則其所取者宜有職矣)
九曰幣餘之賦
(幣餘則職幣所謂斂官府都鄙與凡用邦財者之幣振掌事者之餘財是也餘財邦物而謂之賦者既已)
(給之於是振之以歸之邦故亦謂之賦)
周禮詳解卷一
