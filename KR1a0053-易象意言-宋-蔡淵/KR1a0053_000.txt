易象意言易類
提要
(臣)等謹案易象意言一卷宋蔡淵撰淵蔡元
定之子蔡沈兄也嘗從學于朱子故闡易理
者居多而不廢漢儒互體之說則兼言象數
又其家學矣夫易即象數以寓理京焦諸家
流為術數占候之學固失聖人之本旨自王
弼之易既行儒者遂置象數于不講而所謂
理者亦漸流為空談矣淵是書以易象為名
而所言皆即象以窮理蓋易學之能酌其中
者世無傳本故朱彝尊經義攷以為已佚永
樂大典所載首尾完具猶當時祕府舊本謹
錄而傳之俾學易者有攷焉乾隆四十六年
五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
