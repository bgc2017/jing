屈宋古音義卷三明陳第撰
宋玉(玉屈原弟子楚大夫)
九辯(舊註玉惜其師忠信見放故作此辭以辯之皆代原之意)
悲哉秋之為氣也蕭瑟兮草木搖落而變衰憭(了)慄兮
若在逺行登山臨水兮送將歸(一歲之運至秋則陽氣向衰隂氣用事有叔世)
(之象故遭放逐者尤有感於秋也蕭瑟秋風貌憭慄猶悽愴逺行在客也又登髙望逺臨流歎逝以送將歸之)
(人因别緒而動郷心是以悲耳秋氣似之)泬(血)寥(遼)兮天髙而氣清寂漻(聊)
兮收潦而水清憯悽増欷兮薄寒之中(去聲)人(泬寥蕭條慘澹貌寂)
(漻虚也潦夏發則水濁至秋而收則水清薄迫也中傷也)愴怳(况)懭(壙)悢(朗)兮去故
而就新坎廩兮貧士失職而志不平廓落兮羇旅而無
友生惆悵兮而私自憐(愴怳懭悢失意貌去故就新言時改也坎廩不平也廓落空寂)
(也皆秋氣感人之狀)燕翩翩其辭歸兮蟬寂寞而無聲鴈噰噰而
南遊兮鵾鷄啁(朝)哳(札)而悲鳴(鴈隂起則南故云南遊鵾鷄似鶴黄白色啁哳)
(聲繁細貌)獨申旦而不寐兮哀蟋蟀之宵征時亹亹而過中
兮蹇淹留而無成(申重也亹亹進而不已之意過中向衰也蹇語詞)
其二
悲憂窮戚兮獨處廓有美一人兮心不繹(古音約)去鄉離
家兮徠逺客(古音恪)超逍遥兮今焉薄(廓空也謂窮戚處於空澤也一人謂)
(屈原繹懌同薄止也)專思君兮不可化(古音訛)君不知兮可奈何(二句)
(韻君指楚王)蓄怨兮積思(去聲)心煩憺(旦)兮忘食事願一見兮
道余意君之心兮與余異(君臣異心意豈能達)車既駕兮朅而歸
不得見兮心傷悲(二句韻楊慎曰舊註朅去也又按吕氏春秋膠鬲見武王于鮪水曰西伯)
(朅去無欺我也武王曰不子欺將伐殷也膠鬲曰朅至武王曰將以甲子日至註朅何也然則朅之為言盍也)
(若以解楚辭則謂車既駕矣盍而歸乎以不得見而心傷悲也意尤婉至)倚結軨兮長太息
涕潺(殘)湲(爰)兮下霑軾忼慨絶兮不得中瞀(戊)亂兮迷
惑私自憐兮何極心怦怦(烹)兮諒直(軨車軾下縱横木軾車所慿者瞀昏)
(也怦怦心急貎)
其三
皇天平分四時兮竊獨悲此凜秋白露既下百草兮奄
離披此梧楸去白日之昭昭兮襲長夜之悠悠離芳藹
之方壯兮余萎(委)約而悲愁(凜凜然而寒也奄忽也離披分散貌芳藹盛也約窮)
(也)秋既先戒以白露兮冬又申之以嚴霜收恢台之孟
夏兮然欿傺而沈藏葉菸(於)邑而無色兮枝煩挐(袽)而
交横(古音黄)顔淫溢而將罷(疲)兮柯彷彿而萎黄萷(朔)櫹
槮(森)之可哀兮形銷鑠而瘀(豫)傷惟其紛糅而將落兮
恨其失時而無當(恢台盛大貌欿傺陷止也言收歛長養之氣使陷止沈藏也菸邑殘瘁也)
(煩挐紛亂也淫溢積漸也罷敝也萷木梢也櫹槮蕭疎也瘀病也紛糅衆雜貌喻不值賢君而年將老)擥
騑轡而下節兮聊逍遙以相佯歲忽怱而遒(囚)盡兮恐
余壽之弗將悼余生之不時兮逢此世之俇(匡)攘澹容
與而獨倚兮蟋蟀鳴此西堂心怵惕而震盪(蕩)兮何所
憂之多方仰明月而太息兮步列星而極明(古音芒擥轡下節不)
(急馳也俇攘狂遽貌極至也仰視星宿不能卧寐以至天明)
其四
竊悲夫蕙華之曾敷兮紛旖(倚)旎(你)乎都房何曾華之
無實兮從風雨而飛颺(曾重也敷布也都大也房花房也旖旎盛貎華而不實乃因風)
(雨而飛颺)以為君獨服此蕙兮羌無以異於衆芳閔竒思(上聲)
之不通兮將去君而髙翔心閔憐之慘悽兮願一見而
有明(古音芒)重無怨而生離兮中結軫而増傷(初謂君專意見任而)
(歎其終以衆芳目之閔傷也竒思謂忠策髙翔逺去也無過放逐是以傷耳)豈不鬱陶而思
君兮君之門以九重猛犬狺狺(銀)而迎吠兮關梁閉而
不通(天子九門謂關門逺郊門近郊門城門臯門庫門雉門應門路門也猛犬指䜛邪也狺狺犬爭吠聲)
(閉喻塞賢路)皇天淫溢而秋霖兮后土何時兮得漧(干)塊獨
守此無澤兮仰浮雲而永歎(平聲喻君澤普施而我獨不霑故仰望而長歎)
其五
何時俗之工巧兮背繩墨而改錯却騏驥而不乘兮策
駑駘(臺)而取路(喻易置禮法棄賢而取不肖也)當世豈無騏驥兮誠莫
之能善御見執轡者非其人兮故跼(局)跳而逺去鳬鴈
皆唼(翣)夫粱藻兮鳯愈飄翔而髙舉(古音倨喻見君不好善故賢人皆逺)
(云不肖者食禄則賢人髙舉而不留)圜鑿而方枘(芮)兮吾固知其鉏鋙而
難入衆鳥皆有所登棲兮鳯獨遑遑而無所集(喻羣邪得位而)
(賢才逺竄也)願銜枚而無言兮嘗被君之渥洽太公九十乃
顯榮兮誠未遇其匹合(放逐可以隱忍感舊不能無言因嘆不如太公之遇合也)謂
騏驥兮安歸謂鳯凰兮安棲變古易俗兮世衰今之相
(去聲)者兮舉肥(變古道易舊俗世之所以衰也相謂相馬者古語云相馬失之瘦相士失之貧即舉)
(肥之意也)騏驥伏匿而不見兮鳯凰髙飛而不下(古音虎)鳥獸
猶知懐德兮何云賢士之不處(言鳥獸且知所擇何賢士獨無所擇而肯安處)
(乎)驥不驟進而求服(古音逼)兮鳯亦不貪餧(於偽)而妄食君
棄逺而不察兮雖願忠其焉得欲寂寞而絶端兮竊不
敢忘初之厚德獨悲愁其傷人兮慿鬱鬱其何極(服駕也餧)
(食也言士不求君君當求士也絶端謂滅其端緒不使人知即上文銜救無言之意初德即嘗被渥治之意)
其六
霜露慘悽而交下兮心尚幸其弗濟霰雪雰糅其増加
兮乃知遭命之將至願徼幸而有待兮泊莽莽與壄(野)
草同死(古音誓霜露下而霰雪至喻亂之滋甚也冀脫免而卒遭徂落也)願自徃而徑
進兮路壅絶而不通欲循道而平驅兮又未知其所從
然中路而迷惑兮自壓按而學誦(古音嵩)性愚陋以褊淺
兮信未達乎從容(喻阻于邪佞不識趣舍之所宜也壓按裁抑之意學誦歌謠之謂又自傷)
(褊急不能從容)竊美申包胥之氣晟(盛)兮恐時世之不固何時
俗之工巧兮滅規矩而改鑿(古音助楚伍子胥得罪於楚將適呉見申包胥而謂)
(之曰我必亡郢申包胥答曰子能亡之我能存之及子胥為呉王闔閭臣興兵伐楚破郢昭王出奔於是申包)
(胥乃之秦請救哭於秦庭七日七夜不絶聲勺飲不入口秦伯哀之為發兵救楚昭王復國此言申包胥氣晟)
(必踐其言者所以愧後人之不固言也何今人之滅規矩乎滅規矩正食言之謂也)獨耿介而不
隨兮願慕先聖之遺教處濁世而顯榮兮非余心之所
樂(耀)與其無異而有名兮寧窮處而守髙(古音告言始終耿介庶無)
(愧申包胥乎)食不媮(偷)而為飽兮衣不苟而為温竊慕詩人
之遺風兮願託志乎素飱蹇充倔而無端兮泊莽莽而
無垠(銀)無衣裘以禦冬兮恐溘死而不得見乎陽春(古音)
(親雖速死不及春終不變節蹇語詞充倔無端即禮不充詘富貴之意)
其七
靚(靜)杪秋之遥夜兮心繚悷而有哀(古音噫)春秋逴逴(綽)
而日髙兮然惆悵而自悲四時遞來而卒歲兮隂陽不
可與儷偕(古音几)白日晼(宛)晚其將入兮明月銷鑠而減
毁(古音喜逴逴徃也年齒將老悵然悲秋儷偶也不可偶而與之偕言其迅速之甚)歲忽忽而
遒(囚)盡兮老冉冉而愈㢮心搖悅而日幸兮然怊(超)悵
而無冀中憯惻之悽愴兮長太息而増欷(上聲㢮放也心雖冀幸終)
(難自必故悽愴増欷而已)年洋洋以日徃兮老嵺(遼)廓而無處事亹
亹而覬(冀)進兮蹇淹留而躊躇(古音煮)
其八
何氾濫之浮雲兮猋(標)壅蔽此明月忠昭昭而願見兮
然䨧(隂)曀(翳)而莫達(古他悅切言正直之人為邪佞隱蔽)願皓日之顯行
兮雲䝉䝉而蔽之竊不料而願忠兮或黕(膽)㸃(玷)而汙
之(日以喻君雲喻羣小故竭死不顧生之臣反被以惡名也)堯舜之抗行兮瞭㝠㝠
而薄天(古音汀)何險巇之嫉妬兮被以不慈之偽名(言堯舜之)
(德已配天矣而小人猶有不與子之謗)彼日月之照明兮尚黯(闇)黮(淡)而
有瑕(古音蒿)何况一國之事兮亦多端而膠加(古音歌謂賢愚反戾)
被(披)荷裯(儔)之晏晏兮然潢洋而不可帶既驕美而伐
武兮負左右之耿介(以荷葉為被雖香好然浩浩蕩蕩而不可帶何者虚而無實也况君)
(自驕其美自伐其武曾荷被之不若而左右耿介之臣寧不為所負乎)憎愠惀(論)之修美
兮好夫人之慷慨衆踥(妾)蹀(牒)而日進兮美超逺而逾
邁(解見哀郢)農夫輟耕而容與兮恐田野之蕪穢(古音意)事緜
緜而多私兮竊悼後之危敗(古音備)世雷同而炫曜兮何
毁譽之昧昧(古音寐羣黨相譽善惡不分也)今修飾而窺鏡兮後尚可
以竄藏願寄言夫流星兮羌儵忽而難當卒壅蔽此浮
雲兮下暗漠而無光(言君及今而修飾鑑戒猶可以自全但歲月急遽譬若流星恐卒為)
(小人所蔽忠臣不得自明矣意謂時難再得迷難遽復此寄言於君之意也)
其九
堯舜皆有所舉任兮故安枕而自適諒無怨於天下兮
心焉取此怵惕椉(乗)騏驥之瀏瀏(溜)兮馭安用夫彊䇿
(古音入)諒城郭之不足恃兮雖重介之何益(瀏瀏如水之流也言所任)
(得人無怨於下則不假威刑自成美化不然城郭甲兵不足恃矣)邅翼翼而無終兮忳
(屯)惽惽(昏)而愁約(古音要)生天地之若過兮功不成而無
効(約窮也若過如過隙也)願沈滯而無見兮尚欲布名乎天下(古音)
(虎)然潢洋而不遇兮直怐(搆)愗(茂)而自苦(怐愗愚昧貌)莽洋
洋而無極兮忽翺翔之焉薄國有驥而不知椉兮焉皇
皇而更索(音朔不識賢者空求何益)甯戚謳於車下兮桓公聞而知
之無伯樂之善相兮今誰使乎譽之罔流涕以聊慮兮
惟著意而得之紛忳忳(屯)之願忠兮妬被(披)離而鄣之
(謂不必流涕深思惟留意求賢則得賢所恨妬人鄣蔽願忠者不得進矣)願賜不肖之軀而
别離兮放遊志乎雲中椉精氣之摶摶(團)兮騖諸神之
湛湛(古音雍)驂白霓之習習兮歴羣靈之豐豐(乞身而退放志升雲)
(精氣日月之光燿也摶摶專貌湛湛清貌習習飛貌豐豐多貌)左朱雀之茇茇(斾)兮右
蒼龍之躣躣(瞿)屬雷師之闐闐(田)兮通飛亷之衙衙(音御)
(茇茇飛揚貌躣躣說文先行貌衙衙踈逺貌飛廉風伯也)前輕輬(凉)之鏘鏘兮後輜
椉之從從載雲旗之委蛇兮扈屯騎之容容(以上皆言空中遊戲)
(諸神擁衛之狀)計專專之不可化兮願遂推而為臧賴皇天之
厚德兮還及君之無恙(古平聲推如推納溝中之推言神遊曠逺雖云樂矣然計已思)
(君之心專專而不可化所謂我心匪石不可轉也安得遂推君而為善倘賴天之靈冀及君之無恙而一寤是)
(我之所願恙說文憂也一曰蟲入腹食人心古者艸居多被此毒故相問無恙乎)
題九辯
愚讀九辯其志悲其託興逺其言紆徐而婉曲稍露
其本質即輒為蓋藏以此傷其抑鬱憤怨之深亦以
此知楚王之終不悟而黨人接跡于世故恐有不宻
階禍而波及于罪也不亦悲乎夫原介而不屈忠而
見逐其設心本以死自誓故其出詞直致而無復諱
忌如云傷靈修之數化怨靈修之浩蕩哀朕時之不
當余焉能忍與此終古何離心之可同又何懐乎故
都此所以赴汩羅而從彭咸也玉即殉其師以死亦
何益成敗之數乎雖然北郭騷以頭白託晏子亦感
其分粟養母已耳師弟子之恩故不止此太史公曰
楚有宋玉唐勒景差之徒皆好辭而以賦見稱然皆
祖屈原之從容辭令終莫敢直諫愚謂宋玉諸賦大
抵婉雅之意多勁奮之氣少律以北郭騷難矣哉難
矣哉
又題
九辯從古相傳皆謂宋玉所作王逸章句具在可攷
也宋洪興祖得離騷釋文古本一卷其篇次與今本
不同首離騷次九辯而後九歌天問九章逺遊卜居
漁父招隱士招魂九懐七諫九歎哀時命惜誓大招
九思故王逸於九章哀郢注云皆解于九辯中儒者
因是謂九辯亦屈原所作不知古本所次不依作者
之先後故置招隱士于招魂之前又置王褒九懐于
東方朔七諫之前而置大招於最後陳說之以為篇
第混淆乃考其人之先後定為今本厥有由矣儒者
又謂啟九辯與九歌乃原所自序啟開也非指禹子
下文夏康五子直以古事為今事不敢質言如上就
重華而陳詞亦非真有重華之可就也此最為確論
然天問有云啟棘賓商九辯九歌王逸注謂棘陳也
賓列也九辯九歌啟所作樂也言啟能備修明禹業
陳列宫商之音備其禮樂也似又指啟矣愚讀九辯
久竊怪其過于含蓄意謂其懼不宻之禍也近弱侯
謂余曰九辯非宋玉作也反覆九首之中並無哀師
之一言可見矣夫自悲與悲人語自逈别不可誣也
愚於是熟復之内云有美一人兮心不繹頗似指其
師然離騷九章中原所自負者不少以是而信弱侯
之見卓絶于今古也
招魂(張鳯翼曰古者人死則以其服升屋而招之此必原始死而玉作以招之也舊註皆云施)
(之生時欲以諷楚王殊未妥)
朕幼清以廉潔兮身服義而未沬(古音寐)主此盛德兮牽
於俗而蕪穢(古音意此宋玉代為屈原之詞言其幼性清而廉潔至今行義而未已常以盛德為)
(主恐牽於世俗則不能無蕪穢矣其自治之嚴如此)上無所考此盛德兮長離殃
而愁苦帝告巫陽曰有人在下(古音處)我欲輔之魂魄離
散汝筮予(古上聲)之(考校也上無以考其盛德故放逐而自沉帝天帝也女曰巫陽其名也玉)
(假天帝及巫陽以為辭端人謂屈原筮予筮問其魂魄所在而招之使反其身也)巫陽對曰掌
夢上帝其命難從若必筮予之恐後之謝不能復用巫
陽焉(此一節巫陽對語似有脫誤然其大意謂此掌夢之事帝今命我有不可從何者筮之遲也如必筮)
(其所在而後招以與之則恐後期而其魂徂謝且將不得用巫陽之技矣)乃下招曰魂兮歸
來去君之恒幹何為乎四方些舍君之樂處而離彼不
祥些(些蘇賀反語詞也幹體也此下乃歴詆上下四方之不善而盛稱楚國之樂也)魂兮歸來
東方不可以託些長人千仞惟魂是索(音朔)些十日代出
流金鑠石(古音削)些彼皆習之魂徃必釋(古音鑠)些歸來歸
來不可以託些(託寄也八尺曰仞索求也言東方有長人之國人長千仞惟求人魂而食之鑠)
(銷也東方有扶桑之木十日並在其上以次更行其熱酷烈金石皆為銷釋彼處居人能習其熱如魂徃則必)
(銷化也)魂兮歸來南方不可以止些雕題黑齒得人肉以
祀以其骨為醢(古音以)些蝮蛇蓁蓁封狐千里些雄虺九
首徃來儵忽呑人以益其心些歸來歸來不可以久淫
些(雕畫也題額也雕刻其額以丹青涅之齒則盡黑得人之肉則用以祭神復以其骨為醬而食之蝮大蛇)
(也蓁蓁積聚之貌山海經蝮蛇色如綬文大者百餘觔封狐大狐也徤走千里求食虺亦蛇也九首一身九頭)
(也儵忽疾急貌淫淹也)魂兮歸來西方之害流沙千里些旋入雷
淵爢(迷)散而不可止些幸而得脫其外曠宇(古音武)些赤
蟻若象玄蠭若壺(古音瓠)些五穀不生藂(業)菅(姦)是食些
其土爛人求水無所得(古音的)些彷徉無所倚廣大無所
極些歸來歸來恐自遺賊些(爢碎也曠宇無人之土也壺乾瓠也菅茅屬其地不)
(生五穀但食此菅草也西方之土温暑而乾燋爛人肉渴欲求水不可得今環靈夏之間有旱海大七里無水)
(泉即其證也倚依也其土廣大遙逺無極雖欲彷徉求所依止亦不可得也自遺賊猶云自貽伊慼也)魂
兮歸來北方不可以止些層氷峨峨飛雪千里些歸來
歸來不可以久(古音几)些(北方寒氷重累峨峨如山其風疾急雪飛千里)魂兮歸
來君無上天(古音汀)些虎豹九關啄害下人些一夫九首
拔木九千(古音親)些豺狼從(宗)目徃來侁侁(莘)些懸人以
嬉投之深淵(古音因)些致命於帝然後得瞑些歸來歸來
徃恐危身些(虎豹九關言天門九重虎豹守之下人有欲上者則齧殺之也又有人一身九頭有)
(力從朝至暮可拔大木九千株從堅也侁侁衆貌豺狼得人先懸其頭用之嬉戲已乃投之深淵而棄之也瞑)
(止也言投人已訖致其所受之命於天帝乃止)魂兮歸來君無下此幽都些土
伯九約其角觺觺(宜)些敦脄(梅)血拇(母)逐人駓駓(丕)些
參(三)目虎首其身若牛(古音疑)些此皆甘人歸來歸來恐
自遺災(古音齎)些(幽都地下后土所治也地下幽㝠故稱幽都土伯后土之侯伯也約屈也觺觺)
(角利貌其身九屈有角觸害人也敦厚也脄背也拇手大指也駓駓走貌參三也甘美也言此物食人以為甘)
(美也)魂兮歸來入修門(古音眠)些工祝招君背(倍)行先些秦
篝(構)齊縷鄭綿絡(古音路)些招具該備永嘯呼(古音付)些魂
兮歸來反故居(古音倨)些(修門郢城門入言歸楚也工巧也男巫曰祝背倍也背行以面)
(鄉外而導之也篝薰籠也縷綫也絡縛也秦齊鄭三國工善為此也招具即謂此上三物禮所謂上服該亦備)
(也)天地四方多賊姦(古音堅)些像設君室靜閒安(古音煙)些
(多賊姦即上文所言虎豹神怪之類像死者之形貌)髙堂邃宇檻層軒些層臺累
榭臨髙山(古音仙)些網戸朱綴刻方連些冬有穾(要)厦夏
室寒(古音玄)些川谷徑復流潺湲些風光轉蕙氾(泛)崇蘭
(古音蓮)些經堂入奥朱塵筵些(邃深也檻楯也從曰楹横曰楯軒欄板也層累皆重)
(也無木謂之臺有木謂之榭臨髙山言其髙出於山上而下臨其山也網戸如羅網之狀朱綴者以朱丹飾其)
(交綴之處穾深也厦大屋謂温室也盛夏暑熱則有洞達隂堂其内寒也流源為川注豁為谷徑過也復反也)
(氾摇動貌崇髙也西南隅謂之奥鋪陳曰筵言風自蘭蕙之間經由堂中以入於奥與承塵筵席之間也)砥
室翠翹挂曲瓊(古音强)些翡翠朱被爛齊光些蒻阿拂壁
羅幬(儔)張些纂組(祖)綺(啟)縞(杲)結琦(竒)璜些(砥礪石也榖梁云天)
(子之桷斵之礱之加宻石焉言以細石磨之也翹鳥尾長毛也挂縣也曲瓊玉鈎也翡赤羽雀翠青羽雀蒻蒻)
(席也阿曲隅也以蒻飾之拂壁淨壁也幬帳也纂組綬類綺文繒也縞細繒也言幬帳之類用綺縞又以纂組)
(結束玉璜為飾也)室中之觀多珍怪(古音記)些蘭膏明燭華容備
些二八侍宿射(亦)遞代(古音地)些(金玉為珍詭異為怪蘭膏以蘭香煉膏也華容)
(謂美人也二八二列也大夫有二列之樂故晉悼公賜魏絳女樂二八歌鍾二肆也射厭也遞更也意有厭倦)
(則使更相代也)九侯淑女多迅衆(古音宗)些盛鬋(翦)不同制實滿
宫些(九侯淑女設言商九侯之女入之紂而不喜淫者也迅過也淑女多過于衆人鬋鬢也制法也盛飾)
(理鬢其制不同皆來充後宫也)容態好(如字)比順彌代(古音地)些弱顔固植
蹇其有意些(順柔順相代也固植有守也弱而有守所以有意也)姱容修態絚(亙)
洞房些娥眉曼(萬)睩(祿)目騰光些(絚竟也曼長而輕貌)靡顔膩理
遺視矊(綿)些離榭修幕侍君之閒(古音玄)些(靡緻也膩滑也遺視竊視)
(也矊邈也)翡幃翠帳飾髙堂些紅壁沙版玄玉之梁些(沙丹沙玄)
(玉黑玉也)仰觀刻桷畫龍蛇(古音陀)些坐堂伏檻臨曲池(古音拕)
些芙蓉始發雜芰荷些紫莖屏風文緣波些文異豹飾
侍陂陁些軒輬(凉)旣低歩騎羅些(屏風水葵也生水中莖紫色文縁波言葵)
(之文采縁波上也其侍從之人皆以豹文為飾從君遊陂池之中軒輬皆輕車低屯徒行為步乘馬為騎羅列)
(也)蘭薄戸樹瓊木籬些魂兮歸來何逺為(古音怡)些(草木叢生)
(曰薄瓊木木之美者言蘭薄當戸又以嘉木為籬落也何逺為言何以逺去為哉)室家遂宗食
多方些稻粢(咨)穱(捉)麥挐(袽)黄粱些大苦醎(咸)酸辛甘
行(古音杭)些肥牛之腱(徤)臑(儒)若芳些和酸若苦陳呉羮
(古音郎)些胹(而)鼈炮(袍)羔有柘(蔗)漿些鵠酸臇(徂兖)鳬煎鴻
鶬些露雞臛(霍)蠵(攜)厲而不爽(古平聲)些(室家宗族也宗尊也言君既歸)
(來則室家之衆皆來尊之為之設食其方法多端也稻秔糯二米也粢稷也穱擇也穱麥稻處種麥而擇取其)
(先熟者也挐糅也黄粱出蜀漢兩浙間亦種之香美逾於諸粱號為竹根黄言此數種之米相雜為飯大苦豉)
(也辛謂椒薑甘謂飴蜜腱筋頭也臑熟爛也若謂杜若用以煮肉去腥而香也若苦之若則訓作及呉羮呉人)
(工作羮也胹煮也羔羊子也炮合毛裹物而燒之也柘藷蔗也言取藷蔗之汁為漿飲也酸以酢漿烹之為羮)
(也臇臛少汁也鳬野鴨也鶬鶬鶴也露雞露棲之雞也有菜曰羮無菜曰臛蠵大龜之屬也厲烈也爽敗也其)
(味清烈不敗老子曰五味令人口爽)粔(巨)籹(女)蜜餌有餦餭些瑤漿(蜜)
勺實羽觴些挫糟凍飲酎(紂)清凉些華酌既陳有瓊漿
些歸反故室敬而無妨些(粔籹環餅也呉謂之寒具以蜜和米麫煎熬作之餌擣黍)
(為之方言謂之餻者也餦餭餳也以糵熬米為之亦謂之飴此則其乾者也瑤漿漿色如玉者見禮經通作)
(幂以疏布蓋尊也勺挹酒器也實滿也羽觴飲酒之器形似有羽翼言舉幂用勺酌酒而實爵也挫捉也凍氷)
(也酎醇酒也言盛夏則為覆蹙乾釀捉去其糟但取清醇置之氷上然後飲之酒凉適口也酌酒斗也言君魂)
(歸反所居故室子孫承事恭敬亦何不可)肴羞未通女樂羅些敶鍾按鼓造
新歌些渉江采菱發揚荷(當作阿)些美人既醉朱顔酡些
娭光眇視目曾波些(魚肉為肴致滋味為羞未通謂食品未進而樂已先陳按猶擊也涉)
(江采菱揚阿皆楚歌名娭戲也眇眺也曽重也)被文服纎麗而不竒(音觭)些長髮
曼鬋豔陸離些(文綺繡纎精細也竒如李廣數竒之竒不竒謂有偶也陸離艶貌)二八
齊容起鄭舞些袵若交竿撫案下(古音虎)些竽瑟狂㑹搷
(田)鳴鼓些宫庭震驚發激楚些呉歈(俞)蔡謳奏大吕些
(鄭舞鄭國之舞袵衣襟也言舞人迴轉衣襟相交如竹竿然乃以手撫案而徐行也竽瑟吹竽彈瑟也狂猶猛)
(也搷急擊也激楚歇舞之名即漢祖所謂楚歌楚舞也呉蔡國名歈謳皆歌也大吕律名)士女雜坐
亂而不分些放敶組纓班其相紛些(組綬也纓冠系也)鄭衛妖
玩來雜陳(古音田)些激楚之結獨秀先些(激楚之結言歌雜曲者以激楚)
(結之獨秀異而出衆也舊註以結為頭髻者非)箟(昆)&KR1972;(庇)象棋有六簙(博)些分
曹並進遒相迫(古音薄)些成梟而牟呼五白(古音博)些(箟竹名&KR1972;)
(字從竹博箸也博雅云投六箸行六棋故為六博也言宴樂既畢乃設六博以箟簬作箸象牙為棋也曹偶也)
(遒亦迫也投箸行棋轉相遒迫也倍勝為牟五白博齒也言已棋已梟當成牟勝故呼五白以助投也)晉
制犀比費白日些鏗鍾搖簴(巨)揳(甲)梓瑟(古音失)些(晉制犀比)
(謂晉國工作博棋箸比集犀角以為雕飾費耗也費白日言博者爭勝不已耗損光隂也鏗撞也摇動也簴懸)
(鍾格揳撫也梓瑟梓木為瑟也)娯酒不廢沈日夜(古音掖)些蘭膏明燭華
鐙錯些(不廢猶言不已也沈沈湎也錯置也)結撰至思(去聲)蘭芳假(古音故)些
人有所極同心賦些酎飲盡歡樂先故些魂兮歸來反
故居(古音倨)些(撰述也假大也謂結思為詞以相樂如蘭芳之大也極竭思也人各極竭思為同心)
(之賦樂先故謂歡樂先于故舊以見魂之當歸也)亂曰獻歲發春兮汨(聿)吾南
征菉蘋齊葉兮白芷生(二句韻獻歲言歲始來進也)路貫廬江兮左
長薄倚沼畦瀛兮遥望博(二句韻貫穿過也廬江長薄皆地名東行出其右也倚依)
(也沼池也畦猶區也瀛池中也依已成之沼而復為瀛也)青驪結駟兮齊千乘(平聲)懸
火延起兮玄顔烝(二句韻此以下盛言畋獵之樂純黒為驪結連也四馬為駟懸火懸燈也)
(玄天也顔色也言獵則懸燈林中其火延及燒于野澤上烝玄天使天赤色也)步及驟處兮誘
騁先抑騖若通兮引車右還(音旋)與王趨夢兮課後先(步及)
(驟處步行而及驟馬之處其走疾也誘蓋為先導而馳騁以先誘獵衆若儀禮射儀之有誘射也若順也止馳)
(騖使順而通行引車右轉以射獸之左也夢澤名楚有雲夢雲在江北夢在江南)君王親發兮
憚青兕朱明承夜兮時不可淹臯蘭被徑兮斯路漸(古音)
(潛兕似牛一角青色重千斤言王親發矢以射而兕恐懼也朱明日也承續也淹久也日夜相承猶恐時不得)
(淹也臯澤也被覆也徑路也漸没也春深則草盛水生而路没也)湛湛江水兮上有楓
(古孚金切)目極千里兮傷春心魂兮歸來哀江南(古音寧楓木似白楊)
(葉圓而岐至霜後葉丹可愛目極千里言湖澤博平春時草短望見千里令人愁思也魂可不歸而哀江南乎)
(此句含不盡之意)
題招魂
招魂作于屈原既死之後張鳯翼之言是也今觀其
詞云去君之恒幹又曰像設君室夫苟未死何云去
幹又何云設像也玉慜其師沈于汨羅其魂必㪚于
天地四方矣故託巫陽招之無非欲其魂之反也其
危苦傷悼之情可想矣然叙怪誕侈荒淫俱非實義
直至亂曰數語乃冩其本色意以原之南征值王之
畋獵欲引之通途而王方射兕淹留也以致道途荒
穢不可以歸江水草木極望傷心此江南之可哀者
也原生而惓惓楚國死而不動心于危鄉乎故以哀
江南終之夫魂之歸以哀江南則所謂入脩門反故
居者皆不足為喜樂矣是此篇之作悲其師之不用
痛其國之將亡而託之招魂意謂外有怪誕内有荒
淫怪誕暗指張儀輩之變詐吞噬荒淫則楚之所以
亂也舊註皆未之及愚故揭而章之以見玉之用心
婉而實深緩而實切先自處于無罪之地而後㣲談
以冀人之曉也悲夫悲夫
髙唐賦
昔者楚襄王與宋玉游於雲夢之臺望髙唐之觀其上
獨有雲氣崒兮直上忽兮改容須臾之間變化無窮王
問玉曰此何氣也玉對曰所謂朝雲者也王曰何謂朝
雲玉曰昔者先王嘗游髙唐怠而晝寢夢見一婦人曰
妾巫山之女也(襄陽耆舊傳曰赤帝女姚姬未行而卒葬于巫山之陽故曰巫山之女先王楚)
(懐王也)為髙唐之客聞君游髙唐願薦枕席王因幸之去
而辭曰妾在巫山之陽髙丘之岨旦為朝雲暮為行雨
朝朝暮暮陽臺之下(古音虎)旦朝視之如言故為立廟號
曰朝雲王曰朝雲始出狀若何也玉對曰其始出也㬣(隊)兮
若松榯(音時㬣茂貌榯直豎貌)其少進也晰兮若姣姬揚袂鄣日
而望所思忽兮改容偈兮若駕駟馬建羽旗(晰白也姣美也偈舉)
(也言雲之色變化如此)湫兮如風凄兮如雨風止雨霽雲無處所
王曰寡人方今可以游乎玉曰可王曰其何如矣玉曰
髙矣顯矣臨望逺矣廣矣普矣萬物祖矣上屬於天下
見於淵珍怪竒偉不可稱論王曰試為寡人賦之玉曰
唯唯
惟髙唐之大體兮殊無物類之可儀(古音擬)比巫山赫其
無疇兮道互折而層累(古音里)登巉巖而下望兮臨大阺
(池)之稸水(古音洗儀像也赫盛貌疇匹也互曲也層累重疊也巉巖山髙峻處阺以瀦畜水也稸與)
(畜同)遇天雨之新霽兮觀百谷之俱集濞(譬)洶洶(去聲)其無
聲兮潰淡淡而並入(濞水暴至聲洶洶涌也潰水相交過也淡淡平滿貌天雨初晴百谷)
(之水並入蓄水之所也)滂洋洋而四施兮蓊湛湛而不止長風至
而波起兮若麗山之孤畝(古音米蓊然聚貎湛湛深貌弗止謂不常靜麗著也風吹)
(波起如孤畝之附山)勢薄岸而相擊兮隘交引而却㑹(古音係)崒中
怒而特髙兮若浮海而望碣石(古音試言水之勢既薄岸而相激至迫隘之處)
(其流交引而却相㑹也兩浪相合聚激而中髙如海邊之望碣石也碣石山名)礫(歴)碨(猥)磥(壘)
而相摩兮巆(轟)震天之磕磕(古音記)巨石溺溺之瀺(讒)灂
(卓)兮沬(未)潼潼(同)而髙厲(礫石也碨磥衆石貌相摩言水觸石自相摩盪也巆磕皆)
(石相摩之聲溺溺瀺灂石在水中出没之貌沬潼潼水髙起貌厲起也)水澹澹而盤紆兮
洪波淫淫之溶㵝奔揚踊而相擊兮雲興聲之霈霈(古音)
(嬖澹澹水摇也紆囘也淫淫去逺貌溶㵝猶蕩動也水相擊踊波如雲起霈霈水聲也)猛獸驚而
跳駭兮妄奔走而馳邁(古音厲)虎豹豺兕失氣恐喙(古音係)
鵰鶚鷹鷂飛揚伏竄(古音砌)股戰脅息安敢妄墊(鷂摯鳥禽獸聞)
(水聲皆驚駭奔竄股戰猶股栗也脅息猶喘息也摯執也)於是水蟲盡㬥(僕)乘渚之
陽黿鼉鱣鮪交積縱横(古音黄)振鱗奮翼蜲蜲(煨)蜿蜿(宛)
中阪遥望(平聲水蟲魚鱉之屬驚而陸處㬥曬翼魚鬛也蜿蜿屈曲之貌皆失勢去水相望於中阪)
(之上)玄木冬榮煌煌熒熒奪人目精爛兮若列星曾不可
殫形(煌煌熒熒草木光也)榛林鬱盛葩華覆蓋(古音記)雙椅(倚)垂房
糾枝還㑹(古音係)徙靡澹淡隨波闇藹(古音意)東西施翼猗
狔豐沛(古音嬖椅相屬也垂房花作房生也糾枝枝曲下垂也還㑹謂相交也徙靡澹淡言木枝動摇)
(于水波之上相為掩映東西施翼謂枝兩向施布如鳥翼然猗狔柔弱貌豐沛多也)緑葉紫裹朱
莖白蒂纖條悲鳴聲似竽籟(古音利)清濁相和五變四㑹
(古音係)感心動耳迴膓傷氣孤子寡婦寒心酸鼻(避)長吏
隳(灰)官賢士失志(五變五音之變四㑹謂四方之聲與之相㑹合能迴轉人膓傷損人氣使)
(若孤寡之悲悽隳官失志之感慨也)愁思無已歎息垂淚登髙逺望使人
心瘁盤岸巑(攢)岏(完)振陳磑磑(古音葵)磐石險峻傾﨑崖
隤巖嶇參差縱横相追(巑岏銃山也振起也陳列也磑磑髙貌隤墜也相追勢若逐也)
陬互横牾背穴偃蹠交加累積重疊増益(陬山角也牾逆也穴深處)
(蹠徑也言山之横逆皆深穴而塞人徑石又交加相累重益其髙)狀似砥柱(古音祖)在巫
山下(古音虎二句韻)仰視山巔肅何芊芊(二句韻)炫燿虹蜺(五結)
俯視崝(崢)嶸窐(圭)寥窈㝠不見其底虛聞松聲傾岸洋
洋立而熊經(崝嶸髙峙貌窐寥空深貌岸既將傾水流又迅故立者恐懼如熊攀樹而身僂傴)
久而不去足盡汗出(古音赤)悠悠忽忽怊悵自失(久立恐懼流汗)
(至足)使人心動無故自恐賁育之斷不能為勇(孟賁夏育亦失其勇)
卒愕異物不知所出縰縱(徙)莘華若生於鬼若出於神
狀似走獸或象飛禽譎詭竒偉不可究陳(卒然復有警愕之怪物不)
(知所從來縰縰莘莘衆多貌)上至觀側地蓋底平箕踵漫衍芳草羅
生秋蘭芷蕙江蘺載菁(精)青荃射(夜)干揭車苞并(山形如簸)
(箕之掌而寛大其上芳草羅列而生諸皆草名包并叢生也)薄草靡靡聯延夭夭(古音)
(倚二句韻薄草叢也靡靡相依倚貌夭夭美貌)越香掩掩衆雀嗷嗷雌雄相失
哀鳴相號(平聲越香謂香氣超越掩掩香氣貌)王雎鸝黄正㝠楚鳩姊歸
思婦垂雞髙巢(古音稠)其鳴喈喈當年遨遊更唱迭和赴
曲隨流(皆鳥名姊歸因婦人思歸而得名故云思歸髙巢其巢髙也赴曲者鳥之哀鳴有同歌曲故言)
(赴曲隨流者隨鳥類而成曲)有方之士羡門髙谿上成鬱林公樂聚
榖(方法術也舊註仙人有羡門髙誓谿疑是誓字愚謂谿字不韻應作谷與榖韻上成等張銑曰皆古之名)
(術士)進純犧禱璇室醮諸神禮太乙傳祝已具言辭已畢
(純犧謂純色犧牲也禱祈神也璇室以玉飾室也醮祭也諸神百神也太乙天神祝告神辭也)王乃乗
玉輿駟蒼螭垂旒旌斾合諧(古音奚)紬(抽)大弦而雅聲流
洌風過而増悲哀(古音噫)於是詞謳令人惏(凛)悷(吏)憯(慘)
悽脅息増欷(駟蒼螭謂以螭龍為駟也合諧旌斾相和之貌紬引也言引大樂之弦使雅聲流暢)
(也洌風寒風也)於是乃縱獵者基趾如星傳言羽獵銜枚無聲
弓弩不發罘(浮)䍐(罕)不傾涉漭漭馳苹苹(罘䍐網也傾猶施也漭漭)
(水廣逺貌苹苹草聚生貌)飛鳥未及起走獸未及發(古音歇)彌節奄忽
蹄足灑血(古音綌)舉功先得獲車已實(彌節猶駐節也奄忽少時也言鳥獸)
(未及飛走少時而蹄足之上皆已灑血也獲車載獵所得獸車舉其先得者其車已滿矣)王將欲徃
見之必先齋戒差時擇日簡輿玄服(古音逼玄服法服也簡輿車修法服)
建雲斾蜺為旌翠為蓋(古音記)風起雨止千里而逝蓋發
蒙徃自㑹(古音係風雨言疾也王至廟如發其䝉自與神㑹也)思萬方憂國害開
賢聖輔不逮(開導賢聖使之進用其謀猷以輔已不逮此陳諌於王也)九竅通鬱精
神察滯(古音帶)延年益壽千萬歲(凡人九竅患精氣鬱滯今得人佐理則九竅通)
(暢精神明爽得以察去其滯故延年益壽此言不必徃遊之意而諷以憂國用賢矣)
題髙唐
按髙唐賦始叙雲氣之婀娜以至山水之嶔巖激薄
猛獸麟蟲林木詭怪以至觀側之底平芳草飛禽神
仙禱祠謳歌畋獵匪不畢陳而終之以規諫形容迫
似宛肖丹青蓋楚辭之變體漢賦之權輿也子虛上
林實踵此而發揮暢大之耳矧其通篇閒雅委婉舒
徐令人且悲且愕且歌且謠是亦風人之極思而其
末猶有深意謂求神女與交㑹不若用賢人以輔政
其福利為無窮也三山顔達龍曰宋玉髙唐賦之醜
者不知何所見而云然
神女賦
楚襄王與宋玉遊於雲夢之浦使玉賦髙唐之事其夜
玉寢夢與神女遇其狀甚麗玉異之明日以白王(張鳯翼曰)
(乃玉夢非王夢也舊作王夢則於下若此盛矣處不通且白字應體貼未有君白臣之理今改正)王曰
其夢若何玉對曰晡夕之後精神怳忽若有所喜(古去聲)
紛紛擾擾未知何意目色髣髴乍若有記見一婦人狀
甚竒異寐而夢之寤不自識(音志)罔兮不樂悵爾失志於
是撫心定氣復見所夢王曰狀如何也玉曰茂矣美矣
諸好備矣盛矣麗矣難測究矣上古既無世所未見瓌
姿瑋態不可勝讚(古音薦)其始來也耀乎若白日初出照
屋梁其少進也皎若明月舒其光須臾之間美貌横生
燁兮如花温乎如瑩(瑩玉色也)五色並馳不可殫形詳而觀
之奪人目精其盛飾也則羅紈綺繢盛文章極服妙綵
照萬方振繡衣被袿(圭)裳穠不短纖不長步裔裔兮曜
殿堂忽兮改容婉若游龍乗雲翔媠(妥)被服侻(脫)薄裝
(媠解也侻脫也)沐蘭澤含若芳性和適宜侍旁順序卑調心腸
(卑弱也言性靈和適心腸調順宜侍於君之旁也)王曰若此盛矣試為寡人賦
之玉曰唯唯夫何神女之姣麗兮含隂陽之渥飾被華
藻之可好兮若翡翠之奮翼(渥飾謂穠豔也含猶言鍾也)其象無雙
其美無極毛嬙鄣袂不足程式西施掩面比之無色近
之既妖逺之有望骨法多竒應君之相視之盈目孰者
克尚私心獨悅樂之無量交希恩疎不可盡暢他人莫
覩玉覽其狀其狀峨峨何可極言貌豐盈以莊姝兮苞
温潤之玉顔眸子炯其精朗兮瞭多美而可觀眉聯娟
以蛾揚兮朱脣的其若丹素質幹之醲實兮志解泰而
體閒既姽嫿(獲)於幽靜兮又婆娑乎人間(解泰尚素也體閒安舒也)
(姽閒也嫿靜好也)宜髙殿以廣意兮翼放縱而綽寛動霧縠以
徐步兮拂墀聲之珊珊望余帷而延視兮若流波之將
瀾奮長袖以正袵兮立躑躅而不安澹清靜其愔嫕(意)
兮性沈詳而不煩(澹靜貌愔和也嫕柔順也不煩靜也)時容與以微動兮
志未可乎得原意似近而既逺兮若將來而復旋褰余
幬(儔)而請御兮願盡心之惓惓懐貞諒之潔清兮卒與
我乎相難陳嘉辭而云對兮味芬芳其若蘭精交接以
來徃兮心凱康以樂歡神獨亨而未結兮魂㷀㷀以無
端含然諾其不分兮喟揚音而哀歎(平聲)頩(并)薄怒以自
持兮曾不可乎犯干(亨通也結諧也頩色也持守也顔色含怒竟自持守不可以非禮犯)
(之)於是搖珮飾鳴玉鸞整衣服歛容顔顧女師命太傅
歡情未接將辭而去遷延引身不可親附似逝未行中
若相首(古音狩)目略微眄精彩相授志態横出不可勝記
意離未絶神心怖覆(古音阜)禮不遑訖辭不及究(怖覆謂恐怖而)
(反覆也)願假須臾神女稱遽徊腸傷氣顛倒失據闇然而
㝠忽不知處情獨私懐誰者可語(去聲)惆悵垂涕求之至
曙
題神女賦
張鳯翼曰此乃玉夢非王夢也舊作王夢則于下若
此盛矣處不通且白字應體貼未有君白臣之理愚
謂白字對字俱不宜屬之君張之言是也然此皆其
小者讀此賦必明作者之意苟得其意則為玉夢無
疑或問作者之意曰諷也或問好色之賦目欲顔而
心顧義是之謂諷今此無有何以為諷曰彼之諷在
詞之中此之諷在詞之表或問何以曰楚襄聞先王
之夢巫山女也徘徊眷顧亦冀與之遇玉乃託夢言
之意謂佳麗而不可親薄怒而不可犯亟去而不可
留是真絶世神女也彼薦枕席而行雲雨無乃非貞
亮之潔清乎王之妄念可以解矣是玉之所為諷也
嗟夫不特夢寐神女為然物有貞而不可覬事有淫
而不可成者皆此類也玉之辭誠婉而其意誠規愚
病從來讀者未察故表出之若夫洛神之賦徒誇窈
窕而寄悲思匪有關于世教也君子又奚取乎
風賦(時襄王驕奢故玉作此賦以諷之)
楚襄王遊於蘭臺之宫(蘭臺臺名)宋玉景差侍有風䬃然而
至(景差亦楚大夫䬃然風聲也)王乃披襟而當之曰快哉此風寡人
所與庶人共者邪(披衣當風快其京也)宋玉對曰此獨大王之風
耳庶人安得而共之王曰夫風者天地之氣溥暢而至
不擇貴賤髙下而加焉今子獨以為寡人之風豈有說
乎宋玉對曰臣聞於師枳句(鉤)來巢空穴來風(師屈原也枳木)
(名句謂多屈曲可以為巢故鳥多巢之空穴謂門户之穴可以通氣故風多從之)其所託者然
則風氣殊焉(雖同託空穴其於清濁亦殊矣)王曰夫風始安生哉宋玉
對曰夫風生於地起於青蘋之未侵淫谿谷盛怒於土
囊之口(古音苦)縁太山之阿舞於松栢之下(古音虎)飄忽淜
滂激揚熛怒(古上聲)耾耾(宏)雷聲迴穴錯迕蹷石伐木梢
殺林莽(古音姥土囊谷口也淜滂風擊物聲熛火飛也耾耾風聲迴穴風不定貌錯迕雜錯交迕也蹷)
(動也梢剽也風之盛也如此)至其將衰也被麗披離衝孔動楗(徤)眴
(絢)渙粲爛離散轉移(移與離韻被麗披離四散之貌楗拒門也言風之將輕衝穴動門而)
(已)故其清涼雄風則飄舉升降(古音洪)乗凌髙城入於深
宫(宫降韻)邸華葉而振氣徘徊於桂椒之間翺翔於激水
之上(古音常)將擊芙蓉之精獵蕙草離秦蘅(古音杭)槩新夷
被稊(梯)楊迴穴衡陵蕭條衆芳然後倘佯中庭北上玉
堂躋於羅帷經於洞房迺得為大王之風也(邸觸也精與菁古字)
(通獵歴也秦秦芁蘅杜蘅新夷一名留夷稊者楊之秀也言雄風之起凌越翺翔於城水之上而邸觸香木芳)
(草也倘佯猶盤旋不定也躋升也經入也此乃大王之風)故其風中人狀直憯悽惏
慄(厲)清涼増欷(去聲二句韻憯悽惏慄寒貌其清涼使人歎美)王曰善哉論事
夫庶人之風豈可聞乎宋玉對曰夫庶人之風塕(一孔)然
起於窮巷之間堀堁(課)揚塵勃鬱煩寃衝孔襲門(古音民塕)
(風起之貌堀突也堁塵也勃鬱煩寃風迴旋之貌襲入也)動沙塸(謳)吹死灰(古音虚)駭
溷濁揚腐餘邪薄入甕牖至於室廬(塸沙堆也腐餘臭也)故其風
中人狀直憞(音墜)溷鬱邑歐(驅)温致濕中心慘怛生病造
熱中脣為胗得目為䁾啗(噉)齰(側)嗽獲死生不卒此所
謂庶人之雌風也(惡也溷亂也鬱邑憂也惡風中人如此歐温濕之氣而來令人生病寒)
(盛則生熱胗脣傷䁾囙疾啗齰嗽獲中風口動之貌風疾既甚言死而未即死言生而又有疾故曰不卒風以)
(雌雄分其言使之然也知其雄而不侈知其雌而不忘斯善矣此所謂諷也)
題風賦
夫風豈有雌雄人自雌雄耳以雌雄之人而當天風
之飄颯判乎其欣喜悲戚之不相侔也則謂風有雌
雄亦可抑不特風雪月雨露莫不皆然喜心感者撫
景而興懐悲心感者觸處而撆涕何者情能變物而
物不能以變情也昔京都貴人聚而夜飲襲貂衣圍
紅爐相與言曰冬已深矣煖而不寒氣候之不正也
其僕隷凍不能忍抗聲答曰堂上之氣候不正堂下
之氣候甚正聞者皆為之一噱人君茍知此意則加
志窮民又烏能已故宋玉此賦大有禆于世教也
登徒子好色賦(假辭以為諫)
大夫登徒子侍於楚襄王短宋玉曰玉為人體貌閑麗
口多微辭又性好色願王勿與出入後宫王以登徒子
之言問於宋玉玉曰體貌閑麗所受於天也口多微辭
所學於師也至於好色臣無有也王曰子不好色亦有
說乎有說則止無說則退玉曰天下之佳人莫若楚國
楚國之麗者莫若臣里臣里之美者莫若臣東家之子
臣東家之子増之一分則太長減之一分則太短著粉
則太白施朱則太赤眉如翠羽肌如白雪腰如束素齒
如含貝嫣然一笑惑陽城迷下蔡然此女登墻闚臣三
年至今未許也登徒子則不然其妻蓬頭攣耳齞(彦)脣
歴齒旁行踽(雨)僂(縷)又疥且痔登徒子悅之使有五子
王熟察之誰為好色者矣是時秦章華大夫在側因進
而稱曰今夫宋玉盛稱隣之女以為美色愚亂之耶臣
自以為守德謂不如彼矣(章華大夫楚人入仕於秦時使楚因聞玉之言故疑其不)
(免為所惑亂者臣則所守者德不若是矣此亦玉假託之之辭)且夫南楚窮巷之妾焉
足為大王言乎若臣之陋目所曾覩者未敢云也王曰
試為寡人說之大夫曰唯唯
臣少曾逺遊周覽九土足歴五都(九州之土五方之都)出咸陽熈
邯鄲從容鄭衛湊洧之間(熈戲也湊洧鄭二水名)是時向春之末
迎夏之陽鶬鶊喈喈羣女出桑此郊之姝華色含光體
美容冶不待飾粧臣觀其麗者因稱詩曰遵大路兮攬
子袪(古音顧)贈以芳華辭甚妙(古音暮)於是處子怳若有望
而不來忽若有來而不見意宻體疎俯仰異觀(去聲)含喜
微笑竊視流眄(處女未嫁者言若有相望而守禮不來情意已宻而形體疎逺)復稱詩
曰寤春風兮發鮮榮絜齋俟兮惠音聲贈我如此兮不
如無生(處子稱詩以答大夫寤見也言見春發榮乃先齋戒以待惠我好音而今贈我大路之詩我則)
(不如無生言不受也)因遷延而辭避蓋徒以微辭相感動精神相
依慿目欲其顔心顧其義(古音俄)揚詩守禮終不過差(古音)
(磋)故足稱也於是楚王稱善宋玉遂不退(宋玉於隣女之窺而三年)
(不許亦顧義之意也)
題登徒子好色賦
夫别嫌明微賦之文也委婉冲融賦之讓也隂陽順
理賦之貞也超脫清和賦之雅也發乎性情而止乎
禮義賦之本也五者備賦乎賦乎愚讀宋玉登徒子
賦曰玉好色勿與出入後宫何其野而不文至所受
於天所學於師何其誇而不讓登墻相窺何其淫而
不貞俚及疥痔之談何其鄙而不雅及至卒章以微
詞相感動精神相依慿目欲其顔心顧其義揚詩守
禮終不過差則作而歎曰美哉得其本乎是不可以
枝葉而棄其靈根也於是斷自章華大夫以下而熟
誦之
屈宋古音義卷三
