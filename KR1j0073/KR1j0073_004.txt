屈宋古音義跋
夫古今聲音必有異也故以今音讀今以古音讀古句
讀不齟于脣吻精義自繹于天衷確乎不可易之道也
自唐以來皆以今音讀古之辭賦一有不諧則一曰叶
百有不諧則百曰叶借叶之一字而盡該千百字之變
豈不至易而至簡然而古音亡矣古音既亡則昔人依
永諧聲之義泯泯于後世不可謂非闕事也呉才老楊
用修有志復古著韻補古音叢目諸書庶幾卓然其不
惑然察其意尚依違于叶音可否之間又未嘗㑹稡秦
漢之先究極上古必然之韻故其稽援雖博終未能頓
革舊習而詩易辭賦卒不可讀如故也余少受詩家庭
先人木山公嘗曰叶音之說吾終不信以近世律絶之
詩叶者且寡乃舉三百篇盡謂之叶豈理也哉然所從
來逺未易遽明爾豎子他日有悟毋忘吾所欲論著矣
余於時黙識教言若介于胸臆故上綜徃古篇籍更相
觸證久之豁然自信也獨弱侯先生論與余合抑何其
寥寥乎近有搢紳不知古音者或告之曰馬古音姥渠
乃呼其從者曰牽我姥來從者愕然座客皆笑夫用古
于今人之笑也則用今于古古人之笑可知故自叶音
之說以來賢聖之咥然于地下也久矣余不得不力為
之辯暢呉楊之㫖洗今古之陋實余肝膈所拳拳矣惜
著論也晚未及報命于先人又筆力短淺不足以發余
之弗克負荷罪矣夫萬歴甲寅春人日陳第書于江心
寺之浩然樓
