屈宋古音義小學類三(韻書之屬)
提要
臣等謹案屈宋古音義三卷明陳第撰第既
撰毛詩古音攷復以楚辭去風人未逺亦古
音之遺乃取屈原所著離騷等二十五篇除
其天問一篇得二十四篇又取宋玉九辯九
篇招魂一篇益以文選所載髙唐賦神女賦
風賦登徒子好色賦四篇得十四篇共三十
八篇其中韻與今殊者二百三十四字各推
其本音與毛詩古音考互相發明惟每字列
本證其旁證則間附字下不另為條體例小
異以前書已明故也書凡一卷其二二卷則
舉三十八篇各為箋注而音仍分見諸句下
葢以參考古音因及訓詁遂附録其後兼以
音義為名卷帙相連非别一書故不析置集
部仍與毛詩古音考同入小學類焉乾隆四
十三年七月恭校上
總纂官臣紀昀臣陸錫熊臣孫士毅
總校官臣陸費墀
屈宋古音義原序
夫楚辭莫妙于屈宋也屈原之作變動無常淜沛不滯
體既獨造文亦赴之蓋千古之絶唱也宋玉之作纎麗
而新悲痛而婉體製頗沿於其師風諫有補于其國亦
屈原之流亞也景差嚴忌東方朔王褒劉向王逸輩雖
踵而效之終弗逮矣余獨慨夫注屈宋者率不論其音
故聲韻不諧間有論音者又率以叶韻槩之何其不思
之甚也夫毛詩易象之音若日月中天耿然不可易矣
今考之屈宋其音徃徃與詩易合其詩易所無者又徃
徃與周秦漢魏之歌謡詩賦合其為上世之音何疑自
唐顔師古太子賢注兩漢書於長卿子雲孟堅平子諸
賦音有與時乖者直以合韻叶音當之後儒相縁不復
致思故自毛詩易象楚辭漢賦與凡古昔有韻之篇悉
委于叶之一字矣夫顔師古太子賢豈不稱博雅之士
但未嘗力稽于徃古合併乎羣書是以一時之誤而階
千載之憒憒耳余實深慨而嘆息之徃年編輯毛詩古
音攷已災木矣竊念少好楚辭楚辭之中尤好屈宋一
一以古音讀之聲韻頗諧故復集此一編公之同好噫
豈惟屈宋是為將以羽翼夫毛詩使天下後世篤信古
音而不疑是區區論著之夙心也已萬歴癸丑除前一
日陳第書于東甌江心寺
附凡例四則
一曩余輯毛詩古音攷其音合于古而異于今者凡五
百字今檢屈宋音與毛詩同者八十餘字則提其本
音直註云詳見毛詩古音攷其毛詩所無者一百五
十餘字輒旁引他書以相質證俾讀者一遊目於此
已得其大㫖至于本文韻脚復注云古音某庶幾迎
刃而解矣凡此皆以發明古音以見叶音之說謬也
一余初録屈宋辭賦只存其正文不著註友人謂無註
難讀因取舊註刪潤之間亦附以鄙意然從前註楚
辭者或以一二句三四句斷章雖解其義而其韻混
淆未易曉也如離騷屢次轉韻其韻之多有至八句
十二句為一韻者招魂亦屢次轉韻韻之多有至十
六句二十句為一韻者今余一以韻為斷若惜徃日
悲囘風有以二十句二十二句二十四句為一韻者
其韻既長不得不分而注之然亦書於其下其他二
句三句韻者亦明書之故一開卷若指諸掌此則竊
取之微意也
一楚辭板刻最多句字多寡異同不可勝詰今惟取王
叔師章句朱考亭集註叅校之大都依考亭者居多
以其校讐援引已悉更不復取之他本也
一余徃讀楚辭及兩漢魏晉諸賦率題數語於後知於
義無當然實據一得之見非敢攘襲前人成說以為
己私珍也彚成一帙名曰辭賦漫題委之篋中久矣
茲取題屈宋者附于其後以請正好古君子餘無所
附者仍置之故篋云
