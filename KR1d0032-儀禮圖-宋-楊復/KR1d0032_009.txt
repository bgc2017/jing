儀禮圖卷九宋楊復撰
公食大夫禮第九(食音嗣○鄭目錄曰主國君以禮食小聘大夫之禮○疏曰下文云六豆)
(六簋又設庶羞十六豆此是下大夫小聘之禮下乃别云上大夫八豆八)
(簋庶羞二十豆是食上大夫之法若然聘禮據侯伯之大聘此篇據小聘)
(大夫者周公設經互見為義又此篇魚腸胃倫膚皆七亦下大夫之禮若)
(上大夫則若九若十一公食於五禮屬嘉禮)
公食大夫之禮○使大夫戒各以其爵(戒猶告也告之必使同班敵者)
(易以相親敬)上介出請入告(問所以為來事)三辭(為旣先受賜不敢當)賓出拜
辱(拜使者屈辱來迎已)大夫不荅拜將命(不荅拜為人使也將猶致也)賓再拜
稽首(受命)大夫還(復於君)賓不拜送遂從之(不拜送者為從之不終事)賓
朝服即位于大門外如聘(於是朝服則初時玄端如聘亦入于次俟○疏曰在館拜)
(戒即玄端今入次乃著朝服)○記不宿戒(食禮輕也前期三日為戒前期一日申戒為宿)戒
不速(食賓之朝夙興戒之賓則從戒者而來不復召)賓之乘車在大門外西方
北面立(凡賓即朝將至下行而後車還立于西方賓及位而止卿大夫之位當車前○疏曰大行人上)
(公朝位賓主之間九十步侯伯七十步子男五十步又云凡諸侯之卿其禮各下其君二等以下及大夫士皆)
(如之)
右戒賓賓從
即位具(主人也擯者俟君於大門外卿大夫士序及宰夫具其饌物皆於廟門之外)羹定(肉謂)
(之羹定猶熟也著之者下以為節)甸人陳鼎七當門南面西上設扄鼏
鼏若束若編(七鼎一大牢也甸人冢宰之屬兼亨人者南面西上以其為賓統於外也扄鼎扛所以舉)
(之者也凡鼎鼏蓋以茅為之長則束本短則編其中央○疏曰此亦一大牢而上鼎者食禮輕無鮮魚鮮腊)
設洗如饗(必如饗者先饗後食如其近者也饗禮亡燕禮則設洗於阼階東南)小臣具槃
匜在東堂下(匜以支反○為公盥也公尊不就洗小臣於小賓客饗食掌正君服位)宰夫
設筵加席几(設筵於戶西南面而左几公不賓至授几者親設湆醬可以略此)無尊(主於)
(食不獻酬)飲酒漿飲俟于東房(飲酒清酒也漿飲酨漿也其俟奠於豐上也飲酒先言飲)
(明非獻酬之酒也漿飲先言漿别於六飲也○疏曰酨之言載以汁滓相載故云酨飲酒先言飲此擬酳口異)
(於獻酬酒六飲為渴而飲此漿為酳口故異之)凡宰夫之具饌于東房(凡非一也飲酒)
(之具宰夫所掌也酒漿不在凡中者雖無尊猶嫌在堂)○記不授几(異於聘禮禮賓時公親几)
無阼席(公不坐)亨于門外東方(必於門外者大夫之事也東方者主陽)司宫
具几與蒲筵當緇布純加萑席尋玄帛純皆卷自末(司宫)
(大宰之屬掌宫廟者也丈六尺曰常半常曰尋純緣也必長筵者以有左右饌也○疏曰賓有戶牖之間南面)
(正饌在左庶羞在右雖不在席上皆陳於席前當席左右其間容人故必長筵也)○宰夫筵出
自東房(筵本在房宰夫敷之也天子諸侯左右房)
右陳器饌
公如賓服迎賓于大門内(不出大門降於國君)大夫納賓(大夫謂上擯也)
(納賓以公命)賓入門左公再拜賓辟再拜稽首(左西方賓位也辟逡遁不)
(敢當君拜也)公揖入賓從(揖入道之)及廟門公揖入(廟禰廟也)賓入三
揖(每曲揖及當碑揖相人偶)至于階三讓(讓先升)公升二等賓升(遠下人君)
(○疏曰亦取君行一臣行二之義也)大夫立于東夾南西面北上(東夾南東西節)
(也取節於夾明東於堂○疏曰此主國卿大夫立位序西為正堂序東有夾室立于夾室之南是東於堂也)
士立于門東北面西上(統於門者非其正位辟賓在此○疏曰燕禮大射士在西方東)
(面北上不統於門今統於門者以賓在門西辟賓在此非正位故也)小臣東堂下南面西
上宰東夾北西面南上(宰宰夫之屬也)内官之士在宰東北西
面南上(夫人之官内宰之屬自卿大夫至此不先即位從君而入者明助君饗食賓自無事)介門
西北面西上(西上自統於賓也然則承擯以下立于士西少進東上○疏曰不言上擯者上擯有)
(事其位不定故不言)
右迎賓即位
公當楣北鄕至再拜賓降也公再拜(楣謂之梁至再拜者興禮俟賓嘉其)
(來也公再拜賓降矣○疏曰至再拜者公方一拜賓即降公再拜者賓降後又一拜本當再拜故皆以再拜言)
(之)賓西階東北面荅拜(西階東少就主君敬也)擯者辭(辭拜於下)拜也
公降一等辭曰寡君從子雖將拜興也(賓降再拜公降擯者釋辭矣賓)
(猶降終其再拜稽首興起也)賓粟階升不拜(自以已拜也粟實栗也不拾級連步趨主國君)
(之命不拾級而下曰辵○辵勑略反)命之成拜階上北面再拜稽首(賓降拜主)
(君辭之賓雖終拜於主君之意猶為不成○疏曰賓終拜於下盡臣之禮為成拜而主君之意猶以為不成故)
(命之升成拜賓遂主君之意故升更拜也)○記卿擯由下(不升堂也○疏曰此謂上擯擯詔賓)
(主升降周旋之事)
右拜至
士舉鼎去鼏於外次入陳鼎于碑南南面西上右人
抽扄坐奠于鼎西南順出自鼎西左人待載(入由東出由西明為)
(賓也○疏曰次入謂序入也)雍人以俎入陳于鼎南旅人南面加匕
于鼎退(旅人雍人之屬旅食者也雍人言入旅人言退文互相備也出入之由亦如舉鼎者匕俎每器)
(一人諸侯官多也)大夫長盥洗東南西面北上序進盥退者與
進者交于前卒盥序進南面匕(長以長幼也序猶更也前洗南)載者西
面(載者左人亦序自鼎東西面於其前大夫匕則載之○疏曰待載時在鼎東南面今大夫鼎北面南匕之)
(左人當載故序自鼎東西面俎當鼎南則載者在鼎南稍東)魚腊飪(飪熟也食禮宜熟饗有腥者)
載體進奏(體謂牲與腊也奏謂皮膚之理也進其理本在前下大夫體七个○疏曰進其理本在前)
(者此謂生人食法故進本本謂近上者若祭祀則進末故少牢云進末鄭云變於食生是也)魚七縮
俎寢右(右首也寢右進鬐也乾魚進腴多骨鯁○疏曰縮縱也魚在俎為縱於人亦横賓在戶牖之間)
(南面俎則東西陳之魚在俎首在右腹腴鄉南鬐脊也進脊在北鄉賓是取脊少骨鯁者以優賓也若祭祀則)
(進腴以鬼神尚氣腴者氣之所聚故少牢進腴是也)腸胃七同俎(以其同類也不異其牛羊腴賤)
(也此俎實凡二十八○疏曰牛羊同是畜類又其股腴賤故略之同俎也牛羊各有腸胃各七四七二十八也)
倫膚七(倫理也謂精理滑脆者○疏曰倫膚謂豕之皮革為之)腸胃膚皆横諸俎
垂之(順其在牲之性也腸胃垂及俎拒)大夫既匕匕奠于鼎逆退復位
(事異宜由便也士匕載者又待設俎)
公降盥(將設醬)賓降公辭(辭其從已)卒盥公壹揖壹讓公升賓
升(揖讓皆壹殺於初)宰夫自東房授醯醬(授授公也醯醬以醯和醬)公設之
(以其為饌本)賓辭北面坐遷而東遷所(東遷所奠之東側其故處○疏曰君設當)
(席中故東遷之辟君設處側近也近其故處)公立于序内西鄕(不立阼階上示親饌)賓
立于階西疑立(不立階上以主君離阼也疑正立也自定之貌)宰夫自東房薦
豆六設于醬東西上韭菹以東醓醢昌本昌本南麋臡
(臡奴兮反○醓醢醢有醓昌本昌蒲本菹也醢有骨謂之臡菁蓂菁菹也)士設俎于豆南西
上牛羊豕魚在牛南腊腸胃亞之(亞次也不言䋫錯俎尊)膚以為
特(直豕與腸胃東也特膚者出下牲賤)旅人取匕甸人舉鼎順出奠于其
所(以其空也其所謂當門)宰夫設黍稷六簋于俎西二以並東北
上黍當牛俎其西稷錯以終南陳(並併也)○記贊者盥從
俎升(疏曰豆亦從下升不言從者贊者不佐祭豆直佐祭俎也)上贊下大夫也(上謂堂上)
(擯贊者事相近以佐上下為名)
右公設醯醬遂薦豆設俎簋
大羹湆不和實于鐙宰右執鐙左執蓋由門入升自阼
階盡階不升堂授公以蓋降出入反位(鐙音登○大羹湆煮肉汁也大)
(古之羹不和無鹽菜瓦豆謂之鐙宰謂大宰宰夫之長也有蓋者饌自外入為風塵)公設之于醬
西賓辭坐遷之(亦東遷所)宰夫設鉶四于豆西東上牛以西
羊羊南豕豕以東牛(鉶音刑○鉶菜和羹之器○疏曰羹在鉶言之謂之鉶羹據器言之)
(謂之鉶鼎正鼎之後設之謂之陪鼎入庶羞言之謂之羞鼎其實一也)飲酒實于觶加于
豐(豐所以承觶者也如豆而卑)宰夫右執觶左執豐進設于豆東(食有)
(酒者優賓也設于豆東不舉也燕禮記曰凡奠者於左○疏曰案下文宰夫執漿飲賓興受唯用漿酳口不用)
(酒今主人猶設之是優賓也此酒不用故奠于豆東○今案上文飲酒漿飲俟于東房疏云酒漿皆以酳口此)
(又云漿以酳口不用酒今主人猶設之所以優賓两說牴牾不同又按下文祭飲酒於上豆之間魚腊醬湆不)
(祭夫魚腊醬湆不祭而祭飲酒則知酒以優賓但賓不舉爾豈酳口之物哉當以優賓之義為正)宰夫
東面坐啓簋會各郤于其西(食簋蓋也亦一一合郤之各當其簋之西)○記
鉶芼牛藿羊苦豕薇皆有滑(藿豆葉也苦苦茶也滑堇荁之屬)
右公設大羹遂設鉶實觶
贊者負東房南面告具于公(負東房負房戶而立也南面者欲得鄕公與賓也)
公再拜揖食(再拜拜賓饌具)賓降拜(荅公拜)公辭賓升再拜稽首
(不言成拜降未拜)賓升席坐取韭菹以辯擩于醢上豆之間祭
(擩猶染也)贊者東面坐取黍實于左手辯又取稷辯反于右
手興以授賓賓祭之(取授以右手便也賓亦興受坐祭之於豆祭也獨云贊興優賓也少)
(儀曰受立授立不坐○疏曰此所授者皆謂遠賓者近雖不授亦祭之)三牲之肺不離贊
者辯取之壹以授賓(肺不離者&KR1951;之也不言&KR1951;&KR1951;則祭肺也此舉肺不離而&KR1951;之便賓祭)
(也祭離肺者絶肺祭也壹猶稍也)賓興受坐祭(於是云賓興受坐祭重牲也賓亦每肺興受祭)
(於豆祭)挩手扱上鉶以柶辯擩之上鉶之間祭(扱以柶扱其鉶菜也)
(挩拭也拭以巾)祭飲酒於上豆之間魚腊醬湆不祭(不祭者非食物之盛)
(者)
右賓祭正饌
宰夫授公飯粱公設之于湆西賓北面辭坐遷之(既告具矣)
(而又設此殷勤之加也遷而西之以其東上也)公與賓皆復初位(位序内階西)宰夫
膳稻于粱西(膳猶進也進稻粱者以簠)士羞庶羞皆有大蓋執豆如
宰(羞進也庶衆也進衆珍味可進者大以肥美者特為臠所以祭也魚或謂之膴膴大也唯醢醬無大如宰)
(如其進大羹湆右執豆左執蓋)先者反之由門入升自西階(庶羞多羞人不足則)
(相授於階上復出取也)先者一人升設于稻南簋西間容人(簋西黍稷)
(西也必言稻南者明庶羞加不與正豆併也閒容人者賓當從閒往來也)旁四列西北上(不統)
(於正饌者雖加自是一禮是所謂羹胾中别○疏曰曲禮曰左殽右胾殽此謂之羹一也為正饌謂切肉即庶)
(羞正饌東庶羞西間容人是中别)膷以東臐膮牛炙(膷音香臐許云反膮呼堯反炙章夜)
(反○膷臐膮今時&KR0751;也牛曰膷羊曰臐豕曰膮皆香美之名也○&KR0751;火各反)炙南醢以西牛
胾醢牛鮨(鮨臣之反○先設醢䋫之以次也内則謂鮨為膾然則膾用鮨)鮨南羊炙以
東羊胾醢豕炙炙南醢以西豕胾芥醬魚膾(芥醬芥實醬也内則)
(曰膾春用葱秋用芥)衆人騰羞者盡階不升堂授以蓋降出(騰當作媵)
(媵送也授授先者一人)○記簠有蓋幂(稻粱將食乃設去會於房蓋以幂幂巾也)凡炙
無醬(疏曰言凡者欲解儀禮一部之内牛羊豕炙皆無醬已有鹹和若今之人食炙然)
右公設飯粱為加饌先
贊者負東房告備于公(復告庶羞具者以其異饌)贊升賓(以公命命實升席)
賓坐席末取梁即稻祭于醬湆間(即就也祭稻粱不於豆祭祭加宜於加)
贊者北面坐辯取庶羞之大興一以授賓賓受兼壹祭
之(壹壹受之而兼一祭之庶羞輕也自祭之於膷臐之間以異饌也)賓降拜(拜庶羞)公辭
賓升再拜稽首公荅再拜
右賓祭加饌
賓北面自閒坐左擁簋粱右執湆以降(自閒坐由兩饌之閒也擁抱也)
(必取粱者公所設也以之降者堂尊處欲食於階下然也)公辭賓西面坐奠于階西
東面對西面坐取之栗階升北面反奠于其所降辭公(奠而)
(後對成其意也降辭公敬也必辭公者為其尊而親臨已食侍食贊者之事)公許賓升公揖
退于箱(箱東夾之前俟事之處)擯者退負東塾而立(無事)賓坐遂卷
加席公不辭(贊者以告公公聽之重來優賓○疏曰公既在序外賓食在戶西若不告公公何以)
(知之明知贊者告公也公來則勞賓不來則賓不勞故不來者所以優饒賓也)賓三飯以湆醬
(每飯歠湆以肴擩醬食正饌也三飯而止君子食不求飽不言其肴優賓○疏曰特牲少牢尸食時舉殽皆言)
(次第此不言者任賓取之是優賓也)宰夫執觶漿飲與其豐以進(此進潄也非為)
(卒食為將有事緣賓意欲自潔清)
賓挩手興受(受觶)宰夫設其豐于稻西(酒在東醬在西是所謂左酒右醬)
庭實設(乘皮)賓坐祭遂飲奠于豐上(飲潄)
右賓食正饌
公受宰夫束帛以侑西鄕立(束帛十端帛也侑猶勸也主國君以為食賓殷勤之)
(意未至復發幣以勸之欲用深安賓也西鄕立序内位也受束帛于序端)賓降筵北面(以君將有)
(命也北面於西階上)擯者進相幣(為君釋幣辭於賓)賓降辭幣升聽命(降辭)
(幣主國君又命之升聽命釋許辭)降拜(當拜受幣)公辭賓升再拜稽首受幣
當東楹北面(主國君南面授之當東楹者欲得君行一臣行二也)退西楹西東面
立(俟主國君送幣也退不負序以將降)公壹拜賓降也公再拜(賓不敢俟成拜)介
逆出(以賓事畢)賓北面揖執庭實以出(揖執者示親受)公降立(俟賓反)
上介受賓幣從者訝受皮(從者府史之屬訝迎也)
右侑幣
賓入門左沒霤北面再拜稽首(便退則食禮未卒不退則嫌更入行拜若欲從)
(此退)公辭(止其拜使之卒食)揖讓如初升賓再拜稽首公荅再拜
(賓拜拜主國君之厚意賓揖介入復位)賓降辭公如初(將復食)賓升公揖退
于箱賓卒食會飯三飲(卒己也已食會飯三潄漿也會飯謂黍稷也此食黍稷則初將)
(食稻粱○疏曰知會飯是黍稷者上文云宰夫東面坐啓簋會各郤于其西此云食者飯知是黍稷)不以
醬湆(不復用正饌也初時食加飯用正饌此食正飯用庶羞互相成也後言湆者湆或時後用○今案注)
(云初時食加飯謂食稻粱用正饌謂以肴擩醬食正饌也此食正飯謂食黍稷也但用庶羞則經無其文若可)
(疑者據下文上大夫庶羞酒飲漿飲庶羞可已注云於食庶羞宰夫又設酒漿以之食庶羞可也以彼證此恐)
(此食會飯有三飲亦食庶羞此注所以有互相成之義也)
右卒食
挩手興北面坐取粱與醬以降西面坐奠于階西(示親徹也)
(不以出者非所當得又以已得侑幣)東面再拜稽首(卒食拜也不北面者異於辭)公降
再拜(荅之也不辭之使升堂明禮有終)
右賓降
介逆出賓出公送于大門内再拜賓不顧(初來揖讓而退不顧退禮)
(略也示難進易退之義)有司卷三牲之俎歸于賓館(卷猶收也無遺之辭也歸)
(俎者實于篚)魚腊不與(不言腸胃膚不與可知)明日賓朝服拜賜于朝
(朝謂大門外)拜食與侑幣皆再拜稽首訝聽之(受其言入告出報也此下)
(大夫有士訝)
右歸賓俎及賓拜賜
上大夫八豆八簋六鉶九俎魚腊皆二俎(記公食上大夫異於下大)
(夫之數豆加葵菹蝸醢四四為列俎加鮮魚鮮腊三三為列無特○疏曰雖無特膚亦為下)魚腸胃
倫膚若九若十有一下大夫則若七若九(此以命數為差也九謂再)
(命者也十一謂三命者也十謂一命者也九或上或下者再命謂小國之卿次國之大夫也卿則曰上夫夫則)
(曰下大國之孤視子男)庶羞西東母過四列(謂上下大夫也○疏曰言西東則上大夫)
(南北五行矣)上大夫庶羞二十加於下大夫以雉兔鶉鴽(鶉音)
(淳鴽音如○鴽無母○疏曰爾雅作□母莊子云田鼠化為鶉月令曰田鼠化為鴽然則一物也)○記
上大夫蒲筵加萑席其純皆如下大夫純(謂三命大夫也孤為賓則)
(莞筵紛純加繅席畫純也○疏曰周禮司几筵云筵國賓于牖前莞筵紛純加繅席畫純與此記三命已下席)
(不同故知彼國賓謂孤也公侯伯之卿三命公之孤四命)上大夫庶羞酒飲漿飲庶
羞可也(於食庶羞宰夫又設酒漿以之食庶羞可也)拜食與侑幣皆再拜稽
首(嫌上大夫不稽首)
右食上大夫禮
若不親食(謂主國君有疾病若他故)使大夫各以其爵朝服以侑幣
致之(執幣以將命)豆實實于罋陳于楹外二以並北陳簋實
實于篚陳于楹内兩楹間二以並南陳(陳罋筐於楹間者象授受於堂)
(中也南北相當以食饌同列耳罋北陳者變於食罋數如豆醢芥醬從焉筐米四)庶羞陳于碑
内(生魚也魚腊從焉上大夫加鮮魚鮮腊雉兔鶉鴽不陳于堂辟正饌)庭實陳于碑外(執乘)
(皮者也不參分庭一在南者以言歸宜近内○疏曰庭實正法皆參分庭一在南而陳之故昏禮記云納徵執)
(皮者參分庭一在南今云碑外繼碑而言近北矣彼參分庭一在南陳之謂在主人之庭參分庭陳之擬與賓)
(向外故近南此陳於客舘擬與賓入内故鄭云以言歸宜近内)牛羊豕陳于門内西方
東上(為其踐汙舘庭使近外)賓朝服以受如受饔禮(朝服食禮輕也)無儐
(以己本宜往)明日賓朝服以拜賜于朝訝聽命(賜亦謂食侑幣)
右不親食
大夫相食親戒速(記異於君者也速召也先就告之歸具旣具復自召之)迎賓于
門外拜至皆如饗拜(饗大夫相饗之禮也)降盥受醬湆侑幣束錦
也皆自阼階降堂受授者升一等(皆者謂受醬受湆受幣也侑用束錦大夫)
(文也降堂謂止階上)賓止也(主人三降賓不從○疏曰主人降堂不至地故賓止不降也)賓執
粱與湆之西序端(不敢食於尊處)主人辭賓反之卷加席主人
辭賓反之辭幣降一等主人從(從辭賓降)受侑幣再拜稽首
主人送幣亦然(敵也○疏曰左氏傳哀十七年孟武伯曰非天子寡君無所稽首若然臣於君)
(乃稽首平敵相施當頓首今言敵而稽首者以食禮相尊敬雖敵亦稽首與臣拜君同故也)辭於主
人降一等主人從(辭謂辭其臨己食)卒食徹于西序端(亦親徹)東
面再拜降出(拜亦拜卒食)其他皆如公食大夫之禮(疏曰其他謂豆)
(數俎體陳設皆不異上陳)○若不親食則公作大夫朝服以侑幣致
之(作使也大夫有故君必使其同爵者為之致禮列國之賓來榮辱之事君臣同)賓受于堂無
儐(與受君禮同)
儀禮圖卷九
