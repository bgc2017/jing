儀禮卷第四
鄕飲酒禮第四儀禮鄭氏注
鄕飲酒之禮主人就先生而謀賓介(主人謂諸侯之)
(鄕大夫也先生鄕中致仕者賓介處士賢者周禮大司徒之職以鄕三物教萬民而賓興)
(之一曰六德知仁聖義忠和二曰六行孝友睦姻任恤三曰六藝禮樂射御書數鄕大夫)
(以正月之吉受法于司徒退而頒之于其鄕吏使各以教其所治以考其德行察其道藝)
(及三年大比而興賢者能者鄕老及鄕大夫帥其吏與其衆寡以禮禮賓之厥明獻賢能)
(之書於王是禮乃三年正月而一行也諸侯之鄕大夫貢士於其君蓋如此云古者年七)
(十而致仕老於鄕里大夫名曰父師士名曰少師而教學焉恒知鄕人之賢者是以大夫)
(就而謀之賢者爲賓其次爲介又其次爲衆賓而與之飲酒是亦將獻之以禮禮賓之也)
(今郡國十月行此飲酒禮以黨正每歲邦索鬼神而祭祀則以禮屬民而飲酒于序以正)
(齒位之說然此篇無正齒位之事焉凡鄉黨飲酒必於民聚之時欲其見化知尚賢尊長)
(也孟子曰天下有逹尊三爵也德也齒也)主人戒賓賓拜辱主人
荅拜乃請賓賓禮辭許主人再拜賓荅拜(戒警)
(也告也拜辱出拜其自屈辱至巳門也請告以其所爲來之事不固辭者素所有志)主
人退賓拜辱(退猶去也去又拜辱者以送謝之)介亦如之(如戒)
(賓也)乃席賓主人介(席敷席也夙興往戒歸而敷席賓席牖前南面主人)
(席阼階上西面介席西階上東面)衆賓之席皆不屬焉(席衆賓於)
(賓席之西不屬者不相續也皆獨坐明其德各特)尊兩壺于房戸間
斯禁有玄酒在西設篚于禁南東肆加二勺
于兩壺(斯禁禁切地無足者玄酒在西上也肆陳也)設洗于阼階
東南南北以堂深東西當東榮水在洗東篚
在洗西南肆(榮屋翼)羹定(肉謂之羹定猶孰也)主人速賓
賓拜辱主人荅拜還賓拜辱(速召也還猶退)介亦如
之(如賓速也)賓及衆賓皆從之(從猶隨也言及衆賓介亦在其中矣)
主人一相迎于門外再拜賓賓荅拜拜介介
荅拜(相主人之吏擯贊傳命者)揖衆賓(差益卑也拜介揖衆賓皆西南面)
主人揖先入(揖揖賓也先入門而西面)賓厭介入門左介
厭衆賓入衆賓皆入門左北上(皆入門西東面賓之屬相)
(厭變於主人也推手曰揖引手曰厭今文皆作揖又曰衆賓皆入左無門)主人與
賓三揖至于階三讓主人升賓升主人阼階
上當楣北面再拜賓西階上當楣北面荅拜
(三揖者將進揖當陳揖當碑揖楣前梁也復拜拜賓至此堂尊之)主人坐取
爵于篚降洗(將獻賓也)賓降(從主人也)主人坐奠爵于
階前辭(重以巳事煩賓也事同曰讓事異曰辭)賓對(對荅也賓主之辭未)
(聞)主人坐取爵興適洗南面坐奠爵于篚下
盥洗(巳盥乃洗爵致絜敬也今文無奠)賓進東北面辭洗(必進)
(東行示情)主人坐奠爵于篚興對賓復位當西序
東面(言復位者明始降時位在此)主人坐取爵沃洗者西
北面(沃洗者主人之羣吏)卒洗主人壹揖壹讓升(俱升古文)
(一作壹)賓拜洗主人坐奠爵遂拜降盥(復盥爲手坋汙)
賓降主人辭賓對復位當西序卒盥揖讓升
賓西階上疑立(疑讀爲疑然從於趙盾之疑疑正立自定之皃)主人
坐取爵實之賓之席前西北面獻賓(獻進也進酒於)
(賓)賓西階上拜主人少退(少退少辟)賓進受爵以
復位主人阼階上拜送爵賓少退(復位復西階上位)
薦脯醢(薦進也進之者主人有司)賓升席自西方(升由下也升必)
(中席)乃設折俎(牲體枝解節折在俎)主人阼階東疑立賓
坐左執爵祭脯醢(坐坐於席祭脯醢者以右手)奠爵于薦
西興右手取肺卻左手執本坐弗繚右絶末
以祭尚左手嚌之興加于俎(興起也肺離之本端厚大者繚)
(猶紾也大夫以上威儀多紾絶之尚左手者明垂紾之乃絶其末嚌嘗也)坐挩手
遂祭酒(挩拭也古文挩作說)興席末坐啐酒(啐亦嘗也)降席
坐奠爵拜告旨執爵興主人阼階上荅拜(降席)
(席西也旨美也)賓西階上北面坐卒爵興坐奠爵遂
拜執爵興主人阼階上荅拜(卒盡也於此盡酒者明此席非)
(專爲飲食起)賓降洗(將酢主人)主人降(亦從賓也降降立阼階東西面)
賓坐奠爵興辭(西階前也)主人對賓坐取爵適洗
南北面主人阼階東南面辭洗賓坐奠爵于
篚興對主人復阼階東西面賓東北面盥坐
取爵卒洗揖讓如初升主人拜洗賓荅拜興
降盥如主人禮賓實爵主人之席前東南面
酢主人主人阼階上拜賓少退主人進受爵
復位賓西階上拜送爵薦脯醢主人升席自
北方設折俎祭如賓禮(祭者祭薦俎及酒亦嚌啐)不告旨
(酒巳物也)自席前適阼階上北面坐卒爵興坐奠
爵遂拜執爵興賓西階上荅拜(自席前者啐酒席末因從)
(北方降由便也)主人坐奠爵于序端阼階上北面再
拜崇酒賓西階上荅拜(東西牆爲之序崇充也言酒惡相充實)
主人坐取觶于篚降洗賓降主人辭降賓不
辭洗立當西序東面(不辭洗者以其將自飲)卒洗楫讓
升賓西階上疑立主人實觶酬賓阼階上北
面坐奠觶遂拜執觶興賓西階上荅拜(酬勸酒也)
(酬之言周忠信爲周)坐祭遂飲卒觶興坐奠觶遂拜執
觶興賓西階上荅拜主人降洗賓降辭如獻
禮升不拜洗(不拜洗殺於獻)賓西階上立主人實觶
賓之席前北面賓西階上拜主人少退卒拜
進坐奠觶于薦西(賓巳拜主人奠其觶)賓辭坐取觶復
位主人阼階上拜送賓北面坐奠觶于薦東
復位(酬酒不舉君子不盡人之歡不竭人之忠以全交也)主人揖降賓
降立于階西當序東面(主人將與介爲禮賓謙不敢居堂上)主
人以介揖讓升拜如賓禮主人坐取爵于東
序端降洗介降主人辭降介辭洗如賓禮升
不拜洗(介禮殺也)介西階上立(不言疑者省文)主人實爵
介之席前西南面獻介介西階上北面拜主
人少退介進北面受爵復位主人介右北面
拜送爵介少退(主人拜于介右降尊以就卑也今文無比面)主人
立于西階東薦脯醢介升席自北方設折俎
祭如賓禮不嚌肺不啐酒不告旨自南方降
席北面坐卒爵興坐奠爵遂拜執爵興主人
介右荅拜(不嚌啐下賓)介降洗主人復阼階降辭
如初(如賓酢之時)卒洗主人盥(盥者當爲介酌)介揖讓升
授主人爵于兩楹之間(就尊南授之介不自酌下賓酒者賓主共)
(之)介西階上立主人實爵酢于西階上介右
坐奠爵遂拜執爵興介荅拜主人坐祭遂飲
卒爵興坐奠爵遂拜執爵興介荅拜主人坐
奠爵于西楹南介右再拜崇酒介荅拜(奠爵西楹)
(南以當獻衆賓)主人復阼階揖降介降立于賓南主
人西南面三拜衆賓衆賓皆荅壹拜(三拜壹拜示徧)
(不備禮也不升拜賤也)主人揖升坐取爵于西楹下降
洗升實爵于西階上獻衆賓衆賓之長升拜
受者三人(長其老者言三人則衆賓多矣)主人拜送(於衆賓右)坐
祭立飲不拜旣爵授主人爵降復位(旣卒也卒爵不)
(拜立飲立授賤者禮簡)衆賓獻則不拜受爵坐祭立飲
(次三人以下也不拜禮彌簡)每一人獻則薦諸其席(謂三人也)
衆賓辯有脯醢(亦每獻薦於其位位在下今文辯皆作徧)主人以
爵降奠于篚(不復用也)揖讓升賓厭介升介厭衆
賓升衆賓序升即席(序次也即就也今文厭皆爲揖)一人洗
升舉觶于賓(一人主人之吏發酒端曰舉)實觶西階上坐
奠觶遂拜執觶興賓席末荅拜坐祭遂飲卒
觶興坐奠觶遂拜執觶興賓荅拜降洗升實
觶立于西階上賓拜(賓拜拜將受觶)進坐奠觶于薦
西賓辭坐受以興(舉觶不授下主人也言坐受者明行事相接若親受)
(謙也)舉觶者西階上拜送賓坐奠觶于其所(所薦)
(西也)舉觶者降(事巳)設席于堂廉東上(爲工布席也側邊曰)
(廉燕禮曰席工於西階上少東樂正先升北面此言樂正先升立于西階東則工席在階)
(東)工四人二瑟瑟先相者二人皆左何瑟後
首挎越内弦右手相(四人大夫制也二瑟二人鼔瑟則二人歌也瑟)
(先者將入序在前也相扶工也衆賓之少者爲之每工一人鄕射禮曰弟子相工如初入)
(天子相工使視瞭者凡工瞽矇也故有扶之者師冕見及階子曰階也及席子曰席也固)
(相師之道後首者變于君也挎持也相瑟者則爲之持瑟其相歌者徒相也越瑟下孔也)
(内弦側擔之者)樂正先升立于西階東(正長也)工入升
自西階北面坐相者東面坐遂授瑟乃降(降立)
(于西方近其事)工歌鹿鳴四牡皇皇者華(三者皆小雅篇也鹿)
(鳴君與臣下及四方之賓燕講道修政之樂歌也此采其巳有旨酒以召嘉賓嘉賓旣來)
(示我以善道又樂嘉賓有孔昭之明德可則傚也四牡君勞使臣之來樂歌也此采其勤)
(苦王事念將父母懷歸傷悲忠孝之至以勞賓也皇皇者華君遣使臣之樂歌也此采其)
(更是勞苦自以爲不及欲諮謀于賢知而以自光明也)卒歌主人獻工
工左瑟一人拜不興受爵主人阼階上拜送
爵(一人工之長也凢工賤不爲之洗)薦脯醢使人相祭(使人相者)
(相其祭酒祭薦)工飲不拜旣爵授主人爵(坐授之)衆工
則不拜受爵祭飲辯有脯醢不祭(祭飲獻酒重無不祭)
(也今文辯爲徧)大師則爲之洗賓介降主人辭降工
不辭洗(大夫若君賜之樂謂之大師則爲之洗尊之也賓介降從主人也工大師)
(也上旣言獻工矣乃言太師者大師或瑟或歌也其獻之瑟則先歌則後)笙入堂
下磬南北面立樂南陔白華華黍(笙吹笙者也以笙吹)
(此詩以爲樂也南陔白華華黍小雅篇也今亡其義未聞昔周之興也周公制禮作樂采)
(時世之詩以爲樂歌所以通情相風切也其有此篇明矣後世衰微幽厲尤甚禮樂之書)
(稍稍廢棄孔子曰吾自衛反魯然後樂正唯頌各得其所謂當時在者而復重雜亂者也)
(惡能存其亡者乎且正考父校商之名頌十二篇于周大師歸以祀其先王至孔子二百)
(年之間五篇而巳此其信也)主人獻之于西階上一人拜
盡階不升堂受爵主人拜送爵階前坐祭立
飲不拜旣爵升授主人爵(一人笙之長者也笙三人和一人凢)
(四人鄕射禮曰笙一人拜于下)衆笙則不拜受爵坐祭立飲
辯有脯醢不祭(亦受爵于西階上薦之皆於其位磬南今文辯爲徧)乃
閒歌魚麗笙由庚歌南有嘉魚笙崇丘歌南
山有臺笙由儀(閒代也謂一歌則一吹六者皆小雅篇也魚麗言太平年)
(豐物多也此采其物多酒旨所以優賓也南有嘉魚言太平君子有酒樂與賢者共之也)
(此采其能以禮下賢者賢者纍蔓而歸之與之燕樂也南山有臺言太平之治以賢者爲)
(本此采其愛友賢者爲邦家之基民之父母旣欲其身之壽考又欲其名德之長也由庚)
(崇丘由儀今亡其義未聞)乃合樂周南關雎葛覃卷耳召
南鵲巢采蘩采蘋(合樂謂歌樂與衆聲俱作周南召南國風篇也王后)
(國君夫人房中之樂歌也關雎言后妃之德葛覃言后妃之職卷耳言后妃之志鵲巢言)
(國君夫人之德采蘩言國君夫人不失職采蘋言卿大夫之妻能脩其法度昔大王王季)
(居于岐山之陽躬行召南之教以興王業及文王而行周南之教以受命大雅云刑于寡)
(妻至于兄弟以御于家邦謂此也其始一國耳文王作邑于豐以故地爲卿士之采地乃)
(分爲二國周周公罰所食召召公所食於時文王三分天下有其巳一德化被于南土是以其)
(詩有仁賢之風者屬之召南焉有聖人之風者屬之周南焉夫婦之道生民之本王政之)
(端此六篇者其教之原也故國君與其臣下及四方之賓燕用之合樂也鄕樂者風也小)
(雅爲諸侯之樂大雅頌爲天子之樂鄕飲酒升歌小雅禮盛者可以進取也燕合鄕樂禮)
(輕者可以逮下也春秋傳曰肆夏繫遏渠天子所以享元侯也文王大明緜兩君相見之)
(樂也然則諸侯相與燕升歌大雅合小雅天子與次國小國之君燕亦如之與大國之君)
(燕升歌頌合大雅其笙間之篇未聞)工告于樂正曰正歌備樂
正告于賓乃降(樂正降者以正歌備無事也降立西階東北面)主人
降席自南方(不由北方由便)側降(賓介不從)作相爲司正
司正禮辭許諾主人拜司正荅拜(作使也禮樂之正旣)
(成將留賓爲有解惰立司正以監之拜拜其許)主人升復席司正洗
觶升自西階阼階上北面受命于主人主人
曰請安于賓司正告于賓賓禮辭許(爲賓欲去留之)
(告賓於西階)司正告于主人主人阼階上再拜賓
西階上荅拜司正立于楹間以相拜皆揖復
席(再拜拜賓許也司正旣以賓許告主人遂立楹間以相拜賓王人旣拜揖就席)司
正實觶降自西階階間北面坐奠觶退共少
立(階間北面東西節也其南北當中庭共拱手也少立自正愼其位也巳帥而正孰敢)
(不正燕禮曰右還北面)坐取觶不祭遂飲卒觶興坐奠
觶遂拜執觶興盥洗北面坐奠觶于其所退
立于觶南(洗觶奠之示潔敬立於其南以察衆)賓北面坐取俎
西之觶阼階上北面酬主人主人降席立于
賓東(初起旅酬也凡旅酬者少長以齒終於沃盥者皆弟長而無遺矣)賓坐
奠觶遂拜執觶興主人荅拜不祭立飲不拜
卒觶不洗實觶東南面授主人(賓立飲卒觶因更酌以鄕)
(主人將授)主人阼階上拜賓少退主人受觶賓拜
送于主人之西(旅酬同階禮殺)賓揖復席(酬主人訖)主人
西階上酬介介降席自南方立于主人之西
如賓酬主人之禮主人揖復席(其酌實觶西南面授介自)
(此以下旅酬酌者亦如之)司正升相旅曰某子受酬一酬
者降席(旅序也於是介酬衆賓衆賓又以次序相酬某者衆賓姓也同姓則以伯)
(仲别之又同則以且字别之)司正退立于序端東面(辟受酬者)
(又便其贊上贊下也始升相西階西北面)受酬者自介右(由介東也尊介)
(使不失故位)衆受酬者受自左(後將受酬者皆由西變於介也今文)
(無衆酬者)拜興飲皆如賓酬主人之禮(嫌賓以下異也)辯
卒受者以觶降坐奠于篚(辯辯衆賓之在下者鄕射禮曰辯遂)
(酬在下者皆升受酬于西階上)司正降復位(觶南之位)使二人舉
觶于賓介洗升實觶于西階上皆坐奠觶遂
拜執觶興賓介席末荅拜皆坐祭遂飲卒觶
興坐奠觶遂拜執觶興賓介席末荅拜(二人亦主)
(人之吏若有大夫則舉觶于賓與大夫燕禮曰媵爵者立于洗南西面北上序進盥洗)
逆降洗升實觶皆立于西階上賓介皆拜(於席)
(末拜)皆進薦西奠之賓辭坐取觶以興介則薦
南奠之介坐受以興退皆拜送降賓介奠于
其所(賓言取介言受尊卑異文今文曰賓受)司正升自西階受
命于主人主人曰請坐于賓賓辭以俎(至此盛禮)
(俱成酒清肴乾賓主百拜強有力者猶倦焉張而不弛弛而不張非文武之道請坐者將)
(以賓燕也俎者肴之貴者辭之者不敢以禮殺當貴者)主人請徹俎賓
許(亦司正傳請告之)司正降階前命弟子俟徹俎(西階)
(前也弟子賓之少者俎者主人之吏設之使弟子俟徹者明徹俎賓之義)司正升
立于席端(待事)賓降席北面主人降席阼階上
北面介降席西階上北面遵者降席席東南
面(皆立相須徹俎也遵者謂此鄕之人仕至大夫者也今來助主人樂賓主人所榮而)
(遵法者也因以爲名或有無來不來用時事耳今文遵爲僎或爲全)賓取俎還
授司正司正以降賓從之主人取俎還授弟
子弟子以降自西階主人降自阼階介取俎
還授弟子弟子以降介從之若有諸公大夫
則使人受俎如賓禮衆賓皆降(取俎者皆鄕其席旣授弟)
(子皆降復初入之位)說屨揖讓如初升坐(說屨者爲安燕當坐也必)
(說於下者屨賤不空居堂說屨主人先左賓先右今文說爲稅)乃羞(羞進也所進者)
(狗胾醢也鄕設骨體所以致敬也今進羞所以盡愛也敬之愛之所以厚賢也)無筭
爵(筭數也賓主燕飲爵行無數醉而止也鄕射禮曰使二人舉觶于賓與大夫又曰執)
(觶者洗升實觶反奠於賓與大夫皆是)無筭樂(燕樂亦無數或間或合盡歡而)
(止也春秋襄二十九年吳公子札來聘請觀于周樂此國君之無筭)賓出奏陔
(陔陔夏也陔之言戒也終日燕飲酒罷以陔爲節明無失禮也周禮鍾師以鍾鼓奏九夏)
(是奏陔夏則有鍾鼓矣鍾鼔者天子諸侯備用之大夫士鼔而巳蓋建於阼階之西南鼔)
(鄕射禮曰賓興樂正命奏陔賓降及階陔作賓出衆賓皆出)主人送于門
外再拜(門東西面拜也賓介不荅拜禮有終也)賓若有遵者諸
公大夫則旣一人舉觶乃入(不于主人正禮也遵者諸公大)
(夫也謂之賓者同從外來耳大國有孤四命謂之公)席于賓東公三重
大夫再重(席此二者於賓東尊之不與鄕人齒也天子之國三命者不齒於諸)
(侯之國爵爲大夫則不齒矣不言遵者遵者亦卿大夫)公如大夫入主
人降賓介降衆賓皆降復初位主人迎揖讓
升公升如賓禮辭一席使一人去之(如讀若今之若)
(主人迎之於門内也辭一席謙自同於大夫)大夫則如介禮有諸
公則辭加席委于席端主人不徹無諸公則
大夫辭加席主人對不去加席(加席上席也大夫席再重)
明日賓服鄕服以拜賜(拜賜謝恩惠鄕服昨日與鄉大夫飲酒之)
(朝服也不言朝服未服以朝也今文曰賓服鄕服)主人如賓服以拜
辱(拜賓復自屈辱也鄕射禮曰賓朝服以拜賜于門外主人不見如賓服遂從之拜辱)
(于門外乃退)主人釋服(釋朝服更服玄端也古文釋作舍)乃息司
正(息勞也勞賜昨日贊執事者獨云司正司正庭長也)無介(勞禮略也司正爲賓)
不殺(市買若因所有可也不殺則無俎)薦脯醢(羞同也)羞唯所
有(在有何物)徵唯所欲(徵召也)以告于先生君子可
也(告請也先生不以筋力爲禮於是可以來君子國中有盛德者可者召不召唯所欲)
賓介不與(禮瀆則䙝古文與爲豫)鄕樂唯欲(鄕樂周南召南六篇)
(之中唯所欲作不從次也不歌鹿鳴魚麗者辟國君也)記鄕朝服而謀
賓介皆使能不宿戒(鄕鄕人謂鄕大夫也朝服冠玄端緇帶素韠白)
(屨今郡國行鄕飲酒之禮玄冠而衣皮弁服與禮異再戒爲宿戒禮將有事先戒而又宿)
(戒)蒲筵緇布純(筵席也純緣也)尊綌幂賓至徹之(綌葛)
(也幂覆尊巾)其牲狗也(狗取擇人)亨于堂東北(祖陽氣之所始)
(也陽氣主養易曰天地養萬物聖人養賢以及萬民)獻用爵其他用觶
(爵尊不䙝用之)薦脯五挺橫祭于其上出自左房(挺猶)
(膱也鄕射禮曰祭半膱膱長尺有二寸左在東陽也陽主養房饌陳處也冠禮之饌脯醢)
(南上曲禮曰以脯修置者左朐右末)俎由東壁自西階升(亨狗旣孰)
(載之俎饌於東方)賓俎脊脅肩肺主人俎脊脅臂肺
介俎脊脅肫胳肺肺皆離皆右體進腠(凡牲前脛)
(骨三肩臂臑也後脛骨二膊胳也尊者俎尊骨卑者俎卑骨祭統曰凡爲俎者以骨爲主)
(骨有貴賤凡前貴後賤離猶㨒也&KR3370;理也進理謂前其本也今文胳作骼)以爵拜
者不徒作(作起也言拜旣爵者不徒起起必酢主人)坐卒爵者拜
旣爵立卒爵者不拜旣爵(降殺各從其宜不使相錯唯工不從)
(此禮)凡奠者於左(不飲者不欲其妨)將舉於右(便也)衆賓
之長一人辭洗如賓禮(於三人之中復差有尊者餘二人雖爲之)
(洗不敢辭其下不洗)立者東面北上若有北面者則東
上(賢者衆寡無常也或統於堂或統於門)樂正與立者皆薦以
齒(謂其飲之次也尊樂正同於賓黨不言飲而言薦以明飲也旣飲皆薦於其位樂正)
(位西階東北面)凡舉爵三作而不徒爵(謂獻賓獻大夫獻工皆有)
(薦)樂作大夫不入(後樂賢者)獻工與笙取爵于上
篚旣獻奠于下篚(明其異器敬也如是則獻大夫亦然上篚三爵)其
笙則獻諸西階上(謂主人拜送爵也於工拜于阼階上者以其坐于西)
(階東也古文無上)磬階間縮&KR0764;北面鼔之(縮從也霫以東西爲)
(從鼔猶擊也大夫而特縣方賓鄕人之賢者從士禮也射則磬在東古文縮爲蹙)主
人介凡升席自北方降自南方(席南上升由下降由上由)
(便)司正旣舉觶而薦諸其位(司正主人之屬也無獻因其舉)
(觶而薦之)凡旅不洗(敬禮殺也)不洗者不祭(不甚絜也)旣旅
士不入(後正禮也旣旅則將燕矣)徹俎賓介遵者之俎受
者以降遂出授從者(以送之)主人之俎以東(藏於)
(東方)樂正命奏陔賓出至于階陔作若有諸公
則大夫於主人之北西面(其西面者北上統於公)主人
之贊者西面北上不與(贊佐也謂主人之屬佐助主人禮事微鼏)
(沃盥設薦俎者西面北上統於堂也與及也不及謂不獻酒)無筭爵然後
與(燕乃及之)
儀禮卷第四
