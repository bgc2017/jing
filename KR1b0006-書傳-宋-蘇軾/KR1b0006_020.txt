書傳卷二十宋蘇軾撰
周書
文侯之命第三十
平王錫晉文侯秬鬯圭瓚作文侯之命
平王幽王之子宜臼也文侯仇義和其字也以圭爲
杓柄曰圭瓚
王若曰父義和丕顯文武克愼明德昭升于上敷聞在
下惟時上帝集厥命于文王亦惟先正克左右昭事厥
辟越小大謀猷罔不率從肆先祖懷在位
懷安也
嗚呼閔予小子嗣造天丕愆
痛幽王犬戎之禍也
殄資澤于下民侵戎我國家純
殄絶也純大也言無以資給惠利下民民莫爲用者
故爲犬戎所侵害我國家者亦大矣
即我御事罔或耆壽俊在厥服
西周之所以亡者無人也耆而俊者皆不在位春秋
傳曰惡角犀豐滿而近頑童焉
予則罔克曰惟祖惟父其伊恤朕躬
諸侯在我祖父行者其誰恤我哉
嗚呼有績予一人
有能致功予一人者乎
永綏在位父義和汝克昭乃顯祖
謂唐叔也
汝肇刑文武用會紹乃辟追孝于前文人
汝始法文武之道以和會紹接我使得追孝于前文
人奉祭祀也
汝多脩扞我于艱
多所脩完扞衞我于艱難也
若汝予嘉王曰父義和其歸視爾師寧爾邦用賚爾秬
鬯一卣彤弓一彤矢百盧弓一盧矢百
賜弓矢使得征伐
馬四匹父往哉柔遠能邇惠康小民無荒寧簡恤爾都
簡閱其士惠恤其民
用成爾顯德
予讀文侯篇知東周之不復興也宗周傾覆禍敗極
矣平王宜若衞文公越句踐然今其書乃施施焉與
平康之世無異春秋傳曰厲王之禍諸侯釋位以問
王政宣王有志而後效官讀文侯之篇知平王之無
志也唐德宗奉天之難陸䞇爲作制書武夫悍卒皆
爲出涕唐是以復興嗚呼平王獨無此臣哉
費誓第三十一
魯侯伯禽宅曲阜徐夷並興東郊不開作費誓
伯禽周公子費在東海郡後爲季氏邑非魯近郊蓋
當時治兵於費
公曰嗟人無譁聽命
譁讙也
徂兹淮夷徐戎並興
成王征淮夷滅奄蓋此徐州之戎及淮浦之夷叛已
久矣及伯禽就國則並起攻魯故曰徂兹淮夷徐戎
並興徂兹者猶云往者云爾
善穀乃甲冑敿乃干無敢不弔備乃弓矢鍛乃戈矛礪
乃鋒刃無敢不善
&KR1600;敿鍛礪皆脩治也弔精至也
今惟淫舍牿牛馬
牿所以械牛馬者今當用之於戰故大釋其牿淫大
也
杜乃擭敜乃穽無敢傷牿牿之傷汝則有常刑
擭機檻也敜塞也恐傷此釋牿之牛馬此令軍所在
居民也
馬牛其風臣妾逋逃勿敢越逐祗復之我商賚汝乃越
逐不復汝則有常刑
軍亂生於動故軍以各居其所不動爲法若牛馬風
逸臣妾逋逃而聽其越逐則軍或以亂亦恐姦人規
亂我軍故竊牛馬誘臣妾以發之禁其主使不得捕
逐則軍自定得此風逃者當敬復其主我當商度有
以賜汝若其越逐與其得而不復者皆有常刑
無敢寇攘踰垣牆竊馬牛誘臣妾汝則冇常刑甲戌我
惟征徐戎峙乃糗糧無敢不逮汝則有大刑魯人三郊
三遂峙乃楨榦甲戌我惟築
糗糒也師遠行則用之楨榦皆木也所以築者徐戎
淮夷近在魯東郊不伐之於郊而載糗糧遠征其國
既以甲戌築又以甲戌行何也古來未有知其說者
以予考之伯禽初至魯魯人未附韓信所謂非素拊
循士大夫驅市人而戰者若伐之於東郊魯人自戰
其地易以敗散築城而守之徐夷必爭使土功不得
成故以是日築亦以是日行徐夷方空國寇魯魯侯
乃以大兵往攻其巢穴師興之日東郊之圍自解所
謂攻其必救築者亦得成功也費誓言征言築而終
不言戰蓋妙於用兵周公之子蓋亦多材藝耳
無敢不供汝則有無餘刑非殺
汝敢不供楨榦則吾之刑汝不遺餘力矣特不殺而
已糗糧芻茭不供則軍飢故皆用大刑大刑死刑也
楨榦不供比芻糧差緩故用無餘刑而非殺近時學
者乃謂無餘刑孥戮其妻子非止殺其身而已夫至
於殺而猶不止誰忍言之伯禽周公子也而至於是
哉
魯人三郊三遂峙乃芻茭無敢不多汝則有大刑
言魯人以别之知當時有諸侯之師也楨榦芻茭皆
重物故獨使魯人供之三郊三遂南西北方郊遂之
人東郊以備寇不供也徐夷作難久矣魯國受其害
而以宅伯禽知周公不私其子伯禽生而富貴安佚
始侯於魯遇難而能濟達於政練於兵皆見於費誓
見周公教子之有方也孔子敘書蓋取此也
秦誓第三十二
秦穆公伐鄭
秦穆公任好
晉襄公帥師
襄公歡文公子
敗諸崤還歸作泰誓
秦穆公違蹇叔以貪勤民爲晉所敗不殺孟明而復
用之悔過自誓孔子蓋有取焉崤在弘農澠池縣西
公曰嗟我士聽無譁予誓告汝羣言之首
此篇首要言也
古人有言曰民訖自若是多盤
孔子曰人之言曰予無樂乎爲君惟其言而莫予違
也孔子蓋以爲一言而喪邦者此言也民訖自若是
民盡順我而不我違樂則樂矣不幾於游盤無度以
亡其國如夏太康乎
責人斯無難惟受責俾如流是惟艱哉
人知聲色之害己也然終好之知藥石之壽已也然
終惡之豈好死而惡生哉私欲勝也夫惟少私寡欲
者爲能受責而不責人是以難也
我心之憂日月逾邁若弗云來
已犯之惡既成而不可追未遷之善未成而不可補
日月逝而不復反我心皇皇若無明日悔之至也
惟古之謀人則曰未就予忌惟今之謀人姑將以爲親
我視在朝之謀人未見可以就問使我敬畏如古人
者故且用今之流親己者而已
雖則云然尚猷詢兹黃髮則罔所愆
雖不免且用孟明然必訪諸黃髮如蹇叔之流也
番番良士旅力既愆我尚有之
番番老者雖旅力既愆我猶庶幾得而用之
仡仡勇夫射御不違我尚不欲
仡仡勇者雖射御不違我猶庶幾疎而遠之
惟截截善諞言俾君子易辭我皇多有之
諞巧也皇暇也仡仡勇夫且不欲而巧言令色使君
子變志易辭者我何暇復多有之哉
昧昧我思之如有一介臣斷斷猗無他技其心休休焉
其如有容人之有技若已有之人之彦聖其心好之不
啻如自其口出是能容之以保我子孫黎民亦職有利
哉
我昧旦而起則思之矣曰安得是人哉得是人而付
之子孫黎民我無恨矣
人之有技冒疾以惡之人之彦聖而違之俾不達是不
能容以不能保我子孫黎民亦曰殆哉
至哉穆公之論此二人也前一人似房玄齡後一人
似李林甫後之人主鑒此足矣
邦之杌隉
不安也
曰由一人邦之榮懷亦尚一人之慶
懷安也
書傳卷二十
