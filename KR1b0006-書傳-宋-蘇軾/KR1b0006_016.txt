書傳卷十六宋蘇軾撰
周書
立政第二十一
周公作立政
周公若曰拜手稽首告嗣天子王矣用咸戒於王曰王
左右常伯常任準人綴衣虎賁周公曰嗚呼休兹知恤
鮮哉
周公率羣臣進戒於王贊曰羣臣皆再拜稽首告天
子今王矣不可以幼沖自待則進戒曰王左右有牧
民之長曰常伯有任事之公卿曰常任有守法之有
司曰準人此三事之外則有掌服器者曰綴衣執射
御者曰虎賁此褻御也周公則戒之曰非獨三事者
當擇人此褻御者亦當擇人也能知憂此者美哉鮮
矣
古之人迪惟有夏乃有室大競籲俊尊上帝
夏后氏之世王室所以大強者以求賢爲事天之實
也
迪知忱恂于九德之行乃敢告教厥后曰拜手稽首后
矣曰宅乃事宅乃牧宅乃準兹惟后矣
事則向所謂常任也牧則向所謂常伯也準則向所
謂準人也一篇之中所論宅俊者參差不齊然大要
不出是三者其餘則皆小臣百執事也古今學者解
三宅三俊多不同惟專以經訓經庶得其正書曰迪
知忱恂於九德之行是九德爲三俊也臯陶之九德
則箕子三德之詳者也并三爲一則九德爲三俊明
矣書曰宅乃事宅乃牧宅乃準是事也牧也準也爲
三宅所以宅三俊也書曰流宥五刑五流有宅五宅
三居又曰兹乃三宅無義民此三宅所以宅五流也
人之有疾也食而不藥不可藥而不食亦不可三宅
三俊如藥食之交相養而不知食之養藥耶藥之養
食耶所以宅三俊及所以宅五流者皆曰三宅如此
而後經之言可通也
謀面用丕訓德則乃宅人兹乃三宅無義民
謀面謀其耳目所及者言自近及遠皆大訓我德則
可以宅三俊之人既宅三俊然後可以宅五流凡民
之無義而有罪者
桀德惟乃弗作往任是惟暴德罔後
書曰肆往姦宄是古者謂流爲往也桀之所往者無
罪之人所任者皆小人殘民者也所往所任皆出於
暴德是以無後
亦越成湯陟丕釐上帝之耿命乃用三有宅克即宅曰
三有俊克即俊嚴惟丕式克用三宅三俊其在商邑用
協于厥邑其在四方用丕式見德
耿光也成湯既以升聞大治上帝之命則以三宅去
凶人凶人各即其宅然後宅俊其所謂俊者皆眞有
德者也故曰三有俊克即俊殷人去凶而後用賢夏
后氏用賢而後去凶各從當時之宜要之二者相資
而成也禮曰夏后氏先禄而後威先賞而後罰殷人
先罰而後賞蓋緣立政之文而立此言不知聖人之
賞罰應物而作無所先後也湯惟嚴敬用宅俊故能
内協商邑外以顯德於四方也
嗚呼其在受德暋惟羞刑暴德之人同于厥邦乃惟庶
習逸德之人同于厥政帝欽罰之乃伻我有夏式商受
命奄甸萬姓
甸治也帝欽我而伐紂使我有諸夏法湯受命而治
萬姓也
亦越文王武王克知三有宅心灼見三有俊心以敬事
上帝立民長伯
君子小人各知其本心去凶進賢各得其實
立政任人準夫牧作三事
任人常任也準夫準人也牧常伯也此三事皆大臣
也
虎賁綴衣趣馬小尹
自此以下皆小臣或其遠外者趣馬掌馬也小尹小
官之長也
左右攜僕
執持器物者
百司庶府
府庫藏吏也
大都小伯
大都之伯在牧人中矣此其小伯也
藝人
執技以事上者
表臣百司
表外也有兩百司此其外者也
太史尹伯庶常吉士
太史下大夫掌六典之貳尹伯庶常吉士皆當時小
官
司徒司馬司空亞旅
六卿獨數其三不及冢宰宗伯司寇者周公以師兼
冢宰周公謂蘇忿生爲蘇公是蘇公以公兼司寇也
而宗伯則召公兼之歟亞其貳也旅其士也卿在常
任中矣此言其亞旅而已
夷微盧烝三亳阪尹
蠻夷之民微盧之衆及三亳阪險之地皆有尹正湯
始都亳其後屢遷所遷之地皆有亳名故曰亳或曰
蒙爲北亳穀熟爲南亳偃師爲西亳歴數此者欲得
其人也
文王惟克厥宅心
能知君子小人之心
乃克立兹常事司牧人以克俊有德
常任常伯必以德選不言準人者容以才進也
文王罔攸兼于庶言庶獄庶愼惟有司之牧夫是訓用
違庶獄庶愼文王罔敢知于兹
文王不識不知順帝之則其所知者三宅三俊去凶
用賢之事而已至于庶言有司所下教令也庶獄獄
訟也庶愼國之禁戒儲備也文王皆不敢下侵有司
之事惟使有司牧夫訓治用命及違命者而已
亦越武王率惟敉功不敢替厥義德率惟謀從容德以
並受此丕丕基
武王但撫存文王之功不改其義德而從其冇容之
德也
嗚呼孺子王矣繼自今我其立政立事準人牧夫我其
克灼知厥若丕乃俾亂
其心如其言是謂若
相我受民
助我所受民
和我庶獄庶愼時則勿有間之
既灼知其心而後用既用則勿以流言讒間之
自一話一言我則末惟成德之彦以乂我受民
道隱於小成言隱於榮華一話一言聞斯行之則不
勝其弊以其不勝弊而舉棄之則所喪亦多矣必受
而繹之末惟成德之彦則不可以小道小言眩也故
一話一言終必付之而後可
嗚呼予旦已受人之徽言咸告孺子王矣
我受美言於人不敢自有而獻之於王也
繼自今文子文孫其勿誤于庶獄庶愼惟正是乂之
心有邪正事有是非正心而求其理未有不得也
自古商人亦越我周文王立政立事牧夫準人則克宅
之克由繹之兹乃俾乂
人有臨事而失其常不如所期者故已宅則復繹之
者紬繹其所已行之事也
國則罔有立政用憸人不訓于德是罔顯在厥世繼自
今立政其勿以憸人其惟吉士用勱相我國家
勱勉也何謂憸人賈誼賦曰鳳凰翔于千仞兮覽德
輝而下之見世德之憸微兮遙增擊而去之是之謂
憸人
今文子文孫孺子王矣其勿誤于庶獄惟有司之牧夫
夫周公尤以獄爲憂故此篇之終特以囑司寇蘇公
也
其克詰爾戎兵以陟禹之迹方行天下至于海表罔有
不服
罔有不服則兵初不用也然不可以不用而不以時
詰治之
以覲文王之耿光以揚武王之大烈嗚呼繼自今後王
立政其惟克用常人
人之才德長於此者天下之所共推而不可易也是
之謂常人如廷尉用張釋之于定國吏部尚書用山
濤度支用劉晏此非常人乎
周公若曰太史司寇蘇公式敬爾由獄以長我王國兹
式有愼以列用中罰
春秋傳曰昔武王克商使諸侯撫封蘇忿生以溫爲
司寇此言其能敬用獄以長王國是爲三公也列者
前後相比猶今之言例也以舊事爲比而用其輕重
之中者也呼太史而告之者欲書之於史以爲後世
法也
周官第二十二
成王既黜殷命滅淮夷還歸在豐作周官
殷未黜淮夷未滅則成王有所不睱
惟周王撫萬邦巡侯甸四征弗庭綏厥兆民六服羣辟
罔不承德歸于宗周董正治官
書曰侯甸男邦采衞此周五服之名也禹貢五服通
畿内周五服在王畿千里之外并畿内爲六服董督
也治官治事之官也
王曰若昔大猷制治于未亂保邦于未危曰唐虞稽古
建官惟百内有百揆四岳外有州牧侯伯庶政惟和萬
國咸寧夏商官倍亦克用乂
唐虞官百而天下治夏商曷爲倍之德衰而政卑也
堯舜官天下無患失之憂故任人而不任法人得自
盡也故法簡官少而事省夏商家天下惟恐失之不
敢以付人人與法相持而行故法煩官多而事冗後
世德愈衰政愈卑人愈不信而一付之法吏不敢任
事相倚以苟免故法愈亂官愈多而事不舉人主知
此則治(一作幾)矣
明王立政不惟其官惟其人
明王觀唐虞夏商之政而知爲國不在官多而在得
人故官不必備也
今予小子祗勤于德夙夜不逮仰惟前代時若訓迪厥
官立太師太傅太保兹惟三公論道經邦燮理隂陽
師傅保皆論道國以道爲經以政事緯之與刑無相
奪倫而隂陽和
官不必備惟其人少師少傅少保曰三孤貳公弘化寅
亮天地弼予一人
孤特也此雖三公之貳而非其屬官故曰孤以重之
冢宰掌邦治統百官均四海
政教禮刑無所不掌謂之邦治而百官總已以聽焉
故冢宰爲天官必三公兼之餘卿或兼或特命
司徒掌邦教敷五典擾兆民
司徒之職如地之生物富而能教之故爲地官擾馴
也
宗伯掌邦禮治神人和上下司馬掌邦政統六師平邦
國
王者以禮樂治天下政所從出本於禮而成於政和
如天之春萬物生焉而盛於夏故宗伯爲春官司馬
爲夏官
司寇掌邦禁詰姦慝刑暴亂
如秋之肅殺萬物故司寇爲秋官
司空掌邦土居四民時地利
民各有居室如冬之蓋藏故司空爲冬官
六卿分職各率其屬以倡九牧
九州之牧也
阜成兆民六年五服一朝
一朝畢朝也朝以遠近爲疏數六年而遍五服畢朝
也
又六年王乃時巡考制度于四岳諸侯各朝于方岳大
明黜陟
夏商以來人主奉養日侈供衞日廣亦不能數巡守
故以五載爲十二年也
王曰嗚呼凡我有官君子欽乃攸司愼乃出令令出惟
行弗惟反
令出不善知而改之猶賢於不反也然數出數改則
民不復信上雖有善令不行矣故教以善令非教其
遂非也
以公滅私民其允懷學古入官議事以制政乃不迷
春秋傳曰鄭子産鑄刑書晉叔向譏之曰昔先王議
事以制不爲刑辟其言蓋取諸此也先王人法並任
而任人爲多故律設大法而已其輕重之詳則付之
人臨事而議以制其出入故刑簡而政清自唐以前
治罪科條止於今律令而已人之所犯日變無窮而
律令有限以有限治無窮不聞其有所闕豈非人法
兼行吏猶得臨事而議乎今律令之外科條數萬而
不足於用有司請立新法者日益而不已嗚呼任法
之弊一至於此哉
其爾典常作之師無以利口亂厥官
小人不利於用常法常以利口亂政
蓄疑敗謀
人主聞讒言不即辨而藏之中曰蓄疑敗謀害政無
大於此者
怠忽荒政不學牆面蒞事惟煩戒爾卿士功崇惟志
未有志卑而功崇者
業廣惟勤惟克果斷乃罔後艱
媮於初必艱於終
位不期驕禄不期侈恭儉惟德無載爾僞
孟子曰恭儉豈可以聲音笑貌爲哉
作德心逸日休作僞心勞日拙居寵思危罔不惟畏弗
畏入畏推賢讓能庶官乃和不和政龐
士無賢不肖入朝見嫉自有君臣以來病之矣惟讓
爲能和是以貴之
舉能其官惟爾之能稱匪其人惟爾不任王曰嗚呼三
事
三公也
暨大夫敬爾有官亂爾有政以佑乃辟永康兆民萬邦
惟無斁
成王既伐東夷肅愼來賀
東夷淮夷也在周之東肅愼東北遠夷也
王俾榮伯作賄肅愼之命
國語曰文王諏於蔡原訪於辛尹重之以周召畢榮
豈此榮伯也與
周公在豐將殁欲葬成周公薨成王葬于畢告周公作
亳姑
畢有文武墓葬公于畢示不敢臣也亳姑蒲姑也周
公告召公作將蒲姑至此并告已遷歟二篇亡
君陳第二十三
周公既殁命君陳分正東郊成周作君陳
君陳命於周公之後畢公之前必周之老臣也鄭玄
以爲周公子非也畢公成王之父師弼亮四世豈以
周公之子先之周公遷殷頑民于洛不必遷舊人以
宅新民也洛人在内殷人在郊理必然也分正者畢
命所謂旌别淑慝表厥宅里殊厥井疆俾克畏慕也
王若曰君陳惟爾令德孝恭惟孝友于兄弟克施有政
命汝尹兹東郊敬哉昔周公師保萬民民懷其德往愼
乃司兹率厥常懋昭周公之訓惟民其乂我聞曰至治
馨香感于神明黍稷非馨明德惟馨
物之精華發越于外者爲聲色臭味是妙物也故足
以移人亦足以感鬼神聖人以至治明德比于馨香
有以也夫荀悦有言君子以情用小人以形用榮辱
者賞罰之精華故禮教榮辱以加君子化其情也桎
梏鞭朴以加小人化其形也君子不犯辱况於刑乎
小人不忌刑况於辱乎若教化之廢推中人而墜於
小人之域教化之行引小人而納於君子之塗此之
謂也
爾尚式時周公之猷訓惟日孜孜無敢逸豫凡人未見
聖若不克見既見聖亦不克由聖爾其戒哉爾惟風下
民惟草
豈獨聖也凡有求而未得也無所容其愛既得則愛
衰此人之情也爲人君者不能顯諸仁藏諸用凡所
以治民之具畢用而常陳則民狎而玩之矣故教之
惟風下民惟草德復有妙於風者乎
圖厥政莫或不艱有廢有興出入自爾師虞庶言同則
繹
有所興廢出納皆咨于衆以度之衆言同則繹之孔
子曰巽語之言能無悦乎繹之爲貴
爾有嘉謀嘉猷則入告爾后于内爾乃順之于外曰斯
謀斯猷惟我后之德嗚呼臣人咸若時惟良顯哉
臣謀之而君能行此眞君之德也豈待其順之于外
云爾也哉成王之言此者非貪臣之功實欲歸功於
臣以來衆言也
王曰君陳爾惟弘周公丕訓無依勢作威無倚法以削
寬而有制從容以和殷民在辟予曰辟爾惟勿辟予曰
宥爾惟勿宥惟厥中有弗若于汝政弗化于汝訓辟以
止辟乃辟
辟而不能止辟者勿辟也
狃于姦宄敗常亂俗三細不宥
狃習也常者國之舊法俗者民之所安而敗亂之害
政之尤故此三者所犯雖小亦不可宥也
爾無忿疾于頑無求備于一夫必有忍其乃有濟有容
德乃大
有殘忍之忍有容忍之忍春秋傳曰州吁阻兵而安
忍此殘忍之忍孔子曰小不忍則亂大謀此容忍之
忍也古今語皆然不可亂也成王指言三細不宥則
其餘皆當宥之曰必有忍其乃有濟者正孔子所戒
小不忍則亂大謀者也而近世學者乃謂當斷不可
以不忍忍所以爲義是成王教君陳果於刑殺以殘
忍爲義也夫不忍人之心人之本心也故古者以不
忍勸人以容忍勸人也則有之矣未有以殘忍勸人
者也不仁之禍至六經而止今乃析言誣經以助發
之予不可以不論
簡厥脩亦簡其或不脩進厥良以率其或不良惟民生
厚因物有遷違上所命從厥攸好爾克敬典在德時乃
罔不變允升于大猷惟予一人膺受多福其爾之休終
有辭于永世
書傳卷十六
