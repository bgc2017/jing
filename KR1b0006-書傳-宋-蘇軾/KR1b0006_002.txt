書傳卷二宋蘇軾撰
虞書
舜典第二
虞舜側微堯聞之聰明將使嗣位歷試諸難作舜典
曰若稽古帝舜曰重華協于帝
重襲也華文也襲堯之文也
濬哲文明溫恭允塞
濬深也哲智也塞實也書曰剛而塞詩曰秉心塞淵
玄德升聞
玄幽也
乃命以位慎徽五典五典克從納于百揆百揆時叙賓
于四門四門穆穆
徽和也五典五教也司徒之事也揆度也書曰有能
奮庸熙帝之載使宅百揆亮采惠疇僉曰伯禹作司
空而左氏傳亦云使主后土以揆百事則百揆司空
之事也四門四方之門也穆穆美也諸侯之來朝者
舜賓迎之宗伯之事也
納于大麓烈風雷雨弗迷
舊說麓錄也舜大錄萬機之政隂陽和風雨時自漢
以來有是說故章帝始置太傅錄尚書事而晉以後
強臣將簒者為之其源出於此考其所由蓋古文麓
作㯟故學者誤以為錄耳或曰大麓太山麓也古者
易姓告代必因泰山除地為墠以告天地故謂之禪
其禮既不經見而考書之文則堯見舜為政三年而
五典從百揆叙四門穆風雨不迷而後告舜以禪位
而舜猶讓不敢當也而堯乃於未告舜禪之前先往
太山以易姓告代豈事之實也哉書云烈風雷雨弗
迷是天有烈風雷雨而舜弗迷也今乃以為隂陽和
風雨時逆其文矣太史公曰堯使舜入山林川澤暴
風雷雨舜行不迷此其實也堯之所以試舜者亦多
方矣洪水為患使舜入山林相視原隰雷雨大至衆
懼失常而舜不迷其度量有絶人者而天地鬼神亦
或有以相之歟且帝王之興其受命之祥卓然見於
書詩者多矣河圖洛書玄鳥生民之詩豈可謂誣也
哉恨學者推之太詳讖緯而後之君子亦矯枉過正
舉從而廢之以為王莽公孫述之流沿此作亂使漢
不失德莽述何自而起而歸罪三代受命之符亦過
矣故夫君子之論取其實而已矣
帝曰格汝舜詢事考言乃言底可績三載汝陟帝位
格來也詢謀也底致也猶受命而往返而致命也陟
升也舜之始見堯也必有以論天下之事其措置當
爾其成當如何考三年而其言驗乃致其功
舜讓于德弗嗣
以德不能繼為讓
正月上日受終于文祖
上日上旬日也太史公曰文祖堯之太祖也不於其
所祖受堯之終必於堯之祖廟有事於祖廟則餘廟
可知
在璿璣玉衡以齊七政
在察也璿美玉也璣衡王者正天文之器可運轉者
七政日月五星也
肆類于上帝
肆遂也類事類也以事告非常祀也凡祀上帝必及
地示何以知其然也以郊之有望知之春秋書不郊
猶三望傳曰望郊之細也書曰庚戌柴望大告武成
柴祀天也望祀山川也而禮成於一日祀山川而不
及地此理之必不然者也是以知祀天必及地也詩
曰昊天有成命郊祀天地也漢以來學者考之不詳
而世主或出其私意五畤祭帝汾隂祀后土而王莽
始合祭天地世祖以來或合或否而唐明皇始下詔
合祀至于今者疑焉以為莽與明皇始變禮而不知
祀天之必及地蓋自舜以來見于經矣
禋于六宗望于山川徧于羣神
精意以享曰禋宗尊也六宗尊神也所祭不經見諸
儒各以意度之皆可疑惟晉張髦以為三昭三穆學
者多從其說然以書考之受終之初既有事於文祖
其勢必及餘廟豈有獨祭文祖於齊七政之前而别
祭餘廟於類上帝之後者乎以此推之則齊七政之
後所祭皆天神非人鬼矣孔安國六宗四時也寒暑
也日也月也星也水旱也其說自西漢有之意其必
有所傳受非臆度者其神名壇位皆不可以禮推猶
秦八神漢太乙之類豈區區曲學所能以私意損益
者哉春秋不郊猶三望三望分野之星與國中山川
乃知古者郊祭天地必及於天地之間所謂尊神者
魯諸侯也故三望而已則此禋于六宗望于山川徧
于羣神蓋與類上帝為一禮耳又以祭法考之其曰
燔柴於泰壇祭天也瘞埋於泰折祭地也則此所謂
類于上帝者也埋少牢於泰昭祭時也相近於坎壇
祭寒暑也王宮祭日也夜明祭月也幽宗祭星也雩
宗祭水旱也則此所謂禋于六宗也四坎壇祭四方
也山林川谷丘陵能出雲為風雨見怪物皆曰神有
天下者祭百神則此所謂望于山川徧于羣神也祭
法所叙蓋郊祀天地從祀諸神之壇位而舜典之章
句義疏也故星為幽宗水旱為雩宗合於所謂六宗
者但鄭玄曲為異說而改宗為禜不可信也
輯五瑞既月乃日覲四岳羣牧班瑞于羣后
輯斂也班還也五瑞五玉也公執桓圭侯執信圭伯
執躬圭子執穀璧男執蒲璧既盡也正月之末盡也
蓋齊七政類上帝無暇日見諸侯既月無事則四岳
羣牧可以日覲矣古者朝覲䞇玉已事則還之故始
輯而終班
歲二月東巡守至于岱宗柴
巡守者巡行諸侯之所守也岱宗泰山也柴燔柴祭
天告至也
望秩于山川
東嶽諸侯境内名山大川如其秩次望祭之五岳牲
祀視三公四瀆視諸侯其餘視伯子男
肆覲東后
東方諸侯也
協時月正日同律度量衡
合四時之氣節月之大小日之甲乙使齊一也律十
二律也
脩五禮五玉三帛二生一死䞇
五禮吉凶軍賓嘉也五玉五瑞也三帛孔安國曰諸
侯世子執纁公之孤執玄附庸之君執黃二生卿執
羔大夫執㕍一死士執雉執以見曰䞇
如五器卒乃復
五器五玉也帛生死則否
五月南巡守至于南岳如岱禮
八月西巡守至于西岳如初
十有一月朔巡守至于北岳如西禮
南岳衡山西岳華山北岳恒山
歸格于藝祖用特
藝祖文祖也特一牛也
五載一巡守羣后四朝敷奏以言明試以功車服以庸
敷陳也奏進也庸用也諸侯四朝各使陳其言而試
其功則賜以車服而用之
肇十有二州
肇始也禹治水之後舜分冀州為幽州并州分青州
為營州
封十有二山
封封殖也十二州之名山皆禁採伐也
濬川象以典刑
典刑常刑也殺人者死傷人者刑象其所犯
流宥五刑
五刑墨劓剕宮辟也作五流之法以宥五刑之輕者
墨薄刑也其宥乃至於流乎曰刑者終身不可復而
流者有時而釋不賢於刑之乎
鞭作官刑
官刑以治庶人在官慢於事而未入於刑者
朴作教刑
朴榎楚也教學者所用也
金作贖刑
過誤而入於刑與罪疑者皆入金以贖
眚災肆赦怙終賊刑
易曰无妄行有眚眚亦災也眚災者猶曰不幸非其
罪也肆縱也春秋肆大眚是也怙恃也終不改也賊
害也不幸而有罪則縱捨之恃惡不悛以害人則刑
之
欽哉欽哉惟刑之恤哉
恤憂也
流共工于幽洲
幽洲北裔洲水中可居者
放驩兜于崇山
崇山南裔
竄三苗于三危
三苗縉雲氏之後為諸侯三危西裔
殛鯀于羽山
羽山東裔在海中殛誅死也流放竄皆遷也
四罪而天下咸服
此四凶族也其罪則莫得詳矣至於流且死則非小
罪矣然堯不誅而待舜古今以為疑此皆世家巨室
其執政用事也久矣非堯始舉而用之苟無大故雖
知其惡勢不可去至舜為政而四人者不利乃始為
惡於舜之世如管蔡之於周公也歟
二十有八載帝乃徂落百姓如喪考妣三載四海遏密
八音
徂落死也考妣父母也遏絶也密靜也堯年十六即
位七十載求禪試三載自正月上日至崩二十八載
凡壽一百一十七歲
月正元日舜格于文祖
月正正月也元日朔日也向告攝今告即位
詢于四岳闢四門明四目達四聰
廣視聽於四方
咨十有二牧曰食哉惟時
十二州之牧所重民食惟是而已
柔遠能邇惇德允元而難任人蠻夷率服
能讀如不相能之能柔懷遠者使與近者相能惇厚
也元善也難拒也任人佞人也惇厚其德信用善人
而拒佞人則蠻夷服蓋佞人必好功名不務德而勤
遠略也
舜曰咨四岳有能奮庸熙帝之載使宅百揆亮采惠疇
奮立也庸功也熙光也載事也有能立功光堯之事
者當使宅百揆其能信事而順者誰乎
僉曰伯禹作司空帝曰俞咨禹汝平水土惟時懋哉
懋勉也
禹拜稽首讓于稷契暨臯陶
居稷官者棄也契臯陶二臣名
帝曰俞汝往哉
然其所推之賢不許其讓也
帝曰棄黎民阻饑
阻險難也
汝后稷播時百穀帝曰契百姓不親五品不遜汝作司
徒敬敷五教在寬
五教父義母慈兄友弟恭子孝以此教民必寬而後
可亟則以德為怨否則相率為偽
帝曰臯陶蠻夷猾夏寇賊姦宄
猾亂也夏華夏也亂在外曰姦在内曰宄
汝作士五刑有服五服三就
士理官也服從也三就國語所謂三次也大者陳之
原野小者致之市朝
五流有宅五宅三居惟明克允
三居如今律五流其詳不可知矣堯舜以德禮治天
下雖有蠻夷寇賊時犯其法然未嘗命將出師時使
臯陶作士以五刑三就五流三居之法治之足矣兵
既不用度其軍政必㝢於農民當時訓農治民之官
如十二牧司徒司空之流當兼領其事是以不復立
司馬也而或者因謂堯時上與司馬為一官誤矣夫
以將帥之任而兼之於理官無時而可也堯獨安能
行之
帝曰疇若予工僉曰垂哉帝曰俞咨垂汝共工
垂臣名
垂拜稽首讓于殳斨暨伯與
二臣名
帝曰俞往哉汝諧
諧宜也
帝曰疇若予上下草木鳥獸
上山也下澤也
僉曰益哉
伯益也
帝曰俞咨益汝作朕虞
虞掌山澤之官
益拜稽首讓于朱虎熊羆
二臣名
帝曰俞往哉汝諧帝曰咨四岳有能典朕三禮僉曰伯
夷
三禮天地人禮伯夷臣名姜姓
帝曰俞咨伯汝作秩宗
秩序宗廟之官
夙夜惟寅直哉惟清
書曰伯夷降典折民惟刑禮之所去刑之所取故古
者禮官兼折刑夙夜惟寅者為禮也直哉惟清者為
刑也惟直則刑清
伯拜稽首讓于夔龍
二臣名
帝曰俞往欽哉帝曰夔命汝典樂教胄子直而温寬而
栗剛而無虐簡而無傲
栗莊栗也教者必因其所長而輔其所不足直者患
不溫寬者患不栗剛者患虐簡者患傲
詩言志歌永言聲依永律和聲
言之不足故長言之吟詠其言而樂生焉是謂歌永
言聲者樂聲也永者人聲也樂聲升降之節視人聲
之所能至則為中聲是謂聲依永永則無節無節則
不中律故以律為之節是謂律和聲孔子論玉之德
曰叩之有聲清越以長其終詘然樂也夫清越以長
者永也其終詘然者律也夫樂固成於此二者歟
八音克諧無相奪倫神人以和夔曰於予擊石拊石百
獸率舞
此舜命九官之際也無緣夔於此獨稱其功此益稷
之文也簡編脫誤復見於此
帝曰龍朕堲讒說殄行震驚朕師命汝作納言夙夜出
納朕命惟允
聖疾也殄絶也絶行猶獨行行之不可繼者也惟讒
說獨行為能動衆納言之官聽下言納於上受上言
宣於下樞機之官故能為天下言行之帥舜有不問
而命臣有不讓而受者皆隨其實也
帝曰咨汝二十有二人
書曰内有百揆四岳堯欲使巽朕位則非四人明矣
二十二人者蓋十二牧四岳九官也而舊說以為四
人蓋每訪四岳必僉曰以答之訪者一而答者衆不
害四岳之為一人也
欽哉惟時亮天功
亮弼也
三載考績三考黜陟幽明庶績咸熙分北三苖
苖之國左洞庭右彭蠡南方之國也而竄之西裔必
竄其君耳其民未也至此治功大成而苖民猶不服
故分北之
舜生三十
為民者三十載
徵庸三十
歴試三載攝位二十八載通為三十
在位五十載陟方乃死
堯崩舜服喪三年然後即位蓋年六十二矣在位五
十載而崩壽百有一十二說者以為舜廵守南方死
於蒼梧之野韓愈以為非其說曰地傾東南廵非陟
也陟方者猶曰升遐爾書曰惟新陟王是也傳書者
以乃死為陟方之訓蓋其章句而後之學者誤以為
經文此說為得之
帝釐下土方說居方别生分類作汨作九共九篇稾飫
凡逸書不可強通其訓或曰九共九丘也古文丘共
相近也其曰述職方以除九丘非也九丘逸矣理或
然歟
書傳卷二
