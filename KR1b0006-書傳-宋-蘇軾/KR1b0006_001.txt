書傳卷一宋蘇軾撰
虞書
堯典第一
昔在帝堯聰明文思
聰者無所不聞明者無所不見文者其法度也思者
其智慮也
光宅天下
聖人之德如日月之光貞一而無所不及也
將遜于位
遜遁也
讓于虞舜作堯典
言常道也
曰若稽古帝堯曰放勲欽明文思安安
若順也稽考也放法也有功而可法曰放勲猶孔子
曰巍巍乎其有成功此論其德之辭也自孟子太史
公咸以放勲重華文命為堯舜禹之名然有不可者
以類求之則臯陶為名允迪乎欽敬也或言其聰或
言其敬初無異義而學者因是以為說則不勝異說
矣凡若此者皆不取欽明文思才之絶人者也以絶
人之才而安於無事此德之盛也夫惟天下之至仁
為能安其安
允恭克讓光被四表格于上下
允信也克能也表外也格至也上下天地也恭有偽
讓有不克故以允克為賢
克明俊德以親九族
明揚也俊傑也堯之政以舉賢為首親親為次九族
高祖玄孫之族也
九族既睦平章百姓
平和也章顯用其賢者也百姓凡國之大族民之望
也大族予之民莫不予也方是時上世帝皇之子孫
其得姓者蓋百餘族而已故曰百姓
百姓昭明協和萬邦黎民於變時雍
協合也黎衆也變化也雍和也
乃命羲和欽若昊天歷象日月星辰敬授人時
昊廣大也歷者其書也象者其器也璿璣玉衡之類
是也星四方中星也辰日月所會也或曰星五星辰
三辰心伐北辰也重黎之後羲氏和氏世掌天地四
時之官故堯以是命之
分命羲仲宅嵎夷曰暘谷
禹貢嵎夷在青州又曰暘谷則其地近日而先明當
在東方海上以此推之則昧谷當在西極朔方幽都
當在幽州而南交為交趾明矣春曰宅嵎夷夏曰宅
南交冬曰宅朔方而秋獨曰宅西徐廣曰西今天水
之西縣也羲和之任亦重矣堯都於冀州而其所重
任之臣乃在四極萬里之外理或不然當是致日景
以定分至然後歷可起也故使往驗於四極非常宅
也
寅賓出日平秩東作
寅敬也賓導也秩次序也東作春作也西成秋成也
春夏欲民早起故先日出而作是謂寅賓出日秋冬
寒不能早起故令民候日入而息是謂寅餞納日二
叔不言餞者因仲之辭
日中星鳥以殷仲春
日中者晝夜平也二分皆晝夜平而春言日中秋言
宵中者互相備也春分朱鳥七宿昏見於南方夏至
則青龍秋分則玄武冬至則白虎而夏秋冬獨舉一
宿者舉其中也殷當也書曰九江孔殷
厥民析
冬寒無事民入室處春事既起丁壯就田其民老壯
分析(見漢志)
鳥獸孳尾
乳化曰孳交接曰尾
申命羲叔
申重也
宅南交平秩南訛敬致
訛化也敘南方化育之事以敬致其功
日永星火以正仲夏
永長也火心也
厥民因
老弱畢作因就在田之丁壯也
鳥獸希革
其羽毛希少而革易也
分命和仲宅西曰昩谷寅餞納日
餞送也
平秩西成宵中星虚以殷仲秋厥民夷
夷平也農事至秋稍緩可以漸休故曰夷
鳥獸毛毨
毨理也毛更生整理
申命和叔宅朔方曰幽都平在朔易
在察也朔易歲於此改易也禮十二月天子與公卿
大夫共飭國典論時令以待來歲之宜
日短星昴以正仲冬厥民隩
隩室也民老幼皆入室
鳥獸氄毛
氄軟厚也
帝曰咨汝羲暨和朞三百有六旬有六日以閏月定四
時成歲
暨與也周四時曰朞朞當三百六十五日四分日之
一而云六日舉其全也歲止得三百五十四日故以
閏月定而正之有讀為又古有又通
允釐百工庶績咸熙
釐理工官也績功也熙光明也
帝曰疇咨若時登庸
疇誰也咨嗟也時是也猶曰時乎嗟哉能順是者我
登進而用之
放齊曰胤子朱啓明帝曰吁嚚訟可乎
放齊臣名胤國子爵朱名書有胤侯吁疑怪之辭也
口不道忠信之言為嚚或曰太史公曰嗣子丹朱開
明
帝曰疇咨若予采
采事也
驩兜曰都共工方鳩僝功
驩兜臣名都於嘆美之辭也共工其先為是官者因
以氏也方類也鳩聚也僝布也言共工能類聚而布
其功也
帝曰吁靜言庸違象恭滔天
静則能言用則違之貌象恭敬而實滅其天理滔滅
也
帝曰咨四岳
孔安國以四岳為羲和四子而太史公以羲和為司
馬之先以四岳為齊太公之祖則四岳非羲和也當
以史為正
湯湯洪水方割蕩蕩懷山襄陵浩浩滔天
湯湯蕩蕩浩浩皆水之狀也割害也懷包也襄上也
水逆流曰襄
下民其咨有能俾乂
俾使也乂治也
僉曰於鯀哉
僉皆也鯀崇伯之名
帝曰吁咈哉方命圯族
咈戾也方命負命也族類也圯族敗類也
岳曰异哉試可乃已
异舉也時未有賢於鯀者故岳曰舉而試之可以治
水則已無求其他
帝曰往欽哉九載績用弗成
載年也九年三考而功不成
帝曰咨四岳朕在位七十載
堯年十六以唐侯為天子在位七十年時年八十六
汝能庸命巽朕位岳曰否德忝帝位
巽受也否不也忝辱也
曰明明揚側陋
明其高明者揚其側陋者言不擇貴賤也
師錫帝曰有鰥在下曰虞舜
師衆也錫予也無妻曰鰥舉舜而言其鰥者欲帝妻
之也帝知岳不足禪而禪之岳知舜可禪而不舉何
也以天下予庶人古無是道也故必先自岳始岳必
不敢當也岳不敢當而後及其餘曰吾不擇貴賤也
而衆乃敢舉舜理勢然也堯之知舜至矣而天下不
足以盡知之故將授之天下使其事發於衆不發於
堯故舜受之也安
帝曰俞予聞如何
俞然也曰然予亦聞之其德果何如哉
岳曰瞽子父頑母嚚象傲克諧以孝烝烝乂不格姦
瞽舜父名也其字瞍心不則德義之經為頑象舜弟
也諧和也烝進也姦亂也舜能以孝和諧父母昆弟
使進於德不及於亂而孟子太史公皆言象日以殺
舜為事塗廩浚井僅脫於死至欲室其二嫂其為格
姦也甚矣故凡言舜之事不告而娶避堯之子於南
河之南舉皆齊束野人之語而二子不察也
帝曰我其試哉女于時觀厥刑于二女釐降二女于媯
汭嬪于虞帝曰欽哉
刑法也釐理也媯水名也婦敬曰嬪虞其族也舜能
以理下二女於媯水之陽耕稼陶漁之地使二女不
獨敬其親而通敬其族舜之所謂諸難無難於此者
也雖付之天下可也堯以是信之矣而人未足以信
之故復試之以五典百揆四門大麓之事
書傳卷一
