書傳卷十四宋蘇軾撰
周書
多士第十六
成周既成遷殷頑民周公以王命誥作多士
惟三月周公初于新邑洛用告商王士王若曰爾殷遺
多士弗弔旻天大降喪于殷我有周佑命將天明威致
王罰敕殷命終于帝肆爾多士非我小國敢弋殷命
弋取也
惟天不畀允罔固亂弼我我其敢求位
固讀如推亡固存之固信哉天之固治而不固亂也
不固亂所以輔我我豈敢求之哉
惟帝不畀惟我下民秉為惟天明畏
秉持也帝既不畀殷矣則民皆持為此說曰天將降
威于殷也
我聞曰上帝引逸
引去也故逸者則天命去之也
有夏不適逸則惟帝降格嚮于時夏
夏之先王不往從放逸之樂故上帝格嚮之
弗克庸帝大淫泆有辭
此桀也淫泆且有辭飾非也
惟時天罔念聞
雖有飾非之辭帝不聽也
厥惟廢元命降致罰乃命爾先祖成湯革夏俊民甸四
方
甸治也
自成湯至于帝乙罔不明德恤祀亦惟天丕建保乂有
殷殷王亦罔敢失帝罔不配天其澤在今後嗣王誕罔
顯于天矧曰其有聽念于先王勤家誕淫厥泆罔顧于
天顯民祗惟時上帝不保降若兹大喪惟天不畀不明
厥德凡四方小大邦喪罔非有辭于罰
言天不畀紂使不明于德凡小大邦為紂所刑喪者
皆有辭于罰不暇也
王若曰爾殷多士今惟我周王丕靈承帝事
言我周文王武王皆繼行大事
有命曰割殷告敕于帝
將有割殷之事必先告正于天而後行曰將有大正
于商是也
惟我事不貳適惟爾王家我適
我有事于四方曷嘗有再舉而後定者乎故曰惟我
事不貳適貳適再往也惟於伐殷則觀政而歸已而
再往是我先王不忍滅商之意也故曰惟爾王家我
適不申言貳適者因前之辭也
予其曰惟爾洪無度我不爾動自乃邑予亦念天即于
殷大戾肆不正
今三監叛予惟曰此乃汝大無法非予爾動變起于
爾邑予亦念天命不可不征即於其首亂罪大者而
誅之謂殺武庚管叔也肆不正者言其餘不盡䋲治
也
王曰猷告爾多士予惟時其遷居西爾
洛邑在故殷西南
非我一人奉德不康寧時惟天命無違朕不敢有後無
我怨
既遷爾于洛乃安居無後命矣
惟爾知惟殷先人有冊有典殷革夏命
言湯之革夏其故事皆在典冊爾所知也
今爾又曰夏迪簡在王庭有服在百僚
夏臣之有道者湯皆選用為近臣在王庭其可以任
事者則為百僚而今不然以為怨
予一人惟聽用德肆予敢求爾于天邑商
我知用德而已爾乃與三監叛我豈敢求爾於商邑
而用之乎
予惟率肆矜爾
循湯故事而矜赦汝則可
非予罪時惟天命王曰多士昔朕來自奄予大降爾四
國民命我乃明致天罰移爾遐逖比事臣我宗多遜
東征誅三監及奄遷四國民于遠當此時爾協比以
事我宗臣多遜不違也
王曰告爾殷多士今予惟不爾殺予惟時命有申今朕
作大邑于兹洛予惟四方罔攸賓亦惟爾多士攸服奔
走臣我多遜
我惟不忍爾殺故申明此命爾我所以營洛者以四
方諸侯至而無所容亦為爾等服事奔走臣我多遜
而無所居故也
爾乃尚有爾土爾乃尚寧幹止
幹事也止居也
爾克敬天惟畀矜爾爾不克敬爾不啻不有爾土予亦
致天之罰于爾躬今爾惟時宅爾邑繼爾居爾厥有幹
有年于兹洛爾小子乃興從爾遷
汝能敬天安居汝子其有興者非遷洛何從得之殷
人之怨不在王庭百僚故成王以此答其意也
王曰又曰時予乃或言爾攸居
王言爾子孫當有顯者殷人喜而記之異日王告之
曰及爾子孫之顯是時我當復言之于爾所居信其
言以大慰之也非一日之言故以又曰别之
無逸第十七
周公作無逸
周公曰嗚呼君子所其無逸先知稼穡之艱難乃逸則
知小人之依
舊說先知農事之艱難乃謀逸豫非也周公方以逸
為深戒何其謀逸之亟也蓋曰王當先知稼穡之道
為艱難乃所以逸樂則知小人之所依怙以生者知
此則不妨農時不奪民利不盡民力也
相小人厥父母勤勞稼穡厥子乃不知稼穡之艱難
雖農夫之子生而飽煖則不知艱難而況王乎以訓
王無忘太王王季文武之勤勞王業也
乃逸乃諺既誕否則侮厥父母曰昔之人無聞知
戲侮曰諺大言曰誕信哉周公之言也曰昔之人無
聞知至于今閭巷田里之民有不令子弟猶皆相師
為此言也是蟣蝨螻蟻周公何誅焉而載於書曰以
戒成王也人君欲自恣於逸樂者必先詆娸先王戲
玩老成而小人譸張為幻者又勸成之韓非之言曰
堯之有天下也堂高三尺采椽不斵茅茨不剪雖逆
旅之宿不勤於此矣冬日鹿裘夏日葛衣粢糲之食
藜藿之羹飲土匭啜土鉶雖監門之養不觳於此矣
禹鑿龍門通大夏疏九河曲九防決停水致之海股
無胈脛無毛手足腁胝面目黧黑遂以死于外葬於
會稽雖臣虜之勞不烈於此矣然則天子所以貴於
有天下者豈欲苦形勞神自取逆旅之宿口食監門
之養手持臣虜之作哉此不肖人之所勉非賢者之
所務也此其論豈不出於昔之人無聞知也哉其言
至淺陋而世主悅之故韓非一言覆秦殺二世如反
掌自漢以來學者雖鄙申韓不取然世主心悅其言
而隂用之小人之欲得君者必私習其說或誦言稱
舉之故其學至于今猶行也予是以具論之
周公曰嗚呼我聞曰昔在殷王中宗嚴恭寅畏天命自
度治民祗懼不敢荒寧肆中宗之享國七十有五年
中宗太戊也此書方論享國之長短故先言享國之
最長者非世次也
其在高宗時舊勞于外爰暨小人作其即位乃或亮隂
三年不言其惟不言言乃雍
雍和也以其久不言之故言則天下信之
不敢荒寧嘉靖殷邦至于小大無時或怨肆高宗之享
國五十有九年
高宗武丁也
其在祖甲不義惟王舊為小人作其即位爰知小人之
依能保惠于庶民不敢侮鰥寡肆祖甲之享國三十有
三年
祖甲太甲也
自時厥後立王生則逸生則逸不知稼穡之艱難不聞
小人之勞惟耽樂之從自時厥後亦罔或克夀或十年
或七八年或五六年或四三年周公曰嗚呼厥亦惟我
周太王王季克自抑畏文王卑服即康功旧功
康功安人之功田功農功也
徽柔懿恭懷保小民惠鮮鰥寡
鮮貧乏者
自朝至于日中昃不遑暇食用咸和萬民文王不敢盤
于遊田以庶邦惟正之供
言不以庶邦貢賦供私事也
文王受命惟中身
文王九十七而終即位之年四十七
厥享國五十年
令德之主欲其長有天下以庇民仁人之意莫急於
此此周公所以身代武王也人莫不好逸欲而其所
甚好者生也以其所甚好禁其所好庶幾必信此無
逸之所為作也然猶不信者以逸欲為未必害生也
漢武帝唐明皇豈無欲者哉而夀如此矣夫多欲而
不享國者皆是也漢武明皇十一而已豈可望哉飲
酖食野葛必死而曹操獨不死亦可效乎使人主不
夀者五一曰色二曰酒三曰便辟嬖佞四曰臺榭游
觀五曰田獵此五者無逸之所諱也既困其身又困
其民民怨咨籲天此最害夀之大者予欲以惡衣食
遠女色卑宮室罷遊田夙興勤勞以此五物者為人
主永年之藥石也
周公曰嗚呼繼自今嗣王則其無淫于觀于逸于遊于
田以萬民惟正之供無皇曰今日耽樂乃非民攸訓非
天攸若時人丕則有愆
以百日之憂而聞一日之樂疑若可許也然周公不
許防其漸也曰此非所以訓民順天也言此者必有
大咎
無若殷王受之迷亂酗于酒德哉
酗者用酒而怒輕用兵刑也
周公曰嗚呼我聞曰古之人猶胥訓告胥保惠胥教誨
民無或胥譸張為幻此厥不聽人乃訓之乃變亂先王
之正刑至于小大民否則厥心違怨否則厥口詛祝
譸狂也張誕也變名易實以眩觀者曰幻古之人相
與訓戒者其言皆切近明白世之所共知者也若曰
不殺為仁殺為不仁薄斂為有德原賦為無道此古
今不刊之語先王之正刑也及小人為幻或師申韓
之學或誦六經以文姦言則曰多殺所以為仁也厚
斂所以為德也高臺深池女色畋遊皆不害霸此理
之必不然而其學之有師言之有章世主多喜之此
之謂幻幻能害夀以其能怨詛也
周公曰嗚呼自殷王中宗及高宗及祖甲及我周文王
兹四人迪哲
古之哲王莫不如此而專言四人此四人尤以此顯
於世也
厥或告之曰小人怨汝詈汝則皇自敬德厥愆曰朕之
愆允若時不啻不敢含怒此厥不聽人乃或譸張為幻
曰小人怨汝詈汝則信之則若時不永念厥辟不寬綽
厥心亂罰無罪殺無辜怨有同是叢于厥身
人不怨讒者而怨聽者
周公曰嗚呼嗣王其監于兹
書傳卷十四
