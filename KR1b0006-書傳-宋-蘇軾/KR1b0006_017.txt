書傳卷十七宋蘇軾撰
周書
顧命第二十四
成王將崩命召公畢公率諸侯相康王作顧命
畢公高周之同姓
惟四月哉生魄王不懌
有疾不豫
甲子王乃洮頮水
發大命當齊戒沐浴今有疾不能洮頮水而已洮盥
也頮頮面也
相被冕服馮玉几
相相禮者以衮冕服被王身也大朝覲設左右玉几
乃同召太保奭
召公爲保兼冢宰
芮伯
司徒
彤伯
宗伯
畢公
畢公三公亦兼司馬
衞侯
春秋傳康叔爲司寇
毛公
司空也史記有毛叔鄭五人皆姬姓惟彤伯姒姓
師氏
師氏中大夫居虎門之左
虎臣
虎賁氏
百尹御事王曰嗚呼疾大漸惟幾
漸進也幾危也
病日臻既彌留
臻至也彌甚也疾甚將去而少留也
恐不獲誓言嗣兹予審訓命汝昔君文王武王宣重光
奠麗陳教則肄肄不違用克達殷集大命
麗土著也文武先定民居乃教之既教則集之民既
集教用命乃能開達殷之喪否也
在後之侗
侗愚也揚雄曰倥侗顓蒙
敬迓天威嗣守文武大訓無敢昏逾今天降疾殆弗興
弗悟爾尚明時朕言用敬保元子釗
康王也
弘濟于艱難柔遠能邇安勸小大庶邦思夫人自亂于
威儀爾無以釗冒貢于非幾
恭敬可以濟大難但世以威儀爲文飾而已不知其
爲濟難之具也故曰自亂于威儀幾危也非幾者安
也惟安爲可畏不可以冒進也死生之際聖賢之所
甚重也成王將崩之一日被冕服以見百官出經遠
保世之言其不死於燕安婦人之手明矣其致刑措
宜哉
兹既受命還出綴衣于庭
綴衣幄帳也羣臣既出設幄帳于中庭王反路寢之
室也
越翼日乙丑王崩太保命仲桓南宫毛俾爰齊侯吕伋
伋太公望子爰及也詩曰爰及姜女
以二干戈虎賁百人逆子釗于南門之外
成王之崩子釗固在王所今乃出之于路寢門外而
復逆之蓋所以表異之也
延入翼室
路寢旁左右翼室也成王喪在路寢故子釗廬於翼
室
恤宅宗
爲憂居之主也
丁夘命作冊度
以法度作冊也
越七日癸酉伯相命士須材
自西伯入爲相召公也須材以供喪用
狄設黼扆綴衣
狄下士扆屏風爲斧文也
牖間南嚮
戶牖間也
敷重篾席
桃竹枝席也
黼純
黼黑白也純緣也
華玉仍几
華玉色玉也仍因也周禮吉事變几凶事仍几因生
時所設色玉左右几也此見羣臣覲諸侯之坐也
西序東嚮
東西廂謂之序
敷重底席
底蒻席也
綴純
綴雜采也
文貝仍几
以文貝飾几此旦夕聽事之坐也
東序西嚮敷重豐席
豐莞席也
畫純
繪緣也
雕玉仍几
以刻玉飾几此養國老享羣臣之坐也
西夾南嚮
西廂夾堂
敷重筍席
筍竹席也
玄紛純
紛紺也以玄紺爲緣
漆仍几
此親屬私燕之坐也故几席質儉無貝玉之飾將傳
先王之顧命也不知神之所在於此乎於彼乎故兼
設平生之坐也
越玉五重
及玉五重謂弘璧琬琰大玉夷玉天球也
陳寳
謂赤刀以下衆寳
赤刀大訓
虞夏商之書
弘璧
大璧也
琬琰在西序大玉夷玉天球河圖
八卦也
在東序胤之舞衣
胤國所爲舞者之衣
大貝鼖鼓在西房兑之戈和之弓
兑和古之巧人
垂之竹矢
垂舜共工
在東房
舞衣鼖鼓弓竹矢皆以古物寳之如後世寳孔子履
也
大輅在賓階面
大輅玉輅
綴輅在阼階面
綴輅金輅
先輅在左塾之前
先輅象輅塾夾門堂也
次輅在右塾之前
次輅木輅也革輅不陳
二人雀弁執惠立于畢門之内
雀弁赤黑如雀頭色惠三隅矛畢門路寢門
四人綦弁執戈上刃夾兩階戺
綦弁青黑色堂廉曰戺
一人冕執劉立于東堂
劉鉞屬
一人冕執鉞立于西堂一人冕執戣立于東垂一人冕
執瞿立于西垂
戣瞿皆戟屬
一人冕執銳立于側階
銳當作鈗說文曰鈗侍臣所執兵從金允聲書曰一
人冕執鈗讀若銳冕大夫服弁士服
王麻冕黼裳由賓階隮
麻冕三十升麻爲冕蓋衮冕也衮冕之裳四章此獨
用黼者以釋喪服吉示變也王方自外入受命傳命
者自阼階升則王當從賓階也
卿士邦君麻冕蟻裳入即位
禮曰子張之喪公明儀爲志焉褚幕丹質蟻結于四
隅殷士也鄭玄云畫者之四角其文如蟻行往來相
錯殷之蟻結似今蛇文畫豈蟻裳亦爲此文歟君臣
皆吉服然皆有變
太保太史太宗皆麻冕彤裳
太宗上宗皆大宗伯也彤纁也纁裳亦變也
太保承介圭上宗奉同瑁由阼階隮
介圭大圭尺有二寸王所守也同爵名瑁四寸王所
執以朝諸侯傳顧命授圭瑁當阼階升也
太史秉書由賓階隮御王冊命
書冊也王在西階上故太史由此以冊御王凡王所
臨所服用皆曰御
曰皇后馮玉几道揚末命命汝嗣訓臨君周邦率循大
卞燮和天下用答揚文武之光訓
成王顧命之言書之冊矣此太史口陳者卞法也
王再拜興答曰𦕈𦕈予末小子其能而亂四方以敬忌
天威乃受同瑁王三宿三祭三咤上宗曰饗
太保實三爵於王王受而置之曰宿祭先曰祭至齒
而不飲曰咤曰嚌示飲而實不忍也上宗曰饗以嘏
王也
太保受同降盥以異同
易爵而洗也
秉璋以酢
半珪曰璋太保實此爵以爲王酢已也
授宗人同拜
宗人小宗伯
王答拜太保受同祭嚌宅授宗人同拜
宅居其所也
王答拜太保降收
收徹也
諸侯出廟門俟
此路寢門也而謂之廟以正殯在焉
康王之誥第二十五
康王既尸天子遂誥諸侯作康王之誥
王出在應門之内
出畢門立應門内之中庭南面
太保率西方諸侯入應門左畢公率東方諸侯入應門
右
二公爲二伯各率其所領諸侯隨其方爲位皆北面
成王之疾久矣豈西方東方諸侯來問王疾者歟
皆布乘黃朱
陳四黃馬朱鬛
賓稱奉圭兼幣
馬所以先圭幣
曰一二臣衞敢執壤奠
䞇土所出
皆再拜稽首王義嗣德答拜
王義諸侯不忘先王之德故答拜
太保暨芮伯咸進相揖
冢宰司徒與羣臣進戒
皆再拜稽首曰敢敬告天子皇天改大邦殷之命惟周
文武誕受羑若
文王出羑里之囚天命自是始順周人記之謂之羑
若猶管仲鮑叔願齊威公不忘在莒時也康王生而
富貴故於其初即位告以文武造邦之艱難以憂患
受命也
克恤西土惟新陟王
陟升遐也成王未有諡故稱新陟王
畢協賞罰戡定厥功用敷遺後人休今王敬之哉張皇
六師無壞我高祖寡命王若曰庶邦侯甸男衞惟予一
人釗報誥昔君文武丕平富不務咎底至齊信用昭明
于天下
詩歌文王之德曰陳錫哉周言其布大利以賜天下
則天下相率而戴周及其亡也以榮夷公專利今康
王所謂丕平富者豈非陳錫布利也歟所謂不務咎
者豈非不專利以消怨咎也歟即位而首言此其與
成王皆致刑措宜也
則亦有熊羆之士不二心之臣保人王家用端命于上
帝皇天用訓厥道付畀四方乃命建侯樹屏在我後之
人今予一二伯父尚胥暨顧綏爾先公之臣服于先王
言諸臣忠於我所以安汝先人事先王者如盤庚告
教之意也
雖爾身在外乃心罔不在王室用奉恤厥若
使我雖宅憂而人無不順者
無遺鞠子羞
鞠子稚子也
羣公既皆聽命相揖趨出王釋冕反喪服
成王崩未葬君臣皆冕服禮歟曰非禮也謂之變禮
可乎曰不可禮變於不得已嫂非溺終不援也三年
之喪既成服釋之而即吉無時而可者曰先王之命
不可以不傳既傳不可以喪服受也曰何爲其不可
也曰以喪冠者雖三年之喪可也既冠於次入哭踊
者三乃出孔子曰將冠子未及期日而有大功齊衰
之服則因喪服而冠冠吉(一作嘉)禮也猶可以喪服行
之受顧命見諸侯獨不可以喪服乎太保使大史奉
冊授王于次諸侯入哭於路寢而見王於次王喪服
受教戒諫哭踊答拜聖人復起不易斯言也始死方
殯孝子釋服離次出居路門之外受干戈虎賁之逆
此何禮也漢宣帝以庶人入立故遣宗正太僕奉迎
以顯異之康王元子也天下莫不知何用此紛紛也
春秋傳曰鄭子皮如晉葬晉平公將以幣行子産曰
喪安用幣子皮固請以行既葬諸侯之大夫欲因見
新君叔向辭之曰大夫之事畢矣而又命孤孤斬焉
在衰絰之中其以嘉服見則喪禮未畢其以喪服見
是重受弔也大夫將若之何皆無辭以退今康王既
以嘉服見諸侯又受乘黃玉帛之幣曾謂盛德之王
不若衰世之侯召畢公不如子産叔向乎使周公在
必不爲此然則孔子何取於此一書也曰至矣其父
子君臣之間教戒深切著明者猶足以爲後世法孔
子何爲不取哉然其失禮則不可以不論
書傳卷十七
