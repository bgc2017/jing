春秋集解卷六宋蘇轍撰
文公
元年春王正月公即位
莊襄未葬而子般子野卒其稱名未逾年也文成定
之即位也僖宣昭皆未葬其稱公以即位既逾年也
一年不可以二君故終年稱子而未葬則名不可以
逾年無君故逾年雖未葬而稱公以即位也其非即
位則雖逾年不稱公八年八月天王崩九年春毛伯
來求金不稱王命是也
二月癸亥日有食之天王使叔服來會葬
叔服天子大夫故不名諸侯之葬天子使大夫會焉
禮也
夏四月丁巳葬我君僖公天王使毛伯來錫公命
毛伯王之卿士也禮諸侯即位天子錫之命圭合瑞
以為信晉惠公之立也王使召武公内史過錫之命
而惰於受瑞是也
晉侯伐衞叔孫得臣如京師衞人伐晉
晉以衞之不朝也伐之衞孔達伐晉以報背盟而亢
大國稱人罪之也
秋公孫敖會晉侯于戚
禮卿不會諸侯而魯大夫出會諸侯皆無譏魯史也
冬十月丁未楚世子商臣弑其君頵
頵成王也商臣稱世子而頵稱君者君之於世子有
父之親有君之尊稱世子明其親也稱君明其尊也
商臣之於尊親盡矣
公孫敖如齊
二年春王二月甲子晉侯及秦師戰于彭衙秦師敗績
丁丑作僖公主
作主不書此所以書非時也禮葬畢而虞虞而作主
喪主於虞吉主於練虞主用桑練主用栗
三月乙巳及晉處父盟
晉人以公不朝來討公如晉晉人使陽處父盟公以
恥之禮諸侯不親盟於他國而况敵處父乎故不書
公如晉又不書公及晉處父盟諱之也處父之不氏
罪晉也
夏六月公孫敖會宋公陳侯鄭伯晉士縠盟于垂隴
謀衞也於是衞執孔達以說于晉
自十有二月不雨至于秋七月八月丁卯大事于太廟
躋僖公
大事者何合昭穆於太廟也禮三年喪畢而禘未畢
喪故不曰禘也然則吉禘于莊公其曰禘何也禮樂
備也禮樂備曰吉禘不備曰大事僖公閔公之兄也
閔嘗為之君矣兄弟之不先君臣禮也其曰躋僖公
非禮也所謂逆祀也
冬晉人宋人陳人鄭人伐秦
殽之敗秦穆公不替孟明而悔過自誓列於周書及
彭衙之敗復用孟明增脩德政重施於民君子善之
晉人使先且居會宋公子成陳轅選鄭公子歸生伐
之取汪及彭衙以報彭衙之役卿稱人以其不務德
而力爭罪之也罪晉所以善秦也
公子遂如齊納幣
三年春王正月叔孫得臣會晉人宋人陳人衞人鄭人
伐沈沈潰夏五月王子虎卒秦人伐晉
秦伯伐晉濟河焚舟取王官及郊晉人不出遂自茅
津濟封殽尸而還遂伯西戎書曰秦人伐晉而不稱
秦伯何也亦不善其爭也諸侯之相侵伐者衆矣春
秋因其得失而正之未有不善其爭者也此獨不善
其爭何也春秋之際諸侯以力相尚而不知德未可
以非其爭也穆公之悔過自誓為近之矣而猶未免
於爭是以非之也
秋楚人圍江雨螽于宋冬公如晉十有二月己巳公及
晉侯盟
晉人懼其無禮於公也故請改盟雖親盟於其國猶
可書也
晉陽處父帥師伐楚以救江
伐楚而圍江之師解此所以救江也
四年春公至自晉夏逆婦姜于齊
卿不行非禮也曰婦有姑之詞也公羊曰娶于大夫
略之也公子遂如齊納幣納幣于齊也孰謂娶于大
夫乎榖梁曰親迎而曰婦成禮乎齊也不言公何以
知其親迎也宋蕩伯姬來逆婦把伯姬來求婦皆由
姑言之也
狄侵齊秋楚人滅江晉侯伐秦
晉侯圍邧新城以報王官之役稱晉侯不復罪之何
也見伐而報非得罪於法也而有德者不然故特一
譏而已若皆譏之將不可勝譏也
衞侯使寗俞來聘冬十有一月壬寅夫人風氏薨
僖公之妾母也凡魯君之妾母其生也稱夫人其沒
皆以夫人之禮成之而天子諸侯亦以夫人之禮禮
之考之舊典則非禮也然春秋書之不為異詞者君
臣之禮也
五年春王正月王使榮叔歸含且賵
珠玉曰含車馬曰賵不言天王闕文也不言來歸避
不周也榖梁曰不言來不周事之詞也賵以蚤含以
晚禮曰含者執璧將命入升堂致命子拜稽顙含者
坐委於殯東南有葦席既葬蒲席降出反位盖以助
喪盡恩而不必用也且國有遠近而皆責其及事可
乎
三月辛亥葬我小君成風王使召伯來會葬
仲子雖聘而非惠公之嫡也故特為之宫而不祔不
書其葬盖禮之正也自成風以來妾母皆葬盖祔也
魯禮之變自此始矣諸侯必有使來會葬者矣以微
故不錄王人雖微必書石尚歸脤是也而况召伯乎
夏公孫敖如晉秦人入鄀秋楚人滅六冬十月甲申許
男業卒
六年春葬許僖公夏季孫行父如陳秋季孫行父如晉
八月乙亥晉侯驩卒冬十月公子遂如晉葬晉襄公晉
殺其大夫陽處父晉狐射姑出奔狄
晉人蒐于夷使狐射姑將中軍趙盾佐之陽處父至
自溫改蒐于董謂趙盾能而上之射姑怨之使續鞠
居殺之晉殺鞠居射姑奔狄不書射姑之殺而書曰
晉殺其大夫陽處父何也處父之死自取之也置帥
非處父之任也處父有罪則其不稱晉人以殺何也
雖有罪而殺之則甚矣故書曰狐射姑出奔狄亦罪
之也
閏月不告月猶朝于廟
不告月者不告朔也何以不言朔閏非常月也雖非
常月而告月以聽政禮也其曰猶朝于廟幸其不已
之詞也子貢欲去告朔之餼羊子曰爾愛其羊我愛
其禮雖不告月而猶朝于廟而又將己之乎公羊榖
梁曰閏月者附月之餘日天子不以告朔而喪事不
數也猶之為言可以已也春秋盖有同詞而異實者
矣猶三望猶繹可以已也猶朝于廟幸其不已也
七年春公伐邾三月甲戌取須句
僖公取須句而反其君邾又滅之故復伐邾而取之
遂城郚
以備邾也
夏四月宋公王臣卒宋人殺其大夫
宋昭公將去羣公子穆襄之族帥國人以攻公殺公
孫固公孫鄭于公宫書曰宋人殺其大夫非君命也
大夫不名非其罪也夫君殺之而非其罪則書曰宋
殺其大夫公孫固公孫鄭可也宋人殺之而非其君
若又名之則不見其非罪也
戊子晉人及秦人戰于令狐晉先蔑奔秦
晉襄公卒靈公少晉人為難故欲立長君趙盾使先
蔑士會逆公子雍于秦既而畏偪乃背之而立靈公
趙盾將而禦秦師先蔑奔秦趙盾之稱人罪之也舍
太子而外求君非謀也先蔑之不言出自師奔也
狄侵我西鄙秋八月公會諸侯晉大夫盟于扈
齊侯宋公衞侯鄭伯許男曹伯會晉趙盾盟于扈晉
侯立故也不書其人公後至不及序也
冬徐伐莒公孫敖如莒涖盟
八年春王正月夏四月秋八月戊申天王崩冬十月壬
午公子遂會晉趙盾盟于衡雍乙酉公子遂會雒戎盟
于暴
公子遂既盟趙盾四日而盟雒戎皆公命也何以知
其皆公命也以其書雒戎之盟與書趙盾之盟一也
公孫敖如京師不至而復丙戌奔莒
七年公子遂娶于莒公孫敖如莒涖盟且為遂逆見
女美而自取之遂將攻之公止之使遂舍之使敖反
之復為兄弟如初及敖將如周弔遂以幣奔莒從己
氏公子遂如齊至黃乃復書至而後書復今不言至
而言復何也遂之如齊也欲至齊而以疾不能敖無
至周之意矣故曰不至而已不言出自外行也
螽宋人殺其大夫司馬宋司城來奔
宋襄夫人襄王之姊也昭公不禮焉夫人因戴氏之
族以殺襄公之孫孔叔公孫鍾離及大司馬公子卬
皆昭公之黨也司馬握節以死故書以官書曰宋人
殺其大夫非君命也司城蕩意諸來奔效節於府人
而出公以其官逆之亦書以官皆貴之也
九年春毛伯來求金
非禮也不稱王命未葬也
夫人姜氏如齊
歸寧也
二月叔孫得臣如京師辛丑葬襄王晉人殺其大夫先
都
夷之蒐晉侯將登箕鄭父先都而使士縠梁益耳將
中軍先克曰狐趙之勲不可廢也從之先克奪蒯得
田于菫隂故箕鄭父先都士縠梁益耳蒯得作亂使
賊殺先克晉人誅之故皆書曰晉人殺其大夫殺有
罪也
三月夫人姜氏至自齊
春秋夫人適他國未有至之者皆非禮不告廟故也
惟此以歸寧告廟故書
晉人殺其大夫士縠及箕鄭父楚人伐鄭
楚自城濮之敗不復侵伐中國晉文襄既沒靈公少
自是始復伐鄭
公子遂會晉人宋人衞人許人救鄭
晉趙盾宋華耦衞孔達許大夫救鄭緩不及楚師故
皆稱人
夏狄侵齊秋八月曹伯襄卒九月癸酉地震冬楚子使
椒來聘
楚自僖公以來雖交通諸侯而朝聘不常盟會不繼
夷風猶在也故書其君臣皆曰人而已至是齊晉日
衰楚人接迹於中國於是書其君臣與諸侯比然椒
猶不氏盖漸進之也
秦人來歸僖公成風之襚
魯之喪諸侯盖有來襚者矣而獨書秦始通也秦人
秦之微者也襚衣服也僖公成風之喪久矣而不以
緩為譏者亦以其始通錄之也成風之不稱夫人何
也非薨非葬名有所不必盡也
葬曹共公
十年春王三月辛卯臧孫辰卒夏秦伐晉
是年春晉人伐秦取少梁秦伯伐晉取北徵秦晉相
攻久矣無他得失而獨書曰秦伐晉遂以戎狄書之
理不然也或者書秦伯闕文也
楚殺其大夫宜申
宜申與仲歸謀弑楚穆王而誅當書曰楚人殺大夫
盖以簡文也
自正月不雨至于秋七月及蘇子盟于女栗冬狄侵宋
楚子蔡侯次于厥貉
將伐宋而不行故書次
十有一年春楚子伐麇夏叔仲彭生會晉郤缺于承匡
秋曹伯來朝公子遂如宋狄侵齊冬十月甲午叔孫得
臣敗狄于鹹
十有二年春王正月郕伯來奔
郕太子朱儒自安於夫鍾國人不徇郕伯卒郕人立
君太子以夫鍾及郕邽來奔公以諸侯逆之非禮也
書曰郕伯來奔著吾過也不名非諸侯特加之也不
書地既謂之諸侯尊之不言地也
把伯來朝二月庚子子叔姬卒夏楚人圍巢秋滕子來
朝秦伯使術來聘冬十有二月戊午晉人秦人戰于河
曲
秦伯伐晉取羈馬晉趙盾禦之皆稱人以其亟戰罪
之也
季孫行父帥師城諸及鄆
十有三年春王正月夏五月壬午陳侯朔卒邾子蘧蒢
卒自正月不雨至于秋七月太室屋壊
周公曰太廟魯公曰太室屋壊書不共也
冬公如晉衞侯會公于沓狄侵衞十有二月己丑公及
晉侯盟公還自晉鄭伯會公于棐
十有四年春王正月公至自晉邾人伐我南鄙叔彭生
帥師伐邾夏五月乙亥齊侯潘卒六月公會宋公陳侯
衞侯鄭伯許男曹伯晉趙盾癸酉同盟于新城
會書月盟書日會成於月盟成於日也書同盟從於
楚者服也
秋七月有星孛入于北斗公至自會晉人納捷菑于邾
弗克納
邾文公元妃齊姜生貜且二妃晉姬生捷菑文公卒
邾人立貜且捷菑奔晉晉趙盾帥諸侯之師八百乘
納之于邾邾人辭曰齊出貜且長盾曰詞順而弗從
不祥乃還書盾之弗克納善之矣其稱人何也興諸
侯之師將以廢長立少入邾之境而後知其非所興
者廣所害者衆善未足以覆過也捷菑之不稱公子
將以為君也
九月甲申公孫敖卒于齊
敖之奔莒七年矣至此請重賂以求復其子難以為
請許之將歸而卒於齊大夫出奔不卒敖之卒既許
之復也
齊公子商人弑其君舍
商人將以為君其稱公子何也州吁無知將以為君
而不終故不稱公子以見其欲為君也商人終為君
矣不待去公子而後見也稱公子以親責之也舍未
逾年而稱君既葬也若以其未逾年而不稱君是商
人之罪可得而免也正舍之名所以正商人之罪也
宋子哀來奔
宋高哀為蕭封人以為卿不義宋公而出二年而宋
人弑其君不名而字貴之也
冬單伯如齊齊人執單伯齊人執子叔姬
子叔姬妃齊昭公生舍商人弑舍而立襄仲使告于
王請以王寵求子叔姬于齊王使單伯為魯請齊人
執之并執子叔姬諸侯而執王使不稱行人尊周也
公羊榖梁曰單伯之罪道淫也猶以為魯大夫也魯
無單伯以意而言春秋則亦無所不至也
十有五年春季孫行父如晉
為單伯與子叔姬故將因晉以謂齊也
三月宋司馬華孫來盟
宋司馬華耦來盟其官皆從故書曰宋司馬華孫不
言使盟在華孫也
夏曹伯來朝齊人歸公孫敖之喪
敖以罪出魯人以孟氏故不絶其親而許其歸禮也
六月辛丑朔日有食之鼓用牲于社單伯至自齊
齊侯以晉故許單伯請單伯過魯致命而歸周故喜
而致之也
晉郤缺帥師伐蔡戊申入蔡秋齊人侵我西鄙季孫行
父如晉
復為齊故也
冬十有一月諸侯盟于扈
晉侯宋公衞侯蔡侯鄭伯許男曹伯會盟而謀伐齊
於是有齊難公不會齊侯賂晉侯不克而還書曰諸
侯而不序無能為也
十有二月齊人來歸子叔姬
不言齊子叔姬來歸而曰齊人來歸子叔姬言叔姬
無罪而齊人絶之也
齊侯侵我西鄙遂伐曹入其郛
齊侯謂諸侯無能為也故復侵魯遂伐曹討其朝於
魯也
十有六年春季孫行父會齊侯于陽穀齊侯弗及盟
公將及齊平而有疾使季孫行父會齊侯而請盟齊
侯不信曰請俟君間書曰齊侯弗及盟曲在齊也
夏五月公四不視朔
諸侯告朔聽政因朝于廟公四不視朔疾也公盖有
以疾不視朔者矣四不視朔以久書也公羊曰自是
無疾不視朔也定哀之間子貢欲去告朔之餼羊盖
不復視朔矣此公羊之所以為此言也然而五月書
四不視朔則六月視朔之廢非始為此也
六月戊辰公子遂及齊侯盟于郪丘
公使遂納賂于齊侯而後受盟
秋八月辛未夫人姜氏薨毁泉臺
有蛇自泉臺出既而夫人薨魯人以為妖而毁之非
政也
楚人秦人巴人滅庸冬十有一月宋人弑其君杵臼
宋昭公不能於其大夫國人襄夫人亦惡之公田孟
諸夫人使帥甸攻而弑之書曰宋人弑其君君無道
也
十有七年春晉人衞人陳人鄭人伐宋
晉荀林父衞孔達陳公孫寧鄭石虎將討宋之弑君
不克而還故皆稱人
夏四月癸亥葬我小君聲姜齊侯伐我西鄙六月癸未
公及齊侯盟于穀諸侯會于扈
晉侯為扈之會將以平宋亂而不能故書曰諸侯而
不序略之也宋昭公雖以無道弑而諸侯大夫皆以
不討賊為譏明君臣之義不可廢也
秋公至自榖冬公子遂如齊
十有八年春王二月丁丑公薨于臺下秦伯罃卒夏五
月戊戌齊人弑其君商人
商人多行無禮其為公子也與邴歜之父争田弗勝
及即位掘而刖之納閻職之妻而使職驂乘故二人
謀而殺之二人皆非大夫不稱盗而稱人見君之無
道也
六月癸酉葬我君文公秋公子遂叔孫得臣如齊
遂賀齊惠公立得臣會葬文公累數之者偕行也非
相為介也
冬十月子卒
文公夫人出姜生惡及視二妃敬嬴生宣公敬嬴嬖
而私事公子遂故遂弑惡及視而立宣公書曰子卒
諱之也不日失之也不名既葬也
夫人姜氏歸于齊季孫行父如齊莒弑其君庶其
庶其生太子僕及季佗愛季佗而黜僕且多行無禮
於國僕因國人而弑之故稱國以弑
春秋集解卷六
