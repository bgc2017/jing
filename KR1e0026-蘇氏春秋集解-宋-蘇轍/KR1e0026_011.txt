春秋集解卷十一宋蘇轍撰
定公
元年春王三月晉人執宋仲幾于京師夏六月癸亥公
之喪至自乾侯戊辰公即位秋七月癸巳葬我君昭公
九月大雩立煬宮冬十月隕霜殺菽
僖三十三年書隕霜不殺草今指言殺菽何也於其
不殺而言草言其廣也於其殺而言菽言其所害也
二年春王正月夏五月壬辰雉門及兩觀災秋楚人伐
吳冬十月新作雉門及兩觀
三年春王正月公如晉至河乃復二月辛卯邾子穿卒
夏四月秋葬邾莊公冬仲孫何忌及邾子盟于拔
四年春王二月癸巳陳侯吳卒三月公會劉子晉侯宋
公蔡侯衞侯陳子鄭伯許男曹伯莒子邾子頓子胡子
滕子薛伯把伯小邾子齊國夏于召陵侵楚夏四月庚
辰蔡公孫姓帥師滅沈以沈子嘉歸殺之五月公及諸
侯盟于臯鼬把伯成卒于會六月葬陳惠公許遷于容
城秋七月公至自會劉卷卒葬把悼公楚人圍蔡晉士
鞅䘙孔圉帥師伐鮮虞
昭十二年楚滅陳蔡晉人不救而伐鮮虞稱晉以夷
之今晉既不為蔡伐楚楚人圍蔡亦弗之救而於其
伐鮮虞也稱晉士鞅衞孔圉何也晉雖有棄諸侯之
罪而蔡無國滅之禍輕重之異也
葬劉文公冬十有一月庚午蔡侯以吳子及楚人戰于
柏舉楚師敗績楚囊瓦出奔鄭
楚平王殺伍奢其子員奔吳為吳行人囊瓦殺郤宛
伯氏之族出伯州犂之孫嚭為吳太宰以謀楚故蔡
侯因之以乞師囊瓦帥師禦之吳稱子而囊瓦稱人
何也吳以夷故不得稱人又不可言以吳特稱吳子
書實也囊瓦以貪致宼不能死而出奔稱人賤之也
庚辰吳入郢
五年春王三月辛亥朔日有食之夏歸粟于蔡於越入
吳六月丙申季孫意如卒秋七月壬子叔孫不敢卒冬
晉士鞅帥師圍鮮虞
六年春王正月癸亥鄭游速帥師滅許以許男斯歸二
月公侵鄭公至自侵鄭夏季孫斯仲孫何忌如晉秋晉
人執宋行人樂祁犂冬城中城季孫斯仲孫忌帥師圍
鄆
七年春王正月夏四月秋齊侯鄭伯盟于鹹齊人執衞
行人北宮結以侵衞齊侯衞侯盟于沙大雩齊國夏帥
師伐我西鄙九月大雩冬十月
八年春王正月公侵齊公至自侵齊二月公侵齊三月
公至自侵齊曹伯露卒夏齊國夏帥師伐我西鄙公會
晉師于瓦公至自瓦秋七月戊辰陳侯柳卒晉士鞅帥
師侵鄭遂侵衞葬曹靖公九月葬陳懷公季孫斯仲孫
何忌帥師侵衞冬衞侯鄭伯盟于曲濮從祀先公
從順也先公閔僖也逆祀則稱躋僖公順祀則稱先
公何也徧祀先公也於是陽虎欲去三桓故順祀而
祈焉虎之謀去三桓亂也而其順祀則禮也春秋善
惡不以相及各書其實而已
盜竊寶玉大弓
陽虎將殺季孫斯不勝而出取寶玉大弓寶玉大弓
魯之分器也所謂夏后氏之璜與封父之繁弱是時
陽虎以鄆讙龜陰叛奔齊十年侯犯以郈叛及昭十
三年南蒯以費叛皆以賤不書其書竊寶玉大弓何
也分器重於地分器重於地者賤貨而貴命也
九年春王正月夏四月戊申鄭伯蠆卒得寶玉大弓六
月葬鄭獻公秋齊侯衞侯次于五氏
齊侯伐晉夷儀克之衞侯會之五氏言次而不言伐
齊衞告次而不告伐也
秦伯卒冬葬秦哀公
十年春王三月及齊平夏公會齊侯于夾谷公至自夾
谷晉趙鞅帥師圍衞齊人來歸鄆讙龜陰田叔孫州仇
仲孫何忌帥師圍郈秋叔孫州仇仲孫何忌帥師圍郈
宋樂大心出奔曹
樂祁犂死於晉晉人止其喪以求成于宋宋使樂大
心盟晉且逆祁犂之喪大心辭偽有疾祁犂之子溷
譖而逐之
宋公子地出奔陳冬齊侯衞侯鄭游速會于安甫叔孫
州仇如齊宋公之弟辰暨仲佗石彄出奔陳
十有一年春宋公之弟辰及仲佗石彄公子地自陳入
于蕭以叛夏四月秋宋樂大心自曹入于蕭冬及鄭平
叔還如鄭涖盟
十有二年春薛伯定卒夏葬薛襄公叔孫州仇帥師墮
郈衞公孟彄帥師伐曹季孫斯仲孫何忌帥師墮費秋
大雩冬十月癸亥公會齊侯盟于黃十有一月丙寅朔
日有食之公至自黃十有二月公圍成公至自圍成
仲由為季氏宰將墮三都於是叔孫氏墮郈季氏將
墮費公山不狃叔孫輒帥費人以襲魯公與三子入
于季氏之宮登武子之臺費人攻之入及公側仲尼
命申句湏樂頎下伐之費人比二子奔齊遂墮費將
墮成公斂處父不欲公圍之弗克不書三人之亂皆
陪臣也或曰昭公將去季氏而失國孔子為魯而墮
三都亦幾於亂孔子之為是何也曰昭公之去季氏
而失國失民故也魯君之失民與三桓之得民久矣
故將以治魯而不得三桓不可為也能得三桓而道
之以禮樂猶可治也孔子為魯而仲由為季氏宰三
家從之矣其不從者其家臣也家臣未能得魯衆也
雖其不從不能為患此孔子之所以墮三都而無疑
也
十有三年春齊侯衞侯次于垂葭夏築蛇淵囿大蒐于
比蒲衞公孟彄帥師伐曹秋晉趙鞅入于晉陽以叛冬
晉荀寅士吉射入于朝歌以叛晉趙鞅歸于晉薛弑其
君比
十有四年春衞公叔戌來奔衞趙陽出奔宋二月辛巳
楚公子結陳公孫佗人帥師滅頓以頓子牂歸夏衞北
宮結來奔五月於越敗吳于檇李吳子光卒公會齊侯
衞侯于牽公至自會秋齊侯宋公會于洮天王使石尚
來歸脤
石尚天子之士也天子之士稱王人石尚之名以其
接我特書也脤祭肉也禮助祭則受胙魯不助而歸
之非禮也不然魯之助則微者也
衞世子蒯聵出奔宋衞公孟彄出奔鄭宋公之弟辰自
蕭來奔大蒐于比蒲邾子來會公城莒父及霄
十有五年春王正月邾子來朝鼷鼠食郊牛牛死改卜
牛二月辛丑楚子滅胡以胡子豹歸夏五月辛亥郊壬
申公薨于高寢鄭罕達帥師伐宋齊侯衞侯次于渠蒢
邾子來奔喪秋七月壬申姒氏卒八月庚辰朔日有食
之九月滕子來會葬丁巳葬我君定公雨不克葬戊午
日下昃乃克葬辛巳葬定姒冬城漆
春秋集解卷十一
