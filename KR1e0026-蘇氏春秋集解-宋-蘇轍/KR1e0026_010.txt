春秋集解卷十宋蘇轍撰
昭公
元年春王正月公即位叔孫豹會晉趙武楚公子圍齊
國弱宋向戌衞齊惡陳公子招蔡公孫歸生鄭罕虎許
人曹人于虢
晉楚尋宋之盟楚公子圍請讀舊書加書于牲上而
不㰱血故不書盟
三月取鄆夏秦伯之弟鍼出奔晉六月丁巳邾子華卒
晉荀吳帥師敗狄于大鹵秋莒去疾自齊入于莒莒展
輿出奔吳
去疾齊出也展輿吳出也密州之弑也去疾奔齊展
輿立而奪羣公子秩羣公子召去疾齊人納之去疾
之不稱公子將為君也書曰入于莒展輿在也展輿
雖逾年而不稱莒子不能君也
叔弓帥師疆鄆田葬邾悼公冬十有一月己酉楚子麇
卒楚公子比出奔晉
二年春晉侯使韓起來聘夏叔弓如晉秋鄭殺其大夫
公孫黑
駟黑富而無禮襄三十年攻良霄而殺之元年與游
楚爭室而逐之鄭人畏其彊不討也既又將作亂而
去游氏疾作而不克子産因其疾也數其罪而殺之
黑固有罪而鄭之所以誅之者亦殆矣是以稱國以
殺也
冬公如晉至河乃復季孫宿如晉
三年春王正月丁未滕子原卒夏叔弓如滕五月葬滕
成公秋小邾子來朝八月大雩冬大雨雹北燕伯款出
奔齊
四年春王正月大雨雹夏楚子蔡侯陳侯鄭伯許男徐
子滕子頓子胡子沈子小邾子宋世子佐淮夷會于申
晉自平公始衰齊靈公莊公背之平公屢合諸侯以
討焉襄二十五年齊莊公死齊與晉平晉侯自是不
復出與會盟其大夫趙武為政諸侯少安然而晉日
益衰政在六卿故楚靈王合諸侯于申而晉不敢爭
楚自是益肆於中國
楚人執徐子秋七月楚子蔡侯陳侯許男頓子胡子沈
子淮夷伐吳執齊慶封殺之
齊慶封與於崔杼之亂及敗自魯奔吳吳封之朱方
楚子以力從諸侯而伐吳罪也而其誅慶封義也故
慶封雖在吳而謂之齊慶封言當其罪也凡執大夫
稱人此其序諸侯以執之何也序諸侯以伐吳不可
復稱人也
遂滅賴九月取鄫冬十有二月乙卯叔孫豹卒
五年春王正月舍中軍
襄十一年作中軍三分公室而各有其一季氏盡征
之叔孫氏臣其子弟孟氏取其半及其舍之四分公
室季氏擇二二子各一皆盡征之而貢于公
楚殺其大夫屈申
楚子以屈申為貳於吳而殺之稱國以殺言無罪也
公如晉夏莒牟夷以牟婁及防兹來奔秋七月公至自
晉戊辰叔弓帥師敗莒師于蚡泉秦伯卒冬楚子蔡侯
陳侯許男頓子沈子徐人越人伐吳
越於是始見徐吳越雖與中國會盟皆以夷故不得
稱人今越始見而與徐皆稱人何也不可云沈子徐
越伐吳故也猶戚之會吳以鄫故稱人耳
六年春王正月杞伯益姑卒葬秦景公夏季孫宿如晉
葬把文公宋華合比出奔衞秋九月大雩楚薳罷帥師
伐吳冬叔弓如楚齊侯伐北燕
七年春王正月暨齊平
齊侯伐北燕將納燕伯款晏子曰不入燕有君矣民
不貳吾君賄左右謟諛作大事不以信未嘗可也燕
人歸燕姬賂以瑶罋玉櫝斝耳乃不克納二月庚午
盟于濡上書平而不書其盟何也燕求於齊曰暨燕
平齊求於燕曰暨齊平齊將以正燕而納女及賂反
求成焉書曰暨齊平所以病齊也不言其盟盟不足
信也穀梁曰以内及外曰暨凡言平始不平也齊魯
未嘗不平而何為平乎
三月公如楚叔孫婼如齊涖盟夏四月甲辰朔日有食
之秋八月戊辰衛侯惡卒九月公至自楚冬十有一月
癸未季孫宿卒十有二月癸亥葬衞襄公
八年春陳侯之弟招殺陳世子偃師夏四月辛丑陳侯
溺卒
陳哀公元妃鄭姬生世子偃師二妃生公子留下妃
生公子勝二妃嬖留有寵屬之司徒招與公子過哀
公有廢疾招過殺偃師而立留公縊而卒書招而不
書過招首事也稱陳侯之弟以親親責之也
叔弓如晉楚人執陳行人干徵師殺之
徵師以哀公之喪赴于楚且告有立君公子勝愬于
楚楚人殺之稱行人言非其罪也
陳公子留出奔鄭
楚將討陳故留出奔留既為君矣不曰陳留而曰陳
公子留何也留立於招耳為君非留志也
秋蒐于紅陳人殺其大夫公子過大雩冬十月壬午楚
師滅陳
楚靈王凌虐小國使公子棄疾帥師滅陳十一月滅
蔡自以為功也故春秋書之皆曰楚師而不書其人
所謂求名而不得者也或曰楚子虔誘蔡侯般殺之
則稱楚子何也曰誘而殺之此盜賊之事而非所以
為功也書楚子賤也
執陳公子招放之于越殺陳孔奐
招之稱公子其兄亡矣孔奐招之黨也楚人宥招而
殺奐刑之辟也
葬陳哀公
九年春叔弓會楚子于陳許遷于夷
許人畏鄭求救于楚楚使公子棄疾遷之書曰許遷
于夷自遷也
夏四月陳災
陳已滅為楚縣而猶書陳災何也楚雖滅陳五年而
陳復天未絶陳陳未亡故也公羊穀梁曰陳滅而書
陳存陳也春秋非能存陳陳則未亡耳
秋仲孫貜如齊冬築郎囿
十年春王正月夏齊欒施來奔
齊欒施高彊皆嗜酒而惡陳氏鮑氏陳鮑及其醉而
攻之不勝遂來奔高彊不書非卿也
秋七月季孫意如叔弓仲孫貜帥師伐莒戊子晉侯彪
卒九月叔孫婼如晉葬晉平公十有二月甲子宋公成
卒
十有一年春王二月叔弓如宋葬宋平公夏四月丁巳
楚子虔誘蔡侯般殺之于申
般有弑君之罪而諸侯不能討十三年楚子將滅蔡
而以好召蔡侯殺之因以滅蔡非討其罪也故名楚
子而書其誘所以深罪楚子也若蔡侯之罪則見於
其弑矣
楚公子棄疾帥師圍蔡五月甲申夫人歸氏薨大蒐于
比蒲仲孫貜會邾子盟于䘲祥秋季孫意如會晉韓起
齊國弱宋華亥衛北宫佗鄭罕虎曹人杞人于厥憖九
月己亥葬我小君齊歸冬十有一月丁酉楚師滅蔡執
蔡世子有以歸用之
楚子滅蔡用蔡世子有于岡山不稱楚子惡其求名
也蔡侯死蔡世子既立矣其不稱蔡子而稱蔡世子
何也蔡侯死於楚不獲歸于蔡不斂不葬其子雖立
不成君也是以稱世子而已君沒既葬稱子未葬稱
子某喪未至而稱世子固其宜也
十有二年春齊高偃帥師納北燕伯于陽
三年燕伯奔齊六年齊將納之而不克至是始納之
其言納燕有君也名其出奔而不名其納不以高偃
名燕伯君臣之禮也不言納之者燕未得所都也
三月壬申鄭伯嘉卒夏宋公使華定來聘公如晉至河
乃復五月葬鄭簡公楚殺其大夫成熊秋七月冬十月
公子憖出奔齊
季氏之臣南蒯怨季孫之不禮也將去季孫而立公
子憖不克南蒯以費叛憖從公於晉還及郊聞亂遂
奔齊
楚子伐徐晉伐鮮虞
晉荀吳偽會齊師假道於鮮虞以滅肥遂伐鮮虞晉
雖以詐為罪而書曰晉伐鮮虞以夷狄書之過矣晉
獻公假道於虞以滅虢因以執虞公其滅虢也書晉
師其執虞公也書晉人今伐鮮虞稱人若師可也特
書晉深罪之也楚滅陳蔡而晉不救力誠不能君子
不罪也能伐鮮虞而不救陳蔡力非不足也棄諸侯
也故以夷書之
十有三年春叔弓帥師圍費夏四月楚公子比自晉歸
于楚弑其君虔于乾谿
楚子之立也其弟比奔晉黑肱奔鄭及滅蔡以棄疾
為蔡公有觀從者事蔡朝吳曰今不封蔡蔡不封矣
以棄疾之命召比與黑肱既至蔡人奉棄疾帥陳蔡
不羹許葉之師以入楚楚子伐徐師于乾谿衆潰而
歸遂自殺也於是比為王黑肱為令尹棄疾為司馬
比將為君不曰楚比而曰公子比何也比之歸非其
謀也亂始於觀從而成於棄疾以比為名而已為君
非比志也比不志於為君迫於觀從棄疾則其書曰
楚公子比弑其君虔何也比雖不志於君迫於觀從
棄疾而以身許之以致虔死則比雖為不弑而弑君
之名比尸之矣比之歸也虔猶在楚其不曰入何也
觀從召之蔡人與之楚人不拒則比之歸無難也
楚公子棄疾殺公子比
比弑其君殺之不稱楚人而曰公子棄疾殺公子比
何也棄疾非討其弑而代之也比既為君矣不曰楚
公子棄疾弑其君比何也衆雖以比為君而比不當
君也棄疾將以為君不曰楚棄疾而曰公子棄疾何
也以親責之猶齊商人也
秋公會劉子晉侯齊侯宋公衞侯鄭伯曹伯莒子邾子
滕子薛伯把伯小邾子于平丘八月甲戌同盟于平丘
公不與盟
八年晉成虒祁之宮諸侯朝而歸者皆有貳心十二
年齊侯往朝于晉晉侯以齊侯燕投壺齊侯曰寡人
中此與君代興晉人亦知其將貳也且為伐莒取郠
故將以諸侯來討故會于平丘齊人不欲盟要之乃
可故書同盟有不同者故也桃丘之會書曰弗遇沙
隨之會書曰不見公可遇而彼弗吾遇可見而彼不
吾見皆曲在彼也今魯以侵虐小國為罪諸侯有盟
而不得與故書曰公不與盟言罪在我不在彼也
晉人執季孫意如以歸公至自會蔡侯廬歸于蔡陳侯
吳歸于陳
楚棄疾即位復封陳蔡蔡世子有之子廬陳世子偃
師之子吳皆受封於楚而歸不曰蔡廬陳吳而曰蔡
侯廬陳侯吳既侯於楚也陳蔡既滅天子不能存諸
侯不能救而楚復之春秋從而君之則許楚之專封
歟曰非也春秋書陳蔡之自復而不書楚之復封陳
蔡以為楚虔雖以強滅之而天下不與虔既死則其
𫝑當自復故書廬吳之歸如國未始滅者使廬吳未
侯於楚則將書之曰蔡廬陳吳而已以其既侯於楚
也故書曰蔡侯廬陳侯吳然而不言其自楚歸則未
嘗予楚之專封也
冬十月葬蔡靈公公如晉至河乃復吳滅州來
十有四年春意如至自晉三月曹伯滕卒夏四月秋葬
曹武公八月莒子去疾卒冬莒殺其公子意恢
十有五年春王正月吳子夷末卒二月癸酉有事于武
宮籥入叔弓卒去樂卒事
叔弓涖事於廟籥入而卒去樂卒事禮也雖不涖事
聞其喪猶去樂也故君有事於廟聞大夫之喪去樂
卒事大夫聞君之喪攝主而往大夫聞大夫之喪尸
事畢而往皆不廢祭也
夏蔡朝吳出奔鄭六月丁巳朔日有食之秋晉荀吳帥
師伐鮮虞冬公如晉
十有六年春齊侯伐徐楚子誘戎蠻子殺之
楚子虔誘蔡侯般殺之于申名而書地夷而害中國
疾之也楚子誘戎蠻子殺之不名不地夷狄相殺略
之也戎蠻子之不名告略也
夏公至自晉秋八月己亥晉侯夷卒九月大雩季孫意
如如晉冬十月葬晉昭公
十有七年春小邾子來朝夏六月甲戌朔日有食之秋
郯子來朝八月晉荀吳帥師滅陸渾之戎冬有星孛于
大辰楚人及吳戰于長岸
十有八年春王三月曹伯湏卒夏五月壬午宋衛陳鄭
災六月邾人入鄅秋葬曹平公冬許遷于白羽
十有九年春宋公伐邾夏五月戊辰許世子止弑其君
買
許悼公瘧飲世子止之藥而卒其以弑書之何也止
雖不志乎弑其君由止以卒則亦止弑之也君由止
以卒而不以弑君書之則臣將輕其君子將輕其父
亂之道也故止之弑君雖異乎楚商臣蔡般也而春
秋一之所以隆君父也今律過失殺人以贖論過失
殺朞尊減殺人二等過失殺大父母減殺人一等而
和御藥誤不如法者死父子之親許以情論至於君
臣則情不勝法此蓋春秋之遺意也
己卯地震秋齊高發帥師伐莒冬葬許悼公
二十年春王正月夏曹公孫會自鄸出奔宋秋盜殺衞
侯之兄縶
齊豹為衞司寇怨縶而殺之豹非小臣而書盜所謂
求名而不得者也
冬十月宋華亥向寧華定出奔陳
宋元公無信多私而惡華向三大夫謀誘羣公子而
殺之公如華氏請焉劫之而質其大子公怒攻之遂
出奔
十有一月辛卯蔡侯廬卒
二十有一年春王三月葬蔡平公夏晉侯使士鞅來聘
宋華亥向寧華定自陳入于宋南里以叛
宋司馬華費遂之子貙及多僚相惡多僚譖貙于公
公將逐之貙殺多僚劫費遂而召亡人入居于宋之
南里召吳楚以自救書曰入于宋南里與宋分國而
居之也
秋七月壬午朔日有食之八月乙亥叔輒卒冬蔡侯朱
出奔楚
蔡侯朱立楚費無極取貨於平公之弟東國謂蔡人
曰朱不用命君王將立東國不然楚必圍蔡蔡人懼
而出朱朱奔楚自訴不克
公如晉至河乃復
二十有二年春齊侯伐莒宋華亥向寧華定自宋南里
出奔楚大蒐於昌間夏四月乙丑天王崩六月叔鞅如
京師葬景王王室亂
叔鞅至自京師知王室之亂而未知亂之所在也故
書曰王室亂稱王室亂在兄弟也諸侯之亂未有不
待事而書者不待事而書亂急王室也
劉子單子以王猛居于皇
景王世子壽蚤卒其次猛也子朝王之長庶也景王
欲立子朝不克而崩劉子單子奉子猛為王而子朝
作亂故出居于皇以避之凡君未葬稱子某既葬稱
子景王既葬則猛稱王子可也不稱王子而稱王猛
何也禮天子七月而葬景王以亂故三月而葬非禮
也故與子以未葬之禮稱名雖然猛方與子朝爭子
朝稱王子朝而猛稱王子猛皆王子則無以明正也
特稱王猛所以明正也其言劉子單子以王猛居于
皇猛幼制在劉單也
秋劉子單子以王猛入于王城
晉人助猛故得還入王城不言京師非王都也郟鄏
謂之王城成周謂之京師其言入子朝難之也
冬十月王子猛卒
猛既稱王猛矣於其卒也稱王子猛何也春秋書名
嚴於卒葬於其卒不得不正其本名也所謂非薨非
葬名有所不必盡也
十有二月癸酉朔日有食之
二十有三年春王正月叔孫婼如晉癸丑叔鞅卒晉人
執我行人叔孫婼
邾人城翼師自武城還魯人譎而取之邾人訴于晉
晉來討故叔孫婼如晉晉人執之稱行人言非其罪
也
晉人圍郊夏六月蔡侯東國卒于楚秋七月莒子庚輿
來奔戊辰吳敗頓胡沈蔡陳許之師于雞父胡子髠沈
子逞滅獲陳夏齧
吳伐州來楚薳越帥師及諸侯之師救之吳公子光
先敗六國之師楚師遂奔春秋書諸侯之師未有略
而不序者今略而不序何也頓胡沈皆君也蔡陳許
皆大夫也將言及其君與大夫戰則未陳也將言敗
其君與其大夫則胡子沈子滅陳大夫獲不可止言
敗也故略言敗其師而詳其滅獲於後蓋亦記事之
宜也且序其敗不以國之大小而以君大夫為先後
則亦微見之矣
天王居于狄泉尹氏立王子朝
王猛敬王當立也故不言其立言子朝之立明其不
當立也且尹氏立之非周人之欲立則與衞晉異矣
尹氏者天子之卿也或稱尹子或稱尹氏何也時以
氏稱之也詩曰王謂尹氏則尹之稱氏也舊矣或曰
稱氏譏世卿也然則大雅之美宣王蓋亦譏世卿歟
八月乙未地震冬公如晉至河有疾乃復
二十有四年春王二月丙戌仲孫貜卒婼至自晉夏五
月乙未朔日有食之秋八月大雩丁酉杞伯郁釐卒冬
吳滅巢葬把平公
二十有五年春叔孫婼如宋夏叔詣會晉趙鞅宋樂大
心衞北宮喜鄭游吉曹人邾人滕人薛人小邾人于黃
父有鸜鵒來巢秋七月上辛大雩季辛又雩九月己亥
公孫于齊次于陽州齊侯唁公于野井冬十月戊辰叔
孫婼卒十有一月己亥宋公佐卒于曲棘十有二月齊
侯取鄆
二十有六年春王正月葬宋元公三月公至自齊居于
鄆夏公圍成秋公會齊侯莒子邾子把伯盟于鄟陵公
至自會居于鄆九月庚申楚子居卒冬十月天王入于
成周尹氏召伯毛伯以王子朝奔楚
二十有七年春公如齊公至自齊居于鄆夏四月吳弑
其君僚楚殺其大夫郤宛秋晉士鞅宋樂祁犂衞北宮
喜曹人邾人滕人會于扈冬十月曹伯午卒邾快來奔
公如齊公至自齊居于鄆
二十有八年春王三月葬曹悼公公如晉次于乾侯夏
四月丙戌鄭伯寧卒六月葬鄭定公秋七月癸巳滕子
寧卒冬葬滕悼公
二十有九年春公至自乾侯居于鄆齊侯使高張來唁
公公如晉次于乾侯夏四月庚子叔詣卒秋七月冬十
月鄆潰
三十年春王正月公在乾侯
二十五年公出至此五年矣公雖在外而猶在魯因
其出入而書之可也二十九年鄆潰公無所歸而寓
于晉故於每年正月書曰公在乾侯所以存公也鄆
曰居乾侯曰在魯地公所得專晉地非所得專也
夏六月庚辰晉侯去疾卒秋八月葬晉頃公冬十有二
月吳滅徐徐子章羽奔楚
三十有一年春王正月公在乾侯季孫意如會晉荀躒
于適歷夏四月丁巳薛伯穀卒晉侯使荀躒唁公于乾
侯秋葬薛獻公冬黑肱以濫來奔十有二月辛亥朔日
有食之
三十有二年春王正月公在乾侯取闞夏吳伐越秋七
月冬仲孫何忌會晉韓不信齊高張宋仲幾衞世叔申
鄭國參曹人莒人薛人把人小邾人城成周十有二月
己未公薨于乾侯
春秋集解卷十
