欽定四庫全書
四書集義精要卷二十三元劉因撰
論語十九
衛靈公
首章(衞靈公問陳於孔子)
問明日遂行在陳絶糧想孔子都不計較所以絶糧曰
若計較則不成行矣(燾)○或問固窮二說孰是曰以文
言之則舊說安(以固字答上面有字文勢乃相應)以理言之則程說勝
然曰固有窮而不若小人之濫則程子之意亦在其中
矣(同上)
二章(女以予為多學而識之)
問集註彼以行言此以知言何也曰以上下語脉知其
如此曾子言忠恕是就行上說夫子問子貢多學而識
之是就知上說(賀孫)○子貢之學其於衆理萬殊者固已
深知而洞曉矣其所欠者猶未知萬之為一耳故夫子
當其可告而告之其於曾子則亦以其随事力行之已
熟而告之也然其所謂一者固所以該萬若無所謂萬
者則其為一也亦將何以貫為哉○嘗謂子貢曰然非
與然字亦是非與亦是而今只管懸想說道一貫却不
知貫箇甚底聖人直是事事理會得如云好古敏以求
之不是驀直恁地去貫得他(䕫孫)○問謝氏引詩是贊其
理之密乎曰多學而識之則可說至一以貫之則不可
說矣(廣)
三章(由知德者鮮矣)
或問知德者鮮諸說多謂知德為自知其德而以食而
知味為說何也曰若是則曰知道可矣何知德之云乎
既曰德乃已之所得也豈有已既得之而反不知哉
四章(無為而治者)
或問恭已之為聖人之容何也曰純敬不已無事乎操
修自外觀之見其恭已而已爾曰其為無為而治之道
何也曰若是者不言而信不怒而威不知其所以然者
也然更合所以獨言舜之意觀之則知其時事心跡無
一不然而足以見夫子之言蓋非偶然而𤼵矣○老氏
之所謂無為簡忽而已如此所謂無為是甚麽樣本領
豈可與老氏同日而語(賀孫)
五章(子張問行)
或問五章之說曰行猶不行於妻子之行而參前倚衡
猶曰坐則見堯於牆食則見堯於羹也○篤有重厚深
沈之意敬而不篤則恐有拘迫之患(時舉)○鞭辟如云驅
辟此是洛中語一處說作鞭約(㝢)○質之美者明得盡
所以渣滓一齊渾無(洽)○天地同體處是義理之精英
渣滓是私意人欲之未消者人與天地本一體只緣渣
滓未去所以有間隔(㝢)○言忠信行篤敬只說言行當
如此下一句蠻貊之邦行矣未須理會及其久也只見
得合如此言合如此行亦不知其為忠信篤敬而忠信
篤敬自在方好(德明)
六章(直哉史魚)
學者當知伯玉所以如此蓋其德性深厚循理而行自
然中節初非規規然務為緘默而預為可以卷懷之計
也
八章(志士仁人)
或問殺身成仁之說曰仁者心之德而萬理具焉一有
不合於理則心不能安而害其德矣順此理而不違則
身雖可殺而此心之全此理之正浩然充塞天地之間
夫孰得而亡之哉○志士仁人所以不求生以害仁者
乃其心中自有不安不忍就彼以害此且非為恐虧其
所以生者而后殺身以成仁也所謂成仁者亦但以遂
其良心之所安而已非欲全其所以生而後為之也(人當
殺身時何暇更思量我是全性命之理只為死便是生便不是不過就一箇是故伊川說生不安於死也)今
解者每不以仁義忠孝為吾心之不能已者而以為畏
天命謹天職欲全其所以生者而後為之則是本心之
外别有一念計及此等利害輕重而後為之也誠使真
能舍生取義亦出於計較之私而無慤實自盡之意矣
大率全所以生等說自他人旁觀者言之以為我能如
此則可若挾是心以為善則已不妥貼况自言之豈不
益可笑哉(答張敬夫)
十章(顔淵問為邦)
古之聖人以寅為生物之始改歲之端未有知其所由
始也至商周始以征伐有天下於是更正朔為一代制
以新天下之耳目而有三統之說(缺名)○行夏之時是行
夏小正之事(德明)○問天開於子地闢於丑人生於寅何
也曰此邵子皇極經世書中所說蓋彼以數推而知之
以元統會十二會為一元十二萬九千六百年也一萬
八千年為一會初一萬八百年而天始開又一萬八百
年而地始成又一萬八百年而人始生初未有物只是
氣塞及天稍開即有渣滓在其中初則溶軟後漸堅實
常見山形如水漾沙之勢想初間地未成質之時皆是
水後漸凝結勢自如此凡物皆然(義剛)○邵子一元前虚
子丑二位至寅上方注開物字或云人自寅年寅月日
時生以意推之必是先有天方有地有天地交感方始
生物至戌上則注閉物字到此則不復有人物矣或問
人物盡時天地壞否曰也須鶻突一場既有形氣如何
得不壞但一箇壞了又有一箇(淳)○文定春秋說夫子
以夏時冠月以周正紀事此亦不敢據今周禮有正月
有正歲則周實是元改作春正月(義剛)○問註輅始異其
制曰前但謂之車既曰輅想其制度與車不同聞今南
郊五輅極高大(可學)○問程子𤼵此以為之兆曰兆猶言
準則也非謂為邦之道盡於此四者略說四者作準則
其餘皆可依此而推行之耳(雉)○問春秋之意何也曰
蓋三代制作極備矣孔子更不可復作故告以三代禮
樂只是集百王不易之大法其作春秋善者取之惡者
誅之意亦只是如此(淳)○問答顔淵用四代禮樂至論
郁郁乎文則曰從周何也曰此正適來說心小則物物
皆病賢心中只著得上一句不著得下一句(可學)
十四章(躬自厚)
厚者責之又責積而不已之意責乃求責之責非咎責
之責(賀孫)○此章之說洪氏亦善洪氏曰雖朋友責善義
所當責亦必以自厚為本○吕伯恭自言少時見使令
者不如意即躁怒後讀論語至躬自厚而薄責於人遂
不復如此(廣)
十七章(君子義以為質)
問行與出何别曰行是安排如此行出是從此𤼵出禮
而不孫則不免矯世以威嚴加人(拱夀)○信以成之是終
始誠實以成此一事非是孫以出之之後方信以成之
也(時舉)○問程子曰敬以直内則義以方外義以為質則
禮以行之孫以出之信以成之曰義以為質便是從義
以方外處說起若無敬以直内亦不知義之所在(同上)
二十章(君子求諸已)
或問楊氏之說不太巧乎曰雖巧而有益於學者吾是
以著之○好名之戒固然矣然偏持之則將恐廉隅毁
頓其弊有甚於好名故先聖云疾沒世而名不稱焉又
曰君子求諸已詳味此言不偏不倚表裏該備此其所
以為聖人之言與學者要當於此玩心則勿忘勿助之
問天理卓然事事物物無非至當矣(答鄭景望)
二十一章(君子矜而不争)
矜與不矜細行之矜相似是珍惜持守之意(人傑)
二十三章(子貢問曰有一言)
恕可以終身行之是行之無窮盡分言忠恕則有忠而
後恕獨言恕則忠在其中(幹)
二十四章(吾之於人也)
毁破壞也如器物之未敗而故破壞之若其已敗則不
可謂之毁(答張敬夫)○或問若有譽而無毁則聖人之心為
有所倚矣曰有譽無毁是乃善善速惡惡緩之意正書
所謂與其殺不辜寧失不經罪疑惟輕功疑惟重春秋
傳所謂善善長惡惡短孔子樂道人之善惡稱人之惡
之意而仁包五常元包四德之𤼵見證驗也聖人之心
雖至公至平無私無惡然此意則未嘗不存是乃天地
生物之心也若以是為有倚而以夫恝然無情者為至
則恐其高者入於老佛荒唐之說而下者流於申韓慘
酷之科矣○斯民也三代之所以直道而行也此句全
在所以字如云斯民也三代嘗以此行直道矣古亦此
民今亦此民三代能行之耳班固漢景帝贊引此以明
秦漢不易民而化之意亦為粗得文意者
二十六章(巧言亂德)
或問婦人之仁匹夫之勇強弱不同而皆為不忍何也
曰忍之為義有所禁而不𤼵云耳婦人之仁不能忍其
愛也匹夫之勇不能忍其忿也(如項羽是也)而尹氏所謂忍
性則可以成事者蓋亦可以兼此矣
三十章(吾嘗終日不食)
蓋勞心以必求不如遜志而自得思是硬要自去取學
是依本子去做便要小著心随順箇事理去做軟著心
貼就他去做孟子所謂以意逆志極好逆是推迎他底
意思(僩)○遜志是卑遜其志放退一著寬廣以求之不
恁地迫窄便要一思而得(雉)
三十二章(知及之)
知及之如大學知至仁守之如意誠涖不莊動不以禮
如所謂不得其正敖惰而辟之類(䕫孫)○知及仁守是說
講學莊涖以後說為政(時舉)○動猶動民以行不以言也
動禮如古所謂蒐苗獮狩就其中教之以少長有序之
事(燾)○先須有知及仁守作根本了又用意點檢其餘
即無處無事不善若根本不立又有何可點檢處(時舉)○
問氣稟學問之小疵曰固有生成者然亦有學底(燾)
三十四章(氏之於仁也)
或問三十四章之說曰舊說曲折太多似傷巧密今節
取范氏之說曰凡民之情以仁為難故畏之甚於水火
蓋其蹈水火而死者有之而畏仁莫肯為也故夫子言
水火能害人而仁不傷人所以教民為仁也
三十五章(當仁不讓於師)
問或云當仁是適當為仁之事曰謂值為仁則不讓如
此恐不值處極多所以覺得作任字說是此仁字是指
大而難者這般處須要擔當不可道自家做不得是師
長可做底事(賀孫)○或問當仁不讓之說曰所謂不讓者
則猶程子所謂不可將第一等事讓與别人做者其事
則所謂顔子曰舜何人也予何人也有為者亦若是是
已大抵此與上章皆勉人為仁之語然上章為凡民都
不知仁而憚於為之者𤼵此章為學者粗知仁之為美
而不知勇於有為者𤼵各有所當云
三十六章(君子貞而不諒)
正而固也所謂知斯二者弗去是也為正字說不盡故
更加固字(時舉)
四十章(辭達而已矣)
辭達而已矣亦難心熟自然有見理處熟則心精微不
見理緣是心麄
四十一章(師冕見)
或問卒章之說曰張敬夫推之尤詳曰道無往而不存
聖人之動静語默無往而非道蓋各止於其所而已如
此章蓋待瞽者之道當然耳子張竊窺而有問焉夫子
以為固相師之道辭則近而意無不盡矣事事物物莫
不有其道蓋所當然者天之所為也夫以一日之間起
居則有起居之道飲食則有飲食之道見是人則有待
是人之道遇是事則有處是事之道道不可須臾離也
一失所宜則廢是道矣是故君子戰兢自持顛沛必於
是造次必於是惟懼其失之也夫惟天下之至誠一以
貫之道之所在如影之随形蓋無往而非是也○告之
階席者慮其不見或至於覆跌告之以在坐之人者恐
其不知所為而抑鬱無聊也
季氏
首章(季氏將伐顓臾)
求相季氏而以其家事來問此其與謀必矣非疑之也
○七百里見禮記若如孟子百里之說安能作侯國而
又容顓臾在其中乎(㝢)○焉用彼相以扶持二字知其
謂瞽者之相此亦舊人之說也(㽦)○蕭牆舊說諸侯至
屏内當有肅敬之意亦未知是否(燾)○蕭牆之禍亦本
泛言非預知哀公以越伐魯之事也
三章(祿之去公室)
或問此章之說曰孔子所言常理也猶書之言惠迪吉
從逆凶易之言積善餘慶不善餘殃者也氣數舛戾當
然而不然者多矣孰得而齊之但儒者之所守則亦知
有常理而已矣其成敗得失有非所計者是以雖世故
反復千百萬變而在我者未嘗失其守也而胡氏又以
後世簒奪之跡攷之則如王莽司馬懿高歡楊堅五胡
十國南朝四姓五代八氏皆得之非道或止其身或及
其子孫遠不過四五傳而極矣唯晉祚為差永而史謂
元帝牛姓猶吕政之紹嬴統也以此論之則所謂常理
者又未嘗不驗也天定勝人其此之謂與
四章(益者三友)
或問三益之旨盡於集註之說而已乎曰是亦釋其文
之正意云爾若推而言之則是三者之於人皆有薰陶
漸漬之益焉皆有嚴憚畏敬之益焉皆有興起慕效之
益焉不但如彼之所言而已也
五章(益者三樂)
或問三樂之益曰君子之於禮樂而辨明之則存之熟
而守之正矣存之熟則内有以養其莊敬和樂之實守
之正則外有以善其威儀節奏之文與夫道人善而悦
慕勉強之意新多賢友而直諒多聞之士集樂是三者
而不已焉則雖欲不收其放心以進於善亦不可得矣
其為益豈不大哉○宴樂便須狎近小人疎遠君子最
可畏所謂宴安鴆毒是也(時舉)
七章(君子有三戒)
人苟常持此志雖血氣衰極亦不由他如某今老病非
不知養氣以養病但自心不穏到五更便睡不著雖欲
勉強睡此心不肯就枕(僩)○問謝曰簞食豆羹不受不
屑此非義心勝血氣壯故也萬鍾有不辨禮義而受之
者血氣衰故也恐不受不屑者非血氣之壯乃義心之
勝而受萬鍾者非血氣之衰特不辨禮義耳曰謝說但
傷急而闕三數字當云此非特義心自勝亦血氣之壯
故也蓋血氣助得義心起來人之血氣衰時則義心亦
從而衰夫子三戒正為血氣而言又問血氣與志氣曰
只一氣耳雖浩然之氣亦此氣也但以道義充養之而
浩然(必大)○論三戒血氣移人曰疾病亦能移人吕伯恭
因病後讀躬自厚而薄責於人一句忽有見遂一向這
下來(大雅)
八章(君子有三畏)
要緊在畏天命畏天命之要緊又在於知蓋知則自不
容不畏(賀孫)○有位有齒有德者皆謂之大人(同上)
九章(生而知之者上也)
或問氣質之說所以有是四等者何也曰人之生也氣
質之稟清明純粹絶無渣滓則於天地之性無所間隔
而凡義理之當然有不待學而了然於胸中者所謂生
而知之聖人也其不及此者則以昏明清濁正偏純駁
之多少勝負為差其或得於清明純粹而不能無少渣
滓者則雖未免乎小有間隔而其間易達其礙易通故
於其所未通者必知學以通之而其學也則亦無不通
矣所謂學而知之大賢也或得於昏濁偏駁之多而不
能無少清明純粹者則必其窒塞不通然後知學其學
又未必無不通也所謂困而學之衆人也至於昏濁偏
駁之甚無復少有清明純粹之氣則雖有不通而懵然
莫覺以為當然終不知學以求其通也此則下民而已
矣○困也者行有不得之謂也
十章(君子有九思)
問程子曰九思各專其一曰專一者非雜然而思也當
這一件止思這一件(夀)○視不為惡色所蔽為明聽不
為姦聲所欺為聰
十三章(陳亢問於伯魚)
或問十三章之說曰陳亢實以私已之心期孔子故有
此問及其聞伯魚之說而又以孔子為遠其子則以其
私意之未忘而以為聖人故推其子而遠之也殊不知
聖人曷嘗有是心哉但其教人之法不過如此而自世
人之私厚其子者觀之則亦可以有警云爾此愚所聞
於師者
四書集義精要卷二十三
