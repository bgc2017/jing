欽定四庫全書
四書集義精要卷十七元劉因撰
論語十三
子罕上
首章(子罕言)
罕言者不是不言又不可多言罕言之耳(恪)○命有以
理言者有以氣言者理精微而難言氣數又不可盡委
之而至於廢人事仁之理至大數言之不惟使人躐等
亦使人有玩之之心蓋舉口便說仁人便自不把當事
了(時舉)
二章(達巷黨人曰)
黨人之言至為淺近然自察邇言者觀之則於此便見
聖人道德純備不可以一善名愚夫愚婦可以與知而
其所以然者聖人有所不知也(答范伯崇)
三章(麻冕禮也)
三十升升八十縷則其經二千四百縷矣極細(闕)
四章(子絶四)
或問四者之說其詳奈何曰無意者渾然天理不任私
意也無必者随事順理不先期必也無固者過而不留
無所凝滯也無我者大同於物不私一身也○意者有
我之端我則意之效先立是意要如此而為之然後有
必有固而一向要每事皆已出也聖人作事初無私意
或為或不為不在己意而惟理之是從又何必固有我
哉(力行)○凡人做事必先起意不問理之是非必期欲事
成而已事既成是非得失已定又復執滯不化是謂固
三者只成就得一箇我及至我之根源愈大少間三者
又這裏生正如元亨利貞循環不已(僩)○意是𤼵意要
如此必是先事而期必固是事過而執滯到我便是但
知有我不知有人必之時淺固之時長譬如士人赴試
須要必得到揭榜後便已必不得了但得則喜喜不能
得化不得則愠愠亦不能得化以此知固時久也意是
始我是終必固在中間亦是一節重似一節也又云言
必信行必果言自合信行自合果何待安排纔有心去
必他便是不活便不能久矣又云意是絲毫我是成一
山岳也(時舉)○問我是有人已之私否曰人自是人已自
是已不必把人對說我只是任己私做去便於我則做
不便於我則不做只管就已上較計利害與人何相關
人多要人我合一人我如何合得吕銘曰立已與物私
為町畦他們都說人已合一克己只是克去已私如何
便說到人已為一處物我自是有等差只是仁者做得
在這裏要得人也如此便推去及人所以親親仁民愛
物人我只是理一分自不同(淳)○問四者有一焉似可
疑曰人之為事亦有其初未必出於私意而後來不能
化去者若曰絶私意則四者皆無則曰子絶一便得何
用更言絶四以此知四者又各是一病也(時舉)○無意必
固我而凝然中立者中也(端蒙)
五章(子畏於匡)
言在兹便是天未喪斯文(淳)○問文即道否曰道安得
有喪未喪文亦先王之禮文蓋古之聖人既竭心思焉
將行之萬世而無弊者也故常恐其喪失而不可攷(大雅)
○後死者是對上文文王言之猶曰未亡人(㽦)
六章(太宰問於子貢)
或問何以言太宰或吳或宋也曰當時惟二國有是官
也鄭氏以為吳而邢疏曰左傳魯哀公會于槖臯吳子
使太宰嚭請尋盟公使子貢辭焉子貢又嘗適吳此鄭
氏所據也洪氏曰宋太宰也列子稱商太宰見孔子曰
丘聖者與宋商後又都商丘是也二說不同未知孰是
故兩存之但列子多寓言恐或不足據也○太宰知我
乎以下煞有曲折意思聖人不直謂太宰不足以知我
只說太宰也知我這便見聖人待人恁地温厚(義剛)○天
放縱聖人做得恁地不去限量他問如此愚不肖是天
限量之乎曰看氣象亦是天限量他一般如這道理聖
人知得盡愚不肖要增進一分不得硬拘定在這裏(㝢)
○聖人本領大故雖是材藝他做得自别只且如禮
聖人動容周旋俯仰升降自是與他人不同如射亦然
天生聖人氣稟清明自與人不同列子言力能拓關雖
未可信然要之聖人本領大後事事做得出來自别(銖)
○太宰所云是以多能為聖也子貢所對是以多能為
餘事也夫子所言是以聖為不在於多能也三者之說
不同若要形容聖人地位則子貢之言為盡蓋聖人主
於德固不在多能然聖人未有不多能者夫子以多能
不可以律人故言君子不多見尚德不尚藝之意其實
聖人未嘗不多能也(植)○將殆也殆庶幾也如而今云
將次(泳)○鄙事雖云瑣屑然孰非天理之流行者但此
理既得自然不習而無不能爾故孔子自謂多能鄙事
但以學者不當自是以求之故又曰不多也今欲務於
強記多能固非所以為學然事物之間分别太甚則有
修飭邊幅簡忽細故之病又非所以求盡心也(鎬)○問
不試故藝曰想聖人事事能之如舜少年耕稼陶漁都
更歴過所以都曉得而今人事事都不會最急者是禮
樂樂固不可識只日用常行吉凶之禮亦皆不曾講得
(僩)
七章(吾有知乎哉)
無知者聖人之謙辭叩其兩端而竭焉言已雖無知而
於告人不敢不盡大凡聖人氣象只是如此著實自然
見得初無世俗許多玄妙虚浮之說也叩兩端或謂只
舉兩端教人默識取中間底此又近世禪學之餘三代
以前風俗淳厚亦未有此等險薄浮誕意思也(答江德功)○
空空鄙夫空空非是孔子空空(大雅)○兩端言徹頭徹尾
都盡也如樊遲問仁曰愛人問知曰知人推而遠之亦
無不盡(端蒙)○凡聖人謙辭未有無因而𤼵者此上必有
說而記之不全自今觀之無故說謙話便似要人知者
然(㝢)○問程子所分聖賢之言其地位當如此耶曰地
位當如此也聖人極其高人疑之以為非我所能及若
更不如此俯就則人愈畏憚而不敢進若孟子雖已見
到至處畢竟不似聖人熟人不能不疑其所未至若不
引而自高則人必以為淺近而不足為孟子人皆以為
迂闊把他無用了若孟子遂亦自謂我誠迂闊安能行
所以與人辨争亦非欲人之尊已也但欲其知斯道之
大庶幾使人竦動而警覺爾非程子見得透安敢鑿空
如此說(同上)
八章(鳳鳥不至)
時君不能用聖人聖人亦未嘗有心逆料人君能用我
與否如此即薄矣後來說吾不復夢見周公與鳳鳥不
至吾已矣夫時聖人亦自知其不可為矣(廣)
九章(子見齊衰者)
作與趨皆是敬然敬心之所由𤼵則不同見冕衣裳者
敬心生焉而因用其敬見齊衰者與瞽者則哀矜之心
動於中而自加敬也吕刑所謂哀敬折獄正是此意(蓋卿)
十章(顔淵喟然)
喟然歎處是顔子見得未定只見得一箇大物事後奈
不何(節)○高堅前後如於道理上才著緊又蹉過放緩
又不及如聖人平日只論大經大法又却有時而應變
達權方看其應變達權又却未嘗離大經大法可仕而
仕學其仕時又却有時而不仕可止而止學其止時又
却有時而不止無可無不可學其不可又却有時而可
學其可又却有時而不可終不似事事自然中道又曰
卓爾是聖人大本立於此以酬酢萬變處(廣)○卓爾即
前日高堅前後者看得確定卓然爾如巍巍高者今全
體分明卓然在目中無有遺遁節會堅底今皆融泮自
成條理卓然森列於中不容紊亂前後捉摸兩不定者
今則前者灼見其卓然在前不可移於後後者灼見其
卓然在後不可移於前非高堅前後之外别有所謂卓
爾者也前後只是恍惚不可認定處將以前者為是耶
忽又有在後者焉(答陳安卿)○卓爾只是見得比之舊時親
切不似向來無捉摸處(答廖子晦)○曰如有所立則是真見
得分明(燾)○仰鑽瞻忽是一關如有所立卓爾處是一
關(植)○顔子初見聖人之道廣大如此欲向前求之轉
覺無下手處退而求之則見聖人所以循循然善誘人
者不過博文約禮於是就此處竭力求之而所見始親
切的當如有所立卓爾在前而自歎其峻絶著力不得
也(銖)○高堅前後者顔子始時之所見也博文約禮者
中間用力之方也欲罷不能以後者後來得力之效驗
也(答廖子晦)○此章要緊在循循然以下三句(賀孫)○問程子
著力不得之說曰在熟之而已且如熟還可著力否直
待自熟(洽)
十一章(子疾病)
或問十一章之說曰胡氏言之為詳胡氏曰此必夫子
失司寇之後未致其事之前也若夢奠則子路死於衛
久矣大夫老而致事後得從其列無家臣者無禄故也
孔子初未嘗知為臣之事而曰吾誰欺者引咎歸已以
深責子路也或曰如使夫子疾病不間非禮之臣遂以
奉終豈不仰累聖德乎曰夫子倘至大故耳目所接有
異必遂正之矣聖人病則不能無若其方寸决不以病
而懵也○久矣哉是指從來而言(廣)○子路使門人為
臣此等事未有不好亦未為欺天但子路見不透却把
做好事去做了不知其實却不是了(燾)
十二章(有美玉於斯)
問哉疑辭也今集註直曰固當賣之不為疑辭何也曰
哉本歎辭其或為疑辭者亦歎以疑之也此言沽之哉
而繼以待價則不得為疑辭矣(答李守約)
十三章(子欲居九夷)
或問九夷之說曰邢以為九夷蓋玄菟樂浪高麗之屬
而胡氏亦曰君子指箕子也箕子居於遼東九夷之地
其教條風俗至漢猶存夫子之時又當純固此說蓋出
於班固然恐非聖人之本意也若洪氏則又以為書有
淮夷徐戎蓋徐州莒魯之間有東夷雜居中國者亦未
詳孰是也○後世只管說當時人君不能用聖人不知
亦用不得每國有世臣把住了如魯三桓齊田氏晉六
卿比比皆然如何容外人插手(雉)○或言九夷尚可化
何故不化中國曰當時中國未嘗不被聖人之化但時
君不用不得行其道耳(答石子重)
十四章(吾自衛反魯)
或問十四章之說曰洪氏言之矣洪氏曰季札觀樂以
小雅為周衰以大雅為文王蓋以正變為小大也是時
王迹熄而詩亡其存者謬亂失次孔子自衛反魯復得
之他國以歸定著為三百五篇於是雅頌各得其所(闕名)
四書集義精要卷十七
