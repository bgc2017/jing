春秋通訓卷六宋張大亨撰
襄公
公會單子晉侯云云己未同盟於鷄澤陳侯使袁僑如
會戊寅叔孫豹及諸侯之大夫及陳袁僑盟(三)公會晉
侯云云於溴梁戊寅大夫盟(十六)叔孫豹會晉趙武云云
於宋辛已豹及諸侯之大夫盟於宋(二十七)
雞澤之會諸侯已盟而陳袁僑至晉悼公又使大夫
盟之故名叔孫豹以及諸侯之大夫大夫承命也溴
梁之會齊高厚不服晉平公與諸侯皆在而不盟荀
偃使諸侯之大夫盟之故略稱大夫而不名大夫專
命也宋之會視溴梁則君不見視雞澤則君不命故
錄諸侯之大夫而黜叔孫之族此三者所以正君臣
之分眀治亂之本亦所以顯悼公之覇平公之弱也
然而宋之會趙武以弭兵息民為心盛德之舉也當
是時雖晉主夏盟寔無文悼之覇德執政者紏合諸
侯之臣以成此功俾四海之民十年無兵革之禍聖
人有取焉於是錄諸侯之大夫以示有功黜叔孫之
族以眀專命舉一物而善惡具焉賞罰行焉孔子曰
不以兵革管仲之力也又孟子曰爾何曾比予於管
仲聖人之於人與奪抑揚義盖如此
叔孫豹鄫世子巫如晉(五)公會晉侯云云吳人鄫人於
戚(五)莒人滅鄫(六)
魯侯請屬鄫於晉是盖欲以鄫爲附庸也附庸者天
子所以陪有功諸侯之封也魯非有功所不應得晉
非天子所不應命然鄫以莒難將恃外以存其國而
不知自屬於大邦上不能爲太王之避狄下不能爲
紀季之附齊身辱國卑而不救於滅亡此春秋所以
盡其辭也巫爲鄫世子則既誓於王矣當以皮帛繼
子男不當與魯卿同辭今以其爲魯屬也故其君當
魯卿其世子序魯卿之下其大夫序吳人之下然鄫
雖諸夏以非成國吳雖夷狄以知慕義(辭不會雞澤聽諸侯之好)
是乃春秋所爲升黜也
十有二月季孫行父卒(五)冬季孫宿如晉(六)八月仲孫
蔑卒(十九)正月仲孫速會莒人盟於向(二十)八月仲孫速卒
(二十三)春仲孫羯帥師侵齊(二十四)
古者臣有大喪君三年不呼其門已則或殯或葬或
卒哭而至事君廹以金革之事必不得已則既練而
行之君子猶以爲不即人心是故在上者重奪人之
親而在己者亦不奪親此忠孝並行之道也今此三
臣者皆未練而從政又皆代其父爲卿非廹於時君
之命亦非悉有金革之事而居之不疑是所謂以喪
從利者是所謂世卿者然春秋之世如此類衆矣獨
舉三臣者以其乘弱君執國命並時相踵而世不以
爲非最害教之尤者也不沒其實然乃不見譏貶此
之謂志而晦
公會晉侯云云於鄬鄭伯髠頑如會未見諸侯丙戌卒
於鄵(七)葬鄭僖公(八)
晉楚爭陳鄭僖公有從中國之志而不勝其權臣見
弑於途而以疾赴於會晉悼公欲合諸侯以救陳聞
鄭伯死不能爲之討賊而受其偽赴之辭故春秋變
文以示義(僖四年許穆公卒於師昭二十五宋元公卒於曲棘皆不變文)曰鄭伯如
會言有從中國之志也未見諸侯卒於鄵言諸侯未
有眀其志者也賊未討而書葬言諸侯遂不復正其
死也伯者所以代天子治諸侯也君欲從中國臣欲
叛而弑之又自掩其惡以欺侯伯侯伯安受其欺不
能眀死君之志破賊臣之謀則諸侯何頼焉欲其不
貳難矣(是後齊陳邾莒皆貳)此陳侯所以逃歸也然則鄭之臣
子何以不受其責(爲書葬故)曰春秋方以大義督伯者則
鄭罪在所略其後雖殺子駟而名之曰盗則臣子之
責亦莫可逃也
作三軍(十一)舍中軍(昭五)
左氏稱周爲六軍諸侯之大者三軍此與周大司馬
官制軍之數合然魯之始封固大國也後浸削小不
得同次國之列而僖公之頌曰公徒三萬則當時似
亦三軍矣或謂僖頌多侈辭故學者弗之據焉至襄
公始作三軍三軍同謂之作則魯之軍制前此特未
定也昭公舍中軍則惟二而已叔孫穆子曰諸侯有
卿無軍帥教衛以贊元侯信斯言則魯豈惟不可三
軍自不當有軍也國而無軍何以爲國今宜以周官
左氏爲正夫春秋之世諸侯僣差先王制軍之法無
復存者晉初以一軍爲侯(莊十六)獻公益之爲二(閔二)文
公既作三軍(僖二十七)又作三行(二十八)浸擬於天子後自
知其非乃損爲五(三十一)襄公又舍其二(文六)而景公又
作六軍(成三○按景公下原本缺二字今補正)數歲之後罷新上下軍
而猶與舊爲四(十三)至悼公復伯然後一遵古制(襄十四)
晉主夏盟所以承天子令諸侯者也已則不度何以
服人故雖爲彊伯而終不能至於王道有以也夫
公會晉侯宋公衛侯曹伯齊世子光莒子邾子滕子薛
伯杞伯小邾子伐鄭秋七月己未同盟於亳城北四月公
會晉侯宋公同前九國伐鄭九月會於蕭魚(十一)
亳北之盟先會而後盟春秋之常蕭魚之會先會而
後會何也夫二扈之盟(文十五十七)晉靈公興諸侯討宋
齊之罪皆以賂還於是鄭伯以晉爲不足與而受盟
於楚晉復不知務德而徒以力爭五十年間晉楚爭
鄭日尋干戈民以困苦悼公既立始用荀罃趙武魏
絳之賢謀所以息民者勤施而節用行之期年晉以
復覇故亳北之盟救災患䘏禍亂同好惡奬王室有
葵邱之遺風焉於是鄭將服矣而未果也逮蕭魚之
會納斥候禁侵掠赦鄭囚禮而歸之以告於諸侯諸
侯皆從鄭乃卒服而楚遂不能與之爭是以春秋貴
之孟子曰以力服人者非心服也力不贍也以德服
人者中心悅而誠服也靈公失道諸侯叛之凡五十
年而後定悼公修德行之期年而彊敵服由此觀之
伯王成敗之效豈不昭昭也哉
正月季孫宿叔老會晉士匄齊人宋人衛人鄭公孫蠆
曹人云云會吳於向(十四)四月叔孫豹會晉荀偃齊人宋
人衛北宫括鄭公孫蠆曹人云云伐秦(十四)冬季孫宿會
晉士匄宋華閱衛孫林父鄭公孫蠆莒人邾人於戚(十四)
諸侯之大夫一歲為此三會國各一人三與會乎曰
以傳考之則若一人三與以經考之則未必然也傳
以公孫蠆三見去向之會伐秦之役崔杼華閱不書
以惰也北宫括不書於向書於伐秦以攝也是直以
一人徧與此三會耳然崔華之再惰也不書北宫括
之中攝也書之則華閱豈亦惰而終攝邪且三會之
間魯晉衛嘗更人矣豈此三國獨不一人三與邪春
秋紀先王之法皆天下後世治亂之所繫者也两會
之是非(向為吳謀楚戚為衛立剽)伐秦之善否(報檪之怨)經既具之矣
一夫得失未有害於大體者聖人豈顧屑屑邪諸侯
世子大國在公侯之下小國在子男之下諸侯之卿
在世子之下諸侯之大夫在命卿之下由先王以來
未之改也世衰王道闇而覇國彊班列之高下輙以
意升黜之晉悼之興欲加禮諸侯奬成覇業諸侯之
世子卿大夫惟以國之大小爲次不復守先王之常
是故會向伐秦雖齊宋非卿猶列命卿之上聖人不
刊其失所以懲其過也悼公既沒伐許之役(十六)宋人
乃序衛寗殖下由此知惟悼公之世爲善夫卿貶稱
人固春秋之常也然聖人所以爲天下後世法者豈
拘拘於一定之繩約至其不通則又遷就而曲爲之
說哉孟子曰尚論古之人誦其詩讀其書不知其人
可乎是以論其世也此學者所當深考也
公會晉侯宋公衛侯鄭伯曹伯莒子邾子滕子薛伯杞
伯小邾子同圍齊(十八)
圍齊之役晉爲魯討而春秋曰同圍以爲諸侯皆不
義齊乎則邾莒亦當病魯矣以爲諸侯皆睦於晉而
貳於齊乎則滕薛小邾既屬齊矣何以謂之同圍同
圍者猶同盟也以其有異故欲同之耳夫悼公修德
於初則能服衡行之楚其季德衰則不能制弱主之
齊而况平公初立未能繼先公之業遽爲溴梁之盟
以求諸侯豈能得志哉書所謂商億兆離周十人同
盖言同之難也有武王之聖卒文之伐功然後孟津
之會不期而至者八百是知有德則人不約而同德
之不建則雖劫以威武結以盟誓不可得而一也孟
子曰人心之所同者謂理也義也聖人先得我心之
所同然者也又曰天下不心服而王者未之有也晉
之不競宜哉
晉人執莒子邾子以歸(十六)晉人執衛行人石買(十八)晉人
執邾子取邾田自漷水(十九)
傳曰以力假仁者覇覇必有大國以德行仁者王王
不待大桓文之覇所謂大國也桓執鄭詹陳轅濤塗
文執曹伯衛侯所謂以力假仁者當二君之世諸侯
服從既沒而叛者起非心悦誠服故也楚武王爲盂
之會執宋公靈王爲申之會執徐子則又恃力而爲
不仁者諸侯即叛宜哉晉悼公之初脩德以求覇功
十五年間南服吳楚北獲陳鄭把宋浸浸於桓文矣
然身未及沒而齊衛邾莒已不受令平公嗣立執其
君據其地威之以兵然後僅勝由此觀之以德以力
行仁假仁之異豈不信哉然則爲天下國家者欲長
世保民無思不服非眀於王道何以致之
齊侯環卒(十九)晉士匄帥師侵齊至榖聞齊侯卒乃還(十九)
諸侯之喪同姓臨於廟異姓臨於外且有弔襚賵贈
之禮所以䘏禍災致輯睦先王之典也春秋之世因
其有喪而被以兵者衆矣(僖十八宋伐齊宣四成七楚伐鄭襄二晉侵鄭哀十)
(晉侵齊)甚則至於滅其國(昭八楚滅陳十一滅蔡)楚不足道也而
晉主夏盟亦復爲之當時君臣莫有顧先王之典者
獨士匄知之不卒其事而還故春秋正其辭焉盖善
之也夫匄不請於君不爲專命者凡將受師不受命
凡使受命不受辭苟可以安國家利社稷則專於境
外可也况納其君於禮其安且利執大焉
蔡殺其大夫公子爕蔡公子履出奔楚(二十)
君子之謀國也必審其力察其勢揆其時三者可矣
然後度其義義雖可爲而三者不可君子弗輕爲也
夫蔡之事楚殆將百年矣楚不與中國交兵者甫十
年耳二子見其稍為晉下也則欲伸百年之辱改而
從晉此所謂義雖可爲而三者不可也故爕之死履
之出衆人矜其志之弗就而君子罪其謀之不臧楚
既憾之而晉不能救卒亡其國哀哉
邾庶其以漆閭邱來奔(二十一)莒牟夷以牟婁及防兹來
奔(昭五)黑肱以濫來奔(三十一)
周文王之法曰有亡荒閱言奔亡者當大蒐而去之
所以造周也楚文王之法曰盗所隠器與盗同罪言
隠盗所得與之同罪所以封汝也三臣竊邑叛其君
而之魯魯之義當拒而不受今也貪其不義之地而
庇其不令之臣犯隣國之所忌拂天下之所惡人誰
與之然則魯之削也宜矣晉趙武治齊烏餘之罪而
諸侯睦魯納三叛人而季氏亂陽虎賊可不戒哉
晉欒盈出奔楚(二十一)公會晉侯齊侯云云於商任(二十一)
公會晉侯齊侯云云於沙随(二十二)晉欒盈復入於晉入
於曲沃(二十三)晉人殺欒盈(二十三)
孔子曰人而不仁疾之已甚亂也欒盈之罪不及於
國而范氏之怒本以其私至於勤諸侯作盟會以錮
之盈得衆心而外不容於諸侯内不復其國邑逆亂
之謀自是而作盖疾之已甚之過也故君子謂欒氏
之惡成於两會之錮幾至亡國由晉人作不順施不
恕耳此春秋所以盡其辭也自古操國者依勢作威
倚法以削鮮不蔽此如漢王允不赦郭汜唐盧攜不
容黃巢其禍釁之極至於天下板蕩而不可復捄可
不慎乎
楚殺其大夫公子追舒(二十二)
古之爲贄者卿執羔大夫執鴈欲其羣而不黨也追
舒之昵觀起異於是矣以楚國之力而除一大夫之
嬖臣顧豈難哉而康王始則泣之與人之子圖其父
終則殺之轘其黨於四境由威柄失於上而刑誅不
足以馭下故也夫威柄既立則責譙足以折姦臣之
鋒及其失之則刀鋸不足以盡姦臣之罪其怨毒所
鍾遂發於靈王之世楚之不亡者幸而已矣後之人
其監於兹
晉欒盈復入於晉入於曲沃(二十三)鄭良霄自許入於鄭
(三十)宋華亥向寧華定自陳入於宋南里以叛(昭二十一)
春秋志人君自外而入有其國則曰入於某國(許叔齊小)
(白是)未得其國而居其竟内則曰入於某地(鄭之檪衛之夷儀是)
今此數子人臣也自外入而欲取其國故亦以入於
國言之盈敗而再據曲沃以抗内華向即其都邑之
里以從外故盈不言叛而華向不再言入也夫魚石
欒盈良霄其罪一也然霄既入國而盗其庫甲以爲
亂二子未入已阻兵而圖其國是故二子獨蒙復入
之惡也春秋之作固以亂臣賊子爲憂者也均賊亂
也而情有淺深罪有大小聖人每致察焉然後人不
得以誕謾惑矣
晉人殺欒盈(二十三)鄭人殺良霄(三十)
二子見殺於其國不稱大夫似爲他國所誅何也(齊慶)
(封陳孔奐是)說者謂既奔失位自外而入非復晉鄭之卿
也夫卿違從大夫之位况以罪出則又降而愈卑卑
則不通於春秋其復見者皆反國而復其位者也(公孫)
(敖之類是)二子非卿則其死似不當志而春秋志之何哉
盖春秋於簒弑禍逆之人或奪其爵位或黜其世族
絶之於衆庶也陳佗州吁無知之類是矣二子之入
盗兵以伐國殄衆以危君事雖未成而禍心已發故
聖人原意而定誅與嘗簒逆者其文一施之傳曰君
親無將將而誅焉况已然者乎
衛寗喜弑其君剽(二十六)晉人執衛寗喜(二十六)衛殺其大
夫寗喜(二十七)
春秋之義君父一道臣子一理爲天下君父天下皆
臣子也爲一國君父一國皆臣子也爲一家君父一
家皆臣子也大小雖殊其致一也衎既君衛則寗殖
爲衎之臣子殖既逐衎而立剽則剽為殖之君父也
殖之君父是亦喜之君父也殖之悔也以逐衎為非
臣子之義也徒知逐衎為非臣子之義不知己亦剽
之臣子也喜之從父也以背殖為逆君父之命也徒
知背殖為逆君父之命不知剽亦己之君父也大臣
國體也安可不明乎春秋之義不眀乎春秋之義則
不知君臣父子之理不知君臣父子之理則何以體
國今殖與喜徇一已之私欲而忘天下之通道至䧟
乎大惡而不自知由此其故也歟
公在楚(二十九)公在乾侯(昭三十三十二)(三十一)
春秋内中國而外夷狄内已國而外他國公在楚不
以夷狄外公也公在乾侯不以他國外公也前此公
適他國踰年者多矣居於鄆次於乾侯亦踰年者多
矣於今乃始志其所在者自中國言之則他國非外
也故前此適他國居於鄆次於乾侯雖踰年不書以
中國道也自己國言之鄆内也乾侯外也鄆潰矣公
不復居國中矣故在乾侯踰年則書之以己國道也
始也季氏雖叛有鄆以居公猶未失國也今也鄆復
叛而公越在晉野失國者也既失國矣而聖人乃因
正月以存之是不亡公也不亡公者不與季氏出公
也此尊君抑臣勸忠沮亂之道也
宋災(三十)宋伯姬卒(三十)叔弓如宋葬宋共姬(三十)
國女嫁為君夫人其歸出卒葬固有先王之常典焉
不以愛故厚不以疎故薄使施者無德色受者無愧
辭然後謂之禮今共姬之沒自父母國言之則為可
矜自夫子國言之則為可尚可矜者喪致其哀可也
可尚者國紀其善可也又安得越禮徇情瀆先王之
常典乎然則愛之適所以累之也
昭公
楚子麇卒(元)楚公子比出奔晉(元)
此弑也以卒赴於諸侯春秋亦從其偽而志之何也
夫臣弑君子弑父雖悖於禮猶以君臣父子道也麇
之不能為公子圍之君猶圍之不能臣於麇也國人
知之矣大臣知之矣隣國知之矣而麇不自知也是
豈直辨之不早而已乎故國之殺麇不以君臣道也
(如盗殺不稱弑君)然則豈不便於亂臣賊子哉曰麇不以弑
而死圍不以弑君而立絶其君臣之義是不使圍得
以麇為君也夫人臣而不得以其君為君則其罪固
不容誅矣
取鄆(元)取鄫(四)取闞(三十二)
取邑不繫之國者魯故邑也(成十六公待於鄆襄四年魯屬鄫二十五年叔)
(孫如闞)後為他國所有今復得之故不外繫焉詩曰居
常與許復周公之宇
夏楚子蔡侯陳侯鄭伯許男徐子滕子頓子胡子沈子
小邾子宋世子佐淮夷會於申秋楚子蔡侯陳侯許男
頓子胡子沈子淮夷伐吴(四)
中國之所以為中國為理也義也理義人心之所同
盖不待驅而後從也舍中國而從荆楚豈人心之所
欲哉廹不得已耳申之會楚靈不修德而求諸侯畏
楚之彊守宋之盟而從之然猶不能致魯衛曹邾至
伐吳之役則中國諸侯皆去所從惟楚之屬耳人心
向背斷可知也夫中國不競然後荆楚得以肆其志
有天下國家者苟知自彊於理義以固人心其憂不
我從邪
春陳侯之弟招殺陳世子偃師(八)夏陳侯溺卒(八)楚人
執陳行人於徵師殺之(八)陳公子留出奔鄭(八)陳人殺
其大夫公子過(八)冬楚師滅陳執陳公子招放之於越
(八)殺陳孔奐(八)葬陳哀公(八)
楚觀從納公子比而靈王縊春秋謂比弑其君(昭十三)
陳侯之弟招立公子留而哀公縊春秋不謂留弑君
何也比之立無君者也靈雖不縊亦不與比並存是
靈之死由比也招之立留因君之廢也且君有命哀
雖不縊亦不可以君國是哀之死不以留也君臣之
間死生之際善惡之嫌賞罰之别大矣聖人所以正
其名而盡其辭也
齊高偃帥師納北燕伯於陽(十二)晉趙鞅帥師納衛世子
蒯瞶於戚(哀二)
鄭伯之入櫟(桓五)衛侯之入夷儀(襄二十五)其國有君而已
無兵衆又無大國覇者之助故獨得一邑而居之今
北燕伯假大國之威蒯瞶假覇者之權大夫帥師而
不能納之於其國何哉夫燕伯欲以嬖寵間大臣蒯
瞶欲使家臣害其母此二君之罪也然而燕大臣專
禄以出其君衛侯輙據位以拒其父悖君臣父子之
道此固可以理誅而義討也以魯季孫之彊而畏荀
躒之詰以曹負芻之虐而懼子臧之去使齊晉之大
夫總二君而臨之以兵曰爾何故出其君爾何故拒
其父則燕衛之亂臣賊子將死亡之不暇何有不能
納之於其國哉故春秋獨於此二者稱大夫帥師以
納之所以正其罪也
叔弓帥師圍費(十三)齊人來歸鄆讙龜隂田(定十)
庶其牟夷黑肱三叛人以地來奔雖賤書名南蒯陽
虎二叛臣以地適齊賤而不書何也三叛人國臣也
竊其國邑以來來而我受之終不義也故名之所以
播其惡也二叛臣家臣也竊其家邑以出出而外弗
受不終其惡也已而費叛南氏讙不助虎祁葵逐蒯
而歸費齊人執虎而歸讙是内無失地之辱外無納
叛之嫌故不書其名所以息其亂也聖人之於人其
與奪抑揚無所苟也懲惡勸善歸於當而已矣
楚公子比自晉歸於楚弑其君虔於乾谿(十三)齊陽生入
於齊(二)陳乞弑其君荼(哀六)
春秋書弑君之賊雖其人不自爲必以禍所從發為
主所以誅其意也觀從召子比而靈王死陳乞召陽
生而孺子荼死乞蒙弑君之惡而從乃委罪于比何
也從陪臣也能始禍而不能定其所立比以衆立而
不顧其君是比弑之也乞大臣也齊已有君而又外
求陽生陽生雖入而不能自定其位乞以彊立之而
不顧其君是乞弑之也從雖召比然公子有三焉比
不自立可也乞召陽生固將君之矣陽生為君則孺
子荼安所置哉故春秋别嫌眀微不以其迹似而同
其誅非天下之至公孰能與於此
蔡侯廬歸於蔡陳侯吳歸於陳(十三)
有王命然後得以君國有父命然後得以嗣世古之
制也陳蔡為楚靈王所滅平王不以天子之命而輙
封之春秋亦與其爵何也陳招之殺適蔡般之弑父
稽先王之制行天吏之職者當致辟焉靈王懷惡而
討非天吏矣取以爲縣非王制矣故有王者作則二
國雖有罪其滅在所可興而其絶可繼也上無天子
下無方伯天下諸侯有相滅亡者力能振而起之聖
人與焉平王是也何謂與實與而文不與也以其實
與故二國得以其爵歸歸者存其國之義也以文不
與故二侯以名書名者不待天子之命也孔子曰興
滅國繼絶世天下之民歸心焉使平王充是心以加
諸彼則朝諸侯一天下猶反手耳
叔鞅如京師葬景王王室亂(二十二)劉子單子以王猛居
於皇(二十二)劉子單子以王猛入於王城(二十二)天王入於
成周(二十六)
或曰京師或曰王室或曰王城或曰成周何也京師者
别下國之稱也王室者别外朝之稱也王城者别郊
甸之稱也成周者臨天下之稱也由下國而指王都
則以衆大言之由弟兄爭䦧則以王室言之由郊甸
而歸則以王城言之由入據正統而遂臨天下則以
成周言之王室亂者亂不及外也入於王城者得其
國而未正其位也至入於成周則遂正其位矣成周
猶宗周也以天下之法宗於武王則謂之宗周以天
下之法成於成王則謂之成周猛雖繼立而未踰年
兄弟方爭而勢未定藉晉之力趣能歸國而已未能
正位也逮晉納敬王然後居成周而臨天下
王子猛卒(二十二)
先君未葬未踰年嗣子稱子某魯子般子野陳公子
留蔡世子友是也先君既葬未踰年嗣子稱子子卒
衞子是也今景王既葬矣王子猛未踰年當稱子而
春秋猶名之何也猛嗣位而出奔雖有當立之義而
未能自定也未能自定則未成乎王矣以有當立之
義故其出奔謂之居猶之天王也以未成乎王故其
奔其卒皆名之猶之王子諸侯也此所以𨗳名分也
公孫於齊次於陽州(二十五)齊侯唁公於野井(二十五)公如
晉次於乾侯(二十八)公至自乾侯居於鄆(二十九)齊侯使高
張來唁公(二十九)季孫意如會晉荀躒於適歴晉侯使荀
躒唁公於乾侯(三十一)
凡奔皆寓其國以求庇陽州齊魯之竟公去國而次
於是非地也凡唁皆造其所居以致弔野井未至乎
陽州齊惡遠而止於是非唁也公自晉還而以乾侯
至知公不受於晉也荀躒唁公而先會季氏於適歴
知志不在公也齊鄰國也所以唁公如是未足道也
晉覇國也所以處魯如是非救患分災討亂扶衰之
道也盖當是時晉公室卑知范韓魏方争又安肯為
魯討季氏乎記曰諸侯僣天子大夫偪諸侯陪臣脅
大夫其所由來者漸矣
宋公佐卒於曲棘(二十五)
諸侯沒於國竟内不地地者故也鄭之鄵楚之乾谿
是也宋公卒於曲棘亦地何也宋公欲納公而患無
覇者之權大國之威也故如晉而請之非要譽於諸
侯求德於魯君也有效順去逆之心遏惡靖亂之志
激於義而發於誠耳而殞諸途故春秋錄之所以罪
齊晉失方伯連率之職無大國字小之義而哀宋公
有其志而弗遂也孔子曰克已復禮天下歸仁焉此
懲惡而勸善之旨也
齊侯取鄆(二十五)公圍成(二十六)公會齊侯云云於鄟陵(二十)
(六○按經公會齊侯云云於鄟陵乃昭公二十六年事原本誤作十年今改正)晉士鞅云云會
於扈(二十七)
晉會諸侯於夷儀取以居衛侯諸侯莫敢弗從者趙
武方爲政故也齊圍鄆取以居公又爲之用師於成
會諸侯於鄟陵晉亦會諸侯之大夫於扈欲納公而
卒不能勝季氏者范鞅方爲政故也武之相其國也
以義鞅之相其國也以利孟子曰苟為後義而先利
不奪不饜未有仁而遺其親者也未有義而後其君
者也然則鞅非後其君何哉此叔孫婼所以歎諸侯
無覇之害也
定公
元年春王三月(元)
春秋十有二公雖簒奪而立者於其首年必皆以王
正加之所以眀受之天子而承以從事有國之大端
不可以邪正異也獨定公不書正月傳以謂昭無正
終故定無正始然則隠桓閔宣之際宜如何哉夫定
公之初昭失位而沒於外是無國者也定踰半歲而
後即位是未有國者也正月者天子所以班之邦國
也昭無國可受定未有國可承故闕而不書也不然
則隠閔之終桓宣之始豈不列於二公邪然則昭失
位八年其無國久矣而五書王正月至此乃獨不書
何哉曰昭之出也季氏雖主其祭而君實在焉固當
受王正而行之昭公沒而定未立於是魯始無君無
君則何以承天子之正
六月癸亥公之喪至自乾侯戊辰公即位(元)
即位有二先君既殯天子七日諸侯五日而嗣子立
是即當喪之位也踰年朝廟改元踐阼以臨臣民是
即繼世之位也當喪雖即位未成乎君必踰年然後
君道正此有天下國家之所同也如昭定之際則有
異焉昭薨於外踰年始殯而嗣子立是失當喪即位
之禮矣定雖踰年必待既殯而後即位是失繼世即
位之禮矣晉厲公之死悼公自外而入立非嗣子也
辛巳朝於廟乙酉即位於朝雖五日之制然受之宗
廟而不受之先君此變之正也定公不知出此故春
秋詳其日月以見其失焉所謂定哀多微辭主人習
其讀而問其傳則未知已之有罪焉者此類是也
從祀先公(八)
春秋之志祀事或曰郊或曰禘或曰烝或曰嘗必正
其名也或曰於太廟或曰於某宫或曰於某公必指
其所也今此但曰從祀先公而已以傳考之十月禘
於僖宫然而不書者以陽虎矯舉之是反正而非其
實求私欲而不出於公也是以聖人略之夫祀者國
之大事宗廟者人之大倫也而亂臣賊子得以專其
廢舉處其升降此以見公室之削三家之微而國命
制於陪臣也
宋公子地出奔陳(十)宋公之弟辰暨仲佗石彄出奔陳
(十)宋公之弟辰及仲佗石彄公子地自陳入於蕭以叛
(十一)宋公之弟辰自蕭来奔(十四)
弟以義從兄者也兄為不義則當涕泣而道之愛之
至也臣以道事君者也君為不道則當反覆而諫之
敬之至也今辰惡其兄而挾大臣以違之佗彄溺其
黨而叛君父以從之賊兄弟君臣之義春秋之所誅
也然辰與佗彄其初出欲以要君使改過非得已也
故曰暨既而專邑以畔上則所謂得已而不已者故
曰及春秋原心定罪之旨也
公會齊侯於夾谷(十)叔孫州仇帥師墮郈(十二)季孫斯仲
孫何忌帥師墮費(十二)公圍成(十二)
孟子曰君子居是國也其君用之則安富尊榮其子
弟從之則孝悌忠信又曰虞不用百里奚而亡秦穆
公用之而覇夫以魯之削介於盛大之齊至於冨彊
之三家其日久矣而一用仲尼則能使齊人歸其侵
疆三家堕其私邑豈他術哉理義而已矣理義由賢
者出人之心同然也其或至於不能化者行之不篤
示之不眀故也然則為天下國家者知以理義𨗳之
其憂不我從哉
劉卷卒(四)葬劉文公(四)
春秋記王臣之卒尹氏則稱其官而不名劉卷則名
之而不爵何也尹氏王之公宰也尊於諸侯而體於
天子故生與卒皆不名猶周書命君陳伯冏則名之
命畢公則不名也劉卷内諸侯也雖世其禄不得世
其爵故生則稱爵禄所視也死則已焉名欲正也然
則内諸侯卒何以亦赴葬何以亦稱公曰赴卒而會
葬非王臣之禮既葬而稱公非王制之義聖人訓天
下後世以法為分以情為文如是而已矣
公至自圍成(十二)
圍外之邑則各繫其國自圍之則否(惟昭二十三晉人圍郊以子朝)
(在郊故若圍國)公出境則書至在境中則否春秋之常也今
三家之邑數叛費郈則卿帥師圍之成則公再駕焉
不出於境而書至何也夫三家之彊其邑固足以偶
國非魯侯所能討也三邑之宰其彊固足以敵主非
三子所能討也故費郈至於用師如敵國也成至於
書至如境外也此以見陪臣悖而大夫弱都邑盛而
公室卑也所謂三桓之子孫微者此類是矣
晉趙鞅入於晉陽以叛(十三)晉荀寅士吉射入於朝歌以
叛(十三)晉趙鞅歸於晉(十三)
叛人不再見於春秋絶之也鞅之復見何也鞅保其
邑以違荀范之難非叛也然荀范之難由已而發已
之邑由君所授今不自歸於君而背國以奔邑恃邑
以立敵非叛而何故春秋謂鞅為叛所以誅其迹不
遂絶之所以眀其心也趙盾許止之弑鞅之叛聖人
不惡其名之亂寔盖以爲事君行已之大戒耳
哀公
楚子陳侯隨侯許男圍蔡(元)
春秋惡滅人之國而善其能興滅者楚靈王滅陳蔡
(昭八一十)而平王興之(昭十三)鄭滅許(定六)而楚昭王興之
陳蔡既復而歸則名其君許既復則不名何也陳蔡
之取滅也有罪賊殺其親也鳥獸其行也斷以周法
則正之滅之宜也平王不請於天子而封之二君無
天子之命而受之是以名其君也許之見滅也無罪
鄭因楚敗而肆其貪也馮弱而犯寡也斷以周法則
在所眚也昭王雖不請於天子而復之許男雖無天
子之命而受之然稽許之義則不當滅也故不名也
此懲惡而勸善之法也
齊國夏衞石曼姑帥師圍戚(三)
春秋書圍外之邑則各繋其國自圍之則否今齊圍
衞之戚而不繫之衞者主曼姑故也主曼姑則何以
齊為兵首以曼姑之義不可圍也季子然問仲由冉
求可謂大臣與孔子曰大臣以道事君不可則止今
由與求也可謂具臣矣然則從之者與曰弑父與君
亦不從也衞輙據父之國以拒父悖於道矣父居其
邑而已圍之&KR0579;於弑矣曼姑既不能止而又從之曾
具臣之不若夫不知而作其罪小知其不可而為之
其罪大曼姑使齊首兵非不知也故春秋暴其惡而
誅焉
公伐邾以邾子益来(七)歸邾子益於邾(八)
諸侯及卿大夫去國而歸或曰歸於某或曰自某歸
或曰歸自某盖未有言歸之者此獨曰歸邾子益于
邾何也魯之入邾其始不量己力乘其無備而克之
其終也不能保又畏吳之伐而歸之入之不為討罪
歸之不為赦過有討赦之名而無其情干王略而怒
彊國魯之不亡者幸而已矣故春秋變文以示貶焉
齊侯陽生卒(十)葬齊悼公(十)
此弑也以卒葬赴於諸侯春秋亦從而書之不復正
其實何也悼公之立非齊人之志非衆大夫之謀也
陳乞詐其國人誣其大夫而劫立之雖殺孺子誅鮑
叔大夫國人猶莫之肯君也悼公之死若遂以弑君
之責加齊人齊人有辭矣夫以一人之私意詐力立
妄人以為君而遂使國人任臣子之責豈不便於亂
臣賊子哉是故楚君弑而卒之者不使圍君麇也陽
生弑而卒之者不使陽生臣國人也此垂世立教之
大法也
孟子卒(十二)
人未嘗無過也智者能知之仁者能改之不知以是
為過者不智也知而不能改者不仁也然事固有既
過而後知雖知而不及改者君子察之昭公是也公
生十九年而猶有童心不知吳之不可娶而娶焉是
不智也夫既娶矣後雖知其過弗可改已當是時大
臣不能匡救國人不以為非而昭公乃知避其名不
敢命於天子是猶能改也故孔子以為知禮而春秋不
遂正之也
公會晉侯及吳子於黃池(十三)
說者謂吳欲覇諸侯以尊天王自去其僣號故春秋
進而子之是不然吳之稱子前此矣(襄十二定四)特於會
盟未有稱之者耳盂之會楚始子也黃池之會吴始
子也盖言其盛足以偕中國諸侯之列也然春秋猶
不使先晉宋也逮晉德衰然後楚靈合諸侯於申而
為之首伐吳之役中國弗與焉(並昭四年)以眀晉楚諸國
迭為盛衰在德而不在衆使有天下國家者以是為
鑑也
西狩獲麟(十四)
狩言地不地非狩也狩不言獲言獲非狩也非狩而
曰狩為獲麟書也夫鳳麟之出聖王作興之象也有
若曰麒麟之於走獸鳳凰之於飛鳥聖人之於民類
也故鳳鳥不至仲尼歎吾道之將已今麟出於魯雖
不得其時有以知聖道之將行也然眀王不興天下
無宗己者於是作春秋以眀堯舜三王之道而寓諸
君卿大夫行事之間使後有王者起知取法於此則
吾道其憂不行邪然則聖人之意止於是而已矣
春秋通訓後叙
晉之乘楚之檮杌魯之春秋其文皆史也其所載皆齊
桓晉文之事也聖人作經獨有取於春秋之義而不及
乘與檮杌何也乘以賞善為主乘也者君子之器故也
檮杌以罰惡為主檮杌也者四凶之一故也是皆人之
所為也命有德討有罪天之威也煖然為春者其温厚
之氣也凄然為秋者其肅殺之氣也聖人行賞所以類
天之温厚眀罰所以類天之肅殺盖文王之造周與周
公之授魯如斯而已者也堯舜三代之君居天之位可
以致天之威故施於政事被於臣民者率與天合而不
違也周衰王者之迹熄天子微諸侯僣大夫彊陪臣肆
善惡不夲於至公而賞罰悉自其私意善人懼焉滛人
怙焉仲尼無位以致天威而恐堯舜三代之道將墜於
地後有王者起無以取法為天下患也是故因魯史之
名以寓賞罰之寔一夲諸天不參人偽然後足以矯枉
而歸正盖亦文王周公之志也然春秋之為書也文雖
直而義深事若簡而理盡自聖人未殁門人高弟已不
能措辭於其間况後之儒者欲執其所見以窺測於數
千百載之下邪視諸儒之見謂公榖傳經密於左氏左
氏凡例不通衆說而啖助趙陸之書皆以例為主至其
不合則依仿遷就以通之或一事析為數科(如宣十五年秋冬之)
(類是)或衆科束為一例(如書卒葬之類是)致經之大旨蕪沒不彰
聖所垂訓乖離失當而其書動盈編帙俾後學病其多
老師畏其難此道幾於熄矣殊不知去例以求經略微
文而視大體之為要且易也予少聞春秋於趙郡和仲
先生其初盖嘗作五體例宗十許卷論立例之大要矣
先生曰此書自有妙用學者罕能領會多求之繩約中
乃近法家者流苛細繳繞竟亦何用惟邱眀識其用然
不肯盡談微見端兆欲使學者自得之未可輕論也他
日予復於先生曰邱眀凡例與公榖無殊用以考經率
多不合而獨謂之識此經之用亦信矣乎先生曰邱明
因事發凡不專為經是以或合或否(凡雨自三日以往為霖諸侯薨於會)
(加一等之類)其書盖依經以比事即事以顯義不專為例是
以或言或不言夫惟如是故能偹先王之志為經世之法
以訓天下後世又曷常拘於繩約中哉且邱眀之書與
六經孔孟合者十常八九如元凱輔虞有窮亂夏桓文
譎正之事臧孫要君之迹九合之會葵邱之盟若符契
之相為表裏何為而不可信乎予從事斯語十有餘年
始得見其彷彿以義視事以事求經曲而通之觸類而
長之然後聖人之意坦然矣是故通訓之作事與經同
則引事以釋經例與義合則假例以眀義經雖不同而
事同則相從例雖不合而義合則相比庶幾經非空言
例非執一所謂去例以求經略微文而視大體者後之
君子其尚有取於斯焉崇寧元年二月三日叙
