春秋通訓卷三宋張大亨撰
莊公
三月夫人孫于齊(元)
父母之愛一也父在則為母期君父之敬一也君前
則名其父有至尊者不敢貳之也所謂愛以禮敬以
義者也夫人小君也國以君道事之者也夫人君母
也國人以母道事之者也夫人之於桓公以親則夫
也以義則君也父也已弑君父而欲國人以君道母
道事已得乎哉故春秋因其去國而絶其親也然則
為莊公者奈何舜為天子臯陶為士瞽叟殺人孟子
曰執之而已矣舜視棄天下猶棄敝屣也竊負而逃
遵海濱而處終身訢然樂而忘天下此固非莊公之
所能為也君子所以望於莊公者然也
單伯送王姬築王姬之館于外王姬歸于齊(元)齊王姬
卒(二)
孔子曰君使臣以禮臣事君以忠先王之使其臣也
必度于禮禮可以命之而彼不可行先王弗使也禮
可以行而我不可以命之先王弗命也君子之事其
君也必致其誠君命以事事苟可為而適於義必以
誠為之事雖可為而義不可彊必以誠辭之是以必
君使臣不失其禮臣事君不失其忠也魯之於齊弗
與共天下之怨也王不當使魯主其昏魯不當受王
命而不辭在諒闇之中而修嘉好之事廢經常之制
而為創易之謀是王使魯不以禮而魯事王不以忠
也天下固多同姓之國矣何必在魯此春秋所以盡
其辭也館言築而不言作作之制弗偹也猶邑言築
而不言城城之制弗偹也
王使榮叔来錫桓公命(元)天王使毛伯来錫公命(文元)天
子使召伯来錫公命(成八)
諸侯有天子之命然後為君雖以世子繼立王必命
之然後定位此治世之法也王道衰諸侯簒竊自立
不皆命于天子天子亦皆就命之魯閔宣之類是也
間有立得其正王亦從而命之如魯之文成者雖非
治世春秋錄焉所以明正始之道定天下國家之本
也獨桓公弑君而得位王不能討既死又追命之此
何法邪夫君以出命為重者也出之不當則自輕其
命臣以受命為榮者也受之非正則自貽其辱以此
見莊王不明而桓公之罪為不沒也
齊師遷紀郱鄑郚(元)紀季以酅入于齊(三)紀伯姬卒紀
侯大去其國齊侯葬紀伯姬(四)紀叔姬歸于酅(十二)紀叔
姬卒(二十九)葬紀叔姬(三十)
齊遷三邑&KR0566;又入齊則紀亡矣不曰紀亡者其都未
泯其君未去也紀侯大去其國然後紀亡紀亡而二
姬猶繋之紀者其祀不亡也紀祀不亡則季之國何
以名&KR0566;曰季析侯國而為附庸以酅君而奉紀祀者
也是故侯雖失紀而不謂之亡紀雖無國而不謂之
滅酅雖入齊而不謂之遷齊雖得紀而不謂之取紀
雖屬齊而不謂之降也季之入齊也文叛而實非叛
也春秋叛者雖賤必名雖出不言所向之國以地来
者不言叛也今季以地外附而不言且言所向之國
是以知其非叛也紀侯委國而去之非人主之常情
紀季以地附仇非人子之正道然與其死社稷孰若
保之為貴與其覆宗祀孰若存之為貴事有時而不
得已歸于忠恕可也故聖人之於與奪不徇其名而
稽其寔不論其迹而原其心雖罪其敗常亂俗又惡
夫執而賤道也孔子曰可與適道未可與立未可與
權孟子曰男女授受不親禮也嫂溺援之以手權也
權非賢者不能用非聖人不能察也以其難察故春
秋盡其辭焉
公及齊人狩于禚(四)
公曷為及齊之微者狩齊人非微者也謂齊侯也曷
為人之以莊公之義不得不人之也魯之于齊弗與
共天下之怨也天下之怨莫重于君父絶母之親外
王姬之館是將以直報之矣今也越境而就之狩非
齊之欲而我欲之何哉且狩以奉宗廟為先者也與
人共之既不正矣與讎共之宗廟其享之乎向也絶
母之親不為不孝以存父也外王姬之館不為不恭
以篤親也今則二責併舉矣詩云靡不有初鮮克有
終莊公之謂也
王人子突救衛(六)公會王人齊侯云云盟于洮(僖八)公會
王人晉人云云盟于翟泉(二十九)
春秋書王人者三皆貶也王子突既人之又斥其名
何也夫二盟之貶以其盟也盟所以質信也不敢以
所不信而加之尊者故諸侯不盟天子也今以王大
夫下盟列國於是人之衞侯朔之初搆殺其兄而奪
之國天子不能正己而見逐於臣天子不能討逮諸
侯納之然後救焉由前則為奬簒由後則為助亂春
秋責王政之不綱莫重于此王不可貶故重子突之
誅以示之夫咺糾冢宰也不能治隠桓之亂瑕朝王
族也不能避簒奪之惡其身與有罪焉名之宜也子
突為王行師而失當耳豈亦蒙莫重之責盖古之為
使者受命不受辭為將者受師不受命突為王將而
不知引以當道亦自䧟於輔桀之誅也猶之目楚子
以殺蔡侯其惡見矣又斥其名焉重之也夫
齊人来歸衞寳(六)
向也三國之君同討宋亂而桓公遷其重器則桓為
平宋之主矣今也四國之兵同納衞君而莊公俘厥
寳玉則莊為伐衞之主矣夫討亂國而正其嗣君伐
叛臣而納其出君此天子之事方伯連率之職也上
無明天子下無賢方伯則鄰國主之可也今也見利
而忘義始正而終邪操討罪之權而為貨取之計所
以見疾病于春秋也宋以賂遂相宋公賂非宋志也
宋公當立者也故謂之取衞以賂遂納衞侯賂衞所
欲也衞侯不當立者也故謂之来歸
正月甲午治兵夏師及齊師圍郕郕降于齊師秋師還
(八)
孟子曰不教民而用之謂之殃民殃民者不容於堯
舜之世又曰今天下之人牧未有不嗜殺人者也春
秋之世諸侯用師屢矣未有先自治而後出者亦未
有全師而自歸者今莊公不以圍郕之役為小而殃
民以逞不以郕降于齊為怨而殺人以争書師還則
知無所復争還者事既畢也復者事未畢也可謂以
仁存心以義勝欲者也夫兵不患於用患其不治而
用也兵不患乎出患乎出而不返也治而後出出而
能返則庶幾於文王之師矣此采薇枤杜之所為作
也莊公之兵未必盡爾然能舉斯以加諸彼則文王
何遠之有故曰有是四端而自謂不能者自賊者也
謂其君不能者賊其君者也此春秋所以盡其辭也
郕降于齊師(八)宋人遷宿(十)齊人降鄣(三十)齊人遷陽(閔二)
徐人取舒(僖三)取根牟(宣九)取鄟(成六○按經取鄟乃成公六年事原本誤作八年今)
(改正)取邿(襄十三)
凡曰降曰遷曰取者皆得其國之辭也降者服而臣
之也遷者徙以自近也取者有其境土也如是則其
去國滅矣而不謂之滅者以為附庸存其宗祀也夫
諸侯之有附庸也盖受之天子詩曰乃命魯公俾侯
于東錫之山川土田附庸孔子曰夫顓臾昔者先王
以為東蒙主是社稷之臣也末世諸侯放恣彊大者
力能并吞則兼寡弱而有之故曰大國多數圻矣春
秋惡其得之多術故異其辭焉
公伐齊納子紏(九)晉人納捷菑于邾弗克納(文十四)晉趙
鞅帥師納衛世子蒯瞶于戚(哀二)
古者諸侯之子命于王然後繼立雖有父子之親不
敢私也王為諸侯立之子非嫡則長雖有賢否之差
不敢亂也周宣王為魯立子舍長而建其少魯人弗
從仲山甫以為民必棄其上况非王者之命乎鄭駟
氏為子游置後舍子而立其叔晉人問之子産以為
晉大夫專制其位况臨之以兵乎故凡乘亂而為人
置君咈衆而制人之國者春秋一謂之納盖不以正
不正定其是非以其皆非道故也魯莊公納子紏可
謂長惡而不悛矣進不能定其位退不能庇其死故
春秋惡之我師敗績齊取子紏是也晉趙盾納捷菑
可謂知過而能改矣不恃力之有餘而畏義之不克
故春秋善之弗克納是也然則既善盾矣亦人之何
也以大夫之義不得專廢置之權雖自悔猶不可贖
所以申大教也衛世子為子所拒而亦不與大國納
之何也曰世子欲人之害其母而晉不加討乃惡子
拒其父而固欲納之宜衛人之不服而趙鞅之不勝
也由鞅不遂納于國而置之戚所以免大貶也
齊師滅譚譚子奔莒(十)楚人滅弦弦子奔黃(僖五)秋滅温
温子奔衛(十)楚人滅䕫以䕫子歸(二十六)楚子誘戎蠻子
殺之(昭十六)
五國之君失城而奔失位而虜其不名何也夫禍莫
大于滅亡辱莫過于臣虜然力有彊弱事有幸不幸
顧所以取之如何耳春秋尊義而不尊勢與正而不
與彊者也勢能滅人之國彊能奪人之君苟愆義而
害正君子不貴也禍辱之来非己所召不幸而及焉
吾如彼何哉不愆于義不失于正斯可矣譚不賀齊
返國䕫不祀楚鬻熊恃有先王之禮焉弦不暱于楚
温不能于狄恃有中國之義焉戎不疑楚之欺已恃
有大國之信焉以是取滅雖滅而無憾以是取辱雖
辱而不屈也孟子曰生我所欲也所欲有甚于生者
故不為苟得也死我所惡也所惡有甚于死者故患
有所不避也此五國所以不得罪于春秋也
荆敗蔡師于莘(十)荆人来聘(二十三)楚人伐鄭(僖元)宋公楚
子云云會于盂(二十一)楚子使椒来聘(文九○按經楚子使椒来聘乃文公)
(九年事原本誤作八年今改正)叔孫僑如會晉云云會吴于鍾離(成十五)
公會晉侯云云吴人鄫人于戚(襄五)公會晉侯云云會吴
于柤(十)吴子乘卒(十二)季孫宿叔老會晉云云會吴于向
(十四)吴子使札来聘(二十九)叔還會吴于柤(哀六)
吴楚徐越其與戎狄一也戎狄本居四裔言語衣服
不通于上國春秋記之曰戎曰狄而已徐越介處一
隅朝聘會盟不合于正禮春秋記之曰徐曰越而已
㦯人其人或子其君非有善可褒有功可進也小國
也其為中國患也淺至于吴楚土廣而民衆士武而
兵利國富而力彊志大而慮遠大國也其為中國患
也深春秋記之必以其漸始曰吴曰荆曰楚次曰人
曰子曰使累其善而後進焉不併舉中國之道與之
也吴楚在周微甚聖王不作然後起為僣亂楚有政
刑之物或能移其風俗是以屡進而與中國等吴姬
姓也而祼以為飾雖復屡進終不能易其舊俗是以
斥而外之其于會盟殊而不列然方齊桓之霸吴固
未通楚雖盛彊亦未能與中國亢春秋所進人其人
而止耳齊桓既没然後楚得稱子浸而儕于諸夏其
後吴徵百牢楚問九鼎不復以禮義自居是知春秋
所進非以其善為足與也盖以明中國外裔盛衰之
漸也
會齊侯宋公云云同盟于幽(十六)及蘇子盟于女栗(文十)公
孫敖會晉侯于戚(文元)季孫行父會齊侯于陽榖齊侯弗
及盟于郪邱(十六)公孫歸父會齊侯于榖(宣十四○按經公孫歸父會齊)
(侯乃宣公十四年事原本誤作十六年今改正)公孫歸父會楚子于宋(十五)臧孫
許及晉侯盟于赤棘(成元)叔弓會楚子于陳(昭九)仲孫玃及
邾子盟于祲祥(十一)仲孫何忌及邾子盟于拔(定三)叔孫州
仇仲孫何忌及邾子盟于句繹(哀二)
此内大夫會諸侯則黜其名以申諸侯之謂也或謂
春秋尊魯故内大夫會諸侯無貶是盖不考于禮不
度其情者春秋之謹名分也非為一人一國設也所
以公天下示後世也聖人于父母之國雖以親親為
本而于名分之際必以尊尊為主親親者欲天下後
世之仁其親也尊尊者欲天下後世之敬其君也此
兩者皆所以為公也豈顧屈公義而私己國邪魯大
夫會諸侯而無貶者皆有故也陽榖郪邱公有疾也
戚赤棘句繹祲祥公在喪也此所謂己之有故者也
榖之會歸父伉也拔之盟邾未君也喪未踰年楚子
之冄會所謂夷狄之也向曰良霄不稱人伉也今曰
歸父不黜名伉也臣之伉君罪也而有名章徹無乃
奬惡乎曰先王所以辨榮辱之境者以其有分義也
處于分義之内則為榮置諸分義之外則為辱衞元
咺以臣訟君與君迭為出入春秋志其歸國同於人
主復位之文非登咺也所以重咺之罪也良霄歸父
之名義盖如此其後良霄以肆侈蹈禍歸父以召亂
致逐春秋見微知顯于是為信
齊侯宋人陳人蔡人邾人會于北杏(十三)
齊侯曷為與諸國微者會桓公將以定霸也桓公將
以定霸則與微者會何也在易之屯剛柔始交而難
生之卦也其初九曰盤桓利居貞利建侯象曰雖盤
桓志行正也以貴下賤大得民也當齊桓之時天下
無王久矣南有僣竊之楚北有彊虣之狄桓公將率
諸侯而尊周修霸職而平亂(平弑君亂)于是動乎險中經
綸以極其難盤桓以行其正思所以得民而濟此者
其唯以貴下賤乎由北杏之會一舉而得天子冄舉
而得諸侯故桓之霸功自北杏始也宋襄求霸亦為
曺南之盟然一會而虐二國之君與桓異矣(僖十九)
春齊人陳人曺人伐宋夏單伯會伐宋冬單伯會齊侯
宋公衛侯鄭伯于鄄(十四)
禮樂征伐自天子出正也周衰諸侯用兵未有請于
天子者今伐宋之師齊桓獨請于周周以王官會之
此盖知征伐自天子出之義也周衰諸侯會盟未有
主于天子者今鄄之會齊侯獨主于周周以王官臨
之此盖知禮樂自天子出之義也古者方伯連帥之
職必命于天子是故賜之弓矢然後征伐賜之鈇鉞
然後殺梓材之書韓弈之詩文侯之命是也桓公之
霸也雖不躬受于王朝亦假天子之命以行之故桓
公冄合諸侯則王使召伯賜之命(莊二十七)文公始合諸
侯則王使尹氏授之策(僖二十八)此所以成霸功也初會
于鄄齊未霸也王官臨之盖將授之矣冄會于鄄齊
遂霸也諸侯親之于是授之也(踰一時兩會於鄄故知親之)初會
于幽諸侯猶有不至者(莊十六)魯侯不至王命未之及
也冄會于幽諸侯畢至于是命之也(莊二十七)
齊侯宋公陳侯衛侯鄭伯會于鄄(十五)
此齊桓始霸之會九合諸侯之首也(兩幽檉貫陽穀首止寗母葵邱)
(凡九穀梁加北杏前鄄為十一)宋為上公當序諸侯上時既有先之
者矣陳本小國每序衛侯下而時未有進之者桓公
之霸也謂宋嗣商為二王之後謂陳嗣舜為三恪之
客故定其班焉是後主夏盟者弗復敢易以其所處
合于道當于禮故也詩云告爾憂䘏誨爾序爵誰能
執熱逝不以濯言序爵之不可緩也爵先王所以訓
上下定民志朝廷之先務也牧伯佐王正天下者也
于其初政能以序爵為先可謂知所本矣齊桓以牧
伯之尊自應為諸侯冠而晉文以後亦以齊嘗霸中
國序諸宋上遂終于春秋
宋人齊人邾人伐郳(十五)宋人齊人衛人伐鄭(十六)公會宋
人齊人伐徐(二十六)宋公齊侯遇于梁邱(三十二)
齊之未霸也宋每以王爵為諸侯先既霸之後則宋
每序齊下以終于春秋今齊霸矣宋人猶先齊何也
春秋稱人者非貶則微者也微者無班或以先至或
以主兵非王爵之序故無嫌也梁邱宋地也桓公遇
于其境以賓主之禮交之故宋為先幽亦宋地也諸
侯會于其境以方伯之禮臨之故齊為首以賓主交
之所以崇敬讓以方伯臨之所以正名法崇敬讓者
和兄弟之道也正名法者尊王室之義也故曰五霸
桓公為盛也
會齊侯宋公陳侯衛侯鄭伯許男滑伯滕子同盟于幽
(十六齊桓)幽(二十七齊桓)新城(文十四晉靈)清邱(宣十二晉景)斷道(宣十七晉景)
蟲牢(成五晉景)馬陵(十晉景)蒲(九晉景)戚(十五晉厲)柯陵(十七晉厲)虛朾(十八)
(晉悼)雞澤(襄三晉悼)戲(九晉悼)亳城北(十一晉悼)重邱(二十五晉平)平邱(昭十)
(三晉昭)
凡合衆而盟皆同盟也獨此十有六盟謂之同何也
古者天子合諸侯六年五服畢朝則盟于國門之外
十有二年時廵則盟于方嶽之下故名之曰同同者
協制度一好惡之謂也非以其有異向也春秋之世
霸者合諸侯則無常期也亦無定所也是時周雖衰
楚雖彊天下猶一於周無異向之嫌也桓文之後則
楚與周敵矣齊桓為幽之盟十有二年而冄會于幽
庶幾于古是後諸侯始有叛中國而即楚者于是霸
國合諸侯而盟之亦名之曰同同者討貳心固同欲
之謂也非古之所謂同也晉趙盾乘楚莊之幼弱因
衛鄭之請平乃相靈公為新城之盟欲遂服楚而靈
公無道終以不競自此以来楚之視中國益輕晉之
圖諸侯益急故景厲悼三君凡盟皆謂之同搃其實
盖未嘗同也惟悼公庶幾于復霸三駕而楚不能與
争則亳北之盟猶有齊桓之遺略焉于是中國同矣
其與晉異者反在齊耳重邱之會平公所以服齊也
平邱之會昭公所以服齊也昔之欲同者内中國而
外異域也今之欲同者中國之自為異者也有以見
霸德益衰而王道益不亢也記曰殷民作誓而民始
叛周人作會而民始疑苟無忠信誠慤之心以莅之
民其有不觧乎詩刺屡盟春秋譏同盟其義一也
邾子克卒(十六)小邾子来朝(僖七)
邾魯附庸也前此未爵曰儀父而已齊桓修霸始與
于北杏之會從之伐郳其功未見于天下其名未列
於諸侯越二年而遂得以爵通于春秋此霸者請而
封之也小邾宋附庸也前此未爵曰郳黎来而已齊
桓初霸猶有叛宋之罪為三國所伐其功未見于天
下其名未列于諸侯越二十有五年而後得以其爵
通于春秋此亦霸者請而封之也夫齊桓封立附庸
豈定霸之先務哉昔武王克商未及下車而封黃帝
有虞之後下車而封夏殷之後所以懷諸侯勸初附
也在易之比先王以建萬國親諸侯之卦也其彖曰
比吉也比附也不寕方来上下應也然則建萬國親
諸侯所以来不寕之方致上下之應也不寕来上下
應所以成比附之吉也邾陸終之後也郳邾之别封
也齊桓始霸而封邾既霸而封郳然後城楚邱而封
衛城緣陵而封杞合于武王之封比卦之吉所以功
獨優而名獨顯也
齊人執鄭詹鄭詹自齊逃来(十七)諸侯盟于首止鄭伯逃
歸不盟(僖五)公會晉侯云云于鄬陳侯逃歸(襄七)
人君國之本也大臣國之榦也本易摇則傾榦不寕
則撓治亂存亡之所繋不可忽也陳鄭有國之君不
知以社稷為重見楚之彊輕背中國為詭随之計鄭
詹執國之政不知以義命為守畏齊之討輕怒大國
而為苟免之謀其後鄭有乞盟之辱(僖八)陳有入郛之
禍(襄二十五)故春秋不以人君大臣之舉動言之而謂之
逃也書數紂之惡曰為天下逋逃主萃淵薮故逋逃
者罪人之事盗竊者之所為也非人君大臣之體也
𫝊曰社稷之主不可以輕輕則失衆其是之謂乎
齊人殱于遂(十七)鄭棄其師(閔二)梁亡(僖十九)
春秋論人之功罪必即其實論功罪之實必考其情
遂人之殺齊戍高克之喪鄭師秦人之取梁國其罪
明矣然春秋不以委之而以三國自盡自棄自亡為
文所謂即實而考情者也夫齊使人戍遂而弗戒鄭
使克禦敵而弗召梁使民亟城而弗休雖微敵與秦
遂其能免于散亡乎𫝊曰禹湯罪已其興也勃焉桀
紂罪人其亡也忽焉此三者盖聖人欲天下後世知
已之有罪而不責于人之意也
公追戎于濟西(十八)齊人侵我西鄙公追齊師至酅弗及
(僖二十六)
敵勝而去則不可追追者敵之敗者也敵緩而去則
不俟追追者敵之奔者也君子之衞其國也非恃已
之戰能勝敵也敵未戰而敗斯止矣非矜己之力能
却敵也敵之畏而遁斯止矣是以先王之法逐奔不
遠從綏不及逐奔不遠則難誘從綏不及則難䧟故
國得保其社稷民得正其性命此所謂不嗜殺人者
今濟酅遠矣魯猶追之其不至于喪師幸矣戎不言
来明未至而遁也齊不言敗明未戰而走也宣王之
伐玁狁也至于太原驅而出之而已其征徐方也王
曰旋歸服而舍之而已此所謂仁義之師
公子結媵陳人之婦于鄄遂及齊侯宋公盟(十九)
公子魯卿也而為陳媵臣是失職也媵臣賤役也而
與霸者盟是侵官也卿體國者也其受命以出有可
為者有不可為者從君之命而至于累國此不可為
者也雖固位以辭之可也專君之命而可以利國此
可為者也雖出位以任之可也今結以國卿之貴而
不能辭賤臣之役致其君使臣不以禮非以道事君
者結以媵臣之賤而参霸者之盟致其國有西鄙之
伐非出境安社稷者特有累國之辜專命之戮耳此
春秋所以盡其辭也
正月肆大𤯝癸丑葬我小君文姜(二十二○按經葬文姜乃莊公二十二年)
(事原本誤作二十一年今改正)
肆𤯝有國之常也常事不志此其志何也盖以是葬
文姜夫眚災過也雖大必宥怙終故也雖小必刑此
堯舜之法也文姜之惡甚矣姦于齊絶于魯如是不
悛乃始僣享會如他國蔽以堯舜之法是謂怙終雖
天子有肆眚之命亦在不宥之列而莊公以子赦母
乖尊親之義以母忍父忘宗廟之敬此亦堯舜之罪
人也故肆大眚而後葬文姜以公為悖于道昧于法
也
陳人殺其公子禦寇(二十二)楚公子比出奔晉(昭元)莒殺其
公子意恢(昭十四)蔡公子履出奔楚(襄二十○按經公子履奔楚為襄二十年)
(事原本誤作三十今改正)陳公子留出奔鄭(昭八)宋公子地出奔陳(定十)
公子者非嗣君之諸父則其兄弟也公子以族言之
也兄弟以親言之也言公子而不言大夫者公子未
命為大夫者也以其重視大夫故得專稱其族殺公
子而兼言大夫者公子既命為大夫者也以諸侯無
專殺故必兼正其名魯殺公子雖既命不言大夫諱
内惡也外殺公子雖未命必志之惡賊親也先王之
制公族雖有罪不以犯有司之正術堯之協和萬邦
平章百姓盖自親九族始晉昭公不能親其宗族詩
有枤杜之刺宋昭公不能庇其本根𫝊有葛藟之譏
故春秋紀公子之事不以非大夫而略之所謂天下
之本在國國之本在家也
公如齊納幣(二十二)秋丹桓宫楹(二十三)春刻桓宫桷夏公
如齊逆女秋公至自齊八月丁丑夫人姜氏入戊寅大
夫宗婦覿用幣(二十四)
詩采繁稱召南夫人不失職謂其可以奉祭祀也夫
可以奉祭祀者謂其有事舅姑之孝事宗廟之敬也
孝敬備然後夫人之職舉桓公見殺于齊而莊公以
齊女為夫人欲責其孝則彼嘗賊我臣子之所疾也
欲責其敬則我方讎彼鬼神之所棄也是皆不可以
奉祭祀不可以奉祭祀則不可以當夫人之職矣夫
莊公不知敬其身而嬖于孟任不能閑其母而暱于
讎黨即位二十四年而始娶喪母未三年而圖昏忽
宗廟之制而侈飾以誇讎違昏姻之義而先至以從
約亂男女之别而用幣以取悦以至忘父子之恩而
娶讎以承祀皆非所以經夫婦成孝敬也夫婦者正
始之道王化之基也哀姜淫于二卿殺其二子幾喪
魯國終見討于父母之邦者由其始之不正也是以
春秋盡其辭焉
曺殺其大夫(二十六)宋殺其大夫(僖二十五)宋人殺其大夫(文七)
盗殺衛侯之兄縶(昭二十)盗殺陳夏區夫(哀十三)
王制諸侯之卿必命于天子故欒盈以士匄為王之
守臣管仲以國高為天子之二守晉景公請以黻冕
命士會將中軍周定王謂鞏朔未有職司于王室是
知春秋之世諸侯雖僣而命卿之制猶有先王之舊
焉夫既以天子之命佐其國立于朝而祀于家有禄
于國有賦于軍有罪則當請于王而後致刑是以葵
邱之會壹明天子之禁其四命曰母專殺大夫也專
殺且不可况如晉鄭一朝而尸三卿乎故春秋每于
殺逐命卿之際必以大夫言之(謂逐及殺)所以督其肆也
稱人以殺者衆也稱國以殺者君也稱盗以殺者賊
也賊亂之徒人得誅之故雖非衆殺以衆志焉罪戾
之臣上所當討故雖非君殺以君志焉貪冐之人人
所鄙惡故雖非賊殺以賊志焉衆不當責而賤不足
責所可責者惟君殺耳君非不可殺所不可者惟專
殺耳殺不以其罪則雖大夫不名也事累于其上則
雖無罪名也(凡殺君及其大夫者)孟子曰欲為君盡君道欲為
臣盡臣道二者皆法堯舜而已矣春秋志殺大夫不
一其辭者由君臣之道皆未盡故也
公子友如陳葬原仲(二十七)王子虎卒(文三)劉卷卒葬劉文
公(定四)
天子諸侯之大夫生不得外交没不得外赴所以明
臣子之義不可貳此古之制也陳莊子死赴于魯魯
人欲勿哭縣子曰古之大夫束修之問不出竟雖欲
哭焉得而哭之今之大夫交政于中國雖欲勿哭焉
得而弗哭故有愛而哭之者有畏而哭之者春秋之
世天王崩諸侯卒猶有不赴于魯魯猶有不會其葬
者况大夫乎𫝊稱鄭公孫蠆卒赴于晉大夫夫大夫
赴于同位禮容有之今此數人卒葬見于經則不獨
赴于大夫而已也非暱其所愛則有畏而然也天子
不能明其制諸侯不能謹其度大夫不能循其法直
情徑行而無所顧忌也此大亂之道也虎不稱氏生
未賜氏也卷不稱爵死不世爵也此春秋所以遵王
道也
莒慶来逆叔姬(二十七)宋蕩伯姬来逆婦(僖二十五)齊高固来
逆子叔姬(宣五)
天子妻諸侯主諸侯以與之諸侯妻大夫主大夫以
與之君臣之分賓主之勢不敵也魯女嫁于諸侯則
志之接于公告于廟也嫁于大夫則略之不接于公
不告于廟也此大夫也而志者以公為之主而歸之
也大夫有越境之罪公有屈已之辱亂君臣之常分
失昏姻之正禮故春秋謹之其曰婦者有姑者也曰
子者有親者也逆稱字者大夫敵也逆婦夫道也非
舅姑之所當行也
齊人伐衛衛人及齊人戰衛人敗績(二十八)
春秋戰不書地者惟桓十三年及此年耳向也桓與
紀鄭伐宋而齊乃居宋上今也齊以伯者伐衛而衛
反及齊戰皆非春秋之常何也夫戰不書地者其地
不一也或曰城下之戰也魯方與鄭睦故推魯為首
(十四年會曺来盟)齊方為小伯故推齊為敵(齊莊為小伯見鄭語)齊桓
受命之霸也承王命伐衛不以正討而以賂成故衛
人不服而反與之伉春秋即其實而正其辭所以示
貶也
大無麥禾臧孫辰告糴于齊(二十八)歸粟于蔡(定五)
春秋之志凶年必先見其所以致之者莊之無麥苖
宣之冄饑襄之大饑或以水或以螽也今也大無麥
禾至于告糴鄰國而不言所致何哉以見人力之不
盡農政之不修而非天災使之然也夫不知盡其力
修其政致國無餘蓄一年不登則告病焉國非其國
也故無麥禾則不言所致告糴則不言如齊所以刺
魯君臣也告糴者得否未可知也歸粟者不待告也
楚方圍蔡于是魯矜其亟而周其急于蔡無乏蓄之
非于魯有䘏鄰之義故蔡不言其所致而魯不待乎
来告也
新延廐(二十九)新作南門(僖二十)雉門及兩觀災新作雉門
及兩觀(定二)
新者即其舊而增飾也新作者棄其舊而改為也魯
之始封體國經野固有周公伯禽之制法焉所謂延
廐者天子之閑廐也南門者天子之寝門也雉門者
天子之應門也周官校人之職莫廣于十有二閑故
知延廐為天子閑廐顧命逆子釗于南門之外故知
南門為天子寝門諸侯通有閑廐惟魯得用王廐之
制諸侯通有寝門惟魯得用南門之制諸侯通有雉
門惟魯得用應門之制後世變亂失其本法延廐當
改舊而不改二門當因舊而改之故春秋譏焉夫聖
人大復古車攻之美宣王駉閟之頌僖公皆謂其能
復文武周公伯禽之舊也門廐雖微而失先王禮文
度數之意是以聖人謹之不然則大室新宫亦嘗修
舊矣何以不見錄于春秋邪
春築臺于郎夏築臺于薛秋築臺于秦(三十一)築鹿囿(成十)
(八)築蛇淵囿(定十三)
古之有觀臺也以望氛祲為歲備也其有苑囿也以
待弋獵為祭備非肆欲以事遊觀也用民之力則與
民同之非厲民以自養也故文王之臺民樂其有靈
德文王之囿民猶以為小今魯公奪民時勤民以事
遊觀而不與民同之非文王用民之道也臺言築取
其高也囿言築欲其固也不謂之作無所作也
齊侯来獻戎捷(三十一)
春秋之世諸侯小朝大大未有朝小者(君即位小國朝之大國聘)
(焉)小獻大大未有獻小者(朝而獻物聘而獻功)况霸者哉齊桓
之霸也以德不以力以功不以勢會則親接四國之
微者伐則請師于天子會王世子則不敢主其會尊
王世子則不敢與之盟可謂知禮矣今也朝魯而獻
戎捷以為讓則奸先王之典以為惠則屈方伯之威
而春秋不譏其非禮何也齊桓之伐山戎盖以衛中
國也齊桓之獻戎捷盖以撫諸侯也伐戎小事也衛
中國大功也獻捷小失也撫諸侯大德也書曰大邦
畏其力小邦懷其德文王之所以為西伯也詩曰不
大聲以色不長夏以革文王之所以造區夏也宋襄
一會而虐鄫滕之君晉文一戰而分曺衛之地君子
比其德而計其功則齊桓之禮可以無愧矣
城小榖(三十二)城楚邱(僖二)
二城之役魯自城乎盖齊侯以諸侯城之也然則曷
為不繋之齊侯曰管仲有定霸之功故桓公授其邑
而封之非有天子之命也諸侯之地昔受諸天子者
也無天子之命而授以封其臣春秋之所惡也若管
仲之功則施天下被後世者也得百里之地而處之
非過也然而非先王之法也衛為狄所滅國人分散
桓公救而封之非有天子之命也諸侯之封當命諸
天子者也無天子之命而輙建其國亦春秋之所惡
也若衛之滅則在所可興者也遺之車馬器服而國
之非過也然而非先王之法也上無明天子有功不
能賞有罪不能罰有滅不能興有絶不能繼春秋下
侯伯救患之權開臣子奮庸之路上欲存先王御世
之法示天子威福之柄是故不與其城則不繋之齊
不奪其城則若繋于魯此懲惡勸善之本經世立教之
體也厥後無大功而得邑如晉之封趙魏非霸者而
專封如楚之復陳蔡是皆桓公之罪人耳
公子牙卒(三十二)
子般可為世子而莊公不知早定所以啟叔牙之言
也慶父亂乎小君而莊公不知早正所以致二子之
弑由慶父之亂成慶父之亂由叔牙之言啟叔牙之
言由莊公之惑也然而叔牙之言非己利之也智不
能及仁不能守而動不以禮也公未薨慶父未簒叔
牙之言未行季友本其心而罪之故隐其誅焉所謂
君親無將是矣或曰不言殺者為季友諱也夫周公
殺其兄石碏誅其子叔向戮其弟義有重于恩國有
重于家二者不可得兼取所重焉可也亦何諱之有
公子慶父如齊(三十二)公子慶父出奔莒(閔二)
子般之弑國無嗣君季友之出國無冢卿故慶父得
以奔齊其曰如者以見國不討賊賊不畏罪也閔公
立矣季友歸矣踰年而賊猶未討故慶父得以奔莒
遂曰奔者以見惡之既顯也其後友殺之不曰殺者
以見罪之不正也慶父之適齊也魯人之力或不能
討君子恕之慶父之奔莒也季友之力可為而不為
于是君子責之夫季子之心盖以緩討為仁以隐其
惡為義以連殺二兄為嫌者也此見善不明用心不
剛之過也周公之討管蔡也作大誥以諭國作䲭鴞
以諭君天下不以為訐其親二年而罪人得三年而
勞歸士天下不以為緩其賊所存者公與忠也使季
友之歸即明慶父之惡以示國人則閔公之世雖緩
慶父之誅必無後禍矣故君子不以是責魯人而罪
季友之不為也或曰闔閭弑王僚崔杼弑莊公季札
晏嬰至而不討君子亦不之責何也曰不居卿之位
不聞君之故則亦不任君之責矣豈季友比哉
閔公
季子来歸(元)
季友之適陳也不志其奔而志其来歸何也凡奔云
者負罪以出見廹逐而不遑暇之辭也友之適陳全
身以遠害求援以庇國者也非聘也不可謂之如非
罪也不可謂之奔然其出則不可不見也故以来歸
明之君臣反國未有以来歸志者友違難而去魯人
憂其不来去之他國魯人憂其不歸故来歸者喜之
也喜之為其能討國賊平國難也今也賊未之討難
未之平是徒能反國而已故来歸者責之也夫為國
而出為國而歸則書季子以貴之歸不能去賊而弭
難則書来歸以責之一言而善否見焉褒貶具焉此
之謂法言
齊仲孫来(元)齊高子来盟(二)
天子之命方伯盖欲以靖諸侯也諸侯之仰霸者盖
欲以託社稷也齊桓受命之伯也魯卿連弑兩君既
不能正其罪又從而窺其國此乃諸侯無伯之害非
所望于齊桓也仲孫能引其罪以當道使寕魯而親
之可謂忠矣高子能置人國于不傾為立君而撫之
可謂仁矣故二子不名所以嘉存魯之功来不稱使
所以示無伯之罪
吉禘于莊公
喪祭禫而後稱吉禮也魯之喪莊公也既葬而絰不
入庫門士大夫既卒哭而麻不入然則當時君臣雖
未終喪盖皆吉服矣豈獨禘為然哉禘大祭也故于
是譏焉耳𫝊曰君薨而祔祔而作主特祀于主烝嘗
禘于廟特祀者喪祭也于主者不于廟也烝嘗禘者
常祭也于廟者不于寝也今曰吉禘則非喪祭矣稱
莊公則不于廟矣閔公幼大臣臧孫紇季友之徒畏
慶父之亂不復盡禮於先君故春秋正其辭焉
