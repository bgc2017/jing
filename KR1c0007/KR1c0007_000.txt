毛詩指說詩類
提要
(臣)等謹案毛詩指說一卷唐成伯璵撰伯璵爵
里無考書凡四篇一曰興述明先王陳詩觀
風之旨孔子刪詩正雅之由二曰解說先釋
詩義而風雅頌次之周又次之詁傳序又次
之篇章又次之后妃又次之終之以鵲巢騶
虞大略即舉周南一篇&KR1357;括論列引申以及
其餘三曰傳受備詳齊魯毛韓四家授受世
次及後儒訓釋源流四曰文體凡三百篇中
句法之長短篇章之多寡措辭之異同用字
之體例皆臚舉而詳之頗似劉氏文心雕龍
之體蓋說經之餘論也然定詩序首句為子
夏所傳其下為毛萇所續實伯璵此書𤼵其
端則決别疑似於說詩亦深有功矣伯璵尚
有毛詩斷章二卷見崇文總目稱其取春秋
斷章之義抄取詩語彙而出之蓋即李石詩
如例之𩔖宋熊克嘗與毘陵沈少豫欲合二
書刻之而斷章一書竟求之不𫉬乃先刻指
說此本末有克跋蓋即從宋本傳刻也克嘗
著中興小歷别見史部編年𩔖中其刻此書
時方分教於京口故跋稱刻之泮林云乾隆
四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
