五禮通考卷一百七十七
刑部尚書秦蕙田撰
嘉禮五十
學禮
續漢書禮儀志永平二年三月上始帥羣臣養三老五
更于辟雍先吉日司徒上太𫝊若講師故三公人名用
其德行年耆高者一人為老次一人為更皆服都紵大
袍單衣皂緣領袖中衣冠進賢扶玉杖五更亦如之不
杖皆齋于太學講堂其日乘輿先到辟雍禮殿御座東
廂遣使者安車迎三老五更天子迎于門屛交禮道自
阼階三老升自賓階至皆天子揖如禮三老升東面三
公設几九卿正履天子親袒割牲執醬而饋執爵而酢
祝鯁在前祝饐在後五更南面公進供禮亦如之明日
皆詣闕謝恩以見禮遇大尊顯故也
後漢書明帝本紀永平二年冬十月壬子幸辟雍初行
養老禮詔曰光武皇帝建三朝之禮而未臨享眇眇小
子屬當聖業間暮春吉辰初行大射令月元旦復踐辟
雍尊事三老兄事五更安車輭輪供綏執授侯王設醬
公卿饌珍朕親袒割執爵而酳祝哽在前祝咽在後升
歌鹿鳴下管新宫八佾具修萬舞于庭朕固薄德何以
克當易陳負乘詩刺彼已永念慙疚無忘厥心三老李
躬年耆學明五更桓榮授朕尚書詩曰無德不報無言
不酬其賜榮爵關内侯食邑五千戶三老五更皆以二
千石祿養終厥身其賜天下三老酒人一石肉四十斤
有司其存耆耋恤幼孤惠鰥寡稱朕意焉
八年十月丙子臨辟雍養三老五更
文獻通考安帝以魯丕為三老又以李充為三老楊統
位至光祿大夫為國三老靈帝以袁逢為三老賜以玉杖
譙周五經然否論漢中興定禮儀羣臣欲令三老答
天子拜城門校尉董鈞駁曰養三老所以教事父之
道也若答拜是使天下答子拜也詔從鈞議譙周論
之曰禮尸服上服猶以非親之故答子拜士見異國
君亦答拜是皆不得視猶子也
虞氏喜曰且據漢儀於門屛交禮交禮即答拜中興
謬從鈞議後革之深得其意
(馬氏端臨曰案古人養老之禮有養于鄉者所謂五十養于鄉王命公侯伯子男及羣吏曰反養老于東)
(序大司徒以保息六養萬民二曰養老是也有養於國者天子視學設三老五更羣老之席位執醬親饋)
(執爵親酳是也漢初每鄉及縣皆有三老歲首則使人存問賜以束帛酒肉或賜以爵乃古人養于鄉之)
(意而國學養老天子親講之禮則至東漢始行之然東漢亦時有下郡縣存問養老之詔)
魏志高貴鄉公本紀甘露三年秋八月丙寅詔曰夫養
老興教三代所以樹風化垂不朽也必有三老五更以
崇至敬乞言納誨著在惇史然後六合承流下觀而化
宜妙簡德行以充其選關内侯王祥履仁秉義雅志淳
固關内侯鄭小同温恭孝友帥禮不忒其以祥為三老
小同為五更車駕親率羣司躬行古禮焉
通典甘露二年天子親帥羣司行養老之禮于太學
命王祥為三老鄭小同為五更王祥南面几杖以師
道自居天子北面乞言祥陳明王聖帝君臣政化之
要以訓之聞者莫不砥勵
魏書孝文帝本紀太和十五年八月壬辰議養老十六
年八月己酉以尉元為三老游明根為五更又養國老
庶老
冊府元龜太和十六年八月詔曰夫大道凝虚至德
冲挹故後王法嘉猷以鄉世聖人崇謙光而隆美是
以天子父事三老兄事五更所以順孝悌于萬國垂
教本于天下自非道高識博孰能處之是以五帝憲
德三王乞言若求備一人同之古哲叔世之老孰能
克堪師上聖則難為其舉𫝊中庸則易為選朕既庸
寡德謝曩哲老更之選差可有之前司徒山陽郡公
尉元前大鴻臚卿新太伯游明根並元亨利貞明允
誠素少著英風老敷雅迹位顯台宿終歸私第可謂
知始知卒希世之賢也公以八十之年宜處三老之
重卿以七十之齡可充五更之選于是養三老五更
于明堂國老庶老于階下帝再拜三老親袒割牲執
爵而饋于五更行肅拜之禮賜國老庶老衣服有差
既而元言曰自天地分判五行施用人之所崇莫重
於孝順然五孝六順天地之所先願陛下重之以化
四方臣既年衰不究遠趣心耳所及敢不盡誠帝曰
孝順之道天地之經今承三老明言銘之于懷明根
曰夫至孝通靈至順感幽孝順之道無所不格願陛
下念之以濟黎庶臣年志朽弊識見闇昧然在心之
慮不敢不盡帝曰五更助三老以言至範敷展德音
當克已復禮以尊所授禮畢乃賜步輓一乘詔曰夫
尊老尚更列聖同致欽年敬德綿哲齊軌朕雖道謝
玄風識昧睿知然仰稟先誨全遵猷旨故推老以德
立更以言父焉斯彰兄焉斯顯矣前司徒公元前鴻
臚卿明根並以充德懸車懿量歸老故尊老以三事
更以五雖老更非官耋耄罔祿然稟事既高宜加殊
養三老可給上公之祿五更可食元卿之俸供養之
味亦同其列其後車駕幸鄴明根朝于行宫詔曰游
五更養素蓬簷歸于衡里可謂朝之舊德國之老臣
可賜帛五百匹穀五百斛勅太官備送珍羞後車駕
幸鄴又朝行宫賜穀帛如前為造甲第國有大事常
璽書訪之
隋書禮儀志齊制仲春令辰陳養老禮先一日三老五
更齊於國學皇帝進賢冠玄紗袍至辟雍入總章堂列
宫懸王公以下及國老庶老各定位司徒以羽儀武賁
安車迎三老五更于國學並進賢冠元服黑舄素帶國
子生黑介幘青衿單衣乘馬從以至皇帝釋劍執珽迎
于門内三老至門五更去門十步皆降車以入皇帝拜
三老五更攝齊答拜皇帝揖進三老在前五更在後升
自右階就筵三老坐五更立皇帝升堂北面公卿升自
左階北面三公授几杖卿正履國老庶老各就位皇帝
拜三老羣臣皆拜不拜五更乃坐皇帝西向肅拜五更
進珍羞酒食親袒割牲執醬以饋執爵而酳以次進五
更又設酒酏於國老庶老皇帝升御座三老乃論五孝
六順典訓大綱皇帝虚躬請授禮畢而還
周書武帝本紀保定三年四月戊午幸太學以太傅燕
國公于謹為三老而問道焉
于謹𫝊保定三年四月詔曰樹以元首主乎教化率
民孝悌置之仁夀是以古先明后咸若斯典立三老
五更躬自袒割朕以眇身處兹南面何敢遺此黃髮
不加尊敬太傅燕國公謹執德淳固為國元老饋以
乞言朝野所屬可為三老有司具禮擇日以聞謹上
表固辭詔答不許又賜延年杖高祖幸太學以食之
三老入門皇帝迎拜門屛之間三老答拜有司設三
老席于中楹南向太師晉國公護升階設几于席三
老升席南面憑几而坐以師道自居大司馬楚國公
寧升階正舄皇帝升階立于斧扆之前西面有司進
饌皇帝跪設醬豆親自袒割三老食訖皇帝又親跪
授爵以酳有司撤訖皇帝北面立而訪道三老乃起
立于席後皇帝曰猥當天下重任自惟不才不知政
治之要公其誨之三老答曰木受繩則正后從諫則
聖自古明王聖主皆虚心納諫以知得失天下乃安
唯陛下念之又曰為國之本在乎忠信是以古人云
去食去兵信不可失國家興廢莫不由之願陛下守
而勿失又曰治國之道必須有法法者國之綱紀綱
紀不可不正所正在于賞罰若有功必賞有罪必罰
則有善者日益為惡者日止若有功不賞有罪不罰
則天下美惡不分下民無所措其手足矣又曰言行
者立身之基言出行隨誠宜相顧願陛下三思而言
九慮而行若不思不慮必有過失天子之過乃無大
小如日月之蝕莫不知者願階下慎之三老言畢皇
帝再拜受之三老答拜焉禮成而出
唐開元禮皇帝養老于太學
陳設
前三日尚舍直長設大次于學堂之後隨地之宜設三
老五更次于學堂南門外之西羣老次于其後俱東向
設羣官次文官于門外之東重行西向武官于羣老之
西重行東向皆北上前一日尚舍奉御設御座于堂上
東序西向莞筵紛純加藻席畫純次席黼純設三老座
于西楹之東近北南向設五更座于西階上東向設國
老三人座于三老座西俱不屬焉皆莞筵紛純加藻席
畫純設衆座國老座于堂下西階之西東面北上皆蒲
筵緇布純加莞席縣帛純(若三品以上則莞筵紛純加藻席畫純凡五品以上致仕)
(者為國老)設庶老座于國老之後皆蒲筵緇布純(六品以下致仕者為)
(庶老)太樂令展宫懸于學堂之庭設登歌于堂上及舉麾
位等皆准元會之儀典儀設文官五品以上位于懸東
六品以下在其南俱重行西向北上武官五品以上位
于懸西六品以下在其南當文官俱重行東向北上蕃
客分方位于文武官六品之南(若有諸州使人分方位於文武官九品之後)
學生分位于文武官之後奉禮設門外位如設次之式
尚舍奉御設罇于東楹之西北向左酒有坫以置爵
鑾駕出宫(如讀令儀)
養老
仲秋之月擇吉辰皇帝親養三老五更于太學所司先
奏定三師三公致仕者用其德行及年高者一人為三
老次一人為五更尚食先具牢饌鑾駕將至通事舍人
引先置之官皆就門外位學生俱青衿服入就位鑾駕
至太學門迴輅南向侍中跪奏請降俛伏興皇帝降輅
乘輿入大次繖扇侍衞如常通事舍人引文官五品以
上從駕之官皆就門外位太樂令帥工人二舞就位如
正會之禮通事舍人引羣官客使入就位鑾駕出宫量
時刻遣使迎三老五更于其第三老五更俱服進賢冠
乘安車前後導從如常禮其國老庶老則有司先戒之
鑾駕既至太學三老五更及羣老等俱赴集其次羣老
各服其服太常少卿贊三老五更俱出次引立于學堂
南門外之西東面北上奉禮贊羣官出次引立于三老
五更之後太常博士引太常卿升立于學堂北戶之内
當戸北向侍中版奏外辦皇帝出戸侍衞如常(侍中負寳陪從)
(如式)殿中監進大珪皇帝執大珪博士引太常卿太常卿
引皇帝(每太常卿前導皆博士先引)協律郎跪俛伏舉麾太和之樂
作皇帝降迎三老于門内之東西面立侍臣從立于皇
帝之後太常卿與博士退立于左皇帝立定樂止三老
五更皆杖各二人夾扶左右太常少卿引道敦史執筆
以從三老入門舒和之樂作三老五更立于門西東面
北上奉禮引羣官隨入立於其後初三老立定樂止太
常卿前奏請再拜退復位皇帝再拜三老五更去杖攝
齊以答再拜畢皇帝揖進三老在前五更從仍杖夾扶
入初至階皇帝揖升俱就座後揖立樂止侍衞之官量
人從升皇帝西面再拜三老三老南面答再拜皇帝西
面再拜五更五更答再拜休和之樂作三老五更俱坐
三公授几九卿正履訖殿中監尚食奏御進珍羞及黍
稷等皇帝省之遂設于三老前樂止太常卿引皇帝詣
三老座前執醬而饋訖太常卿引皇帝詣酒罇所取爵
侍中贊酌酒訖太常卿引皇帝進執爵而酳尚食奉御
以次進珍羞酒食于五更前國老庶老等皆坐及設酒
席于國老庶老前國老庶老等皆食皇帝即座太樂令
引工升奏韶和之樂三終三老乃論五孝六順典訓大
綱格言宣于上惠音被于下皇帝乃虚躬請受敦史執
筆錄善言行事終二舞坐于懸中訖禮畢三老以下降
筵太常少卿及奉禮引導皆如初太常卿引皇帝從以
降階太和之樂作皇帝逡巡立于階前樂止三老五更
出舒和之樂作太常卿引皇帝升立于階上三老五更
出門樂止侍中前奏禮畢退復位太常卿引皇帝降還
大次三老五更升安車導從而還通事舍人引羣官及
學生等以次出明日三老詣闕表謝
鑾駕還宫(如讀令儀)
蕙田案唐書禮樂志亦同而文較略今不復
載
宋史禮志養老于太學皇帝服通天冠絳紗袍乘金輅
至太學酌獻文宣王三祭酒再拜歸御幄比車駕初出
量時刻遣使迎三老五更于其第三老五更俱服朝服
乘安車導從至太學就次國老庶老有司預戒之各服
朝服集于其次大樂正帥工人二舞入立於庭東上閤
門御史臺太常寺客省四方館自下分引百官宗室客
使學生等以次入就位如視學班太常博士贊三老五
更俱出次引國老庶老立于後重行異位禮直官通事
舍人引左輔奏請中嚴少頃又奏外辦皇帝出大次侍
衞如常儀大樂正令撞黃鍾之鐘右五鐘皆應協律郎
跪俛伏舉麾興宫架乾安之樂作皇帝即御座樂止典
儀曰再拜在位官皆再拜三老五更杖而入各左右二
人夾扶太常博士前引史臣執筆以從三老五更入門
宫架和安之樂作至宫架北北向立以東為上奉禮郎
引羣老隨入位于其後樂止博士揖進三老在前五更
在後仍杖夾扶宫架和安之樂作至西階下樂止博士
揖三老五更自西階陞堂國老庶老立于堂下三老五
更當御座揖羣老亦揖皇帝為興次奉禮郎揖國老升
堂博士引三老五更奉禮郎引國老以下各於席後立
典儀贊各就坐贊者承𫝊宫架尊安之樂作三老五更
就坐三公授几九卿正履訖殿中監尚食奉御進珍羞
及黍稷等先詣御座前進呈遂設于三老前樂止尚食
奉御詣三老座前執醬而饋訖尚醖奉御詣酒尊所取
爵酌酒奉御執爵奉於三老次太官良醖令以次進珍
羞酒食於五更羣老之前皆食大樂正引工人升登歌
奏惠安之樂三終史臣既錄三老所論善言善行宫架
作申安之樂憲言成福之舞畢文舞退作受成告功之
舞畢三老以下降筵博士引三老五更於堂上當御座
前奉禮郎引羣老復位俱揖皇帝為興三老五更降階
至堂下宫架和安之樂作出門樂止禮直官通事舍人
引左輔前奏禮畢退復位典儀贊拜訖皇帝降座太常
卿導還大次百僚以次退車駕還宫三老五更升安車
導從還翼日詣闕表謝
王圻續通考世宗嘉靖中祭酒吕柟定視學養老儀注
惜不果行案柟據開元禮圖參定養老禮儀歲季春之
月擇吉日行養老禮於太學有司先奏定三師三少致
仕者用德行年高一人為三老次一人為五更三品上
下年德高邵者為羣老併開具致政之老與其孤姓名
事狀以聞前期三日設御幄于太學堂後設御座于太
學堂正中南向莞筵紛純加藻席畫純次席黼純設三
老座于西楹近北東向設五更座次三老東向皆莞筵
粉純加藻席畫純設羣老位于西階上東向皆蒲筵緇
布純加莞席玄帛純凡席皆不相屬設致政之老與其
孤館幕于門外太常卿展宫懸列舞綴于庭設升歌于
堂上及舉麾位等一如元會之儀有司設罇于東楹之
西北向左玄酒有坫以置爵前期一日有司具牲帛祭
器祭先師孔子上遣官行禮齋宿省牲陳設奠猷一如
丁祭之儀惟祝文曰維某年月日朔甲子皇帝謹遣某
致祭于先師孔子是月某日養三老五更羣老于太學
用幣敬伸奠告以顔子曾子子思子孟子配尚享昧爽
卒事復命又設先老位于廟門之前陳設如儀至日黎
明鼓徵警衆設六佾舞生皆至駕乃出宫太學官率諸
生迎駕于太學路左駕至太學官及諸生俯伏稽首興
𫝊制迎三老五更于其第三老五更俱朝服乘安車導
從如常儀擇史官充惇史二人朝服從之其羣老及致
政之老與其孤則有司先戒之宿于太學以俟駕至太
學堂上命官釋奠于先老禮畢太常卿導上入御幄易
冠服出陞御座執大圭協律郎跪俯伏舉麾金奏姑洗
之均樂止太常少卿導三老五更皆杖各二人夾扶左
右惇史執筆以從自西階升堂上與揖遜欲拜二老五
更去杖攝齊皆稽首遜辭上不果拜乃揖就座三老五
更皆坐三老授几九卿正履進珍饈及黍稷等上省之
遂設于三老五更前工升歌鹿鳴三終太常卿引上詣
三老座前以大珪授侍臣執醬而饋訖有司以次進珍
饈酒食于五更前又設酒食于羣老前太常卿引上詣
酒罇所取爵贊酌酒訖太常卿引上詣三老座前執爵
而酳訖上即座三老以下皆坐光祿卿進酒上飲酒三
老以下坐食飲酒各三爵笙入三終光祿卿進加餚羹
飲酒各三爵間歌三終三老乃論父子君臣長幼之道
治政之要五更飲亦如之上俱虚躬聽受惇史執筆錄
之乃大合六樂羽舞大韶以雲門咸池合之干舞大武
以大夏大濩合之上興冕而總干三老以下皆興稽首
遜辭上復即座三老以下皆復坐飲酒各三爵樂九變
畢太常卿跪奏樂闋致政之老與其孤館于門外者飲
酒食畢皆入侍制命有司曰養爾老幼毋違朕命三老
以下趣出賜三老五更襲衣冠帶牢醴綵幣其餘帛衣
米肉三老以下序立于庭皆拜三稽首興分班序立有
司奏禮畢上興出就駕還宫明日三老率五更以下詣
闕表謝
蕙田案視學養老之禮後世惟漢明帝魏高
貴鄉公北魏孝文帝周武帝行之如北齊唐
宋明雖有養老辟雍之儀其實皆未之行也
右歴代視學養老之禮
漢書高祖本紀二年二月舉民年五十以上有修行能
帥衆為善置以為三老鄉一人擇鄉三老一人為縣三
老與縣令丞尉以事相教後勿繇以十月賜酒肉
文帝本紀元年三月詔曰老者非帛不煖非肉不飽今
歲首不時使人存問長老又無布帛酒肉之賜將何以
佐天下子孫孝養其親今聞吏稟當受鬻者或以陳粟
豈稱養老之意哉具為令有司請令縣道年八十以上
賜米人月一石肉二十斤酒五斗其九十以上又賜帛
人一疋絮三斤賜物及當稟鬻米者長吏閱視丞若尉
致不滿九十嗇夫令史致二千石遣都吏循行不稱者
督之刑者及有罪耐以上不用此令
武帝本紀建元元年春二月賜民爵一級年八十復二
算九十復甲卒夏四月己巳詔曰古之立教鄉閭以齒
朝廷以爵扶世導民莫善於德然則於鄉里先耆艾奉
高年古之道也今天下孝子順孫願自竭盡以承其親
外迫公事内乏資財是以孝心闕焉朕甚哀之民年九
十以上已有受鬻法為復子若孫令得身帥妻妾遂其
供養之事
元狩元年夏四月詔曰朕嘉孝弟力田哀夫老眊孤獨
鰥寡或匱於衣食甚憐愍焉其遣謁者巡行天下存問
致賜曰皇帝使謁者賜縣三老孝者帛人五匹鄉三老
弟者力田帛人三匹年九十以上及鰥寡孤獨帛人二
匹絮三斤八十以上米人三石
宣帝本紀地節三年春三月詔加賜鰥寡孤獨高年帛
二千石嚴教吏謹視遇毋令失職
元康四年春正月詔曰朕惟耆老之人髮齒墮落血氣
衰微亦亡暴虐之心今或罹文法拘執囹圄不終天命
朕甚憐之自今以來諸年八十以上非誣告傷人他皆
勿坐
元帝本紀建昭四年夏四月詔遣諫大夫博士賞等二
十一人循行天下存問耆老
平帝本紀元始元年春正月詔天下吏比二千石以上
年老致仕者參分故祿以一與之終其身
後漢書世祖本紀建武六年春正月辛酉詔郡國有穀
者給稟高年二十石勉加循撫無令失職
章帝本紀章和元年秋七月壬戌詔曰秋令是月養衰
老授几杖行糜粥飲食其賜高年二人共布帛各二匹
以為醴酪
和帝本紀永元十五年秋九月壬午南巡守賜所過三
老官屬及民百年者錢布各有差
安帝本紀元初四年秋七月辛丑詔曰月令仲秋養衰
老授几杖行糜粥方今案比之時郡縣多不奉行雖有
糜粥糠粃相半長史怠事莫有躬親甚違詔書養老之
意其務崇仁恕賑護寡獨稱朕意焉
順帝本紀陽嘉三年五月戊戌詔賜民年八十以上米
人一斛肉二十斤酒五斗九十以上加賜帛人二匹絮
三斤
桓帝本紀建和二年春正月皇帝加元服大赦天下年
八十以上賜米酒肉九十以上加帛二匹綿三斤
永興二年十一月校獵上林苑遂至函谷關賜所過道
傍年九十以上錢各有差
魏志明帝本紀太和六年三月癸酉行東巡所過存問
高年
晉書惠帝本紀永平元年五月壬午賜高年鰥寡力田
者帛人三匹
成帝本紀咸和元年春二月丁亥賜鰥寡孤老米人二
斛
宋書孝武帝本紀大明七年二月詔故邑耆舊在目罕
存年世未遠已殲太半撫迹惟事傾慨兼著太宗燕故
晉陽洽恩世祖流仁濟畿暢澤永言往猷思廣前賚遣
使巡慰厚賜粟帛高年加以羊酒冬十月車駕巡南豫
州詔曰朕巡幸所經先見百年者及孤寡老疾並賜粟
帛十二月行幸歴陽高年孤疾賜帛十匹
南齊書武帝本紀永明五年春正月辛卯詔諸孤老並
賜糧餼
魏書太武帝本紀太延元年十一月丙子行幸鄴諸所
過對問高年
太平真君七年二月丙戌幸長安存問父老
文成帝本紀和平二年三月幸中山至于鄴遂幸信都
輿駕所過皆親對高年問民疾苦詔民年八十以上一
子不從役四年春三月乙未賜京師民年七十以上
太官厨食以終其年
孝文帝本紀延興三年十一月戊寅詔年八十以上一
子不從役癸巳太上皇帝南巡至于懷州所過賜高年
布帛
太和元年冬十月癸酉宴京邑耆老年七十以上于太
華殿賜以衣服又詔七十以上一子不從役三年夏
五月辛酉詔曰昔四代養老問道乞言朕雖冲昧每尚
其美今賜國老各衣一襲綿五斤絹布各五疋十一月
癸卯賜京師貧窮高年疾患不能自存者衣服布帛各
有差四年秋七月壬子改作東明觀詔會京師耆老
賜錦綵衣服几杖稻米蜜麪復家人不徭役十六年
十二月賜京邑老人鳩杖十七年八月壬寅車駕至
肆州民年七十以上賜爵一級戊申幸并州親見高年
問所疾苦九月戊辰濟河詔洛懷并肆所過四州之民
百年以上假縣令九十以上賜爵三級八十以上賜爵
二級十八年春正月車駕南巡詔相兗豫三州百年
以上假縣令九十以上賜爵三級八十以上賜爵二級
七十以上賜爵一級孤老鰥寡不能自存者賜粟五石
帛二匹秋七月車駕北巡八月南還所過皆親見高年
問民疾苦貧窮孤老賜以粟帛丙寅詔六鎮及禦夷城
人年八十以上而無子孫兄弟終身給其廩粟七十以
上家貧者各賜粟十斛又詔諸北城人年滿七十以上
及廢疾之徒校其元犯以凖新律事當從坐者聽一身
還鄉又令一子扶養終命之後乃遣歸邊餘如此之犯
年八十以上皆聽還十一月辛未朔詔冀定二州民百
年以上假以縣令九十以上賜爵三級八十以上賜爵
二級七十以上賜爵一級鰥寡孤獨不能自存者賜以
穀帛十二月丁卯詔郢豫二州之民百齡以上假縣令
九十以上賜爵三級八十以上賜爵二級七十以上賜
爵一級孤寡鰥老不能自存者賜以穀帛十九年夏
四月辛亥詔賜百歲以上假縣令九十以上賜爵三級
八十以上賜爵二級七十以上賜爵一級孤寡老疾不
能自存者賜以穀帛六月壬子詔濟州東郡滎陽及河
南諸縣車駕所經者百年以上賜假縣令九十以上賜
爵三級八十以上賜爵二級七十以上賜爵一級孤老
鰥寡不能自存者賜以穀帛冬十月甲辰曲赦相州民
百年以上假郡守九十以上假縣令八十以上賜爵三
級七十以上賜爵二級孤老痼疾不能自存者賜以穀
帛二十年二月丙午詔畿内七十以上暮春赴京師
將行養老之禮三月丙寅宴羣臣及國老庶老于華林
園詔國老黃耉以上假中散大夫郡守耆年以上假給
事中縣令庶老直假郡縣各賜鳩杖衣裳二十一年
春正月乙巳車駕北巡二月壬戌次于太原親見高年
問所不便乙丑詔并州士人年六十以上假以郡守三
月乙未車駕南巡己酉次離石甲寅詔汾州民百年以
上假縣令九十以上賜爵三級八十以上賜爵二級七
十以上賜爵一級夏四月辛未行幸長安乙亥親見高
年問所疾苦五月己丑車駕東旋庚寅詔雍州士人百
年以上假華郡太守九十以上假荒郡八十以上假華
縣令七十以上假荒縣庶老以年各減一等七十以上
賜爵三級孤寡鰥貧窮痾廢疾各賜帛二匹穀五斛秋
九月丙申詔曰哀貧恤老王者所先鰥寡六疾尤宜矜
愍可勅司州洛陽之民年七十以上無子孫六十以上
無期親貧不自存給以衣食及不滿六十而有廢痼之
疾無大功之親窮固無以自療者皆于别坊遣醫救護
給醫師四人豫請藥物以療之
孝明帝本紀熙平二年夏四月丁酉詔京尹所統百年
以上賜大郡板九十以上賜小郡板
神龜元年春正月壬申詔京畿百年以上給大郡板九
十以上給小郡板八十以上給大縣板七十以上給小
縣板諸州百姓百歲以上給小郡板九十以上給上縣
板八十以上給中縣板鰥寡孤獨不能自存者賜粟五
斛帛二匹
正光四年秋七月詔曰達尊斯在齒預一焉崇敬黃耉
先代通訓故方叔以元老處位充國緣自強見留雖七
十致仕明乎典故然以德尚壯許其縶維今庶寮之中
或年迫懸車循禮宜退但少收其力老棄其身言念勲
舊睠然未忍或戴白在朝未當外任或停私歷紀甫受
考級如此之徒雖滿七十聽其蒞民以終常限或新解
郡縣或外佐始停已滿七十方求更敘者吏部可依令
不奏其有高名俊德老成髦士灼然顯達為時所知者
不拘斯例若才非秀異見在朝官依令合解者可給本
官半祿以終其身使辭朝之叟不恨歸于閭巷矣
北齊書文宣帝本紀天保九年秋九月辛丑給京畿老
人劉奴等九百四十三人板職及杖帽各有差
孝昭帝本紀皇建元年秋八月乙酉詔諸郡國老人各
授板職賜黃帽鳩杖
周書明帝本紀二年夏六月己巳板授高年刺史守令
武帝本紀保定元年春正月甲戌詔先經兵戎官年六
十已上及民七十已上節級板授官三年秋七月丁
丑幸津門問百年賜以錢帛又賜高年板職各有差
建德二年冬十二月癸巳詔曰尊年尚齒列代宏規序
舊酬勞哲王明範朕嗣承宏業君臨萬邦驅此兆庶寘
諸仁夀軍民之間年多耆耋眷言衰暮宜有優崇可頒
受老職使榮霑邑里
隋書高祖本紀開皇七年冬十月癸亥幸蒲州丙寅宴
父老
煬帝本紀大業五年春二月丙辰宴耆舊四百人于武
德殿頒賜各有差冬十月癸亥詔曰優德尚齒載之典
訓尊事乞言義彰膠序鬻熊為師取非筋力方叔元老
克壯其猷朕永言稽古用求至治是以龐眉黃髮更令
收敘務簡秩優無虧藥膳庶等卧治佇其宏益今歲耆
老赴集者可于近郡處置年七十以上疾患沈滯不堪
居職即給賜帛送還本郡其官至七品以上者量給廩
以終厥身七年春二月幸于涿郡壬午詔曰今往涿
郡巡撫民俗其河北諸郡及山西山東年九十以上者
板授太守八十者授縣令
冊府元龜唐高祖武德二年幸稷州召父老置酒高會
賜帛五年三月宴京城父老賜帛
唐書太宗本紀貞觀三年四月戊戌賜孝義之家粟五
斛八十以上二石九十以上三石百歲加絹二疋
冊府元龜貞觀三年十月幸隴州詔岐隴二州八十以
上賜物百歲以上大加優恤
唐書太宗本紀貞觀五年十二月癸卯賜新豐高年帛
六年三月丁丑賜民八十以上粟帛
冊府元龜貞觀六年五月宴長安父老九月幸慶善宫
賜故老帛十一年正月宴長安父老于元武門賜以
穀帛三月幸洛陽宫宴父老于乾元殿賜以粟帛
唐書太宗本紀貞觀十五年四月乙未賜民八十以上
物
冊府元龜貞觀十五年正月如洛陽所過賜高年穀帛
十一月蒐于伊闕詔所經之縣遣使存問高年賜帛各
有差十八年十月癸卯以將征高麗宴雍州父老百
歲以上氈被袍各一帛十匹粟十石九十以上物五段
粟五石八十以上物三段粟三石十一月壬申至雒州
遣使齎璽書詣鄭汝懷澤四州問高年宴賜各有差壬
午宴雒州父老一百九十人于儀鸞殿班賜有差十
九年二月發雒陽征遼所經州縣高年賜粟帛辛亥次
河陽女子吕年百歲太宗幸其宅存問之賜氈帛袍各
一綿帛十段次汲縣女子翟張並年百歲太宗幸其宅
存問之賜物如河陽十月次營州召父老年七十以上
賜繒帛綾錦等
永徽六年十月八十以上老人各賜粟二石帛三段百
歲以上各賜粟五石帛十段
顯慶二年正月幸雒陽二月父老百歲以上賜氈被一
具袍一領絲絹十段粟二十石仍遣使就家存問九十
以上賜絲絹五段十月幸鄭州賜八十以上老人粟帛
有差閏十二月以駕幸東都詔所經處八十以上老人
賜氈被袍綿及粟有差
唐書高示本紀顯慶五年正月甲子如并州己巳次長
平賜父老布帛二月丙戌赦并州及所過州縣民年八
十以上版授刺史縣令三月丙午皇后宴親族鄰里于
朝堂婦人八十以上版授郡君賜氈衾粟帛
冊府元龜龍朔元年九月駕幸河南縣婦人張氏年百
三歲遂賜絹三十匹氈被一具皇后太子亦親問賜以
衣及繪綵
唐書高宗本紀總章二年九月壬寅如岐州乙巳賜高
年粟帛
冊府元龜咸享元年十一月將幸東都宴京城父老有
不能行者仍許子弟扶至殿庭賜物及黃帔而遣之
開元二年九月引京師侍老宴于含元殿庭詔曰古之
為政先于尚老居則致養禮𫝊三代行則就見制問百
年蓋皇王之勸人教黎庶之為子朕寅奉休歴祗膺聖
謨因秋歸而歲成屬星見于郊祀念其將至尤重乞言
俾伸恩于几杖期布惠于鄉國九十以上宜賜几杖八
十以上宜賜鳩杖所司凖式天下諸州侍老宜令州縣
便設酒食一准京城賜几杖其婦人則送几杖于其家
三年十月詔古者親問百年義在養老其侍老年九
十以上賜物四段綿帛各一匹
天寳元年正月改元詔天下侍老八十以上者宜委縣
官每加存問仍量賜粟帛侍丁者令其養母孝假者矜
其在喪此王政優容俾伸情理而官吏不依令式多雜
役使自今以後更不得然八載閏六月冊尊號禮畢
詔高年給屬存養因時定式務廣仁恩其天下百姓丈
夫七十以上婦人七十五以上宜各給一人充侍仍自
簡擇至八十以上依常式處分
長慶元年正月郊祀禮畢大赦天下百姓高年者賜粟
及綿絹有差三月詔官内高年不能自存者差官就問
給賜粟帛
冊府元龜後唐同光元年四月即位制曰應諸道管内
有高年踰百歲者便與給復永俾除名自八十至九十
者與一子免役州縣不得差徭
天成二年十月辛丑詔曰敬老之規前王所重養親之
道為子居先應有年八十以上及家長有廢疾者宜免
一丁差役俾遂奉養
後晉天福二年四月丁亥制曰洪荒之内鄉黨之中宜
宏養老之規式表問年之道天下百姓有年八十以上
者與免一丁差徭仍令逐處簡署上佐官
宋史太祖本紀開寳五年春正月庚子前盧縣尉鄢陵
許永年七十有五自言父瓊年九十九兩兄皆八十餘
乞一官以便養因召瓊厚賜之授永鄢陵令
太宗本紀淳化四年春二月壬戌召賜京城高年帛百
歲者一人加賜塗金帶是日雨雪大寒再遣中使賜孤
老貧窮人千錢米炭
真宗本紀咸平二年冬十一月辛丑賜京城父老衣帛
十二月戊午駐蹕澶州壬戌賜澶州父老錦袍茶帛甲
子次大名丁卯召見大名府父老勞賜之
景德元年秋七月庚子益都民李仁美國凝母皆百餘
歲詔賜粟帛四年春正月己未車駕發京師庚申次
中牟縣賜父老衣幣所過如之二月甲申御五鳳樓觀
酺詔父老五百人賜飲樓下
大中祥符元年二月壬辰御乾元門觀酺賜父老千五
百人衣服茶綵十月宴太山父老于殿門賜父老時服
茶帛三年春正月丁巳賜建安軍父老江禹錫粟帛
閏二月戊辰詔赤縣父老本府宴犒年九十者授攝官
賜粟帛終身八十者爵一級秋八月乙亥河中府父老
千七百人來迎上勞問之賜以緡帛七年三月青州
民趙嵩百一十歲詔存問之八年泗州周憲百五歲
詔賜束帛
仁宗本紀天聖元年三月丙子詔賜城中民八十以上
者茶帛仍復其家
王圻續通考景定四年正月詔曰周尊黃耉忠厚所基
漢事三老祿養無缺陳塏林彬之史季温夙被擢用今
皆耆年奉祠歲久宜示奬崇陳塏授端明殿學士林彬
之寳謨閣待制史季温直文華閣各因其祠
遼史聖宗本紀統和十二年正月霸州民李在宥年百
三十有三賜束帛錦袍銀帶仍復其家十六年六月
詔婦人年踰九十者賜物
太平四年二月詔賜諸宫分耆老食
道宗本紀大安十年十二月三河縣民孫賓及其妻皆
百歲復其家
金史海陵本紀天德三年四月沂州男子吳真犯法當
死有司以其母老疾無侍為請命官與養濟著為令
世宗本紀大定十六年十二月詔諸流移人老疾者官
與養濟二十五年四月詔會寧府百姓年七十以上
者補一官九月次轄沙河賜百歲老嫗帛甲申次遼水
召見百二十歲女真老人能道太祖開創事上嘉歎賜
食并賜帛
王圻續通考元世祖至元時順天路民王住兒過誤致
死罪其母年七十言于朝曰兒死則妾亦死矣乃宥其
罪俾養母
蕙田案親老獨子留養之例蓋始於此
觀承案獨子留養元世祖此舉實為盛德之
事聖人孝治天下推恩至於此極孝悌之心
可以油然生矣然亦以其過誤而致罪者耳
故恩不傷義而足為後世法也
元史成宗本紀大德九年六月立皇子德夀為皇太子
詔賜高年帛八十者一匹九十者二匹親年七十别無
侍丁者從近遷除
仁宗本紀至大四年三月賜大都路民年九十者二千
三百三十一人人帛二匹八十者八千三百三十一人
人帛一匹
文宗本紀至順二年四月寧國路涇縣民張道殺人為
盜道弟吉從而不加功拘囚七年不決吉母老無他子
孫中書省臣以聞勅免死杖而出之俾養其母
順帝本紀至元四年正月詔内外廉能官父母年七十
無侍丁者附近銓注以便侍養
至正元年十二月詔民年八十以上蒙古人賜繒帛二
表裏其餘州縣旌以高年耆德之名免其家雜役
明會典洪武元年詔民年七十以上者許一丁侍養與
免雜泛差役
王圻續通考洪武五年壬子夏五月詔中外學宫行養
老之禮先是太祖念海内晏安思化民俗以復其古遂
命禮部考儀禮及唐宋之制又采周官屬民讀法之旨
參定每歲孟春正月冬十月有司偕學官率士大夫之
老者行之于學宫其民間里社以百家為一會糧長或
里長主之百人内以年最長者為正賓餘以齒序坐每
季行之于里中大都皆本于正齒位之說而賓興賢能
春秋習射亦可通行焉酒酺不許奢靡制曰可遂詔應
天府及直隸府州縣并各布政司府州縣俱舉行之
明會典洪武十九年詔所在有司審耆老不係隸卒倡
優年八十九十鄰里稱善者備其年甲行實具狀奏聞
貧無産業者八十以上月給米五斗肉五斤酒三斗九
十以上歲加給帛一匹絮五斤雖有田産僅足自贍者
所給酒肉絮帛亦如之其應天鳳陽二府富民年八十
以上賜爵里士九十以上賜爵社士皆與縣官平禮並
免雜差正官歲一存問著為令
二十年閏六月命試禮部尚書李原名申諭有司行養
老之政先是太祖召原名諭之曰尚齒所以教敬事長
所以教順虞夏商周之世莫不以齒為尚而養老之禮
未嘗廢是以人興於孝弟風俗淳厚治道隆平曩者朕
詔天下行養老之政凡耆民年八十九十鄉黨稱善者
有司以時存問若貧無産業年八十以上者月給米五
斗酒米三斗肉五斤九十以上歲加帛一疋綿一斤其
有田産能自贍者止給酒肉絮帛其應天鳳陽二府富
民九十以上賜爵里士八十以上賜爵社士咸冠帶復
其家尚虞有司奉行不至爾其以朕命申之
永樂二十二年令民年七十以上及篤廢殘疾者許一
丁侍養不能自存者有司賑給八十以上者仍給絹二
疋綿二斤酒一斗時加存問
天順二年詔軍民有年八十以上者不分男婦有司給
絹一疋綿一斤米一石肉十斤年九十以上者倍之男
子百歲加以冠帶榮身又詔四品以上官年七十以禮
致仕不能自存者有司歲給米五石八年詔凡民年
七十以上者免一丁差役有司每歲給酒十瓶肉十斤
八十以上者加與綿二斤布二疋九十以上者給與冠
帶每歲設宴侍一次百歲以上給與棺具
成化二十三年詔在京文職以禮致仕五品以上年及
七十者進散官一階其中廉貧不能自存衆所共知者
有司仍每歲給與食米四石不許徇情濫給
弘治十八年詔文職官員五品以上以禮致仕在家者
各進階一級其二品以上大臣年及八十者有司備綵
幣羊酒問勞九十以上者具奏遣使存問
嘉靖元年文職致仕一品未受恩典者有司月給食米
二石歲撥人夫二名應用二品以上年及八十者備綵
幣羊酒問勞九十以上者具實奏來遣使存問五品以
上以禮致仕年七十以上者進散官一階其中廉貧不
能自存衆所共知者歲給米四石以資養贍
王圻續通考明尊年恩例高皇帝時詔諸耆老謁見而
崑山周夀誼居首年一百十六歲賜宴及鈔幣天順中
召京師人百四歲茹大中入見便殿賜宴順天府賜冠
帶襲衣命禮部尚書姚䕫造其第賀之成化中濟寧人
王自能以百十六歲徵又七年終又韓王奏羣牧所千
戸朱政曾祖信年一百六歲而終祖全一百二歲父鏞
八十二歲見存三代皆以千戸致仕詔信全俱進階宣
武將軍各賜羊酒白米二石
右歴代優老之事
五禮通考卷一百七十七
