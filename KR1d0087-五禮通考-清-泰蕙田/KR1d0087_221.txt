五禮通考卷二百十一
刑部尚書秦蕙田撰
嘉禮八十四
體國經野
地理通釋秦四十郡晉地理志云始皇初并天下分天
下為三十六郡内史(漢三輔及弘農郡)三川(漢河内河南兩郡)河東南陽
南郡九江(漢並因之)鄣郡(治故鄣在今湖州長興縣西南他郡所治當考漢改為丹陽郡)會
稽潁川(漢並因之)碭郡(漢梁國)泗水(漢改為沛郡)薛郡(漢魯國)東郡琅
邪(漢並因之)齊郡(漢齊國)上谷漁陽右北平遼西遼東代郡鉅
鹿邯鄲上黨太原雲中(漢並因之)九原(漢改為五原郡)雁門上郡隴
西北地漢中巴郡蜀郡(漢並因之)黔中(漢改為武陵郡今鼎澧辰沅之地)長
沙(漢長沙國)凡三十六郡於是興師踰江平取百越置桂林(漢改為鬱)
(林郡)南海(治番禺漢因之)象郡(漢改為日南郡)閩中(徐廣曰治侯官漢武帝虚其地)合四十郡
郡一守焉其地則西臨洮而北沙漠東縈西帶皆臨大海
地志内史(今陜西西安鳳翔府)三川(今河南之河南開封衛輝懷慶府志云治洛陽故周都也)
河東(今山西平陽府志云治安邑故魏都也)上黨(今潞安府遼澤沁等州志云治長子今潞安府)
(長子縣)太原(今太原汾州府志云治晉陽今太原府太原縣是)代郡(今大同府南蔚朔等州是)
雁門(今太原府之代州及大同府之應州渾源州是)雲中(今陜西榆林衛東北四百餘里廢勝州境)
(是)九原(今榆林衛西北七百餘里廢豐州境是)上郡(今延安府及榆林鎮)北地(今慶場平)
(凉府及寧夏鎮志曰治義渠今慶陽府寕州是)隴西(今臨洮鞏昌府志曰治狄道今臨洮府附郭縣)潁
川(今開封府之禹州陳州及汝寕府境是志曰治陽翟故韓都也)碭郡(今歸德府及南直鳳陽府之亳)
(州又徐州西境碭山縣山東兖州府之濟寕東平州境皆是志曰治碭即碭山縣也)南陽(今南陽府及湖)
(廣之襄陽府境志曰治宛即今南陽府治南陽縣也)邯鄲(今北直廣平府及河南之彰德府志云治邯鄲)
(即趙都也)上谷(今保定河間府及順天府城西境南境又宣化府境内皆是)鉅鹿(今真定順德府)
(是志云治鉅鹿今順德府平鄉縣也)漁陽(今順天府城以東及薊州境是)右北平(今永平府境是)
遼西(今遼東之廣寕鎮及廢大寕衛是)遼東(今遼東定遼等衛是)東郡(今山東東昌府北直)
(大名府及濟南府長清縣以西是志云治濮陽即大名開州境也)齊郡(今青州登州莱州及濟南府是)
(志云治臨淄故齊都也)薛郡(今兖州府東南至江南淮安府海州境是)瑯琊(今兖州府東境沂州)
(青州府南境莒州萊州府南境膠州是)泗水(今南直徐州鳳陽府泗州淮安府邳州是志云治沛今徐)
(州沛縣也)漢中(今陜西漢中府及湖廣鄖陽府)巴郡(今四川保寕順慶重慶夔州府及瀘州境是志)
(云治巴即重慶府附郭縣)蜀郡(今成都龍安府潼川嘉定眉雅卭州及保寕府劍州以西皆是)九江
(今南直鳳陽淮安揚州廬州安慶府滁和二州及江西境内州郡皆是志曰治夀春因楚都也)鄣郡(今江)
(南太平寕國徽州池州府及廣德州又浙江之湖州府志云治鄣今湖州府長興縣西南百二十里故鄣城是)
會稽(今蘇州常州鎮江松江府及浙江境内州郡志云治吳今蘇州府附郭吳縣是)南郡(今湖廣荆)
(州漢陽武昌黃州德安及襄陽府城以南又施州衛亦是志曰治郢故楚都也)長沙(今長沙岳陽衡州永)
(州寳慶府郴州及廣東廣州府北境之連州皆是志曰治湘今長沙府附郭長沙縣是)黔中(今常德辰)
(州靖州及永順保靖等司又四川重慶府南境西陽等司及貴州之思州思南府皆是)閩中(今福建州)
(郡志曰治侯官今福州府附郭侯官縣)南海(今廣東廣州肇慶南雄韶州潮州惠州及高州府北境廣)
(西平樂府東境梧州府東南境志云治番禺今廣州府附郭番禺縣)桂林(今廣西境内州郡)象郡
(今廣東雷州廉州高州府又廣西梧州府之南境以至安南州郡皆是)
吕氏曰春秋之時郡屬于縣(說文周制天子地方千里分為百縣縣有四郡)
趙簡子誓衆所謂上大夫受縣下大夫受郡是也戰
國之時縣屬于郡秦紀惠文十年魏納上郡十五縣
是也方孝公商鞅時并小鄉為大縣縣一令尚未有
郡牧守稱及魏納上郡之後十餘年秦紀始書置漢
中郡或者山東諸侯先變古制而秦效之與案戰國
策楚王以新城為主郡(新城今南陽府裕州葉縣也)以此攷之郡
之所治必居形勝控扼之地郡者縣之主故謂之主
郡又三川河東在諸郡之首者蓋所以陪輔關中地
勢莫重焉即漢所謂三河也漢分三川為河南河内
與河東號為三河史記貨殖傳曰昔唐人都河東殷
人都河内周人都河南夫三河在天下之中若鼎足
王者所更居也
右秦
地理通釋漢郡國更置地理志漢興以秦郡太大稍復
開置又立諸侯王國武帝開廣三邊故自高祖增二十
六文景各六武帝二十八昭帝一訖於孝平凡郡國一
百三縣邑千三百二十四道三十二侯國二百四十一
地東西九千三百二里南北萬三千三百六十八里
十三部百官表元封五年初置部刺史掌奉詔條察州
秩六百石員十三人(漢十三部關中三河司隷自察之刺史所以有十三員者征和以前)
(司隸所統亦有刺史察之也)前後漢地理志武帝開地斥境南置交
趾(顔氏曰故廣記云漢既定南越之地置交趾刺史别于諸州令持節治蒼梧)北置朔方之
州(故廣記曰漢分雍州置朔方刺史雍州即漢凉州也以廣之言考之則凉州疆界闊遠分朔方諸郡别置)
(刺史察之是凉州有兩刺史也)兼徐梁幽并夏周之制(夏有徐梁而無幽并周有幽并)
(而無徐梁漢兼其制則為十一州)改雍曰凉改梁曰益凡十三部(兼夏周之)
(制為十一州新置交州并司隸所領為十三部)
地志漢高祖定都長安(都邑考高祖初自南鄭徙都櫟陽既滅楚遷都洛陽既而定都)
(長安今西安府城西北三十里長安故城是)武帝逐匈奴(衛青等擊走匈奴取河南地即今陜)
(西榆林北境河套地也又過焉支逾祁連今陜西山丹衛東南百二十里焉支山甘州衛西南百里祁連山是)
(又絶大幕匈奴遠遁而幕南無王庭今河套外隂山以北沙漠地也)通西域(武帝從張騫言招烏孫大)
(夏之屬三十六國皆在今陜西甘肅塞外是時自燉煌西至鹽澤輪臺渠犁皆起亭障戍田卒置使者校尉領)
(護今陜西肅州衛西八百餘里廢沙州故燉煌郡也鹽澤在其西千七百里輪臺渠犁又在其西)平南
越(遣路博德等擊南越平之今廣東境内郡縣也又遣兵平東越亦曰閩越今福建境内是其地又平西南)
(夷今自陜西鞏昌府階州以南至四川之黎州建昌又東南至遵義府接貴州雲南之境皆是又進兵滇中降)
(其王今雲南境内是也)開朝鮮(遣楊僕等平朝鮮即今朝鮮國)於是南置交趾(以南)
(越地置交趾)北置朔方(取匈奴河南地立朔方郡顔氏曰武帝初置朔方郡别令刺史監之不在)
(十三州之限)分天下為十三部而不常所治司隸校尉部(察郡)
(七京兆郡今西安府扶風郡今鳳翔府馮翊郡今西安之同州弘農郡今河南府之陜州河内郡今懷慶衛輝)
(府河南郡今河南府河東郡秦郡也地志高祖分秦内史為三曰河上曰渭南曰中地武帝改為京兆馮翊扶)
(風是為三輔高祖分秦三川郡為河南河内武帝又分河南郡為弘農郡)豫州刺史部(察郡三國)
(二潁川郡秦郡也汝南郡今汝寕府沛郡秦泗水郡也梁國秦碭郡也魯國秦薛郡也地志高祖分秦潁川為)
(汝南改泗水為沛碭郡為梁高后復改薛郡為魯國)冀州刺史部(察郡四國六魏郡今彰德大名)
(府鉅鹿郡秦郡也常山郡治今真定府西南九十里元氏縣清河郡治今廣平府清河縣東五十里廢清陽縣)
(趙國秦邯鄲郡也平干國今廣平府是真定國今府中山國今真定府之定州信都國今真定府之冀州河間)
(國今府地志高祖分秦邯鄲置魏郡分鉅鹿置清河信都常山中山郡改邯鄲為趙文帝時又分趙國置廣平)
(國分秦上谷郡置河間國武帝又分常山郡置真定國改廣平曰平干國至宣帝時平干復曰廣平)兖州
刺史部(察郡五國三陳留郡今開封府山陽郡治今兖州府金鄕縣東昌邑城濟陽郡治今兖州府曹)
(州定陶縣泰山郡今濟南府之泰安州東郡秦郡也城陽國今青州府莒州淮陽國今開封府之陳州東平國)
(今兖州府之東平州地志高祖分秦薛郡置泰山郡分秦潁川郡置淮陽國文帝分齊國為城陽國景帝分梁)
(國置濟隂郡又分梁國為山陽國又分梁國為濟東國武帝又分河南郡置陳留郡改山陽國為郡又為昌邑)
(國宣帝時改濟東國曰東平尋復故晉志景帝又分泰山郡置濟北國後仍并入泰山郡)徐州刺史
部(察郡三國三琅邪郡秦郡也東海郡治今兖州府沂州郯城縣臨淮郡治今鳳陽府泗州北五十里廢徐)
(縣泗水國治今淮安府邳州宿遷縣東南五十里廢凌縣廣陵國今揚州府是楚國今徐州是地志楚漢間分)
(秦薛郡為郯郡高祖改為東海郡又分秦泗水郡置楚國武帝時又分沛郡東海郡置臨淮郡又分臨淮置泗)
(水國又分秦之九江郡為廣陵國宣帝時改楚國為彭城郡尋復故)青州刺史部(察郡六國三平)
(原郡治今濟南府德州平原縣千乘郡治今濟南府東北百餘里廢千乘縣濟南郡今府北海郡或曰治今青)
(州府昌樂縣東萊郡今萊州登州府齊郡秦郡也地志高祖分秦齊郡置平原千乘東萊郡文帝又增置濟南)
(菑川膠東膠西國景帝又分齊郡置北海郡改濟南國為濟南郡宣帝時改膠西為高密國)荆州刺
史部(察郡六國一南陽郡秦郡也江夏郡今武昌黃州德安府桂陽郡今郴州及廣東韶州府武陵郡秦)
(黔中郡也零陵郡今永州寳慶及廣西之桂林府南郡秦郡也長沙國即秦長沙郡也地志高祖分秦南郡置)
(江夏郡改長沙郡為國而分置桂陽郡又改秦之黔中為武陵郡武帝又分長沙國置零陵郡)揚州刺
史部(察郡五國一廬江郡今廬州府九江郡會稽郡皆秦郡丹陽郡即秦鄣郡豫章郡今南昌府及江西)
(西境内州郡六安國今廬州府之六安州地志高祖初更秦之九江為淮南國而分置豫章郡文帝又分淮南)
(國為廬江衡山國武帝改廬江為郡淮南國復為九江郡改秦鄣郡為丹陽郡而改衡山為六安國又虚秦之)
(閩中郡而以揚州部刺史領之)益州刺史部(察郡九漢中郡秦郡也廣漢郡今成都府之漢州及)
(潼川州犍為郡今叙州府及瀘州眉州嘉定州武都郡今鞏昌府之階州越嶲郡明建昌行都司是益州郡今)
(雲南之雲南大理等府䍧牱郡今四川之遵義烏蒙及貴州黎平府雲南臨安府蜀郡巴郡秦郡也地志高祖)
(分秦蜀郡置廣漢郡武帝平西南奚置䍧牱越嶲沈黎汶山犍為益州六郡又西置武都郡凡七郡犬漢四年)
(并沈黎于蜀郡宣帝地節三年又并汶山于蜀郡明黎州安撫司成都府之茂州漢沈黎汶山郡也)凉州
刺史部(察郡九隴西郡秦郡也金城郡今臨洮府之蘭州河州天水郡今鞏昌府之秦州及鳳翔府之)
(隴州武威郡今凉州永昌莊浪鎮番衛張掖郡今甘州山丹衛酒泉郡今肅州衛燉煌郡今肅州西八百里之)
(廢沙州安定郡治今平凉府之鎮原縣北地郡秦郡也地志武帝分秦隴西郡置天水郡分北地郡置安定郡)
(取匈奴昆邪休屠地置武威張掖酒泉燉煌為河西四郡昭帝又增置金城郡為河西五郡通典武帝元朔中)
(置蒼海郡三年而罷平帝元始中置西海郡中興而廢故志不著蒼海在遼東東北塞外西海今西寕衛西三)
(百里西海地也)并州刺史部(察郡九太原郡上黨郡秦郡也西河郡今汾州府及太原府之永寕)
(州陜西延安府之葭州朔方郡今榆林衛西三百里廢夏州也五原郡秦九原郡也雲中郡秦郡也定襄郡治)
(今大同府西北二十八里故定襄城雁門郡上郡皆秦郡也地志高祖分秦雲中郡置定襄郡武帝分秦太原)
(郡置西河郡改九原為五原郡又取匈奴地置朔方郡通典安定上郡天水張掖五原所謂五屬國也凡存其)
(國號而屬漢者曰屬國其後金城西河北地亦置焉)幽州刺史部(察郡十國一渤海郡治今河間)
(府之滄州上谷郡漁陽郡右北平郡遼西郡遼東郡皆秦郡也元莵郡樂浪郡今朝鮮地也涿郡治今順天府)
(之涿州代郡秦郡也廣陽國今順天府是地志高祖分秦上谷郡置涿郡又分秦上谷鉅鹿郡置渤海郡又分)
(上谷郡置燕國武帝平朝鮮置元菟樂浪臨屯真番四郡昭帝始元五年罷臨屯真番郡又改燕國曰廣陽通)
(典朔方五原雲中定襄雁門代郡右北平上谷漁陽所謂緣邊九郡也而北地朔方五原雲中定襄雁門代郡)
(西河亦為緣邊八郡)交州刺史部(察郡七南海郡秦郡也欝林郡今梧州府之欎林州及潯州南)
(寕柳州府境蒼梧郡今梧州府及平樂府境交趾郡今廣西西南境太平等府合浦郡今廣東廉州高州雷州)
(府及肇慶府南境九真郡日南郡今安南境内地志武帝開南越置南海蒼梧欎林合浦交趾九真日南珠崖)
(儋耳九郡元帝時罷珠崖儋耳郡)
右漢
地理通釋後漢郡國郡國志世祖中興惟官多役煩乃
命并合省郡國十縣邑道侯國四百餘所(紀云建武六年詔損減吏)
(員并合郡縣於是并省四百餘縣)至於孝順凡郡國百五縣邑道侯國
千一百八十(永興初有鄉三千六百八十二亭萬二千四百二十)郡國比前志增
二縣邑道侯國比前志少三百九十七通典東樂浪西
燉煌南日南北雁門西南永昌四履之盛亦如前漢(今案)
(興平元年孫策分立廬陵建安十五年孫權分立鄱陽乃獻帝時十道志云靈帝末揚州刺史劉遵上書分立)
(二郡)
地志後漢世祖光復舊物丕顯前謨(都邑考光武定都雒陽為東京而南)
(陽亦謂之南都後董卓劫遷獻帝于長安尋還雒陽曹操復遷帝于許即今開封許州也)司隷治河
南(今府)豫治譙(今鳳陽府亳州是)兖治昌邑(見十三部兖州注)徐治郯(見上)
(東海注)青治臨淄凉治隴(通典隴城縣今鞏昌府秦州秦安縣東百二十里有故隴城)
并治晉陽冀治鄗(鄗南)幽治薊揚治歴陽(今和州也)荆治漢夀
(今常德府附郭武陵縣)益治雒(成都府漢州是)交治廣信(今梧州府附郭蒼梧縣時刺史)
(或稱州牧云通釋光武都洛陽關中復置雍州後罷獻帝興平元年分涼州河西四郡為雍州是為十四州建)
(安十八年省幽并為冀司隷凉為雍省交州入荆益謂復禹貢九州之舊是時曹操為魏公領冀州牧欲廣冀)
(州自益故假復古為名耳)又因時之宜裁損郡國其後漸復加置(光武)
(省郡國十城陽膠東菑川高密六安真定泗水廣平河間廣陽也河間旋復明帝置一永昌今雲南永昌府而)
(改漢之信都曰樂成又改臨淮治今邳州曰下邳國章帝置二任城今兖州府濟寕州吳郡今蘇州府蓋徙會)
(稽治今紹興府而分置吳郡和帝復廣陽又增置濟北國即景帝時濟北王都也順帝又改淮陽曰陳楚曰彭)
(城濟東曰東平千乘曰樂安天水曰漢陽又改樂成曰安平桓帝置三高陽治今保定府安州高陽縣高興今)
(廣東高州府博陵治今真定府晉州安平縣靈帝亦置三南安治今鞏昌府東南二十五里獂道廢縣鄱陽今)
(江西饒州府廬陵今江西吉安府時又改高興曰高凉又置汶山郡即武帝舊郡也獻帝置二永寕今夔州府)
(西海改居延屬國置後漢志安帝命屬國别領比郡者六廣漢今龍安府蜀郡治今雅州名山縣犍為治今叙)
(州府城西廢朱提縣而犍為郡移治今眉州彭山縣張掖治今甘州衛西北廢侯官縣居延治今甘州衛東北)
(廢居延縣遼東治今奉天府東北廢昌遼縣)
(王氏曰秦地南不過閩越北不及朔方漢又廣于秦矣然郡縣益煩牧守屢易國無定民民無固志)
右後漢
地志三國魏(魏武為魏公都鄴今彰德府臨漳縣西二十里鄴城是文帝簒漢復都雒陽黃初二)
(年以譙為先人本國許昌為漢之所居長安為西京遺蹟鄴為王業本基與雒陽號為五都許昌即許州也)
有州十三司隷(治河南)荆(治襄陽今府)豫(治譙)青(治臨淄)兖(治昌邑)徐
(治彭城)凉(治武威)秦(治上邽今鞏昌府秦州西六十里廢上邽縣是)冀(治薊)并(治晉陽)揚
(治夀春)雍(治長安地志魏以司隸之三河弘農冀之平陽為司州分雍州之河西為凉州隴右為秦州分)
(幽州之遼東為平州後復合為幽州又增置荆揚二州得漢十三州之九)郡國六十有八(地志)
(魏武置郡十一曰新興今大同府朔州曰樂平治今太原府平定州樂平縣曰西平今陜西西寕衛曰新平今)
(西安府邠州曰略陽治今鞏昌府秦州東北廢臨渭縣曰樂陵治今濟南府武定州樂陵縣曰章武治今順天)
(府朝州大城縣曰南鄉今南陽府南百里有南鄉城曰譙曰襄陽即豫荆二州治曰帶方朝鮮地也又省郡七)
(上郡朔方五原雲中定襄漁陽廬江也又文帝置郡七曰朝歌今衛輝府曰陽平今大名府曰弋陽今汝寕府)
(光州曰魏興今漢中府興安州曰新城治今鄖陽府房縣曰義陽今汝寕府信陽州曰安豐又明帝置郡一曰)
(上庸少帝置郡一曰平陽今府蓋分河東為平陽而河東仍治安邑云)
吳(孫權初屯吳尋徙丹徒今鎮江府附郭縣亦曰京口旋遷秣陵號曰建業今江寕府是又以武昌為行都)
(今武昌府武昌縣也)有州五揚(治建業)郢(治江夏今武昌府治)荆(治南郡)廣(治番禺)
交(治龍編今安南之奉天府地志吳分漢交州之南海蒼梧欎林為廣分荆州之江夏以東為郢得漢十三)
(州之三)郡國四十三(地志吳大帝置郡四曰臨賀治今廣西平樂府賀縣曰武昌治今武昌府)
(武昌縣曰珠崖復漢郡也曰新都治今浙江嚴州府淳安縣少帝亦置四曰臨川今江西撫州府曰臨海今浙)
(江台州府曰衡陽今湖廣衡州府曰湘東治今衡州府酃縣又景帝置三曰天門治今岳州府石門縣曰建安)
(今福建建寕府曰建平今荆州府歸州歸命侯置十二曰始安今廣西桂林府曰始興今廣東韶州府曰邵陵)
(今湖廣寳慶府曰安成治今江西吉安府安福縣曰吳興今湖州府曰東陽今金華府曰宜都今荆州府夷陵)
(州曰營陽今永州府之道州曰桂林今廣西柳州府象州是曰新昌曰武平曰九德則今安南境内也通釋吳)
(大帝置廬陵南部今江西贛州府是景帝置合浦北部今廣西南寕府横州是)
蜀漢都成都有州三益(治成都)梁(治漢中)交(治建寕今雲南府東北境廢味)
(縣故建寕郡治也地志蜀分益為梁又以建寕太守遥領交州得漢十三州之一)郡國二十二
(地志先主改置郡一曰巴東即東漢永寕郡也增置郡七曰巴西今保寕府是口梓潼治今保寕府劍州梓潼)
(縣曰江陽今瀘州也曰漢嘉改東漢蜀郡屬國置曰朱提改東漢犍為屬國置曰宕渠今順慶府是曰涪陵今)
(重慶府之涪州後主置三曰隂平改東漢廣漢屬國置曰雲南今府蓋改益州郡為建寕移治味縣而分置雲)
(南郡曰興古今為曲靖軍民府晉志後主又嘗分廣漢置東廣漢郡云)
右三國
地理通釋晉十九州地理志晉武帝太康元年平孫氏
增置郡國二十三滎陽上洛頓丘臨淮東莞襄城汝隂
長廣廣甯昌黎新野隨郡隂平義陽毘陵宣城南康晉
安寧浦始平略陽樂平南平省司隸置司州别立梁秦寕
平四州仍吳之廣州凡十九州惠帝分揚之豫章至晉安
七郡荆之桂陽武昌安成三郡立江州郡國一百十三
永嘉南渡境宇殊狹九州之地有其二焉
地志晉(都邑考晉都洛陽後愍帝都長安南遷以後都建康即吳建業也)分州十九司
州(治雒陽領郡十二河南郡河内郡河東郡弘農郡魏郡廣平郡漢郡也平陽郡陽平郡魏郡也汲郡即魏)
(朝歌郡也滎陽郡今開封府鄭州也上洛郡今西安府商州也頓丘郡見前晉志武帝分河南郡置滎陽分雍)
(州京兆郡置上洛廢東郡立頓丘郡)豫州(治項今開封府陳州項城縣領郡國十汝南郡潁川郡魯郡梁)
(國沛國漢郡也譙郡弋陽郡安豐郡魏郡也汝隂郡今鳳陽府之潁州襄城郡治今開封府許州襄城縣晉志)
(武帝合陳郡于梁國而分潁川郡立襄城分汝南郡立汝隂又移潁川郡治詐昌惠帝時又分汝隂郡立新蔡)
(郡今汝寕府新蔡縣也復分梁國立陳郡又分汝南府立南頓縣)兖州(治廩邱今東昌府濮州東南百)
(里廢雷澤縣是領郡國八陳留國任城國東平國濟北國泰山郡漢郡也高平國即漢之山陽濟陽郡即漢之)
(濟隂晉志武帝廢東郡分置濮陽國)冀州(治房子今真定府趙州臨城縣領郡國十三鉅鹿國趙國平原)
(國清河國中山國河間國渤海郡常山郡漢郡也安平國博陵國高陽國東漢改置郡也樂陵國章武國魏郡)
(也)幽州(治涿領郡國七燕國上谷郡代郡遼西郡漢郡也北平郡即漢之右北平范陽國即漢之涿郡)
(廣甯郡今北直延慶州晉志武帝分上谷地置廣甯郡)平州(治昌黎今廢大寕衛東境廢昌黎縣是領)
(郡五遼東郡樂浪郡元菟郡漢郡也帶方郡魏郡也昌黎郡漢遼西郡之交黎縣也)并州(治晉陽領郡國)
(六太原國西河國上黨郡雁門郡漢郡也樂平郡新興郡魏郡也晉志惠帝時改新興曰晉昌郡)雍州
(治京兆領郡七京兆郡馮翊郡扶風郡安定郡北地郡漢郡也新平郡魏郡也始平郡治今西安府興平縣晉)
(志武帝分京兆郡置始平郡惠帝時又改扶風郡為秦國)秦州(初治冀城今鞏昌府伏羌縣後治上邽即)
(魏秦州治也領郡六隴西郡天水郡武都郡漢郡也南安郡東漢加置郡也略陽郡魏郡也隂平郡蜀郡也晉)
(志武帝置隂平郡治隂平縣今鞏昌府階州文縣也蓋移蜀郡於此云惠帝時又分隴西置狄道郡即今之臨)
(洮府)凉州(治武威領郡八武威郡張掖郡金城郡酒泉郡燉煌郡西海郡漢郡也西平郡魏郡也西郡治)
(今山丹衛東北廢日勒縣晉志惠帝分燉煌酒泉地置晉昌郡即今肅州衛西五百二十五里廢瓜州也又有)
(武興郡在今凉州衛西北境晉興郡在今西寕衛北境蓋凉州牧張軌所增置)梁州(治南鄭領郡國八漢)
(中郡廣漢郡巴郡漢郡也巴東郡巴西郡梓潼郡涪陵郡蜀郡也新都國今成都府漢州也郡國志晉廣漢郡)
(治廣漢縣而於雒縣分置新都國廣漢縣今潼川州鹽亭縣東廢縣是惠帝時又分巴西置宕渠郡即蜀漢舊)
(郡也)益州(治成都領郡八蜀郡犍為郡汶山郡越嶲郡䍧牱郡漢郡也漢嘉郡江陽郡朱提郡蜀郡也)
寧州(治雲南領郡四永昌東漢郡也建寕興古雲南蜀漢改置郡也晉志惠帝又分建寕以西置益州郡)
(今雲南府晉寧州是)荆州(初治襄陽後治江陵領郡國二十二南郡南陽國武陵郡零陵郡桂陽郡江夏)
(郡長沙郡漢郡也義陽郡襄陽郡新城郡魏興郡上庸郡魏郡也建平郡宜都郡武昌郡衡陽郡湘東郡郡陵)
(郡安成郡天門郡吳郡也順陽郡治今襄陽府光化縣東北廢鄼縣南平郡治今岳州府安鄕縣晉志武帝分)
(南郡為南平郡改南鄉為順陽郡移治䣠又移義陽郡治新野即今南陽府鄧州新野縣也尋復故又初平蜀)
(置建平郡治今夔州府巫山縣後平吳以吳建平郡并入焉惠帝時又分義陽立隨郡即今德安府隨州也又)
(分南陽立新野郡治今南陽府裕州葉縣東廢棘陽縣又分江夏立竟陵郡今沔陽州是也)青州(治臨)
(淄領郡國六齊國濟南郡城陽郡東萊國漢郡也樂安國東漢改置郡也長廣國今登州府是晉志武帝分東)
(萊置長廣郡惠帝時又分城陽郡置平昌郡治今青州府安邱縣西南七十里平昌城又因漢舊置高密國云)
徐州(治彭城領郡國七彭城國東海郡瑯琊郡廣陵郡漢郡也下邳國東漢改置郡也東莞郡治今青州)
(府莒州沂水縣臨淮郡治今鳳陽府泗州盱昭縣晉志武帝分下邳郡置臨淮又分瑯琊郡置東莞而廣陵郡)
(移治淮隂今淮安府城西四十里廢淮隂縣是也惠帝時又分東海郡置蘭陵郡治今兖州府嶧縣又分東莞)
(郡置東安郡治今青州府莒州沂水縣南五十里東安城又分臨淮置淮陵郡治今盱眙縣西百里廢淮陵縣)
(又置棠邑郡今應天府六合縣也)揚州(初治壽春即淮南郡後治建鄴即建康也領郡國十八丹陽郡)
(淮南郡廬江郡豫章郡會稽郡漢郡也鄱陽郡廬陵郡吳郡東漢郡也臨川郡建安郡吳興郡臨海郡東陽郡)
(吳郡也新安郡即吳新都郡也南康郡即吳廬陵南部也宣城郡今寧國府毗陵郡今鎮江常州府晉安郡今)
(福建福州府晉志武帝分丹陽郡立宣城郡改吳新都郡曰新安改吳廬陵南部為南康郡分建安立晉安郡)
(分丹陽立毘陵郡治今鎮江府丹徙縣又惠帝分廬江武昌地置尋陽郡今九江府也又分淮南置歴陽郡今)
(和州也又分吳興丹陽置義興郡治今常州府宜興縣又改毗陵曰晉陵云)廣州(治番禺見秦南海郡)
(治領郡十南海郡蒼梧郡漢郡也南凉郡東漢郡也始安郡始興郡桂林郡臨賀郡吳郡也高興郡今高州府)
(化州新寧郡治今肇慶府新興縣寕浦郡即孫吳合浦北部也晉志武帝末以高興省入高凉郡)交州
(治龍編領郡七合浦郡交趾郡九真郡日南郡漢郡也新昌郡武平郡九德郡吳郡也宋志晉初并天下有州)
(十六後分凉雍為秦幽為平益為寧惠帝時又分揚之豫章鄱陽廢陵臨川南康建安晉安七郡荆之桂陽武)
(昌安成三郡為江州於是有二十州通釋江州初治豫章後治武昌懷帝時又分荆之長沙衡陽湘東零陵邵)
(陵桂陽廣之始安始興臨賀凡九郡置湘州)郡國一百七十有三(新置郡二十因漢郡)
(者九十四因魏郡者十九因吳郡者二十因蜀郡者十一改漢郡置者四改魏郡置者二改吳郡置者三廢漢)
(郡者二東郡陳郡也又魏廢漢郡七而廬江則晉復置蜀漢改漢郡二永寕益州也合之適得後漢百有八郡)
(之數云)縣一千一百有九盡秦漢之境矣
右晉
地理通釋宋二十二州通典云自東晉成帝時中原流
民多南渡遂於江漢淮之間僑立州郡以撫其民中閒
併有廢置離合非一不能詳制焉今大較以孝武大明
八年為正凡二十二州
地志宋因晉都有州二十二揚(治建業)南徐(沼京口)徐(治彭城後)
(沒於魏以鍾離為北徐州鍾離今鳳陽府臨淮縣也)南兖(治廣陵)兖(治瑕今兖州府附郭滋陽縣後)
(沒於魏以淮隂為北兖州)南豫(治歴陽)豫(治汝南即懸瓠也)青(初治歴陽城今濟南府附郭歴)
(城縣後徙臨淄)冀(治歴城後陷於魏青冀皆移治贑榆今淮安府海州屬縣也)司(治義陽)荆(治南)
(郡)郢(治江夏)湘(治臨湘即今長沙府附郭長沙縣)江(治尋陽)雍(治襄陽)梁(治南鄭)
秦(亦治南鄭)寧(治建寕)廣(治南海今廣州府附郭縣)交(治龍編)越(治臨漳今廉州府治是宋)
(志晉遷江左有揚荆湘江梁益交廣數州其徐州則有過半豫州唯得譙城而已宋分揚為南徐徐為南兖揚)
(州之江西悉屬豫州分荆為雍分荆湘為郢又分荆為司分廣為越分青為冀分梁為秦或為南北秦云)郡
二百三十八縣一千一百七十九
蕭齊因宋初失淮北後失淮南紀其大端有州二十三
青(治朐山今淮安府海州治是)冀(治漣口今淮安府安東縣)豫(治夀春)北兖(治淮隂)北
徐(治鍾離)巴(治巴東齊分宋梁州置)其餘悉因宋舊郡三百九十五
縣千四百七十四
蕭梁承齊之後有州二十三(與蕭齊同也)郡三百五十縣千
二十有三(隋志梁天監以後開閩越克淮浦平狸洞破䍧牱又以舊州析置大同中州至一百有七)
長淮南北得失不恒
陳版圖彌蹙西不得蜀漢北不得淮肥雖曾克復淮南
未幾復失(陳宣帝遣吳明徹北伐克夀春淮隂朐山等城盡復淮南地又因周主滅齊復命明徹圖)
(淮北圍彭城未下周將王軌引輕兵據淮口遏陳船歸路明徹引還至清口舉軍皆沒周韋孝寬尋渡淮略取)
(江北地淮口亦曰清口)始終以長江為限有州四十二(自是置州益多無復)
(前制)郡百有九縣四百三十有八
後魏起自北荒(鮮卑别部拓䟦力微始遷盛樂今大同府西北三百里故成樂城是也其後猗)
(盧徙馬邑即今大同府朔州馬邑縣兼有代常山二郡地稱代什翼犍都雲中通典曰朔州北三百餘里雲中)
(城是後因内亂苻堅伐之分其國為二拓䟦珪復盛改代曰魏都平城今大同府附郭大同縣也通釋猗盧時)
(城盛樂為北都脩故平城為南都)道武克并州下常山拔中山盡取慕
容燕河北地明元時漸有河南州鎮(道武初得滑臺許昌皆棄不守至是)
(復遣將攻滑臺碻磝金墉虎牢及許昌汝隂諸州鎮皆設兵戍守金墉故洛陽城西北隅是也)太武西
克統萬(滅赫連夏盡有關隴之地)東平遼東(滅北燕馮弘遂取龍城以東地)又西克
姑臧(滅沮渠北凉取河西諸郡)南臨瓜步(瓜步山在今應天府六合縣東二十五里時宋)
(主屢遣將北伐太武怒舉兵南侵遣拓䟦仁自洛陽趨夀陽長孫真趨馬頭拓䟦建趨鍾離拓䟦那自青州趨)
(下邳魏主自東平趨鄒山攻彭城不克遂踰淮而南至瓜步還攻盱眙不克而去馬頭今廬州府六安州北二)
(十里馬頭城是鄒山今兖州府鄒縣也)獻文之世長淮以北悉為魏有(宋人)
(以懸瓠彭城降魏魏復取青冀諸城鎮)孝文都洛復取南陽(孝文取沔北五郡曰南陽)
(曰順陽曰新野曰舞隂今南陽府泌陽縣也東晉末置曰浙陽今南陽府鄧州内鄉縣也魏置)宣武時
又得壽春(時又取合肥建安諸郡)續收漢川至於劍閣(時梁人以漢中降魏)
兼得淮西之地(魏元英拔義陽三關地三關一曰平靖關在今汝寕府信陽州東南九十里古)
(冥阨塞也一曰黃峴關在州東南百餘里又名百雁關今名九重關一曰武陽關今州東南百五十里亦名灃)
(山關)於是魏地北逾大磧(隂山以北曰大磧)西至流沙(在今西域火州境)
東接高麗(即今朝鮮國)南臨江漢州百十有一郡五百十有
九縣千三百五十有二
高齊起自晉州東有殷冀(殷今真定府趙州冀今真定府冀州歡初為晉州刺史爾)
(朱兆使統六鎮之衆都督并肆歡引兵屯壺關會高乾等起兵山東共迎歡為盟主因兼有殷冀謀討爾朱壺)
(關今潞安府属縣)遂滅爾朱(歡起兵冀州攻鄴克之爾朱兆等合兵討歡歡大破之遂入洛陽立)
(平陽王修自為丞相歡尋還鄴西討爾朱兆於晉陽兆走秀容歡以晉陽四塞建丞相府居之尋襲秀容兆敗)
(死秀容今太原府忻州也後魏肆州治焉)劫魏遷鄴(魏主修與歡有隙歡舉兵南向修奔長安歡立)
(善見於洛陽尋遷鄴至高洋乃簒位稱鄴為上都晉陽為下都)於是河北自晉州之東
河南自洛陽之東皆為齊境(又因梁末侯景之亂遣將略地南際于江)有州
九十七郡百有六十縣三百六十有五
宇文周起自高平據有關隴(初爾朱榮遣賀拔岳討關中羣盗悉平之宇文泰以)
(功為原州刺史尋遷夏州會岳為侯莫陳悅所殺泰討平之遂有賀拔岳之衆軍於高平魏主拜奉為雍州刺)
(史都督關中泰盡除遺盗撫定關隴與高歡為敵原州即高平夏州即赫連夏統萬)魏主西奔漸
移其社(魏主修奔長安泰自為大丞相尋弑修而立南陽王寳炬至宇文覺始簒位)於是河
南自洛陽之西河北自晉州之西皆為周境文帝既西
兼巴蜀(蕭紀自成都伐江陵泰遣尉遲迥自散關趨劍閣至涪水進襲成都蜀人望風降附散關在今)
(鳳翔府寳雞縣南五十里劍閣即蜀漢劍門涪水在成都府綿州)南克江漢(于謹伐梁取荆襄及)
(巴陵湘州地後巴湘復為陳人所取)武帝又東并高齊(兼取陳人淮以南地)有州二
百十一郡五百有八縣一千一百二十四
右南北朝
地志隋滅梁并陳天下為一(都邑考隋承周舊改築長安城而都之今西安府城)
(是煬帝人改築洛陽城為東都今河南府城是)析置州縣(文帝初以官煩氏弊廢五百餘郡以州治)
(民職同郡守無復刺舉之任)煬帝平林邑(今雲南徼外占城國是煬帝於其地置蕩農冲三州)
定吐谷渾(今陜西甘肅徼外西域諸國是煬帝于其地置鄯善且末西海河源四郡或曰西海亦因)
(漢郡云)改州為郡(煬帝并省諸州改州為郡依漢制置太守以司隸刺史相統治)有郡一
百九十縣一千二百五十五東西九千三百里南北一
萬四千八百十五里東南皆至海西至且末(今西寕衛徼外有且)
(末河隋於其地置且末部)北至五原(即秦九原郡)
右隋
地理通釋唐十道地理志唐興高祖改郡為州太守為
刺史(武德元年)又置都督府以治之(七年)然天下初定權置州
郡頗多太宗元年始命併省又因山川形便分天下為
十道至十三年定簿凡州府三百五十八縣一千五百
五十一明年平高昌又增州二縣六其後北殄突厥頡
利西平南昌北踰隂山西抵大漠其地東極海西至焉
耆南盡林州南境北接薛延陀界東西九千五百一十
一里南北一萬六千九百一十八里(會要凡天下三百六十州自後併省)
(迄于天寳凡三百三十一州存焉)
地志唐(都邑考唐都長安武后時都洛陽昭宗為朱全忠所劫遷于洛陽通釋唐初以長安洛陽為東)
(西兩京後以京兆河南太原為三都肅宗時又以蜀郡為南京鳳翔為西京而京兆為中京已又置南都於荆)
(州代宗詔以京兆為上都河南為東都鳳翔為西都江陵為南都太原為北都曰五都而京兆亦曰西京東都)
(亦曰東京又為神都云)分天下為十道(隋季分割州府倍多高祖改郡為州太守為刺史其)
(邊鎮襟帶之地置總管府以領軍戎又改總管為都督府太宗并省州縣因山川形便分天下為十道)東
距河西抵隴坂(即隴山也)南據終南(終南山在西安府南五十里一名中條山亦曰)
(中南山)北邊沙漠曰關内道(領州二十二曰雍州開元初曰京兆府即今西安府也曰)
(華州亦為華隂郡曰同州亦為馮翊郡曰岐州亦為扶風郡肅宗時升為鳳翔府曰隴州亦為汧陽郡今屬鳳)
(翔府曰邠州亦為新平郡今屬西安府曰涇州亦為安定郡今屬平凉府曰寧州亦為彭原郡今屬慶陽府口)
(慶州亦為安化郡又為順化郡即今慶陽府曰原州亦為平凉郡治今平凉府鎮原縣曰靈州亦為靈武郡治)
(今寧夏衛靈州所曰鹽州亦為五原郡治今榆林鎮西南六百里廢五原縣曰銀州亦為銀川郡治今榆林衛)
(四南二百里廢榆林縣曰夏州亦為朔方郡治今榆林衛西三百里廢朔方縣曰豐州亦為九原郡今榆林鎮)
(西北廢豐州是曰勝州亦為榆林郡今榆林衛東北廢勝州是曰丹州亦為咸寧郡治今延安府宜川縣曰延)
(州亦為延安郡今府曰坊州亦為中部郡治今延安府鄜州中部縣曰鄜州亦為洛交郡即今州也曰綏州亦)
(為上郡即今延安府綏德州曰會州亦為會寕郡今固原鎮靖鹵衛也明皇時又增置宥州亦為寧朔郡亦為)
(懷德郡治今榆林衛西五百里廢延恩縣又置麟州亦曰新秦郡治今延安府葭州神木縣西北四十里廢新)
(秦縣宣宗又于故安樂州置威州今寧夏中衛東南百五十里嗚沙城是本高宗所置羈縻州也又于原州蕭)
(關縣置武州今平凉府鎮原縣西北百四十里蕭關是又置衍州在今延安府北境昭宗時又置耀州又置乾)
(州今西安府屬州也五代史皆李茂貞置唐志高祖武德初改郡為州明皇天寳初又改州為郡肅宗乾元初)
(又復為州云)東盡海西距函谷(函谷見前)南濱淮北薄于河曰河
南道(領州二十七曰洛州開元初曰河南府曰陜州後亦為陜郡曰汝州亦為臨汝郡曰鄭州亦為滎陽)
(郡曰汴州亦為陳留郡今開封府曰豫州亦為汝南郡代宗時改為蔡州今汝寕府曰許州亦為潁川郡曰陳)
(州亦為淮陽郡曰潁州亦為汝隂郡曰亳州亦為譙郡曰曹州亦為濟隂郡曰宋州亦為睢陽郡今歸德府曰)
(滑州亦為靈昌郡治今大名府滑縣曰濮州亦為濮陽郡今屬東昌府曰濟州亦為濟陽郡治今濟南府長清)
(縣西廢盧縣天寳中州廢曰鄆州亦為東平郡今兖州府東平州曰齊州亦為臨淄郡又為濟南郡即今濟南)
(府曰淄州亦為淄川郡治今濟南府淄川縣曰徐州亦為彭城郡曰兖州亦為魯郡今兖州府曰泗州亦為臨)
(淮郡今屬鳳陽府曰沂州亦為瑯琊郡今屬兖州府曰青州亦為北海郡今青州府曰萊州亦為東萊郡今萊)
(州府曰登州亦為東牟郡今登州府曰密州亦為高密郡治今青州府諸城縣曰海州亦為東海郡今屬淮安)
(府又憲宗增置宿州治今鳳陽府宿州東北二十五里廢符離縣武宗時又增置孟州治今懷慶府孟縣)東
距常山西據河南抵首陽大行(首陽山一名雷首山在今蒲州東南十五里)
北邊匈奴曰河東道(領州十九曰并州開元中曰太原府治今太原府太原縣曰潞州亦)
(為上黨郡今潞安府曰澤州亦為高平郡曰晉州亦為平陽郡曰絳州亦為絳郡曰蒲州亦為河東郡肅宗時)
(升為河中府或為中都曰虢州亦為弘農郡治今河南府陜州靈寳縣西南廢弘農縣曰汾州亦為西河郡曰)
(慈州亦為文成郡今平陽府吉州也曰隰州亦為大寕郡今屬平陽府曰石州亦為昌化郡今汾州府永寕州)
(也曰沁州亦為陽城郡治今沁州沁源縣曰遼州亦曰箕州又為樂平郡後又為儀州即今遼州也曰嵐州亦)
(為樓煩郡治今太原府岢嵐州嵐縣曰忻州亦為定襄郡曰代州亦為雁門郡今俱屬太原府曰朔州亦為馬)
(邑郡今屬大同府曰蔚州亦為安邊郡初治今蔚州靈邱縣後徙今治今屬大同府曰雲州亦為雲中郡即大)
(同府也昭宗時增置憲州治今太原府静樂縣西廢樓煩縣唐志李克用所置也)東並海南廹
于河西距太行常山北通渝關薊門(渝關即山海關也薊門即居庸關也)
(在今順天昌平州西北三十里)曰河北道(領州二十五曰懷州亦為河内郡今懷慶府曰衞州亦為)
(汲郡今衛輝府曰相州亦為鄴郡今彰德府曰洺州亦為廣平郡曰邢州亦為鉅鹿郡今順德府曰趙州亦為)
(趙郡曰冀州亦為信都郡今俱屬真定府曰恒州亦為常山郡又為鎮州即今真定府曰定州亦為博陵郡今)
(真定府定州曰易州亦為上谷郡今保定府易州曰幽州亦為范陽郡今順天府曰鄭州亦為文安郡治今河)
(關府任邱縣北三十五里廢鄭縣曰瀛州亦為河間郡今府曰深州亦為饒陽郡治今真定府饒陽縣曰貝州)
(亦為清河郡今廣平府清河縣曰魏州亦為魏郡今平大名府曰博州亦為博平郡今東吕府曰德州亦為)
(原郡治今濟南府陵縣曰滄州亦為景城郡治今河間府滄州東四十里廢清池縣曰棣州亦為樂安郡今濟)
(南府武定州也曰媯州亦為媯川郡今宣府鎮懷来衛曰檀州亦為密雲郡治今順天府密雲縣曰營州亦為)
(柳城郡治今廢大寕衛東三百里廢柳城縣曰平州亦為北平郡今永平府曰燕州亦為歸德郡治今順天府)
(昌平州順義縣開元中復置薊州亦為漁陽郡天寳初又置順州亦為順義郡治范陽城内又分順州北境置)
(歸德州亦為歸化郡治今順天府懷柔縣肅宗廢順義歸化郡而以歸德郡為順州代宗時又分幽州置涿州)
(即今州也又復澶州今大名府閒州也又復磁州今彰德府磁州也唐志貞觀中有景州治今河間府景州東)
(北四十里廢弓高縣後廢置不一昭宗時分定州置祁州今屬保定府蓋王處存所置云)東接荆楚
西抵隴蜀南控大江北距商華之山(商山即商洛)曰山南道
(領州三十三曰荆州亦為江陵郡肅宗時為江陵府曰襄州亦為襄陽郡曰鄧州亦為南陽郡治今南陽府鄧)
(州曰商州亦為上洛郡今屬西安府曰復州亦為竟陵郡今沔陽州也曰郢州亦為富水郡即明承天府曰隨)
(州亦為漢東郡今屬德安府曰唐州亦為淮安郡治今南陽府唐縣曰峽州亦為彜陵郡今荆州府彛陵州曰)
(歸州亦為巴東郡今荆州府歸州曰均州亦為武當郡今屬襄陽府曰房州亦為房陵郡治今鄖陽府房縣曰)
(金州亦為安康郡今漢中府興安州曰䕫州亦為雲安郡今䕫州府曰萬州亦為南浦郡治今䕫州府萬縣曰)
(忠州亦為南賓郡今重慶府忠州也曰梁州亦為漢中郡德宗時曰興元府今漢中府也曰洋州亦為洋川郡)
(治今漢中府西鄉縣曰集州亦為符陽郡治今保寧府巴州之廢難江縣曰巴州亦為清化郡即今州也曰通)
(州亦為通川郡今䕫州府達州也曰開州亦為盛山郡治今䕫州府開縣曰璧州亦為始寕郡治今保寧府通)
(江縣曰蓬州亦為咸安郡今屬順慶府曰渠州亦為潾山郡治今順慶府廣安州渠縣曰涪州亦為涪陵郡今)
(重慶府涪州也曰渝州亦為南平郡今重慶府曰合州亦為巴川郡今重慶府合州曰鳳州亦為河池郡治今)
(漢中府鳳縣曰興州亦為順政郡治今漢中府寕羌州略陽縣曰利州亦為益昌郡治今保寧府廣元縣曰閭)
(州亦為閬中郡今保寧府曰果州亦為南充郡今順慶府也)東接秦州西踰流沙南
連蜀及吐蕃北界沙漠曰隴右道(領州二十有一曰秦州亦為天水郡治今)
(鞏昌府秦州西廢上邽縣曰渭州亦為隴西郡治今鞏昌府城東南五里廢襄武縣曰蘭州亦為金城郡今屬)
(臨洮府曰河州亦為安鄉郡今屬臨洮府曰洮州亦為臨洮郡治今洮州衛西南七十里廢臨潭縣曰岷州亦)
(為和政郡即今岷州衛曰成州亦為同谷郡初治鞏昌府成縣西百二十里廢上禄縣後治今成縣曰武州亦)
(為武都郡治今階州北三百十里廢將利縣曰疊州亦為合川郡治今洮州衛西南二百三十里廢合川縣曰)
(宕州亦為懷道郡治今岷州衛南百二十里廢懷道縣曰鄯州亦為西平郡即今西寧衛曰廓州亦為寧塞郡)
(治今西寧衛南百八十里廢廣威縣曰凉州亦為武威郡曰甘州亦為張掖郡曰肅州亦為酒泉郡曰瓜州亦)
(為晉昌郡治今肅州衛西五百二十五里廢晉昌縣曰沙州亦為燉煌郡曰伊州亦為伊吾郡今甘肅徼外哈)
(密衛也曰西州亦為交河郡今哈密西火州也曰庭州亦為北庭都護府今火州西廢金滿縣是也天寳中又)
(分金城郡置狄道郡後亦為臨州即今臨洮府也)東臨海西抵漢南據江北距
淮曰淮南道(領州十四曰揚州亦為廣陵郡曰楚州亦為淮隂郡即今淮安府曰和州亦為歴陽)
(郡曰滁州亦為永陽郡曰濠州亦為鍾離郡治今鳳陽府臨淮縣曰夀州亦為夀春郡曰廬州亦為廬江郡今)
(府曰舒州亦為同安郡今安慶府曰蘄州亦為蘄春郡今屬黃州府曰黃州亦為齊安郡今府曰沔州亦為漢)
(陽郡今漢陽府曰安州亦為安陸郡今德安府曰申州亦為義陽郡今汝寧府信陽州曰光州亦為弋陽郡今)
(屬汝寧府)東臨海西抵蜀南極嶺北帶江曰江南道(領州五十有一)
(曰潤州亦為丹陽郡今鎮江府曰常州亦為晉陵郡曰蘇州亦為吳郡曰湖州亦為吳興郡曰杭州亦為餘杭)
(郡曰睦州亦為新定郡今嚴州府曰飲州亦為新安郡今徽州府曰衢州亦為信安郡曰越州亦為會稽郡今)
(紹興府曰婺州亦為東陽郡今金華府曰台州亦為臨海郡曰明州亦為餘姚郡今寧波府曰温州亦為永嘉)
(郡曰括州亦為縉雲郡又為處州即今處州府曰建州亦為建安郡今福建建寕府曰福州亦為長樂郡曰泉)
(州亦為清源郡曰汀州亦為臨汀郡曰宣州亦為宣城郡今寧國府曰饒州亦為鄱陽郡曰撫州亦為臨川郡)
(曰虔州亦為南康郡今贑州府曰洪州亦為豫章郡今南昌府曰吉州亦為廬陵郡今吉安府曰袁州亦為宜)
(春郡曰郴州亦為桂陽郡曰江州亦為潯陽郡今九江府曰鄂州亦為江夏郡合武昌府曰岳州亦為巴陵郡)
(曰潭州亦為長沙郡今長沙府曰衡州亦為衡陽郡曰永州亦為零陵郡曰道州亦為江華郡今屬永州府曰)
(邵州亦為邵陽郡今寳慶府曰朗州亦為武陵郡今常德府曰澧州亦為澧陽郡今屬岳州府曰辰州亦為盧溪郡曰錦)
(州亦為盧陽郡治今辰州府沅州麻陽縣西三十里廢盧陽縣曰楚州亦為清江郡即今施州衛曰溪州亦為)
(靈溪郡即今永順宣慰司曰思州亦為寧奚郡今貴州思南府曰南州亦為南川郡治今重慶府南川縣曰黔)
(州亦為黔中郡治今重慶府涪州彭水縣曰費州亦為涪川郡治今思南府境廢涪川縣曰舞州又曰業州亦)
(為龍標郡治今沅州西百里廢峨山縣曰巫州又曰沅州亦為潭陽邵治今沅州南五十里廢龍摽縣曰彛州)
(亦為義泉郡治今遵義府綏陽縣曰溱州亦為溱溪郡治今遵義府北二十五里廢營懿縣曰播州今為播川)
(郡即今遵義府曰珍州亦為夜郎郡治今遵義府真安州西南四十里廢營德縣肅宗時增置江寧郡又曰昇)
(州旋廢昭宗時復置即今江寕府又置信州即今江西廣信府代宗時復置池州亦為秋浦郡即今池州府)
東連䍧牱西界吐番南接羣蠻北通劒閣曰劒南道(領州)
(三十有三曰益州亦為蜀郡肅宗時升為成都府曰蜀州亦為唐安郡今成都府崇慶州也曰彭州亦為濛陽)
(郡治今成都府彭縣曰漢州亦為德陽郡曰綿州亦為巴西郡今俱屬成都府曰劒州亦為普安郡今屬保寧)
(府曰梓州亦為梓潼郡今潼川州也曰遂州亦為遂寕郡治今潼川州遂寧縣曰普州亦為安岳郡治今潼川)
(州安岳縣曰資州亦為資陽郡治今成都府資縣曰簡州亦為陽安郡今成都府簡州曰陵州亦為仁夀郡治)
(今成都府仁夀縣曰卭州亦為臨卭郡曰雅州亦為盧山郡曰眉州亦為通義郡曰嘉州亦為犍為郡今嘉定)
(州也曰榮州亦為和義郡治今嘉定州榮縣曰瀘州亦為瀘川郡曰戎州亦為南溪郡即今叙州府曰黎州亦)
(為洪源郡今黎州安撫司是曰茂州亦為通化郡曰龍州亦為油江郡即今龍安府曰扶州亦為同昌郡冶今)
(鞏昌府階州文縣西北百六十里廢同昌縣曰文州亦為隂平郡即今文縣也曰翼州亦為臨翼郡今四川疊)
(溪所是曰松州亦為交川郡今四川松潘衛曰維州亦為維川郡今成都府威州也曰嶲州亦為越嶲郡今寧)
(遠府也曰姚州亦為雲南郡今雲南姚安府曰當州亦為江原郡曰静州亦為静川郡曰悉州亦為歸誠郡曰)
(拓州亦為蓬山郡皆四川西徼外生番地也閒元末又置恭州亦為恭化郡在今生番界又置奉州亦為雲山)
(郡後又為保州治今威州保縣西百餘里定廉廢縣天寳中又置昭德郡亦為真州治今疊溪所境廢真符縣)
(又置靜戎郡亦為霸州在今生番界内)東南濟海西極羣蠻北據五嶺(五嶺)
(一曰塞上嶺亦名大庾嶺俗稱梅嶺在今南雄府北八十里一曰騎田嶺亦名臘嶺在今韶州府乳源縣西五)
(里通釋曰在郴州一曰都龐嶺亦名永明嶺在今永州府道州永明縣北五十里一曰甿渚嶺亦名白芒嶺通)
(釋曰在道州一曰越城嶺亦名臨源嶺在今桂林府興安縣北三里綿亘蓋千里云)曰嶺南道(領州)
(七十曰廣州亦為南海郡曰韶州亦為始興郡曰循州亦為海豐郡即今惠州府曰潮州亦為潮陽郡曰漳州)
(亦為漳浦郡曰連州亦為連山郡今屬廣州府曰端州亦為高要郡今肇慶府曰康州亦為晉康郡今肇慶府)
(德慶州曰□州亦為義寕郡治今廣州府新會縣曰恩州亦為恩平郡治今肇慶府陽江縣曰高州亦為高梁)
(郡治今高州府電白縣西北三十七里廢良德縣後從治電白曰春州亦為南陵郡治今肇慶府陽春縣曰封)
(州亦為臨封郡治今肇慶府德慶州封川縣曰辨州亦為陵水郡今高州府化州也曰羅州亦為招義郡冶今)
(化州石城縣曰瀧州亦為開陽郡今廣東羅定州是曰新州亦為新興郡治今肇慶府新興縣曰潘州亦為南)
(潘郡治今高州府附郭茂名縣曰雷州亦為海康郡曰瓊州亦為瓊山郡曰儋州亦為昌化郡曰崖州亦為珠)
(崖郡曰振州亦為延德郡治今崖州西境廢寕遠縣曰桂州亦為始安郡今桂林府曰蒙州亦為蒙山郡治今)
(桂林府荔浦縣境廢立山縣曰昭州亦為平樂郡今平樂府曰富州亦為開江郡治今平樂府東南百六十里)
(廢龍平縣曰梧州亦為蒼梧郡曰賀州亦為臨賀郡治今平樂府賀縣曰龔州亦為臨江郡治今潯州府平南)
(縣曰象州亦為象郡通典治武化縣今柳州府來賓縣有武化城曰柳州亦為龍城郡曰粤州亦為龍水郡又)
(為宣州今慶遠府曰融州亦為融水郡治今柳州府融縣曰嚴州亦為修德郡治今柳州府來賓縣曰澄州亦)
(為賀水郡治今柳州府賓州上林縣曰賓州亦為安城郡又為嶺方郡即今州也曰邕州亦為朗寧郡今南寕)
(府是曰横州亦為寧浦郡今屬南寧府曰貴州亦為懷澤郡治今潯州府貴縣曰繡州亦為常林郡通典在貴)
(州東南百里曰潯州亦為潯江郡今潯州府曰欽州亦為寧越郡治今廉州府欽州東三十里廢欽江縣曰竇)
(州亦為懷德郡治今高州府信宜縣曰廉州亦為合浦郡曰田州亦為横山郡即今廣西田州府曰容州亦為)
(亦為普寧郡治今捂州府容縣曰藤州亦為感義郡治今梧州府藤縣曰義州亦為連城郡治今梧州府岑溪)
(縣曰欎林州亦為欎林郡治今梧州府欎林州東北廢石南縣曰白州亦為南昌郡治今欝林州博白縣曰牢)
(州亦為定川郡唐志治南流縣即今欎林州治是也曰平琴州亦為平琴郡治今欎林州興業縣東九十里廢)
(容山縣曰黨州亦為寕仁郡治今欝林州西廢善勞縣曰禺州亦為温水郡治欎林州陸川縣北廢峩石縣曰)
(古州亦為樂古郡曰巖州亦為安樂郡曰瀼州亦為臨潭郡曰籠州亦為扶南郡曰環州亦為正平郡曰武峩)
(州亦為武峩郡曰交州亦為安南都護府曰驩州亦為日南郡曰憂州亦為几真郡曰陸州亦為玉山郡曰峯)
(州亦為承化郡曰長州亦為文陽郡曰福祿州亦為福祿郡曰湯州亦為湯泉郡曰芝州亦為忻城郡皆在今)
(安南國境開元中復勤州亦為銅陵郡治今肇慶府陽春縣境廢富林縣人置萬安州亦為萬安郡今瓊州府)
(萬州也又置山州亦為龍池郡治今梧州府博白縣南境廢龍池縣又置淳州亦為永定郡又為巒州今南寧)
(府永淳縣也)睿宗時置二十四都督府分統諸州(揚益并荆四州為大)
(都督汴兖魏冀蒲綿秦洪潤越十州為中都督齊鄜涇襄安潭遂通梁䕫十州為下都督既又以潞益揚荆幽)
(五州為大都督凉秦靈延代兖梁安越洪潭桂廣戎福十五州為中都督夏原慶豐勝營松洮鄯西雅瀘茂嶲)
(姚䕫黔辰邕容二十州為下都督蓋開元中所更置合為四十云)明皇增飾舊章分十
五道(唐志睿宗景雲二年以江山闊遠奉使者艱難乃分江南山南皆為東西道又分隴右為河西道明)
(皇開元二十一年又分關内置京畿道分河南置都畿道又分江南西置黔中道而并河西於隴右為十五)
京畿(治西京)都畿(治東都)關内(多以京官遇領)河南(治陳留郡)河東(治河東郡)
河北(治魏郡)隴右(治西平郡)山南東(治襄陽郡)山南西(治漢中郡)劒南(治蜀)
(郡)淮南(治廣陵郡)江南東(治吳郡)江南西(治豫章郡)黔中(治黔中郡)郡府
三百二十有八縣千五百七十三羈縻州郡統於六都
護者不在其中(唐貞觀至開元蠻夷多内屬即其部落為羈縻府州多至八百五十有六其大)
(者為都督府又于沿邊諸道設六都護府分統之關内道二曰雲中都護府亦為單于都護府治振武軍即後)
(魏之盛樂城也曰燕然都護府亦為翰海都護府又為安北都護府初治中受降城在今榆林衛廢豐州東北)
(三百餘里後徙天德軍今大同府朔州西北三百里天德城是也隴右道二曰安西都護府初治西州後徙龜)
(兹即今肅州西徼亦力把力國也曰北庭都護府治瀚海軍即庭州也河北道一曰安東都護府初治平壤後)
(徙遼東故城即今奉天府也又徙新城今瀋陽衛西北一百八十里廢遼州是也後徙平州又徙遼西故城在)
(今大寧廢衛廢柳城東二百七十里嶺南道一曰南安都護府初治交趾後治宋平皆安南屬縣也又安西安)
(北單于為大都護安南安東北庭為中都護又龜兹毗沙焉耆䟽勒為西域四鎮而毗沙亦曰于闐焉耆亦曰)
(碎葉又豐勝靈夏朔代為河曲六州廣桂容邕安南為嶺南五府亦曰五管云)
右唐
五禮通考卷二百十一
