五禮通考卷九十一
刑部尚書秦蕙田撰
吉禮九十一
宗廟時享
隋書禮儀志高祖受命置四親廟各以孟月享以太牢
高祖本紀開皇四年春正月已巳有事於太廟七年春
正月癸巳有事於太廟八年十月甲子將伐陳有事於太
廟十二年十月壬午有事於太廟至太祖神主前上流涕嗚咽
悲不自勝十七年九月庚寅上謂侍臣曰禮主於敬皆當盡心
黍稷非馨貴在祗肅廟廷設樂本以迎神齋祭之日觸目多感
當此之際何可為心在路奏樂禮未為允羣公卿士宜更詳之
音樂志故事天子有事於太廟備法駕陳羽葆以入於
次禮畢升車而鼓吹並作開皇十七年詔曰五帝異樂
三王殊禮皆隨事而有損益因情而立節文仰惟祭享
宗廟瞻敬如在罔極之感情深兹日而禮畢升路鼓吹
發音還入宫門金石振響斯則哀樂同日心事相違情
所不安理實未允宜改兹往式用弘禮教自今以後享
廟日不須備鼓吹殿庭勿設樂懸
隋太廟歌辭
迎神歌辭務本興教尊神體國霜露感心享祀陳
則官聯式序奔走在庭几筵結慕祼獻惟誠嘉樂載
合神其降止永言保之錫以繁祉
登歌辭孝熙嚴祖師象敬宗惟皇肅事有來雝雝
雕梁霞複繡橑雲重觀德自感奉璋伊恭彛斝盡飾
羽綴有容升歌發藻景福來從
俎入歌辭(郊丘社廟同)祭本用初祀由功舉駿奔咸會
供神有序明酌盈樽豐犧實俎幽金既薦繢錯維旅
享由明德香非稷黍載流嘉慶克固鴻緒
皇高祖太原府君神室歌辭締基發祥肇源興慶
迺仁迺哲克明克令庸宣國圖善流人詠開我皇業
七百同盛
皇曾祖康王神室歌辭皇條俊茂帝系靈長豐功
叠軌厚利重光福由善積代以德彰嚴恭盡禮永錫
無疆
皇祖獻王神室歌辭盛才必達丕基增舊涉渭同
符遷邠等構弘風邁德義高道富神鑒孔昭王猷克
懋
皇考太祖武元皇帝神室歌辭深仁冥著至道潛
敷皇矣太祖耀名天衢剪商隆祚奄宅隋區有命既
集誕開靈符
飲福酒歌辭(郊丘社廟同)神道正直祀事有融肅雝備
禮莊敬在躬羞燔已具奠酹將終降祥惟永受福無
窮
送神歌辭饗禮具利事成佇旒冕肅簪纓金奏終
玉俎撤盡孝敬窮嚴絜人祇分哀樂半降景福憑幽
贊
右隋廟享
舊唐書禮儀志唐四時以孟月享太廟每室用太牢季
冬蜡祭之後以辰日臘享於太廟用牲如時祭又時享
之日修七祀於太廟西門内之道南
唐書太宗本紀貞觀三年正月戊午享於太廟
舊唐書音樂志享太廟樂章十三首(貞觀中魏徵禇亮等作)
迎神用永和(黃鐘宫三成大吕角二成太簇商二成應鐘羽二成總九變同用)於
穆烈祖弘此丕基永言配命子孫保之百神既洽萬
國在兹是用孝享神其格思
皇帝行用太和(詞同冬至圜丘)
登歌酌鬯用肅和(夾鐘均之黃鐘羽)大哉至德允兹明聖
格於上下聿遵誠敬喜樂斯登鳴球以詠神其降止
式降景命
迎俎用雍和崇兹享祀誠敬兼至樂以感靈禮以
昭事粢盛豐潔牲牷孔備永言孝思庶幾不匱
皇祖宣簡公酌獻用長發(無射宫)濬哲惟唐長發其
祥帝命斯祐王業克昌配天載德就日重光本枝百
代申錫無疆
皇祖懿王酌獻用長發(同前詞黃鐘宫)
太祖景皇帝酌獻用大基(太簇宫)猗歟祖業皇矣帝
先翦商德厚封唐慶延在姬猶稷方晉踰宣基我鼎
運於萬斯年
世祖元皇帝酌獻用大成(姑洗宫)周稱王季晉美帝
文明明盛德穆穆齊芬藏用四履屈道三分鏗鏘鐘
石載紀鴻勲
高祖大武皇帝酌獻用大明(蕤賓宫)五紀更運三正
遞昇勛華既没禹湯勃興神武命代靈睠是膺望雲
彰德察緯告徵上紐天維下安地軸徵師涿野萬國
咸服偃伯靈臺九宫允穆殊域委賮懷生介福大禮
既飾大樂已和黑章擾囿赤字浮河功宣載籍德被
詠歌克昌厥後百禄是荷
皇帝飲福用夀和八音斯奏三獻畢陳寳祚惟永
暉光日新
送文舞出迎武舞入用舒和聖敬通神光七廟靈
心薦祚和萬方嚴禋克配鴻基遠明德惟馨鳳歴昌
武舞用凱安(詞同冬至圜丘)
徹俎用雍和於穆清廟聿修嚴祀四縣載陳三獻
斯止籩豆徹薦人祇介祉神惟格思錫祚不已
送神用永和肅肅清祀蒸蒸孝思薦享昭備虔恭
在兹雍歌徹俎祝嘏陳辭用光武志永固鴻基
唐書高宗本紀永徽六年十一月已巳皇后見於太廟
睿宗本紀先天元年正月辛未享於太廟
舊唐書音樂志享太廟樂章五首(永徽已後續撰不詳撰者)
太宗文皇帝酌獻用崇德(夷則宫永徽元年造)五運改卜千
齡啟聖彤雲曉聚黃星夜暎葉闡珠囊基開玉鏡(後為)
(圖開)下臨萬㝢上齊七政霧開三象塵清九服海溓星
輝遠安邇肅天地交泰華夷輯睦翔泳歸仁中外禔
福績踰黜夏勲高翦商武陳七德刑設三章祥禽巢
閣仁獸遊梁卜年惟永景福無疆
高宗天皇大帝酌獻用鈞天(黃鐘宫光宅元年造)承天撫籙
纂聖登皇遐清萬㝢仰協三光功成日用道濟時康
璇圖載永寳歴斯昌日月揚暉烟雲爛色河岳修貢
神祇效職舜風攸偃堯曦先就睿感通寰孝思浹宙
奉揚先德虔遵曩狩展義天局飛英雲岫化逸王表
神凝帝先乘雲厭俗馭日登元
中宗孝和皇帝酌獻用太和(太蔟宫景雲元年造)廣樂既備
嘉薦既新述先惟德孝饗惟親七獻具舉五齊畢陳
錫兹祚福於萬斯春
睿宗大聖真皇帝酌獻用景雲(黃鐘宫開元四年造)惟睿作
聖惟聖登皇精感耀魄時膺會昌舜慙大孝堯推讓
王能事斯極振古誰方文明履運車書同軌巍巍赫
赫盡善盡美衢室凝旒大庭端扆釋負之寄事光復
子脱屣高天登遐上元龍湖超忽象野芊綿遊衣複
道薦果初年新廟奕奕明德配天
皇祖宣皇帝酌獻用光大(無射宫舊樂章宣光二宫同用長發其詞亦同開元)
(十年始定宣帝用光大詞更别造)大業龍祉徽音駿尊潛居皇德
赫嗣天昆展儀宗祖重誠孝孫春秋無極享奏存存
又享太廟樂三首(太樂舊有此詞不詳所起)
迎神(黃鐘宫大吕角太簇徵應鐘羽並同此詞)七廟觀德百靈攸仰俗
荷財成物資含養道光執契化籠提象肅肅雍雍神
其來享
金奏(無射宫次迎神)肅肅清廟巍巍盛唐配天立極累聖
重光樂和管磬禮備蒸嘗永為來格降福無疆
送神五聲備奏三獻終祠車移鳳輦旆轉紅旗禮
用籩豆誠效虔祇皇靈徙蹕簪紳拜辭
蕙田案舊唐書此下有則天享清廟樂章十
首今特削之人而不仁如樂何
中宗孝和皇帝神龍元年享太廟樂章二十首(不詳所撰)
迎神用嚴和(黃鐘宫三成大吕角三成太簇徵三成應鐘羽二成同用此詞)肅肅
清廟赫赫元猷功高萬古化奄十洲中興丕業上荷
天休祇奉先構禮被懷柔
皇帝行用昇和(黃鐘宫)顧惟菲薄纂歴應斯中外同
軌夷狄來思樂用崇德禮以陳詞夕惕若厲欽奉宏基
登歌祼鬯用虔和(大吕均之無射羽)禮標薦鬯肅事祠
庭敬申如在敢託非馨
送文舞出迎武舞入用同和(太簇同)惟聖配天敷盛
禮惟天為大闡洪名恭禋展敬光先德蘋藻申虔表
志誠
武舞用寧和(林鐘徵)炎馭失天綱土德承天命英猷
被寰宇懿躅隆邦政七德已綏邊九夷咸底定景化
覃遐邇深仁洽翔泳
徹俎用恭和(大吕均之無射羽)禮周三獻樂闋九成肅承
靈福悚惕兼盈
送神用通和(黃鐘宫)祠容既畢仙座爰興停停鳳舉
靄靄雲昇長隆寳運永錫休徵福覃貽厥恩被黎烝
皇后助享皇后行用正和(黃鐘宫詞同貞觀中宫朝會正和)
登歌奠鬯用昭和(大吕均之無射羽)道洽二儀交泰時休
四㝢和平環珮肅於庭實鐘石揚乎頌聲
皇后酌獻飲福用誠敬(黃鐘宫)顧惟菲質忝位椒宫
虔奉蘋藻肅事神宗敢申誠潔庶罄深衷晬容有裕
靈享無窮
徹俎用肅和(大吕均之無射羽)月禮已周雲和將變爰獻
其醑載遷其奠明德逾隆非馨是薦澤霑動植仁覃
㝢縣
送神用昭感(黃鐘羽)鏗鏘韶濩肅穆神容洪規赫赫
祠典雍雍已周三獻將乘六龍虔誠有託懇志無從
蕙田案題云二十首今止十二尚缺其八豈
十二誤寫為二十耶又案郭茂倩樂府於虔
和之後同和之前尚有顔和承光舞延和三
章覆檢舊唐書志乃圜丘配享樂章而雜於
太廟中此郭氏之誤也然則去此三章亦止
得十二章耳此三章前已載入郊丘中特附
正其失於此二十兩字不敢遽改為十二者
闕疑之意也
唐書元宗本紀開元六年十一月辛卯至自東都丙申
享於太廟
舊唐書禮儀志開元五年元宗將行幸東都而太廟屋
壞乃敕有司修太廟明年廟成元宗還京行親祔之禮
時有司撰儀注以祔祭之日車駕發宫中元宗謂宋璟
蘇頲曰祭必先齋所以齊心也據儀注祭之日發大明
宫又以質明行事縱使侵星而發猶是移辰方到質明
之禮其可及乎又朕不宿齋宫即安正殿情所不安宜
於廟所設齋宫五日赴行宫宿齋六日質明行事庶合
於禮璟等稱聖情深至即奉行詔有司改定儀注
唐會要開元六年十月有司撰享太廟儀注自大次至
殿前施行褥帝不許但履地而行六日上自齋宫步詣
太廟十一月丙申親詣太廟
舊唐書音樂志元宗開元七年享太廟樂章十六首(左丞)
(相燕國公張說作)
迎神用永和三章肅九室諧八音歌皇慕動神心
禮宿設樂妙尋聲明備祼奠臨律迓氣音入元依
玉几御黼筵聆愾息僾周旋九韶遍百福傳信工
祝永頌聲來祖考聽和平相百辟貢九瀛神休委帝
孝成
皇帝行用太和一章時文聖后清廟肅雝致誠勤
薦在貌思恭玉節肆夏金鏘五鐘繩繩雲步穆穆天
容
登歌酌瓚用肅和一章天子孝享工歌溥將躬祼
鬱鬯乃焚膋薌臭以達隂聲以求陽奉時烝嘗永代
不忘
迎俎雍和二章在滌嘉豢麗碑敬牲角握之牡色
純之騂火德陽燧水溉隂精太公胖俎傅說和羹
俎豆有馥齊盛絜豐亦有和羹既戒既平鼓鐘管磬
肅唱和鳴皇皇后祖賚我思成
皇帝酌醴齊用文舞一章聖謩九德真言五千慶
集昌胄符開帝先高文杖鉞克配彼天三宗握鏡六
合煥然帝其承祀率禮罔愆圖書霧出日月清懸舞
形德類詠諗功傳黃龍蜿蟺綵雲蹁蹮五行氣順八
佾風宣介此百禄於皇萬年
獻祖宣皇帝室奠獻用光大之舞一章肅肅藝祖
淊淊濬源有雄玉劍作鎮金門玄王貽緒后稷謀孫
肇禋九廟四海來尊
懿祖光皇帝室奠獻用長發之舞一章具禮崇德
備樂承風魏推幢主周贈司空不行而至無成有終
神興王業天歸帝功
太祖景皇帝室奠獻用大政之舞一章於赫元命
權輿帝文天齊八柱地半三分宗廟觀德笙鏞樂勲
封唐之兆成天下君
代祖元皇帝室奠獻用大成之舞一章帝舞季歴
襲聖生昌后歌有蟜胎炎孕黃天地合德日月齊光
肅邕孝享祚我萬方
高祖神堯皇帝室奠獻用大明之舞一章赤精亂
德四海困窮黃旗舉義三靈會同旱望春雨雲披大
風溥天來祭高祖之功
太宗文武聖皇帝室奠獻用崇德之舞一章皇合
一德朝宗百神削平天下大拯生人上帝配食單于
入臣戎歌陳舞曄曄震震
高宗天皇大帝室奠獻用鈞天之舞一章高皇邁
道端拱無為化懷獯鬻兵戢勾驪禮尊封禪樂盛來
儀合位媧后同稱伏羲
中宗孝和皇帝室奠獻用太和之舞一章退居江
水鬱起丹陵禮物還舊朝章中興龍圖友及駿命恭
膺鳴球香瓚大糦是承
睿宗大聖皇帝室奠獻用景雲之舞一章景雲霏
爛告我帝符噫帝冲德與天為徒笙鏞遥遠俎豆虚
無春秋孝獻迴復此都
文獻通考唐明皇開元十五年𠡠享宗廟差左右丞相
尚書嗣王郡王攝三公行事若人數不足通取諸司三
品已上長官自餘祭享差諸司長官及五品以下清官
唐書禮樂志蕭嵩奏起居舍人王仲丘撰定大唐開元
禮天子親祠者孟春孟夏孟秋孟冬臘享於太廟
開元禮皇帝時享于太廟儀(凡一歲五享謂四孟月及臘宗廟三年一祫以孟冬)
(五年一禘以孟夏及諸享攝事並附)
齋戒
前享有司卜日如常儀皇帝散齋四日於别殿致齋三
日於太極殿服通天冠絳紗袍結佩並如圜丘儀應享
官齋具序例儀(祫禘儀同)
陳設
前享三日尚舍直長施大次於廟東門之外道北南向
尚舍奉御鋪御座守宫設文武侍臣次於大次之後文
官在左武官在右俱南向設諸享官次於齋坊之内(攝事)
(右校清掃内外守宫設享官公卿以下次于齋坊)九廟子孫於齋坊内近南西
向北上文官九品以上於齋坊之南東方南方朝集使
於其南東方南方蕃客又於其南俱每等異位重行
西向北上介公酅公於廟西門之外近南武官九品以
上於介公酅公之南西方北方朝集使於武官之南西
方北方蕃客又於其南俱每等異位重行東向北上(其褒)
(聖侯於文官三品之下諸州使人分方各於朝集使之後攝事無大次及九廟子孫以下至此儀)前享
二日太樂令設宫懸之樂於廟庭如圜丘儀(所異者樹路鼓及設)
(歌鐘歌磬於廟堂上前楹間耳)右校清掃内外前享一日奉禮設御位
於廟東陛東南西向(攝事無御位下倣此)設享官公卿位於東門
之内道南執事者位於其後每等異位俱重行西面以
北為上(攝則公卿位於道北執事位於道南)設御史位於廟堂之下一位
於西南東向一位於東南西向令史各陪其後設奉禮
位於樂懸東北贊者二人在南差退俱西面設協律郎
位於廟堂之上前楹之間近西東向設太樂令位於北
懸之南北向設從享之官位九廟子孫於享官公卿之
南昭穆異位(雖有貴者以齒)文官九品以上位於子孫之南東
方南方朝集使於文官之南東方南方蕃客又於其南
俱每等異位重行西面北上介公酅公位於西門之内
道南武官九品以上於介公酅公之南少西當文官西
方北方朝集使於武官之南西方北方蕃客又於其南
俱每等異位重行東面北上(其褒聖侯於文官三品之下諸州使人分方各位於)
(朝集使之後)設門外位享官公卿以下皆於東門之外道南
每等異位重行北面西上子孫之位於享官公卿之東
少南文官九品以上於子孫之東東方西方朝集使於
文官之東東方南方蕃客又於其東俱每等異位重行
北面西上設介公酅公位於西門之外道南武官九品
以上於介公酅公之西少南西方北方朝集使於武官
之西西方北方蕃客又於其西俱每等異位重行北面
東上(其褒聖侯於文官三品之下諸州使人分方位於朝集使之後攝事無九廟子孫以下至此儀)設
牲榜於東門之外當門西向以南為上設廩犧令位於
牲西南史陪其後俱北向設諸太祝位於牲東各當牲
後祝史各陪其後俱西向設太當卿省牲位於牲前近
北又設御史位於太常卿之西俱南向設罇彛之位於
廟堂之前楹間各於室戶之左北向春夏每室雞彛一
鳥彛一犠罇二象罇二山罍二秋冬每室斝彛一黃彛
一著罇二壺罇二山罍二皆加勺冪(凡宗廟冪皆以黼)皆西上
各有坫焉(祫享設罇彛於廟堂上下每座斝彛一黃彛一犧罇二象罇二箸罇二山罍二在堂上皆)
(於神座之左獻祖太祖高祖高宗罇彛在前楹間北向懿祖代祖太宗中宗睿宗罇彛在戶外南向其壺罇二)
(太罇二山罍四在堂下階間北向西上禘享則雞彛鳥彛餘同祫享)設簋鉶籩豆之位於
廟堂之上俱東側階之北每座四簋居前四簠次之次
以六㽅次以六鉶籩豆為後每座異之(祫禘攝事簋簠㽅鉶與正數半)
(之)皆以南為上屈陳而下設御洗於東階東南亞獻之
洗又於東南俱北向罍水在洗東篚在洗西南肆(篚實以珪)
(瓚巾爵)執罇罍篚冪者各位於罇罍篚冪之後(祫禘儀享日未明五)
(刻太廟令服其服布昭穆之座於戶外自西序以東皇八代祖獻祖宣皇帝皇六代祖太祖景皇帝皇高祖高)
(祖神堯皇帝皇祖高宗天皇大帝座皆北廂南向皇七文武代祖懿祖光皇帝皇五代祖代祖元皇帝皇曾祖太宗)
(聖皇帝皇伯考中宗孝和皇帝皇考睿宗大聖真皇帝座於南廂北向每座皆設黼扆莞席紛純藻席畫純次)
(席黼純左右几)
省牲器
省牲之日午後十刻廟所禁斷行人太廟令整拂神幄
祝史各取毛血每座共實一豆祝史又洗肝於鬱鬯又
取膟膋共實一豆俱置饌所餘並如圜丘(膟膋腸間脂祫禘祝史洗)
(肝於鬱鬯餘並同圜丘儀)
鑾駕出宫
前出宫三日本司宣攝内外各供其職守宫設從享官
五品以上次於承天門東西朝堂如常儀前二日太樂
令設宫懸之樂於殿庭如常儀(駕出懸而不作)享日未明七刻
搥一鼓為一嚴(三嚴時節前一日侍中奏裁)侍中奏開宫殿門及城
門餘並與圜丘儀同唯祭官稱享為異耳
晨祼
享日未明四刻諸享官各服其服太廟令良醖令各帥
其屬入實罇罍(雞彛斝彛及犧罇象罇著罇壺罇之上罇皆實以明水山罍之上罇實以元酒)
(鳥彛黃彛實以鬱鬯犧罇著罇實以醴齊象罇壺罇實以盎齊山罍實以清酒祫禘之罇斝彛及五齊上罇皆)
(實明水山罍上罇實以元酒黃彛實以鬱鬯犧罇實以汎齊象罇實以醴齊著罇實以盎齊壺罇實以醍齊太)
(罇實以沈齊山罍實以清酒)太官令帥進饌者實諸籩豆簋簠未明
三刻奉禮帥贊引引御史博士太廟令史太祝宫闈令
及令史祝史與執罇罍篚冪者入自東門當階間重行
北面西向立定奉禮曰再拜贊者承傳(凡奉禮有詞贊者皆承傳)御
史以下皆再拜訖執罇罍篚冪者各就位贊引引御史
諸太祝詣東陛升堂行掃除於上令史祝史行掃除於
下訖引就位(祫禘及太廟令帥其屬陳瑞物於廟庭大階之西上瑞為前中下相次及伐國所得)
(寳器上次先後亦然俱藉以席攝事不陳瑞物寳器)未明二刻贊引引太廟令太
祝宫闈令詣東陛升堂詣獻祖室入開埳室太祝宫闈
令奉出神主置於座(祫禘則未明二刻陳腰輿於東陛之東每室各二皆西向北上立定)
(贊引引太廟令太祝宫闈令帥内外執事者以腰輿自東陛升詣獻祖室入開埳室太祝宫闈令奉出神主各)
(置於輿出詣座前奉神座訖以次奉出懿祖以下如獻祖儀)訖引太廟令以下次奉
出懿祖次奉出太祖次奉出代祖次奉出高祖次奉出
太宗次奉出高宗次奉出中宗次奉出睿宗神主置於
座如獻祖之儀(皇祖妣以下神主皆宫闈令奉出俱並而處右)訖引太廟令以
下降還本位(攝事贊引各引享官俱就門外位無駕將至下至從享官位儀)駕將至謁
者贊引引享官通事舍人分引九廟子孫從享羣官諸
方客使先至者俱就門外位駕至大次門外迴輅南向
將畢降立於輅右侍中進當鑾駕前跪奏稱侍中臣某
言請降輅俛伏興還侍位皇帝降輅乘輿之大次繖扇
華蓋侍衛如常儀太廟令以祝版奉御署訖近臣奉出
太廟令受各奠於坫通事舍人引文武五品以上從享
之官皆就門外位太樂令帥工人二舞入就位文舞入
陳於懸内武舞立於懸南道西(其升堂座者皆脱屨於下降納如常)謁者
引司空入就位立定奉禮曰再拜司空再拜訖謁者引
司空請東陛升堂行掃除於上降行樂懸於下訖引復
位初司空行樂懸通事舍人謁者贊引各引享官及九
廟子孫從享羣官諸方客使次入就位(攝事無九廟子孫以下至皇帝)
(再拜儀但享官再拜耳)皇帝停大次半刻頃太常博士引太常卿
立於大次門外當門北向侍中版奏外辦皇帝出次華
蓋侍衛如常儀(侍中負寳陪從如式)博士引太常卿太常卿引皇
帝(凡太常卿前導皆博士先引)至廟門外殿中監進鎮珪皇帝執鎮
珪華蓋仗衛停於門外近侍者從入如常皇帝至版位
西向立(每立定太常卿與博士退位於左)太常卿前奏稱請再拜退復
位皇帝再拜奉禮曰衆官再拜在位者再拜(其先拜者不拜)太
常卿前奏(攝事謁者進太尉之左白諸行事凡攝事皆太尉初獻)有司謹具請行
事退復位協律郎跪俛伏舉麾(凡取物者皆跪俛伏而取以興奠物則跪奠訖)
(俛伏而後興)鼓柷奏永和之樂乃以黃鐘為宫大吕為角太
簇為徵應鐘為羽作文德之舞樂舞九成(黃鐘三奏大吕太簇應鐘)
(各再奏)偃麾戛敔樂止(凡樂皆協律郎舉麾工鼓柷而後作偃麾戛敔而後止)太常
卿前奏稱請再拜退復位皇帝再拜奉禮曰衆官再拜
在位者皆再拜太常卿引皇帝詣罍洗太和之樂作(皇帝)
(每行皆如常樂)皇帝至罍洗樂止侍中跪取匜興沃水又侍中
跪取盤興承水皇帝搢鎮珪(凡授物則搢珪奠訖執珪俛伏興)皇帝盥
手黃門侍郎跪取巾於篚興進皇帝帨手訖黃門侍郎
受巾跪奠於篚黃門侍郎又取瓚於篚興進皇帝受瓚
侍中酌罍水又侍中奉盤皇帝拭瓚訖侍中奠盤匜黃
門侍郎受巾奠於篚皆如常太常卿引皇帝樂作皇帝
升自阼階樂止侍中中書令以下及左右侍衛量人從
升(以下太尉皆如之攝事皆升階盥洗酌獻)太常卿引皇帝詣獻祖罇彛所
執罇者舉冪侍中贊酌鬱鬯訖登歌作肅和之樂以圜
鐘之均(自後登歌皆歌圜鐘)太常卿引皇帝入詣獻祖神座前北
向跪以鬯祼地奠之俛伏興太常卿引皇帝出戶(祫禘少同)
(退攝事)北向再拜訖太常卿引皇帝次祼懿祖次祼太祖
次祼代祖次祼高祖次祼太宗次祼高宗次祼中宗次
祼睿宗並如上儀訖登歌止太常卿引皇帝樂作皇帝
降自阼階還版位西向立樂止初羣官拜訖祝史各奉
毛血及肝膋之豆於東門外齋郎奉爐炭蕭稷黍各立
於肝膋之後於登歌止祝史奉毛血肝膋與奉爐炭蕭
稷黍者以次入自正門升自大階諸太祝各迎取毛血
肝膋於階上俱入奠於神座前祝史退立於罇所齋郎
爐炭皆置於室尸外之左其蕭稷黍各置於爐炭下降
自阼階以出諸太祝以取肝出尸燔於爐炭還罇所
饋食
皇帝既升祼太官令出帥進饋者奉饌陳於東門之外
重行西向以南為上謁者引司徒出詣饌所司徒奉獻祖
之俎皇帝既至位樂止大官令引饌入自正門俎初入
門雍和之樂作以無射之均(自後接神之樂堂下皆奏無射)饌至太階樂
止祝史俱進徹毛血之豆降自阼階以出饌升諸太祝
迎引於陛上各設於神前(籩豆蓋冪先徹乃升簋簠既奠却其蓋於下)設訖
謁者引司徒以下降自阼階復位諸太祝各取蕭稷黍
濡於脂燔於爐炭還罇所太常卿引皇帝詣罍洗樂作
皇帝至罍洗樂止皇帝盥手洗爵侍中黃門侍郎贊洗
如晨祼之儀訖太常卿引皇帝樂作皇帝升自阼階訖
樂止太常卿引皇帝詣獻祖罇彛所執罇者舉冪侍郎
贊酌醴齊訖光大之舞作太常卿引皇帝入詣獻祖神
座前北向跪奠爵少東俛伏興太常卿又引皇帝出取
爵於坫酌醴齊訖太常卿又引入諸神座前北面跪奠
爵少西興太常卿引皇帝出戶北面立樂止(祫享樂終八節止諸)
(座皆然)太祝持版進於室戶外之右東面跪讀祝文曰維
某年歲次月朔日子孝曾孫開元神武皇帝諱敢昭告
于獻祖宣皇帝(攝事云謹遣太尉封臣名下倣此)祖妣宣莊皇后張氏
氣序流邁惟時孟春(孟夏孟秋孟冬)永懷罔極伏增遠感謹以
一元大武柔毛剛鬛明粢薌合薌萁嘉蔬嘉薦醴齊恭
修時享以申追慕尚饗讀訖興(以下諸室祝文儀並同祫饗祝云晷度環周歲)
(序云及永懷追慕伏增遠感謹以一元大武柔毛剛鬛明粢薌合薌萁嘉蔬嘉薦汎齊肅雍明獻恭備祫享餘)
(字並同禘享祝云祗薦禘事太祖以下稱臣)皇帝再拜訖又再拜初讀祝文
訖樂作太祝入奠版於神座出還罇所皇帝拜訖樂止
太常卿引皇帝詣懿祖罇彛所執罇者舉冪(攝事太尉詣罇彛所)
(取爵于坫執罇者舉冪太尉酌醴齊他放此)侍中取爵於坫進皇帝受爵侍
中贊酌醴齊訖長發之舞作太常卿引皇帝入詣懿祖
神座前北向跪奠爵少東俛伏興太常卿又引皇帝出
取爵於坫酌醴齊訖太常卿引皇帝入詣神座前北面
跪奠爵少西興太常卿引皇帝出戶北向立樂止太祝
持版進於戶之右東向跪讀祝文曰維某年歲次月朔
日子孝曾孫開元神武皇帝諱敢昭告于懿祖光皇帝
祖妣光懿皇后賈氏讀祝文訖奠版於神座出還罇所
皇帝拜訖樂止太常卿引皇帝詣太祖罇彛所如上儀
大政之舞作祝文曰孝曾孫開元神武皇帝臣諱敢昭
告于太祖景皇帝祖妣景烈皇后梁氏餘如上儀次代
祖大成之舞作祝文曰孝曾孫開元神武皇帝諱敢昭
告于代祖元皇帝祖妣元貞皇后獨孤氏獻訖太常卿
引皇帝詣罇彛所皇帝拜訖樂止太常卿引皇帝詣高
祖罇彛所如上儀大明之舞作祝文曰孝曾孫開元神
武皇帝臣諱敢昭告于皇高祖神堯皇帝祖妣太穆皇
后竇氏訖次太常卿引皇帝詣太宗罇彛所如上儀崇
德之舞作祝文曰孝曾孫開元神武皇帝臣諱敢昭告
于皇曾祖太宗文武聖皇帝曾祖妣文德聖皇后長孫
氏訖次太常卿引皇帝詣高宗罇彛所如上儀均天之
舞作祝文曰孝孫開元神武皇帝臣諱敢昭告于皇祖
考高宗天皇大帝皇祖妣大聖天后武氏訖次太常卿
引皇帝詣中宗罇彛所如上儀酌醴齊文和之舞作祝
文曰孝姪開元神武皇帝臣諱敢昭告于皇伯考中宗
孝和皇帝和思皇后趙氏訖次太常卿引皇帝詣睿宗
罇彛所如上儀景雲之舞作祝文曰孝子開元神武皇
帝臣諱敢昭告于皇考睿宗大聖真皇帝皇妣昭成皇
后竇氏訖興皇帝再拜又再拜初讀祝文訖樂作太祝
入奠版於神座出還罇所皇帝拜訖曲終樂止太常卿
引皇帝詣東序西向立夀和之樂作皇帝獻將訖謁者
引司徒詣東階升立於楹間北面東上皇帝獻訖諸太
祝各以爵酌上罇福酒合置一爵一太祝持爵授侍中
侍中受北向進皇帝再拜受爵跪祭酒啐酒奠爵俛伏
興諸太祝各帥齋郎持俎進太祝减神座前三牲胙肉
(各取前脚苐二骨)加於俎又以籩豆取稷黍還罇所以胙肉各
置一俎上以飯共置一籩以飯授司徒司徒奉進皇帝
受以授左右太祝又以胙肉授司徒司徒受俎以次進
皇帝每受以授左右謁者引司徒降復位皇帝跪取爵
遂飲卒爵侍中進受虚爵以授太祝太祝受爵復於坫
皇帝俛伏興再拜樂止太常卿引皇帝樂作皇帝降自
阼階還版位西向立樂止文舞出鼓柷作舒和之樂出
訖戛敔樂止武舞入鼓柷作舒和之樂立定戛敔樂止
初皇帝將復位謁者引太尉詣罍洗盥手洗爵訖謁者
引太尉升自阼階(攝事則太尉將復位謁者引太常卿下放此)詣獻祖罇彛
所執罇者舉冪太尉酌盎齊武舞作謁者引太尉入詣
獻祖神座前北向跪奠爵少東興謁者引太尉出戶北
向再拜謁者又引太尉取爵於坫酌盎齊訖謁者引入
詣神座前北向跪奠爵少西訖興謁者引太尉出戶北
向再拜謁者引太尉次詣懿祖罇彛所取爵於坫執罇
者舉冪太尉酌盎齊謁者引太尉入詣懿祖神座前北
向跪奠爵少東興謁者引太尉出戶北向再拜謁者又
引太尉取爵於坫酌盎齊訖謁者引入詣神座前北向
跪奠爵少西訖興謁者引太尉出戶北向再拜訖謁者
引太尉次獻太祖次獻代祖次獻高祖次獻太宗次獻
高宗次獻中宗次獻睿宗並如上儀訖謁者引太尉詣
東房西向立諸太祝各以爵酌罍福酒合置一爵一太
祝持爵進太尉之左北向立太尉再拜受爵跪祭酒遂
飲卒爵太祝進受虚爵復於坫太尉興再拜謁者引太
尉降復位初太尉獻將畢謁者引光禄卿(攝事同)詣罍洗
盥洗升酌盎齊終獻如亞獻之儀訖引光禄卿降復位
武舞止登歌作雍和之樂諸太祝各入室徹豆還罇所(徹者)
(籩豆各一少移於故處)登歌止奉禮曰賜胙贊者唱衆官再拜在
位者皆再拜(已飲福者不拜)永和之樂作太常卿前奏稱請再
拜退復位皇帝再拜奉禮曰衆官再拜在位者皆再拜
樂一成止太常卿前奏禮畢太常卿引皇帝還大次樂
作皇帝出門樂止殿中監受鎮珪華蓋侍衛如常儀通
事舍人謁者贊引各引享官及九廟子孫從享羣官諸
方客使以次出贊引引御史太祝以下俱復執事位立
定奉禮曰再拜御史以下皆再拜贊引引出工人二舞
以次出太廟令與太祝宫闈令納神主如常儀其祝版
燔於齋坊
鑾駕還宫(如圜丘儀)
文獻通考二十三年令今後有大祭宜差丞相特進少
保少傅尚書賓客御史大夫攝行
二十五年勅太廟每至五饗之日應攝三公令中書門
下及丞相師傅尚書御史大夫嗣王郡王中㨂擇德望
高者通攝餘司不在差限
二十七年制宗廟致敬必先於如在神人所依無取於
非族其應太廟五享宜於宗子及嗣郡王中㨂擇有德
望者令攝三公行事其異姓官更不須差攝
通典天寳三載詔頃四時有事於太廟兩京同日告享
雖卜吉辰俱遵上日而義深如在禮或有乖自今以後
西京宜各别擇吉日告享
五載詔祭神如在傳諸古訓以多為貴著自禮經膟膋
之儀蓋昔賢之尚質甘旨之品亦孝子之盡誠既切因
心方資慶禮其以後享太廟每室加常食一牙盤仍令
所司務盡豐潔
唐書元宗本紀天寳六載正月丁亥享於太廟
舊唐書禮儀志天寳九載十一月制承前宗廟皆稱告
享自今已後每親告獻太清太微宫改為朝獻有司行
事為薦獻親告享宗廟改為朝享有司行事為薦享諸
事告宗廟並改為奏
唐書元宗本紀天寳十載正月壬辰朝獻於太清宫癸
巳朝享於太廟十三載二月癸酉朝享於太廟
肅宗本紀至德二載九月復京師享於太廟哭三日
乾元二年四月甲寅朝享於太廟
代宗本紀廣德二年二月甲戌朝享於太廟
德宗本紀貞元九年十一月甲申朝享於太廟
文獻通考貞元九年太常博士韋彤裴堪等議曰謹案
禮經前代故事宗廟無朔望祭食之儀園寢則有朔望
上食之禮國家自貞觀至開元修定禮令皆遵舊典至
天寳十一年閏三月初别令尚食朔望進食於太廟自
太廟以下每室奠饗其進奠之儀内官主之在臣禮司
並無著令或云當時祀官王璵不本禮意妄推緣生之
義請用宴私之饌此則可薦於寢宫而不可瀆於太廟
一時之制久未變更至今論禮者貶王璵之議伏奉今
月八日進止其朔望進食令宗正與太常計會辦集者
謹案禮祭統云夫祭者非外至者也自中出生於心也
心怵而奉之以禮由是牲牢有定制籩豆有常數罄天
生地長之物極昆虫草木之異苟可薦者莫不咸在先
王以此饗宗廟交神明全孝敬也若生之食飲膳羞八
珍百品可嗜之饌隨好所遷美脆旨甘皆為褻味先王
以此宴賓客接人情示慈惠也則知薦享宴會於文已
殊聖人别之以異為敬今若以熟食薦太廟恐違禮本
又祭義曰祭不欲數數則煩煩則不敬祭不欲疏疏則
怠怠則忘是故礿祠烝嘗感時致饗此聖人俯就之中
制也今園寢每月二祭不為疏也太廟每歲五享不為
數也則人臣執事在疏數之間得盡其忠也若令牲牢
俎豆之司更備膳羞盤盂之饌朔日月半將以為常環
四時之中雜五享之禮為數既甚黷亦隨之雖曰不然
臣不信也夫聖王之制必師於古訓不敢以孝思之極
而過於禮不敢以肴饍之多而褻於味伏願陛下遵開
元萬代之則省天寳權宜之制園寢之上得極珍羞宗
廟之中請依正禮臣等忝司禮職敢罄愚衷上令宣示
宰臣等曰此禮已經先帝所定朕未敢遽有改移待更
商量期於允當至元和十四年太常丞王涇上疏請去
太廟上食曰伏以太廟之饗籩豆牲牢三代之通禮是
貴誠之義園寢之奠改用常饌秦漢之權制乃食味之
道也今朔望上食於園寢循秦漢故事斯為可矣若朔
望上食於太廟豈非用常褻味而貴多品乎且非禮所
謂至敬不饗味而貴氣臭也况祭器不設俎豆祭官不
命三公執事者唯宫闈令與宗正卿而已謂之上食可
也安得以為祭乎且時饗於太廟有司攝事祝文曰孝
曾孫皇帝臣某謹遣太尉臣名敢昭告於高祖神堯皇
帝祖妣太穆皇后竇氏時維孟春永懷罔極謹以一元
太武柔毛剛鬛明粢薌合薌萁嘉蔬嘉薦醴齊敬修時
饗以申追慕尚饗此祝詞也前饗七日質明太尉誓百
官於尚書省曰某月某日時享於太廟各揚其職不供
其事國有常刑凡陪享之官散齊四日致齊三日然後
乃可以為祭也宗廟之禮非敢擅議雖有知者其誰敢
言故六十餘年行之不廢今聖朝以弓矢既櫜禮樂為
大故下百僚始得詳議臣等以為貞觀開元禮並無太
廟上食之禮以禮斷情罷之可也至若陵寢上食採國
語禮記日祭月祭之詞因秦漢之制循而存之以廣孝
道也如此則經義可據故事不遺大禮既明永息異論
中書舍人武儒衡議曰謹案開元禮太廟九室每年惟
五饗六告祭用牲牢俎豆而已劉歆祭議曰大禘則終
王壇墠則歲貢二祧則時享曾高則月祀祖禰則日祭
國語云王者日祭月享時類歲祀此則往古之明徵國
朝之顯據蓋日祭者薦新也言物有可薦則薦之不必
卜擇時也故叔孫通云古有嘗果今櫻桃方熟可以為
獻由是惠帝取以薦宗廟是不卜日矣當叔孫通之言
且曰有嘗果足明古禮非漢制也月享者告朔也論語
子貢欲去告朔之餼羊孔子以為不可則告朔必具牲
牢明矣春秋又譏閏月不告朔猶朝於廟此則月祭殷
周已降皆有之也薦園寢者始於秦代漢氏因之而又
改人君三年之制以日易月喪紀既以二十七月而除
則朔望奠酹不復親執故既葬之後移之園陵又諸陵
祠殿月遊衣冠取象平生務從豐潔所以陵寢朔望上
食與太廟日祭月享本旨不同今王涇所引太廟同日
時設祭以為越禮臣竊謂王涇但宜論太廟陵寢朔望
奠祭可廢之旨不當以用日時為議何者漢宗廟園陵
一百六十七所郡國祠祝豈不與宗廟同日同時者乎
在禮既祭於室又繹於祊蓋廣乎求神者也則宗廟陵
寢嘗礿同時理固無害又韓臯引漢官儀古不墓祭臣
據周禮冡人之職凡祭墓則為之尸古亦墓祭但與漢
家陵寢不同耳安得謂之無哉臣以為陵廟近也親親
也朔望奠獻尚潔務豐宜備常膳以廣孝也宗廟遠也
尊尊也禘祫時享告朔薦新宜從古制以正禮也唯太
廟望祭無所本據蓋異時有司因陵寢有朔祭望祭以
為宗廟亦合行之不知宗廟朔祭乃告朔也臣以為宜
罷此耳事竟不行
蕙田案韋裴議是
唐書憲宗本紀元和二年正月庚寅朝享於太廟
穆宗本紀長慶元年正月庚子朝享於太廟
册府元龜長慶元年正月己亥朔備法駕親薦獻於太
清宫遂齋於太廟庚子享太廟至順宗憲宗二室上歔
欷流涕侍臣從官皆感動禮畢復齋於郊壇行宫
舊唐書音樂志享太廟樂章十四首
元宗至道大聖大明孝皇帝室奠獻用廣運之舞一
章(司徙兼中書令汾陽郡王郭子儀撰)於赫皇祖昭明有融惟文之德
惟武之功河海静謐車書混同虔恭孝饗穆穆元風
肅宗文明武德大聖大宣孝皇帝室奠獻用惟新之
舞一章(吏部尚書平章事彭城郡公劉晏撰)漢祚惟永神功中興風
驅氛祲天覆黎烝三光再朗庶績其凝重熙累葉景
命是膺
皇帝飲福受脤用福和一章(福和以下八章張說撰)備禮用
樂崇親致尊誠通慈降敬徹愛存獻懷稱夀啐感承
恩皇帝孝德子孫千億大包天域長亘不極
送文舞出迎武舞入用舒和一章六鐘翕協六變
成八佾倘佯八風生樂九韶兮人神感美七德兮天
地清
亞獻終獻行事武舞用凱安四章瑟彼瑶爵亞惟
上公室如屏氣門不容躬禮殷其本樂執其中聖皇
永慕天地幽通禮匝三獻樂遍九成降循軒陛仰
欷皇情福與仁合德因孝明百年神畏四海風行
緫緫干戚填填鼓鐘奮揚增氣望作為容離若鷙鳥
合如戰龍萬方觀德肅肅邕邕烈祖順三靈文宗
威四海黃鉞誅羣盗朱旗掃多罪戢兵天下安約法
人心改大哉干羽意長見風雲在
徹豆登歌一章上笙磬徹豆籩廓無響窅八元主
在室神在天情餘慕禮罔愆喜黍稷屢豐年
送神用永和一章𦕈嘉樂授靈爽感若來思如往
休氣散迴風上返寂寞還惚恍懷靈駕結空想
代宗睿文孝武皇帝室奠獻用保大之舞一章(尚父郭子)
(儀撰)於穆文考聖神昭彰簫勺羣慝含光遠方萬物
茂遂九夷賓王愔愔雲韶德音不忘
德宗神武孝文皇帝室奠獻用文明之舞一章(尚書左丞)
(平章事鄭餘慶撰)開邸除暴時邁勛尊三元告命四極駿
奔金枝翠葉煇燭瑶琨象德億載貽慶湯孫
順宗至德大聖大安孝皇帝室奠獻用大順之舞一
章(中書侍郎平章事鄭絪撰)於穆時文受天明命允恭元默化
成理定出震嗣德應乾傳聖猗歟緝熙千億流慶
憲宗聖神章武孝皇帝室奠獻用象德之舞一章(中書)
(侍郎平章事叚文昌撰)肅肅清廟登顯至德澤周八荒兵定
四極生物咸遂羣盗滅息明聖欽承子孫千億
郭茂倩樂府唐享太廟樂章
穆宗用和寧之舞(牛僧孺造)湜湜頎頎融昭德輝不紐
不舒貫成九圍武烈文經敷施當宜纂堯付啟億萬
熙熙
武宗用大定之舞(李回造)受天明命敷佑下土化時
以儉衛文以武氛消夷夏俗臻往古億萬斯年形於
律吕
宣宗舞(有舞詞而名不傳夏侯孜造)於鑠令主聖祚重昌興起
教義申明典章俗尚素樸人皆樂康積德可報流慶
無疆
懿宗舞(有舞詞而名不傳蕭倣造)聖祚無疆慶傳樂章金枝繁
茂玉葉延長海瀆常晏波濤不揚汪汪美化垂範今
王
昭宗用咸寧之舞於鑠丕嗣惟帝之光羽籥象德
金石薦祥聖系無極景命永昌神降上哲惟天配長
唐書敬宗本紀寳歴元年正月庚戌朝享于太廟
文宗本紀太和三年十一月癸巳朝享于太廟
武宗本紀會昌元年正月庚辰朝享于太廟五年正
月庚戌朝享於太廟
宣宗本紀大中元年正月癸丑朝享於太廟
懿宗本紀咸通元年十一月丙子朝享於太廟
僖宗本紀乾符二年正月庚寅朝享於太廟
文德元年二月庚寅謁於太廟
禮樂志黃巢陷京師焚毁宗廟而僖宗出奔神主法物
從行皆為賊所掠巢敗復京師素服哭於廟而後入
右唐廟享
五代史梁本紀太祖開平三年正月庚寅享於太廟
十月享於太廟
唐本紀莊宗同光二年正月丁卯朝獻於太微宫戊辰
享於太廟
明宗長興元年二月甲寅享於太廟
周本紀太祖廣順三年十二月乙亥享於太廟
右五代廟享
五禮通考卷九十一
