五禮通考卷一百四十七
刑部尚書秦蕙田撰
嘉禮二十
飲食禮(為人後附)
禮記曾子問孔子曰宗子為殤而死庶子弗為後也(注族)
(人以其倫代之明不序昭穆立之廟其祭之就其祖而已代之者主其禮疏以其未成人庶子不得代為之)
(後庶子既不為後宗子禮不可闕族人以其倫軰與宗子昭穆同者代之此為大宗族人但是宗子兄弟行無)
(親疎皆得代之知此是指大宗者以何休公羊注云小宗無子則絶大宗無子則不絶重適之本也)
徐氏乾學曰此庶子即宗子之弟也蓋言宗子殤沒
庶子即為父後不必為宗子後故云庶子弗為後也
若依注疏之言則是父有親子反舍之不立而别立
他人之子盡以己之世爵禄産授之此豈近于人情
耶且有宗子則宗子為後宗子夭則庶子為後此理
之必然也豈有庶子不可為父後而反以族人代宗
子為後乎難者曰此庶子既不為殤後小記何以有
為殤後之文不知小記本文上言男子冠而不為殤
下即繼之曰為殤後者以其服服之則彼之所謂殤指
已冠婚者而言此之所謂殤指未冠婚者而言已冠
婚者得以立後未冠婚者不得立後故記文有不同
也又何疑乎
晉書文六王傳城陽哀王兆字千秋十歲而夭武帝
踐阼詔曰亡弟千秋有夙成之質不幸早亡其以皇
子景度為千秋後雖非典禮亦近世之所行且以述
先后本旨也於是追加封諡景度薨復以第五子憲
繼哀王後薨復以第六子祗為東海王繼哀王後薨
又封第十三子遐為清河王以繼兆後
遼東悼惠王定國年三歲薨咸寧初追加封諡以齊
王攸長子蕤為嗣
廣漢殤王廣德年二歲咸寧初追加封諡以齊王第
五子贊紹封薨更以第二子實嗣
武十三王傳毗陵悼王軌二歲而夭以楚王瑋子義
嗣
始平哀王裕年七歲薨以淮南王允子廸嗣
蕙田案殤子立後其情有二一是寵愛其子
思念不忘於是為之冥婚立後封爵贈諡建
廟立碑以為榮寵若晉書所載是也其失也
愚一是兄弟子行中已無應繼之人惟孫行
尚有支子又恐無子立孫則其孫有祖而無
父于是強借夭殤之子或别立兄弟夭殤之
子爲子而後以孫繼之其失也詐夫殤無為
父之道必以立後為厚之未見其為厚也孫
有後祖之義必以無父而諱之未見其可諱
也是皆明禮者所不為也
又案以上為殤子立後
禮記射儀孔子射於矍相之圃蓋觀者如堵牆射至於
司馬使子路執弓矢出延射曰僨軍之將亡國之大夫
與(音義與音預)為人後者不入其餘皆入(注與猶竒也後人者一人而已既有)
(為者而往竒之是貪財也配疏謂有人無後既立後訖此人復往竒之竒謂合之外復有竒隻也)
舊唐書盧簡辭傳無子以弟簡求之貽殷元禧入繼
貽殷終光禄少卿元禧登進士第終國子博士
宋史留從效世家從效無子以兄從願之子紹錤紹
鎡為子
劉敞與為人後議孔子射於矍相之圃子路誓客曰
僨軍之將亡國之大夫與為人後者不入其餘皆入
蓋去者半敢問何如斯謂之與為人後矣與之也者
干之也求之也庶子奪其宗非干歟適子不為族人
後適子而後其族非干歟諸父諸兄尊也諸弟倫也
義不可以為後非干歟禮不後異姓異姓而為人子
非干歟庶子而奪其宗則簒其祖也適子而後其族
則輕其親也諸父諸兄諸弟而後其子兄弟則亂昭穆
也異姓而後於人則背其姓也當周之衰僨軍之將
亡國之大夫與為人後者蓋多此仲由所惡也或
曰昔之言禮與子異曰然昔之言禮者以為人有後
矣而又往與之者也有後人而又往與之是兩後矣
安見有兩後者歟且人惟無後故求後焉未有有後
而又求副焉者也此非子路之指或曰立後者立族
人族人既為人之後矣而晚父有子立族人歟立子
歟曰諸侯將立後必告於天子而見於祖大夫將立
後必告於諸侯而見於祖傳為人後者為之子也降
其私親所以重之也故有子則反苛代匱而已非立
後也
(呂柟春官外署語胡林問射禮延射云敗軍之將亡穆國之大夫與為人後者不得入夫為人後者自是昭)
(應繼不得已而為之何以與敗軍之將亡國之大夫等先生曰此為人後當是異姓飬子之類背父離母)
(失其家矣與敗軍亡國者又何異也若同姓為後禮經有明徵矣周璞曰注疏謂與為求先生曰此說更)
(明可見古注疏不可不讀)
(朱氏國禎曰射禮敗軍之將亡國之大夫與為人後者不得入敗亡之恥莫甚焉不入固宜為人後者亦)
(如之何故馮文所云賤夫妄為者也然則宜為後者當入矣蓋射本觀德德以孝為先既為人後則本生)
(父母不得執三年喪人子之心何安而敢上觀德之場乎先王蓋以教孝也由是觀之為人後者當列不)
(幸之科矣馮又曰非大宗非賢非德而後之皆曰妄棄其親而親人幾於禽獸吁何至若是之甚其不妄)
(者豈無十之四乎或者馮公有感之言不可為據)
蕙田案一人二後情事亦有不同其争奪承
繼以兩立為解紛者其為貪利喪行不待言
矣亦有富貴之家己雖無子而樂見子孫之
蕃盛此其意亦無大惡然於情理有不可者
蓋我既無子而兄弟以子後之此存亡繼絶
之大德非常破格之義舉聖人之所甚重也
今乃一之不足而至于再于彼于此可以唯
吾所欲立其視己之衣食貲財為甚重而視
人之以子後己為甚輕于情于理其可安乎
又有貧富不均誼敦手足見兄弟之多男而
多取之以紓其累者此尤近于美意然不思
兄弟之子猶子兄弟貧窘而我獨豐盈飲之
食之教之誨之皆伯叔父分中之事也何必
斤斤焉使舍其父而父我然後可以施其撫
育何其隘而私乎且彼兄弟之子並無干求
争奪之心而自兩後並立之後旁觀之人皆
以為與為人後而卑鄙之是愛之適以害之
也既不以禮自處又不以禮處人亦何所取
意而為之也哉注疏與劉氏說不同其義一
也當並存之
又案以上一人立二後
漢書張安世傳兄賀有一子早死無子子安世小男
彭祖(師古曰言養以為子)封陽都侯賀有孤孫覇年七歲拜散
騎中郎將賜爵關内侯
蕙田案上言無子謂賀無子孤孫即早死之
子所生非無孫矣夫立後所以繼絶也不絶
而取人為後則與義男養子何異取者受者
皆失之矣
又案以上有孫復立子
春秋成公十五年春王三月乙巳仲嬰齊卒公羊傳
仲嬰齊者何公孫嬰齊也公孫嬰齊則曷為謂之仲嬰
齊為兄後也為兄後則曷為謂之仲嬰齊為人後者爲
之子也爲人後者為其子則其稱仲何孫以王父字為
氏也然則嬰齊孰後後歸父也歸父使於晉而未反何
以後之叔仲惠伯傅子赤者也文公死子幼公子遂謂
叔仲惠伯曰君幼如之何願與子慮之叔仲惠伯曰吾
子相之老夫抱之何幼君之有公子遂知其不可與爲
謀退而殺叔仲惠伯殺子赤而立宣公宣公死成公幼
臧宣叔者相也君死不哭聚諸大夫而問焉曰昔者叔
仲惠伯之事孰為之諸大夫皆雜然曰仲氏也其然乎
於是遣歸父之家然後哭君歸父使乎晉還自晉至檉
聞君薨家遣墠帷哭君成踊反命於介自是走之齊魯
人徐傷歸父之無後也於是使嬰齊後之也
胡傳嬰齊者公子遂之子公孫歸父之弟也歸父出
奔齊魯人徐傷其無後也于是使嬰齊後之故書曰
仲嬰齊此可謂亂昭穆之序失父子之親者以後歸
父則弟不可為兄嗣以後襄仲則以父字為氏亦非
矣
(杜氏預曰嬰齊襄仲子歸父弟宣十八年逐東門氏既而使嬰齊紹其後曰仲氏)
(徐氏乾學曰卿大夫以下繼世與天子不同天下不可一日無天子國不可一日無君是故繼嗣不立則)
(取于旁支以弟後兄可也以兄後弟可也甚至以叔後姪古亦為之君之生存既以盡臣其諸父昆弟身)
(沒而旁支入繼必為之服斬衰既為之服斬衰即以祖禰事之可也大夫則不然以别子為祖亦不能臣)
(其宗族繼世相傳以宗法齊之而已春秋之法大夫以罪廢逐不得入宗廟即思其先世而為之立後亦)
(直以廢逐者之兄弟代主大宗之祀世及相傳而不及於廢逐者之子姪正所以嚴昭穆之序也魯子叔)
(孫氏嘗逐僑如而立其弟豹矣於臧氏嘗逐紇而立其兄爲矣于東門氏則逐歸父而立嬰齊其事正同)
(不聞豹禰僑如為禰紇而顧必以嬰齊禰歸父此魯人之剏舉也其意若謂吾逐歸父以其父故父罪之)
(大不可後寧後其子爾乃不自知其已大悖典制矣故何氏以為亂昭穆之序失父子之親胡氏以為弟)
(不可爲兄後父字不可為氏真不易之論也然則魯人之處此宜何如曰歸父固宗子又一時所稱賢大)
(夫也左氏公榖皆以書其出奔為善之魯人既察其無罪而為之立後則自有宗法在不得復同於廢逐)
(之臣矣禮曾子問篇曰若宗子有罪居於他國庶子為大夫其祭也祝曰孝子某使介子某執其常事攝)
(主不厭祭不旅不假不綏祭不配又曰宗子去在他國庶子無爵而居者望墓為壇以時祭若宗子死告)
(於墓而後祭于家宗子死稱名不言孝身沒而已蓋卿大夫家乃宗法所自始其禮固甚嚴也使歸父有)
(子當直立之無子則當立嬰齊之子嬰齊又無子則當使為攝主以待其子之生季孫有疾命正常曰南)
(孺子之子男也則以告而立之女也則肥也可季孫卒康子即位既葬康子在朝正常以告康子請退此)
(卿大夫之庶子攝位以待宜立者之生之證也)
魏書文成五王傳河間王若未封而薨詔京兆康王
子太安為後太安與若爲從弟非相後之義廢之以
齊郡王珍繼
蘇淑傳淑字仲和武邑人也立性敦謹頗涉經傳兄
夀興坐事為閹官後為河間太守賜爵晉陽男及夀
興將卒遂冐養淑為子
舊唐書淮陽王道元傳無子詔封其弟道明為淮陽
王以奉道元之祀
宋史李筠世家城陷筠將赴火妾劉欲俱死筠以其
有娠麾令去守節(筠子)既購得之果生子焉守節無子
以劉氏所生之弟為嗣
王欽若傳欽若子從益無子以叔二子為後
(袁氏世範同姓之子昭穆不同亦不可以為後鴻雁微物猶不亂行人乃不然至以叔拜姪於理安乎况)
(啟争端設不得已養弟飬姪孫以奉祭祀惟當撫之如子以其財産與之受所養者奉所養如父母如古)
(人為嫂制服如今世為祖承重之意而昭穆不亂亦無害也)
大清律若立嗣雖係同宗而尊卑失序者罪亦如之(如立)
(異姓杖六十)其子亦歸宗改立應繼之人
蕙田案仲嬰齊以弟後兄千古未有不知其
非者而近世士民之家猶有紊亂名分以弟
繼兄者何歟大都長子早亡理當立後則此
一分家産屬之他人不若取一幼子畀其寡
婦為子則我之家産仍是我子所有但知取
後於人則我子少一分財産不思人來後我
則我家添一分子孫此大惑也若人以子少
則富未聞多子之家留其一而其餘推以與
他人者是愛子之心無異貧與不貧不暇計
也獨至立後繼絶則雖親兄弟孫猶忍弗能
予而寧以幼子當之不知幼子固我子也而
冡適則已絶矣是謂惜財産而甘為絶戸也
豈不謬哉
又案以上以弟後兄
舊唐書德宗諸王傳文敬太子謜順宗之子德宗愛
之命為子
宋史陳洪進世家子文顯文顥文顗文頊文頊本文
顯子初洪進在泉妙有相者言一門受禄當至萬石
時洪進與三子皆領州郡而文頊始生乃以文頊為
子欲應其言
蕙田案孫之於祖可謂親矣何必改稱為子
乃爲親愛乎不能加親於孫而適使之絶於
父也有是理乎
又案以上名孫為子
晉書司馬彪傳彪字紹統高陽王睦之長子也出後
宣帝弟敏少篤學不倦然好色薄行為睦所責故不
得為嗣雖名出繼實廢之也彪由此不交人事而專
精學習故得博覽羣集終其綴集之務
蕙田案睦父進為敏兄且身列諸侯王則彪
乃繼祖之適孫也敏雖無子而兄弟之子固
不乏人睦以愛憎之私妄將適子後敏長幼
昭穆皆所不顧人之愚昧一至此乎
又案此以長房適子為幼房後
魏書胡叟傳年八十而卒無子無有家人營主凶事
者胡始昌迎而殯之於家葬於墓次即令一弟繼之
襲其爵始復男虎威將軍叟與始昌雖為宗室不相
好附于其存也往來乃簡及亡而收恤至厚議者以
為非必敦衰疎宗或緣求利品秩也
宋史李至傳至七歲而孤鞠於飛龍使李知審家及
貴即逐其養子以利其資知審因之亦至右金吾衛
大將軍
(癸辛雜識止安陳公振字震亨居吳門無子有同姓昌世者為人端慤每加敬愛因延之家塾常從容與)
(言命繼之事且託之訪歴久未有所啟問之以難其人爲對則曰得如子者乃佳昌世皇恐不敢當又久)
(之問如初昌世謝未敢輕有所進乃曰如此則無出于子矣昌世固辭不敢強之再三乃勉承命後因語)
(及曩嘗夢謁家廟覺有拜於後者顧視則昌世也此意遂决昌世以其澤入仕嘗倅三州攝郡於公帑纖)
(毫無所取穆陵聞之擢為郎淳祐間事也)
(北溪字義在今世論之立同宗又不可泛蓋姓出于上世聖人之所造正所以别生分類自後有賜姓匿)
(姓者又皆混雜故立宗者又不可恃同姓為憑湏擇近親有來歴分明者立之則一氣所感父祖不至失)
(祀)
蕙田案同姓而不知世系所出猶異姓也夫
虞有出於帝舜者爲嬀姓有出於虞仲者爲
姬姓曹有出於振鐸者爲姬姓有出於邾婁
者爲曹姓後世之姓與古初之姓有名異而
實同或字同而實異安在其可以爲後乎
又案此以同姓非宗爲後
春秋襄五年夏叔孫豹鄫世子巫如晉公羊傳外相
如不書此何以書爲叔孫豹率而與之俱也叔孫豹則
曷爲率而與之俱蓋舅出也(何注巫者鄫前夫人襄公母姊妹之子也俱莒外孫)
(故曰舅出)莒將滅之故相與往殆乎晉也(注殆疑疑讞于晉齊人語)莒將
滅之則曷爲相與往殆乎晉取後乎莒也其取後乎莒
奈何莒女有爲鄫夫人者蓋欲立其出也(注時莒女嫁為鄫後夫人)
(夫人無男有女還嫁之于莒有外孫鄫子愛後夫人而無子欲立其外孫書者善之得為善者雖揚父之惡救)
(國之滅者可也)
秋公會晉侯宋公陳侯衛侯鄭伯曹伯莒子邾婁子滕
子薛伯齊世子光吳人鄫人於戚公羊傳吳何以稱
人(注據上善稻之會不稱人)吳鄫人云則不辭(注方以吳抑鄫國故進吳稱人何以抑鄫)
(者經書莒人滅鄫又與巫訴晉當存惡鄫文必以吳者夷狄尚知父死子繼故以甚鄫也)
襄六年莒人滅鄫(公羊何注莒稱人者莒公子鄫外孫稱人者從莒無大夫也言滅者以異)
(姓為後莒人當坐滅也不月者取後于莒非兵滅祀榖梁范注莒是鄫甥立以爲後非其族類神不歆其故)
(言滅)榖梁傳非滅也(注非以兵滅)中國日卑國月夷狄時鄫
中國也而時非滅也家有既亡國有既滅(注滅猶亡亡猶滅家立異)
(姓為後則亡國立異姓為嗣則滅既盡也)滅而不自知由别之而不别也莒
人滅鄫非滅也立異姓以蒞祭祀滅亡之道也(楊疏言鄫所以)
(滅者立嗣須分别同姓而鄫不别也)
胡傳或曰鄫取莒公子為後罪在鄫子不在莒人春
秋應以梁亡之例而書鄫亡不當但責莒人也今直
罪莒舍鄫何哉曰莒人之以其子為鄫後與黃歇進
李園之妹於楚王吕不韋獻邯鄲之姬于秦公子其
事雖殊其欲滅人之祀而有其國則一也春秋所以
釋鄫而罪莒歟以此防民猶有以韓謐爲世嗣昏亂
紀度如郭氏者
(李氏廉曰滅鄫之說先儒所以不取左氏者豈非以昭四年復有魯取鄫之文故以此為非實滅乎趙子)
(案其事情以爲莒人以兵破鄫立其子使守之而爲附庸其子又鄫之外甥令奉鄫祀然神不歆非類是)
(使鄫絶祀故須書滅公榖但傳得立鄫甥守祀之說而不知事實耳莒今滅為附庸後魯取之故復書取)
(也究此則三傳亦互相通此恐得其實)
(三傳拆諸徐徤菴曰汪氏云鄫無後而以莒之子為後鄫未嘗無後也㐮五年經稱鄫世子巫是知其立)
(巫為後告於大國者也舍衆著之適長而暱於牀第之情迎異姓為後其罪浮於賈充軰遠矣先王之制)
(禮也大宗無後者為之置後今鄫本有後也而反立異姓以爲後何爲而不滅亡與按律乞養異姓義子)
(以亂宗族者杖六十若以子與異姓人為嗣者罪同其子歸宗此乞養異姓子亦言無後者耳若鄫莒之)
(事又律文所不載當從重科斷者也)
三國志馬忠傳忠字德信少養外家姓狐名篤後乃
復姓改名忠
王平傳平字子均本養外家何氏後復姓王
朱然傳然字義封治姊子也本姓施氏初治未有子
然年十三乃啟策乞以爲嗣
魏氏春秋陳矯本劉氏子出嗣舅氏而婚于本族徐
宣每非之庭議其闕太祖惜矯才量欲擁全之乃下
令曰喪亂以來風教凋薄謗議之言難用褒貶自建
安五年以前一切勿論其以斷前誹議者以其罪罪
之
晉書陳騫傳騫父矯魏司徒矯本廣陵劉氏為外祖
陳氏所養因而改焉
賈充傳充無嗣及薨充婦郭槐輙以外孫韓謐為黎民
子(充子黎民三歲死)奉充後郎中令韓咸中尉曹軫諫曰禮
大宗無後以小宗支子後之無異姓爲後之文無令
先公懷腆后土良史書過豈不痛心槐不從咸等上
書求改立嗣不報槐遂表陳是充遺意詔曰太宰魯
公充崇德立勲勤勞佐命背世殂殞每用悼心又胤
子早終世嗣未立古者列國無嗣取始封支庶以紹
其統而近代更除其國至於周之公旦漢之蕭何或
預建元子或封爵元妃蓋尊顯勲庸不同常例太宰
素取外孫韓謐為世子黎民後吾退而斷之外孫骨
肉至近推恩計情合於人心其以謐爲魯公世孫以
嗣其國自非功如太宰始封無後皆不得以為例
秦秀傳充薨秀議曰充舍宗族弗授而以異姓爲後
悖禮溺情以亂大倫昔鄫養外孫莒公子為後春秋
書莒人滅鄫聖人豈不知外孫親耶但以義推之則
無父子耳又案詔書自非功如太宰始封無後如太
宰所取必已自出如太宰不得以爲比然則外孫爲
後自非元功顯德不之得也天子之禮蓋可然乎絶
父祖之血食開朝廷之禍門諡法昏亂紀度曰荒請
諡荒公不從
魏書高崇傳崇字積善父潛顯祖初歸國賜爵開陽
男居遼東詔以沮渠牧犍女賜潛爲妻封武威公主
拜駙馬都尉加寧遠將軍卒舅氏坐事誅公主痛本
生絶嗣遂以崇繼牧犍後改姓沮渠景明中啟復本
姓襲爵
舊唐書李叔明傳本姓鮮于氏大歴末有閬州嚴氏
子上疏稱叔明少孤養子於外遂冐姓焉請復之詔
從焉叔明初不知其從外氏姓意醜其事遂抗表乞
賜宗姓代宗以戎轅寄重許之仍寘嚴氏子于法
宋史葉夢鼎傳本陳待聘之子七歲後於母族
蕙田案異姓為後固爲非禮然直書不諱則
本系尚明傳中言召赴行在丁本生母憂蓋
與爲伯叔後者同行出降之禮此是當時父
命使然倘葉氏無後可立而待聘别自有子
固不容自復本宗而視葉之絶嗣也若諱言
非禮而沒所由來則尤不可矣
元史王鶚傳無子以壻周鐸子之綱承其祀
明史外戚傳陳公淳皇后父也追封揚王王無子生
二女長適季氏次即皇太后晚以季氏長子爲後
陳泰傳幼從外家曹姓既貴乃復故
王得仁傳本謝姓父避讐外家因冐王氏
夏良勝傳徐鰲本高氏子少孤依舅京師冐徐姓從
其業爲醫
蕙田案世俗視兄弟之子甚疏而視女及女
夫甚親于是有不立應繼而甘招贅壻亦有
不得已而立後而與贅壻分支作兩房者其
爲非禮不待論矣倘有微族單門伶仃孤子
實無宗支應繼之人者若不招壻則無以自
存此安得不以外孫承祀乎曰是有說焉夫
既無應繼則所有財産不得不歸之女壻外
孫女壻外孫既得其財産不得不承其祭祀
此情理之必然者也雖曰鬼神不享非類然
古之有功德於天下者則天下祭之有功德
於一國一鄉者則一國一鄉祭之以云報也
今以庶民之家宮室衣食俱蒙婦翁外祖之
庇則亦有功德於一家一人者也柰何不祭
之以報乎然其祭之也宜主之以外孫而不
主之以壻沒外孫之身而止或外孫生子早
識其祖母之父母則亦祭之沒身而止明其
殺於本宗也而其祝文稱謂則仍以外祖外
曾祖爲名而外孫外曾孫仍自姓其本姓此
不得已之變通亦庶幾亡於禮者之禮也若
乃更其姓氏易其稱謂使自廢其祖先之祀
甚乃忘其所自而通婚於同宗是謂陷人非
禮有識者所當深戒
又案此以女壻外孫爲後
北齊書高隆之傳隆之字延興本姓徐氏云出自高
平金鄉父幹魏白水郡守爲姑壻高所養因從其姓
五代史周本紀世宗本姓柴氏柴氏女適太祖是為
聖穆皇后后兄守禮子榮幼從姑長太祖家以謹厚
見愛太祖遂以爲子
宋史程瑀傳瑀字伯㝢饒州浮梁人其姑臧氏婦養
瑀爲子及姑殁始復本姓累官至校書郎爲臧氏父
母服
蕙田案姊妹之子猶有血氣之屬妻兄弟子
何人而可以爲後乎在已則妻為夫綱在其
子必知母而不知父矣真可憫也
又案以上以妻兄弟子爲後
北齊書獨孤永業傳永業字世基本姓劉母改適獨
孤氏永業幼孤隨母爲獨孤家所育養遂從其姓
隋書王充傳充字行滿祖支頽耨徙居新豐頽耨死
其妻少寡與儀同王粲野合生子曰瓊粲遂納之以
爲小妻其父收幼孤隨母嫁粲粲愛而養之因姓王
氏官至懷汴二州刺史(王充本王世充隋書以唐諱去之也)
唐書安禄山傳禄山營州柳城胡也本姓康母阿史
德爲覡居突中禱之于軋犖山虜所謂閗戰神者既
而妊及生有光照穹廬野獸盡鳴望氣者言其祥范
陽節度使張仁愿遣摉廬帳欲盡殺之匿而免母以
神所命遂字軋犖山少孤隨母嫁虜將安延偃開元
初偃擕以歸國與將軍安道買亡子偕來得依其家
故道買子安節厚德偃約兩家為兄弟乃冐姓安更
名禄山
郭子儀傳子暖暖子銛尚西河公主主初降沈氏生
一子銛無嗣以沈氏子嗣
舊唐書元載傳家本寒微父景昇任員外官載母擕
載適景昇冐姓元氏
青箱雜記范文正公幼孤隨母適朱氏因冐姓朱名
說後復本姓以啟謝時宰曰志在投秦入境遂稱於
張禄名非霸越乘舟乃效于陶朱以范雎范蠡亦嘗
改姓名故也
明史熊概傳幼孤隨母適胡氏冐其姓巡撫南畿浙
江還始復姓
蕙田案既娶改嫁之婦孤兒無依後夫養之
亦聖人所不禁也但易姓以亂其宗則不可
若其間情誼之厚薄禮制之重輕詳喪服繼
父同居條宜參考焉
又案以上以妻前夫子爲後
詩小雅小宛螟蛉有子蜾蠃負之教誨爾子式榖似之
(注螟蛉桑上小青蟲蜾嬴土蜂也取桑蟲負之于木空中七日化爲其子式用榖善也螟蛉有子則蜾蠃負之)
(以興不似者可教而似教誨爾子用善而似之可也)
蜀志衛繼字子業兄弟五人繼父爲縣功曹繼兒時
與兄弟隨父遊戲庭寺中縣長成都張君無子每呼
其子省弄甚憐愛之因語功曹欲乞繼功曹即許之
遂養為子繼敏逹夙成學識通博進仕州郡歴職清
顯而其餘四人無堪當世者父恒言己之將衰張明
府將盛也時法禁以異姓爲後故復爲衛氏
陳書周文育傳文育字景德義興陽羡人也少孤貧
本居新安夀昌縣姓項氏名猛奴年十一能反覆遊
水中數里跳高五六尺與羣兒聚戱衆莫能及義興
人周薈爲夀昌浦口戌主見而竒之因召與語文育
對曰母老家貧兄姊並長大困於賦役薈哀之乃隨
文育至家就其母請文育養為己子母遂與之及薈
秩滿與文育還都見于太子詹事周捨請製名字捨
因爲立名文育字景德
魏書胡叟傳叟字倫許安定臨涇人也不治産業常
苦饑貧然不以爲恥養子字螟蛉以自給養每至貴
勝之門恒乘一㹀牛弊韋袴褶而已作布囊容三四
斗飲噉醉飽便盛餘肉餅以付螟蛉見車馬榮華者
視之蔑如也
五代史王晏球傳晏球字瑩之洛陽人也少遇亂為
盗所掠汴州富人杜氏得之以爲子冐姓杜氏
宋史安德裕傳父重榮晉成德軍節度德裕生未朞
重榮舉兵敗乳母抱逃水竇中為守兵所得執以見
軍校秦習習與重榮有舊因匿之習先養石守瓊為
子及年壯無嗣以德裕付瓊養之因姓秦氏習卒德
裕行三年服然後還本姓習家盡以槖裝與之凡白
金萬餘兩德裕却之曰斯秦氏之蓄於我何有聞者
高之
薛居正傳惟吉字世康居正假子也居正妻妬悍無
子婢妾皆不得侍側故養惟吉愛之甚篤
孝義傳劉孝忠母死孝忠傭為富家奴得錢以葬富
家知其孝行養為己子後養父兩目失明孝忠爲䑛
之經七日復能視
申積中成都人襁褓中揚繪從其父起求之爲子及
長知非揚氏而絶口不言年十九登進士第事所養
父母盡孝終身有二弟一妹爲畢婚娶始歸本族復
為申氏
江萬里傳萬里無子以蜀人王橚子爲後即鎬也
韓侂胄傳侂胄娶憲聖吳皇后姪女無子取魯□子
為後名㣉既誅侂胄削籍流沙門島
(癸辛雜識戴良齊云昔有宦家過屠門見幼穉而愛之抱以為子戒抱者以勿言既長且承序矣嘗因祀)
(先恍惚見受享者皆佩刀正坐而裹章服者列位其傍愕然以語保者保者始告以實自是當祀必先祀其)
(所生而後祀其所為後者云命後者不可不知也)
遼史耶律隆運傳隆運本姓韓名德讓西南面招討
使匡嗣之子也賜姓名薨無子清寧三年以魏王塔
布子頁嚕為嗣天祚立以皇子額嚕温繼之
蕙田案隆運本宗韓氏有弟有姪乃舍之不
立而偏以耶律氏子為嗣細人之愛以姑息
而不知適以殄其嗣悲夫
金史章宗紀承安五年九月定皇族收義異姓男爲
子者徒三年姓同者减二等
明史外戚傳馬公高皇后父也追封徐王王無後以
外親武忠武聚為之
張詩傳詩字子言順天人本農家李氏子八歲時育
於官(恐當作宦)家張氏閱三十年始知乃痛自悲悼覓得
其兄弟哭諸父母之墓議歸宗終以張氏無子遂仍
其舊
蕙田案張詩可謂孝矣夫已之父母尚有兄弟
張氏宗祀寄之一詩少受撫育長而背之于李無
大益而于張為酷禍宜仁孝之人所不忍為也
羅虞臣譜法或問譜法有進有黜曰他姓之子後吾
宗雖成𣲖吾其猶黜諸吾宗之子為他姓後雖易世
吾其猶進諸
大清律其乞養異姓子以亂宗族者杖六十若以子與
異姓人為嗣者罪同其子歸宗凡文武官員應合襲
廕者若無嫡長嫡次庶出子孫許令弟姪應合承繼者
襲廕若將異姓外人乞養為子瞞昧官府詐冐承襲者
乞養子杖一百𤼵邊遠充軍本家所關俸給事𤼵截日
住罷他人教令詐冐者同罪
蕙田案異姓為後之失人皆知之不必為之
贅說矣余獨以為事變無窮固有已成父子
于前而不容頓然改正者又當量其緩急輕
重而善處之若安德裕申積中張詩諸人或
報恩而後反其宗或繼絶而終守其祀觀過
知仁無乖情理是亦君子之所諒也若乃衣
食乳哺深受其恩家産田園親享其利一旦
托返本復始之名以行其負義忘恩之實以
是爲禮又所謂是惡知禮意者矣
又案以上以異姓爲後
管子入國所謂恤孤者凡國都皆有掌孤士人死子
孤幼無父母所養不能自生者屬之其鄉黨知識故
人養一孤者一子無征養二孤者二子無征養三孤
者盡家無征掌孤數行問之必知其食飲饑寒身之
膌胜而哀憐之此之謂恤孤
魏書馮熙傳熙字晉昌文明太后之兄也父朗坐事
誅熙生於長安爲姚氏魏母所養以叔父樂陵公邈
因戰入蠕蠕魏母擕熙逃避至氐羌中撫育年十二
好弓馬有勇幹氐羌皆歸附之魏母見其如此將還
長安始就博士學問事魏母孝謹如事所生魏母卒
乃散髮徒跣水漿不入口三日詔不聽服熙表求依
趙氏之孤高祖以熙情難奪聽服齊衰期
宋史后妃傳神宗欽成朱皇后開封人父崔傑早世
母李更嫁朱士安后鞠於所親任氏熙寧初入宮進
婕妤生哲宗哲宗即位尊為皇太妃紹聖中贈崔任
朱三父皆至師保崇寧元年薨追冊爲皇后
蕙田案三姓並贈典禮濫極矣然鞠養之恩
不敢忘報固忠厚之道也凡在民庶可恝然
歟
大清律例其遺棄小兒年三歲以下雖異姓仍聽收養
即從其姓但不得以無子遂立爲嗣例凡乞養義子
有情願歸宗者不許將分得財産擕回本宗其收養三
歲以下遺棄之小兒仍依律即從其姓但不得以無子
遂立為嗣仍酌分給財産俱不必勒令歸宗如有希圖
貲財冐認歸宗者照律治罪
(箋釋四歲以上不報官收飬者以收留迷失子女論利輯注駁之蓋收養遺棄意在哀其死收留迷失意在)
(其人情若有異也縱年至四五歲不能自知其父母姓氏居址者自應收養以全其生如能明言父母姓)
(名及居址何處即應查訪送還或報官喚人認領竟留而不言亦有不合苐不宜科以杖徒重罪耳或謂)
(三四歲兒成人後生父告認問以冐認良人爲子之罪斷還養父議者謂子無絶父母之理案父母忍心)
(遺棄揆義已絶他人養成而認争之固有不合第其中或有正妻嫉妬抛棄不留夫主知情甚有家庭謀)
(佔財産私抱棄置無由根尋者事變多端似不宜執一而論倘查明訊確實非本生父母遺棄現在年老)
(無兒當令認償養費加倍謝酬勸諭收養者放回延其宗嗣亦體悉民情之一端也余曾有所見聞故特)
(附筆於此)
大清律凡收留人家迷失子女不送官司而自收爲妻
妾子孫者杖九十徒二年半其收留在逃者杖八十徒
二年給親完聚
蕙田案收養遺棄而藉以爲後則非禮矣
又案以上收養遺棄附
漢書外戚惠后傳呂太后欲其生子萬方終無子乃
使陽爲有身取後宫美人子名之殺其母立所名子
爲太子惠帝崩太子立為帝四年乃自知非皇后所
出曰太后安能殺我母而名我我壯即爲所爲太后
恐其作亂乃幽之永巷言帝病甚左右莫得見太后
下詔廢之更立恒山王弘
蕙田案太后欲張后有子詐取後宫子名之
後宫所生亦安見其盡非帝子然推太后之
心則其爲是否亦所不論嫌疑之際大臣遂
盡舉誅之倘四子之中有一真惠帝子豈不
因之而斬乎甚矣作偽之爲害也
趙充國傳傳子至孫欽欽尚敬武公主無子主教欽
良人習詐有身名它人子欽薨子岑嗣侯岑父母求
錢財無已忿恨相告岑坐非子免國除
三國志齊王芳紀芳字蘭卿明帝無子養王及秦王
詢宫省事秘莫有知其所由來者
(北溪事義神不歆非類民不祀非族古人繼嗣大宗無子以族人之子續之取其氣脉相為感通可以嗣)
(續無間此亦至正大公之舉而聖人所不諱也後世理義不明人家以無嗣為諱不肯顯立同宗之子多)
(潛養異姓之兒陽若有繼而隂已絶矣仲舒繁露載漢一事有人家祭用祝降神祭畢語人曰適所見甚)
(怪有官員公裳盛服欲進而躊躇不敢進有一鬼蓬頭祼袒手提屠刀勇而前歆其祭主人不曉其由有)
(長老說其家舊日無嗣乃取異姓屠家之子爲嗣即今主祭者所以只感召得屠家父祖而來其繼立本)
(家之祖先非其氣類自無交接感通之理)
蕙田案今繁露中絶無此文蓋是書本多殘
闕或宋時善本尚多别有見也但詳其文氣
殊與繁露不類豈或有記憶之誤歟否則繁
露曾有此事撮其事述之而非董之原文歟
皆不可知也疑即癸辛雜識戴良齋云云
一條北溪誤憶耳
明史諸王傳楚恭王英㷿薨子華奎幼萬歴八年始
襲爵三十一年楚宗人華趆等言華奎與弟宣化王
華壁皆非恭王子華奎乃恭王妃兄王如言子抱養
宫中華壁則王如綍家人王玉子也華趆妻即如言
女知之悉禮部侍郎郭正域請行勘大學士沈一貫
右華奎委撫按訊皆言偽王事無左驗而華趆妻持
其說甚堅不能决廷議令覆勘中旨以楚襲封已二
十餘年宜治華趆等誣罔御史錢夢臯為一貫劾正
域正域𤼵華奎行賄一貫事華奎遂訟言正域主使
正域罷去東安王英燧武岡王華增江夏王華塇等
皆言僞跡昭著行賄有據諸宗人赴都投揭奉旨切
責罰禄削爵有差華趆坐誣告降庶人錮鳳陽未幾
華奎輸賄入都宗人遮奪之巡撫趙可懷屬有司捕
治宗人藴鉁等方恨可懷治楚獄不平遂大閧毆可
懷死巡按吳楷以楚叛告一貫擬𤼵兵會勦命未下
諸宗人悉就缚於是斬二人勒四人自盡錮高牆及
禁間宅者復四十五人三十三年四月也自是無敢
言楚事者久之禁錮諸人以恩詔得釋而華奎之真
僞竟不白郭正域傳先是楚恭王得廢疾隆慶五
年薨遺腹宫人胡氏孿生子華奎華壁或云内官郭
綸以王妃兄王如言妾尤金梅子為華奎妃族人如
綍奴王玉子爲華壁儀賓汪若泉嘗許奏之事下撫
按王妃持甚堅得寢萬歴八年華奎嗣王華壁亦封
宣化王宗人華趆者素強禦忤王華趆妻如言女也
是年遣人訐華奎異姓子也不當立一貫屬通政使
沈子木格其疏勿上月餘楚王劾華趆疏至乃上之
命下部議未幾華趆入都訴通政司邀截實封及華
奎行賄狀楚宗與名者凡二十九人子木懼召華趆
更令易月日以上旨并下部正域請勅撫按公按從
之初一貫屬正域毋言通政司匿疏事及華趆疏上
正域主行勘一貫言親王不當勘但當體訪正域曰
事關宗室臺諫當亦言之一貫微笑曰臺諫斷不言也
及帝從勘議楚王懼奉百金爲正域夀且屬毋竟楚
事當酬萬金正域嚴拒之已而湖廣巡撫趙可懷巡
按應朝卿勘上言詳審毋左騐而王氏持之堅諸郡
主縣主則云罔知真僞乞特遣官再問詔公卿雜議
於西闕門日晏乃罷議者三十七人各具一單言人
人殊李廷機以左侍郎代正域署部事正域欲盡錄
諸人議廷機以辭太繁先撮其要以上一貫遂嗾給
事中楊應文御史康丕揚劾禮部壅閼羣議不以實
聞正域疏辨且𤼵子木匿疏一貫阻勘及楚王饋遺
狀一貫益恚謂正域遣家人導華趆上疏議令楚王
避位聽勘私庇華趆當是時正域右宗人大學士沈
鯉右正域尚書趙世卿謝傑祭酒黃汝良則右楚王
給事中錢夢臯遂希一貫旨論正域詞連次輔鯉應
文又言正域父懋嘗笞辱於楚恭王故正域因事陷
之正域疏辨留中不報一貫鯉以楚事皆求去廷機
復請再問帝以王嗣位二十餘年何至今始𤼵且夫
訐妻証不足憑遂罷楚事勿按正域四疏乞休去
沈一貫傳萬歴三十一年楚府鎮國將軍華趆訐楚
王華奎為假王一貫納王重賄令通政司格其疏月
餘先上華奎劾華趆欺罔四罪疏正域楚人頗聞假
王事有狀請行勘虚實以定罪案一貫持之正域以
楚王饋遺書上帝不省及撫按臣會勘并廷臣集議
疏入一貫力右王嗾給事中錢夢臯楊應文劾正域
勒歸聽勘華趆等皆得罪董漢儒傳楚宗五十餘
人訐假王事獲罪囚十載漢儒力言王假也請釋繫
者
外戚邵喜傳世宗大母邵太后弟也封昌化伯子蕙
嗣嘉靖二年卒無子族人争嗣初太后入宫時父林
早殁太后弟四人宗安宣喜宗宣無後及蕙卒帝令
蕙弟萱嗣蕙姪錦衣指揮輔千戸茂言萱非嫡𣲖不
當襲蕙母争之議久不决大學士張璁等言邵氏子
孫已絶今其争者皆傍支不宜嗣時帝必欲爲喜立
後乃以喜兄安之孫杰為昌化伯明年明倫大典成
命武定侯郭勛頒賜戚畹弗及杰杰自請之帝詰勛
勛怒錄邵氏争襲章奏訐杰實他姓請覆勘帝不聽
會給事中陸粲論大學士桂萼受杰賂使奴隸冐封
爵帝怒下粲獄而盡革外戚封杰亦奪襲
蕙田案三代以下各親其親各子其子人情
所同也己無子而可取他人子名之是己子
不足以爲親人子不足以爲疎也此豈其情
也哉觀史書所載詐爲有子者若漢之惠后
敬武公主明之楚藩類皆出於婦女之所為
内懷嫉妬外要權寵遂至斬其夫之世緒而
不顧斯已惑矣至若近世士夫之家尚有合
謀妻妾詐為有身及宗族訴訟而折獄之官
不容舍其父母之言偏徇無稽之訐告以致
所名之子多得守田廬承祭祀不自知其爲
餒而之鬼雖其事隱秘而所見所聞蓋間有
之嗚呼彼獨非人情乎蓋嘗深原其故而知
其吞聲飲恨甘心爲此下下之策者良由憤
激至深而非真以為宗支享祀之計也何則
人生無子大不幸之事也無子而人以子繼
之甚盛德之舉也當大不幸之時而受其甚
盛德之舉此其兄弟之情宜益篤而其繼立
之父子宜益親然而若是者不多見何也薄
俗寡恩惟知貪利其人中年無子方以爲憂
而兄弟之間已若有喜色其人晚年得子方
以爲喜而兄弟之子反若失所望此其幸灾
樂禍之心根于寤寐見諸聲色無子之人未
有不爲之痛心者也卒也耄年無子或有子
而不育而彼之久懷覬覦者遂將肆然據之
爲己有是所為兄弟叔姪者乃路人之不若
而讐人之不啻也然則無子者欲以我之田
園産業一旦付之讐人則寧付之路人之爲
愈也然又不可正告親族曰我將以與路人
也則莫如取路人之子而強名之陽以博嗣
續之名而快意於一時隱以絶覬覦之心而
洩憤於平日即彼明知其爲抱養他族而勢
不容以口舌争也至於身後之事鬼神之享
杳渺無憑之事亦何暇計及哉此其所以悍
然行之而不顧也夫人以私情之忿遂至亂
其族類絶其享祀而不恤其爲非禮無識誠
無所逃其罪矣然以情事言之則激成其事
者罪又甚焉何也無子之人處凄凉煢獨之
境罄其資財以與人者期于無子而有子也
乃未事之先耽耽虎視得之之後了無德色
此其撫心悲恨情事固所難堪若彼爲兄爲
弟爲姪者處安常之境而生兼并之謀利羡
餘之財而幸骨肉之絶致使其人痛心疾首
忽思變計從此遂成讐隙而不可復合則族
類之所以亂祭享之所以絶雖曰彼自為之
其能不以激成之者為罪之魁也哉
又案以上名他人子附
魏書崔元伯傳弟徽子衡衡長子敞敞弟鍾敞亡後
鍾貪其財物誣敞息子積等三人非敞之嗣辭訴累
歲人士嫉之
宋史韓億傳知洋州州豪李甲兄死廹嫂使嫁因誣
其子為他姓以專其貲嫂訴於官甲輙賂吏掠服之
積十餘年訴不已億視舊牘未嘗引儒醫爲証召甲
出乳醫示之甲亡以爲辭冤遂辨
元史順帝紀及明宗崩文宗復正大位至順元年四
月明宗后班布爾實被讒遇害遂徙帝於高麗使居大
青□中不與人接閱一歲復詔天下言明宗在朔漠
之時素謂非其己子移于廣西之静江虞集傳文
宗在上都將立其子喇特納達喇爲皇太子乃以
托歡特穆爾太子乳母夫言明宗在日素謂太子非
其子黜之
明史孫燧傳六月乙亥宸濠生日宴鎮巡三司明日
燧及諸大吏入謝宸濠伏兵左右大言曰孝宗為李
廣所誤抱民間子我祖宗不血食者十四年今太后
有詔令我起兵討賊亦知之乎衆相顧愕眙燧直前
曰安得此言請出詔示我宸濠曰毋多言我往南京
汝當扈駕燧大怒曰汝速死耳吾豈從汝爲逆哉
蕙田案宸濠叛逆所謂路人皆知其心者也
然其𤼵端藉口於民間子可謂詐而愚矣乃
世之謀奪承嗣者猶紛紛以誣訐抱養為得
計其皆宸濠之故智乎然宸濠曾借是以成
其事乎夫亦可以悟矣
王守仁傳子正億隆慶初襲新建伯子承勛嗣子先
進無子以弟先逹子業弘繼先逹妻曰伯無子爵自
傳吾夫由父及子爵安往先進怒因育族子業洵為
後及承勛卒先進未襲死業洵自以非嫡嗣終當歸
爵先逹且虞其争乃謗先逹爲乞養而别推承勛弟
子先通當嗣屢争於朝數十年不决崇禎時先逹子
業弘與先通疏辨而業洵兄業浩時為總督所司懼
忤業浩竟以先通嗣業弘憤持疏入禁門訴自刎不
殊執下獄尋釋先通襲伯四年流賊陷京師被殺
蕙田案先進爲陽明嫡曾孫義不可絶者也
業弘雖不言有兄弟與否然嫡伯無子便當
入嗣襲爵禮之正也先逹妻既不肯以子入
嗣則當别立兄弟之子近支果無其人則育
業洵而子之亦禮之正也夫業洵之支屬雖
疎然於先進為子行先通之服屬雖近然於
先進爲堂弟既可絶先進而别嗣其爵則先
逹爲承勛次子宜其有以藉口而争者反至
無詞於是而乞養之謗興矣是其争訐不已
之端一起於業弘之不肯入嗣再搆於業洵
之不襲而反襲一堂弟之先通也故先通有
子則當改嗣無子則立業洵此兩言而决者
也乃告訐紛紛至於朝議不能為之决何歟
蓋大禮議後倫紀不明先逹妻之說正世宗
所謂嗣位不嗣統者也利始祖之爵禄而絶
大宗之祭祀上行下效相襲成風揆厥所由
蓋璁萼之流毒遠矣
又案以上誣指人為非其父所生(附)
宋史程顥傳爲晉城令富人張氏父死旦有老叟踵
門曰我汝父也子驚疑莫測相與詣縣叟曰身為醫
遠出治疾而妻生子貧不能養以與張顥質其騐取
懷中一書進其所記曰某年月日抱兒與張三翁家
顥問張是時纔四十安得有翁稱叟駭謝
大清律若冐認良人爲妻妾子孫者杖九十徒二年半
蕙田案晉城老叟特欲誣此少年冀其養贍
不知即果其子亦當令張氏别立應繼而子
隨叟歸富人之利仍無與也又有孤兒幼小
宗族争繼而賄買閒人冐認己子并質証者
此皆譸張為幻之徒彼貧寠之人以子與富
人抱養必不利一時之酬謝而使子失一生
之産業此人情也然則真者必不認認者必
不真居官者慎無爲所惑也
又案以上冐認人為己所生(附)
又案立後之失至異姓亂宗止矣其間若收
養遺棄名他人子甚至誣指人爲非其父所
生冐認人為己所生皆異姓爲後之變態也
自立後之義不明遂爲世道人心之害因連
類附之以爲烱鑑若夫史傳所載更有義兒
及中官養子則又理外之事與立後無關不
贅入焉
右立後之失
蜀志諸葛亮傳喬字伯松亮兄瑾之第二子也本字
仲慎初亮未有子求喬為嗣亮以喬為己嫡子故易
其字焉年二十五卒子攀諸葛恪見誅於吳子孫皆
盡而亮自有胄裔故攀後為瑾後
晉書彭城王權傳子康王釋薨子雄立坐奔蘇峻伏
誅更以釋子紘嗣紘字偉德初繼高密王據雄誅入
繼本宗
嵇紹傳子聄早夭以從孫翰襲封成帝時以翰為奉
朝請翰以無兄弟自表還本宗
魏書城陽王長夀傳長夀長子多侯早卒次子鸞字
宣明始繼叔章武敬王及兄卒還襲父爵
宋史禮志熙寧二年同修起居注直史館蔡延慶父
褒故太尉齊之弟也齊初無子子延慶後齊有子而
褒絶請復本宗禮官以請許之
大清律若所養父母有親生子及本生父母無子欲還
者聽若養同宗之人爲子所養父母無子所生父母
有子而捨去者杖一百𤼵付所養父母收管
蕙田案以上本生無子歸宗
晉書皇甫謐傳出後叔父後叔父有子既冠謐年四
十喪所生後母遂還本宗
南齊書魚服侯子響傳子響字雲音世祖第四子也
豫章王嶷無子養子響後有子表留為嫡永明六年
有司奏子響體自聖明出繼宗國大司馬臣嶷昔未
有嗣所以因心鞠養陛下弘天倫之愛臣嶷深猶子
之恩遂乃繼體扶疏世祚垂改茅蔣菴蔚冡嗣莫移
誠欣惇睦之風實虧立嫡之教臣等參議子響宜還
本乃封巴東郡王
隋書鄭譯傳譯父道邕魏司空譯從祖開府文寬尚
魏平陽公主則周太祖元后之妹也主無子太祖令
譯後之由是譯少爲太祖所親文寬後誕二子譯復
歸本生
大清律例若立嗣之後却生子其家産與原立子均分
蕙田案以上所後有子歸宗
通典東晉成帝咸和五年散騎侍郎賀喬妻于氏上
表云妾昔初奉醮歸於賀氏後嗣不殖母兄羣從以
妾犯七出數告賀氏求妾還妾姑薄氏過見矜愍無
子歸之天命婚姻之好義無絶離故使夫喬多立側
媵喬仲兄羣哀妾之身恕妾之志數謂親屬曰于新
婦不幸無子若羣陶新婦生前男以後當以一子與
之陶氏既産澄馥二男其後子輝再孕羣即白薄若
所育是男以乞新婦妾敬諾拜賜先為衣服以待其
生輝生之日洗浴斷臍妾即取還服下乳以乳之陶
氏時取孩抱羣恒訶止婢使有言其本末者羣輙責
之誠欲使子一情以親妾而絶本恩於所生輝百餘
日無命不育妾誠自悲傷為之憔悴姑長上下益見
矜憐羣續復以子率重見鎮撫妾所以訖心盡力者
如養輝故率至于有識不自知非妾之子也率生過
周而喬妾張始生子纂于是羣尚平存不以爲疑原
薄及羣以率賜妾之意非唯以續喬之嗣乃以存妾
之身妾所以得終奉烝嘗於賀氏緣守羣信言也率
年六歲纂年五歲羣始喪亡其後言語漏洩而率漸
自嫌爲非妾所生率既長與妾九族内外修姑姨之
親而白談者或以喬既有纂其率不得久安爲妾子
若不去則是與為人後去年率即歸還陶氏喬時寢
疾曰吾母兄平生之日所共議也陌上遊談之士遽
能深明禮情當與公私共論正之尋遂喪亡率既年
小未究大義動於遊言無以自處妾亦婦人不逹典
儀惟以聞於先姑謂妾養率以為己子非所謂為人
後也妾受命不夭嬰此煢獨少訖心力老而見棄曾
無蜾臝式榖之報婦人之情能無怨結謹備論其所
不解者六條其所疑十事如左夫禮所謂人後者非
養子之謂而世不深案禮文恒令此二事以相疑亂
處斷所以大謬也凡言後者非並時之稱明死乃主
喪生不先養今乃以生為人子亂於死爲人後此妾
一不解也今談者以喬自有纂不嫌率還本也原此
失禮為後之意傳曰為人後者孰後後大宗也今喬
上非大宗率不為父後何繫於有纂無纂乎此妾二
不解也夫以支子後大宗者為親屬既訖無以序昭
穆列親疏故繫之以宗使百代不遷故有立後之制
今以兄弟之子而比之族人之子後大宗此妾三不
解也凡為後者降其本親一等以成人之性奉父母
之命而出身於彼豈不異嬰孩之質受成長於人不
識所生惟識所養者乎鄙諺有之曰黃雞生卵烏雞
伏之但知為烏雞之子不知為黃雞之兒此言雖小
可以喻大今以義合之後比成育之子此妾四不解
也孔傳曰爲人後者為所後祖父母妻妻之父母昆
弟昆弟之子若子若子者義比於子而恩非子也故
曰爲後者異於為子也今乃以爲後之公義奪育養
之至恩此妾五不解也與為人後者自謂大宗無後
族人既以選支子爲之嗣矣今人之中或復重為之
後後人者不二之也自非殉爵則必貪財其舉不主
於仁義故尤之也非謂如率為嫡長先定庶少後生
而當以爲譏此妾六不解也妾又聞父母之於子生
與養其恩相半豈抱胎之氣重而長養之功輕孔子
曰子生三年然後免於父母之懷故服三年詩曰父
兮生我母兮鞠我長我育我顧我畜我出入腹我欲
報之恩昊天罔極凡此所歎皆養功也螟蛉之體化
爲蜾臝班氏之族乳虎紀焉由此觀之哺乳之義參
於造化也今率雖受四體於陶氏而成髮膚於妾身
推燥居濕分肌損氣二十餘年已至成人豈言在名
稱之間而忘成育之功此妾一疑也夫人道之親父
子兄弟夫妻皆一體也其義父子手足也兄弟四體
也夫惟一體之親故曰兄弟之子猶己子故以相宗
也今更以一體之親擬族人之疎長養之實比出後
之名此妾二疑也夫子之於父母其情一也而有以
父之尊厭母之情以父之故斷母之恩以父之命替
母之禮其義安取蓋取尊父命也凡嫡庶不分惟君
所立是君命制于臣也慈母如母生死弗怠是父命
之行于子也妾之母率尊命則由羣之成言本義則
喬之猶子計恩則妾之懷抱三者若此而今棄之此
妾三疑也諸葛亮無子取兄瑾子喬為子喬本字仲
慎及亮有子瞻以喬為嫡故改字伯松不以有瞻而
遺喬也蓋以兄弟之子猶己子也陳夀云喬卒之後
諸葛恪被誅絶嗣亮既自有後遣喬子攀還嗣瑾祀
明恪不絶嗣則攀不得還亮近代之純賢瑾正逹之
士其兄弟行事如此必不陷子弟于不義而犯非禮
於百代此妾四疑也春秋傳曰陳女戴嬀生桓公莊
姜以為己子取而字之傳又曰爲人後者為之子往
而承之也取而字之者母也往而承之者子也在母
母之仁也則蜾臝之育螟蛉在子子之義也則成人
之後大宗也苟能别以為己子與爲後之子不同文
也則可與求禮情矣以義相况則宗猶父也父猶母
也莊姜可得子戴嬀之子繫之于夫也兄弟之子可
以爲子繫之于祖名例如此而論者弗尋此妾五疑
也董仲舒一代純儒漢朝每有疑義未嘗不遣使者
訪問以片言而折中焉時有疑獄曰甲無子拾道旁
棄兒乙養之以爲子及乙長有罪殺人以狀語甲甲
藏匿乙甲當何論仲舒斷曰甲無子振活養乙雖非
所生誰與易之詩云螟蛉有子蜾臝負之春秋之義
父爲子隱甲宜匿乙詔不當坐夫異姓不相後禮之
明禁以仲舒之博學豈闇其義哉蓋知有後者不鞠
養鞠養者非後而世人不别此妾六疑也又一事曰
甲有子乙以乞丙乙後長大丙所成育甲因酒色謂
乙曰汝是吾子乙怒杖甲二十甲以乙本是其子不
勝其忿自告縣官仲舒斷之曰甲生乙不能長育以
乞丙於義已絶矣雖杖甲不應坐夫拾兒路旁斷以
父子之律加杖所生附于不坐之條其為予奪不亦
明乎今說者不逹養子之義唯亂稱為人後此妾七
疑也漢代秦嘉早亡其妻徐淑乞子而養之淑亡後
子還所生朝廷通儒移其鄉邑錄淑所養子還繼秦
氏之祀異姓尚不為嫌况兄弟之子此妾八疑也吳
朝周逸博逹古今逸本左氏之子爲周氏所養周氏
又自有子時人不逹亦譏逸逸敷陳古今故卒不復
本姓識學者咸謂當矣此妾九疑也爲人後者止服
所後而為本父服周一也女子適人降所生二也為
父後者爲出母無服三也諸侯之庶子不得服其母
四也庶子爲王不敢服其母五也凡此五者非致人
情禮稱以義斷恩節文立焉率情立行者蠻貊之道
也患世人未能錯綜禮文表裡仁義亂於大倫故漢
哀以諸侯嗣天子各還尊其私親以爲得周公嚴父
之義而不知其大悖國典夫未名之子死而不哭既
名之後哭而不服三殤之差及至齊衰所禀所受其
體一也而長幼異制等級若此又今世人生子往往
有殺而不舉者君子不受不慈之責有司不行殺子
之刑六親不制五服之哀賓客不修弔問之禮豈不
以其蠢爾初載未夷於人乎生而殺之如此生而棄
之受成長於他人則追名曰本吾子也乃全責以父
子之恩自同長養之功此妾十疑也勅下太常廷尉
禮律博士案舊典决處上博士杜瑗議云夫所謂為
人後者有先之名也言其既沒於以承之耳非並存
之稱也率為喬嗣則猶吾子羣之平素言又惻至其
為子道可謂備矣而猥欲同之與爲人後傷情棄義
良可悼也昔趙武之生濟由程嬰嬰死之日武為服
三年喪夫異姓名義其猶若此况骨肉之親有顧復
之恩而無終始之報凡于氏所據皆有明證議不可
奪廷史陳序議令文無子而養人子以續亡者後於
事役復除無廻避者聽之不得過一人令文養人子
男後自有子男及閹人非親者皆别爲戶案喬自有
子纂率應别為戶尚書張闓議賀喬妻于氏表與羣
妻陶辭所稱不同陶辭喬妻于氏無子夫羣命小息
率爲喬嗣一年喬妾張生纂故驃騎將軍顧榮謂羣
喬已有男宜使率還問與爲人後者不同故司空賀
循取從子紘為子鞠養之恩皆如率循後有晚生子
遣紘歸本率今欲喬即便見遣于表養率以爲己子
非謂爲人後立六義十疑以明為後不並存之稱生
言長嫡死乃言後存亡異名又云乞養人子而不以
爲後見於何經名不虚立當有所附于古者無此事
也今人養子皆以爲後于又云為人後者族人選支
子為之嗣非謂如率為嫡長先定庶幼後生而以爲
譏此乃正率宜去非所以明其應留也且率以若子
之輕義奪至親之重恩是不可之甚也于知禮無養
子之文故欲因今世乞子之名而博引非類之物爲
喻謂養率可得自然成子避其與後之譏乎丹陽尹
臣謨議言辭清允折理精練難于之說要而合典上
足以重一代之式愚以為宜如闓議
周書豆盧寧傳初寧未有子養弟永安子勣及生子
讚親屬皆請讚為嗣寧曰兄弟之子猶子也吾何擇
焉遂以勣為世子世以此稱之及寧薨勣襲爵
癸辛雜識昌化章氏昆弟二人皆未有子其兄先抱
育族人一子未幾其妻得翃其弟言兄既有子盍以
所抱子與我兄告其妻妻猶在蓐曰不然未有子而
抱之甫得子而棄之人其謂我何且新生那可保也
弟請不已嫂曰不得已寧以我新生與之弟初不敢
當嫂卒與之已而二子皆成立長曰翃字景韓季曰
詡字景虞翃之子樵槱詡之孫鑄鑑皆相繼登第遂
為名族孝友睦婣之報如此婦人有識尤可尚也
歸有光金守齋墓誌初子喬未生時即以沐齋先生
(守齋兄)之季子為嗣名之曰嵒撫愛如己子嵒亦不知
其非己出也君春秋六十有三以嘉靖某年月日終
二子即嵒喬
蕙田案以上所後生子不歸宗
歸有光題立嗣辨錫命無子而同父弟宜亦未有子
故以同祖兄寵之子能白為子時寵有三子故以能
白與錫命子之其理順矣迨後宜生三子而寵子皆
殁議者謂能白當還寵而宜子當後錫命錫命是以
爲此辨以為等之兄弟之子而二十餘年蜾臝式榖
之恩不忍更也不忍更者情也情之所在即禮也昔
諸葛亮取兄瑾子喬為子及亮有子瞻而恪被誅無
嗣亮遣喬還嗣瑾祀錫命今尚無子與亮異而寵未
嘗無子而無孫獨可使能白之子嗣之庶乎無憾也
已
蕙田案此條本生喪子可立孫者不歸宗
晉書高密王泰傳據薨無子以彭城康王子紘為嗣
其後紘歸本宗立紘子俊以奉其祀
蕙田案據與紘本從祖兄弟此襲封之制如
古諸侯禮故不以行軰拘也歸宗立後則行
軰無誤而情理兩合是可為法雖間代亦可
也
又案此條歸宗而以子後所後
宋史禮志淳熙四年十月二十七日戶部言知蜀州
吳擴申明乞自今養同宗昭穆相當之子夫死之後
不許其妻非理遣還若養子破蕩家産不能侍養實
有顯過即聽所養母愬官近親尊長証騐得實依條
遣還仍公共繼嗣
大清律例若繼子不得於所後之親聽其告官别立
蕙田案以上所後不肖歸宗
晉書河間王洪傳章武王混薨諸子皆沒於胡少子
滔初嗣新蔡王確亦與其兄俱沒後得南還與新蔡
太妃不協大興二年上疏以兄弟並沒遼東宜還所
生太妃訟之事下太常太常賀循議章武新蔡俱承
一國不絶之統義不得替其本宗而先後傍親案滔
既被命為人後矣必須無復兄弟本國永絶然後得
還所生今兄弟在遠不得言無且鮮卑恭命信使不
絶自宜詔下遼東𤼵遣令還繼嗣本封滔今未得便
離所後也元帝詔曰滔雖出養自有所生母新蔡太
妃相待甚薄淊執意如此如其不聽終當紛紜更為
不可今便順其所執還襲章武
蕙田案太常之議禮也元帝之詔情也據禮
則兄弟尚存不應歸宗論情則母子既乖不
容強合蓋雖不可以為常法而不幸處變亦
宜有以變通而兩全之矣
宋書東平王子嗣傳子嗣字孝叔孝武帝第二十七子
也大明七年生仍封東平王繼東平冲王休倩休倩
母顔性理嚴酷泰始二年子嗣所生母景寧園昭容
謝上表曰故東平冲王休倩託荄璿極岐嶷夙表降
年弗永遺緒莫傳孝武皇帝敕妾子臣子嗣出繼爲
後既承國祀方奉烝薦庶覃遐慶式延于遠而妾顔
訓養非恩撫導乖理情闕引進義違負螟昔世祖平
日詭申慈愛崩背未幾真性便𤼵猶逼畏崇憲少欲
藏掩自兹以後專縱嚴酷實顯布宗戚宣灼宮闈用
傷人倫爰惻行路妾天屬冥至感切實深伏願乾渥
廣臨曲垂末照賜復改命還依本屬則妾母子雖隕
之辰猶生之年許之
晉熙王昶傳昶二妾各生一子並卒泰始六年以第
六皇子爕字仲綏繼昶改封為晉熙王爕襲爵太宗
既以爕繼昶乃下詔曰夫虎狼護子猴猨負孫毒性
薄情亦有仁愛故識念氣類尚均羣品况在人倫可
亡天屬晉熙太妃謝氏沈刻無親物理罕比征北公
雖孝道無替而遭此不慈自少及長闕恩育之(闕)乃
至休否莫關寒温不訪晨昏屏塞定省靡因事無違
忤動致誚責毒句𤼵口人所難聞加惡備苦過於讎
隙遂事憤于宗姻義傷于行路公故妃郗氏婦禮無
違逢此嚴酷遂以憂卒用夭盛年又謝氏食則豐珍
衣則文麗奉己之餘播覃羣下而諸孫纊不温體食
不充饑付於姆妳之手縱以任軍之路遇其所生棄
若糞土繿縷比之重囚窮困過於下使誠皇規方遠
沙塞將一公修短不諱亦難豫圖兼妾女累弱一第
領主防閑之道人理斯急朕所以詔第六子爕奉公
爲嗣欲以毗整一門爲公繼紹但謝氏待骨肉至親
尚相棄蔑况以義合免苦為難患萌防漸危機湏斷
便可還其本家削絶蕃秩
蕙田案以上所後不慈歸宗
右爲後歸宗
五禮通考卷一百四十七
