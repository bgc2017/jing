五禮通考卷二十五
刑部尚書秦蕙田撰
吉禮二十五
明堂
漢書武帝本紀建元元年秋七月議立明堂遣使者安
車蒲輪束帛加璧徵魯申公
郊祀志武帝初即位尤敬鬼神之祀漢興已六十餘歲
矣天下乂安縉紳之屬皆望天子封禪改正度也而上
鄉儒術招賢良趙綰王臧等以文學為公卿欲議古立
明堂城南以朝諸侯草巡狩封禪改歷服色事未就竇
太后不好儒術使人微伺趙綰等姦利事案綰臧綰臧
自殺諸所興為皆廢
武帝本紀元封元年夏四月癸夘登封泰山降坐明堂
(臣瓚曰郊祀志初天子封泰山泰山東北阯古時有明堂處則此所坐者也明年秋乃作明堂耳)
兒寬傳從東封泰山還登明堂寬上夀曰臣聞三代
改制屬象相因間者聖統廢絶陛下發憤合指天地
祖立明堂辟雍宗祀泰山六律五聲幽贊聖意神樂
四合各有方象以丞嘉祀為萬世則天下幸甚將建
大元本瑞登告岱宗發祉闓門以候景至癸亥宗祀
日宣重光上元甲子肅邕永享光輝充塞天文燦然
見象日昭報降符應臣寬奉觴再拜上千萬歲夀制
曰敬舉君之觴
史記封禪書初天子封泰山泰山東北趾古時有明堂
處處險不敞(師古曰言其阻阨不顯敞)上欲治明堂奉高旁未曉其
制度濟南人公玉帶上黃帝時明堂圖(公玉姓帶名)明堂圖
中有一殿四面無壁以茅蓋通水圜宫垣為複道上有
樓從南入命曰昆侖天子從之入以拜祀上帝焉于是
上令奉高作明堂汶上(徐廣曰在元封二年秋)如帶圖及五年修
封則祀太一五帝于明堂上坐令高皇帝祠坐對之祠
后土于下房以二十太牢天子從昆侖道入始拜明堂
如郊禮禮畢燎堂下
蕙田案明堂制度見于經傳者明矣從未有
如公玉帶所圖四面無壁通水圜宫垣上有
樓而命曰昆侖者也明堂之室皆有戶牖夾
窗無壁則安所施宫垣之外有諸侯朝位通
水圜之則朝于何所明堂四阿重檐乃室與
堂之棟宇分為兩層上圓下方以合崇效卑
法之義非樓也方士者流以黃帝有登仙之
說又有仙人好樓居之說遂附會穿鑿造為
此圖荒誕極矣後世異議紛紜違戾經典皆
作俑于此
漢書武帝紀元封二年秋作明堂于泰山下
五年冬行南巡狩春三月甲子祠高祖于明堂以配上
帝因朝諸侯王列侯受郡國計
三輔舊事上自封禪後夢高祖坐明堂羣臣亦夢想
于是祀高祖于明堂以配天還作高靈館
蕙田案武帝紀元封元年夏四月登封泰山
降坐明堂即古明堂處二年秋作明堂于泰
山下即公玉帶所上圖也云令高皇帝祠坐
對之謂以高皇配祀對即配也服虔謂漢是
時未以高祖配光武以来乃配之非是據元
始中莽言孝文祭太一以高皇帝配孝武祠
太一亦以高祖配又太始四年祀高祖于明
堂以配上帝非至光武始配也
史記封禪書其後二歲十一月甲子朔旦冬至祠上帝
明堂其贊饗曰天增授皇帝泰元神策周而復始皇帝
敬拜太一
漢書武帝紀太初元年冬十月行幸泰山十一月甲子
朔旦冬至祀上帝于明堂
蕙田案古者明堂大饗行于季秋是時萬寳
告成備物以祭所以答天功也太初之元乃
以冬日至祀明堂是混郊與明堂為一矣後
世或于正月行禮又與祈榖之郊相混皆漢
武開其端也
天漢三年行幸泰山祀明堂因受計
太始四年三月行幸泰山壬午祀高祖于明堂以配上
帝因受計癸未祀孝景皇帝于明堂
蕙田案漢武以孝景配祀蓋亦泥孝經嚴父
之說而昧其旨者也兩日之内連舉大事而
異其配可謂進退失據而自陥于弗欽之過
矣
征和四年春三月幸泰山庚寅祀于明堂
平帝紀元始四年春正月宗祀孝文以配上帝夏安漢
公奏立明堂辟雍
蕙田案漢書所載武帝時止有泰山明堂王
莽始奏立于京師而三輔黃圖則云明堂在
長安西南七里漢書曰武帝初即位立明堂
于城南應劭注云武帝立明堂王莽修飾令
大是長安舊有明堂也今漢書未見此注不
可攷
五年春正月祫祭明堂諸侯王二十八人列侯百二十
人宗室子九百餘人徵助祭禮畢皆益戶賜爵及金帛
增秩補吏各有差
蕙田案祫者宗廟之大祭明堂乃饗帝之所
天神人鬼之祀截然不可紊也漢平乃混而
一之其斯為末世之制乎
右西漢明堂
後漢書世祖本紀中元元年是歲初起明堂靈臺辟雍
及北郊兆域宣布圖讖于天下
祭祀志世祖中元元年初營明堂辟雍靈臺未用事
明帝本紀帝及公卿列侯始服冠冕衣裳玉佩絇屨以
行事禮畢登靈臺使尚書令持節詔驃騎將軍三公曰
今令月吉日宗祀光武皇帝于明堂以配五帝禮備法
物樂和八音詠祉福舞功德其頒時令敕羣后事畢升
靈臺望元氣吹時律觀物變羣僚藩輔宗室子孫衆郡
奉計百蠻貢職烏桓濊貊咸来助祭單于侍子骨都侯
亦皆陪位斯固聖祖功德之所致也朕以闇陋奉承大
業親執圭璧恭祀天地仰惟先帝受命中興撥亂反正
以寧天下封泰山建明堂立辟雍起靈臺恢弘大道被
之八極而嗣子無成康之質羣臣無吕旦之謀盥洗進
爵踧踖惟慚素性頑鄙臨事益懼故曰君子坦蕩蕩小
人長戚戚其令天下自殊死以下皆赦除之百僚師尹
其勉修厥職順行時令敬若昊天以綏兆人
祭祀志明帝永平二年正月辛未初祀五帝于明堂光
武帝配五帝坐位堂上各處其方黃帝在未皆如南郊
之位光武帝位在青陽之南少退西面牲各一犢奏樂
如南郊卒事遂升靈臺以望雲物
班固東都賦明堂詩於昭明堂明堂孔陽聖皇宗祀
穆穆煌煌上帝宴享五位時序誰其配之世祖光武
普天率土各以其職猗歟緝熙允懷多福
張衡東京賦複廟重屋八逹九房(薛綜註八逹謂室有八窗也堂後有)
(九室所以異于周制也王隆漢官篇曰是古者清廟茅屋胡廣曰古之清廟以茅蓋屋所以示儉也今之)
(明堂茅蓋之乃加瓦其上不忘古也)
蕙田案西漢明堂皆以泰一為主五帝為從
至此始專祀五帝而光武配之失之又甚矣
章帝本紀建初三年正月己酉宗祀明堂禮畢登靈臺
望雲物大赦天下
元和二年二月丙辰東巡狩壬申宗祀五帝于汶上明
堂癸酉告祠二祖四宗大會外内羣臣丙子詔曰朕巡
狩岱宗柴望山川告祠明堂以章先勲其二王之後先
聖之裔東后蕃䘙伯父伯兄仲叔季弟幼子童孫百僚
從臣宗室衆子要荒四裔沙漠之北蔥嶺之西冒耏之
類䟦涉懸度陵踐阻絶駿奔郊畤咸来助祭祖宗功德
延及朕躬予一人空虚多疚纂承尊明盥洗享薦慙愧
祗慄詩不云乎君子如祉亂庶遄已歷數既從靈耀著
明亦欲與士大夫同心自新其大赦天下諸犯罪不得
赦者皆除之復博奉高嬴無出今年田租芻藁
祭祀志元和二年二月上東巡狩至泰山辛未柴祭天
地羣神如故事壬申宗祀五帝于孝武所作汶上明堂
光武帝配如雒陽明堂祀癸酉更告祠高祖太宗世宗
中宗世祖顯宗于明堂各一太牢卒事遂覲東后饗賜
王侯羣臣因行郡國四月還京師又為靈臺十二門作
詩各以其月祀而奏之
蕙田案人君將出必告祭宗廟其歸有飲至
之禮出告反面之義也章帝于巡幸所至告
祀祖宗于明堂失其意矣
和帝本紀永元五年正月乙亥祀五帝于明堂遂登靈
臺望雲物大赦天下
安帝本紀延光三年二月壬辰宗祀五帝于汶上明堂
癸已告祀二祖六宗勞賜郡縣作樂
順帝本紀永和元年正月己巳宗祀明堂登靈臺改元
大赦
漢安元年正月癸巳宗祀明堂大赦改元
宦者傳朱瑀等隂于明堂中禱皇天曰竇氏無道請
皇天輔皇帝誅之令事必成天下得寧既殺武等詔
大官給塞具(塞報祠也賽通用)
蔡邕傳建寧六年七月邕上封事言明堂月令天子
以四立及季夏之節迎五帝于郊所以導致神氣祈
福豐年清廟祭祀追往孝敬養老辟雍示人禮化皆
帝者之大業祖宗所祗奉也而有司數以蕃國疎喪
宫内産生及吏卒小汚屢生忌故竊見南郊齋戒未
嘗有廢至于它祀輙興異議豈南郊卑而它祀尊哉
孝元皇帝策書曰禮之至敬莫重于祭所以竭心親
奉以致肅祗者也又元和故事復申先典前後制書
推心懇惻而近者以来更任太史忘禮敬之大任禁
忌之書拘信小故以虧大典禮妻妾産者齊則不入
側室之門無廢祭之文也謂宫中有卒三月不祭者
謂士庶人數堵之室共處其中耳豈謂皇居之廣臣
妾之衆哉自今齊制宜如故典庶答風霆災妖之異
蕙田案明堂祀五帝者季秋大享之從祀也
五郊迎五帝者四立及季夏迎氣之正祭也
其時其地迥然不同伯喈乃以國外五郊亦
併入明堂為說何哉亦可知辟雍清廟明堂
合為一物之說其不可信愈明矣
百官志明堂丞一人屬太史
通典東漢明堂制上圓下方(法天地)八窗四闥(法八風四時)
九室十二座(法九州十二月)三十六戶
右後漢明堂
魏志文帝紀黃初二年正月郊祀天地明堂
蕙田案魏晉以下皆以一日之内郊宗並舉
其不成禮可知
宋書禮志是時魏都洛京而神祗兆域明堂靈臺皆因
漢舊事
魏志明帝本紀太和元年正月宗祀文皇帝于明堂以
配上帝
晉書禮志魏文帝即位用漢明堂而未有配明帝太和
元年始宗祀文帝于明堂齊王亦行其禮
通典太和元年正月丁未宗祀明堂祝稱天子臣某
右魏明堂
晉書禮志泰始二年羣臣議五帝即天也王氣時異故
殊其號雖名有五其實一神明堂南郊宜除五帝之座
五郊改五精之號皆同稱昊天上帝各設一座而已地
郊又除先后配祀帝悉從之二月丁丑郊祀先皇帝以
配天宗祀文皇帝于明堂以配上帝
蕙田案西漢武帝建明堂祀上帝甚正也後
漢明帝兼祀五帝非孝經上帝之義矣武帝
初以高祖配甚正也未幾兼以景帝配平帝
又以文帝配非孝經嚴父之義矣魏承漢制
配以文帝而五帝仍之迨晉泰始二年始除
五帝座改五精之號除先后配地三者皆足
以救弊惜其不久而即更也
樂志天地郊明堂夕牲歌(傅元嗣)皇矣有晉時邁其德
受終于天光濟萬國萬國既光神定厥祥虔于郊祀
祗事上皇祗事上皇百福是臻巍巍祖考克配彼天
嘉牲匪歆德馨唯饗受天之祐神化四方
天地郊明堂降神歌於赫大晉應天景祥二帝邁
德宣此重光我皇受命奄有萬方郊祀配享禮樂孔
章神祗嘉享祖考是皇克昌厥後保祚無疆
明堂饗神歌經始明堂享祀匪懈於皇烈考光配
上帝赫赫上帝既高既崇聖考是配明德顯融率土
敬職萬方来祭常於時假保祚永世
禮志太康十年十月詔曰孝經郊祀后稷以配天宗祀
文王于明堂以配上帝而周官云祀天旅上帝又曰祀
地旅四望望非地則明堂上帝不得為天也往者衆議
除明堂五帝位考之禮文不正且詩序曰文武之功起
于后稷故推以配天焉宣帝以神武創業既已配天復
以先帝配天於義亦所不安其復明堂及南郊五帝位
晉初以文帝配後復以宣帝尋復還以文帝配其餘無
所變更是則郊與明堂同配異配參差不同矣摯虞議
以為漢魏故事明堂祀五帝之神新禮五帝即上帝即
帝天也明堂除五帝之位唯祭上帝案仲尼稱郊祀后
稷以配天宗祀文王于明堂以配上帝周禮祀天旅上
帝祀地旅四望望非地則上帝非天斷可識矣郊丘之
祀掃地而祭牲用繭栗器用陶匏事反其始故配以遠
祖明堂之祭備物以薦三牲並陳籩豆成列禮同人理
故配以近考郊堂兆位居然異體牲牢品物質文殊趣
且祖考同配非為尊嚴之美三日再祀非為不瀆之義
其非一神亦足明矣昔在上古生為明王沒則配五行
此五帝者配天之神同兆之于四郊報之于明堂祀天
大裘而冕祀五帝亦如之或以為五精之帝佐天育物
者也前代相因莫之或廢晉初始從異議庚午詔書明
堂及南郊除五帝之位唯祀天神新禮奉而用之前太
醫令韓楊上書宜如舊祀五帝太康十年詔以施用宜
定新禮明堂及郊祀五帝如舊儀詔從之江左以後未
遑修建
蕙田案帝即天也孝經配天配上帝互文見
義耳摯虞惑于六天之說取其君之善制而
變之誤孰大焉
宋書禮志元帝紹命中興依漢氏故事宜享明堂宗祀
之禮江左不立明堂故闕焉
孝武帝太元十二年五月壬戌詔曰昔建太廟每事從
儉約思與率土致力備禮又太祖虚位明堂未建郊祀
國之大事而稽古之制闕然便可詳議祠部郎徐邈議
明堂方圓之制綱領已舉不宜闕配帝之祀周公宗祀
文王漢明配以始祖自非維新之考孰配上帝又曰明
堂所祀之神積疑莫辨案易殷薦上帝以配祖考祖考
同配則上帝亦為天而嚴父之義顯周禮旅上帝者有
故告天與郊祀常禮同用四圭故並言之若上帝者五
帝經文何不言祀天旅五帝祀地旅四望乎人帝之與
天帝雖天人之通謂然五方不可言上帝諸侯不可言
大君也書無全證而義容彼此故太始太康二紀之間
興廢迭用矣侍中車胤議又曰明堂之制既其難詳且
樂主於和禮主於敬故質文不同音器亦殊既茅茨廣
厦不一其度何必守其形範而不知弘本順民乎九服
咸寧河朔無塵然後明堂辟雍可崇而修之吏部郎王
忱議明堂則天象地儀觀之大宜俟皇居反舊然後修
之驃騎將軍會稽王道子尚書令謝石意同忱議于是
奉行一無所改
通典東晉太元十三年孝武帝正月後辛祀明堂車
服之儀率遵漢制出以法駕服以衮冕(時孫耆之議郊以祀天故)
(配之以后稷明堂祀帝故配之以文王由斯言之郊為皇天之位明堂即上帝之廟故徐邈以配之為言)
(必有神主郊為天壇則明堂非太廟矣時議帝親奉今親祀北郊明年正月上辛祀昊天次辛祠后土後)
(辛祀明堂)
蕙田案宋書所載東晉之無明堂也審矣晉
書紀志亦絶無孝武祀明堂事通典此條不
知何據姑存以俟考
右晉明堂
宋書禮志孝武大明五年四月庚子詔曰昔文德在周
明堂崇祀高烈唯漢汶邑斯尊朕皇考太祖文皇帝功
耀洞元聖靈昭俗内穆四門仁濟羣品外薄八荒威憺
殊俗南腦勁越西髓剛戎裁禮興稼穡之根張樂恊四
氣之紀匡飾墳序引無題之外旌延寶臣盡盛德之範
訓深劭農政高刑厝萬物棣通百神薦祉動恊天度下
沿地德故精緯上靈動殖下瑞諸侯軌道河溓海夷朕
仰憑洪烈入子萬姓皇天降祐迄將一紀思奉揚休德
永播無窮便可詳考姬典經始明堂宗祀先靈式配上
帝誠敬克展幽顯咸秩惟懷永遠感慕崩心有司奏伏
尋明堂辟雍制無定文經記參差傳說乖舛名儒通哲
各事所見或以為名異實同或以為名實皆異自漢暨
晉莫之能辨周書云清廟明堂路寢同制鄭玄注禮儀
生于斯諸儒又云明堂在國之陽丙已之地三里之内
至于室宇堂个戶牖逹向世代湮緬難得該詳晉侍中
裴頠西都碩學考詳前載未能制定以為尊祖配天其
義明著廟宇之制理據未分直可為殿以崇嚴祀其餘
雜碎一皆除之參詳鄭玄之注差有凖據裴頠之奏竊
謂可安國學之南地實丙巳爽塏平暢足以營建其牆
宇規範宜擬則太廟唯十有二間以應朞數依漢汶上
圖儀設五帝位太祖文皇帝對饗祭皇天上帝雖為差
降至于三載恭祀理不容異自郊徂宫亦宜共日禮記
郊以特牲詩稱明堂羊牛吉蠲雖同質文殊典且郊有
燔柴堂無禋燎則鼎爼彛簋一依廟禮班行百司搜材
簡工權置起部尚書將作大匠量物商程尅今秋繕立
乃依頠議但作大殿屋雕畫而已無古三十六戶七十
二牖之制
蕙田案制擬宗廟祀以五帝屋用雕畫室無
戶牖失其義矣
九月甲子有司奏南郊祭用三牛廟四時祠六室用二
牛明堂肇建祠五帝太祖文皇帝配未詳祭用幾牛太
學博士司馬興之議案鄭玄注禮記大傳稱孝經郊祀
后稷以配天配靈威仰也宗祀文王于明堂以配上帝
配五帝也夫五帝司方位殊功一牲牢之用理無差降
愚管所見謂宜用六牛博士虞龢議祀帝之名雖五而
所生之實常一五德之帝迭有休王各有所司故有五
室宗祀所主要隨其王而饗焉主一配一合用二牛祠
部郎顔奐議祀之為義並五帝以為言帝雖云五牲牢
之用謂不應過郊祭廟祀宜用二牛
孝武本紀大明六年正月辛夘車駕親祀南郊是日又
宗祀明堂大赦天下
禮志六年正月南郊還世祖親奉明堂祠祭五時之帝
以文皇帝配是用鄭玄議也官有其注
樂志明堂歌(謝莊造)地紐謐乾樞回華蓋動紫微開旌
蔽日車若雲駕六氣乘絪緼曄帝京煇天邑聖祖降
五靈集構瑤戺聳珠簾漢拂幌月棲檐舞綴畼鐘石
融駐飛景鬱行風懋粢盛潔牲牷百禮肅羣司虔皇
德遠大孝昌貫九幽洞三光神之安解玉鑾景福至
萬㝢歡(右迎神歌詩句依漢郊祀迎神三言四一轉韻)雝臺辨朔澤宫
練辰潔火夕照明水朝陳六瑚賁室八羽華庭昭事
先聖懷濡上靈肆夏戒敬升歌發德永固鴻基以綏
萬國(右登歌詩舊四言)維天為大惟聖祖是則辰居萬㝢
綴瑬下國内靈八輔外光四瀛蒿宫仰蓋日館希旌
複殿留景重檐結風刮楹接緯達嚮承虹設業設虡
在王庭肇禋祀克配乎靈我將我享維孟之春以孝
以敬以立我烝民(右歌太祖文皇帝詞依周頌體)參暎夕駟照
晨靈乘震司青春鴈將向桐始蕤柔風舞暄光遲萌
動逹萬品新潤無際澤無垠(右歌青帝詞○三言依木數)龍精
初見大火中朱光北至圭景同帝位在離實司衡水
雨方降木槿榮庶物長盛咸殷阜恩覃四溟被九有
(右歌赤帝詞○七言依火數)履建宅中㝢司繩御四方裁化徧
寒燠布政周炎凉景麗條可結霜明冰可折凱風扇朱
辰白雲流素節分至乘經晷啟閉集恒度帝運緝萬
有皇靈澄國步(右歌黃帝詞○五言依土數)百川如鏡天地爽
且明雲冲氣舉德盛在素精木葉初下洞庭始揚波
夜光徹地翻霜照懸河庶類收成歲功行欲寧浹地
奉渥罄宇承秋靈(右歌白帝詞○九言依金數)歲既晏月方馳
靈乘坎德司規玄雲合晦鳥蹊白雲繁亘天涯雷在
地時未光飭國典閉關梁四節徧萬物殿福九域祚
八鄉晨晷促夕漏延太隂極微陽宣鵲將巢冰已解
氣濡水風動泉(右歌黑帝詞○六言依水數)藴禮容餘樂度靈
方留景欲暮開九重肅五達鳳參差龍已沫雲既動
河既梁萬里照四空香神之車歸清都琁庭寂玉殿
虚睿化凝孝風熾顧靈心結皇思(右送神歌詞○漢郊祀送神亦三言)
明帝本紀泰始六年春正月初制間一年一祭明堂
禮志泰始六年五月詔曰古禮王者每歲郊享爰及明
堂自晉以来間年一郊明堂同日質文詳略疎數有分
自今可間二年一郊間歲一明堂外可詳議有司奏前
兼曹郎虞愿議郊祭宗祀俱主天神而同日殷薦於義
為黷明詔使圜丘報功三載一享明堂配帝間歲昭薦
詳辰酌衷實允懋典曹郎王延秀重議尋自初郊間二
載明堂間一年第二郊與第三明堂還復同歲宜各間
二年以斯相推長得異歲通關八座同延秀議
蕙田案郊與明堂天子歲祀天之常一于冬
至一于季秋不相妨也同日則已黷間年則
已疏二者胥失之矣
明帝泰始七年十月庚子有司奏来年正月十八日祠
明堂尋舊南郊與明堂同日並告太廟未審今祀明堂
復告與不祠部郎王延秀議案鄭元郊者祭天之名上
帝者天之别名也神無二主故明堂異處以避后稷謹
尋郊宗二祀既名殊實同至於應告不容有異守尚書
令袁粲等並同延秀議
後廢帝元徽二年十月丁巳有司奏郊祀明堂還復同
日間年一修
後廢帝紀元徽三年正月辛巳車駕親祠南郊明堂
右宋明堂
齊書禮志建元元年七月有司奏明堂亦應與郊同年
而祭不若應祭者復有配與不祀者堂殿職僚毁置云
何議曹郎中裴昭明儀曹郎中孔逷議今年七月宜殷
祠来年正月宜南郊明堂並祭而無配殿中郎司馬憲
議南郊無配饗祠如舊明堂無配宜應廢祀右僕射王
儉議郊配之重事由王迹是故杜林議云漢業特起不
因緣堯宜以高帝配天魏高堂隆議以舜配天蒋濟云
漢時奏議謂堯已禪舜不得為漢祖舜亦已禪禹不得
為魏祖今宜以武皇帝配天晉宋因循即為前式又案
禮及孝經援神契並云明堂有五室天子每月於其室
聽朔布教祭五帝之神配以有功德之君鄭元云周人
明堂五室帝一室也初不聞有文王之寝袁孝尼云明
堂法天之宫本祭天帝而以文王配配其父于天位則
可牽天帝而就人鬼則非義也泰元十三年孫耆之議
稱郊以祀天故配之以后稷明堂以祀帝故配之以文
王由斯言之郊為皇天之位明堂即上帝之廟徐邈謂
配之為言必有神主郊為天壇則堂非文廟史記云趙
綰王臧欲立明堂于時亦未有郊配漢又祀汾隂五畤
即是五帝之祭亦未有郊配議者或謂南郊之日已旅
上帝若又以無配而特祀明堂則一日再祭于義為黷
案古者郊本不共日蔡邕獨斷曰祠南郊祀畢次北郊
又次明堂高廟世祖廟謂之五供馬融云郊天之祀咸
以夏正五氣用事有休有王各以其時兆於方郊四時
合歲功作相成亦以此月總旅明堂是則南郊明堂各
日之證也近代從省故與郊同日猶無煩黷之疑何者
其為祭雖同所以致祭則異孔晁云言五帝佐天化育
故有從祀之禮旅上帝是也至于四郊明堂則是本祀
之所譬猶功臣從饗豈復廢其私廟且明堂有配之時
南郊亦旅上帝此則不疑于共日今何故致嫌于同辰
又禮記天子祭天地四方山川五祀歲徧尚書堯典咸
秩無文詩云昭事上帝聿懷多福據此諸義則四方山
川猶必享祀五帝大神義不可略魏文帝黃初二年正
月郊天地明堂明帝太和元年正月以武皇帝配天文
皇帝配上帝然則黃初中南郊明堂皆無配也宜以来
年正月上辛有事南郊宜以其日還祭明堂又用次辛
饗祀北郊而並無配犧牲之色率由舊章詔明堂可更
詳有司又奏明堂尋禮無明文唯以孝經為正竊尋設
祀之意蓋為文王有配則祭無配則止愚謂既配上帝
則以帝為主今雖無配不應闕祀徐邈近代碩儒每所
折衷其云郊為天壇則堂非文廟此實明據内外百司
立議已定如更詢訪終無異說傍儒依史竭其管見既
聖旨唯疑羣下所未敢詳廢置之宜仰由天鑒詔依舊
建元四年世祖即位其秋有司奏尋前代嗣位或仍前
郊年或别始晉宋以来未有畫一未審明年應南北二
郊祀明堂與不依舊通關八座丞郎博士議尚書令王
儉謂明年正月宜饗禮二郊虞祭明堂自兹厥後依舊
間歲尚書領國子祭酒張緒等十七人並同儉議詔可
蕙田案武帝永明二年准蔡履議郊與明堂
不同日王儉議後辛祀明堂詳見圜丘門
樂志建武二年雩祭明堂謝脁造辭一依謝莊
賓出入奏肅咸樂歌辭二章彛承孝典恭事嚴聖
浹天奉賮罄壤齊慶司儀具序羽容夙章芬枝揚烈
黼構周張助寳奠軒酎珍充庭璆縣凝會㻆朱竚聲
先期選禮肅若有承祇對靈祉皇慶始膺尊事威
儀輝容昭序迅恭明神絜盛牲爼肅肅嚴宫藹藹崇
基皇靈降止百祗具司戒誠望夜端烈承朝依微照
旦物色輕宵
青帝歌參暎夕駟照晨靈乘震司青春雁將向桐
始蕤和風舞暄光遲萌動達萬品新潤無際澤無垠
赤帝歌龍精初見大火中朱光北至圭景同帝位
在離實司衡兩水方降木槿榮庶物盛長咸殷阜恩
覃四溟被九有
黃帝歌履艮宅中宇司繩御四方裁化徧寒燠布
政司炎凉(此以下除四句)至分乘經晷閉啟集恒度帝運緝
萬有皇靈澄國步
白帝歌百川若鏡天地爽且明雲冲氣舉盛德在
素精(此下除四句)庶類收成歲功行欲寧浹地奉渥罄宇
承帝靈
黑帝歌歲既暮日方馳靈乘坎德司規玄雲合晦
鳥蹊白雲繁亘天涯(此下除四句)晨晷促夕漏延大隂極
微陽宣(此下除二句)
皇帝還東壁受福酒奏嘉胙樂歌辭(大席同用)禮薦洽
福祚昌聖皇膺嘉祐帝業凝休祥居極乘景運宅德
瑞中王澄明臨四奥精華延八鄉洞海同聲憓徹宇
麗乾光靈慶纏世祉鴻烈永無疆
送神奏昭夏樂歌辭(皆謝莊辭)藴禮容餘樂度靈方留
景欲暮開九重肅五達鳳參差龍已沫雲既動河既
梁萬里照四空香神之車歸清都琁庭寂玉殿虚鴻
化凝孝風熾顧靈心結皇思鴻慶遐鬯嘉薦令芳翊
帝明德永祚深光(增四句)
牲出入奏引牲樂歌詩唯誠絜饗維孝尊靈敬芳
黍稷敬滌犧牲騂繭在豢載溢載豐以承宗祀以肅
皇衷蕭芳四舉華火周傳神鑒孔昭嘉足三牷
薦豆呈毛血嘉薦樂歌詩二章肇禋戒祀禮容咸
舉六典飾文九司照序牲柔既昭犧剛既陳恭滌惟
清敬事惟神加籩再御兼爼兼薦節動軒越聲流金
縣奕奕閟幄亹亹嚴闈絜誠夕鑒端服晨暉聖靈
戾止翊我皇則上綏四㝢下洋萬國永言孝饗孝饗
有容儐僚贊列肅肅雍雍
迎神奏昭夏樂歌辭地紐謐乾樞回華蓋動紫微
開旌蔽日車若雲駕六氣乘烟煴燁帝景耀天邑聖
祖降五靈集(此下除八句)懋粢盛絜牲牷百禮肅羣司虔
皇德遠大孝昌貫九幽洞三光神之安解玉鑾景福
至萬㝢歡(皆謝莊辭)
皇帝升明堂奏登歌辭雍臺辨朔澤宫選辰絜火
夕照明水朝陳六瑚賁室八羽華庭昭事先聖懷濡
上靈肆夏式敬升歌發德永固鴻基以綏萬國(皆謝莊辭)
初獻奏凱容宣烈樂歌辭(太廟同)釃醴具登嘉爼咸
薦饗洽誠陳禮周樂徧祝辭罷祼序容輟縣蹕動端
庭鑾回嚴殿神儀駐景華漢高虚八靈案衛三祗解
途翠蓋澄耀罼帟凝晨玉虚息節金輅懷音式誠達
孝底心肅感追馮皇鑒思承淵範神錫懋祉四緯照
明仰福帝徽俯齊庶生
鬱林王本紀隆昌元年二月辛卯車駕祀明堂
禮志隆昌元年有司奏參議明堂咸以世祖配國子助
教謝曇濟議案祭法禘郊祖宗並立嚴祀鄭元注義亦
據兼饗宜祖宗兩配文武䨇祀助教徐景嵩光禄大夫
王逡之謂宜以世祖文皇帝配祠部郎何佟之議周之
文武尚推后稷以配天謂文皇宜推世祖以配帝雖事
施于尊祖亦義章于嚴父焉左僕射王晏議以為若用
鄭元祖宗通稱則生有功德沒垂尊稱歴代配帝何止
于郊今殷薦上帝允屬世祖百代不毁其文廟乎詔可
東昏侯永元二年佟之又建議曰案祭法有虞氏禘黃
帝而郊嚳祖顓頊而宗堯周人禘嚳而郊稷祖文王而
宗武王鄭元云禘郊祖宗謂祭祀以配食也禘謂祀昊
天于圜丘也祭上帝於南郊曰祭(祭當作郊)祀五帝五神于
明堂曰祖宗郊祭一帝而明堂祭五帝小德配寡大德
配衆王肅云祖宗是廟不毁之名果如肅言殷有三祖
三宗並應不毁何故止稱湯契且王者之後存焉舜寧
立堯頊之廟傳世祀之乎漢文以高祖配泰畤至武帝
立明堂復以高祖配食一人兩配有乖聖典自漢明以
來未能反者故明堂無兼配之祀竊謂先皇宜列二帝
于文祖尊新廟為高宗並世祖而泛配以申聖主嚴父
之義先皇于武皇倫則第為季義則經為臣設配饗之
坐應在世祖之下並列俱西向國子博士王摛議孝經
周公郊祀后稷以配天宗祀文王于明堂以配上帝不
云武王又周頌思文后稷配天也我將祀文王于眀堂
也武王之文唯執競云祀武王此自周廟祭武王詩彌
知明堂無矣佟之又議孝經是周公居攝時禮祭法是
成王反位後所行故孝經以文王為宗祭法以文王為
祖又孝莫大于嚴父配天則周公其人也尋此旨寧施
成王乎若孝經所說審是成王所行則為嚴祖何得云
嚴父邪且思文是周公祀后稷配天之樂歌我將是祀
文王配明堂之樂歌若如摛議則此二篇皆應在復子
明辟之後請問周公祀后稷文王為何所歌又國語云
周人禘嚳郊稷祖文王宗武王韋昭云周公時以文王
為宗其後更以文王為祖武王為宗尋文王以文治而
為祖武王以武定而為宗欲明文亦有大德武亦有大
功(尋文意當作文亦有大功武亦有大德疑監本誤)故鄭注祭法云祖宗通言
耳是以詩云昊天有成命二后受之注云二后文王武
王也且明堂之祀有單有合故鄭云四時迎氣于郊祭
一帝還于明堂因祭一帝則以文王配明一賓不容兩
主也享五帝于明堂則泛配文武泛之為言無的之辭
其禮既盛故祖宗並配參議以佟之為允詔可
蕙田案佟之謂孝經是周公居攝時禮祭法
是成王反位後所行夫周公歴相武成其制
明堂之禮實在武王時故孝經以嚴父配天
屬之至于成王宅憂周公位冢宰正百工未
嘗行天子禮也假令周公居攝致祭亦為攝
事正在聽于冢宰之内豈得謂周公主祭而
稱為嚴父乎
右齊明堂
梁書武帝本紀天監十年正月辛酉輿駕親祀明堂
隋書禮儀志明堂在國之陽梁初依宋齊其祀之法猶
依齊制禮有不通者武帝更與學者議之舊齊儀郊祀
帝皆以衮冕至天監七年始造大裘而明堂儀注猶云
衮服十年儀曹郎朱异以為禮大裘而冕祭昊天上帝
五帝亦如之良由天神高遠義須誠質今從汛祭五帝
禮不容文于是改服大裘异又以為齊儀初獻樽彛明
堂貴質不應三獻又不應象樽禮云朝踐用太樽鄭云
太樽瓦也記又云有虞氏瓦樽此皆在廟所用猶以質
素况在明堂禮不容象今請改用瓦樽庶合文質之衷
又曰宗廟貴文故庶羞百品天義尊遠則須簡約今儀
注所薦與廟不異即理徵事如為未允請自今明堂有
膳准二郊但帝之為名夲主生育成歲之功實為顯著
非如昊天義絶言象雖曰同郊復應微異若水土之品
蔬果之屬猶宜以薦止用梨棗橘栗四種之果薑蒲葵
韭四種之葅粳稻黍粱四種之米自此之外郊所無者
請並從省除初博士明山賓制儀注明堂祀五帝行禮
先自赤帝始异又以為明堂既汎祭五帝不容的有先
後東階而升宜先春帝請改從青帝始又以為明堂籩
豆等器皆以雕飾尋郊祀貴質改用陶匏宗廟貴文誠
宜雕爼明堂之禮既方郊為文則不容陶匏比廟為質
又不應雕爼斟酌二途須從厥衷請改用純漆异又以
舊儀明堂祀五帝先酌鬱鬯灌地求神及初獻清酒次
酃終醁禮畢太祝取爼上黍肉當御前以授請依郊儀
止一獻清酒且五帝天神不可求之于地二郊之祭並
無黍肉之禮並請停灌及授爼法又以為舊明堂皆用
太牢案記云郊用特牲又云天地之牛角繭栗五帝既
曰天神理無三牲之祭而毛詩我將篇云祀文王于明
堂有維羊維牛之說良由周監二代其義貴文明堂方
郊未為極質故特用三牲止為一代之制今斟酌百王
義存通典蔬果之屬雖符周禮而牲牢之用宜遵夏殷
請自今明堂止用特牛既合質文之中又見貴誠之義
帝並從之
許懋傳有事明堂儀注猶云服衮冕懋駁云禮云大
裘而冕祀昊天上帝亦如之良由天神尊遠須貴誠
質今泛祭五帝理不容文改服大裘自此始也
蕙田案朱异許懋之言過矣大裘祀天猶須
被衮何乃服以祀上帝乎記云大旅具矣不
足以大饗郊雖尚質而大饗則盡文天與帝
不同也為壇主尊明堂主親改服大裘用瓦
樽混而同之非是
通典梁祀五帝于明堂服大裘冕罇以瓦俎豆以純
漆牲以特牛餚膳並準二郊若水土之品蔬菜之屬
宜以薦郊所無者從省除所配五帝行禮自東階升
先春郊帝為始止一獻清酒並停三獻及灌事
梁書武帝本紀天監十二年冬十月詔明堂地勢卑濕
未稱乃心外可量就埤起以盡誠敬
隋書禮儀志先是帝欲有改作乃下制旨而與羣臣切
磋其義制曰明堂準大戴禮九室八牖三十六戶以茅
蓋屋上圓下方鄭玄據援神契亦云上圓下方又云八
窗四闥明堂之義本是祭五帝神九室之數未見其理
若五堂而言雖當五帝之數向南則背叶光紀向北則
背赤熛怒東向西向又亦如此於事殊未可安且明堂
之祭五帝則是總義在郊之祭五帝則是别義宗祀所
配復應有室若專配一室則是義非配五若皆配五則
便成五位以理而言明堂本無有室朱异以為月令天
子居明堂左个右个聽朔之禮既在明堂今若無室則
於義成闕制曰若如鄭玄之義聽朔必在明堂於此則
人神混淆莊敬之道有廢春秋云介居二大國之間此
言明堂左右个者謂所祀五帝堂之南又有小室亦號
明堂分為三處聽朔既三處則有左右之義在營域之
内明堂之外則有个名故曰明堂左右个也以此而言
聽朔之處自在五帝堂之外人神有别差無相干其義
是非莫定初尚未改十二年太常丞虞爵復引周禮明
堂九尺之筵以為高下修廣之數堂崇一筵故階高九
尺漢家制度猶遵此禮故張衡云度堂以筵者也鄭玄
以廟寝三制既同俱應以九尺為度制曰可于是毁宋
太極殿以其材構明堂十二間基准太廟以中央六間
安六座悉南向東來第一青帝第二赤帝第三黃帝第
四白帝第五黑帝配帝總配享五帝在阼階東上西向
大殿後為小殿五間以為五佐室焉
蕙田案明堂中一室為饗帝宗祀之所謂太
廟太室也其外八室天子齊則居之大戴禮
云不齊不居其室是也又其外為十二堂則
居之以聽朔布令明堂總名也其中未嘗無
内外之分人神之辨梁武以一宗而配五室
致疑故發明堂無室之論不知古之所饗者
唯上帝未嘗有五也五帝自在四郊之兆四
立日迎氣祭之本與明堂無涉又以饗祀聽
朔皆在明堂為人神混淆故有堂南又有小
室分為三處聽朔之論而不知古之初未嘗
混也
音樂志明堂徧歌五帝登歌五曲四言
歌青帝辭帝居在震龍德司春開元布澤含和尚
仁羣居既散歲云陽止飭農分地人粒惟始雕梁繡
栱丹楹玉墀威靈以降百福來綏
歌赤帝辭炎光在離火為威德執禮昭訓持衡受
則靡草既凋温風以至嘉薦惟旅時羞孔備齊醍在
堂笙鏞在下匪唯七百無絶終始
歌黃帝辭鬱彼中壇含靈闡化迴環氣象輪無輟
駕布德在焉四序將收音宫數五飯稷驂駵宅屏居
中旁臨外宇升為帝尊降為神主
歌白帝辭神在秋方帝居西皓允兹金德裁成萬
寶鴻来雀化參見火邪幕無玄鳥菊有黃華載列笙
磬式陳彝爼靈罔常懷惟德是與
歌黑帝辭德盛乎水玄冥紀節隂降陽騰氣凝象
閉司智莅坎駕鐡衣玄祈寒坼地晷度迴天悠悠四
海駿奔奉職祚我無疆永隆人極
梁書武帝本紀普通二年二月辛丑輿駕親祠明堂
四年正月丙午輿駕親祠明堂
中大通元年正月辛巳輿駕親祠明堂三年二月辛
丑輿駕親祠明堂五年正月辛亥輿駕親祠明堂
大同元年二月辛巳輿駕親祠明堂七年正月辛丑
輿駕親祠明堂
太清元年正月甲子輿駕親祠明堂
右梁明堂
陳書高祖本紀永定二年正月戊午輿駕親祠明堂
宣帝本紀太建三年二月辛巳輿駕親祠明堂五年
二月辛丑輿駕親祠明堂六月治明堂
隋書禮儀志陳制明堂殿屋十二間中央六間依齊制
安六座四方帝各依其方黃帝居坤維而配享坐依梁
法武帝時以德帝配文帝時以武帝配廢帝已後以文
帝配牲以太牢粢盛六飯鉶羹果蔬備薦焉
右陳明堂
五禮通考卷二十五
