五禮通考卷一百三十
刑部尚書秦蕙田撰
嘉禮三
上尊號
蕙田案尊號起於唐武后中宗之世始以即
位繼以拜洛受圖後乃往往以符瑞行之元
宗開元天寶以來殆數數矣然其儀不傳宋
每遇大禮羣臣輙上表請至於再三自太祖
太宗以還沿為故事宋史著其儀為嘉禮第
一至神宗哲宗乃毅然止之遼始於太祖厥
後相繼不絶金初猶舉之逮章宗堅却不受
其事乃罷元上尊號者五帝而已自明以來
蓋無聞焉今於即位儀後附及之
唐書則天后本紀光宅元年二月甲子皇帝率羣臣上
尊號於武成殿
通鑑太后御武成殿皇帝帥王公以下上尊號
蕙田案上尊號始此
垂拱四年五月乙亥加尊號為聖母神皇
通鑑武承嗣使鑿白石為文曰聖母臨人永昌帝業
末紫石雜藥物填之使雍州人唐同泰奉表獻之稱
獲之於洛水太后喜命其石曰寶圖擢同泰為遊擊
將軍五月戊辰詔當親拜洛受寶圖有事南郊告謝
昊天禮畢御明堂朝羣臣命諸州都督刺史及宗室
外戚以拜洛前十日集神都乙亥太后加尊號為聖
母神皇
天授元年九月改國號周大赦改元乙酉加尊號曰聖
神皇帝二年九月乙未加號金輪聖神皇帝
延載元年五月甲午加越古金輪聖神皇帝
天冊萬歲元年正月辛巳加號慈氏越古金輪聖神皇
帝
久視元年五月癸巳大赦改元罷天冊金輪大聖號
蕙田案罷尊號始此
長安五年皇帝復於位丁未徙后於正陽宫戊申上后
號曰則天大聖皇帝
中宗本紀神龍元年十一月戊寅上尊號曰應天皇帝
皇后曰順天皇后
景龍元年八月丙戌上尊號曰應天神龍皇帝皇后曰
順天翌聖皇后
玄宗本紀開元元年十一月戊子羣臣上尊號曰開元
神武皇帝大赦改元二十七年二月羣臣上尊號曰
開元聖文神武皇帝大赦免今歲税賜文武官階爵版
通鑑羣臣請加尊號曰聖文二月己巳許之因赦天
下免百姓今年田租
天寶元年正月甲寅陳王府參軍田同秀言玄元皇帝
降於丹鳳門通衢二月丁亥羣臣上尊號曰開元天寶
聖文神武皇帝辛卯享玄元皇帝於新廟大赦
通鑑田同秀上言見玄元皇帝於丹鳳門之空中告
以我藏靈符在尹喜故宅上遣使於故函谷關尹喜
臺旁求得之壬辰羣臣上表以函谷靈符潛應年號
先天不違請於尊號加天寶字從之
十三載二月壬申朝獻太清宫加上玄元皇帝號曰大
聖祖高上大道金闕玄元天皇大帝甲戌羣臣上尊號
曰開元天地大寶聖文神武證道孝德皇帝大赦
至德三載上號曰太上至道聖皇天帝
肅宗本紀乾元元年正月戊寅上皇天帝御宣政殿受
皇帝傳國受命寶符冊號曰光天文武大聖孝感皇帝
通鑑上皇御宣政殿受冊加上尊號上固辭大聖之
號上皇不許上尊上皇曰太上至道聖皇天帝
二年正月己巳羣臣上尊號曰乾元大聖光天文武孝
感皇帝
通鑑乾元二年二月壬子月食既先是百官請加皇
后尊號曰輔聖上以問中書舍人李揆對曰自古皇
后無尊號惟韋后有之豈足為法上驚曰庸人幾誤
我
上元二年九月壬寅大赦去乾元大聖光天文武孝感
號
通鑑壬寅制去尊號但稱皇帝去年號但稱元年
代宗本紀廣德元年七月壬寅羣臣上尊號曰寶應元
聖文武孝皇帝壬子大赦改元
通鑑注以楚州所獻十三寶為上登極之符應也
德宗本紀建中元年正月丁卯改元羣臣上尊號曰聖
神文武皇帝
興元元年正月癸酉大赦改元去聖神文武號
順宗本紀永貞元年八月庚子立皇太子為皇帝自稱
太上皇元和元年正月皇帝率羣臣上尊號曰應乾聖
夀太上皇
通鑑百官請上尊號曰文武大聖孝德皇帝上許上
上皇尊號而自辭不受
憲宗本紀元和三年正月癸巳羣臣上尊號曰睿聖文
武皇帝十四年七月己丑羣臣上尊號曰元和聖文
神武法天應道皇帝大赦
穆宗本紀長慶元年七月壬子羣臣上尊號曰文武孝
德皇帝
敬宗本紀寶歴元年正月癸巳羣臣上尊號曰文武大
聖廣孝皇帝大赦賜文武官階勲爵
蕙田案敬宗弟文宗在位十四年未上尊號
武宗本紀會昌二年四月丁亥羣臣上尊號曰仁聖文
武至神大孝皇帝大赦賜文武官階勲爵
宣宗本紀大中二年正月甲子羣臣上尊號曰聖敬文
思和武光孝皇帝大赦賜文武官階勲爵
懿宗本紀咸通三年正月庚午羣臣上尊號曰睿文明
聖孝德皇帝大赦十一年正月甲寅羣臣上尊號曰
睿文英武明德至仁大聖廣孝皇帝大赦
僖宗本紀乾符元年十一月庚寅改元羣臣上尊號曰
聖神聰睿仁哲明孝皇帝
光啟元年五月羣臣上尊號曰至德光烈皇帝
昭宗本紀大順元年正月戊子羣臣上尊號曰聖文睿
德光武弘孝皇帝大赦改元
蕙田案上尊號自武后始後遂奉為故事唐
一代之君循行之其不行者一二帝而已
右唐
宋史太祖本紀乾德元年十一月甲子有事南郊大赦
改元百官奉玉冊上尊號曰應天廣運仁聖文武至德
皇帝(即建隆四年)
宋史禮志尊號之典唐始載於禮官宋每大祀羣臣詣
東上閤門拜表請上尊號或三上或五上多謙抑弗許
如允所請即奏命大臣撰冊文及書冊寶其受冊多用
祀禮畢日御正殿行禮禮畢有司以冊寶詣閤門奉進
入内建隆四年羣臣三上表上尊號詔俟郊畢受冊前
三日遣官奏告天地宗廟社稷遂為定制其儀有司宿
設崇元殿仗衛文武百官並集朝堂之次攝太尉奉冊
於案吏部侍郎一員押司徒奉寶於案禮部侍郎一員
押以五品六品清資官充舉冊舉寶官皆承之以匣覆
之以帊俱詣殿門外之東太尉之前大樂令帥工人入
就位諸侍衛官及宰執兩制供奉等官立於殿階下香
案前左右如常入閤儀侍中奏中嚴外辦所司承旨索
扇扇上皇帝衮冕御輿出自西房樂作即御坐扇開樂
止符寶郎奉寶如常儀禮直官通事舍人分引太尉以
下文武羣官應北面位者各就横行位太常卿於冊案
前導至丹墀西階上少東北面置訖太尉司徒吏部禮
部侍郎各入本班立定典儀贊百官再拜舞蹈三稱萬
歲又再拜起居訖又再拜分班序立禮直官引太常卿
隨行吏部侍郎押冊案以次序行太尉從之禮部侍郎
次押寶案行司徒從之詣西階至解劍褥位其讀冊中
書令讀寶侍中候冊案將至先升於前楹間第一柱北
對立太尉解劍脱舄訖吏部侍郎押冊案先升太尉從
升當御坐前太尉搢笏北面奉冊案稍前跪置訖俛伏
興少退東向立中書令進當冊案前讀冊訖俛伏興又
搢笏奉冊於褥東向冊函北向進跪置御坐前與舉冊
官降還侍立位太尉亦降納舄帶劍禮部侍郎押寶案
升司徒隨升北面跪置侍中讀寶訖置冊之南俱復位
其納舄帶劍俛伏一如上儀典儀贊在位官皆再拜禮
直官通事舍人引太尉至西階下解劍舄升當御坐前
跪賀(其詞中書門下撰)賀訖復位皆再拜如讀冊寶儀侍中升
至御坐前承旨退臨階西向稱有制典儀贊再拜訖宣
曰朕以鴻儀昭舉保命會昌廹於羣情祗膺顯號退循
寡昧惕懼增深所賀知宣訖復位典儀贊再拜舞蹈三
稱萬歲又再拜訖侍中升階奏禮畢降復位扇上樂作
帝降坐御輿入自東房扇開樂止侍中版奏解嚴中書
侍郎帥奉案官升殿跪奉冊置於案次門下侍郎奉寶
如奉冊禮通事舍人贊引詣東上閤門狀進所司承旨
放仗百官再拜訖退如常儀自後受冊皆如之禮畢賜
百官食於朝堂
太祖本紀開寶元年十一月癸卯有事南郊改元開寶
宰相普等奉玉冊寶上尊號曰應天廣運大聖神武明
道至德仁孝皇帝
太宗本紀太平興國三年八月甲戌羣臣請上尊號曰
應運統天聖明文武皇帝十一月丙申祀天地於圜丘
大赦改元御乾元殿受尊號六年冬十月癸酉羣臣
三奉表上尊號曰應運統天睿文英武大聖至明廣孝
皇帝十一月辛亥祀天地於圜丘大赦御乾元殿受尊
號内外文武加恩
雍熙元年九月壬戌羣臣表三上尊號曰應運統天睿
文英武大聖至仁明德廣孝皇帝不許宰相叩頭固請
終不許
蕙田案宋却尊號自太宗始也
端拱二年十二月庚申詔令四方所上表祗稱皇帝羣
臣請復尊號不許辛酉上法天崇道文武皇帝詔去文
武二字許之
淳化三年九月乙卯羣臣上尊號曰法天崇道明聖神
孝文武皇帝凡五表終不許
至道元年十二月甲戌羣臣奉表加上尊號曰法天榮
道上聖至仁皇帝凡五上不許
真宗本紀咸平二年八月乙卯羣臣上尊號曰崇文廣
武聖明仁孝皇帝十一月丙戌祀天地於圜丘御朝元
殿受尊號冊丁亥賜羣臣帶服鞍馬器幣有差
大中祥符元年六月天書再降於泰山醴泉北壬寅迎
天書於含芳園辛亥羣臣表上尊號曰崇文廣武儀天
尊道寶應章感聖明仁孝皇帝十二月辛卯御乾元殿
受尊號
蕙田案宋上尊號多在即位郊天之後是年
十月封禪辛卯駕發京師十一月丁丑至自
泰山奉天書還宫遂行受尊號之禮不關郊
祀也
五年冬十月丙子羣臣上尊號曰崇文廣武感天尊道
應真佑德上聖欽明仁孝皇帝
天禧三年七月壬申羣臣上尊號曰體仁御極感天尊
道應真寶運文德武功上聖欽明仁孝皇帝十一月辛
未祀天地於圜丘大赦丁丑御天安殿受尊號
乾興元年正月改元二月大赦癸卯上尊號曰應天尊
道欽明仁孝皇帝
仁宗本紀天聖二年十二月丁酉祀天地於圜丘大赦
百官上尊號曰聖文睿武仁明孝德皇帝
明道二年二月丁未祀先農於東郊躬耕籍田大赦百
官上尊號曰睿聖文武體天法道仁明孝德皇帝
蕙田案耕籍成上尊號史所謂大禮後故事
也
景祐二年十一月乙未祀天地於圜丘上尊號曰景祐
體天法道欽文聰武聖仁孝德皇帝四年十一月庚
戌祀天地於圜丘百官上尊號曰寶元體天法道欽文
聰武聖仁孝德皇帝
皇祐二年三月戊子朔詔季秋有事於明堂己丑以大
慶殿為明堂戊戌詔明堂禮成羣臣毋上尊號
蕙田案是年九月始大享明堂三月之詔蓋
預止之也
嘉祐四年六月己巳羣臣請加尊號曰大仁至治表五
上不許
英宗本紀治平二年七月己卯羣臣五上尊號不允
四年春正月羣臣上尊號曰體乾膺歴文武聖孝皇帝
神宗本紀熙寧元年七月乙卯羣臣三表請上奉元憲
道文武仁孝之號不許
禮志熙寧元年宰臣曾公亮等上表請加尊號詔不允
先是翰林學士司馬光言尊號起唐武后中宗之世遂
為故事先帝治平二年辭尊號不受天下莫不稱頌聖
德其後佞臣建言國家與契丹常有往來書彼有尊號
而中國獨無足為深恥於是羣臣復以非時上尊號論
者甚為朝廷惜之今羣臣以故事上尊號臣愚以為陛
下聰明睿智雖宜享有鴻名然踐阼未久又在亮隂之
中考之事體似未宜受陛下誠能斷以聖意推而不居
仍令更不得上表請則頌嘆之聲將洋溢四海矣詔賜
光曰覽卿來奏深諒忠誠朕方以頻日滛雨甲申地震
天威彰著日虞傾禍被此鴻名有慙面目况在亮隂亦
難當是盛典今已批降指揮可善為答辭使中外知朕
至誠慙懼非欺衆邀名其後宰臣數上表請終不允
(徐氏乾學曰神宗此舉可謂賢矣然非司馬光之疏忠懇切至有以啟沃之於前則諛佞之言未有不為)
(之動者也蓋好諛惡直人之常情倘神宗移用王安石之心以任光豈非宋室之令主哉)
二年四月丁酉朔羣臣再上尊號不許四年六月庚
申羣臣三上尊號曰紹天法古文武仁孝皇帝不許
七年七月癸卯羣臣五上尊號曰紹天憲古文武仁孝
皇帝不許十年七月辛酉羣臣五上尊號曰奉天憲
古文武仁孝皇帝不許
元豐三年七月甲戌詔自今遇大禮罷上尊號
哲宗本紀元祐四年己丑詔自今大禮毋上尊號
蕙田案自神宗哲宗罷上尊號終宋之世未
嘗舉行
右宋
遼史太祖本紀元年春正月即位羣臣上尊號曰天皇
帝后曰地皇后
神冊元年春二月丙戌朔上在龍化州德哷勒部額爾竒
木耶律赫嚕等率百僚請上尊號三表乃允丙申羣臣及
諸屬國築壇州東上尊號曰大聖大明天皇帝后曰應
天大明地皇后大赦改元初闕地為壇得金鈴因名其
地曰金鈴岡壇側滿林曰冊聖林
太宗本紀天顯元年十一月壬申御宣政殿羣臣上尊
號曰嗣聖皇帝大赦
會同元年十一月丙寅皇帝御宣政殿劉煦盧重冊上
尊號曰睿文神武法天啟運明德章信至道廣敬昭孝
嗣聖皇帝大赦改元
穆宗本紀天祿五年九月丁卯即皇帝位羣臣上尊號
曰天順皇帝改元應歴五年二月庚申漢遣使請上
尊號不允
景宗本紀應歴十九年二月即皇帝位百官上尊號曰
天贊皇帝大赦改元保寧
聖宗本紀乾亨四年九月癸丑即皇帝位時年十二皇
后攝政十月己未朔帝始臨朝辛酉羣臣上尊號曰昭
聖皇帝大赦
統和元年羣臣上皇帝尊號曰天輔皇帝五年羣臣
上皇帝尊號曰至德廣孝昭聖天輔皇帝二十三年
十月庚午羣臣上皇帝尊號曰至德廣孝昭聖天輔皇
帝大赦
開泰元年十月甲子朔文武百官加上尊號曰弘文宣
武尊道至德崇仁廣孝聰睿昭聖神贊天輔皇帝大赦
改元九年九月文武百僚奉表上尊號不許表三上
迺從之
太平元年十一月癸未上御昭慶殿文武百僚奉冊上
尊號曰睿文英武尊道至德崇仁廣孝功成治定昭聖
神贊天輔皇帝大赦改元
興宗本紀太平十一年六月即皇帝位羣臣上皇帝尊
號曰文武仁聖昭孝皇帝大赦改元重熙
重熙十一年冬十一月丁亥羣臣加上尊號曰聰文聖
武英略神功睿哲仁孝皇帝冊蕭氏曰貞懿宣慈崇聖
皇后大赦十二年高麗國以加上尊號遣使來賀
道宗本紀清寧二年十一月甲辰文武百僚上尊號曰
天祐皇帝后曰懿德皇后
咸雍元年春正月辛酉朔文武百僚加上尊號曰聖文
神武全功大略廣智聰仁睿孝天祐皇帝改元大赦
天祚帝本紀夀隆七年正月即位羣臣上尊號曰天祚
皇帝二月改元乾統大赦三年十一月丙申文武百
官加上尊號曰惠文智武聖孝天祚皇帝大赦
遼史禮志皇帝受冊儀前期一日尚舍奉御設幄於
正殿北墉下南面設御坐奉禮郎設官僚客使幕次於
東西朝堂大樂令設宫懸於殿庭舉麾位在第二重西
階上東向乘黃令陳車輅尚輦奉御陳輿輦尚舍奉御
設解劍席於東西階設文官六品以上位横街南東方
西向武官五品已上位横街南西方東向皆北上重行
每等異位將士各勒所部六軍仗屯諸門金吾仗黃麾
仗陳於殿庭至日押冊官引冊自西便門入置冊案西
階上通事舍人引侍從班入就位侍中東階下解劍履
上殿欄外俛伏跪奏中嚴下殿劍履復位立閤使西階
上殿欄外跪請木契西殿鞠躬奏奉勅喚仗殿中監少
監殿中丞等押金吾四色仗入位臣僚後協律郎入就
舉麾位符寶郎詣閤奉迎通事舍人引文官四品至六
品武官三品至五品就門外位皇帝御輦至宣德門宣
徽使押内諸司班起居引皇帝至閤服衮冕侍中東階
下解劍履上殿版奏外辦太常博士引太常卿太常卿
引帝内諸司出協律郎舉麾太樂令令撞黃鐘之鐘左
五鐘皆應工人鼓柷樂作皇帝即御坐宣徽使贊扇合
樂止贊簾捲扇開符寶郎奉寶進左右金吾報平安通
事舍人引文官三品武官二品以上入門樂作就相向
位畢樂止通事舍人引侍從班南班文官三品武官二
品以上合班北向東班西上西班東上起居七拜分班
各復位通事舍人引押冊官押冊自西階下至丹墀當
殿置香案冊案置冊訖樂作就位樂止捧冊官近後東
西相對立舍人引侍從班并南班合班北向如初贊再
拜在位者皆再拜舞蹈五拜分班各復位如初捧冊官
就西階下解劍席解劍履捧冊西階上殿樂作置冊御
坐前東西立北向捧冊官西牖下立北上樂止讀冊官
出班當殿立贊再拜三呼萬歲就西階下解劍席解劍
履西階上殿欄内立當御坐前侍中取冊捧冊官捧冊
匣至讀冊官前跪相對捧冊讀冊官俛伏跪讀訖俛伏
興捧冊官跪左膝以冊授侍中侍中受冊以冊授執事
者降自西階劍履訖復當殿位贊再拜三呼萬歲復分
班位舍人引侍從班南班合班北向如初贊拜在位者
皆拜舞蹈鞠躬如初通事舍人引班首西階下解劍履
上殿樂作就欄内位樂止俛伏跪通全銜臣某等致詞
稱賀訖俛伏興降西階下帶劍納舄樂作復位樂止贊
拜在位者皆再拜舞蹈五拜鞠躬侍中臨軒西向稱有
制皆再拜侍中宣答訖贊皆再拜舞蹈五拜分班各復
位三品以上出樂作出門畢樂止侍中當御坐俛伏跪
通全銜奏禮畢俛伏興退東階下殿帶劍納履復位宣
徽使贊扇合下簾太常博士太常卿引皇帝起樂作至閤
樂止舍人引文官四品武官三品以下出門外分班立
次引侍從班出次兵部吏部出次金吾出次起居郎舍
人出次殿中監少監押金吾細仗出仍位臣僚後次東
西上閤門使於丹墀内鞠躬奏衙門無事捲班出閤門
使丹墀内鞠躬揖奏敕放仗出門外文武班中間立喚
承受官承受官聲喏至閤門使後鞠躬揖閤門使鞠躬
稱奉勅放仗承受聲喏鞠躬揖平身立引聲奉勅放仗
聲絶趨退文武合班再拜舍人一員攝詞令官殿前鞠
躬揖稱奉勅放黃麾仗出放金吾仗亦如之翼日文武
臣僚入問聖躬
太平元年行此儀大略遵唐晉舊儀又有上契丹冊儀
以蘇爾威汗行柴冊禮合唐禮雜就之也又有上漢冊
儀與此儀大同小異加以上寶儀耳
右遼
金史太祖本紀收國二年羣臣上尊號曰大聖皇帝
熙宗本紀皇統元年正月庚戌羣臣上尊號曰崇天體
道欽明文武聖德皇帝初御衮冕大赦改元十一月己
酉高麗國賀受尊號十二月夏國賀受尊號
金史禮志受尊號儀皇統元年正月二日太師宗幹
率百僚上表請上皇帝尊號凡三請詔允七日遣上京
留守奭告天地社稷析津尹宗強告太廟十日帝服衮
冕御元和殿宗幹率百僚恭奉冊禮冊文云云臣等謹
奉玉冊玉寶上尊號曰崇天體道欽明文武聖德皇帝
是日皇帝改服通天冠宴二品以上官及高麗夏國使
十二日恭謝祖廟還御宣和門大赦改元大定七年恭
上皇帝尊號前三日遣使奏告天地宗廟社稷前二日
諸司停奏刑罰文字百官習儀於大安殿庭兵部帥其
屬設黃麾仗於大安殿門之内外宣徽使帥儀鸞司於
前一日設受御冊寶壇於大安殿中間又設御榻於壇
上又設冊寶幄次於大安殿門外及設皇太子幄次於
殿東廊又設羣官次於大安門外大樂令與協律郎前
一日設宫懸於殿庭又設登歌樂架於殿上立舞表於
殿下符寶郎即其日俟文武羣官入奉八寶置於御座
左右候上寶冊訖復舁寶還所司其日質明奉冊太尉
奉寶司徒讀冊中書令讀寶侍中以次應行事官並集
於尚書省候冊寶興乘馬奉迎冊寶至應天門下馬由
正門步導入至大安殿門外置冊寶於幄次舁冊寶牀
弩手人等分立於左右文武羣官並朝服入次攝太常
卿與大樂令帥工人入就位協律郎各就舉麾位舁冊
寶案官由西偏門先入置案於殿東西間褥位置訖各
退於西階冊寶位後捧冊官捧寶官舁冊匣官舁寶盝
官由西偏門先入至殿西階下冊寶褥位之西東向立
俟閤門報通事舍人引攝侍中版奏中嚴訖典儀贊者
各就位閤門官引文武百僚分左右入於殿階下磚道
之東西相向立符寶郎奉八寶由西偏門分入升置殿
上東西間相向訖分左右立於寶後通事舍人引攝侍
中版奏外辦扇合服衮冕以出曲直華蓋侍衛警蹕如
儀殿上鳴鞭訖殿下亦鳴鞭初索扇協律郎跪俛伏興
舉麾工鼓柷奏乾寧之曲出自東房即座儀使副添香
爐烟升扇開簾捲協律郎偃麾戞敔樂止太常博士通
事舍人自冊寶幄次分引冊太常卿前導吏部侍郎押
冊而行奉冊太尉讀冊中書令舉冊官於冊後以次從
之次太常博士通事舍人二員分引寶禮部侍郎押寶
而行奉寶司徒讀寶侍中舉寶官於寶後以次從之由
正門入宫縣奏歸美揚功之曲太常卿於冊牀前導至
第一墀香案南藉冊寶褥位上少置太常卿與舉冊寶
官退於冊寶稍西東向立博士舍人立於其後舁冊寶
牀弩手繖子官等又於其後皆東向太尉司徒中書令
侍中皆於冊後面北以次立吏部侍郎禮部侍郎次立
於其後立定樂止閤門舍人分引東西兩班羣官合班
轉北向立中間少留班路俟立定太常博士通事舍人
四員分引太尉司徒中書令侍中吏部禮部侍郎以次
各復本班訖博士舍人退以俟初引時樂奏歸美揚功
之曲至位立定樂止典儀曰拜贊者承傳太尉以下應
在位官皆舞蹈五拜班首出班起居訖又贊再拜如朝
會常儀太常博士通事舍人四員再引太尉司徒中書
令侍中吏部禮部侍郎復進至冊寶所稍南立定舁冊
寶牀弩手繖子官並進前舉冊寶牀興太常博士通事
舍人二員分引冊太常卿前導吏部侍郎押冊而行奉
冊太尉讀冊中書令舉冊官於冊後以次從之冊初行
樂奏肅寧之曲次通事舍人太常博士又二員分引寶
禮部侍郎押寶而行奉寶司徒讀寶侍中舉寶官於寶
後以次從之詣西階下至冊寶褥位少置冊北寶南樂
止舁冊寶牀弩手繖子官等退於後稍西東向立捧冊
官與舁冊官並進前取冊匣升太常博士通事舍人分
引冊太常卿側身導冊先升奉冊太尉讀冊中書令舉
冊官捧冊官於冊後以次從升冊初行樂奏肅寧之曲
進至殿上博士舍人分左右於前楹立以俟讀冊中書
令於欄子外前楹稍西立以俟舉冊官捧冊官立於其
後奉冊太尉從升至褥位搢笏少前跪置訖執笏俛伏
興樂止退於前楹稍西立以俟太常博士立於後太常
卿少退東向立舁冊官立於其後皆東向捧冊官先入
舉冊官次入讀冊中書令又次入捧冊官四員皆搢笏
雙跪捧舉冊官二員亦搢笏兩邊單跪對舉中書令執
笏進跪稱中書令臣某讀冊讀訖俛伏興中書令俟冊
興先退通事舍人引降自東階復本班訖太常卿降復
寶牀前舁冊官並進與捧冊官等取冊匣興置於殿東
間褥位案上西向捧舉冊官等降自東階還本班舁冊
官亦退太常博士引奉冊太尉降自西階東向立以俟
次捧寶官與舁寶官俟讀冊中書令讀訖出並進前取
寶盝升太常博士通事舍人分引寶太常卿側身導寶
先升奉寶司徒讀寶侍中舉寶官捧寶官於寶後以次
從升寶初行樂奏肅寧之曲進至殿上博士舍人俱退
不升並於前楹稍西立俟讀寶侍中於欄子外前楹間
稍西立以俟舉寶官捧寶官立於其後奉寶司徒從升
至褥位搢笏少前跪置訖執笏俛伏興樂止司徒退於
前楹西立以俟太常卿少退東向立舁寶官立於其後
皆東向捧寶官先入舉寶官次入讀寶侍中又次入捧
寶官四員皆搢笏雙跪捧舉寶官二員亦搢笏兩邊單
跪對舉侍中執笏進跪稱侍中臣某讀寶讀訖俛伏興
侍中俟寶興先退通事舍人引降自西階復本班訖舁
寶官進前與捧寶舉寶官等取寶盝興置於殿之西間
褥位案上東向捧寶舉寶官等與太常卿俱降自西階
及吏部侍郎皆復本班舁寶官亦退太常博士引奉寶
司徒次奉冊太尉東向立定博士舍人贊引太尉司徒
進詣第一墀香案南褥位立定博士舍人稍退典儀曰
拜贊者承傳在位官皆再拜訖博士舍人二員引太尉
詣東階升宫縣奏純成享上之曲至階止閤門使二員
引太尉進至前立定樂止閤門使揖贊太尉拜跪賀殿
下閤門揖百僚躬身太尉稱文武百僚具官臣等言致
賀詞云云俛伏興退至階下博士舍人分引太尉降自
東階初降宫縣作肅寧之曲復香案南褥位立定樂止
博士舍人少退典儀曰拜贊者承傳太尉司徒及在位
羣官俱再拜舞蹈三稱萬歲又再拜訖通事舍人引攝
侍中升自東階進詣前楹間躬承旨退臨階西向稱有
制典儀曰拜贊者承傳太尉司徒及在位羣官俱再拜
躬身宣詞云云宣訖通事舍人引侍中還位典儀曰拜
贊者承傳階上下應在位羣官俱再拜舞蹈三稱萬歲
又再拜訖博士舍人分引太尉司徒就百僚位初引宫
縣作肅寧之曲至位立定樂止閤門舍人分引應北面
位羣官各分班東西相向立定通事舍人引攝侍中升
自東階當前楹間跪奏禮畢俛伏興引降還位扇合簾
降協律郎俛伏興舉麾工鼓柷奏乾寧之曲降座入自
東房還後閤進膳侍衛警蹕如儀扇開樂止捧冊官帥
舁冊牀人捧寶官帥舁寶牀人皆升殿取匣盝蓋訖置
於牀前引進司官前導通事舍人贊引詣東上閤門上
進通事舍人分引文武百僚等以次出歸幕次賜食以
俟上夀上冊寶禮畢有司供辦御牀及與宴羣臣位並
如曲宴儀攝太常卿與太樂令帥宫人入并協律郎各
就舉麾位俟舍人報通事舍人引三師以下文武百僚
親王宗室等分左右入至殿階下稍南東西相向立通
事舍人先引攝侍中版奏中嚴少頃又奏外辦扇合鳴
鞭協律郎跪俛伏興工鼓柷宫縣奏乾寧之曲服通天
冠絳紗袍即座簾捲内侍贊扇開殿上下鳴鞭戞敔樂
止儀使副等添香爐烟升通事舍人引班首以下合班
樂奏肅寧之曲至北向位重行立定中間少留班路通
事舍人引攝侍中詣東階升至殿上少立閤門舍人引
禮部尚書出班前北向俛伏跪奏稱禮部尚書臣某言
請允羣臣上夀俛伏興躬身通事舍人引攝侍中少退
舍人贊禮部尚書再拜訖贊祗候復本班内侍局進御
牀入次良醖令於殿下横街南酹酒訖典儀曰拜贊者
承傳在位官皆再拜隨拜三稱萬歲訖平立太常博士
通事舍人分引攝上公由東階升初升宫縣奏肅寧之
曲殿上舍人少退二閤使揖上公進至進酒褥位樂止
宣徽使以爵授上公上公搢笏受爵詣榻前跪進受爵
訖上公執槃授宣徽使訖二閤使揖上公入欄子内贊
拜跪殿下閤門揖百僚皆躬身通事舍人揖攝侍中進
詣前楹間躬承旨退臨階西向稱有制典儀曰拜贊者
承傳上公及在位羣官皆再拜隨拜三稱萬歲訖躬身
宣曰得公等夀酒與公等内外同慶閤門舍人贊宣諭
訖上公與百僚皆舞蹈五拜訖閤門舍人引百僚分班
東西序北向立博士舍人再引上公自東階升宫縣奏
肅寧之曲至進酒褥位樂止上公搢笏宣徽使授上公
槃上公詣欄子内褥位跪舉酒宫縣奏景命萬年之曲
飲訖上公進受虚爵訖復褥位以爵授宣徽使訖二閤
使揖上公退内侍局舁御牀出博士舍人並進前分引
降自東階宫縣作肅寧之曲閤門舍人分引東西兩班
隨上公俱復北向位立定樂止典儀曰拜贊者承傳在
位官皆再拜三稱萬歲訖平立殿上通事舍人揖攝侍
中進詣前楹間躬承旨退臨階西向閤門官先揖百僚
躬身侍中稱有制典儀曰拜贊者承傳在位官皆再拜
訖躬身宣曰延王公等升殿典儀曰拜贊者承傳在位
官皆再拜訖搢笏舞蹈又再拜訖太常博士通事舍人
引王公以下合赴宴羣臣分左右升殿不與宴羣臣分
左右捲班出宫縣奏肅寧之曲百僚至殿上座後立樂
止内侍局進御牀入依尋常宴會再進第一爵酒登歌
奏聖德昭明之曲飲訖樂止執事者行羣臣酒宫縣作
肅寧之曲文舞入觴行一周樂止尚食局進食執事者
設羣官食宫縣奏保大定功之舞三成止出又進第二
爵酒登歌奏天贊堯齡之曲飲訖樂止執事者行羣官
酒宫縣作肅寧之曲武舞入觴行一周樂止尚食局進
食執事者設羣官食宫縣奏萬國來同之舞三成止出
又進第三爵酒登歌奏慶雲之曲飲訖樂止執事者行
羣官酒宫縣作肅寧之曲觴行一周樂止尚食局進食
執事者設羣官食宫縣奏肅寧之曲食畢樂止閤門官
分揖侍宴羣臣起立於席後通事舍人引攝侍中詣榻
前俛伏興跪奏侍中臣某言禮畢俛伏興閤門舍人分
引羣官俱降東西階内侍局舁御牀出宫縣作肅寧之
曲至北向位立定樂止典儀曰拜贊者承傳在位官皆
再拜訖搢笏舞蹈又再拜訖再分班東西序立扇合簾
降殿上下鳴鞭協律郎俛伏跪舉麾興工鼓柷奏乾寧
之曲降座入自東房還後閤侍衛如來儀内侍贊扇開
戞敔樂止通事舍人引攝侍中版奏解嚴所司承旨放
仗在位羣官皆再拜以次出
廢帝海陵本紀天德二年二月戊辰羣臣上尊號曰法
天膺運睿武宣文大明聖孝皇帝七月戊戌夏國遣使
賀即位及受尊號十二月癸卯朔詔去羣臣所上尊號
正隆元年正月己酉羣臣奉上尊號曰聖文神武皇帝
二年三月高麗遣使賀受尊號
世宗本紀大定元年十一月甲申羣臣上尊號曰仁明
聖孝皇帝三年十一月庚戌百官請上尊號不允
四年三月壬寅百官復請上尊號不允五年三月壬
申羣臣奉上尊號曰應天興祚仁德聖孝皇帝八月癸
巳宋夏遣使賀尊號十二月高麗遣使賀尊號七年
正月壬子上服衮冕御大安殿受尊號冊寶禮十一
年十一月羣臣奉上尊號曰應天興祚欽文廣武仁德
聖孝皇帝乙未詔中外
章宗本紀明昌四年夏四月自己亥至癸卯百官三表
請上尊號上曰祖宗古先有受尊號者蓋有其德故有
其名比年五榖不登百姓流離正當戒懼修身之日豈
得虚受榮名耶不許仍斷來章八月己亥樞密使襄帥
百僚再請上尊號不許十月庚寅右丞相瓜爾佳清臣等
表請上尊號不允壬寅右丞相清臣復請上尊號國子
祭酒劉璣亦率六學諸生上表陳請不允甲子親王百
官各奉表上尊號不允四年三月庚午親王百官請
上尊號不允
蕙田案章宗堅却尊號與宋神宗同然神宗
尚有司馬温公之諫章宗則内斷於心不為
衆論所動難也
右金
元史太祖本紀元年即皇帝位諸王羣臣共上尊號曰
青吉斯皇帝
世祖本紀中統二十一年正月乙卯帝御大明殿右丞
相和爾郭遜率百官奉玉冊玉寶上尊號曰憲天述道
仁文義武大光孝皇帝諸王百官朝賀如朔旦儀赦天
下
武宗本紀至大二年正月辛卯皇太子諸王百官上尊
號曰統天繼聖欽文英武大章孝皇帝乙未恭謝太廟
丙申詔天下
英宗本紀至治元年十一月戊寅御大明殿羣臣上尊
號曰繼天體道敬文神武大昭孝皇帝己卯以受尊號
詔天下
文宗本紀至順元年五月戊午帝御大明殿雅克特穆爾
率文武百官及僧道耆老奉玉冊玉寶上尊號曰欽天
統聖至德誠功大文孝皇帝是日改元至順詔天下
蕙田案元上尊號凡五太祖以登極文宗以
改元餘皆不審所以大概習為常事非甚盛
舉故世祖尚有大赦武宗後僅詔天下而已
元史禮樂志羣臣上皇帝尊號禮成受朝賀儀前期
二日儀鸞司設大次於大明門外又設進冊案於殿内
御座前之西進寶案於其東設受冊案於御座上之西
受寶案於其東侍儀司設冊案於香案南寶案又於其
南禮儀使位於前冊使冊副位於庭中北面引冊奉冊
舉冊讀冊捧冊官位於右引寶奉寶舉寶捧寶讀寶官
位於左以北為上百官自金玉府迎冊寶奉安中書省
如常儀前期一日右丞相率公卿朝服儀衛音樂導冊
寶二案出自中書至闕前控鶴奠案方輿中道冊使等
奉隨入大次内方輿奠案侍儀使引冊使以下由左門
以出百官趨退至期大昕右丞相以下百官各公服集
闕廷儀仗護尉就位侍儀使禮儀使引導從導皇帝升
大明殿引進使引導從導皇后升殿尚引引殿前班入
起居位起居山呼拜舞畢宣贊唱曰各恭事太子諸王
后妃公主以次升殿鳴鞭三侍儀使引冊引寶導冊寶
由正門入樂作奉冊使右丞相率冊官由右門入奉寶
使御史大夫率寶官由左門入至殿下置冊案於香案
南寶案又奠於其南樂止侍儀使引冊使以下就起居
位典引引羣臣入就位通班舍人唱曰文武百僚具官
臣某以下起居典引贊曰鞠躬曰平身引至丹墀拜位
宣贊唱曰拜通贊贊拜舞蹈山呼如常儀畢承奉班都
知唱曰奉冊使以下進上冊寶侍儀司引冊使以下進
就位樂作掌儀贊曰奉冊寶官稍前搢笏捧冊寶侍儀
使前導由中道升正階立宇下俟奉冊使諸冊官由右
階躋奉寶使諸寶官由左階躋畢俱由左門入奉冊寶
至御榻褥位前冊西寶東樂止掌儀贊曰捧冊寶官稍
前以冊寶跪置於案曰出笏曰就拜曰興曰平身曰復
位曰奉冊使以下皆跪曰舉冊官興俱至案前跪曰搢
笏取冊於匣置於盤對舉曰讀冊官興俱至案前跪曰
讀冊讀冊官稱臣某謹讀冊讀畢舉冊官納冊於匣興
以授典瑞使出笏立於冊案西南典瑞使置於受冊案
掌儀贊曰舉寶官興俱至案前跪曰搢笏取寶於盝對
舉曰讀寶官興俱至案前跪曰讀寶讀寶官稱臣某謹
讀寶讀畢舉寶官納寶於盝興以授典瑞使出笏立於
寶案東南典瑞使置於受寶案掌儀贊曰奉冊使以下
皆就拜曰興曰平身𠫭議中書省事四人以篚奉詔書
由殿左門入至御榻前跪讀詔文如常儀授典瑞使押
寶畢置於篚對舉由正門出至丹墀北置於詔案冊使
以下由南東門出就位聽詔如儀儀鸞使四人舁進冊
寶案由左門出侍儀使引班首由左階躋前行樂作至
宇下樂止舞旋至露階立班首入殿宣徽使奉隨班首
跪宣徽使西北向立班首致詞曰冊寶禮畢願上皇帝
皇后萬萬歲夀宣徽使應曰如所祝樂作通贊唱曰分
班進酒畢班首由南東門出降階復位樂作通贊唱曰
合班奉進表章禮物贊拜舞蹈山呼錫宴並如元正之
儀
右元
五禮通考卷一百三十
