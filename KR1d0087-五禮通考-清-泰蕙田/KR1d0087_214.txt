五禮通考卷二百四
刑部尚書秦蕙田撰
嘉禮七十七
體國經野
書禹貢導岍及岐至于荆山逾于河
錐指傳曰三山皆在雍州河謂梁山龍門西河正義
曰地理志云吴岳在扶風汧縣西古文以為汧山岐
山在美陽縣西北荆山在馮翊懷德縣南蘇氏曰逾者
禹自荆山而過於河也孔氏以為荆山之胍逾河而為
壺口雷首者非是渭案導者循行之謂導山猶云隨山
蘇氏云自此以下至敷淺原皆隨山之事是也導山時
尚未施功先儒皆以此為通水曰導山之澗谷而納之
川殊失經旨汧縣今為鳳陽府之隴州州南三里有汧
縣故城岍岐荆並在河西渭北禹首導此三山而逾河
以抵壺口則冀州之所先治者其規畫早定于胸中矣
岍一作汧(說文有汧字而無岍字)汧縣唐為汧源縣隴州治明
省縣入焉周禮雍州山鎮曰嶽山漢志以吴山為雍州
山是吴山即嶽山也爾雅河南華河西嶽河東岱河北
恒朱長孺云商周之世疑以岍為西嶽故爾雅職方皆
名嶽山吴山漢志雖云在縣西而岡巒綿亘延及其
南與嶽山只是一山自周尊岍山曰嶽山俗又謂之吴
山或又合稱吴嶽史記遂析嶽山與吴嶽為二山而岍
山之名遂隠其實此二山者周禮總謂之嶽山禹貢總
謂之岍山當以漢志為正蘇傳引晁氏說又謂今隴山
天井金門秦嶺皆古之岍山不知何據漢志美陽縣
下云禹貢岐山在西北中水鄉周太王所邑詩曰率西
水滸至於岐下又曰彼徂矣岐有夷之行是也水經注
岐水逕周城南城在岐山之陽而近西所謂居岐之
陽也非直因山致名亦指水所稱矣又歴周原下北
則中水鄉成周聚故曰有周也水北即岐山矣今案
岐山一名天柱山其峰高峻状若柱然國語周之興
也鸑鷟鳴於岐山故俗呼為鳳凰堆山之南周原在
焉詩所稱周原膴膴者也東西横亘肥美寬平在今
岐山縣東北四十里荆山有三一在雍域褱德北
條之荆大禹鑄鼎處也一為荆豫界臨沮南條之荆
卞和得玉處也一在豫域與禹貢無涉漢郊祀志公
孫卿曰黃帝采首山銅鑄鼎於荆山下案唐志虢州
湖城縣有覆釡山一名荆山元和志山在縣南即黃
帝鑄鼎處晉灼以為在馮翊懷德縣非也湖城元省
入閿鄉縣山今在縣南二十五里(縣屬河南府陜州)韓愈詩
云荆山已去華山來日照潼關四扇開李商隠詩云
楊僕移關三百里可能全是為荆山即此山也蘇傳
以此為北條之荆因晉灼而誤
壺口雷首至於太岳
錐指傳曰三山在冀州太岳上黨西正義曰地理志
云壺口在河東北屈縣東南雷首在河東蒲坂縣南
太岳在河東彘縣東是三山在冀州以太岳東近上
黨故云在上黨西也渭案漢上黨郡今山西潞安府
是蒲坂今為平陽府之蒲州其故城在州東南漢縣
舜所都也餘見冀州
胡氏渭曰雷首山在今蒲州南一名首陽山詩唐風
采苓采苓首陽之顛論語伯夷叔齊餓于首陽之下
馬融曰首陽山在蒲坂河曲之中寰宇記云首陽即
雷首之南阜也或稱首山漢地理志蒲反有首山祠
郊祀志黃帝采首山銅即此亦稱獨頭山闞駰曰首
陽山一名獨頭山夷齊所隠也又名襄山穆天子傳
云東巡自河首襄山又名薄山穆天子傳云登薄山
寘軨之隥史記封禪書云薄山者襄山也又名堯山
漢地理志蒲反有堯山水經注云雷首山臨大河北
去蒲坂三十里俗亦謂之堯山也又名中條山元和
志云雷首一名中條在河東縣南十五里永樂縣北
三十里寰宇記云中條山在芮城縣北十五里亦曰
薄山也又名陑山寰宇記云堯山在河東縣南二十
八里即雷首山山有九名亦即陑山湯伐桀升自陑
注在河曲之南即此也括地志云此山西起雷首東
至吴坂長數百里隨地異名通典云雷首在今河東
縣此山凡有八名歴山首陽山薄山襄山甘棗山中
條山渠豬山獨頭山也蒲州新志首陽山在州南四
十五里又中條山在州東南十五里山狹而長西起
雷首迤邐而東直接太行南跨芮城平陸北跨臨晉
解州安邑夏縣聞喜垣曲諸境凡數百里中條之北
有數峰攅立拱對州城在州南十五里中高旁下俗
名為筆架山又南五里為八盤山又南十里為麻谷
山又南為鳳凰山去州七十里與潼關相對為中條
南麓盡處今據雷首之脈為中條東盡於垣曲王屋
在焉禹至此顧不東行而北抵太岳蓋以帝都為急
也太岳即霍山又名霍太山在平陽府霍州東三
十里及岳陽縣西北九十里趙城縣東北四十五里
周禮冀州山鎮曰霍山漢志河東彘縣有霍太山在
東冀州山是也爾雅西方之美者有霍山之珠玉亦
稱景霍晉語宰孔曰景霍以為城韋注云景大也大
霍晉山名今在河東彘史記周武王滅殷飛廉先為
紂使北方還無所報乃為壇於霍太山而致命焉水
經注汾水南過永安縣西故彘縣也又東與彘水合
水出東北太岳山禹貢所謂岳陽即霍太山矣山有
岳廟甚靈汾水又南逕霍城東故霍國也又逕趙城
西南穆王以封造父趙氏自此始元和志霍山一名
太岳在霍邑東三十里今州治即霍邑故城也新志
云山高百餘丈長八十里周二百餘里南接趙城岳
陽北跨靈石今謂之中鎮渭案隋開皇十四年詔以
霍山為冀州鎮歴代因之號曰中鎮蓋即古之中岳
也降而為鎮為嵩高所壓耳閻百詩曰崧高維嶽謂
崧然而高者維是四嶽之山非以太室山為嶽名曰
崧高也爾雅撰於三百篇後緣此遂實指嵩高為中
嶽太史公又出爾雅後并補注堯典曰中嶽嵩高也
是殆忘却禹貢之太岳矣將堯有二中岳邪漢武登
禮太室易曰崈高中岳名益顯皆為爾雅所誤者或
曰然則周竟無中嶽乎予曰周仍以唐虞時太岳為
中岳矣觀職方河内曰冀州鎮曰霍山可知蓋自有
宇宙便有此山黃帝正名百物蚤已定五嶽之稱禹
主名山川又從而奠之下迄周秦悉不敢移豈有如
武帝以衡山遠移南嶽之祀于灊霍山者乎予最愛
鄭康成注大司樂四鎮五嶽取諸職方九州之山而
徧足少嫌其以嶽山為西嶽而不以霍山為中嶽又
嫌其大宗伯注乃襲爾雅雜以嵩高忘却大司樂注
殆由未善讀崧高之詩也哉
蕙田案閻氏以太岳即古之中岳其說甚辨
底柱析城至於王屋
錐指傳曰此三山在冀州南河之北東行正義曰地
理志云析城在河東濩澤縣西王屋在河東垣縣東
北地理志不載底柱底柱在大陽關東析城之西渭
案濩澤今為山西澤州之陽城縣其故城在縣西三
十里垣縣今為平陽府絳州之垣曲縣其故城在縣
西四十里大陽今為解州之平陸縣其故城在縣東
北皆漢縣也大陽關在今河南府陜州東王屋山在
今懷慶府濟源縣西北唐王屋縣地西與垣曲接界
地理今釋底柱山在今河南河南府陜州東四十里
大河中西北去山西平陽府平陸縣五十里析城山
在今山西澤州陽城縣西南七十里王屋山在今河
南懷慶府濟源縣西北九十里接山西平陽府垣曲
縣及澤州陽城縣界山有三重其狀如屋
太行恒山至於碣石入於海
錐指傳曰此二山連延東北接碣石而入滄海正義
曰地理志云太行山在河内山陽縣西北恒山在常
山上曲陽縣西北太行去恒山太遠恒山去碣石又
遠故云此二山連延東北接碣石而入滄海也渭案
山陽今為河南懷慶府之修武縣其故城在縣西北
上曲陽今為直隸真定府定州之曲陽縣其故城在
縣西地理志河内壄王縣西北有太行山山陽縣北
有東太行山壄王今為河内縣其故城即今懷慶府
治孔疏引山陽而遺壄王非也恒山北岳在今曲陽
縣西北碣石見冀州海在碣石之東逾河為禹渡河
則入海亦禹涉海也
地理今釋太行山延袤千餘里起於河南懷慶府濟
源縣迤而東北跨山西河南直隸界
胡氏渭曰太行列子作太形則行讀如字亦可故陸
氏兼存之太行一名五行山淮南子武王欲築宫於
五行之山高誘注云太行山也河圖括地象曰太行
天下之脊漢志以在壄王者為太行而在山陽者為
東太行其太行之支峰乎又案金史地理志云濟源
縣有太行山以沁水為界西為王屋東為太行則此
山實起於濟源蓋自河南懷慶府入山西澤州迤而
東北跨陵川壺關平順潞城黎城武鄉遼州和順平
定樂平以及河南之輝縣武安直隸之井陘獲鹿諸
州縣界中皆有太行山延袤千餘里焉林少穎曰太
行在今懷州之北連亘數州為河北脊以接恒岳程
子謂太行千里片石衆山皆石上起爾朱子語錄曰
太行山一千里河北諸州皆旋其趾潞州上黨在山
脊最高處過河便見太行在半天如黑雲然舜典
十有一月朔巡狩至於北岳傳云北岳恒山周禮正
北曰并州其山鎮曰恒山注云在上曲陽爾雅恒山
為北嶽管子曰恒山北臨代南俯趙漢書恒山北岳
在常山郡上曲陽縣西北有祠并州山張晏曰恒山
在西避文帝諱故改曰常山大同府渾源州南二
十里亦有恒山水經注云崞縣南面元嶽即此山也
(州本漢雁門郡繁峙崞二縣)古北岳恒山歴代史志皆云在上曲
陽並無異論自宋世以恒山没於遼從曲陽望祀之
因廢曲陽之恒山而指此為禹迹近志謂與在曲陽
西北者實一山然州距大茂約三百餘里雖或峰巒
相接未可強合為一也北岳在曲陽又何疑焉閻百
詩云後之建都于燕者以為曲陽在南渾源少北於
方位宜余案孔氏詩崧高疏曰若必據所都以定方
位則五岳之名無代不改何則軒居上谷處恒山之
西舜居蒲阪在華隂之北豈當據已所在改岳祠乎
此名儒之言也金世宗大定間或言今既都燕當别
議五岳名不得仍前代太常卿范洪輒援崧高疏數
語以對事遂寢明弘治六年兵部尚書馬文升建言
北岳當改祠渾源下禮部議侍郎倪岳持不可乃止
修渾源州舊廟而祭祀仍在曲陽神宗十六年大同
巡撫胡來貢疏請改北岳沈文端鯉為宗伯覆疏詳
駁議者口塞
西傾朱圉鳥鼠至于太華
錐指傳曰西傾朱圉鳥鼠三者雍州之南山至于太
華相首尾而東正義曰地理志云朱圉在天水冀縣
南鳥鼠東望太華大遠故傳云相首尾而東也曾氏
曰岍與西傾皆北條山故西傾不言導其文蒙於導
岍渭案今鞏昌府伏羌縣南有冀縣故城即漢縣也
西傾鳥鼠太華並見前西傾在鳥鼠之西南鳥鼠渭
水所出朱圉太華皆在渭水之南
地理今釋朱圉山在今陜西鞏昌府伏羌縣西南三
十里
熊耳外方桐栢至于陪尾
錐指傳曰四山相連東南在豫州界正義曰地理志
云熊耳山在弘農盧氏縣東嵩高山在穎川崈高縣
古文以為外方桐栢山在南陽平氏縣東南横尾山
在江夏安陸縣東北古文以為陪尾是四山接華山
而相連東南皆在豫州界也朱氏鶴齡曰凡言至于
者以相去之遠也太華去鳥鼠遠故曰至于則陪尾
亦應遠觀經文導淮自桐栢東會于泗沂其為徐州
之陪尾明矣渭案盧氏今屬河南府崈高今為登封
縣地平氏今為南陽府桐栢縣其故城在縣西北四
十里安陸今屬湖廣德安府泗水今屬山東兖州府
本漢魯國卞縣陪尾山在縣東也
地理今釋熊耳山在今河南府盧氏縣西南五十里
接陜西西安府商州(晉上洛縣)界熊耳雖有東西異名其
實一山故郭璞云在上洛班固云在盧氏蔡傳以班
固為非非也外方今中嶽嵩山在河南河南府登封
縣北十里西接洛陽縣北接鞏縣東接開封府密縣
界綿亘一百五十里桐栢山在今河南南陽府桐栢
縣東一里東南接湖廣德安府隨州西接襄陽府襄
陽縣界陪尾山在今山東兖州府泗水縣東五十里
案孔傳云淮出桐栢經陪尾今德安府安陸縣北有
横山漢志所謂横尾山古文以為陪尾者也淮水不
經此山下吴澄書纂言曰唐志泗水縣有陪尾山泗
水出焉蓋此是也以横尾為陪尾者非是
胡氏渭曰漢書武帝紀元封元年登禮嵩高置奉邑
名曰崇高地理志穎川崈高縣武帝置以奉太室山
是為中岳有太室少室山廟古文以崈高為外方山
也左傳昭四年司馬侯曰四嶽三塗陽城太室太室
即嵩高也於四嶽外别言之亦可見嵩高時不為嶽
矣爾雅嵩高為中嶽蓋後人所附益耳後漢書熹平
五年復崈高為嵩高韋昭曰嵩高有太室少室之山
山有石室故名戴延之西征記曰東曰太室西曰少
室相去十五里嵩高其總名也元和志云嵩高山在
告成縣西北二十三里(唐改陽城縣曰告成其故城在今登封縣東南四十里)
登封縣北八里高二十里周一百三十里少室山在
告成縣西北五十里登封縣西十里高六十里周三
十里渭案古時皆指嵩高為太室而韋昭戴延之則
兼二室並稱然前賢題咏猶以太室稱嵩山而少室
則仍其本名故有嵩少之目其山東跨密縣西跨洛
陽北跨鞏縣綿亘百五十里太室中為峻極峰左右
列峰各十二凡二十四少室峰三十六先儒皆以嵩
高為外方金吉甫曰嵩高世名中嶽安得與江夏内
方相為内外哉據唐志陸渾山一名方山蓋古外方
云此說非是嵩高當禹時未為中嶽即為中嶽而仍
名外方與東岱西華南衡北恒一例理無可疑且陸
渾方山亦何以知其為外方乎詩大雅崧高維嶽
峻極于天兼五嶽言之爾雅釋山曰山大而高崧郭
璞注云今中嶽嵩高山蓋依此名邢昺疏云李巡曰
高大曰崧此則山高大者自名崧本不指中嶽今之
中嶽名嵩高或取此文以立名乎無正文故云蓋以
疑之是亦不以詩之崧高為中嶽也自劉熙釋名云
嵩字或為崧則二字通作一字世遂以降神生甫專
歸之中嶽文士錯解貽誤至今間有能正之者反以
為非也
導嶓冡至於荆山
錐指傳曰漾水出嶓冡在梁州經荆山荆山在荆州
正義曰梁州云岷嶓既藝是嶓冡在梁州也渭案後
魏地形志華陽郡嶓冡縣有嶓冡山漢水出焉唐六
典山南道名山曰嶓冡嶓冡縣故城在今陜西漢中
府沔縣西南四十里西南接寧羌州界山今在州北
九十里荆山在今湖廣襄陽府南漳縣西通典云南
漳漢臨沮地有荆山也嶓冡山孔傳不言所在之
郡縣而正義引地理志以實之曰隴西郡西縣嶓冡
山西漢水所出夫此水即嘉陵水之上源非禹貢之
所謂嶓冡導漾東流為漢者也而班固以西縣之嶓
冡為禹貢之嶓冡謬矣自是以後言嶓冡者率依班
氏如張衡西京賦云終南太一連岡乎嶓冡潘岳西
征賦云面終南而背雲陽跨平原而連嶓冡玩其辭
意皆主隴西而言司馬彪郡國志亦云漢陽郡西縣
有嶓冡山無異議也自後魏正始中析沔陽地置嶓
冡縣以表其山而名始著酈道元卒於孝昌二年上
距正始置縣之時凡二十餘歲本朝典故生所親見
而注水經不言豈事在成書之後不及追改抑亦因
其晚出而疑之乎然漾水注引漢中記曰嶓冡以東
水皆東流嶓冡以西水皆西流故俗以嶓冡為分水
嶺作者亦似知班志之謬而以禹貢嶓冡為當在漢
中也者不然於漢中記奚為詳及隴西之山邪由此
觀之則魏收以前已有知嶓冡在漢中者不待地形
志出而後知也穎達豈未之考乎然班志雖以西縣
嶓冡為禹貢之山而養水則自繫氐道之下不言出
某山(養與漾通或作瀁)自水經云漾水出氐道縣嶓冡山而
氐道亦有嶓冡矣常璩華陽國志云東源出武都氐
道縣漾山為漾水而氐道之嶓冡且有漾山之目矣
郭璞注山海經云嶓冡今在武都氐道縣南酈道元
注水經云東西兩源俱出嶓冡而同為漢水則似一
山跨二縣之境而在西縣者為西源在氐道者為東
源矣輾轉迷惑愈久愈譌說經者不能出其窠臼而
禹貢之嶓冡幾不可問矣西縣故城在今秦州西南
氐道今不知所在蓋自晉永嘉之亂隴西没於氐羌
郡縣荒廢常璩郭璞皆云氐道屬武都而晉志武都
郡無之則此縣之不可考久矣要之二縣在隴西皆
古雍州域也而禹貢嶓冡乃梁州之山不應闌入雍
域故唯魏收所言為得其實(秦州之嶓冡與寧羌之嶓冡南北相距五六百)
(里)
地理今釋荆山在今湖廣襄陽府南漳縣西少北八
十里昭四年左傳荆山九州之險指此
内方至於大别
錐指傳曰内方大别二山名在荆州漢所經正義曰
地理志云章山在江夏竟陵縣東北古文以為内方
山也地理志無大别鄭玄云大别在廬江安豐縣杜
預解春秋云大别闕不知何處或曰大别在安豐縣
西南左傳云吴既與楚夾漢然後楚乃濟漢而陳自
小别至於大别然則二别近漢之名無緣得在安豐
如預所言雖不知其處要與内方相接漢水所經必
在荆州界也蘇氏曰二别山皆在漢上蔡氏曰内方
在今荆門軍長林縣大别在今漢陽軍漢陽縣渭案
地理志六安國安豐縣下云禹貢大别山在西南鄭
杜說所自出正義謂志無大别何也安豐後漢屬廬
江郡其故城在今江南廬州府霍丘縣西北竟陵故
城在今湖廣安陸府鍾祥縣南長林故城在今荆門
州東漢陽縣即今漢陽府治大别山在其東北水經
注所謂翼際山也左傳定四年自小别至于大别
杜預云禹貢漢水至大别南入江然則此二别在江
夏界水經注云江水東經魯山南古翼際山也元和
志魯山一名大别山
地理今釋内方山在今湖廣安陸府鍾祥縣西周迴
百餘里接荆門州界大别山一名魯山在今湖廣漢
陽府漢陽縣東北半里漢水西岸
岷山之陽至於衡山
錐指傳曰岷山江所出在梁州正義曰梁州云岷嶓
既藝是岷山在梁州也地理志云衡山在長沙湘南
縣東南曾氏曰岷嶓皆南條山故岷山不言導其文
蒙於導嶓冡也吴氏曰蜀以西近江源者皆為岷山
連峰接岫青城天彭諸山之所環繞皆岷也岷山之
陽其山非一衡山南岳也在衡州衡陽縣北七十里
南一峰曰岣嶁山自縣西北以至湘南縣東南皆衡
山也渭案岷山地理志云在蜀郡湔氐道徼外湔氐
道今為四川松潘衞山在衞西北衡山縣本漢湘南
縣今屬湖廣衡州府唐志衡山縣有南岳祠元和志
云岳廟在縣西三十里衡陽今府治也古今言岷
山者凡四處一在今四川松潘衞衞東南去布政司
七百六十里史記作汶山封禪書云自華以西名山
七有瀆山蜀之汶山也漢書地理志云岷山在湔氐
道西徼外江水所出蜀志秦宓曰蜀有汶阜之山江
出其腹華陽國志云岷山一名沃焦山其跗曰羊膊
江水所出任豫益州記云大江泉源始發羊膊嶺下
東南下百餘里至白馬嶺而歴天彭闕水經注云岷
山在蜀郡氐道縣即瀆山也又謂汶阜山在徼外江
水所導隋志汶山在汶山郡左封縣(唐悉州治東至翼州一百九十)
(里今疊溪營西有廢翼州)此皆謂在松潘者也一在今成都府之
茂州州本冉駹國漢以其地置汶山郡治汶江縣晉
改曰廣陽隋又改曰汶山山海經注云岷山在廣陽
縣水經注云汶水出汶江道徼外㟭山玉輪坂下元
和志云汶山縣有汶山即岷山去青城山百里天色
晴明望見成都即隴山之南首張栻西岳碑云岷山
在茂州列鵝村其跗曰羊膊也輿地廣記云岷山在
汶山縣西北俗謂之鐵豹嶺王氏地理通釋云大渡
河一名羊山江源出鐵豹嶺嶺即羊膊之異名也此
皆謂在茂州者也一在成都府之灌縣縣本漢緜虒
郫江原三縣地周武帝分江原置青城縣因山為名
元和志云青城山在蜀州青城縣西北三十二里杜
光庭成都記云岷山連峰接岫千里不絶灌縣青城
山乃其第一峰也縣志云汶山在縣北三十里蓋即
青城矣一在今陜西岷州衞衞本漢隴西郡地西魏
置溢樂縣今衞治即其故城括地志云岷山在岷州
溢樂縣南連綿至蜀幾二千里皆名岷山元和志云
山在溢樂縣南一里此皆謂在岷州衞者也然則岷
山最大志家各就其所在言之陸游曰自蜀郡之西
大山廣谷谽谺起伏西南走蠻箐中皆岷山也薛季
宣曰今自岷洮松疊以南其大山峻嶺班班可考者
皆岷山之隨地立名者耳此說是也觀漢志云山在
徼外則固不可以湔氐一縣限之矣大抵岷山北起
於溢樂實跨古雍州之境而南則訖於青城綿地千
餘里與太行伯仲或專指在松潘亦非篤論然大江
所出則必直氐道西徼外者也舜典五月南巡守
至於南岳傳云衡山也後漢志長沙郡湘南縣下云
衡山在東南劉昭曰郭璞云山别名岣嶁湘中記云
遥望衡山如陳雲沿湘千里九向九背迺不復見水
經注云湘水北逕衡山縣東山在西南有三峰一名
紫蓋一名容峰(此處恐有脱誤盛弘之荆州記云衡山有三峰一名紫蓋一名石囷一名)
(芙蓉)容峰最為竦傑自遠望之蒼蒼隠天故羅含云望
若陳雲非清霽素朝不見其峰丹水湧其左醴泉流
其右山經謂之岣嶁山為南嶽也山下有舜廟南有
祝融冡衡山東南二面臨映湘川自長沙至此七百
里中有九向九背故漁者歌曰帆隨湘轉望衡九面
山上有飛泉下映青林直注山下望之若幅練矣徐
靈期南岳記云南岳周迴八百里回雁為首嶽麓為
足(嶽麓在長沙故唐志潭州湘潭縣有衡山)長沙記云衡山軒翔聳拔九
千餘丈尊卑差次七十二峰最大者五芙蓉紫蓋石
廪天柱祝融祝融為最高韓退之曰五岳於中州衡
山最遠南方之山巍然高而大者以百數獨衡為宗
顧遴遊衡山記云登祝融之顛俯視四極蒼然一色
山川雜陳瑣細莫辨風自遠來其力甚勁侯與地下
絶殊比曉觀日出海體象洞見近若疆中東餘游氛
浩漫無際
過九江至於敷淺原
錐指傳曰敷淺原一名傅陽山在揚州豫章界正義
曰地理志豫章歴陵縣有傅陽山古文以為敷淺原
渭案漢志傅易山傅讀曰敷今注疏本作博字之誤
也晁以道云饒州鄱陽縣界中有歴陵故縣及傅陽
山其說蓋近是通典云江州潯陽縣有蒲塘驛即
漢歴陵縣也驛前有敷淺原原西數十里有敷陽山
渭案唐武德八年於潯陽縣置蒲塘驛後改為場五
代時楊吴升為德安縣今治故驛也杜佑以驛為漢
歴陵縣不知何據豈因王莽改歴陵曰蒲亭而遂以
蒲塘附會邪黃子鴻深疑之嘗為之辨曰漢志豫章
郡領歴陵縣晉志歴陵與餘汗鄡陽俱割屬鄱陽郡
而柴桑則屬武昌郡不應歴陵反出柴桑之西也因
謂晁氏云歴陵在鄱陽者為是且曰吴志歴陵有石
印山即今饒州府之鄱陽山亦歴陵在鄱陽之一證
也今案鄱陽山在府治鄱陽縣西北一百五十里鄱
陽湖中亦名石印山鄱陽縣故城在今府城東六十
三里三國吴至隋皆為鄱陽郡治唐移於今所然則
府城西當即為故歴陵地敷淺原蓋在鄱湖之西落
星之畔也說文原高平之野人所登原固有山體故
謂之傅陽山猶彊梁原亦稱華原山杜氏析山與原
為二處非也朱子九江彭蠡辨曰今之所謂敷淺
原者為山甚小而庳不足以有所表見而其全體正
脈遂起而為廬阜則甚高且大以盡乎大江彭蠡之
交而所以識夫衡山東過一支之所極者唯是乃為
宜耳又答程泰之書曰詳經文敷淺原是衡山東北
一支盡處意即今廬山若如晁氏說以為江入海處
所過之水又非特京口而已是其意以廬阜為敷淺
原也然此山高峻似不可名之曰原金吉甫云敷古
文作傅傅陽山在廬阜之西南則是敷淺原之陽也
蓋廬山雖高而其中原田連亘人民奠居所以有敷
淺原之名是亦善解矣然原田連亘要不過山中高
平之地耳若此者不一而足安得舉體而名之曰原
王耕野云敷淺原恐非廬山高平曰原而又名敷淺
則必平曠之地不為高山可知近朱長孺亦曰傅陽
山漢志得之古文可據也朱子疑庳小不足表識繹
敷淺之名正不當求之高大蓋傅陽在古本高平之
地後人名之為山耳導江漢之山至大别敷淺原而
即止者以江漢至此合流赴海不煩殫力隨刊況導
水合舉源流可以互見豈必求之山脈盡處邪此說
是也今案水經注引孫放廬山賦曰潯陽郡南有廬
山臨彭蠡之澤接平敞之原是廬山下固有平原也
山今跨德化星子二縣之境(南唐改尋陽縣曰德化今為九江府治宋升德)
(化之星子鎮為縣今為南康府治縣以落星石得名水經注云廬山之南湖中有落星石周迴百餘步高)
(五丈今在城南五里湖中梁書王僧辯破侯景于落星灣即此地)星子舊以為漢鄡
陽地然鄡陽故城在今鄱陽縣西北一百二十里鄱
湖之東北則都昌為是星子似非其地竊疑星子地
本歴陵而敷淺原即孫放所謂平敞之原乃廬山東
南之麓瀕于彭蠡澤者蓋柴桑故城在德化縣南九
十里故蒲塘驛今為德安縣在德化縣西南一百五
十里此必漢柴桑地西連武昌郡界故晉以柴桑屬
焉而歴陵與鄡陽俱屬鄱陽郡歴陵在柴桑之東鄡
陽之西則唯星子可以當之(歴陵故治當在湖西今星子縣地其境則跨湖)
(而東宋元嘉初廢歴陵蓋舉石印以東併入鄱陽而其西則併入柴桑故星子鎮屬德化耳)廬山
盤基廣大其陽必有平敞之原但曠衍無竒選勝者
所不道而志家又因仍舊說不能詳考指言其狀耳
以此求之庶不失朱子之意而又不即以高山為平
原犯學者之所疑凖諸地望揆諸經旨視晁氏為少
優云
地理今釋敷淺原蔡傳遵用師說指廬阜為敷淺原
而復以無可考據為疑何也廬阜在今江西九江府
德化縣南山北隸南康府星子縣
蕙田案敷淺原漢志以為豫章歴陵縣之傅
陽山水經亦云在歴陵縣西南後世求歴陵
者或于德安或於鄱陽皆無定論獨朱子欲
以廬山當敷淺原蔡九峰書傳主德安而兼
存朱子之說蓋疑而未決胡朏明錐指前後
亦有兩說然當以後說為長蓋以星子當歴
陵既與漢志相合而孫放廬山賦亦云臨彭
蠡之澤接平敞之原則敷淺原實當為匡廬
之支隴朱子之說本非無據至德安之傅淺
原出於後人附會而鄱陽則又無山可以當
之皆不足信
導弱水至於合黎
錐指傳曰合黎水名在流沙東正義曰顧氏云地說
書合黎山名但此水出合黎因山為名也鄭玄亦以
為山名地理志張掖郡刪丹縣桑欽以為導弱水自
此西至酒泉合黎又居延縣有居延澤在東北古文
以為流沙如志之言酒泉郡在張掖郡西居延屬張
掖合黎在酒泉則流沙在合黎之東與此傳不合案
經弱水西流水既至於合黎餘波入於流沙當如傳
文合黎在流沙之東不得在其西也蘇氏曰合黎山
名易氏曰甘州即漢張掖郡弱水出刪丹縣南山下
合黎山在張掖縣西北二百里俗名要塗山薛氏曰
弱水出吐谷渾界窮石山自刪丹西至合黎山與張
掖河合渭案導亦循行之謂與導菏澤之導異禹治
水或躬親其事或遣官屬往治之及九州功畢其水
之大而切於利害者有九禹舟行從源至委核其治
否故謂之導非疏瀹決排之謂先儒皆以導為治夫
治河先積石治江先岷山有是理乎經旨鬱而不明
可歎也張掖郡今為甘州衞陜西行都司治酒泉郡
今為肅州衞刪丹縣即今山丹衞居延故城在甘州
衞東北塞外其澤曰居延海弱水正流出合黎峽口
而東北注之非經所謂流沙也
地理今釋合黎山亦名要塗山在今陜西甘州衞西
北四十里緜延而西接高臺鎮彛二所界
餘波入於流沙
錐指傳曰弱水餘波西溢入流沙顔氏曰流沙在燉
煌西林氏曰弱水溢其餘波以被於流沙猶導菏澤
被孟豬也薛氏曰流沙大磧也在沙州西八十里其
沙隨風流行故名陳氏曰弱水之正者入合黎其餘
則入于流沙也金氏曰大抵西北之地多是沙磧史
書所謂河沙諸國佛書所謂沙界恒河沙是也沙則
水滲而下如沙州以西山北之地即連流沙弱水滲
其下也鄭氏曉曰弱水正派至於合黎過此無事疏
鑿矣其餘波入于流沙聽其流衍耳志合黎見其經
流有所歸志流沙見其支流有所洩渭案弱水入流
沙而謂之餘波蓋時遇衍溢則分泄於流沙不常入
也其正流自合黎山峽口東北入居延澤故此云餘
波
地理今釋流沙在今陜西嘉峪關外索科鄂模(即居延澤)
(漢志古文以為流沙)以北東至賀蘭山西至廢沙州界幾南北
千餘里東西數百里其沙隨風流行隨處有之
導黑水至於三危入於南海
錐指林氏曰三危距南海凡數千里禹導黑水至三
危即得其故道遂從此以達南海蓋其間數千里不
加人功修治故經載此水至於三危即曰入於南海
也薛氏曰黑水至沙州燉煌縣經三危山流出徼外
書謂南流入海其當時之所見邪夏之西境極於流
沙而知黑水之所歸則當時即叙之戎大略為可知
也渭案黑水三危並見雍州梁之黑水别是一川非
界雍之西者黑水自三危以北杜氏謂今已堙涸自
三危以南則水行徼外不可得詳亦莫知其從何處
入南海也南海自揭陽以西至象林皆是經所謂海
盡東海也唯黑水所入為南海故言南以别之
地理今釋三危山在大河南今陜西岷州衞塞外古
疊州西西蕃界中雲南麗江府北河圖括地象云三
危在鳥鼠西南與汶山相接黑水出其南鄭元云南
當岷則在積石西南是也(案今雲南大理府雲龍州西有三崇山一名三危瀾)
(滄江經其麓有黑水祠或以為即古三危也然其地太南似未為的姑存備考)導川黑水
即今雲南之瀾滄江其源發於西蕃諾莫渾五巴什
山分支之西曰阿克必拉南流至你那山入雲南界
東岐一支為漾備江(即程大昌所謂葉榆河)東南流分注大理
府之西洱海經流入順寧府境其正支南行絶雲龍
江而東南至雲州(屬順寧府)北之分水嶺仍與漾備江合
又南流至阿瓦國入南海案金沙瀾滄一為梁州
之黑水一為導川之黑水然皆非四大水之黑水也
昔人謂蕃名山川皆以形色西南夷地水色多黑故
悉蒙黑名如打沖金沙瀾滄俱得稱黑水也而真黑
水之源去瀾滄之西三百餘里蕃名哈拉烏蘇色禽
經蒙蕃怒彛猓猓界由緬甸入南海即佛書所謂黑
水出阿耨達山(即大崑崙山在今達賴喇嘛界)東是也禹迹之所不
至蓋中國在阿耨達之東故名震旦所入大水唯黃
河一支可見黑水出阿耨達之東實在中國之西南
未嘗流入内地故從古無人知其源委也黑水之
辨諸家紛如今考地圖禹貢之黑水有三正不必強
合水經注所謂黑水出張掖雞山(今甘州)至於燉煌(今廢)
(沙州)此雍州之黑水也漢書地理志犍為郡縣南廣注
云汾關山符黑水所出(南廣今南溪縣)北至僰道入江(今叙州府)
唐樊綽亦以麗江為古黑水云羅些城北有三危山
(羅些城在今麗江府北境)其水從山南行上出吐蕃界薛季宣謂
瀘水為黑水(今打沖河)引酈道元說黑水亦曰瀘水即若
水出姚州徼外吐蕃界中山海經黑水之間有若水
是也以麗江之說為非不知打沖河至大姚縣即合
金沙江會流入岷江薛氏之說原與漢志相合此梁
州之黑水也宋程大昌以瀾滄江為黑水李元陽黑
水辨亦云隴蜀無入南海之水唯滇之瀾滄足以當
之而元史載勸農官張立道使交趾並黑水以至其
國吴任臣山海經注亦以瀾滄為古黑水此導川之
黑水也蓋雍州之黑水其源在黃河之北梁州及導
川之黑水其源皆在黃河之南有截然不相紊者第
以張掖燉煌尚在内地可以尋源而求而推其委而
不得遂託為越河伏流之說夫崑崙為地軸其山根
連延起頓包河南接秦隴直達長安為南山黑水自
燉煌而南縱可越大河之伏流其不能越河以南之
南山也明矣若狃于雍州三危既宅之說此是言雍
州分域以内今終南鳥鼠皆在河之南而三危更在
鳥鼠之南(書疏鄭康成引地記云三危在鳥鼠之西南當岷山要知禹貢導川之三危必在河)
(之南非竄三苗之三危也)其與雍州之黑水又何涉邪然主瀘水
麗江瀾滄之說者亦皆以意度未能確指水之分合
不知瀘水麗江源異而流同麗江瀾滄源近而流别
分合言之梁州之黑水有兩支而與導川之黑水實
出一地也而古未有及之者蓋以二水僻在蕃界隔
蔽南山阻奥從古未通中國即魏之法顯唐之玄奘
元世祖之南征邱處機之西遊皆繞出崑崙以外歴
西域諸國至於滇南總未嘗經其地但從入中國之
支流以古今分域配之料約為某水某水而已今海
内一統西南徼外咸入版圖爰遣使臣徧歴其地究
源討委寫圖以誌支派經絡瞭如指掌諸家浮說有
折衷矣
李氏紱黑水攷禹貢之水不趨東海者二弱水西行
而黑水入南海也程氏論黑水三條未能得黑水之
實其駁隋志扶州黑水是矣扶州黑水既合白水注
嘉陵江以入岷江與禹貢入南海之文全異自不得
指為禹貢之黑水也其駁孔氏穎達所引酈氏水經
注則實未審漢四郡之形勢與黃河經行之地孔氏
之說雖有可駁而所駁之者未中其窽則孔固失矣
而程亦未為得也水經謂黑水出張掖雞山南流至
燉煌過三危山南流入於南海程氏謂其說雖出許
慎而道元增益以入南海句入南海乃禹貢本文增
無害也杜佑誤合於南廣之符黑水則佑自失耳酈
不失也孔氏疑黑水不能越黃河而南謂自積石以
西河多伏流故得越河入南海程氏詆其巧而駁其
誤謂張掖者甘州而燉煌者沙州甘沙之水皆入積
石河河流既東已非南向又河源出于闐南山之北
是山岡麓東行南接秦隴直達長安幾近萬里何理
可以越之而入南海至河之下流與甘沙對岸為秦
河南地其大川為洮洮既北入於河縱有伏流不能
逆行南上其說似辯而實非也考漢武所開四郡並
在黃河之西惟武威為今凉州與黃河稍近由凉州
西北行至甘州去黃河已一千四百餘里又西行四
百餘里為肅州則漢之酒泉也去黃河近二千里由
肅州出嘉峪關西北行千三百餘里而後至哈密由
哈密西北行八百里而至吐魯番吐魯番西二百餘
里為玉門關又西二百餘里為陽關考漢書燉煌郡
所屬龍勒縣陽關玉門關在其地杜林以燉煌為古
瓜州地生美瓜則舜竄三苗之地所謂與允姓之戎
同居瓜州者也瓜州之西為沙州唐書稱沙州燉煌
郡黑水所經之三危山在焉今方輿路程圖河源當
西十九度而陽關當西二十六七度之間是黑水所
經在河源崑崙西偏千六百里之遠距黃河東北行
之道已二三千里若洮河在陜西内地則相距六七
千里矣蓋黑水在甘州發源時已與黃河下流相遠
其流至三危則繞出河源崑崙之西河流已無庸度
越況洮水與秦隴諸山又豈能限之也哉至謂甘沙
之水並入積石河則甚不然沙州之水距黃河絶遠
固無入黃河之理即甘肅之水亦無入黃河者攷古
地圖甘凉之間惟浩亹水由湟水入河今方輿圖所
載惟凉州以南有大通河及莊浪河由苦水堡入於
黃河而已若凉州以北則皆西北流無入黃河者况
甘沙二州之水絶遠者哉古今山川異名固難求其
必合然方隅形勢猶可尋也張掖雞山之水漢唐諸
史俱無其名以今方輿路程圖攷之甘州惟有一大
川名曰黑河發源於馬營墩堡山中西北行四百餘
里至古城堡抱甘州城東北歴黑泉諸堡西北行六
百餘里至金塔寺堡出長城外北行四百里至都崑
崙河又百餘里入於索科鄂謨鄂謨者池澤之名疑
即舊圖所謂蒲昌海者其地在哈密之南瓜州之東
甘州之水無大於此者既有黑河之名所歴又以黑
泉名堡豈即許慎所謂雞山黑水者耶或疑其水既
西北行又入於沙澤無入於南海之跡未敢遽指為
禹貢之黑水然三危之山漢書唐書咸以為在燉煌
燉煌為古瓜州地三苗所居實生美瓜今瓜之美無
出哈密右者蓋哈密即古瓜州也其西有大鳴沙山
至唐武德二年始分為沙州而以燉煌為之屬縣三
苗三危既在其地則舍甘州黑河别無所謂禹貢之
黑水矣其水雖入於沙澤無南行之跡然甘肅瓜州
之地數千里皆沙也地稍低者即滙為澤而水入焉
案舊輿圖西番之西大流沙之南湧出一澤名曰嘉
河南流為潞江至永昌騰越境内稱為南金沙江由
阿瓦緬甸入於南海其水盛大深黑人有稱為黑水
河者以今方輿路程圖考之則嘉湖即今西番大池
名哈拉努爾色楞格者其水流為大川南行千九百
里經鄂欺拉達巴罕名黑水江入怒彛境又南行六
百里入雲南境經怒山之西更名怒江又南行八百
里經永昌府西境更名潞江又南行三百里至潞江
安撫司其地當騰越州正東三百餘里皆雲南内地
土人稱為南金沙江自騰越西南行三百里入阿瓦
界經緬甸凡千餘里入於南海若以甘州黑河為黑
水之源此黑水江為黑水之委則北起雍州之西北
南盡梁州之西南其為二州之界可無遺憾而三危
三苗俱在瓜沙二州更無疑竇若疑甘州黑河既西
北流其入沙之地當經度之四十一度而嘉湖當三
十一二度中間相距近二千里入彼出此恐難確定
然沇水逾河至溢為滎澤又出陶邱北東西相距六
七百里其水無色可辨神禹尚能定其為沇水所溢
況黑水與他水不同顔色深黑南北相望禹豈不能
確定其源流乎程氏大昌以葉榆水指為黑水謂榆
葉漬水而黑固出臆揣數千里大川豈木葉所能黑
滇池黑水祠去勞廣諸水甚遠考水經葉榆澤在漢
益州郡葉榆縣經不韋縣入牂牁郡過交趾麋泠縣
入海自源竟委無一字及於黑水似難憑信不韋為
古哀牢國以今方輿路程圖考之蓋即所謂瀾滄江
也其水發源西番阿克必拉疑即古之勞水南行千
六百里始名瀾滄江迤蒙番東境又南行千里入雲
南小甸又南行八百里經永昌府西境則哀牢山在
焉又南行千六百里經永順威遠二府至車里宣慰
司名九龍江入阿瓦老撾二國境入於南海其水源
委甚長似足以當黑水然自發源以至雲南行三千
餘里並無黑水之名至西洱河來會洱河之源始稱
黑水其源近出雲南與雍州絶遠中隔岷峨諸山亦
無與甘州黑水相通之理必非禹貢之黑水程氏乃
以為足界兩州誤亦甚矣程氏又謂葉榆在蜀正西
東北距宕昌不遠宕昌即三苗種類以為與三危之
叙三苗相應則其誤尤甚夫三危之在燉煌三苗之
在瓜州自古訖今别無異說燉煌瓜州在雍州西北
宕昌在雍州西南相去二千餘里妄指宕昌以為三
苗又用三苗以影附三危豈有當哉禹貢謂黑水西
河惟雍州西河者龍門之河以其在冀州之西也然
西河僅足界雍州東面若以葉榆瀾滄為黑水遠在
雍州西南境外是雍州西北南三面俱無疆界必不
然矣如以絶無黑水之名之瀾滄江為足以當黑水
又不如徑指潞江為黑水其源流既與瀾滄相等又
實有黑水江之名尚略有依據也
右禹貢隨山濬川
五禮通考卷二百四
