五禮通考卷九十四
刑部尚書秦蕙田撰
吉禮九十四
宗廟時享
遼史太宗本紀天顯元年冬十一月壬戌即皇帝位癸
亥謁太祖廟
禮志謁廟儀至日昧爽南北臣僚各具朝服赴廟車駕
至臣僚於門外依位序立望駕鞠躬班首不出班奏聖躬萬
福舍人贊各祇候畢皇帝降車分引南北臣僚左右入至丹
墀褥位合班定皇帝升露臺褥位宣徽贊皇帝再拜殿上下
臣僚陪位皆再拜上香畢退復位再拜分引臣僚左右上殿
位立進御容酒依常禮若即退再拜舍人贊好去引退禮畢
太宗本紀天顯三年七月庚午有事于太廟十月己酉
謁太祖廟四年四月壬子謁太祖廟八月辛丑至自
涼陘謁太祖廟己酉謁太祖廟五年四月乙未詔人
皇王先赴祖陵謁太廟五月乙酉謁太廟丁巳拜太祖
御容於明殿七月戊子薦時果于太祖廟九月丁亥至
自九層臺謁太祖廟十一年四月戊辰謁太祖廟
穆宗本紀應歷五年十月丁亥謁太宗廟十二月乙丑
朔謁太祖廟
景宗本紀保寧十年七月庚戌享太祖廟
聖宗本紀統和元年四月庚寅謁太祖廟壬寅致享于
凝神殿九月庚申謁宣簡皇帝廟四年十一月戊寅
日南至上率羣臣祭酒景宗御容
太平元年十一月庚申幸通天觀翌日再幸還升玉輅
自内三門入萬夀殿奠酒七廟御容
道宗本紀清寧元年十一月壬申有事于太宗穆宗廟
戊寅冬至有事于太祖景宗興宗廟不受羣臣賀三
年十月庚申謁讓國皇帝及世宗廟
太康七年六月甲子詔月祭觀德殿歲寒食諸帝在時
生辰及忌日詣景宗御容殿致奠
天祚帝本紀天慶二年十一月丁卯謁太祖廟
蕙田案遼諸帝于宗廟有新必薦有事必告
有祭必親奉先思孝于是在矣又令羣臣勿
賀何其卓也較之宋朝之煩穢凟數奚啻逕
庭禮制所係于興衰鉅矣
右遼廟享
金史熙宗本紀天眷元年四月壬午朝享于天元殿十
一月丙辰以康宗以上畫像工畢奠獻于天元殿
天眷三年九月己酉親饗太祖廟
皇統元年正月庚戌羣臣上尊號癸丑謝太廟
海陵本紀正隆二年二月辛丑初定太廟時享牲牢禮
儀
世宗本紀大定三年十月甲子大享于太廟
禮志大定三年有司言每歲太廟五享若復薦新似涉
繁數擬遇時享之月以所薦物附于籩豆薦之以合古
者祭不欲數之義制可
世宗本紀大定六年三月戊辰至西京庚午朝謁太祖
廟九月至自西京十月甲申朝享于太廟
禮志皇帝恭謝儀大定七年正月世宗受尊號禮畢恭
謝前三日太廟令率其屬灑掃廟庭之内外及陳設尚
舍于廟南門之西設饌幔一十一室殿中監帥尚舍視
大次殿又設皇帝拜位于始祖神位前北向又設飲福
位于版位西南少郤又設随室奠拜褥位于神座前大
樂令設登歌于殿上宫縣于殿下又設皇太子位于阼
階東南又設親王位于其南稍東宗室王使相位于其
後又設太尉司徒以下行事官位于殿西階之西東向
每等異位又設文武羣官位于横階之南東西向又設
御洗位于阼階之東又設太尉洗位于阼階下横階之
南又設齋郎位于東班羣官之後又設盥洗等官并奉
禮贊者大司樂協律郎大樂令等位各如祫享之儀又
設尊彛祭器等於殿之上下如時享之儀前一日禮官
御史帥其屬省牲視濯滌如常儀其日質明禮官御史
帥太廟官太祝官宫闈令出神主如時享儀有司列黃
麾仗二千人於應天門外尚輦進金輅于應天門内午
後三刻宣徽院奏請皇帝赴齋宿殿文武羣官並齊宿
于所司次日質明俟諸衞各勒所部屯門列仗導駕官
分左右侍立于殿階下並朝服通事舍人引侍中詣齋
殿俛伏跪稱臣某言請中嚴俛伏興凡侍中奏請准此
皇帝服通天冠絳紗袍少頃侍中奏外辦皇帝出齋殿
即御座羣官起居訖侍中奏請升輦皇帝升輦以出侍
衞警蹕如常儀導駕官前導至應天門侍中奏請降輦
升輅皇帝升輅門下侍郎俛伏跪奏請車駕進發俛伏
興凡門下侍郎奏請准此車駕動警蹕如常儀至應天
門外門下侍郎奏請車駕少駐敕侍臣上馬侍中前承
旨退稱曰制可門下侍郎退傳制稱侍臣上馬通事舍
人承傳敕侍臣上馬導駕官分左右前導門下侍郎奏
請車駕進發車駕動稱警蹕不鳴鼓吹典贊儀引皇太
子常服乘馬至廟中幕次更服遠遊冠朱明衣執圭通
事舍人文武羣官並朝服于廟門外班迎車駕至廟門
侍中于輅前奏請降輅導駕官步入廟門稍東侍中奏
請升輦皇帝升輦繖扇侍衞如常儀至大次侍中奏請
降輦入就大次皇帝入大次通事舍人分引文武羣官
由南神東西偏門入廟庭東西相向立禮直官引太尉
以下行事官詣横街北向再拜訖禮直官引太尉詣盥
洗位搢笏盥手帨手執笏詣爵位洗北向立搢笏洗瓚
拭瓚以瓚授執事者執笏由西階升殿詣始祖尊彛所
西向立執事者以瓚奉太尉太尉搢笏執瓚酌鬯詣神
位前以鬯祼地訖以虚瓚授執事者執笏俛伏興出戶
外北向再拜訖次詣随室並如上儀禮畢降自西階復
位禮直官引司徒出詣饌所引薦俎齋郎奉俎并薦籩
豆簠簋官奉籩豆簠簋及太官令以序入自正門宫懸
樂作至太階樂止諸太祝迎于階上各設于神座前先
薦牛次薦羊次薦豕訖禮直官引司徒以下降階復位
典贊儀引皇太子通事舍人引親王由南神東偏門入
詣褥位禮直官引中書侍郎舉冊官等升自西階詣始
祖室前東西立通事舍人引侍中詣大次前奏請中嚴
皇帝服衮冕少頃侍中奏外辦侍中詣廟庭本位立皇
帝將出大次禮儀使與太常卿贊導凡禮儀使與太常
卿贊導並博士前引俛伏跪稱臣某贊導皇帝行禮俛
伏興前導至東神門撤繖扇近侍者從入殿中監跪進
鎮圭禮儀使奏請執圭皇帝執圭宫縣樂作奏請詣罍
洗位至位樂止内侍跪取匜興沃水又内侍跪取槃承
水時寒預備温水禮儀使奏請搢鎮圭皇帝搢鎮圭盥
手内侍跪取巾於篚興進皇帝洗手訖奉爵官以爵跪
進皇帝受爵内侍捧匜沃水又内侍跪捧槃承水皇帝
洗爵訖内侍跪奉巾以進皇帝拭爵訖内侍奠槃匜又
奠巾於篚奉爵官受爵禮儀使奏請執鎮圭前導皇帝
升殿左右侍從量人數升宫縣樂作皇帝止阼階下樂
止皇帝升自阼階登歌樂作禮儀使前導皇帝至版位
樂止奏請再拜奉禮郎贊皇太子以下在位羣臣皆再
拜贊者承傳皆再拜禮儀使前導皇帝詣始祖尊彛所
樂作至尊所樂止奉爵官以爵涖尊執尊者舉冪侍中
跪酌犧尊之汎齊訖禮儀使導皇帝至版位再拜訖禮
儀使奏請詣始祖神位前褥位登歌樂作禮儀使奏請
搢圭跪奉爵官以爵授奉爵酒官以進禮儀使奏請執
爵皇帝執爵三奠酒訖以虚爵授奉爵酒官禮儀使奏
請執圭俛伏興樂止奉爵酒官以爵授奉爵官禮儀使
奏請詣随室並如上儀禮直官先引司徒升自西階立
于飲福位之側酌獻將畢奉胙酌福酒太祝從司徒立
于其側酌獻畢侍中亦立于其側禮儀使奏請皇帝詣
版位北向立登歌樂作至位樂止中書侍郎跪讀冊訖
舉冊官奠訖禮儀使奏請皇帝再拜拜訖禮儀使奏請
詣飲福位登歌樂作至位太祝酌福酒于爵時寒預備
温酒以奉侍中侍中受爵奉以立禮儀使奏請搢圭跪
侍中以爵北向跪以進禮儀使奏請執爵三祭酒禮儀
使奏請飲福飲福訖以虚爵授侍中禮儀使奏請受胙
司徒跪以黍稷飰籩進皇帝受以授左右司徒又跪以
胙肉進皇帝受以授左右禮儀使請執圭興再拜訖樂
止禮儀使前𨗳皇帝還版位登歌樂作至位樂止太祝
各進徹籩豆登歌樂作卒徹樂止奉禮曰賜胙贊皇太
子以下在位羣官皆再拜贊者承傳皆再拜宫縣作一
成止禮儀使奏請皇帝再拜奉禮郎贊皇太子已下在
位官皆再拜拜訖禮儀使奏禮畢前導皇帝降阼階登
歌樂作至階下樂止宫縣作前導皇帝出東神門樂止
繖扇侍衛如常儀禮儀使奏請釋圭殿中監跪受鎮圭
至大次轉仗衛于還途如來儀禮官御史帥其屬納神
主藏冊如儀少頃通事舍人引侍中奏請中嚴皇帝服
通天冠絳紗袍少頃侍中奏外辦俟尚輦進輦侍中奏
請降座升輦皇帝升輦繖扇侍衛如常儀至南神門稍
東侍中奏請降輦步出廟門皇帝步出廟門至輅侍中
奏請升輅皇帝升輅門下侍郎奏請車駕少駐敕侍臣
上馬侍臣前承旨退稱曰制可門下侍郎退傳制稱侍
臣上馬通事舍人承傳勅侍臣上馬車駕還内鼔吹振
作至應天門外百官班迎起居宫縣奏采茨之曲入應
天門内侍中奏請降輅乘輦皇帝降輅乘輦以入繖扇
侍衞警蹕如常儀皇帝入宫至致齋殿侍中奏解嚴通
事舍人承旨勅羣臣各還次將士各還本所
世宗本紀大定九年十月辛丑詔宗廟之祭以鹿代牛
著為令丙午大享於太廟
禮志大定十年正月詔宰臣曰古禮殺牛以祭後世有
更者否其檢討典故以聞有司謂自周以来下逮唐宋
祫享無不用牛者唐開元禮時享每食各用太牢一至
天寶六年始減牛數太廟每享用一犢宋政和五禮新
儀時享太廟親祠用牛有司行事則不用宋開寳二年
詔昊天上帝皇地祗用犢餘大祀皆以羊豕代之合二
羊五豕足代一犢今三年一祫乃為親祀其禮至重每
室一犢恐難省減遂命時享與祭社稷如舊若親祀宗
廟則共用一犢有司行事則不用
世宗本紀大定十一年十一月丙戌朝享于太廟
禮志大定十一年尚書省奏案唐禮四時各以孟月享
于太廟年終又臘享凡五祀若依海陵時止兩享非天
子禮也宜從典禮歲五享從之享日並出神主前廊序
列昭穆應圖功臣配享廟庭各配所事之廟以位次爲
序以太子為亞獻親王爲終獻或並用親王或以太尉
為亞獻光祿卿爲終獻其月則停時享
朝享儀享前三日太廟令帥其屬掃除廟之内外點
檢司於廟之前約度設兵衞旗幟尚舍於南神門之西
設饌幔十一南向以西為上殿中監帥尚舍陳設大次
於殿又設小次於阼階下稍南西向又設皇帝拜褥位
殿上版位稍西又設黃道褥于廟門之内外自玉輅至
升輦之所又自大次至東神門又設七祀位一于殿下
横街之北西街之西東向配享功臣位于殿下道東横街
之南西向北上前二日大樂令設宫縣之樂于庭中西
方各設編鐘三編磬三東方編鐘起北編磬間之東向
西方編磬起北編鐘間之西向南方編磬起西編鐘間
之北方編鐘起西編磬間之俱北向設特磬大鐘鎛鐘
共十二於編縣之内各依神位樹路鼓路鼗於北縣之
内道之左右晉鼓一在其後稍南植建鼓鞞鼓應鼓于
四隅建鼓在中鞞鼓在左應鼔在右置柷敔于縣内柷
一在道東敔一在道西立舞表于酇綴之間設登歌之
樂于殿上前楹間金鐘一在東玉磬一在西俱北向柷
一在金鐘北稍西敔一在玉磬北稍東搏拊二一在柷
北一在敔北東西相向琴瑟在前其匏竹者立于階閒
重行北向諸工人各位於縣後前一日太廟令開室奉
禮郎帥其屬設神位於每室内北墉下各設斧扆一莞
席一繅席二次席二紫綾厚褥一紫綾蒙褥一曲几一
直几一又設皇帝版位于殿東間門内西向又設飲福
位于東序西向又設亞終獻位于殿下横街之北稍東
西向助祭親王宗室使相位在亞終獻之後助祭宗室
位在横街之南西向奉瓚官奉瓚盤官進爵酒官奉爵
官等又在其南奉匜盤巾篚官位于其後七祀獻官位
在奉爵官之南助奠讀祝奉罍洗爵洗等官位于其後
司尊彛官位在七祀獻官之南亞終獻司罍洗爵洗奉
爵酒官等又在其南並西向北上大禮使位于西階之
西稍南與亞終獻相對大尉司徒助祭宰相位在大禮
使之南侍中執政官又在其南禮部尚書太常卿太僕
卿光禄卿功臣獻官在西舉冊光祿丞太常博士又在
其西功臣助奠罍洗爵洗等官位于功臣獻官之後又
設監察御史位二于西階下俱東向北上奉禮郎太廟
令太官令太祝宫闈令祝史位于亞獻終獻奉爵酒官
之南薦籩豆簠簋官薦俎齋郎又在太祝奉禮郎之南
太廟丞大官丞俱位于令後協律郎位二一在殿上前
楹間一于宫縣之西北俱東向大樂令于登歌樂縣之
北大司樂于宫縣之北良醖令于酌尊所俱北向又設
助祭文武羣官位于横街之南東向北上又設光祿卿
陳牲位于東神門外横街之東西向以南為上設廪犧
令位于牲西南北向諸太祝位于牲東各當牲後祝史
各陪其後俱西向設禮部尚書省牲位于牲前稍北又
設御史位于禮部尚書之西俱西向禮部帥其屬設祝
冊案于室戸外之右司尊彛帥其屬設尊彛之位于室
戶之左每位斝彛一黃彛一犧尊二象尊二著尊二山
罍二各加勺冪坫為酌尊又設瓚盤爵坫于篚置于始
祖尊彜所又設壺尊二太尊二山罍四各有坫冪在殿
下階間北向西上設而不酌七祀功臣每位設壺尊二
于座之左皆加冪坫于内酌尊加勺皆藉以席奉禮郎
設祭器每位四簋在前四簠次之次以六㽅次以六鉶
籩豆爲後左十有二籩右十有二豆皆濯而陳之藉以
席籩豆加以巾盖于内籩一豆一簠一簋一并俎四設
于每室饌幔内又設御洗二于東階之東又設亞終獻
罍洗于東横街下東南北向罍在洗東篚在洗西南肆
實以巾又設亞終獻爵洗于罍洗之西罍在洗東篚在
洗西南肆實以巾爵并坫執巾罍巾篚各位于其後享
日丑前五刻太常卿帥執事者設燭于神位前及戶外
光祿卿帥其屬入實籩豆籩之實魚鱐糗餌餈乾棗形
鹽鹿脯榛實乾橑桃菱芡栗以序為次豆之實芹菹笋
菹葵菹菁菹韭菹&KR0755;食魚醢兔醢豚拍鹿臡醯醢糝食
以序為次又鉶實以羹加芼滑登實以太羹簠實以稻
粱簋實以黍稷粱在稻前稷在黍前良醖令入實尊彛
斝彛黃彛實以鬱鬯犧尊象尊著尊實以元酒外皆實
以酒各加坫勺冪殿下之尊罍壺尊太尊山罍内除山
罍上尊實以元酒外皆實以酒加冪坫太廟令帥其屬
設七祀功臣席褥于其次每位各設莞席一碧鋪褥一
又各設版位于其座前又籩豆簠簋各二俎一每位次
各設壺尊二于神座之右北向元酒在西良醖令以法
酒實尊如常加勺冪置爵于尊下加坫光禄卿實饌左
二籩栗在前鹿脯次之右二豆菁菹在前鹿臡次之俎
實以羊熟簠簋實以黍稷太廟令又設七祀燎柴及開
瘞坎于西神門外之北太府監陳異寶嘉瑞伐國之寶
戶部陳諸州歲貢金為前列玉帛次之餘為後皆于宫
縣之北東西相向各藉以席凡祀神之物當時所無者
則以時物代之前一日未後廟所禁行人司彛尊奉
禮郎及執事者升自西階以俟少頃諸太祝與廩犧令
以牲就位禮直官贊者引禮部尚書光祿卿丞詣省牲
位立定禮直官引禮部尚書贊引者引御史入就西階
升徧視滌濯訖執事者皆舉冪曰潔俱降就省牲位禮
直官稍前曰告潔畢詣省牲次引禮部尚書侍郎稍前
省牲訖退復位次引光祿卿丞出班巡牲一匝光祿丞
西向曰充曰備廩犧令帥諸太祝廵牲一匝西向躬身
曰腯禮直官稍前曰省牲畢請就省饌位引禮部尚書
以下各就位立定御史省饌具畢禮直官贊省饌訖俱
還齋所光祿卿丞及太祝廩犧令以次牽牲詣厨授太
官令禮直官引禮部尚書詣厨省鼎鑊視濯溉訖還齋
所晡後一刻大官令帥宰人執鸞刀割牲祝史各取毛
血每座共實一豆遂烹牲祝史洗肝于鬱鬯又取肝膋
每座共實一豆俱還饌所前一日有司設大駕鹵簿
于應天門外尚輦進玉輅于應天門内南向其日質明
侍臣直衛及導駕官于致齋殿前左右分班立俟通事
舍人引侍中俛伏跪奏請中嚴皇帝服通天冠絳紗袍
少頃侍中奏外辦皇帝出齋室即御座羣官起居訖尚
輦進輿侍中奏請皇帝升輿皇帝乘輿侍衛警蹕如常
儀太僕卿先詣玉輅所攝衣而升正立執轡導駕官前
導皇帝至應天門内玉輅所侍中進當輿前奏請皇帝
降輿升輅皇帝升輅太僕卿立授綏導駕官分左右步
導以裏為上門下侍郎進當輅前奏請車駕進發奏訖
俛伏興退復位侍衞儀物止于應天門内車駕動稱警
蹕至應天門門下侍郎奏請車駕少駐勅侍臣上馬侍
中奉旨退稱曰制可門下侍郎退傳制稱侍臣上馬贊
者承傳勅侍臣上馬導駕官分左右前導門下侍郎奏
請車駕進發車駕動稱警蹕不鳴鼓次將至太廟禮直
官贊者各引享官通舍人分引從享羣官宗室子孫於
廟門外立班奉迎駕至廟門廻輅南向侍中於輅前奏
稱侍中臣某言請皇帝降輅步入廟門皇帝降輅導駕
官前導皇帝步入廟門稍東侍中奏請皇帝升輿尚輦
奉輿侍衞如常儀皇帝升輿至大次侍中奏請皇帝降
輿入就大次皇帝入就次簾降繖扇侍衞如常儀太常
卿太常博士各分立於大次左右導駕官詣廟庭班位
立俟享日丑前五刻諸享官及助祭官各服其服太
廟令良醖令帥其屬入實尊罍光祿卿大官令進饌者
實籩豆簠簋並徹去盖冪奉禮郎贊者先入就位贊者
引御史太廟令太祝宫闈令祝史與執事官等各自東
偏門入就位未明二刻禮直官引太常寺官屬并太祝
宫闈令升殿開始祖祏室太祝宫闈令捧出帝后神主
設于座以次逐室神主各設于内黼扆前置定贊者引
御史太廟令宫闈令太祝祝史與太常官屬于當階間
重行北向立奉禮郎于殿上贊奉神主訖奉禮曰再拜
贊者承傳御史以下皆再拜訖各就位太樂令帥工人
二舞入就位禮直官贊者各引享官通事舍人分引助
祭文武羣官宗室入就位符寶郎奉寶陳于宫縣之北
皇帝入大次少頃侍中奏請中嚴皇帝服衮冕侍中奏
外辦太常卿俛伏跪奏稱太常卿臣某言請皇帝行事
俛伏興簾捲皇帝出次太常卿太常博士前導繖扇侍
衞如常儀大禮使後從至東神門外殿中監跪進鎮圭
太常卿奏請執圭皇帝執鎮圭繖扇仗衛停於門外近
侍者從入協律郎跪伏舉麾興工鼓柷宫縣昌寧之樂
作至阼階下偃麾戛敔樂止升自阼階登歌樂作左右
侍從量人數升至版位西向立樂止前導官分左右侍
立太常卿前奏請再拜皇帝再拜奉禮曰衆官再拜贊
者承傳凡在位者皆再拜奉禮又贊諸執事者各就位
禮直官贊者分引執事者各就殿上下之位太常卿奏
請皇帝詣罍洗位登歌樂作至阼階樂止降自阼階宫
縣樂作至洗位樂止内侍跪取匜興沃水又内侍跪取
盤興承水太常卿奏請搢鎮圭皇帝搢鎮圭盥手訖内
侍跪取巾于篚興以進帨手訖奉瓚盤官以瓚跪進皇
帝受瓚内侍奉匜沃水又内侍跪奉盤承水洗瓚訖内
侍跪奉巾以進皇帝拭瓚訖内侍奠盤匜又奠巾于篚
奉瓚槃官以槃受瓚太常卿奏請執鎮圭前導皇帝升
殿宫縣樂作至阼階下樂止皇帝升自阼階登歌樂作
太常卿前導詣始祖位酌尊所樂止奉瓚槃官以瓚蒞
鬯執尊者舉冪侍中跪酌鬱鬯訖太常卿前𨗳入詣始
祖神位前北向立太常卿奏請搢鎮圭跪奉瓚槃官西
向跪以瓚授奉瓚官奉瓚官西向以瓚跪進太常卿奏
請執瓚以鬯祼地皇帝執瓚以鬯祼地訖以瓚授奉瓚
槃官太常卿奏請執鎮圭俛伏興前𨗳出戶外太常卿
奏請再拜皇帝再拜太常卿前導詣次位並如上儀祼
畢太常卿奏請還版位登歌樂作至版位西向立樂止
太常卿奏請還小次前導皇帝行登歌樂作降自阼階
登歌樂止宫懸樂作將至小次太常卿奏請釋鎮圭殿
中監跪受鎮圭皇帝入小次簾降樂止少頃宫縣奏来
寧之曲以黃鍾為宫大吕爲角太簇爲徵應鍾爲羽作
仁風道洽之舞九成止黃鍾三奏大吕太簇應鍾各再
奏送神通用来寧之曲初晨祼將畢祝史各奉毛血及
肝膋之豆先于南神門外齋郎奉爐炭蕭蒿黍稷各立
于肝膋之後皇帝既晨祼畢至樂作六成皆入自正門
升自太階諸太祝于階上各迎毛血肝膋進奠于神座
前祝史立于尊所齋郎奉爐置于室戸外之左其蕭蒿
黍稷各置于爐炭下齋郎降自西階諸太祝各取肝燔
于爐還尊所皇帝升祼大官令帥進饌者奉神于南
神門外諸饌幔内以西為上禮直官引司徒出詣饌所
與薦俎齋郎奉俎并薦籩豆簠簋官奉籩豆簠簋禮直
官大官令引以序入自正門宫縣豐寧之樂作(徹豆通用)至
太階樂止祝史俱進徹毛血之豆降自西階以出饌升
諸太祝迎於階上各設於神位前先薦牛次薦羊次薦
豕及魚禮直官引司徒以下降自西階復位諸太祝各
取蕭蒿黍稷擩於脂燎於爐炭訖還尊所贊者引舉冊
官升自西階詣始祖位之右進取祝冊置于版位之西
置訖於祝冊案近南立太常卿跪奏請詣罍洗位簾捲
出次宫縣樂作殿中監跪進鎮圭太常卿奏請執鎮圭
前導詣罍洗位樂止盥手洗爵並如晨祼之儀盥洗訖
太常卿奏請執鎮圭前導升殿宫縣樂作至阼階下樂
止升自阼階登歌樂作太常卿前導詣始祖位尊彜所
登歌樂止宫縣奏大元之樂文舞進奉爵官以爵蒞尊
執尊者舉冪侍中跪酌犧尊之泛齊訖太常卿導入詣
始祖室神位前北向立太常卿奏請搢鎮圭跪奉爵官
以爵授進爵酒官進爵酒官西向以爵跪進太常卿奏
請執爵三祭酒三祭酒於茅苴訖以爵授進爵官進爵
酒官以爵授奉爵官太常卿奏請執鎮圭興前導出戶
外太常奏請少立樂止舉冊官進舉祝冊中書侍郎搢
笏跪讀祝舉祝官舉冊奠訖先詣次位太常卿奏請再
拜再拜訖太常卿前導詣次位行禮並如上儀酌獻畢
太常卿前導還版位登歌樂作至位西向立定樂止太
常卿奏請還小次登歌樂作降自阼階登歌樂止宫縣
樂作將至小次太常卿奏請釋鎮圭殿中監跪受鎮圭
入小次簾降樂止文舞退武舞進宫縣奏肅寧之樂作
功成治定之舞舞者立定樂止皇帝酌獻訖將詣小
次禮直官引博士博士引亞獻詣盥洗位北向立搢圭
盥手帨手執圭詣爵洗位北向立搢圭洗爵拭爵以授
執事者執圭升自西階詣始祖位尊彛所西向立宫縣
樂作執事者以爵授亞獻亞獻搢圭執爵執尊者舉冪
大官令酌象尊之醴齊訖詣始祖神位前搢圭跪執事
者以爵授亞獻亞獻執爵祭酒三祭酒于茅苴奠爵執
圭俛伏興少退再拜訖博士前導亞獻詣次位行禮並
如上儀禮畢樂止終獻除本服執笏外餘並如亞獻
之儀七祀功臣獻官行禮畢太常卿跪奏詣飲福位
簾捲出次宫縣樂作殿中監跪進鎮圭太常卿奏請皇
帝執鎮圭前導至阼階下樂止升自阼階登歌樂作將
至飲福位樂止初皇帝既獻訖太祝分神位前三牲肉
各取前脚第二骨加于俎又以籩取黍稷飰共置一籩
又酌上尊福酒合置一尊大禮直官引司徒升自西階
東行立于阼階上前楹間北向皇帝既至飲福位西向
立登歌福寧之樂作太祝酌福酒于爵以奉侍中侍中
受爵捧以立太常卿奏請皇帝再拜訖奏請搢圭跪侍
中以爵北向跪以進太常卿奏請執爵三祭酒于沙池
又奏請啐酒皇帝啐酒訖以爵授侍中太常卿奏請受
胙太祝以黍稷飰籩授司徒司徒跪奏進皇帝受以授
左右太祝又以胙肉俎跪授司徒司徒受俎訖跪進皇
帝受以授左右禮直官引司徒退立侍中再以爵酒跪
進太常卿奏請皇帝受爵飲福飲福訖侍中跪受虚爵
興以授太祝太常卿奏請執圭俛伏興又奏請皇帝再
拜再拜訖樂止太常卿前導皇帝還版位登歌樂作俟
至位樂止太祝各進徹籩豆登歌豐寧之樂作卒徹樂
止奉禮曰賜胙行事助祭官再拜贊者承傳在位官皆
再拜宫縣来寧之樂作一成止太常卿奏禮畢前導降
自阼階登歌樂止宫縣樂作出門宫縣樂止繖扇仗衛
如常儀太常卿奏請釋鎮圭殿中監跪受鎮圭皇帝還
大次通事舍人禮直官贊者各引享官宗室子孫及從
享羣臣以次出及引導駕官東神門外大次前祇候前
導如来儀贊者引御史以下俱復執事位立定奉禮曰
再拜皆再拜贊者引工人舞人以次出大禮使帥諸禮
官太廟令太祝宫闈令升納神主如常儀禮畢禮直官
引大禮使以下降自西階至横街再拜而退其祝冊藏
於櫃七祀功臣分奠如祫享之儀
樂志郊祀前朝享太廟樂歌
皇帝入門宫縣無射宫昌寧之曲郊將升禋廟當
告虔錫鑾戾止孝實奉先祀事斯舉有序無愆祗見
祖考神意懽然
皇帝升殿登歌夹鍾宫昌寧之曲皇皇天子升自
阼階奠見祖禰肅然有懷百禮已洽八音克諧既昌
且寧萬福沓来
迎神宫縣来寧之曲黃鍾宫三奏大吕角二奏太簇
徵二奏應鍾羽二奏詞同以實應天報本反始潔
粢豐盛禮先肆祀風馬雲車神之弔矣来止来宜而
燕翼子
皇帝盥洗宫縣無射宫昌寧之曲有水于罍有巾
于篚帨手拭爵圭衮有煒玄酒太羹德馨惟菲萬年
昌寧皇皇負扆
皇帝升階宫縣無射宫昌寧之曲(降階同)巍巍京師
有嚴神宫聖主戾止多士雲從来享来獻肅肅其容
將昭大報庸示推崇
司徒捧爼宫縣無射宫豐寧之曲陳其犧牲惟純
與精苾芬孝思於昭克誠不疾瘯蠡或剝或烹洋洋
在上以交神明
始祖酌獻宫縣大元之曲猗歟初基兆我王迹其
命維新貽謀丕赫綿綿瓜瓞國步日闢堂構之成焜
煌今昔
獻祖大昭之曲以聖繼興成王之孚民從其化咸
奠攸居清廟觀德猗歟偉歟金石備樂以奉神娱
昭祖大成之曲東夷不庭皇祖震怒神武削平貽
厥聖緒猶室有基垣墉乃樹億萬斯年天保孔固
景祖大昌之曲於皇藝祖其智如神修法施令百
度維新疆宇日廣海隅咸賓功高德厚耀耀震震
世祖大武之曲於皇先王昭假于天長駕遠馭麾
斥無前王業猶生孫謀有傳圓壇展禮敢先告虔
肅宗大明之曲猗歟前人簡惠照融相我世祖成
兹伐功敷佑来葉帝圖其隆將修熙事先欵神宫
穆宗大章之曲仁慈忠信惟祖之休功光岐下迹
掩商邱言瞻清廟懷想前修神其来格歆兹庶羞
康宗大康之曲猗歟前王惠我無疆儀刑典法日
靖四方永言孝思於乎不忘昭告大祀祗率舊章
太祖大定之曲天生聰明俾乂蒸人惟此二國為
我毆民撻彼威武萬邦咸賓明昭大報推而配神
太宗大惠之曲維清緝熙於昭明德我其牧之駿
奔萬國南郊肇修大典增飾清廟吉蠲純禧申錫
睿宗大和之曲維時祖功肇開神基昭哉聖考其
德增輝上動天監明命攸歸謀貽翼子無疆之辭
文舞退武舞進宫縣肅寧之曲先皇開基比迹殷
湯功加天下武德彌光容舞象成干戈戚揚於昭報
本懷哉不忘
亞終獻宫縣肅寧之曲於皇宗祊朝獻維時芬芬
酒醴棣棣威儀誠則有餘神之格思神孫千億神其
相之
皇帝飲福登歌夹鍾福寧之曲皇皇穆穆丕承丕
基躬親于禋載肅載祇對越在天神歆其誠于以飲
酒如川之增
徹豆登歌夹鍾宫豐寧之曲物維其時既豐且旨
苾苾德馨或將或肆神之居歆洽于百禮於萬斯年
穰穰介祉
送神宫縣黃鍾宫来寧之曲濟濟多儀皇皇雅奏
獻終反爵薦餘徹豆神監昭回有秩斯祜無疆之福
神錫厥後
世宗本紀大定二十六年十一月甲辰朔定閔宗陵廟
薦享禮
禮志大定二十六年以内外祖廟不同定擬太廟每歲
五享山陵朔望忌辰及節底祭奠並依前代典故外衍
慶宮自來車駕行幸遇祖宗忌辰百官行禮并諸京祖
節辰忌辰朔望拜奠雖無典故參酌擬合依舊以盡崇
奉之意從之
章宗承安四年七月朝獻于衍慶宫
章宗本紀太和元年十二月勅改原廟春秋祭祀稱朝
獻二年正月乙卯朝獻于衍慶宫五月初薦新于太
廟七月乙卯朝獻于衍慶宫三年正月丁丑朝獻于
衍慶宫六年七月甲申朝獻于衍慶宫七年正月
甲申朝獻于衍慶宫七月庚辰朝獻于衍慶宫八年
正月壬申朝獻于衍慶宫七月乙巳朝獻于衍慶宫
宣宗本紀貞祐二年正月以邊事未息有司奏請權止
今年朝獻原廟從之三年九月癸酉朝謁世祖太祖
御容於啟慶宫行獻享禮始用樂甲戌朝謁太宗熙宗
睿宗御容行獻享禮
興定元年六月乙夘顯宗忌日謁奠於啟慶宫八月太
祖忌日謁奠於啟慶宫二年七月以旱災享太廟
四年十二月庚辰臘享于太廟五年正月丁亥世宗
忌日謁奠于啟慶宫
哀宗本紀正大三年四月辛卯親享於太廟
禮志時享有司行事前期太常寺舉申禮部關學士
院司天臺擇日以其日報太常寺前七日受誓戒於尚
書省其日質明禮直官設版位於都堂之下依己定誓
戒圖禮直官引三獻官并應行事執事官等各就位立
定贊揖在位官皆對揖訖禮直官以誓文奉初獻官初
獻官搢笏讀誓文某月某日孟春薦享太廟各揚其職
不恭其事國有常刑讀訖執笏七品以下官先退餘官
對拜訖乃退散齋四日治事如故宿於正寢惟不弔喪
問疾作樂判署刑殺文字决罰罪人及預穢惡致齋三
日於本司惟享事得行其餘悉禁一日於享所已齋而
缺者通攝行事前三日兵部量設兵衛列於廟之四
門前一日禁斷行人儀鑾司設饌幔十一所於南神門
外西南向又設七祀司命戸二位于横街之北道西東
向又設羣官齋宿次於廟門之東西舍前二日太樂局
設登歌之樂於殿上太廟令帥其屬掃除廟殿門之内
外於室内鋪設神位於北牖下當尸南向設几于筵上
又設三獻官拜褥位二(一在室内一在室外)學士院定撰祝文訖
計會通進司請御署降付禮部置于祝案祠祭局濯滌
祭器與尊彛訖鋪設如儀内太尊二山罍二在室犧尊
五象尊五鳥彛一雞彛一在室戸外之左爐炭稍前著
尊二犧尊二在殿上象尊二壺尊六在下俱北向西上
加冪皆設而不酌并設獻官罍洗位禮部設祝案于室
戸外之右禮直官設版位并省牲位如式前一日諸
太祝與廪犧令以牲就東神門外司尊彛與禮直官及
執事皆入升自西階以俟禮直官引太常卿贊者引御
史自西階升徧視滌濯執尊者舉冪告潔訖引降就省
牲位廪犧令稍前曰請省牲退復位太常卿省牲廪犧
令及太祝廵牲告脩皆如郊社儀既畢太祝與廪牲令
以次牽牲詣厨授大官令贊者引光祿卿詣厨請省鼎
鑊申視滌溉贊者引御史詣厨省饌俱訖與太常卿等
各還齋所太官令帥宰人以鸞刀割牲祝史各取毛血
每室共實一豆又取肝膋共實一豆置饌所遂烹牲光
祿卿帥其屬入實祭器良醖令入實尊彛享日質明
百官各服其品服禮直官贊者先引御史博士太廟令
太官令諸太祝祝史司尊彛與執罍篚官等入自南門
當階間北向西上立定奉禮曰再拜贊者承傳皆再拜
訖贊者引太祝與宫闈令升自西階詣始祖室開祏室
太祝捧出帝主宫闈令捧出后主置于座(帝主在西后主在東)贊
者引太祝與宫闈令降自西階俱復位奉禮曰再拜贊
者承傳在位官皆再拜訖俱各就執事位大樂令帥工
人入禮直官贊者分引三獻官與百官俱自南東偏門
入至廟庭横街上三獻官當中北向西上應行事執事
官并百官依品重行立奉禮曰拜贊者承傳應北向在
位官皆再拜(其先拜者不拜)拜訖贊者引三獻官詣廟殿東階
下西向立其餘行事執事官與百官俱各就位訖禮
官詣初獻官前請行事協律郎跪俛伏興樂作禮直官
引初獻詣盥洗位北向立定樂止搢笏盥手帨手執笏
詣爵洗位北向立搢笏洗瓚拭瓚以瓚授執事者執笏
升殿樂作至始祖室尊彛所西向立樂止執事者以瓚
奉初獻官獻官搢笏執瓚執尊者舉冪大官令酌鬱鬯
訖初獻以瓚授執事者執笏詣始祖室神位前樂作北
向立搢笏跪執事者以瓚授初獻官初獻官執瓚以鬯
祼地訖以瓚授執事者執笏俛伏興出戶外北向再拜
訖樂止每室行禮並如上儀禮直官引初獻降復位初
獻將升祼祝史各奉毛血肝膋豆及齋郎奉爐炭蕭蒿
黍稷篚各於饌幔内以俟初獻晨祼訖以次入自正門
陞自太階諸太祝皆迎毛血膋肝豆於階上俱入奠于
神座前齋郎所奉爐炭蕭蒿篚皆置于室戶外之左與
祝史俱降自西階以出諸太祝取肝膋洗于鬱鬯燔於
爐炭訖還尊所享日有司設羊鼎十一豕鼎十一於
神厨各在鑊右初獻既升祼光祿卿帥齋郎詣厨以匕
升羊於鑊實於一鼎肩臂臑肫胳正脊一横脊一長脅
一短脅一代脅一皆二骨以並次升豕如羊實于一鼎
每室羊豕各一鼎皆設扃冪齋郎對舉入鑊放饌幔前
齋郎抽扄委于鼎右除冪光禄卿帥大官令以匕陞羊
載于一俎肩臂臑在上端肫胳在下端脊脅在中次升
豕如羊各載于一俎每室羊豕各一俎齋郎即以扄舉
鼎先退置於神厨訖復還饌幔所禮直官引司徒出詣
饌幔前以俟光祿卿帥其屬實籩以粉餈實豆以糝食
實簠以粱實簋以稷俟初獻祼畢復位祝史俱進徹毛
血之豆降自西階以出禮直官引司徒帥薦籩豆簠簋
官奉俎齋郎各奉籩豆簠簋羊豕俎每室以序而進立
于南神門之外以俟羊俎在前豕俎次之籩豆簠簋又
次之入自正門樂作升自太階諸太祝迎引於階上樂
止各設于神位前訖禮直官引司徒以下降自西階樂
作復位樂止諸太祝各取蕭蒿黍稷擩於脂燔於爐炭
還尊所禮直官引初獻詣罍洗位樂作至位北向立
樂止搢笏盥手帨手執笏詣爵洗位北向立搢笏洗爵
拭爵以爵授執事者執笏升殿樂作詣始祖室酌尊所
西向立樂止執事者以爵授初獻初獻搢笏執爵執事
者舉冪大官令酌犧尊之汎齊訖次詣第二室酌尊所
如上儀詣始祖神位前樂作北向立搢笏跪執事者以
爵授初獻初獻執爵三祭酒于茅苴奠爵執笏俛伏興
出室戸外北向立樂止贊者引太祝詣室戶外東向搢
笏跪讀祝文讀訖執笏興次詣第二室次詣每室行禮
並如上儀初獻降階樂作復位樂止禮直官引亞獻
詣盥洗位北向立搢笏盥手帨手執笏詣爵洗位北向
立搢笏洗爵拭爵以授執事官執笏升殿詣始祖酌尊
所西向立執事者以爵授亞獻亞獻搢笏執爵執尊者
舉冪大官令酌象尊之醴齊訖次詣第二室酌尊所如
上儀詣始祖神位前樂作北向立搢笏跪執事者以爵
授亞獻亞獻執爵三祭酒於茅苴奠爵執笏俛伏興出
戶外北向再拜訖樂止次詣每室行禮並如上儀降階
樂作復位樂止禮直官次引終獻詣盥洗及升殿行
禮並如亞獻之儀降復位次引太祝徹籩豆(少移故處)樂
作卒徹樂止俱復位禮直官曰賜胙贊者承傳曰賜胙
再拜在位者皆再拜禮直官引太祝宫闈令奉神主太
祝搢笏納帝主於匱奉入祏室執笏退復位次引宫闈
令納后主於匱奉入祏室並如上儀禮直官贊者引行
事執事官各就位奉禮曰再拜贊者承傳應在位官皆
再拜禮直官贊者引百官次出大樂令帥工人次出大
官令帥其屬徹禮饌次引監祭御史詣殿監視卒徹訖
還齋所太廟令闔戶以降太常藏祝版于櫃光禄以胙
奉進監祭御史就位展視光禄卿望闕再拜乃退其七
祀春戶夏竈中霤秋門冬井鋪設祭器入實酒饌俟終
獻將升獻獻官行禮并讀祝文及每歲四孟月臘五享
並如上儀
樂志時享攝事登歌樂章
初獻盥洗無射宫肅寧之曲酌彼行潦維挹其清
潔齊以祀祀事昭明顯允辟公沃盥乃升神之至止
歆于克誠
初獻升殿夾鍾宫嘉寧之曲(餘同親祀惟不用宫縣)濟濟在
庭祗薦有序雍容令儀旋規折矩爰徂于基鳴佩接
武敬恭神明来寧来處
右金廟享
五禮通考卷九十四
