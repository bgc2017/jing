五禮通考卷一百八十三
刑部尚書秦蕙田撰
嘉禮五十六
觀象授時
易革卦象𫝊澤中有火革君子以治歴明時(注歴數時會存乎變也)
(虞氏翻曰天地革而四時成故君子以治歴明時也)
程子曰革變也君子觀變革之象推日月星辰之遷
易明四時之序也夫變易之道事之至大理之至明
跡之至著莫如四時觀四時而順變革則與天地合
其序矣
朱子語類林艾軒說因革卦得律法云律須年年改
革不改革便於天度有差此說不然天度之差蓋緣
不曾推得律元定不因不改而然律豈是年年改革
也者治律明時非謂律當改革蓋四時變革中便具
有治律明時之理
(戴氏震曰革與時義合天地革而四時成春革而夏夏革而秋秋革而冬冬又革而春治律者明此者也)
(蓋錯分至啟閉于朔望弦晦之間二者不同或先或後非治律無以明大象本指以變革屬時非以變革)
(屬律先儒或謂三辰有差律當改革使三辰果有差則巧律莫之能推矣惟其無差千歲之日至可坐而)
(致然則術家所謂差者皆非差也自然之行如是也但數有微而未顯法有久而始精者初推之而不合)
(則謂之差及驗之久而究其根則知非差方其初未嘗積驗雖聖人有所不知久之而後有定算又久之)
(而後得其根既得其根則至常而不可革此宜隨時修正而非改革之謂也)
蕙田案朱子謂四時改革便具治律明時道
理不取林氏之說細思之四時變革者治律
之本也隨時改革者治律之法也聖人之言
義藴深遠似當兼此兩義為足
附論律當隨時修改
後漢書志賈逵論曰天道參差不齊必有餘餘又有
長短不可以等齊觀象者方以七十六歲斷之則餘
分稍長稍得一日故易金火相革之卦象曰君子以
治歴明時又曰湯武革命順乎天應乎人言聖人必
象日月星辰明數不可貫數千萬歲其間必改更先
距求度數取合日月星辰所在而已故求度數取合
日月星辰有異世之術太初術不能下通於今新法
不能上得漢元一家術法必在三百年之間故䜟文
曰三百年斗數改憲
晉書天文志當陽侯杜預著春秋長律說云天行不
息日月星辰各運其舍皆動物也物動則不一雖行
度有大量可得而限累日為月累月為歲以新故相
涉不得不有毫末之差此自然之理也故春秋日有
頻月有蝕者曠年不蝕者理不得一而算守恒數故
術無不有先後也始失於毫毛而尚未可覺積而成
多以失弦望晦朔則不得不改憲以從之書所謂欽
若昊天言當順天以求合非為合以驗天者也
蕙田案順天求合則改革中兼有欽若之義
明鄭世子朱載堉進書疏律者歲之積也歲者月之
積也月者日之積也日者時之積也時者刻之積也
刻者分之積也分者秒之積也凡有形之物銖銖稱
之至石必差寸寸量之至引必錯况無形之數乎夫
乾樞斡運無停七政轉動不齊而拘之以一定之法
猶膠柱而調瑟是以既久則不能不差既差則不可
不改蓋變法以從天隨時而推數故法有疏密數有
繁簡雖調例稍殊而綱目一也
梅氏文鼎曰聖人言治律明時蓋取於革故觀象者
當順天以求合不當為合以驗天若預為一定之法
而不隨時修改以求無弊是為合以驗天矣又何以
取於革乎且吾嘗徵之天道矣日有朝有禺有中有
昃有夜有晨此閱一日而可知者也月有朔有生明
有弦有望有生魄有下弦有晦此閱一月而可知者
也時有春夏秋冬晝夜有永短中星有推移此閱一
歲而可知者也乃若熒惑之周天則閱二年歲星則
十二年土星則二十九年夫至於十二年二十九年
而一周已不若前數者之易見矣又其每周之間必
有過不及之餘分所差甚微非多周豈能灼見乃若
歲差之行六七十年始差一度至二萬五千餘年而
始得一周雖有期頤上夀所見之差不過一二度亦
安從辨之迨其積年既久差數愈多然後共見而差
法立焉此非前人之智不若後人也前人不能預見
後來之差數而後人則能盡考前代之度分理愈久
而愈明法愈修而愈密勢則然耳
江氏永曰易取象於革久之不能不改非久亦不能
改各平行率有積之數十年微覺其差而即改者(如最)
(卑行)有通前後數百年或千餘年測準之度分用以相
距定為平行其尾數或有未真必甚久而後可改者
(如七政平行)有前人立法未精改之而加密者(如日食加時東西差)
(昔以午正為限後改用黃平象限近又以白道算定交角)有前人用法稍煩改之
而徑捷者(如六曜求初均昔用平三角今以直角算)若夫黃赤相距之緯
古闊而今漸狹(黃赤相距西史第谷測得二十三度三十一分半今測得二十三度二十)
(九分三十秒康熙五十三年臺官密測立表今又當稍減矣)太陽本輪均輪之半
徑古大而今漸小(太陽本輪均輪兩半徑併昔用十萬分之三千五百八十四或以一)
(千萬為本天半徑則為三十五萬八千四百一十六日躔加減差表三宫九宫初度其均度二度三分一)
(十秒平春分與定春分相距二日一小時有竒而今平春分與定春分相距一日二十二小時弱則最大)
(之均度一度五十五分比舊例少八分本輪均輪兩半徑合得三十三萬五千四百有竒耳)此二
差出於常理之外前不知若何而始後不知若何而
極非法之所能馭黃道為諸道之宗太陽為衆曜之
君有此二差則六曜之出入於黃道離合於太陽者
亦因之而小有改變惟隨時密測以合天行耳
(戴氏震曰朱子言天度之差緣不曾推得律元定此理固然至欲推定律元則亘古無其法由漢而下觀)
(象者七十餘家各立一元皆謂自今推定永為法典及用不數年輒差何也審之于寸積而至尺差矣修)
(之於尺積而至丈又差矣推而極之至于無窮吾未見其差於何止也然天有參差之數數有一定之理)
(不因數之參差而變法以從之猶之不因計算之差而改吾度量權衡以從之也今之治法不在推律元)
(而在于求一定之理以為不變之法則庶幾矣)
觀承案戴氏謂天有參差之數而數有一定
之理不因數有參差而變法以從之此論最
圓蓋聖人立常以待變而不逐變以亂常惟
以有常之法核無常之變故參差可得而見
若變法以從則反無以測其變矣凡事皆然
於律術尤甚大戴禮曾子所云其該之矣但
有常之法雖定而參差之故難齊故隨時修
改乃體大易澤火之象則又不可膠柱而鼓
瑟焉耳
大戴禮記曾子曰聖人慎守日月之數以察星辰之行
以序四時之順逆謂之歴
右觀象名義
春秋昭公十七年左氏𫝊郯子曰我高祖少皥摰之立
也鳳鳥適至故紀於鳥為鳥師而鳥名鳳鳥氏歴正也
(注鳳鳥知天時故以名官)玄鳥氏司分者也(注玄鳥燕也以春分來秋分去)伯趙氏
司至者也(注伯趙伯勞也以夏至鳴冬至止)青鳥氏司啟者也(注青鳥鶬鴳也)
(以立春鳴立夏止)丹鳥氏司閉者也(注丹鳥鷩雉也以立秋來立冬去入大水為蜃上四)
(鳥皆歴正之屬官)
蕙田案諸史𫝊記皆言黃帝迎日推策考定
日星而少皥之時有司分至啟閉之官顓頊
命重黎職司天地今斷自堯典以下而略於
上世古籍云亡時時見於雜說非所徵信也
故概置不錄
右上古觀象
書堯典乃命羲和欽若昊天歴象日月星辰敬授人時
(𫝊重黎之後羲氏和氏世掌天地四時之官故堯命之使敬順昊天星四方中星辰日月所會此舉其目下别)
(序之日疏日月所會與四方中星俱是二十八宿舉其人所見以星言之論其日月所會以辰言之)
(陸氏德明曰日月所會謂日月交會于十二次也寅曰析木卯曰大火辰曰夀星巳曰鶉尾午曰鶉火未)
(曰鶉首申曰實沈酉曰大梁戌曰降婁亥曰娵訾子曰玄枵丑曰星紀)
(李氏光地曰王氏充耘以寅賓之類為推步日星鳥之類為推步星者極確然未言測象月辰者在何處)
(也蓋律象日月星辰一句是總綱分命四節則測象日星之事也汝羲暨和一節則測象月辰之事也日)
(紀于星而成歲故有分至啟閉之節月會于辰而成月故有朔晦望弦之分分至啟閉者民事之所關也)
(故以定其節候為先務朔晦望弦雖非民事所關然亦于天道相為經緯而于庶政相為紀綱者非有以)
(參合而整齊之則亦五紀亂而理數乖矣是故測日晷考中星是所以測象日星而使分至啟閉之無失)
(節者也推交會置閏餘是所以測象月辰而使朔晦望弦之無失期者也必至是而後律事就)
蕙田案觀象授時以日躔為準發歛周則歲
功成以月逡為節朔望盡則月迭改以中星
為變位漸移則時節異以十二辰為紀數不
齊則正以閏明而授之於民然後民知趨候
不失其時
舜典在璿璣玉衡以齊七政(𫝊在察也璿美玉璣衡王者正天文之器可運轉者)
(七政日月五星各異政儀疏璣衡者璣為轉運衡為横簫漢世以來謂之渾天者是也馬融云渾天儀可旋)
(轉故曰璣衡其横簫所以視星宿也蔡邕云玉衡長八尺孔徑一寸下端望之以視星辰蓋懸璣以象天而衡)
(望之轉璣窺衡以知星宿是其說也七政謂日月與五星也木曰歲星火曰熒惑星土曰鎮星金曰太白星水)
(曰辰星測天之事見於經者惟有此璿璣玉衡一事而已蔡邕天文志云言天體者有三家一曰周髀二曰宣)
(夜三曰渾天宣夜絶無師說周髀術數具在考驗天象多所違失故史官不用惟渾天者近得其情今史所用)
(候臺銅儀則其法也王蕃渾天說曰天之形狀似鳥卯天包地外猶殼之裹黃圓如彈丸故曰渾天言其形體)
(渾渾然也其術以為天半覆地上半在地下其天居地上見有一百八十二度半強地下亦然其南北極持其)
(兩端其天與日月星宿斜而迴轉揚子法言云或問渾天曰洛下閎營之鮮于妄人度之耿中丞象之幾乎幾)
(乎莫之能違也閎與妄人武帝時人宣帝時司農中丞耿夀昌始鑄銅為之象史官施用焉後漢張衡作靈憲)
(以說其狀蔡邕鄭玄陸績吳時王蕃晉世姜岌葛洪皆論渾天之義並以渾說為長江南宋元嘉年皮延宗又)
(作是渾天論太史丞錢樂之鑄銅作混天儀𫝊之齊梁周平江陵遷其器於長安今在太史書矣衡長八尺璣)
(徑八尺圓周二丈五尺強轉而望之有其法也)
隋書天文志案虞書舜在璿璣玉衡以齊七政則考
靈曜所謂觀玉儀之遊昏明主時乃命中星者也春
秋文耀鈎云唐堯即位羲和立渾儀而先儒或因星
官書北斗第二星名璇第三星名璣第五星名玉衡
仍七政之言即以為北斗七星載筆之官莫之或辨
史遷班固猶且致疑馬季長創謂璣衡為渾天儀鄭
玄亦云其轉運者為璣其持正者為衡皆以玉為之
七政者日月五星也故王蕃云渾天儀者羲和之舊
器積代相𫝊謂之璣衡其為用也以察三光以分宿
度者也又有渾天象者以著天體以布星辰而渾象
之法地當在天中丌勢不便故反觀丌形地為外匡
於己解者無異在内詭狀殊體而合於理可謂竒巧
然斯二者以考於天蓋密矣又云古舊渾象以二分
為一度周七尺三寸半而莫知何代所造今案虞喜
云洛下閎為漢孝武帝於地中轉渾天定時節作泰
初術或其所製也漢孝和帝時太史揆候皆以赤道
儀與天度頗有進退以問典星待詔姚崇等皆曰星
圖有規法日月實從黃道官無其器至永元十五年
詔左中郎將賈逵乃始造太史黃道銅儀至桓帝延
熹七年太史令張衡更以銅製以四分為一度周天
一丈四尺六寸一分亦於密室中以漏水轉之令司
之者閉戶而唱之以告靈臺之觀天者璇璣所加某
星始見某星巳中某星今没皆如合符然則渾天儀
者其制有璣有衡既動静兼狀以效二儀之情又周
旋衡管用考三光之分所以揆正宿度準步盈虛求
古之遺法也則先儒所言圓規徑八尺漢候臺銅儀
蔡邕所欲寢伏其下者是也
蔡氏沈曰歴代以來其法漸密本朝因之為儀三重
其在外者六合儀平置黑單環(俞氏震曰名地平環此地面四方之象也)
上刻十二辰入於四隅在地之位以準地面而定四
方側立黑雙環(俞氏震曰名天經環此天半在地上半在地下之象也)背刻去
極度數(陳氏師凱曰皆是自北數向南去之度)以中分天脊直跨地平
使其半入地下而結於其子午以為天經斜倚赤單
環(俞氏震曰名天緯環上下與天經相銜東西與地平相銜此天腹赤道之象也)背刻赤道
度數(陳氏師凱曰皆是自西數向東去之度)以平分天腹横繞天經亦
使半出地上半入地下而結於其卯酉以為天緯三
環表裏相結不動其天經之環則南北二極皆為圓
軸虚中而内向以挈三辰四遊之環以其上下四方
於是可考故曰六合次其内曰三辰儀則立黑雙環
(俞氏震曰制即如天經黑雙環在内而差小銜附黃赤二環以轉動)亦刻去極度數外
貫天經之軸内挈黃赤二道其赤道則為赤單環(俞氏)
(震曰制亦如天緯赤單環在内而差小上下與三辰雙環相銜)外依天緯亦刻宿度
而結於黑雙環之卯酉其黃道則為黃單環(俞氏震曰上下)
(亦與三辰雙環相銜)亦刻宿度而又斜倚於赤道之腹以交結
於卯酉而半入其内以為春分後之日軌半出其外
以為秋分後之日軌又為白單環(俞氏震曰鎖定黃赤二環)以承
其交使不傾墊下設機輪以水激之使其日夜隨天
東西運轉以象天行以其日月星辰於是可考故曰
三辰其最在内者曰四遊儀亦為黑雙環如三辰儀
之制(俞氏震曰在内而又小)以貫天經之軸其環之内則兩面
當中各施直距(俞氏震曰直距者銅板二縦置于四遊儀内上屬北極下屬南極中施關)
(軸以夾望筒所謂望筒者即玉衡也)外指兩軸而當其要中之内面又
為小窽以受玉衡要中之小軸使衡既得隨環東西
運轉又可隨處南北低昂以待占候者之仰窺焉以
其東西南北無不周徧故曰四遊(俞氏震曰右渾儀三重六合不動以)
(象天地四方三辰運動以象天行四遊則亦運動而窺測焉雙環雙鑄一樣二合為一故厚可貫管軸單)
(環單鑄故薄其天經環南北二極之次有孔銜軸以穿三辰四遊于内使可運轉軸如管虛中其外有臍)
(兩層以間隔三辰四遊之位次)此其法之大略也沈括曰舊法規環
一面刻周天度一面加銀丁蓋以夜候天晦不可目
察則以手切之也古人以璿飾璣疑亦為此今太史
局秘書省銅儀制極精緻亦以銅丁為之歴家之說
又以北斗魁四星為璣杓三星為衡今詳經文簡質
不應北斗二字乃用寓名恐未必然姑存其說以廣
異聞
欽定書經𫝊說彙纂璿璣玉衡乃觀天之器也理非數
無以顯數非象無以明璿璣玉衡實具天象七政麗
天惟月之距地為近次日次金水次火次木次土而
恒星為最遠七政之行惟月之左旋為速次日次金
水次火次木次土而恒星為最遲又就其行度細較
之日有盈縮月有朓朒五星復有遲留順逆之不同
必有以齊之而後可焉然七政之行必紀於天之度
而天度不離乎黃赤二道之經緯平分天腰者赤道
也交于赤道以會于兩極者為赤經與赤道平行者
為赤緯斜交赤道而出其内外者黃道也交于黃道
以會于黃極者為黃經與黃道平行者為黃緯聖人
觀天地之經緯七政之運行而為璿璣以象之復為
玉衡以窺之以察日之南北則節氣之早晚可辨以
察日之出入則晝夜之永短可分以察月之周天與
會日則晦朔弦望之期候可定至于五星之會日沖
日而有合伏退望五星之近日遠日而有順逆遲留
與夫日月五星之互相掩映而為交食凌犯俱可推
步而不爽是即所謂齊也蓋璿璣之設象天體之經
緯玉衡之製窺七政之運行雖有周髀宣夜渾天之
異名要皆與璣衡相為表裏者也
(李氏光地曰七政之行不齊而一政之行又自不齊故日則有盈縮月五星則有遲疾而五星且有留退)
(虞周步推之法不可聞己後代考測至今日而始明其說曰七政皆終古平行也因有高卑遠近而生遲)
(疾皆視行也天以圓而運七政逐天亦以圓而運如丸珠之隨盤皆自作迴環之勢非逕行也故因行而)
(生輪因輪而生高下遠近仰而視之贏縮遲疾以至留退皆由於此矣然日者從天其輪一而已月五星)
(從天又欲日故有隨天之輪又有逐日之輪兩者相加然後高下之視逕遲疾之視差一一可以籌策運)
(算而坐致之蓋雖古所未講而其理不誣也)
(戴氏震書補𫝊古者測天之器其制不𫝊後世渾天儀設璣衡以擬其名未必與古合也考之周髀有北)
(極樞及北極璿璣之名所謂北極樞者今之赤極是也所謂北極璿璣者今之黃極是也釋周髀者不知)
(北極璿璣何指蓋其名出于古遠世所莫聞因思虞書之璿璣注疏家徒以為運轉之機未得其本象夫)
(在天有赤極為赤道之樞又有黃極為黃道之樞自中土言之皆在北方故通曰北極北極不動黃極每)
(晝夜左旋環繞之而過一度每一歲而周四遊是赤極又為黃極之樞也惟其然故周髀謂赤極為北極)
(樞而黃極無其名乃取測器之名以命之用是知唐虞時作璿璣運旋于中所以擬夫黃極者也衡横也)
(横帶中圍周髀所謂七衡以界黃道其中衡則赤道或古之遺制與日月五星謂之七政出鄭康成注後)
(儒悉從之伏生尚書大𫝊則曰七政謂春秋冬夏天文地理人道所以為政也人道正而萬事順成太史)
(公作天官書馬融注尚書又以為北斗七星三說參差惟鄭近是然稽之于古實無明證堯典日月星辰)
(星謂中星初不及五緯洪範五紀所謂星辰同乎堯典孔穎達云五星所行下民不以為候其說得之五)
(緯至後代推測漸詳唐虞時恐未及此即推之不失亦非正年歲攸關何以與日月並稱七政乎今思政)
(者實據人事立名堯典定四時成歲即繋之以庶績咸熙臯陶謨曰撫于五辰庶績其凝庶績之熙也凝)
(也由政之得宜而政之宜由于順天歲月五辰而七凡所以順天出政不外乎是禮運亦言播五行于四)
(時古人之以五行配時其來遠矣推日月之運循五行之序于是有歲之政焉分至啟閉是也有月之政)
(焉正朔告月是也有木火土金水五者之政焉法制禁令各順其時之宜是也分言之其政有七約言之)
(一敬授民時而已必察璿璣玉衡者非躬自推算測驗也觀乎天文以察時變設器觀象不違天運然後)
(為歲為月為五辰一合乎天道以齊人事舜攝位之初而言齊七政斯以見政無弗舉庶績悉在是矣至)
(若五星之行無關授時之大在算家亦宜知之豈所急哉)
觀承案戴氏以歲月五辰為七政其說似新
然日主歲月主月五星即五辰之精其與以
二曜五緯為七政者亦何異哉惟不重在術
數而歸於授時熙績之大則於經義為得之
臯陶謨撫于五辰庶績其凝(𫝊凝成也言百官皆撫順五行之時衆功皆成疏)
(五行之時即四時也禮運曰播五行於四時土寄王四季故為五行之時也所撫順者堯典敬授民時平秩東)
(作之類是也)
(胡氏旦曰五行在地為物在天為時順其時而撫之則五物皆成其材而為人用矣故仲春斬陽木仲夏)
(斬隂木所以撫木辰也季春出火季秋納火所以撫火辰也司空以時相阪隰所以撫土辰也秋為徒杠)
(春達溝渠所以撫水辰也又春盛德在木布德施惠所以順木辰夏盛德在火勞民勸農所以順火辰秋)
(盛德在金冬盛德在水禁暴誅慢謹蓋蔵歛積聚所以順金水之辰土寄旺四時四辰順土在其中矣)
論語顔淵問為邦子曰行夏之時(注據見萬物之生以為四時之始取其易)
(知寅疏夏之時謂以建之月為正也)
宋書志祖沖之曰月位稱建諒以氣之所本名隨實
著非為斗杓所指近校漢時已差半次審斗節時其
效安在或義非經訓依以成說將緯候多詭偽辭閒
設乎
梅氏文鼎疑問補問行夏之時謂以斗柄初昏建寅
之月為歲首議者以冬至既有歲差則斗柄亦從之
改度今時正月不當仍為建寅其說然乎曰不然也
孟春正月自是建寅非關斗柄其以初昏斗柄建寅
者注釋家未深考也何則自大撓作甲子以十日為
天干(自甲至癸)十二子為地支(自子至亥)天道圓故以甲乙居
東丙丁居南庚辛居西壬癸居北戊己居中參同契
所謂青赤白黑各居一方皆禀中央戊己之功也十
干以配五行圓轉周流故曰天干也地道方故以寅
卯辰列東巳午未列南申酉戌列西亥子丑列北易
大𫝊所謂帝出乎震齊乎巽相見乎離致役乎坤說
言乎兌戰乎乾勞乎坎成言乎艮自東而南而西而
北其道左旋周而復始也是十二支以配四時十二
月静而有常故曰地支也天干與地支相加成六十
甲子以紀歲紀日紀時而皆準于月以歲有十二月
也此乃自然而然之序不可增減不可動移是故孟
春自是寅月何嘗以斗柄指寅而後謂之寅月哉如
必以斗柄指寅而謂之寅月則亦有寅年寅月寅時
豈亦以斗柄指寅而後得以謂之寅乎是故堯典命
羲仲宅嵎夷平秩東作以殷仲春次命羲叔宅南交
平秩南訛以正仲夏次命和仲宅西平秩西成以殷
仲秋次命和叔宅朔方平在朔易以正仲冬此四時
分配四方而以春為歲首之證夫既有四仲月以居
卯午酉子之四正則自各有孟月季月以居四隅仲
春既正東為卯月其孟春必在東之北而為寅月何
必待斗柄指寅乎故日中星鳥日永星火宵中星虛
日短星昴並祇以晝夜刻之永短為憑以昏中之星
為斷未嘗一言及於斗柄也又考孔子去堯時已及
千五百歲歲差之度已二十餘度若堯時斗柄指寅
孔子時必在寅前二十度而指丑矣豈待今日而後
知乎然孔子但言行夏之時蓋以孟春為歲首于時
為正非以斗柄指寅而謂之寅月也又案斗杓之星
距北極只二十餘度必以北極為天頂而後可以定
其所指之方今中土所處在斗杓之南仰而觀之斗
杓與辰極並在天頂之北其斗杓所指之方位原難
清楚故古人祇言中星不言斗杓蓋以此也(如淮南子等書)
(言招搖東指而天下春不過大概言之原非以此定月)又案𫝊言營室之中土
功其始火之初見期于司里又言水昏正而栽日至
而畢詩亦言定之方中作于楚宫又言七月流火九
月授衣古之人以星象授人時如此者不一而足也
若以歲差考之則于今日並相差一二旬矣然而當
其時各據其時之星象為之著令所以使民易知也
而終未有言斗杓指何方而作何事者則以其方位
之難定也十二月建之非關斗柄明矣是故斗柄雖
因歲差而所指不同正月之建寅不可易也又考歲
差之法古雖未言然而月令昏中之星已不同于堯
典則實測當時之星度也然堯典祇舉昏中星而月
令兼言旦中又舉其日躔所在又于堯典四仲月之
外兼舉十二月而備言之可謂詳矣然未嘗一語言
斗杓指寅為孟春又考史記律書以十律配十二月
之所建地支而疏其義兼八風二十八舍以為之說
而並不言斗建惟天官書略言之其言曰杓攜龍角
衡殷南斗魁枕參首用昏建者杓夜半建者衡平旦
建者魁是則衡亦可言建魁亦可言建而非僅斗杓
夜半亦有建平旦亦有建而非止初昏其言甚圓以
是而知正月之為寅二月之為卯皆一定不可移而
斗之星直之即謂建固非以初昏斗柄所指而命之
為何月也然則謂行夏之時是以斗柄建寅之月為
歲首者蓋注釋家所據一家之說而未詳厥故也今
乃遂據其說而欲改正月之建寅可乎不可乎
問說者又以各月斗柄皆指其辰惟閏月則斗柄指
兩辰之間由今以觀其說亦非歟曰非也周天之度
以十二分之各得三十度竒(在西法為三十度)凡各月中氣
皆在其三十度之中半各月節氣皆居其三十度之
首尾今依其說斗柄所指各在其月之辰則交節氣
日斗柄所指必在兩辰之間矣(假如立春為正月節則立春前一日斗柄)
(所指在丑立春後一日斗柄指寅而立春本日斗柄所指必在丑與寅之問餘月皆然)十二節
氣日皆指兩辰之間又何以别其為閏月乎若夫閏
月則只有節氣無中氣其節氣之日固指兩辰之間
矣然惟此一日而已其前半月後半月並非兩辰之
間也(假如閏正月則雨水中氣在正月晦春分中氣在二月朔而閏月只有驚蟄節在月望則其前)
(半月必指寅後半月必指卯惟驚蟄日指寅與卯之交界縫中可謂之兩辰間閏在餘月亦然)地盤
周圍分為十二辰首尾鱗次如環無端又何處設此
三十度於兩辰間以為閏月三十日之所指乎凡若
此等習說並由未經實測而但知斗杓所指為月建
遂岐中生岐成此似是而非之解天下事每壊於一
知半解之人往往然也
蕙田案斗建之說始見於汲冡周書時訓篇
既以每月斗正指辰則閏月不得正指而在
兩辰之間猶之閏無中氣前月中氣在晦後
月中氣在朔謂閏月在兩中氣之間未嘗不
可其失不在斗指兩辰之間一語而在於泥
以斗杓為建時節祖沖之已辨其非後人未
見耳
禮記禮運孔子曰我欲觀夏道是故之杞而不足徵也
吾得夏時焉(注得夏四時之書也其書存者有小正)
蕙田案堯典以四方配四時臯陶謨以五辰
言四時考諸十二子之位皆歲首寅也獨謂
建寅謂夏時者對殷周言之亦其書至夏始
詳耳
觀承案獨謂夏正建寅者堯舜禹三聖相嬗
而守一道正朔未嘗有改至商周革命而始
改正朔故對商周言之而但舉夏時則唐虞
之建寅不必言矣至建寅之所以為時之正
令之善者不必遠推元會也有即小而可以
見大即近而可以知遠者焉一日十二辰子
丑二時自當為今日之始然東方未明何能
有作則當以建寅為正月可徵故三正迭建
而夫子告顔淵必曰行夏之時
右虞夏觀象(附論月建)
書洪範次四曰協用五紀(傳協和也)
四五紀一曰歲(𫝊所以紀四時)二曰月(傳所以紀一月)三曰日(𫝊紀一日)四
曰星辰(𫝊二十八宿迭見以叙氣節十二辰以紀日月所會)五曰歴數(疏一曰歲從冬至以)
(及明年冬至為一歲二曰月從朔至晦大月三十日小月二十九日三曰日從夜半以至明日夜半周十二辰)
(為一日四曰星辰星謂二十八宿昏明迭見辰謂日月别行會于宿度從子至于丑為十二辰五曰歴數算日)
(月行道計氣朔早晚所以為一歲之律凡此五者皆所以紀天時故謂之五紀也五紀不言時者以歲月氣節)
(正而四時亦自正也鄭以為星五星也然五星所行下民不以為候天以積氣無形二十八宿分之為限每宿)
(各有度數合成三百六十五度有餘日月右行循此宿度日行一度月行十三度有餘二十九日過半而月一)
(周與日會每于一會謂之一月是一歲為十二月仍有餘十一日為日行天未周故置閏以充足若均分天度)
(以為十二次則每次三十度有餘一次之内有節氣中氣次之所管其度多于每月之所統其日入月朔參差)
(不及節氣不得在月朔中氣不得在月半故聖人律數此節氣之度使知氣所在既得氣在之日以為一歲之)
(律)
春秋昭公七年左氏𫝊十一月季武子卒晉侯謂伯
瑕(注伯瑕士文伯)曰吾所問日食從矣可常乎(注衞侯武子皆卒故)對
曰不可六物不同(注各異時)民心不壹(注政教殊)事序不類(注有)
(變易)官職不測(注治官居職非一法)同始異終胡可常也詩曰或
燕燕居息或憔悴事國(注詩小雅言不同)其異終也如是公
曰何謂六物對曰歲時日月星辰是謂也公曰多語
寡人辰而莫同何謂辰對曰日月之會是謂辰(注一歲日)
(月十二會所會謂之辰謂疏時謂四時春夏秋冬也星二十八宿也日月會之辰者辰時也言日月聚)
(會有時也)故以配日(注謂以子丑配甲乙)
周禮春官馮相氏掌十有二歲十有二月十有二辰十
日二十有八星之位辨其序事以會天位(注辨其序事謂若仲春辨)
(秩東作仲夏辨秩南訛仲秋辨秩西成仲冬辨在朔易會天位合此歲日月辰星宿五者以為時事之候若今)
(太歲在某月某日某甲朔日直某也丁疏十有二辰者謂子丑寅卯之等十日者謂甲乙丙之等二十八星)
(者東方角亢氐房心尾箕北方斗牛之等以會天位者五者在天會合而會候故謂之天位)
蕙田案周始以十二歲為一終其十二辰即
十二子也當先言十日後言十二辰屬辭之
體因歲月辰皆十二故先及之秋官硩蔟氏
則先日後辰此日辰合之以紀日與洪範左
𫝊所言辰不同
又案十有二歲之位用之紀年者也十有二
月之位用之紀月者也十有二辰十日之位
用之紀日者也二十有八星之位用之紀日
躔月逡者也秋官硩蔟氏以方書十日之號
十有二辰之號十有二月之號十有二歲之
號二十有八星之號注云日謂從甲至癸辰
謂從子至亥月謂從娵至荼歲謂從攝提格
至赤奮若星謂從角至軫即此歲月辰日星
五者屈原賦攝提貞於孟陬兮惟庚寅吾以
降攝提歲也孟陬月也庚寅日辰也歲日月
辰名義今不可考要以方位節候定之馮相
氏掌其位以辨候而硩蔟氏但書其號以逐
天鳥又或舉十二次紀歲如曰歲在娵訾之
口其明年乃及降婁歲五及鶉火之屬因歲
星每歲行一次故晉侯曰十二年矣是謂一
終一星終也十二次雖可紀歲周禮之十二
歲當以爾雅歲名為正終十二歲者五而歲
陽歲名合而六十是為一周
爾雅釋天歲陽太歲在甲曰閼逢在乙曰旃蒙在丙
曰柔兆在丁曰強圉在戊曰著雍在己曰屠維在庚
曰上章在辛曰重光在壬曰玄黓在癸曰昭陽
歲名太歲在寅曰攝提格在卯曰單閼在辰曰執徐
在巳曰大荒落在午曰敦牂在未曰協洽在申曰涒
灘在酉曰作噩在戌曰閹茂在亥曰大淵獻在子曰
困敦在丑曰赤奮若
月陽月在甲曰畢在乙曰橘在丙曰修在丁曰圉在
戊曰厲在己曰則在庚曰窒在辛曰塞在壬曰終在
癸曰極
月名正月為陬(注離騷云攝提貞于孟陬)二月為如三月為寎四
月為余五月為臯六月為且七月為相八月為壯九
月為玄(注國語云至於玄月是也)十月為陽(注純隂用事嫌於無陽故以名云)十
一月為辜十二月為涂(注皆月之别名)
(顧氏炎武曰甲至癸為十日寅至丑為十二辰此二十二名古人用以紀日不以紀歲歲則自有閼逢至)
(昭陽十名為歲陽攝提格至赤奮若十二名為歲名後人謂甲子歲癸亥歲非古也自漢以前初不假借)
(史記太初元年年名焉逢攝提格月名畢聚日得甲子夜半朔旦冬至其辨晰如此若吕氏春秋序意篇)
(維秦八年歲在涒灘秋甲子朔賈誼鵩賦單閼之歲兮四月孟夏庚子日斜兮服集予舍許氏說文後叙)
(粤在永元困頓之年孟陬之月朔日甲子亦皆用歲陽歲名不與日同之證漢書郊祀歌天馬徠執徐時)
(謂武帝太初四年歲在庚辰兵誅大宛也自經學日哀人趨簡便乃以甲子至癸亥代之子曰觚不觚此)
(之謂矣)
(又曰春秋之世各國皆自紀其年發之於言或參互而不易曉則有舉其年之大事而為言者若曰會于)
(沙隨之歲叔仲惠伯會卻成子于承匡之歲鑄刑書之歲晉韓宣子為政聘于諸侯之歲是也又有舉歲)
(星而言若曰歲五及鶉火歲及大梁歲在娵訾之口者從後人言之則何不曰甲子也癸亥也是知古人)
(不用以紀歲也)
蕙田案十日十二子數窮六十周則更始古
人創此法以紀日由來遠矣一歲之日六易
甲子加大餘五併小餘而數起焉紀年紀月
經𫝊未有稱甲子者歲别立閼逢及攝提格
等名月别立畢及陬等名周禮歲月但紀於
十二爾雅踵事加密遂一合乎甲子之法同
實而殊名耳名所以必殊者恐其溷淆慎别
之也
觀承案古無年號以閼逢攝提格等相配紀
年方可辨識後代既有年號矣則但取甲子
之單名以著其實而省於文亦何不可若後
人作書而仍以古干支為目是欲復結繩之
法於書契之代也不亦迂乎
春官大史正歲年以序事頒之於官府及都鄙(注中數曰歲朔)
(數曰年中朔大小不齊正之以閏定四時以次序授民時之事疏云正歲年者謂正歲年以閏則四時有次)
(序依之授民以事故云以序事也一年之内有二十四氣正月立春節啟蟄中二月雨水節春分中三月清明)
(節穀雨中四月立夏節小滿中五月芒種節夏至中六月小暑節大暑中七月立秋節處暑中八月白露節秋)
(分中九月寒露節霜降中十月立冬節小雪中十一月大雪節冬至中十二月小寒節大寒中皆節氣在前中)
(氣在後節氣一名朔氣中氣在晦則後月閏中氣在朔則前月閏節氣有入前月法中氣無入前月法中氣帀)
(則為歲朔氣帀則為年假令十二月中氣在晦則閏十二月十六日得後正月立春節此即朔數曰年至後年)
(正月一日得啟蟄中此中氣帀此即是中數曰歲周天三百六十五度四分度之一日一日行一度月一日行)
(十三度十九分度之七二十四氣通閏分之一氣得十五日二十四氣分得三百六十度仍有五度四分度之)
(一一度更分為三十二五度為百六十四分度之一者又分為八分通前為百六十八分二十四氣分之氣得)
(七分若然二十四氣氣有十五日七分五氣得三十五分取三十二分為一日餘三分推入後氣即有十六日)
(氣有十五日七分者故云中朔大小不齊月有大小一年三百五十四日而已日餘仍有十一日是以三十二)
(月已後中氣在晦不置閏則中氣入後月故須置閏以補之故云正之以閏)
蕙田案賈氏疏中數朔數之說殊未分曉蓋
中數者從今年冬至數至後年冬至凡三百
六十五日四分日之一而十二中氣一帀也
朔數者從今年正月朔數至後年正月朔凡
三百五十四日有竒而十二月朔一周也(孔穎)
(達月令正義解中數朔數最是)以中數朔數相較則一歲有
閏餘十一日弱故云中朔大小不齊正之以
閏也賈疏以閏十二月得後年朔氣為朔數
以後年正月朔得中氣為中數其實中氣一
帀與節氣一帀皆三百六十五日四分日之
一何有大小之不齊乎
右殷周觀象
史記幽厲之後周室微陪臣執政史不記時君不告朔
故疇人子弟分散(如淳曰家業世世相𫝊為疇律年二十三𫝊之疇官各從其父學索隠曰)
(韋昭云疇類也孟康云同類之人明數者也樂彦云疇昔知星人也)或在諸夏或在夷狄
其後戰國並争在于彊國禽敵救急解紛而已豈遑念
斯哉秦滅六國兵戎極煩又升至尊之日未暇遑也漢
興天下初定方綱紀大基高后女主皆未遑故襲秦正
朔服色至今上即位招致方士唐都分其天部(漢書音義曰謂)
(分部二十八宿為矩度)而巴落下閎運算轉律(徐廣曰陳術云徵士巴郡落下閎也)
(索隠曰姚氏案益部耆舊𫝊云閎字長公明曉天文隠于落下武帝徵待詔太史於地中轉渾天改顓頊術作)
(太初術拜侍中不受也)然後日辰之度與夏正同
觀承案史記此條甚核疇人子弟既分散或
在夷狄則後世西域九執回回術數及西洋
算法豈非原從中土流散在彼而衍其𫝊者
乎此可為西法襲中法之一證也
晉書志徐岳議效術之要要在日蝕熹平之際時洪為
郎欲改四分先上驗日蝕日蝕在晏加時在辰蝕從下
上三分侵二事御之後如洪言海内識真莫不聞見劉
歆以來未有洪比
隋書志張賓所創之法既行劉孝孫與冀州秀才劉焯
並稱其失言學無師法刻食不中所駁凡有六條其一
云何承天不知分閏之有失而用十九年之七閏其二
云賓等不解宿度之差改而冬至之日守常度其三云
連珠合璧七曜須同乃以五星别元其四云賓等惟知
日氣餘分恰盡而為立元法不知日月不合不成朔旦
冬至其五云賓等但守立元定法不須明有進退其六
云賓等惟識轉加大餘二十九以為朔不解取日月合
會准以為定此六事微妙理數大綱聖賢之通術而賓
未曉此實管窺之謂也若驗影定氣何氏所優賓等推
測去之彌遠合朔順天何氏所劣賓等依據循彼迷蹤
蓋是失其菁華得其糠粃者也
唐書志高祖受禪將治新法傅仁均善推步之學大史
令庾儉丞傅奕薦之詔仁均與儉等參議合受命歲名
為戊寅元術乃列其大要所可考驗者有七曰唐以戊
寅歲甲子日登極律元戊寅日起甲子如漢太初一也
冬至五十餘年輒差一度日短星昴合於堯典二也周
幽王六年十月辛卯朔入蝕限合於詩三也魯僖公五
年壬子冬至合春秋命律序四也月有三大三小則日
蝕常在朔月蝕常在望五也命辰起子半命度起虚六
符隂陽之始六也立遲疾定朔則月行晦不東見朔不
西朓七也
宋史志周琮論曰古今觀象必有術過於前人而可以
為萬世之法者乃為勝也若一行為大衍術議及略例
校正累世以來立法強弱為術家體要得中平之數劉
焯悟日行有盈縮之差(舊法推日行平行一度至此方悟日行有盈縮冬至前後定日)
(八十八日八十九分夏至前後定日九十三日七十四分冬至前後日行一度有餘夏至前後日行不及一度)
李淳風悟定朔之法并氣朔閏餘皆同一術(舊法定朔平注一大)
(一小至此以日行盈縮月行遲疾加減朔餘餘為定朔望加時以定大小不過三數自此後日食在朔月食在)
(望更無晦二舊法皆須用章歲章月之數使閏餘有差淳風造麟德術以氣朔閏餘同歸一母)張子信
悟月行有交道表裏五星有入氣加減(北齊學士張子信因葛榮亂隠)
(居海島三十餘年專以圓儀揆測天道始悟月行有交道表裏在表為外道陽律在裏為内道隂律月行在内)
(道則日有食之月行在外道則無食若月外之人北戶向日之地則反觀有食又舊法五星率無盈縮至是始)
(悟五星皆有盈縮加減之數)宋何承天始悟測景以定氣序(景極長冬至景)
(極短夏至始立八尺之表連測十餘年即知舊景初算冬至常遲天三日乃造元嘉術冬至加時比舊退減三)
(日)晉姜岌始悟以月食所衝之宿為日所在之度(日所在不)
(知宿度至此以月食之宿所衝為日所在宿度)後漢劉洪作乾象術始悟月行
有遲疾數(舊法月平行十三度十九分度之七至是始悟月行有遲疾之差極遲則日行十二度強)
(極疾則日行十四度太其遲疾極差五度有餘)宋祖沖之始悟歲差(書堯典曰日短星昴)
(以正仲冬宵中星虚以殷仲秋至今三千餘年中星所差三十餘度則知每歲有漸差之數造大明術率四十)
(五年九月而退差一度)唐徐昇作宣明術悟日食有氣刻差數(舊法)
(推日食皆平求食多分不允合至是推日食以氣刻差數增損之測日食分數稍近天驗)
元史郭守敬列𫝊至元十七年新法告成守敬與諸臣
同上奏曰臣等竊聞帝王之事莫重於歴自黃帝迎日
推策帝堯以閏月定四時成歲舜在璇璣玉衡以齊七
政爰及三代迄無定法周秦之間閏餘乖次西漢造三
統術百二十年而後是非始定東漢造四分術七十餘
年而儀式方備又百二十一年劉洪造乾象術始悟月
行有遲速又百八十年姜岌造三統甲子術始悟以日
食衝檢日宿度所在又五十七年何承天造元嘉術始
悟以朔望及弦皆定大小餘又六十五年祖沖之造大
明術始悟太陽有歲差之數極星去不動處一度餘又
五十二年張子信始悟日月交道有表裏五星有遲疾
留逆又三十三年劉焯造皇極術始悟日行有盈縮又
三十五年傅仁均造戊寅元術頗采舊儀始用定朔又
四十六年李淳風造麟德術以古法章部元首分度不
齊始為總法進朔以避晦晨月見又六十三年一行造
大衍術始以朔有四大三小定九服交食之異又九十
四年徐昂造宣明術始悟日食有氣刻時三差又百三
十六年姚舜輔造紀元術始悟食甚泛餘差數以上計
千一百八十二年法經七十改其創法者十有三家自
是又百七十四年聖朝專命臣等改治新法臣等用創
造簡儀高表憑真測實數所考正者凡七事一曰冬至
自丙子年立冬後依每日測到晷景逐日取對冬至前
後日差同者為準得丁丑年冬至在戊戌日夜半後八
刻半又定丁丑夏至在庚子日夜半後三十三刻己卯
冬至在戊申日夜半後五十七刻庚辰冬至在癸丑日
夜半後八十一刻各減大明術十八刻遠近相符前後
應準二曰歲餘自大明術以來凡測景驗氣得冬至時
刻真數者有六用以相距各得其時合用歲餘今考驗
四年相符不差仍自宋大明壬寅年距至今日八百一
十年每歲合得三百六十五日二十四刻二十五分其
二十五分為今法歲餘合用之數三曰日躔用至元四
年丁丑四月癸酉望月食既推求日躔得冬至日躔赤
道箕宿十度黃道箕九度有竒仍憑每日測到太陽躔
度或憑星測月或憑月測日或徑憑星度測日立術推
算起自丁丑正月至己卯十二月凡三年共得一百三
十四事皆躔於箕與日食相符四曰月離自丁丑以來
至今憑每日測到逐時太隂行度推算變從黃道求入
轉極遲疾并平行處前後凡十三轉計五十一事内除
去不真的外有三十事得大明法入轉後天又因考驗
交食加大明法三十刻與天道合五曰入交自丁丑五
月以來憑每月測到太隂去極度數比擬黃道去極度
得月道交於黃道共得八事仍依日食法度推求皆有
食分得入交時刻與大明術所差不多六曰二十八宿
距度自漢太初術以來距度不同互有損益大明術則
於度下餘分附以大半少皆私意牽就未嘗實測其數
今新儀皆細刻周天度分每度為三十六分以距線代
管窺宿度餘分並依實測不以私意牽就七曰日出入
晝夜刻大明術日出入晝夜刻皆據汴京為準其刻數
與大都不同今更以本方北極出地高下黃道出入内
外度立術推求每月日出入晝夜刻得夏至極長日出
寅正二刻日入戌初二刻晝六十二刻夜三十八刻冬
至極短日出辰初二刻日入申正二刻晝三十八刻夜
六十二刻永為定式所創法凡五事一曰太陽盈縮用
四正定氣立為升降限依立招差求得每日行分初末
極差積度比古為密二曰月行遲疾古法皆用二十八
限今以萬分日之八百二十分為一限凡析為三百三
十六限依垜疊招差求得轉分進退其遲疾度數逐時
不同蓋前所未有三曰黃赤道差舊法以一百一度相
減相乘今從算術句股弧矢方圜斜直所容求到度率
積差差率與天道實脗合四曰黃赤道内外度據累年
實測内外極度二十三度九十分以圜容方直矢接句
股為法求每日去極與所測相符五曰白道交周舊法
黃道變推白道以斜求斜今用立渾北量得月與赤道
正交距春秋二正黃赤道正交一十四度六十六分擬
以為法推逐月每交二十八宿度分於理為盡
明紀事本末神宗四十一年南京太僕寺少卿李之藻
上西洋法一曰天包地外地在天中其體皆圓皆以三
百六十度算之地經各有測法從地窺天其自地心測
算與自地面測算者都有不同二曰地面南北其北極
出地高低度分不等其赤道所離天頂亦因而異以辨
地方風氣寒暑之節三曰各處地方所見黃道各有高
低斜直之異故其晝夜長短亦各不同所得日景有表
北景表南景亦有周圍圓景四曰七政行度不同各為
一重天層層包裹推算周徑各有其法五曰列宿在天
另有行度二萬七千餘歲一周此古今中星所以不同
之故不當指列宿之天為晝夜一周之天六曰五星之
天各有小輪原俱平行特為小輪旋轉于大輪之上下
故人從地面測之覺有順逆遲疾之異七曰歲差分秒
多寡古今不同蓋列宿天外别有兩重之天動運不同
其一東西差出入二度二十四分其一南北差出入一
十四分各有定算其差極微從古不覺八曰七政諸天
之中心各與地心不同處所春分至秋分多九日秋分
至春分少九日此由太陽天心與地心不同處所人從
地面望之覺有盈縮之差其本行初無盈縮九曰太隂
小輪不但算得遲疾又且測得高下遠近大小之異交
食多寡非此不確十曰日月交食隨其出地高低之度
看法不同而人從所居地面南北望之又皆不同兼此
二者食分乃審十一曰日月交食人從地面望之東方
先見西方後見凡地面差三十度則時差八刻二十分
而以南北相距二百五十里作一度東西則視所離赤
道以為減差十二曰日食與合朔不同日食在午前則
先食後合在午後則先合後食凡出地入地之時近于
地平其差多至八刻漸近于午則其差時漸少十三曰
日月食所在之宫每次不同皆有捷法定理可以用器
轉測十四曰節氣當求太陽真度如春秋分日乃太陽
正當黃赤二道相交之處不當計日勻分
右漢以來觀象
五禮通考卷一百八十三
