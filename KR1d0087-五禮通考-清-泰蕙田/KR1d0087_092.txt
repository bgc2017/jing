五禮通考卷八十二
刑部尚書秦蕙田撰
吉禮八十二
宗廟制度
宋史高宗本紀建炎元年九月壬寅遣徽猷閣待制孟
忠厚迎奉太廟神主赴揚州
禮志建炎二年奉太廟神主於揚州壽寧寺東京神御
殿在宫中舊號欽先孝思殿建炎二年閏四月詔迎温
州神御赴闕先是神御于温州開元寺暫行奉安章聖
皇帝與后像皆以金鑄置外方弗便因愀然謂宰輔曰
朕播遷至此不能以時薦享祖宗神御越在海隅念之
坐不安席故有是命
建炎以來朝野雜記郡國廟國朝唯祖宗所嘗幸則
有之建炎初金人圍西京急留守孫昭遠遣其將王
仔奉啟運宫神御間道走揚州後遷于福州而永安
軍會聖宫揚州章武殿之御容則遷于温州天慶觀
紹興十三年復奉温州神御還臨安奉安于萬壽觀
之後殿唯啟運留福州以守臣提舉成都府新繁縣
御容殿者始在重光寺藥師院雍熙間僧道輝畫太
祖皇帝御容于佛屋之後壁熙寧六年趙清獻為成
都守請建殿奉安神宗不許但令設板屋欄楯以扄
護之元豐七年走馬承受趙選者更具奏得旨修建
殿宇剏置門鑰宦官監守朝謁以時紹興元年終南
山上清太平宫道士訾全真等復持太宗真宗御容
自岐下抵宣撫使張忠獻忠獻即遣使奉安于太祖
之側四年宣撫副使吴玠更自武興送仁宗英宗神
宗御容至殿奉安二十七年楊椿為兵部侍郎言於
朝有旨别加營繕始更為殿門外門二十九年乃成
時王時亨知府事請賜宫額及殿名不報淳熙中胡
長文入蜀始議即府之聖壽寺剏殿以奉御容殿宇
甚華供奉之物亦浸備乃復乞宫額于朝
高宗本紀建炎三年正月己丑奉安西京會聖宫累朝
御容于夀寧寺二月癸丑游騎至瓜州太常少卿季陵
奉太廟神主行金兵追之失太祖神主四月己酉詔訪
求太祖神主六月請太后率宗室迎奉神主如江表十
一月癸未主管步軍司閭勍自西京奉累朝御容至行
在詔奉安於天慶觀
禮志建炎三年二月上覽禁中神御薦享禮物謂宰臣
曰朕自省閱神御每位各用羊胃一須二十五羊祖宗
仁厚豈欲多害物命謹以别味代之在天之靈亦必歆
享吕頥浩曰陛下寅奉宗廟罔不盡禮而又仁愛及物
天下幸甚
高宗本紀四年二月乙亥奉安祖宗神御於福州
禮志建炎四年奉安神主於温州權用酒脯
文獻通考建炎四年自海道還神主留温州十月十四
日奉安
宋史禮志紹興五年吏部員外郎董棻言臣聞戎祀國
之大事而宗廟之祭又祀之大者也大祀禘祫為重祫
大禘小則祫為莫大焉今戎事方殷祭祀之禮未暇徧
舉然事有違經戾古上不當天地神祇之意下未合億
兆黎庶之心特出於一時大臣好勝之臆說而行之六
十年未有知其非者顧雖治兵禦戎之際正厥違誤宜
不可緩仰惟太祖受天明命混一區宇即其功德所起
宜祫享以正東向之尊逮至仁宗親行祫享嘗議太祖
東向用昭正統之緒當時在廷之臣僉謂自古必以受
命之祖乃居東向之位本朝太祖乃受命之君若論七
廟之次有僖祖以降四廟在上當時大祫上列昭穆而
虚東向蓋終不敢以非受命之祖而居之也暨熙寧之
初僖祖以世次當祧禮官韓維等據經有請適王安石
用事奮其臆說乃俾章衡建議尊僖祖為始祖肇居柬
向馮京奏謂士大夫以太祖不得東向為恨安石肆言
以折之已而又欲罷太祖郊配神宗以太祖開基受命
不許安石終不以為然元祐之初翼祖既祧正合典禮
至於崇寧宣祖當祧適蔡京用事一遵安石之術乃建
言請立九廟自我作古其已祧翼祖宣祖並即依舊循
沿至今太祖尚居第四室遇大祫處昭穆之列今若正
太祖東向之尊委合禮經太常寺丞王普又言棻所奏
深得禮意而其言尚有未盡臣竊以古者廟制異宫則
太祖居中而羣廟列其左右後世廟制同堂則太祖居
右而諸室皆列其左右者祫享朝踐於堂則太祖南向
而昭穆位於東西饋食於室則太祖東向而昭穆位於
南北後世祫享於一堂上而用室中之位故唯以東向
為太祖之尊焉若夫羣廟迭毁而太祖不遷則其禮尚
矣臣故知太祖即廟之始祖是為廟號非諡號也惟我
太宗嗣服之初太祖廟號已定雖更累朝世次猶近每
於祫享必虚東向之位以其非太祖必不可居也迨至
熙寧又尊僖祖為廟之始祖百世不遷祫享東向而太
祖嘗居穆位則名實舛矣儻以熙寧之禮為是僖祖當
稱太祖而太祖當改廟號然則太祖之名不正前日之
失大矣今宜奉太祖神主居第一室永為廟之始祖每
歲五享告朔薦新止於七廟三年一祫則太祖正東向
之位太宗仁宗神宗南向為昭真宗英宗哲宗北向為
穆五年一禘則迎宣祖神主享於太廟而以太祖配焉
如是則宗廟之事盡合禮經無復前日之失矣上曰太
祖皇帝開基創業始受天命祫享宜居東向之位宰相
趙鼎等奏曰三昭三穆與太祖之廟而七載在禮經無
可疑者又司封郎中林待聘言太廟神主宜在國都今
新邑未奠當如古行師載主之義遷之行闕以彰聖孝
於是始建太廟於臨安奉迎安置
高宗本紀紹興七年夏四月癸巳築太廟於建康以臨
安府太廟為啟祖殿十二月丁卯祔徽宗皇帝顯肅皇
后於太廟
十三年正月己亥親享太廟奉上冊寳二月乙酉建景
靈宫奉安累朝神御八月丙戌遣吏部侍郎江邈奉迎
累朝神御於温州十月乙未奉安累朝帝后神御於景
靈宫
禮志紹興十三年二月臣僚言竊見元豐五年神宗始
廣景靈宫以奉祖宗衣冠之遊即漢之原廟也自艱難
以來庶事草創始建宗廟而原廟神遊猶寄永嘉乃者
權時之宜四孟薦獻旋即便朝設位以享未副廣孝之
意乞命有司擇爽塏之地倣景靈宫舊規隨宜建置俟
告成有日迎還晬容奉安新廟庶幾四孟躬行獻禮用
副罔極之恩從之初築三殿聖祖居前宣祖至祖宗諸
帝居中殿元天大聖后與祖宗諸后居後掌宫内侍七
人道士十人吏卒二百七十六人上元結燈樓寒食設
鞦韆七夕設摩㬋羅簾幕歲時一易歲用酌獻二百四
十羊凡帝后忌辰用道釋作法事
蕙田案七廟禮也景靈宫非制也南渡以後
尚不悟其非而重建景靈宫何耶
文獻通考自渡江後行在靡有定所神御奉安它州朝
獻則遣官分詣至紹興十二年和議成駐蹕臨安始備
太廟原廟之制
建炎以來朝野雜記自休兵後太祖剏冊寳殿凡帝
后寳冊洎郊廟金玉禮器皆藏焉始時令太常寺官
一員季點然第省閱文歴而已乾道五年春因有盗
竊禮器者中書門下始奏令每季取索赤歴點檢足
備用印封鎖具有無損失申省(二月己丑降旨)慶元五年夏太
常寺奏太廟遺失皇后金寳二命大理寺治之(六月庚寅降旨)
既而廟之衛卒赴有司自首坐獄死蓋故事冊寳以
中人領其工作盗去鑿而售之中乃鐵胎也由是事
敗自後朝廷益謹其事月以察官禮官中官各一員
檢視謂之點寳禮器中瑶爵玉瓉二事絶佳人間所
未見其他圭璧大抵多水漿色也冊寳中惟昭慈聖
憲皇后諡冊以象牙餘皆珉玉又有徽宗皇帝諡寳
玉色尤温粹
宋史禮志紹興十五年秋復營建神御殿於崇政殿之
東朔望節序帝后生辰皇帝皆親酌獻行香用家人禮
其殿名徽宗曰承元欽宗曰端慶高宗曰皇德孝宗曰
系隆光宗曰美明寧宗曰垂光理宗曰章熙度宗曰昭
光
建炎以來朝野雜記國朝宗廟之制太廟以奉神主
一歲五享朔祭而月薦新五享以宗室諸王朔祭以
太常卿行事景靈宫以奉塑像歲四孟享上親行之
帝后大忌則宰相率百官行香僧道士作法事而后
妃六宫皆亦繼往天章閣以奉畫像時節朔望帝后
生辰日皆徧薦之内臣行事欽先孝思殿亦奉神御
上日焚香而諸陵之上宫亦有御容時節酌獻如天
章閣每歲寒食及十月朔宗室内人各往朝拜春秋
二仲太常行園陵季秋監察御史檢視太廟之祭以
俎豆景靈宫用牙盤而天章閣等以常饌用家人禮
云迄今不改
高宗本紀紹興十六年三月乙未增建太廟五月癸未
初作太廟祏室
文獻通考十六年太常寺言契勘在京廟制每室東設
戶西設牖西牆作祏室藏祖宗帝后神主又有東西夾
室其夾室止設戶見今行在太廟係隨宜修蓋未曾安
設祏室今既剏行修蓋即合體倣在京廟制同殿異室
修蓋及將殿東西作兩夾室其兩夾室止設戶十一室
即依廟制設戶牖其殿南北深七丈每室於西壁從北
以南一丈二尺作厚牆隨宜安設祏室其西夾室亦合
設祏室藏順祖室神主詔從之乃廣太廟
玉海中興太廟在瑞石山之左紹興四年剏始高宗
在維揚寓神主于壽寧寺建炎四年自海道還神主
留温州紹興三年十月二十七日禮官江端友請建
太廟正殿七楹分為十三室五年迎温州神主及福
州啟運宫神御七年四月二日更築太廟于建康十
二月十一日復奉神主還臨安十二年五月二十六
日以奉徽宗主修建别廟殿室三間十三年秋增修
宿齋所十六年新祭器將成而室隘不能陳列三月
乙未禮官巫伋請增建于是從西增六楹通舊十三
楹每楹為一室東西二楹為夾室五月作祏室藏主
建炎以來朝野雜記太廟自仁宗以來皆祀七世崇
寧初蔡京秉政始取王肅說謂二祧在七世之外乃
建九廟奉翼祖宣祖咸歸本室焉然王莽已營九廟
唐明皇又用之非始於蔡京也紹興中徽宗祔廟以
與哲宗同為一世故無所祧及升祔欽宗始祧翼祖
高宗與欽宗同為一世亦不祧由是淳熙末年太廟
祀九世十二室及阜陵復土趙子直為政遂祧僖宣
二祖而祔孝宗時朱元晦在經筵獨以九廟為正子
直不從元晦議遂格及光宗祔廟復不祧今又祀九
世矣
高宗本紀紹興三十二年正月丙子祧翼祖主於夾室
禮志禮部太常寺言欽宗祔廟翼祖當遷於正月九日
告遷翼祖皇帝神主奉藏於夾室
孝宗本紀淳熙十五年四月丙戌祔高宗神主於太廟
七月戊戌上高宗廟樂曰大勲舞曰大德
寧宗本紀紹熙五年(時寧宗已即位)閏十月庚申以吏部尚書鄭
僑等奏請祧僖宣二祖正太祖東向之位尋立僖祖别
廟以藏順翼宣三祖之主十二月癸酉上孝宗廟樂曰
大倫之舞甲戌祔孝宗神主於太廟
禮志紹熙五年九月太常少卿曾三復亦言請祧宣祖
就正太祖東向之位其言甚切既而吏部尚書鄭僑等
亦乞因大行祔廟之際定宗廟萬世之禮慰太祖在天
之靈破熙寧不經之論今太祖為始祖則太宗為昭真
宗為穆自是而下以至孝宗四昭四穆與太祖之廟而
九上參古禮而不廢崇寧九廟之制於義為允又言治
平四年僖祖祧遷藏在西夾室至熙寧五年王安石以
私意使章衡等議乃復祔僖祖以為始祖又將推以配
天欲罷太祖郊配韓維司馬光等力爭而安石主其說
愈堅孫固慮其罷太祖配天建議以僖祖權居東向之
位既曰權居則當釐正明矣詔從之閏十月權禮部侍
郎許及之言僖順翼宣四祖為太祖之祖考所遷之主
恐不得藏於子孫之廟今順翼二祖藏於西夾室實居
太廟太祖之右遇祫享則於夾室之前設位以昭穆焉
於是詔有司集議吏部尚書兼侍讀鄭僑等言僖祖當
用唐興聖之制立為别廟順祖翼祖宣祖之主皆祔藏
焉如此則僖祖自居别廟之尊三祖不祔子孫之廟自
漢魏以來太祖而上毁廟之主皆不合食今遇祫則即
廟而享於禮尤稱諸儒如樓鑰陳傅良皆以為可詔從
之時朱熹在講筵獨入議状條其不可者四大略云凖
尚書吏部牒集議四祖祧主宜有所歸今詳羣議雖多
而皆有可疑若曰藏之夾室則是以祖宗之主下藏於
子孫之夾室至於祫祭設幄於夾室之前則亦不得謂
之祫欲别立一廟則喪事即遠有毁無立欲藏之天興
殿則宗廟原廟不可相雜議者皆知其不安特以其心
欲尊奉太祖三年一祫時暫東向之故其實無益於太
祖之尊而徒使僖祖太祖兩朝威靈相與校強弱於冥
冥之中今但以太祖當日追尊帝號之命而默推之則
知今日太祖在天之靈必有所不忍而不敢當矣又况
僖祖祧主遷於治平不過數年神宗復奉以為始祖以
為得禮之正而合於人心所謂有其舉之莫敢廢者又
言當以僖祖為始祖如周之后稷太祖如周之文王太
宗如周之武王與仁宗之廟皆萬世不祧昭穆而次以
至高宗之廟亦萬世不祧又言元祐大儒程頤以為王
安石言僖祖不當祧復立廟為得禮竊詳頥之議論與
安石不同至論此事則深服之足以見義理人心之所
同固有不約而合者特以司馬光韓維之徒皆是大賢
人所敬信其議偶不出此而安石乃以變亂穿鑿得罪
於公議欲堅守二賢之說并安石所當取者而盡廢之
今以程頥之說考之則是非可判矣議既上召對令細
陳其說熹先以所論畫為圖本貼說詳盡至是出以奏
陳久之上再三稱善且曰僖祖自不當祧高宗即位時
不曾祧夀皇即位太上即位亦不曾祧今日豈可容易
可於榻前撰數語徑自批出熹方懲内批之弊因乞降
出劄子再令臣僚集議上亦然之熹既退即進擬詔意
以上意諭廟堂則聞已毁四祖廟而遷之矣時宰臣趙
汝愚既以安石之論為非異議者懼其軋已藉以求勝
事竟不行熹時以得罪遺汝愚書曰相公以宗子入輔
王室而無故輕納妄議拆祖宗之廟以快其私欲望神
靈降歆垂休錫美以永國祚於無窮其可得乎時太廟
殿已為十二室故孝宗升祔而東室尚虚熹以為非所
以祝延夀康之意深不然之因自劾不堪言語侍從之
選乞追奪待制不許及光宗祔廟遂復為九世十二室
蓋自昌陵祔廟踰二百年而後正太祖之位
文獻通考紹熙五年閏十月(時寧宗已即位)詔别建四祖殿于太
廟大殿之西奉祧主僖順翼宣四祖神主歲令禮官薦
獻宋朝自太祖追王僖順翼宣四祖以來每遇禘祫祖
宗以昭穆相對而虚東向之位王安石用事以為僖祖
以上世次不可知則僖祖之有廟疑與后稷無以異當
時諸儒韓維輩辨之不從時程頥為布衣為人言亦以
安石之言為是熙寧八年夏禘於太廟以僖祖東向自
是無敢議者紹興後董棻王普尤袤俱請正太祖東向
之位未克行先是英宗祔廟已祧順祖至欽宗祔廟又
祧翼祖及高宗升祔遂為九世十二室至是孝宗將升
祔趙汝愚當國欲并祧僖宣二祖事下侍從臺諫禮官
議于是吏部尚書鄭僑等請祧二祖而正太祖東向之
位諸儒如樓鑰陳傅良輩皆以為可詔從之僑等尋又
請立僖祖别廟以順懿宣三祖祔藏自是年冬始而别
建一殿以奉祧主于大殿之西隅歲命禮官薦獻焉今
謂四祖殿者是也
馬氏曰案太祖東向之位或以為僖祖當居之或以
為藝祖當居之自熙寧以來議者不一矣蓋自治平
四年英宗已祔廟張安道等以為宜遵七世之制合
祧僖祖詔從其說熙寧初王介甫當國每事務欲紛
更遂主議以為僖祖宋之太祖不當祧而韓持國輩
争之以為太祖合屬之昌陵諸賢争之愈力而介甫
持之愈固遂幾至欲廢藝祖配天之祀以奉僖祖蓋
其務排衆議好異遂非與行新法等固無怪也然愚
嘗考之張安道建隨世祧遷之議韓持國執藝祖當
居東向之說論則正矣而揆之當時則未可蓋古之
所謂天子七廟者三昭三穆與太祖之廟而七三昭
三穆則自父祖而上六世太祖則始封受命以有功
德而萬世不祧遷者本非第七世之祖也今神宗之
世而獨祧僖祖則順翼宣太(謂太祖太宗共為一世)真仁英猶七世
也是將祧僖祖而以順祖為太祖乎不可也僖順俱
無功德非商契周稷之倫今當時之議其欲祧僖祖
者特以其已在七世之外其不祧順祖者特欲以備
天子七廟之數然不知親盡而祧者昭穆也萬世不
祧者太祖也今以三昭三穆言則僖順皆已在祧遷
之數以萬世不祧言則二祖俱未足以當之是姑以
當祧之祖而權居太祖之位耳若不以順祖為太祖
則所謂七世者乃四昭三穆矣非所謂三昭三穆與
太祖之廟而七也若必曰虚太祖之位而只祀三昭
三穆則當併僖順二祖而祧之又否則姑如唐人九
廟之制且未議祧遷雖于禮經不合而不害其近厚
今獨祧僖祖則順祖隱然居太祖之位矣此其未可
一也如藝祖之合居東向為萬世不祧之太祖其說
固不可易然神宗之時上距藝祖纔四代五廟耳若
遽以為太祖則僖順以下四帝皆合祧而天子之廟
下同於諸侯矣此其未可者二也諸賢之說大概只
以為不可近捨剏業之藝祖而遠取追尊之僖祖介
甫務欲異衆則必欲以其所以尊藝祖者尊僖祖而
于當時事體皆未嘗審訂若以前二節者反復推之
則尊僖祖者固失矣而遽尊藝祖者亦未為得也至
寧宗之初年則不然矣自藝祖剏業以來已及八世
十二廟則僖順翼宣之當祧無可疑者于此時奉藝
祖正東向之位為萬世不祧之祖更無拘礙而董棻
王普等所言乃至當之論矣晦菴獨以伊川曾是介
甫之說而猶欲力主僖祖之議則幾於膠柱鼓瑟而
不適于時黨同伐異而不當于理愚固未敢以為然
也
蕙田案宋紹熙中從廷臣鄭僑樓鑰陳傅良
等議祧僖順翼宣四祖正藝祖太祖東向之
位此不易之經也儀禮喪服傳曰諸侯之子
稱公子公子不得禰先君公子之子稱公孫
公孫不得祖諸侯此自卑别于尊者也若公
子之子孫有封為國君者則世世祖是人也
不祖公子此自尊别于卑者也鄭註謂後世
為君者祖此受封之君不得祀别子公子若
在高祖以下則如其親服後世遷之乃毁其
廟耳賈疏始封君得立五廟者太祖一廟與
高祖以下四廟今始封君後世乃不毁其廟
為太祖于此始封君未有太祖廟惟有高祖
以下四廟則公子為别子者得入四廟之限
故云公子若在高祖以下則如其親謂自禰
以上至高祖以次立四廟云後世遷之乃毁
其廟者謂始封君死其子立即以父為禰廟
前高祖者為高祖之父當遷之又至四世之
後始封君為高祖父當遷之時轉為太祖通
四廟為五廟定制也據此則太祖之義明矣
經所言者諸侯也推而上之自尊别于卑天
子亦當如是無二理也祖諸侯者不祖公子
公子若在高祖以下則如其親服此則僖順
翼宣四親廟之禮也後世遷之乃毁其廟則
四祖當祧之明證也四世之後始封君為高
祖父當遷轉為太祖此藝祖當正太祖之位
之確據也考之往古騐之方來無不當以是
為凖乃宋之廷臣孫固韓維司馬公等建議
于前鄭僑樓鑰陳傅良等主持於後大禮雖
卒定而遲久不决是皆不知以此經斷之之
過也王荆公之偏僻無論矣乃程子從而是
之朱子更堅主其說至於面折廷争而决以
去就究其說亦終不行可見義理之正人心
之安雖諸大儒非之而不可易特不觧朱子
何以不察乎此致馬氏有膠柱鼓瑟黨同伐
異之譏易曰精義入神以致用也蓋義之難
精而經學之難講也久矣
又曰有天下者必推其祖以配天既立宗廟必推其
祖為太祖禮也自孝經有郊祀配天明堂配帝之說
祭法有禘郊祖宗之說鄭氏註以為禘郊即郊也(鄭氏以禘)
(為祀天于圜丘然圜丘亦郊也)祖宗即明堂也于是後之有天下者配天
配帝必各以一祖推其剏業之祖以擬文王以為未
足也而必求其祖之可以擬后稷者而推以配天焉
夫文王受命作周者也漢之高帝唐之神堯宋之藝
祖庶乎其可擬矣曹孟德司馬仲達以下諸人逞其
奸雄詐力取人之天下國家以遺其子孫上視文王
奚啻瓦釜之與黃鍾然其為肇造區夏光啟王業事
迹則同為子孫者雖以之擬文王可也獨擬后稷之
祖則歴代多未有以處于是或取之遥遥華胄如曹
魏之祖帝舜宇文周之祖神農周武氏之祖文王是
也此三聖人者其功德固可配天矣而非魏與二周
之祖也是以當時議之後代哂之以為不類至于唐
既以神堯擬文王矣而求其所以擬后稷者則屬之
景帝宋既以藝祖擬文王矣而求其所以擬后稷者
則屬之僖祖夫景僖二帝雖唐宋之始祖然其在當
時則無功業之庸夫也上視周室僅可比不窋之流
而以后稷尊之過矣是以不特後世議其非而當時
固譁然以為不可蓋無以厭服人心故也夫知其祖
之未足以厭服人心而推崇尊大之意未慊也于是
獻議者始為導諛附會之說以中之老𥅆亦人耳道
家者流假託其名以行其教遂至推而尊之列坐上
帝之右而為其徒習其教者則曰此天帝也非復周
之柱下史也而𥅆姓適同乎唐乃推𥅆以為始祖尊
之曰玄元皇帝蓋雖祖𥅆而其意謂吾祖固天之貴
神也於是崇建太清宫每禘祫並于玄元皇帝前設
位序正是蓋以玄元為太祖擬周之后稷而其祖宗
則俱為昭穆矣至宋大中祥符間天書封禪之事競
興遂復效唐人之為推所為司命保生天尊大帝以
為聖祖建立景靈宫聖祖殿居中而僖祖以下各立
一殿分置左右是蓋以聖祖為太祖擬周之后稷而
祖宗則俱為昭穆矣晦菴嘗言景靈之建外為都宫
而内各有寝廟門垣乃為近古蓋以其規制宏壯每
帝各居一殿不如太廟之共處一堂稍類古人立廟
之制而足以稱天子所以嚴奉祖宗之意是則然矣
然不知所謂聖祖者固有功德之可稱如后稷譜系
之可尋如稷之于文武成康乎祭法言虞夏商周禘
郊祖宗之制鄭氏注謂有虞氏以上尚德禘郊祖宗
配用有德而已自夏以下稍用其姓氏之先後為次
項平甫亦言此經作祭法者已於篇末自解其意先
序帝嚳堯舜鯀禹之功次序黃帝顓頊契冥湯文武
之功以為此皆有功烈於民者故聖王祀之非此族
也不在祀典則其意蓋謂郊禘祖宗皆擇有功烈者
祀之耳而後之有天下者欲稽此以祀其祖先則固
與其說大異矣愚嘗因是而究論之虞夏商之事遠
矣周人郊祀后稷宗祀明堂此後世所取法也以詩
考之言后稷配郊者為生民思文言文王配明堂者
為我將我將之詩其所稱頌者受命興周而已而生
民思文二詩則皆言教民播種樹藝五榖之事然則
文王有功於興周而后稷則有功于天下萬世者也
傳曰烈山氏之子柱為稷自夏以上祀之周棄亦為
稷自商以來祀之夫社五土之神稷五榖之神皆地
之異名也古之聖人能建天地所不及之功則其道
可以擬天地故後世祀之推以配天地棄自商祀以
為稷則周為諸侯之時固已配食地祗矣周有天下
棄開國之祖也文王受命禮合配天而實棄之子孫
也周公制禮作樂既舉嚴父配天之禮以祀文王矣
而棄之祀仍商之舊列于社稷是尊禰而卑祖也故
復剏為明堂之禮而以是二聖人者各配一祀焉(晦菴亦言)
(古惟郊祀明堂之祀周公以義起)自秦以來文王配天之禮廢矣而稷之
祀至今未嘗廢蓋稷之配食地祗周未興而已然周
已亡而不替所謂有功烈于民者祀之萬世如一日
也後之有天下者豈復有此祖也哉而必欲效周之
禮推其遠祖上擬后稷或本無譜系可考而強附會
於古之帝王如曹魏二周之祖舜神農與文王是也
或姑推其上世之遠祖而不問其人品功德之何如
如唐之景帝宋之僖祖是也又否則推而神之託之
天帝之杳冥如唐之玄元宋之聖祖是也而上視周
家祀后稷之意則不類甚矣曷若只推其剏業之祖
上擬文王郊祀明堂俱以配侑而上世之祖既未有
可以擬后稷者則不必一遵周人之制可也
蕙田案馬氏二論可謂長于理而善于辭矣
而猶有未盡者以愚推之三代以後始祖之
位移易不定而議亦莫歸于一者一在附會
不可知之華胄以失之誣一在姑取親廟之
第一世為祖而失之昵二者自漢及宋迭為
乖謬而卒以剏業開國之君當之則人心安
而典禮正焉夫以剏業之君為太祖人知之
所祀之親廟功德不可擬商周之稷契人亦
知之然往往不足以堅其說而决其非者咎
在持議之人無有以别子為祖之說斷之也
傳曰别子為祖别子公子也大夫不得祖諸
侯故以公子為始祖諸侯不得祖天子故以
初封受國之君為始祖因生以賜姓胙之土
而命之氏則以胙土受命之君為始祖故夏
之世不祖顓頊而祖禹顓頊天子也不可祖
禹則始封于夏之君也殷周之世不祖帝嚳
而祖契與稷帝嚳天子也不可祖稷與契始
封于商于邰之君也此乃胙土受命不可易
之制而非專為其盛德之可百世祀而報之
是之謂祖有功功者始封有國之謂也如專
以德則百世祀者不獨其子孫矣後世之君
或奮起布衣或業由篡竊既無有國始封之
祖即高曾以上之世系尚茫昧不可尋而姑
以其所能記憶者立為親廟遂以親廟之最
遠者為始祖夫親廟宜也是仁率親之義也
以為不遷之祖不可也非祖有功之義也如
唐之獻祖宋之僖祖皆始祀而卒遷假使當
時議者不徒以稷契功德之說較之而以稷
契始封有國之說斷之則雄才大略之主或
不至任情以掩義何也功德比擬迹涉貶抑
而情之所篤孝子仁人必有歉於心而不肯
從者若以始封别子之說决之則親廟之數
窮而祧遷之論定矣然當議時雖不及此即
加崇奉而數世後卒歸于遷改而後定者義
理得而人心安也故三代以後總當以剏業
開國之君為太祖凡追尊之廟皆親盡而遞
遷蓋祖之名一而太祖不同祖考之祖有遠
近隆殺之分太祖之祖乃萬世不易之號明
乎此而始祖太祖之號確有所歸無可疑矣
厥後明孝宗時憲宗升祔時九廟已備定議
祧遷當時禮臣周洪謨倪岳等乃謂國家自
德祖以上莫推世次遂以德祖視周后稷蓋
沿王安石僖祖之謬說失職甚矣有一楊守
陳争之而不從世宗時卒祧德祖豈非與宋
僖祖之議同一轍哉
宋史禮志慶元二年四月禮部太常寺言已於太廟之
西别建僖祖廟及告遷僖順翼宣帝后神主詣僖祖廟
奉安
寧宗本紀慶元四年十二月癸卯祔光宗皇帝神主於
太廟
續文獻通考寧宗嘉定四年三月臨安大火將及太
廟詔遷神主於夀慈寺三日火息乃還太廟陳傅良
上僖祖太祖廟議曰以經傳考之自商而上以受命
之君為宗而祖其所始生之帝故虞夏以舜禹為宗
而祖顓頊商人則以受命之君為宗而祖契周監二
代於是以受命之君為祖繼祖為宗而郊其所始封
之君故周人郊稷祖文王而宗武王文王未稱王何
以得為受命之君周公為之也其在詩受命作周言
文王有明德故天復命武王此周公推受命於文王
祖文而宗武之事也其在詩思文后稷配天則稷之
郊樂也清廟祀文王則文王廟樂也執競祀武王則
武王廟樂也我將祀文王於明堂則又文王配帝之
樂也文武每廟各有樂章而后稷廟無專樂則見周
祖文王而后稷不在七廟之列於是有先王先公之
廟祧先王謂太王而下先公謂后稷而下其在詩天
作祀先王先公則后稷以至太王王季之廟樂也文
武每廟各樂章文王配帝又别有樂假如后稷為太
祖則不應但有郊樂而無廟樂今天作一詩通用之
先公先王則由王季而上其遷主皆藏於后稷而合
享之明矣在書洛誥秬鬯二卣禋於文王武王烝祭
歲文王辭牛一武王騂牛一不及后稷不應每事皆
遺太祖又明騐也由此言之后稷固先公之廟也天
保之詩曰禴祠烝嘗于公先王時祀固同而周禮享
先王禮甚備享先公但用鷩冕或亦有隆殺之等記
曰武王末受命周公成文武之德追王太王王季上
祀先公以天子之禮當武王之末追尊三世周公金
縢之卜但告三王則太王為祖而文王猶為穆考酒
誥所謂穆考文王是也成王制禮作樂更定廟制於
是推稷為始祖文王為太祖閔予小子之詩曰於乎
皇考永世克孝念兹皇祖陟降庭止則武王祔廟成
王時也雝禘太祖謂文王也其詩曰既右烈考亦右
文母則是以文王為祖武王為昭考矣武王為昭考
故文王之子皆遞稱昭富辰所謂文之昭武之穆是
也周禮天府掌祖廟之守藏註云祖廟為后稷始祖
之廟詩禘太祖註云太祖為文王王肅亦曰文王自
是祖廟孝經云宗祀文王宗字訓尊則以后稷為始
祖文王為太祖王鄭同此說也喪服傳曰諸侯及其
太祖天子及其始祖之所自出此始祖太祖明文也
馬融云諸言祖遠言始祖近言太祖是也韋昭曰商
家祖契周初亦祖后稷而宗文王至武王雖成文王
之業而有伐紂定天下之功其廟不可毁而後更祖
文王宗武王此說近之矣孔子稱之曰孝莫大於嚴
父嚴父莫大於配天周公其人也昔者周公郊祀后
稷以配天宗祀文王於明堂以配上帝以為周公其
人言非周公不足以及此明非夏商之舊也周變夏
商非特此也追王至於三代前此未有也繫姓至於
百世前此未有也推其所自出至於帝嚳又前此未
有也商人禘舜至周禘嚳世數益遠是謂仁之至義
之盡也漢魏以來諸儒考經不詳或得或失王鄭二
家互相詆毁要不足深信此其所以專經為斷以贊
廟議之决洪惟本朝世次弗彰今當以太祖之所推
尊為定以僖祖為始祖之廟與太祖之廟皆世世享
祀推廣孝思崇長恩厚則羣臣之議不相抵牾而大
典可就矣
蕙田案傅良尚主調停之說非實見太祖之
當配天而不可易也
理宗本紀寶慶元年四月辛卯朔寧宗祔廟
王圻續通考御史臺言大行皇帝係是十世當行議祧
切謂商以契為始祖以湯太戊武丁為不毁之廟不在
三昭三穆之數魯公之廟文世室也武公之廟武世室
也公羊子曰世室世世不毁仰惟國朝太祖皇帝為帝
者太祖之廟太宗皇帝祔於太祖為一世之廟真宗仁
宗神宗高宗各有制書不祧此與商周不毁廟魯公武
公之世室名異實同世室之祧既不在三昭三穆之中
則固不在九廟之數自太祖以至光宗實為五廟今大
行皇帝始為六廟合增展一室以祔大行皇帝於禮為
合於義為安詔從之
宋史理宗本紀紹定四年九月丙戌夜臨安火延及太
廟十月戊午太常少卿度正國史院編修官李心傳各
疏言宗廟之制未合於古兹緣災異宜舉行之詔兩省
侍從臺諫集議以聞
禮志紹定四年九月丙戌京師大火延及太廟太常少
卿度正言伏見近世大儒侍講朱熹詳考古禮尚論宗
廟之制畫而為圖其說甚備然其為制務傚於古而頗
更本朝之制故學士大夫皆有異論遂不能行今天降
災異火發民家延及宗廟舉而行之莫此時為宜臣於
向來備聞其說今備員禮寺適當此變若遂隠默則為
有負謹為二說以獻其一純用朱熹之說謂本朝廟制
未合於古因畫為圖謂僖祖如周后稷當為本朝始祖
夫尊僖以為始祖是乃順太祖皇帝之孝心也始祖之
廟居於中左昭右穆各為一廟門皆南向位皆東向祧
廟之主藏於始祖之廟夾室昭常為昭穆常為穆自不
相亂三年合食則併出祧廟之主合享於始祖之廟始
祖東向羣昭之主皆位北而南向羣穆之主皆位南而
北向昭穆既分尊卑以定其說合於古而宜於今盡美
盡善舉而行之祖宗在天之靈必歆享於此而垂祐於
無窮也其一說則因本朝之制而參以朱熹之說蓋本
朝廟制神宗嘗命禮官陸佃討論欲復古制未及施行
渡江以來稽古禮文之事多所未暇今欲驟行更革恐
未足以成其事而徒為紛紛或且仍遵本朝之制自西
徂東並為一列惟於每堂之後量展一間以藏祧廟之
主每室之前量展二間遇三年祫享則以帷幄幕之通
為一室盡出諸廟主及祧廟主並為一列合食其上前
乎此廟為一室凡遇祫享合祭於其室名為祫享而實
未嘗合今量展此三間後有藏祧主之所前有祖宗合
食之地於本朝之制初無大段更革而頗已得三年大
祫之義今來朝廷若能舉行朱熹前議固無以加如其
不然姑從後說亦為允當不失禮意然宗廟之禮儻無
其故何敢妄議今因大火之後若加損益亦惟其時乞
賜詳議有旨令從祀禮部太常集議後竟不行
蕙田案度正兩議都無一是
理宗本紀五年壬寅新作太廟成
王圻續通考景定五年八月都省言知嘉定府洪濤
迎奉新繁縣太祖以下六朝御容于本府天慶觀一
時權宜于禮未備詔令守臣選差武臣一員擇日迎
奉赴行在所奉安合行典禮令有司條具上于尚書
省
右宋廟制下
遼史聖宗本紀統和十三年九月丁卯奉安景宗及皇
太后石像于延芳淀十四年十一月乙酉奉安景宗
及皇太后石像於乾州
開泰元年十二月丙寅奉遷南京諸帝石像于中京觀
德殿景宗及宣獻皇后於上京五鸞殿
八年正月壬戌建景宗廟於中京
九年十二月戊辰詔中京建太祖廟制度祭器皆從古
制
道宗本紀太康三年九月壬申修乾陵廟
續文獻通考遼諸帝各有廟又有原廟如凝神殿之類
其儀制俱未詳大抵簡樸有太古之風
蕙田案遼廟制雖不詳然史云中京建廟制
度祭器皆從古制則亦斐然有文矣苐所謂
古制者三代以來之古制歟抑本國之古制
歟要皆不失禮意勝于宋多矣
右遼廟制
金史禮志金初無宗廟天輔七年八月太祖葬上京宫
室之西南建寧神殿于陵上以時薦享自是諸京皆立
廟惟在京師者則曰太廟
太宗天會二年立大聖皇帝廟于西京
太宗本紀天會三年八月癸卯斡魯以遼主至京師甲
辰告于太廟十月詔建太祖廟于西京
熙宗本紀天會十四年八月丙辰追尊九代以下曰皇
帝皇后定始祖景祖世祖太祖太宗廟皆不祧
蕙田案是時熙宗立二年矣仍用太宗年號
故稱天會十四年
天眷二年九月丙申立太祖原廟于慶元宫
皇統三年五月甲申初立太廟四年七月庚午建原
廟於東京
禮志皇統七年有司奏慶元宫門舊曰景暉殿曰辰居
似非廟中之名今宜改殿名曰世德是歲東京御容殿
成
熙宗本紀皇統八年閏八月丙寅太廟成
禮志皇統三年初立太廟八年太廟成則上京之廟也
海陵本紀天德四年十月壬戌朔使使奉遷太廟神主
禮志天德四年有司言燕京興建太廟復立原廟三代
以前無原廟制至漢惠帝始置廟于長安渭北薦以時
果其後又置于豐沛不聞享薦之禮今兩都告享宜止
于燕京所建原廟行事于是名其宫曰衍慶殿曰聖武
門曰崇聖
蕙田案金天德四年宋紹興二十二年也時
宋方廣建神御殿而金之有司奏稱三代以
前無原廟制何其正也使宋臣而知此亦何
至是哉
海陵本紀貞元三年十月戊寅權奉安太廟神主于延
聖寺十一月丁卯奉安神主于太廟
禮志貞元初海陵遷燕乃增廣舊廟奉遷祖宗神主于
新都三年十一月丁卯奉安于太廟
正隆中營建南京宫室復立宗廟南渡因之其廟制史
不載傳志雜記或可概見今附之汴京之廟在宫南馳
道之東殿規一屋四間限其北為神室其前為通廊東
西二十六楹為間二十有五每間為一室廟端各虚一
間為夾室中二十三間為十一室從西三間為一室為
始祖廟祔德帝安帝獻祖昭祖景祖祧主五餘皆兩間
為一室世祖室祔肅宗穆宗室祔康宗餘皆無祔每室
門一牖一門在左牖在右皆南向石室之龕于各室之
西壁東向其世祖之龕六南向者五東向者一其二其
三俱二龕餘皆一室一龕總十六龕祭日出主于北墉
下南向禘祫則並出主始祖東向羣主依昭穆南北相
向東西序列室戶外之通廊殿階二級列陛三前井亭
二外作重垣四繚南東西皆有門内垣之隅有樓南門
五闔餘皆三中垣之外東北冊寳殿也太常官一人季
視其封緘謂之點寳内垣之南曰大次東南為神庖廟
門翼兩廡各二十有五楹為齋郎執事之次西南垣外
則廟署也神門列戟各二十有四植以木錡戟下以板
為掌形畫二青龍下垂五色帶長五尺享前一日則懸
戟上祭畢藏之
世宗大定二年十二月詔以會寧府國家興王之地宜
就慶元宫址建正殿九間仍其舊號以時薦享以睿
宗御容奉還衍慶宫
有司擬奏閔宗無嗣合别立廟有司以時祭享不稱宗
以武靈為廟號又奏唐立别廟不必專在太廟垣内今
武靈皇帝既不稱宗又不與祫享其廟擬于太廟東墉
外隙地建立從之
王圻續通考大定四年廟成以武靈後諡孝成又謂之
孝成廟三月奉安武靈皇帝及悼皇后
金史禮志大定五年會寧府太祖廟成有司言宜以御
容安置先是衍慶宫藏太祖御容十有二法服一立容
一戎衣一佩弓矢一坐容二巾服一舊在會寧府安置
半身容二春衣容一巾而衣紅者二舊在中都御容殿
安置今皆在此詔以便服容一遣官奉安擇日啟行前
一日夙興告廟用酒饌差奏告官一員以所差使充進
請御署祝版其日質明有司設龍車于衍慶宫門外少
西東向宰執率百官公服詣本宫殿下班立再拜班首
升殿跪上香奠酒教坊樂作少退再拜班首降階復位
陪位官皆再拜奉送使副率太祝捧御容匣出宰執以
下分左右前導出衍慶宫門外俟御容匣升車百官上
馬後從旗幟甲馬錦衣人等分左右導香輿扇等前行
至都門郊外俟御容車少駐導從官下馬車前立班再
拜奉送使副側侍不拜班首詣香輿跪上香俛伏興還
班再拜辭訖退使副遂行每程到館或廨舍内安駐其
道路儀衛紅羅傘一龍車一其制以青布為亭子狀安
車上駕以牛又用駞五旗鼓共五十舁香輿一十人導
從六十人執扇八人兵士百人護衛二十人以宗室明
安穆昆子孫充所過州縣官屬公服出郭香果奉迎再
拜班首上香奠酒又再拜送至郊外再拜乃退至會寧
府官屬備香輿奉迎如上儀乘馬從至廟門外下馬分
左右導引使副率太祝四員捧御容入廟于中門外東
壁幄次内奉置定再拜訖退擇日奉安至日質明差去
官與本府官及建廟官等並公服詣幄次前排立先再
拜跪上香樂作奠酒訖又再拜太祝捧御容衆官前導
引至殿下排立御容升殿奉安訖再拜班首升殿跪上
香讀祝奠酒樂作少退再拜訖班首降階復位(下闕三百五十二字)
于殿上又設親王宰執以下百官拜位于殿庭又設盥
洗位于東階下執罍篚者位于其後又于神位前各設
北向拜褥位并各設香案香爐匙合香酒花果器皿物
等依前來例又於聖武殿上設香案爐匙合香等又于
殿下各設腰輿一舁士一十六人傘子各二人執扇各
十二人導從弩手各三十人前一日清齋親王于本府
百官于其第行禮官執事人等習儀就祠所清齋其日
質明禮官率太廟署官等詣崇聖閣奉世祖御容每匣
用内侍二人太祝一員禮官署官前導置于聖武殿神
座禮直官引親王宰執百官公服于殿庭班立七品以
下班于殿門之外贊者曰拜在位者皆再拜禮直官引
班首詣罍洗盥手訖升殿詣神座前跪上香訖少退再
拜禮直官引班首降殿復位贊者曰拜在位官皆再拜
訖禮官導世祖御容升腰輿儀衛依次序導從至廣德
殿百官從後至庭下班位立禮官率太廟署官就腰輿
内捧御容于殿上正面奉安訖百官于階下六品以下
官于殿門外立班贊者曰再拜在位官皆再拜禮直官
引班首詣盥洗盥手訖升殿執事官等徒升詣御容前
跪上香奠酒教坊樂作少退再拜訖樂止禮直官引班
首降殿復位贊者曰拜在位官皆再拜禮官率太廟署
官詣崇聖閣太祝内侍捧太宗御容禮官導太宗御容
于聖武殿行禮畢以次奉安于丕承殿行禮並如上儀
次睿宗御容奉安于天慶殿禮亦如之俟奉安禮畢百
官退
世宗本紀大定十年十一月辛巳制盗太廟物者與盗
宫中物論同
禮志大定十二年議建閔宗别廟禮官援晉惠懷唐中
宗後唐莊宗升祔故事若依此典武靈皇帝無嗣亦合
升祔然中宗之祔始則為虚室終則增至九室惠懷之
祔乃遷豫章穎川二廟莊宗之祔乃祧懿祖一室今太
廟之制除祧廟外為七世十一室如當升祔武靈即須
别祧一廟荀子曰有天下者事七世若旁容兄弟上毁
祖考則天子有不得事七世者矣伏覩宗廟世次自睿
宗上至始祖凡七世别無可祧之廟晉史云廟以容主
為限無拘常數東晉與唐皆用此制遂增至十一室康
帝承統以兄弟為一室故不遷遠廟而祔成帝唐以敬
文武三宗同為一代于太廟東間增置兩室定為九代
十一室今太廟已滿此數如用不拘常數之說增至十
二室可也然廟制已定復議增展其事甚重又與睿宗
皇帝祏室昭穆亦恐更改春秋之義不以親親害尊尊
漢志云父子不並坐而孫可從王父若武靈升祔太廟
增作十二室依春秋尊尊之典武靈當在十一室禘祫
合食依孫從王父之典當在太宗之下而居昭位又當
稱宗然前升祔睿宗已在第十一室累遇祫享睿宗在
穆位與太宗昭位相對若更改祏室及昭穆序非有司
所敢輕議宜取聖裁
世宗本紀大定十三年四月辛巳更定盗宗廟祭物法
禮志大定十六年四月十九日奉安世祖御容行朝謁
之禮皇帝前一日齋于内殿皇太子齋于本宫親王齋
于本府百官齋于其第太廟令率其屬于衍慶宫内外
掃除設親王百官拜位於殿庭又設皇太子拜褥于親
王百官位前宣徽院率其屬于聖武門外之東設西向
御幄靈星門東設皇太子幄次其日有司列仗衛于應
天門俟奉安御容訖有司于殿上并神御前設北向拜
褥位安置香爐香案并香酒器物等皇太子比至車駕
進發已前公服乘馬本官屬導從至衍慶宫門西下馬
步入幄次親王百官于衍慶宫門外西向立班俟車駕
將至典贊儀引皇太子出幄次于親王百官班前奉迎
導駕官五品六品七品職官内差四十員于應天門外
道南立班以俟皇帝服靴袍乘輦從官繖扇侍衛如常
儀勅旨用大安輦儀仗一千人出應天門閤門通喝導
駕官再拜訖閤門傳勅導駕官上馬分左右前導至廟
門外西偏下馬車駕至衍慶宫門外稍西降輦左右宣
徽使前導皇帝步入御幄簾降閤門先引親王宰執四
品以上執事官由東西偏門入至殿庭分東西班相向
立典贊儀引皇太子入立于褥位之西東向進香進酒
等執事官并升階于殿上分東西向以次立宣徽使跪
奏請皇帝行朝謁之禮簾捲皇帝出幄宣徽使前導至
殿上褥位北向立典贊儀引皇太子就褥位閤門引親
王宰執四品已上執事官回班並北向立令中間歇空
不礙奏樂五品以下聖武門外八品以下宫門外陪拜
宣徽使跪奏請皇帝再拜教坊樂作皇太子以下羣官
皆再拜請皇帝詣神御前褥位北向立又請皇帝再拜
皇太子以下羣官皆再拜請皇帝跪三上香三奠酒俛
伏興又請皇帝再拜皇太子以下羣官皆再拜訖皇帝
復位又請皇帝再拜皇太子以下羣官皆再拜宣徽使
奏禮畢以上擬八拜宣徽院奏過依舊例十二拜典贊
儀引皇太子復立于褥位之西東向閤門引親王宰執
以下羣官東西相向立先引五品以下官出宣徽使前
導皇帝還御幄簾降典贊儀引皇太子閤門分引殿庭
百官以次出宣徽使跪奏請皇帝還宫簾捲步出廟門
外升輦還宫如來儀
世宗本紀大定十七年正月戊申詔以衍慶宫聖武殿
西建世祖神御殿東建太宗睿宗神御殿
禮志大定十九年四月禘祔閔宗遂增展太廟為十二
室
世宗本紀大定二十一年四月庚戌奉安昭祖以下三
祖三宗御容于衍慶宫行親祀禮
禮志大定二十一年閏三月奉旨昭祖景祖奉安燕昌
閣上肅宗穆宗康宗奉安閣下明肅皇帝奉安崇聖閣
下每位設黃羅幕一黃羅明金柱衣二紫羅地褥一龍
牀一踏牀二衣全前期奏吉四月一日奉安五日親祀
是年五月遷聖安寺睿宗皇帝御容于衍慶宫皇太子
親王宰執奉迎安置
世宗本紀大定二十九年正月癸巳上崩三月辛卯朔
上尊諡廟號世宗
禮志大定二十九年世宗將祔廟有司言太廟十二室
自始祖至熙宗雖係八世然世祖與熙宗為兄弟不相
為後用晉成帝故事止係七世若特升世宗顯宗即係
九世於是五月遂祧獻祖昭祖升祔世宗明德皇后顯
宗于廟
宣宗本紀貞祐三年七月丁丑肅宗神主至自中都奉
安于明俊殿己卯明德皇后神主至自中都八月太祖
御容至自西京奉安于啟慶宫九月癸酉朝謁世祖太
祖御容于啟慶宫行獻享禮始用樂甲戌朝謁太宗熙
宗睿宗御容行獻享禮
四年二月甲辰命參知政事李革為修奉太廟使權祔
肅宗神主于世祖室奉世祖以下神主于隨室祭器以
瓦代銅獻官以公服行事供帳等物並從儉約三月乙
卯以將修太廟遣李革奏告祖宗神主于明俊殿五月
癸丑朔禮官言太廟既成行都禮雖簡約惟以親行祔
享為敬請權不用鹵簿儀仗及宫懸樂舞從之八月甲
寅太子少保兼禮部尚書張行信定祔享親祀之儀以
進上嘉納之十月己未親王百官奉迎祖宗神主于太
廟辛酉上親行祔享禮甲子祔享禮成
禮志貞祐二年宣宗南遷廟社諸祀並委中都自穆延
盡忠棄城南奔時謁之禮盡廢四年禮官言廟社國之
大事今主上駐蹕陪京列聖神主已遷於此宜重修太
廟社稷以奉歲時之祭案中都廟制自始祖至章宗凡
十二室而今廟室止十一若增建恐難卒成况時方多
故禮宜從變今擬權祔肅宗主世祖室始祖以下諸神
主于隨室奉安主用栗依唐制皇統九年所定也祏室
旁及上下皆石門東向以木為闔髹以朱室中有褥奠
主訖帝主居左覆以黃羅帕后主居右覆以紅羅帕黼
扆以紙木為筐兩足如立屏狀覆以紅羅三幅繡金斧
五十四裹以紅絹覆於屏上其半無文者垂于其後置
北墉下南向前設几筵以坐神主五席各長五尺五寸
闊二尺五寸莞筵粉純以藺為席緣以紅羅以白繡蕙
文及雲氣之状復以紅絹裹之每位二繅席畫純以五
色絨織青蒲為之緣以紅羅畫藻文及雲氣状亦以紅
絹裹之每位二在筦上次席黻純以輕筠為之亦曰桃
枝席緣以紅綃繡鐵色斧裹以紅絹每位二在繅席上
虎席二大者長同惟闊增一尺以虎皮為褥有緼以紅
羅繡金色斧緣之又有小虎皮褥制同三席時暄則用
桃枝次席時寒則去桃枝加虎皮褥夏秋享則用桃枝
次席二冬則去桃枝加小虎皮褥于繅席上臘冬則又
添大虎皮褥二于繅上遷小虎皮褥二在大褥之上曲
几三足直几二足各長尺五寸以丹漆之帝主前設曲
几后設直几
哀宗本紀正大元年三月戊申奉安宣宗御容于孝嚴
寺四月癸酉宣宗祔廟
蕙田案金太廟原廟神御殿略如宋制然簡
約多矣
右金廟制
五禮通考卷八十二
