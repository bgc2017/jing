五禮通考卷一百七十五
刑部尚書秦蕙田撰
嘉禮四十八
學禮
遼史聖宗本紀統和六年詔開貢舉
興宗本紀重熙五年十月御元和殿以日射三十六熊
賦幸燕詩試進士于廷賜馮立趙徽四十九人進士第
遂大宴御試進士自此始
蕙田案遼史不志選舉故其立法規制莫得而詳
然以諸帝本紀攷之猶略可見其科或比年一舉
或間一年或間二年或間三年初無定期統和設
科之始歲放進士不過一二人或四五人道宗以
後進士多者百餘人少亦七八十人亦無定額也
金史選舉志金設科皆因遼宋制有詞賦經義策試律
科經童之制海陵天德三年罷策試科世宗大定十一
年剏設女真進士其初但試策後增試論所謂策論進
士也明昌初又設制舉宏詞科以待非常之士故金取
士之目有七焉其試詞賦經義策論中選者謂之進士
律科經義中選者曰舉人
蕙田案唐宋時凡舉進士及諸科者皆得稱
舉人舉人者州郡所舉之人如謁選于吏部
者謂之選人耳非以為出身之名也金時以
詞賦經義者曰進士以律科中選者曰舉人
於是舉人遂為一定之名然與後世之舉人
亦有别
凡諸進士舉人由鄉至府由府至省及殿廷凡四試皆
中選則官之至廷試五被黜則賜之第謂之恩例又有
特命及第者謂之特恩恩例者但考文之高下為第而
不復黜落凡詞賦進士試賦詩策論各一道經義進士
試所治一經義論策各一道其設也始於太宗天會元
年十一月時以急欲得漢士以撫輯新附初無定數亦
無定期故二年二月八月凡再行焉五年以河北河東
初降職員多闕以遼宋之制不同詔南北各因其素所
習之業取士號為南北選熙宗天眷元年五月詔南北
選各以經義詞賦兩科取士海陵庶人天德二年始增
殿試之制而更定試期三年併南北選為一罷經義策
試兩科專以詞賦取士貞元元年定貢舉程試條理格
法正隆元年命以五經三史正文内出題始定為三年
一闢大定四年勅宰臣進士文優則取勿限人數十八
年謂宰臣文士有偶中魁選不問操履而輒授翰苑之
職如趙承元朕聞其無士行果敗露自今榜首先訪察
其鄉行可取則授以應奉否則從常調十九年謂宰臣
曰自來御試賦題皆士人嘗擬作者前朕自選一題出
人所不料故中選者多名士而庸才不及焉是知題難
則名儒亦擅場題易則庸流易僥倖也平章政事唐古
安禮奏曰臣前日言士人不以策論為意者正為此耳
宜各場通考選文理俱優者上曰并答時務策觀其議
論材自可見卿等其議之二十二年謂宰臣曰漢進士
魁例授應奉若行不副名不習制誥之文者即與外除
二十八年復經義科章宗明昌元年正月言事者謂舉
人四試而鄉試似為虚設固當罷去其府會試乞十人
取一人可以羣經出題而註示本𫝊上是其言詔免鄉
試府試以五人取一人仍令有司議羣經出題之制有
司言以六經十七史孝經論語孟子及荀揚老子内出
題皆命於題下註其本𫝊又諭有司曰舉人程文所用
故事恐考試官或遽不能憶誤失人材可自注出處注
字之誤不在塗注乙之數
蕙田案金初進士舉人皆四試試於州縣曰
鄉試試於京府曰府試試於禮部曰會試試
於殿廷曰御試所謂府試即今之鄉試是也
唐宋以試禮部為省試至是始有會試之名
及明昌初罷鄉試之法惟有府試省試御試
元明以來皆因之
又案金制考官於經史出題皆於題下注本
𫝊示之則士子得盡心於作文而題指不致
舛誤又舉人試文所用故事許自注出處則
試官不致失於記憶屈抑人才兼可以察士
人學問之根柢皆良法也
明昌二年勅官或職至五品者直赴御試六年言事者
謂學者率恃有司全注本𫝊以示之故不勉讀書乞減
子史注本𫝊之制又經義中選之文多膚淺乞擇學官
及本科人充試官省臣謂若不與本𫝊恐碩學者有偶
忘之失可令但知題意而已遂命擇前經義進士為衆
所推者才識優長者為學官遇差考試官之際則驗所
治經參用詞賦進士題注本𫝊不得過五十字經義進
士御試第二場試論日添試策一道承安四年上諭宰
臣曰一場放二狀元非是後場廷試令詞賦經義通試
時務策止選一狀元餘雖有明經法律等科止同諸科
而已至宋王安石為相作新經始以經義取人且詞賦
經義人素所習之本業策論則兼習者也今捨本業取
兼習恐不副陛下公選之意遂定御試同日各試本業
詞賦依舊分立甲次第一名為狀元經義魁次之恩例
與詞賦第二人同餘分為兩甲中下人並在詞賦之下
蕙田案一場放二狀元以下四十二字係章
宗諭宰臣之詞至宋王安石為相以下則有
司所議之詞中間必有脱文
五年詔考詞賦官各作程文一道示為舉人之式試後
赴省蔵之
蕙田案考試官撰程文始見於此前明亦多
有之
張行簡轉對言擬作程文本欲為考試之式今會試考
試官御試讀卷官皆居顯職擢第後離筆硯久不復常
習今臨試擬作之文稍有不工徒起謗議詔罷之泰和
元年平章政事圖克坦鎰病時文之弊言諸生不窮經史
唯事末學以致志行浮薄可令進士試策日自時務策
外更以疑難經旨相參為問使發聖賢之微旨古今之
事變詔為永制宣宗貞祐二年御史臺言明年省試以
中都遼東西北京等路道阻宜於中都南京兩處試之
三年諭宰臣曰國初設科素號嚴密今聞會試至於雜
坐諠譁何以防弊命治考官及監察罪興定二年又謂
宰臣曰從來廷試進士日晡後即遣出宫恐文思遲者
不得盡其才令待至暮五年省試經義進士考官於常
格外多取十餘人上命以特恩賜第又命河北舉人今
府試中選而為兵所阻者免後舉府試
策論進士選女真人之科也始大定四年世宗命頒行
女直大小字所譯經書每穆昆選二人習之尋欲興女
直字學校明安穆昆内多擇良家子為生諸路至三千
人九年選異等者得百人薦於京師廩給之命
締達教以古書作詩策後復試得圖克坦鎰以下三十餘
人十一年始議行策選之制至十三年始定每場策一
道以五百字以上成免鄉試府試止赴會試御試且詔
京師設女真國子學諸路設女真府學擬以新進士充
教授以教士民子弟之願學者俟行之久學者衆則同
漢進士三年一試之制乃就憫忠寺試中選者得圖克坦
鎰以下二十七人十六年命皇家兩從以上親及宰相
子直赴御試皇家袒免以上親及執政官之子直赴會
試二十年定制今後以策詩試三場策用女真大字詩
用小字程試之期皆依漢進士例省臣奏漢人進士來
年三月二十日鄉試八月二十日府試次年正月二十
日會試三月十二日御試勅以來年八月二十五日於
中都上京咸平東平府等路四處府試餘從前例二十
八年諭宰臣曰女真進士惟試以策行之既久人能預
備今若試以經義可乎宰臣對曰五經中書易春秋已
譯之矣俟譯詩禮畢試之可也上曰大經義理深奥不
加歲月不能貫通今宜於經内姑試以論題後當徐試
經義也章宗大定二十九年詔許諸人試策論進士舉
七月省奏如詩策論俱作一日程試恐力有不逮詩策
作一日論作一日以詩策合格為中選而以論定其名
次上曰論乃新添至第三舉時當通定去留明昌元年
明安穆昆願試進士者擬依餘人例不可令直赴御試
上曰是止許女真進士母令試漢進士也又定制餘官
第五品散階令直赴會試官職俱至五品令直赴御試
承安二年勅策論進士限丁習學遂定制内外官員諸
局分承應人武衞軍若明安穆昆女真及諸色人戸止
一丁者不許應試兩丁者許一人四丁二人六丁以上
止許三人三次終場不在驗丁之限三年定制女直人
以年四十五以下試進士舉於府試十日前委佐貳官
善射者試射如當赴會試御試者大興府佐貳官試騐
三舉終場者免之
凡會試之數大定二十五年詞賦進士不得過五百人
二十八年以不限人數遂至五百八十六人章宗令合
格則取故承安二年至九百二十五人時以復加四舉
終場者數太濫遂命取不得過六百人泰和二年上命
定會試諸科取人之數司空襄言試詞賦經義者多可
五取一策論絶少可四取一恩榜本以優老於場屋者
四舉受恩則太優限以年則礙異材可五舉則受恩平
章圖克坦鎰等言大定二十五年至明昌初率三四人取
一平章張汝霖亦言五人取一府試百人中纔得五耳
遂定制策論三人取一詞賦經義五人取一五舉終場
年四十五以上四舉終場年五十以上者受恩
凡考試官大定間府試六處各差詞賦試官三員策論
試官二員明昌初增為九處路各差九員大興府則十
一員承安四年又增太原為十處有司請省之遂定策
論進士女真經童千人以上差四員五百人以上三員
不及五百二員各以職官高者一人為考試官餘為同
考試官詞賦進士與律科舉人共及三千以上五員二
千四員不及二千三員經義進士及經童舉人千人四
員五百以上三員百人以上二員不及百人以詞賦考
官兼之後又定制策論試官上京咸平東平各三員北
京西京益都各二員律科監試官一員試律官二員隸
詞賦試院經童試官一員隸經義考試院與會試同其
彌封并謄錄官檢搜懷挾官自餘修治試院監押門官
並如會試之制大定二十年上以往歲多以遠地官考
試不便遂命差近省
凡會試知貢舉官同知貢舉官詞賦則舊十員承安五
年為七員經義則六員承安五年省為四員詮讀官二
員泰和三年上以彌封官渫語於舉人勅自今女真司
則用右選漢人封漢人司則以女真司封
凡御試讀卷官策論詞賦進士各七員經義五員餘職
事官各二員制舉宏詞共三員泰和七年禮部尚書張
行簡言舊例讀卷官不避親至有親人或有不敢定其
去留或力加營護而為同列所疑若讀卷官不用與進
士有親者則讀卷之際得平心商確上遂命臨期多擬
其有親者汰之
蕙田案府試會試御試差官考校及糾察之
法至金始詳
凡府試策論進士大定二十年定以中京上京咸平東
平四處至明昌元年添北京西京益都為七處兼試女
真經童凡上京海蘭率賓呼爾哈扶餘東北招討司等
路者則赴會寧府試咸平隆州博索東京蓋州懿州者
則赴咸平府試中都河北東西路者則赴大興府試西
京并西南西北二招討司者則赴大同府試北京臨潢
宗州興州全州者則赴大定府試山東西大名南京者
則赴東平府試山東東路則試於益都凡詞賦經義進
士及律科經童府試之處大定間大興大定大同開封
東平京兆凡六處明昌初增遼陽平陽益都為九處承
安四年復增太原為十中都河北則試於大興府上京
東京咸平府等路則試於遼陽府餘各試於其境
凡鄉試之期以三月二十日府試之期若策論進士則
以八月二十日試策間三日試詩詞賦進士則以二十
五日試賦及詩又間三日試策論經義進士又間詞賦
後三日試經義又三日試策次律科次經童每場皆間
三日試之會試則策論進士以正月二十日試策皆以
次間三日同前御試則以三月二十日策論進士試策
二十三日試詩論二十五日詞賦進士試賦詩論而經
義進士亦以是日試經義二十七日乃試策論若試日
遇雨雪則候晴日御試唱名後試策則稟奏宏詞則作
二日程試舊制試女直進士在再試漢進士後大定二
十九年以復設經義科更定是制
恩例明昌元年定制省元直就御試不中者許綴榜末
解元但免府試四舉終場依五舉恩例所試文卷惟犯
御名廟諱不成文理者則黜之餘並以文之優劣為次
仍一日試三題其五舉者止試賦詩女真進士亦同此
例承安五年勅進士四舉該恩詞賦經義當以各科為
場數不得通數又恩榜人應授官者監試官於試時具
數以奏特恩者授之泰和三年以經義會元與策論詞
賦進士不同若御試被黜則附榜末為太優若同恩例
又與四舉者不同遂定制依曾經府試解元免府試之
例會試下第再舉直赴御試
制舉有賢良方正能直言極諫博學宏材達於從政等
科試無常期上意欲行即告天下聽内外文武六品以
下職官無公私過者從内外五品以上官薦於所屬詔
試之若草澤士德行為鄉里所服者則從府州薦之凡
試則先投所業策論三十道於學士院視其詞理優者
委官以羣經子史内出題一日試論三道如可則庭試
策一道不拘常務取其無不通貫者優等遷擢之宏詞
科試詔誥章表露布檄書則皆用四六誡論頌箴銘序
記則或依古今體或參用四六於每舉賜第後進士及
在官六品以下無公私罪者在外薦之令試策官出題
就考通試四題分二等遷擢之二科皆章宗明昌元年
所剏者也
右遼金取士
元史選舉志太宗始取中原中書令耶律楚材請用儒
術選士從之九年秋八月下詔命斷事官扎呼岱與山
西東路課税所長官劉中歴諸路考試以論及經義詞
賦分為三科作三日程專治一科能兼者聽但以不失
文義為中選得東平楊奐等凡若干人皆一時名士而
當世或以為非便事復中止
世祖至元四年九月翰林學士承旨王鶚等請行選舉
法帝曰此良法其行之中書左三部與翰林學士議立
程式十一年十一月裕宗在東宫時省臣復啟謂去年
奉旨行科舉今將翰林老臣等所議程式以聞奉令旨
准蒙古進士科及漢人進士科參酌時宜以立制度事
未施行至二十一年九月丞相和爾和遜與留夢炎等
言十一月中書省臣奏皆以為天下習儒者少而由刀
筆吏得官者多帝曰將若之何對曰惟貢舉取士為便
凡蒙古之士及儒吏隂陽醫術皆令試舉則用心為學
矣帝可其奏繼而許衡亦議學校科舉之法罷詩賦重
經學定為新制事雖未及行而選舉之制已立至仁宗
皇慶二年十月中書省臣奏科舉事世祖裕宗累嘗命
行成宗武宗尋亦有旨今不以聞恐或有沮其事者夫
取士之法經學實修已治人之道詞賦乃摛章繪句之
學自隋唐以來取人專尚詞賦故士習浮華今臣等所
擬將律賦省題詩小義皆不用專立德行明經科以此
取士庶可得人帝然之十一月乃下詔曰惟我祖宗以
神武定天下世祖皇帝設官分職徵用儒雅崇學校為
育材之地議科舉為取士之方規模宏遠矣朕以𦕈躬
𫉬承丕祚繼志述事祖訓是式若稽三代以來取士各
有科目要其本末舉人宜以德行為首試藝則以經術
為先詞章次之浮華過實朕所不取爰命中書參酌古
今定其條制其以皇慶三年八月天下郡縣興其賢者
能者充賦有司次年二月會試京師中選者朕將親策
焉具合行事宜於后科場每三歲一次開試舉人從本
貫官司於諸色戶内推舉年及二十五以上鄉黨稱其
孝悌朋友服其信義經明行修之士結罪保舉以禮敦
遣資諸路府其或徇私濫舉并應舉而不舉者監察御
史肅政廉訪司體察究治考試程式蒙古色目人第一
場經問五條大學論語孟子中庸内設問用朱氏章句
集註其義理精明文詞典雅者為中選第二場策一道
以時務出題限五百字以上漢人南人第一場明經經
疑二問大學論語孟子中庸内出題並用朱氏章句集
註後以已意結之限三百字以上經義一道各治一經
詩以朱氏為主尚書以蔡氏為主周易以程氏朱氏為
主以上三經兼用古註疏春秋用三𫝊及胡氏𫝊禮記
用古註疏限五百字以上不拘格律第二場古賦詔誥
章表内科一道古賦詔誥用古體章表四六參用古體
第三場策一道經史時務内出題不矜浮藻惟務直述
限一千字以上成蒙古色目人願試漢人南人科目中
選者加一等注授蒙古色目人作一榜漢人南人作一
榜第一名賜進士及第從六品第二名以下及第二甲
皆正七品第三甲以下皆正八品兩榜並同所在官司
遲悞開試日期監察御史肅政廉訪司糾彈治罪流官
子孫廕敘並依舊制願試中選者優陞一等在官未入
流品願試者聽若中選之人已有九品以上資級比附
一高加一級注授若無品級止依試例從優銓注鄉試
處所并其餘條目命中書省議行於戲經明行修庶得
真儒之用風移俗易益臻至治之隆咨爾多方體予至
意
蕙田案此用四書義取士之始也唐時試明
經令帖孝經論語而孟子不立於學咸通中
皮日休請以孟子為科事竟不報至宋熙寧
之世更以經義試進士始命專經者兼治論
語孟子自河南二程子出表章學庸朱子為
大學中庸章句論語孟子集註由是有四書
之名嗣後理學日明學者始知其為修已治
人之切要共尊信之而皇慶開科遂以朱子
四書之學首立於學官自元明以來五百年
間相承無廢此固儒術之效而許魯齋諸人
亦可謂能尊其所聞者矣又是時雖罷詩賦
專用經義然漢人南人第二場猶用古賦一
首故中書所定條目仍令攜帶禮部韻略惟
不用詩及律賦耳
中書省所定條目鄉試中選者各給解據錄連取中科
文行省移咨都省送禮部腹裏宣慰司及各路關申禮
部拘該監察御史廉訪司依上錄連科文申臺轉呈都
省以憑照勘
蕙田案此給解咨部
鄉試八月二十日蒙古色目人試經問五條漢人南人
明經經疑二問經義一道二十三日蒙古色目人試策
一道漢人南人古賦詔誥章表内科一道二十六日漢
人南人試策一道會試省部依鄉試例於次年二月初
一日試第一場初三日第二場初五日第三場御試三
月初七日前期奏委考試官二員監察御史二員讀卷
官二員入殿廷考試每舉子一名集賽岱一人看守漢
人南人試策一道限一千字以上成蒙古色目人時務
策一道限五百字以上成
蕙田案此試期及文字多寡之式殿廷試
士令集賽岱(猶言番直人也)看守亦始於此
選考試官行省與宣慰司及腹裏各路有行臺及廉訪
司去處與臺憲官一同商議選差上都大都從省部選
差在内監察御史在外廉訪司官一員監試每處差考
試官同考試官各一員並於見任并在間有德望文學
常選官内選差彌封官一員謄錄官一員選廉幹文資
正官充之凡謄錄試卷并行移文字皆用朱書仍須設
法關防毋致容私作弊省部會試都省選委知貢舉同
知貢舉官各一員考試官四員監察御史二員彌封謄
錄對讀官監門等官各一員
蕙田案此選差試官及執事官謄錄試卷
用朱書亦始於此
鄉試行省一十一河南陜西遼陽四川甘肅雲南嶺北
征東江浙江西湖廣宣慰司二河東山東直隸省部路
分四真定東平大都上都
蕙田案此鄉試省分
天下選合格者三百人赴會試於内取中選者一百人
内蒙古色目漢人南人分卷考試各二十五人蒙古人
取合格者七十五人大都十五人上都六人河東五人
真定等五人東平等五人山東四人遼陽五人河南五
人陜西五人甘肅三人嶺北三人江浙五人江西三人
湖廣三人四川一人雲南一人征東一人色目人取合
格者七十五人大都十人上都四人河東四人東平等
四人山東五人真定等五人河南五人四川三人甘肅
二人陜西三人嶺北一人遼陽二人雲南二人征東一
人湖廣七人江浙一十人江西六人漢人取合格者七
十五人大都一十人上都四人真定等十一人東平等
九人山東七人河東七人河南九人四川五人雲南二
人甘肅二人嶺北一人陜西五人遼陽二人征東一人
南人取合格者七十五人湖廣一十八人江浙二十八
人江西二十二人河南七人
蕙田案此進士中額
鄉試會試許將禮部韻略外餘並不許懷挾文字差搜
檢懷挾官一員每舉人一名差軍一名看守無軍人處
差巡軍提點擗掠試院差廉幹官一員度地安置席舍
務令隔遠仍自試官入院後常川妨職監押外門鄉試
會試彌封謄錄對讀官下吏人於各衙門從便差設
蕙田案此搜檢關防
試卷不考格犯御名廟諱及文理紕繆塗注乙五十字
以上者不考
蕙田案此試卷違式
謄錄所承受試卷並用朱書謄錄正文實計塗注乙字
數標寫對讀無差將朱卷逐旋送考試所如朱卷有塗
注乙字亦皆標寫字數謄錄官書押候考校合格中選
人數已定抄錄字號索上元卷請監試官知貢舉官同
考試官對號關拆
蕙田案此謄錄對讀
舉人試卷各人自備三場文卷并草卷各一十二幅於
卷首書三代籍貫年甲前期半月於印卷所投納置簿
收附用印鈐縫訖各還舉人
蕙田案此先期投卷
凡就試之日日未出入場黃昏納卷受卷官送彌封所
撰字號封彌訖送謄錄所
蕙田案此受卷彌封
科舉既行之後若有各路歲貢及保舉儒人等文字到
官並令還赴本鄉應試倡優之家及患廢疾若犯十惡
奸盜之人不許應試舉人於試場内毋得喧譁違者治
罪仍殿二舉
蕙田案此場規
舉人與考試官有五服内親者自須迴避仍令同試官
考卷若應避而不自陳者殿一舉
蕙田案此親屬迴避
鄉試會試若有懷挾及令人代作者漢人南人有居父
母喪服應舉者並殿二舉
蕙田案此懷挾倩代匿喪之禁
國子監學歲貢生員及伴讀出身並依舊制願試者聽
中選者於監學合得資品上從優銓注
蕙田案此監生預試
别路附籍蒙古色目漢人大都上都有恒産住經年深
者從兩都官司依上例推舉就試其餘去處冒貫者治
罪
蕙田案此冒籍之禁
又案元中書省所定科場條目皆參用宋金
之制斟酌損益最為得中自明以來相承用
之雖有更定大略不出乎此
三月初四日中書省奏准以初七日御試舉人於翰林
國史院定委監試官及諸執事初五日各官入院初六
日撰策問進呈俟上采取初七日執事者望闕設案於
堂前置策題於上舉人入院搜檢訖蒙古人作一甲序
立禮生導引至於堂前望闕兩拜賜策題又兩拜各就
次色目人作一甲漢人南人作一甲如前儀每進士一
人差蒙古宿衞士一人監視日午賜膳進士納卷畢出
院監試官同讀卷官以所對策第其高下分為三甲進
奏作二榜用敕黃紙書揭于内前紅門之左右前一日
禮部告諭中選進士以次日詣闕前所司具香案侍儀
舍人唱名謝恩放榜擇日賜恩榮宴於翰林國史院押
宴以中書省官凡預試官並預宴預宴官及進士並簪
華至所居擇日恭詣殿延上謝恩表次日詣中書省參
見又擇日進士詣先聖廟行舍菜禮第一人具祝文行
事刻石題名於國子監
元統癸酉科廷試進士稍異其制左右榜各三人皆賜
進士及第餘賜出身有差科舉取士莫盛於斯後三年
其制遂罷又七年而復興遂稍變程式減蒙古色目人
明經二條增本經義易漢南人第一場四書疑一道為
本經疑增第二場古賦外於詔誥章表内又科一道此
有元科目取士之制大略如此
蕙田案元自延祐二年設科至元統元年凡
七科而廢至正二年復科舉至二十六年凡
九科先後共十有六科其進士額多不過百
人少者僅三十餘人
若夫會試下第者自延祐創設之初丞相特穆德爾阿克
繖及平章李孟等奏下第舉人年七十以上者與從七
品流官致仕六十以上者與教授元有出身者於應得
資品上稍優加之無出身者與山長學正受省劄後舉
不為例今有來遲而不及應試者未曾區用取旨帝曰
依下第例恩之勿著為格泰定元年三月中書省臣奏
下第舉人蒙古色目人年三十以上并兩舉不第者與
教授以下與學正山長漢人南人年五十以上并兩舉
不第者與教授以下與學正山長先有資品出身者更
優加之不願仕者令備國子員後勿為格從之自餘下
第之士恩例不可常得間有試補書吏以登仕籍者惟
已廢復興之後其法始變下第者悉授以路府學正及
書院山長又增取鄉試備榜亦授以郡學錄及縣教諭
於是科舉取士得人為盛焉
蕙田案下第舉人授教職始此
右元取士
明史選舉志明制科目為盛卿相皆由此出科目者沿
唐宋之舊而稍變其試士之法專取四子書及易書詩
春秋禮記五經命題試士蓋太祖與劉基所定其文略
仿宋經義然代古人語氣為之體用排偶謂之八股通
謂之制義
顧氏炎武曰經義之文流俗謂之八股蓋始於成化
以後股者對偶之名也天順以前經義之文不過敷
演𫝊注或對或散初無定式其單句題亦甚少成化
二十三年會試樂天者保天下文起講先提三句即
講樂天四股中間過接四句復講保天下四股復收
四句再作大結弘治九年會試責難於君謂之恭文
起講先提三句即講責難於君四股中間過接二句
復講謂之恭四股復收二句再作大結每四股之中
一反一正一虚一實一淺一深其兩扇立格則每扇
之中各有四股其次第之法亦復如之故今人相𫝊
謂之八股若長題則不拘此嘉靖以後文體日變而
問之儒生皆不知八股之何謂矣發端二句或三四
句謂之破題大抵對句為多此宋人相𫝊之格下申
其意作四五句謂之承題然後提出夫子為何而發
此言謂之原起至萬歴中破止二句承止三句不用
原起篇末敷演聖人言畢自攄所見或數十字或百
餘字謂之大結明初之制可及本朝時事以後功令
益密恐有藉以自衒者但許言前代不及本朝
三年大比以諸生試之直省曰鄉試中式者為舉人次
年以舉人試之京師曰會試中式者天子親策於廷曰
廷試亦曰殿試分一二三甲以為名第之次一甲止三
人曰狀元榜眼探花賜進士及第二甲若干人賜進士
出身三甲若干人賜同進士出身狀元榜眼探花之名
制所定也而士大夫又通以鄉試第一為解元會試第
一為會元二三甲第一為𫝊臚云
顧氏炎武曰舉人者舉到之人北齊書鮮于世榮𫝊
以本官判尚書省右僕射事與吏部尚書袁聿修在
尚書省簡試舉人舊唐書高宗紀顯慶四年二月乙
亥上親策試舉人調露元年十二月甲寅臨軒試應
岳牧舉人是也登科則除官不復謂之舉人而不第
則須再舉(贑州府志曰鄉舉在宋為&KR1193;試謂之發解第階之解送南宫會試耳試不第者須再)
(試未階以入仕也及累舉不第然後有推恩焉謂之特奏者不復繋諸鄉舉矣元時亦然至明始定為入)
(仕之途則一代之新制也之案宋時亦有不須再試而送南宫者謂免解進士)不若今人
以舉人為一定之名也進士乃諸科目中之一科而
𫝊中有言舉進士者有言舉進士不第者但云舉進
士則第不第未可知之辭不若今人已登科而後謂
之進士也自本人言之謂之舉進士自朝廷言之謂
之舉人進士即是舉人不若今人以鄉試榜謂之舉
人會試榜謂之進士也
蕙田案解元會元之名金史選舉志已有之
子午卯酉年鄉試辰戌丑未年會試鄉試以八月會試
以二月皆初九日為第一場又三日為第二場又三日
為第三場
蕙田案元代試進士以子午卯酉年鄉試以
寅申己亥年明初洪武三年庚戌四年辛亥
再舉鄉試亦非子午卯酉年此制乃洪武十
七年所定
初設科舉時初場試經義二道四書義一道二場論一
道三場策一道中式後十日復以騎射書算律五事試
之後頒科舉定式初場試四書義三道經義四道四書
主朱子集註易主程𫝊朱子本義書主蔡氏𫝊及古註
疏詩主朱子集𫝊春秋主左氏公羊穀梁三𫝊及胡安
國張洽𫝊禮記主古註疏永樂間頒四書五經大全廢
註疏不用其後春秋亦不用張洽𫝊禮記止用陳澔集
說二場試論一道判五道詔誥表内科一道三場試經
史時務策五道廷試以三月朔鄉試直隸於京府各省
於布政司會試於禮部主考鄉會試俱二人同考鄉試
四人會試八人提調一人在内京官在外布政司官會
試禮部官監試二人在内御史在外按察司官會試御
史供給收掌試卷彌封謄錄對讀受卷及巡綽監門搜
撿懷挾俱有定員各執其事舉子則國子生及府州縣
學生員之學成者儒士之未仕者官之末流者皆由有
司申舉性資敦厚文行可稱者應之其學校訓導專教
生徒及罷閑官吏倡優之家與居父母喪者俱不許入
試試卷之首書三代姓名及其籍貫年甲所習本經所
司印記試日入場講問代冒者有禁晚未納卷給燭三
枝文字中迴避御名廟號及不許自序門地彌封編號
作三合字考試者用墨謂之墨卷謄錄用硃謂之硃卷
試士之所謂之貢院諸生席舍謂之號房人一軍守之
謂之號軍試官入院輒封鑰内外門戸在外提調監試
等謂之外簾官在内主考同考謂之内簾官廷試用翰
林及朝臣文學之優者為讀卷官共閱對策擬定名次
候臨軒或如所擬或有所更定𫝊制唱第狀元授修撰
榜眼探花授編修二三甲考選庶吉士者皆為翰林官
其他或授給事御史主事中書行人評事太常國子博
士或授府推官知州知縣等官舉人貢生不第入監而
選者或授小京職或授府佐及州縣正官或授教職此
明一代取士之大略也
初太祖起事首羅賢才吳元年設文武二科取士之令
使有司勸諭民間秀士及智勇之人以時勉學俟開舉
之歲充貢京師洪武三年詔曰漢唐及宋取士各有定
制然但貴文學而不求德藝之全前元待士甚優而權
豪勢要每納奔競之人夤緣阿附輒竊仕祿其懷才抱
道者恥與並進甘隠山林而不出風俗之弊一至於此
自今年八月始特設科舉務取經明行修博通古今名
實相稱者朕將親策於廷第其高下而任之以官使中
外文臣皆由科舉而進非科舉者毋得與官於是京師
行省各舉鄉試直隸貢額百人河南山東山西陜西北
平福建江西浙江湖廣皆四十人廣西廣東皆二十五
人才多或不及者不拘額數高麗安南占城詔許其國
士子於本國鄉試貢赴京師明年會試取中一百二十
名帝親製策問試於奉天殿擢吳伯宗第一午門外張
掛黃榜奉天殿宣諭賜宴中書省授伯宗為禮部員外
郎餘以次授官有差時以天下初定令各行省連試三
年且以官多缺員舉人俱免會試赴京聽選又擢其年
少俊異者張唯王輝等為翰林院編修蕭韶為秘書監
直長令入禁中文華堂肄業太子贊善大夫宋濓等為
之師帝聽政之暇輒幸堂中評其文字優劣日給光祿
寺酒饌每食皇太子親王迭為之主賜白金弓矢鞍馬
及冬夏衣寵遇之甚厚既而謂所取多後生少年能以
所學措諸行事者寡但令有司察舉賢才而罷科舉不
用至十五年復設十七年始定科舉之式命禮部頒行
各省後遂以為永制而薦舉漸輕久且廢不用矣十八
年廷試擢一甲進士丁顯等為翰林修撰二甲馬京等
為編修吳文為檢討進士之入翰林自此始也使進士
觀政於諸司其在翰林承敕監等衙門者曰庶吉士進
士之為庶吉士亦自此始也其在六部都察院通政司
大理寺等衙門者仍稱進士觀政進士之名亦自此始
也
鄉試之額洪武十七年詔不拘額數從實克貢洪熙元
年始有定額其後漸增至正統間南北直隸定以百名
江西六十五名他省又自五而殺至雲南二十名為最
少嘉靖間增至四十而貴州亦二十名慶歴啟禎間兩
直隸益增至一百三十餘名他省漸增無出百名者交
阯初開以十名為額迨棄其地乃止
會試之額國初無定少至三十二人其多者若洪武乙
丑永樂丙戌至四百七十二人其後或百名或二百名
或二百五十名或三百五十名增損不一皆臨期奏請
定奪至成化乙未而後率取三百名有因題請及恩詔
而廣五十名或百名者非恒制也
蕙田案會試中額臨期奏請始於此
初制禮闈取士不分南北自洪武丁丑考官劉三吾白
信蹈所取宋琮等五十二人皆南士三月廷試擢陳䢿
為第一帝怒所取之偏命侍讀張信等十二人覆閱䢿
亦與焉帝猶怒不已悉誅信蹈及信䢿等戍三吾於邊
親自閱卷取任伯安等六十一人六月復廷試以韓克
忠為第一皆北士也然訖永樂間未嘗分地而取洪熙
元年仁宗命楊士竒等定取士之額南人十六北人十
四宣德正統間分為南北中卷以百人為率則南取五
十五名北取三十五名中取十名景泰初詔書遵永樂
間例二年辛未禮部方奉行而給事中李侃争之言部
臣欲專以文詞多取南人刑部侍郎羅綺亦助侃言事
下禮部覆奏臣等奉詔書非私請也景帝命遵詔書不
從侃議未幾給事中徐廷章復請依正統間例五年甲
戌會試禮部奏請裁定於是復從廷章言分南北中卷
南卷應天及蘇松等府浙江江西福建湖廣廣東北卷
順天山東山西河南陜西中卷四川廣西雲南貴州及
鳳陽廬州二府滁徐和三州也成化二十二年萬安當
國周洪謨為禮部尚書皆四川人乃因布政使潘稹之
請南北各減二名以益於中弘治二年復從舊制嗣後
相沿不改惟正德三年給事中趙鐸承劉瑾指請廣河
南陜西山東西鄉試之額乃增陜西為百河南為九十
五山東西俱九十而以會試分南北中卷為不均乃增
四川額十名并入南卷其餘并入北卷南北均取一百
五十名蓋瑾陜西人而閣臣焦芳河南人票旨相附和
各徇其私瑾芳敗旋復其舊
蕙田案分路取士之例宋金元已有之南北
中卷之分則自明代始
初制兩京鄉試主考皆用翰林而各省考官先期於儒
官儒士内聘明經公正者為之故有不在朝列累秉文
衡者景泰三年令布按二司同巡按御史推舉見任教
官年五十以下三十以上文學廉謹者聘充考官於是
教官主試遂為定例其後有司徇私聘取或非其人監
臨官又往往侵奪其職掌成化十五年御史許進請各
省俱視兩京例特命翰林主考帝諭禮部嚴飭私弊而
不從其請屢戒外簾官毋奪主考權考官不當則舉主
連坐又令提學考定教官等第以備聘取然相沿既久
積習難移弘治十四年掌國子監謝鐸言考官皆御史
方面所辟召職分既卑聽其指使以外簾官預定去取
名為防閑實則關節而科舉之法壞矣乞敕兩京大臣
各舉部屬等官素有大望者每省差二員主考庶幾前
弊可革時未能從嘉靖七年用兵部侍郎張璁言各省
主試皆遣京官或進士每省二人馳往初兩京房考亦
皆取教職至是命各加科部官一員閱兩科兩京房考
復罷科部勿遣而各省主考亦不遣京官至神宗十一
年詔定科場事宜部議復舉張璁之說言彼時因主考
與監臨官禮節小嫌故行止二科而罷今宜仍遣廷臣
由是浙江江西福建湖廣皆用編修檢討他省用科部
官而同考亦多用甲科教職僅取一二而已蓋自嘉靖
二十五年從給事中萬虞愷言各省鄉試精聘教官不
足則聘外省推官知縣以益之四十三年又從南京御
史奏兩京同考用京官進士易詩書各二人春秋禮記
各一人其餘乃參用教官神宗四年復議兩京同考教
官衰老者遣回北京取足於觀政進士候補甲科南京
於附近知縣推官取用至是教官益絀初制會試同考
八人三人用翰林五人用教職景泰五年從禮部尚書
胡濙請俱用翰林部曺其後房考漸增至正德六年命
用十七人翰林十一人科部各三人分詩經房五易經
書經各四春秋禮記各二嘉靖十一年禮部尚書夏言
論科場三事其一言會試同考例用講讀十一人今講
讀止十一人當盡入場方足供事乞於部科再簡三四
人以補翰林不足之數世宗命如所請然偶一行之輒
如其舊神宗十一年以易卷多減書之一以增於易十
四年書卷復多乃增翰林一人以補書之缺至四十四
年用給事中余懋孳奏詩易各增一房共為二十房翰
林十二人科部各四人至明末不變
洪武初賜諸進士宴於中書省宣德五年賜宴於中軍
都督府八年賜宴於禮部自是遂著為令
歴科事跡稍異者永樂初兵革倉猝元年癸未始令各
省鄉試二年甲申會試以事變不循午未之舊七年己
丑會試中陳燧等九十五人成祖方北征皇太子令送
國子監進學俟車駕還京廷試九年辛卯始擢蕭時中
第一宣德五年庚戌帝臨軒發策畢退御武英殿謂翰
林儒臣曰取士不尚虚文有若劉蕡蘇軾輩直言抗論
朕當顯庸之乃賦策士歌以示讀卷官顧所擢第一人
林震亦無所表見也八年癸丑廷試第一人曺鼐由江
西泰和典史會試中式正統七年壬戌刑部吏南昱公
陵驛丞鄭温亦皆中式十年乙丑會試廷試皆商輅第
一輅淳安人宣宗末年乙卯浙榜第一人三試皆第一
士子艷稱為三元明代惟輅一人而已廷試讀卷盡用
甲科而是年兵部尚書徐晞戶部侍郎奈亨乃吏員天
順元年丁丑讀卷左都御史楊善乃譯字生時猶未甚
拘流品也迨後無雜流會試及為讀卷官者矣七年癸
未試日場屋火死者九十餘人俱贈進士出身改期八
月會試明年甲申三月始廷試時英宗已崩憲宗以大
喪未踰歲御西角門策之正德三年戊辰太監劉瑾錄
五十人姓名以示主司因廣五十之額十五年庚辰武
宗南巡未及廷試次年世宗即位五月御西角門策之
擢楊維聰第一而張璁即是榜進士也六七年間當國
用事權侔人主矣嘉靖十四年乙未親製策問手自批
閱擢韓應龍第一降諭論一甲三人及三甲第一名次
前後之由禮部因以聖諭列登科錄之首而十二人對
策俱以次刊刻二十年辛丑考選庶吉士題文曰原政
詩曰讀大明律皆欽降也四十四年乙丑廷試帝始不
御殿神宗時御殿益稀矣天啟二年壬戌會試命大學
士何宗彦朱國祚為主考故事閣臣典試翰詹一人副
之國祚疏辭帝曰今歲朕首科特用二輔臣以光重典
卿不必辭嗣後二輔臣典試為常崇禎七年甲戌知貢
舉禮部侍郎林釪言舉人顔茂猷文兼五經作二十三
義帝念其該洽許送内簾茂猷中副榜特賜進士以其
名另為一行刻于試錄第一名之前五經中式者自此
不絶矣
王圻續通考明初令有司保舉人材即古鄉舉里選之
遺意累朝下詔亦必及之太祖洪武庚子遣使徵宋濓
劉基章溢葉琛至金陵元年詔起懷才抱德隠于巖穴
之士遣夏原吉等分行天下訪求賢才六年命禮部訪
求賢士于天下上曰古之聖王恒汲汲於求賢若高宗
之於傅說文王之於吕尚二君者豈其智之不足而遑
遑于版築鼔刀之徒實以天下之大非人君之所能獨
理而賢才不備不足以為治也今山林之士豈無德行
文藝有足稱者宜令有司以禮起送至京朕將任用之
以圖至治是年罷科舉專用辟薦其目有明經行修有
懷才抱德有賢良方正有人才有孝廉鄉舉于朝而各
省貢士皆卒業太學以次除用蓋罷進士之科者十有
餘年時既不喜文士又以初立辟薦法行之甚嚴每舉
者至京上親校閱不稱旨輒坐舉主往往有謫戍者至
洪武十五年復開科
蕙田案明初薦舉之目曰聰明正直曰賢良
方正曰孝弟力田曰儒士曰孝廉曰秀才曰
人才曰耆民皆見于史志者與王圻所舉略
有不同自科舉既復之後仍不廢薦舉建文
永樂間猶有以薦舉起家内授翰林外授藩
司者宣德以後進士之科日重間下求賢之
詔亦徒應故事而已至如天順之吳與弼成
化之陳獻章皆以理學名儒特膺徵辟此又
以人而重者也
右明取士
五禮通考卷一百七十五
