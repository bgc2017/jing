五禮通考卷一百十二
刑部尚書秦蕙田撰
吉禮
大夫士廟祭
儀禮有司徹(鄭目錄云少牢之下篇也大夫既祭儐尸于堂之禮天子諸侯之祭明日而繹)
(郝氏敬曰承上𧃊事畢有司徹室中饌儐尸于堂儐尸即繹凡大祭明日繹少牢之儐即祭日也鄭謂有司)
(儐尸為上大夫不儐尸為下大夫儐與不儐事故適然或祭有大小禮有損益未可據此分大夫之上下也)
欽定義疏上篇正祭以神道事尸于室故用祝與佐食
皆室事也此篇儐尸以賓禮接尸于堂故不用祝與
佐食而另立侑以輔尸皆堂事也即于祭日攝酒燅
爼而行之與天子諸侯明日繹祭者不同祭統云天
子之祭也與天下樂之諸侯之祭也與竟内樂之然
則大夫之儐尸也亦率其賓客宗族家臣以樂尸而
已
少牢下篇以儐尸為正禮不儐尸乃禮之殺者故另
起言若不儐尸如士冠禮言若不醴則醮用酒若殺
則特豚士昏記云若不親迎則婦入三月然後壻見
一例敖氏以為古今文質異宜或亦五方風俗異尚
是也又時祭有四或三時儐尸而一時不儐尸或秋
冬儐尸而春夏不儐尸亦惟人酌而行之耳
蕙田案注疏分儐尸為上大夫不儐尸為下
大夫而郝仲輿則云儐與不儐事故適然或
祭有大小禮有損益未可據與注疏異據春
秋書猶繹說者以為繹祭禮輕宜廢而不廢
故譏是諸侯有廢繹之時則上大夫容有不
儐尸之事考家語公父文伯祭其祖悼子康
子與焉進爼而不授徹爼而不與燕宗老不
與則不繹繹不盡飫則退繹即上大夫儐尸
也曰繹僣也宗老不與則不繹即所謂若不
儐尸也可為確証注疏未妥
有司徹(注徹室中之饋及祝佐食之爼)
(敖氏繼不曰徹室中之饌及𧃊者之豆爵與祝之薦爼也祝自執以出是未歸也其二佐食乃衆賓為)
(之室中事畢亦反于賓位然則祝與佐食皆當與儐尸之禮矣)
(張氏爾岐曰有司謂司馬司士宰夫之屬不儐尸者尸出之後設饌于西北隅以厭飫神謂之陽厭此既)
(儐尸有祭象故不設饌西北隅為陽厭也)
埽堂(注為儐尸新之少儀曰汎埽曰埽埽席前曰拚)司宫攝酒(注更洗益整頓之)乃燅
尸爼(注燅温也温尸爼于㸑肵亦温焉古文燅皆作尋記或作燖春秋傳曰若可燖也亦可寒也)
(敖氏繼公曰謂皆示新之祝佐食亦與儐尸之禮其爼不温者以無上位略之但因其故爼而已)
欽定義疏自有司徹以下祝與佐食皆不見于經故注
以為祝與佐食不與儐尸之禮然經不見祝與佐食
出與歸爼之文則是猶在列也且事神事尸祝佐食
有上事為最貴而儐尸之禮不與可乎以其儐尸不
與尸相接而在堂下衆賓衆兄弟之班故經文不見
之也祝佐食之爼不燅者以他人可用尸之餘不可
令尸用他人之餘也是以因其故爼而設于堂下焉
正祭主人主婦不設爼亦以儐尸不便于燅爼故耳
上篇宗人遣賓朼而二佐食在焉故敖氏以佐食為
衆賓也其祝若同姓則在兄弟之列異姓則在衆賓
之列
蕙田案祝佐食以神事尸者也侑以賓事尸
者也幽明理殊尸賓事異自不宜相襲
卒燅乃升羊豕魚三鼎無腊與膚乃設扃鼏陳鼎于門
外如初(注腊為庶羞膚從豕去其鼎者儐尸之禮殺于初如初者如廟門之外東方北面北上)
蕙田案少牢五鼎有腊與膚儐尸禮殺膚附
豕爼無專鼎也
蕙田案以上燅尸爼新儐禮
乃議侑于賓以異姓(注議猶擇也擇賓之賢者可以侑尸必用異姓廣敬也是時主人及)
(賓有司已復内位)
(敖氏繼公曰與賓長謀議可與為侑者此與鄉飲酒就先生而謀賓介之意相類侑之言佑也所以輔助)
(尸者也儐尸而立侑亦示敬尸之意且貴多儀也)
欽定義疏主人賓有司皆未出廟門則猶在内位也何
復之有上篇𧃊者三人興出注云出降反賓位是也
三人中佐食在焉抑可見佐食之與于儐尸禮矣
宗人戒侑(注戒猶告也南面告于其位戒曰請子為侑疏知南面告于其位者以賓位在門東北)
(面請以為侑明面向其位可知)侑出俟于廟門之外(注俟待也待于外當與尸更入主人)
(興禮事尸極敬心也)
蕙田案以上立侑
司宫筵於戶西南面(注為尸席也)又筵于西序東面(注為侑席也)
尸與侑北面于廟門之外西上(注言與殊尊卑北面者儐尸而尸益卑西上統)
(于賓客)
欽定義疏尸者神之所憑憑之則神離之則人也儐尸
者處乎神與人之間始猶疑乎神之終則全乎人之
者也士之尸未出廟則疑乎神未離之故尸不與于
旅酬尸尊也大夫儐尸尸出廟而復入則疑乎神既
離之故尸亦與乎旅酬尸卑也又案燕禮之賓出
東面賓之也大射儀之賓出北面臣之也此尸與侑
皆北面故注以為尸益卑而敖氏以為尊大夫也疏
謂尸執臣道夫同姓之親天子諸侯盡臣之大夫則
或臣或不臣矣豈可槩乎其臣者如東郭偃臣崔武
子是也為尸者則不必其皆臣也
主人出迎尸宗人擯(注賓客尸而迎之主人益尊擯贊疏宿尸祝擯此宗人擯正祭主)
(人不迎尸以申尸之尊至此賓客尸而迎之)主人拜尸答拜主人又拜侑侑
答拜主人揖先入門右(注道尸)
(敖氏繼公曰凡主人與客揖而先入皆入門右也經獨于此見之)
尸入門左侑從亦左揖乃讓(注沒霤相揖至階又讓三疏鄉飲酒禮之等入門)
(揖至階又讓)
(敖氏繼公曰亦三揖至于階乃三讓也惟云揖乃讓文省)
主人先升自阼階尸侑升自西階西楹西北面東上(注東)
(上統于其席故疏賓席以東為上也)主人東楹東北面拜至尸答拜主
人又拜侑侑答拜(注拜至喜之)
(郝氏敬曰自主人出迎及拜至皆用賓禮)
蕙田案以上迎尸及侑
乃舉(注舉舉鼎也舉者不盥殺也)司馬舉羊鼎司士舉豕鼎舉魚鼎
以入陳鼎如初(注如初如阼階下西面北上事疏如初如上經正祭時陳鼎之也)雍正
執一七以從雍府執二七以從司士合執二爼以從司
士贊者亦合執二爼以從七皆加于鼎東枋二爼設于
羊鼎西西縮二爼皆設于二鼎西亦西縮(注凡三七鼎一七四爼為)
(尸侑主人主婦其二爼設于豕鼎魚鼎之西陳之宜具也)
(姜氏兆錫曰縮之言直猶順也凡全經言南陳南肆及南順之屬皆異名而同實肆亦陳也謂其陳之皆)
(直而順也)
雍人合執二爼陳于羊爼西並皆西縮覆二疏七於其
上皆縮爼西枋(注並併也其南爼司馬以羞羊七湆羊肉湆其北爼司士以羞豕七湆豕肉汁)
(豕脀湆魚疏七七柄有刻飾者中疏匕湆謂無肉直汁以其在七也肉湆直是肉從湆来實無汁案下文次)
(賓羞羊七湆司馬羞羊肉湆此注并云司馬不云次賓其實羞羊七湆者是次賓也又案下文次賓羞豕七湆)
(司士羞豕脀羞湆魚此并云司士者亦據上經正文司士擊豕而言實次賓羞七湆也)
欽定義疏羞爼者注不見次賓疏以經正之是也其二
爼之設注謂南者羞羊北者羞豕魚似屬倒置然即
謂北爼羞羊南爼羞豕魚猶未盡合也盖兩爼必相
間用之羊七湆爼以羞于尸則羊肉湆爼亦當已載
而俟則二者不可同用一爼明矣豕七湆與豕脀亦
然故二爼祗可以七與肉分而不可以羊與豕異也
蕙田案以上舉鼎設爼
主人降受宰几尸侑降主人辭尸對(注几所以坐安體周禮大宰掌贊玉)
(几玉爵)宰授几主人受二手横執几揖尸(注獨揖尸几禮主于尸)主
人升尸侑升復位(注位阼階賓階上位)
(張氏爾岐曰即上文東楹東西楹西之位)
主人西面左手執几縮之以右袂推拂几三二手横執
几進授尸于筵前(注衣袖謂之袂推拂去塵示新)
(敖氏繼公曰推者推手也)
尸進二手受于手間(注受從手間謙也)
(盛氏世佐曰手間主人二手之間)
主人退尸還几縮之右手執外簾北面奠于筵上左之
南縮不坐(注左之者異于鬼神生人陽長左鬼神隂長右不坐奠之者几輕疏尸横受之將欲縱)
(設于席故還之使縮)
(敖氏繼公曰几稍高故設之不坐少儀曰取爼設爼不坐其意類此)
主人東楹東北面拜(注拜送几也)尸復位尸與侑皆北面答
拜(注侑拜者從于尸輔疏授几止為尸今侑亦拜以其立侑以尸故侑從尸拜也)
蕙田案以上授尸几
主人降洗尸侑降尸辭洗主人對卒洗揖主人升尸侑
升尸西楹西北面拜洗主人東楹東北面奠爵答拜降
盥尸侑降主人辭尸對卒盥主人揖升尸侑升主人坐
取爵酌獻尸尸北面拜受爵主人東楹東北面拜送爵
(注降盥者為土汚手不可酌)
蕙田案以上主人獻尸
主婦自東房薦韭菹醢坐奠于筵前菹在西方婦贊者
執昌菹醢以授主婦主婦不興受陪設于南昌在東方
興取籩於房麷蕡坐設于豆西當外列麷在東方婦贊
者執白黑以授主婦主婦不興受設于初籩之南白在
西方興退(注昌昌本也韭菹醓醢昌本麋臡麷熬麥也蕡熬枲實也白熬稻黑熬黍此皆朝事之豆)
(籩大夫無朝事而用之儐尸亦豐大夫之禮主婦取籩興者以饌異親之當外列辟鉶也退退入房也疏正)
(祭先薦後獻繹祭先獻後薦此儐尸禮與天子諸侯繹祭同故亦先獻後薦也)
蕙田案以上主婦薦豆籩
乃升(注升牲體于爼也歴疏自乃升盡于其上論司馬載爼因說十一爼之事)司馬朼羊
亦司馬載載右體肩臂肫骼臑正脊一脡脊一横脊一
短脅一正脅一代脅一腸一胃一祭肺一載于一爼(注言)
(燅尸爼復序體者明所舉肩骼存焉亦著脊脅皆一骨也臑在下者折分之以為肉湆爼也一爼謂司士所設)
(羊鼎西第一爼)羊肉湆臑折正脊一正脅一腸一胃一嚌肺一
載于南爼(注肉湆肉在汁中者以增爼寔為尸加也必云臑折明為上所折分者嚌肺離肺也南爼)
(雍人所設在南者此以下十一爼俟時而載于此歴說之爾今文湆為汁疏凡牲體皆出汁不言湆此特得)
(湆名者正祭升牲體皆無七湆此七湆亦升焉故下注云嚌湆是也若然豕亦有七湆而名豕脀者互見為文)
(言湆魚明魚在湆耳十一爼者即尸之羊肉湆一也豕脀爼二也侑之羊爼三也豕爼四也主人羊爼五也羊)
(肉湆爼六也豕脀七也主婦羊爼八也尸侑主人三者皆有魚爼是其十一通尸羊正爼為十二爼其四爼尸)
(侑主人主婦載羊體爼皆為正爼其餘八爼雍人所執二爼益送往還故有八其寔止二爼也)司士朼
豕亦司士載亦右體肩臂肫骼臑正脊一脡脊一横脊
一短脅一正脅一代脅一膚五嚌肺一載于一爼(注臑在下)
(者順羊也)侑爼羊左肩左肫正脊一脅一腸一胃一切肺一
載于一爼侑爼豕左肩折正脊一脅一膚三切肺一載
于一爼(注侑爼用左體侑賤其羊爼過三體有肫尊之加也豕左肩折折分為長兄弟爼也切肺亦祭)
(肺互言之爾無羊肉湆下尸也豕爼與尸同疏鼎爼數竒今體數四故云加)
欽定義疏上經司馬七羊載于一爼注云司馬所設羊
鼎西第一爼尸爼第一則侑爼第二第一者在北則
第二者在南無疑也此注乃云北爼殊不可曉疑北
字乃次字之譌若然則注文本明而𫝊錄者輾轉迷
誤遂致賈氏亦眩之耳侑之豕脀爼亦益送者則雍
人所設于南者注謂豕爼與尸同是也祭肺貴于嚌
肺豈其有祭肺而轉謂不備禮乎
蕙田案膚三楊氏本作膚一盛世佐以為以
下注考之當屬衍文未詳孰是
阼爼羊肺一祭肺一載于一爼羊肉湆臂一脊一脅一
腸一胃一嚌肺一載于一爼豕脀臂一脊一脅一膚三
嚌肺一載于一爼(注阼爼主人爼無體遠下尸也以肺代之肺尊也加羊肉湆而有體崇尸)
(惠亦尊主人臂左臂也侑用肩主人用臂下之也不言左臂者大夫尊空其文也阼爼司士所設豕鼎西爼也)
(其湆爼與尸爼同豕爼又與尸豕爼同)
主婦爼羊左臑脊一脅一腸一胃一膚一嚌羊肺一載
于一爼(注無豕體而有膚以主人無羊體不敢備也無祭肺有嚌肺亦下侑也祭肺尊言嚌羊肺者文)
(承膚下嫌也膚在羊肺上則羊豕之體名同相亞也其爼司士所設在魚鼎西者)
(張氏爾岐曰主婦有正爼無加爼)
司士朼魚亦司士載尸爼五魚横載之侑主人皆一魚
亦横載之皆加膴祭于其上(注横載之者異于牲體膴讀如殷冔之冔刳魚時割)
(其腹以為大臠也可用祭也其爼又與尸豕爼同)
(楊氏復曰横載則進尾也祭膴魚此所謂魚湆)
(姜氏兆錫曰膴只是大臠注疏讀如殷冔之冔曲甚矣)
欽定義疏主人之與尸也爼並同後此設爼羞爼之人
並同主人尊與尸為偶也侑輔尸者殺于尸則無羊
七湆爼羊肉湆爼豕七湆爼矣主婦匹主人者殺于
主人又殺于侑則并無豕脀爼豕燔爼湆魚爼矣且
侑與主婦之爼祗令司馬設之而不以煩賓長也凡
此皆尊卑降殺之差也主人與尸爼雖同而爼實大
不同則亦所謂有所屈有所伸者
蕙田案以上載爼之法
卒升(注卒已也已載尸羊爼籩疏此獻尸有五節從主人獻酒于尸并主婦設豆一也賓長設羊爼二)
(也次賓羞羊七湆三也司馬羞肉湆四也次賓羞羊燔尸乃卒爵五也)賓長設羊爼于豆
南賓降尸升筵自西方坐左執爵右取韭菹㨎于三豆
祭于豆間尸取麷蕡宰夫贊者取白黑以授尸尸受兼
祭于豆間(注賓長上賓)雍人授次賓疏七與爼受于鼎西左
手執爼左廉縮之卻右手執七枋縮于爼上以東面受
于羊鼎之西司馬在羊鼎之東二手執挑七枋以挹湆
注于疏七若是者三(注挑謂之歃讀如或舂或抌之抌字或作挑者秦人語也此二七者)
(皆有淺升状如飯摻挑長枋可以抒物于器中者注猶瀉也今文挑作抌挹皆為扱疏淺升對尋常勺升深)
(此淺耳)
(郝氏敬曰若是者三三挹三注)
尸興左執爵右取肺坐祭之祭酒興左執爵(注肺羊祭肺疏上)
(載尸羊正爼而云祭肺一是也其羊肉湆雖有嚌肺一此時未升)次賓縮執七爼以升
若是以授尸尸卻手受七枋坐祭嚌之興覆手以授賓
賓亦覆手以受縮七于爼上以降(注嚌湆者明湆肉加耳嘗之以其汁尚味)
(此疏七湆似大羹特牲大羹不祭不嚌以不為神非盛嚌者明湆肉加先進其汁而嘗之尚味故也以湆肉)
(加在鼎有汁在爼無汁故以七進汁)
(敖氏繼公曰若是者謂執七爼之儀無變也祭湆如祭酒然亦注于地他時湆不祭此祭者重其在爼也)
蕙田案尸卻手受七枋賓亦覆手以受兩受
字石經監本俱誤作授今依敖本改正
尸席末坐啐酒興坐奠爵拜告旨執爵以興主人北面
于東楹東答拜(注旨美也拜告酒美答主人意)
司馬羞羊肉湆縮執爼尸坐奠爵興取肺坐絶祭嚌之
興反加于爼司馬縮奠爼于羊湆爼南乃載于羊爼卒
載縮執俎以降(注絶祭絶肺末以祭周禮曰絶祭湆使次賓肉使司馬大夫禮多崇敬也)
(云疏周禮大祝職辨九祭七曰絶祭注絶末以祭引之証絶祭與此同也)
(楊氏復曰案正爼皆横執横奠加爼皆縮執縮奠羊湆爼湆字衍)
觀承案卒載爼句爼字疑衍張氏本無之可
從
尸坐執爵以興次賓羞羊燔縮執爼縮一燔于爼上鹽
在右尸左執爵受燔㨎于鹽坐振祭嚌之興加于羊爼
賓縮執爼以降(注燔炙)
(盛氏世佐曰此羞燔之爼不在上所陳六爼内其先所陳處未聞士虞禮云羞燔爼在内西塾上南順)
尸降筵北面于西楹西坐卒爵執爵以興坐奠爵拜執
爵以興主人北面于東楹東答拜主人受爵尸升筵立
于筵末
(楊氏復曰案主人獻尸羞羊爼及主婦獻尸始羞豕脀及賓作三獻之爵始羞湆魚爼今並述于主人獻)
(尸之時者以載爼事同一類故以類相從庶使易見也不惟此也主人獻侑羞羊爼主婦獻侑奠豕脀又)
(尸酢主人羞羊爼主婦致爵于主人始羞豕脀又主婦羊爼亦尸酢主婦始用之今並述于主人獻尸之)
(下者亦欲以類相從也鄭注云此以下十一爼俟時而載于此歴說之爾盖謂此也)
蕙田案以上主人獻尸
主人酌獻侑侑西楹西北面拜受爵主人在其右北面
答拜(注不洗者俱獻間無事也主人就右者賤不專階疏自此盡主人答拜論主人獻侑并薦爼從獻)
(之事此節内從獻有三事主人獻時主婦薦籩豆一也司馬羞羊爼二也次賓羞羊燔三也侑降于尸二等無)
(羊匕湆又無肉湆凡爵行爵從尊者来向卑者獻間無事則不洗爵從卑者来向尊者雖獻間無事亦洗)主
婦薦韭菹醢坐奠于筵前醢在南方婦贊者執二籩䵄
蕡以授主婦主婦不興受之奠䵄于醢南蕡在䵄東主
婦入于房(注醢在南方者立侑為尸使正饌統焉)侑升筵自北方司馬横
執羊爼以升設于豆東侑坐左執爵右取菹㨎于醢祭
于豆間又取䵄蕡同祭于豆祭興左執爵右取肺坐祭
之祭酒興左執爵次賓羞羊燔如尸禮侑降筵自北方
北面于西楹西坐卒爵執爵以興坐奠爵拜主人答拜
(注答拜拜于侑之右)
蕙田案以上主人獻侑
尸受侑爵降洗侑降立于西階西東面主人降自阼階
辭洗尸坐奠爵于篚興對卒洗主人升尸升自西階主
人拜洗尸北面于西楹西坐奠爵答拜降盥主人降尸
辭主人對卒盥主人升尸升坐取爵酌(注酌者將酢主人疏自此盡)
(就筵論主人受尸酢并薦籩豆及爼之事就此事中亦有五節行事尊主人故與尸同也尸酢主人時主婦亦)
(設籩豆一也賓長設羊俎二也次賓羞羊七湆三也司馬羞肉湆四也次賓羞羊燔主人乃卒爵五也特牲少)
(牢主人獻尸尸即酢主人主人乃獻祝及佐食此尸待主人獻侑乃酢主人不同者此尸卑達主人之意欲得)
(先進酒于侑迺自飲是以下文賓長獻尸致爵主人尸迺酢之遂賓意亦此類也)
(敖氏繼公曰侑不升辟酢禮也與尸同升則嫌若同酢主人然)
司宫設席于東序西面主人東楹東北面拜受爵尸西
楹西北面答拜主婦薦韭菹醢坐奠于筵前菹在北方
婦贊者執二籩䵄蕡主婦不興受設䵄于菹西北蕡在
䵄西主人升筵自北方主婦入于房(注設籩于菹西北亦辟鉶疏凡執)
(籩豆之法皆两雙執之此侑與主人皆二豆二籩故主婦與婦贊者各執其二于事便故主婦不興受設之)
長賓設羊爼于豆西主人坐左執爵祭豆籩如侑之祭
興左執爵右取肺坐祭之祭酒興次賓羞七湆如尸禮
席末坐啐酒執爵以興司馬羞羊肉湆縮執爼主人坐
奠爵于左興受肺坐絶祭嚌之興反加于湆爼司馬縮
奠湆爼于羊爼西乃載之卒載縮執虚爼以降(注奠爵于左者)
(神惠變于常也)
蕙田案郝仲輿謂反加于湆爼之湆衍盛世
佐以為非衍今以獻尸節例之郝說恐是
主人坐取爵以興次賓羞燔主人受如尸禮主人降筵
自北方北面于阼階上坐卒爵執爵以興坐奠爵拜執
爵以興尸西楹西答拜主人坐奠爵于東序南(注不降奠爵于)
(篚急崇酒以疏燔即羊燔以主人與尸侑皆用羊體主婦獻尸後悉用豕體賓長獻尸後悉用魚從)
(盛氏世佐曰不奠于篚者盖為從獻衆賓用之)
侑升尸侑皆北面于西楹西(注見主人不反位知將與已為禮)
(蔡氏德晉曰侑升者尸酢已終主人將拜崇酒侑乃升陪尸答拜也)
主人北面于東楹東再拜崇酒(注崇充也拜謝尸侑以酒薄充滿)尸侑
皆答再拜主人及尸侑皆升就筵
蕙田案以上尸酢主人
司宫取爵于篚以授婦贊者于房東以授主婦(注房東房戶外)
(之東上疏自此盡主婦答拜論主婦亞獻尸并見從獻之事文主人獻節凡有三爵有主人獻尸獻侑并受)
(酢此主婦獻内凡有四爵主婦獻尸一也獻侑二也致爵于主人三也受尸酢四也獻尸一節之内從獻有五)
(主婦設两鉶一也土婦又設糗與脩二也次賓羞豕七湆三也司士羞豕脀四也次賓羞豕燔尸乃卒爵五也)
主婦洗爵于房中出實爵尊南西面拜獻尸尸拜于筵上
受(注尊南西面拜由便也各疏筵上受者以婦人所獻不得就其階)
(高氏愈曰是時尸南面主婦乃西面拜獻且尸止拜受于筵上而不降楹西者以男與女不得正行賓主)
(之禮故也)
主婦西面于主人之席北拜送爵入于房取一羊鉶坐
奠于韭菹西主婦贊者執豕鉶以從主婦不興受設于
羊鉶之西興入于房取糗與腶脩執以出坐設之糗在
蕡西脩在白西興立于主人席北西面(注飲酒而有鉶者祭之餘鉶無)
(黍稷殺也糗糗餌也腶脩擣肉之脯)
(盛氏世佐曰無黍稷儐尸主于飲也)
欽定義疏主婦不可拜獻尸于阼階上故為尊南之拜
以獻之至拜送則就主人之席北東序之内亦主位
婦人與男子為禮當依其夫也少牢主婦獻尸于主
人之北西面拜送爵其所謂北在室中者也此云主
婦西面于主人之席北拜送爵則在堂上者也
尸坐左執爵祭糗脩同祭于豆祭以羊鉶之柶挹羊鉶
遂以挹豕鉶祭于豆祭祭酒次賓羞豕七湆如羊七湆
之禮尸坐啐酒左執爵嘗上鉶執爵以興坐奠爵拜主
婦答拜執爵以興司士羞豕脀尸坐奠爵興受如羊肉
湆之禮坐取爵興次賓羞豕燔尸左執爵受燔如羊燔
之禮坐卒爵拜主婦答拜受爵
蕙田案以上主婦獻尸
酌獻侑侑拜受爵主婦主人之北西面答拜(注酌獻者主婦疏)
(其同于尸有三等主婦酌獻侑主婦羞糗脩一也司士羞豕脀二也次賓羞燔侑乃卒爵三也降于尸二等無)
(鉶羹與豕匕湆也)
主婦羞糗脩坐奠糗于䵄南脩在蕡南侑坐左執爵取
糗脩兼祭于豆祭司士縮執豕脀以升侑興取肺坐祭
之司士縮奠豕脀于羊爼之東載于羊爼卒乃縮執爼
以降侑興(注豕脀無湆于侑禮殺)
(敖氏繼公曰初獻無羊湆故此雖有豕脀亦不用湆)
次賓羞豕燔侑受如尸禮坐卒爵拜主婦答拜受爵(注降)
(于尸二等無鉶羹與豕七湆)
蕙田案以上主婦獻侑
酌以致于主人主人筵上拜受爵主婦北面于阼階上
答拜(注主婦易位拜于阼階上辟併敬設疏此主婦致爵于主人時從獻亦有五節主婦二鉶一也又)
(設糗脩二也豕七湆三也豕脀四也豕燔主人卒爵五也)
(敖氏繼公曰筵上受因尸禮也與主人行禮故亦得獨拜于阼階上)
主婦設二鉶與糗脩如尸禮主人共祭糗脩祭鉶祭酒
受豕七湆拜啐酒皆如尸禮嘗鉶不拜(注主人如尸禮尊也其異者不)
(告旨嘗疏前獻尸啐酒不拜拜在鉶下或此拜字衍)
欽定義疏啐酒告旨則拜此經主人初獻尸有之其獻
侑及主婦獻尸侑俱啐酒而不拜為不告旨也嘗鉶
告旨則拜特牲始祭有之其少牢始祭尸嘗鉶不拜
亦為不告旨也惟主婦獻尸尸啐酒嘗鉶不告旨亦
拜此因主人獻尸尸啐酒拜告旨而為之告旨雖殺
于主人以主婦與主人體敵故猶拜也主婦獻尸之
嘗鉶與主人獻尸之啐酒其節同故一以為啐酒拜
所為嘗鉶拜耳至致爵于主人承上獻侑之義嫌嘗
鉶有拜故經言嘗鉶不拜以明之啐酒之不拜不待
言矣疏謂啐酒之上無拜字者是也又遷就其辭以
為嘗鉶之拜仍為啐酒者非也
蕙田案啐酒之上不當有拜疏以為衍是也
敖氏本無拜字共祭或作其盛氏世佐云猶
言兼祭也坊本作其誤
其受豕脀受豕燔亦如尸禮坐卒爵拜主婦北面答拜
受爵
(盛氏世佐曰如尸禮者如其司士羞豕脀以下至受燔如羊燔之禮也)
蕙田案以上主婦致爵于主人
尸降筵受主婦爵以降(注將酢主婦酢疏此節内從酢有三主婦受時婦贊者設豆)
(籩一也司馬設羊爼二也次賓羞羊燔主婦卒爵三也以其婦受從與侑同三主人受從與尸同五尊卑差也)
主人降侑降主婦入于房主人立于洗東北西面侑東
面于西階西南(注俟尸洗)
(敖氏繼公曰凡婦人于丈夫之為已而降洗者無從降之禮于此篇及士昏禮見之矣)
尸易爵于篚盥洗爵(注易爵者男女不相襲爵)主人揖尸侑(注將升)主
人升尸升自西階侑從主人北面立于東楹東侑西楹
西北面立(注俟尸酌)尸酌主婦出于房西面拜受爵尸北面
于侑東答拜主婦入于房司宮設席于房中南面主婦
立于席西(注設席者主婦尊今文曰南面立于席西疏賓長以下皆無設席之文)
(敖氏繼公曰立于席西者亦西為下)
蕙田案主婦下應從今文有南面二字
婦贊者薦韭菹醢坐奠于筵前菹在西方婦人贊者執
䵄蕡以授婦贊者婦贊者不興受設䵄于菹西蕡在䵄
南(注婦人贊者宗婦之少者云疏大夫贊非一人贊主婦及長婦故宗婦少者)
(蔡氏德晉曰婦贊者及婦人贊者皆宗婦助祭者婦贊者盖長婦婦人贊者其少婦也)
主婦升筵司馬設羊爼于豆南主婦坐左執爵右取菹
㨎于醢祭于豆間又取䵄蕡兼祭于豆祭主婦奠爵興
取肺坐絶祭嚌之興加于爼坐捝手祭酒啐酒(注捝手者于帨)
(帨佩巾内則曰婦人亦左佩紛帨)
(敖氏繼公曰凡祭離肺者必帨手經不盡見之也)
次賓羞羊燔主婦興受燔如主人之禮主婦執爵以出
于房西面于主人席北立卒爵執爵拜尸西楹西北面
答拜主婦入立于房尸主人及侑皆就筵(注出房立卒爵宜鄉尊不)
(坐者變于主人也執爵拜變于男子也疏凡男子拜卒爵皆奠爵乃拜)
(敖氏繼公曰出房卒爵宜成禮于所酢者之前也)
(郝氏敬曰執爵拜婦人立拜也)
欽定義疏特牲主人主婦交致爵皆酢賓又致爵于主
人主婦皆自酢此直有主婦致爵于主人又不酢何
也凡獻酢之節有主有從主獻者酢而從獻者不酢
此主婦獻尸而因以致爵于主人則主人固在從獻
之列無由而酢主婦矣特牲主人主婦交致交酢在
三獻爵止之後自成對偶此在主婦獻尸爵内以主
婦為之始終則主人又不得而致爵于主婦矣主人
既不致爵于主婦則賓亦不得而致爵于主婦矣故
主婦惟受尸酢而其餘則否
蕙田案以上尸酢主婦
上賓洗爵以升酌獻尸尸拜受爵賓西楹西北面拜送
爵尸奠爵于薦左賓降(注上賓賓長也謂之上賓以將獻異之或謂之長賓奠爵爵止)
(也得疏尸不舉者以三獻訖正禮終欲使神惠均于庭徧獻乃舉之故下文主人獻及衆賓以下訖乃作止)
(爵案特牲尸在室内始行三獻未行致爵尸奠爵欲得神惠均于室此儐尸之禮三獻訖夫婦又已行致爵訖)
(儐尸又在堂故爵止者欲得神惠均于庭與正祭者異)
蕙田案以上上賓獻尸尸爵止
主人降洗爵尸侑降主人奠爵于篚辭尸對卒洗揖尸
升侑不升(注侑不升尸禮益殺不從)
蕙田案尸侑皆降而對與升惟尸以主人獨
酬尸不及侑故也註禮益殺對上主人獻尸
之時侑從升而言
主人實爵酬尸東楹東北面坐奠爵拜尸西楹西北面
答拜坐祭遂飲卒爵拜尸答拜降洗尸降辭主人奠爵
于篚對卒洗主人升尸升主人實爵尸拜受爵主人反
位答拜尸北面坐奠爵于薦左(注降洗者主人)
(郝氏敬曰體尸止爵之意將飲賓而先自尸始然不曰獻曰酬者獻終于三酬繼之特牲尸無酬此酬者)
(尸既為賓矣)
尸侑主人皆升筵
(敖氏繼公曰侑升堂之節其在尸奠爵之時乎)
蕙田案以上主人酬尸尸奠酬
蕙田案前上賓獻尸而尸不舉此主人復為
酬爵勸飲而尸終不舉皆欲惠均于下之意
乃羞宰夫羞房中之羞于尸侑主人主婦皆右之司士
羞庶羞于尸侑主人主婦皆左之(注二羞所以盡歡心房中之羞其籩則糗)
(餌粉餈其豆則酏食糝食庶羞羊臐豕膮皆有胾醢房中之羞内羞也内羞在右隂也庶羞在左陽也)
(郝氏敬曰房中之羞婦工所修餅餌之類庶羞雍人所修胾醢之類)
蕙田案以上羞于尸侑主人主婦
主人降南面拜衆賓于門東三拜衆賓門東北面皆答
壹拜(注拜于門東明少南就之也今文壹為一)
(郝氏敬曰主人拜將獻也門東主位賓門東北面臣禮不敢居賓也主三拜旅拜也賓答一拜賓衆且不)
(敢均禮也)
(張氏爾岐曰自此至主人就筵皆主人酌獻外庭内庭之事所謂均神惠也凡七節獻長賓一也獻衆賓)
(二也主人自酢于長賓三也酬長賓四也獻兄弟五也獻内賓六也獻私人七也)
主人洗爵長賓辭主人奠爵于篚興對卒洗升酌獻賓
于西階上長賓升拜受爵主人在其右北面答拜宰夫
自東房薦脯醢醢在西司士設爼于豆北羊骼一腸一
胃一切肺一膚一(注羊骼羊左骼上賓一體賤也薦與設爼者既則俟于西序端)
(郝氏敬曰脯為籩醢為豆醢在西則脯在東一豆一籩羊骼以下五物為一爼前叙尸侑主人主婦爼不)
(及賓于此詳之)
賓坐左執爵右取肺㨎于醢祭之執爵興取肺坐祭之
祭酒遂飲卒爵執以興坐奠爵拜執爵以興主人答拜
受爵賓坐取祭以降西面坐委于西階西南宰夫執爵
以從設于祭東司士執爼以從設于薦東(注成祭于上尊賓也取祭)
(以降反下位也反下位而在西階西南已獻尊之祭脯肺)
(敖氏繼公曰取祭以降以己所有事者也宜親執之宰夫司士大夫之私人也)
(郝氏敬曰取祭以降不敢以賓禮終且避衆賓獻位也)
蕙田案右取肺之肺據注疏及楊氏敖氏本
並作脯是也卒爵執以興敖氏以為執下脱
爵字案此或是省文耳宰夫執爵以從爵楊
氏敖氏本並作薦為是
蕙田案以上主人獻長賓
衆賓長升拜受爵主人答拜坐祭立飲卒爵不拜既爵
(注既盡也長賓升者以次第升受獻言衆賓長拜則其餘不拜)
蕙田案以下三節主人獻衆賓衆賓亦以長
少為序長者先行禮然後徧及少者
宰夫贊主人酌若是以辨(注主人每獻一人奠空爵于棜宰夫酌授于尊南今文若)
(為如辨皆為徧)
(敖氏繼公曰主人以虚爵授宰夫宰夫為酌之)
辨受爵其薦脯醢與脀設于其位其位繼上賓而南皆
東面其脀體儀也(注徧獻乃薦略之亦宰夫薦司士脀儀者尊體盡儀度餘骨可用而用之)
(尊者用尊體卑者用卑體而已亦有切肺膚今文儀皆為&KR2846;或為議)
(敖氏繼公曰此薦脀亦于每獻設之)
(姜氏兆錫曰儀者言其微末足以備儀而已)
蕙田案經云其薦脯醢與脀設于其位明在
徧受爵時非徧獻乃薦之謂也當以敖氏每
獻設之之義為是儀訓度訓宜皆未的當以
姜氏備儀之說為是
蕙田案以上主人辨獻衆賓
乃升長賓主人酌酢于長賓西階上北面賓在左(注言升長)
(賓則有贊者為之主人酌自酢序賓意賓卑不敢酢疏特牲獻長賓訖即酢此主人益尊先自達其意)
(蔡氏德晉曰升長賓盖宗人升云)
欽定義疏特牲與此篇主人于賓皆自酢然則非以賓
卑故也特牲承室事故獻賓長即自酢乃獻衆賓此
皆堂事故辨獻乃酢與主人獻尸侑而後尸酢主人
一也
蕙田案此下二節主人為賓自酢敖氏以後
長賓二字疑衍謂此乃主人自酢非酢于長
賓而盛氏世佐則云嫌統為衆賓故復言長
賓以别之非衍也盛說是
主人坐奠爵拜執爵以興賓答拜坐祭遂飲卒爵執爵
以興坐奠爵拜賓答拜賓降(注降反位)
(高氏愈曰儐尸之禮主於娛尸故于獻賓之禮皆殺凡燕飲之禮專以賓為主則主人之尊賓也如尸至)
(于祭祀之禮則上賓之在廟中若自同于百執事而已𫝊所謂享養上賓祭飬尸者此也)
蕙田案以上主人自酢
宰夫洗觶以升主人受酌降酬長賓于西階南北面賓
在左主人坐奠爵拜賓答拜坐祭遂飲卒爵拜賓答拜
(注宰夫授主人觶則受其虚爵奠于篚之疏上主人受賓之酢爵今宰夫既授觶訖因受取酢虚爵降奠于)
(篚也)
(郝氏敬曰觶在堂下酒在堂上賓位堂下故宰夫洗觶升堂授主人主人受酌酒以降酬長賓于其位主)
(人先自飲導之)
主人洗賓辭主人坐奠爵于篚對卒洗升酌降復位賓
拜受爵主人拜送爵賓西面坐奠爵于薦左(注賓奠薦左後舉之)
(以為無奠爵也)
蕙田案以上主人酬賓賓奠薦左
主人洗升酌獻兄弟于阼階上兄弟之長升拜受爵主
人在其右答拜坐祭立飲不拜既爵皆若是以辨(注兄弟長)
(幼立飲賤不别大夫之賓尊于兄弟宰夫不贊酌者兄弟以親昵來不以官待之疏特牲士卑長兄弟為貴)
(故云如賓儀長賓坐飲也至于大夫貴兄弟賤兄弟長幼皆立飲不得如賓儀兄弟是親昵雖賤于賓不得使)
(人贊酌而親之)
(郝氏敬曰兄弟至親同為主故獻于東階上而主人在東階東)
欽定義疏特牲獻賓獻兄弟各殊其長者賓在西兄弟
在東其班異故兩殊之也此則賓在門東兄弟在洗
東其班略同故苐殊賓之長而已凡行禮之節始嚴
而漸和始勞而漸安獻衆賓已贊酌矣則獻衆兄弟
從同可知主人洗升酌特為長兄弟一人耳兄弟雖
親昵宰夫私臣也贊酌何嫌焉
辨受爵其位在洗東西面北上升受爵其薦脀設于其
位(注亦辨獻乃薦既云辨矣復言升受爵者為衆兄弟言也衆兄弟升不拜受爵先著其位于上乃後云薦)
(脀設于其位明位初在是也位不繼主人而云洗東卑不統于尊此薦脀皆私人疏先著其位于上乃云升)
(受爵者謂𤼵此位升堂受爵又云薦脀設于其位者謂受爵時設薦脀于洗東西面位也)
(蔡氏德晉曰每人升受爵之時而薦脀設于其位盖當下而飲也)
欽定義疏上云皆若是以辨皆皆衆兄弟也若是謂酌
獻拜受坐祭立飲不拜既爵也則衆兄弟受爵亦拜
可知矣言受爵辨即當云薦脀設于其位矣乃著其
位者特牲統于主人此不統于主人故須著之明位
在洗東而受爵則由此位而升也
其先生之脀折脅一膚一其衆儀也(注先生長兄弟折豕左肩之折)
(盛氏世佐曰折脅者折分脅骨以為爼實也舊說以折與脅為二非上賓之爼已止一體長兄弟安得有)
(二體乎)
蕙田案以上主人獻兄弟于阼階
主人洗獻内賓于房中南面拜受爵主人南面于其右
答拜(注内賓姑姊妹及宗婦獻于主婦之席東主人不西面尊不與為賓主禮也南面于其右主人之位)
(恒左人上疏左人謂人在主人左若鄉飲酒鄉射之等于西階北面主人在東賓在西此南面則主在西賓)
(在東故云恒左人也)
(敖氏繼公曰獻之盖東北面)
坐祭立飲不拜既爵若是以辨亦有薦脀(注亦設薦脀于其位特牲)
(饋食禮記曰内賓立于房中西墉下東面南上宗婦北堂東面北上疏引特牲記者欲見内賓設薦之位處)
蕙田案以上主人獻内賓于房中
主人降洗升獻私人于阼階上拜于下升受主人答其
長拜乃降坐祭立飲不拜既爵若是以辨宰夫贊主人
酌主人于其羣私人不答拜其位繼兄弟之南亦北上
亦有薦脀(注私人家臣已所自謁除也大夫言私人明不純臣也士言私臣明有君之道北上不敢)
(專其位亦有薦脀初亦北面在衆賓之後爾言繼者以爵既獻為文凡獻位定疏大夫尊近于君故屈名私)
(人士卑不嫌也未獻時在衆賓後特牲記云私臣位在門東北面是也云凡獻位定則是未獻以前非定位也)
(敖氏繼公曰獻亦西南面而拜于其右)
(郝氏敬曰特牲有公有司此惟私人卿大夫私人亦在公者)
欽定義疏國卿之尊于私人之長乃降洗以獻之而答
其拜所謂治國家者不敢忽于臣妾也故平時能得
人之懽心以事其親而臨難則死其長先王以祀禮
教敬則民不苟當于此類求之
又案私人與私臣一也但别于公家之臣耳委贄而
為臣大夫之君亦君也胡云不純乎此注言士有君
道可見他注謂士無臣者繆矣
主人就筵(注古文曰升就筵)
(高氏愈曰主人自酬尸之後先獻長賓次獻衆賓次酬長賓次獻兄弟次獻内賓次獻私人而其為禮也)
(備矣故此就筵而息也)
蕙田案以上主人獻私人于阼階上
尸作三獻之爵(注上賓所獻爵不言三獻作之者儐尸而尸益卑可以自舉疏三獻是上賓)
(不言上賓而言三獻是以事名官者也作其爵者以神惠均于庭訖欲使尸飲此酒此一節之内有四爵尸作)
(三獻之爵一也獻侑二也致爵于主人三也受尸酢四也)
(高氏愈曰此時尸席前有两奠爵一為上賓所獻爵一為主人所酬爵向奠不舉故今舉之特作三獻爵)
(者降于賓也)
欽定義疏上文尸奠三獻之爵者欲在庭遍得獻也自
主人獻長賓衆賓及兄弟内賓至私人而獻遍矣故
尸于此遂自舉三獻之爵是禮節遥相接者
司士羞湆魚縮執爼以升尸取膴祭祭之祭酒卒爵(注不)
(羞魚七湆略小味也羊有正爼羞七湆肉湆豕無正爼魚無七湆隆殺之辨)
(郝氏敬曰湆魚即前七尸爼五魚横載者也大臠曰膴即前所加膴祭于其上者也)
司士縮奠爼于羊爼南横載于羊爼卒乃縮執爼以降
尸奠爵拜三獻北面答拜受爵
(敖氏繼公曰尸既卒爵乃執虚爵以待執爼者降而後奠爵拜行禮之序如此)
蕙田案以上尸舉三獻之爵敖氏以為即尸
作止爵是也凡三獻皆指上賓下同
又案以上尸作止爵
酌獻侑侑拜受三獻北面答拜司馬羞湆魚一如尸禮
卒爵拜三獻答拜受爵(注司馬羞湆魚變于尸使疏上文尸使司士羞魚此侑司馬)
(羞魚故云變于尸也)
(郝氏敬曰前司士朼魚侑主人皆一魚即此)
蕙田案此上賓獻侑敖氏以為司馬當作司
士上下皆司士為之此不宜使司馬司馬惟
主羊爼羞魚湆非其事此說當是注疏變于
尸之說恐未然經明言羞魚湆如尸禮並無
相變之義
酌致主人主人拜受爵三獻東楹東北面答拜司士羞
一湆魚如尸禮卒爵拜三獻答拜受爵(注賓拜于東楹東以主人拜受)
(于席就之以疏賓于禮當在西階上今在東楹之東主人席在于阼階就之也)
(敖氏繼公曰此與侑如尸禮皆兼祭酒而言不致爵于主婦變于不儐尸之禮)
欽定義疏賓三獻而尸爵止尸意欲均神惠也尸爵既
止則賓不得遽行獻侑致主人之禮主人緣尸之意
而逹之于是獻賓獻兄弟獻内賓獻私人既辨尸顧
之樂可知也乃自作止爵與賓三獻遥接而後賓乃
終獻侑及致主人之禮焉于三獻爵止之後尸作止
爵之前間此許多事于其中實則猶是賓長獻尸之
一節也
蕙田案以上上賓獻侑致于主人
尸降筵受三獻爵酌以酢之(注既致主人尸乃酢之遂賓意疏賓意欲得與主)
(人抗獻酢之禮今遂達之)
蕙田案此及下節尸酢上賓楊氏敖氏本三
獻下並有爵字當從
三獻西楹西北面拜受爵尸在其右以授之尸升筵南
面答拜坐祭遂飲卒爵拜尸答拜執爵以降實于篚
(敖氏繼公曰尸在其右並授也並授而不同面拜遠辟主人獻賓之禮也)
欽定義疏尸升筵南面答拜因受爵之禮也受爵時亦
于筵上南面拜尸酢主人主人拜于東楹東尸拜于
西楹西尸酢主婦主婦拜于主人席北尸亦拜于西
楹西此酢賓異者賓與尸為禮則皆不可以東賓受
爵于西楹西則尸又不得拜于其右若拜于其右則
嫌同于主人也故惟有筵上南面答拜而已
蕙田案以上尸酢上賓
二人洗觶升實爵西楹西北面東上坐奠爵拜執爵以
興尸侑答拜坐祭遂飲卒爵執爵以興坐奠爵拜尸侑
答拜皆降(注三獻而禮小成使二人舉爵序殷勤于尸侑疏案鄕飲酒反鄕射特牲等皆一人舉)
(觶為旅酬始二人舉觶為無算爵始今儐尸乃以二人為旅酬始者以其初時主人酬尸尸奠之侑未得酬故)
(使二人舉觶侑乃得奠而不舉侑既奠一爵尸一爵遂酬于下是以須二人舉觶)
(蔡氏德晉曰二人一酬尸一酬侑也)
欽定義疏二人盖皆賓之弟子以舉觶于尸侑故不用
兄弟之弟子而堂上位在西楹西也尸侑皆降因主
人酬尸之禮但不辭洗耳于賤者舉觶亦不安于上
位敬也
洗升酌反位尸侑皆拜受爵舉觶者皆拜送侑奠觶于
右(注奠于右者不舉也神惠右不舉變于飲酒)
(郝氏敬曰奠于右俟尸行酬而後舉以酬長賓)
欽定義疏神惠右不舉鄭即據此耳然上經主人酬尸
尸則奠于薦左彼亦不舉何以一左一右乎又特牲
主人酬賓賓取奠于薦右兄弟弟子舉觶于其長如
主人酬賓儀此皆舉者也而奠于右然則神惠右不
舉之云不可據也
蕙田案以上二人舉觶于尸侑為旅酬之始
尸遂執觶以興北面于阼階上酬主人主人在右(注尸拜于)
(阼階上酬禮殺西疏上文尸酢主人主人東楹東北面拜受爵尸西楹北面答拜是各于其階今尸酢主人)
(同于阼階故云禮殺也)坐奠爵拜主人答拜不祭立飲卒爵不拜
既爵酌就于阼階上酬主人(注言就者主人立待之)主人拜受爵
尸拜送(注酬不奠者急酬侑也)
蕙田案以上尸酬主人而先自導飲遂酌以
酬主人
尸就筵主人以酬侑于西楹西侑在左坐奠爵拜執爵
興侑答拜不祭立飲卒爵不拜既爵酌復位侑拜受主
人拜送(注言酌復位明授于西階上)
(蔡氏德晉曰以酬侑者以尸酬己之爵而酬侑也)
蕙田案此主人酬侑而先自導飲遂酌以酬
侑
主人復筵乃升長賓侑酬之如主人之禮(注遂旅也言升長賓則有)
(贊呼之)
(郝氏敬曰長賓在西階下侑酬長賓舉所奠薦右之觶酬之)
蕙田案此侑酬長賓盛氏世佐謂酬長賓之
觶即其受之于主人者郝氏奠薦右之觶非
是存參
至于衆賓遂及兄弟亦如之皆飲于上(注上西階上)
蕙田案此賓及兄弟相酬姜氏云皆飲于上
通承上文尸酬主人主人酬侑侑酬賓賓酬
兄弟皆飲于上自此兄弟酬私人飲于下而
主婦酬内賓遂及宗婦皆飲于房中矣案尸
酬主人飲于阼階上主人酬侑以下飲于西
階上雖是通承實有分别
遂及私人拜受者升受下飲(注私人之長拜于下升受兄弟之爵下飲之疏私)
(人位在兄弟之南今言下飲之則私人之長一人在西階下飲之其餘私人皆飲于其位)
(蔡氏德晉曰謂先拜堂下然後升堂而受爵復下堂而飲也)
卒爵升酌以之其位相酬辨(注其位兄弟南位亦拜受拜送升酌由西階)
(蔡氏德晉曰以之其位就所酬者之位也)
卒飲者實爵于篚(注末受酬者雖無所旅猶飲人疏凡旅酬之法皆執觶酒以酬前前人)
(領受其意乃始自飲此私人末受酬者後雖無人可旅猶自飲之訖乃實爵于篚以其酒是前人所酬不可不)
(飲故也)
乃羞庶羞于賓兄弟内賓及私人(注無房中之羞賤也此羞同時羞則酌房)
(中亦旅其始主婦舉觶于内賓遂及宗婦賓疏此經論無算爵時羞庶羞于賓及兄弟之等事内羞在私人)
(之上私人得旅酬則房中内賓亦旅可知)
(敖氏繼公曰無房中之羞則于主婦以上也此節亦當祭薦脀文不具耳)
欽定義疏内外之事悉主人統之而在内之事必以主
婦分主之故獻内賓宗婦之禮雖自主人而旅酬于
房中則以主婦亦相配相助之義也
又案特牲記云主婦及内賓宗婦亦旅則大夫儐尸
房中亦旅明矣但主婦酌觶以酬内賓之長奠之及
兄弟相酬時内賓乃舉奠觶以酬主婦以遂之于下
耳不可云主婦舉觶于内賓以舉觶乃賤者職也
蕙田案以上旅酬
兄弟之後生者舉觶于其長(注後生年少也古文觶皆為爵延景中詔校書定作)
(觶酬疏尸不與無算爵故舉堂下觶為無算爵其為旅皆從上𤼵尸為首賓不舉旅酬酬皆從尸舉)
(郝氏敬曰旅酬畢主人慇懃未巳兄弟之幼者為主人達其意)
蕙田案此為無算爵之始注延景漢諸帝年
號無此稱釋文作延熹係漢桓帝年號盛氏
世佐以為二者皆悮據後漢書靈帝紀詔諸
儒正五經文字刻石立于太學門外事在熹
平中儒林傳蔡邕同當作熹平為是
洗升酌降北面立于阼階南長在左坐奠爵拜執爵以
興長答拜(注長在左辟主人人疏凡獻酬之位主人常在左若北面則主在東今長兄弟北面云)
(長在左則在西故辟主人也)
(敖氏繼公曰此後生者舉觶與主人酬賓之儀略同似有為主人酬長兄弟之意故位如主人而長在左)
欽定義疏上經主人獻内賓注云主人之位恒左人疏
謂人在主人左也此長在左而舉觶者在其右正與
主人之左人者無異何云辟之乎疏語尤不楚其云
常在左盖常左人之訛
坐祭遂飲卒爵執爵以興坐奠爵拜執爵以興長答拜
洗升酌降長拜受于其位舉爵者東面答拜爵止(注拜受答)
(拜不北面者儐尸禮殺長賓言奠兄弟言止互相發明相待也疏上文主人酬賓賓奠爵于薦左與此爵止)
(相待俱時舉行下文云交錯其酬爵無算是也依次第不交錯為旅酬)
(郝氏敬曰爵止者奠于薦右待賓爵行而後交錯也)
蕙田案以上兄弟後生舉觶于其長
賓長獻于尸如初無湆爵不止(注賓長者賓之長次上賓非即上賓也如初者)
(如其獻侑酌致主人受尸酢也無湆爵不止别不如初者不使兄弟不稱加爵大夫尊也不用觚大夫尊者也)
(侑疏此論衆賓長為加爵數多與上賓異何者上賓獻致爵于主人時皆有湆魚從今無湆魚從上賓獻尸)
(時亦奠爵待獻堂下畢乃舉觶今尸不止爵即飲特牲長兄弟為加爵又衆賓長為加爵不言獻此言獻者尊)
(大夫若三獻之外更容有獻特牲長兄弟洗觚為加爵此用爵爵尊于觚故云大夫尊者也)
(敖氏繼公曰此獻當用觚不言者文省耳上篇實觚于其篚其為此用與)
(姜氏兆錫曰觚爵對文則異散文則通經洗觚亦稱加爵則為通稱可見非為大夫尊故用爵也不儐尸)
(通放此)
欽定義疏長兄弟不為加爵者大夫之助祭者賓兄弟
初皆在東方獻不殊其長故于尸亦為加爵也此獻
亦加爵不稱加爵者大夫禮文故辭異也此用觚無
疑勺爵觚觶實于篚于此不用觚惡乎用觚乎
蕙田案此衆賓長獻尸侑致爵于主人尸酢
之
蕙田案以上次賓獻致
賓一人舉爵于尸如初亦遂之于下(注一人次賓長者如初如二人洗觶)
(之為也遂之于下者遂及賓兄弟下至于私人故言亦遂之于下也上言無湆爵不止互相𤼵明疏此論次)
(賓舉觶于尸更為旅酬如上旅酬之事但前二人舉觶于尸侑尸舉旅酬從上至下皆徧飲今亦從上至下故)
(云亦遂之于下)
(張氏爾岐曰之適也往也謂行此爵于堂下為旅酬也)
(盛氏世佐曰無算爵之異于旅酬者三旅酬依尊卑之次自尸而主而侑而賓以至于兄弟私人秩然不)
(紊無算爵則賓黨與主黨交錯其酬不俟賓黨酬畢而後及于主黨一也無算爵惟行于堂下在堂上者)
(皆不與二也旅酬平行一觶無算爵二觶並行三也此皆禮之以漸而殺者又案特牲旅酬之時堂上亦)
(不與而賓與兄弟即得交錯其酬與大夫禮異至其旅者再乃行無算爵則大夫士祭禮之所同也)
蕙田案以上賓一人舉爵于尸更為旅酬
賓及兄弟交錯其酬皆遂及私人爵無算(注算數也長賓取觶酬兄)
(弟之黨長兄弟取觶酬賓之黨惟已所欲無有次第之數也疏長賓取觶者是主人酬賓觶長兄弟取觶者)
(是後生者舉于其長之觶)
(盛氏世佐曰爵自堂下始故可以逮私人而不可以凟堂上)
欽定義疏旅酬後兄弟之後生舉觶于其長者以下行
無算爵時賓長有主人酬賓之奠觶可行長兄弟無
奠觶可行故也尸既與于堂上之旅酬而賓長復加
獻賓一人又舉爵于尸者以尸得與于堂上之旅酬
不得與于堂下之無算爵故于未行無算爵以前為
尸倍致其殷勤也旅酬時尸酬主人主人酬侑侑酬
長賓遂酬衆賓兄弟至于私人酬無不辨然堂上堂
下東西各自為酬不交不錯是為正酬乃直行至爵
行無算乃有交酬有錯酬交酬者長賓與長兄弟次
賓與次兄弟衆賓與衆兄弟東西往来所謂交也至
錯酬則隨其量之能飲與情之夙好而相酬如注云
惟已所欲更無次第之數者殆于不醉無歸矣故云
交錯
蕙田案以上堂下相酬無算爵
尸出侑從主人送于廟門之外拜尸不顧(注拜送之禮疏儐尸之)
(尸侑賓也故孔子亦云賓不顧矣)拜侑與長賓亦如之衆賓從(注從者不拜送)
(也)司士歸尸侑之爼(注尸侑尊送其家)
(敖氏繼公曰賓長而下則自徹而授其人以歸)
主人退(注反于寢也)有司徹(注徹堂上下之薦爼也外賓尸雖堂上婦人不徹)
蕙田案以上禮畢尸侑出
欽定義疏儐尸之禮分三節主人獻尸主人獻侑尸酢
主人一節也主婦獻尸主婦獻侑尸酢主婦二節也
賓長三獻尸爵止尸作止爵賓長致爵于主人尸酢
賓三節也三節為之經而正爼遞設又以益送之爼
及燔爼絡繹轉運往来升降為之緯以此觀之則諸
爼之多少隆殺與設爼之人之長次皆秩然而有序
矣
若不儐尸(注不儐尸其牲物則同不得備其禮耳)
(郝氏敬曰凡饋食于室儐尸于堂少牢儐尸故室中之事比特牲為簡至儐尸而後禮備若有故不得儐)
(尸則室事加詳矣)
欽定義疏正祭在室主于嚴敬儐尸在堂則有懽欣和
樂之情焉踴躍鼓舞之象焉若不儐尸則尸未出室
猶全乎神仍于室中行事而主人主婦與尸祝佐食
賓及兄弟私人獻酬文錯禮儀卒度于和樂之中多
嚴敬之意大抵與特牲後半相類惟無嗣舉奠以辟
國君耳孝經所謂治家者不敢失于臣妾而况于妻
子乎故得人之懽心以事其親于此乎可觀矣
又案不儐尸之故非一已詳見本篇之首盖上下大
夫皆有儐尸之禮亦皆有若不儐尸之禮不以爵等
殊也舊說以此為攝主殺禮之祭固為失之康成辨
之是已而必屬之于下大夫不亦泥乎同一大夫也
舉盛祭則儐尸稍殺則不儐尸夫誰曰不可春祠夏
禴秋嘗冬烝四時之祭殊名則典禮不必盡同可見
矣
則祝侑亦如之(注謂尸七飯時主疏案上篇尸食七飯告飽祝西面于人之南獨侑不拜侑)
(曰皇尸未實侑是也)
(郝氏敬曰自迎尸入室以後至祝侑尸食以前禮與儐尸同故曰亦如之尸食以後其禮稍異)
尸食(注八飯)
(張氏爾岐曰祝既侑而尸又飯也)
迺盛爼臑臂肫脡脊横脊短脅代脅皆牢(注盛者盛于肵爼也此七)
(體羊豕其脊脅皆取一骨也與所舉正脊幹骼凡十矣肩未舉既舉而爼猶有六體焉疏特牲尸食訖乃盛)
(今八飲即盛者大夫禮與士相變也先言臑見從下起不言肩肩未舉不言正脊長脅骼巳舉在爼有司徹不)
(盛俎者更無所用全以歸尸故也三脊三脅皆取一骨盛于肵各有一骨體在爼以備陽厭故猶有六體)
(郝氏敬曰盛爼謂佐食取衆爼之實盛于肵爼祭畢歸尸特牲尸几飯畢則盛爼少牢儐尸則爼重燅故)
(不盛若不儐尸盛爼如特牲)
魚七(注盛半也魚十有五而爼其一已舉必盛半者魚無足翼于牲象脊脅而已疏牲脊脅亦盛半)
欽定義疏魚盛七者為爼釋三个又有祝主人主婦之
魚爼實必竒故盛其半而止也注以為如脊脅之二
骨而各取一骨可也謂無足翼而然則迂矣腊則有
足而亦盛半何以通乎
腊辨無髀(注亦盛半也所盛者右體也脊屬焉言無髀者云一純而爼嫌有之古文髀作脾疏腊)
(脊不折左右三脅并脊為七通肩臂等十為十七體肩既舉俎唯有十六在言盛半明脊屬)
(楊氏復曰辨者盖辨盛右體也盛半脊屬則存乎爼者左脛五體并三脅未舉耳)
(郝氏敬曰腊爼左右體全而徧取其半如牢但無髀尸爼未無髀也)
卒盛乃舉牢肩尸受振祭嚌之佐食受加于肵(注卒已)
(郝氏敬曰體貴肩故後舉加于肵居衆體之上並前牢為八體而羊豕爼各餘三體以待陽厭此上皆盛)
(于肵爼者也)
(張氏爾岐曰右不儐尸時者八飯後事)
蕙田案卒盛謂盛畢註訓卒已是也楊氏本
作舉七張爾岐作舉七皆非是今依續經傳
通解本作卒已
佐食取一爼于堂下以入奠于羊爼東(注不言魚爼東主于尊疏少)
(牢魚在羊東今摭魚腊宜在魚爼東)
(敖氏繼公曰羊當作魚字之誤也)
(郝氏敬曰佐食又取堂下一虚爼入室)
欽定義疏魚爼在羊爼之東又東則繼魚爼而不繼羊
爼矣不必強為之辭
乃摭于魚腊爼爼釋三个其餘皆取之實于一爼以出
(注个猶枚也魚摭四枚腊摭五枚其所釋者腊則短脅正脅代脅魚三枚而已疏魚摭去四枚釋三个腊爼)
(猶有八體在摭去五枚釋三个)
(楊氏復曰以上舉者先已舉在爼盛者方盛于爼未舉者卒盛乃舉摭者取為祝主人主婦之爼釋者備)
(陽厭于西北隅)
(郝氏敬曰摭分取也出出室也)
祝主人之魚腊取于是(注祝主人主婦爼之魚腊取于此者大夫之禮文待神餘也三)
(者各取一魚其腊主人臂主婦臑祝則骼也與此皆于鼎側更載焉不言主婦未聞疏案特牲主人主婦祝)
(皆無腊上大夫儐尸腊為庶羞不載于爼此待神餘下經祝無文故云與以疑之云更載者上摭時共在一俎)
(設時各異爼故知更載云鼎側則不復升鼎也不言主婦𫝊寫脱耳)
(蔡氏德晉曰祝爼之腊用髀與儐尸同不言主婦者統于主人)
欽定義疏特牲士禮祝主人主婦之爼皆無魚腊少牢
正祭祝爼腊兩髀屬于尻此不儐尸者亦當然也主
人主婦正祭時不設爼至儐尸减五鼎為三鼎則腊
不用而以魚為益送之爼儐尸無祝而有侑侑主人
主婦皆有魚爼為之益送焉此不儐尸則無益送之
魚故于此即分尸爼之魚以入于主人主婦之爼所
以見雖不儐尸而此禮實自儐尸而殺也既取魚因
亦兼取腊主人主婦既有魚腊則祝爼雖已有腊亦
當益之以魚以其與儐尸之侑差類也此則視儐尸
之禮為殺而比特牲則隆矣祝腊骼臆說非經例
尸不飯告飽主人拜侑不言尸又三飯(注凡十一飯士九飯大夫十一)
(飯其餘有十三飯十五飯飯疏士大夫既不分命數則五等諸侯同十三天子十五飯可知)
欽定義疏大夫十一飯既不分命數則儐尸不儐尸不
分上下大夫可知
佐食受牢舉如儐(注舉肺脊)
(敖氏繼公曰儐並指儐尸之禮)
(郝氏敬曰受牢舉謂受尸所舉肺脊加于肵爼也)
(張氏爾岐曰不儐尸者十一飯時事)
蕙田案以上不儐尸尸食之禮其異于儐者
二事盛肵爼一也摭魚腊爼二也
主人洗酌酳尸賓羞肝皆如儐禮卒爵主人拜祝受尸
爵尸答拜祝酌授尸尸以醋主人亦如儐其綏祭其嘏
亦如儐(注肝牢肝也綏皆當作挼挼讀為藏其隋之隋疏此主人獻有五節主人獻尸一也酢主人)
(二也獻祝三也獻上佐食四也獻下佐食五也)
(敖氏繼公曰此所謂儐皆前篇室中之事初非儐禮乃以儐為文者以其已入儐之節内故耳)
蕙田案以上主人酳尸尸酢主人
其獻祝與二佐食其位其薦脀皆如儐
蕙田案以上主人獻祝佐食
主婦其洗獻于尸亦如儐(注自尸侑不飯告飽至此與儐同者在上篇疏此一節)
(之内獻數與主人同唯不受嘏為異)
(敖氏繼公曰此如儐謂拜送爵以上之禮)
主婦反取籩于房中執棗糗坐設之棗在稷南糗在棗
南婦贊者執栗脯主婦不興受設之栗在糗東脯在棗
東主婦興反位(注棗饋食之籩糗羞籩之實雜用之下儐尸也栗脯加籩之實也反位反主人)
(之北拜送爵位有疏此設籩實繼在少牢室内西南隅上儐尸主婦直脯脩二籩此有四籩者彼主人獻尸)
(主婦設四籩麷蕡白黑故至主婦獻時直設二籩通六籩此主人初獻無籩從則主婦四籩猶少兩籩)
(敖氏繼公曰籩位自左而右綪之變于敦位也)
尸左執爵取棗糗祝取栗脯以授尸尸兼祭于豆祭祭
酒啐酒次賓羞牢燔用爼鹽在右尸兼取燔㨎于鹽振
祭嚌之祝受加于肵卒爵主婦拜祝受尸爵尸答拜(注自)
(主婦反籩至祝受加于肵此異于儐亞疏上篇主婦但有獻而已無籩燔從之事此篇主婦獻尸乃有籩餌)
(之事其物又異唯糗同耳故云此異于儐也)
蕙田案以上主婦獻尸其異于儐者二事有
籩一也燔從二也
祝易爵洗酌授尸尸以醋主婦主婦主人之北拜受爵
尸答拜主婦反位又拜上佐食綏祭如儐卒爵拜尸答
拜(注主婦夾爵拜為不儐尸降崇敬為疏特牲主婦獻尸不夾爵拜上篇主婦夾爵拜此不儐尸降崇敬)
(故夾爵拜)
(敖氏繼公曰此夾爵拜内子正禮也儐則略之)
蕙田案以上尸酢主婦其異于儐者主婦俠
拜一事
主婦獻祝其酌如儐拜坐受爵主婦主人之北答拜(注自)
(尸卒爵至此與儐同者亦在上篇)
(敖氏繼公曰如儐其酌以前之禮)
(張氏爾岐曰謂同上篇正祭亞獻之節)
宰夫薦棗糗坐設棗于菹西糗在棗南祝左執爵取棗
糗祭于豆祭祭酒啐酒次賓羞燔如尸禮卒爵(注内子不薦籩)
(祝賤使官可也自宰夫薦至賓羞燔亦異于儐疏特牲主婦設籩少牢無籩燔從)
蕙田案以上主婦獻祝其異于儐者二事有
籩有燔從
主婦受爵酌獻二佐食亦如儐主婦受爵以入于房
欽定義疏特牲夫婦交致而又自酢此惟主婦致而自
酢者主人尊則主婦稍降也累而上之至于天子諸
侯則夫婦之間愈尊嚴矣至若特牲主婦之爼與少
牢不儐尸主婦之爼所下于主人者惟爼實不同而
已儐尸主人益送之爼與尸同而主婦止羞羊燔者
婦人之禮于堂事則尤殺也
蕙田案此主婦獻佐食無籩燔故曰皆如儐
又案以上主婦獻祝佐食
賓長洗爵獻于尸尸拜受賓戶西北面答拜爵止(注尸止爵)
(者以三獻禮成欲神惠之均於室中是以奠而侍之人疏此一節之内凡有十爵獻尸一也主婦致爵于主)
(二也主人酢主婦三也尸作止爵飲訖酢賓長四也賓獻祝五也又獻上佐食六也又獻下佐食七也賓致爵)
(于主人八也又致爵于主婦九也賓受主人酢十也)
(郝氏敬曰儐尸則賓長三獻尸卒爵酢賓長賓長又獻㑆而主人出尸遂起不儐尸則賓長獻尸受奠而)
(不舉待主人主婦交錯致爵而後舉與特牲同與少牢儐尸禮異)
蕙田案此賓長三獻尸爵止此與特牲禮同
惟受爵即止異自此以後與儐禮異與特牲
禮略同
又案以上賓長獻尸爵止
主婦洗於房中酌致于主人主人拜受主婦戶西北面
拜送爵司宫設席(注拜受乃設席變于士也)
(盛氏世佐曰此席于室戶内西面與特牲禮同其設席節亦同特文有先後耳注說泥)
主婦薦韭菹醢坐設于席前菹在北方婦贊者執棗糗
以從主婦不興受設棗於菹北糗在棗西佐食設爼臂
脊脅肺皆牢膚三魚一腊臂(注臂左臂也特牲五體此三者以牢與腊臂而七牢)
(腊俱臂亦所謂腊如牲體脅疏右臂尸所用故知左臂也牢謂羊豕也羊豕臂脊俱有是六通腊臂而七是)
(牲體惟有三也腊如牲體特牲記文)
(盛氏世佐曰自臂脊以下諸物共一爼與少牢禮祝爼相似)
主人左執爵右取菹㨎於醢祭于豆間遂祭籩奠爵興
取牢肺坐絶祭嚌之興加于爼坐捝手祭酒執爵以興
坐卒爵拜(注無從者變于士也亦所謂順而摭也疏特牲主婦致爵于主人肝燔並從)
(敖氏繼公曰此籩祭不贊且無從與士禮異者避尊者之禮)
(張氏爾岐曰主婦致爵于主人)
主婦答拜受爵酌以醋戶内北面拜(注自酢不更爵殺)主人答
拜卒爵拜主人答拜主婦以爵入於房
(敖氏繼公曰主婦亦坐祭立飲而卒爵此文略也)
(楊氏復曰自主人醋尸以後其節率與特牲禮同但主人不致爵于主婦為異)
(張氏爾岐曰主婦自酢)
蕙田案以上主婦致爵于主人自酢此與特
牲禮其異者三事祭籩不贊一也無肝燔從
二也主人不致爵于主婦三也郝氏云自此
以下之禮儐尸皆行于堂不儐尸皆行于室
尸作止爵祭酒卒爵賓拜祝受爵尸答拜(注作止爵乃祭酒亦變于)
(士自爵止至作止爵亦異于賓)
(張氏爾岐曰尸作止爵)
(蔡氏德晉曰尸向賓長所獻爵而未舉至是乃祭而飲之也)
祝酌授尸賓拜受爵尸拜送坐祭遂飲卒爵拜尸答拜
(敖氏繼公曰此賓受酢不夾爵拜而卒爵之儀又略以其間有爵止之事既變于上故此儀亦不得同于)
(主人是與儐少異者也)
蕙田案以上尸作止爵酢賓長此與儐禮異
者一事賓受酢不夾爵拜也與特牲禮異者
三事尸自作止爵一也作止爵乃祭酒二也
無燔從三也
獻祝及二佐食
(姜氏兆錫曰儐尸者不獻佐食佐食乃餕矣)
蕙田案此賓長獻祝佐食與儐禮異者二事
祝不奠爵一也佐食亦得獻二也與特牲禮
異者二事獻祝無燔從一也多一佐食二也
又案以上賓長獻祝佐食
洗致爵于主人(注洗致爵者以承佐食賤新之)主人席上拜受爵賓北
面答拜坐祭遂飲卒爵拜賓答拜受爵
蕙田案以上賓長致爵于主人此與特牲禮
異者一事無燔從也盛氏世佐曰儐尸者室
事終于賓長獻祝賓長既獻祝則三獻禮成
尸出遂𧃊矣故自此以下皆無其禮于堂乃
有之但不洗羞湆魚是其異者
酌致爵于主婦主婦北堂司宫設席東面(注東面者變于士妻儐尸)
(不變者儐尸禮異矣内子東面則宗婦南面西上内賓自若東面南上疏特牲主婦南面宗婦東面北上)
(郝氏敬曰堂之北即房戶之外室戶之東也儐尸于堂則主婦席在房中南面今尸在室則主婦席在北)
(堂東面)
(盛氏世佐曰郝說殊不然北堂東面非主婦之正位也席于此者辟受尊者之賜也上經云司宫設席于)
(房中南面此主婦受尸酢之位也特牲云席于房中南面則受主人致爵之位也今惟受賓致爵宜辟之)
(故席于北堂東面)
欽定義疏敖氏以宗婦不改特牲東面之位似未必然
房中之深幾何既尊兩壺于西墉下内賓繼而南矣
其北即北堂宗婦位于此恐不能容主婦之席矣况
其北又逼設洗之所乎或席于宗婦之東為兩層則
可耳注謂此宗婦南面理自可通意房中常位本與
特牲無異届賓致爵時主婦乃與宗婦易處既則反
之所以然者其亦辟尊者之禮與
主婦席北東面拜受爵賓西面答拜(注席北東面者北為下疏曲禮席)
(東鄉西鄉以南方為上故北為下)
蕙田案敖氏泥北上之說而以為拜於此者
由便其說非
婦贊者薦韭菹醢菹在南方婦人贊者執棗糗授婦贊
者婦贊者不興受設棗於菹南糗在棗東(注婦人贊者宗婦之弟婦)
(也)
(盛氏世佐曰菹在南便其右取之)
佐食設爼于豆東羊臑豕折羊脊脅祭肺一膚一魚一
腊臑(注豕折豕折骨也不言所折略之特牲主婦觳折豕無脊脅下主人羊豕四體與腊臑而五疏主)
(人牢與腊臂而七此五是其略也)
(郝氏敬曰此肺嚌羊肺也曰祭者誤衍耳)
(盛氏世佐曰羊臑以下亦共一爼)
欽定義疏上文云祝主人之魚腊取于是不言主婦疏
以為𫝊寫者脱耳今此云腊臑是主婦之爼亦取于
所摭者無疑矣又薦爼之設籩燔之加尸祝則于主
人初獻主婦亞獻時佐食之爼設于主人初獻時亞
獻無加焉賤故殺也主人則于主婦致爵時主婦則
于賓致爵時皆層遞相接為之不于尸酢時者正祭
嚴重不與儐尸同故皆于其專獻也
主婦升筵坐左執爵右取菹㨎於醢祭之祭籩奠爵興
取肺坐絶祭嚌之興加于爼坐捝手祭酒執爵興筵北
東面立卒爵拜(注立飲拜既爵者變于大夫)賓答拜賓受爵
蕙田案以上賓長致爵于主婦儐尸無此禮
此與特牲禮異者三席于北堂東面一也無
燔從二也有薦設三也大夫李氏紱改作丈
夫
易爵于篚洗酌醋於主人戶西北面拜主人答拜卒爵
拜主人答拜賓以爵降奠於篚(注自賓獻及二佐食至此亦異于儐疏少牢)
(賓長獻及祝而止)
(敖氏繼公曰自是而後以至于末獻室中之事無復如儐者以内外之禮異故耳)
欽定義疏儐尸主人獻尸獻侑尸醋而侑不醋主人獻
賓及衆賓主人醋于長賓而衆賓不醋蓋醋者其主
受獻者也不醋者其以次而連獻之者也賓致爵于
主人主婦主人醋而主婦不醋又俟其併致于主婦
而後主人醋之正同此例
蕙田案此賓長自酢于主人儐尸亦無此禮
特牲云更爵酢于主人卒復位蓋與此同
又案以上賓長致于主人主婦
乃羞宰夫羞房中之羞司士羞庶羞于尸祝主人主婦
内羞在右庶羞在左(注不儐尸則祝猶侑耳)
(姜氏兆錫曰内羞即房中之羞)
蕙田案此羞於尸祝主人主婦敖氏云自賓
長洗爵至此為賓三獻
又案以上羞於尸祝主人主婦
主人降拜衆賓洗獻衆賓其薦脀其位其酬醋皆如儐
禮
(敖氏繼公曰此禮長賓之爼其異于儐者無切肺耳)
(盛氏世佐曰如儐禮者如其南面拜衆賓于門東至賓西面坐奠爵于薦左之禮也)
蕙田案以上主人獻賓自酢酬長賓
主人洗獻兄弟與内賓與私人皆如儐禮其位其薦脀
皆如儐禮
(盛氏世佐曰如儐禮亦謂自升酌獻兄弟于阼階上至亦有薦脀是也)
蕙田案以上主人獻兄弟内賓私人
卒乃羞於賓兄弟内賓及私人辨(注自乃羞至私人之薦脀此亦與儐同者)
(在此篇不儐尸則祝猶侑耳卒已也乃羞者羞庶羞中疏此一經論主人獻堂下衆賓兄弟下及私人并房)
(内賓之事)
(敖氏繼公曰卒謂皆獻畢也獻畢即羞之亦其節之異於儐者)
蕙田案此羞于賓兄弟内賓及私人以上四
節皆與儐禮同而其節則異
蕙田案以上羞于堂下及房中
賓長獻于尸尸醋獻祝致醋賓以爵降實于篚(注致謂致爵于)
(主人主婦不言如初者爵不止又不及佐食也疏上賓長已獻尸訖明此是次賓長為加爵)
(蔡氏德晉曰獻祝亦賓長獻也致謂致爵于主人主婦也酢酢于主人也)
蕙田案此衆賓長獻尸尸酢獻祝致爵主人
主婦酢于主人盛氏世佐云此禮與特牲衆
賓長為加爵同惟爵不止為異又案上經論
儐尸于堂之禮云賓長獻于尸如初無醋爵
不止與此禮相當其異者四事獻尸尸即酢
之不待其獻致之異一也彼無祝此無侑二
也致爵兼及主婦三也又酢于主人四也
蕙田案以上次賓獻致
賓兄弟交錯其酬無算爵(注此亦與儐同者在此篇算疏此堂下兄弟及賓行無)
(爵似下大夫闕旅酬直行無算爵而已)
(李氏如圭曰此兄弟舉觶于其長亦當如儐禮在羞于私人之後賓長加獻之前文不具耳)
欽定義疏旅酬與無算爵分言之為二節合言之總一
旅酬也此經文義甚明賓筵詩云舉酬逸逸言旅酬
而自該無算爵也中庸云旅酬下為上朱子章句義
略同蓋由獻而有酢由獻酢而有酬由酬而有旅由
旅之爵有算以至于爵之無算若不行旅酬無由驟
行無算爵也賈疏以為闕旅酬直行無算爵未必然
蕙田案儐尸旅酬者再而後行無算爵尸侑
在堂上與于旅酬而不與無算爵特牲與不
儐尸尸祝主人皆在室中並旅酬亦不與又
無侑故無二人舉觶及賓一人舉爵之事其
旅也特賓與兄弟交相酬而已然亦有二番
旅酬而後及無算爵特牲先旅西階一觶次
旅阼階一觶是也此經云交錯其酬亦謂二
番旅酬注疏無旅酬直行無算爵之說非是
蕙田案以上旅酬無算爵
利洗爵獻于尸尸醋獻祝祝受祭酒啐酒奠之(注利獻不及主)
(人殺也此亦異于儐異疏此佐食為加爵云殺者對上文賓長加爵及主人者少牢無利獻儐尸佐食又不)
(與也)
(盛氏世佐曰利謂上佐食也此與特牲禮異者祝不卒爵耳)
蕙田案以上上利獻尸祝
主人出立於阼階上西面祝出立於西階上東面祝告
於主人曰利成祝入主人降立于阼階東西面尸謖祝
前尸從遂出于廟門祝反復位于室中祝命佐食徹尸
爼佐食乃出尸爼于廟門外有司受歸之徹阼薦爼(注自)
(主人出至此與儐襍者也先𧃊徹主人薦爼者變于士特牲饋食曰徹阼爼豆籩設于東序下疏與儐雜謂)
(有同有不同特牲既餕祝命佐食徹阼爼豆籩此餕前徹阼薦爼故云變于士)
(盛氏世佐曰自主出至復位于室中與少牢同自祝命佐食至歸之與特牲同)
蕙田案此祝告利成獻爼歸爼徹阼爼與儐
禮異者二事歸尸爼一也徹主人薦爼二也
與特牲禮異者亦二事告利成于階上一也
先餕徹主人薦爼二也
蕙田案以上祝告利成尸出
乃𧃊如儐(注謂上篇自司宫設對席至上餕興出也)
蕙田案以上𧃊
卒𧃊有司官徹饋饌於室中西北隅南面如饋之設右
几厞用席(注官徹饋者司馬司士舉俎宰夫取敦及豆此于尸謖改饌當室之白孝子不知神之所)
(在庶其饗之于此所以為厭飫不令婦人改徹饌敦豆變于始也尚使官也佐食不舉羊豕爼親餕尊也厞隱)
(也古文右作侑厞作茀明疏宰夫多主主婦之事敦豆本主婦設之今官徹宰夫為之故云變于始)
(郝氏敬曰儐尸則禮備而神享足為無改設不儐尸于是有改設之禮)
納一尊于室中(注陽厭殺無玄酒)司宫埽祭(注埽豆間之祭舊說云埋之西階東)
(問疏神位在西故近西階曾子幣帛皮圭為主命埋之階間)
蕙田案以上陽厭
主人出立于阼階上西面祝執其爼以出立於西階上
東面司宫闔牖戶(注閉牖與戶為鬼神或者欲幽闇)祝告利成乃執爼
以出于廟門外有司受歸之衆賓出主人拜送於廟門
外乃反(注拜送賓也者亦拜送其長)婦人乃徹(注徹祝之薦及房中薦爼)徹室中
之饌(注有司饌之婦人徹之外内相兼禮殺)
(敖氏繼公曰室中之饌即改設者也婦人徹此饌者謂其當以入于房與凡徹饌而以入于房者婦人乃)
(得為之不然則否)
欽定義疏不儐尸之禮亦分三節主人獻尸尸酢主人
主人獻祝獻佐食此一節也主婦獻尸尸酢主人主
婦獻祝獻佐食二節也賓長獻尸爵止尸作止爵尸
酢賓賓獻祝獻佐食致爵于主人致爵于主婦酢于
主人三節也
蕙田案以上爼出送賓徹饌
右儀禮有司徹
五禮通考卷一百十二
