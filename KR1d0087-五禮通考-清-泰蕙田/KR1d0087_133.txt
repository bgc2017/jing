五禮通考卷一百二十三
刑部尚書秦蕙田撰
吉禮一百二十三
賢臣祀典
蕙田案祭法曰聖王之制祭祀也法施於民
則祀之以死勤事則祀之以勞定國則祀之
能禦大烖則祀之能捍大患則祀之所以崇
德報功勸忠尚義而風勵于無窮也自淫祠
繁興貞邪淆亂歴代以來祠宇之在天下者
廢興不一或以正而被黜或以濫而見推典
籍所垂蓋綦溷矣今根據正史旁及𫝊記舉
勲庸德行忠節孝義卓然表見者著于篇其
不在祀典及通考所載淫祠俱並削焉
禮記祭法聖王之制祭祀也法施於民則祀之以死勤
事則祀之以勞定國則祀之能禦大烖則祀之能捍大
患則祀之
(劉氏彛曰法施于民者民賴其法成身者也以死勤事者忠于國者弗顧其生義于君者弗惜其死祀之)
(則忠義勸于天下矣以勞定國者夙夜勞瘁弼成王業如伊尹之相湯升陑如呂望之鷹揚我武如周公)
(之坐以待旦也能禦大災者如洪水為災而后土氏能平五土懷襄昏墊而夏后氏能滌九源既免民之)
(魚鱉又敷土以播殖也能捍大患者如玁狁猾夏而宣王斥之管蔡亂國而周公征之楊墨亂教而孟子)
(闢之皆俾大患弗克興焉)
(陳氏祥道曰法施于民所謂民功曰庸也以死勤事以勞定國所謂事功曰勞也能禦天之天菑捍人之)
(大患所謂治功曰力也)
右秩祀典
書武城封比干墓(𫝊封益其土比疏周本紀云命閎夭封干之墓)
禮記樂記封王子比干之墓(注積土為封封比干墓宗賢也)
蕙田案封墓則有祀事可知廟與墓同
吳越春秋夫差帥諸羣臣出國門祀子胥于江濱諸臣
並在夫差乃言曰寡人昔不聽相國之言乃用讒佞之
辭至令相國遠沒江海自亡以來濛濛惑惑如霧蔽日
莫誰與言泣下沾襟哀不自勝左右羣僚莫不悲傷
蕙田案此祀忠臣之始
右周
漢書昭帝本紀元鳳元年三月賜郡國所選有行義者
涿郡韓福等五人帛人五十匹遣歸詔曰朕閔勞以官
職之事其務修孝悌以教鄉里令郡縣常以正月賜羊
酒有不幸者賜衣被一襲祠以中牢
日知錄漢書萬石君𫝊石慶為齊相齊人為立石相
祠于定國𫝊父于公為縣獄吏郡中為之立生祠號
曰于公祠漢紀欒布為燕相有治績民為之立生祠
此後世立生祠之始
後漢書明帝本紀永平二年十一月甲申遣使者以中
牢祠蕭何霍光帝謁陵園過式其墓
章帝本紀建初七年冬十月西廵狩幸長安丙辰遣使
者以中牢祠蕭何霍光
安帝本紀延光三年閏十月乙未遣使者祀太上皇于
萬年以中牢祀蕭何曹參霍光
桓帝本紀延熹八年夏四月丁巳壊郡國諸房祀
注房謂祠堂也王渙傳曰時唯密縣存故太傅卓茂
廟洛陽留今王渙祠
桓譚傳元和中肅宗行東廵狩至沛使使者祀譚塜鄉
里以為榮
楊厚𫝊厚年八十二卒于家策書弔祭鄉人諡曰文父
門人為立廟郡文學掾史春秋饗射常祀之
孔融𫝊融為北海相郡人甄子然臨孝存知名早卒融
恨不及之乃命配食縣社
蕙田案兩漢風俗淳茂祀典所及見于史冊
者蕭曹與霍皆有相業功在社稷桓譚以經
學博聞名後世卓茂韓福等以行義稱至于
民間亦立生祠有甘棠之愛焉百世而下猶
為興起况當其時者乎逮漢末諸君子皆以
行義風節相矜尚所由來者遠矣
右兩漢
宋書禮志劉禪景燿六年詔為丞相諸葛亮立廟於沔
陽先是所居各請立廟不許百姓遂私祭之而言事者
或以為可立于京師乃從人意皆不納步兵校尉習隆
中書侍郎向允等言于禪曰昔周人懷召伯之美甘棠
為之不伐越王思范蠡之功鑄金以存其像自漢興以
來小善小德而圖形立廟者多矣况亮德範遐邇勲蓋
季世王室之不壊實斯人是賴而烝嘗止于私門廟象
闕而莫立百姓巷祭戎夷野祀非所以存德念功述追
在昔也今若盡從人心則凟而無典建之京師又逼宗
廟此聖懷所以惟疑也愚意為因近其墓立之於沔陽
使所屬以時賜祭凡其故臣欲奉祀者皆限立廟斷其
私祀以崇正禮於是從之
蕙田案孔明為漢季第一人物故當為三國
祠祀之冠
三國蜀志秦宓傳宓同郡王商為治中從事商為嚴君
平李弘立祠宓與書曰疾病伏匿甫知足下為嚴李立
祠可謂厚黨勤類者也觀嚴文章冠冒天下由夷逸操
山嶽不移使揚子不歎固自昭明如李仲元不遭法言
令名必淪其無虎豹之文故也可謂攀龍附鳳者矣如
揚子雲潛心著述有補于世泥蟠不滓行參聖師于今
海内談詠厥辭邦有斯人以耀四遠怪子替之不立祠
堂蜀本無學士文翁遣相如東受七經還教吏民于是
蜀學比于齊魯故地里志曰文翁倡其教相如為之師
漢家得士盛於其世仲舒之徒不逹封禪相如制其禮
夫能制禮造樂移風易俗非禮所秩有益于世者乎雖
有王孫之累猶孔子大齊桓之霸公羊賢叔術之讓僕
亦善長卿之化宜立祠堂速定其銘
魏志賈逵𫝊逵子充嗣豫州吏民追思之為刻石立祠
青龍中帝東征乘輦入逵祠詔曰昨過項見賈逵碑像
念之愴然古人有言患名之不立不患年之不長逵存
而忠勲沒而見思可謂死而不朽者矣其布告天下以
勸將來
魏略曰甘露二年車駕東征屯項復入逵祠下詔曰
逵沒有遺愛歴世見祠追聞夙烈朕甚嘉之昔先帝
東征亦幸於此親發德音褒揚逵美徘徊之心益有
慨然夫禮賢之義或埽其墳墓或修其門閭所以崇
敬也其埽除祠堂有穿漏者補之
宋書禮志魏武帝少時漢太尉橋元獨先禮異焉故建
安中遣使祀以太牢文帝黃初六年十二月過梁郡又
以太牢祀之
右三國
晉書元帝本紀太興元年十二月癸巳詔曰漢高經大
梁美無忌之賢齊師入魯修柳下惠之墓其吳之高德
名賢或未旌錄者其條列以聞
蕙田案此後世鄉賢孝義旌表之意
禮志故事祀臯陶於廷尉寺新禮移祀于律署以同祭
先聖於太學也故事祀以社日新禮改以孟秋之月以
應秋政摯虞以為案虞書臯陶作士師惟明克允國重
其功人思其當是以獄官禮其神繫者致其祭功在斷
獄之成不在律令之始也太學之設義重太常故祭于
太學是崇聖而從重也律署之置卑于廷尉移祀于署
是去重而就輕也律非正署廢興無常宜如舊祀于廷
尉又祭用仲春義取重生改用孟秋以應刑殺理未足
以相易宜定新禮皆如舊制可
羊祜傳祜既卒襄陽百姓于峴山祜平生游憩之所建
碑立廟歲時饗祭焉望其碑者莫不流涕杜預因名為
墮淚碑
宋書傅亮為宋公修張良廟教義熙十二年高祖北
討軍次留城經張良廟下令文選傅亮撰夫盛德
不冺義存祀典微管之歎撫事彌深張子房道亞黃
中照鄰殆庶風雲元感蔚為帝師夷項定漢大拯横
流固已參軌伊望冠德如仁若乃神交圯上道契商
洛顯默之際窅然難究淵論浩瀁莫測其端矣途次
舊沛駐駕留城靈廟荒頓遺像陳昧撫跡懷人永歎
實深過大梁者或佇想于夷門游九原者亦流連于
隨會擬之若人亦足以云可改構棟宇修飾丹青蘋
蘩行潦以時致薦抒懷古之情存不刊之烈主者施
行
宋書武帝本紀永初二年夏四月己卯朔詔曰淫祠惑
民費財前典所絶可並下在所除諸房廟其先賢及以
勲德立祠者不在此例
禮志永初二年普禁淫祠由是蔣子文祠以下普皆毁
絶
劉穆之𫝊元嘉二十五年四月車駕行幸江寧經穆之
墓詔曰故侍中司徒南康文宣公穆之秉德佐命翼亮
景業謀猷經遠元勲克茂功銘鼎彛義彰典策故已嗣
徽前哲宣風後代者矣近因遊踐瞻其塋域九原之想
情深悼歎可致祭墓所以申永懷
禮志漢時城陽國人以劉章有功于漢為之立祠青州
諸郡轉相倣效濟南尤盛至魏武帝為濟南相皆毁絶
之及秉大政普加除剪世之淫祀遂絶
孝武帝孝建初年更修起蔣山祠
文帝本紀元嘉二十六年遣使祭晉故司空忠肅公何
無忌之母
禮志孝武帝大明三年二月戊申行幸耤田經左光祿
大夫袁湛墓遣使致祭
五年庚午車駕行幸經司空殷景仁墓遣使致祭
王弘𫝊大明五年車駕遊幸經弘墓下詔曰故侍中中
書監太保錄尚書事揚州刺史華容文昭公弘德猷光
劭鑒識明遠故散騎常侍左光祿大夫太子詹事豫章
文侯曇首夙尚恬素理心貞正並綢繆先眷契闊屯夷
内亮王道外流徽譽以國圖令勛民思茂惠朕薄廵都
外瞻覽墳塋永言想慨良深于懷便可遣使致祭墓所
禮志大明七年十一月南廵乙酉遣使祭晉司馬桓温
征西將軍毛璩墓
右晉宋
北魏書孝文帝本紀太和十有八年春正月癸亥車駕
南廵戊辰經比干之墓祭以太牢十有九年九月壬
辰遣黃門侍郎以太牢祭比干之墓
宣武帝本紀正始二年六月戊戍詔立周旦夷齊廟于
首陽山
北史劉芳𫝊芳轉太常卿以周公之祀不應隸太常
乃上疏曰周公廟所以别在洛陽者蓋緣姬旦創成
洛邑故𫝊世洛陽崇祠不絶以彰厥庸夷齊廟者亦
世為洛陽界内神祠今並移太常恐乖其本詔曰所
上乃有明據但先朝置立已久且可仍舊
李孝伯𫝊孝伯兄子安世出為相州刺史假趙郡公敦
農桑斷淫祠西門豹史起有功于人者為之修飾廟堂
右北魏
隋書煬帝本紀太業二年五月乙卯詔曰旌表先哲式
存饗祀所以優禮賢能顯彰遺愛朕永鑒前修尚想名
德何嘗不興歎九原屬懷千載其自古來賢人君子有
能樹聲立德佐世匡時博利殊功有益于人者並宜營
立祠宇以時致祭墳壟之處不得侵踐有司量為條式
稱朕意焉
舊唐書太宗本紀貞觀四年九月壬午勅自古賢臣烈
士墳墓毋得芻牧令春秋致祭
七年十二月丙辰狩于少陵原詔以少牢祭杜如晦杜
淹李綱之墓
高宗本紀顯慶二年冬十月遣使祭鄭大夫國僑漢太
邱長陳寔墓
文獻通考麟德二年車駕將封岱嶽至榮陽頓祭紀信
墓
唐書狄仁傑𫝊仁傑入拜冬官侍郎持節江南廵撫使
吳楚俗多淫祠仁傑一禁止凡毁千七百房止留季札
伍員而已天授二年以地官侍郎同鳳閣鸞臺平章事
會為來俊臣所搆乃貶仁傑彭澤令邑人為置生祠萬
歲通天中擢仁傑為魏州刺史民愛仰之復為立祠
舊唐書元宗本紀開元十九年夏四月丙申令兩京及
天下諸州各置太公尚父廟以張良配享春秋二時仲
月上戊日祭之
冊府元龜開元十二年十一月幸東都勅有司所經忠
臣烈士墓精意致祭以酒脯時果用代牲牢
唐書禮樂志開元十九年始置太公尚父廟牲樂之制
如文宣出師命將𤼵日引辭于廟仍以古名將十人為
十哲配享
蕙田案祀尚父可也以古名將為十哲陋矣
厥後更有七十二賢異哉
冊府元龜詔立太公廟制乾坤冲用隂陽所以運行帝
王大業文武所以垂範故四序在乎平分五材資于並
用式稽乾坤之意載明文武之道永言嘉章斯典未洽
自我而始爰備闕文昔羲皇立弧矢之象黃帝有甲兵
之事將以定禍亂濟生靈分二柄而齊設配兩儀而共
久至若用之以仁義行之以禮樂龍豹卷舒而莫測星
辰應變而無方誰其尸之則齊太公之道也故宣尼大
聖立文以成化尚父惟師仗武而弘訓齊魯之道列親
賢之教興鬱為政源崇我王業遂使金石之奏永播於
蹲龍之庭烝嘗之享不行于非熊之室文武並設斯不
然矣豈王風云季禮沒于前修將帥是尊慶彰于今日
式崇大典垂裕後昆宜令兩京及天下諸州各置太公
尚父廟一所以張良配享春秋二時取仲月上戊日祭
諸州賓貢武舉人准明經進士行鄉飲酒禮每出師命
將辭訖𤼵日便就廟引辭仍簡取自古為將功業顯著
康濟生人者十人准十哲例預享
舊唐書元宗本紀天寶元年冬十月辛丑改驪山為會
昌山仍于秦坑儒之所立祠宇以祀遭難諸儒
蕙田案諸儒不在祀典明皇此一祭真足千
古
冊府元龜天寶七載五月詔曰式閭表墓追賢紀善事
有勸于當時義無隔于異代其忠臣義士史籍所載德
行彌高者所在置一祠宇量時致祭
文獻通考殷相傅說(汲郡)殷太師箕子(汲郡)宋公微子(睢陽)
(郡)殷少師比干(汲郡)齊相管夷吾(濟南郡)齊相晏平仲(濟南郡)晉
卿羊舌叔向(絳郡)魯卿季孫行父(魯郡)鄭卿東里子産(滎陽郡)
燕上將軍樂毅(上谷郡)趙卿藺相如(趙郡)楚三閭大夫屈原(長沙)
(郡)漢大將軍霍光(平陽郡)漢太傅蕭望之(萬年縣)漢丞相丙吉
(魯郡)蜀丞相諸葛亮(南陽郡)已上忠臣一十六人
周太王子吳太伯(吳郡)伯夷叔齊(並河東郡)吳延陵季札(丹陽郡)
魏將叚干木(陜郡)齊高士魯仲連(濟南郡)楚大夫申包胥
(富水郡)漢將軍紀信(華陽郡)已上義士八人
周太王妃太姜(新平郡)周王季妃太任(扶風郡)周文王妃
太姒(長安縣配享文王廟)魯大夫妻敬姜(魯郡)鄒孟軻母(魯郡)陳宣
孝婦(睢陽郡)曹世叔妻大家(扶風郡)已上孝婦七人
周宣王齊陵(長沙郡)衛太子恭姜(汲郡)楚莊樊姬(富水郡)楚昭
王女(富水郡)宋恭伯姬(睢陽郡)梁宣高行(陳留郡)齊杞梁妻(濟南)
(郡)趙將趙括母(趙郡)漢元帝馮昭儀(咸陽郡)成帝班婕妤(扶風)
(郡)漢太傅王陵母(彭城郡)漢御史大夫張湯母(萬年縣)漢河
南尹嚴延年母(束海郡)漢淳于緹縈(濟南郡)已上烈女一十
四人右並令郡縣長官春秋二時擇日准前致祭
邱氏濬曰後世祭忠臣義士孝婦烈女始于此
唐書肅宗本紀上元元年閏四月乙卯追封太公望為
武成王
禮樂志上元元年尊太公為武成王祭典與文宣王比
以歴代良將為十哲象坐侍秦武安君白起漢淮隂侯
韓信蜀丞相諸葛亮尚書右僕射衛國公李靖司空英
國公李勣列于左漢太子少傅張良齊大司馬田穰苴
吳將軍孫武魏西河守吳起燕昌國君樂毅列于右後
罷中祀遂不祭
冊府元龜上元元年詔曰定禍亂者必先于武德拯
生靈者諒在于師貞周武創業克寧區夏惟師尚父
實佐興王况德有可師義當禁暴稽諸古昔爰崇典
禮其太公望可追封為武成王有司依文宣王置廟
享祭之典一同文宣
蕙田案尚父之祠必欲以配文宣何哉
建中二年五月有司奏定張良穰苴孫武吳起樂毅
白起韓信諸葛亮李靖李勣配武成王廟先是開元
十九年始于兩京置齊太公廟以張良配乾元中追
封齊太公為武成王令選歴代名將從祀然未之行
祠宇日荒至是宰相盧杞京兆尹盧謀以盧齊之裔
乃鳩其裔孫若盧崔丁呂之族合錢以崇飾之請擇
自古名將如孔門十哲皆配享詔下史官乃定穰苴
等至是始奏定焉
蕙田案觀此則出于姦相之懷私崇飾審矣
禮樂志建中二年禮儀使顔真卿奏治武成廟請如月
令春秋釋奠其追封以王宜用諸侯之數樂奏軒縣詔
史館考定可配享者列古今名將凡六十四人圖形焉
越范蠡齊孫臏趙廉頗秦王翦漢曹參周勃李廣霍去
病後漢鄧禹賈復寇恂馬援皇甫嵩魏張遼蜀關羽吳
周瑜陸遜晉羊祜王濬東晉謝玄燕慕容恪宋檀道濟
梁王僧辯北齊慕容紹宗周宇文憲隋韓擒虎史萬歲唐
尉遲敬德蘇定方張仁亶王晙王孝傑齊管仲田單趙
趙奢李牧漢彭越周亞夫衛青趙充國後漢吳漢馮異
耿弇段熲魏鄧艾蜀張飛吳呂蒙陸抗晉杜預陶侃前
秦王猛後魏長孫嵩宋王鎮惡陳吳明徹北齊斛律光
周于謹韋孝寬隋楊素賀若弼唐河間王孝恭裴行儉
郭元振張齊丘郭子儀
貞元二年刑部尚書關播奏太公古稱大賢下乃置亞
聖義有未安而仲尼十哲皆當時弟子今以異時名將
列之弟子非類也請但用古今名將配享去亞聖十哲
之名自是惟享武成王及留侯而諸將不復祭矣
貞元四年兵部侍郎李紓言開元中太公廟以張良配
以太常卿少卿三獻祝文曰皇帝遣某敢昭告至上元
元年贈太公以王爵祭典同文宣有司遂以太尉獻祝
版親署夫太公周之太師張良漢之少傅今至尊屈禮
于臣佐神何敢歆且文宣百世所宗故樂以宮縣獻以
太尉尊師崇道也太公述作止韜略勲業著一代請祝
辭不進署改昭告為敬祭留侯為致祭獻官用太常卿
以下百官議之多請如紓言左司郎中嚴悅等議曰案
紓援典訓尊卑之節當矣抑猶有未盡夫大名徽號不
容虚美而太公兵權竒計之人耳當殷之失德諸侯歸
周遂為佐命祀典不云乎法施于人則祀之如仲尼祖
述堯舜憲章文武刪詩書定禮樂使君君臣臣父父子
子皆宗之法施于人矣貞觀中以太公兵家者流始令
磻溪立廟開元漸著上戊釋奠禮其進不薄矣上元之
際執事者苟意于兵遂封王爵號擬文宣彼于聖人非
倫也謂宜去武成王號復為太公廟奠享之制如紓請
刑部員外郎陸淳議曰武成王殷臣也紂暴不諫而佐
周傾之夫尊道者師其人使天下之人入是廟登是堂
稽其人思其道則立節死義之士安所奮乎聖人宗堯
舜賢夷齊不法桓文不贊伊尹殆謂此也武成之名與文
宣偶非不刊之典也臣愚謂罷上元追封立廟復磻溪
祠有司以時享斯得矣左領軍大將軍令狐建等二十
四人議曰兵革未靖宜右武以起忠烈今特貶損非勸
也且追王爵以祠祀為武教主文武並宗典禮已久改
之非也乃詔以將軍為獻官餘用紓奏自是以上將軍
大將軍將軍為三獻
蕙田案尚父廟在唐追崇逾制獻享非禮幾
同淫祠矣李紓陸淳議正大不刊
文獻通考昭宗天祐二年封楚三閭大夫屈原為昭靈
侯舜帝二妃祠為懿節祠
右唐
宋史太祖本紀建隆三年九月壬申修武成王廟
禮志昭烈武成王自唐立太公廟春秋仲月上戊日行
祭禮上元初封為武成王始置亞聖十哲等後又加七
十二弟子梁廢從祀之祭後唐復之太祖建隆三年詔
修武成王廟與國學相對命左諫議大夫崔頌董其役
仍令頌檢閱唐末以來謀臣名將勲績尤著者以聞
太祖本紀乾德元年七月丁卯幸武成王廟
禮志建隆四年帝幸廟歴觀圖壁指白起曰此人殺已
降不武之甚何受享于此命去之(案本紀建隆四年十一月改元乾德)
文獻通考開寶三年十月詔前代功臣烈士宜令有司
詳其勲業優劣以聞有司言齊孫臏晏嬰晉公孫杵臼
燕樂毅漢曹參陳平韓信周亞夫衛青霍去病霍光蜀
主昭烈關羽張飛諸葛亮唐房玄齡長孫無忌魏玄成
李靖李勣尉遲敬德渾瑊段秀實等皆勲業高邁為當
時之冠晉趙簡子齊孟嘗君趙趙奢漢丙吉唐高士廉
唐儉岑文本馬周為之次燕慕容德唐裴寂郭元振又
其次詔孫臏等各置守塜三戶趙簡子等各兩戶悉蠲
其役慕容德等禁樵採其有為盗賊取𤼵者皆具棺槨
朝服以葬掩坎日致祭長史奉其事
邱氏濬曰宋有司所品第前代功臣烈士為三等皆
據其有冡墓存者爾歴代勲德之名固不止此然其
所品第者乃一人之見非萬世公論也
開寶六年詔許州修晁錯廟
真宗咸平四年詔西京修後唐河南尹張全義祠堂
宋史真宗本紀景德元年冬十月壬午詔修葺歴代聖
賢陵墓
禮志景德元年詔前代名臣賢士義夫節婦墳壟並禁
樵採摧毁者官為修築無主者碑碣石獸之類敢有壊
者論如律仍每歲首所在舉行此令鄭州給唐相裴度
守墳三戶賜秦國忠懿王錢俶守墳三戶
宋史真宗本紀景德四年二月己巳幸西京經漢將軍
紀信塜司徒魯恭廟贈信太尉恭太師癸酉置國子監
武成王廟戊子加號列子增封唐孝子潘良瑗及其子
季通墓仍禁樵採
文獻通考景德四年以唐刑部尚書白居易孫利用為
河南府教授常令修奉墳塋影堂又令鄭州給唐相裴
度守墳三戶
宋史真宗本紀大中祥符元年十一月戊午追諡齊太
公曰昭烈武成王令青州立廟周文公曰文憲王曲阜
縣立廟
文獻通考大中祥符元年十月詔曰周文公旦制禮作
樂誕禀聖賢煥乎舊章垂之千載今以上封岱嶽案蹕
魯郊遊覽遺風緬懷前烈始公胙土實維是邦故其嗣
君得用王祭而祠宇未設闕孰甚焉特議褒崇以申旌
顯可追封文憲王于曲阜縣建廟春秋委本州長吏致
祭
邱氏濬曰自唐以前並祀周公而以孔子配自後專
祀孔子而周公無廟誠闕典也後世宜為建廟于魯
地一視孔子有司歲祠用釋奠儀但不通祀于天下
庶于報祀之典為稱
宋史真宗本紀大中祥符四年二月乙酉詔葺夷齊祠
文獻通考大中祥符四年祀汾隂駐蹕河中府令訪伯
夷叔齊遣官致祭緣路名臣祠廟神帳畫壁並加葺治
禁唐相婁師德墳墓樵採
宋史仁宗本紀慶歴四年五月壬申幸武成廟
禮志初建隆議升歴代功臣二十三人舊配享者退二
十二人慶歴議自張良管仲而下依舊配享不用建隆
升降之次
文獻通考神宗元豐三年詔前代百辟卿士載于祀典
者皆不名
宋史神宗本紀元豐四年五月戊申封晉程嬰為成信
侯公孫杵臼為忠智侯立廟于絳州
文獻通考元豐四年承議郎吳處厚言程嬰公孫杵臼
保全趙孤乞加封爵詔河東河北漕臣訪其祠墓嬰封
成信侯杵臼封忠智侯立祠于墓側載之祀典
青箱雜記神宗朝皇嗣屢闕余嘗詣閤門上書乞立
程嬰公孫杵臼廟優加封爵以旌忠義庶幾鬼不為
厲使國統有繼是時適值鄆王服藥上覽之矍然即
批付中書授臣將作監丞勅河東路訪尋二人遺跡
乃得其塜于絳州太平縣詔封嬰為成信侯杵臼為
忠智侯因命絳州立廟歲時致祭余所上言略曰臣
嘗讀史記世家考趙氏廢興之本末惟程嬰公孫杵
臼二人各盡死不顧難以保全趙氏孤兒最為忠義
乃知國家𫝊祚至今皆二人之力也盖下宮之難屠
岸賈殺趙朔趙同趙括趙嬰齊已赤族無噍類惟朔
妻有遺腹匿于公宮既而免身生男屠岸賈聞知索
于宮中甚急于是朔妻置男袴中祝曰趙宗不滅若
無聲及索兒竟無聲乃得脱然則兒之無聲蓋天有
所祚且天方啟趙氏生聖人以革五代之亂拯天下
于湯火之中而奄有焉使聖子神孫繼繼承承而不
已則兒又安敢有聲蓋有聲則不免不免則趙氏無
復今日矣然雖天祚亦必賴公孫杵臼謬負他嬰匿
于山中卒與俱死以絶其後患又必賴程嬰保持其
孤遂至成人而立之以續趙祀即趙文子也于是趙
宗復盛十世𫝊至武靈王而遂以強大與秦俱覇其
後為秦所併子孫蕩析居散民間今常山真定中山
則古之趙地也故趙氏世為保州人而僖祖順祖翼
祖宣祖皆生于河朔以至太祖啟運太宗承祧真宗
紹休仁宗守成英宗繼統陛下纘業向使趙氏無此
二人以力衛襁褓孑然之孤使得以全則承祀無遺
育矣又安能熾昌以至于此故臣深以謂國家𫝊祚
至今皆二人之力也二人死皆以義甚可悼痛雖當
時趙武為嬰服三年喪為之祭奠春秋祠之世世勿
絶然今不知其祠所在竊慮其祠或廢而弗舉或舉
而弗葺而弗封三者皆闕典也左氏曰鬼有所歸乃
不為厲自宋有天下甲子百二十二年于兹矣而二
人忠義未見褒表廟食弗顯故仁宗在位歴年至多
而前星不耀儲嗣屢闕雖天命將啟先帝以授陛下
然或慮二人精魂久無所歸而亦因是為厲也何哉
蓋二人能保趙孤使趙宗復續其德甚厚則趙宗之
續國統之繼皆自二人為之也况二人者忠誠精剛
洞貫天地則其魂常遊于太空而百世不冺臣今欲
朝廷指揮下河東北晉趙分域之内訪求二人墓廟
特加封爵旌表如或自來未立廟貌即速令如法崇
建著于甲令永為祀典如此則忠義有勸亦可見聖
朝不負于二人者矣
東軒筆錄元豐中屢失皇子有承議郎吳處厚詣閤
門上書願遣使尋訪程嬰公孫杵臼塜墓飾祠加封
主上即命尋訪未數月得二塜于絳州太平縣之趙
村大建廟以時致祭
蕙田案二忠原有可祀之禮但以皇嗣為言
非篤論也
判應天府張方平言司農寺近降新制募人承買祠廟
然閼伯主祀大火為國家盛德所乘微子開國于宋亦
本朝受命建號所因張廵許遠以孤城死賊能捍大患
請免此三廟以稱國家嚴奉之意詔司農寺鬻天下祠
廟辱國凟神莫此為甚可亟寢之令開封府劾官吏以
聞
宋史神宗本紀元豐六年丙午封三閭大夫屈平為忠
潔侯
大學衍義補元豐六年太常寺言請自今諸神祠加封
無爵號者賜廟額已賜額者加封爵初封侯再封公次
封王先有爵位者從其本號婦人之神封夫人再封妃
其封號者初二字再加四字如此則錫命馭神恩禮有
序從之
邱氏濬曰前代鬼神皆有封號贈諡至本朝始詔革
天下神封其詔略曰忠臣烈士雖可加以封號亦惟
當時為宜夫禮所以明神人正名分不可以僭差今
命依古定制凡歴代忠臣烈士亦皆當時初封以為
寶號後世溢美之稱皆與革去庶幾神人之際名正
言順于禮為當用稱朕以禮祀神之意嗚呼聖祖此
詔一洗千古之謬可以為萬世法矣
宋史禮志元豐中國子司業朱服言釋奠文宣王以國
子祭酒司業為初獻丞為亞獻博士為終獻太祝奉禮
並以監學官充及上戊釋奠武成王以祭酒司業為初
獻其亞獻終獻又讀祝捧幣令三班院差使臣充之官
制未行武學隸樞密院學官員數少故差右選今武學
隷國子監長貳丞簿官屬已多請並以本監官充攝行
事仍令太常寺修入祀儀
文獻通考哲宗元祐三年廣南經略司言儂寇之亂康
州趙師旦封州曹覲邕州蘇緘戰死請為立祠載祀典
從之
宋史哲宗本紀元祐五年九月丁酉詔定州韓琦祠載
祀典
文獻通考詔相州商王河亶甲冢沂州顔真卿墓並載
祀典
元祐七年詔賜唐韓愈潮州廟為昌黎伯廟賜唐柳宗
元羅池廟為靈文廟又詔蘇州吳泰伯廟以至德為額
元祐八年賜安州雲夢縣楚令尹鬭榖於菟子文祠為
忠應廟封崇德侯
紹聖二年禮部侍郎黃裳請詔天下州軍籍所祠廟略
叙本末如圖經命曰某州祀典從之
(邱氏濬曰天下之神祠多矣有一方專祀者又有天下通祀者專祀者則俾有司考求其所以為神之故)
(有何功烈有何靈騐始于何代詳著其姓氏爵位及歴代有無封號其通祀者惟于所生及遊宦之地詳)
(其始末其他處則著其建置祠宇歲月及在此靈應之跡命祠部輯為一書以備稽考)
宋史哲宗本紀紹聖三年六月癸亥真定立趙普廟
文獻通考紹聖三年詔德州大中大夫東方朔廟以達
隱為額又封辯智侯
元符三年臣僚言案史記言韓厥之功不在程嬰杵臼
之下請于祚德設位從祀從之
宋史徽宗本紀崇寧元年六月癸丑詔封伯夷為清惠
侯叔齊為仁惠侯
政和元年正月壬申毁京師神祠一千三十八區
禮志大觀中尚書省言神祠加封爵等未有定制廼並
給告賜額降勅已而詔開封府毁神祠一千三十八區
遷其像入寺觀及本廟仍禁軍民擅立大小祠秘書監
何志同言諸州祠廟多有封爵未正如屈原廟在歸州
者封清烈公在潭州者封忠潔侯永康軍李冰廟已封
廣濟王近乃封靈應公如此之類皆未有祀典致前後
差誤宜加稽考取一高爵為定悉改正之他皆倣此故
凡祠廟賜額封號多在熙寧元祐崇寧宣和之時其新
立廟若何承矩李允則守雄州曹瑋帥秦州李繼和節
度鎮戎軍則以有功一方者也韓𤦺在中山范仲淹在
慶州孫冕在海州則以政有威惠者也王承偉築祁州
河堤工部員外郎張夏築錢塘江岸則以為人除患者
也封州曹覲德慶府趙師旦邕州蘇緘恩州通判董元
亨指揮使馬遂則死于亂賊者也若王韶于熙河李憲
于蘭州劉滬于水洛城郭成于懷慶軍折御卿于嵐州
作坊使王吉于麟州神堂砦各以功業建廟寇凖死雷
州人憐其忠而趙普祠中山韓𤦺祠相州則以鄉里皆
載祀典焉
(邱氏濬曰徽宗之世崇尚神怪之事顧于神祠乃加毀壊其時雖非而所行則是也朱子謂後世有個坐)
(的神道人心邪向他他便盛如狄仁傑只留泰伯伍子胥廟壊了許多廟其鬼亦不能為害這是他見得)
(無這物事了上蔡云可者欲人致生之故其鬼神不可者欲人致死之故其鬼不神可見鬼神不能自神)
(所以神不神由人心之向背也)
政和二年武學諭張滋言詩云赫赫南仲惟師尚父文
武吉甫顯允方叔王命召虎程伯休父是均為周將功
著聲詩今昔所尊惟一尚父而南仲吉甫之徒不預配
食餘如卻縠之說禮樂敦詩書尉繚以言為學者師法
不當棄而不錄請並配食博士孫宗鑑亦請以黃石公
配後有司討論不定國子監丞趙子崧復言之宣和五
年禮部言武成王從祀除本𫝊已有封爵者其未經封
爵之人齊相管仲擬封涿水侯大司馬田穰苴横山侯
吳大將軍孫武滬瀆侯越相范蠡武遂侯燕將樂毅平
虜侯蜀丞相諸葛亮順興侯魏西河守吳起封廣宗伯
齊將孫臏武清伯田單昌平伯趙將廉頗臨城伯秦將
王翦鎮山伯漢前將軍李廣懷柔伯吳將軍周瑜平虜
伯于是釋奠日以張良配享殿上管仲孫武樂毅諸葛
亮李勣並西向田穰苴范蠡韓信李靖郭子儀並東向
東廡白起孫臏廉頗李牧曹參周勃李廣霍去病鄧禹
馮異吳漢馬援皇甫嵩鄧艾張飛呂蒙陸抗杜預陶侃
慕容恪宇文憲韋孝寬楊素賀若弼李孝恭蘇定方王
孝傑王晙李光弼並西向西廡吳起田單趙奢王翦彭
越周亞夫衛青趙充國寇恂賈復耿弇段熲張遼關羽
周瑜陸遜羊祜王濬謝玄王猛王鎮惡斛律光王僧辯
于謹吳明徹韓擒虎史萬歲尉遲敬德裴行儉張仁亶
郭元振李晟並東向凡七十二將云
蕙田案七十二將以擬七十二賢不經甚矣
王圻續通考徽宗宣和間加封徽州府烏聊山廣惠王
廟隋末盗起郡人汪華有保障功後因立廟祀之
(燕翼貽謀錄皇朝追褒先賢皆有所因仁宗景祐元年詔封扁鵲為神應侯以上疾愈醫者許希有請也)
(徽宗崇寧元年二月封孔鯉泗水侯孔伋沂水侯崇先聖之祠也六月封伯夷清惠侯叔齊仁惠侯重節)
(義之風也宣和元年封列禦寇冲虚觀妙真君莊周微妙元通真君尚虚無之教也然仁宗因醫者之請)
(姑勉從之伯魚子思之封以配享從例封也伯夷叔齊遜千乘之國豈求身後虚名莊列物外又何羡真)
(君之號不必封可也)
文獻通考高宗建炎元年十一月丙寅郊赦歴代忠臣
烈士有功于民載在祀典者命所在有司祭之(後此赦皆如之)
宋史禮志紹興二年駕部員外郎李愿奏程嬰公孫杵
臼於趙最為功臣神宗命絳州立廟歲時奉祀今廟宇
隔絶祭亦弗舉宜于行在所設位望祭從之
高宗本紀紹興十一年八月戊辰立祚德廟于臨安祀
韓厥
禮志紹興十一年五月國子監丞林保奏竊見昭烈武
成王享以酒脯而不用牲牢雖時四方多事禮用綿蕝
然非所以右武而勵將士乞今後上戊釋奠用牲牢以
管仲至郭子儀十八人祀于殿上從之又紹興十一年
中書舍人朱翌言謹案晉國屠岸賈之亂韓厥正言以
拒之而程嬰杵臼皆以死匿其孤卒立趙武而趙祀不
絶厥之功也宜載之祀典與嬰杵臼並享春秋之祀亦
足為忠義無窮之勸禮寺言崇寧間已封厥義成侯今
宜依舊立祚德廟致祭
高宗本紀紹興二十二年秋七月甲午朔加封程嬰公
孫杵臼韓厥為公升中祀
禮志紹興十六年加嬰忠節成信侯杵臼通勇忠智侯
厥忠定義成侯後改封嬰強濟公杵臼英略公厥啟侑
公升為中祀
高宗本紀紹興二十三年十一月壬寅詔立張叔夜廟
于信州
王圻續通考高宗時李綱為相請褒恤仗節死義者乃
贈李若水觀文殿學士諡忠憫霍安國延康殿學士劉
韐資政殿學士安國立廟於河南懷州二人廟未詳所
在死節副總管劉惟輔立廟于鞏昌成縣額號忠烈
知徐州王復死節立忠烈廟知吉水熊彦明禦賊
死立廟祀之金騎渡江武昌郡守李宜嬰城固守被
殺建祠祀焉賜額忠義李彦仙守陜州拒金城䧟死
詔立廟以祀賜號忠烈知永豐趙訓之與尉陳自仁
力禦金以衛孟太后皆遇害詔贈官立廟以祀左翼
軍都統崔亮從高宗駕南渡領兵戍漳州以討寇戰沒
立廟死所賜額表忠趙令晟知黃州禦金不屈而死
詔諡忠憫立廟祀之賜額顯忠延平府陳諫議祠祀
陳忠肅公瓘賜雷州寇萊公祠額曰旌忠紹興時
山隂蔡定父革坐法被繫時年七十餘法當免繫鞫胥
持不可定詣府請代弗許定知父終不可贖也仰天呼
曰父老而刑定生何益自赴河而死府帥聞之驚曰真
孝子也立命出革厚為定具棺殮而撫周其家且請於
朝為立廟賜額曰愍孝劉晏擊賊戚方於宣城被害
贈官立廟楊邦乂死節于建康創祠聚寶門外額曰
褒忠邦乂廬陵人廬陵舊有三忠祠祀歐陽修胡銓與
邦乂嘉定末又益以周必大楊萬里為四忠一節祠一
節指邦乂也酈瓊叛統制官喬仲福張景以不從亂
被殺立廟祀之名喬張廟太行義士王忠植屢敗金
師後以所部赴援為叛將趙惟忠執送金人而死事聞
贈官建祠宿遷人魏勝起兵復山東後與金戰援兵
不至墜馬死詔諡忠壯立廟鎮江之蒜山祀之額曰褒
忠廣信州鄭驤張叔夜前後死節知州建雙廟合祀
之金主亮南侵統制姚興力戰父子俱死詔即其地
立廟及復淮西又立廟又于戰所立廟賜額曰旌忠
滁州守劉位屢敗金兵金遣使招之位斬其使未幾出
戰中流矢死詔建廟滁陽賜號剛烈揚州守將元怡
梁宏張昭與金戰死立三將軍廟揚州統制王方魏
全與金力戰而死立廟曰旌忠陳希造從父清流縣
丞告老禦賊於武平死之汀人建祠祀焉澠池人張
玘以家財募兵與金人戰于海州中流矢死孝宗命祀
于戰所莆田郭義重事親至孝母喪廬于墳傍甘露
降白鵲馴集及卒為立廟名郭孝子祠後元孫道卿子
廷煒俱以孝聞并繪像以祀名三孝子祠武翼郎袁
章與賊戰死立廟于仙遊邱祈亦戰死附祀焉廟名靈
惠袁侯祠李亘為劉豫守大名密謀取豫歸宋事泄
而死朝廷贈官立祠曰憫忠
蕙田案南宋及金元賢臣祠祀王圻續考臚
載頗詳苐年月多失考今芟其繁蕪摘其卓
然不磨者彙附于每朝之末後同
宋史孝宗本紀乾道三年二月甲申為知陳州陳亨祖
立廟于光州賜名愍忠
五年十一月丙寅為岳飛立廟于鄂州
禮志六年詔武成王廟升李晟于堂上降李勣于李晟
位次仍以曹彬從祀先是紹興間右正言都民望言李
勣邪說誤國唐祀幾滅李晟有再造王室之勲宜升李
晟于堂上置李勣于河間王孝恭之下至是著作郎傅
伯夀言武成廟從祀出于唐開元間一歲銓次失于太
雜如尹吉甫之伐玁狁召虎之平淮夷實亞鷹揚之烈
陳湯𫝊介子馮奉世班超之流皆為有漢之雋功在晉
則謝安祖逖在唐則王忠嗣張廵輩皆不得預從祀之
列竊聞邇日議臣請以本朝名將從祀謂宜并詔有司
討論歴代諸將為之去取然後與本朝名將繪于殿廡
亦乞取建隆建炎以来驍俊忠槩之臣功烈暴于天下
者參陪廟祀故有此命
孝宗本紀淳熙元年二月辛巳為郭浩立廟于金州
十一年冬十月壬午詔諸以忠義立廟者兩淮漕臣繕
治之
王圻續通考孝宗隆興初環慶路統制強霓及其弟震
皆為金人所執不屈死贈官立廟額曰旌忠郴寇犯
永州境都廵檢使王政被執罵賊以死賜廟額褒忠
宋史寧宗本紀嘉泰四年夏四月甲午朔立韓世忠廟
于鎮江府五月癸未追封岳飛為鄂王
王圻續通考寧宗時常熟令孫應時建吳公祠以祀子
游朱子記曰案太史公志孔門諸子多東州之士獨子
游為吳人縣有巷名子游有橋名文學圖經又言公之
故宅在縣西北而舊井存焉公為此縣之人不誣矣
開禧中蘄州通判秦鉅與郡守李誠之協力禦金人城
破自刎死子渾浚從父皆死詔封誠之正節侯鉅義烈
侯立廟蘄州吳昉知荆門軍鍾相之黨攻城昉闔室
被害二子雍澧在襁褓間得免詔立廟于軍城南賜額
英愍楊震仲權知大安軍不從吳曦之叛飲藥死詔
諡節憫賜廟曰旌忠南安洞賊入泰和大肆焚掠縣
著姓蕭必顯蕭伯達起義兵保障一方事聞徵必達賜
以爵凡死于陣者立廟祀之額曰忠義金人攻鳳陽
統制韓存秦允以所部血戰死之立祠曰忠義江西
洞寇犯南雄境郡守趙善偰督戰與其子汝振司法黃
樞俱死立祠于保昌縣洞寇犯南雄境摧鋒將梁滿
戰死立梁侯祠祀之
理宗寶慶時南雄建四先生祠以祀周子二程及朱子
(真西山有記)建朱文公祠于建安其季子在嫡孫鑑從士友
之請也建安又有游御史祠祀游酢有胡文定祠祀胡
安國皆在府學内有屏山劉文靖公祠祀劉子翬在府
治南朱文公祠一在浦城一在晉江一在南安一在龍
溪一在仙遊一在同安又建寕府守王埜建書院以祀
文公理宗賜額曰建安家廟南平縣有道南祠祀楊
時而以羅李朱三公配循州興寕縣尉顔公衮禦賊
遇害主簿徐千能等皆被害邑人立廟祀之建康都
統吳從龍為元人所獲使至秦州城下誘降終不屈死
之詔廟祀揚秦二州胡斌以殿司禆將從童德興討
汀寇賊大至斌率兵死戰殺賊甚衆血凝兩肘雙刃既
折復以鐵鞭擊之既而力不支至蓮塘前遇害死猶執
鞭強立不仆數日郡人頼其拒戰獲奔免者數萬賊退
後民哀泣為殮葬即其地剏祠祀之事聞賜額曰忠勇
端平時建興孝祠于東陽縣祀吳孝子斯敦晉孝子
許孜許生唐孝子應先唐君裕馮子華凡六人黃復
判滁州力禦元兵死立廟祀之建吕成公祠于金華
府治西以公弟忠公配嘉熙中都承旨王埜上武都
郎趙師檟死賊為立廟祀之詔賜額曰忠愍廟在尤溪
縣制置使丁黼子榮為其父明戰死立廟石埭額曰
褒忠荆湖制置使孟珙以荆襄死節之臣請建祠致
祭賜額曰愍忠淮安副總管耿世安為賈似道調往
漣水軍增戍鏖戰而死贈官立廟淮安賜額忠武海
州通判侯富與山東李松夀戰死詔即海州立廟賜額
旌忠開慶中知臨江府軍陳元桂死節立廟死所賜
額褒忠景定二年八月贈江淮大都督李璮檢校太
師賜廟額曰顯忠璮李全之子自歸宋為元所殺三
年建永慕廟于義烏孝子顔烏墓左烏秦時人負土築
墳羣烏啣土助之口為之傷故縣名烏傷後改義烏
度宗咸淳中蘭溪金景文事親至孝親沒廬墓夜有五色
光熖爛然射墓上人以為孝感所致知縣沈應龍以景
文及陳天隱董少舒名請于朝立碑建祠于學宫之後
名三賢堂蘇州郡守袁說友建范文正公祠于義宅
之東撥田以供常祀命其後主之又專建范氏祠堂于
學内祀仲淹及其子純仁純禮純祐純粹又長山興化
慶陽邠州皆有范文正公祠蓋其遺澤所存也靜江
節度使牛富死于樊城詔贈官諡忠烈立廟于建康
知沔州曹友聞與弟萬同禦元兵于雞冠隘死之贈諡
曰節賜廟額曰褒忠邊居誠守新城竭力禦元師城
䧟自殺立廟王彦明守蘄州力禦元兵不敵卒家屬
同沉水中立廟祀之永福縣黃大夫與元兵戰至洪
面為賊所斬身首異處猶能持其頭就頸口憤憤欲言
鄉人憐而祀之曰龜嶺廟密祐為江西都統禦元不
敵被執不屈死立廟
恭帝德祐元年建昌降于元吳楚材還其鄉糾集民兵
力圖恢復後為敵所執遣降人府錄訊之曰汝何為錯
舉楚材曰不錯不錯如府錄所為乃錯耳身上綠袍何
自而得乃為敵用吾一鄙儒為國出力事雖不成正不
錯也竟為寇所殺益王立于福州贈官朝奉郎即邵武
境上立廟賜額忠勇元兵逼南雄僉判邱必明不屈
為賊所殺白血流地立祠祀之元兵至安仁提刑謝
枋得調淮士張孝忠逆戰孝忠擊殺百餘人尋中流矢
死立祠祀之號張將軍廟馬發知潮州事元兵逼潮
戰敗服鴆死立馬公祠祀之鞏信從文天祥趨永豐
戰于方石嶺中數矢傷重不能戰自投崖石死立廟祀
之吳興太守趙良禦元兵不屈夫婦俱死郡人立雙
節廟湛侯重南昌縣人事親孝執親喪廬墓側致白
兔馴擾人感其化立廟祀之武平縣有三公祠祀錄
參陳希造知縣顔東老縣尉鍾伯福以三公皆禦寇而
死也卲武監軍劉純死節立廟祀之賜額曰忠贛
州府學内有八先生祠祀周濓溪程明道伊川張横渠
朱晦菴張南軒呂東萊又增陳大中珦為八先生福
建政和縣有陳徵君祠祀陳朝老蔡季通嘗覩其遺像
曰徵君骨相巖稜宜其不享富貴朱子應聲曰富貴不
如名節香光州有司馬温公祠二一在光州儒學内
一在光山縣治西
右宋
王圻續通考遼聖宗統和十六年以耶律休格留守南
京禦宋有功詔立祠于南京
道宗清寧間以耶律赫嚕佐太祖創業有功詔立祠于
上京又以子質調和太后定世宗之位免穆宗于難有
誅賊之功詔上京立祠樹碑夀隆五年以舊臣姚景
行忠賢詔為立祠
金史章宗本紀明昌五年正月乙亥以頁嚕古新始製
女直字詔加封贈依倉頡立廟盩厔例祠于上京納爾
琿莊歲時致祭令其子孫拜奠本路官一人及本千戶
春秋二祭
禮志明昌五年正月陳言者謂頁嚕古新二賢創置女
直文字乞各封贈名爵建立祠廟令女直漢人諸生隨
拜孔子之後拜之有司謂頁嚕難以致祭若金源郡貞
獻王古新則既以配享太廟矣亦難特立廟也有旨令
再議之禮官言前代無創制文字入孔子廟故事如于
廟後或左右置祠令諸儒就拜亦無害也尚書省謂若
如此恐不副國家厚功臣之意遂詔令依蒼頡立廟于
盩厔例官為立廟于上京納爾琿莊委本路官一員與
本千戸春秋致祭所用諸物從宜給之
完顔匡等言我朝創業功臣禮宜配祀于是以秦王宗
翰同子房配武成王而降管仲以下又躋楚王宗雄宗
望宗弼等侍武成王坐韓信而下降立于廡又黜王猛
慕容恪等二十餘人而贈金臣遼王賽音等其祭武成
王宗翰子房各羊一豕一餘共用羊八無豕宣宗遷汴
于會朝門内闕庭之右營廟如制春秋上戊之祭仍舊
王圻續通考宣宗興定中完顔陳華善死節于鈞州圖們
呼圖克瑪勒死節于臨洮皆立像祀之廟曰褒忠
右遼金
元史祭祀志凡忠臣義士在祀典者所在有司主之
武成王立廟于樞密院公堂之西以孫武子張良管仲
樂毅諸葛亮以下十人從祀每歲春秋仲月上戊以羊
一豕一犧尊象尊籩豆爼爵樞密院遣官行三獻禮
武宗本紀至大四年二月庚子立淮安忠武王巴延祠
于杭州
祭祀志功臣之祠惟故淮安忠武王立廟於杭春秋二
仲月次戊祀以少牢用籩豆簠簋行酌獻禮若衛國文
正公許衡廟在大名順德忠獻王哈喇哈遜廟在順德
武昌者皆歲時致祭
仁宗本紀皇慶元年三月乙丑命河南省建故丞相阿
珠祠堂
延祐三年夏四月壬午勅衛輝昌平守臣修殷比干唐
狄仁傑祠歲時致祭
王圻續通考仁宗時寇犯吉安廬陵人羅明遠恢復郡
城而死立廟祀之福州總管張仲儀建錢聖妃廟錢
氏捐十萬緍創木蘭坡以護田救民坡垂成而敗錢氏
投水死故祀之
元史英宗本紀至治二年三月己丑命有司建穆呼哩
祠于東平仍樹碑五月戊戌封諸葛忠武侯為威烈忠
武顯靈仁濟王
泰定帝本紀泰定四年秋七月建横渠書院于郿縣祀
宋儒張載六年五月丙子置建議書院于昌平祀劉
蕡
致和元年夏四月甲寅改封唐柳州刺史柳宗元曰文
惠昭靈公
文宗本紀至順元年冬十月賜伯夷叔齊廟額曰聖清
歲春秋祀以少牢
順帝本紀至元六年七月詔封微子為仁靖公箕子為
仁獻公比干加封為仁顯忠烈公
至正十三年二月甲寅中書省臣言徐州民願建廟宇
生祠右丞相托克托從之
王圻續通考順帝時游弘道為化州路通判海寇犯境
戰死祀于文廟側萬方李鉉守延平與寇戰沒立廟
台州總管達兼善與方國珍戰死立祠祀之賜額曰
崇節連江廵檢劉濬為江西賊王善斫其手指及兩
腕兩足罵賊愈厲遂斷其㗋舌以死立祠福州歲時致
祭漳州路達嚕噶齊德哷默色死節建祠祀之賜額
曰表忠王巴延知福寧州為卲武賊王善所執挺頸
受刃頸斷湧白液如乳暴屍數日色不變子相與婦潘
氏及三女亦同死御史余闕以狀聞命本州立廟祀之
賜額曰節孝廟江州總管李黼與徐夀輝力戰同姪
秉昭皆死諡忠文立廟九江賜額崇烈十二年陳友
定據閩逼閩人詹翰使從己翰固拒不從死之里人為
立祠墓側陳祐守會稽有惠政遇盗而死父老請留
葬不得乃立祠祀之
右元
明史禮志鄱陽湖忠臣祠祀丁普郎等三十五人南昌
忠臣祠祀趙德勝等十四人太平忠臣廟祠花雲王鼎
許瑗金華忠臣祠祀胡大海皆太祖自定其典太祖時
應天祀陳喬楊邦乂姚興王鉷成都祀李冰文翁張詠
均州祀黃覇密縣祀卓茂松江祀陸遜陸抗陸凱龍州
祀李龍遷建寧祀謝夷甫彭澤祀狄仁傑九江祀李黼
安慶祀余闕韓建之李宗可
王圻續通考明太祖吳元年命建忠臣祠于鄱湖之康
郎山上謂中書省曰崇德報功國之大典自古兵争忠
臣烈士以身殉國英風義烈雖死猶生予與陳友諒戰
于鄱陽湖將臣效忠死敵照然可數然有功不報何以
慰死者之心而激生者之志哉爾中書其議行之中書
省以死事之臣丁普郎張志雄韓成宋貴陳兆先余旭
昌文貴王勝李信陳弼劉義徐公輔李志高王咬住姜
潤石明王德朱鼎王清常德勝王鳳顯丁宇王仁江澤
王理陳冲裴軫王喜仙袁華史德勝常推德曹信逯德
山鄭興羅世榮等三十五人列進遂封勲爵有差建祠
設像歲時祭之
春明夢餘錄洪武初禮部奏請如前代故事立武學仍
建武成王廟上曰立武學是建文武為二輕天下無全
才矣三代以上文武兼備用無不宜如太公之鷹揚而
授丹書仲山甫之賦政而式古訓召虎之經營而陳文
德豈比于後世武學止講韜略不事經書專習干戈不
聞爼豆拘拘于一藝偏長哉今建武學又立武成王廟
是近世之陋規也太公宜從祀帝王廟其武成王廟罷
之
蕙田案自唐建武成王廟見譏儒者至于從
祀諸將忽進忽退忽升忽降尤無義理數百
年間實為非禮之祀明祖此詔探本窮源如
豁雲霧處置盡善厥後文臣多講武略如于
少保王文成等並著竒勲豈非有以風勵使
然哉
觀承案孔廟外另立武成王廟此最不學無
識者之所為也自唐始建而宋元因之直至
明祖而始罷之卓矣哉振興一代文明之治
于是乎權輿矣
明史禮志漢秣陵尉蔣忠烈公子文晉咸陽卞忠貞公
壼宋濟陽曹武惠王彬南唐劉忠肅王仁瞻元衛國忠
肅公福夀俱以四孟朔歲除應天府官祭惟蔣廟又有
四月二十六日之祭并功臣廟為十一後復增四關公
廟洪武二十七年建於雞籠山之陽稱漢前將軍夀亭
侯嘉靖十年訂其誤改稱漢前將軍漢壽亭侯以四孟
歲暮應天府官祭五月十三日南京太常寺官祭天妃
永樂七年封為護國庇民妙靈昭應弘仁普濟天妃以
正月十五日三月二十三日南京太常寺官祭太倉神
廟以仲春秋望日南京戸部官祭司馬馬祖先牧神廟
以春秋仲月中旬擇日南京太僕寺官祭皆用少牢
太祖本紀洪武二年春正月乙巳立功臣廟於雞籠山
禮志太祖既以功臣配享太廟又命别立廟於雞籠山
論次功臣二十有一人死者塑像生者虚其位正殿中
山武寧王徐達開平忠武王常遇春岐陽武靖王李文
忠寧河武順王鄧愈東甌襄武王湯和黔寧昭靖王沐
英羊二豕二西序越國武莊公胡大海梁國公趙得勝
巢國武壯公華高虢國忠烈公俞通海江國襄烈公吳
良安國忠烈公曹良臣黔國威毅公吳復燕山忠愍侯
孫興祖東序郢國公馮國用西海武莊公耿再成濟國
公丁德興蔡國忠毅公張德勝海國襄毅公吳禎蘄國
武毅公康茂才東海郡公茆成羊二豕二兩廡各設牌
一總書故指揮千百戸衛所鎮撫之靈羊十豕十以四
孟歲暮遣駙馬都尉祭初胡大海等殁命肖像于卞壼
蔣子文之廟及功臣廟成移祀焉
太祖本紀洪武八年春正月增祀雞籠山功臣廟一百
八人
王圻續通考洪武中余忠宣廟在安慶府忠節坊祀元
右丞余闕余為元死節推官黃大倫以下三十三十皆
從闕死咸附祀知府許瑗與行樞密院判王鼎共守
太平寇至城陷瑗鼎被執罵賊而死踰月城復立祠祀
之忠烈公祠在開州治東元郭嘉盡忠所事洪武初
旌其忠烈立祠致祭許遠廟在海寧遠西五代梁初
建後增祀唐中丞張廵宋併祀南霽雲雷萬春姚誾洪
武初以海寧故鹽官乃遠所生因獨祀遠岳武穆王
廟在杭州岳飛墓側靈衛廟在杭州宋建炎間金兵
犯臨安錢塘今朱蹕暨二將金勝祝威率民兵力戰死
之
明史禮志永樂三年以中山王勲德第一又命正旦清
明中元孟冬冬至遣太常寺官祭於大功坊之家廟牲
用少牢
明會典宋文丞相祠永樂六年建每歲春秋仲月用羊
一豕一果品五帛一遣順天府尹行禮
春明夢餘錄宋丞相文信國祠在郡學西乃元之柴
市公授命所永樂六年太常博士劉履節奉命正祀
典謂天祥忠于宋室而燕京乃其死節之所請祠祀
從之祠堂三楹前為門又前為大門祠之西為懷忠
會館江右士大夫歲時集會于此以祭公者也趙弼
作文文山傳云公既赴義其日大風揚沙天日盡晦
咫尺不辨城門晝閉自此連日隂晦宫中皆秉燭而
行羣臣入朝亦爇炬前導世祖問張真人而悔之贈
公特進金紫光祿大夫太保中書平章政事廬陵郡
公諡忠武命王積翁書神主灑掃柴市設壇以祀之
丞相孛羅行初奠禮忽狂飇旋地而起吹沙滚石不
能啟目俄捲其神主于雲霄空中隱隱雷鳴如怒之
聲天色愈暗乃改前宋少保右丞相信國公天俄開
霽
春明夢餘錄永樂中始載夀亭侯祠于祀典
王圻續通考仁宗洪熙中建方氏祠在寧海縣祀方正
學孝孺父子
明史禮志宣宗時高郵祀耿遇德
英宗時豫章祀韋丹許遜無錫祀張廵
王圻續通考英宗正統三年都督方政征麓川力戰死
節諡忠毅立祠祀之李忠定祠在卲武府正統四年
改建在府學東祀李綱
景帝景泰中永豐縣知縣鄧顒死節配享于張叔夜祠
祠在廣信府
英宗天順間慶遠府同知葉禎父子同死事贈官祀之
明史禮志憲宗時崖山祀張世傑陸秀夫
王圻續通考憲宗成化五年建褒忠廟在漳州府城東
祀元漳州路達嚕噶齊德哷默色死節
于少保忠節祠在崇文門内東表背巷公故賜宅也祠
三楹祀少保兵部尚書于謙塑公像危坐歲春秋遣太
常寺官致祭
春明夢餘錄漢夀亭侯廟在宛平縣東成化十三年建
俗呼白馬廟隋之舊基也五月十三日遣太常官致祭
王圻續通考弘治二十三年從太常寺奏祭宋丞相文
天祥遣順天府堂上官行禮
二十六年建曾侍郎祠時廵按周盤奏曾銑謀國隕身
立祠黃嚴直隸提學御史陳子員言郡邑學宫設有
鄉賢名宦二祠要以風勵表功庶幾有高山景行之思
苐昔掌握于上之採訪今多有待于下之請乞原所由
來則以近世政出多門事權不一提學官不得專主之
故也夫提學官奉天璽書品藻才賢振揚風教一方文
獻皆所提衡則名宦鄉賢之秩祀皆當屬之提學官别
衙門不得越爼則職掌既專祀典益正有禆風化允行
明史禮志孝宗時新會祀宋慈元楊后延平祀羅從彦
李侗建寧祀劉子翬烏撤祀譚淵廬陵祀文天祥婺源
祀朱熹都昌祀陳澔饒州祀江萬里福州祀陳文龍興
化祀陳瓚湖廣祀李芾廣西祀馬忱
武宗時真定祀顔杲卿真卿韶州附祀張九齡子拯沂
州祀諸葛亮蕭山祀游酢羅從彦
王圻續通考武宗正德中建忠節祠于杭州祀明按察
使王良宋大學士徐應鑣霸州寇起指揮馬震力戰
死建祠祀之瑞金縣令萬公率兵禦流賊陣亡建祠
明會典榮國恭靖公姚廣孝祠舊配享于太廟嘉靖九
年移祀大興隆寺後寺燬移崇國寺每歲春秋致祭
王圻續通考世宗嘉靖元年建楓山祠於蘭溪縣祀尚
書章懋萬歴中賜名崇儒十四年建陽明先生祠在
餘姚縣龍泉山祀新建伯王守仁建顯忠祠在奉化
縣祀拾遺戴德彛死建文難文節祠在貴池縣祠宋
通判趙昴𤼵元兵攻城昴發與妻雍氏死節嘉靖初知
府田賦以邑黃觀妻女同死忠立雙忠六烈祠褒忠
廟在石埭縣祀宋制置使丁黼黼知成都與寇戰死
旌忠祠在南昌府祀忠臣孫燧許逵以馬思聰黃宏周
憲宋以枋配忠烈祠在餘姚縣祀禮書孫燧恭愍
祠在臨海縣祀光祿卿陳選
明會典凡靖難革除間被罪諸臣隆慶六年令各地方
官查其生長鄉邑或特為建祠或即附本處名賢忠節
祠歲時以禮致祭
萬歴二年令各撫按釐正名宦鄉賢有不應入祀者即
行革黜
王圻續通考萬歴初建表忠祠在武昌府祀革除忠臣
姚廖昇樊士信周拱辰寧夏遊擊梁𤦺守備馬承先
百戶陳緒等死難建祀致祭宋儒周敦頥父輔成從
祀啟聖祠孫明復祠在濟南府以石守道配享謝
文節祠在九江府祀宋臣謝枋得薛文清祠在平陽
府祀侍郎薛瑄魏了翁祠在蘇州府祀宋參知政事
魏文靖公陳忠愍公祠在常州府尚書陳公治死節
交趾詔建祠正學祠在金華府祀宋儒何基王栢元
儒金履祥許謙四人褒忠祠在汀州府祀伍驥丁泉
大節祠在南昌府祀靖難死事諸臣黃子澄練子寧
胡閏王良周是修曾鳳韶鄒瑾王高彭與明魏冕蔡運
顔伯瑋及其子有為參政賀興隆與賊周文貴戰沒
立祠祀之忠節廟在奉新縣祀副使周憲吳一貫兩
廡祀舍人周幹及征華林陣亡烈士九忠祠在台州
府祀建文死節方孝孺葉惠仲王叔英徐垕鄭華盧元
質鄭恕盧㢠及東湖樵夫旌忠廟在揚州府宋紹興
中統制王方魏全與金人戰死立廟致祭包孝肅公
祠在肇慶府祀宋郡守包丞相拯忠烈廟在温州府
祀宋教授劉士英曹端祠在澠池縣學
明史禮志太祖時有明一代之臣抗美前史者或以功
勲或以學行或以直節或以死事臚于志乘刻於碑板
匪一而足通州祀常遇春山海關祀徐達蘇州祀夏原
吉周忱淮安祀陳瑄海州衛祀衛青徐安生甘州祀毛
忠榆林祀余子俊杭州祀于謙蕭山祀魏驥汀州祀王
得仁廣州祀楊信民毛吉雲南祀沐英沐晟貴州祀顧
成廬陵祀劉球李時勉廣信祀鄧顒寳慶祀賀興隆上
杭祀伍驥丁泉慶遠祀葉禎雲南祀王禕吳雲青田祀
劉基平陽祀薛瑄杭州祀鄒濟徐善述金華祀章懋皆
衆著耳目炳然可考
(日知錄明一統志永平府名宦有唐張仲素德宗時以列將事盧龍節度使張久伸擢平州刺史久伸即)
(詔仲素代為節度使同平章事考之新舊唐書列傳則云張仲武為盧龍節度使破降回鶻又破奚北部)
(及山奚威加北翟累擢檢校司徒同中書門下平章事卒子直方多不法畏下變起奔京師軍中以張允)
(伸總後務詔賜旌節在鎮二十三年比歲豐登邊鄙無虞張公素為節度使性暴厲眸子多白燕人號白)
(眼相公為李茂勲所襲奔京師貶福州司戶参軍按盧龍節度使前後三人皆張姓曰仲武曰允伸曰公)
(素今乃合二名而曰仲素及詳其歴官即公素也又其逐簡會在懿宗咸通十三年距德宗時甚遠且又)
(安取此篡奪暴戾之人而載之名宦乎今灤州乃祀之名宦祠吁其辱朝廷之典而貽千秋之笑也矣)
(又考唐時别有一張仲素字繪之元和中為翰林學士有詩名舊唐書楊於陵𫝊所謂屯田員外郎張仲)
(素白居易燕子樓詩序所謂司勲員外郎張仲素即其人也然非盧龍節度使)
(肇慶府志宋王亘淳熙中為博羅令築隨龍蘇村二堤民頼其利後知南恩一統志誤作王旦今博羅名)
(宦稱宋丞相文正公前博羅令而不知文正未嘗為此官淳熙又孝宗年號也蓋士不讀書而祀典之荒)
(唐也久矣)
右明
五禮通考卷一百二十三
