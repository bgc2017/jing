五禮通考卷一百二十八
刑部尚書秦蕙田撰
嘉禮一
即位改元
蕙田案后王踐阼臨民體元居正典莫鉅焉
唐虞禪讓受終告廟𩔖上帝秩百神巍乎尚
已商書太甲元祀祗見厥祖周成王顧命康
王即位陳設宿衛麻冕黼裳冊告殯宫受同
瑁臨朝見諸侯既退釋冕反喪服儀節炳然
蓋損益二代而為之吉凶之際禮以義起可
為軌則矣漢高帝即位氾水之陽典禮未具
光武以後創業之主往往柴燎告天即位於
郊壇而繼體守文自漢文帝即阼謁高廟後
嗣因之受命几筵之前遣告天地社稷亦猶
行古之道也至如唐高祖睿宗元宗順宗宋
高宗孝宗寧宗以父子内禪則禮之變矣元
祀之稱始見商書春秋嗣君即位必書元年
公羊傳元者何君之始年也杜氏預謂凡人
君欲其體元居正故不言一年一月胡氏大
紀亦謂元者義之所存後世以元為數而不
知其義如漢武之初曰建元元年既曰元年
則元已建矣又曰建元豈不贅乎後又因事
别建失其義也三說近之苐稱元不知何昉
爾其稱後元年起於漢文而紀年之號肇於
漢武本皆惑於方士之言後廼一君而數改
其元一年而再更厥號甚者正偽紛雜不勝
其紀詎不舛與即位受朝儀詳見元志明遂
有登極儀用綜經史述其源流以為嘉禮之
冠紀元則一以正統為綱而侯國及僭偽並
附焉
通鑑前編甲辰陶唐氏帝堯元載乃命羲和(在位一百載)
邵子皇極經世歴係命羲和于元年又東漢志晉志
皆曰唐堯即位羲和立象儀則是命羲和帝堯即位
之初政也
書舜典正月上日受終于文祖(傳上日朔日也)
蔡傳堯于是終帝位之事而舜受之也
月正元日舜格於文祖(傳月正正月元日上日也舜服堯喪三年畢將即政故復至文)
(祖廟告子疏舜至于文祖之廟告已將即正位為天也前以攝位告今以即位告也)
(蔡傳春秋國君皆以遭喪之明年正月即位於廟而改元孔氏云喪畢之明年不知何所據也)
(鄒氏季友曰案孟子言堯崩三年喪畢舜避堯之子天下歸之而後踐天子位孔傳本此蔡傳豈偶未之)
(思與)
通鑑前編丙戌有虞氏帝舜元載
紀元表丙戌虞帝舜元載正月元日即天子位(在位五十年)
右唐虞
書大禹謨正月朔旦受命於神宗率百官若帝之初
蔡傳禹受攝帝之命於神宗之廟
通鑑前編丙子夏后氏大禹元歲春正月即位會諸侯
於塗山
紀元表丙子夏帝禹元載正月即天子位改載曰歲
通鑑前編甲申后啟元歲(在位九歲子太康立)
金氏履祥曰三代以來嗣君皆逾年而稱元與堯舜
禹之間不同故胡氏大紀於甲申書元載今從之或
曰是時三年之喪未畢益未有箕山之避啟未膺朝
覲訟獄之歸宜未王也何以稱為元年是不然古者
稱元無大意義特以其君天下之始計年耳况益之
相禹異於禹之相舜禹之相舜異於舜之攝堯孟子
之俱以薦言者推堯舜禹之心也其俱以避言者推
禹益之心也事跡固自不同故胡氏于明年書益歸
政就國而不言避是為得之
紀元表癸巳太康元歲尸位(在位二十九歲弟仲康立)壬戌仲康元
歲肇位四海(在位十三歲子相踐位)乙亥后相元歲(羿簒位寒浞又殺羿代之)
(二十八歲浞子澆弑王后緡歸有仍)癸卯少康元歲后緡生少康於有
仍(四十歲始即天子位共六十一歲子杼踐位)
金氏履祥曰自此以後皇極經世缺四十年不書而
皇王大紀即以少康生之年為元載蓋少康既生則
夏統不絶也
宗元案大紀即以少康生之年為元載而皇
極經世亦缺四十年不書極是後來如王莽
十八年不書亦與此同義蓋光武旋即中興
則漢統亦未絶也
甲辰后杼元歲(在位十七歲)辛酉后槐元歲(在位二十六歲子芒踐位)
丁亥后芒元歲(在位十八歲子泄踐位)乙巳后泄元歲(在位十六)
(歲子不降踐位)辛酉后不降元歲(在位五十九歲弟扄立)庚申后扄
元歲(在位二十一歲子厪踐位)辛巳后厪元歲(在位二十一歲不降之子孔甲立)
壬寅后孔甲元歲(在位三十一歲子臯立)癸酉后臯元歲(在位)
(十一歲子發立)甲申帝發元歲(在位十九歲子癸踐位是為桀)壬寅后癸
元歲(戊寅商侯履元歲五十三歲湯放桀於南巢)
右夏
通鑑前編乙未商王成湯十有八祀(在位十三祀太子太丁早卒弟外丙)
(立)
胡氏宏大紀論曰古史不載湯改元獨劉道原載之
非其實也夫人君即位之一年謂之元年一定而不
可易也成湯之元立于桀之三十五載矣其所以克
享天心受天明命以有九有之師爰革夏正本是而
為之者也又可改乎元者義之所存非若一二之為
數也後世以元為數而不知其義如漢武之初年曰
建元元年既曰元年則元已建矣又曰建元豈不贅
乎後又因事別建年號失其義也甚矣使人君知此
義而體之則元原於一豈至如是之紛紛乎
觀承案胡氏以湯之元立於后癸之三十五
祀考之紀元表實三十七祀也然湯以侯服
之十八祀統紀於割正之十三載而不改元
議者曰所以克享天心者實基於此則周以
虞芮質成為文王受命之始不其然乎武王
繼西伯肆伐以十三年即天子位而不改元
亦一義也竊謂元者紀一君之終始崛起之
聖寖昌有自而維新之命即新于厭德之年
迨奄有四海告成功而已德業之丕揚何藉
于改元以為重而仄微之積累又何可因改
步而頓冺耶則創業必昭乎勝國之紀而垂
統乃肇興朝之盛代終之義固如此或者以
統系之說為疑不知禪代推遷各有本末自
堯甲辰以來興衰治亂修短之數紀於歴次
者可逆覩也孰能從而矯誣之則固無害于
統系也
史記殷本紀帝外丙即位
紀元表戊申帝外丙元祀(在位二祀弟仲壬立崩書序及通鑑前編俱作湯時外)
(丙二歲仲壬四歲皆以幼故不立太甲差長立之今從史記紀元)
蕙田案史記明據自不宜廢大紀以立嫡之
義斷其不立外丙恐未確今從集成
史記殷本紀帝仲壬即位
紀元表庚戌帝仲壬元祀(在位四祀太丁之子太甲立)
書伊訓惟元祀十有二月乙丑伊尹祠于先王奉嗣王
祗見厥祖侯甸羣后咸在百官總已以聽冡宰(傳此湯崩踰月)
(太甲即位奠殯而告居位主喪湯疏伊尹祠于先王謂祭湯也奉嗣王祗見厥祖謂見也故傳觧祠先王為)
(奠殯而告見厥祖為居位主喪是言祠是奠也祠喪于殯斂祭皆名為奠虞祔卒哭始名為祭知祠非宗廟者)
(元祀即是初喪之時未得祠廟且湯之父祖不追為王所言先王惟有湯耳故知祠實是奠非祠宗廟也)
蔡傳夏曰歲商曰祀周曰年一也元祀者太甲即位
之元年十二月者商以建丑為正故以十二月為正
也祠者告祭於廟也古者王宅憂祠祭則冡宰攝而
告廟太甲服仲壬之喪伊尹祠于先王奉太甲以即
位改元之事祗見厥祖則攝而告廟也或曰孔氏言
湯崩踰月太甲即位則十二月者湯崩之年建子之
月也豈改正朔而不改月數乎曰此孔氏惑于序書
之文也太甲繼仲壬之後服仲壬之喪而孔氏曰湯
崩奠殯而告固已誤矣又曰孔氏意湯崩踰月太
甲即位奠殯而告是以崩年改元矣蘇氏曰崩年改
元亂世事也不容伊尹有之不可以不辨又案孔氏
以為湯崩吳氏曰殯有朝夕之奠何為而致祠主喪
者不離於殯側何待於祗見蓋太甲之為嗣王嗣仲
壬而王也太甲太丁之子仲壬其叔父也嗣叔父而
王而為之服三年之喪為之後者為之子也太甲既
即位于仲壬之柩前方居憂于仲壬之殯側伊尹乃
至商之祖廟徧祠商之先王而以立太甲告之不言
太甲祠而言伊尹喪三年不祭也奉太甲徧見商之
先王而獨言祗見厥祖者雖徧見先王而尤致意於
湯也湯既已袝於廟則是此書初不廢外丙仲壬之
事但此書本為伊尹稱湯以訓太甲故不及外丙仲
壬之事耳
蘇氏軾曰太史公案世本湯之後二帝七年而後至
太甲其迹明甚不可不信而孔安國獨據經臆度以
為成湯沒而太甲立且以是歲改元學者因謂太史
公為妄初無二帝而太史公妄增之豈有此理哉安
國謂湯崩之歲而太甲改元不待明年者亦因經以
臆也
朱子語類伊尹祠于先王若有服不可入廟必有外
丙二年仲壬四年問書序成湯既沒太甲元年玩
其語意似成湯沒而太甲立或者乃曰孟子云湯崩
太丁未立外丙二年仲壬四年湯沒六年西太甲立
太甲服仲壬之喪伊川謂太丁未立而死外丙方二
歲仲壬方四歲乃立太丁之子太甲而或者又謂商
人以甲乙為兄弟之名則丙當為兄而壬當為弟豈
有兄二歲而弟四歲乎案皇極經世圖紀則太甲實
繼湯而立無疑曰書序恐只是經師所作然亦無證
可考但決非夫子之言耳成湯太甲年次尤不可考
問康節之說亦不可據耶曰也怎生便信得他又
問如此則堯即位于甲辰亦未可據也曰此却據諸
歴書如此說恐或有之然亦未可必問若如此則二
年四年亦可推矣曰却為中間年代不可紀自共和
後方可紀則湯時自無由而推
胡氏一桂曰湯後有外丙仲壬二王蔡氏力主之邵
子經世書又合孔註朱子孟子集註亦云二說未知
孰是闕之可也
王氏樵曰觀先王厥祖上下異文則先王是湯之先
廟厥祖是湯可知且于先王曰祠而於厥祖為祗見
祠是祭祗見非祭也祠先王曰伊尹而見厥祖曰奉
嗣王是廟中之祭攝于伊尹殯前之告非伊尹所攝
也又曰蔡氏云先王湯也又云徧祀商之先王蓋
以外丙仲壬為先王而不知湯以上尚當有先王也
如其言先祠丙壬後見烈祖無乃非序乎若以先王
中有湯則下祗見為複矣既以所居為仲壬之喪則
仲壬亦未在應祠之内
蕙田案太甲元祀之說史記孟子皆有外丙
仲壬之六年朱子蔡氏從之書序及註疏皆
以為太甲繼湯而立程子邵子胡五峰大紀
金仁山通鑑前編從之今據史記孟子而並
載諸儒之說學者兩存而從胡雙峰闕疑之
意可也
紀元表甲寅帝太甲元祀(在位二十七祀廟號太宗子沃丁立)
通鑑前編辛巳帝沃丁元祀(在位二十九祀弟太庚立)庚戌帝太
庚元祀(在位二十五祀子小甲立)
(金氏履祥曰兄死弟及自太庚始謂為殷禮非也伊尹曰七世之廟可以觀德父子相𫝊為一世若兄弟)
(則昭穆紊矣沃丁及見伊尹之典刑死而𫝊弟當必有故而典籍無可考後世沿襲諸弟子或争立遂啟)
(亂源是以聖人立法不立異以為高)
蕙田案金氏之論正矣然以七世之廟為伊
尹之典刑兄弟則昭穆紊非也若然則太甲
繼湯昭穆先紊矣不知兄弟繼及亦同一世
不害於七世之廟也夫父死子繼者至正之
理兄終弟及者遇變之事天子繼統關係甚
鉅未可以一例執也前後皆有之矣金氏不
信外丙仲壬而取胡氏之論其即此意也夫
紀元表乙亥帝小甲元祀(在位十有七祀弟雍已立)壬辰帝雍已
元祀(在位十有二祀弟太戊立)甲辰中宗帝太戊元祀(在位七十五祀子仲)
(丁立)己未帝仲丁元祀(在位十有三祀弟外壬立)壬申帝外壬元
祀(在位十五祀弟河亶甲立)丁亥帝河亶甲元祀(在位九祀子祖乙立)丙
申帝祖乙元祀(在位十九祀子祖辛立)乙卯帝祖辛元祀(在位十六)
(祀弟沃甲立)辛未帝沃甲元祀(在位二十五祀祖辛之子祖丁立)丙申
帝祖丁元祀(在位三十二祀沃甲之子南庚立)戊辰帝南庚元祀(在位)
(二十五祀祖丁之子陽甲立)癸巳帝陽甲元祀(在位七祀弟盤庚立)庚子
帝盤庚元祀(改國號曰殷在位二十八祀弟小辛立)戊辰帝小辛元祀
(在位二十一祀弟小乙立)己丑帝小乙元祀(在位二十八祀子武丁立)丁巳
殷高宗武丁元祀(在位五十九祀子祖庚立)丙辰帝祖庚元祀(在位)
(七祀弟祖甲立)癸亥帝祖甲元祀(在位三十三祀子廪辛立)丙申帝廪
辛元祀(在位六祀弟庚丁立)壬寅帝庚丁元祀(在位二十一祀子武乙立)
癸亥帝武乙元祀(在位四祀子太丁立)丁卯帝太丁元祀(在位三祀)
(子帝乙立)庚午帝乙元祀(在位三十七祀于辛立是為紂)丁未帝辛元
祀(十三祀命周侯昌為西伯二十一祀丁卯周侯發元年己卯三十三祀周侯發克商滅紂)
右商
通鑑前編己卯周武王十有三年一月癸巳于征伐商
金氏履祥曰序稱十一年書稱十三年程子謂必有
一悞而伏生大傳史記太初歴邵子皇極經世皆係
之十一年大衍歴謂伐商之歲在武王十年則一與
三字皆悞朱子謂泰誓稱十有三年洪範又云惟十
有三祀則十三年為是廣漢張氏從之而經世紀年
乃未及改每以為憾今從朱子
紀元表己卯周武王十三年二月即天子位改祀曰年
(是年焦祝薊陳杞齊魯燕管蔡俱始封在位十九年子成王誦立)丙戌成王元年(是年)
(魯公伯禽元年三年宋微子啟衛康叔封元年八年蔡仲胡元九唐侯叔虞元在位三十七子康王)
(釗立)
書顧命
(呂氏祖謙曰天子天下之共主也成王力疾臨廟朝而命之畢召受遺率諸侯而輔之所以公天位嚴大)
(寶世稱漢武帝拔霍光于宿衛托以幼孤為知人不知所謂大臣非可寄安危屬存亡者不在此選如周)
(召内為師保外統諸侯君存則輔政君沒則托孤所謂受遺蓋其職也)
(林氏之奇曰後世人主將托後嗣獨引親信入受遺詔謂之顧命之臣唐漢末雖有嫡嗣不能屬于大臣)
(多立自戚宦之手倉卒之際廢立紛然顧命一書誠萬世之法)
惟四月哉生魄王不懌甲子王乃洮頮水相被冕服憑
玉几乃同召太保奭芮伯彤伯畢公衛侯毛公師氏虎
臣百尹御事
朱子語錄召公冡宰畢公司馬毛公司空是三公芮
伯司徒彤伯宗伯衛侯司寇是三孤孔氏以高官兼
攝下司漢世以來謂之領故召畢毛皆稱公傳皆稱
領而芮彤衛則但稱本爵也
(林氏之奇曰此謂紀述一時所命之人而周家命官之意見于此者有四以六卿兼主三公之事一也諸)
(侯入為公卿二也公卿皆同姓之邦三也三公九卿各以其職任為尊卑不以爵秩高下四也)
(潘氏遴曰叙畢公於二伯後叙毛公于衛侯後叙六卿不叙三公也)
王曰嗚呼疾大漸惟幾病日增既彌留恐不𫉬誓言嗣
兹予審訓命汝
(鄒氏季友曰嗣謂嗣君周禮典命云諸侯之適子誓于天子攝其君注云誓猶命也明𣗳子不易也告命)
(之辭致其戒勉故曰誓蔡傳不得誓言以嗣續我志從孔傳也未當)
兹既受命還出綴衣於庭越翼日乙丑王崩
(鄒氏季友曰兹既受命句還字句還音旋孔傳羣臣既受命各還本位也屬下句非)
蔡傳綴衣幄帳也羣臣既退徹出幄帳於庭
太保命仲桓南宫毛俾爰齊侯吕伋以二干戈虎賁百
人逆子釗于南門之外延入翼室恤宅宗(疏將正太子之尊故出于)
(路寢門外使更逆之)
蔡傳桓毛二臣名伋太公望子翼室路寢旁左右翼
室也逆子釗于路寢門外引入路寢翼室為居憂宗
主也
(呂氏祖謙曰發命者冡宰傳命者兩朝臣承命者勲戚顯諸侯體統尊嚴樞機周密防危慮患之意深矣)
(入自端門萬姓咸覩與天下共之也延入翼室為憂居之宗示天下不可一日無統也唐穆敬文武以降)
(閹寺執國命易主于宫掖而外庭猶不聞然後知周家之制曲盡備豫雖一條一節亦不可廢也)
(范氏祖禹曰成王崩太子必在側當是時本在内特出而迎之所以顯之于衆也)
(王氏樵曰初喪未為梁開故以東夾室為恤宅之地)
(金氏履祥曰天子居喪之次曰梁闇比諸侯倚廬而加楣梁此初喪未為梁闇故以東夾室為宅宗之地)
(此下文東夾所以不陳設也)
(王氏安石曰王宫南鄉南門王宫之外門也)
(葉氏時曰虎賁之士非太宰之屬而太保得發之則太宰兼總兵衛亦明矣然吕伋雖掌兵非有宰臣之)
(命則不得以擅發召公雖制命非有二卿將命亦不得以專行兵權散主不在一人可見周人制兵之深)
(意)
(朱氏鶴齡曰周禮虎賁氏本下大夫齊侯領之蓋以宿衛王宫為重也後世功臣子弟為列侯入宿衛亦)
(其意史記稱太公五世反葬于周是時伋必入為王官故虎賁百人屬其統屬)
蕙田案此奉迎即位之禮也南門蔡氏謂為
路寢門王氏謂王宫之外門考王五門自外
而入為臯庫雉應路是時康王固當侍疾但
亦必别有異宫如入路門當由朝門入宫門
蓋命其暫還本宫而後率虎賁迎之以備禮
耳所由入者實不止一門故但稱南門又以
見皆朝廷之正門平日不得行至此始行之
以嗣正位也專主路寢門者似狹
丁卯命作冊度(疏周禮内史掌策命既作策書因作受冊法度下文升階即位及受同祭饗皆)
(是法度)
蕙田案此即位之冊命也度即如後之儀注
蓋預擬之
越七日癸酉伯相命士須材
(金氏履祥曰天子七日而殯癸酉殯之明日也既殯始傳顧命材物也朝廷所須器物如下文禮器几席)
(車輅戈鉞之𩔖是也自此以下皆癸酉之事舊說須材為供喪者與上下文不相入)
蕙田案以下即位日陳設之禮也須材金氏
說是若供喪不應在既殯之後
狄設黼扆綴衣牖間南向敷重篾席黼純華玉仍几西
序東嚮敷重底席綴純文貝仍几東序西嚮敷重豐席
畫純雕玉仍几西夾南向敷重筍席玄紛純漆仍几越
玉五重(疏上云西序東嚮東序西嚮則序旁已有王之坐矣下句陳玉復云在東序西序者明于東西)
(序坐北也西序二重東序三重二序共為列玉五重)陳寶(疏陳先王所寶之器物)赤刀大訓
弘璧琬琰在西序大玉夷玉天球河圖在東序胤之舞
衣大貝鼖鼓在西房兑之戈和之弓垂之竹矢在東房
蕙田案此路寢堂上之陳設也
大輅在賓階面綴輅在阼階面先輅在左塾之前次輅
在右塾之前
蕙田案此路寢庭之陳設也
二人雀弁執惠立于畢門之内四人綦弁執戈上刃夾
兩階戺一人冕執劉立于東堂一人冕執鉞立于西堂
一人冕執戣立于東垂一人冕執瞿立于西垂一人冕
執銳立于側階(疏立畢門及夾兩階服弁者皆士也以去殯遠故使士為之立堂上堂外服冕)
(者皆大夫也以去殯近故使大夫為之先門次階次堂從外向内而序之也次東西垂次側階又從近向遠而)
(序之也前陳坐位器物皆以西為上由王殯在西序故也此執兵宿衛之人則先東而後西者以新王在東故)
(也)
(陳氏經曰自設黼扆至此典章文物之備一以象前王平生所坐所寶所乘所衛以起嗣王之追慕而盡)
(誠紹述也一以昭前王委重投艱之意使嗣王肅敬以祇承也一以起羣臣諸侯之尊敬想慕前王而繫)
(心于嗣王也一以表人主之崇高富貴尊無二上而傳授之正如此以絶天下覬覦之萌也)
蕙田案此路寢宿衛之執事也合前二條陳
設之儀法己備後世即位儀注多本此
王麻冕黼裳由賓階隮卿士邦君麻冕蟻裳入即位(疏王)
(麻冕者蓋衮冕也鄭云衮之衣五章裳四章以黼有文故特言之禮君升阼階此用西階升者以未受顧命不)
(敢當主也公卿大夫及諸侯皆同服吉服如助祭各服其冕服也蟻蟲色元禮祭服皆元衣纁裳此獨云元裳)
(者不可全與祭同改其裳以示變于常也)
吕氏祖謙曰儀物既備然後延嗣王受顧命而踐位
自此始稱王
太保太史太宗皆麻冕彤裳太保承介圭上宗奉同瑁
由阼階隮太史秉書由賓階隮御王冊命曰皇后憑玉
几道揚末命命汝嗣訓臨君周邦率循大卞燮和天下
用答揚文武之光訓(疏鎮圭圭之大者天子之所守故奉之以奠康王所位以明正位為)
(天子也)
(林氏之竒曰介圭以為天子之守而冒圭以合諸侯之信故當康王之受顧命皆奉而陳之)
(夏氏僎曰圭瑁先王所執今將授嗣王若先王予之故自阼階而升太史執書將進之嗣王故與王接武)
(同升)
(蔡傳成王顧命之言書之冊矣此太史口陳者也)
蕙田案此即位授瑁授冊之禮
王再拜興答曰眇眇予末小子其能而亂四方以敬忌
天威乃受同瑁王三宿三祭三咤上宗曰饗(疏天子執瑁故受瑁)
(為主同是酒器故受同以祭三祭各用一同非一同而三反也釋詁云肅進也宿即肅也三宿為三進爵從立)
(處而三進至神所也三祭三酹酒于神坐也每一酹酒則一奠爵三奠爵于地也經典無此咤字以既祭必當)
(奠爵既言三祭知三咤之為奠爵也王肅亦以咤為奠爵禮於祭末必飲神之酒受神之福此非大祭故上宗)
(以同酌酒進王讃王曰饗福酒也)
(陳氏櫟曰咤有兩說孔氏以為奠爵蘇氏以為至齒不飲與嚌同義考字書㓃與吒同祭奠酒爵也咤本)
(㓃字傳寫訛耳孔氏音釋云說文作㓃由是觀之則咤訓奠爵不可易)
(鄒氏季友曰吉祭尸受酒灌于地此非吉祭不迎尸故王代尸祭酒也)
蕙田案此即位而告奠于殯宫也
太保受同降盥以異同秉璋以酢授宗人同拜王答拜
(疏太保更洗異同實酒乃秉璋以酢祭于上祭後復報祭猶如正祭之亞獻也)
(陳氏櫟曰王祭告成王言己巳受顧命也太保授同而拜告成王言己巳傳顧命也)
(陳氏師凱曰此王答召公拜也冡宰傳顧命以相授見大臣如見先王也王答召公拜敬大臣即以敬先)
(王也)
太保降收諸侯出廟門俟
(吕氏祖謙曰太保降收者蓋百官總已以聽召公公退則有司收徹矣俟者俟見康王于門外也)
(鄒氏季友曰爾雅室有東西廂曰廟疏凡太室有東西廟夾室及前堂有序墻者曰廟不專以神居為廟)
(也上文東序西序即東西廂也惟路門内有之故獨稱路門為廟門禮記聘義云三讓而後傳命三讓而)
(後入廟門所謂廟門但指路寢之門而言初非言神居亦非因有廟也周禮司儀載諸侯相見交幣之禮)
(亦有及廟之文今人尚有廟堂廊廟之語孔氏謂殯之所處故曰廟蔡氏因之蓋泥于神居為廟也)
蕙田案以上即位告殯宫之事已畢下遂臨
治朝而見諸侯百辟卿士也
康王之誥王出在應門之内太保率西方諸侯入應門
左畢公率東方諸侯入應門右皆布乘黃朱賓稱奉圭
兼幣曰一二臣衛敢執壤奠皆再拜稽首王義嗣德答
拜
(鄒氏季友曰應字平聲為正音去聲為借音故陸氏于此無音禮記疏云應當也謂南向當朝正門也治)
(朝在路門外王日視治之朝)
蕙田案應門之内蓋治朝也
(王氏振綱曰黃朱是幣當依蔡傳後注古人以一為奇二為偶三為參四為乘布乘黃朱言所布黃朱之)
(幣各四也故下言奉圭兼幣圭是王朝所頒信瑞也幣是諸侯所獻壤奠也非陳四黃馬而朱其鬛也)
蕙田案此即位受朝而諸侯執贄以見王也
古人贄見之禮莫重于玉幣故祀享神祗皆
獻玉幣臣之奉君猶王之奉天王氏之說不
可易也若如疏說每一諸侯皆布四馬於朝
非特與執贄不合且朝内何以容之人馬相
雜豈復成體統乎
蔡傳再拜稽首以致敬義宜也義嗣德云者史氏之
辭也康王宜嗣前人之德故答拜也答拜正其為後
且知其以喪見也
蕙田案此即位正其為天子而兼為後之禮
故答拜
太保暨芮伯咸進相揖皆再拜稽首曰敢敬告天子皇
天改大邦殷之命惟周文武誕受羑若克恤西土惟新
陟王畢協賞罰戡定厥功用敷遺後人休今王敬之哉
張皇六師無壞我高祖寡命
(古今考古之揖天子以待臣下以手著胸曰揖蓋雙拱手向胸也下手曰拜)
(吕氏祖謙曰二伯率諸侯列門左右朝會分班儀也太保芮伯咸進相揖朝會合班儀也始而分班則諸)
(侯兩列西伯與東伯之位相對今而合班則六卿前列冡宰與司徒之位相次)
蕙田案此即位之後既朝而更奏告也
王若曰庶邦侯甸男衛惟予一人釗報誥昔君文武丕
平富不務咎底至齊信用昭明于天下則亦有熊羆之
士不二心之臣保乂王家用端命于上帝皇天用訓厥
道付卑四方乃命建侯樹屏在我後之人今予一二伯
父尚胥暨顧綏爾先公之臣服于先王雖爾身在外乃
心罔不在王室用奉恤厥若無遺鞠子羞
蕙田案此初即位而報告諸侯也
羣公既皆聽命相揖趨出王釋冕反喪服
(蘇氏軾曰成王崩未葬君臣皆冕服禮與曰非禮也謂之變禮可乎曰不可禮變于不得已嫂非溺終不)
(援也三年之喪既成服釋之而即吉無時而可者曰成王顧命不可以不傳既傳不可以喪服受也曰何)
(為其不可也孔子曰將冠子未及期日而有齊衰大功之喪則因喪服而冠冠吉禮也猶可以喪服行之)
(受顧命見諸侯獨不可以喪服乎太保使太史奉冊授王于次諸侯入哭于路寢而見王于次王喪服受)
(教戒諫哭踊答拜聖人復起不易斯言矣春秋傳曰鄭子皮如晉葬晉平公將以幣行子産曰喪安用幣)
(子皮固請以行既葬諸侯之大夫欲因見新君叔向辭之曰大夫之事畢矣而又命孤孤斬焉在衰絰之)
(中其以嘉服見則喪禮未畢其以喪服見是重受弔也大夫將若之何皆無辭以退今康王既以嘉服見)
(諸侯而又受乘黃玉帛之幣使周公在必不為此然則孔子何取此書也曰至矣其父子君臣之間教戒)
(深切著明足以為後世法孔子何為不取哉然其失禮則不可不辨)
朱子語𩔖潘時舉問康王釋喪服而被衮冕受虎賁
之逆于南門之外且受黃朱圭幣之獻諸家皆以為
禮之變獨蘇氏以為失禮使周公在必不為此未知
當此際合如何區處曰天子諸侯之禮與士庶人不
同故孟子有吾未之學之語蓋謂此類耳如伊訓元
祀十有二月朔亦是新喪伊尹已奉嗣王祗見厥祖
固不可用凶服矣漢唐新主即位皆行冊禮君臣亦
皆吉服追述先帝之命以告嗣王韓文外集順宗實
錄中有此事可考蓋易世傳授國之大事當嚴其禮
而王侯以國為家雖先君之喪猶以為己私服也五
代以來此禮不講則始終之際殊草草矣
葉氏夢得曰康王此舉必有大不得已而然者蓋成
王初即位猶有三監殷民之變微周公天下未可知
況不及成王周公者乎故召公權一時之宜而遽正
君臣之分若曰三年之喪天下之通喪也亦天下之
大義也通喪天下之所同大義天子諸侯之所獨故
不以通喪廢大義而吉凶又不可相亂則以冕服朝
諸侯以為常禮則不可以為非禮亦不可傳及後世
卒不能奪康王之所為然後知此書之錄於經非孔
子不能權于道以盡萬世之變也
吕氏祖謙曰顧命成王所以正其終康王之誥康王
所以正其始也舜除堯之喪格廟而咨四岳成王除
武王之喪朝廟而訪羣臣皆百王之正禮然成湯方
沒伊尹遽偕羣后侯甸陳訓太甲焉禮固有時而變
矣說者不疑太甲受伊尹之訓于居憂之時乃疑康
王受畢召之戒于宅恤之日甚者以晉辭諸侯為證
然則隆周之元老反不若衰晉之陪臣耶
朱氏鶴齡曰以上諸說當與蘇說並存胡康侯傳春
秋乃云是時成王方崩就殯猶未成服故用麻冕黼
裳乃受顧命誥諸侯然後成服宅憂愚謂經文明言
王反喪服則先時已成服矣禮天子七日而殯自乙
丑至癸酉凡九日無不殯者殯後無不成服之禮章
俊卿又言古天子諸侯既殯即嗣位改元康王所行
正人君即位之常禮春秋時之踰年即位及嗣君稱
子乃夫子書之以著其變周制而啟亂源此說吾尤
不敢信
蕙田案此條尤即位禮之有關係者惟朱子
為能得古聖人經權之義葉氏吕氏說足相
發明禮云喪三年不祭惟祭天地社稷祭祀
尚易吉服何況即位以臨天下耶
又案即位之禮惟此二篇最為詳備由是而
上推之文武可知也由是而更推之夏商可
知也周監二代此禮必傳之典冊而非倉卒
舉行者後世之禮皆權輿于此矣夫子曰所
損益可知也雖百世可知也豈非考禮之大
法哉故備著之以為成憲之凖
紀元表癸亥康王元年(十七年魯考公元位二十一年魯煬公熙元在二十六年)
(子昭王瑕立)己丑昭王元年(十五年魯魏公㵒元滿在位五十一年于穆王立)
庚辰穆王元年(十四年魯厲公擢元公十七年趙造父元五十一年魯獻具元在位五)
(十五年子共王翳扈立)乙亥共王元年(在位十二年子懿王囏立)丁亥懿
王元年(在位二十五年共王之弟孝王辟方立)壬子孝王元年(十三年甲子封)
(非子為附庸邑之秦為在位十五年懿王子燮立是夷王)丁卯夷王元年(八年楚熊)
(渠元僣稱王王在位十六年子厲胡立)癸未厲王元年(是年齊胡公元二年楚熊摯)
(紅元伯三年楚熊延元十十三年衛頃侯元二十五年曹夷喜燕惠侯元六年蔡武侯元十年齊)
(獻公山元侯二十一年晉靖侯宜臼宋僖公舉元五二十二年秦元二十四年魯直公濞元二十年)
(衛僖侯陳幽公寧元元二十九年齊武公壽元三三十二年秦公伯楚熊勇三十五年秦仲元十九)
(年晉僖侯司徒元元四十二年楚熊嚴蔡夷侯元四四十五年曹幽伯疆四十八年陳釐公孝元十)
(九年宋惠公覸元三在位五十一年三十七年己未國人叛王出居彘十八年召公周公行政號共和癸)
(酉崩于彘子宣王靖立)甲戌宣王元年(是年楚熊霜元三二年燕僖侯莊元年魯)
(武公敖曹戴伯蘇元莊四年齊厲公無忌元年六年晉獻侯籍元七年秦公楚熊徇元十三魯懿公)
(戲齊元公赤元年十六年衛武公和元十十七年晉穆侯費元十九蔡僖侯所事元二二年魯伯御)
(元十二十五年齊成公說元三二十八年宋戴公元靈二九年楚熊咢元三十年魯孝公稱陳武公)
(曹惠伯兕元頃三十四年齊莊公贖元叔三十八年楚若敖熊儀燕侯元四十四年晉殤元在位四)
(十六年太子湼踐位)庚申幽王元年(二年晉文侯仇元元五年秦襄公陳平公燮在)
(位十一年庚午申侯與犬戎入寇被弑太子宜臼立)辛未平王元年(三年魯惠公弗湼元)
(年五年蔡哀侯元年六年秦文公宋武公司空元元七燕鄭侯元八楚熊坎元十年蔡共侯興)
(十二年蔡戴侯曹穆公武元元十四年楚熊珣衛莊公揚元十五年曹桓公終生十七年陳文公圉元)
(二二十一年把武公元十四年宋宣公力元)(二十二年蔡宣侯考父元叔二十六年晉昭侯伯元封)
(父成師于曲沃號桓叔莊二十七年陳桓公鮑晉曲沃桓叔元二十八年鄭公寤生元三十一年楚熊)
(通元四三十三年晉孝侯平元沃三十七年衛桓公完元十一年齊僖公禄甫曲莊伯元四十三年)
(宋穆公和燕穆侯元春四十八年晉鄂侯郄元年四十九年魯隱公息姑元秋之始在位五十一太子)
(洩父早卒孫林立)
春秋隱公元年公羊傳元年者何君之始年也(注變一為)
(元元者氣也王者當繼天奉元善成萬物)
(杜氏預曰凡人君即位欲其體元居正故不言一年一月也)
蕙田案書月正元日則日亦稱元也
(吕氏大圭曰不書即位禮之不舉也新君踰年即位由阼階三揖而後升謂之踐阼禮不舉故不書也桓)
(宣得國之初必有以正其朝廟臨羣臣之禮故書之定元年春不書即位而于夏之六月書之蓋于是時)
(始得以正其朝廟臨羣臣之禮耳)
蕙田案新君踐阼朝廟而臨羣臣蓋即虞書
受終受命之禮是也
紀元表壬戌桓王元年(是年宋殤公與夷元哀二年衛宣公晉元三年晉侯光元)
(桓五年秦寧公晉曲沃武公滕宣公嬰齊元莊六年蔡侯封人元九年魯桓公軌元十年宋公馮燕)
(宣侯元年十二年晉小子侯元稱十四年陳厲公躍元十六晉侯湣元楚熊通僣王十七年秦出公)
(杞靖公元十十九年曹莊公射姑元林二十年鄭厲公突元二一年衛惠公朔陳莊公元二十三年)
(齊㐮公諸兒秦武公燕桓侯許穆公新臣元在位二十三年子佗立)乙酉莊王元年
(是年鄭昭公忽元年二年衛黔年元儀三年蔡哀侯獻舞鄭子亹元四魯莊公同鄭子元五年陳宣)
(公杵臼元熊六年宋閔公捷元公七年燕莊公元年八年楚文王貲元九年衛惠朔後元十二齊)
(桓公小白元齊在位十五年子胡立)庚子釐王元年(是年宋桓公御說元三年鄭)
(厲公突後元列四年晉武公稱滅晉侯湣以其寶賂王為諸侯在位五年子閬立)乙巳惠王
元年(是年晉獻公詭諸楚熊囏元文二年秦宣公元三年蔡穆侯肸元五年鄭公捷杞惠公元)
(六年楚成王熊惲元文七年曹僖公夷元年九年衛懿公赤元十二年邾公蘧除元十四秦成公元)
(十六年魯閔公啟方曹昭公班元好十七年衛戴公申元十八年魯僖公申秦穆公任衛文公燬元二)
(十年燕襄公元元二十二年許僖公業元立二十三年杞成公在位二十五年子鄭)庚午襄
王元年(二年晉惠公夷吾宋㐮公兹父元十五年陳穆公欵元七年蔡莊侯甲午元年齊孝公)
(昭元七十六年晉懷公圉宋成公王臣杞桓公姑容元十年晉文公重耳元十八年衛成公鄭元二)
(十年齊昭公潘元公二十一年陳共公朔元公二十五年晉㐮公驩鄭穆蘭元二十六年魯文興元)
(二十七年楚穆王商臣元秦三十一年許昭公錫我元三十二年晉靈公夷臯康公罃元三十三年宋)
(昭公杵臼元壬在位三十三年子臣立)癸卯頃王元年(二年曹文公壽燕桓公元六)
(年楚莊王旅陳靈公平國邾定公貜且元在位六年子班立)己酉匡王元年(是年齊懿)
(公商人元公二年蔡文侯申元公三年宋文公鮑元弟瑜五年魯宣倭齊惠公元秦共稻元在位六年)
(立)乙卯定王元年(是年晉成公黑臂元公二年鄭靈公夷元三年秦桓榮元鄭㐮)
(公堅元繡六年燕宣公元公八年晉景公獳衛穆公遫膝文公元九年齊頃無野陳成公午元十三)
(年曹宣公廬元肱十六年蔡景侯固許靈公寗元固十七年魯成公黑楚共王審元十九年宋共公衛)
(定公臧元在二十一年鄭悼公費燕昭公元位二十一年子夷立)丙子簡王元年
(是年吳壽夢元始僣稱王公二年鄭成公㫻元成五年齊靈公環元六年晉厲州蒲元九年曹公負)
(芻元年十年秦景公后衛獻公衎莒犁比公密州元十一宋平公成元十三年燕武公邾宣公牼元)
(十四年魯㐮公午晉悼公周元在位十四年子泄心立)庚寅靈王元年(二年鄭僖公髠)
(頑元公四年陳哀公弱元王六年杞孝公匄元楚七年鄭簡嘉元十二年吳諸樊元十三年康王)
(昭元邾十四年衛殤公元年十五年晉平公彪元七年悼公華元十八曹武公勝燕文公元)(十十)
(九年齊莊公光元公二十一年庚戌冬十一月孔子生二十三年把文益姑元二十四年燕懿公元)
(二十五年齊景公杵臼吳王餘祭元七二十六年衛獻公衎後許悼公買元在位二十年子貴立)
丁巳景王元年(是年楚郟敖䴢燕惠公欵元蔡二年衛㐮公惡吳王夷昧元三年靈侯般)
(元七四年魯昭公稠元九五年楚靈王虔邾莊公穿元年滕悼公寧元年秦哀公元十年蔡悼公)
(把平公欎元宋元公佐元)(十一年衛靈公元元平十四年晉昭公夷十六年陳惠公吳蔡侯廬鄭定公寧)
(元莒十七年楚平王熊居燕共公元元十八年曹平公須共公庚輿元十九年吳王僚二十年晉頃)
(公去疾元詐公斯元)(二十二年燕平公曹悼公元在二十三年二十四年蔡悼侯東國元位二十五)
(年子猛立是為悼王悼王崩弟丐立)壬午敬王元年(二年蔡昭侯申莒郊公元三年杞)
(悼公成元公四年宋景公欒元七五年楚昭王軫元公六年曹聲野吳王闔閭元年鄭獻公蠆滕頃)
(元定九年晉定公午元十十年薛㐮公定元十十一年魯公宋曹隱公元六年燕簡公元七年許)
(元公成元元十九年陳閔公曹伯陽元二二十年秦惠公鄭聲公二十三年薛伯比元十四年越王)
(句踐薛惠公夷元二二十五年吳王夫差元公二十六年魯哀公蔣元十八年衛出公輙燕獻元二)
(十九年秦悼公元三三十年蔡成侯朔元楚三十一年齊安孺子荼元十二年齊悼公陽生惠王章元)
(革三十三年宋景公滅曹壬三十四年把閔公維邾子元三十六年齊簡公元三十九年魯西狩𫉬)
(麟孔子作春秋四四十年齊平公鷔元四四十一年衛莊公蒯瞶元十三年衛君起元十四年秦厲)
(共公元衛出公輙後元年在位四十四年子仁立)丙寅元王元年(二年晉出公錯元)
(三年越滅吳邾四年邾隱公益後元年閼五年蔡聲侯産元六年于何元七年把哀公路元在位)
(七年于介立)癸酉貞定王元年(是年宋昭公得衛悼公黚元二年魯悼公寧元)
(五年燕孝公越王鹿郢元王七年鄭哀公易元晉八年把出公敕元十一年越不壽元十三年哀公)
(驕蔡元侯元年十四年齊宣公積元二十五年鄭共公丑元十九衛敬公蔡侯齊元十年燕成公載)
(元十二十一年越王翁元位二十二年楚惠王滅蔡為二七年秦躁公元在二十八年子去疾立是)
(哀王三月弟叔自立是為思王五月少弟嵬弑思王自立是為考王)辛丑考王元年(三年)
(晉出公柳元元八年燕閔公元公十年楚簡王仲元滅莒衛昭公紏十一年魯元嘉元十三年秦懷)
(公元班在位十五年子午立西周君封小子于鞏是為東周東西周分之始)丙辰威烈王
元年(是年衛懷公亹元四年鄭繻公駘元)(二年秦靈公鄭幽公已元年五年晉烈公止元十二)
(秦簡公悼子衛慎公頽元楚十五年越王翳元二十七年魯穆公顯元十九年聲王當元二十年齊)
(康公貸元僖二十三年初命韓趙魏為諸侯立二十四年燕公莊元在位二十四年子驕)
集成曰史記六國表威烈王二年載魏文侯元年十
八年載韓景侯趙烈侯元年是時三晉雖專國政實
則大夫不可列于諸侯綱目于二十三年下始註韓
趙魏為諸侯今從綱目例書
庚辰安王元年(是年楚悼王類元七三年秦惠公韓烈侯取趙武公元年宋休公田鄭康)
(公乞元命八年晉孝公頎元文十六年齊太公元田和初受王為諸侯秦出公韓侯趙敬侯章魏武侯擊)
(元肅十八年田齊桓公午秦獻公師隰元元二十二年楚王臧元二十四年田齊威王因齊二十五)
(年晉靖侯俱酒元立在位二十六年子喜)丙午烈王元年(是年越王之侯元韓哀)
(侯滅鄭桓二年趙成侯種元侯四年宋辟公辟兵衛聲公訓燕公元六年韓懿魏惠侯罃元七年宋)
(公剔成楚宣王良夫元在位七年弟扁立)癸丑顯王元年(八年衛成公遫秦孝公渠)
(梁燕文公元魯十一年韓昭侯元年十三年越王無疆元十五年康公屯元十九秦孝公徙都咸陽)
(二二十年趙肅侯語元十四年魯景公偃元)(二十三年衛公貶號曰侯十三十年楚威王商元三)
(二年秦惠文公駟元年三十五年齊魏僣稱王魏惠王罃後元年三十六蘇秦合從三十七年衛平侯)
(田齊宣王辟疆韓宣惠侯燕易公元靈四十一年宋元公偃楚懷王槐元四十四年趙武王雍元僣稱王)
(秦僣稱王年四十五年衛嗣侯元秦惠文王駟後元年四十六韓燕僣稱王不改元在位四十八年子)
(定立)辛丑慎靚王元年(是年燕王噲元衛侯貶號曰君二年張儀連衡三年魏襄)
(王嗣元宋僣稱王年五年魯平公叔元在位七子延立)丁未赧王元年(二年田齊)
(閔王地元武王蕩元)(四年韓㐮王倉元燕昭王平元趙五年秦九年秦昭㐮王稷元十七年惠文王)
(何楚頃㐮王横元元十九年魯湣公賈元共二十年韓僖王咎魏昭王遫二十九年齊楚魏滅宋三)
(十二年田齊㐮王法章元九三十三年衛懷君元四三十七年燕惠王元三十年魏安釐王圉元十)
(二年魯頃公讎元五四十三年韓桓惠王元五四十四年燕武成王元十年趙孝成王丹元十三年)
(楚考烈王完元盡五十八年燕孝王元鞏五十九年秦人入寇王入秦獻其地周民東亡就東周君傑保)
(遺民奉周宗廟社稷)丙午東周君元年(二年燕王喜元年五年衛元君元六秦孝)
(文王柱元秦七年東周君為所滅)
右周
壬子(秦莊㐮王楚元楚滅魯甲寅漢高帝劉邦生)乙卯(秦王政元)丁巳(趙悼㐮王)
(偃元)己未(魏景閔王增元)癸亥(韓王安元)甲子(楚幽王悍元)辛未
(秦滅韓)壬申(衛君角元)甲戌(魏王假代王嘉楚王負芻元)丙子(秦滅魏)
戊寅(秦滅楚)己卯(秦滅燕趙)
庚辰秦始皇帝二十六年并天下稱皇帝(是年齊亡共在位三十七)
(年子胡亥立)壬辰二世皇帝元年(是年衛亡楚隱王陳勝趙王武臣魏王咎燕王)
(韓廣齊王田儋元年項梁起兵于吳漢高帝起兵于沛自立為沛公二楚懷王韓王成趙王歇魏王豹元)
(高在位三年趙弑帝立子嬰)乙未王子嬰元年(是年沛公入關至霸上王子嬰降西)
(楚霸王項羽漢王劉邦雍王章邯塞王司馬欣翟王董翳魏王豹河南王申陽殷王司馬卬代王趙歇常山王)
(張耳九江王英布衡山王吳芮臨江王共敖膠東王田市齊王田都濟北王田安韓王鄭昌齊王田榮元)
右秦
丙申(西楚霸王弑義帝于江中代王陳餘齊王田廣元)丁酉(齊王田横元)
漢書高祖本紀五年諸侯王及太尉長安侯臣綰等三
百人與博士稷嗣君叔孫通謹擇良日二月甲午上尊
號漢王即皇帝位于汜水之陽(括地志漢高祖即位壇在曹州濟隂縣界在)
(位十二年太子盈立)
紀元表丁未惠帝元年(在位七年太子立是為少帝太后臨朝稱制)甲寅
(高皇后吕氏元)丁巳(太后廢少帝立恒山王義為帝更名宏太后仍臨朝稱制)壬戌(太后)
(崩高帝子代王恒立)
史記孝文本紀孝文皇帝高祖中子也高后八年諸吕
欲為亂大臣共誅之謀召立代王使人迎代王乘傳詣
長安至渭橋羣臣拜謁稱臣代王下車拜太尉勃跪上
天子璽符代王謝曰至代邸而議之丞相陳平太尉周
勃大將軍陳武御史大夫張蒼宗正劉郢朱虚侯劉章
東牟侯劉興居典客劉揭皆再拜言曰子弘等皆非孝
惠子不當奉宗廟臣謹請與隂安侯列侯頃王后與瑯
琊王宗室大臣列侯吏二千石議曰大王高帝長子宜
為高帝嗣願大王即天子位代王曰奉高帝宗廟重事
也寡人不佞不足以稱宗廟願請楚王計宜者寡人不
敢當羣臣皆伏固請代王西鄉讓者三南鄉讓者再丞
相平等皆曰臣伏計之大王奉高帝宗廟最宜稱雖天
下諸侯萬民以為宜臣等為宗廟社稷計不敢忽願大
王幸聽臣等臣謹奉天子璽符再拜上代王曰宗室將
相王列侯以為莫宜寡人寡人不敢辭遂即天子位羣
臣以禮次侍即日夕入未央宫下詔書赦天下賜民爵
一級女子百戶牛酒酺五日元年十月辛亥皇帝即阼
謁高廟
漢書文帝紀即皇帝位于代入未央宫還坐前殿十月
辛亥見于高廟(在位二十三年太子啟立)
(通鑑胡三省注如淳曰讓羣臣也或曰賓主位東西面君臣位南北面故西鄉坐三讓不受羣臣猶稱宜)
(乃更南鄉坐示變即君位之漸也余謂如說以為代王南鄉坐為即君位之漸恐非代王所以再讓之意)
(蓋王入代邸而漢庭羣臣繼至王以賓主禮接之故西鄉羣臣勸進王凡三讓羣臣遂扶王正南面之位)
(王又讓者再則南鄉非王之得已也羣臣扶之使南鄉耳遽以為南鄉坐可乎)
(文獻通考馬氏曰古之受終革命者必告于天地祖宗堯舜之禪讓湯武之征伐未之有改也漢承秦後)
(典禮隳廢以古人所以郊祀天地者施之五畤之滛祠而未嘗有事天地之禮高皇帝平秦滅項諸侯王)
(推戴即皇帝位于氾水之陽亦不聞有燔燎告天之事于義闕矣至文帝以後則凡嗣君即位必謁見高)
(廟亦受命祖宗之意)
通鑑十六年秋九月新垣平言臣候日再中於是始更
以十七年為元年
蕙田案此帝王有後元年之始後世改元皆
本此
七年六月丁未太子即皇帝位
鄭氏樵曰漢大斂畢三公奏尚書顧命太子即日即
天子位于柩前請太子即皇帝位皇后為皇太后奏
可羣臣皆出吉服入會如儀太尉升自阼階當柩御
坐北面稽首讀冊畢以傳國玉璽綬東面跪授皇太
子即皇帝位告令羣臣羣臣皆伏稱萬歲或大赦天
下羣臣百僚罷入成喪服如禮
蕙田案此禮即倣尚書顧命康王之誥二篇
為之後世即位禮史雖不詳大略同此
紀年表乙酉景帝元年壬辰中元年戊戌後元年
(在位十六年太子徹立)
史記孝武本紀有司言元宜以天瑞命不宜以一二數
一元曰建元二元以長星曰元光三元以郊得一角獸
曰元狩有司言寶鼎出為元鼎以今年為元封元年
改歴以正月為歲首因為太初元年
胡氏三省曰自古帝王未有年號始起于此貢父曰
封禪書云其後三年有司言元宜以天瑞命不宜以
一二數推所謂其後三年者蓋盡元狩六年至元鼎
三年也然元鼎四年方得寶鼎又無緣先三年稱之
以此而言自元鼎以前之年皆有司所追命其實年
號之起在元鼎故元封改元則始有詔書也
蕙田案胡氏說是
紀元表辛丑武帝建元元年(六)丁未元光元年(六)癸丑
元朔元年(六)己未元狩元年(六)乙丑元鼎元年(六)辛未
元封元年(六)丁丑太初元年(四)辛巳天漢元年(四)乙酉
太始元年(四)己丑征和元年(四)癸巳後元元年(二五在位十)
(四年改元十一太子弗陵立)乙未昭帝始元元年(六)辛丑元鳳元
年(六)丁未元平元年(一帝在位十三年改元三武曾孫病已立更諱詢)
漢書宣帝本紀元平元年昭帝毋嗣大將軍霍光奏議
曰禮人道親親故尊祖尊祖故敬宗大宗無嗣擇支子
孫賢者為嗣孝武皇帝曾孫病已可以嗣孝昭皇帝後
奏可遣宗正德至曾孫尚冠里舍洗沐賜御府衣太僕
以軨獵車奉迎曾孫就齊宗正府庚申入見未央宫見
皇太后封為陽武侯已而羣臣奏上璽綬即皇帝位謁
高廟
紀元表戊申宣帝本始元年(四)壬子地節元年(四)丙辰
元康元年(四)庚申神爵元年(四)甲子五鳳元年(四)戊辰
甘露元年(四)壬申黃龍元年(一元在位二十五年改七太子奭立)癸
酉元帝初元元年(五)戊寅永光元年(五)癸未建昭元年
(五)戊子竟寧元年(一元在位十六年改四太子驁立)己丑成帝建始
元年(四)癸巳河平元年(四)丁酉陽朔元年(四)辛丑鴻嘉
元年(四)乙巳永始元年(四)己酉元延元年(四)癸丑綏和
元年(二定在位十六年改元七陶共王子欣立)乙卯哀帝建平元年(四)
己未元壽元年(二中在位六年改元二山孝王子衎立)辛酉平帝元始
元年(五曾封王莽為安漢公秉政在位五年改元一宣帝孫嬰立號曰孺子安漢公王莽居攝踐阼)
丙寅孺子嬰元年(王莽僣稱假皇帝安衆侯劉崇起兵二年丁卯東郡太守翟義起)
(兵)戊辰初始元年(王莽廢孺子嬰為定安公簒位國號新僣稱皇帝)己巳
(新莽始建國元年徐鄕侯劉快起兵)甲戌(新莽天鳳元年新四年臨准瓜田儀瑯琊吕母市王匡王鳳)
(南郡馬武王常成丹南郡張霸江夏羊牧俱起兵五年赤眉樊崇東海刁子都起兵)庚辰(王莽地皇)
(元年六二年南郡秦豐平原女子遲昭平起兵陵三年景帝世孫齊武王縯及弟光武帝秀起兵舂興復)
(漢室平林陳牧廖湛起兵)癸未(漢兵誅新莽淮陽王劉聖公稱帝號更始元年殺齊武王縯以光武為破)
(虜大將軍行大司馬事梁王劉永起兵睢陽稱元年王郎僣稱漢帝元年隗囂起兵成紀彭寵起兵漁陽公孫)
(述起兵成都)甲申(立光武為蕭王公孫述僣稱蜀王元年張步起兵瑯琊)
右漢
後漢書世祖本紀建武元年命有司設壇場于鄗之南
千秋亭五成陌(注壇謂築土場謂除地秦法十里一亭南北為阡東西為陌其地在今趙州栢)
(鄉縣)六月己未即皇帝位燔燎告天禋于六宗(續漢志平帝元始中)
(謂六宗為易卦六子水火雷風山凙也光武中興未改)望于羣神其祝文曰皇天
上帝后土神祗眷顧降命屬秀黎元為人父母秀不敢
當羣下百辟不謀同辭咸曰王莽簒位秀發憤興兵破
王尋王邑于昆陽誅王郎銅馬于河北平定天下海内
蒙恩上當天地之心下為元元所歸䜟記曰劉秀發兵
捕不道卯金修德為天子秀猶固辭至于再至于三羣
下僉曰皇天大命不可稽留敢不敬承于是建元為建
武大赦天下
祭祀志建武元年光武即位于鄗為壇營於鄗之陽祭
告天地采用元始中郊祭故事六宗羣神皆從未以祖
配天地共犢餘牲尚約
蕙田案即位燔燎告天禋六宗望羣神三代
後始見于此蓋是時經術大明修復唐虞之
迹也
紀元表乙酉後漢光武帝建武元年(三十一望是年春正月方以前定)
(安公嬰稱帝于臨涇更始遣兵擊斬之九月赤眉入長安更始奔高陵辛未詔封更始為淮陽王冬十月淮陽)
(王降于赤眉十二月赤眉殺淮陽王梁劉永僣稱帝元年成公孫述龍興元年僣稱帝赤眉以劉盆子僣稱帝)
(號建世元年盧芳僣稱漢帝元年河西竇融起兵王三年赤眉平梁劉永子紆僣稱王元年燕彭寵僣稱元)
(年淮西董憲僣稱王元年齊張步僣稱王元年淮南李憲僣稱帝元帝五年彭寵奴殺寵以降禽梁王紆竇)
(融降張步平二九年隴西隗囂子純元年十十年隴西隗純降十年成公孫述死成都平三年盧芳)
(亡入匈奴盧十六年盧芳降十七年芳復奔匈奴)丙辰中元元年(二十在位三三年)
(改元二太子莊立)戊午明帝永平元年(十八一在位十八年改元太子烜立)
丙子章帝建初元年(八)甲申元和元年(三)丁亥章和
元年(二元在位十四年改三太子肇立)己丑和帝永元元年(十六)乙巳
元興元年(一元在位十七年改二太子隆立)丙午殤帝延平元年(八月)
(崩清河孝王子祐立)
後漢書安帝本紀延平元年鄧太后特詔留帝清河邸
八月太后與兄車騎將軍鄧隲定策禁中其夜使隲持
節以王青蓋卓迎帝齋于殿中皇太后御崇德殿百官
皆吉服羣臣陪位引拜帝為長安侯太后詔以祐為孝
和皇帝嗣奉承祖宗案禮儀奏又作策命讀策畢太尉
奉上璽綬即皇帝位太后猶臨朝九月庚子謁高廟辛
丑謁光武廟
紀元表丁未安帝永初元年(七)甲寅元初元年(六)庚申
永寧元年(一)辛酉建光元年(一)壬戌延光元年(四三四年月)
(崩在位十九年改元五閻皇后臨朝立濟北惠王子北鄕侯懿為嗣十月北鄉侯薨十一月中黃門孫程等迎)
(立安帝子濟隂王保入即帝位)
後漢書順帝本紀帝諱保安帝之子也母李氏為閻皇
后所害永寧元年立為皇太子延光三年安帝乳母王
聖大長秋江京中常侍樊豐譖太子乳母殺之太子數
為歎息王聖等懼禍搆䧟太子廢為濟隂王明年三月
安帝崩北鄉侯立薨車騎將軍閻顯及江京與中常侍
劉安陳達等白太后秘不發喪而更徵立諸國王子乃
閉宫門屯兵自守十一月中黃門孫程等斬江京劉安
陳達等迎濟隂王于德陽殿西鍾下即皇帝位年十一
近臣尚書以下從輦到南宫登雲臺召百官尚書令劉
光等奏言陛下正統當奉宗廟而姦臣交搆遂令陛下
龍潛藩國天命有常北鄉不永漢德盛明福祚孔章近
臣建策左右扶翼内外同心稽合神明陛下踐阼奉遵
洪業為郊廟主而即位倉卒典章多缺請條案禮儀分
别具奏制曰可乃召公卿百僚使虎賁羽林士屯南北
宫諸門閻顯兄弟率兵入郭鎮斬顯弟衛尉景戊午遣
使者入省奪得璽綬乃幸嘉德殿收閻顯等己未開門
罷屯兵壬申謁高廟癸酉謁光武廟
蕙田案順帝被讒見廢即位自屬變禮據史
即位倉卒典章多闕則其餘諸帝典章無闕
可知也後漢即位禮其詳不可得聞
紀元表丙寅順帝永建元年(六)壬申陽嘉元年(四)丙子
永和元年(六)壬午漢安元年(二)甲申建康元年(一十在位九)
(年改元五太子炳立)乙酉冲帝永嘉元年(正月崩渤海孝王子纉立)丙戌
質帝本初元年(閏六月梁冀弑帝蠡吾侯冀子志立)
後漢書桓帝本紀帝諱志肅宗曾孫襲爵為侯本初元
年梁太后徵帝到夏門亭將妻以女弟會質帝崩遂與
兄冀定策禁中閏月庚寅使冀持節以王青蓋車迎帝
入南宫其日即皇帝位秋七月乙卯葬質帝辛巳謁高
廟光武廟
蕙田案桓帝閏六月庚寅即位七月乙卯葬
質帝辛巳謁廟凡五十二日是後漢制以二
十七日除服後既葬而謁廟也
紀元表丁亥桓帝建和元年(三)庚寅和平元年(一)辛卯
元嘉元年(二)癸巳永興元年(二)乙未永壽元年(三)戊戌
延熙元年(九冀二年梁伏誅)丁未永康元年(一改在位二十一年元七觧凟亭)
(侯萇子宏立)
後漢書靈帝本紀帝諱宏襲侯爵桓帝崩無子皇太后
與父城門校尉竇武定策使劉鯈持節左右羽林至河
間奉迎建寧元年春正月帝到夏門亭使竇武持節以
王青蓋車迎入殿中庚子即皇帝位二月辛酉葬桓帝
庚午謁高廟辛未謁世祖廟
蕙田案靈帝即位而葬桓帝後謁廟與桓帝
同
紀元表戊申靈帝建寧元年(四)壬子熹平元年(六)戊午
光和元年(六)甲子中平元年(黃巾賊張角等始作亂六二年黑山張燕起兵)
(年帝崩臨在位二十一年改元四皇子辯立是為少帝何太后朝改元光熹八月又改元昭寧九月董卓廢)
(帝為弘農王弟協立是為獻帝改元永漢十二月詔除光熹昭寧永漢三號復還中平六年曹操起兵)
庚午獻帝初平元年(是年關東州郡起兵討董卓推袁紹為盟主董卓以帝遷都于長安)
(孫堅起兵討卓年二年孫堅卒于策嗣三董卓伏誅)甲戌興平元年(是年孫策據江南)
丙子建安元年(是年曹操遷帝于許室二年袁術稱帝于壽春四年漢宗昭烈帝備起兵)
(討曹操袁五年孫策卒弟權立為七年袁紹卒年九年曹操滅氏十八年封曹操魏公十九昭烈)
(取成都十二十一年進封曹操為魏王二三年昭烈帝稱漢中王)庚子延康元年(一)
(是年春正月魏王曹操薨太子丕立冬十月獻帝禪位于魏魏封帝為山陽公在位三十二年改元四魏文帝)
(黃初元年代神元帝拓拔力微元年是為北魏始祖)
右後漢
三國志蜀先主傳章武元年即皇帝位于成都武擔之
南為文曰惟建安二十六年四月丙午皇帝備敢用元
牡昭告皇天上帝后土神祗漢有天下歴數無疆曩者
王莽簒盜光武皇帝震怒致誅社稷復存今曹操阻兵
安忍戮弑主后滔天泯夏罔顧天顯操子丕載其凶逆
竊居神器羣臣將士以為社稷隳廢備宜修之嗣武二
祖龔行天罰備雖否德懼忝帝位詢于庶民外及蠻夷
君長僉曰天命不可以不答祖業不可以久替四海不
可以無主率土式望在備一人備畏天明命又懼漢邦
將湮于地謹擇元日與百寮登壇受皇帝璽綬修燔瘞
告類于天神惟神饗祚于漢家永綏四海
蕙田案陳壽作三國志魏主稱紀而蜀主稱
傳蓋典午得統于魏當時不得不以魏為正
統而後之論者往往譏之今觀先主傳中詳
載告天之文而魏吳即位俱從其闕蓋隱然
以正統與之亦可以稍諒其心矣
觀承案陳史紀魏傳蜀似乎以魏為統也然
不直云魏書而曰三國志則魏一國耳何統
之有先主告天文出自丹誠上規誥誓足垂
不朽備載之直筆也乃隱含帝蜀彷彿春秋
之旨意深哉稱為良史才信矣
紀元表辛丑漢昭烈帝即皇帝位建元為章武元年(是年)
(封孫權為吳王吳黃武元年立即帝位三年崩改元一太子禪)
三國志蜀後主傳章武三年夏四月先主殂于永安宫
五月後主襲位于成都大赦改元
蕙田案繼嗣之君以即位之明年改元此古
今通禮也後主以章武三年即位即改其年
五月以後為建興元年先儒所謂崩年改元
亂世之事蓋始于此
觀承案崩年改元實乖舊典遂貽後世口實
然先主既東挫於吳又即崩於永安岌岌殆
哉則建號改元有萬不得已者故曰東漢人
才可與立三國人才可與權
紀元表癸卯漢後主建興元年(四年魏文帝崩太子叡立是為明帝五年魏)
(明帝太和元一七年吳黃龍元吳王稱帝景十年吳嘉禾元十年魏青龍元十五年魏初元)戊
午漢延熙元年(二十子是年吳赤烏元齊二年魏明帝崩太芳立三年魏王芳正始元)
(月十二年魏嘉平元孫十四年吳太元元建十五年二吳改元神鳳四月權薨子亮立改為興十七)
(年魏司馬師廢其主芳為齊王迎立高貴鄉公髦改元為正元吳五鳳元十九年魏甘露元吳太平元)
戊寅漢景耀元年(五廢是年魏封司馬昭為晉公吳孫綝其主亮立琅琊王休改元永安)
(立三年司馬昭弑其主髦迎常道鄕公奐改為景元)癸未漢炎興元年(十月為魏所滅)
(一在位四十年改元四)
右蜀漢
甲申魏咸熙元年(進封司馬昭為晉王馬二年十二月禪位于晉王太子司炎晉封為陳)
(留王)
晉書武帝本紀泰始元年冬十二月景寅設壇于南郊
百僚在位及匈奴南單于四裔會者數萬人柴燎告𩔖
于上帝曰皇帝臣炎敢用玄牡明告于皇皇后帝魏帝
稽協皇運紹天明命以命炎昔者唐堯熙隆大道禪位
虞舜舜又以禪禹邁德垂訓多歴年載暨漢德既衰太
祖武皇帝撥亂濟時扶翼劉氏又用受命于漢粤在魏
室仍世多故幾于顛墜實頼有晉匡拯之德用𫉬保厥
肆祀弘濟於艱難此則晉之有大造於魏也誕惟四方
罔不祗順廓清梁岷包懷揚越八紘同軌祥瑞屢臻天
人協應無思不服肆予憲章三后用集大命于兹炎維
德不嗣辭不𫉬命於是羣公卿士百辟庶僚黎獻陪隸
暨于百蠻君長僉曰皇天鑒下求人之瘼既有成命固
非克讓所得距違天序不可以無統人神不可以曠主
炎虔奉皇運寅畏天威敬簡元辰升壇受禪告𩔖上帝
永答衆望禮畢即洛陽宫辛太極前殿
紀元表乙酉晉武帝泰始元年(十年是年吳甘露元年二吳寶鼎元五)
(吳建衡元元八年吳鳳凰)乙未咸寧元年(五年是年吳天冊元年二吳天璽元三)
(吳天紀元為五年以匈奴劉淵左部帥)庚子太康元年(十皓是年吳主孫降吳亡)
晉書孝惠帝紀太熙元年四月己酉武帝崩是日皇太
子即皇帝位大赦改元為永熙永平元年春正月乙
酉朔臨朝不設樂詔曰朕夙遭不造淹恤在疚賴祖宗
遺靈宰輔忠賢得以眇身托于羣后之上昧于大道不
明於訓戰戰兢兢夕惕若厲乃者哀迷之際三事股肱
惟社稷之重率遵翼室之典猶欲長奉先皇之制是以
有永熙之號然日月踰邁已涉新年開元易紀禮之舊
章其改永熙二年為永平元年
蕙田案晉惠帝亦以武帝崩年改元旋以非
禮至明年又改元故有此詔
又案紀元表書庚戌惠帝永熙元年不書武
帝太熙之號非也當云庚戌太熙元年四月
帝崩太子即位改元為永熙元年
紀元表庚戌惠帝永熙元年(一二是年四月武帝崩在位十六年改元三太子)
(衷立六月改元為永熙元年)辛亥惠帝永平元年三月改元為元
康元年(九)庚申永康元年(一)辛酉永寧元年(一王正月趙倫簒)
(位改為建始元年四月帝復位前凉張軌初為凉州刺史後蜀李特據蜀)壬戌太安元年(二)
(二年後蜀李特建初元特死弟流自稱益州牧張昌據江夏反稱神鳳元)甲子春正月改元
永安秋七月改元建武十一月復改元為永安十二月
改為永興元年(二漢是年前趙劉淵元熙元僣稱王國號後蜀李特子雄建興元僣稱成都)
(王)丙寅光熙元年(一號是年後蜀李雄太武元僣稱帝國成在位十七年太弟熾立)
丁卯懷帝永嘉元年(六稱是年前燕慕容廆據棘城自鮮卑大單于二年代穆)
(帝拓䟦猗盧元前趙劉淵永鳳元僣稱帝前三年前趙劉淵河瑞元四年封拓䟦猗盧為代公趙劉淵卒)
(長子和立一月和弟聰弑和自立改為光興元年前凉張軌都督隴右在位六年改元一武帝孫秦王業立)
癸酉愍帝建興元年(四子二年前凉張軌為凉州牧卒實立三年封拓䟦猗盧)
(為代王前趙劉聰建元元制四年劉曜䧟長安愍帝蒙塵宣帝曾孫琅琊王睿承江東是為元帝前趙劉聰)
(麟嘉元)丁丑晉元帝建武元年四月即晉王位
晉書禮志元帝為琅琊王將即極位告廟王導書問
賀循云或謂宜祭壇拜受天命者或謂直當稱億兆
羣情告四祖之廟而行者若爾當立行廟主今固辭
尊號俯順羣情還依魏晉故事然魏晉皆禀命而行
不知今進璽當云何循答曰愚謂告四祖之廟而行
蜀書劉先主初封漢王時羣臣共奏上勲德承以即
位今雖事不正同然議可方論導又書曰得刁僕射
書曰如此京兆是宣帝祖章郡是父也至惠帝為七
廟至懷德京兆府君應落想足下亦是識刁侯不欲
告惠懷二帝不知於禮云何循答曰古禮及漢氏之
初皆帝帝異廟即位大事謁于太祖故晉文朝于武
宫漢文謁于高廟也至光武之後惟有祖宗兩廟而
已祖宗兩廟昭穆皆共堂别室魏晉依之亦惟立一
廟則一廟之中苟在未毁恐有事之日不得偏有不
告然人不詳太廟定議不敢必據欲依古禮惟告宣
帝一廟人意以祖宗非一且太廟合共事與古異不
得以古禮為斷
蕙田案宗廟同堂異室徧告為是
紀元表戊寅晉元帝太興元年三月即皇帝位(四前是年趙)
(劉聰子粲立改元漢昌一月為靳隼所弑淵族子曜立改元為光初二年前趙劉曜始改國號曰趙後趙石)
(勒僣稱趙王元年四三年前凉張實弟茂立仍稱建興八年年代惠帝拓䟦賀傉元)壬午永昌
元年(一元在位六年改三子紹立)癸未明帝太寧元年(三凉是年前張茂)
(仍稱建興十一年衍在位三年改元一太子立)丙戌成帝咸和元年(九年三)
(後趙石勒太初元石四年代烈帝拓䟦翳槐元後趙滅前趙五年後趙勒建平元年僣稱帝八年前燕)
(慕容廆子皝立立九年後趙石勒子宏延熙元僣稱帝後蜀李特孫班五月雄子越弑之立雄第四子期僣)
(稱帝)乙未咸康元年(八勒是年代焬帝紇那後元年後趙石從子虎建武元僣稱天王後蜀)
(李期五恒元年三年代烈帝翳槐後元年前燕慕容皝僣稱工四代高祖拓䟦什翼犍建國元後蜀李特)
(姪夀漢興元改國號漢王在位十七年改元二弟琅琊岳立)癸卯康帝建元元年
(二年)(是年前凉張駿仍稱建興三十在位二年改元一太于𣆀立)
晉書禮志康帝立凖禮將改元尚書下侍御史太常主
者殿中屬應告廟其勅禮官并太史擇吉日撰祝文及
諸應所用備辦符到奉行博士徐禪議曰案魯文公之
書即位也僖公未葬蓋改元之道宜其親告不以喪闕
昔代祖受終亦在諒闇既正其位於天郊必告成命于
父祖事莫大于正位禮莫盛于改元傳曰元始也首也
善之長也故君道重焉謂應告尚書奏案惠帝起居注
改永熙二年為永平元年使持節太尉石鑒造于太廟
前朝明凖不應革易如禪議
蕙田案徐禪議是
紀元表乙巳穆帝永和元年(十二興是年前凉張駿仍稱建三十三年二年)
(後蜀李𫝑嘉寧元前凉張駿子重華立年三年後蜀降前凉張重華仍稱建興三十五年四前燕慕容皝)
(子雋立子五年後趙石虎大寧元正月僣稱帝夏四月虎卒幼世立一月庶長子遵弑世自立十一月冉閔)
(弑遵立虎子鑒改元為青龍前燕慕容雋元閔六年後趙石虎族子祗僣稱帝于㐮國改元永寧冉永興元)
(僣稱帝國號魏前秦符洪僣稱三秦王子七年後趙石祗為其將劉顯所弑後趙亡前秦苻洪健皇始元僣)
(稱天王國號秦稱八年前燕慕容雋元璽元僣稱帝滅閔前秦苻健僣帝九年前凉張重華子曜靈立二)
(月國人廢之立駿子祚子十年前凉張祚和平元僣稱王尋為國人所殺重華元靚立十一年前秦苻健)
(子生壽光元僣稱帝前凉張元靚復稱建興四十三年)丁巳升平元年(五燕是年前慕容)
(雋光壽元前秦苻洪季子堅永興元熙三年前秦苻堅甘露元四年前燕慕容雋子暐建元在位十七)
(年改元二成帝長子瑯琊王丕立)壬戌哀帝隆和元年(一)癸亥興寧
元年(三三是年前凉張元靚子天錫立廢在位年改元二弟東海王奕立後)丙寅廢
帝太和元年(六)辛未十一月帝廢元帝子會稽王昱立
是為簡文帝改元為咸安元年(二年簡文帝崩太子曜立)癸酉孝
武帝寧康元年(三)丙子太元元年(二十一降是年前凉張天錫于前秦)
(九年後秦姚萇白爵元僣稱王後燕慕容垂燕元元僣稱王西燕慕容泓燕興元僣稱王十年前秦苻堅子)
(丕太安元僣稱帝右丞相竇衝叛自稱秦王改元元光西秦乞伏國仁建義元秦封為苑川王是為西秦西燕)
(慕容暐弟冲更始元國十一年北魏道武帝拓䟦珪登國元年即代王位改號魏前秦符堅族孫登太初元)
(後秦姚萇建初元僣稱帝後燕慕容垂建興元僣稱帝西燕慕容冲為其將韓延所殺延立冲將叚隨為燕王)
(改元昌平伏誅立慕容覬為燕王改元建明慕容韜殺顗立冲子瑶為帝改元建平慕容永殺瑶立泓子忠為)
(帝改元建武立三月武衛將軍刁雲等殺之推永為主改元中興自二月至六月凡五改元後凉吕光大安元)
(僣稱酒泉公秦十三年後凉吕光麟嘉元僣稱三河王十九年前符堅子崇延初元國亡後秦姚萇長子)
(興皇初元僣稱帝西燕滅于後燕子二十一年北魏皇始元始建天子旌旗後燕慕容垂寶永康元後凉吕)
(光龍飛元僣稱天王國號凉在位二十四年太子德宗立)丁酉安帝隆安元年(五)
(是年後燕慕容寶永康二年慕容皝曾孫詳自立改元建始垂少子麟殺之自立尋又立皝少子德是為南燕)
(寶奔尚書蘭汗汗弑寶自立改元青龍南凉秃髮烏孤太初元僣稱西平王北凉叚業神璽元僣稱建康公)
(二年北魏天興元年南燕慕容德元僣稱燕王後燕慕容寶子盛建平元簒三年後秦姚興弘始元後凉吕光)
(嫡子紹立五日紹庶兄簒弑紹自立改元咸寧北凉叚業天璽元僣稱凉王後燕慕容盛長樂元四年南凉)
(秃髮烏孤弟利鹿孤建和元僣稱凉王西凉李暠庚子元僣稱凉公南燕慕容德建平元僣稱帝五年後凉)
(吕光弟隆神鼎元後燕慕容垂子熙光始元北凉沮渠蒙遜永安元殺叚業僣稱張掖公)壬寅元興
元年(三舉是年南凉秃髮烏孤第三弟傉檀弘昌元桓元兵反稱大亨元二年元簒位更號楚改元)
(建始又改為永始檀三年北魏天賜元帝復位南凉秃髮傉畏秦強去弘昌年號)乙巳義熙元
年(十四元是年南燕慕容德兄子超太上元西凉李暠建初三年北燕高雲正始元僣稱天王滅後燕)
(明四年南凉秃髮傉檀復改為嘉平元北魏道武太子元帝永興元西秦乞伏乾歸更始元北燕馮䟦太平)
(元僣稱天王元八年西秦乞伏乾歸子熾磐永康元北凉沮渠蒙遜始元僣稱河西王九年夏赫連勃勃)
(鳳翔元長十年北魏神瑞元三十二年北魏泰常元後秦姚興子泓永和元十年西凉李暠子歆嘉興)
(元瑯在位十四年弟琊王德文立)己未恭帝元熙元年(二連是年夏赫勃勃真)
(興元于二年禪位宋)
右晉
五禮通考卷一百二十八
