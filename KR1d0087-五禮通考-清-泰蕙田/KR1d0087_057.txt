五禮通考卷四十七
刑部尚書秦蕙田撰
吉禮四十七
四望山川
史記封禪書昔三代之君皆在河洛之間(漢書注師古曰謂夏都安)
(邑殷都朝歌周都洛陽)故嵩高爲中嶽而四嶽各如其方四瀆咸
在山東至秦稱帝都咸陽則五嶽四瀆皆并在東方自
五帝以至秦軼興軼衰名山大川或在諸侯或在天子
其禮損益世殊不可勝記(師古曰代代殊異故不可盡記)及秦并天下
令祠官所常奉天地名山大川鬼神可得而序也于是
自殽以東(索隠曰殽即崤山杜預云崤在弘農渑池縣西南即今之二崤山是也亦音豪)名山
五大川祠二曰太室太室嵩高也恒山泰山會稽湘山
(索隐曰地里志湘山在長沙)水曰濟曰淮(索隐曰風俗通云濟廟在臨邑淮廟在平氏也)春
以脯酒爲歲祠因泮凍(服虔曰解凍)秋涸凍(漢書注師古曰涸讀與沍同沍)
(凝也音下故反春則解之秋則凝之春秋左氏傳曰固隂沍寒禮記月令曰孟冬行春令則凍閉不密)冬
賽禱祠(索隱曰賽音先代反謂報神福也)其牲用牛犢各一牢具圭幣
各異自華以西名山七名川四曰華山薄山薄山者襄
山也(漢書注師古曰說者云薄山在河東一曰在潼關北十餘里而此志云自華以西者則今閿鄉之南)
(山連延西山並得華山之名)岳山岐山吳山鴻冢瀆山瀆山蜀之岷
山也(漢書注師古曰周禮職方氏雍州其山曰岳爾雅亦云河西曰岳說者咸云岳即吳岳也今志有岳)
(又有吳山則吳岳非一山之名但未詳岳之所在耳徐廣云岳山在武功據地理志武功但有垂山無岳山也)
(岐山即在今之岐山縣其山兩岐俗呼為箭括嶺吴山在今隴州吳山縣鴻冡釋在下岷山在湔氐道)水
曰河祠臨晉(漢書注師古曰即今之同州朝邑縣界)沔祠漢中(漢書注師古曰沔漢)
(水之上名也漢中今梁州是也沔音彌善反)湫淵祠朝那(蘇林曰秋淵在安定朝那縣方四十)
(里停水不流冬夏不增减不生草木湫音將蓼反漢書注師古曰此水今在涇州界清澈可愛不容穢濁或喧)
(汚輙興雲雨土俗亢旱每于此求之相傳云龍之所居也而天下山川隈曲亦往往有之湫音子由反)江
水祠蜀(正義曰括地志云江瀆祠在益州成都縣南八里秦并天下江水祠蜀)亦春秋泮
涸禱賽如東方名山川而牲牛犢牢具圭幣各異而四
大冢鴻岐吳嶽皆有嘗禾(孟康曰以新榖祭)陳寳節來祠(服虔曰陳)
(寳神應節來也)其河加有嘗醪此皆在雍州之域近天子之都
故加車一乘駵駒四灞滻長水灃澇涇渭皆非大川㠯
近咸陽盡得此山川祠而無諸加(韋昭曰無車駵之屬)汧洛二淵
鳴澤蒲山嶽&KR2818;山之屬爲小山川亦皆歲禱賽泮涸祠
禮不必同
漢書郊祀志秦始皇即帝位三年東游海上行禮祠名
山川及八神諸此祠皆太祝常主以歲時奉祠之至如
它名山川諸神及八神之屬上過則祠去則已郡縣遠
方祠者民各自奉祠不領于天子之祝官祝官有秘祝
即有災祥輒祝祠移過于下
史記封禪書二世元年東廵碣石並海南歴太山至會
稽皆禮祀之
右秦祀山川
漢書高祖本紀二年夏六月令祠官祀天地四方上帝
山川以時祀之
郊祀志高祖初悉召故秦祀官復置太祝太宰如其故
儀禮下詔曰吾甚重祠而敬祭今山川之神當祠者各
以時禮祠之如故後四歲天下已定置祠祀官女巫令
河巫祠河于臨晉而南山巫祠南山秦中
文帝即位十三年下詔曰秘祝之官移過于下朕甚弗
取其除之始名山大川在諸侯諸侯祝各自奉祠天子
官不領及齊淮南國廢令太祝盡以歲時致禮如故明
年廣增諸祀壇場珪幣河湫漢水王加各二
文帝本紀十五年夏四月修名山大川嘗祀而絶者有
司以歲時致禮
武帝本紀建元元年夏五月詔曰河海潤千里其令祠
官修山川之祠爲歲事曲加禮
郊祀志武帝元狩元年濟北王上書獻泰山及其旁邑
天子以它縣償之常山王有罪&KR1971;(師古曰&KR1971;與遷同)天子封其
弟真定以續先王祀而以常山爲郡然後五嶽皆在天
子之邦
(文獻通考馬氏曰案古者天子祭四望五嶽四瀆其大者也然王畿不過千里千里之外則皆諸侯之國)
(所謂嶽瀆豈必在畿内而後祭之如舜都蒲坂而一歲廵五嶽俱有望秩之禮是也始皇雖併六國而禮)
(典廢墜所祠祭山川皆因其遊觀所至處與封禪求仙則及之而其領之祠官以歲時致祭且雜以淫祀)
(者大率多秦中山川也至漢則名山大川之在諸侯國者不領于天子之祠官必俟齊淮南常山之國廢)
(及濟北王獻地而後舉五嶽之祭俱非古義也)
武帝本紀元封元年春正月行幸緱氏詔曰朕用事華
山至于中嶽親登嵩高御史乘屬在廟旁吏卒咸聞呼
萬歲者三登禮罔不答其令祠官加增太室祠禁無伐
其草木以山下戸三百爲之奉邑名曰崇高獨給祠復
亡所與
郊祀志元封元年春三月東幸緱氏禮登中嶽太室從
官在山上聞若有言萬歲云問上上不言問下下不言
迺令祠官加增太室祠
武帝本紀元封五年冬行南廵狩至于盛唐望祀虞舜
于九嶷登灊天柱山自潯陽浮江薄樅陽而出遂北至
琅琊並海所過禮祠其名山大川
郊祀志五年上廵南郡至江陵而東登禮灊之天柱山
號曰南嶽(師古曰灊廬江縣天柱山在焉武帝以天柱山爲南嶽)浮江自潯陽出
樅陽過彭蠡禮其名山大川
武帝本紀天漢三年春三月幸北地祠常山瘞玄玉
郊祀志自封太山後十三歲而周遍于五嶽四瀆矣
宣帝神爵元年制詔太常夫江海百川之大者也今闕
焉無祠其令祠官以禮爲歲事(師古曰言每歲常祠之)以四時祠
江海雒水祈為天下豐年焉自是五嶽四瀆皆有常禮東
嶽泰山于博中嶽太室于嵩高南嶽灊山于灊西嶽華
山于華隂北嶽常山于上曲陽(師古曰上曲陽常山郡之縣也)河于臨
晉(師古曰馮翊之縣也)江于江都淮于平氏(師古曰南陽之縣也)濟于臨邑
界中(師古曰東郡之縣也)皆使者持節侍祠惟泰山與河歲五祠
江水四餘皆一禱而三祠云
哀帝建平三年莽改祭禮大合樂祀四望祭山川四望
蓋謂日月星海也三光高而不可得親海廣大無限界
故其樂同於山川地理也
風俗通五岳東方泰山詩云泰山巖巖魯邦所瞻尊
曰岱宗岱者長也萬物之始隂陽交代雲觸石而出
膚寸而合不崇朝而徧雨天下其唯泰山乎故爲五
岳之長岱宗廟在博縣西北三十里山虞長守之十
月日合凍臘月日涸凍正月日解凍皆太守自侍祠
若有穢疾代行事法七十萬五千三牲燔柴上福脯
三十朐縣次𫝊送京師四岳皆王同禮南方衡山一
名霍霍者萬物盛長垂枝布葉霍然而大廟在廬江
灊縣西方華山華者華也萬物滋然變華于西方也
廟在弘農華隂縣北方恒山恒者常也萬物伏藏于
北方有常也廟在中山上曲陽縣中央曰嵩高嵩者
高也詩云嵩高維嶽峻極于天廟在潁川陽城縣四
瀆河出燉煌塞外崑崙山發源注海易河圖聖人則
之禹貢九河既道詩曰河水洋洋廟在河南滎陽縣
河隄謁者掌四瀆禮祠與五岳同江出蜀郡湔流互
徼外㟭山入海詩云江漢陶陶禹貢江漢朝宗于海
廟在廣陵江都縣淮出南陽平氏桐栢大復山東南
入海禹貢海岱及淮淮沂其又詩云淮水湯湯廟在
平氏縣濟出常山房子贊皇山東入海禹貢浮于汶
逹于濟廟在東郡臨邑縣
後漢書明帝本紀永平六年冬十二月幸陽城遣使者
祀中岳
章帝本紀元和二年春二月詔曰今山川鬼神應典禮
者尚未咸秩其議增修羣祀以祈豐年丙辰東廵守辛
未幸太山柴告岱宗有黃鶴三十從西南來經祀壇上
東北過于宫屋翺翔升降進幸奉高
三年春正月丙申北廵守二月戊辰進幸中山遣使者
祀北岳出長城三月己卯進幸趙庚辰祀房山于靈壽
安帝本紀延光三年春二月辛卯幸太山柴告岱宗
祭祀志延光三年上東廵守至太山柴祭及祀汶上明
堂如元和三年故事
右兩漢祀山川
三國魏志文帝本紀黃初二年六月初祀五嶽四瀆咸
秩羣祀
晉書禮志二年禮五嶽四瀆瘞沈珪璧
六年七月帝以舟軍入淮九月壬戌遣使者沈璧于淮
三國魏志明帝本紀太和四年八月辛巳行東廵遣使
者以特牛祠中嶽
青龍元年夏五月詔諸郡國山川不在祀典者勿祠
陳留王本紀咸熙元年春正月行幸長安使使者以璧
幣祀華山
右三國魏祀山川
晉書禮志太始元年十二月詔曰昔聖帝明王修五岳
四瀆名山川澤各有定制所以報隂陽之功故也然以
道莅天下者其鬼不神其神不傷人故祝史薦而無媿
辭是以其人敬慎幽冥而滛祀不作末世信道不篤僣
禮瀆神縱欲祈請曾不敬而遠之徒偷以求幸祅妄相
煽舍正爲邪故魏朝疾之其案舊禮具爲之制使功著
于人者必有其報而祅滛之鬼不亂其間
隋書禮儀志建武元年令郡國有五岳者置宰祝二人
及有四瀆若海應祠者皆以孟春仲冬祠之
晉書明帝本紀太寧三年七月詔曰自中興以来五岳
四瀆名山大川載在祀典應望秩者悉廢而未舉主者
其依舊詳處
禮志穆帝升平中何琦備論五嶽祠曰唐虞之制天
子五載一廵狩順時之方柴燎五嶽望于山川徧于
羣神故曰因名山升中于天所以昭告神祗饗報功
德是以災厲不作而風雨寒暑以時降及三代年數
雖殊而其禮不易五嶽視三公四瀆視諸侯著在經
記所謂有其舉之莫敢廢也及秦漢都西京涇渭長
水雖不在祀典以近咸陽故盡得比大川之祠而正
立之祀可以闕哉自永嘉之亂神州傾覆兹事替矣
唯灊(音潜)之天柱在王略之内也舊臺選百戶吏卒以
奉其職中興之際未有官守廬江郡常遣太史兼假
四時禱賽春釋寒而冬請冰咸和迄今又復墮替計
今非典之祠可謂非一考其正名則滛昏之鬼推其
糜費則百姓之蠧而山川大神更為簡闕良由頃國
家多難日不暇給草建廢滯事有未遑今元憝(徒對反)
已殲宜修舊典嶽瀆之域風教所被而神明禋祀未
之或甄崇明前典將候皇輿北旋稽古憲章大釐制
度爼豆牲牢祝嘏大辭舊章靡記可令禮官作式歸
諸誠簡以逹明德馨香如斯而已其諸妖孽可粗依
法令先去其甚俾邪正不黷時不見省
右晉祀山川
宋書世祖本紀大明七年春二月甲寅車駕廵南豫南
兗二州丙辰詔曰江漢楚望咸秩周禋禮九嶷于盛唐
祀蓬萊于渤海皆前載流訓列聖遺式霍山是曰南岳
實維國鎮韞靈呈瑞肇光宋道朕駐蹕于野有事岐陽
瞻睇風雲徘徊以想可遣使奠祭
禮志大明七年六月丙辰有司奏詔奠祭霍山未審應
奉使何官用何牲饌進奠之日又用何器殿中郎丘景
先議修祀川岳道光列代差秩珪璋義昭聯冊但業曠
中葉儀漏典文尋姬典事繼宗伯漢載持節侍祠血祭
霾沈經垂明範酒脯牢具悉有詳例又名山著珪幣之
異大冡有嘗禾之加山海祠霍山以太牢告玉此凖酌
記傳其可言者也今皇風緬畼輝祀通岳愚謂宜使以
太常持節牲以太牢之具羞用酒脯時榖禮以赤璋纁
幣又鬯人之職凡山川四方用脤則盛酒當以蠡桮其
餘器用無所取說案郊望山瀆以質表誠器用陶匏藉
以茅席近可依凖山川以兆宜爲壇域參議景先議爲
允令以兼太常持節奉使牲用太牢加以璋幣器用陶
匏時不復用脤宜同郊祀以爵獻凡肴饌種數一依社
祭爲允詔可
右宋祀山川
隋書禮儀志梁令郡國有五嶽者置宰祀三人及有四
瀆若海應祠者皆以孟春仲冬祠之
右梁祀山川
北魏書禮志泰常三年立五嶽四瀆廟于桑乾水之隂
春秋遣有司祭有牲及幣四瀆唯以牲牢凖古望秩云
其餘山川及海若諸神在州郡者合三百二十四所每
歲十月遣祀官詣州鎮遍祀有水旱災厲則牧守各随
其界内祈謁其祭皆用牲王畿内諸山川皆列祠次祭
若有水旱則禱之
太宗本紀泰常四年秋八月辛未東廵遣使祭恒岳
禮志四年八月幸代至雁門關望祀恒岳
八年正月南廵恒岳祀以太牢幸洛陽遣使以太牢祀
嵩高華岳還登太行五月至自洛陽諸所過山川羣祀
之
世祖本紀太延元年六月甲午詔守宰祭界内名山大
川十二月癸卯遣使者以太牢祀北岳
禮志太延元年立廟于恒岳華岳嵩岳上各置侍祀幾
十人歲時祈禱水旱其春秋泮涸遣官率刺史祭以牲
牢有玉幣
太平真君十一年十一月世祖南征逕恒山祀以太牢
浮河濟祀以少牢過岱宗祀以太牢
文成皇帝即位三年正月遣有司詣華岳修廟立碑數
十人在山上聞虚中若音聲聲中稱萬歲云
和平元年正月帝東廵歴橋山祀黃帝幸遼西望祀醫
無閭山遂緣海西南幸冀州北至中山過恒岳禮其神
而返
二年帝南廵過石門遣使者用玉璧牲牢禮恒岳
皇興二年以青徐既平遣中書令兼太常高允奉玉幣
祀于東岳
高祖本紀太和四年二月癸巳詔曰朕承乾緒君臨海
内夙興昩旦如履薄冰今東作方興庶類萌動品物資
生膏雨不降歲一不登百姓饑乏朕甚懼焉其勅天下
祀山川羣神及能興雲雨者修飾祀堂薦以牲璧
十九年春正月己亥車駕濟淮夏四月己未行幸瑕丘
遣使以太牢祀岱岳
禮志太和十九年帝南征正月車駕濟淮命太常致祭
又詔祀岱岳
右北魏祀山川
北齊書宣帝本紀天保元年六月己亥詔分遣使人致
祭于五岳四瀆
右北齊祀山川
文獻通考後周大將出征遣太祝以羊一祭所過名山
大川
右後周祀山川
隋書禮儀志開皇十四年閏十月詔東鎮沂山南鎮會
稽山北鎮醫無閭山(山遠則遥祀)冀州鎮霍山並就山立祠
東海于會稽縣界南海于南海鎮南並近海立祠及四
瀆吳山並取側近巫一人主知灑掃並令多蒔松栢其
霍山雩祀日遣使就焉
大學衍義補丘氏濬曰鄭玄注周禮四望有五岳四
鎮四瀆後世祀典止有五嶽四瀆而無四鎮至是始
祀之而又以冀州霍山爲中鎮是爲五鎮
隋書高祖本紀開皇十五年春正月壬戌車駕次齊州
親問疾苦丙寅旅三符山庚午上以歲旱祀泰山以謝
愆咎大赦天下三月己未至自東廵狩望祭五嶽海瀆
六月辛丑詔名山大川未在祀典者悉祀之
禮儀志十六年正月又詔北鎮于營州龍山立祠東鎮
晉州霍山鎮若修造並准西鎮吳山造神廟
煬帝本紀大業四年八月辛酉親祀恒岳河北道郡守
畢集
禮儀志大業中煬帝因幸晉陽遂祭恒嶽其禮頗採高
祖拜岱宗儀增置二壇命道士女官數十人於壝中設
醮十年幸東都過祀華嶽築場于廟側事乃不經蓋非
有司之定禮也隋制行幸所過名山大川則有司致
祭岳瀆以太牢山川以少牢
右隋祀山川
唐書禮樂志唐制嶽鎮海瀆祭于其廟無廟則爲之壇
坎廣一丈四向爲陛者海瀆之壇也嶽鎮海瀆以山尊
實醍齊山林川澤以蜃尊實沈齊皆二嶽鎮海瀆以兩
圭有邸幣如其方色嶽鎮海瀆山林川澤籩豆各二簋
簠爼各一丘陵墳衍原隰籩豆各一簋簠爼各一四時
祭五嶽四鎮四海四瀆爲籩豆十簋二簠二爼三犢皆
少牢
高祖本紀武德二年十月甲子祠華山三年四月丙
申祠華山
冊府元龜武德七年六月幸仁智宫以少牢祭宫所山
川
文獻通考唐武德貞觀之制五嶽四鎮四海年别一祭
各以五郊迎氣日祭之東嶽岱山祭于兗州東鎮沂山
祭于沂州東海于萊州東瀆大淮于唐州南嶽衡山于
衡州南鎮會稽山于越州南海于廣州南瀆大江于益
州中嶽嵩山于洛州西嶽華山于華州西鎮吳山于隴
州西海及西瀆大河于同州北嶽恒山于定州北鎮醫
無閭山于營州北海及北瀆大濟于洺州其牲皆用太
牢禮官以當界都督刺史充
冊府元龜貞觀十九年征遼三月丁丑幸定州經北嶽
帝自爲文祭之
唐書武后本紀中宗嗣聖五年(即武后垂拱四年)七月丁巳改
洛水爲永昌洛水封其神爲顯聖侯加特進禁漁釣改
嵩山爲神嶽封其神爲天中王太師使持節大都督
(蕙田)案山川之神加以人爵封號蓋始于此
非禮之端肇之者則天也
文獻通考武后萬歲通天元年尊神嶽天中王爲神嶽
天中皇帝神龍元年復爲天中王先天二年封華嶽爲
金天王
(蕙田)案古者四望山川之祭壇而不屋易以
廟號非古也况復封之爲王爲帝尊號頻加
頻改不益惑之甚乎
舊唐書玄宗本紀開元四年二月以關中旱遣使祈雨
于驪山應時澍雨以少牢致祭仍禁樵採
冊府元龜開元五年十二月戊寅詔曰國之大事在祀
神之所歆惟敬潔誠而齋精意以享則可臻介福致休
祥深慮有司未副厥旨所緣岳瀆等祭宜令禮官博士
斟酌古今務加虔肅合于典禮即詳定奏聞
八年三月勅頃歲未登水旱不節今春事方起農桑是
憂宜令太常長官分祭華岳温湯
十一年四月庚申勅曰河東冀方其鎮惟霍神爲天吏
山有岳靈在昔皇業初興肇蒙嘉祉今者省方旋軫重
獲休徵同受三神之貺獨㤀百邑之禮其霍山宜崇飭
祠廟秩視諸侯蠲山下十戸以爲灑掃晉州刺史春秋
致祀
十二年十一月庚午幸東都勅有司所經名山大川精
意致祭以酒脯時果用代牲牢丙寅至華州命刺史徐
知仁與信安王禕勒石于華嶽祠南之通衢帝親製其
文
文獻通考十三年封泰山神爲天齊王禮秩加三公一
等
冊府元龜開元十六年六月丁亥詔曰爰自首春有愆
時雨朕憂勤黎庶精禱靈祗遂蒙九元垂福百神效祉
膏澤頻降嘉年繁育睠彼山川能興雲雨報功享德祀
典存焉諸州所管名山大川宜令當處長官設祭務盡
誠敬以昭典禮庚寅詔曰宗社垂祐隂陽順成甘澤應
時庶物繁育祗奉靈慶寅畏載深宜令中書門下肅事
昭報仍令有司奏聞
舊唐書玄宗本紀開元十八年百僚及華州父老累表
請上尊號并封西岳不允
冊府元龜開元十八年正月丁巳親迎氣于東郊禮畢
詔凡海内五岳四瀆諸鎮名山大川及靈跡各令郡縣
逐處設祭
開元二十年四月戊申命有司擇日就祭五嶽四瀆十
一月庚申祀后土于脽上命有司陳禮帝質明而享是
日大赦制五嶽四瀆名山大川各令致祭務竭誠敬
唐開元禮祭五岳四鎮四海四瀆儀(四祭每座籩豆各十簠簋各二爼二)
諸嶽鎮海瀆每年一祭各以五郊迎氣日祭之(設祭州界已具)
(歴代祀山川篇)前祭五日諸祭官各散齋三日致齋二日如
别儀前一日嶽令瀆令清掃内外又爲瘞塪于壇壬
地方深取足容物(海瀆則塪内爲壇高丈四尺皆爲陛)贊禮者設初獻位
于壇東南亞獻終獻于初獻南少退俱西向北上設掌
事者位于終獻東南重行西面以北爲上設贊唱等諸
位于終獻西南西向北上設獻官等望瘞位于瘞坎之
東北西向(祭海瀆無望瘞位)設祭官以下門外位于南門之外
道東重行西向以北爲上祭器之數罇六籩十豆十簋
二簠二俎三嶽瀆令帥其屬詣壇東陛升設罇于壇上
東南隅北向西上(尊皆加勺冪有坫以置爵)設玉篚于罇坫之所設
洗于南陛東南北向罍水在洗東篚在洗西南肆(篚實以巾)
(爵)執罇罍洗篚者各位于罇罍篚之後祭日未明烹牲
于厨(其牲各隨方色齋郎以豆先取毛血置于饌所)夙興掌饌者實祭器(牲體牛羊)
(豕皆載右胖前脚三節節一叚肩臂臑皆載之後脚三節節一叚去下節載上肢胳二節又取正脊脡脊横脊)
(短脅正脅代脅各二骨以並餘皆不設簋實黍稷簠實稻粱籩十實石塩乾魚棗栗榛菱芡鹿脯白餅黑餅豆)
(十實韭葅醢醢菁葅鹿醢芹葅兔醢筍葅魚醢脾菜葅豚胉若土無者各以其類充之)凡祭官各
服其服(三品毳冕四品繡冕五品玄冕六品以下爵弁若有二品以下各依令)嶽令瀆令
帥其屬入詣壇東陛升設嶽神瀆神座于壇上近北面
南向席以莞又實罇罍及玉(凡罇一實醴齊一實盎齊一實清酒其玄酒各實于)
(上罇祭神之玉雨圭有邸)祝版置于坫嶽令瀆令又以幣置于篚齋
郎以豆血皆設于饌所(其幣長丈八尺各隨方色)贊唱者先入就位
祝與執罇罍篚者入當壇南重行北面以西爲上立定
贊唱者曰再拜祝以下俱再拜執罇者升自東陛立于
罇所執罍篚者各就位祝詣壇東陛升行掃除于上降
行掃除于下訖(瀆則掃除塪外訖)各就位質明贊禮者引祭官
以下俱就門外位立定一刻須贊禮者曰再拜在位者
皆再拜贊禮者進初獻之左白有司謹具請行事退復
位贊唱者曰再拜在位者皆再拜祝跪取玉幣于篚興
立于罇所(凡取物者皆跪俛伏而取以興奠物奠訖俛伏而後興)掌饌者帥齋郎
奉饌陳于東門之外贊禮者引初獻詣壇升自南陛進
神座前北向立祝以玉幣東向進初獻受玉幣還罇所
贊禮者引初獻進北向跪奠于神座興少退北向再拜
贊禮者引初獻降還本位掌饌者引饌入升自南陛祝
迎引于壇上設于神座前掌饌者帥齋郎降自東階復
位祝還罇所贊禮者引初獻詣罍洗盥手洗爵升自南
陛詣酒罇所執罇者舉冪初獻酌醴齊贊禮者引初獻
進詣神座前北向跪奠爵興少退北向立祝持版進于
神座之右東面跪讀祝文曰維某年歲次月朔日子嗣
天子某謹遣某官某敢昭告于東嶽岱宗唯神贊飬萬
品作鎮一方式因春始(南嶽云夏始中嶽云季夏西嶽云秋始北嶽云冬始)謹以
玉幣犧齊粢盛庶品朝薦于東嶽岱宗尚享東瀆大
淮云惟神源流深泌潛潤溥洽阜成百榖流滌三川青
春伊始用遵典秩南瀆大江云惟神總合大川朝宗
巨海功昭潤化德表靈長敬用夏首修其常典西瀆
大河云惟神上通靈漢光啟圖書分導九枝旁潤千里
素秋戒序用率典常北瀆大濟云惟神泉源清潔浸
彼遐遠播通四氣作紀一方玄冬肇節聿修典制訖興
初獻再拜祝進奠版于神座還罇所祝以爵酌清酒進
初獻之右西向立初獻再拜受爵跪祭酒啐酒奠爵祝
帥齋郎以爼進減神座前胙肉前脚第二節共置一爼
上以授初獻初獻受以授齋郎初獻跪取爵遂飲卒爵
祝進受爵復于坫初獻興再拜贊禮者引初獻降復位
于初獻飲福酒贊禮者引亞獻詣罍洗盥手洗爵升自
東陛詣罇所執罇者舉冪亞獻酌盎齊贊禮者引亞獻
詣神座前北面跪奠爵興少退北向再拜祝以爵酌清
酒進于亞獻之右西向立亞獻再拜受爵跪祭酒遂飲
卒爵祝受虚爵復于坫亞獻興再拜贊者引亞獻降復
位初亞獻將畢贊禮者引終獻盥洗升獻飲福如亞獻
之儀訖贊禮者引終獻降復位祝進神座前徹豆還罇
所贊唱者曰再拜非飲福受胙者皆再拜贊禮者進初
獻之左白請就望瘞位西向立于獻官將拜嶽令進神
座跪取幣齋郎以爼載牲體黍稷飯詣瘞塪以饌物置
于塪(祭海瀆獻官拜訖瀆令及齋郎以幣血沈于瀆瀆令退就位)東西廂各二人寘
土半塪贊者進初獻之左白禮畢遂引初獻以下立祝
與執罇罍篚冪者俱復執事位立定贊唱者曰再拜訖
遂出祝版燔于齋所
舊唐書玄宗本紀開元二十二年春正月癸卯朔制岳
瀆海鎮用牲牢餘並以酒脯充奠二月壬寅秦州地震
命尚書左丞相蕭嵩往祭山川
冊府元龜開元二十二年六月詔曰春來多雨歲事有
妨朕自誠祈靈祇降福以時開霽迄用登成永惟休徵
敢㤀昭報宜令高品官祭五岳四瀆其天下名山大川
各令所在長官致祭務盡誠潔用申精意
二十三年正月乙亥詔五岳四瀆名山大川並令所在
長官以禮致祭
二十五年十月戊申勅曰時和年豐神所福也精意備
物祭之義也朕每爲蒼生嘗祈稔歲微誠有感丕應乃
彰今宗社降靈神祗效祉三時不害百榖用成使京坻
遍于天下和平之氣既無遠而不通禋祀之典亦有期
而必報宜令兵部尚書兼中書令晉國公李林甫工部
尚書同中書門下三品豳國公牛仙客即分祭郊廟社
稷尚書左丞相裴耀卿祭中岳禮部尚書杜暹祭東岳
御史大夫李適之祭西岳太子賓客王丘祭北岳國子
祭酒張說祭南岳其四瀆四海四鎮及諸名山靈跡等
各委所由州長官祭仍令所司即擇日開奏務修蠲潔
之禮以致精明之德冀申誠懇如朕意焉
文獻通考開元時天台道士司馬承禎言今五岳神祠
是山林之神也非正真之神也五嶽皆有洞府有上清
真人降任其職山川風雨隂陽氣序是所理焉冠冕服
章佐從神仙皆有名數請别立齋祠之所上竒其說因
勅五岳各置真君祠一所
(蕙田)案以五岳之神爲真君始此方士之謬
也
冊府元龜天寳元年正月丁未改元制曰前王重典在
乎祭祀况屬惟新事宜昭告五嶽四瀆名山大川諸靈
跡並令所繇州縣致祭是日甲寅得靈符于尹喜臺西
百官請崇徽號壬申詔曰神仙所緘造化同固爰初有
待經韞櫝而多時潛應改元若符契之相合景福修介
祗畏良深而羣官宗室抗䟽于外元良諸子屢請于中
逮夫緇黃兼彼耆老以至誠懇不已前後相仍願加天
寳之名用益開元之號顧惟菲薄何以當之然則元貺
在乎欽承人心難以稱拒順天從衆義叶至公敬依所
請實用多愧斯蓋上元厚載爰自百神孚佑效靈通于
睿祖幽贊惟新之歴克彰永代之祥宜遵祀典式陳昭
報宜差公卿擇日祭五岳四瀆其名山大川各令所在
長官備禮陳祭務申誠敬副朕意焉十二月乙亥詔曰
歲之豐儉雖繫于常數天之感應實在于精誠頃者案
以隂陽求諸推步至于今歲不合有年朕所以齋心妙
門懇其元德靈徵不遠丕應乃彰果獲西成頗爲善熟
蓋至道儲祉惠于蒸人亦羣神叶贊錫以昭報詩不云
乎無德不報宜令光禄卿嗣鄭王希言祭東岳太子詹
事嗣許王瓘祭中岳太常卿韋縚祭北岳所司即擇日
錄奏其四瀆及諸名山大川或遠近不同各委所繇郡
長官便擇吉日致祭務崇豐潔以稱朕懷三載四月丙
辰遣使分祀岳瀆詔曰務農勸穡雖用天道人和歲稔
實賴休徵頃者春夏之交稍愆時雨收穫之際復屬秋
霖慮害農功每祈孚佑遂得百神降福羣望效靈既不
爲災仍多美熟幽贊之德普洽于生人昭報之儀式遵
于祀典宜令太子詹事嗣許王瓘祭東岳光禄卿嗣鄭
王希言祭中岳宗正卿濮陽郡王徹祭西岳少府監李
知柔祭南岳衛尉卿嗣吳王祗祭淮瀆光禄少卿彭果
祭河瀆所司擇日錄奏其名山大川有路近處亦合便
祭僻遠處委所繇長官備禮致祭務陳蠲潔以逹精誠
十一月壬申勅曰敬惟明神普存于祀典咸秩羣望式
重於邦畿頃者分命使臣致誠岳瀆山川便近亦已有
處分其關輔之内屢有陳祈王者所都禮亦異數應關
内名山大川各委所繇郡縣長官稍優于常禮致祭京
兆府界宜委蕭照同與少尹分祭倍崇精潔以副誠祈
舊唐書玄宗本紀天寳五載春正月封中岳爲中天王
南岳爲司天王北岳爲安天王天下山水名稱或同義
且不經多因于里諺宜令所司各據圖籍改定
冊府元龜天寳五載正月乙亥詔曰五方定位岳鎮總
其靈萬物阜成雲雨施其潤上帝攸叙寰區是仰且岱
宗西華先已封崇其中岳等三方典禮所尊未齊名秩
永言光被用叶靈心其中岳神宜封爲中天王南岳神
爲司天王北岳神爲安天王應須告祭仍令所司擇日
聞奏
舊唐書玄宗本紀天寳六載正月詔五岳既已封王四
瀆當昇公位封河瀆爲靈源公濟瀆爲清源公江瀆爲
廣源公淮瀆爲長源公
(蕙田)案四瀆封公爵始此
冊府元龜天寳六載正月戊子詔曰四瀆五岳雖差秩
序興雲播潤蓋同利物崇號所及錫命宜均其五岳既
已封王四瀆當昇公位遞從加等以答靈心其河瀆宜
封靈源公濟瀆封清源公江瀆封廣源公淮瀆封長源
公仍令所司擇日差使告祭併五岳及名山大川并令
所在長官致祭
舊唐書玄宗本紀天寳七載十二月改會昌山爲昭應
山封山神爲元德公仍立祠宇
冊府元龜天寳八載六月詔曰九州之鎮實著禮經三
代之典必崇望秩事既屬于報功義有符于錫命其九
州鎮山除入諸岳外宜並封公仍各置祠守者量更增
修儲慶發祥當申昭報宜令所在長官各陳祭祀名山
大川亦量事致祭九月命宗正卿褒郡信王璆祭西岳
太僕少卿兼單于安北副大都護張齊丘祭北海蜀郡
長史鮮于仲通祭江瀆太子詹事李旭祭北岳尚書右
丞李通遷祭河瀆詔白朕肅恭明祀祈福上元冀敷佑
于黎蒸將昭報于靈應頃蠻夷欵附萬里廓清稼穡豐
穰羣方樂業豈惟菲德以致元和實賴神休永綏景貺
思崇望秩用展虔誠宜令宗正卿褒信郡王璆等即分
往五岳四瀆及四海致祭所經道次者名山大川亦便
致祭務令精意以稱朕懷
(蕙田)案九鎮封公號始此
天寳九載四月詔曰五材並用時表上靈八水分流實
稱美利京師奥壤秦甸王畿灞滻通于涇渭澇潏匯于
灃滈蓄洩雷雨滋育稼穡雖惠澤已及于蒸民而虔誠
猶闕于祀典聿崇精享庶達明神其涇渭灞滻䓁八水
宜令左庶子韋述取今月二十九日一時備禮致祭務
陳蠲潔稱朕意焉
舊唐書玄宗本紀天寳十載正月癸丑分遣嗣吳王祗
等十三人祭岳鎮海瀆
冊府元龜天寳十載正月甲子制曰岳瀆山川藴靈毓
粹雲雨之澤利及生人春秋之義存乎祀典况正其運
序式遵咸秩其五岳四瀆及諸鎮山宜令專使分往致
祭其名山大川及諸靈跡先有廟者各令郡長官逐便
致祭是月丁未封東海爲廣德王南海爲廣利王西海
爲廣潤王北海爲廣澤王二月己亥分遣嗣吴王祗祭
東岳齊天王嗣魯王宇祭南岳司天王秘書監崔秀祭
中岳中天王國子祭酒班景倩祭西岳金天王宗正少
卿李成裕祭北岳安天王衛尉少卿李澣祭江瀆廣源
公京兆少尹韋嘗祭河瀆靈源公太子左諭德柳偡祭
淮瀆長源公河南少尹豆盧回祭濟瀆清源公嗣道王
鍊祭沂山東安公江東道採訪使吳郡太守趙居貞祭
會稽山永興公大理少卿李禎祭吳岳山成德公潁王
府長史甘守默祭霍山應靈公范陽郡司馬畢悦祭醫
巫閭山廣寧公並取三月十七日庚子一時致祭申命
太子中允李隨祭東海儀王府長史張九章祭南海太
子中允柳奕祭西海太子洗馬李隨榮祭北海加王位
且行冊禮也四月辛巳制曰王者臨馭萬國莫不尊五
岳至于迎氣致祭必在辨方正位朕丕冐眷命肅事嚴
禮庶有合于乾坤用永垂于典實加以厚德載物莫先
于土推誠導氣必叶于時在歷數之有徵諒國家之所
感含弘廣大利用豐功隨王雖布于四方歸本且闕于
中位朕式明統緒用答元符爰創新儀再修墜典頃者
每祝黃帝乃就南郊義實有乖禮亦非便稽諸體式理
固不然宜于皇城内西南就坤地改置黃帝壇朕當親
祠以昭誠敬仍令中書門下與禮官更審參詳奏聞
文獻通考天寳七載八載十載皆以歲豐遣官分祭嶽瀆
冊府元龜天寳十二載二月制五岳四瀆及名山大川
并靈跡之處各委郡縣長官致祭其祠宇頽毁者量事
修葺
十四載八月辛卯制曰書云咸秩羣望詩曰懷柔百神
永惟明徵豈㤀昭報今秋稼穡頗勝常年實賴靈祗福
臻稔歲其五岳四瀆所在山川及得道昇仙靈跡之處
宜委郡縣長官至秋後各令醮祭務崇嚴潔式展誠享
是月癸未詔曰朕永念蒸人祈榖上帝而隂陽式序風
雨不愆今獲稼穡阜成允賴神明幽贊也頃者虔心精
享己申昭告其五嶽四瀆及天下諸郡山川近令秋後
展祭收穫既就農畆事隙報功咸秩抑推其時宜令所
在郡縣長官即擇良辰以崇明祀
舊唐書禮儀志至德二年春帝在鳳翔改汧陽郡吳山
爲西岳增秩以祈靈助
冊府元龜上元元年閏四月己夘御明鳳門大赦改元
詔曰自古明王聖帝名山大川並委州縣長吏擇日致
祭
文獻通考肅宗上元二年改封華山爲太山華隂縣爲
太隂縣
冊府元龜廣德二年二月詔五岳四瀆名山大川宜令
所管致祭三月丙午勅曰三代之初皆有神降監其德
也天實啟之恭惟王業之初師及霍邑堅城未下大將
阻兵連雨積旬糧儲不給有白衣父老忽詣軍門稱霍
山之神謁大唐皇帝云東南取路八日雨止助帝破敵
盡如其言巖巖霍山九州之鎮興雲致雨功已洽于生
人親道輔德力更宣于王室朕纘承大寳膺受鴻休肸
蠁之間誠明可接永言幽贊兹謂有孚惟天命神據我
斯意宜令禮儀使判官司封員外郎薛頎即往霍山致
祭正詞以薦稱朕意焉
永泰元年正月癸巳改元制曰書稱咸秩詩美懷柔仰
惟衆靈念兹多祐其五岳四瀆名山大川宜令所管牧
宰精誠致祭
大歷元年十一月甲子日長至御含元殿大赦改元制
曰五岳四瀆名山大川祀典攸存神理昭著宜以禮致
祭
五年六月詔曰五嶽四瀆名山大川神明所居風雨是
主宜委中書門下分使致祭以達精誠
唐書歸崇敬傳大歴八年遣祀衡山未至而哥舒晃
亂廣州監察御史憚之請望祀而還崇敬正色曰君
命豈有畏耶遂往
文獻通考德宗貞元二年詔太常卿裴郁等十人各就
方鎮祭岳瀆等舊禮皆因郊祀望而祭之天寳中始有
遣使祈福之祠非禮之正也
冊府元龜貞元四年五月初復御署祭嶽鎮海瀆祝版
文獻通考太常卿董晉奏五嶽四瀆伏準開元禮每年
各以五郊迎氣日祭之其祝版並合御署自上元元年
中祠小祠一切權停自後因循不請御署其祝版欲至
饗祭日所司準程先進取御署附驛祭遣勅旨宜依仍
所司每至時先奏附中使送往
冊府元龜順宗以貞元二十一年正月即位四月冊皇
太子詔五嶽四瀆名山大川委所在長吏量加祭祀
憲宗元和七年十月庚戌制冊皇太子五岳四瀆名山
大川委所在長吏量加祭祀
文宗太和八年二月庚寅以疾瘳大赦詔曰百靈所佑
獲遂痊和虔奉神休敢忘昭報其五岳四瀆名山大川
各委所在長吏致祭仍加豐潔以副精誠
九年六月封雞翁山爲侯先是温造爲興元節度使初
往漢中遇大雨平地水尺餘不可進禱雞翁山疾風驅
雲即時清霽及是帝憶聞其事會造爲御史大夫入見
得詳言當時靈貺明日下詔封之
文獻通考文宗開成二年四月十一日勅每聞京師舊
說以爲終南山興雲即必有雨若晴霽雖密雲佗至竟
不沾濡况兹山北面闕庭日當顧矚修其望祀寵數宜
及今聞都無祠宇巖谷湫却在命祀終南山未偹禮秩
湫爲山屬捨大從細深有闕于興雲致雨之祀也宜令
中書門下且差官設奠宣告致禮便令擇立廟處所回
日以聞命有司即時建立其年九月勅終南山宜封爲
廣惠公準四鎮例以本府都督刺史充獻官每年一祭
以季夏土王日祭之
僖宗乾寧五年勅封少華山爲佑順侯
昭宗天佑二年勅封洞庭湖君爲利涉侯青草湖君爲
安流侯
右唐祀山川
冊府元龜後唐愍帝應順元年閏正月詔曰朕猥以冲
人獲膺大寳賴神祗之贊助顯天地之休禎夷夏駿奔
式符于睠命聲教綿遠虔荷于炳靈德薄承祧憂深馭
朽克奉治平之道諒繇冥助之功集是殊祥敢不寅畏
賴隂陽之行運致時雨以應期稼穡順成得歲功而叶
望咸臻上瑞普泰兆民宜令三京諸道州府界内名山
大川祠廟有益于民者以時精虔祭祀稱朕意焉
清泰元年五月壬申詔曰吳嶽成德公昨遇享期克申
幽贊宜加王號以表神功可進封靈應王其祀享官屬
仍舊同五嶽擇日冊命初帝在鳳翔將有沈閼之釁遣
房暠祀之有應至是欲加封爵下有司檢討奏曰天寳
十載正月封吳山爲成德公與沂山會稽醫無閭同制
封公至德二年十二月改吳山爲嶽祠享官屬視五嶽
今國家以靈應告祥宜示殊等故有是命至二年四月
庚午授冊于少府監烏昭達往吳山祠封靈應王
右後唐祀山川
冊府元龜後晉高祖天福二年三月詔廵幸汴州中書
奏車駕經過河南府河陽鄭州汴州管界所有名山大
川去路十里内者伏請下本州府各排比祗候車駕過
日以酒酺醢祭告從之五月湖南馬希範奏青草等四
廟各乞進封勅青草廟安流侯宜進封廣利公洞庭廟
利涉侯進封靈濟公磊石廟昭靈侯進封威顯公黃陵
二妃廟舊封懿節廟改封昭烈廟八月詔曰負固者天
地不容爲逆者神人共怒永惟躬饗實有感通昨出師
之時將帥虔禱頗聞隂佑成此戰功唐衛國公宜封靈
顯王其餘鄭州并汜水管内神祠宜令長吏差官點簡
如有墮損處便委量事修葺貴申嚴飭以合隂功五嶽
承天四瀆紀地自正當陽之位未伸望秩之儀宜令差
官徧往告祭兼下逐州府量事修崇所有近廟山林仍
宜禁斷樵牧十月丙戌命使祠五嶽四瀆
遼史太宗本紀會同三年冬十月庚申晉遣使貢布及
請親祠南嶽從之(案遼會同三年即晉天福五年)
冊府元龜天福六年詔曰嶽鎮司方海瀆紀地載諸祀
典咸福蒸民將保豐穰宜申虔敬俾加崇飾以奉神明
其嶽鎮海瀆廟宇等宜令各修葺仍禁樵蘇
七年二月敕唐州湖陽縣蓼山神祠宜賜名為蓼山顯
聖之神仍下本州修葺廟宇初襄州安從進作逆舉
軍北來東京教坊使充南面先鋒都諫陳思讓進軍南
行與從進相遇接蓼山列障俗以蓼與了字同音傳爲
不祥遂祈戰勝奏立廟額從進既敗行營都部署高行
周以狀奏聞因有是勅
右後晉祀山川
冊府元龜後周太祖廣順二年五月親征兗州遣翰林
學士竇儀祭東嶽廟
玉海周世宗顯德四年止祭沂山其諸鎮不祭
右後周祀山川
宋史太祖本紀乾德元年三月戊寅克復朗州湖南平
夏四月乙酉遣使祭南嶽繼令有司製諸嶽神衣冠劍
履遣使易之
玉海乾德六年詔祭四鎮准開元禮七月十日復南嶽
四瀆常祭八月修霍山祠
圖書編宋初緣舊制祭東嶽泰山于兗州西嶽華山于
華州北岳恒山于定州中嶽嵩山于河南府
文獻通考乾德六年有司言祠官所奉止四嶽令案祭
典請祭南嶽于衡州東鎮沂山于沂州南鎮會稽山于
越州西鎮吳山于隴州中鎮霍山于晉州東海于萊州
南海于廣州西海河瀆並于河中府北海濟瀆並于孟
州淮瀆于唐州其江瀆準顯德五年勅祭于揚州楊子
江口今請復祭于成都府北鎮醫無閭山在營州界未
行祭享從之(其後望祭北鎮于定州北岳祠)
宋史太祖本紀開寳四年二月廣南平六月癸酉遣使
祀南海
禮志廣南平遣司農少卿李繼芳祭南海除去劉鋹所
封僞號及宫名易以一品服又命李昉盧多遜王祐扈
蒙等分撰嶽瀆祠及歴代帝王碑遣韓林待詔孫崇望
等分詣諸廟書于石
文獻通考開寳五年詔自今嶽瀆并東海南海廟各以
本縣令兼廟令尉兼廟丞專掌祀事常加案視務于蠲
潔仍籍其廟宇祭器之數受代日交以相付本州長吏
每月一詣廟察舉縣近廟者遷治所就之
宋史禮志開寳六年遣使奉衣冠劍履送西鎮吳嶽廟
太祖本紀開寳九年秋七月丁亥命修五嶽四瀆祠廟
玉海太宗太平興國四年六月八日平太原還次定州
遣使祀北嶽
宋史禮志太宗太平興國八年河决滑州遣樞密直學
士張齊賢詣白馬津以一太牢沈祠加璧自是九河決
溢修塞皆致祭
玉海淳化二年二月秘書監李至請五郊迎氣祭其方
嶽鎮海瀆北鎮于北嶽望祭八月十三日禮官言顯德
中祭江瀆于揚請如故事祭于益
宋史禮志秘書監李至言案五郊迎氣之日皆祭逐方
嶽鎮海瀆自兵亂後有不在封域者遂闕其祭國家克
復四方間雖奉詔特祭未著常祀望遵舊禮就迎氣日
各祭于所隸之州長吏以次爲獻官其後立春日祀東
嶽岱山于兗州東鎮沂山于沂州東海于萊州淮瀆于
唐州立夏日祀南嶽衡山于衡州南鎮會稽山于越州
南海于廣州江瀆于成都府立秋日祀西嶽華山于華
州西鎮吳山于隴州西海河瀆並于河中府西海就河
瀆廟望祭立冬祀北嶽恒山北鎮醫無閭山並于定州
北鎮就北嶽廟望祭北海濟瀆並于孟州北海就濟瀆
廟望祭土王日祀中岳嵩山于河南府中鎮霍山于晉
州
玉海至道元年二月八日以旱祀五嶽故事御書祝版
學士言五嶽視三公稱名恐非古上曰唐德宗猶拜風
雨朕爲民祈福無憚桑林之禱舊制豈可廢
宋史真宗本紀景德元年閏九月壬申江南旱遣使祀
境内山川
文獻通考景德元年上封事者言案開元禮儀鑑云車
駕行幸路次有名山大川去三十里内則祭之名臣十
里内則祭之今朝陵有期緣州縣所祀山川祠宇名多
僞俗望委禮官先檢詳事跡以聞可下太常禮院禮院
言同開封府孟鄭州所供山川神祠除京城神祠舊係
祀典者今約定祠宇請下逐州差官以禮致祭從之
玉海景德三年七月以汴口復通祭河瀆十二月己夘
詔澶州于河南置河瀆廟初帝幸澶淵大河不冰敵若
見隂兵助戰故立祠
文獻通考真宗景德三年令澶州置河瀆廟上幸大名
也禱之有應及元年駐蹕澶淵戎騎在郊河流不冰故
立祠春秋致祭
宋史真宗本紀景德四年二月辛卯車駕發西京甲午
次鄭州遣使祀中嶽
禮志景德四年二月次西京遣告汾陰中嶽太行河洛
啟母少姨廟東還奏告如常儀
真宗本紀大中祥符二年四月河北旱遣使祀北嶽五
月陜西旱遣使禱西嶽河瀆諸祠三年八月旱洪潤州
屢火遣使祀境内山川九月華州言父老二千餘人請
幸西嶽
四年二月壬子出潼關渡渭河遣近臣祀西嶽乙丑加
號西嶽五月乙未加上五嶽帝號作奉神述九月向敏
中等爲五嶽奉冊使冬十月戊申御朝元殿發五嶽冊
禮志真宗封禪畢加號泰山爲仁聖天齊王遣職方郎
中沈維宗致告又封威雄將軍爲炳靈公通泉廟爲靈
派侯亭山神廟爲廣禪侯嶧山神廟爲靈巖侯各遣官
致告詔泰山四面七里禁樵採給近山二十戸以奉神
祠社首徂徠山並禁樵採車駕次澶州祭河瀆廟詔進
號顯聖靈源公遣右諫議大夫薛映詣河中府比部員
外郎丁顧言詣潭州祭告祕書丞董温其言漢以霍山
爲南嶽望令壽州長吏春秋致祭禮官言雖前漢嘗以
霍山爲南嶽緣今嶽廟已在衡山難于改制其霍山如
遇水旱祈求及非時準别勅致祭即委州縣奉行詔封
江州馬當上水府福善安江王太平州采石中水府順
聖平江王潤州金山下水府昭信泰江王及祀汾陰命
陳堯叟祭西海曹利用祭汾河車駕至潼關遣官祀西
嶽及河瀆並用太牢備三獻禮庚午親謁華陰西嶽廟
羣臣陪位廟垣内外列黃麾仗遣官分奠廟内諸神加
號嶽神爲順聖金天王還至河中親謁奠河瀆廟及西
海望祭壇五月乙未加上東嶽曰天齊仁聖帝南嶽曰
司天昭聖帝西嶽曰金天順聖帝北嶽曰安天元聖帝
中嶽曰中天崇聖帝命翰林禮官詳定儀注及冕服制
度崇飾神像之禮其玉冊制如宗廟謚冊帝自作奉神
述備紀崇奉意俾撰冊文有司設五嶽冊使一品鹵簿
及授冊黃麾仗載冊輅衮冕輿于乾元門外各依方所
羣臣朝服序班仗衛如會儀改服衮冕御乾元殿中書
侍郎引五嶽玉冊尚衣奉衮冕升殿上爲之興奉冊使
副班于香案前侍中宣制曰今加上五嶽帝號遣卿等
持節奉冊展禮咸承制再拜奉冊使以次升自東階受
冊御座前降西階副使受衮冕輿于丹墀隨冊使降立
丹墀西玉冊發至于朝元門外帝復坐冊使奉冊升輅
鼓吹振作而行東嶽北嶽冊次于瑞聖園南嶽冊次于
玉津園西嶽中嶽冊次于瓊林苑及廟内外列黃麾仗
設登歌奉冊于車奉衮冕于輿使副袴褶騎從遣官三
十員前導及門奉置幄次以州長吏以下充祀官致祭
畢奉玉冊衮冕置殿内又加上五嶽帝后號東曰淑明
南曰景明西曰肅明北曰靖明中曰正明遣官祭告詔
嶽瀆四海諸廟遇設醮除青詞外增正神位祝文又改
唐州上源桐栢廟爲淮瀆長源公加守護者帝自制五
嶽醮告文遣使醮告即建壇之地構亭立石柱刻文其
上
文獻通考十一月車駕過澶州幸河瀆廟酌奠進號河
瀆曰顯聖靈源公遣官往河東府澶州祭告二年八月
秘書丞董温其上言漢以霍山爲南嶽望令夀州長吏
春秋致祭詔禮官與崇文院檢討詳定上奏曰案爾雅
云江南衡山注云衡山南嶽又霍山爲南岳注云即天
柱山潛水所出此即非特霍山爲南嶽舜五月南廵周
之王制皆以衡山爲南嶽惟漢武帝以衡山遼遠取讖
緯之說而祭灊霍至隋復以衡山爲嶽况奉祀已久國
家疆宇夐廣難于改制其霍山如有所請及特致祭即
委州縣奉行從之
(陳氏淳曰泰山曰天齊仁聖帝在唐爲天齊王至本朝以東方主生加仁聖二字封帝帝只一上帝而已)
(安有山而謂之帝今立廟儼然人形貌垂旒端冕衣裳而坐又立后殿于其後不知又是何山可以當其)
(配而爲夫婦耶據泰山魯封内惟魯公可以祭今隔一江一淮與南方地脉絶不相干涉而在在州縣皆)
(立東嶽行祠亦失于講明之故)
(丘氏濬曰有此天地即有此山川有此山川即有所以主之者是則所謂神也世俗乃以三月二十八日)
(爲嶽神初度之辰嗚呼自天一生水凝而爲山其所以凝而成形也亦有時日耶此無稽之甚也甚者惑)
(于釋氏地獄之說謂人死其魂皆必經嶽祠考掠而有二十四案之像其說尤爲不經乞下有司屏除毋)
(俾得以惑世欺民)
宋史樂志大中祥符五嶽加帝號祭告八首
迎神靜安鍾石既作爼豆在前雲旗飛揚神光肅
然當駕飈歘來乎青圓言備縟禮享兹吉蠲
冊入門正安節彼喬嶽神明之府秩秩威儀肅肅
靈宇懿號克崇庶物咸覩帝籍升名式綏九土
酌獻東嶽嘉安節彼岱宗有嚴廟貌惟辟奉天依
神設教帝典焜煌嘉薦普淖至靈格思殊祥是效
南嶽作鎮炎夏畜兹靈光敷與萬物既阜既昌爰
刻温玉式薦徽章昭嘏神意福熙穰穰
西嶽瞻言太華奠方作鎮典冊是膺等威以峻上
公奉儀祀宫薦信介祉萬邦永配坤順
北嶽仰止靈嶽鎮于朔方增崇懿號度越彛章祗
薦嘉樂式陳令芳永資純佑國祚蕃昌
中嶽巖巖神岳作鎮中央肅奉徽冊尊名孔章聿
䧏飈駕載獻蘭觴熙事允洽寳祚彌昌
送神静安祗薦鴻名寅威明祀有楚之儀如在之
祭奠獻既終禮容克備神鑒孔昭福禧來暨
天安殿冊封五嶽帝一首
冊出入正安名嶽奠方帝儀克舉吉日惟良九賓
咸旅温玉縷文纁裳正宁禮備樂成篤神之祜
真宗本紀大中祥符五年八月己未作五嶽觀
玉海五年二月命晁迴等撰五嶽碑六年正月辛亥
修淮瀆廟九月辛卯修南海廟七年十月十九日上
親製東嶽醮告文八年三月十四日製五嶽醮告文
刊石于廟
宋史禮志天禧四年從靈臺郎皇甫融請凡修河致祭
增龍神及尾宿天江天紀天社等諸星在天河内者凡
五十位
仁宗本紀景祐四年六月乙亥杭州江潮壊堤遣使致
祭
文獻通考仁宗康定二年增封海瀆逐處遣官致祭東
海爲淵聖廣德王南海爲洪聖廣利王西海爲通聖廣
潤王北海爲冲聖廣澤王江瀆爲廣源王河瀆爲靈源
王淮瀆爲長源王濟瀆爲清源王
宋史禮志康定二年三月以黃河水勢甚淺致分流入
汴未能通濟遣使祭河瀆及靈津廟又澶州曹村埽方
開減水直河而水自流通遣使祭謝
文獻通考慶歷二年儂智高反圍廣州數有風雨遂遁
乃詔益封南海神爲洪聖廣利昭順王
宋史仁宗本紀慶歷三年夏四月丙辰以春夏不雨遣
使祠禱于嶽瀆
禮志皇祐四年以靈臺郎王大明言汴口祭河兼祀箕
斗奎與東井天津天江咸池積水天淵天潢水位水府
四瀆九坎天船王良羅堰等十七星在天河内者
皇祐五年以儂智高遁益封南海洪聖廣利昭順王
(蕙田)案禮志與文獻通考年次不同必有一
誤
仁宗本紀嘉祐元年春正月帝不豫遣諸州長吏禱于
嶽瀆諸祠
玉海嘉祐六年閏八月辛卯修北嶽祠
宋史神宗木紀熙寧元年春正月庚辰遣使祭南嶽南
海告以南伐十一月乙亥以安南行營將士疾疫遣同
知太常禮院王存禱南嶽遣中使建祈福道場
文獻通考神宗元豐三年集賢校理陳侗言案周禮小
宗伯之職兆五帝于四郊四望四類亦如之鄭氏注四
望謂五嶽四瀆也四類日月里辰也今四郊有五帝及
日月星辰之壇而獨四望之壇不建或遇朝廷有祈焉
則設位皇地祗壇下甚非古制請依周禮建四望壇于
四郊以祭五嶽四鎮四瀆庶合于經詔下詳定禮文所
詳定請以國朝祠令所載嶽鎮海瀆兆四望于四郊
岱山沂山東海大淮于東郊衡山會稽山南海大江嵩
山霍山大海于南郊華山吳山西海大河于西郊常山
醫無閭山北海大濟于北郊每方嶽鎮則共爲一壇海
瀆則共爲一坎以五時迎氣日祭之皆用血祭瘞埋有
事則請禱之又以四方山川各附于本方嶽鎮海瀆之
下别爲一壇一坎水旱則禱之其北郊從祀及諸州縣
就祭如故詔每方嶽鎮共爲一壇望祭餘從之
宋史樂志熙寧望祭嶽鎮海瀆十七首
東望迎神凝安盛德惟木勾芒御神沂岱淮海厥
功在民爰熙壇坎裒對庶神于以歆格靈貽具臻
升降固安紳韠襜兮玉佩橤兮于我將事神燕喜
兮帝命望祀敢有不共往返于位肅肅雍雍
奠玉幣明安祀以崇德幣則有儀肅我將事登降
孔時精明純潔㒺有弗祗史辭無愧神用來娭
酌獻成安肇兹東上含潤無疆維時發春嘉薦令
芳祭用薶沈順性含藏不涸不童誕降祺祥
送神迎安神之至止熙壇爲春神之將歸旂服振
振歘兮迴飈窅兮旋雲佑于東方永施厥仁
南望迎神凝安嵩嵇衡霍暨厥海江時維長養惠
我南邦肆嚴牲幣神式來降以侑以妥百福是龐
酌獻成安景風應律朱鳥開辰肅肅明祀嘉籩列
陳牲用牷物樂奏蕤賓克綏永福祐此下民
送神凝安鼔鐘云云龡管依依神既醉飽曰送言
歸山有厚藏水有靈德物其水依往奠炎宅
中望迎神凝安維土作德維帝御行含養載育萬
物以成有嚴祀典薦我德馨神其歆止永用億寧
酌獻成安高廣融結實維中央宣氣報功利彼一
方坎壇以祀六樂鏘鏘靈其有喜酌以大璋
送神凝安言旋其處以奠中域無替厥靈四方是
則神永不息祀永不愆以享以報于萬斯年
西望迎神凝安品物順說時司金行于郊迎氣以
望庶靈雅歌惟樂圭薦惟牲作民之祉永相厥成
酌獻成安西顥沆碭執矩司秋諏言協靈時祀孔
修禮有薦獻爰視公侯秩而祭之百福是遒
送神凝安我樂我神簋爼牲饔曰神之還西土是
宫于蕃禽魚于衍草木富我藪隰滋我高陸
北望迎神凝安帝德乘坎時御閉藏爰潔牲醴兆
兹北方海山攸宅神施無疆具享蠲吉降福孔穰
酌獻成安淒寒凝陰隕蘀滌場百物順成黍稷馨
香欵于北郊爰因其方何以侑神薦此嘉觴
送神凝安維山及川奠宅幽方我度其靈降止靡
常肅肅坎壇既迎既將促樂徹爼是送是望
禮志吳山舊封成德公元豐八年封王
元祐元年十二月以華州鄭縣山摧命太常博士顔復
往祭西嶽
玉海元符三年修東嶽廟命曾肇爲碑爲殿三曰嘉寧
蕃祉儲佑
宋史禮志東海大觀四年加號助順廣德王
徽宗本紀政和三年八月戊寅封四鎮山爲王
禮志沂山舊封東安公政和三年封王會稽舊封永興
公政和封永濟王醫無閭舊封廣寧公政和封王霍山
舊封應聖公政和封應靈王
文獻通考徽宗政和三年議禮局上五禮新儀五方嶽
鎮海瀆壇各高五尺周四十步四出陛兩壝每壝二十
五步壇飾依方色祭嶽鎮海瀆設位南向以西爲上山
川從祀西向以北爲上諸嶽鎮海瀆年别一祭以祭五
帝日祭之東嶽泰山于兗州界東鎮沂山于青州界東
海于萊州界東瀆大淮于唐州界南嶽衡山于潭州
界南鎮會稽山于越州界南海于廣州界南瀆大江于
益州界中嶽嵩山于河南府界中鎮霍山晉州界西嶽
華州界西鎮吳山于隴州界西海西瀆大河于河中府
界北嶽常山及遥祀北鎮醫無閭山于定州界北海北
瀆大濟于孟州界太常寺言大中祥符中封五嶽爲帝
四海爲王獨五鎮封爵尚仍唐舊元豐八年始封西鎮
吳山爲成德王而未及四鎮詔並封王
玉海高宗建炎元年九月權太常少卿滕康請如虞望
秩周時邁車駕廵幸祭所過名山大川詔望祭
宋史高宗本紀紹興七年五月命禮官舉嶽鎮海瀆之
祀
文獻通考紹興七年太常博士黃積厚言百神之祀曠
歲弗修如中祀未舉者嶽瀆海鎮中嶽中鎮是也望舉
而行之從之
每歲以四立日季夏土王日設祭其禮料初依奏告
例後比擬舊制用羊豕各一口籩十菱芡栗鹿脯榛
實乾桃乾䕩乾棗形鹽魚鱐簠二稻粱簋二黍稷鉶
鼎三鉶羹登二大羹脂盤一毛血豆十芹筍葵菁韭
魚醢兔醢腸胃鹿臡醓醢爼八羊腥七體羊熟十一
羊腥腸胃羊熟腸胃肺豕腥七體豕熟十一豕腥膚
豕熟膚尊罍二十四實酒並同皇地祗
三十一年知樞密院事督視軍馬葉義問言敵逼江上
與鎮江建康太平諸郡纔隔一水先報敵謀開第二港
河欲徑衝丹徒施工累日一夕大風沙漲截斷不得渡
以爲水府陰佑所以致然乞詔禮官考其制乞依五嶽
例峻加帝號令建康守臣擇地建廟其金山采石二水
府乞增封遣官精潔祭告詔令禮部太常寺討論已而
太常寺言江瀆已封廣源王止係二字欲特贈加六字
作八字王擬昭靈孚應威烈廣源王令建康守臣擇爽
塏之地建廟賜額曰佑德其乞峻加帝號一節恢復中
原日别議封冊兼契勘廣源王本廟係在成都府今來
所封廟額并增八字王令本廟一等稱呼從之
孝宗乾道五年太常少卿林栗言國家駐蹕東南東海
南海實在封域之内檢照國朝祀儀立春祭東海于萊
州立夏祭南海于廣州其西北獨即方州行二時望祭
之禮自渡江以後惟南海廣利王廟歲時降御書祝文
令廣州行禮并紹興七年加封至八字王爵如東海之
祠但以萊州隔絶不曾令沿海官司致其時祭殊不知
通泰明越温台泉福皆東海分界也紹興辛巳敵入侵
李寳等舟師大捷于膠西是時神靈助順則東海之神
于國爲有功矣謹案東海祠隋祭于會稽縣界唐祭于
萊州界本朝沿唐制萊州立祠元豐元年建廟于明州
定海縣既成命知制誥鄧潤甫撰記二年加封淵聖之
號崇寧二年本朝歲度道士一員大觀四年又加助順
二字則東海之祠本朝累加崇奉皆在明州不必泥于
萊州矣欲乞行下禮部參照南海已封禮例將李寳等
昨來立功事跡顯著特封東海之神八字王爵自今後
立春及大禮告謝乞依見令廣州祭南海禮例關報所
屬請降香祝下明州排辦差官行禮詔從之
(蕙田)案國勢偏安不克振作徒以加封神號
爲望佑之舉所謂聽命于神也其可久乎
宋史樂志紹興祀嶽鎮海瀆四十三首
東方迎神凝安帝奠九壥孰非我疆翳我東土山
川相望祀事孔明肅雍不忘睪峩濛鴻郁哉洋洋
初獻盥洗同安青陽肇開祀事孔飭鬱人贊溉其
馨苾苾敬爾威儀亦孔之則神之格思無我有斁
奠玉幣明安司歴告時惟孟之春爰舉時祀旅于
有神鼔鐘既設珪帛具陳阜蕃庶物以福我民
東嶽位酌獻成安巖巖天齊自古在昔膚寸之雲
四方其澤惟時東作祀事乃飭惠我無疆恩霑動植
東鎮位惟山有鎮雄于其方東孰爲雄于河之疆
祀事有時爰舉舊章我望匪遥庶幾燕享
東海位澒洞鴻濛天與無極導納江漢節宣南北
順助其功善下維德我祀孔時以介景福
東瀆位我祀伊何于彼長淮導源桐栢委注蓬萊
扞齊護楚宣威示懷豆籩列陳亦孔之偕
亞終獻酌獻(四位並同)我祀孔肅神其安留容與裴回
若止若浮洽此重觴申以百羞無我斁遺萬邦之休
送神凝安蹇兮紛紛神實戾止以飲以食以享以
祀眑兮冥冥神亦歸止以醉以飽以錫爾祉
南方迎神凝安朱明盛長我祀用飭厥祀伊何山
川咸秩如將見之䋲䋲齊栗神哉沛兮消摇來格
初獻盥洗升降同安爰熙嘉壇揭虔毖祀鬱人沃
盥贊我祼事于降于登以作以止莫不肅雍告靈享
矣
奠玉幣明安我祀我享儀物孔周一純斯舉二精
聿修璞兮其温絲兮其紑是薦潔蠲神兮安留
南嶽位酌獻成安神曰司天居南之衡位焉則帝
于以奠方南訛秩事望禮有常庶幾嘉虞介福無疆
南鎮位維南有山于彼會稽作鎮在昔神則司之
厥有舊典以祀以時百味惟旨靈其燕娭
南海位維水善下利物曰功逶迤百川誰歟朝宗
蕩蕩大受于焉會同膋蕭列陳以答鴻濛
南瀆位四瀆之利經營中國南曰大江險兮天設
維爾有神隃其廟食望秩孔時我心翼翼
亞終獻酌獻神之游兮洋洋對越澹乎容與肸蠁
斯答乃奏既備八音攸節重觴申陳百禮以洽
送神(曲同迎神)薦徹豆籩熙事備成靈兮將歸羽旄紛
紜飄其逝矣浮空籋雲悵然顧瞻有撫懷心
中央迎神凝安天作高山屹然中峙經營厥宇萬
億咸遂火熙土王爰舉時祀繩繩宣延彷彿來止
初獻盥洗升降同安思來感格肅雍不忘禮儀既
備濟濟蹌蹌潔蠲致敬往薦其方交若有承神兮孔
饗
奠玉幣明安練日有望高靈來下何以告誠心惟
物假有篚斯實有寳斯藉于以奠之神光燭夜
中嶽位酌獻成安與天齊極伊嵩之高顯靈效異
神休孔昭飭我祀事實爼鸞膋以侑旨酒其馨有椒
中鎮位禹畫九州河内曰冀霍山崇崇作鎮積勢
我祀如何百末旨味承神燕娭諸神畢至
亞終獻酌獻禮樂既成肅容有常奄留消摇申畢
重觴仰臚所求降福滂洋師象山則以况皇章
送神(曲同迎神)虞至旦兮靈亦有喜蹇欲驤兮象輿已
轙粥音送兮靈聿歸矣長無極兮錫我以祉
西方迎神凝安有岌斯安有涵斯洽聿相厥成允
祀是答爰飭乃奏廼奏既協於昭降止是尊是接
初獻盥洗升降同安靡實不新靡陳不濯人之弗
蠲矧敢將酌載晞之帨載濡之勺洸儀告備陟降時
若
奠玉幣明安彼林有屐彼澤有沈倚與西望弗菲
弗滛廼追斯邸廼㡛斯尋卬禮既卒是用是歆
西嶽位酌獻成安屹削厥方風雲斯所陰邑有宫
侐侐俣俣清酤在尊靈脊在下于爼獻兮則莫我吐
西鎮位維吳崇崇于汧之西瞻彼有隴赫赫不迷
克俾于嶽我酌俶齊于凡有旅眡公維躋
西海位奄浸坤軸滋殖其濊而典斯稽有陛有壝
弗替時舉元斝斯酹胡先于河實委之會
西瀆位自彼崐虚于以潛流念兹誕潤豈侯不猶
在昔中府暨海聿修迄既望止神保先卣
亞終獻肅肅其又既旨既溢迨其畢酌偏兹博碩
祀事既遂不敢誶射神武醉止我心斯懌
送神(曲同迎神)廼羞既徹廼奏及闋無餕斯爼式聽致
謁不蹇不蹶不沸不決厲魃其祛永庇有截
北方迎神凝安我土綿綿孰匪疆里惟時幽都匪
曰隃止滌哉良月朔風其同曷阻曷深其亦來降
初獻盥洗升降同安壽宫輝煌聿將時祀繽其昭
矣吉蠲以娭居乎昂昂行乎遂遂敬爾攸司展采錯
事
奠玉幣明安相予陰威厥功浩浩一歲之功何以
爲報府有珪幣我其敢私肅肅孔懷于以將之
北嶽位酌獻成安瞻彼芒芒曰北之常既高既厚
廼紀廼綱薦鬯伊始靈示孔將玄服鐡駕覧此下方
北鎮位赫赫作鎮幽朔之垂兼福我民食哉其宜
克配彼嶽有嚴等衰蠲我灌禮其敢不祗
北海位八裔皆水此一會同沄沄天墟洞蕩洪濛
至哉維坎不有斯功所秩伊何黃流在中
北瀆位水星之精播液發靈不脅于河既介以清
翼翼盥薦椒糈芬馨載止載留爰弭翠旌
亞終獻爼豆紛披金石繁會侑以貳尊匪凟匪怠
我儀既周我心孔戒憺兮容與彷彿如在
送神(曲同迎神)靈既醉飽禮斯徹兮靈亦樂康樂斯闋
兮雲征飈舉不可尼兮薦福錫祉曷有極兮
理宗本紀淳祐十二年十二月癸亥詔海神爲大祀春
秋遣從臣奉命往祠奉常其條具典禮來上
樂志淳祐祭海神十六首
迎神延安宫一曲堪輿之間最鉅惟瀛包乾括坤
吐日滔星祀典載新禮樂孔明鑒吾嘉賴來燕來寧
角一曲四溟廣矣八紘是紀我宅東南廻復萬里
洪濤飃風安危所倚祀事特隆神其戾止
徵一曲若稽有唐克致崇極祝號既升爰增祭式
從享于郊神斯受職我祀肇新式祈陰騭
羽一曲猗與祀禮四海會同靈之來沛鞭霆馭風
肹蠁彷彿在位肅雍佑我烝民式徼神功
升降欽安靈之來至垂慶陰陰靈之已至飭兹五
音壇殿聿嚴陟降孔欽靈宜安留鑒我德心
東海位奠玉幣德安百川所歸天地之左澒洞鴻
濛功高善下行都依依百禄是荷制幣嘉玉以佑以
妥
南海位奠玉幣瀛安祝融之位貴乎三神吞納江
漢廣大無垠長爲委輸佑我黎民敬陳明享允鑒恭
勤
西海位奠玉幣潤安蒲昌之澤派引天潢羲娥出
入浩渺微茫蓋高斯覆猶隔封疆我思六合肇正吉
昌
北海位奠玉幣瀚安瀚海重潤地紀亦歸吞受百
瀆限制北陲一視同仁我心則怡嘉薦玉幣神其格
思
捧爼豐安昭格靈貺祀典肇升牲牷告充雕爼是
承薦虔效物省德惟馨靈其有喜萬宇肅澄
東海位奠酌獻熙安滄溟之德東南具依熬波出
素國計攸資石臼却敵濟我王師神其享錫益畀燕
綏
南海位酌獻貴安南溟浮天旁通百蠻風檣迅疾
琛舶來還民商永賴坐消宼姦薦兹嘉觴弭矣驚瀾
西海位酌獻類安積流䟽派被于流沙布潤施澤
功均邇遐我秩祀典四海一家祗薦令芳靈其享嘉
北海位酌獻溥安備忽會同裴回安留牲肥酒香
晨事聿修惟德之凉曷奄九州帝命是祗多福是求
亞終獻饗安籩豆有楚貳觴斯旅神其醉飽式燕
以序百靈祕怪蜿蜒飛舞錫我祺祥有永終古
送神成安告靈享矣錫我嘉祚乾端坤倪開豁呈
露元雲聿收羣龍咸鶩滅除凶菑六幕清豫
右宋祀山川
五禮通考卷四十七
