五禮通考卷二百二十六
刑部尚書秦蕙田撰
賓禮七
諸侯聘于天子
蕙田案周禮大宗伯大行人俱有時聘殷頫
之禮玉制亦云諸侯之于天子也比年一小
聘三年一大聘故周禮有大賓大客之分大
賓謂諸侯來朝大客謂諸侯使卿大夫來聘
也先王之於諸侯既酌六服之近遠而定為
朝覲之期猶懼上下之情不浹也又於其間
使其卿大夫奉幣入聘以結諸侯之好且以
觀其卿大夫之賢否以故六服之遠如在一
家而無猜嫌跋扈之患後之儒者剏謂諸侯
無聘天子之法而以周官之聘頫為天子遣
使侯國之事夫天子於侯國尚有徧存徧頫
徧省之使而諸侯自朝覲以外無一介行李
聘于天子曾謂古者有此體制乎儀禮有諸
侯邦交之聘禮而聘于天子之禮則無之今
據經傳諸文以存其略至其儀節之次第則
杜氏通典據侯國聘禮推而得之頗有條理
今並錄之
周禮春官大宗伯時聘曰問殷頫曰視(注時聘者亦無常期天子有事)
(乃聘之焉竟外之臣既非朝歲不敢凟為小禮殷頫謂一服朝之歲以朝者少諸侯乃使卿以大禮衆聘焉一)
(服朝在元年七年十一年諸疏時聘無常期天子有事乃聘之者上時見是當方侯不順服其順服者當方)
(盡朝無遣臣來之法其餘三方諸侯不來諸侯聞天子有征伐之事則遣大夫來問天子時聘遣大夫不使卿)
(者按聘禮小聘曰問使大夫此經云問明使大夫也一服朝之歲諸侯既不自朝使卿來聘天子故稱殷殷衆)
(也若殷見然聘禮大聘使卿此既諸侯使臣代以來明不得使大夫故知使卿也云一服朝在元年七年十一)
(年者以侯服年年朝甸服二年朝四年朝六年朝八年朝十年朝十二年朝從天子巡狩是甸服於元年七年)
(十一年無朝法是使卿殷頫也男服三年朝六年朝九年朝十二年從天子巡守於元年七年十一年亦無朝)
(法是亦使卿以大禮聘天子也采服四年朝八年朝十二年從天子巡守則元年七年十一年亦無朝天子法)
(是亦使卿以大禮聘天子也衛服五年朝十年朝則元年七年十一年亦無朝天子法是亦使卿以大禮聘天)
(子也要服六年朝十二年從天子巡守則元年七年十一年亦無朝法是亦使卿以大禮聘也)
秋官大行人時聘以結諸侯之好殷頫以除邦國之慝
(注此二事者亦以王見諸侯之臣來使者為又也時聘者亦無常期天子有事諸侯使大夫來聘親以禮見之)
(禮而遣之所以結其恩好也天子無事則已殷頫謂一服朝之歲也慝猶惡也一服朝之歲五服諸侯皆使卿)
(以聘禮來頫天子天子以禮見之命以政禁之事所以除其惡行)
易氏祓曰或謂聘頫即下經徧存徧頫徧省之事乃
天子遣使以撫邦國諸侯然大宗伯以此二事為賓
禮而此職亦有大客之儀則知非天子遣使之文注
義固不可破也
欽定義疏邦國有交相惡者當衆聘其國卿皆在故諭
使解除
小行人凡四方之使者大客則擯小客則受其幣而聽
其辭(注擯者擯而見之王使得親言也受其幣者受之以入告其所為來之事疏大客要服以内諸侯)
(之使臣也小客謂蕃國諸侯之使臣也)
(蔡氏德晉曰大客孤卿也小客大夫士也受其幣而聽其辭以其來之意轉告于王王不親見故也)
存頫省聘問臣之禮也(疏存頫省三者天子使臣撫邦國之禮聘問二者諸侯使臣行)
(聘天子之禮)
蕙田案後儒以經文聘問與存頫省並稱遂
疑五者皆天子遣使而諸侯無上聘天子法
法賈疏分别言之極明
禮記王制諸侯之於天子也比年一小聘三年一大聘
(注比年每歲也小聘使大夫大聘使卿此晉文霸時所制也疏按昭三年左傳鄭子太叔曰文襄之霸也其)
(務不煩諸侯令三歲而聘五歲而朝故鄭云晉文霸時所制也)
陳氏禮書輕財重禮交人之道也聽命達言使者之
事也三輔人語輕財曰聘則聘之為義可知矣古者
比年小聘三年大聘小聘曰問大聘曰殷既歲聘矣
中復盛聘此周禮所以言殷相聘春秋傳所以言殷
聘禮也左傳曰先王之制諸侯之喪士弔大夫送葬
唯嘉好聘饗三軍之事于是乎使卿則小聘之問雖
不饗有獻不及夫人主人不筵几不禮面不升不郊
勞其禮如為介三介然則小聘盖亦卿爾以其與君
為禮也鄭氏曰小聘使大夫其說無據聘雖有國者
之禮而其下亦有焉故凡聘女曰聘問人曰聘是也
春秋書王臣來聘八諸侯之臣來聘二十有五或稱
名或稱字或稱弟或稱公子或稱公孫或稱人或不
稱氏或不言使其褒貶輕重各稱其事非可以一端
求也
中庸朝聘以時
朱子章句聘謂諸侯使大夫來獻王制比年一小聘
三年一大聘
右聘覜名義
周禮考工記玉人瑑圭璋八寸璧琮八寸以覜聘(注瑑文飾)
(也覜視也聘問也衆來曰覜特來曰聘子疏此謂上公之臣執以覜聘用圭璋享用璧琮於天及后也若兩)
(諸侯自相聘亦執之侯伯之臣宜六寸子男之臣宜四寸)
蕙田案此條論聘覜所執圭璧
秋官大行人凡大國之孤執皮帛以繼小國之君出入
三積不問壹勞朝位當車前不交擯廟中無相以酒禮
之其他皆眡小國之君(注此以君命來聘者也孤尊既聘享更自以其摯見豹皮表之)
(為飾繼小國之君言次之也朝聘之禮每國畢乃前不交擯者不使介傳辭交于王之擯親自對擯者也廟中)
(無相介皆入門西上而立不前相禮者聘之介是與以酒禮之酒謂齊酒也和之不用鬱鬯耳其他謂貳車及)
(介牢禮賓主之間擯者將幣祼酢饗食之數大疏按典命上公之國立孤一人侯伯已下則無故云國之孤)
(也趙商問其他&KR2178;小國之君以五為節下云諸侯之卿各下其君二等注云公使卿亦七侯伯亦五子男三不)
(審大國孤五而卿七何答曰卿奉君命七介孤尊更自特見故五介此有聘禮可參又問孤出入三積此即與)
(小國同宜應視小國之君何須特云三積與例似錯答曰三積者卿亦然非獨孤也故不在視小國之中然則)
(一勞者亦是卿亦然故須見之知孤既聘享更自以其贄見者若行正聘則執瑑圭璋八寸以行聘何得執皮)
(帛也但侯伯已下臣來使無此更見法以大國孤尊故天子别見之也諸侯行交擯者使介傳于王擯傳而下)
(又傳而上是也親自對擯者聘禮賓來在末介下東面上擯亦至末擯下親相與言是也聘禮賓行聘之時擯)
(者納賓賓入門左介皆入門左北面西上注云隨賓入也介無事止於此是介入廟門西上不相者也彼諸侯)
(法約同天子禮故云與以疑之)
蕙田案此聘問禮畢别以摯見于天子之儀
惟大國之孤為然其餘則否所以尊孤卿也
卿大夫聘于王朝亦當有私覿之禮但禮文
不具耳
凡諸侯之卿其禮各下其君二等以下及其大夫士皆
如之(注此亦以君命來聘者也所下其君者介與朝位賓主之間也其餘則自以其爵聘義曰上公七介)
(侯伯五介子男三介是謂使卿之聘之數也朝位則上公七十步侯伯五十步子男三十步與疏大夫士皆)
(如之者大夫又各自下卿二等士雖無介與步數至牢禮之等又降殺大夫)
蕙田案此條王朝待聘使陳介牢禮降殺之
等
禮記王制次國之上卿位當大國之中中當其下下當
其上大夫小國之上卿位當大國之下卿中當其上大
夫下當其下大夫(注此諸侯使卿大夫頫聘並會之序也其爵位同小國在下爵異固在上)
(耳使疏經文既稱大國小國大小並在則非是特來故知卿大夫頫聘並會也云其位爵同小國在下者爵)
(同謂同作卿也據經文小國卑于大國故知小國之卿在大國之卿下云爵異固在上者謂大國是大夫小國)
(是卿則經云小國之卿位當大國之上大夫是小國之卿爵異于大國之大夫其爵既異固當在大夫之上必)
(知爵異小國在上者以其卿執羔大夫執雁使卿絺冕大夫元冕故知小國之卿不得在大國大夫之下也)
其有中士下士者數各居其上之三分(注謂其為介若持行而並會也)
(居猶當也此據大國而言大國之士為上次國之士為中小國之士為下士之數國皆二十七人各三分之上)
(九中九下九以位相當則次國之上士當大國之中中當其下小國之上士當大國之下凡非命士亦無出會)
(之事春秋傳謂士為微及疏為介者若聘禮士介四人是也各特行則隱元年宋人盟于宿是也本國出使)
(是行至他國並會也中士中國之士下士下國之士經雖無上士之文以中士下士類之則上士為大國之士)
(也)
蕙田案此條聘使班位之次
曲禮列國之大夫入天子之門曰某士自稱曰陪臣某
(注謂諸侯大夫三命以下於天子為士曰某士者如晉韓起聘于周擯者曰晉士起疏列國五等諸侯也天)
(子上士三命中士再命下士一命而五等之臣惟公國一孤四命耳自卿大夫從三命以下其命等于王之士)
(故入天子之國擯者稱為某國之士也自稱曰陪臣某陪重也其君已為王臣今又為已君之臣故自稱對王)
(曰重臣也)
蕙田案此條聘使稱謂
通典周制諸侯遣使聘天子皆以卿為使大夫為上介
士為衆介(公介七人伯五人子男三人諸侯之臣使各下其君二等)將行之朝朝服
捧幣于禰告為君然後釋幣于行(在廟門之外也)介及衆介皆
從遂受命于朝受聘珪享束帛加璧(二王之後公使則享用珪也次受夫)
(人之聘使則享用元纁束帛加璧)遂行至天子畿更張旜(示有事于比)先謁
關人關人報王使請事遂𨗳以入(若公之孤則三積一問一勞至郊迎張旜)
(而入)王使大夫授館遣人致飱將行聘之前皆遣人授舍
于文王廟門外行聘之朝釋幣于禰服冕服乘車建旜
至大門外下車王服皮弁服受聘(時賓亦服皮弁服)受訖王更
服服衮冕入廟當扆而立賓入次改服禆冕而入士介
皆隨賓後入行享于廟亦升堂進玉王前撫之亦行三
享王禮之出廟門更行私覿之見王出至大門内使問
其君及勞聘賓還館主人致饔餼明日發幣于公卿然
後受饗受燕而還王亦使送出境(其餞還之儀與諸侯相聘還之禮同)
薛氏禮圖諸侯聘天子之禮凡聘皆使卿為主大夫
為介士為衆介使介之數各下其君二等將行之旦
朝服釋幣于禰告君然後釋幣于行上介及衆介皆
從受命于朝聘圭授享束帛加璧二王之後享王用
圭后用璋五等諸侯享王用璧后用琮既受遂行張
旜出國舍于郊明日歛旜行至王畿更張旜先謁關
人關人報入王使請事遂𨗳以入若公之孤則三積
不問一勞至近郊張旜而行王使大夫授舘致舘又
遣人致飱將行聘之前使者遣人受舍于文王廟門
外行聘之旦朝服釋幣于禰服冕服乘車建旜至于
大門之外使者朝位步數亦下其君二等下車孤北
面立卿則車前五步介皆陳于西北東面王待之擯
數皆如其君也春夏時王乘車而迎至大門内上擯
立于門外西面承擯以下繼之而立皆西面末擯末
介相去三丈六尺交擯不傳詞上擯揖前傳詞訖王
則不出門賓入大門之内見王初入門賓之上介拂
西棖士介拂闑乃從王入庫門則止一相士介從上
介而上至次若秋冬時王不至大門之内迎賓其朝
享併受之于廟其介及擯陳設之儀如王迎之儀但
上擯帥之而入也賓既入次王則服皮弁受聘于朝
時賓亦皮弁受玉訖然後更服冕服入廟當扆而立
賓入次改服禆冕而入士介皆從賓而入享于廟升
堂進玉于上前王撫之亦行三享王禮之出廟門更
自以其贄束帛豹皮表之為飾繼小國之君後而入
見遂行私覿之禮見王出至大門之内使問其君及
勞賓也聘訖還舘致享餼明日發幣于公卿后以致
餼公卿得幣皆有禮于賓也然後受享受食受燕而
還王亦使行人送至舘其還玉之儀與諸侯相聘還
玉之禮同
蕙田案杜氏薛氏所述周制盖據儀禮諸侯
相聘之儀節參校而得之
右聘覜儀節
春秋僖公三十年冬公子遂如京師遂如晉(注如京師報宰周公)
左氏傳東門襄仲將聘于周遂初聘于晉
宣公九年夏仲孫蔑如京師左氏傳王使來徵聘夏
孟獻子聘于周王以為有禮厚賂之
襄公二十四年冬叔孫豹如京師左氏傳穆叔如周
聘王嘉其有禮也賜之大路
蕙田案春秋書内大夫如京師者七文元年
叔孫得臣以拜錫命文八年公孫敖以弔喪
文九年叔孫得臣襄二十二年叔鞅俱以會
葬皆無關於聘問故不載
(趙氏汸曰周制諸侯于天子有見有貢而無聘問見謂大宗伯朝覲以下六禮貢謂小行人春入貢也聘)
(問者上之所以交于下也東遷小國與大國有朝則無聘諸侯不朝貢天子而以聘禮上問如邦交諸侯)
(之伉也傳記晉韓宣子聘于周辭曰晉士起將歸時事于宰旅王曰辭不失舊則諸侯于天子言聘非舊)
(制可知由周室既衰雖聘問之禮亦不能常故左氏不復辨然不失為寔錄也鄭氏因以釋周官時聘殷)
(頫誤矣隱桓之世王室來聘者五來賵者一來求者二錫桓公命一而魯君臣三世不享覲于王庭至僖)
(公二十八年因晉文盟會始兩朝王所又明年天王使宰周公來聘而魯始聘京師遂聘晉是魯之朝聘)
(天子皆以晉故也文公元年王使來會葬僖公又來錫公命故得臣如京師拜而王使又來含賵成風來)
(會葬矣八年公孫敖如京師弔喪不至以幣奔莒而毛伯來求金於是得臣如京師葬襄王宣公之世王)
(使來徵聘故仲孫蔑如京師明年王季子已為報聘來矣外傳載成公將朝王使叔孫僑如先聘且告而)
(史不書者大夫從公例不書此為公行告朝非實聘傳言其享覲之禮薄是也觀春秋所書則王室懷諸)
(侯有過于成周而魯之事周不能比齊晉盖上陵下替之日久矣自成至哀五君唯襄公末年叔孫豹一)
(如京師昭公末年叔鞅葬景王而止中國無伯則諸侯復散不復知王室而王室亦絶意於諸侯也然說)
(春秋者唯知朝聘不行為有罪而不知聘問亦非諸侯事天子之禮則豈聖人制作之意哉)
蕙田案趙氏論魯失事王室之禮是也謂聘
問非事天子之禮則非
襄公二十六年左氏傳晉韓宣子聘于周王使請事(注問)
(何事來聘)對曰晉士起將歸時事于宰旅無他事矣(注起宣子名禮)
(諸侯大夫入天子國稱士時事四時貢職宰旅冢宰之下士言獻職貢于宰旅不敢斥尊注曲禮云列國之)
(大夫入天子之國曰某士是諸侯大夫入天子之國禮法當稱士也)王聞之曰韓氏其昌
阜于晉乎辭不失舊
右春秋諸國聘周
蕃使朝貢(附)
蕙田案漢以下無諸侯聘于天子之禮但有
蕃國遣使朝貢之儀其儀或隆或殺其文或
詳或略今為叙次附于聘禮之後
漢書兩粤傳文帝元年召陸賈使粤南粤王恐願奉明
詔長為藩臣奉貢職獻白璧一䨇翠鳥千犀角十紫貝
五百桂蠧一器生翠四十䨇孔雀二䨇孝景時遣使入
朝請
武帝本紀太始三年春三月行幸甘泉宫饗外國客
宣帝本紀神爵二年匈奴單于遣名王奉獻賀正月始
和親
甘露元年匈奴呼韓邪單于遣子右賢王銖婁渠堂入
侍
匈奴傳甘露三年郅支單于遣使奉獻漢遇之甚厚明
年兩單于俱遣使朝獻漢待呼韓邪使有加
成帝河平元年單于遣右皋林王伊邪莫演等奉獻朝
正月既罷遣使者送至蒱反伊邪莫演言欲降使者以
聞議者或言受其降光祿大夫谷永議郎杜欽以為漢
興匈奴數為邊害故設金爵之賞以待降者今單于詘
體稱臣列為北藩遣使朝賀無有二心漢家接之宜異
於往時今既享單于聘貢之質而更受其逋迯之臣是
貪一夫之得而失一國之心擁有罪之臣而絶慕義之
君也不如勿受便天子從之
平帝本紀元始元年正正月越裳氏重譯獻白雉一黑
雉二詔使三公以薦宗廟二年春黃支國獻犀牛
西域傳贊孝武之世設酒池肉林以饗四夷之客作
巴俞都盧海中碭極漫衍魚龍角抵之戲以觀視之
及賂遺贈送萬里相奉自建武以來莎車于闐之屬
數遣使置質于漢願請屬都護聖上遠覽古今時事
之宜羈縻不絶辭而未許雖大禹之序西戎周公之
讓白雉太宗之却走馬何以尚兹
後漢書光武本紀建武二十四年烏桓大人來朝南單
于遣使詣闕貢獻奉藩稱臣冬十月夫餘王遣使奉獻
是歲烏桓大人帥衆内屬詣闕朝貢
中元二年春正月東夷倭奴國王遣使奉獻使人自稱
大夫倭國之極南界也光武賜以印綬
章帝本紀章和二年月氐國遣使獻扶拔師子(扶拔似麟無角)
和帝本紀永元十三年冬十一月安息國遣使獻師子
及條枝六爵
安帝本紀永寧元年夫餘王遣嗣子尉仇台詣闕貢獻
天子賜尉仇台印綬金綵
西域傳撣國王雍由調遣使者詣闕朝賀獻樂及幻人
能變化吐火自支解易牛馬頭又善跳丸數乃至千
桓帝本紀延熹九年大秦國王安敦遣使自南徼外獻
象牙犀角瑇瑁
右兩漢蕃使朝貢
唐書禮志若蕃國遣使奉表幣其勞及戒見皆如蕃國
主庭寔陳於客前中書侍郎受表置於案至西階以表
升有司各率其屬受其幣焉其宴蕃國主及其使皆如
見禮
唐開元禮
受蕃國使表及幣(其勞及戒見日如上儀)
前一日尚舍奉御整設御幄于所御之殿北壁南向守
宫設使者次太樂令展宫懸舉麾位于上下並如常儀
其日典儀設使者位于懸南重行北面以西為上庭寔
位于客前設典儀位于懸之東北贊者二人在南差退
俱西面諸衛勒所部列黃麾半仗屯門及入陳于殿庭
太樂令帥工人入就位如常儀符寶郎負寶俱詣閤奉
迎使者服其國服奉書出次通事舍人引立於閤外西
廂東面從者執幣玉庭寔立于後俱東面北上侍中版
奏外辦皇帝服通天冠乘輿以出曲直華盖警蹕侍衛
如常儀皇帝將出仗動太樂令令撞黃金之鐘如上儀
符寶郎置寶于座侍衛如常儀樂止中書侍郎一人令
史二人持案先伺於西階東面北上舍人引使者及庭
寔入就懸南位使者初入門太和之樂作立定樂止(大蕃)
(大使為設樂次蕃大使及大蕃中使以下皆不設樂懸及黃麾仗)中書侍郎帥持案者
進詣使者前東面侍郎受書置於案迴詣西階侍郎取
書升奉持案者退初侍郎奏書有司各帥其屬受幣馬
于庭典儀曰再拜贊者承傳使者以下皆再拜舍人前
承制降詣使者前問蕃國主使者再拜對訖又再拜舍
人回奏又承勅問其臣下使者再拜對又勞使者以下
對拜及舍人迴奏並如常儀舍人承制勅勞還舘使者
以下皆再拜舍人引使者以出樂作止如常儀侍中前
跪奏稱侍中臣某言禮畢俛伏興還侍位皇帝興太樂
令令撞蕤賓之鐘如上儀侍臣從至閤樂止
皇帝宴蕃國使
前一日尚舍奉御殿御幄于所御之殿北壁南向太官
令具饌守宫設使者次太樂令展宫懸于殿庭設舉麾
位于上下並如常(若大蕃中使及中蕃大使以下則不設樂及黃麾仗)其日尚舍
奉御鋪使者牀坐於御座西南設不升殿者坐席于西
廊下俱東面北上典儀設使者位于懸南重行東面北
上設典儀贊者位于懸之東北如常儀諸衛各勒所部
列黃麾半仗皆與上儀同蕃使以下服其國服出次通
事舍人引立于閤外西廂東面從者立于使者之後重
行東面北上侍中版奏外辦皇帝服通天冠絳紗袍與
上儀同典儀一人升立東階上贊者二人立于階下俱
西面典儀引使者以下入就懸南位使者初入門舒和
之樂作至位樂止立定典儀曰再拜贊者承傳使者以
下皆拜拜舍人前承旨降勅使者升坐使者以下皆再
拜通事舍人引應升殿者詣西階樂作止如常通事舍
人引升立于坐後其不升殿者分引詣廊下席後上下
立定殿上典儀唱就座階下贊者承傳上下諸客皆就
坐俛伏坐酒至殿殿上典儀唱酒至興階下贊者承傳
上下諸客皆俛伏興立坐後太官行酒殿上典儀唱再
拜階下贊者承傳上下諸客皆再拜搢笏受觶殿上典
儀唱就坐階下贊者承傳蕃使以下諸客皆就坐俛伏
坐飲觴行三周食升階殿上典儀唱食至興階下贊者
承傳上下諸客皆執笏俛伏興立坐後太官令行諸客
案設食訖殿上典儀唱就坐階下贊者承傳上下諸客
皆就坐俛伏坐上下諸客皆飯諸客食訖太官令俱徹
案又行酒遂設庶羞二舞以次入作若賜酒舍人前承
旨詣受賜者前蒙賜者執笏俛伏起立坐後舍人稱賜
酒蒙賜者再拜餘與宴蕃國主禮同皆放上儀
右唐蕃使朝貢
宋史禮志宋朝之制凡外國使至皆宴于内殿近臣及
刺史正郎都虞侯以上皆預太祖建隆元年八月三日
宴近臣於廣政殿江南吳越朝貢使皆預乾德三年五
月十六日宴近臣及孟昶于大明殿開寶四年五月七
日宴近臣及劉鋹子於崇德殿十一月五日江南李煜
吳越錢俶各遣子弟來朝宴于崇德殿八年三月晦宴
契丹使于長春殿太平興國二年二月十一日宴兩浙
進奉使契丹國信使及李煜劉鋹禁軍都指揮使以上
于崇德殿不舉樂酒七行而罷契丹遣使賀登極也五
月十一日再宴契丹使於崇德殿酒九行而罷以其貢
助山陵也十月十六日宴宰相親王以下及契丹使高
麗使諸州進奉使于崇德殿以乾明節罷大宴故也是
後宴外國使為常
契丹國使入聘見辭儀自景德澶淵會盟之後始有契
丹國信使副元正聖節朝見大中祥符九月有司遂定
儀注前一日習儀于驛見日皇帝御崇德殿宰臣樞密
使以下犬班起居訖至員僚起居後館伴使副一班入
就位東面立次接書匣閤門使升殿立次通事入不通
喝拜兩拜奏聖躬萬福又喝兩拜隨呼萬歲喝祗候赴
東西接引使副位舍人引契丹使副自外捧書匣入當
殿前立天武官擡禮物分東西向入列于殿下以東為
上舍人喝天武官起居兩拜隨呼萬歲奏聖躬萬福喝
各祗候閤門從東階降至契丹使位揖使跪進書匣閤
門側身搢笏跪接舍人受之契丹使立閤門執笏捧書
匣升殿當御前進呈訖授内侍都知都知拆書以授宰
臣宰臣樞密進呈訖遂擡禮物出舍人與館伴使副引
契丹使副至東階下閤門使下殿揖引同升立御前至
國信大使傳國主問聖體通事傳譯舍人當御前鞠躬
傳奏訖揖起北使皇帝宣閤門迴問國主北使跪奏舍
人當御前鞠躬奏訖遂揖北使起却引降階至辭見位
面西揖躬舍人當殿通北朝國信使某官某祗候見應
喏絶引當殿喝拜大起居(其拜舞並依本國禮)出班謝面天顔歸
位喝拜舞蹈訖又出班謝沿路驛館御筵荼藥及傳宣
撫問復歸位喝拜舞蹈訖舍人宣有勅賜窄衣一對金
蹀躞子一金塗銀冠一鞾一兩衣着三百匹銀二百兩
鞍轡馬一(每句應喏)跪受起拜舞蹈訖喝祗候應喏西出(凡傳)
(語并奏聖躬萬福致辭並通事傳譯舍人當殿鞠躬奏聞後同此)次通北朝國信副使
某官某祗候見其拜舞謝賜致詞並如上儀西出(其勅賜衣)
(一對腰帶一幞頭靴笏衣着二百匹銀器二百兩鞍轡馬一)次通事及舍人引舍人
已下分班入不通使引合班贊喝大起居拜舞如儀舍
人喝有勅賜衣服束帶衣着銀器分物應喏跪授擡擔
床跪起舞蹈拜訖喝各祗候分班引出次引差來通事
以下從人分班入不通使引合班喝兩拜奏聖躬萬福
又拜隨呼萬歲喝有勅各賜衣服腰帶衣着銀器分物
應喏跪授起喝兩拜隨拜萬歲喝各祗候唱喏分班引
出次行門殿直入起居訖殿上侍立文明殿樞密直學
士三司使内客省使下殿舍人合班奏報閤門無事唱
喏訖卷班西出客省閤門使以下東出其排立供奉官
已下横行合班宣徽使殿上喝供奉官已下各祗候分
班出並如常儀皇帝降坐還内宴日契丹使副已下服
所賜承受引赴長春殿門外并侍宴臣僚宰執親王樞
密使以下祗候俟長春殿諸司排當有備閤門使附入
内都知奏班齊皇帝坐鳴鞭宰臣親王以下並宰執分
班舍人引入其契丹使綴親王班入舍人通某甲以下
唱喏班首奏聖躬萬福喝各就坐兩拜隨呼萬歲喝就
坐分班引上殿或皇帝撫問契丹使副舍人便引下殿
喝兩拜隨拜萬歲喝各就坐次舍人通事分引舍利以
下東西分班兩拜喝就坐分引赴兩廊下次舍人引差
來通事從人東西分班入合班喝兩拜隨拜萬歲喝就
坐分引赴兩廊次喝教坊已下兩拜班首奏聖躬萬福
又喝拜兩拜隨拜萬歲喝各祗候次引看盞二人稍近
前喝拜兩拜隨拜萬歲喝上殿祗候分東西班上殿立
有司進茶床内侍酹酒訖閤門使殿上御前鞠躬奏某
甲已下進酒餘如常儀宴起宰臣已下降階舍人喝兩
拜搢笏舞蹈喝各祗候分班出次舍利合班喝兩拜舞
蹈三拜拜謝訖喝各祗候分引出次通事從人合班喝
兩拜隨拜萬歲喝各祗候分班引出次喝教坊使已下
兩拜隨拜萬歲喝各祗候如傳宣賜茶酒又喝謝茶酒
拜兩拜隨拜萬歲喝各祗候出閤門使殿上近前側奏
無事皇帝降坐鳴鞭還内辭日皇帝坐内殿起居班欲
絶諸司排當有備催合侍宴臣僚東西相向班立崇德
殿庭俟奏班齊舍人喝拜東西班殿侍兩拜奏聖躬萬
福喝各祗候次舍人通舘伴使副某甲以下常起居次
通契丹使某甲常起居次通副使某甲常起居俱引赴
西面立次通宰臣以下横行通某甲以下應喏奏聖躬
萬福喝各就坐應喏兩拜呼萬歲分升殿東西向立次
通事舍人引契丹舍利以下次差來通事從人俱分班
入當殿兩拜奏聖躬萬福喝各就坐兩拜呼萬歲分引
赴兩廊立次通教坊使看盞及進茶床酹酒并閤門奏
進酒並如長春宴日之儀酒五巡起宰臣以下降階班
立兩拜搢笏舞蹈三拜喝各祗候宰臣以下並三司使
文明殿學士樞密直學士升殿侍立其餘臣僚並契丹
使並出次引舍利及差來從人俱兩拜萬歲訖分班引
出如傳宣賜茶酒更喝謝拜如前儀已上班絶舍人再
引契丹使人西面揖躬舍人當殿通北朝國信使某祗
候辭通訖引當殿兩拜出班致辭歸位又兩拜訖宣有
敕賜跪受拜舞訖喝好去遂引出次引副使致詞受賜
拜舞如前儀亦如次引舍利已下次引差來通事從人
俱分班入舍人喝有敕賜衣服衣着銀器分物各應喏
跪受候擡擔床絶就拜起又兩拜萬歲喝好去分班引
出其使副各服所賜再引入當殿兩拜萬歲訖喝祗候
引升殿當御前立皇帝宣閤門使授旨傳語國主舍人
揖國信使跪閤門使傳旨通譯訖揖國信使起立閤門
使御前搢笏於内侍都知處奉授言匣舍人揖國信使
跪閤門使跪分付訖揖起下殿西出政和詳定五禮有
紫宸殿大遼使朝見儀紫宸殿正旦宴大遼使儀紫宸
殿大遼使朝辭儀崇政殿假日大遼使朝見儀崇政殿
假日大遼使朝辭儀其紫宸殿赴宴遼使副位御座西
諸位上將軍之南夏使副在東朵殿並西向北上高麗
交阯使副在西朵殿並東向北上遼使舍利從人各在
其南夏使從人在東廊舍利之南諸蕃使副首領高麗
交阯從人溪峒衙内指揮使在西廊舍利之南又至各
就位有分引兩廊班首詣御坐進酒樂作贊各賜酒羣
官俱再拜就坐酒五行皆作樂賜華皇帝再坐赴宴官
行謝華之禮
蕙田案以上遼使入聘
金國聘使見辭儀宣和元年金使李善慶等來遣直秘
閤趙有開偕善慶等報聘已而金使復至用新羅使人
禮引見宣政殿徽宗臨軒受使者書自後屢遣使來帝
待之甚厚時引上殿奏事賜予不貲禮遇並用契丹故
事紹興三年十二月宰臣進呈金使李永夀等正旦入
見故事百官俱入上曰全盛之時神京會同朝廷之尊
百官之富所以夸示今暫駐于此事從簡便舊日禮數
豈可盡行無庸俱入使人見辭並賜食於殿門外八年
金國遣使副來就譯議和詔王倫就驛賜宴十一年十
一月金國遣審議使來入見時殿陛之儀議猶未决議
者謂兵衛單弱則非所以隆國體欲設仗衛恐駭人情
乃設黃麾仗千五百人於殿廊蔽以帟幕班定徹帷十
二年扈從徽宗梓宫皇太后使副來十三年十一月有
司言賀正旦使初至于盱眙軍賜宴未審回程合與不
合筵待詔内侍省差使臣二員沿路賜宴一員於平江
府一員於鎮江府一員于盱眙軍尋詔金國賀正旦人
使到闕赴宴等坐次合與宰臣相對稍南使副上下馬
於執政官上下馬處三節人從並於宮門外上下馬立
班則於西班與宰臣相對立仍權移西班使相在東壁
宰臣之東十四年正月一日宴金國人使於紫宸殿文
臣權侍郎已上武臣刺史已上赴坐自後正旦賜宴倣
此五月金國始遣賀天申節使來有司言合照舊例北
使賀生辰聖節使副隨宰臣紫宸殿上夀進夀酒畢皇
帝宰臣以下同使副酒三行教坊作樂三節人從不赴
既而三節人從有請乞隨班上夀詔許之仍賜酒食遇
賀正人使朝辭在上辛祠宫致齋之内仍用樂二十九
年以皇太后崩其賀正使副止就驛賜宴見辭日賜茶
酒並不舉樂大率北使至闕先遣伴使賜御筵于班荆
舘(在赤岸去府五十里)酒七行翼日登舟至北郭稅亭茶酒畢上
馬入餘杭門至都亭驛賜褥被䤬鑼等明日臨安府書
送酒食閤門官入位具朝見儀投朝見榜子又明日入
見伴使至南宫門外下馬北使至隔門内下馬皇帝御
紫宸殿六參官起居北使見畢退赴客省茶酒遂宴垂
拱殿酒五行唯從官已上預坐是日賜茶器名果又明
日賜生餼見之二日與伴使偕往天竺燒香上賜沉香
乳糖齋筵酒果次至冷泉亭呼猿洞而歸翌日賜内中
酒果風藥花餳赴守歲夜筵酒五行傀儡正月朔旦朝
賀禮畢上遣大臣就驛賜筵中使傳旨宣勸酒九行三
日客省僉賜酒食内中賜酒果遂赴浙江亭觀潮酒七
行四日赴玉津園燕射命諸校善射者假管軍觀察使
伴之上賜弓矢酒行樂作伴射官與大使並射弓館伴
副使並射弩酒九行退五日大宴集英殿尚書郎監察
御史已上皆預學士撰致語六日朝辭退賜襲衣金帶
大銀器臨安府書送贐儀復遣執政官就驛賜宴晚赴
解換夜筵伴使與北使皆親勸酬且以衣物為侑次日
加賜龍鳳茶金鍍合乘馬出北闕門登舟宿赤岸又次
日復遣近日押賜御筵自到闕朝見射射朝辭共賜大
使金千四百兩副使金八百八十兩衣各三襲金帶各
三條都管上節各賜銀四十兩中下節各三十兩衣一
襲塗金帶一條使人到闕筵宴凡用樂人三百人百戲
軍七十人築毬軍三十二人起立毬門行人三十二人
旗鼓四十人並下臨安府差相撲一十五人於御前等
子内差並前期教習之
蕙田案以上金使入聘
又案宋與契丹約為兄弟之國凡生辰及正
旦及大喪大慶輒有信使往來如古諸侯之
交聘非蕃國比也宋初通金亦用契丹故事
建炎南渡奉表稱臣于金而就藩封之禮金
使之來者以詔諭江南為名金史載張通古
為詔諭江南使宋主欲南面使通古北面通
古曰大國之卿當小國之君宋約奉表稱臣
使者不可以北面乃命設東西位使者東面
宋主西面受詔拜起皆如儀當時金使入見
儀注大率如此故宋史諱其事高宗所謂事
從簡便舊日禮數豈可盡行者特飾詞耳孝
宗以後始改稱姪國然猶書名再拜不稱大
宋其見於金史交聘表者大定十年宋祈請
使資政殿大學士范成大崇信軍節度使康
偦至求免起立接受國書十五年宋試工部
尚書張子顔明州觀察使劉崈為報聘使仍
求免起立接書皆不獲許盖訖于金亡未嘗
一日正敵國之禮宋志所書未必皆實錄也
宋遼金交聘與蕃使朝貢有别因無類可歸
故附見于此而著其說云
夏國進奉使見辭儀夏國歲以正旦聖節入貢元豐八
年使來詔夏國見辭儀制依嘉祐八年見於皇儀殿門
外朝辭詣垂拱殿政和新儀夏使見日俟見班絶謝班
前使奉表函引入殿庭副使隨入西向立舍人揖躬舍
人當殿躬奏夏國進奉使姓名以下祗候見引當殿前
跪進奉表舍人受之副入内侍省官進呈使者起歸位
四拜起居舍人宣有勅賜某物兼賜酒饌跪授箱過俛
伏興再拜舍人曰各祗候揖西出次從人入不奏即引
當殿四拜起居舍人宣賜分物兼賜酒食跪授箱過俛
伏興再拜舍人曰各祗候揖西出辭日引使副入殿庭
西向立舍人揖躬舍人當殿躬奏夏國進奉使姓名以
下祗候辭引當殿四拜宣賜某物酒饌再拜如見儀凡
蕃使見辭同日者先夏國次高麗次交阯次海外蕃客
次諸蠻
蕙田案以上夏使入貢
高麗進奉使見辭儀見日使捧表函引入殿庭副使隨
入西向立舍人鞠躬當殿前通高麗國進奉使姓名以
下祗候見引當殿使稍前跪進表凾俛伏興訖歸位大
起居班首出班躬謝起居歸位再拜又出班謝面天顔
沿路館劵都城門外茶酒歸位再拜搢笏舞蹈俛伏興
再拜舍人宣有勅賜某物兼賜酒食搢笏跪授箱過俛
伏興再拜舍人曰各祗候揖西出次押物以下入不通
即引當殿四拜起居宣有勅賜某物兼賜酒食跪授箱
過俛伏興再拜起居舍人曰各祗候揖西出辭日引使
副入殿庭西向立舍人揖躬舍人當殿躬通高麗進奉
使姓名以下祗候辭引當殿四拜起居班首出班致詞
歸位再拜舍人宣有勅賜某物兼賜酒食搢笏跪授箱
過俛伏興再拜舍人曰好去揖西出次從人入辭如見
政和元年詔高麗在西北二國之間自今可依熙寧十
年指揮隷樞密院明年入貢詔復用熙寧例以文臣充
接伴使副仍往還許上殿七年賜以籩豆各十二簠簋
各四登一鉶二鼎二罍洗一尊二銘曰惟爾令德孝恭
世稱東蕃有來顯相余一人嘉之用錫爾寶尊以寧爾
祖考子子孫孫其永保之紹興二年高麗遣使副來貢
並賜酒食於同文館
蕙田案以上高麗使朝貢
其交州宜州黎州諸國見辭並如上儀唯迓勞宴賚之
數則有殺焉其授書皆令有司付之又有西蕃唃氏西
南諸蕃占城回鶻大食于闐三佛齊卭部川蠻及溪峒
之屬或比間數歲入貢層檀日本大理注輦蒲甘龜兹
佛泥拂菻真臘羅殿渤泥邈黎闍婆甘眉流諸國入貢
或一再或三四不常至注輦三佛齊使者至以真珠龍
腦金蓮花等登陛跪散之謂之撒殿元祐二年知潁昌
府韓縝言交阯小國其使人將及境臣嘗近弼難以抗
禮案元豐中迓以兵官餞以通判使副詣府其犒設令
兵官主之請如故事仍詔所過郡凡前宰相執政官知
判者亦如之又詔立回賜于闐國信分物法歲遣貢使
雖多止一加則又命于闐國使以表章至則問歲聽一
入貢餘令于熙秦州貿易禮部言元豐著令西南五姓
蕃每五年許一貢今西蕃秦平軍入貢期限未及詔特
許之學士院言諸蕃初入貢者請令安撫鈐轄轉運等
司體問其國所在遠近大小與見今入貢何國為比保
明聞奏庶待遇之禮不致失當宣和詔蕃國入貢令本
路驗寔保明如涉詐偽以上書詐不寔論建炎三年占
城國王遣使進貢適遇大禮遂加恩特授檢校少傅加
食邑自後明堂郊祀並倣此紹興二年占城國王遣使
貢沉香犀象玳瑁等答以綾錦銀絹建炎四年南平王
薨差廣南西路轉運副使尹東珣充弔祭使賜絹布各
五百疋羊酒寓錢寓綵寓金銀等就欽州授其國迎接
人制贈侍中進封南越王封其子為交阯郡王遇大禮
並加恩如占城國王淳熙元年賜安南國王印銅鑄塗
以金紹興七年三佛齊國乞進章奏赴闕朝見詔許之
令廣東經略司斟量只許四十人到闕進貢南珠象齒
龍涎珊瑚琉璃香藥詔補保順慕化大將軍三佛齊國
王給賜鞍馬衣帶銀器賜使人宴於懷遠驛淳熙五年
再入貢計其直二萬五千緡回賜綾錦羅絹等物銀二
千五百兩紹興三十一年正月安南獻馴象帝曰蠻夷
貢方物乃其職但朕不欲以異獸勞遠人其令帥臣告
諭自今不必以馴象入貢三十二年孝宗登極詔曰比
年以來累有外國入貢太上皇帝冲謙弗受况朕凉菲
又何以堪自今諸國有欲朝貢者令所在州軍以理諭
遣毋得以聞淳祐三年安南國王陳日煚來貢加賜功
臣號十一年再來貢景定三年六月日煚上表貢獻乞
授其位于其子陳威晃咸淳元年二月加安南大國王
陳日煚功臣增安善二字安南國王陳威晃功臣增守
義二字各賜金帶鞍馬衣服二年復上表進貢禮物賜
金五百兩賜帛一百疋降詔嘉奬
蕙田案以上諸國使朝貢
右宋蕃使朝貢
遼史禮志高麗使入見儀臣僚常服起居應上殿臣僚
殿上序立閤門奏牓子引高麗使副面殿立引上露臺
拜跪附奏起居訖拜起立閤門傳宣王詢安否使副皆
跪大使奏臣等來時詢安引下殿面殿立進奉物入列
置殿前控鶴官起居畢引進使鞠躬通高麗國王詢進
奉宣徽使殿上贊進奉赴庫馬出擔牀出畢引使副退
面西鞠躬舍人鞠躬通高麗國謝恩進奉使某官某以
下祗候見舞蹈五拜不出班奏聖躬萬福再拜出班謝
面天顔五拜出班謝遠接湯藥五拜贊各祗候使副私
獻入列置殿前控鶴官起居引進使鞠躬通高麗國謝
恩進奉某官某以下進奉宣徽使殿上贊如初引使副
西階上殿序立皇帝不入御牀臣僚伴酒契丹舍人通
漢人閤使贊再拜稱萬歲各就坐酒三行殽膳二味若
宣令飲盡就位拜稱萬歲贊各就坐殽膳不贊起再拜
稱萬歲引下殿舞蹈五拜贊各祗候引出於幕次内别
差使臣伴宴起宣賜衣物訖遥謝五拜畢歸館
曲宴高麗使儀臣僚入朝班齊皇帝升殿宣徽教坊控
鶴文武班起居皆如常儀謝宣宴如宋使儀贊各上殿
祗候契丹臣僚謝宣宴勾高麗使入面南鞠躬舍人鞠
躬通高麗國謝恩進奉使某官某以下起居謝宣宴共
十二拜贊各上殿祗候臣僚使副就位立大臣進酒契
丹舍人通漢人閤使贊上殿臣僚皆拜贊各祗候進酒
大臣復位立贊應坐臣僚拜贊各就坐行酒若宣令飲
盡贊再拜贊各就坐教坊致語臣僚皆起立口號絶贊
再拜贊各就坐凡拜皆稱萬歲曲破臣僚起下殿契丹
臣僚謝宴中書令以下謝宴畢引使副謝七拜贊各好
去控鶴官門外祗候報閤門無事供奉官捲班出來日
問聖體
高麗使朝辭儀臣僚起居上殿如常儀閤門奏高麗使
朝辭牓子起居戀闕如宋使之儀贊各上殿祗候引西
階上殿立契丹舍人贊拜稱萬歲贊各就坐中書令以
下伴酒三行殽膳二味皆如初見之儀既謝贊有勅宴
五拜贊各好去引出于幕次内别差使臣伴宴畢賜衣
物跪受遥謝五拜歸館
蕙田案以上高麗使朝貢
西夏國進奉使朝見儀臣僚常朝畢引使者左入至丹
墀面殿立引使者上露臺立揖少前拜跪附奏起居訖
俛伏興復位閤使宣問某安否鞠躬聽旨跪奏某安俛
伏興退復位引左下至丹墀面殿立禮物右入左出畢
閤使鞠躬通某國進奉使姓名候見共一十七拜贊祗
候平立有司獻過畢揖使者鞠躬贊進奉收訖贊祗候
引左上殿就位立臣僚使者齊聲喏酒三行引使左下
至丹墀謝宴五拜畢贊有勅宴五拜祗候引右出禮畢
于外賜宴客省伴宴仍賜衣物
西夏使朝辭儀常朝畢引使者左入通某國某使祗候
辭再拜不出班起居再拜出班戀闕致詞復再拜賜衣
物謝恩如常儀若賜宴五拜畢贊好去引右出
蕙田案以上西夏使朝貢
右遼蕃使朝貢
金史禮志外國使入見儀皇帝即御座鳴鞭報時畢殿
前班小起居畢至侍正位引臣僚左右入丹墀小起居
宰執上殿其餘臣僚分班出閤門使奏使者入見牓子
先引宋使副出笏捧書左入至丹墀北向立閤使左下
接書捧書者單跪授書拜起立閤使左上露階右入欄
内奏封全轉讀畢引使副左上露階齊揖入欄内揖使
副鞠躬使少前拜跪附奏畢拜起復位立待宣問宋皇
帝時並鞠躬受勅旨再揖鞠躬使少前拜跪奏畢起復
位齊退却引使副左下至丹墀北向立禮物右入左出
盡揖使副旁折通班再引至丹墀舞蹈五拜不出班奏
聖躬萬福再拜揖使副鞠躬使出班謝面天顔復位舞
蹈五拜再揖使副鞠躬使出班謝遠差接伴兼賜湯藥
諸物等復位舞蹈五拜各祗候引右出賜衣次引宋從
人入通名以下再拜不出班又再拜各祗候亦引右出
次引高麗使左入至丹墀北向略立引使左上露階立
定揖横使鞠躬正使少前拜跪附奏畢拜起復位立閤
使宣問高麗王時並鞠躬受勅旨畢再揖横使鞠躬正
使少前拜跪奏畢拜起復位齊退却引左下至丹墀面
殿立定禮物右入左出盡揖使傍折通班畢引至丹墀
通一十七拜各祗候平立引左階立次引夏使見如上
儀引右階立次再引宋使副左入至丹墀謝恩舞蹈五
拜各祗候平立次引高麗夏使並至丹墀三使並鞠躬
有勅賜酒食舞蹈五拜各祗候引右出次引宰執下殿
禮畢
曲宴儀皇帝即御座鳴鞭報時畢殿前班小起居到侍
立位引臣僚并使客左入旁折通班至丹墀舞蹈五拜
不出班奏聖躬萬福又再拜出班謝宴舞蹈五拜各上
殿祗候分引預宴官上殿其餘臣僚右出次引宋使從
人入至丹墀再拜不出班奏聖躬萬福又再拜有勅賜
酒食又再拜引左廊立次引高麗夏從人入分引左右
廊立果牀入進酒皇帝舉酒時上下侍立官並再拜接
盞畢候進酒官到位當坐者再拜坐即行臣使酒傳宣
立飲畢再拜坐次從人再拜坐至四盞餅茶入致語聞
鼓笛時揖臣使并從人立口號絶坐宴并侍立官並再
拜坐次從人再拜坐食入五盞歇宴教坊謝恩畢揖臣
使起果牀出皇帝起入閤臣使下殿歸幕次賜花人從
隨出戴花畢先引人從入左右廊立次引臣使入左右
上殿位立皇帝出閤坐果牀入坐立並再拜坐次從人
再拜坐九盞將曲終揖從人至位再拜引出聞曲時揖
臣使起再拜下殿果牀出至丹墀謝宴舞蹈五拜分引
出
朝辭儀皇帝即御座鳴鞭報時畢殿前班小起居至侍
立位引臣僚合班入至丹墀小起居引宰執上殿其餘
臣僚分班出閤使奏辭牓子先引夏使左入傍折通班
畢至丹墀再拜不出班奏聖躬萬福又再拜揖使副鞠
躬使出班戀闕致詞復位又再拜唱各好去引右出次
引高麗使如上儀亦引右出次引宋使副左入傍折通
班畢至丹墀依上通六拜各祗候平立閤使賜衣馬鞠
躬聞勅再拜賜衣馬畢平身搢笏單跪受别錄物過盡
出笏拜起謝恩舞蹈五拜有勅賜酒食舞蹈五拜引使
副左上露階齊揖入欄内揖鞠躬大使少前拜跪受書
起復位揖使副齊鞠躬受傳達畢齊退引左下至丹墀
鞠躬唱各好去引右出次引宰執下殿禮畢
熙宗時夏使入見改為大起居定制以宋使列于三品
班高麗夏列於五品班皇統二年六月定臣使辭見臣
僚服色拜數止從常朝起居三國使班品如舊俟殿前
班及臣僚小起居引宰執升殿餘臣分班畢乃令行人
見及朝辭之禮凡入見則宋使先禮畢夏使入禮畢而
高麗使入其朝辭則夏使先禮畢而高麗使入禮畢而
宋使入夏高麗朝辭之賜則遣使就賜於會同館唯宋
使之賜則庭授
大定六年詔外國使初見朝辭則於左掖門出入朝賀
賜宴則由應天門東偏門出入
右金蕃使朝貢
明集禮元自太祖時輝和爾回鶻西夏西域高麗皆遣
使入貢世祖以後安南占城雲南金齒緬國大理拂郎
等國亦皆遣使貢獻
元蕃使朝貢於正旦聖節大朝會之日隨班行禮
右元蕃使朝貢
明史禮志蕃國遣使進表儀洪武二年定所司於王宫
及國城街巷結綵設闕庭于殿上正中前設表箋案又
前設香案使者位于香案東捧表箋二人於香案西設
龍亭於殿庭南正中儀仗鼓樂具備清晨司印者陳印
案于殿中滌印訖以表箋及印俱置于案王冕服衆官
朝服詣案前用印畢用黃袱裹表紅袱裹箋各置於匣
中仍各以黃袱裹之捧表箋官捧置于案引禮引王至
殿庭正中衆官位其後贊拜樂作再拜樂止王詣香案
前跪衆官皆跪三上香訖捧表官取表東向跪進王王
授表以進於使者使者西向跪受興置於案贊興王復
位贊拜樂作王與衆官皆四拜樂止禮畢捧表箋官捧
表前行置于龍亭中金鼓儀仗鼓樂前𨗳王送至宫門
外還衆官朝服送至國門外使者乃行
明集禮蕃使朝貢洪武二年占城國遣陪臣虎都蠻來
貢高麗遣陪臣禮部尚書洪尚載安南遣陪臣同時敏
等皆貢方物既至有司奏聞出國門以迎勞擇日進表
幣方物于奉天殿畢進箋及方物於中宫東宫上位遣
官于會同館賜宴畢東宫復遣官禮待省府臺皆有宴
將還遣使勞送出境如或常朝則中書接受表箋方物
次日使者隨班入見其宴賜上位東宫取旨禮待今具
其儀
迎勞儀注
蕃使至龍江驛驛令具某國遣使者姓某名某及從人
名數詣應天府報知應天府官禀知中書省及禮部禮
部奏聞遣侍儀舍人二人接伴遣應天府同知龍江驛
禮待前期館人陳設蕃使及應天府官坐次于正廳賓
左主右中設酒案及食案應天府官至館館人入告蕃
使接伴舍人引蕃使出迎于館門之外贊引引應天府
官與蕃使俱入蕃使升自西階應天府官升自東階至
廳蕃使東向立府官西向立贊引唱鞠躬拜興拜興平
身蕃使與應天府官皆鞠躬拜興拜興平身應天府官
進詣蕃使前致禮待之意畢贊引引蕃使與府官各就
位坐執事者各舉食案進供於蕃使及府官之前執事
者斟酒及進食凡酒五行食三品宴畢贊引引蕃使送
應天府官出蕃使自西應天府官由東出至館門外蕃
使入明旦應天府官請使者出館俱上馬蕃使行近右
應天府官行近左從人後從至會同館下馬接待舍人
引蕃使由西而入應天府官由東而入至次訖報知中
書省中書省奏知命禮部侍郎至會同館禮待其陳設
位次食品一如前儀宴畢接待舍人引蕃使及禮部侍
郎出蕃使降自西階禮部侍郎降自東階出館門外使
者還館
受蕃國來附遣使進貢儀注
前期侍儀司引蕃使天界寺習儀三日擇日朝見前一
日内使監設御座香案于奉天殿中尚寶卿設寶案于
御座前侍儀司設表案于丹墀中道之北及殿上正中
設方物位于表箋案之南中道之東西舉方物案執事
位于方物案之左右設使者位于中道之東西方物案
之南北向設通事位于使者位之西北向設文武官侍
立位于丹墀之北東西相向設受表兼宣表官受方物
兼宣方物官位及展表官位于表案之西東向設承制
官位于殿内西向及使者之北設典儀二人位于丹陛
上東西相向設知班位于丹墀之北東西相向設贊禮
位于知班之北東西相向設内贊二人位于殿上東西
相向引使者舍人二人于使者拜位之西東向引文武
官舍人四人於文武班之北稍後東西相向侍從班起
居注殿中侍御史尚寶卿位于殿上西向指揮司懸刀
武官位于殿上東向拱衛司官位于奉天門之左右東
西相向典牧所官位于仗馬之前東西相向宿衛鎮撫
位于丹陛東西階下東西相向護衛百戶二十四員於
宿衛鎮撫之南稍後東西相向護衛千戶八員於殿東
西門之左右東西相向將軍二人於殿上東西相向天
武將軍四人於丹陛上之四隅東西相向將軍六人于
奉天殿門之左右東西相向將軍六人於奉天門之左
右東西相向是日金吾衛陳設甲士于午門外之東西
列旗仗於奉天門外之東西拱衛司陳儀仗于丹陛上
及丹墀之東西陳五輅于丹陛之南典牧所陳仗馬於
文武樓之南東西相向陳虎豹于奉天門外和聲郎陳
樂於丹墀諸蕃使拜位之南擊鼔初嚴侍儀舍人入陳
拜席引班引文武百官各具朝服次嚴引班引文武百
官齊班于午門外東西相向以北為上禮部執事以方
物各置于案各執事俱入就位諸侍衛官各服其器服
及尚寶卿侍從官入詣謹身殿奉迎引班引使者服朝
服奉表執事者舁方物前行使者朝服後從由午門入
就金水西橋入西掖門至丹墀西東向序立擊鼓三嚴
引班引文武官入就侍立位侍儀版奏外辦御用監跪
奏皇帝服皮弁御輿以出尚寶卿捧寳及侍儀侍衛𨗳
從如常儀皇帝將出仗動樂作陞御座樂止尚寶卿置
寳於案鳴鞭雞唱報時訖引禮引使者置表於案就位
北向立執事者舁方物入就位退立於左右知班唱齊
班訖贊禮唱鞠躬拜興拜興拜興拜興平身使者及衆
使者皆鞠躬樂作拜興拜興拜興拜興平身樂止贊禮
唱進表引禮引使者詣表案前贊禮唱跪使者及衆使
者皆跪唱進表使者跪取表凾捧進於受表官受表官
受表進方物狀者跪取方物狀授於受方物狀官受方
物狀官受方物狀與受表官展表官由西階陞西門入
至殿庭以表置於案俱退立於西内贊唱宣表宣表官
詣案取表跪宣於殿西展表官同跪展宣訖俛伏興宣
表官以表置於案退立於殿西宣方物狀官詣案取方
物狀跪宣于殿西展方物狀官同跪展宣訖俛伏興宣
方物狀官以方物狀置於案與宣表官展表官由殿西
門出復位贊禮唱俛伏興使者及衆使者皆俛伏興平
身贊禮唱復位引禮引使者退復位承制官承制自中
門出中階降詣使者前稱有制贊禮唱跪使者及衆使
者皆跪承制官宣制曰皇帝制問使者來時想爾某國
君安好使者答畢贊禮唱俛伏興拜興拜興拜興拜興
平身使者及衆使者皆俛伏興樂作拜興拜興拜興拜
興平身樂止承制官稱有後制贊禮唱跪使者及衆使
者皆跪承制官宣制曰皇帝又問爾使者遠來勤勞使
者答畢贊禮唱俛伏興拜興拜興拜興拜興平身使者
及衆使者皆俛伏興樂作拜興拜興拜興拜興平身樂
止承制官自西階升西門入回奏訖復侍立位贊禮唱
鞠躬拜興拜興拜興拜興平身使者及衆使者皆鞠躬
樂作拜興拜興拜興拜興平身樂止禮部官收表及方
物引使者出侍儀奏禮畢上位駕回樂作還宫樂止引
班引文武百官及使者以次出其每歲常朝則于中書
省接受表箋方物是日于省門前執事者置方物于案
引禮引使者捧表箋由中門入方物隨行至堂上置方
物于前丞相興使者捧表箋各至丞相前丞相受表箋
各授于執事使者退立于西司壺舉杯者出舉杯者以
杯先進于丞相丞相執杯使者跪持酒飲畢退立引禮
引使者由西廊出戶部受方物報侍儀司習儀次日各
依品從具公服行五拜禮出午門釋服於東宫行禮
受蕃使每歲常朝儀注
中書省受表箋侍儀司引蕃使於天界寺習儀擇日朝
見前一日内使監陳設御座香案於奉天殿如常儀侍
儀司設使者位于丹墀中道上之西北向承制官侍立
位于殿内之東宣制位于使者之北百官侍立位于丹
墀之北東西相向知班二人位于使者之北東西相向
贊禮二人位於知班之北東西相向典儀二人位于丹
陛上東西相向引使者二人位于使者之西東向引文
武班四人於文武班之北稍後東西相向侍從班位於
殿上東西相向文東武西𨗳駕官位于殿内東西相向
將軍六人位於奉天門之左右將軍六人位於奉天殿
門之左右將軍四人位於丹陛上之四隅將軍二人位
于奉天殿内簾前之左右宿衛鎮撫二人位於丹墀東
西階下東西相向護衛二十四人位于宿衛鎮撫之南
稍後東西相向護衛千戶八員位于殿東西門之左右
拱衛司陳設儀仗于丹墀丹陛之東西鳴鞭四人於丹
陛上北向拱衛司光祿寺官侍立位于殿門之左右是
日侵晨擊鼓初嚴各執事陳設如儀引班催請使臣及
百官各具朝服次嚴執事各入就位引班引百官使者
齊班於午門外東西相向三嚴引班引百官入就侍立
位引使者入立於丹墀之西𨗳駕官入謹身殿奉迎侍
儀奏外辦御用監官跪奏皇帝具通天冠絳紗袍侍從
𨗳引出宫樂作陞御座樂止捲簾鳴鞭報時訖引班引
使者入就位知班唱班齊贊禮唱鞠躬拜興拜興拜興
拜興平身使者鞠躬樂作拜興拜興拜興拜興平身樂
止承制官前跪承制由中門出中階降至使者前稱有
制贊禮唱某等跪聽使者跪承制官宣制曰皇帝制問
使者來時爾某國王某安好使者答畢贊禮唱俛伏興
拜興拜興拜興拜興平身使者皆俛伏興樂作拜興拜
興拜興拜興平身樂止承制官稱有後制使者跪承制
官宣制曰皇帝又問爾使介遠來勤勞使者又答畢贊
禮唱俛伏興樂作拜興拜興拜興拜興平身樂止承制
官由西階陞西門入回奏訖復侍立位贊禮唱鞠躬拜
興拜興拜興拜興平身使者皆鞠躬樂作拜興拜興拜
興拜興平身樂止侍儀奏禮畢上位駕回樂作還宫樂
止引班引文武百官及使者以次出
東宫受蕃國來附遣使進貢儀注(每歲常朝入見儀附)
前期内使監設皇太子座於東宫正殿正中設箋案于
丹墀之北稍東及殿上正中設方物案位於箋案之後
設使者位于方物位之後受箋兼宣箋官位子箋案之
西設受方物狀兼宣方物狀官位於宣箋官之南設展
箋官兼展方物狀官位于宣方物狀官之南設百官侍
立位于東宫丹墀東西相向設知班位于使者拜位之
北東西相向設贊禮位于知班之南東西相向設内贊
二人于殿上東西相向設引使者舍人二人位于使者
拜位之西引文武官舍人四人位于文武班之北稍後
東西相向是日侵晨宿衛陳兵仗於東宫門外拱衛司
陳儀仗于東宫丹陛丹墀之東西將軍六人于殿門之
左右和聲郎設樂位於使者拜位之南引禮引文武官
常服入就侍立位引禮引舉方物案執事前行使者常
服後隨入至東宫内門外東西立引進𨗳引皇太子常
服陞殿仗動樂作陞座樂止引禮引使者入就位北向
立執事者舁方物就位退立於丹墀之西知班唱班齊
贊禮唱鞠躬拜興拜興拜興拜興平身使者及衆使者
皆鞠躬樂作拜興拜興拜興拜興平身樂止贊禮唱進箋引
禮引進箋使者詣案取箋跪進於受箋官訖進方物使
者詣案取方物狀跪進於受方物狀官訖受方物狀官
與受箋展箋官俱由西門入於殿廷置于案退立于西
内贊唱宣箋受箋官詣案取箋跪讀于殿西展箋官跪
展宣訖俛伏興受箋官以箋復於案退立於西受方物
狀官詣案取方物狀跪讀於殿西展方物狀官跪展宣
訖俛伏興受方物狀官以方物狀復于案與受箋官展
箋官由西門出復位贊禮唱俛伏興使者與衆使者皆
俛伏興引禮引使者復位贊禮唱鞠躬拜興拜興拜興
拜興平身使者及衆使者皆鞠躬樂作拜興拜興拜興
拜興平身樂止贊禮唱禮畢引禮引使者出内使監官
收箋文禮物引進啟禮畢𨗳引皇太子還宫樂作入宫
樂止引禮引文武官以次出每歲常朝入見上位畢出
午門釋服于皇太子所坐之所隨班行四拜禮
蕃國遣使來附參見省府臺官儀(蕃國遣使每歲常朝入見)
(儀附)
蕃使見東宫畢次日詣中書省參拜丞相各省官坐都
堂六部主事六曹掾史侍立于左右引禮引蕃使至省
門外執事以所獻書置于案及方物案舉由西偏門入
西階陞使者從行置書案於月臺上之北方物案分陳
於東西使者立於其南贊禮唱鞠躬拜興拜興平身蕃
使鞠躬拜興拜興平身引禮引蕃使詣案取書跪進于
受書執事者使者興復位受書執事捧書至丞相前啟
椷丞相閱書畢贊禮唱鞠躬拜興拜興平身蕃使鞠躬
拜興拜興平身禮畢引禮引自西階退執事收方物引
禮引使者詣左司郎中出位南向立蕃使北向立贊禮
唱鞠躬拜興拜興平身蕃使鞠躬拜興拜興平身郎中
皆答拜次詣員外郎以下俱相對再拜答拜訖次詣右
司如左司之儀次日至都督府參拜都督府官坐府堂
上各衛官屬戎服盛陳兵仗其陳設參見儀如都省及
參見經歷司如都省左右司之儀次至御史臺參見之
禮與參見省府官同唯不設兵衛其衆衙門相見三品
以下至九品皆再拜答禮其每歲常朝則止于中書省
參見省官行再拜禮
錫宴儀注(東宫錫宴儀注)
蕃使進貢及參見畢禮部官奏奉聖旨錫宴于會同館
(東宫錫宴則東宫官啟奉令旨)前期館人陳設坐次于會同館正廳賓
西主東中設御酒案於正中膳部主客命執事設酒案
及食案于廳之南楹教坊司陳設樂舞于酒案之左右
是日禮部官陳龍亭於午門外光祿寺官取旨捧御酒
置於龍亭儀仗鼓樂前𨗳禮部官光祿寺官乘馬後隨
至館門館人入報蕃使出迎於館門之外執事者捧御
酒前行引贊引奉旨官從行由中道入至廳上置于案
使者自西階升立於西隅奉旨官立於御酒案之東稱
有制使者望闕跪聽宣制畢贊禮唱鞠躬拜興拜興平
身使者鞠躬拜興拜興平身奉旨舉杯酌酒授使者飲
北面同跪使者飲畢贊禮唱鞠躬拜興拜興平身使者
鞠躬拜興拜興平身贊禮引使者及奉旨官就席坐執
事者舉食案進供于使者及奉旨官之前執壺者斟酒
樂作飲畢樂止酒七行湯七品上湯擊鼓行酒作細樂
及陳雜戲宴畢使者送奉旨官出至館門外奉旨官上
馬使者入擇日皇太子錫宴陳設食品禮節皆如前儀
省府臺宴勞儀注
東宫錫宴畢中書省於左司置酒宴勞前朝膳部主客
于左司陳設使者及左右司官座次于左司正廳賓西
主東膳部設酒案於廳中教坊司陳樂于左司之左右
左司遣掾史詣會同館請使者赴左司既至左司官降
階出迎使者升自西階左司官升自東階至廳使者東
向立左司官西向立主宴者進詣使者前致禮待之意
畢各就席坐執事者舉食案進供于使者及左司官之
前執壺者斟酒樂作飲畢樂止酒五行湯五品上湯擊
鼓行酒作細樂不陳雜戲宴畢左司官送使者由省西
門出使者上馬左司官入次都督府次御史臺俱于經
歷司禮待其儀與左司同
蕃使陛辭儀注
蕃使將還國禮部奏知戒蕃使某日陛辭前二日于天
界寺習儀前一日内使監陳設御座香案于奉天殿侍
儀司設蕃使拜位于丹墀中道稍西北向設文武官侍
立位於丹墀之北東西相向承制官位于殿上之東及
宣制位于丹陛上之東南設知班二人位于蕃使之北
設贊禮二人位於知班之北典儀二人位於丹陛上之
南俱東西相向設引蕃使舍人二人位於蕃使之西東
向引文武班舍人四人位于文武班之北稍後東西相
向侍從班位于殿上之東西拱衛指揮光祿寺官位于
殿門前之左右内使擎執八人位于御座前之左右宿
衛鎮撫位于丹陛東西階下護衛百戶二十四人位于
鎮撫之南稍後俱東西相向護衛千戶八人位于殿東
西門之左右將軍二人位于殿之左右將軍六人位于
殿門之左右將軍四人位于丹陛之四隅將軍六人位
于奉天門之左右俱東西相向鳴鞭四人位于丹陛上
之南是日侵晨金吾衛陳設兵仗于午門外之東西拱
衛司陳儀仗于丹墀丹陛之東西樂工陳樂于丹墀之
内擊鼓初嚴禮部官于午門外以御酒禮物置于案執
事者若干人服窄紅衫舉案捧禮物官具朝服若干人
從入陳案于丹陛上東南(如賜詔則設詔書案于禮物案之北拱衛司用黃盖遮覆)
執事各入就位舍人催文武官及蕃使具朝服擊鼓次
嚴侍儀侍衛入迎車駕舍人引文武官齊班于午門外
之東西引使者立於武官之南東向擊鼓三嚴引班引
文武官入就侍立位引蕃使入立于丹墀之西南侍儀
版奏外辦御用監跪奏皇帝服皮弁服御輿以出侍儀
侍衛𨗳從警蹕如常儀皇帝將出仗動樂作陞御座樂
止將軍捲簾鳴鞭雞唱報時訖引禮引蕃使入就位贊
禮唱鞠躬拜興拜興拜興拜興平身蕃使皆鞠躬樂作
拜興拜興拜興拜興平身樂止承制官詣御座前跪承
制由殿中門出立于宣制位稱有制贊禮唱某等跪聽
蕃使皆跪承制官宣制曰皇帝制諭宣畢贊禮唱俛伏
興拜興拜興拜興拜興平身蕃使皆俛伏興樂作拜興
拜興拜興拜興平身樂止承制官由殿西門入跪奏云
承制訖復侍立位贊禮唱鞠躬拜興拜興拜興拜興平
身蕃使皆鞠躬樂作拜興拜興拜興拜興平身樂止贊
禮唱禮畢捧物官捧禮物自丹墀中道降由奉天中門
出(如有詔則黃盖遮覆詔書出)舍人引蕃使由奉天西門出侍儀奏
禮畢皇帝興樂作還宫樂止引禮引百官以序出捧禮
物官捧禮物至午門付使者行每歲常朝具本品公服
隨班行五拜禮
蕃使辭東宫儀注(蕃使每歲常朝儀附)
蕃使奏天殿陛辭訖次辭東宫前期内使監設皇太子
座于東宫正殿侍儀司設蕃使拜位於殿下稍西設文
武官侍立位于庭中東西相向知班二人于使者拜位
之北贊禮二人位于知班之北俱東西相向設引使者
舍人二人位于使者之西設引文武官舍人四人于文
武班之北稍後東西相向設將軍六人位於殿門之左
右是日宿衛陳兵仗于東宫門外拱衛司陳儀仗於殿
庭之左右樂工陳樂于殿庭之南執事各入就位引禮
引文武官常服入就侍立位引禮引使者及衆使者至
東宫門外西立東向引進𨗳引皇太子常服陞殿樂作
陞座樂止引禮二人引蕃使入就拜位北向立贊禮唱
鞠躬拜興拜興拜興拜興平身蕃使及衆使者皆鞠躬
樂作拜興拜興拜興拜興平身樂止贊禮唱禮畢引禮
引使者退立於西引進啟禮畢皇太子興樂作還宫樂
止引禮引使者出次引文武官以序出每歲常朝辭謝
使者常服隨班行四拜禮
勞送出境
蕃使辭東宫畢禮部官率應天府官送出國門之外至
龍江驛禮部官還應天府官設宴如初至之儀宴畢應
天府官還驛丞送起行
續文獻通考穆宗隆慶五年九月復朝鮮使臣引見舊
班初帝用鴻臚卿李際春言四夷貢使俱不得至御前
引見至是禮科都給事張國彦等奏朝鮮屬國乃冠帶
禮義之邦與諸夷不同宜仍復舊班以示優禮從之
右明蕃使朝貢
五禮通考卷二百二十六
