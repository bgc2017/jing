五禮通考卷一百五十四
刑部尚書秦蕙田撰
嘉禮二十七
昏禮
漢書惠帝本紀四年冬十月立皇后張氏
通典漢惠帝納后納采鴈璧乘馬束帛聘黃金二萬
斤馬十二匹吕氏為惠帝娶魯元公主女故特優其
禮
六年冬令女子年十五以上至三十不嫁五算(注應劭曰越王)
(令女子年十七不嫁者父母有罪漢律人出一算算百二十錢今使五算罪謫之也)
宣帝本紀五鳳二年秋詔曰夫昏姻之禮人倫之大者
也酒食之會所以行禮樂也今郡國二千石或擅為苛
禁禁民嫁娶不得具酒食相賀召由是廢鄕黨之禮令
民亡所樂非所以導民也詩不云乎民之失德乾餱以
愆勿行苛政
平帝本紀元始三年春詔有司為皇帝納采安漢公女
又詔光禄大夫劉歆等雜定昏禮四輔公卿大夫博士
郎吏家屬皆以禮娶親迎立軺併馬
外戚傳孝平皇后安漢公太傅大司馬莽女也平帝
即位成帝母太皇太后稱制而莽秉政莽欲依霍光
故事以女配帝太后意不欲也莽設變詐令女必入
因以自重太后不得已而許之遣長樂少府夏侯藩
宗正劉宏少府宗伯鳳尚書令平晏納采太師光大
司徒馬宮大司空甄豐左將軍孫建執金吾尹賞行
太常事大中大夫劉歆及太卜太史令以下四十九
人賜皮弁素幘以禮雜卜筮太牢祠宗廟待吉月日
明年春遣大司徒宮大司空豐左將軍建右將軍甄
邯光禄大夫歆奉乘輿法駕迎皇后扵安漢公第宮
豐歆授皇后璽紱登車稱警蹕便時上林延夀門入
未央宮前殿羣臣就位行禮大赦天下益封父安漢
公地滿百里賜迎皇后及行禮者自三公以下至騶
宰執事長樂未央宮安漢公第者皆增秩賜金帛各
有差
王莽傳莽既尊重欲以女配帝為皇后以固其權奏
言皇帝即位三年長秋宫未建掖廷媵未充乃者國
家之難本從亡嗣配取不正請考論五經定取禮正
十二女之義以廣繼嗣博采二王後及周公孔子世
列侯在長安者適子女事下有司上衆女名王氏女
多在選中者莽恐其與己女争即上言身無德子材
下不宜與衆女並採太后以為至誠乃下詔曰王氏
女朕之外家其勿采庶民諸生郎吏以上守闕上書
者日千餘人公卿大夫或詣廷中或伏省戶下咸言
明詔聖德巍巍如彼安漢公盛勲堂堂若此今當立
后獨奈何廢公女天下安所歸命願得公女為天下
母莽遣長史以下分部曉止公卿及諸生而上書者
愈甚太后不得已聽公卿采莽女莽復自白宜博選
衆女公卿爭曰不宜采諸女以貳正統莽白願見女
太后遣長樂少府宗正尚書令納采見女還奏言公
女漸漬德化有窈窕之容宜承天序奉祭祀有詔遣
大司徒大司空策告宗廟雜加卜筮皆曰兆遇金水
王相卦遇父母得位所謂康強之占逢吉之符也信
鄕侯佟上言春秋天子將娶扵紀則褒紀子稱侯安
漢公國未稱古制事下有司皆曰古者天子封后父
百里尊而不臣以重宗廟孝之至也佟言應禮可許
請以新野田二萬五千六百頃益封莽滿百里莽謝
曰臣莽子女誠不足以配至尊復聽衆議益封臣莽
伏自惟念得託肺腑獲爵土如使子女誠能奉稱聖
德臣莽國邑足以共朝貢不須復加益地之寵願歸
所益太后許之有司奏故事聘皇后黃金二萬斤為
錢二萬萬莽深辭讓受四千萬而以其三千三百萬
予十一媵家羣臣復言今皇后受聘踰羣妾亡幾有
詔復益二千三百萬合為三千萬莽復以其千萬分
予九族貧者
通典漢制皇太子納妃奉常迎時叔孫通定禮以天
子無親迎之義皇太子以奉常迎也
蕙田案天子親迎之禮不見於經惟家語有
冕而親迎之語諸儒以為即指魯君其言近
是叔孫此說或有所本
後漢書桓帝本紀建和元年秋立皇后梁氏
懿獻梁皇后紀后諱女瑩順烈皇后之女弟也帝初
為蠡吾侯梁太后徵欲與后為昏未及嘉禮會質帝
崩因以立帝明年有司奏太后曰春秋迎王后于紀
在塗則稱后今大將軍冀女弟膺紹聖善結昏之際
有命既集宜備禮章時進徵幣請下三公太常案禮
儀奏可扵是悉依孝惠皇帝納后故事聘黃金二萬
斤納采鴈璧乘馬束帛一如舊典建和元年六月始
入掖庭八月立爲皇后
通典靈帝冊宋貴人為皇后天子御章德殿軒百官陪
位太尉襲使持節奉璽紱皇后北面帝南面太尉立階
下東向宗正大長秋西向宗正讀冊(文曰維建寧四年七月乙未制誥皇)
(后之尊與帝齊體供奉天地祗承宗廟母臨天下故有革興殷姜任母周二代之崇盖有内德長秋宫闕中宫)
(曠位宋貴人秉淑媛之懿體河山之儀威容昭曜德冠後庭羣僚所咨僉曰宜㦲卜之蓍龜卦得承乾有司奏)
(議宜稱紱組以母兆人今使太尉襲使持節奉璽紱宗正祖為副立貴人為皇后后其往踐爾位敬遵禮典肅)
(慎中饋無替朕命永終天禄)冊文畢皇后拜稱臣妾畢住位太尉授
璽紱中常侍長秋太僕高鄕侯覽長跪受璽紱奏扵殿
前女使授婕妤長跪受以授昭儀受長跪以帶皇后皇
后伏起拜稱臣妾畢黃門鼓吹三通鳴鼔畢羣臣以次
出后即位大赦天下皇后秩比國王即位威儀赤紱玉
璽也(漢志乘輿黃赤綬四采黃赤縹紺純黃質長二丈九尺九寸太子太后與乘輿同)
後漢書杜喬傳建和元年代胡廣為太尉桓帝將立
梁冀妹冀欲令以厚禮迎之喬據執舊典不聽
後漢書獻穆皇后紀后諱節曹操之中女也獻帝建安
十八年操進三女憲節華為夫人聘以束帛玄纁五萬
匹小者待年扵國十九年並拜為貴人
通典後漢鄭衆百官六禮辭大略因於周制而納采女
家答辭末云奉酒肉若干再拜反命其所稱前人不云
吾子皆云君六禮文皆封之先以紙封表又加以皂囊
著箧中又以皂衣箧表訖以大囊表之題檢文言謁箧
某君門下其禮物凡三十種各内有謁文外有贊文各
一首封如禮文箧表訖蠟封題用皂帔蓋于箱中無囊
表便題檢文言謁篋某君門下便書贊文通共在檢上
禮物以元纁羊雁清酒白酒粳米稷米蒲葦卷栢嘉禾
長命縷膠漆五色絲合歡鈴九子墨金錢禄得香草鳳
凰舍利獸鴛鴦受福獸魚鹿烏九子婦陽燧總言物之
所象者元象天纁法地羊者祥也羣而不黨鴈則隨陽
清酒降福白酒歡之由粳米養食稷米粢盛蒲衆多性
柔葦柔之久卷栢屈卷附生嘉禾須禄長命縷縫衣延
夀膠能合異類漆内外光好五色絲章彩屈伸不窮合
歡鈴音聲和諧九子墨長生子孫金錢和明不止禄得
香草為吉祥鳳凰雌雄伉合舍利獸廉而謙鴛鴦飛止
須匹鳴則相和受福獸體恭心慈魚處淵無射鹿者禄
也烏知反哺孝扵父母九子婦有四德陽燧成明安身
又有丹為五色之榮青為色首東方始
右漢昏禮
三國魏志齊王本紀正始四年夏四月乙卯立皇后甄
氏大赦
通典魏制天子冊后以皮馬庭實加榖珪齊王正始四
年立后甄氏其儀不存諸侯娶妃以皮馬為庭實加以
大璋王娶妃公主嫁五禮用絹百九十匹
晉書武帝本紀泰始九年秋七月詔聘公卿以下子女
以備六宫採擇未畢權禁斷昏姻冬十月辛巳制女年
十七父母不嫁者長吏配之
禮志泰始十年將納拜三夫人九嬪有司奏禮王后聘
以榖珪無妾媵禮贄之制詔曰拜授可依魏氏故事于
是臨軒使使持節兼太常拜三夫人兼御史中丞拜九
嬪
武帝本紀咸寧二年冬十月丁卯立皇后楊氏
禮志咸寧二年臨軒遣太尉賈充策立皇后楊氏納悼
后也因大赦賜王公以下各有差百僚上禮
太康八年有司奏昏納徵大昏用玄纁束帛加珪馬二
駟王侯玄纁束帛加璧乘馬大夫用玄纁束帛加羊古
者以皮馬為庭實天子加以榖珪諸侯加大璋可依周
禮改璧用璋其羊鴈酒米玄纁如故諸侯昏禮加納采
告期親迎各帛五匹及納徵馬四匹皆令夫家自備惟
璋官為具致之尚書朱整議案魏氏故事王娶妃公主
嫁之禮天子諸侯以皮馬為庭實天子加以榖珪諸侯
加以大璋漢高后制聘后黃金二百斤馬十二匹夫人
金五十斤馬四匹魏氏王娶妃公主嫁之禮用絹百九
十匹晉興故事用絹三百匹詔曰公主嫁由夫氏不宜
皆為備物賜錢使足而已惟給璋餘如故事
成帝本紀咸康二年春立皇后杜氏大赦增文武位一
等四月皇后見于太廟
禮志咸康二年臨軒遣使持節兼太保領軍將軍諸葛
恢兼太尉護軍將軍孔愉六禮備物拜皇后杜氏即日
入宫帝御太極殿羣臣畢賀賀非禮也王者昏禮禮無
其例春秋祭公逆王后于紀榖梁左氏傳說與公羊又
不同而自漢魏遺事並皆闕略武惠納后江左又無復
儀注故成帝將納杜后太常華恒始與博士參定其儀
據杜預左氏傳說主昏是供其昏禮之幣而已又周靈
王求昏于齊齊侯問于晏桓子桓子對曰夫婦所生若
如人姑姊妹則稱先守某公之遺女若如人此則天子
之命自得下達臣下之答徑自上通先儒以謂丘明詳
錄其事盖為王者昏娶之禮也故成帝臨軒遣使稱制
拜后然其儀注又不具存
華恒傳恒領太常帝將納后寇難之後典籍靡遺昏
禮無所依據恒推尋舊典撰定禮儀事並施用
康帝本紀咸康八年即皇帝位十二月壬子立皇后禇
氏
禮志康帝建元元年納皇后禇氏而儀注陛者不設旄
頭殿中御史奏令迎皇后依成恭皇后入宫御物而儀
注至尊衮冕升殿旄頭不設求量處又案昔迎恭皇后
惟作青龍旂其餘皆即御物今當臨軒遣使而五牛旂
旗旄頭罼罕並出即用故致今闕詔曰所以正法服升
太極者以敬其始故備其禮也今云何更闕所重而徹
法物耶又恭后神主入廟先帝詔后禮宜降不宜建五
牛旂而今猶復設之耶既不設五牛旗則旄頭罼罕之
物易具也又詔曰舊制既難凖且于今而備亦非宜府
庫之儲惟當以供軍國之費耳法服儀飾粗令舉其餘
兼副雜器停之
穆帝永和二年納后議賀不王述云昏是嘉禮春秋傳
曰娶者大吉非常吉又傳曰鄭子罕如晉賀夫人鄰國
猶相賀况臣下耶如此便應賀但不在三日内耳今因
廟見成禮而賀亦是一節也王彪之議云昏禮不樂不
賀禮之明文傳稱子罕如晉賀夫人既無經文又傳不
云禮也禮娶婦三日不舉樂明三日之後自當樂至于
不賀無三日之斷恐三日之後故無應賀之禮又云禮
記所以言賀娶妻者是因就酒食而有慶語也愚謂無
直相賀之體而有禮貺共慶會之義今世所共行扵時
竟不賀
通典撫軍答諸尚書云禮官所據誠是古典然禮亦隨
時今既已從近代而上禮上禮即是稱慶將是賀例又
恭后時已賀今依舊亦可通王彪之納悼后起居注無
賀文而有上禮武帝以長秋再見感愴不敘詔通斷之
納恭后記注有賀文時亦上禮案禮云昏禮不賀又云
賀娶妻者愚謂禮傳昏姻無直相賀之禮而有禮貺共
慶會之義今代所共行范汪云先朝所以上禮而不賀
者依傍賀娶妻也雖名曰賀寔是酒食無慶語也但是
吉事故曰賀耳思親之序故慶辭不可以達扵主人然
吉禮宜有敘情故獻酒食而已先朝行之近代得禮至
扵恭后時賀是王丞相導以明君臣之恩本不以為將
來之法彪之云足下不賀意同而敘之小異吾謂昏禮
不賀者謂不如今三節特賀也禮記所以復言賀娶妻
者因獻酒食而有慶語也是不明言賀而於會同因有
獻辭足下今云都不應有慶辭則何得獻酒肉會同耶
亦與足下上禮辭不同自為矛盾又從伯丞相時相賀
何必非失足下以往賀為美事以今不賀為得禮亦不
能兩濟斯義庾蔚之議案禮文及鄭注是親友聞主人
有吉事故遣人送酒肉以賀之但昏有嗣親之感故不
斥主人以賀昏唯云為有客而已今上禮既所為者昏
亦不得都無慶辭彪之議為允扵時竟不賀但上禮
穆帝本紀升平元年八月立皇后何氏大赦賜孝弟鰥
寡米人五斛逋租宿債皆勿收冬十月皇后見于太廟
禮志升平元年將納皇后何氏太常王彪之大引經傳
及諸故事以定其禮深非公羊昏禮不稱主人之義又
曰王者之于四海無非臣妾雖復父兄之親師友之賢
皆純臣也夫崇三綱之始以定乾坤之儀安有天父之
尊而稱臣下之命以納伉儷安有臣下之卑而稱天父
之名以行大禮遠尋古禮無王者此制近來史籍無王
者此制比於情不安扵義不通案咸寧二年納悼皇后
時弘訓太后母臨天下而無命戚屬之臣為武皇父兄
主昏之文又考大晉已行之事咸寧故事不稱父兄師
友則咸寧華恒所上禮合扵舊臣愚謂今納后儀制宜
一依咸寧故事扵是從之華恒所定之禮依漢舊及晉
己行之制故彪之多從咸寧由此也惟以娶婦之家三
日不舉樂而咸康羣臣賀為失禮故但依咸寧上禮不
復賀其告廟六禮版文等儀皆彪之定也其納采版文
璽書曰皇帝咨前大尉參軍何𤦺渾元資始肇經人倫
爰及夫婦以奉天地宗廟社稷謀於公卿咸以宜率由
舊典今使使持節太常彪之宗正綜以禮納采主人曰
皇帝嘉命訪昏陋族備數採擇臣從祖弟故散騎侍郎
凖之遺女未閑教訓衣屨若如人欽承舊章夙奉典制
前太尉参軍都鄉侯糞土臣何𤦺稽首頓首再拜承詔
次問名版文曰皇帝曰咨某官某姓兩儀配合承天統
物正位于内必俟令族重章舊典今使使持節太常某
宗正某以禮問名主人曰皇帝嘉命使者某到重宣中
詔問臣名族臣族女父母所生先臣故光禄大夫雩婁
侯禎之遺玄孫先臣故豫州刺史關中侯惲之曾孫先
臣安豐太守關中侯叡之孫先臣故散騎侍郎凖之遺
女外出自先臣故尚書左丞胄之外曾孫先臣故侍中
關内侯之外孫女年十七欽承舊章肅奉典制次納吉
版文曰皇帝曰咨某官某姓人謀龜從僉曰貞吉敬從
典禮今使使持節太常某宗正某以禮納吉主人曰皇
帝嘉命使者某重宣中詔太卜元吉臣陋族卑鄙憂懼
不堪欽承舊章肅奉典制次納徵版文曰皇帝曰咨某
官某姓之女有母儀之德窈窕之姿如山如河宜奉宗
廟永承天祚以玄纁皮帛馬羊錢璧以章典禮今使使
持節司徒某太常某以禮納徵主人曰皇帝嘉命降昏
卑陋崇以上公寵以典禮備物典策欽承舊章肅奉典
制次請期版文曰咨某官某姓謀于公卿泰筮元龜罔
有不臧率遵典禮今使使持節太常某宗正某以禮請
期主人曰皇帝嘉命使者某重宣中詔吉日惟某可迎臣
欽承舊章肅奉典制次親迎版文曰皇帝曰咨某官某
姓歲吉月令吉日惟某率禮以迎今使使持節太保某
太尉某以禮迎主人曰皇帝嘉命使者某重宣中詔令
月吉辰備禮以迎上公宗卿兼至副介近臣百輛臣螻
蟻之族猥承大禮憂懼戰悸欽承舊章肅奉典制某稽
首承詔皆如初答其納采問名納吉請期親迎皆用
白鴈白羊各一頭酒米各十二斛惟納徵羊一頭玄纁
用帛三匹絳二匹絹二百匹獸皮二枚錢二百萬玉璧
一枚馬六匹酒米各十二斛鄭玄所謂五鴈六禮也其
馬之制備物之數校太康所奏又有不同云古者昏冠
皆有醮鄭氏醮文三首具存臺符問迎皇后大駕應
作鼔吹不博士胡訥議臨軒儀注闕無施安鼓吹處所
又無舉麾鳴鐘之條太常王彪之以為昏禮不樂鼓吹
亦樂之總名儀注所以無者依昏禮今宜備設而不作
時用此議穆帝納后欲用九月九月是忌月范汪問
王彪之答云禮無忌月不敢以所不見便謂無之博士
曹躭荀訥等並謂無忌月之文不應有妨王洽曰若有
忌月當復有忌歲
通典升平元年臺符問皇后拜訖何官應上禮上禮悉
何用太常王彪之上書以為上禮唯酒犢而已犢十頭
酒十二斛王公以下名在三節祥瑞自簡慶賀錄者悉
賀左傳曰會吳扵鄫吳徵百牢子服景伯曰周制上物
不過十二天之大數也太學博士雖不在賀而常小會
者同悉應上禮(又)臺符問迎皇后大駕應作樂不博士
胡訥議臨軒儀注無施安鼔吹處所又無舉麾鳴鐘之
條太常王彪之以為昏禮不樂鼓吹亦樂之總名儀注
所以無者依昏禮也臣伏重詳禮云昏禮不作樂幽隂
之義樂陽氣也又云娶婦之家三日不舉樂思嗣親也
自王者下達迎大駕鹵簿及至尊升太極並闕此條當
是依三日不舉樂之禮愚謂殿庭及大駕鹵簿鼓吹並
可備儀而已蘭臺太常主者案儀注云皇后列人自閶
闔掖門鳴鐘鼓填門露仗如儀注之條案諸門唯有鼓
無鐘既云鳴鐘則應施鐘既施鐘則施建鼓若如寺卿
今意不作樂者當復安懸而不作彪之又議魏晉舊制
晝夜漏既盡門鳴鼓鳴鐘吉凶鼓鐘常用非樂也舊儀
皇后乘輿列閶闔門掖門鳴鐘鼓所以聲告内外耳今
自應施鐘若他事會黃門侍郎舉麾舊應作宫懸金石
之樂鳴鼓鐘中朝無宫懸設軒懸中興以來無此樂故
惟作鼓吹鳴鐘以擬宫懸金石耳昏禮三日不作樂經
典明文愚謂宜如舊儀至尊升殿舉麾作樂迎皇后大
駕不應鼓吹
蕙田案皇帝大昏至晉始具六禮亦緣士禮
推之也禮重親迎而升平元年雖有版文仍
遣太尉太保行事可見親迎之不可行扵天
子也當時廷臣深扵禮典信經如蓍蔡至扵
不樂不賀猶往来辨論如此可謂篤信好學
矣
孝武帝本紀寧康二年八月以長秋將建權停昏姻
三年秋八月立皇后王氏大赦加文武位一等
禮志太元中公主納徵以獸豹皮各一其禮豈謂昏禮
不辨王公之序故取獸豹以尊革其事乎漢魏之禮
云公主居第尚公主者來第成昏司空王朗以爲不可
其後乃革
江左以來太子昏納徵禮用玉璧一獸皮二未詳何所
凖况或者獸取其威猛有班彩玉以象德而有潤栗珪
璋亦玉之美者豹皮采蔚以譬君子王肅納徵辭云
纁束帛儷皮鴈羊前漢聘后黃金二百斤馬十二匹亦
無用羊之旨鄭氏昏物贊曰羊者祥也然則昏之有羊
自漢末始也王者六禮尚未用焉是故太康中有司奏
太子昏納徵用玄纁束帛加羊馬二駟
通典東晉王堪六禮儀于版上各方書禮文壻名媒人
正版中納采于版左方裹以皂囊白繩纏之如封章某
官某君大門下封某官甲乙白奏無官言賤子禮版奉
案承之酒羊鴈繒采錢米别版書之裹以白繒同著案
上羊則牽之豕鴈以籠盛繒以笥盛采以匳盛米以黃
絹囊盛米稱斛數酒稱器脯腊以斤數媒人賫禮到女
氏門使人執鴈主人出相對揖畢以鴈付主人侍者媒
人進主人侍者執鴈立扵堂下從者以奉案入媒人退
席當主人前跪曰甲乙使某敬薦不腆之禮主人跪答
曰君之辱不敢辭事畢還座從者進奉案主人前侍者
以鴈退禮物以次進中庭主人設酒媒人跪曰甲乙使
某獻酒却再拜主人答拜還座主人酢媒人媒不復答
(杜氏佑曰禮唯昏辭云不得稱不腆故昏禮云幣必誠辭無不腆此恐王堪之說有誤)
宋書文帝本紀十五年夏四月立皇太子妃殷氏賜王
公以下各有差
禮志皇太子納妃六禮文與納后不異百官上禮其月
壬戌于太極殿西堂敘宴二宫隊主副司徒征北鎮南
三府佐揚兖江三州綱彭城江夏南譙始興武陵廬陵
南豐七國侍郎以上諸二千石在都邑者並豫會
禮志明帝泰始五年十一月有司奏案晉江左以來太
子昏納徵禮用玉一虎皮二未詳何所凖况或者虎取
其威猛有彬炳玉以象德而有潤栗珪璋既玉之美者
豹皮義兼炳蔚熊羆亦昏禮吉徵以類取象亦宜並用
未詳何以遺文晉氏江左禮物多闕後代因襲未遑研
考今法徽儀方將大備宜憲範經籍稽諸舊典今皇太
子昏納徵禮合用珪璋豹皮熊羆皮與不下禮官詳依
經紀更正若應用者為各用一為應用兩博士裴昭明
議案周禮納徵元纁束帛儷皮鄭玄注云束帛以儀注
以虎皮二太元中公主納徵以虎豹皮各一具豈謂昏
禮不辨王公之序故取虎豹皮以尊革其事乎虎豹雖
文而徵禮所不用熊羆吉祥而昏典所不及珪璋雖美
或為用各異今帝道弘明徽則光闡儲皇聘納宜凖經
誥凡諸僻謬並合詳裁雖禮代不同文質或異而鄭為
儒宗既有明說守文淺見盖有惟疑兼太常丞孫詵議
以為聘幣之典損益惟義歴代行事取制士昏若珪璋
之用實均璧品彩豹之彰義齊虎文熊羆表祥繁衍攸
寄今儲后崇聘禮先訓遠皮玉之美宜盡暉備禮稱束
帛儷皮則珪璋數合同璧熊羆文豹各應用二長兼國
子博士虞龢議案儀禮納徵直云元纁束帛雜皮而已
禮記郊特牲云虎豹皮與玉璧非虛作也則虎豹之皮
居然用兩珪璧宜仍舊各一參詵龢二議不異今加珪
璋各一豹熊羆皮各二以龢議為允詔可
明帝本紀泰始六年二月癸丑皇太子納妃甲寅大赦
天下
南齊書世祖本紀四月戊寅詔曰昏禮下逹人倫攸始
周官設媒氏之職國風興及時之詠四爵内陳義不期
侈三鼎外列事豈存奢晚俗浮麗歴兹永久每思仍革
而民未知禁乃聞同牢之費華泰尤甚膳羞方丈有過
王侯富者扇其驕風貧者恥躬不逮或以供帳未具動
致推遷年不再來盛時忽往宜為節文頒之士庶並可
擬則公朝方樏供設合卺之禮無虧寧儉之義斯在如
故有違繩之一法
禮志永明中世祖以昏禮奢費敕諸王納妃上御及六
宫依禮正棗栗腵脩加以香澤花粉其餘衣物皆停惟
公主降嬪則止遺舅姑也
明帝永泰元年尚書令徐孝嗣議曰尋昏禮實篚以四
爵加以合卺既崇尚質之禮又象牉合之義故三飯卒
食再酳用卺先儒以禮成好合事終於三然後用卺合
儀注先酳卺以再以三有違旨趣又郊特牲曰三王作
牢用陶匏言太古之時無共牢之禮三王作之用太古
之器重夫婦之始也今雖以方樏示約而彌乖昔典又
連卺以鏁盖出近俗復别有牢燭雕費彩飾亦虧曩制
方今聖政日隆聖教惟穆則古昔以敦風存餼羊以愛
禮沿襲之規有切治要嘉禮實重宜備舊章謂自今王
侯以下昏亦依古以卺酌終酳之酒並除金銀連鏁自
餘雜器悉用埏陶堂人執燭足充焫燎牢燭華侈亦宜
停省庶斵雕可期移俗有漸參議並同奏可
蕙田案晉宋以後風俗奢敝齊世祖之詔孝
嗣之議可謂得禮意矣
隋書禮儀志梁大同五年臨城公昏公夫人於皇太子妃
為姑姪進見之制議者互有不同令曰纁鴈之儀既稱
合于二姓酒食之會亦有因不失親若使榛栗腵修贄
饋必舉副笄編珈盛飾斯備不應婦見之禮獨以親闕
頃者敬進酏醴已傳婦事之則而敬奉沃盥不行侯服
之家是知繁省不同質文異世臨城公夫人于妃既是
姑姪宜停省
梁書徐摛傳摛為中庶子加戎昭將軍是時臨城公
納夫人王氏即太宗妃之姪女也晉宋以來初昏三
日婦見舅姑衆賓皆列觀引春秋義云丁丑夫人姜
氏至戊寅公使大夫宗婦覿用幣戊寅丁丑之明日
故禮官據此皆云宜依舊貫太宗以問摛摛曰儀禮
云質明贊見婦于舅姑雜記又云婦見舅姑兄弟姊
妺皆立於堂下政言婦是外宗未審&KR0570;令所以停坐
三朝觀其七德舅延外客姑率内賓堂下之儀以備
盛禮近代婦見扵舅姑本有戚屬不相瞻看夫人乃
妃姪女有異他姻覿見之儀謂應可略太宗從其議
陳書文帝本紀天嘉三年秋皇太子納妃王氏在位文
武賜帛各有差孝悌力田為父後者賜爵二級
宣帝本紀太建元年秋七月皇太子納妃沈氏王公以
下賜帛各有差
右魏晉宋齊梁陳昏禮
魏書太宗本紀神瑞二年冬姚興使散騎常侍東武侯
姚敞尚書姚泰送其西平公主來帝以后禮納之
世祖本紀太平真君九年十月癸卯以昏姻奢靡詔有
司更為科限
高宗本紀和平四年冬詔曰夫昏姻者人道之始是以夫
婦之義三綱之首禮之重者莫過于斯尊卑高下宜令
區别然中代以來貴族之門多不率法或貪利財賄或
因緣私好在于苟合無所選擇令貴賤不分巨細同貫
塵穢清化虧損人倫將何以宣示典謨垂之來裔今制
皇族師傅王公侯伯及士民之家不得與百工伎巧卑
姓為昏
高祖本紀太和二年五月詔曰昏聘過禮則嫁娶有失
時之弊厚葬送終則生者有糜費之苦聖王知其如此
故申之以禮數約之以法禁廼者民漸奢尚昏葬越軌
致貧富相高貴賤無别又皇族貴戚及士民之家不惟
氏族高下與非類昏偶先帝親發明詔為之科禁而百
姓習常仍不肅改朕今憲章舊典祗案先制著之律令
永為定凖犯者以違制論
七年冬詔曰淳風行扵上古禮化用乎近葉是以夏殷
不嫌一姓之昏周世始絶同姓之娶此皆教隨時設治
因事改者也皇運初基中原未混撥亂經綸日不暇給
古風遺樸未遑釐改後遂因循迄兹莫變朕屬百年之
期當後仁之政思易質舊式昭惟新自今悉禁絶之有
犯以不道論
十九年九月詔厮養之戶不得與士民昏
二十七年七月詔曰夫婦之道生民所先仲春奔會禮
有達式男女失時者以禮會之
隋書禮儀志後齊皇帝納后之禮納采問名納徵訖告
圓丘方澤如加元服是日皇帝臨軒命太尉為使司徒
副之持節詣皇后行宫東向奉璽綬冊以授中常侍皇
后受冊扵行殿使者出與公卿以下皆拜有司備迎禮
太保太尉受詔而行主人公服迎拜于門使者入升自
賓階東面主人升自阼階西面禮物陳於庭設席于兩
楹間童子以璽書版升主人跪受送使者拜扵大門之
外有司先於昭陽殿兩楹間供帳為同牢之具皇后服
大嚴繡衣帶綬佩加幜女長御引出升畫輪四望車女
侍中負璽陪乘鹵簿如大駕皇帝服衮冕出升御座皇
后入門大鹵簿住門外小鹵簿入到東上閤施步鄣降
車席道以入昭陽殿前至席位姆去幜皇后先拜後起
皇帝後拜先起帝升自西階詣同牢坐與皇后俱坐各
三飯訖又各酳二爵一卺奏禮畢皇后興南面立皇帝
御太極殿王公以下拜皇帝興入明日后展衣于昭陽
殿拜表謝又明日以榛栗棗脩見皇太后扵昭陽殿擇
日羣官上禮又擇日謁廟皇帝使太尉先以大牢告而
後徧見羣廟
蕙田案後齊儀注稍詳頗合禮意
皇太子納妃禮皇帝遣使納采使者受詔而行主人迎
於大門外禮畢會扵廳事其次問名納吉並如納采納
徵則使司徒及尚書令為使備禮物而行請期則以太
常宗正卿為使如納采親迎則太尉為使三日妃朝皇
帝于昭陽殿又朝皇后扵宣光殿擇日羣官上禮佗日
妃還又佗日皇太子拜閤
後齊聘禮一曰納采二曰問名三曰納吉四曰納徵五
曰請期六曰親迎皆用羔羊一口鴈一隻酒黍稷稻米
麪各一斛自皇子王以下至于九品皆同流外及庶人
則減其半納徵皇子王用玄三匹纁二匹束帛十匹大
璋一(第一品已下至從三品用璧玉四品已下皆無)獸皮二(第一品已下至從五品用豹皮二六)
(品已下至從九品用鹿皮)錦綵六十匹(一品錦綵四十匹二品三十匹三品二十匹四品雜綵十)
(六匹五品十匹六品七品五匹)絹二百匹(一品一百四十匹二品一百二十匹三品一百匹四品八)
(十匹五品六十匹六品七品五十匹八品九品三十匹)羔羊一口羊四口犢二頭
酒黍稷稻米麪各十斛(一品至三品减羊二口酒黍稷稻米麪各减六斛四品五品减)
(一犢酒黍稷稻米麪又减二斛六品已下無犢酒黍稷稻米麪各一斛)諸王之子已封未
封禮皆同第一品新昏從車皇子百乘一品五十乘第
二品三品三十乘第四品五品二十乘第六第七品十
乘八品達扵庶人五乘各依其秩之節
通典杜氏佑曰上古人食禽獸之肉而衣其皮毛周
氏尚文去質玄衣纁裳猶用皮為韠所以制昏禮納
徵用元纁儷皮充當時之所服耳秦漢以降衣服制
度與三代殊乃不合更以玄纁及皮為禮物也又有
用虎皮豹皮者王彪之云取威猛有班彩尤臆說也
人之常情非今是古不詳古今之異制禮數之從宜
今時俗用五色信頗為得禮之變也或曰近代所以
尚循玄纁儷皮之制男女配合教化大倫示存古儀
務重其禮安可捨棄有類去羊答曰玄纁及皮當時
之要詳觀三代制度或沿或革不同皆貴適時並無
虛事豈今百王之末畢循往古之儀如三代制天子
諸侯至庶人祭則立尸秦漢則廢又天下列國唯事
征伐志存于射建侯擇士皆主于斯秦漢以降改制
郡縣戰爭既息射藝自輕唯祀與戎國之大事今並
豈要復舊制乎其朝宗覲遇行朝享禮畢諸侯皆右
肉袒扵廟門之東乃入門右北面立告聽事今豈須
行此禮乎賓禮既重兩楹間有反爵之坫築土為之
今會客豈須置坫乎又並安能復古道耶略舉數事
餘其可知也何必納徵猶重無用之物徒稱古禮是
乖從宜之旨易曰隨時之義其大矣㦲先聖之言不
可誣也
蕙田案杜氏議極得從宜之旨
周書武帝本紀建德二年九月戊寅詔曰政在節財禮
唯寧儉而頃者昏嫁競為奢靡牢羞之費罄竭資財甚
乖典訓之禮有司宜加宣勒使咸遵禮制壬午納皇太
子妃楊氏
三年正月癸酉詔自今已後男年十五女年十三已上
爰及鰥寡所在軍民以時嫁娶務從節儉勿為財幣稽
留
六年六月丁夘詔曰同姓百世昏姻不通盖惟重别周
道然也而娶妻買妾有納母氏之族雖曰異宗猶為混
雜自今以後悉不得娶母同姓以為妻妾其已定未成
者即令改聘
宣帝本紀宣政元年秋八月壬申遣大使廵察諸州詔
制九條宣下州郡二曰母族絶服外者聽昏
蕙田案此詔是
右北魏北齊北周
隋書高祖本紀開皇四年秋七月以秦王俊納妃宴百
寮班賜各有差
禮儀志隋皇太子納妃禮皇帝臨軒使者受詔而行主
人俟扵廟使者執鴈主人迎拜於大門之東使者入升
自西階立扵楹間南面納采訖乃行問名儀事畢主人
請致禮於從者禮有幣馬其次擇日納吉如納采又擇
日以玉帛乘馬納徵又擇日告期又擇日命有司以特
牲告廟冊妃皇太子將親迎皇帝臨軒醮而誡曰往迎
爾相承我宗事勖帥以敬對曰謹奉詔既受命羽儀而
行主人几筵於廟妃服䄖翟立于東房主人迎于門外
西面拜皇太子答拜主人揖皇太子先入主人升立於
阼階西面皇太子升進當房戶前北面跪奠鴈俛伏興
拜降出妃父少進西面誡之母于西階上施衿結帨及
門内施鞶申之出門妃升輅乘以几姆加幜皇太子乃
御輪三周御者代之皇太子出大門乘輅羽儀還宫妃
三日雞鳴夙興以朝奠笲於皇帝皇帝撫之又奠笲扵
皇后皇后撫之席扵戶牖間妃立于席西祭奠而出
蕙田案皇太子納妃曲依儀禮者莫如隋
唐書太宗本紀貞觀元年詔民男二十女十五以上無
夫家者州縣以禮聘娶貧不能行者鄕里富人及親戚
資送之鰥夫六十寡婦五十婦人有子若守節者勿彊
通典貞觀五年長樂公主出降帝以皇后所生敕有司
資送倍扵永嘉長公主魏徵諫曰不可昔漢明帝欲封
其子云我子豈得與先帝子等可半楚淮陽前史以為
美談天子姊妺為長公主天子之女為公主既加長字
即是有所尊崇或可情有淺深無容禮有踰越上然其
言長孫皇后遣使齎絹四百匹詣徵家送之
貞觀中王珪子尚太宗女南平公主禮有婦見舅姑之
儀自王姬下降此事多略珪曰此禮之廢由來久矣今
上欽明動循法制吾受公主謁見豈為身榮㦲所以成
國家之美耳扵是夫妻西向坐公主執行盥饋之道禮
成而退物議善之是後公主有舅姑者皆備婦禮自珪
始也
永徽元年正月衡山公主欲出降長孫氏議以時既公
除合行吉禮侍中于志寧上疏曰伏見衡山公主出降
欲就今秋成禮竊案禮記云女十五而笄二十而嫁有
故二十三而嫁鄭元云有故謂遭喪也固知須終三年
其有議者云准制公除之後須並從吉此漢文創制其
儀為天下百姓至于公主服是斬縗縱使服隨例除無
宜情隨禮改心喪之内方復成昏非唯違扵禮經亦是
人情不可陛下方奬仁孝之日敦崇名教之秋此事行
之若難猶宜抑而守禮况行之甚易何容廢而受譏伏
願遵高祖之令規略孝文之權制國家扵法無虧公主
情禮得畢則天下幸甚
蕙田案于志寧議是
唐書高宗本紀顯慶二年三月戊申禁舅姑拜公主父
母拜王妃
通典顯慶二年詔曰比聞公主出適王妃作嬪舅姑父
母皆降禮答拜此乃子道云替婦德不循何以式序家
邦儀刑列辟自今以後可明加禁斷使一依禮法若更
有以貴加於所尊者令所司隨事紏聞
蕙田棄此詔不可易
顯慶三年又詔曰古稱釐降唯屬王姬比聞縣主適人
皆云出降娶王女者亦云尚主濫假名器深乖禮經其
縣主出嫁宜稱適娶王女者稱娶仍永以為式
顯慶四年十月詔天下嫁女受財三品以上之家不得
過絹三百匹四品五品不得過二百匹六品七品不得
過一百匹八品以下不得過五十匹皆充所嫁女資装
等用其夫家不得受陪門之財
咸亨四年以左金吾將軍裴居道女為皇太子弘妃十
月乙未皇太子弘納妃畢曲赦岐州賜酺三日
中宗本紀神龍元年九月禁昏娶之家父母親亡停喪
成禮
景龍二年以安樂公主出降假皇后仗出于禁中以盛
其儀帝及后御安福樓觀之禮畢大赦天下賜酺三日
蕙田案此舉非禮宜後之不終也
輿服志太極元年左司郎中唐紹上疏曰士庶親迎之
儀備諸六禮所以承宗廟事舅姑當須昏以為期詰朝
謁見往者下俚庸鄙時有障車邀具酒食以為戲樂近
日此風轉盛上及王公乃廣奏音樂多集徒侣遮擁道
路留滯淹時邀致財物動踰萬計遂使障車禮貺過扵
聘財歌舞喧嘩殊非助感既虧名教實蠧風猷違紊禮
經須加節制望請昏姻家障車者並須禁斷其有犯者
有蔭家請凖犯名教例附簿無蔭人决杖六十乃各科
本罪制從之
通典開元十六年唐昌公主出降有司進儀注于紫宸
殿行五禮右補闕施敬本等上疏曰竊以紫宸殿者漢
之前殿周之路寢陛下所以負黻扆正黃屋享萬國朝
諸侯人臣致敬之所猶元極可見不可得而升也昔周
女出降於齊而以魯侯為主但有外館之法而無路寢
之事今欲紫宸會禮即當臣下攝行馬入扵庭醴升扵
牖主人授几逡廵紫宸之間賓使就筵登降赤墀之地
又據主人辭稱吾子有事至扵寡人之室言辭僣越事
理乖張既黷威靈深虧典制其問名納采等事並請權
扵别所從之遂移扵光順門外設次行禮
唐書禮樂志皇帝納皇后制命太尉為使宗正卿為副
吏部承以戒之前一日有司展縣設案陳車輿于太極
殿廷如元日文武九品朝集蕃客之位皆如冠禮設使
者受命位于大横街南道東西上副少退北面侍中請
中嚴羣臣入就位使副入立于門外道東西面黃門侍
郎引幡節中書侍郎引制書案立于左延明門内道北
西面北上乃奏外辦皇帝衮冕御輿出自西房即御座
使副入就位典儀曰再拜在位者皆再拜侍中前承制
降詣使者東北西面曰有制使副再拜侍中宣制曰納
某官某氏女為皇后命公等持節行納采等禮使副又
拜主節立于使者東北西面以節授黃門侍郎侍郎以
援使者付于主節立于後中書侍郎引制書案立扵使
者東北以制書授使者置于案典儀曰再拜在位者皆
再拜使副出持節者前導持案者次之侍中奏禮畢皇
帝入在位者以次出初使副乘輅鼓吹備而不作從者
乘車以從其制書以油絡網犢車載之其日大昕使副
至于次主人受于廟若寢布神席於室戶外之西莞筵
紛純加藻席畫純南向右彫几使副立于門西北上持
幡節者立于北少退制案立于南執鴈者又在其南皆
東面主人立于大門内西面儐者北面受命于左出立
扵門東西面曰敢請事使者曰某奉制納采儐者入告
主人曰臣某之女若如人既蒙制訪臣某不敢辭儐者
出告入引主人出迎使者于大門之南北面再拜使者
不答主人揖使副先入至于階使副入導以幡節案鴈
從之幡節立西階之西東面使者由階升立于兩楹間
南面副在西南持案及執鴈者又在西南皆東面主人
升阼階當使者前北面立持案者以案進授使者以制
書節脱衣使者曰有制主人再拜宣制主人降詣階間
北面再拜稽首升進北面受制書以授左右使者授鴈
主人再拜進受鴈以授左右儐者引答表案進立扵主
人後少西以表授主人主人進授使者退復位再拜節
加衣謁者引使副降自西階以出制文以版長一尺二
寸博四寸厚八分后家答版亦如之問名使者既出
遂立于内門外之西東面主人立于内門内東廂西面
儐者出請事使者曰將加卜筮奉制問名儐者入告主
人曰臣某之子若如人既蒙制訪臣某不敢辭儐者出
告入引主人出迎使者以入授主人以制書答表皆如
納采使副降自西階以出立于内門外之西東面主人
立扵東階下西向儐者出請事使者曰禮畢儐者入告
主人曰某公奉制至于某之室某有先人之禮請禮從
者儐者出告使者曰某既得將事敢辭儐者入告主人
曰先人之禮敢固以請儐者出告使者曰某辭不得命
敢不從儐者入告遂引主人升立于序端掌事者徹几
設二筵東上設甒醴扵東房西牖下加杓羃坫在尊北
實觶二角柶二籩豆各一實以脯醢在坫北又設洗扵
東南主人降迎使者西面揖先入使副入門而左主人
入門而右至階主人曰請某位升使者曰某敢辭主人
又曰固請某位升使者曰某敢固辭主人又曰終請某
位升使者曰敢終辭主人升自阼階使副升自西階北
面立主人阼階上北面再拜受几於序端掌事者内拂
几三奉兩端西北而以進主人東南向外拂几三振袂
内執之掌事者一人又執几以從主人進西北向使者
序進迎受於筵前東南向以俟主人還東階上北面再
拜送使者以几跪進北面跪各設扵座左退于西階上
北面東上答拜立于階西東面南上贊者二人俱升取
觶降盥手洗觶升實醴加柶扵觶覆之面葉出房南面
主人受醴面柄進使者筵前西北面立又贊者執觶以
從使者西階上北面各一拜序進筵前東南面主人又
以次授醴使者受俱復西階上位主人退復東階上北
面一拜送掌事者以次薦脯醢扵筵前使者各進升筵
皆坐左執觶右取脯擩扵醢祭於籩豆之間各以柶祭
醴三始扱一祭又扱再祭興各以柶兼諸觶上躐降筵
扵西階上俱北面坐啐醴建柶各奠觶於薦遂拜執觶
興主人答拜使者進升筵坐各奠觶扵薦東降筵序立
於西階上東面南上掌事者牽馬入陳於門内三分庭
一在南北首西上又掌事者奉幣篚升自東階以授主
人受於序端進西面位掌事者一人又奉幣篚立于主
人之後使者西階上俱北面再拜主人進詣楹間南面
立使者序進立於主人之西俱南面主人以幣篚授使
者使者受退立於西階上東面執幣者又以授主人主
人受以授使副使副受之退立於使者之北俱東面主
人還東階上北面再拜送使者降自西階從者迓受幣
篚使者當庭實揖馬以出牽馬者從出使者出大門外
之西東面立從者迓受馬主人出門東西面再拜送使
者退主人入立扵東階下西面儐者告于主人曰賓不
顧矣主人反于寢使者奉答表詣闕納吉使者之辭
曰加諸卜筮占曰日從制使某也入告主人之辭曰臣
某之女若如人龜筮云吉臣預在焉臣某謹奉典制其
餘皆如納采納徵其日使者至扵主人之門外執事
者入布幕扵内門之外元纁束帛陳扵幕上六馬陳于
幕南北首西上執事者奉榖珪以匵俟扵幕東西面謁
者引使者及主人立于大門之内外儐者進受命出請
事使者曰某奉制納徵儐者入告主人曰奉制賜臣以
重禮臣某祗奉典制儐者出告入引主人出迎使者入
執事者坐啓匵取珪加扵元纁牽馬者從入三分庭一
在南北首西上執珪者在馬西俱北面其餘皆如納采
冊后前一日守宫設使者次扵后氏大門外之西尚
舍設尚宫以下次扵后氏閣外道西東向障以行帷其
日臨軒命使如納采奉禮設使者位于大門外之西東
向使副及内侍位于使者之南舉冊案及寶綬者在南
差退持節者在使者之北少退俱東向設主人位扵大
門外之南北面使者以下及主人位于内門外亦如之
設内謁者監位扵内門外主人之南西面司贊位于東
階東南掌贊二人在南差退俱西向又置一案扵閤外
使副乘輅持節備儀仗鼓吹備而不作内僕進重翟以
下于大門之外道西東向以北為上諸衛令其屬布后
儀仗使者出次就位主人朝服立于東階下西面儐者
受命出請事使者曰某奉制授皇后備物典冊儐者入
告主人出迎于大門外北面再拜使者不答拜使者入
門而左持節者前導持案者次之主人入門而右至内
門外位奉冊寶案者進授使副冊寶内侍進使者西面
受冊寶東面授内謁者監持入立扵閤門之西東面跪
置於案尚宫以下入閤奉后首飾禕衣傅母贊后出尚
宫引降立扵庭中北面尚宫跪取冊尚服跪取寶綬立
於后之右西向司言司寶各一人立于后左東向尚宫
曰有制尚儀曰再拜皇后再拜宣冊尚儀曰再拜皇后
又再拜尚宫授皇后以冊受以授司言尚服又授以寶
綬受以授司寳皇后升坐内官以下俱降立于庭重行
相向西上司贊曰再拜掌贊承傳皆再拜諸應侍衛者
各升立于侍位尚儀前跪奏曰禮畢皇后降坐以入使
者復命其遣使者奉迎其日侍中版奏請中嚴皇帝
服冕出升所御殿文武之官五品以上立於東西朝堂
奉迎前一日守宫設使者次扵大門之外道右設使副
及内侍次扵使者次西俱南向尚舍設宫人次于閤外
道西奉禮設使副持案執鴈者持節者及奉禮贊者位
如冊后又設内侍位于大門外道左西面又設宫人以
下位于堂前使副朝服乘輅持節至大門外次宫人等
各之次奉迎尚儀奏請皇后中嚴傅姆導皇后尚宫前
引出升堂皇后將出主婦出于房外之西南向文武奉
迎者皆陪立扵大門之外文官在東武官在西皆北上
謁者引使者詣大門外位主人立于内門外堂前東階
下西面儐者受命出請事使者曰某奉制以今吉辰率
職奉迎儐者入告主人曰臣謹奉典制儐者出告入引
主人出門南北面再拜謁者引入至内門外堂西階使
者先升立于兩楹間南面副在西持案執鴈者在西南
俱東面主人升東階詣使者前北面立使副授以制書
曰有制主人再拜使者宣制主人降詣階間北面再拜
稽首升進北面受制書主人再拜北面立使副授以鴈
主人再拜進受仍北面立儐者引二人對舉答表案進
主人以表授使副再拜降自西階以出復門外位奉禮
曰再拜贊者承傳使副俱再拜使者曰令月吉日臣某
等承制率職奉迎内侍授以入傳於司言司言受以奏
聞尚儀奏請皇后再拜主人入升自東階進西面誡之
曰戒之敬之夙夜無違命主人退立扵東階上西面母
誡扵西階上施衿結帨曰勉之敬之夙夜無違命皇后
升輿以降升重翟以几姆加幜内宫侍從及内侍導引
應乘車從者如鹵簿皇后車出大門外以次乘車馬引
從司牢之日内侍之屬設皇后大次于皇帝所御殿
門外之東南向將夕尚寢設御幄于室内之奥東向鋪
地席重裀施屏障初昏尚食設洗于東階西當東霤南
北以堂深后洗扵東房近北設饌於東房西牖下豆各
二十四簠簋各二豋各三爼三尊于室内北牖下玄酒
在西又尊於房戶外之東無元酒坫在南加四爵合卺
器皆烏漆卺以匏皇后入大門鳴鐘鼓從永巷至大次
前回車南向施步障尚儀進當車前跪請降車皇后降
入次尚宫引詣殿門之外西向立尚儀跪奏外辦請降
坐禮迎皇后降坐尚宫前引詣門内之西東面揖后以
入尚食酌元酒三注子尊尚寢設席于室内之西東向
皇帝導后升自西階入室即席東向立皇后入立扵尊
西南面皇帝盥于西洗后盥於北洗饌入設醬于前席
菹醢在其北爼三設扵豆東豕爼特在北尚食設黍于
醬東稷稻粱又在東設湆于醬南設后對醬于東當特
爼菹在其南北上設黍于豕爼北其西稷稻粱設湆扵
醬北尚食啓會郤扵簠簋之南對簠簋扵北加七箸尚
寢設對席於饌東尚食跪奏饌具皇帝揖皇后升對席
西面皆坐尚食跪取韭葅擩醢授皇帝取葅擩醢授皇
后俱受祭於豆間尚食又取黍實扵左手遍取稷稻粱
反扵左手授皇帝又取黍稷稻粱授皇后俱受祭于豆
間又各取胏絶末授帝后俱祭扵豆間尚食各以胏加
於爼司飾二人以巾授皇帝及皇后俱帨手尚食各跪
品嘗饌移黍置扵席上以次授胏脊帝后皆食三飯卒
食尚食二人俱盥手洗爵于房入室酌於尊以授帝后
俱受祭尚食各以肝從皆奠爵振祭嚌之尚食皆授實
扵爼豆各取爵皆飯尚儀受虛爵奠于坫再酳如初三
酳用卺如再酳尚食俱降東階洗爵升酌於戶外進北
面奠爵興再拜跪取爵祭酒遂飲卒爵奠遂拜執爵興
降奠於篚尚儀北面跪奏稱禮畢興帝后俱興尚宫引
皇帝入東房釋冕服御常服尚宫引皇后入幄帨服尚
宫引皇帝入尚食徹饌設於東房如初皇后從者餕皇
帝之饌皇帝侍者餕皇后之饌
蕙田案開元禮有皇太子納妃親王納妃附
百官禮無皇帝納皇后儀今從唐書禮樂志
載之其皇太子親王以下諸禮志俱從略不
如開元禮之詳故從開元禮載扵後
開元禮太子納妃臨軒命使將行納采制命使者吏部
承以戒之前一日尚舍奉御設御幄於太極殿北壁下
南向衛尉設羣官次于東西朝堂大樂令展宫懸並如
常儀其日典儀設文官一品以下五品以上位扵横街
之北西面北上朝集使五品以上合班六品以下位于
橫街南朝集使六品以下合班蕃客又於其南皆西面
北上設武官一品以下五品以上位于横街北東面北
上朝集使五品以上合班諸親位扵其南六品以下位
扵横街南朝集使六品以下蕃客等又在南皆東面北
上設典儀位于懸之東北贊者二人在南少退俱西向
設舉麾位于殿上西階之西東面設使者受命位于横
街南道東北面西上奉禮設門外位文官一品以下五
品以上位于順天門外道東每等異位重行西面武官
五品以上位扵道西每等異位俱重行東面以北為上
未明二刻諸衛勒所部屯門布黃麾半仗入陳扵殿庭
如常儀羣官依時刻集朝堂俱就次各服朝服侍中量
時刻版奏請中嚴鈒戟近仗就陳扵閤外大樂令以下
帥工人入就位諸侍衛之官各服其器服侍中中書令
以下諸侍臣俱詣閤奉迎典儀帥贊者先入就位吏部
兵部各贊羣官出次典謁各引就門外位侍中版奏外
辦皇帝服衮冕出坐如常儀通事舍人引羣官以次入
就位立定典儀曰再拜贊者承傳羣官在位者皆再拜
吏部與禮部侍郎贊使主副出典謁引就受命位侍中
前承制降詣使者西北東面稱有制使主副俱再拜侍
中還侍位典謁引使主副出初使者將出典儀曰再拜
贊者承傳羣官在位者皆再拜通事舍人引羣官出侍
中前跪奏稱侍中臣某言禮畢俛伏興還侍位皇帝降
座入自東房侍衛警蹕如來儀侍臣從至閤使主副乘
輅備儀仗而行從者乘車以從納采前一日主人設
使者次扵大門之外道右南向其日大昕使者公服至
扵妃氏大門外掌次者延入次(凡賓主及行事者皆公服)主人受其
禮於廟(無廟者受于正寢)掌事者布神席于室戶外之西莞筵
紛純加藻席畫純南向右雕几使者出次謁者引立扵
大門外之西東面主人立扵大門内西面儐者立于主
人之左北面受命出立於門東西面曰敢請事使者曰
奉制作儷儲宫允歸令德率由舊章使某納采儐者入
告主人曰臣某之女不教若如人既蒙制訪臣某不敢
辭儐者出告掌畜者以鴈授使副進授使者退復位使
者左手執之擯者引主人迎于大門之南北面再拜使
者不答拜謁者引使者入門而左主人入門而右使者
升自西階立于楹間俱南面西上主人升自東階進使
者前北面使者曰某奉制納采主人升詣階間北面再
拜稽首升進北面受鴈退立于東階上西面使者降自
西階以出問名使者既出立于門外之西東面初使
者降左右授鴈于序端主人降立扵内門東廂西面儐
者進受命出請事使者曰某將加卜筮奉制問名儐者
入告主人曰制以某之子備數扵儲宫臣某不敢辭儐
者出告掌畜者以鴈授使副主人拜迎入俱升堂南面
如納采儀使者曰某奉制問名將加諸卜筮主人降詣
階間北面再拜稽首升進北面受鴈少退仍北面曰臣
某第某女某氏出使者降自西階出立于内門外之西
東面初使者降主人退于阼階東左右受鴈於序端主
人降立於内門東廂西面儐者進受命出請事使者曰
禮畢儐者入告主人曰某公為事故至于某之室某有
先人之禮請禮從者其儀與納后禮賓同納吉前一
日主人設使者次如常其日大昕使者至妃氏大門之
外儐者出請事如納采儀使者曰加諸卜筮占曰協從
制使某也納吉儐者入告主人曰臣某之女弗教惟恐
不堪龜筮云吉臣某謹奉典制儐者出告掌畜者以鴈
授使副主人迎拜入俱升堂南面並如納采儀主人降
詣階間北面再拜稽首升進北面受鴈使者降自西階
立扵大門外之西東面初使者降主人還阼階東左右
受鴈扵序端主人降立於内門西面儐者進受命出請
事使者曰禮畢其賓使者皆如問名之儀納徵前一
日主人設使者次如常儀其日大昕使者至妃氏大門
之外掌次者延入次執事者設布幕扵内門之外元纁
束帛陳扵幕上乘馬陳于幕南北首西上執事者奉榖
珪以匵俟扵幕東西面主人掌事者設几筵如常使者
出次謁者引立扵大門外之西東面主人立扵大門内
西面儐者進受命出請事使者曰制使某以玉帛乘馬
納徵儐者入告主人曰奉制賜臣以重禮臣某祗奉典
制儐者出告又儐者引主人迎扵大門外之南北面再
拜使者不答拜謁者引使者入門而左主人入門而右
至于内門外使者立于門西東面北上主人立于門東
西面執事者坐啟匵取珪加元纁上興以授使副使副
進授使者退復位使者受玉帛謁者引使者入門而右
主人入門而右牽乘馬者從入三分庭一在南首西上
使者升自西階立于楹間俱南面西上主人升自東階
進使者前北面使者曰某奉制納徵主人降階間北面
再拜稽首升進北面受玉帛使者降自西階出立于内
門外之西東面初使者降主人還阼階東左右受玉帛
受馬自左受之以東牽馬者既授馬自前西出儐者進
受命出請事使者曰禮畢其賓使者如納吉之儀告
期前一日主人設次設几筵及儐者受命請事等並如
納采儀使者曰詢于龜筮某月某日吉制使某告期其
授鴈升堂受命之儀一如納采使者曰某奉制告期主
人降詣階間北面再拜稽首禮畢其賓使者俱如納徵
之儀告廟有司以特牲告如常禮祝文臨時撰冊
妃前一日主人設使者次如常設宫人次扵使者西南
俱東面障以行幃其日奉禮設使者位于大門外之西
東向使副及内侍位于使者之南舉冊案及璽綬命服
者在南差退俱東向設主人位于門南北面設使者以
下及主人位于内門外儀皆如之設典内位扵内門外
主人南西面設宫人位于門外扵使者之後俱重行東
向以北爲上障以行幃設贊者二人位于東階東南西
向典内先置一案扵閤外近限使主副朝服乘輅持節
備儀仗鼓吹備而不作至妃氏大門外使者降輅掌次
者延入次宫人等各之次掌嚴奉䄖翟衣及首飾内廐
尉進厭翟車於大門之外道西東向以北為上諸衛率
其屬布妃儀仗如常使者出次典謁引使者以下持節
者前導及宫人典内各就位持節者立于使者之北少
退俱東向主人朝服出迎扵大門外之東西面立定少
頃北面再拜使者不答拜典謁引使者持節者前導入門
而左持案以下皆從之主人入門而右至内門外各就
位立定奉冊寶案者進當使副前使副受冊寶奉案者
退復位使副以冊寶進授使者退復位内侍進使者前
西面受冊寶東面授典内退復位典内持冊寶入立于
閤外之西東面跪置冊寶扵案典内俛伏興奉衣服及侍
衛者從入皆立扵典内之南俱東面北上傅姆贊妃出引
立扵庭中北面掌書進跪取玉寶興進立于妃前南向
掌嚴奉首飾及褕翟與諸宫侍衛者次入侍衛如常典
内還復位司則前贊妃再拜司則進掌書前北面受冊
寶進妃前南向授妃妃受以授司閨司則又前贊妃再
拜還侍位妃又再拜訖司則前請妃升座還侍位司閨
引妃升座南向坐宫官以下俱降立于庭重行北向以
西為上立定贊唱者曰再拜宫官以下皆再拜訖諸應
侍衛者各升立扵侍位司則前啟禮畢妃降座司閨引
妃入室主人賓使者如禮賓之儀使者乘輅而還臨
軒醮戒前二日本司宣攝内外各供其職前一日衛尉
設次于東朝堂之北西向又設宫觀次于重明門外如
常儀其日前三刻宮官俱集扵次各至次皆服其服諸
衛各勒所部依圖陳設左庶子奏請中嚴内僕進金輅
扵閤外南向率一人執刀立扵輅前北向前二刻諸衛
之官各服其器服以次詣閤奉迎左庶子負璽如式宫
官應從者各出次立于門外文東武西重行相向北上
左庶子奏外辦太僕奮衣而升執轡皇太子著衮冕之
服以出左右侍衛如常儀皇太子乃升僕立授綏車驅
左庶子以下夾侍如常出門車權停令車右升輅陪乘
宮臣上馬訖皇太子車動鼓吹振作如式文武官皆乘
馬如常至承天門下車所廽輅南向左庶子進當輅跪
奏稱左庶子臣某言請降輅俛伏興還侍位皇太子降
輅典謁引舍人舍人引皇太子就位侍衛如常儀前一
日尚舍奉御整設御座於太極殿阼階上西向衛尉設
羣官次扵朝堂太樂令展宫懸於殿庭乘黃令陳車輅
並如常儀其日尚舍直長鋪皇太子席於牖間南向其
席莞筵紛純加藻席繢純尚食奉御設酒罇東序下有
坫加勺設羃實爵一又陳籩脯一豆醢一在罇西晡前
三刻典儀設羣官版位扵内奉禮設版位于外如朝儀
諸衛勒所部屯門布仗立仗入陳扵殿庭羣官依時刻
集朝堂俱就次各服其服侍中版奏請中嚴鈒戟近仗
就陳于閤外太樂令率工人入就位晡前二刻諸衛侍
之官各服其器服侍中中書令以下俱詣閤奉迎典儀
帥贊者先入就位次吏部兵部贊羣官俱出次通事舍
人各引就門外位侍中版奏外辦皇帝服通天冠綘紗
袍乘輿以出曲直華蓋警蹕侍衛如常儀皇帝將出仗
動皇帝出自西房即御座西向坐符寶郎奉寶置扵御
座如常通事舍人引羣官以次入就位羣官立定典儀
曰再拜贊者承傳羣官在位者皆再拜初羣官入訖典
謁引舍人舍人引皇太子侍從如常式皇太子每行事
左庶子執儀贊相至懸南北面立典儀曰再拜贊者承
傳皇太子再拜典儀引舍人舍人引皇太子詣西階皇
太子脫舄舍人引升就席西南面立尚食奉御酌酒于
序進詣皇太子西南東面立皇太子再拜受爵尚食直
長又薦脯醢扵席前皇太子升薦座左執爵右取脯擩
扵醢祭于籩豆之間右祭酒興降席西南面坐啐酒奠
爵再拜執爵興奉御受虛爵直長徹薦還扵房舍人引
皇太子進當御座東面立皇帝命之曰往迎爾相承我
宗事勖率以敬皇太子曰臣謹奉制旨遂再拜舍人引
皇太子降自西階納舄訖典謁引舍人舍人引皇太子
出門典儀曰再拜贊者承傳羣官在位者皆再拜通事
舍人引羣官以次出侍中前跪奏稱侍中臣某言禮畢
俛伏興還侍位皇帝降座入自東房警蹕侍衛如來儀
侍臣從至閤親迎前一日衛尉設皇太子次于妃氏
大門之外道西南向設侍衛羣官次于皇太子次西南
東向北上皇太子既受命遂適妃第執燭馬前鼔吹振
作如式侍從如常皇太子車至妃氏大門外次前廽輅
南向左庶子進當輅前跪奏稱左庶子臣某言請降輅
俛伏興還侍位皇太子降輅之次車將至主人設几筵
如常醴女如别儀妃服䄖翟花鈿立于東房侍從如常
主婦衣禮衣鈿釵立扵房戶外之西南向主人公服出
立于大門之内西向(在廟則主人以下著祭服)儐者公服立于主人
之左北向左庶子前跪奏稱左庶子臣某言請就位俯伏
興還侍位皇太子出次立于門西東面侍衛警蹕如常
儐者進受命出門東西面曰敢請事左庶子承傳進跪奏
如常皇太子曰以兹初昏某奉制承命左庶子俯伏興
傳于儐者入告主人曰某謹敬具以須儐者出傳于左
庶子奏如初儐者引主人迎扵門外之東西面再拜左
庶子前跪奏稱左庶子臣某言請答拜俯伏興還侍位
皇太子答再拜主人揖皇太子先入掌畜者以鴈授左
庶子進東南面奉授皇太子既授鴈進入侍衛者量入
侍從及内門主人讓曰請皇太子入皇太子曰某弗敢
先主人又曰固請皇太子入皇太子曰某固不敢先主
人揖入皇太子從入皇太子入門而左主人入門而右
及内門主人揖入内霤將曲揖當階揖皇太子皆報揖
至于階主人曰請皇太子升皇太子曰某敢辭主人曰
固請皇太子升皇太子曰某敢固辭主人又曰終請皇
太子升皇太子又曰某敢終辭主人揖皇太子報揖主
人升立于阼階上西面皇太子升進當房戶前北面跪
奠鴈俛伏興再拜降出主人不降送内廐尉進厭翟于
内門外傅姆導妃司則前引出扵姆左傅姆在右保姆
在左(執燭及侍從如式)父少進西面戒之必有正焉若衣若笄
命之曰戒之敬之夙夜無違命母戒之西階上施衿結
帨命之曰勉之敬之夙夜無違命庶母及門内施鞶申
之以父母之命命之曰恭敬聽宗爾父母之言夙夜無
愆視諸衿鞶妃既出内門至輅後皇太子授綏姆辭不受
曰未教不足與為禮妃升輅乘以几姆加幜皇太子御
輪三周馭者代之皇太子出大門乘輅還宫侍衛如來
儀妃仗次于後主人使其屬送妃以儐從同牢其日
司閨設妃次于東閤内道東南向掌筵鋪褥席將夕司
閨設皇太子幄于殿室西廂東向鋪地重茵施屏帳設
同牢之席扵室内皇太子之席西廂東向妃東廂西向
(席皆莞筵紛純加藻席繢純)席間量容牢饌典膳監設洗于東階東
南東西當東霤南北以堂深罍水在洗東篚在洗西南肆
(篚寔以二巾二爵)設妃洗在東房筵北罍水在洗西篚在洗東
北肆加勺巾羃典膳監設饌于房西牖下籩豆各二十簠
簋各二銒各三瓦甒一皆加巾羃蓋爼三罇在室内北牖
下玄酒在西加羃勺南柄(羃夏用紗冬用緆)罇在房戶外之東
無玄酒篚在南實四爵合卺(其器皆烏漆惟㽅以陶巹以瓢)皇太子車
至侍臣下馬所車權停文武侍臣皆下馬車右降立扵
輅右車動車右夾輅而趨車至左閤廽輅南向左庶子
進當輅前跪奏稱左庶子臣某言請降輅俯伏興還侍
位皇太子降輅入俟于内殿門外之東西面侍衛如常
儀左庶子以下皆退妃至宫門鹵簿仗衞停于門外近
侍者從如常入至左閤外廽輅南向司則進當輅前啟
請妃降輅掌嚴依式執扇前後執燭如常儀妃降輅就次
整飭司閨引妃詣内殿門西東面皇太子揖妃以入又司
閨前升自西階妃後升執扇燭者陳于東西階内皇太
子即席東向立妃即席西向立司饌進詣階間北面跪
奏稱司饌妾姓言請具牢饌興司則承令曰諾司饌率
其屬升奉饌入設扵皇太子及妃座前醬在席前葅醢
在其北爼三入陳于豆東豕爼特于爼北(豆在菹醢之東)司饌
設黍於醬東稷在東設湆扵醬南(饌在西也)設對醬扵東(對醬)
(婦醬也設之當特爼)葅醢在其南北上設黍扵豕爼北其西稷稻
粱設湆于醬北司饌啟會郄扵簠簋之南對簠簋扵北
(啟發也豆蓋徹于房内)各加七箸設訖司饌北面跪奏饌具興皇
太子及妃俱坐司饌跪取脯擩于醢取韭葅擩醢授皇
太子又司饌取脯擩于醢取韭葅擩醢授妃皇太子及
妃俱受祭扵籩豆之間司饌興取黍寔于左手徧取稷
反于右手授皇太子又司饌取黍實于左手徧取稷反
于右手授妃皇大子及妃各授祭于葅醢之間司饌俱
興各立取胏皆絶末跪授皇太子及妃俱受又祭扵葅
醢之間司饌俱以胏加于爼掌嚴授皇太子巾又掌嚴
授妃巾皇太子及妃皆帨手以柶扱上鈃徧擩之祭于
籩豆之間司饌品嘗皇太子饌又司饌品嘗妃饌司饌
各移黍置於席上以次跪授胏脊皇太子及妃皆食以
湆醬三飯卒食司饌北面跪奏稱司饌妾姓言請進酒
司則承令曰依奏興司饌北面俱盥手洗爵于房入室
詣酒罇所酌酒進北面立皇太子及妃俱再拜興一人
進授爵皇太子一人以爵授妃皇太子及妃俱受爵司
饌俱退北面答再拜皇太子及妃俱坐皇太子及妃俱
祭酒司饌各以肝從司則俱進受虛爵奠扵篚司饌又
俱洗爵酌酒再酳皇太子及妃俱受爵俱飲司則進受
虚爵奠扵篚三酳用卺如禮再拜皇太子及妃立于席
後司則降東階洗爵升酌于戶外罇進北面俱奠爵興
再拜皇太子及妃俱答拜司則俱坐取爵祭酒遂飲卒
爵奠爵遂拜執爵興降奠爵于篚還侍位司饌北面奏
稱司饌妾姓言牢饌畢司則承令曰諾司饌徹饌設于
房司則前跪奏稱司則妾姓言請殿下入俛伏興還侍
位皇太子入于東房釋冕服著袴褶司則啟妃入帷幄
皇太子及妃俱入室媵餕皇太子之饌御餕妃之饌
妃朝見其日晝漏上水一刻所司列御座于所御殿阼
階上西面(其席莞筵紛純加藻席畫純次席黼純左右玉几)司設設皇后座于
室戶外之西近北南向尚食帥司膳設酒罇于房内東
壁下有坫加勺羃(罇用瓦甒實以醴酒)籩一豆一實以脯醢設扵
罇北又設洗于東房近北罍水在洗西篚在東北肆(篚實)
(以巾羃觶一角柶一)其日夙興妃沐浴司則啟請妃内嚴質明諸
衛帥其屬陳布儀仗如常儀近仗入陳於寢門外内廐
尉進厭翟于正寢西階之前南向司則啟外辦妃服褕
翟加首飾以出降自西階升輅侍衛如常至降車所司
則贊妃降輅司言引妃入仗衛停扵閤外障扇侍從如
常妃至寢門之外立扵西廂東面諸衛勒所部屯門布
仗三仗入陳於所御殿閣外如常侍中奏請皇帝内嚴妃
既至寢門侍中版奏外辦皇帝服通天冠綘紗袍以出
升自阼階即御座西向坐侍衛如常儀尚儀又奏皇后
外辦皇后禕衣首飾司言引尚宫尚宫引皇后出即御
座南向坐侍從如常妃奉笲棗栗司饌又執奉笲腵修
以從司則引妃入立于庭北再拜司賓引妃升自西階
進東面跪奠笲於御座前皇帝撫之尚食進徹以東司
言引妃自西階降復北面位奉笲腵修再拜司言引妃
升進北面跪奠笲扵皇后座前皇后撫之尚食進徹以
東司言引妃退立扵西序東面又再拜司設設妃席於
戶牖之間近北面南向司言引妃立扵席西南向尚食又
入東房盥手洗觶酌醴齊加柶面柄出進詣妃席前北
向立妃進東面再拜受醴尚食薦脯醢扵席妃升席坐
左手執觶右取脯擩扵醢祭於籩豆之間以柶祭醴三
始扱一祭又扱再祭降席進東面跪取觶興即席坐奠
觶扵薦東興降席司賓引妃降自西階出閤乘車還宫
障扇侍從如來儀會羣臣皇帝會羣臣扵太極殿如
正至之儀唯上夀辭云皇太子嘉聘禮成克崇景福臣
某等不勝慶忭謹上千秋萬歲夀
親王納妃(一品以下至庶人附)納采前一日主人設使者次于大
門外道右南面(一品以下先使媒氏通書女氏許之乃致納采之禮前一日設次如親王其後)
(納吉納徵請期親迎設次皆如之)其日大昕使者公服乘犢車備儀仗
至于妃氏大門外掌次者延入次(凡賓主及行事者公服一品以下使者入)
(次主人公服無使者犢車儀仗等事凡百官以下皆同)主人受其禮於廟(無廟者以正寢)
掌事者布神席于室戶外之西莞筵紛純加藻席畫純
南向右雕几(三品以下布席室戶外之西右几)使者公服出次謁者引
立扵大門外之西東面(一品以下無謁者引)主人立扵東階下西
面儐者立于主人之左北面受命出扵大門外之東西
面曰敢請事使者曰某公貺室某王(謂皇帝皇子一品以下賓曰吾子有)
(命貺室某也吾子女父其壻父凡百官以下相稱皆曰吾子下倣此)某王率由先典使某
也請納采(某王主昏者也某也使者名一品以下某有先人之禮使某也請納采)儐者入
告主人曰某之子蠢愚又弗教某王命之某不敢辭(某王)
(亦謂主昏者)儐者出告掌畜者以鴈授使者退立扵後使者左
手執之主人迎扵大門外之東西面再拜使者不答拜
主人入門而右賓入門而左至次門主人揖入至内霤
將曲揖當階揖至階揖主人曰請吾子升賓曰某敢辭
主人曰固請吾子升使者曰某敢固辭主人曰終請吾
子升使者曰某敢終辭主人升東階當阿西面賓升西
階當阿東面使者曰敢納采主人阼階上北面再拜進
立于楹間南面使者進立扵主人之西俱南面使者授
鴈如儀降自西階以出問名納采禮畢使者既降立
於廟門外之西東面(一品以下内門外下准此)主人還阼階東左右
授鴈扵序端主人降立扵阼階下西面儐者進受命出
請事使者曰某既受命將加諸卜敢請女為誰氏儐者
入告主人曰某王有命且以備數而擇之某不敢辭儐
者出告掌畜者以鴈授使者退立于後儐者引主人迎
於廟門外之東西面揖使者以入主人入門而右使者
入門而左三揖至階三讓如初主人升阼階當阿西面
使者升西階當阿東面曰敢問名主人扵阼階北面再
拜進立於楹間南面使者進入主人之西俱南面使者
授鴈還立西階上東面主人還阼階上西面曰某第某
女某氏使者降出立於廟門外之西東面主人還阼階
東左右受鴈於序端主人降立于阼階下西面儐者進
受命出請事使者曰禮畢儐者入告主人曰吾子為事
故至于某之室某有先人之禮請禮從者儐者出告使
者曰某既得將事敢辭儐者入告主人曰先人之禮敢
固以請儐者出告使者曰某辭不得命敢不從儐者入
遂引主人升立扵序端掌事者徹几改筵東上(莞並紛加藻席)
(繢純一品二品雕几三品彤几四品以下漆几主人設神席亦准此)設罇甒醴扵東房内
西牖下加爵羃坫在罇北實觶一角柶一加羃籩豆在
坫北實以脯醢設洗於東房筵北罍水在洗西篚在洗
東北肆(篚實巾加勺羃)設訖儐者引主人降迎使者報揖主人
入使者從入至階一讓升(一品以下三揖至階三讓升)主人扵阼階
上北面再拜旋立扵階東西面賓立扵西階上北面答
拜旋立扵階西東面主人授几扵序端掌事者内拂几三
奉兩端西北向進主人東南向外拂几三振袂内執進之
北向使者迎受扵筵前東南向以俟主人還阼階上北
面再拜送西面立使者以几進北面坐設于座左興退
扵西階上北面答拜旋立扵階西東面贊者盥手洗觶
酌醴加柶扵觶覆之面葉出房南面主人立受醴面柄
進筵前北面立使者西階上北面一拜進筵前東南面
受醴復西階上位主人還阼階上北面一拜送贊者薦
脯醢扵筵前使者進升筵坐左執觶右取脯擩扵醢祭
扵籩豆之間以柶祭醴三始扱一祭又扱再祭興以柶
兼諸觶上躐降筵扵西階上北面坐啐醴建柶奠觶遂
拜執觶興主人答拜使者進升筵坐奠觶扵薦東降筵
立於西階上東面掌事者牽兩馬入陳扵門内三分庭
一在南北首西上(一品以下無馬)又掌事者奉篚幣升自東階
主人受扵序端進西面立使者西階上北面再拜主人
進楹間南面立使者立于主人之西俱南面主人以篚
幣授使者使者退立扵西階上東面主人還阼階上北
面再拜送使者降自西階從者迓受幣使者揖馬以出
牽馬者從之使者出大門外之西東面立從者迓受馬
主人出門東西面拜送使者退主人入立于阼階下西
面儐者告于主人曰賓不顧矣主人乃還于寢(一品以下又扵)
(使者歸主人公服立扵階下西面及使者入告立于主人之左北面曰某既得事敢告主人曰聞命使者退立)
(主人入以下復命准此)納吉其日大昕使者至妃氏大門外贊
禮者(一品以下掌事者)延入次掌事者設几筵如初使者出次
謁者引立于主人大門外之西東面(一品以下無謁者)主人立
於阼階下西面儐者進受命出請事使者曰某公有貺
命加諸卜占曰吉某王使某也敢告(某王主昏者一品以下云某使某也)
(敢告上某壻父下某使者)儐者入告主人曰某之子弗教恐弗堪某
王有吉某亦與在焉某不敢辭儐者出告其拜迎升堂
受鴈之儀並如納采唯致命云納吉為異使者立於廟
門外之西東面(一品以下次門外)主人還阼階東左右受鴈於
序端主人降立扵阼階下西面儐者進受命出請事使
者曰禮畢其禮賓如問名之禮納徵其日大昕使者至
妃氏大門外掌次者延入次賓之掌事者入布幕扵
廟門之外(百官入次門外)玄纁束(玄三疋纁二疋合束之)陳扵幕上乘馬
(四品五品兩馬六品以下鹿皮二其執皮内攝之手相向左手并執前足右手并執後足)在幕南北
面西上掌事者奉璋以匵俟扵幕東西面(一品以下無璋)主人
掌事者設几筵如初使者出次謁者引立扵大門外之
西東面主人立扵東階下西面儐者進受命出請事使
者曰某公有嘉命貺室某王率由先典(一品以下儐曰有嘉命貺)
(室某也有先人之禮束帛乘馬六品以下云束帛儷皮)使某也以玉帛乘馬請納
徵儐者入告主人曰某王順先典貺某重禮某敢不承
命儐者出告又儐者引主人迎立扵大門外之東西
面再拜使者不答拜主人揖入使者從入主人入門
而右使者入門而左至扵内門主人立扵門東西面
使者立於門西東面(一品以下賓立扵門西東面)掌事者坐啟
匵取璋(一品以下無璋但取玄纁而已六品以下取儷皮)加於玄纁上興以
授使者退復位使者奉玉帛主人揖與使者俱入牽
馬者從入陳扵庭三分庭一在南北首西上主人入
三揖至階三讓如初主人升阼階當阿西面使者升
西階當阿東面使者曰敢納徵(六品以下執儷皮釋外足見文)主人
阼階上北面再拜進立扵楹間南面使者進立扵主
人之西俱南面使者授玉帛降自西階立扵内門外
之西東面主人還阼階東左右授玉帛扵序端主
人立扵阼階下西面主人還受玉帛受馬者自左
授之以東牽馬者既授馬自門西而出儐者進受命
出請事使者曰禮畢其禮賓如問名之儀請期前
一日設次其日大昕使者至妃氏大門外其主人設
几筵儐者出請事並如納吉儀使者曰某公有賜
既申受命矣某王使某也請吉日(一品以下既申受命惟是三族)
(之不虞使某也請吉日)儐者入告主人曰既前受命矣唯命是
聽儐者出告使者曰某王命聽命扵某公(一品以下云吾子吾)
(子壻父名也)儐者入告主人曰某唯命是聽儐者出告使
者曰某王使某受命扵某公公不許某敢不告期日
某日(某吉日之甲乙)儐者入告主人曰某敢不敬須儐者出
告掌畜者以鴈授其受鴈及禮賓並如納徵之儀
冊妃其日妃氏親屬咸集使者公服乘輅備儀仗至
妃氏大門之外贊禮者延入次使主副以下俱公服
使者出次典謁者引使者持節者前導立扵門西東
面持節者立扵使者之北少退使副立扵使者西南
史二人對舉冊案立扵使副之南少退俱東面主人
公服以出贊禮者引立扵東階東南諸宗人立扵
主人東南俱西向外姻立扵西方東面皆北上妃嚴
於别室以俟姆服禮衣立扵其右(傅保各一人)女相者綵
禮衣帥女贊者二人綵禮衣立扵内寢東階東南西
面北上者引使者持節者前導入門西面再拜使
者不答拜謁者引使者持節者前導入門而左使
副以下從之主人立扵閤外之東西面典謁引使者
入閤立於内寢階間南面持節者立扵使者之東少
南西面使副立扵使者西南持冊案者又立于使副
之南少退俱東面女相者引妃出障以行帷其侍從
提挈如式姆左右以相進當使者南北面立持節者
脫節衣又女相者引宗人外姻之婦人扵序位之東
西廂俱北上(宗人在東外姻在西)立定史舉案詣使副前使副
受冊史以案退復位使副舉冊授使者退復位使者
稱有制女相者曰再拜女贊者承傳妃再拜使者讀
冊訖女相者曰再拜女贊者承傳妃再拜訖女相
者引妃少前傅姆進受冊以退其羽儀依式俱進持
節者加節衣典謁引使者持節者前導以出俱復
門外位主人拜送於門外使者還主人入初使者出女
相者引妃入親迎其日大昕妃父服其服告于禰廟
(以酒脯醢告之一獻無廟者告于寢一品以下其日大昕壻之父女之父各服其服告于禰廟將行父醮子于)
(正寢贊者布席于東序西向又設席于戶牖之間南向父公服庶人常服坐于東序西向子服其上服一品衮)
(冕二品鷩冕三品毳冕四品絺冕五品元冕六品爵弁庶人綘公服升自西階進立于序西南面贊者酌酒進)
(北面以授子子再拜受爵贊者進脯醢于席前脯醢出自房子升席跪左執爵右取脯擩于醢薦祭于籩豆之)
(閒祭酒執爵興降席西南面跪啐酒奠爵再拜執爵興贊者受虛爵還罇所子進于父席前東面父命之曰往)
(迎爾相承我宗事勖率以敬先妣之嗣若則有常庶子則云往迎爾相勖率以敬子再拜曰不敢忘命又再拜)
(降出初昏設于阼階東南東西當東霤南北以堂深罍水在洗東加勺羃篚在洗西南肆實爵二巾二加羃設)
(婦洗于東房筵北罍水在洗西加勺羃篚在洗東北肆實以巾加羃陳設于東房内西牖下一品以下牲用少)
(牢及腊六品以下用特牲及腊皆三爼簠三簋三㽅一其豆數一品十六二品十四三品十二四品十五品八)
(六品六壻及婦共牢婦之簠簋及豆㽅之數各視其夫牲體皆折節爼簠實稷黍簋實稻粱㽅實以羹豆實醢)
(醬醯爼簠簋豆㽅加盖爼加羃罇于室中北牖下元酒在西加勺羃面柄又設罇于房戶外之東加勺羃無元)
(酒篚在南肆實爵加卺加羃夫婦酌于内罇四爵兩卺凡六夫婦各三酳)初昏王著衮冕之
服乘輅備儀仗從者乘車後部從詣妃第(三品以下主人乘革輅四)
(品五品木輅五品非京官執事者乘青通幰犢車六品以下青徧幰犢車備儀仗從者公服乘車以從婦車及)
(從車各准其夫至婦氏大門外延入次)車將至主人布席(百官以下贊者布席)於室
戶外之西西上右几又席于戶内南向設罇甒醴扵東
戶東北隅加勺羃篚在罇南(三品以上醴罇於房内東壁下坫在北籩豆一又在)
(坫北四品以下篚在北)實觶一角柶一脯醢在篚南王至妃氏大
門外降輅贊禮者引王停次妃著花釵䄖衣纁袇入于
房即席南向立(百官以下女官凖其夫服花釵翟衣一品花釵九樹翟九等二品花釵八樹翟)
(八等三品七樹翟七等四品六樹六等五品五樹五等入于房即房南向立六品以下花釵大䄂之服庶人花)
(釵連裳服)姆禮衣在其右從者陪其後主人(一品以下父公服)升自
阼階立扵房戶外之東西面内贊者詣醴罇所以觶酌
醴加柶覆之面柄進妃筵前北面妃降席西南面再拜
受觶内贊者薦脯醢扵席前妃升席跪左執觶右取脯擩扵
醢祭於籩豆之間遂以柶祭醴三始扱一祭又扱再祭
興筵末跪啐祭醴建柶奠觶扵薦東(一品以下下豆東)筵西南
面再拜升席立内贊者徹薦觶主人降立扵東階東南西
面贊禮者贊王(一品以下皆云賓賓壻也下倣此)出次立扵大門外之西
東面左右羽儀及執燭者如常儐者進受命出扵門東西
面曰敢請事王曰以兹初昏某將請承命(一品以下云以兹初昏某)
(父使某將請承命)儐者入告主人曰某固敬具以須儐者引主
人迎於大門外之東西面再拜王答拜主人逡廵(百官以下)
(無逡廵)主人揖王報揖主人入掌畜者以鴈進王受鴈左
手執之以入至内門主人曰請王入王曰某弗敢以先
主人又曰固請王曰某固不敢以先主人揖王報揖王
與主人俱入左右從者如常主人揖入及内霤將曲揖
當階揖王皆報至階主人曰請王升王曰某敢辭主人
曰固請王升王曰某敢固辭主人曰終請王升王曰某
敢終辭主人升阼階西面立王升西階進當房戶前北
面跪奠鴈興再拜降出主人不降送初王入門母出立
扵房戶外之西南面扵王拜訖姆導妃出于姆左父少
進西面戒之必有正焉若衣若笄命之曰戒之敬之夙
夜無違命母戒扵西階上施衿結帨戒之曰勉之敬之
夙夜無違宫事庶母及門内施鞶申之以父母之命命
之曰敬恭聽宗父母之言夙夜無愆視諸衿鞶(鞶囊也婦人鞶)
(絲所以盛帨巾之屬)妃出車後王授綏姆辭不受曰未教不足以
為禮妃乘以几從者二人坐相對持之(一品以下無持几者)姆加
幜王乃御輪三周馭者代之王出大門乘輅還第如來
儀妃鹵簿次從而行(一品以下主人使其屬送之)同牢(一品以下同牢與親)
(迎不别篇)初昏掌事者設洗陳饌加一品儀籩豆各十六簠
簋各二&KR4457;各一皆加勺盖爼三羊豕及腊羊豕皆節折
爵坫扵室内北牖下玄酒在西加勺羃皆面柄(羃夏用絺冬用)
(緆)又設罇扵房戶外之東加勺羃無玄酒坫在南實四
爵合卺加羃王至降輅車以俟妃至降車北面立王南
面揖妃以入及寢門又揖以入贊者徹罇羃酌元酒三
注于罇妃從者設席于奥東向(西南隅謂之奥一品以下若室内窄則席于堂)
(上楹間東向設罇于室戶東)王導妃升自西階入于室即席東面立
妃入立扵罇西南面王盥扵南洗妃從者沃之妃盥扵
北洗王從者沃之盥訖王及妃俱復位立贊者以饌入
設于席前贊者設醬於席前葅醢在扵北爼三入設于
豆東腊特扵豆北(豆東葅醢之東)設黍扵醬東稷稻粱在東設
湆扵醬南設對醬扵東(對醬婦醬也設之當特爼)葅醢在其南北上
設黍于腊北其西稷稻粱設湆于醬北司饌啓會郄于
簠簋之南對簠簋于北皆加七箸王從者對席扵饌東
贊者西南告饌具王揖妃妃即對席西面皆坐贊者皆
授箸各以葅擩扵醢皆祭扵豆間又皆祭黍贊者各取
胏皆絶末以授皆祭贊者以胏加于爼(凡祭與食皆贊者贊之)贊
者各移黍置扵席上授胏脊皆食以湆醬三飯卒食贊
者二人俱洗爵于房酌扵室内之罇詣饌南北面(一品以下)
(戶西北向)以酳王及妃皆興再拜受爵贊者北面再拜王及
妃皆坐祭酒贊者以肝從皆奠爵取肝振祭嚌之贊者
皆授實扵爼豆各取爵皆飲訖執爵興贊者受爵王及
妃皆再拜贊者以爵覆于坫王及妃俱坐(一品以下仍立)贊者
又以爵酌再酳王及妃受爵不祭而飲卒爵(一品以下立受爵飲)
贊者受爵覆扵坫三酳用卺如再酳(一品以下主人及婦立于席後)贊
者皆降東階洗爵升酌于戶外罇入詣于饌南北面跪
(一品以下入戶西北面)奠爵興再拜皆坐取爵祭酒遂飲卒爵遂
拜執爵興降奠於篚(一品以下夫婦答拜降奠爵于篚)王出妃退立于
罇西南面(一品以下主人出脱衣于房)贊者徹饌設於東房内如初
(婦脱衣于室袵于奥)又徹室内酒罇以出王脫冕服于房妃從者
受之妃脱服于室王從者受之姆受巾王從者袵于奥
妃從者袵良席于東皆有枕北趾(一品以下無交受服姆受巾)王入
燭出妃從者餕王之餘王從者餕妃之餘贊者酌戶外
罇酳之(王從者皆婦人)妃從者侍于戶外呼則聞妃朝見(一品)
(以下見舅姑)其日依時刻諸衛勒所部屯門列仗妃夙興沐
浴著花釵服褕衣乘厭翟車以出侍從如常至降車所
妃下車司賓引妃立扵閤外近臣入奏皇帝即御座南
向坐近臣如常妃奉笲(笲竹器元表纁裏)棗栗司賓引妃入立
于庭北面妃再拜司賓引妃升自西階進北面跪奠于
皇帝前興皇帝撫之尚食進饌以東司賓引妃降復位
又再拜尚儀承勅降詣妃西北東面稱勅旨妃再拜宣
勅訖又再拜司賓引妃出遂詣皇后所御之殿立于閤
外奉笲腵脩六尚以下各服其服俱詣閤奉迎尚儀入
奏皇后即御座南向坐近臣如常司賓引妃入立扵庭
北面再拜司賓引妃升自西階進北面跪奠於皇后前
興皇后撫之尚食進徹以東司賓引妃降復位又再拜
尚儀前承令降詣妃西北稱令旨妃再拜宣令訖又再
拜司賓引妃出閤侍從如常妃乘車還第如來儀(一品以下)
(見舅姑儀質明贊者見婦于舅姑立于寢門外贊者布舅席于東序西向布姑席于房中之西南向舅姑俱即)
(席坐婦執笲棗栗自門外入升自西階東面再拜進跪奠于舅席前舅撫之贊者進徹以東婦退復東面位又)
(再拜自西階階受笲腵修從者執俟于階下升進北面再拜進跪奠于姑席前姑撫之内贊者徹以東退復北)
(面位人再拜贊設婦席于室戶西南面在姑席之西少北側罇甒醴于房内東壁下加勺羃籩豆各一實以脯)
(醢在罇北設洗東房近北罍水在洗西篚在洗東北肆篚實以觶巾角柶各一加羃婦立于席西南面内贊者)
(盥手洗觶酌醴加柶面柄出房詣婦席前北面立婦進東面拜退復位内贊者西階上拜送内贊薦脯醢于席)
(前婦升席坐左執觶右取脯擩于醢祭于籩豆之間加柶祭醴三始扱一祭又扱再祭加柶于觶面業興降席)
(西東面坐啐醴加柶興拜内贊者答拜婦進升席跪奠觶于豆東取脯降自西階以出授婦氏從入于寢門外)
(婦盥饋儀舅姑入于室婦盥饋贊者布席于室之奥舅姑共席坐俱東面南上贊設罇于室内北牖下饌于房)
(内西牖下具饌如同牢牲體皆節折右載之於舅爼左載之于姑爼婦入升自西階入房以醬進設于舅姑席)
(前其他饌從者設之加七箸俱以南為上爼入各設于豆東訖贊者各受箸舅姑各以韭葅擩于醬祭于邊豆)
(之間又祭飲訖乃食婦入于房内盥手洗爵入室酌酒酳舅進奠爵于舅席前少東西面再拜舅取爵祭酒飲)
(之婦受爵出戶入房奠于篚又盥洗爵酌酒酳姑如酳舅之禮設婦席于室内北牖下罇東南面婦徹饌設于)
(席如初西上婦親徹醬設之其他從者設之婦進西面再拜退升席南向坐將餕舅辭命易醬内贊者易之婦)
(乃餕姑饌婦祭内贊者助之既祭乃食三飯卒食内贊者洗爵酌酒酳婦婦降席西面再拜受爵升席坐祭酒)
(飲訖執爵興降席東面立内贊受爵奠于篚婦進西面再拜姑先降自西階婦降自阼階凡庶子婦舅不降而)
(婦降自西階以出)昏會主人及賓俱公服饌以籩豆簠簋爼
銒罇爵巾坫其日主人至賓大門外之西東面立賓立
於東階下西面儐者進于賓左北面受命出立扵門外
之東西面曰敢請事主人曰某有嘉禮請公有顧(王則稱王)
(以下准此)儐者入告遂引賓出大門外之東西面再拜主人
答拜主人曰某有嘉禮請公有顧賓曰敢辭主人曰敢
固請賓曰辭不得命敢不從主人拜賓答拜主人還賓
遂與諸親從之掌事者先鋪賓席于堂上楹間近北南
向設賓之宗室席位于賓西南賓之異姓席位于宗室
之南又扵西廊下(一品以下于西階下)設異姓席位皆重行東向
以北為上設主人席位于東階上西向設主人宗室席
位于主人東北設異姓席位于宗室之北皆重行西向
以南為上又設主人異姓席位于東廊下(一品以下于東階下)重
行西向以北為上賓至扵主人大門外之西東向賓之
宗室立扵賓西南異姓立宗室之南俱重行東面以北
為上儐者引主人出立扵大門外之東西面主人諸親
立于大門外之東重行西面以南為上立定主人西面
再拜賓東面答拜主人揖賓報揖儐者引主人以入又
儐者引賓以入賓之諸親以次從入至門内主人諸親
從入如常至階主人揖賓報揖賓主及諸親以次升各
立扵席後其在庭者亦如之立定賓主及諸親俱坐執
觴者酌酒(一品以下執爵者下倣此)升自東階酒升堂賓與主人及
諸親皆起執觴者以酒授主人儐者引主人進詣賓前
北面立賓自席西進東南向受酒儐者引主人退復位
賓還席後賓主及諸親俱坐執觴者又以酒授主人及
諸親賓主俱祭而飲諸親不祭而飲觴行一周食升堂
賓主及諸親皆起掌事者以醢醬豆授主人儐者引主
人進設於賓席前賓曰請公無辱主人曰不敢忘禮儐
者引主人復位執饌者以饌進設于賓主席前加以七
箸執饌者又以饌設于衆賓以下設訖賓主及諸親皆
坐賓主皆祭而食諸親不祭而食于賓祭主人辭曰蔬
食不足祭賓主俱食三飯而止主人曰請公食賓更飯
食畢遂進庶饈觴如常會畢賓主及諸親俱興儐者各
引賓主以下降出賓主及賓之諸親皆復門外位主人
諸親復門内位主人再拜送賓退儐者引主人入婦
人禮會女賓乘車入至下車所内儐者引入主人迎送
于門内相稱之辭各准其夫餘如丈夫之禮饗丈夫
送者其日掌事者鋪賓席于堂上楹間近北南向又鋪
主人席于阼階上西向又設衆賓席扵賓西南設從者
席位于西廊下(一品以下西階下)俱重行東向以北為上儐者
引賓以下立于主人門外之西重行東向以北為上立
定儐者引主人出立于門東西向主人揖賓報揖儐者
各引賓主以下入至階主人揖賓報揖賓主以次升立
於席後立定賓主以下俱坐遂進酒設食如昏會之儀
會畢賓主以下俱興儐者引賓立扵西階上東面主人
掌事者牽馬入陳于門三分庭一在南北首西上(一品以下)
(無馬)又掌事者奉束帛之篚升授主人主人執篚西面立
賓西階上北面再拜主人進立扵楹間南面賓進立於
主人之右俱南面主人授篚賓受之退立扵西階上北
面主人還阼階上北面再拜送儐者引賓以下降自西
階從者迓受篚賓及庭東面揖左馬以出牽馬者從
之在庭者以次出俱復門外位從者迓受馬(一品以下無受馬儀)
初賓降儐者引主人降自東階出門東西面拜送賓退
主人入饗婦人送者其日女贊者鋪賓席扵堂上楹
間近北南向又鋪主人席扵阼階上西向又設衆賓席
於廊下俱重行東向以北為上女相者引賓以下立扵
主人門外之西重行東面以北為上立定女相者引主
人出立扵門外之東西面女相者引賓入衆賓以下從
入賓入門西東面立定俱坐遂進酒設食如昏會之儀
會畢賓主以下俱興女相者引賓立于西階上東面女
相者奉束帛之篚升以授主人主人執篚進于楹間南
面立女相者引賓進立扵主人之右俱南面主人授幣
訖女相者引賓降出從者迓受篚衆賓以下從出初賓
降女相者引主人降送于門内賓出女相者引主人入
(一品以下内相者引賓升主人迎送于閤内相稱之辭各准其夫酬以束帛如丈夫之禮)
公主出降納采前一日主人設使者次于大門之外
道右南向(其納吉納徵請期親迎等禮皆如之)其日大昕使者至扵主人
大門外贊禮者延入次(凡賓主及行事者皆公服)使者出次贊禮者
引至扵大門外之西東面主人立扵東階下西面儐者
立扵主人之左北面受命出立扵門東西面曰敢請事
使者曰朝恩貺室於某公之子某公有先人之禮使某
也請納采儐者入告主人曰寡人敢不敬從儐者出告
掌畜者以鴈授使者其餘並如一品昏儀問名使者
既出至主人還阼階上西面曰皇帝第某女封某公主
餘行事並如一品昏儀(其禮使者于戶牖之間贈之篚幣及兩馬詞云吾子為事故至)
(于寡人之室寡人有先皇之禮請禮從者)納吉其日大昕使者至請事使
者曰加諸卜占曰吉使某也敢告主人曰某公有吉寡
人與在焉寡人不敢辭如納采之儀納徵其日大昕
使者至入次掌事者布幕于内門外玄纁束帛陳于幕
上乘馬在幕南北首西上掌事者奉璋以匵俟扵幕東
使者曰朝恩貺室於某公之子某公有先人之禮使某
也以束帛乘馬請納徵主人曰某公順先典貺以重禮
寡人敢不承命餘並如一品昏儀請期其日大昕使者
至入次至請事依常禮使者曰某公有賜既申受命某
公使某請吉日儐者入告主人曰寡人既前受命唯命
是聽使者曰某公命某聽命扵王儐者入告主人曰寡
人固唯命是聽使者曰某公使某受命于王王不許某
敢不告期曰某日餘並如一品昏儀親迎其日大昕
壻之父告廟醮子並如一品昏儀子再拜降出乘輅備
儀仗詣主人之第賓將至内贊者布席扵東房當戶南
向設罇甒醴等扵東房主人醴公主如一品醴女之儀
公主著花釵褕翟纁袇入房以下並如一品醴女儀訖
主人降立扵東階東南西面贊禮引賓出次立於門西
東面儐者進受命出門東面曰敢請事賓曰某王命某
之父以兹初昏命某將請承命儐者入告主人曰寡人
固敬具以須至奠鴈出如常禮初賓入門主婦出立扵
房戶外之西南面扵賓拜訖姆導公主出主人少進西
面戒之必有正焉若衣若花命之曰戒之敬之夙夜無
違命主婦戒之於西階上施衿結帨戒之曰勉之敬之
夙夜無違公主出以下並如常儀同牢初昏掌事者
設洗扵東階東南及陳設牢饌鉶爼之數各依其品羊
豕節折大羹在扵爨(其器皆明烏漆惟㽅以陶卺以匏)餘並如一品儀
見舅姑見之日公主夙興沐浴著花釵服褕翟舅服
公服姑著鈿釵禮衣其儀同一品昏禮公主降西階以
出無取脯授婦氏之儀盥饋舅姑公主盥饋以少牢
舅姑公主服如見禮及酳舅姑訖内贊者設公主席扵
舅姑東北南面餘並如一品儀昏會(如一品昏儀)婦人
禮會(如一品昏儀)饗丈夫送者同一品儀加送以乘馬設
從者乃扵西廊下饗婦人送者女相者引賓升降酬以
束帛餘如丈夫禮
唐書元宗本紀開元二十一年五月以皇太子納妃降
死罪流以下從之
食貨志開元二十二年詔男子十五女十三以上得嫁
娶
舊唐書代宗本紀大歴元年正月禁王公宗室郡縣主
之家不得與諸將昏姻
通典建中元年十一月禮儀使顔真卿等奏郡縣主見
舅姑請于禮會院過事明日早舅姑坐堂上行執笲之
禮其觀華燭仗以昏禮主敬竊恐非宜並請停障車下
壻却扇等行禮之夕可以感思至扵聲樂竊謂非禮並
請禁斷相見儀制近代設以氈帳擇地而置此亦非禮
合於堂室中置帳請准禮施行俗忌今時以子午卯酉
年謂之當梁年其年娶婦舅姑不相見盖禮無所據亦
請禁斷並從之其制多因周禮以三品以上五品以上
六品以下爲降殺並如開元禮
舊唐書德宗本紀貞元九年八月皇太子長男廣陵王
淳納妃郭氏
敬宗本紀長慶四年正月穆宗崩皇太子即位三月詔
六宅十宅諸王女宜令每年扵選人中選擇降嫁冬十
月丙子朔宗正寺選尚縣主壻和元亮等二十五人各
賜錢三十萬令備吉禮
文宗本紀太和七年八月詔十六宅諸縣主委吏部于
選人中簡擇匹配具以名聞
右隋唐昏禮
五禮通考卷一百五十四
