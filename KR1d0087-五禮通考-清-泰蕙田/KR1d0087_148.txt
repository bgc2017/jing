五禮通考卷一百三十八
刑部尚書秦蕙田撰
嘉禮十一
朝禮
宋史禮志宋承前代之制以元日五月朔冬至行大朝
會之禮
樂志建隆元年改樂章十二順為十二安皇帝臨軒為
隆安王公出入為正安皇帝食飲為和安
建隆乾德朝會樂章二十八首
皇帝升座隆安天臨有赫上法乾元鏗鏘六樂儼
恪千官皇儀允肅五坐居尊文明在御禮備誠存
公卿入門正安堯天協紀舜日揚光淑慎爾止率
由舊章佩環濟濟金石鏘鏘威儀炳煥至德昭彰
上夀禧安乾健為君坤柔為臣惟其臣子克奉君
親永御皇極以綏兆民稱觴獻夀山岳嶙峋舜韶
更奏堯酒浮觴皇情載懌洪算無疆基隆郟鄏德茂
陶唐山巍日煥地久天長
蕙田案禧安為祭祀酌獻飲酒受胙之樂非
朝會所用以淳化景德樂章校之當作和安
皇帝舉酒第一盞用白龜聖德昭宣神龜出焉載
白其色或游於川名符在沼瑞應巢蓮登歌丹陛紀
異靈篇
第二盞甘露天德冥應仁澤載濡其甘如醴其凝
如珠雲表潛結顥英允敷降於竹栢永昭瑞圖
第三盞紫芝煌煌茂英不根而生蒲茸奪色銅池
著名晨敷表異三秀分榮書於瑞典光我文明
第四盞嘉禾嘉彼合穎致貢升平異標南畝瑞應
西成德至於地皇祗效靈和同之象煥發祥經
第五盞玉兔盛德好生網開三面明視標竒昌辰
乃見育質雪園淪精月殿著於樂章色含江練
蕙田案乾德四年判太常寺和峴言今年荆
南進甘露京兆東州進嘉禾黃州進紫芝和
州進綠毛龜黃州進白兔欲依月律撰神龜
甘露紫芝嘉禾玉兔五瑞各一曲每朝會登
歌首奏之詔如所請此則五曲乃乾德中所
增加今依宋志所編不復更析特著其說於
此
羣臣舉酒正安戶牖嚴丹扆鵷鸞造紫庭懇祈南
岳夀勢拱北辰星得士於兹盛基邦固以寧誠明一
何至金石與丹青簪紱若雲屯晨趨閶闔門侁侁
羅禹會濟濟奉堯罇周禮觀明備天儀仰晬温高卑
陳表著同拱帝王尊待漏造王庭威儀盛莫京紛
綸簪組列清列珮環聲禮飲終三爵韶音畢九成永
圖鳬藻樂千載奉升平
羣臣第一盞畢作玄德升聞治定資神武功成顯
睿文貢輸庭實旅朝會羽儀分偃革千年運垂衣萬
乘君孰知堯舜力明德日升聞約法皇綱正崇文
寳歴昌遒人振木鐸農器鑄干將瑞日含王字卿雲
藹帝鄉萬邦成一統鴻祚與天長
六變宸扆威容盛聲明禮樂宣九州臻禹會萬國
戴堯天貢職輸琛賮皇猷煥簡編含和均暢茂鳩慶
結非烟朝會儼威儀司常建九旗舞容分綴兆文
物辨威蕤運格桃林牧祥開洛水龜帝功潛日用化
俗自登熙螭階聊載筆紀瑞軼唐虞丹鳳儀金奏
黃龍負寳圖羣材薪棫樸仁政煦蒲盧蕩蕩巍巍德
豚魚信自孚接聖宅神都方來五達區國賢熙帝
載靈命握乾符至化當人被斯文益誕敷車書今混
一聖治奉三無聖王臨大寳八表凑才賢經緯文
天賦剛柔德日宣建邦隆柱石造物運陶甄共致升
平業綿長保億年神化妙無方巍巍邁百王鶴書
搜隠逸龍陛策賢良拱揖朝羣后賓筵闢四方洪圖
基億載淳曜德彌光
第二盞畢天下大定皇猷敷八表武誼肅三邊蘭
錡韜兵日靈臺偃伯年奉珍皆述職獻賮盡朝天功
德超前古音徽播管弦伐叛天威震恢疆帝業多
削平侔肅殺涵煦極陽和蹈厲觀周舞風雲入漢歌
功成推大定歸馬偃琱戈
六變惕厲日乾乾潛蟠或躍淵伐謀參上策受鉞
總中堅田訟歸周日民謠戴舜年風雲自冥感嘉會
翼飛天壺關方逆命投𬒮起親征虎旅聊攻伐梟
巢遽蕩平天威清朔漠仁澤被黎氓案節皇輿復洋
洋載頌聲蠢兹淮海帥保據毒黎苗不悟龍興漢
猶同犬吠堯六師方雨施孤壘自冰消千載逢嘉運
華戎奉聖朝上游荆楚要澤國洞庭深自識同文
世皆逥拱極心一戎聊仗鉞九土盡輸金大定功成
後薰風入舜琴席卷定巴卭西遐盡率從岷峨難
負阻江漢自朝宗述職方舟集驅車九折通粲然書
國史冠古耀豐功銳旅慶回旋邊防盡宴然鍵櫜
方偃武飛將亦韜弦震曜資平壘文明協麗天洸洸
成大業赫奕在青編
蕙田案宋初郊廟殿庭通用文德武功之舞
乾德四年以和峴言改殿宇所用文舞為元
德升聞之舞武舞為天下大定之舞其武舞
一變象六師初舉二變象上黨咸平三變象
淮揚底定四變象荆湖歸復五變象卭蜀納
欵六變象兵還振旅乃别撰舞曲樂章而文
德武功之舞請於郊廟仍舊通用然則元德
升聞以下十二曲亦乾德中所增加乃和峴
之詞今亦依宋志類編之不更析也
樂志元豐三年楊傑言大樂七失曰國朝郊廟之樂
先奏文舞次奏武舞而武舞容節六變一變象六師
初舉二變象上黨克平所向宜北三變象淮揚底定
所向宜東南四變象荆湖來歸所向宜南五變象卭
蜀納欵所向宜西六變象兵還振旅所向宜北而南
今舞者發揚蹈厲進退俯仰既不足以稱成功盛德
失其所向而文舞容節尢無法度則舞不象成也
文獻通考建隆二年春正月朔帝御崇元殿受朝賀服
衮冕設宫懸仗衛如儀仗退羣臣詣皇太后宫門奉賀
上常服御廣德殿羣臣上夀用教坊樂御殿儀仗者
本充庭之制唐禮殿庭屯門皆列諸衛黃麾大仗宋朝
太祖增創錯繡諸旗并旛&KR0769;等著於通禮正至五月一
日御正殿則陳之
宋史太祖本紀建隆三年春正月庚申朔以喪不受朝
賀
禮志朝儀班序太祖建隆三年三月有司上合班儀太
師太傅太保太尉司徒司空太子太師太傅太保嗣王
郡王左右僕射太子少師少傅少保三京牧大都督大
都護御史大夫六尚書常侍門下中書侍郎太子賓客
太常宗正卿御史中丞左右諫議大夫給事中中書舍
人左右丞諸行侍郎祕書監光禄衛尉太僕大理鴻臚
司農太府卿國子祭酒殿中少府將作監前任節度使
開封河南太原尹太子詹事諸王傅司天監五府尹國
公郡公中都督上都護下都督太子左右庶子五大都
督府長史中都護下都護太常宗正少卿秘書少監光
禄等七寺少卿司業三少監三少尹少詹事左右諭德
家令率更令僕諸王府長史司天少監起居舍人侍御
史殿中侍御史左右補闕拾遺監察御史郎中員外郎
太常博士五府少尹五大都督府司馬通事舍人國子
博士五經博士都水使者四赤令太常宗正祕書丞著
作郎殿中丞尚食尚藥尚舍尚乘尚輦奉御大理正太
子中允贊善中舍洗馬諸王友諮議參軍司天五官正
凡雜坐者以此為凖詔曰尚書中臺萬事之本而班位
率次兩省官節度使出總方面古諸侯也又其檢校兼
守官多至師傅三公而位居九寺卿監之下甚無謂也
其給事諫議舍人宜降於六曹侍郎之下補闕次郎中
拾遺監察次員外郎節度使升於六曹侍郎之上中書
侍郎之下餘悉如故
職官志建隆以後合班之制中書令侍中同中書門下
平章事(以上為宰相)親王樞密使留守節度京尹兼中書令
侍中同中書門下平章事(以下並為使相)尚書令太師太尉太
傅太保司徒司空(舊儀太師太傅太保為三師太尉司徒司空為三公太尉在太保下今依)
(此序其三師三公之稱如舊儀制)樞密使知樞密院事參知政事(舊在樞密)
(之下)樞密副使(舊在知院之上)同知樞密院事宣徽南院北院使簽
書樞密院事(參政以下班位臨時取奏裁)太子太師太傅太保左右
僕射太子少師少傅少保諸府牧(開封河南應天大名江陵興元真定江寧)
(京兆鳳翔河中又有大都督大都護今皆領使無特為者)御史大夫觀文殿大學士
(舊無此位)六尚書(吏兵戸刑禮工)左右金吾衛左右衛上將軍門下
中書侍郎(舊在尚書下)節度使(泰寧武寧彰信鎮海天平安化武成忠武鎮海河陽山南)
(東道武勝崇信昭化保康天䧺成德鎮寧彰德永清安國威德静難彰化雄武保泰淮南忠正保信保静集慶)
(建康寧國鎮南昭信荆南寧海武昌安遠武安鎮東平江鎮江宣德保寧康國威武建寧益州安静武信山南)
(西道昭武安德武定寧海寧江武康清海静江寧遠建武高州定南密州静海凉州西河沙州歸義洮州保順)
(應州彭國威城昌化豐州天德朔州振武雲州大同)觀文殿學士(舊曰文明殿若學士官尚書者)
(自從本班)資政殿大學士三司使(與觀文資政班位臨時取裁)翰林學士
承旨翰林學士資政殿學士翰林侍讀侍講學士龍圖
閣學士天章閣學士樞密直學士龍圖直學士天章直
學士左右散騎常侍(舊在諸衛上將軍下)六統軍(左右龍武左右羽林左右神武)
諸衛上將軍(左右騎衛左右武衛左右屯衛左右領軍衛左右千牛衛)太子賓客太
常宗正卿御史中丞(權中丞立中丞專位内殿起居日止立本官班)左右丞諸
行侍郎節度觀察留後給事中左右諫議大夫中書舍
人知制誥龍圖閣待制天章閣待制觀察使祕書監光
禄衛尉太僕大理鴻臚司農太府卿内客省使國子祭
酒殿中少府將作監景德殿使延福宫使客省使開封
河南應天大名尹太子詹事諸王傅司天監諸衛大將
軍太子左右庶子引進使防禦使(齊濟沂登萊鄭汝祭穎□郢懷衛博磁洛)
(棣深瀛雄霸莫代絳解龍和鄆舒復蜀象陸果)團練使(單濮濰唐相翼隰忻成鳳海鼎)三司鹽
鐡度支戶部副使(官至諫議大夫已上從本官)玉清昭應宫景靈宫
會靈觀判官太常寺宗正少卿祕書少監光禄等寺七
寺少卿宣慶使四方館使國子司業殿中少府將作少
監開封河南應天大名少尹太子少詹事左右諭德太
子家令太子率更令太子僕諸州刺史(淄趙德濱保并汾澤遼憲嵐石)
(虢坊丹階乾商寧原慶渭儀環楚泰泗濠光滁通黃真舒江池饒信太平吉袁撫筠岳澧峽歸辰衡永全柳邵)
(常秀温台衢睦處南劍江漳綿漢彭卭蜀嘉簡黎雅維茂資榮昌普渠合戎瀘典劍文集璧巴蓬龍施萬開逹)
(涪渝昭循潮連梅英賀封南雄端新康恩春惠韶梧藤龔象潯貴賓横融化竇高雷南儀欽鬱林廉瓊崖儋萬)
(安)諸王府長史司馬司天少監樞密都承旨(如客省使以下充者)
(依本職同班如閤門使充即在閤門使之上如自見任内客省以下轉南班官充亦與同班仍在舊職之上如)
(自客省副使以下轉南班官充者並在閤門使之上)宣政使昭宣使東上西上閤
門使樞密承旨樞密副都承旨諸軍衛將軍起居舍人
知雜御史侍御史諸行郎中(左右司吏部兵部司封司勲考功職方駕部庫部度)
(支戶部金部倉部刑部都官比部司門禮部工部祠部主客膳部屯田虞部水部)皇城以下諸司
使(皇城洛苑右騏驥尚食左騏驥御厨内蔵庫軍器左藏儀鸞南作坊弓箭庫北作坊衣庫莊宅六宅文思東作)
(坊内苑牛羊如京東綾錦香藥崇儀榷易西京左右藏壇毯西綾綿西京作坊鞍轡庫東染院酒坊西染院法酒)
(庫禮賓翰林醫官供備庫)樞密院副承旨諸司副承旨(如帶南班官者在諸司使)
(之下不帶南班官者在皇城副使之上)殿中侍御史左右司諫諸行員外
郎客省引進閤門副使左右正言監察御史太常博士
皇城以下諸司副使諸次府少尹大都督府左右司馬
(兖徐潞陜楊杭越福)通事舍人國子博士春秋禮記毛詩尚書周
易博士都水使者開封祥符河南洛陽宋城縣令太常
宗正祕書丞著作郎殿中丞内殿承制殿中省尚食尚
藥尚衣尚舍尚乘尚輦奉御大理正太子中允左右贊
善大夫内殿崇班閤門祗候太子中舍洗馬太子諸率
府率(左右衛左右監門左右清道左右司禁)樞密院兵房吏房戶房禮房
副承旨東頭西頭供奉官太子諸率府副率諸衛中郎
將(左右金吾左右衞左右千牛左右羽林)郎將(左右金吾左右衛)左右侍禁諸王
友諸王府諮議參軍(官高者從本官)司天春官夏官秋官冬官
正節度行軍司馬副使祕書郎左右班殿直著作佐郎
大理寺丞諸寺監丞大理評事太學廣文博士太常太
祝奉禮郎祕書省校書郎正字御史臺諸寺監主簿國
子助教廣文太學四門書學算學博士律學助教(書算學無)
(助教)司天靈臺郎保章正挈壺正三班奉職借職防禦團
練副使留守京府節度觀察判官節度掌書記觀察支
使防禦團練判官留守京府節度觀察推官軍事判官
防禦團練軍事推官軍監判官諸軍别駕長史司馬司
錄錄事參軍司理參軍(三京府軍巡判官在諸曹參軍之下)諸州諸司參
軍軍巡判官諸縣令赤縣丞諸縣主簿尉諸軍文學參
軍助教
太祖本紀乾德元年春正月甲寅朔不御殿
禮志乾德元年閏十二月詔自今一品致仕官曾帶平
章事者朝會宜綴中書門下班
二年二月詔重定内外官儀制有司請令上將軍在中
書侍郎之下大將軍在少卿監之下諸衛率副率在東
宫五品之下内客省使視太卿客省使視太監引進使
視庶子判四方館事視少卿閤門使視少監諸司使視
郎中客省引進閤門副使視員外郎諸司副使視太常
博士通事舍人從本品供奉官視諸衛率殿直視副率
樞密承旨視四品朝官兼南班官諸司使者承本品副
承旨視寺監丞諸房副承旨視南省都事凡視朝官者
本品下視京官在其上
太祖本紀乾德三年春正月癸酉朔以出師不御殿
職官志乾德五年正月朔乾元殿受朝升節度使班在
龍墀内金吾將軍之上
太祖本紀開寳二年春正月己夘朔以出師不御殿
三年春正月癸卯朔雨雪不御殿五年春正月壬辰
朔雨雪不御殿六年春正月丙辰朔不御殿九月壬
申詔晉王光義班宰相上
禮志開寳六年九月詔曰周之宗盟異姓為後此先王
所以睦九族而和萬邦也晉王親賢莫二位望俱崇方
資夾輔之功俾先三事之列宜位宰相上
太祖本紀開寳七年春正月庚戌朔不御殿八年春
正月甲戌朔以出師不御殿
蕙田案文獻通考太祖建隆二年乾德四年
五年六年開寳九年俱元會
太宗本紀太平興國三年春正月丙戌朔不受朝羣臣
詣閤賀
宋史禮志羣臣上表儀通禮守宫設次於朝堂文東武
西相對為首設中書令位於羣臣之北禮曹掾舉表案
入引中書令出就南面立禮部郎中取表授中書令令
即受表入奏其禮凡正至不受朝及邦國大慶瑞上尊
號請舉行大禮宰相率文武羣臣暨諸軍將校蕃夷酋
長道釋耆老等詣東上閤門拜表知表官跪授表於宰
臣宰臣跪授於閤門使乃由通進司奏御凡有答詔亦
拜受於閤門獲可奏者奉表稱賀其正至樞密使率内
班拜表長春殿門外亦閤門使受之
太宗本紀太平興國七年春正月甲午朔不受朝羣臣
詣閤稱賀
又淳化二年春正月壬申朔不受朝羣臣詣閤拜表稱
賀
文獻通考太宗淳化三年正月朔服衮冕御朝元殿受
朝賀禮畢改通天冠絳紗袍升座受羣臣等上夀帝即
位以來每朝賀畢退御大明殿常服上夀奏教坊樂至
是始命有司約開元禮定上夀儀皆以法服行禮設宫
懸萬舞酒三行而罷復舊制也又取嗣位以來祥瑞作
祥麟丹鳳白龜河清瑞麥五曲用之
宋史樂志太平興國九年亳州獻祥麟雍熙中蘇州貢
白龜端拱初澶州河清廣州鳳凰集諸州麥兩穗三穗
者連歲來上有司請以此五瑞為祥麟丹鳳河清白龜
瑞麥之曲薦於朝會用之淳化二年太子中允直集賢
院和㠓上言來歲正會之儀登歌五瑞之曲已從改製
則文武二舞亦當定其名周易有化成天下之辭謂文
德也漢史有威加海内之歌謂武功也望改殿庭舊用
元德升聞之舞為化成天下之舞天下大定之舞為威
加海内之舞其舞六變一變象登臺講武二變象漳泉
奉土三變象杭越來朝四變象克殄并汾五變象肅清
銀夏六變象兵還振旅每變樂章各一首詔可三年元
日朝賀畢再御朝元殿上夀復用宫懸二舞登歌五瑞
曲自此遂為定制
淳化中朝會二十三首
上夀和安四序伊始三陽肇開條風入律玉琯飛
灰望雲肅謁鳴佩斯來稱觴獻夀瞻拱星廽一陽
應候萬國同文天正紀節太史書雲凝旒在御列叙
爰分夀觴斯薦祝慶明君
皇帝初舉酒用祥麟聖王御㝢仁獸誕彰在郊旅
貢游畤呈祥星辰是稟草木無傷紀異信史登歌太
常
再舉酒丹鳳九苞薦瑞戴德膺仁藻翰爰奮靈音
載振非時不見有道則臻降岐匪匹儀舞為鄰
三舉酒河清沔彼涇瀆澄明鑑如清應寳運光涵
帝居洞分沈璧徹見游魚聖祚無極神休偉與
四舉酒白龜稽彼靈物允昭聖皇浮石可躍巢蓮
益光金方正色介族殊祥信書永耀帝德無疆
五舉酒瑞麥芃芃嘉麥擢秀分岐甘露夕灑惠風
晨吹良農告瑞循吏稱竒歸美英主折而貢之
羣臣初舉酒畢作化成天下軒昊方同德成康粗
比肩素風惟普暢皇道本無偏隂魄重輪滿陽精五
色圓要荒咸率服卓越聖功全聖德比陶唐千年
祚運昌茂功雖不宰鴻業自無疆極塞成清謐齊民
益阜康文明同日月遐邇仰輝光
六變蕩蕩無私世巍巍至聖君山河分國寳日月
耀人文厭浥凝甘露輪囷吐慶雲正聲兼大雅洋溢
應南薰鴻範合彝倫調元四序均歲功天吏正御
苑物華新底貢陳方物來賓列遠人奉觴呈九奏嘉
貺動穹旻大君隆至化興運契千齡覲禮俄班瑞
來賓盡實庭成文調露樂奉聖拱辰星舞佾方更進
朝陽上楚萍禮樂招王業寰區致太平革車停北
狩雲駕屢西成國有祥延詔鄉聞講誦聲日華融五
色遐邇仰文明亭障戢干戈人心浹太和務農登
寳榖獵俊設雲羅儀鳳書良史祥麟載雅歌嘉晨資
宴喜星拱弁峩峩冠古耀鴻徽深仁及隠微二南
江漢詠九奏鳳凰飛設虡羅鐘律盈庭列舞衣文明
資厚德怡懌兆民歸
再舉酒畢威加海内革輅征汾晉隳城比燎毛桓
桓勖軍旅將將禦英豪神武誠無敵天威詎可逃王
師宣利澤霈若沃春膏振萬方明德疾徐咸可觀
鏗鏘動金奏蹈厲總朱干夾進昭威武申嚴警宴安
守方推猛士當用鶡為冠
六變宣謝始觀兵桓桓稱鼓行一戎期大定載纘
議徂征善政從師律神功冀武成勖哉勤誓衆王業
自經營聲教方柔遠甌閩禮可招獻圖連日際歸
國象江潮撫運重熙盛提封萬里遥還同有虞氏文
德格三苖南暨宣王化東吳奉乃神舞干方耀德
執玉自來賓巢伯朝丹陛韓侯覲紫宸古今歸一揆
懷遠道彌新遺俗續陶唐來蘇徯聖皇布昭湯弔
伐恢復漢封疆金鉞申戡剪朱干示發揚宜哉七德
頌千載播洋洋乃眷嘗西顧偏師暫首征靈旗方
直指獷俗自亡精禹叙終馴致堯封漸化成不須嚴
尉候於廓海彌清干戚有司𫝊威儀著凱旋象成
王業盛役輟武功全兵寢西郊閱書惟北闕縣聖神
膺景命卜世萬斯年
太祖本紀淳化四年春正月庚寅朔享太室羣臣詣齋
宫拜表稱賀五年春正月甲寅朔不受朝羣臣詣閤
拜表稱賀
雍熙元年春正月壬子朔不受朝羣臣詣閤拜表稱賀
四年春正月甲子朔不受朝羣臣詣閤拜表稱賀
端拱元年春正月己未朔不受朝羣臣詣閤拜表稱賀
二年春正月癸未朔不受朝羣臣詣閤拜表稱賀
蕙田案文獻通考太宗興國五年六年八年
雍熙三年淳化元年三年並元會
樂志真宗景德三年又為朝會上夀之樂
景德中朝會一十四首
皇帝升座隆安金奏在庭羣侯在位天威煌煌嚮
明負扆高拱穆清弁冕端委盛德日新禮容有煒
公卿入門正安萬邦來同九賓在位奉璋薦紳陟
降庭止文思安安威儀棣棣臣哉鄰哉介爾蕃祉
上夀和安天威煌煌山龍采章庭實旅百上公奉
觴拱揖羣后端委垂裳永錫難老萬夀無疆
皇帝初舉酒祥麟帝圖會昌二獸效祥雙角共觝
示武不傷四靈為畜玄枵耀芒公族信厚元元阜康
再舉酒丹鳳矯矯長離振羽來儀和音中律藻翰
揚輝珍符沓至品物攸宜至德元感受天之祺
三舉酒河清德水湯湯發源靈長皎鑒澄徹千年
效祥積厚流濕資生阜昌朝宗潤下善利無疆
羣臣舉酒正安思皇多士靖恭者位鳴玉飛緌鏘
鏘濟濟宴有折爼以示慈惠罔敢不祗福禄來暨
金奏在庭有酒斯旨顒顒卬卬嚮明負扆湛湛露斯
式宴以喜佩玉蘂兮罔不由體酒以成禮樂以侑
食露湛朝陽星環紫極淑慎爾容既飽以德進退周
旋威儀抑抑
初舉酒畢盛德升聞八佾具呈萬舞有奕旣以象
功又以觀德進旅執退執籥秉翟至化懷柔遠人來
格閶闔天開羣后在位設業設虡庭燎晣晣斧扆
當陽虎賁夾陛舞之蹈之四隩來暨
再舉酒畢天下大定武功旣成綴兆有翼以節八
音以象七德俣俣蹲蹲朱干玉戚發揚蹈厲其儀不
忒偃伯靈臺功成作樂以昭德容以清戎索萬邦
會同邪慝銷鑠盡善盡美侔彼韶箾
降坐隆安被衮當陽穆穆皇皇擊石拊石頌聲揚
揚和樂優洽終然允臧禮成而退荷天百祥
真宗本紀景德四年春正月己亥朔御朝元殿受朝
樂志大中祥符元年又作醴泉神芝慶雲靈鶴瑞木五
曲施於朝會宴享以紀瑞應
大中祥符朝會五首
皇帝舉酒醴泉觱沸檻泉寒流清泚地不愛寳其
旨如醴上善至柔盡休所啟利澤無疆允資岱禮
再舉酒神芝彼茁者芝茂英煌煌敷秀喬嶽實繁
其房適符修貢封巒允臧永言登薦抑惟舊章
三舉酒慶雲惟帝佑德卿雲發祥紛紛郁郁五色
成章奉日逾麗回風載翔歌薦郊廟播厥無疆
四舉酒靈鶴元文中錫嘉祥紹至偉兹胎禽羽族
之異翻翰來儀徘徊嘹唳祚聖儲休聿昭天意
五舉酒瑞木天生五材木曰曲直維帝順天厚其
生植連理效祥成文表德總萃坤珍永光秘刻
真宗本紀大中祥符二年十二月辛巳詔晉國大長公
主薨罷明年元會六年春正月癸巳朔上御朝元殿
受朝八年春正月壬午朔謁玉清昭應宫奉表告尊
上玉皇大天帝聖號奉安刻玉天書於寳符閣還御崇
德殿受賀
蕙田案文獻通考真宗咸平景德元年四年
大中祥符六年並元會其八年御崇德殿受
賀通考不及蓋是年以得天書尊上玉帝聖
號禮成受賀非受朝也崇道家之邪說廢朝
會之大典可謂不知務矣
文獻通考仁宗天聖四年帝詔輔臣曰朕欲元日率百
官先上太后夀然後御天安殿可令禮院草具其儀太
后曰豈可為吾故後元會禮哉宰相王曾因言陛下以
孝奉母儀太后以謙全國體請如太后命不聽詔中書
門下具儀注
蕙田案元會前先上太后夀始此
宋史禮志天聖五年正月朔曉漏未盡三刻宰臣百官
與遼使諸軍將校並常服班會慶殿内侍請皇太后出
殿後幄鳴鞭升座又詣殿後皇帝幄引皇帝出帝服鞾
袍于簾内北向褥位再拜跪稱臣某言元正啟祚萬夀
維新伏惟尊號皇太后陛下膺時納祐與天同休内常
侍承旨答曰履新之祐與皇帝同之帝再拜詣皇太后
御座稍東内給侍酌酒授内謁者監進帝跪進訖以盤
興内謁者監承接之帝却就褥位跪奏曰臣某稽首言
元正令節不勝大慶謹上千萬歲夀再拜内常侍宣答
曰恭舉皇帝夀酒帝再拜執盤侍立教坊樂止皇帝受
虚醆還幄通事舍人引百官横行典儀贊再拜舞蹈起
居太尉升自西階稱賀簾外降還位皆再拜舞蹈侍中
承旨曰有制皆再拜宣曰履新之吉與公等同之皆再
拜舞蹈閤門使簾外奏宰臣某以下進夀酒皆再拜太
尉升自東階翰林使酌御酒盞授太尉執盞盤跪進簾
外内謁者監跪接以進太尉跪奏曰元正令節臣等不
勝慶忭謹上千萬歲夀降還位皆再拜宣徽使承旨曰
舉公等觴皆再拜太尉升立簾外樂止内謁者監出簾
授虚盞太尉降階横行皆再拜舞蹈宣徽使承旨宣羣
臣升殿再拜升及東西廂坐酒三行侍中奏禮畢退樞
密使以下迎乘輿于長春殿起居稱賀百官就朝堂易
朝服班天安殿朝賀帝服衮冕受朝禮官通事舍人引
中書令門下侍郎各於案取所奏文詣褥位脫劍舄以
次升分東西立諸方鎮表祥瑞案先置門外左右令使
絳衣對舉給事中押祥瑞中書侍郎押表案入分詣東
西階下對立旣賀更服通天冠絳紗袍稱觴上夀止舉
四爵乘輿還内恭謝太后如常禮
蕙田案元會前上太后夀儀注始此
仁宗本紀慶歴元年春正月辛亥朔御大慶殿受朝
七年春正月丙子朔御大慶殿受朝
皇祐五年春正月壬寅朔御大慶殿受朝
嘉祐元年春正月甲寅朔御大慶殿受朝
蕙田案文獻通考仁宗天聖五年慶歴元年
三年七年皇祐五年嘉祐元年七年並元會
又案英宗享國日淺正冬五月朔受朝之儀
概未及舉故通考不載
神宗本紀治平四年十二月辛酉以來歲日食正旦自
乙丑避殿減膳罷朝賀
熙寧四年春正月丁亥朔不視朝
樂志熙寧中朝會三首
皇帝初舉酒慶雲乾坤順成皇有嘉德爰施慶雲
承日五色輪囷下乘萬物皆飾惟天祚休長彼無極
再舉酒嘉禾彼美嘉禾一莖九穗農疇告祥史牒
書瑞擊壤歡歌如京委積留獻春種昭錫善類
三舉酒靈芝皇仁溥博品物蕃滋慶祥回復秀發
神芝靈華雙舉連葉四施披圖案牒永享純禧
文獻通考元豐元年詔右諫議大夫宋敏求權御史中
丞蔡確樞密副使承旨張誠一直舍院同判太常寺李
清臣詳定正旦御殿儀注敏求等遂上朝會儀二篇令
式四十卷詔頒行
元正冬至大朝會儀注
前期有司設御座于大慶殿東西房於御座之左右少
北東西閤於殿後百官宗室客使次於朝堂之内外五
輅先陳於庭兵部設黃麾仗于殿之内外太樂令展宫
架之樂于横街南鼔吹令分置十二案於宫架外協律
郎二人一位於殿上西階之前楹一位於宫架西北俱
東向陳輿輦御馬於龍墀繖扇於沙墀貢物於宫架之
南東西相向餘則列於大慶門之外(冬至不設貢物)扶侍執事
侍立官及諸司使副立於左右樞密院諸房副承旨承
制以下立於殿下東西相向重行異位北上典儀設三
師三公侍中中書令左右僕射開府儀同三司位於丹
墀香案之南少東次尚書左丞位於其後皆北面西上
親王位於香案之南少西北面東上(上夀則知同知樞密院事位於親王)
(之後)門下侍郎位於其東次左散騎常侍次給事中左諫
議大夫次左司諫正言皆重行位于其後觀文資政殿
大學士學士端明殿學士位於次南並西南北上中書
侍郎位于其西次右散騎常侍次中書舍人右諫議大
夫次右司諫正言皆重行位于其後翰林學士承旨至
寶文閣學士位于次南次樞密直學士以下次待制皆
重行位于其後並東西北上起居郎舍人夾香案東西
相向契丹使位於龍墀上少西北面東上宗姓節度使
以下至率府副率位於横街南分東西相對班各重行
異位北上左右巡使位於次南東西相向宫架前少東
則特進以下至未升朝官班各重行異位北面西上夏
國使在宫架之東軍員位於其後夏國人從次之宫架
前少西則御史臺班節度以下又位於西並重行北面
東上皆視特進退一列外高麗國使在宫架之西軍員
位于其後高麗人從次之諸蕃客位于次西陪位進奏
官位于宫架之南諸道貢舉解首位于其後皆北面而
設叙班位于大慶門外東西相對以北為上中書侍郎
諸方鎮表案於右給事中祥瑞案於左(冬至不設給事中位祥瑞案下)
(同)其日闢大慶門列黃麾仗張旗幟羣官宗室使各服
其服以俟太樂令帥樂工入太常卿立於宮架前協律
郎就舉麾位中書侍郎以諸方鎮表給事中以祥瑞案
令令史對舉侍衛官各就列輦出至西閤降輦符寶郎
奉寳俱詣閤奉迎有司引秘書監以下次御史知雜以
下次宗姓及外任防禦使以下就位侍中版奏中嚴復
位少頃奏外辦閤簾捲殿上鳴蹕太樂令令撞黃鐘之
鐘右五鐘皆應内侍承旨索扇扇合皇帝服通天冠絳
紗袍御輿出西閤協律郎俛伏舉麾興奏乾安之樂鼓
吹振作皇帝出自西房降輿即御座南向扇開殿下鳴
蹕協律郎偃麾戞敔樂止鑪烟升符寶郎奉寶置御座
前尚書左右丞以上門下中書省官及待制以上至大
學士正議大夫以上御史中丞以上宗姓及外正任觀
察使以上契丹使班分東西各以次入奏正安之樂就
位樂止中書侍郎押表案入詣西階下東向立給事中
押祥瑞案入詣東階下西向立押樂官歸本班起居畢
復案位三師以下至尚書左右丞親王以下至百官及
御史臺官外正任契丹使俱就北向位贊者曰拜在位
者皆再拜舞蹈三稱萬歲再拜訖又再拜太尉將升中
書令門下侍郎俱降至兩階下立(冬至門下侍郎不奏下同)太尉詣
西階下行則作樂至位樂止升階中書令門下侍郎各
於案取所奏以次升中書令取方鎮官最高一表分東
西立太尉詣御座前北向俛伏跪奏文武百僚太尉具
官臣某等言元正起祚萬物咸新(冬至云晷運推移日南長至)伏惟
皇帝陛下膺乾納祐與天同休俛伏興降階侍中詣東
階升殿立俟太尉還位贊者曰拜在位者皆再拜舞蹈
三稱萬歲再拜引侍中進當御座前承旨退臨階西向
稱有制贊者曰拜在位者皆再拜宣曰履新之慶(冬至云履)
(長之慶)與公等同之贊者曰拜在位者皆再拜舞蹈三稱
萬歲再拜侍中少退引北向班各分東西序立中書令
進當御座前北向俛伏跪奏中書令具官臣某奏諸方
鎮表搢笏讀訖執笏俛伏興少退東向立門下侍郎詣
御座前奏祥瑞如諸方鎮表儀奏畢置所奏於案南中
書侍郎給事中俱還本班案退戶部尚書詣横街南承
制位俛伏跪奏具官某言諸州貢物請付所司俛伏興
侍中前承旨退西向曰制可侍中少退舍人曰拜戶部
尚書再拜還本班次引禮部尚書就位俛伏跪奏具官
臣某言諸蕃貢物請付所司俛伏興侍中前承旨退西
向曰制可侍中少退舍人曰拜禮部尚書再拜還本班
(冬至不奏祥瑞貢物)太史令就位俛伏跪奏具官臣某言某年某
月日雲物祥瑞請付史館俛伏興侍中前承旨退西向
曰制可侍中少退舍人曰拜太史令再拜還本班侍中
進當御座前俛伏跪奏侍中具官臣某言禮畢俛伏興
還位内侍承旨索扇扇合殿下鳴蹕太樂令令撞蕤賓
之鐘左五鐘皆應協律郎跪俛伏舉麾興太樂令令奏
乾安之樂鼓吹振作皇帝降座御輿入自東房還東閤
扇開偃麾戞敔樂止侍中奏解嚴百官退還次有司設
食案太樂令設登歌于殿上二舞入架於架南預坐當升
殿者位于御座之前文武相向異位重行以北為上非
升殿者位于東西廊下尚食奉御設夀尊于殿上之東
楹少南南向設坫于尊南加爵一(尊坫酒爵以金玉鬼充)有司設
上下羣官酒尊於殿下東西廂侍衛官及執事者各立
于其位百官入就位侍中版奏中嚴復位少頃奏外辦
閤簾捲殿上鳴蹕太樂令令撞黃鍾之鐘右五鐘皆應
内侍承旨索扇扇合皇帝服通天冠絳紗袍御輿出東
閤協律郎俛伏舉麾興奏乾安之樂鼓吹振作皇帝出
自東房降輿即御座南向扇開殿下鳴蹕協律郎偃麾
戞敔樂止爐烟升三師以下至尚書左右丞親王以下
至同知樞密院事及百官御史臺官外正任契丹使俱
就北向位贊者曰拜在位者皆再拜三稱萬歲北向班
分東西立光禄卿詣横街南北向俛伏跪奏具官臣某
言請允羣臣上夀俛伏興侍中詣東階升進御座前承
旨退臨階西向曰制可侍中少退舍人曰拜光禄卿再
拜訖復位三師以下就北向位贊者曰拜在位者皆再
拜三稱萬歲太尉自東階升詣酒尊所北向尚食奉御
酌酒一爵授太尉太尉搢笏執爵詣御座前跪進皇帝
執爵太尉執笏俛伏興少退當御座前俛伏跪奏文武
百官太尉具官臣某等稽首言元正首祚(冬至云天正長至)臣
等不勝大慶謹上千萬歲夀俛伏興退降階復位贊者
曰拜在位者皆再拜三稱萬歲侍中承旨退臨階西向
宣曰舉公等觴贊者曰拜在位者皆再拜三稱萬歲北
向班分東西序位太尉自東階升侍立皇帝舉第一爵
作和安之樂飲訖樂止太尉受虚爵復於坫降階三師
以下復北向位贊者曰拜在位者皆再拜舞蹈三稱萬
歲又再拜侍中自東階升進御座前俛伏跪奏侍中具
官臣某言請延公王等升殿俛伏興降階復位侍中承
旨退稱有制贊者曰拜在位者皆再拜宣曰延公王等
升殿贊者曰拜在位者皆再拜舞蹈三稱萬歲再拜公
王等詣東西階升於席後立尚食奉御進酒殿中監省
酒以進皇帝第二爵升殿羣官就横街位舍人曰各賜
酒贊者曰拜上下羣官皆再拜三稱萬歲舍人曰就坐
太官令行酒羣官搢笏受觶作正安之樂文舞入立宫
架北觴行一周太官令奏樂止尚食奉御進食置御座
前又詔羣官食太官令奏作盛德升聞之舞曲舞作三
成止出殿中監進皇帝第三爵酒羣官立於席後登歌
作嘉禾之曲飲訖樂止殿中監受虚爵舍人就坐羣官
皆坐太官令行酒作正安之樂武舞進觴又行一周樂
止尚食奉御進食置御座前又設羣官食太官令奏酒
周巡食徧如前儀作天下大定之舞曲舞作三成止出
殿中監進皇帝第四爵酒登歌作靈芝之曲其禮如第
三爵太官令行酒如第二爵又一周樂止舍人曰可起
百僚立於席後侍中進當御座前俛伏跪奏侍中具官
臣某言禮畢俛伏興與羣官俱降復位贊者曰拜羣官
皆再拜舞蹈三稱萬歲再拜起分東西序立内侍承旨
索扇扇合殿下鳴蹕太樂令令撞蕤賓之鐘左五鐘皆
應協律郎跪俛伏舉麾興太樂令令奏乾安之樂鼓吹
振作皇帝降坐御輿入自東房還閤扇開戞敔樂止侍
中奏解嚴有司承旨放仗羣官再拜乃退
宋敏求又言考工記天子執冒四寸以朝諸侯未有臨
臣子而執鎮圭唐六典元正冬至大朝會止有進爵之
禮開寶通禮始著元會執圭出自西房淳化中又以上
夀進酒以内侍捧圭臣等遠稽周制近考唐禮皆為未
合其元會受朝賀請不執鎮圭上夀准此
宋史神宗本紀元豐二年夏四月癸亥定正旦御殿儀
秋七月戊寅詳定朝會儀
樂志元豐二年詳定所以朝會樂而有請者十其一唐
元正冬至大朝會迎送王公用舒和開元禮以初入門
舒和之樂作至位樂止蓋作樂所以待王公今中書門
下親王使相先於丹墀上東西立皇帝升御座乃奏樂
引三品以上官未為得禮請侍從及應赴官先就立位
中書門下親王使相諸司三品尚書省四品及宗室將
軍以上班分東西入正安之樂作至位樂止其二今朝
會儀舉第一爵宫縣奏和安之曲第二第三第四登歌
作慶雲嘉禾靈芝之曲則是合樂在前登歌在後有違
古義請第一爵登歌奏和安之曲堂上之樂隨歌而發
第二爵笙入奏慶雲之曲止吹笙餘樂不作第三爵堂
上歌嘉禾之曲堂下吹笙瑞木成文之曲一歌一吹相
間第四爵合樂奏靈芝之曲堂上下之樂交作
蕙田案詳定所議樂曲節奏有登歌笙入間
歌合樂次序與古雅樂合
神宗本紀元豐三年春正月乙丑朔以大行太皇太后
在殯不視朝五年春正月癸未朔不受朝六年春
正月丁丑朔御大慶殿受朝始用新樂
蕙田案文獻通考神宗熙寧五年元豐六年
並元會
文獻通考哲宗即位禮部言冬至正旦在諒闇當罷朝
賀欲令羣臣於東上閤門内東門表賀從之
宋史哲宗本紀元祐三年春正月己酉朔不受朝四
年春正月壬申朔不受朝羣臣及遼使詣東上閤門内
東門拜表賀十二月癸丑更定朝儀二舞曰威加四海
化成天下五年春正月丁夘朔御大慶殿視朝六
年春正月辛酉朔不受朝羣臣及遼使詣東上閤門内
東門拜表賀八年春正月己卯朔不受朝
禮志元祐八年太常博士陳祥道言貴人賤馬古今所
同故覲禮馬在庭而侯氏升堂致命聘禮馬在庭而賓
升堂私覿今元會儀御馬立於龍墀之上而特進以下
立於庭是不稱尊賢才體羣臣之意請改儀注以御馬
在庭于義為允
哲宗本紀紹聖四年春正月丙戌朔不受朝羣臣及遼
使詣東上閤門拜表賀
元符元年春正月庚戌朔不視朝
樂志元符大朝會三首
皇帝初舉酒靈芝嘉瑞降臨應我皇德燁燁神芝
不根而植春秋三秀晝夜一色物播詩歌聲被金石
再舉酒夀星倬彼星象於昭於天維南有極離丙
之躔既明且大應聖乘乾誕受景福億萬斯年
三舉酒甘露泫泫零露雲英醴溢和氣凝津流甘
委白飴泛泮林珠聯竹栢天不愛道聖功允格
哲宗本紀元符二年春正月甲辰朔御大慶殿以雪罷
朝羣臣及遼使詣東上閤門拜表賀羣臣又詣内東門
賀如儀
蕙田案文獻通考哲宗元祐五年紹聖三年
並元會
徽宗本紀大觀二年春正月壬子朔受八寶於大慶殿
蔡京表賀符瑞
禮志新儀成改元豐儀太尉為上公侍中為左輔中書
令為右弼太樂令為大晟府盛德升聞為天下化成之
舞天下大定為四夷來王之舞及增刑部尚書奏天下
斷絶請付史館餘並如舊儀凡遇國恤則廢若無事不
視朝則下敕云不御殿羣臣進表稱賀於閤門
蕙田案文獻通考徽宗大觀二年政和八年
宣和六年並元會
欽宗本紀靖康元年春正月丁卯朔受羣臣朝賀
陳隨隠上夀拜舞記凡正旦朝賀一十九拜三舞蹈
初面西立上升座閤門起居班首以下躬身北面竢
舍人宣名訖聽贊拜兩拜舞蹈如前禮躬身竢班首
奏聖躬萬福聽贊拜兩拜起直身立竢樞密升殿班
首出班俛伏致詞並躬身竢班首復位聽贊拜兩拜
舞蹈如初起躬身竢樞密承旨詣折檻東稱有制兩
拜起躬身竢樞密宣答訖聽贊拜兩拜舞蹈如初
文獻通考建炎之初鑾輿南幸庶事未備而朝會之儀
未暇舉焉正至但循例宰臣率文武百官拜表稱賀而
已紹興改元以道君皇帝淵聖皇帝北狩權宜皇帝躬
率百僚遥拜畢次御常御殿朝參官起居
宋史高宗本紀紹興元年春正月己亥朔帝在越州帥
百官遥拜二帝不受朝賀二年春正月癸巳朔帝在
紹興府率百官遥拜二帝不受朝賀三年春正月丁
巳朔帝在臨安率百官遥拜二帝不受朝賀四年春
正月辛亥朔帝在臨安率百官遥拜二帝
禮志紹興十二年十月臣僚言竊以元正一歲之首冬
至一陽之復聖人重之制為朝賀之禮焉自上世以來
未之有改也漢高祖以五年即位而七年受朝於長樂
宫我太祖皇帝以建隆元年即位受朝於崇元殿主上
臨御十有六年正至朝賀初未嘗講艱難之際宜不遑
暇兹者太母還宫國家大慶四方來賀亶惟其時欲望
自今元正冬至舉行朝賀之禮以明天子之尊庶幾舊
典不至廢墜禮部太常寺考定朝會之禮依國故事設
黃麾大仗車輅法物樂舞等百竂服朝服再拜上夀宣
王公升殿間飲三周詔自來年舉行十一月權禮部侍
郎王賞等言朝會之制正旦冬至及大慶受朝賀係御
大慶殿其文德紫宸垂拱殿禮制各有不同月朔視朝
則御文德殿謂之前殿正衙仍設黃麾半仗紫宸垂拱
皆係側殿不設儀仗元正在近大慶殿之禮事務至多
乞候來年冬至别行取旨詔從之
文獻通考紹興十三年閤門言依汴京故事遇大行大
禮則冬至及次年正旦朝會皆罷十四年九月有司
言明年正旦朝會請權以文德殿為大慶殿合設黃麾
大仗五千二十七人欲權減三分之一合設八寶於御
坐之東西及登歌宫架樂舞諸州諸蕃貢物行在致仕
官諸路貢士舉首並令立班詔從之十五年正旦御
大慶殿受朝文武百官朝賀如儀
建炎以來朝野雜記大朝會者紹興十二年十月詔
來歲舉行之王望之為禮部侍郎言排辦不及請自
來年冬至旣而不果十五年正月朔旦乃克行用黃
仗三千三百五十人視東都舊儀損三之一時無大
慶殿遂權於崇政殿行之以殿狹輦出房不鳴鞭它
如故事是日設宮架樂百官朝服上夀如儀自是一
行而止
宋史樂志紹興十五年正旦朝會始陳樂舞公卿奉觴
獻夀首奏和安次奏瑞木成文滄海澄清瑞粟呈祥三
曲其樂專以太簇為宫太簇之律生氣湊達萬物於三
統為人正於四時為孟春故元會用之
紹興朝會十三首
皇帝升座乾安鈞陳肅列金奏充庭顒卭南面如
日之升垂衣拱手治無能名順履獻歲大安大榮
公卿入門正安(升降同)天子當陽臣工率職流水朝
宗衆星拱極環珮鏘鏘威儀抑抑上下交欣同心同德
上公上壽和安八音克諧萬舞有奕上公奉觴率
兹百辟聲效呼嵩祝聖人夀億載萬年天長地久
皇帝初舉酒瑞木成文厚地效珍嘉木紀瑞匪刻
匪雕具文見意三登太平允協聖治詩雅詠歌有光
既醉
再舉酒滄海澄清百谷王符聖治不揚波效殊祉
德淪淵滄海清應千秋叙五行
三舉酒瑞粟呈祥至治發聞惟馨香播厥百榖臻
穰穰農夫之慶歲其有禾易長畝盈倉箱時和物阜
粟滋茂嘉生駢穗來呈祥自今以始大豐美行旅不
用齎餱糧
羣臣酒行正安羣公卿士咸造在庭式燕以衎恩
均露零穆穆明明於斯為盛歸美報上一人有慶
明明天子萬福來同嘉賓式燕曷不肅雍燕以示慈
式禮莫愆樂胥君子容止可觀
酒一行文舞帝德誕敷銷鑠羣慝近悦遠來惟聖
時克玉振金聲治功興起韶箾象之盡善盡美文
物以紀藻色以明禮備樂舉遹觀厥成睿知有臨誕
敷文德教雨化風洽此四國
酒載行武舞用戒不虞誰能去兵師出以律動必
有名折彼遐衝布昭聖武和衆安民時惟多助止
戈曰武惟聖為能御得其道無敢不庭整我六師稽
諸七德不吳不揚有嚴有翼
皇帝降座乾安帝座熒煌庭紳肅穆對揚天休各
恭爾服頌聲洋洋彌文郁郁禮備樂成永膺多福
高宗本紀三十一年春正月甲戌朔以日食不受朝
孝宗本紀隆興元年春正月壬辰朔羣臣朝于文德殿
光宗本紀紹熙三年春正月乙巳朔帝有疾不視朝
五年春正月癸亥朔帝御大慶殿受羣臣朝
續文獻通考理宗紹定元年春正月御文德殿羣臣朝
賀四年十二月詔正旦大朝會權免
右宋正旦朝賀
五禮通考卷一百三十八
