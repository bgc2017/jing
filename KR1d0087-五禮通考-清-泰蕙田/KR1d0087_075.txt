五禮通考卷六十五
刑部尚書秦蕙田撰
吉禮六十五
宗廟制度
禮記明堂位夏后氏以楬豆殷玉豆周獻豆(注楬無異物之飾也)
(獻疏刻之)
(方氏慤曰楬豆未有他飾以木為柄若蜡氏之楬而已玉豆則于楬之上又飾之以玉也獻若周官所謂)
(再獻之獻再獻對朝踐言之則朝踐為初獻矣醢人所謂朝踐之豆者初獻也所謂饋食之豆者再獻也)
(此言獻豆則主祭祀之豆耳以祭祀之豆為疏刻之形則燕享之豆不疏刻矣司尊彛所謂獻尊義亦類)
(此是皆漸增其飾也)
何氏楷曰以木為之則無異飾楬以言其制玉以言
其飾獻以言其用
薦用玉豆雕篹(注篹籩屬也以竹為之雕刻飾其直者也䟽薦用玉豆者謂所薦菹醢之屬)
(也以玉飾豆故曰玉豆雕篹者與豆連文故知籩屬形似筥亦薦時所用篹既用竹不可刻飾故知雕鏤其柄)
(鄭注飾其直直謂柄也)
(馬氏晞孟曰玉豆所薦謂菹醢之屬水草之和氣也雕篹所薦謂陸産之物也凡器飾之以玉皆貴文之)
(意也)
(方氏慤曰天子飾豆以玉諸侯以象玉豆則天子之豆也以玉以象則與笏之所用同義)
儀禮士虞禮饌兩豆菹醢于西楹之東醢在西(注醢在西南面)
(取之得左取菹右取醢便其設之在疏以其尸在輿東面設者西面設于尸前菹在南醢北今于西楹束饌)
(之菹在東醢在西是南面取之得左取菹右取醢至尸前西面又左菹右醢故云便也)從獻豆
兩亞之四籩亞之北上(注豆從主人獻祝籩從主婦獻尸祝北上菹與棗不東陳疏)
(據此陳之次然則東北菹為首次南醢醢東栗栗北棗棗東棗棗南栗云豆從主人獻祝者此二豆主人先獻)
(祝酒後及薦豆故言從云籩從主婦獻尸祝者以其四籩二籩從主婦獻尸二籩從主婦獻祝亦是從也)
士虞禮記豆實葵菹菹以西蠃醢籩棗烝栗擇(注棗烝栗擇則)
(菹刌也棗烝栗擇則豆不楬籩有縢也)
特牲饋食禮宗人升自西階視壺濯及豆籩主婦盥
于房中薦兩豆葵菹蝸醢醢在北佐食羞庶羞四豆
設于左南上有醢(注庶衆也衆羞以豕肉所以為異味四豆者膮炙胾醢南上者以膮炙為)
(上以有醢不得䋫也)宗婦執兩籩戸外坐主婦受設于敦南(注兩)
(籩棗栗棗在西)席于戶内設兩豆兩籩(注主婦薦兩豆籩東面也)
特牲饋食記籩巾以綌也纁裹棗烝栗擇(注籩有巾者果實之物多)
(皮核優尊者可烝裹之也烝擇互文舊說云纁裹者皆玄被)
少牢饋食禮司宫摡豆籩饌豆籩與篚于房中放于
西方(注放猶依也)改饌豆籩扵房中南面如饋之設實豆
籩之實主婦被錫衣侈袂薦自東房韭菹醓醢坐奠
于筵前主婦贊者一人亦被錫衣侈袂執葵菹蠃醢以
授主婦主婦不興遂受陪設于東韭菹在南葵菹在北
(注韭菹醓醢朝事之豆也而饋食用之豐大夫禮葵菹在北䋫疏云韭菹醓醢朝事之豆也者案周禮醢人)
(職朝事之豆韭菹醓醢彼天子八豆今大夫取二豆為饋食用之豐大夫禮故也若然葵菹蠃醢亦天子饋食)
(之豆今大夫用之鄭不言者彼饋食當其節天子八豆此大夫取二而已)上佐食羞胾兩
瓦豆有醢亦用瓦豆設于薦豆之北(注設于薦豆之北以其加也四豆亦)
(䋫羊胾在南豕胾在北)薦兩豆菹醢(注葵菹蠃醢饋䟽上亦云葵菹蠃醢是食之豆當)
(饋食之節是其常事故不言豐大夫之禮今祝用之亦其常事故知葵菹蠃醢也)祝取肝㨎
于鹽
有司徹主婦自東房薦韭菹醢坐奠于筵前菹在西方
婦贊者執昌菹醢以授主婦主婦不興受陪設于南昌
在東方興取籩于房麷蕡坐設于豆西當外列麷在東
方婦贊者執白黑以授主婦主婦不興受設于初籩之
南白在西方興退(注昌昌本也韭菹醓醢昌本麋臡麷熬麥也蕡熬枲實也白熬稻黑熬黍)
(此皆朝事之豆籩大夫無朝事而用之儐尸亦豐大夫之禮主婦取籩興者以饌異親之當外列辟鉶也退退)
(入房也)
主人酌獻侑主婦薦韭菹醢坐奠于筵前醢在南方
婦贊者執二籩麷蕡以授主婦主婦不興受之奠麷于
醢南蕡在麷東
司空設席于東序主婦薦韭菹醢坐奠于筵前菹在
北方婦贊者執二籩麷蕡主婦不興受設麷于菹西北
蕡在麷西
主婦西面于主人之席北入于房取糗與腶脩執以
出坐設之糗在蕡西脩在白西(注糗糗餌也腵脩擣肉之脯)
酌獻侑主婦羞糗脩坐奠糗于麷南脩在蕡南
酌以致主人主婦設二鉶與糗脩
主人揖尸侑婦贊者薦韭菹醢坐奠于筵前菹在西
方婦人贊者執麷蕡以授婦贊者婦贊者不興受設麷
于菹西蕡在麷南
主婦反取籩于房中執棗糗坐設之棗在稷南糗在棗
南婦贊者執栗脯主婦不興受設之栗在糗東脯在棗
東(注棗饋食之籩糗羞籩之實雜用之下賓尸也栗脯加籩之實也)
宰夫薦棗糗坐設棗于菹西糗在棗南(注内子不薦籩祝賤使官可也)
主婦洗于房中酌致于主人主婦薦韭菹醢坐設于
席前菹在北方婦贊者執棗糗以從主婦不興受設棗
于菹北糗在棗西
酌致爵于主婦婦贊者薦韭菹醢菹在南方婦人贊
者執棗糗授婦贊者婦贊者不興受設棗于菹南糗在
棗東
詩小雅楚茨為豆孔庶(傳豆謂内羞庶羞也主箋庶䏧也祭祀之禮后夫人共籩豆)
(必取肉物肥䏧美者也醢傳正義曰毛以孔庶為甚衆此豆實則菹醢也周禮人注云凡醢者必先膞乾其)
(肉乃莝之雜以粱麴及塩漬以美酒塗置瓶中百日則成矣然則為豆先祭而豫作此本而言之非當祭時也)
(豆内羞庶羞者以言孔庶則非一故為兼二羞也有司徹云宰夫羞房中之羞于尸侑主人主婦皆右之司士)
(羞庶羞于尸侑主人主婦皆左之注云二羞所以盡歡心房中之羞其籩則糗餌粉餈其豆則酏食糝食庶羞)
(羊臐豕膮皆有胾醢房中之羞内羞也内羞在右隂也庶羞在左陽也是有二羞之事也)
禮記祭統夫人薦豆執校執醴授之執鐙(注校豆中央直者也執醴)
(授醴之人授夫人以豆則執鐙鐙豆下跗也酌疏鄭注執醴授醴之人者謂夫人獻尸以醴齊此人醴以授)
(夫人至夫人薦豆此人又執豆以授夫人獻與薦皆此人所掌故也)
周禮考工記旊人豆中縣(注縣縣繩正豆之柄之疏豆中縣者豆柄中央把者長)
(一尺宜上下直與縣繩相應其豆則直)
楊氏復儀禮旁通圖籩豆士冠脯醢(脯用籩醢用豆)士昏
醴賓脯醢鄉飲脯醢衆賓辯有脯醢鄉射薦用
籩脯五膱醢以豆聘禮醴賓脯醢又筵几于室
薦脯醢燕禮大射禮獻賓獻公獻卿薦脯醢士
喪禮始死奠脯醢小斂脯醢朝夕奠脯醢特
牲主人獻賓薦脯醢(以上皆一豆一籩)
士冠再醮兩豆葵菹蠃醢兩籩栗脯大斂毼豆兩
籩無縢士虞兩豆兩籩獻祝兩豆兩籩特牲兩
籩兩豆主婦致爵于主人兩豆兩籩(以上皆兩豆兩籩)
既夕遣奠四豆四籩少牢賓尸四豆四籩(以上皆四豆四)
(籩)
楊氏復曰案儀禮吉凶所用或一豆一籩或二豆二
籩或四豆四籩此士大夫之禮然也周禮醢人掌四
豆之實朝事之豆八饋食之豆八加豆之實八羞豆
之實二籩人掌四籩之實朝事之籩饋食之籩加籩
之實羞籩之實此天子之祭禮也禮器云天子之豆
二十有六諸侯十有六此天子諸侯所用之數也又
案聘禮歸饔餼二十豆公食大夫下大夫六豆上大
夫八豆此皆諸侯待聘賓之禮也周官掌客上公豆
四十侯伯豆三十有二子男豆二十有四此天子待
諸侯之禮也掌客之豆較之扵禮器之豆掌客之數
又多焉何耶或曰禮器之數用數也掌客之數陳數
也
有豆無籩士昏禮夫婦席醯醬二豆菹醢四豆無
籩婦饋舅姑有菹醢無籩(婦見舅姑有笄棗栗)聘禮歸饔
饋八豆西夾六豆東夾亦如之無籩公食大夫下
大夫六豆無籩上大夫八豆無籩士喪禮朔月奠
無籩有黍稷當籩位又禮器天子之豆二十六以
下言豆不言籩周官掌客上公豆四十以下不言籩
及夫人致禮方有豆有籩盖豆重而籩輕觀特牲禮
厭祭時薦兩豆葵菹蝸醢及迎尸饋食之時尸取菹
㨎于醢祭于豆間又佐食羞庶羞四豆皆未用籩也
及主婦亞獻尸始設籩贊籩祭少牢厭祭設韭菹
醯醢葵菹蠃醢及迎尸饋食之時尸取韭菹㨎于三
豆祭扵豆間及主婦獻尸亦未用籩也逮明日賓尸
扵是主婦薦韭菹醢昌菹醢取籩于房設爵實白黑
四籩後其所薦先後之序則豆重籩輕扵此可見矣
爾雅釋器木豆謂之豆(注豆禮器也成疏案周禮旊人為豆實三而觳崇尺鄭注云)
(崇高也豆實四升又祭統云夫人薦豆執校執醴授之執鐙鄭注云校豆中央直者也鐙豆下跗也又禮圖云)
(口員徑尺黑漆飾朱中大夫以上畫以雲氣諸侯以象天子以玉皆謂飾其豆口也然則豆者以木為之高一)
(尺口足徑一尺其足名鐙中央直豎者名校校徑二寸總而言之名豆其實四升用薦菹醢周禮醢人掌四豆)
(之實朝事之豆其實韭菹醯醢之類是也其飾則三代不同明堂位曰夏后氏以楬豆殷玉豆周獻豆注云楬)
(無異物之飾也獻疏刻之是也以供祭祀燕享故云禮器也)
竹豆謂之籩(注籩亦禮器之疏案鄭注籩人及士虞禮云籩以竹為口有藤緣形制如豆亦受)
(四升盛棗栗桃梅菱芡脯脩膴鮑糗餌之屬是也亦祭祀饗燕所用故云亦禮器)
蕙田案豆爾雅云木豆謂之豆周禮旊人為
豆實三而成觳崇尺鄭注豆實四升祭統云
夫人薦豆執校執醴授之執鐙鄭注校豆中
央直者也鐙豆下跗也禮圖云口員徑尺黑
漆飾朱中大夫以上畫以雲氣諸侯以象天
子以玉皆謂飾其豆口也然則豆者以木為
之高一尺口足徑一尺其足名鐙中央直豎
者名校校徑二寸總而言之名豆其實四升
用薦菹醢周禮醢人掌四豆之實朝事之豆
其實韭菹醯醢之類是也登一名瓦豆爾雅
瓦豆謂之登疏云冬官旊人掌為瓦器而云
豆中縣鄭云縣繩正豆之柄是瓦亦名豆也
詩大雅生民云于豆于登毛傳豆薦菹醢登
盛大羹儀禮少牢饋食兩瓦豆有醢亦用瓦
豆楬豆明堂位夏后氏以楬豆鄭云楬無異
物之飾陳氏禮書曰楬者木之屬也以木為
之則無異飾玉豆明堂位云殷玉豆又云薦
用玉豆疏以玉飾豆故曰玉豆獻豆明堂位
云周獻豆鄭云獻疏刻之籩爾雅云竹豆謂
之籩周禮籩人掌四籩之實鄭注籩人及士
虞禮云籩以竹為之口有藤緣形制如豆亦
受四升盛棗栗桃梅菱芡脯脩膴鮑糗□之
屬鄉射記注云豆宜濕物籩宜乾物雕篹明
堂位薦用雕篹鄭注籩屬也以竹為之雕刻
飾直者也疏云形似筥
周禮天官籩人掌四籩之實(注籩竹器如豆者其容實皆四升疏言四籩謂下)
(經朝事饋食加籩羞籩是也鄭知籩是竹器者以其字竹下為之亦依漢禮器制度而知也云如豆者皆面徑)
(尺柄尺亦依漢禮知之也云其容實皆四升者據其籩之所受則曰容據其所實麷蕡等則曰實故云容實皆)
(四升亦約與豆四升同也)
(史氏浩曰籩以竹為之所以陳乾物)
朝事之籩其實麷蕡白黑形鹽膴鮑魚鱐(注形鹽鹽之似虎者膴䐑)
(生魚為大臠鮑者于楅室中糗乾之出于江淮也鱐者析乾之出東海王者備物近者腥之遠者乾之因其宜)
(也今河間以北煮穜麥賣之名曰逢燕人膾魚方寸切其腴以啗所貴疏麷為熬麥蕡為麻子白為熬稻米)
(黑為熬黍米形鹽鹽似虎形膴以魚肉為大臠鮑以魚于楅室糗乾之鱐為乾魚)
(王氏安石曰王使周公閱来聘魯享有昌歜白黑形鹽辭曰國君文足昭也武可畏也則有備物之享以)
(象其德羞嘉穀鹽虎形麷蕡白黑則所謂羞嘉穀也形鹽則所謂鹽虎形也昌本則所謂昌歜也推類而)
(言則膴鮑魚鱐與夫既事之享皆所謂致其養之盛者也孝子之事親欲致其養養欲致其盛故朝事之)
(籩豆其實如此)
饋食之籩其實棗㮚桃乾䕩榛實(注乾䕩乾梅也有桃諸梅諸是其乾者榛)
(似栗而小梅疏其八籩者其實棗一也栗二也桃三也乾䕩謂乾四也榛實五也其于八籩仍少三案乾䕩)
(既為乾梅經中桃是濕桃既有濕桃乾梅明别有濕桃則注引内則桃諸鄭云是其乾者既有濕桃明有濕梅)
(可知以乾桃濕梅二者添五者為七籩案桃梅既並有乾濕則棗中亦宜有乾濕復取一添前為八也必知此)
(五者之中有八者案儀禮特牲少牢士二籩二豆大夫四籩四豆諸侯宜六天子宜八饋食之豆有八此饋食)
(之籩言六不類又上文朝事之籩言八下加籩亦八豈此饋食在其中六乎數事不可故以義參之為八若不)
(如此任賢者裁之也)
加籩之實蔆芡㮚脯蔆芡㮚脯(注重言之者以四物為八籩蔆芰也芡雞頭也)
(栗與饋食同鄭司農云蔆芡脯脩角疏四物重言之則八籩云蔆芰也者屈到嗜芰即蔆者也云芡雞頭也)
(者俗有二名今人或謂之雁頭也先鄭云蔆芡脯脩者先鄭意怪饋食重言故為脩替栗得為一義故引之在)
(下也)
(王氏詳說曰㮚嘉㮚也醢美味也故㮚為饋食之籩亦為加籩之實醢為朝事之豆亦為加豆之實詩云)
(醓醢以薦其周人之尚醢與語曰周人以㮚其周人之尚㮚歟)
羞籩之實糗餌粉餈(注故書餈作茨鄭司農云糗熬大豆與米也粉豆屑也茨字或作餈)
(謂乾餌餅之也玄謂此二物皆粉稻米黍米所為也合蒸曰餌餅之曰餈糗者擣粉熬大豆為餌餈之黏著以)
(粉之耳餌言糗餈言粉互相足黏疏云糗餌粉餈者此為二籩糗與粉為一物恐餌餈著籩故分于二籩之)
(下云故書餈作茨者此宜從食不宜從草故先鄭破之從經為正鄭司農云糗熬大豆與米也粉豆屑也並于)
(義是但于義不足故後鄭增成之云茨字或作餈者謂故書亦有作次下食者云謂乾餌餅之也者餅之曰餈)
(未正乾之言故後鄭不從玄謂此二物皆粉稻米黍米所為者據當時目騐而知云合蒸曰餌餅之曰餈者謂)
(粉稻米黍米合以為餌餌既不餅明餅之曰餈今之餈糕皆餅之名出于此云糗者擣粉熬大豆者此與司農)
(義同司農不言擣故後鄭增成之云餌言糗餈言粉互相足者此本一物餌言糗謂熬之亦粉之餈言粉擣之)
(亦糗之凡言互者舉兩物相互今一物之上自相互直是理不足明故言互相足内則注擣熬榖榖則大豆也)
(榖總名也)
(劉氏彛曰秔穤黍秫或餌或餈)
(鄭氏鍔曰曰糗曰餌曰粉曰餈亦以四物而為八籩)
凡祭祀共其籩薦羞之實(注薦羞皆進也未食未飲曰薦既食既飲曰羞疏祭祀)
(言凡者謂四時禘祫等皆共其籩籩則薦羞之實是也云未食未飲曰薦者先薦後獻祭祀也據朝踐饋獻時)
(未獻前所薦籩豆朝事饋食之籩是也云既食既飲曰羞者謂尸食後酳尸訖所進羞即加籩之實是也)
(鄭氏鍔曰四籩皆王后所薦籩人則實之耳其他祭祀則共籩中可薦可羞之物不共其籩有司自掌其)
(器也)
醢人掌四豆之實(疏言四豆之實者豆與籩並設節數與四籩同時亦謂朝事饋食加豆羞)
(豆之實是也)
(禮圖曰案考工記旊人為豆高一尺又鄭注周禮及禮記云豆以木為之受四升口員徑尺二寸有蓋鄭)
(注鄉射記云豆宜濡物)
朝事之豆其實韭菹醓醢昌本麋臡菁菹鹿臡茆菹麇
臡(注醓肉汁也昌本昌蒲根切之四寸為菹三臡亦醢也作醢及臡者必先膞乾其肉乃後莝之雜以粱麴)
(及鹽漬以美酒塗置瓶中百日則成矣鄭司農云麋臡麋肝髓醢或曰麋臡醬也有骨為臡無骨為醢菁菹韭)
(菹鄭大夫讀茆為茅茅菹茅初生或曰茆水草杜子春讀茆為卯玄謂菁蔓菁也茆鳬葵也凡菹醢皆以氣味)
(相成其状未聞物疏云其實韭菹醓醢者于豆内韲菹之類菜肉通全若䐑為菹細切為韲又不言菹者皆)
(是韲則昌本之類是也言昌本本根也昌蒲根為韲言麋臡者以麋肉為醢以其并骨為之則曰臡菁菹鹿臡)
(茆菹麇臡為八豆並后設之醓者以肉為之醓汁即是肉汁云切之四寸為菹者但菹四寸無正文盖以一握)
(為限一握則四寸也即是全物若䐑云作醢及臡已下者鄭以當時之法解之案王制云一為乾豆鄭注云謂)
(腊之以為祭祀豆實也脯非豆實亦謂作醢始得在豆與此先膊乾其肉義合鄭司農云麋臡麋肝髓醢此義)
(後鄭不從云或曰麋臡醬也有骨為臡無骨為醢後鄭從之又菁菹韭菹者以菁為韭菁于義不可後鄭不從)
(若為菲字菲則蔓菁于義為是後鄭不應破之明本作韭不作菲也鄭大夫讀茆為茅茅菹茅初生者茅草非)
(人可食之物不堪為菹或曰茆水草後鄭從之杜子春讀茆為卯于義亦是玄謂菁蔓菁者破司農為韭菁云)
(茆鳬葵也者增成子春等義云凡菹醢皆以氣味相成其状未聞者經云韭菹醓醢以下兩兩相配者皆是氣)
(味相成之状不可知故云其状未聞)
饋食之豆其實葵菹蠃醢脾析蠯醢蜃蚳醢豚拍魚醢
(注蠃䗂蝓蜃大蛤蚳蛾子鄭司農云脾析牛百葉也蠯蛤也鄭大夫杜子春皆以拍為膊謂脅也或曰豚拍肩)
(也今河間名豚脅聲如鍜鎛不疏其實葵菹蠃醢者此八豆之内脾析蜃豚拍三者言菹皆韲也言蠃䗂蝓)
(蜃大蛤蚳蛾子皆爾雅文蠯謂小蛤豚拍謂豚脅也)
(鄭氏鍔曰葵也脾脅也蜃也豚拍也四物以為菹蠃也蠯也蚳也魚也四物以為醢)
加豆之實芹菹兔醢深蒲醓醢箈菹雁醢筍菹魚醢(注芹)
(楚葵也鄭司農云深蒲蒲蒻入水深故曰深蒲或曰深蒲桑耳醓醢肉醬也箈水中魚衣故書雁或為鶉杜子)
(春云當為雁玄謂深蒲蒲始生水中子箈箭萌筍竹萌疏深蒲醓醢者深蒲謂蒲入水深以為韲醓醢與朝)
(事之豆同箈菹者謂以箈箭萌為菹也云筍菹者謂竹萌為菹也芹楚葵出爾雅鄭司農云深蒲蒲蒻入水深)
(故曰深蒲者史游急就章曰蒲蒻蘭席蒲蒻只堪為席不可為菹故後鄭不從云或曰深蒲桑耳者既名為蒲)
(何得更為桑耳故後鄭亦不從云箈水中魚衣者此箈字既竹下為之非是水物不得為魚衣故後鄭不從玄)
(謂深蒲蒲始生水中子者此後鄭以時事而知破先鄭也云箈箭萌者一名篠者也筍竹萌者一名簜者也萌)
(皆謂新生者也見今皆為菹)
羞豆之實酏食糝食凡祭祀共薦羞之豆實(注鄭司農云酏食以)
(酒酏為餅糝食菜餗蒸玄謂酏&KR0673;也内則云取稻米舉糔溲之小切狼臅膏以與稻米為&KR0673;又曰糝取牛羊豕)
(之肉三如一小切之與稻米米二肉一合以為餌煎之疏言酏食者謂&KR0673;與糝實為二豆司農云酏食以酒)
(酏為餅者酏粥也以酒酏為餅若今起膠餅文無所出故後鄭不從云糝食菜餗蒸者若今煮菜謂之蒸菜也)
(亦文無所出後鄭亦不從玄謂酏&KR0673;也者案雜問志云内則&KR0673;次糝周禮酏次糝又酏在六飲中不合在豆且)
(内則有&KR0673;無酏周禮有酏無&KR0673;明酏&KR0673;是一也故破酏從&KR0673;也又引内則曰取稻米舉糔溲之者案彼上注舉)
(猶皆也糔溲博異語謂取稻米皆□之云小切狼臅膏者鄭彼注狼臅膏臆中膏也云以與稻米為餈者彼鄭)
(云若今膏&KR1464;云又曰糝取牛羊豕之肉三如一)
腊人凡祭祀共豆脯薦脯膴胖凡腊物(注脯非豆實豆當為羞聲之誤)
(也鄭司農云膴膺肉鄭大夫云胖當為判杜子春讀胖為版又云膴胖皆謂夾脊肉又云禮家以胖為半體玄)
(謂公食大夫禮曰庶羞皆有大者此據肉之所擬祭者也又引有司曰主人亦一魚加膴祭扵上者此據主人)
(擬祭者膴與大亦一也内則曰麋鹿田豕麕皆有胖足相參正也大者胾之大臠膴者魚之反覆膴又詀曰大)
(二者同矣則是膴亦䐑肉大臠胖宜為脯而腥胖之言片也析肉意也禮固有腥腍爓雖其有為孰之皆先制)
(乃亨云疏知脯非豆實者案籩人職有栗脯則脯是籩實故脯非豆實也知豆當為羞者案籩人職云凡祭)
(祀共其籩薦羞之實鄭云未飲未食曰薦已飲己食曰羞羞薦相對下既言薦脯則上當言羞脯也鄭司農云)
(膴膺肉鄭大夫胖讀為判杜子春讀胖為版又云膴胖皆謂夾脊肉又云禮家以胖為半體者文無所出皆非)
(也玄謂公食大夫禮曰庶羞皆有大者此據肉之所擬祭也又引有司曰主人亦一魚加膴祭扵其上者此據)
(主人擬祭者也膴與大亦一也内則曰麋鹿田豕麕皆有胖足相參正者注引有司并公食大夫二處証膴是)
(大臠引内則明胖與膴不同故云足相參正云大者胾之大臠者重解公食大夫云膴者魚之反覆者反覆謂)
(魚生時在腹下今加之于上云膴又詁曰大者據爾雅釋詁文云二者同矣者大共膴同是一則膴是䐑肉大)
(臠同將祭先也云胖宜為脯而腥謂肉薄不煮者云胖之言片析肉意者此解胖是薄義云禮固有腥腍爓雖)
(其有為孰之者祭祀之禮豚解而腥之又有體解而爓之又有薦孰之禮禮經固有此三者皆當共制為胖言)
(此者証胖與膴不同破諸家之意)
陳氏禮書脯周禮腊人掌乾肉凡脯腊膴胖之事内
則牛脩鹿脯田豕脯麋脯大夫燕食有膾無脯有脯
無膾郊特牲曰大饗尚腶脩少儀曰其以乘壺酒束
脩一犬賜人若獻人則陳酒執脩以將命先儒謂薄
析曰脯捶而施薑桂曰腵然則腵猶濁氏之冐脯也
(食貨志注冐以椒薑)腶析而段之脩則其體長矣膴之扵禮可
以為輕可以為重可以用之扵前可以羞之扵後膳
夫凡王祭祀賓客則有俎凡稍食則脯醢而已冠禮
三加有乾肉折俎始醮再醮則脯醢而已喪禮則大
歛卒塗朔月既夕士虞有牲體魚腊之俎小歛則特
豚脯醢而已以脯醢之扵魚腊俎為輕故也大饗有
腥熟尚腶脩以禮賓冠禮有牲俎取脯以見母昏禮
賓取脯以授從者燕禮賓執脯以賜鍾人又昏禮婦
摯豚脯以見姑學者束脩以見師以脯之扵禮為重
故也用之扵前則冠禮始醮再醮之類是也羞之扵
後則籩人加籩之實㮚脯是也蓋脯割之也謂之尹
曲禮士虞所謂尹祭是也體之直也謂之脡士虞禮
所謂脯四脡是也脡亦作挺鄉飲禮所謂薦脯五挺
是也脡亦謂之膱鄉射禮薦腊用籩五膱祭半膱膱
長尺二寸是也鄉飲鄉射大夫禮也故五挺士虞士
禮也故四挺春秋之時齊侯唁昭公于野井以四挺
脯蓋野禮之禮歟(曲禮曰以脯脩置者左朐右末儀禮俎設于脯醢東朐在南)又
曰腊周官獸入于腊人腊人掌乾肉凡田獸之脯腊
膴胖之事蓋析而乾之曰脯全而乾之曰腊脯在籩
腊在俎脯常先扵醢腊常亞扵魚禮有薧腊有鮮腊
有全腊有胖腊或取以用或不用或取以祭或不祭或
在庶羞或不在庶羞或先舉魚後舉腊或先舉腊後
舉魚聘禮賓之飪鼎九有魚腊鮮魚鮮腊上介飪鼎
七無鮮公食大夫上大夫之俎九有魚腊加鮮魚鮮
腊下大夫之俎七無鮮而昏禮腊必用鮮者禮之所
隆也少牢鼎腊一純特牲士冠昏之類皆用全士喪
大歛士虞既夕胖而已則不用全者禮之所略也昏
禮厥明婦饋舅姑特豚無魚腊既夕禮徹巾苞不以
魚腊以非正牲故也公食大夫禮魚腊醬湆不祭以
預正饌故也(若入庶羞故祭)公食大夫若不親食魚腊陳扵
碑内有司徹升羊豕魚三鼎而無腊以在庶羞故也
特牲後舉魚以三俎腊皆三舉故也少牢後舉腊以
腊魚皆一舉故也夫腊之骨也如牲體卒塗之腊進
柢未異扵生也少牢之腊進下異扵生也其載之也
上肩其舉之也以肩(鄭氏六體始扵正脊終扵肩)昏禮腊肫髀不
升喪禮腊髀亦不升而少牢祝俎體屬于尻有司徹
腊辨無髀則腊之賤髀亦與牲同矣禮器曰大饗其
王事歟三牲魚腊四海九州之美味也則天子之腊
凡田獸在焉儀禮大夫腊用麋鄭康成曰士腊用兔
然特牲腊用獸則苟有獸焉可也孰謂必用兔耶
夏官量人凡祭祀制其從獻脯燔之數量(注鄭司農云從獻者肉殽)
(從酒也玄謂燔從扵獻酒之肉炙也數多少也量長短也疏云凡者以其天地宗廟饗食事廣祭禮獻以燔)
(從故總言之也案特牲少牢云主人獻尸以肝從主婦獻尸以燔從故鄭據此以為從獻以燔詩云載燔載烈)
(毛傳云傳火曰燔貫之加于火曰烈燔雖不貫亦是炙肉故鄭云炙肉數多少也量長短也者案儀禮脯十脡)
(各長尺二寸是多少長短燔之數量未聞)
天官醯人掌共五齊七葅凡醯物以共祭祀之齊葅凡
醯醬之物(注齊葅醬屬醯人者皆須醯成味在疏五齊七葅醯物乃是醢人所掌豆實今此者鄭)
(云齊葅醬皆須醯成味故與醢人共掌云以共祭祀之齊葅凡醯醬之物者醯人連言醬者並豆醬亦掌)
鹽人祭祀共其苦鹽散鹽(注杜子春讀苦為盬謂出鹽直用不湅治者鄭司農云散)
(鹽湅治者玄謂散鹽鬻水為鹽水疏苦當為盬盬謂出扵鹽池今之顆鹽是也散鹽煮為之出扵東海又曰)
(杜子春讀苦為盬者盬鹹非苦故破苦為盬見今海傍出鹽之處謂之盬云直用不湅治者對下經鬻鹽是湅)
(治者也鄭司農云散鹽湅治者下經自有鬻鹽是涷治故後鄭不從)
禮記王制庶羞不踰牲(注祭以羊則不以牛肉為羞宰疏案有司徹是少牢之祭云)
(夫羞房中之羞注酏食糝食内則云糝取牛羊豕之肉得用牛者祭既用少牢則糝亦不用牛肉以羊肉為羞)
天子諸侯無事則歲三田一為乾豆(注謂腊之以為祭祀豆實也疏天)
(子諸侯無事者謂無征伐出行喪凶之事則一歲三時田獵獵在田中又為田除害故稱田也一為乾豆者謂)
(乾之以為豆實豆實非脯而云乾者謂作醢及臡先乾其肉故云乾豆是上殺者也案榖梁桓四年范寗云上)
(殺中心死速乾之以為豆實)
周禮天官獸人掌罟田獸(注罟網也以網搏所當田之獸)
凡祭祀掌其死獸生獸凡獸入于腊人(注共其完者者疏凡此所共)
(扵庖人云凡其死生鱻薧之物以共王之膳又曰知其完全者下經云凡獸入于腊人是其不完者故知此是)
(完者)
地官囿人祭祀共其生獸死獸之物
夏官服不氏凡祭祀共猛獸(注謂中膳羞者獸人冬獻狼疏上云養猛獸則猛)
(獸皆養之此言祭祀所共堪食者故鄭云謂中膳羞中膳羞唯有熊狼故引獸人與春秋為証案内則亦云狼)
(臅膏可食也)
掌畜祭祀共卵鳥(注其卵可薦之鳥雞疏還謂上經鵝鴨之屬其亦在焉)
天官䱷人凡祭祀共其魚之鱻薧(疏凡祭祀共其魚之鱻薧者此所共者共)
(内外饔以其膳夫共王之膳羞即不掌祭祀之事)
鼈人祭祀共蠯蠃蚳以授醢人(注蠃螔蝓鄭司農云蠯蛤也杜子春云蠯蜯也)
(蚳蛾子國語曰蟲舍蚳蝝曰疏案醢人有蠯醢蠃醢蚳醢故以此三者授醢人又蠃螔蝓者一物兩名司農)
(云蠯蛤也者杜子春云蠯蜯也者蜯即蛤也亦一物云蚳蛾子者謂蟻之子取白者以為醢)
地官川衡祭祀共川奠(注川奠籩豆之實魚鱐蜃蛤之屬疏鄭此注皆據醢人及籩)
(人而言案籩人職云朝事之籩有麷蕡白黑形鹽膴鮑魚鱐醢人云饋食之豆有蜃醢蠯醢蜃蠯是蛤則魚鱐)
(及蜃皆川中所生之物故引為證川奠也言之屬者兼有蠃醢亦是川奠故云之屬)
澤虞凡祭祀共澤物之奠(注澤物之奠亦籩豆之實芹茆蔆芡之屬疏案籩人職)
(加籩之實有菱芡朝事之豆有茆菹加豆之實有芹菹是皆澤中所出故引証澤物之奠也言之屬者兼有深)
(蒲昌本之等故云之屬)
天官庖人共祭祀之好羞(注謂四時所為膳食若荆州之䱹魚青州之蟹胥雖非常)
(物進之孝也物疏尋常所共者並在内外饔今言好羞則是非常之謂美魚之屬也又曰云四時所為膳食)
(者謂四時之間非常美食云若荆州之䱹魚青州之蟹胥者鄭見當時有之又見禮記禮器云大饗其王事與)
(三牲魚腊四海九州之美味苟可薦者莫不咸在且禹貢徐州貢蠙珠暨魚荆州無魚文是文不備是知好羞)
(皆是魚也)
國語魯語宣公夏濫于泗淵(注濫漬也漬罟扵泗水之淵以取魚也泗在魯城北)
(又曰在南門)里革斷其罟而棄之(注罟網也)曰古者大寒降土蟄
發(注降下也寒氣初下謂季冬建丑之月大寒之後也土蟄發謂孟春建寅之月蟄始震也)水虞扵
是乎講罛罶取名魚登川禽而嘗之寝廟行諸國人助
宣氣也(注水虞漁師也掌川澤之禁令講習也罛漁網也罶笱也名魚大魚也川禽鼈蜃之屬是時陽)
(氣起魚陟負冰故令國人取之所以助宣氣也月令季冬始漁乃嘗魚先薦寝廟唐云孟春誤矣)鳥獸
孕水蟲成(注孕懷子也此為春時)獸虞扵是乎禁罝羅矠魚鼈以
為夏槁(注獸虞掌鳥獸之禁令罝兔罟羅鳥罟也禁禁不得施也矠&KR1911;也槁乾也夏不得取故扵此時)
(&KR1911;刺魚鼈以為夏儲)助生阜也(注阜長也鳥獸方孕故取魚鼈助生物也)鳥獸成水蟲
孕水虞扵是乎禁罝䍡設穽鄂(注罝當為罜罜䍡小網也穽䧟也鄂柞格所以)
(誤獸也謂立夏鳥獸已成水蟲方孕之時禁魚鼈之網設取獸之物也)以實廟庖畜功用
也(注以獸實宗廟庖廚也而長魚鼈畜四時功足國財用也)且夫山不槎蘖澤不伐
夭魚不鯤鮞(注鯤魚子也鮞未成魚也)獸長麑䴠(注鹿子曰麑麋子曰䴠)鳥翼
鷇卵(注翼成也生哺曰鷇未成曰卵)蟲舍蚳蝝(注蚳螘子也可以為醢蝝蝮蜪也可食舍不取)
(也)蕃庶物也古之訓也今魚方别孕不教魚長又行網
罟貪無蓻也(注别别于雄而懷子也蓻極也)
陳氏禮書魚月盈則魚腦盈月虧則魚腦虧特牲少
牢尸俎魚皆十有五取盈數扵三五故也若夫飲食
之禮則不然公食大夫魚與腸胃倫膚若九若十有
一下大夫若七若五則一命之魚七再命九三命十
有一特天子諸侯魚數不見扵經先儒謂諸侯十有
三天子十有五理或然也士昏禮魚十有四攝盛也
其加不至十有五者貴偶也然魚之在俎或縮或横
或右首或左首或進首或進尾或進鬐(脊也)或進腴或
右鬐則右首左首者扵俎為縮扵人為横進首進尾
者扵俎為横扵人為縮公食大夫魚縮俎寝右進鬐
士喪卒塗之奠左首進鬐士虞亦進鬐少牢右首進
腴盖鬐者體之所在腴者氣之所聚禮雖貴右人之
飲食貴體鬼神之祭貴氣也公食與少牢皆右首而
喪禮左首反吉故也少牢進腴公食進鬐而喪奠與
虞進鬐未異扵生故也儀禮大夫士祭皆薧魚周禮
䱷人凡祭祀共其魚之鱻薧曲禮曰薧魚曰商祭鮮
魚曰脡祭少儀曰進濡魚者進尾先儒謂天子諸侯
之禮備薧濡其說是也魚之為物冬則潛而趨陽乎
下故腴美夏則躍而趨陽乎上故鬐美冬右腴夏右
鬐此又所尚在時與公食大夫少牢之所進者異矣
然儀禮魚皆縮扵俎而少牢獻祝魚一横載之有司
徹尸俎五魚横載之侑主人皆一魚亦横載之盖少
牢祝俎所載非一物也故横之有司徹之横載鄭康
成曰彌變扵神是也有司徹尸侑主人之魚皆加膴
祭扵其上少儀亦曰祭膴盖膴大也公食大夫禮士
羞庶羞皆有大則膴者特為大臠以備祭者也士虞
用&KR2120;鮒少牢魚用鮒盖大夫用鮒士虞或&KR2120;或鮒也
䱷人春獻王鮪潛之詩季冬薦魚春獻鮪月令季冬
乃命魚師始漁天子親往乃嘗魚先獻寝廟魯語曰
古者大寒降土蟄發水虞扵是乎講罛罶取魚嘗之
則大寒降者季冬薦魚之時也土蟄發者春獻鮪之
時也此特薦其新者而已然王扵凡祭祀奚適而不
用魚哉以非正牲故其俎在牲之下
又曰鱐庖人夏行腒鱐(鄭司農曰腒乾雉鱐乾魚鄭康成曰腒鱐暵而乾)内
饔掌共羞脩刑膴胖骨鱐以待共膳䱷人辨魚物為
鱻薧以共王膳羞凡祭祀賓客喪紀共其魚之鱻薧
籩人朝事之籩其實膴鮑魚鱐(鄭康成曰鮑者扵楅室中糗乾之出扵江)
(淮也鱐者析乾之出東海王者備物近者腥之遠者乾之因其宜也)曲禮曰薧魚曰商
祭鄭氏曰商猶量也然薧魚曰鱐鱐曰商祭則鱐與
商豈揫歛之謂歟籩人朝事之籩膴鮑魚鱐加籩之
實菱芡㮚脯則籩之所薦先魚而後脯矣
又曰膴内饔掌共羞脩刑胖骨鱐(鄭司農曰刑膴謂夾脊肉鄭康成曰)
(刑鉶羹也膴䐑肉大臠所以祭者)外饔掌外祭祀之割亨共其脯脩
刑膴凡賓客之飱饔饔食亦如之籩人朝事之籩其
實膴鮑魚鱐(鄭氏曰膴䐑生魚為大臠今燕人膾魚方寸切其膄以啗所貴)公食大
夫禮庶羞皆有大有司徹主人亦一魚加膴祭扵上
少儀羞濡魚者進尾冬右腴夏右鬐祭膴(鄭氏曰謂刳魚腹也)
(膴讀如䍐)盖䐑肉之大臠亦曰膴所以祭其在俎則加于
魚肉之上在籩加于鮑鱐之上
詩小雅信南山疆埸有瓜是剥是菹獻之皇祖(傳剥瓜為菹也)
(菹箋扵畔上種瓜瓜成又入其税天子剥削淹漬以為貴四時之異物皇君也獻瓜菹于先祖者順孝子之)
(心也入疏周禮場人祭矣醢豆實無瓜菹者)(供其果蓏是祭必有瓜菹說正豆之實故文不具耳)
周禮地官埸人凡祭祀共其果蓏享亦如之(注享納牲䟽享納)
(牲謂祭祀宗廟二灌後君迎牲納之于庭時后夫人薦朝事之豆籩豆籩中有果蓏之物故云享亦如之若然)
(上言祭祀餘祭祀也)
天官甸人共野果蓏之薦(注甸在遠郊之外郊外曰野果桃李之屬蓏瓜瓞之屬)
(疏云果桃李之屬蓏瓜瓞之屬者案食貨志臣瓉以為在樹曰果在地曰蓏不辨有核無核張晏以有核曰果)
(無核曰蓏今鄭云果桃李之屬即是有核者也蓏瓜瓞之屬即是無核者也此從張晏之義)
禮記禮運實其簠簋籩豆鉶羹
禮器籩豆之薦四時之和氣也(䟽此亦是諸侯所貢實于籩豆是四時和氣所)
(生故云四時和氣也)
郊特牲鼎俎奇而籩豆偶隂陽之義也(疏籩豆兼有植物植物屬隂故)
(其數偶籩豆所充實之物皆是水土所生品類非人所常食神道與人異故不敢用人之食味神以多大為功)
(故貴多品掌客云上公豆四十侯伯三十子男二十四又禮器云天子之豆二十有六諸公十有六諸侯十有)
(二上大夫八下大夫六案禮籩與豆同是籩豆偶也鄉飲酒義豆數是年齒相次非正豆也)
籩豆之實水土之品也不敢用䙝味而貴多品所以交
扵旦明之義也(注水土之品言非人常所食旦當為神篆字之誤也疏籩豆之實水土之品)
(也者謂籩豆所充實之物皆是水土所生品類非人所常食也不敢用䙝味而貴多品者覆釋籩豆所以用水)
(土品族之意言不敢用䙝美食味而貴重衆多品族也何意如此所以交接神明之義也神道與人既異故不)
(敢用人之食味神以多大為功故貴多品)
恒豆之葅水草之和氣也其醢陸産之物也加豆陸産
也其醢水物也籩豆之薦水土之品也不敢用常䙝味
而貴多品所以交扵神明之義也非食味之道也(疏自恒豆)
(之葅至之道也徧明諸侯祭祀之禮恒豆之葅者謂朝事恒常所薦之豆所盛之葅是水草和美之氣若昌本)
(茆葅是也其所盛之醢陸地所産之物也加豆陸産也者謂祭末酳尸之後其葅陸地産生之物而為之若葵)
(菹豚拍之屬是也其醢水物也者加豆所盛之醢用水中之物若蠃醢魚醢是也籩豆之薦水土之品也者其)
(籩豆所薦之物或水或土所生品類也前文唯云豆此連言籩者籩是配豆之物所盛亦有水土所生也周禮)
(籩人云天子朝事之籩其鮑魚則水物也但籩之所)(有麷蕡白黑則土所生也陸産甚多也不敢用常䙝)
(味而貴多品者言所薦之物不敢用常䙝美味貴其多有品類言物多而味不美也所以交于神明之義也非)
(食味之道也者解所以物多不美之意所以交接神明之義取恭敬質素非如人事飲食美味之道也)
醯醢之美而煎鹽之尚貴天産也(疏貴天産也者餘物皆人功和合為之鹽)
(則天産自然言煎者煎此自然之鹽鍊治之也皇氏云設之于醯醢之上故云尚熊氏云煎鹽祭天所用故云)
(尚義俱通也)
祭統水草之葅陸産之醢小物備矣(注水草之葅芹茆之屬陸産之醢蚳)
(蝝之屬)
昆蟲之異草木之實隂陽之物備矣(注昆蟲謂溫生寒死之蟲也内則可)
(食之物有蜩范草木之實蔆芡榛栗之屬)
凡天之所生地之所長苟可薦者莫不咸在(注咸皆也疏苟可)
(薦者悉在祭則上隂陽之物備矣是也)
國語楚語籩豆脯醢則上下共之不羞珍異不陳庶侈
(注共之以多少為羞也羞進也庶衆也侈猶多也)
陳氏禮書周官籩人醢人有朝事饋食之籩豆與加
籩羞籩加豆羞豆凡二十有六祭祀之籩豆其數如
此則饗食之禮豈過是哉禮器所謂天子之豆二十
有六是也推此則諸公十有六諸侯十有二上大夫
八下大夫六而少牢大夫四豆盖大夫食扵公與祭
扵己者異矣周官掌客上公豆四十侯伯豆三十有
二子男豆二十有四而食皆稱之(先儒謂豆正羞食庶羞庶羞亦豆也)
公食下大夫六豆上大夫八豆聘禮致饔餼扵上大
夫堂上八豆西夾六豆然則禮器之豆數用數也掌
客之數陳數也春秋之時鄭享楚子加籩豆六品晉
享季孫夙有加籩盖古者籩豆有加者皆所以優尊
之也豆實菹醢者也而晏子豚肩不掩豆菹醢濡物
也而田獵所獲為乾豆者盖豚肩不掩豆譏其用小
牲非必以豆實豚也醢臡必乾折然後漬之非謂以
豆實乾也鼎俎奇而籩豆偶而鄉飲酒六十者三豆
七十者四豆八十者五豆九十者六豆而數不皆偶
者此又視年高下而隆殺之不可以常禮限之也
右籩豆庶羞
五禮通考卷六十五
