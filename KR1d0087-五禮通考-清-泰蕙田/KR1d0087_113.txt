五禮通考卷一百三
刑部尚書秦蕙田撰
吉禮一百三
后妃廟
舊唐書禮儀志景雲元年冬追尊昭成肅明二皇后於
親仁里别置儀坤廟四時享祭
唐書肅明劉皇后傳睿宗肅明順聖皇后劉氏祖德
威儀鳳中帝在藩納為孺人俄為妃生寧王夀昌代
國二公主帝即位為皇后會帝降號皇嗣復為妃長
夀二年為戸婢誣與竇德妃挾蠱道祝詛武后並殺
之宫中葬秘莫知景雲元年追諡肅明皇后
昭成竇皇后傳睿宗昭成順聖皇后竇氏曾祖抗父
孝諶后婉淑尤循禮則帝為相王納為孺人即位進
德妃生元宗及金仙玉真二公主與肅明同追諡並
招魂葬東都之南肅明曰惠陵后曰靖陵立别廟曰
儀坤以享云帝崩追稱皇太后與肅明祔橋陵后以
子貴故先祔睿宗室肅明以開元二十年乃得祔廟
蕙田案元宗先以生母祔廟繼以肅明並祔也
文獻通考唐制追贈皇太后皆别立廟
舊唐書禮儀志開元四年令以儀坤廟為中宗廟尋又
改造中宗廟于太廟之西貞節等以肅明皇后不合與
昭成皇后配祔睿宗奏議曰臣聞於禮宗廟父昭子穆
皆有配座每室一帝一后禮之正儀自夏殷而來無易
伏惟昭成皇后有太姒之德已配食於睿宗則肅明皇
后無啓母之尊自應别立一廟謹案周禮云奏夷則歌
小吕以享先妣先妣者姜嫄是也姜是帝嚳之妃后稷
之母特立廟名曰閟宫又禮論云晉伏系之議云晉簡
文鄭宣后既不配食乃築宫于外歲時就廟享祭而已
今肅明皇后無祔配之位請同姜嫄宣后别廟而處四
時享祀一如舊儀從之於是遷昭成皇后神主祔于睿
宗之室唯留肅明皇后神主于儀坤廟
陳貞節傳貞節遷太常博士元宗奉昭成皇后袝睿
宗室又欲肅明皇后并升焉貞節奏請凖周姜嫄晉
宣后納别主廟時享如儀於是留主儀坤廟詔隸太
廟毋置官屬
音樂志儀坤廟樂章十二首
迎神用永和(林鐘宮散騎常侍昭文舘學士徐彦伯作)猗若清廟肅肅
熒熒國薦嚴祀坤輿淑靈有几在室有樂在庭臨兹
孝享百祿惟寧
金奏(夷則宫不詳作者一本無此章)除靈效祉軒曜降精祥符淑
氣慶集柔明瑶爼既列雕桐發聲徽猷永遠比德皇
英
皇帝行用太和(黃鐘宫左諭德昭文館學士邱說撰)孝哉我后冲乎
廼聖道映重華德輝文命慕深視篋情殷撫鏡萬國
移風兆人承慶
酌獻登歌用肅和(中吕均之太簇羽一云蕤賓均之夾鐘羽太子洗馬昭文館學士張)
(齊賢撰)祼圭既濯鬱鬯既陳畫羃雲舉黃流玉醇儀
充獻酌禮盛衆禋地察惟孝愉焉饗親
迎爼用雍和(姑洗羽太中大夫昭文館學士鄭善玉作)酌鬱既灌取蕭
方爇籩豆静嘉簠簋芬飶魚腊薦美牲牷表潔是戢
是將載迎載列
肅明皇后室酌獻用昭和(林鐘宫禮部尚書昭文館學士薛稷作)陽
靈配德隂魄昭升堯壇鳳下漢室龍興俔天作對前
旒是凝化行南國道盛西陵造舟集灌無德而稱我
粢既潔我醴既澄隂隂靈廟光靈若憑德馨惟饗孝
思蒸蒸
昭成皇后室酌獻用坤貞(不詳作者)乾道既亨坤元以
貞肅雍攸在輔佐斯成外睦九族内光一庭克生叡
哲祚我休明欽若徽範悠哉淑靈建兹清宫于彼上
京縮茅以獻潔秬惟馨實受其福期乎億齡
飲福用夀和(黃鐘宫太子詹事崇文館學士徐堅作)於穆清廟肅雍
嚴祀合福受釐介以繁祉
送文舞出迎武舞入用舒和(南吕商銀青光祿大夫崇文館學士胡雄作)
送文迎武遞參差一始一終光聖儀四海生人歌
有慶千齡孝享肅無虧
武舞用安和(太簇徵祕書少監崇文館學士劉子元作)妙算申帷幄神
謀出廟庭兩階文物備七德武功成校獵長楊苑屯
軍細柳營將軍獻凱入歌舞溢重城
徹爼用雍和(蕤賓均之夾鐘羽銀青光祿大夫崇文館學士員半千作)孝享云
畢維徹有章雲感元羽風悽素商瞻望神座祇戀匪
遑禮終樂闋肅雍鏘鏘
送神(林鐘宫金紫光祿大夫崇文館學士祝欽明作)閟宫實實清廟微微
降格無象馨香有依式昭纂慶方融嗣徽明禋是享
神保聿歸
又儀坤廟樂章二首(太樂又有一本與前本略同二章不同如左不詳撰者)
迎神(一本有此章而無徐彦伯之詞)月靈降德坤元授光娥英比
秀任姒均芳瑶臺薦祉金屋延祥迎神有樂歆此嘉
薌
送神(一本有此章而無祝欽明之詞)玉帛儀大金絲奏廣靈應有
孚冥徵不爽降彼休福歆兹禋享送樂有章神麾其
上
舊唐書禮儀志元宗二十一年又特令遷肅明皇后神
主祔于睿宗之室仍以舊儀坤廟為肅明觀
唐書昭德王皇后傳德宗昭德皇后王氏帝為魯王
時納為嬪生順宗既即位冊號淑妃貞元三年立為
皇后冊禮方訖而后崩羣臣大臨三日帝七日釋服
將葬后母郕國鄭夫人請設奠有詔祭物無用寓欲
祭聽之于是宗室王大臣李晟渾瑊等皆祭自發塗
日日奠終發引乃止葬靖陵置令丞如他陵臺立廟
奏坤元之舞永貞元年改祔崇陵
音樂志昭德皇后室酌獻用坤元樂章九首(内出)
迎神用永和穆清廟薦嚴禋昭禮備和樂新望靈
光集元辰祚無極享萬春
登歌鬯用肅和誠心達娛樂分升蕭膋鬱氛氲茅
既縮鬯既薰后來思福如雲
迎爼用雍和我將我享盡明而誠載芬黍稷載滌
犧牲懿矣元良萬邦以貞心乎愛敬如覩容聲
酌獻用坤元於穆先后儷聖稱崇母臨萬㝢道被
六宫昌時恊慶理内成功殷薦明德傳芳國風
送文舞出迎武舞入用舒和金枝羽部輟清歌瑶
堂肅穆笙磬羅諧音遍響合明意萬類昭融靈應多
武舞用凱安辰位列四星帝功參十亂進賢勤内
輔扈蹕清多難承天厚載均並曜宵光燦留徽藹前
躅萬古披圖煥
徹爼用雍和公尸既起享禮載終稱歌進徹盡敬
由衷澤流惠下大小咸同
送神用永和昭事終幽享餘移月御返仙居璇庭
寂靈幄虚顧徘徊感皇儲
蕙田案題云九章實止八首蓋闕其一
唐書孝明鄭太后傳憲宗孝明皇后鄭氏丹陽人元
和初李錡反有相者言后當生天子錡聞納為侍人
錡誅没入掖廷侍懿安后憲宗幸之生宣宗宣宗為
光王后為王太妃及即位尊為皇太后懿宗立尊后
為太皇太后六年崩移仗西内上諡冊葬景陵旁園
恭僖王太后傳穆宗恭僖皇后王氏越州人本仕家
子幼得侍帝東宫生敬宗長慶時冊為妃敬宗立上
尊號為皇太后文宗時稱寶歴太后大和五年宰相
建白以太皇太后與寶歴太后稱號未辨前代詔令
不敢斥言皆以宫為稱今寶歴太后居義安殿宜曰
義安太后詔可會昌五年崩有司上諡葬光陵東園
禮儀志會昌元年六月制曰朕近因載誕之日展承顔
之敬太皇太后謂朕曰天子之孝莫大於丕承人倫之
義莫重於嗣續穆宗睿聖文惠孝皇帝厭代已久星霜
屢遷禰宫曠合食之禮惟帝深濡露之感宣懿皇太后
長慶之際德冠後宫夙表沙麓之祥實荷河洲之範先
朝恩禮之厚中壼莫偕况誕我聖君纘承昌運已協華
於先帝方延祚於後昆思廣貽謀庶弘博愛爰從舊典
以慰孝思當以宣懿皇太后祔太廟穆宗睿聖文惠孝
皇帝之室率是彛訓其敬承之祇奉慈旨載深感咽宜
令宣示中外咸使聞知
唐書宣懿韋太后傳穆宗宣懿皇后韋氏失其先世
穆宗為太子后得侍生武宗長慶時冊為妃武宗立
妃已亡追冊為皇太后上尊諡有司奏太后陵宜别
制號帝乃名所葬園曰福陵既又問宰相葬從光陵
與但祔廟孰安奏言神道安於靜光陵因山為固且
二十年不可更穿福陵崇築已有所當遂就臣等請
奉主祔穆宗廟便帝乃下詔朕因誕日展禮於太皇
太后謂朕曰天子之孝莫大於承續今穆宗皇帝虚
合享之位而宣懿太后實生嗣君當以祔廟繇是奉
后合食穆宗室
光啟元年十二月二十五日僖宗再幸寶雞其太廟十
一室并祧廟八室及孝明太皇太后等别廟三室等神
主緣室法物宗正寺官屬奉之隨駕鄠縣為賊所劫神
主法物皆遺失三年二月車駕自興元還京太常博士
殷盈孫奏議三太后廟即於少府監取西南屋三間以
備三室告饗之所勅旨從之
大順元年將行禘祭有司請以三太后神主祔享於太
廟三太后者孝明太皇太后鄭氏宣宗之母也恭僖皇
太后王氏敬宗之母也貞獻皇太后韋氏文宗之母也
三后之崩皆作神主有故不當入太廟當時禮官建議
並置别廟每年五享及三年一禘五年一祫皆於本廟
行事無神主入太廟之文至是亂離之後舊章散失禮
院憑曲臺禮欲以三太后祔享太廟博士殷盈孫獻議
非之曰臣謹案三太后憲宗穆宗之后也二帝已祔太
廟三后所以立别廟者不可入太廟故也與帝在位皇
后别廟不同今有司誤用王彦威曲臺禮禘别廟太后
於太廟乖戾之甚臣竊究事體有五不可曲臺禮云别
廟皇后禘祫於太廟祔於祖姑之下此乃皇后先崩已
造神主夫在帝位如昭成肅明元獻昭德之比昭成肅
明之崩也睿宗在位元獻之崩也元宗在位昭德之崩
也肅宗在位四后於太廟未有本室故創别廟當為太
廟合食之主故禘祫乃奉以入享其神主但題云某諡
皇后明其後太廟有本室即當遷祔帝方在位故皇后
暫立别廟耳本是太廟合食之祖故禘祫乃升太廟未
有位故祔祖姑之下今恭僖貞獻二太后皆穆宗之后
恭僖會昌四年造神主合祔穆宗廟室時穆宗廟已祔
武宗母宣懿皇后神主故為恭僖别立廟其神主直題
云皇太后明其終安别廟不入太廟故也貞獻太后大
中元年作神主立别廟其神主亦題為太后並與恭僖
義同孝明咸通五年作神主合祔憲宗廟室憲宗廟已
祔穆宗之母懿安皇后故孝明亦别立廟是懿宗祖母
故題其主為太皇太后與恭僖貞獻亦同今以别廟太
后神主禘祭升享太廟一不可也曲臺禮别廟皇后禘
祫於太廟儀注云内常侍奉别廟皇后神主入置於廟
庭赤黃褥位奏云某諡皇后禘祫祔享太廟然後以神
主升今即須奏云某諡太皇太后且太廟中皇后神主
二十一室今忽以皇太后入列於昭穆二不可也若但
云某諡皇后即與所題都異神何依憑此三不可也古
今禮要云舊典周立姜嫄别廟四時祭薦及禘祫於七
廟皆祭惟不入太祖廟為别配魏文思甄后明帝母廟
及寝依姜嫄之廟四時及禘皆與諸廟同此舊禮明文
得以為證今以别廟太后禘祫於太廟四不可也所以
置别廟太后以孝明不可與懿安並祔憲宗之室今禘
享乃處懿安於舅姑之上此五不可也且祫合祭也合
猶不入太祖之廟而况於禘乎竊以為並皆禘於别廟
為宜且恭僖貞獻二廟比在朱陽坊禘祫赴太廟皆須
備法駕典禮甚重儀衛至多咸通之時累遇大享耳目
相接歲代未遥人皆見聞事可詢訪非敢以臆斷也或
曰以三廟故禘祫於别廟或可矣而將來有可疑焉謹
案睿宗親盡已祧今昭成肅明二后同在夾室如或後
代憲宗穆宗親盡而祧三太后神主其得不入夾室乎
若遇禘祫則如之何對曰此又大誤也三后廟若親盡
合祧但當閟而不享安得處於夾室禘祫則就别廟行
之歴代已來何嘗有别廟神主復入太廟夾室乎禘祫
禮之大者無宜錯失宰相孔緯曰博士之言是也昨禮
院所奏儀注今已勅下大祭日廹不可遽改且依行之
於是遂以三太后祔合太廟達禮者譏其大謬
右唐后妃廟
五代史唐本紀廢帝清泰二年二月己丑追尊魯國太
夫人魏氏為皇太后
唐明宗家人傳魏氏鎮州平山人也其子為潞王從
珂明宗時從珂已王乃追封魏氏為魯國夫人廢帝
即位追尊魏氏為皇太后議建陵寝而太原石敬瑭
反乃於京師河南府東立寝宫清泰三年六月丙寅
遣工部尚書崔儉奉上皇太后寶冊諡曰宣憲
右後唐后妃廟
宋史太祖本紀建隆三年四月乙巳追冊夫人賀氏為
皇后
禮志建隆三年追冊會稽郡夫人賀氏曰孝惠皇后止
就陵所置祠殿奉安神主薦常饌不設牙盤祭器
太祖孝惠賀皇后傳后開封人右千牛衞率府率景
思長女也晉開運初宣祖為太祖聘焉生秦國晉國
二公主魏王德昭周顯德五年薨年三十建隆三年
四月詔追冊為皇后乾德二年三月有司上諡曰孝
惠四月葬安陵西北神主享于别廟神宗時與孝章
淑德章懷並祔太廟
太祖本紀乾德元年十二月甲申皇后王氏崩二年四
月乙卯葬孝明皇后于安陵壬申祔二后于别廟
禮志乾德元年孝明皇后王氏崩始議置廟及二后先
後之次太常博士和峴請共殿别室以孝明正位内朝
請居上室孝惠緣改葬不造虞主與孝明同祔宜居次
室禮院又言后廟祀事一凖太廟亦當立戟
孝明王皇后傳孝明王皇后邠州新平人彰德軍節
度饒第三女孝惠崩周顯德五年太祖為殿前都點
檢聘后為繼室太祖即位建隆元年八月冊為皇后
生子女二人皆夭乾德元年十二月崩年二十二有
司上諡二年四月葬安陵之北神主享于别廟太平
興國二年祔享太廟
蕙田案孝惠雖未正位乃元配也别廟乃躋
孝明于正室而以孝惠居次室非逆祀而何
又案太平興國中以孝明祔太祖室神宗時
又以元配孝惠第三后孝章並祔蓋踵真宗
以懿德明德元德三后並配之故事也
禮志太平興國元年追冊越國夫人符氏為懿德皇后
尹氏為淑德皇后並祔后廟
太宗淑德尹皇后傳太宗淑德尹皇后相州鄴人滁
州刺史廷勛之女太宗在周時娶焉早薨及帝即位
詔追冊為皇后并諡葬孝明陵西北神主享于别廟
後升祔太廟
懿德符皇后傳懿德符皇后陳州宛邱人魏王彦卿
第六女也周顯德中歸太宗建隆初封汝南郡夫人
進封楚國夫人太宗封晉王改越國開寶八年薨年
三十四葬安陵西北帝即位追冊為皇后諡懿德享
于别廟至道三年十一月詔有司議太宗配宰相請
以后配詔從之奉神主升祔太廟
太宗本紀太平興國二年五月己卯祔太祖神主於廟
以孝明皇后王氏配又以懿德皇后符氏淑德皇后尹
氏袝别廟
禮志太祖祔廟有司言合奉一后配食案唐睿宗追諡
肅明昭成二后至睿宗崩獨昭成以帝母之重升配肅
明止享於儀坤廟近周世宗正惠宣懿二后並先崩正
惠無位號宣懿居正位遂以配食今請以孝明王皇后
配忌日行香廢務其孝惠皇后享於别廟從之
太平興國六年十二月太常禮院言今月二十三日臘
享太廟緣孟冬已行時享冬至又嘗親祀案禮每歲五
享其禘祫之月即不行時享慮成煩數有爽恭虔今請
罷臘日薦享之禮其孝惠别廟即如式從之
真宗本紀至道三年二月即皇帝位十一月甲子祔太
宗神主于太廟以懿德皇后配
禮志至道三年孝章皇后宋氏祔享有司言孝章正位
中壼宜居上室懿德追崇后號宜居其次詔孝章殿室
居懿德下六月禮官議案太平興國中追冊定諡皆以
懿德居上淳化初宗正少卿趙安易言别廟祭享懿德
在淑德之上未測升降之由其時敕旨依舊懿德在上
案江都集禮晉景帝即位夏侯夫人應合追尊散騎常
侍任茂傅玄等議云夏侯夫人初歸景帝未有王基之
道不及景帝統百揆而亡后妃之化未著遠邇追尊無
經義可據今之所議正與此同且淑德配合之初潜躍
之符未兆懿德輔佐之始藩郡之位已隆然未嘗正位
中宫母臨天下豈可生無尊極之位没升配享之崇於
人情不安於典籍無據唐順宗祔廟後十一年始以莊
憲皇后升配憲宗祔廟後二十五年始以懿安皇后升
配今請虚位允協舊儀再詔尚書省集議及禮官同詳
定上議曰淑德皇后生無位號没始追崇况在初潜早
已薨謝懿德皇后享封大國作配先朝雖不及臨御之
期且夙彰賢懿之美若以升祔當歸懿德又詳周世宗
正惠宣懿配食故事當時議以正惠追尊位號請以宣
懿為配是時以太后在位疑宣懿祔廟之後立忌非便
議者引晉哀帝時何太后在上尊所生周氏為太妃封
其子為琅琊王及太妃薨帝奔喪琅琊第七月而葬此
則奔喪行服尚不厭降即其日廢務於禮無嫌今禮官
引唐順憲二宗廟享虚位之文夫既追冊二后即虚室
亦為未便請奉懿德神主升配又案議者以周世宗神
主祔廟必若宣懿同祔即正惠神主請加太字今升祔
懿德請即加淑德太字仍舊别廟詔以懿德配享至於
太者尊極之稱加於母后施之宗廟禮所未安廼不加
太字仍别廟配享
孝章宋皇后傳孝章宋皇后河南洛陽人左衛上將
軍偓之長女也母漢永寧公主開寶元年二月納入
宫為皇后太祖崩號開寶皇后太平興國二年居西
宫雍熙四年移居東宫至道元年四月崩年四十四
有司上諡三年正月祔葬永昌陵北神主享于别廟
神宗時升祔太廟
蕙田案孝章祔享乃祔于孝惠賀皇后之别
廟也太平興國元年太宗懿德符后已先祔
其廟故孝章祔時有司以居室之上次為論
但孝章乃太祖之繼后懿德乃太宗之繼室
以兄弟之序君臣之分而言俱宜以孝章居
乎上室今乃易之亂其序矣
真宗本紀至道三年六月乙巳追冊莒國夫人潘氏為
皇后諡莊懷十一月甲子祔莊懷皇后於别廟
真宗章懷潘皇后傳真宗章懷潘皇后大名人忠武
軍節度美第八女真宗在韓邸太宗為聘之封莒國
夫人端拱二年五月薨年二十二真宗即位追冊為
皇后諡莊懷葬永昌陵之側陵名保泰神主享于别
廟舊制后諡冠以帝諡慶歴中禮官言孝字連太祖
諡德字連太宗諡遂改莊為章以連真宗諡云
十二月丙申追尊母賢妃李氏為皇太后
禮志至道三年十二月追尊賢妃李氏為元德皇太后
有司言案禮春官大司樂之職奏夷則歌仲吕以享先
妣謂姜嫄也是帝嚳之妃后稷之母特立廟曰閟宫晉
簡文宣后以不配食築室於外歲時享祭唐先天元年
始祔昭成肅明二后於儀坤廟又玄宗元獻楊后立廟
於太廟之西稽於前文咸有明據望令宗正寺於后廟
内修奉廟室為殿三間設神門齋房神厨以備薦享
真宗本紀咸平元年正月丙寅上皇太后李氏諡曰元
德
禮志咸平元年判太常禮院李宗訥等言元德皇太后
别建廟室淑德皇后亦在别廟同是帝母而無太字案
唐穆宗三后除宣懿升祔正獻恭懿二后並立别廟各
有太字又開元初太常議昭成皇太后請不除太字云
入廟稱后義繫於夫在朝稱太后義繫於子如諡冊入
陵神主入廟則當去太字案神主入廟之說蓋為祔享
太廟以厭降故不加太字則本朝文懿諸后是也如别
建廟室不可但稱皇后則唐正獻恭僖二太后是也淑
德皇后亦請加太字既加之後望遷就元德新廟居第
一室以元德次之仍遷莊懷又次之詔下中書集議兵
部尚書張齊賢等奏宗廟神靈務乎安靜况懿德作合
之始逮事舅姑躬執婦道祔享之禮宜從後先伏請仍
舊又漢因秦制帝母稱皇太后檢詳去歲議状請加淑
德太字而詔不加之者緣當時元德皇太后未行追冊
今冊命已畢望依禮官所言
三年四月乙卯祔葬元德皇太后於永熙陵有司言元
德神主祔廟準禮當行祔謁載稽前典有未合者伏以
追薦尊稱奉加太字崇建别廟以備烝嘗况當禘祫之
時不預合食之列廟享之制與諸后不同俟神主還京
即祔廟室薦獻安神更不行祔謁之禮每歲五享禘祫
如太廟儀
李賢妃傳李賢妃真定人乾州防禦使英之女也太
祖為太宗聘之開寶中封隴西郡君太宗即位進夫
人生皇女二人皆早亡次生楚王元佐妃嘗夢日輪
逼己以裾承之光耀遍體驚而寤遂生真宗太平興
國二年薨年三十四真宗即位追封賢妃又進上尊
號為皇太后有司上諡曰元德咸平三年祔葬永熙
陵車駕詣普安院攅宫素服行禮拜伏嗚咽神主祔
别廟大中祥符三年禮官趙湘請以后祔太宗廟室
真宗曰此重事也俟令禮官議之六年秋宰相王旦
與羣臣表請后尊號中去太字升祔太廟明德之次
從之
真宗景德四年帝祀汾陰謁廟畢親詣元德皇太后廟
躬謝自門降輦步入酌獻如太廟設登歌兩省御史宗
室防禦使以上班廟内餘班廟外遣官分告孝惠諸后
廟詔太廟元德皇后廟享用犢諸后廟親享用犢攝事
用羊豕
樂志皇后廟十五首
迎神肅安閟宫翼翼雅樂洋洋牲器肅設几筵用
張飭以明備秩其令芳神兮來格風動雲翔
太尉行舒安服章觀象山龍是則容止蹌蹌威儀
翼翼
司徒捧爼豐安(徹同)恪恭奉祀祗薦犧牲九成爰奏
有爼斯盈
酌獻孝明皇后室惠安祀事孔明廟室惟肅鉶登
籩豆金石絲竹既灌既薦允恭允穆奉神如在以介
景福
孝惠皇后室奉安初陽作配内助惟賢柔順中積
英徽外宣神宫有侐明祀惟虔歆誠降祐於萬斯年
孝章皇后室懿女猗那淑聖象應資生配天作合
與日齊明椒宫垂範彤史揚名聿修毖祀永奉粢盛
懿德皇后室順安王門禀慶帝族惟賢功存内治
德協靜專流芳圖史垂範紘綖新廟有侐祀禮昭然
淑德皇后室嘉安明明英媛德備椒庭籩豆有踐
黍稷匪馨靜嘉致薦容與昭靈精意以達顧享來寧
莊穆皇后室理安曾孫襲慶柔祗育德正位居體
其儀不忒教被宫壼化行邦國祝史正辭垂裕無極
莊懷皇后室永安淑德昭著至樂和平登豆在列
膋香薦誠六變合體八音諧聲穣穣景福佑我休明
元德皇后廟興安為太宗后為天下母誕聖繼明
膺乾作主玉振金相蘭芬桂芳於萬斯年永奉烝嘗
飲福禧安彛尊鬯酒慶佑遂行介以純嘏允答明
誠
亞獻恭安宗臣率禮步玉鏘鏘吉蠲斯獻百祿是
將
終獻順安薦獻可終禮容斯穆以奉嘉觴以膺多
福
送神歸安明禋告畢靈輅難留升雲杳邈整馭優
游誠深嘉栗禮飭歛修豐融垂佑以永洪休
景佑以後樂章六首
章獻明肅皇太后室奠瓉達安肅肅閟宫順時薦
事鬱鬯馨香如見於位
酌獻厚安祥標曾麓德合方儀萬邦展養九御蒙
慈孝恭祊祏美播聲詩淑靈顧享申錫維祺
章懿皇太后室奠瓚報安青金玉瓚祼將于京永
懷㒺極夙夜齊明
酌獻衍安翊佐先朝章明壼教淑順謙勤徽音在
劭樹風不止劬勞匪報黍稷含芳嘏兹乃告
奉慈廟章惠皇太后室奠瓚翕安祼圭既陳酌鬯
斯醇音容彷彿奠獻惟寅
酌獻昌安内輔先猷夙昭壼則保祐之勞慈惠其
德榮養有終芳風無極享獻閟宫載懷悽惻
真宗汾陰禮畢親謝元德皇后室三首
迎神肅安閟宫奕奕韶樂洋洋牲幣虔布几筵肅
張醴泉淳美嘉肴潔香俟神來格降彼帝鄉
奉爼豐安樂鏗金石爼奉犧牲禮成斯奏三教爰
行
送神理安鸞驂復整鶴駕難留白雲縹緲紫府深
幽廟雖載止神無不游垂佑皇宋以永鴻休
元德皇后升祔一首
顯安之曲顯矣皇妣德侔柔祗升祔太室協禮之
宜耀彼寶冊列之尊彛惟誠是厚永佑慶基
真宗本紀景德元年三月己酉皇太后崩夏四月甲寅
上大行皇太后諡曰明德
禮志真宗景德元年有司詳定明德皇太后李氏升祔
之禮案唐睿宗昭成肅明二后先天初以昭成配開元
末以肅明祔此時儒官名臣步武相接宗廟重事必有
據依推之閨門亦可擬議晉驃騎將軍温嶠有三夫人
嶠薨詔問學官陳舒舒謂秦漢之後廢一娶九女之制
妻卒更娶無復繼室生既加禮亡不應貶朝旨以李氏
卒於嶠之微時不霑贈典王何二氏追加章綬唐太子
少傅鄭餘慶將立家廟祖有二夫人禮官韋肅議與舒
同略稽禮文參諸故事二夫人並祔於禮為宜恭惟懿
德皇后久從升祔雖先後有殊在尊親則一請同列太
宗室以先後次之詔尚書省集議咸如禮官之請祔神
主於太廟
禮志真宗景德三年十月孟冬薦享其月明德皇后園
陵有司言故事大祠與國忌日同日者其樂備而不作
今請如例從之
明德李皇后傳明德李皇后潞州上黨人淄州刺史
處耘第二女開寶中太祖為太宗聘為妃既納幣會
太祖崩至太平興國三年始入宫雍熙元年十二月
詔立為皇后太宗崩真宗即位至道三年四月尊后
為皇太后居西宫嘉慶殿咸平二年宰相請别建宫
立名從之四年宫成移居之仍上宫名曰萬安景德
元年崩年四十五諡明德權殯沙臺三年十月祔葬
永熙陵禮官請以懿德明德同祔太宗廟室以先後
為次從之
蕙田案景德三年既以懿德明德並祔大中
祥符六年又祔元德此三后並祔之始
真宗本紀景德四年四月辛巳皇后郭氏崩辛亥有司
上大行皇后諡曰莊穆六月乙卯葬莊穆皇后秋七月
丁卯莊穆皇后祔别廟
禮志景德四年奉莊穆皇后郭氏神主謁太廟祔享於
昭憲皇后享畢祔别廟殿室在莊懷之上七月以莊穆
皇后祔享權停孟享
章穆郭皇后傳章穆郭皇后太原人宣徽南院使守
文第二女淳化四年真宗在襄邸太宗為聘之封魯
國夫人進封秦國真宗嗣位立為皇后景德四年從
幸西京還以疾崩年三十二禮官奏皇帝七日釋服
特詔增至十三日太常上諡曰莊穆葬永熙陵之西
北神主享於别廟仁宗即位升祔真宗廟室改諡章
穆
五年龍圖閣直學士陳彭年言禘祫日孝惠淑德二后
神主自别廟赴太廟祔簡穆皇后神主之下太祖神主
之上此蓋用曲臺禮别廟皇后禘祫祔享太廟之說竊
慮明靈合享神禮未安望詔禮官再加詳定有司言案
曲臺禮載禘祫之儀則如皇后先祔别廟遇禘祫祔享
於太廟如是昭后即坐於祖姑之下南間如是穆后即
坐於祖姑之下北間又案博士殷盈孫議云别廟皇后
禘祫於太廟祔於祖姑之下者此乃皇后先没已造神
主如昭成肅明之没也睿宗在位元獻之没也元宗在
位昭德之没也德宗在位四后於太廟未有本室故創
别廟當為太廟合食之主故禘祫乃奉以入享此明其
後太廟有本室即當遷祔帝方在位故皇后暫立别廟
禮本合食故禘祫乃升太廟以未有位故列祖姑之下
據開寶通禮與曲臺禮同今有司不達禮意遇禘祫歲
尚以孝惠孝章淑德三后神主祔享祖姑之下乃在太
祖太宗之上案禮稱婦祔祖姑謂既卒哭之明日此正
禮也稱祖姑有三人則祔於親者注元謂舅之母死而
又有繼室二人親者謂舅所生然則祖姑有三人同在
祖室明婦有數人亦當同在夫之本室不可久祔於祖
姑也故開元禮但載肅明皇后别廟時享之儀而無禘
祫之禮即知别廟時享及禘祫皆於本廟也孝惠孝章
淑德禘祫既祔太廟則自今禘祫祔享本室次於正主
庶協典禮
真宗本紀大中祥符六年七月己亥中書門下表請元
德皇后祔廟庚午行配祔禮十月辛酉元德皇后祔廟
玉海大中祥符六年七月有司請奉元德皇后合享曰
母貴由於子子孝本於親后稷諸侯故姜嫄異祭於帝
嚳開元王者故昭成祔享於睿宗
宋史仁宗本紀明道二年三月甲午皇太后崩四月壬
寅追尊宸妃李氏為皇太后至是帝始知為宸妃所生
癸亥上大行太后諡曰莊獻明肅宸妃李氏皇太后諡
曰莊懿八月壬寅作奉慈廟十月己酉祔莊獻明肅太
后莊懿太后神主於奉慈廟
禮志明道二年判河南府錢惟演請以章獻章懿二后
並祔真宗之室太常禮院議夏商來父昭子穆皆有配
坐每室一帝一后禮之正儀唐開元中昭成肅明二后
始並祔於睿宗今惟演引唐武宗母韋太后升祔穆宗
本朝孝明懿德祔太祖故事案穆宗惟韋后祔太祖未
嘗以懿德配伏尋先帝以懿德配享太宗及明德園陵
禮畢遂得升祔元德太后自追尊後凡十七年始克升
祔今章穆皇后著位長秋祔食真宗斯為正禮章獻太
后母儀天下與明德例同若從古禮止應祀后廟若便
升祔似非先帝慎重之意又况前代無同日並祔之比
惟上裁之乃詔有司更議皆謂章穆位崇中壼與懿德
有異已祔廟室自協一帝一后之文章獻輔政十年章
懿誕育帝躬功德莫與為比退就后廟未厭衆心案周
官大司樂職奏夷則歌小吕以享先妣者姜嫄也帝嚳
之妃后稷之母特立廟曰閟宫宜别立新廟奉安二太
后神主同殿異室歲時薦享用太廟儀别立廟名自為
樂曲以崇世享忌前一日不御正殿百官奉慰著之令
甲乃作新廟在兩廟間名曰奉慈建廣孝殿奉安章懿
皇后
章獻明肅皇后傳章獻明肅劉皇后華陽人父通虎
捷都指揮使嘉州刺史后通第二女也真宗即位入
為美人大中祥符中進德妃自章穆崩真宗欲立為
后大臣多不可帝卒立之李宸妃生仁宗后以為己
子撫視甚至真宗崩遺詔尊后為皇太后軍國重事
權取處分羣臣上尊號御文德殿明道元年冬至復
御文德殿明年帝新耕籍田太后亦謁太廟加上尊
號是歲崩年六十五諡曰章獻明肅葬於永定陵之
西北舊制皇后皆二諡稱制加四諡自后始於是泰
寧軍節度使錢惟演請以章獻章懿與章穆並祔真
宗室詔三省與禮院議皆以謂章穆皇后位崇中壼
已祔真宗廟室自協一帝一后之文章獻明肅處坤
元之尊章懿感日符之貴功德莫與為比謂宜崇建
新廟同殿異室歲時薦享一用太廟之儀仍别立廟
名以崇世享翰林學士馮元等請以奉慈為名詔依
慶歴五年禮院言章獻章懿二后請遵國朝懿德明
德元德三后同祔太宗廟室故事遷祔真宗廟詔兩
制議翰林學士王堯臣等議請遷二后祔序於章穆
之次從之
李宸妃杭州人也父仁德終左班殿直初入宫為章
獻太后侍兒真宗以為司寝生仁宗封崇陽縣君後
為婉儀仁宗即位為順容從守永定陵初仁宗在襁
褓章獻以為己子使楊淑妃保視之仁宗即位妃嘿
處先朝嬪御中未嘗自異人畏太后亦無敢言者終
太后世仁宗不自知為妃所出也明道元年疾革進
位宸妃薨年四十六初章獻太后欲以宫人禮治喪
於外丞相吕夷簡奏禮宜從厚太后遽引帝起有頃
獨坐簾下召夷簡問曰一宫人死相公云云何歟夷
簡曰臣待罪宰相事無内外無不當預太后怒曰相
公欲離間吾母子耶夷簡從容對曰陛下不以劉氏
為念臣不敢言尚念劉氏則喪禮宜從厚太后悟遽
曰宫人李宸妃也且奈何夷簡乃請治喪用一品禮
殯洪福院夷簡又謂入内都知羅崇勲曰宸妃當以
后服殮用水銀實棺異時勿謂夷簡未嘗道及崇勲
如其言後章獻太后崩燕王為仁宗言陛下乃李宸
妃所生死以非命仁宗號慟頓毁不視朝累日下哀
痛之詔自責尊宸妃為皇太后諡莊懿幸洪福寺祭
告易梓宫親哭視之玉色如生冠服如皇太后以水
銀養之故不壊仁宗嘆曰人言其可信哉遇劉氏加
厚陪葬永安陵廟曰奉慈又即景靈宫建神御殿曰
廣孝慶歴中改諡章懿升祔太廟
仁宗本紀景祐四年十一月己卯改上莊穆皇后諡曰
章穆莊獻明肅皇太后曰章獻明肅莊懿皇太后曰章
懿莊懷皇后曰章懷莊惠皇太后曰章惠庚辰朝享景
靈宫辛巳享奉慈廟
慶歴元年十一月乙丑享奉慈廟
禮志慶歴四年從吕公綽言先帝特諡二后莊懷莊穆
及上真宗文明武定帝聖元孝之諡郭后升祔當正徽
號宜於郊禮前遣官先上寶冊改莊為章止告太廟更
不改題遂如故事將郊所司導五后寶冊赴三廟各於
神門外幄次以待奏告畢皆納於室俄又詔中書門下
令禮官考故事升祔章懿神主禮院言章獻章懿宜序
章穆之次章惠先朝遺制嘗踐太妃至明道中始加懿
號與章懷頗同請序章懷之次太者生事之禮不當施
於宗廟章獻以顧託之重臨御之勞欲稱别廟義無所
嫌屬之配室禮或未順學士王堯臣等言章獻明肅盛
烈丕功非一惠可舉諡告於廟冊藏於陵無容追減章
惠擁祐帝躬並均顧復故景祐中膺保慶之冊義專繫
子禮須别祠章穆升祔歲月已深奉慈三室先後已定
若再議升降則情有重輕請如舊制中書門下覆議成
憲在前文考之意配食一體二慈之宜奉承無私陛下
之孝請如禮官及學士議案祥符詔繫章聖特旨位序
先後乞聖制定數昭示無窮詔依所議十月文德殿奉
安寶冊帝服通天冠綘紗袍執圭太常奏樂百官宿廟
堂次日有司薦享諸廟寅時復詣正衙宰臣行事官贊
導冊寶至大慶殿庭發冊出宣德門攝太尉賈昌朝陳
執中受以赴奉慈廟上寶冊告遷二主皆塗太字祔於
太廟
仁宗本紀至和元年正月癸酉貴妃張氏薨丁丑追冊
為皇后賜諡温成七月丁卯立温成園十月丁酉葬温
成皇后丙午温成皇后神主入廟十一月甲子出太廟
禘祫時饗及温成皇后樂章隸於太常
禮志至和元年七月有司奉詔立温成皇后廟樂章祭
器數視皇后廟後以諫官言改為祠殿歲時令宫臣薦
行常饌
張貴妃傳張貴妃河南永安人也祖穎建平令父堯
封石州推官卒妃幼無依遂納於章惠皇后宫寝長
得幸有盛寵妃巧慧多智數善承迎勢動中外慶歴
元年封清河郡君歲中為才人遷修媛皇祐初進貴
妃後五年薨年三十一仁宗哀悼之追冊為皇后諡
温成
禮志嘉祐四年十月仁宗親詣太廟行祫享禮禮官張
洞韓維言國朝每遇禘祫奉别廟四后之主合食太廟
唐郊祀志載禘祫祝文自獻祖至肅宗所配皆一后惟
睿宗二后蓋昭成明皇母也續曲臺禮有别廟皇后合
食之文蓋未有本室遇祫享即祔祖姑下所以大順中
三太后配列禘祭議者議其非禮臣謂每室既有定配
則餘后不當參列議當革正學士孫抃等議春秋傳曰
大祫者何合祭也未毁廟之主皆升合食於太祖是以
國朝事宗廟百有餘年至祫之日别廟后主皆升合食
非無典據大中祥符中已曾定議禮官著酌中之論先
帝有恭依之詔他年有司攝事四后皆預今甫欲親祫
而四后見黜不亦疑於以禮之煩故耶宗廟之禮至尊
至重苟未能盡祖宗之意則莫若守舊禮臣等愚以謂
如故便學士歐陽修等曰古者宗廟之制皆一帝一后
後世有以子貴者始著並祔之文其不當祔者則有别
廟之祭本朝禘祫乃以别廟之后列於配后之下非惟
於古無文於今又四不可淑德太宗之元配列於元德
之下章懷真宗之元配列於章懿之下一也升祔之后
統以帝樂别廟之后則以本室樂章自隨二也升祔之
后同牢而祭牲器祝冊亦統於帝别廟之后乃從專享
三也升祔之后聯席而坐别廟之后位乃相絶四也章
獻章懿在奉慈廟每遇禘祫本廟致享最為得禮若四
后各祭於廟則其尊自申而於禮無失以為行之已久
重於改作則是失禮之舉無復是正也請從禮官詔四
后祫享依舊須大禮畢别加討論
元豐三年二月慈聖光獻皇后祔廟前二日告天地社
稷太廟皇后廟如故事至日奉神主先詣僖祖室次翼
祖室次宣祖室次太祖室次太宗室次太宗與懿德皇
后明德皇后同一祝次享元德皇后慈聖光獻皇后異
饌位異祝行祔謁禮次真宗室次仁宗室次英宗室禮
畢奉神主歸仁宗室
神宗本紀元豐六年七月乙卯祔孝惠孝章淑德章懷
皇后於廟
禮志元豐六年詳定所言案禮夫婦一體故昏則同牢
合卺終則同穴祭則同几同祝饌未嘗有異廟者也惟
周人以姜嫄為禖神而帝嚳無廟又不可下入子孫之
廟乃以别廟而祭故魯頌謂之閟宫周禮謂之先妣可
也自漢以來不祔不配者皆援姜嫄為比或以其微或
以其繼而已蓋其間有天下者起於側微而其后不及
正位中宫或以嘗正位矣有所不幸則當立繼以奉宗
廟故有祖姑三人則祔於親者之說立繼之禮其來尚
矣始微終顯皆嫡也前娶後繼皆嫡也後世乃以始微
後繼寘之别廟不得伸同几之義則非禮意恭惟太祖
孝惠皇后太宗淑德皇后真宗章懷皇后實皆元妃而
孝章則太祖繼后乃皆祭以别廟在禮未安請升祔太
廟增四室以時配享七月遂自别廟升祔焉
玉海初孝惠孝章淑德章懷四后未入廟元豐六年
七月乙卯始祔廟室初議不發冊太常博士王古言
升祔之重由發冊而後顯乃詔升祔比太廟親祀用
竹冊
哲宗本紀元祐八年九月戊寅太皇太后崩己卯詔以
太皇太后園陵為山陵十二月己巳上太皇太后諡曰
宣仁聖烈皇后
禮志皇太后崩三省請奉安神御於治隆殿以遵元祐
初詔復以御史劉極之言特建原廟廟成名神御殿曰
徽音山殿曰寧真
紹聖二年十月癸酉告遷宣仁聖烈太后神御於景靈
宫徽音殿甲戌詣宫行奉安禮
宣仁聖烈高皇后傳英宗宣仁聖烈高皇后亳州蒙
城人曾祖瓊祖繼勲皆至節度使母曹氏慈聖光獻
姊也后少鞠宫中英宗與后同年既長遂成昏濮邸
生神宗治平二年冊為皇后神宗立尊為皇太后居
寶慈宫元豐八年帝不豫宰執王珪等乞立延安郡
王為皇太子太后權同聽政哲宗嗣位尊為太皇太
后凡熙寧以來政事弗便者皆次第罷之人以為女
中堯舜元祐八年九月屬疾崩年六十二
建中靖國元年詔建欽聖憲肅皇后欽慈皇后神御殿
於大明殿北名曰柔明(尋改欽儀又改坤元)又名哲宗神御殿曰
觀成(尋改重光)詔自今景靈宫並分三日朝獻崇寧三年奉
安欽成皇后神御坤元殿欽聖憲肅皇后之次欽慈皇
后又次之政和三年奉安哲宗神御於重光殿昭懷皇
后神御殿成詔名正殿曰柔儀山殿曰靈娭
神御殿宣祖昭憲皇后於資福寺慶基殿章獻明肅皇
后於慈孝寺章德殿章懿皇后於景靈宫廣孝殿明德
章穆二后於普安院重徽殿章惠太后於萬夀觀廣慶
殿
神宗欽聖憲肅向皇后傳神宗欽聖憲肅向皇后河
内人故宰相敏中曾孫也治平三年歸於穎邸封安
國夫人神宗即位立為皇后帝不豫后贊宣仁后定
建儲之議哲宗立尊為皇太后宣仁命葺慶夀故宫
以居后后辭曰安有姑居西而婦處東凟上下之分
不敢徙遂以慶夀後殿為隆祐宫居之帝倉卒晏駕
獨决策迎端王章惇異議不能沮徽宗立請權同處
分軍國事后以長君辭帝泣拜移時乃聽凡紹聖元
符以還惇所斥逐賢大夫士稍稍收用之纔六月即
還政明年正月崩年五十六
欽成朱皇后傳欽成朱皇后開封人父崔傑早世母
李更嫁朱士安后鞠於所親任氏熙寧初入宫為御
侍進才人婕妤生哲宗及蔡王以徐國公主累進德
妃哲宗即位尊為皇太妃時宣仁欽聖二太后皆居
尊故稱號未極元祐三年宣仁詔春秋之義母以子
貴其尋繹故實務致優隆於是輿蓋仗衞冠服悉侔
皇后紹聖中欽聖復命即閤建殿改乘車為輿出入
由宣德東門百官上牋稱殿下名所居為聖瑞宫崇
寧元年二月薨年五十一追冊為皇后上尊諡陪葬
永裕陵
欽慈陳皇后傳欽慈陳皇后開封人幼穎悟莊重選
入掖庭為御侍生徽宗進美人帝崩守陵殿思顧舊
恩毁瘠骨立左右進粥藥揮使去曰得早侍先帝願
足矣未幾薨年三十二建中靖國元年追冊為皇太
后上尊諡陪葬永裕陵
徽宗本紀政和三年二月辛卯崇恩太后暴崩閏四月
辛酉上崇恩太后諡曰昭懷
昭懷劉皇后傳昭懷劉皇后初為御侍明豔冠後庭
且多才藝由美人婕妤進賢妃生一子二女有盛寵
能順意奉兩宫時孟后位中宫后不循列妾禮且隂
造竒語以售謗孟后既廢后竟代焉徽宗立冊為元
符皇后明年尊為太后名宫崇恩帝緣哲宗故曲加
恩禮后以是頗干預外事且以不謹聞帝與輔臣議
將廢之而后己為左右所逼即簾鈎自㱲而崩年三
十五
樂志崇恩太后升祔十四首
入門顯安俔天生德作配元符儀型壼則輔佐帝
圖登崇廟祏勒號璠璵烝嘗億載皇極之扶
神主升殿顯安曰嬪于京天作之配進賢審官克
勤其志於穆清廟本仁祖義億萬斯年神靈攸暨
迎神興安四章黃鐘宫二奏閟宫有侐堂筵屹崇
靈徽匪遐精誠感通苾芬維時登兹明祀泠然靈車
有來其馭
大吕角二奏羽旌風翔翠蕤飄舉儼其音徽登兹
位處笙鏞始奏合止柷敔是享是宜永求伊祜
太簇徵二奏枚枚閟宫鼎爼肆陳烝畀明靈登其
嘉新鼔鐘既戒旨酒既醇攸介攸止純禧薦臻
應鐘羽二奏旨酒嘉肴于登于豆是享是宜樂既
合奏衎我懿德執事温恭靈兮允格有翼其從
罍洗嘉安列爵陳爼芬芳和羹摐金擊石洋洋和
聲禮行伊始我德惟明既盥而往於昭斯誠
升降殿熙安笙簫紛如陟彼廟庭鏘鏘佩玉懷兹
先靈神保聿止音容杳冥繁福是介萬年惟寧
酌獻兹安雝雝玉佩清酤惟良粢盛具列有飶其
香懷其徽範德合無疆於兹燕止降福穣穣
亞獻神安嬪於潜邸爰正坤儀關雎化被思齊名
垂柔德益茂家邦以熙皇心建崇永羞牲粢
退文舞進武舞昭安翩然干戚揚庭陳階文以經
緯武以威懷其張其弛節與音諧迄兹獻享妥靈綏
來
終獻儀安珩璜之貴褘褕之尊天作之合内治慈
温元良鍾慶祉福乾坤以享以祀事亡如存
徹豆成安鏘洋純繹於論鼓鐘周旋陟降齋莊肅
容維罍既旨維籩伊豐歌徹以雍介福來崇
送神興安黍稷維馨虡業充庭既欽既戒靈心是
承顧予烝嘗言從之邁申錫無疆是用大介
徽宗本紀政和三年七月庚子貴妃劉氏薨九月戊戌
追冊貴妃劉氏為皇后諡曰明達四年七月甲午祔明
達皇后神主於别廟
禮志政和四年有司言政和元年孟冬祫享奉惠恭神
主入太廟祔於祖姑之下今歲當祫而明達皇后神主
奉安陵祠緣在城外三代之制未有即陵以為廟者今
明達皇后追正典冊歲時薦享並同諸后宜就惠恭别
廟增建殿室迎奉神主以祔又言明達神主祔謁日於
英宗室增設宣仁聖烈皇后明達皇后二位及徧祭七
祀配享功臣並别廟祔享惠恭明達二位
紹興七年惠恭改諡為顯恭以上徽宗聖文仁德顯孝
之諡故也
劉貴妃傳劉貴妃由才人七遷至貴妃生濟陽郡王
棫祁王模信王榛政和三年秋薨帝大悲惻特加四
字諡曰明達懿文又欲踵温成故事追崇使皇后表
請因冊贈為后而以明達諡焉
高宗本紀紹興十二年四月皇后邢氏崩訃初至七月
丁酉上皇后諡曰懿節祔神主於别廟
禮志紹興十二年五月禮部侍即施垌言懿節皇后神
主候至卒哭擇日祔廟合依顯恭皇后禮於太廟内脩
建殿室以為别廟安奉又言將來祔廟其虞主合於本
室後瘞埋緣别係行在祔廟欲於本室冊寶殿收奉候
回京日依别廟故事從之七月有司行九虞之祭奉安
高宗憲節邢皇后傳高宗憲節邢皇后開封祥符人
父焕朝請即高宗居康邸以婦聘之封嘉國夫人王
出使夫人留居蕃衍宅金人犯京師夫人從三宫北
遷及即位遥冊為皇后紹興九年后崩於五國城年
三十四金人秘之高宗虚中宫以待者十六年顯仁
太后回鑾始得崩聞上為輟朝行釋服之祭諡懿節
祔主於别廟紹興十二年八月后梓宫至攅於聖獻
太后梓宫之西北淳熙末改諡憲節祔高宗廟
紹興十三年初築三殿聖祖居前宣祖至祖宗諸帝居
中殿元天大聖后與祖宗諸后居後
高宗本紀紹興二十九年九月庚子皇太后韋氏崩十
月戊寅冊諡皇太后曰顯仁十一月丙午權攅顯仁皇
后於永祐陵十二月甲子祔顯仁皇后神主於太廟
韋賢妃傳妃開封人高宗母也初入宫為侍御崇寧
末封平昌郡君大觀初進婕妤累遷婉容高宗在康
邸出使封賢妃從太上皇北遷建炎改元遥尊為宣
和皇后紹興七年徽宗及鄭皇后崩聞至翰林學士
朱震請遥尊為皇太后從之豫作慈夀宫命參政王
次翁等為奉迎使十二年四月次燕山八月至臨安
入居慈寧宫二十九年九月崩諡曰顯仁攅於永佑
陵之西祔神主太廟
樂志紹興二十九年顯仁皇后祔廟一首
酌獻歆安恭惟聖母躋祔孔時陳羞宗祏徼福坤
儀鐘鼔惟序牲玉載祗於皇來格永介丕基
紹興别廟二首
安穆皇后室酌獻歆安祥發俔天符彰夢日有懷
慈容孝享廟室泰尊是酌旨酒嘉栗靈其格思祚以
元吉
安恭皇后室酌獻歆安美詠河洲德嬪媯汭徽音
如存肇修已事縮以包茅酌以醴齊靈來顧歆降福
攸備
禮志紹興三十一年禮部太常言故妃郭氏追冊為皇
后合依懿節皇后祭於别廟所有廟殿見安懿節皇后
神主行禮狹隘乞分為二室以西為上各置戸牖及擗
截本廟齋宫權安懿節神主工畢還殿王普又請各置
祏室並從之
工部侍郎兼太常少卿王普言謹案春秋公羊說曰主
藏廟室西壁中以備火灾左氏說曰主祏於宗廟言廟
有祏室以藏神主漢儀藏主於西牆壁塪中去地六尺
一寸蓋塪即祏室也非特備灾亦神道尚幽之義然則
古者廟必有主主必有祏鄭原繁曰先君桓公命我先
人典司宗祏此諸侯廟主之祏也衛孔悝使車反祏於
西圃此大夫廟主之祏也開寳通禮别廟時享孝明孝
惠皇后享日宫闈令入室開塪奉出神主置於座政和
五禮時享别廟儀享日祠祭官贊奉神主宫闈令于祏
宫内奉惠恭皇后神主于神幄啟匱設于座至送神樂
止祠祭官贊奉神主入祏室宫闈令納神主于匱捧入
祏室然則本朝故事别廟后主亦有祏室自藝祖至徽
宗未之有改也昨紹興五年祖宗后神主至自温州始
建太廟才為屋五間後稍增至七間皆有殿而無室但
置神主并匵于案上以帳幬之每遇祭享則就案啟匵
而薦獻于前其草創如此十二年祔懿節皇后乃建别
廟亦如太廟其草創也十六年新造禮器告成詔增籩
豆簠簋之數悉依典禮而太廟殿上迫狹不能容之於
是始作新廟凡十三間除東西夾室之外為十一室各
開戶牖安祏室于西墻略倣京師廟制唯别廟一位祭
器不多遂且仍舊以至于今此有司因循之過也兹追
冊皇后將祔于懿節之次既修别廟分為二室當各置
祏室如累朝故事詔從之
孝宗成穆郭皇后傳孝宗成穆郭皇后開封祥符人
奉直大夫直卿之女孫其六世祖為章穆皇后外家
孝宗為普安郡王時納郭氏封咸寧郡夫人生光宗
及莊丈太子愭魏惠憲王愷邵悼肅王恪紹興二十
六年薨年三十一追封淑國夫人三十一年用明堂
恩贈福國夫人既建太子追封皇太子妃及受禪追
冊為皇后諡恭懷尋改安穆及營阜陵又改成穆祔
孝宗廟
孝宗本紀乾道三年六月辛卯皇后夏氏崩七月癸酉
權攒安恭皇后於臨安
禮志乾道三年閏七月安恭皇后神主祔於别廟為三
室
成恭夏皇后傳成恭夏皇后宜春人曾祖令吉為吉
水簿夏氏初入宫為憲聖太后閣中侍御普安郡王
夫人郭氏薨太后以夏氏賜王封齊安郡夫人即位
進賢妃踰年奉上皇命立為皇后乾道三年崩諡安
恭改諡成恭
寧宗本紀開禧三年五月辛卯以太皇太后謝氏有疾
赦是日崩八月己巳上大行太皇太后諡曰成肅皇后
九月乙酉權攢成肅皇后於阜陵壬寅祔成肅皇后神
主於太廟
成肅謝皇后傳成肅謝皇后丹陽人被選入宫憲聖
太后以賜普安郡王封咸安郡夫人王即位進婉容
踰年進貴妃成恭皇后崩中宫虚位淳熙三年上皇
諭立貴妃為皇后光宗受禪上尊號壽成皇后孝宗
崩尊為皇太后慶元初加號慈惠嘉泰二年加慈佑
太皇太后開禧三年崩諡成肅攢祔於永阜陵
樂志開禧三年成肅皇后祔廟一首
酌獻歆安天合重華内治昭融承承繼繼保佑恩
隆歸從阜陵登祔太宫燕我後人福禄來從
上冊寳十三首
冊寳入門隆安威儀皇止庶尹在庭爰舉徽章遹
觀厥成勒崇揚休寫之瓊瑛迄于萬祀發聞惟馨
冊寳升殿崇安有猷有言順承天則聿崇號名再
揚典冊朱英寳函左右翼翼千秋萬歲保兹無極
迎神歆安黃鍾宫籩豆大房犧尊將將馨香既登
明靈迪嘗其樂伊何吹笙鼔簧靈來燕娭降福無疆
大吕角二奏吉蠲惟時禮儀既備奉章峩峩羣公
在位神之格思永錫爾類展彼令德於焉來暨
大簇徵二奏雍雍在宫翼翼在庭顯相休嘉肅雍
和鳴神嗜飲食明德惟馨綏我思成式燕以寧
應鍾羽二奏犧牲既成籩豆有楚摐金擊石式歌
且舞追懷懿德令聞令儀靈兮來格是享是宜
罍洗嘉安嘉肴旨酒潔粢豐盛既盥而往以我齊
明有孚顒若黍稷非馨神之格思享於克誠
升降熙安佩玉鏘鏘其來雝雝陟降孔時步武有
容恪兹祀事神罔時恫綏我邦家福禄來崇
酌獻明安旨酒嘉栗有飶其香衎我淑靈歆此令
芳德貽彤管號正椒房神具醉止降福穰穰
退文舞進武舞昭安籥翟既陳干戚斯揚進旅退
旅一弛一張其儀不忒容服有光以宴以樂德音不
忘
亞終獻和安望高六宫位應四星輔佐君子警戒
相成禕衣福崇琛冊追榮于以奠之有椒其馨
徹豆成安濯濯其英殖殖其庭有來羣工賚我思
成嘉肴既將旨酒既清雍徹不遲福禄來寧
送神歆安禮儀既備神保聿歸洋洋在上不可度
思神之來兮肹蠁之隨神之去兮休嘉是貽
上欽成皇后冊寳六首
入門升殿顯安上帝錫羡實生婉淑輔佐神皇寵
膺天禄誕育泰陵劬勞顧復於昭徽音久而彌郁
迎神歆安於顯惟德徽柔懿明嬪于初載有聞惟
馨肆我鼔鍾萬舞在庭神保是格來止來寧
盥洗嘉安有煒柔儀率履不越惠於初終既明且
達我將我享相盥乃登胡臭亶時攸介攸寧
升降熙安苾苾其芬殽核其旅陟降孔時有秩斯
祜德容内化維神之明明則不渝綏我思成
酌獻明安天維顯思有相於内右賢去邪夙夜儆
戒猗歟追冊重翟禕衣既右享之百世是儀
亞終獻和安酌彼玉瓚有椒其馨鬷假無言雍容
在庭生莫與崇於赫厥聲祀事孔明神格是聽
上明達皇后冊寳五首
迎神歆安恭儉宜家柔順承天德昭彤管憂在進
賢寳而禕翟追榮壽原四時祼享何千萬年
酌獻明安涓宫有嚴廣樂在庭鍾鼓筦磬九變既
成縮茅以獻潔秬惟馨靈遊可想來燕來寧
退文舞進武舞昭安秉翟竣事萬舞摐金總干揮
戚節以鼓音禮容有煒肹蠁來歆淑靈是聽雅奏愔
愔
徹豆成安登獻罔愆爼豆斯徹神具醉止禮終樂
闋御事既退珊珊佩玦介我繁祉歆此蠲潔
送神歆安備成熙事虚除翠楹神保聿歸雲車夙
征鑒我休德神交惚恍留祉降祥千秋是享
仁宗本紀景祐三年十一月戊寅保慶皇太后楊氏崩
辛卯上寳慶太后諡曰莊惠四年二月己酉葬莊惠皇
后於永定陵己未奉神主於奉慈廟
禮志治平元年同判太常寺吕公著言案喪服小記慈
母不世祭章惠太后仁宗嘗以母稱故加保慶之號蓋
生有慈保之勤故沒有廟享之報今於陛下恩有所止
禮難承祀其奉慈廟乞依禮廢罷熙寧二年命太常卿
張琰奉章惠太后神主瘞陵園
文獻通考神宗即位知諫院楊繪言章惠太后於仁
宗有撫養之恩故别祭於奉慈廟今陛下之於仁宗
皇帝則孫也乞下有司詳議禮官復申治平之義乃
命太常卿奉神主瘞於陵園帝率羣臣詣瓊林苑酌
獻以辭遂廢其廟
楊淑妃傳楊淑妃益州郫人祖瑫父知儼妃年十二
入皇子宫真宗即位拜才人又拜婕妤進婉儀後加
淑妃真宗崩遺制以為皇太后始仁宗在乳褓章獻
使妃護視凡起居飲食必與之俱所以擁佑扶持恩
意勤備後名其所居宫曰保慶稱保慶皇太后景祐
三年無疾而薨年五十三殯於皇儀殿帝思其保護
之恩令禮官議加服小功初仁宗未有嗣后每勸帝
擇宗子近屬而賢者養於宫中其選即英宗也英宗
立言者謂禮慈母於子祭於孫止請廢后廟瘞其主
園陵英宗弗欲遽也詔下有司議未上會帝崩遂罷
蕙田案以上四條係仁宗慈母祔廟享故附
於末
右宋后妃廟
五禮通考卷一百三
