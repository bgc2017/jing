五禮通考卷一百五十九
刑部尚書秦蕙田撰
嘉禮三十二
饗燕禮
儀禮公食大夫禮(鄭目錄云主國君以禮食小聘大夫之禮於五禮屬嘉禮疏篇中薦豆)
(六黍稷六簋庶羞十六豆此等皆是下大夫小聘之禮下乃别言食上大夫之法聘禮據侯伯之大聘此篇小)
(聘大夫者周公設經互見為義不言食賓與上介直言大夫者小聘上介乃是士是以直云大夫兼得大夫聘)
(賓與上介亦兼小聘之賓)
公食大夫之禮使大夫戒各以其爵(注戒猶告也告之必使同班敵者易)
(以相親敬大疏此篇雖據子男大夫為正兼見五等諸侯聘使卿之事故云各以其爵也)上介出
請入告(注問所以為來事)三辭(注為既先受賜不敢當賜疏既先受賜謂聘日致饔受大禮)
(故今辭食不敢當之但受饔之時禮辭而已至于享食皆當三辭)賓出拜辱(注拜使者屈辱來迎)
(已)大夫不答拜將命(注不答拜為人使也將猶致也)賓再拜稽首(注受命)
大夫還(注復於君)賓不拜送遂從之(注不拜送者為從之不終事疏鄉飲鄉射戒)
(賓遂從之而云拜辱拜送者以主人先反不相随故也覲禮使者勞賓侯氏送于門外遂從之使者既不先反)
(猶拜送者尊天子使故也)
蕙田案以上戒賓
賓朝服即位於大門外如聘(注於是朝服則初時玄端如聘亦入於次俟疏云)
(大門外如聘者則賓主設擯介以相待如聘時賓在館拜所戒大夫即玄端賓遂從大夫至君大門外入次乃)
(去玄端著朝服出次即位也聘禮重賓發館即皮弁此食禮輕及大門乃朝服)即位具(注主人也擯者)
(俟君于大門外卿大夫士序及宰夫具其饌物皆于廟門之外)
(盛氏世佐曰即位謂自公以下也具官各饌其所供之物也燕禮告具而後即位此即位乃具者食重於)
(燕也)
蕙田案經言即位不言主人者上言賓即位
則此為主人可知也敖氏以即位仍屬賓者
非郝氏又連上文如聘即位為句尤誤
又案以上即位
羹定(注肉謂之羹定猶熟也著之者下以為節)甸人陳鼎七當門南面西上
設扄鼏鼏若束若編(注七鼎一大牢也甸人冢宰之屬兼亨人者南面西上以其為賓統)
(於外也扄鼎扛所以舉之者也凡鼎鼏蓋以茅為之長則束本短則編其中央今文扄作鉉疏聘禮致飱與)
(饔餼皆九鼎此亦一大牢而七鼎者食禮輕無鮮魚鮮腊與聘禮腥一牢鼎七同也案亨人職云掌共鼎鑊又)
(甸師職云掌以薪蒸役外内饔之事故使甸人兼亨人陳鼎也)設洗如饗(注必如饗者先饗後食如)
(其近者也饗禮亡燕禮則設洗於阼階東南疏引燕禮者欲見設洗之法燕與饗食同)小臣具槃
匜在東堂下(注為公盥也公尊不就洗小臣於小賓客饗食掌正君服位疏夏官小臣職云小)
(祭祀賓客饗食如大僕之法)
(敖氏繼公曰凡行禮其以槃匜盥而不就洗者尊者一人而已有敵者則否不言簞巾文略耳祭禮有槃)
(匜必有簞巾)
欽定義疏夏官小臣職大祭祀朝覲沃王盥此諸侯之
小臣故主沃公盥
宰夫設筵加席几(注設筵於戶西南面而左几公不賓至授几者親設湆醬可以略此)無
尊(注主於食不獻酬)
(敖氏繼公曰言此者嫌酒漿或用尊也)
飲酒漿飲俟於東房(注飲酒清酒也漿飲酨漿也其俟奠于豐上也飲酒先言飲明非獻)
(酬之酒也漿飲先言漿别於六飲也此疏酨之言載以其汁滓相載故云酨漢法有名也)凡宰夫
之具饌於東房(注凡非一也飲食之具宰夫所掌也酒漿不在凡中者雖無尊猶嫌在堂)
(敖氏繼公曰此所饌者謂豆簠簋鉶也)
蕙田案以上陳設
公如賓服迎賓於大門内(注不出大門降於國君稽疏自此盡階上北面再拜首)
(言主君迎賓拜至之事)大夫納賓(注大夫謂上擯也納賓以公命)賓入門左公再
拜賓辟再拜稽首(注左西方賓位也辟逡遁不敢當君拜也)
欽定義疏聘禮公迎賓再拜賓辟不答拜者以公為聘
君而拜已不敢承其禮也此則為食已而拜故既辟
還復再拜稽首
公揖入賓從(注揖入道之)及廟門公揖入(注廟禰廟也言疏儀禮之内單廟)
(者皆據禰廟若非禰廟則言廟祧受聘在祖廟食饗在禰燕禮又在寢是其差次也)賓入三揖(注每)
(曲揖及當碑揖相人偶)至於階三讓(注讓先升)公升二等賓升(注遠下人君)
(敖氏繼公曰此下大夫與公升階之儀乃與卿同然則升階尊卑之差不過一等)
大夫立於東夾南西面北上(注東夾南東西節也取節於夾明東於堂疏此主)
(國卿大夫立位序西為正堂序東有夾室立於夾室之南是東於堂也)士立於門東北面
西上(注統於門者非其正位辟賓在此統疏燕禮大射士在西方東而北上不統於門今於門者以賓)
(在門西辟賓在此非正位故也)小臣東堂下南面西上宰東夾北西面
南上(注宰宰夫之屬也古文無南上)
(敖氏繼公曰宰大宰也宰尊官於此乃見之者位定在後耳南上二字古文無之經惟言宰是獨立於此)
(也南上之文無所用之傳寫者因下文而衍此二字耳宜從古文)
欽定義疏此宰内宰也天官内宰凡賓客之祼獻瑶爵
皆贊致后之賓客之禮侯國之内宰亦當然也饗賓
則夫人亞祼此食禮殺於饗夫人不親内宰位於東
夾之北以見外内之官備所以示夫人敬客之意也
下經授公醬粱及為賓設豆簋鉶稻者皆宰夫也宰
惟授公湇視宰夫為尊則宰非宰夫之屬明矣大宰
為司徒之兼官三卿之長不應不立於東夾南而在
東夾北也注為南上二字所惑故以宰夫之屬言之
敖氏以為大宰則亦未詳於外内之辨也其下即内
官之士豈其倫乎
觀承案内官之南上者統於宰而宰之南上
者又統於君以其位在東夾之北則君在南
固宜以南為上耳謂此二字為衍恐亦未然
内官之士在宰東北西面南上(注夫人之官内宰之屬也自卿大夫至此不先)
(即位從君而入者明助君饗食賓自無事)
欽定義疏此為内宰之屬則位於其上者為内宰明矣
此内官士也非奄也
介門西北面西上(注西上自統於賓也然則承擯以下立於士西少進東上疏云承擯以)
(下立於士西少進東上者以介統於賓而西上則擯統於君而東上可知又承擯是大夫尊於士故知少進東)
(上也不言上擯者上擯有事其位不定故不言)
蕙田案以上迎賓
公當楣北鄉至再拜賓降也公再拜(注楣謂之梁至再拜者興禮俟賓嘉)
(其來也公再拜賓降矣一疏至再拜者公方一拜賓即降公再拜者賓降後又拜本當再拜故皆以再拜言)
(之)賓西階東北面答拜(注西階東少就主君敬也)
欽定義疏已國之臣拜位在阼階下燕禮主人獻公二
大夫媵爵於公皆是也若為賓則拜於西階下燕禮
大夫為賓者是也聘禮私覿賓降拜於階東視階下
為稍東别於主君也此亦然故注以為少就主君也
擯者辭(注辭拜於下)拜也公降一等辭曰寡君從子雖將拜
興也(注賓降再拜公降擯者釋辭矣賓猶降終其再拜稽首興起也)
欽定義疏賓在西階東欲答拜時擯者即辭之而賓拜
自若故曰拜也公見其不聽擯者之辭乃降一等以
示親辭而擯者致辭曰寡君從子而降矣子雖將拜
其興也容此兩辭之間而賓之再拜已訖非謂賓拜
未再得辭即興若然則上文賓升不得謂已拜矣
賓栗階升不拜(注自以已拜也栗實栗也不拾級連步趨主國君之命不拾級而下曰辵)
(張氏爾岐曰升降有四法拾級連步謂兩足相随不相過是尋常升階法栗階者始升猶聚足連步至近)
(上二等左右足各一發而升堂是趨君命之法故燕禮記云凡栗階不過二等又此經注不拾級而下曰)
(辵疏以為越三等是下階近地三等即不聚足也又云越一等為歴階共為四法)
命之成拜階上北面再拜稽首(注賓降拜主君辭之賓雖終拜於主君之意猶)
(為不成)
(敖氏繼公曰拜下者臣也拜於上者賓也既升而命之成拜所以賓之)
蕙田案以上拜至
士舉鼎去鼏於外次入陳鼎於碑南南面西上右人抽
扄坐奠於鼎西南順出自鼎西左人待載(注入由東出由西明為賓)
(也今文奠為委古文待為持士疏次入序入也去鼏於外者以入當載於俎故去之喪士虞皆入乃去鼏喪)
(禮變於吉也)
(敖氏繼公曰次入鼎在西者先在東者後也碑下脱一南字西南之南衍文皆傳寫誤也順出以次而出)
(也順出正禮也其或逆出由便耳)
盛氏世佐曰鼎南面以西為右右人在鼎西故抽扄
即奠於其西便也南順言奠扄之法南北設之順鼎
面也舉鼎之時扄横加於鼎上及其奠也直設於鼎
旁故云順也出自鼎西謂右人奠扄訖即自鼎西而
出也上云次入則出亦以次可知故不湏言順出惟
逆出乃著之以其變於初也敖氏分句不審乃以西
南之南為衍字過矣
蕙田案碑南南面石經及古本俱缺一南字
監本有之蓋後人所增也經云士舉鼎次入
不云次出者舉入以見出也下文旅人取七
甸人舉鼎順出不云次入者舉出以見入也
敖君善以下有順出之文疑南字為衍失之
矣當從盛氏為是
雍人以俎入陳於鼎南旅人南面加七於鼎退(注旅人雍人之)
(屬旅食者也雍人言入旅人言退文互相備也出入之由亦如舉鼎者七俎每器一人諸侯官多也)
(敖氏繼公曰雍人西面於鼎南陳俎俎南順旅人南面於鼎北加七七北枋)
大夫長盥洗東南西面北上序進盥退者與進者交於
前卒盥序進南面七(注長以長幼也序猶更也前洗南)載者西面(注載者左)
(人也亦序自鼎東西面於其前大夫七則載之當疏待載時在鼎東南面今大夫鼎北面南七之左人載故)
(序自鼎東西面俎當鼎南則載者在鼎南稍東)
(敖氏繼公曰南面立於鼎後也七出鼎實也西面執俎以載也)
魚腊飪(注飪熟也食禮宜熟饗有腥者中疏上文直言羹定肉謂之羹恐魚腊不在其故此特著魚)
(腊飪也樂記大饗俎腥魚是饗禮有腥也又春秋傳王享有體薦以饗禮用體薦則腥矣豚解者皆腥也)
蕙田案疏引大饗俎腥魚證饗之用腥然彼
大饗謂祫祭先王非饗賓客也賈氏誤矣其
云豚解者皆腥則得之
載體進奏(注體謂牲與腊也奏謂皮膚之理也進其理本在前下大夫體七个疏體七个用右胖)
(肩臂臑肫骼脊脅其左胖為庶羞下文十六豆二十豆是也進其理本在前者此謂生人食法故進本本謂近)
(上者若祭祀則進末故少牢云進末鄭云變於食生是也)魚七縮俎寢右(注右首也寢右進鬐)
(也乾魚近腴多骨鯁面疏縮縱也魚在俎為縱於人亦横賓在戶牖之間南俎則東西陳之魚在俎首在右)
(腹腴鄉南鬐脊也進脊在北鄉賓是取脊少骨鯁者以優賓也若祭祀則進腴以鬼神尚氣腴者氣之所聚故)
(少牢進腴是也)腸胃七同俎(注以其同類也不異其牛羊腴賤也此俎實凡二十八疏牛羊同)
(是畜類又其腹腴賤故略之同俎也牛羊各有腸胃腸胃各七四七二十八也)倫膚七(注倫理也謂精)
(理滑脆者革疏倫膚謂豕之皮為之)腸胃膚皆横諸俎垂之(注順其在牲之性也)
(腸胃垂及俎拒)大夫既七七奠於鼎逆退復位(注事畢宜由便也士七載者又)
(待設俎)
(敖氏繼公曰七奠於鼎謂加七於鼎上也位東夾南)
蕙田案以上鼎入載俎
公降盥(注將設醬)賓降公辭(注辭其從已)卒盥公壹揖壹讓公升
賓升(注揖讓皆一殺於初)
欽定義疏凡降盥而升皆一揖以距階近無三揖之位
也始至於階三讓此惟一讓則殺於初矣亦公升二
等而後賓升
宰夫自東房授醯醬(注授授公也醯醬以醯和醬堂疏案記云蒲筵常長丈六尺於上)
(戶牖之間南面設之乃設正饌於中席已東自中席已西設庶羞也)公設之(注以其為饌本)賓辭
北面坐遷而東遷所(注東遷所奠之東側其故處當疏東遷所者謂以西為上君設席)
(中故東遷之辟君設處側近也近其故處)
(敖氏繼公曰東遷所東遷於其所也所者謂醬之正位也公設之處於其正位必少西少西者為賓當遷)
(之故也遷之者示不敢當公親設之意且以為禮也)
蕙田案以上公親設醬正饌之一
公立於序内西鄉(注不立阼階上示親饌北疏君之行事皆在阼階上今近阼者以設饌)
(在戶西近北今君亦近北示親監饌故也)賓立於階西疑立(注不立階上以主君離阼也疑)
(正立也自定之貌今文曰西階)宰夫自東房薦豆六設於醬東西上韭
菹以東醓醢昌本昌本南麋臡以西菁菹鹿臡(注醓醢醢有醓)
(昌本昌蒲本菹也醢有骨謂之臡菁蓂菁菹也)
蕙田案以上宰夫設豆正饌之二
士設俎於豆南西上牛羊豕魚在牛南腊腸胃亞之(注亞)
(次也不言䋫錯俎尊也設疏上設豆䋫陳之下設黍稷錯陳之此俎不䋫不錯)膚以為特(注直)
(豕與腸胃東也特膚者出下牲賤賤疏豕在牛羊之下膚豕之所出故云也)旅人取七甸人
舉鼎順出奠於其所(注以其空也其所謂當門)
(敖氏繼公曰甸人加扄乃舉鼎其出也亦七先而鼎後)
蕙田案以上士設俎正饌之三
宰夫設黍稷六簋於俎西二以並東北上黍當牛俎其
西稷錯以終南陳(注並併也)
蕙田案以上宰夫設簋正饌之四
大羹湇不和實於鐙宰右執鐙左執蓋由門入升自阼
階盡階不升堂授公以蓋降出入反位(注大羹湇煮肉汁也大古之羹)
(不和無鹽菜瓦豆謂之鐙宰謂大宰宰夫之長也有蓋者饌自外入為風塵今文湇為汁又曰入門自阼階無)
(升蓋疏宰位在東夾北西面南上今以降出送門外乃更入反此位也)
(李氏如圭曰湇升自阼階者公親設之故也)
(敖氏繼公曰自門入者湆在爨也士昏禮曰大羹湆在爨記曰亨於門外東方)
欽定義疏大羹湇皆盛於鐙經特於此見之湇與鉶為
類特牲禮主婦設兩鉶隨設大羹湇但以湇由門外
入故設之不以主婦耳其實主婦職也此禮宰設之
以授公亦足見宰之為内宰矣
公設之於醬西賓辭坐遷之(注亦遷東所)
(盛氏世佐曰遷湆之法與醬同)
蕙田案以上公親設大羹湆正饌之五
宰夫設鉶四於豆西東上牛以西羊羊南豕豕以東牛
(注鉶菜和羹之器言疏記云牛藿羊苦肉薇是菜和羹以鉶盛之羹在鉶之謂之鉶羹據器言之謂之鉶鼎)
(正鼎之後設之謂之陪鼎入庶羞言之謂之羞鼎其實一也)
蕙田案以上宰夫設鉶正饌之六
飲酒實於觶加於豐(注豐所以承觶者也如豆而卑)宰夫右執觶左執
豐進設於豆東(注食有酒者優賓也設於豆東不舉也燕禮記曰凡奠者於左疏案下文宰)
(夫執漿飲賓興受惟用漿酳口不用酒今主人猶設之是優賓也此酒不用故奠於豆東案鄉飲酒鄉射記皆)
(云凡奠者於左舉者於右注云燕禮記者必傳寫者之誤)
(楊氏復曰上文飲酒漿飲俟於東房疏云酒漿皆以酳口此又云漿以酳口不用酒今主人猶設之所以)
(優賓兩說牴牾不同又案下文祭飲酒於上豆之間魚腊醬湇不祭夫魚腊醬湇不祭而祭飲酒則知酒)
(以優賓但賓不舉爾豈酳口之物哉當以優賓之義為正)
蕙田案以上宰夫設飲酒正饌之七
宰夫東面坐啟簋會各郤於其西(注會簋蓋也亦一一合郤之各當其簋之)
(西少疏郤者仰也簋蓋有六兩兩相重而仰之牢云佐食啟會蓋二以重設於敦南也)
蕙田案簋設於羹湇之先至是始啓之事有
節也
欽定義疏正饌醬最先設次則豆由房出又次則俎自
階升又次則簋由房出又次則湆自階升至鉶則復
由房出其上下設饌之人亦相間以成禮如此
蕙田案以上設正饌
贊者負東房南面告具於公(注負東房負房戶而立也南面者欲得鄉公與賓也)
公再拜揖食(注再拜拜賓饌具)賓降拜(注答公拜)公辭賓升再拜稽
首(注不言成拜降未拜)賓升席坐取韭菹以辯擩於醢上豆之間
祭(注擩猶染也)
(敖氏繼公曰此所擩者醓醢以下五豆惟云醢者省文耳少牢饋食用四豆尸取韭葅擩於三豆是其徵)
(也)
贊者東面坐取黍實於左手辯又取稷辯反於右手興
以授賓賓祭之(注取授以右手便也賓亦興受坐祭之於豆祭也獨云贊興優賓也少儀曰受)
(立授立不坐以疏此所授者皆謂遠賓者菹醢及鉶不授其近賓也雖不授亦祭之)
(敖氏繼公曰辯謂辯取於三簋先黍後稷不欲其雜也每取黍稷皆以右手實於左手既則反於右手也)
(亦壹以授賓不言壹者已明也)
三牲之肺不離贊者辯取之壹以授賓(注肺不離者刌之也不言刌刌)
(則祭肺也此舉肺不離而刌之便賓祭也祭離肺者絶肺祭也壹猶稍也)賓興受坐祭(注於是云)
(賓興受坐祭重牲也賓亦每肺興受祭於豆祭)
(張氏爾岐曰離而不殊留中央少許相連謂之離肺刌則切斷之故云不離祭離肺者必用手絶斷其連)
(處刌肺則否故注云便賓祭也壹說文訓專壹廣韻訓合當是總合授賓使之祭如上文祭黍稷之例注)
(云壹猶稍也又云每肺興受恐與經未合食禮本殺節文不宜如是其煩)
(方氏苞曰注豆祭似當作際傳寫誤也)
捝手扱上鉶以柶辯擩之上鉶之間祭(注扱扱其鉶菜也捝拭也拭以)
(巾)
(敖氏繼公曰扱上鉶以柶謂以内列牛鉶之柶扱其鉶也辯擩之遂以柶擩三鉶也)
欽定義疏辯擩之謂以上鉶之菜擩於餘鉶之汁所以
示辯也
祭飲酒於上豆之間魚腊醬湇不祭(注不祭者非食物之盛者疏以有)
(三牲故魚腊不祭若入庶羞則祭之)
(敖氏繼公曰魚腊屬於牲醬屬於豆湇屬於鉶故雖設之亦不祭也不言腸胃膚者在魚腊之下不祭可)
(知)
蕙田案正饌之設凡七而賓之祭者五韭菹
一也黍稷二也肺三也鉶四也飲酒五也醬
與大羹湆皆公親設之而不祭者醬即醯醢
類也湇即鉶類也祭醢以葅擩之祭鉶以菜
擩之今醬湇無葅與菜無所用以擩者又酒
漿之氣清醬湇之質濁豆間欲其潔故祭飲
酒不祭醬湇也
又案以上賓祭正饌
宰夫授公飯粱公設之於湇西賓北面辭坐遷之(注既告具)
(矣而又設此殷勤之加也遷之遷而西之以其東上也疏知粱東上者下文宰夫膳稻於粱西是以粱在東)
(為上)公與賓皆復初位(注位序内階西)宰夫膳稻於粱西(注膳猶進也進)
(稻粱者以簠會疏上設黍稷訖云郤會此不云郤者先於房去之故也)
(郝氏敬曰穀以粱為大故君自設食以稻為善故宰夫供膳食美曰膳)
(盛氏世佐曰設膳曰膳猶置尊曰尊布筵曰筵也)
蕙田案以上公親設粱宰夫膳稻加饌之一
節敖氏疑膳當作設似有理然以郝氏盛氏
之說通之經文未必誤也
士羞庶羞皆有大蓋執豆如宰(注羞進也庶衆也進衆珍味可進者也大以肥)
(美者特為臠所以祭也魚或謂之膴膴大也唯醢醬無大如宰如其進大羹湇右執豆左執蓋)
欽定義疏俎與庶羞皆士設之以其自堂下來與饌於
東房者異也取諸門外以其加也
觀承案蓋執豆三字當為句蓋執者連蓋而
執之也下文以蓋降三字亦當為句而授字
自宜連上文為句也
先者反之(注庶羞多羞人不足則相授於階上復出取也疏反之者以其庶羞十六豆羞人不足)
(故先至者反取之下文云先者一人升設於稻南其人不反則此云先者反之謂第二已下為先者也)由
門入升自西階先者一人升設於稻南簋西間容人(注簋)
(西黍稷西也必言稻南者明庶羞加不與正豆併也間容人者賓當從間往來也疏稻與庶羞俱是加故南)
(北相繼俱在黍稷正饌之西不與正豆併也賓當從間往來者下文賓左擁簠粱右執湇以降公辭升反奠於)
(其所是也)
(敖氏繼公曰先者一人士之長設膷者也稻南言其東西節也簋西言其南北節也)
旁四列西北上(注不統於正饌者雖加自是一禮是所謂羹胾中别疏曲禮云左殽右胾殽)
(此謂之羹一也殽為正饌胾為切肉即庶羞與此正饌東庶羞西間容人同)膷以東臐膮牛
炙(注膷臐膮今時&KR0796;也牛曰膷羊曰臐豕曰膮皆香美之名也)炙南醢以西牛胾醢
牛鮨(注先設醢䋫之以次也内則謂鮨為膾然則膾用鮨)鮨南羊炙以東羊胾醢
豕炙炙南醢以西豕胾芥醬魚膾(注芥醬芥實醬也内則曰膾春用葱秋用)
(芥)衆人騰羞者盡階不升堂授以蓋降出(注騰當作媵媵送也授授)
(先者一人)
(盛氏世佐曰士媵羞者雖衆而升堂設之者惟最先一人其餘則授於西階上也故先者一人不反其餘)
(皆反)
蕙田案以上士設庶羞加饌之二
欽定義疏正饌之列其在東之東者以西為上豆與俎
是也其在東之西者以東為上簋與鉶是也加饌之
列其在西之北者以東為上粱與稻是也其在西之
南者以西為上庶羞是也一陳饌之間亦必相變如
此
蕙田案以上設加饌
贊者負東房告備於公(注復告庶羞具者以其異饌)贊升賓(注以公命命賓)
(升席)賓坐席末取粱即稻祭於醬湇間(注即就也祭稻粱不於豆祭祭加宜)
(於加)
(張氏爾岐曰醬湇不得言加注偶誤粱是公所親設醬湇亦公所親設公設是饌尊處故祭粱不於豆而)
(於此耳)
贊者北面坐辯取庶羞之大興一以授賓賓受兼壹祭
之(注一一受之而兼壹祭之庶羞輕也自祭之於膷臐之間以異饌也)
(敖氏繼公曰祭不言其所亦於醬湇間可知)
欽定義疏賓之祭饌者六其親取以祭者三為贊所授
以祭者三然於豆則辯取之而後擩擩而後祭於鉶
則既扱而擩之辯辯而後祭於簠則取粱即稻而後
祭是皆兼壹而祭也贊所授者於簋曰取辯興以授
賓而賓祭之於俎曰辯取興以授賓而賓祭之於羞
亦曰辯取興以授賓而賓兼壹祭之是贊皆壹授而
賓皆兼壹而祭也注於俎謂賓每肺興受而祭是以
贊為非壹授賓亦非壹祭也於羞謂壹壹授之而兼
壹祭之是以贊為非壹授惟賓為壹祭也似皆不合
於經祭於膷臐之間亦以其為加饌之上豆故意之
云爾蒙粱稻而言則敖氏謂湇醬間者近之正饌祭
於豆間加饌祭於湇醬間亦足以别矣
賓降拜(注拜庶羞此疏上文正饌公先拜賓答拜賓先拜公公答拜)公辭賓升再拜
稽首公答再拜
蕙田案以上賓祭加饌
賓北面自間坐左擁簠粱右執湇以降(注自間坐由兩饌之間也擁抱)
(也必取粱者公所設也以之降者堂尊處欲食於階下然也)公辭賓西面坐奠於階
西東面對西面坐取之栗階升北面反奠於其所降辭
公(注奠而後對成其意也降辭公敬也必辭公者為其尊而親臨已食侍食贊者之事)
(張氏爾岐曰成其意者成其降食階下之意降辭公辭公之親臨也)
公許賓升公揖退於箱(注箱東夾之前俟事之處)擯者退負東塾而
立(注無事)賓坐遂卷加席公不辭(注贊者以告公公聽之重來優賓疏公既在)
(序外賓食在戶西若不告公公何以知之明知贊者告公也公來則勞賓不來則賓不勞故不來者所以優饒)
(賓也)
欽定義疏大射儀賓有加席不辭者以公亦有加席也
此無阼席故賓卷之
賓三飯以湇醬(注每飯歠湇以殽擩醬食正饌也三飯而止君子食不求飽不言其殽優賓)
(疏案特牲少牢尸食時舉殽皆言次第此不言者任賓取之是優賓也)宰夫執觶漿飲與
其豐以進(注此進潄也非為卒食為將有事緣賓意欲自潔清)賓捝手興受(注受觶)
宰夫設其豐於稻西(注酒在東稻在西是所謂左酒右醬)庭實設(注乘皮)
(張氏爾岐曰設之將以侑賓)
賓坐祭遂飲奠於豐上(注飲潄)
蕙田案以上賓食
公受宰夫束帛以侑西鄉立(注束帛十端帛也侑猶勸也主國君以為食賓殷勤)
(之意未至復發帛以勸之欲用深安賓也西鄉立序内位也受束帛於序端)
欽定義疏賓既飲則贊者以告而公出自箱矣蓋飲者
食畢之事賓而飲將有告退之心矣故以是為侑幣
之節
賓降筵北面(注以君將有命也北面於西階上)擯者進相幣(注為賓釋幣辭於賓)
賓降辭幣升聽命(注降辭幣主國君又命之升聽命釋許辭)降拜(注當拜受幣)公
辭賓升再拜稽首受幣當東楹北面(注主國君南面授之當東楹者欲得)
(君行一臣行二也)退西楹西東面立(注俟主國君送幣也退不負序以將降)公壹
拜賓降也公再拜(注賓不敢俟成拜)介逆出(注以賓事畢)賓北面揖
執庭實以出(注揖執者示親受)公降立(注俟賓反)上介受賓幣從者
訝受皮(注從者府史之屬訝迎也而疏知非士介者子男小聘使大夫士介一人已介已受賓幣故)
(知訝受者是府史之屬也)
蕙田案以上公以束帛侑
賓入門左没霤北面再拜稽首(注便退則食禮未卒不退則嫌更入行拜若欲)
(從此退)
(敖氏繼公曰霤門内霤也没霤庭南也拜者謝侑幣之賜也没霤而拜以公立於中庭也)
公辭(注止其拜使之卒食)揖讓如初(注如初入也)升賓再拜稽首公答
再拜(注賓拜拜主國君之厚意賓揖介入復位)賓降辭公如初(注將復食)賓升公
揖退於箱賓卒食會飯三飲(注卒已也已食會飯三潄漿也會飯謂黍稷也此食)
(黍稷則初時食稻粱)
(敖氏繼公曰向者三飯乃飲此三飲蓋九飯也九飯大夫禮也後禮更端故與前三飯不相蒙食加飯而)
(飲漿則此所飲者其酒與)
(張氏爾岐曰上文宰夫設黍稷云啟會是簋兼會設之稻粱不言啓會是簠不兼會故經以黍稷為會飯)
(也)
不以醬湇(注不復用正饌也初時食加飯用正饌此食正飯用庶羞互相成也後言湇或時後用)
(楊氏復曰案注云初時食加飯謂食稻粱用正饌謂以殽擩醬食正饌也此食正飯謂食黍稷也但用庶)
(羞則經無其文據下文上大夫庶羞酒飲漿飲庶羞可也注云於食庶羞宰夫又設酒漿以之食庶羞可)
(也以彼證此恐此食會飯有三飲亦食庶羞此注所以有互相成之義也)
捝手興北面坐取粱與醬以降西面坐奠於階西(注示親徹)
(也不以出者非所當得又以已得侑幣)
(張氏爾岐曰公所親設賓亦親徹)
東面再拜稽首(注卒食拜也不北面者異於辭時疏上文受侑幣出更入門北面拜其欲辭)
(退故北面此卒食禮終故東面)公降再拜(注答之也不辭之使升堂明禮有終)
(敖氏繼公曰公拜亦西面於阼階下)
蕙田案以上賓卒食
介逆出賓出公送於大門内再拜賓不顧(注初來揖讓而退不顧退)
(禮略也示難進易退之義擯者以賓不顧告公公乃還也)
蕙田案以上賓出
有司卷三牲之俎歸於賓館(注卷猶收也無遺之辭也三牲之俎正饌尤尊盡以)
(歸賓尊之至也歸俎者實於篚他時有所釋故所疏特牲及士虞收俎歸於尸釋三个是有所釋此無釋故)
(稱卷也)魚腊不與(注以三牲之俎無所釋故也禮之有餘為施惠不言腸胃膚者在魚腊下不與)
(可知也)
蕙田案以上歸賓俎
明日賓朝服拜賜於朝拜食與侑幣皆再拜稽首(注朝謂大)
(門外致疏聘禮拜饔與餼不拜束帛者彼使人之故不拜此食禮君親賜故拜之)訝聽之(注受其言)
(入告出報也此下大夫有士訝)
蕙田案以上賓拜賜
上大夫八豆八簋六鉶九俎魚腊皆二俎(注記公食上大夫異於下)
(大夫之數豆加葵葅蝸醢四四為列俎加鮮魚鮮腊三三為列無特疏周禮醢人朝事之豆韭葅醓醢昌本)
(麋臡菁葅鹿臡苑葅麋臡上文六豆用鹿臡以上仍有苑菹麋臡在今八豆不取苑菹麋臡而取饋食之豆葵)
(菹蝸醢者以特牲少牢参之無特者陳饌要方上七俎東西兩行為六俎一俎特於俎東此九俎為三行故無)
(特雖無特膚亦為下)
(敖氏繼公曰豆加苑菹麋臡簋加黍稷各一鉶加羊俎俎加鮮魚鮮獸於膚之下九俎則四四為列而特)
(鮮獸)
魚腸胃倫膚若九若十有一下大夫則若七若九(注此以命)
(數為差也九謂再命者也十一謂三命者也七謂一命者也九或上或下者再命謂小國之卿次國之大夫也)
(卿則曰上大夫則曰下大國之孤視子男命疏周禮典命諸侯之臣分為三等三命再命一命不與一命同)
(此經魚腸胃倫膚亦分為三等有十一有九有七則十一當三命九當再命七當一命也大國之孤四命與子)
(男同十三侯伯十五上公十七差次可知)
欽定義疏子男之卿雖八豆八簋六鉶九俎與公侯伯
之卿同然其魚腸胃倫膚三俎惟用九數不得用十
有一數若公侯伯之卿則用十有一數也子男之大
夫雖六豆六簋四鉶七俎與公侯伯之大夫同然其
魚腸胃倫膚三俎惟用七數不得用九數若公侯伯
之大夫則用九數也就其同之中又有少異者以明
其等
庶羞西東毋過四列(注謂上下大夫也亦疏下大夫庶羞東西四行南北四行上大夫)
(東西四行南北五行)上大夫庶羞二十加於下大夫以雉兔鶉鴽
(注鴽無母化疏案爾雅釋鳥云鴽鴾母郭璞曰䳺也莊子曰田鼠為鶉淮南子云蝦䗫所化月令曰田鼠化)
(為鴽然則鴽鶉一物也)
(張氏爾岐曰據經鶉鴽並列還是兩物)
蕙田案以上食上大夫禮
若不親食(注謂主國君有疾病若他故)使大夫各以其爵朝服以侑
幣致之(注執幣以將命)豆實實於罋陳於楹外二以並北陳簋
實實於筐陳於楹内兩楹間二以並南陳(注陳罋筐於楹間者象授)
(受於堂中也南北相當以食饌同列耳罋北陳者變於食罋數如豆醢芥醬從焉筐米四疏正食之時豆設)
(於醬東西上今於楹間北陳故云變也菹醢各異物不可同罋故罋數如豆上大夫八豆則八罋下大夫六豆)
(則六罋也庶羞之醢同是醬類故使之相從但庶羞之醢更無别種宜同一罋芥醬宜亦一罋也筐米四者黍)
(稷各一筐稻粱又二筐)
(朱子曰兩楹間不必與楹相當謂堂東西之中耳)
庶羞陳於碑内(注生魚也魚腊從焉上大夫加鮮魚鮮腊雉兔鶉鴽不陳於堂辟正饌疏上)
(文魚膾是魚之中膾者此則全生不膾何者本膾在豆與胾炙俱設今胾炙在牲未殺膾全不破可知庶羞之)
(内鄭獨云生魚者以其胾炙在牲不殺於此無矣雖有乾腊雉兔之等以生魚為主也云魚腊從焉者雖無三)
(牲之肉有乾魚腊可知庶羞本在堂上正饌之西今在碑内故云辟正饌)庭實陳於碑外(注執)
(乘皮者也不参分庭一在南者以言歸宜近内納疏庭實正法皆参分庭一在南而陳之故昏禮記云徵執)
(皮者参分庭一在南今云碑外繼碑而言近北矣彼参分庭一在南陳之謂在主人之庭参分庭一陳之擬與)
(賓向外故近南此陳於客館擬與賓入内宜近内)牛羊豕陳於門内西方東上
(注為其踐汙館庭使近外)賓朝服以受如受饔禮(注朝服食禮輕也疏歸饔餼時卿)
(韋弁賓皮弁受)無儐(注以已本宜往)明日賓朝服以拜賜於朝訝聽命
(注賜亦謂食侑幣)
蕙田案以上君不親食
大夫相食親戒速(注記異於君者也速召也先就告之歸具既具復自召之)迎賓於
門外拜至皆如饗拜(注饗大夫相饗之禮也今亡)降盥受醬湇侑幣
束錦也皆自阼階降堂受授者升一等(注皆者謂受醬受湇受幣也侑)
(用束錦大夫文也降堂謂止階上)
欽定義疏授公者宰夫也此授大夫者其大夫之宰與
蕙田案公食有授粱之節此不見者主所親
設則賓親執之下云執粱與湇是粱亦親設
可知文不具
賓止也(注主人三降賓不從止疏以主人降堂不至地故賓不降也)
(張氏爾岐曰注言三降不數降盥者盥時賓亦從降自如常法也)
賓執粱與湇之西序端(注不敢食於尊處)主人辭賓反之卷加
席主人辭賓反之
欽定義疏公食禮賓卷席時公已退於箱公不辭賓卑
也此卷加席而主人辭則大夫猶未退矣意者公食
之禮公未退則賓不敢遽即席大夫食之禮則賓未
即席大夫不敢遽退與
辭幣降一等主人從(注從辭賓降)受侑幣再拜稽首主人送
幣亦然(注敵也而疏臣於君當稽首平敵相施當頓首今言敵稽首者食禮相尊敬雖敵亦稽首與)
(臣拜君同也)
(盛氏世佐曰此受幣當於兩楹間與公食大夫當東楹者異)
辭於主人降一等主人從(注辭謂辭其臨已食)卒食徹於西序端
(注亦親徹)東面再拜降出(注拜亦拜卒食)其他皆如公食大夫之禮
(疏其他謂豆數俎體陳設皆不異上陳但禮異者謂親戒速君則不親迎賓公不出此大夫出大門公受醬湇)
(幣不降此大夫則降也公食大夫大夫降食於階下此言西序端上公食卷加席公不辭此則辭之皆是異也)
(楊氏復曰案大夫相食與公食大夫之禮其稍異者公食使大夫戒此大夫相食親戒速公食迎賓於大)
(門内此迎賓於門外公食公降階盥此降堂盥公食受醬受幣於宰夫此降堂而受公食受湇宰盡階不)
(升堂此降者升一等公食執粱與湇之西階下此之西序端公食賓降辭幣此賓降一等公食卷加席公)
(不辭此卷加席主人辭公食徹粱與湇奠於西階此奠於西序端)
(張氏爾岐曰降而盥侑用錦降辭幣時主人從而辭降受幣時主人稽首送幣降辭主人主人從降卒食)
(徹於西序端不拜階下亦皆異於公食者)
蕙田案以上大夫相食
若不親食則公作大夫朝服以侑幣致之(注作使也大夫有故君必)
(使其同爵者為之致禮列國之賓來榮辱之事君臣同)賓受於堂無儐(注與受君禮同)
蕙田案以上大夫不親食
記不宿戒(注食禮輕也此所以不宿戒者謂前期三日之戒申戒為宿謂前期一日疏不宿戒謂)
(不為三日之戒又不為一日之宿與鄉飲酒鄉射禮同當日為之)戒不速(注食賓之朝夙興戒之賓)
(則從戒者而來不復召)不授几(注異於醴也)無阼席(注公不坐)
(郝氏敬曰不授几公不親授也無阼席不設主席也)
蕙田案此記食禮異於常禮
亨於門外東方(注必於門外者大夫之事也東方者主陽疏少牢廪㸑饔㸑皆在門外亦大)
(夫事)
蕙田案此記亨
司宫具几與蒲筵常緇布純加萑席尋元帛純皆卷自
末(注司宫大宰之屬掌宫廟者也丈六尺曰常半常曰尋純緣也萑細葦也末經所終有以識之必長筵者)
(以有左右饌也今文萑皆為莞上疏上陳饌之時正饌在左庶羞在右陳饌雖不在席皆陳於席前當席左)
(右其間容人故必長筵也)宰夫筵出自東房(注筵本在房宰夫敷之也天子諸侯左右房)
蕙田案此記筵席
賓之乘車在大門外西方北面立(注賓車不入門廣敬也凡賓即朝中道而)
(往將至下行而後車還立於西方賓及位而止北面卿大夫之位當車前凡朝位賓主之間各以命數為遠近)
(之節也也疏云中道者内則云男子由右女子由左車從中央卿大夫之位當車前者案大行人云上公立)
(當軹侯伯立當前疾子男立當衡又云大國之孤朝位當車前則卿大夫立亦與孤同一節云凡朝位賓主之)
(間各以命數為遠近之節者案大行人云上公朝位賓主之間九十步侯伯七十步子男五十步注云朝位謂)
(大門外賓下車及王車出迎所立處又云凡諸侯之卿其禮各下其君二等云依命數者據君而言其臣依君)
(命數而降之)
(盛氏世佐曰立當車前謂旅擯之時也當遥當之也蓋賓至大門外西方下車入於次及擯者出請事賓)
(出次步進直闑西北面立是時賓主之間相去七十步五十步三十步不等車在西方北去門之節亦如)
(之賓於車東東西相望當車前也以聘禮及大行人注疏参之自見)
蕙田案此記乘車
鉶芼牛藿羊苦豕薇皆有滑(注藿豆葉也苦苦荼也滑堇荁之屬)
(敖氏繼公曰内則曰堇荁枌榆免薧滫瀡以滑之故注以滑為堇荁之屬)
蕙田案此記鉶芼
贊者盥從俎升(注俎其所有事)
(張氏爾岐曰贊者佐賓祭故盥升以待事俎先設故俎升亦升)
蕙田案此記贊者升節
簠有蓋冪(注稻粱將食乃設去會於房蓋以冪冪巾也疏簠簋相將簋既有會明簠亦有會可知)
(簠盛稻粱將食乃設故去會於房蓋以冪至於陳設冪亦去之云有蓋冪者據出房未設而言)
蕙田案此記簠
凡炙無醬(注已有鹹和)
(郝氏敬曰炙宜乾食故不設醬)
蕙田案此記炙
上大夫蒲筵加萑席其純皆如下大夫純(注謂三命大夫也孤為賓)
(則莞筵粉席加繅席畫純也下疏欲見公侯伯之卿三命亦與子男大夫同)
蕙田案此記上大夫筵席
卿擯由下(注不升堂也旋疏此謂上擯詔賓主升降周之事而不升堂)上贊下大夫
也(注上謂堂上擯贊者事相近以佐上下為名)
(敖氏繼公曰上贊即贊者以其佐賓食於堂上故云上贊以下大夫為之欲其不尊於賓也)
(張氏爾岐曰堂上之贊以下大夫為之擯佐於堂下贊佐於堂上故曰事相近言其相終始也)
蕙田案此記擯贊者
上大夫庶羞酒飲漿飲庶羞可也(注於食庶羞宰夫又設酒漿以之食庶羞)
(可也以優賓)
(張氏爾岐曰前經下大夫不言食庶羞言飲潄不言飲酒亦其禮之殊者)
拜食與侑幣皆再拜稽首(注嫌上大夫不稽首)
蕙田案此記食上大夫儀
劉敞公食大夫義食禮公養賓養賢一也親之故愛
之愛之故養之養之故食之食而弗愛猶豢之也愛
而弗敬猶畜之也饗禮敬之至也食禮愛之至也饗
為愛弗勝其敬食為敬弗勝其愛文質之辨也公使
大夫戒必以其爵恭也已輕則卑之已重則是以其
貴臨之也賓三辭聽命言是禮之貴弗敢當也弗敢
當故難進也公迎賓於大門内非不能至於外也所
以待人君之禮也臣之意欲尊其君子之意欲尊其
父故迎賓於大門内所以順其為尊君之意也三揖
至於階三讓而升堂充其意諭其誠也於廟用祭器
誠之盡也君子於所尊敬不敢狎不敢狎故神明之
神明之故忠臣嘉賓樂盡其心也大夫立於東夾南
西面北上士立於門東北面西上小臣東堂下南面
西上宰東夾北西面南上内官之士在宰東北西面
南上百官有司備以樂養賢也設筵加席几致安厚
之義也公設醬然後宰夫薦豆菹醢士設俎公設大
羹然後宰夫設鉶啓簋言以身親之也賓徧祭公設
粱宰夫膳稻士膳庶羞為殷勤也賓三飯粱以湆醬
以君子之厚已也賓必親徹有報之道也庭實乘皮
侑以束帛雖備物猶欲其加厚焉也公拜送終之以
敬也有司卷三牲之俎歸於賓館不敢䙝其餘也上
大夫八豆八簋六鉶九俎庶羞二十其餘衰見是德
之殺也君子言之曰愛人者使人愛之者也敬人者
使人敬之者也親人者使人親之者也自卑者使人
尊之者也是故公養賓國養賢其義一也未有愛之
敬之親之尊之而其位不安者也未有不愛不敬不
尊不親而能長有其國者也將由乎好德之君則將
怡焉惟恐其不足於禮將由乎驕慢之君則將曰是
食於我而已矣故禮君子所不足小人所泰餘也孔
子食於少施氏將祭主人辭曰不足祭也將飱主人
辭曰不足飱也孔子退曰吾食而飽少施氏有禮哉
故君子難親也將親之舍禮何以哉
右儀禮公食大夫禮
周禮秋官大行人上公之禮食禮九舉諸侯之禮食禮
七舉諸子食禮五舉(注鄭司農云舉舉樂也元謂九舉舉牲體九飯也疏食禮九舉者)
(亦烹大牢以食賓無酒行食禮之時九舉牲體而食畢先鄭云舉舉樂也後鄭易之以為舉牲體者但此經食)
(禮九舉與饗禮九獻相連故以食禮九舉為舉牲體其實舉中可以兼樂也)
禮記坊記子云敬則用祭器(注祭器籩豆簋鉶之屬也有敬事於賓客則用之謂)
(饗食也盤盂之屬為燕器)故君子不以菲廢禮不以美没禮故食禮
主人親饋則客祭主人不親饋則客不祭故君子苟無
禮雖美不食焉
右經傳食禮
五禮通考卷一百五十九
