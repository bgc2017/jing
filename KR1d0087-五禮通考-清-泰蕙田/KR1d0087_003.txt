五禮通考原序
三代時禮行於上自王侯迄士庶皆肄習焉無庸稽之
簡冊也淩夷至春秋學士大夫猶相與講明指示斯須
不去秦燔典籍禮經蕩然叔孫通補苴於漢僅以綿蕞
習之而禮幾不可問矣自時厥後注疏家掇拾煨燼之
餘強以已意附會分離乖隔瑕釁百端故孔文舉謂鄭
康成時有臆說郊天鼓殆不必麒麟之皮也夫以康成
之悉心搜討不避拙不辭難而當時已不免詆呵況其
他乎予嘗謂詩書雖殘缺而迹其遺文尚皆有義理可
據惟禮則隨時代更郊社所配殷周各異南北之祀分
合多岐一端如此餘可例矣又未經夫子手定故羣儒
議論紛紛比於聚訟若唐之開元禮宋之太常因革禮
雖命儒臣纂輯垂為一代章程而因陋就簡大略與綿
蕞等後人但藉以考其同異而已非好學精思者孰能
訂其是非得失而正之往時崑山徐大司寇有讀禮通
考一書於諸禮猶闕而未備少宗伯秦公奮然繼起合
五禮而編次之薈萃該洽受心所是而非以立異於古
有稽而不敢苟同其不可強釋者則闕疑焉仍其名曰
通考今秋兒子和寧給假歸里爰以授之而索予弁其
首予讀之听然莫逆於心也夫五禮之用大以經世小
以物身雖難言又烏可以不論世之噤不敢措一詞者
既病其言雜復未覩禮家之大全故安於放而習於簡
耳非篤古而宿其業又烏能蕆之予與秦氏世好從父
弱六出尊大父對巖先生之門藥師又與予同年友也
日往來寄暢園中與其羣從子弟遊素知其家多藏書
凡禮經疏義外間絶少刊本而庋貯緘題者數十笥宗
伯以絶人之姿盡發而讀之早歲即洞其條理綜核纂
注彙為一編通籍後簪筆承明每稍暇輒抒思釐定至
晉居秩宗而帙始成人以為善於其職云予謂是惟能
宿其業耳積數十年博觀閎覽之資用以搜擇融洽折
諸儒之異同而求其是將使後之考禮者恍然如日再
中不至若扣槃捫燭也故不敢以老辭序而歸之
乾隆十有八年秋八月陽湖八十二老人蒋汾功
