五禮通考卷四十
刑部尚書秦蕙田撰
吉禮四十
方丘祭地
明史太祖本紀吳三年八月癸丑方丘成
春明夢餘錄太祖未即大位之先建方丘於太平門
外鍾山之陰分祀地洪武元年李善長等進方丘說
曰三代祭地之禮見於經傳者夏以五月商以六月
周人以夏日至禮之於澤中方丘蓋王者事天明事
地察故冬至報天夏至報地所以順陰陽之義也祭
天於南郊之圜丘祭地於北郊之方澤所以順陰陽
之位也然先王親地有社存焉禮曰享帝於郊祀社
於國又曰郊所以明天道社所以神地道又曰郊社
所以事上帝又曰明乎郊社之禮或以社對帝或以
社對郊則祭社乃所以親地也書曰敢昭告于皇天
后土左氏曰戴皇天履后土則古者亦命地祗為后
土矣曰地祗曰后土曰社皆祭地也此三代之正禮
而釋經之正說自鄭玄惑於緯書而謂夏至於方丘
之上祭崑崙之祗七月於泰折之壇祭神州之祗析
一事為二事後世宗之一歲二祭自漢武用祀官寬
舒議立后土祠於汾陰脽上禮如祀天而後世又宗
之於北郊之外仍祠后土元始間王莽奏罷甘泉太
畤復長安南北郊以正月上辛若丁天子親合祀天
地於南郊而後世又因之多合祭焉皆非禮經之正
義矣由漢歴唐千餘年間親祀北郊者唯魏文帝之
太和周武帝之建德隋高祖之開皇唐玄宗之開元
四祭而已宋元豐中議專祭北郊故政和中專祭者
凡四南渡以後則唯行攝祀而已元皇慶間議夏至
專祭地未及施行今當以經為正夏日至親祀皇地
祗於方丘以五嶽五鎮四海四瀆從祀上是之
明史禮志壇壝之制明初建方丘於太平門外鍾山之
陰方丘壇二成上成廣六丈四出陛南一丈東西北八
尺皆八級下成四面各廣二丈四尺高六尺四出陛南
丈二尺東西北一丈皆八級壝去壇十五丈高六尺外
垣四面各六十四丈餘制同南郊有浴室瘞坎在内壝
外壬地
太祖本紀洪武二年五月癸卯始祀地於方丘
明會典二年始奉仁祖淳皇帝配享
明史禮志二年夏至祀皇地祗於方丘其儀並同圜丘
唯迎神後瘞毛血祭畢奉牲帛祝饌而埋之與郊天異
神位方丘洪武二年夏至正壇第一成皇地示南向
祭器北郊同南郊玉帛牲牢皇地示黃琮郊祀制
帛地示黃配位白方丘黃犢配位各純犢配位天下山
川牛一羊豕各三祝册祝版長一尺一分廣八尺厚二
分用楸梓木籩豆之實以下同圜丘
明集禮神位版正位題曰皇地祗配帝題曰仁祖淳皇
帝位版並黃質金字從祀題曰五岳之神四海之神四
瀆之神五鎮之神神位版並赤質金字配位洪武三
年五月二十日親祀北郊奉皇考仁祖淳皇帝配從
祀以五岳五鎮四海四瀆四位從祀方丘神席用龍
椅龍案錦座褥配位同從祀位並設於案不設席祝
册洪武元年五月十四日夏至親祀方丘祝文曰維洪
武三年五月二十四日親祀方丘正位祝文曰時當夏
至萬物咸亨用遵彜典謹率臣僚以玉帛犧齊粢盛庶
品奉兹瘞祀皇考仁祖淳皇帝配神作主尚享配位
祝文曰時當夏至萬物咸亨謹率臣僚恭祀皇地祗奉
以玉帛犧齊粢盛庶品用修典禮伏惟敬慎瞻仰永為
配位尚享祭器設皇地祗太尊二著尊一犧尊一山
罍一於壇上皆有勺有羃有坫設太尊一山罍一於壇
下有坫有冪配帝同其從祀則設五岳四瀆著尊二犧
尊二於左設五鎮四瀆著尊二犧尊二於右上帝及配
帝籩豆各十二有簠簋各二豋盤篚各一牲案各一爵
坫各三沙池香案各一其從祀則籩豆各十簠簋各二
牲案各一爵坫沙池香案各一禮神之玉方丘正位
用黃琮帛方丘正位幣仍以黃從祀幣各從方色配
位帛用白牲用黃犢二從祀岳鎮海瀆各用純色犢
一樂舞方丘迎神奏中和之曲奠玉幣奏肅和之曲
奉俎奏凝和之曲初獻奏夀和之曲亞獻奏豫和之曲
終獻奏禧和之曲徹豆奏雍和之曲送神奏安和之曲
望瘞奏時和之曲其盥洗升降飲福受胙俱不奏樂
祭服夏至祭地皇帝服衮冕其侍祠服亦如祀天禮
酒齊正配位太尊實泛齊醴齊著尊實盎齊犧尊實醍
齊山罍實昔酒在壇上太尊實沈齊山罍實事酒清酒
在壇下從祀著尊實醴齊盎齊犧尊實事酒粢盛正
配位從祀並簠實以黍稷簋實以稻梁籩豆之實方
丘正配位籩各實以鹽藳魚棗栗榛菱芡鹿脯黑餅白
餅糗餌粉餈豆各實以韭葅醓醢菁葅鹿醢芹葅兔醢
筍葅魚醢脾折葅豚拍&KR1246;食糝食從祀籩減糗餌粉餈
豆減&KR1246;食糝食褥位用緋同郊天禮車旂同祀天
禮執事人員設皇帝大次皇太子幕次官二人掃除
壇上下官一人御史監掃除二人灑掃齋舍神厨官二
人設饌幔官二人設皇地祗仁祖淳皇帝龍椅龍案從
祀神席官一人設御位皇太子位官二人設燔柴官二
人設分獻及文武官諸執事官版位官二人設儀仗官
二人設庭燎墳燭官二人設牲榜省牲位及割牲官二
人宰牲十五人掌鼎鑊視滌濯官二人協律郎一人舞
士一人樂生一人舞生一人撰祝書祝官各一人讀祝
兼捧祝官一人導駕官奏禮官六人導引皇太子官四
人分獻官執事八人引陪祭官執事四人紏儀御史四
人奉爵官六人捧幣官六人司香官六人掌祭官十二
人舉飲福案官二人進福酒官二人進俎官二人授胙
執事官一人司御洗捧匜一人進巾一人司分獻罍洗
各酌水二人進巾二人司御盥洗酌水一人進巾一人
司分獻盥洗位酌水一人進巾一人司御酒尊所官一
人司分獻酒尊所各二人進正配位饌官六人舉案齋
郎十二人舉從祀饌案四十八人陳設設皇帝大次
於外壝之東其禮亦准祀天之儀於祀前一日有司掃
除壇上下開瘞坎設皇太子幕次於大次之右祭前一
日設省牲位於内壝之東門外設樂縣於壇下之南設
正位於壇第一層之北正中配位於壇上之東設五岳
五鎮四海四瀆位於壇第二層五岳四海在東五鎮四
瀆在西設正配位著尊於壇上設尊於壇下玉幣篚位
次之又設五岳四海酒尊於神座之次幣篚位次之設
五鎮四瀆酒尊於神座之右幣篚位次之設正配位籩
十二於神位之左豆十二於神位之右簠簋各二豋一
在籩豆之間俎一在簠簋之前香燭案在俎之前爵坫
沙池在香案之前設五岳五鎮四海四瀆籩十在左豆
十在右簠簋各二豋一在籩豆之間俎一在簠簋之前
香燭案在俎之前爵坫沙池在香燭案之前又設御盥
洗位於壇之東分獻官盥洗位於樂懸之東西設御褥
位於壇之南設皇太子褥位於御位之右設分獻官於
御位之南文武陪祭官於分獻官之南讀祝官於神之
右司尊司洗捧幣捧爵各於其所設望瘞位於壇東南
告天下神祗祀前十日設天下神祗位於方丘之壇
東西向以酒脯祭之祝文曰某年某月某日皇帝將有
事於方丘咨爾百神克相祀事北郊祀畢復以籩豆簠
簋羊豕各六即壇以祭祝文曰皇帝敬遣某官某致祭
於天下神祗齋戒散齋七日致齋三日致齋第一日
百官朝服親受誓戒於御前如祀天禮省牲器並同
祀天禮飲福方丘三獻禮畢飲福受胙儀及贊詞
並同祀天禮
齋宫洪武二年十二月詔太常禮部議築齋宫於方
丘之側
告廟同祀天篇
樂協律郎一人幞頭紅羅袍荔枝帶皂靴手執麾旛樂
生六十二人服緋袍展脚幞頭革帶皂靴樂器編
鐘十六編磬十六琴十瑟四搏拊四敔一柷四壎四箎
四簫四横笛笙八應鼓一
舞舞士一人幞頭紅羅袍荔枝帶皂靴手執節舞生百
二十八人文舞六十四人引舞二人各執羽籥服紅袍
展脚幞頭革帶皂靴舞生六十二人服紅袍展脚幞頭
革帶皂靴手執羽籥武舞六十四人引舞二人各執
干戚服緋袍展脚幞頭革帶皂靴舞生六十二人服緋
袍展脚幞頭革帶皂靴手執干戚
方丘樂章
迎神中和之曲坤德博厚物資以生承天時行光
大且寧穆穆皇祗功化順成來御方丘嚴恭奉迎
奠玉幣肅和之曲地有四維大琮以方土有正色
制幣以黃敬存於中是薦是將奠之几筵臨監洋洋
奉俎凝和之曲奉時純牡其牡童犢烹鼎既嚴豋
俎維肅升壇昭薦神光下燭眷佑邦家報效唯篤
初獻夀和之曲午為盛陽陰德和萌天地相遇品
物光榮吉日令辰明祀攸行進以醇醴展其潔清
亞獻豫和之曲至廣無邊道全持載山岳所憑海
瀆咸賴民資水土既安且泰酌酒揭虔功德惟大
終獻熙和之曲庸眇之資有此疆宇匪臣攸能仰
承佑助恩崇父母臣歡鼓舞八音宣揚叠侑明醑
徹豆雍和之曲牲牷在俎籩豆有實臨之肹蠁匪
惟飲食登歌乃徹薦獻爰畢執事奉承一其嚴慄
送神安和之曲神化無方妙用難量其功顯融其
祀悠長飈輪云旋龍控鸞翔拜送稽首瞻禮餘光
望瘞時和之曲牲體制幣餕饌唯馨瘞之于坎以
逹神靈奉神于陰典禮是程企而望之厚壤寬平
夏至親祀方丘儀注齋戒前期皇帝散齋四日致齋
二日陪祀官執事官並齋七日告天下神祗散齋第
五日於方丘壝外之東設壇置天下神祗位西向具酒
脯祭告省牲先祭二日設皇帝大次於壝外東門内
道北南向省牲位於内壝東門外先祭一日導駕官導
引車駕詣大次太常卿奏中嚴皇帝服皮弁服太常卿
奏外辦導駕官同太常卿導引皇帝詣省牲位執事者
各執事廪犧令帥其屬牽牲自東西行過御前省訖牽
牲詣神厨執事者取毛血實于豆太常卿奏請詣神厨
導駕官同太常卿導引至神厨太常卿奏請視鼎鑊請
視滌濯遂烹牲導駕官同太常卿導引皇帝還大次
陳設先祭一日陳設如圜丘儀鑾駕出宫前一日太常
寺告示文武官具朝服乘馬導從兵馬司洒掃御道侍
衛催整班行和聲備樂金吾衛備兵仗拱衛司備儀仗
車輅典牧所備仗馬至日擊鼓初嚴内使監陳御輿於
謹身殿前南向拱衛司設繖扇擎執於御輿之左右設
黃麾仗于丹墀中道之東西設玉輅于奉天門外正中
南向和聲郎設樂于午門外金吾衛陳仗于午門外近
南東西相向陳金鼓隊于雲集街橋南東西相向舍人
催文武官各具朝服擊鼓二嚴侍儀版奏中嚴舍人引
文武官分立于雲集街橋北文東武西擊鼓三嚴侍儀
奏外辦皇帝御謹身殿御用監令跪奏服冕服興皇帝
服冕服訖侍衛奏請升輿皇帝升輿侍儀同導駕官導
引御輿至丹墀儀仗前導至奉天門外侍儀跪奏降輿
皇帝降輿侍儀奏升輅皇帝升輅侍儀跪取旨勅文武
官上馬舍人傳旨勅文武官上馬訖侍儀跪奏進發玉
輅進發前金鼓隊分左右行次旗仗分左右行次百官
前導分左右行次護衛次仗馬次儀仗次侍儀導駕官
次將軍次内使擎執各分左右行次内使監拱衛司光
祿寺御用監官扈從於玉輅之後次鼓吹次旗幟次兵
仗各後扈從駕將至兵仗周衛於大次文武官下馬侍
立於御道之左右金鼓仗馬大樂儀仗分列於大次之
南東西相向駕至大次前回輅侍儀跪奏降輅皇帝降
輅侍儀與導駕官導引皇帝入大次侍儀跪取旨勅文
武官各還齊次正祭祭日清晨太常少卿率執事者
各實尊罍籩豆豋俎簠簋又實幣於篚加玉置於酒尊
所祝版置於皇地祗配帝位之右樂生舞生入就位諸
執事入就位太常卿奏請中嚴皇帝服衮冕太常卿奏
外辦導駕官同太常卿導引皇帝自左南門入至位北
向立迎神贊禮唱迎神協律郎跪俯伏舉麾奏中和
之曲贊禮唱瘞毛血郊社令瘞毛血(樂六成止)贊禮唱請行
禮太常卿奏有司謹具請行事奏鞠躬拜興拜興平身
贊禮唱皇太子以下在位官皆再拜傳贊唱鞠躬拜興
拜興平身皇太子以下皆鞠躬拜興拜興平身奠玉
帛贊禮唱奠玉幣太常卿奏請詣盥洗位導駕官同太
常卿導引皇帝詣盥洗位太常卿贊盥曰前期齋戒今
晨奉祭加其清潔以對神明太常卿奏搢圭皇帝搢圭
司執洗者奉盥進巾太常卿奏盥手&KR0868;手出圭皇帝盥
手&KR0868;手出圭太常卿奏請升壇贊曰神明在上整肅威
儀升自午陛太常卿奏請詣皇地祗神位前司玉幣者
奉玉幣以俟協律郎跪俯伏舉麾奏肅和之曲導駕官
同太常卿導引皇帝至神位前北向立太常卿奏跪搢
圭皇帝跪搢圭司香官舉香跪進於皇帝之左太常卿
奏上香上香三上香皇帝上香上香三上香司玉幣者
奉玉幣跪進於皇帝之右皇帝受玉幣奠於皇地祗神
位前太常卿奏出圭鞠躬拜興拜興平身皇帝出圭鞠
躬拜興拜興平身(樂止)太常卿奏請詣仁祖淳皇帝神位
前導駕官同太常卿導引皇帝至神位前太常卿奏跪
搢圭皇帝跪搢圭司香官奉香跪進於皇帝之左太常
卿奏上香上香三上香皇帝上香上香三上香司幣者
奉幣跪進於皇帝之右皇帝受幣奠於仁祖淳皇帝神
位前太常卿奏出圭鞠躬拜興拜興平身皇帝出圭鞠
躬拜興拜興平身太常卿奏復位導駕官同太常卿導
引皇帝復位進熟贊禮唱進俎齊郎舉俎至壇前進
俎官舉俎升自午陛協律郎跪俯伏舉麾奏凝和之曲
導駕官同太常卿導引皇帝至皇地祗神位前太常卿
奏搢圭皇帝搢圭進俎官以俎進於皇帝之右皇帝以
俎奠于皇地祗神位前太常卿奏出圭皇帝出圭導駕
官同太常卿導引皇帝至仁祖淳皇帝神位前太常卿
奏搢圭皇帝搢圭進俎官以俎進於皇帝之右皇帝以
俎奠於仁祖淳皇帝神位前太常卿奏出圭皇帝出圭
太常卿奏復位導駕官同太常卿導引皇帝復位初
獻贊禮唱行初獻禮太常卿奏行初獻禮請詣爵洗位
導駕官同太常卿導引皇帝至爵洗位太常卿奏搢圭
皇帝搢圭執爵官以爵進皇帝受爵滌爵拭爵以爵授
執爵官執爵官又以爵進皇帝受爵滌爵拭爵以爵授
執爵官太常卿奏出圭皇帝出圭太常卿奏請詣酒尊
所導駕官同太常卿導引皇帝升壇至酒尊所太常卿
奏搢圭皇帝搢圭執爵官以爵進皇帝受爵司尊者舉
冪酌泛齊皇帝以爵授執爵官太常卿奏出圭皇帝出
圭太常卿奏請詣皇地祗神位前協律郎跪俯伏舉麾
奏夀和之曲武功之舞導駕官同太常卿導引皇帝至
皇地祗神位前太常卿奏跪搢圭皇帝跪搢圭司香官
奉香跪進於皇帝之左太常卿奏上香上香三上香皇
帝上香上香三上香執爵官奉爵跪進於皇帝之右皇
帝受爵太常卿奏祭酒祭酒三祭酒奠爵皇帝祭酒祭
酒三祭酒奠爵(樂舞止)太常卿奏出圭皇帝出圭讀祝官取
祝版於神右跪讀訖(樂舞作)太常卿奏俯伏興平身稍後
鞠躬拜興拜興平身皇帝俯伏興平身稍後鞠躬拜興
拜興平身(樂舞止)太常卿奏請詣酒尊所導駕官同太常
卿導引皇帝至酒尊所執爵官以爵進皇帝受爵司尊
者舉冪酌泛齊以爵授執爵官太常卿奏請詣仁祖淳
皇帝神位前導駕官同太常卿導引皇帝至神位前太
常卿奏跪搢圭皇帝跪搢圭司香官奉香跪進於皇帝
之左太常卿奏上香上香三上香皇帝上香上香三上
香執爵官奉爵跪進於皇帝之右皇帝受爵太常卿奏
祭酒祭酒三祭酒奠爵皇帝祭酒祭酒三祭酒奠爵太
常卿奏出圭皇帝出圭讀祝官取祝版於神位之右跪
讀訖太常卿奏俯伏興平身稍後鞠躬拜興拜興平身
皇帝俯伏興平身稍後鞠躬拜興拜興平身太常卿奏
請復位導駕官同太常卿導引皇帝復位亞獻贊禮
唱行亞獻禮太常卿奏行亞獻禮請詣爵洗位導駕官
同太常卿導引皇帝至爵洗位太常卿奏搢圭皇帝搢
圭執爵官以爵進皇帝受爵滌爵拭爵以爵授執爵官
執爵官又以爵進皇帝受爵滌爵拭爵以爵授執爵官
太常卿奏出圭皇帝出圭太常卿奏請詣酒尊所導駕
官同太常卿導引皇帝升壇至酒尊所太常卿奏搢圭
皇帝搢圭執爵官以爵進皇帝受爵司尊官舉冪酌醴
齊皇帝以爵授執爵官太常卿奏出圭皇帝出圭太常
卿奏請詣皇地祗神位前協律郎跪俯伏舉麾奏豫和
之曲文德之舞導駕官同太常卿導引皇帝至神位前
太常卿奏跪搢圭皇帝跪搢圭執爵官奉爵跪進於皇
帝之右皇帝受爵太常卿奏祭酒祭酒三祭酒奠爵皇
帝祭酒祭酒三祭酒奠爵太常卿奏出圭俯伏興平身
稍後鞠躬拜興拜興平身皇帝出圭俯伏興平身稍後
鞠躬拜興拜興平身(樂舞止)太常卿奏請詣酒尊所導駕
官同太常卿導引皇帝至酒尊所執爵官以爵進皇帝
受爵司尊者舉冪酌醴齊皇帝以爵授執爵官太常卿
奏請詣仁祖淳皇帝神位前導駕官同太常卿導引皇
帝至神位前太常卿奏跪搢圭執爵官奉爵跪進於皇
帝之右皇帝受爵太常卿奏祭酒祭酒三祭酒奠爵皇
帝祭酒祭酒三祭酒奠爵太常卿奏出圭俯伏興平身
稍後鞠躬拜興拜興平身皇帝出圭俯伏興平身稍後
鞠躬拜興拜興平身(樂舞止)太常卿奏復位導駕官同太
常卿導引皇帝復位終獻贊禮唱行終獻禮太常卿
奏行終獻禮請詣爵洗位導駕官同太常卿導引皇帝
至爵洗位太常卿奏搢圭皇帝搢圭執爵官以爵進皇
帝受爵滌爵拭爵以爵授執爵官執爵官又以爵進皇
帝受爵滌爵拭爵以爵授執爵官太常卿奏出圭皇帝
出圭太常卿奏請詣酒尊所導駕官同太常卿導引皇
帝升壇至酒尊所太常卿奏搢圭皇帝搢圭執爵官以
爵進皇帝受爵司尊官舉冪酌盎齊皇帝以爵授執爵
官太常卿奏出圭皇帝出圭太常卿奏請詣皇地祗神
位前恊律郎跪俯伏舉麾奏熙和之曲文德之舞導駕
官同太常卿導引皇帝至神位前太常卿奏跪搢圭皇
帝跪搢圭執爵官奉爵跪進於皇帝之右皇帝受爵太
常卿奏祭酒祭酒三祭酒奠爵皇帝祭酒祭酒三祭酒
奠爵太常卿奏出圭俯伏興平身稍後鞠躬拜興拜興
平身皇帝出圭俯伏興平身稍後鞠躬拜興拜興平身
太常卿奏請詣酒尊所導駕官同太常卿導引皇帝至
酒尊所執爵官以爵進皇帝受爵司尊者舉冪酌盎齊
皇帝以爵授執爵官太常卿奏請詣仁祖淳皇帝神位
前導駕官同太常卿導引皇帝至神位前太常卿奏跪
搢圭皇帝跪搢圭執爵官奉爵跪進於皇帝之右皇帝
受爵太常卿奏祭酒祭酒三祭酒奠爵皇帝祭酒祭酒
三祭酒奠爵太常卿奏出圭俯伏興平身稍後鞠躬拜
興拜興平身皇帝出圭俯伏興平身稍後鞠躬拜興拜
興平身太常卿奏復位導駕官同太常卿導引皇帝復
位分獻贊禮俟行終獻時唱分獻官行禮贊引各引
分獻詣盥洗位贊搢笏贊盥手司盥者酌水分獻官盥
手贊&KR0868;手司巾者以巾進分獻官&KR0868;手贊出笏分獻官
出笏贊請詣爵洗位贊引引分獻官至爵洗位贊搢笏
分獻官搢笏執爵官以爵進分獻官受爵滌爵拭爵以
爵授執爵官贊引贊出笏分獻官出笏贊請詣各從祀
神位前贊引引分獻官至神位前贊跪搢笏分獻官跪
搢笏司香者以香跪進於分獻官之左贊引贊上香上
香三上香分獻官上香上香三上香執爵官以爵跪進
於分獻官之右分獻官受爵贊引贊祭酒祭酒三祭酒
奠爵分獻官祭酒祭酒三祭酒奠爵贊引贊出笏俯伏
興平身稍後鞠躬拜興拜興平身分獻官出笏俯伏興
平身稍後鞠躬拜興拜興平身贊引唱復位分獻官復
位飲福受胙贊禮唱飲福受胙太常卿奏請詣飲福
位導駕官同太常卿導引皇帝升壇至飲福位北向立
太常卿奏鞠躬拜興拜興平身皇帝鞠躬拜興拜興平
身太常卿奏跪搢圭皇帝跪搢圭奉爵官酌福酒跪進
於皇帝之左贊曰唯此酒肴神之所與賜以福慶億兆
同沾皇帝受福酒祭酒飲福酒以爵置於坫奉胙官奉
胙跪進於皇帝之右皇帝受胙以胙授執事者執事者
跪於皇帝之右受胙太常卿奏出圭皇帝出圭太常卿
奏俯伏興平身稍後鞠躬拜興拜興平身皇帝俯伏興
平身稍後鞠躬拜興拜興平身太常卿奏請復位導駕
官同太常卿導引皇帝復位徹豆贊禮唱徹豆協律
郎跪俯伏舉麾奏雍和之曲掌祭官徹豆贊禮唱賜胙
太常卿奏皇帝飲福受胙免拜贊禮唱皇太子以下在
位官皆再拜傳贊唱鞠躬拜興拜興平身皇太子以下
皆鞠躬拜興拜興平身(樂止)送神贊禮唱送神協律郎
跪俯伏舉麾奏安和之曲太常卿奏鞠躬拜興拜興平
身皇帝鞠躬拜興拜興平身贊禮唱皇太子以下在位
官皆再拜傳贊唱鞠躬拜興拜興平身皇太子以下皆
鞠躬拜興拜興平身贊禮唱祝人取祝幣官取幣詣望
瘞位讀祝官取祝奉幣人取幣掌祭官取饌及爵酒詣
瘞坎置戶上(樂止)望瘞贊禮官唱望瘞導駕官同太常
卿導引皇帝至望瘞位贊禮唱可瘞東西面各二人以
毛血瘞俟半瘞太常卿奏禮畢導駕官同太常卿導引
皇帝還大次解嚴鑾駕還宫鹵簿導從如來儀大樂
鼓吹振作
王圻續通考洪武二年方丘在北郊歲夏至皇帝大祭
地于方澤皇地祗北向以五嶽五鎮四海四瀆諸神配
服衮冕方丘壇南建殿九間風雨於此望祭三年增
祀天下山川之神于方丘五月戊申祀地于方丘以仁
祖配
明史禮志洪武四年改築方丘上成廣二丈九尺四寸
高三尺九寸下成每面廣丈五尺五寸高三尺八寸通
徑七丈四寸壇至内壝墻四面皆八丈九尺五寸内壝
墻至外壝墻四面各八丈二尺
王圻續通考洪武七年增設天下神祗壇于南北郊
明史樂志洪武八年御製方丘樂章
迎神仰皇祇兮駕來川岳從迎兮威靈備開香煙
繚繞兮神臨御街漸升壇兮穆穆靄瑞氣兮應結樓
臺以微衷兮率職幸望聖悅兮心諧但允臣兮固請
願嘉烝民兮永懷
奠玉幣臣奉兮以筐玉帛是進兮歲奠以常百辟
陪祀兮珮聲琅琅惟南薰兮解愠映燎炎兮煌煌
迎胙庖人兮淨湯大烹牲兮氣靄而芳以微衷兮
獻上曰享兮曰康
初獻初獻行兮捧觴聖靈穆穆兮洋洋為烝民兮
永康鑒豐年兮耿光
亞獻雜殽羞兮已張法前王兮典章臣固展兮情
悃用酌醴兮載觴
終獻爵三獻兮禮將終臣心眷戀兮無窮恐殽羞
兮未具將何報兮神功
徹饌俎豆徹兮神熙鸞輿駕兮旋歸百神翼翼兮
雲衣敬奉行兮弗敢違
送神祥風興兮悠悠雲衢開兮民福留歲樂烝民
兮大有想洋洋兮舉觴載酒
望瘞殽羞玉帛兮瘞坎中遥瞻隱隱兮龍旂從祀
事成兮盡微衷感厚德兮民福雍雍
王圻續通考洪武九年定郊社之禮雖有三年之喪不
廢十年太祖感齋居陰雨命作大祀殿於南郊遂定
每歲合祀於孟春為永制十一年十月甲子大祀殿
成
明史太祖本紀洪武十二年正月己夘始合祀天地於
南郊
蕙田案明太祖勤於郊祀奕世仍之自改大
祀殿合祀後太祖親祀者二十恭閔親祀者
三成祖親祀者十一詳見圜丘門
禮志永樂十八年京都大祀殿成規制如南京
蕙田案自此年北京肇建大祀殿合祭天地
至世宗嘉靖九年建南北郊壇皇帝親祀者
凡一百有一見圜丘門
明會典嘉靖九年遵初制建方澤於安定門外每歲夏
至祭地以五岳五鎮四海四瀆陵寝諸山從祀俱止奉
太祖一位配享而罷太宗之配建皇地祗室於方澤
南以藏皇地祗及從位主是年既分建四郊遂號祖
陵山曰基運皇陵山曰翊聖孝陵鍾山曰神烈顯陵山
曰純德并天夀山俱從祀方澤居岳鎮之次仍俱祀於
地祗壇
春明夢餘錄嘉靖九年從給事中夏言之請建改地
壇在安定門外之北繚以垣墻壇為制二成夏至祭
皇地祗北向太祖西向俱一成上東一壇中岳東岳
南岳西岳北岳基運山翊聖山神烈山西向西一壇
中鎮東鎮南鎮西鎮北鎮天夀山純德山東向東二
壇東海南海西海北海西向西二壇大江大淮大河
大漢東向俱二成上壇制一成面方六丈高六尺二
成面方十丈六尺高六尺各成面甎用六八陰數皆
黃色琉璃青白石包砌四出陛各八級周圍水渠一
道長四十九丈四尺四寸深八尺六寸闊六尺内壝
方墻二十七丈高六尺厚二尺内櫺星門四北門外
西為瘞位瘞祝帛配位帛則燎之東為燈臺南門外
為皇地祗室藏神版而太祖版則以祭之前一日請
諸廟外櫺星門四西門外迤西為神庫神厨宰牲亭
祭器庫北門外西北為齋宫又建四天門西門外為
鑾駕庫遣官房南為陪祀官房又外為壇門又外為
泰折街牌坊護壇地一千四百七十六畆
王圻續通考嘉靖祀方澤儀注一前期十日太常寺
題請視牲次請命看牲分獻大臣各四員一前期五
日上詣犧牲所視牲其前一日上告廟及還參拜俱如
大祀之儀告辭曰明日出視方澤大祭牲犧回還餘並
同大祀參畢回宫次日命大臣輪視如常儀一前期
四日太常寺奏祭祀進銅人如常儀諭百官致齋三日
上親填告請太祖祝版於文華殿一前期三日上詣
太廟請太祖配神以脯醢酒果行再拜一獻禮祝文曰
維嘉靖某年歲次某月某朔某日孝元孫嗣皇帝御名
敢昭告於太祖高皇帝曰兹以今月日夏至恭祭皇地
祗於方澤謹請高祖作主侑神伏惟鑒知謹告一前
期二日太常卿同光祿卿奏省牲如常儀一前期一
日太常卿詣太廟寝請太祖御位至皇祗室奉安上親
填祝版於文華殿(黃楮版黑字)遂告於廟告辭曰孝元孫嗣
皇帝御名明日恭詣北郊行祭地禮謹詣祖宗列聖帝
后神位前恭預告知一祭之日五鼓太常卿俟上御
奉天門跪請聖駕詣地壇錦衣衛備隨朝駕上常服乘
輿由長安左門出入壇之西門太常官導上至具服殿
易祭服出導引官導上由方澤右門入典儀唱樂舞生
就位執事官各司其事内贊奏就位上就位典儀唱瘞
毛血唱迎神樂作樂止内贊奏四拜(傳贊百官同)典儀唱奠
玉帛樂作内贊升壇導上至皇祗香案前奏跪奏搢圭
司香官捧香跪進於上右内贊奏上香上三上香訖捧
玉帛官以玉帛跪進於上右上受玉帛内贊奏獻玉帛
上奠訖奏出圭導至太祖香案前(儀同)奏復位樂止典儀
唱進俎樂作齋郎舁俎安訖内贊奏升壇導上至皇祗
俎匣前奏搢圭奏進俎奏出圭導上至太祖俎匣前(儀同)
奏復位樂止典儀唱行初獻禮樂作内贊奏升壇導上
至皇祗前奏搢圭捧爵官以爵跪進於上右上受爵内
贊奏獻爵上獻爵訖奏出圭奏詣讀祝位奏訖(傳贊衆官皆跪)
樂暫止内贊贊讀祝讀祝官跪讀祝畢樂復作内贊奏
俯伏興平身(傳贊百官同)導上至太祖前奏搢圭捧爵官以
爵跪進於上右上受爵内贊奏獻爵上獻訖奏出圭奏
復位樂止典儀唱行亞獻禮樂作儀同初獻惟不讀祝
樂止典儀唱行終獻禮儀同亞獻樂止太常卿進立壇
左東向唱賜福胙内贊奏詣飲福位内贊對引官導上
詣飲福位奏跪奏搢圭光祿卿捧福酒跪進於上右内
贊奏飲福酒上飲訖光祿卿捧福胙跪進於上右内贊
奏受胙上受訖奏出圭奏俯伏興平身奏復位奏四拜
傳贊百官同典儀唱徹饌樂作執事官徹饌訖樂止典
儀唱送神樂作内贊奏四拜傳贊百官同樂止典儀唱
讀祝官捧祝進帛官捧帛掌祭官捧饌各詣瘞位典儀
唱望瘞内贊奏詣望瘞位内贊對引官導上至望瘞位
祝帛瘞訖配帝帛燎半内贊奏禮畢導引官導上至具
服殿易服太常卿捧太祖御位入安於太廟寝駕還詣
廟參拜致詞曰孝元孫嗣皇帝御名恭詣北郊祭地禮
成謹詣祖宗烈聖帝后神位前恭行參拜畢還宫一
分獻官儀注典儀唱行初獻禮讀祝訖俯伏興平身贊
引引獻官各詣神位前贊跪贊搢笏上香獻帛獻爵訖
贊出笏復位典儀唱行亞獻禮終獻禮贊引引獻官各
詣神位前贊搢笏獻爵出笏復位至唱望瘞贊引引獻
官至燎所燎半贊禮畢一祝文維嘉靖某年歲次某
月某朔某日嗣天子臣御名敢昭告於皇地祗曰時當
夏至羣物方亨生長發育有生咸賴功德至厚上配皇
天爰遵典禮謹率臣僚以玉帛牲齊粢盛庶品奉兹禋
祀奉太祖高皇帝配神尚享一陳設正位(北向)犢一黃
璧一帛一(黃色)豋一簠簋各二籩十二豆十二黃玉爵三
尊三篚一祝案一配位(西向)陳設同(無玉)帛一(白色)從四壇五
岳基運山翊聖山神烈山共一壇(東設西向)犢一羊一豕一
豋一帛八(黃一青一白四紅一玄一)鉶一籩十簠簋各二豆十黃瓷
爵三篚一酒盞三十尊三五鎮天夀山純德山共一壇
(西設東向)陳設同帛七(黃一青一紅一白三玄一)四海一壇(東設西向)陳設同
帛四(玄色)
明史樂志嘉靖九年復定方丘樂章
迎神中和之曲俯瞻兮鳳輦來靈風兮拂九垓川
岳從兮後先百辟列兮襄陪臣拜首兮迓迎願臨享
兮幸哉
奠玉帛廣和之曲祀禮有嚴兮奉虔玉帛在笥兮
來前皇靈垂享兮以納烝民率土兮樂豐年
進俎咸和之曲殽羞馨兮氣芳庖人奉役兮和湯
奉進兮皇祗歆慰臣稽首兮敬將
初獻夀和之曲酒行初獻兮樂舞張齊醴明潔兮
馨香願垂享兮以歆生民安兮永康
亞獻安和之曲載獻兮奉觴神顔和懿兮以嘗功
隆厚載兮配天民感德兮無量
終獻時和之曲三進兮玉露清百職奔繞兮佩環
鳴鳬鐘鷺鼓兮韻錚鍧願留福兮羣生
徹饌貞和之曲禮告終兮徹敢遲深惟一念兮誠
意微神垂博容兮聽納恐未備兮惟慈依
送神寧和之曲禮成兮誠已伸駕還兮法從陳靈
祗列兮以隨百辟拜兮恭寅望坤宫兮奉辭願普福
兮烝民
望燎曲同寧和
(春明夢餘錄潘潢議大祀之殿義不可墮案尚書孝經春秋凡言郊不卜郊郊祀用牲於郊皆斷名之曰)
(郊不別云某郊凡言郊以明天道郊則天神格祭天於郊皆直繫之天更不並云天地是知祭天之外無)
(郊郊祭之中無地易明也匡衡徒見天子有兆於南郊之語妄意祭地當於北郊其言本孝經緯於經無)
(據且北既陰方地象母位則郊配亦當以其類矣嚴母莫大於配地古有之乎是故北郊之謬義不可襲)
(王者受命有天下謂之有土是故古者天子大社丘方五丈封土五色祭后土焉凡封建諸侯則各割其)
(方色之土苴以白茅而錫之使各立社祭於其國亦曰胙土是天子大社五土王社自祭畿内分土諸侯)
(獨得祭其方土而已故曰王者有分土祭天地諸侯方祭祭土而尚書周官禮記皆謂祭地曰社或曰后)
(土曰冢土示曰大示亦曰地示又曰土示丘方曰方丘折曰泰折天下之社莫大焉曰大社社所以明地)
(道列地利命降乎社之謂殽地社之為大示昭昭矣自鄭玄諸儒牽附䜟緯誤分泰折為祭崑崙方丘為)
(祭神州於是大社自為五土之神而夏至祭地别在北郊夫五土之神非地而何旅五帝獨非祭天耶周)
(禮宗伯甸師用牲於社大祝大師大會同宜于社小祝寇戎之事保郊祀于社大司馬蒐田獻禽祭示大)
(合軍以先愷樂獻功於社大司寇軍旅之事涖戮于社類皆言社而不及稷臣謂此天子大社也張載曰)
(大社王為羣姓所立必在國外王社王所自立必在城内夫大社既在國外則小宗伯建國之神位所謂)
(右社稷左宗廟者固王自立之社而大社無稷矣漢儒乃謂大社有稷王社無稷是無怪其以社為地别)
(體而雜求諸泰折方丘卒起後來紛紛之議非胡宏王炎諸臣相維講正流惑可勝慨乎)
蕙田案潘潢以大社爲祭地於社禮之外又
添一社而地無祭矣謬極
(編修歐陽鐸議竊惟二儀定位天高而地下先王制禮天尊而地親故我太祖皇帝兆圜丘於鍾山之陽)
(兆方丘於鍾山之陰用周禮也行之十年乃更為大祀之殿定合祀之儀又行之二十餘年而太宗皇帝)
(承之百十年來論者類疑其非古然以太祖非無為而變太宗非無據而承况土木一興財費不貲事干)
(國典不敢易言耳兹遇陛下博稽古典臣工何容異議雖然古不可悖亦不可泥參之酌之與時宜之是)
(在陛下聖明而已况周禮固有不可知者臣請先舉其略而後效其愚謹案周禮冬至圜丘夏至方澤可)
(以見天地之分祀矣然未知其兆於南郊歟抑南北二郊歟不可考也及考大宗伯掌建邦禮則禋祀祀)
(天血祭祭社而無祭地之禮小宗伯掌建神位則右社稷左宗廟五帝四郊而無地祗之位司服則祀天)
(大裘祭社希冕而無祭地之服乃若大宗伯蒼璧禮天黃琮禮地圭璋琥璜禮四方則無禮社之玉典瑞)
(四圭祀天兩圭祀地璋邸射祀山川則無祀社之圭何其缺略如此耶或謂天子之社非諸侯各祭一方)
(者比古無北郊社以祭地也故尊與郊等親與廟並故武王伐商類於上帝即宜於冢土成王遷洛用牲)
(于郊即社于新邑周禮蓋言地即不言社言社即不言地耳信斯言也則既謂右社稷又曰澤中方丘何)
(其乖錯如此耶意者國門之内除地為澤而築丘祭社如古者壇墠之制歟或社稷在國都之右因澤為)
(丘不必於門内歟是又未可考也臣故曰古不可悖亦不必泥得其意不踐其迹時之為貴可也)
蕙田案歐陽鐸之議周禮誠不知而妄為之
說也曰禋祀祀天血祭祭社無祭地之禮彼
黃琮禮地兩圭祀地者何禮耶曰右社稷左
宗廟五帝四郊無地祗之位彼澤中方丘非
地祗之位耶曰祀天大裘祭社希冕無祭地
之服夫冬至寒故大裘而衮冕未有冕而不
衮者祭地夏至則衮冕爾何謂無服曰黃琮
禮地而無禮社之玉兩圭祀地而無祀社之
圭夫周禮序官每多互見靈鼓鼓社祭言社
而不及示大司樂分樂又言示而不言社蓋
祭祗不可謂之祭社而祭社則可謂之祭地
故其禮有異者以秩其等有同者以著其德
周禮不及者其禮同也何得謂之缺略耶至
謂國門之内除地為澤而築丘祭社意欲併
而為一而不知悖於因地事地之義矣又謂
社稷在國都之右因澤為丘不必於門内吾
不知其何說矣
又案春明夢餘錄又載姚淶一議以周人建
子可以冬至郊天夏至祭地用夏正則先地
後天尤為謬妄吳鼎顧我鈞痛辨之載圜丘
門可參觀也
王圻續通考穆宗隆慶元年會議典禮郊祀之禮分祀
已久似難紛更宜照例於南北二郊於冬夏至日聖駕
親詣致祭仍奉太祖高皇帝配從之命夏至方澤以卯
時行禮五月辛酉上親祀地于方澤
先是冬至祀天孟秋享太廟春秋祭社稷先師孔子
歴代帝王俱用子時祭朝日壇以卯時夕月壇以酉
時孟春孟夏孟冬時享及祫享太祖俱午時惟夏至
祀地未定至是太常寺以請遂定卯時
二年五月丙寅上親祀地于方澤
崇禎十五年五月二十六日甲午夏至先是上傳親祭
地于方澤所司者皆如儀是日四鼓後鳴鐘上乘輿從
午門端門承天門長安左門安定門詣北郊至行幄具
祭服時曙色漸開上繙閱章䟽久之報卯時上步出大
次從内壝靈星右門步入行大祭禮樂九奏上升壇者
五而對越盡禮仍至大次易常服而還正位黑犢一黃
琮黃帛黃玉爵配位同惟無玉四從位黑犢四北羊四
猪四計用犢六隻北羊及猪各四隻北羊者角灣下價
最高山羊角直上價廉大祀不用山羊南郊配位藏
於泰神殿北郊配位在太廟臨祭前一日請出壇祭畢
仍奉入
右明祭地
五禮通考卷四十
