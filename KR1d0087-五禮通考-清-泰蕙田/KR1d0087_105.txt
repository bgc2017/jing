五禮通考卷九十五
刑部尚書秦蕙田撰
吉禮九十五
宗廟時享
元史世祖本紀中統元年十二月乙巳始制祭享太廟祭
器法服
祭祀志元祖宗祭享之禮割牲奠馬湩以蒙古巫祝致辭
盖國俗也世祖元年秋七月丁丑設神位于中書省用登
歌樂遣筆且齊致祭焉筆且齊譯典書記者十二月初命
制太廟祭器法服國俗舊禮每歲太廟四祭用司禋監
官一員名蒙古巫祝當省牲時法服同三獻官升殿詣室戶
告腯還至牲所以國語呼累朝帝后名諱而告之明旦三
獻禮畢獻官御史太常卿博士復陞殿分詣各室蒙古博
爾齊跪割牲太僕卿以朱漆盂奉馬乳酌奠巫祝以國語
告神訖太祝奉祝幣詣燎位獻官以下復版位載拜禮畢
世祖本紀中統三年十二月癸亥享太廟
祭祀志即中書省備三獻官大禮使司徒攝祀事禮畢
神主復藏瑞像殿
四年三月癸卯詔建太廟于燕京十一月丙戌仍寓祀
亊中書以親王哈丹塔察爾王盤張文謙攝事
攝事儀其目有九一曰齋戒享前三日三獻官以下
凡與祭員皆公服受誓戒于中書省是日質明有司設
金椅于省庭一人執紅羅繖立于其左奉禮郎率儀鸞
局陳設版位獻官諸執事位俱藉以席仍加紫綾褥設
初獻太尉位於省階少西南向大禮使立於其東少南
西向監祭御史位二于通道之西東向監禮博士於通
道之東西向俱北上設司徒亞終獻位於其南北向西
上次助奠七祀獻官次太常卿光禄卿光禄丞書祝官
讀祝官太官令良醖令廩犧令司尊彛舉祝官太官丞
廪犧丞奉爵官奉瓚官盥爵官二巾篚官蒙古太祝巫
祝點視儀衞清道官及與祭官依品級陳設皆異位重
行太廟令太樂令郊社令太祝位于通道之西北向東
上太廟丞太樂丞郊社丞奉禮郎協律郎司天生位于
通道之東北向西上齋郎位于其後贊者引行事等官
各就位立定次引初獻官立定禮直官搢笏讀誓文曰
某年某月某日享於太廟各揚其職其或不敬國有常
刑散齋二日宿於正寢致齋一日宿於祠所散齋日治
事如故不弔喪問疾不作樂不判署刑殺文字不决罰
罪人不與穢惡事致齋日惟享事得行餘悉禁凡與享
之官已齋而闕者通攝行事七品以下官先退餘官再
拜禮直官贊鞠躬拜興拜興平立禮畢守廟兵衛與太
樂工人俱清齋一宿赴祝所之日官給酒饌二曰陳
設享前二日所司設兵衛于廟門禁斷行人儀鸞局設
幄幔于饌殿所司設三獻官以下行事執事官次于齋
房之所前一日太樂令率其屬設宫縣之樂於庭中東
方西方磬簴起北鐘簴次之南方北方磬簴起西鐘簴
次之設十二鎛鐘于編縣之閒各依神位樹建鼔于四
隅置柷敔于北縣之内柷一在道東敔一在道西路鼓
一在柷之東南晉鼓一在其後又路鼔一在柷之西南
諸工人各于其後東方西方以北為上南方北方以西
為上文舞在北武舞在南立舞表于酇綴之間又設登
歌之樂于殿上前楹間玉磬一簴在西金鐘一簴在東
柷一在金鐘北稍西敔一在玉磬北稍東搏拊二一在
敔北一在柷北東西相向歌工次之餘工各位于縣後
其匏竹者立於階間重行北向相對為首享前一日太
廟令率其屬掃除廟庭之内外樞密院軍官一員率軍
人剗除草穢平治道路又設七祀燎柴于廟門之外又
於室内鋪設神位於北牖下當戶南向每位設黼扆一
紫綾厚褥一薄褥一莞席一繅席一虎皮次席二時暄
則用桃枝竹席几在筵上又設三獻官拜跪褥位二一
在室内一在室外學士院定撰祝冊訖書祝官於饌幕
具公服書祝訖請初獻官署御名訖以授太廟令又設
祝案于室戶外之右又設三獻官位于殿下横街之南
稍西東向亞獻終獻位稍却助奠七祀獻官又於其南
書祝官讀祝官舉祝官太廟令太官令良醖令廪犧令
太廟丞太官丞位又於其南司尊彜奉瓚官奉爵官盥
洗巾篚爵洗巾篚蒙古太祝蒙古巫祝太祝宫闈令及
七祀司尊彛盥洗巾篚以次而南又設齋郎位於其後
每等異位重行東向北上又設大禮使位於南神門東
偏門稍北北向又設司徒太常卿等位於橫街之南稍
東西向與亞終獻相對司徒位在北太常卿稍却太常
同知光禄卿僉院同僉院判光禄丞拱衛使以次而南
又設監祭御史位二監禮博士位二於横街之北西向
以北為上又設協律郎位在宫縣樂簴西北東向大樂
丞在樂簴之間又設大樂令協律郎位于登歌樂簴之
間又設牲榜于東神門外南向設太常卿位於牲位南
向監祭御史位在太常卿之左太官令次之光禄丞太
官丞又次之廪犧令位在牲西南廪犧丞稍却俱北向
以右為上又設諸太祝位於牲東西向以北為上又設
蒙古巫祝位于牲東南北向又設省饌位於省饌殿前
太常卿光祿卿光祿丞太官令位于東西向監祭監禮
位于西東向皆北上太廟令陳祝版於室右之祝案又
率祠祭局設籩豆簠簋每室左十有二籩右十有二豆
俱為四行豋三在籩豆之間鉶三次之簠二簋二又次
之簠左簋右俎七在簠簋之南香案一次之沙池又次
之又設每室尊罍於通廊斝彛黃彛各一春夏用雞彛
鳥彛犧尊二象尊二秋冬用著尊壺尊著尊二山罍二
以次在本室南之左皆加勺冪為酌尊所北向西上彛
有舟坫冪又設壺尊二太尊二山罍四在殿下階間俱
北向望室戶之左皆有坫加冪設而不酌凡祭器皆藉
以席又設七祀位于横街之南道東西向以北為上席
皆以莞設神版位各于座首又設祭器每位左二籩右
二豆簠一簋一在籩豆間俎一在籩前爵坫一次之壺
尊二在神位之西東向以北為上皆有坫勺冪又設三
獻盥洗爵洗在通街之西横街之南北向罍在洗西加
勺篚在洗東皆實以巾爵洗仍實以瓚爵加盤坫執罍
篚者各位於後又設七祀獻官盥洗位於七祀神位前
稍北罍在洗西篚在洗東實以巾又實爵于坫執罍篚
者各位于後三曰習儀享前二日三獻以下諸執事
官員赴太廟習儀次日早各具公服乘馬赴東華門迎
接御香至廟省牲四曰迎香享前一日有司告諭坊
市灑掃經行衢路祗備香案享前一日質明三獻官以
下及諸執事官各具公服六品以下官皆借紫服詣崇
天門下太常禮儀院官一員奉御香一員奉酒二員奉
馬湩自内出監祭監禮奉禮郎太祝分兩班前導控鶴
五人一人執繖從者四人執儀仗在前行至大明門由
正門出教坊大樂作至崇天門外奉香酒馬湩者安置
腰輿導引如前行至外垣櫺星門外百官上馬分兩班
行於儀仗之外清道官行於儀衛之先兵馬司廵兵夹
道次之金鼓又次之京尹儀從又次之教坊大樂為一
隊次之控鶴弩手各服其服執儀仗左右成列次之拱
衛使居其中儀鳳司細樂又次之太常卿與博士御史
導於輿前獻官司徒大禮使助奠官從于輿後至廟入
自南門至神門外百官及儀衛官止太常卿博士御史
導輿三獻官司徒大禮使助奠官從入至殿下獻官奉
香酒馬湩升自泰階入殿内通廊正位安置禮直官引
獻官降自東階由東神門北偏門出釋服五曰省牲
器見親祀儀六曰晨祼祀日丑前五刻太常卿光禄
卿太廟令率其屬設燭於神位遂同三獻官司徒大禮
使等每室一人分設御香酒醴以金玉爵斝酌馬湩蒲
萄尚醖酒奠於神案又陳籩豆之實籩四行以右為上
第一行魚鱐在前糗餌粉餈次之第二行乾橑在前乾
棗形鹽次之第三行鹿脯在前榛實乾桃次之第四行
菱在前芡栗次之豆四行以左為上第一行芹菹在前
筍菹葵菹次之第二行菁菹在前韭菹&KR1246;食次之第三
行魚醢在前兔醢豚拍次之第四行鹿臡在前醓醢糝
食次之簠實以稻粱簋實以黍稷豋實以太羹鉶實以
和羹尊彛斝彛實以明水黃彛實以鬱鬯犧尊實以泛
齊象尊實以醴齊著尊實以盎齊山罍實以三酒壺尊
實以醍齊太尊實以沈齊凡齊之上尊實以明水酒之
上尊實以元酒其酒齊皆以上醖代之又實七祀之祭
器每位左二籩栗在前鹿脯次之右二豆菁菹在前鹿
臡次之簠實以黍簋實以稷壺尊實以醍齊其酒齊亦
以上醖代之陳設訖獻官以下行事執事官各服其服
會于齊班廳禮直官引太常卿監祭監禮太廟令太祝
宫闈令諸執事官齋郎自南神門東偏門入就位東西
相向立定候監祭監禮案視殿之上下徹去盖冪糾察
不如儀者退復位禮直官引太常卿監祭監禮太廟令
太祝宫闈令陞自東階詣太祖室蒙古太祝起帝主神
冪宫闈令起后主神冪次詣每室並如常儀畢禮直官
引太常卿以下諸執事官當横街間重行以西為上北
向立定奉禮郎贊曰奉神主訖再拜禮直官承傳太常
卿以下皆再拜訖奉禮郎又贊曰各就位禮直官引諸
執事官各就位次引太官令率齋郎由南神門東偏門
以次出贊者引三獻官司徒大禮使七祀獻官諸行事
官由南神門東偏門入各就位立定禮直官進于初獻
官之左贊曰有司謹具請行事退復位協律郎跪俛伏
興舉麾興工鼓柷宫縣樂奏思成之曲九成文舞九變
奉禮郎贊再拜在位者皆再拜奉禮郎又贊諸執事者
各就位禮直官引奉瓚奉爵盥爵洗巾篚執事官各就
位立定禮直官引初獻官詣盥洗位宫縣樂作無射宫
肅寧之曲至位北向立定搢笏盥手帨手執笏詣爵洗
位至位北向立定搢笏執瓚洗瓚拭瓚以瓚授執事者
執笏樂止登歌樂作奏夹鍾宫肅寧之曲升自東階樂
止詣太祖酌尊所西向立搢笏執事者以瓚授初獻官
執瓚司尊彜跪舉冪良醖令跪酌黃彛鬱鬯初獻以瓚
授執事者執笏詣太祖神位前北向立搢笏跪三上香
執事者以瓚授初獻初獻執瓚以鬯灌於沙池以瓚授
執事者執笏俛伏興出室戶外北向立再拜訖詣每室
祼鬯如上儀俱畢禮直官引初獻降自東階登歌樂作奏夾
鐘宫肅寧之曲復位樂止七曰饋食初獻既祼如前進饌
儀八曰酌獻太祝立茅苴于盤禮直官引初獻詣盥洗
位宫縣樂作奏無射宫肅寧之曲至位北向立搢笏盥手帨
手執笏詣爵洗位至位搢笏執爵洗爵拭爵以爵授執事
者執笏樂止登歌樂作奏夾鐘宫肅寧之曲陞自東階樂
止詣太祖酒尊所西向立搢笏執爵司尊彛搢笏跪舉冪
良醖令搢笏跪酌犧尊之泛齊以爵授執事者執笏宫縣
樂作奏無射宫開成之曲詣太祖神座前北向立稍前搢笏
跪三上香執爵三祭酒於茅苴以爵授執事者執笏俛伏
興平立請出室戶外北向立樂止俟讀祝舉祝官搢笏跪對
舉祝版讀祝官跪讀祝文讀訖舉祝官奠祝版於案執笏
興讀祝官俛伏興禮直官贊再拜訖次詣每室酌獻如上
儀各奏本室之樂獻畢宫縣樂止降自東階登歌樂作奏
夾鐘宫肅寧之曲初獻復位立定文舞退武舞進宫縣樂
作奏無射宫肅寧之曲舞者立定樂止禮直官引亞獻詣
盥洗位至位北向立搢笏執爵洗爵拭爵以爵授執事
者陞自東階詣太祖酌尊所西向立搢笏執爵司尊彛
搢笏跪舉冪良醖令搢笏跪酌象尊之醴齊以爵授執
事者執笏宫縣樂作奏無射宫肅寧之曲詣太祖神座
前北向立稍前搢笏跪三上香執爵三祭酒於茅苴以
爵授執事者執笏俛伏興平立請出室戸外北向立再
拜訖次詣每室酌獻並如上儀獻畢樂止降自東階復
位立定禮直官引終獻如亞獻之儀唯酌著尊之盎齊
禮畢降復位初終獻將行贊者引七祀獻官詣盥洗位
搢笏盥手帨手訖執笏詣酒尊所搢笏執爵酌酒以爵
授執事者執笏詣首位神座前東向立稍前搢笏跪執
爵三祭酒於沙池奠爵于案執笏俛伏興少退立再拜
訖每位並如上儀俱畢七祀獻官俟終獻官降復位立
定九曰祭馬湩終獻酌獻將畢禮直官分引初獻亞
獻官司徒大禮使助奠官七祀獻官太常卿監祭監禮
太廟令丞蒙古庖人巫祝等升殿每室獻官一員各立
於戶外太常卿監祭監禮以下立於其後禮直官引獻
官詣神座前蒙古庖人割牲體以授獻官獻官搢笏跪
奠於帝主神位前次奠於后主神位前訖出笏退就拜
位搢笏跪太廟令取案上先設金玉爵斝馬湩蒲萄尚
醖酒以次授獻官獻官皆祭於沙池蒙古巫祝致祠訖
宫縣樂作同進饌之曲初獻出笏就拜興請出室戸外
北向立俟衆獻官畢立禮直官通贊曰拜興凡四拜監
祭監禮以下從拜皆作本朝跪禮拜畢退登歌樂作降
階樂止太祝徹籩豆登歌樂作奏夾鐘宫豐寧之曲奉
禮贊賜胙贊者承傳衆官再拜興送神樂作奏黃鐘宫
保成之曲一成而止太祝各奉每室祝版降自太階望
瘞位禮直官引三獻司徒大禮使助奠七祀獻官太常
卿光禄卿監祭監禮視燔祝版至位坎北南向跪以祝
版奠于柴就拜興俟半燎禮直官贊可瘞禮直官引三
獻以下及諸執事者齋郎等由南神門東偏門出至揖
位圓揖樂工二舞以次從出三獻之出也禮直官分引
太常卿太廟令監祭監禮蒙古太祝宫闈令及各室太
祝陞自東階詣太祖神座前陞納神主每室如儀俱畢
降自東階至横街南北向西上立定奉禮贊曰陞納神
主訖再拜贊者承傳再拜訖以次出禮畢三獻官司徒
大禮使太常禮儀院使光禄卿等官奉胙進于闕庭駕
幸上都則以驛赴奉進
攝行告謝儀告前三日三獻官以下諸執事官各具
公服赴中書省受誓戒告前一日未正二刻省牲器至
期質明三獻官以下諸執事者各服法服禮直官引太
常卿監祭御史監禮博士五令諸執事官先入就位禮
直官引監祭監禮點視陳設畢復位禮直官引太常卿
監祭監禮太廟令太祝宫闈令奉遷各室神主訖降自
横街北向立定奉禮郎贊再拜在位官皆再拜訖奉禮
郎贊各就位訖太官令齋郎出禮直官引三獻司徒光
禄卿捧瓚爵盥爵洗官入就位立定禮直官贊有司謹
具請行事降神樂作九成止奉禮郎贊再拜三獻以下
再拜訖奉禮郎贊諸執事者各就位立定禮直官引初
獻詣盥洗位盥手詣爵洗位洗瓚詣第一室酒尊所酌
鬱鬯詣神座前北向跪搢笏三上香奠幣執瓚以鬯灌
於沙池執笏俛伏興出室戶外再拜訖次詣各室並如
上儀俱畢降復位司徒率齋郎進饌如常儀奠畢降復
位禮直官引初獻詣盥洗位盥手詣爵洗位洗爵詣第
一室酒尊所酌酒詣神座前北向搢笏跪三上香執爵
三祭酒於茅苴以爵授執事者執笏俛伏興出室戶外
北向立俟讀祝官讀祝文訖再拜詣每室並如上儀俱
畢降復位禮直官引亞獻官盥手洗爵酌獻並如初獻
儀惟不讀祝俱畢降復位禮直官引終獻並如亞獻儀
俱畢復位太祝徹籩豆奉禮郎贊賜胙衆官再拜在位
官皆再拜訖禮直官引三獻官司徒太常卿監祭監禮
視焚祝版幣帛禮直官贊可瘞禮畢太常卿監祭監禮
升納神主訖降自横街奉禮郎贊再拜在位官皆再拜
訖退
凡大祭祀尤貴馬湩將有事勅太僕司挏馬官奉尚飲
者革囊盛送焉其馬牲既與三牲同登於俎而割奠之
祭品與籩豆俱設將奠牲盤酹馬湩則蒙古太祝升詣
第一座呼帝后神諱以致祭年月日數牲齋品物致其
祝語以次詣列室皆如之禮畢則以割奠之餘撒於南
櫺星門外名曰抛撒茶飯盖以國禮行事尤其所重也
始至元初金太祝魏友諒者仕於朝詣中書言太常寺
奉祀宗廟禮不備者數事禮部移太常考前代典禮以
勘友諒所言皆非是由是禮官代有討論割奠之禮初
惟太常卿設之僧格爲初獻乃有三獻等官同設之儀
博士議曰凡陳設祭品實尊罍等事獻官皆不與也獨
此親設之然後再升殿恐非誠慤專一之道且大禮使
等官尤非其職大樂署長言割奠之禮宜别撰樂章博
士議曰三獻之禮實依古制若割肉奠蒲萄酒馬湩别
撰樂章是又成一獻也又議燔膋膟與今燒飯禮合不
可廢形鹽糗餌粉餈&KR1246;食糝食非古雷鼓路鼓與播鼓
之制不同攝祀大禮使終夕堅立無其義知禮者皆有
取於其言
世祖本紀至元二年九月戊戌以將有事太廟取大樂
工於東平預習儀禮冬十月己卯享於太廟
祭祀志二年九月初命滌養犧牲
禮樂志世祖中統四年至至元三年七室樂章(太常集禮藁云)
(此係卷牘所載)
太祖第一室天垂靈顧地獻中方帝力所拓神武
莫當陽谿昧谷咸服要荒昭孝明禋神祖皇皇
太宗第二室和林聖域天邑地宫在庭感格南北
來同典司分置胄教肇崇潤色祖業德仰神宗
睿宗第三室珍符默授疇昔自天爰生聖武寶祚
開先霓旌廻狩龍駕遊僊追遠如生皇慕顒然
皇伯考术赤第四室威武鷹揚冢位允當從龍遠
拓千萬里疆誕總虎旅駐壓西方航海梯山東西來
王
皇伯考察合帶第五室雄武軍威滋多歴年深謀
遠略協贊惟專流沙西域餞日東邊百國畏服英聲
赫然
定宗第六室三朝承休恭已優游欽繩祖武其德
聿修帝憗錫夀德澤期周蠲饎惟薌祈饗于幽
憲宗第七室龍躍潛居風雲會通知民病苦軫念
宸衷䕫門之旅繼志圖功俎豆敬祭華儀孔隆
世祖本紀至元四年十一月乙酉享于太廟六年十
二月己丑作佛事于太廟七晝夜
祭祀志命國師僧薦佛事始造木質金表牌位十有六
設大榻金椅奉安祏室前為太廟薦佛事之始帝位
于右后位于左題號其面籠以銷金絳紗其制如櫝
世祖本紀至元七年十月癸酉勅宗廟祭祀祝文書以
國字乙酉享於太廟己丑勅来年太廟牲勿用豢豕以
野豕代之時果勿市取之内園
八年九月丙子勅今歲享太廟母用犧牛十月丁酉享
于太廟九年十月壬辰享于太廟十年九月己丑
勅自今秋獵鹿豕先薦太廟十月乙卯享于太廟十
二年十月戊戌朔享于太廟
十三年四月庚辰修太廟八月遣太常卿托果斯以銅
爵一豆二獻于太廟九月己亥享于太廟常饌外益野
豕鹿羊葡萄酒
祭祀志十三年九月丙申薦佛事于太廟命即佛事處
便大祭己亥享于太廟加薦羊鹿野豕是歲改作金主
太祖主題曰青斯吉皇帝睿宗題曰太上皇伊克諾延
皇后皆題名諱
世祖本紀十四年正月己未以白玉碧玉水晶爵六獻
於太廟十月己未享於太廟十五年十月己未享於
太廟常設牢醴外益以羊鹿豕葡萄酒十六年八月
丁酉以江南所獲玉爵及坫凡四十九事納于太廟十
月乙卯享於太廟十七年八月納碧玉盞六白玉盞
十五於太廟十二月甲午大都重建太廟成自舊廟奉
神主於祏室遂行大享之禮
禮樂志至元四年至十七年八室樂章(太常集禮云周馭所藏儀注所)
(錄舞節同)
迎神奏来成之曲九成黃鐘宫二成齊明盛服翼
翼靈眷禮備多儀樂成九變烝烝孝心若聞且見肸
蠁端臨来寧来燕
大呂角二成(詞同黃鐘)太簇徵二成(詞同黃鐘)應鐘羽二
成(詞同黃鐘)
初獻盥洗奏肅成之曲(再詣盥洗同曲至大以後名順成之詞律同)無射
宫天德惟何如水之清維水内耀配彼天明以滌
以濯犧象光晶孝思維則式薦忱誠
初獻升殿登歌樂奏肅成之曲(降同)夾鐘宫祀事有
嚴大宫有侐陟降靡違孔容翼翼籩豆旅陳鐘磬翕
繹於昭吉蠲神保是格
司徒捧俎奏嘉成之曲(别本所錄親祀樂章詞同)無射宫色純
體全三犧五牲鸞刀屢奏毛炰胾羹神具厭飫聽我
磬聲居歆有永胡考之寧
烈祖第一室奏開成之曲無射宫於皇烈祖積厚
流長大勲未集夑伐用張篤生聖嗣奄有多方錫我
景福萬世無疆
太祖第二室奏武成之曲無射宫天扶昌運混一
中華爰有真人奮起龍沙際天開宇亘海爲家肇修
禋祀萬世無涯
太宗第三室奏文成之曲無射宫纂成前烈底定
丕圖禮文簡省禁網寬疎還風太古躋世華胥三靈
順協四海無虞
皇伯考珠齊第四室奏弼成之曲無射宫神支挺
秀右壤疏封創業艱難相我祖宗叙親伊邇論功亦
崇春秋祭祀萬世攸同
皇伯考察哈岱第五室奏協成之曲無射宫玉牒
朞親神支懿屬論德疏封展親分玉相我祖宗風櫛
雨沐昔同其勞今共兹福
睿宗第六室奏明成之曲無射宫神祖創業爰著
戎衣聖考撫軍代行天威河南底定江北來歸貽謀
翼子奕葉重輝
定宗第七室奏熙成之曲無射宫嗣承丕祚累洽
重熙堂構既定垂拱無爲邊庭閑暇田里安綏歆兹
禋祀萬世攸宜
憲宗第八室奏威成之曲無射宫羲馭未出螢爝
騰光大明麗天羣隂披攘百神受職四海寧康愔愔
靈韶德音不忘
文舞退武舞進奏和成之曲(别本所錄親祀樂章詞同)無射宫
天生五材孰能去兵恢張鴻業我祖天聲干戈曲盤
濯濯厥靈於赫七德展也大成
亞獻行禮奏順成之曲(終獻詞律同)無射宫幽通神明
所重精禋清宫肅肅百禮具陳九韶克諧八佾兟兟
靈光昭答天休日申
徹籩豆登歌樂奏豐成之曲夾鐘宫籩豆苾芬金
石鏘鏗禮終三獻樂奏九成有嚴執事進徹無聲神
保聿歸萬福來寧
送神奏來成之曲(或作保成)黃鐘宫神主在室神靈在
天禮成樂閟神返幽元降福冥冥百順無愆於皇孝
思于萬斯年
世祖本紀至元二十年十月乙未享於太廟二十一
年十月丁未享於太廟二十二年十月庚子享於太
廟二十三年十月丁酉享於太廟二十四年十月
甲子享於太廟二十五年十月己未享於太廟
祭祀志二十五年冬享制送白馬一
世祖本紀三十年十月庚寅享於太廟
成宗本紀元貞元年冬十月癸卯有事於太廟中書省
臣言去歲世祖皇后裕宗祔廟以綾代玉冊今玉冊玉
寶成請納諸各室帝曰親享之禮祖宗未嘗行之其奉
冊以來朕躬祝之命獻官迎導入廟
大德元年十月丁酉有事于太廟十一月戊辰增太廟
牲用馬
祭祀志大德二年正月特祭太廟用馬一牛一羊鹿野
豕天鵝各七餘品如舊爲特祭之始
成宗本紀大德三年十月戊申朔有事於太廟四年
十月癸酉朔有事於太廟六年六月辛未享於太廟
八年十月辛卯有事於太廟九年十月辛巳有事
於太廟十年十月丁未有事於太廟
武宗本紀至大二年正月辛卯皇太子諸王百官上尊
號乙未恭謝太廟
祭祀志爲親祀之始
禮樂志至大二年親享太廟皇帝入門奏順成之曲盥
洗升殿用至元中初獻升降肅成之曲亦曰順成之曲
出入小次奏昌寧之曲迎神用至元中来成之曲改曰
思成初獻攝太尉盥洗升殿奏肅寧之曲酌獻太祖室
仍用舊曲改名開成睿宗室仍用舊曲改名武成皇帝
飲福登歌奏釐成之曲文舞退武舞進仍用舊曲改名
肅寧亞終獻酌獻仍用舊曲改名肅寧徹豆曰豐寧之
曲送神曰保成之曲皇帝出廟廷亦曰昌寧之曲
祭祀志至大四年翰林院移署舊尚書省有旨月祭中
書平章完澤等言祭祀非小事太廟歲一祭執事諸臣
受戒誓三日乃行事今此輕易非宜舊制翰林院御容
春秋二祭不必增益制若曰可
武宗本紀至大二年十二月己卯親享太廟
禮樂志皇慶二年秋九月用登歌樂祀太上皇於真定
玉華宫自是歲用之
祭祀志神御殿命大司徒田忠良詣真定致祭依歲例
給御香酒并犧牲祭物錢中統鈔一百定
仁宗本紀延祐三年十月壬申有事於太廟四年十
月甲午朔有事於太廟
祭祀志四年始用登歌樂行三獻禮
仁宗本紀延祐五年十月甲午有事於太廟
英宗本紀七年二月庚寅帝即位四月庚戌有事於太
廟告即位八月丙辰祔仁宗聖文欽孝皇帝莊懿慈聖
皇后於太廟特們德爾攝太尉奉玉冊行事十月丁未
時享太廟戊午詔太常院臣曰朕將以四時躬祀太室
宜與羣臣集議其禮此追遠報本之道毋以朕勞於對
越而有所損其悉遵典禮丙寅定恭謝太廟儀式己巳
罷玉華宫祀睿宗登歌樂十一月丙子朔帝御齋宫丁
丑恭謝太廟至仁宗太室即流涕左右感動辛巳以親
祀太廟禮成御大明殿受朝賀甲辰太常禮儀院擬進
時享太廟儀式
至治元年正月丙戌帝服衮冕享太廟以左丞相拜珠
亞獻知樞密院事科綽巴終獻詔羣臣曰一歲惟四祀
使人代之不能致如在之誠實所未安歲必親祀以終
朕身
祭祀志英宗至治元年正月丙戌始以四孟月時享親
祀太室禮成坐大次謂羣臣曰朕纘承祖宗丕緒夙夜
祇慄無以報稱歲惟四祀使人代之不能致如在之誠
實所未安自今以始歲必親祀以終朕身
拜珠傳至元十四年始建太廟於大都至是四十年
親饗之禮未暇講肄拜珠奏曰古云禮樂百年而後
興郊廟祭享此其時矣帝悅曰朕能行之預勅有司
以親享太室儀注禮節一遵典故毋擅增損冬十月
始有事於太廟二年春正月孟饗始備法駕設黃麾
大仗帝服通天冠絳紗袍出自崇天門拜住攝太尉
以從帝見羽衛文物之美顧拜住曰朕用卿言舉行
大禮亦卿所共喜也對曰陛下以帝王之道化成天
下非獨臣之幸實四海蒼生所共慶也致齋大次行
酌獻禮升降周旋儼若素習中外肅然明日還宫鼓
吹交作萬姓聳觀百年廢典一旦復見有感泣者拜
住率百僚稱賀于大明宫執事之臣賜金帛有差
觀承案以唐太宗之爲君而馬周疏中尚惜
其後世無皇帝入廟之文其餘之可紀者幾
何元英宗可謂有仁人孝子之心卓然不惑
於流俗者矣
親祀時享儀其目有八
一曰齋戒祀前七日皇帝散齋四日於别殿治事如故
不作樂停奏刑名事不行刑罰致齋三日惟專心祀事
其二日於大明殿一日於大次致齋前一日尚舍監設
御幄於大明殿西序東向致齋之日質明諸衛勒所部
屯列晝漏下一刻通事舍人引侍享執事文武四品以
上官俱公服詣别殿奉迎二刻侍中版奏請中嚴皇帝
服通天冠絳紗袍三刻侍中版奏外辦皇帝結佩出别
殿乘輿華盖繖扇侍衛如常儀奉引至大明殿御幄東
向坐侍臣夹侍如常一刻頃侍中前跪奏言請降就齋
俛伏興皇帝降座入室侍享執事官各還所司宿衛者
如常凡應祀官受誓戒於中書省散齋四日致齋三日
光祿卿鑑取明水燧取火火以供爨水以實尊二曰
陳設祀前三日尚舍監陳大次於西神門外道北南向
設小次於西階西東向設版位於西神門内横街南東
向設飲福位於大室尊彛所稍東西向設黃道裀褥於
大次前至西神門至小次版位西階及殿門之外設御
洗位於御版位東稍北北向設亞終獻位於西神門内
御版位稍南東向以北為上罍洗在其東北設亞終獻
飲福位於御飲福位後稍南西向陳設寶黃羅案於西
階西随地之宜設享官宫縣樂省牲位諸執事公卿御
史位並如常儀殿上下及各室設簠簋籩豆尊罍彛斝
等器並如常儀三曰車駕出宫祀前一日所司備法
駕鹵簿於崇天門外太僕卿率其屬備玉輅於大明門
外千牛將軍執刀於輅前北向其日質明諸侍享執事
官先詣太廟祀所諸侍臣直衛及導駕官於致齋殿前
左右分班立通事舍人引侍中跪奏請中嚴俛伏興皇
帝服通天冠絳紗袍少頃侍中版奏外辦皇帝出齋室
即御座羣臣起居訖尚輦進輿侍中奏請皇帝升輿皇
帝升輿華盖繖扇侍衛如常儀導駕官前導至大明門
外侍中進當輿前跪奏請皇帝降輿升輅皇帝升輅太
僕執御導駕官分左右步𨗳門下侍郎進當輅前跪奏
請車駕進發車駕動稱警蹕千牛將軍夹而趨至崇天
門外門下侍郎跪奏請車駕少駐勅衆官上馬侍中承
旨退稱曰制可門下侍郎退傳制稱衆官上馬贊者承
傳勅衆官上馬上馬訖門下侍郎奏請勅車右升侍中
前承制退稱曰制可千牛將軍升訖門下侍郎奏請車
駕進發車駕動稱警蹕符寶郎奉入寶輿殿中監部從
在黃鉞内教坊樂前引鼔吹振作將至太廟禮直官引
諸侍享執事官於廟門外左右立班奉迎駕至廟門回
輅南向將軍降立於輅左侍中於輅前奏稱侍中(臣某)請
皇帝降輅步入廟門皇帝降輅導駕官前導皇帝步入
廟門稍西侍中奏請皇帝升輿尚贊奉輿華盖繖扇如
常儀皇帝乘輿至大次侍中奏請皇帝降輿入就大次
皇帝入就次簾降宿衛如式尚食進饍如儀禮儀使以
祝版奏御署訖奉出太廟令受之各奠於坫置各室祝
案上通事舍人承旨勅衆官各還齋次四曰省牲器
祀前一日未後三刻廪犧令丞大官令丞太祝以牲就
位禮直官引太常卿光祿卿丞監祭禮等官就位禮直
官請太常監祭監禮由東神門北偏門入升自東階每
位視滌祭器司尊彛舉冪曰潔俱畢降自東階由東神
門北偏門出復位立定禮直官稍前曰請省牲引太常
卿視牲退復位次引廪犧令出班巡牲一匝西向折身
曰充諸太祝廵牲一匝上一員出班西向折身曰腯畢
俱復位蒙古巫祝致詞訖禮直官稍前曰請詣省饌位
引太常卿光祿卿監祭監禮光禄丞大官令丞詣省饌
位東西相向立定以北為上禮直官引太常卿詣饌殿
内省饌視饌訖禮直官引太常卿還齋所次引廪犧令
丞諸太祝以次牽牲詣厨授大官令次引光祿卿丞監
祭監禮詣厨省鼎鑊視滌溉訖各還齋所大官令帥宰
人以鸞刀割牲祝史各取牲之毛血每位共實一豆以
肝洗於鬱鬯及取膟膋每位共實一豆置於各位饌室
内庖人烹牲五曰晨祼祀日丑前五刻諸享陪位官
各服其服光禄卿良醖令大官令入實籩豆簠簋尊罍
各如常儀太樂令率工人二舞以次入奉禮郎贊者先
入就位禮直官引御史博士及執事者以次各入就位
並如常儀禮直官引司徒以下官升殿分香設酒如常
儀禮直官引太常官御史博士升殿視陳設就位復與
太廟令太祝宫闈令升殿太祝出帝主宫闈令出后主
訖御史及以上升殿官於當陛近西北向立奉禮於殿
上贊奉神主訖奉禮曰再拜贊者承傳諸官及執事者
皆再拜各就位禮直官引亞終獻等官由南神門東偏
門入就位立定禮直官贊有司謹具請行事協律郎俛
伏興舉麾工鼓柷宫縣樂作思成之曲以黃鐘為宫大
吕爲角太簇爲徵應鐘爲羽作文舞九成止樂奏既終
通事舍人引侍中版奏請中嚴皇帝服衮冕坐少頃禮
直官引博士博士引禮儀使對立於大次門外當門北
向侍中奏外辦禮儀使跪奏請皇帝行禮俛伏興簾捲
符寶郎奉寳陳於西陛之西黃羅案上皇帝出大次博
士禮儀使前導華盖繖扇如儀大禮使後從至西神門
外殿中監跪進鎮圭皇帝執圭華盖繖扇停於門外近
侍從入門協律郎跪俛伏興舉麾工鼓柷宫縣順成之
樂作至版位東向協律郎偃麾工戛敔樂止引禮官分
左右侍立禮儀使前奏請再拜皇帝再拜奉禮曰衆官
再拜贊者承傳凡在位者皆再拜禮儀使奏請皇帝詣
盥洗位宫縣樂作至洗位樂止内侍跪取匜興沃水又
内侍跪取盤興承水禮儀使奏請搢鎮圭皇帝搢圭盥
手訖内侍跪取巾於篚興以進帨手訖皇帝詣爵洗位
奉瓚官以瓚跪進皇帝受瓚内侍奉匜沃水又内侍跪
奉盤承水洗瓚訖内侍奉巾以進皇帝拭瓚訖内侍奠
盤匜又奠巾於篚奉瓚官跪受瓚禮儀使奏請執圭前
導皇帝升殿宫縣樂作至西階下樂止皇帝升自西階
登歌樂作禮儀使前導皇帝詣太祖室尊彜所東向立
樂止奉瓚官以瓚蒞鬯司尊者舉冪侍中跪酌鬱鬯訖
禮儀使前導入詣太祖神座前北向立禮儀使奉請搢
鎮圭跪奉瓚官西向立以瓚跪進禮儀使奏請執瓚以
鬯祼地皇帝執瓚以鬯祼地以瓚授奉瓚官禮儀使奏
請執鎮圭俛伏興皇帝俛伏興禮儀使前導出戶外褥
位禮儀使奏請再拜皇帝再拜訖禮儀使前導詣第二
室以下祼鬯並如上儀祼訖禮儀使奏請還版位登歌
樂作皇帝降自西階樂止宫縣樂作至版位東向立樂
止禮儀使奏請還小次前導皇帝行宫縣樂作將至小
次禮儀使奏請釋鎮圭殿中監跪受皇帝入小次簾降
樂止六曰進饌皇帝祼將畢光禄卿詣饌殿視饌復
位大官令率齋郎詣饌幕以牲體設於盤各對舉以行
自南神門入司徒出迎饌宫縣樂作奏無射宫嘉成之
曲禮直官引司徒齋郎奉饌升自泰階由正門入諸太
祝迎於階上各跪奠於神座前齋郎執笏俛伏興徧奠
訖樂止禮直官引司徒大官令率齋郎降自東階各復
位饌之升殿也大官丞率七祀齋郎奉饌以序跪奠于
七祀神座前退從殿上齋郎以次復位諸大官令率割
牲官詣各室進割牲體置俎上皆退七曰酌獻禮直
官於殿上贊太祝立茅苴禮儀使奏請詣盥洗位簾捲
出次宫縣樂作殿中監跪進鎮圭皇帝執鎮圭至盥洗
位樂止北向立禮儀使奏請搢鎮圭執事者跪取匜興
沃水又跪取盤承水禮儀使奏請皇帝盥手執事者跪
取巾於篚興進帨手訖禮儀使奏請執鎮圭請詣爵洗
位北向立禮儀使奏請搢鎮圭奉爵官以爵跪進皇帝
受爵執事者奉匜沃水奉盤承水皇帝洗爵訖執事者
奉巾跪進皇帝拭爵執事者奠盤匜又奠巾於篚奉爵
官受爵禮儀使奏請執鎮圭升殿宫縣樂作至西階下
樂止升自西階登歌樂作禮儀使前導詣太祖室尊彜
所東向立樂止禮儀使奏請搢鎮圭執爵奉爵官以爵
跪進皇帝受爵司尊者舉冪良醖令跪酌犧尊之泛齊
以爵授執事者禮儀使奏請執鎮圭皇帝執圭入詣太
祖神位前北向立宫縣樂作奏開成之曲禮儀使跪奏
請搢鎮圭跪又奏請三上香三上香訖奉爵官以爵授
進酒官進酒官東向以爵跪進禮儀使奏請執爵三祭
酒於茅苴以虚爵授進酒官進酒官以授奉爵官奉爵
官退立尊彜所進酒官進取神案前所奠玉爵馬湩東
向跪進禮儀使奏請執爵祭馬湩祭訖以虚爵授進酒
官進奠神案上退禮儀使奏請執圭俛伏興司徒搢笏
跪於俎前奉牲西向以進禮儀使奏請搢鎮圭皇帝搢
圭俯受牲盤北向跪奠神案上蒙古祝史致辭訖禮儀
使奏請執鎮圭興前導出戶外褥位北向立樂止舉祝
官搢笏跪對舉祝版讀祝官北向跪讀祝文訖俛伏興
舉祝官奠祝版訖先詣次室禮儀使奏請再拜拜訖禮
儀使前導詣各室各奏本室之樂其酌獻進牲祭馬湩
並如第一室之儀既畢禮儀使奏請詣飲福位登歌樂
作至位西向立樂止登歌釐成之樂作禮直官引司徒
立於飲福位側太祝以爵酌上尊飲福酒合置一爵以
奉侍中侍中受爵奉以立禮儀使奏請皇帝再拜拜訖
奏請搢鎮圭跪侍中東向以爵跪進禮儀使奏請執爵
三祭酒又奏請啐酒訖以爵授侍中禮儀使奏請受胙
太祝以黍稷飯籩授司徒司徒東向跪進皇帝受以授
左右太祝又以胙肉俎跪授司徒司徒跪進皇帝受以
授左右禮直官引司徒退立侍中再以爵酒跪進禮儀
使請皇帝受爵飲福飲福訖侍中受虚爵興授太祝禮
儀使奏請執鎮圭俛伏興又奏請再拜拜訖樂止禮儀
使前導還版位登歌樂作降自西階樂止宫縣樂作至
位樂止禮儀使奏請還小次宫縣樂作將至小次禮儀
使奏請釋鎮圭殿中監跪受入小次簾降樂止文舞退
武舞進先是皇帝酌獻訖將至小次禮直官引亞獻官
詣盥洗位盥洗訖升自阼階酌獻並如常儀酌獻訖禮
直官引亞獻官詣東序西向立諸太祝各以酌罍福酒
合置一爵太祝捧爵進亞獻之左北向立亞獻再拜受
爵跪祭酒遂啐飲太祝進受爵退復于坫上亞獻興再
拜禮直官引亞獻官降復位終獻如亞獻之儀初終獻
既升禮直官引七祀獻官各詣盥洗位搢笏盥帨訖執
笏詣神位搢笏跪執爵三祭酒奠爵執笏俛伏興再拜
訖詣次位如上儀終獻畢贊者唱太祝徹籩豆諸太祝
進徹籩豆登歌豐成之樂作卒徹樂止奉禮曰賜胙贊
者唱衆官再拜在位者皆再拜禮儀使奏請詣版位簾
捲出次殿中監跪進鎮圭皇帝執圭行宫縣樂作至位
樂止送神保成之樂作一成止禮儀使奏請皇帝再拜
贊者承傳凡在位者皆再拜禮儀使前奏禮畢前導皇
帝還大次宫縣昌寧之樂作出門樂止禮儀使奏請釋
鎮圭殿中監跪受華盖繖扇引導如常儀入大次簾降
禮直官引太常卿御史太廟令太祝宫闈令升殿納神
主降就拜位奉禮贊升納神主訖再拜御史以下諸執
事者皆再拜以次出禮直官各引享官以次出大樂令
率工人二舞以次出太廟令闔戶以降乃退祝冊藏於
匱八曰車駕還宫皇帝既還大次侍中奏請解嚴皇
帝釋衮冕停大次五刻頃尚食進饍所司備法駕鹵簿
與侍祠官序立於太廟櫺星門外以北為上侍中版奏
請中嚴皇帝改服通天冠絳紗袍少頃侍中版奏皇帝
出次升輿導駕官前導華盖繖扇如儀至廟門外太僕
卿率其屬進金輅如式侍中前奏請皇帝降輿升輅升
輅訖太僕卿門下侍郎奏請車駕進發俛伏興退車駕
動稱警蹕至櫺星門外門下侍郎奏請車駕權停勅衆
官上馬侍中承旨退稱曰制可門下侍郎退傳制贊者
承傳衆官上馬畢門下侍郎奏請勅車右升侍中承旨
退稱制可千牛將軍升訖導駕官分左右前導門下侍
郎奏請車駕進發車駕動稱警蹕符寳郎奉入寶輿殿
中監從教坊樂鼓吹振作駕至崇天門外垣櫺星門外
門下侍郎奏請車駕權停勅衆官下馬贊承傳衆官下
馬車駕動衆官前引入内石橋與儀仗倒捲而北駐立
駕入崇天門至大明門外降輅升輿以入駕既入通事
舍人承旨勅衆官皆退宿衛官率衛士宿衞如式
英宗本紀至治元年四月庚戌享太廟十二月戊申
躬謝太廟二年正月丁丑親祀太廟十月戊辰享
太廟
祭祀志至治二年正月丁丑始陳鹵簿親享太廟二月
二十三日以新作廟正殿夏秋二祭權止秋八月丙辰
太皇太后崩太常院官奏國哀以日易月旬有二日外
乃舉祀事有司以十月戊辰有事於太廟取聖裁制曰
太廟禮不可廢迎香去樂可也又言太廟興工未畢有
妨陳宫縣請止用登歌從之
英宗本紀至治三年正月乙未享太廟壬寅命太僕寺
增給牝馬百匹供世祖仁宗御容殿祭祀馬湩
泰定帝本紀至治三年十二月太常院臣言世祖以來
太廟歲惟一享先帝始復古制一歲四祭請裁擇之帝
曰祭祀大事也朕何敢簡其禮命仍四祭
二年十月丁亥享太廟
祭祀志祖宗御容至治三年遷置普慶寺祀禮廢泰定
二年八月中書省臣言當祭如故乃命承旨斡齊齎香
酒至大都同省臣祭於寺
泰定帝本紀三年二月甲申祭太祖太宗睿宗御容於
翰林國史院十月庚辰享太廟四年二月甲戌祭
太祖太宗睿宗御容於大承華普慶寺以翰林院官執
事七月丙午享太廟
致和元年正月甲戌享太廟乙亥御史鄒惟亨言時享
太廟三獻官舊皆勲戚大臣而近以戶部尚書爲亞獻
人既疏遠禮難嚴肅請仍舊制以省臺樞密宿衛重臣
爲之六月丙午遣使祀世祖神御殿明宗即位遣中
書平章政事哈八兒秃同翰林國史院官致祭太祖太
宗睿宗三朝御容
文宗本紀天歷元年禮官言時享之禮請改用仲月從
之十一月癸亥帝宿齋宫甲子服衮冕享於太廟丁丑
以躬祀太廟禮成御大明殿受諸王文武百官朝賀十
二月丙午幸大崇恩福元寺謁武宗神御殿
二年正月甲子時享於太廟二月丙申命中書省翰
林國史院官祀太祖太宗睿宗御容於普慶寺四月己
丑時享於太廟五月幸大聖夀萬安寺作佛事於世祖
神御殿又於玉德殿及大天源延聖寺作佛事十月甲
申朔帝服衮冕享太廟十一月后八不沙請爲明宗資
冥福命帝師率羣僧作佛事七日於大天源延聖寺道
士建醮於玉虚天寶太乙萬夀四宫及武當龍虎二山
十二月甲辰以明年正月武宗忌辰命高麗漢僧三百
四十人預誦佛經二藏於大崇恩福元寺
至順元年正月辛酉時享太廟二月戊申命中書省及
翰林國史院官祭太祖太宗睿宗三朝御容四月甲申
時享太廟十月己未遣亞獻官中書右丞相雅克特穆爾
終獻官特穆爾布哈率諸事告廟請以太祖皇帝配享
南郊二年正月乙酉時享太廟二月祀太祖太宗睿
宗御容四月乙卯時享太廟五月甲辰宣政院臣言舊
制列聖神御殿及諸寺所作佛事每歲計二百十六今
汰其十六爲定式制可十月己酉時享於太廟
至順三年正月己卯時享太廟八月丁未有事於太廟
禮樂志武宗至大以後親祀攝樂章(太常集禮云孔思逮本所錄)
皇帝入門奏順成之曲(别本親祀禘祫樂章詞律同)
皇帝盥洗奏順成之曲(至元四年名肅寧之曲辭律同)
皇帝升殿登歌樂奏順成之曲(别本親祀樂章詞律同)
皇帝出入小次奏昌寧之曲(太常集禮云此金曲思逮取之詳見制樂始末)
無射宫於皇神宫象天清明肅肅來止相惟公卿
威儀孔彰君子攸寧神之休之綏成思成
迎神奏思成之曲(至元四年名來成之曲詞律同)黃鐘宫三成齋
明盛服翼翼靈眷禮備多儀樂成九變烝烝孝心若
聞且見肸蠁端臨來寧來燕
大吕角二成太簇徵二成應鐘羽二成(詞並同上)
初獻盥洗奏肅成之曲(别本親祀樂章名順成之曲詞律同)
初獻升殿(降同)登歌樂奏肅寧之曲(至元四年名肅成之曲詞律同)
司徒捧俎奏嘉成之曲(至元四年曲名詞律同)
太祖第一室奏開成之曲(至元四年名武成之曲詞同)
睿宗第二室奏武成之曲(至元四年名明成之曲詞同)
世祖第三室奏混成之曲無射宫於昭皇祖體健
乘乾龍飛應運盛德光前神功耆定澤被垓埏詒厥
孫謀何千萬年
裕宗第四室奏昭成之曲無射宫天啟深仁須世
而昌追惟顯考敢後光揚徽儀肇舉禮備音鏘皇靈
監止降釐無疆
順宗第六室奏慶成之曲無射宫龍潛於淵德昭
於天承休基命光被紘埏洋洋如臨籩豆牲牷惟明
惟馨皇祚綿延
成宗第七室奏守成之曲無射宫天開神聖繼世
清寧澤深仁溥樂協韶英宗枝嘉會氣和惟馨繁禧
來格永被皇靈
武宗第八室奏威成之曲無射宫紹天鴻業繼世
隆平惠孚中國威靖邊庭厥功惟茂清廟安靈歆兹
明祀福禄來成
仁宗第九室奏歆成之曲無射宫紹隆前緒運啟
文明深仁及物至孝躬行惟皇建極盛德難名居歆
萬祀福祿崇成
英宗第十室奏獻成之曲無射宫神聖繼作式是
憲章誕興禮樂躬事烝嘗翼翼清廟燁有耿光于千
萬年世仰明良
皇帝飲福登歌奏釐成之曲夾鐘宫穆穆天子禋
祀太宫禮成樂備敬徹誠通神胥樂止錫之醇醲天
子萬世福禄無窮
文舞退武舞進奏肅成(孔本作肅寧)之曲(至元四年名和成之曲詞律同)
亞終獻行禮宫縣奏肅成之曲(至元四年名順成之曲詞律同)
徹籩豆登歌樂奏豐寧之曲(至元四年名豐成之曲詞律同)
送神奏保成之曲(至元四年名來成之曲詞律同)
皇帝出廟廷奏昌寧之曲無射宫緝熙惟清吉蠲
致誠上儀具舉明德薦馨已事而竣歡通三靈先祖
是皇來燕來寧
文宗天歴三年明宗祔廟酌獻奏永成之曲無射宫
猗那皇明世纘神武敬天弗違時潛時旅龍旂在
塗言受率土不遐有臨永錫多嘏
順帝本紀元統二年罷夏季時享七月辛卯祭太祖太
宗睿宗三朝御容罷秋季時享十月戊午享於太廟
至元元年七月丁亥享於太廟二年十月己卯享於
太廟三年十二月己巳享於太廟四年十月辛卯
享於太廟
至元六年四月己丑享於太廟五月丙子車駕時廵上
都置月祭各影堂香于大明殿遇行禮時令省臣就殿
迎香祭之七月戊午享於太廟
祭祀志至元六年六月監察御史呈嘗聞五行傳曰簡
宗廟廢祭祀則水不潤下近年雨澤愆期四方多旱而
歲減祀事變更成憲原其所致恐有感召古者宗廟四
時之祭皆天子親享莫敢使有司攝也盖天子之職莫
大於禮禮莫大於孝孝莫大於祭世祖皇帝自新都城
首建太廟可謂知所本矣春秋之法國君即位逾年改
元必行告廟之禮伏自陛下即位以來于今七年未嘗
躬詣太廟似為闕典方今政化更新並遵舊制告廟之
典理宜親享時帝在上都臺臣以聞奉旨若曰俟到大
都親自祭也九月二十七日中書省奏以十月初四日
皇帝親祀太廟制曰可前期告示以太師右丞相滿濟
勒台爲亞獻官樞密知院阿嚕圖爲終獻官知院普爾普
翰林承旨婁章爲助奠官大司農阿雅噶齊爲七祀獻官
侍中二人門下侍郎一人大禮使一人執劈正斧一人
禮儀使四人餘名如故事有司具儀注云享前一日質
明所司備法駕於崇天門外侍儀官引擎執同導駕官
具公服于致齋殿前左右分班侍立承奉舍人引門下
侍郎侍中入殿門下侍郎相向立侍中跪奏臣某等官
請皇帝中嚴就拜興退出少頃引侍中版奏外辦就拜
興退皇帝出齋室侍中跪奏請皇帝升輿廵輦路由正
門至大明殿西陛下侍中跪奏請皇帝降輿升殿就拜
興引皇帝即御座執事官于午陛下起居訖舍人引侍
中門下侍郎入殿至御榻前門下侍郎相向立侍中跪
奏請皇帝降殿升輿就拜興導至大明殿外侍中跪奏
請皇帝升輿就拜興至大明門外太僕卿進御馬侍中
跪奏請皇帝降輿乘馬訖門下侍郎跪奏請車駕進發
就拜興進發時稱警蹕至崇天門外門下侍郎跪奏請
車駕少駐勅衆官上馬就拜興侍中承旨退稱曰制可
贊者承傳勅衆官上馬少頃門下侍郎跪奏請車駕進
發就拜興進發時稱警蹕導至太廟外紅門内門下侍
郎跪奏請車駕權停勅衆官下馬就拜興贊者承傳勅
衆官下馬門下侍郎跪奏請車駕進發至石橋南侍中
跪奏請皇帝下馬步入神門就拜興皇帝下馬侍儀官
同導駕官前導皇帝步入神門稍西侍中跪奏請皇帝
升輿就拜興至大次殿門前侍中跪奏請皇帝降輿入
就大次就拜興簾降宿衛如式侍中入跪奏勅衆官還
齋次承旨贊者承傳勅衆官各還齋次俟行禮時至丑
時二刻頃侍儀官備擎執同導駕官于大次殿門前舍
人引侍中門下侍郎入大次座前侍中跪奏請皇帝中
嚴服衮冕就拜興退少頃再引侍中跪奏外辦就拜興
退禮儀使跪奏請皇帝行禮侍儀官同導駕官導引皇
帝至西神門擎執侍儀官同導駕官止行禮畢皇帝由
西神門出侍儀官備擎執同導駕官引導皇帝還至大
次舍人引侍中入跪奏請皇帝解嚴釋冕服尚食進膳
如式畢侍中跪版奏外辦就拜興退導皇帝出大次侍
中跪奏請皇帝升輿就拜興侍儀官同導駕官前導至
神門外太僕卿進御馬侍中跪奏請皇帝降輿乘馬就
拜興乘馬訖門下侍郎跪奏請車駕進發就拜興退進
發時稱警蹕至櫺星門外門下侍郎跪奏請車駕少駐
勅衆官上馬就拜興侍中承旨退稱曰制可贊者承傳
勅衆官上馬少頃門下侍郎跪奏請車駕進發就拜興
進發時稱警蹕教坊樂振作至麗正門裏石橋北引門
下侍郎跪奏請車駕權停勅衆官下馬就拜興贊者承
傳勅衆官下馬門下侍郎跪奏請車駕進發侍儀官引
擎執同導駕官前導執事官後從皇帝由紅門裏輦路
至大明門外侍中跪請皇帝降馬乘輿就拜興侍儀官
擎執同導駕官導至大明殿諸執事殿下相向立俟皇
帝入殿升座侍中跪奏勅衆官皆退贊者承傳勅衆官
皆退
順帝本紀至正元年正月丁巳享於太廟四月甲申享
於太廟七月己卯享於太廟十月丁未享於太廟二
年正月丁丑享於太廟四月乙巳享於太廟七月辛未
享於太廟十月丁未享於太廟三年正月丁丑享於
太廟四月乙巳享於太廟七月丁卯享於太廟十一月
辛未享於太廟四年正月辛未享於太廟七月己丑
享於太廟
李黼傳黼遷禮部主事拜監察御史首言禴祀烝嘗
古今大祭今太廟惟二祭而日享佛祠神御非禮也
宜據經行之
王圻續通考時方永貞請真定玉華宫罷遣太常禮
樂議曰原廟之制隆古未聞漢孝惠從叔孫通之請
始詔有司立原廟遂有衣冠月出遊之名其後郡國
所在因各立廟至元帝永平四年貢禹奏郡國祖宗
廟不應古禮天子是其議罷之謹案尚書黷于祭祀
時謂弗欽春秋之義父不祭於支庶君不祭於臣僕
之家伏覩聖朝建立七廟崇奉孝享可謂至矣而睿
宗皇帝神御别在真定路玉華宫竊惟有功德於天
下者莫如太祖皇帝世祖皇帝太祖皇帝不聞有原
廟世祖皇帝神御奉安大聖夀萬安寺歲時差官以
家人禮祭供不用太常禮樂今玉華宫原廟列在郡
國又非龍興降誕之地主者以臣僕之賤供奉御容
非禮之甚伏望朝廷稽前漢故事致隆太廟玉華宫
照依京師諸寺影堂例止命有司以時祭供罷遣太
常禮樂非獨聖朝得典禮之正而在天之靈無䙝凟
之煩禮官免失禮之責矣
至正六年四月乙卯享於太廟七月己卯享於太廟
七年正月己酉享於太廟十月辛未享於太廟八年
正月丁未享於太廟九年正月丁酉享於太廟四月
丁卯享於太廟十月辛卯享於太廟十一年正月乙
卯享於太廟四月乙酉享於太廟十月己卯享於太廟
十二年四月己酉時享太廟七月丁丑時享太廟十
月丁未時享太廟十三年正月癸酉享於太廟四月
乙巳時享太廟七月丁卯時享太廟九月丁酉享於太
廟十四年正月辛未享於太廟十月甲午享於太廟
十五年正月癸亥享於太廟三月甲午命汪家奴攝太
尉持節授皇太子阿雅實爾達臘玉冊錫以冕服九旒
祗謁太廟七月辛卯享於太廟九月辛卯命秘書卿達
蘭提調别古太后影堂祭祀知樞密院事額森特穆爾
提調世祖影堂祭祀宣政院使蠻子提調裕宗英宗影
堂祭祀十月丙子以郊祀命皇太子阿雅實爾達臘祭
告太廟
十六年正月戊子親享太廟
元史紀事本末張氏溥曰作史者曰元之五禮唯祭
祀稍近古而郊廟親享文嘗不備至大德九年乃定
親享太廟則自至大二年始改號幾十年而典祀方
舉則其荒于禮也久矣
蕙田案元祀禮煩凟大率沿宋之弊然末造
時享較宋加勤矣
右元廟享
五禮通考卷九十五
