五禮通考卷一百五十六
刑部尚書秦蕙田撰
嘉禮二十九
饗燕禮
蕙田案周禮大宗伯以饗燕之禮親四方之
賓客賈疏饗禮烹太牢以飲賓獻依命數在
廟行之燕禮其牲狗行一獻四舉旅降脱屨
升堂無算爵以醉為度行之在寝成十二年
左傳晉郤至曰饗以訓恭儉燕以示慈惠宣
十六年定王曰王享有體薦宴有折俎公當
饗卿當燕周語王公立飫則有房烝親戚宴
享則有殽烝杜注享有體薦設几而不倚爵
盈而不飲殽乾而不食燕則折俎相與共食
孔疏王為公侯設饗則半觧其體而薦之為
不食故不觧折燕禮體觧節折升之於俎即
殽烝其物觧折使可食又饗則君親獻燕則
不親獻此饗與燕之别也而饗之禮有三天
子享元侯一也兩君相見二也凡饗賓客三
也詩小雅彤弓覲禮饗禮乃歸周禮掌客三
饗壹饗大行人饗禮九獻七獻五獻郊特牲
大饗尚腵脩此天子享諸侯之大饗襄四年
左傳穆叔曰三夏天子所以享元侯是也仲
尼燕居言禮有九大饗有四兩君相見揖讓
而入門入門而升堂升堂而樂闋下管象舞
夏籥序興陳其薦俎序其禮樂備其百官坊
記大饗廢夫人之禮是兩君相見之大饗成
十二年左傳晉郤至曰世之治也諸侯間於
天子之事則相朝於是乎有饗宴之禮是也
左傳僖十二年齊侯使管夷吾平戎於王王
以上卿之禮饗管仲三十年周公閱來聘饗
有昌歜形鹽襄二十九年范獻子來聘公享
之昭二年韓宣子来聘公享之等是凡饗賓
客之大饗也饗禮以天子饗元侯為正兩君
相見次之若殽烝之饗不得謂之大饗矣天
子之大饗有等數周禮掌客凡諸侯之禮上
公三饗三食三燕侯伯三饗再食再燕子男
壹饗壹食壹燕大行人上公之禮廟中將幣
三享王禮再祼而酢饗禮九獻食禮九舉諸
侯之禮廟中將幣三享王禮壹祼而酢饗禮
七獻食禮七舉諸子廟中將幣三享王禮壹
祼不酢饗禮五獻食禮五舉是也鄭注饗設
盛禮以飲賓賈疏云盛禮者以其饗有食有
酒兼燕與食故云盛禮是燕不得為饗而饗
則又兼燕與食矣考之禮惟諸侯燕其臣及
公食大夫之禮見於儀禮而饗禮久亡今以
散見於周禮傳記者類而輯之以著於燕禮
之前而以儀禮及左傳所載春秋饗宴之禮
及後世史事附焉
周禮春官大宗伯以饗燕之禮親四方之賓客(注賓客謂朝聘)
(者子疏饗燕謂大行人云上公三饗三燕侯伯再饗再燕男一饗一燕饗烹大牢以飲賓獻依命數在廟行)
(之燕者其牲狗行一獻四舉旅降脱屨升坐無算爵以醉為度行之在寢此謂朝賓若聘客則皆一饗其燕與)
(時賜無數是親四方之賓客也)
秋官掌客掌四方賓客之牢禮之等數凡諸侯之禮上
公三饗三食三燕侯伯三饗再食再燕子男壹饗壹食
壹燕
春秋宣公十六年左氏傳王享有體薦(注享則半觧其體而薦之所以)
(示共儉為疏王為公侯設享則半觧其體而薦之不食故不觧折所以示共儉也)宴有折俎(注體)
(觧節折升之於俎物皆可食所以示慈惠也也疏王為公侯設宴禮體觧節折升之於俎即殽烝是其物觧)
(折使皆可食共食噉之所以示慈惠也其宴飲殽烝其數無文若祭祀體觧案特牲饋食禮有九體則肩一臂)
(二臑三肫四胳五正脊六横脊七長脇八短脇九此謂士禮也若大夫禮則十一體加脡脊代脇其諸侯天子)
(無文或同十一)公當享卿當宴王室之禮也(注公謂諸侯名疏五等諸侯總為)
(公故云公謂諸侯言諸侯親來則為之設享又設燕也享用體薦燕用折俎若使卿來雖為設享仍用公之燕)
(法亦用折俎是王室待賓之禮也周語說此甚詳王召士季曰子弗聞乎禘郊之事則有全烝王公立飫則有)
(房烝親戚宴享則有殽烝今叔父使士季實來惟是先王之宴禮欲以貽爾體觧節折而共飲食之於是乎有)
(折俎以示容合好將安用全烝注國語者皆云禘祭宗廟郊祭天地則有全其牲體而升俎謂之全烝王公立)
(飫即享禮也禮之立成者名為飫半觧其體而升於俎謂之房烝傳言體薦即房烝也親戚宴享則宴享禮同)
(皆體觧節折乃升於俎謂之殽烝此傳略而為文猶是彼意故注皆取彼觧之)
成公十二年左氏傳晉郤至曰世之治也諸侯間於天
子之事則相朝也於是乎有饗宴之禮享以訓共儉宴
以示慈惠(注享有體薦設几而不倚爵盈而不飲殽乾而不食所以訓共儉宴則折俎相與共食)
共儉以行禮而慈惠以布政政以禮成民是以息百官
承事朝而不夕此公侯之所以扞城其民也(注言宴享結好鄰國)
(所以捍蔽其民)
蕙田案饗禮之大者有二秋官掌客及定王
所言天子饗諸侯之禮郤至所言兩君相見
之禮而大宗伯饗燕之禮實該之
右統論饗燕
周禮天官小宰以官府之六聯合邦治二曰賓客之聯
事以法掌朝覲會同賓客之戒具令百官府共其財
用治其施舍
春官司几筵凡大朝覲大饗射王位設黼依依前南鄉
設莞筵紛純加繅席畫純加次席黼純左右玉几(疏云饗者)
(謂王與諸侯行饗禮於廟即大行人云上公三饗之屬是也)
昨席莞筵紛純加繅席畫純筵國賓於牖前亦如之左
彤几(注昨讀曰酢鄭司農云國賓老臣也為布几筵於牖前元謂國賓諸侯來朝孤卿大夫來聘後言几)
(者使不蒙如也朝者彫几聘者彤几則疏亦如之亦如同二種席也几席雖同但上文鬼神右几此文生人)
(則左几也)
大司樂大祭祀宿懸遂以聲展之大饗如祭祀
典庸器掌藏樂器庸器及祭祀帥其屬而設筍虡陳庸
器饗食亦如之
蕙田案以上大饗設几席樂器
秋官掌客王合諸侯而饗禮則具十有二牢庶具百物
備(注饗諸侯而用王禮之數者以公侯伯子男盡在是兼饗之莫敵用也疏哀七年吴來徵百牢魯使子)
(服景伯對曰周之王也上物不過十二以為天之大數也上公以九為節則十二者是王禮之數也云以公侯)
(伯子男盡在是兼饗之者以經云合則時會殷同盡在於是兼饗故用十二牢也今兼饗諸侯無二相敵故云)
(莫敵用也)
天官宰夫凡朝覲會同賓客以牢禮之法掌其牢禮
地官牛人凡饗食共其膳羞之牛
封人賓客則飾其牛牲
夏官羊人賓客共其灋羊
蕙田案以上大饗牲牢之具
天官酒正共賓客之禮酒共后之致飲於賓客之禮醫
酏糟皆使其士奉之
酒人共賓客之禮酒飲酒而奉之
漿人掌共王之六飲共夫人致飲於賓客之禮清醴醫
酏糟而奉之
蕙田案注疏謂禮酒王所致酒王致酒后致
飲又云禮酒饗燕之酒王不親饗而使人各
以其爵致之是不饗則致於其館親饗則陳
之於廟可知
又案以上大饗酒醴之具
春官小宗伯辨六彝之名物以待祼將辨六尊之名物
以待賓客(注待者有事則給之賓疏司尊彝唯為祭祀陳六彝六尊不見為客陳六尊此兼言賓)
(客則在廟饗賓客時陳六尊亦依祭祀四時所用唯在野外饗不用祭祀之尊故左傳云犧象不出門也若然)
(則上六彝亦為賓客而辦之)
典瑞祼圭有瓉以祼賓客(注爵行曰祼上疏以祼賓客則大行人云公再祼侯伯)
(一祼之等是也云爵行曰祼者此周禮祼皆據祭而言至於生人飲酒亦曰祼故投壺禮云奉觴賜灌是生人)
(飲酒爵行亦曰祼也)凡賓客之事共其玉器而奉之(注玉器謂祼圭之屬)
(之疏凡賓客謂再祼之等奉者送向所行禮之處也)
鬱人掌祼器凡賓客之祼事和鬱鬯以實彝而陳之(疏賓)
(客祼大行人云公再祼之等是也和鬱鬯陳於廟中饗賓客之處也)凡祼玉濯之陳之
以贊祼事
蕙田案以上大饗祼具
天官外饔掌祭祀之割亨共其脯脩刑膴陳其鼎俎實
之牲體魚腊凡賓客之饗食之事亦如之
獸人凡賓客共其死獸生獸
䱷人凡賓客共其魚之鱻薧
腊人凡賓客共其脯腊凡乾肉之事
地官川衡賓客共川奠
澤虞賓客共澤物之奠
場人賓客共其果蓏
天官凌人賓客共冰
春秋昭公四年左氏傳古者日在北陸而藏冰其出之
也朝之禄位賓食於是乎用之
周禮天官籩人賓客之事共其薦籩羞籩
醢人凡祭祀共薦羞之豆實賓客亦如之
醯人掌共五齊七菹凡醯物以共祭祀之齊菹凡醯醬
之物賓客亦如之(疏賓客據饗食致之)
春秋僖公三十年左氏傳王使周公閱來聘饗有白黑
形鹽辭曰國君文足昭也武可畏也則有備物之饗以
象其德薦五味羞嘉榖鹽虎形以獻其功吾何以堪之
周禮天官亨人祭祀共太羹鉶羹賓客亦如之(疏饗食亦應有)
(太羹故云賓客亦如之)
地官舍人凡祭祀共簠簋實之陳之賓客亦如之(注言實之)
(陳之據饗食之時也)
舂人凡饗食共其食米(注饗有食米則饗禮兼燕與食疏燕禮無食米食禮無飲酒)
(若饗禮有飲酒有食米故云饗禮兼燕與食也若然經云其食米則饗禮但供食米也)
&KR1066;人凡賓客共其簠簋之實饗食亦如之
秋官掌客凡諸侯之禮上公豆四十鉶四十有二壺四
十鼎簋十有二牲三十有六皆陳侯伯豆三十有二
鉶二十有八壺三十有二鼎簋十有二腥二十有七皆
陳子男豆二十有四鉶十有八壺二十有四鼎簋十
有二牲十有八皆陳
蕙田案據注疏以為饔餼之數大饗時當亦
如是
禮記郊特牲鼎俎竒而籩豆偶隂陽之義也籩豆之實
水土之品也不敢用䙝味而貴多品所以交於神明之
義也
蕙田案以上大饗陳鼎俎籩豆簠簋之具
周禮春官世婦掌女宫之宿戒及祭祀比其具詔王后
之禮事帥六宫之人共齍盛相外内宗之禮事大賓客
之饗食亦如之(注比帥詔相其事同法疏賓客饗食王后亦有助王禮賓之故内宰凡賓客)
(之祼獻瑶爵皆贊注云謂王同姓及二王之後來朝覲為賓客者祼之禮亞王而禮賓獻謂王饗燕亞王獻賓)
(也瑶爵所以亞王酬賓也是其饗有后事也)
蕙田案此條大饗内官戒具
雞人大祭祀夜呼旦以嘂百官凡國之大賓客亦如之
天官閽人設門燎蹕宫門廟門凡賓客亦如之(疏燭在地曰燎)
(謂若天子百公五十侯伯子男皆三十所作之狀蓋百根葦皆以布纏之以蜜塗其上若今蠟燭矣對人手爇)
(者為手燭故云地燭也賓客在宫中廟中謂若饗食在廟燕在寢皆為設門燎及蹕止行人)
春秋襄公三十一年左氏傳諸侯賓至甸設庭燎
禮記郊特牲庭燎之百由齊桓公始也(注僣天子也庭燎之差公蓋五)
(十侯伯子男皆三十入疏庭燎之百者謂於庭中設火以照燎來朝之臣夜者因名火為庭燎也禮天子百)
(燎上公五十侯伯子男三十)
蕙田案以上大饗賓至庭燎
周禮夏官齊僕掌馭金路以賓(注以待賓客)朝覲宗遇饗食
皆乘金路其灋儀各以其等為車送逆之節(注節謂王乘車迎賓)
(客及送相去遠近之數上公九十步侯伯七十步子男五十步疏郊特牲云覲禮天子不下堂而見諸侯是)
(受贄受享皆無迎法今言朝覲宗遇饗食皆乘金路者謂因此朝宗覲遇而與諸侯行饗食在廟即有乘金路)
(迎賓客之法也引之者欲見饗食迎賓與受享同司儀所云亦受饗食之禮也)
春官樂師教樂儀行以肆夏趨以采齊車亦如之環拜
以鐘鼓為節(注鄭司農云肆夏采齊皆樂名或曰皆逸詩謂人君行步以肆夏為節疾趨於步則)
(以采齊為節今時行禮於太學罷書以鼓陔為節玄謂行者謂於太寢之中趨謂於朝廷然則王出既服至堂)
(而肆夏作出路門而采齊作其反入至應門路門亦如之此謂步迎賓客王如有車出之事登車於太寢西階)
(之前反降於阼階之前尚書傳曰天子將出撞黃鍾之鐘右五鐘皆應入則撞蕤賓之鐘左五鐘皆應太師於)
(是奏樂則疏此王行迎賓若春夏受贄於朝無迎法受享於廟迎之若秋冬一受之於廟並無迎法若饗食)
(在廟燕在寢則皆有迎法若然鄭此注據大寢而言則是燕時若饗食在廟則與此大寢同也先鄭云肆夏采)
(齊皆樂名者案襄四年穆叔如晉晉侯饗之金奏肆夏杜亦云肆夏樂曲名案鐘師注九夏皆詩之大者載在)
(樂章樂崩從而亡以此言之肆夏亦詩篇名先鄭云或曰皆逸詩得通一義也案玉藻注齊讀如楚茨之茨此)
(齊讀亦從茨可知云此謂步迎賓客者以其言行與趨是步行之法可知也云王如有車出之事者則經車亦)
(如之是也但車無行趨之法亦門外有采齊門内奏肆夏)
大司樂王出入則令奏王夏尸出入則令奏肆夏牲出
入則令奏昭夏大饗不入牲其他皆如祭祀(注大饗饗賓客也不)
(入牲牲不入亦不奏昭夏也其他謂王出入賓客出入亦奏王夏肆夏疏大饗謂饗諸侯來朝者此經云大)
(饗與郊特牲大饗尚腵脩為一物言不入牲謂饗亦在廟其祭祀則君牽牲入殺今大饗諸侯其牲在廟門外)
(殺因即烹之升鼎乃入故云不入牲也鄭知此大饗是饗賓客者以其不入牲若祭祀大饗牲當入故知饗賓)
(客諸侯來朝者也其他謂王出入賓客出入亦奏王夏肆夏者則據賓客與尸同奏肆夏案禮器云大饗其王)
(事與又云其出也肆夏而送之鄭注云肆夏當為陔夏彼賓出入奏肆夏與此大饗賓出入肆夏同而破肆夏)
(為陔夏者彼鄭注大饗為祫祭先王祭未有燕而飲酒有賓醉之法與鄉飲酒賓醉而出奏陔夏同故破肆夏)
(為陔夏此大饗饗諸侯來朝則左傳云饗以訓共儉設几而不倚爵盈而不飲獻依命數賓無醉理故賓出入)
(奏肆夏與尸出入同也)
鐘師以鐘鼓奏九夏王夏肆夏昭夏納夏章夏齊夏族
夏祴夏驁夏(注杜子春曰肆夏詩也春秋傳曰穆叔如晉晉侯享之金奏肆夏之三不拜工歌文)
(王之三又不拜歌鹿鳴之三三拜曰三夏天子所以享元侯也使臣不敢與聞肆夏與文王鹿鳴俱稱三謂其)
(三章也以此知肆夏詩也國語曰金奏肆夏繁遏渠天子所以享元侯肆夏繁遏渠所謂三夏矣吕叔玉云肆)
(夏繁遏渠皆周頌也肆夏時邁也繁遏執競也渠思文也肆遂也夏大也言遂於大位謂王位也故時邁曰肆)
(於時夏允王保之繁多也遏止也言福禄止於周之多也故執競曰降福穰穰降福簡簡福禄來反渠大也言)
(以后稷配天王道之大也故思文曰思文后稷克配彼天元謂以文王鹿鳴言之則九夏皆詩篇名頌之族類)
(也此歌之大者載在樂章樂崩亦從而亡是以頌不能具疏引國語者歌詩尊卑各有别若天子享元侯升)
(歌肆夏頌合大雅享五等諸侯升歌大雅合小雅享臣子歌小雅合鄉樂若兩元侯自相享與天子饗己同五)
(等諸侯自相享亦與天子饗己同諸侯享臣子亦與天子享臣子同燕之用樂與饗同故燕禮燕臣子升歌鹿)
(鳴之等三篇襄四年晉侯享穆叔為之歌鹿鳴云君所以嘉寡君是宴饗同樂也云所謂三夏矣者即上引春)
(秋肆夏三不拜三是三夏故云三夏吕叔玉云是子春引之者子春之意與叔玉同三夏並是在周頌篇故以)
(時邁執競思文三篇當之後鄭不從者見文王大明緜及鹿鳴四牡皇皇者華皆舉現在詩名及肆夏繁遏渠)
(舉篇中義意故知義非也元謂以文王鹿鳴言之則九夏皆詩篇名者以襄四年晉侯享穆叔奏肆夏與文王)
(鹿鳴同時而作以類而言文王鹿鳴等既是詩明肆夏之三亦是詩也肆夏既是詩則九夏皆詩篇名也云頌)
(之族類也者九夏並是頌之族類也云此歌之大者以其皆稱夏也云載在樂章者此九夏本是頌以其大而)
(配樂歌之則為樂章載在樂章也)
鎛師凡祭祀鼓其金奏之樂饗食亦如之(疏饗食謂饗食來朝諸侯)
禮記仲尼燕居兩君相見揖讓而入門入門而縣興(注大)
(饗謂諸侯來朝者也縣興金作也門疏兩君相見揖讓而入門者諸侯來朝兩君相見入而縣興者謂鐘磬)
(興而動作謂金奏作也)
入門而金作示情也(注金性内明象人情也)
郊特牲賓入大門而奏肆夏示易以敬也(注賓朝聘者易和悦也)
(疏案大射禮主人納賓是己之臣子又無王事之勞故賓入不奏肆夏賓入及庭公升即席乃奏肆夏燕禮記)
(云若以樂納賓則賓及庭奏肆夏卿大夫有王事之勞則奏此樂此是己之臣子有王事之勞賓及庭而奏肆)
(夏也以大射禮燕禮而言此云賓入大門謂朝聘之賓行朝聘既畢燕饗之時燕則大門是寢門也饗則大門)
(是廟門也而奏肆夏示易以敬也者樂主和易今奏此肆夏大樂者示主人和易嚴敬於賓也)
國語魯語金奏肆夏繁遏渠天子所以享元侯
春秋襄公四年左氏傳三夏天子所以享元侯也(注周禮以)
(鐘鼔奏九夏其二曰肆夏一名繁三曰韶夏一名遏四曰納夏一名渠蓋擊鐘而奏此三夏曲元侯牧伯)文
王兩君相見之樂也(注諸侯會同以相樂諸疏天子享元侯歌肆夏則其餘侯不得用)
(肆夏當歌文王與兩君相見同也然則兩元侯相見與天子享之禮同亦歌肆夏之類仲尼燕居兩君相見升)
(歌清廟謂元侯也不歌肆夏辟天子也諸侯來朝乃歌文王遣臣來聘必不得同矣當歌鹿鳴也)
(陸氏德明曰國語云金奏肆夏繁遏渠杜遂分為三夏之别名吕叔玉云肆夏時邁也繁遏執競也渠思)
(文也)
禮記郊特牲大夫之奏肆夏也由趙文子始也(注僣諸侯疏)
(案大射禮公升即席奏肆夏燕禮云若以樂納賓則賓及庭奏肆夏是諸侯之禮今文子亦奏之故云僣諸侯)
(此謂納賓樂也若登歌下管正樂則天子用三夏以饗元侯元侯相饗亦得用之)
蕙田案以上饗禮迎賓賓入
詩小雅彤弓彤弓弨兮受言藏之我有嘉賓中心貺之
鐘鼓既設一朝饗之(箋大飲賓曰饗一朝猶早朝大疏饗者烹大牢以飲賓是禮之者)
(故曰大飲賓曰饗謂以大禮飲賓獻如命數殽牲俎豆盛於食燕周語曰王饗有體薦燕有折俎公當饗卿當)
(燕是其禮盛也言一朝者言王殷勤於賓早朝而即行禮故云一朝猶早朝以燕如至夜饗則如其獻數禮成)
(而罷故以朝言之昭元年左傳云鄭饗趙孟禮終乃燕是饗不終日也)
周禮秋官掌客王合諸侯而饗禮諸侯長十有再獻
大行人上公之禮饗禮九獻諸侯之禮饗禮七獻諸子
之禮饗禮五獻(注饗設盛禮以飲賓也就疏饗禮九獻者謂後日王速賓賓來廟中行饗饗)
(者烹大牢以飲賓設几而不倚爵盈而不飲饗以訓恭儉九獻者王酌獻賓賓酢主人主人酬賓酬後更八獻)
(是謂九獻云饗設盛禮以飲賓也者云盛禮者以其饗有食有酒兼燕與食故云盛禮也)
禮記郊特牲諸侯適天子天子賜之禮太牢(疏謂諸侯朝天子天)
(子賜之禮大牢)
大饗尚腵脩而已矣(注亦不饗味也此大饗饗諸侯也疏謂諸侯行朝享及灌以後而)
(天子饗燕食之也若上公則三饗三食三燕若侯伯則再饗再食再燕若子男則壹饗壹食壹燕也其行饗之)
(時雖設大牢之饌於時先設腵脩於筵前然後始設餘饌故云尚腵脩而已矣此亦明不饗味之義)
周禮夏官大司馬饗食羞牲魚授其祭(注祭謂賓所以祭也疏饗食)
(謂諸侯來朝行之在廟皆羞進魚牲)
春秋昭公五年左氏傳設机而不倚爵盈而不飲(注言務行)
(禮不疏朝聘之禮有設机進爵之時聘義曰酒清人渴而敢飲也肉乾人飢而不敢食也是言務在行禮不)
(敢倚机不敢飲酒也)
禮記聘義聘射之禮至大禮也質明而始行事日幾中
而後禮成非強有力者弗能行也酒清人渴而不敢飲
也肉乾人饑而不敢食也
蕙田案以上烹大牢尚腵脩羞牲魚獻依命
數設机而不倚爵盈而不飲饗之盛禮也
周禮春官大宗伯大賓客則攝而載果(注載為也果讀為祼代王祼賓)
(客以鬯君無酌臣之禮言為者攝酌獻耳拜送則王也鄭司農云王不親為主疏大行人云上公之禮再祼)
(而酢此再祼者有后祼則亦攝為之内宰贊之侯伯一祼而酢子男一祼不酢此皆無后祼王不親酌則皆使)
(大宰宗伯攝而為之知代王祼賓客以鬯者見欎人宗廟及賓客皆以欎實彝而陳之云君無酌臣之禮者見)
(燕禮大射諸侯禮皆使大夫為賓宰夫為主人是諸侯君不酌臣此大賓客遣大宗伯代祼是天子君亦不酌)
(臣也云言為者攝酌祼耳拜送則王者以其言代而為祼即是直祼不拜案鄉飲酒禮燕禮大射賓主獻酢皆)
(拜送其送是王自為之以其恭敬之事不可使人故也)
鬱人詔祼將之儀與其節凡祼事沃盥(疏言凡非一若賓客則大宗伯)
(祼欎人沃以水盥手及洗瓉也)
小宗伯凡賓客以時將瓉祼(注將送也猶奉也賓客以時奉而授宗伯天子圭瓉)
(諸侯璋瓉義疏授宗伯者大宗伯云大賓客則攝而載祼是也祭云君用圭瓉灌大宗伯用璋瓉亞祼若然)
(天子用圭瓉則后亦用璋瓉也其諸侯未得圭瓉者君與夫人同用璋瓉也)
天官小宰凡賓客贊祼(注唯祼助宗伯朝疏賓客贊祼者謂諸侯來朝享既畢王禮)
(之有贊灌酢之事也大宗伯職大賓客則攝而載祼非直攝王灌兼有后灌之時大宗伯亦代后祼也)
春官肆師大賓客築䰞贊祼將(注此王所以禮賓客酌欎鬯授大宗伯載祼)
(疏大宗伯攝而載祼則此官主以築欎金煮之和鬯酒也案小宰亦云賓客贊祼者容有故相代也)
典瑞祼圭有瓉以祼賓客
蕙田案周禮大行人所稱上公再祼而酢侯
伯壹祼而酢子男壹祼不酢謂朝覲之日三
享既畢王乃以鬱鬯之酒禮賓也其禮上公
則大宗伯代王酌圭瓉授賓王拜送爵小宰
贊之是為壹祼大宗伯又代后酌璋瓉授賓
后拜送爵内宰贊之是為再祼賓乃酌玉爵
以酢大宰贊王受之是為再祼而酢若侯伯
子男則有王祼無后祼故云壹祼但侯伯有
祼有酢子男有祼不酢其爵愈卑不敢與王
為禮也覲禮不及禮賓之節其當在肉袒請
事之後與覲享與大饗皆在廟以神明臨之
故獻必先祼周禮内宰疏云后之祼者饗燕
亦與焉是也饗禮之祼經無明文以禮賓之
節推之上公九獻則王一獻后亞獻皆祼侯
伯七獻子男五獻則惟王祼而已王祼用圭
瓉惟上公及諸侯之賜圭瓉者耳其餘皆以
璋瓉祼也記云獻之屬莫重於祼大饗者賓
客之大禮其十二獻九獻七獻與事神同亦
必有祼明矣周禮所載賓客之祼事注疏皆
以禮賓當之而不及大饗似尚未備
詩小雅彤弓我有嘉賓中心喜之鐘鼓既設一朝右之
(箋右之者主人獻之賓受爵奠於薦右既祭俎乃席末坐卒爵之謂也疏案燕禮云主人筵前獻賓賓西階)
(上拜筵前受爵反位膳宰薦脯醢賓升筵膳宰設折俎賓坐左執爵右祭脯醢奠爵於薦右興取肺坐絶祭嚌)
(之興加於俎坐捝手執爵遂祭酒興席末坐啐酒此鄭略其事故言之謂右之者即此燕禮所言奠於薦右之)
(謂也彼啐酒即此卒爵爵即酒也鄭以下言醻之為醻賓故此右之為當獻賓既獻賓賓受而奠之於薦右是)
(言之可以明主之獻賓故作者舉以表之)
周禮天官内宰凡賓客之祼獻瑶爵皆贊(注謂王同姓及二王之後)
(來朝覲為賓客者祼之禮亞王而禮賓獻謂王饗燕亞王獻賓也瑶爵所以亞王酬賓也坊記曰陽侯殺穆侯)
(而竊其夫人故大饗廢夫人之禮於疏云祼者謂行朝覲禮訖即行三享之禮享訖乃賓戶牖之間獻謂饗)
(燕賓客后亦助王獻賓瑶爵謂王饗燕酬賓時后亦助王酬賓皆贊助於后也鄭知賓客是二王之後者見大)
(行人上公再祼王先一祼次后再祼但祼時大宗伯代后至於拜送則后則内宰亦贊后拜送爵云祼之禮亞)
(王而禮賓者案聘禮有以醴禮賓之言故鄭依而言之若據大行人則云祼也云獻謂王饗燕亞王獻賓也者)
(后之祼者饗燕亦與焉案大行人云三饗三食三燕無飲酒之禮唯有饗燕耳饗者亨大牢以飲賓立行禮在)
(廟獻依命數爵盈而不飲饗燕皆有獻賓酬賓后亦助王獻賓酬賓之事内宰皆贊后也)
太宰大朝覲會同贊玉爵(注玉爵王禮諸侯之酢爵其禮之於阼階上疏大行人)
(云上公再祼而酢侯伯一祼而酢子男一祼不酢此祼時大宗伯攝祼非冡宰所贊但諸侯酢王用玉爵則冡)
(宰贊王受之故云贊玉爵言其禮之於阼階上者言禮之謂祼諸侯也知王在阼階上者當依賓主之禮案燕)
(禮主君在阼賓在戶牖之間故知禮之王在阼階上也)
禮記郊特牲諸侯為賓灌用鬱鬯灌用臭也(疏灌猶獻也謂諸侯)
(來朝在廟中行三享竟然後天子以欎鬯酒灌之也故大行人云上公之禮廟中將幣三享王禮再祼而酢侯)
(伯壹灌而酢子男壹灌不酢灌用臭也者此亦明貴氣之禮)
大饗君三重席而酢焉(疏此大饗謂諸侯相朝主君饗賓賓主俱是諸侯皆設三重之)
(席而受酢)
詩小雅彤弓我有嘉賓中心好之鐘鼓既設一朝醻之
(箋飲酒之禮主人獻賓賓酢主人主人又飲而酌賓謂之醻疏案燕禮賓既受獻西階上北面坐卒爵賓以)
(虚爵降賓坐取觚奠於篚下盥洗卒盥揖升酌以酢主人於西階上主人北面拜受又曰遂卒爵是主人獻賓)
(賓酢主人也又曰主人盥洗升媵觚於賓酌散西階上坐奠爵拜賓賓降筵北面答拜主人坐祭遂飲又曰主)
(人酌膳賓西階上拜受爵於筵前反位主人拜送爵賓升席坐祭酒遂奠於薦東是主人又飲而酌賓曰醻也)
禮記仲尼燕居揖讓而升堂升堂而樂闋(疏揖讓而升堂升堂而樂)
(闋者賓主及階揖讓升堂主人獻賓賓卒爵而樂闋是大饗之一也又於此之後賓酢主君而縣興主君飲畢)
(而樂闋是大饗之二也鄭注所謂金再作是也)
郊特牲卒爵而樂闋孔子屢歎之(疏卒爵而樂闋者賓至庭樂作及至主人)
(獻爵賓受爵啐酒拜告旨而樂止賓飲訖酢主人主人受酢畢主人獻公而樂作公飲卒爵而樂止是卒爵而)
(樂闋也此卒爵謂兼賓及主君也依大射禮主人受酢不作樂若其饗時主君親獻賓賓親酢主君賓主俱作)
(樂也孔子屢歎之者孔子見禮入門而縣興卒爵而樂闋數數歎美此禮善其和易恭敬之義)
周禮春官樂師凡樂掌其序事治其樂政(注序事次序用樂之事)
凡國之小事用樂者令奏鐘鼓(注小事小祭祀之事有疏謂王元冕所祭皆)
(鐘鼓樂師令之)凡樂成則告備(注成謂所奏一竟書曰簫韶九成燕禮曰大師告於樂正曰正)
(歌備終疏云成所奏一竟者竟則終也所奏八音俱作一曲則為一成則樂師告備如是者六則六成餘八)
(變九變亦然故鄭引書簫韶九成為證也又云燕禮者欲見彼諸侯燕禮大師告於樂正樂正告於賓與君此)
(天子祭禮亦大師於樂成之時告樂師樂師乃告王也)詔來瞽臯舞(注詔來瞽詔眡瞭扶瞽者)
(來入也臯之言號告國子當舞者舞)令相(注令眡瞭扶工鄭司農曰告當相瞽師者言當罷也瞽師盲者)
(皆有相道之者而疏鄭見儀禮扶工者皆稱相以其瞽人無目稱工故云令眡瞭扶工也)饗食諸
侯序其樂事令奏鐘鼓令相如祭之儀(疏言如祭之儀者非直序樂令)
(鐘鼓令相其中詔來瞽等皆如之)
禮記郊特牲奠酬而工升歌發德也歌者在上匏竹在
下貴人聲也(疏奠酬而工升歌據大射禮獻卿之後大夫媵觶於公所謂酬也公奠置此酬而未)
(舉於時工升歌也或可饗時主君親酬賓賓初奠酬薦東於時即工升歌也大射與燕禮異也發德也者所以)
(奠酬升歌歌詠其詩發明賓主之德)
周禮春官大師大祭祀帥瞽登歌令奏擊拊下管播樂
器令奏鼓朄大饗亦如之(疏此大饗謂諸侯來朝即大行人上公三饗侯伯再饗子)
(男一饗之類其在廟行饗之時作樂與大祭祀同亦如上大祭祀帥瞽登歌下管播樂器令奏皆同故云亦如)
(之凡祭祀大饗及賓射升歌下管一皆大師令奏小師佐之其鐘鼓則大祝令奏故大祝云隋釁逆尸令鐘鼓)
(侑亦如之若賓射及饗鐘鼓亦當大祝令之與祭祀同也)
小師大祭祀登歌擊拊下管擊應鼓大饗亦如之(疏其大饗)
(饗諸侯之來朝者)
眡瞭賓射皆奏其鐘鼓(注擊朄以奏之其登歌大師自奏之)
鐘師凡祭祀饗食奏燕樂(注以鐘鼓奏之之疏饗食謂與諸侯行饗食禮在廟故)
(與祭祀同樂故連言之知以鐘鼓奏之者以其鐘師奏九夏用鐘鼓故知此燕樂亦用鐘鼓奏之可知也)
笙師凡祭祀饗射共其鐘笙之樂(注鐘笙與鐘聲相應之笙)
韎師掌教韎樂祭祀則帥其屬而舞之(注舞之以東夷之樂)大饗
亦如之
旄人凡祭祀賓客舞其燕樂
籥師掌教國子舞羽龡籥祭祀則鼓羽籥之舞賓客饗
食則亦如之(疏亦鼓之以羽籥之舞與祭祀同以其俱在廟故樂亦同也)
鞮鞻氏掌四夷之樂與其聲歌祭祀則龡而歌之燕亦
如之
司干掌舞器舞者既陳則受舞器既舞則受之賓饗亦
如之
禮記仲尼燕居下管象舞夏籥序興陳其薦俎序其禮
樂備其百官如此而后君子知仁焉升歌清廟示德也
下而管象示事也是故古之君子不必親相與言也以
禮樂相示而已(注下謂堂下也象舞武舞也夏籥文舞也序更也堂下吹管舞文武之樂更起)
(也示德相示以德也清廟頌文王之德也示事相示以事也象武武王之大事也疏下管象武者謂升歌清)
(廟堂下管中吹象武之曲但此下管象武之上少升歌清廟之一句夏籥序興者夏籥謂大夏文舞之樂以象)
(武次序更逓而興於是陳列薦俎次序禮樂備具百官從夏籥序興至此重贊揚在上之事如此升歌清廟示)
(德也者清廟頌文王之德故云示德也下而管象示事也者象謂武王伐紂之樂事謂王業之大事故下管象)
(武示王業之事也)
禮記郊特牲孔疏皇氏又云襄四年左氏傳云三夏
天子所以饗元侯文王大明緜兩君相見之樂也燕
禮歌鹿鳴合鄉樂凡合樂降於升歌一等王饗燕元
侯升歌三夏三夏即頌合樂降一等即合大雅也元
侯自相饗亦歌頌合大雅故仲尼燕居兩君相見歌
清廟是也侯伯子男相見既歌文王合鹿鳴也凖約
元侯則天子饗燕侯伯子男亦歌文王合鹿鳴也諸
侯燕臣子歌鹿鳴合鄉樂燕禮是也其天子燕在朝
臣子工歌鹿鳴合鄉樂故鄭作詩譜云天子諸侯燕
羣臣及聘問之賓皆歌鹿鳴合鄉樂是也升歌合樂
所以異者案鄉飲酒禮及燕禮工升自西階歌鹿鳴
四牡皇皇者華歌訖笙入立於堂下奏南陔白華華
黍奏訖乃間歌魚麗笙由庚歌南有嘉魚笙崇丘歌
南山有臺笙由儀間歌訖乃合鄉樂周南關睢葛覃
卷耳召南鵲巢采蘩采蘋間者謂堂上堂下一歌一
吹更遞而作合者上下之樂並作此其所以異也皇
氏云此經卒爵樂闋之義主人受酢之時作樂今案
大射禮宰夫為主人受酢之時不作樂皇氏說非也
皇氏又云卒爵而樂闋作樂三闋也一是賓飲畢樂
闋也二是主人受酢飲畢樂闋也三是賓奠酬之後
工升歌畢將旅酬之時樂闋也今案此經初云入門
而奏肆夏次云卒爵而樂闋下云奠酬而工升歌所
陳之事依先後次第則樂闋之中不得并數奠酬升
歌樂闋也且工升歌之後則有笙入奏南陔之等及
間歌合樂無樂闋之文何得卒爵樂闋之中數之為
三闋皇氏非也案鐘師九夏皆夏文在下而南本納
夏獨夏又在上其義疑也皇氏云天子燕饗己之臣
子與燕合諸侯同歌文王合鹿鳴今案詩譜云天子
諸侯燕羣臣及聘問之賓歌鹿鳴合鄉樂皇說非也
歌者在上匏竹在下貴人聲也者觧所以不升堂之
義也匏笙也竹箎笛也歌是人聲人聲可貴故升之
在堂匏竹可賤故在下然瑟亦升堂者瑟工隨歌工
故也
蕙田案疏論升歌合樂特詳故附載之
又案以上大饗祼獻酬升歌合樂
禮記禮器琥璜爵(注琥璜爵者天子酬諸侯諸侯相酬以此玉將幣也疏天子饗諸侯或)
(諸侯自相饗行禮至酬酒時則有幣將送酬爵又有琥璜之玉將幣故云琥璜爵也崔氏云諸侯貴者以琥賤)
(者以璜則公侯用琥伯子男用璜也)
陳氏禮書食有侑食故有侑幣饗有酬爵故有酬幣
聘禮公於賓若不親食使大夫致之以侑幣致饗以
酬幣亦如之大夫於賓若不親饗則公作大夫致之
以酬幣春秋之時秦后子享晉侯歸取酬幣終事八
反魯侯享范獻子莊叔執幣是饗有酬幣也禮器琥
璜爵鄭氏以為天子酬諸侯諸侯相酬之禮又王饗
虢公晉侯皆玉五㲄馬三匹是天子饗諸侯諸侯相
饗酬幣用玉也諸侯食大夫大夫相食以皮帛束錦
則侑幣固有差矣酬幣亦謂之侑侑幣不謂之酬故
春秋傳享醴皆曰宥以侑者勸酬之通名也
蕙田案以上大饗酬酒時侑幣
周禮春官肆師饗食授祭(注授賓祭肺依疏饗者烹大牢以飲賓獻命數食者亦)
(烹大牢以食賓舉依命數云授祭者祭謂祭先造食者案膳夫云授王祭則此授祭者非授王祭可知故鄭云)
(授賓祭肺也必先祭肺者有虞氏祭首夏后氏祭心殷祭肝周祭肺肺周所祭故知祭者祭肺也)
(王氏詳說享用太牢食用太牢鄭氏以授祭為祭肺惜其說不廣也既曰祭食祭所先進又曰殽之叙徧)
(祭之所謂夕祭牢肉是已)
(鄭氏鍔曰待以饗食之盛禮賓客當祭肆師授之以所祭之品王食則膳夫授祭饗食賓客則使肆師授)
(之為佐擯以待賓客)
蕙田案此條大饗授祭
内宗掌宗廟之祭祀薦加豆籩(注加爵之豆籩爵疏鄭知加籩豆是加之豆)
(籩者以其食後稱加特牲少牢食後三獻為正獻其後皆有加爵今天子禮以尸既食后亞獻尸為加此時薦)
(之故云加爵之豆籩即醢人籩人加豆加籩之實是也)及以樂徹則佐傳豆籩(注佐)
(傳佐外宗玉疏外宗佐王后籩豆籩)賓客之饗食亦如之(疏饗食賓客俱在廟饗食)
(訖徹器與祭祀同亦后徹内外宗佐傳故云亦如之)
樂師及徹帥樂士而歌徹(注樂士國子也鄭司農云謂將徹之時自有樂故帥樂士)
(而歌徹元謂徹者歌雍雍在周頌臣工之什)
小師徹歌(注於有司徹而歌雍)
天官膳夫凡王祭祀賓客食則徹王之胙俎(注膳夫親徹胙俎胙)
(俎最尊也其餘則其屬徹之賓客食而王有胙俎王與賓客禮食主人飲食之俎皆為胙俎見於此矣疏賓)
(客食則王與賓客禮食於廟賓在戶牖之間王在阼階上各有饌皆設俎故亦有胙俎皆膳夫徹之也王與尸)
(賓相答酢故遣膳夫親徹其餘明非王胙俎則其屬徹之可知云王與賓客禮食者以賓客與祭祀同科故知)
(是禮食非是凡平燕食案公食大夫主君與聘大夫禮食賓前有食君前無食退俟於箱今此天子與諸侯禮)
(食王前有食俎者天子於諸侯其禮異於諸侯與聘大夫故王前有俎云主人飲食之俎皆為胙俎見於此矣)
(者案特牲少牢主人之俎雖為胙俎直是祭祀不兼賓客此則祭祀賓客俱有故云主人飲食之俎皆為胙俎)
(見於此飲據祭祀食據賓客故雙言之也)
禮記仲尼燕居行中規旋中矩和鸞中采齊客出以雍
徹以振羽是故君子無物而不在禮矣(注雍振羽皆樂章也振羽振鷺)
(及雍送疏客出以雍者雍詩樂章名也言客出之時歌雍以之徹以振羽者振羽即振鷺詩亦樂章名也言)
(禮畢通徹器之時歌振鷺也)
禮記雜記大饗既饗卷三牲之俎歸於賓館(注既饗歸賓俎所以)
(厚之也牲疏大饗賓客既畢主人卷歛三俎上之肉歸於賓館)
蕙田案以上饗禮徹歌客出歸賓俎
儀禮覲禮饗禮乃歸(注禮謂食燕也王或不親以其禮幣致之略言饗禮互文也疏以)
(此文為互則饗食燕皆有酬幣侑幣是以掌客職三饗三食三燕云云即云若弗酌則以幣致之)
蕙田案此王不親饗致幣
右饗禮
禮記坊記子云禮非祭男女不交爵(注交爵謂相獻酢)以此坊
民陽侯猶殺繆侯而竊其夫人(注同姓也其國未聞)故大饗廢夫
人之禮(注大饗饗諸侯來朝者也夫人之禮使人攝夫疏大饗之時夫人與君同饗于賓是繆侯及)
(人共出饗賓陽侯是繆侯同姓之國見繆侯夫人之美乃殺繆侯而取其夫人反簒其國而自立故大饗廢夫)
(人之禮不使夫人得預其禮也以此言之則陽侯以前大饗夫人出饗鄰國之君得有男女交爵此云非祭男)
(女不交爵者謂侯伯子男及卿大夫士祭乃交爵若王於上公及上公相饗時后與夫人亦男女交爵與祼同)
(也自陽侯殺繆侯後后夫人獻禮遂廢並使人攝也)
右饗變禮
郊特牲大夫而饗君非也(注其饗君由強且富也)天子無客禮莫
敢為主焉君適其臣升自阼階不敢有其室也(注明饗君非禮)
(也鄭疏春秋之時有諸侯饗天子故莊二十一年伯享王於闕西辟樂備亂世非正法也)
右饗失禮
五禮通考卷一百五十六
