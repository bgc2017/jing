五禮通考卷二百二十七
刑部尚書秦蕙田撰
賓禮八
天子遣使諸侯國
蕙田案周禮大行人有間問歸賑賀慶致禬
之禮而皇華一詩有咨親咨禮咨事咨難之
教盖天子遣使諸侯非特以聯上下之交通
和好之志凡以同好惡恤灾難生靈之休戚
國家之利病風俗之美惡皆于是乎觀故徧
存徧頫徧省在所必勤策命反命在所必慎
今輯經傳天子遣使之事以著于篇
周禮秋官大行人間問以諭諸侯之志歸脤以交諸侯
之福賀慶以贊諸侯之喜致禬以補諸侯之烖(注此四者王使)
(臣于諸侯之禮也間間者間歲一問諸侯謂存省之屬諭諸侯之志者諭言語諭書名其類也交或往或來者)
(也贊助也致禬凶禮之弔禮禬禮也補諸侯灾者若春秋澶淵之會謀歸宋財疏云交者欲見臣有祭祀之)
(事亦得歸胙于王故玉藻云臣致膳于君有葷桃茢亦歸胙于王也)
(易氏祓曰大宗伯以脤膰賀慶分同姓異姓而大行人則一槩以為諸侯者大宗伯言其定制此言其通)
(制也大宗伯之言賓禮不過朝覲宗遇會同聘頫八者而已如禬禮則見于凶禮脤膰賀慶則見于嘉禮)
(盖行人以親諸侯為主凡嘉禮凶禮皆親諸侯之意不必定以賓禮為拘也)
(鄭氏鍔曰時聘殷頫間問歸脤固有一定之制賀慶致禬則以時舉無常期)
(邱氏濬曰大行人所掌者朝覲宗遇會同六者諸侯致覲于王者也間問歸脤賀慶致禬四者天子致愛)
(于諸侯者也諸侯以禮致其敬天子以仁致其愛尊卑之意通上下之誠達尚何猜疑間貳之為患哉先)
(王之所以親諸侯也如此)
王之所以撫邦國諸侯者歲徧存三歲徧頫五歲徧省
七歲屬象胥諭言語協辭命九歲屬瞽史諭書名聽聲
音十有一歲達瑞節同度量成牢禮同數器修法則(注撫)
(猶安也存頫省者王使臣于諸侯之禮所謂間問也歲者巡守之明歲以為始也屬猶聚也自五歲之後遂間)
(歲徧省也七歲省而召其象胥九歲省而召其瞽史皆聚于天子之宫教習之也鄭司農云象胥譯官也元謂)
(瞽樂師也史太史小史也書名書文字也古曰名聘禮曰百名以上至十一歲又徧省焉達同成修皆謂齎其)
(法式行至則齊等之)
(劉氏彝曰存者問其安否頫者視其治效省者察其風俗)
(王氏昭禹曰頫又詳于存省又詳于頫)
(蔡氏德晉曰屬會集也象胥掌通言語瞽掌樂史掌書三官王朝列國皆有之屬象胥者謂使王朝象胥)
(往至牧伯之國會集列國象胥諭以言語使彼此通曉協其辭命使體制合同也屬瞽史者謂使王朝瞽)
(史往至牧伯之國會集列國瞽史諭書名以同其文聽音聲以同其律也度量數器合方氏所掌牢禮掌)
(客所掌法八正則八則達同成修皆謂行人齎其法式以行至則齊等之也)
小行人使適四方協九儀賓客之禮(注適之也協合也疏使適四方向)
(諸侯之國則合九等之儀九儀則大行人九儀命者五爵者四是也云賓客之禮者賓據命者五客據爵者四)
(此稱賓客之例非通稱也)
蕙田案使適四方王使小行人適四方也
若國扎喪則令賻補之若國凶荒則令賙委之若國師
役則令稿禬之若國有福事則令慶賀之若國有禍烖
則令哀弔之凡此五物者治其事故(注故書賻作傅稿為槀鄭司農云賻)
(補之謂賻喪家補助其不足也若今時一室二尸則官與之棺也槀當為稿謂犒師也元謂師役者國有兵寇)
(以致匱病也使鄰國合會財貨以與之春秋定五年夏歸粟于蔡是也宗伯職曰以襘禮哀圍敗禍灾水火)
(王氏昭禹曰所作謂之事所逢謂之故北喪凶荒禍烖出于所逢者也師役福事或出于所作)
及其萬民之利害為一書其禮俗政事教治刑禁之逆
順為一書其悖逆暴亂作慝猶犯令者為一書其札喪
凶荒厄貧為一書其康樂和親安平為一書凡此五物
者每國辨異之以反命於王以周知天下之故(注慝惡也猶圖)
(也惡疏此總陳小行人使適四方所採風俗善之事各各條錄别為一書以報上也)
(葉氏時曰觀此而知小行人之奉命以往無非究心邦國之民事反命以告亦無非究心邦國之民事)
掌交掌以節與幣巡邦國之諸侯及其萬民之所聚者
道王之德意志慮使咸知王之好惡辟行之(注節以為行信幣以)
(見諸侯也咸皆也辟讀如辟忌之辟使皆知王之所好者而行之知王所惡者辟而不為)
使和諸侯之好達萬民之說(注有欲相與修好者則為和合之說所喜也達者達)
(之于王若其國君)
(蔡氏德晉曰凡上下之情不通易至睽孤梗逆而不相親掌交以王之德意志慮為諸侯萬民道之令皆)
(避王所忌行王所好則上之情得通于下矣又使王于諸侯所好必調和之萬民所說必通達之則下之)
(情得通于上矣)
夏官匡人掌達法則匡邦國而觀其慝使無敢反側以
聽王命(注法則八法八則也邦國之官府都鄙亦用焉慝姦偽之惡也反側猶背違法度也書曰無反)
(無側王道正直)
撢人掌誦王志道國之政事以巡天下之邦國而語之
(注道猶言也以王之志與政事諭說諸侯使不迷惑)使萬民和說而正王面(注面猶鄉)
(也使民之心曉而正鄉王萬疏以上二事鄉諸侯說之使諸侯化民而民正向於王)
(高氏愈曰匡人主察諸侯之惡撢人主宣天子之善察其惡而人畏威宣其善而人懷德後世有宣慰使)
(之名盖近此撢人之意)
春官大宗伯以弔禮哀禍烖(注禍烖謂遭水火宋大水魯莊公使人弔焉曰天作)
(淫雨害于粢盛如之何不弔廐焚孔子拜鄉人為火來者拜之士一大夫再亦相弔之道)以禬禮哀
圍敗(注同盟者會合財貨以更其所喪春秋襄三十年冬會于澶淵宋灾故是其類)以恤禮哀
寇亂(注恤憂也鄰國相憂兵作于外為寇作于内為亂)
蕙田案弔禬恤之禮通于邦交而天子遣使
侯國亦有之
以脤膰之禮親兄弟之國(注脤膰社稷宗廟之肉以賜同姓之國同福祿也兄弟有)
(共先王者魯定公十四年天王使石尚來歸脤國疏脤是社稷之肉膰是宗廟之肉此文雖主兄弟之至于)
(二王後及異姓有大功者得與兄弟之國同故僖九年夏王使宰孔賜齊侯胙曰天子有事于文武使孔賜伯)
(舅胙注胙膰肉周禮以脤膰之禮親兄弟之國不以賜異姓敬齊侯比之賓客又僖公二十四年宋成公如楚)
(還入于鄭鄭伯將享之皇武子曰宋先代之後也於周為客天子有事膰焉有喪拜焉是二王後及異姓有大)
(功者亦得脤膰之賜是以大行人直言歸脤以交諸侯之福不辨同姓異姓是容有非兄弟之國亦得脤膰也)
以賀慶之禮親異姓之國(注異姓王昏姻甥舅可疏謂諸侯之國有喜可賀慶之)
(事王使大夫往以物賀慶之舉異姓包同姓也大行人云賀慶以贊諸侯之喜不别同姓異姓則兼同姓可知)
(吳氏澄曰脤膰者特厚之禮故於同姓言之賀慶者普徧之禮故於異姓言之)
蕙田案脤膰賀慶二者天子所以親諸侯也
大宗伯以弔禬恤屬凶禮脤膰賀慶屬嘉禮
而大行人又以歸脤賀慶致禬與朝宗覲遇
會同頫聘間問同列盖凶嘉二禮之通于賓
禮者今俱附入天子遣使侯國條内以從其
類云
右總論天子遣使之事
春官外史掌書外令(注王令下畿外)若以書使于四方則書其
令(注書王令以授使者)
(黃氏曰以書使于四方之書猶令之制書勅書也)
右王命
夏官司士作士適四方使為介(注士使謂自以王命使也介大夫之介也春秋)
(傳曰天王使石尚來歸脤)
蕙田案作士使為介謂上卿使則大夫為介
大夫使則士為介皆司士選之
虎賁氏適四方使則從士大夫(疏天子有下聘諸侯法大行人所云歲徧問之)
(等時則使虎賁從行也)
秋官行夫使則介之(注使謂大小行人也故書曰夷使鄭司農云夷使使于四夷則行夫)
(主為之介元謂夷發聲)
蕙田案使則介之謂行人為使則行夫為之
介也
右介
地官掌節掌守邦節而辨其用以輔王命(注邦節者珍圭牙璋穀圭)
(琬圭琰圭也王有命則别其節之用以授使者輔王命者執以行為信)凡邦國之使節山
國用虎節土國用人節澤國用龍節皆金也以英蕩輔
之(注使節使卿大夫聘于天子諸侯行道所執之信也土平地也山多虎平地多人澤多龍以金為節鑄象)
(焉必自以其國所多者于以相别為信明也今漢有銅虎符杜子春云蕩當為帑謂以函器盛此節或曰英蕩)
(畫函)
蕙田案使節天子遣使於諸侯使者所執之
節也山國謂使於山國下倣此
觀承案英蕩解未安蕩宜從竹大竹也見禹
貢特出者為英盖以竹之最大者以函節適
遠故曰輔姑存此說以備考
凡通達于天下者必有節以傳輔之(注必有節言遠行無有不得節而出)
(者也輔之以傳者節為信耳傳說所齎撡及所適)
秋官小行人達天下之六節山國用虎節土國用人節
澤國用龍節皆以金為之道路用旌節門關用符節都
鄙用管節皆以竹為之(注此謂邦國之節也達之者使之四方亦皆齎法式以齊等之)
(也諸侯使臣行頫聘則以金節授之以為行道之信也虎人龍者自其國象也道路謂鄉遂大夫也都鄙者公)
(之子弟及卿大夫之采地之吏也凡邦國之民遠出至于他邦他邦之民若來入由國門者門人為之節由關)
(者關人為之節其以徵令及家徙鄉遂大夫及采地吏為之節皆使人執節將之以達之亦有期以反節管節)
(如今之竹使符也其有商者通之以符節如門關門關者與市聯事節可同也亦所以異于畿内也凡節有天)
(子法式存于國侯疏此經亦是適四方之事言達天下之六節者據諸國而言掌節所云據畿内也虎節人)
(節龍節三者據諸侯使臣出聘所執旌節符節管節三者據在國所用)
蕙田案節有二有守節有行節守節憑以為
重行節持以為信其用以為節者有四或以
玉或以角或以金或以竹皆篆刻文字而中
分之有故則相合以為驗者也先王制節以
防奸偽凡守土之官奉使之臣貨賄之出入
小民之往來皆執此以為信驗盖雖一物之
微而馭天下之機要在是故特設掌節之官
以專司其事漢有符節令主符節事凡遣使
掌授節猶古制也後世印章即古人符節之
遺制古人用之列國其事簡後世用之案牘
其事繁盖亦從時之宜矣
春官典瑞珍圭以徵守以䘏凶荒(注珍圭王使之瑞節制大小當與琬琰相)
(依王使人徵諸侯憂凶荒之國則授之執以注致王命焉如今時使者持節矣恤者闓府庫振救之凡瑞節歸)
(又執以反命)牙璋以起軍旅以治兵守(注鄭司農云牙璋瑑以為牙牙齒兵象故)
(以牙璋發兵若令時以銅虎符發兵元謂牙璋亦王使之瑞節兵守用兵所守若齊人戍遂諸侯戍周)榖
圭以和難以聘女(注榖圭亦王使之瑞節榖善也其飾若粟文然難仇讐和之者若春秋宣)
(公及齊侯平莒及郯晉侯使瑕嘉平戎于王其聘女則以納徵焉)琬圭以治德以結好
(注琬圭亦王使之瑞節諸侯有德王命賜之及諸侯使大夫來聘既而為壇會之使大夫執以命事焉大行人)
(職曰時聘以結諸侯之好鄭司農云琬圭無鋒芒故治德以結好)琰圭以易行以除慝
(注琰圭亦王使之瑞節鄭司農云琰圭有鋒芒傷害征代誅討之象故以易行除慝易惡行令為善者以此圭)
(責讓喻告之也元謂除慝亦于諸侯使大夫來頫既而使大夫執而命事于壇大行人職曰殷頫以除邦國之)
(慝行疏治德與易行據諸侯自有善惡行王使人就本國治易之)
(吳氏澄曰交好本于執德之不回故治德為大而結好次之邦慝生于率行之不謹故易行為大而除慝)
(次之)
考工記玉人琬圭九寸而繅以象德(注琬猶圜也王使之瑞節也諸侯有)
(德王命賜之使者執琬圭以致命焉繅籍也彼疏典瑞云治德據使者而言此言象德據圭體而說不言有)
(繅此言有繅亦是互見為義)琰圭九寸判規以除慝以易行(注凡圭琰上寸)
(半琰半以上又半為瑑飾諸侯有為不義使者征之執以為瑞節也除慝誅惡逆也易行去煩苛)榖圭
七寸天子以聘女牙璋中璋七寸射二寸厚寸以起軍
旅以治兵守(注二璋皆有駔牙之節於琰側先言牙璋有文飾也疏典瑞無中璋者以其大小)
(等故不見也軍多用牙璋軍少用中璋)
蕙田案典瑞之珍圭玉人無之玉人之中璋
典瑞無之典瑞云榖圭以和難以聘女而玉
人無和難之文或彼此互見或互有脫簡也
右節信
夏官校人凡國之使者共其幣馬(注使者所用私覿)
右幣
詩小雅皇皇者華序皇皇者華君遣使臣也送之以禮
樂言遠而有光華也(疏光顯其君常不辱命于彼)
(曹氏粹中曰燕以遣之所謂禮也歌以樂之所謂樂也)
(程子曰天子遣使四方以觀省風俗采察善惡訪問病苦宣道化於天下下國蒙被聲教是以光華)
皇皇者華于彼原隰(傳皇皇猶煌煌也高平曰原下濕曰隰忠臣奉使能光君命無遠無)
(近如華不以高下易其色也箋無遠無近唯所之則然)駪駪征夫每懷靡及(傳駪駪衆)
(多之貌箋征夫衆行夫也)
朱子集傳此遣使臣之詩也君之使臣固欲其宣上
德而達下情而臣之受命亦唯恐其無以副君之意
也故先王之遣使臣也美其行道之勤而述其心之
所懷曰彼煌煌者華則于彼原隰矣此駪駪然之征
夫則其所懷思常若有所不及矣盖亦因以為戒然
其辭之婉而不廹如此詩之忠厚亦可見矣
我馬維駒六轡如濡(箋如濡言鮮澤也)載馳載驅周爰咨諏(箋爰)
(于也)
程子曰採察求訪使臣之職
朱子集傳使臣自以每懷靡及故廣詢博訪以補其
不及而盡其職也
我馬維騏六轡如丝(傳言調忍也)載馳載驅周爰咨謀(傳咨事之)
(難易為謀)
我馬維駱六轡沃若載馳載驅周爰咨度(傳咨禮義所宜為度)
我馬維駰六轡既均(傳隂白襍毛曰駰均調也)載馳載驅周爰咨詢
朱子集傳案序以此詩為君遣使臣春秋内外傳皆
云君教使臣儀禮亦見鹿鳴疑亦本為遣使臣而作
其後乃移以他用也然叔孫穆子所謂君教使臣曰
每懷靡及諏謀度詢必咨于周敢不拜教可謂得詩
之意矣
四牡序四牡勞使臣之來也(疏事畢來歸也)有功而見知則說
矣
(嚴氏粲曰人臣之事皆職分所當為不計其君之知不知也此特序詩者之辭以為使臣有馳驅之勞而)
(其君能深體之其心之喜悅當如何非使臣必待見知而後說也)
四牡騑騑周道倭遲(傳騑騑行不止之貌倭遲歷遠之意)豈不懷歸王事
靡盬我心傷悲(傳盬不堅固也思歸者私恩也靡盬者公義也傷悲者情思也箋無私恩非)
(孝子也無公義非忠臣也君子不以私害公不以家事辭王事)
朱子集傳此勞使臣之詩也夫君之使臣臣之事君
禮也故為臣者奔走於王事特以盡其職分之所當
為而已何敢自以為勞哉然君之心則不敢以是而
安也故燕享之際叙其情以閔其勞言駕此四牡而
出使於外其道路之回遠如此當是時豈不思歸乎
特以王事不可以不堅固不敢徇私以廢公是以内
顧而傷悲也臣勞於事而不自言君探其情而代之
言上下之間可謂各盡其道矣
四牡騑騑嘽嘽駱馬(傳嘽嘽喘息之貌馬勞則喘息白馬黑鬛曰駱)豈不懷歸
王事靡盬不遑啟處(傳遑暇啟跪處居也臣受命舍幣于禰乃行)
翩翩者鵻載飛載下集於苞栩(傳鵻夫不也)王事靡盬不遑
將父(傳將養也)
(范氏處義曰忠臣孝子之行役未嘗不念其親君之使臣豈待其勞苦而自傷哉亦憂其憂如已而已矣)
(此聖人之所以感人心也)
翩翩者鵻載飛載止集于苞杞(傳杞枸檵也)王事靡盬不遑
將母
駕彼四駱載驟駸駸(傳駸駸驟貌)豈不懷歸是用作歌將母
來諗(傳諗念也箋諗告也)
朱子集傳以其不獲養父母之情而來告於君也非
使人作是歌也設言其情以勞之耳
右遣使勞使
春秋隱公七年天王使凡伯來聘(杜注凡伯周卿士凡國伯爵也何注書)
(者喜之也古者諸侯有較德殊風異行天子聘問之當北面稱臣受之於太廟所以尊王命歸美于先君不敢)
(以已當之)榖梁傳凡伯者何天子之大夫也
九年春天王使南季來聘(注南季天子大夫也南氏季字也)榖梁傳
南氏姓也季字也聘問也問諸侯非正也(注周禮天子時聘以結諸)
(侯之好殷頫以除邦國之慝間問以諭諸侯之志歸脤以交諸侯之福賀慶以贊諸侯之喜致禬以補諸侯之)
(灾許慎曰禮臣病君親問之天子有下聘之義傳曰聘諸侯非正甯所未詳)
蕙田案榖梁問諸侯非正之說於禮無据范
氏據周禮大行人及許慎五經異義以證其
非可謂不易之論矣特以時聘殷頫為天子
下聘于諸侯則非盖周官之間問即天子下
聘之時對文則大曰聘小曰問散文言之則
問即聘也時聘殷頫自是諸侯聘于天子不
容混而一之也
(張氏洽曰隱公十年之間宰咺凡伯南季三至魯庭以魯為周公之胄而欲親之也公不明尊王之義以)
(正其國于是諸侯相效而王靈竭臣子則象而簒弑萌矣此春秋詳書王使之意也)
桓公四年春天王使宰渠伯糾來聘(杜注宰官渠氏伯糾名也)左
氏傳父在故名公羊傳宰渠伯糾者何天子之大夫
也其稱宰渠伯糾何下大夫也
(李氏廉曰宰糾書名左氏直譏其攝父職以出聘已昧于仍叔子之文而杜注又以伯糾為名則伯乃字)
(稱而非名也公榖皆以為下大夫係官氏名且字以宰為官氏渠為名糾為字而以伯為老稱則單伯祭)
(伯亦老稱乎盖欲言微者而經稱伯欲言尊卿則連名故為是臆說耳是皆不知春秋責宰相之書法也)
五年天王使仍叔之子來聘(杜注仍叔天子之大夫稱仍叔之子本於又字幼弱)
(之辭也)左氏傳弱也公羊傳仍叔之子者何天子之
大夫也其稱仍叔之子何譏何譏爾譏父老子代父從
政也榖梁傳任叔之子者錄父以使子也故微其君
臣而著其父子不正父在子代仕之詞也(注君闇劣于上臣苟進于)
(下故參譏之)
八年天王使家父來聘(杜注家父天子大夫家氏父字)
僖公三十年天王使宰周公來聘(杜注周公天子三公兼冡宰也)左
氏傳王使周公閱來聘享有昌歜白黑形塩(注昌歜昌蒲葅白熬)
(稻黑熬黍形塩塩形象虎)辭曰國君文足昭也武可畏也則有備物
之享以象其德薦五味羞嘉榖塩虎形(注嘉榖熬稻黍也以象其文也)
(塩虎形以象武也)以獻其功吾何以堪之
宣公十年秋天王使王季子來聘(杜注王季子者公羊以為天王之母弟然)
(則字季子天子大夫稱字)左氏傳秋劉康公來報聘(注報孟獻子之聘即王季)
(子也其後食采于劉)公羊傳王季子者何天子之大夫也其稱
王季子何貴也其貴者何母弟也榖梁傳其曰王季
王子也其曰子尊之也聘問也
(胡氏安國曰公羊曰王季于者王之母弟也王有時聘以結諸侯之好禮也宣公享國至是十年不朝于)
(周而比年朝齊不奔王喪而奔齊侯喪不遣貴卿會匡王葬而使歸父會齊侯之葬縱未舉法勿聘焉猶)
(可也而使王季子來王靈益不振矣自是王聘春秋亦不書矣)
右周聘魯
春秋莊公元年王使榮叔來錫桓公命(杜注榮叔周大夫榮氏叔字錫)
(賜也追命桓公褒稱其德若昭七年王追命衛襄之比)公羊傳錫者何賜也命
者何加我服也其言桓公何追命也榖梁傳禮有受
命無來錫命錫命非正也生服之死行之禮也生不服
死追錫之不正甚矣
(張氏洽曰莊公主王姬之昏故親魯而寵嘉其父遣使賜之策命)
李氏廉曰錫命有命辭有命物又或止有命辭而無
命物有命辭有命物者如後世以璽書褒賞功臣增
秩賜金是也止有命辭者如後世賜手詔褒美是也
趙氏汸曰禮諸侯嗣位喪畢以士服朝天子天子賜
之黻冕圭璧謂之受命周官王命諸侯則大宗伯儐
是也末世諸侯喪畢不朝有請命者而後有來錫命
有生不請命者而後有追錫之命
文公元年天王使毛伯來錫公命(杜注毛國伯爵諸侯為王卿士者諸侯即)
(位天子賜以命圭合瑞為信僖十一年王賜晉侯命亦其比也)榖梁傳禮有受命無
來錫命錫命非正也
胡氏安國曰諸侯終喪入見則有錫歲時來朝則有
錫能敵王所愾則有錫黼冕圭璧因其終喪入見而
錫之者也禮所謂喪畢以士服見天子已見賜之黼
冕圭璧然後歸是已車馬衮黼因其歲朝而錫之者
也詩所謂君子來朝何錫予之雖無予之路車乘馬
又何予之元衮及黼是已彤弓玈矢因其敵愾獻功
而錫之者也詩所謂彤弓弨兮受言藏之我有嘉賓
中心貺之鐘鼓既設一朝享之是已今文公繼世喪
制未畢非初見繼朝而獻功也何為來錫命乎故榖
梁子曰來錫命非正也
成公八年秋七月天子使召伯來賜公命(杜注諸侯即位天子賜以)
(命圭與之合瑞八年乃來緩也天子天王王者之通稱)榖梁傳禮有受命無來
錫命錫命非正也曰天子何也曰見一稱也
(劉氏敞曰錫命者爵也有加而賜所謂賜命也故王者制三公一命卷若有加則賜也不過九命次國之)
(君不過七命小國五命故賜者謂有加也以義觀之錫命者其世世相襲衮不廢矣賜命者服過其爵所)
(以章有德也成公未有大功明德而服過其爵譏僭賞也)
襄公十有六年左氏傳王使劉定公賜齊侯命曰昔伯
舅大公右我先王股肱周室師保萬民世胙大師以表
東海王室之不壊繄伯舅是賴今余命女環(注環齊靈公名)兹
率舅氏之典纂乃祖考無忝乃舅敬之哉無廢朕命
昭公七年左氏傳王使成簡公如衛弔(注簡公王卿士也)且追
命襄公曰叔父陟恪在我先王之左右以佐事上帝(注陟)
(登也恪敬也帝天也叔父謂襄公命如今之哀策)余敢忘高圉亞圉(注二圉周之先也為)
(殷諸侯亦受殷王追命者)
國語周語襄王使召公過及内史過賜晉惠公命
右周錫命
春秋僖公九年左氏傳王使宰孔賜齊侯胙曰天子有
事于文武使孔賜伯舅胙(注胙祭肉尊之比二王後)
二十四年左氏傳宋先代之後也於周為客天子有事
膰焉(注有事祭宗廟也膰祭肉尊之故賜以祭胙)
定公十四年天王使石尚來歸脤(杜注石尚天子之士石氏尚名脤祭社之)
(肉盛以脤器以賜同姓諸侯親兄弟之國與之共福)公羊傳石尚者天子之士
也脤者何爼寔也腥曰脤熟曰燔(注禮諸侯朝天子助祭于宗廟然後受爼)
(寔時魯不助祭而歸之故書以譏之)榖梁傳脤者何也爼寔也祭肉也
生曰脤熟曰膰其辭石尚士也何以知其士也天子之
大夫不名石尚欲書春秋諫曰久矣周之不行禮於魯
也諸行脤貴復正也
(李氏廉曰案周禮行人歸脤以交諸侯之福謝氏曰王受神福賴諸侯所致則神福王宜與諸侯共之故)
(天子分爼寔不曰賜而謂之歸)
右周歸脤
春秋僖公八年春王正月公會王人齊侯宋公衛侯許
男曹伯陳世子欵盟于洮(杜注王人與諸侯盟不譏者王室有難故洮曹地)
公羊傳王人者何微者也曷為序乎諸侯之上先王命
也榖梁傳王人之先諸侯何也貴王命也朝服雖敝
必加於上弁冕雖舊必加于首周室雖衰必先諸侯兵
車之會也
九年公會宰周公齊侯宋子衛侯鄭伯許男曹伯于葵
丘(杜注周公宰孔也宰官周采地天子三公不字宋子襄公也傳例曰在喪公侯曰子陳留外黃縣東有蔡)
(丘)
二十九年夏六月會王人晉人宋公齊人陳人蔡人秦
人盟于翟泉(杜注翟泉今洛陽城内大倉西南池水也魯侯諱盟天子大夫諸侯大夫又違禮盟)
(公侯王子虎違禮下盟故不言公會又皆稱人)
右周會盟
春秋隱公元年秋七月天王使宰咺來歸惠公仲子之
賵(杜注宰官咺名也仲子者桓公之母婦人無謚故以字配姓來者自外之文歸者不及之辭)左
氏傳緩且子氏未薨故名(注惠公葬在春秋前故曰緩也于氏仲子也薨在二年賵)
(助喪之物)天子七月而葬同軌畢至(注言同軌以别四夷之國)諸侯五月
同盟至(注同在方岳之盟)大夫三月同位至(注古者行役不踰時)士踰月
外姻至(注踰月度月也姻猶親也此言赴弔各以遠近為差因為葬節)贈死不及尸(注尸)
(未葬之通稱)弔生不及哀(注諸侯以上既葬則縗麻除無哭位諒闇終喪)豫凶事非
禮也(注仲子在而來贈故曰豫凶事)公羊傳宰者何官也咺者何名
也曷為以官氏宰氏也賵者何喪事有賵賵者盖以馬
以乘馬束帛車馬曰賵貨財曰賻衣被曰禭
文公元年天王使叔服來會葬(杜注叔氏服字諸侯喪天子使大夫會葬禮也)
公羊傳其言來會葬何會葬禮也榖梁傳葬曰會
其志重天子之禮也
五年春王正月王使榮叔歸含且賵(杜注珠玉曰含含口寔車馬曰賵)
左氏傳禮也公羊傳含者何口實也其言歸含且
賵何兼之兼之非禮也榖梁傳含一事也賵一事也
兼歸之非正也其曰且志兼也其不言來不周事之用
也賵以早(注乘馬曰賵乘馬所以助葬成風未葬故書早)而含以晚(注已殯故言晚)
三月王使召伯來會葬(杜注召伯天子之卿也召采地伯爵也來不及葬不譏者不失)
(五月之内)
昭公七年左氏傳衛襄公卒衛齊惡告喪于周王使成
簡公如衛弔
右周賵葬
春秋隱公三年秋武氏子來求賻(杜注武氏子大夫之嗣也平王喪在殯新)
(王未得行其爵命聽于冢宰故傳曰王未葬釋其所以稱父族又不稱使也魯不共奉王喪致令有求經直文)
(以示不敬故傳不復具釋也)左氏傳王未葬也公羊傳武氏子
者何天子之大夫也其稱武氏子何譏何譏爾父卒子
未命也何以不書使當喪未君也喪事無求求賻非禮
也
桓公十有五年春二月天王使家父來求車左氏傳
非禮也諸侯不貢車服(注車服上之所以賜下)天子不私求財(注諸)
(侯有常職者)公羊傳何以書譏何譏爾王者無求求車非
禮也榖梁傳古者諸侯時獻于天子以其國之所有
故有辭讓而無徵求求車非禮也求金甚矣
文公元年春毛伯來求金(杜注求金以共葬事雖踰年而未葬故不稱王使)
左氏傳非禮也不書王命未葬也
右周使求
國語周語定王六年使單襄公聘于宋遂假道于陳以
聘于楚火朝覿矣道茀不可行也(注單襄公王卿士單朝也聘問也問者王)
(之所以撫萬國存省之假道自宋適楚經陳也是時天子微弱故以諸侯相聘之禮假道也聘禮若過國至於)
(境使次介假道束帛將命於廟)候不在疆(注候候人也掌送迎賓客者疆境也)司空不視
塗(注司空卿官掌道路也)澤不陂川不梁野有庾積場功未畢道
無列樹墾田若蓻膳宰不致餼(注膳宰膳夫也掌賓客之牢禮生曰餼)司
里不授館(注司里里宰也掌授客館)國無寄寓(注寓亦寄也無寄寓者不為廬舍可以寄)
(羇旅之客)縣無施舍(注四甸為縣縣方六十里施舍者所以施舍賓客負任之處)民將築
臺于夏氏及陳陳靈公與孔寧儀行父南冠以如夏氏
留賓弗見(注賓單襄公也)單子歸告王曰陳侯不有大咎國必
亡王曰何故對曰夫辰角見而雨畢天根見而水涸本
見而艸木節解駟見而隕霜火見而清風戒寒故先王
之教曰雨畢而除道水涸而成梁艸木節解而備藏隕
霜而冬裘具清風至而修城郭宫室故夏令曰九月除
道十月成梁其時儆曰收而場功偫而畚挶營室之中
土功其始火之初見期於司里此先王之所以不用財
賄而廣施德於天下者也今陳國火朝覿矣而道路若
塞野場若棄澤不陂障川無舟梁是廢先王之教也周
制有之曰列樹以表道立鄙食以守路國有郊牧疆有
寓望藪有圃草囿有林池所以禦灾也其餘無非榖土
民無縣耜野無奥草不奪民時不蔑民功有優無匱有
逸無罷國有班事縣有序民今陳國道路不可知田在
草間功成而不收民罷於逸樂是棄先王之法制者也
周之秩官有之曰敵國賓至關尹以告行理以節逆之
候人為𨗳卿出郊勞門尹除門宗祝執祀司里授館司
徒具徒司空視塗司寇詰姦虞人入材甸人積薪火師
監燎水師監濯膳宰致饔廪人獻餼司馬陳芻工人展
車百官官以物至賓入如歸是故小大莫不懷愛其貴
國之賓至則以班加一等益虔至於王使則皆官正莅
事(注正長也莅臨也)上卿監之(注監視也)若王巡守則君親監之今
雖朝也不才有分族於周承王命以為過賓於陳而司
事莫至是蔑先王之官也先王之令有之曰天道賞善
而罰淫故凡我造國無從非彛無即慆淫各守爾典以
承天休今陳侯不念允續之常棄其伉儷妃嬪而帥其
卿佐以淫於夏氏不亦瀆姓矣乎陳我大姬之後也棄
衮冕而南冠以出不亦簡彝乎是又犯先王之令也昔
先王之教茂帥其德也猶恐隕越若廢其教而棄其制
蔑其官而犯其令將何以守國居大國之間而無此四
者其能久乎八年陳侯殺於夏氏九年楚子入陳
右過國
遣使詣蕃(附)
蕙田案經傳所言遣使之事皆天子於服内
諸侯之禮九州之外未嘗通使秦漢以來封
建廢而諸侯之禮闕邊事開而蕃國之禮興
輯遣使詣蕃篇附焉
漢書兩粤傳高帝十一年遣陸賈立尉佗為南粤王與
剖符通使使和輯百粤毋為南邊害
陸賈傳賈至尉佗魋結箕踞見賈賈因說佗曰足下
中國人親戚昆弟墳墓在真定今足下反天性棄冠
帶欲以區區之越與天子抗衡為敵國禍且及身矣
於是佗乃蹶然起坐謝賈曰居蠻夷中久殊失禮義
留與飲數月
文帝元年詔丞相舉可使粤者平言陸賈先帝時使粤
上召賈為太中大夫謁者一人為副使賜佗書陸賈至
南粤王恐乃頓首謝願奉明詔長為藩臣奉貢職
後漢書南匈奴傳建武二十六年遣中郎將段郴副校
尉王郁使南單于立其庭去五原西部塞八十里單于
乃延迎使者使者曰單于當伏拜受詔單于顧望有頃
乃伏稱臣拜訖令譯曉使者曰單于新立誠慙於左右
願使者衆中無相屈折也
三十一年單于薨中郎將段郴將兵赴吊祭以酒米分
兵衛護之弟左賢王莫立帝遣使者齎璽書鎮慰拜授
璽綬遺冠幘絳單衣三襲童子佩刀緄帶各一又賜繒
綵四千匹令賞賜諸王骨都侯已下其後單于薨吊祭
慰賜以此為常
右兩漢遣使詣蕃
唐開元禮皇帝遣使詣蕃宣勞
前一日執事者設使者次於大門外道東南向其日使
者至執事者引就次使者以下俱公服蕃主朝堂立於
東階東南西面使者出次執事者引使者立於大門外
之西東面使副立於使者西持節者立於使者之北少
退令史二人對舉詔書案立於使副西南俱東向執事
者引蕃主迎使者于門外之南北面再拜使者不答拜
執事者引使者入持節者前𨗳持案者次之入門而左
使者詣階間南面立持節者立於使者東少南西面使
副立于使者西南持案者立使副西南俱東面執事者
引蕃主入立於使者之南北面持節者脱節衣持案者
進使者前使副取詔書持案者退復位使副進授使者
退復位使者稱詔蕃主再拜使者宣詔訖蕃主又再拜
執事者引蕃主進使者前北面授詔書退立于東階東
南西面持節者加節衣執事者引使者持節者前𨗳持
案者次之出復門外位執事者引蕃主拜送於大門外
使者還于次執事引蕃主入
右唐遣使詣蕃
宋史禮志宋使外國謂之國信使太祖開寶八年遣西
上閤門使郝崇信使契丹以太常丞吕端副之自是信
使不絶真宗景德二年太常博士周漸假太府卿右侍
禁閤門祗候郭盛假西上閤門使為契丹國生辰使職
方郎中直昭文館韓國華假秘書丞衣庫副使焦守節
假西上閤門使為契丹國毋正旦使秘書丞張若谷假
將作監内殿崇班郭允恭假引進副使為國主正旦使
自是歲以為常
宋史新編羣臣朝覲出使宴餞宋沿五代舊制大臣入
覲及被召使回客省齎籖賜酒食或十日或七日或五
日或一日或賜生料有差羣臣使回朝見面賜酒食真
宗詔兩省五品尚書省四品諸司三品以上同列出使
許醵錢餞飲仍休假一日餘官任以休務日餞送
遼史禮志宋使見皇太后儀宋使賀生辰正旦至日臣
僚昧爽入朝使者至幕次臣僚班齊皇太后御殿坐宣
徽使押殿前班起居畢捲班次契丹臣僚班起居畢引
應坐臣僚上殿就位立其餘臣僚不應坐者退於東面
侍立漢人臣僚東洞門入面西鞠躬舍人鞠躬通某以
下起居凡七拜畢贊各祗候引應坐臣僚上殿就位立
中書令大王西階上殿奏宋使并從人牓子訖就位立
其餘臣僚不應坐者退于西面侍立次引宋使副六人
於東洞門入丹墀内面殿齊立閤使自東階下受書匣
使人捧書匣者皆跪閤使搢笏立受書匣自東階上殿
欄内鞠躬奏封全訖授樞密開封宰臣對皇太后讀訖
引使副六人東階上殿欄内立使者揖生辰節大使少
前使者俛伏跪附起居訖起復位立次引賀皇太后正
旦大使附起居如前儀皇太后宣問南朝皇帝聖躬萬
福舍人揖生辰大使并皇太后正旦大使少前皆跪唯
生辰大使奏來時聖躬萬福皆俛伏興引東階下殿丹
墀内面殿齊立引進使引禮物於西洞門入殿前置擔
牀控鶴官起居四拜擔床于東便門出畢揖使副退於
東方西面皆鞠躬舍人鞠躬通南朝國信使某官某以
下祗候見舞蹈五拜畢不出班奏聖躬萬福再拜揖班
首出班謝面天顔訖復位舞蹈五拜畢贊各上殿祗候
引各使副西階上殿就位勾從人兩洞門入面殿鞠躬
通名贊拜起居四拜畢贊各祗候分班引兩洞門出若
宣問使副跋涉不易引西階下殿丹墀内舞蹈五拜畢
贊各上殿祗候引西階上殿就位立契丹舍人漢人閤
使齊贊拜應坐臣僚并使副皆拜稱萬歲贊各就坐行
湯行茶供過人出殿門揖臣僚并使副起鞠躬契丹舍
人漢人閤使齊贊皆拜稱萬歲贊各祗候先引宋使副
西階下殿西洞門出次揖臣僚出畢報閤門無事皇太
后起宋使見皇帝儀宋使賀生辰正旦至日臣僚昧
爽入朝使者至幕次奏班齊聲警皇帝升殿坐宣徽使
押殿前班起居畢捲班出契丹臣僚班起居畢引應坐
臣僚上殿就位立其餘臣僚不應坐者並退於北面侍
立次引漢人臣僚北洞門入面殿鞠躬舍人鞠躬通某
官某以下起居皆七拜畢引應坐臣僚上殿就位立引
首相南階上殿奏宋使并從人牓子就位立臣僚並退
於南面侍立教坊入起居畢引南使副北洞門入丹墀
内面殿立閤使北階下殿受書匣使人捧書匣者跪閤
使搢笏立受於北階上殿欄内鞠躬奏封全訖授樞密
開封宰相對皇帝讀訖舍人引使副北階上殿欄内立
揖生辰大使少前俛伏跪附起居俛伏興復位立大使
俛伏跪奏訖俛伏興退引北階下殿揖使副北方南面
鞠躬舍人鞠躬通南朝國信使某官某以下祗候見起
居七拜畢揖班首出班謝面天顔舞蹈五拜畢出班謝
遠接御筵撫問湯藥舞蹈五拜畢贊各祗候引出歸幕
次閤使傳宣賜對衣金帶勾從人以下入見舍人贊班
首姓名以下再拜不出班奏聖躬萬福贊再拜稱萬歲
贊各祗候引出舍人傳宣賜衣使副并從人服賜衣畢
舍人引使副入丹墀内面殿鞠躬舍人贊謝恩拜舞蹈
五拜畢贊上殿祗候引使副南階上殿就位立勾從人
入贊謝恩拜稱萬歲贊有勑賜宴再拜稱萬歲贊各祗
候承受官引北廊下立御牀入大臣進酒皇帝飲酒契
丹舍人漢人閤使齊贊拜應坐并侍立臣僚皆拜稱萬
歲贊各祗候卒飲贊拜應坐臣僚皆拜稱萬歲贊各就
坐行酒親王使相使副共樂曲若宣令飲盡並起立飲
訖放琖就位謝贊拜並隨拜稱萬歲贊各就坐次行方
茵地坐臣僚等官酒若宣令飲盡贊謝如初殿上酒一
行畢贊廊下從人拜稱萬歲贊各就坐若傳宣令飲盡
並拜稱萬歲贊各就坐殿上酒三行行茶行殽行膳酒
五行候曲終揖廊下從人起贊拜稱萬歲贊各祗候引
出曲破臣僚并使副並起鞠躬贊拜應坐臣僚并使副
皆拜稱萬歲贊各祗候引使副南階下殿丹墀内舞蹈
五拜畢贊各祗候引出次引衆臣僚下殿出畢報閤門
無事皇帝起聲蹕
曲宴宋使儀昧爽臣僚入朝宋使至幕次皇帝升殿殿
前教坊契丹文武班皆如初見之儀宋使副綴翰林學
士班東洞門入面西鞠躬舍人鞠躬通文武百僚臣某
以下起居七拜謝宣召赴宴致詞訖舞蹈五拜畢贊各
上殿祗候舍人引大臣使相臣僚使副及方茵朵殿應
坐臣僚並于西階上殿就位立其餘不應坐臣僚並於
西洞門出勾從人入起居謝賜宴兩廊立如初見之儀
二人監琖教坊再拜贊各上殿祗候御床入大臣進酒
舍人閤使贊拜行酒皆如初見之儀次行方茵朵殿臣
僚酒傳宣飲盡如常儀殿上酒一行畢兩廊從人行酒
如初殿上行餅茶畢教坊致語揖臣僚使副并廊下從
人皆起立候口號絶揖臣僚等皆鞠躬贊拜殿上應坐
并侍立臣僚皆拜稱萬歲贊各就坐次贊廊下從人拜
亦如之歇宴揖臣僚起立御床出皇帝起入閤引臣僚
東西階下殿還幕次内賜花承受官引從人出賜花亦
如之簪花畢引從人復兩廊位立次引臣僚使副兩洞
門入復殿上位立皇帝出閤復坐御床入揖應坐臣僚
使副及侍立臣僚鞠躬贊拜稱萬歲贊各就坐贊兩廊
從人亦如之行單茶行酒行膳行果殿上酒九行使相
樂曲聲絶揖兩廊從人起贊拜稱萬歲贊各好去承受
引出曲破殿上臣僚使副皆起立贊拜稱萬歲贊各祗
候引臣僚使副東西階下殿契丹班謝宴出漢人并使
副班謝宴舞蹈五拜畢贊各好去引出畢報閤門無事
皇帝起
賀生辰正旦宋使朝辭太后儀臣僚使副班齊如曲宴
儀皇太后升殿坐殿前契丹文武起居上殿畢宰臣奏
宋使副從人朝辭牓子畢就位立舍人引使副北洞門
入面南鞠躬舍人鞠躬通南朝國信使某官某以下祗
候辭再拜不出班奏聖躬萬福再拜出班戀闕致詞訖
又再拜贊各上殿祗候舍人引南階上殿就位立引從
人贊姓名再拜奏聖躬萬福再拜稱萬歲贊各好去引
出殿上揖應坐臣僚并使副就位鞠躬贊拜稱萬歲贊
各就坐行湯行茶畢揖臣僚并南使起立與應坐臣僚
鞠躬贊拜稱萬歲贊各祗候立引使副六人於欄内拜
跪受書匣畢直起立揖少前鞠躬受傳答語訖退於北
階下殿丹墀内面殿鞠躬舍人贊各好去引出臣僚出
賀生辰正旦宋使朝辭皇帝儀臣僚入朝如常儀宋使
至幕次于外賜從人衣物皇帝升殿宣徽契丹文武班
起居上殿如曲宴儀中書令奏宋使副并從人朝辭牓
子畢臣僚並於南面侍立教坊起居畢舍人引使副六
人北洞門入丹墀北方面南鞠躬舍人鞠躬通南朝國
信使某官某以下祗候辭再拜起居戀闕如辭皇太后
儀贊各祗候平身立揖使副鞠躬宣徽贊有勑使副再
拜鞠躬平身立宣徽使贊各賜卿對衣金帶疋段弓箭
鞍馬等想宜知悉使副平身立揖大使三人少前俛伏
跪搢笏閤門使授别錄賜物過畢俛起復位立揖副使
三人受賜亦如之贊謝恩舞蹈五拜贊上殿祗候舍人
引使副南階上殿就位立引從人贊謝恩再拜起居再
拜贊賜宴再拜皆稱萬歲贊各祗候承受引兩廊立御
牀入皇帝飲酒舍人閤使贊臣僚使副拜稱萬歲皆如
曲宴應坐臣僚拜稱萬歲就坐行酒樂曲方茵兩廊皆
如之行殽行茶行膳亦如之行饅頭畢從人起如登位
使之儀曲破臣僚使副皆起立拜稱萬歲如辭太后之
儀使副下殿舞蹈五拜贊各上殿祗候引北階上殿欄
内立揖生辰正旦大使二人少前齊跪受書畢起立揖
磬折受起居畢退引北階下殿丹墀内並鞠躬舍人贊
各好去引南洞門出次引殿上臣僚南北洞門出畢報
閤門無事
蕙田案宋遼以敵國遣使往來非蕃國比然
宋自真宗與遼議和百餘年間南北無兵革
之警遼志所載宋使入見曲宴朝辭之儀大
約依仿宋儀而為之彬彬郁郁有可觀者附
見於此以存一時之典故云
右遼宋遣使
續文獻通考元太祖六年遣使至輝和爾國其主伊都
呼大喜厚為之禮因遣使納欵
世祖中統元年遣禮部郎中孟甲員外李俊使安南諭
安南責其未奉王命甲文俊至安南宣諭詔旨安南世
子受詔奉命而還
至元四年遣使賜高麗國王王植羊五百五年遣使
賜安南國王陳光昞錦繡及其諸臣有差
二十八年遣禮部尚書張立道使安南至境安南世子
陳日燇遣迓者接踵及近郊百官恭迎詔書既而日燇
乘輦以鸞仗就館迎詔羣臣公服徒行奉隨至明霞閣
下日燇與近臣七八人登夀光殿龍椅前置香案日燇
再拜自宣詔旨畢日燇曰恭睹天詔不勝嘉躍願祝皇
帝萬歲夀
右元遣使詣蕃
明史禮志明祖既定天下分遣使者奉詔書往諭諸國
或降香幣以祀其國之山川撫柔之意甚厚而不傷國
體視前代為得
明集禮遣使詣蕃
遣使開詔儀注
前期翰林院官承旨草詔奏聞訖前一日禮部告百官
於皇城守宿至日鳴鐘後具朝服侍班内使監設御座
香案於奉天殿尚寶卿設寶案於御座之南用寶案於
詔書案之東侍儀司設詔書案於寶案之南設承制官
位于殿上之東及丹陛之東南設使者拜位於丹墀中
道稍西北向典儀二人於丹陛上之南東西相向知班
二人位於使者之北東西相向贊禮二人位於知班下
之北東西相向設文武百官侍立位於文武樓之北文
東武西東西相向文武侍從班於殿上之左右設引文
武班舍人四人位於文武官之北東西相向設引使者
二人位於使者之北東向拱衛司光祿寺官對立位於
奉天門之左右俱東西相向將軍二人位於殿上簾前
東西相向將軍六人於奉天門之左右東西相向又將
軍四人於丹陛上之四隅東西相向又將軍六人於奉
天殿之左右東西相向鳴鞭四人於丹陛上北向是日
金吾衛於午門外陳設甲士軍仗東西相向拱衛司陳
設儀仗於丹陛丹墀之東西設遮詔書黃盖於奉天殿
門前和聲郎設樂於丹墀之南侍儀司設龍亭儀仗大
樂於午門外正中擊鼓初嚴催班舍人催文武官具朝
服𨗳駕官侍從官入迎車駕次嚴引班舍人引文武官
入就侍立位引禮引使者具朝服立於丹墀之西以伺
三嚴侍儀奏外辦皇帝通天冠絳紗袍出謹身殿樂作
尚寶捧寶前𨗳侍從𨗳引如常儀陞奉天殿御座樂止
尚寶以寶置於案捲簾鳴鞭報時雞唱訖禮部官捧詔
書於寶案前尚寶用寶訖中書省官禮部官同捧至御
座呈奏訖禮部官用黃銷金袱裹詔書置盤中置於案
引禮引使者就丹墀拜位典儀唱鞠躬拜興拜興拜興
拜興平身使者鞠躬樂作拜興拜興拜興拜興平身樂
止承制官進詣御座前跪承制訖由中門出至丹陛上
宣制位承制官稱有制典儀唱跪使者跪承制官宣制
曰皇帝勅使爾某奉詔諭某國爾宜恭承朕命宣制訖
承制官由西門入典儀唱俛伏興平身使者俛伏興平
身典儀唱鞠躬拜興拜興拜興拜興平身使者鞠躬樂
作拜興拜興拜興拜興平身樂止禮部官詣案捧詔由
殿中門出拱衛司擎黃盖遮護降自中陛至使者位前
以授使者大樂振作使者捧詔書由奉天門中出至午
門外以詔置龍亭中侍儀奏禮畢皇帝興樂作還宫樂
止引禮引文武官以次出分選各衙門正官一員奉送
詔書出國門外使者賫奉以行
蕃國接詔儀注
使者入蕃國境先遣關人馳報於王王遣官遠接詔書
前期令有司於國門外公館設幄結綵設龍亭於正中
設香案於龍亭之南偹金鼓儀仗鼓樂伺候迎引又於
國城内街巷結綵於王宫内設闕庭於殿上正中設香
案於闕庭之前設司香二人於香案之左右設詔使立
位於香案之東設開讀案位於殿陛之東北設蕃王拜
位於殿庭中北向設蕃國衆官拜位於蕃王拜位之南
異位重行北向設捧詔官位於開讀案之北宣詔官位
於捧詔官之南展詔官二人於宣詔官之南俱西向司
禮二人位於蕃王拜位之北東西相向引禮二人位於
司禮之南東西相向引班四人位於衆官拜位之北東
西相向陳儀伏於殿庭之東西設樂位於衆官拜位之
南北向遠接官接見詔書迎至館中安奉於龍亭中遣
使馳報王是日王率國中衆官及耆老僧道出迎於國
門外迎接官迎詔書出館至國門金鼓在前次耆老僧
道行次衆官具朝服行次王具冕服行次儀仗鼓樂次
詔書龍亭使者常服行於龍亭之後迎至宫中金鼓分
列於門外之左右耆老僧道分立於庭中之東西置龍
亭於殿上正中使者立於龍亭之東引禮引王入就拜
位引班引衆官及僧道耆老各入就拜位使者詣前南
向立稱有制司贊唱鞠躬拜興拜興拜興拜興平身蕃
王及衆官以下皆鞠躬樂作拜興拜興拜興拜興平身
樂止引禮引蕃王由西階升詣香案前北向立引禮唱
跪蕃王跪司贊唱衆官皆跪衆官以下皆跪司禮唱上
香上香三上香司香捧香跪進於王之左王三上香訖
引禮唱俛伏興平身蕃王及衆官以下皆俛伏興平身
引禮引蕃王復位司贊唱開讀宣詔官展讀官陞案使
者詣龍亭捧詔書授捧詔官捧詔官前受詔捧至開讀
案授宣詔官宣詔官受詔展詔官對展司贊唱跪蕃王
及衆官以下皆跪宣詔官宣詔訖捧詔官於宣詔官前
捧詔書仍置於龍亭司贊唱俛伏興平身蕃王及衆官
以下皆俛伏興平身司贊唱鞠躬拜興拜興拜興拜興
平身蕃王及衆官以下皆鞠躬樂作拜興拜興拜興拜
興平身樂止司贊唱搢笏鞠躬三舞蹈三拱手加額山
呼(萬歲)山呼(萬歲)再山呼(萬萬歲)出笏俛伏興樂作拜
興拜興拜興拜興樂止禮畢引禮引蕃王退引班引衆
官以次退蕃王及衆官釋服使者以詔書付所司頒行
蕃王與使者分賓主行禮
遣使賜印綬儀注(賜禮物儀同)
前期禮部承旨印文式樣奏聞符下鑄印局鑄完進呈
聞奏前一日内使監設御座香案於奉天殿侍儀司設
賜印案於丹陛上之東設承制官位於殿上之東及宣
制位於丹陛之東南設使者拜位於丹墀中道稍西北
向設文武官侍立位於文武樓之北文東武西東西相
向侍從班位於殿上之東西拱衛司光祿司官位於殿
門之左右設典儀位於丹陛上之南東西相向知班二
人位於使者之北贊禮二人位於知班之北俱東西相
向引使者二人位於使者拜位之北西立東向引文武
班舍人位於文武官之北稍後東西相向將軍二人位
於殿上簾前東西相向將軍四人位於丹陛上之四隅
東西相向將軍六人位於奉天殿門之左右東西相向
將軍六人位於奉天門之左右東西相向鳴鞭四人位
於丹陛中北向是日宿衛陳兵仗於午門外之東西拱
衛司陳設儀仗於丹陛丹墀之東西和聲郎設樂位於
丹墀使者拜位之南禮部設龍亭儀仗大樂於午門外
擊鼓初嚴催班舍人催百官具朝服執事者入就位𨗳
駕官侍從官入迎車駕次嚴引班引文武百官入就侍
立位引禮引使者入丹墀西立東向禮部官陳設所賜
印於丹陛案上(如有禮物設禮物案)三嚴侍儀奏外辦皇帝於謹
身殿服皮弁服出樂作侍從𨗳引如常儀皇帝陞奉天
殿御座樂止捲簾鳴鞭鷄唱報時訖引禮引使者就拜
位立定贊禮唱鞠躬拜興拜興拜興拜興平身使者鞠
躬樂作拜興拜興拜興拜興平身樂止承制官就御座
前跪承制訖由中門出至丹陛上宣制位稱有制贊禮
唱跪使者跪承制官宣制曰皇帝勅使爾某授某國王
印爾其恭承朕命(如有賜禮物就宣賜某物)宣制訖承制官由殿西
門入贊禮唱俛伏興平身使者俛伏興平身贊禮唱鞠
躬拜興拜興拜興拜興平身使者鞠躬樂作拜興拜興
拜興拜興平身樂止禮部官捧印由中陛降以授使者
使者搢笏奉印由奉天殿中門出(如賜禮物則捧禮物出)侍儀奏
禮畢皇帝興樂作入宫樂止使者以印置於龍亭中引
班引百官以次出各衙門以正官一員設儀仗大樂送
印至國門外使者奉印以行
蕃國受印物儀注
使者至蕃國境先遣關人入報蕃王遣官遠接前期有
司於國門外公館設幄結綵設龍亭於館之正中備金
鼓儀仗鼓吹於館所以伺迎引又於國城内街巷結綵
又於王宫設闕庭於殿上正中設香案於闕庭之前設
蕃王受賜予位於香案之前設蕃王拜位於殿庭正中
北向衆官拜位於王拜位之南異位重行北向設樂位
於衆官拜位之南北向司贊二人于蕃王拜位之北東
西相向引禮二人於司贊之南東西相向引班四人於
衆官拜位之北東西相向陳儀仗於殿庭之東西遠接
官接見使者迎至館所以上賜安奉於龍亭中遣使馳
報王是日蕃王率百官出迎於國門外遠接官迎上賜
出館至國門金鼓在前次衆官常服乘馬行次王乘馬
行次儀仗鼓樂次上賜龍亭使者常服乘馬行於龍亭
之後迎至宫中金鼓分列於殿外門之左右衆官分立
殿庭之東西置龍亭於殿上正中使者立於龍亭之東
引禮引蕃王引班引衆官各就拜位立定司贊唱鞠躬
拜興拜興拜興拜興平身蕃王及衆官皆鞠躬樂作拜
興拜興拜興拜興平身樂止引禮引蕃王詣龍亭前使
者稱有制引禮贊跪司贊唱跪蕃王與衆官皆跪使者
宣制曰皇帝勅使某持印賜爾國王某并賜某物宣畢
使者捧所賜印并某物西向授蕃王蕃王跪受以授左
右訖引禮唱俛伏興平身司贊唱俛伏興平身蕃王及
衆蕃官皆俛伏興平身引禮引蕃王出復位司贊唱鞠
躬拜興拜興拜興拜興平身蕃王及衆官皆鞠躬樂作
拜興拜興拜興拜興平身樂止司贊唱禮畢引禮引蕃
王入殿西立東向使者東立西向引禮唱鞠躬拜興拜
興平身使者與蕃王皆鞠躬拜興拜興平身使者降自
東階蕃王降自西階遣官送使者還館
蕙田案明史遣使之蕃國儀與明集禮同而
不如集禮之詳備故不重錄
右明遣使詣蕃
五禮通考卷二百二十七
