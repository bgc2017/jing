五禮通考卷二百十六
刑部尚書秦蕙田撰
嘉禮八十九
設官分職
春秋隱公元年秋七月天王使宰咺來歸惠公仲子之
賵(疏周禮天官卿一人小宰中大夫二人宰夫下大夫四人宰夫職曰凡邦之弔事掌其戒令與其器幣財)
(用既掌弔事或即充使此蓋宰夫也)
(顧氏棟高曰王人見于經者惟宰書官正義曰穀梁傳曰天子之宰通于四海其意言宰者六官之長官)
(名通于海内當謂太宰之長官耳其屬官不應得通而宰咺宰渠伯糾則必非長官亦稱為宰者蓋自宰)
(夫以上皆通也愚意冢宰紀法之守桓公簒弑王不能討即位四年未嘗一朝王室而王使下聘仲子諸)
(侯之妾以冢宰歸賵皆非禮也故特書官以示譏若宰夫以下則如劉夏石尚書名可矣何必具官正義)
(說非也)
隱公三年左氏傳鄭武公莊公為平王卿士(注卿士王卿之執政)
(者)
八年左氏傳虢公忌父始作卿士于周
(程氏啟生曰鄭伯為左卿士則虢公右卿士也鄭伯奪政之後蓋周公黑肩代之故桓公五年伐鄭之役)
(虢公將右軍周公將左軍)
(顧氏棟高曰案哀十六年楚白公勝謂石乞曰王與二卿士杜注二卿士子西子期也定元年傳子家子)
(曰若君立則卿士大夫與守龜在是諸侯執政者亦謂之卿士)
桓公二年左氏傳周内史聞之
桓公四年天王使宰渠伯糾來聘(疏傳言父在故名則于法當書字但中下)
(大夫例皆書字故直言王官之宰不指小宰宰夫)
莊公十九年左氏傳王收膳夫之秩
二十二年左氏傳周史有以周易見陳侯者(注史周太史也)
三十二年左氏傳有神降于莘惠王問諸内史過曰是
何故也
僖公九年公會宰周公于葵丘(注天子三公)
十六年左氏傳隕石于宋五六鷁退飛過宋都周内史
叔興聘于宋宋㐮公問曰是何祥也吉凶焉在
(顧氏棟高曰觀此及莊三十二年傳則内史亦掌占侯吉凶之事蓋太史之屬也)
二十四年左氏傳太叔以狄師攻王王御士將禦之(注周)
(禮王之御士十二人下疏周禮無御士之官惟夏官太僕之屬有御僕士十二人掌王之燕令)
二十八年左氏傳王命内史叔興父策命晉侯為侯伯
(顧氏棟高曰周禮内史職曰凡命諸侯及孤卿大夫則策命之鄭司農引此傳為証)
三十年天王使宰周公來聘(注天子三公兼冢宰也)
(顧氏棟高曰僖二十八年踐土之盟國語以王子虎為太宰文公而經兩書宰周公皆在僖公時或中遷)
(代)
文公元年左氏傳王使内史叔服來會葬
成公二年左氏傳王使委于三吏(注三吏三公也長疏曲禮云五官之曰)
(伯其擯于天子也曰天子之吏鄭云謂三公也是三公稱吏)
襄公十年左氏傳晉滅偪陽使周内史選其族嗣納諸
霍人(注内史掌爵禄廢置者)
單靖公為卿士以相王室
十五年左氏傳官師從單靖公逆王后于齊卿不行非
禮也(注官師劉夏也士疏祭法云官師一廟鄭云官師中士下也是天子官師非卿也)
二十一年左氏傳欒盈過周辭于行人(注王行人也)
將歸死于尉氏(注尉氏討奸之官室疏周禮司寇之屬無尉氏之官蓋周既衰官名改易於)
(時有此官耳)
蕙田案漢以廷尉主刑名蓋因於此
王使司徒禁掠欒氏者歸所取焉(疏周官司寇掌詰奸慝刑暴亂當使司寇)
(而云司徒者以司徒掌會萬民之卒伍以起徒役以比追胥以此追寇盗是其所掌獲得罪人乃使司寇刑之)
(耳)
使候出諸轘轅(注候迎送賓客之官)
(顧氏棟高曰周禮夏官有候人各掌其方之道治與其禁令以設候人若有方治則帥而致于朝及歸送)
(之于竟周語云敵國賓至候人為道是諸侯亦有候人也)
二十六年左氏傳晉韓宣子聘于周王使請事對曰晉
士起將歸時事于宰旅無他事矣
(顧氏棟高曰周禮太宰之屬旅下士三十有二人)
昭公九年左氏傳周甘人與晉閻嘉爭閻田王使賓滑
執甘大夫襄以說于晉(疏典邑大夫法當以邑名冠之而稱人甘人是甘縣大夫知閻)
(嘉是晉之閻縣大夫)
(顧氏棟高曰周禮縣正每縣下大夫一人各掌其縣之政令徵比則此縣大夫即周禮之縣正也)
二十一年左氏傳天王將鑄無射泠州鳩曰王其以心
疾死乎(注泠樂官)
二十二年左氏傳司徒醜以王師敗績于前城
哀公六年左氏傳有雲如衆赤烏夾日以飛三日楚子
使問之周太史
蕙田案以上周
隱公二年左氏傳司空無駭入極(注魯司徒司馬司空皆卿也)
十一年左氏傳羽父請殺桓公將以求太宰(疏天子六卿天官為)
(太宰諸侯則并六為三而兼職焉昭四年傳稱季孫為司徒叔孫為司馬孟孫為司空則魯之三卿無太宰羽)
(父名見于經已是卿矣而復求太宰盖欲令魯特設是官以榮已耳以後更無太宰知魯竟不立之)
文公十八年左氏傳莒僕來奔季文子使司寇出諸竟
襄公二十一年左氏傳季孫謂臧武仲曰子為司寇將
盜是務去
蕙田案□宣叔武仲皆官司寇而名見於春
秋則魯之司寇亦卿官矣顧寧人謂臧紇為
小司寇者非是
昭公四年左氏傳杜洩曰君使三官書之吾子為司徒
實書名(注謂季孫也書名定位號)夫子為司馬與工正書服(注叔孫也服車)
(服之器工正所書)孟孫為司空以書勲(注勲功也疏周禮大司徒掌十二教十有一曰)
(以賢制爵十有二曰以庸制禄故司徒書名定位號也周禮夏官司馬其屬有司士掌羣臣之政以德詔爵以)
(功詔禄工正雖不屬司馬掌作車服故與司焉書服也周禮司勲屬夏官今司空書勲者春秋之時又是諸侯)
(之法不可盡與禮同)
定公元年左氏傳孔子之為司寇也溝而合諸墓(注孔子為)
(司寇在定公十年後)
(孔氏穎逹禮記正義崔靈恩云諸侯三卿司徒兼冢宰司馬兼宗伯司空兼司寇三卿之下有五大夫五)
(大夫者司徒之下立二人小宰小司徒司馬之下以其事省立一人為小司馬兼宗伯之事司空之下立)
(二人小司空小司寇今夫子為司空者為小司空也從小司空為小司寇也崔所以知然者魯有孟叔季)
(三卿為政又有臧氏為司寇故知孔子為小司寇)
十二年左氏傳仲尼命申句湏樂頎下伐之(注仲尼時為司寇)
(疏史記孔子世家云定公以孔子為中都宰一年四方皆則之由中都宰為司空由司空為大司寇十年會于)
(夾谷時已為司寇矣十四年孔子由大司寇攝行相事是此時仲尼為司寇)
蕙田案魯自成襄以後司徒司馬司空三卿
常以季孟叔三家居之而子叔氏臧氏亦以
世卿見於春秋又如成二年戰于鞌季孫
行父臧孫許叔孫僑如公孫嬰齊四卿並
行其時尚有仲嬰齊仲孫蔑兩卿則魯亦
有六卿但其官名惟臧孫許知是司寇餘
二卿則不可考耳冉求稱孔子為國老而
孔子之卒書於魯史蓋昭定之世臧氏漸
微故以孔子代之崔氏以為小司寇者疑
非然也
桓公六年左氏傳子同生卜士負之士妻食之(注禮世子生三)
(日卜士負之射人以桑弧蓬矢射天地四方卜士之妻為乳母)
莊公九年左氏傳師及齊師戰于乾時我師敗績公喪
戎路傳乘而歸秦子梁子以公旗辟于下道是以皆止
(注二子公御及戎右也)
十一年左氏傳乘邱之役公以金僕姑射南宮長萬公
右顓孫生摶之(注檀弓云魯莊公及宋人戰于乘邱縣賁父御卜國為右車右與此不同者禮)
(記後人所錄聞于所聞之口其事未必實也)
三十二年左氏傳圉人犖
(顧氏棟高曰周禮夏官有圉師圉人掌飬馬者)
閔公二年左氏傳成季之將生也桓公使卜楚邱之父
卜之(注卜楚邱魯掌卜大夫)
僖公二十一年左氏傳夏大旱公欲焚巫尫
(顧氏棟高曰周禮司巫中士二人掌羣巫之政令若國大旱則率巫而舞雩鄭司農引此傳為証)
文公二年左氏傳于是夏父弗忌為宗伯(注宗伯掌宗廟昭穆之禮)
(顧氏棟高曰諸侯不應有宗伯而周禮春官之屬有都宗人掌都祭祀之禮家宗人掌家祭祀之禮定四)
(年傳稱魯公之封有祝宗卜史杜氏解宗為宗人魯語哀姜至公使大夫宗婦覿用幣宗人夏父展曰非)
(故也韋注宗人宗伯也則魯之宗人亦謂之宗伯蓋其所掌與周官小宗伯同)
蕙田案魯之夏父氏蓋世為宗人之官左傳
以弗忌為宗伯蓋僣稱也春秋諸國皆不立
宗伯以諸侯三卿五大夫無宗伯小宗伯故
也
四年左氏傳衛寗武子來聘使行人私焉
(顧氏棟高曰案行人見于經者六並以見執書是乃一時奉使非專官又案㐮四年正義云周禮大行人)
(掌大賓之禮大客之儀小行人掌使適四方協賓客之禮諸侯行人當亦通掌此事故為通使之官然則)
(經傳所書行人雖各異其職掌正同)
十一年左氏傳鄋瞞侵齊遂伐我公使叔孫得臣追之
侯叔夏御莊叔綿房甥為右富父終甥駟乘(注駟乘四人共車)
十五年左氏傳卞人以告(注卞邑大夫)
(顧氏棟高曰案昭四年申豐論藏冰曰縣人傳之杜曰縣人遂屬正義曰五縣為遂然周禮有遂人遂大)
(夫而無縣人疑諸侯之縣大夫即謂之縣人也㐮十年𫝊郰人紇正義曰公邑大夫皆以邑名冠之呼某)
(人成二年𫝊衛新築人仲叔于奚杜曰守新築大夫昭二十一年𫝊宋厨人濮杜曰厨邑大夫是邑大夫)
(通呼為人也)
襄公四年左氏傳匠慶謂季文子(注匠慶魯大匠)
七年左氏傳叔孫昭伯為隧正(注隧正主役徒之疏隧正官名當周禮遂人)
二十三年左氏傳公鉏出為公左宰(注出季氏家臣仕于公)
(顧氏棟高曰魯有左宰即當復有右宰衛有右宰即當復有左宰然不知其所掌何職也)
孟氏將辟藉除于臧氏臧孫使正夫助之(注正夫隧正疏隧正當)
(屬司徒臧氏為司寇蓋兼掌之)
將盟臧氏季孫召外史掌惡臣而問盟首焉(疏周禮外史掌書外)
(令掌四方之志今季孫召外史蓋魯亦立此官也)
(顧氏棟高曰此疏言魯亦有外史之官而序文疏内則云史官身居在外季孫從内召之故曰外史又以)
(南史外史皆非官名今据尚書諸侯得有内史則亦有外史也)
二十七年左氏傳十一月乙亥朔日有食之辰在申司
歷過也再失閏矣
蕙田案司歷者乃太史之屬所謂諸侯有日
御是也
二十八年左氏傳叔孫穆子食慶封使工為之誦茅鴟
(注工樂師)
二十九年左氏傳使工為之歌周南召南
(顧氏棟高曰周禮春官太師下大夫二人小師上士四人其下有瞽矇之屬鄭注云凡樂之歌必使瞽矇)
(為焉命其賢知者以為太師少師魯論有太師摯少師陽而傳無之今案昭九年傳屠蒯酌以飲工而檀)
(弓以為即師曠則是太師以下通謂之工也)
楚人使公視禭乃使巫以桃茢先祓殯(注巫者接神之官)
(顧氏棟高曰周禮男巫王弔則與祝前喪祝王弔則與巫前鄭司農引此傳為証)
昭公二年左氏傳韓宣子來聘觀書于太史氏見易象
與魯春秋曰周禮盡在魯矣(疏太史職掌書籍必有蔵書之處若今之祕閣)
四年左氏傳公御萊書(注公御士)
五年左氏傳南遺使國人助竪牛以攻仲壬于大庫之
庭司宫射之
十七年左氏傳日有食之祝史請所用幣
(顧氏棟高曰掌祝者謂之祝史猶掌卜者謂之筮史周禮春官大祝掌六祝之辭以祝鬼神示其屬有小)
(祝喪祝甸祝詛祝等官定四年傳分魯以祝宗卜史謂太祝宗人太卜太史四官則魯有太祝也)
二十五年左氏傳公果賁使侍人僚柤告公
三十二年左氏傳公疾徧賜大夫賜子家子雙琥一環
一璧輕服受之公薨子家反賜于府人
哀公三年左氏傳桓僖災南宫敬叔至命周人出御書
俟于宫(注周人司周書典籍之官御書進于君者也)子服景伯至命宰人
出禮書(注宰人冢宰之屬)校人乘馬巾車脂轄(注校人掌馬巾車掌車)
公父文伯至命校人駕乘車
蕙田案魯諸侯不設冢宰當有小宰以大夫
為之而宰人則其屬也校人巾車皆周禮官
名
二十四年左氏傳公子荆之母嬖將以為夫人使宗人
釁夏獻其禮對曰無之公怒曰女為宗司立夫人國之
大禮也何故無之(注宗人禮官)
蕙田案以上魯所設官之見於傳者其左宰
及周人二官則他國無之
襄公七年左氏傳南遺為費宰
(顧氏棟高曰宰本家臣之名而邑長亦稱宰正義曰公邑稱大夫私邑稱宰然昭二十六年傳成大夫公)
(孫朝是私邑亦稱大夫哀八年傳王犯嘗為武城宰是公邑亦稱宰也)
十年左氏傳孟獻子以秦堇父為右
二十三年左氏傳季氏以公鉏為馬正(注馬正家司馬)
孟氏之御騶豐點(注騶是掌馬之官蓋兼掌御事謂之御騶)
二十五年左氏傳及季姒與饔人檀通(注饔人食官)
叔孫氏之司馬鬷戾
(顧氏棟高曰周禮家司馬各使其臣以正于公司馬鄭注卿大夫之采地各自使其家臣為司馬主其地)
(軍賦)
叔孫昭子齊于其寢使祝宗祈死
(顧氏棟高曰此叔孫氏之宗人即周禮所云家宗人也)
臧會奔郈郈魴假使為賈正焉(疏賈正如周禮之賈師其職云各掌其次之貨)
(賄之治辨其物而均平之禁貴賣者使有恒賈此郈市之賈正也)
定公七年左氏傳齊國夏伐我陽虎御季桓子公歛處
父御孟懿子將宵軍齊師
蕙田案以此傳及哀十一年傳推之則魯卿
之御與戎右皆家臣也
八年左氏傳虞人以鈹盾夾之
孟氏選圉人之壯者三百人以為公期築室于門外
十年左氏傳公南為馬正使公若為郈宰武叔使郈馬
正侯犯殺公若弗能其圉人(注叔孫之圉人)殺公若
叔孫謂郈工師駟赤(注工師掌工匠之官)
哀公十一年左氏傳孟孺子洩帥右師顔羽御邴洩為
右冉求帥左師管周父御樊遲為右
十四年左氏傳叔孫氏之車子鉏商獲麟(疏服虔云車車士考家語)
(有士字王肅云車士將車者也此則大夫之家主車)
蕙田案以上大夫家臣
又案以上魯
桓公六年左氏傳申繻曰晉以僖侯廢司徒(注僖侯名司徒廢為)
(中軍)
(顧氏棟高曰僖侯之卒在春秋前百年是春秋時晉久無司徒之官僖二十七年晉文公始作三軍使郤)
(縠將中軍則為廢司徒為中軍者杜蓋據後事言也)
三年左氏傳曲沃武公伐翼韓萬御戎梁宏為右
莊公二十六年左氏傳士蒍為大司空(注大司空卿官)
蕙田案獻公時尚以司空為卿至文公作三
軍以將佐為六卿而司馬司空僅為散職先
王之制盡廢矣
閔公元年左氏傳公將上軍太子申生將下軍趙夙御
戎畢萬為右
二年左氏傳晉侯使太子申生伐東山臯落氏狐突御
戎先友為右梁餘子養御罕夷先丹木為右(注申生以太子將上)
(軍罕夷晉下軍卿也)
僖公八年左氏傳里克帥師梁由靡御虢射為右
十五年左氏傳步揚御戎家僕徒為右梁由靡御韓簡
虢射為右
(顧氏棟高曰晉始作二軍上軍公自將下軍太子將之閔二年伐東山臯落氏杜注申生以太子將上軍)
(罕夷下軍卿据此則僖十五年韓之戰亦是公將上軍韓簡則下軍將也僖八年傳里克帥師其御右同)
(韓簡當亦是下軍將)
蕙田案以上三條推之則晉初上下二軍之
帥無常人矣
僖公二十七年左氏傳蒐于被廬作三軍謀元帥使郤
縠將中軍郤溱佐之使狐偃將上軍讓於狐毛而佐之
命趙衰為卿譲於欒枝先軫使欒枝將下軍先軫佐之
荀林父御戎魏犨為右
(顧氏棟高曰晉政卿亦稱元帥僖二十七年傳作三軍謀元帥是也亦稱將軍昭二十八年傳豈將軍食)
(之而有不足是也後世設官有將軍元帥等名其原實起于此)
蕙田案晉本大國曲沃以支子併宗國王以
一軍命為諸侯閔元年獻公作二軍至是始
復大國三軍之舊
二十八年左氏傳晉郤縠卒原軫將中軍胥臣佐下軍
(注先軫以下軍佐超將中軍)三月立舟之僑以為戎右(注代魏犨)六
月舟之僑先歸士會攝右
晉侯作三行以禦狄荀林父將中行屠擊將右行先蔑
將左行(注晉置三軍今復增置三行以避天子六軍之名三行無佐疑大夫帥)
三十一年左氏傳晉蒐于清原作五軍以禦狄趙衰為
卿(注二十八年作三行今罷之更為上下新軍二十七年命趙衰為卿譲于欒枝今始從原大夫為新軍帥)
(都疏晉語云使趙衰將上軍箕鄭佐之胥嬰將下軍先佐之于時舊三軍之將佐則先軫將中軍郤溱佐之)
(先且居將上軍狐偃佐之欒枝將下軍胥臣佐之)
三十三年左氏傳文公以冀缺為下軍大夫反自箕㐮
公以三命命先且居將中軍以再命命先茅之縣賞胥
臣以一命命郤缺為卿復與之冀亦未有軍行(注雖登卿位未)
(有軍列)
蕙田案此時晉於五軍將佐十人之外别立
郤缺為卿比於天子六卿且將倍之僭妄甚
矣
文公二年左氏傳先且居將中軍趙衰佐之王官無地
御戎狐鞫居為右殽之戰梁宏御戎萊駒為右戰之
明日襄公縛秦囚使萊駒以戈斬之囚呼萊駒失戈狼
瞫取戈以斬囚禽之以從公乘遂以為右箕之役先軫
黜之而立續簡伯
六月穆伯及晉司空士縠盟于垂隴(注晉司空非卿也以縠能堪卿事故)
(書)
蕙田案士縠非卿而見于春秋蓋亦如郤缺
之類以一命為卿而未有軍列者耳
六年左氏傳晉蒐于夷舍二軍(注復三軍之制卿疏清原之蒐五軍十有先)
(軫郤溱先且居狐偃欒枝胥臣趙衰箕鄭胥嬰先都箕之役先軫死往歲趙衰欒枝先且居胥臣卒八年傳說)
(此蒐之事云晉侯將登箕鄭父先都則郤溱孤偃胥嬰亦先卒矣清原十卿惟有箕鄭先都在耳故蒐以謀軍)
(帥也服虔云使射姑代先且居趙盾代趙衰也箕鄭將上軍林父佐也先蔑將下軍先都佐也改蒐於董趙盾)
(將中軍射姑奔狄先克代將中軍)
使狐射姑將中軍趙盾佐之陽處父至自温改蒐于董
易中軍(注易以趙盾為帥射姑佐之)宣子於是乎始為國政既成以
授太傅陽子與太師賈佗使行諸晉國以為常法(疏周禮上)
(公之國有孤一人王制諸侯三卿晉侯爵而有三軍六卿復有孤二人者晉為伯主多置羣官不能如禮孤尊)
(于卿法由在上故宣子法成授二孤使行之)
(顧氏棟高曰晉置孤卿已僣而有二孤尤非禮也)
七年左氏傳趙盾將中軍先克佐之荀林父佐上軍(注箕)
(鄭將上軍居守故佐獨行)先蔑將下軍先都佐之步招御戎戎津為
右
十二年左氏傳趙盾將中軍荀林父佐之郤缺將上軍
臾駢佐之欒盾將下軍胥甲佐之范無恤御戎
宣公元年左氏傳晉人討不用命者放胥甲父于衛(注胥)
(甲下軍佐)而立胥克
八年左氏傳晉胥克有蠱疾郤缺為政(注代趙盾)秋廢胥克
使趙朔佐下軍
蕙田案傳凡言為政者皆中軍帥也
十二年左氏傳荀林父將中軍先縠佐之士會將上軍
郤克佐之趙朔將下軍欒書佐之趙括趙同為中軍大
夫鞏朔韓穿為上軍大夫荀首趙同為下軍大夫韓厥
為司馬
十六年左氏傳晉侯請于王以黻冕命士會將中軍且
為太傅(注天子太傅三公之官諸侯太傅孤卿之官周禮典命云公之孤四命鄭衆云九命上公得置)
(孤卿一人春秋時晉為伯主侯亦置孤卿)
十七年左氏傳郤獻子為政
成公二年左氏傳郤克將中軍士燮佐上軍欒書將下
軍韓厥為司馬
公會晉師于上鄍賜三帥先路三命之服司馬司空輿
師候正亞旅皆受一命之服(注晉司馬司空皆大夫輿師主兵車候正主斥候亞)
(旅亦大夫也司疏明他國以為卿晉以為大夫軍行有此大夫從者馬主甲兵司空主營壘亞旅次于卿是)
(衆大夫也無專職掌故後言之)
蕙田案此及襄十九年傳並以司馬司空與
軍尉輿候並言蓋晉自僖侯廢司徒以後至
文公作三軍各以其將佐為卿而司空司馬
之官遂不嘗置若軍中所置司馬則周禮軍
司馬輿司馬之職也司空主軍中營壘與齊
之銳司徒辟司徒相類其秩甚卑非諸侯三
卿之司馬司空也
成三年左氏傳于是荀首佐中軍矣
晉作六軍韓厥趙括鞏朔韓穿荀騅趙旃皆為卿(注韓厥為)
(新中軍趙括佐之鞏朔為新上軍韓穿佐之荀騅為新下軍趙旃佐之晉舊有三軍今增此為六軍)
蕙田案晉文於三軍之外别立三行後改為
新上下軍其後罷之至景公遂立六軍儼然
天子之制矣
四年左氏傳晉欒書將中軍荀首佐之士燮佐上軍
六年左氏傳韓獻子將新中軍且為僕大夫公揖而入
獻子從公立于寢庭(注兼太僕掌疏太僕職云王視燕朝則正位擯相鄭注燕朝朝于)
(路寢之庭也獻子既為僕大夫故知寢庭為路寝之庭)
十三年左氏傳晉欒書將中軍荀庚佐之士燮將上軍
郤錡佐之韓厥將下軍荀罃佐之趙旃將新軍郤至佐
之郤毅御戎欒鍼為右
蕙田案成三年置新中上下三軍至是止有
新軍不言上下知新上下軍罷於此時杜注
罷新上下軍在十六年誤
十六年左氏傳欒書將中軍士燮佐之郤錡將上軍荀
偃佐之韓厥將下軍郤至佐新軍荀罃居守郤犨如衛
又如齊皆乞師焉(注荀罃下軍佐于是郤犨代趙旃將新軍新上下軍罷矣疏三年作六)
(軍其新三軍將佐六人皆賞鞌之功死亡不復存至此惟有韓厥在耳郤至佐新軍不言上下是新軍惟一)
郤犨將新軍且為公族大夫以主東諸侯
十七年左氏傳公使胥童為卿
十八年左氏傳使魏相士魴魏頡趙武為卿(疏晉語云使吕宣子)
(佐下軍使彘共子將新軍令狐文子佐之彼言吕宣子魏相也彘共子士魴也令狐文子魏頡也又云吕宣子)
(卒公以趙文子佐新軍)
蕙田案晉語所稱則魏相卒後以士魴佐下
軍魏頡將新軍而趙武佐之也鄢陵之役四
軍八卿此時惟欒書荀偃韓厥荀罃四人在
耳士匄繼其父士燮為卿當在厲公之世惟
下軍之佐以下三人則悼公新命之耳
使士渥濁為太傅使修范武子之法
右行辛為司空使修士蒍之法
蕙田案士會為太傅孤卿也士蒍為大司空
卿也此以大夫為之名存而實非矣
弁紏御戎校正屬焉使訓諸御知義(注校正主馬官官疏周禮大御御)
(之長别有戎僕掌御戎車春秋征伐之世以御戎為重此御戎當是御之尊者校正當周禮校人掌王馬之政)
(㐮九年傳命校正出馬知是主馬之官也周禮校人不屬大御此蓋諸侯兼官或是悼公新法此傳所言諸官)
(皆不得與周禮同也)
荀賓為右司士屬焉使訓勇力之士時使(注司士車右之官疏周)
(禮司士掌羣臣之版以詔王治其職非車右之類不得屬車右也周禮有司右上士也掌羣右之政凡國之勇)
(力之士能用五兵者属焉其下更有戎右中大夫齊右下大夫道右上士此三右或官尊于司右而司右掌其)
(政令春秋之世車右為尊此司士蓋周禮司右之類為車右属官服虔以為司士主右之官為司士也)
卿無共御立軍尉以攝之(注省卿戎御令軍尉攝御而巳疏卿謂軍之諸將也若)
(梁餘子養御罕夷解張御郤克之類往前恒有定員掌共卿御今始省其常員惟立軍尉之官臨有軍事使兼)
(攝之令軍尉兼卿御也)祁奚為中軍尉羊舌職佐之魏絳為司馬
張老為候奄鐸遏寇為上軍尉籍偃為之司馬使訓卒
乘親以聽命(疏此唯有中軍上軍無下軍之官者盖時下軍無闕不别立其官故也)
(顧氏棟高曰卿御正義謂如梁餘子養御罕夷解張御郤克之類今案梁由靡始御里克復御韓簡是亦)
(卿御也春秋時多公自將軍故有公御有卿御然晉三軍將佐固當各有御右如鄢陵之戰韓厥從鄭伯)
(其御杜溷羅曰速從之郤至從鄭伯其右茀翰胡曰諜輅之余從之乘而俘以下厥是下軍之將至是新)
(軍之佐宣二年傳晉侯伏甲將攻趙盾其右提彌明知之是有卿御即當復有卿右也)
(又曰案國語以中軍尉為元尉上軍尉為輿尉而傳自有輿尉㐮十九年傳軍尉輿尉皆受一命之服是)
(也又㐮三十年傳廢其輿尉正義曰服虔云軍尉輿尉主𤼵衆使民于時趙武將中軍若是軍尉當是中)
(軍尉也則中軍尉亦稱輿尉矣)
程鄭為乘馬御六騶屬焉使訓羣騶知禮(注乘馬御乘車之僕六騶)
(六閑之騶周禮諸侯有六閑乘車尚禮容故訓使知禮疏周禮齊僕下大夫掌馭金輅以賓朝覲宗遇饗食)
(皆乘金輅杜言此是乘車之僕蓋當周禮之齊僕晉語謂之贊僕當時之官名耳周禮掌駕之官無名騶者㐮)
(二十三年傳稱孟氏之御騶豐點則騶亦御之類月令季秋天子乃教田獵命僕夫七騶咸駕鄭康成云七騶)
(謂趣馬周禮趣馬下士掌駕說之頒是騶為主駕之官駕車以共御者程鄭為乘馬御御之貴者故令掌駕之)
(官亦屬之)
十一月韓獻子為政
襄公三年左氏傳使祁午為中軍尉羊舌赤佐之
魏絳佐新軍(注服虔云于是魏頡卒矣使趙武將新軍代魏頡升魏絳佐新軍代趙武)張老
為中軍司馬士富為候奄
四年左氏傳鄫無賦于司馬(注晉司馬又掌諸侯之賦)
九年左氏傳韓厥老矣知罃禀焉以為政(注代將中軍)范匄
少於中行偃而上之使佐中軍(注使匄佐中軍偃將上軍)韓起少於
欒黶而欒黶士魴上之使佐上軍(注黶魴譲起使起佐上軍黶將下軍魴佐)
(之)魏絳多功以趙武為賢而為之佐(注武新軍將)
蕙田案此子嚢所述晉四軍將佐鄭子展所
謂八卿和睦者是也韓厥請老在襄七年魏
絳佐新軍在襄三年
十三年左氏傳荀罃士魴卒晉侯蒐于緜上以治兵使
荀偃將中軍士匄佐之趙武將上軍韓起佐之欒黶將
下軍魏絳佐之新軍無帥晉侯難其人使其什吏率其
卒乘官屬以從於下軍禮也
十四年左氏傳晉舍新軍禮也成國不過半天子之軍
周為六軍諸侯之大者三軍可也
(程氏啟生曰春秋置六軍者惟晉其外見于傳者吴有中上下三軍又有右軍為四軍如仍有左軍則五)
(軍也楚亦唯中左右三軍齊中上下三軍魯止有二軍季武子欲弱公室作三軍至昭五年而舍之)
十六年左氏傳羊舌肸為傅(疏亦當為太傅士會以中軍將兼之故知是孤卿士)
(渥濁以大夫居之此復代渥濁亦大夫也諸侯之有孤卿猶天子有三公無人則闕故隨其本官高下而兼攝)
(之也)張君臣為中軍司馬祁奚韓襄欒盈士鞅為公族大
夫虞邱書為乘馬御
十九年左氏傳荀偃士匄以中軍克京兹魏絳欒盈以
下軍克邿(注欒黶死其子盈佐下軍)趙武韓起以上軍圍盧弗克
二十年左氏傳公享晉六卿于蒲圃賜之三命之服軍
尉司馬司空輿尉候奄皆受一命之服
范宣子為政(注代荀偃將中軍)
二十四年左氏傳晉侯嬖程鄭使佐下軍
二十五年左氏傳齊人賂晉侯以宗器樂器自六正(注三)
(軍之六卿)五吏三十帥(注五吏文職三十帥武職皆軍卿之屬官)三軍之大夫百
官之正長師旅(注百官之正長羣有司也師旅小將帥)及處守者皆有賂
蕙田案五吏三十帥之名惟見於此
趙文子為政(注代范匄)
昭公二年左氏傳晉韓宣子來聘且告為政而來見
五年左氏傳薳啟疆曰韓起之下趙成中行吳魏舒范
鞅知盈(注五卿位在韓起下皆三軍之將佐也)
蕙田案自襄十九年圍齊以後晉三軍將佐
不得其詳以此傳推之則是時韓起將中軍
趙成佐之中行吴將上軍魏舒佐之范鞅將
下軍荀盈佐之也
九年左氏傳使荀躒佐下軍(注代其父荀盈)
十三年左氏傳荀吴以上軍侵鮮虞
二十八年左氏傳魏獻子為政
定公元年左氏傳晉之從政者新(注范獻子新為政)
六年左氏傳所不以為中軍司馬者有如先君(注中軍司馬晉)
(國大夫之最尊者)
十三年左氏傳上軍司馬籍秦圍邯鄲
(顧氏棟高曰國語以中軍司馬為元司馬上軍司馬為輿司馬周禮夏官軍司馬下大夫四人輿司馬上)
(士八人而晉皆大夫為之不與周禮同)
蕙田案晉自范鞅卒後趙氏與范中行相惡
定十三年傳有趙鞅士吉射荀寅荀躒韓不
信魏曼多六人當為三軍之將佐其位次則
無考未幾范中行見逐六卿所存者僅四耳
其後知氏亦亡而三家分晉之勢成矣
又案以上晉六卿及軍將之屬
隱公六年左氏傳翼九宗五正頃父之子嘉父逆晉侯
于随(注唐叔始封受懷姓九宗職官五正遂世為晉強家五正五官之長九宗九姓為一族也)
蕙田案九宗五正其後無聞
閔公元年左氏傳卜偃曰畢萬之後必大(注卜偃晉掌卜大夫)
僖公四年左氏傳初獻公欲以驪姬為夫人卜之不吉
筮之吉公曰從筮卜人曰筮短龜長不如從長
僖公四年左氏傳與小臣小臣亦斃
(顧氏棟高曰周禮天官之屬有内小臣奄上士四人儀禮賈疏諸侯小臣當天子太僕之事此及成十年)
(傳之小臣皆褻近之臣則是内小臣而非太僕之小臣也)
五年左氏傳公使寺人披伐蒲
僖公十年左氏傳殺㔻鄭祁舉及七輿大夫(注侯伯七命副車七)
(乘輿疏每車一大夫主之謂之七輿大夫服虔云上軍之帥七人屬申生者往前申生將上軍今七輿大夫)
(為申生報怨炫謂服言是)
十五年左氏傳初晉獻公筮嫁伯姬于秦史蘇占之曰
不吉(注史蘇晉卜筮之史)
二十四年左氏傳晉侯之豎頭須守藏者也(注豎左右小吏)
(顧氏棟高曰周禮内豎倍寺人之數掌内外之通令凡小事鄭注使童豎通主内外之命給小事者則此)
(晉侯之豎即周禮之内豎齊寺人貂亦曰豎貂正義曰幼童為内豎之官是也又成十六年傳曰榖陽豎)
(獻飲于子反杜注榖陽子反内豎昭四年傳叔孫穆子使牛為豎哀十五年傳孔氏之豎渾良夫則大夫)
(之家亦有内豎)
二十五年左氏傳趙衰為原大夫狐溱為温大夫
(顧氏棟高曰案傳云晉侯問原守于寺人勃鞮則縣邑之長亦謂之守)
二十七年左氏傳作執秩以正其官(注執秩主爵秩之官)
二十八年左氏傳王命晉侯為侯伯賜之虎賁三百人
(注國語云天子有虎賁習武訓諸侯有旅賁禦灾害大夫有貳車偹承事士有陪乘告奔走周禮司馬之屬有)
(虎賁氏下大夫二人虎士八百人)
二十八年左氏傳曺伯之豎侯獳貨筮史
三十年左氏傳晉侯使醫衍酖衛侯寗俞貨醫使薄其
酖
宣公二年左氏傳宰夫胹熊蹯不熟殺之
蕙田案宰夫即膳宰非周禮天官之宰夫
太史書曰趙盾弑其君以示于朝孔子曰董狐古之良
史也書法不隠
初驪姬之亂詛無畜羣公子自是晉無公族(注無公子故廢公族)
(之官)及成公即位乃宦卿之適子而為之田以為公族(注宦)
(仕也為置田邑以為公族大夫)又宦其餘子亦為餘子(注餘子嫡子之母弟也亦治餘)
(子之政)其庶子為公行(注庶子妾子也掌率公戎行)晉于是有公族餘
子公行(注皆官名)冬趙盾為旄車之族使屏季以其故族為
公族大夫(疏公族之官掌教公之子弟餘子嫡子之母弟亦治餘子之政孔晁注國語云公族大夫)
(掌公族及卿大夫子弟之官是卿之適子屬公族也餘子主教卿大夫適妻之次子公行不教庶子然則卿大)
(夫之妾子亦是餘子之官教之矣公行掌率公戎車之行列詩魏風有公族公路公行其公族公行既同公路)
(似此餘子但餘子不主路車公路非餘子也當與公行為一以其主君路車謂之公路主車行列謂之公行其)
(實止是一官詩人變文以韵句耳周禮無此三官之名夏官有諸子下大夫二人掌國子之倅事與公族同春)
(官有巾車下大夫二人掌王之五路事與公行同無餘子車皆建旄謂之旄車之族)
成公十年左氏傳召桑田巫
使甸人獻麥(注主為公田者)饋人為之
(顧氏棟高曰周禮天官之屬有甸師掌帥其屬而耕耨王籍以時入之又曰王之同姓有罪則死刑焉鄭)
(注引文王世子公族有罪致刑于甸人則甸人即甸師也又㐮三十一年傳甸設庭燎而周禮甸師帥其)
(徒以薪蒸役外内饔之事此甸人為甸師明矣)
蕙田案周禮無饋人之名惟晉有之蓋即地
官之&KR1066;人也
十七年左氏傳晉范文子反自鄢陵使其祝宗祈死
(顧氏棟高曰此亦是家宗人)
十八年左氏傳荀家荀會欒黶韓無忌為公族大夫使
訓卿之子弟恭儉孝弟
襄公三年左氏傳魏絳至授僕人書(注僕人晉侯御僕)
(顧氏棟高曰周禮御僕掌羣吏之逆及庶民之復鄭司農云復謂奏事也逆謂受下奏則此僕人正御僕)
(之職也)
請歸死于司寇
蕙田案晉之司寇非卿當以大夫為之
四年左氏傳工歌文王之三(注工樂人)
韓獻子使行人子員問之
蕙田案春秋行人以見執書者六皆命卿因
事而出使惟晉之子員子朱鄭之公孫揮衛
之子羽乃任行人之職者故特錄之他皆未
及
十四年左氏傳左史謂魏莊子曰不待中行伯乎
師曠侍于晉侯(注師曠晉樂太師)
十六年左氏傳祁奚韓襄欒盈士鞅為公族大夫
十八年左氏傳見梗陽之巫臯
二十三年左氏傳唯魏氏及七輿大夫與之(注七輿官名疏僖)
(十年傳杜謂副車則此七輿大夫杜亦謂主副車之官也劉炫云若是主公車則當情親于公不應曲附欒氏)
(服虔云下軍輿帥七人欒盈將下軍故七與大夫與欒氏炫謂服言是)
(顧氏棟高曰僖十年傳七輿大夫之中有左行共華右行賈華時晉猶未置三行則所謂左行右行者猶)
(掌公戎車謂之公行耳杜說未為無據七輿大夫與欒氏蓋盈之黨有為是官者耳魏獻子猶附盈豈得)
(以七輿大夫為疑)
二十六年左氏傳秦伯之弟鍼如晉修成叔向命召行
人子員行人子朱曰朱也當御
三十年左氏傳絳縣人或年長矣趙孟問其縣大夫則
其屬也(注絳非趙武私邑而云則其屬者蓋諸是公邑國卿分掌之)使為君復陶(注主)
(衣服之官在疏昭十二年楚子皮冠秦復陶翠被豹舄復陶之文冠履之間知復陶是衣也此言君復陶知)
(是主君衣服之官)以為絳縣師(注縣師掌地域辨其夫家人民疏周禮縣師上士二人掌邦)
(國都鄙稍甸郊里之地域而辨其夫家人民田畆之數及其六畜車輦之稽凡造都邑量其地而制其域以歲)
(時徵野之貢賦天子之縣師掌此數事則諸侯之縣師亦然)
昭公元年左氏傳晉侯有疾卜人曰實沈臺駘為祟
九年左氏傳晉侯飲酒樂膳宰屠蒯趨入請佐公司尊
而遂酌以飲工(注工即師曠)
十四年左氏傳士景伯如楚叔魚攝理(注士景伯晉理官)
十五年左氏傳王謂籍談曰昔而高祖孫伯黶司晉之
典籍以為大政故曰籍氏及辛有之二子董之晉于是
乎有董史女司典之後也何故忘之(注辛有周人也其二子適晉為大史)
(籍黶與之共董督晉典因為董氏董狐其後)
十七年左氏傳晉荀吴帥師涉自棘津使祭史先用牲
于雒
(顧氏棟高曰祭史當即祝史又㐮二十七年傳叔向稱范武子祝史陳信于鬼神是大夫之家亦有祝史)
二十八年左氏傳魏獻子為政分祁氏之田以為七縣
分羊舌氏之田以為三縣司馬彌牟為鄔大夫賈辛為
祁大夫司馬烏為平陵大夫知徐吾為塗水大夫韓固
為馬首大夫孟丙為盂大夫樂霄為銅鞮大夫趙朝為
平陽大夫僚安為楊氏大夫
哀公四年左氏傳使謂隂地之命大夫士蔑(注命大夫别縣監尹)
(大疏若是典邑大夫則當以邑名冠之乃言隂地之命夫則是特命大夫使總監隂地以其去國遥遠别為)
(置監)
九年左氏傳趙鞅卜救鄭占諸史趙史墨史龜
(顧氏棟高曰周禮占人職曰凡卜筮史占墨禮記玉藻曰卜人定龜史定墨君定體又月令命太史釁龜)
(策占兆審卦吉凶則卜筮之事雖太卜等官專掌而太史亦莅其事故周太史及晉史趙諸人並以占卜)
(見或謂春秋時稍稍侵官殆未然也)
蕙田案以上晉
桓公六年左氏傳宋以武公廢司空(注武公名司空廢為司城)
文公十一年左氏傳初宋武公之世鄋瞞伐宋司徒皇
父帥師禦之耏班御皇父充石公子榖甥為右司寇牛
父駟乘以敗狄于長丘
蕙田案此二事在春秋以前
桓公二年左氏傳宋殤公立十年十一戰孔父嘉為司
馬督為大宰
(顧氏棟高曰文七年傳宋六卿和公室及哀二十六年傳六卿三族降聽政並以左師右師司馬司徒司)
(城司寇為六卿成十五年傳華元曰我為右師君臣之訓師所司也是宋以右師為政卿也太宰在六官)
(之下而此傳云遂相宋公蓋非常制又案僖九年傳宋㐮公即位以公子目夷為仁使為左師以聽政于)
(是宋治㐮九年宋災傳樂喜為司城以為政正義曰子罕賢知故特使為政齊任管夷吾魯任叔孫婼皆)
(位卑而執國政哀二十六年傳司城為上卿是宋亦有以左師司城執政者矣)
僖公九年左氏傳以公子目夷為仁使為左師以聽政
故魚氏世為左師
蕙田案自成十五年魚石奔楚乃以向戌代
之向氏亦桓族與魚氏同所自出
十九年左氏傳司馬子魚
二十二年左氏傳楚人伐宋以救鄭宋公將戰大司馬
固諫(注大司馬固莊公之孫公孫固也)
(顧氏棟高曰案下文戰于泓司馬曰彼衆我寡杜以為子魚史記宋世家前後皆作子魚之言又文七年)
(傳殺公孫固公孫鄭于時樂豫為司馬列于六卿則固非卿明矣顧寕人謂大司馬即子魚則固諫當為)
(固請之義孔疏謂六卿之外别有孤卿宋上公禮得有孤蓋附杜而為之說也又案宋六卿自殤公以前)
(則大司馬執政華督殺司馬孔父遂以太宰相㐮公即位子魚以左師聽政而傳文始終稱司馬子魚疑)
(是時始立左右二師而子魚以司馬兼左師後遂為專官也)
文公七年左氏傳於是公子成為右師公孫友為左師
樂豫為司馬鱗䑏為司徒公子蕩為司城華御事為司
寇(注傳言六卿皆公族)六卿和公室樂豫舍司馬以讓公子卬
蕙田案宋六卿始見於此
八年宋人殺其大夫司馬宋司城來奔左氏傳殺大司
馬公子卬司馬握節以死故書以官司城蕩意諸來奔
效節于府人而出公以其官逆之亦書以官皆貴之也
十五年宋司馬華孫來盟左氏傳宋華耦來盟其官皆
從之書曰宋司馬華孫貴之也
蕙田案春秋大夫以官名書於經者惟宋有
之程子謂宋王者後得自命卿故書疑或然
也
十六年左氏傳於是華元為右師公孫友為左師華耦
為司馬鱗矔為司徒蕩意諸為司城公子朝為司寇
文公即位使母弟湏為司城華耦卒而使蕩虺為司馬
十八年左氏傳使公孫師為司城樂吕為司寇
成公十五年左氏傳於是華元為右師魚石為左師蕩
澤為司馬華喜為司徒公孫師為司城向為人為大司
寇鱗朱為少司寇向&KR1646;為大宰魚府為少宰華元使華
喜公孫師帥國人攻蕩氏殺子山左師二司寇二宰遂
出奔楚(注四大夫不書獨魚石告書疏服虔云魚石卿故書以為四人非卿故不杜不然者向為人)
(為大司寇亦是卿也若五人皆告為卿則書向為人亦當書之何以獨書魚石杜言獨以魚石告正為向為人)
(不書故也或少司寇二宰等六卿之外亦是卿官合書名氏猶如魯之三卿外别有公孫嬰齊臧孫許但非如)
(六卿等世掌國政也)華元使向戌為左師老佐為司馬樂裔為司
寇以靖國人
襄公九年左氏傳宋災樂喜為司城以為政(注樂喜子罕也為政)
(卿司疏傳言宋六卿之次皆云右師左師司馬司徒司城寇則當右師為政卿今言樂喜為政卿者蓋宋以)
(華閱是華元之子元有大功使閱繼其父耳子罕賢知故特使為政齊任管夷吾魯任叔孫婼皆位卑而執國)
(政此亦然也)使伯氏司里(注司里里宰謂疏周禮里宰每里下士一人六遂之内二十)
(五家之長也此言司里謂司城内之民若今城内之坊里也里必有長不知其官之名周禮有里宰故以宰言)
(之非是郊外之民二十五家之長也)使華臣具正徒(注時為司徒掌疏周禮大司徒徒)
(庶之政令小司徒凡用衆庶則掌其政教凡國之大事致民是司徒掌役徒也言具正徒司里所使隧正所納)
(皆是臨時調民而役之若今之夫役司徒所具正徒者常供官役若今之正丁也)令隧正納
郊保奔火所(注隧正官名也五縣為隧夫疏此隧正當天子之遂大)使華閱討
右官官庀其司向戌討左亦如之(注閱華元子代元為右師向戌左師)
使樂遄庀刑器(注樂遄司寇)使皇鄖命校正出馬工正出
車偹甲兵庀武守(注校正主馬工正主車此疏車馬甲兵司馬之職使皇鄖掌鄖必是司)
(馬也校正主馬於周禮為校人是司馬之屬官也周禮司馬之屬無主車之官巾車車僕職皆掌車乃為宗伯)
(之屬昭四年傳云夫子為司馬與工正書服是諸侯之官司馬之屬有工正主車也)使西鉏吾
庀府守(注鉏吾太宰也邦疏鉏吾太宰傳無其文周禮太宰之職掌建之六典杜以府為六官之典)
(故使具官守劉以為府庫守藏今知不然者以百司府藏已屬左右二師上華閱討右官官庀其司向戌討左)
(亦如之則府庫之物二師總令羣官所主哀三年魯灾出禮書御書藏象魏皆以典籍為重明此府守是六官)
(之典)令司宫巷伯儆宫(注司宫奄臣巷伯寺人皆掌宫内之事疏周禮無司宫巷伯)
(之官惟有内小臣奄上士四人鄭云奄稱士者異其賢也奄人之官此為最長則司宫當天子之内小臣也周)
(禮又云寺人王之正内五人鄭云正内路寝也王肅云今後宫稱永巷是巷者宫内道也伯長也是宫内門巷)
(之長故知巷伯是寺人也)二師使四鄉正敬享(注鄕正鄕大夫每疏周禮鄕大夫)
(鄕卿一人天子六鄕即以卿為之長此𫝊云二師使四鄕正則别立鄕正非卿典之但其所職掌當天子之鄕)
(大夫耳周禮鄕為一軍宋大國不過三軍而有四鄕者當時所立非正法也)祝宗用馬于
四墉祀盤庚于西門之外(注祝大祝宗宗人)
(顧氏棟高曰宋雖立六卿而無宗伯周禮小宗伯掌建國之神位大烖及執事禱祠于上下神示鄭注曰)
(執事大祝及男巫女巫也小宗伯與執事共禱祀春秋時多祝宗並稱則諸侯之宗人當周禮小宗伯之)
(職也)
蕙田案國語單襄公云火之初見期於司里
司里主營造土功之事蓋司空之屬樂喜為
司城故首命之杜以為里宰者非也
十七年左氏傳皇國父為太宰
二十七年左氏傳宋人享趙文子叔向為介司馬置折
爼禮也(注周禮司馬掌會同之事)
二十九年左氏傳宋司徒見知伯(注司徒華定也)
昭公六年左氏傳華合比奔衛華亥欲代右師乃與寺
人柳比公使代之(注代合比為右師)
十九年左氏傳少司寇牼(注牼華亥庶兄)
二十年左氏傳宋華費遂生華貙華多僚華登貙為少
司馬多僚為御士(注公御士)公曰司馬以吾故亡其良子
(注謂費遂為大司馬)
二十一年左氏傳宋公使公孫忌為大司馬(注代華費遂)邊
卬為大司徒(注代華定)樂祁為司城仲幾為左師(注代向寕)樂大
心為右師(注代華亥)樂輓為大司寇
蕙田案宋於司馬司寇之外又有少司馬少
司寇此𫝊云大司徒則當有少司徒矣
襄公二十六年左氏傳寺人惠墻伊戾為太子内師而無寵
(疏内師身為寺人之官公使之監知太子内事為在内人之長也)
左師見夫人之步馬者問之對曰君夫人氏也左師曰
誰為君夫人余胡弗知圉人歸以告夫人
昭公六年左氏傳寺人柳有寵太子佐惡之
二十一年左氏傳公使寺人召司馬之侍人宜僚
子禄御公子城莊堇為右干犨御吕封人華豹張匄為
右(注吕邑封人官)
哀公十四年左氏傳迹人來告曰逢澤有介麋焉(注迹人主)
(迹禽獸者令疏周禮地官迹人掌邦田之政凡田獵者受焉鄭云迹之言跡知禽獸之處也)
二十六年左氏傳六卿三族降聽政因大尹以逹大尹
常不告而以其欲稱君以令(注大尹近官有寵者)
大尹使祝為載書祝襄以載書告皇非我
(顧氏棟高曰周禮詛祝掌盟詛作盟詛之載辭鄭司農引此傳為証)
門尹得
(顧氏棟高曰國語敵國賓至關尹以告門尹除門周禮地官之屬司門下大夫二人司關上士二人中士)
(四人鄭司農以司關為關尹則門尹當即周禮之司門也)
蕙田案以上宋
莊公九年左氏傳鮑叔曰管夷吾治于高徯使相可也
二十二年左氏傳陳公子完奔齊桓公使為工正(注掌百工)
(之官)
僖公十二年左氏傳齊侯使管仲平戎于王王以上卿
之禮饗管仲管仲辭曰臣賤有司也有天子之二守國
高在(注國子高子天子所命為齊守臣皆上卿也)管仲受下卿之禮而還
(注卒受本位之禮)
成公十八年左氏傳慶封為大夫慶佐為司寇
蕙田案齊之司寇非卿
襄公二十五年左氏傳慶封為左相
(顧氏棟高曰案史記齊世家景公立以崔杼為右相是齊高國二卿之外于時復立左右二相)
蕙田案左傳載齊之官制甚略所可見者惟
國高二子世為上卿然亦不詳其官名至二
上卿之外别立二相亦他國所無也國語稱
桓公使鮑叔為宰韋昭以為太宰也則齊又
有太宰矣
僖公二年左氏傳齊寺人貂始漏師于多魚
十七年左氏傳雍巫有寵于衛共姬因寺人貂以薦羞
于公(注雍人名巫即易牙)
成公二年左氏傳邴夏御齊侯逢丑父為右齊師敗鄭
周父御佐車宛茷為右載齊侯以免
齊侯自齊關入辟女子女子曰君免乎曰免矣曰銳司
徒免乎曰免矣(注銳司徒主銳兵者)既而問之辟司徒之妻也(注辟)
(司徒主壘壁者)
成公十八年左氏傳齊侯使士華免以戈殺國佐于内
宫之朝(注士者士官也掌刑政)
襄公二十三年左氏傳齊侯伐衛先驅榖榮御王孫揮
召揚為右申驅成秩御莒恒申鮮虞之傅摯為右曹開
御戎晏父戎為右貳廣上之登御邢公盧蒲癸為右啟
牢成御襄罷師狼蘧疏為右胠商子車御侯朝桓跳為
右大殿商子游御夏之御寇崔如為右燭庸之越駟乘
(顧氏棟高曰公御曰御戎餘但稱御)
二十五年左氏傳祝佗父祭于高唐
申蒯侍漁者(注侍漁監取魚之官)
(顧氏棟高曰周禮&KR1547;人掌以時&KR1547;為梁凡&KR1547;者掌其政令此侍漁當周禮之&KR1547;人也)
太史書曰崔杼弑其君崔子殺之其弟嗣書而死者二
人其弟又書乃舍之南史聞太史盡死執簡以往聞既
書矣乃還
(孔氏穎逹曰南史是佐太史者當是小史也居在南故謂之南史耳)
二十七年左氏傳崔子使圉人駕寺人御而出(注圉人養馬者)
(寺人奄士)
蕙田案圉人寺人皆大夫家臣二十八年陳
氏鮑氏之圉人為優亦同
二十八年左氏傳公膳日雙雞饔人竊更之以鶩
昭公二十年左氏傳君盍誅于祝固史嚚(疏服虔云祝固齊太祝史)
(嚚太史也)
山林之木衡鹿守之澤之萑蒲舟鮫守之藪之薪蒸虞
候守之海之鹽蜃祈望守之(注衡鹿舟鮫虞候祈望皆官名也疏周禮司徒之)
(屬有林衡之官掌廵林麓之禁此置衡鹿以守山林是也舟行水之器鮫大魚之名澤中有水有魚故以舟鮫)
(為官名也周禮山澤之官皆名為虞每大澤大藪中士四人藪是少水之澤立官使之候望故以虞候為名海)
(是水之大神有時祈望祭之因以祈望為主海之官此皆齊自立名故與周禮不同)
齊侯田于沛招虞人以弓
二十七年左氏傳齊侯飲公酒使宰獻而請安(疏公燕大夫之)
(禮公雖親在而别有主人鄭云主人者宰夫也宰夫太宰之屬掌賓客之獻飲食者也君于其臣雖為賓不親)
(獻以其尊莫敢抗禮今齊侯與公飲酒而使宰獻是比公于大夫也)
哀公六年左氏傳鮑子醉而往其臣差車鮑點(注差車主車之)
(官)
蕙田案此亦大夫之家臣
二十一年左氏傳公及齊侯邾子盟于顧公先至于陽
榖齊閭邱息曰為僕人之未次請除館于舟道辭曰敢
勤僕人
(顧氏棟高曰杜注以次為次舍則此僕人當如鄭之外僕掌次舍者)
蕙田案以上齊
僖公七年左氏傳鄭有叔詹堵叔師叔三良為政
襄公二年左氏傳於是子罕當國(注攝君事)子駟為政(注為正卿)
子國為司馬
九年左氏傳同盟于戲鄭六卿公子騑公子𤼵公子嘉
公孫輙公孫蠆公孫舍之及其大夫門子皆從鄭伯(注門)
(子卿之適子之疏周禮小宗伯掌三族之别以辨親疎其正室皆謂門子鄭云正室適子也將代父當門者)
(也是卿之適子為門子也)
十年左氏傳于是子駟當國子國為司馬子耳為司空
子孔為司徒子孔當國為載書以位序聽政辟大夫
諸司門子弗順
十一年左氏傳鄭使良霄太宰石㚟如楚
(程氏啟生曰石㚟為良霄之介則太宰之官非鄭所重矣)
十四年左氏傳鄭司馬子蟜
十九年左氏傳鄭人使子展當國子西聽政立子産為
卿
二十二年左氏傳鄭人使少正公孫僑對(注少正鄭卿官疏十九)
(年傳云立子産為卿知少正是鄭之卿官春秋之時官名變改周禮無此名也)
二十六年左氏傳鄭伯賞入陳之功享子展賜之先路
三命之服先八邑賜子産次路再命之服先六邑子産
辭邑曰自上以下降殺以兩禮也臣之位在四(注上卿子展次)
(卿子西十一年良霄見經十九年乃立子産為卿故位在四)且子展之功也臣不敢
及賞禮請辭邑公固予之乃受三邑
子太叔為令正(注主作辭令之正)
二十七年左氏傳鄭伯享趙孟于垂隴子展伯有子西
子産子太叔二子石從
蕙田案鄭有六卿此傳七子之中惟公孫叚
未為卿三十年傳伯有既死使太史命伯石
為卿可證也
二十九年左氏傳鄭子展卒子皮即位(注子皮代父為上卿)罕
氏常掌國政以為上卿
三十年左氏傳鄭子皮授子産政伯有既死使太史
命伯石為卿辭太史退則請命焉復命之又辭如是三
乃受策入拜子産是以惡其為人也使次已位(注畏其作亂故)
(寵之)
(顧氏棟高曰案周禮策命之事掌于内史今鄭以太史主之孔疏以為諸侯兼官無内史然尚書酒誥太)
(史友内史友則諸侯得立内史或鄭令太史兼攝耳)
昭公元年左氏傳趙孟曰武請于冢宰矣(注冢宰子皮)
(顧氏棟高曰冢宰執政之美稱猶南遺稱季孫為冢卿士會稱蒍敖為宰非鄭獨設冢宰之官)
六月鄭伯及其大夫盟于公孫叚氏罕虎公孫僑公孫
叚印叚游吉駟帶私盟于閨門之外實薰隧公孫黑強
與于盟使太史書其名且曰七子(注自欲同于六卿故云七子)
二年左氏傳子産曰不速死司寇將至
十六年左氏傳鄭六卿餞宣子于郊
蕙田案六卿謂子齹子産子太叔子游子旗
子柳也罕氏世為上卿故子産雖執國政而
位次猶在子齹之下
十八年左氏傳鄭火子産使司寇出新客禁舊客勿出
于宫
司馬司寇列居火道(注偹非常也)
(顧氏棟高曰鄭六卿其名可見者司馬司空司徒三官㐮二年傳云子罕當國子駟為政子國為司馬十)
(年傳云子駟當國子國為司馬子耳為司空子孔為司徒盗殺子駟子國子耳子孔當國十九年傳云鄭)
(人使子展當國子西聽政立子産為卿三十年傳云子皮授子産政曰虎帥以聽誰敢犯子子産為政是)
(鄭卿最尊者當國當國之下復有為政一人此二卿未知以何名命之子産以少正為卿則六卿之中當)
(有少正又與宋六官不同)
蕙田案昭十八年傳司寇與司馬並稱疑司
寇亦卿也
隱公元年左氏傳穎考叔為穎谷封人(疏周禮封人掌為畿封而樹之)
(鄭康成云畿上有封若今時界也天子封人職典封疆諸侯封人亦然)
桓公十一年左氏傳祭封人仲足
蕙田案周禮封人以中下士為之祭仲鄭之
正卿下兼封人之職
莊公十四年左氏傳原繁曰先君桓公命我先人典司
宗祏
(顧氏棟高曰案此當亦是宗人之官)
文公十七年左氏傳鄭子家使執訊而與之書(注執訊通訊問)
(之官)
宣公四年左氏傳宰夫將觧黿
成公十六年左氏傳石首御鄭成公唐苟為右
襄公十一年左氏傳鄭人納賂晉侯以師悝師觸師蠲
十五年左氏傳鄭人納賂于宋以馬四十乘與師茷師
慧
二十二年左氏傳鄭公孫黑肱有疾召室老宗人立叚
(顧氏棟高曰此家宗人也)
蕙田案室老大夫之宰儀禮所謂貴臣也
二十八年左氏傳子産相鄭伯以如楚舍不為壇外僕
言曰昔先大夫相先君適四國未嘗不為壇(注外僕掌次舍者)
蕙田案僖三十三年傳有外僕髠屯
三十年左氏傳伯有因馬師頡介於襄庫
子皮以公孫鉏為馬師
三十一年左氏傳北宫文子相衛襄公以如楚過鄭入
聘子羽為行人
昭公二年左氏傳公孫黑請以印為禇師(注市官也)
(顧氏棟高曰周禮地官自司市以下質人㕓人胥師賈師司虣司稽肆長皆掌市政而無禇師成三年傳)
(知罃之在楚也鄭賈人有將置諸禇中以出六書故禇以貯衣然則禇師之職或當如王制所云布帛精)
(粗不中數幅廣狹不中量不鬻于市者而禇師掌其禁歟)
七年左氏傳朔于敝邑亞大夫也其官馬師也
十二年左氏傳司墓之室有當道者(注掌公墓大夫徒屬之家疏周禮)
(墓大夫下大夫二人中士八人掌凡邦墓之地域為之圖令國民族葬鄭之司墓亦當如彼)
十三年左氏傳子産命外僕速張于除
十六年左氏傳孔張後至立于客間執政禦之(注執政掌位列)
(者)
十八年左氏傳使公孫登徙大龜(注登開卜大夫)使祝史徙
主祏于周廟告于先君使府人庫人各儆其事商成
公儆司宫(注司宫巷伯寺人之官)出舊宫人寘諸火所不及明
日使野司寇各保其徵(注縣士也司疏謂司寇之官在野者周禮寇屬官有縣士掌)
(野知野司寇是縣士也縣士職曰各掌其縣之民數若邦有大役聚衆庶則各掌其縣之禁令知諸侯縣士亦)
(當然也)郊人助祝史除于國北禳火于元冥回禄使
行人告于諸侯
蕙田案以上鄭
隱公四年左氏傳衛人使右宰醜涖殺州吁于濮
閔公二年左氏傳狄人伐衛渠孔御戎子伯為右黃夷
前驅孔嬰齊殿及狄人戰于熒澤
狄人囚史華龍滑與禮孔二人曰我太史也實掌其祭
(顧氏棟高曰周禮太史大祭祀與執事卜日祭之日執書以次位常是太史掌祭祀也)
僖公二十八年左氏傳衛侯與元咺訟士榮為大士(注大)
(士治獄官也獄疏以其主獄事故使與晉之官對理質証)
襄公十四年左氏傳獻公飲孫蒯酒使太師歌巧言之
卒章太師辭師曹請為之(注太師掌樂大夫師曺樂人)
公使祝宗告亡
右宰榖從而逃歸
二十七年左氏傳以公孫免餘為少師公使為卿辭曰
太叔儀不貳能贊大事乃使文子為卿
蕙田案傳所稱則少師非卿
二十九年左氏傳史鰌
(顧氏棟高曰傳中如鰌及史朝史狗杜注無明文論語史魚朱子集注史官名或是太史也)
昭公二十年左氏傳衛公孟縶狎齊豹奪之司寇(注齊豹齊)
(惡之子為衛司寇)
公孟惡禇師圃
華齊御公孟宗魯驂乘慶比御公公南楚驂乘及公宫
鴻駵魋駟乘于公
(顧氏棟高曰驂乘周禮謂之陪乘盖即車右也)
禇師子申遇公于馬路之衢
定公四年左氏傳其使祝佗從(注祝佗大祝子魚)
哀公十二年左氏傳謀于行人子羽(注子羽衛大夫)
十五年左氏傳先謂司徒瞞成
十六年左氏傳衛侯占夢嬖人與卜人比而告公
(顧氏棟高曰周禮占夢中士四人)
十七年左氏傳衛侯夢于北宫公親筮之胥彌赦占之
(注赦筮史)
二十五年左氏傳公之入也奪司寇亥政
公納夏戊之女嬖以為夫人其弟期少畜于公以為司
徒
公因祝史揮以侵衛(注揮衛祝史)
蕙田案春秋傳書衛官名甚略其可見者惟
司徒瞞成見于續經知其為卿傳云奪司寇
亥政則司寇亦卿也
又案以上衛
襄公十七年左氏傳司徒卬
二十五年左氏傳祝祓社司徒致民司馬致節司空致
地乃還(注陳亂故正其衆官修其所職以安定之)
昭公八年左氏傳司徒招
哀公十一年左氏傳初轅頗為司徒
蕙田案以上陳
襄公八年左氏傳獲蔡司馬公子燮
二十六年左氏傳蔡太師子朝
蕙田案以上蔡
哀公七年左氏傳曹伯陽寵公孫疆使為司城以聽政
(程氏啟生曰司城宋官曺不應有蓋曺後衰弱奉宋之政令已久其見滅于宋宜矣)
蕙田案以上曹
莊公三十二年左氏傳神居莘虢公使祝應宗區史嚚
享焉(注祝太祝宗宗人史大史)
蕙田案以上虢
桓公六年左氏傳随人使少師董成
八年左氏傳楚伐随戰于速杞随師敗績随侯逸鬭丹
獲其戎車與其戎右少師
蕙田案以上随
桓公十一年左氏傳楚屈瑕將盟貳軫鄖人軍于蒲騷
莫敖患之(注莫敖楚官名即屈瑕)
莊公四年左氏傳令尹鬭祁莫敖屈重
哀公十七年左氏傳子榖曰彭仲爽申俘也文王以為
令尹
(顧氏棟高曰仲爽為令尹當在鬭祁之後子元之前楚令尹見傳者二十八人惟仲爽申俘餘皆王族也)
莊公十八年左氏傳初楚武王克權使鬭緡尹之以叛
圍而殺之遷權于那處使閻敖尹之
十九年左氏傳鬻拳自刖楚人以為大閽謂之大伯(注若)
(今城門校尉官司疏周禮天官閽人掌守王宫之中門之禁鄭云閽人皆晨以啟閉者秋官掌戮墨者使守)
(門刖者使守囿則閽不使刖而鬻權得為閽者周禮地官之屬有司門下大夫二人掌授管鑰以啟閉國門若)
(今城門校尉主王城十二門此注亦云若今城門校尉官然則鬻權本是大臣楚人以其賢而使典此職非為)
(刑而役之當如地官之司門非天官之閽人)
二十八年左氏傳令尹子元
三十年左氏傳鬭榖於菟為令尹
僖公二十三年左氏傳成得臣帥師伐陳子文以為之
功使為令尹
二十六年左氏傳楚令尹子玉司馬子西帥師伐宋
二十八年左氏傳子玉以若敖之六卒將中軍子西將
左子上將右
蕙田案春秋時楚亦為三軍其軍將出於臨
時簡擇城濮之役子玉以令尹將中軍子西
以司馬將左軍邲之役則沈尹將中軍而令
尹孫叔敖不為軍帥鄢陵之役則子反以司
馬將中軍子重以令尹將左軍皆無一定之
例也
蒍呂臣實為令尹
三十三年左氏傳楚令尹子上侵陳蔡
文公元年左氏傳穆王立以其為太子之室與潘崇使
為太師且掌環列之尹(注環列之尹宫衛之官列兵而衛王宫)
十年左氏傳成王使子西為商公沿漢沂江將入郢王
在渚宫下見之懼而辭曰臣免于死又有讒言謂臣將
逃臣歸死于司敗也(注陳楚名司寇為司敗)王使為工尹(注掌百工之官)
又與子家謀弑穆王五月殺鬭宜申及仲歸
蕙田案定四年唐人竊馬而獻之自拘于司
敗則唐亦有司敗不獨楚與陳也
又案子西以工尹而名見於經則楚以工尹
為卿官矣宣四年傳蒍賈為工正亦是貴臣
疑工尹與工正即一官也檀弓載工尹商陽
之言曰朝不坐燕不與則商陽乃是下士蓋
官名随時改易尊卑無定耳
楚子田孟諸宋公為右盂鄭伯為左盂期思公復遂為
右司馬子朱及文之無畏為左司馬(注將獵張兩甄故置二左司馬然則)
(右司馬一人當中央)
十二年左氏傳令尹大孫伯卒成嘉為令尹
宣公四年左氏傳及令尹子文卒鬭班為令尹子越為
司馬蒍賈為工正譖子揚而殺之子越為令尹已為司
馬
蕙田案傳自子文授政子玉以後繼之者蒍
呂臣子上大孫伯成嘉凡五人鬭般為令尹
當在成嘉之後非即繼子文而為令尹也
其孫箴尹克黃(注箴尹官名)
十一年左氏傳楚左尹子重侵宋令尹蒍艾獵城沂
使封人慮事(注封人其時主築城者之疏周禮封人凡封國封其四疆造都邑封域者亦如之)
(大司馬大役與慮事受其要以待攷而賞誅鄭云慮事者封人也于有役司馬與之屬賦丈尺與其用人數也)
(是封人主造城邑計度人數故云其時主築城者)以授司徒(注司徒掌役)
蕙田案楚亦有司徒司敗大宰少宰之官而
不為卿
十一年左氏傳諸侯縣公皆慶寡人(注楚縣大夫皆僣稱公)
蕙田案楚縣公之名見於傳者如息公子朱
申公巫臣期思公復遂申公夀餘葉公諸梁
白公勝及子西為商公棄疾為蔡公之類與
縣尹似少不同
十二年左氏傳蒍敖為宰(注宰令尹蒍敖孫叔敖以疏周禮六卿大宰為長遂宰)
(為上卿之號楚臣令尹為長故從他國論之謂令尹為宰楚國仍别有大宰之官但位任卑耳傳稱太宰伯州)
(犁是也)
沈尹將中軍子重將左子反將右(注沈或作寢寢縣也)
楚少宰如晉師(注少宰官名)
楚許伯御樂伯攝叔為右以致晉師
楚子為乘廣三十乘許偃御右廣養由基為右彭名御
左廣屈蕩為右(注楚王更迭載之故各有御右)
工尹齊將右拒卒以逐下軍
射連尹襄老
成公二年左氏傳楚令尹子重為陽橋之役彭名御戎
蔡景公為左許靈公為右(疏諸言御戎皆御君之戎車若君親在車則當居中御者)
(居左勇力之士在右故御戎戎右常連言之此王車雖行玉身不在故不立戎右使御者在中今蔡許二君居)
(王車上當左右之位)
七年左氏傳殺清尹弗忌
九年左氏傳晉侯觀于軍府見鐘儀問其族對曰泠人
也(注泠人樂官官疏詩簡兮序云衛之賢者仕于泠官鄭云泠官樂也泠氏世掌樂官而善焉故後世名)
(樂官為泠官)
十年左氏傳晉侯使糴茷如楚報大宰子商之使也
十六年左氏傳司馬將中軍(注子反)令尹將左(注子重)右尹
子辛將右
子重使太宰伯州犁侍于王後
彭名御楚共王潘黨為右
楚子使工尹襄問之以弓
襄公二年左氏傳楚公子申為右司馬
三年左氏傳楚子辛為令尹
楚司馬公子何忌侵陳
五年左氏傳楚子囊為令尹
十二年左氏傳楚司馬子庚聘于秦
十五年左氏傳楚公子午為令尹公子罷戎為右尹蒍
子馮為大司馬公子槖師為右司馬公子成為左司馬
屈到為莫敖公子追舒為箴尹屈蕩為連尹養由基為
宫廏尹(疏服虔云連尹射官言射相連屬也若是主射當使養由基為之何以使由基為宫廏尹棄能)
(不用豈得為能官人官名臨時所作莫敖之徒並不可觧故杜皆不觧之)
十八年左氏傳揚豚尹宜
十九年左氏傳鄭子革出奔楚為右尹
二十一年左氏傳楚子使子南為令尹
二十二年左氏傳子南之子棄疾為王御士
薳子馮為令尹公子齮為司馬屈建為莫敖
二十五年左氏傳屈建為令尹屈蕩為莫敖
楚蒍掩為司馬子木使庀賦數甲兵蒍掩書土田度山
林鳩藪澤辨京陵表淳鹵數疆潦規偃豬町原防牧隰
臯井衍沃量入脩賦賦車籍馬賦車兵徒卒甲楯之數
既成以授子木禮也
二十七年左氏傳申鮮虞來奔楚人召之遂如楚為右
尹
二十九年左氏傳王子圍為令尹
昭公元年左氏傳右尹子干出奔晉宫廏尹子晳出奔
鄭
楚薳罷為令尹薳啟疆為大宰
四年左氏傳楚沈尹射奔命于夏汭箴尹宜咎城鍾離
五年左氏傳楚子曰若吾以韓起為閽而以羊舌肸為
司宫足以辱晉
(顧氏棟高曰周禮閽人王宫每門四人囿游亦如之次内小臣之下寺人之上記曰深宫固門閽寺守之)
(是閽與奄寺雖不同皆以刑人而掌近職又昭七年傳楚子為章華之宫無宇之閽入焉而宋亦有司馬)
(之侍人齊有崔子之侍人此大夫之家亦有閽寺也)
楚子以屈生為莫敖沈尹赤會楚子次于萊山使
沈尹射待命于巢
六年左氏傳吴人獲宫廄尹棄疾
七年左氏傳芋尹無宇(疏芋草名哀十五年陳有芋尹蓋皆以草名其官不知何故)
(顧氏棟高曰陳近楚設官多相效論語有陳司敗司敗之官亦唯楚有之)
十二年左氏傳楚子使蕩侯潘子司馬督囂尹午陵尹
喜帥師圍徐
右尹子革夕
(程氏啟生曰子辛子重俱以貴介為左右尹出將重兵其後並為令尹則左右尹蓋亦楚之尊官㐮公以)
(後漸用羈人稍稍降矣子革自㐮十九年奔楚為右尹至昭十二年仍為此官而中間為右尹者又有子)
(干或楚此官不止一人或子革先為右尹去任他職而子干代之及子干出奔而子革仍為右尹未可知)
工尹路請曰君王命剥圭以為戚柲
左史倚相趨過
十三年左氏傳王奪成然邑而使為郊尹(注郊尹治郊竟大夫)
蔡公因正僕人殺大子禄及公子罷敵(注正僕大子之近官疏正僕)
(人即大僕也周禮下大夫二人)
公子比為王公子黑肱為令尹公子棄疾為司馬
棄疾即位使子旗為令尹
觀從曰臣之先佐開卜乃使為卜尹
十七年左氏傳吳伐楚陽匄為令尹卜戰不吉司馬子
魚曰我得上游何故不吉
十八年左氏傳楚左尹王子勝
十九年左氏傳楚工尹赤遷隂于下隂
二十一年左氏傳太宰犯
二十三年左氏傳楚司馬薳越追之
楚嚢瓦為令尹
二十七年左氏傳楚莠尹然王尹麇帥師救潜(注二尹楚官)
(疏楚官多以尹為名知二尹是官名耳服虔云王尹主宫内之政未必然定本王作工)左司馬沈
尹戍帥都君子與王馬之屬以濟師(注都君子在都邑之士有復除者王)
(馬之屬王之養馬官屬校人也)左尹郤宛工尹夀帥師至于潛
鄢將師為右領(注右領官名)
左尹與中廐尹莫知其罪而子殺之(注左尹郤宛也中廐尹陽令終)
殺連尹奢
三十年左氏傳使監馬尹大心逆吳公子使居養
三十一年左氏傳左司馬戍右司馬稽帥師救弦
定公四年左氏傳鍼尹固與王同舟
五年左氏傳藍尹亹涉其帑
王以季芉妻鍾建以為樂尹(注司樂大夫)
六年左氏傳令尹子西喜曰乃今可為矣
哀公四年左氏傳左司馬眅致蔡於負函
十六年左氏傳沈諸梁兼二事(注令尹司馬)國寧乃使寧為
令尹寬為司馬
(顧氏棟高曰子西為令尹子期必是司馬二人見殺故諸梁兼攝其事寕即子西子子國哀十八年傳初)
(右司馬子國之卜也觀瞻曰如志故命之是子國自右司馬遷令尹寬則子期子各代其父也)
十七年左氏傳楚子問帥于太師子穀與葉公諸梁子
榖曰右領差車與左史老皆相令尹司馬以伐陳其可
使也王卜之武城尹吉(注武城尹子西子公孫朝)
十八年左氏傳初右司馬子國之卜也觀瞻曰如志(注觀)
(瞻楚開卜大夫)
王曰寢尹工尹勤先君者也(注栢舉之役寢尹吴由于以背受戈工尹固執燧象)
(奔吴師皆為先君勤勞)
蕙田案十六年傳稱箴尹固蓋自箴尹遷工
尹
又案以上楚
成公七年左氏傳巫臣請使于吴乃通吴于晉寘其子
狐庸焉使為行人于吴
定公四年左氏傳伍員為吴行人以謀楚
伯州犂之孫嚭為吴太宰以謀楚
哀公十一年左氏傳戰于艾陵吴子謂叔孫曰而事何
也對曰從司馬(注從吴司馬所命)
十二年左氏傳衛人殺吴行人且姚而懼
蕙田案以上吴
僖公十五年左氏傳秦伯伐晉卜徒父筮之(注秦之掌龜卜者)
成公二年左氏傳公及秦右大夫說盟于蜀
十年左氏傳晉侯求醫于秦秦伯使醫緩為之
十三年左氏傳獲秦成差及不更女父(疏漢書稱商君為法於秦戰斬)
(一首者賜爵一級其爵名一為公士二上造三簮&KR1153;四不更五大夫六公大夫七官大夫八公乘九五大夫十)
(左庶長十一右庶長十二左更十三中更十四右更十五少上造十六大上造十七駟車庶長十八大車庶長)
(十九關内侯二十徹侯案傳此有不更女父襄十一年有庶長鮑庶長武春秋之世已有此名蓋後世以漸增)
(之商君定為二十非是商君盡新作也其名之義難得而知耳)
襄公十一年左氏傳秦右大夫詹帥師從楚子
秦庶長鮑庶長武帥師伐晉以救鄭(注庶長秦爵也)
十二年左氏傳秦庶長無地帥師伐宋
昭公元年左氏傳晉侯求醫于秦秦伯使醫和視之
蕙田案以上秦
右春秋官制
五禮通考卷二百十六
