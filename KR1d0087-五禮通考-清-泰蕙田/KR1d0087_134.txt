五禮通考卷一百二十四
刑部尚書秦蕙田撰
吉禮一百二十四
親耕享先農
蕙田案禮記天子為耤千畝親耕南郊以共
齊盛所以敬天祖致誠信重耕農也其儀見
於月令國語甚詳享先農之禮不見他經國
語農正陳耤禮說者以為祭田祖即神農教
民始耕者一稱先嗇漢以後稱先農歴代典
禮至今不廢誠鉅典也
周禮春官籥章掌土鼓豳籥凡國祈年於田祖龡豳雅
擊土鼓以樂田畯(注祈年祈豐年也田祖始耕田者謂神農也田畯古之先教田者爾雅田)
(畯農夫也故疏此田祖與田畯所祈當同日但位别禮殊樂則同連言之耳田祖即郊特牲云先嗇一也)
詩小雅甫田琴瑟擊鼓以御田祖以祈甘雨以介我稷
黍以榖我士女(𫝊田祖先嗇也謂郊後始耕也)(箋設樂以迎祭先嗇疏郊特牲注云先嗇)
(若神農春官籥章注云田祖始畊田者謂神農是一也始教造田謂之田祖先為稼嗇謂之先嗇神其農業謂之神)
(農名殊而實同也以神農始造田謂之田祖而后稷亦有田功又有事於尊可以及卑則祭田祖之時后稷亦食焉)
(何氏世本古義以神農為田祖經傳無明文王安石謂生為田正死為田祖猶樂官之死而為樂祖也以)
(樂祖例田祖於理近之)
禮記郊特牲主先嗇(注先嗇若神農者)
詩周頌載芟序春藉田而祈社稷也(疏載芟詩者春藉田而祈社稷之樂)
(歌也謂周公成王太平之時王者於春時親藉田以勸農業又祈求社稷使獲其年豐歲稔詩人述其豐熟之)
(事而為此歌焉)
陳氏禮書國語曰司空除壇於藉漢舊儀春始東耕
官祠先農以一太牢先儒謂先農神農也立壇於田
所祠之其制度如社之壇後漢藉田儀正月始耕常
以乙日祠先農已享乃就耕位晉以太牢祠先農宋
元嘉中度宫之辰地整制千畝中開阡陌立先農於
中阡西陌南御耕壇於中阡東陌北將耕宿青幕於
耕壇之上耕日以太牢祠先農如帝社儀後魏太武
天興中祭先農用羊一北齊藉田作祠壇於陌南阡
西廣三十尺四陛三壝四門正月上辛後吉亥祠先
農神農氏於壇上無配太宗親祭先農藉於千畝武
后改藉田壇為先農壇神龍初祝欽明奏曰祭法王
自為立社曰王社先儒以為其社在藉田之中詩序
云春藉田而祈社稷是也乃改先農壇為帝社然則
先農即禮所謂先嗇也歴代所祭或以太牢或以羊
或以乙日或以亥日要皆不遠於禮其改先農壇為
帝社此於經無見特傅會詩序為之說
明蔣氏德璟先農考詩載芟春藉田而祈社稷也正
義曰周公成王太平之時王者親耕藉田以勸農業
又祈求社稷使獲年豐歲稔故序本其多獲所繇經
則主說年豐不及藉社所以經序有異也月令孟春
天子躬耕帝藉仲春擇元日命民社大司馬仲春蒐
田獻禽以祭社然則天子祈社亦以仲春與耕藉異
月而連言之者俱在春時故以春總之祭法云王為
羣姓立社曰泰社王自為立社曰王社亦曰帝社此
二社皆應以春祈之但此為百姓祈祭文當主於泰
社其稷與社共祭亦當為泰社泰稷焉鄭元謂王社
在藉田之中漢立官社文帝令官祠先農晉武詔復
二社北齊及隋又改曰先農唐神龍中禮官祝欽明
議以禮典無先農之文先農與社本是一神妄為改
作請改先農壇為帝社壇以應禮經王社之義至開
元定禮又採齊隋之議復曰先農宋陳祥道曰先儒
謂王社建於藉田然國語王藉則司空除壇農正陳
藉禮而歴代所祭先農而已不聞祭社也詩曰春藉
田而祈社稷非謂社稷建於藉田也今案祝欽明云
先農即社陳祥道云社自社先農自先農藉田所祭
乃先農非社也其說不同其為重農報本之義一也
蕙田案先農始教造田者是人鬼社是土示
截然不同詩序乃言兩祭皆歌此詩非謂藉
田而祭社也陳用之說極是祝欽明議非蔣
氏竝存之混矣
壇制考虢文公云耤田之制司空除壇於耤漢文帝
立壇於田所其制如社之壇宋於宫之震地八里外
整治千畝中開阡陌立先農壇於中阡西陌南梁移
耤田於建康北岸築兆域如南北郊齊作祠壇於陌
南阡西廣輪三十六尺四陛三壝四門又為大營於
外唐高宗改耤田壇為先農壇神龍初復改先農壇
為社壇於壇西立帝稷壇禮同太社唯不備方色有
異焉壇高五尺方五丈四出陛其色青宋先農壇九
尺四十步飾以青二壝元壇制同社壇縱廣十步高
五尺四出陛其色青每方開櫺星門國朝壇在耤田
之北高五尺闊五丈四出陛
蕙田案康成云王社在耤田中國語云司空
除壇於耤夫壇而曰除似臨時之事而不同
於社壇矣且耕耤在南郊社在宗廟右鄭氏
說恐未的
祭與耕同日考享先農之禮與躬耕同日禮無明文
惟周語云農正陳耤禮而韋昭注謂陳耤禮者祭其
神為農祈也至漢以耤田之日祀先農而其禮始著
漢舊儀春耕耤田官祀先農百官皆從置耤田令丞
東漢耤田儀正月始耕常以乙日祀先農於田所先
農已享耕於其地自晉魏至唐宋其禮不廢政和間
罷享先農為中祀命有司行事止行親耕之禮南渡
後復親祀元不親行僅命有司攝事而已明高皇帝
親祀躬耕始復古禮後改中祀止遣應天府官致祭
不設配祭畢親耕唯登極初行耕耤禮則親祭云
右享先農
周禮天官内宰上春詔王后帥六宫之人而生穜稑之
種而獻之於王(注六宫之人夫人以下分居后之六宫者古者使后宫藏種以其有𫝊類蕃孳)
(之祥必生而獻之示能育之使不傷敗且以佐王耕事共禘郊也鄭司農云先種後熟謂之穜後種先熟謂之)
(稑王當以耕種於耤田元謂詩云黍稷穜稑是也)
(史氏浩曰凡穜稑之種必耤后宫生之者欲其亦知稼穡之艱難)
(鄭氏鍔曰經言三農生九榖固不一種獨於穜稑之種則三言之司稼辨之而縣於邑閭舍人縣之於歲)
(時内宰生之於上春皆以穜稑為言則知穜稑非九榖也司農謂先種而後熟則謂之穜後種而先熟則)
(謂之稑言生穜稑之種則凡九榖之或先種後熟或後種先熟者皆生之也觀詩人有黍稷穜稑之言謂)
(黍稷之有先後然則非指穜稑為穀明矣)
春秋襄七年左氏𫝊啟蟄而郊郊而後畊(疏月令祈榖之後即擇日)
(而畊亦在正月)
禮記月令孟春之月天子乃以元日祈榖於上帝乃擇
元辰(疏甲乙丙丁等謂之日子丑寅夘等謂之為辰畊用亥日故云元辰知用亥者以隂陽式法正月亥)
(為天倉以其畊事故用天倉也盧植蔡邕竝云郊天是陽故用日耕耤是隂故用辰元者善也郊雖用日亦有)
(辰但日為吉主耕之用辰亦有日但辰為主皇氏云正月建寅日月會辰在亥故畊用亥也未知然否)
(方氏慤曰元日者善日也擇日者有司之事以日者天子之事凡日皆擇而後以之然前言以後言擇者)
(以尊卑之序且互相備也故擇元辰之文其下乃言天子親載耒耜則擇日非天子之事明矣日為陽辰)
(為隂祈穀於天所以成物故日用辛耕耤於地所以終功故辰用亥也)
蔣氏德璟不用亥考月令孟春擇元辰說者曰元辰
祈榖郊後吉辰也十二支謂之辰郊天是陽故用辛
日耕耤是隂故用亥辰知用亥者正月亥為天倉以
其耕事故用天倉也周語立春之日農祥晨正至二
月初吉王祼鬯而行耤禮漢文用亥日耕耤祠先農
明帝耕以二月章帝耕以正月乙日晉武帝以正月
丁亥宋文帝以正月上辛後吉亥齊武帝時王儉謂
親耕用立春後亥日經無明文何佟之云少牢饋食
禮禘太廟用丁亥鄭元以不必丁亥今若不得丁則
用己亥辛亥苟有亥焉可也梁天監中議書云以殷
仲春耤田理在建卯於是改用二月唐用孟春吉亥
宋用正月上辛後亥日政和中議禮局言孟春親耕
下太史局擇日不必專用吉亥元用孟春吉亥國朝
以仲春擇吉日行事
蕙田案月令孟春之月天子乃以元日祈穀
於上帝乃擇元辰躬耕帝耤仲春之月擇元
日命民社鄭注以元日祈榖為上辛郊天元
辰為郊後吉辰元日命民社為祀社日用甲
王制耆老皆朝於庠元日習射上功孔疏以
元日為擇善日虞書舜典正月上日受終於
文祖月正元日舜格於文祖孔𫝊上日朔日
也月正正月也元日上日也孔疏上日日之
最上元日日之最長元日還是上日如禮文
月吉日又變文言吉月令辰也或問均一元
日於舜典以為朔日於王制以為善日於月
令或為辛日或為甲日又為元辰為吉辰則
亦是善日其說不一似不若俱以善日釋之
曰訓元為善元日謂之善日則元年亦謂之
善年乎月令既有元日又有元辰日與辰自
有别康成因祈榖與命社之文故引郊特牲
郊用辛社用甲以釋之非元日正訓也然郊
用辛社用甲雖出於秦漢諸儒之傅會而社
日用甲正與擇元日命民社有合蓋嘗考之
元者始也元日者日之始元辰者辰之始春
官馮相氏掌十有二月十有二辰十日故子
者十二辰之始甲者十日之始而每月朔日
亦為一月之日之始元辰惟一而元日有二
非子不可稱元辰而朔日與甲日俱可稱元
日也舜典王制及月令祈榖之元日皆朔日
也祈榖直用朔日故言天子以元日而不言
擇耕耤用子日故謂之元辰而言擇命民社
用甲日故亦謂之元日而言擇也曰如此則
祈榖之郊於元旦行之可乎曰以周制言乃
三月之朔耳非元旦也於殷為二月朔於夏
乃為元旦夏殷之禮不可考矣然萬物本於
天而民之大事在農則以元旦祈榖於上帝
固無不可也
天子親載耒耜措之於參保介之御間帥三公九卿諸
侯大夫躬耕帝藉(注耒耜之上曲也保介車右也置耒於車右與御者之間人君之車必使)
(勇士衣甲居右而參乘備非常也保猶依也介甲也在疏御者御車之人車右及御人皆主參乘於時天子)
(左御者居中車右在右)
(方氏慤曰帝藉蓋藉田也以其供上帝之粢盛故曰帝以其借民力而終之故曰藉)
陳氏禮書耕車(周禮木路不輓以革漆之而已)漢志耕車三蓋東京
賦曰農輿路木薛綜曰所謂耕根車也然晉武及梁
乘木路宋文及唐乘耕根車三重蓋而唐志木路赤
質耕車青質則木路與耕根車少異耳考之周禮
田僕掌馭田路以田以鄙鄭氏田路木路也田田獵也
鄙循行縣鄙然則耕藉於郊盖木路歟
蔣氏德璟耤田考耤字周禮作藉禮記作藉詩載芟
小序亦作藉說文作耤大明會典亦作藉周禮天官
甸師掌帥其屬耕耨王藉以時入之以共齍盛注藉
之言借也月令孟春乃擇元辰躬耕帝藉注元辰郊
後吉辰也帝藉者為天神借民力所治之田也藉田
共上帝粢盛故云為天神借民力也箋云藉之言借
也借民力治之正義云王者役人自是常事而謂之
借者言此田耕耨皆當王親為之但以聽政治民有
所不暇故借人之力以為己功漢書孝文藉田應劭
曰藉田千畝典藉之田臣瓚曰親耕親桑率天下先
本不得以假借為稱然凡言典藉者謂作事設法書
而記之或復追述前言號為典法此籍田在於公地
歲歲耕墾何故以籍為名若以事載典籍即名藉田
則天下之事無非籍矣何獨於此偏得籍名瓚親耕
之文即云不得假借豈藉田千畝天子親耕之乎說
文曰耤帝耤千畝也古者使民如借故謂之耤从耒
昔聲通作耤韋昭曰借民力治之以奉宗廟且以勸
率天下使務農也盧植曰藉耕也左傳鄅人藉稻故
知藉為耕瓚曰藉謂蹈藉也師古曰瓚說是今會典
作藉蓋本之說文
祭統天子親耕於南郊以共齊盛諸侯親耕於東郊亦
以共齊盛(注東郊少陽諸侯象也子疏鄭云王藉田在遠郊故甸師氏掌之天太陽故南也諸侯)
(少陽故東也然藉田並在東南故王言南諸侯言東)
(方氏慤曰東南陽地南又盛陽之地故天子耕於南郊冕用朱紘者亦以此東者少陽之地故諸侯耕於)
(東郊冕用青紘者亦以此此又隆殺之别也)
祭義天子為藉千畝冕而朱紘躬秉耒諸侯為藉百畝
冕而青紘躬秉耒
(方氏慤曰耕必服冕所以敬其事也)
月令天子三推三公五推卿諸侯九推(疏案國語王耕王一發班三之)
(賈逵注班次也謂公卿大夫也王之下各三其上也王一發公三發卿九發大夫二十七發)
(方氏慤曰或以三或以五或以九者以貴賤為勞逸之差䓁也且畊陽事也故每用數之竒焉此言天子)
(三推而春秋外𫝊言王耕一撥者蓋一撥土而三推之其實一也)
國語周語古者太史順時覛土陽癉憤盈土氣震發農
祥晨正日月底於天廟土乃脈發(注覛視也癉厚也憤積也盈滿也震動也)
(發起也農祥房星也晨正謂立春之日晨中於午也農事之候故曰農祥底止也天廟營室也孟春之月日月)
(皆在營室脈理也農書曰春土冒厥陳根可拔耕者急發)先時九日太史告稷曰自
今至於初吉陽氣俱烝土膏其動弗震弗渝脉其滿眚
榖乃不殖稷以告(注先先立春日也初吉二月朔日也詩云二月初吉烝升也膏土潤也其)
(動潤澤欲行震動也渝變也眚災也言陽氣俱升土膏欲動當即發動變寫其氣不然則脉滿氣結更為災病)
(榖乃不殖以太史之言告王)王曰史帥陽官以命我司事曰距今九
日土其俱動王其祗祓監農不易(注史太史陽官春官司事主農事官距去)
(也祗敬也祓齋戒祓除也不易不易物土之宜)王乃使司徒咸戒公卿百吏庶
民司空除壇於藉命農大夫咸戒農用先時五日瞽告
有協風至王即齋宫百官御事各即其齋三日王乃淳
濯饗醴(注先畊時也瞽樂太師知風聲者協和也立春曰融風御治也淳沃也濯溉也饗飲也謂王沐)
(浴飲醴酒)及期鬱人薦鬯犧人薦醴王祼鬯饗醴乃行百吏
庶民畢從(注期耕日也犧人司尊也掌共酒醴者灌鬯飲醴皆所以自香絜)及藉后稷
監之膳夫農正陳藉禮太史贊王王敬從之(注監察也膳夫上士)
(也掌王之飲食膳羞之饋食農正田大夫主敷陳籍禮而祭其神為農祈也贊導也)王耕一撥班
三之(注一撥一耜之撥也王無耦以一耜耕班次也三之下各三其上也王一撥公三卿九大夫二十七)
庶人終於千畝其后稷省功太史監之司徒省民太師
監之(注終盡畊也)畢宰夫陳饗膳宰監之膳夫贊王王歆太
牢班嘗之庶人終食(注宰夫下大夫也膳宰膳夫也)
陳氏禮書耕壇(掌次掌凡邦之張事則耕壇蓋有幕也)國語曰司空除
壇於藉而宋有御耕壇於中阡東陌北將耕宿青幕
於耕壇之上北齊於藉田一頃地中通阡陌作祠壇
又外設御耕壇後梁有親耕臺在壇東帝親耕畢登
臺以觀公卿之推而晉及北齊隋唐皇后躬蠶亦有
壇然則古者躬耕田有耕壇司空除壇不特除先農
壇而已
禮記月令反執爵於大寢三公九卿諸侯大夫皆御命
曰勞酒(注既畊而宴飲以勞羣臣也大寢路寢御侍也)
國語周語仲山父曰王治農於藉蒐於農隙耨穫亦於
藉
禮記月令季秋之月乃命冢宰藏帝藉之收於神倉祗
敬必飭(注帝藉所耕千畝也藏祭祀之榖為神倉重粢盛之委也)
國語周語廪於藉東南種而藏之
周禮天官甸師下士二人府一人史二人胥三十人徒
三百人(注王以孟春躬耕帝藉天子三推公五推卿諸侯九推庶人終於千畝庶人謂徒三百人)
葉氏禮經會元耕藉田以教諸侯之孝周官言甸師
帥屬耕耨王藉以時入之豈特付之有司乎成王之
於農畝無不躬親其事詩人歌之一則曰曾孫來止
二則曰曾孫來止成王之於民田猶躬戾止况藉田
乎甸師亦特言其職云爾案内宰王后帥六宫而生
種稑之種而獻於王注云王當以耕於藉田地官舍
人亦曰歲時辨種稑之種以共於王后之春獻種則
其躬耕藉田可知矣夫以天子而躬親耕之禮則天
下孰不勤於耕以耕藉而共粢盛則天下孰不勸於
孝其田千畝或有萊田使之共蕭茅果蓏之薦而又
足以示天下之無曠土其徒三百人自耕藉之暇則
使之以薪蒸役外内饔之事而又足以示天下之無
游民故曰耕藉者天下之大教也
陳氏禮書天子為藉千畝於南郊正陽之位也冕而
朱紘則朱者正陽之色也諸侯為藉百畝於東郊少
陽之位也冕而青紘則青者少陽之色也其時則中
春春秋傳曰啟蟄而郊郊而後耕是也其日則剛日
月令曰乃擇元辰是也其祭則祈社稷於内享先農
於外詩曰春藉田而祈杜稷國語曰膳夫農正陳藉
禮是也其禮則后帥六宫贊事於内司空后稷太史
瞽師鬱人犧人膳夫農正司徒太師贊事於外周禮
内宰詔后帥六宫之人生種稑之種獻之於王國語
曰太史告稷司空除壇之類是也親載耒耜猶農者
之出疆也載必措於保介之御間又明勸農者也王
必三推即所謂一撥也三公五推卿諸侯九推即所
謂班三之也月令所言者推數也國語所言者人數
也庶人終於千畝甸師所率之徒也反執爵於大寢
公卿諸侯大夫皆御命曰勞酒此春耕之終事也若
夫夏耨秋穫王又至焉國語所謂耨穫亦於藉是也
考之於禮蜡合萬物而索饗之則羣小祀也其禮主
先嗇先嗇先農也王以元冕祭之則耕耤之祭先農
其服元冕可知也小司徒凡小祭祀奉牛牲羞其肆
鄭氏謂小祭祀王元冕所祭者則祭先農用牛牲可
知也王之藉掌以甸師而諸侯亦有甸人則諸侯之
禮與王略同矣
右耕耤之禮
漢書文帝本紀後二年春正月丁亥詔曰夫農天下之
本也其開藉田(應劭曰古者天子耕藉田千畝為天下先藉者帝王典藉之常也韋昭曰藉借)
(也借民力以治之以奉宗廟且以勸帥天下使務農也臣瓚曰景帝詔曰朕親耕后親桑為天下先本以躬親)
(為義不得以假借為稱也藉謂蹈藉也師古曰瓚說是也國語曰宣王即位不藉千畝虢文公諫斯則藉非假)
(借明矣)朕親率耕以給宗廟粢盛
通典漢舊儀春始親耕於藉田官祀先農以一太牢百
官皆從(先農神農也五經要義云立壇於田所祀之其制度如社之壇)賜三輔二百里
孝悌力田三老種百榖萬斛為立藉田倉置令丞榖皆
以給天地宗廟羣望之祀以為粢盛
蕙田案應劭漢官儀曰天子升壇公卿耕訖
嗇夫下種藉田亦曰帝藉亦曰耕藉亦曰東
耕亦曰親耕亦曰王耕
十三年春二月甲寅詔曰朕親率天下農耕以供粢盛
其具禮儀
景帝本紀二年詔曰朕親耕以奉宗廟粢盛為天下先
武帝本紀征和四年上耕於鉅定(應劭曰齊國縣也)
昭帝本紀始元元年春上耕於鉤盾弄田(應劭曰時帝年九歲未能)
(親耕帝藉鉤盾宦者近署故往試耕為戲弄也臣瓚曰西京故事弄田在未央宫中師古曰弄田謂宴游之田)
(天子所戲弄耳非為昭帝年幼剏有此名)
六年春正月上耕於上林
後漢書明帝本紀永平四年春二月辛亥詔曰朕親耕
藉田以祈農事
續漢志正月始耕既事告祠先農
後漢書明帝本紀十三年春二月帝耕於藉田禮畢賜
觀者食
十五年春二月東廵狩癸亥帝耕於下邳
禮儀志正月始耕晝漏上水初納執事告祀先農
祭祀志縣邑常以乙未日祀先農於乙地
南齊書樂志章帝元和元年元武司馬班固奏用周頌
載芟祀先農
章帝本紀元和二年二月乙丑帝耕於定陶詔曰三老
尊年也孝悌淑行也力田勤勞也國家甚休之其賜帛
人一疋勉率農功
三年春正月辛丑帝耕於懷
禮儀志正月始耕晝漏上水初納執事告祠先農已
享耕時有司請行事就耕位天子三公九卿諸侯百
官以次耕推數如周法力田種各耰訖有司告事畢
是月令日郡國守相皆勸民始耕如儀諸行出入皆
鳴鐘皆作樂其有災眚有他故若請雨止雨皆不鳴
鐘不作樂
圖書集成順帝永建中黃瓊疏請舉藉田禮從之
黃瓊𫝊自帝即位以後不行藉田之禮瓊以國之大典
不宜久廢上疏奏曰自古聖帝哲王莫不敬恭明祀增
致福祥故必躬郊廟之禮親藉田之勤以先羣氓率勸
農功昔周宣王不藉千畝虢文公以為大譏卒有姜戎
之難終損中興之名竊見陛下遵稽古之鴻業體虔肅
以應天順時奉元懷柔百神朝夕觸塵埃於道路晝暮
聆庶政以䘏人雖詩詠成湯之不怠遑書美文王之不
暇食誠不能加今廟祀適闋而祈榖潔齋之事近在明
日臣恐左右之心不欲屢動聖躬以為親耕之禮可得
而廢臣聞先王制典藉田有日司徒咸戒司空除壇先
時五日有協風之應王即齋宫享醴載耒誠重之也自
癸巳以來仍西北風甘澤不集寒凉尚結迎春東郊既
不躬親先農之禮所宜自勉以逆和氣以致時風易曰
君子自強不息斯其道也書奏帝從之
後漢書獻帝本紀興平元年二月丁亥帝耕於藉田
三國魏志武帝本紀建安十九年春正月始耕藉田
二十一年三月壬寅公親耕藉田
明帝本紀太和元年春二月辛未帝耕於藉田
五年春正月帝耕於藉田
晉書禮志魏氏雖天子耕藉藩鎮闕諸侯百畝之禮及
武帝末有司奏古諸侯耕藉百畝躬執耒以奉社稷宗
廟以勸率農功今諸王臨國宜依修耕耤之儀然竟未
施行
武帝本紀泰始四年正月丁亥帝耕於藉田
禮志泰始四年有司奏耕祠先農可令有司行事詔曰
古之聖王躬耕帝藉以供郊廟之粢盛且以訓化天下
近代以來耕耤止於數步之中空有慕古之名曾無供
祀訓農之實而有百官車徒之費今循千畝之制當與
羣公卿士躬稼穡之艱難以帥先天下主者詳具其制
下河南處田地於東郊之南洛水之北若無官田隨宜
便換而不得侵人也於是乘輿御木輅以耕以太牢祀
先農自惠帝之後其事便廢
武帝本紀泰始八年正月癸亥帝耕於藉田十年正月
辛亥帝耕於藉田
哀帝本紀興定二年二月癸卯帝親耕於藉田
輿服志金根車天下親耕所乘也寘耒耜於軾上
禮志江左元帝將修耕藉尚書符問藉田至尊應躬祠
先農不賀循答漢儀無正有至尊親自祭之文然周禮
王者祭四望則毳冕祭社稷五祀則絺冕以此不為無
親祭之義也宜立兩儀注賀循䓁所上儀注又未詳允
事竟不行後哀帝欲復行其典亦不能遂
宋書禮志宋文帝元嘉二十年太祖將親耕以其久廢
使何承天撰定儀注史學生山謙之己私鳩集因以奏
聞乃下詔曰國以民為本民以食為天一夫輟耕飢者
必及倉廪既實禮節以興自頃在所貧耗家無宿積隂
陽暫偏則人懷愁墊年或不稔而病乏比室誠由政德
未孚以臻斯弊抑亦耕桑未廣地利多遺宰守微化道
之方氓庶忘勤分之義永言弘濟明發載懷雖制令亟
下終莫懲勸而坐望滋殖庸可致乎有司其班宣舊條
務盡敦課遊食之徒咸令附業考覈勤惰行其誅賞勸
察能殿嚴加黜陟古者從時脉土以訓農功躬耕帝藉
敬供粢盛仰瞻前主思遵令典便可量處千畝考上元
辰朕當親帥百辟致禮郊甸庶幾誠素奬被斯民於是
斟酌衆條造定圖注先立春九日尚書宣攝内外各使
隨局從事司空大農京尹令尉度宫之辰地八里之外
整制千畝開阡陌立先農壇於中阡西陌南御耕壇於
中阡東陌北將耕宿設青幕於耕壇之上皇后帥六宫
之人生種稑之種付藉田令耕日太祝令以一太牢告
祠先農如帝社儀孟春之月擇上辛後吉亥日御乘耕
根三蓋車駕蒼駟建青旗著通天冠青幘朝服青衮帶
佩蒼玉蕃王以下至六百石皆衣青唯三臺武衛不耕
不改服章車駕出衆事如郊廟之儀至藉田侍中跪奏
至尊降車臨壇大司農跪奏先農已享請皇帝親耕太
史令讚曰皇帝親耕三推三反於是羣臣以次耕王公
五等開國諸侯五推五反孤卿大夫七推七反士九推
九反藉田令帥其屬耕竟畝灑種即耰禮畢乃班下州
郡縣悉備其禮焉
二十一年春親耕乃立先農壇於藉田中阡西陌南高
四尺方二丈為四出陛陛廣五尺外加埓去阡陌各二
十丈車駕未到司空大司農帥太祝令及衆執事質明
以一太牢告祠祭器用祭社稷器祠畢班餘胙於奉祠
者舊典先農又常列於郊祭云
孝武帝本紀大明四年正月乙亥車駕躬耕藉田
明帝本紀泰始五年春正月癸亥車駕躬耕藉田
通典齊武帝永平中耕藉田用丁亥使御史乘馬車載
耒耜從五輅
南齊書禮志武帝永明三年有司奏來年正月二十五
日丁亥可祀先農即日輿駕親耕宋元嘉大明以來竝
用立春後亥日尚書令王儉以為亥日藉田經記無文
通下詳議兼太學博士劉蔓議禮孟春之月立春迎春
又於是月以元日祈榖又擇元辰躬耕帝藉盧植說禮
通辰日日甲至癸也辰子至亥也郊天陽也故以日藉
田隂也故以辰隂禮卑後必居其末亥者辰之末故記
稱元辰法曰吉亥又据五行之說木生於亥以亥日祭
先農又其義也太常丞何諲之議鄭注云元辰蓋郊後
吉亥也亥水辰也凡在墾稼咸存灑潤五行說十二辰
為六合寅與亥合建寅月東耕取月建與日辰合也國
子助教桑惠度議尋鄭元以亥為吉辰者陽生於子元
起於亥取陽之元以為生物亥又為水十月所建百榖
賴兹沾潤畢熱也助教周山文議盧植云元善也郊天
陽也故以日耤田隂也故以辰蔡邕月令章句解元辰
云日幹也辰支也有事於天用日有事於地用辰助教
何佟之議少牢饋食禮云孝孫某來日丁亥用薦歲事
於皇祖伯某注云丁未必亥也直舉一日以言之耳禘
太廟禮日用丁亥若不丁亥則用已亥辛亥苟有亥可
也鄭又云必用丁已者取其令名自丁寧自變改皆為
謹敬如此丁亥自是祭祀之日不專施於先農漢文用
此日耕耤祠先農故後王相承用之非有别義殿中郎
顧暠之議鄭元稱先郊後吉辰而不說必亥之由盧植
明子亥為辰亦無常辰之證漢世躬耤肇發漢文詔云
農天下之本其開藉田斯乃草剏之令未睹親載之吉
也昭帝癸亥耕於鉤盾弄田明帝癸亥耕下邳章帝乙
亥耕定陶又辛亥耕懷魏之烈祖實書辛未不繫一辰
徵於兩代矣推晉之革魏宋之因晉政是服膺康成非
有異見者也班固序亥位云隂氣應亡射該藏萬物雜
陽閡種且亥既水辰含育為性播厥取吉其在兹乎固
序丑位云隂大旅助黃鐘宣氣而牙物序未位云隂氣
受任助蕤賓君主種物使長大茂盛是漢朝迭選魏室
所遷酌舊用丑實兼有據參議奏用丁亥詔可
樂志永明四年藉田詔驍騎將軍江淹造藉田歌淹製
二章世祖口出付太樂歌之
祀先農迎送神升歌羽鑾從動金駕時遊教騰義
鏡樂綴禮修率先丹耦躬遵綠疇靈之聖之歲殷澤
柔
饗神歌辭瓊斝既飾繡簋以陳方爕嘉種永毓宵
民
梁書武帝本紀天監十三年二月丁亥輿駕親耕藉田
赦天下孝悌力田賜爵一級
冊府元龜天監十六年二月辛亥親耕藉田
梁五禮藉田儀注其田東去宫八里遠十六里為千畝
天子耒耜一具公耒耜三具卿侯耒耜九具立方壇以
祠先農
隋書禮儀志梁初藉田依宋齊以正月用事不齊不祭
天監十二年武帝以為啟蟄而耕則在二月節内書云
以殷仲春藉田理在建卯於是改用二月又國語云王
即齊宫與百官御事竝齋三日乃有沐浴祼享之事前
代當以耕而不祭故缺此禮國語又云稷臨之太史讚
之則知耕耤應有先農神座兼有讚述耕旨今耤田應
散齋七日致齋三日兼於耕所設先農神座陳薦羞之
禮讚辭如社稷法又曰齊代舊事耤田使御史乘馬車
載耒耜於五輅後禮云親載耒耜措於參保介之御間
則置所乘輅上若以今輅與古不同則宜升之次輅以
明慎重而遠在餘處於禮為乖且御史掌視尤為親省
今宜以侍中奉耒耜載於象輅以隨木輅之後普通二
年又移耤田於建康北岸築兆域大小列種梨栢便殿
及齋宫省如南北郊别有望耕臺在壇東帝親耕畢登
此臺以觀公卿之推反又有祈年殿云
梁書武帝本紀普通四年二月乙亥躬耕藉田
中大通六年春二月癸亥輿駕親耕藉田大赦天下孝
悌力田賜爵一級
大同元年春二月丁亥輿駕躬耕藉田二年春正月
乙亥輿駕躬耕藉田三年春二月丁亥輿駕親耕藉
田四年春二月己亥輿駕親耕藉田
唐類函梁元帝祭東耕文曰三農九榖為政所先萬
箱億庾是曰民天繫稱斵耜書美厥田花開杏樹凍
觧新泉當使黍稷莫莫民翳胥樂甘雨祈祈遂及我
私我私之熟表裏禔福禔福中田歲取十千是藨是
衮登頌有年
陳書宣帝本紀大建元年春二月乙亥輿駕親耕藉田
三年春二月丁酉輿駕親耕藉田六年春二月辛
亥輿駕親耕藉田九年春二月壬午輿駕親耕藉田
北魏書道武帝本紀天興三年春二月丁亥始耕藉田
禮志太武帝天興三年春始躬耕藉田祭先農用羊一
孝文帝本紀延興二年春三月甲午車駕耕於藉田
冊府元龜太和十六年二月丙午詔有司刻吉亥備小
駕躬臨千畝
北魏書孝文帝本紀太和十七年春二月己酉車駕始
藉田於都南
宣武帝本紀景明三年冬十二月戊子詔曰民本農桑
國重蠶藉粢盛所憑冕織攸寄比京邑初基耕桑暫缺
遺規往旨宜必祗修今寢殿顯成移御維始春郊無遠
拂羽有辰便可表營千畝開設宫壇秉耒援筐躬勸億
兆
孝明帝本紀正光三年春正月辛亥親耕藉田
北齊書文宣帝本紀天保二年正月癸亥親耕藉田於
東郊
隋書禮儀志北齊耤於帝城東南千畝内種赤粱白榖
大豆赤黍小豆黑穄麻子小麥色别一頃自餘一頃地
中通阡陌作祠壇於陌南阡西廣輪三十六尺高九尺
四陛三壝四門又為大營於外又設御耕壇於阡東陌
北每歲正月上辛後吉亥使公卿以一太牢祠先農神
農氏於壇上無配享祭訖親耕先祠司農進穜稑之種
六宫主之行事之官併齊設齋省於壇所列宫懸又寘
先農座於壇上衆官朝服司空一獻不燎祠訖皇帝乃
服通天冠青紗袍黑介幘佩蒼玉黃綬青帶祙舄備法
駕乘木輅耕官具朝服從殿中監進御耒於壇南百官
定列帝出便殿升耕壇南陛即御座應耕者各進於列
帝降自南陛至耕位釋劍執耒三推三反升壇即坐耕
官一品五推五反二品七推七反三品九推九反耤田
令帥其屬以牛耕終千畝以青箱奉穜稑種跪呈司農
詣耕所灑之耰訖司農省功奏事畢皇帝降之便殿更
衣享宴禮畢班賚而還
北周書閔帝本紀元年春正月癸亥親耕藉田
明帝本紀二年春正月辛亥親耕藉田
武帝本紀保定元年春正月乙亥親耕藉田
天和元年春正月己亥親耕藉田二年春正月己亥
親耕藉田
建德三年春正月乙亥親耕藉田
隋書禮儀志隋制於國南十四里啟夏門外置地千畝
為壇孟春吉亥祭先農於其上以后稷配牲用一太牢
皇帝服衮冕備法駕乘金根車禮三獻訖因耕司農授
耒皇帝三推訖執事者以授應耕者各以班九推五推
而司徒帥其屬終千畝播殖九榖納於神倉以擬粢盛
穰槀以餉犧牲云
樂志先農奏諴夏辭(迎送神與方丘同)
農祥神晣土膏初起春原俶載青氊致祀歛蹕長阡
廽旌外壝房爼飾薦山罍沈滓親事朱紘躬持黛耜
恭神務嗇受釐降祉
唐書太宗本紀貞觀三年正月癸亥親耕藉田
舊唐書禮儀志太宗貞觀三年正月親祭先農躬御耒
耜藉於千畝之甸初晉時南遷後魏來自雲朔中原分
裂又雜以獯戎代歴周隋此禮久廢而今始行之觀者
莫不駭躍於是秘書郎岑文本獻藉田頌以美之初議
藉田方面所在給事中孔穎逹曰禮天子藉田於南郊
諸侯於東郊晉武帝猶於東南今於城東寘壇不合古
禮太宗曰禮緣人情亦何常之有且虞書云平秩東作
則是堯舜敬授人時已在東矣又乘青輅推黛耜者所
以順於春氣故知合在東方且朕見居少陽之地由於
東郊蓋其宜矣於是遂定自後每歲常令有司行事
唐書禮樂志皇帝孟春吉亥享先農遂以耕耤前享一
日奉禮設御坐於壇東西向望瘞位於壇西南北向從
官位於内壝東門之内道南執事者居後奉禮位於樂
縣東北贊者在南又設御耕耤位於外壝南門之外十
步所南向從耕三公諸王尚書卿位於御坐東南重行
西向以其推數為列其三公諸王尚書卿等非耕者位
於耕者之東重行西向北上介公酅公於御位西南東
向北上尚舍設御耒席於三公之北少西南向奉禮又
設司農卿之位於南少退諸執耒耜者位於公卿耕者
之後非耕者之前西向(御耒耜一具三公耒耜三具諸王尚書卿各三人合耒耜九具)
(以下耒耜太常各令耤田農人執之)皇帝已享乃以耕根車載耒耜於御
間皇帝乘車自行宫降大次乘黃令以耒耜授廪犧令
横執之左耜置於席遂守之皇帝將望瘞謁者引三公
及從耕侍耕者司農卿與執耒耜者皆就位皇帝出就
耕位南向立廪犧令進耒席南北向解韜出来執以興
少退北向立司農卿進受之以授侍中奉以進皇帝受
之耕三推侍中前受耒耜反之司農卿卿反之廩犧令令
復耒於韜執以興復位皇帝初耕執耒者皆以耒耜授
侍耕者皇帝耕止三公諸王耕五推尚書卿九推執耒
者前受之皇帝還入自南門出内壝東門入大次享官
從享者出太常卿帥其屬耕於千畝皇帝還宫明日班
勞酒於太極殿如元會不賀不為夀耤田之榖歛而鍾
之神倉以擬粢盛及五齊三酒穰槀以食牲耤田槀先
農唐初為帝社亦曰耤田壇
享先農樂章(貞觀中禇亮等作)
迎神用咸和粒食伊始農之所先古今攸賴是曰
人天耕斯帝藉播厥公田式崇明祀神其福焉
皇帝行用太和(詞同冬至圜丘)
登歌奠玉帛用肅和尊彜既列瑚簋有薦歌工載
登幣禮斯奠肅肅享祀顒顒纓弁神之聽之福流寰
縣
迎爼用雍和前夕親牲質明奉爼沐芳整弁其儀
式序盛禮畢陳嘉樂備舉歆我懿德非馨稷黍
皇帝酌獻領福用夀和(詞同冬至圜邱)
送文舞出迎武舞入用舒和羽籥低昂文綴已千
鏚蹈厲武行初望歲祈農神所聽延祥介福豈云虛
武舞用凱安(詞同冬至圜邱)送神用承和
又享先農樂章一首(太樂舊有此詞不詳所起)
送神用承和三推禮就萬慶所凝夤賓志遠薦衮
惟興降歆肅薦垂祐祖膺送神有樂神其上昇
唐書高宗本紀永徽三年正月丁亥耕藉田
冊府元龜丁亥親享先農御耒耜率公卿耕於藉田賜
羣官帛各有差
文獻通考乾封二年正月行耤田之禮躬秉耒耜而九
推禮官奏陛下合三推上曰朕以身帥下自當過之恨
不終千畝耳
初將耕耤田閱耒耜有雕刻文飾者謂左右曰田器
農人執之在於樸素豈貴文飾乎乃命撤之
唐書高宗本紀儀鳳二年正月乙亥耕藉田
冊府元龜帝親耕藉田於東郊禮畢作藉田賦以示羣
臣三年五月幸藉田所觀區種手種數區
景雲三年親耕藉田
舊唐書禮儀志則天時改藉田壇為先農
唐書禮樂志神龍元年禮部尚書祝欽明議曰周頌載
芟春藉田而祈社稷禮天子為藉千畝諸侯百畝則緣
田為社曰王社侯社今曰先農失王社之義宜正名為
帝社太常少卿韋叔夏博士張齊賢等議曰祭法王者
立太社然後立王社所寘之地則無𫝊也漢興以有官
社未立官稷乃立於官社之後以夏禹配官社以后稷
配官稷臣瓚曰高祖立漢社稷所謂太社也官社配以
禹所謂王社也至光武乃不立官稷相承至今魏以官
社為帝社故摯虞謂魏氏故事立太社是也晉或廢或
寘皆無處所或曰二社竝處而王社居西崔氏皇甫氏
皆曰王社在藉田案衛宏漢儀春始東耕於藉田引詩
先農則神農也又五經要義曰壇於田以祀先農如社
魏秦静議風伯雨師靈星先農社稷為國六神晉太始
四年耕於東郊以太牢祀先農周隋舊儀及國朝先農
皆祭神農於帝社配以后稷則王社先農不可一也今
宜於耤田立帝社帝稷配以禹棄則先農帝杜竝祠叶
於周之載芟之義欽明又議曰耤田之祭本王社古之
祀先農勾龍后稷也烈山之子亦謂之農而周棄繼之
皆祀為稷共工之子曰后土湯勝夏欲遷而不可故二
神社稷主也黃帝以降不以羲農列常祀豈社稷而祭
神農乎社稷之祭不取神農耒耜大功而專於共工烈
山蓋以三皇洪荒之迹無取為教彼秦静何人而知社
稷先農為二而耤田有二壇乎先農王社一也皆后稷
勾龍異名而分祭牲以四牢欽明又言漢祀禹謬也今
欲正王社先農之號而未决乃更加二祀不可叔夏齊
賢等乃奏言經無先農禮曰王自為立社曰王杜先儒
以為在耤田也永徽中猶曰耤田垂拱後乃為先農然
則先農與社一神今先農壇請改曰帝社壇以合古王
社之義其祭準令以孟夏吉亥祠后土以勾龍氏配於
是為帝社壇又立帝稷壇於西如太社太稷而壇不設
方色以異於太社
蕙田案王社在藉田說本注疏㩀祭統天子
親耕南郊諸侯親耕東郊明乎耤田在郊匠
人營國左祖右社禮運祭天於郊祭社於國
明乎社稷在國郊國所在不同詎可合一祝
欽明以先農王社為一非是秦静既知王社
先農不可一矣而欲於耤田中並祀先農帝
社為二壇抑又非矣
唐書睿宗本紀先天元年正月戊子耕藉田
舊唐書禮儀志睿宗太極元年親祀先農躬耕帝藉禮
畢大赦改元
唐書元宗本紀開元十九年正月丙子耕於興慶宫
禮樂志十九年停帝稷而祀神農氏於壇上以后稷配
舊唐書禮儀志元宗開元二十二年冬禮部員外郎王
仲邱又上疏請行藉田之禮
唐書元宗本紀開元二十三年正月乙亥耕藉田
舊唐書禮儀志親祀神農於東郊以勾芒配禮畢躬御
耒耜於千畝之甸時有司進儀注天子三推公卿九推
庶人終畝元宗欲重勸耕藉遂進耕五十餘步盡壠乃
止禮畢輦還齊宫大赦侍耕執牛官皆等級賜帛
冊府元龜開元二十三年正月十八日親祀先農禮畢
降至耕位侍中執耒太僕秉轡帝謂左右曰帝藉之禮
古則三推朕今九推庶九榖之報也贊導者跪而奏曰
先王制禮不可踰越帝曰夫禮豈不在濟人治國勤事
務功乎朕發乎至誠深惟嘉殖將以勸南畝供粢盛豈
非禮意也於是九推而止公卿以下終其田畝制曰昔
者受命為君體元立極未有不謹於禮而能見教於人
今嗣歲初吉農事將起禮先本於耕藉義緣奉於粢盛
是所嚴祗敢不敬事故躬載耒耜親率公卿以先萬姓
遂耤千畝謂敦本之為耳何布澤之更深宜有順於發
生俾無偏於行惠可大赦天下
唐開元禮皇帝吉亥享先農(攝事附)
齋戒前祀五日皇帝散齋三日於别殿致齋二日一
日於太極殿一日於行宫餘同上辛儀
陳設前享三日陳設如圜丘儀前享二日大樂令設
宫懸樂如圜丘儀唯懸樂樹路鼓為瘞塪於壇壬地外
壝之内為異前享一日奉禮設御位如圜丘儀唯設望
瘞位於内壝東門之内道南又設奉禮位於瘞塪西南
東面南上為異(攝事右校埽除壇之内外前享二日衛尉設享官公卿以下次於外壝東門外)
(道南北向西上設陳饌幔於内壝東門外道南北向太樂令設宫懸前享一日奉禮郎設享官公卿位於内壝)
(東門内道北執事位於道南西向北上設御史位於壇下如式又設奉禮位於樂懸東北贊者二人在南差退)
(俱西向北上又設奉禮贊者位於瘞塪東面南上設協律郎位於壇上南陛之西東向太樂令於北懸間享官)
(門外位皆於東壝外道南如式)又設御耕藉位於外壝南門之外十步
所南向設從耕位三公諸王諸尚書諸卿位於御座東
南重行西向各依推數為列其公王尚書卿等非耕者
位於耕者之東重行西向俱北上介公酅公位於御位
西南東向以北為上尚舍設御耒席於三公之北少西
南向奉禮又設司農卿位於御耒席東少南西向廪犧
令於司農卿之南少退諸執耒耜者位於公卿耕者之
後非耕者之前西面(御耒耜一具三公耒耜三具諸王尚書卿各三人合耒耜九具以下)
(耒耜太常各令藉田農人執之攝事無設耕藉位以下至此儀)設酒罇之位於壇上神
農氏犧罇二象罇二山罍二東南隅北向后稷氏犧樽
二象樽二山罍二在神農酒樽之東俱北向西上(罇皆加勺)
(幕有坫以寘爵)設御洗於壇南陛東南亞獻之洗於東陛之南
俱北向執罇罍篚冪者各位於罇罍篚冪之後設幣篚
於壇上各於罇坫之所晡後郊社令帥齋郎以坫罍洗
篚冪入設於位(升壇者自東陛)謁者引光祿卿詣厨視濯溉(凡導)
(引者每曲一逡廵)贊引引御史詣厨省饌具(光祿卿以下每事訖各還罇所)享
日未明十五刻太官令帥宰人以鸞刀割牲祝史以豆
取毛血各置於饌所遂烹牲未明五刻太史令郊社令
各服其服升設神農氏神座於壇上北方南向設后稷
氏神座於東方西向席皆以筦設神位於座首
鑾駕出宫乘耕根車於太極殿前餘同圜丘儀
饋享享日未明三刻諸享官及從享之官各服其服
郊社令良醖令帥其屬入實罇罍及幣(犧罇實以醴齊象罇實以盎齊)
(山罍實以清酒齊皆加明水酒皆加玄酒各實於上罇幣皆以青)太官令帥進饌者實
諸籩豆簠簋等入設於饌幔内未明二刻奉禮帥贊者
先入就位其御史及禮官等入再拜埽除及就位如圜
丘儀未明一刻謁者贊引各引享官以下就門外位司
空行埽除及從享羣官客使等次入就位並如圜丘儀
(攝事自未明三刻至此與正儀同)初未明三刻諸衛列大駕仗衛陳設
如式侍中板奏外辦請中嚴乘黃令進耕根車於宫南
門外廽車南向(若行宫去壇稍遠嚴警如式)未明一刻侍中板奏外
辦質明皇帝服衮冕乘輿以出繖扇華蓋侍衛如常儀
(侍中負璽陪從如式)皇帝升車訖乘黃令進耒太僕受載如初黃
門侍郎奏請鑾駕發引還侍位鑾駕動之大次竝如圜
丘儀郊社令以祝板進御署訖近臣奉出郊社令受各
奠於坫如圜丘儀初皇帝降車訖乘黃令受耒耜授廩
犧令而横執之於左其耜之耜所寘於席遂守之(凡執耒耜)
(皆横之授則先其奉後其耜)皇帝停大次半刻頃具奏辦出次太常
卿請行事竝如圜丘儀(攝事衆官拜訖謁者白太尉有司謹具請行事無初未明三刻)
(下至此儀)協律郎舉麾工鼓祝以角音奏永和之樂以姑洗
之均(自後接神皆奏姑洗)作文武舞樂舞三成偃麾戞敔樂止太
常卿前奏稱請再拜退復位皇帝再拜及奠玉幣奏樂
之節並如圜丘儀(攝事謁者引太尉升奠幣)太常卿引皇帝進北面
跪奠於神農氏神座俛伏興太常卿引皇帝少退北向
再拜訖太常卿引皇帝又立於西方東向又太祝以幣
授侍中侍中奉幣北向進皇帝受幣太常卿引皇帝進
東面跪奠於后稷氏神座俛伏興太常卿引皇帝少退
東面再拜訖登歌止太常卿引皇帝樂作皇帝降自南
陛還版位西向立樂止初羣官拜訖祝史奉毛血之豆
立於門外於登歌止祝史奉毛血入升自南陛配座升
自東陛太祝迎取於壇上進奠於神座前太祝退立於
罇所皇帝既升奠幣太官令出帥進饌者奉饌陳於内
壝門外謁者引司徒出詣饌所司徒奉神農之爼皇帝
既至版位樂止(攝事無)太官令引饌入爼初入門雍和之
樂作饌至陛樂止祝史進徹毛血之豆降自東陛以出
神農氏之饌升自南陛配座之饌升自東陛太祝迎引
於壇上各設於神座前(籩豆蓋冪先徹乃升簋簠既奠却其蓋於下)設訖謁
者引司徒以下降自東陛復位太祝各還罇所太常卿
引皇帝(攝事謁者引太尉)詣罍洗樂作其盥洗奏樂及齋郎奉
爼並如圜丘之儀太常卿引皇帝詣神農氏酒罇所執
罇者舉冪侍中贊酌醴齊訖夀和之樂作(皇帝每酌獻及飲福皆作)
(夀和之樂)太常卿引皇帝進神農氏神座前北向跪奠爵俛
伏興太常卿引皇帝少退北向立樂止太祝持版進於
神座之右東面跪讀祝文曰維某年歲次月朔日子開
元神武皇帝某(攝事云謹遣太尉封臣名)敢昭告於帝神農氏獻春
伊始東作方興率由典則恭事千畝謹以制幣犧齊粢
盛庶品肅偹常祀陳其明薦以后稷氏配神作主尚享
訖興帝再拜(攝事太尉再拜下倣此)初讀祝文訖樂作太祝進跪
奠版於神座興還罇所皇帝拜訖樂止太常卿引皇帝
詣后稷氏酒罇所(酌獻樂作並如神農氏唯皇帝東向立為異)太祝持版進
於神座之右北向跪讀祝文曰維某年歲次月朔日子
開元神武皇帝某敢昭告后稷氏土膏脉起爰修耕藉
用薦常事於帝神農氏唯神功協稼穡實允昭配謹以
制幣犧齊粢盛庶品式陳明薦作主侑神尚享訖興皇
帝再拜初讀祝文訖樂作太祝進跪奠版於神座俛伏
興還罇所皇帝拜訖樂止太常卿引皇帝進神農氏神
座前北向立樂作太祝各以爵酌上罇福酒(攝事太祝酌罍福酒)
其飲福受胙樂舞等竝如圜丘儀(攝事亦同圜丘攝事)初皇帝將
復位謁者引太尉詣罍洗(攝事謁者引太常卿為亞獻)盥手洗爵訖
謁者引太尉自東陛升壇詣神農氏象罇所執爵者舉
冪太尉酌盎齊武舞作謁者引太尉進神農氏神座前
北向跪奠爵興謁者引太尉少退北向再拜謁者引太
尉詣后稷氏象罇所取爵於坫執爵者舉冪太尉酌盎
齊謁者引太尉進后稷氏神座前東向跪奠爵興謁者
引太尉少退東向再拜謁者引太尉進神農氏神座前
北向立太祝各以爵酌罍福酒合寘一爵太祝持爵進
太尉右西向立太尉再拜受爵跪祭酒遂飲卒爵太祝
進受爵復於坫太尉興再拜謁者引太尉降復位初太
尉獻將畢謁者引光祿卿詣罍洗盥手帨爵升酌盎齊
終獻如亞獻之儀訖謁者引光祿卿(攝事同)降復位武舞
止諸祝各進跪徹豆興還罇所(徹者籩豆各一少移於故處)奉禮曰
賜胙贊者唱衆官再拜在位者皆再拜(已飲福者不拜)永和樂
作太常卿前奏稱再拜退復位皇帝再拜奉禮曰衆官
再拜在位者皆再拜樂一成止太常卿奏請就望瘞位
奉禮帥贊者就瘞塪西南位太常卿引皇帝太和之樂
作皇帝就望瘞位北向立樂止於羣官將拜祝各執篚
進神座前取幣各由其陛降壇詣塪以幣寘於塪訖奉
禮曰可瘞東西各四人寘土半塪太常卿前奏禮畢請
就耕藉位(攝事謁者進太尉之左白禮畢享官執事再拜出如圜丘攝事)太常卿引皇
帝樂作皇帝詣耕藉位南向立樂止初白禮畢奉禮帥
贊者還本位(攝事無詣耕藉位)
耕藉皇帝將詣望瘞位謁者引三公及應從耕侍耕
者各就耕位司農先就位諸執耒者皆就位皇帝初詣
耕位廪犧令進詣御耒席南北面跪伏搢笏觧耒韜出
執耒起少退北面立司農卿受耒以授侍中侍中奉耒
進皇帝受以三推侍中前受耒耜反於司農司農反於
廪犧令訖還本位廪犧令復耒於韜執耒起復位立皇
帝初耕執耒者以耒耜各授侍耕者皇帝耕訖三公諸
王五推尚書卿九推訖執耒者前受耒耜退復位侍中
前奏禮畢退復位太常卿引皇帝入自南門還大次樂
作皇帝出自内壝東門殿中監前受鎮珪以授尚衣奉
御殿中監又前受大珪華蓋侍衛如常儀皇帝入次樂
止謁者贊引各引享官及從享羣官諸方客使以次出
贊引引御史太祝以下俱復執事位立定奉禮曰再拜
御史以下皆再拜贊引引出工人二舞以次出太常卿
帥其屬以次耕於千畝其祝版燔於齋所
鑾駕還宫如圜丘儀
勞酒車駕還宫之明日設會於太極殿如元會之儀
(唯不賀不上夀為異)
藉田東郊儀
皇帝夾侍二人正衣二人(右令以祝先農壇上行事夾侍正衣充)中書門
下先奏侍中一人(奉耒耜進耕畢復受奏禮畢)中書令一人(侍從)禮部
尚書一人(侍從宫以下並合便取祀先農壇上行事官充)司農卿一人(授耒耜於侍中)
(侍耕)右衛將軍一人(已上並侍衛)太尉司徒司空各一人行五
推禮(舊例宰臣攝行事)九卿九人行九推禮(舊例差左右僕射六尚書御史大夫)
(攝行事)諸侯三人行九推禮(差正員一品官及嗣王攝行事)禮儀使一人
(贊導耕藉禮)太常卿一人(贊導耕藉禮以上官便合取祀先農壇已上行事官充)右禮
司狀上中書門下請奏差如本官不足差六品以下官
充竝服袴褶御耒耜二具併韜(竝以青色内一具副准乾元故事合依農人所)
(執者制造不合雕飾事畢日收)藉耒耜一丈席二領先農壇高五尺方
五尺四出陛其色青祀前二十日修畢三公九卿諸侯
耒耜一十五具御耒耜牛四頭(内二頭副併牛衣每隨牛一人竝綘衣介幘須)
(明閑農務者行事禮司專差人贊導)高品中官二人(執侍耒耜竝衣袴褶)太常帥其
屬庶人(量用二十八人以備禮)郊社令一人(檢校)太常少卿一人(帥庶)
(人赴耕所)太常博士六人(分贊導耕禮如本司官不足准舊例本司具名上中書門下請差攝)
(行事)司農少卿一人(檢校庶人終千畝)廪犧令二人一人奉耒耜
授司農卿(係差五品六品清資官攝充)一人掌耒耜(太常寺用本官)三公九
卿諸侯耕牛四十頭(内十頭副每頭隨牛人一人須明閑農耕者差)庶人耒耜
二十具畚二具鍤二具(以木為刃府司差一人專知)管藉田縣令一
人(具朝服當耕藉田時立於田畔候耕畢去)畿甸諸縣令(准舊例集先期到城藉田日服常服)
(赴耕所陪位而立)耆老量定二十人(並常服藉田日於庶人耕藉田位之南陪位)
唐書肅宗本紀乾元二年正月戊寅耕藉田
舊唐書禮儀志肅宗乾元三年春正月丁丑將有事於
九宫之神兼行藉田禮自明鳳門出至通化門釋軷而
入壇行宿齋於宫戊寅禮畢將耕藉先至於先農之壇
因閱耒耜有雕刻文飾謂左右曰田器農人執之在於
樸素豈文飾乎乃命徹之下詔曰古之帝王臨御天下
莫不務農敦本保儉為先蓋用勤身率下也屬東耕啟
候爰事典章况紺轅縹軏固前王有制崇奢尚靡諒為
政所疵靖言思之良用歎息豈朕法堯舜重茅茨之意
耶其所造雕飾者宜停仍令有司依農用常式即别改
造庶萬方黎庶知朕意焉翌日己夘致祭神農氏以后
稷配享肅宗冕而朱紘躬秉耒耜而九推焉禮官奏陛
下合三推今過禮肅宗曰朕以身率下自當過之恨不
能終於千畝耳既而佇立久之觀公卿諸侯王公以下
耕畢
唐書禮樂志憲宗元和五年詔以來歲正月藉田太常
修撰韋公肅言藉田禮廢久矣有司無可考乃據禮經
參采開元乾元故事為先農壇於藉田皇帝夾侍二人
正衣二人侍中一人奉耒耜中書令一人禮部尚書一
人侍從司農卿一人授耒耜於侍中太僕卿一人執牛
左右衛將軍各一人侍衛三公以宰相攝九卿以左右
僕射尚書御史大夫攝三諸侯以正員一品官及嗣王
攝推數一用古制禮儀使一人太常卿一人贊禮三公
九卿諸侯執牛三十人用六品以下官皆服袴褶御耒
耜二併韜皆以青其制度取合農用不雕飾畢日收之
耤耒耜丈席二先農壇高五尺廣五丈四出陛其色青
三公九卿諸侯耒十有五御耒之牛四其二副也併牛
衣每牛各一人絳衣介幘取閑農務者禮司以人贊導
之執耒持耜以高品中官二人不袴褶皇帝詣望耕位
通事舍人分導文武就耕所太常帥其屬用庶人二十
八以郊社令一人押之太常少卿一人率庶人趍耕所
博士六人分贊耕禮司農少卿一人督視庶人終千畝
廪犧令二人一人奉耒耜授司農卿以五品六品清官
攝一人掌耒耜太常寺用本官三公九卿諸侯耕牛四
十其十副也牛各一人庶人耕牛四十各二牛一人庶
人耒耜二十具鍤二具木為刃主藉田縣令一人具朝
服當耕時立田側畢乃退畿甸諸縣令先期集以常服
陪耕所耆艾二十人陪於庶人耕位南三公從者各三
人九卿諸侯從者各一人以助耕皆絳服介幘用其本
司隸是時雖草具其儀如此以水旱用兵而止
王海隋書藉田令以青箱穜稑之種跪陳司農詣耕
所灑之唐不行此禮
右漢至唐親耕享先農
五禮通考卷一百二十四
