說文解字錯綜卷第三十八
繫傳三十八
文林郎守祕書省校書郎臣徐鍇撰
昔聖人之作書也觀象於天而生文
觀變於隂陽而爲字幽賛於神明而
河出圖洛出書極數於萬物而秬粟
降測實於幽冥而鬼哭察於無聲著
於無形曲而因之隨而模之一而縄
之所以窮髙逺而徹幽隱者也止戈
而爲武交脩而爲文武者救患於未
萌文者陶鈞於旣成其治之大乎君
子曰作書者其知後丗之患乎其聖
人之留神乎君子人者若能脩之善
人勉焉淫人聳焉故畫一以極其本
加二以致其變屈曲究竟以盡其意
孳而胤之以窮其機故萬物舛形剛
柔分情隆弛其德更貿其迹一著於
筆如置金石刻於彛器罔敢或二故
定天下之紏紛成萬物之精華者莫
大於書非天下之至精其孰能作之
逝者没也來者進也没則瀎減進則
過溢往者著之來者平之追往而迎
來立中而定之以爲萬丗法非天下
之至正其孰能作之民心不齊丗變
風移夸而自巧以誣國寳器不中法
謂之悖道故立匚(音方)以爲器正矩以
爲工人君若能察之大化得焉萬民
一焉非天下之大智其孰能作之是
以君子所樂而玩者文之質也所取而
馮者字之意也以行事者取其義以作
器者尚其規故曰皿蟲爲蠱反正爲乏
非天下之至神其孰能作之其稱名也
小其取義也大其著於人也深精則簡
麤則繁故人獸異也精者象而麤者譬
故日月丘陵殊也古者聖人之心在於
書乎故著而行之是以古之王者立中
而天下治正家而天下定南靣而治垂
衣裳而已矣蓋著於王(王字也)天無私覆地
無私載日月無私照人君法之故背私
而爲公蓋著於公(背也私也)王者之道廣覆
兼愛無適也無莫也蓋著於衣(衣下覆二人之象)
爲上者正身以出令蓋著於君(古文君爲今文尹)
(口尹正也)爲下者鞠躬以事其上蓋著於臣(曲身)
(之狀)君子居於正故能乆蓋著之立天不能
獨運地以佐之君不能獨治臣以佐之
交修可否以成其德故令出而不擁蓋
著於行(兩彳相佐佑)殺者所以立法也故務於去
惡去惡而善行矣蓋著於刑(刑從井井法也)古
者制器有象成象有矩蓋著於工古者
敬鬼神而逺之人不易物惟德繄物故
神不享其珎而享其德無法則煩煩則
黷黷則無福蓋著於巫(從工工法也)古者制
民畢力於田蓋著於男其有德則爲
官長正車服衣冠而臨之蓋著於夫
古之制以其所有易其所無交易而退
各得其所區而别之交而不争蓋著於
市(市從丩几乙及也丩其中分界也)唯口出好興戎
尚口乃窮是以古之君子信心而後
行故令行而不逆隱括而後語故語
出而逺應喋喋之辭君子愼之蓋著
於言(言從口䇂䇂愆字)天得一以成地得一
以寧故天地之動貞夫一者也古之
君子得一善則拳拳服膺而不捨書
曰安汝止得一而止之大中之道也
蓋著於正正者直也古之君子一其心
而事君夫子曰一以貫之三代之所
以直道而行也蓋著於德(與悳字同)古之
君子則天以臨民剛以經之柔以緯
之陽以繩之隂以繟之寛以濟之猛
以紏之故文武之道一弛而一張文
陽而武隂蓋著之明(明從日從月隂陽之象也)
說文解字錯綜卷第三十八
