說文解字叙目第二十九
繫傳二十九
文林郎守祕書省校書郎臣徐鍇傳釋
古者庖犧氏之王天下也仰則觀象
於天俯則觀法於地視鳥獸之文與
地之冝近取諸身逺取諸物於是始
作易八卦㠯垂憲象及神農氏結繩
爲治而統其事庶業其繁飭僞萌生黃
帝之史蒼頡見鳥獸&KR1389;迒之迹知分
理之可相别異也初造書契百工以
乂萬品以察蓋取諸夬夫揚于王庭
言文者宣教明化於王者朝廷君子
所以施祿及下居徳則忌也(臣鍇曰按易伏羲氏)
(之王天下始作八卦以田為漁又曰上古結䋲以理後世聖人易之以書契又曰伏羲氏没神農氏作神農氏没黄)
(帝氏作說易者以伏羲為上古然則伏羲雖畫八卦猶結䋲以理諸書皆云倉頡為黄帝史後世聖人即黄帝也而)
(孔氏尚書序云伏羲氏之王天下始畫八卦造書契以代結蝇之政由是文籍生焉伏羲神農黄帝之書謂之三墳)
(蓋孔氏略述書起之由言因伏羲畫八卦視河洛之圗而後文籍孳生其剏文字始自黄帝爾揔迹三皇之道故并)
(言之說者言以結䋲大事以大結小事以小結也獸足通曰號爾雅狐狸迹内麋迹躔鹿迹速狼迹迒是鳥獸之足)
(迹各異也作事在於謀始謀始在於作契契之不明乱之所生也故文字為書契而作止訟於未萌然後百官理而)
(万事眀也夫以剛决柔以陽變隂三陽𥘉起剏制理乱之象也故取法焉)蒼頡之初作
書蓋依類象形故謂之文其後形聲
相益即謂之字字者孳乳而寖多也
著於竹帛謂之書書者如也(臣鍇曰如謂如其事也)
㠯迄五帝三王之世改易殊體(臣鍇曰按黄帝)
(爲五帝首蒼頡所作日月之字即其文歴代必有攺変故周宣王大史籕作大篆大體蓋不甚相逺年代縣邈不可)
(盡知按齊蕭子良所撰五十二家書又好奇者随意増之致逺則泥皆妄穿鑿臣不敢言也)封丂
泰山者七十有二代靡有同焉(臣鍇按白虎通)
(王者受命必封禪因高以事天刻石箸已之功業史記封禪書自無懐氏而下則七十二君故其文字随世不同)
(也)周禮八歲入小學保氏教國子先
以六書一曰指事者視而可識察而
可見上下是也二曰&KR3194;形&KR3194;形者畫
成其物隨體詰詘日月是也三曰形
聲形聲者以事爲名取譬相成江河
是也四曰㑹意㑹意者比類合誼以
見指撝武信是也五曰轉注轉注者
建類一首同意相受考老是也六曰
假借假借者本無其字依聲記事令
長是也(臣鍇按周礼司徒之属保氏下大夫堂養國子以道乃教之六藝其五曰六書古謂)
(八歲𥘉學甲子子方名然後書計少年所學因謂文字為小學)及宣王太史籕
著大篆十五篇與古文或同或異至
孔子書六經左丘明述春秋傳皆以
古文厥意可得而說其後諸侯力政
不統於王(臣鍇曰謂周之末世也)惡禮樂之害已而
皆去其典籍分爲七國田疇異畮車
涂異軌律法異令衣冠異制言語異
聲文字異形秦始皇帝初兼天下丞
相李斯乃奏同之罷其不與秦文合
者斯作蒼頡篇中車府令趙髙作爰
歴篇太史令胡母敬作博學篇(臣鍇按漢書藝)
(文志史籕大篆十五篇至建武時亡六篇蒼頡一篇上七章李斯作爰歴六章博學七章也)皆取
史籕大篆或頗改所謂小篆者也
是時秦焼滅經書滌除舊典大發隸
卒興役戍官獄職務繁初有隸書以
趣約易而古文由此絶矣(臣鍇曰王僧䖍云秦獄吏程邈善大)
(篆得&KR1255;始皇囚于雲陽増減大篆躰去其繁複始皇善之出為御史名其書曰隸書按班固云謂施之于徒隸也如)
(今之隸書而無點畫俯仰之勢故曰古隸杜陵秋胡善古隸是也)自爾秦書有八
體一曰大篆二曰小篆三曰刻符四
曰蟲書(臣鍇曰案漢書注蟲書即鳥書以書幡信首&KR3194;鳥形即下云鳥蟲是也)五曰
摹印(臣鍇按䔥子良以刻符摹印合爲一體臣以爲符者内外之信若晉鄙奪魏王兵符又云借符)
(以罵宋然則符者竹而中剖之字形半分理應别爲一躰摹印屈曲塡宻秦璽文是子良誤合之)六曰
暑書(臣鍇按蕭子良云署書漢高六年蕭何所定以題蒼龍白虎二闕羊欣云䔥何覃恩累月然後)
(題之)七曰殳書(臣鍇按蕭子良云殳書伯氏之職而古旣記笏亦書殳臣以爲古盤盖有)
(銘几杖有誠故殳有題殳躰八觚隨其勢而書之也)八曰隷書漢興有艸
書(臣鍇曰按書傳多云張芝作艸又云齊相杜操所作據說文則張芝之前已有矣但不知誰所剏䔥子良)
(云藁書者董仲舒欲言災異藁艸未上即為藁書藁者艸之初也但史記言上官奪屈原藁今亡漢興有艸書知所)
(言藁繫傳藁字並作藁艸是剏詞非是艸書也)尉律(臣鍇曰尉律漢律篇名)學僮
十七已上始試諷籕書九千乃得爲
吏又以八體試之郡移太史并課最
者以爲尚書史書或不正輒舉劾之
今雖有尉律不課小學不修莫達其
說乆矣孝宣皇帝時召通蒼頡讀者
張敞從受之(臣鍇案漢書蒼頡多古字俗師失其讀宣帝時徴齊人能正讀者張敞从)
(受之傳至外孫孫子杜林為作訓也)凉州剌史杜業沛人爰
禮講學大夫秦近亦能言之孝平皇
帝時徴禮等百餘人令說文字未央
庭中以禮爲小學元士黃門侍郎楊
雄采以作訓纂篇凡蒼頡已下十四
篇凢五千三百四十字群書所載略
存之矣(臣鍇案蒼頡爰暦慱學通謂之三蒼故并訓纂為四篇又按漢書門里師合三蒼断六十)
(字為一章凢五十五章并為蒼頡篇武帝時司馬相如作凢将篇元帝時黄門令史游作急就篇成帝時将作大匠)
(李長作元尚篇皆蒼頡中正字凢将則頗有出矣雄訓纂者順續蒼頡又易蒼頡中重複之字凢八十九章班固又)
(績楊雄作十三章凢一百二篇)及亡新居攝使大司空甄
豐等校文書之部自以爲應制作頗
改定古文時有六書一曰古文孔子
壁中書也(臣鍇按前所言自秦興隷書古文从此絕矣故此古文是魯恭王壊孔子宅所得)
(世間無之)二曰竒字即古文而異者也(臣鍇按蕭子良云籕)
(書即大篆新臣甄豐謂之奇字史籕増古文為之故與古文異也)三曰篆書即小
篆秦始皇帝使下杜人程邈所作也
(臣鍇案漢書李斯等作蒼頡爰暦多取史籕篇而篆躰復頗異所謂秦篆然則斯等雖攺史篇而程邈復同作也)
四曰佐書即秦隷書五曰繆篆所以
摹印也六曰鳥虫書所以書幡信也
(臣鍇曰此即前所謂虫書也)壁中書者魯恭王壊孔子
宅而得禮記尚書春秋論語孝經又
北平矦張倉獻春秋左氏傳郡國亦
往往於山川得鼎彛其銘即歬代之
古文(臣鍇曰若漢汾隂巫得鼎文張敞云&KR2568;邑得尸臣之鼎有文也彛宗廟之常器樽罍是也)皆
自相佀雖叵復見逺沬(臣鍇曰沬音䏞)其詳可得
略說也而世人太共非訾以爲好奇
者也故詭㪅正文郷壁(臣鍇曰郷音向)虚造不
可知之書變亂常行以燿於世諸生
竟逐說字解經誼稱秦之隷書爲蒼
頡時書云父子相傳何得攺易乃猥(一本作)
曰馬頭人爲長人持十爲斗䖝者屈
中也廷尉說律至以字断法苛人受
錢苛之字止句也(臣鍇曰言不知而說之也)若此者甚
衆皆不合孔氏古文繆於史籕俗儒
鄙夫翫其所集蔽所希聞不見通學
未常覩字例之條怪舊埶而善野言
以其所知爲袐妙究洞聖人之微恉
又見蒼頡篇中㓜子承詔因曰古帝
之所作也其辭有神僊之術焉其迷
誤不諭豈不悖哉書曰予欲觀古人
之象言必遵修舊文而不穿鑿孔子
曰吾猶及史之闕文今亡矣夫蓋非
其不知而不問人用已私是非無正
巧說邪辭使天下學者疑蓋文字者
經藝之本王政之始前人所以垂後
後人所以識古故曰本立而道生
知天下之至賾而不可亂也今叙篆
文合以古籕博釆通人至亏小大信
而有證稽撰其說將以理羣類解縁
誤暁學者逹神恉(臣鍇曰恉音旨意旨也)分别部居
不相雜厠也(臣鍇曰謂分部相從自慎爲始也)萬物咸覩
靡木兼載厥誼不昭爰明以諭(臣鍇曰謂注中)
(多引詩書爲證也)其偁易孟氏(臣鍇按漢書易有施孟梁丘三家又有周氏服氏楊)
(氏韓氏壬氏丁氏之說今慎取孟氏爲證不同)書孔氏詩毛氏禮周
官春秋左氏論語孝經皆古文也其
於所不知蓋闕如也
說文解字通釋第一
說文解字通釋第二
說文解字通釋第三
說文解字通釋第四
說文解字通釋第五
說文解字通釋第六
說文解字通釋第七
說文解字通釋第十
說文解字通釋第十一
說文解字通釋第十二
說文解字通釋第十三
說文解字通釋第十四
說文解字通釋第十五
說文解字通釋第十六
說文解字通釋第十七
說文解字通釋第十八
說文解字通釋第十九
說文解字通釋第二十
說文解字通釋第二十一
說文解字通釋第二十二
說文解字通釋第二十三
說文解字通釋第二十四
說文解字通釋第二十五
說文解字通釋第二十六
說文解字通釋第二十七
說文解字通釋第二十八
說文解字叙目第二十九
