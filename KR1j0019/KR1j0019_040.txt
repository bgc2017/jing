說文解字系述卷第四十
繫傳四十
文林郎守袐書省校書郎臣徐鍇撰
說文之學逺矣時歴九代年移七百
保氏弛教學人墮業聖人不作神旨
幽沫故臣附其本書作通釋第一至
三十
分部相屬因而繹之觸類而長之以
究竟天下之事久則不昭昧則無次
抽其緒作部叙第三十一至三十二
文字者聖人之所以極深而研㡬也
天地日月之經也忠孝仁義之本也
朝廷上下之法也禮樂法度之規也
人君能明之立四極包四海之道也
人臣能明之事君理下之則也字別
有義具之則繁㳂流索潤以反其原
舉其要作通論三十三至三十五
字指澄深學者不曉譏者皆妄作祛
妄第三十六
禀受有義朋友有群譬諸草木區别
是分萬類紛糅不相奪倫作類聚第
三十七
文有不得盡言言有不得盡意曼者
失真拘者多滯或同或異推極其情
皦如也繹如也以成作錯綜第三十八
書闕簡脫傳者異詞述者不明後人
洞疑作疑義第三十九
昔在伏羲設卦興統(去聲)黄帝作書蒼
頡沮誦周宣中興史籀是承爰及許
慎維綱振繩勒成一家大義以弘傳
非其人訛僞相仍聖皇紹祚粤若
稽古通幽洞冥萬物咸覩實生下臣
是經是綸作系述第四十
說文解字繫傳卷第四十
