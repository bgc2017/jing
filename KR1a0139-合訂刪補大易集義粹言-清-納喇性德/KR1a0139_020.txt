合訂刪補大易集義粹言卷十八
頭等侍衞納喇性德編
䷍(乾下離上)
伊川先生曰大有序卦與人同者物必歸焉故受之
以大有夫與人同者物之所歸也大有所以次同人
也為卦火在天上火之處高其明及遠萬物之衆无
不照見為大有之象又一柔居尊衆陽並應居尊執
柔物之所歸也上下應之為大有之義大有盛大豐
有也(易傳)
大有元亨
伊川先生曰卦之才可以元亨也凡卦德有卦名自
有其義者如比吉謙亨是也有因其卦義便為訓戒
者如師貞丈人吉同人于野亨是也有以其卦才而
言者大有元亨是也由剛健文明應天時行故能元
亨也(易傳)
白雲郭氏曰伊川曰凡卦德有卦名自有其義者
如比吉謙亨是也有因其卦義便為訓戒者如師
貞丈人吉同人于野亨是也有以其卦才而言者
大有元亨是也由剛健文明應天時行故能元亨
也又曰諸卦具元亨利貞則彖皆釋為大亨恐疑
與乾坤同也不兼利貞則釋為元亨盡元義也元
有大與善二義故也又曰元之在乾為元始為首
出庶物之義它卦則為善為大而已又曰元之為
善何也曰元者物之先也物之先豈有不善乎事
成而後有敗敗非先於成也興而後有衰衰固後
於興也得而後有失非得則无失也至於善惡治
亂是非天下之事莫不皆然必善為先也故文言
曰元者善之長也雍曰乾坤四德諸卦有具之者
皆自乾坤中得其一時一事非全有之也雖使彖
釋无異辭亦不得與乾坤同如屯為屯之時元亨
利貞臨為臨之時元亨利貞屯之元亨利貞已不
得施於臨臨之元亨利貞亦不得施於屯又安得
如乾坤四德天地長久其用无窮哉故知四德支
分派别散為諸卦合之則為乾坤矣譬之水焉澗
溪沼沚江淮河漢以至於海皆水也其功皆能潤
其德皆能生其力皆能載而大小相遠則有間矣
乾卦言不言所利大矣哉者正所以别坤也諸卦
不必辯也(易說)
新安朱氏曰大有所有之大也離居乾上火在天
上无所不照又六五一隂居尊得中而五陽應之
故為大有乾健離明居尊應天有亨之道占者有
其德則大善而亨也(本義)
彖曰大有柔得尊位大中而上下應之曰大有其德剛
健而文明應乎天而時行是以元亨
伊川先生曰言卦之所以為大有也五以隂居君位
柔得尊位也處中得大中之道也為諸陽所宗上下
應之也夫居尊執柔固衆之所歸也而又有虚中文
明大中(一无大中字)之德故上下同志應之所以為大有
也卦之德内剛健而外文明六五之君應於乾之
九二五之(一有體字)性柔順而明能順應乎二二乾之主
也是應乎乾也順應乾行順乎天時也故曰應乎天
而時行其德如此是以元亨也王弼云不大通何由
得大有乎大有則必元亨矣此不識卦義離乾成大
有之義非大有之義便有元亨由其才故得元亨大
有而不善者與不能亨者有矣諸卦具元亨利貞則
彖皆釋為大亨恐疑與乾坤同也不兼利貞則釋為
元亨盡元義也元有大善之義有元亨者四卦大有
蠱升鼎也唯升之彖誤隨它卦作大亨曰諸卦之元
與乾不同何也曰元之在乾為元始之義為首出庶
物之義他卦則不能有此義為善為大而已曰元之
為大可矣為善何也曰元者物之先也物之先豈有
不善者乎事成而後有敗敗非先成者也興而後有
衰衰固後於興也得而後有失非得則何以有(一作為)
失也至於善惡治亂是非天下之事莫不皆然必善
為先故文言曰元者善之長也(並易傳)
横渠先生曰柔得盛位非所固有故曰大有剛健
故應乎天文明故時行(並易說)
藍田吕氏曰大有无所不容也
龜山楊氏曰卦唯一隂衆陽宗之故上下應而為
大有也大有者盛大之時也柔得尊位大中以虚
受之能有其大也是以元亨此以六五一爻成卦
之義言之也處大有之時而外有文明之德以濟
之内有剛健之德以蓄之則物不能累矣剛健文
明天德也故能應乎天而時行時行言有大而各
當其可也(易說)
兼山郭氏曰大有柔得尊位大中謙以居之不自
滿假者也以一柔而應五剛所謂不寳遠物所寳
惟賢者也經曰富有之謂大業故尺地莫非其有
一民莫非其臣不如是不足以為大業光天之下
萬邦黎獻共惟帝臣惟帝時舉不如是不足以為
尚賢也故六五之有不有其有者也六五之尚賢
不簡於用賢者也太王居豳狄至則去之不有其
有也舜明四目達四聦賓于四門四門穆穆不簡
於用賢者也則大有之為大應天而時行盖可知
矣是以秦非不強且大也卒於二世而滅鄒魯非
无賢也而卒不能舉曷足以稱大有之元亨哉(易說)
白雲郭氏曰同人之六二不能大同者也非其位
也非其才也大有之六五能有大者也有大者包
衆陽而有之其道孰大於此故大有者非獨有賢
也无所不有也孔子曰履信思乎順又以尚賢也
則履信思順而又尚賢不獨以尚賢為主也是以
帝堯克明俊德以親九族平章百姓協和萬邦皆
堯之有也虞舜詢于四岳闢四門明四目達四聦
皆舜之有也然惟天為大惟堯則之則堯之有以
則天而為大也大舜有大焉善與人同則舜之有
以人同天之大也故柔得尊位大中而上下應之
者若舜之事是也其德剛健而文明應乎天而時
行者若堯之事是也其為元亨則一而已(易說)
漢上朱氏曰小畜柔得位而上下應之六四也六
四畜之以巽是以小畜大有柔得尊位則有利勢得
大中之道則得人心而又執柔履謙有而不恃故上
下五陽皆應能有其大六五而言大中五者大中
之位柔得之也故曰大有不言有大者大不可有
也此以六五一爻言有其大夫天下至大也有其
大者未必能元亨致元亨者由乎其才内乾剛健
也外離文明也剛健則不息文明則能順萬物之
理而明有是德矣推而行之不失其時者隨天而
行也盖六五自同人之二固始以正矣以時而行
是以元亨此合兩體推原六五言大有之才也才
者能為是德者也同人曰文明以健大有曰剛健
而文明何也同人九五健矣不言剛者剛天德不
可為首不言剛抑之也大有六五柔得尊位嫌於
剛不足故言剛健或曰大有師賓之道也曰大有
尚賢自六五言上九乃有師賓之象彖言尚賢者
唯大畜也(易傳)
新安朱氏曰大有至曰大有以卦體釋卦名義柔
謂六五上下謂五陽其德剛健以下以卦德卦體
釋卦辭應天指六五也(本義)問大有卦應乎天而
時行程說以為應天時而行如何先生曰是以時
而行是有可行之時(語錄)
象曰火在天上大有君子以遏惡揚善順天休命
伊川先生曰火高在天上照見萬物之衆多故為大
有大有繁庶之義君子觀大有之象以遏絶衆惡揚
明善類以奉順天休美之命萬物衆多則有善惡之
殊君子享大有之盛當代天工治養庶類治衆之道
在遏惡揚善而已惡懲善勸所以順天命而安羣生
也(易傳)
横渠先生曰柔能大有非天道也乃天命也故曰順
天休命遏惡揚善勉衆也(易說)
龜山楊氏曰火在天上因天之明則物无遯形矣
君子觀火天之象以遏惡揚善夫莫非命也順受
其正所謂休命者正命也善惡不當其實則非順
休命也(易說)
兼山郭氏曰天之休命无時而或非所謂上不肖
者時焉而已時者天之所不能違也遏惡云者尚
賢之世不使小人得雜乎其間是以舜命九官十
二牧亦曰遏絶苗民四罪而天下咸服斯大有之
道與(易說)
白雲郭氏曰明之為德也大矣聖賢之所甚重而
後世未之思也堯之巽位大事也曰明明揚側陋
而已皐陶賡歌君德曰元首明哉而已伊尹論終
始愼厥與曰惟明明后而已商臣之諫高宗曰明
哲實作則而已秦誓言元后曰亶聰明而已是以
古人稱君德率曰明王明后則明為君德之大也
故堯典稱堯曰欽明舜典稱舜曰文明五子稱禹
曰明明我祖仲虺言於成湯曰惟天生聰明時乂
詩人以大明稱文王非獨知明為君之大德亦以
見不明為君之大惡也伊尹放太甲于桐非有桀
紂之多罪也以不明而已由不明以充其惡是亦
桀紂耳故伊尹懼而放之太甲亦曰予小子不明
于德是知君之大惡莫大於不明也大有之象以
有大君之明德故名其卦曰大有也且離之為象
在天為日之明在地為火之明在人為德之明今
也火在天上又為人君明德之象安得不大有於
天下也故象言火在天上以見至明居至尊至高
之位而臨照四方雖衆陽之剛非資其明則冥行
而已故天下之動晝行夜伏者无他焉其動以明
為主故爾是知大有之卦以五陽而歸於一隂者非
歸其柔也歸其明也人主明德天下歸之意也乃
若同人之象火在天下雖火為至明潛而在下不
復有君德尊明之象是以同人則可語以大有則
未也遏惡揚善明於人道也順天休命明於天道
也堯授舜而舜受之明休命也舜舉十六相而去
四凶明善惡也(易說)
漢上朱氏曰大有自姤一隂四變皆有惡與善之
象惡者不正也善者正也乾陽休善也巽命也至
於五變成離離為火火在天上明盛大有之時惡
者遏絶善者顯揚此豈人力之所能為哉順天休
命而已故古者進賢退不肖之命謂之休命或謂
之明命(易傳)
新安朱氏曰火在天上所照者廣為大有之象所
有既大无以治之則釁蘖萌於其間矣天命有善
而无惡遏惡揚善所以順天反之於身亦若是而
已矣(本義)火在天上大有凡有物須是自家照見
得方見得有无若不照見則有无不可知何名為
有問君子以遏惡揚善順天休命竊以為天之
所以命我者此性之善也人惟蔽於非心邪念是
以善端之在人心日以湮微君子倘能遏止非心
邪念於未萌則善端始自發揚而天之所以命我
者始无所不順如此而為順天休命若何先生曰
天道喜善而惡惡遏惡而揚善非順休命而何吾
友所說却似嫌他說得大要束小了說問遏惡
揚善順天休命先生曰天命有善而无惡當大有
時遏止其惡顯揚其善反之於身亦莫不然非止
用人用人乃其一事耳(語錄)
東萊吕氏曰火在天上大有傳謂火高在天上照
見萬物之衆多而大有是有也昔未嘗无特不見而
己(己丑課程)
初九无交害匪咎艱則无咎象曰大有初九无交害也
伊川先生曰九居大有之初未至於盛處卑无應與
未有驕盈之失故无交害未涉於害也大凡富有鮮
不以害以子貢之賢未能盡免況其下者乎匪咎艱
則无咎言富有本匪有咎也人因富有自為咎耳若
能享富有而知難處則自无咎也處富有而不能思
艱兢畏則驕侈之心生矣所以有咎也在大有之
初克念艱難則驕溢之心无由生矣所以不交涉於
害也(並易傳)
横渠先生曰二應於五三能自通四匪其旁唯初无
交故有害然非其咎(易說)
藍田吕氏曰大有之時以剛健居下物莫之與故
无交害剛健美德卒非其咎處之不易有所畏難
泰而不驕可以免咎
龜山楊氏曰以剛健之才而上无應困於一卦之
下无交故也是以有害然匪其咎也以无交為害
枉己以求之則有咎矣故艱則无咎夫君子厄於
陳蔡之間无上下之交也其厄也非无害矣然道
大不容何病則雖厄而聖人不以為害也當盛大
之時貧且賤焉恥也則无交宜有害矣故曰大有
初九无交害唯大有之初為然(易說)
兼山郭氏曰經云拔茅茹君子小人未有不以其
類出者也況大有羣賢彙升以最下而无交此所
以為害也(易說)
白雲郭氏曰賢者當彙進之時而已獨在下以无
交為害疑於有咎矣疑於有咎而非咎者以无交
之害非己自致故匪咎也大有尚賢之君將使野
无遺賢何患於不進哉難進易退士之常也不失
是道則无咎矣故曰艱則无咎叔孫之毁仲尼臧
倉之沮孟子无交之害如此而孔孟未嘗枉道以
干之所謂艱則无咎也大有之時不以无交為害
而初九最為卑遠者故獨有无交之害也(易說)
漢上朱氏曰初九守正无交在它卦未有害大有
柔得尊位大中上下應之而初九无交則害也正
匪可咎艱以守正擇可而後交則无咎交道難不
可苟合也四來下初已乃可動此王丹自重之爻
乎(易傳)
新安朱氏曰雖當大有之時然以陽居下上无繫
應而在事初未涉乎害者也何咎之有然亦必艱
以處之則无咎戒占者宜如是也(本義)問初九无
交害匪咎艱則无咎曰此爻本最吉不解有咎然
須說艱則无咎盖易之書大抵教人戒謹恐懼无
有以為易而處之者雖至易之事亦必以艱難處
之然後无咎也(語錄)
九二大車以載有攸往无咎象曰大車以載積中不敗
也
伊川先生曰九以陽剛居二為六五之君所倚任剛
健則才勝居柔則謙順得中則无過其才如此所以
能勝大有之任如大車之材強壯能勝載重物也可
以任重行遠故有攸往而无咎也大有豐盛之時有
而未極故以二之才可往而无咎至於盛極則不可
以往矣壯大之車重積載於其中而不損敗猶九
二材力之強能勝大有之任也(並易傳)
藍田吕氏曰九二大有之時以陽居隂无所驕亢
以剛居中無所偏邪可以任天下之重而行者也
龜山楊氏曰六五柔得尊位大中以居其上九二
以剛健之才應乎下上下相與大車以載之象也
剛中而不過故積而不敗其才足以任重而致遠
故有攸往无咎(易說)
兼山郭氏曰九二天保之詩言君能下下以成其
政臣能歸美以報其上則大有柔得位而上下應
之九二其著也(易說)
白雲郭氏曰自任以天下之重者伊尹也大車以
載非伊尹不足以當之以此而往就湯可也就桀
可也相湯伐桀可也放太甲于桐可也歸太甲于
亳可也又何咎之有盖聖人道積於中无所往而
不利故如大車之不可敗也九二有剛健之才柔
謙之德居中而无過其積於中者如此(易說)
漢上朱氏曰六五不有其大屈體下交九二而倚
任之猶大車也坤為輿乾變坤為大車九二剛中
而居柔剛則才勝中則不過居柔則謙順具此三
者往之五以任天下之重猶車載也大有物歸者
衆富有之時六五中而未極故有攸往无咎往之
得正也盛極則不可往矣陽為重五中也積重其
中而剛不傾撓積中不敗也大車以載者貴夫積
中不敗也大有六五而任小才不勝其任矣(易傳)
新安朱氏曰剛中在下得應乎上大車以載之象
有所往而如是可以无咎矣占者必有此德乃應
其占也(本義)
九三公用亨于天子小人弗克象曰公用亨于天子小
人害也
伊川先生曰三居下體之上在下而居人上諸侯人
君之象也公侯上承天子天子居天下之尊率土之
濱莫非王臣在下者何敢專其有凡土地之富人民
之衆皆王者之有也此理之正也故三當大有之時
居諸侯之位有其富盛必用亨通乎天子謂以其有
為天子之有也乃人臣之常義也若小人處之則專
其富有以為私不知公以奉上之道故曰小人弗克
也公當用(一无用字)亨于天子若小人處之則為害也
自古諸侯能守臣節忠順奉上者則蕃養其衆以為
王之屏翰豐殖其財以待上之徵賦若小人處之則
不知為臣奉上之道以其為己之私民衆財豐則反
擅其富強益為不順是小人大有則為害又大有為
小人之害也(並易傳)
横渠先生曰非柔中文明之主不能察非剛健不私
之臣不能通故曰小人弗克(易說)
藍田吕氏曰九三以剛居下卦之上猶公居卿大
夫士之上也居羣臣之上而上迫於君如伊尹周
公之心乃可以亨於天子小人居權勢之盛弗克
負荷必害于其家凶于其國
龜山楊氏曰九三居下卦之上人臣之尊位公侯
之任也公者背私之名當盛大之時以其所有奉
職貢而无私焉亨於天子之道也小人處之擅其
有以為己私分朋陵僭之患生矣故小人害也(易說)
白雲郭氏曰九三居下卦之上為臣之尊位方之
九二之權或不足是為諸侯之尊大者矣先儒多
以亨為享獨王輔嗣曰通也且天子饗諸侯皆於
祖廟上公備九獻之禮其為禮也莫加焉小人安
能勝此享哉小人享之則其榮也適所以為害與
(易說)
漢上朱氏曰三者公之位春秋傳晉文公將納王
使卜偃筮之遇大有之睽曰吉遇公用享于天子
之卦戰克而王享吉孰大焉杜預曰大有九三爻
辭也則卜偃時讀易作公用享于天子杜預亦然
京房曰享獻也干寶曰享燕也姚信作享祀義雖
小異然讀為享則同今從舊讀三五相交乾變離
兊乾為天離為日兊為澤卜偃謂天為澤以當日
天子降心以逆公是也夫天子施澤於下降心而
說有粲然之文者莫如公之享于天子也天子享
諸侯之禮必于祖廟六五承上九宗廟享于祖廟
之象也上公備九獻之禮乃以圭鬯祼賓客設太
牢體薦之俎備金石之樂升歌下管於獻酬之時
王以琥璜繡黼束帛送爵坤離為文明三五相際
之象九三剛健而正與五同功故用此爻當天子
之享則无驕亢矣若小人處之柔弗勝其任處之
不當必有滿盈之害豈特害于而家哉三五既交
易剛為柔聖人因柔以著戒焉(易傳)
新安朱氏曰亨春秋傳作享謂朝獻也古者亨通
之亨享獻之享烹飪之烹皆作亨字九三居下之
上公侯之象剛而得正上有六五之君虚中下賢
故為享于天子之象占者有其德則其占如是小
人无剛正之德則雖得此爻不能當也(本義)問公
用亨于天子亨只當作享字看與王用亨于西山
同先生曰公用亨于天子已有左氏所引可證如
隨之王用亨于西山亦必是祭享之享无疑(語錄)
九四匪其彭无咎象曰匪其彭无咎明辨晳也
伊川先生曰九四居大有之時已過中矣是大有之
盛者也過盛則凶咎所生也故處之之道匪其彭則
得无咎謂能謙損不處其太盛則得无咎也四近君
之高位苟處太盛則致凶咎彭盛多之貌詩載驅云
汶水湯湯行人彭彭行人盛多之狀雅大明云駟騵
彭彭言武王戎馬之盛也能不處其盛而得无咎
者盖有明辨之智也晳明智也賢智之人明辨物理
當其方盛則知咎之將至故能損抑不敢至於滿極
也(並易傳)
藍田吕氏曰彭如四牡彭彭之彭彭盛大也九四
當大有之世居近至尊其勢盛大然以陽居隂不
以盛大自有明辨之知燭知事幾之必然故无咎
也
廣平游氏曰舒王以匪其彭為其旁不知所據何
說且近君之位有下比之嫌恐非獨大有之時為
然伊川以彭為衆多似於大有為親一說彭有張
大之意當大有之勢居近君之位輒據而矜之志
於張大則羣賢解體天地鬼神亦且弗祐矣此昧
者所以敗也辨晳明之著也(易說)
龜山楊氏曰九四剛過乎中居大有之盛能匪其
彭則无咎矣彭盛多也處多懼之地而有其盛多
則害矣與小人弗克无以異也非明辨之晳何以
與此(易說)
白雲郭氏曰賢者居近君之位特立獨行自進於
君而无外交者九四是也故雖九三之剛德亦不
與之親附而進焉此所謂匪其彭也如是則其明
足以辨晳何咎之有九四離之初故知其有明德
子夏傳彭作旁伊川云如詩行人彭彭駟騵彭彭
皆盛多之貌(易說)
漢上朱氏曰彭子夏傳讀作旁旁盛滿貌離大腹
象也大有至四盛矣昧者處之盈滿而不知變安
得无咎九四不安其位震見離毁懼而守正抑損
不至於滿匪其彭故无咎所以然者以其明而辨
於盈虚之理甚白也離為明兊口為辨晳荀氏作
晰(易傳)
新安朱氏曰彭字音義未詳程傳曰盛貌理或當
然六五柔中之君九四以剛近之有僭逼之嫌然
以其處柔也故有不極其盛之象而得无咎戒占
者宜如是也晳明貌(本義)問匪其彭只當依程傳
作盛貌先生曰程說為優王弼作下比九三分權
之臣盖以彭為旁言專心承五常匪其旁因說王
荆公上韓魏公啓云時當大有更懷下比之嫌用
此事蓋譏魏公也(語錄)
六五厥孚交如威如吉象曰厥孚交如信以發志也威
如之吉易而无備也
伊川先生曰六五當大有之時居君位虚中為孚信
之象人君執柔守中而以孚信接於下則下亦盡其
信誠以事於上上下孚信相交也以柔居尊位當大
有之時人心安易若專尚柔順則陵慢生矣故必威
如則吉威如有威嚴之謂也既以柔和孚信接於下
衆志說從又有威嚴使之有畏善處有者也吉可知
矣下之志從乎上者也上以孚信接於下則下亦
以誠信事其上故厥孚交如由上有孚信以發其下
孚信之志下之從上猶響之應聲也(一有威如之吉易而旡備也九)
(字)威如之所以吉者謂若无威嚴則下易慢而无戒
備也謂无恭畏備上之道備謂備上之求責也(並易傳)
横渠先生曰人威重有德望則人自畏服易曰厥孚
交如威如吉君子以至誠交人然後有威重威如之
吉易而无備也君子至平易有何關防擬備惟以抑
抑威儀為德之隅儼然人望而畏之既易而无備則
威如乃吉也(易說)
廣平游氏曰大有之成體文明而剛健之主故能
以至誠與下而下亦以至誠應之上下合德而无
間故曰厥孚交如為大有之主高拱尊位其明不
可欺其健不可陵則人之畏之將如神明矣故曰
威如吉彼且推赤心置人腹中其胸中坦然无疑
忌誰肯用數以御下哉此太平之君子所以易而
无備也(易說)
龜山楊氏曰柔得尊位大中有孚也一隂在上以
虚受之為衆陽所宗故上下應而厥孚交如也柔
順而處剛則柔亦不茹威如之吉以德而不以力
也所謂德威惟畏也易而无備者以此(易說)
兼山郭氏曰六五信者吾信之不信者吾亦信之
德信矣君子正其衣冠尊其瞻視儼然人望而畏
之不亦威而不猛乎此衆人之所謂信衆人之所
謂威況居大有之時履崇高之勢位者乎故先王
垂衣拱手不下衽席之上而莫不承德以來王有
道以先之也書曰德威惟畏德明惟明其是之謂
乎(易說)
白雲郭氏曰君能下下以成其政臣能歸美以報
其上盡君臣相與之誠故曰厥孚交如也凡為臣
者皆以誠交非一臣也書曰威克厥愛允濟大有
之君以柔居尊而有衆賢雖盡相與之誠苟无克
愛之威亦且未為吉也交如親之也通誠信之道
也威如尊之也嚴君臣之分也誠信之道已通君
臣之分已嚴故能銷患於无形矣非明君盡惟幾
惟康之道者不足以與此君臣上下信以發志孰
為猜嫌之患是以易而无備也且初九之難進九
二之積中九三之克亨九四之匪彭各以其道而
來親而尊之可謂有賢之極矣舜闢四門明四目
達四聦終至於无為而治君臣賡歌都俞而已其
六五易而无備之吉乎(易說)
漢上朱氏曰五執柔守中以誠信交於下而其孚
在二孚信之應也二交於五體異志同厥孚交如
也二以誠信交五發五之剛志謂之發者五本有
剛因二而發之信以發志積誠不已至於不怒而
威則吉威剛嚴也六柔變九而在上威之象也大
有之時人心安易若專尚柔順則下無戒備凌慢
生矣二乾為易交五離變乾二復成離離為兵戈
下有戒備之象易傳曰夫以柔孚接下衆志悦從
又有威嚴使之有畏善處大有者也(易傳)
新安朱氏曰大有之世柔順而中以處尊位虚
己以應九二之賢而上下歸之是其孚信之交
也然君道貴剛太柔則廢當以威濟之則吉故
其象占如此亦戒辭也一人之信足以發上
下之志也太柔則人將易之而无畏備之心(並本)
(義)
上九自天祐之吉无不利象曰大有上吉自天祐也
伊川先生曰上九在卦之終居无位之地是大有之
極而不居其有者也處離之上明之極也唯至明所
以不居其有不至於過極也有極而不處則无盈滿
之災能順乎理者也五之孚信而履其上為蹈履誠
信之義五有文明之德上能降志以應之為尚賢崇
善之義其處如此合道之至也自當享其福慶自天
祐之行順乎天而獲天祐故所往皆吉无所不利也
大有之上有極當變由其所為順天合道故天祐
助之所以吉也君子滿而不溢乃天祐也繫辭復申
之云天之所助者順也人之所助者信也履信思乎
順又以尚賢也是以自天祐之吉无不利也履信謂
履五五虚中信也思順謂謙退不居尚賢謂志從於
五大有之世不可以盈豐而復處盈焉非所宜也六
爻之中皆樂據權位唯初上不處其位故初九无咎
上九无不利上九在上履信思順故在上而得吉盖
自天祐也(並易傳)
横渠先生曰以剛而下柔居上而志應于中故曰履
信思順又以尚賢盖五陽一隂又无物以間焉耳剛
柔相求情也信也(易說)
廣平游氏曰六五有至信之德而上履之故有履
信之義五為大君而上九與衆陽同體而應之故
有思乎順之義上九為明之極而自處无位之地
推衆陽而進之故有尚賢之義能如是則无天災
物累无人非鬼責天人交助之宜其吉无不利也
自天云者理之必至非有求而得也伊尹將告歸
旁求俊乂啓迪後人自不居其成功盖用此道也
又以尚賢者體信順以處已而又以尚賢也(易說)
龜山楊氏曰六五以柔順大中而履尊位有孚也
上九居其上而應焉履信思乎順又以尚賢也信
順天人所助也故自天祐之吉无不利(易說)
兼山郭氏曰六五厥孚交如而上九履之履信者
也不當有為之地而身退以安之思順者也賢人
衆多不固位以妨之尚賢者也如是則不獨无人
非自天且祐之矣使不居大有之世无崇高之位
一能擇信而履之擇時而順之見賢而尚之雖曰
人不知而不愠天其厭之乎(易說)
白雲郭氏曰繫辭曰祐者助也天之所助者順也
人之所助者信也履信思乎順又以尚賢也六五
之君實盡此而言於上九者非上九之才能得此
也盖言大有之吉以此終也故象曰大有上吉則
知此吉大有之吉也非止上九之吉也與小雅樂
得賢之詩每章必終以夀考同意然大有之時不
以无交為害獨初九卑遠有是患焉故象曰大有
初九言大有之初九獨有是患也上九之吉大有
之吉也故象曰大有上吉如言大有之極則終有
是吉也聖人變文立義如此(易說)
漢上朱氏曰繫辭曰天之所助者順也人之所助
者信也履信思乎順又以尚賢也是以自天祐之
吉无不利此特曰大有上吉自天祐也上九大有
之極盛極則衰凶將至矣而上吉者以自天祐也
六五履信思順尚賢而人助之人助之則天助之
吉无不利上五相易乾成兑兑為言而正信也坤
順也乾為天兑為右右助之也上九動而正正則
吉故曰大有上吉(易傳)
新安朱氏曰大有之世以剛居上而能下從六五
是能履信思順而尚賢也滿而不溢故其占如此
(本義)問上九自天祐之吉无不利先生曰上九以
陽剛居上而能下從六五者盖陽從隂也大有惟
六五一隂而上下五陽應之上九能下從六五則
為履信思順而尚賢盖五之交孚信也而上能履
之謙退不居思順也志從於五尚賢也天之所助
者順人之所助者信所以有自天祐之吉无不利
之象若无繫辭此數句此爻遂无收殺以此見聖
人讀易見爻辭有不分明處則於繫辭傳說破如
此類是也(語錄)
合訂刪補大易集義粹言卷十八
