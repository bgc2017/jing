乾隆五十年二月二十九日奉
上諭四庫全書館進呈補刊通志堂經解一書朕閱成
德所作序文係康熙十二年計其時成德年方幼穉
何以即能淹通經術向即聞徐乾學有代成德刊刻
通志堂經解之事兹令軍機大臣詳查成德出身本
末乃知成德於康熙十一年壬子科中式舉人十二
年癸丑科中式進士年甫十六歲徐乾學係壬子科
順天鄉試副考官成德由其取中夫明珠在康熙年
間柄用有年勢燄熏灼招致一時名流如徐乾學等
互相交結植黨營私是以伊子成德年未弱冠夤緣
得取科名自由關節乃刊刻通志堂經解以見其學
問淵博古稱皓首窮經雖在通儒非義理精熟畢生
講貫者尚不能覃心闡揚發明先儒之精藴而成德
以幼年薄植即能廣搜博採集經學之大成有是理
乎更可證為徐乾學所裒輯令成德出名刊刻俾藉
此市名邀譽為逢迎權要之具耳夫徐乾學成德二
人品行本無足取而是書薈萃諸家典贍賅博實足
以表章六經朕不以人廢言故命館臣將版片之漫
漶斷闕者補刊齊全訂正譌謬以臻完善嘉惠儒林
但徐乾學之阿附權門成德之濫竊文譽則不可不
抉其隠微剖悉原委俾定論昭然以示天下後世著
將此旨錄載書首欽此
(臣)等謹案通志堂經解計一百三十八種今
分載于四庫全書各類中兹蒙我
皇上燭照其隠察其為徐乾學逢迎權要所為不
出于成德之手覈名實而祛詐偽實足以
示萬古之大防業經遵
旨刊板冠于書首四庫全書繕本内自應一例恭
錄但各種既經分載無從弁首惟易類内合
訂刪補大易集義粹言及禮類陳氏禮記集
說補正二書原標成德所編謹以欽奉
諭旨錄冠于合訂刪補大易集義粹言之前俾作
偽者不能遁隠無從售其植黨營私之術焉
又原刊本標名作納蘭成德而四庫全書據
八旗通志作納喇性德並謹附識於此
