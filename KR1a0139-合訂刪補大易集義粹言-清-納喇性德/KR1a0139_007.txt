合訂刪補大易集義粹言卷五
頭等侍衛納喇性德編
䷁(坤下坤上)
廣平游氏曰坤者純隂之卦也故初六隂生有履
霜之戒六四重隂有天地閉之象(易說)
五峯胡氏曰所以謂丑為地統者為是二陽也偶
便是坤矣若隂則從陽者也豈可以為統乎(與彪德美)
(書)
新安朱氏曰&KR0306;者偶也隂之數也坤者順也隂之
性也注中者三畫卦之名也經中者六畫卦之名
也隂之成形莫大于地此卦三畫皆偶故名坤而
象地重之又得坤焉則是隂之純順之至故其名
與象皆不易也(本義)
東萊吕氏曰理一而已矣理雖一然有乾即有坤
未嘗无對也猶有形則有影有聲則有響一而二
二而一者也(易說)
坤元亨利牝馬之貞君子有攸往先迷後得主利西南
得朋東北喪朋安貞吉
伊川先生曰坤乾之對也四德同而貞體則異乾以
剛固為貞坤則(一作以)柔順而(一作為)貞牝馬柔順而健
行故取其象曰牝馬之貞○君子所行柔順而利且
貞合坤德也○隂從陽者也待唱而和隂而先陽則
為迷錯居後乃得其常也主利利萬物則主於坤生
成皆地之功也臣道亦然君令臣行勞於事者臣之
職也○西南隂方東北陽方隂必從陽離喪其朋類
乃能成化育之功而有安貞之吉得其常則安安於
常則貞是以吉也(並易傳)○利字不聯牝馬為義如云
利牝馬之貞則坤便只有三德(羅氏拾遺)
藍田吕氏曰馬之為畜為人服習乘之以行地者
以柔順也牝馬不事奔踶柔順之至也柔順之弊
必入於邪苟為利貞則吉
兼山郭氏曰乾稱父坤稱母乾一也坤二也一以
資始二則資生所以地大亦配天之極也坤配乾
是以有元有亨有利獨无剛德以終之故為牝馬
之貞而已(易說)
白雲郭氏曰乾健也坤順也天地大德曰生則乾
坤元亨皆一也利貞之體異者坤以順為正也牝
馬順而健者也先順而後健坤之道也利牝馬之
貞所謂言所利也言所利則不名為大故彖曰至
哉坤元○坤德至順待唱而應不為物先故君子
有所往在物之先則失其道在物之後則得其道
得其道斯能成其所利矣西南坤之類也故得朋
東北反坤之類也故喪朋世有以得為吉者堯之
得舜是也有以喪為吉者坤之喪朋是也得朋則
以順濟順可小事不可大事之道喪朋則以健濟
順天下无不濟矣坤道以喪朋為正君子安此則
吉孰大焉上言元亨利牝馬之貞蓋坤之爻辭自
君子攸往之下皆人道也凡言吉凶皆人道之辭
餘卦皆同(並易說)
新安朱氏曰牝馬順而健行者陽先隂後陽主義
隂主利西南隂方東北陽方安順之為也貞健之
守也遇此卦者其占為大亨而利以順健為正如
有所往則先迷後得而主於利往西南則得朋往
東北則喪朋大抵能安于正則吉也(本義)○利牝馬
之貞言利於柔順之正而不利於剛健之正利是
箇虚字西南得朋固是好了東北喪朋亦是不妨
為有慶坤比乾都是折一半用底利牝馬之貞伊
川只為說做那四德所以說不通○乾主義坤便
主利占得這卦便主利這事不是坤道主利萬物
乃是此卦占得時主有利○隂體柔躁只為他柔
所以躁剛便不躁躁是那欲動而不得動之意剛
則便動矣柔躁不能自守所以說安貞吉(並語錄)
東萊吕氏曰坤君子有攸往人只說坤靜而不動
故聖人以君子有攸往明之使人知至靜之中其
動本未嘗息也(讀易紀聞)
彖曰至哉坤元萬物資生乃順承天坤厚載物德合无
疆含弘光大品物咸亨牝馬地類行地无疆柔順利貞
君子攸行先迷失道後順得常西南得朋乃與類行東
北喪朋乃終有慶安貞之吉應地无疆
伊川先生曰資生之道可謂大矣乾既稱大故坤稱
至至義差緩不若大之盛也聖人於尊卑之辨謹嚴
如此萬物資乾以始資坤以生父母之道也順承天
施以成其功坤之厚德持載萬物合於乾之无疆也
○以含弘光大四者形容坤道猶乾之剛健中正
純粹精也含包容也弘寬裕也光昭明也大博厚也
有此四者故能成承(一作順)天之功品物(一作類)咸得亨
遂取牝馬為象者以其柔順而健行地之類也行地
无疆謂健也乾健坤順坤亦健乎曰非健何以配乾
未有乾行而坤止也其動也剛不害其為柔也柔順
而利貞乃坤德也君子之所行也君子之道合坤德
也○乾之用陽之為也坤之用隂之為也形而上曰
天地之道形而下曰隂陽之功先迷後得以下言隂
道也先唱則迷失隂道後和則順而得其常理西南
隂方從其類得朋也東北陽方離其類喪朋也離其
類而從陽則能成生物之功終有吉慶也與類行者
本也從於陽者用也隂體柔躁故從於陽則能安貞
而吉應地道之无疆也隂而不安貞豈能應地之道
彖有三无疆蓋不同也德合无疆天之不已也應地
无疆地之无窮也行地无疆馬之健行也(並易傳)○先
迷後得是一句主利是一句蓋坤道唯是主利文言
後得主而有常處脱却一利字(楊遵道錄)○東北喪朋隂
必從陽然後乃終有慶也○天地之中理必相直則
四邊當有空闕處地之下豈无天今所謂地特於(一作)
(為)天中一物耳如雲氣之聚以其久而不散也故為
對比地動者只是氣動凡所指地者(一作損闕處)只是土
土亦一物爾不可言地更須要知坤元承天是地之
道也(東見錄)
横渠先生曰坤先迷不知所從故失道後能順聽則
得其常矣○以西南為得朋乃安貞之德也以東北
為喪朋雖得主有慶而不可懷也西南土之位東北
木之位也○西南得朋東北喪朋江沱之間有嫡不
以其媵備數是不能喪朋也媵遇勞而无怨却是能
喪朋者其卒嘯也歌是乃終有慶也此婦人之教大
者也西南致養之地東北反西南者也隂陽正合則
隂相對者必陽也西南得朋是始以類相從而來也
東北喪朋喪朋相忘之義聽其自治不責人不望人
是喪其朋也喪朋則有慶矣江有沱有汜有渚皆是
始離而終合之象也有嫡不以其媵備數是不能喪
朋媵遇勞而无怨是能喪朋也以其能喪朋故能始
離而終合之子歸自嫡也不我以不我與不我過皆
言其始之不均一也其後也悔嫡自悔也處既安既
處之處也始離而終既處也歌是乃終有慶慶則同
有慶(並易說)
藍田吕氏曰乾之體大矣坤之效乾之法至乾之
大而後已故乾元曰大哉坤元曰至哉
廣平游氏曰乾曰大哉坤曰至哉大則无所不包
至則无所不盡乾之大无方而坤則未離乎方也
坤順承天則於乾之道亦无餘矣特不出於天之
外而已故曰至哉坤元言地道於是為盡也天下
之道至於易而盡故曰易其至矣天下之德至於
中庸而盡故曰中庸其至矣體易而崇德則日新
體易而廣業則富有故曰盛德大業至矣哉○其
靜也翕故曰含弘含言无所不容弘言无所不有
其動也闢故曰光大光言无所不顯大言无所不
被四者坤元之德也體坤德以有行者非君子不
足以與此故曰君子攸行○天行健者天之不已
也无不覆燾者天之无疆而地之持載足以配之
故曰德合无疆蓋无疆者以形言也德合无疆者
地之配天也應地无疆者君子之法地也知君子
攸行應地无疆則知乃順承天之下德合无疆者
合乎天也(並易說)
兼山郭氏曰乾坤二者方其對立於兩儀莫知所
宗是以謂之先迷及其順以承天是以謂之後得
主利也西南隂位也故謂之得朋得朋者趣其類
也東北陽位也故謂之喪朋喪朋者順以從乾也
安貞之吉吉者言其靜順之常也(易說)
白雲郭氏曰大則无不至至則有所極此乾坤之
異也始則未生生則成形坤之資生順承之道是
為坤之至也一順未足以盡坤之道其能合乾无
疆之大德者厚載萬物而已元者四德之首也故
統天為乾之元而厚載為坤之元也无疆之德健
是也○剛健中正此乾之所以大含弘光大此坤
之所以至含弘言其靜而翕也光大言其動而闢
也萬物資生而得咸亨者本於含弘光大而已乾
為馬非坤也而坤有取於牝馬者欲合乾德无疆
故有取於馬也合乾而非乾故曰牝馬牝馬柔順
而行健坤道至柔而動剛故能合乾之德而行地
无疆也○君子法坤之道行此柔順利貞而已柔
順至柔也利貞則動剛在其中矣且乾健坤順道
之常也逆之則失其道也故坤先則迷而失常道
後則順而得常道也然一隂一陽之謂道坤本隂
而西南與類行是不知坤有剛柔動靜之道一於
隂者也東北喪朋則得至柔動剛之理坤道乃備
是以乃終有慶矣聖人出庶物而寧萬國者法天
之行健也安於後順喪朋之正而終於吉者應地
之无疆也坤合乾德之无疆馬行類地之无疆聖
人應坤之无疆此三言无疆之别也(並易說)
漢上朱氏曰萬物資乾以始而有氣資坤以生而
有形乾始而亨无所待也是以能大坤待乾而行
乃能至於大有氣而後有形也故乾元曰大哉坤
元曰至哉天健也坤順而承之故曰坤天先地後
而生萬物坤為大輿自下載之積厚也天无疆者
也坤所以配之者載物之德合乎无疆故地配天
坤合乾乾坤之始皆謂之元光者坎離也大者乾
陽也靜翕含之也以育其根動闢弘之也以成其
形一靜一動品物咸亨故曰亨品物咸亨者離之時
也乾為馬坤變之為牝馬牝馬地類也无疆者乾之
行也坤依乾而行以柔承剛以順承健乃能行地
无疆故曰利牝馬之貞利牝馬之貞則非不言所
利此坤之利所以異于乾之利歟君子乾之象柔
順坤之德一三五天也二四六地也陽以竒為正
隂以偶為正陽先隂後柔順承乾乃得坤正則柔
順者利于承乾以為正也是以君子體坤而行行
者攸往也故曰君子攸往猶乾言時乘六龍首出
庶物也一三五不得其正先迷也失坤道也牝雞
无晨密雲不雨故曰先迷二順一四順三六順五
順乾得主坤道有常有常者坤之利也臣待君唱
女須男行故曰後得主利子夏傳曰先迷後得主
也二進至三坤體成西南坤也止而不進成艮東
北艮也坤隂生於午至申三隂成矣自申抵戌羣
隂得朋宜若有得也而至亥成坤萬物皆虚故曰
西南得朋乃與類行乾陽生于子至寅三陽成矣
自寅抵辰隂類寖亡宜若有喪也而至已成乾萬
物皆盈故曰東北喪朋乃終有慶是以得君者臣
之慶得親者子之慶得夫者婦之慶三者未有不
離其朋類而得者也故曰東北喪朋乃終有慶坤
以順為正而地之順天而无疆者順夫正也臣有
獻替婦有警戒子有幾諫各安其正乃能悠久而
无窮安貞之吉應乎地之所以无疆也故曰安貞吉張
載曰東北喪朋雖得主有慶而不可懷也虞翻以
月之生死論之曰從震至乾與時偕行消乙入坤
滅藏於癸坤終復生隂陽之義配日月其大致則
同(易傳)
新安朱氏曰至哉坤元此以地道明坤之義而首
言元也至極也比大義差緩始者氣之始生者形
之始順承天施地之道也坤厚載物言亨也德合
无疆謂配乾也牝馬地類言利貞也馬乾之象而
以為地類者牝隂物而馬又行地之物也行地无
疆則順而健矣柔順利貞坤之德也君子攸行人
之所行如坤之德也所行如是則其占如下文所
云也先迷後得陽大隂小陽得兼隂隂不得兼陽
故坤之德常減于乾之半也東北雖喪朋然反之
西南則終有慶矣安貞之吉安而且貞地之德也
(本義)○資乾以始便資坤以生不爭得霎時間坤之
所生即乾之所始者○徐渙云天之行健一息不
停而坤不能順動以應其行則造物生生之功或
息矣此語亦无病萬物資乾以始而有氣資坤以
生而有形氣至而生生即坤元徐說亦通○利牝
馬之貞本无四德底意彖中方有之彖中說四德
自不分曉前說元亨處却說得分明後面幾句无
理會牝馬地類行地无疆便是那柔順利貞君子
攸行本連下面緣它趁押韻後故說在此這般底
難十分理會先迷後得東北西南大概是隂減陽
一半就前後言沒了前一截就四方言沒了東北
一截陽却是全體安貞之吉它這分段只到這裏
若更妄作以求全時便凶了在人亦當如此伊川
說東北喪朋處但不知這處添得許多字否此是
用王輔嗣說○西南得朋乃與類行東北喪朋乃
終有慶既言終有慶則有慶不在今矣為它是箇
柔順底物東北陽方非所安之地如慢水中魚去
急水中不得自是喪朋喪朋於東北則必反于西
南是終有慶也正如先迷後得為它柔順故先迷
柔順而不失乎健故後得所以卦下言利牝馬之
貞喪朋先迷便是牝有慶後得便是馬將牝馬字
分開却形容得這意思文蔚曰大抵柔順中正底
人做越常過分底事不得只是循常守分時又却
是做得它底事曰是如此○問牝馬取其柔順健
行之象坤順而言健何也先生曰守得這柔順亦
堅確故有健象柔順而不堅確則不足以配乾矣
又問柔順利貞君子攸行如何先生曰柔順利貞
坤之德也君子而能柔順堅正則其所行雖先迷
而後得雖東北喪朋反之西南則得朋而有慶蓋
陽大隂小陽得兼隂隂不得兼陽坤德常只得乾
之半故常減于乾之半也如乾无所不利坤只利
牝馬之貞皆是○問君子有攸往何也先生曰此
是虚句意在下句伊川只見彖傳辭押韻有柔順
利貞君子攸行之語遂解云君子所行柔順而利
且貞恐非也蓋言君子有所往先迷後得主利也
問東北喪朋西南得朋何也先生曰隂不比陽隂
只理會得一半不似陽兼得隂故无所不利隂半
用故得于西南喪于東北先迷後得亦然自王輔
嗣以下皆不知此多錯解了○乾卦連致知格物
誠意正心都說了坤只說得持守一邊事如乾九
三言忠信所以進德修辭立其誠所以居業便連
致知持守都說了坤從首至尾皆去却一个頭如
云後得主而有常或從王事无成有終皆是无頭
文蔚曰此見聖人賢人之分不同處曰然(並語錄)
東萊吕氏曰乾下彖元亨利貞止四字而已坤下
彖自元亨利牝馬之貞以下凡數十言此乾坤之
所以異君子有攸往人皆言坤體靜不知靜而有
動乾動而坤當順乾故體易之君子當攸往大哉
乾元至哉坤元物无兩大之理然於此又可以見
天高地下君尊臣卑上下之分自然如此(易說)○天
下惟有一理坤之彖止曰乃順承天德合无疆而
已蓋理未有在乾之外者也故曰效法之謂坤(紀聞)
○又曰西南得朋乃與類行東北喪朋乃終有慶
惟得朋然後能喪朋厭薄其類者未必能出其類
也(己丑課程)
象曰地勢坤君子以厚德載物
伊川先生曰坤道之大猶乾也非聖人孰能體之地
厚而其勢順傾故取其順厚之象而云地勢坤也君
子觀坤厚之象以深厚之德容載庶物(易傳)○問坤卦
是臣之事人君有用處否先生曰是何无用如厚德
載物人君安可不用(楊遵道錄)
兼山郭氏曰乾天道也故以氣言故曰天行健坤
地道也故以形言故曰地勢坤氣則无不健也形
則无不順也坤以地道主之故能厚德載物靜順
之道也(易說)
白雲郭氏曰天得乾道之大者地得坤道之大者
聖人從其大者故乾坤皆言天地而六子之象亦
各舉其大者明之也乾言天行健則知天行得乾
之健也坤言地勢坤則知地勢得坤之順也故君
子法之厚其德而无不載焉古之人自任以天下
之重者以此(易說)
漢上朱氏曰天高西北地傾東南以順之故水潦
有所歸而萬物各得其所君子積順德而至博厚
故能容載萬物(易傳)
新安朱氏曰地坤之象亦一而已故不言重而言
其勢之順則見其高下相因之无窮至順極厚而
无所不載也(本義)○問坤言地勢猶乾言天行天行
健猶言地勢順然大象乾不言乾而言健坤不言
順而言坤說者雖多究竟如何先生曰此不必論
只是當時下字時偶有不同必欲求說則穿鑿却
反晦了當理會底○問地勢猶言高下相因之勢
以其順且厚否先生曰高下相因只是順若厚又
是一个道理然惟其厚所以上下只管相因去只
見得它順若是薄底物高下只管相因則傾陷了
不能如此之无窮矣惟其高下相因无窮所以為
至順也君子體之惟至厚為能載物天行甚健故
君子法之以自強不息地勢至順故君子體之以
厚德載物地之勢常有順底道理且如這个平地
前面便有坡陁處突然起底也自順(並語錄)
初六履霜堅冰至象曰履霜堅冰隂始凝也馴致其道
至堅冰也
伊川先生曰隂爻稱六隂之盛也八則陽生矣非純
盛也隂始生於下至微也聖人於隂之始生以其將
長則為之戒隂之始凝而為霜履霜則當知隂漸盛
而至堅冰矣猶小人始雖甚微不可使長長則至於
盛也○隂始凝而為霜漸盛則至於堅冰(一有也字)小人
雖微長則漸至於盛故戒於初馴謂習習而至於盛
習因循也(並易傳)
兼山郭氏曰乾一以健坤一以順而六爻之義何
參差之不齊也蓋統而言之則為順者同别而言
之則為順者異非異也所順者時之不同也初六
之順言其理也隂能消陽柔能敗剛是以履霜未
至於堅冰馴致其道則然矣是以防微於初故不
可與長也孔子曰非一朝一夕之故其所由來者
漸矣(易說)
白雲郭氏曰陽主生隂主殺故春夏為陽秋冬為
隂而陽為君子隂為小人坤之初六隂生之始而
言履霜之漸以見聖人好生惡殺辨君子小人之
分防微杜漸戒之於其蚤也霜之始殺未至於堅
冰馴致其道有必至之理故也禍亂之作莫不由
此是以大禹之戒言不見是圖而成王毖之於小
宣王慎之於微詩書有取焉(易說)
漢上朱氏曰隂者小人之道也一隂生於午剝乾
之初也五隂而霜降六隂而堅冰初六之動柔成
剛隂始凝也莫之禦焉駸駸然馴致乎盛隂而小
人之道極矣故觀其所踐履則一隂始凝知其必
至於履霜堅冰也震為足自下而進履也或曰坤
之初六五月也何以有履霜堅冰之象曰所謂見
微者也寒露者剥之初六也霜降者剥之六五也
剥之初六即坤之初六也剥之六五即坤之六五
也剥窮成坤上六也露者坤之氣寒氣入之故露
為霜立冬水始冰亦坤之初六也於斗建為亥乾
金之氣為冰故坤之初六一爻自姤卦言之為五
月自剥卦言之為九月至五隂而霜降自坤卦言
之為十月為亥至六隂而成冬玄所謂水凝地坼
非見不見之形者其能知小人之禍於甚微之時
乎(易傳)○又曰坤初六乾為寒為冰何也曰坤坎之
交乎乾也露者坤土之氣也至於九月坤交乎乾
白露為霜故霜降為九月之候冰寒水也乾交乎
坎也乾位在亥坎位在子大雪者十一月之節玄
之難大雪也其辭曰隂氣方難水凝地坼陽弱於
淵夫坤之初六五月之氣姤卦也是時豈唯无冰
而露亦未凝何以言履霜堅冰至曰一隂之生始
凝於下驗之於物井中之泉已寒矣積而不已至
於坤之上六則露結為霜水寒成冰是以君子觀
其所履之微隂而知冰霜之漸乾為金也故霜肅
殺而冰堅強(坤初六圖說)
新安朱氏曰六隂爻之名隂數六老而八少故謂
隂爻為六也霜隂氣所結盛則水凍而為冰此爻
隂始生於下其端甚微而其勢必盛故其象如履
霜則知堅冰之將至也夫隂陽者造化之本不能
相无而消長有常亦非人所能損益也然陽主生
隂主殺則其類有淑慝之分焉故聖人作易於其
所不能相无者既以健順仁義之屬明之而无所
偏主至其消長之際淑慝之分則未嘗不致其扶
陽抑隂之意焉蓋所以贊化育參天地者其旨深
矣不言其占者謹微之意已可見於象中矣案魏
志象曰作初六履霜今當從之馴順習也(本義)○問
履霜堅冰至先生曰隂陽者造化之本所不能无
但有淑慝之分蓋陽淑而隂慝陽好而隂不好也
猶有晝必有夜有暑必有寒有春夏必有秋冬人
有少必有老其消長有常人亦不能損益也但聖
人參天地贊化育於此必有道故觀履霜堅冰至
之象必有謹微之意所以扶陽而抑隂也(語錄)
六二直方大不習无不利象曰六二之動直以方也不
習无不利地道光也
伊川先生曰二隂位在下故為坤之主統言坤道中
正在下地之道也以直方大三者形容其德用盡地
之道矣由直方大故不習而无所不利不習謂其自
然在坤道則莫之為而為也在聖人則從容中道也
直方大孟子所謂至大至剛以直也在坤體故以方
易剛猶貞加牝馬也言氣則先大大氣之體也於坤
則先直方由直方而大也直方大足以盡地道在人
識之耳乾坤純體以位相應二坤之主故不取五應
不以君道處五也乾則二五相應○承天而動直以
方耳直方則大矣直方之義其大无窮地道光顯其
功順成豈習而後利哉(並易傳)○或解直方大云因物
之性而生之直也成物而不可易方也人見似好只
是不識理如此是物先有个性坤因而生之是甚義
理全不識也(楊遵道錄)○浩然之氣難識須要認得當行
不慊於心之時自然有此氣象然亦未盡須是見至
大至剛以直之三德方始見浩然之氣若要見時且
看取地道坤六二直方大不習无不利方便是剛大
便是大直便是直於坤不言剛而言方者言剛則害
於地道故下復云至柔而動也剛以其先言柔而後
云剛无害大只是對小而言是大也剛只是對柔而
言是剛也直只是對曲而言是直也如此自然不習
无不利坤之六二只為己是地道又是二又是六地
道之精純者至如六五便不同欲得學者且只看取地
道坤雖是學者之事然亦有聖人之道乾九二是聖
人之事坤六二是學者之事聖賢之道其發无二但
至有深淺大小(入關語錄)
横渠先生曰地道之有孚者故曰光也(易說)○大則直
不絞方不劌故不習而无不利(正蒙)
藍田吕氏曰理義者人心之所同然屈而不信私
意害之也理義者天下之所共由畔而去之无法
以閑之也私意害之不欽莫大焉无法以閑之未
有不流於不義也直則信之而已方則匡之而已
非有加損於其間使知不喪其所有不失其所行而
已二者克己復禮者也克己復禮則天下莫非吾
體此其所以大也心誠求之雖不中不遠矣此所
以不習无不利也六二居坤下體柔順而中君子
存心治身莫宜於此
廣平游氏曰坤之六二靜則為中正動則為直方
坤之道盛於六二而直方因動而後見也不言直
方則地道之光不可得而見矣故以動者言之(易說)
龜山楊氏曰東坡言直方大云既直且方非大而
何曰直方蓋所以為大然其辭却似不達孔子云
敬義立而德不孤德不孤乃所謂大德不孤即四
海之内皆兄弟之意夫能使四海之内皆兄弟此
所以為大也(蕭山語錄)
兼山郭氏曰六二柔順中正盡坤之美居无不當
之位而上无異道之應故可以直可以方不疑其
所行凡以順道故也且天得一以清地得一以寧
乾之得一者九五是也坤之得一者六二是也六
二柔順中正在下卦之中无應无承遠於君位可
以直道而行者也以其能一而不私故能直以其
依中正而行故能方以是而之焉故能大无所因
也從容中道而已所以不習无不利也德惟一動
罔不吉其是之謂乎且天動而不息地靜而无為
何取六二之動也曰天地相感合和于中亦感而
後動動而有行與夫陽倡而隂不和男行而女不
随者異矣是以初為防微終為失道亦見聖人之
情也(易說)
白雲郭氏曰臣道以順為正得順之至者其六二
乎六二盡牝馬之道者也盡牝馬之道而言直方
大者疑於陽德也蓋不有是德則一於柔順而已
又豈能東北喪朋而行地无疆乎故象以直方為
六二之動而文言亦以其動也剛稱之然牝馬順
而健性之自然非習之而後能也蓋君子盡在己
直方大之德而外物之來雖不習而可應猶所謂
素富貴貧賤者也不習无不利者以敬義也素富
貴貧賤者以誠明也臣道得此則動靜之際无所
往而不為利雖非乾之不言所利亦盡坤之利矣
繫辭曰坤其靜也翕其動也闢闢則含弘光大品
物咸亨所以為地道之光也地道之光非以其動
而光乎舜曰重華禹曰文命皆地道之光者也(易說)
漢上朱氏曰六二中正而動中故直正故方直者
遂也方者不易其宜也易曰乾其靜也專其動也
直是以大生焉又曰坤至柔而動也剛至靜而德
方而說卦乾為直坤為方方亦剛也故曰六二之
動直以方也重坎為習二動成坎不習也動而之
五得正不習无不利也坎為光光大也易傳曰二
為坤之主中正在下盡地之道故以直方大三者
形容其德由直方大故不習而无不利不習謂自
然也在坤道則莫之為而為也在聖人則從容中
道(易傳)
新安朱氏曰柔順正固坤之直也賦形有定坤之
方也德合无疆坤之大也六二柔順而中正又得
坤道之純者故其德内直外方而又盛大不待學
習而无不利占者有其德則其占如是也(本義)○直
方大是它隂爻居隂位无如此之純粹爻辭云直
方大者言占者直方大則不習无不利却不是說
坤德直方大也且如元亨利貞彖裏面說底且随
它說做一箇事後面說底四事又儘随它說去如
某之說爻无許多勞攘坤卦中唯這一爻最純粹
蓋五雖尊位却是陽爻破了體了四重隂而不中
三又不正惟此爻得中正所以就這說箇直方大
此是說坤卦之本體然而本意却是教人知道這
爻有這箇德不待習學而无不利人占得這箇時若
能直能方能大則亦不習无不利却不是要發明
坤道伊川有這箇病從頭到尾皆然○劉用之問
直方大不習无不利曰坤是純隂卦諸爻皆不中
正五雖中亦以隂居陽惟六二居中得中為坤之
最盛者故以象言之則有是三者之德而不習无
不利占者得之有是德則吉○用之又問不習无
不利或以為此成德之事或以為學者須時習然
後至於不習曰不是如此聖人作易只是說此爻
中有此象若占得此爻便應此事有此用未說到
時習至於不習與成德之事在學者固當如此然
聖人作易未有此意在用之曰然不習无不利此
成德之事也先生曰亦未說到成德之事只是卦
爻中有此象而已人若占得便應此象都未說成
德之事也某說易所以與先儒不同正在於此○
問坤直方大曰直方然後大積習而至然後能不
習无不利○又云易不是聖人要說出六爻如此
只是為占得此卦合當如此不如此不足以合此
卦○問坤之道直方大六二純正故能得此以為
德否先生曰不可說坤先有是道而後六二得之
以為德坤是何物六二是何物畢竟只是一箇坤
只因這一爻中正便見得直方大如此伊川云卦
爻有相應看來不相應者多且如乾卦如其說時
除了二五外初何嘗應四三何當應上坤卦更都
不見相應似此不通○先生謂時舉曰程易中有
甚疑處可更商量看時舉問坤六二爻傳云由直
方而大竊意大是坤之本體安得由直方而後大
邪先生曰直方大是坤有此三德若就人事上說
則是敬義立而德不孤豈非由直方而後大邪(並語)
(錄)
六三含章可貞或從王事无成有終象曰含章可貞以
時發也或從王事知光大也
明道先生曰章外見之物含章可貞來章有慶須要
反己(李籲所錄)
伊川先生曰三居下之上得位者也為臣之道當含
晦其章美有善則歸之于君乃可常而得正上无忌
惡之心下得柔順(一作恭)之道也可貞謂可貞固守之
又可以常久而无悔咎(一作吝)也或從上之事不敢當
其成功唯奉事以守其終耳守職以終其事(一有者字)臣
之道也○夫子懼人之守文而不達義也又從而明
之言為臣處下之道不當有其功善必含晦其美乃
正而可常然義所當為者則以時而發不有其功耳
不失其宜乃其時也非含藏終不為也含而不為不
盡忠者也○象只舉上句解義則并及下文它卦皆
然或從王事而能无成有終者是其知之光大也唯
其知之光大故能含晦淺暗之人有善唯恐人之不
知豈能含章也(並易傳)
横渠先生曰六三以隂居陽不獨有柔順之德其知
光大含藴文明可從王事者也然不可動以躁妄故
可靜一以俟時不可有其成功故无成乃有終也(易說)
兼山郭氏曰六三不正之隂處下卦之上其才為
不足其位為過中以順而過中可以含章代終而
已(易說)
白雲郭氏曰坤以六二為一卦之主三非任時之
責者雖有美德可明含而固守之可也或從王事
謂從天下大務无成天之功終地之德而已然含
章則不茹終於必吐而後已此待時之義也待時
者待從王事之時也知固守含章以待從王事之
時則含弘光大之義得矣三居下卦之上其位非
不尊雖有從王事任天下之道而六二中正已當
其位矣故或之含章可貞非小道也故知六二之
外三之德可以任重(易說)
漢上朱氏曰坤離為文明三文之成為章坤見離
伏含章也人臣當含章不耀以其美歸之君六三
不正非容悦者也可正也六三動則正惟含章也
故當可動而動以時發也坤德含弘光大含章者
坤之靜也以時發者坤之動也靜而含動而弘坤
之所以承天歟乾為王伏巽為事三内卦之上為
成上為外卦之終或從王事者三之上也坤作成
物无以成功自居有終其事而已為臣而終其事
職當然也六三以是從王事得恭順之道知光大
矣坎離合為知知如日月之明光大也邵雍曰陽
知其始而享其成隂效其法而終其勞(易傳)
新安朱氏曰六隂三陽内含章美可貞以守然居
下之上不終含藏故或時出而從上之事則始雖
无成而後必有終爻有此象故戒占者有此德則
如此占也(本義)○六三便夾些陽了隂則渾是不發
底如六三之爻有陽所以言含章若无陽何由有
章含章為是有陽半動半靜之爻若六四則渾是
柔了所以括囊(語錄)
東萊吕氏曰或從王事无成有終凡人多不達此
意所為之事當做十分只做五六分多懷不須做
盡之心如此乃是无成无終也君子則不然雖不
居其成功而其所為不以小大遠近未嘗有一毫
之不盡一毫不盡則失有終之義矣无成有終者
雖不居其成而不敢有一毫不盡之心乃可(易說)○
含章可貞以時發也大凡人出來做事多被人疑
忌只為預先多露圭角不能含章惟含章然後可
以時發初不是兩件事或從王事知光大也易傳
云或從王事而能无成有終者是其知之光大也
惟其知之光大故能含晦此極有意味尋常人欲
含晦者多只去鋤治驕矜深匿名迹然愈鋤愈生
愈匿愈露者蓋不曾去根本上理會自己知未光
大胸中淺狹纔有一功一善便无著處雖強欲抑
遏終制不住譬如瓶小水多雖抑遏固閉終必泛
溢若瓶大則水自不泛溢都不須閒費力(紀聞)
六四括囊无咎无譽象曰括囊无咎慎不害也
伊川先生曰四居近五之位而无相得之義乃上下
閉隔之時其自處以正危疑之地也若晦藏其知
如括結囊口而不露則可得无咎不然則有害也既
晦藏則无譽矣○能慎如此則无害也(並易傳)○問括
囊事還作得在位使否先生曰六四位是在上然坤
之六四却是重隂故云賢人隠便作不得在位(楊遵道錄)
康節先生曰漁樵對問竊人之美謂之徼其始取之
也惟恐其不多也及其敗露也惟恐其多矣夫譽與
毁一事也而兩名者名與實故也(邵子外書)
兼山郭氏曰六四坤道之革由乾之四也有近君
之嚴履多懼之地才德未孚危疑實甚以其上下
不交故言天地閉以其无承无應故言賢人隠當
斯時也可以括囊无咎无譽而已(易說)
白雲郭氏曰六五之君柔弱在上而四又以柔德
獨近之其道危矣唯六四知幾之君子一以柔德
自處既絶直方之動又異含章之發括而絶物斯
无咎矣善惡括而不形故无譽好惡括而不萌故
不害天下徒知毁之為害而六四又知夫譽之為
害也不其慎之至歟孔子言賢人隠非隠其身也
隠其德也善夫知幾君子之隠乎然則括囊果為
臣之道歟曰時使之然耳非得已也(易說)
漢上朱氏曰坤為囊六四動成艮艮為手括囊也
六四正動則不正四有伏兊兊為口不正无譽可
也无咎何邪六四當天地否塞賢人遯藏之時不
利君子正故止其口而不出者慎也慎以全身故
於義不害若立人之本朝道不行矣而括囊緘默
罪也安得无咎故此爻不以位言之(易傳)
新安朱氏曰括囊言結囊口而不出也譽者過實
之名謹密如是則无咎而亦无譽矣六四重隂不
中故其象占如此蓋或事當謹密或時當隠遯也
(本義)
東萊吕氏曰六四括囊无咎无譽居此地者須是
如括結囊口都无一條縫始得(紀聞)
六五黃裳元吉象曰黃裳无吉文在中也
伊川先生曰坤雖臣道五實君位故為之戒云黃裳
元吉黃中色裳下服守中而居下則元吉謂守其分
也元大而善也爻象唯言守中居下則元吉不盡發
其義也黃裳既元吉則居尊為天下大凶可知後之
人未達則此義晦矣不得不辨也五尊位也在它卦
六居五或為柔順或為文明或為暗弱在坤則為居
尊位隂者臣道也婦道也臣居尊位羿莽是也猶可
言也婦居尊位女媧氏武氏是也非常之變(一作大)不
可言也故有黃裳之戒而不盡言也或疑在革湯武
之事猶盡言之獨於此不言何也曰廢興理之常也
以隂居尊位非常之變也○黃中之文在中不過也
内積至美而居下故為元吉(並易傳)
藍田吕氏曰六五充實之至將至于有光耀大人
之學至矣
兼山郭氏曰六五以位則尊以才則柔以體則坤
蓋坤地道也妻道也臣道也柔而用中是以謂之
黃裳也黃中之色也裳下之飾也柔而用中故黃
中通理正位居體美在其中暢於四支發於事業
者也(易說)
白雲郭氏曰坤雖臣道而五實君位雖以柔德不
害其為君也猶乾之九二雖有君德亦不害其為
臣故乾有兩君德而无兩君坤有兩臣德而无兩
臣皆一義也六五以柔居尊下下之君也江海所
以能為百谷王者以其善下之也下下本坤之道
也黃中色也色之美者也裳下服也是以至美之
德而下人也昔堯有允恭克讓之德而後能得舜
舜有温恭允塞之德而後能得禹臯陶文王有徽
柔懿恭之德而後能得閎夭泰顛然則黃裳之德其
為元吉宜矣元大也一人有慶兆民賴之元吉也
二五之爻蓋聖人明直方之臣非有黃裳之君不
能致也文在中者言美德在中故暢於四支發於
事業皆天下之至美是以天下蒙其福也六四明
柔德近君著一時之變與六五辭不相通不可符
合易之辭類如此觀二爻文言斯得之矣(易說)
漢上朱氏曰五尊位六居之人臣當此惟守中居
下乃得元吉否則必凶黃地之中色文者地道之
美見於山川動植者也裳下體之飾曰黃則守中
有地道之美而不過故曰文在中也曰裳則居下
雖處尊位而不失坤之常唯守中不過斯能居下
矣以是而動動則得二元吉也元吉者言其始本
自吉非變而吉也故元吉在吉為至善(易傳)○又曰
坤雖臣道五實君位故為之戒云黃裳元吉黃中
色裳下服言守中居下則无吉蓋伊尹周公之事
也或曰安知非妻道也曰妻道之美盡於六三爻
(叢說)
新安朱氏曰黃中色裳下飾六五以隂居尊中順
之德充諸内而見於外故其象如此而其占為大
善之吉也占者德必如是則其占亦如是矣春秋
傳南蒯將叛筮得此爻以為大吉子服惠伯曰忠
信之事則可不然必敗外彊内温忠也和以率貞
信也故曰黃裳元吉黃中之色也裳下之飾也元
善之長也中不忠不得其色下不共不得其飾事
不善不得其極且夫易不可以占險三者有闕筮
雖當未也後蒯果敗此可以見占法矣○文在中
者文在中而見於外也(並本義)○六五黃裳元吉這
是那居中處下之道乾之九五自是剛健底道理
坤之六五自是柔順底道理各随它隂陽自有一
箇道理其為九六不同所以在那五處亦不同這
箇五之柔順從那六裏來○黃裳元吉不過是在
上之人能以柔順之道黃中色裳是下體之服能
似這箇則无不吉○六五文在中而見於外先生
曰易申言占者有其德則其占如是言无其德而
得是占者却是反說如南蒯得黃裳元吉疑吉矣
而蒯果敗者蓋卦辭明言黃裳則元吉无黃裳之
德則不吉也又如直方大不習无不利占者有直
方大之德則不習而无不利占者无此德即雖習
而不利也如奢侈之人而得恭儉則吉之占明不
恭儉者是占為不吉也它皆倣此如此看自然意
思活(並語錄)
東萊吕氏曰六五黃裳元吉文在中也此最難在
中(易說)○六五黃裳元吉黃中之色也裳下之服也
中无定所坤以下為中(紀聞)
上六龍戰于野其血玄黃象曰龍戰于野其道窮也
伊川先生曰隂從陽者也然順極則抗而爭六既極
矣復進不已則必戰故云戰于野野謂進至于外也
既敵矣必皆傷故其血玄黃○隂盛至于窮極則必
爭而傷也(並易傳)
藍田吕氏曰上六隂柔之物極則變居上則不利
兼山郭氏曰上六坤道之窮窮而不知變者也隂
生于午而始復于巽自巽至乾歷三時而終以位
則不為不久以氣則不為不壯然進則不知陽之
當來退則不知隂之可去是以疑而必戰戰而俱
傷傷而不知悔亡其所謂坤順者也由是言之六
爻之順者時焉而已凡易貴陽而賤隂非賤之也
蓋陽主生隂主殺陽主德隂主刑陽知進退之義
隂无過亢之悔是以非克之則不去也始也履霜
則難與之進終也龍戰則難與之退不知進退存
亡是以謂之賤也(易說)
白雲郭氏曰隂道柔順待陽唱而後動者也故陽
不唱則隂不動君不唱則臣不和有不待唱進而
干陽者上六之過也進而干陽逼也逼則疑而戰
矣野者在外之地言陽之拒隂必使不侵其内也
龍戰于野則為臣之道既窮而在君之義亦闕矣
其血玄黃蓋君臣兩傷之謂也觀二帝三王之時
君臣一體如元首股肱夫人无尺寸之膚不愛豈
自傷其元首股肱哉漢唐之君屠戮臣下如異類
其臣固有得罪者而彰君之惡大矣非特玄黃而
已嗚呼上无黃裳之君下无直方之臣幾何不道
窮而龍戰哉(易說)
漢上朱氏曰上六坤之窮十月也其位在亥乾之
位十一月復震震變乾為龍上六變乾乾為天卦
外天際也野之象野莫知所適之地坤道已窮動
而不已臣疑于君乾坤交戰君臣相傷不知變通
故也(易傳)○又曰天玄地黃何也曰乾言其始坤言
其終也坎為黑乾之初九始于坎息而至巳午為
火火赤也坎黑也赤黑為玄坤之初六始于離離
之中爻坤也息而至亥成坤故十一月陽氣潛萌
于黃宫者乾始于坤也坤之上六隂陽交戰坤終
而乾始故曰玄黃震者乾始也太元謂十月之氣
曰深合黃純廣含羣生又曰冬至及夜半以後者
近玄之象也冬至夜半子也坎也乾之始也(坤上六圖)
(說)
新安朱氏曰隂盛之極至與陽爭兩敗俱傷其象
如此占者如是其凶可知(本義)○子耕問龍戰于野
曰乾无對只是一箇物事至隂則有對大抵隂常
虧于陽○時舉問坤上六隂極盛而與陽戰爻中
乃不言凶且乾之上九猶言有悔此却不言何邪
曰戰而至于俱傷其血玄黃不言而凶可知矣(並語)
(錄)
用六利永貞象曰用六永貞以大終也
伊川先生曰坤之用六猶乾之用九用隂之道也隂
道柔而難常故用六之道利在常永貞固○隂既貞
固不足則不能永終故用六之道利在盛大於終能
大於終乃永貞也(並易傳)
兼山郭氏曰用六永貞且欲其大終於順也(易說)
白雲郭氏曰柔順而動剛坤之德也可久之道也
用六之義用此而已用此可久能勿大終乎用九
非獨君也臣亦可用九二是也用六非獨臣也君
亦可用六五是也(易說)
漢上朱氏曰六隂柔之極不濟之以陽剛則邪佞
之道故以九用六乃能永久不失其正杜欽曰地
道貴斂陽始之隂終之未始離陽故曰以大終也
(易傳)
新安朱氏曰用六言凡得隂爻者皆用六而不用
八亦通例也以此卦純隂而居首故發之遇此卦
而六爻俱變者其占如此辭蓋隂柔不能固守變
而為陽則能永貞矣故戒占者以利永貞即乾之
利貞也自坤而變故不足于元亨云○初隂後陽
故曰大終(並本義)○用六永貞以大終也陽為大隂
為小如大過小過之類皆是以隂陽而言坤六爻
皆隂其始本小到此隂皆變為陽矣所謂以大終
也言始小而終大○朱震說卦畫七八爻稱九六
它是不理會得老隂老陽之變且如占得乾之初
爻是少陽便是初七七是少不會變便不用了若
占得九時九是老老便會變便占這變爻此言用
九用六亦如此○乾吉在无首坤利在永貞這只
說二用變卦乾吉在无首言卦之本體元是六龍
今變為隂頭面雖變渾身却是龍只一似無頭底
龍相似坤利在永貞不知有何關捩子這坤却不
得見它元亨只得它永貞坤之本卦固自有元亨
變卦却无○問坤體貞靜承天而行未嘗為始而
嘗代終故自坤而變陽為羣龍而无首有利貞而
无元亨是否先生曰坤雖變而為陽然坤性依舊
在它本是箇无頭底物如婦從夫臣從君地承天
先迷後得東北喪朋西南得朋皆是無頭處也○
坤六爻雖有重輕大概都是持守收斂畏謹底意
(並語錄)
合訂刪補大易集義粹言卷五
