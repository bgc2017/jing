合訂刪補大易集義粹言卷十九
頭等侍衞納喇性德編
䷎(艮下坤上)
伊川先生曰謙序卦有大者不可以盈故受之以謙
其有既大不可至於盈滿必在謙損故大有之後受
之以謙也爲卦坤上艮下地中有山也地體卑下山
高大之物而居地之下謙之象也以崇高之德而處
卑下謙之義也(易傳)
謙亨君子有終
伊川先生曰謙有亨之道也有其德而不居謂之謙
人以謙巽自處何往而不亨乎君子有終君子志存
乎謙巽達理故樂天而不競内充故退讓而不矜安
履乎謙終身不易自卑而人益尊之自晦而德益光
顯此所謂君子有終也在小人則有欲必競有德必
伐雖使勉慕於謙亦不能安行而固守不能有終也
(易傳)他卦皆有悔凶咎唯謙未嘗有它卦有待而亨
唯謙則便亨(羅氏拾遺)
白雲郭氏曰繫辭曰勞而不伐有功而不德厚之
至也故謙為不居其德之稱德且不居則富貴崇
高皆餘事矣孔子不居聖顔淵願无伐善无施勞
之謂也然有德而不居亨在其中矣小人矜能伐
功日損之道君子德日進而謙不已是有終也然
一盈而有四害一謙而有四益是以君子拳拳而
弗失之矣(易說)
新安朱氏曰謙者有而不居之義止乎内而順乎
外謙之意也山至高而地至卑乃屈而止於其下
謙之象也占者如是則亨通而有終謂先屈而後
伸也(本義)謙便能亨又為君子有終之象(語錄)
東萊呂氏曰易六十四卦皆有凶爻此卦六爻无
凶以能謙故也大凡學者要看謙卦當味伊川兩
句曰達理則樂天而不競内充故退讓而不矜此
兩句乃入謙道之門蓋天命所在自有定分初无
一毫加損君子達其理則知求勝者徒然耳要之
初无增損於其間也人惟中无所有則必誇人以
為有譬如貧賤者恐人輕其貧賤必外以富有自
誇无文學者恐人輕其无文學必外以詞采自衒
實有者却不如此(易說)
彖曰謙亨天道下濟而光明地道卑而上行天道虧盈
而益謙地道變盈而流謙鬼神害盈而福謙人道惡盈
而好謙謙尊而光卑而不可踰君子之終也
康節先生漁樵對問人有禱鬼神而求福者福可禱
而求邪求之而可得邪敢問其所以曰語善惡者人
也禍福者天也天道福善而禍淫鬼神其能違天乎
自作之咎固難逃矣天䧏之災禳之奚益修德積善
君子常分安有餘事於其間哉樵者曰有為善而遇
禍有為惡而獲福者何也漁者曰有幸與不幸也幸
不幸命也當不當分也一命一分人其逃乎曰何謂
分何謂命曰小人之遇福非分也有命也當禍分也
非命也君子之遇禍非分也有命也當福分也非命
也(邵子外書)
明道先生曰易言天亦不同如天道虧盈而益謙此
通上下理亦如此天道之運亦如此如言天且不違
况於人乎況於鬼神乎此直謂形而上者言以鬼神
為天地矣(謝顯道錄)
伊川先生曰濟當為際此明謙而能亨之義天之道
以其氣下際故能化育萬物其道光明下際謂下交
也地之道以其處卑所以其氣上行交於天皆以卑
䧏而亨也以天行而言盈者則虧謙者則益日月
隂陽是也以地勢而言盈滿者傾變而反陷卑下者
流注而益增也鬼神謂造化之跡盈滿者禍害之
謙損者福祐之凡過而損不足而益者皆是也人
情疾惡於盈滿而好與於謙巽也謙者人之至德故
聖人詳言所以戒盈而勸謙也謙為卑巽也而其
道尊大而光顯自處雖卑屈而其德實高不可加尚
是不可踰也君子至誠於謙恒而不變有終也故尊
光(並易傳)
横渠先生曰止於下故光明人樂尊之故光而不
揜志下於人故人不能加天以廣大自然取貴人自
要尊大須意我固必欲順己尊己又說己之情此所
以取辱取怒也謙尊而光卑而不可踰夫尊者謙則
更光卑者已謙又如何踰之此天德至虚者焉以其
能謙故尊而益光卑又无人可踰盖已謙矣復如何
踰越也謙天下之良德(並易說)
藍田呂氏曰謙持盈若不足也艮以陽下坤之隂
而有止所謂天道下濟而光明者也坤以隂而居
艮之上地道卑而上行者也謙道雖主於自下然
不可以不執中尊者之謙有所止則光夷王下堂
而見諸侯是太不自尊而无所止招辱而已不足
光也卑者之謙不可為物之所踰庶人召之役則
往役可也召之見則往見不可也可召而見是在
卑而可踰也以謙下人无有不亨尊卑之謙不失
乎中惟君子為能終之
龜山楊氏曰謙也者致恭以存其位也故高而不
危滿而不溢君子所以有終也自天道下濟而下
謙亨之道也夫謙德之柄也君子執之以為禮德
盛道尊而不居厚之至也故自下而人高之自後
而人先之所以尊而光卑而不踰也(易說)
兼山郭氏曰山非不高也地非不卑也高者下下
卑者上行謙之道也山在地上則為剥殺瘦之象
也山在地中則為謙畜德之象也是故滿則招損
謙則得益自然之理也天道下濟而光明者艮也
地道卑而上行者坤也天之虧益日月是也地之
變流山河是也鬼神害福吉凶是也人之好惡得
失是也故勞而不伐有功而不德有若無實若虚
其謙亨之謂乎故在尊而光在卑而不可踰惟君
子能終之(易說)
白雲郭氏曰先人曰天之虧盈日月是也地之變
流山河是也鬼神害福吉凶是也人之好惡得失
是也以此居尊則益光以此居卑則不可踰故惟
有德君子能終之伊川曰以地勢而言則盈滿者
傾變而反陷卑下者流注而益增也雍曰四者非
天地鬼神人有心如是其道自然如此故皆曰道
艮之一陽即有天道下濟之象(易說)
漢上朱氏曰復三變剥四變皆成謙彖辭以剥上
九言之者在上而降下者謙也處下而能卑者常
也未足以盡謙之義上九降三六三升乎上此謙
所以亨也尊卑相去其位不同於是情暌勢隔上
下不能通尊者既屈卑者獲伸然後上下交而功
勲成矣以天地言之天道下濟地道上行萬物化
生其道光明而所以光明者陽濟乎隂也非謙亨
乎曰濟曰光明者坎象也此以剝之上九六三升
降言謙亨也天陽地隂鬼神者天地之大用人也
者參天地而行鬼神者也天地也鬼神也人也以
分言之則殊以理言之則一故觀日月之進退則
知天道之虧盈矣觀山川之高卑則知地道之變
流矣觀人事之得喪則知鬼神之禍福矣觀物論
之取捨則知人情之好惡矣變禍為害者言不利
也是數者无不以盈為去以謙為尚九在上盈也
三往損之則為虧盈為變盈為禍盈為惡盈三在
下謙也九來益之為益謙為流謙為福謙為好謙
流之者坎也益之福之好之者陽也此再以上九
六三論盈虚之理明謙也九三自上位降而言之
則尊而光天道下濟是也自九三卑位言之則卑
而不可踰山在地中是也謙之為德其至矣乎所
處尊矣道則彌光也所執卑矣而德則彌尊也君
子觀諸天地騐諸幽明故處卑而不爭居尊而能
降愈久而不厭乃能有終故曰君子有終此再以
九三言君子體謙而終也上者外卦之終三者内
卦之終也以卦氣言之小寒也故太玄準之以少
(易傳)
屏山劉氏曰聖人明為善之大端使人向焉而不
誘人以利心苟有冀焉不如其己(謂人之為善苟有所希冀不如)
(己之不為也)謙者盛德之事也易但言其終吉而已安
而行之尊而光卑而不可踰言之法也有曰自下
者人高之自後者人先之意同言異病行之有冀
是計效課功也利心存焉出于矯激反悖其性有
所歆慕益亂其眞故无利心而為惡其惡可移有
利心而為善其善日隳大躁靜其容大辨訥其口
貪倚廉為地佞假眞為媒非无善迹也利心存焉
泯泯棼棼多見資吾術借聖言以濟其私者矣周
公吐哺握髮謙之至也豈以此來天下之士而沽
一時之名乎非也何為拳拳勤勤若是邪成其己
也易曰謙以自牧謙之妙用也周公所行安有利
心哉(屏山文集)
新安朱氏曰謙亨言謙之必亨變謂傾壊流謂聚
而歸之人能謙則其居尊者其德愈光其居卑者
人亦莫能過此君子所以有終也(本義)變盈流謙
揚子雲言山殺瘦澤增高此是說山上之土為水
漂下來山便瘦澤便高虧盈益謙是自然之理
鬼神言害言福是有些造化之柄問鬼神是
造化之跡既言天地之道又言鬼神何邪先生云
天道是就寒暑往來上說地道是就地形高下上
說鬼神是就禍福上說各自主一事而言耳謙
之為義不知天地人鬼何以皆好尚之盖太極中
本无物若事業功勞又於我何有觀天地生萬物
而不言所利可見矣謙尊而光卑而不可踰以
尊而行謙則其道光以卑而行謙則其德不可踰
尊對卑言伊川以謙對卑說非是但聖人九卦又
引天道虧盈而益謙地道變盈而流謙此是說卦
體(語錄)
東萊呂氏曰聖人言天地鬼神人道无不好謙然
人多不能好謙何也不能捨己故也不能捨己則
好勝人之心生欲求其尊必自高大欲求其光明
必自眩露欲求其不可踰者必自高抗不知求尊
者當自下求高明者當自隠求不可踰者當自卑
謙尊而光卑而不可踰常人之所謂謙乃易之所
謂尊而光也常人之所謂卑乃易之所謂不可踰
也君子之終者君子能達謙之理至於終吉也(易說)
象曰地中有山謙君子以裒多益寡稱物平施
明道先生曰謙者治盈之道故曰裒多益寡稱物平
施(劉絢師訓)
伊川先生曰地體卑下山之高大而在地中外卑下
而内藴高大之象故為謙也不云山在地中而曰地
中有山言卑下之中藴其崇高也若言崇高藴於卑
下之中則文理不順諸象皆然觀文可見君子以裒
多益寡稱物平施君子觀謙之象山而在地下是高
者下之卑者上之見抑高舉下損過益不及之義以
施於事則裒取多者增益寡者稱物之多寡以均其
施與使得其平也(易傳)謙君子所以有終故不言吉
裒取其多而增益其寡天理也(羅氏拾遺)
横渠先生曰隠高於卑謙之象也易大象皆是實
事卦爻小象則容有寓意而已言風自火出家人家
人之道必自烹飪始風風也教也盖言教家人之道
必自此始也又如言木上有水井則明言井之實事
也又言地中有山謙夫山者崇高之物非謙而何
多者寡者皆量宜下之(並易說)
龜山楊氏曰地中有山謙高者下之謙之象也多
者裒之寡者益之是謂稱物均一无偏陂之私是
謂平施盖取虧盈益謙之義(易說)理一而分殊故
聖人稱物而平施之兹所以為仁之至義之盡也
何謂稱物遠近親疎各當其分所謂稱也何謂平
施所以施之其心一焉所謂平也(與伊川書附西銘解)
兼山郭氏曰天之道其猶張弓乎高者抑之下者
舉之有餘者損之不足者補之天之道損有餘補
不足人之道損不足以奉有餘故非謙也裒多益
寡德之盛也稱物平施禮之功也故孔子曰德言
盛禮言恭謙也者致恭以存其位者也(易說)
白雲郭氏曰謙地類也故象以地見其義地卑而
山高理之常也今地在上益之也山在下損之也
非以山居地中為山謙也乃以地謙而致益也是
為變盈流謙之義裒多益寡者損有餘補不足之
道也稱物平施者裒多益寡之道也裒多益寡見
於彼者也稱物平施行乎此者也天地鬼神莫不
皆然故君子法之以此此君子有為之道(易說)
漢上朱氏曰裒鄭荀諸儒讀作捊取也字書作掊
山在地中則高者降而下卑者升而上高卑適乎
劉表曰謙之為道降己而升人者也以象考之上
三隂多也下二隂寡也艮為手掊也故君子取有
餘益不足以貴下人則貴賤平矣以財分人則貧
富平矣以德分人則賢不肖平矣然物之不齊物
之情也所謂平者非漫无尊卑上下差等也稱物
而施適平而止平者施之則也坎為水天下之平
施者無若水也(易傳)
新安朱氏曰以卑藴高謙之象也裒多益寡所以
稱物之宜而平其施損高增卑以趨於平亦謙之
意也(本義)裒多益寡便是謙稱物平施便是裒多
益寡問謙卦裒多益寡看來謙雖是若放低去
實是損高益低使教恰好不是一向低去先生云
大抵人都見得在己者高在人者卑謙則抑己之
高而卑以下人便是平也(語錄)又曰天地之間理
一而已然乾道成男坤道成女二氣交感化生萬
物則其小大之分親疎之等至於十百千萬而不
能齊也不有聖賢者出孰能合其異而反其同哉
西銘之作意盖如此程子以為西銘理一而分殊
可謂一言以蔽之矣盖以乾為父以坤為母有生
之類无物不然所謂理一也而人物之生血脉之
屬各親其親各子其子則其分亦安得而不殊哉
一統而萬殊則雖天下一家中國一人而不流於
兼愛之敝萬殊而一貫則雖親疎異情貴賤異等
而不梏於為我之私此西銘之大旨也觀其推親
親之厚以大无我之公因事親之誠以明事天之
道盖無適而非所謂分立而推理一者也夫豈專
以民吾同胞長長幼幼為理一而必默識於言意
之表然後知其分之殊哉且所謂稱物平施者正
謂稱物之宜以平吾之施云爾若无稱物之義則
亦何以知夫所施之平哉龜山苐二書欲發明此
意然言不盡而理有餘也故愚得因其說而遂言
之(西銘解義)
廣漢張氏曰陳平甫問心无内外心而有内外是
私心也非天理也故愛吾親而人之親亦所當愛
敬吾長而人之長亦所當敬今吾有親則愛焉而
人之親不愛有長則敬焉而人之長不敬是心有
兩也是二本也且天之生物使之一本而二本可
乎荅曰此緊要處不可毫釐差盖愛敬之心由一
本而施有等差此仁義之道所以未嘗相離也易
所謂稱物平施稱物之輕重而吾施无不平焉此
吾儒所謂理一而分殊也若墨氏愛无等差即是
二本伊川先生荅楊龜山論西銘書當熟玩味(南軒)
(集)
初六謙謙君子用涉大川吉象曰謙謙君子卑以自牧
也
伊川先生曰初六以柔順處謙又居一卦之下為自
處卑下之至謙而又謙也故曰謙謙能如是者君子
也自處至謙衆所共與也雖用涉險難亦无患害況
居平易乎何所不吉也初處謙而以柔居下得无過
于謙乎曰柔居下乃其常也但見其謙之至故為謙
謙未見其失也謙謙謙之至也謂君子以謙卑之
道自牧也自牧自處也詩云自牧歸荑(並易傳)自牧
歸荑卑以自牧之意荑柔順意(朱氏拾遺)
横渠先生曰牧逸也(易說)
藍田呂氏曰初六以隂居下其謙不一故曰謙謙
君子能止於始而上无偏應可以涉難而無害
龜山楊氏曰以柔順之資居一卦之下謙之至也
故曰謙謙君子卑以自牧也謙之為德天地神人
之所共與用是而往雖涉險難无不濟矣故吉(易說)
恂恂一於誠也與國人交止於信故在鄉黨所
先如此似不能言者以卑自牧不以言知先人也
盖鄉黨尚齒故其自牧如此(語解)
兼山郭氏曰初六謙之言虚也中虚以涉難庸有
不濟者乎(易說)
白雲郭氏曰卦之六爻三言吉三言利是知謙之
為道天地人鬼之所貴也謙謙者謙而又謙也謙
而又謙是為有終君子能之昔舜戒禹曰汝惟不
矜天下莫與汝爭能汝惟不伐天下莫與汝爭功
曾子稱顔淵曰有若無實若虚是知謙謙非君子
不能也書曰滿招損謙受益是謙為滿之反亦有
虚之象也乘木舟虚故用涉大川吉易於乾健之
才多言利涉大川如謙與中孚皆以虚而有濟耳
卑則謙之道也卑以自牧言又能自養其謙以至
於謙謙也(易說)
漢上朱氏曰初六本復之六三以柔退居謙之下
謙之又謙者也謙謙故能得衆用之可以犯大難
況居平易乎三坎為大川初動之四成巽股涉大
川也自牧者自養也牧畜者擾之得其宜一童子
自後鞭之足以制其剛夫然後其剛可用也坤為
牛艮為少男初處柔在内其動剛卑以自牧也君
子卑以自牧則能謙謙則能得衆此爻施之於自
牧則可施之於他則卑己甚矣(易傳)
新安朱氏曰以柔處下謙之至也君子之行也以
此涉難何往不濟故占者如是則利以涉川也(本義)
東萊呂氏曰初六凡事不可太甚惟謙无窮極故
謙而又謙雖涉大害亦吉卑以自牧人之病莫盛
於有矜心勝心必欲醫此病須用謙譬如病之深
者用藥過多亦无害欲救矜勝之心雖謙而又謙
亦无害故曰謙謙君子卑以自牧也須著意看此
四字牧如牧牛馬之牧牛馬不牧則蹊人之田傷
人之稼人不以謙自牧則矜勝之心必為害(易說)
六二鳴謙貞吉象曰鳴謙貞吉中心得也
伊川先生曰二以柔順居中是為謙德積於中謙德
充積於中故發於外見於聲音顔色故曰鳴謙居中
得正有中正之德也故云貞吉凡貞吉有為貞且吉
者有為得貞(一有正字)則吉者六二之貞吉所自有也
二之謙德由至誠積於中所以發於聲音中心所自
得也非勉(一有強字)為之也(並易傳)六二鳴謙處中得正
而有德者故鳴謙者乃中心得也(羅氏拾遺)
横渠先生曰體柔居正故以謙獲譽與上六之鳴異
矣故曰貞吉(易說)
藍田呂氏曰六二以柔居下體之中謙道之至美
故其聲遠聞反之中心而无憾君子之所固守而
獲吉也
龜山楊氏曰六二柔履中正謙德之盛也故和順
積中而英華發外其鳴也出於中心之自得與鳴
豫之鳴異矣是以貞吉(易說)
白雲郭氏曰詩曰鶴鳴于九臯聲聞于天則鳴者
聲必遠聞也易曰鳴鶴在隂其子和之則聲之有
聞必有應焉六二得位得中謙德著聞而貞吉者
也得位得中則非在隂之幽近於九三又非于天
之遠況九三方以功下人如謙之近而有聞者无
不應矣中心得者非有心於鳴以感人於外者也
盖脩德於内而自然有聞者其得自於中心故也
(易說)
漢上朱氏曰謙自初六卑以自牧積其德至於六
二柔順而中正其樂發於聲音而不自知故鳴謙
動成兊兊為口為說雖鳴也而非求應以正為吉
吉自有也是以求福不回守正而已非中心自得
无待於外者能之乎何以知其自得以鳴謙也(易傳)
新安朱氏曰柔順中正以謙有聞正而且吉也其
占如此(本義)鳴謙在六二又言貞者言謙而有聞
須得其正則吉盖六二以隂處隂所以戒它要貞
謙而不貞則近於邪佞上六之鳴却不同處謙之
極而有聞則失謙本意盖謙本不要人知況在人
之上而有聞乎此所以志未得(語錄)
東萊呂氏曰六二鳴謙是謙之發於聲音者也然
而謙之鳴當觀其所發處其發也出於真心則吉
使其不出於真心而發於聲音笑貌則有凶(易說)
九三勞謙君子有終吉象曰勞謙君子萬民服也
伊川先生曰三以陽剛之德而居下體為衆隂所宗
履得其(一作正)位為下之上是上為君所任下為衆所
從有功勞而持謙德者也故曰勞謙古之人有當之
者周公是也身當天下之大任上奉幼弱之主謙恭
自牧夔夔如畏然可謂有勞而能謙矣既能勞謙又
須君子行之有終則吉夫樂高喜勝人之常情平時
能謙固已鮮矣況有功勞可尊乎雖使知謙之善勉
而為之若矜負之心不忘則不能常久欲其有終不
可得也唯君子安履謙順乃其常行故久而不變乃
所謂有終則吉也九三以剛居正能終者也此爻之
德最盛故象辭特重能勞謙之君子萬民所尊服
也繫辭云勞而不伐有功而不德厚之至也語以其
功下人者也德言盛禮言恭謙也者致功以存其位
者也有勞而不自矜伐有功而不自以為德是其德
弘厚之至也言以其功勞而自謙以下於人也德言
盛禮言恭以其德言之則至盛以其自處之禮言之
則至恭此所謂謙也夫謙也者謂致功以存其位者
也存守也致其恭巽以守其位故高而不危滿而不
溢是以能終吉也夫君子履謙乃其常行非為保其
位而為之也而言存其位者盖能致恭所以能存其
位言謙之道如此如言為善有令名君子豈為令名
而為善也哉亦言有令名者為善之故(一作效)也(並易傳)
横渠先生曰中心安之也有終則吉人所難能(易說)
藍田呂氏曰九三居下體之上其才剛其德止謙
尊而光者也為上下五隂之所歸而安於下體德
有所止勞而不伐有功而不德者也德有止則可
以有終位非中則慮其不克終故戒之以有終吉
龜山楊氏曰卦惟一陽衆隂宗之止於下體而不
過勞謙君子也禹之不矜不伐而天下莫與之爭
此勞而謙君子所以有終而萬民服也(易說)
白雲郭氏曰九三以一陽而為衆隂之主衆隂宗
之而俱與之有終則其為勞也大矣勞而不伐是
曰勞謙非君子能之乎故惟君子有終吉唐虞之
際能盡勞謙之道者其禹歟克勤于拜而至於九
功惟叙所謂勞也不自滿假而拜昌言所謂謙也
至於詢謀僉同鬼神其依則天地人鬼莫不從有
終之吉大矣萬民服者特其一而已然卦以一隂
為主者難以一陽為主者易隂常失之不足非有
至明之德不能也大有同人是也陽常失之太過
非有至中之德不能也師比是也謙豫近師比而
德不同者非中故也故謙以德下人則民服豫以
順合衆則得志皆不失損剛從柔之道於中為近
矣(易說)
漢上朱氏曰坎勞卦三與五同功九三勞而有功
以陽下隂安於卑下艮見兊伏勞而不伐有功而
不德君子致恭以存其位之道也内卦以三為終
故曰勞謙君子有終吉夫有血氣者必有爭心故
有能而矜之有功而伐之未有不爭爭則危矣九
三致恭上下五隂宗之萬民服矣其誰爭之所以
能存其位存其位所以有終吉也萬盈數合乾坤
隂陽之策乃盈是數唯天地之元始生萬物足以
當之易言萬國萬民萬夫大之辭也易傳曰古人
有當之者周公是也(易傳)
新安朱氏曰卦惟一陽居下之上剛而得正上下
所歸有功勞而能謙尤人所難故有終而吉占者
如是則如其應矣(本義)
東萊呂氏曰九三居下體之上甚高之處大抵人
自有驕矜之心又加之以功勞必益自尊安能謙
惟君子雖有功勞而謙則有終此所以為吉民之
所以不服者以上之人求以勝之故耳今君子雖
有功勞尚以謙自處宜萬民之服也(易說)
六四无不利撝謙象曰无不利撝謙不違則也
伊川先生曰四居上體切近君位六五之君又以謙
柔自處九三又有大功德為上所任衆所宗而已居
其上當恭畏以奉謙德之君卑巽以讓勞謙之臣動
作施為无所不利於撝謙也撝施布之象如人手之
撝也動息進退必施其謙盖居多懼之地又在賢臣
之上故也凡人之謙有所宜施不可過其宜也如
六五或用侵伐是也唯四以處近君之地據勞臣之
上故凡所動作靡不利於施謙如是然後中於法則
故曰不違則也謂得其宜也(並易傳)
横渠先生曰裒多益寡无不盡道舉措皆謙(易說)
藍田呂氏曰六四以隂居隂其體則順謙之至者
也然居上體之下卑而不可踰者也居謙之時卑
不可踰不至卑柔不失乎法則之中故指撝進退
无所不利
龜山楊氏曰六四履近尊之位上承下比无所不
用其謙則不違則矣盖物各有則或過或不及皆
違則也故曰无不利撝謙撝言發撝也初六處一
卦之下自牧而已二則中心得而已三之勞謙不
伐而已四則異於是上承柔巽之君下比勞謙之
臣非撝謙不足以存其位也(易說)
白雲郭氏曰六四以柔順之德兼四益之道天地
人鬼何所不利哉故曰无不利然四有近君之權
能撝而不有以尊勞謙之臣可謂得謙之道者矣
合謙之道而无過焉故曰不違則也觀帝堯曰汝
能庸命巽朕位岳曰否德忝帝位有鰥在下曰虞
舜若四岳者可謂撝謙矣伊川曰撝如手之撝也
(易說)
漢上朱氏曰六四坤體柔順而正上以奉六五之
君下以下九三勞謙之臣上下皆得其宜故曰无
不利撝謙艮為手止也震起也手止而復起有揮
散之象六四揮散其謙之道布於上下撝謙也所
以奉上下下无不利者非事是君為容悦也非持
禄養交也不違其則而已人之大倫天下之正理
也理之所至天地萬物之所不能違故謂之則不
違其則无往而不得其宜則无不利矣子夏曰撝
謙化謙也言上下化其謙也京房曰上下皆通曰
揮謙是也謂三撝之四化之誤矣(易傳)
新安朱氏曰柔而得正上而能下其占无不利矣
然居九三之上故戒以更當發撝其謙以示不敢
自安之意也不違則言不為過(本義)撝謙言發撝
其謙盖四是隂位又在上卦之下九三之上所以
更當發撝其謙不違法則撝謙是合如此不是
過分事故某解其象云言不為過不違則是不違
法則(語錄)
東萊呂氏曰六四无不利撝謙聖人作易只是教
人處事且如今人方在難處之地而人教之以處
之之道其幸如何四當大臣之位上有謙順之君
下有勞謙之臣而已居其上須有處之之道如撝
謙乃可如漢之楊敞車千秋當霍光上官事惟聽
光所為却不足以當之盖敞千秋乃无能而已(易說)
又曰楊敞車千秋之流不足以當之(己丑課程)
六五不富以其鄰利用侵伐无不利象曰利用侵伐征
不服也
伊川先生曰富者衆之所歸唯財為能聚人五以君
位之尊而執謙順以接於下衆所歸也故不以富而
能有其鄰也鄰近也不富而得人之親也為人君而
持謙順天下所歸心也然君道不可專尚謙柔必須
威武相濟然後能懷服天下故利用行侵伐也威德
並著然後盡君道之宜而无所不利也盖五之謙柔
當防於過故發此義征其文德謙巽所不能服者
也文德所不能服而不用威武何以平治天下非人
君之中道謙之過也(並易傳)
藍田呂氏曰六五以柔中居尊位其體又順不以
威武臨天下者也然至於侵伐者得道者多助廹
而後動不得已而後起故所征皆服也造攻自鳴
條朕載自毫其迫而不得已可知矣
龜山楊氏曰六五柔得尊位大中處謙之時以謙
接下者也謙德之光而人之從之也輕故能不富
以其鄰不富言以德而不以利合也夫侵伐先王
不得已而用之非治世之利也然人君執謙以涖
下不富而以其鄰宜无不從矣而猶有不服者焉
縱而不治則亂羣必矣故利用侵伐征不服也以
侵伐為利惟謙之時為然(易說)
兼山郭氏曰六五尊位大中而謙以處之德盛禮
恭統和天人而无間者也孟子曰得道者多助失
道者寡助寡助之至親戚畔之多助之至天下順
之以天下之所順攻親戚之所畔故君子有不戰
戰必勝矣不富以其鄰利用侵伐无不利其理如
是也孔子曰利用侵伐征不服也猶曰不服而後
征盖无不服无征可也六五全德之爻故戒之其
詳如此益贊于禹曰惟德動天无遠弗届滿招損
謙受益時乃天道其斯之謂歟(易說)
白雲郭氏曰先人曰孟子有言得道者多助失道
者寡助寡助之至親戚畔之多助之至天下順之
以天下之所順攻親戚之所畔故君子有不戰戰
必勝矣雍曰謙之為卦五隂一陽隂虚之象以乾
坤之策言之亦已耗矣故為不富不富非足也與
泰之六四同義而六五尊位大中謙以居之德盛
禮恭之主是以為衆所歸而能有其鄰也以其鄰
故多助多助則戰必勝故利用侵伐也征不服者
盖有不服則征无不服則勿征也昔禹之徂征苗
民逆命益贊于禹曰惟德動天无遠弗届滿招損
謙受益時乃天道盖謙以德為主有謙之德則无
不利其於侵伐用與不用在上之人耳非必於用
師也六五坤道不足而不富故容有不服之征九
三陽道有餘而有終故萬民无不服也(易說)
漢上朱氏曰陽實富也隂虚貧也鄰謂四與上也
以用也能左右之也富而能以其鄰者常也不富
而能以其鄰者以六五處尊位而謙虚也能以其
鄰則能得衆得衆故利用侵伐无不利五動成離
坎上與四變有弓矢甲胄之象以其鄰也動之二
入坎險侵伐也征者上伐下以正而行也司馬法
曰負固不服則征之聖人慮後世觀此爻有干戈
妄動不省厥躬者故發之曰征不服也六五謙虚
六二恃險不應乃可以侵伐禹征有苗是也若我
不謙虚彼不肯服自其宜也(易傳)
新安朱氏曰以柔居尊在上而能謙者也故為不
富而能以其鄰之象盖從之者衆矣猶有未服者
則利以征之而於他事亦无不利人有是德則如
其占也(本義)富以其鄰言以富厚之力而能用其
鄰不富以其鄰言不待富厚之力而能用其鄰(語錄)
東萊呂氏曰六五利用侵伐須先有不富以其鄰
盖我處人既盡而猶有不服方可用侵伐(易說)
上六鳴謙利用行師征邑國象曰鳴謙志未得也可用
行師征邑國也
伊川先生曰六以柔處柔順之極又處謙之極極乎
謙者也以極謙而反居高未得遂其謙之志故至發
於聲音又柔處謙之極亦必見於聲色故曰鳴謙雖
居无位之地非任天下之事然人之行已必須剛柔
相濟上謙之極也至於太甚則反為過矣故利在以
剛武自治邑國己之私有行師謂用剛武征邑國謂
自治其私謙極而居上欲謙之志未得故不勝其
切至於鳴也雖不當位謙既過極宜以剛武自治其
私故云利用行師征邑國也(並易傳)上六鳴謙乃有
求者也有求之小止於征國邑而已故曰志未得也
(羅氏拾遺)
横渠先生曰下應於三其迹顯聞故曰鳴謙最上用
謙為衆所服故利用行師然聲鳴其謙必志有求焉
非如六二之正也三止於下如邑國之未賓也一云
鳴謙則師有名(易說)
藍田呂氏曰上六以柔居最上之位與六二同德
其聲皆可以遠聞然二居艮體之中正而得中中
心得上居坤體之末至順而无位可以小有為不
可以大得志
龜山楊氏曰上六處謙之極過乎謙者也在一卦
之外高而无民雖鳴而天下无應之者與鳴鶴在
隂異矣故曰志未得也然君子行有不得則反求
諸己故曰利用行師征邑國也邑國私於己者也
征邑國自治也不用剛克而能勝己之私者未之
有也故利用行師征邑國(易說)
白雲郭氏曰上六之鳴異乎六二之鳴也六二之
鳴非有求於應而欲人之聞之也其聲之自聞而
人自應之也所謂聲无遠而弗聞行无隱而弗彰
者也上與三為應也有應而鳴以聲感三也九三
止而不求又且為衆隂之主而无私焉此上六所
以志未得也終以其應而有助故可用行師征邑
國而已邑國小也非无不利之師也可者僅辭也
謙道本亨六爻无凶咎悔吝危厲之變以此知德
盛禮恭之事天地人鬼无不宜者矣然謙之為德
非有挾泰山超北海之難能而人每患其不能行
者此君子小人所以分也故卦皆以君子為言君
子无大過人者特能行之耳(易說)
漢上朱氏曰六五征不服上六又曰征邑國者征
邑國非侵伐也克己之謂也君子自克人欲盡而
天理得則誠誠則化物无不應有不應焉誠未至
也上六極謙至柔九三當應止於下而不來故鳴
隂陽相求天地萬物之情坤為牛應三震有鳴之
象故曰鳴謙鳴而求應志未得也然則如之何反
求諸己而已其在勝己之私乎克己則无我物我
一則物亦以誠應之矣坤在諸侯位為國在大夫
位為邑上至二體師上以正行之三征也三之上
坎險平征邑國也故曰可用行師征邑國也易傳
曰邑國己之私有也征邑國謂自治其私也(易傳)
新安朱氏曰謙極有聞人之所與故可用行師然
以其質柔而无位故可以征己之國邑而已隂柔
无位才力不足故其志未得而至於行師然亦適
足以治其私邑而已(本義)用之問謙上六云鳴謙
利用行師征邑國象曰志未得也如何曰為其志
未得所以行師征邑國盖以未盡信從故也問
程易說利用侵伐盖以六五柔順謙卑然君道又
當有剛武意故有利用侵伐之象然上九亦言利
用行師如何先生曰便是此等有不通處問謙
是不與人爭如何六五上六二爻皆言利用侵伐
利用行師象曰利用侵伐征不服也若以其不服
而征則非所以為謙矣先生曰老子言大國以下
小國則取小國小國以下大國則取大國又言抗
兵相加哀者勝矣孫子曰始如處女敵人開戶終
如脫兔敵不及禦大扺謙自是用兵之道只退處
一步耳所以利用侵伐也盖自初六積到六五上
六謙亦極矣自宜人人服之尚更不服則非人矣
故利用侵伐也如必也臨事而懼皆是此意問
謙上六志未得也先生曰志未得所以行師亦如
六五之意又問謙上六何取象於行師先生曰坤
為衆有坤卦處多言師如泰上六城復于隍勿用
師之類坤為土土為國故云征邑國也以此見聖
人於易不是硬做皆是取象因有這象方就這上
面說(並語錄)
東萊吕氏曰此一卦兩鳴謙在六二則好在上六
則不好六二處得中正上六謙之極發於聲音故
宜以剛武自治大扺謙固美事若一向只見於聲
音却不濟事須就内以剛武自治其邑國則可六
五上六利用字須仔細看(易說)
合訂刪補大易集義粹言卷十九
