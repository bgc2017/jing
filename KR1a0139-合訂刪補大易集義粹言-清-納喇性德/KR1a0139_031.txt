合訂刪補大易集義粹言卷二十九
頭等侍衛納喇性德編
䷘(震下乾上)
明道先生曰无妄震下乾上聖人之動以天賢人之
動以人若顔子之有不善豈如衆人哉惟只在於此
間爾盖猶有已焉至於无我則聖人也顔子切於聖
人未逹一息爾不遷怒不貳過无伐善无施勞三月
不違仁者此意也(劉絢師訓)
伊川先生曰无妄序卦復則不妄矣故受之以无妄
復者反於道也既復於道則合(一无合字)正理而无妄故
復之後受之以无妄也為卦乾上震下震動也動以
天為无妄動以人欲則妄矣无妄之義大矣哉(易傳)
又曰觀言所以識其心觀行所以識其用不識後如
何畜得乾上震下无妄謂動以天則无妄大畜所以
繼无妄者妄如何畜雜卦非聖人作後人類記之言
又曰叔孫武叔之毁乃无妄之疾也
兼山郭氏曰无妄即誠也在易曰无妄至孔子文
言及中庸而後言誠又至孟子則曰性善皆一也
然无妄有動象故又為誠之見於有為者如是則
誠然後无妄矣以其本善故誠以其誠故无妄又
為三者之序不誠則妄矣天人之分其間不能以
寸伊川曰動以天故无妄動以人欲則妄矣(无妄圖)
新安朱氏曰真以理言无妄之謂也(太極圖義)道夫
問无妄誠之道不欺則所以求誠否曰无妄者聖
人也謂聖人為无妄則可謂聖人為不欺則不可
又問此正所謂誠者天之道思誠者人之道否曰
然无妄是自然之誠不欺是著力去做底无妄自
是我无妄故誠不欺者對物而言故次之(語錄)
无妄元亨利貞其匪正有眚不利有攸往
伊川先生曰无妄者至誠也至誠者(一无者字)天之道也
天之化育萬物生生不窮各正其性命乃无妄也人
能合无妄之道則所謂與天地合其德也无妄有大
亨之理君子行无妄之道則可以致大亨矣无妄天
之道也卦言人由无妄之道也(一无也字)利貞法无妄之
道利在貞正失貞正則妄也雖无邪心苟不合正理
則妄也乃邪心也故有(一作其)匪正則為過眚既已无
妄不宜有往往則妄也(易傳)
横渠先生曰无妄四德无妄而後具四德也其曰匪
正有眚對无妄雷行天動也天動不妄故曰无妄天
動不妄則物亦无妄(易說)又曰天地之氣雖聚散攻
取百塗然其為理也順而不妄(正蒙)
白雲郭氏曰自太極函三論之則无有妄无妄之
别自三才之别論之然後有妄无妄分焉天之於
覆地之於載皆无妄也聖人所以成天地之能者
亦无妄也无妄天道也盡天道故具元亨利貞也
諸卦具四德者各見其義无妄則以天道得之也
匪正則妄矣妄故招眚匪正而有眚非无妄之災
也災眚之義其說不一以无妄觀之則自天至者
為災由人自致者為眚无妄之動貴其止於天道
不知所止而往是以窮人欲而滅天理也故不利
有攸往(易說)
新安朱氏曰无妄實理自然之謂史記作无望謂
无所期望而有得焉者其義亦通為卦自訟而變
九自二來而居於初又為震主動而不妄者也故
為无妄又二體震動而乾健九五剛中而應六二
故其占大亨而利於正若其不正則有眚而不利
有所往也(本義)問雖无邪心苟不合正理則妄也
既无邪何以不合正曰有人自是其心全无邪而
却不合於正理如賢智者過之他其心豈曾有邪
却不合正理佛氏亦豈有邪心者因論易傳无
妄雖无邪心苟不合正理則妄也乃邪心也時或
以子路使門人為臣事為證先生曰如鬻拳兵諫
之類是也或云王荆公亦然曰温公忠厚故稱荆
公無姦邪只不曉事看來荆公亦有邪心夾雜他
却將周禮來賣弄有利底事便行之意欲富國強
兵然後行禮義不知未至富強人才風俗已先壊
了問无妄之謂誠不欺其次也曰非无妄故能
誠无妄便是誠无妄是四方八而都去得不欺猶
是兩个物事相對(並語錄)
東萊吕氏曰比看易无妄傳云雖无邪心苟不合
正理則妄也乃邪心也益悚然自失因思去歲給
札當時本意欲俟數月間得對展盡底藴故事事
未欲說破緣此四互却多暗昧處此正易傳之所
謂邪心也(荅䀲菴書)
彖曰无妄剛自外來而為主於内動而健剛中而應大
亨以正天之命也其匪正有眚不利有攸往无妄之往
何之矣天命不祐行矣哉
康節先生曰不見動而動妄也動於否之時是也見
動而動則為无妄然所以有眚者陽微而无應也有
應而動則為益矣(觀物外篇)
伊川先生曰謂初九也坤初爻變而為震剛自外而
來也震以初爻為主成卦由之故初為无妄之主動
以天為无妄動而以天動為主也以剛變柔為以正
去妄之象又剛正為主於内无妄之義也九居初正
也下動而上健是其動剛健也剛健无妄之體也
剛中而應五以剛居中正二復以中正相應是順理
而不妄也故其道大亨通而貞正乃天之命也天命
謂天道也所謂无妄也所謂无妄正而已小失於
正則為有過乃妄也所謂匪正盖由有往若无妄而
不往何由有匪正乎无妄者理之正也更有往將何
之矣乃入於妄也往則悖於天理天道所不祐可行
乎哉(並易傳)
横渠先生曰天動不妄則物亦无妄乾道變化各正
性命也(易說)
藍田吕氏曰无妄所遇以正命也剛自外來而為
主於内動而健剛中而應是三者无自而為邪矣
是所謂无妄有无妄之德必有无妄之福此大亨
以正所以為天之命也若匪正有眚則妄矣匪正
邪也有眚過也天作孽為災自作孽為眚其過由
己致也有妄欲往於无妄將何之乎天命不祐亦
已致之非正命也
龜山楊氏曰震一索而得男剛自外來也震下而
乾上動而健也動而健則動而為主矣故曰剛自
外來而為主於内也雷動而天行則其誠无息卦
之所以為无妄也動而以人為則妄矣剛中而應
謂二五也五以剛健中正而位乎上二以柔順中
正而應於下上下相與以正故其大亨也以正而
已大亨以正非人之私智所能為也循天理而已
故曰天之命也詩曰維天之命於穆不已所謂命
者亦誠而已矣大亨以正則亨以正為體匪正則
有眚非順理也故天命不祐欲往安之乎故不利
有攸往(易說)
兼山郭氏曰老子曰人法地地法天天法道道法
自然故天无私覆地无私載日月无私照率歸之
自然而已聖人之與天合德觀天之道執天之行
不先時而起不後時而縮因循故常依於天理无
思无為亦歸之自然而已此无妄之本也以其卦
言之震剛自外來而為主於内以才言之動而健
以其位言之二五得位剛中而應所以為元亨利
貞也乾者大也大亨以正其天之命乎且天下雷
行其動以時故自春分而出萬物從之而出秋分
而入萬物從之而入莫之令而常自然豈物物而
賦之此以亨正而出彼以亨正而受此以无妄而
感彼以无妄而應故能自智自力自形自色者也
故曰乾道變化各正性命於此可見矣其或感之
有正有不正養之或得或失所以為夭為壽為災
為眚是謂匪正有眚之理也然則匪正有眚又何
之矣故知有妄之行天之所不祐也(易說)
白雲郭氏曰剛自外來而為主於内論卦之所以
成无妄者主於震也動而健者動以天不以人也
剛中而應九五也大亨以正无妄之道也无妄之
道天也非人也故言天之命與中庸言天命之謂
性孟子言有命焉君子不謂性之義皆同然止於
无妄而不往則天道常存不止於无妄而有攸往
者是以人而滅天者也故彖之意以謂捨无妄而
往又將何之焉一捨无妄而往則為匪正矣是以
人滅天以偽喪誠乖於天道此天命所以不祐也
天非有心於祐不祐之間盖其道不與天合天何
由而助之故孟子言盡心知性則知天存心養性
所以事天盖知天事天為天所祐皆必與天合德
也曰動而健則動而與天合德矣不與天合德則
與天非其類故非天之所助如是行而有往又何
之乎盖聖人欲人之著誠去偽而明其天也伊川
曰動以天故无妄動以人欲則妄矣此之謂也輔
嗣於此卦尤不曉聖人之旨(易說)
漢上朱氏曰无妄天理也有妄人欲也人本无妄
因欲有妄去其人欲動静語默无非天理動匪我
也其動也天故曰无妄此合乾震言无妄也无妄
大畜之反大畜上九之剛自外來為主於内主言
震也自外來為主於内如舜禹之有天下天下大
物也可妄而有乎无非天也故曰剛自外來而為
主於内此以初九言无妄之主也震動也乾健也
動而健无妄之時其健不息不有其己體天而已
故曰動而健此再以乾震言无妄也九五剛中在
上六二以柔中應之剛柔相與上下不過乎中申
則无妄上下循天之理故曰剛中而應此以二五
言无妄也五九之尊位大者得尊位大亨也其端
始於初九剛自外來為主於内而正是以大亨剛
中而應動不以正亦何由健何由應乎故曰大亨
以正此以初九九五言无妄也動而健剛中而應
大亨以正者无妄之才也有是才乃可當无妄之
時致天下於无妄易言剛中而應者五卦師也臨
也萃也升也无妄也大亨以正者三卦萃也臨也
无妄也獨於无妄言天之命者剛自外來而為主
於内也剛自外來可也安能必其為主於内動而
健可也安能使剛中而必應以正而必至於大亨
乎非天命不能也天命即天理也非人為也乾為
天巽為命故曰天之命也此以乾巽言无妄也三
四上三爻匪正有眚匪正妄行而干天命其眚自
取者也无妄之世九五在上受天所命六二應之
三四上匪正而无應欲往何之三四以五在上不
可行上九已窮三上相易成坎險何所往哉兑為
右大畜六五尚賢上九易五成兑故曰自天祐之
无妄大畜三四正位兊體有祐之象大畜反兊為
巽不正之爻不利有攸往故曰天命不祐行矣哉
在卦氣為寒露故太玄凖之以去(易傳)
新安朱氏曰剛自外來而為主於内以卦變卦德
卦體言卦之善如此故其占當獲大亨而利於正
乃天命之當然也其有不正則不利有所往欲何
往哉盖其逆天之命而天不祐之故不可以有行
也(本義)无妄本是无望這是沒理會時節忽然如
此得來面前朱英所謂无望之福是也桑樹中箭
柳樹出汁往字說得不同剛自外來說卦變
動而健說卦德剛中而應說卦體大亨以正說元
亨利貞自文王以來說做希望之望這事只得倚
閣在這裏難為斷殺他伊川易傳似不是本意
剛自外來是所以做造无妄動而健是有卦後說
底或說无妄卦曰卦中未便有許多道理聖人
只是說有許多爻象如此占著此爻則有此象无
妄是箇不指望偶然底卦忽然而有福忽然而有
禍如人方病忽然勿藥而愈是所謂无妄也據諸
爻名義合作无望不知孔子何故說歸无妄人之
卜筮如決柸珓如此則吉如此則凶柸珓又何嘗
有許多道理如程子之說說得道理儘好儘開闊
只是不如此未有許多道理在又曰无妄一卦雖
云禍福之來也无常然自家所守者不可不利於
正不可以彼之无常而吾之所守亦為之无常也
故曰无妄元亨利貞其匪正有眚若所守匪正則
有眚矣眚即災也問伊川言災自外來眚自内
作是否曰看來只一般微有不同耳災是偶然生
於彼者眚是過誤致然書曰眚災肆赦春秋曰肆
大眚皆以其過誤而赦之也又曰看來无妄合
是无望之義不知孔子何故使此妄字如无妄之
災无妄之疾都是沒巴鼻恁地又曰无妄自是大
亨了又却須是貞正始得若些子不正則行有眚
眚字便即與災字同不是自家做得只有些子不
是他那裏便有災來問眚與災如何分曰也只
一般書云眚災肆赦春秋傳肆大眚眚似是過誤
災便直自外來又曰此不可大叚做道理看只就
逐象上說見有此象便有此義少閒自有壹時築
著磕著(並語錄)
東萊吕氏曰剛自外來而為主於内所謂復則不
妄矣聖人終日乾乾純剛不息何自外來之有易
所以告學者也苟不知復則流於妄而不自知矣
又曰卦辭言不利有攸往而初九則曰往吉六
二則曰利有攸往盖既曰无妄則已上别无去處
動著便錯才添纖毫則妄矣此卦辭所謂不利有
攸往也雖動著便錯然又非塊然不行也此理元
自流行而不息故兩爻皆以往為吉(並易說)
象曰天下雷行物與无妄先王以茂對時育萬物
濂溪先生曰身端心誠之謂也誠心復其不善之動
而已矣不善之動妄也妄復則无妄矣无妄則誠矣
故无妄次復而曰先王以茂對時育萬物深哉(通書)
明道先生曰天下雷行物與无妄天下雷行付與无
妄天性豈有妄耶聖人以茂對時育萬物各使得其
性也无妄則一毫不可加安可往也往則妄矣无妄
震下乾上動以天安有妄乎動以人則有妄矣(劉絢師訓)
聖人之於天下事自不合與只順他天理茂對時
育萬物而已无妄災也敢問其故曰妄則欺也得
之必有禍斯有妄也順天而動有禍及者非禍也猶
農之有田而不勤稼穯者荒也不亦禍乎農有勤於
稼穯而復敗諸水旱其荒不亦災乎故象言先王以
茂對時育萬物貴不妄也(並語錄)
伊川先生曰雷行於天下隂陽交和相薄而成聲於
是驚蟄藏振萌芽發生(一作育)萬物其所賦與洪纖高
下各正其性命无有差妄(一作忒)物與无妄也先王觀天
下雷行發生賦與之象而以茂對天時養育萬物使
各得其宜如天與之无妄也茂盛也盛對之為言猶
盛行永言之比對時謂順合天時天道生萬物各正
其性命而不妄王者體天之道養育人民以至昆蟲
草木使各得其宜乃對時育物之道也(易傳)天下雷
行物與无妄先天後天皆合於天理者也人欲則偽
矣(鄒德久本)无妄之謂誠不偏之謂中又曰誠然後敬
未及誠時却須敬而後誠无妄之謂誠不欺其次矣
(語錄)盡己為忠盡物為信極言之則盡己者盡己之
性也盡物者盡物之性也信者无偽而已於天性有
所損益則為偽矣易无妄曰天下雷行物與无妄動
以天理故也其大略如此更須研究之自有得處(時氏)
(拾遺)
横渠先生曰物因雷動雷動不妄則物亦不妄故曰
物與无妄育不以時害莫甚焉(易說)
藍田吕氏曰天下雷行萬物發生皆以誠感何可
妄也先王對時育物用此道也
龜山楊氏曰天下雷行天之所以鼓萬物也物斯
應之故曰物與无妄先王所以對時育萬物亦因
天而已矣所以无妄也(易說)
兼山郭氏曰物之生也本乎一氣氣之運也本乎
隂陽天地者氤氲以感之爾何與於人乎曰天非
人不因人非天不成先王之仁得被萬物者在對
時而已且日中星鳥以正仲春於是乎平秩東作
宵中星虚以正仲秋於是乎平秩西成東作西成
烝民乃粒萬邦作乂先王之政也國君春田不圍
澤大夫不掩羣士不取麛卵則仁及於禽獸草木
黃落然後斧斤入山林則仁及於草木獺祭魚然
後漁人入澤梁則仁及於魚鼈先王之仁有及於
烝民有及於禽獸有及於草木魚鼈故能如魚麗
之盛多凡以對時育物而已詩云麀鹿濯濯白鳥
翯翯王在靈沼於牣魚躍故古之興王莫不皆然
亦曰則天之明因地之利率之无妄而已(易說)
白雲郭氏曰天運乎上雷行於下无適而非天故
為无妄然雷之收發有時疑其有妄也蓋收發非
雷也天之所運是雷為无妄也物之生死又應乎
雷以從天之所運則物亦无妄矣故曰天下雷行
物與无妄茂對時育萬物者聖人以至誠任天道
而贊天地之化育與天地參於无妄者也其茂對
也育物也自然馴致之耳聖人初无容心焉(易說)
漢上朱氏曰天下雷行而物與之者无妄也雷行
非時而物不與者妄也虞翻曰震以動之萬物出
乎震故震為萬物始始震終艮時也伏兊為澤育
也二應五三應上對也先王以是茂對時而育萬
物茂盛也萬物繁興不茂不足以育物不對則妄
矣如春毋麛毋卵夏毋伐大木之類(易傳)
新安朱氏曰天下雷行震動發生萬物各正其性
命是物物而與之以无妄也先王法此以對時育
物因其所性而不為私焉(本義)又曰天之生物也
一物與他一无妄(語錄)
東萊吕氏曰物與无妄所謂各正性命也告子生之
之謂性之說恐只說得氣禀使果識所謂各正者
則人物之分必不至混然无别矣下文所云則其
所謂生之謂性者語雖似而意亦差此則立義甚
精(與張南軒問孟子說所疑)
初九无妄往吉象曰无妄之往得志也
伊川先生曰九以剛陽為主於内无妄之象以剛實
(一无實字)變柔而居内中誠不妄者也以无妄而往何所
不吉卦辭言不利有攸往謂既无妄不可復有往也
過則妄矣爻言往吉謂以无妄之道而行則吉也
以无妄而往无不得其志也盖誠之於物无不能動
以之修身則身正以之治事則事得其理以之臨人
則人感而化无所往而不得其志也(並易傳)
横渠先生曰易所謂得志者聖賢獲其願欲者也得
臣无家堯之志也貞吉升階舜之志也(易說)
藍田吕氏曰初九以剛為主於内方動之始不流
於邪理義者人心之所同然由是而往无不得志
龜山楊氏曰陽自外來而為主於内其動以天則
无往而不得志矣故吉居无妄之時利在正而已
往則匪正故曰不利有攸往各有所當也(易說)
白雲郭氏曰伊川先生曰卦辭言不利有攸往者
謂既无妄則不可復往過則妄矣爻言往吉謂以
无妄之道而行則吉也以是知伊川之得於无妄
也深矣盖卦之辭以天下之誠未有不以偽喪者
故欲守正而不往顔子拳拳服膺弗失之義也爻
之辭欲以无妄之道見於有行既盡己之性又盡
人之性盡物之性如是而往其為得志大矣是以
吉也言於初者初震也震之動以天故也卦爻之
言相為終始與中庸天命之性率性之道修道之
教及成已成物之義皆同(易說)
漢上朱氏曰初九正无妄也九四不正妄也初九
以正動上往九四應之往而正正則吉其正行乎
上志者動於中也易傳曰誠至於物无不動者以
之修身則身正以之治事則事得其理以之臨人
則人感而化无所往而不得志也故吉(易傳)
新安朱氏曰以剛在内誠之主也如是而往其吉
可知故其象占如此(本義)
六二不耕穫不菑畬則利有攸往象曰不耕穫未富也
伊川先生曰凡理之所然者非妄也人所欲(一作欲所)為
者乃妄也故以耕穫菑畬譬之六二居中得正又應
五之中正居動體而柔順為動能順乎中正乃无妄
者也故極言无妄之義耕農之始穫其成終也田一
歲曰菑三歲曰畬不耕而穫不菑而畬謂不首造其
事因其事理所當然也首造其事則是人心所作為
乃妄也因事之當然則是順理應物非妄也穫與畬
是也盖耕則必有穫菑則必有(一作為)畬是事理之固然
非心意之所造作也如是則為无妄不妄則所往利
而无害也或曰聖人制作以利天下者皆造端也豈
非妄乎曰聖人隨時制作合(一作因)乎風氣之宜未嘗
先時而開之也若不待時則一聖人足以盡為矣豈
待累聖繼作也時乃事之端聖人隨時而為也未
者非必之辭臨卦曰未順命是也不耕而穫不菑而
畬因其事之當然既耕則必有穫既菑則必成畬非
必以(一无以字一无必字)穫畬之富而為者也其始耕菑乃設
心在於求(一无求字)穫畬是以其富也心有欲而為者則
妄也(並易傳)
横渠先生曰柔之為道不利遠者能遠利不為物首
則可乘剛處實則凶(易說)
藍田吕氏曰无妄之德剛者得之六二體柔下比
於初未能无妄殆未可以有行也然動不失中尚
知循理舍下比未為私富之計上應於五不失中
正之求亦可以有行矣
廣平游氏曰无妄之六二不耕而穫不菑而畬以
明君子之於物也應而不倡其於事也述而不作
非樂通物也樂循理而已矣循理而已則有行有
為皆天命也何妄之有焉雖然六二得位矣而非
尊位故其勢不得以始事得中矣而非大中故其
才不足以創物是故象以為未富若夫通其變使
民不倦神而化之使民宜之應時而造以敏成功
其為无妄孰大於此(易說)
龜山楊氏曰不耕而穫不菑而畬皆行其所無事
也行其所無事則无妄矣若禹之行水是也雖排
淮決泗濬川刊木无往不濟矣故利有攸往(易說)
和靖尹氏曰學問所患有心便非天理動以天其
无妄乎動以人欲則妄矣不耕穫不菑畬此學問
也(易說)
白雲郭氏曰无妄之卦不利有攸往而六二利有
攸往何哉蓋盡天理而動則利有攸往與无妄往
吉之義同其匪正則不利有攸往也且耕而穫菑
而畬天之理也苟不耕可穫乎不菑可畬乎以是
為思而後動則利有攸往矣未富者未能足乎己
也誠欲不耕而穫不菑而畬是未能成己之事而
遂欲及物非无妄之道也无妄與中庸同必先成
己而後成物爻象之辭互為發明盖非一意禮於
坊記稱易曰不耕穫不菑畬凶其辭義皆異盖果
欲不耕而穫不菑而畬皆妄也故凶既云凶矣何
利有攸往之有而象亦不當言未富也盖不耕穫
不菑畬之義自昔難通故當時傳授有如是之異
者然爻辭言利有攸往必曰則利有攸往象不曰
不富而曰未富觀此二者然後得聖人之旨乃知
不當有凶字也(易說)
漢上朱氏曰二動體而順乎中正无妄者也故極
言无妄可往之理初至五有益體耕也二震為稼
艮為手二往之五五來應二兊見震毁艮手兊金
銍刈之象穫也二為田田一歲曰菑三歲曰畬初
九震足動田之始菑象也五來之二歴三爻而有
穫象畬也乾為歲故也夫耕者穫之始畬者菑之
成耕必有穫菑必有畬事理之固然非私意所造君
子隨時而已无妄也譬如農夫有當首事而耕者有
當終事而穫者其於田亦然有當首事而菑者有當
終事而畬者當其時之可耕可菑則&KR1573;荼蓼闢荒穢
不為不足當其時之可穫可畬則有倉廩多田稼不
為有餘初耕者也二當不耕而穫耕則妄矣初菑者也
二當不菑而畬菑則妄矣吾无決擇順乎中正可動而
動无所容心也如是則利有攸往有攸往者二往五則
穫畬有成矣昔伏羲創法以利天下神農氏黃帝氏
相繼而出至堯舜氏而法成若夏商周之損益皆因
其禮无妄作也其視前人創法猶已為之是故前聖
後聖若出一人彼時此時同為一事不然不待時而為
則雖攬天下之美猶為妄也曰未富者盈虚之理盈
則虧之虚則實之二隂虚而未盈故不耕而穫若已
盈則亦不穫矣莊子所謂天下既已治矣是也(易傳)
新安朱氏曰柔順中正因時順理而无私意期望
之心故有不耕穫不菑畬之象言其无所為於前
无所冀於後也占者如是則利有攸往矣富如非
富天下之富言非計其利而為之也(本義)又曰不
耕穫一句伊川作三意說不耕而穫耕而不穫耕
而必穫看來只是也不耕也不穫只見成領會他
物事問六二不耕穫不菑畬先生曰言不耕不
穫不菑不畬无所為於前无所冀於後未嘗略起
私意以作為唯因時順理而已程傳作不耕而穫
不菑而畬不唯添了而字又文勢牽強恐不如此
不耕穫不菑畬易傳但取其不首造竊謂耕菑
必因時而作然對穫畬而言則為首造矣易中取
象亦不可以文害辭辭害意若必字字拘泥則不
耕而望穫不菑而望畬亦豈有此理耶易傳言理
甚備象數却欠在又云易傳亦有未安處如无妄
六二不耕穫不菑畬只是說一个无所作為之意
易傳却言不耕而穫不菑而畬謂不首造其事殊
非正意(並語錄)
東萊吕氏曰六二不耕穫不菑畬只是无所作為
不必說不耕而穫不菑而畬盖无妄天理也才耕
穫菑畬則是有意作為非天理也象曰未富也盖
天然五榖我強以人力耕穫之是認以為己有而
私其富也不耕穫前輩言述之者天也作之者人
也正此爻之謂盖述是循其天理自然无妄也作
是人為人為則妄矣易傳言心有欲而為者則妄
也最好玩味(易說)
六三无妄之災或繫之牛行人之得邑人之災象曰行
人得牛邑人災也
伊川先生曰三以隂柔而不中正是為妄者也又志
應於上欲也亦妄也在无妄之道為災害也人之妄
動由有欲也妄動而得亦必有失雖使得其所利其
動而妄失己大矣況復凶悔隨之乎知者見妄之得
則知其失必與稱也故聖人因六三有妄之象而發
明其理云无妄之災或繫之牛行人之得邑人之災
言如三之為妄乃无妄之災害也設如有得其失隨
至如或繫之牛或謂設或也或繫得牛行人得之以
為有得邑人失牛乃是災也借使邑人繫得馬則行
人失馬乃是災也言有得則有失不足以為得也行
人邑人但言有得則有失非以為彼己也妄得之福
災亦隨之妄得之得失亦稱之固不足以為得也人
能和此則不為妄動矣行人得牛乃邑人之災也
有得則有失何足以為得乎(並易傳)
横渠先生曰妄災之大莫大於妄誅於人以隂居陽
體躁而動遷怒肆暴災之甚者繫牛為說緣耕穫生
詞(易說)
藍田吕氏曰六三體柔疑於有妄然當无妄之世
以隂居陽而上應於陽非純柔者也不可以致无
妄之福足以致无妄之災而已六三上應上九上
九所以寄託於我不幸為九四所侵失上九之寄
託此六三所以獲无妄之災也如有繫牛以寄託
於邑人之家者不幸為行人竊取而得則邑人不
得不任其失牛之責盖无妄之災出於非意其狀
如此
龜山楊氏曰牛順物也耕穫所資以為用也六二
以中順應乎上行人之象也而三據其前而不得
進故曰或繫之牛順而見繫无妄之災也然五以
中正在上而二以中正應之非三之所能間乃三
自為災耳故曰行人之得邑人之災邑所居之邑
三之謂也(易說)
白雲郭氏曰關子明曰无妄而災者災也有妄而
災則其所宜也非災之也運數適然非己妄致乃
无妄之災自妄召災所宜也災亦不能妄近人也
子明之言无妄之災最近之然曰運數適然又非
也无妄无運且无數也輔嗣以六三行違謙順為
无妄之災失之矣行既違則非无妄況六三有妄
乎何則六三非中正之位居震動之極不知遏於
動而求止反欲應於上九妄行窮災之爻是亦妄
行之人也匪正有眚之道也然亦有行之而无災
者孔子所謂㒺之生也幸而免者也爻辭因六三
有眚之道而无眚因以明无妄无致災之道而有
災也故於无妄之災之後以繫牛行人邑人重明
之行人六三也妄行之人也邑人止其所者也止
其所者知不利有攸往故也孟子所謂不失赤子
之心者也六三知初之往吉二之利有攸往而以
動為利不知初往之吉二往之利盖有无妄之道
存諸已而六三獨欲以妄得之是窮人欲而滅天
理小人徼倖之道也雖得之君子不貴盖其所得
不過於物之利而已於道无有焉殆不若邑人寧
災而其得多矣故有或繫之牛者為行人之得而
邑人受其災夫行人得牛則所得者牛而所失者
无妄是得於人而失於天也邑人之災則所受者
災而所守者无妄則得失一於天矣中庸曰君子
居易以俟命邑人也小人行險以徼倖行人也行
人雖得牛驅而納諸罟擭陷阱之中矣可不愼哉
六爻无邑人之象能與行人之道相反者皆邑人
也故因行人而邑人可明焉然由其小者言之則
得失一牛耳由其大者言之則堯湯水旱皆无妄
之災也於道何損焉(易說)
漢上朱氏曰六二中正无妄也三四不正有妄也
故以兩爻明六二无妄之災坤為牛四巽繩艮手
或繫之牛或疑辭四見疑以不正故疑之三震為
大塗為足行人也四不繫之牛人以其不正或疑
之妄也三不正而躁亦妄也往乘四妄而又妄不
得位行人得牛牛非行人之所當得妄動而干之
非順乎理者也四來乘三三在險中三自取之有
妄而災則其宜也非災之者也坤土在下為邑邑
人謂六二六二中正順理静而不往无妄何災矣
然三動則二亦近於險非自取也莊周謂魯酒薄
而邯鄲圍者乎關子明曰无妄而災者災也君子
於无妄之災如之何夭壽不貳修身以俟之所以
立命也故三四復位六二卒與五應(易傳)
新安朱氏曰卦之六爻皆无妄者也六三處不得
正故遇其占者无故而有災如行人牽牛以去而
居者反遭詰捕之擾也(本義)問无妄之災先生曰
此卦六爻皆是无妄但六三地頭不正故有无妄
之災言无故而有災也如行人牽牛以去而居人
反遭詰捕之擾此正无妄之災之象大抵无妄一
卦固是无妄但亦有无故非意之事故聖人因象
示戒又問史記作无望謂无所期望而有得疑有
六二不耕穫不菑畬之意先生曰此出史記春申
君傳正說李園事正是說無巴鼻而有一事正合
无妄之災无妄之疾亦見得古人相傳尚識得當
時此意也(語錄)
東萊吕氏曰六三或繫之牛觀此爻人之徼求幸
得之心皆可息也象辭曰行人得牛邑人災也其
指示人尤為簡切盖无妄之得失必隨之初不曾
得也(易說)
九四可貞无咎象曰可貞无咎固有之也
伊川先生曰四剛陽而居乾體復无應與无妄者也
剛而无私豈有妄乎可貞固守此自无咎也九居隂
得為正(一作貞)乎曰以陽居乾體若復處剛則為(一无為字)
過矣過則妄也居四無尚剛之志也可貞與利貞不同
可貞謂其所處可貞固守之利貞謂利於貞也貞
固守之則无咎也(並易傳)
藍田吕氏曰九四无應下比六三三應於上比之
非正當固有所守不妄求比乃可无咎
龜山楊氏曰九四以剛居隂能固有之也无應於
上下无妄者也故可貞无咎(易說)
白雲郭氏曰九四為乾體之下震動之象革矣動
革則止止則能固守天道而不失是可固有无妄
者也於道何咎之有孔子曰以約失之者鮮矣顔
子拳拳服膺而弗失皆九四之謂也(易說)
漢上朱氏曰明人情終不妄也九四剛而不正剛
則私慾不行私慾不行則至於无妄无妄則无咎
然且有咎者不正也正者四之所固有也操存舍
亡非外鑠也九既剛矣動則正正則无妄故曰可
貞无咎固有之也致无妄者必自剛大妄始於慾
慾之為害自一介取諸人充之至於為盗舜與跖
之分其初甚微也剛者能絶之不以小害為无傷
而不去故此爻在妄為剛者聖人與之可正也正
則剛在其中上九亦剛不曰可貞者妄之極也(易傳)
新安朱氏曰陽剛乾體下无應與可固守而无咎
不可以有為之占也有猶守也(本義)
東萊吕氏曰五以剛居中正之位二復以中正相
應是順理而為无妄此猶可識也四以剛陽而居
乾體復无應與亦謂之无妄此最難識譬如為屋
長短之中則易見輕重之中則難識盖四地位既
偏聖人所以戒人可以正固守之也此有二義以
九居四剛柔相濟為中中則无妄(易說)
九五无妄之疾勿藥有喜象曰无妄之藥不可試也
伊川先生曰九以中正當尊位下復以中正順應之
可謂无妄之至者也其道无以加矣疾為之病者也
以九五之无妄如其有疾勿以藥治則有喜也人之
有疾則以藥石攻去其邪以養其正若氣體平和本
无疾病而攻治之則反害其正矣故勿藥則有喜也
有喜謂疾自亡也无妄之所謂疾者謂若治之而不
治率之而不從化之而不革以妄而為无妄之疾舜
之有苖周公之管蔡孔子之叔孫武叔是也既已无
妄而有疾之者則當自如无妄之疾不足患也若遂
自攻治乃是渝其无妄而遷於妄也五既處无妄之
極故惟戒在動動則妄矣人之有妄理必修改既
无妄矣復藥以治之是反為妄也其可用乎故云不
可試也試暫用也猶曰少嘗之也(並易傳)
横渠先生曰體健居尊得行其志故以无妄為疾
无妄之疾疾无妄之謂也欲妄動而不敢妄是則以
无妄為疾者也如孟子言有法家拂士是疾无妄者
也以无妄為病而醫之則妄之意遂矣故曰勿藥有
喜又曰不可試也言不可用藥治之(並易說)
藍田吕氏曰九五下有六二之應以正合者也初
九雖欲比二非意見侵乃无妄之疾非己致也二
自守中初莫能犯卒獲正應如疾非己致治之愈
亂不治而自愈矣雖有治疾之具不可用也
龜山楊氏曰五以剛健中正而履尊位二以中順
應之无妄之至不可有加矣而下猶有弗率者盖
无妄之疾也以藥治之則反傷其平矣此无妄之
藥所以不可試也舜之時苖民逆命所謂无妄之
疾也禹之徂征用益贊之言而班師知藥之不可
試也禹不班師則順命之民必有被其毒者其可
乎故舞干羽而有苗格勿藥之喜也然周公東征
邦君越庶士御事㒺不反曰艱大以為考翼不可
征非一人而已而周公必征之何也盖當是時外
則淮夷叛内則羣叔流言乃欲反鄙我周邦非无
妄之時也與益贊之言異矣此周公所以必征也
(易說)
白雲郭氏曰易以乘剛為疾豫之六五是也乘剛
之疾自取之也非无妄也九五以剛乘剛居中得
正无自取之道故為无妄之疾也人之有疾也或
以藥石攻去其邪而復其正或損益有餘不足以
適其平然此治豫之貞疾則可治无妄之疾則不
可盖疾以无妄而攻我我以有妄治之則天理滅
矣是所以勿藥有喜藥者有妄之物也而孔子又
言不可試者盖深絶之盖其必不可用有妄之藥
也災與疾其理相類无妄雖有災而有有妄无災
者幸也无妄雖勿藥而有有妄勿藥者亦幸也皆
小人之道也凡足以害无妄者皆謂之疾(易說)
漢上朱氏曰九五六二无妄相與而九四以妄間
之九五之疾也疾者隂陽失位之象五動四成坎
坎為毒藥之象醫師聚毒攻邪濟人於險者也易
傳曰治之而不治率之而不從化之而不革若舜
之有苗周公之管蔡孔子之叔孫武叔然而无妄
之疾非妄所致勿藥可也蓋九五至正戒之在動
動而求所以攻之則不正復入於妄以妄治妄其
疾愈深待之以正則邪妄自復故曰不可試也試
猶嘗試言不可妄動少有所試二不能往五得位
而二應勿藥有喜也不正則二不應其能喜乎喜
陽得位之象(易傳)
新安朱氏曰乾剛中正以居尊位而下應亦中正
无妄之至也如是而有疾勿藥而自愈矣故其象
占如此既已无妄而復藥之則反為妄而生疾矣
試謂少嘗之也(本義)問九五陽剛中正以居尊位
无妄之至何為而有疾先生曰此是不期而有此
但聽其自然久則自定所以勿藥有喜而无疾也
(語錄)
東萊吕氏曰九五居无妄之至惟能自信則勿藥
而有喜易傳言惟戒在動動則妄矣盖是極正之
理增分毫則為贅過分毫則為過既已无妄而復
動是亦以妄為无妄之疾也象言不可試也試字
最要看蓋疾則无妄而猶欲嘗試其藥則已不自
信矣即妄也如目疾者以青為紅以白為黑色初
未曾變也今惟當自治其目而色自定却无改色
以從目之理(易說)
上九无妄行有眚无攸利象曰无妄之行窮之災也
伊川先生曰上九居卦之終无妄之極者也極而復
行過於理也過於理則妄也(一作矣)故上九而行則有過
眚而无所利矣无妄既極而復加進乃為妄矣是
窮極而為災害也(並易傳)
横渠先生曰進而過中是无妄而行也(易說)
藍田吕氏曰上九雖以剛健居无妄之時然過亢
失中知剛而不知柔者也行不可過過則窮窮則
災物之理也
龜山楊氏曰无妄之終居乾道上行之極不可往
往斯過矣故戒之以行有眚无攸利(易說)
白雲郭氏曰上九居卦之極而不知止於是猶欲
行焉行則失无妄之道所謂无妄之往者也是為
有眚之道也何利之有初之往吉未過也二之攸
利得中也三之行人之得幸免也上九行有眚窮
之災也窮之災自取也非无妄也(易說)
漢上朱氏曰无妄之時妄者三爻六三九四上九
是也九四可貞六三下體之極上九上體之極上
九妄之尤極者也上行之三成離離有伏坎坎為
眚三行之上成兊兊為毁折行有眚也上九六三
之妄行即得正然且有眚者妄極而窮窮之災雖
行其能免乎爻言眚象言災處妄之極不有人禍
必有天殃故夫子極天人以告之(易傳)
新安朱氏曰上九非有妄也但以窮極不可行耳
故其象占如此(本義)
東萊吕氏曰上九无妄至理也而上九則至理之
極也至理之極不可加一毫人偽於此而猶有行
焉則乃妄而有眚矣天理所在損一毫則虧增一
毫則贅无妄之極天理純全雖加一毫不可矣孔
子稱顔子吾見其進未見其止也未止則有所進
既止矣雖少進亦不可故象曰无妄之行窮之災
也盖窮極則過過則反為无妄之害言无妄之窮
而又行所以災也(易說)
合訂刪補大易集義粹言卷二十九
