合訂刪補大易集義粹言卷四十
頭等侍衞納喇性德編
䷣(離下坤上)
伊川先生曰明夷序卦晉者進也進必有所傷故受
之以明夷夷者傷也夫進之(一作而)不已必有所傷理
自然也明夷所以次晉也為卦坤上離下明入地中
也反晉成明夷故義與晉正相反晉者明盛之卦明
君在上羣賢並進之時也明夷昏暗之卦暗君在上
明者見傷之時也日入於地中明傷而昏暗也故爲
明夷(易傳)
東萊吕氏曰其卦離下坤上離文明也坤柔順也
文明在下而上為柔順蔽塞不得光明所以為傷
之象也(易說)
明夷利艱貞
伊川先生曰君子當明夷之時利在知艱難而不失
其貞正也在昏暗艱難之時而能不失其正所以為
明(一有為字)君子也(易傳)
白雲郭氏曰聖人之德惟明為大有明德以在上
大有之君是也有明德以居下晉之臣是也明夷
者明傷也故為明德遭難之時非聖人其難其慎
用晦而明殆且傷矣所以利艱貞也(易說)
新安朱氏曰夷傷也為卦下離上坤日入地中明
而見傷之象故為明夷又其上六為暗之主六五
近之故占者利於艱難以守正而自晦其明也(本義)
東萊吕氏曰利艱貞夫當太平之時上下相通君
子道長上為君所信下為人所歸故正則易惟是
艱難之時小人道長君子不見信於上當此之時
欲守其正所以至難故明傷之時利艱貞也(易說)
彖曰明入地中明夷内文明而外柔順以蒙大難文王
以之利艱貞晦其明也内難而能正其志箕子以之
伊川先生曰明入於地其明滅也故為明夷内卦離
離者文明之象外卦坤坤者柔順之象為人内有文
明之德而外能柔順也昔者文王如是故曰文王以
之當紂之昏暗乃明夷之時而文王内有文明之德
外柔順以事紂蒙犯大難而内不失其明聖而外足
以遠禍患(一作害)此文王所用之道也故曰文王以之
明夷之時利於處艱戹而不失其貞正謂能晦藏
其明也不晦其明則被禍患不守其正則非賢明箕
子當紂之時身處其國内切近其難故云内難然箕
子能(一无能字)藏晦其明而自守其正志箕子所用之道
也故曰箕子以之(並易傳)
横渠先生曰文王體一卦之用箕子以六五一爻之
德文王難在外箕子難在内也(易說)
藍田吕氏曰明夷藏而不顯也明夷之義文王箕
子事紂之道也君子之德非所尚於明夷而涖衆
之道不用明焉於是乎取之
龜山楊氏曰箕子以一爻言之也文王總一卦言
之也繫辭曰易之興也其當商之末世周之盛德
邪文王與紂之事邪其明夷之謂乎(易說)
白雲郭氏曰在易卦彖之辭異者獨晉言康侯明
夷言文王箕子革言湯武是也蓋康侯能盡晉之
義故文王言之以見卦之德與人之德一也孔子
明文王之意故繼以湯武文王箕子為言然明夷
之彖自分二義文王箕子之道蓋不同也孔子曰
文王既没文不在茲乎文明言文王有明德所謂
内文明也三分天下有其二以服事殷所謂外柔
順也文王盡坤離之義所謂得明夷之大者矣箕
子用晦而明得其艱貞而已此文王箕子之辨也
觀其與微子比干人自獻於先王所謂内難而能
正其志也自為之奴卒陳洪範所謂艱貞用晦而
明矣明夷大象獨為聖人明德遭難之事初无衆
人之象故正言文王箕子也(易說)
漢上朱氏曰離為日為明坤為地為晦坤上離下
明入地中夷傷也晉日在上旦晝也明夷日入地
中暮夜也鄭康成曰日在地上其明乃光至其入
也明乃傷矣晉者明君在上羣賢並進麗乎大明
之時明夷者闇君在上明者在下見傷之時故曰
明夷此以坤離兩體言明夷也明夷晉之反離為
文明坤為柔順坎為險難陽為大文王當紂之時
内含文明外體柔順蒙大難而免於難故曰内文
明而外柔順以蒙大難文王以之言文王用明夷
之一卦也初九六二九三正也明夷之時不晦其
明則有禍失其正則其明熄滅處之者利在於艱
貞而已艱貞者有其明而晦之也如日在地中其
明可晦正不可動故曰利艱貞晦其明也坎險在
内内難也箕子紂同姓近則身在商邑之中難在
内者也佯狂被髮自守其志囚奴而不變其於正
也難矣故曰内難而能正其志箕子以之箕子用
明夷利艱貞之三爻也文王箕子雖若不同其用
明夷之道則一也在卦氣為九月故太玄準之以
晦(易傳)
新安朱氏曰明入地中以卦象釋卦名内文明外
柔順以卦德釋卦義蒙大難謂遭紂之亂而見囚
也利艱貞以六五一爻之義釋卦辭内難謂為紂
近親在其國内如六五之近於上六也(本義)明夷
未是說闇之主只是說明而被傷者乃君子也上
六方是說闇君于出門庭言君子去闇尚遠可以
得其本心而遠去文王箕子大槩皆是晦其明然
文王之外柔順是本分自然做底箕子晦其明又
云艱是他那佯狂底意思便是艱難底氣象爻說
利貞而不言艱者蓋言箕子則艱可見不必更言
之(語錄)
東萊吕氏曰坤上離下明入於地也人皆視明入
於地而明自此滅殊不知明本不能滅特暫入於
地而已人皆以君子之道見傷而道滅殊不知本
不曾滅何者正道本不可無如日入地中其明初
未嘗絶觀於渾天之法則可見也内文明而外柔
順以蒙大難文王以之離内文明坤外柔順夫當
見傷之時若外恃其文明則必見仇於小人何以
蒙難哉惟是内藴文明之德外以柔順而行則入
獸不亂羣入鳥不亂行兵无所投其刃藥无所投
其毒斯可蒙大難矣故文王當紂昏亂之時雖囚
於羑里而以柔順處之終不能害己柔順文明本
非二事内之文明則外自然柔順外之躁動者即
内之无文明亦非韜光埋彩之謂也日之在地中
世上元不覺有日文王之在殷紂元不覺有文王
此所以能蒙大難也利艱貞晦其明也内難而能
正其志箕子以之當患難之時須艱守正道所以
為晦其明聖人恐人錯認晦其明之義以為和光
同塵故又以内難而能正其志明之以見所謂艱
貞者乃艱難而正志者也凡處患難昭昭若揭日
月而行與夫隨波同塵者皆不足道惟能正志然
後可謂晦其明所謂素患難行乎患難者也彖言
文王及箕子至於爻則獨言箕子而不言文王何
也蓋箕子之行應六五一爻而已至於文王則一
卦之全體皆文王之用也豈可以一爻指名之乎
何以知之明夷為卦坤上離下離之在内即文王
之内文明也坤之在外即文王之外柔順也内文
明而外柔順以蒙大難是知明夷一卦全體皆文
王之用也(易說)
象曰明入地中明夷君子以涖衆用晦而明
伊川先生曰明所以照君子无所不照然用明之過
則傷於察太察則盡事而無含弘之度故君子觀明
入地中之象於涖衆也不極其明察而用晦然後能
容物和衆衆親而安是用晦乃所以為明也若自任
其明无所不察則己不勝其忿疾而无寬厚含容(一作)
(弘)之德人情睽疑而不安失涖衆之道適所以為不
明也古之聖人設前旒屏樹者不欲明之盡乎隠也
(易傳)
横渠先生曰不任察而不失其治也(易說)
龜山楊氏曰君子之涖衆惟不用其明故能合天
下而為明若察察而用明則蔽之者至矣(易說)
白雲郭氏曰離日也方其明出地上晉晝之時也
及其日中照天下則為豐矣至於明入地中而後
為明夷夷之為傷非毁其明也晦其明而己晦其
明則有終明之道是以艱貞之君子所以能用晦
而明也然日所以照臨下土故君子之涖衆者其
象似之(易說)
漢上朱氏曰明夷者晉之反坤為衆為晦離為明
初九九三入而治之涖衆也天下至衆以明涖之
則知有時而困人情不安用晦而明則親疎小大
无所不容衆為我用此垂旒塞纊而明目達聪之
道也(易傳)
東萊吕氏曰明入地中明夷君子以涖衆用晦而
明此君子養明之道日至暮則入乎地人皆見其
入於地而不知所以養其明故不有虞淵之入烏
有𤾉谷之明故古人曰雖有千丈清不如一尺渾
无其渾不足以養其清且如舜之時罪疑惟輕功
疑惟重與其殺不辜寧失不經觀此則舜之賞罰
猶未盡明若漢宣帝信賞必罰截然无差則是舜
不免於疑而宣帝乃能明察則謂宣帝賢於舜可
也而後世論舜則以為聖人之盛宣帝乃雜霸之
君其所以異必有所在矣學者須仔細玩味(易說)
初九明夷于飛垂其翼君子于行三日不食有攸往主
人有言象曰君子于行義不食也
伊川先生曰初九明體而居明夷之初見傷之始也
九陽明上升者也故取飛象昏暗在上傷陽之明使
不得上進是于飛而傷其翼也翼見傷故垂朵凡小
人之害君子害其所以行者君子于行三日不食君
子明照見事之微雖始有見傷之端未顯也君子則
能見之矣故行去避之君子于行謂去其祿位而退
藏也三日不食言困窮之極也事未顯而處甚艱非
見幾之明不能也夫知幾者君子之獨見非衆人所
能識也故明夷之始其見傷未顯而去之則世俗孰
不疑怪故有所往適則主人有言也然君子不以世
俗之見怪而遲疑其行也若俟衆人盡識則傷己及
而不能去矣此薛方所以為明而揚雄所以不獲其
去也或曰傷至於垂翼傷己明矣何得衆人猶未識
也曰初傷之始也云垂其翼謂傷其所以飛爾其事
則未顯也君子見幾故亟去之世俗之人未能見也
故異而非之如穆生之去楚申公白公且非之況世
俗之人乎但譏其責小禮而不知穆生之去避胥靡
之祸也當其言曰不去楚人將鉗我於市雖二儒者
亦以為過甚之言也又如袁閎於黨事未起之前名
德之士方鋒起而獨潛身土室故人以為狂生卒免
黨錮之禍所往而人有言胡足怪也君子遯藏而
困窮義當然也惟義之當然故安處而无悶雖不食
可也(並易傳)
横渠先生曰進應於上為三所困故曰于飛垂翼君
子避患當速勢不與抗退而遠行不遑暇食静以自
守非有所往之時也(易說)
藍田吕氏曰初九明當升而反在下飛而垂翼之
象也君子明者也明夷不明者也明與不明義與
不義之分也不義者之食義者不受也明者所為
不明者不信也故于行則三日不食有攸往則主
人有言
龜山楊氏曰居明夷之初在下而未蒙難也其翔
而後集卑以自牧而已不矯激以為高也故曰明
夷于飛垂其翼其去而違之則宜速矣故君子于
行三日不食若孔子接淅而行是也然直道而事
人則焉往而不三黜故有攸往主人有言(易說)
白雲郭氏曰卦之初爻皆有進无退而明夷之初
聖人三釋之其辭皆不能果於進者以明傷之時
其義不可果於進而其勢亦不得進也何謂三明
夷于飛垂其翼一也君子于行三日不食二也有
攸往主人有言三也且譬之鳥焉欲進則飛之疾
而今言垂其翼者以明明傷之時義不可進也知
義不可進而不進是為初九垂翼之道也此戒於
未進之前也君子當斯時而欲有行是自取困窮
之道象言義不食者君子于行義有不得祿食之
象然則三日不食自取之也此言勢不得進而自
取困辱也苟不知義之不可進不知勢之不得進
而終欲有所往是以至於主人有言主人主我者
也主人有言則難將作矣故聖人欲垂其翼於前
不欲主人有言於後斯能用晦而明矣是以辨之
於初也(易說)
漢上朱氏曰晉上九反而為明夷之初九離為鳥
自上下下于飛也見傷而垂其翼者也柔為毛剛
其翼也小人之害君子必害其所以行使不得進
君子明足以見微故去位而行離為日之四歴三
爻兌口在上三日不食也斷之以義雖困窮飢餓
而不悔故曰君子于行義不食也之四有攸往也
巽東南方主人位兌口為有言君子所為衆人固
不識也方初九以正見傷於明夷之始其事隱而
難見微而未著自常情觀之豈不離世異俗乎此
所以主人有言然君子不恤也義之當然納履而
行何往而不貧賤哉易傳曰待其已顯則无及矣
此薛方所以為明而揚雄所以不獲去也穆生之
去楚二儒且非之況世俗之人乎故袁閎之於東
漢亦以為狂也所往而人有言何足怪哉(易傳)
新安朱氏曰飛而垂翼見傷之象占者行而不食
所如不合時義當然不得而避也(本義)
東萊吕氏曰初九乃明之初見傷之始也方小人
道長亦未為君子之害而君子必見幾而去正如
鳥雀方飛為人所傷其翼雖垂亦未至於墜地君
子於此時雖未至大傷便有所行蓋君子見幾而
作才有小傷便去雖前有三日之至險亦不顧主
人有言主人在朝之人凡去者為客則居者為主
君子于行在朝必咎君子之輕動象曰義不食也
義字不可不精看且好安惡佚君子小人同然君
子棄富貴而就勞苦亦義不得不然耳義之在人
如影随形義當去則去故不食乃義當然(易說)
六二明夷夷于左股用拯馬壯吉象曰六二之吉順以
則也
伊川先生曰六二以至明之才得中正而體順順時
自處處之至善也雖君子自處之善然當陰闇小人
傷明之時亦不免為其所傷但君子自處有道故不
能深相傷害終能違避之爾足者所以行也股在脛
足之上於行之用為不甚切左又非便用者手足之
用以右為便唯蹶張用左蓋右立為本也夷于左股
謂傷害其行而不甚切也雖然亦必自免有道拯用
(一作其)壮健之馬則獲免之速而吉也君子為陰闇所
傷其自處有道故其傷不甚自拯有道故獲免之疾
用拯之道不壮則被傷深矣故云馬壮則吉也二以
明居陰闇之下所謂吉者得免傷害而已非謂可以
有為於斯時也六二之得吉者以其順處而有法
則也則謂中正之道能順而得中正所以處明傷之
時而能保其吉也(並易傳)
横渠先生曰與三同體三為六應故曰夷于左股居
中履順難不能及故曰用拯馬壮吉馬謂初九亦為
己用故欲拯闇同(易說)
藍田吕氏曰六二以隂柔居中在二陽之間不自
明而賴物以為明不自行而賴物以為行順物之
則而不自用晦其明者也故曰夷于左股用拯馬
壮吉夷于左股則不能自行用拯斯難馬壮乃吉
也
龜山楊氏曰六二以至明之才當傷明之時惟其
自處有道故雖傷也止于左股不至乎甚矣馬健
順之物用拯馬壮蓋其自處之道言其中正而體
順不違乎則是以吉也(易說)
白雲郭氏曰離之所以為明者以二也明夷之時
初則以進為傷二則不進亦傷矣不用其明則其
傷淺故有夷于左股之象雖傷于左股而有用拯
之道用拯之道健順則吉故言馬壮吉馬壮猶明
夷于飛也順以則者猶垂其翼也以是知明夷之
道固不能一於明亦不可一於晦也六二以柔順
中正至明之才是以能順時不違則以盡用拯之
道而獲吉也(易說)
漢上朱氏曰此爻因初九之往以取象初往二成
巽震為左巽股也二為小人所傷不可動以應五
明夷夷于左股小人之傷君子天也君子无如之
何亦順之而已六二在位不可以苟去用九三拯
之可也拯子夏傳說文字林作抍音升一音承上
舉也三震起也九三之五成艮手有起手上舉之
象夷于左股既不可動用之上舉其手以濟六五
之柔者當資九三之力九三坎馬震為作足坎震
得位馬之壮健者也馬壮乃可載上而行以濟弱
六二不動亦保其吉雖傷左股猶无傷也此六二
順以致吉不失其事君之則也則者理之所不能
違也故曰六二之吉順以則也夫風雷相益水火
相用見於萬物異體而同功者多矣況二三同體
乎然非中正明德君子其能如是書曰告于顛隮
若之何其六二之謂與鄭本作明夷睇于左股睇
傾視也離目變巽左股見傷故睇之或當從鄭或
曰卦爻有因前爻何也曰亦彰往察來之一端也
前爻既往後爻方來來往相為用故有因爻成象
者如同人九四因九三九五因九三九四明夷六
二因初九也有因前卦為象者如明夷之上六因
晉夬之初九因大壮玩其辭則可知故曰斷辭則
備矣太玄亦然一首不盡其義乃以二首明之(易傳)
新安朱氏曰傷而未切救之速則免矣故其象占
如此(本義)
東萊吕氏曰凡人之情害己迫患已至奔而避之
者常也惟患未迫害未至小有所傷能疾驅而避
之非天下之至明不能六二居下體之中為明夷
之主明之極者也方傷其左股而拯其壮馬疾去
而避之可謂明也已矣拯者策馬言去之疾也象
曰六二之吉順以則也最要看順以則也一句蓋
所以疾去者非為避患以求安乃順其法則義所
當去也(易說)
九三明夷于南狩得其大首不可疾貞象曰南狩之志
乃大得也
伊川先生曰九三離之上明之極也又處剛而進上
六坤之上暗之極也至明居下而為下之上至暗在
上而處窮極之地正相敵應將以明去暗者也斯義
也其湯武之事乎南在前而明方也狩畋而去害之
事也南狩謂前進而除害也當克獲其大首大首謂
暗之魁首上六也三與上正相應為至明克至暗之象
不可疾貞謂誅其元惡舊染汙俗未能遽革必有其
漸革之遽則駭懼而不安故酒誥云惟殷之迪諸臣
惟工乃湎于酒勿庸殺之姑惟教之至於既久尚曰
餘風未殄是漸漬之俗不可以遽革也故曰不可疾
貞正之不可急也上六雖非君位以其居上而暗之
極故為暗之至謂之大首夫以下之明除上之暗
其志在去害而已如商周之湯武豈有意於利天下
乎得其大首是能去害而大得其志矣志苟不然乃
悖亂之事也(並易傳)
横渠先生曰九三進獲明夷之主故曰南狩得其大
首(易說)
藍田吕氏曰九三居離之極至明之主也上六居
坤之極至暗之主也離南方之卦離至南而益明
得其地也故曰明夷于南狩明夷之世至明之主
得其地以攻至闇之主必大有得故曰得其大首
君子之於物无不愛也雖有甚惡閔之而己正之
而己不可疾也持不可疾之心以為正則君子用
兵皆出於不得已也
龜山楊氏曰南狩文王作興之象也而二老歸之
二老者天下之大老也大老所謂得其大首也(易說)
白雲郭氏曰伊川曰九三離之上明之極也又處
剛而進上六坤之上暗之極也斯義也其湯武之
事乎湯武非利人之天下也去其害而已南在前
明方也狩畋而去害之事也大首謂暗之魁首上
六也三與上正相敵應為至明克至闇之象不可
疾貞謂誅其元惡舊染汚俗未能遽革必有其漸
故酒誥云惟殷之迪諸臣惟工乃湎于酒勿庸殺
之姑惟教之是也雍曰初九其傷未至六二其傷
已至九三則其傷已過矣濟之以剛明上進之才
是所以南狩而大得志也不可疾貞者離之性失
之過則暴故戒之以此伊川謂九三為湯武則夷
于左股者其文王乎(易說)
漢上朱氏曰三公之位上六明夷之主九三極明
至剛得位而應不得已而動以克極闇之主湯武
之事也自二至上體師坎為中冬狩之時離為南
三動之上南狩也故曰明夷于南狩狩者為民去
害離之三陽乾也乾為首陽為大南狩克之得其
大首大首元惡也得者易辭故曰得其大首離為
鳥飛而上逆不可疾也九居上未正也民迷久矣
遽正則駭懼不安當以疾貞為戒故曰不可疾貞
動於中志也京房曰動乃見志故曰南狩之志乃
大得也易傳曰以下之明除上之闇其志在於去
害而已商周之湯武豈有意於利天下乎志苟不
然乃悖亂之事也(易傳)
新安朱氏曰以剛居剛又在明體之上而屈於至
闇之下正與上六闇主為應故有向明除害得其
首惡之象然不可以亟也故有不可疾貞之戒成
湯起於夏臺文王興於羑里正合此爻之義而小
事亦有然者(本義)
東萊吕氏曰九三以下之明攻上之暗此爻在下
而伐上者也下之伐上聖人不得已而為者是湯
武革命之象也湯武革命固非有心如此蓋上受
天命之傳下迫民心之歸猶且徘徊有不忍意如
湯必使伊尹五就桀然後有鳴條之誅武王必五
年觀政於商然後有牧野之誓皆非一舉而為待
彼不能遷善改過然後征之蓋所以正君臣之分
存忠厚之心故曰南狩不可疾貞象所謂大得者
蓋有成湯武王之志然後大得應天心順民心也
无湯武之志則簒矣(易說)
六四入于左腹獲明夷之心于出門庭象曰入于左腹
獲心意也
伊川先生曰六四以隂居隂而在隂柔之體處近君
之位是陰邪小人居高位以柔邪順於君者也六五
明夷之君位傷明之主也四以柔邪順從之以固其
交夫小人之事君未有由顯明以道合者也必以隱
僻之道自結於上右當用故為明顯之所左不當用
故為隱僻之所人之手足皆以右為用世謂僻所為
僻左是左者隱僻之所也四由(一有是字)隱僻之道深入
其君故云入于左腹入腹謂其交深也其交之深故
得其心凡姦邪之見信於其君皆由奪其心也不奪
其心能无悟乎于出(一作出于)門庭既信之於心(一作既奪其心)
而後行之於外也邪臣之事暗君必先蠱其心而後
能行於外入于左腹謂以邪僻之道入於君而得
其心意也得其心所以終不悟也(並易傳)
横渠先生曰與上六同為一體故曰入于左腹與五
親比故曰出門獲明夷之心蓋用柔履中其志相得
故曰獲心意也(易說)
藍田吕氏曰坤體純柔至闇者也六四當明夷之
世以隂居隂入于至闇之始在上者亦皆昏闇然
能獲在上者心意出之于門庭之間者必以隂柔
之資逆探在上之邪心在上者既闇不能察而拒
之此所以為其所得也
龜山楊氏曰腹坤象也坤體之下故曰左腹尊右
故也入于左腹不用其明也與聖人為腹不為目
之意同獲明夷之心所謂求仁而得仁也于出門
庭則與慎密而不出者異矣故自靖人自獻于先
王我不顧行遯此微子之明夷也(易說)
白雲郭氏曰伊川以六四為隂邪小人居高位以
柔邪順於君者也雍曰小人之事其君也務引其
君於不正之道然後能獲其心意而作威福於天
下也大學之道欲明明德於天下者必先正心誠
意而後可以治國平天下是以明君務知本而後
小人不得啓其邪心又烏有入于左腹獲心意之
事哉明夷之君暗主也暗主不知正心誠意故小
人得以不正之道乘間而入以獲其心意適所以
喪其君之明也好大喜功者以攻戰入之好貨財
者以聚歛入之好奢侈者以土木文繡入之好淫
泆驕樂者以鄭衞聲色入之故入于左腹言投其
不正之道也明夷之心暗主之心也于出門庭作
威福於天下也君子務引其君於當道而格君心
之非小人則務投其不正之道而得其心意以作
威福君子小人之事君其辨如此是以爭臣多君
子而功利之臣多小人(易說)
漢上朱氏曰上六極闇九三極明四遠上近三應
初震為左離為大腹四自震應初入離入于左腹
也坎為心坤中為意初六之四離變艮為門四為
夜獲明夷之心于出門庭也初之四則坎坤變兌
為說獲心意之象故又曰獲心意也其微子去商
之事乎上六極暗將亡其意豈願亡哉去暗就明
亡者復存則獲明夷之心意矣震為反生故也六
四柔順而正與上六同體比於三而遠於上六以
譬則微子之類也腹之為物能容者也自外而之
内自上而之下九三所受也(易傳)
新安朱氏曰此爻之義未詳竊疑左腹者幽隠之
處獲明夷之心于出門庭者得意於遠去之義言
筮而得此者其自處當如是也蓋離體為至明之
德坤體為至闇之地下三爻明在闇外故隨其遠
近高下而處之不同六四以柔正居闇地而尚淺
故猶可以得意於遠去五以柔中居闇地而已迫
故為内難正志以晦其明之象上則極乎闇矣故
為自傷其明以至於闇而又足以傷人之明蓋下
五爻皆為君子獨上一爻為闇君也(本義)
東萊吕氏曰大抵君子之攻小人當攻其根本苟
不攻其根本見小人在於聚歛則攻其聚歛見小
人在於謟諛則攻其謟諛見小人在於開邊則攻
其開邊則終不勝夫小人蓋小人所以為根本以
其先能以左道壊人君之心術故人君深信之而
不疑今之攻小人若但攻其門庭而不攻其内此
君子所以常不勝而小人所以常勝君子之攻小
人蓋亦反其本矣本者何在正君心也孟子曰惟
大人為能格君心之非(易說)
六五箕子之明夷利貞象曰箕子之貞明不可息也
伊川先生曰五為君位乃常也然易之取義變動随
時上六處坤之上而明夷之極陰暗傷明之極者也
五切近之聖人因以五為切近至暗之人以見處之
之義故不專以君位(一作義)言上六隂暗傷明之極故
以為明夷之主五切近傷明之主若顯其明則見傷
害必矣故當如箕子之晦藏則可以(一无以字)免於難箕
子商之舊臣而同姓之親可謂切近於紂矣若不自
晦其明被禍可必也故佯狂為奴以免於害雖晦藏其明
而内守其正所謂内難而能正其志所以謂之仁與明也
若箕子可謂貞矣以五陰柔故為之戒云利貞謂宜如箕
子之貞固也若以君道言義亦如是人君有當含晦之時
亦外晦其明而内正其志也箕子晦藏不失其貞固雖
遭患難其明自存不可滅息也若逼禍患遂失其所守則
是亡其明乃滅息也古之人如揚雄者是也(並易傳)
横渠先生曰雖近於闇然柔順履中闇不能掩箕子
之正也(易說)
藍田吕氏曰六五居二陰至闇之間不可與明所
以利貞者知守中以為正也此箕子事紂之義乎
龜山楊氏曰履尊位大中而承上六所謂内難而
能正其志者明之不可息以正而已故書曰囚奴
正士以其蒙難而不失正也凡卦皆以五為君位
而明夷之君貴而无位高而无民天下不以為君
也其存者名號而已故以上六當之而父師其次
也故以六五當之上下无常剛柔相易不可為典
要惟其時而已(易說)
白雲郭氏曰君子以正道處已而以道之權濟時
明者聖人之正道也用晦而明者權也雖權而其
明未嘗息者箕子之明夷是也當明夷之時不知
用晦而明則見傷必矣此箕子所以為利貞也五
為尊位以君臣之分言之則君也以君子小人言
之則君子也故君子處晦與人君處晦皆同(易說)
漢上朱氏曰六五動則正正成離離明也不動成
坤坤為晦自晦其明也五上同體迫於昏亂而不
可去是以自晦其明以免禍箕子之明夷也自晦
者不動而已未嘗失正也明在其中失正則其明
遂亡故佯狂者自晦也不受封去之朝鮮者正也
聖人慮後世讀易者以自晦即守正而蒙垢愛生
失其所守故曰箕子之貞明不可息也(易傳)
新安朱氏曰居至闇之地近至闇之君而能正其
志箕子之象也貞之至也利貞以戒占者(本義)
東萊吕氏曰上六為明夷之主昏昧之極而六五
近之最為難處方欲毅然剛強既不可随波逐流
又不可須是如箕子之正夫箕子為商舊臣紂之
叔父乃佯狂為奴可謂能守正故此爻特發明其
處傷之道大抵當顯明之中而用正正最易見惟
是當暗傷之時用其正則難矣自常情觀之箕子
甘心處於奴莫不謂其明已滅殊不知暗中有正
處箕子雖處暗弱之時甘心為奴而箕子自靖人
自獻于先王一念之正初未嘗息象言明不可息
也以此(易說)
上六不明晦初登于天後入于地象曰初登于天照四
國也後入于地失則也
伊川先生曰上居卦之終為明夷之主又為明夷之
極上至高之地明在至高本當遠照明既夷傷故不
明而反昏晦也本居於高明當及遠初登于天也乃
夷傷其明而昏晦後入于地也上明夷之終又坤陰
之終明傷之極者也初登于天居高而明則當照
及四方也乃被傷而昏暗是後入于地失明之道也
失則失其道也(並易傳)
藍田吕氏曰明當在上而入于地上六所以失明
之則闇當在下而不用其明六二所以順以則也
龜山楊氏曰明夷至於不明晦則極矣初登于天
用其明也後入于地則其明夷矣易曰乾元用九
乃見天則蓋窮則變變則通天之則也明夷至於
極而不知變失則亦甚矣(易說)
白雲郭氏曰明晝之極一於晦也故言不明晦不
明而晦則非若于飛垂翼者也又非用拯馬壮之
道也其明息矣聖人原始要終言之故曰初登于
天後入于地入于地所謂不明晦而明之道失矣
(易說)
漢上朱氏曰晉明出地上反為明夷則明入地中
不明而晦上六極坤坤為晦故曰不明晦晉時離
出坤登於乾五下照坤六四坤在上為國故曰初
登于天照四國也晉反則離入於坤後入于地也
五者君之位以明德居尊位者人君之則後入
于地則失位失位者以不明晦而失為君之則也
人君近君子遠小人兢兢焉唯懼不明乎善者所
以守其則也得失无不自己為之者得之明失之
晦晝夜之象故聖人舉晉明夷二卦反復以釋爻
義原初懲後為人君萬世之戒雜卦曰明夷誅也
為明夷之主而不誅者鮮矣(易傳)
新安朱氏曰以陰居坤之極不明其德以至於晦
始則處高位以傷人之明終必至於自傷而墜厥
命故其象如此而占亦在其中矣照四國以位言
(本義)問明夷卦先生曰下三爻皆說明夷是明而
見傷者六四爻說者却以為是姦邪之臣先蠱惑
其君心而後肆行於外殊不知上六是暗主六五
却不作君說六四之與上六既非正應又不相比
又況下三爻皆說明夷是好底何獨此爻却作不
好說故某於此爻之義未詳但以意觀之六四居
暗地尚淺猶可以得意而遠去故雖入於幽隠之
處猶能獲明夷之心于出門庭也故小象曰獲心
意也上六不明晦則是合下已是不明故初登于
天可以照四國而不免後入于地則是始於傷人
之明而終於自傷以墜其命矣吕原明以為唐明
皇可以當之蓋言始明而終暗也(語錄)
東萊吕氏曰上六處傷之極最是不明處夫居離
之上本當明而反不明蓋始雖明而其後入于地
所以晦其明也此一爻唐明皇當之當開元之初
姚宋為相而致太平可謂明照四國及後用李林
甫楊國忠至於竄身失國是入于地也象曰失則
也則字最當看乃是開人君自悔之道蓋言始固
明矣後所以晦者以其失夫初之軌則也若常守
其則何由而暗故曰其則不遠人君當自思之(易說)
合訂刪補大易集義粹言卷四十
