合訂刪補大易集義粹言卷十二
頭等侍衞納喇性德編
䷇(坤下坎上)
伊川先生曰比序卦衆必有所比故受之以比比親
輔也(一作比輔比也一作比輔也)人之類必相親輔然後能安故
既有衆則必有所比比所以次師也為卦上坎下坤
以二體言之水在地上物之相切比无間莫如水之
在地上故為比也又衆爻皆隂獨五以陽剛居君位
衆所親附而上亦親下故為比也(易傳)
東萊吕氏曰師以二為主二將帥也以一陽而為
衆隂之所聽命者也比以五為主以一陽而為衆
隂之所親者也比所以次師者言衆雖聽命於將
帥而心當親於君也(紀聞)
比吉原筮元永貞无咎不寧方來後夫凶
伊川先生曰比吉道也人相親比自為吉道故雜卦
云比樂師憂人相親比必有其道苟非其道則有悔
咎故必推原占決其可比者而比之筮為占決卜度
非謂以蓍龜也所比得元永貞則无咎元謂有君長
之道永謂可以常久貞謂得正道上之比下必有此
三者下之從上必求此三者則无咎也○人之不能
自保其安寧方且來求親比得所比則能保其安當
其不寧之時固宜汲汲以求比若獨立自恃求比之
志不速而後則雖夫亦凶矣夫猶凶況柔弱者乎夫
剛立之稱傳曰子南夫也又曰是謂我非夫凡生天
地之間者未有不相親比而能自存者也雖剛強之
至未有能獨立者也比之道由兩志相求兩志不相
求則睽矣君懷撫其下下親輔(一作附)於上親戚朋友
鄉黨皆然故當上下合意以相從苟无相求之意則
離而凶矣大抵人情相求則合相持則睽相持相待
莫先也人之相親固有道然而欲比之志不可緩也
(並易傳)
横渠先生曰必原筮者慎所與也(易說)
白雲郭氏曰伊川曰原筮者推原占決相比之道
也非以蓍龜也上之比下必有元永貞之三者下
之比上必求此三者則无咎矣又曰夫剛立之稱
也傳曰子南夫也又曰我非夫剛立者猶凶況柔
弱乎雍曰一陽之卦得位者師比而已得天位則
為比得臣位則為師天下之吉莫吉於比故比直
言吉治天下之衆莫急於貞故師先言貞帥師有
君道而不得如是之大如是之久也故无元永之
貞昔成湯之初征也東征西夷怨曰奚獨後予所
謂不寧方來而无後凶者矣(易說)
五峰胡氏曰張良以兵法說它人皆不省及以說
漢高則常用其策良曰沛公殆天授故遂從不去
原筮也其從沛公以復讎滅秦而濟世安民非以
為亂也此仁人之心可久之道天下之正理得元
永貞之義也故无咎若沛公之約法三章以收秦
民馬援之擇君竇融之歸光武郭嘉之去袁紹皆
原筮者也其相比莫非有善謀行常道守正理者
故邴原告曹操曰原之所以自容於明公明公之
所以待原者以能守訓典而不易也非剛中者不
能如是不然以利相比如趙高二世之君臣耳餘
竇灌之朋友未有得无咎者也夫天下未定國家
未立而身未安固宜汲汲求比若楚漢分争之時
君臣未定百姓未知所歸賢能未盡見用韓信彭
越英布之徒不能乘此時舉賢恤民求上下之助
以宰制山河保其大功及楚已滅天下歸漢乃舉
兵叛逆自取滅亡後夫凶也況隗囂之徒才不逮
數子方紛亂之際則坐談西伯及中原略定乃始
舉兵圖大事者乎(易外傳)
新安朱氏曰比親輔也九五以陽剛居上之中而
得其正上下五隂比而從之以一人而撫萬邦以
四海而仰一人之象故筮者得之則當為人所親
輔然必再筮以自審有元善長永正固之德然後
可以當衆之歸而无咎其未比而有所不安者亦
將皆來歸之若又遲而後至則此交已固彼來已
晚而得凶矣若欲比人則亦以是而反觀之耳(本義)
東萊吕氏曰比吉相親比即是吉道歡欣交通安
得不吉比吉大槩言比也原筮元永貞无咎此言
獨立孤陋固是凶道然比而不推原卜度是有此
三德之人苟始相親比不得其人則終不能免咎
必有此三德然後與之比古人所以不肯輕以身
比人蓋為此當看伊川說又曰不寧方來古人灼見天
地之間无獨立之理故必皇皇汲汲往來親比如
堯舜孜孜稽于衆舍己從人之類蓋謂天下非一
人所為故必以天下之耳為耳以天下之目為目
如學者亦當親師取友然後可後夫凶易之義大
抵舉輕明重非不往親比特後往爾凶猶及之況
孑然自足傲然獨立者乎(易說)原筮元永貞无咎
原筮者察之之詳也元永貞者求之之備也將親
比依附是人夫豈細事哉故必察之詳求之備然
後无咎(紀聞)又曰比之原筮元永貞也同人之利
君子貞也隨之元亨利貞也一也(己丑課程)
彖曰比吉也比輔也下順從也原筮元永貞无咎以則
中也不寧方來上下應也後夫凶其道窮也
伊川先生曰比吉也比者吉之道也物相親比乃吉
道也比輔也釋比之義比者相親輔也下順從也解
卦所以為比也五以陽居尊位羣下順從以親輔之
所以為比也推原筮(一作占)決相比之道得元永貞
而後可以无咎所謂元永貞如五是也以陽剛居中
正盡比道之善者也以陽剛當尊位為君德元也居
中得正能永而貞也卦辭本泛言比道彖言元永貞
者九五以剛處中正是也人之生不能保其安寧
方且來求附比民不能自保故戴君以求寧君不能
獨立故保民以為安不寧而來比者上下相應也以
聖人之公言之固至誠求天下之比以安民也以後
王之私言之不求下民之附則危亡至矣故上下之
志必相應也在卦言之上下羣隂比於五五比其衆
乃上下應也衆必相比而後能遂其生天地之間
未有不相親比而能遂者也若相從之志不疾而後
則不能成比雖夫亦凶矣无所親比困屈以致凶窮
之道也(並易傳)
藍田吕氏曰比有所附合也君子周而不比比者
二人同附周則與衆合也比以一陽居中在上而
五隂比之顯比者也顯比則周矣人道主交故比
則吉原有所究筮有所占信不信之情必不可廋
又有元永貞之德則不入於邪然後可與人比而
无咎也
龜山楊氏曰五以剛中得尊位居中履正衆隂在
下而順承之有親輔之象卦之所以為比也故曰
比吉也比輔也下順從也先王什伍其民鄉田同
井使之出入相友守望相助疾病相扶持比之所
以吉也政散民流用蕩析離居則凶可知矣此自
然之理也原筮者占所比也元永貞者可比之道
也原筮謂占決可否非龜筮之筮也與初筮之筮
同蓋无長人之仁則雖比而不親无可久之德則
雖比而必離无正固之守則雖比而不周上之比
乎下與下之比乎上无是三者則小人之比耳能
无咎乎故唯元永貞而後无咎盡此道者唯九五
乎故曰以剛中也居比之時隂无正應不寧之象
也而衆隂順承不寧方來之象也不寧方來以上
下應而已蓋后非民罔使民非后罔事上下相求
古今之同道也上不比乎下下不比乎上而能獨
安者未之有也夫一陽在上衆隂在下而順從比
之吉也而上六獨居其上而乘之无順從之義後
夫者也婦以順從夫者也夫先而婦從父先而子
從君先而臣從其義一也獨曰後夫者蓋有夫婦
而後有父子有父子而後有君臣曰後夫者推本
言之也夫且不可後況君親乎後君親則大亂之
道凶不足言矣(易說)
白雲郭氏曰伊川曰卦之辭泛言比道而彖言盡
比道之善唯五而已民不能自保故戴君以求寧
君不能獨立故保民以為安凡生於天地之間者
未有不相親比而能自存者也又曰以聖人之公
言之固至誠求天下之比以安民也以後王之私
言之不求下民之附則危亡矣雍曰天下之吉生
於順而凶生於逆下之順從天下无異意不寧方
且來非吉乎後之凶无順意故也不寧方如初六
六四是也後夫上六之不我比也上下應者上而
六四下而初六非正應而來比也然易之道窮則
變不知變則失易之道故乾有窮之災坤則其道
窮況後夫乎聖人於道窮之際每致意焉者明易
之道初无窮人自失之也(易說)
漢上朱氏曰比吉者比而吉也凡物孤則危羣則
彊父子夫婦朋友未有孤危而不凶者人君為甚
故比而吉謂九五也比輔也一陽在上四隂在下
順從之比所以吉也故曰比吉也比輔也此合兩
體言比也然比當慎不可以不與善不可以不長
久不可以不正有是三者乃可以无咎以其當慎
也故原筮以決其所從原再也如原蠶原廟之原
比自復來一變師二變謙三變豫自謙至豫有艮
手持震草占筮之象故曰原筮原筮則其慎至矣
復初九始於震四變成比不離於貞元永貞也元
君德也善之長也乾剛之始也蓋比道之難既原
筮以審之其始也相比以善其終也永貞則无咎
矣不然慮之不審其始比之不善或貞而不永豈
能无咎原筮元永貞者九五也九五之剛乾元也
故曰元位乎中正故永貞故曰以剛中也坎往則
坤來坎勞卦不寧也坤為方不寧方來也比之時
下雖比輔不敢自寧則上下相應多方來矣故曰
不寧方來上下應也謙坤三四五爻先來比之上
六獨安其位而不來欲來則已後不來則履險而
逼道窮而不知變故凶上六之所以凶者後夫三
爻也故曰後夫凶比道貴先故也(易傳)
新安朱氏曰比吉也此三字疑衍文比輔也此以
卦體釋卦名義原筮元永貞亦以卦體釋卦辭剛
中謂五上下為五隂(本義)筮字說做占決亦不妨
然亦不必說定不是龜筮之筮後夫只是說後來
者古人亦曾說先夫當之也有喚作夫婦之夫底
後夫凶言九五既為衆隂所歸若後面更添一箇
陽來則必凶古人如袁紹劉馥劉繇劉備之事可
見兩雄不並棲之義問比卦後夫凶先生曰後
夫不必如伊川說左傳齊崔卜娶妻卦云入于其
宫不見其妻凶人以為凶他云前夫已當之矣彼
云前夫則此云後夫正是一樣語陽便是夫隂便
是婦比吉也也字羨當云比吉比輔也下順從
也比輔也解比字下順從也解吉字(並語錄)
東萊吕氏曰下順從也九五以一陽在上羣隂順
從以剛中也此指言相親比之狀剛而不中則失
之暴便是偏既剛且中所以能具此三德上下應
也君能親比上下皆相應初无彼此其道窮也人
之一身能幾不能親比其道之窮也宜(易說)
象曰地上有水比先王以建萬國親諸侯
伊川先生曰夫物相親比而无間者莫如水在地上
所以為比也先王觀比之象以建萬國親諸侯建立
萬國所以比民也親撫諸侯所以比天下也(易傳)
藍田吕氏曰地中有水則容畜而不散可以聯什
伍而成軍地上有水則浸灌旁及可以交四鄰而
修好
龜山楊氏曰水在地上相比而不離先王觀比之
象建國畫地而封之為之屬連使相親比則諸侯
知尊君親上而天下從之矣(易說)
兼山郭氏曰民之有君諸侯之有王非先王創治
而有之皆出於自然之勢也蓋上下之分未立強
弱之勢不齊於是大得以陵小衆得以暴寡日趣
於亂亡而生生之理息矣必有強有德者出焉則
大小之勢分衆寡之情一於是有小事大有大比
小小大之情親率歸於大定者是先王封建之本
也梁襄王問孟子曰天下惡乎定孟子對曰定于
一一者王也方地上有水非澤之所鍾散而相親
則各有所比先王以是建萬國而親諸侯王道之
本也方比之五隂而一陽上有大中至正之道下
无僣亂分民之臣蓋足以王矣自河圖洛書之相
為經緯八卦九章之相為表裏文王得之以演周
易孔子得之以述春秋故春秋二百四十二年之
間有春有王正月蓋同出於此矣觀禹會諸侯於
塗山執玉帛者萬國周成王時諸侯來朝助祭者
千八百國春秋之時見於經者止百二十有四國
其後離為十二合為六七卒并於秦方是時征伐
四出轉以相滅原野厭人之肉川谷流人之血凡
以天下无王故也故易之有比春秋之書王豈易
言哉(易說)
漢上朱氏曰地上有水相比而无間乾五王也四
諸侯位坤土在上國也坤為衆萬國諸侯衆多也
比師之反九二為五有先王建萬國親諸侯之象
建萬國者衆建也建萬國則民比其國君親諸侯
則國君比於天子封建自上古聖人至於三代不
廢享國久長秦罷侯置守二世而亡此封建不可
廢之驗也患封建不得其道耳得其道者建萬國
是已夏承唐虞執玉帛者萬國成湯之時七千七
百七十三國成周千八百國而夫子必曰建萬國
者衆建諸侯而少其力也衆建則多助少其力則
易制觀此則周官諸侯之制疑若非周公之意也
(易傳)
新安朱氏曰地上有水水比於地不容有閒建國
親諸侯亦先王所以比於天下而无閒者也彖意
人來比我此取我往比人(本義)伊川說建萬國以
比民言民不可盡得而比故建諸侯使比民而天
子所親者諸侯而已這便是它比天下之道(語錄)
東萊吕氏曰地上有水比見得比親切處浸潤滋
灌流行未嘗相離先王建萬國親諸侯是人君比
天下之綱目建萬國所以比民親撫諸侯所以比
天下蓋君之於民豈能家至戶到而比之惟撫諸
侯使孚我德意於天下即是比天下也若只是以
一人比天下則天下不可得而比矣(易說)
初六有孚比之无咎有孚盈缶終來有它吉象曰比之
初六有它吉也
伊川先生曰初六比之始也相比之道以誠信為本
中心不信而親人人誰與之故比之始必有孚誠乃
無咎也孚信之在中也誠信充實於内若物之盈
滿於缶中也缶質素之器言若缶之盈實其中外不
加文飾則終能來有它吉也它非此也外也若誠實
充於内物无不信豈用飾外以求比乎誠信中實雖
它外皆當感而來從孚信比之本也言比之初六
者比之道在乎始也始能有孚則終致有它之吉其
始不誠終焉得吉上六之凶由无首也(並易傳)
横渠先生曰柔而无應能擇有信者親之已之誠素
著顯終有它吉比好先也(易說)
藍田吕氏曰初六前遇三隂莫適比也莫適比則
无所私无所私則有信而已以信比之何往不可
故以有孚比之无咎矣初位在下其為器也小苟
充其所受而不餒亦足以感物而助之者自能至
矣況充其大者乎
龜山楊氏曰比之初原筮之時也故有孚比之乃
无咎孚信之在中也孔子曰君子周而不比小人
比而不周故比以忠信為主比而无孚小人之比
也能无咎乎有孚比之比乎人者也有孚盈缶孚
之在已也缶器之質者也盈缶則充實在其中不
資外飾也故來有它吉夫居比之初人相求比之
時也孚誠充實於中而後為人所比盈缶是也故
能有它吉有孚而未至於盈缶則比乎人者也故
无咎而已非比之初則不必有它而後吉故曰比
之初六有它吉(易說)
白雲郭氏曰廣大乎比天下之道見賢則比之不
必有應而比也然有應而比者比之易二四是也
遠而非應者比之難初六是也然遠而非應柔弱
不能自達有待於人者也缶之為器有物盈之則
有用也无以盈之虚器也是缶之有待於物猶初
六之不能自用也初六以誠信之道自充於中所
謂有孚盈缶矣何患其无用乎中孚曰鳴鶴在隂
其子和之蓋誠信感人有必應之道故終使六二
自内與之同比於五也雖非其應而比其道蓋益
賢於求應者矣何咎之有它吉本非我有之吉因
人而得之者也初六才位不足直以誠信得它吉
也故比之道雖吉而比之始又以孚為先古之人
因人得用者多矣惟誠信充於中者能終它吉不
然吉未終而凶矣(易說)
漢上朱氏曰初六不正未能信者也比道以信為
本中心不信人誰親之以是比人宜有咎四與初
本相應初動而正往比之則有孚信矣孚者信之
應也春秋傳曰小信未孚故有孚比之无咎初六
坤土坤為腹動之四成兌兌為口巽為繩土器有
腹有口而繩引之坎水盈其中盈缶也缶所以汲
質素之器誠之象水盈其中亦誠信充實而无間
之象有孚之謂也比之有孚何咎之有故曰有孚
盈缶初始也四終也初自四復位終來也四非正
應謂之它子夏曰非應稱它初比之以誠信其終
也來有它之吉矣若始比不以誠其能終有它乎
故曰比之初六有它吉也陸績曰變而得正故吉
是也(易傳)
新安朱氏曰比之初貴乎有信則可以无咎矣若
其充實則又有它吉也(本義)終來字似將來相似
(語錄)
東萊吕氏曰初六以柔處初有順之理比之始以
誠信為本至於盈缶无一毫虧損自然終來它吉
象比之初六排一比字在初六上此見聖人筆法
與作春秋解詩一同斡旋一字便見意全且如孟
子舉孔子說詩天生烝民只就中添一故字與一
必字其理粲然甚明後世雖千百言而不足(易說)
有孚盈缶滿腹皆誠(己丑課程)
六二比之自内貞吉象曰比之自内不自失也
伊川先生曰二與五為正應皆得中正以中正之道
相比者也二處於内自内謂由已也擇才而用雖在
乎上而以身許國必由於己已以得君道合而進乃
得正而吉也以中正之道應上之求乃自内也不自
失也汲汲以求比者非君子自重之道乃自失也
守已中正之道以待上之求乃不自失也易之為戒
嚴密二雖中正質柔體順故有貞吉自失之戒戒之
自守以待上之求无乃涉後凶乎曰士之脩已乃求
上之道降志辱身非自重之道也故伊尹武侯救天
下之心非不切必待禮至然後出也(並易傳)
横渠先生曰愛自親始人道之正故曰貞吉(易說)
藍田吕氏曰比之時主比而不主應諸爻皆比二
獨應五守貞性於内而不失者也
廣平游氏曰比之自内者非枉己以外求也上之
人訪逮幽側至誠以相與然後出而應之故爻稱
自内而象以為不自失也六二居中得正與九五
為正應迹遠而志同位殊而德合故以自内言之
若伊尹之在莘而湯聘加焉非自内以比邪尹負
鼎干湯孰謂聖人乃不知比之自失乎(易說)
龜山楊氏曰九五以中正在上而二以中正自内
比之故正吉蓋居比之時上下相求而不以正則
内不失己外必失人矣皆自失也故唯正吉而後
无失(易說)
白雲郭氏曰比以九五為主而六二正應為主於
内蓋率天下而比五者故自内之外率天下以歸
王也二之比初非欲親初也欲與之比五也終能
同比於五是不失己道之貞吉也觀初六它吉六
二自内之辭可明其義蒙之六三亦舍應親二矣
而有不有躬之象蓋蒙與此異道而三與二異位
義不同也故象言不自失以見非如蒙之不有躬
也夏商之季天下諸侯相率以歸湯武或三千或
八百國所謂六二貞吉初六它吉者衆矣(易說)
漢上朱氏曰六二九五中正相比剛柔正而位當
聖人猶曰比之自内者六二柔也恐其自失也二
處乎内待上之求然後應之比之自内者也故貞
吉正則吉也不能自重汲汲以求比動而自失其
正道亦不可以行矣枉尺直尋未有能直人者也
故曰比之自内不自失也易傳曰士之修已乃求
上之道降志辱身非自重之道也故伊尹武侯救
天下之心非不切必待禮至而後出也(易傳)
五峰胡氏曰伊尹耕於有莘之野成湯三聘之然
後起諸葛孔明躬耕南陽劉備三顧之然後見聘
之在彼而起在我顧之在彼而見在我其尊德樂
義之心著於禮貌之間然後就之故足與有為也
不然則失身於人雖有規矩凖繩焉得而用之反
為有勢者之所賤矣安得吉(易外傳)
新安朱氏曰柔順中正上應九五自内比外而得
其貞吉之道也占者如是則正而吉矣得正則不
自失矣(本義)
東萊吕氏曰六二比之自内伊川曰士之脩已乃
求上之道求非干禄之求也緣其質柔體順故有
貞吉自失之戒(易說)六二比之自内貞吉或慕其
利而比之或慕其名而比之或慕其勢而比之皆
自外也(紀聞)
六三比之匪人象曰比之匪人不亦傷乎
伊川先生曰三不中正而所比皆不中正四隂柔而
不中二存應而比初皆不中正匪人也比於匪人其
失可知悔吝不假言也故可傷二之中正而謂之匪
人隨時取義各不同也人之相比求安吉也乃比
於匪人必將反得悔吝其亦可傷矣深戒失所比也
(並易傳)
横渠先生曰履非其正比之必匪其人故可傷(易說)
藍田吕氏曰六三居二隂之間所比皆不善也故
曰匪人
龜山楊氏曰承乘皆隂比之匪人也能无傷乎言
傷則悔吝不足道也(易說)
白雲郭氏曰六三不知比賢而比於上上非正應
而有凶比非其人則自失其身矣是其所以可傷
也(易說)
漢上朱氏曰比之匪人與否之匪人同義子夏曰
處非其位非人道也三四處中人位也人道相比
以正六三柔而不正處非其位遠比於上六以非
道而不應近比乎六四六二以不正而不受天地
之間未有不相親比而有能自存者也比之而人
莫與不亦可傷乎虞翻曰體剥傷象彌子瑕曰孔
子主我衞卿可得也孔子曰有命魯桓公求會於
衞至桃丘衞侯弗與之見求比而不得不亦可傷
乎可傷則悔咎不必言也(易傳)
五峰胡氏曰如齊王建所比之羣臣賓客反為秦
用卒誤王建死於松柏之間不亦傷乎(易外傳)
新安朱氏曰隂柔不中正承乘應皆隂所比皆非
其人之象其占大凶不言可知(本義)問比之匪人
一爻曰初應四四是外比於賢為比得其人二應
五五為顯比之君亦為比得其人惟三乃應上上
為比之元首者故為比之匪人也(語錄)
東萊吕氏曰六三比之匪人易傳曰三不中正而
所比者皆不中正四應柔而不中二存應而比初
皆不中正匪人也二之中正而謂之匪人隨時取
義各不同也隨時取義之說最當詳考蓋二之中
正本未嘗存應而比初但三以私心觀之故見其
存應而比初矣君子所為本公苟以私心觀之則
見其件件是私故雖與君子相處亦與小人相處
无異矣二本君子以三之心觀之則小人也三旣
看得二為小人故與二相比未嘗得近君子之益
反得近小人之損也此三之罪非二之咎也(紀聞)
六四外比之貞吉象曰外比於賢以從上也
伊川先生曰四與初不相應而五比之外比於五乃
得貞正而吉也君臣相比正也相比相與宜也五剛
陽中正賢也居尊位在上也親賢從上比之正也故
為貞吉以六居四亦為得正之義又隂柔不中之人
能比於剛明中正之賢乃得正而吉也又比賢從上
必以正道則吉也數說相須其義始備外比謂從
五也五剛明中正之賢又居君位四比之是比賢且
從上所以吉也(並易傳)
藍田吕氏曰六四獨比於五所比陽也雖獨有所
附所附者賢守是不變亦可以獲吉
龜山楊氏曰六四无應於内而外比九五比賢從
上也九五剛中正賢也比賢從上而不以正人誰
與之故正乃吉六四以隂居隂正也(易說)
白雲郭氏曰四與初非正應故舍遠比近外比九
五之賢亦自知才位非可兼人從上保身而已故
得貞而吉比或自内或外比以明比道之大不可
拘於常也(易說)
漢上朱氏曰四以五為外内外相形而後有也六
四當位不内比於初絶其係應外比於五守正不
動則相比以誠矣故貞吉五以德言之剛健中正
賢也以位言之君上也以正比賢以臣比君外比
之所以吉歟易曰東北喪朋安貞吉六四之謂也
(易傳)
新安朱氏曰以柔居柔外比九五為得其正吉之
道也占者如是則正而吉矣(本義)
東萊吕氏曰六四外比之正吉四最近君遂比於
君五剛明賢君故聖人以從上言之然當看伊川
三段之說相須不可偏(易說)
九五顯比王用三驅失前禽邑人不誡吉象曰顯比之
吉位正中也舍逆取順失前禽也邑人不誡上使中也
伊川先生曰五居君位處中得正盡比道之善者也
人君比天下之道當顯明其比道而已如誠意以待
物恕己以及人發政施仁使天下蒙其惠澤是人君
親比天下之道也如是天下孰不親比於上若乃暴
其小仁違道干譽欲以求下之比其道亦狹矣其能
得天下之比乎故聖人以九五盡比道之正取三驅
為喻曰王用三驅失前禽邑人不誡吉先王以四時
之畋不可廢也故推其仁心為三驅之禮乃禮所謂
天子不合圍也成湯祝網是其義也天子之畋圍合
其三面前開一路使之可去不忍盡物好生之仁也
止取其不用命者不出而反入者也禽獸前去者皆
危矣故曰失前禽也王者顯明其比道天下自然來
比來者撫之固不煦煦然求比於物若田之三驅禽
之去者從而不追來者則取之也此王道之大所以
其民皡皡而莫知為之者也邑人不誡吉言其至公
不私无遠邇親疎之别也邑者居邑易中所言邑皆
同王者所都諸侯國中也誡期約也待物之一不期
誡於居邑如是則吉也聖人以大公无私治天下於
顯比見之矣非唯人君比天下之道如此大率人之
相比莫不然以臣於君言之竭其忠誠致其才力乃
顯其比君之道也用之與否在君而已不可阿諛逢
迎求其比已也在朋友亦然脩身誠意以待之親已
與否在人而已不可巧言令色曲從苟合以求人之
比己也於鄉黨親戚於衆人莫不皆然三驅失前禽
之義也顯比所以吉者以其所居之位得中正也
處正中之地乃由正中之道也比以不偏為善故云
正中凡言正中者其處正得中也比與隨是也言中
正者得中與正也訟與需是也禮取不用命者乃
是舍順取逆也順命而去者皆免矣比以向背而言
謂去者為逆來者為順也故所失者前去之禽也言
來者撫之去者不追也不期誡於親近上之使下
中平不偏遠近如一也(並易傳)
横渠先生曰失前禽謂三面而驅意在緩逸之不務
殺也順奔然後取之故被傷者少也以剛居中而
顯明比道伐止有罪不為濫刑故邑人不誡為上用
中此之謂也不比者不懲非用中也故比必顯之然
殺不可務也一云上使中者付得其人也(並易說)
藍田吕氏曰九五以一陽為衆隂之主從之者吉
背之者凶顯比者也如三驅之法明示以舍逆取
順之道也邑國中也天子之有天下諸侯之有四
境其國中之民近我者也顯比之道不間於幽遠
則近者必不誡也使用也上之所用以中无遠近
之情不合也
龜山楊氏曰居得尊位其比宜顯矣故制畿封國
以為屬連建牧立監以相糾因時問以通好賀慶
以展親所以比諸侯也域民之制其詳至於屬婦
同井而居同巷相從任之以九職繫之以九兩所
以比其民也凡此皆顯比之道也盡斯道者其唯
九五乎居中履正而上下應之比之正也故曰顯
比王用三驅失前禽邑人不誡吉夫獸窮則搏常
物之大情也故王田不合圍三面而驅不窮物以
盡取也先王比天下而安之非以求吾所大欲也
故順則取之逆而去則舍之所失者前禽而已盡
吾比道任彼而不致力焉用三驅之義也若湯之
祝網是也窮民而盡取之乃召敵之道非所以比
天下也孟子曰善戰者服上刑連諸侯者次之辟
草萊任土地者次之為此而已夫如是故仕者願
立於其朝耕者願耕於其野商賈願藏於其市行
旅願出於其塗則邑人不誡而自至矣此比道之
光也故曰邑所居之邑謂國中也(易說)
兼山郭氏曰比坤下坎上坎水也坤土也土以水
柔水以土流親比之故也洪範之叙曰五皇極皇
建其有極其事則无偏无陂遵王之義无有作好
遵王之道无有作惡遵王之路无偏无黨王道蕩
蕩无黨无偏王道平平无反无側王道正直凡上
之所以示下者如是也凡厥庶民无有淫朋人无
有比德惟皇作極凡下之所以從上者如此也方
顯比建大中之道明法度之尊逆者不追順者不
拒无恤於去來无閒於小大邑人之不誡特為其
微者言之至於自西自東自南自北蓋有无思而
不中者矣可勝言哉(易說)
白雲郭氏曰先人曰洪範五皇極曰无偏无陂遵
王之義无有作好遵王之道无有作惡遵王之路
无偏无黨王道蕩蕩无黨无偏王道平平无反无
側王道正直凡上之所以示下者如此也凡厥庶
民无有淫朋人无有比德惟皇作極凡下之所以
從上者如此也方顯比建大中之道逆者不追順
者不拒无恤於去來无間於小大邑人之不誡特
為其微者言之至於自西自東自南自北蓋有无
思而不中者矣可勝言哉雍曰九五之君非以力
假仁者也蓋有大中至正之道以昭示天下天下
自從而比之故曰顯比王田不合圍三面而驅故
所失者前禽而已是猶上六之不我比也夫以大
中至正之道昭示天下无容私焉是以逆則舍之
順則取之故上言不寧方來後夫凶皆自來自後
之辭非聖人有以強之也聖人以大中至正舍逆
取順必无侵伐之虞邑人又何誡焉是則顯比之
吉為天下之至公也求其所以然實建大中以致
之耳故曰上使中也書曰民心罔中惟爾之中其
使中之謂乎由是知商之三千周之八百亦舍逆
取順而已或謂顯比之道狹不亦異乎(易說)
漢上朱氏曰九五比之主坎為明顯明比道者也
故曰顯比五位乎正中比者因以比之不規規以
求比於物比之以中正之道所以吉也故曰顯比
之吉位正中也乾五為王自四至二歴三爻坤為
輿為衆坎為輪田獵之象王用三驅也艮為黔喙
坎為豕震為決躁内卦為後外卦為前嚮上為逆
順下為順故曰失前禽也顯比之道譬之從禽王
者之於田也三面驅之闕其一面逆而嚮我則舍
之背而順我之射則取之舍之者明比也取之者
明不比也所謂正中也施於征伐叛者伐之服者
舍之故曰舍逆取順失前禽也坤在下為邑謂二
也邑人者二乾也二之五艮見兌伏兌為口邑人
不誡也王者之比天下无遠邇无内外无親疎不
以邑人近則告誡而親之不以僻陋之國遠則不
誡而疎之使人人以中道相比无適无莫則吉若
顯比矣其道猶狹未吉也故曰邑人不誡上使中
也或曰安知舍逆之為嚮我取順之為射取之曰
觀其所殺而知也射者從禽左而射之由左達右
詩曰公曰左之舍拔則獲故田有三殺自左膘達
于右腢為上殺射右耳本為中殺射左髀達于右
䯚為下殺面傷不獻翦毛不獻鄭康成曰禽在前
來不逆而射之也去又不射也唯其走者順而射
之王弼亦曰趣已則舍之背已而走則射之(易傳)
王弼謂比九五為比之主而有應任二顯比者也
比而顯之則所親者狹矣則以不變論易於初六
言處比之首應不在一心无私吝則莫不比之故
於九五應二則言其狹也天地之閒隂必比陽未
有无應而相比者初六不變則缶虚而不汲失有
孚盈缶之象矣三驅之禮禽逆來趣已則舍之背
已則射之顯比也雖有愛惡而愛惡出於彼之來
去吾豈容心哉三苗逆命禹乃徂征不比也七旬
來格舜則舍之顯其比也比之與否舜禹非私也
用中之道也若曰顯比非大人之吉此可以為言
所使使之者誰歟舜命禹征亦使之也(叢說)
新安朱氏曰一陽居尊剛健中正卦之羣隂皆來
比已顯其比而无私如天子不合圍開一面之網
來者不拒去者不追故為用三驅失前禽而邑人
不誡之象蓋雖私屬亦喻上意不相警備以求必
得也凡此皆吉之道占者如是則吉也上使中由
上之德使不偏也(本義)顯比便有那周遍底意思
邑人不誡如有聞无聲言其自不消相告誡又
如歸市者不止耕者不變相似比九五邑人不
誡蓋上之人顯明其比道而不必人之從已而其
私屬亦化之不相戒約而自然從已也田獵之
禮置旃以為門刈草以為長圍田獵者自門驅而
入禽獸向我而出者皆舍被驅而入者皆獲故以
前禽比去者不追獲者譬來則取之大意如此(並語)
(錄)
東萊吕氏曰九五伊川說最要熟看邑人不誡雖
切近者亦不丁寧之象曰顯比之吉位正中也緣
自處得正中所以能盡顯比之道若使自立身偏
處不可謂正中(易說)
上六比之无首凶象曰比之无首无所終也
明道先生曰比之无首凶比之始不善則凶(劉絢師訓)
伊川先生曰六居上比之終也首謂始也凡比之道
其始善則其終善矣有其始而无其終者或有矣未
有无其始而有終者也故比之无首至終則凶也此
據比中而言然上六隂柔不中處險之極固非克終
者也始比不以道隙於終者天下多矣比旣无首
何所終乎相比有首猶或終違始不以道終復何保
故曰无所終也(並易傳)敬是持己恭是接人與人恭
而有禮言接人當如此也近世淺薄以相驩狎為相
與以无圭角為相親愛如此者安能久若要久須是
恭敬君臣朋友皆當以禮為主也比之上六曰比之
无首凶象曰比之无首无所終也旣无首安得有終
故曰无所終比之道須當有首也(劉元承手編)
龜山楊氏曰比之時隂宜從陽也而上六居一卦
之上比之无首者也无首則无所從其凶不亦宜
乎(易說)
白雲郭氏曰上六非天下之所比又不能比人為
臣而无君與无元首何異哉是以凶而无所終也
三有匪人之傷上有无首之凶皆逆比之道聖人
舍之者也四也初也其知幾乎故能非其應而獲
吉以是知比者必求大中至正而比之斯无不吉(易說)
漢上朱氏曰六三動而比上上比乎三成乾乾為
首三者比上之始上者比三之終三不知比上則
比之无首上不知比三則比之无終比之无首无
所終矣正者宜吉然上六不免於凶者正而不知
用也道與人同者也不相親比與比之无首雖正
亦凶(易傳)
新安朱氏曰隂柔居上无以比下凶之道也故為
无首之象而其占則凶也比无所終以上下之象
言之則為无首以始終之象言之則為无終无首
則无終矣(本義)
東萊吕氏曰上六比之无首凶聖人因上六之无
終故推原其所以无終之由所謂无首却不是指初
六說大凡无終者皆緣无始今人言无終者以為
初閒本好只後來有少不好殊不知終之所以不
善者只緣初不善使初閒有一分未是處在當時
却未見到後來不善時皆自此一分發出又曰
此卦大抵以五為主二與五正應切近故正无疑
四外比亦吉三惟不比故可傷若初只說比之始
又況以六居初其體本順故亦吉也(並易說)又曰
上六比之无首凶上居卦之終不曰无終凶而曰
无首凶何也見其无終則知其必无首矣治疾者
必推其致疾之由也(紀聞)
合訂刪補大易集義粹言卷十二
