合訂刪補大易集義粹言卷五十一
頭等侍衛納喇性德編
䷮(坎下兌上)
伊川先生曰困序卦升而不已必困故受之以困升
者自下而上自下升上以力進也不已必困矣故升
之後受之以困也困者憊乏之義為卦兌上而坎下
水居澤上則澤中有水也乃在澤下枯涸无水之象
為困乏之義又兌以隂在上坎以陽居下與上六在
二陽之上而九二陷於二隂之中皆隂柔揜於陽剛
所以為困也君子為小人所揜蔽窮困之時也(易傳)
困是處困之道道无時不可行(游定夫錄)
横渠先生曰困而不知變民斯為下矣不待困而喻
賢者之常也困之進人也為德辨為感速孟子謂人
有德慧術知常存乎疢疾以此自古困於内无如舜
困於外无如孔子以孔子之聖而下學於困則其蒙
難正志聖德日躋必有人所不及知而已獨知之者
故曰莫我知也夫知我者其天乎(語解)
困亨貞大人吉无咎有言不信
伊川先生曰如卦之才則困而能亨且得貞正乃大
人處困之道也故能吉而无咎大人處困不唯其道
自吉樂天安命(一作知命一作安義)乃不失其吉也况隨時善
處復有裕乎有言不信當困而言人誰信之(易傳)
白雲郭氏曰天下之時不同而所以處之之道不
能一也困為難處之時唯君子反諸其身以脩德
不繫於困否故不失其亨也大人之貞寬裕有容
如天地然何物足以困之是以吉而无咎以見小
人匪正不能處困而凶咎必至也處困尚德而不
尚言雖君子之言人亦未之信况衆人乎(易說)
新安朱氏曰困者窮而不能自振之義坎剛為兌
柔所揜九二為二隂所揜四五為上六所揜所以
為困坎險兌說處險而說是身雖困而道則亨也
二五剛中又有大人之象占者處困能亨則得其
正矣非大人其孰能之故曰貞又曰大人者明不
正之小人不能當也有言不信又戒以當務晦默
不可尚口益取窮困(本義)
彖曰困剛揜也險以說困而不失其所亨其唯君子乎
貞大人吉以剛中也有言不信尚口乃窮也
伊川先生曰卦所以為困以剛為柔所揜蔽也陷於
下而揜於上所以困也陷亦揜也剛陽君子而為隂
柔小人所揜蔽君子之道困窒之時也險以說以
卦才言處困之道也下險而上說為處險而能說雖
在困窮艱險(一作險難)之中樂天安義自得其說樂也時
雖困也處不失義則其道自亨困而不失其所亨也
能如是者其唯君子乎若時當困而反亨身雖亨乃
其道之困也君子大人通稱困而能貞大人所以
吉也蓋其以剛中之道也五與二是也非剛中則遇
困而失其正矣當困而言人所不信欲以口免困
乃所以致窮也以說處困故有尚口之戒(並易傳)
藍田吕氏曰困窮而无可為也剛居中而為柔所
揜剛不得伸故困險以說困而不失其所亨者顔
子居陋巷不改其樂者也貞大人吉以剛中者孔
子曰莫我知也知我者其天乎者也有言不信孔
子欲无言者也
白雲郭氏曰困之所以成卦以剛揜於隂不能自
伸故為困也隂陷而能說不失其所亨之道人之
難能也故唯君子能之君子亦大人也言其成德
曰君子語其德之大則曰大人大人以貞而吉者
有剛中之德也尚口乃窮者君子有德則以德濟
身尚德也小人无德則以利口辯辭濟其身故云
尚口也尚德則不失其所亨尚口則終窮矣孔子
曰君子固窮小人窮斯濫矣君子小人唯困乃見
故繫辭曰困德之辨也(易說)
漢上朱氏曰二四五之剛為三上所揜又陷焉陷
亦揜也陽剛君子隂柔小人陽剛為隂柔揜蔽而
不伸君子窮困窒塞之時故曰困剛揜也以此一
卦之爻言困也困自否來二之上坎險兑說也上
九之二處乎險難之中樂天安義困而自說不失
其所亨者心亨也亨通也困而亨則不窮矣古人
塵視富貴夢視死生唯不失其所亨也唯君子能
之夫子曰人不知而不慍不亦君子乎故曰險以
說困而不失其所亨其唯君子乎此合二體兼九
二言處困之才也大人君子通稱對而言之君子
通乎大賢小賢而大人德配天地者也在困處之
裕然不失其正吉且无咎非大人不能以剛中也
剛或不足則困以智免而失其正者有之剛而不
中則正或致凶於道皆有咎剛中而正文王周公
孔子是已故曰貞大人吉以剛中也此以九五言
大人處困之才也剛見揜者天也非人之所能為
无怨尤可也已困而言人誰信之若崇尚口才以
言說處困適所以增窮矣上六窮困兌為口有言
也下无應有言不信也此聖人因上六以戒不善
處困者也范諤昌曰彖文貞大人吉下脱无咎二
字理或然也在卦氣為霜降故太玄準之以窮(易傳)
新安朱氏曰困剛揜也以卦體釋卦名險以說以
卦德卦體釋卦辭(本義)不失其所亨這句自是說
得好困卦難理會不可曉易中有數卦如此繫
辭云卦有小大辭有險易辭也者各指其所之困
是个極不好底卦所以卦辭也做得如此難曉如
蹇卦剥卦否卦睽卦皆是不好卦剥則分明是剥
所以分曉只是困卦是个進退不得窮極底卦所
以難曉其大意亦可見(並語錄)
象曰澤无水困君子以致命遂志
伊川先生曰澤无水困乏之象也君子當困窮之時
既盡其防慮之道而不得免則命也當推致其命以
遂其志知命之當然也則窮塞禍患不以動其心行
吾義而已苟不知命則恐懼於險難隕穫於窮戹所
守亡矣安能遂其為善之志乎(易傳)
横渠先生曰升而不已必困故受之以困困於險下
柔不自振非窮而能亨致命遂志者也(易說)
藍田吕氏曰澤以潤物為功今无水者功將安施
困之象也推其窮之所由致而不可得此之謂致
命致窮盡也知其无可奈何而安之此之謂遂志
遂不撓也命雖不遂其志不撓也
白雲郭氏曰澤水一物也語其為功利之名曰澤
論其為功利之物則曰水也故澤必資水而利萬
物澤无水則困而无以資物矣君子得位而後能
澤加於民无位則困而窮處矣君子知命者也當
其困也豈復怨天尤人哉一歸之天命而已故孔
子曰道之將行也與命也道之將廢也與命也而
孟子亦曰行止非人所能為也吾之不遇魯侯天
也則孔孟之困皆致之天命而无怨也遂志者君
子所志者道道不以困窮而變窮亦是道也通亦
是道也故孔子曰用之則行舍之則藏遂志也孟
子曰窮則獨善其身達則兼善天下亦遂志也遂
志是以不失其所亨也(易說)
漢上朱氏曰澤所以說萬物者水也澤无水則澤
道困矣然水在澤下未嘗不通也君子處困窒之
時澤不及物矣推致其所以然者命也巽為命命
者消息盈虛之理君子聽命固窮自遂其剛大之
志夫居下而无憂者則思不遠處身而常逸者則
志不廣君子憤激自厲增益其所不能无若困之
為速也易傳曰雖阨窮而不動其心行吾義而已
所以遂其為善之志也(易傳)
新安朱氏曰水下漏則澤上枯故曰澤无水致命
猶言授命言持以與人而不之有也能如是則雖
困而亨矣(本義)問澤无水困君子以致命遂志曰
澤无水困君子道窮之時但當委致其命以遂吾
之志而已致命猶送這命與他不復為我之有雖
委致其命而志則自遂无回屈伊川解作推致其
命雖說得通然論語中致命字都是委致之致事
君能致其身與士見危授命皆是此意授亦致字
之意言將這命授與之也致命是送命與他自
家但遂志循義理都不管生死不顧身命猶言置
生死於度外(並語錄)
東萊吕氏曰君子以致命遂志人多謂困窮不能
遂志往往言有其志而无其命此不能致其命者
也故分命與志為兩事而其志每為命之所妨是
烏知命之極哉惟致其命而後知命然富貴而致
命遂志者易窮困而致命遂志者難富貴則所為
者成所欲者得命與志偶合而不見其相違人但
見其偶合則遂以為眞合豈暇思其所以然哉惟
困窮之時所為者不成所欲者不得其志每為命
所妨正君子用力進步之地此致命遂志所以獨
言於困之象也(易說)
初六臀困于株木入于幽谷三歲不覿象曰入于幽谷
幽不明也
伊川先生曰六以隂柔處於至卑又居坎險之下在
困不能自濟者也必得在上剛明之人為援助則可
以濟其困矣初與四為正應九四以陽而居隂為不
正失(一作夫)剛而不中又方困於隂揜是惡能濟人之
困猶株木之不能蔭覆於物株木无枝葉之木也四
近君之位在它卦不為无助以居困而不庇物故為
株木臀所以居也臀困于株木謂无所庇而不得安
其居居安則非困也入于幽谷隂柔之人非能安其
所遇既不能免於困則益迷暗妄動入于深困幽谷
深暗之所也方益入于困无自出之勢故至於三歲
不覿終困者也不覿不遇其所亨也幽不明也謂
益入昏闇自陷於深困也明則不至於陷矣(並易傳)
横渠先生曰處困者正乃无咎居非得中故幽而不
明(易說)
藍田吕氏曰初六以柔居下雖有正應為二所間
臀困於株木繫而坐之卑柔不得行也入于幽谷
蔽於九二幽隂不得明也三歲一閏天道小變困
者必通終𫉬正應未滿三歲不可覿也
白雲郭氏曰臀困内自困也困于株木外困於物
也處困之初内不能自安外不能有行内外皆困
而欲以柔濟之則困益甚矣是以入于幽谷三歲
不覿也幽谷不明之所愈不能自安至於三歲之
久无所見焉又不若困于株木之有物也既困于
株木而處之非其道故有入于幽谷三歲不覿之
象雖九四為應方且自困不能庇初故如株木不
能庇物也然則處困之道何如唯脩德以致命遂
志而已(易說)
漢上朱氏曰四否艮在上體之下為臀巽木兌金
傷之為株木困寒露節也與大過枯楊同象大過
小雪之氣也四陽居隂不安其居臀困于株木者
也初六柔而不正困于坎底妄動求濟於四不知
四剛不中不安其居臀困于株木豈能濟人之困
哉初既失援迷謬自四反二二又深陷猶入于幽
谷也艮為山坎為水水注山谿間為谷坤為冥晦
入于幽谷也入于幽谷窮困益甚无自出之勢故
三歲不覿於四乾為歲初覿四歷三爻三歲也私
見曰覿見之不正也三離目不正覿也初出不知
四之困入不知谷之幽晦而不明乎處困之道也
初在坎下不明之象何謂處困之道安靜自守是
已(易傳)又曰困九月霜降氣也故曰株木曰蒺藜
蒺藜者秋成也大過十月小雪氣也故曰枯楊生
稊枯楊生華姤五月夏至氣也故曰以把包瓜瓜
生於四月中氣故也夬三月清明氣也故曰莧陸
夬夬莧陸三月四月生也(叢說)
新安朱氏曰臀物之底也困于株木傷而不能安
也初六以隂柔處困之底居暗之甚故其象占如
此(本義)問臀困于株木如何先生曰在困之下至
困者也株木不可坐臀在株木上其不安可知又
問伊川將株木作初之正應不能庇他如何先生
曰恐說臀字不去(語錄)
九二困于酒食朱紱方來利用享祀征凶无咎象曰困
于酒食中有慶也
伊川先生曰酒食人所欲而所以施惠也二以剛中
之才而處困之時君子安其所遇雖窮戹險難无所
動其心不恤其為困也所困者唯困於所欲耳君子
之所欲者澤天下之民濟天下之困也二未得遂其
欲施其惠故為困于酒食也大人君子懷其道而困
於下必得有道之君求而用之然後能施其所藴二
以剛中之德困於下上有九五剛中之君道同德合
必來相求故云朱紱方來方來方且來也朱紱王者
之服蔽膝也以行來為義故以蔽膝言之利用享祀
享祀以至誠通神明也在困之時利用至誠如享祀
然其德既誠(一作成)自能感通於上自昔賢哲困於幽
遠而德卒升聞道卒為用者唯自守至誠而已征凶
无咎方困之時若不至誠安處以俟命往而求之則
犯難得凶乃自取也將誰咎乎不度時而征乃不安
其所為困所動也失剛中之德自取凶悔何所怨咎
諸卦二五以隂陽相應而吉唯小畜與困乃戹於隂
故同道相求小畜陽為隂所畜困陽為隂所揜也
雖困於所欲未能施惠於人然守其剛中之德必能
致亨而有福慶也雖使時未亨通守其中德亦君子
之道亨乃有慶也(並易傳)
横渠先生曰困危之際(一作世)物思所附九二以剛居
中正大人之吉上下交說不施聰明美物方至然未
可有為故以祭則吉以征則凶征雖或凶於義无咎
(易說)
藍田吕氏曰九二九五皆揜於柔而无應然皆剛
中以自守困而不失其所亨者也九二以陽居隂
困而能謙為衆之所致養故困于酒食為至尊之
所下故朱紱方來朱者天子之服赤者諸侯之服
也得天人之隂助故利用享人鬼祀天神也居困
之時雖有上下幽明之助自守則可不可以有行
困而行其窮必凶无所咎也九五以陽居陽困而
用壯雖處尊位不為下之所服從迫之以威而未
聽故劓刖困于赤紱謂諸侯也剛中守直久必信
之故乃徐有說人雖未信天地鑒之故利祭地祇
祀天神也
白雲郭氏曰彖曰困剛揜也謂九二之剛揜於二
隂所以為困非止三之揜二也然九二剛中之大
人困而不失其所亨者特君臣未遇天禄未食君
子困於家食之際无飲食宴樂之奉而已其道不
可得而困也朱紱王者之象九五之君方將以同
德而來求則困于酒食非所患矣利用享祀者天
下之至難致者君之求至難通者鬼神之德而九
二剛中之德至誠感物故无或不通以之待君之
求則朱紱方來以之交鬼神則利用享祀是其至
誠之道无所感而不通也苟不知是道而欲妄進
以求用則先自失其所亨凶之道也將誰咎乎中
有慶者大人以道自任豈以口腹酒食為困哉蓋
酒食以見君臣相遇交際之道不得乎此雖如伊
尹樂堯舜之道不過老死萃野而已終无享天心
革夏正之事也是知酒食之間有天下之大慶存
焉故需卦於九五言需于酒食而詩人於鹿鳴言
燕樂蓋一義也(易說)
漢上朱氏曰五動成震為稼二坎水往之為酒兌
為口食也五不動二未可往困于酒食也酒食者
人之所欲以施惠也朱紱亦謂九五也巽為股膝
以上也乾為大赤坤為黃赤黃為朱乾為衣蔽乎
膝上朱紱也九二剛中雖困于酒食而无所動其
心則九五中正同德之君方來而相求共濟天下
之困故曰朱紱方來九五來然後誠意通於上下
故利用享祀上六宗廟五動二往震為長子艮為
門闕有升自門闕長子奉宗廟之象享獻也祀者
祭上下之通稱兼下言也若二動求五雖以正行
亦凶凶自取之无所咎也故曰征凶无咎困于酒
食者唯无所動其心則中中則進退遲速審而後
動往有慶矣慶者朱紱方來得其所欲之謂也陽
為慶征凶戒之也有慶勉之也易傳曰諸卦二五
以隂陽相應而吉唯小畜與困乃厄於隂故同道
相求小畜陽為隂所畜困陽為隂所揜也隂陽相
應者自然相應也如夫婦骨肉分定也五與二皆
陽爻以剛中之德同而相應求而後合如君臣朋
友義合也(易傳)
新安朱氏曰困于酒食厭飫苦惱之意酒食人之
所欲然醉飽過宜則是反為所困矣朱紱方來上
應之也九二有剛中之德以處困時雖无凶害而
反困於得其所欲之多故其象如此而其占利以
享祀若征行則非其時故凶而於義為无咎也(本義)
朱紱赤紱若如伊川說使書傳中說臣下皆是
赤紱則可詩中却有朱芾斯皇一句是說方叔於
理又似不通某之精力只推得到這裏祭祀享
祀想只說个祭祀无那自家活人却享它人祭之
說問困于酒食本義作饜飫於所欲是如何先
生曰此是困於好底事在困之時有困於好事者
有困於不好事者此爻是好爻當困時則為困於
好事如感時花濺淚恨别鳥驚心花鳥本是好娛
戲底物這時却𤼵人不好底意思是因好物而困
也酒食饜飫亦如此又問象云中有慶也是如何
先生曰他下面有許多好事在問困之二五皆
利用祭祀是如何先生曰他得中正又似取无應
而心專一底意思(並語錄)
六三困于石據于蒺藜入于其宫不見其妻凶象曰據
于蒺藜乘剛也入于其宫不見其妻不祥也
伊川先生曰六三以隂柔不中正之質處險極而用
剛居陽用剛也不善處困之甚者也石堅重難勝之
物蒺藜刺(一无刺字)不可據之物三以剛險而上進則二
陽在上力不能勝堅不可犯益自困耳困于石也以
不善之德居九二剛中之上其不安猶藉刺據于蒺
藜也進退既皆益困欲安其所益不能矣(一作也)宫其
居所安也妻所安之主也知進退之不可而欲安其
居則失其所安矣進退與處皆不可(一有則字)唯死而已
其凶可知繫辭曰非所困而困焉名必辱非所據而
據焉身必危既辱且危死期將至妻其可得見邪二
陽不可犯也而犯之以取困是非所困而困也名辱
其事惡也三在二上固為據之然苟能謙柔以下之
則无害矣乃用剛險以乘之則不安而取困如據蒺
藜也如是死期將至所安之主可得而(一无而字)見乎
據于蒺藜謂乘九二之剛不安猶藉刺也不祥者不
善之徵失其所安者不善之效故云不見其妻不祥
也(並易傳)
藍田吕氏曰六三以隂居陽不安於困處二剛之
間求耦於非其耦四堅拒而不納二若芒刺而不
可據焉進退失圖卒不得其耦妄動以取禍也故
曰困于石據于蒺藜入于其宫不見其妻凶
白雲郭氏曰石之為物堅不可犯知不可犯而不
犯則无困焉知不可犯而犯之是以遇困也六三
之柔不能以柔道自安反欲用剛上于二陽困于
石也下乘九二之剛據于蒺藜也宫者自安之所
也妻者所安之主也以進則非所困而困以退則
非所據而據上下失自安之道雖有宫有妻將皆
失之矣是以凶也象曰不祥也者其不能自安則
不善之幾也至於不見其妻則不善之明應也故
知處困而不自安終必至於名辱身危死期將至
而後不祥之效終焉至於不能保妻子則他人可
知矣(易說)
漢上朱氏曰六三險而不正不善處困者也艮坎
為石謂三石之堅不可以處者也巽交坎離為蒺
藜中堅外銳蒺藜之象謂乘三也蒺藜傷人不可
以據者也三非其位非所困而困不度德也乘三
之剛非所據而據不量力也不度德故名辱不量
力故身危名辱身危死期將至故入于其宫不見
其妻艮坤為宫坎為夫離為妻為目為見三困非
其位而乘二剛凌人者也凌人者人亦凌之故二
往乘三兩爻相易二入于其宫坎離象毁不見其
妻矣又曰凶者不見其妻乃死亡將至之期所謂
亡之兆非吉祥之兆坤為死故曰不祥也(易傳)
新安朱氏曰隂柔而不中正故有此象而其占則
凶石指四蒺藜指二宫謂三而妻則六也其義則
繫辭備矣(本義)六三陽之隂上六隂之隂故將六
三言之則上六為妻(語錄)
九四來徐徐困于金車吝有終象曰來徐徐志在下也
雖不當位有與也
伊川先生曰唯力不足故困亨困之道必有援助當
困之時上下相求理當然也四與初為正應然四以
不中正處困其才不足以濟人之困初比二二有剛
中之才足以拯困則宜為初所從矣金剛也車載物
者也二以剛在下載已故謂之金車四欲從初而阻
於二故其來遲疑而徐徐是困于金車也已之所應
疑其少已而之它將從之則猶豫不敢遽前豈不可
羞吝乎有終者事之所歸者正也初四正應終必相
從也寒士之妻弱國之臣各安其正而已苟擇勢而
從則惡之大者不容於世矣二與四皆以陽居隂而
二以剛中之才所以能濟困也居隂者尚柔也得中
者不失剛柔之宜也四應於(一无於字)初而隔於二志
在下求故徐徐而來雖居不當位為未善然其正應
相與故有終也(並易傳)
横渠先生曰心有偏係吝也以陽履柔故有終(易說)
藍田吕氏曰九四以陽居隂知困而貞自守有所
待者也志在於初而不與二爭其行不速故來徐
徐四以陽剛為九五所乘故曰金車困於貴者所
乘而失其正應吝道也雖不當位履謙自守物必
與之故有終
白雲郭氏曰當困之時以隂求陽者无它焉求濟
而已初六之困甚矣而九四正應不能以濟者以
九二剛中在下力足以相濟而初六近而可從也
故有金車之象焉金有堅剛之象車有積中之德
謂九二也來徐徐者初六既從二而於九四之應
則徐徐其來也當困之時九二得濟難之權四不
當位非其敵也故不能濟初之急而致徐徐其來
也不能濟初之急是困於九二之權也困於九二
而未能應初吝也雖吝而有終者正道終復而應
也故初六言三歲以見雖久而有期非若終凶者
也與九四有終之義相符象言志在下者彼雖徐
徐其來而四則未有忘初之志也有與者雖不當
濟困之事以初六正應而有當與之道也(易說)
漢上朱氏曰九四尚柔九二剛得中柔不足以濟
困剛得中乃可濟初六近比九二遠於九四四與
初應而九二礙之既疑其險矣又疑初捨已而從
二故來徐徐徐徐者疑懼之辭巽為不果故志在
下也乾變為金坤為輿坎為輪二剛而能載故曰
困于金車四履不當位欲去則志初欲行則懼二
處困有應而不能相濟吝道也然以陽居隂能說
而巽明於處困不與二爭雖不當位終有與之者
以困之時上下急於相求故也是以吝而有終(易傳)
新安朱氏曰初六九四之正應九四處位不當不
能濟物而初六方困於下又為九二所隔故其象
如此然邪不勝正故其占雖為可吝而必有終也
金車為九二象未詳疑坎有輪象也(本義)
九五劓刖困于赤紱乃徐有說利用祭祀象曰劓刖志
未得也乃徐有說以中直也利用祭祀受福也
伊川先生曰截鼻曰劓傷於上也去足為刖傷於下
也上下皆揜於隂為其傷害劓刖之象也五君位也
人君之困由上下无與也赤紱臣下之服取行來之
義故以紱言人君之困以天下不來也天下皆來則
非困也五雖在困而有剛中之德下有九二剛中之
賢道同德合徐必相應而來共濟天下之困是始困
而徐有喜說也利用祭祀祭祀之事必致其誠敬而
後受福人君在困時宜念天下之困求天下之賢若
祭祀然致其誠敬(一作至誠)則能致天下之賢濟天下之
困矣五與二同德而云上下无與何也曰隂陽相應
者自然相應也如夫婦骨肉分定也五與二皆陽爻
以剛中之德同而相應相求而後合者(一无者字)也如君
臣朋友義合也方其始困安有上下之與有與則非
困故徐合而後有(一无有字)說也二云享祀五云祭祀大
意則宜用至誠乃受福也祭與祀享泛言之則可通
分而言之祭天神祀地示享人鬼五君位言祭二在
下言享各以其所當用也始為隂揜无上下之與
方困未得志之時也徐而有說以中直之道得在下
之賢共濟於困也不曰中正與二合者云直乃宜也
直比正義差緩盡其誠意如祭祀然以求天下之賢
則能(一无能字)亨天下之困而享受其福慶也(並易傳)
横渠先生曰以陽居陽處困以剛威怒以求物之來
是反為赤紱所困者也與九二之義反矣苟能徐以
俟之乃心有說故曰乃徐有說物既自至以事鬼神
然後福可致焉處困用中可以不失其守而已故言
利用祭祀然非有為之時也(易說)
白雲郭氏曰困之象上下皆揜於隂在常人處之
受其困而已在有為之君必思所以去之是以有
用刑之象劓刖者上下皆刑之也刑小人而去之
所以進君子故九五劓刖以困于赤紱故也赤紱
君子之服也病君子之不進故刑及小人也君子
進則善者勸而不仁者遠何困之有且君子難進
易退不求而致之不可得也故九五患赤紱之不
進而九二有朱紱方來之辭以見九五之求之也
九二中直之臣至而後有說故曰乃徐有說必曰
紱者紱蔽膝也與黃裳之義同取其謙下之道也
朱紱君也赤紱臣也九二以謙而不敢自進九五
以謙而下求之故皆曰紱也君臣相與至誠而已
其道雖鬼神可交况人乎故以九二事君之道用
於享祀則利用享祀矣以九五下賢之道用於祭
祀則利用祭祀矣此亦見其君臣同於至誠之德
用於人用於神皆可也如是則天下其有不治者
哉志未得者非樂於用刑也君子未進人君志未
得之初不得已而用之也受福者與孔子祭則受
福之義同蓋是道也用於君子則必得賢用於鬼
神則必受福人神雖不同其交感之道則一而已
(易說)
漢上朱氏曰九四君側強臣之象二五同德相求
而四間之四動艮為鼻震為足四不動兌金刑之
劓刖也劓則醜刖則不行五為四傷亨困之志未
得行於二也故曰劓刖志未得也二坎為赤乾為
衣往應五巽蔽膝之象赤紱諸臣之紱也二躊躇
不往以征為凶五以无助而困困于赤紱也巽為
不果徐也兌為說九五剛中而正動以直行中則
思慮精審直則其行不撓如是則君臣相說之志
久而必亨九四豈能間之始也不果今則來說故
曰乃徐有說以中直也上六宗廟五王假有廟祭
祀者人君之所以徧及百神自上格下二五相易
之象人君得九二之賢利用誠意感格之如祭祀
然上下並受其福矣亨困之道莫利於用賢尚何
困于赤紱哉艮為手下援九二受福也陽為福故
曰利用祭祀受福也(易傳)
新安朱氏曰劓刖者傷於上下下既傷則赤紱无
所用而反為困矣九五當困之時上為隂揜下則
乘剛故有此象然剛中而說體故能遲久而有說
也占具象中又利用祭祀久當𫉬福(本義)
上六困于葛藟于臲卼曰動悔有悔征吉象曰困于葛
藟未當也動悔有悔吉行也
伊川先生曰物極則反事極則變困既極矣理當變
矣葛藟纏束之物臲卼危動之狀六處困之極為困
所纏束而居最高危之地困于葛藟與臲卼也動悔
動輒有悔无所不困也有悔咎前之失也曰自謂也
若能曰如是動皆得悔當變前之所為有悔也能悔
則往而得吉也困極而征則出於困矣故吉三以隂
在下卦之上而凶上居一卦之上而无凶何也曰三
居剛而處險困而用剛險故凶上以柔居說惟為困
極耳困極則有變困之道也困與屯之上皆以无應
居卦終屯則泣血漣如困則有悔征吉屯險極而困
說體故也以說順進可以離乎困也為困所纏而
不能變未得其道也是處之未當也知動則得悔遂
有悔而去之可出於困是其行而吉也(並易傳)
横渠先生曰處困之極重剛在下不得其肆居非所
安舉則招悔取舍皆咎故行然後吉一云動悔有悔
猶云動悔之悔也(易說)
藍田吕氏曰上六以隂柔居困之極乘剛无應所
處未當欲去則繳繞而莫之說欲居則臲卼而不
得安故曰困于葛藟于臲卼曰自謂也當是時也
自謂動必有悔雖有悔也不可苟安而不行困極
必通行則吉矣故曰動悔有悔征吉
白雲郭氏曰上六以柔居困之極不能脱困有葛
藟纏糾之象復欲安而居之又甚危不可安也是
處困之不能退不能遂者故曰困于葛藟于臲卼
也曰動悔有悔者畏懦之過徒知悔吝生乎動不
敢動乎悔中如是則必有悔至不知當困之極征
而脱困則吉是未可與權之士也未當者處困之
道未當也吉行者謂悔雖生乎動而困之上六吉
在於行時有不得同也此爻蓋聖人明處困失時
之戒(易說)
漢上朱氏曰上六困極而當動者也巽為草葛藟
藤蔓葉艾白子赤六三乾巽之象上六困極求助
六三柔而不中正以巽乎上為說不能相濟又纏
繞之故困于葛藟言求六三為未當也上六動則
不安其位不動則困於六三困于葛藟又困于臲
卼之地也曰𤼵聲兌口象上六自謀曰動則失正
失正則悔故安於困然不動乃有悔不知征則吉
征以正行也以正而行吉且無悔矣是行而後吉
也故曰吉行也范睢困於鄭安平虞卿困於魏齊
猶能解相印以全其軀況體易君子乎(易傳)
新安朱氏曰以隂柔處困極故有困于葛藟于臲
卼曰動悔之象然物窮則變故其占曰若能有悔
則可以征而吉矣(本義)
合訂刪補大易集義粹言卷五十一
