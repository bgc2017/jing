合訂刪補大易集義粹言卷六十二
頭等侍衛納喇性德編
䷹(兊下兊上)
伊川先生曰兊序卦巽者入也入而後說之故受之
以兊兊者說也物相入則相說相說則相入兊所以
次巽也(易傳)
兊亨利貞
伊川先生曰兊說也說致亨之道也能說於物物莫
不說而與之足以致亨然為說之道利於貞正非道
求說則為邪諂而有悔咎(一作吝)故戒利貞也(易傳)
白雲郭氏曰兊之為說非有意於說人亦非有意
於求說天下有說之道在上者不違是道以臨人
在下者得其志而自說耳使有心於其間非兊也
兊之所以亨者此也何謂說之道即王道是也然
使有心於其間則為常人私欲之情非天下之公
說是以利貞惟貞則无私矣故兊因貞而利也(易說)
新安朱氏曰兊說也一隂進乎二陽之上喜之見
乎外也其象為澤取其說萬物又取坎水而塞其
下流之象卦體剛中而柔外剛中故說而亨柔外
故利於貞盖說有亨道而其妄說不可以不戒故
其占如此又柔外故為說亨剛中故利於貞亦一
義也(本義)
東萊吕氏曰兊以說為義人情憂則抑塞說則流
暢所以亨也然人情相說則易流於其所順利者
苟非正則必入於淫僻所利者正則說之正體也
聖人彖兊之義而指正體以示人彖曰兊說也剛
中而柔外以卦體論之上下卦中爻皆剛而外爻
皆柔夫柔和樂易固為可說儻其中无所守則其
所謂樂易可說者必易流動故惟剛中而柔外說
以利正則至公无偏而上有以順乎天歡欣浹洽
而下有以應乎人此則兊之大體也自說以先民
而下則兊之用也大抵當適意時而說與處安平
時而說皆未足為難惟當勞苦患難而說始見真
說聖人以此先之故能使之任勞苦而不辭赴患
難而不畏如文王之作靈臺庶民攻之不日成之
則民忘其勞也楚莊王伐蕭軍士多寒王循而撫
之三軍之士如挾纊此雖未足以望聖人之師是
亦三代使民忘勞之遺意也至於說之大民勸矣
哉又指說之正體而結上文也(易說)
彖曰兊說也剛中而柔外說以利貞是以順乎天而應
乎人說以先民民忘其勞說以犯難民忘其死說之大
民勸矣哉
伊川先生曰兊之義說也一隂居二陽之上隂說於
陽而為陽所說也陽剛居中中心誠實之象柔爻在
外接物和柔之象故為說而能貞也利貞之道宜正
(一作貞)也卦有剛中之德能貞者也說而能貞是以上
順天理下應人心說道之至正至善者也若夫違道
以干百姓之譽者苟說之道違道不順天干譽非應
人苟取一時之說耳非君子之正道君子之道其說
於民如天地之施感於其心而說服无斁故以之先
民則民心說随而忘其勞率之以犯難則民心(一无心字)
說服於義而不恤其死說道之大民莫不知勸勸謂
信之而勉力順從人君(一作君人)之道以人心說服為本
故聖人贊其大(易傳)
藍田吕氏曰兊有所說而不觳也
白雲郭氏曰兊之為象剛居中而柔在外剛居中
則无私柔在外則足以說物无私則貞足以說物
則亨此兊之所以亨利貞也順乎天而應乎人者
兊說有道得其道則能順天而應人以盡天下之
大公失其道則不能順乎天而溺於私心是亦不
能應人之望也昔湯之征也東面而征西夷怨南
面而征北狄怨曰奚為後我此得兊說之道者也
武王自西自東自南自壮无思不服此亦得兊說
之道者也所謂順乎天而應乎人者若湯武是已
孟子論以德服人者中心悦而誠服也中心悦而
誠服兊之道也是能應乎人者也能應乎人則順
天矣其應人也非寒而衣之飢而食之又非有矜
憐撫奄之言使之聞之也聖人惟知道耳故聖人
知道而不知說天下知說而不知道道行有必致
之說初非有期於民者也說以先民民忘其勞說
以犯難民忘其死非聖人固如是以說人也在道
論之則非民情之說聖人有所不敢為必說在事為
之先則民可忘勞說在患難之先則民可忘死民
或未說而欲覬其忘勞忘死雖聖人不能也是以
聖人平居无事之日使民飽食煖衣養生送死无
憾所謂說以先之也故文王事紂非不能說民也
武王卒伐功非能說民也順天應人之道聖人不
得私焉昧者充私情故勞而日拙聖人明公道故
逸而日休天下可以无事處之矣說道之大有至
於此是以視民之自勸皆可見說之大也孟子嘗
謂齊宣王曰取之而燕民悦則取之取之而燕民
不悦則勿取若孟子者所謂知說之先民者歟(易說)
漢上朱氏曰兊以一隂居二陽之上隂說於陽而
見乎外者也兊巽之反初六之上六四之三柔說
於外二五不失其中以說行剛而剛柔皆亨故曰
兊亨彖曰兊說也此合兩體卦變而言兊也剛中
則實柔外則接物以和說而正則和而不流卦九
五剛中而正九二剛中而又戒之以利貞者二三
四不正不正則陷於邪諂悔吝將至故說道利正
非道求說不利也亦何由亨哉故曰剛中而柔外
說以利貞此以兩體六爻言兊也乾天也上五天
位也坤順也初六之上而說順乎天也三四人位
也六四九三相易而說應乎人也天人殊位順乎天
者要在於應乎人而已天之說萬物隂陽相說降
而為澤說之非其時則亦不能說矣湯武之征伐
出其民於水火之中而民大說是所以順天也知
人則知天知天則知說之道故曰順乎天而應乎
人此以上六六三兩爻而言兊也坤為衆民也坎
為勞兊決坎為大川險難也坤為死以内卦言兊
先於坤說以先民也坤衆從之兊見坎伏民忘其
勞也以外卦言之巽股而涉大川之險坤化為兊
民忘其死也夫就佚辭勞好生惡死民之常情用
之以說乃忘四體之勤決一旦之命而不顧非說
之以道能如是乎古之人有行之者周公之東征
是也故曰說以先民民忘其勞說以犯難民忘其
死民和則氣和氣和則天地之和應說之大天地
不能違而況於民乎故曰民勸矣哉此再合兩體
兼伏爻而言兊也在卦氣為秋分故太玄準之以
沈(易傳)
新安朱氏曰兊說釋卦名義說之大民勸矣哉以
卦體釋卦辭而極言之(本義)○兊說若不是剛中便
成邪媚下面許多道理都從這箇剛中柔外來說
以先民如利之而不庸順天應人革卦就革命上
說兊卦就說上說後人都做應天順人說了到了
順天應人是言順天理應人心胡致堂管見中辨
這箇也好○說若不剛中便是違道干譽(並語錄)
東萊吕氏曰彖之言王者之事象之言乃學者之
事此又聖人舉一隅以示人欲學者以三隅反而
見易道之无窮也在王者觀之如此在卿大夫觀
之如此在學者觀之又如此各隨所觀而見其義
至於說之體則一也故易之觀象有指一卦之義
而言之者如艮之象曰君子思不出其位之類是
也有兼他義而言之者如革之治歷明時是也觸
類而通則兊之象固可見矣麗澤兊兩澤相並之
象大凡兩澤相麗則水氣相通浸潤浹洽兩有所
資正如朋友之交相琢磨也大抵事皆不可過於
說和易而過於說必入於淫邪恩義而過於說必
至於煩凟至於朋友講習最天下之可說雖說之
過亦无害也講習之益朝夕相處不惟切磋琢磨
之際有益也其意氣相浹洽如兩澤相並浸潤漸
漬雖不言之中而更相感𤼵者固多矣不惟就問
能者然後有益雖不能者問於我亦可因以自覺
无非有益於我者也今之學者惟其不專意於講
習故羣居相與多至於爭是非較勝負使其一意
講習則秪見處衆之可樂而不見其多事矣學者
欲自驗為學者之進否觀其處衆之樂與否可也
(易說)
象曰麗澤兊君子以朋友講習
濓溪先生曰人生而蒙長无師友則愚是道義由師
友有之而得貴且尊其義不亦重乎其聚不亦樂乎
(通書)
康節先生曰兊說也其它說皆有所害惟朋友講習
无說於此故言其極者也(觀物外篇)
伊川先生曰麗澤二澤相附麗也兩澤相麗交相浸
潤互有滋益之象故君子觀其象而以朋友講習朋
友講習互相益也先儒謂天下之可說莫若朋友講
習朋友講習固可說之大者然當明相益之象(易傳)
天下之說不可極惟朋友講習雖過說无害兊澤有
相滋益處(一本注云兊澤有自相滋益之意○語錄)
藍田吕氏曰澤用麗則相漸潤朋友講習有相漸
潤之益
白雲郭氏曰麗者附著相連之意亦見上下之說
誠意交而連結也說之大有見於順天應人而其
微有見於朋友講習盖順天應人之說與朋友講
習之說大小不同其情一也孔子曰學而時習之
不亦說乎有朋自遠方來不亦樂乎此朋友講習
所以為說也況天下大說又有在於朋友講習之
間乎(易說)
漢上朱氏曰麗連比也澤水所鍾兩澤相麗重說
也說之大者也天下之可說而无斁者无若朋友
講習之為大也易傳曰兩澤相麗互有滋益朋友
講習互相益也兊與兊同類為朋初上五始終以
正相助為友兊為口為講兩兊為習九五初九之
君子以朋友講其所知習其所行相滋相益體麗
澤之象(易傳)
新安朱氏曰兩澤相麗互相滋益朋友講習其象
如此(本義)
初九和兊吉象曰和兊之吉行未疑也
伊川先生曰初雖陽爻居說體而在最下无所係應
是能卑下和順以為說而无所偏私者也以和為說
而无所偏(一无偏字)私說之正也陽剛則不卑居下則能
巽處說則能和无應則不偏處說如是所以吉也○
有求而和則涉於邪諂初随時順處(一作處順)心无所係
无所為也以和而已是以吉也象又以其處說在下
而非中正故曰行未疑也其行未有可疑謂未見其
有失也若得中正則无是言也說以中正為本爻直
陳其義象則推而盡之(並易傳)
横渠先生曰以陽居下无所比附出門同人行自信
者也(易說)
藍田吕氏曰初九居兊之初以剛在下剛柔不過
者也以此行說未有疑之者故吉
白雲郭氏曰初九固非知道者之事而知兊說在
和其去道不遠矣是以得兊之吉也夫知和為說
不和為非說則上不諂媚以從人而下无私情示
人之失是則用和為貴何所疑乎疑者上不知說
之在道次不知說之在和既惑於說與不說之際
是以其行不能无疑也吉亦无自而至矣(易說)
漢上朱氏曰初九剛而處說无偏係之私能可否
相濟者也故曰和兊九四疾惡六三小人然體巽
不果不果疑也初九動而上行以濟其決而巽毁
九四相易六亦得位而正正則吉故曰和兊吉初
九遠於六三无嫌於說小人九四未疑也是以能
濟其決否則四疑矣晉訾祐實直而博范宣子朝
夕顧之以問國事不正其身未有能決人之疑者
故曰和兊之吉行未疑也(易傳)
新安朱氏曰以陽爻居說體而處最下又无係應
故其象占如此○行未疑居卦之初其說也正未
有所疑也(並本義)
九二孚兊吉悔亡象曰孚兊之吉信志也
伊川先生曰二承比隂柔隂柔小人也說之則當有
悔二剛中之德孚信内充雖比小人自守不失君子
和而不同說而不失剛中故吉而悔亡非二之剛中
則有悔矣以自守而亡也○心之所存為志二剛實
居中孚信存於中也志存誠信豈至說小人而自失
乎是以吉也(並易傳)
横渠先生曰私係於近悔也誠於接物信而不妄吉
且悔亡(易說)
白雲郭氏曰九二有剛中之德盖賢者之能自治
者也故知說之在我不在於天下不求說於天下
而孚兊之道自信其志彼天下之說有不期而自
至者矣是以吉而悔亡也使有心求說於天下而
不知信其在我者則徇外忘内物我兩失之剛中
之賢固如是乎有賢如此未有事是君為容說者
也昔成湯克寬克仁彰信兆民盖信在我而信之
者在人雖君臣之道不同其與九二孚兊信志之
理一也(易說)
漢上朱氏曰六三小人非道來說九二比之以陽
說隂宜有悔且凶九二誠實自信於中動則九五
應之信孚於人久矣雖比於小人和而不同矣何
疑於相比哉始雖未孚終必相說二動而正正則
吉而悔亡故曰孚兊之吉信志也夫石碏石厚父
子也叔向叔魚兄弟也子産伯有同族也雖比也
豈能說之易傳曰志存誠信豈至說小人而自失
乎(易傳)
新安朱氏曰剛中為孚居隂為悔占者以孚而說
則吉而悔亡矣(本義)
六三來兊凶象曰來兊之凶位不當也
伊川先生曰六三隂柔不中正之人說不以道者也
來兊就之以求說也比於在下之陽枉已非道就以
求說所以凶也之内為來上下俱陽而獨之内者以
同體而隂性(一作性隂)下也失道下行也○自處不中正
无與而妄求說所以凶也(並易傳)
白雲郭氏曰來兊求說也說自有道其可求乎失
道求說是以凶也(易說)
漢上朱氏曰兊巽之反初二三皆自外來柔不當
位而乘剛求說於二說之不以道者也故曰來兊
三高位也柔邪而說高位凶矣故曰來兊凶楚費
無忌漢息夫躬唐伾文乎(易傳)
新安朱氏曰隂柔不中正為兊之主上无所應而
反來就二陽以求其說凶之道也(本義)
九四商兊未寧介疾有喜象曰九四之喜有慶也
伊川先生曰四上承中正之五而下比柔邪之三雖
剛陽而處非正三隂柔陽所說也故不能決而商度
未寧謂擬議所從而未決未能有定也兩間謂之介
介限也地之界則加田義乃同也故人有節守謂之
介若介然守正而疾遠邪惡則有喜也從五正也說
三邪也四近君之位若剛介守正疾遠邪惡將得君
以行道福慶及物為有喜也若四者得失未有定繫
所從耳○所謂喜者若守正而君說之則得行其陽
剛之道而福慶及物也(並易傳)
横渠先生曰通其邪佞使進而上則小人道長而不
寧以諂為疾而拒外之則終不失其得偶之慶也(易說)
藍田吕氏曰九四商兊如賈求售上說乎五恐不
獲乎上是以未寧能介六三諂邪之疾故有喜喜
則有慶受上寵也
白雲郭氏曰當兊之時處上下之際不妄從說而
擬議不遑寧是知所擇者也為臣如此賢矣哉故
終有介疾之喜也介然自守外患不能入故能全
兊說之喜喜非獨一身而已終亦有及物之慶也
昔伊尹五就湯五就桀湯三使往聘之然後幡然
而改所謂商兊未寧者如此至於享天心革夏正
所謂有喜有慶也且隂者陽所說也舍所說而比
五故為商兊之義然兊之象剛中柔外其象上行
九四舍三而比五上行也至於九五比上失在小
人盖亦上行之象雖其性均本乎象而得失之異
則係乎爻伊川曰兩間謂之介介分限也故人之
守節者謂之介(易說)
漢上朱氏曰離兊為蠃貝貨財也四動離為震噬
嗑為市之象巽變之其於市也為利三倍商賈之
象商賈度利而動故又為商度之象動承坎坎勞
卦勞未寧也商兊未寧者擬議所從度利而未定
者乎介者陽剛介於三五之間也從五正也從三
不正也隂陽失位為疾九四陽失位六三隂失位
九四以君子疾小人六三以小人疾君子九四宜
有憂矣而有喜九五陽得位為喜四疾六三不與
之交動而正上從於五則君臣相說而有喜矣夫
唐虞文武之際得人為盛而四族三叔未嘗不疾
君子然不害為治者從君子而不從小人可不慎
其所從乎易傳曰若剛介守正疾遠邪惡將得君
行道福慶及物為有喜也若四者得失未有定係
所從耳(易傳)
新安朱氏曰四上承九五之中正下比六三之柔
邪故不能決而商度所說未能有定然質本陽剛
故能介然守正而疾惡柔邪也如此則有喜矣象
占如此為戒深矣(本義)
九五孚于剥有厲象曰孚于剥位正當也
伊川先生曰九五得尊位而處中正盡說道之善矣
而聖人復設有厲之戒盖堯舜之盛未嘗无戒也戒
所當戒而已雖聖賢在上天下未嘗无小人然不敢
肆其惡也聖人亦說其能勉而革面也彼小人者未
嘗不知聖賢之可說也如四凶處堯朝隐惡而順命
是也聖人非不知其終惡也取其畏罪而強仁耳五
若誠心信小人之假善為實善而不如其包蔵則危道
也小人者備之不至則害於善聖人為戒之意深矣
剥者消陽之名隂消陽者也盖指上六故孚于剥則
危也以五在說之時而密比於上六故為之戒雖舜
之聖且畏巧言令色安得不戒也說之感人易入而
可懼也如此○戒孚于剥者以五所處之位正當戒
也密比隂柔有相說之道故戒在信之也(並易傳)
横渠先生曰說六三之進則是孚于剥近危之道也
故處乎盛位者佞不可親也當正位而進小人信乎
剥之道也(易說)
白雲郭氏曰當兊之時居九五中正之位宜其天
下心說誠服而此有厲何哉盖兊之象上行不知
擇賢而比之反上親容悦小人之徒是以危也夫
既得其位又得其時不能孚兊之道而上比小人
故孔子惜其得位而失道則曰孚于剥位正當也
剥者小人之事安足與語說之大乎古之人君或
以小人之術自任雖苟一時之譽終不能究大人
之造者孚于剥之謂也孟子曰舍其梧檟養其樲
棘則為賤場師焉惜乎九五之未進此道也(易說)
漢上朱氏曰剥隂消陽也六三在下進而上則四
五消有剥牀之象故六三謂之剝九五正天位有
剛健中正之德當乎位位與德非不足也然孚於
六三之小人則九五危矣六三取說而已无獻可
替否之義小人道長則君子之道日消安得不危
易傳曰巧言令色孔壬舜且畏之其可忽諸(易傳)
新安朱氏曰剥謂隂能剥陽者也九五陽剛中正
然當說之時而居尊位密近上六上六隂柔為說
之主處說之極能妄說以剥陽者也故其占但戒
以信於上六則不危也位正當者與履九五同(本義)
上六引兊象曰上六引兊未光也
伊川先生曰他卦至極則變兊為說極則愈說上六
成說之主居說之極說不知己者也故說既極矣又
引而長之然而不至悔咎何也曰方言其說不知己
未見其所說善惡也又下乘九五之中正无所施其
邪說六三則承乘皆非正是以有凶○說既極矣又
引而長之雖說之之心不已而事理已過實无所說
事之盛則有光輝既極而強引之長其无意味甚矣
豈有光也未非必之辭象中多用非必能有光輝謂
不能光也(並易傳)
横渠先生曰與三為類而引升之雖不傷類然未足
多也(易說)
白雲郭氏曰說有引之而說者從人也隂柔不足
以有為引之則從人而說盖上六不當有事之象
无毁无譽特不能光大而已於道固无得而亦未
至於失已故吉凶悔吝无得而言焉(易說)
漢上朱氏曰上說道之成六正已輔九五剛健中
正之君宜有膏澤下於民而未光何也以引六三
之小人也三巽為繩離為光上六之說三相引之
如舉繩然為山一簣之虧也此所以未光歟六三
兊之小人也故初九剛正者不疑於三而行也九
二剛中不比於三也而悔亡九四以三為疾九五
孚於三而厲上六引三而未光小人以說進而為
害其可不慮乎(易傳)
新安朱氏曰上六成說之主以隂居說之極引下
二陽相與為說而不能必其從也故九五當戒而
此爻不言其吉凶(本義)
合訂刪補大易集義粹言卷六十二
