考工記解禮類一(周禮之屬)
提要
(臣)等謹案考工記解二卷宋林希逸撰希
逸字肅翁福清人端平二年進士景定間
官司農少卿終中書舍人自漢河間獻王取
考工記補周官于是經與記合為一書然後
儒亦往往别釋之唐有杜牧注宋有陳祥道
林亦之王炎諸家解今並不𫝊獨希逸此注
僅存宋儒務攻漢儒故其書多與鄭康成注
相剌謬然以綆三分寸之二為輪外兩邊有
護牙者以較為車箱前横在式之上則不合
於輪輿之制於倨句一矩有半解仍鄭氏注
其圖乃以鼓為倨股為句則不合于磬折之
度于戈之長内則折謂前為援與胡相並如
磬之折於臯鼓之倨句磬折謂鼓為圓物何
緣有倨句磬折之形恐有脱文皆于古器制
度未之詳核特以經文古奥猝不易明希逸
注明白淺顯初學易以尋求且諸工之事非
圖不顯希逸以三禮圖之有關于記者采摭
附入亦頗便于省覽故讀周禮者至今猶𫝊
其書焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
