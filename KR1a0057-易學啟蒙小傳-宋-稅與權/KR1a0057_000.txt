易學啟蒙小𫝊易𩔖
提要
(臣)等謹案易學啟蒙小𫝊一卷宋税與權撰
與權始末未詳據其自序知為魏了翁門人
據書末史子翬跋知其字曰巽甫據書錄解
題載其周禮折衷一條知為臨卭人爾初朱
子作易學啟蒙多發邵氏先天圖義至與袁
樞論後天易則謂嘗以卦畫縱横反覆求之
竟不得文王所以安排之意是以畏懼不敢
妄為之說與權從魏了翁講明邵氏諸書於
觀物篇得後天易上下經序卦圖證以雜卦
𫝊及揚雄所稱文王重易六爻互用兩卦十
二爻孔穎達所稱六十四卦二二相偶非覆
即變之說知乾坤坎離頤中孚大過小過不
易之八卦為上下兩篇之幹其互易之五十
六卦為上下兩篇之用即其圖反覆觀之上
下經皆為十八卦始終不出九數以明羲文
易似異而同蓋闡邵子之說以補啓蒙之未
備所謂持之有故而執之成理者也史子翬
跋稱因是書悟乾坤納甲之義乾自甲而壬
坤自乙而癸其數皆九而疑其乾九能兼坤
六坤陰不能也乾陽之說謂六之中有一三
五則九數固藏于六欲更與與權商之蓋天
下之數不出奇偶任舉一義皆有說可通愈
通而愈各有理此類是矣謂非易之根本則
可謂非易中之一義則又不可也乾隆四十
六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
易學啟蒙小𫝊序
易函萬象者也三易經卦皆八其别皆六十有四至孔
子時周易獨存漢魏諸儒頗紛錯之朱文公采二吕氏
晁氏所𫝊著易本義釐正文王周孔上下經與十翼共
十二篇而各還其舊又以伏羲先天理數之原特於易
學啟蒙而抉其祕圖象咸本諸邵氏間與袁機仲談後
天易則謂嘗以卦畫縦横反覆求之竟不得文王所以
安排之意是以畏懼勿敢妄為之說與權曩從先師鶴
山魏文靖公講切邵氏諸書迺於觀物篇得後天易上
下經序卦圖反覆視之皆成十有八卦然後知乾坤坎
離頤中孚大小過不易之八卦為上下二篇之幹其互
易之五十六卦為上下二篇之用自漢揚子雲謂文王
重易六爻互用兩卦十二爻而唐孔穎達亦謂驗六十
四卦二二相偶非覆即變孔子就上下經名而序其相
次之義非邵氏此圖則後天易之旨千載不明矣竊嘗
因此圖而推之上下經皆為十八卦者始終不出九數
而巳九者究也萬𩔖盈牣於天地間者究之象也是故
易以十八變而起卦玄以十八策而生日大抵易六十
四卦不越乾坤竒偶之九畫而乾坤竒偶之畫又重為
二九而窮窮則變故革在先天當十八二九之究也在
後天當四十九蓍數之極也四十九而革去故五十而
鼎取新開物于寅帝出乎震而循環无窮矣蓋天地五
五有五之數河圖洛書實互用之先天則河圖之九而
分左右皆疊二九而周乎六十四後天衍洛書之九而
上下亦合二九而總乎三十六邵氏此圖豈非明羲文
之易同中異異中同也歟嗚呼孔子雜卦一𫝊專以反
對而𤼵後天易互用兩卦十二爻之深旨也學者潜玩
雜卦而參以子雲穎達之說則於邵氏此圖信其為寫
出天地自然之法象矣朱文公殆亦留斯義以俟後人
邪輙不自揆敬述而申之曰易學啟蒙小𫝊淳祐戊申
中元日巴郡稅與權序
