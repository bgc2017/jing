監本纂圖重言重意點校尚書卷第三
禹貢第一夏書孔氏傳
禹別九州(分其圻界别彼列反九州周公職錄云黃帝受命風后受圖割地布九州鄹子云中國爲赤縣)
(赤縣之内有九州春秋說題辭云州之言殊也圻其依反)隨山濬川(刊其木深其流濬思俊反刊苦安反)
重言(隨山刊木二前見益稷)任土作貢(任其土地所有定其貢賦之差此堯時事而在夏書之首)
(禹之王以是功任而鴆反貢或作贛王于况反)禹貢(禹制九州貢法)禹敷土隨山刊木
(洪水汎溢禹分布治九州之土隨行山林斬木通道敷芳無反馬云分也汎敷劒反行下孟反)奠高山大
川(奠定也高山五岳大川四瀆定其差秩祀禮所視奠田遍反瀆音獨下同)〇冀州旣載(堯所)
(都也先施貢賦役載於書冀居器反州九州名義見爾雅音載如字載載於書也馬同鄭韋昭云載事也)壷口治
梁及𡵨(壷口在冀州梁岐在雍州從東循山治水而西壷音胡馬云壷口山名治如字𡵨其宜反雍於用反後州)
(名同)旣修太原至于岳陽(高平曰太原今以爲郡名岳太岳在太原西南山南曰陽岳字)
(又作嶽太岳山名陽山南曰陽水北亦曰陽)覃懷底績至于衡漳(覃懷近河地名漳水)
(横流入河從覃懷致功至横漳覃徒南反底之履反衡如字横也馬云水名漳音章近附近之近)厥土惟白
壤(無塊曰壤水去土復其性色白而壤壤若丈反馬云天性和美也塊苦對反)厥賦惟上上
錯(賦謂土地所生以供天子上上第一錯雜雜出第二之賦上如字賦第一錯倉各反馬云地有上下相錯通率第一)
(供音恭)厥田惟中中(田之高下肥瘠九州之中爲第五中丁仲反又如字中馬云土地有高下肥符)
(非反瘠在亦反)恒衛旣從大陸旣作(二水巳治從其故道大陸之地巳可耕作從丁容反)
㠀夷皮服(海曲謂之㠀居㠀之夷還服其皮明水害除㠀當老反馬云㠀夷北夷國)夾右碣
石入于河(碣石海畔山禹夾行此山之右而入河逆上此州帝都不說境界以餘州所至則可知先賦後)
(田亦殊於餘州不言貢篚亦差於餘州夾音協注同帶也碣其列反韋昭其逝反上時掌反篚方尾反)重言(入于河三)
(冀州一又篇末導沇導渭各一)〇濟河惟兖州(東南據濟西北距河濟子禮反下同兖悅轉反)九
河旣道(河水分爲九道在此州界平原以北是丸河徒駭一太史二馬頰三覆釡四胡蘇五簡六絜七鉤盤八鬲)
(津九出爾雅)雷夏旣澤灉沮會同(雷夏澤名灉沮二水會同此澤灉徐音邕王於用反)
(沮七餘反)桑土旣蠶是降丘宅土(地高曰丘大水去民不丘居平土就桑蠶蠶在)
(南反)厥土黑墳(色黑而墳起墳扶粉反後同韋昭音勃憤反起也馬云有膏肥也)厥草惟
繇厥木惟條(繇茂條長也繇音遥馬云抽也)重意(厥草惟繇厥木惟條後揚州厥草惟夭厥木惟)
(喬)厥田惟中下(田第六)厥賦貞(貞正也州第九賦正與九相當)作十有三
載乃同(治水十三年乃有賦法與他州同載馬鄭本作年)厥貢漆絲厥篚織
文(地宜漆林又宜桑蠶織文錦綺之屬盛之筐篚而貢焉漆音七盛音成)浮于濟漯逹于
河(順流曰浮濟漯两水名因承入水曰逹漯天荅反篇韻他合反)重言(逹于河三重見徐州豫州)〇海
岱惟青州(東北據海西南距岱岱音代泰山也)嵎夷旣略濰淄其道
(嵎夷地名用功少曰略濰淄二水復其故道嵎音隅濰音惟本亦作惟又作維淄側其反)厥土白墳海
濱廣斥(濱涯也言復其斥鹵濱必人反斥音尺說文云東方謂之斥西方謂之鹵又鄭云斥謂地鹹鹵涯魚佳反)
厥田惟上下厥賦中上(田第三賦第四)厥貢鹽絺海物惟
錯(絺細葛錯雜非一種鹽餘占反絺勑其反種章勇反)岱畎絲枲鉛松怪石(畎谷)
(也怪異好石似玉者岱山之谷出此五物皆貢之畎工犬反徐作畎谷枲思似反鉛寅專反字從㕣㕣音以選反怪如字怪石)
(碔砆之屬)萊夷作牧(萊夷地名可以放牧萊音來牧牧養之牧徐音目一音茂注同)厥篚檿
絲(檿桑蠶絲中琴瑟絃檿烏簟反山桑也)浮于汶逹于濟(汶音問)〇海岱
及淮惟徐州(東至海北至岱南及淮)淮沂其乂蒙羽其藝(二水)
(巳治二山巳可種藝沂魚依反水名藝魚世反)大野旣豬東原底平(大野澤名水所停曰)
(豬東原致功而平言可耕豬張魚反馬云水所停止深者曰豬劉東胡反)厥土赤埴墳草木
漸包(土黏曰埴漸進長包叢生埴市力反鄭作戠徐鄭王皆讀曰熾韋昭音試漸如字本又作蔪字林木冉反草之)
(相包褁也包必茅反字或作苞非叢生也馬云相包褁也黏女占反長丁丈反叢才公反)厥田惟上中
厥賦中中(田第二賦第五)厥貢惟土五色(王者封五色土爲社建諸侯則各割)
(其方色土與之使立社燾以黃土苴以白茅茅取其㓗黃取王者覆四方燾徒報反覆也苴子餘反包裹也)羽畎
夏翟嶧陽孤桐(夏翟翟雉名羽中旌旄羽山之谷有之孤特也嶧山之陽特生桐中琴瑟夏行雅反)
(翟徒歷反嶧音亦一音夕)泗濱浮磬淮夷蠙珠曁魚(泗水涯水中見石可以爲磬蠙)
(珠珠名淮夷二水出蠙珠及美魚泗音四水名淮夷鄭云淮水之夷民也馬云淮夷二水名孔傳云淮夷之水本亦有作淮夷)
(二水也蠙蒲邊反徐扶堅反字又作蚍韋昭薄迷反蚌也曁其器反見賢遍反)厥篚玄纖縞(玄黑繒縞白繒)
(纖細也纖在中明二物皆當細纖息廉反縞古老反又古到反繒似陵反)浮于淮泗逹于河(河如)
(字說文作菏工可反云水出山陽湖陵南)重言(逹于何三前兖州一後豫州一)〇淮海惟揚州
(北據淮南距海)彭蠡旣豬陽鳥攸居(彭蠡澤名隨陽之鳥鴻鴻之屬冬月所居於此澤蠡)
(音禮張勃吳錄云今名洞庭湖案今在九江郡界)三江旣入震澤底定(震澤吳南大湖)
(名言三江巳入致定爲震澤三江韋昭云謂吳松江錢塘江浦陽江也吳地記云松江東北行七十里得三江口東北入海爲)
(婁江東南入海爲東江并松江爲三江震澤吳都大湖底之履反致也史記音致大音泰)篠簜旣敷(篠竹)
(箭簜大竹水去巳布生篠西了反簜徒黨反或作他莽反)厥草惟夭厥木惟喬(少長)
(曰夭喬高也夭於嬌反馬云長也喬其嬌反徐音驕少詩照反長丁丈反)重意(厥草惟夭厥木惟喬前兖州厥草惟繇厥)
(木惟條)厥土惟塗泥(地泉濕)重言(厥土惟塗泥二又見荆州)厥田惟下
下厥賦下上上錯(田第九賦第七雜出第六)厥貢惟金三品(金銀銅也)
重言(惟金三品二又見荆州)瑶琨篠簜(瑶琨皆美玉瑶音遥琨音昆美石也馬夲作瑻韋昭音貫)
齒革羽毛惟木(齒象牙革犀皮羽鳥羽毛旄牛尾木楩楠豫章犀細兮反旄音毛楩音緶又婢善反)
㠀夷卉服(南海㠀夷草服葛越卉徐許貴反)厥篚織貝(織細紵貝水物)厥
包橘柚錫貢(小曰橘大曰柚其所包裹而致者錫命乃貢言不常橘均必反柚由究反裹音果)㳂
于江海逹于淮泗(順流而下曰㳂㳂江入海自海入淮自淮入泗㳂悅專反鄭作松松當爲㳂馬)
(本作均云均平)○荆及衡陽惟荆州(北據荆山南及衡山之陽)江漢朝宗
于海(二水經此州而入海有似於朝百川以海爲宗宗尊也朝直遥反)九江孔殷(江於此州界分)
(爲九道甚得地勢之中九江尋陽地記云一白烏白江二曰蚌江三曰烏江四曰嘉靡江五曰畎江六曰源江七曰廪江八曰)
(提江九曰箘江張須元緣江圖云一曰三里江二曰五州江三曰嘉靡江四曰烏土江五曰白蚌江六曰白烏江七曰&KR1642;江八)
(曰沙提江九曰廪江參差隨水長短或百里或五十里始於鄂陵終于江口會于桑落洲太康地記曰九江劉歆以爲湖漢九)
(水入彭蠡澤也)沱潛旣道(沱江别名潜水名皆復其故道沱徒河反潜捷廉反馬云沱湖也其中泉出而)
(不流者謂之潜)重言(沱潜旣道二後見梁州)雲土夢作乂(雲夢之澤在江南其中有平土丘水)
(去可爲耕作畎畒之治雲本亦作云夢亡弄反一音武仲反徐莫公反治直吏反)厥土惟塗泥厥
田惟下中厥賦上下(田第八賦第三人功修)重言(厥土惟塗泥二又前見揚州)
厥貢羽毛齒革惟金三品(土所出與揚州同)重意(惟金三品揚州有厥貢字)
杶榦栝柏(榦柘也柏葉松身曰栝杶勑倫反徐勑荀反木名又作櫄榦本又作幹故旦反栝古活反馬云)
(白栝也柘章夜反)礪砥砮丹(砥細於礪皆磨石也砮石中矢鏃丹朱類礪力世反砥音脂徐之履反韋)
(昭音旨砮音奴韋昭乃固反磨末佐反鏃子木反一音七木反)惟箘簵楛三邦底貢厥
名(箘簵美竹楛中矢幹三物皆出雲夢之澤近澤三國常致貢之其名天下稱善箘求隕反韋昭一名聆風簵音路楛)
(音戸馬云木名可以爲箭毛詩草木䟽云葉如荆而赤莖似蓍近附近之近)包(橘柚)匭菁茅(匭匣也菁)
(以爲菹茅以縮酒匭音軌菁子丁反徐音精馬同鄭云茅有毛刺曰菁茅匣胡甲反又音甲菹切韻側魚反縮所六反)厥
篚玄纁璣組(此州染玄纁色善故貢之璣珠類生於水組綬類纁許云反璣其依反又音機馬同說文)
(珠不圓也字書云小珠也玉篇渠依居沂二反組音祖馬云組文也)九江納錫大龜(尺二寸曰大龜)
(出於九江水中龜不常用錫命而納之納馬云入也)浮于江沱潜漢逾于洛至
于南河(逾越也河在冀州南東流故越洛而至南河江沱潜漢四水名本或作潜于漢非逾羊朱反)○荆
河惟豫州(西南至荆山北距河水)伊洛瀍澗旣入于河(伊出陸渾山洛)
(出上洛山澗出沔池山瀍出河南北山四水合流而入河瀍直然反澗故晏反渾音䰟又胡困胡昆二反沔亡淺反又亡忍反)
(下同陸渾沔池二縣屬河南郡)重意(旣入于河冀州導沇導渭皆無旣字導洛有又東北字)滎波旣
豬(滎澤波水已成遏豬滎戸扄反滎澤也波如字馬本作播滎播澤名遏烏曷反)導菏澤被孟
豬(菏澤在胡陵孟豬澤名在菏東北水流溢覆被之導音道下同菏音柯又士可反注同韋胡阿反被皮寄反徐扶義)
(反注同豬張魚反又音諸左傳爾雅皆作孟諸宋藪澤也)厥土惟壤下土墳壚(高者壤下者壚)
(壚䟽壚音盧說文云黑剛土也)厥田惟中上厥賦錯上中(田第四賦第二雜出第一)
厥貢漆枲絺紵厥篚纖纊(纊細綿絺勑其反紵直吕反纊音曠綿切韻武延反)
錫貢磬錯(治玉石曰錯治磬錯)浮于洛逹于河重言(逹于河三前見兖州)
(徐州下)○華陽黑水惟梁州(東據華山之南西距黑水華胡化反又胡瓜反)岷嶓
旣藝沱潜旣道(岷山嶓冡皆山名水去已可種藝沱潜發源此州入荆州岷武巾反嶓音波徐甫河)
(反韋音播)重言(沱潜旣道前見荆州下)蔡蒙旅平和夷底績(蔡蒙二山名祭山曰)
(旅平言治功畢和夷之地致功可藝旅如字韋音盧和如字又作龢鄭云和讀曰洹治直吏反下同)厥土青黎
(色青黑而沃壤黎鄭力兮反徐力私反馬云小䟽也)厥田惟下上厥賦下中三
錯(田第七賦第八雜出第七第九三等)厥貢璆鐵銀鏤砮磬(璆玉名鏤剛鐵璆音)
(蚪徐居蚪閭幼二反馬同韋昭郭璞云紫磨金案郭注爾雅璆即紫磨金鐵天結反鏤婁豆反)熊羆狐貍
織皮(貢四獸之皮織金罽熊音雄羆彼宜反如熊而黃貍力疑反罽紀例反)西傾因桓是
來浮于潜逾于沔(西傾山名桓水自西傾山南行因桓水是來浮于潜漢上曰沔傾窺井反)
入于渭亂于河(越沔而北入渭浮東渡河而還帝都自所治正絶流曰亂渭音謂)○黑
水西河惟雍州(西距黑水東據河龍門之河在冀州西雍於用反)弱水旣西
(導之西流至於合黎)涇屬渭汭(屬逮也水北曰汭言治涇水入於渭涇音經屬之蜀反汭本又作内同如)
(銳反馬云入也逮音代)漆沮旣從灃水攸同(漆沮之水已從入渭灃水所同同之於渭)
(沮七徐反灃芳弓反)荆𡵨旣旅(已旅祭言治功畢此荆在𡵨東非荆州之荆治直吏反)終南
悙物至于鳥鼠(三山名言相望終南山名漢書地理志一名太一三秦記云又名地肺悙物山名漢)
(書云垂山也)原隰底績至于豬野(下濕曰隰豬野地名言皆致功)三危旣宅
三苗丕叙(西裔之山已可居三苗之族大有次叙美禹之功丕普悲反)厥土惟黃壤
厥田惟上上厥賦中下(田第一賦第六人功少)厥貢惟球琳
琅玕(球琳皆玉名琅玕石而似珠球音求琳韋音來金反琅音郎玕音干山海經云崑崙山有琅玕樹)浮
于積石至于龍門西河(積石山在金城西南河所經也㳂河順流而北千里而東千里)
(而南龍門山在河東之西界)會于渭汭(逆流曰會自渭北涯逆水西上上時掌反)織皮崐
崘析支渠搜西戎即叙(織皮毛布有此四國在荒服之外流沙之内羌髳之屬皆就次)
(叙美禹之功及戎狄也崘魯門反馬云崐崘在臨羌西析星歷反馬云析攴在河關西搜所由反漢書志朔方郡有渠搜縣武)
(紀云北發渠搜是也髳音謀又音毛西戎國名)導岍及𡵨至于荆山(更理說所治山川首)
(尾所在治山通水故以山名之三山皆在雍州導音道從首起也岍音牽本亦作汧山名一名吳岳馬本作開)重言(至于)
(荆山二後見導嶓冡下)逾于河(此謂梁山龍門西河)壷口雷首至于太岳
(二山在冀州太岳上黨西)底柱析城至于王屋(此三山在冀州南河之北東行底之履反)
(山在揚州豫章界)重言(過九江二又見導江下)導弱水至于合黎(合黎水名在流沙東)
(弱本或作溺合如字黎力兮反馬云地名)餘波入于流沙(弱水餘波西溢入流沙溢音逸)導
黑水至于三危入于南海(黑水自北而南經三危過梁州入南海)重意(入于)
(南海上丈入于海四無南字)導河積石至于龍門(施功發于積石至于龍門或鑿山或)
(穿地以通流)南至于華隂(河自龍門南流至華山北而東行)東至于底柱
(底柱山名河水分流包山而過山見水中若柱然在西虢之界見賢遍反&KR0593;寡白反)又東至于孟津
(孟津地名在洛北都道所湊古今以爲津孟津如字洛北地名湊七豆反)東過洛汭至于大
伾(洛汭洛入河處山再成曰伾至于大伾而北行伾本亦作岯音丕又皮鄙反徐扶眉反又敷眉反韋音嚭郭撫梅反)
(字或作)北過降水至于大陸(降水水名入河大陸澤名降如字鄭戸江反)又
北播爲九河(北分爲九河以殺其溢在兖州界殺所界反溢字又作隘於賣反)同爲逆
河入于海(同合爲一大河名逆河而入於渤海皆禹所加功故叙之渤蒲兀反)重言(入于海四前見)
(導岍及𡵨下)嶓冡導漾東流爲漢(泉始出山爲漾水東南流爲沔水至漢中東行爲漢)
(水)又東爲滄浪之水(別流在荆州浪音郎)過三澨至于大别
(三澨水名入漢大别山名澨市制反)南入于江(觸山回南入江觸切韻尺玉反)東匯澤爲
彭蠡(匯廻也水東㢠爲彭蠡大澤匯徐音胡罪反韋空爲反)東爲北江入于海
(自彭蠡江分爲三入震澤遂爲北江而入海)重言(入于海四見導岍章末)岷山導江東别
爲沱(江東南流沱東行沱東何反)又東至于澧(澧水名澧音禮)過九江至
于東陵(江分爲九道在荆州東陵地名)重言(過九江二前見導嶓冢下)東迆北會于
匯(迆溢也東溢分流都共北會爲彭蠡迆以爾反馬云靡也)東爲中江入于海(有北)
(有中南可知)重言(入于海四並見前導岍章末)導沇水東流爲濟(泉源爲沇流去爲濟)
(在温西北平地沇音兖又以轉反)入于河溢爲滎(濟水入河並流十數里而南截河又並流數里)
(溢爲滎澤在敖倉東南數色住反下同一本作十數)重言(入于河三前見冀州末一後又見導渭末一)東出
于陶丘北(陶丘丘再成陶音桃)又東至于菏(菏澤之水)又東北會
于汶(濟與汶合)又北東入于海(北折而東折之設反)導淮自桐柏
(桐柏山在南陽之東)東會于泗沂東入于海(與泗沂二水合入于海)重言(入于)
(海四並本篇詳附上文導岍下)導渭自鳥鼠同穴(鳥鼠共爲雄雌同穴處此山遂以名山曰)
(鳥鼠渭水出焉)東會于灃又東會于涇(灃水自南涇水自北而合灃音豐)又
東過漆沮入于河(漆沮二水名亦曰洛水出馮翊北翊與職反)重言(入于河三前見)
(冀州及導沇下)導洛自熊耳(在宜陽之西)東北會于澗瀍(會于河南城南)
又東會于伊(合於洛陽之南)又東北入于河(合於鞏之東鞏恭勇反縣名屬)
(河南郡)重言(入于河三前見豫州無又東北有旣字)九州攸同(所同事在下)四隩
旣宅(四方之宅已可居隩於六反玉篇於報反)九山刊旅九川滌源九
澤旣陂(九州名山已槎木通道而旅祭矣九州之川巳滌除泉源無壅塞矣九州之澤巳陂障無决溢矣滌待歷)
(反陂彼宜反槎仕雅反障章尚反)四海會同六府孔修(四海之内會同京師九州同風)
(萬國共貫水火金木土榖甚修理言政化和貫工喚反)重意(六府孔修禹謨六府三事允治)庶土交正
底慎財賦(交俱也衆土俱得其正謂壤墳壚致所慎者財貨貢賦言取之有節不過度)咸則
三壤成賦中邦(皆法壤田上中下大較三品成九州之賦明水害除較音角)錫土姓
祗台德先不距朕行(台我也天子建德因生以賜姓謂有德之人生此地以此地名賜之)
(姓以顯之王者常自以敬我德爲先則天下無距違我行者台徐音怡行下孟反注同)五百里甸服
(規方千里之内謂之甸服爲天子服治田去王城面五百里甸田遍反爲于僞反)百里賦納緫(甸服)
(内之百里近王城者禾槀曰緫入之供飼國馬納如字本又作内音同下如字緫音揔近附近之近槀故老反供音恭飼音嗣)
二百里納銍(銍刈謂禾穗銍珍栗反穗亦作穟音遂)三百里納秸服(秸槀)
(也服槀役秸本或作稭工八反馬云去其穎音鞂)四百里粟五百里米(所納精者少麤)
(者多)五百里侯服(甸服外之五百里侯候也斥候而服事)百里采(侯服内之百里供王)
(事而巳不主二)二百里男邦(男任也任王者事任而針反又而鳩反下同)三百里諸
侯(三百里同爲王者斥候故合三爲一名同爲于僞反)五百里綏服(綏安也侯服外之五百里)
(安服王者之政教綏息遺反)三百里揆文教(揆度也度王者文教而行之三百里皆同揆葵癸反)
(度待洛反)二百里奮武衛(文教外之二百里奮武衛天子所以安奮方問反)五百里
要服(綏服外之五百里要束以文教要一遥反束如字一音來)三百里夷(守平常之教事王者)
(而巳夷馬云易也)二百里蔡(蔡法也法三百里而差簡差初佳反又初賣反)五百里荒
服(要服外之五百里言荒又簡略)三百里蠻(以文德蠻來之不制以法)二百里流
(流移也言政教隨其俗凡五服相距爲方五千里)東漸于海西被于流沙朔
南曁聲教(漸入也被及也此言五服之外皆與王者聲教而朝見漸子廉反被皮寄反朔朔北也與音預)
(朝直遥反見賢遍反)訖于四海禹錫玄圭告厥成功(玄天色禹功盡加於)
(四海故堯賜玄圭以彰顯之言大功成訖斤密反)
甘誓第二夏書孔氏傳
啓與有扈戰于甘之野作甘誓(夏啓嗣禹位伐有扈之罪啓禹子嗣禹爲)
(天子也扈音戶有扈國名與夏同姓馬云姒姓之國爲無道者案京兆鄠縣即有扈之國也甘有扈郊地名馬云南郊地也甘)
(水名今在鄠縣西誓馬云軍旅曰誓會同曰誥)重意(啓與有扈戰于甘之野湯誓遂與桀戰于鳴條之野牧誓與受戰于)
(牧野)甘誓(甘有扈郊地名將戰先誓)大戰于甘乃召六卿(天子六軍其將皆命)
(卿將子匠反)王曰嗟六事之人(各有軍事故曰六事)予誓告汝有
扈氏威侮五行怠棄三正(五行之德王者相承所取法有扈與夏同姓恃親而)
(不恭是則威虐侮慢五行怠惰棄廢天地人之正道言亂常侮亡甫反正如字徐音征馬云建子建丑建寅三正也惰徒卧反)
重意(威侮五行洪範汨陳其五行)天用勦絶其命(用其失道故勦截也截絶謂滅之勦子六)
(反玉篇子小反馬作巢與玉篇切韻同)今予惟恭行天之罰(恭奉也言欲截絶之罰音)
(伐)重意(今予惟恭行天之罰牧誓有發字)左不攻于左汝不恭命(左車左左)
(方主射攻治也治其職)重言(汝不恭命三連見下文)右不攻于右汝不恭命
(右車右勇力之士執戈矛以退敵)御非其馬之正汝不恭命(御以正馬爲政三者)
(有失皆不奉我命御魚慮反)用命賞于祖(天子親征必載遷廟之祖主行有功則賞祖主前示不專)
弗用命戮于社(天子親征又載社主謂之社事不用命奔北者則戮之於社主前社主隂隂主殺親)
(祖嚴社之義戮音六北如字又音佩軍走曰北)重意(用命賞于祖弗用命戮于社泰誓功多有厚賞不迪有顯戮)〇
互註(禮小宗伯若大師則帥有司而立軍社奉主車註云王出軍必先有事於社及遷廟而以其主行社主曰軍社遷主)
(曰祖社之主蓋用石爲之)予則孥戮汝(孥子也非但止汝身辱及汝子言恥累也孥音奴累劣僞反)
重言(予則孥戮汝二後見湯誓)
五子之歌第三夏書孔氏傳
太康失邦(啓子也盤于遊田不恤民事爲羿所逐不得反國)昆弟五人須于
洛汭作五子之歌(太康五弟與其母待太康於洛水之北怨其不反故作歌五子名字書傳)
(無聞仲康蓋其一也須馬云止也汭如銳反本又作内音同)五子之歌(啓之五子因以名篇)太
康尸位以逸豫(尸主也主以尊位爲逸䂊不勤逸本又作佾豫本又作忬音同)滅厥德
黎民咸貳(君喪其德則衆民皆貳心矣黎力兮反喪息浪反)乃盤遊無度(盤樂)
(游逸無法度盤步干反本或作槃度如字樂音洛)畋于有洛之表十旬弗反
(洛水之表水之南十日曰旬田獵過百日不還畋音田)有窮后羿因民弗忍距于
河(有窮國名羿諸侯名距太康於河不得入國遂廢之羿五計反徐胡細反距音巨)厥弟五人
御其母以從(御侍也言從畋從如字或作才用反非)徯于洛之汭五子
咸怨(待太康怨其久畋失國徯胡啓反)述大禹之戒以作歌(𫐠循也歌以叙)
(怨)其一曰皇祖有訓民可近不可下(皇君也君祖禹有訓戒近)
(謂親之下謂失分近附近之近分扶問反)重意(民可近不可下太甲下無輕民事惟難)民惟邦本
本固邦寧(言人君當固民以安國)予視天下愚夫愚婦一能
勝予(言能畏敬小民所以得衆心)一人三失怨豈在明不見是
圖(三失過非一也不見是謀備其微三如字又息暫反見賢遍反)予臨兆民懔乎若
(㣧國之君受王命往征之㣧國名)㣧征(奉辭罰罪曰征)惟仲康肇位四海(羿廢)
(太康而立其弟仲康爲天子肇音兆下同)㣧侯命掌六師(仲康命㣧侯掌王六師爲大司馬)〇
重意(掌六師周官篇統六師)羲和廢厥職酒荒于厥邑(舍其職官還其)
(私邑以酒迷亂不修其業舍音捨)㣧后承王命徂征(徂往也就其私邑往討之)告
于衆曰嗟予有衆(誓勑之)聖有謨訓明徵定保(徵證)
(也保安也聖人所謀之教訓爲世明證所以定國安家)先王克謹天戒臣人克有
常憲(言君能慎戒臣能奉有常法)百官修輔厥后惟明明(修職輔君)
(君臣俱明)重意(厥后惟明明太甲下惟明明后)每歲孟春遒人以木鐸徇
于路(道人宣令之官木鐸金鈴木舌所以振文教遒在由反鐸待洛反鈴音令)官師相規工
執藝事以諫(官衆衆官更相規闕百工各執其所治技藝以諫諫失常藝本又作蓺更音庚技其綺反)
(甚干犯也)政典曰先時者殺無赦(政典夏后爲政之典籍若周官六卿之治典先時謂)
(曆象之法四時節氣弦望晦朔先天時則罪死無赦先悉薦反又如字注先時先天同赦時夜反治直吏反)不及
時者殺無赦(不及謂曆象後天時雖治其官苟有先後之差則無赦况廢官乎後胡豆反)今
予以爾有衆奉將天罰(將行也奉王命行王誅謂殺湎淫之身立其賢子弟)重意
(今予以爾有衆奉將天罰湯誓爾尚輔予一人致天之罰泰誓上以爾有衆底天之罰泰誓下奉予一人恭行天罰)爾
衆士同力王室尚弼予欽承天子威命(以天子威命督其士)
(衆使用命)重言(爾衆士三本篇二泰誓下一)火炎崐岡玉石俱焚(山脊曰岡崐山)
(出玉言火逸而害玉崐音昆)天吏逸德烈于猛火(逸過也天王之吏爲過惡之德其傷)
(害天下甚於火之害玉猛火烈矣又烈於火)殱厥渠魁脅從罔治(殱滅渠大魁帥也指)
(謂羲和罪人之身其脅從距王師者皆無治殱子廉反魁苦回反脅虚業反帥色類反)舊染汙俗咸
與惟新(言其餘人久染汙俗本無惡心皆與更新一無所問汙烏故反汙辱之汙又音烏涴泥著物也一音烏卧)
(反)嗚呼威克厥愛允濟(歎能以威勝所愛則必有成功)愛克厥威
允罔功(以愛勝威無以濟衆信無功)其爾衆士懋戒哉(言當勉以用命戒以)
(辟戮懋音茂辟音避)重意(懋戒哉大禹謨戒哉太甲嗣王戒哉)自契至于成湯八遷
(十四世凢八徙國都契悉列反殷之始祖八遷八遷之書史唯見四)湯始居亳從先王居(契父)
(帝嚳都亳湯自商丘遷焉故曰從先王居)作帝告釐沃(告來居治沃土二篇皆亡告工毒反沃徐烏酷)
(反此五亡篇舊解是夏書馬鄭之徒以爲商書兩義俱通)湯征諸侯(爲夏方伯得專征伐)葛伯
不祀湯始征之(葛國伯爵也廢其土地山川及宗廟神祇皆不祀湯始伐之伐始於葛祇巨支反)
作湯征(述始征之義也亡)伊尹去亳適夏(伊尹字氏湯進於桀)旣醜有
夏復歸于亳(醜惡其政不能用賢故退還復扶又反)重言(復歸于亳三後見湯誥太甲上)入
自北門乃遇汝鳩汝方(鳩方二人湯之賢臣不期而會曰遇)作汝鳩汝
方(言所以醜夏而還之意二篇皆亡)
監本纂圖重言重意互註點校尚書卷第三
