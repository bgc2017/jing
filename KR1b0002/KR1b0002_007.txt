監本纂圖重言重意互註尚書卷第七
洪範第六周書孔氏傳
武王勝殷殺受立武庚(不放而殺紂自焚也武庚紂子以爲王者後一名禄父勝商證)
(反禄父下音甫)以箕子歸作洪範(歸鎬京箕子作之範音范鎬胡老反本又作鄗武王所都也)
洪範(洪大範法也言天地之大法)惟十有三祀王訪于箕子(商曰)
(祀箕子稱祀不忘本此年四月歸宗周先告武成次問天道)重意(惟十有三祀泰誓惟十有三年春)王乃
言曰嗚呼箕子惟天隂騭下民相協厥居(隲定也天)
(不言而默定下民是助合其居使有常生之資隂默也馬云覆也騭之逸反馬云升也升猶舉也舉猶生也相協上息亮反助)
(也)我不知其彝倫攸叙(言我不知天所以定民之常道理次序問何由彝以之反)〇
重言(彝倫攸叙二並本篇)箕子乃言曰我聞在昔鯀陻洪水
汨陳其五行(陻塞汨亂也治水失道亂陳其五行鯀工本反陻音因汨工怱反五行戸庚反)重意
(汨陳其五行甘誓威侮五行)帝乃震怒不卑洪範九疇彝倫攸斁
(卑與斁敗也天動怒鯀不與大法九疇疇類也故常道所以敗不卑必二反徐甫至反注同與也斁多路反徐同路反敗也)
重意(帝乃震怒泰誓上皇天震怒)鯀則殛死禹乃嗣興(放鯀至死不赦嗣繼也廢)
(父興子堯舜之道殛紀力反本或作極音同)天乃錫禹洪範九疇彝倫攸
叙(天與禹洛出書神龜負文而出列於背有數至于九禹遂因而第之以成九類常道所以次序錫星歷反)初一
曰五行(九類類一章以五行爲始)次二曰敬用五事(五事在身用之必敬乃善)次
三曰農用八政(農厚也厚用之政乃成農馬云食爲八政之首故以農名之)次四曰
協用五紀(協和也和天時使得正用五紀)次五曰建用皇極(皇大極中)
(也凡立事當用大中之道)次六曰乂用三德(治民必用剛柔正直之三德)次七曰
明用稽疑(明用卜筮考疑之事)次八曰念用庶徵次九曰
嚮用五福威用六極(言天所以嚮勸人用五福所以威沮人用六極此巳上禹所第叙嚮)
(許亮反又許兩反沮在汝反此巳上時掌反禹所第叙馬云從五行巳下至六極洛書文也漢書五行志以初一巳下皆洛書)
(文也)一五行一曰水二曰火三曰木四曰金五曰土
(皆其生數)水曰潤下火曰炎上(言其自然之常性炎榮鉗反上時掌反又如字下同)木
曰曲直金曰從革(木可以揉曲直金可以改更揉如酉反)土爰稼穡
(種曰稼歛曰穡土可以種可以歛)潤下作鹹(水鹵所生鹹音咸鹵音魯)炎上作苦(焦氣)
(之味)曲直作酸(木實之性)從革作辛(金之氣味)稼穡作甘(甘味)
(生於百穀五行以下箕子所陳)二五事一曰貌(容儀貌本亦作䫉)二曰言(詞章)三
曰視(觀正視常止反徐市止反)四曰聽(察是非)五曰思(心慮所行思如字徐息吏反下)
(同)貌曰恭(儼恪儼魚檢反)言曰從(是則可從)視曰明(必清審)聽曰聦
(必微諦諦音帝)思曰睿(必通於微睿悅歲反馬云通也)恭作肅(心敬)從作乂(可以)
(治)明作晢(照了晢之舌反徐丁列反又之世反)聦作謀(所謀必成當當丁浪反)睿作
聖(於事無不通謂之聖)三八政一曰食(勸農業)二曰貨(寳用物)三曰
祀(敬鬼神以成教)四曰司空(主空土以居民)五曰司徒(主徒衆教以禮義)六
曰司寇(王姦盗使無縱縱子用反或作從音同)七曰賓(禮賓客無不敬)八曰師(簡師)
(所任必良士卒必練士卒子忽反)四五(巳罍)一曰歲(所以紀四時)二曰月(所以紀一月)
三曰日(紀一日)四曰星辰(二十八宿迭見以叙氣節十二辰以紀日月所會宿音秀迭田)
(節反見賢遍反)五曰曆數(曆數節氣之度以爲曆敬授民時)五皇極皇建其
有極(大中之道大立其有中謂行九疇之義)歛時五福用敷錫厥庶民
(歛是五福之道以爲教用布與衆民使慕之)惟時厥庶民于汝極錫汝保
極(君上有五福之教衆民於君取中與君以安中之善言從化)凡厥庶民無有淫
朋人無有比德惟皇作極(民有安中之善則無淫過朋黨之惡比周之德惟天)
(下皆大爲中正比毗志反注同)重言(凡厥庶民二並本篇)凡厥庶民有猷有爲有
守汝則念之(民戢有道有所爲有所執守汝則念錄叙之)不協于極不罹
于咎皇則受之(凡民之行雖不合於中而不罹於咎惡皆可進用大法受之罹馬力馳反又來多反)
(之行下孟反)而康而色曰予攸好德汝則錫之福(汝當安汝)
(顔色以謙下人人曰我所好者德汝則與之爵禄好呼報反下人遐稼反)時人斯其惟皇之
極(不合於中之人汝與之福則是人此其惟大之中言可勉進)無虐煢獨而畏高
明(煢單無兄弟也無子曰獨單獨者不侵虐之寵貴者不枉法畏之無虐馬本作亡侮煢𡵨扄反畏如字徐云鄭音威)
人之有能有爲使羞其行而邦其昌(功能有爲之士使進其所)
(行汝國其昌盛其行如字徐不孟反)重意(而邦其昌仲虺之誥邦乃其昌)凡厥正人旣富方
榖(凡其正直之人旣當以爵禄富之又當以善道接之)重意(凡厥正人康誥惟厥正人)汝弗能使
有好于而家時人斯其辜(不能使正直之人有好于國家則是人斯其詐取罪)
(而去)于其無好德汝雖錫之福其作汝用咎(於其無好)
(德之人汝雖與之爵禄其爲汝用惡道以敗汝善其爲于僞反)無偏無陂遵王之義(偏不)
(平陂不正言當循先王之正義以治民陂音祕舊本作頗音普多反)無有作好遵王之道
無有作惡遵王之路(言無有亂爲私好惡動必循先王之道路好呼報反惡烏路反注同)
無偏無黨王道蕩蕩(言開闢闢婢亦反)互注(左襄公三年君子謂祁奚於是能舉)
(善矣稱其讎不爲謟立其子不爲比舉其偏不爲黨商書曰無偏無黨王道蕩蕩其祁奚之謂矣)無黨無偏
王道平平(言辯治平平婢綿反治直吏反)無反無側王道正直(言所)
(行無反道不正則王道正直)會其有極歸其有極(言會其中而行之則天下皆歸其有)
(中矣)曰皇極之敷言是彝是訓于帝其訓(曰者大其義言以大)
(中之道布陳言教不失是常則人皆是順矣天且其順而况于人乎)凡厥庶民極之敷言
是訓是行以近天子之光(凡其衆民中心之所陳言凡順是行之則可以近益天子)
(之光明以近附近之近)曰天子作民父母以爲天下王(言天子布德惠)
(之教爲兆民之父母是爲天下所歸往不可不務)重意(天子作民父母泰誓元后作民父母〇以爲天下王禹謨爲天)
(下君)六三德一曰正直(能正人之曲直)二曰剛克(剛能立事克馬云勝也)三
曰柔克(和柔能治三者皆德)平康正直(世平安用正直治之)彊弗友剛
克(友順也世彊禦不順以剛能治之禦魚吕反能治直吏反)爕友柔克(爕和也世和順以柔能治)
(之爕息恊反)沈潛剛克(沈潜謂地雖柔亦有剛能出金石)高明柔克(高明謂天言天)
(爲剛德亦有柔克不干四時喻臣當執剛以正君君亦當執柔以納臣)惟辟作福惟辟作
威惟辟玉食(言惟君得專威福爲美食辟徐𥙷亦反玉食張晏注漢書云玉食珍食也韋昭云諸侯備)
(珍異之食)臣無有作福作威玉食臣之有作福作威玉
食其害于而家凶于而國人用側頗僻民用僭
忒(在位不敦平則下民僭差頗普多反僻匹亦反僭子念反忒他得反馬云惡也)七稽疑擇建
立卜筮人(龜日卜蓍曰筮考正疑事當選擇知卜筮人而建立之蓍音尸)乃命卜筮(建立)
(其人命以其職)曰雨曰霽(龜兆形有似雨者有似雨止者霽子細反)曰蒙(蒙隂闇蒙武工反徐亡鉤)
(反)曰驛(氣落驛不連屬驛音亦注同屬音燭)曰克(兆相交錯五者卜兆之常法)曰貞曰
悔(内卦曰貞外卦曰悔)凡七(卜筮之數)卜五占用二衍忒立時人
作卜筮三人占則從二人之言(立是知卜筮人使爲卜筮之事夏殷周卜)
(筮各異三法並卜從二人之言善鈞從衆卜筮各三人占用二馬云占筮也衍以淺反)汝則有大疑
謀及乃心謀及卿士謀及庶人謀及卜筮(將舉事而)
(汝則有大疑先盡汝心以謀慮之次及卿士衆民然後卜筮以决之)汝則從龜從筮從卿
士從庶民從是之謂大同(人心和順龜筮從之是謂大同於吉)身其康
彊子孫其逢吉(動不違衆故後世遇吉逢馬云逢大也)汝則從龜從筮
從卿士逆庶民逆吉(三從二逆中吉亦可舉事)卿士從龜從筮
從汝則逆庶民逆吉(君臣不同决之卜筮亦中吉)庶民從龜從
筮從汝則逆卿士逆吉(民與上異心亦卜筮以决之)汝則從龜
從筮逆卿士逆庶民逆作内吉作外凶(二從三逆龜筮相違)
(故可以祭祀冠㛰不可以出師征伐冠官喚反)龜筮共違于人(皆逆)用靜吉用
作凶(安以守常則吉動則凶)八庶徵曰雨曰暘曰燠曰寒曰
風曰時(雨以潤物暘以乾物煖以長物寒以成物風以動物五者各以其時所以爲衆驗暘音陽乾音干煖乃管)
(反以長丁丈反)五者來備各以其叙庶草蕃廡(言五者備至各以次序則)
(庶草蕃滋廡豐也蕃音煩廡無甫反徐莫柱反)一極備凶一極無凶(一者備極過甚則凶一者)
(極無不至亦凶謂失時失序)曰休徵(叙美行之驗美行下孟反)曰肅時雨若(君行敬則)
(時雨順之)曰乂時暘若(君行政治則時暘順之治直吏反治其職同)曰晢時燠
若(君能照晢則時燠順之)曰謀時寒若(君能謀則時寒順之)曰聖時風
若(君能通理則時風順之)曰咎徵(叙惡行之驗咎其九反)曰狂恒雨若(君行)
(往妄則常雨順之)曰僭恒暘若(君行僭差則常暘順之)曰豫恒燠若(君行)
(逸豫則常煖順之䂊羊庶反徐又音舒)曰急恒寒若(君行急則常寒順之)曰蒙恒風
若(君行蒙闇則常風順之)曰王省惟歲(王所省職兼所揔羣吏如歲兼四時省息井反)卿
士惟月(卿士各有所掌如月之各有别别彼列反)師尹惟日(衆正官之吏分治其職如日之有歲)
(月)歲月日時無易(各順常)百榖用成乂用明(歲月日時)
(無易則百榖成君臣無易則政治明)俊民用章家用平康(賢臣顯用國家平寧)日
月歲時旣易(是三者巳易喻君臣易職)百榖用不成乂用昏不
不明俊民用微家用不寧(君失其柄權臣擅命治闇賢隱國家亂)庶
民惟星星有好風星有好雨(星民象故衆民惟若星箕星好風畢星好雨亦)
(民所好好呼報反)日月之行則有冬有夏(日月之行冬夏各有常度君臣政治小大)
(各有常法)月之從星則以風雨(月經於箕則多風離於畢則多雨政教失常以從民欲亦)
(所以亂)九五福一曰壽(百二十年)二曰冨(財豐備)三曰康寧
(無疾病)四曰攸好德(所好者德福之道)五曰考終命(各成其短長之命以自終)
(不撗夭撗華孟反又如字)六極一曰凶短折(動不遇吉短未六十折未三十言辛苦凶馬云終也)
(折時設反又之舌反)二曰疾(常抱疾苦)三曰憂(多所憂)四曰貧(困於財)五曰
惡(醜惡)六曰弱(尫劣尫烏黃反)武王旣勝殷邦諸侯班宗
彝(賦宗廟彝器酒鐏賜諸侯班本又作般音同)作分器(言諸侯尊卑各有分也亡分器扶問反注同)
旅&KR0729;第七周書孔氏傳
西旅獻獒(西戎遠國貢大犬獒五羔反馬云作豪酋豪也)太保作旅獒(召公陳戒)
(召公詩照反後召公皆放此)旅獒(因&KR0729;而陳道義)惟克商遂通道于九夷
八蠻(四夷慕化貢其方賄九八言非一皆通道路無遠不服賄呼罪反)西旅底貢厥獒
(西戎之長致貢其獒大高四尺曰獒以犬爲異底之履反長丁丈反)太保乃作旅獒用訓于
王(陳貢&KR0729;之義以訓諫王)曰嗚呼明王愼德四夷咸賓(言明王愼)
(德以懷遠故四夷皆賓服)無有遠邇畢獻方物惟服食器用(天下)
(萬國無有遠近盡貢其方土所生之物惟可以供服食器用者言不爲耳目華侈供音恭爲于僞反侈昌氏反)重言(無有)
(遠邇重見盤庚)王乃昭德之致于異姓之邦無替厥服(德之)
(所致謂遠夷之貢以分賜異姓諸侯使無廢其職)分寳玉于伯叔之國時庸
展親(以寳玉分同姓之國是用誠信其親親之道)人不易物惟德其物(言物)
(貴由人有德則物貴無德則物賤所貴在於德易羊質反)德盛不狎侮(盛德必自敬何狎易侮慢之有)
(易以䜴反)狎侮君子罔以盡人心(以虚受人則人盡其心矣盡津忍反下同)狎
侮小人罔以盡其力(以悅使民民忘其勞則力盡矣)不役耳目百
度惟貞(言不以聲色自役則百度正)玩人喪德玩物喪志(以人爲戲弄則)
(喪其德以器物爲戲弄則喪其志玩五貫反喪息浪反)志以道寧言以道接(在心爲志)
(發氣爲言皆以道爲本故君子勤道)不作無益害有益功乃成不貴異
物賤用物民乃足(遊觀爲無益竒巧爲異物言明王之道以德義爲益器用爲貴所以化俗生民)
(觀官喚反)犬馬非其土性不畜(非此土所生不畜以不習其用畜許六反)珍禽竒
獸不育于國(皆非所用有損害故)不寳遠物則遠人格(不侵奪其)
(利則來服矣)所寳惟賢則邇人安(寳賢任能則近人安近人安則遠人安矣)嗚
呼夙夜罔或不勤(言當早起夜寐常勤於德)不矜細行終累大
德(輕忽小物積害毀大故君子愼其微行下孟反累劣僞反)爲山九仞功虧一簣
(八尺曰仞喻向成也未成一簣猶不爲山故曰功虧一簣是以聖人乾乾日&KR0628;愼終如始仞音刃字又作刃七尺曰仞虧曲爲)
(反簣其貴反向許亮反乾其連反&KR0628;音側)允迪兹生民保厥居惟乃世王
(言其能信蹈行此誡則生人安其居天子乃世世王天下武王雖聖猶設此誡况非聖人可以無誡乎其不免於過則亦宜矣)
(世王如字又于况反注同)巢伯來朝(殷之諸侯伯爵也南方遠國武王克商慕義來朝巢仕交反徐吕交)
(反)芮伯作旅巢命(芮伯周同姓圻内之國爲卿大夫陳威德以命巢亡芮如銳反圻音祈)
金縢第八周書孔氏傳
武王有疾周公作金縢(爲請命之書藏之於匱緘之以金不欲人開之縢徒登反緘工)
(咸反)金縢(遂以所藏爲篇名)旣克商二年王有疾弗豫(伐紂明年武王)
(有疾不悅豫豫本又作忬)二公曰我其爲王穆卜周公曰未可以
戚我先王(穆敬戚近也召公太公言王疾當敬卜吉凶周公言未可以死近我先王相順之辭爲于僞反戚千)
(歷反)公乃自以爲功(周公乃自以請命爲己事)爲三壇同墠(因大王王季文)
(王請命於天故爲三壇壇築土墠除地大除地於中爲三壇璮徒丹反築土也馬云土堂墠音善)爲壇於南
方北面周公立焉(立壇上對三王)植璧秉珪乃告太王王
季文王(璧以禮神植置也置於三王之坐周公秉桓珪以爲贄告謂祝辭植時職反徐音置贄音至祝如字或之)
(又反下同)史乃冊祝曰惟爾元孫某遘厲虐疾(史爲冊書祝辭)
(也元孫武王某名臣諱君故曰某厲危虐暴也遘工豆反遇也)若爾三王是有丕子之
責于天以旦代某之身(太子之責謂疾不可救於天則當以旦代之死牛有命不可請)
(代聖人叙臣子之心以垂世教丕普悲反馬同徐甫眉反鄭音不)予仁若考能多材多
藝能事鬼神(我周公仁能順父又多材多藝能事鬼神言可以代武王之意)乃元孫不
若旦多材多藝不能事鬼神乃命于帝庭敷佑
四方(汝元孫受命於天庭爲天子布其德教以佑助四方言不可以死)用能定爾子孫
于下地四方之民罔不祗畏(言武王用受命帝庭之故能定先人子孫於天下四)
(方之民無不敬畏)嗚呼無墜天之降寳命我先王亦永有
依歸(歎惜武王言不救則墜天之寳命救之則先王長有依歸)今我即命于元龜
(就受三王之命於大龜卜知吉凶)爾之許我我其以璧與珪歸俟爾
命(許謂疾瘳特命當以事神瘳勑留反下同)爾不許我我乃屏璧與珪
(不許謂不愈也屏藏也言不得事神)乃卜三龜一習吉(習因也以三王之龜卜一相因而吉)啓
籥見書乃并是吉(三兆旣同吉開籥見占兆書乃亦并是吉箚茅若反徐以略反馬云藏卜)
(兆書管并必政反)公曰體王其罔害(公視兆曰如此兆體王其無害言必愈)予
小子新命于三王惟永終是圖(周公言我小子新受三王之命武王惟長)
(終是謀周之道)兹攸俟能念予一人(言武王愈此所以待能念我天子事成周道)公
歸乃納冊于金縢之匱中王翼日乃瘳(從壇歸翼明瘳差也)
(差初賣反)武王旣喪管叔及其羣弟乃流言於國(武王)
(死周公攝政其弟管叔及蔡叔霍叔乃放言於國以誣周公以惑成王喪息浪反)曰公將不利於
孺子(三叔以周公大聖有次立之勢遂生流言孺稚也稚子成王孺如樹反)周公乃告二
公曰我之弗辟我無以告我先王(辟法也告召公太公言我不以法法)
(三叔則我無以成周道告我先王辟扶亦反治也說文作璧音必亦反法也馬鄭音避謂避居東都)周公居東
二年則罪人斯得(周公旣告二公遂東征之二年之中罪人此得)于後公乃
爲詩以貽王名之曰鴟鴞王亦未敢誚公(成王信流)
(言而疑周公故周公旣誅三監而作詩解所以宜誅之意以遺王王猶未悟故欲讓公而未敢貽羊支反名如字徐亡政反鴟)
(尺夷反鴞吁嬌反誚在笑反以遺唯季反)秋大熟未穫天大雷電以風(二年)
(秋也蒙恒風若雷以威之故有風雷之異穫戸郭反)禾盡偃大木斯拔邦人大
恐(風災所及邦人皆大恐拔皮八反)王與大夫盡弁以啓金縢之
書(皮弁質服以應天弁皮彦反徐扶變反應應對之應)乃得周公所自以爲功
代武王之說(所藏請命冊書本說如字徐始銳反)二公及王乃問諸史
與百執事(二公倡王啓之故先見書史百執事皆從周公請命倡昌亮反皆從才用反又如字)對
曰信噫公命我勿敢言(史百執事言信有此事周公使我勿道今言之則負周公噫恨)
(辭噫於其反馬本作懿猶憶也)王執書以泣曰其勿穆卜(本欲敬卜吉凶今天)
(意可知故止之)昔公勤勞王家惟予冲人弗及知(言巳幼童不及)
(知周公昔日忠勤冲直中反)重意(昔公勤勞王家武成王季其勤王家〇惟予冲人弗及知大誥肆予冲人永思艱)
今天動威以彰周公之德(發雷風之威以明周公之聖德)惟朕小
子其新逆我國家禮亦宜之(周公以成王未寤故留東未還改過自新遣使)
(者迎之亦國家禮有德之宜新逆馬本作親迎遣使所吏反)王出郊天乃雨反風禾
則盡起(郊以玉幣謝天天即反風起禾明郊之是)重意(天乃雨反風舜典烈風雷雨弗迷)二公
命邦人凡大木所偃盡起而築之歲則大熟(木有)
(偃拔起而立之築有其根桑果無虧百榖豐熟周公之德此巳上大誥後因武王喪并見之築音竹本亦作筑謂筑其根馬云)
(築拾也見賢遍反)
大誥第九周書孔氏傳
武王崩三監及淮夷叛(三監管蔡商淮夷徐奄之屬皆叛周監古懴反視也)周
公相成王將黜殷作大誥(相謂攝政黜絶也將以誅叛者之義大誥天下相息)
(亮反注同)大誥(陳大道以誥天下遂以名篇誥本亦作靠)王若曰猷大誥爾多
邦越爾御事(周公稱成王命順大道以告天下衆國及於御治事者盡及之猷音由道也〇馬本作大)
(誥繇爾多邦盡津忍反)重言(越爾御事三本篇二下篇一)弗弔天降割于我家
不少(言周道不至故天下凶害於我家不少謂三監淮夷並作難弔音的又如字割馬本作害不少朱氏依馬讀不)
(少延爲句難乃旦反)重言(弗弔重見多士君奭)延洪惟我幼冲人(凶害延大惟累我幼童人)
(成王言其不可不誅之意累劣僞反)嗣無疆大歷服弗造哲迪民康(言子)
(孫承繼祖考無窮大數服行其政而不能爲智道以安人故使叛先自責)矧曰其有能格知
天命(安人且猶不能况其有能至知天命者乎矧失忍反)巳予惟小子若涉淵
水予惟往求朕攸濟(已發端歎辭也我惟小子承先人之業如涉淵水往求我所以濟渡)
(言祗懼)重言(巳予惟小子本篇二康誥巳汝惟小子又洛誥巳汝惟冲子)重意(若涉淵水微子若涉大水君奭)
(若游大川)敷賁敷前人受命兹不忘大功(前人文武也我求濟渡在布行)
(賢者有十大來翼佐我周用撫安武事謀立其功言人事先應敉亡婢反應應對之應)我有大事休
朕卜并吉(大事戎事也人謀旣從卜又并吉所以爲美并必政反注及篇末同)肆予告我
友邦君越尹氏庶士御事(以美故告我友國諸侯及於正官尹氏卿大夫衆士御治)
(事者言謀及之)曰予得吉卜予惟以爾庶邦于伐殷逋播
臣(用汝衆國往伐殷逋亡之臣謂禄父逋布吾反)爾庶邦君越庶士御事罔
不反曰艱大(汝衆國上下無不反曰征伐四國爲大難叙其情以戒之)重言(爾庶邦君二並本篇)
民不靜亦惟在王宫邦君室(言四國不安亦在天子諸侯教化之過自責不)
(能綏近以及遠)越予小子考翼不可征王害不違卜(於我小子)
(先卜敬成周道若謂今四國不可征則王室有害故宜從卜)肆予冲人永思艱曰嗚
呼允蠢鰥寡哀哉(故我童人成王長思此難而歎曰信蠢動天下使無妻無夫者受其害可)
(哀哉鰥故頑反)重意(肆予冲人永思艱金縢惟予冲人弗及知)予造天役遺大投艱
于朕身(我周家爲天下役事遺我甚大投此艱難於我身言不得巳〇造爲也馬云遺也)越予冲
人不卬自恤義爾邦君越爾多士尹氏御事(言征)
(四國於我童人不惟自憂而巳乃欲施義於汝衆國君臣上下至御治事者卬五剛反我也)綏予曰無毖
于恤不可不成乃寧考圖功(汝衆國君臣當安勉我曰無勞於憂不可不成)
(汝寧祖聖考文武所謀之功責其以善言之助毖音祕)巳予惟小子不敢替上帝
命(不敢廢天命言卜吉當必征之)重言(巳予惟小子二並本篇又康誥巳汝惟小子洛誥巳汝惟冲子)天
休于寧王興我小邦周寧王惟卜用克綏受兹
命(言天美文王興周者以文王惟卜之用故能安受此天命明卜宜用)今天其相民矧亦
惟卜用(人獻十夫是天助民况亦用卜乎吉可知矣亦言文王相息亮反)嗚呼天明畏
弼我丕丕基(歎天之明德可畏輔成我大大之基業言卜不可違也畏如字徐音威)重言(天明)
(畏三臯陶本篇多士)重意(弼我丕丕基立政以並受此丕丕基)王曰爾惟舊人爾丕
克遠省爾知寧王若勤哉(特命久老之人知文王故事者大能遠省識古事汝知文)
(王若彼之勤勞哉目所親見法之又明省息井反)天閟毖我成功所予不敢
不極卒寧王圖事(閟愼也言天愼勞我周家成功所在我不敢不極盡文王所謀之事謂致)
(太平閟音祕)肆予大化誘我友邦君(我欲極盡文王所謀故大化天下道我友國諸)
(侯)天棐忱辭其考我民(言我周家有大化誠辭爲天所輔其成我民矣棐徐音匪又芳)
(鬼反忱市林反)予曷其不于前寧人圖功攸終(我何其不於前文王安人)
(之道謀立其功所終乎)天亦惟用勤毖我民若有疾(天亦勞愼我民欲安)
(之如人有疾欲己去之)重言(若有疾二本篇康誥)予曷敢不于前寧人攸受
休畢(天欲安民我何敢不於前文王所受美命終畢之)王曰若昔朕其逝朕
言艱日思(順古道我其往東征矣我所言國家之難備矣日思念之日人實反難乃旦反下爲難同)若
考作室旣底法厥子乃弗肯堂矧肯構(以作室喻治政也父)
(巳致法子乃不肯爲堂基况肯構立屋乎不爲其易則難者可知底之履反構古候反治直吏反)厥父菑厥
子乃弗肯播矧肯穫(又以農喻其父巳菑耕其田其子乃不肯播種况肯收穫乎菑側其)
(反草也田一歲曰菑穫戸郭反)重意(厥父菑厥子乃弗肯播矧肯穫無逸厥父母勤勞稼穡厥子乃不知稼穡之艱難)
厥考翼其肯曰予有後弗棄基(其父敬事創業而子不能繼成其功其肯)
(言我有後不棄我基業乎今不征是棄之)肆予曷敢不越卬敉寧王大命
(作室農人猶惡棄基故我何敢不於今日撫循文王大命以征逆乎惡烏路反)若兄考乃有友伐
厥子民養其勸弗救(若兄弟父子之家乃有明友來伐其子民養其勸心不救者以子惡)
(故以此四國將誅而無救者罪大故)王曰嗚呼肆哉爾庶邦君越爾御
事(歎今伐四國必克之故以告諸侯及臣下御治事者)重言(爾庶邦君二並本篇〇越爾御事三本篇二後篇一)
爽邦由哲亦惟十人迪知上帝命(言其故有明國事用智道十人蹈知)
(天命謂人獻十夫來佐周)越天棐忱爾時罔敢易法矧今天降
戾于周邦(於天輔誠汝天下是知無敢易天法况今天下罪於周使四國叛乎)重意(越天棐忱康誥天畏)
(棐忱君奭若天棐忱)惟大艱人誕鄰胥伐于厥室爾亦不知
天命不易(惟大爲難之人謂三叔也大近相伐於其室家謂叛逆也若不早誅汝天下亦不知天命之不)
(易也易以䜴反)重言(天命不易重見君奭)予永念曰天惟喪殷若穡夫
予曷敢不終朕畒(稼穡之夫除草養苗我長念天亡殷惡主亦猶是矣我何敢不順天終竟我壟)
(畒乎言當滅殷壟力勇反)天亦惟休于前寧人予曷其極卜敢
弗于從(天亦惟美于文王受命我何其極卜法敢不於從言必從也)率寧人有指
疆土矧今卜并吉(循文王所有指意以安疆土則善矣况今卜并吉乎言不可不從)〇
重意(矧今卜并吉本篇朕卜并吉金縢乃并是吉)肆朕誕以爾東征天命不
僭卜陳惟若兹(以卜吉之故大以汝衆東征四國天命不僭差卜兆陳列惟若此吉必克之不可不)
(勉僭子念反)
微子之命第十周書孔氏傳
成王旣黜殷命殺武庚(一名禄父)命微子啓代殷後(啓知)
(紂必亡而奔周命爲宋公爲湯後)作微子之命(封命之書)微子之命(稱其本爵以名)
(篇)王若曰猷殷王元子(微子帝乙元子故順道本而稱之)惟稽古崇
德象賢(惟考古典有尊德象賢之義言今法之)重意(惟稽古見堯典崇德象賢武成崇德報功)統
承先王修其禮物(言二王之後各修其典禮正朔服色與時王並通三統正音政)作賓
于王家與國咸休永世無窮(爲時王賓客與時皆美長世無竟)嗚
呼乃祖成湯克齊聖廣淵(言汝祖成湯能齊德聖逹廣大深遠澤流後世)〇
重意(克齊聖廣淵冏命聦明齊聖)皇天眷佑誕受厥命(大天眷顧湯佑助之大受)
(其命謂天命)重言(皇天眷佑二泰誓中本篇大禹謨皇天眷命〇誕受厥命重見康誥)撫民以寬
除其邪虐(撫民以寬政放桀邪虐湯之德)功加于時德垂後裔(言湯)
(立功加於當時德澤垂及後世裔末也裔以制反)重意(德垂後裔仲虺垂𥙿後昆)爾惟踐修厥
猷舊有令聞(汝微子言能踐湯德久有善譽昭聞遠近令聞如字又音問)恪愼克孝
肅恭神人予嘉乃德曰篤不忘(言微子敬愼能孝嚴恭神人故我善汝德)
(謂厚不可忘篤本又作笁東谷反)上帝時歆下民祗協庸建爾于上
公尹兹東夏(孝恭之人祭祀則神歆享施令則人敬和用是封立汝於上公之位正此東方華夏之國)
(宋在京師東歆許今反)重意(尹兹東夏君奭尹兹東郊)欽哉往敷乃訓愼乃服
命率由典常以蕃王室(敬哉敬其爲君之德往臨人布汝教訓愼汝祖服命數循用舊)
(典無失其常以蕃屏周室戒之蕃方元反本又作藩)重言(欽哉八堯典禹謨本篇景命各一舜典益稷二〇以蕃王室二)
(本篇蔡仲之命)弘乃烈祖律乃有民永綏厥位毗予一人
(大汝烈祖成湯之道以法度齊汝所有之人則長安其位以輔我一人言上下同榮慶毗房脂反)重意(永綏厥位文侯)
(之命永綏在位毗予一人泰誓周官弼予一人)世世享德萬邦作式(言微子累世享德不)
(忝厥祖雖同公侯而特爲萬國法式)俾我有周無斁(汝世世享德則使我有周好汝無厭俾必爾反)
(斁音亦好呼報反厭於豔反)嗚呼往哉惟休無替朕命(歎其德遣往之國言當惟)
(爲美政無廢我命)重言(往哉七舜典二盤庚本篇康誥畢命文侯之命各一)唐叔得禾異畒
同穎(唐叔成王母弟食邑内得異禾也畒壟穎穗也禾各生一壟而合爲一穗穎役領反穗似醉反本亦作遂)獻
諸天子(拔而貢之)王命唐叔歸周公于東(異畒同穎天下和同之象周公)
(之德所致周公東征未還故命唐叔以禾歸周公唐叔後封晉)作歸禾(亡)周公旣得命
禾旅天子之命(巳得唐叔之禾遂陳成王歸禾之命而推美成王善則稱君)作嘉禾
(天下和同政之善者故周公作書以嘉禾名篇告天下亡)
監本纂圖重言重意互註尚書卷第七
