漢隸字源小學類二(字書之屬)
提要
(臣)等謹案漢隸字源六卷宋婁機撰機字彦
發嘉興人乾道二年進士寧宗朝累官禮部
尚書兼給事中權知樞宻院事兼太子賔客
進參知政事提舉洞霄宫事迹詳宋史本傳
其書前列攷碑分韻辨字三例次碑目一卷
凡漢碑三百有九魏晉碑三十有一各紀其
年月地里書人姓名以次編列即以其所編
之數注卷中碑字之下以省繁文次以禮部
韻畧二百六部分為五卷皆以真書標目而
以隸文排比其下韻不能載者十四字附五
巻之末終焉其文字異同亦隨字附注如後
漢修孔子廟器碑内韓明府名勅字叔節歐
陽修謂前世見於史傳未有名勅者而此書
引繁陽令楊君碑陰亦有程勅以證集古録
考核之疎又若曲江之為曲紅引周憬碑遭
罹之為遭離引馬江碑陂障之為波障引孫
叔敖碑委蛇之為禕隋引衡方碑於古音古
字亦多存其梗概皆足為考證之資不但以
㸃畫波磔為書家模範已也乾隆四十六年
十一月恭校上
總纂官臣紀昀臣陸錫熊臣孫士毅
總校官臣陸費墀
漢隸字源序
漢隸字源六帙檇李婁君彦發所輯也其書甚清其抒
意甚勇其考賾甚精其立說甚當其沾丏後學甚篤凡
見諸石刻若壺鼎刀鏡盆槃洗甓著錄者三百有九起
東亰建武訖鴻都建安殆二百年濫觴于魏者僅卅而
一光和骨立開元贔屓㸃畫之鑪錘法度之宎奥假借
之同而異發縱之簡而古合蔡中郎諸人筆力通神之
妙皆聚此編憶吾兄文恵公自壯至老躭癖弗懈嘗區
别為五種書曰釋曰纉曰韻曰圗曰續四者備矣唯韻
書不成以為蠧竭目力於摹寫至難觱旦旦而求之字
字而倣之雖衆史堵廧孫甥魚貫不堪替一筆也功之
弗就使獲覩是書且悉循其隸釋次第志之所底不謁
而同正應𢥠然起立興不得並時之歎彦發曩歳有班
馬字類突過諸家漢史之學予嘗序之矣今此帙刋於
髙明臺方通守吾州朱墨鮮暇趣了官事竟輒蕭然一
室中厮輿側睨但見其放策欠伸搔頭揩眼而用心獨
苦之狀固所不克知彦發學有原委工詞章身端行
治名最三呉而諸公貴人不解收拾使周鼎斡弃與康
瓠等予頃備侍從承清問於燕閒宣昭聲光冝不辭費
顧亦不能一出諸口心焉負愧聊復再暢叙以自釋云
慶元三年十二月朔旦野處洪景盧序
