漢隸字源卷一宋婁機撰
攷碑
漢碑凡三百有九漢而下不載獨魏大饗碑相傳為梁
鵠書上尊號奏為鍾繇書受禪表劉禹錫以為王朗
文梁鵠書鍾繇鐫字脩孔子廟碑圗經云梁鵠書三
體石經遺字為蔡邕書大饗記殘碑亦疑為鍾繇書
凡九晉碑字畫稍佳者堇一二而止今並列于目㦯
晚出未見者俟詢訪續之
碑之先後當按以年月而三百九碑無年月者什五六
歐陽文忠公集古錄歐陽叔弼集古錄目趙徳夫金
石錄雖雜他碑皆以所得先後為之次洪文恵公獨
釋隸古亦隨得隨載而卷第所紀固已然今悉循
之而以續得者附於其後
諸碑所立之年可攷者著各碑下無者闕
諸碑所存之地以水經集古錄集古錄目金石錄天下
碑錄諸道舊錄墨寳圖經攷證參以隸釋隸續所辨
及諸書校定最後得王氏復齊碑目題識所出不同
者並著之
分韻
每字先真書其上循禮部韻之叙禮部韻無者以廣韻
集韻附見其下并說文之義
凡字禮部諸韻亦作通作或作通用與某字同者各隨
字真書于下
辨字
凡一字而有數體以碑目之次眞書于旁不載碑之名
氏而以碑目之數著之慮字之繁也
諸碑屢用字循碑目之次首出者載之餘不復見
諸碑字或假借或省文盡以夲文著字下又㠯說文集
韻諸字書參證或非假借非省文義當作其字者亦
載本文以明義所當用
凡諸碑假借省文字經子史漢諸書所有者附于下
凡字體及偏傍諸碑常用而韻所不能載者悉傳著牘
尾
碑目
一
孟郁脩堯廟碑
永康元年立在濮州集古作堯祠祈雨碑
二
帝堯碑
熹平四年立在濮州
三
成陽靈臺碑
建寧五年立在濮州雷澤堯母慶都感赤龍而生堯
後葬慶都名曰靈臺上立黄屋集古作堯母碑
四
靈臺碑隂
五
髙眹脩周公禮殿記
初平五年立初文翁爲蜀郡立學安帝永初中火災
被焚獻帝時太守髙眹重脩立之今碑在成都府學
禮殿東南柱上形方上狹下廣其木堅若金石木碑
傳逺者唯此爾集古并錄目並誤作石柱天下錄云
鍾㑹書
六
孔廟置卒史碑
永興元年立在兗州仙源縣張稚圭嘉祐中題云鍾
繇書隸釋考鍾繇之卒去永興七十八年圖經非也
七
韓勑造孔廟禮器碑
威帝中年立在兗州闕里祖庭記有威帝中年韓勑
脩孔子墓碑在墓林中當是此碑歐公云前世見於
史傳未有名勑者按繁陽令楊君碑隂亦有程勑則
在漢非獨韓名勑也勑雖夲音徠(去聲)說文勞也攷
之碑韓字叔節程字伯嚴其義非勞徠之徠當讀與
飭同漢碑范史多用勑字盖是時上下皆通用初無
拘也
八
韓勑碑隂
九
韓勑脩孔廟後碑
威帝中年立在兗州
十
史晨祠孔廟奏銘
建寧二年立在兗州金石云魯相晨有兩碑在廟中
其一云蒙恩受任符守即此碑也
十一
史晨孔廟後碑
在兗州闕里記不錄此碑而有碑隂攷文意疑是前
碑之隂金石作建寧元年當是二年前碑之後
十二
西嶽華山廟碑
延熹八年立在華州華隂縣
十三
西嶽華山亭碑
光和二年立在華州
十四
樊毅復華下民租碑
光和二年立在華州碑久堙沒唐興元元年華隂令
盧倣求得而爲之記八分書於碑末集古錄目作脩
西嶽廟復民賦碑
十五
樊毅脩華嶽碑
光和二年立在華州
十六
東海廟碑
熹平元年立在海州隸釋云京口將士徃來朐山者
云海廟一椽不存今不復見此刻矣歐公時天下一
家漢碑雖在遐陬窮谷無脛而可至集古錄中已屢
言難得况今乎
十七
桐栢淮源廟碑
延熹六年立錄目云在鄧州天下錄云在唐州或云
在隨州棗陽桐柏鎭
十八
殽阬君神祠碑
光和四年立在華州集古云碑文磨滅初不可辯以
麫填其刻稍尋㸃畫鐫治之乃可讀
十九
殽阬碑隂
隸釋云漢隸之神品
二十
老子銘
天下碑錄云在衛真縣太清宫延熹八年威帝夢見
老子而祀之于時陳相邉韶演而為銘金石云舊傳
蔡邕文并書盖杜甫苦縣光和之詩啟之周越書苑
遂以為韶撰文而邕書初無所据
二十一
孫叔敖碑
延熹三年立在光州固始縣碑頟楚相孫君之碑諱
饒字叔敖固始令陂君架廟立碑未畢遷長掖太守
期思縣宰段光刻石世人因碑而遂知叔敖之名
二十二
孫叔敖碑隂
二十三
仙人唐公房碑
在興元府不知所立年月太守郭芝脩廟為此碑墨
寳云在城固縣西北三十里集古作公昉
二十四
唐公房碑隂
二十五
張公神碑
和平元年立在衛州黎陽天下錄云在通利軍衛縣
二十六
三公山碑
光和四年立在真定府元氏集古以爲北嶽碑金石
云恐歐公未見其頟
二十七
無極山碑
光和四年立在真定府
二十八
白石神君碑
光和六年立在真定府
二十九
何君閣道碑
建武中元二年立在雅州墨寳云見於榮經縣以適
卭莋之路也出於紹興辛未隸釋云東漢隸書斯爲
之首
三十
趙君羊竇道碑
永初六年立在眉州墨寳云在嚴道縣東三十里
三十一
司隸校尉楊君石門頌
建和二年立在興元府華陽國志云楊君名渙集古
作楊厥開石門頌隸釋云故司隸校尉楗爲楊君頌
漢中太守王升立碑云司隸校尉楊君厥字孟文水
經及歐趙皆謂之楊厥碑蜀中晚出楊淮碑云司隸
校尉楊君厥諱淮大司隸孟文之元孫也始知兩碑
皆以厥爲語助此乃後政頌其勲徳故字之而不名
墨寳云襃城縣北五里磨崖
三十二
廣漢長王君石路碑
建和二年立在漢州隸書表字爲頟
三十三
李翕西狹頌
建寧四年立在成州墨寳云磨崖在同谷縣翕爲武
都太守建寧三年到郡明年以西狹中道危難阻峻
縁崖下有不測之谿數有顛覆霣隧之害翕勑衡官
有秩李瑾減髙就埤平夷正曲柙致土石堅固廣大
可以夜渉民歌頌之今碑是也又明年則架析里橋
郙閣治西坂山天井道見於刻畫者凡三必心乎恵
民者
三十四
李翕黽池五瑞碑
在成州碑後題云君昔在黽池脩崤嶔之道德治精
通致黄龍白鹿之瑞故圖畫其像刻於頌前金石作
碑隂
三十五
李翕析里橋郙閣頌
建寧五年立興州磨崖集古錄目作李㑹
三十六
周憬功勲銘
熹平三年立在韶州樂昌廟内與郴州接界集古云
碑文磨滅名不可辨圗經但云周使君後漢書無傳
及得碑隂方知名憬題云神漢獨此碑爾
三十七
周憬碑隂
碑有曲紅十七人水經云瀧水南逕曲江縣東縣昔
號曲紅曲紅山名也漢史皆作曲江金石云自是當
時縣名
三十八
槀長蔡湛頌
光和四年立在真定府
三十九
溧陽長潘乾校官碑
光和四年立在建康紹興十三年溧水尉喻仲逺得
之固城湖中
四十
梁相孔耽神祠碑
光和五年立在亳州永城縣孔君自作歸藏之地而
其子銘之字殊怪古前六十字作四行書頟之下自
左而右字最大其後頓小末又有五十餘小字
四十一
成陽令唐扶頌
光和六年立在濮州雷澤縣碑首之旁又刻題名二
十餘字
四十二
巴郡太守張納功德叙
中平五年立在重慶府碑云張得姓應天文二十八
舍張宿與柳敏碑所云柳宿之精同議者以爲不典
其年月則見于碑隂
四十三
張納碑隂
按功德叙盖掾屬李元等所作而碑隂皆不以門生
故吏名苐直書其職耳
四十四
酸棗令劉熊碑
在東京酸棗縣篆頟缺堇有棗令劉字碑云諱熊水
經云字孟陽光武元孫廣陵王之孫俞鄉侯之季子
歐公不知在酸棗以爲俞鄉侯季子碑蔡邕書唐王
建題此碑詩云蒼苔滿字土埋龜風雨消磨絶妙辭
不向圗經中舊見無人知是蔡邕碑
四十五
劉熊碑隂
凡百八十人皆不載郡邑
四十六
謁者景君墓表
元初元年立在濟州石磨滅不見名字東漢墓闕自
路都尉始爲文則自景君始文章縁起云墓碑自晉
始非也
四十七
景君碑隂
首行題諸生服義者五字稱義士一人餘皆稱弟子
四十八
郯令景君闕銘
元初四年立在濟州集古作景君石椁銘
四十九
國三老袁良碑
在東京扶溝良以順帝永建六年二月卒孫衛尉滂
立此石滂光和中爲相其作九卿當在靈帝之初水
經誤以良爲梁天下錄良一作貢
五十
北海相景君碑
漢安二年立在濟州任城縣
五十一
長史武班碑
建和元年立在濟州任城縣東漢多門生故吏爲立
碑惟武班柳敏二碑則同舍爲之集古作漢班碑以
不知其姓氏也金石云余所藏本頟題云敦煌長史
武君之碑
五十二
從事武梁碑
元嘉元年立在濟州任城縣金石云崇寧初得此碑
完好後十餘年則缺其最後四字矣
五十三
平都侯相蔣君碑
永興元年立在道州
五十四
孔謙碣
永興二年立在兗州集古金石作孔德讓碣孔子二
十世孫
五十五
郎中鄭固碑
延熹元年立在濟州任城縣學
五十六
議郎元賔碑
延熹二年立在亳州碑無頟不見其姓石多殘缺復
不知其名元賔盖字也
五十七
中常侍樊安碑
延熹三年立在唐州碑後又刻安贈騎都尉詔
五十八
冀州刺史王純碑
延熹四年立在鄆州中都縣水經作王紛
五十九
山陽太守祝睦碑
延熹七年立在應天府虞城縣
六十
㤗山都尉孔宙碑
延熹七年立在兗州集古云孔子十九世孫金石云
孔北海父也漢碑凡有頟首行即述其文無頟則於
首行題其官與姓而後入詞如樊安碑張納功德叙
是也至此碑既有篆頟又於首行復題篆頟之字他
未之見也
六十一
孔宙碑隂
碑頟篆門生故吏名五大字漢碑隂無頟獨此爾
六十二
祝睦後碑
延熹九年立在應天府虞城縣
六十三
荆州刺史度尚碑
永康元年立在徐州隸釋云此碑在湖陵荒野政和
壬辰廵檢王當世遷于官廨劉宗儀立之使星亭
六十四
車騎將軍馮緄碑
永康元年立在渠州墨寳作逹州與馮煥神道馮煥
殘碑碑隂告馮煥詔馮緄墓雙排六玉單排六玉李
翊碑李翊夫人碑是邦雄桀碑無字碑城垻碑皆在
渠州流江縣逹州永睦縣之間鄭靄先在䕫路得之
故墨寶作逹州實渠州境
六十五
沛相楊統碑
建寧元年立在陜府閿鄉震墓側碑殘缺集古云失
其名字以楊震碑攷之則知其爲統
六十六
楊統碑隂
碑後有沛君門生知爲統碑隂
六十七
竹邑侯相張君碑
建寧元年立在單州
六十八
衛尉衡方碑
建寧元年立在鄆州碑云伊尹稱阿衡因而氏焉衡
立碑亦云
六十九
冀州從事張表碑
建寧元年立諸道錄云在澶州府衙都㕔上集古金
石隸釋云在冀州碑皆四言末四句五言悉屬韻
七十
金鄉長侯成碑
建寧二年立在單州單父縣墓側
七十一
孝廉柳敏碑
建寧二年立在忠州
七十二
淳于長夏承碑
建寧三年立在洺州州衙金石云元祐間因治河堤
得之刻畫完好如新隸釋云隸體竒怪
七十三
郎中馬江碑
建寧三年立在濟州
七十四
眞令劉脩碑
建寧四年立在南京天下録云在榖熟縣門外夫子
廟集古金石隸釋及諸道録云在下邑縣
七十五
博陵太守孔彪碑
建寧四年立在兗州集古云孔子十九代孫其名字
不可見金石云君諱彪字元上
七十六
孔彪碑隂
十十七
北軍中候郭仲竒碑
建寧五年立在孟州濟源縣隸釋云漢隸之神品
七十八
故民呉仲山碑
熹平元年立在東京碑頟作故民呉公不著名仲山
字也穆延年於宣和間得之
七十九
司隸校尉魯峻碑
熹平二年立在濟州州學水經作魯恭天下錄云蔡
邕書
八十
廣漢屬國侯李翊碑
熹平二年立在渠州詳見馮緄碑下
八十一
玄儒婁先生碑
熹平三年立在光化軍碑云字元考南陽隆人集古
云余爲乾德令自榖城界中遷之乾德縣敕書樓下
圖經爲翟先生碑公以書問王洙原叔證以李陽冰
篆文方知先生婁姓也
八十二
玄儒婁先生碑隂
八十三
繁陽令楊君碑
熹平三年立在陜府閿鄉碑前缺二十九字不知其
名止存弟富波君之少子也按楊震碑長子牧富波
侯相牧子統金城太守沛相以是知繁陽令即震之
孫牧之子統之弟也
八十四
楊君碑隂
八十五
堂邑令費鳳碑
熹平六年立在湖州碑文體與張表碑相類
八十六
費鳳别碑
在湖州前碑無名字世系並見于此碑金石竹碑隂
非也
八十七
太尉陳球碑
光和二年立在淮陽軍水經云下邳陳球墓前有三
碑弟子管寧華歆等造
八十八
陳球碑隂
八十九
陳球後碑
光和二年立在淮陽軍
九十
童子逄盛碑
光和四年立天下錄云在濰州俗云董孝碑元在昌
邑政和三年徐修之遷于倅治之墨妙亭漢人書碑
其式不一此碑字行或踈或宻若楊太尉碑則畫方
井井景北海碑則以重文附于旁孔梁相碑則首行
尚左華嶽碑則文出其列間或隔行或空字近世藏
碑者欲便於展翫徃徃皆剪裁聮屬不復見古人之
制矣
九十一
逄盛碑隂
盛年十二而夭門人孫理等爲立碑碑隂有縣中士
大夫又有家門生
九十二
安平相孫根碑
光和四年立在宻州隸釋云此碑體豐而埶逸不類
他漢碑唐韓蔡輩盖得此
九十三
孫根碑隂
碑有中軍督郵疑非漢官又有大中十四人殆不可
曉字畫頗類晉隸
九十四
凉州刺史魏元丕碑
光和四年立在濰州
九十五
司隸從事郭究碑
中平元年立在河陽天下錄云在濟源縣前世碑碣
但書子孫而不及兄弟此碑獨載兄弟甚詳
九十六
幽州刺史朱龜碑
中平二年立在亳州水經云龜光和六年卒于官故
吏牟化中平二年造
九十七
外黄令髙彪碑
中平二年立紹興十四年平江守王㬇取土郭外得
此碑移寘郡齋石已糜爛中平二年字不復有矣隸
釋云即文苑傳髙彪
九十八
太尉劉寛碑
劉寛字文饒弘農華隂人中平二年二月薨四月葬
故吏李謙等立碑据藝文類聚云桓麟撰碑在西京
洛陽縣東觀餘論云在上東門外官道北洛陽尉射
圃中寶刻亭内蔡邕書
九十九
劉寛後碑
碑在西京與前碑文亦相犯門生殷苞作
一百
小黄門譙敏碑
中平四年立在冀州東觀餘論云何籕以爲蔡中郎
書在棗強縣北十七里
一百一
圉令趙君碑
初平元年立在鄧州名字俱不存
一百二
巴郡太守樊敏碑
建安十年立在雅州隸釋云在㴝州墨寶云盧山縣
一百三
益州太守髙頤碑
建安十四年立在雅州嚴道縣
一百四
綏民校尉熊君碑
建安二十一年立在道州名字俱不存
一百五
梁相費汎碑
碑在湖州無年月其中云鳳由宰府至堂邑令政九
江太守適孫感奚斯之義刋銘玄石隸釋云鳳碑
云孝孫字元宰生不識考妣追惟厥祖恩則鳳之子
已早卒此所謂乃九江之子集古云在南京非是
一百六
髙陽令楊著碑
在陜府碑不載名字按震碑次子讓讓子著髙陽令
則知其爲著也碑又無年號其中云遭從兄沛相憂
去官繼之以不恵憗遺之語沛相以建寧元年卒考
之長歴必建寧元年也
一百七
楊著碑隂
一百八
光祿勲劉曜碑
在鄆州須城縣碑云君諱曜字季尼盖孝文枝胄石
損不見年月
一百九
太尉楊震碑
在陜府閿鄉震以延光三年卒此碑乃震孫沛相統
之門人陳熾等所立盖在建寧以後也沛相建寧元
年卒震卒已四十餘年矣
一百十
楊震碑隂
集古云漢碑隂題名㦯稱故吏門生弟子或稱從事
曹掾皆著邑里名字此碑但直書河間賈伯錡之類
百九十人皆然疑是字爾盖後漢時人見於史傳無
名兩字者
一百十一
荆州從事苑鎮碑
碑無歳月金石不載或云在襄州
一百十二
執金吾丞武榮碑
在濟州不見年月碑云遭威帝大憂戚哀隕而亡當
在靈帝時也
一百十三
督郵斑碑
在徐州無頟諱斑字子翁不知其姓石斷亦不知其
所終之年月
一百十四
浚儀令衡立碑
在鄆州頟云衡君碑云其先出自伊尹與衡方碑同
集古作元節
一百十五
戚伯著碑
在宿州隸釋云嘉祐中浚汴得之非建武三年即章
和元年也碑云胄周别封氏衛戚邑而爲姓焉集古
云不知爲何人集古錄目作周伯著亦謂非姓金石
作戚
一百十六
趙相雍勸闕碑
在劔州墨寶云歳月不可考金石雍作雝
一百十七
先生郭輔碑
在襄陽榖城縣水經云先生字甫成有孝友悅學之
美其女爲立碑無年月不知何代人集古云字甚古
盖漢碑也金石云字畫疑魏晉時書隸釋是趙說
一百十八
相府小史夏堪碑
在亳州鄼縣碑無卒葬年月
一百十九
李翊夫人碑
在渠州詳見馮緄碑下夫人姓臧碑云於戲夫人臧
侯苖焉
一百二十
雒陽令王稚子闕二
在成都府後漢書循吏傳王渙字稚子闕不載年月
按史卒於元興元年
一百二十一
交阯都尉沈君神道二
在梁山軍
一百二十二
益州太守髙頤闕二
建安十四年立在雅州嚴道縣其一作髙頤字貫方
其一無名字貫光隸釋云舊所見無光字近世所補
兩者皆頤之闕也
一百二十三
幽州刺史馮煥神道
永寧二年立在渠州詳見馮緄碑下煥馮緄之父
一百二十四
馮煥殘碑
在渠州詳見馮緄碑下僅存永寧二年四數字餘皆
磨滅按史子緄傳建光元年死永寧二年七月改建
光元年
一百二十五
馮煥碑隂
在渠州詳見馮緄碑下
一百二十六
鉅鹿太守金君闕
在雲安軍
一百二十七
益州太守楊宗墓道
在嘉州
一百二十八
清河相張君墓道
一百二十九
不其令董恢闕
在濟州或云雙闕一云童恢琅邪人詳載韻上聲董
字下
一百三十
廣漢緜竹令王君神道
建寧元年立在涪州金石誤以緜字爲縣字又以竹
字合令字爲苓又合劉讓閣道題字爲一碑
一百三十一
江原長進德碣
延熹三年立在忠州隸釋云在蜀州江原縣長諱就
字進德復齋碑目作進德闕
一百三十二
上庸長司馬孟臺神道
在漢州復齋碑目作上庸長闕墨寶云上庸長司馬
君孟臺神道
一百三十三
髙直闕
在雅州凡九字漢故髙君諱直字文玉漢人題墓有
云神道有云墓道有云闕惟髙頤及今碑第書姓名
字
一百三十四
處士金恭闕
在雲安軍
一百三十五
金恭碑
在雲安軍
一百三十六
韋氏神道
在均州
一百三十七
張賔公妻穿中二柱文
建初二年立在眉州碧雞巖紹興丁丑武陽城東彭
亡山之上掘得之
一百三十八
石經尚書殘碑
熹平四年立在西京靈帝紀云詔諸儒正五經文字
刻石立于太學門外蔡邕傳云帝從邕與馬日磾所
請正定六經文字刋石太學石髙一丈廣四尺陸機
洛陽記云碑凡四十六多毁但有書易公羊論語而
禮記盡毁不存北齊徙于鄴都半沒于水隋復載入
長安亂作營繕者以爲柱礎而隋志以謂後漢刻七
經於石皆邕所書與紀傳所載不同唐魏鄭公収聚
之十不存一
一百三十九
石經魯詩殘碑
一百四十
石經儀禮殘碑
一百四十一
石經公羊殘碑
一百四十二
石經論語殘碑
水經云光和六年立石于太學其上悉刻蔡邕名
一百四十三
學師宋恩等題名
碑凡二一列經師經掾一列文學師諸曹掾史在成
都府府學禮殿髙公石室東外壁
一百四十四
賜豫州刺史馮煥詔
元初六年立在渠州詳見馮緄碑下
一百四十五
費亭侯曹騰碑隂
延熹三年立在亳州
一百四十六
廣漢屬國辛通逹李仲曾造橋碑
延熹七年立在雅州
一百四十七
廣漢太守沈子琚緜竹江堰碑
熹平五年立在漢州墨寶云在緜竹縣緜江堰側光
武廟中
一百四十八
鄭子真宅舍殘碑
熹平四年立在雲安軍
一百四十九
金廣延母徐氏紀産碑
光和元年立在雲安軍
一百五十
都鄉正衞彈碑
中平二年立在汝州水經云平氏縣城内有南陽都
鄉正衛彈勸碑又魯陽縣有南陽都鄉正衛為碑舊
録作衛彈在葉縣金石作街彈在汝州界故昆陽城
中文字磨滅不可考隸釋作衛彈以金石作街彈為誤
一百五十一
舜子巷義井碑
在隨州石皆皴剥字畫難辯可見者有光和三年字
知爲漢碑許覺之元祐中爲郡守以五大夫爲秦爵
題詩其上指爲秦碑誤矣金石作魏殘碑
一百五十二
義井碑隂
金石作魏殘碑隂稱分子者六十餘人
一百五十三
武梁祠堂畫像
在濟州刻古帝王忠臣義士孝子賢婦各以小字識
其旁或有爲之贊者凡百六十有二人其石六其五
則横分爲二金石作武氏石室畫像
一百五十四
四老神位神祚机
金石作四皓神位神胙几刻石四在惠帝陵旁騐其
字畫盖東漢時書
一百五十五
麒麟鳳凰碑
在濟州碑隂有記云永建元年山陽太守河内孫君
新刻瑞像米元章畫史謂此圖半篆半隸題詩云非
篆非科璞已凋
一百五十六
劉讓閣道題字
建寧元年立在涪州隸釋云相傳在蜀中閣道
一百五十七
詔賜功臣家五字
在成都府墨寶云郭氏犂地得之又有小石一刻永
平五年四字甃井雜之壁間今不存
一百五十八
中部碑
在均州頟三字曰中部碑碑云諸曹掾史功曹主簿
嗇夫者盖縣吏如漢世碑隂謂之中部未曉
一百五十九
趙相劉衡碑
中平四年立在齊州厯城縣
一百六十
冨春丞張君碑
在亳州無年月隸釋云張君之名髣髴如[泳-永+貢]字土人
以爲張湛非也其間云三年癸亥景命不祿東漢三
癸亥皆非三年疑是西漢復齋碑目謂地志順帝分
㑹稽置呉郡富春屬焉今碑除呉郡下缺當在順帝
之後為富春丞三年而卒爾
一百六十一
郎中郭君碑
無名字可攷
一百六十二
廣漢屬國都尉丁魴碑
元嘉元年立在巴州
一百六十三
南陽太守秦頡碑
中平三年立在襄陽府冝城縣故牆篆頟漢故南陽
太守秦君之碑隸釋云歐陽趙皆云惟存其頟予所
得者猶有九十餘字内有光和三年字盖述前事也
天下錄云有二碑一在冝城一在南陽界水經載秦
頡爲南陽守過冝城見一家駐視云可作冡頡卒喪
還至此車不進故吏市此宅葬之知此爲頡碑也
一百六十四
魯相謁孔廟殘碑
在兗州無名姓石氏題爲駐蹕亭前斷碑金石目有
魯相謁孔子碑疑即此
一百六十五
平原東郡門生蘇衡等題名
在兗州孔里駐蹕亭
一百六十六
益州太守無名碑
威帝中年立
一百六十七
益州太守碑隂
一百六十八
吉成侯州輔碑
威帝中年立在汝州舊錄云在龍興縣水經云滍水
南有吉成侯州苞冡冡前有碑詞與今碑同而以輔
為苞誤矣
一百六十九
州輔碑隂
一百七十
司空宗俱碑
熹平二年立在鄧州金石云後漢書宋均族子意意
孫俱靈帝時為司空嘗得宗資墓獸刻字知均以下
皆當作宗列傳轉冩為宋誤也
一百七十一
太丘長陳寔壇碑
在亳州永城縣即古之太丘石殘闕止存八九十字
無年月金石云非蔡邕書而字亦竒偉
一百七十二
縣三老楊信碑
和平元年立在忠州墨寶作金溪楊信碑
一百七十三
益州太守城垻碑
在渠州詳見馮緄碑下蜀人謂之城垻碑
一百七十四
是邦䧺桀碑
在渠州詳見馮緄碑下隸釋疑其姓楊
一百七十五
仲秋下旬碑
在綿州頟五字上二字不可辯第三楊字第四元字
第五似秀字而不明復齋碑目作楊元君仲秋下旬
碑墨寶云俗以為文處茂碑未詳
一百七十六
故吏應酬殘題名
在成都府列故吏姓名三十人作兩列墨寶云郭氏
得之北門魚橋之下後無字非碑隂盖斷碑爾
一百七十七
魏大饗碑
魏文帝以延康元年幸譙大饗父老立壇於故宅壇
前建石題曰大饗之碑相傳為梁鵠書圖經云曹子
建文鍾繇書隸釋云碑字有不明者唐大中年亳守
李暨再刻故可讀
一百七十八
魏公卿上尊號奏
延康元年立在潁昌府集古云唐賢多傳為梁鵠書
今人謂為鍾繇書未知孰是
一百七十九
魏受禪表
黄初元年立在潁昌府臨潁縣魏文帝廟内集古云
世傳為梁鵠書而顔真卿以為鍾繇書劉禹錫嘉話
云王朗文梁鵠書鍾繇鐫字謂之三絶
一百八十
魏脩孔子廟碑
黄初元年立在兗州嘉祐中郡守張稚圭按圖經云
陳思王曹植詞梁鵠書
一百八十一
魏横海將軍吕君碑
黄初二年立在鄧州南陽舊錄云夏侯湛文
一百八十二
范式碑
在濟州後漢書獨行傳范式字巨卿或云蔡邕書法
書要錄唐李嗣真作書後品云蔡公諸體惟范巨卿
碑風華艷麗古今冠絶隸釋詆之以爲藻鑒之謬金
石云以碑考之乃魏青龍三年立非邕書也
一百八十三
張平子碑
永和四年立在鄧州水經云是崔瑗之辭隸釋云晉
南陽相夏侯湛作字畫僅可觀故附于隸釋之末
一百八十四
郎中王政碑
元嘉三年立在濟州集古錄目以字季酺爲季輔金
石爲光和元年立非是
一百八十五
平輿令薛君碑
延熹六年立亡名字
一百八十六
司徒掾梁休碑
天下錄云襄州榖城有司徒掾梁君碑建安二十七
年立
一百八十七
防東尉司馬季德碑
碑上殘缺下云故山陽府卒史防東守尉司馬留字
季德今題從隸釋
一百八十八
中山相薛君成平侯劉君斷碑
金石云碑不完惟存上一叚而題頟尚全云漢故益
州刺史中山相薛君巴郡太守宗正卿成平侯劉君
碑古無兩人共立一碑者惟此爾
一百八十九
司空殘碑
政和乙未西洛天津橋下得之片石纔五行四十五
字字徑二寸
一百九十
處士嚴彂殘碑
碑刓缺無年而有月日
一百九十一
新莽候鉦
地皇二年作紹興中出於金州後在毗陵胡承公家
一百九十二
耿氏鐙
延光四年作
一百九十三
五君桮柈文
宣和殿藏碑錄爲漢碑名曰真人君石樽刻石與四
老神祚机刻石同帙
一百九十四
征南將軍劉君神道
一百九十五
司農劉夫人碑
漢太尉許彧之室也碑之立在光和之前隸續載復
齋嘗與邵偉過許氏家見水濵一石視之則許君殘
碑也邵常之冝興人遂載以歸
一百九十六
掾杜峻等題字
在髙公石室總目作先生任君等題名今不見任君
字
一百九十七
擧吏張玄殘碑
三公山碑稱馮君爲擧將髙彪碑稱文君爲擧將今
碑則自稱擧吏漢碑堇此三者
一百九十八
永元十六字
在永康軍蔡迨刻記云在范功平磨崖之西五十餘
歩去地數寸蔡迨得磨崖後十日其子武仲始見此
十六字而摹之復齋碑目作永元六年攻石題
一百九十九
雒陽稚子六字
在成都府雒陽先置稚子六字雒陽二字在左闕南
先置二字在右闕北盖書於闕之椽首
二百
漢平楊府君叔神道
在綿州八字字爲一紙盖刻於石闕椽首墨寶云平
楊必姓名如建平太守之類叔其字也隸續止載平
楊府君叔神六字
二百一
建平郫縣碑
建平五年立乾道初始出在永康過紫屏二里道旁
其石三面髙卑凸坳刻隨其埶即蔡迨刻記所謂范
功平磨崖也復齋碑目作建平范功平治道碑
二百二
巴官鐵盆銘
永平七年作在䕫州金石作鐵量銘魯直謂之秦篆
隸續云誤也
二百三
太尉劉寛神道二
二百四
丹陽太守郭旻碑
光和二年立
二百五
祝長嚴訢碑
和平元年立無頟政和中下邳縣民耕地得之
二百六
龍門禹廟宗季方題名
二百七
米巫祭酒張普題字
熹平二年立在嘉州墨寶云洪雅磨崖復齋碑目作
張普施天師道法記
二百八
武君闕銘
建和元年立在濟州無姓字官稱
二百九
韓勑孔林别碑兩側題名
沈虞卿名為韓勅碑兩側題名
二百十
功曹史殘畫像
二百十一
雍丘令殘畫像
二百十二
成王周公畫像
雍丘令畫像與此二碑朱希真云齊魯間漢公卿墓中物
二百十三
㑹稽東部都尉路君闕
永平八年立
二百十四
頻陽令宋君殘碑
二百十五
魏三體石經左傳遺字
水經云魏正始中刻碑今在洛陽皇祐癸巳蘇望所
刻蘇云漢靈帝以經籍文字穿鑿疑誤後學詔諸儒
讎定五經命蔡邕書古文篆隸三體鐫石立於大學
今不存近於故相王文康家得左氏傳搨本取其完
者刻之凡八百一十九題曰石經遺字范史紀曰五
經蔡邕張馴傳則曰六經
二百十六
魏下豫州刺史脩老子廟詔
黄初三年立在亳州集古作太清東闕題名
二百十七
魏甄皇后識坐板函
二百十八
魏大饗記殘碑
黄初三年立隸續云饗借作嚮碑在長安瑶臺寺謂
之鍾繇殘碑姑傳疑以俟知者
二百十九
晉右將軍鄭烈碑
太康四年立
二百二十
司空孔扶碑
建寧元年立闕里祖庭記孔林有司空孔扶碑金石
作魯相謁孔子冡文
二百二十一
武都太守耿勲碑
熹平三年立在成州同谷縣界字與郙閣頌相類乾
道間方出
二百二十二
孝子嚴擧碑
延熹七年立在梁山軍碑云為父行喪服制踰禮隸
續云蜀人謂之浮瀾灘記不知何義
二百二十三
嚴擧碑隂
碑有主吏督郵八先書其姓於主吏督郵之上而繼
之以諱某字某他碑所未有
二百二十四
南安長王君平鄉道碑
永元八年立嘉州夾江縣涇口磨崖復齋碑目作平
鄉明亭開道碑
二百二十五
武都太守李翕天井道碑
建寧五年立在成州李翕為郡二年之間鑿崖治西
狹路架析里橋又治西坂山天井道凡三碑皆存
二百二十六
武都丞吕國以下題名
在成州天井碑側仇靖書文
二百二十七
司隸校尉楊淮碑
熹平二年立在興元府隸續云此碑紹興中始出方
知大司隸楊孟文不名厥墨寶云磨崖
二百二十八
膠東令王君廟門斷碑二
在濟州金石以膠東為膠水雜之漢刻中隸續云中
有魏后實天所授之語豈膠東是其祖廟沒於漢代
故題以漢云
二百二十九
涪陵太守龐厷神道
在緜州
二百三十
韓勑孔廟後碑隂
威帝中年立
二百三十一
劉寛碑隂門生名
集古云寛以漢中平二年卒至唐咸亨元年裔孫湖
城公爽以碑歳久皆仆于野為再立之隸續云隸釋
所輯劉公二碑斯為踔絶
二百三十二
劉寛故吏名
中平二年立於雒陽道
二百三十三
王純碑隂
其首行題諸門生人名五字凡百九十三
二百三十四
魯峻斷碑隂
二百三十五
司空殘碑隂
二百三十六
孔子見老子畫像
二百三十七
孝子董蒲闕
永寧二年立
二百三十八
豫州刺史路君闕二
永平八年立
二百三十九
王稚子二闕畫像
在成都府按史王渙字稚子卒於元興元年墓前有
闕二
二百四十
沛相范皮闕
在劒州
二百四十一
鄧君闕畫象
在劒州
二百四十二
無名人墓闕畫象
二百四十三
太守張景題字
光和六年立在髙眹石室梁上
二百四十四
博士題字
在髙眹石室中
二百四十五
洪農太守張君題字
在髙眹石室中
二百四十六
髙眹石室六題名
成都府學禮殿刻於梁楹石壁間
二百四十七
永平甎文
永平八年作
二百四十八
汝伯寧甎文
建初三年作
二百四十九
曹叔文甎文
建初七年作
二百五十
謝君墓甎文
元和三年作
二百五十一
永初甎文
永初元年作
二百五十二
定陶鼎歀識
二百五十三
延光銅壺歀識
延光四年作
二百五十四
元嘉刀銘
元嘉四年作
二百五十五
騶氏二鏡銘
二百五十六
李氏鏡銘
二百五十七
中平獸洗歀識
中平三年作
二百五十八
脩官二鐡盆歀識
在嘉州
二百五十九
晉銅澡槃歀識
泰始元年作
二百六十
董氏二洗歀識
二百六十一
石經儀禮殘碑
二百六十二
成皋令任伯嗣碑
熹平七年立金石云在汜水縣輦運司廨舍壁間亦有碑隂
二百六十三
漢安長陳君閣道碑
永建五年立在資州内江縣
二百六十四
馮君開道碑
和平元年立
二百六十五
廷尉仲定碑
熹平元年立
二百六十六
文範先生陳仲弓殘碑
頟題云漢文範先生陳仲弓之碑金石云蔡邕書碑之立當在中平三年
二百六十七
公乗校官掾王幽題名
永熹元年立淳熙二年邛州蒲江縣僧寺治地得之
古無此年號復齋碑目作公乗校官掾王幽闕
二百六十八
交阯刺史石羊字
在郴州止五字刻于墓道石羊膊上
二百六十九
永初官墼文
永初七年作眉人掘武陽故城得之
二百七十
黄龍甘露碑
墨寶云建安二十四年黄龍見武陽赤城蜀人以為劉氏
瑞應凡二碑大小不侔碑首皆有黄龍甘露之碑六字甚
偉其内無一可辯在眉州彭山縣即漢武陽縣地也碑首
有十九字又一小碑亦題黄龍甘露之碑其首云惟建安
二十六年餘皆磨滅本朝人題云時以甲辰嵗治平元年
三月二十七日轉移此碑碑隂亦多漫滅存者上兩横毎
横三十人隸續云崇寜中為王時彦所磨以刻其説
二百七十一
黄龍碑隂
二百七十二
景北海碑隂
凡三列後一列下云行三年服者凡八十七人西漢
皆以日易月故斬杖執禮者必特書之盖當時孝子
所不能為而施之於師資恩地為可尚也
二百七十三
唐扶碑隂
二百七十四
封丘令王元賔碑隂
延熹四年立集古作脩廟碑隂金石作王元賞
二百七十五
繁長張禪等題名
二百七十六
帝堯殘碑隂
二百七十七
魯峻石壁殘畫象
在濟州水經云金鄉山司隸校尉魯君冡前有石祠
石廟四壁刻書契以來忠臣孝子烈婦孔子及七十
二子形象
二百七十八
㐲尉公墓中畫象
在資州内江縣蜀人謂之燕王墓人物未知何据隸
續云漢碑書太尉太守太字皆無㸃字書有㐲字與
太同音注云海中地名从人从犬者則是倚伏之伏
此碑所云㐲尉即太尉公也
二百七十九
荆州刺史李剛石室殘畫象
熹平元年作水經云鉅野有荆州刺史李剛墓有祠
堂石室四壁隱起君臣官屬龜龍麟鳳之文金石無
此隸續云自來好古之士未見此碑
二百八十
丹陽太守郭旻碑
二百八十一
封丘令王元賔碑
延熹四年立集古金石並作元賞隸續云元賔字畫
分明非是測度
二百八十二
冀州從事郭君碑
光和三年立碑殘闕不見名字
二百八十三
尉氏令鄭季宣碑
中平三年立名已殘闕季宣字耳
二百八十四
鄭季宣碑隂
横刻篆八字於其上曰尉氏處士故吏人名
二百八十五
陳度碑
中平四年立
二百八十六
禹廟殘碑
二百八十七
真道冡地碑
延熹七年立在萬州
二百八十八
司空掾陳寔殘碑
中平五年立蔡邕書
二百八十九
太尉郭禧斷碑
光和二年立禧郭躬從孫史附于躬傳
二百九十
張休崕涘銘
延熹二年立或作磨崖險路銘
二百九十一
&KR1676;彰長田君斷碑
熹平六年立在華州華隂縣竿彰東西漢史皆作斥
章
二百九十二
堵陽長劉子山斷碑
建寧元年立子山字也其名疑是松字
二百九十三
孟郁堯廟碑隂
碑云刋碑勒諜此碑皆載仲氐父祖兄弟子孫所厯
所終之官獨有一董永為異姓
二百九十四
堯廟左側題字
二百九十五
宗俱碑隂
頟篆門生立碑人名六大字
二百九十六
汝南上蔡令神道
在閬州蜀人謂之汝南令闕
二百九十七
侍中楊文父神道
二百九十八
殷比干墓四字
水經云朝歌縣牧野比干冡前有石銘隸云殷大夫
比干之墓今只四字復不完石公弻䟦云殷比干墓
四字在今衛州比干墓上世傳孔子書然隸始於秦
非孔子書必矣字畫勁古當是漢人書
二百九十九
右侍無名人墓闕
光和三年立
三百
貞女羅鳳墓闕
三百一
种氏石虎刻字
光和七年作
三百二
延年椁字
永初七年造
三百三
尉府壺壁塼文
陽朔四年作
三百四
晉南鄉太守司馬整碑隂
泰始四年立
三百五
青羊鏡銘
銘云青羊作竟四夷服多賀國家民息&KR2600;虜殄烕天
下復風雨時五榖孰得天力文與騶氏鏡並同但第
二句少人字末句少四字羊即陽字如歐羊之類也
餘字畫悉同
三百六
楊君殘碑
碑云當劉項之際有楊武者家于茲邦奕世載徳扶
而復興碑多殘缺名字不存獨有元年字上缺不可
考
三百七
開通褒斜道碑
永平九年立在興元府紹熈甲寅帥章徳茂得之於
褒斜谷中
三百八
江州夷邑長盧豐碑
建安七年立蜀人謂之漢夜郎碑
三百九
酒泉題名
碑九列毎列三十二人
漢隸字源卷一
