經稗五經總義類
提要
(臣)等謹案經稗十二卷
國朝鄭方坤撰方坤號荔鄉建安人雍正癸卯
進士官至兖州府知府是編襍採前人說經
之文以多摭諸說部故名曰稗言猶正史之
外别有稗官耳漢代傳經專門授受自師承
以外罕肯旁徵故治此經者不通諸别經即
一經之中此師之訓故亦不通諸别師之訓
故專而不襍故得精通自鄭康成淹貫六藝
參互鉤稽旁及緯書亦多採掇言考證之學
者自是始宋代諸儒惟朱子窮究典籍其餘
研求經義者大抵斷之以理不甚觀書故其
時博學之徒多從而探索舊文網羅遺佚舉
古義以補其闕于是漢儒考證之學遂散見
襍家筆記之内宋洪邁王應麟諸人明楊慎
焦竑諸人
國朝顧炎武閻若璩諸人其尤著者也夫窮經
之要在于講明大義得立教之精意原不以
搜求奇秘為長顧有時名物訓詁之不明事
迹時地之不考遂有憑臆空談乖聖人之本
旨諸人于漢學放失之餘捃摭而存一綫亦
未始非餼羊之遺也顧諸家無談經之專書
篇帙紛繁頗難尋檢方坤能薈稡衆說部居
州次于考核之功深為有禆特錄存之亦朱
子註中庸不廢沈括夢溪筆談之意也原本
易書詩春秋各一卷三禮共一卷四書共一
卷篇頁頗為繁重今析為十有二卷以便省
覽云乾隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
