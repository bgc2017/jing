埤雅卷十九宋陸佃撰
釋天
天雨雲雪
雹風
天
傳曰尊而君之則稱皇天周道至於泂酌於是為至故
稱皇天皇天言乎其道也書曰皇天眷命奄有四海為
天下君言堯道格于皇天故皇天眷命也又曰在昔成
湯既受命時則有若伊尹格于皇天在大戊時則有若
伊陟臣扈格于上帝巫咸乂王家伊尹以道佐人主者
故曰格于皇天伊陟臣扈巫咸遞降伊尹一等故伊陟
臣扈曰格于上帝巫咸曰乂王家而已上帝亦曰五帝
五帝五精之君也周官大宰正言祀五帝者盖其徳以
享先王則為有餘以祀大神示則為不足故於祀大神
示享先王曰亦如之也盖能乂王家則可以享先王矣
不能格于皇天則不足以正祀昊天昊天者大神也五
帝則繼昊天者也夏曰昊天則帝與萬物相見之時故
禮於天祀皆主言昊天而已大司冦曰若禋祀五帝則
戒之日涖誓百官大宰稱祀不言禋者精意以享曰禋
大宰所以佐王事上帝大矣主以道揆無所事意故也
然則士師乃言祀五帝則沃尸又不言禋則精意以享
非士師所及故也大宰不言禋過禋之言也士師不言
禋非過禋之言也不及禋之言也夫言豈一端而已亦
各有所當也爾雅曰春為蒼天夏為昊天秋為旻天冬
為上天於春言其色於夏言其氣於秋言其情於冬言
其位相備也傳曰蒼天以體言之元氣廣大則稱昊天
仁覆閔下則稱旻天自上降監則稱上天據逺視之蒼
蒼然則稱蒼天春為蒼天則於夏為皥於冬為𤣥矣莊
子曰𤣥天弗成又曰有而為其易耶易之者皥天不宜
𤣥天者言乎其道也皥天者言乎其徳也又曰天之蒼
蒼其正色耶逺而無所至極耶故詩於髙逺難訴每稱
蒼天黍離曰悠悠蒼天此何人哉巷伯曰蒼天蒼天視
彼驕人矜此勞人黄鳥曰彼蒼者天殱我良人是也爾
雅曰穹蒼蒼天也穹言形蒼言色也桑柔之詩初曰倬
彼昊天寧不我矜言昊天則猶望之以其明也次曰靡
有旅力以念穹蒼言方是時厲王無道甚矣天下大亂
小人知念土宇而君子反無旅力以念穹蒼也昊天者
大以明與𤣥天反詩曰浩浩昊天不駿其徳盖冬曰上
天上天則宜𤣥其徳矣夏曰昊天昊天則宜駿其徳矣
今曰浩浩昊天不駿其徳則失其所以為天矣書曰欽
若昊天歴象日月星辰正言昊天則主氣言之故也莊
子曰伏戲得之以襲氣母伏戲得之以襲氣母故於昊
為大月令曰其帝大皥是也禮曰秋之為言愁也方是
時萬物凋落而愁矣天是以閔焉詩序曰旻閔也幽王
之詩始曰昊天疾威後曰旻天疾威昊天疾威尚非所
宜旻天疾威則尤非所宜矣書曰號泣于旻天正言旻
天則望之以其閔也禮曰旻天不弔意亦是也傳曰上
天言時無事在上臨下而已詩曰明明上天照臨下土
蓋悠悠蒼天貎明明昊天貌髙髙上天貌蒼天悠悠而
巧言曰悠悠昊天昊天明明而小明曰明明上天則皆
失其所宜非所以為天矣蓋周之興也燕及皇天及其
亂也非特萬物失其性雖天猶失其所宜矣故昊天之
徳不駿而上天之道不𤣥也昊天者大而明也大所以
臨下明所以照下至冬則其於命也復矣故天𤣥而上
地黄而下也天𤣥而上地黄而下則照臨有所不至矣
故是詩名篇曰小明而言其照臨以上天也
雨
說文曰水从雲下也天地之氣怒而為風和而為雨故
凡易稱雨者皆和之象詩曰有渰萋萋興雨祁祁渰隂
雲也亦或作□渰水氣之雲也傳曰雨雲水氣萋萋盛
貌祁祁徐貌蓋雲欲盛盛則雨足雨欲徐徐則入土且
亦雲氣不待族而雨者非隂陽之和也故詩雲以萋萋
雨以祁祁為善詩曰靈雨既零命彼倌人星言夙駕說
于桑田瑞應圖曰靈雨瑞雨也降而應物謂之靈雨星
晴也言夜而雨夙而星見於是督勸農桑此傳所謂務
材訓農者也鹽鐵論曰周公之時雨不破塊風不鳴條
雨則必以夜夜者正雨之時詩曰我來自東零雨其濛
濛善沾濡又喜隂結不解羇旅之愁於是為甚故詩以
言其情也雨無正曰雨自上下者也衆多如雨而非所
以為政也政者正也夫文一止為正衆多如雨則無正
矣詩曰月離于畢俾滂沱矣又曰益之以霡霂滂沱大
雨也小雨謂之霡霂釋名曰言纔霂瀝霑漬如人之沐
唯及其上支而已根不濡也盖霡膏潤入土如人之脉
故曰霡也說文曰秋穜厚薶故謂之麥然則霂言其上
霡言其下矣詩曰芃芃黍苗隂雨膏之方黍之苗也暑
雨暴息無隂雲以覆之日隨蒸焉則苗槁矣將以潤之
乃所以害之也故詩正以隂雨為善今俗五月謂之分
龍雨曰隔轍言夏雨多暴至龍各有分域雨暘往往隔
一轍而異也易曰宻雲不雨自我西郊言小畜畜也升
氣又自乎西故能為宻雲而已傳曰疾雨曰驟雨徐雨
曰零雨雨乆曰苦雨又曰愁霖雨晴曰霽雨而書晴曰
啓雨水曰潦時雨曰澍
雲
古文雲字作云象雲回轉之形其上从二二者天中之
隂也天中之隂應之於上故地中之陽升而為雲盖隂
陽之氣自下而上阻於一則為丂應於二則為亏應於
二而盤薄則為雲云旋也亏者象其氣之舒亏莊子曰
於亏以盖衆義盖取此古文雲字又有雲氣盤薄之形
與乃字相類者乃字説文以為象氣出之難氣自下而
上至上而不得達所以為氣出之難也春秋傳以為乃
者難辭其以此乎今云又為云為之云云有應而言也
易曰變化云為吉事有祥象事知器占事知來變化云
為聖人之事也故能常與吉㑹而占事知來象事知器
云如雲為象母猴制字之意皆以天事言之故易君子
謂之言行聖人謂之云為詩曰洽比其鄰昬姻孔云傳
曰云旋也言幽王之時小人有酒食以洽比其鄰里周
旋其昬姻云象周旋盤薄之形故云旋也此以形訓詩
曰薈兮蔚兮南山朝隮婉兮孌兮季女斯飢言小人在
上膏澤不下於民則柔良於是失職薈㑹也蔚鬰也隂
陽鬰而成雲蒸而成雨㑹而成雲散而成雨傳曰隂凝
上結則合而成雲陽散下流則降而為雨地氣上為雲
隂中之陽也天氣下為雨陽中之隂也雨出地氣雲出
天氣故陽上薄隂隂能固之然後蒸而為雨雨者隂陽
之和也然而朝雲喜暘暮雲喜雨故詩言薈蔚不雨之
雲又言朝隮也賦曰朝為行雲暮為行雨傳曰日將旦
清風發羣隂伏則朝者隂散之時非所以為雨矣淮南
子曰山雲草莽水雲魚鱗旱雲煙火涔雲波水詩曰薈
兮蔚兮南山朝隮則山雲草莽於此見矣論衡曰大山
雨天下小山雨一國南山曹之南山則雨一國之山也
故詩主以言之晉天文志曰韓雲如布趙雲如牛楚雲
如日宋雲如車魯雲如馬衛雲如犬雲者氣也地氣異
矣故雲之成象亦以不同則山雲草莽水雲魚鱗理或
然也左傳以為分至啓閉必書雲物盖吉凶之兆有在
於雲者故先王占焉傳曰青為蟲白為兵赤為旱黒為
水黄為豐年此五雲吉凶之祲也莊子曰乘雲氣御飛
龍而遊乎六合之外神人者乗虚不墜觸實不礙故能
狎虎兕貫金石乗雲霧而浮遊如此詩曰上天同雲雨
雪雰雰冬曰上天夏則天降而下冬則天升而上燠則
雲暘而異寒則雲隂而同故也董子曰太平之世風不
鳴條開甲散萌而已矣雨不破塊潤葉津莖而已矣霧
不塞望浸淫被泊而已矣雪不封樹凌殄毒害而已矣
雲五色而為慶三色而成矞或曰二色曰矞外赤内青
謂之矞雲太𤣥曰紫蜺矞雲朋圍日其疾不割紫蜺矞
雲朋圍日君子小人並進之象也君子小人並進此其
疾者所以不割也測曰紫蜺矞雲不知刋也言紫蜺矞
雲並進則以紫蜺不刋故也紫蜺以象小人矞雲以象
君子
雪
説文曰凝雨説物者从彗盖雪雨之可埽者也亦能浄
坋穢若彗所謂以黍雪桃者以浄為義詩曰雨雪瀌瀌
見晛曰消雨雪浮浮見晛曰流言君子體道在上而小
人之類易消如此晛日氣也纂要曰日光曰景日影曰
晷日氣曰晛日初出曰明日昕曰晞日温曰煦在午曰
亭午在未曰昳日晚曰旰日將暮曰薄暮詩曰上天同
雲雨雪雰雰益之以霡霂既優既渥既霑既足雰雰盛
也三農之事雪則欲盛而遍也雨則欲㣲而潤也盖豐
年之冬必有積雪而其春必有小雨故是詩雨言小雪
言盛也雪則欲其盛矣然又欲其澤浸之甚周也故繼
之曰既優既渥雨則欲其㣲矣然又欲其膏潤之僅足
也故繼之曰既霑既足盖驟雨不如乆雪之入土深且
無泛溺又可以覆陽於根著汜勝之書曰雪者五榖之
精取汁以漬原蠶之沙和榖種之奈旱今雪寒甚則為
粒淺則成華華謂之霙韓詩外傳云雪華曰霙凡草木
華多五出雪華獨六出是也詩曰如彼雨雪先集維霰
言雪之所加物有死者霰其先至者也霰至則危亡之
兆見矣霜霰隂剛之微也霜集而後堅冰至霰集而後
雪至故詩易以為始亂之象爾雅曰雨䨘為霄雪䨘从
晛省霄从消省詩曰見晛曰消盖雪以微温薄之故散
而成䨘郭璞所謂氷雪雜下謂之消雪是也説文曰霰
稷雪也閩俗謂之米雪言其霰粒如米所謂稷雪義盖
如此今名濇雪亦曰濕雪然臘雪握之輒聚立春以後
不復可摶略如霄雪亦以㣲温薄之故也里語以為春
雪不能蠲壓瘴癘其以此乎夏小正曰農及雪澤言雪
澤之無髙下也
雹
陽散隂為霰隂包陽為雹曽子曰陽之專氣為雹隂之
專氣為霰是也申豐以為古者藏冰固隂沍寒而無雹
盖陽無所洩雹之所以生也雹形今似半珠其粒皆三
出盖雪六出而成華雹三出而成實此隂陽之辨也雪
霜之類雹冰之類造化權輿曰雹者雨之冰也又曰東
方之氣雷南方之氣電西方之氣虹蜺北方之氣雲雨
雹霰雪傳曰木再華夏有雹豈以陽始無所洩及其晚
出也故木至再華而夏有雹歟
風
天地之氣嘘而成雲噫而成風雲陽而出於隂風隂而
出於陽爾雅曰南風謂之凱風東風謂之谷風北風謂
之涼風西風謂之泰風凱風言其情谷風言其自涼風
言其徳泰風言其交詩曰大風有隧有空大谷言大谷
者大風之自也故曰谷風言其自易曰巽為風巽東南
也今風更生於西則與兊之氣交矣故曰泰風言其交
谷風風之厚者涼風薄也故谷風以刺俗薄朋友夫婦
離絶詩曰習習谷風以隂以雨又曰習習谷風維山崔
嵬無草不死無木不萎言谷風之於天不能皆雨也亦
或以隂其於地也又不能皆生也亦有萎死者然則人
事豈可以責其全哉又曰凱風自南吹彼棘心凱樂也
憂釋而為樂怒釋而為凱南風謂之凱風則天地之怒
氣於是釋焉故也詩曰北風其涼雨雪其雱北風其喈
雨雪其霏風以譬威雪以譬虐雱盖言聚霏盖言散涼
者其刻也喈者其和也自今觀之雪勢布散無所不加
其意或未艾也則風候更和故是詩風以其喈雪以其
霏為後喈喈聲和也氣和則聲和矣詩曰終風且暴終
風且霾卒曰曀曀其隂虺虺其靁日出而風為暴風而
雨土為霾隂而風為曀霾下也曀上也此言州吁之暴
逮於上下如風暴矣又増以霾如風霾矣又増以曀如
風曀矣又増以雷明有加也傳曰積風成雷其此之謂
乎爾雅曰焚輪謂之穨扶摇謂之猋郭璞以為穨暴風
從上下也猋暴風從下上也按詩傳云穨風之焚輪者
風薄相扶而上也則與璞之意異矣盖風之銳而上者
為猋風之旋而上者為穨莊子曰摶扶摇羊角而上者
九萬里扶摇即猋是也羊角即穨是也今羊角轉旋而
上如焰焚輪之象也谷風一章曰維風及雨二章曰維
風及穨雨者朋友相與致其道以下達之況也穨者朋
友相與致其道以上達之況也蓼莪初曰南山烈烈飄
風發發卒曰南山律律飄風弗弗囘風謂之飄風荀子
所謂輕利僄遫卒如飄風者也發發暴也弗弗亂也烈
烈以言幽王不惠律律以言幽王不平詩曰匪風發兮
匪車偈兮説曰匪風發兮是非有道之風也發發者匪
車偈兮是非有道之車也偈偈者風生於火故物或以
風化亦或以火西方之鹽以風化也東方之鹽以火化
也易曰風自火出家人取其化自内出之象詩序曰關
雎風之始也所以風天下而正夫婦也水生雨雨更以
成水火生風風更以成火爾雅曰風與火為庉以此故
也風經曰調暢祥和天之喜氣也折揚奔厲天之怒氣
也風者氣也得怒之氣則暴得喜之氣則和得金之氣
則涼得木之氣則温得火之氣則炎得水之氣則烈列
子曰當春而叩商絃以召南吕涼風忽至草木成實及
秋而叩角絃以激夾鐘温風徐回草木發榮命宫而總
四絃則景風翔慶雲浮甘露降醴泉涌爾雅曰四時和
為通正謂之景風景風者天地中和之氣也淮南子曰
東風至而酒湛溢造化權輿以為東方之氣風也故凍
非東風不能解湛非東風不能溢風俗通曰猛風曰颲
涼風曰瀏㣲風曰飉小風曰颼
埤雅卷十九
