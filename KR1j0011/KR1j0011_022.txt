埤雅卷十二宋陸佃撰
釋馬
馬駂騏馵
駱白顛驖騵
黄駽駰駁
騋駒駥
馬
説文云馬怒也武也象馬頭髦尾四足之形石建曰書
馬者與尾而五今四不具是也然則緯書以為王者駕
馬故字以王為馬誤矣且王無駕馬之制蓋古者天子
乗龍諸侯乘馬故易以龍叙乾以馬明坤而天子乘龍
駕六諸侯乘馬駕四白虎通曰天子駕六者示有事於
天地四方也漢書曰乾文車坤六馬列子亦云六轡不
亂而二十四蹄所投無差則古有駕六之制者矣故書
曰懐乎若朽索之馭六馬今文以竹策龍為籠以竹策
馬為篤蓋良馬見鞭影而行則鞭策之於龍是以籠之
非以篤之也列子曰聖人以知籠羣愚蓋籠之道如此
舊説相馬肝欲得小耳小則肝小肺欲得大鼻大則肺
大脾欲得小膁小則脾小心欲得大目大則心大又曰
眼欲得有紫豔口欲得有紅光上脣欲得緩下脣欲得
急上齒欲鈎鈎則壽下齒欲鋸鋸則怒脊欲大而抗頟
欲方而平喉欲曲而深胷欲直而出兔間欲開虎口欲
開升肉欲大而明輔肉欲大而明耳欲如劈竹睛欲如
懸鈴頭欲髙如剥兔項欲起如飛龍又曰人眼鳥目麋
背麟腹虎胷龜尾擎頭如鷹垂尾如彗又曰望之大就
之小筋馬也望之小就之大肉馬也前視見目旁視見
腹後視見足駿馬也毛束皮皮束筋筋束肉肉束骨五
者兼備天下之馬也又曰口中紅白間色者壽鼻中紅
色如朱㸃書者壽眼中赤色如字形者壽易曰賁如皤
如白馬翰如言未受飾於物也詩曰皎皎白駒賁然來
思賁然來思則言受飾於物矣受飾於物則與在彼空
谷生芻一束者異矣故戒之以愛日母為優游於此勉
之以遁思也曲禮曰立視五巂式視馬尾小俛為式蓋
立視視車之衡則平視馬之尾則俯矣故平視或謂之
衡視鄭云巂謂輪轉之度蓋當謂其徑也言乘車之輪
六尺有六寸五六三十積尺為三丈積寸為三尺則五
巂之袤三丈三尺荀子曰立視前六尺而大之六六三
十六三丈六尺即此是也又曰坐視膝立視足言坐則
視膝立則視足也又曰應對言語視面言應對言語則
無上於面亦不下於帶也曲禮曰天子視不上於袷不
下於帯國君綏視大夫衡視士視五步此即言語應對
視面髙下之度國君綏視大夫衡視相備也綏視則言
俯不下於帶衡視則言仰不上於面蓋國馬之衡髙八
尺有七寸田馬之衡髙七尺有七寸駑馬之衡髙六尺
有七寸以中言之衡髙七尺七寸人長七尺則髙與人
目略平故曰前有錯衡所以養目也又曰執天子之器
則上衡上衡謂齊首矣國君則平衡平衡謂齊眉矣大
夫則綏之謂當心矣士則提之謂當帶矣禮曰提者當
帯而國君綏視不下於帶則綏之當心提之當帶明矣
或曰凡物有當提者有當捧者今以貴賤之等而令當
提者捧當捧者提可乎曰是禮也非是之謂也蓋曰執
天子之器上衡國君平衡則正為執器者言之而已非
謂當提之器使捧當捧之器使提也荀子又曰平衡曰
拜下衡曰稽首至地曰稽顙蓋亦準車之衡言之朝野
僉載曰伯樂令其子執馬經以求馬經年無有似者歸
以告父更令求之出見大蝦蟆謂其父曰得一馬略與
相同而不能具伯樂曰何也對曰其馬隆顙跌目但蹄
不如累麴爾伯樂笑曰此馬好跳擲不堪御也括母曰
括徒能讀其父書不知合變亦近之爾
駂
今之烏騘也爾雅曰驪白雜毛駂蓋取諸鴇也今駂其
色驪白詩曰乗乗馬乘乘黄乘乘駂六尺已上為馬黄
純色駂雜色古者大夫乘駒乘馬則僭諸侯之禮矣蓋
亂生於衣服車馬之間而已大叔于田乘乘馬而沃之
大夫素衣朱襮此晉鄭之所由亂也騅亦駂類取鵻之
色一曰蒼白雜毛騅一曰蒼黒雜毛騅今鵻色在青黒
之間亦在青白之間詩曰毳衣如菼傳曰菼鵻也然則
色在青白之間
騏
毛詩傳曰青黒曰騏蓋騏蒼艾色一曰馬青驪文如愽
棊也詩曰其帶伊絲其弁伊騏弁皮弁也司服曰凡兵
事韋弁服眡朝則皮弁服韋弁以韎韋為之故曰韋弁
一名爵弁其色則象爵故也皮弁以鹿皮為之故曰皮
弁一名騏弁其文則象騏故也亦或謂之綦弁鄭氏以
為爵弁似冕又謂韋弁韎韋為弁又以為其衣裳又曰
韋弁蓋韎布為衣而素裳皆誤矣按士冠禮爵弁服纁
裳純衣緇帶韎韐則韋弁服純衣纁裳矣凡弁爵弁為
上皮弁次之故司服初一曰韋弁服次二曰皮弁服次
三曰冠弁服次四曰服弁服次五曰弁絰服蓋冠弁服
弁皮弁服也弁絰則服皮弁而加絰故其序如此喪服
小記曰諸侯弔必皮弁錫衰服問曰公為卿大夫錫衰
當事則弁絰足相參證也左傳曰衛獻公戒孫文子甯
惠子食而射鴻於圃二子從之不釋皮冠而與之言皮
冠弁也説者以為田獵之冠則凡甸事冠弁服即皮弁
又明矣詩曰騏騮是中騧驪是驂蓋騏騮中駟騧驪上
駟故服以騏騮驂以騧驪淮南子曰驂欲馳服欲步宣
王之詩北伐舉四驪南征舉四騏者言方是時馬政愈
修其所以執駒綱馬教□攻特臧僕講馭夫之法滋廣
故雖騏亦閒習任為用矣非獨四驪也
馵
爾雅曰後右足白驤左白馵易曰震為馵足蓋取其躁
以躁故二絆其足作足言縱之而動也馵足言制之而
動也今字䭴从馬一絆其足馵从馬二絆其足馽从馬
囗其足詩曰縶之維之囗者維之也淮南子曰是猶兩
絆騏驥而求其致千里也兩絆言馵其足詩曰駕我騏
馵王肅謂駕兩馬者下云騏騮是中騧驪是驂明此駕
兩者也蓋古者庶人駕一士駕二大夫駕三諸侯駕四
天子駕六説文曰駢駕二馬也尚書大傳曰命於其君
然後得乗駢馬驂駕三馬也駟駕四馬也詩曰載驂載
駟驂以言大夫駟以言諸侯馬政論曰後足偏白者㓙
若馵之類是也此士之所以駕也歟
駱
爾雅曰白馬黒鬛駱廣雅曰白馬朱鬛駱今呼黄馬尾
鬛一道通黒如界者為駱蓋馬無分於黄白皆謂之駱
若今衣脊絡縫故曰駱也明堂位曰夏后氏駱馬黒鬛
此以别白馬朱鬛之駱也月令曰孟秋駕白駱此以别
黄馬黒鬛之駱也俗云駱馬善奈勞苦詩曰嘽嘽駱馬
言駱性善勞而今取息不平如此則以甚勞故也古者
天子之卿純駟故詩曰駕彼四駱又曰乘其四駱若諸
侯之卿則不能具純駟矣詩曰駕我騏馵蓋言秦之士
也又曰騏騮是中騧驪是驂蓋言秦之卿也
白顛
爾雅曰的顙白顛今之戴星馬也詩曰有車鄰鄰有馬
白顛鄰鄰衆比貌於車言其衆於馬言其特相備也覲
禮曰奉束帛匹馬卓上九馬隨之説者以為卓即的顙
故以為上列而九馬隨其後莊子曰齊之以月題蓋月
題額上當顱如月者所以象顛之白然則馬之貴的顙
也可知矣易曰其於馬也為的顙蓋震二隂在上故為
的顙夫文入二為白白隂色也二隂數也馬政論曰顙
有白毛謂之的盧又曰準上有旋毛及白毛者謂之的
吻㓙俗云的顱非也
驖
説文曰馬深黒色驪馬赤黒色驖先儒云取其馬色如
鐵非特有取於色蓋亦取其堅壯如鐵故曰驖也月令
孟冬乗鐵驪即此是也詩曰駟驖孔阜六轡在手以美
襄公田狩之事蓋馬之族不一而駻馬則喜前駑馬則
喜後故古之御者駑馬以鞭為主駻馬以轡為主驖性
堅駻則疑於難御而有繁手之勞矣今其六轡在手而
已則是無事於轡故詩以美之也陸子曰三皇垂策五
帝繁手唐虞按轡禹湯馳轅
騵
驪馬白跨驈騮馬白腹騵騵从縓省禮曰練而縓縓淺
赤也一染謂之縓再染謂之䞓三染謂之纁周人尚赤
戎事乘騵赤馬白腹曰騵言上周下殷也詩曰駟騵彭
彭此言尚父之乗然則戎事乘騵蓋特其長而已或曰
方叔率止乘其四騏則於戎事乘騵之說害矣曰序詩
者曰宣王南征則蠻荆之事正之而已故言兵則非伐
人之兵也言車則非戎車也言馬則非戎馬也
黄
黄騂曰黄黄亦馬之上色故駉頌首章曰有驪有黄也
列子曰牝而黄牡而驪馬至果天下之馬也有駜曰乘
黄矣然後乃言乗牡卒言青驪之駽則黄牝驪牡剛柔
之質具矣明堂位曰周人黄馬蕃鬛言吉事乘此詩曰
四黄既駕兩驂不猗是也至於戎事則乗騵檀弓曰周
人尚赤戎事乗騵或曰天子之馬盛則駕六常則駕四
詩曰四黄既駕兩驂不猗此駕六之證也穆王命八駿
之乘右服華騮而左緑耳右驂赤驥而左白&KR2059;次車之
乗右服渠黄而左踰輪左驂盜驪而右山子此駕四之
證也
駽
青驪曰駽今之驖騘也詩曰駜彼乗黄駜彼乗牡駜彼
乗駽言臣有柔順之德剛健之材又被文以成之則臣
之道備矣於乗黄曰在公明明於乗牡曰在公飲酒於
乗駽曰在公載燕在公明明則禮所謂在明明德也夙
夜在公在公明明於是飲酒以載燕則亦以有道故也
鹿鳴之道和樂而已非君臣之道也故六月之序至言
四牡然後曰君臣缺矣今言在公飲酒在公載燕而更
以為頌君臣之有道者蓋夙夜在公在公飲酒則臣有
餘敬君有餘惠臣有餘敬君有餘惠則非特若鹿鳴正
言賔主之道而已是乃所以為君臣有道也
駰
爾雅曰黄白雜毛駓隂白雜毛駰駓今之桃花馬駰今
之泥騘也詩曰我馬維駒我馬維騏我馬維駱我馬維
駰其先後與駉之序合則駰不如駱駱不如騏矣然是
詩乃卒言駰者以明馬雖彌劣所以御之滋善
駁
駵白駁徐鉉曰疑象駮文晉侯乘駁乳虎見之而伏則
象駮之文理或然也駁亦馬之上色故古者國君乗之
文王曰昔者寡人夣見良人黒色而&KR0971;乗駁馬而偏朱
蹄諸大夫蹵然曰先君王也詩曰皇駁其馬亦言皇駁
者士昬禮攝盛故也爾雅所謂駮如馬倨牙食虎豹詩
所謂隰有六駮者字从交作字説曰駮類馬食虎而虎
食馬凡類已也而能除害己者在所交也則駮非此駁
也
騋
馬善騋牝驪牡爾雅曰騋牝驪牡以罕稱也騋之字从
來言進於馬矣宜有來而無往易曰知進而不知退亢
龍也凡馬六尺以上為馬七尺以上為騋八尺以上為
龍詩曰騋牝三千三千言多騋牝取其大也蓋騲馬常
小今俗謂之小馬以此凡馬宗廟用龍戎事用駥田事
用騋騋田馬也考工記曰國馬之輈深四尺有七寸田
馬之輈深四尺鄭云國馬髙八尺衡髙八尺有七寸除
馬之髙則餘七寸為衡頸之間也田馬髙七尺衡髙七
尺有七寸除馬之髙則餘七寸為衡頸之間也校人曰
邦國六閑馬四種家四閑馬二種大夫曰家其種又自
田馬而下則所謂國馬者無大夫之馬矣蓋諸侯有良
馬有戎馬無齊道大夫有田馬有駑馬無種戎或曰正
言國馬者非特以别大夫亦以約天下之馬也伯樂曰
良馬可以形容筋骨相也天下之馬若滅若没若亡若
失良馬即國馬也故駉頌以為諸侯有良馬有戎馬有
田馬有駑馬變種曰良者以此也歟廋人曰八尺以上
為龍此種馬也豈所謂天下之馬者耶蓋馬八尺以上
則疑於龍矣是故謂之龍也坤之上六稱龍與此同義
駉之頌一章曰有驈有皇有驪有黄二章曰有騅有駓
有騂有騏三章曰有驒有駱有騮有雒四章曰有駰有
騢有驔有魚按驪馬白跨曰驈黄白曰皇純黒曰驪黄
騂曰黄蒼白雜毛曰騅黄白雜毛曰駓赤黄曰騂青黒
曰騏青驪驎曰驒白馬黒鬛曰駱赤身黒鬛曰騮黒身
白鬛曰雒隂白雜毛曰駰彤白雜毛曰騢豪骭曰驔二
目白曰魚魚今謂之環眼馬馬之最下者也言有驪有
黄於前言有驔有魚於後每章愈下則以言僖公至誠
成物有加而無已莊子曰百里奚爵禄不入於心故飯
牛而牛肥思無邪思馬斯徂殆此之謂也
駒
馬二嵗曰駒三嵗曰駣八嵗曰&KR2473;馬八嵗一變故从八
也語曰七騘八白言馬至八嵗騘變而白矣傳曰大夫
乗駒蓋駒血氣未定則有蹄齧之虞故大夫乗之荀子
曰大路之馬必倍至於教順然後乗之所以養安也倍
言年長以倍今羣牧選馬十六嵗以上乃以進御此遺
象也曲禮曰齒路馬有誅路馬之齒髙矣故齒路馬有
誅所以廣敬也詩曰我馬維駒六轡如濡而後言維騏
維駱維駰則騏也駱也駰也蒙上之文宜皆為駒大夫
乘駒駕三今曰六轡者上大夫卿奉使故也禮曰上大
夫卿卿與諸侯駕四説文从句字音拘則以駒血氣未
定宜拘執之焉爾詩曰縶之維之義蓋取此一章曰皎
皎白駒食我場苗縶之維之以永今朝所謂伊人於焉
逍遥二章曰皎皎白駒食我場藿縶之維之以永今夕
所謂伊人於焉嘉客古者朝食曰饔夕食曰飧飧薄食
也故是詩於苗曰以永今朝於藿曰以永今夕逍遥以
道言之也嘉客以禮言之也清人曰二矛重英河上乎
翺翔二矛重喬河上乎逍遥翺翔禮之事也逍遥道之
事也河上非所宜然因以㣲切其上故序者曰公子素
惡髙克進之不以禮文公退之不以道也舊説繫馬曰
維繫牛曰縷公羊曰牛馬維縷
駥
周官馬八尺以上為龍戎馬之髙蓋亦准此故爾雅曰
馬八尺為駥也駥即戎馬故其字指事而戎事齊力尚
強故爾雅又曰絶有力駥也校人云種馬一物戎馬一
物戎馬即駥是也種馬即龍是也史言良馬謂之龍種
蓋出於此
埤雅卷十二
