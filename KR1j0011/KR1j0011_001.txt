埤雅卷一宋陸佃撰
釋魚
龍鯉魴鱨
鱧鰋鱒鮪
鱣鯋鰷鮒
鱮鮫鰌蛟
龍
龍八十一鱗具九九之數九陽也鯉三十六鱗具六六
之數六隂也龍亦卵生思抱雄鳴上風雌鳴下風而風
化有鱗曰蛟龍有翼曰應龍有角曰蚪龍葢蟲莫智於
龍龍之徳不為妄者能與細細能與巨巨能與髙髙能
與下下故易乾以龍御天坤以馬行地龍天類也馬地
類也易曰震為龍震為龍以動故也周易以變者為占
故乾六爻皆動皆謂之龍所謂初九九二九三九四九
五上九是也蔡墨曰龍水物也周易有之在乾之姤曰
潛龍勿用其同人曰見龍在田其大有曰飛龍在天其
夬曰亢龍有悔其坤曰見羣龍無首吉葢乾初九變而
之姤九二變而之同人九五變而之大有上九變而之
夬六者俱動變而之坤是以蔡墨之言如此知此則知
震所以為龍之義矣賈誼新書曰亢龍徃而不能反故
易曰有悔有悔者凶也潛龍入而不能出故易曰勿用
勿用者不可也觀誼之言如曰勿用者戒使勿為潛龍
也故曰潛之為言也隱而未見行而未成是以君子弗
用也葢止使人無為謂之勿所謂勿用娶女勿用有攸
徃小人勿用之類皆戒使勿為也俗云龍精於目葢龍
聳故精於目也隂陽自然變化論曰驪龍之眸見百里
纎芥又曰龍能變水人能變火又曰龍不見石人不見
風魚不見水鬼不見地孫綽子曰髙祖御龍光武御虎
龍韓彭之類是也虎耿鄧之類是也法言曰龍以不制
為龍聖人以不手為聖人手取也言雖容有飛禍而非
其所取詩曰賔載手仇手取也酈元水經曰魚龍以秋
日為夜按龍秋分而降則蟄寢於淵龍以秋日為夜豈
謂是乎莊子曰朱泙漫學屠龍於支離益殫千金之産
三年技成而無所用其巧此言技術雖髙而應世稍疎
則無所用之是以君子因時施宜事在於適而已豈必
一二以追先王之迹哉舊説鼈畏葱蛟龍畏鐵又云龍
肉以醯漬之則文章生今相家説龍人臣得其一體當
至公相曽公亮得龍之脊王安石得龍之睛内典云龍
火得水而熾人火得水而滅按𦵏書以龍言山以虎言
水六龍九虎是也直山直水謂之死龍死虎故曰小頓
大起宛轉如盤龍奮迅如舞鶴謂之住岡
鯉
此今之頳鯉也一名鱣鯉脊中鱗一道毎鱗上有小黑
㸃文大小皆三十六鱗魚之貴者故爾雅釋魚以鯉冠
篇而養魚經曰所以養鯉者鯉不相食易長又貴是也
神農書曰鯉最為魚之主今人以盤水養之雖困鱗不
反白葢健魚也詩曰魚麗于罶鱨鯋魚麗于罶魴鱧魚
麗于罶鰋鯉葢鱨魚黄魴魚青鱧魚𤣥鰋魚白鯉魚赤
則五色之魚具備故序以為萬物盛多也俗說魚躍龍
門過而為龍唯鯉或然亦其夀有至千嵗者故詹何之
釣千嵗之鯉不能避也鱗鄰也鯉里也鯉進於魚矣殆
亦龍類是以仙人乗龍亦或騎鯉乃至飛越山湖
魴
魴一名魾此今之青鯿也郊居賦曰赤鯉青魴細鱗縮
項闊腹魚之美者葢弱魚也其廣方其厚𥚹故一曰魴
魚一曰鯿魚魴方也鯿𥚹也詩曰川澤訏訏魴鱮甫甫
甫甫美也魴之為美舊矣今更與鱮魚連道以著韓國
水土之善者葢魴魚雖等美而縁水之異則有優劣故
里語曰洛鯉伊魴貴於牛羊言洛以渾深宜鯉伊以清
淺宜魴也又曰居就粮梁水魴葢今遼東梁水之魴特
肥而厚詩曰豈其食魚必河之魴言無民而不可治豈
其取妻必齊之姜言無臣而不可使所以誘掖其君也
且河性宜魚故詩曰豈其食魚必河之魴必河之鯉也
列女傳曰傅弓以燕牛之角纒弓以荆麋之筋糊弓以
河魚之膠說者以為燕角善楚筋細河膠黏詩曰魴魚
赬尾以譬君子勞於王事養生經曰魚勞則尾赤人勞
則髮白
鱨
今黄鱨魚是也性浮而善飛躍故一曰揚也陸璣曰今
黄頰魚燕頭魚身頰骨正黄魚之有力解飛者一名黄
揚舊説魚膽春夏近下秋冬近上
鱧
今𤣥鱧是也諸魚中唯此魚膽甘可食有舌鱗細有花
文一名文魚與蛇通氣其首戴星夜則北嚮葢北方之
魚也詩曰魚麗于罶鱨鯋其次曰魴鱧又其次曰鰋鯉
葢鱨鯋小魚魴鱧中魚鰋鯉大魚亦其鱨鯋之姜不若
魴鱧魴鱧之美不若鰋鯉故其序如此今魚品齊魯之
間魴為下色鰋為中色鯉為上色衡門之詩先魴後鯉
亦以此故也舊云鱧是公礪蛇所化至難死猶有蛇性
故或謂之鰹也爾雅曰鰹大鮦小者鮵
鰋
今偃額白魚也一名鮎鰋魚偃鯉魚俯鱧魚圓魴魚方
魚麗之詩一章曰鱨鯋二章曰魴鱧三章曰鰋鯉葢鱨
鯋長魚也而魴鱧則言其魚一方一圓鰋鯉則言其魚
一偃一俯又以著萬物衆多也
鱒
鱒似鯶魚而鱗細於鯶赤眼詩云九罭之魚鱒魴我覯
之子衮衣繡裳葢鱒魚圓魴魚方君子道以圓内義以
方外而周公之徳具焉故是詩主以言之然則鱒象公
之圓而衮衣者道也魴象公之方而繡裳者義也𤣥衮
纁繡而後可以見周公猶之九罭之取鱒魴也爾雅曰
鮅鱒葢鱒一名鮅孫炎正義曰鱒好獨行制字从尊殆
以此也
鮪
鮪魚似鱣而青黒長鼻體無鱗甲肉色白味不如鱣大
者長七八尺岫居至春始出而浮陽北入河西上龍門
入漆沮見日而目眩故詩言漆沮及河通道此魚夏小
正曰祭鮪祭不必記而記鮪何也鮪者魚之先至者也
而其至有時禮曰龍以為畜故魚鮪不淰而序詩者亦
曰季冬薦魚春獻鮪則鮪别於魚其來尚矣故鮪仲春
從河西上得過龍門便化為龍否則㸃額而還尸子曰
龍門魚之難也太行牛之難也葢河津一名龍門兩傍
有山魚莫能上大魚薄集龍門上則為龍不得上輒暴
鰓水次故曰暴鰓龍門垂耳轅下善為魚者不求為龍
望禹門輒逝是以無暴鰓㸃額之患水經曰鮪出鞏穴
直穴有渚謂之鮪渚周禮春獻王鮪然非時及佗處則
無故河自鮪穴已上又兼鮪稱
鱣
鮪肉白鱣肉黃鱣大魚似鱏口在頷下無鱗長鼻輭骨
俗謂之玉板大者長二三丈江東呼為黄魚古今注曰
鯉之大者為鮪鱧之大者為鱣非是也案詩曰有鱣有
鮪鰷鱨鰋鯉言鮪矣而又言鰋鯉則鮪與鯉異明矣詩
曰施罛濊濊鱣鮪發發鱣鮪健魚故其跳躍發發然不
麗於罛而碩人以刺莊公詩於鱣鮪言發發於魴鱮言
唯唯則魚之健弱可知也義訓曰鱍掉尾口上下噞喁
鯋
釋魚云鯋鮀今吹沙小魚常張口吹沙故曰吹沙也鯋
性善沈大如指狹圓而長有墨㸃文常沙中行亦於沙
中乳子故張衡云縣淵沈之鯋鰡也字指云鰡鯋屬詩
曰魚麗于罶鱨鯋魴鱧鰋鯉蓋鱨也魴也鯉也其性浮
鯋也鱧也鰋也其性沈而罶則嫠婦之笱其用功寡又
以待魚之自至今魚麗于罶鱨鯋魴鱧鰋鯉沈浮小大
美惡與其形色之異具有則餘物盛多可知也俗云鯋
性沙抱異物志曰吹沙長三寸許背上有刺螫人海物
異名記曰鯋似鯽而狹小
鰷
鰷魚形狹而長若條然故曰鰷也今江淮之間謂之䱗
魚性浮似鱨而白蓋鱨从甞䱗謂之飱其義一也詩曰
鰷鱨鰋鯉先鰷後鱨先鰋後鯉者鱨大於鰷鯉大於鰋
亦其美之遞不如也
鮒
吕子曰魚之美者洞庭之鮒鮒小魚也即今之鯽魚其
魚肉厚而美性不食釣本草所謂鯽魚一名鮒魚形亦
似鯉色黒而體促腹大而脊隆所在池澤皆有之是也
孟詵云鯽是稷米化之其魚腹上猶有米色易之井曰
井谷射鮒甕敝漏蓋九二以陽居隂不正者也不正則
旁出而下流以與初矣故曰井谷射鮒以此上行則亦
趨乎下而已故曰甕敝漏初六隂也而又居下流且其
賴井之功微矣故稱鮒焉莊子曰周顧視車轍中有鮒
魚焉曰吾得斗升之水然活爾少牢饋食曰魚用鮒十
有五而俎蓋魚水物也故取數於月十有五日而盈淮
南子曰月虚而魚腦减今此魚旅行吹沫如星然則以
相即也謂之鯽以相附也謂之鮒
鱮
鱮魚似魴而弱鱗其色白北土皆呼白鱮西征賦曰華
魴躍鱗素鱮揚鬐性亦旅行故其制字从與亦或謂之
鰱也傳曰連行魚屬若此之類是已失水即死弱魚也
今吳越呼鱅鰱魚其頭尤大而肥者徐州人謂之鰱或
謂之鱅六韜曰緡隆餌重則嘉魚食之緡調餌芳則庸
魚食之鱅庸魚也故其字从庸蓋魚之不美者故里語
曰網魚得鱮不如啖茹而鱅讀曰慵者則又以其性慵
弱而不健故也詩曰敝笱在梁其魚魴鰥齊子歸止其
從如雲敝笱在梁其魚魴鱮齊子歸止其從如雨敝笱
在梁其魚唯唯齊子歸止其從如水言笱雖敝尚足以
制魴鰥之魚非特制魴鰥而已尚足以制魴鱮之魚非
特制魴鱮而已蓋魚無不聽從者以刺魯桓微弱曽敝
笱之不如也其從如雲者言雲無定性隨風而已雲升
而生雨故如雨繼之雨降而生水故如水繼之言魯桓
微弱不能防閑文姜其傾從如雨之從天其順從如水
之從地者初亦生於如雲積以浸大而已故傳曰如雲
言盛也如雨言多也如水言衆也蓋一為盛二為多三
為衆
鮫
鮫海魚也狀似鼈而無足背文麤錯皮間有珠可以飾
刀其子驚則入母腹中蓋龍珠在頷鮫珠在皮蛇珠在
口鼈珠在足魚珠在眼蚌珠在腹也案天𤣥主物簿叙
魚珠曰魚之懐珠至五十年則無復鼓鰓腦上有汗其
鬐鱗口眼皆異鬐當紫色眼當紅色口當赤色又曰懷
珠之蛇多喜投暗見人張口向人吐氣如燼是則蛇珠
暨魚亦有懷者述異記曰南海有鮫人之室水居如魚
不廢機織其眼能泣則出珠
鰌
鰌今泥鰌也似鱓而短無鱗以涏自染難握與魚而為
牝牡莊子所謂麋與鹿交鰌與魚㳺一名鰼孫炎爾雅
正義曰鰼尋也尋習其泥厭其清水舊說守魚以鼈養
魚以鰌蓋鰌性酋健善擾令魚利轉制字从酋豈為是
乎恩平郡譜云鰌謂之□蝦謂之籠&KR2268;謂之衫蛇謂之
訛案古方有言須用流水煑藥者今鰌䱇入江水輒死
則流水與止水果不同韓文公江魚不池活今魚生流
水中則背鱗白而味美生止水中則背鱗黒而味惡此
亦一驗詩云豈其食魚必河之魴盖流水之魚品流自
異
蛟
蛟龍屬也其狀似蛇而四足細頸頸有白嬰大者數圍
卵生眉交故謂之蛟亦蛟能交首尾束物焉故謂之蛟
也俗呼馬絆以其如此述異記曰蟒蛇目圓蛟眉連生
連生則交矣相書所謂交眉則蛟蜃之眉是也一說蛟
尾有肉環束物則以首貫之舊云鳳骨黒蛟骨青記曰
伐蛟取鼉登龜取黿鄭氏謂蛟言伐者以其有兵衛也
龜言登尊之按古有蛟鮓又有龍醢夫龍神物也而可
豢是亦豕類爾非真龍也犬豕曰豢夫惟可豢是以可
醢而食字从肉蓋以此故君子不欲豢於人也俗說虎
中有真虎龍中有真龍星禽衍法曰角木蛟亢金龍氐
土貉房日兎心月狐尾火虎箕水豹斗木獬牛金牛女
土蝠虚日鼠危月燕室火豬壁水羭奎木狼婁金狗胃
土雉昴日雞畢月烏觜火猴參水猿井木豻鬼金羊柳
土獐星日馬張月鹿翼火蛇軫水蚓獬或作蠏豻或作
鴈蓋非是按角木曰蛟亢金為龍奎木曰狼婁金為狗
觜火曰猴參水為猿翼火曰蛇軫水為蚓之類是皆以
類相從特其氣數有深淺爾然則牛金曰牛斗木宜為
獬鬼金曰羊井木宜為豻也
埤雅卷一
