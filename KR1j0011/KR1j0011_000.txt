埤雅小學類一(訓詁之屬)
提要
(臣)等謹案埤雅二十卷宋陸佃撰佃字農師
越州山隂人少從學於王安石熙寧三年擢
甲科授蔡州推官選為鄆州教授召補國子
監直講厯官至尚書左丞未幾罷為中大夫
出知亳州卒於官宋史本𫝊稱其精於禮家
名數之學著書二百四十二卷如埤雅禮象
春秋後𫝊皆𫝊於世王應麟玉海記其修說
文解字子宰作埤雅序又稱其有詩講義爾
雅注今爾雅新義僅散見永樂大典内餘俱
亡佚不見獨是書尚傳其書釋魚二卷釋獸
三卷釋鳥四卷釋蟲二卷釋馬一卷釋木二
卷釋草四卷釋天二卷刋本釋天之末注後
缺字然則原書不止此矣陸宰記佃神宗時
預修說文進書召對言及物性因進說魚說
木二篇後乃益加筆削初名物生門類後注
爾雅畢更修此書易名埤雅言為爾雅之輔
也其說諸物大抵畧于形狀而詳於名義尋
究偏旁比附形聲務求其得名之所以然而
曼衍縱横旁推其理以申之多引王安石字
說葢佃以不附新法故後入元祐黨籍其學
問則末嘗有異於安石晁公武謂其不専主
王氏亦似特立是悞以論其人者論其書也
乾隆四十四年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
