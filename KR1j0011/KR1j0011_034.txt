埤雅卷十八宋陸佃撰
釋草
薇蕨菟絲蕙
茅苓莫蘭
鬱鬯蒲葛
諼草芻白華芍藥
薇
爾雅曰薇垂水好生水邉故曰垂水似藿菜之微者也
故禮芼豕以薇記曰鉶芼牛藿羊苦豕薇是也詩曰采
薇采薇薇亦作止采薇采薇薇亦柔止采薇采薇薇亦
剛止作止未可食之時也柔止則可食之時剛止則不
可食矣采薇采薇薇亦剛止曰歸曰歸歳亦陽止然猶
戍役焉未巳則所以甚言其苦也傳曰君子能盡人之
情故人忘其死此之謂也詩曰山有蕨薇隰有杞桋君
子作歌維以吿哀蕨薇所以祭也下國構禍怨亂並興
則孝子有不得饗其親者矣故詩所以吿哀也孔子曰
吾於四月見孝子之思祭也其為是歟字說曰葱䟽關
節達氣液怱也所謂葱珩其色如此繱亦如此薇禮豕
用焉然㣲者所食故詩以采薇言戍役之苦而草蟲序
於蕨後喻求取之薄䕬疆也疆我者也於毒邪臭腥寒
熱皆足以禦之芥介也界我者也汗能發之氣能散之
蕨
爾雅曰蕨&KR2240;初生無葉可食狀如大雀拳足又如其足
之蹷也故謂之蕨周秦曰蕨齊魯曰&KR2240;俗云初生亦類
鱉脚故曰&KR2240;也詩曰陟彼南山言采其蕨陟彼南山言
采其薇蕨所以祭也蓋大夫妻之祭於其將嫁則以蘋
藻於其既嫁則以蕨薇神饗徳與信不求備焉然而能
循采蘋法度則其用蕨薇可以承先祖共祭祀矣草蟲
大夫妻之德也采蘋大夫妻之本也草木䟽云漢時官
園種薇以共宗廟祭祀然則祭用蕨薇先王之禮舊矣
一章曰憂心忡忡繼之以我心則降二章曰憂心惙惙
繼之以我心則說蓋降所以反忡忡說所以反惙惙忡
忡言中而不下也惙惙言綴而不解也降下也說解也
故說文又借為解車曰說之說
菟絲
在木為女蘿在草為菟絲舊說上有菟絲下必有伏菟
之根無比菟在下則絲不得生乎上然其實不屬也淮
南子曰下有茯苓上有菟絲詩曰蔦與女蘿施于松栢
言蔦之為物寄生而女蘿浮蔓尚得施于松栢可以人
而不如乎且姓同本而生族同支而出則與寄生浮蔓
者異矣故詩以此駮王菟絲一名唐一名蒙一名玉女
爾雅曰唐蒙女蘿女蘿菟絲又曰唐玉女是也詩曰爰
采唐矣沬之鄊矣爰采麥矣沬之北矣爰采葑矣沬之
東矣唐生於山麥生於野葑生於圃北幽之地也東顯
之地也言北以見期於幽逺言東則非特期於幽逺又
至於明顯且近矣此序所謂政散民流而不可止者也
淮南子曰菟絲無根而生蛇無足而行魚無耳而聽蟬
無口而鳴皆自然者也
蕙
蕙香草也或謂之薰左傳曰所謂一薰一蕕者是也凡
氣薰則惠和暴則酷烈故於文惠艸為蕙詩曰南風之
薰兮可以解吾民之愠兮薰惠和也故可以解民之愠
莊子曰薰然慈仁謂之君子蓋取諸此今惠亦通於蕙
揚雄曰蹂惠圃踐蘭唐是也傳曰天子鬯諸侯薰大夫
蘭芝士蕭庶人艾大夫併言蘭芝者上大夫蘭下大夫
芝也盖凡摯諸侯圭大夫羔鴈士雉庶人鶩此見生者
之摯也天子以鬯諸侯薫大夫蘭芝士蕭庶人艾此見
死者之摯也禮曰凡摯天子鬯諸侯圭卿羔大夫鴈士
雉庶人匹此相備也天子言鬯諸侯而下言見生者之
摯盖言之法也先儒以為諸侯薫謂未得圭瓚之賜以
此和酒則於王制資鬯之説害矣且此諸草類皆燒以
降神云爾盖非煮以和酒故愽雅曰天子祭以鬯諸侯
以薫而漢之隱君子以為薫以香自燒膏以明自銷也
香草之類大率多異名所謂蘭蓀蓀今菖蒲是也蕙今
零陵香是也茝今白芷是也芸今七里香是也葉類豌
豆作小叢生其花極芬香秋則葉間微白如粉汙辟蠹
殊驗
茅
孔子曰茅之為物薄而用可重也茅體柔而理直又絜
白故先王用之以藉亦以縮酒易曰藉用白茅无咎象
曰藉用白茅柔在下也盖巽柔者也其於色也為白而
又在下焉藉用白茅之象也禮曰縮酌用茅明酌也茅
明也故縮酌用茅謂之明酌司尊彞曰鬱齊獻酌醴齊
縮酌盎齊涗酌縮酌以茅縮而後酌涗酌以水涗而後
酌鬱齊不縮也獻之而已醴齊不涗也縮之而已盎齊
不脩也涗之而已㡛氏以涗水漚其絲記曰明水涗齊
貴新也則盎齊以水涗矣又曰醆酒涗于清汁獻涗于
醆酒汁獻鬱齊也醆酒醴齊也醴齊涗于清酒今曰醴
齊不涗縮之而已言不以明水涗之也易曰拔茅茹茅
之為物拔其根而牽茹者君子以類出處之象管子曰
農趨時就功首戴蒲茅身衣襏襫蒲茅簦笠也蓋尊者
草服臺笠而卑者蒲茅詩曰晝爾于茅宵爾索綯言榖
人日力不足取茅於晝而夜以繼之故以謂絲事方息
而麻事尋興野功既訖而宫功隨至藏𬞞於其秋以助
不給之冬索綯於其夜以補不足之晝列子曰因以為
茅靡因以為波流言其轉徙無定如此茅靡一作弟靡
弟讀如稊稊茅之始生也詩曰手如柔荑荑稊一也又
曰自牧歸荑洵美且異荑生於牧言衛君無牧之道夫
人無荑之德相經曰筋不束體血不華色手無春荑之
柔髮有寒蓬之悴蓋形之下也
苓
爾雅曰蘦大苦今之甘草是也本草云一名國老解百
藥毒安和七十二種石一千二百種草故號國老之名
國老者賔師之稱蓋藥有一君二臣三佐四使苓者又
其賔師也故藥罕不用者雖非其君而君實宗焉蔓生
葉狀似荷少黄莖赤有節節間有枝相當喜生下濕詩
曰隰有苓是也晉風曰采苓采苓首陽之巔采苦采苦
首陽之下采葑采葑首陽之東苓甘者苦苦者言䜛人
無所不至其害人也必因其似而譖焉采苓則因人之
所甘而譖之之況也采苦則因人之所苦而譖之之況
也葑則有時而甘亦有時焉而苦采葑則又因人之所
甘所苦而併譖之之況也一章曰人之為言茍亦無信
舍旃舎旃茍亦無然人之為言胡得焉二章曰茍亦無
與三章曰茍亦無從者此言獻公好聽䜛而主䜛者之
詞也盖苓生於隰葑生於圃則首陽之巔不必有苓其
下也不必有苦其東也不必有葑則理可以無信矣然
而獻公乃以謂之人也為此首陽采苓采苦采葑之言
茍亦無信令我舎此采苓采苦采葑之人茍亦無然無
與無從則人之為此言也安從而得之哉凡此則以好
聽故也故序曰好聽䜛焉
莫
河汾之間謂之莫莖大如箸赤節葉厚而長似栁有毛
刺味酢始生可以為羹今人蠶繅以取繭緒其子如楮
實而紅冀人謂之乾絳蓋以此也今呉越之俗呼為茂
子汾沮洳之詩一章曰言采其莫二章曰言采其桑言
其君儉以能勤始於侵繅事而采莫終於侵蠶事而采
桑也
蘭
蘭香草也而文䦨艸為蘭蘭䦨不祥故古者為防刈之
也一名蕳有蒲與蕳盖蘭以䦨之蕳以間之其義一也
傳曰徳芬芳者佩蘭古之佩者各象其德故德芬芳者
佩蘭楚辭所謂紉秋蘭以為佩是也又曰遺余佩兮澧
浦今鼎澧之間生蘭荀子曰蘭茝槀本漸於蜜醴一佩
易之又曰其漸之滫君子不近庶人不服此言善惡在
所與㳺而已故交不可以不擇也易曰同心之言其臭
如蘭隂為臭腐而同人之五陽也故有蘭之象草木䟽
云蘭為王者香草其莖葉皆似澤蘭廣而長節節中赤
髙四五尺藏之書中辟魚故古有蘭省芸閣芸亦辟蠹
淮南子曰芸草可以死復生舊説青苔至秋而紫紫蘭
至秋而紅詩曰溱與洧方渙渙兮士與女方秉蕳兮言
鄭人㑹於溱洧兩水之上秉蕳以自袚除其風俗之舊
也及其甚也淫風大行過時而不反來者日益以衆故
二章曰溱與洧瀏其清矣士與女殷其盈矣即序所謂
莫之能救者也十道志曰鄭俗以三月合於溱洧之上
以自袚除淮南子曰男子樹蘭美而不芳説者以為蘭
女類也故男子樹之不芳夫草木之性蘭宜女子樹之
而靈麻乃欲夫婦對種則周官内宰上春詔王后帥六
宫之人而生穜稑之種而獻之于王取其傳類蕃孳之
祥有以也
鬱
鬱之為草若蘭十葉為貫百二十貫為築煮以合鬯所
以灌也禮曰周人尚臭灌用鬯臭鬱合鬯臭隂達於淵
泉灌以圭璋用玉氣也一曰鬱鬯百草之華逺方鬱人
所貢芳草合釀之以降神鬱今鬱林郡也按禮以鬯草
生庭為瑞則鬱本逺方所貢理或然也説文云鬯以秬
釀鬱艸芬芳攸服以降神也从&KR3992;凵盛匕以扱之易曰
不喪匕鬯即此是也鬯沖氣也蓋&KR3992;从乂而小者四行
恃此天五以成天一者元氣也天五者沖氣也舊説芬
芳條暢故謂之鬯易曰美在其中而暢於四支發於事
業美之至也故禮以鬱合鬯以鬱合鬯則言鬱於中故
鬯於外也記曰鬯臼以椈杵以梧匕以桑盖椈臼梧杵
所以擣鬱而桑匕者所以扱之先儒乃以為桑匕以載
牲體誤矣本草云其香十二葉為百草之英二月三月
有華狀如紅藍四五月之間採華即香司尊彝曰春祠
夏禴祼用雞彝鳥彞皆有舟其朝踐用兩獻尊其再獻
用兩象尊皆有罍諸臣之所昨也按尊皆有罍猶彝皆
有舟云爾非繫諸臣之所昨言之也鄭氏謂諸臣獻者
酌罍以自酢不敢與王之神靈共尊誤矣罍以盛酒者
也尊取諸罍爵取諸尊故曰缾之罄矣維罍之恥記曰
君西酌犧象夫人東酌罍尊罍尊受酒以共犧象然則
六彞六尊諸臣亦於此昨焉爾言諸臣則王與后可知
盖祭之日灌用鬱鬯王酌雞彝以獻尸后酌鳥彝以亞
獻諸臣之獻則又因后尊於後夫是之謂三獻而尸以
此酢王以此酢后亦以此酢諸臣故曰諸臣之所酢也
坊記曰尸飲三衆賔飲一示民有上下也其謂是歟其
朝踐三獻亦如之傳曰宗廟之禮九獻盖言此也先儒
以為酳賔客酌涗齊獻尸以備卒食三獻是為九獻誤
矣盖酳尸之獻王以酳尸非獻之正也
鬯
鬯草名先鄭小毛所謂鬯香草也築而煑之為鬯因謂
之鬯傳曰鬯草生庭又曰德至於地則蓂莢起秬鬯出
知鬯為草矣記曰鬱合鬯蕭合黍稷此明築煑停於祭
前及灌然後合而成之周官所謂鬱人掌祼器和鬱鬯
以實彝而陳之盖秬者百榖之華鬯者百草之英故先
王煑以合鬯傳曰築煑合而鬱之曰鬯盖合而鬱之然
後芬芳調鬯易曰美在其中而暢於四支發於事業美
之至也
蒲
蒲水草也似莞而𥚹有脊生於水厓柔滑而温可以為
席故禮男執蒲璧言有安人之道也詩曰揚之水不流
束蒲言激揚之水宜能浮泛而蒲又輕揚善泛今反不
流如此則以水力更㣲而不勝故也列子曰虚則夢揚
實則夢溺揚溺之反也説者以為上章言薪言楚則蒲
亦木名不宜為草誤矣夫芻亦草也而綢繆之詩乃曰
束薪束芻束楚則豈以言木故妨草哉魚藻曰魚在在
藻依于其蒲王在在鎬有那其居盖魚游者也據於藻
依於蒲樂於藻安於蒲故王者俯身以順萬物而魚之
所樂王亦樂焉魚之所安王亦安焉筆談云或曰禮圖
尊彝皆木為之未聞用銅者此亦未可質如今人得古
銅尊者極多安得言無如禮圖甕以瓦為之左𫝊有瑶
甕律以竹為之晉時舜祠下乃發得玉律此亦無常法
如蒲榖璧禮圖悉作草稼之象今人發古冢得蒲璧乃
刻文蓬蓬如蒲花敷時榖璧如粟粒爾則禮圖亦未可
為據
葛
葛性柔韌蔓生可衣女事之煩辱者故葛覃引以為賦
盖知稼穡之艱難則可以為王矣知女功之勤勞則可
以為王后矣故序以為葛覃后妃之本也夫禮后織𤣥
紞今乃親葛事如此者盖王后親蠶以勸女功之正事
親葛以勸女功之餘事絲麻者本事也䔛葛者餘事也
詩曰旄邱之葛兮何誕之節兮言諸侯以國相連屬憂
患相及如葛之蔓延相連及也今生闊節則於憂患相
及緩矣故曰何誕之節兮也何者以所不知為問兵法
曰其節短故此以誕節譏切衛伯又曰彼采葛兮一日
不見如三月兮葛所以為絺綌言事雖小一日不見於
君憂及於䜛矣又曰綿綿葛藟在河之滸河滸為水所
盪危地也然潤澤葛藟而生之則亦所以自固今王棄
其九族則曽是之不如也𤓰葛皆延蔓相及故屬之綿
逺者取譬𤓰葛又曰葛生蒙楚蘞蔓于野言葛生髙而
蒙楚蘞生卑蔓於野各繫所遇猶之婦人外成於夫榮
悴隨焉所以一心乎君子語曰嫁雞與之飛嫁狗與之
走此之謂也左傳曰葛藟猶能庇其本根
諼草
草之可以忘憂者故曰諼草諼忘也詩曰焉得諼草言
樹之背言以憂思不能自遣故欲以此華樹之背也董
子曰欲忘人之憂則贈之以丹棘丹棘一名忘憂欲蠲
人之忿則贈之以青堂青堂一名合歡養生論以為合
歡蠲忿萱草忘憂即此是也亦或謂之鹿葱盖鹿食此
草故以名云壷子所謂鹿性警烈多别良草常食九物
餌藥之人不可食鹿以鹿常食解毒之草是故能制散
諸藥内則辨物之不可食者一曰鹿胃胃其受食之府
也則尤不可食矣九草者葛葉華鹿葱鹿藥白蒿水芹
甘草齊頭蒿山蒼耳薺苨是也本草亦曰萱草一名鹿
葱華名宜男風土記云懷妊婦人佩其華生男也
芻
芻象草包束之形故詩以況男女婚姻之相纏固盖薪
斧而析之其束之宜也束芻雖不析然其體散亂不可
以不束也束楚則雖不束可也然猶將束之也夫薪也
芻也楚也猶将束之也可以人而不如乎薪曰三星在
天芻曰在隅楚曰在户在天據面言之在隅據地言之
在户則又據乎人矣互相備也白駒之卒章曰生芻一
束其人如玉又言君子之道貧賤不能移如此西京雜
記曰夫人無幽顯道在則為尊雖生芻之賤也不能脱
落君子故贈君生芻一束詩人所謂生芻一束其人如
玉也五絲為䌰倍䌰為升倍升為緎倍緎為紀倍紀為
緵倍緵為襚此自少之多從微至著也士之立功勲效
名節亦復如之勿以小善不足修而不為也故贈君素
絲一襚
白華
爾雅曰白華野菅𫝊曰已漚為菅未霑人功故謂之野
菅菅茅屬也而其華白故一曰白華詩序曰白華孝子
之潔白也南陔孝子相戒以養也陔戒也故曰相戒以
養詩曰白華菅兮白茅束兮言夫婦之㣲以仁相和柔
以義相纏固本如此今以之子之逺於道故俾我獨兮
也又曰英英白雲露彼菅茅言夫婦之㣲為上所覆露
本如此今以遇天歩艱難故之子不猶也𫝊曰露亦有
雲言天地之氣無㣲不著無不覆養此言是也夫白華
不菅則脆薄白茅不束則散亂故詩以譬夫婦菅兮與
漚麻漚紵漚菅同義矣束兮與束薪束芻束楚同義矣
逸詩曰雖有姬姜無棄憔悴雖有絲枲無棄菅蒯菅蒯
猶所謂糟糠也
芍藥
韓詩曰芍藥離草也詩曰伊其相謔贈之以勺藥牛亨
問曰將離相贈以芍藥者何也董子荅曰芍藥一名可
離將别故贈之亦猶相招贈之以文無故文無一名當
歸芍藥榮於仲春華於孟夏傳曰驚蟄之節後二十有
五日芍藥榮是也華有至千葉者俗呼小牡丹今羣芳
中牡丹品第一芍藥第二故世謂牡丹為華王芍藥為
華相又或以為華王之副也華釋名曰牡丹之名或以
姓或以州或以色或以地或旌其所異者而志之姚黄
牛黄左華魏華以姓著青州丹州延州紅以州著細葉
麤葉夀安潛溪緋以地著一㩎紅鶴翎紅朱砂紅甘草
黄以色著獻來紅九蘂真珠紅鹿胎紅倒暈檀心蓮華
蕚一百五葉底紫皆志其異者姚黄者千葉黄華出於
民姚氏家此華之出於今未十年姚氏居白司馬坂其
地屬河陽然華不𫝊河陽𫝊洛陽洛陽亦不甚多一歳
不過數朶牛黄亦千葉出於民牛氏家比姚黄差小真
宗祀汾隂還過洛陽留燕淑景亭牛氏獻此華魏華者
千葉肉紅華出於魏相仁溥家始樵者於夀安山中見
之斷以賣魏氏池舘甚大傳者云此華初出時人有欲
閲者人十數錢乃得登舟渡池至華所魏氏日收十數
緡其後破亡鬻其園宅今普明寺後林池乃其地僧耕
之以植桑棗華𫝊民家甚多人有數其葉者云至七百
葉錢思公嘗曰人謂牡丹華王今姚黄真為王而魏乃
后也鞓紅者單葉深紅華出青州亦曰青紅故張僕射
齊賢有第西京某坊自青州以馲駝䭾其種遂傳洛陽
中其色類腰帶故謂之鞓紅獻來紅者華大多葉淺紅
華張僕射罷相居洛陽人有獻此華者因名曰獻來紅
添色紅者多葉華始開而白經日漸紅至其落乃類深
紅此造化之尤巧者鶴翎紅者多葉華其末白而本肉
紅如鴻鵠羽毛細葉麤葉壽安者皆千葉肉紅華出夀
安縣錦屏山細葉者尤佳倒暈檀心者葉紅凡華近蕚
色深至其末漸淺此華自外深色近蕚反淺白而深檀
㸃其心此尤可愛一㩎紅者多葉淺紅華葉杪深紅一
㸃如人以十指㩎之九蘂真珠紅者千葉紅華葉上有
一白㸃如珠宻其葉蹙其蘂為九叢一百五者多葉白
華洛華以榖雨為開候而此華常至一百五日開丹州
延州華皆千葉紅華不知其至洛之因蓮華蕚者多葉
紅華青趺三重如蓮華蕚左華千葉紫華出民左氏家
葉宻而齊如截亦謂之平頭紫朱砂紅多葉紅華不知
所出有民聞氏子者善接華以為生買地於崇真寺前
治華圃有此洛陽豪家尚未有故其名未甚著華葉甚
鮮向日視之如猩血葉底紫千葉紫華其色如墨亦謂
之墨紫華在叢中旁心生一大枝引葉覆其上其開也
比他華可延十日之乆噫造物者亦惜之耶此華之出
比他最逺傳云唐中宗有宦官為觀軍容使者華出其
家亦謂之軍容紫歳乆失其姓氏矣玉板白者單葉長
如拍板之狀色如玉深檀心洛陽人家有亦少予嘗從
思公至福嚴院見之問寺僧而得其名後未見也潛溪
緋華葉緋華出於濳溪寺寺在龍門山後本唐相李藩
别墅今寺中已無此華而人家或有之本是紫華忽於
叢中特出緋者不過一兩朶明年移在他枝洛人謂之
轉枝華故其接頭尤難得鹿胎華多葉紫華有白㸃如
鹿胎之紋故蘇相禹珪宅今有之初姚黄未出時牛黄
為第一牛黄未出時魏華為第一魏華未出時左華為
第一左華之前惟有蘇家紅賀家紅林家紅之類皆單
葉華當時為第一多葉華出後華黜矣今人不復種也
牡丹初不載文字惟以藥載本草然於華中不為髙第
大抵丹延已西及褒斜道中尤多與荆棘無異土中皆
取以為薪自則天已後洛陽牡丹始盛然未聞有以名
者如沈宋元白之流皆善詠華當時有一華之異者彼
必形於篇什而寂無𫝊焉惟劉夢得有詠魚朝恩宅牡
丹詩但云一叢千朶而已亦不云其美且異也謝靈運
言永嘉竹間水際多牡丹今越華不及洛陽甚逺是洛
華自古未有若今之盛也
埤雅卷十八
