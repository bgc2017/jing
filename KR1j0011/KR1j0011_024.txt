埤雅卷十三宋陸佃撰
釋木
桃甘棠梅李
楓槐棗棘
木𤓰榖楊柚
橘唐棣常棣
桃
桃有華之盛者其性早華又華於仲春故周南以興女
之年時俱當諺曰白頭種桃又曰桃三李四梅子十二
言桃生三嵗便放華果早於梅李故首雖已白其華子
之利可待也然皮束莖幹頗急四年以上宜以刀&KR2030;其
皮不然皮急則死故周南復取少桃以興所謂桃之夭
夭是也一章曰灼灼其華灼灼者其華之紅而麗也言
女以盛時而嫁二章曰有蕡其實蕡大貌蓋桃性更七
八年便老老則子細此言少桃故曰有蕡其實言非但
有華色又嫁而有子夫婦之道成焉三章曰其葉蓁蓁
蓁蓁盛也言能成其家又以芘其所賴也且桃性華葉
齊生至於有蕡其實然後其葉蓁蓁故其序如此抑隂
青繁合休息者賴之又在夏之時也魏之詩曰園有桃
其實之殽園有棘其實之食言國君有一國以為養今
也資園桃以為殽頼園棘以為食而園之外莫理焉則
徒儉以嗇而不能用其民可知也禮曰王弔則巫祝以
桃茢前王桃鬼所惡而茢以祓除不祥所以異於生也
本草云桃梟主殺百鬼精物桃梟木乾如梟磔首木上
故曰梟也典術曰桃者五木之精故能厭伏邪氣服其
華令人好色蓋仙木也賦曰桃華靧面家語曰六果桃
為下祭祀不用不登郊廟此言祭祀不用而已周官饋
食之籩曰其實棗栗桃乾䕩榛實則桃用其乾爾棗栗
桃言乾䕩榛言實則先儒謂䕩乾梅也非是䕩為梅而
已漢武帝故事云海上有蟠桃三千霜乃孰一千年開
華一千年結子東方朔甞三盜此桃矣按仙家日月長
其果之華實自然久也南華真經曰北冥有魚其名為
鯤化而為鳥其名為鵬鯤鵬之大不知其㡬千里也郭
象以為此豈好竒哉直以大物必自生於大處大處亦
必自生此大物
甘棠
釋木云杜甘棠甘棠今之杜梨也又曰杜赤棠白者棠
樊光云赤者為杜白者為棠陸璣草木蟲魚疏以為赤
棠與白常同爾但子有赤白美惡子白色為白棠甘棠
也赤棠子澁而酢無味俗語曰澁如杜是也字説云詩
言蔽芾甘棠以杜之美言有杕之杜以棠之惡説詩者
以意逆志乃能得之甘棠之詩一章曰勿翦勿伐二章
曰勿翦勿敗三章曰勿翦勿拜伐將以絶之也敗殘之
而已拜屈之而已於公所茇戒以勿伐所憇戒以勿敗
所説戒以勿拜言人思召公之德久而彌深愛其棠彌
至也孔子曰吾於甘棠見宗廟之敬也劉歆廟議以為
思其人尚愛其木況宗其道而毁其廟乎故曰茍有功
德則宗之不可預為設數故於殷太甲為太宗太戊曰
中宗武丁曰髙宗由是言之宗無數也然則所以勸帝
者之功德愽矣
梅
梅一名柟杏類也其實酢子赤者材堅子白者材脆華
在果子華中尤香俗云梅華優於香桃華優於色故天
下之美有不得而兼者多矣若荔枝無好華牡丹無美
實亦其類也記曰夔其窮與梅先桃李而華女失婚姻
之時則感己之不如亦梅華雖先桃李然其著實乃更
在後則婚姻之年或未慊也故詩人以興焉詩曰摽有
梅其實七兮摽有梅其實三兮摽有梅頃筐塈之言梅
盛極而落存者十七已而十三則已失婚姻之時矣頃
筐塈之則婚姻尤晚矣得及男女之時而已蓋始於季
秋終於仲春者婚姻之時也三十而娶二十而嫁者男
女之時也周南昬姻以時召南則男女得以及時而已
且及者汲汲之詞此其所以淺迫而為召南然則魯衛
之政兄弟也周召之化其父子歟詩曰墓門有梅有鴞
萃止言墓門之隧既非梅之所宜生而鴞之為物食葚
而甘之以自美非梅之所能養而美之者也猶之陳佗
無良師傅養成其質以至於不義且鴞所鳴民有禍則
惡加於萬民之譬也今江湘二浙四五月之間梅欲黄
落則水潤土溽礎壁皆汗蒸鬱成雨其霏如霧謂之梅
雨沾衣服皆敗黦故自江以南三月雨謂之迎梅五月
雨謂之送梅轉淮而北則否亦梅至北方多變而成杏
故人有不識梅者地氣使然也傳曰五月有落梅風江
淮以為信風亦華信風之類賈思勰曰按梅華早而白
杏華晚而紅梅實小而酸杏實大而甜梅可以調鼎杏
則不任此用世人或不能辨言梅杏為一物此則北人
不識梅也詩曰終南何有有條有梅君子至止錦衣狐
裘條柚也蓋柚渡淮而為枳梅變而成杏今終南之所
生有條有梅而材實成焉則山之所以美化乃在乎此
以譬則人君之道化也書曰若作酒醴爾惟麴糵若作
和羮爾惟鹽梅蓋造而始之者麴糵也調而成之者鹽
梅也髙宗之於傅説始命之曰用汝作礪言命汝作此
而已所謂格則庸之者也終命之曰爾惟麴蘖爾惟鹽
梅則其所以待之厚矣蓋麴蘖所以作酒故也鹽梅所
以作和羮故也七命云燀以秋橙酤以春梅正言春梅
者春實尚青味酢故也淮南子注曰一梅不足為百人
酸喻少不能有所勝故曰金重於羽者豈謂一鉤金與
一輿羽之謂哉舊説大庾嶺上梅南枝落北枝始華故
文二人向陽為从向隂為比士之趨嚮不可不慎也
李
素問曰李韭皆酸李東方之果木子也故其字从木从
子性頗難老老雖枝枯子亦不細其品處桃上故果屬
有六桃最為下孔子飯黍不以雪桃而詩曰投我以桃
報之以李又曰丘中有麻彼留子嗟丘中有麥彼留子
國丘中有李彼留之子言麻以衣之麥以食之又有李
焉且皆丘中植之則留子之政修矣此人之所以思之
法言曰男子畝婦人桑之謂思呂子曰子産相鄭桃李
之垂於術者莫之援也然則丘中有李又能使人不盜
也爾雅曰桃曰膽之棗李曰㚄之蓋棗李之臍去㚄而
已舊云桃李種法大率欲方兩步一根宻則隂輒相扇
不惟子細味亦不佳也論語曰朋友數斯疏矣有是哉
化書曰李接桃而本強者其實毛梅接杏而本強者其
實甘此明造化之權有以知巧而移矣莊子曰接子之
或使此之謂也爾雅曰休無實李言可休息而已無實
可食也
楓
釋木云楓欇欇楓似白楊有脂而香今之香楓是也木
厚葉弱枝善揺故字从風作音从風也葉作三脊霜後
色丹所謂丹楓其材可以為式兵法曰楓天棗地置之
槽則馬駭置之轍則車覆是也舊説楓之有癭者風神
居之夜遇暴雷驟雨則暗長數尺謂之楓人天旱以泥
封之即雨故造式者以為蓋又以大霆擊棗木載之所
謂楓天棗地蓋其風雷之靈在焉故能使馬駭車覆也
楓尊棗卑故式覆以風楓載以雷棗古者王禁被以楓
槐外朝之位樹九棘焉賦曰蘭若充庭槐楓被宸此之
謂也
槐
春秋説曰槐者虚星之精槐性暢茂上棘爾雅所謂如
槐曰茂又曰槐棘醜喬桑柳醜條是也周官外朝之法
左九棘孤卿大夫位焉右九棘公侯伯子男位焉面三
槐三公位焉蓋槐取黄中外懐又其華黄其成實𤣥故
也棘取赤中外刺又其花白其成實赤故也蓋聖人取
義簡愽植一物而衆善舉故曰禮樂法而不説詩曰駟
騵彭彭傳云駵馬白腹曰騵言上周下殷也西方之書
以蓮華取義蓋以如此蓮華有白有青有赤其所表示
則白浄也青善也赤覺也能隨衆縁應時開敷悦可衆
心而非實也然實亦因此是之謂妙蓮華舊云弱槐初
生不能自立即於槐下種麻脅槐令長既植移而蒔之
亭亭若一所謂蓬生麻中不扶自直者也所以君子居
必擇鄉遊必就士天𤣥主物簿曰槐木生丹不復凋殘
也木身潤滑常有香氣如焚松風由是觀之内丹之益
豈虚言哉
棗
棘大者棗小者棘蓋若酸棗所謂棘也於文重朿為棗
並束為棘一曰棘實曰棗蓋棗性重喬棘則低矣故其
制字如此詩曰八月剥棗十月穫稻剥擊也棗實未孰
雖擊不落已孰則爛不擊自墮蓋收棗擊而落之故齊
民要術所謂全赤即收收法撼而落之為上是也且棗
全赤即收故乾則紅皺復無烏鳥之費半赤而收者肉
未充滿乾復黄皺將赤味亦不佳故於全赤之時剥而
落之夏小正曰剥棗栗零剥也者取也零也者降也零
而後取之今採華藥亦各有時筆談云如紫草未華時
採則根色鮮澤華過而採則根色黯惡故用葉者取葉
初長足時採用華者取華初敷時採用實者取成實時
採縁土氣有早晚天時有愆伏如平地三月華者深山
中則四月華是也孟子曰今夫麰麥播種而耰之其地
同樹之時又同浡然而生至於日至之時皆熟矣雖有
不同則地有肥磽雨露之養人事之不齊也世云噉棗
令人齒黄養生論曰齒居晉而黄晉齒食此故也
棘
棘性堅強費風之長養者其心之生更難於榦故詩曰
凱風自南吹彼棘心以言七子不令費母之長養如此
四時纂要云四月棗葉生凱風之時也蓋母雖失道負
罪引慝自謂不令念其母之勞而忘其過者孝子之道
也故序者曰凱風美孝子也且其負罪引慝自謂不令
念其母之勞而忘其過者亦所以微切以感其母公孫
丑曰凱風何以不怨孟子曰凱風親之過小者也親之
過小而怨是不可磯也蓋微切以激之之謂磯據此丑
聞小弁之義則凱風之不怨自可推而得今復云云者
亦異乎商賜之言詩矣魏風一章曰園有桃二章曰園
有棘棘酸棗也於果為下以言昭公之節彌苦傳曰豫
章以木稱郡酸棗以棘名邦舊云鵲巢中必有棘蓋棘
性煖今人養華之法初春以棘數枝置華叢上可以辟
霜護其華牙也
木𤓰
釋木云楙木𤓰木𤓰葉似柰實如小𤓰其枝可為數號
一尺百有二十節味酢善療筋轉陶隠居云如轉筋時
但呼其名及書上作木𤓰字輒愈蓋梅望之而蠲渴楙
書之而緩筋理有相感不可得而詳也諺曰梨百損一
益楙百益一損投人之道宜有以益之而報人則欲其
堅久故詩曰投我以木𤓰報之以瓊玖也江左故老視
其實如小𤓰而有鼻食之津潤不木者謂之木𤓰圓而
小於木𤓰食之酢澁而木者謂之木桃木李大於木桃
似木𤓰而無鼻其品又下木桃亦或謂之木梨梨蓋聲
之誤也鼻即𤓰之脱華處里俗呼之為咮其著華處乃
臍也按魚龍河圖曰𤓰有兩蔕兩鼻者殺人則鼻與蔕
異矣木𤓰性脆木李性堅今人以蜂飴漬之者取木𤓰
煎之者取木李且六果桃最為下其詩一章曰木𤓰二
章曰木桃三章曰木李以言投我彌薄而報之彌厚則
不應先桃後李如此今木𤓰或於孰時鏤紙作華粘之
以瀋噀其上得露日之氣乃紅其文如生云
榖
榖惡木也而取名於榖者榖善也惡木謂之榖則甘草
謂之大苦之類也詩曰樂彼之園爰有樹檀其下維籜
樂彼之園爰有樹檀其下維榖蓋檀堅厚籜脆薄其別
之易也榖則惡木也而疑於美散木也而疑於才其别
之則難矣故一章言尚其樹檀而下其籜二章言尚其
樹檀而下其榖以誨宣王分别善惡有隆於後且箴規
者友道也誨誘者師道也記曰能愽喻然後能為師故
衡門三章章四句鶴鳴二章章九句皆比而不賦則以
誨誘故也然僖公愿而無立志故作衡門者以誘掖之
宣王則髙才之主特不能以有終爾非愿而無立志者
也故鶴鳴一二以曉教之又與誘掖之詩異本草曰楮
一名榖陶氏云即今構木誤矣先賢以為皮斑者是楮
皮白者是榖有瓣者曰楮無瓣者曰構按此非一種物
類相感志云其膠可以團丹砂語曰構膠為金石之漆
是也列子曰宋人有為其君以玉為楮葉者三年而成
亂之楮葉中不可别也遂以巧食宋國列子聞之曰使
天地之生物三年而成一葉則物之有葉者寡矣故聖
人恃道化而不恃知巧老子曰輔萬物之自然而不敢
為此之謂也
楊
爾雅曰楊蒲柳所謂董澤之蒲是也今有黄白青赤四
種白楊葉圓青楊葉長赤楊霜降則葉赤材理亦赤黄
楊木性堅緻難長俗云嵗長一寸閏年倒長一寸世重
黄楊以其無火或曰以水試之沉則無火取此木必於
隂晦夜無一星則伐之為枕不裂楊之孚甲早於衆木
昬姻失時則曽木之不如也故詩曰東門之楊其葉牂
牂牂牂盛也東門之楊其葉肺肺肺肺衰也以言嫁娶
之暮如此莊子曰大聲不入於里耳折楊皇華則嗑然
而笑折楊逸詩皇華即詩所謂皇皇者華是也蓋送之
以禮樂言逺而有光華則其即人情也近矣詩之近於
人情非其至者也記曰清廟之瑟朱絃而疏越一倡而
三嘆有遺音者矣若此者詩之至也中庸曰上天之載
無聲無臭至矣易曰枯楊生華枯楊生稊蓋楊性堅勁
雖生棟不撓齊民要術曰白楊性勁直堪為屋材寧折
終不曲撓榆性懦軟久無不曲比之白楊不如逺矣正
言枯楊義取諸此彖曰大過棟橈本末弱也
柚
呂氏春秋曰果之美者有雲夢之柚柚似橙而大於橘
故兩同書曰執錫分銀操橙證柚一名條秦風所謂有
條者即此是也碧榦丹實出於江南列子曰呉楚之國
有大木焉其名為櫾食其皮汁已憤厥之疾齊州珍之
渡淮而北而化為枳焉故曰橘柚有鄉萑蒲有叢又曰
橘柚凋于北徙若榴鬱於東移也晏子曰賜人主前𤓰
桃不削橘柚不剖此亦曲禮懐核之義然自其大者觀
之雖若末務然而循循唯謹杜滅僭竊之萌逺矣後世
法亡道散始以細謹為不足顧也於是禮義大壞而八
佾舞於庭三家者以雍徹天子至下堂而見諸侯矣由
是言之夫禮之曲豈可廢哉詩曰肇允彼桃蟲拚飛維
鳥不可不慎也藥語曰本草云橘皮味苦柚皮味甘此
誤也柚皮極苦不可向口皮甘者乃橙爾橙可登而成
之柚視其外油然者也
橘
橘如柚而小白花赤實蓋亦渡淮而變考工記所謂橘
踰淮而北為枳此地氣然也書曰厥包橘柚錫貢言錫
明不常貢也崔寔正論曰橘柚之實堯舜所不常御蓋
知是矣舊説橘宜見屍則多子故類從以為橘覩屍而
實繁榴得骸而葉茂也橙亦橘屬若柚而香物類相感
志曰葉有兩刻缺者是也淮南子曰故橘樹之江北化
而為枳是故桓公以管仲則治以易牙則亂可不戒哉
楚辭云斬伐橘柚列樹苦桃此亦退賢進不肖之喻也
世傳伊尹為湯説至味云肉之美者猩脣燕髀豹胎象
節魚之美者洞庭之鱄東海之鮞菜之美者崑崙之蘋
具區之菁和之美者陽濮之薑招揺之桂飯之美者𤣥
山之禾不周之粟果之美者江浦之橘雲夢之柚非為
天子不可得而具已成而天子成天子成則至味具矣
唐棣
唐棣一名移其華反而後合詩曰唐棣之華偏其反而
豈不爾思室是逺而子曰未之思也夫何逺之有此詩
三百所以無此篇歟然則孔子刪詩蓋若此類凡木之
華皆先合而後開惟此華先開而後合詩曰山有苞棣
隰有樹檖苞棣以況可與權之臣樹檖以況可與立之
臣可與權者在上可與立者在下穆公之業也又曰何
彼穠矣唐棣之華何彼穠矣華如桃李蓋棣華偏而後
合桃李則皆有華之盛者故詩以況王姬下嫁其衣之
穠如此且偏然反故車服不繫其夫下王后一等爾雅
曰唐棣栘郭璞云似白楊江東呼夫栘偏然反夫之事
也竹林曰邲之戰偏然反何也曰春秋無通辭從變而
移今晉變而為夷狄楚變而為君子故移在其辭以從
其事陸璣疏云唐棣奥李也一名雀梅亦曰車下李其
華或赤或白六月中孰大如李子可食華品序云洛陽
亦有芍藥緋桃碧桃千葉李紅郁李之類皆不減它出
者而洛陽人不甚惜謂之果子華曰某華至牡丹則名
直曰華其意謂天下真華獨牡丹其名之著不假曰牡
丹而自可知也其愛重之如此
常棣
如李而小子如櫻桃正白華萼上承下覆甚相親爾采
薇所謂彼爾維何維常之華是也唐棣之華反而後合
詩以譬權則此華上承下覆甚相親爾者常而已矣故
曰常棣也栘从移棣从隶隶言華萼相承輝榮相隶也
隶仁也移義也兄弟尚親親親仁也故常棣以燕兄弟
詩曰常棣之華鄂不韡韡凡今之人莫如兄弟傳曰聞
常棣之言為今也聞常棣之言為今則管蔡之所以失
道者以不聞乎此而已故序曰閔管蔡之失道故作常
棣焉鴟鴞曰公乃為詩以遺王名之曰鴟鴞而是詩云
故作常棣焉變為言作者蓋周公之於詩其道在鴟鴞
而其事在常棣故也孟子曰詩云迨天之未隂雨徹彼
桑土綢繆牖户今此下民或敢侮予孔子曰為此詩者
其知道乎此以道乃為鴟鴞之證也左傳曰周公弔二
叔之不咸糾合宗族於成周而作詩曰常棣之華鄂不
韡韡凡今之人莫如兄弟此以事故作常棣之證也然
則道在鴟鴞事在常棣周公也志在春秋行在孝經孔
子也蓁子曰作人當如常棣灼然光發
埤雅卷十三
