禮經會元卷二上宋葉時撰
宫衞
宫正宫伯掌王宫之官在王宫者百官府之數各有版
士庶子之數亦有版官府有府官之次舍士庶子有士
庶子之次舍宫正則掌其戒令糾禁而比百官府之衆
寡宫伯則掌其教令秩敘而授士庶子之職事此皆言
宫衞者也說者多言宫正掌兵衞宫伯掌郎衞愚竊以
為不然彼以宫正所掌謂官府之胥徒給繇役者在宫
中若漢衞士故曰兵衞不思宫伯郎衞明言作其徒役
之事則士庶子亦有徒役也何以不為兵衞乎愚以周
禮考之宫正宫伯所掌皆郎衞也太僕虎賁司隸所掌
乃兵衞也蓋天子之衞有二而其别有四卿大夫士之
官吏在宫中而直宿者宫正掌之卿大夫士之子庶子
在宫中而入衞者宫伯掌之眡朝則司士正其儀大事
則諸子掌其政此居守環列之衞也王眡朝則前正位
而退王出入則自左馭而前驅視朝則在路門之左太
僕掌之而小臣御僕屬焉此僕從侍御之衞也虎士八
百人先後王而趨以卒伍視朝則在路門之右虎賁氏
掌之而旅賁氏屬焉此奔趨先後之衞也居虎門之左
使其屬卒四夷之吏各以其兵服守王之門外師氏掌
之師四翟之隸使服其邦之服執其邦之兵以守王宫
司隸掌之此周防鍵閉之衞也宿衞之别有四而郎衞
兵衞俱在其列二者常相聯焉然而居守環列之衞天
子所親以為腹心者也居王之左右前後則其地密備
王之顧問應對則其任專是必稽其功緒而糾其德行
會其什伍而教之道藝所以勸之使為善也辨其外内
幾其出入去其淫怠與其竒衺之民所以警之使不為
惡也均其稍食使無廩食不繼之憂會其行事使無曠
官廢職之失夫百官府宿衞王宫者均稍而會事可也
其人必皆德行道藝之選而無淫怠竒衺之習矣尚何
待於警勸哉蓋百官府之宿衞必有供給徒役之民苟
不以時而糾勸之一有不正之人混乎其中必能為德
行道藝之害居王所者必皆薛居州而後可此宫正所
以拳拳於此也至於士庶子之在版者是其卿大夫士
之子弟有師保以教之有司樂以合之又有諸子以考
之故宫伯惟均其秩而頒其衣裘均其敘而掌其誅賞
糾教之法雖不如宫正之詳然宫正為宫官之長其為
糾察之時必不遺士庶子也如此則在八次八舍之列
者孰非端人正士哉若夫虎賁之士臣隸之僕夷隸之
兵雖不言其政教禁令然虎賁氏以下大夫掌之太僕
以下大夫統之師氏以中大夫帥之又況虎賁氏所掌
八百人不言徒而言虎士則皆士人之有勇力者雖名
為兵而不聞一武夫悍卒放慢詭譎之人得厠跡於其
閒師氏虎賁無非吉士侍御僕從罔匪正人平時夾階
戺而立堂垂執劉鉞而止戈刃者卒皆冕弁之士是雖
有郎衞兵衞之别而何嘗有文事武事之判邪然均之
為宿衞也宫正宫伯則統於太宰虎賁太僕則統於司
馬司隸則統於司宼而師氏又為司徒之屬何哉蓋宫
衞不可以不相聯而兵權不可以不相制官皆王官兵
皆王兵先王固無相疑之意而戎戒不虞備存無患先
王亦不能不先事而為防嘗觀成王之季太保乃命仲
桓南宫毛俾爰齊侯吕伋以二干戈虎賁百人逆子釗
夫虎賁之士非太宰之屬而太保得發之則太宰兼總
兵衞亦明矣然吕伋雖掌兵非有宰臣之命則不得以
擅發召公雖制命非有二卿將命以往則亦不得以專
行兵權散主不在一人周人制兵之意深矣抑嘗自周
之宫衞而考漢制則漢光禄勲之所掌者郎衞也衞尉
寺之所掌者兵衞也郎衞有中郎侍郎中郎將郎中騎
將郎中戶將郎中車將之屬如羽林期門皆屬焉兵衞
有長樂未央甘泉建章宫衞尉衞士令丞之屬如左右
都僕八屯衞尉司馬皆屬焉此南軍也猶周宫衞也而
說者多以南北合論之則非矣蓋南軍衞宫城此衞兵
也北軍徼京師此畿兵也古者前朝後市王宫在南故
漢衞王宫之軍謂之南軍宫衞旣謂之南則京師之軍
謂之北軍所以别也案周勃入北軍乃令人告衞尉毋
納吕産則南軍主之衞尉明矣表曰衞尉掌宫門屯兵
是以南軍衞宫城也案八校尉有中壘校尉掌北軍壘
門内則北軍屬之中尉無疑矣表曰中尉掌徼巡京師
是以北軍護京城也北軍本無衞名與宫城無預雖文
帝嘗拜宋昌為衞將軍兼領南北軍而未幾復罷之矣
然則北軍為畿兵此漢制也而周人獨無畿兵乎蓋周
人王畿千里之地寓兵於農司馬所制六軍即畿兵也
第不如漢人北軍調兵三輔而有番上之勞募兵五校
而有長屯之衆爾唐李揆嘗謂漢以南北軍相統彼徒
見周勃旣入北軍尚有南軍必令平陽侯告衞尉則謂
南軍可以制北軍劉屈氂發三輔近縣兵入長子與太
子戰則謂北軍可以制南軍此相統之說也不思古人
有兵權相制之意而無兵勢相統之形周制六軍雖屬
司馬而將皆命卿是一卿分主兵權爾握兵之寄固可
以相分置兵之謀不可以相忌如曰中外制兵而必使
之相統則周人王宫之衞亦與王畿六軍相統乎漢之
城門校尉亦屬北軍案劉屈氂傳曰武帝以戾太子在
外始置屯兵長安諸城門至成帝時羊河侯譚等以特
進領城門兵則城門兵尤重矣周禮司門下大夫二人
每門下士二人鄭氏謂若今城門校尉主王城十二門
不思成周司門之官合胥徒只七十八人每門亦九人
而已其秩則尊而其職則寡果如漢城門兵之制邪夷
考成周之制惟聞有王宫之衞而未聞設王畿之衞惟
聞有王畿之兵未聞有城門之兵蓋人所以恃衞王國
者有不專倚於兵矣愚故因宫正宫伯郎衞兵衞之辨
而及漢人兵衞之制又因南軍北軍衞兵畿兵之辨而
及周人畿兵之制故併以是而辨周漢城門兵制之異
云
案南軍衞宫城以郡國兵番上為之則在外而且遠北
軍護京城以三輔兵番上為之則在内而且近此其意
何邪蓋三輔在内而近人有閭里親戚之愛以之護京
師而無腹心之憂郡國在外而遠人無覬幸非常之望
以之衛宫城則無肘腋之變亦如師氏帥四隸守王門
王宫朝在野外則守内列蓋謂是歟
漢南北軍圖
案後漢百官志屯騎越騎步兵長水射聲皆云掌宿衛
兵今屬之北軍中候以北軍布領宿衛兵何也嘗考
前表以八校合為城門後志以五營屬之北軍是兵
權散主之意亦如四隸帥於師氏虎賁屬於司馬歟
膳羞
書曰惟辟作福惟辟作威惟辟玉食玉食與威福並言
則是惟辟獨專而非人臣之所得有也蓋玉食言美食
也膳亦食之善者也鄭康成謂今時美食謂珍膳皆玉
食之謂也是以天官之屬自宫衛之外未遑他事而首
及膳夫之職寧不以膳羞為重歟膳夫食官之長詩曰
仲允膳夫又曰膳夫左右古人拳拳於膳夫者蓋以膳
夫得人則可以導人君奉養之節而窒人君嗜欲之原
左右前後之人必不至以一飲一食而忘君之疾也或
者徒知以一人而治四海以四海而奉一人固宜受天
下備物之供享天下備味之奉而不知古人所以受而
享之無愧者要必有以養其心也豈徒為是口體之養
而已哉且以膳夫下數官考之食膳飲之用六珍之用
八羞醬之用百有二十鼎俎之物皆十有二此膳夫掌
之也六畜六獸六禽之名死生鱻薧薦羞之物膳羞好
羞庶羞禽獸之供此庖人掌之也内而膳羞割烹煎和
之事脩刑膴胖骨鱐之具内饔共之外而割烹脯脩刑
膴之共鼎俎牲體魚腊之實外饔共之亨人共鼎鑊給
水火之齊以職於外内饔甸師共粢盛帥薪烝之徒以
役於外内饔獸人共獸䱷人共魚鼈人共魚鼈龜蜃腊
人共脯腊膴胖此皆備物之供備味之養以奉承乎一
人是之謂玉食也然聖人豈自奉養而使肥甘日足於
口邪今觀膳夫之掌膳也王燕食則奉膳贊祭所以起
其敬授祭品嘗食王乃食所以謹其微侑食以樂卒食
以樂所以導其和庖人則辨香臊腥羶之膏而欲適四
時之宜内饔則辨庮羶臊貍腥螻之臭而去其六物之
不可食獸人則辨冬夏春秋狼麋獸物之獻而取其聚
散温涼以救四時之苦古人之於飲食凡可以均平其
氣體而衞護其生理者無不曲致其詳是以居移氣養
移體耳目聰明血氣和平蓋存我則可以厚蒼生安身
則可以保國家也又況膳夫之膳諸臣祭祀歸脤於王
如祭僕凡祭祀致福者展而受之及受都宗人家宗人
之致福者則受之以給王膳以羔鴈雉為摯而見於王
如司士賞擯士者膳其摯即宗伯以禽作摯者亦受之
以給王膳羞致福之内享摯見之禽不惟起人主之敬
心亦見王之不妄費物也獸以時田魚以時梁龜鼈亦
以時簎則是王之奉養有節而交萬物有道也雖曰王
后世子之膳與禽膳夫庖人不敢會然太宰已有膳羞
之式王旣無妄用臣亦無妄供雖不會猶會也至於殺
牲盛饌日舉王舉則内饔陳其鼎俎以牲體實之醢人
則共醢六十罋醯人則共醯六十罋王日一舉齊日則
三舉蓋其將交神明必變食以致養宜豐於常日也否
則一日一舉焉若有喪荒禮烖變故則又徹常日之膳
而不舉蓋人君以天地萬物為一體一有凶變則戚而
心蹙而頞而莫敢遑安矣況敢以盛饌自豐邪歷考數
官凡所以奉承於王者其辨物也以時其用物也不妄
其取物也有道其視物也同體不徒為口體之養而且
有以養其心此之所謂飲食宴樂之所謂養八珍九鼎
之所謂饌而耳目聰明大人格心之學此為有助於王
而掌於太宰也西漢太官令猶膳夫等官也漢以隸於
少府而掌於丞相御史猶有周官遺意東漢則以奄人
主晉人則屬之光禄渡江以後則又隸之侍中至唐則
隸之内侍省而大臣皆無所政令於其閒矣大臣無所
統則小臣無所忌養體且不足況能養心乎
燕禮
嘗謂詩之鹿鳴則曰燕羣臣常棣則曰燕兄弟伐木則
曰燕朋友湛露則曰燕諸侯周之燕可謂禮之備而意
之周矣今觀周禮禮有燕禮樂有燕樂射有燕射皆所
以隆君上之恩而洽臣下之歡也大宗伯以嘉禮親萬
民而特曰以饗燕之禮親四方之賓客饗燕只及賓客
何獨詳於諸侯而略於羣臣邪秋官司儀亦曰王燕則
諸侯毛則是亦燕諸侯而已爾故湛露之詩曰厭厭夜
飲不醉無歸又曰厭厭夜飲在宗載考其恩意之浹洽
諸侯為至矣然以燕諸侯者推之則其燕羣臣之意可
知矣大宗伯曰以飲食之禮親宗族兄弟以賓射之禮
親故舊朋友飲食賓射寧非燕及羣臣兄弟朋友邪然
賞考之膳夫曰王燕飲酒則為獻主酒正曰王燕飲酒
共其計酒正奉之凡泛言燕飲者皆燕臣也獻言勸之
以酒若有所獻於臣也君無獻臣之禮故命膳夫主之
言臣不可敵君也奉言賜之以酒若有所奉於臣也君
無奉臣之禮故命酒正共之言臣不可亢君也且王之
燕臣非不親銜杯酒接殷勤之歡有如太僕言王燕飲
則相其法是王之親燕臣下而太僕相其左右也今獻
則使膳夫奉則使酒正而王不親焉蓋臨以君臣者其
分嚴待以僚友者其情浹否則亟問亟餽而使臣下僕
僕亟拜爾其何以盡其歡邪南有嘉魚一詩成王樂與
賢也有曰君子有酒嘉賓式燕以樂君子有酒嘉賓式
燕以衎君子有酒嘉賓式燕綏之君子有酒嘉賓式燕
又思樂猶未已而至於衎綏猶未足而至於又思也者
情之有加而無已也然則燕臣之禮行之於周官者粲
然有文以相接歌之於周雅者驩然有恩以相愛此成
王所以燕臣之意歟
饗食
外饔掌外祭祀割亨者也邦饗耆老孤子則掌割亨之
事饗士庶子亦如之酒正掌共王飲酒者也凡饗耆老
孤子與士庶子皆共其酒槁人掌共内外朝冗食者也
若饗耆老孤子士庶子共其食案大宗伯以饗燕之禮
親四方之賓客賓客謂朝聘者樂師曰饗食諸侯序其
樂事令奏鐘鼓世婦内宗籥師言賓客之饗食與庸器
司干言賓饗皆諸侯賓客也外而諸侯賓客有饗則内
而羣臣可知故肆師曰饗食授祭司几筵曰大饗食大
師小師靺師言大饗亦如之鍾師言饗食奏燕樂笙師
言饗共鍾笙鎛師言饗食鼓金奏泛言饗者則羣臣預
之也蓋臣有以獻於君君必有以饗於臣是以國之貴
游子弟宿衞王宫者亦以其禮饗之鄭氏謂若令之饗衞
士使之則饗之宜也若夫耆老則不與戎政者也孤子
則弱未任事者也先王必隆其禮而饗焉且使掌祭割
亨者而掌其事共王飲酒者而共其酒使共外内朝食
者而共其食每言饗士庶子則先耆老孤子是待之尤
重於士庶子何哉蓋聖人之治天下老吾老以及人之
老幼吾幼以及人之幼一征役之施舍必辨其老幼一
獄刑之赦宥必憐其老幼此皆尊老慈幼之意也至於
遺人掌門關之委積以養其孤老誠以為天下老者幼
者孰非可養之人聖人病其施之不能博而衆不可以
盡濟也故姑以老老幼幼之仁而寓之饗禮爾案司門
曰以其財養死政之老與其孤謂死事者之父子也耆
老雖不與於戎政亦念其子之死於政也孤子雖弱未
任事亦念其親之死於事也饗之豈為無謂乎周人飲
酒皆有限獨於此共其酒而無酌數者蓋粲然有文以
相接懽然有恩以相愛所以曲盡君臣之至情也以酒
之酌且無數則君人之所以待老幼者其仁為無窮由
此推之則饔亨之饗槁食之饗其恩禮不亦厚乎其所
以為是委曲周旋者不特報其父子之死王事亦示人
君之恩而勸天下之忠也蓋養老所以教天下之孝恤
孤所以教天下之慈一饗之頃而司徒慈幼養老之教
已寓乎其中故曰上老老而民興孝上恤孤而民不悖
行一物而忠與孝慈之道達焉誠使後世能守是意而
推行之則饗老之禮行而絳縣四百甲子之老不辱在
泥塗矣饗孤之禮行而受齊之乘車兩馬五邑之賜者
不獨一顔庚之子矣上以是施下以是報横草之老執
戈之童孰謂後世而無若人哉
耕藉
甸師掌王藉者也何以統於冢宰而列於食官以其職
攷之曰共齍盛曰共蕭茅共野果蓏之薦而已初無預
於飲食之事豈特以其師徒役外内饔之事而遂列之
於此邪曰非也蓋先王設飲食之官雖曰共王膳羞而
實崇祭祀之事甸師而上有膳庖饔亨之官下有獸魚
鼈腊之官膳夫祭祀則徹胙俎庖人祭祀則共好羞内
饔則掌宗廟之割亨外饔則掌外祭祀之割亨亨人祭
祀共大羹鉶羹獸人共祭祀之獸䱷人共祭祀之魚鼈
人共蠯蚔腊人祭祀共腊物先王以事人之禮而事鬼
以事存之禮而事亡一食而且祭其先一物而不忘其
本而況粢盛之奉詎可忘其自來邪以甸師而列於食
官以見先王一飲食而不忘孝也記曰天子親耕於南
郊以共粢盛謂藉田千畝也天子三推三公五推諸侯
九推庶人終千畝此耕藉田以教諸侯之孝今周官但
言甸師帥屬耕耨王藉以時入之豈特付之有司乎成
王之於農畝無不躬親其事詩人歌之一則曰曾孫來
止二則曰曾孫來止成王之於民田猶躬戾止況藉田
乎甸師亦特言其職云爾案内宰王后帥六宫而生穜
稑之種而獻于王註云王當以耕于藉田地官舍人亦
曰歲時辨穜稑之種以共于王后之春獻種則其躬耕
藉田可知矣夫以天子自躬親耕之禮則天下孰不勤
於耕以耕藉而共粢盛則天下孰不勸於孝其田千畝
或有萊田使之共蕭茅果蓏之薦而又足以示天下之
無曠土其徒三百人自耕藉之暇則使之以藉蒸役外
内饔之事而又足以示天下之無游民故曰耕藉者天
下之大教也然藉田之制後世猶未盡廢而先王教孝
之意已不復存以之為司子孫且不藉千畝他可知也
漢自文帝始開藉田率耕以共粢盛猶有古意他如耕
于鉅定耕于上林耕于鈎盾弄田皆非耕耤之禮彼侈焉
享玉食之奉恝焉而不念粢盛之所從出是誠何心哉
周人以甸師而厠於食官之列食官闕則甸師廢矣飲
食不可闕則藉田不可廢盍亦相與講求其禮而行之
乎
同姓
周人以睦族為重建國之初以懿親裂土者五十國非
特崇屏衞也蓋枝葉之庇本根所繫支體之愛脉絡相
通堯之親族禹之敘族周之睦族非惟私公族以恩而
實教天下以睦也人同是心心同是理篤親則民興仁
睦族則民歸厚其所以淑人心而開天理者其功不旣
多矣乎是故宗伯以飲食之禮親宗族兄弟以脤膰之
禮親兄弟之國小宗伯以三族之别辨親疎巾車則掌
金路而隆同姓之封司士則正朝儀而嚴王族之位司
儀則别王儀而重同姓之揖凡所以隆親族之恩而篤
友愛之誼者無所不用其極而王族者盍知所自愛矣
不幸而麗于法則司宼又有議親之辟以宥之若有罪
而不可免者在小司宼不敢以即于市在掌囚者不敢
囚以適市則奉而適甸師氏以待刑戮在掌戮者不
敢戮以踣市必以殺之于甸師氏故甸師曰王之同姓
有罪則死刑焉夫周人之於王族可謂仁之至而義之
盡王族有罪則自取之也明啓刑書而與衆知之可也
周人必以刑于甸師氏者記曰公族無宫刑不翦其
類也刑于隱者不與國人慮兄弟也然周人之意又
不在是蓋甸師掌共粢盛為王子孫者盍亦思粢盛之
奉而不忘祖宗可也今也有罪而不可免則刑之于甸
師是猶得罪於祖宗而祖宗戮之也吁周人戮同姓于
甸師氏豈得已哉自此意不明而常棣之詩廢角弓葛
藟之刺興甚至同氣相刃同姓相兵天下不復見成周
忠厚氣象吁太宰之繫民必曰宗以族得民司徒之安
民必曰聯兄弟皆所以陶天下於忠厚之歸也上之人
有族不睦而欲民德之歸厚難哉抑嘗觀甸師氏惟曰
同姓有罪則死刑焉而掌囚掌戮凡有爵者必歸刑於
甸師氏又以見成周之體羣臣也古者刑不上大夫苟
有麗於罪者必以八辟之議以宥之命夫命婦且不躬
坐獄訟凡有爵者亦不以奴罪加之皆所以存臣體也
有罪而不殺戮其忍刑之於市乎刑於甸師者亦以羣
臣不能共粢盛之奉而祖宗戮之也吁羣臣之有功者
葬則居於先王之公墓祭則預於先王之大烝今乃有
罪而歸刑于甸師者亦豈周人之得已哉故雖以甸師
而戮同姓而親親之仁行焉雖以甸師而戮有爵而尊
賢之義行焉同姓有爵之人亦可以自省矣
醫官
天官自宰夫而下第一項是宫官所以防肘腋之變而
弭之於無形之始第二項是食官所以保身體之安而
養之於無事之日第三項是醫官所以全性命之正而
藥之於無病之時三者體統雖殊而脉絡則一皆關國
本民命之大者醫師為醫官長下四官各有所掌食醫
和食疾醫養疾瘍醫療瘍獸醫療獸者尚疑其冗長不
亦過乎夫醫不三世不服其藥懼不精也人而無恒不
可為醫懼不專也疾醫不使之療瘍内外之證異也民
醫不使之療獸民物之職殊也先王之謹疾重醫如此
惟求其精而專爾豈暇計其冗且長乎今觀疾醫之養
民疾也必先辨其為春夏秋冬之疾然後以五味五榖
五藥養其病以五氣五聲五色視其死生兩之以九竅
之變參之以九藏之動此非精專於内證者能之乎瘍
醫之療民瘍也必别其有腫潰金折之瘍然後以五毒
攻之以五氣養之以五藥療之以五味節之又辨其辛
酸醎苦甘之藥而為骨筋脉氣内竅之養此非精專於
外論者能之乎至於獸醫則兼疾瘍之療其病也為難
知則必灌而行之以節之以動其氣然後觀其病之所
發而養之其瘍也為難攻則必灌而劀之以發其惡然
後藥之養之食之此非精專於治獸者能之乎
為醫師者則聚畜毒藥以共醫官分疾者而使疾藥治
之分瘍者而使瘍醫治之歲終則稽其事而制其食以
失全之多寡而分上下民死則書其所以而入於醫師
獸死則亦計其數而進退之此又所以稽醫官之能否
也為醫官者有不究心於醫者乎觀民之疾瘍有醫有
以見先王仁民之心觀獸之病瘍有醫有以見先王愛
物之仁然而民物安矣而王后世子之尊公卿大夫之
貴而不使醫官共其事何邪曰此當以食醫求之乎在
民與物治其疾於已然在君與臣治其疾於未然凡人
之疾未有不生於飲食之不謹故食醫者安當和王之
六食六飲膳羞醬珍之齊濕熱寒涼之齊旣以時視之
酸苦辛醎滑甘之和又以時調之牛羊犬豕鴈魚之食
秫黍稷粱麥苽之宜又必取其味之相成而會之此不
特為王和之也故曰凡君子之食恒放焉食醫雖不及
藥石之具而以醫名官是皆保其安於無事之日養其
正於無病之時而不待療其病於既形之後也不然則
醫官何職而必繼之於食官之後食醫何職而廼居於
疾醫之先豈無意歟夫旣以食官養之於其前又以食
醫和之於其後疾病何由生也不惟此爾醫官而下酒
漿有官醯醢有官凌人共冰籩人共籩鹽人共鹽可以
佐膳羞而成五味之旨調飲食而治四時之和者無所
不致其謹列醫官於其中而前後皆謹飲食之義又況
宫人舍人掌次之職在在有之不惟致謹於飲食之閒
又且致謹於起居之際尚何有疾之可治邪觀此不惟
養生之法亦可以知治國之喻雖然尊且貴者固養之
於無疾之前卑且賤者乃治之於已病之後先王亦豈
一切聽其民至是哉凌人之藏冰出冰司爟之出火納
火皆為民也冬藏冰而春出火所以助陽而抑隂秋納
火而夏出冰所以助隂而抑陽隂陽旣均疾癘不作是
亦養之於未然而不特療之於已然也不幸而有風雨
霜露之感民之財勢不足以致良醫官不使人治之則
將誰治之邪觀其治疾之術民之瘍者則養與攻療並
施獸之病瘍則養與療藥並用如民之疾則内證也不
施攻療而一意於養蓋其元氣之眞必待於保全性命
之正必加之存養此又醫官之良術歟然周之膳官醫
官皆統於太宰者蓋太宰與王論道經邦而燮理隂陽
者也其所以養之於無事而圖之於未然者功居多矣
昔晉平公惑女寵而致疾而醫和以為良臣將死知悼
子未葬平公鼓鍾飲酒而杜蒯歸咎於太師之不聰蓋
不能救君之過而忘君之疾非臣子之責而誰責人君
一起居一飲食之頃不知致謹皆足以生疾大臣無所
統則小臣何所忌邪西漢以太醫太官湯官導官及庖
人皆隸於少府而統於丞相御史猶有周官之遺意至
東漢則尚藥太官御者雖如舊而悉用奄人主之彼徒
知周官酒官籩醢之屬以奄奚為之不知膳官醫官則
皆上士中士下士也晉以太官屬光禄以太醫屬宗丞
渡江而後則皆隸於侍中至唐則隸之内侍省不統於
大臣而委之近侍奄豎其所以防微而杜漸葆和而毓
粹者尚何望邪共王醫者鹵莽如是況能慮及民乎吁
後之人有尊君體而重民命盍亦相與講求周公之意
云
酒政
成周酒政嚴矣在周書則有酒誥一篇在周禮則有酒
正等官夫祭祀必有酒奉養必有酒燕饗必有酒是不
容一日廢也然甘酒有戒湎酒有征沈酒有誓彝酒有
誥先王無不致謹於酒今周人以酒設官將共酒邪抑
禁酒邪是五齊之酒三酒四飲之物厚薄之異清濁之
異新舊之異此固酒正之所必辨也祭祀之用賓客之
用王后世子飲膳之用耆老孤子士庶子饗食之用此
正酒正之所當共也祭祀而無酒則無以交此誠於神
明奉養而無酒則無以將此誠於君親燕饗而無酒則
無以暢此情於臣子此酒之為用博矣故以對神而言
則謂之凡酒司尊彝曰凡酒脩酌是也以飲食而言謂
之陳酒酒人曰賓客之飲酒是也以陳設而言謂之飲
酒酒人曰賓客之陳酒是也以獻酬而言謂之禮酒酒
人曰賓客之禮酒是也以禄養而言謂之秩酒酒正曰
凡有秩酒是也凡酒用於祭飲酒用於燕禮酒用於饗
陳酒用於祭養秩酒用於養老合而言之皆曰公酒酒
正曰凡為公酒是也若夫五齊則專用於共祭四飲則
專用於致養而已此酒之用有别也然而酒人以其酒
入酒府漿人以其飲入酒府是故王之所得用酒正之
所必共而酒正掌酒之政令則未嘗不謹焉其酒材也
以式授其實尊也以法共頒酒則有法以行之秩酒則
以書契授之至於祭祀之酌且有數王之燕飲亦有計
他官會計惟以歲終而獨酒正之出日入其成日計之
也月入其要月計之也而使小宰聽之歲終則會雖不
及王后而世子之飲酒亦會之則周人之致謹於酒可
知矣不特此爾先王於飲酒之器而且有法存焉彝有
舟以示其過量則有沉溺之禍尊有罍以示其不節用
有浸淫之患六彝曰彝所以示其祭酒之有常六尊曰
尊所以示其祭酒之有等先王器皿之度每每示戒而
況於給用之際乎然此皆示人君節飲之道也酒人漿
人固奄人也酒正一官獨無一語以示民飲酒之禁而
黨正方且屬民而飲酒于序司徒之陽禮則教之以飲
酒鄉大夫之賓興則賓之以飲酒族師雖無飲酒之禮
亦因祭酺而行獻酬何邪蓋周人未嘗禁民之飲而亦
未嘗縱民之飲屬之而必以齒教之而使不争一則曰
禮二則曰禮又何待於禁乎萍氏秋官之屬則掌幾酒
謹酒蓋以酒之溺人尤甚於水故使掌水禁者幾而謹
之也司虣市官之屬則禁以屬游飲酒于市者亦以市
者人之所聚易至鬭囂故有羣飲不禁者則摶而戮之
也此二官雖非酒官之屬而實操酒禁以禁民者不如
是則羣囂以亂鄉井沉酣以敗風俗而獄訟日益繁滋
矣先王於此必立法以禁之若非後世禁民酤酒而自
𣙜其利也然酒禁不掌於酒官之屬而掌於他官是不
忍因酒以禁民而況因酒以取利乎漢初蕭相定律禁
三人以上無故飲酒罰金四兩禁羣飲也文帝以酒醪
靡穀而下詔景帝以五年夏旱而禁酤慮民乏也時於
賜民羣飲則賜酺三日賜天下大酺示恩意也至武帝
天漢二年初𣙜酒酤禁其飲於下而私其利於上禁日
益嚴而民之犯法日益衆昭帝元始六年雖罷𣙜酤而
又令民以律占租亦未免規酒利也其後宣帝賜百戶
牛酒詔勿禁鄉飲酒之會則視之以為非常之恩豈知
周人之禁民飲者以正民德厚民生而已豈設官以羅
民利哉周人之教民飲者以暢民心洽民禮而已豈示
恩以示民樂哉故曰以禮導民而為禁則周之鄉飲人
不以為私其禁酒也人不以為怨以利罔民而為禁則
漢之𣙜酤人不以為法其賜酺也人不以為恩
藏冰
冰之為用重矣在豳風則詠鑿冰在春秋則書無冰在
月令則記開冰在左傳則述藏冰蓋冰之有無有以驗
天令之愆調冰之出入有以關民生之安否此周官所
以有凌人之職也今以其職考之外饔之膳羞必以鑑
酒人漿人之酒醴亦以鑑是飲食不可無冰也祭祀共
鑑賓客共冰大喪共夷槃冰是賓客丧祭不可無冰也
凌人以正歲十有二月大寒方盛之時而令斬冰則冬
月治冰政矣以二月將獻羔開冰而始治鑑則春月治
冰政矣夏暑方盛而頒冰則夏月治冰政矣秋涼不用
冰而刷冰室則秋月亦治冰政矣無一事而不用冰無
一時而不治冰政則冰之重可知矣蓋藏冰將以備暑
而亦所以達陽出冰雖以禦暑而亦所以助隂隂陽二
氣流行於天地之間一氣未至則閉塞而為烖一氣或
過則乖戾而為疾蓋防患者或養其弱而抗其彊故方
隂之盛而陽之微也則鑿冰以達陽而備暑或損其有
餘以補其不足故方陽之隆而隂之消也則出冰以助
隂而禦暑是以冬無愆陽夏無伏隂春無凄風秋無苦
雨癘疾不作民不夭札凌人之冰政實有助焉故周人
以凌人一職而繼於膳官醫官酒官之列蓋將調其氣
於無事之先而不待藥其病於已然之後也凌人一職
雖無一語及民然而夏曰頒冰則必均及字民矣不然
則冰生於水而寒於水爾古人拳拳於凌隂之納者豈
特如大學所謂伐冰之家僅止卿大夫而已哉
鹽政
鹽民之食不可一日闕也其用則與民共之其利則在
民而不在官也昔禹任土作貢而令青州貢鹽蓋貢其
所有以共王用爾周官鹽人一職以百事之不可無鹽
故亦以鹽之用而共邦事未嘗以鹽之利而共邦財也
鹽有數品有刮於地而得者其味苦謂之苦鹽有熬其
波而出者其鹽散謂之散鹽有風其水而成者產於土
中而其味甘甜謂之飴鹽有積其鹵而結者其形似虎
而非人築成謂之形鹽此鹽之名然也祭祀則共散鹽
而加以苦鹽取其自然而成不忘本也賓客則共散鹽
而加以形鹽取其如虎之形象其威也王后世子膳羞
則共飴鹽取其味之甘甜而可嘗食也此鹽之用然也
鹽人則以奄二人為之掌其政令謂共鹽爾待其戒令
謂煮鹽爾自祭祀賓客膳羞之外更不聞以一毫取民
是其利則常在民而不在官也上之人特資鹽以共三
者之用而不規其利之可以富國下之人亦惟資鹽以
共飲食之用而不牟其利之可以富家自後世以鹽致
富彊而𣙜利之禁始興世儒乃謂先王山澤亦必有厲
禁以遏民趨利之原不思虞衡等官因設厲禁以為之
守初未嘗私其利於公上而亦何嘗有一語及鹽乎故
嘗謂壞天下之風俗者管仲也啓公上𣙜禁者猗頓也
蠧人主之心術者鄭當時也齊桓問管仲何以為國而
仲告以海王之國謹正鹽筴舉先王公共之用而為後
世自私之具管仲者作俑之尤也伯主既資鹽利以富
其國則民之趨利日熾矣豈非壞天下之風俗乎魯人
有猗頓者用鹽起家致富與王者埓取天下通行之利
而為私家擅有之財猗頓者龍斷之賤也豪民且專鹽
利以富其家則上之征利亦無怪矣豈非啓公上之𣙜
禁乎𣙜鹽固無怪也鄭當時何人乃逢武帝之欲推轂
齊之大煮鹽者用事漢朝而𣙜鹽之法始密鄭當時者
其蟊賊之臣乎人主心術自此蟊矣寧不謂之鄭當時
之罪歟且以成周之鹽政鹽人一官掌之不過奄女官
奴而已至漢大司農屬官有幹官有兩長丞有水衡都
尉有均輸官皆主鹽事以至郡國鹽官有三十九鴈門
沃陽有長丞(地里志)其法旣密則其官必繁也烏乎周以
鹽用而共邦事自賓祭膳羞之外則不敢以一毫取之
民漢以鹽利而共邦財自公上𣙜禁之外則不肯以一
孔遺之民方且𣙜鹽之不足而又𣙜鐵𣙜鐵不足而又
𣙜茶鹽鐵之𣙜茶鹽之𣙜自漢至唐法日密矣儒者不
排其非而反取成周山澤之禁以佐其說豈不惑哉
財計
王金陵謂周禮一書理財居其半今觀周官貨賄之入
不過大宰九職九賦九貢之目爾民職所貢有常額地
職所斂有常制侯貢所致有常法尚何待於理乎然則
周人理財之道非見於理財之日而見於出納之際非
見於頒財之頃而見於會計之時考之太府九賦以待
膳服九事九貢以待弔用五事九職之貢以充府庫式
貢之餘以共玩好太宰所以定為取財之法取此財也
太府所以分其頒財之府頒此財也内府所受受此財
也司會所計計此財也司書所敘敘此財也别其為金
玉則曰貨别其為器幣則曰賄緫而言之則曰財周官
掌財固非一職而斂散出入之權太府實主之故入而
受之太府也分而頒之太府也凡執事者受財用受於
太府也凡邦之賦用取具焉取於太府也以太府為府
官之長而司貨賄出入之權則利權不分斂散得宜而
出入得以通知之矣向使分掌於諸府而不專總於一
司則出財者惟以給辦為能用財者惟以濟事為功而
後之不繼不恤也財如何而不虧哉然頒其貨於受藏
之府頒其賄於受用之府鄭氏謂受藏若内府受用若
職内職内乃司會之屬非受用之府矣王氏詳解以職
内為受藏以職歲為受用此二職者掌出入之數爾而
謂之府亦非也劉氏中義以内府掌良貨賄知其為受
藏外府掌共百物知其為受用然内府曰以待邦之大
用謂之受藏亦不通若案其文玉府掌良貨賄之藏受
而藏之宜為受藏之府内府掌受貨賄以待邦之大用
宜為受用之府然受藏曰貨受用曰賄而二府皆言貨
賄又不然矣意者太府自有藏用二府以受貨賄太府
總之而内府則兼掌之以待用歟貨曰藏者亦藏之而
待用也太府而下三官玉府掌王金玉玩好兵器凡良
貨賄之藏皆式貢之餘財所入焉此王之内帑也内府
掌受九貢九賦九功之貨賄良兵良器以待邦之大用
與四方所獻之物與婦功所頒之物入焉此王之公帑
也外府則專掌邦布入出以共百物以待邦之用凡邦
之小用皆受焉此亦王之公帑也王之公帑二内帑一
以公用多而私用少也玉府掌金玉服佩燕齊之物皆
在焉故一謂之王内府待邦大用而四方使者所受之
物則奉之王及冢宰之好賜予則共之是其用固在外
何以謂之内豈非以貨賄之藏在乎内而不可以輕用
者乎外府固待邦小用而王后世子衣服則共之至於
歲終而王后之服且不會是其用又在内何以謂之外
豈非以其泉布之流通在乎外而不可以私用者乎或
者徒見外府内府之名遂以内府為内帑外府為公帑
則非矣三府各所掌而統之以太府則三府不得以行
其私太府雖總其財而制之以太宰則太府亦不得以
行其私是則成周掌財之官然也若夫財之出入必有
會計則有司會而下五官以主之司會為計官之長掌
邦之六典八法八則之貳以逆邦國都鄙官府之治則
分治不至於曠官掌百物財用在書契版圖者之貳以
逆羣吏之治而聽會計則用財不至於踰法以參互考
日成則日考之也以月要考月成則月考之也以歲會
考歲成則歲考之也旣逆其治而聽其會又考其會而
知其法考之名亦詳乎案宰夫之職有能足用長財善
物者與凡失財用物辟名者宰夫得以乘其出入詔冢
宰而誅賞之今司會則以詔王及冢宰而廢置之宰夫
既有以詔其誅賞之小者司會又有以詔其廢置之大
者則其致謹於財可知也司書為司會之貳掌其版圖
而周知百物之出入財幣之餘則使入于職幣財用之
用則必考于司會三歲則大計吏治而民財器械之數
田野六畜夫家之數山林藪澤之數無不知焉以逆詔
命以受稅法以入要貳以考邦治無不掌焉司書會計
之書又可謂詳密矣職内則掌賦入之數以逆賦用及
會則以逆職歲之出職歲則掌歲出之數以待會計及
會則以贊司會之逆一出一入不總之以一職而以二
官職之是以出入相考也職幣一官乃掌幣餘之賦者
也歲終則會其出凡邦之會事以式法贊之是雖式貢
餘財旣會之而有餘復會之而不妄費也不特此爾司
裘何與於會計而歲終且會其裘事掌皮何與於財用
而歲終亦會其財齎以二官而繼於計官之列則其細
事皆會可知矣此則成周會財之官然也然合掌財之
官與會財之官考之太府為財官長僅有下大夫二人
司會為會官長乃有中大夫二人下大夫四人掌財何
其卑且寡會財何其尊且多也盖分職以受貨賄之出
入者其事易持法以校出入之虛實者其事難以會計
之官鉤考掌財用財之吏苟其權不足以相制而為太
府者反得以勢臨之則將聽命之不暇又安敢校其是
非不惟無以遏人主之縱欲而且不足以防有司之姦
欺也今也以尊而臨卑以多而制寡則糾察鉤考之勢
得以行於諸府之中又況司會等職皆職之於天官而
冢宰以九式節財以歲終制用司會又不得以欺之也
掌之以下大夫之太府計之以中大夫之司會又臨之
以上卿之冢宰如此則財安得而不均用安得而不節
國計安得而不裕哉故曰成周理財之法不在取財而
在出財不在頒財而在會計觀此亦可見矣鄭氏乃謂
太府若漢司農職内若漢少府司會若漢尚書前輩則
謂外府為司農玉府内府為少府愚謂司農猶内府少
府猶玉府蓋司農給公家之公用始名内史後改為司
農猶内府之遺也少府為天子之私藏本名少府後為
少内猶玉府之遺也尚書即是少府屬官即非司會之
比獨高帝時以張蒼為計相此可比司會耳蒼旣罷而
此官不復置主會計者特其屬官以屬官而會長官之
財則其勢必有所不行者矣至唐置三司使凡財賦國
用之利盡歸鹽鐵使凡財賦之入盡歸戶部而度支則
會計之故三司只設副使而以三司使為長雖别設官
以相稽考然已是三司屬官亦非成周設官之意甚至
為漢丞相而不知一歲錢穀之出入謂之責治粟内史
為唐宰相而曰陳調兵食非宰相事請罷度支歸有司
是豈太府司會兼屬冢宰之意乎讀周禮者知太府之
可以統諸府知司會之可以臨太府又知太宰之可以
制司會則理財之法庶乎有可得而論者
内帑
先儒以職内比漢少府而謂職内之財為天子之内帑
吁豈有待邦之移用者而可以為私藏乎後人以玉府
内府俱比漢少府而謂二府之財皆為天子之内帑吁
豈有待邦之大用者而亦可以為私費乎夫天子以天
下為一家財本不可有公私之異帑本不可有内外之
分而況職内乃言掌邦之賦入以貳官府都鄙財入之
數内府乃言掌受九貢九賦九功之貨賄此豈天子之
私財謂職内為内帑固不可謂内府為内帑亦不可愚
故以玉府為天子之内帑而内府不預焉蓋先王先民
而後已必不以貢賦之公而給玩好之私必不以貨賄
之本而共賜予之末也且以周禮考之太府則曰幣餘
之賦以待賜予式貢餘財以共玩好職幣則曰斂凡用
財者之幣振掌事者之餘財以詔上小用賜予職歲則
曰凡上之賜予以敘與職幣受之巾車會車出入歲終
則入齎於職幣泉府歲終則會其出入而納其餘是皆
以餘財而共用也内府外府固亦供好賜予之財用安
知不以大用小用之餘財而共之歟今觀玉府所掌王
佩服之玉則共之諸侯相會之玉則共之王之燕衣䙝
器則掌之金玉兵器文織良貨賄之物則藏之至於王
有好賜則共其貨賄玉府所掌則如是所供者如是此
其為天子之私藏乎獸人之皮毛筋骨則入于玉府漁
人之漁征則入于玉府㕓人之皮角筋骨則入于玉府
澤人之國澤財物則入于玉府有如遂師言入野職野
賦于玉府是以九職九賦之物然只是野之所入則他
處九功九賦不入玉府可知矣玉府之所入者如此則
以之而供玩好賜予之用何傷乎又況太府總乎其前
司會計乎其後上焉又有太宰以臨之則財雖私而實
公帑雖内而猶外也然玉府掌金玉固也兵器貨賄之
良内府旣受之玉府亦藏之兵器金玉之獻内府旣入
之玉府亦藏之何也蓋内府以給公用玉府以為私藏
有内府公用之常而又有玉府私藏之積無事之時一
歲所入足支一歲之用一旦事起於非常變生於不測
將何以佐用度之不足者哉此玉府之藏又將為内府
之副非特為玩好賜予用也且以職内觀之及會則逆
職歲與官府財用之出而敘其財以待邦之移用以職
内且敘官府之餘財以待餘用則知玉府之藏亦可得
而移用矣漢初猶有古意以大司農給國家之公用以
少府給天子之共養嘗觀哀帝發武庫兵送董賢母將
隆奏曰武庫兵器天下公用皆度大司農錢大司農錢
雖乘輿不以給共養共養勞費以出少府是不以本歲
給末用不以兵力共浮費元帝世賈捐之言暴師未一
年費四十萬大司農錢盡乃以少府禁錢續之是猶以
私藏為公用以内帑為外費此美意也況少府外朝之
臣而得主内廷之物故宫掖無擅用之私而奄宦無干
預之弊尤良法也東漢始出少府錢屬之司農非不可
也然宫中私用一切於司農取之而司農不應其求章
和以來不能堪此遂於宫中自立一監命奄人主之桓
靈之君每嘆天子無私財而開鴻都賣爵以為私藏矣
唐始以財賦歸左藏非不可也及第五琦不能禁豪將
之求取乃悉歸之大盈後庫是以天下公賦而為天子
私藏至楊炎請出内帑以歸有司議者是之未幾盧杞
一用而瓊林大盈掩為已蓄而命宦者主之矣夫尊為
天子富有四海苟一切限制之而玩好賜予之費不得行
則其勢必有所不便利歸公上權在一人苟一切私有
之而經常用度之費不得預則其情必有所不安誠知
玉府為王之内帑而内府不預焉又誠知内府為王之
公帑而玉府實佐焉則可與語周官之法度矣而或者
猶疑其如德宗受裴延齡之欺罔如漢靈帝之置私庫
不亦過乎
錢幣
内府與外府並立内府待邦大用外府待邦小用宜其
為貨賄同也今外府惟曰掌邦布之出入以供百物百
官公用之有法者用布王后世子之衣服則用布祭祀
賓客喪紀會同軍旅之財用幣齎賜予財用皆用布不
知此布從何入乎考之泉府亦掌布者也泉布之布則
是㕓人所斂司市介次思次所税之絘布肆長所税列
肆之總布質人治質劑者之質布市官罰犯令者之罰
布廛人征邸舍者之廛布入焉泉府謂以市之征布斂
貨之滯於民者是也外府掌布以待用不言九賦九貢
九功之所入或者載師所斂宅不毛之里布閭師所斂
民無職者之夫布而藏之以待小用歟此等所入無幾
何以待邦用或者九賦之中有入泉者乃入於外府歟
然此特言布之入也而周人作布之法果誰為之歟案
漢志言太公為周立九府圜法錢圜函方輕重一銖故
泉流於泉布於布矣泉取其流布取其布故司市曰以
商賈阜貨而行布布者欲其流布行使也豈非太公始
立此法九府圜轉而周家君民通用歟然此特言布之
始而周人作布之意又果何謂歟案景王二十一年將
更鑄大錢單穆公曰古者天降災厲於是乎量齎幣權
輕重以救民夫幣以天災而作是特權宜之制爾故司
市亦曰凶荒札喪市無征而作布豈非民之物貴乃鑄
錢以饒民歟且夫行布以阜貨而行貨不通則布之用
窮作布以濟民而作民不乏則布之利輕今外府掌布
雖曰以共百物以待邦用而實小用則給之是以賈疏
亦云外府所納泉布所積旣少而小用則給之若大用
則取於餘府是以古人邦用凡貨賄布泉皆可以助邦
用而所賴於泉者輕後世凡百所用一出於錢則泉安
得而不困哉漢唐以來鑄錢之令或寬或嚴鑄錢之制
或輕或重鑄錢之數或多或寡而國家經費或有餘或
不足動皆以錢為虚實曾不知周人外府之布特以共
小用爾何後世轉倚之而待邦之大用也故曰以泉布
而佐邦之小用則泉布常見其有餘以泉布而供邦之
大用則泉布常見其不足抑嘗因是而考之載師宅不
毛者出里布鄭司農曰里布者布參印書廣二寸長二
尺以為幣貿易物案康成之說布即泉爾然布參印書
之幣可以貿易亦名為布則與泉布相為流通行使者
也殆今之所謂楮幣歟夫泉布以輔貨賄之流行
參印書之布又以輔泉布之貿易然鄭司農不於泉府
外府等官言之特於里布而及此則是古之為參印書
者以與廛里之民而使之貿易耳古人不以泉布待邦
之大用則其資於參印書之布又輕也周禮一書但言
及布後世動以楮幣為大計於是有錢楮輕重之議豈
識古人作布之意哉
禮經會元卷二上
禮經會元卷二下宋葉時撰
内政
太宰佐王統百官者也而其分職率屬不惟統王朝而
王宫之政得與焉不惟統王宫而王寢之政亦及焉不
惟及王寢而王宫之政亦屬焉此見宫中府中合為一
體而大臣無所不統也蓋天下之治自閨門衽席之微
而達之於朝廷表著之位自朝廷表著之近而逹於鄉
田井牧之間未有内不理而外能順家不齊而國自治
者文王造周由兄弟而家邦自刑寡妻始由邦國而鄉
人自正夫婦始成王周公之守家法其可不於王内政
令致謹乎今以内宰考之掌宫中閽寺子弟之版與宫
中官府形象之圖分官吏子弟之人與奄奚胥徒之民
均其稍食而使居之正歲則又均其稍食稽其功事憲
禁令于北宫而糾其守則后宫之守衞嚴矣歲中則會
内人之稍食稽其功事必無冗食之人佐后而獻功者
比其小大麤良而賞罰之必無廢功之職至於内宫自
夫人以下之財用又從而會計之則后宫之會計嚴矣
大祭祀后當祼獻則贊瑤爵正后副禕之服房戶之位
而詔其薦徹之禮與樂相應之儀又贊九嬪左右薦徹
之禮事而王后祭祀之事嚴矣凡賓客后當亞獻則贊
祼獻瑤爵致后所致諸侯來朝與賓客之禮而王后賓
客之事嚴矣上春則詔王后帥六宫之人而生穜稑之
種而獻之于王地官舍人共之則后宫重農勸耕之禮
行矣仲春詔后帥外内命婦始蠶于北郊以為祭服而
后宫親蠶示孝之禮行矣凡此皆王之所以治國者今
内宰以之而佐后皆太宰之所以治府者今内宰以之
而理宫又況以隂禮教六宫九嬪則后宫之人無不由
乎禮以婦職之法教九御則后宫之人無不共其職禁
其竒衺無邪行也展其功緒無廢事也一則曰均其稍
食分其人民二則曰會其稍食稽其功事三則曰均其
稍食施其功事無浮食也内宰以下大夫二人而佐王
治内之政如此家法其有不齊乎不特此耳内小臣掌
后食正其服位后出入則前驅則猶王之太僕也内豎
掌外内通令凡小事則猶王之小臣也閽人掌王宫中
門之禁幾其出入以時啓閉則宫人之禁嚴矣寺人掌
内人女宫之戒令相導其出入而糾之則宫庭之糾察
密矣王有太祝后亦有女祝王有太史后亦有女史王
有司服后亦有内司服王有弁師后亦有追師特外以
士人為之内以奄奚為之以内外之不相混宫庭之不
容雜處也以至典婦功絲枲三官此后宫女功事也亦
用士人為之是以外人而稽女功也染人追師屨人三
官此后宫服飾事也亦用士人為之是以外人而治服
飾也此最人主奢儉所繫后宫風化所關非士人為之
則害國政矣大抵王后均體者也王聽男教后聽婦順
王理陽道后治隂德王聽外治后聽内職王之於后如
日之於月陽之於隂相須而後成者也是故古者天子
立三公九卿二十七大夫八十一元士后亦立三夫人
九嬪二十七世婦八十一御妻理内之職與治外同則
是齊家之道無以異於治國也是以王之三公論道經
邦官不必備惟其人則后之三夫人亦坐而論婦禮無
官職宜也九嬪猶孤卿也分職率屬其任為重内宰旣
以婦職之法教九卿九嬪又以婦學之法教九御蓋一
嬪統九御九九則八十一御矣女御以時而御王所以
歲時而獻功事朝夕侍御於王最親近者苟不嚴之以
教進之以時責之以功則列屋而望幸負寵而争妍安
能無異習邪世婦則猶大夫之職當祭祀賓客丧紀之
事帥女宫而濯齍盛涖女宫而陳具羞職以婦言則於
嬪婦之禮法素閒習矣夫故不待内宰九嬪教之鄭氏
謂世婦不言數君子不苟於色有德則充無則闕是也
不然則春官有世婦每宫卿二人掌女宫宿戒亦預齍
盛饗食之事而亦謂之世婦果何義哉由前而觀則后
宫之官不虚設由后而觀則后宫之職不徒分成周齊
家之道亦可槩見況有統之以内宰臨之以太宰而又
儀刑之以一人自然内和而家理矣或者則曰内宰佐
后立市陳其貨賄出其度量淳制以宫闈之嚴而預市
井之猥賤可乎内小臣后有好事于四方有好令于卿
大夫則使往以王后之貞潔而行諸侯卿大夫之交好
可乎不思建國之初面朝後市是王朝先義而后宫後
利也后宫者女功之本天下之所取法也内宰陳其貨
賄乃所以出其度量淳制豈非葛覃言后妃之本者乎
又況夫人命婦過市司市且有其罰則内外未嘗相雜
也亦何嫌於立市乎案禮天子享諸侯有王后亞獻之
禮子男來朝夫人致禮是王宫有致好之禮也王后者
天下之母羣臣之所仰望也小臣致其好事好令乃奉
后命而往也豈非卷耳言后妃之志者乎又況内人弔
臨于外寺人且帥而往立乎其前則内外未嘗相混也
亦何嫌於致好乎或者又曰内宰小大夫也九嬪之教
豈内政之所宜親春官世婦卿也六宫之帥豈内宰之
所宜預不知内宰之屬有内小臣奄士奄人也内宰之
教安知非奄人傳之乎世婦之吏有女府女史奄女也
世婦之帥安知非奄女行之乎周人内政之詳如此而
或者猶有不滿之論亦過矣周衰此政不行然詩人言
艷妻之煽猶知歸咎於皇父卿士家伯惟宰之不得其
人襃姒嫉妬讒巧敗國巷伯一詩所謂萋菲貝錦哆侈
南箕者寺人孟子尚能言之蓋其家法相承耳目習熟
尚知周政王内之政不爾也況當成周盛時成王周公
身為之而身行之家齊而國以治國治而天下以平尚
何以議為哉
王有六寢大寢小寢王后有六宫正宫一後宫五天
官宫人掌王六寢之脩宫人脩六寢為太宰屬官是
王寢與王朝宫相通也内官有内小臣寺人等官皆
為内宰之屬而統於太宰是則后宫之官與王朝相
通也春秋世婦以卿帥六宫内事有通於外者世婦
掌之是則王朝之六卿皆與聞乎六宫之事矣
門制
案鄭司農釋閽人中門之禁曰王有五門外曰臯門二
曰雉門三曰庫門四曰應門五曰路門路門一曰畢門
康成曰雉門二門也夫臯者遠也門最在外故曰臯庫
門言有所藏也雉門取其文明也應門謂居此以應治
也路門取其大也路門謂之畢門者言自外至此而畢
故曰畢此五門之義也考之周禮閽人掌守王宫中門
師氏居虎門左司王朝小宗伯縣衰冠於路門司士有
曰路門左路門右太僕建路鼔于寢門外其餘曰蹕宫
門(閽人)曰守王門(師氏虎賁)曰詔居門(太史)曰垂首服
法于宫門(太僕)曰墨者使守門而已中門以其居五門
之中可知其為雉門大寢門以其在寢門之前可知其
為路門也虎門以其在王朝之後畫虎焉此路門之别
名也治朝在路門之外王日眡朝故言路門為詳此天
子二門之名見於周禮也鄭氏何以謂之五門書曰王
出在應門内則知王有應門記曰庫門天子臯門則知
王有臯門庫門故曰王有五門然周書又有所謂南門
者說者謂南門則為應門以王者於應門向明而治故
曰南不思書言王出在應門内又言逆子釗于南門安
得以南門為應門也或曰南門雉門也雉文明之物而
屬南方故曰南不思春秋書新作南門及書雉門及兩
觀災安得以南門為雉門也如此則天子五門并南門
為六門者矣諸侯半天子之門則有三門鄭氏釋明堂
位則謂庫雉路釋綿詩則謂臯應路其說自相違戾以
詩考之乃立臯門乃立應門此古者諸侯之制檀弓曰
魯莊公之喪旣葬而絰不入庫門家語記衞莊公易朝
市孔子曰繹之於庫門之内失之矣合是三者而觀之
則諸侯有臯門庫門應門為三門爾如春秋於僖公書
新作南門於定公書新作雉門此魯僭王門之制故書
蓋古者營國必先立為門制以示尊卑名分定焉政令
出焉觀望繫焉門而可踰則上下等級不復可限矣語
稱邦君樹塞門記稱諸侯不臺門雉門南門之作春秋
書之防僭越也況外朝在臯門之内而徇事弊訟於是
乎入焉象魏在雉門之側而帥民觀象於是乎在焉治
朝在南門之内而王日眡事於是乎出焉燕朝在路門
之内而路門之制司王朝者在焉達窮民者在焉衞王
宫者居焉蹕王宫者居焉閏月而詔王居焉豈特隆九
重之勢而壯萬里之威者哉知門制所以嚴君臣之等
級又知門制所以通君臣之政令則知周人立門之制
不苟矣
奄官
周人治内之政詳凡而設官分職皆以士大夫為之必
不得已而列在内庭供給内事者始用奄人奄之為言
閉也王金陵曰鄭氏謂奄為精氣閉藏者蓋因民之有
疾而用之與籧篨蒙璆戚施直鎛侏儒扶盧聾聵司火
矇瞍修聲同(晉臣對文公之言)若以為刑人則國君不近刑人
況於王乎若以為刑無罪之人則先王所不忍也愚案
司馬下腐刑荅任安書引景監趙談等以為喻蕭望之
奏恭顯用事請罷宦官以合古不近刑人之義則是奄
為刑人矣周禮掌戮曰墨者使守門劓者使守關宫者
使守内刖者使守囿髠者使守積先王無絶人之心未
嘗不用刑人也奄者犯宫刑漢之所謂宦人也然則周
人果近刑人乎曰非也考之周禮天官之屬除閽人寺
人内豎之外用奄者凡二十九人其職不過酒人漿人
籩人醢人鹽人幂人内司服縫人而已内小臣一職以
其掌后服位禮命故擇奄之賢士為之地官之屬用奄
者十有二人其職不過舂人饎人藳人而已春官之屬
用奄者止八人其職不過守祧而已總三官而論之直
四十有九人耳而其下為之供給服役者皆不過女奚
之徒且皆不得預下士之列獨内小臣一官言士爾成
周之用奄人非酒鹽之微則舂饎之賤非戶庭之隱則
祧廟之幽耳雖曰刑人何嘗一日得在君側而天子與
之相近邪又況守祧則宗伯統之舂人等則司徒統之
酒人等則太宰統之其職卑其數寡而又臨之以公卿
大臣豈容有不正者得以厠跡於其間哉周衰入于春
秋勃貂立公子無虧則奄人預廢立矣繆賢薦舍人藺
相如則奄人預薦舉矣恃勢怙寵竊權弄柄至漢唐為
甚弘恭石顯久典樞機而張堪蕭望之不得用曹節王
甫摇弄國柄而陳蕃竇武不得行則政柄歸奄人矣魚
朝恩管神策兵吐突承璀為招討使韓全義討淮西賈
良國監其軍高崇文討蜀劉正亮監其軍則兵權歸奄
人矣古人以輿臺待奄人則刑人之用為無傷後世以
樞筦付奄人則刑人之用為有害士大夫彌縫主闕沮
抑姦謀必曰天子不近刑人如曰奄人非刑人則天子
得以親信之矣漢人所謂手挾王爵口含天憲唐人所
謂西頭勢重南衙樞機權重宰相尚何足怪也哉
教化
前乎周官舜命契為司徒則曰敬敷五教後乎周官則
穆王命君牙為司徒則曰弘敷五典司徒之掌教典尚
矣故成王作周官亦曰司徒掌邦教敷五典擾兆民然
司徒之教舍五者之外無他物考之周禮司徒曰掌邦
教典曰教典職曰教職象曰教象法曰教法官曰教官
之屬意其為教出此也今觀其屬則不然自鄉師至比
長自遂師至鄰長皆鄉遂之官自封人至充人皆疆場
畜牧之官自載師至均人皆貨賄賦斂之官自司市至
掌節皆掌關市自庫人至場人皆掌田野山澤自廩人
至槀人皆掌倉廩禄食所謂教官者不過師氏保氏司
諫司教六七人而已何以謂之教官之屬又觀司徒之
職大半皆土地封疆之政所謂教者亦曰惟十有二教
曰三物之教曰五禮六樂之教云爾豈司徒所掌之教
僅止於此邪詳考其職先曰以土會之法辨五物之地
繼之曰因此五物者民之常而施十有二教焉以此推
之則司徒之教可知矣蓋有恒産者有恒心無恒産者
無恒心先王不先制民之産以淑民之心而欲以言語
文字誦說傳授者為教徒善豈足以為政哉故嘗謂司
徒教民必先有以得地利而後可以淑人心旣有以淑
人心而後可以全天理以五會辨五地之物生順民物
也以土宜辨十有二土宅民居也以土宜辨十有二壤
教稼穡也以土均辨五物九等均地征也以土圭測日
景求地中定民極也外而制邦國之封疆正畿封也外
而造都鄙之地域建田疇也如是則地利可得矣地利
旣得則惟土物愛者厥心臧安土敦仁者故能愛於是
乎合五家為比使之相保至五州為鄉使之相賓所以
聯其比居又頒職事十有二于邦國都鄙使以登萬民
所以厚其俗如是則人心可淑矣人心旣淑則生厚而
不為物遷性静而不為物動然後十二教可以施鄉三
物可以教五禮可以防偽而教之中六樂可以防情而
教之和正月教象可以使之並觀矣如此則五教不待
敷而自敬五典不待敷而自和天理豈有不全者乎若
是而猶有不率教之民則以鄉八刑而糾之又有不服
教而興獄訟者則聽而斷之歸于司宼士師之官是又
以遏人欲而存天理也參考司徒一職雖其條目布置
先後不一以見教民之時而使民相生相愛之具實參
錯而並施也故司徒之職曰掌邦教以佐王安擾邦國
又曰掌土地之圖人民之數以佐王安擾邦國豈非司
徒所以佐王安擾邦國者其在土地人民中歟又曰以
土地之圖知地域廣輪之數辨其名物又曰辨邦國都
鄙之畿疆設社稷之壝而樹之田主是數者豈非司徒
教民之根本歟案小司徒之職曰掌建邦之教法以稽
國中四郊都鄙夫家九比之數曰教法而必稽夫家九
比之數是其為教亦不出乎此矣其餘六十官屬雖曰
整頓田疇分畫郊里征斂賦役掌管山川紀綱門市扄
鐍倉廪而先王之教已流行乎其中豈特倚師保六七
人而已哉大抵先王教民自田野始豳詩言風化之由
孟子言王道之始無非因民之常而施教也後世王制
不明民極不立聽其自生自養而無以保其安土之仁
聽其相刃相靡而無以導其愛物之善人欲横流而天
理晦蝕矣君臣之間方以化民成俗為學校之事而付
之有司謂是足以塞吾教職之責雖可以善人之形而
不可以善人之心上為文具下為觀美相與為欺而已
及䧟乎罪從而刑之以為是弗率教者是罔民也惜乎
無以司徒教民之意告之者
王畿
詩曰商邑翼翼四方之極邦畿千里維民所止蓋王畿
天下之本所以觀萬國而示儀總八方而為極也人知
有極則東西南北於是乎求中而不容有所偏倚也人
知所止則先後遠近於是取中而不敢有過不及也聖
人為民立極立中道以為標準可不於王畿千里之地
而先正其本乎是故司徒建國必求地中測之以土圭
正之以日景南北東西必揆其中朝夕長短必眡其中
寒暑風隂必度其中測其土深欲其淺深得中也正以
日至期其長短得中也古人立土圭以測日景必先測
其土地之深然後立土圭焉土圭之制尺有五寸日景
短而不滿則知其為南矣地近南則多暑日景長而過
圭則知其為北矣地近北則多寒日景如夕之時則知
其為東矣地近東則多風日景如朝之時則知其為西
矣地近西則多隂土圭致日之法當以冬夏以其短長
之極也日至之景尺有五寸則與土圭等矣是謂地中
旣得其中則天地合而四時交風雨會而隂陽和然則
萬國阜安乃建王國焉不特此爾匠人建國水地以取
其中置𣙗以視其正晝參諸日景夜考諸極星匠人雖
未必合周人之制其求為中則一也至於建諸侯邦國
則以土圭土其地而制其域亦以求邦國之中不言中
者承上文爾鄭司農惑於地中之說謂今潁川陽城地
為然彼徒見周人營洛謂之土中不知洛書為中乃取
其四方朝貢道里均爾如以洛為土中然後建國則豐
鎬果為不中乎而況陽城之地去洛亦遠此果謂之土
中周人胡不都陽城邪若專以王畿為地中則侯國皆
不中矣天地四時果不交合乎隂陽風雨果不和會乎
案春官典瑞掌土圭以致四時封國則以土地夏官土
方氏掌土圭之法以土地相宅而建邦國都鄙考工記
玉人亦曰土圭尺有五寸以致日以土地則是王畿之
外邦國都鄙無不以土圭求地中蓋中在天地間不容
以定名也以一家觀之一廳則有一廳之中一室則有
一室之中中無往而不在也故一家有一家之中一國
有一國之中天下有天下之中先王建國亦隨其地而
求其中爾天地隂陽之氣豈以一方而遂窮邪聖人財
成輔相天地之道亦豈有一方而不中邪中之為道不
特建國為然也辨方正位則方位之中有中體國經野
則國野之中有中設官分職則官職之中有中王畿之
内無一而不為中也不然則周官六典之首何以總謂
之以為民極也歟
案鄭氏注引司馬法謂王國百里為郊二百里為州
三百里為野四百里為縣五百里為都其名不同其
制又異又杜子春云五十里為近郊百里為遠郊其
說亦非王畿千里有國中郊野鄉遂都鄙之别今只
据載師所任之地約而為圖略以見王畿千里之制
爾自中國而郊野為六鄉遂十五萬家所受之田其
餘則為載師所任之田矣
王畿千里之圖
封建
大司馬曰以九畿之籍施邦國之政職王畿千里自其
外方五百里曰侯畿自其外方五百里曰蕃畿畿者以
限制畿疆言之也職方氏曰辨九服之邦國王畿千里
自其外方五百里曰侯服至其外方五百里曰蕃服服
者以服事天子而言也王畿千里之外九畿有四千五
百里似與尚書五服五千之制不同然細考之堯之五
服本二千五百里一服各弼以五百里凡二千五百里
故曰弼成五服至於五千至周人分為九服堯之百里
男邦今為男服百里采今為采服二百里武衞今為衞
服百里蠻今為蠻服百里夷今為夷服其名雖存其制
則異故九服合王畿而言之與尚書特差五百里爾以
此見地域廣狹自唐虞以來未有大異漢儒謂周公斥
大土宇之言不足信矣夫四海之内方千里者九州方
千里一州二百一十國八州八千里凡千六百八十國
合王畿千里之内九十三國而言共一千七百七十三
國而附庸之國不與焉大行人則曰邦畿千里自其外
五百里侯服至要服乃在九州之内變蠻曰要是此一
服特要束之耳夷鎮蕃三服謂之蕃國乃在九州之外
若是則九州之内只容六服通王畿僅四千里尚書之
五服何以謂之五千王制之九州何以謂之九千蓋尚
書比周禮以直計之案安國釋五千之說以為兩面相
距此乃漢儒之說王制漢儒所作以一州之地言之九
州之地合九千里若以相距言之則四千五百里爾以
王畿九服直計之凡五千五百里則六服在内三服在
外矣三服在外非是純不屬九州以其在外地故曰九
州之外不可以中國之法繩之書曰六服羣辟罔不承
德又曰六年五服一朝言五服則要服亦不常是以武
成敘諸侯之助祭洛誥稱諸侯之和會康王之誥陳諸
侯之聽命正言五服爾然此特言九州九服之制而成
周封國之制可得聞歟案王制孟子皆言公侯百里伯
七十里子男五十里與武成列爵惟五分土惟三之制
同今考之周禮大司徒曰公五百里侯四百里伯三百
里子二百里男百里職方氏曰封公以方五百里則四
公方四百里則六侯三百里則七伯二百里則二十五
子百里則百男凡五等也與王制孟子武成不同漢儒
紛紛或以為附庸或以為斥大土宇或以為開方里數
或以為夏商周異制儒者常辨之矣然此在王制孟子
武成周禮自有明文第說者不察爾王制曰公侯皆方
百里孟子曰公侯地方百里伯子男皆以是差等蓋王
制言王者之制禄爵故以分田制禄言孟子言周室之
班爵禄故以分地制禄言武成以分土對列爵言之是
亦以分土制禄言之也周禮則不然諸公之地以封疆
言則五百里至諸男之地以封疆言則百里是以封疆
所至之地言之故有五等也公之封疆雖五百里而受
田食禄則百里而已侯伯封疆雖四百里三百里而受
田食禄則七十里而已子男封疆雖二百里百里而受
田食禄則五十里而已如今之郡縣大小各有差而俸
秩乃其禄也又如今之食邑多寡各有數而實封乃其
所食之禄也以封疆言則五等以食禄言則三等此其
所以不同歟曰封疆者合山林川澤宫室涂巷所占之
地言之也曰食者此合封疆所出之稅而王食其貢如
九貢致邦國之用山師川師致山林川澤珍異之物是
也公之地王與公各食其半侯伯之地自食其二王食
其一子男之地自食其三王食其一鄭氏曰大國貢重
正之也小國貢輕字之也如司勲凡頒賞地三之一食
鄭氏謂王食其一二入於臣亦此例也以其食者觀之
曰食者半曰食者三之一曰食者四之一是則合封疆
之所食者亦有三等也且如大司馬曰大國三軍次國
二軍小國一軍則是制軍亦三等典命曰上公九命侯
伯七命子男五命則受命亦三等司服有公之服侯伯
之服子男之服則作服亦三等司儀擯相之禮亦曰公
居上等侯伯中等子男下等豈於食以之制不然乎但
王制孟子以公侯為一等周禮以侯伯為一等用各不
同爾王制孟子在周禮後當以周禮為正然職方氏所
謂四公六侯七伯二十五子百男之封凡百四十二國
復與王制二百一十國之制不同小鄭氏附庸之說以
百同為圖百里封男則百里百同足矣如公二十五同
則與封公五百里之數不合侯四百里伯三百里子二
百里與同數亦差何必改七字為十一字案此百四十
二國計二萬一千五百里總言邦國千里者謂千里之
地提而封之可以封此五等侯國言千里者以直計之
言五百里四百里至百里者以四面封疆言之百四十
二國以二千里之地封之若以千里合四面提封而計
之豈止二萬一千五百里哉王制言封二百一十國是
以一州千里而言周禮言封百四十二國是以邦國千
里而言非謂一州僅百四十二國也若謂邦國千里之
地不足以封五等侯國則王制一州千里之地又安得
二百一十國也故下文曰以周知天下言以此數推之
可以徧知天下封疆之數矣然此亦言五等三等之制
而成周封國之意可得聞歟案王制曰五國以為屬屬
有長十國以為連連有帥三十國以為卒卒有正二百
一十國以為州州有伯此與尚書州十有二師外薄四
海咸建五長之意同考之周禮司職曰建牧立長以維
邦國比小事大以和邦國職方氏曰凡邦國小大相維
王設其牧形方氏曰使小國事大國大國比小國先王
建國必為是相維相比之制蓋有以維之則小大相統
可以潛消其姦宄之謀有以比之則小大相承可以隂
弭其憑陵之患惜乎先王建國之意至春秋掃地矣而
彊陵弱衆暴寡比比有焉後世不考其制不原其意而
徒曰封建私也郡縣公也豈不繆哉
井田
周禮致太平之書井田太平之紀綱也不井田則不可
以行周公之道用周禮者可不先明井田之制乎然制
度明則井田可以行議論定則井田可以復今考鄭註
分畫殆有異同是豈先王制度或有不同歟何先儒議
論自為不一也大司徒曰不易之地家百畮一易之地
家二百畮再易之地家三百畮此言都鄙之田制也小
司徒曰九夫為井四井為邑四邑為丘四丘為甸四甸
為縣四縣為都此泛言經土地而井牧田野爾鄭氏則
曰此謂造都鄙也采地制井田異於鄉遂遂人曰上地
夫一廛田百畮萊五十畮餘夫亦如之中地夫一廛田
百畮萊百畮餘夫亦如之下地夫一廛田百畮萊二百
畮餘夫亦如之此言辨野之土以頒田里也大司馬曰
上地食者三之二中地食者半下地食者三之一此泛
言凡令賦以地與民之制爾鄭氏則曰令邦國之賦亦
以地之美惡民之多寡為制如六遂矣至於匠人為溝
洫九夫為井十里為成百里為同此言溝遂洫澮之制
也鄭氏亦曰此畿内采地之制采地制井田異於鄉遂
夫井牧之制通夫天下可也如鄭氏之說則邦國之田
制尚如六鄉而都鄙之田制獨與六遂異乎田謂之井
則通天下皆井矣井邑丘乘縣都之制無往不同井方
一里凡九夫受田九百畮邑方四里三十六夫受田三
千六百畝丘方十六里百四十四夫受田萬四千四百
畝甸方六十四里五百七十六夫受田五萬七千六百
畝縣方二百五十六里二千三百有四夫受田二十三
萬四百畝都方一千二十有四里九千二百十六夫受
田九十二萬一千六百畝中為公田之數在内自井而
邑至縣而都欲其聯不可稽也經野不殊乎九夫度地
不離乎三等受田不過乎百畝此井田之定制也大司
徒曰造都鄙則舉外以見内也小司徒曰經土地則舉
内以見外也遂人曰辨野之土則舉遂以見鄉也司馬
曰令賦則舉鄉以見遂也匠人曰溝洫則舉内外並言
也鄭氏何見而分都鄙鄉遂之異乎況小司徒明言以
稽國中四郊都鄙之夫家九比之數先鄭謂九夫為井
是也國中四郊都鄙同是夫家九比之數則是鄉遂采
邑通行矣合而觀之都鄙不易之地即上地一易之地
即中地再易之地即下地特遂人於采邑加萊五十畝
一遂之上地有不如采地爾雖曰百畝二百畝三百畝
數有不同而大司馬言其所食上地百五十畝而食者
二之二則百畝爾中地二百畝而食者半則百畝爾下
地三百畝而食者三之一則亦百畝爾而實則一夫百
畝爾此一夫受田之制然也然一夫受田百畝遂人言
餘夫亦如之則受田之數不已多乎蓋古者用民之力
則必授之以田小司徒言上地家七人可任者家三人
中地家六人可任者二家五人下地家五人可任者家
二人大司馬言可用者亦如之凡一夫一婦則為夫家
登五人以上則為家其餘夫則上家三人中家合五人
下家一人可任用者故必授之以田不可任用則不受
田矣遂人曰以彊予任甿謂餘夫彊有力者則予之田
而任其力是也孟子所謂餘夫二十五畝此乃言自卿
以下圭田五十畝餘夫則二十五畝與遂人餘夫受田
百畝之制不同此餘夫受田之制然也說者謂小司徒
之所井牧者六鄉之田遂人之所辨治者六遂之田自
鄉遂之外則為都邑之田如載師所謂公邑家邑小都
大都之田任甸稍縣畺之地是也考之載師又有宅田
士田賈田任近郊之地官田牛田賞田牧田任遠郊之
地近郊遠郊皆六鄉之民民皆計夫而受田矣則此七
等之田果何所授乎蓋自國中而至遠郊皆為鄉遂之
地鄉遂止有十五萬家自十五萬夫及餘夫受田之外
其餘則為七等之田亦奚有不足者是以致仕者其家
所受田則曰宅田仕有禄者受田如圭田則曰士田賈
人在市其家所受田則曰賈田庶人在官者其家所受
田則曰官田田賦所出以飼牛者曰牛田田賦所出以
飼馬者曰牧田公卿大夫有功而受賞者曰賞田此載
師七等受田之制然也孟子曰仁政自經界始經界旣
正分田制禄可坐而定是故大司徒之造都鄙而繼曰
分地職制地貢小司徒之經土地而繼曰任地事令貢
賦遂人之頒田里而繼曰頒職作事以令貢賦載師之
物地事授地職亦必辨任土之征蓋經野以分田則必
足賦以制禄也然夏后氏五十而貢殷人七十而助周
人百畝而徹徹之為言通也蓋與貢助之法通行也鄭
氏於匠人之註則曰周制畿内用貢法邦國用助法夫
貢者使耕其田而自輸其税如孟子所謂什一使自賦
也助者借民力以耕公田而公取其稅如孟子所謂九
一而助也鄭氏以畿内為用貢法以邦國為用助法乃
與孟子不合不知成周鄉遂都鄙邦國井牧之制本同
惟貢助之法少異爾案孟子曰請野九一而助國中什
一使自賦國中言鄉野言遂也分而言之是鄉用貢法
遂用助法矣蓋六鄉於王畿為近而皆君子故使之什
一自賦其粟則藏於倉人六遂於王畿為遠而皆野人
故使之九一而助其粟則聚於旅師貢與助法通行故
曰百畝而徹貢助並行鄉遂異制烏可以畿内獨用貢
法乎方里而井井九百畝其中為公田八家皆私百畝
同養公田此言助有公田也周詩云雨我公田遂及我
私又曰駿發爾私終三十里田有公私之别則其為助
可知矣故遂人曰以興助利甿謂興起衆民共治公田
也里宰曰以歲時合耦于耡謂合衆力耦耕公田也旅
師曰掌聚野之耡粟謂公田所收之粟也田野者是遂
人所掌邦之野也助之一字惟見於六遂之官是六遂
為助法明矣鄭氏旣以鋤粟為民相助作一井之中所
出九夫之粟稅則是惟助為有公田而行於六遂矣何
為而曰邦國獨用助法乎愚案載師所入八等之地閭
師縣師所任之賦則是用貢法矣蓋園廛二十税一近
郊十一遠郊二十而三甸稍縣都無過十二漆林二十
而五鄭氏以為輕近而重遠非也國宅無征以其無地
可耕也近郊十一者宅田以優致仕士田以當世禄賈
田以有市征所以輕也遠郊二十而三者官田賞田以
有人在官者已食禄牛田牧田以共畜牧者之食故比
近郊差重也甸稍縣都十二者以其公卿大夫與王子
弟食邑采邑之所貢故視遠郊為重也輕園廛者以其
無田穀也重漆林者以其非田穀也稅有遠近輕重之
不同故載師立為定額使之自貢而閭師縣師征之爾
鄭氏註匠人謂以載師論之周制畿内用夏之貢法是
特有見於此也故地官司稼掌巡邦野之稼以年之上
下出斂法則是於邦野貢法亦必隨歲而為輕重豈若
後世所謂貢者校數歲之中以為常而於凶年取盈乎
孟子請野九一而助國中什一使自賦者意者貢法至
戰國而壞助法亦不復存故龍子曰治地莫善於助莫
不善於貢當時惟以貢法專行而人思助法之善此孟
子所以為救時之論而欲貢助通行也故有國中野外
之别蓋自春秋以來宣公初稅畝而公田之法壞矣左
氏曰穀出不過籍公羊曰古者什一而籍穀梁曰古者
公田則是井田皆為公田亦明矣宣公旣取公田之税
又取私畝而税之則是什而二之也春秋譏之至哀公
問有若以年饑用不足而有若對以盍徹乎哀公則曰
二吾猶不足如之何其徹也是自宣公以來周之徹法
已不復行況戰國暴君汚吏乎故孟子謂貢法未可盡
廢而助法不可不行請野九一而助所以寬野人國中
什一使自賦所以待國中之君子此孟子救時之論亦
周公受田之制也鄭氏不明此意反謂周人畿内用貢
法邦國用助法是豈助法可行於邦國而不可行於畿
内乎然則欲行周公之道者必先破鄭氏之說而後可
以行貢助之法必先原孟子之意而後可以行井牧之
制否則議論不定制度不明其何以行之哉
案鄭氏以井邑丘甸縣都之制為造都鄙其說已非
又云邑方二里丘方四里甸方八里旁加一里則方
十里為一成案孟子方里而井井方一里則四井為
邑邑當四里丘當十六里甸當六十四里縣都皆以
是推之鄭氏旁加之說則求合司馬法爾然天下地
形南北東西多寡不同高下亦異豈能一一方平如
棋局然今畫此圖亦姑以存其大槩耳
荒政
大司徒之於民旣庶而又富之可謂得地利矣旣富而
又教之可謂得人和矣然而天時不常水旱為沴則地
利有所不能殖人和有所不足恃聖人有憂之是故為
之荒政以聚萬民所以救天時之不常而濟地利人和
之不及也散利貸種食也薄征輕税賦也緩刑寬刑罰
也弛力息繇役也舍禁山澤無禁也去幾關市無幾也
眚禮殺吉禮也殺哀節凶禮也蕃樂徹樂而弛縣也多
昏殺禮而多昏也索鬼神而為凶年禱也除盜賊而使
良民安也蓋天災國家代有歲凶年穀不登上之人苟
不有以賑救之不有以存恤之則老弱轉乎溝壑壯者
散而之四方矣民安得而聚哉周人以荒政十有二聚
萬民又曰大荒大禮則令邦國移民通財舍禁弛力薄
征緩刑其拳拳於聚民可謂至矣而其存恤賑救之意
又散見於六屬之中鄉師以歲時賙萬民之艱阨以王
命施惠司救凡歲時有天患民病則以王命施惠司稼
則均萬民之食而賙其急而平其興即荒政之散利也
司市凶荒則市無征司關國凶荒則無關門之征即荒
政之去幾也司徒救荒故言去幾司關禦暴故言猶幾
均人凶札則無力征無財賦即荒政之弛力也廩人若
食不能人二鬴則令移民就穀詔王殺邦用膳夫大荒
則不舉掌客凶荒則殺禮司服大荒則素服即荒政之
眚禮也大司樂大荒大烖令弛縣即荒政之蕃樂也士
師若邦凶荒則令移民通財糾守緩刑朝士若邦凶荒
則令邦國都縣慮刑貶即荒政之緩刑也小宗伯大烖
及執事禱祠于上下神示太祝天烖彌祠社稷禱祠家
宗人以至日致天神人鬼地示物鬽以禬國之凶荒即
荒政之索鬼神也六官之屬苟可以為荒政之助者無
不致其詳焉成周聚民之意可謂仁之至義之盡矣然
此十有二政曰弛力曰薄征曰會禁曰去幾固皆有以
利民矣一以散利為先則其關繫民命尤急也利不散
則民不聚雖有眚禮蕃樂殺哀多昏之政未必有實惠
及民先王荒政以散利為急蓋古者三年耕必餘一年
之食九年耕必餘三年之食預為先備以為散利之地
故堯有九年之水湯有七年之旱民無菜色者備先具
也是以周人有倉人掌粟入之藏有餘則藏之以待凶
而頒之旅師則聚野粟平頒其興積施其惠遺人掌縣
都之委積以待凶荒皆先為之備也後世如梁之移民
河東漢人之就食蜀漢亦得周人移民就穀之意發倉
廩以振貧民遣使以振貸無種食者亦得周人賙民施
惠之意然皆可暫而不可常也獨一常平義倉之法有
倉人藏粟旅師聚粟遺人委積之政誠可以為荒政散
利之助而後人不能遵守其法而推廣其意常平義倉
之名存而實廢卒有水旱之變國胡以相恤哉上無以
散其利下無以聚其民則有去而為盜賊者矣盜賊方
興乃相與講求其弭盜之策甚者必重法立威以求勝
之不思禮義生於富足盜賊起於貧窮周人荒政以除
盜賊居其末蓋亦甚不得已也鄭氏謂急其刑而除之
則失之矣且周人非不除盜賊也在司稽則執市之盜
賊以徇且刑之在士師則掌邦賊邦盜之成在朝士則
凡盜賊殺之無罪在司厲則掌賊盜之任器貨賄在掌
囚則守盜賊在掌戮則搏盗賊在司隸則帥其民而搏
盜賊在環人則諜賊然此非凶荒之時其除之必急固
宜也凶年盜賊蓋亦饑寒所迫耳何後世不求所以救
凶荒之政而徒求其所以勝盜賊之術歟然則欲除盜
賊者當如何曰自散利始
鄉遂
王畿千里有中國郊野之别註家分近郊遠郊百里之
地為鄉遂皆未足據案鄉士掌國中各掌其鄉之民數
則國中為鄉矣遂士掌四郊各掌其遂之民數則四郊
為遂矣大率在中國者合七萬五千家則為六鄉在四
郊者合七萬五千家則為六遂小司徒所謂稽國中四
郊閭師所謂掌國中四郊者此地也其餘則為載師所
任廛田及七等之田鄉遂受田之制愚旣於井田言之
矣今姑以鄉遂之官言之司徒曰五家為比五比為閭
四閭為黨五黨為州五州為鄉此六鄉之比也遂人曰
五家為鄰五鄰為里四里為鄼五鄼為鄙五鄙為縣五
縣為都此六遂之比也六鄉六遂各七萬五千家五家
為比則有二千五百比長以下士為之合六鄉有萬五
千下士矣五比為閭則有五百閭胥以中士為之合六
鄉則三千中士矣四閭為族則有一百二十五族師以
上士為之合六鄉則七百五十上士矣五族為黨則有
二十五黨正以下大夫為之合六鄉則百五十下大夫
矣五黨為州則有五州長以中大夫為之合六鄉則有
三十中大夫矣五州為鄉則鄉大夫一人以卿為之則
六鄉合六卿矣六遂之數亦然但每官各卑鄉官一秩
爾六鄉之官凡一萬八千九百三十六人六鄉七萬五
千家而禄有萬八千餘官說者多疑其不給不知鄉老
且以三公兼之鄉大夫則以六卿兼之其他中大夫下
大夫之屬必以朝臣兼之比長閭胥族師之士亦必以
六鄉之民為之六鄉大夫所謂使民興賢出使長之是
也況自鄉大夫而下並無府史胥徒六遂之官皆然其
不設局分可知矣雖曰萬有八千餘官而禄之以七萬
五千家之賦豈有不給者哉然嘗疑之司徒而下則掌
六鄉遂人而下則掌六遂鄉官列於鄉師之下而遂官
列於市官之後何其不相聯也且以遂官考之以歲時
登其夫家衆寡及六畜車輦則如鄉辨其老幼廢疾與
其施舍可任者則如鄉軍旅田役之致民者亦如鄉賓
客祭祀之共給者亦如鄉歲終之會政致事者亦如鄉
而司徒之教飲惟曰鄉飲射惟曰鄉射賓興惟曰鄉三
物糾民惟曰鄉八刑歲時邦法之讀德行道藝之選友
弟睦婣任恤之書惟及六鄉而不及遂先王何詳於六
鄉之教而獨略於六遂邪孟子曰無野人莫養君子無
君子莫治野人在六遂者土則曰野民則曰甿牲曰野
牲職曰野職道曰野道役曰野役賦曰野賦周人為是
先後詳略之敘者所以别野人也不然鄉大夫之職辨
夫家之可任者國中則自七尺以及六十晚賦而早免
之野則自六尺以及六十有五早賦而晚免之何亦分
為早晚之别邪雖然鄉遂之官皆王官鄉遂之民皆王
民先王未嘗以内外殊觀也觀小司徒掌建邦之教法
以稽國中四郊都鄙夫家九比之數則是王畿千里之
地皆同此教法亦何有鄉遂之别乎是故鄉大夫三年
大比則考其德行道藝而興賢者能者遂大夫三歲大
比則帥其吏而興甿明其有功屬其地治者有功地治
雖非德行道藝之考而鄭氏以為舉民賢者能者亦如
六鄉之為則其所以待六遂之人才猶其待六鄉之人
才也愚故曰觀周人三物之教詳於鄉而略於遂則知
先王不易俗而脩教觀周人三年之比賓於鄉而興於
遂則知先王不以地而棄才
軍賦
案大司馬制軍天子王畿六軍公大國三軍侯伯次國
二軍子男小國一軍此制軍六等也萬二千五百家為
鄉萬二千五百人為軍家起一人為軍則六鄉為六軍
矣六遂亦七萬五千家合六遂六鄉則可制十二軍有
十二軍之衆僅制為六軍可見先王之不盡民力也不
特此爾司徒司馬皆言上地可任者家三人中地可任
者二家五人下地可任者家二人一井凡八家姑以下
地言之則可任者十六人凡起徒役無過家一人則一
井只八人爾故遂人曰以下劑致甿民雖受上田中田
而會之惟以下劑為率其寬民力可知也上地有三人
之數而起役惟一人則役未嘗盡調也鄉遂有十二軍
之制而制軍惟六軍則兵未嘗盡行也又況有萬二千
五百人居則為比閭旅黨州鄉會則為伍兩卒旅師軍
他日之五長兩司馬即平日之比長閭胥也他日之卒
長旅師即平日之旅師黨正也他日之師長將軍即平
日之州長鄉大夫也恩足相恤義足相救服容足以相
别聲音足以相識則以之起軍旅以之作田役以之比
追胥如子弟之衞父兄手足之捍頭目豈有規避而不
行者哉考之周禮徒役只發一人惟田與追胥竭作註
云追逐宼也胥捕盜也習田固可竭作追胥宼盜雖曰
使之盡行恐未必盡竭鄉遂之民意必有遞征之法也
且如魯人三郊三遂亦可作六軍而大國只三軍而已
且不盡用其民至晉作州兵是盡一州二千五百家皆
使為兵而不留羨卒也晉作三行是盡郊遂七萬五千
家皆使為軍而不留半兵也故君子譏之以其非周人
制軍之意也然此特制軍之法爾而周人因井田以制
軍賦可得聞乎案周禮稍人掌丘乘之法是四邑為丘
十有六井百四十四家共出車一乘矣比丘乘之法推
之則甸四十乘都六十四乘其車乘之賦可知也六軍
共七萬五千人只此八都受田之夫可以供之八都共
出車五百一十二乘以供六軍之用王畿之内不知有
幾都之地而所出只此而已亦豈為多乎(詳見馬政論内)鄭康
成乃以乘字為甸而改讀之彼徒見司馬法曰四井為
邑四邑為丘馬一疋牛三頭四丘為甸六十四井出長
轂一乘馬四疋牛十三頭甲士三人步卒七十二人故
以乘為甸所出而丘非之賦也然二井八家若以中地
計之可任者二十人甸六十四井為五百二十家可任
者通一千二百八十人今司馬法只用七十五人說者
乃四百七十家有餘只賦兵二十五人周禮蓄兵之數
雖多司馬發兵之數則少也又案司馬法曰步百為畝
畝百為夫夫三為屋屋三為井井十為通通為疋馬二
十家士一人徒二人通十為成成百井三百家革車一
乘士十人徒二十人成十為終終千井三千家革車十
乘士百人徒二百人十終為同同萬井三萬家革車百
乘士千人徒二千人案前言甸六十四井用七十五人
今十甸為成旁加甸地三十六井共百井八百家乃只
調三十人此與前說又不合也說者乃曰四分當兵之
數乃起發其一分之彊故八百家只有三百家番休者
常五百家積數百井八百家約為丁四千八百人可任
者二千人二十分四千之一有竒為四甲百人有奇又
四分百人之一有奇只發三十人此又於發兵之數三
分而休其二也二說旣自不同儒者彊為之解釋爾兵
乘之法安可援是以為据且司馬法之書不知作於何
人起於何代或以為文王治岐作或以為齊景公大夫
田穰苴作或以為齊威王論兵法而附穰苴作其書豈
合周禮焉可引之以亂聖經邪鄭康成釋經往往據司
馬法釋井邑之制而引夫屋終成通同之說釋郊甸之
制而引郊州野縣都之說釋車甲之賦則引司馬法釋
溝洫之說則引司馬法釋輂輦之名則引司馬法以至
釋朝會之儀則亦引司馬法未能辨聖經之疑適以滋
儒者之惑愚請以周禮為據而司馬法無所取焉周禮
雖不詳言軍賦而小司徒登其鄉之六畜車輦鄉師簡
其鼓鐸旗物兵器族師合卒伍簡兵器以鼔鐸旗物帥
而至遂人登其夫家六畜車輦遂師登其夫家六畜車
輦鄼長作民以旗鼓兵革帥而至則凡軍旅田役之所
當需者鄉遂之官皆素備於平日豈特臨時而後修車
馬備器械也哉不特此爾鄉師有軍旅田役之戒則受
法于司馬作其衆庶及馬牛車輦會其車人之卒伍使
皆備旗鼓兵器帥而至稍人若有師田行役之事則以
縣師之法作其同徒輂輦帥而至以聽於司馬縣司稍
人以甸稍縣都為名凡有軍旅則屬於司馬則是丘乘
之賦通内外皆然也是雖不許乎軍賦而兵寓於農賦
藏於民作而用之自有成法故軍旅不言賦之數以其
皆出于田而有定額也又況小司馬之職有闕文軍司
馬輿司馬行司馬又皆缺職安知軍賦不見于此而俱
不存邪若夫外府軍旅共其財用之幣齎遺人師旅掌
道路之委積委人軍旅共其委積薪芻廩人師役則治
其糧與食倉人戎事共道路穀積飲食之具此皆待官
府給軍事者與六軍無預六軍家自為兵人自為備居
有積倉行有裹糧非公家之所給也書曰魯人三郊三
遂峙乃芻茭峙乃糗糧是侯國三軍皆鄉遂自共之推
此則六軍可知矣是以太宰之職九賦斂財皆有以待
其用獨不及軍旅九式均財皆有以為之法而亦不及
軍旅豈非農皆為兵兵皆自賦初無煩於廩給故亦不
煩於均節歟
役法
成周役民之法其要有四比閭族黨是鄉之役在民府
史胥徒是官之役在民伍兩卒旅是兵之役在民蒐苗
獮狩是田之役在民在鄉之役也常在官之役也久在
田之役也簡在兵之役也疎在鄉在官猶禄之廩餼在
兵在民則民皆自給之矣其地大事致民則追捕之役
也大故致民則守衛之役也城郭溝渠涂巷之役則治
之牛馬車輦委輸之役則共之其為役若繁矣然周人
所以制役之法則可以謂纖悉委曲者焉小司徒之均
土地上地家三人中地二家五人下地家二人是均之
以土地之美惡也鄉大夫之登其夫家國中自七尺以
及六十野自六尺以及六十有五是征之以國野之遠
近也均人之均力致豐年則旬用三日中年二日無年
一日是又均之以年歲之上下也不特此爾小司徒之
起徒役則無過一人遂人之致甿則惟以下劑是其用
民之力不亦甚寬矣乎況鄉大夫辨其役之可舍者貴
者能者賢者服公事者老者疾者皆舍則役之又有其
等矣是以為用之民不惟不以役為勞又將皆以役為
樂由前觀之經始勿亟庶民子來則民樂於為臺之役
矣由後觀之百堵皆興鼛鼓弗勝則民樂於作室之役
矣二之日其同載纉武功是不以田役為勞也王事多
難不遑啓居是不以兵役為勞也後之役民旣無其道
又無其法土國城漕我獨南行則其役困於力小東大
東杼軸其空則其役傷於財大夫不均我從事獨賢此
役之不均也王事靡盬不遑將父此役之不時也以至
絳縣之老亦與城杞雖老者不舍也丞相之子亦令戍
邊雖貴者不舍也後人之役如是抑何怪斯民之不求
規避者抑嘗考之均人豐年用三日中年二日無年一
日此即王制所謂用民之力歲不過三日也一人一歲
以三日為斷役三日則更一人往來更代不亦繁乎或
者以為民三十而事六十而免名在官者三十年均其
在官之齒歲以三日為斷用之九十日而免則終身不
復此一說也或者以為調役之法使五人為伍十人為
聯歲輪一夫祗役一月周而復始凡執法而在官者則
九人各於其家償三日之役如此則民無道路之勞官
無交番之冗此亦一說也然以均人考之謂之力政是
均用民力也謂之公旬是均治公事也此特一時之役
必隨遠近更遞而調發之雖一人用一日可也若夫師
旅行役之事非歲所常有也如或有之其調發自有定
制恐非以三日為斷東山之役三年而歸采薇之戍自
春徂冬此豈三日可辦之事哉大抵力役以三日為斷
謂城郭溝渠涂巷之治牛馬車輦委輸之役也而軍旅
行役不與焉萬一有東山之征采薇之戍則君行師從
卿行旅從下之從上如父兄子弟之衛民亦不暇以久
計也夫三日一日用其民而民有斯干靈臺之詩三年
一年用其民而民有東山采薇之詠周人何以得此於
民哉亦以佚道使民民忘其勞說道使民民忘其難爾
嘗觀今之役法田役兵役旣不及民府史胥徒則今之
顧役也比閭族黨則今之差法也顧役旣出税以顧之
差役則不免出力以任之所謂差役者里正保長是也
夫有産則有役皆職分之所當為也今皆規避以求免
何邪且周之役繁而民樂於為役今之役簡而民苦於
充役是豈無自而然歟蓋成周比長閭胥族師黨正皆
下士中士上士下大夫為之今之保長猶比長閭胥也
今之里正猶族師黨正也一日執役於官則視之不啻
如徒胥之賤況又責之以所不堪供之財迫之以所不
能任之力民亦何樂而為此役哉不思漢之鄉老嗇夫
且皆有秩後魏之鄰長里長亦復繇戌隨之州縣鄉官
悉由吏部除授唐之里正村正皆以勲品以下者充之
是猶有比閭族黨之遺意今胡為而以胥徒待之也吁
有關雎麟趾之意而後可以行周官之法度欲復成周
之役當有忠厚之意可也不然周之鄉役其何以獨在
教官之屬哉
選舉
論成周選舉之法孰不知鄉舉里選之為公論三年大
比之法孰不知德行道藝之重然亦思周之選舉不屬
之他官而屬之教官者夫豈無意歟蓋必有教之於平
時斯可以興之於異日旣有以書之於每歲斯可以考
之於三年且以鄉大夫賓興之制觀之三年大比則合
六鄉之民而考其德行道藝有德行者為賢則興其賢
有道藝者為能則興其能旣有賢能之可興則鄉老以
三公之尊鄉大夫以六卿之貴與夫六鄉之吏以士大
夫之賢以鄉飲酒之禮禮而賓之夫以六鄉之民得與
士大夫相酬酢是以賢能之可尊而尊其人也賓之明
日公卿羣吏乃以其書而獻之於王王乃拜而受之登
于天府内史掌詔王治乃書其貳將以詔王用之夫以
六鄉之士而可以當天子之拜可以聯祖廟之藏是又
以賢能之可敬而敬其書也所謂賢能者曰德行道藝
而已六鄉之民果何修而臻此蓋將自鄉大夫以正月
頒法教民之時而其考察者即德行道藝也黨正以正
歲屬民讀法之時而所書者亦德行道藝也族師所書
雖曰孝友睦婣有學閭胥所書雖曰敬敏任恤無非德
行道藝中物特於二十五家之閭百家之族凡有一行
一藝皆書之而未遽責其德行道藝之全備爾不惟是
爾大司徒掌教以鄉三物教萬民而賓興之所謂六德
六行六藝者即此物也以至司諫雖非六鄉之吏而掌
糾萬民之德而勸之朋友正其行而彊之道藝巡問而
觀察之以時書其德行道藝皆此物也平日之教者以
此則今日之興者亦以此平日之書者以此則今日之
考者亦以此教之之初已為賓興之地興之之日尚何
負於賓禮之隆哉大哉成周之教不獨六鄉為然也官
正之糾宫衛必曰糾其德行教之道藝師氏保氏之教
國子必曰教以德行養以道藝是無往而不為德行道
藝也而況於三年賓興之選乎然鄉大夫旣以大比而
賓興矣又曰退而以鄉射五物詢衆庶者蓋將以是而
示人之激昂而為賓興之繼也射特六藝之一物爾而
有五物之分一曰和是其内志正也二曰容是其外體
直也三曰主皮是其持弓矢審固也四曰和容則知容
止比於禮五曰興舞則知其節奏比於樂鄭氏曰和載
六德容包六行主皮和容興舞則六藝之射與禮樂歟
蓋射可以觀德州長春秋會民則以禮而射于黨序是
以射擇士也鄉大夫以射禮而詢衆庶則六鄉之民又
將因射而知自勉矣故又曰比謂使民興賢是民自知
其賢而興之矣出而使為之事則民豈有不服者哉使
民興能是民自知其能而興之矣入而使治其事則事
豈有不理者哉賢能之興皆出於民此鄉舉里選之所
以為公也以所興之人而還以長之必能興利除害而
與民相周旋以所興之人而還以治之必能趨事赴功
而與民相勸助故人而在官府治事者此人也出而在
比閭為長者此人也則是在官臨民者孰非德行道藝
之人哉後世選舉之法壞人自科目始吁科目豈能壞
人亦教之者有以壞人也鄭司農謂興賢若漢舉孝廉
興能若舉茂才不知漢之平時所教者果孝廉茂才否
夫教之以利禄之學則所舉者皆利禄教之以詞章之
學則所舉者皆詞章所教在此所學在此則所舉在此
科目未足壞人才而教化已先壊人心術矣後世言者
非不知鄉舉里選之為可復然平時無德行道藝之教
而一旦欲行德行道藝之選豈不迂哉雖然成周以德
行道藝教民而司徒三物之教惟六德六行六藝爾道
不知為何物然則道之為教非可以一端名也先王以
教職而屬之司徒鄉官不過畫鄉遂理兵農征財賄掌
山澤聯關畿與夫師田行役冠昏飲射喪祭之法而已
成周以道教民之意固隱然在此矣孟子以五穀魚鼈
不可勝食材木不可勝用使民養生送死無憾而為王
道之始韓子以士農工賈之民父母兄弟夫婦朋友之
位推而至於宫室桑麻粟米蔬果魚肉之物而歸之道
化之原皆此意也周人六鄉之教無非吾道中物而六
德六行六藝之物實自吾道中來異時賓興賢能出長
入治亦無非吾道之教先王以道設教蓋如此後人不
能以道化吾民而區區欲以科目取士尚何怪人才之
不如古歟
禮經會元卷二下
