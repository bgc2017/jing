禮經會元禮類一(周禮之屬)
提要
(臣)等謹案禮經會元四卷宋葉時撰時字秀
發錢塘人理宗朝龍圖閣學士光禄大夫致
仕卒諡文康是書名曰釋經而實不隨文箋
疏但舉周禮中大指為目凡一百篇皆旁推
交通以暢其說蓋取鎔經義以自成一家言
者時與朱子友善深詆王安石新法謂程子
所云有關睢麟趾之意而後可行周官之法
度正為安石而𤼵是固然矣至其言冬官不
必補而訾河間獻王取考工記附周禮適以
啓武帝之忽略是經甚且以為壊周禮自鄭
康成始皆過於非議古人未免自立門戶之
習其他臆斷之處雖時有之然亦頗有深切
著明可以施於實用者蓋時於經世之具嘗
究心焉未可概以經生常業例也乾隆四十
六年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
