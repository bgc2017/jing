易附錄纂注易𩔖
提要
(臣)等謹案易附錄纂注十五卷元胡一桂撰
一桂字庭芳號雙湖婺源人景定甲子領鄉
薦試禮部不第教授鄉里以終事迹具元史
儒學傳是編以朱子本義為宗取文集語錄
之及於易者附之謂之附錄取諸儒易說之
合於本義者纂之謂之纂注其去取别裁惟
以朱子為斷元史稱其受易源流出於朱子
殆以啟蒙翼傳及是書歟陳櫟稱一桂此書
於楊萬里易傳無半字及之今檢其所引櫟
說信然蓋宋末元初講學者門戶最嚴而新
安諸儒於授受源流辨别尤甚萬里易傳雖
遠宗程子而早工吟詠與范成大陸游齊名
不甚以講學為事故雖嘗薦朱子拒韓侂胄
而慶元黨禁獨不列名一桂蓋以詞人擯之
未必盡以其書也乾隆四十六年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
