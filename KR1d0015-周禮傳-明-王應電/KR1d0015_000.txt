周禮傳禮類一(周禮之屬)
提要
(臣)等謹案周禮傳十卷圖說二卷翼傳二卷
明王應電撰應電字昭明崑山人嘉靖中遭
倭亂避居江西遂終於泰和受業魏校之門
其書中稱師云者即述校語故明史儒林傳
即附之校傳後焉史稱應電篤好周禮謂周
禮自宋以後胡宏季本各著書指摘其瑕釁
至數十萬言俞夀翁吳澄則以為冬官不亡
雜見于五官中而更次之近世何喬新陳鳳
梧舒芬亦各以己意更定然此皆諸儒之周
禮也乃覃研十數載先求聖人之心溯斯禮
之源次考天象之文原設官之意推五官離
合之故見綱維體統之極因顯以探微因細
以繹大成周禮傳數十卷云云蓋應電於周
禮之學用力頗深此三書雖各為卷帙實相
輔而行核其大致亦瑕瑜互見其傳十卷黜
考工記不錄猶曰專解古經至割裂序官之
文凡同職相統者使區分部居各以類從則
頗嫌竄亂然論說頗為醇正雖略于考證而
義理多所發明其圖說二卷用以稽考傳義
中如職方氏九州之類有圖無說又有如女
宫女奚女奴諸辨有說無圖上卷明堂表一
篇亦有錄無書蓋原本所闕下卷闕井邑邱
甸諸圖則别見翼傳故不復載也所說間有
舛誤者如謂社即地祇夏至有事於方澤乃
祭大社考春官司服飾冕以祀社稷五祀序
於毳冕以祀四望山川之下故鄭康成酒正
註列社稷於小祭其說本明應電以當地祇
大祭殊於經義有乖至謂明堂即王之六寢
宗祀文王以配上帝不得於王之寢地當在
南郊與郊天同迎尸則於明堂又謂郊天迎
尸亦當於明堂考通典載南郊去國五十里
明堂在國三里之外七里之内則相距凡四
十餘里安有祭時迎尸遠在四十里外者周
禮掌次凡祭祀張尸次蓋尸幄切近壝宫迎
尸即於此幄應電未核註疏故有此訛他如
圖南郊於朝日之前既從其序而圖祈榖於
迎暑之後又頗顛舛然其自序謂舊周禮圖
冕服則類為男女之形而章服仍不明井邑
則類為大方隔而溝洫仍不分則亦頗有所
訂正今姑與其傳並存以備一家之說其翼
傳二卷凡分七篇上卷曰冬官𥙷義曰天王
會通曰學周禮法曰治地事宜下卷曰握竒
經傳曰非周禮辨曰經傳正譌其冬官𥙷義
擬補土司空工師梓人器府四瀆匠人壘壁
氏巡方攷工準人嗇夫柱下史左史右史水
泉魚政鹽法豕人十八官未免意為揣測其
天王會通以天官書所列諸星分配諸官以
為王者憲天而出治亦多涉附會其讀周禮
法論周禮有必不可復者及凶人假仿之妄
舊註解釋之謬改聲改字之非與細物為自
古相傳之遺官事有兼涉不擾之法皆為有
見餘則多錄舊文其治地事宜真欲復井田
之制殊失之迂其握竒經傳雜參以後世之
法亦失之駁其非周禮辨駁正諸家尚為明
析其經傳訛字則於周禮以外兼涉羣經非
惟以篆改隷併欲以籀改篆則拾其師魏校
六書精藴之說而不知其流於詭誕矣大抵
三書之中多參臆說不盡可從周禮儀禮至
明幾為絶學故取長棄短略採數家以姑備
一朝之經術所謂不得已而思其次也三書
凡十四卷明史作數十卷蓋約舉之詞朱彝
尊經義考惟載傳十卷圖說二卷學周禮法
一卷非周禮辨一卷而不載翼傳之名頗為
疎漏又所引黃虞稷語乃翼傳之解題而繫
之周禮傳下亦為舛誤豈偶然疎略未及檢
其全書歟乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周禮傳原序
天地之道貞觀焉而變易者五氣之行也日月之道貞
明焉而往來者所乘之機也帝王之治貞一焉而損益
者所值之時也粤稽古羲黃而上未嘗先天以開人成
周而下亦不能為太古之無事故五帝不同禮三王不
相沿樂而其所以貞夫一者則萬古如一日蓋世有升
降治灋不能不與之推移心無滅息則立人之道不可
得而改也周公之時何時也當殷之末造成之多難其
憂患也深其防慮也周監于四代爰建六官各率其屬
以倡九牧覆承生長收藏彌綸宥密如上下四方之六
合治教禮政㓝事卷舒闔闢如花瓣之六出大而王躳
后宫切而朝廷圻輔迄于五服四夷百官萬務六官共
聞其政一職不專其理錯綜繚繞如束物之六札故一
職脩可以扶顛持危撥亂反正六職脩則天下太和萬
物咸若今其綱條具在其人存則其政舉矣至其物必
有則事必有司其作止有時其措置有所君臣上下之
交泰男女内外之交際禮之叙樂之和郁郁乎文前作
者莫之先後作者莫之繼時焉而已後之學禮者吾惑
焉誦其文不究于用泥其名不揆諸道類以當世之弊
政而釋先王之良灋致後之瞽矇聖經是疑而或知其
分不知其合見其異不見其同迺欲析其合同而化理
者分隸以補冬官之缺紛紛臆見人自為書至于鹵莽
求之不得其義妄意詆毁竊其糟粕用濟其私卒歸廢弛
皆是書之罪人也應電玩習累年不質之註而質之經
不求之我而求之天遇有不得虛以待之久之若有所
會通者敬為傳詁然愚豈泥其蹟而欲盡如其所設耶
器便于盆盂而籩豆猶存服習于長衫而衣常不廢先
王制作幸而未墜者有是經在庶乎治有根柢得以取
衷不失之太遠云爾嗚呼三百六十屬洋洋乎廣大而
精密師其意不師其迹用其道不用其名變而通之以
盡利非英君碩輔孰能與于此且造化不收斂則不能
發散不混沌則不開文明丘園之賁先進之從周公孔
子蓋嘗發之董子有言少損周之文用夏之忠百世可
知矣乃若天王后世子廟朝宫衛之式君臣同體宇内
一家之情飬民治兵敷教用賢之方百職各正六官聯
事之灋密于理財而以義為利詳于會攷而謹終如始
五常並立而不遺七教兼陳而不悖是則與天地共為
貞觀日月共為貞明者也徵古驗今推舊為新愚所傳
者不在兹乎嘉靖戊午秋日吳人王應電書
