周禮圖說原叙
古稱左圖右書凡書所不能言者非圖無以彰其形圖
所不能畫者亦非書無以盡其意此古人所以不偏廢
也舊嘗有周禮圖矣如冕服則類爲男女之形而章服
仍不明井邑則類爲大方隔而溝洫仍不分然則奚以
圖爲哉作者不自知其非而觀者亦莫詰其弊皆不攷
經文之過也予因于經旨中言所不能盡者述之如左
理原于天文位象道行于地里職方統紀于六官分合
立極于都宫朝堂郊社宗廟以萃人心閭井伍兩以固
邦本封土制祿以貴貴建學立師以育才命德有冕服
車旗討罪有軍旅田役復係之以說使治是經者一覽
而知夫言外之意嗚呼昔人所載予多不錄也今日所
載昔皆未有也觀者幸或補其未備云吳人王應電書
