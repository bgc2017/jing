學周禮法
夫子嘗示人以學詩之方矣今之學詩者有能達于政
而專對者哉有可以興可以羣可以觀可以怨與能事
父事君者哉又有能不正墻面而立者哉蓋夫子之所
謂誦者非徒記其詞也所謂學者非徒知其義也亦為
之而已矣世之學周禮者多矣剽竊其詞以為舉業一
時之用何暇于深思其義討論其義以成訓詁一家之
言何嘗有必為之志其與夫子之所謂學者異矣安望
其此禮之行乎愚非有以過夫人也但其志直欲為之
有所不得虚以待之此理自然呈露其與鑽研紙上強
探力索者為少異耳嗚呼聖凡識異為己為人道殊以
不肖而述周公之作未知果能涉其籓籬與否也以後
人而覽予所述安知遂能窺見其室家否乎雖然學之
弗能弗措則思之弗得弗措豈直見愚之室家耶將希
周公堂室矣學詩學禮何以異諸
治地事宜
治地事宜
愚嘗攷自古井田之說而為之溝洫丘邑封彊等圖蓋
欲知其大較不得不然耳山林川澤回曲萬狀不可拘
一也地有肥瘠司徒言上地中地下地參差不齊二也
宅田士田賈田圭田餘夫田所受不盡田之數三也地
形偏斜不等不及百畝者甚多四也山川林澤固在除
去之外一易再易者一夫耕二夫三夫之地圭田則以
一井中公田而為二餘夫則以一夫之田而為四士田
賈田等各隨分量授之如餘夫法若其地形偏斜不足
者則會筭以足百畝之數蓋無窒礙不可行亦何嘗取
正方如紙上所畫哉孟子曰此其大略也若夫潤澤之
則在君與子斯言得之矣但其法始于黃帝暨于大禹
伯益后稷皆以神明之德相與參畫輔相始克成功又
歷殷周數聖人而後大備今廢棄殆盡若欲急遽起事
竊古人之糟粕而行之必大致紛紜徒敗壞天下使後
人指為口實而已聞之劉中丞隅穆翰林孔暉開地于
北直隷河南稍獲其利今南方土瘠民稠之處往往散
而之四方耕種工作以謀生每負冐藉越境之罪苟有
志興復宜進天下之賢擇其策之可用者授以荒頓之
地隸以客徙之民或免罪賜爵以勸之室廬牛種以安
之如鼂錯徙民之法任其經略開墾無拘以文法吏治
數年之間優劣自見然後興其賢能者使之循行勞來
用其良法美意推而廣之事有成效則人必樂從非虚
言徒法之比矣因述事宜如左
