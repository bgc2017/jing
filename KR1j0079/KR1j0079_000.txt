詩本音小學類三(韻書之屬)
提要
臣等謹案詩本音十卷
國朝顧炎武撰音學五書之一也其書主陳第
詩無叶韻之説即本經所用之音互相參考
證以他書明古音原作是讀非由遷就故曰
本音每詩皆全列經文而注其音於句下與
今韻合者注曰廣韻某部與今韻異者即注
曰古音某大抵宻於陳第而疎於江永故永
作古韻標準駁正此書者頗多然合者十九
不合者十一當以永書輔此書不能以永書
廢此書也若毛奇齡之逞博争勝務與炎武
相詰難則文人相輕之習益不可為定論矣
乾隆四十五年六月恭校上
總纂官臣紀昀臣陸錫熊臣孫士毅
總校官臣陸費墀
