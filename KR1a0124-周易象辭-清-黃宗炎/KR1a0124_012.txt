周易象辭卷十一
餘姚黃宗炎撰
䷋(地下火上)晉
人生幼而學壯而欲行行必假途仕進士君子強壯登朝自卑陟高由隠至顯皆順序以光明大壯之後故受之以晉晉故有明出地上之象也日出地上為天子視朝諸侯進見之時一人御極明照于上如日
之行空光華無不普遍率土賓服順從于下如地之承載貢賦不遺遐邇雖小國弱侯亦得登降揖遜于明堂其儀文之盛玉帛之暉有過于是者乎五以虚中之德麗夫四上兩陽畿甸得輔弼之臣侯綏要荒俱仰其謙恭而格其文治故曰柔遠人懷諸侯謂遠人非可以剛克諸侯非可以力威也大凡開創之君求其剛斷如乾飛比顯惟剛乃濟繼體之君喜其柔和如大有孚爻與晉之失得勿恤必柔乃成古今君
子易退難進處壯不欲用壯當晉未敢遽進其義一也初之摧二之愁咸有退郤之象俱處下而吉三衆允而後可行四已上昇以剛近君欲其為鼠不欲其為虎五為明主故往吉上進之極則日向奄兹矣故未光也人年自少至長以及衰老無時非晉學問德業亦宜隨時俱晉由卑升高由微至著由著而顯而明以逮光照天下月異而歲不同如日之出地曈曨以往普徧周圓配天旡息始不負壯盛之年華與日
月之照臨其為晉也大矣非直仕進為然爾
晉康侯用錫馬蕃庶晝日三接
日昇而出乎地從卑至高從幽隠至光明故卦之名曰晉日處上而照臨于下使萬物旡匿情地居下而順承乎上使宇内旡反仄猶朝覲述職之康侯進見天子而天子錫之寵榮賜以乘馬之多也蕃庶羣馬之稱其燕饗勞問晝日之間三相交接君臣遇合何其隆盛乎天子馬六種十二閑侯國馬四種六閑朝
覲會同毛馬而頒之覲禮一廷升二致享升致命三享升王勞之升成拜此錫馬三接之意總皆厚往薄來慇懃恭敬不必實以後世周禮之法也晉進也從日從二至一至為冬至日行極于南陸而將返黃道一至為夏至日行極于北陸而將返黃道皆日出地上所經由之處言二至者舉其兩端而春秋已兼括于中矣此明出地上為晉之義舊解從臸(人質切)到也僅云日到于義未備或從孖(子私切)作
實二至省體譌二子也康穀皮也從米從
臿以兩手執杵舂米則穀皮去矣農夫自播種耕耘至于收穫三時之勞苦莫可殫述逮乎舂穀去皮而成米始得婦子同饗今歲安康矣因借為康寧之用
晝日午也象日正中而上下左右各旡偏頗也
後人加聿作晝視表影之直得其南北之正不必問其東西
彖曰晉進也明出地上順而麗乎大明柔進而上行是
以康侯用鍚馬蕃庶晝日三接也
晉者自下而進于上日從地昇形未露而光先顯平旦之候明出地上之象也以廣大博厚之地順承附麗乎大明是萬國仰一人也以柔中虚已進而上陟乎君位是天子能謙恭而禮百辟也所以成康侯用錫馬蕃庶晝日三接之象也天旡二日照臨下土地極四海仰承末光君臣無遐邇之隔上下有交際之儀
象曰明出地上晉君子以自昭明德
日本明者也莫夜為地體所隔其光不見及乎旋轉至東復昇騰而上其明漸著以至顯赫凡在地上者旡不被其照臨晉之象也君子之德本明或淪于氣質或蔽于習染彼明者固未嘗損但因其明而自昭之即禮傳所謂明明德人各有明德人自不能昭得君子之自昭而天下之德旡不明即禮傳所謂明明德于天下也然必致之有漸行之有序從格致誠正
推及修齊治平行遠自邇登高自卑如明出地上者也豈光明寂照之云乎
昭日明也從日從召大君視朝日既明矣召百
官而命之職百司聽政日既明矣召庶士而戒之事也借為祖廟室北之主曰昭以其面向明也小篆别制佋字以充之于向明之義安在
初六晉如摧如貞吉罔孚裕旡咎
居地之下應方昇之日日晉愈高去地愈遠因彼之
進而此若有摧之使下者故為晉如摧如期可行而未行抱道守正自能獲吉君子窮約未顯其可以自信者他人未必能信之故為罔孚然而修身獨善未有斯世斯民之責其進其退豈不攸游寬裕孰得而咎之哉
摧擠也從手從崔高山崔嵬而不可登人以手
擠之益難進矣初位卑其始進如陟高山罔孚則旡相援者非如日之可騰空而上
象曰晉如摧如獨行正也裕旡咎未受命也
時當晉則趨進者衆衆進則未必其皆正初當晉而偏摧不欲隨人而獨行其正道者也苟已委贄王事有程未可偃仰自如裕且旡咎以未受王命旡所責成也
六二晉如愁如貞吉受兹介福于其王母
希榮干進固小人之事即時值可進而以為喜者亦豈知治民獲上之難哉故君子不晉則已如有晉也
量已度人知君知臣而後敢從事若佀乎愁焉者愁者斂其形容勞其心慮之象得處晉之正道而吉也介與詩介眉夀介景福之介同人當得志每多放佚即有虧盈招損之嫌敬慎如此則錫馬三接之榮寵宜得之于王母矣二地中五日中日光正照于地上也
愁憂也從心從秋春日温和其氣發生秋光慘
淡肅殺之氣萬物感之而凋零人心于此有悲傷之
象
象曰受兹介福以中正也
天道福善人君好德能以中正晉宜介福之集矣豈乘時僥幸者哉
六三衆允悔亡
下卦之上在康侯有方伯之象統羣后而進見于天子天子喜萬國之來寧羣后喜恩禮之隆渥皆三之上能竭其誠敬下克致其撫綏所至也故以衆進而
衆信之上下嫌疑之悔俱可亡矣地面近日萬物向榮咸地所呈
允信也從人從几人之言語既止而口氣尚未
收兩相對面而許可是為信也說文解字引升卦&KR2273;升大吉允作&KR2273;注云&KR2273;進也今石本監本俱單用允古字不加偏旁其義則兼之此爻衆允在晉卦晉進也允亦進也與允升同爻詞彖詞始相切合
象曰衆允之志上行也
當方伯之重寄能使四海朝宗順而麗明之志庶乎得以上行矣
九四晉如鼫鼠貞厲
上輔明主下接順臣以一陽旋轉于其間此德此才原足濟之但人君虚已天下瞻仰其位固不易居矣雖有技能亦莫敢試政令歸于君吾未嘗敢自有也職事歸于百執吾未嘗敢與聞也當晉之盛時如鼫鼠之多藝而不一盡其長公爾忘私此書云旡技有
容之意人臣守正不渝常懷危厲者當如是
鼫五技鼠也飛不過屋緣不窮木游不渡谷穴
不掩身走不先人從鼠從石堅重難轉非便捷之物也以象大臣之不自恃其才技其義最深正疏從之
鼠穴蟲之總名象利齒據足蟠尾之形鼪鼬螻
蛄土狗鼠婦之屬俱得稱鼠
象曰鼫鼠貞厲位不當也
四本王之虎臣多才多藝者特以位當多懼不敢自
用自專爾雖然好問好察即當位亦不過如此
六五悔亡失得勿恤往(句)吉旡不利(往句下同)
身為明主而天下順從何悔之不亡乎日照行空旡微弗燭凡成形成象之物于此靡有匿情惟當處之以寬大明旡不見而不以察察自炫順旡不載而不以遐邇有間失者聽其失失于此不失于彼也得者聽其得得于人即得于我也勿區區計校以為憂隨其所往皆貞明至順矣但有吉而旡不利往者日
行不息之象言人君如此以行與他爻不同
象曰失得勿恤往有慶也
大君之治天下與士庶之治一家不同寬弘大度藏天下于天下而我無所計校于其間聽其自往上天之福慶亦不期其至而至矣
上九晉其角維用伐邑厲吉旡咎貞吝
晉極則及乎角人之競晉必相抵觸但見前途之空闊知進而不知退豈期邦域之中反有鯾化者焉則
將用以伐其邑四海皆康侯而轂下生畔臣暗兆于明亂胎于治也然而明順之世禍端起于不覺則滋蔓難圖苟能危厲以處之其消弭亦易易爾仍吉且旡咎雖屬家國之正道亦為可吝晉角伐邑明于遠而蔽于近莊生眉睫之喻得之
象曰維用伐邑道未光也
明出地上其光昭于萬邦康侯晝接而偏用兵以伐邑其道未可為光也
晉不貴剛剛則勇于進九四所以有鼫鼠之厲上九有晉角之厲六三六五剛柔相濟衆允為人臣之至善失得勿恤為人君之盛治三隂在下欲其進進則為寧侯上三爻已進之極復進則入于昧谷矣維失得勿恤以往則寬仁大度守晉之極則也
䷣(火下地上)明夷
日中則昃出地之日即西頽而入于地矣斯晉之所以必至于明夷也天清而無質日行其上而明日行
其下而亦明同人大有公天下于天下羲農黃虞之世以聖繼聖而旡失墜之憂地體重濁而多窒礙此夏殷傳子私天下于一家子有賢不肖而世有晉遂有明夷之時矣日能明于地上不能明于地下也夫強壯盛大必宣暢而顯著著則愈明明則愈進進則當退乃天地鬼神之幾宜消息盈虚之至理知進而不知退則傷之者至此固天地之常旡足怪者但日出則羣動皆作日入則隨時休息人物轉于氣運未
嘗有所疾苦惟是夏殷之季世桀紂&KR1373;虐生民罹毒故天命之將遷也四海騷然如日已向冥夜行昏暗不能自止其愁慘之狀非時之舉歴歴可見鳥本晝飛夜棲者也當明夷垂翼而飛其覆巢旡枝之象與人之行役裏糧而往即次而宿乃至于日不食而夜尚行其勞瘁莫告之情與人勞夜行左股自弱于右弱先受傷馬雖禽獸牧者亦宜使之夜安欲以拯救傷者則尤不得不盡其強壯之力四時田獵本有常
度何禽荒夜以繼日必其害稼擾民南土之痛刻不可待離南方之卦内卦也屬周謂周之興從西土而逹于南國未欲遽有事于東方外卦屬殷坤為地謂普天之下尺地莫非殷土殷之賢人或去或奴彼微子之篇丁寧反覆傷國家之顛隮微子既告于父師亦獨决于心腹以幸存其祭祀當莫夜宜歸而反出門庭以他適至于箕子則聽其時之昏暗耳目志慮俱閉塞而不用是以明夷之身處明夷之世也獨夫
以有命在天侈其威福豈知登天入地倏忽而不可恃乎夫暘谷昧谷夀考必盡孫以繼子禄位必移君子敬天寅畏惟日不足盖知興廢靡常恒用自懼爾
明夷利艱貞
明者天地晶華之神采發見而為光煇也夷者平夷也視之不見曰夷日非能行于地下但行于地外與地平等旋而向東則光不能上徹高而在地内則明可見卑而在地外則明不可見也日為天下之所共
仰夷而不見晦冥濁亂旡復是非衺正之可辨人心至此狂惑渾淆耳目之聰明亦莫可用矣然而萬古之是非衺正仍在君子未宜因天下之昏迷而亦隨之也惟利于艱難困頓以保任此天地之正氣雖外貌若愚而百折不回者有以守先而傳後則此微芒絶續之關其係于艱貞顧不重哉
明照也從日從月小篆諧作取
月當窗牖之間其光内照此秦人師心非古文字莫
先于易晉明出地上明夷明入地中俱指日而言日月麗天重明麗政是並指日月而言孟子日月有明容光必照亦兼舉日月為明則明之從日月確乎其不可易也左屬陽日出乎東而明晝右屬隂月生乎西而明夜與星芒爝火不可同言者也夷平也從大從弓大本南面之人持弓矢以平禍亂即止戈為武之意身為大人而彎弓自隨所傷必多故借為誅傷之用大人不離兵器非拱已垂衣裳之正道故又借
為四裔之用
彖曰明入地中明夷内文明而外柔順以蒙大難文王
以之利艱貞晦其明也内難而能正其志箕子以之
火動而炎上者也反居于下地静而下墜者也反居于上為明入地中之象矣故謂之明夷内藴文明之德闇然而不露外著柔順之容始終而不變以此而蒙大難雖頻死不死文王盖以之處明夷也利于艱難守正我固自有其明而不敢用非明之難晦其明
之難也處肺腑骨肉之間國事之顛覆乃其内難參酌于諫死行遯莫可適歸甘汚身辱行獨正其志箕子盖以之為艱貞也文王大難不死演易以垂斯文之統事殷以嚴君臣之分箕子内難不死陳洪範以傳教哲王二聖之存于宇宙天未喪斯文明豈終于傷也哉
象曰明入地中明夷君子以蒞衆用晦而明
日不能登天以照萬物乃入于地中明雖在寔陵夷
而不可見矣君子于此而得蒞衆之道焉察察之明以臨億兆則所晰者寡所昧者多大智不自炫其智在我之朗徹始旡能蔽晦可用而明不可用也火外光内暗有土以藏之回光返照晦正所以益其明故久照貞明晝夜迭運使杲杲不邁明亦有時而窮矣涖說文缺臨也從水從位古人涖事欲定方位必先擇水土之宜如潙汭洛瀍澗之類今加草作蒞謂水草俱便始可定位也語莊蒞孟蒞中國公羊蒞盟
俱用此字(說文有䇐字釋曰臨也從立從隶)
初九明夷于飛垂其翼君子于行三日不食有攸往主
人有言
鳥之為物夜棲晝飛能翺翔以奮其六翮當明夷而猶飛足徵不遑寧處旡枝可棲矣豈能凌風上下不過垂翼倦飛而已斯時行役之君子亦且載飢載渴三日不食矣播棄黎老將有攸往以求他適為之主人者既得大老之歸不但延納善飬且諮訪以求其
教誨盖紂不能為天下主即不能為二老之主人二老歸周則文武為主人處以師位委以國政皆有言語以相商確也
草木華葉象形俗加土作借用邊
字非也翼翄也從飛從異異不可解當是從畀
之譌言畀鳥之飛者翼也又從羽作鳥羽惟翼
最健異于他羽也從飛者宜用畀從羽者宜用異
象曰君子于行義不食也
君子見邦國之濁亂即有祿飬于義亦不可食非但凍餒而不得食也
六二明夷夷于左股用拯馬壯吉
居下卦之中諸侯之象為文明之主聖人之象際明夷之時鞠躬盡瘁以事共主疲于奔命至傷其左股凡人之手足俱右強左弱夷于左股弱者先受傷也傷不能行非馬旡以拯其戹夜行之馬駑駘不能勝任必壯馬乃吉天左旋日右旋左股左腹離日漸
遠遠者先暗先暗者先明
拯古作撜從手從登救也人有失墜以手引而
登之鍾鼎作從升升與登同義從丞俗書
象曰六二之吉順以則也
六二之所以獲吉者以柔居柔人臣止敬惟有順承而旡違逆可為萬世之法則也
九三明夷于南狩得其大首不可疾貞
離南方之卦日當南至之時其夷而入地者多火地
相遇冬獵也火烈具舉計所獲之獸公獻虞旗之下小者聽民自私大者上進于君王而得其大首即私豵獻豜之意大綏小綏左車以及百姓不可亟速求取乃為田獵之正禮也處下卦之極其明沉抑已久沉抑之至則返而東升矣昏迷晦暗知旭旦之不遠聖人不忍斥言伐罪救民但云明夷之時自西徂東以講田獵江漢汝濆已被西方美人之化逖矣南狩大首旡所逃罪此固非常之事已日乃革反其正
以為正也豈疾速所能乎
狩犬田也從犬從守以犬廵田所以守衛其稼
穡也犬有田犬守犬食犬之分守犬守廬田犬守田用犬田獵除其害苗之禽獸故田亦云守
象曰南狩之志乃大得也
聖人之志在于救民民出水火大得其志豈富天下哉與有伊尹之志則可無伊尹之志則篡相發明
六四入于左腹獲明夷之心于出門庭
上卦同體義難他適然宗國殄滅祭祀為重其惻怛之至情旡可共為謀慮惟深入于左腹而自為决斷焉則獲其所以處明夷之道而旡媿于心者宜在于出門庭而行遯矣左腹肝膽之所居决斷從此而出言其獨創獨行也天之左腹即地之東方日入之極旋向東方則復明言其去已頽之日歸將興之日也
腹厚也從肉從复(行故道也)人之藏府包裹于此飲
食氣血日由是而轉輸皆行其故道也注曰厚者謂
肉所聚會隂中之隂乃為厚也漢義古奥多類此爻取象于羽翼股肱元首腹心本君臣一體之義及乎世當昏亂自剪其羽翼折其股肱離其腹心以顛其元首形骸枝解肝膽違悖尚得謂之人哉
象曰入于左腹獲心意也
心不可見意不可知入左腹而探其可否詳審决斷庶乎有獲而弗繆矣
六五箕子之明夷利貞
明入地中天之明夷也君子退而小人進世道之明夷也邦國危亡歴數之明夷也至于箕子之明夷耳自塞其聰目自揜其明心思自錮其睿知晦晦昧昧而旡所知覺亦失其故我之正矣乃利以此為正也居上卦之中有聖人之德故能如是
其簸也象形用以簸米去糠欲借為彼為伊因
諧(基)聲又恐與借相混又加竹作箕以指其體籀
文亦加外匡作以指其形一贅聲又贅注又贅
形轉展疊加繆誤益甚而語詞之其與簸器之箕遂判然不可合至蜀才改箕子為其子解者妄生議論真夢夢也小學可不復乎
象曰箕子之貞明不可息也
箕子以不明為貞盖弢藏藴畜而不用爾若其光明内朗久照而不可滅息
上六不明晦初登于天後入于地
地上之地重土頑厚去明益遠不明而晦暗豈其生
而然哉初亦嘗登于天騁其察察以肆夫威赫謂天下旡匿情在天之位亘古長存不念日中則昃之後即入于地猶蒙昧狂惑顛倒其善惡迷亂其是非使舉世之人皆淪溺于聾瞽莫之或覺也欲天命之旡改得乎晦其明者内本明而外晦之大德容貌若愚也蒞衆用晦而明者以晦益其明好問好察舍已從人之大智也不明晦者宅心愚暗外事被猖後世所云清狂不慧也日以照晝月以照夜日入而月繼
之唐虞夏商子孫雖失天下奉其祭祀于一國猶得自行其禮樂如月明雖微亦可以繼日紂身死而武庚滅是日不明夜復晦來日為朔别為一月佀武王之革命維新
晦月盡也從日從每每有生之義一月既盡來
日復生愚按晦朔弦望俱從月命名亦俱從月意古
文作從月從墨會月死為魄之意于義為得
登上車也從癶(讀若撥)兩足並立從豆(不成字)藉足
以升之器象登車之形借凡升高之用
象曰初登于天照四國也後入于地失則也
日登天上東西南北四方之國旡不照臨入于地下一物旡所見萬事不可為大君繼統諸侯莫敢不來王及乎般樂怠傲綱紀墮壊祖宗之法則至此盡失時之已去天命人心遷于他姓晉日升東方出于地上地之所列萬國封疆諸侯俱向明而晝見明夷時往日邁光煇入于地下邦域不
可分章服不可辨心腹股肱俱背畔而去世道昌明人心開朗其氣敦厚明出地上之象世道閉塞其為風俗也外頑鈍而无廉恥内猛烈而多躁急明入地中之象揆諸五行火本生土明出地上子承其母臣朝其君事與理悉明且順雖愚夫愚婦可以率由舊章明入地中子揜其母諸侯伐其天子必明乎天道而順乎人心然後錯諸事業不悖于理非聖人不能起衰救敝
䷤(火下風上)家人
明入地中日已向莫羣動並出之物俱將歸息于其家仕進之人始而邁往欲布經綸于國與天下及遭顛蹶知事不可為則必屈其廣大之志而為政于家庭父子兄弟夫婦各得其正老老幼幼天下猶運掌是天下之明夷而我不夷萬國之明夷而一家獨不夷也明夷家人所以相次也離火自右旋而入于坤其行順順行既傷勢必思返返而入于巽木之下其
行逆逆而復得所生之母以為家是人之智勇俱困猶可施于修齊者也火盡薪傳繩承不絶家之道也夫火藴于木惟木出火火即然木風以熾火火即鼓風風隨燼火自一氣分形相親相養而變亂擾害已在其中父子兄弟夫婦相聚以成家各有好惡愛憎而情與勢不勝其紛襍猶夫火甫離木而木火之性異火旋煽風而風火之性異也東西南北親上親下其類萬殊反能並育並行不相背害父子兄弟夫婦
動静食息莫不攸關非可欺偽為襲取者故庸言庸行必致謹于微秒則修身為本家不待教而教自行男子治外女子治内家政之壊多由于婦女隂昧褊隘喜為蠱惑苟非男子之正罔不䧟身非僻禍及爾家者家必自順而後能正順必自嚴而成閉防限嚴也旡遂舉動嚴也嗃嗃聲色嚴也然後内外咸順富家有家以嚴成其愛愛始可久君子之身威儀秩秩望而可畏修身終以嚴也苟愛勝于嚴閑不能謹遂
不可遏嘻嘻言笑唯家之索何順之有䆒將婦歎夫愁何愛之有反而求之于身威儀盡喪矣齊家之道惟嚴而已和樂其順非嚴旡以致之初甫有家室男則閑其孺慕之志女則閑其敬順之志二于歸之婦與詩旡非旡儀唯酒食是議同三子承父母而秉家政嗃嗃嘻嘻敬肆之分即興亡之寄所居在内外之介故曰節四已格刑于之化德功兼著五齊家以逹天下上推原齊家之本在于修身
家人利女貞
火息本下燃木而風作一氣所化即分形異用有家人一本而生育衆體之象焉故其卦曰家人家以内女之所治者繁必女有輔相之賢然後家道可成利在得女之貞也家之父子兄弟同生同長恩情不甚相遠女自外來氣類習俗原有不同或一二族或三四姓聚于一門之中其參差難齊者多矣女惑其男男溺于女因潛移夫氣類習俗使父子兄弟亦參差
而不齊故責之女者專也卦之二四為女俱隂爻隂位仰承陽爻之下柔順之至二有婦道順復云巽謙卑之旡可加者以其有舅姑夫子也四有母道與父並列而有位亦唯順承以安于位爾皆女貞之象
家人家居也從宀室屋之意從一人在上
二人从之正刑于寡妻致于兄弟之意小篆譌從豕作其義不可繹
彖曰家人女正位乎内男正位乎外男女正天地之大
義也家人有嚴君焉父母之謂也父父子子兄兄弟弟
夫夫婦婦而家道正正家而天下定矣
曰家人者家以内為本女則正位乎内凡順承之事幽隐而静成者皆其職也男則正位乎外凡創始之事彰顯而動作者皆其分也男女各得其正天地隂陽之大義旡踰于此然而一家之人何所統率以為觀瞻則效唯父母為之嚴君其紀綱法度一如國之政刑使人畏不敢犯愛之至有威以行其愛順之至
有度量品節以至于順家之父子兄弟夫婦盡由乎正道天下者百千萬億之家也其家皆正豈别有定天下之術乎
象曰風自火出家人君子以言有物而行有恒
火自木出火氣猛烈而騰上風又自火出矣風木一象木禪形于火火發為風母子相生各成一物而風飄火燼質性无恒君子觀家人之取義于此乃以一身之言行當之言不貴于高遠庸言之信必有物以
可執父子兄弟夫婦皆物也行不期于神奇庸行之謹必有恒而不變孝慈友恭刑于順承皆恒也言行出身加民有物有恒即可世法世則家豈輕于天下邪
初九閑有家悔亡
閑者拒門之木門拒不啓莫可出入家道以情勝非法可比最難畫一閑之者立教嚴肅事事整齊端確不可移易則家人畏不敢慢初在人為授室之時在
家政為創始之時閑之于此習與性成可繼可述悔自亡矣
閑闌也從門從木以木拒門所以闌出入也本
防閑之義借為閑習之用謂人有肄業當專一如拘守不可往來他適也
象曰閑有家志未變也
人之初志雖智愚相去不遠及其變也上智下愚莫可校量閑家在初志未變而範圍定然後可望其刻
肖即刑人正法之謂
六二旡攸遂在中饋貞吉
坤元順承地道旡成惡得有獨行自專者凡事俱旡所遂唯尸其蘋藻錡釡之職而在中冓以饋食女正位乎内而獲吉二離主火體火性炎上居下則不遂其性故云旡遂得木用以烹飪故云中饋
饋餉也從食從貴進食于貴者周禮凡王之饋
儀禮特牲饋食少牢饋食俱為祭禮卑者先飯曰饋
食尊者先灌曰祭祀飲食莫重于祭所以從貴通借問遺饋餉者古人祭則頒胙也故可與餽通用婦人供籩豆司饔飱俱卑幼奉長上之事
象曰六二之吉順以巽也
有明而不自用其明唯附麗于陽得順從巽入之道故成正内之吉
九三家人嗃嗃悔厲吉婦子嘻嘻終吝
居上下内外之交家庭法度之地其立身不可不嚴
嗃嗃者聲色端莊言笑不苟使一家之人望而敬畏則令旡不行雖佀乎少恩而有可悔多所切責而近乎厲然究為成家之吉道若婦以情勝禮子以愛廢教嘻嘻者笑語和說依違婉轉雖似乎相親相樂瑞藹之氣可嘉終必至于命令不行規榘廢弛其為可吝者皆從兹集矣大凡庸人偏愛多在婦與子事父母未必求其底豫接兄弟未必盡怡怡苟能移此于父母兄弟斯真和樂之福慶尚何吝哉
嗃說文舊缺新附作嗃從口從高嚴厲之意形
容莊嚴者舉口發聲必多高朗嘻說文缺從口從喜喜本歡樂既從口復贅加口非是宜即轉讀平聲為正
象曰家人嗃嗃未失也婦子嘻嘻失家節也
嗃嗃之聲音容貌若與人多拂逆然家教已立未為失道嘻嘻之和婉親愛本以情相接洽彼此旡所阻滯而家庭之禮節内外之節制漸從盪失矣治家貴
嚴如是夫
六四富家大吉
家之有綢繆拮据必男作而女承之方能盛長蕃息四于家有母儀之象上承九五之型範下有嗃嗃節家之子及中饋巽順之婦其為内教之肅雍至矣福慶駢臻樂其富有大吉之道
象曰富家大吉順在位也
富不可求求未能得順而正位乎内不逮貨殖而餘
慶畢集矣
九五王假有家勿恤吉
家非徒一家也而國而天下俱自此家推之王者以天下為家其治必先于閨闥老老而天下皆孝子長長而天下皆悌弟幼幼而天下皆慈父愛厥妃而天下旡怨曠不過于有家假之何間乎遐遠何蔽乎隠微勿用憂恤而吉也
象曰王假有家交相愛也
王者之家何以能逹之天下盖有推恩之道焉吾之家有父母兄弟夫婦而吾愛之天下之有父母兄弟夫婦者孰不愛也但推吾愛一家之情使天下得以交相為愛則天下一家政刑猶覺為餘事若曰夫婦交愛萬物且然何便云王者嗜欲之好亦然何内助刑家而始有
上九有孚威如終吉
卦至上爻家道已成其人為耆舊典型目睹家之興
廢消長亦已多矣信乎其興其長者皆以嚴君其廢其消者皆不能嚴之故也有孚威如家終以此為吉
象曰威如之吉反身之謂也
威非嚴以律人之謂乃修已以敬居處以恭反之于身之謂也其儀不忒正是四國豈有他哉
䷥(澤下火上)睽
一家之人子孫漸多支流漸遠其極也至于離析乖異同原共本俄然而為路人言家道之窮盡必及睽
離也非富厚順叙貧窮乖異之謂君子固窮豈止可守身而不可齊家耶失其旨矣文王序卦家人與睽相次家人彖詞曰利女貞睽彖傳曰二女同居其志不同行二卦往來于三女盛衰存乎其間足徵家之離合興廢係于婦人女子者最重家人長女中女長則老成巽則和順中女藏明于下聽其動止木火相得其勢益彰皆家之善事也睽中女少女少則不閑規矩說則邪媚中女在上遂夫猛烈之性火澤不相
容炎上潤下相違背不祥莫大焉六爻之詞極其險怪然而旡一凶者何也天下之禍患莫大乎昏暗而舉錯失宜火外明澤内明旡昏暗之蔽火宜上而上澤宜下而下旡舉錯之失也然上者自上下者自下其中隔絶而愈遠遠則非目力所可及睽者目所不能察而步履之并步履不能得其詳而用弧矢之術以測量之弧矢測量以正經界即以弧矢之威以征不貢不庭弧矢之用雖異弧矢之名則同也火澤原
有戰争之象遇則相克而戰争不遇則征不服而戰争所以威天下取諸睽也爻詞有見有遇有往見者目遇遇者身見往者目未見而身欲遇也火澤異趨雖旡可遇合澤因地氣而上逹火因行空而下暵實有往而相見相遇之道存焉初見四而四遇初元夫與惡人相反澤火異性故惡既交而互為用故孚而善二遇五而五往二此得其主彼得其宗于巷則有道路噬膚則享祿食三見上乘下澤之車而仰求上
見三卑汚惝恍而欲騁其威武睽隔之遠目難審辨相視而疑也迨既往而遇事同志通事類旡終睽之理
睽小事吉
火澤異向有睽違之義睽則目所不覩必身履而度量其為道也隘矣耳目之聰明尚非君子所專任身履度量所及幾何小事如此亦可謂詳慎而吉
睽目不相視也從目從癸癸者足步矢量之義
所以濟目視之窮莊生相視而笑莫逆于心目不相視兩相違戾可知
彖曰睽火動而上澤動而下二女同居其志不同行說
而麗乎明柔進而上行得中而應乎剛是以小事吉天
地睽而其事同也男女睽而其志通也萬物睽而其事
類也睽之時用大矣哉
卦之所以為睽者火性動而炎上居上則益上矣澤性動而流下居下則更下矣中少二女同居一室其
志各有所在不一塗而同行然内以和說未必極其抵牾外麗乎光明又不至于顛拂卦反家人而成象彼六二之柔進而上行居此之六五往來皆得其中而應乎九二之剛是以小事吉也盖二五之在家人隂陽各居正位所以能正家而定天下睽與之反故僅可小事爾革與睽易位亦剛柔各當為大亨天覆地載天施地生其形氣固睽矣惟其有覆有載或施或生而後事合同成其功也男女之質性有隂陽剛
柔之異固已謂之睽矣唯其隂陽唱和剛柔交濟而彼此之志始相通也萬物親上親下喜燥喜濕仁&KR1373;愚智其禀賦可云睽矣然而由微至巨有旡迭運盛衰逓轉其事則旡不相類也夫不異則不能合不量度則不可以經綸處睽之時用睽之道洵大矣哉盖六五以柔應剛其用有未盡者故但能小事吉苟合天地萬物之睽而用之則德旡不著才旡不逹何大小之足云以火益火則焚燎莫可撲滅以澤濟澤
則懷山襄陵莫可陻障是不講于睽之用也得睽之用則氣不一往心不放恣行拂亂其所為凡事凡物俱有相違相制之道而功始可成
象曰上火下澤睽君子以同而異
上火下澤二體相合而為睽君子以謂上下雖異趨各遂其一往之性則同也人之耳聲目色口味鼻臭四肢安逸亦如就濕就燥旡弗同者豈可不思其異于庶民者乎同為子臣弟友豈可不有以異于鄉人
者乎未可如火澤之專于上下也
異分也從從畀畀與也禮賜君子小人不同
日欲有所賜予先以兩手分異之通為不同之用
初九悔亡喪馬勿逐自復見惡人旡咎
睽而在初其睽不甚悔固可亡乘馬行地以濟目力之窮喪其馬則乖離者難合去之未遠可勿逐而自復惡人之來本不宜見吾力不能拒而見之可以旡咎馬之喪其去與我睽也逐則愈馳惡人之至其來
與我睽也不見則肆其惡去來皆睽君子順理以處之馬自復惡人不為咎矣澤下為衆流所歸馬復惡至于人何所不容之義也何所不容焉得有睽
象曰見惡人以避咎也
惡人非所當見而以避咎欲惡者不顯睽于善類亦救睽之道
九二遇主于巷旡咎
睽則上下之情隔雖夙夜敬畏趨造于朝未必能遇
其主偏于市廛之道路邂逅以相遇實非理之可推者人情隔絶則生嫌遇則釋矣所以旡咎睽非止事之乖異理亦乖異遇主于巷至難而忽為至易行止非人所能定不得不歸諸天屬諸命斯其謂之睽也與
巷里中道從&KR2257;兩邑間市井相向也從共人所
同行之路也亦省作說文别有字鄰道聲
義皆同當即一字
象曰遇主于巷未失道也
詭遇則失道由徑則失道不期而遇于非所當遇之地天作之合事理雖睽而變其睽隔孰謂里中之道獨有失乎
六三見輿曳其牛掣其人天且劓旡初有終
位當水火之交親上親下之分正在于此欲連合其睽將駕輿驅牛以就彼而瞻望其顔色彼猶憎而不說吾見吾輿之曳而行矣心恐其遲反以服軶之牛
為當前而掣其行其人方仰天瞻望鼻高于頂彼遠觀此狀非但不鍳夫謙卑之誠悃反移怒于鼻且欲劓之睽未可合雖屈已盡力必不可挽回如此然睽必通澤氣上升火氣下藴自相感格即旡初而能有終君子未敢與時争也
曳曳曳也從申從丿丿有抴引之義抴而申之
其聲曳曳然也掣篆缺從手從制以手制服事物使
不得自遂也漢本作觢一角仰也從角從㓞獸
角雙頭雙戾必兩相順成偏仰則不㓞合人面仰天
牛角偏仰俱有仰上輸誠之象劓刖鼻從刀從
鼻會意小篆作從刀從臬柔為射的人所觀瞻
鼻最顯著刑及于鼻望而知之矣愚以肉刑乃苖蠻所用聖王不忍臬從自(鼻)從木盖言刀施于木則可施于自則不可
象曰見輿曳位不當也旡初有終遇剛也
曳輿而行宜乎前進在澤之上勢將退返所處之位
不當故也剛柔相應天地之常初雖睽隔終必得遇
九四暌孤遇元夫交孚厲旡咎
火唯高亢莫之親輔與世暌而身自孤既以慎交寡合兼之明辨精詳一有所遇乃大善之人所謂元夫者是也與之相交相信孚誠固結始孤則危厲既交既孚豈有易合易離之咎乎居身旡廉隅視人之善惡不明羣居衆聚交无誠信不睽之睽其睽甚矣君子不懼孤危而懼濫交也
孤旡父也從子從瓜瓜之生實末大于本葉不
足以揜盖之有累然露處之象旡父之子似之借凡少所輔助之用
象曰交孚旡咎志行也
擇善而從信善而篤同心相濟何志之不行
六五悔亡厥宗噬膚往(句)何咎(往句下同)
睽宜有悔得中應剛故能亡之二以五為主五以二為宗剛柔相遇各得中道上不至于過高下不至于
甚卑其睽易通與之共祿而噬膚鼎之所薦彼來就我固善即我往而就彼自上下下成禮賢之盛典亦何咎哉
厥發石也從厂從欮人氣之逆壓于喉臆之間
如山石之堅重發舒甚難故䘚死謂之厥當即用欮字加厂注發石欲明而反晦氣不順者言語期期因借為其字之用
象曰厥宗噬膚往有慶也
所主所宗往而共饗于一堂之上必有福慶矣
上九睽孤見豕負塗載鬼一車先張之弧後說之弧匪
寇婚媾往遇雨則吉
火愈上而愈高勢莫與並睽離于人孑然孤立在下者欲來親輔則見其自澤而起豕負泥塗若將凂焉澤動火摇乍有乍旡閃爍不定載而行者似一車之鬼將為祟于我先示強梁張孤而欲害後示衰弱說弧而順服種種乖異變遷旡常皆居高目眩使然豈
知彼來就此匪以澤滅火而為寇盖以澤就火而為婚媾也澤已上升火旋下降隂陽和合而遇雨其睽盡釋自當獲吉弓以比德弧止獨用睽時旡校射之禮故舍弓而言弧上與四之睽孤亦即此意水火相遇兩光激射播盪變幻其狀多端故皆象鬼既濟未濟俱云鬼方此云載鬼唯革之澤已就烹雖有光怪止如虎豹皮毛一定不可移易
豕彘也象竭其尾形好處汚泥謂之豬多肉易
肥謂之豚行則直衝而旡回曲謂之彘負恃也
從貝從人置物于背曰負有財則可恃故借為自負負勢在背有背叛之義故又借為負約負恩塗古借
涂從水從余余為田間草廬用水和土以墐之
舉水而土在其中後人以為未偹加土作塗取墐圬余舍牆壁之泥水土和黏之意借凡汚濁卑濕之用
張施弓也從弓從長施弓施設其弦于弓上也
弓體弛則往而規其形短張則來而勁其形長有啟
發之事借為張大開張弧木弓也從弓從孤省
角弓性紉往體多來體寡而後勁木弓性直往體寡來體多以弦強屈之就彎也孤者孤遠獨絶稱其疆也
象曰遇雨之吉羣疑亡也
外物之變怪非外物也目視之繆誤也目視之繆誤非目視也皆心疑之所造也遇雨則一心之疑亡羣疑何從而集
玩睽之詞事理俱有乖異其不睽之處正見其睽夫喪馬馬與人睽不逐自復其復亦睽惡人相見情意本睽而以避咎則更睽主不遇于朝君臣已睽得遇于巷其遇更睽駕牛曳輿牛反為掣行止已睽仰面求說反欲見劓其喜怒刑罰更睽不能相容至此而後又可格其初終更睽孤孑之人善類未必相從遇得元夫固睽遇即交孚更睽惟五不見睽象以離主在上天下旡不照也上之孤孑愈高懼澤豕之汚其
見睽鬼未嘗有形而載至一車其罔象更睽張弧說&KR1249;倏強倏弱其先後更睽時雨之遇自天而降其釋疑也更睽行或使之止或尼之顛倒迷惑難而易易而難人遊于其内實不可以意度故彖傳贊其時用之大家人父子兄弟夫婦從木火生生之氣惟懼其和流而不知禮故初曰閑終曰威其介曰節約而言之曰嚴皆日用之事庸言庸行也一反而成睽火澤戰争
袵席肝膽皆奇異誕罔之事君子處之唯不失其常道而已所不可為者一聽諸天或睽或遇其如彼何哉
周易象辭卷十一
