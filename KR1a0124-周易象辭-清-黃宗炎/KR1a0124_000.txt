周易象辭易類
提要
(臣)等謹案周易象辭二十二卷附尋門餘論二卷圖學辨惑一卷
國朝黃宗炎撰宗炎字晦木餘姚人宗羲之弟
也其說易力闢陳摶之學故其解釋爻象一以義理為主如釋坤彖曰乾既大矣坤能配
乎乾而與之齊是乾之大坤亦至焉故曰至哉蓋乾以元施而坤受之即為坤之元非别有元也其義為前人所未發而於承天時行之旨无成有終之道皆分明融洽其他詮釋大都類此皆可備易家之一解至於歸妹以須為女之賤者舊解本無可易而宗炎謂須附頤以動則以為須髮之須未免傷於好竒又於易之字義多引篆文以釋之亦不免王
氏新義務用字說之弊當分别觀之可也後附錄尋門餘論二卷圖學辨惑一卷宗旨大略相同二書各有别本單行然考周易象辭目錄實列此二書謂之附錄則非别自為編也今仍合之俾相輔而行焉乾隆四十六年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
