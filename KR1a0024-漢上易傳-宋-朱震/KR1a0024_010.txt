漢上易傳卷十宋朱震撰
序卦𫝊
文王作易以乾坤坎離為上篇之用以艮兊震巽
為下篇之用上篇終於坎離下篇終於既濟未濟
頤大過小過中孚為二篇之正乾坤者易之本坎
離者乾坤之用離肖乾坎肖坤中孚肖乾小過肖
坤頤肖離大過肖坎既濟坎離之交未濟坎離之
合坎離所以為乾坤用者得天地之中也斯聖人
酬酢不倚千變萬化不離乎其中歟康節曰至哉
文王之作易也其得天地之用乎至夫子序卦然
後明生生不窮而天地之藴盡矣故太玄準之以
玄圖
有天地然後萬物生焉盈天地之間者唯萬物故受
之以屯屯者盈也屯者物之始生也物生必蒙故受
之以蒙蒙者蒙也物之穉也物穉不可不養也故受
之以需需者飲食之道也飲食必有訟故受之以訟
訟必有衆起故受之以師師者衆也衆必有所比故
受之以比比者比也比必有所畜故受之以小畜物
畜然後有禮故受之以履履而泰然後安故受之以
泰泰者通也物不可以終通故受之以否物不可以
終否故受之以同人與人同者物必歸焉故受之以
大有有大者不可以盈故受之以謙有大而能謙必
豫故受之以豫豫必有隨故受之以隨以喜隨人者
必有事故受之以蠱蠱者事也有事而後可大故受
之以臨臨者大也物大然後可觀故受之以觀可觀
而後有所合故受之以噬嗑嗑者合也物不可以苟
合而已故受之以賁賁者飾也致飾然後亨則盡矣
故受之以剝剝者剝也物不可以終盡剝窮上反下
故受之以復復則不妄矣故受之以无妄有无妄然
後可畜故受之以大畜物畜然後可養故受之以頤
頤者養也不養則不可動故受之以大過物不可以
終過故受之以坎坎者陷也陷必有所麗故受之以離
離者麗也
上篇以乾坤坎離為用天地之生萬物也而有艮兊
震巽焉天地萬物具而人道備矣下篇以艮兊震巽
為用有萬物而後男女夫婦也而有乾坤坎離焉人
道備而天地萬物備矣故曰三才同科厚薄相劘韓
康伯不領此旨謂豈有天道人事偏於上下哉讀序
卦而不察者也雲行雷動動必滿盈故曰屯者盈也
震者物之始生坎者難也故曰屯者物之始生也蒙
冥昧也物生者必始於冥昧勾萌胎卵是也故次之
以蒙蒙童蒙也物如此穉也物穉而无以養之則夭
閼不遂蓄德養才者亦然故次之以需震坎為酒兊
為口有飲食之道飲食所以養也飲食必有訟乾餱
以愆豕酒生禍有血氣者必有爭心故次之以訟訟
者兩辭必以衆起故次之以師師衆也衆不能以治
衆治衆者至寡也衆之所以比執一以御之則衆治
矣故次之以比比相親比也彼來比我我必畜之故
次之以小畜物畜聚然後有上下尊卑之等上下尊
卑所謂禮也故次之以履禮者履而行之者也所履
者君子大道則其心泰然而安故次之以泰泰者萬
物通也物終通則无節故次之以否否塞也物終否
則乖異不相為用故次之以同人同人者與人同也
與人同者物必歸焉舜太王是已故次之以大有認
物之歸為已有者必驕驕則亢滿大復為累矣有大
者不可盈也故次之以謙物歸之矣又持之以謙猶
富而守之以儉豈不有餘裕哉有大而能謙者必暇
豫也故次之以豫事豫立則動而不跲衆必隨之故
次之以隨好上人者人之情也以喜隨人必有所事
臣事君子事父婦事夫弟子事師非樂於所事者其肯
隨乎故次之以蠱蠱者事壞而後有事者也韓康伯
曰可大之業由事以生臨者以大臨小也故次之以
臨觀者自下觀上物大然後可觀是以王尚大故次
之以觀在上而无可觀則在下引而去矣非可觀其
能有合乎故次之以噬嗑噬嗑者噬而合者也物不
可以苟合苟合者其終則離必致飾焉故次之以賁
賁陰陽相飾也致飾然後物亨亨則盡矣无以復加
故次之以剝剝者剝也此商周之末所以不勝其弊
文之末流也物窮則反不可終盡剝陽窮於上而終
反於下故次之以復復天理則无妄无妄則其動也
天故次之以无妄然後物物循理乃可大畜故次之
以大畜前曰比必有所畜者比而後畜其畜也小
故次之以小畜物能畜止然後可養雖養虎不外是
也故次之以頤頤者觀人之養也求口實以自養也
聖人養賢賢人養德不養之則不能動大過者動而
大過乎物也故次之以大過而大過六爻皆以居安
不動為忌君子之所以過者時也過而不已則失中
失中則陷沒坎陷也陷必有所附麗乃能出險故次
之以離離麗也一本云麗必有所感故次之以咸咸
感也
有天地然後有萬物有萬物然後有男女有男女然後
有夫婦有夫婦然後有父子有父子然後有君臣有君
臣然後有上下有上下然後禮義有所錯夫婦之道不
可以不久也故受之以恒恒者久也物不可以久居其
所故受之以遯遯者退也物不可以終遯故受之以大
壯物不可以終壯故受之以晉晉者進也進必有所傷
故受之以明夷夷者傷也傷於外者必反其家故受之
以家人家道窮必乖故受之以睽睽者乖也乖必有難
故受之以蹇蹇者難也物不可以終難故受之以解解
者緩也緩必有所失故受之以損損而不已必益故受
之以益益而不已必決故受之以夬夬者決也決必有
所遇故受之以姤姤者遇也物相遇而後聚故受之以
萃萃者聚也聚而上者謂之升故受之以升升而不已
必困故受之以困困乎上者必反下故受之以井井道
不可不革故受之以革革物者莫若鼎故受之以鼎主
器者莫若長子故受之以震震者動也物不可以終動
止之故受之以艮艮者止也物不可以終止故受之以
漸漸者進也進必有所歸故受之以歸妹得其所歸者
必大故受之以豐豐者大也窮大者必失其居故受之
以旅旅而无所容故受之以巽巽者入也入而後說之
故受之以兊兊者說也說而後散之故受之以渙渙者
離也物不可以終離故受之以節節而信之故受之以
中孚有其信者必行之故受之以小過有過物者必濟
故受之以既濟物不可窮也故受之以未濟終焉
君子之道造端乎夫婦久於其道而後化故次之以
恒恒久也進退升降與時消息不可久居其所而不
去故次之以遯君子萬物之主終遯而不反天地閉
塞故次之以大壯大者壯則小者羸可進之時也故
次之以晉晉日出地而進於晝也進而不已傷之者
至故次之以明夷明夷日在地中明有所傷也物无
不反其本者疾痛則呼其父母傷於外者未有不反
於内故次之以家人家人内也治家者剛柔有節過
剛則厲過柔則瀆无節則道窮而親族乖離故次之
以睽睽者水火乖也乖離則情不通而難生故次之
以蹇蹇者行有難也難極必解无終難之理故次之
以解解蹇難解也難解則舒緩解者蹇之反五退而
居二緩也緩則寬弛必有所失故次之以損損減也
減下而益上有失之象消久則息損而不已者必益
損益相反也故次之以益益久則盈盈則必決隄防
是已故次之以夬夬者陽決陰也決則分分則相遇
故次之以姤姤者陰出而與陽相遇也物以類相從
遇而後聚非其類雖同居不相遇故次之以萃萃二
陽聚也物相崇聚其勢必升積土是已故次之以升
升者聚而上之謂也升而不知反則力窮而困故次
之以困困乎上者必反乎下山剥是已故次之以井
井在下者也井久則穢濁不食治井之道革去其害
井者而已三代之革其禮相因損益可知也故次之
以革鼎之革物以水濟火而熟之革物者莫如鼎故
次之以鼎鼎器也主宗廟之器者莫如長子震長子
也故次之以震震者陽動於下也物不可以終動動
極則止故止之艮者一陽止於上也故次之以艮物
不可以終止止極則動故次之以漸漸者進有序也
進必有所歸盈科之水是也故次之以歸妹歸妹者
女之歸也得其所歸者必大海善下是也故次之以
豐豐大也前曰與人同者物必歸焉故受之以大有
此曰得其歸者必大大有次同人者處大之道也豐
次歸妹者致大之道也已大矣而又窮之必至於无
所寄託而失其所居之常非特大名大位然也學亦
如是故次之以旅旅者君子之窮也旅卦以柔順謙
下為吉否則无所容矣故次之以巽巽者陰入於陽
之下也天地之澤萬物禮義之說人心不入則不說
故次之以兊兊者說見於外也說之而後散之則說
道不勞无所不說矣故次之以渙渙者險難離散也
離者必聚散者必合物无終離者也聚者離之節合
者散之節節之則无離散故次之以節天地之節不
可以不信不信則无以成萬物而况於人乎飲食起
居身之節也不信則致疾尊卑長幼家之節也不信
則召亂故次之以中孚中孚信也行者足相過也小
過以陰過陽有行之象有其信者必行中无所疑也
故次之以小過物各有量不過則不能相濟所過大
則其濟亦大是以智周萬物然後道濟天下故次之
以既濟而止復入於未濟物之相生終不可窮故以
未濟終篇焉
漢上易傳卷十
