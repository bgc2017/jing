仲氏易卷十三
翰林院檢討毛竒齡撰
䷜(坎下坎上)四易卦
易臨䷒(初往五來)觀䷓(上來二往)
(又易)萃䷬(四來二往)升䷭(三往五來)
習坎(歸蔵易卦名作犖劉瓛本作欿郭氏舉王習上有坎字誤)有孚維心亨行有尚
彖曰習坎重險也水流而不盈行險而不失其信維心
亨乃以剛中也行有尚往有功也天險不可升也地險
山川丘陵也王公設險以守其國險之時用大矣哉
習坎重坎也習者重也猶尚書云不習吉也第八純
皆重而此獨以習名者古卦名多加字如夏易以艮
為連山商易以豫為陽豫類獨周易不然故祗于坎
卦八純之首特加習字以為卦名有如是者耳郭京
于習坎上欲更增坎字以為坎是名習坎是義陋矣
第坎離相對離樂坎憂此本憂危卦而坎體旁陷以
重坎言之則亦中爻平而兩旁陷雖初為憂患之始
上當憂患之終終則必變而惟恐以出險之後或易
險而反入乎險故坎六爻皆少吉而初上尤凶以為
坎之形與坎之義固如是也然而四无咎何也原坎
之卦辭以中為主所謂有孚維心亨皆中象也雖坎
以險中以剛中指兩坎中言而以全坎觀之則三四
中也且所謂行有尚者指中爻言大傳自二至五為
中爻(中爻即互卦有云非中爻不備)今中爻自二至五下互震而上
互艮震為行而艮則以高山居上位所謂行而有尚
者非三四兩爻不足當此故三猶勿用而四即无咎
亦以三主行四主尚水尚則盈盈則出險故三不如
四不止三多凶四多懼也夫坎者孚也即信也凡卦
之上下相合而中虛中實者皆謂之孚以為可相合
作符信也今以形言之則兩體中實信也全體中虛
又信也上下與内外皆得印合如使竹又信也而以
義言之水附于坎其流也盈坎而後行然盈則必行
無徒盈者(故曰不盈)可信也盈坎而行則行乎險矣然而
猶此盈即猶此行前坎之行無以異于後坎之行也
可信也此其間獨心為之(維獨也)坎為心為通(見說卦)是
為心亨乃心在中而坎以兩剛而居實中又復以一
行而居虛中是其往也三行而四通三无功而四有
尚則即以多功有尚而推四爻為卦主豈有誣乎夫
險凶德也然而上合乎天下合乎地中合乎人故后
王君公因險設險而即有以用其險所謂生憂患而
死安樂者此險也所謂危者使平易者使傾者此險
也故曰險不終險而終乎險惟終乎險故可無險也
此處險之道也
象曰水洊(京房作臻于寳作薦皆聲轉義同)至習坎君子以常德行習
教事(洊即習也爾雅云再也劉氏云猶仍也習教之習閑也重之故閑之)
初六習坎入于坎窞凶象曰習坎入坎失道凶也
習坎在外(因重之卦皆由下而上)而此亦曰習坎者以上下言
之則重又在下也窞者坎又坎也初為坎之隂坎也
然又為臨兌所易兌為澤又坎也故先言習坎者以
兩坎之重而繼言坎窞者則又以坎兌之複也失道
失處險之道也
九二坎有險求小得象曰求小得未出中也
此險中也然剛能處險雖未出乎中而初有失此反
可求得特小耳蓋二自觀來移觀巽上九而為坎中
巽多利故有小得猶隨卦互巽之稱有求得也
六三來之坎坎險(鄭玄向秀本作撿鄭云木在首曰枕在手曰檢如桎梏之類坎為桎梏此)
(正與上六之徽纆相對較似有理但須改險為撿則擅改經字故不可從耳)且枕入于坎窞
勿用象曰來之坎坎終无功也
以升之六五移來為坎是其坎為來之坎也今以來
之坎而逼重坎又坎也坎之又坎而且安之有如枕
入于坎又入于窞是初之坎窞以坎兌之複而此之
坎窞則仍以兩坎之重也夫往有功者以行之尚也
今以震之盡而當艮之首行未尚也三雖終何功之
有坎坎勞貌詩坎坎伐檀是也故傳曰勞乎坎又曰
坎為勞卦今勞而无功矣
六四樽酒簋貳用缶納約自牖(陸績本作誘聲誤)終无咎象曰
樽酒簋貳剛柔際也
此行尚時也前險既過則盈坎坎行將必有尚而出
乎險者當其時以三位之剛與四柔相接(三四剛柔以位言)
宜有宴衎酬酢為遵養之藉此如需之遇坎而需酒
食困之遇坎而困酒食者則飲食相歡夫亦處險者
之不得已也夫以艮木之堅兼震竹蒼筤之細木可
為樽而竹可為簋比之王臣之會諸侯享之樽而副
以簋所謂樽酒簋副者亦燕禮也而不特此也險者
儉也漢劉修碑以險為儉故君子儉德避難于險時
用之其為樽也不必木其為簋也不必竹用缶而已
所謂汗樽而土簋門内樽而門外缶此其時也爾雅
盎為缶虞氏易曰震為仰缶今樽與簋交用之凡此
者所為約也約者儉也然且以至約之物當相見之
歡而又以三四剛柔相接之密乃不納于戶而納于
牖(戶在室東南牖在室南)艮為門闕(見說卦)而四當艮門之半比
之牆牖(爾雅在牆曰牖)如云陳之牖下者此約之又約亦以
四自升來却巽剛而受坎柔猶之坎與坎交居艮柔
而受坎約其情同也貳與副同本義引周禮三貳謂
益酒之副遂以簋貳不合引晁以道說謂先儒以樽
酒簋為句既又以夫子象詞樽酒簋貳四字連讀又
不合又引晁氏據陸德明本欲去貳字則以解經之
故而至改經不可矣夫子象詞自無誤句晁氏古易
多出偽造况唐時郭京陸德明諸本私臆穿鑿明屬
乖舛可輕信耶(陸德明釋文亦明註簋貳句未嘗以簋句)
九五坎不盈祗(說文京房本作禔禔祗通用猶史記祗取辱作禔取辱類皆作徒與但解若鄭)
(玄本作泜則又一義耳)既平无咎象曰坎不盈中未大也
五雖剛中而仍未出險坎者科也水必盈科而後進
内坎稍終而外坎未既是未盈也彖之所謂水流而
不盈是也蓋互艮為止止水不行且臨初升三俱為
兌澤澤又瀦水故五從兌升則皆有不盈之意以止
水瀦澤皆不能溢而出也故曰此不盈者也但已平
耳莊子曰平者水停之盛停亦止也盈則行平則停
夫二不出中而此云中未大者猶是坎中而以險而
出則必以大而行也
上六係用徽纆寘(劉瓛本作示云衆議于九棘之下)于叢棘三歲不得
凶象曰上六失道凶三歲也
若夫上六則可以出險之時所謂險極必變者而萬
一恃為必得失處險之道則前坎之終既在坎窞習
坎之終猶是也雖曰已出水矣可以無坎窞矣然獨
不有叢棘在乎坎雖為水而實為叢棘以觀巽之繩
為徽為纆係而寘之叢棘之中向之六二在險中者
祗求小得而尚不即出今以出險之際而一或不戒
反致出險而仍居于險當其時雖欲如疇昔之求小
得尚可得乎故曰我亦不知得在何時三歲陽數以
坎為中男故數三言不得者已三周陽矣夫處險有
道初失之今又失之初失之而凶今失之而又凶然
則坎豈終險乎故曰此憂危之卦也可戒也劉表曰
三股為徽兩股為纆皆索名虞翻曰獄外種九棘故
稱叢棘九家易曰司寇公卿議獄上罪三年舍中二
年舍下一年舍不舍故不得鄭康成曰終不自改而
出諸圜土者殺故凶
䷝(離下離上)四易卦
易遯䷠(五來初往)(大壯)䷡(二往上來)
(又易)(无妄)䷘(五來三往)(大畜)䷙(二往四來)
離利貞亨畜牝牛吉
彖曰離麗也日月麗乎天百穀草木麗乎土(王肅本作地)重
明以麗乎正乃化成天下柔麗乎中正故亨是以畜牝
牛吉也(張氏玩辭以離麗也下即接柔麗乎中正三句後接日月麗乎天四句似較與諸卦辭例相合)
(當備參考)
離以麗為義麗者附也以一柔附兩剛而命名為離
亦以離體為火火隠無形必著物而後能形如附麗
然故以重離之體言之五上本天道以五隂附上陽
而兩離成日大坎成月(自二至五為大坎日月見說卦)如日月之麗
乎天初二本地道以二隂附初陽而互巽為草木互
兌為百穀(二四互震三五互兌草木百穀見說卦)如百穀草木之麗乎
土三四本人道以下離接上離而三陽一明四陽又
一明如人道之上兼天下兼地跨兩離以踞六爻之
正上下皆明而化成天下則是所謂利貞亨者亦惟
火柔之麗于中并麗于正故云然也且夫離者中女
也以中女而兼互巽則為長女其又兼互兌則又為
少女以兩離兼三女而三隂備焉此全坤也夫乾為
馬則坤為牝馬今坤為牛而離不為牝牛乎(九家易離為牝)
(牛)乃以坤為人腹與離為大腹而畜之向亦不知畜
之為何以而其麗如是然後知麗之而亨者亦即其
畜之而吉者也是之以也離與坎對然坎内勝外離
外勝内坎四吉上凶而離四凶上吉者卦位内離而
外坎純爻則見(說且前)坎易四卦皆以純隂見坎離則
内坎以離位相逼而外坎不然自内不如外離易四
卦皆以純陽見坎離則外離以坎位見尅而内離不
然自外不如内况離下卦互巽巽為木為風風以助
火而木以生火皆麗之有益于火者也上卦互兌兌
為澤為金澤以滅火而金以仇火皆麗之有損于火
者也夫如是而吉凶内外瞭然矣故二五君臣同為
柔中而二反為卦主者亦内勝有然不止卦位不合
耳
象曰明兩作離大人以繼明照于四方(郭氏舉正云以字下有明照二)
(字今本脱去原其意以明照二字連則以字無著故也不知繼明二字連而照字連下請所謂繼明即重明也)
(以者以繼明也因誤讀誤解之故而反欲改經唐宋後儒罪過何如矣今諸本引舉正又云無繼于二字則又)
(非郭氏原本郭氏不受也)
初九履錯然敬之无咎象曰履錯之敬以辟咎也(辟避通字)
火主禮禮者履也然而禮為履初亦為履以人之行
必自履于地者始也乃初從遯來以遯之五剛下移
為初一似避尊而趨卑避崇高而趨汙下者然且履
蹈之間儀文錯然(即紛錯也)凜于中而習于外所云敬也
夫敬則宛然左辟即在尊高且避之而何有于咎
六二黃離元吉象曰黃離元吉得中道也
離以中女(見前)受坤索而二為坤隂然且當互巽之末
坤順巽亦順卦所謂畜牝牛者指此爻也夫坤色黃
牛為土(見九家易)又黃而以互巽東南之木生正南之火
火既盛而土生其間又黃則名此離為黃離不大吉
乎六二以大壯上九大畜六四移之為中此以推易
得之者故曰得中或曰離為日日行道黃而居中故
云
九三日昃之離不鼓(鄭氏本作擊)缶而歌則大耋(京房作絰蜀才作咥)
(俱聲誤)之嗟凶(鄭薛本無凶字)象曰日昃之離何可久也
九家易曰初為日出二為日中三為日昃故曰此離
非他日昃之離也夫光景何常毋論石火電光難以
久恃而即以離日言曾幾何時而遂至于昃人生行
樂耳桑榆在前何足把玩故曰何不日鼔缶今者不
樂逝者其耋矣嗟何及矣三從无妄來其下為震為
仰缶風俗通曰缶瓦器可以節歌此即淮南子所云
小人鼓缶戰國策所云秦王擊缶者鼔即擊也又鄭
康成以此為艮爻(離從遯來則下卦是艮)艮位在丑丑上值弁
星似缶此與坎之互震而云用缶正同震艮皆東北
方丑位而上星如此則又不止作震坎形似己耳耋
者八十之稱
九四突如其來如焚如死如棄如象曰突如其來如无
所容也
四以火繼火厝火在下而通火于上有如突然突者
竈囱也(廣韻竈堗通作突諸字書皆然近世字彙謂从□讀森大謬囱烟窗也今俗呼烟囱讀葱)
(予别有辨証兹不載)當四在大畜身本柔也移乾二之剛而來
為離剛若火之延來者然然且以上火接下火而四
以陽體而居互巽之上巽風揚之如焚然夫離者麗
也即附也火以附物為義而今以附物而反焚物及
物焚而火亦無所容矣是其焚之而物死非物死也
火也焚之而物死而棄非物棄也火也火以麗為體
而乃失所麗如死然如棄然膏以明自煎火以焚自
滅誰為為之蓋四居兌中兌為澤為金金為火所滅
而澤又足以滅火故象如此荀慈明曰隂麗于陽相
附麗也然而有别離之義焉離者火也託木而生是
附麗也烟焰飛升而灰炭降滯是别離也(占法載隋煬帝幸江)
(都筮離之賁正此爻也後果驗)
六五出涕沱若戚(子夏傳作嘁咨慙也)嗟若吉象曰六五之吉離
(鄭康成作麗)王公也
五位坎中坎為憂而又當重離之目出互兌之口則
從而涕沱從而戚嗟亦時會使然然而終吉者彼其
所附麗皆后王君公處尊高而負艱大若所謂袁安
之念王室自然流涕者此非婦人之泣與孤士之嘆
已也火上為災故上九殺人九四自殺而五亦尚在
憂危之間此即外氏說易所謂水欲其上火欲其下
者(坎卦行有尚亦如此)不止前說如内巽外兌之有異(見前彖下)而
本義謂迫于上下兩陽故有憂虞則黃離元吉獨非
兩陽之間乎何前後不顧如此
上九王用出征有嘉折首獲匪其醜无咎象曰王用出
征以正邦也(王肅本此下有獲匪其醜大有功也二句則小象于象詞原不必周到者此孺子妄)
(增語也)
離為戈兵故終以征伐與坎為法律故終以刑獄正
同然此乃王者之事嚮明出治命將出師皆王之所
為故其有嘉者第折取其魁首而不及其類(醜者類也)尚
書所謂殱厥渠魁脅從㒺治漢陳湯傳所謂第誅其
首惡之人而諸不順者皆從之真掌邦政以正庶邦
之事也大壯之易以二剛加上首是折上六之首也
五上皆六皆隂類而易上而不及五是不及類也坎
與離對然往往相反者坎者陷也以兩隂陷一陽故
終陷離者附也以一隂附兩陽故終附若胡仲虎謂
坎水内明而外暗上六暗外故陷刑離火内暗而外
明上九明外故出征其說亦通然于坎陷離麗外又
一義矣若周易首乾坤而次坎離以乾坤為隂陽之
純坎離為隂陽之中不若震艮巽兌之各居于偏也
且坎離為上經之終坎離互體為下經之終以坎離
為乾坤之用二濟又坎離之用不若震艮巽兌所重
卦之各異其用也凡此皆易理所自有者然專見及
此便為京焦陳邵所濫觴而易義亡矣仲氏曰易有
真義請自思之
仲氏易卷十三
