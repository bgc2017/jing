仲氏易卷二十八
翰林院檢討毛竒齡撰
大衍之數五十其用四十有九分而為二以象兩掛一
以象三揲之以四以象四時歸竒于扐以象閏五歲再
閏故再扐而後掛(京房本作卦謂再扐而後布卦篇按班固律歷志衛元嵩元包運蓍引)
(後文天一地二天三地四二十字與天數五一段相接此引經偶參錯處程傳朱本義遂將天一地二二十字)
(與天數五至行鬼神也一段合并之且移之大衍之數之上則以後儒之說改聖經矣至季本作易學四同又)
(將後易曰知變化之道者二句共十五字連天一天五二段總加之大衍之數之上嗟乎聖經之遭戹如此)
天數五地數五五位相得而各有合天數二十有五地
數三十凡天地之數五十有五此所以成變化而行鬼
神也
夫如是可以占矣于是倡揲筮之法曰大衍洪範曰
卜五占用二衍忒衍者推演也大衍者所以推演揲
筮之法而得其大焉者也(大衍指筮言舊指天地之數謬矣盖以天地之數為)
(大衍非大衍即天地數也)其數五十即下文天地之數五十五也
祇言五十者蓍數五十(凡蓍五十莖)且亦以天地生成之
數止五十也(生數止五成數止十故稱五十解鄭康成謂五行氣并故減五不可)其
用四十有九者謂用之為大衍則祇四十九(揲蓍用四十九)
(其法先取五十蓍捨去其一)盖蓍圓卦方(見後文)蓍數竒卦數偶故
分天地五十五數而以四十九數為衍蓍之數六為
卦數(卦六爻也李鼎祚云大衍五十用四十九而以却一并餘五備六爻之位)蓍圓象天
卦方象地且五十全數必不可以作七八九六大衍
之用(謂推之不合)故必減也乃以四十九蓍兩分之左右
以象兩儀(將蓍分左右兩處不言太極者崔憬以捨一蓍為太極或以四十九數合而未分時)
(為太極)又掛起一蓍(掛懸也分蓍為兩任取兩中一蓍掛之與兩分之蓍配而為三孔穎)
(達曰掛之左手最小指之間)以象三才于是以四數數蓍而連撥
之(連撥為揲)象春夏秋冬之四時(一蓍為一時四者以四數也)夫向之
掛一者竒也謂零也今之所揲之餘者扐也謂勒之
指間也向已掛奇于指間而今又四揲左右之蓍而
仍歸于此是歸奇于扐也(虞氏以扐為次小指間宋儒以為三指之兩間何氏)
(訂詁謂别置案間皆與本文不合)此象閏也閏者餘也(歷法每歲三百五十四日)
(餘十二日積之三歲而加一月曰閏)以四揲之餘而歸于此四揲象四
時時餘為閏則此亦閏也而乃取竒扐所合而并數
之而竒偶之數見焉(統左右所餘合之掛一或五或九五為竒九為偶以五祇一四)
(九有兩四也)此一變也然而卦不一變蓍不一揲當有再
數其餘者即再扐也四時更五歲而得再閏(前三歲一閏尚)
(餘六日以加一月止三十曰而三歲所餘有三十六日也故兩歲二十六日合前六日又加一月再閏)
兹之蓍筮者合兩分一掛二揲(宋儒以二扐為二節則無兩分矣扐即揲)
(中事耳)為五節可當五歲而亦得再閏是再變也再變
雖亦有竒偶而尚未成爻則再扐者其次而既扐而
後又復掛一為三次而三變以成(再變祇言扐三變祇言掛此互文也)
(總是二變三變並如初法是或謂初掛後二變不掛非)三變成而一爻定焉(合三)
(變所餘觀之如三次皆竒則為老陽三次皆偶則為老隂老則當變矣如二次竒一次偶為少隂二次偶)
(一次竒為少陽此即一陽為男一隂為女之例一爻成止得一畫一畫三變故六畫十八變按隂陽老)
(少之說起于占筮家以占筮有動變故不得不用其法考崔憬立說謂說卦云幽贊于神明而生蓍參天)
(兩地而倚數明揲蓍當倚數也乃其云參天則謂陽數從三始順數而至五七九不取于一也其云兩地)
(謂隂數二起逆數而至十八六不取于四也乃以其數配八卦則艮為少陽數三坎為中陽數五震為長)
(陽數七乾為老陽數九兑為少隂數二離為中隂數十巽為長隂數八坤為老隂數六合上八卦所配數)
(計之剛有五十故曰大衍之數五十也不取天數一地數四者八卦之外大衍所不管也蓍取四十有九)
(者法長陽七七之數也卦取六十四者法長隂八八之數也所謂蓍圓而神象天卦方而智象地也其說)
(頗悉但天一地四大衍不管李鼎祚嘗非之況少隂少陽祇及七八而不及五十則漏義不止一四矣要)
(之老少之說占筮家有之後人附會多失本意耳)乃若所云數五十者非他
即天地生成之原數也(五為天地生數十為天地成數合稱五十此夫子自解與)
(崔憬諸說不同)夫天數地數分布五位(虞氏易曰天數五謂一三五七九地數五)
(謂二四六八十五位五行之位也)而隂陽各合(五位相得而各有合有二說一曰甲乾乙)
(坤合木丙艮丁兑合火戊坎已離合土庚震辛巽合金天壬地癸合水一曰一六合水二七合火三八合)
(木四九合金五十合土)由二五分之以合為五十有五(一三五七九為)
(二十五二四六八十為三十合之五十有五)而統名五十即凡鬼神變化
皆在于是而況區區大衍乎哉
按鄭康成註大衍之數其于五位相得而各有合最
為明晰如云天一生水于北地二生火于南天三生
木于東地四生金于西天五生土于中此五生數也
然而陽無耦隂無配未得相成也于是地六成水于
北與天一并天七成火于南與地二并地八成木于
東與天三并天九成金于西與地四并地十成土于
中與天五并而後五位以成盖天地之數有五即五
行之數(此天地數五即天一地二天三地四節意而稍異其說者)一水天數合地
六為一匹二火地數合天七為二耦三木天數合地
八為三匹四金地數合天九為四耦五土天數合地
十為五匹故二五隂陽各有合焉(五匹故二五各有合)此本註
天地五十五數而用之為大衍之數之說乃準其數
目核其次第析其方位詳其分并儼然一二三四金
木水火中邊奇偶四正四維灼灼在目雖漢晉唐儒
凡說易者從無繪圖之事(易圖繪起于宋)而儼然有一圖存
于目中因之華山道士陳摶者竊之為圖且隠其所
來不曰大衍之數圖而曰河圖以為隂與大衍之數
合使人可信乃以圖註衍數者反曰衍數合圖并取
乾鑿度(易緯書名)太乙下九宫法(出乾鑿度下篇)見之後漢書張
衡傳中者(張衡奏疏註中載其法)竊名之曰洛書而于是經學
乃大晦焉夫大衍之數雖亦易學所固有即太乙下
九宫法亦衍數之最有據者然總非圖書盖太乙九
宫顯然為漢儒所遵然並無名洛書者故張衡疏中
盛稱律歷卦候九宫風角而疏末又另舉河洛六藝
篇名並不溷及可騐也如此註為康成所撰凡漢晉
唐儒皆宗之(如虞翻荀爽王弼李鼎祚諸易俱本此說)然並不曰此河圖
之數況康成于下文河出圖洛出書註又别云春秋
緯云河以通乾出天苞洛以流坤吐地符河龍圖發
洛龜書感河圖有九篇洛書有六篇此數語并見之
漢書及列史志中是大衍之數本康成所註而康成
自云此非河圖河圖有九篇則他人不得攙一語矣
況自摶授圖後其徒劉氏與邵氏各相牴牾(考宋史諸書摶)
(授圖李溉溉授許堅堅授范諤昌諤昌授劉牧摶又授先天古易于种放放𫝊穆修修𫝊李挺周敦頤挺)
(𫝊邵雍敦頤𫝊程顥程頤)劉以五十五數為洛書(今之河圖也)四十五
數為河圖(今之洛書也)而邵氏反之其時學者無所適從
而胡瑗門人阮逸者乃僞造關朗易傳袒邵辟劉于
是南宋儒者多是邵說然終涉疑義乃又假為蜀山
隠者所授作龍馬旋毛文(其說始于鄭樵通志而成于蔡元定今其說盛行矣)
襲司馬君實潜虚畫數□□甲文(即洪範皇極)改易星點
思鏝飾其隟而不知紪漏益甚盖河圖久亡自尚書
周康王時有天球河圖在東序語(河圖有九篇故書與赤刀大訓相對)
而其後遂不可考故漢世緯書妄倚河圖立說者凡
百十家列史志中多載之(如河圖著命河圖玉版河圖稽命曜河圖括地象類)
皆無所稽騐而孔安國曰河圖即八卦此亦厭世之
紛紛故直捷指之而不知其說之又有礙也(據聖人則之則)
(非八卦可知耳)若大衍之數原配八卦故其後卦數悉從此
起如坎為一數則以說卦云坎北方卦而天一生水
于北正與相合離為二數以說卦云離南方卦而地
二生火于南正與相合推之乾坤震兑皆然故數有
一定坎一離二震三兑四乾六巽七艮八坤九此本
之夫子之書萬不可易而作僞洛書者竊太乙下九
宫法而不得其說誤以坎北離南方位當之而不知
九宫方位又自不同九宫明云太乙行八卦(先有卦後有法)
(則非洛書又可知)從坎北始坎數一故履一也乃自北而南
則下于坤宫以坤數九故戴九九非南離數也又自
南而東下于震宫震三故左三乃自東而西則又下
于巽宫惟巽七故右七焉不然七豈西數哉于是其
法曰每四乃還遂還而憩于中央中央者太乙宫也
以中央無卦也乃又自此從西北始而下于乾宫乾
數六則六為右足又從西北而東南下于兑宫兑數
四則四為左肩此與巽為互易者也又從東南而東
北下艮宫焉艮八則左足八又從東北而西南下離
宫焉離二則右肩二此又與坤為互易者也乃于是
不返中央而竟上遊于紫庭有五數無十數焉所謂
九宫缺十數者如此是其竊九宫為洛書者予已詳
辨之兹不再贅而即其位數較之太乙行八卦以卦
定數不以方定卦故方位乾坎艮震一如說卦而巽
離坤兑則又從乾逆推不從震順轉半離半合而宋
儒祇從摶受並不識原文祇曉離南坎北方位而不
知太乙之行八卦南坤西巽東南兑而西南離四位
不同故坤九離二巽七兑四位與數殊而宋儒仍以
本位當異數致北宋到今六七百年間以坤數為二
離數為九巽數為四兑數為七顛倒悖謬而茫然不
之知也故河圖之謬諸不待辨即其所繪圖又有舛
者夫康成之演此數以配卦言也其云六與一并七
與二并者非叠複而溷為一也并者併也言相肩併
也猶隂陽并合而仍然分也幾見隂畫陽畫合并列
之而溷然叠複作一畫者說卦有四正四維而大衍
之數因之則坎離震兑四正也乾巽艮坤四維也其
曰并者以一維聯一正而乾坎西北艮震北東巽離
東南坤兑南西相聯並列今摶所授圖一與六複二
與七複三與八複四與□□有正無維有生無成有
合數無分數有四卦而無八卦其為無理莫大于是
而陳氏誤傳劉邵誤受以致四十五數有正有維五
十五數無正無維其中或圖或書或圓或方起水火
之争成戈矛之勢雖以邵氏之能猶然有圖圓書方
之說轇固胸中而不知所受之差之又如是也且說
卦夫子書也以夫子明云乾者西北之卦巽者東南
之卦故乾數之六巽數之七于是乎取而今一并之
南北則所云乾為西北巽為東南者謂何且安知坎
不為六離不為七而一六二七分屬如此此皆周章
之甚者而誤襲其說而誤之又誤何與詳見予河圖
洛書原舛編
乾之策(亦作筴)二百一十有六坤之策百四十有四凡三
百有六十當期之日二篇之策萬有一千五百二十當
萬物之數也是故四營而成易十有八變而成卦八卦
而小成引而伸之(又作信與伸同)觸類而長之天下之能事
畢矣顯道神德行是故可與酬酢可與祐(荀爽本作侑)神矣
故即以大衍究言之陽數九而乘之以揲四之數四
九三十六此陽爻之策也乾有六陽則當有二百一
十六策(荀爽曰三六一百八十又六六三十六合得二百一十六唐一行謂揲蓍得乾則于四)
(十九策中已得二十五策所賸者剛三十六策策者蓍之莖數曲禮所云策為筮是也)隂數六
而乘之以揲四之數四六二十四此隂爻之策也坤
有六隂則當有一百四十四策(荀爽曰二六一百二十又四六二十四合)
(一百四十四二唐一行謂揲蓍得坤則于四十九策中已得十五策所賸者剛二十四策)則祇
此大衍五十而合乾坤所得之策(二百十六一百四十四合得三百六)
(十)可以當三百六十日一期之數(以十二月實計當有此數今缺者以)
(朔虚則月不足也)合上下二經六十四卦三百八十四爻隂
陽相半所得萬有一千五百二十之策(陽爻一百九十二每爻三)
(十六得六千九百一十二策隂爻一百九十二每爻二十四得四千六百八策合之為一萬一千五百二)
(十)可以當萬物之數(仲氏嘗曰禮羽毛鱗介祼蟲各三百六十則萬物應天時之數)
(天官微星萬有一千五百二十則天象已先兆萬物之數萬物以盈數言)而皆于四揲
求之是四營(求也)而易儀已成十八變(三六十八變)而内卦
又成以内卦(即八卦)之小成而引伸推類以及于重卦
之大成所以顯其道神其德行而與神明相酬酢者
即一大衍而天下之能事已盡于是也
子曰(虞翻曰諸儒皆以子曰為章首而荀馬又從之甚非至吳澄遂去子曰字移置前神矣下)知
變化之道者其知神之所(舉正作不字)為乎易有聖人之道
四焉以言者尚其辭以(一本無以字下二句同)動者尚其變以制
器者尚其象以卜筮者尚其占是以君子將有為也將
有行也問焉而以言其受命也如嚮(虞翻本作響云震為響與巽命同聲)
(相應故如響)无有遠近幽深遂知來物非天下之至精其孰
能與於此參伍以變錯綜其數通其變遂成天地(一本作下)
之文(虞翻陸績本作爻)極其數遂定天下之象非天下之至變
其孰能與於此易无思也无為也寂然不動感而遂通
天下之故非天下之至神其孰能與於此夫易聖人之
所以極深而研(蜀才本作揅)幾(鄭氏本作機)也唯深也故能通天
下之志唯幾也故能成天下之務唯神也故不疾而速
不行而至子曰易有聖人之道四焉者此之謂也
以言尚辭者繫辭也(虞氏曰聖人之情見于繋辭)以動尚變者推
易也(陸績曰變為爻之變化正指移易)以制器尚象者包犧神農黃
帝堯舜各有其事如後所云也(荀爽曰即結繩為網罟類)而總見
之于卜筮之尚占然則卜筮可少哉問即筮也命者
告也神告之而我受之謂之受命如冠禮筮日宰自
右贊命是也如嚮者謂相向猶言如對面也物即隂
陽之物謂來事也三人相雜曰參五人相雜曰伍史
記引周書曰必參而伍之註三卿五大夫欲更議是
也錯雜也綜者三蒼訓云理經也謂絲縷制經可開
合也筮法以三揲而得一爻五閏而再扐即參伍也
(虞翻曰五閏再扐以成一爻)取扐之餘數而合計之乘除往復即
錯綜也(虞翻曰參天兩地以倚數)夫物相雜而成文揲三變而成
爻此參伍以變也(剛柔相錯故曰文)通三極之數以定天下
吉凶之象此錯綜其數也(六爻成則三極見故曰極其數)韓康伯曰
非忘象者無以制象非遺數者無以極數至精者無
籌策而不可亂至變者體一而無不周至神者寂然
而無不應斯盖功用之母象數所由立故曰非至精
至變至神則不能與于此也夫易之為易其旨極深
(荀爽曰伏羲畫卦窮極幽深)其辭極變(荀爽曰文王繋辭研盡幾微)極深故通
志極變故成務而統以一神該之故聖人道四而一
在占概謂此也
天一地二天三地四天五地六天七地八天九地十
據前漢律歷志及衛元嵩元包運蓍篇引此下與天
數五地數五一段相接則此應在大衍之數至再扐
而後掛之下而脱誤于此者故李鼎祚亦云此大衍
之數五十有五蓍龜所從生者程朱遂移至大衍之
數之上則誤耳若虞仲翔註下文易何為句曰問易
何爲取天地之數也則謂先列此數而後發其義以闡
大衍五十所以取數于天地之故並未言脱簡于此
故陸績註開物成務句亦曰觸長爻冊至于萬一千
五百二十當萬物之數則就文觀義亦似可通者漢
晉唐儒力衛聖經必不敢移易一字而宋人必毛舉
而曲辟之何也
子曰夫易何為者也夫易(一本無夫易二字)開物(王肅本作闔物)成務
冒天下之道如斯而已者也是故聖人以通天下之志
以定天下之業以斷天下之疑是故蓍之德圓而神卦
之德方以知六爻之義易以貢(京房陸績虞翻本作工荀爽本作功)聖人
以此洗心退蔵于密吉凶與民同患神以知来知以蔵
(劉瓛本作臧)往其孰能與於此哉古之聰明睿知神武而不
殺者夫是以明于天之道而察於民之故是興神物以
前民用聖人以此齋戒以神明其德夫
夫聖道有四占雖一道而上興鬼神下開事物通民
志以定大業莫切于此故如此而已無他矣盖占筮
之法莫備推易觀春秋史氏尚能理會故夫子三致
意而惜乎後世之昧其法也蓍圓者蓍以七為數七
七四十九象陽之竒竒則圓也卦方者卦以八為數
八八六十四象隂之偶偶則方也如圓則徑一圍三
而數竒方則徑一圍四而數偶理有然也六爻者變
易而貢之貢即告也(見韓康說)然而无思无為何思何慮
固已退蔵于密矣而出其吉凶與民同其憂患而蓍
神知来卦知蔵往往来既未無不藴徹既作占筮之
法以興神物而臨筮則又洗心而齋戒之是聰明睿
知神武而不用刑殺者也夫趨吉避凶各知憂患又
安所罹刑殺哉(或曰鄭玄王肅干寳本俱所戒反則作等殺解不同)
是故闔戶謂之坤闢戶謂之乾一闔一闢謂之變往来
不窮謂之通見乃謂之象形乃謂之器制而用之謂之
法利用出入民咸用之謂之神
盖本於乾坤而極於民用(器與道對隂陽為道事物為器前已有通象器神等)
(字而此重釋其所謂耳)
是故易有太極是生兩儀兩儀生四象四象生八卦八
卦定吉凶吉凶生大業
此為揲筮三致意也夫祇一揲筮而本乾坤而全民
用至于如是是故未揲之先合五十之數聚而不分
有大中之道焉說文極中也屋極謂之中言不分于
一隅也崔憬云捨一蓍為太極是也而于是分之為
二以象兩則是太極生兩儀也李氏易解云祇四十
九數而未分為太極分之為隂陽是也而于是揲之
以四以象四時則是兩儀生四象也虞翻謂四象即
四時是也而于是一扐再扐再變三變而八卦成焉
則是四象生八卦也荀爽云四時通變為八卦之所
由始是也夫如是而所生止八卦已哉吉凶定則大
業即于是生而况其他矣所謂生生之謂易如是矣
其不及掛一象三歸餘象閏者略言之也猶後文祇
言象四時也舊以太極兩儀汎指天地則於易有太
極易有四象兩易有不合一謂是伏羲畫卦時則畫
卦是作卦(本辭作作八卦)不是生卦繋詞凡言生如生變化
生吉凶生情僞生利害皆是筮卦非畫卦也二伏羲
畫卦是由乾而坤而八純而因重以至六十四此夫
子本辭自言之並無由一而二而三而四之法三(見後)
太極祇中而不分之義而為圖為說聚訟不決此必
不可為訓者四(見後)四象從来無解五(見後)且後文明云
易有四象所以示也與下所以示所以斷同若指畫
卦言則隂陽老少但畫時取資之象謂可以示世告
世斷吉凶乎六予初釋此節凡兩換稿已略有成說
忽兒子遠宗(字姬潢)從南昌舟中寄書謂終狃習見恐
是申言揲筮之意反覆舉似予幡然從之然此亦祕
旨不謂其遽見到此
漢儒多以四象為四時然不解揲筮則四時安能生
八卦今洞然矣若康成以木火金水為四象虞翻以
男女長少為四象侯果以神物變化垂象圖書為四
象總是不合至趙宋專龍陳摶先天圖謂老陽少陽
老隂少隂為四象而世其遵之考隂陽老少仍是揲
蓍所用與畫卦不同惟卦有動静爻有貞變老動少
静老變少不變故立此數今畫圖者先以兩儀為一
重(一陽一隂)則是而畫始非一畫也若又加一虚中夾畫
于兩儀之前以為太極則又别一畫非畫卦也且庖
犧未嘗有此畫也乃以兩陽兩隂作四象而以為二
重夫老之與少並從已成之卦所推故乾為老陽非
老陽而後乾也當庖犧作乾畫時雖有二畫然尚未
知所成為何等而乃先曰此當為純陽之卦此畫為
老陽有是理乎此說之必不可通者也乃作三重畫
而并以乾兑離震巽坎艮坤一齊出之為八卦是一
畫之後不必成乾已先作兑離諸卦之畫及成乾之
後又不必繼坤而反以六子之卦成之坤前將夫子
大傳所云成象乎乾效法乎坤與夫乾坤成列因而重
之一索再索得男得女諸語顯然牴牾是敢于悖聖
而以此解經真鹵莽之甚者也故先天之學創自魏
伯陽而道家傳之予有八誤辯見之卷首兹不更述
特是九六七八數復不倫據崔憬立說謂三天兩地
陽數從三起隂數從二起乃自三而五而七而九順
數之則九為老陽為乾七為長陽為震五為中陽為
坎三為少陽為艮自二而十而八而六逆數之則六
為老隂為坤八為長隂為巽十為中隂為離二為少
隂為兑而其後揲筮法出則計四十九策中揲四所
餘但有九六七八而並無一四三五十二之數于是
祇以七為少陽八為少隂而復以三四立法在純陽
則三三成九在純隂則二三成六兩隂一陽則三為
一陽四為兩隂而成七兩陽一隂則六為兩陽二為
一隂而成八其所為老少者數有如此今既名老少
而其為數則乾一兑二離三震四巽五坎六艮七坤
八是既非大衍又非參兩又非扐三揲四而公然以
此當老少之數是妄也又陳摶授太極圖并圖說于
种放放授穆修修授周敦頥者其圖本魏伯陽參同
契中坎離匡廓三五至精兩圖而隋唐間道士合兩
為一名為上方大洞真元妙經品圖而唐玄宗有御
製序冠于其端今所傳一圈一三輪一五行而又足
以一小圈兩大圈者是也其圖說不知何人作意亦
舊有之觀開句無極二字即參同契三寳章往來洞
無極與玄宗序中寳號所稱真元聖主上方開化無
極而龍而用之可驗也至若匡廓三五原圖真元圖
并紹興間朱内翰子發所進圖其紕繆無理歷有考
據詳見予太極圖說遺議
是故法象莫大乎天地變通莫大乎四時縣象著明莫
大乎日月崇高莫大乎富貴備物致用立(荀悦漢紀立下有象字)
成器以為天下利莫大乎聖人探賾(九家易作冊)索隠鈎深
致遠以定天下之吉凶成天下之亹亹者莫大(陸德明本作善)
乎蓍龜
以故法象變化各有小大即知崇禮卑不過位分之
間猶且以富有之業貴賤之等辨其重輕而况制器
之尚象卜筮之尚占者乎(釋詁曰亹亹勉也侯果曰吉凶未兆之事物皆勉勉)
(然願知之)
是故天生神物聖人則之天地變化聖人效之天垂象
見吉凶聖人象之河出圖洛(王肅本作雒)出書聖人則之易
有四象所以示也繋辭焉所以告也定之以吉凶所以
斷也
是以天生蓍龜(即神物)加之以法象變化無不可法而
可則又况洪荒甫闢神物初開河出馬圖山出器車
其可則有不止于蓍龜者是其析乾坤而為四象所
以示吉凶之意而于是繋辭以告之凡以為斷也所
謂繋辭焉以斷吉凶也所以占也(據竹書紀年馬圖出河帝王世紀河)
(出龍圖洛出龜書而班固前漢志曰河圖有九篇洛書有六篇與鄭氏易註同相傳龍馬出河負圖九冊)
(神龜出洛負書六冊盖中古用竹板漆字上古未知何物若後儒俞琰以尚書有天球河圖共列東序謂)
(即球石之類非也河圖與大訓對即書冊也但孔安國劉歆班固王充諸儒俱以洛書為禹治河時所出)
(則夫子引以為作易所則反無理矣考禹治河所得名為洪範九疇不名洛書觀書云天乃錫禹洪範九)
(疇並不及洛書可驗也若云天所錫者洛書禹因而衍之始名洪範九疇則書又云天不畀鯀洪範九疇)
(是以禹所更定之名而天反豫竊之也可乎餘見前大衍之數下)
易曰自天祐之吉无不利子曰祐者助也天之所助者
順也人之所助者信也履信思乎順又(鄭氏本作有)以尚賢
也是以自天祐之吉无不利也
此亦文言之脱于此者大有以夬之上六移為五六
而與上以九是尚賢也順者五順上也信者五孚也
子曰書不盡言言不盡意然則聖人之意其不可見乎
子曰聖人立象以盡意設卦以盡情偽繋辭焉以盡其
言變而通之以盡利鼓之舞之以盡神
則繋辭要矣然而繋辭者書也書亦有不盡言者繋
辭而為書即言也言亦有不盡意者夫不盡則意不
可見而易不爾也夫易未嘗不盡言不盡意也以立
言盡意而凡卦爻之為情為僞無不盡也以繋辭盡
其言而凡通之以利用占卜之以行鬼神無不盡也
(苟爽曰鼔動也舞行也以三百八十四爻動行相反其卦以盡易之神)
乾坤其易之緼耶乾坤成列而易立乎其中矣乾坤毁
則无以見易易不可見則乾坤或幾乎息矣是故形而
上者謂之道形而下者謂之器化而裁之謂之變推而
行之謂之通舉而錯(一本作措)之天下之民謂之事業是故
夫象聖人有以見天下之賾而擬諸其形容象其物宜
是故謂之象聖人有以見天下之動而觀其會通以行
其典禮繋辭焉以斷其吉凶是故謂之爻極天下之賾
者存乎卦鼔天下之動者存乎辭化而裁(一本作財)之存乎
變推而行之存乎通神而明之存乎其人默而成之不
言而信存乎德行
而特其所為意言不盡中有蘊奥者則蔵于易之為
乾坤(虞氏曰緼蔵也侯果曰淵奥也)自乾坤成列而聚卦生焉向非
成列則無以考其推移之跡而凡一隂一陽之謂道
亦以為止此已矣(息止也)惟夫隂陽道也而聚之為形
形上為道形下為器器即物也所謂物以羣分者也
而于焉推之分之化裁為變推行為通夫變化而推
行之非推易乎變化推行非即所云剛柔相推而變
化見乎而况通于鬼神見于事業乎吾前已言之矣
惟恐世之不得其言而又不能以明言一篇之中三
致意焉吾前所云見賾見動因物成象立推法以作
繋辭非不言也故曰繋辭焉而吉凶生也前所云言
天下之賾言天下之動擬議之以成變化非不言也
故曰剛柔相推而變化見也特其意則終不可見存
乎默成耳(德行謂有得于言而能見諸行者舊不得其解以聖人有以見天下之賾一段重見)
(不合妄為改移烏知聖言之神妙如此)
仲氏易卷二十八
