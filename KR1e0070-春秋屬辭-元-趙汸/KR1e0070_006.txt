春秋屬辭卷六元趙汸撰
存策書之大體第一之六
七十一内特相盟内為志書及外為志書會
隠元年三月公及邾儀父盟于蔑
桓元年夏四月丁未公及鄭伯盟于越
文十七年六月癸未公及齊侯盟于榖
以上公及諸侯盟者三周官大司寇凡邦之大盟約
涖其盟書而登之于天府大史内史司會及六官皆
受其貳而藏之司盟掌盟載之法凡邦國有疑會同
則掌其盟約之載及其禮儀汸謂周監二代立法常
關盛衰故盟約之禮掌於秋官而不廢春秋之有離
盟則大司寇之所涖其伯者之盟則假會同之禮而
為之皆私相要結而不請於王朝亂世之事也隠攝
位而欲求好於邾故盟桓弑隠而自結于鄭故盟文
公以齊侯見伐使襄仲請受盟皆魯志也榖梁傳曰
及者内為志焉爾於内特相盟得之凡盟書日者從
其恒辭也魯與邾有疆埸之交以大求小脩好息民
乃事之宜故蔑盟不日以别於榖盟之詘志與他盟
之非義者凡公及伯主盟于其國及外臣盟及戎盟
文同義異皆别見
隠六年夏五月辛酉公會齊侯盟于艾
桓十二年冬十一月丙戌公會鄭伯盟于武父十七
年二月丙午公會邾儀父盟于趡
莊十三年冬公會齊侯盟于柯二十三年十二月甲
寅公會齊侯盟于扈
定十二年冬十月癸亥公會齊侯盟于黃
以上公會諸侯盟者六齊僖方合諸侯以樹黨故隠
公會之盟明年又使其弟年來聘以結之則艾盟齊
志也宋辭平而公會鄭伯盟以伐宋則武父之盟亦
鄭志也邾既來朝又尋蔑盟而公會之盟則趡盟邾
志也齊桓結諸侯以圖伯師次于郎而魯不服既會
于北杏公始會之盟則柯之盟齊志也公既如齊納
幣及齊侯遇榖而又會之盟于扈則扈之盟亦齊志
也齊景結魯以叛晉既會于夾谷而公又會之盟則
黃盟亦齊志也故皆稱會榖梁傳曰會者外為志焉
爾於内特相盟得之凡盟以日不日見義唯魯桓之
盟日月皆從其恒辭說見公會下柯盟魯無信特不
月以異之扈盟從齊之志始定然離盟非伯主之事
故書日
七十二内參盟以上皆稱會伯者之盟稱會蒙及會
言諸侯盟苟無主盟稱及
桓十二年夏六月壬寅公會杞侯莒子盟于曲池秋
七月丁亥公會宋公燕人盟于榖丘十七年春正月
丙辰公會齊侯紀侯盟于黃
僖二十五年冬十二月癸亥公會衞子莒慶盟于洮
二十六年春王正月己未公會莒子衞寗速盟于向
昭二十六年秋公會齊侯莒子邾子杞伯盟于鄟陵
僖二十一年十二月癸丑公會諸侯盟于薄二十七
年十二月甲戌公會諸侯盟于宋
以上公會二國盟者五四國盟者一會諸侯盟不序
者二凡盟自參以上皆稱會彼為盟而我會之也故
齊侯為鄟陵之盟雖為公故亦稱會而已謀納公而
不克故不月與及齊大夫盟蔇同異其事也
莊二十七年夏六月公會齊侯宋公陳侯鄭伯同盟于
幽
僖七年秋七月公會齊侯宋公陳世子欵鄭世子華盟
于寗母八年春王正月公會王人齊侯宋公衞侯許
男曹伯陳世子欵盟于洮九年夏公會宰周公齊侯
宋子衞侯鄭伯許男曹伯于葵丘九月戊辰諸侯盟于
葵丘十五年三月公會齊侯宋公陳侯衞侯鄭伯許
男曹伯盟于牡丘二十八年五月癸丑公會晉侯齊
侯宋公蔡侯鄭伯衞子莒子盟于踐土
文七年秋八月公會諸侯晉大夫盟于扈十四年六
月公會宋公陳侯衞侯鄭伯許男曹伯晉趙盾癸酉同
盟于新城
宣十七年六月己未公會晉侯衞侯曹伯邾子同盟于
斷道
成五年十二月己丑公會晉侯齊侯宋公衞侯鄭伯曹
伯邾子杞伯同盟于蟲牢七年秋公會晉侯齊侯宋
公衞侯曹伯莒子邾子把伯救鄭八月戊辰同盟于馬
陵九年春王正月公會晉侯齊侯宋公衞侯鄭伯曹
伯莒子杞伯同盟于蒲十五年三月癸丑公會晉侯
衞侯鄭伯曹伯宋世子成齊國佐邾人同盟于戚十
七年夏公會尹子單子晉侯齊侯宋公衞侯曹伯邾人
伐鄭六月乙酉同盟于柯陵
襄三年六月公會單子晉侯宋公衞侯鄭伯莒子邾子
齊世子光己未同盟于雞澤九年冬公會晉侯宋公
衞侯曹伯莒子邾子滕子薛伯杞伯小邾子齊世子光
伐鄭十二月己亥同盟于戲十一年夏公會晉侯宋
公衞侯曹伯齊世子光莒子邾子滕子薛伯杞伯小邾
子伐鄭秋七月己未同盟于亳城北十八年冬十月
公會晉侯宋公衞侯鄭伯曹伯莒子邾子滕子薛伯杞
伯小邾子同圍齊十九年春王正月諸侯盟于祝柯
二十年夏六月庚申公會晉侯齊侯宋公衞侯鄭伯
曹伯莒子邾子滕子薛伯杞伯小邾子盟于澶淵二
十五年夏公會晉侯宋公衞侯鄭伯曹伯莒子邾子滕
子薛伯杞伯小邾子于夷儀秋八月已已諸侯同盟于
重丘
昭十三年秋公會劉子晉侯齊侯宋公衞侯鄭伯曹伯
莒子邾子滕子薛伯把伯小邾子于平丘八月甲戌同
盟于平丘公不與盟
以上公會伯者合諸侯之盟二十一會而不與盟者
一凡伯者之盟亦稱會伯者為盟而公會之也故悉
從外為志例其事略序見後篇凡桓文之盟不日葵
丘踐土皆功業最盛之時故曰晉主夏盟恒日其不
日者皆有故也
僖五年秋八月諸侯盟于首止
以上諸侯盟不言公及者一承上文及會從可知也
王世子不與盟故言諸侯齊桓不主會而主盟故不
言公及諸侯會王世子序見後
定四年三月公會劉子晉侯宋公蔡侯衞侯陳子鄭伯
許男曹伯莒子邾子頓子胡子滕子薛伯把伯小邾子
齊國夏于召陵侵楚五月公及諸侯盟于皋鼬
以上公會王臣合諸侯侵楚及諸侯盟者一是會劉
子之志晉不復主盟而劉子復不與盟故稱公及諸
侯盟與葵丘但言諸侯盟平丘但言同盟者異文其
不日亦以别於有伯之盟也
七十三公如伯國受盟稱及
閔元年秋八月公及齊侯盟于落姑
文三年冬公如晉十二月己已公及晉侯盟十三年
冬公如晉十二月己丑公及晉侯盟
襄三年春公如晉夏四月壬戌公及晉侯盟于長樗
以上公及伯主盟者四莊公薨魯亂閔公幼季子在
外齊桓以伯令召閔公至齊地盟以復季子其稱及
者從受盟例也晉襄以魯不朝使陽處父盟公既而
請改盟故公如晉及晉侯盟十三年公如晉朝靈公
且尋盟皆盟於其國都故不書地襄公即位晉悼即
使人來聘故明年公朝而請盟晉侯去其國都以禮
於公皆受盟於伯主故稱及季子身繫魯國社稷安
危盟以復之事之宜也故落姑之盟不日以别於他
君之受盟者
七十四公與王臣外臣會盟稱會特相盟稱及
僖二十九年夏六月會王人晉人宋人齊人陳人蔡人
秦人盟于翟泉
以上公會王臣外大夫盟一王子虎尋踐土之盟故
稱會内没公而王臣與外大夫皆稱人諱公與王子
盟也不日别於踐土也凡内諱公外稱人與後處父
去族皆說見變文篇
文十年秋七月及蘇子盟于女栗
以上公及王臣盟一晉伯中衰頃王新立使大夫下
盟列國凡公與大夫盟雖没公猶書日譏其伉也王
臣非伉故不日
文二年三月乙巳及晉處父盟
以上公如伯國及其臣盟者一傳曰晉人以不朝來
討公如晉晉人使陽處父盟公以恥之處父去族說
在變文篇凡大夫伉盟書日者譏若兩君然為諱不
書公見實也
成三年冬十一月晉侯使荀庚來聘衞侯使孫良夫來
聘丙午及荀庚盟丁未及孫良夫盟十一年春王三
月晉侯使郤犫來聘己丑及郤犫盟
襄七年冬十月衞侯使孫林父來聘壬戌及孫林父盟
十五年春宋公使向戌來聘二月己亥及向戌盟于
劉
以上外臣聘魯而尋盟者四晉景使荀庚來聘且尋
盟衛定使孫良夫來聘且尋盟晉厲疑公貳於楚故
使郤犫來聘且涖盟衞獻使孫林父來聘且尋盟公
皆與之盟于國都故不言地若去其國都而盟諸侯
乃晉悼公所以謙接吾君者也宋共使向戌來聘且
尋盟公去其國都與向戌盟于劉三家專魯君弱戌
自以為君矣比事考之則所尋之盟可見
莊二十二年秋七月丙申及齊高傒盟于防
以上公及外臣盟者一齊桓以魯莊請昏而先以高
傒盟公于防譏在外故没公杜氏不知筆削之旨謂
稱及為内微者當齊桓伯業已隆其貴卿何事與魯
微者盟于魯地乎當從二傳為是
隠八年九月辛卯公及莒人盟于浮來
莊九年春公及齊大夫盟于蔇
以上公及外臣盟稱及者二隠公特盟小國之臣譏
在内故書公均為伉故書日當齊無君大夫盟納子
糾事非所諱故書公既而桓公入子糾殺故不月以
異之
七十五公會諸侯使大夫盟
襄十六年三月公會晉侯宋公衞侯鄭伯曹伯莒子邾
子薛伯杞伯小邾子于溴梁戊寅大夫盟
以上公會諸侯而大夫盟者一榖梁傳曰諸侯會而
大夫盟正在大夫也公羊傳曰信在大夫也大夫專
盟會久矣而未有諸侯會而大夫盟者案左傳則大
夫者晉荀偃宋向戌魯叔孫豹衞寗殖鄭公孫蠆也
是皆彊家專國者故雖君會而大夫自盟以其君不
能為有無也二傳之言蓋得春秋言外之旨不言諸
侯之大夫者閒無異事
七十六公與外裔盟稱及特會而後與盟稱及
隠二年秋八月庚辰公及戎盟于唐
桓二年九月公及戎盟于唐
以上公及戎盟者二凡外裔舉號君臣同辭雖戎請
盟亦稱及者不屈中國從外裔故以公及之隠盟則
日桓盟不日者桓弑隠嫌繼隠好故不日以别之
成二年十一月丙申公及楚人秦人宋人陳人衞人鄭
人齊人曹人邾人薛人鄫人盟于蜀
以上公及楚人諸侯大夫盟者一蒙公會于蜀文言
及傳曰初宣公使求好于楚莊王卒宣公薨不克作
好公即位受盟于晉會晉伐齊衞人不行使于楚而
亦受盟于晉從於伐齊故楚令尹子重為陽橋之役
以救齊冬楚師侵衞遂侵我師于蜀孟孫請往賂之
以請盟楚人許之十一月公及楚公子嬰齊蔡侯許
男秦右大夫說宋華元陳公孫寧衞孫良夫鄭公子
去疾及齊大夫盟于蜀說見變文篇
七十七内大夫特與諸侯盟稱及稱會與君同
文十六年六月戊辰公子遂及齊侯盟于郪丘
成元年夏臧孫許及晉侯盟于赤棘
定三年冬仲孫何忌及邾子盟于拔
哀二年春王二月癸巳叔孫州仇仲孫何忌及邾子盟
于句繹
以上内大夫特與諸侯盟稱及者四公子遂盟齊懿
以緩伐魯之師臧孫許為齊難故盟晉景結好求援
二盟皆魯欲之定公即位邾子益新立何忌盟以求
好三家既同帥師伐邾取其田二子又盟邾子以要
之故四盟皆稱及凡内大夫盟諸侯皆不月郪丘軋
於齊句繹三家轢邾已甚故皆日以異之
昭十一年夏仲孫貜會邾子盟于祲祥
以上内大夫特與諸侯盟稱會者一邾悼既釋怨來
朝而魯會之葬於是貜會邾子盟則是盟邾志也故
稱會
七十八内大夫盟諸侯參以上稱會伯者之盟稱會
與君同出疆遂盟稱及非卿不稱名氏
桓十一年九月柔會宋公陳侯蔡叔盟于折(蒙上事月)
以上内大夫與三國之君盟稱會者一魯始黨齊鄭
既皆來戰于郎鄭莊卒宋陳蔡盟于折而柔會之
文二年夏六月公孫敖會宋公陳侯鄭伯晉士縠盟于
垂隴
成十八年十二月仲孫蔑會晉侯宋公衞侯邾子齊崔
杼同盟于虚朾
以上内大夫與伯者之盟稱會二晉人既以處父盟
公魯人恥之故垂隴之盟宋陳鄭之君皆在而魯獨
以大夫往晉悼公初立楚納宋魚石于彭城又侵宋
悼公會諸侯于虚朾以謀救宋時成公薨未葬故魯
獨以大夫往
莊十九年秋公子結媵陳人之婦于鄄遂及齊侯宋公
盟
以上内大夫出疆遂盟諸侯稱及者一公子結以送
女至鄄遇齊宋將伐魯遂與二君盟以緩師故稱及
大夫遂盟諸侯故不月
莊十六年冬十二月會齊侯宋公陳侯衞侯鄭伯許男
滑伯滕子同盟于幽
以上内微者與伯主之盟稱會一公既盟齊侯于柯
而二鄄之會不至此同盟于幽諸侯皆在而魯猶以
微者行是以有公子結之盟三國西鄙之伐公羊作
公會陳氏又謂諱不言公以經傳事理推之皆非是
七十九内大夫特與外臣盟稱及稱會非卿不稱名
氏
成十六年十二月乙丑季孫行父及晉郤犫盟于扈
以上内大夫特與外大夫盟稱及者一晉以僑如之
譖執季孫行父舍于苕丘於是赦之而季孫及郤犫
盟于扈故稱及
隠元年九月及宋人盟于宿
以上内微者及外微者盟稱及者一魯求成於宋故
稱及榖梁傳曰及内卑者也宋人外卑者也
文八年冬十月壬午公子遂會晉趙盾盟于衡雍
襄二十年春王正月辛亥仲孫速會莒人盟于向
以上内大夫會外大夫盟稱會者二扈之盟公後至
晉人來討襄仲會趙孟盟于衡雍報扈之盟則是晉
志也莒與邾更伐魯溴梁之會晉以魯故執莒邾之
君同圍齊之後又執邾子於是齊靈卒齊莊與晉成
莒失其恃而為向之盟故皆稱會
八十内大夫與外臣盟參以上稱會伯者之會别
盟後至者稱及以及既會而盟稱及盟于師
稱及
僖十九年冬會陳人蔡人楚人鄭人盟于齊
以上内大夫與四國之臣盟稱會者一陳穆公請修
好於諸侯以無忘齊桓之德故為是盟而魯會之
襄三年六月戊寅叔孫豹及諸侯之大夫及陳袁僑盟
二十七年秋七月辛巳豹及諸侯之大夫盟于宋
以上内大夫因諸侯會盟别盟大夫後至者稱及以
及者一既會諸侯之大夫而後與盟稱及者一皆蒙
上文其事别見
成二年秋七月齊侯使國佐如師己酉及國佐盟于袁
婁
以上内大夫會戰盟于師稱及者一不言及以及閒
無異事鞌之戰序見後
八十一内大夫與戎盟稱會
文八年冬十月乙酉公子遂會雒戎盟于暴
以上魯臣會戎盟者一臣降於君故雖盟戎稱會
八十二自外來魯盟稱來盟自魯往他國盟言涖盟
襄二十九年夏把子來盟
以上把君來盟者一把伯既因晉悼夫人治魯歸田
懼魯之見惡於是親來盟魯人賤之故降其爵
桓十四年夏五鄭伯使其弟語來盟
宣七年春衞侯使孫良夫來盟
以上來盟稱使者二鄭厲與公會于曹而未盟故使
其弟來盟衞成欲謀會晉故使良夫來盟夏五說見
後闕文類來盟著例不月
閔二年冬齊高子來盟
文十五年三月宋司馬華孫來盟
以上來盟不稱使者二閔公弑齊桓使高子來盟立
僖公時魯無君季友接之以二臣相見故不言齊侯
使無所致命也公羊傳曰不稱使我無君也宋人將
弑昭公而立公子鮑華孫為公子鮑來盟非其君使
來故不言宋公使無所受命也凡來盟不月華孫結
魯輔簒故特書月以異之
僖三年冬公子友如齊涖盟
文七年冬公孫敖如莒涖盟
昭七年春叔孫婼如齊涖盟
定十一年冬叔還如鄭涖盟
以上魯臣往他國涖盟者四凡涖盟皆盟其君來盟
亦然齊桓公為公不會陽榖來尋盟故公子友如齊
盟莒人來請盟故公孫敖如莒盟昭公將如楚故使
叔孫婼如齊盟魯及鄭平故叔還如鄭盟凡來盟五
涖盟四皆無交涖者唯哀八年臧賓如齊涖盟齊閭
丘明來涖盟二人皆非卿雖交涖史不書凡涖盟不
月與來盟同
八十三公特會諸侯自參以上必言故苟從可知不
言故伯主之會不言故避不主會言及以會
隠九年冬公會齊侯于防十一年夏公會鄭伯于時
來
桓元年三月公會鄭伯于垂三年春正月公會齊侯
于嬴六月公會把侯于郕九月公會齊侯于讙
六年夏四月公會紀侯于成十一年九月公會宋公
于夫鍾冬十二月公會宋公于闞十二年八月公
會宋公于虚冬十一月公會宋公于龜十四年春
正月公會鄭伯于曹十五年五月公會齊侯于艾(蒙上)
(事月)十八年春王正月公會齊侯于濼
以上公特會諸侯者十四皆春秋之初伯者未興諸
侯起亂之事防為伐宋時來為伐許垂假許田郕把
受兵而求成成紀來諮謀齊難夫鍾闞虚龜皆為平
宋鄭曹與鄭突脩好艾謀定許皆非為國為民嬴成
昏于齊讙受姜氏濼與夫人如齊皆公妃匹失禮之
事凡内離會不月唯魯桓之會皆月桓内弑其君兄
而外構亂身戕隣國其盟會之失皆不足復議故從
其恒法以别異之
宣元年夏公會齊侯于平州
定十年夏公會齊侯于夾谷
以上公特會諸侯者二宣公奪適以賂請會于齊以
定其位而不事晉夾谷齊結魯叛晉
隠十年春王二月公會齊侯鄭伯于中丘
桓二年三月公會齊侯陳侯鄭伯于稷以成宋亂十
五年冬十一月公會宋公衞侯陳侯于袲伐鄭十六
年春正月公會宋公蔡侯衞侯于曹
以上公會諸侯參以上四稷曰成宋亂袲曰伐鄭皆
為會言故中丘曹下即有會伐之事從可知也凡内
參會皆月有大夫則不月
定十四年五月公會齊侯衞侯于牽(蒙上事月)
哀十二年秋公會衞侯宋皇瑗于鄖
以上公參會諸侯者二時諸侯皆叛晉牽謀救范中
行氏鄖辭吳而竊盟事可知也
莊二十七年冬公會齊侯于城濮
僖元年八月公會齊侯宋公鄭伯曹伯邾人于檉十
三年夏公會齊侯宋公陳侯衞侯鄭伯許男曹伯于鹹
十六年冬十二月公會齊侯宋公陳侯衞侯鄭伯許
男邢侯曹伯于淮二十八年冬公會晉侯齊侯宋公
蔡侯鄭伯陳子莒子邾人秦人于温
宣七年冬公會晉侯宋公衞侯鄭伯曹伯于黑壤
成十二年夏公會晉侯衞侯于瑣澤
襄五年秋公會晉侯宋公陳侯衞侯鄭伯曹伯莒子邾
子滕子薛伯齊世子光吳人鄫人于戚七年十二月
公會晉侯宋公陳侯衞侯曹伯莒子邾子于鄬十一
年秋公會晉侯宋公衞侯曹伯齊世子光莒子邾子滕
子薛伯把伯小邾子伐鄭會于蕭魚十六年春公會
晉侯宋公衞侯鄭伯曹伯莒子邾子薛伯把伯小邾子
于溴梁二十一年冬公會晉侯齊侯宋公衞侯鄭伯
曹伯莒子邾子于商任二十二年冬公會晉侯齊侯
宋公衞侯鄭伯曹伯莒子邾子薛伯把伯小邾子于沙
隨二十四年八月公會晉侯宋公衞侯鄭伯曹伯莒
子邾子滕子薛伯把伯小邾子于夷儀(蒙上事月)二十五
年夏五月公會晉侯宋公衞侯鄭伯曹伯莒子邾子滕
子薛伯把伯小邾子于夷儀(蒙上事月)
以上公與伯者之會十有五凡伯者之會不言故從
可知也其事皆别見凡公與盟主之會不月必無成
事而後月詳見下篇及日月篇
僖五年夏公及齊侯宋公陳侯衞侯鄭伯許男曹伯會
王世子于首止
以上公及諸侯會王世子者一王世子以儲君之尊
出臨諸侯故齊桓避不敢主會而率諸侯以會于世
子故書及以會皆實錄也
八十四公特會外裔
哀七年夏公會吳于鄫十二年夏公會吳于橐皐
以上公特會吳者二是時魯有職貢於吳而猶以號
舉者不以諸侯之禮相接也
隠二年春公會戎于潛
以上公會戎者一
成二年冬公會楚公子嬰齊于蜀(為下盟月)
以上公會楚大夫者一事見變文篇
八十五公會諸侯殊會外裔言會以會不殊會言會
以及
襄十年春公會晉侯宋公衞侯曹伯莒子邾子滕子薛
伯把伯小邾子齊世子光會吳于柤
以上公會諸侯殊會外裔一凡言會吳者皆其君從
舉號例以其稱號不典未能以中國諸侯之禮
相接故諸侯自相與為會然後會之所謂會又會也
自晉厲公以大夫會吳至悼公遂以諸侯會之皆欲
通吳以撓楚
哀十三年夏公會晉侯及吳子于黃池
以上公會晉侯吳子不殊會者一以諸侯之禮相接
故得稱吳子兩主之故言及傳言吳晉爭先則不可
言吳主會言魯職貢於吳有豐於晉將半邾以事吳
而如邾以事晉則魯蓋兩事吳晉凡會吳詳見謹内
外篇
八十六公會把伯姬
莊二十七年春公會把伯姬于洮
以上公會其女為把夫人者一伯姬以前二年歸把
至此會公于洮冬乃歸寧皆為把伯來朝先為之地
也說者但譏莊公不當出會其女而不知大不字小
之失以至於此
八十七公及夫人會齊侯
僖十一年夏公及夫人姜氏會齊侯于陽榖
以上公及夫人會齊侯者一夫人雖齊女然兩君相
見而婦人參其間非禮也
八十八諸侯迎會公
文十三年冬公如晉衞侯會公于沓公還自晉鄭伯
會公于棐
以上諸侯迎會公者二皆欲因公請成于晉
定十四年大蒐于比蒲邾子來會公
以上諸侯來會公者一魯既結齊叛晉邾主齊故來
會公以脩好杜氏曰來而不用朝禮故曰會
八十九公會外師
定八年夏公會晉師于瓦
以上公會外師者一齊師伐我晉士鞅趙鞅荀寅救
我齊師已去公遂會三卿于瓦卿非期會故以師為
重成二年傳言公會晉師于上鄍不書者四卿出師
會晉衞以報齊怨幸而一戰勝齊遂使禽鄭逆公勞
師以臣召君不可為訓故削之以全國體在存策書
中為變例之五
九十公會外大夫
襄二十六年夏公會晉人鄭良霄宋人曹人于澶淵
以上公會外大夫者一凡公與外大夫盟則諱不言
公此會則不諱者盟則君臣同歃故諱公以遠恥會
則君臣各在其位故直書以見其失而已外大夫書
人皆說見變文辯名實篇
九十一王臣會諸侯
莊十四年冬單伯會齊侯宋公衞侯鄭伯于鄄
以上王卿士會諸侯一齊桓公始合諸侯假王命以
示大順凡王臣有諸侯之事皆以内辭書杜氏謂赴
以單伯會諸侯為文非也
九十二内大夫會諸侯
文元年秋公孫敖會晉侯于戚
宣十四年冬公孫歸父會齊侯于榖十五年春公孫
歸父會楚子于宋
昭九年春叔弓會楚子于陳
以上内大夫特會諸侯者四皆以事往晉侯疆戚田
故公孫敖往會之楚子在宋歸父先會齊侯而後會
楚子于宋者宣公方事齊故先謀於齊而後會楚也
楚師滅陳故叔弓會楚子于陳
襄八年夏季孫宿會晉侯鄭伯齊人宋人衞人邾人于
邢丘
以上内大夫會伯主者一悼公復伯使諸侯大夫聽
朝聘之數
九十三内大夫會外大夫苟非天下之事則言故
文十一年夏叔仲彭生會晉郤缺于承筐
宣十五年秋仲孫蔑會齊高固于無婁
成五年夏叔孫僑如會晉荀首于榖
昭三十一年春季孫意如會晉荀躒于適歴
以上内大夫特會外大夫者四彭生會郤缺謀諸侯
之從楚者蔑會高固則齊魯既皆通楚而晉將徵會
于諸侯也荀首如齊逆女僑如餫諸榖意如出君晉
人不能討使荀躒召意如至適歴欲其奉公以歸
襄二年秋仲孫蔑會晉荀罃宋華元衞孫林父曹人邾
人于戚(為下葬月)冬仲孫蔑會晉荀罃齊崔杼宋華元衞
孫林父曹人邾人滕人薛人小邾人于戚十四年冬
季孫宿會晉士匄宋華閱衞孫林父鄭公孫蠆莒人邾
人于戚十九年冬叔孫豹會晉士匄于柯二十七
年夏叔孫豹會晉趙武楚屈建蔡公孫歸生衞石惡陳
孔奐鄭良霄許人曹人于宋三十年冬晉人齊人宋
人衞人鄭人曹人莒人邾人滕人薛人把人小邾人會
于澶淵宋災故
昭元年春叔孫豹會晉趙武楚公子圍齊國弱宋向戌
衞齊惡陳公子招蔡公孫歸生鄭罕虎許人曹人于虢
十一年秋季孫意如會晉韓起齊國弱宋華亥衞北
宫佗鄭罕虎曹人把人于厥憖二十五年夏叔詣會
晉趙鞅宋樂大心衞北宫喜鄭游吉曹人邾人滕人薛
人小邾人于黃父
以上内大夫會外大夫者九一言故澶淵之會叔孫
豹不書而外大夫稱人乃筆削之旨
九十四内大夫特會外裔
哀六年夏叔還會吳于柤
以上内大夫特會外裔者一
九十五内大夫會外大夫殊會外裔言會以會同受
命直言會之
成十五年冬十一月叔孫僑如會晉士燮齊高無咎宋
華元衞孫林父鄭公子鰌邾人會吳于鍾離
襄十四年春王正月季孫宿叔老會晉士匄齊人宋人
衞人鄭公孫蠆曹人莒人邾人滕人薛人把人小邾人
會吳于向
以上内大夫會外大夫殊會外裔者二義與公會諸
侯殊會外裔同凡内大夫會外大夫不月必會而又
會外裔然後月
襄五年夏仲孫蔑衞孫林父會吳于善道
以上内大夫外大夫會外裔者一不曰會以會者二
國之卿同受命于晉不自期會也
九十六君大夫出會諸侯無成事亦書
桓十年秋公會衞侯于桃丘弗遇
成十六年秋公會晉侯齊侯衞侯宋華元邾人于沙隨
不見公
昭十三年秋公會劉子晉侯齊侯宋公衞侯鄭伯曹伯
莒子邾子滕子薛伯把伯小邾子于平丘八月甲戌同
盟于平丘公不與盟
文十六年春季孫行父會齊侯于陽榖齊侯弗及盟
以上公會諸侯弗遇者一不見公者一不與盟者一
大夫會諸侯不見與盟者一雖無成事史猶謹書之
所以尊君重國也劉氏曰春秋於魯事有可恥者必
為之諱君臣之禮也若我無失道而横逆所加則不
諱故直書以罪諸侯
宣四年春王正月公及齊侯平莒及郯莒人不肯
以上公及諸侯平國不成者一無成事而書義與上
同且為公伐莒取向言故
九十七公及諸侯相遇
隠四年夏公及宋公遇于清
莊二十三年夏公及齊侯遇于榖三十年冬公及齊
侯遇于魯濟
以上公及諸侯遇者三簡禮相見曰遇何氏曰古者
有遇禮為朝天子若朝罷歸卒相遇于塗近者為主
遠者為賓稱先君以相接所以崇禮讓絶慢易也當
春秋時出入無度卒然相要非常遇也今案隠與宋
公聞衞亂而相遇齊桓圖伯亦兩與公遇者桓公欲
身下諸侯以成伯業故以簡便濟其勤勞
九十八公行無成事書次
莊三年冬公次于滑八年春師次于郎以俟陳人蔡
人(為下事月)
以上公次者一諱公稱師者一次者師止舍之名君
行師從故君所止舍亦言次其事至淺必無成事而
後書傳言閔公次于郎待季友不書者既書公及齊
侯盟于落姑為有成事則信宿之次史不復錄十二
公行反往往曠月踰時使所次悉書亦不勝書矣杜
陳例皆不取
九十九公失國書次書如書至書居書唁書圍邑取
邑
昭二十五年九月己亥公孫于齊次于陽州齊侯唁
公于野井二十六年三月公至自齊居于鄆夏公
圍成秋公會齊侯莒子邾子把伯盟于鄟陵公至
自會居于鄆二十七年春公如齊公至自齊居于
鄆冬公如齊公至自齊居于鄆二十八年春公
如晉次于乾侯二十九年春公至自乾侯居于鄆
齊侯使高張來唁公公如晉次于乾侯冬十月鄆
潰三十年春王正月公在乾侯三十一年春王正
月公在乾侯夏晉侯使荀躒唁公于乾侯三十二
年春王正月公在乾侯取闞
以上昭公孫于齊後書次者三書如者四書至書居
者五書在者三書公會者一書唁公者三書圍邑者
一取邑者一公已失國而詳錄其出處如此者臣無
絶君之道公身繫國安危季孫雖叛公社稷宗廟臣
民非公無所繫也當是時公令不及於魯魯史安能
以時得公出處歲月如是之詳君臣交戰季孫豈以
得於諜報者而詳命史氏於阻兵之日哉季孫背昭
子之言不納公又脅鄆使潰而每歲賈馬歸從者之
衣屨于乾侯蓋欲信士鞅黨逆之言以欺晉君爾扈
之會鞅曰季氏事君如在國杜氏註曰書公行告公
至是也三十年公在乾侯服虔曰季氏閔而釋之所
謂事君如在國是也若是則季孫士鞅之姦謀非唯
足以欺時君而尚足以欺後世也春秋之作亂臣賊
子猶能知而懼之而學者反以空言汨之也傳言季
孫欲溝公墓為惡諡皆以榮成伯之言而止魯之臣
子猶有人焉當定哀之間意如卒後史臣豈無職思
其憂者詳著昭公出處以補策書之闕乎公羊傳記
孔子舉野井唁禮而曰其禮與其辭足觀矣當時士
大夫從公如子家子所謂貌而出者猶衆有足徵也
又案史記昭公奔齊魯亂孔子亦適齊當時之事見
聞所及使魯史不追補之孔子脩春秋時亦特筆書
之以誅季氏不臣之罪矣服杜之失不足深辯也
春秋屬辭卷六
