春秋屬辭卷七元趙汸撰
存策書之大體第一之七
一百内師公將稱公大夫稱名氏微者不言將
隠七年秋公伐邾
莊二十六年春公伐戎
僖二十一年冬公伐邾二十二年春公伐邾三十
三年夏公伐邾
文七年春公伐邾
宣四年春公伐莒十八年春公伐把
哀七年秋公伐邾
莊二年夏公子慶父帥師伐於餘丘
僖三十三年秋公子遂帥師伐邾
文十四年春叔彭生帥師伐邾
宣十年秋公孫歸父帥師伐邾
襄二十年秋仲孫速帥師伐邾
昭十年秋七月季孫意如叔弓仲孫貜帥師伐莒
哀元年冬仲孫何忌帥師伐邾二年春王二月季孫
斯叔孫州仇仲孫何忌帥師伐邾六年冬仲孫何忌
帥師伐邾
桓八年秋伐邾
以上公伐者九大夫伐者九微者伐一皆小國凡君
將不言帥師古者君行師從言君將則師行可知大
夫將言帥師師重與大夫等也微者不言將者大夫
非卿名氏不登于策公羊傳曰將尊師少言將將尊
師衆言某帥師君將不言帥師書其重者此策書之
法通内外言之唯將卑師少稱人外與内異以本國
之史不可復言某人故内微者不言將詳見辭從主
人篇筆削之法外師雖君大夫將有變文稱人者唯
内師悉從其恒稱蓋外變文以示義則内從其恒稱
以見實乃外可變而内不可變者凡内師兼他義者
此不序三家既分公室其三卿並將俱出則特書月
以見異常
莊十年二月公侵宋
定六年二月公侵鄭八年春王正月公侵齊二月
公侵齊
成六年秋仲孫蔑叔孫僑如帥師侵宋
襄二十四年春仲孫羯帥師侵齊
定八年秋季孫斯仲孫何忌帥師侵衞
以上公侵者四大夫侵者三齊大魯小宋衞皆敵國
雖有怨仇及盟主之命皆言侵與加兵小國異辭非
史文矣趙伯循曰凡侵伐不書勝敗殺掠而還也陸
氏曰主人不出戰也今案公親將以犯大國故書月
以甚之
莊九年夏公伐齊納子糾
以上公伐齊者一凡潛師掠竟曰侵聲罪致討曰伐
此策書之法通内外言之筆削之法外侵伐悉從其
恒稱内師加小國皆言伐加大國皆言侵蓋外從其
恒稱以見實則内變文以示義乃内可變而外不可
變者也當齊無君莊公興師以納子糾故直言伐詳
見變文篇
一百一内勝外師言敗勝敗相當言戰大崩言敗績
微者戰言及
隠十年六月壬戌公敗宋師于菅
莊十年春王正月公敗齊師于長勺夏六月公敗宋
師于乘丘(蒙上事月)十一年夏五月戊寅公敗宋師于鄑
僖元年九月公敗邾師于偃冬十月壬午公子友帥
師敗莒師于酈獲莒挐
文十一年冬十月甲午叔孫得臣敗狄于鹹
昭五年秋七月戊辰叔弓帥師敗莒師于蚡泉
以上内敗外師者八凡敗皆不書侵伐以地之内外
見之也敗諸外者我既侵伐彼國而又敗其師敗諸
内者彼來侵伐我而為我所敗不待書侵伐而可見
矣外相敗及戰亦同凡大夫敗外師日而公不日者
國君不以善將為功殊之於大夫也其日者皆甚之
既以臣會伐而公又敗宋師以自為功既得志於乘
丘而又禦之於鄑以深其怨皆甚其事也
莊九年夏公伐齊納子糾八月庚申及齊師戰于乾時
我師敗績
以上魯君伐齊納其公子及齊師戰敗績者一時齊
桓已立但言及齊師戰者魯納子糾不正桓之為君
也
桓十七年夏五月丙午及齊師戰于奚
以上微者及戰一傳曰齊人侵魯疆疆吏來告公曰
疆埸之事姑盡所備事至而戰又何謁焉則及齊人
戰者疆吏也此微者將不言其人之例
僖二十二年秋八月丁未及邾人戰于升陘
以上公及外微者戰一傳曰公及邾人戰于升陘我
師敗績經不言公與敗績但書及戰同微者乃筆削
之法此與乾時及戰皆蒙上文而此獨為筆削者彼
是一事再見史有恒例此併兩事為一役非復史文
矣說見變文篇
一百二内圍國邑及外師圍國
成三年秋叔孫僑如帥師圍棘
昭十三年春叔弓帥師圍費
定六年冬季孫斯仲孫忌帥師圍鄆(杜氏曰何忌不言何闕文)十
年夏叔孫州仇仲孫何忌帥師圍郈秋叔孫州仇仲
孫何忌帥師圍郈
以上内圍其邑者五凡内邑必叛而後圍之不書内
邑叛說見後篇
昭二十六年夏公圍成
定十二年十二月公圍成
以上公自圍其邑者二昭公失國季孫以成拒師内
叛也定公令不行於大夫孟氏不肯墮成亦與叛無
異時三家分魯而有之魯君擁虚器之日久矣昭圍
成不月異在國也詳見第六篇
哀三年冬叔孫州仇仲孫何忌帥師圍邾
以上内大夫圍國者一
莊八年夏師及齊師圍郕郕降于齊師
以上及外師圍國者一變公言師乃筆削之旨
一百三内入國邑公及諸侯入國
隠二年夏五月無駭帥師入極(蒙外入國月)
桓二年九月入把
僖二十七年秋八月乙巳公子遂帥師入把
以上内大夫入國者二微者入國一皆恃衆凌寡以
俘掠為暴也凡内臣入國不日僖公不念姑姊妹而
入其甥國故書日
襄十二年春王二月季孫宿帥師救台遂入鄆(蒙伐我圍台月)
以上内大夫救内邑遂入外邑者一
哀七年秋公伐邾八月己酉入邾以邾子益來
以上公因伐而入國者一伐邾乃季孫肥之意時公
制於三家非有君將之實也
隠十一年秋七月壬午公及齊侯鄭伯入許
以上公及諸侯入國者一入國書公及蒙上文會時
來與桓十二年及伐蒙上文會盟武父同例凡入國
者皆破其國都制其民人遷其重器但不有其地故
不言滅鄭既有許地而不言滅者以許叔居許東偏
奉許宗祀也
一百四公會伐會侵會圍會而及戰
桓十六年夏四月公會宋公衞侯陳侯蔡侯伐鄭
莊五年冬公會齊人宋人陳人蔡人伐衞
宣七年夏公會齊侯伐萊
以上公會諸侯伐者三(桓公黨亂莊公為仇人役宣公事齊也桓之會伐書月從)
(其恒法與盟會同)
莊二十六年秋公會宋人齊人伐徐
僖四年春王正月公會齊侯宋公陳侯衞侯鄭伯許男
曹伯侵蔡蔡潰遂伐楚
成三年春公會晉侯宋公衞侯曹伯伐鄭十年夏公
會晉侯齊侯宋公衞侯曹伯伐鄭(二會伐皆為下事月)十三年
夏五月公自京師遂會晉侯齊侯宋公衞侯鄭伯曹伯
邾人滕人伐秦十六年秋公會尹子晉侯齊國佐邾
人伐鄭十七年夏公會尹子單子晉侯齊侯宋公衞
侯曹伯邾人伐鄭冬公會單子晉侯宋公衞侯曹伯
齊人邾人伐鄭
襄九年冬公會晉侯宋公衞侯曹伯莒子邾子滕子薛
伯把伯小邾子齊世子光伐鄭十年秋公會晉侯宋
公衞侯曹伯莒子邾子齊世子光滕子薛伯把伯小邾
子伐鄭十一年夏公會晉侯宋公衞侯曹伯齊世子
光莒子邾子滕子薛伯把伯小邾子伐鄭秋公會晉
侯宋公衞侯曹伯齊世子光莒子邾子滕子薛伯把伯
小邾子伐鄭
以上公會伯國伐者十有二起齊桓伐徐終晉悼伐
鄭凡公會伐不月會伯主伐外裔則月自京師遂會
伐則月
哀十年春公會吳伐齊十一年夏公會吳伐齊(為日戰月)
以上公會吳伐者二魯挾吳以敵齊春秋將終也
定四年三月公會劉子晉侯宋公蔡侯衞侯陳子鄭伯
許男曹伯莒子邾子頓子胡子滕子薛伯把伯小邾子
齊國夏于召陵侵楚
以上公會侵一會侵蔡已見上此為王臣合諸侯伐
外裔月
僖六年夏公會齊侯宋公陳侯衞侯曹伯伐鄭圍新城
以上公會伐國圍邑一桓公討鄭逃首止之盟
襄十八年冬十月公會晉侯宋公衞侯鄭伯曹伯莒子
邾子滕子薛伯把伯小邾子同圍齊
以上公會圍一悼公末年齊已貳於晉伐我圍成悼
公卒復伐魯不已言同盟諸侯所同疾非但盟主之
意也從史文
桓十二年冬十一月丙戌公會鄭伯盟于武父十二月
及鄭師伐宋丁未戰于宋十三年春二月公會紀侯
鄭伯己已及齊侯宋公衞侯燕人戰齊師宋師衞師燕
師敗績
以上公會而及伐且戰者一會而及戰者一皆魯鄭
同惡相濟之事凡公出會例月戰敗例日劉炫云公
會紀鄭始行即書其戰之日則戰罷乃告廟是也會
紀鄭戰不言地說見變文篇
一百五大夫會伐會侵會圍會而及戰
隠四年秋翬帥師會宋公陳侯蔡人衞人伐鄭十年
夏翬帥師會齊人鄭人伐宋
莊三年春王正月溺會齊師伐衞
文三年春王正月叔孫得臣會晉人宋人陳人衞人鄭
人伐沈沈潰
宣十一年夏公孫歸父會齊人伐莒
成八年冬叔孫僑如會晉士爕齊人邾人伐郯
襄十四年夏叔孫豹會晉荀偃齊人宋人衞北宫括鄭
公孫蠆曹人莒人邾人滕人薛人把人小邾人伐秦(為下)
(日葬月)十六年夏叔老會鄭伯晉荀偃衞甯殖宋人伐
許
以上大夫會伐者八其事别見後篇内大夫不書族
說在辭從主人篇凡内臣會伐不月溺以會仇讎抗
王命月得臣以沈潰月
僖四年冬十二月公孫兹帥師會齊人宋人衞人鄭人
許人曹人侵陳
以上大夫會侵一以伯主侵與國月
襄元年春仲孫蔑會晉欒黶宋華元衞甯殖曹人莒人
邾人滕人薛人圍宋彭城
以上大夫會圍一會有宋人復言圍宋彭城說見特
筆篇
成二年六月癸酉季孫行父臧孫許叔孫僑如公孫嬰
齊帥師會晉卻克衞孫良夫曹公子首及齊侯戰于鞌
齊師敗績
以上大夫會而及戰一齊間晉而伐魯戰敗衞師魯
四卿各以師會以一戰勝齊為功故曹無書大夫將
者於是特書公子首觀傳言公會晉師于上鄍賜晉
三卿五大夫命服而季文子以鞌之戰立武宫則當
時之情可見矣
一百六微者會伐言及
桓十七年秋及宋人衞人伐邾
僖四年秋及江人黃人伐陳
以上内微者及外微者伐國二凡内師無不與謀而
出會者故君大夫將皆言會必微者而後言及蓋會
以合謀君與國卿之事也及則受成命於國微者之
事也義與内盟稱及稱會者不同經書及伐唯此二
事桓十二年及鄭師伐宋蒙上文公會盟莊八年師
及齊師圍郕諱公書師不入此例說在變文篇
一百七内救公會救公會臣及救臣會救
僖十八年夏師救齊
襄十二年春季孫宿帥師救台二十三年秋叔孫豹
帥師救晉(為下卒月)
以上内救三書師救者將卑師衆也凡事實錯見後
篇者不盡釋後倣此
莊二十八年秋公會齊人宋人救鄭
成七年秋公會晉侯齊侯宋公衞侯曹伯莒子邾子把
伯救鄭
襄五年冬公會晉侯宋公衞侯鄭伯曹伯齊世子光救
陳
以上公會救三
僖十五年春公孫敖帥師及諸侯之大夫救徐
以上公會臣及救一齊桓公盟諸侯于牡丘遂次于
匡使諸侯之大夫救徐故内大夫言及蒙上文諸侯
之會言之
文九年春公子遂會晉人宋人衞人許人救鄭
以上内大夫會救一
一百八公追
莊十八年夏公追戎于濟西
僖二十六年春公追齊師至酅弗及
以上公追二啖氏曰追者寇已去而躡之也書法詳
略說見後篇
一百九師次會次
莊三十年夏次于成
襄二十三年秋叔孫豹帥師救晉次于雍榆(為下日卒月)
以上師次一大夫帥師次一杜氏曰次在事前次以
待事也次在事後事成而次也今案凡次皆以無成
事書書救晉者為次雍榆言故實不成救也成十六
年傳我師次于督揚不書者公會尹子晉侯伐鄭以
成事書也師行近者歴月遠或踰三時如悉書次將
不勝書矣
僖十五年三月公會齊侯宋公陳侯衞侯鄭伯許男曹
伯盟于牡丘遂次于匡
以上公會而遂次者一諸侯不親救徐故書次
襄元年夏仲孫蔑會齊崔杼曹人邾人把人次于鄫
以上内大夫會次一傳曰次于鄫以待晉師
一百十内大夫會城
襄二年冬仲孫蔑會晉荀罃齊崔杼宋華元衞孫林父
曹人邾人滕人薛人小邾人于戚遂城虎牢二十九
年夏仲孫羯會晉荀盈齊高止宋華定衞世叔儀鄭公
孫段曹人莒人滕人薛人小邾人城把
昭三十二年冬仲孫何忌會晉韓不信齊高張宋仲幾
衞世叔申鄭國參曹人莒人薛人把人小邾人城成周
以上内臣會而遂城者一會城者二曰遂城者會與
城異地也城虎牢本孟獻子之請晉悼能用謀也城
把晉平公為其母悼夫人故城成周奉天子之命以
紓諸侯之戍
百十一王師令必及魯而後書
桓五年秋蔡人衞人陳人從王伐鄭
莊六年春王正月王人子突救衞十四年春齊人陳
人曹人伐宋夏單伯會伐宋
以上諸侯從王伐國者一王人救者一王臣會伐者
一據傳隠五年王使尹氏武氏伐翼王命虢公伐曲
沃桓四年王師秦師圍魏之類皆不見於經者事在
西方令不至於魯也陳氏以為筆削之旨誤矣隠九
年鄭人以王命來告伐宋時鄭伯為王左卿士王臣
不出王師不行故但書公會齊侯鄭伯翬帥師會齊
鄭伐宋而已至三國從王伐鄭始見於經而不書天
王以諸侯伐鄭者王命不至於魯三國以從王伐鄭
來告也齊人合諸侯抗王命以納朔魯亦與焉於是
救衞之令始及於魯齊桓伐宋圖伯請王命以示大
順史乃得而書之王人書字說見特筆篇
百十二外師加魯四境言某鄙直逼國都言伐我
莊十九年冬齊人宋人陳人伐我西鄙
僖二十六年夏齊人伐我北鄙
文十四年春邾人伐我南鄙十七年夏齊侯伐我西
鄙
成二年春齊侯伐我北鄙
襄八年夏莒人伐我東鄙十年秋莒人伐我東鄙
十二年春莒人伐我東鄙圍台(為下入鄆月)十五年夏齊
侯伐我北鄙圍成秋邾人伐我南鄙十六年春齊
侯伐我北鄙秋齊侯伐我北鄙圍郕十七年秋齊
侯伐我北鄙圍桃高厚帥師伐我北鄙圍防冬邾
人伐我南鄙十八年秋齊師伐我北鄙二十五年
春齊崔杼帥師伐我北鄙
定七年秋齊國夏帥師伐我西鄙八年夏齊國夏帥
師伐我西鄙
以上外師伐魯境者十九齊宋陳一齊十二邾三莒
三凡外師伐魯史無不書者比其事而考之則曲直
自見無與於書法故不復詳唯襄十年秋七月楚子
囊鄭子耳伐我西鄙不書者蓋伐宋之師聲言伐魯
志在還兵取蕭魯不受兵故不書于策杜云其義未
聞陳云不悉書皆昧於存策書大體之義
僖二十六年春齊人侵我西鄙
文七年夏狄侵我西鄙十五年秋齊人侵我西鄙
冬齊侯侵我西鄙
襄十四年夏莒人侵我東鄙
以上外師侵魯境者五僖二十六年書公追齊師至
酅弗及則凡言侵者皆潛師攻掠而去明矣
哀八年春吳伐我十一年春齊國書帥師伐我
以上外師伐我者二吳次于泗上行成景伯以城下
之盟為恥齊師在清魯人欲背城而戰皆伐魯之國
都故直言伐我
百十三外師來戰
桓十年冬十二月丙午齊侯衞侯鄭伯來戰于郎
以上三國之君來戰于魯地者一凡諸侯相侵伐或
攻掠或求成不必皆戰其戰則以主及客以中國及
夷狄皆以應兵見之此不以魯及三國戰直言三國
之君來戰乃筆削之旨說在變文篇
百十四内伐國取田邑言伐言取不用師但言取有
來歸之者言入已滅之國言取不絶其祀不
言滅
隠十年六月壬戌公敗宋師于菅辛未取郜辛巳取防
以上公敗外師取二邑者一翬既會鄭伐宋公又親
敗宋師故鄭人得入二邑以歸于我經所以但書魯
取而一敗二取皆書日以異之
僖二十六年冬公以楚師伐齊取榖三十三年夏公
伐邾取訾婁
以上公伐國取邑者二
宣十年秋公孫歸父帥師伐邾取繹
哀二年春王二月季孫斯叔孫州仇仲孫何忌帥師伐
邾取漷東田及沂西田
以上魯臣伐國取邑者一取田者一昭十年三卿伐
莒而取郠不書杜氏曰公見討平丘魯諱之定六年
公侵鄭而取匡不書杜氏曰匡歸之晉以非隣國不
能有之故也
昭元年三月取鄆
以上取外邑不言伐者一言易也不用師徒故但書曰
取也鄆莒魯之塞邑也傳曰莒魯争鄆為日久矣是
也然則二十六年公在乾侯取闞其不言伐何也
闞内邑也傳曰叔孫昭子如闞是也取内邑故亦
不言伐也
僖三十一年春取濟西田
成二年秋取汶陽田
襄十九年春取邾田自漷水
以上取田者三濟西田受之伯主故不繫曹汶陽田
本我地故不繫齊杜氏曰晉使齊還魯故書取不以
好得故不言歸邾田在漷水北傳曰晉人執邾悼公
以其伐我故取邾田自漷水歸之于我
隠八年三月鄭伯使宛來歸祊庚寅我入祊
以上外來歸邑書我入者一鄭來歸祊將以易許田
也非師不言入此言入者公羊傳曰難也祊在泰山
之下去鄭遠而近魯必鄭人不能有而後歸于魯魯
恐其民不服故以兵入焉祊歸我而許田未易豈非
以其難與
僖二十二年春公伐邾取須句
文七年春公伐邾三月甲戌取須句
宣四年春公伐莒取向
以上公伐國而取其所滅之小國者三須句風姓國
邾人滅之須句子來奔因成風也僖公伐邾取須句
而反其君其後邾又滅之故文公伐邾取須句寘文
公子焉向姜姓國隠二年莒人入向其後為莒滅不
見於經傳凡滅國有取而有之者則不書滅以存亡
繼絶之義責歸於取之者也故須句不書邾滅向不
書莒滅而皆以書取見義惡其為滅國者受惡而始
滅之罪不待申言也在存策書大體中為變例之七
須句始反其君為附庸則猶未絶其祀故從内取國
例後寘文公子則遂縣之故書日以異其事
昭四年九月取鄫
以上取已滅之國一傳曰莒亂著丘公立而不撫鄫
鄫叛而來故曰取然猶書莒滅鄫者譏在晉也以魯
覿鄫世子于晉悼公列鄫人于會而莒卒滅鄫與向
須句異矣鄭滅許吳滅徐楚人皆能繼而存之使列
于諸侯可以中國而不如夷狄乎或用二傳之說謂
昭以前鄫未亡非也
宣九年秋取根牟
成六年春取鄟
襄十三年夏取邿
以上取小國三傳曰邿亂分為四師救邿遂取之此
所以不言伐趙伯循曰凡得國而不言滅者不絶其
祀也案根牟鄟傳不言其故皆曰易也蓋以鄫與邿
推之
僖十七年夏滅項
以上滅小國者一夷而縣之故直曰滅先儒或謂内
諱滅言取者誤矣滅不書月者間伯主有事與莒滅
鄫同不言師說在變文篇
百十五外取我田邑言取雖我歸之亦言取諱易田
言假
宣元年六月齊人取濟西田
昭二十五年十二月齊侯取鄆
哀八年夏齊人取讙及闡
以上外取我田邑者三禮國亡大縣邑公卿大夫士
皆厭冠哭於大廟三日君不舉此取田邑所以必書
于策濟西鄆皆言取者一為魯諱賂一見季孫據國
叛君下言公至自齊居于鄆則齊取鄆以居公可見
矣故皆書月以别於讙闡其書伐書取自從外伐取
例見後篇
桓元年三月公會鄭伯于垂鄭伯以璧假許田
以上外以璧假田者一桓公簒位而脩好于鄭卒易
祊田許田多於祊故進璧以請史言璧假諱易許田
也公羊傳曰諱取周田也許田本魯朝宿之邑在王
畿之内故曰周田
百十六外滅國必書不絶其祀言取迫之使服曰降
移其民人社稷曰遷
莊十年冬十月齊師滅譚譚子奔莒十三年夏六月
齊人滅遂
僖二十五年春王正月丙午衞侯燬滅邢
襄六年秋莒人滅鄫十年春公會晉侯宋公衞侯曹
伯莒子邾子滕子薛伯把伯小邾子齊世子光會吳于
柤夏五月甲午遂滅偪陽
定四年夏四月庚辰蔡公孫姓帥師滅沈以沈子嘉歸
殺之六年春王正月癸亥鄭游速帥師滅許以許男
斯歸
以上諸侯滅小國者七入春秋楚滅漢陽諸姬在齊
桓未伯前晉滅耿霍魏在桓伯後告命皆不及於魯
故史不書而齊桓滅譚滅遂在經為滅國之始陳氏
因謂不書晉楚滅國蔽罪於伯主其失與二傳均矣
凡侵伐圍入有筆削者事有輕重也用兵之罪莫大
於滅國者事不相蒙當各正其罪非筆削所加也凡
滅國不日滅吾同宗之國則日會而遂滅日以其君
歸日間伯主有事而滅小國日凡滅國不言君奔者
死於位也言以歸者服之也會而遂滅不言以歸略
之也諸異義皆非
宣十五年六月癸卯晉師滅赤狄潞氏以潞子嬰兒歸
十六年春王正月晉人滅赤狄甲氏及留吁
襄六年十二月齊侯滅萊
昭十七年八月晉荀吳帥師滅陸渾之戎
以上中國滅外裔者四莱姜姓子爵定公十年
傳稱莱人為俘蓋東方之國也雖君不日以
其君歸則日案昭二十年晉滅肥以肥子綿臯歸二
十一年滅鼓以鼓子䳒鞮歸皆不書者鮮虞肥鼓皆
白狄也嘗服屬於晉既而肥鼓皆叛晉屬鮮虞非赤
狄潞氏甲氏之比故告命策書皆主伐鮮虞而不及
肥鼓之滅其族微也
僖五年秋楚人滅弦弦子奔黃十年春狄滅温温子
奔衞十二年夏楚人滅黃
文四年秋楚人滅江五年秋楚人滅六
宣十二年冬十二月戊寅楚子滅蕭
昭四年秋七月楚子蔡侯陳侯許男頓子胡子沈子淮
夷伐吳執齊慶封殺之遂滅賴八年冬十月壬午楚
師滅陳十一年冬十一月丁酉楚師滅蔡執蔡世子
有以歸用之二十四年冬吳滅巢三十年冬十二
月吳滅徐徐子章羽奔楚
定十四年二月辛巳楚公子結陳公孫佗人帥師滅頓
以頓子牂歸十五年二月辛丑楚子滅胡以胡子豹
歸
以上外裔滅中國十三國畿内國一侯國二小國十
吳楚本非外裔以其國於蠻荒僭王竊號遠而絶之
故其初皆以號舉吳雖嘗稱爵然伐滅之事皆舉號
徐本古之建國以其先嘗僭王故春秋外之然天子
既討其罪不絶其封則亦不可槩以外裔論也故見
滅從中國例文十二年楚人圍巢杜註謂巢吳楚間
小國成七年傳言吳始伐楚伐巢伐徐則巢自見圍
後從楚也杜氏於圍巢傳註以為羣舒之屬於滅巢
註曰楚邑也皆誤劉氏曰巢伯爵國也本書序巢伯
來朝故從中國例案定五年楚滅唐不書者唐微國
久服於楚不得列於諸侯邲之役傳始見唐侯而經
不書柏舉之役從蔡侯吳子伐楚以此見滅無為之
告諸侯者故雖侯爵不得比蕭賴也興滅國繼絶世
聖人蓋常言之苟見于策無不錄也凡外裔滅中國
小國不月近偪大國則月必大國而後日雖大國之
附庸日狄滅温書而晉滅虞虢不書為變例之八說
見下篇
僖二十六年秋楚人滅夔以夔子歸
文十六年秋楚人秦人巴人滅庸
宣八年夏楚人滅舒蓼
成十七年冬楚人滅舒庸
襄二十五年秋楚屈建帥師滅舒鳩
昭十三年冬吳滅州來
以上蠻荒相滅者六成七年吳入州來傳曰蠻之屬
於楚者吳盡取之則州來楚屬也凡外裔相滅不月
詳略之義著矣
僖三年夏徐人取舒
以上取國一義與内取國同
莊八年夏郕降于齊師三十年秋七月齊人降鄣
以上降國二以兵迫之使服故不言取不絶其祀故
不言滅
莊十年三月宋人遷宿
閔二年春王正月齊人遷陽
以上遷國二彊移其民人社稷於他處而取其地曰
遷穀梁傳曰遷者猶未失其國家以往者也
莊元年冬齊師遷紀郱鄑郚
以上以師遷人三邑一徙其民取其地也
百十七凡土功無不書都邑備制曰城不備制曰築
隠七年夏城中丘九年夏城郎
桓五年夏城祝丘十六年冬城向
莊二十九年冬城諸及防三十二年春城小穀
僖二年春王正月城楚丘
文七年三月甲戌取須句遂城郚十二年冬季孫行
父帥師城諸及鄆
宣八年冬城平陽
成四年冬城鄆九年冬城中城
襄七年夏城費十三年冬城防十五年夏季孫宿
叔孫豹帥師城成郛十九年冬城西郛城武城
定六年冬城中城十四年冬城莒父及霄十五年
冬城漆
哀三年夏季孫斯叔孫州仇帥師城啓陽四年夏城
西郛五年春城毗六年春城邾瑕
莊二十八年冬築郿
以上魯城邑二十一城中城二城西郛二城衞邑一
築邑一中城杜氏以為魯邑宋儒本穀梁非外民之
說以為魯國都城春秋二百四十餘年魯人無不脩
築其國都城郭之理成城中城而後襄城西郛定城
中城而後哀城西郛宋儒說是也小穀左氏以為管
仲之邑宋儒以為魯邑本魯人孫明復之說以魯地
有小穀而管仲所食乃齊之穀也據傳昭十一年申
無宇曰齊桓公城穀而寘管仲則非魯人所城之小
穀明矣城楚丘遷衞也凡伯主之令以内辭書故特
月以别之春城者五夏城者七冬城者十五築者一
城諸及防城諸及鄆在十二月繫事之下跨二時也
傳曰凡土功龍見而畢務戒事也火見而致用水昏
正而栽日至而畢謂建戌之月角亢晨見東方畢農
務而戒事心星晨見而致築作之物建亥之月定星
昏中而樹板榦日南至而畢功蓋周家使民以時之
制春秋之世魯人日不暇給不能及閒暇脩其保障
遇有外憂然後城要害以備難或為懼齊或為懼晉
或備莒邾或帥師而城或彊家專邑而城之或爭外
邑而城之故雖非時而不得顧雖得時亦不足稱也
然冬月興功為多而獨無書秋城者則猶不以盛暑
農事方殷時勞民也左氏唯以書時書不時斷之可
謂不揣其本而齊其末矣凡城必有郛郭樓櫓之制
郿下邑非要害制不備故曰築與築囿同凡會城皆
别見
莊三十一年春築臺于郎夏築臺于薛秋築臺于
秦
成十八年秋築鹿囿
昭九年冬築郎囿
定十三年夏築蛇淵囿
以上築臺者三築囿者三莊公一歲中三築臺成公
盛暑築囿其縱欲勞民可知昭定擁虚器而築囿三
家分魯而以此娛其君也策書實錄而鑒戒明矣
莊元年秋築王姬之館于外
以上築館者一魯與齊為不共戴天之讎又喪未畢
而主其昏王姬至魯久矣而齊侯有疑不敢親迎故
為築館于外比事考之則當時之情可見
百十八浚川
莊九年冬浚洙
以上浚洙者一洙水在魯城北下合泗乾時戰敗故
深之以備齊
百十九墮毁
定十二年夏叔孫州仇帥師墮郈季孫斯仲孫何忌
帥師墮費
文十六年秋毁泉臺
以上書墮邑者二毁臺者一觀上書圍郈圍費則墮
二邑之故可見觀上書夫人薨則毁臺之故可見於
毁泉臺見春秋用民力必書啖氏曰毁全除之也墮
但損之令不周
百二十新作門觀新廏
僖二十年春新作南門
定二年冬十月新作雉門及兩觀
莊二十九年春新延廏
以上門觀書新作者二廏書新者一言新見有舊言
作見有加于前不言作者仍舊制也僖公改作南門
不與諸門同雉門兩觀僭天子而不能革故皆書新
作延廏壞而更之故言新不言作觀其所書之時則
時不時可見傳曰凡啓塞從時杜氏謂門戶道橋謂
之啓城郭牆塹謂之塞皆官民之開閉不可一日而
闕故特隨壞時而治之僖公新作南門非治壞故傳
以土功之制譏之蓋左氏但知土功之不時而不知
改作之非制經於雉門兩觀特書月異之也凡脩舊
不書楚宫宜書作而不書者史諱之也
百二十一時田用夏時越禮則書
桓四年春正月公狩于郎
莊四年冬公及齊人狩于禚
以上書公狩者二傳曰春蒐夏苗秋獮冬狩此周制
四時田獵之名也周書曰周公正三統之義作周月
至於敬授民時巡狩烝享猶自夏焉此田祭皆從夏
時之證也杜氏曰傳曰鄭之有原圃猶秦之有具囿
是諸國各有常狩之處魯狩地大野是也此田獵有
常地之說也其禮既有常時其地又有常處故雖公
狩不書郎非常狩之地禚在齊境以越禮故書公羊
傳曰春曰苖秋曰蒐冬曰狩常事不書此何以書遠
也其時田之名雖言之不詳所謂常事不書實史法
也自僖文而後歴五公蒐狩違禮皆不書者大夫專
國公不復知軍政時田得失無足議故雖違禮不書
為變例之九
昭八年秋蒐于紅十一年夏大蒐於比蒲二十二年
春大蒐于昌間
定十三年夏大蒐于比蒲十四年秋大蒐于比蒲
以上書蒐一書大蒐四蒐者春田之名周之春夏寅
卯辰之月興之為得禮秋興之非禮也昭十一年五
月齊歸薨而大蒐叔向聞而譏之曰魯公室其卑乎
君有大喪國不廢蒐國不忌君君不顧親能無卑乎
殆其失國是時三家分魯假春蒐之禮以耀武示彊
又與非時非地之蒐不同故悉書之定十四年比蒲
之蒐經書邾子來會公則凡大蒐皆公在可見而不
書公者師乘非復公有史不虚飾也
百二十二火田
桓七年春二月己亥焚咸丘
以上火田一杜氏曰譏盡物故書
百二十三觀魚
隠五年春公矢魚于棠
以上觀魚一穀梁傳曰魚卑者之事也魚漁通杜訓
矢為陳本傳言陳魚而觀之言陳漁人之事而觀之
也公穀經作觀魚文異事同葉氏朱子訓矢為射本
淮南時則訓季冬命漁師始漁天子親往射魚傳曰
君舉必書於此可見策書之體
百二十四大閱治兵異常
桓六年秋八月壬午大閱
莊八年春王正月甲午治兵
以上書大閱者一治兵者一周制天子因四時之田
而教民以武事春曰振旅夏曰茇舍秋曰治兵冬曰
大閱天子諸侯四時之田名既不異則教民以武事
其禮亦同史所不書桓公以畏齊鄭之故大閱於建
未之月莊公以事仇之故治兵於子丑之春與因田
習武之義不同故特書之僖文以後凡閱治皆不書
義與時田同
百二十五軍制作舍
成元年三月作丘甲
以上書作丘甲者一周制四井為邑四邑為丘四丘
為甸軍政起於井而成於甸故周官謂甸為乘其車
人卒伍之數皆以甸為率也魯至成公以齊難故創
制益兵遂毁甸賦而以丘賦與鄭子產作丘賦同故
曰作丘甲不曰賦者其制以甲士為主也然損益之
數不可考矣
襄十一年春王正月作三軍
昭五年春王正月舍中軍
以上書作三軍者一舍中軍者一吳氏曰周制萬二
千五百人為一軍大國三軍次國二軍小國一軍用
衆之法無過家一人凡一成之地六十四井出賦公
田外有五百一十二夫是為一旅之衆二十五成有
二十五旅是為一軍之衆大國之地百成除二十五
成為大夫采邑等用其七十五成之衆即三軍也魯
地方百里其初封之時有三軍後舍其一軍止有二
軍作三軍者復舊制也然其時三家專國非有意於
復舊也但借改作之名而分公室之民為私家之民
分民既定則復舍中軍矣
百二十六加賦稅
宣十五年秋初稅畝
哀十二年春用田賦
以上書初稅畝者一用田賦者一通一井言之曰田
去公田言之曰畝稅畝者以畝為率也古者井田之
法十取其一雖曰井九百畝八家同養公田為九一
而助然八家廬舍各二畝半於公田中取之已去二
十畝故穀梁謂公田為居井竈葱韭盡取焉家各私
百畝公田十畝而已則其實亦十一也至宣公又履
其私田之畝復十取其一故哀公曰二吾猶不足則
十取二自宣公始也田賦者以田為賦也哀公時既
以二為不足故用一井之田為率以斂財物韋氏杜
氏皆謂賦其馬牛蓋以古者賦與稅異也然韋氏本
賈侍中云周制十六井賦戎馬一疋牛三頭一井之
田而欲出十六井之賦陳氏亦謂使井出丘賦皆本
左傳孔子云以丘亦足矣以丘對田為說杜氏謂上
賦之法因其田財通出馬一疋牛三頭今欲别其田
及家財各為一賦則是以田對財為說未知孰是但
外傳又載孔子云先王制土籍田以力而砥其遠邇
賦里以入而量其有無任力以大而議其老幼其歲
收田一井出稯禾秉芻缶米不過是也此與左傳自
不同則當時加賦之制不可考矣
百二十七分器失得
定八年冬盜竊寶玉大弓九年夏得寶玉大弓
以上寶玉大弓書盜竊者一書得者一公羊傳曰國
寶也喪之書得之書蘇子由曰寶玉大弓魯之分器
也
百二十八肆大眚
莊二十二年春王正月肆大眚
以上肆大眚一吳氏曰肆大眚則罪之不當赦者亦
赦之也故書
百二十九書亂亡不由赴告
昭二十八年夏王室亂
僖十九年冬梁亡
以上王朝亂一國亡一不由赴告據昭二十二年傳
叔鞅歸言王室亂說見辭從主人篇
百三十闕文
隠二年冬紀子帛莒子盟于密(程子曰闕文也春秋未有外大夫在諸侯上者)
(當曰紀侯某伯莒子盟于密陳氏曰子帛裂繻字蓋杜氏意之學者遂以駁左氏誤矣)
桓四年(闕秋冬)七年(闕秋冬○以上併闕二時事)十四年夏五(闕月)
(字併所繫事來盟著例不月知非止闕月字)十七年葬蔡桓侯(杜氏曰稱侯蓋謬誤)
(吳氏曰雖子男之君未有以諡配爵者或謂能請諡非也)
莊二十四年冬郭公
昭十年(闕冬字)三十一年冬黑肱以濫來奔(闕邾字)
定六年冬季孫斯仲孫忌帥師圍鄆(何忌闕何字)十四年
(闕冬字)
以上闕文凡九處三傳同子曰吾猶及史之闕文也
蓋夫子平日之言史有闕文尚矣公羊傳曰在側者
曰子苟知之何以不革曰如爾所不知何以為脩春
秋時語也春秋存策書之大體闕文不革示不唯無
所損而亦不能益故雖筆削時史而無嫌及其一筆
一削萬變不齊而所謂策書大體者自若故曰非聖
人莫能脩之
百三十一日月差繆
隠元年王正月(長歷正月辛巳朔大衍歷正月辛亥朔大庚申冬至程氏公說曰自三統至欽)
(天正月朔或辛亥或庚戌壬子視大衍歷前後差一日以傳五月辛丑十月庚申考之則正月朔非辛亥故杜)
(預遷就以辛巳為朔若從辛巳則冬至不在正月意者差閏只在今年而杜氏考之不詳爾孔氏曰古歷十九)
(年為一章章有七閏入章三年閏九月六年閏六月九年閏三月十一年閏十一月十四年閏八月十七年閏)
(四月十九年閏十二月此據元首初章若於後漸積餘分大率三十二月則置閏不必恒同初章閏月僖五年)
(正月辛亥朔日南至治歷者皆以彼為章首之歲杜為長歷置閏䟽數無復定凖凡為歷者閏前之月中氣在)
(晦閏後之月中氣在朔僖五年正月朔旦冬至則四年當閏十二月也杜長歷僖元年閏十一月五年閏十二)
(月與常歷不同者杜以襄二十七年再失閏傳云司歷過昭二十年二月己丑日南至哀十二年十二月螽云)
(火猶西流司歷過則春秋之世歷法錯失所置閏月或先或後不與常同杜唯勘經傳上下日月以為長歷若)
(日月同者則數年不置閏月若日月不同須置閏乃同者則未滿三十二月頻置閏所以異於常歷故釋例云)
(春秋日有頻月而食者有曠年不食者理不得一一如筭以守恒數故歷無有不失也故當脩經傳日月以考)
(晦朔以推時驗未必得天蓋春秋當時之歷也今案長歷得失孔氏言之已詳據傳昭二十年二月日南至則)
(冬至差一月在周歷不足為異長歷於當時之歷未必盡合然杜氏考經之志學者不可不知也)二
年八月庚辰(長歷八月壬寅朔無庚辰庚辰七月九日閏十十二月大衍歷是年閏十一月)
三年王二月己巳日有食之三月庚戌四月辛卯
八月庚辰十二月癸未(大衍歷二月己亥大三月己巳小日食庚戌在四月)
(辛卯在五月八月丙申大庚辰在九月十二月甲申大癸未在明年正月長歷己巳二月朔日食孔氏曰漢書)
(律歷志載劉歆三統之術以為五月二十五分月之二十乃為一交以為交在望前朔則日食望則月食交在)
(望後望則月食後月朔則日食交正在朔則日食既前後望不食交正在望則月食既前後朔不食日食者月)
(掩之也日月之道互相出入或月在日表從外而入内或月在日裏從内而出外道有交錯故日食也朔則交)
(會故食必在朔自隠元年盡哀二十七年積三千一百三十四月唯三十七食杜氏曰日月動物雖行度有丈)
(量不能不小有盈縮故有雖交會而不食者或有頻交而食者今案二歷所考春秋日食多不入食限者由歷)
(法有疎密入食限而日月復不合者置閏不同故也)四年王二月戊申(長歷戊甲三月)
(十七日今案前年十二月有癸未則此年二月無戊申凡若此者明是史文差繆)五年(長歷閏十)
(二月大衍歷閏八月)六年五月辛酉(大衍歷五月庚辰大辛酉在六月)七年
(長歷閏十二月)八年六月己亥辛亥七月庚午九月
辛卯(大衍歷閏四月五月己亥小己亥辛亥在此月六月戊辰大庚午在此月八月丁卯大辛卯在此月)
九年三月癸酉庚辰(大衍歷三月甲午小癸酉庚辰在四月長歷是年閏十月)
十一年七月壬午十一月壬辰(大衍歷閏正月七月庚戌大壬午在)
(八月十一月戊申大壬辰在十二月)
桓元年四月丁未(大衍歷四月丙子大丁未在五月長歷是年閏十二月)二年
王正月戊申四月戊申(長歷戊申五月十日大衍歷四月庚午大戊申在五月是)
(歲閏九月今案正月有戊申則四月不得有戊申)三年七月壬辰朔日有食
之既(大衍歷七月癸亥小八月壬辰大朔日食)五年正月甲戌(長歷正月甲申朔月)
(内無甲戌)己丑(大衍歷正月乙卯小己卯冬至己丑在二月閏六月)六年八月壬
午九月丁卯(大衍歷八月乙巳大壬午在九月九月乙亥小丁卯在十月)七年
二月己亥(大衍歷二月壬寅大己亥在三月長歷是年閏十二月)八年(大衍歷閏三月)
九年五月丁丑(大衍歷五月乙未小丁丑在六月)十年王正月庚
申(大衍歷正月乙酉大乙巳冬至庚申在二月閏十一月)十一年(長歷閏正月)十
二年六月壬寅七月丁亥(六衍歷六月辛未大壬寅在七月七月辛丑小丁亥)
(在八月)八月壬辰(長歷八月無壬辰壬辰在七月二十三日)十一月丙戌
十二月丁未(大衍歴十月乙巳大丙戌在此月十一月己亥小丁未在此月)十三
年二月己巳(長歷閏正月二月無己巳大衍歷閏七月)十四年八月壬申
乙亥十二月丁巳(大衍歷八月戊子大壬申乙亥在九月十二月丙戌大丁巳在)
(十一月朔及明年正月二日)十五年三月乙未四月己巳(大衍歷三)
(月乙卯大乙未在四月四月乙酉小己巳在五月)十六年(大衍歷閏四月)十七年
正月丙辰(大衍歷正月乙亥小壬午冬至丙辰在二月)二月丙午(長歷丙午三月)
(四日今案五月有丙午六月有丁丑則二月不得有丙午)五月丙午六月丁丑
八月癸巳(大衍歷五月癸酉小六月壬寅大丙午在六月丁丑在七月八月辛丑大癸巳在九)
(月)十月朔日有食之(長歷十月庚午朔日食大衍歷十月庚子大十一月庚午小朔)
(日食)十八年四月丙子丁酉(長歷四月丁卯朔丙子十日丁酉五月朔大衍)
(歷四月丁酉大丙子在五月丁酉在六月)十二月己丑(大衍歷十二月癸巳大己丑十一月)
(二十六日)
莊元年(長歷閏十月大衍歷閏正月)二年十二月乙酉(大衍歷十二月壬子)
(大月内無乙酉)三年(大衍歷閏九月)四年六月乙丑(大衍歷六月癸酉大乙丑)
(在此月長歷是年閏四月)六年(大衍歷閏五月)七年(長歷閏四月)八年王
正月甲午十一月癸未(大衍歷正月壬子大己巳冬至甲午在二月十一月戊申)
(小癸未在十二月)九年(長歷閏八月大衍歷閏三月)十一年(長歷閏三月大衍歷)
(閏十一月)十二年八月甲午(大衍歷八月丙辰小甲午在九月)十四年
(長歷閏五月大衍歷閏八月)十七年(長歷閏六月大衍歷閏四月)十八年王
三月日有食之(長歷三月癸未朔不入食限大衍歷三月癸丑大四月癸未小五月壬子大日)
(食宋劉孝孫同沈氏括曰春秋日食三十六後世歷家推驗精者不過二十六本朝衞朴得三十五獨莊十八)
(年三月古今筭不入食法)二十二年七月丙申(大衍歷七月戊午大丙申在八月閏)
(十月)二十四年八月丁丑戊寅(大衍歷八月丙午大丁丑戊寅在九月長)
(歷是年閏七月)二十五年五月癸丑六月辛未朔日有食
之(大衍歷五月壬申大六月壬寅小癸丑在六月閏月辛未大日食)二十八年王三
月甲寅(大衍歷二月丙辰大閏月丙戌小甲寅二十九日長歷是年閏三月甲寅三月晦日)二
十九年(長歷閏二月)八月癸亥(大衍歷八月辛未大癸亥在九月)九月
庚午朔日有食之(大衍歷九月辛丑小十月庚午大日食)三十年八月
癸亥九月庚午朔日有食之(大衍歷八月辛未大九月辛丑小癸亥在此月)
(十月庚午大日食閏十一月長歷是年閏二月)三十二年七月癸巳八月癸
亥十月己未(大衍歷七月庚申大八月庚寅小十月己丑小癸巳在八月癸亥在九月己未)
(在十一月長歷是年閏三月)
閔元年六月辛酉(大衍歷六月乙酉大辛酉在七月閏八月)二年八月辛
丑(大衍歷八月戊申大辛丑在九月長歷是年閏五月)
僖元年七月戊辰十月壬午(大衍歷七月癸酉小戊辰在八月十月辛丑大)
(壬午在十一月長歷是年閏十一月)二年(大衍歷閏五月)五年(傳王正月辛亥朔日南至)
(大衍歷正月癸未小辛亥冬至二十九日閏月壬子大長歷是年閏十二月)七年(大衍歷閏九月)
(長歷閏十一月)八年(長歷是年又閏十一月)九年七月乙酉(長歷七月無乙)
(酉八月甲申朔乙酉二日)十年(大衍歷閏六月)十二年王三月庚午日
有食之(大衍歷三月辛未小五月庚午小日食長歷是年閏二月)十二月丁丑(長歷)
(十二月乙未朔丁丑十一月十二日大衍歷十二月丙申大丁丑十一月十一日)十三年(大衍)
(歷閏二月)十四年八月辛卯(大衍歷八月丁巳小辛卯在九月)十五年
五月日有食之(長歷五月壬子朔不入食限大衍歷四月癸丑大日食五月癸未小)九
月己卯晦(大衍歷九月辛巳小己卯晦在十月閏月庚申小)十七年(長歷閏十二月)
十八年五月戊寅(大衍歷五月乙未大戊寅在六月)八月丁亥(長歷)
(八月癸巳朔丁亥在七月二十四日九月二十五日大衍歷閏七月甲子小丁亥在此月二十四日)二
十年五月乙巳(大衍歷五月癸丑大乙巳在六月長歴是年閏二月)二十一年
(大衍歷閏四月)二十四年(長歷閏四月大衍歷閏正月)二十五年(長歷閏十)
(二月)二十六年王正月己未(大衍歷正月辛巳小壬寅冬至己未在二月閏九月)
二十七年八月乙巳(長歷八月無乙巳乙巳九月六日大衍歷八月辛未大乙巳九)
(月五日)二十九年(大衍歷閏六月)三十年(長歷閏九月)三十二
年四月己丑十二月己卯(大衍歷閏二月乙巳小己丑在三月十二月庚子大)
(己卯在十一月)三十三年四月辛巳癸巳(大衍歷三月己巳小辛巳癸巳)
(皆在此月)
文元年二月癸亥朔日有食之(大衍歷二月甲午小三月癸亥大日食長歷閏)
(三月傳曰於是閏三月非禮也孔氏曰漢書律歷志云文公元年距僖五年辛亥二十九歲是歲閏餘十三閏)
(當在十一月後今三月已即置閏是嫌閏月大近前也杜以為僖三十年閏九月文二年閏正月故言於歷法)
(閏當在僖公末年誤於今年置閏嫌置閏大近後也大衍歷是年閏十二月)二年王正月
甲子丁丑(長歷閏正月大衍歷正月戊子大己丑冬至甲子丁丑皆在二月)四年
(長歷閏三月大衍歷閏八月)六年閏月(長歷閏十二月程公說曰案歷法是年未應閏經書)
(閏月則周閏有所移也)七年三月甲戌四月戊子(大衍歷二月己未小)
(甲戌在此月四月戊午大閏月戊子小)八年八月戊申(長歷閏七月八月戊申晦)
九月癸酉(長歷癸酉九月朔大衍歷九月甲辰小癸酉十月朔)十二年(長歷閏十一月)
(大衍歷閏十月)十三年五月壬午十二月己丑(大衍歷五月壬午朔)
(大十一月庚辰小己丑在此月長歷五月壬午朔己丑十一月十日)十四年五月乙亥
(大衍歷四月丁酉大乙亥在此月)十五年(大衍歷閏六月)十六年(長歷閏五月)
十八年五月戊戌六月癸酉(大衍歷閏二月四月甲申小戊戌在此月)
(五月癸丑大癸酉在此月)
宣二年王二月壬子(大衍歷正月甲辰小癸亥冬至壬子在此月閏十一月己巳小長歷)
(是年閏五月)三年十月丙戌(大衍歷九月甲子小丙戌在此月)四年六
月乙酉(大衍歷五月庚申大乙酉在此月)五年(大衍歷閏八月)六年(長歷閏五)
(月)八年七月甲子日有食之既(長歷七月乙未朔甲子三十日皆不入食)
(限大衍歷閏五月丁酉小十月甲子朔日食程公說曰長歷自僖十二年至文元年五年一閏者二四年一閏)
(者三失二閏焉又自文十六年至宣十年四年一閏者三又失一閏焉)九年九月辛酉
(長歷辛酉在八月大衍歷八月庚申小辛酉在此月)十年四月丙辰日有食之
(長歷四月丙辰朔是年又閏五月大衍歷四月丙辰大日食)十一年(大衍歷閏正月)十
二年六月乙卯(長歷閏五月大衍歷六月癸酉大乙卯在七月)十二月戊寅
(長歷十二月己亥朔戊寅在十一月)十三年(大衍歷閏九月)十五年(長歷閏十一月)
十六年(大衍歷閏六月)十七年王正月丁未(長歷丁未在二月初四大)
(衍歷正月丁丑小丁未二月二日)六月癸卯日有食之(長歷六月癸卯朔大衍歷)
(五月乙亥朔日食六月甲辰大)
成元年(長歷閏三月大衍歷同)二年四月丙戌(長歷丙戌在五月朔)八
月庚寅(長歷九月甲申朔庚寅七日大衍歷八月丙辰小九月乙酉大庚寅六日)三年(大衍)
(歷閏十一月)四年三月壬申(長歷壬申在二月是歲閏七月)六年(大衍歷閏)
(七月)七年八月戊辰(大衍歷八月丁亥小戊辰在九月長歷是年閏八月)九年
(大衍歷閏四月)七月丙子(長歷七月乙巳朔丙子在八月)十一月庚申(大衍)
(歷十一月甲戌小庚申在十月長歷是年閏十一月)十年五月丙午(傳六月丙午晉侯卒)
(長歷六月庚子朔丙午七日杜氏曰經有日無月大衍歷五月辛未小丙午六月七日)十二年
(大衍歷閏正月)十四年十月庚寅(大衍歷十月乙巳大閏月乙亥大庚寅在此月長歷)
(是年閏七月)十七年九月辛丑(大衍歷閏六月庚寅小九月戊午大辛丑在八月)
十一月壬申十二月丁巳朔日有食之(傳十一月壬申聲伯)
(卒范氏曰据十二月丁巳朔十一月無壬申長歷壬申在十月五日是年閏十二月傳閏月乙卯晦十八年正)
(月甲申晦二月乙酉朔晉悼公即位大衍歷閏六月庚寅小十一月丁巳朔日食)
襄二年六月庚辰(傳七月庚辰鄭伯睔卒長歷閏四月經庚寅五月十九日六月無庚辰庚)
(辰七月九日大衍歷閏三月甲戌小六月壬寅大庚辰在七月)三年六月戊寅(長歷六月)
(丁酉朔七月丙寅朔戊寅十三日大衍歷同)四年王三月己酉(傳三月陳成公卒長)
(歷三月無己酉大衍歷三月壬戌大己酉在二月是歲閏十二月)五年(長歷閏四月)七
年十月壬戌(大衍歷閏八月壬申大九月壬寅小壬戌在此月長歷是歲閏十月)九年
十二月己亥(傳十一月己亥同盟于戲十二月癸亥門其三門閏月戊寅濟于隂阪侵鄭杜氏曰)
(以長歷參校上下此年不得有閏月戊寅戊寅是十二月二十日疑閏月當為門五日五字上與門合為閏則)
(後學者自然轉日為月長歷十一月庚寅朔己亥十日大衍歷十一月己丑大己亥在此月)十年
五月甲午(大衍歷閏四月丁亥小甲午在閏月長歷是年閏十一月)十一年(傳九月諸)
(侯悉師以復伐鄭甲戌晉趙武入盟鄭伯鄭子展出盟晉侯十二月戊寅會于蕭魚杜氏曰經書秋史失之今)
(案經傳時月互異者不一或史即赴時書之或傳所據載籍訛舛不與經合若諸侯之會無國不記故傳於此)
(年之事自四月己亥以後所書日月甚詳經書七月己未盟于亳城北後有公至自會楚子鄭伯伐宋二事則)
(諸侯再伐鄭在九月經例不書月傳固與經不異鄭受伐乃使良霄如楚諸侯觀兵鄭東門鄭人行成又晉鄭)
(交涖盟已不得復在九月況涖盟後始退師為蕭魚之會豈復一月中事乎蓋下文冬字當在會于蕭魚上不)
(知何由致誤也)十三年(大衍歷閏正月長歷閏八月)十五年八月丁巳
日有食之(長歷七月丁巳朔日食大衍歷同)十一月癸亥(大衍歷閏十月乙卯)
(癸亥在閏月)十六年三月戊寅五月甲子(大衍歷二月癸丑小戊寅)
(在此月四月壬子大甲子在此月長歷是歲閏十月)十八年(大衍歷閏六月)十九年
七月辛卯八月丙辰(大衍歷七月癸巳大八月癸亥小辛卯在六月丙辰在七月長)
(歷是年閏九月傳五月壬辰晦齊靈公卒杜氏曰光定位而後赴)二十一年十月庚
辰朔日有食之(大衍歷閏二月甲申小九月庚戌朔日食十月庚辰朔日在黃道角四度弱非)
(食限長歷是年閏八月)二十三年(大衍歷閏十二月)二十四年八月
癸巳朔日有食之(大衍歷七月甲子朔日食八月癸巳朔日在黃道星二度弱非食限長歷)
(是年閏三月孔氏曰二十一年九月十月頻月日食此年七月八月頻月日食凡交前十五度交後十五度並)
(是食竟去交遠則日食漸少去交近則日食漸多正當交則日食既若前月在交初一度日食則至後月之朔)
(猶在交之末度未出食竟月行天既帀來及於日或可更食若前月日在交初二度以後則後月復食無理今)
(七月日食既而八月又食於推步之術必無此理劉炫以為日月共盡一體日食少則月食多日食多則月食)
(少日食盡則前後望月不食月食盡則前後朔日不食以其交道既不復相揜故也此與二十一年頻月日食)
(理必不然疑古書歴世遥遠轉寫失真又曰戰國及秦歷紀全廢漢來測候天時始造其術劉歆以為五月二)
(十三分月之二十五日一食空得食日而不得加時漢末會稽都尉劉洪作乾象歷始推月行遲疾求日食加)
(時後代脩之漸益微密推步日食莫不符合但無頻月食法故為歷者皆一百七十三日有餘而始一交會未)
(有頻月食者漢書高祖即位三年十月十一月晦日頻食則日有頻食之理今案日月交會有常而積久不能)
(無小變動如歷家論日短景長日長景短日或失其常度則雖巧歷有不能盡其變者漢文帝三年十月晦十)
(一月晦並日食是漢初三十年中頻食者再後此乃未有此固不可以常理推也孔氏於襄二十四年從劉炫)
(之說以頻食為經文轉寫失真與隠三年正義自相違失杜注之旨)二十五年八月己
巳(傳秋七月己巳同盟于垂丘長歷八月戊子朔無己巳大衍歷同今案六月有壬子則八月不得有己巳)
二十六年(傳三月甲寅朔長歷閏十二月大衍歷閏八月)二十七年冬十
二月乙亥朔日有食之(傳曰十一月乙亥朔日有食之辰在申司歷過也再失閏矣杜)
(氏曰斗當建戌而在申故知再失閏也若是十二月則為三失閏故知經誤文十一年三月甲子至今年七十)
(一歲應有二十六閏今長歷推得二十四閏通計少再閏今案傳上書六月丁未朔至壬申七月戊寅至乙酉)
(九月有庚辰辛巳則乙亥為十一月朔長歷十一月乙亥朔日食大衍歷同)二十八年十
二月乙未(長歷十二月戊戌朔無乙未二十二日己未恐己誤作乙傳十二月乙亥朔誤大衍歷十)
(二月己亥小二十一日己未今案是月有甲寅則不得有乙未故劉氏以為當是閏月)二十九
年(長歷閏八月大衍歷閏五月)
昭元年六月丁巳(大衍歷閏正月庚戌大五月戊申大丁巳在此月)十一月
己酉(長歷十一月乙亥朔己酉十二月六日傳十二月甲辰朔是年閏十二月)三年(大衍歷閏)
(九月)四年(長歷閏四月)六年(長歷閏七月大衍歷閏六月)八年十月
壬午(大衍歷十月丙申小壬午在十一月長歷是年閏八月)九年(大衍歷閏三月)十
年七月戊子(長歷七月庚寅朔無戊子)十一年(大衍歷閏十二月)十二
年三月壬申(長歷是年閏正月三月無壬申)十三年四月(傳五月癸亥王縊于)
(芋尹申亥氏杜氏曰癸亥五月二十六日經書四月誤)十四年(大衍歷閏七月)十五
年六月丁巳朔日有食之(大衍歷五月丁巳大朔日食長歷是年閏九月)十
七年六月甲戌朔日有食之(大衍歷五月丙午朔大日食黃道婁四度閏月丙子)
(小六月乙巳大非食限甲戌九月朔)十八年(長歷閏正月)二十年(傳王二月日南)
(至三統歷正月己丑朔旦冬至杜氏曰是歲朔旦冬至之歲也時史失閏閏更在二月後故傳於二月記南至)
(日以正歷也大衍歷正月辛酉小己丑冬至閏二月庚申小長歷是年閏八月與傳合)二十一
年七月壬申朔日有食之(大衍歷七月丙子小閏十月甲戌大十二月癸酉大朔日)
(食黃道箕四度半彊)二十二年冬十月(傳十一月乙酉王子猛卒杜氏曰乙酉在十一)
(月)十二月癸酉朔日有食之(長歷十一月小甲戌朔傳乙酉十二日己丑十)
(六日十二月大癸卯朔傳庚戌八日閏月癸酉朔傳辛丑二十九日杜氏曰此月有庚戌又以長歷推校前後)
(當為癸卯朔書癸酉誤孔氏曰庚戌上去癸酉三十七日若此月癸酉朔其月不得有庚戌又傳十二月下有)
(閏月辛丑辛丑是壬寅之前日二十三年傳曰正月壬寅朔二師圍郊則辛丑是閏月之晦也又計明年正月)
(之朔與今年十二月中有一閏相去當為五十九日此年十二月當為癸卯朔經書癸酉明是誤也大衍歷閏)
(十月甲戌大)二十四年八月丁酉(大衍歷八月甲子小丁酉在九月今案五月朔)
(乙未則八月不得有丁酉長歷丁酉九月五日)二十五年九月己亥十月
戊辰十一月己亥(大衍歷六月己丑小八月戊子小九月丁巳大十月丁亥小十一月)
(丙辰大己亥在八月戊辰在九月又己亥在十月長歷是年閏十二月)二十八年四月
丙戌(大衍歷閏三月癸酉小丙戌在閏月長歷是年閏五月)三十年六月庚辰
(大衍歷五月庚申大庚辰在此月閏十二月丁巳小長歷是年閏五月)
定元年(大衍歷閏八月)二年五月壬辰(大衍歷四月丁卯大戊辰在此月長歷是)
(年閏五月)四年(長歷閏七月大衍歷閏四月)七年(三統歷正月己巳朔冬至殷歷庚午)
(朔大衍歷正月庚子大己巳冬至閏月庚午小)八年(長歷閏二月)九年(大衍歷閏十月)
十年(長歷閏六月)十二年十月癸亥十一月丙寅朔
日有食之(大衍歷閏七月戊戌小九月丁酉小癸亥在此月十月丙寅大日食長歷是年閏十一月)
十四年(長歷閏十二月)十五年二月辛丑(大衍歷正月甲申小辛亥冬至)
(辛丑在此月閏三月壬子大)五月辛亥(長歷五月辛亥朔大衍歷同)九月辛
巳(長歷九月己酉朔無辛巳辛巳十月三日大衍歷同今案八月朔庚辰則九月不得有辛巳)
哀二年(長歷閏十一月大衍歷闕)五年九月癸酉(大衍歷閏八月辛巳小癸)
(酉在閏月長歷是年閏十月)七年(長歷閏十二月)八年(大衍歷閏五月)十年
(長歷閏五月)十一年(大衍歷閏正月)十二年十二月螽(傳仲尼曰火猶)
(西流司歷過也杜氏曰周十二月今十月是歲應置閏而失不置雖書十二月實今之九月)十三
年(大衍歷閏九月)十二月螽(杜氏曰實十一月)十四年(長歷閏二月)
以上長歷考春秋日月失三十六日朔三晦二其經
傳上下所書日月有可證據者明是史文差繆日食
不入限者四頻月食者二大衍歷失一百二十六日
朔三日食不入限十七先一月者六先二月者二先
三月者一先五月者一後一月者六閏月一頻月食
者二杜氏據左氏傳屢譏周歷失閏是以長歷第前
却閏月求與春秋日月相符故所失少大衍歷自以
三十二月閏率追筭不計與經合否故所失多東周
歷法無傳矣劉歆所緫六歷俱非古法也杜氏謂或
用黃帝以來諸歷推經傳朔日皆不合所謂魯歷亦
不與春秋相符疑來世好事者為之凡經傳有七百
七十九日漢末宋仲子集七歷以考春秋魯歷得五
百二十九失二百五十日是不與春秋相符也大衍
歷合朔議曰春秋日食有甲乙者三十四殷歷魯歷
先一日者十三後一日者三周歷先一日者二十二
先二日者九其偽可知矣然大衍歷視長歷朔每差
一月亦有差二月者其日月得失本非所以釋經也
傳除釋經日外别記三百一十六日長歷推無月者
二其不合者六日而已是固不容以閏率議之但長
歷視大衍歷少六閏自隠二年至宣十年三失閏自
成末年至春秋之終復三失閏果若是四時寒暑皆
當反易不但以申為戌而已恐周歷雖差未必如是
之繆案經傳有曠數年不書日者前後屢見之長歷
於此既無所據豈能無失至言頓置兩閏以應天正
則臆决尤甚故說者疑焉今姑取其所考日月以證
史文之誤附于闕文後蓋三傳異師而日月之誤不
殊有非筆削後轉寫失眞者矣併及大衍歷者所以
見周歷置閏無準致日月不與天合如傳所記日南
至在二月則雖曰建子而實亥十一月火猶西流則
雖曰建戌而實申也然孔子於十二月螽嘗譏司歷
之過而春秋日食不書朔日乃獨致辨於交朔之不
合者閏餘之失易見而交朔之繆難知易見者有不
勝譏而難知者非驗諸日食則莫能得其正也春秋
存策書之大體諸越禮亡法不待辨而明者皆有筆
而無削譏之不可勝譏也述作有體要撥亂有先後
周禮未亡文武之政布在方策春秋之義行君臣父
子中國外裔一反於正禮樂征伐自天子出脩廢舉
墜而已
春秋屬辭卷七
