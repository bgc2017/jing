春秋屬辭卷十四元趙汸撰
因日月以明類第七
春秋記事之例有三事以日決者繫日以月決者繫月
踰月則繫時此史氏之恒法自魯公以至定哀之閒官
守相因不得有改者也東周王室衰微四裔僭號五等
邦君以彊弱易周班而伯者之興幾於改物其災祥禍
福之變禮樂政刑之亂必皆有非常之故焉史氏以其
三例者一以施之而是非得失混淆雖有彼善於此者
亦無從見矣左氏傳釋大夫卒有不日之例則天子諸
侯喪紀厚薄尤所當詳傳於魯史遺法有不能盡知而
況於筆削之義乎蓋孔子之修春秋也凡策書之大體
既以實錄而存其王伯之會中外之交父子君臣之間
皆有筆有削以彰其義至於上下内外之無别天道人
事之反常史之所書或文同而事異或事同而文異者
則皆假日月以明其變決其疑大抵以日為詳者則以
不日為略以月為詳者則以不月為略其以日為恒者
以不日為變以不日為恒者以日為變甚則以不月為
異其以月為恒者以不月為變以不月為恒者以月為
變甚則以日為異將使學者屬其辭比其事以求之則
事之存乎筆削者既各以類明而日月之法又相為經
緯以顯其文成其義凡灾祥禍福禮樂政刑盟誓戰爭
天下之故一國之事一人之辭無微不顯而上為天子
内為吾君外為諸侯為伯主又其外為外裔有天子之
大夫有吾大夫有外大夫又皆有弟兄姑姊妹之屬大
夫又有未命者外裔亦有君臣其等衰勢分甚嚴善惡
淺深竒變極亂皆以日月見之如示諸掌使文武周公
之大經大法煥然復明非天下之至聖其孰能與於此
左氏雖不知日月有義而所記之事與聖人之法若合
符契公羊榖梁顯發斯例必有所受而隨事穿鑿不可
推尋說春秋者遂諱言日月矣近世唯西疇崔氏經解
本日月起義然屬比不精而類例多舛則其鮮合固宜
其他皆主杜氏史有詳略經有闕遺之說嘗竊疑之日
月為例史有定法文初不繁不當以人而變今經有一
歲之間而詳略特異者不可復言其人不同名號國地
事物之文闕者至少何甲子之文闕者獨多是皆不通
之論也乃離經稽類因類為凡凡疑於例者以著例決
之然後筆削之旨備矣其間亦有因用舊法者既為聖
筆所書即成經義不當復别而言之然而學者苟不深
究筆削源流則失傳之旨無由可見故必新舊相發隠
顯互明而後其義自彰蓋一經之體皆然不盡釋也以
其法貫乎全經與諸篇者不同故自為一篇而次於此
一著例
凡日事其法二曰有日有不日曰有日有不日有不月
(謂事以日決史本書日者)
凡月事其法一曰有月有不月(謂事以月決史本書月者)
凡上有繫日之事而下有不日之事嫌於同日則書是
月以明月例(僖十六春王正月戊申隕石是月鷁退飛)下有同日之事嫌於
不日則再書其日以明日例(桓十二十一月丙戌公會鄭伯盟丙戌衞侯卒以下)
(皆史法特序于此見春秋日月法其嚴如此明先儒史有詳略之說不然)苟二役為一事則
蒙上事日(僖二十八盟于踐土與朝王所同日因會盟而有朝故别書朝而蒙上日)
凡一月有二事俱合日而前事赴在後者則以往日附
來日(僖九九月戊辰諸侯盟甲子晉侯卒甲子在戊辰前四日杜氏曰書在盟後從赴)赴在後
月者則以其日繫後月(成九七月丙子齊侯卒杜氏曰丙子七月一日書七月從赴定)
(四王二月癸巳陳侯卒杜氏曰癸巳正月七日書二月從赴)
二疑例
凡同月事有兩事皆合月者則以下事蒙上事月事不
合月而上有合月之事則不得去上事之月事不合月
而下有合月之事則為下事月苟二後為一事則不為
下事月(僖二十八冬會于温天王狩于河陽壬申公朝于王所壬申十月十日也有日無月見非會諸)
(侯則無朝故蒙上不月事)皆以著例見之(此以下皆筆削之旨)
三變例
凡一役再有事嫌以日事敵上事則取下事之日加上
事(莊二十八春王三月甲寅齊人伐衛衛人及齊人戰史法日戰而月伐經改正之不使衛人得敵王命)
嫌以日事同下事則取下事加日事之上(宣十一冬十月楚人殺陳)
(夏徵舒丁亥楚子入陳傳記楚子入陳後殺夏徵舒經改正之不以入陳累其討賊)譏在上事則
取下事之
四例要
凡日為詳則不日為略(天子崩日嗣王卒不日天子葬以日為恒諸侯葬以月為恒詳)
(尊略卑内夫人葬日外夫人不日内女卒日王姬卒不日詳内略外桓文之盟盛時則日餘皆不日詳重略輕)
(外裔滅國以君歸日自相滅不日詳内略外)月為詳則不月為略(公侵月大夫侵不月)
(詳尊略卑執内大夫月外大夫不月外次伐我月凡次不月詳内略外王人救衛月凡救不月詳重略輕)
凡日為詳不日為略則不月為彌略(内刺公子日外殺我所納之子不日)
(外殺大夫不月外裔為中國討罪日入中國不日自相入不月之類)
凡不月為略月為詳則日為加詳(七月雩不月八月九月雩月一月再雩皆)
(日外災不月亡國灾月外灾夫人卒則日之類)
凡日為恒則不日為變(天王葬日不及禮不日諸侯夫人卒日國亡不日)不日
為恒則日為變(公即位不日不在正月則日諸侯大夫葬不日國亡則日之類)
凡日為恒不日為變則以不月為異(烝嘗有事皆日用致夫人不日從祀)
(先公則不月公及外大夫盟日及王卿士不日及外大夫無君則不月諸侯卒日弔不以禮不日赴不以時則)
(不日之類)
凡月為恒則不月為變(公狩月諱與讐狩不月來盟月國君來盟不月之類)不月
為恒則月為變(盟主之會不月無成事則月之類)
凡月為恒不月為變則以日為異(諸侯葬月不及禮不月僣禮則日内取所)
(争邑月凡取邑不月一舉取二邑則日之類)
凡日為重則不日為輕(新宫灾日屋壊不日星變日鷁退飛月之類)不月為
輕則月為重(凡執國君不月遂失國則月大夫出奔不月必佚賊而後月之類)
凡月為輕不月為重則以日為異(諸侯出奔月失國不月以臣出君則日諸)
(侯入歸月非出奔不月弑君以納君則日之類)
凡日為重不日為輕則以不月為異(外參盟日有微者不日外裔之盟不)
(月之類準此推之)
五灾祥類
凡日食在正朔者書日書朔(桓三莊二十五二十六三十僖五文十五及成以後)
(唯襄十五年不書朔餘皆書日書朔蓋周歷交朔之法於是始正公羊傳曰曰某月某日朔者食正朔也)雖
在正朔而食於夜者書朔不書日(桓十七周人以夜半為朔故得言朔日未)
(出故不言日史記推合朔在夜明旦日食而出出而解是為夜食案縠梁傳以不言日不言朔為夜食言日不)
(言朔為晦食於理未當唯取夜食之說以足公羊傳闕文)食在朔後者書日不書朔
(隠三僖十二文元宣八宣十宣十七襄十五公羊傳失之前者朔在前何氏謂二日食今案雖非正朔猶是此)
(月所統之日故書日)食在朔前者日朔皆不書(莊十八僖十五公羊傳曰失之後者)
(朔在後也何氏曰謂晦日食今案日與月違故曰朔皆不書)
凡星變日(莊七)隕石日(僖十六)星孛月(文十四哀十三)久則不月(昭十)
(七)
凡無冰時(三)雨木冰月(成十六)霜異月(僖三十三定元)雨雪月(桓八)
大雨雪不月(僖十)大雨雹不月(三在時首書其月不與例違)大雨震電
繼以大雨雪俱日震廟日(各一)
凡火灾日(内灾六)大室屋壊不日(非天灾)
凡外灾不月(莊二十襄九)雖成周不月(宣十六)唯已滅之國月
(昭九)外灾夫人卒然後日(襄三十)四國同日灾日(昭十八)
凡地震日(自文至哀五)山崩不月(成五梁山)唯沙鹿崩日(僖十四公羊傳)
(曰沙鹿者河上之邑也崩襲邑也何氏曰襲者陷入于地中今案左氏不言沙鹿是山但記卜偃曰期年將有)
(大咎幾亡國則沙鹿崩比山崩尤重可知蓋地䧟也)
凡一時不雨書時(莊三十一)踰時不雨書首月(僖二僖三再書皆以告廟)
(故)不雨而雨書月(僖三亦以告廟故且見至是月方雨)踰三時不雨書自
某月不雨至于某月(文二文十十三)
凡無麥苗無麥禾旱(二)饑(三)有年大有年皆時(史本無月法)
大水時(八)
凡有蜚有&KR0558;多麋鸜鵒來巢皆時(各一見史本無月法)獲麟時(時田)
(本不月)鶂退飛月
凡螽螟月(螽七螟二)唯秋初不月(螽三螟一據經無書七月螽者凡秋螽不月皆七月)
(也螽始出則為灾灾不止此一月故不月)蝝生不月(宣十五蝝成螽乃為灾灾不在此月故不月穀)
(梁傳曰甚則月不甚則時其義未盡)
六郊廟類
凡郊日(成十七定十五哀元)不郊猶三望不日(僖三十一宣三成七)
凡卜郊不從月(僖三十一成十襄七十一)牛傷月(宣三成七定十五哀元)
凡雩過祀節未遠者不月(七據經不書七月雩定七年秋書三事繫時方書大雩又)
(書一事乃書九月大雩知凡雩繫時者皆七月傳曰龍見而雩謂建巳之月為嘉穀祈廿雨周七月過雩月未)
(遠故不月以别過時之甚者)遠者月(八月四九月七)一月再雩皆日(昭二十五據書)
(七月雩止此一處蓋譏在又雩)過甚者則又不月(昭七年冬大雩)
凡日食大水用牲于社各隨本事不入例
凡烝嘗日(桓八再烝桓十四嘗)大事有事吉禘皆日(文二因大事而躋僖公宣)
(八昭十五有事閔二吉禘)猶繹日(宣八)用致夫人不日(僖八禘于大廟夫人已絶而祔)
考宫非適不日(隠五仲子)從祀由陪臣則又不月(定八陽虎所為)
凡作主日(文二)立武宫日(成六)立煬宫由叛臣則不日(定元季孫)
(出君嘗有禱于煬宫)
凡丹楹刻桷皆不月(刻桷為下葬月)取郜大鼎納于大廟日(桓二)
(宋督之賂)
七㛰姻類
凡逆女不月(卿為君逆三微者逆一)雖公親迎不月(莊二十四)必國君
送公會之而後月(桓三)
凡夫人至不日(三)必書入然後日(莊二十四)大夫宗婦覿用
幣日(莊二十四)
凡子生日(桓六)
凡逆后不月(襄十五)雖我主之不月(桓六)
凡來逆女月(隠二)内女來逆婦求婦皆不月(各一杞伯姬著例)
凡女歸月(四來寧而歸一)娣不與適俱行月雖國亡歸其邑月
(紀叔姬)來媵不月(三)
凡外女歸京師(桓九)送王姬(莊元)王姬歸(莊元十一)雖我主之皆
不月(略於王史異内女)
凡大夫來逆妻不月(莊二十七莒慶宣五齊高固為下事月)
八喪紀類
凡天王崩日(凡至尊當謹崩日弔禮不備以求賻求金見義)嗣王未踰年卒弔不
備禮不日(王子猛卒亂未弭諸侯弔不以禮可知)王姬卒雖魯主昏不日
(外夫人禮殺於内女)
凡公薨日(十一)嗣子未踰年卒日(待猶君詳内事)雖諱弑猶日(子般)
必子弑母出而後不日(子惡特異其事)
凡夫人薨日(五)不稱夫人亦日(孟子定姒尊同)妾母稱夫人日
(五)不稱夫人亦日(君氏親同)
凡外諸侯卒日弔不備禮不日苟赴不以時則又不月
(禮雜記凡諸侯弔者有介有含者有禭者上介賵執圭將命上客臨自稱一介老某必大夫也亦有既葬而弔)
(者檀弓言滕成公之喪魯使子服敬叔弔進書則君有弔書其禮如此而當時小大之國貧富懸絶交際不同)
(宜多不備今考之經齊君書卒者九皆日晉君書卒者十書日者九不月者一楚君書卒者六皆日可見魯事)
(盟主及大國弔贈之禮無敢不備其不月者晉侯夷吾踰年而後告喪史即告時書之自不容有月然文公既)
(非喪主則弔禮必不用常制矣宋公書卒者九不日者二衛侯書卒者九皆日陳侯書卒者十不日者一蔡侯)
(書卒者六不日者一不月者一鄭伯書卒者十皆日可見魯於齊等之國往來有常則弔贈無不備禮者其不)
(日者皆有故也其不月者蔡服於楚齊桓自侵蔡蔡潰之後問不及蔡故赴不以時而魯亦不弔也苟非其國)
(有他變則魯亦安敢無故殺禮以犯不韙乎其於小國事體又異曺君書卒者十一書日者二必吾君嘗親受)
(其朝者其來朝而不月者卒于師也檀弓記曺宣公卒于會諸侯請含使之襲則凡卒于會者不復以禮赴諸)
(侯諸侯亦不得備禮以弔可知故卒于師卒于會皆不月滕君書卒者七不日者二其先皆不名則往來者素)
(薄又降而稱子則玉帛之將者微雖來朝不得與曺比自來奔喪後乃遣卿會其葬而卒無不日葬無不會則)
(亦視施為報也杞書卒者七不日者二成與文魯人皆以私怒降其爵其薄於弔贈無足疑者不月者一悼卒)
(于會薛書卒者四無朝魯者而書日一則意如出君後致恭於宋之屬國也邾書卒者七不書日者三邾雖後)
(封而彊次曺莒世有魯怨五世不會其葬則不日者其常也秦君書卒者六不日者二往來之禮薄也不月者)
(三赴不以時也許書卒者五不月者三穆卒于師元國滅復封赴不以時也莒與吳皆從夷俗禮有不得行宿)
(君書日卒一魯宋嘗盟于其國也詳見第一篇)
凡内女為諸侯夫人卒日(二)來歸卒日(子叔姬杞叔姬)許嫁卒
日(伯姬)唯國亡不日(紀侯將去國伯姬喪不成叔姬弔葬如夫人禮魯人以義起)
凡夫人卒日(二十六)公不與小斂則不日(四隠元年傳曰衆父卒公不與)
(小歛故不書日杜氏曰禮卿佐之喪小斂大斂君皆親臨之崇恩厚也始死情之所篤禮之所崇故以小斂為)
(文至於但臨大斂及不臨喪亦同不書日今案大夫卒不日者四公子益師無駭挟叔孫得臣也公實不臨喪)
(而書日者六公子牙實殺書卒公孫敖仲遂公孫嬰齊卒于外叔孫婼叔倪卒時公在外皆勢不得臨非君恩)
(薄故書日如常法左氏所發春秋日月例唯此一事然先儒鮮從其說者今以全經筆削之旨考之知此法實)
(魯史舊章但左氏考之不詳至聖人修春秋凡所書之事皆以日月為例而權其輕重則又非史法之所能及)
(矣其崩薨卒葬例與此同出魯史無可疑者蓋弔葬失禮乃史氏所當謹也唯事有異常史法不足以盡其變)
(則非聖人莫能修孔子蓋曰其義則某竊取之矣)
凡王卿士卒不日(弔贈禮薄王臣不外交唯二子以義起)
凡葬我君日(九)小君日(五)不成喪亦日(夫人一)妾母稱小
君日(四詳内事)
凡葬天王日(襄王)不及禮不日(四禮天子七月而葬五重八翣正棺引窆執綍各千)
(人明器衣服邊車牢具凡役稱是故天王葬得禮則日不及禮不日從周之義也今考經唯襄王合葬節亦唯)
(襄王書日桓王七年而葬匡王四月簡王五月景王三月其不能葬至七年則葬速者禮薄可知襄王當晉文)
(襄之世王室稍振獨能備禮也)
凡葬諸侯月苟不及禮則不月必厚葬踰禮而後日(禮諸)
(侯五月而葬三重六翣上公四重執綍五百人遣車七乘明器凡役稱是不可更過矣左氏内外傳皆載晉文)
(公請隧事宋葬文公用蜃峽益車馬重器備椁有四阿棺有翰檜雖華元樂舉有不臣之譏然檀弓記宋襄公)
(葬其夫人醯醢百甕則厚葬之弊有自來矣然或大國多故而小國削弱則亦有不及禮者如有若言晏子遣)
(車一乘及墓而反譏其不留賓客有事則諸侯之儉者亦此類也今考經齊葬九君書日者四皆孝公以前侈)
(盛之時不月者一則公子光之不子也晉葬六君唯文公書日宋葬六君書日三其一為與夷葬穆公其二皆)
(華元為之衛葬入君書日者二穆變禮襄錫命皆臣子之意其一不月則繼絶之文公也蔡葬七君書日者一)
(蔡季歸國而厚於先君舍是十一君葬無書日者矣陳葬八君皆不日不月者三鄭葬七君皆不日不月者三)
(秦葬三君皆不日不月者一陳國貧秦鄭爵卑故皆無僣禮其不月者則有故也自餘小國多不月則不月者)
(為禮不備明矣春秋於其踰禮則存其日比諸天子以明其僣其不及禮者則不月以見其薄唯得常者則月)
(之蓋天子以日為常則諸侯以月為常等哀之義也崔氏曰凡大國次國之葬例月其越禮而葬者僣也故加)
(日以見之其不及禮而葬者偪也故去月以見之傳稱宋華元樂舉厚葬文公今宋文之葬實日衛文侯之儉)
(也今衛文之葬實不月以類考之可知矣古人以送死可當大事故春秋以葬禮為重於其有過不及者皆明)
(著以見譏焉是以大國之僣禮者多而次國之僣禮者少次國不及禮者多而大國之不及禮者少蓋唯天子)
(無僣而小國無偪爾案崔氏日月例唯此與魯桓盟會得之故特詳考經傳以申其說)
凡葬畿内諸侯不月(劉文公王卿士也當時天子且不備禮則王臣之葬禮薄可知)
凡内女為諸侯夫人葬不日(宋共姬)唯國亡則日(紀伯姬紀叔姬)
(外葬以月為常則以日見異姑姊妹之喪公為之服故卒從内辭實外夫人故葬從諸侯之例)
九禍福類
凡公即位不日(七)即位不在正月則日(定公日食必在月朔史猶書日)
(公即位大事也雖必在正月朔日史法亦當書日以謹始今皆不日者蓋筆削之旨略常以明變昭定之間踰)
(年無君國家之大變也)
凡天王居與入皆月(昭二十三秋七月天王居狄泉上下有同月事又書八月地震以下)
(冬十月入成周例之知二事皆月)未成尊則不月(崔氏不知此義遂疑王猛非正謬甚)苟
出居則不月(襄王蒙塵與敬王復辟異)
凡公孫日(一同以臣出君例)夫人孫不日(二婦人非罪不出奔)
凡公孫反行書至書居月(一)自所居邑行書至書居不
月(四皆昭公天王居與出居皆以内辭書與此同)
凡内女為夫人來不月(杞伯姬三一朝其子求婦别見)雖來歸不月(郯伯)
(姬)苟非以罪出則月(杞叔姬不安於杞杞伯來朝而告絶既卒又逆其喪以歸非罪出故)
(特月明與郯伯姬異可決學者千載之疑)
凡諸侯出奔不日(出奔三來奔二同僖二十八衛侯蒙上事月)必以臣出君
而後日(襄十四衛侯)苟遂失國則又不月(紀侯大北燕伯欵蔡侯朱莒庚輿)
未成君不月(鄭忽曺羈莒展輿)
凡諸侯入不日(入國一衛侯朔入邑二鄭伯突衛侯衛侯蒙上事月)復歸不日(衛侯)
(鄭)必弑君以納君而後日(襄二十六衛侯衎)苟非出奔則又不
月(復歸一僖二十八曺伯襄歸二僖三十衛侯鄭成十六曺伯皆以見執得歸)未成君不月
(桓十五鄭世子忽傳六月乙亥昭公入)歸而繼絶不月(昭十三蔡侯廬陳侯吳)
凡公子以簒歸不月(二曺赤著例)入不月(二齊小白著例案獲麟後衛世子蒯)
(瞶自戚入于衛書日)入而繼絶不月(許叔)
凡内大夫出奔日(三)苟有關於一國之大故則不日(三慶父之亂閔弑僖出歸父諜)
(去三桓公薨不遂三家之勢所以成公子憖寡謀妄動昭公之所以終扵出也與禍福在一已者不同故異之)
凡外大夫公子出奔不月(三十三著例十九)來奔不月(十一著例八)
雖王卿士不月(成十二周公)必佚賊而後月(王子瑕尹氏毛召子朝宋萬)
作亂而出則月(昭二十宋華亥向寧華定義同佚賊案獲麟後宋向魋以叛出衛子還成以伐)
(公不果出皆書月陳轅買衛公孟彄出不書月此成舊法)叛而出又不月(昭二十二華亥向寧)
(華定内因二司馬入國以叛外有吳楚之助諸侯救宋者畏楚而出之治不止佚賊)
凡内大夫來歸(季子)外大夫歸(五三著例)復歸(元咺著例)入(良霄樂大心)
復入(魚石欒盈著例)皆不月雖入以叛不月(入國一入邑四)必歸弑君
而後月(楚公子比)
凡執國君不月(入著例三歸亦不月)雖三公不月(虞公)遂失國則月
(僖十九宋人執滕子嬰齊以失國名)執外裔之君雖失國不月(昭四楚人執徐子)
凡執大夫不月(八著例六)雖王卿士不月(可決單伯非内大夫)唯執吾
大夫則月(三季孫行父著例)執大夫于京師則月(宋仲幾)執大夫
使廢立則月(鄭祭月)
凡臣弑君日(九)以簒首惡不日(楚公子比)弑未踰年君不日
(齊舍别成君)苟庶孽見弑則不月(晉卓齊荼)不稱君不月(晉奚齊)
凡稱國以弑日非當國者稱國不日(晉欒書中行偃皆正卿莒僕吳光事)
(與之異○薛弑其君不月無可考)
凡稱人以弑日非微者稱人不日(齊邴&KR2540;閻職實微者宋莒實非微者)
凡世子弑君日所由來者異不日(蔡侯淫而不父與楚子頵許悼公不同)
凡閽弑不日(賤刑人)非盜而稱盜則日(蔡公孫翩以盜赴)
凡外戕他國君不日(宣十八鄫子)誘而殺之日(蔡侯般穀梁傳曰外裔之)
(君誘中國之君而殺之稱時稱月稱日謹之也案日必有所繫時月不必合時月取義)執而用之
日(僖十九鄫子)
凡内刺公子日(公子偃)苟以說大國則又不月(公子買)
凡外殺大夫公子不月(三十五)雖殺嘗弑君者不月(里克甯喜)
相殺不月(宣十五年王札子昭八陳招昭十三楚棄疾文六晉殺陽處父昭十四莒殺意恢)盜
殺不月(襄十鄭昭二十衛哀十三陳)雖殺世子不月(晉申生宋痤)殺其弟
雖天王不月(佞父)必殺我所納應立之子而後月(子糾)放大
夫不月(二)
凡外殺簒立者不月(齊無知陳佗不以罪討)殺叛者不月(鄭良霄晉欒盈)
必討賊若衛人而後月(州吁)
凡外裔相誘殺不月(楚子殺戎蠻子)殺他國大夫不月(三皆為上事月)
必討賊若殺陳夏徵舒而後月(特書討賊繫月於入陳之上比衛人殺州吁以)
(與之)
十朝聘類
凡公朝王日(二)諸侯來朝不月(三十六著例二十二以小事大以弱服強非邦)
(交舊典故去月以為恒略言之也其為下事月者不與例違)外裔來不月(介葛廬白狄觀魯公)
(外如諸侯來朝與外裔來矣同不月之法則經意可見)内女使其夫來朝則月(鄫子)畿
内諸侯來則月(祭伯州公王臣無外交皆異其事)
凡公如不月(十九)雖以事往稱其事不月(三皆略之)必如京師
而後月(異於列國)必如楚而後月(二異於中國)苟如以四時首月
則書其月(八非王事不敢廢王正與時首兼存史法見本書月宣九襄八定三著例)
凡公如而至不月(十八)必嘗見止而後月(成十一下會至著例)必奔
諸侯喪而後月(宣十成十一)必自楚而後月(宣二十七昭七皆異常)苟
至以四時首月則書其月(文十四昭五其餘皆為下事月)
凡會而至不月(二十六會師盟戎同)必嘗見止而後月(僖十七)以師行
至不月(伐十三侵三圍二救一成十六十七二至會同)必會外裔伐中國而後
月(哀十)苟至以四時首月則書其月(至會三至伐二伐而至會一)
凡夫人如不月(四)其合禮而至則月(文九夫人如不月與公同而至則月)
(與公異踓歸寕得禮亦謹其至男女之别也)苟如以王月則書其月(莊二十不敢廢)
(王月略於君婦人無外事)
凡大夫如不月(如京師四如陳二如宋五如衛一如邾一如齊十七如晉二十五如楚一如莒)
(一如牟一)雖以事往稱其事不月其執而至亦不月(降於君據大夫)
(如多特繫時又文六年秋襄七年秋二如皆下書八月九年夏下書五月知本不書月其昭二十三王正月叔)
(孫婼如晉為下日卒月餘皆為下事月)
凡諸侯相如不月(齊侯鄭伯如紀州公如曺)雖以事來稱其事不月
(奔喪會葬為葬月)苟來獻捷則月(失伯主之道故齊人歸俘不月楚使獻捷不月可決此為)
(齊侯親來)來逆出妻之喪則月(成九杞伯)
凡列國來聘不月(陳一齊五晉十一宋四衛四鄭一秦一荆楚二吳一)雖以事來
稱其事不月(二及妻來一稱人來六)不言其事不月(齊仲孫)必來歸
其助祭之邑而後月(歸祊)必來歸所執吾女而後月(齊子叔姬)
必楚以聘報朝而後月(襄三十嫌與伯國同)
凡王使來聘歸脤會葬不月(周官舊典)錫命(三一著例)歸賵歸含
會葬妾母來求(求車)皆月(私恩失禮)來求非王命則又不月(二諒)
(闇譏不在天子)王臣私交不月(祭叔)
十一盟會類
凡内離盟日(隠六艾文十七穀定十二黃)雖與伯國盟日(莊二十三扈文三十)
(三襄三皆及晉侯)唯宜盟則不日(隠元于蔑閔元落姑)苟無成事雖會伯
主盟不月(莊十三于柯魯背盟)
凡内參盟雖有大夫日(僖二十五汛二十六向)苟無成事則又不
月(昭二十六鄟陵謀納公不克)
凡外離盟有關於諸侯之合散不月(隠三石門為下事月定七于鹹于沙)
(定八曲濮唯隠二于密闕文)
凡外參盟日(隠八瓦屋)有微者不日(僖十九曺南)君稱同微者不
日(桓十一惡曺)
凡桓文之盟不日(桓幽貫)雖公會不日(桓幽首止寗母洮牡丘)内諱
公而外稱人不日(文翟泉)唯其盛時則日(桓葵丘文踐土)
凡晉主夏盟恒日(會諸侯十一大夫主諸侯一諸侯會而大夫盟三)唯略不序
諸侯不日(二扈)盟不足以服貳不日(成九蒲)盟而後執諸侯
不日(襄十九祝柯)晉不主盟不日(定四皋鼬)大夫會之不日(文二垂隴)
(成十八虚朾)苟大夫會大夫稱人則又不月(宣十二清丘諸侯不序不日則)
(大夫稱人宜降)
凡公及外微者盟日(隠八浮來)及大夫雖諱公猶日(齊高傒晉處父)
(荀庚郤犫衛孫良夫宋向戌)唯及王卿士不日(文十蘇子)苟不諱公而無
成事則又不月(莊九于蔇)
凡大夫與外大夫盟日(二)雖會微者盟日(襄二十向)苟内外
皆微者則不日(隠元宿)
凡内大夫特盟諸侯不月(三)自參以上不日(桓十一折)必見
伐以賄盟然後日(文十六齊侯)必伐其國要之盟然後日(哀二)
(邾子)苟以遂事盟則又不月(莊十九公子結)
凡内涖盟不月(四)外來盟不月(三)雖國君不月(襄二十九把子)
以輔簒來盟則月(文十五宋司馬華孫宋人將弑昭公華孫公子鮑之黨也其來盟實結魯)
(為援非君命故不稱使嫌與齊高子同故書月以異之)苟來盟于師則日(齊國佐敗績後)
(請服)
凡外裔之盟不月(僖二十狄三十二狄宣十一辰陵)雖來盟不月(屈完)與
盟不月(于齊鹿上)必吾君大夫特與之盟而後日(隠二文八皆戎)以
兵加中國公會之盟日(僖二十一于薄二十七于宋成二于蜀)兩主之雖
吾大夫及盟日(襄二十七于宋)
凡魯桓之盟皆日(六)唯盟戎不日(桓二說見桓會下)
凡内離會不月(四)外會公不月(文十三衛侯鄭伯)必參會而後
月(隠十定十四凡離會離盟皆兩國之志自諸侯合而為亂始有参盟參會中丘為魯合齊鄭之始牽為魯)
(合齊衛叛晉之始故月以異之)參會有大夫則不月(哀十二鄖)遇不月(三)
凡公會内女(莊二十七)會師(定八)夫人會齊侯(莊二禚莊七防穀倍十七卞)
如師(莊五)皆不月夫人享齊侯以王月則書其月(莊四)
凡外離會不月(定十四)雖參會不月(定十)唯始懼楚而會則
月(桓二凡諸侯來朝不月則七月為會鄧書)遇不月(三)胥命不月(一)
凡盟主之會不月(四)雖公會之不月(十二)雖王卿士會之
不月(單伯)必無成事而後月(僖元年于檉謀救鄭而不成救十六年于淮城鄫不果而)
(還襄七年于鄬救陳陳侯逃歸二十四年二十五年二夷儀伐齊一大水不克蒙日食月一受賂不討賊蒙弑)
(君月皆以前例見之)
凡大夫與大夫會不月(襄三十澶洲昭二十七扈)内大夫會之不月
(十二)諸侯與大夫會不月(定十安甫)伯主之會亦不月(莊十三北杏僖)
(三陽穀)雖吾君會之不月(襄二十六澶淵)内大夫會諸侯亦不月
(四)
凡外裔與諸侯會不月(僖二十一盂昭四申)雖吾君特會之不月
(隠二潜哀七鄫十二槖臯)吾君會諸侯及之亦不月(哀十三黃池)會又會亦
不月(襄十柤)必會而及盟而後月(成二蜀)吾大夫會之不月
(宣十五宋襄五善道昭九陳哀六柤)必會又會而後月(成十五鍾離襄十四向)
凡魯桓之會皆月唯不遇不月(十年今案日月有例所以權事之輕重而别其)
(同異桓内弑其君而結鄭以定其位取鼎以成宋亂又與鄭突同惡相濟雖昏于齊而不能為紀求齊身又卒)
(死于齊其六盟十五會不出乎此乃為國君者之極惡竒變在十二公中無與為比非有輕重之可權同異之)
(可别故從舊史恒法一以施之所以重社稷尊宗廟文不易而義愈深矣盟戎獨不日者桓之盟會既别治之)
(與諸公異故盟戎亦别之不得與隠公同也凡疆場之交所以繼好息民隠二年公會戎于潜傳曰脩惠公之)
(好也桓弑隠非繼隠好亦不得同隠盟書日削其盟戎之日而二義皆成書法神妙蓋如此不遇不月者異成)
(事從史文也)
凡平皆月(宣四平莒及郯十五宋人及楚人平昭七暨齊平定十及齊平)有關魯與諸
侯之合散則不月(隠六鄭人來渝平定十一及鄭平陳氏曰書鄭渝平以志諸侯之合書及)
(鄭平以志諸侯之散可謂深得經旨不知經不書月已特别而異之然諸侯合散經於離盟不月見義陳氏已)
(發不書之秘此二平不月則魯與諸侯之合散在焉亦不可無辯)
十二戰争類
凡内侵不月(三)必公將而後月(四内犯大國書侵故公將則月以甚之)
凡外侵不月(二十二)雖侵我不月(四)必内會伯主之師若
王臣合諸侯而後月(僖四公會齊侯侵蔡公孫茲會齊侵陳定四公會劉子侵楚)
凡内伐不月(八)雖公將不月(十)必三卿並將而後月(昭十)
(伐莒哀二伐邾征伐執詞故君大夫同不月三家既分公室有時並將俱出則月以見異常)
凡外伐不月(七十八)雖伐我不月(二十)唯伯者不能救與國
而伐小國則月(僖十五齊師伐厲傳曰以救徐也)唯納所屬公子殺已
立之君則月(僖十八宋伐齊納孝公齊人殺無虧)必伯主以王命討罪而
後日(莊二十八齊人伐衛說見第三篇又見前)
凡公會侵伐不月(十二)唯會伯主若王臣伐諸侯則月(僖四)
(侵蔡伐楚定四侵楚)自京師遂會則月(成十三伐秦)會太子稱君將伐
國則月(成十伐鄭傳六月丙午晉侯卒)
凡大夫會侵伐不月(八)雖王臣會之不月(莊十四單伯)唯會
仇讎以逆王命則月(莊三伐衛)會伯國侵與國則月(僖四侵陳)
凡外裔侵伐不月(七十一)雖侵伐我不月(文七狄哀八吳)雖公會
伐不月(哀十十一一以月至見義一為戰月)
凡魯桓會伐皆月(二義與盟會同)
凡公敗外師不日(三略之國君不以善將為功)甚之則日(隠十敗宋于菅臣會)
(伐而又獨進敗之莊十一敗宋于鄑宋方輔齊圖伯魯再敗之)大夫敗之則日(僖元公子友昭)
(五叔弓皆敗莒却敵禦寇皆臣子分所當為故從其恒法)
凡外相敗日(僖三十三晉及姜戎敗秦)中國敗外裔不月(晉敗狄三)唯内
大夫敗狄則日(文十一叔孫得臣義與敗外師同)
凡外裔相敗不日(定十四於越敗吳)苟敗其從中國者則又不
月(楚人敗徐異相敗)雖敗中國不日(莊十荆敗蔡昭二十三吳敗頓胡沈蔡陳許為胡子)
(沈子滅日)苟王師敗績則又不月(成元王師天下莫得較故異其事)
凡戰皆日(内外戰十九)拒王命而戰則不日(莊二十八衛及齊戰說見第三)
(篇)外裔自相戰則不月(昭十七楚及吳戰于長岸略之與中國異)苟為中國
討罪則日(定四蔡侯以吳子及楚人戰于柏舉)
凡圍不月(内外圍國邑二十五皆同)雖公會圍不月(僖六年伐鄭圍新城)唯書
同圍齊月(襄十八)
凡公圍内邑月(定圍成)公在外則又不月(昭圍成)
凡外裔圍中國不月(十二)雖中國圍外裔不月(定五)
凡内入國不日(隠二入極桓二入把)必公將而後日(隠十一入許哀七入邾)
苟入其甥國雖大夫將日(僖二十七入杞責來朝不敬時伯姬尚存)廢祀易
田雖入邑日(隠八入祊)
凡外入國不日(隠二莒入向僖三十三秦入滑昭十八邾入鄅)雖君將不日(哀八)
(宋入曹)必伯主將而後日(僖二十八晉侯入曹)討違王命若叛中國
雖大夫將日(隠十齊鄭入郕討不會王命文十五晉郤缺入蔡討不會新城襄二十五鄭公孫舍)
(之入陳報其從楚見伐)苟有以來之則不月(隠五衛入郕報其侵十年宋衛入鄭報其)
(伐僖二十鄭入滑文五秦入鄀皆討其貳周禮大司馬比小事大以和邦國孟子以小事大為畏天)
凡外裔入中國不日(三)苟為中國討罪則日(宣十一楚子入陳討)
(弑君者定四吳入郢為蔡討楚)其自相入則又不月(成七吳入州來定五哀十三於越入)
(吳)
凡入國以其君歸不日(哀八宋入曹)内入國以其君歸則日
(哀七入邾)
凡潰不日(僖四蔡潰文三沈潰昭二十九鄆潰)外裔潰中國則日(成九莒潰)
凡滅國不日(莊十齊滅譚十三滅遂襄六滅萊)唯滅吾同宗之國日(僖二)
(十五衛侯燬滅邢)因諸侯之會遂滅小國日(襄十諸侯會吳于柤遂滅偪陽)苟
閒伯主有事而滅小國則又不月(僖十七齊桓為淮之會魯滅項襄六晉悼)
(列鄫人于戚之會莒人滅鄫譏在齊晉)
凡外裔滅中國小國不月(楚滅弦黃滅江六狄滅温吳滅巢)會而遂滅
則月(昭四楚會伐吳遂滅頼)必滅大國而後日(昭八楚滅陳十一滅蔡)雖大
國之附庸日(宣十二楚滅蕭危及宋)
凡外裔自相滅不日(莒人滅鄫越滅吳)外裔滅畿内國不日(狄滅)
(温僖十六年傳狄滅温蘇子無信也蘇子叛王即狄又不能於狄狄人伐之王不救蘇子奔衛疏云不日闕文)
(率意言之宜少合也)
凡滅國以其君歸日(定四蔡公孫姓滅沈六年鄭遊速滅許)雖外裔滅中
國以君歸日(昭十一楚師滅蔡定十四楚公子結滅頓十五楚子滅胡)中國滅外裔
以君歸日(宣十五晉師滅赤狄潞氏)唯外裔相滅以君歸不月(僖二十六)
(楚滅夔)
凡外取師不月(隠十哀九十三)殱不月(莊十七)
凡内取田邑皆不月(八哀二取漷東田沂西田為三卿並出月宣四伐莒取向為平莒月)
背盟取邑則月(昭元取鄆叔孫豹會虢而取鄆故月)必一舉取二邑而後
日(隠十取郜取防鄭取二邑勞公與取地邑異穀梁傳曰不正其乘敗人而深為利取二邑歸諸已故謹而)
(日之也)
凡内取國不月(僖二十二須句宣九根牟成六鄟襄十三邿著例三)遂滅其祀則
月(昭四取鄫魯屬鄫而莒滅之至是鄫又叛莒而来依我不能推亡固存反乘急而兼之故凡内取不月此)
(其月異之也)
凡外取邑不月(隠六長葛著例隠四年婁為下弑月)雖取内邑不月(哀八齊人)
(取讙及闡)必取以居公然後月(昭二十五齊侯取鄆)取内所賂田月(宣元)
(齊人取濟西田)
凡外取國不月(僖三徐取舒)襲國不月(襄二十三)
凡降國不月(莊八郕)必伯主而後月(莊三十鄣)
凡救不月(八閔僖二救邢上為元年不書即位月夷狄救四)雖内救不月(三僖十八)
(師救齊著例襄二十三救晉為下日卒月)會救不月(四及救一)遂救不月(僖六)必王
人救列國而後月(莊六子突)
凡次内外皆不月(内次二外次四會次二楚次一聶北為僖元年月僖十五匡為盟牡丘月)
(襄二十三雍榆為日卒月)雖公次不月(莊三著例昭二十五為日孫月)外次必伐我
而後月(莊十)戌不月(僖二十八襄五襄十)
凡公追不月(莊十八僖二十六)
凡遷邑不月(莊元郱鄑郚)必遷國而後月(莊十宋遷宿閔二齊遷陽)
凡自遷其國以避外裔月(僖元邢遷夷儀三十一衛遷帝丘)叛中國而
請遷於外裔則不月(成十五許遷于葉昭九于夷十八于白羽定四于容城)請遷
于吳以避仇楚則月(哀二蔡遷州來蔡既以吳入郢其依吳避楚非得已故得與邢衛同)
(書月)
十三師田類
凡狩不月(哀十四西狩時事)唯火田則日(桓七焚咸丘譏盡物)
凡公狩月(桓四郎)諱與讎狩則不月(莊四禚)觀魚不月(隠五非務)
蒐不書公不月(昭八紅)雖大蒐亦不月(四三家分公室据定十四年比蒲邾)
(子來會公見大蒐皆公在昭八年蒐于紅傳自根牟至于商衛革車千乘則非時田可知)必大閱治
兵而後日(桓六莊八)
十四賦税類
凡軍制作舍皆月(成元襄十一昭五)賦稅不月(宣十五哀十二)
十五興作類
凡城築不月(成二十三築八)雖會城不月(襄二十九城把傳言六月)雖城成
周不月(昭二十二傳十一月)必伯者存亡國而後月(僖元城邢二年楚丘)苟
無成功則又不月(僖十四緣陵)
凡新不月(莊二十九延廐)新作不月(僖二十南門)必有僭制而後月
(定一雉門兩觀)
凡墮邑毁臺皆不月(定十二墮郈費文十六毁臺)
凡浚川時(莊九)
十六眚盜類
凡肆眚月(莊二十二)盜竊寶器得寶器皆不月(定八定九)
春秋屬辭卷十四
