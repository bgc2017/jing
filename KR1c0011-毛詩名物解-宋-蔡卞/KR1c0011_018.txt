毛詩名物觧卷十八
宋蔡卞集觧
雜觧
鳥獸緫觧十五國風次序
鳥獸緫觧(附昆蟲魚草)
飛鳥隱顯以得時而不苟於棲食衆羽從之而不可以
羣者鳳也音聲顔色之好去就語默之時能遷而擇所
止者黃鳥也潔白高舉鳴以時而遠聞者鶴也潔白以
羣上下有儀飛而有容者鷺也知時以其匹來知所孳
乳而去者燕也鳴以警晨而不以晦明而變者雞也摰
而和别而通常於水中於中洲者關雎也彊而别勤於
積累以成巢者鵲也鶉微而強者也鳴鳩用心之一而
養常均而止於一者也均母道也一婦道也關雎一宿
之鳥難致而難奪者也難致賢者也難任使者也晨風
能擊而才鷙者也雉外文明而内耿介守域而别者也
鷮雉之微也鳳凰之耦也鴟鳩之大者也倉庚黃鳥之
記時也鸒斯飛食必以羣而飛緩以樂者也鶺鴒愛其
類行摇必以顧飛急必以鳴者鸒斯其孝天性也鶺鴒
飛鳴相顧而欲君之始終自勤者也鴟鴞巧於綢繆其
室常繫於危者也桃蟲潛於微而拚然大以飛者也鳧
鷗飛止僅於水陸氏謂水鳥之愿者也鴞鳥之惡者也
鳩微而飛宜下不宜高者也鵜沾滯得尤不以力者也
桑扈竊脂猶終鶯然以文其外者也隼鷙而卑苟不可
上則飛以揚者也麟信者也騶虞仁者也麟趾也角也
麕微而鹿大者也禮進也豝蕃而豵盛者也豜大而豵
微者也鹿懇誠而鳴以相呼者也虎咥而不可暴者也
狼䟦跲尾而不失其貪也牛順而強者也羔裘以豹飾
則武者也羔裘而豹褎暴者也狐疑而不果者也狐裘
服以燕者也狐裘服以朝則不強於政治者也狐裘蒙
茸則亂不果於亂難也兔物之狡者也馬臣道也駜馬
之用可必者也乘黃色之純者也乘牡色之壯者也乘
駽文之錯者也白駒潔其德而未用者也乘馬也乘駒
也夫馬異於前而御彌善故兩驂如舞周旋而有節也
雁行而有序也如手驂和而一體也維駒也維騏也維
駱也維駰也如絲組有文也沃若非特如濡也旣均非
特如絲也駉馬之善不在於牧而在於思也思而臧舉
而措之於獸無不得其所者矣考牧擾之以順其性麾
之以制其放者也知牧人之道也草蟲鳴而阜螽趯趯
而從者習而知和隨者也螽斯不妬忌則物之大也不
妬無忌則人之聖也蟋蟀微而能鳴以時者也而君有
不能及時以樂者也蜉蝣無恃而生而徒飾其羽者也
青蠅飛則營止則汚而糝黑白者也蜩微而鳴以時者
也莎雞微而羽有聲者也熠燿微而宵有明者也伊威
生於室蠨蛸生於戶此室家之望女也蜩有情柳無情
以有情附於無情而恃以鳴淵無知葦無情以無情寄
於無知而恃以生何父之不如也此小弁之怨也螟蛉
非蜾蠃類也蜾蠃負之化而類者也人之於人類也非
易於感而化之者也猱於木塗附性者也人之於性亦
善也則易於感而化之者也魚柔而隱求之以道則得
而易制者也其象則賢也民也夫婦也其藏於深眇而
求之必以誠者也罩汕不以一方求者也蓋至誠而求
者必嘉魚而方其誘之則必魴與鯉也在淵也在渚也
就有道者也在藻也在蒲也樂有德者也知烹魚則知
治者也知躍則知化者也沼也潛也皆不得其道者也
釣有道不取而有得者也緍也綸也竿也所以釣也罛
也網也笱也所以求也罭非以求鱒魴者也罛非所施
葭菼者也魚網求於下而鴻離之乃得乎上者也𤼵笱
𤼵我士者也敝笱無能制者也罶寡婦之笱而微者也
而所麗者鱨鯋也魴鱧也鰋鯉也笱微而魚愈大萬物
衆多者也止而静者也荇浮於水而根於水則制禮而
不制於禮者也蘋浮於水而不根於水藻根於水而不
浮於水者也以喻大夫能修法度而已不盡禮之本末
者也芹浮於水則出於禮者也藻根於水則法於禮者
也茆根於水浮於水不制於禮者也始采芹終采茆泮
水序也薇蕨甚微而采於南山蕩於取者也始薇之作
而至於剛感於時以叙其情者也蕭微物其香可上達
者也蓼蕭之零露者下以誠上達上以澤及下者也茅
柔潔而理直可藉包者也荑茆之方穉至柔而順潔者
也牧君之道也荑夫人之德也草柔而蔓於野則民也
露漙於蔓草則澤下流者也露在豐草把棘則晏諸侯
者也采葛絺綌微也采蕭祭祀大也采艾療疾急也事
大者讒愈至故懼之一日如三月以至三歲甚也旨苕
美而可食旨鷊綬草也防安鵲巢而不驚卭養旨苕而
不害者也君於其宜安養者乃驚之以讒而使憂害之
以賊使其懼者也苓也苦也葑也采於首陽未必然者
也欲使究其實則以言始聽讒者也曰憂曰懼則被言
已信讒者也止於樊止於棘止於榛讒漸入也故卒於
構我二人也
十五國風次序
國風二南所以訓後世也次以衞鄭王所以責王也又
次之以齊魏唐所以責二伯也又次之以秦與陳所以
見先王之澤未冺也又次之以檜與曹所以見民心之
思治也終之以豳所以見王化可得而復也夫國風之
正莫如二南國風之變莫如鄭衞二南之美先王所自
出也鄭衞之惡誰爲之哉爲天子者不能乂以正之耳
故以王夷於鄭衞之間而以鄭衞次於二南之後也齊
桓也晉文也假仁義以長諸侯宜以存亡繼絶爲事也
魏之見滅於晉也桓不能救文不能復孰謂其能長諸
侯也故以魏次於齊唐之間而以齊唐次於鄭衞之後
也秦也陳也以爵言之則秦附庸也陳諸侯也以地言
之則秦者西夷也陳中國也以世系言之則秦伯翳之
後陳乃帝舜之後也然秦得周地之故而其俗美陳以
比荆楚之故而其俗亂夫王者旣如彼伯者又如此天
下風俗日以謬亂而秦風獨不變於是乎深見先王之
澤也故以陳次秦而以秦次於齊唐之後也夫先王之
澤也未冺則天下之心其思先王也曷維其已故檜有
匪風而曹有下泉之作焉此檜曹所以次於秦陳之後
以見天下之心思先王德澤如此則天子諸侯追復文
武之基業其理豈甚難哉特不爲之耳故以豳風終焉
而豳風者變克正危克扶之詩也
毛詩名物觧卷十八
