毛詩名物解卷七
宋蔡卞集解
釋鳥
雞鵲鸛鵝雉鷂雉
鳶(缺)
雞
鹽鐵論曰雞廉狼貪故曰小廉如雞爾雅曰雞大者蜀
蜀大雞郭璞曰雞大者蜀今蜀雞也蓋雞有蜀魯荆越之
種越雞小蜀雞大而魯雞又其大者莊子曰越雞不能伏
鵠卵魯雞固能矣成元英曰越雞荆雞也魯雞今之蜀雞
案韓子曰魯雞之不期蜀雞之不支則元英所謂非是傳
曰雞爲積陽南方之象故陽出雞鳴以類感也案陽氣生
於子雞應子而初鳴隂氣生於午雞應午而又鳴則非陽
出故鳴也詩曰風雨瀟瀟雞鳴膠膠言雞之信度如此蓋
秋氣慘而凄凄風雨如此則疑不能和秋物脫而瀟瀟風
雨如此則疑不能固向晦則君子入宴息之時也風雨如
此則又疑於己今曰風雨凄凄雞鳴喈喈則亂世之君子
不改其度之譬也喈喈言鳴而不失其和膠膠言鳴而不
失其固易曰㢲為雞蓋兌見而㢲伏故為雞雞知時而善
伏者也乳狗噬虎伏雞摶貍又曰伏雞曰抱王襃曰魚瞰
雞睨李善以為魚目不瞑雞好邪視此言是也禽經曰陸
鳥曰棲水鳥曰宿一鳥曰止衆鳥曰集蓋水鳥晚於林棲
故曰宿說文云日在西方而鳥栖因以為東西之西詩曰
雞栖于塒日之夕矣言雞栖矣日於是夕夕於是月見故
也夕象半月未有蟾桂之狀
鵲
鵲搆巢取在木杪枝不取墮地者皆摶枝受卵故一曰
乾鵲而莊子言魚傅沫烏鵲孺蓋鵲以傅而孕育故曰
孺也列子曰細腰純雄其名穉蜂與鵲言孺同意淮南
子曰太隂所建蟄蟲首穴而處鵲巢向而為戶又曰蟄
蟲鵲巢皆向天一蓋鵲巢開戸向天一而背太歲博物
志云鵲背太歲也先儒以爲鵲巢居而知風蟻穴居而
知雨蓋鵲歲多風則去喬木巢旁枝故能高而不危也
然而強且不滛知風之自而搆其巢知歲所在而開其
戸者鵲也強而不滛所以成德故有行知風之自而搆
其巢知歲所在而開其戶所以趨時故有功詩人以譬
國君積行累功詩曰防有鵲巢卭有旨苕言不驚懼之
故防有鵲巢言不殘賤之故卭有旨苕俗說鵲巢中必
有梁見鵲上梁者必貴蓋今二鵲共銜一木置巢中謂
之上梁說文作舄象形通於舄履古之人履欲行不欲
如鵲故其字借為舄履之舄所以為行戒其在相法有
之鵲行蹌蹌性行勿良是也亦言舄以木置履下乾昔
如鵲崔豹古今注曰乾昔不畏泥濕故曰鵲也象文作
鵲蓋從錯省淮南子曰如鵲之駮一何從昔昔言乾也
考工記曰穉牛之角直而澤老牛之角珍而昔周官屨
為赤舄黑舄赤繶黃繶青絇此言王及后服屨赤舄以
赤為繶黑舄以黃為繶皆青絇也鄭氏以為王吉服有
九舄有三等赤舄為上冕服之舄下有白舄黑舄王后
吉服六維祭服有舄玄舄為上禕衣之舄也下有青舄
赤舄今云赤繶黃繶雜互言之非是也蓋王及后舄之
名一而已赤舄王六冕之舄黑舄后三翟之舄其他服
則屨爾詩曰玄衮赤舄又曰赤舄几几其傳曰赤舄人
君之盛屨也又曰赤芾金舄會同有繹其傳曰金舄逹
屨也舄蓋臣道也所服之(闕)故屨人無之而謂之逹屨
謂之金舄舄而金絇也然則古者諸侯方其為人君則
赤舄方其為人臣則金舄氏子抄曰舄九寫而為烏虎
三寫而為帝言書之轉易如此意林曰書三寫魚成魯
帝成虎亦是意也
鸛
鸛形狀略似鶴其性甘帶每遇大石知其下有蛇即於
石前如術氏禹步其石阞然而轉南方星人學其法者
伺其養雛緣木以篾絙縳其巢鸛必作法解之乃於木
下鋪沙印其足跡而放學之天將雨則長鳴而喜蓋知
雨者也又善羣飛薄霄激雨雨為之散作巢大如車輪
卵如三升(闕)擇石以嫗卵蓋鸛水鳥也伏卵時數入水
卵則不毈取礜石周圍繞卵以助暖氣故方術家以鵲
巢暖中礜石為真物也又泥一㫄為池以石宿水今人
謂之鸛石取魚置池中稍以飼其雛俗謂鵲巢蔽形鸛
石歸酒又曰礜石濕鸛石凉故能使卵不毈水不臭腐
也詩曰鸛鳴于垤婦歎于室垤蟻室也蓋鸛知天將雨
有見於上蟻知地將雨有見於下鸛鳴于垤將雨之候
也將雨則征夫之至不必如期故婦歎于室也且行百
里者半九十言末路之難也則於是遇雨為尤苦詩人
道此叙其情而序曰三章言室家之望女也禽經曰鸛
俯鳴則隂仰鳴則晴仰鳴是有見於上也俯鳴是有見
於下也夫文雚見為觀亦取諸此
鵝
鴿鵛如癭鵝顙如瘤今鵝江東呼&KR1391;長頭善鳴又喜轉
旋其項故古之學書者法以動腕羲之好鵝者以此亦
取其自然而有行列故聘禮曰出如舒鴈而古者兵有
鵝鸛之陣也左氏曰鄭翩願為鵝蓋舊說言江淮謂羣
鸛旋飛為鸛井則鸛善旋飛盤薄霄漢與鵝之成列正
異故陣法或願為鵝或願為鸛卞子曰羊性滛而狠猪
性卑而率鵝性頑而傲狗性險而出蓋鵝峩首似傲故
曰傲也名之曰鵝其謂是歟禽經曰鵝飛則蜮沈鸛鳴
則蛇結又曰鵝伏隨日鳱伏隨月說者以謂乳鵝伏卵
隨日鳱伏卵隨月光所轉又曰腳短者多伏腳長者多
立腳近尾者好步近臆者好躑多伏&KR1391;鵝之類是也
雉
雉死耿介妬壟護疆善鬭雖飛不越分域一界之内要
以一雄為長餘者雖衆莫敢鴝鳴潘岳所謂畫墳衍以
分畿者也周官曰士執雉蓋士死制故執雉所謂二生
一死贄者也又其交有時别有倫而其羽文明可用為
儀故古者后服三翟詩曰有瀰濟盈有鷕雉鳴濟盈不
濡軌雉鳴求其牡言雉宜交有時别有倫而今反以雌
求雄非特以雌求雄又求牡焉以雌求雄滛也以雌求
牡焉亂也故曰公與夫人並為淫亂又曰雄雌于飛泄
泄其羽言雉交有時别有倫而又性善鬭雖今不犯域
分宣公滛亂不恤國事軍旅數起則雉之不如也易曰
離為雉蓋離火其體文明其性復焱悍故為雉雉雖非
辰属而正是南方之物陶氏所謂丙午日不可食者明
王於火也禮云雉曰疏趾蓋鴈鴨醜趾間有幕其足蹼
雞雉醜指閒無幕其足疏故曰疏趾也簡兮之詩曰左
手執籥右手秉翟此大舞也宛丘之詩曰無冬無夏值
其鷺羽此小舞也蓋雉取文明鷺則取其潔白之容而
已所謂大舞者籥舞也所謂小舞者羽舞也故樂師云
掌教國子小舞而一曰羽舞或曰雉性突前其字從矢
或曰虎豹之文來田雉之文來射故從矢也易曰射雉
一矢亡雉雞類也不能遠飛騰躍而上高不踰丈横不
過三丈故先儒云雉高一丈長三丈也蓋古者數數以
萬度度以雉書曰雉不再合信也說文曰雷始動雉鳴
而鴝其頸蔡邕月令以謂雷在地中雉性精剛故獨知
之應而鳴也
鷂雉
釋鳥云江淮之南青質五采皆備成章曰鷂雉王后之
服一曰翬翟畫以翠雉二曰揄翟畫以揄雉三曰闕翟
言刻繒為之闕而不畫闕而不畫則其制屈於三翟
毛詩名物解卷七
