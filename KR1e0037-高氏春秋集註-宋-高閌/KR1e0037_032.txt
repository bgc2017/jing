春秋集註卷三十二
宋高閌撰
昭公二
七年春王正月暨齊平
齊魯世為婚姻至襄公時齊靈數侵伐魯自是盟好
中絶及景公一使慶封來聘而不書報非無報使也
著有餘怨然魯方附楚而齊亦方與楚睦故齊自伐
北燕還求平于我而公將朝楚亦懼齊之議其後是
以與之平故書曰暨暨與也不得已也齊欲平而我
與之之辭也齊強魯弱蓋魯之所願而曰我與之者
所以抑齊之強而伸魯之弱也故不言會齊平又不
曰齊及我平而特書曰暨也
三月公如楚
楚子成章華之臺使薳啓彊來召公落之公于是朝
于楚夫楚靈非強君也數會諸侯焉皆其微者又且
多叛而吴人之闚未艾也亦奚庸必朝哉蓋晉平不
能修文公之業使我不能自安而玉帛驅馳歲不遑
暇以是知王室不綱而霸主猶有功于諸夏也
叔孫婼如齊涖盟
以暨齊平故婼往涖盟也涖者我欲之以朝楚故結
好于強國也昭公自是遂以善齊故孫于陽州卒以
齊為寄
夏四月甲辰朔日有食之
雖有常度亦人事所召有食之者
秋八月戊辰衞侯惡卒
衞襄公立九年庶子元立是為靈公按元年曰衞齊
惡此曰衞侯惡何為君臣同名也古者生不諱名既
死卒哭乃諱之然君子不奪人名不奪人親之所名
重其所以來也事親者不以存沒生意故不變也人
之背死忘先者皆為利害所變者也是以聖人禁之
後世以君名之故而聽臣下易名者猶之可也或以
私嫌而改賜人臣名字則尤非禮矣
九月公至自楚
自公如楚今半歲餘
冬十有一月癸未季孫宿卒
此季孫行父之子季武子也其子紇嗣
十有二月癸亥葬衞襄公
襄公之卒晉反戚田王有追命此可以蓋獻之愆矣
故卒葬皆曰承天寵也亦因魯往會而著其臣子私
諡之罪
八年春陳侯之弟招殺陳世子偃師
此陳公子招也其曰陳侯之弟招殺陳世子偃師者
正其天倫之次所以甚招之罪且以見陳侯寵其弟
假之以權致此禍也陳哀公三子太子偃師次子留
次子勝留有寵屬諸公弟招招專陳國之政與大夫
過皆愛留欲立之哀公疾招遂殺偃師而立留夫留
庶孽也偃師冢嫡也招以叔父之親專國之政而不
顧宗社之重殞冡嫡以立庶孽致楚滅陳皆陳侯屬
之之由故書陳侯之弟招殺陳世子偃師以罪之且
見其骨肉相殘也
夏四月辛丑陳侯溺卒
陳侯以廢疾不能討殺世子之賊因自縊而死夫楚
觀從納公子比而靈王縊春秋謂比弑其君陳侯之
弟招立公子留而哀公縊春秋不謂留弑君何也比
之立無君者也靈雖不縊亦不與比並存是靈王之
死由比也招之立留由君之廢也且君有命哀雖不
縊亦不可以君國是哀之死不以留也君臣之間生
死之際善惡之嫌賞罰之别大矣聖人所以正其名
也哀公立三十五年公子留遂立
叔弓如晉
前年楚成章華之臺召諸侯落之至是晉成虒祁之
宫而諸侯遂皆往賀之晉之效尤如此霸業之不振
宜哉
楚人執陳行人干徵師殺之
招殺世子而陳侯死干徵師赴于楚且告立公子留
楚執而殺之春秋貶楚稱人又稱干徵師曰行人蓋
罪其殺使者也雖然干徵師為告喪之使不告于天
王反赴于楚雖楚不當執而殺之然其死也亦宜哉
故春秋書之與慶封同
陳公子留出奢鄭
恐楚人之來討故也留既為君矣不曰陳留者立非
其正位未定也與楚公子比同且偃師曰世子留曰
公子别嫡庶也春秋明微大率如此
秋蒐于紅
備楚故也夫蒐非春事也紅非蒐地也況當旱歲乎
蓋蒐者簡車徒也凡魯車徒之賦三家分而有之則
蒐田振旅非公政也故不書威靈失矣自五年舍中
軍始也接傳紅亦大蒐而不曰大者以無君故微之
首一見也書紅之蒐間陳之亂以類比義皆由辨之
不早辨也書蒐自此始
陳人殺其大夫公子過
招專歸罪于過而殺之以說于楚其不書招殺而書
陳人者過亦有罪故稱人以殺且見陳之亂未有君
也招雖殺過不足以贖然楚人竟受其欺放之而已
大雩
因旱祭志僣也
冬十月壬午楚師滅陳
春秋之書滅者惡之甚也稱師者見其恃衆也楚以
蠻夷而數興師以滅中國之諸侯者實由陳侯骨肉
相殘以致然嗟乎陳背中國而即荆楚乃卒為荆楚
所滅深可為後世之戒故謹而日之
執陳公子招放之于越殺陳孔奐葬陳哀公
陳國之亂中國不能正之遂使楚藉口以為討而滅
之由是楚益恣横率情妄行如公子招者死有餘罪
反宥而放之蓋招之所以自免者以歸罪于公子過
也孔奐雖招之黨乃獨殺之其曰執陳公子招曲辭
也殺陳孔奐直辭也楚乘人之亂滅人之國釋其首
惡又誅其黨又奪取哀公之殯而葬之使陳之臣子
不得盡禮于其君夫楚靈豈可以禮義責之哉罪中
國不自正而致楚之恣爾春秋書殺他國之大夫者
四皆楚人殺之而中國未有書殺之者此見楚人暴
虐之甚故哀公之葬以中國自葬為文所以深惡之
且使楚子欲求名而不得也楚害至于此由宋向戌
之謀也
九年春叔弓會楚子于陳
夫中國諸侯而為荆楚所滅中國既不能救亦宜同
心疾之奈何反使大夫往聘問耶書會于陳與宣十
五年會于宋同義觀去年叔弓如晉之事知晉之不
競有以使天下之歸楚矣
許遷于夷
此楚遷之也許以畏鄭復求遷于楚故以自遷為文
陳滅許遷皆中國無霸之禍也
夏四月陳災
陳雖為楚所滅而土地居民猶在焉聖人不與楚滅
之也故還繫之陳如邶鄘二國既為衞所幷聖人還
存邶國鄘國之風蓋不與衞人幷諸侯而存天子之
建國也夫陳之社稷為楚所滅今其人民又被火災
天下諸侯莫之能救春秋存亡國繼絶世王道之大
者也
秋仲孫貜如齊
自叔老聘齊至今二十年復修舊好此暨齊平之故
也齊平而不志來聘則著齊志輕公非特居鄆之時
也其來久矣凡經略不書者各比其事以見情也
冬築郎囿
文王之囿方七十里何可築也公内制于強臣不此
之念而遠築郎囿非特𠞰民也芻蕘雉兔者皆不得
往怨有所歸矣
十年春王正月
一時無事書首月存天道王法也
夏齊欒施來奔
欒施與高彊以兵攻君宫欲挾君以伐陳鮑遂與君
戰不勝而出奔此其罪大矣春秋不書高氏非卿故
也魯方通齊而受其奔亡之臣非義也
秋七月季孫意如叔弓仲孫貜帥師伐莒
向也舍中軍矣今也合紏師徒三卿並將大夫始張
自案之役而卒極于此是時魯間晉之衰故三卿帥
師同伐莒見疾莒之甚欲一舉滅之而三卿擅以為
已功也此年無冬著不克終始以此夫
戊子晉侯彪卒
晉平公立二十六年其子夷立是為昭公
九月叔孫婼如晉葬晉平公
不及期而薨簡也卿會葬非禮因著其臣子私諡之
罪
十有二月甲子宋公成卒
不書冬義見上宋平公立四十四年卒其子佐嗣是
為元公
十有一年春王二月叔弓如宋葬宋平公
卿共盟主之葬猶可言也卿共同列之葬非禮甚矣
因著其臣子私諡之罪
夏四月丁巳楚子虔誘蔡侯般殺之于申
此惡楚子誘殺中國之君故謹而日之也蔡般弑逆
之罪雖以公義當討而楚子誘而殺之跡雖近義而
意實藴姦聖人恐後世以楚之殺般為討有罪故特
名楚子以明不然蓋楚子亦弑逆之賊也以賊討賊
何辨曲直況般之弑君天子不誅方伯不問今十有
三年矣而蠻夷弑逆之賊反來討之此罪中國也況
楚子者非直治般也志在滅蔡者也故春秋書楚子
虔蔡侯般同斥其名以見其罪同而蠻夷乃敢誘殺
中國之諸侯也不曰戕而曰殺者又見般之罪宜死
也
楚公子棄疾帥師圍蔡
楚之君既誘殺中國之蔡侯而楚之臣又帥師而圍
其國必期于滅蔡也夫楚滅陳易滅蔡難此書圍蔡
者般出會而世子有守尚能拒楚且望中國諸侯之
救也
五月甲申夫人歸氏薨
大蒐于比蒲
備楚故也僭天子之制也十年書蒐此書大蒐見三
家益強車徒日衆也夫蒐雖素定然公以夫人之喪
不自臨也而大蒐不廢則是三家者以馳騁田獵間
君喪也
仲孫貜會邾子盟于祲祥
始也公及邾儀父盟于蔑公及邾儀父盟于趯是魯
侯親與之盟會今公雖以夫人之喪使仲孫貜會邾
子盟于祲祥要是大夫與其君盟會爾然則邾子之
更為強弱斷可知矣雖與邾盟以修好然而魯人之
志必欲滅邾而後已此盟豈可信耶後書可見
秋季孫意如會晉韓起齊國弱宋華亥衞北宫佗鄭罕
虎曹人杞人于厥憗
楚師在蔡諸侯將謀救蔡而不能也故不書救蔡夫
蔡能堅守不下此其勢易助也而晉合天下之兵畏
不能救遣使請命示以不能使楚益驕有以量中國
之力而卒取之此韓起之罪亦以宋之盟故也卿不
足書而書之者中國不競苟有善意斯存之矣自是
春秋記事益略鮮有深譏重貶者蓋不復以禮義繩
諸侯之君臣矣間一見之者存不忍棄之仁也
九月己亥葬我小君齊歸
妾母而以夫人之禮薨葬又别為之諡從先君之例
也
冬十有一月丁酉楚師滅蔡
楚子滅陳蔡皆稱師者著其無道恃衆強滅之也雖
滅之不與其滅也故有存之之辭焉四月圍而十有
一月方滅者世子有之力也
執蔡世子有以歸用之
滅國而用世子有者怒其拒師之久也用之者以為
牲也夫蔡本中國之諸侯乃背中國而即楚必以楚
為可恃也今蔡侯既為楚所誘而殺之又從而滅其
國其世子有又為所執而虐用之以絶其世然則楚
何補于蔡哉此萬世人君之戒也蔡侯已死而有稱
世子何也未得乎立也般誘死則外亂國被圍則内
急外亂内急喪柩未至則世子固未得乎立矣而能
拒強楚者三時不改真所謂世子也不言以世子有
歸者有不從楚故也斯得古人不共戴天之義矣楚
子誘人君而殺之乘人之喪而滅之執其嫡嗣而歸
用之不道之甚聖人所以詳錄之非專罪楚也乃所
以罪吾中國王綱既墜霸統又絶諸侯莫能救致楚
之自恣一至于此也然則宋向戌之謀實何利于中
國
十有二年春齊高偃帥師納北燕伯于陽
三年北燕伯欵出奔齊六年齊將納之而不果欵播
越在外蓋十年矣不能自復而藉齊之力僅能納之
别邑而已其失國難反如此可以為公戒矣名其出
奔而不名其納者方其出奔已自絶其國矣此不名
者罪其國之臣子也
三月壬申鄭伯嘉卒
鄭去中國即楚久矣至于簡公乘晉悼之方興以國
反正遂息諸侯之兵子産相之薰然慈仁在位三十
六年民蒙其澤蔚為春秋之賢諸侯其子寧立是為
定公
夏宋公使華定來聘
宋元公即位公始以卿共平公之葬故宋來聘之且
通嗣君也
公如晉至河乃復
晉昭公嗣位公往朝焉公四如晉皆至河乃復穀梁
子曰季孫氏不使遂乎晉也左氏謂伐莒之役莒人
愬于晉晉有平公之喪未之治也故辭公蓋託辭爾
五月葬鄭簡公
因魯往會而著其臣子私諡之罪
楚殺其大夫成熊
楚子謂成虎若敖之黨也或譖焉成虎知之而不能
行遂殺之懷寵也楚殺大夫義見僖二十八年
秋七月
一時無事書首月存天道王法也
冬十月公子慭出奔齊
季氏之臣南蒯將去季氏而立慭不克而以費叛慭
遂奔齊是以君子譏其妄而哀其志也
楚子伐徐
徐吴姻國也楚人疾吴故遷怒于徐既執其君又伐
其國也
晉伐鮮虞
春秋之法夷狄舉號蓋賤之也諸侯稱國蓋狄之也
據左氏載荀吴偽會齊師者假道于鮮虞遂入昔陽
夫崇信明義中國之道也懷利尚詐夷狄之道也楚
奉孫吴伐陳因而滅陳誘蔡般殺之因而滅蔡晉人
視其殘虐莫之能救則亦已矣而反效其所為以伐
人國是悖中國之道而行夷狄之事故以夷狄書之
況楚靈不道既滅陳蔡今方伐徐晉為盟主又坐視
而不救若力不能君子不責也能伐鮮虞而不救徐
非力不能也棄中國也如此則與夷狄何辨哉鮮虞
姬姓蓋晉同姓之國也
春秋集註卷三十二
