春秋集註卷二十九
宋高閌撰
襄公二
八年春王正月公如晉
公十二月出會諸侯于鄬而不書至者盖公自鄬遂
朝晉也是時晉有大政公往聽焉
夏葬鄭僖公
弑君之賊既不明而諸侯又皆為鄭諱故春秋且因
魯往會葬而著其臣子私諡之罪忠恕之道也
鄭人侵蔡獲蔡公子燮
鄭國新有大變朝廷未安未得從楚而畏晉之討也
故以討蔡為說蔡師未嘗戰未嘗敗績而遽獲其大
夫有以見民不親上而委之于敵矣然鄭師無名故
書侵以罪之公子燮繫之蔡重之也與宋華元同自
是晉楚之兵交至于鄭鄭之禍其可既乎
季孫宿會晉侯鄭伯齊人宋人衞人邾人于邢丘
邢丘之會公在晉也晉侯不與公會而與大夫會者
以公幼弱政在季氏故也陪臣專而公微弱此魯之
失政也晉為盟主棄其君而與臣會雖欲修文襄之
業改命朝聘之數俾從儉約亦何以宗諸侯是時諸
侯之政皆在大夫故悉貶稱人而鄭伯與會者諸侯
既不討鄭人弑君之罪故諸大夫使鄭伯獻蔡捷于
會而親聽命焉盖為恭也
公至自晉
公之如晉朝也非會也以公久畱于晉又不得親與
邢丘之會故特以晉致所謂遷就而為之辭也
莒人伐我東鄙
疆鄫田也鄫遂屬于莒矣其田接于魯而經界不明
故興兵伐我以正之
秋九月大雩
因旱祭志僭也
冬楚公子貞帥師伐鄭
討其侵蔡也鄭遂與楚平觀左氏所載則子駟之弑
僖公志在事楚矣是以鄬之會既往復悔遂成弑逆
之事也
晉侯使士匄來聘
九年春宋災
宋自昭文以來亂敗相屬三書宋災見人事之不修
舉近可以知遠言大可以知小也
夏季孫宿如晉
公朝晉而晉來聘又使報焉事大國之禮則順矣
五月辛酉夫人姜氏薨
宣公夫人成公之母通于僑如者薨于東宮
秋八月癸未葬我小君穆姜
四月而葬又别為諡用文姜之例也
冬公會晉侯宋公衞侯曹伯莒子邾子滕子薛伯把伯
小邾子齊世子光伐鄭十有二月己亥同盟于戲
自邢丘會罷而鄭遂復從楚是以伐之戲鄭地伐鄭
而書同盟則鄭受盟可知矣以左氏攷之鄭雖受盟
非服晉也公子騑之言已不足信矣故不書鄭伯若
鄭未嘗服從云爾此會不致盖公未嘗至也與鄬之
會同公役于外踰年而遂會于柤則委棄其國可知
矣
楚子伐鄭
楚以爵稱又以伐書專罪鄭也鄭于是復背戲之盟
而遽與楚平且以著戲之役所以不致也
十年春公會晉侯宋公衞侯曹伯莒子邾子滕子薛伯
把伯小邾子齊世子光會吳于柤
左傳昭六年楚公子棄疾如晉過鄭鄭伯勞諸柤則
柤者鄭地而楚人所由之道也諸侯將救鄭鄭已服
楚而吳人在柤諸侯因往與吳會以謀楚焉然吳人
者名謀楚而實窺中國者也以楚為辭爾而晉令諸
侯從之與成十五年鍾離之會同然鍾離之會諸侯
之大夫往從吳至戚之會吳子來從諸侯今柤之會
則諸侯復親往從吳矣此相取之情也
夏五月甲午遂滅偪陽
晉荀偃士匄請伐偪陽偪陽妘姓楚與國也因會蠻
夷而滅他人之國聖人惡之故以諸侯共滅為文則
倡其謀而受其利者不待貶絶矣是時宋堅事晉晉
將以偪陽封向戍向戍不受遂與宋公以其因會用
師恃衆剽利故書遂書日以重其罪
公至自會
諸侯不崇禮義以相安反相率以會蠻夷又因以滅
人之國聖人不敢斥言但以會致存中國也
楚公子貞鄭公孫輒帥師伐宋
以宋公受偪陽故也鄭背中國即蠻夷又與蠻夷同
伐中國罪不容誅也二國同伐書卿帥師自此始盖
張楚鄭以望晉悼所以懿蕭魚之功而大中國之慶
也
晉師伐秦
晉方帥諸侯會吳滅偪陽又赴千里而伐秦可謂虐
用其民矣為晉計者若修文公之業與秦通和庶因
秦之兵力共攘強楚可以少安中國不此之圖而反
以秦資楚此晉之失也
秋莒人伐我東鄙
莒人間諸侯之有事也又伐我東鄙其曰伐者必有
辭也魯國卿大夫惟私室之務崇則公室之不競宜
矣且去年同盟于戲今年又會于柤又方同會伐鄭
退受莒兵而不能禦魯必有以取之也
公會晉侯宋公衞侯曹伯莒子邾子齊世子光滕子薛
伯把伯小邾子伐鄭
齊世子光以先至而序于四國之上是無君臣上下
之辨也雖晉欲以勤惰勸諸侯故然非世子驕蹇則
晉侯何以為此彼能以禮自抑則辭不居矣鄭于是
復從晉然亦不敢背楚也
冬盜殺鄭公子騑公子𤼵公孫輒
尉止聚羣不逞以作亂殺三卿于朝不書尉止者小
臣無列于朝伺隙而竊𤼵則盜也三卿不稱官者失
卿職也
戌鄭虎牢
五年戍陳此年戍鄭虎牢皆勤民遠戍然戍陳為善
戍虎牢為無益何則陳附中國而楚争之則戍之者
義在救陳而拒強楚雖予之可也經書諸侯救陳斯
可見矣鄭虎牢則異于是諸侯與楚争鄭久矣諸侯
之得鄭者亦已數矣而不能有之隨為楚取是諸侯
之無能也今鄭雖行成而諸侯所以為之戍則其意
有在矣使鄭復貳則虎牢之戍反為心腹之憂如其
不貳則助之守而為之援焉定則固將反之矣是以
聖人亦還繫于鄭以致其意若非得鄭之辭也然五
年城虎牢不繫鄭者是時諸侯城之以駐師而禦楚
雖鄭亦不能有之也
楚公子貞帥師救鄭
公至自伐鄭
鄭遂兩事晉楚矣書楚救鄭而致公則知諸侯之避
楚也諸侯避楚則知戍虎牢為無益矣
十有一年春王正月作三軍
叔孫豹曰天子六師公帥之以征不德元侯作師卿
帥之以承天子諸侯有卿無軍帥教衞以贊元侯自
伯子男有大夫而無卿帥賦以從諸侯今我小侯也
而為元侯之所無母乃不可乎以此見諸侯無軍作
軍非禮也然有所謂大國三軍次國二軍小國一軍
乃兵數之大率如此其實皆藏于農歲役不過三日
此先王之法也魯次國也雖合二軍必天子以牙璋
起之然後取之于農爾亦何俟于作哉三桓外取強
富之名以諛其君而實陰奪其民以弱公室爾于是
三分公室各取其一而作為三軍制先王之制而以
攻戰為心王法所不容也故不書作中軍而云作三
軍者雖二軍亦不可作所以罪三桓也
夏四月四卜郊不從乃不郊
魯不當郊郊非禮也今不郊者非知其非禮故也乃
于四月卜之以四卜而不從故爾直書不郊則不復
免牲矣
鄭公孫舍之帥師侵宋
公會晉侯宋公衞侯曹伯齊世子光莒子邾子滕子薛
伯把伯小邾子伐鄭秋七月己未同盟于亳城北
以前伐未得志而鄭復來侵宋故也凡世子伐父與
盟會當在諸侯之下齊光伐君出會十年在滕子薛
伯上已為僭矣此會又在莒子邾子上僭于是為甚
以莒邾皆屬于齊故也見世子益驕而主會者亦莫
能制也自再會蕭魚之後霸業稍振諸侯不復與光
會矣則知十九年同圍齊之役盖有以取之也亳北
之盟救災患恤禍亂同好惡奬王室有葵丘之遺風
焉于是鄭稍服而同盟也既又背之復與楚同伐宋
故書同以見其反復
公至自伐鄭
不以會致者見復伐鄭也
楚子鄭伯伐宋
晉師方退而楚子伐鄭鄭伯復逆之遂同伐宋盖用
公孫舍之之謀以伐宋自信于楚而數致晉使楚道
敝而固與晉以托國焉
公會晉侯宋公衞侯曹伯齊世子光莒子邾子滕子薛
伯杞伯小邾子伐鄭
諸侯之師方歸未及解甲息肩而復至于鄭之城下
者以鄭人反覆之故也
會于蕭魚
此鄭遂服晉而請會也上言伐而繼言會者見兵不
加鄭鄭遽服而來會也不書鄭伯會者謂其可信也
不書盟者鄭自是不服貳以見苟有明信雖無盟可
也自八年鄭人侵蔡獲蔡公子燮之後于是晉楚争
鄭五年之間晉悼公連會諸侯伐鄭而楚輒救之鄭
人乍服乍叛雖不可信而晉悼公推至誠以待人信
之不疑至于蕭魚之會楚力始絀鄭志始定至哉誠
之能感人也自是鄭固與晉二十餘年楚不能争諸
侯賴之盖用知罃之謀未嘗與楚人戰故也然則天
下之事無大無小皆以不戰而克為貴
公至自會
不以伐鄭致者兵不加鄭而得鄭伯之辭也春秋以
變文為襃貶屢書盟而不信則以不書盟為誠屢致
伐而無功則以不致伐為美
楚人執鄭行人良霄
此聖人著晉之所以得鄭也鄭伯使良霄告絶于楚
楚人怒而執之雖執之不殺良霄亦不伐鄭是不能
得鄭也不能得鄭者勢分于吳也勢分于吳無如之
何故執良霄以舒其憤懑不平之氣自是不復出師
以與晉争斯見楚力盡于此矣鄭于是乎堅從晉也
冬秦人伐晉
報去年之役也秦景公妹為楚共王夫人于是為楚
伐晉以救鄭士魴禦之敗績不書者為晉諱也
十有二年春王三月莒人伐我東鄙圍台
諸侯伐我未有言圍邑者書圍邑自此始莒人間歲
伐我公五與莒子會宜其釋怨同好矣而見伐不已
則魯弱可知
季孫宿帥師救台遂入鄆
鄆莒邑也善救台惡入鄆也入鄆以報圍台也況季
孫宿受命救台不受命入鄆因救台而入鄆是專也
是無君也君不得為政矣故書遂以貶之文十二年
嘗帥師城鄆矣魯不能守復為莒所取今復入之
夏晉侯使士魴來聘
秋九月吳子乘卒
此吳子夀夢也丘二十五年其子諸樊立吳不立諡
而皆僭稱王故不書其葬盖罪大惡重不可信其臣
子之辭書之也夫春秋以來天王崩葬有不見于經
者如莊王僖王頃王是也今反為吳楚通好而得書
其卒是諸侯不忠于天王而反赴夷狄喪也
冬楚公子貞帥師侵宋
按左氏秦人與焉而削之者楚人率秦故專罪楚也
公如晉
晉侯一使人來聘而公遂親往朝之事晉之禮可謂
恭矣
十有三年春公至自晉
罪公在外不朝正于廟也
夏取邿
邿小國也魯乘其亂而滅之以為附庸而不言滅者
内大惡故婉其辭也晉始息民是以楚侵宋不報魯
滅邿不討取無大亂而已
秋九月庚辰楚子審卒
此楚共王也楚自共王亡後不大為中國患者以吳
人總其兵以議其後也然則吳楚相持是亦有功于
中國也共王立三十一年其子昭立義見宣十八年
冬城防
防臧氏之邑也厥後齊高厚伐我北鄙圍防則城防
者畏齊也城義見隐七年
十有四年春王正月季孫宿叔老會晉士匄齊人宋人
衞人鄭公孫蠆曹人莒人邾人滕人薛人把人小邾人
會吳于向
四卿帥師自成公始二卿列會自襄公始向鄭地也
重言會者與成十五年鍾離之會同吳來在向諸侯
往會之因謀伐秦焉夫諸國大夫與蠻夷會已不正
矣况又謀伐秦乎齊崔杼宋華閱衞北宮括知其非
而意惰焉苟知其非當以大義奪之今乃依隨來會
而惰慢不恭是違衆也故貶而人之且叙在鄭卿之
上則不嫌非卿也夫楚結秦以病晉而晉又交吳以
害楚亦相激而然爾
二月乙未朔日有食之
日食雖有常度亦人事所召有食之者
夏四月叔孫豹會晉荀偃齊人宋人衞北宮括鄭公孫
蠆曹人莒人邾人滕人薛人把人小邾人伐秦
晉帥諸侯之大夫伐秦以報十一年之役然春夏興
師煩擾中國將帥不和威德兩弛晉國之政衰矣悼
公所以不及文襄也北宮括聽子蟜之言遂勸濟師
故復出名氏然春秋前此未有摘貶諸侯之大夫者
而向之會及此之役其密察如此者以大夫專肆用
事莫甚斯時非謹其微而辨之于早則其亂有不可
勝圖者故春秋釐之一見其法也其後崔氏亂齊華
氏危宋其咎生于過而不及惟北宮括善變者也
己未衞侯出奔齊
衞侯多行無禮于其國孫林父與甯殖欲立公孫剽
為内應而逐之聖人不書逐君之賊者著衞君自取
奔亡之禍以警後世之為人君者也其不名者乃所
以罪林父也人臣逐君而罪其君則是臣可逐其君
矣不可以訓故不名衞侯又加日以謹之所以抑強
臣存大義也鄭伯突衞侯朔皆以不勝強臣而出奔
獨此加日焉盖逐君之惡未有若林父者矣鄭厲公
衞惠公猶以禮去者也加日不名以絀大夫義用剛
克矣
莒人侵我東鄙
報入鄆也莒自滅鄫之後凡四伐我矣是無晉也
秋楚公子貞帥師伐吳
伐吳者何吳張矣數會中國以議楚矣楚人則病吳
矣于是而伐之者非能伐也伐強以自存也在兵法
則所謂以攻為守者也而吳則終不出夫楚有謀者
也故其兵不能遽加于楚夫惟吳楚正相攻此中國
所以小寧也
冬季孫宿會晉士匄宋華閱衞孫林父鄭公孫蠆莒人
邾人于戚
戚衞地謀定衞剽也夫剽逐其君而篡其位王法所
不容而晉合諸侯以定之無王之甚也諸侯書卿者
明皆林父之儔也是歲諸侯之大夫凡三出會或每
會各一卿或一卿三與會各隨其國而已
春秋集註卷二十九
