春秋集註卷四十
宋高閌撰
哀公二
七年春宋皇瑗帥師侵鄭
晉衰齊亂故宋公闚霸也不務德而加兵于人非霸
主之義故學侵以譏之
晉魏曼多帥師侵衛
衛侯棄其父至今六年矣猶未納也晉不以此致討
而以范中行氏故加兵于衛故書侵以譏之
夏公會吳于鄫
吳欲霸諸侯公親往會之遂徵百牢魯人以吳爲棄
禮必不能霸然其徵令無度乃兵至之兆也可不戒
哉會吳不致不專以夷狄危公也會大夫伐小國亦
如之
秋公伐邾
是時邾已服于吳矣公反自鄫以吳爲無能爲也季
孫因請伐邾公弗能禁故直書公以示貶
八月己酉入邾以邾子益來
邾入春秋之始自儀父與魯盟會結好凡二百四十
年矣今不明過之在我君臣更伐之至于四至于五
取田取邑亦云極矣終入其國又執其君以歸雖因
其國之漸衰然公一闔閭也春秋隠君之惡故伐人
書取婉而成章而不失其實也恃強陵弱無故伐人
而入其國處其宫晝夜掠以其君來獻于亳社囚于
負瑕此天下之惡也吳師為是克東陽齊人爲是取
我二邑辱國亦甚矣何以備書于策况仲尼躬事哀
公未嘗不盡禮焉曷不少爲我君隠乎聖人不以無
過爲美而以能改過爲美故于人之有惡苟務去之
而不積則亦不念其惡而進之矣書伐邾書入邾書
以邾子益來是天下之惡也及其歸邾子益于邾則
是知其爲惡而能去矣故于此詳著之而不少隠
者乃所以欲見厥後歸邾子之能去其惡而與之也
聖人之情見矣明此然後可以操賞罰之權矣邾子
以見獲故名之不言滅者諸大夫請救于吳吳爲之
伐魯而公遂歸邾子故也不言以歸而曰以來者内
外之辭也不書至者以邾子益來則公之至可知矣
宋人圍曹
曹伯奸宋是以致討然宋之伐曹數矣今又圍之亦
已甚矣故貶人人之先儒謂將卑師少稱人按經稱
人以圍國者凡十有一若皆將卑而師少又豈能圍
之乎明年書宋公入曹則知此書人者乃貶之也
冬鄭駟宏帥師救曹
鄭與曹疎矣此所以救曹者非志于義也欲報皇瑗
之師也疾宋也
八年春王正月宋公入曹以曹伯陽歸
此滅曹也而不書滅滅者亡國之善辭上下之同力
也據左氏曹伯背晉奸宋宋公伐之將還曹人詈之
公聞之怒遂命反師滅曹執曹伯以歸焉然則宋公
非有志於滅曹而曹自滅之也故此書宋爵又止稱
入而已所以罪曹人輕怒以亡其國也
吳伐我
邾子請救於吳故此年吳來討焉嗟乎公入人之國
俘人之君以致吳師之來討見公不能處已絶亂矣
不曰伐我某鄙而直云伐我者吳師加魯國都而盟
于城下是以聖人深恥之故没而不書也
夏齊人取讙及闡
邾嘗屬齊而益又齊之甥也魯入邾而以其君益來
遂致齊人亦怒于是賂齊以說之凡内失邑不書蓋
不能保其土地人民辱孰甚焉故没之也若已與之
彼以背義而受則書取此年齊取讙闡及宣元年取
濟西田是也
歸邾子益于邾
益齊甥也齊侯使如吳請師吳方圖霸亦受邾人之
愬而謀伐我故公懼其復來乃歸邾子以紓國難雖
非公之自能悔過遷善然亦因敵國外患而知警懼
思變也以此見國君造惡不悛則四鄰謀取其國家
莫能自保苟去惡而不積則四鄰不侵其封境自安
矣春秋前書伐邾次書入邾又書以邾子益來不少
爲我君隠者以明歸益之能掩其前惡而美之也
秋七月
一時無事書首月存天道王法也
冬十有二月癸亥把伯過卒
杞僖公立十九年其子維立是爲閔公
齊人歸讙及闡
公既歸邾子益于邾故齊人歸讙及闡前書取逆辭
也此書歸順辭也去逆效順息争休兵齊無取地之
罪魯無失地之辱斯可謂善變矣然不云歸我者公
既歸邾故齊亦歸讙闡非以爲惠也上既書取則知
此必歸魯故亦不書來
九年春王二月葬把僖公
三月而葬簡也史記把悼公卒子隠公乞立七月隠
公弟遂弑隠自立是爲僖公然則僖立不正而春秋
于葬不少貶者見世亂如把僖尚且得葬則諸侯無
不葬者矣
宋皇瑗帥師取鄭師于雍邱
取易辭也師而易取則鄭病矣鄭罕達之屬有許瑕
者求邑而無以與之遂越境而圍其邑斯用師爲利
而不以義自取喪師之禍故書取以惡鄭也春秋以
是爲帥師之戒
夏楚人伐陳
秋宋公伐鄭
報雍邱也稱爵稱伐以惡鄭也
冬十月
一時無事書首月存天道王法也
十年春王二月邾子益來奔
吳恃歸益之功而恣爲不道而益亦不能嗣守先業
上下乖離國人不君吳人討而囚之乃使其大夫奉
其太子華以爲政故稱名以絶之且先爲魯所獲而
又來奔其不知恥甚矣
公會吳伐齊
吳欲求覇怒齊不服故伐之公會強吳伐親鄰之國
是助吳爲虐而致齊之亂也是時中國無主之甚蓋
自是春不書王矣
三月戊戌齊侯陽生卒
八年齊侯請吳師伐魯既而取魯之賂而辭吳吳子
怒反與魯伐齊齊人弑悼公赴于師吳人乃退夫悼
公之立非齊人之志非衆大夫之謀特陳乞詐其國
人誣其大夫而刧立之雖殺孺子誅鮑牧大夫國人
猶莫之肯君故因兵難而弑之齊人共立其子壬是
爲簡公
夏宋人伐鄭
去年春取鄭師而秋又伐之今雖復有辭于伐而聖
人惡其瀆兵不已故貶而人之
晉趙鞅帥師侵齊
齊率諸侯以貳晉可以討矣然趙鞅加兵于有喪之
國雖討得其罪聖人弗予也故書侵以譏之異乎士
匄矣
五月公至自伐齊
齊與魯接境而公會強吳伐之致齊侯之遇弑今既
聞其喪則遂班師可也其所以久而歸者公之進退
制在吳故也
葬齊悼公
不及五月而葬簡也以公會吳伐齊故齊弑君以說
公雖不廢喪紀往會其葬不足以贖其過故承上文
言之且著其臣子私諡之罪
衛公孟彄自齊歸于衛
公孟彄以蒯瞶之黨見逐晉納蒯瞶齊助出公而反
納彄則知逐非其罪矣始彄奔鄭自鄭奔齊至是遂
假齊之力以歸焉
薛伯夷卒
不書曰史闕文
秋葬薛惠公
冬楚公子結帥師伐陳
陳即吳不服楚故再伐之
吳救陳
此與狄救齊同義所以罪中國諸侯也蓋陳背中國
而即楚又背楚而即吳故致楚師來伐則吳之救之
非真能行義也故不稱師亦不稱子直曰吳而已
十有一年春齊國書帥師伐我
夏陳袁頗出奔鄭(案經文公羊作袁頗左氏穀梁作轅頗此從公羊)
袁頗爲陳司徒取于民無制國人怨而逐之故以自
奔爲文
五月公會吳伐齊
會者外爲主吳刧之也公非得已也
甲戌齊國書帥師及吳戰于艾陵齊師敗績獲齊國書
公因齊國書之見伐乃再會吳伐齊而戰于艾陵不
書公者没公乃所以貶公也且書及吳我師戰于艾
陵不可也書及公吳戰于艾陵不可也先言公會吳
伐齊繼書及吳戰則公預其貶可知矣公與強吳伐
中國不可與強吳同貶又不可以大夫敵公故微其
辭而獨出公也其書及書獲則罪國書也與宋華元
同然華元生獲而國書死獲故公使太史固歸國子
之元也國書復繫以國者與宋華元皆以國事見獲
也
秋七月辛酉滕子虞母卒
滕隱公立七年
冬十有一月葬滕隱公
因魯往會而著其臣子私諡之罪
衛世叔齊出奔
孔文子以齊淫而欲攻之故齊出奔宋春秋書内外
大夫出奔者凡五十有八蓋君之股肱治亂所寄故
重以書之然春秋之末何其出奔之多也是時政在
大夫各欲自專故始則相猜相忌終乃相攻相逐也
十有二年春用田賦
譏重歛也田者井田也賦者財賦也宣公奢泰始什
二而税至于哀公則又甚焉既什二而税其田又什
二而飲其財故書曰用田賦言用田以爲財賦之率
也民到于今受其患
夏五月甲辰孟子卒
此昭公之嫡夫人吳女也記曰夫人之不命于天子
自魯昭公始昭公欲結好彊吳以去三家之權因娶
于吳以吳同姓不敢請命于天子而謂之吳孟子當
是時大臣不能匡救國人不以爲非而昭公乃知避
其名不敢請命于天子是猶能改過也故孔子以爲
知禮而春秋亦因其實而書之曰孟子卒而已孟子
于哀公爲祖妣不夫人不薨不葬不祔廟著哀公之
忍也觀季氏于昭公之葬尚欲溝而絶之况其所娶
同姓之女乎故春秋但書孟子卒而魯國臣子之罪
可見矣雖周道親親百世而婚姻不通而昭公既已
尸其過矣爲之子孫者豈忍絶之哉然則如之何曰
倣諸仲子别考宫焉庶乎其可也
公會吳于槖臯
尋鄫之會
秋公會衛侯宋皇瑗于鄖
此爲吳故也按會衛宋于鄖者不與公之會所以外
吳于中國也亦所以存内也
宋向巢帥師伐鄭
宋平元之族自蕭奔鄭鄭人爲之城嵒以處之于是
向巢伐鄭而圍嵒
冬十有二月螽
建亥之月不宜有螽此著魯歷不得其正也
十有三年春鄭罕達帥師取宋師于嵒
宋師之在嵒也不設備鄭罕達因宋師之不戒而取
之亦以報九年雍邱之役也二國覆師以相償報惡
孰甚焉然則出師而不設備者皆棄師之道故春秋
著之爲伐國者之戒
夏許男成卒
許元公立二十二年其子結立是爲悼公
公會晉侯及吳子于黃池
黃池之會書公會晉侯及吳子者主在吳子也黃池
之會不主晉侯而主吳子者晉侯不能主諸侯故也
吳自柏舉之戰勢横中國諸侯大小震慄皆宗于吳
晉侯不見者二十四年此不能主諸侯可知也元年
書齊侯衛侯伐晉見霸統之絶已受諸侯之伐故黃
池之會吳子主焉不言公會吳子晉侯者不與吳之
主中國也不與吳之主中國者存中國也故以晉侯
及吳子爲文稱吳之爵所以見中國之衰書晉之及
所以抑強吳之橫春秋謹嚴其義甚微故首止先及
而後會所以尊王世子黃池先會而後乃及所以外
吳子也按吳自定四年入郢哀六年伐陳夏叔還會
吳于柤七年公會于鄫八年伐我十年公會伐齊十
一年公又會伐齊十三年公會于槖臯皆曰吳以狄
之此稱子者復與其爵也夫吳乃泰伯之後與周同
姓雖用夷禮而數爲中國伐楚所以伸中國而攘楚
者其功甚多此宜春秋之所予而春秋與楚同貶者
以其狂僭大號擾亂中國與楚同也夫天無二日民
無二王楚以蠻夷而僭稱王罪不容誅幸齊桓晉文
相繼抑之是時齊桓晉文雖主夏盟而以中國諸侯
之故猶知有周王在焉今吳乃爲黃池之會以主盟
中國是二王也將置周王于何地耶聖人自十年吳
伐齊之後春不書王以見天下之無王此春秋之所
以作也
楚公子申帥師伐陳
楚畏吳之強無如之何故乘吳子出會而伐陳也
於越入吳
吳方爲黃池之會争權上國而於越又乘其無備而
入之自是吳不復振而越亦僭號稱王遂入于中國
而天下淪胥不復知有周室矣原周之衰自幽厲失
道王綱紊亂而禮樂征伐猶出于天子諸侯畏周之
威不敢肆也及平王東遷王室不競諸侯國自爲政
周道凌夷等于列國迨隱之世習之成俗而楚遂僭
竊王號無所忌惮然而文武成康之德猶在民未忘
周也故齊桓晉文相繼而起莫不秉大義以攘夷狄
而尊王室其盟會征伐必以王命爲首諸侯順之者
存逆之者亡世雖無王而法猶立故春秋推王法以
絶之以天下猶知有周也及定哀以來齊晉既衰政
出于大夫吳楚橫行于中國以勢力相吞滅自於越
入吳之後吳楚又衰夷狄愈橫禮義無可復施政刑
無所復加諸侯習于凶亂不可告語靡然入于戰國
不復知有周而皆自稱王矣故春秋因西狩獲麟而
止焉冬田曰狩而周之正月二月皆冬也明年止書
春西狩獲麟而不具夏秋冬則秋會于黃池之歲乃
春秋之所終也故何休曰獲麟于春而言狩者去周
之正而行夏之時也
秋公至自會
吳主會故書至以危之
晉魏曼多帥師侵衛
蒯瞶在戚今有十二年矣晉人不能以此致討于衛
以范中行故而數興師故書侵以罪之公羊作晉魏
多與仲孫忌同義
葬許元公
因魯往會而著其臣子私諡之罪
九月螽
周之九月夏之七月也其爲農災又非冬十有二月
之比也
冬十有一月有星孛于東方
不言宿名者董仲舒劉向以爲不加宿也文十四年
有星孛于北斗昭十七年有星孛于大辰皆言所次
而此獨不言則不加宿可知也蓋著人事所召自是
周家業業墜地矣
盗殺陳夏區夫
夏區夫徵舒之後也徵舒弑君楚子殺之而陳人
猶使世執國政故春秋因其爲盗所殺而書之與華
孫同意凡書盗者以人皆可得而執之也盗殺蔡侯
申盜殺陳夏區夫當春秋之季世變之甚至于盜興
而專殺國君卿大夫則亂已極矣
十有二月螽
去歲十有二月螽今年九月螽十二月又螽則爲災
甚矣而明年春乃獲麟豈不怪哉
十有四年春西狩獲麟
麟者和氣之所致治世之應也曰見曰來乃爲瑞爾
因狩而獵得之則混于禽獸之中同爲虞人之所驅
斯麟之出不遇時矣曰獲云者悼之辭也孔子卒于
獲麟之後二歲則是時孔子巳老故感以作春秋而
絶筆于此一句也以因感而作故因以此終焉然而
麟使不獲聖人豈遂無意于天下後世乎黃池之會
乃聖人作春秋之所終也何以知黃池之會乃春秋
之所終前此猶可言也後此則不可言也夫惟不可
言此春秋之所以終也何者天子失政自東遷始前
此猶可言黃池之會晉魯在焉後此不可言者諸侯
泯泯制在強國無復知有周室矣聖人爲是作春秋
深有望于天下後世苟有王者作能舉吾春秋之法
以拯天下之民此春秋之所終而孟子深得仲尼作
經之旨故以王道游于諸侯而終不入于秦楚吳越
也
春秋集註卷四十
