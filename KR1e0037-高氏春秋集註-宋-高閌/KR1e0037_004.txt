春秋集註卷四
宋高閌撰
桓公一
元年春王正月公即位
桓公弑君而立不天無王之極也而書春王正月公
即位者以天道王法正其罪也蓋隱公被弑經但書
薨而賊亦不見主名若其嗣君實預其故而無以爲
别則後之觀者安知賊之為誰乎聖人欲使弑逆者
無幸免于後世故著其簒立之罪而特書其自即位
奈何以不弑自居也
三月公會鄭伯于垂
會者外爲主甚矣鄭伯之無道也知公之簒逆不自
安特爲好會將以求賂焉度魯亟于會諸侯必從所
欲故也夫弑君之賊人皆得而討之况鄭伯與隱公
同盟和好固非一日今見其賊不能討反有所邀求
欲以定其位是誠何心哉
鄭伯以璧假許田
先言會于垂而繼言假許田見鄭伯貪利忘義之甚
也夫璧者饑不可食寒不可衣非若土地人民之重
而魯亦何用璧爲哉特以桓既弑立懼諸侯之討已
鄭伯得其情姑以璧藉口而實欲得許田耳聖人若
書魯以許田賂鄭則無以顯鄭伯之罪故書鄭伯以
璧假許田而魯之罪自見矣此春秋微顯闡幽之道
也先儒以許田爲魯地鄭伯以祊易之若果爾則祊
初入魯而許田即當入鄭又安得數年不報必待鄭
伯更以璧假之然後與耶况魯地見于經者皆舉地
名如鄆讙龜陰及闡之類是也今云許田則繫以國
名與邾田同矣安得爲魯地耶據左傳昭十二年楚
靈王謂子革曰昔我皇祖伯父昆吾舊許是宅今鄭
人貪賴其田我若求之其與我乎對曰與君王哉周
不愛鼎鄭敢愛田以此攷之其爲許國之田無疑矣
按去年公及齊侯鄭伯入許據左傳則遂滅許據經
則許自此不見至十五年始書許叔入于許蓋當時
三國同入許而魯實取其田鄭雖利其與已接境而
欲得之勢不可也今度許已歸服必不復興又乘桓
公弑立恐懼不自安之時自可必得之而無以爲辭
故特爲垂之會欲以璧假之假之爲言婉其辭以示
不強取而于魯亦無嫌也先儒但見鄭先歸魯祊今
來假許田遂以爲相易殊不知鄭始結魯以拒敵故
歸祊以市魯魯今簒君以求援故賂田以償鄭其地
雖若相易而其事不相涉也夫鄭伯既乘隙以邀利
而魯又嘗入鄭之祊今又得鄭之璧而許田本非魯
有遂因以賂之可以滅口而掩惡又何憚而不爲耶
夏四月丁未公及鄭伯盟于越
公自會垂之時固欲結鄭援以自安鄭既得許田始
與公爲此盟以成公意也公以會垂未可保其必信
也故又爲此盟而位乃定焉夫弑逆之人凡民罔不
憝而鄭納賂與盟以定之其罪大矣故書日以詳著
其惡
秋大水
君修德則和氣應而雨𤾉若今桓行逆德致隱沴乃
其宜也春秋書大水者九義見十三年
冬十月
一時無事書首月存天道王法也
二年春王正月戊申宋督弑其君與夷及其大夫孔父
宋華督將弑殤公孔父正色而立于朝則人莫敢過
而致難于君者于是先攻孔父殤公趨而救之皆死
焉人臣死君難故書及以著其節稱大夫以明不失
其官也夫死者人之所甚難而忠臣義士慷慨發難
雖不救而以身死之世人見其事之不成從而咎之
者衆矣聖人特著其節又稱其官以勉進忠義之士
使爲于不可爲之時救于無可奈何之際故春秋見
弑之君三十有六而死難之臣三人而已孔父仇牧
荀息是也按宋世系正考父生嘉字孔父其孫睪夷
因以爲氏昔人名嘉而字孔者多矣鄭公子嘉字子
孔所謂司徒孔者也楚成嘉字子孔所謂令尹子孔
者也或謂名其君于前不當字其臣于後則父亦名
也是不然與夷之名此正之不可變者也何害于孔
父之字且鄭伯寤生卒而繼書祭仲仲亦名乎殤公
立十年督迎公子馮于鄭而立之以親鄭也宋鄭交
惡由宋穆公啟之故華督得以爲辭也
滕子來朝
此滕侯也而稱子者示外之也禮曰東夷北狄西戎
南蠻雖大曰子故吳楚僭王而春秋亦書曰子而已
先儒謂五等之爵自有定制其所升黜皆由霸主若
春秋擅自升黜是自爲亂也是不然當此之時霸主
未起孰黜之乎春秋天子之事也孔子曰知我者其
惟春秋乎罪我者其惟春秋乎正謂此也春秋之誅
亂臣賊子尤嚴于亂臣賊子之黨使人知亂臣賊子
之爲大惡而莫之與則無以立于世而簒弑之禍息
矣滕侯始與隱公同好七年往弔其喪十一年來朝
于我今隱為桓所弑而滕不能討其同好之賊反率
先朝之此不仁不義之甚外裔之道也故春秋因以
外裔待之
三月公會齊侯陳侯鄭伯于稷以成宋亂
春秋之法會不繫事以爲事之善惡無足勸懲則沒
去其事而但著其出會之罪也會而繫事者二澶淵
之會宋災故自見本義此書公會諸侯以成宋亂尢
爲天下之大惡也桓弑君而立方懼諸侯之討已乃
因宋督弑君特會諸侯以成其亂春秋深嫉之故以
宋亂之成歸罪于公公若會諸侯以討宋宋亂不成
矣惟公以亂助亂是以成也是四國始以宋之故更
相侵伐今因宋督弑君又各釋其怨立公子馮納督
之賂而封殖之聖人深罪四國之君無人君之道保
人之賊私人之賂反成就其志俾賊而立于君之側
政而歸于賊之手故特書其爵而繫之以成宋亂明
此四君者皆好亂之君也故亂人以爲資
夏四月取郜大鼎于宋
宋督賂四國以免誅而以郜鼎歸公不曰宋使來歸
而曰取于宋以見公乃自以爲功而取之專罪公也
戊申納于大廟
鄰國之亂力不能救則已耳今公反會三國納賂以
成之聖人實書之所以示其惡于後世也公不知納
賂之爲惡又欲誇于神明置其器于周公之廟以明
示百官是教之習爲悖逆之行也然則慶父仲遂意
如之惡又何誅焉聖人爲此懼而作春秋使後世知
寵賂之行保邪廢正能敗人之國家如此也故日以
謹之且謂之郜大鼎則宋安得而有之此見宋公本
以不義得之也宋本以不義得之魯又以不義取之
周公饗義必不受也故書曰納納者弗受而強致之
也白華之詩美孝子之潔白美其不肯以不義汚其
親也况諸侯乎宋以郜鼎賂魯魯以許田賂鄭其罪
惟均故聖人所書之意亦同
秋七月紀侯來朝(案經文公穀作紀侯左氏作杞侯此從公穀)
左氏因下有入杞之文附會作杞非也杞爵非侯凡
稱杞侯者皆紀侯自紀侯大去其國之後紀不復稱
侯矣弑逆之人紀侯朝之何爲不與滕子同貶乎當
是時齊欲滅紀紀侯來求魯爲援耳非爲桓立而朝
之也
蔡侯鄭伯會于鄧
隱四年蔡與宋陳衞魯伐鄭十年又與宋衞伐鄭其
積怨未解今鄭與齊宋魯陳皆釋去前憾故蔡與鄭
于是始平于鄧也然至五年而蔡人復從王伐鄭則
此會亦不足恃也鄧嬴姓侯國也地以國則鄧亦與
焉左氏以爲懼楚非也時楚雖已僭號尚未敢入侵
中國何爲而先自懼乎
九月入杞
以滕紀皆來朝而杞獨不至故也此年入杞八年伐
邾其辭雖略而罪有餘也夫桓弑君莫入莫伐倖也
乃反入人伐人是使天下共蒙其恥也是春秋之深
意也
公及戎盟于唐
隱滕與戎盟于唐矣未幾而伐凡伯則戎之不可信
必矣今必以桓有敗盟之事是以再爲此盟也
冬公至自唐
君出而至必告廟此常事也春秋所書或過時且危
之也桓公自弑立之後嘗與齊鄭陳會矣皆同爲不
義者也至是遠與戎盟故危之而書至蓋戎若不如
三國之黨惡則討之矣此聖人居夷浮海之意也
三年春正月
春秋之法凡首時書月則書王此正月不書王者桓
公弑君而立聖人雖不敢斥言然豈可盡沒其迹故
微文以見之使後世可追攷焉蓋弑君之賊不可使
一日偷生奈何緩之至十八年之久縱而不討乎聖
人以桓弑逆自立乃敢晏然南面爲君以朝其臣民
故元年書王以正其罪二年又書王者以王室微弱
力不能行天討而桓公之罪已顯著不可掩若于二
年而能誅之雖爲小緩亦足以為王誅也今至于三
年之喪畢而竟自爲君而天王竟不加誅非天下無
王何以至此自是遂不書王以見當時之王竟不能
討而桓公之惡竟遂其欲也
公會齊侯于嬴
齊侯知公之弑逆欲以文姜妻之公亦欲援齊以自
安故爲此會
夏齊侯衞侯胥命于蒲
胥命者何自相命也其命維何相推爲牧伯也昔齊
衞之先蓋嘗爲牧伯矣故齊管仲言天子賜我先君
履五侯九伯皆得征之而詩言黎之臣子作旄丘之
詩責衞伯不能修方伯連帥之職是知齊衞本皆牧
伯之職也爲牧伯者皆禀天子之命以令諸侯書曰
王言惟作命未有諸侯而得言命也是以文王之爲
西伯也以天子之命命將帥以討夷狄之難詩人歌
而美之今也齊僖衞宣欲修其職不請于王而自相
命焉在易泰之上九曰城復于隍其命亂也命亂則
尊卑上下不復辨方伯連帥之職無所統而強者爲
伯而已是無王也此東周大亂之形也春秋書之旨
在于此而傳者失其意使聖經微旨久而不明可爲
重太息也諸儒以伯爲霸字蓋本于方伯之伯衞本
侯爵而旄丘謂之衞伯則方伯連帥之稱伯固其所
也及方伯連帥之職廢而諸侯強大者遂行其職故
霸通于伯而齊衞所以自相推也然則二侯胥命何
爲不盟地醜德齊兩不相服也盟必有主者主者爲
尊胥命則莫適爲尊自是齊日強而衞日弱故不復
相命而屢盟盟則齊專爲霸矣春秋之變始于齊衞
胥命而終于吳晉爭盟自爭盟觀胥命所謂彼善于
此也故荀卿曰春秋善胥命
六月公會紀侯于郕
公自簒立之後無歲不與諸侯盟會蓋結外援以自
固也紀侯懼齊亦欲親魯雖郕亦然
秋七月壬辰朔日有食之既
既盡也食盡見爲異之大者天下無王之象也經書
日食三十六而食之既者二此年與宣八年秋七月
是也天變之甚獨于二公見孰謂無天道乎日食義
見隱二年
公子翬如齊逆女
翬于此稱公子者先公之子至親且尊而桓公以嘗
立已之故命爲正卿故也夫人母儀一國上以奉宗
廟社稷内以率正妾與君敵體而公既不能親迎乃
使公子遠迎之曾無嫌疑之心焉齊女又不待禮乃
行皆不正其始也
九月齊侯送姜氏于讙
禮諸侯之娶女入國則稱夫人讙我地也而姜氏不
稱夫人者以齊侯身送之有父之親未可繫夫而稱
夫人也自齊侯言則宜曰季姜而曰姜氏者不正文
姜故不與其盡父之稱也且父母送女不下堂况守
土之君乎今齊侯出境而送姜氏于讙者公子翬以
之歸也豈遠父母兄弟之道哉
公會齊侯于讙
讙之會實受姜氏于齊侯以歸而經但以會讙爲文
者以爲萬世之嗣己則輕之而公子逆之齊侯之強
己則畏之而親往會之是公之行其重在齊侯而不
在姜氏也若齊侯不送則公亦不至于讙故書公會
齊侯于讙以罪之也
夫人姜氏至自齊
不言翬以致者公受之于讙故也至者見于廟也書
至自齊是不與其會于讙也春秋之時婚姻失道鮮
有賢女輔佐君子故文姜亂魯驪姬惑晉南子傾衞
夏姬喪陳上下化之滔滔皆是故自隱而下内女夫
人出處之迹聖人謹而書之曰逆女曰納幣曰歸曰
來曰薨曰卒曰葬所以謹其終始而著其罪也然事
有繁者不可槩舉則略其常事而著其非常者故迎
女不親則書之居喪納幣則書之歸來無故則書之
會享求婦則書之凡非常之事悉書焉以懲以戒爲
萬世法
冬齊侯使其弟年來聘
隱七年齊嘗使弟年來聘今桓弑隱而奪之位齊既
與之爲婚又復使年來聘春秋書此以見齊侯與魯
雖簒弑易君恬不爲意其相聘也初無繼好息民之
意各計利害如市道之交驩耳今來聘者致夫人也
因致女而聘又非禮也
有年
桓弑君而立逆天理亂人倫天地之氣爲之水旱凶
變乃其宜也今乃降豐年以安之使得憑厚而不忌
斯亦異矣凡人力之所不能及者必推之天以天理
之有常不若人事之錯亂也今反常理故書其異
四年春正月公狩于郎
桓始婚于齊而天以有年奉之凡侈心生于中則逸
德見于外自然之符也郎魯疆埸也遠狩于疆埸危
之也何以危之公有弑君之惡諸侯皆得而討之魯
不是念而遠狩于郎于是知其安于弑君恬不懷懼
也夫先王以征伐不可偃于天下故隱之于農以武
事不可奪農時也每因農隙以教之蓋古者兵農未
判一民而已遂寓其令于四時田獵之間而時田之
禮亦斯民之樂從也故因追捕而教以金鼔旌旗之
用因殺獲而教以獻執俘馘之功人知禽獲之利而
已不知擊刺之道由于斯也人知馳騁之樂而已不
知軍旅之政寓于斯也然則講練軍實纘習武功以
備不虞以威夷狄實在乎此又豈直肆盤遊逐禽獸
而已哉然先王懼蹂躪之爲害故于國郊爲苑囿養
禽獸以備之文王之囿方七十里其後諸國亦皆有
之若鄭之原圃秦之具囿魯之大野是也故西狩于
大野無譏焉特爲獲麟書耳其他狩于郎于禚蒐于
紅于比蒲于昌間皆以非地而書也凡非其地者皆
託蒐狩爲名實欲爲防戰之備耳况春秋之時習于
田獵謂之賢嫻于馳逐謂之好未嘗因田以教民也
設有能教民以戰陳之事又非其地其非地之中又
有非時非禮者此聖人不得不詳著之以垂世誡也
夏天王使宰渠伯糾來聘
按天子之宰以佐王治邦國爲職今桓公内弑其君
以自立外又成人之亂天王弗能討反使其宰聘之
示加尊寵則天理滅而人道亡矣書天王言當奉天
而其所爲乃若是也糾者宰渠伯之名也天子之宰
不名此名之者見尊卑貴賤之義亡矣桓自是益無
顧忌在洪範爲狂爲豫莫之首貞此有春夏而無秋
冬之時蓋天理既滅天運乖矣陰陽失序歲功不能
成矣故不具秋冬
春秋集註卷四
