春秋集註卷二十八
宋高閌撰
襄公一
元年春王正月公即位
公雖上不受于天子而内非繼故是受之以正也故
書即位
仲孫蔑會晉欒黶宋華元衛&KR1108;殖曹人莒人邾人滕人
薛人圍宋彭城
為宋討魚石也魚石奔楚楚子伐宋取彭城使守之
聖人不予楚之奬亂助惡取中國之地反使中國叛
臣守之故還繫之宋所以抑楚以正疆域黜叛臣也
魚石亂奔楚復籍楚之力自伐其國宋不能討而晉
悼合諸侯大夫共圍討之若以春秋以來諸侯自相
侵伐推而言之則孟子所謂彼善于此也去強惡之
臣折強楚之勢亦可謂霸討矣然而不請於天子而
使諸大夫專之故與擅興兵以圍人者同文春秋會
討書鄕始此
夏晉韓厥帥師伐鄭仲孫蔑會齊崔杼曹人邾人把人
次於鄫
彭城之圍既解而晉遂以西諸侯之師伐鄭故但書
韓厥帥師而已晉以韓厥已足以當鄭重勤東諸侯
之師故使次於鄫鄫以震鄭心且備楚師之出也是
時韓厥遂敗鄭師
秋楚公子壬夫帥師侵宋
九月辛酉天王崩
凡諸侯嗣位必朝於天子而童子侯不朝者天子不
與為禮也童子侯雖不朝而聞天王之喪必來奔者
明臣子之於君父非有老少也喪事尚質而無周旋
之禮焉但盡悲哀而已矣是故雖童子侯亦奔也今
襄公雖幼而不奔天王之喪豈以自居喪故耶
邾子來朝
公雖新立纔四歲爾又在衰絰之中安能以禮相接
况以天子之禮朝之乎
冬衛侯使公孫剽來聘晉侯使荀罃來聘
剽蓋衛國用事者厥後遂逐衛侯而自立二國來聘
以公新即位故也凡聘必以禮樂相見公在喪中又
遭天王之喪而邾子來朝是時赴未至於諸侯猶可
言也至冬而晉衛二國不廢聘好則諸侯不臣之罪
著矣縱彼未聞赴而來魯亦豈可晏然受之乎
二年春王正月葬簡王
五月而葬乃諸侯之禮也亦可以見同軌之必不至
矣
鄭師伐宋
楚以彭城故令鄭伐之鄭受制於楚而為之伐中國
不貶而人之而書曰師者非所以伸之蓋懲其動衆
爾
夏五月庚寅夫人姜氏薨
此成公夫人也於襄公為母
六月庚辰鄭伯㫻卒
鄭成公立十四年其子髠頑立是為僖公不書葬者
以成公背中國故諸侯不會其葬也雖然鄭之託於
楚夫豈以中國為終可畔既蒙其德遂不可反是以
君子貴謀始也
晉師宋師衛甯殖侵鄭
鄭雖有叛中國之罪而三國伐其喪非義也書衛甯
殖以鄭嘗伐我喪必欲報之故特著衛鄉以殊晉宋
前書鄭師加宋曰伐今三國之兵加鄭曰侵所以直
鄭也
秋七月仲孫蔑會晉荀罃宋華元衛孫林父曹人邾人
於戚
謀鄭故也於是仲孫蔑請城虎牢以偪鄭荀罃善之
曰罃請復於寡君而請於齊得請而告吾子之功諸
侯之福也既而遂所請是冬再會焉雖然大夫而謀
諸侯之事專恣可知矣春秋不加貶削之文而直敘
其會者為下文起也
己丑葬我小君齊姜
自文姜哀姜之後魯人輒為夫人立諡且三月而葬
簡也
叔孫豹如宋
宋有魚石之亂又再被楚鄭之兵魯人未報衛晉之
聘而聘宋者憂急難也
冬仲孫蔑會晉苟罃齊崔杼宋華元衛孫林父曹人邾
人滕人薛人小邾人於戚遂城虎牢
鄭自鄢陵之敗附楚而背中國諸侯伐之無虚歲而
鄭卒不服諸侯患之故再使大夫會於戚以謀之諸
大夫皆以虎牢之地可以斷楚之路而為鄭之敝遂
從仲孫蔑之謀相與取其邑而乘之夫乘鄭之喪專
取其邑於義不可然城之而可以安中國息征伐明
年而鄭果受盟不用兵而楚不敢争鄭者七年然則
虎牢真中國要害之地也夫王公設險以守其國今
鄭有虎牢之險而不能守乃背華而即夷聖人深責
之故不繫之於鄭而以中國自城要害之地為文雖
然諸大夫前已會於戚而議此矣今不直言仲孫蔑
會諸侯之大夫城虎牢乃再敘諸大夫會於戚而繼
之曰遂城虎牢者晉既得齊因以會召諸國旣會始
遂其本謀也盖城虎牢者本自戚之會仲孫蔑𤼵之
諸大夫皆善之其謀雖善而未敢聲言之至於再會
而此謀始遂矣
楚殺其大夫公子申
晉城虎牢有以勝楚矣楚無所歸咎其用事之臣公
子申因多受小國之賂遂至於見殺見殺義見僖二
十八年(案僖二十八年楚殺得臣一條証文已佚)
三年春楚公子嬰齊帥師伐吳
楚始志伐吳吳與鐘離之會故也是自鄢陵之敗勢
稍屈於中國楚畏中國諸侯并力謀之而吳乘其間
故先伐吳以張其勢然吳楚皆僭稱王所謂夷狄攻
夷狄也
公如晉
夏四月壬戌公及晉侯盟於長樗
公至自晉
禮童子侯不朝王盖不可接以成人之禮也豈可反
朝同列乎凡盟者必為壇於國外故晉侯出其國都
以與公盟此悼公之敬也公之如晉孟獻子相公稽
首焉知武子曰天子在而君辱稽首寡君懼矣移所
以事天子之禮以事晉而甘心受盟故稱及也以晉
致者以長樗之盟嫌公如晉不得入也
六月公會單子晉侯宋公衛侯鄭伯莒子邾子齊世子
光己未同盟于鷄澤
此因城虎牢之故鄭服而同盟又諸侯同心病楚而
王臣亦與焉故書同盟也單子王臣而下與諸侯盟
故特書曰以間之亦以先會而後盟也鷄澤晉地
陳侯使袁僑如會
陳自辰陵之盟而即楚凡十有八年矣晉屢争鄭而
不爭陳者非不争陳也得鄭則亦得陳也今聞鄭伯
受盟故俾大夫來求成于晉以其本非召會而自來
來又後時故書如會
戊寅叔孫豹及諸侯之大夫及陳袁僑盟
諸侯旣盟而袁僑至無盟可也以陳旣舍楚而來雖
後諸侯不可不盟而諸侯不專敵袁僑故叔孫豹請
使諸侯之大夫盟之盖以虎牢之謀本𤼵于魯故叔
孫豹主之所以先書叔孫豹及又書諸侯之大夫及
凡兩書及而袁僑以國繫之其辭繁而不殺則知是
盟亦變之正也至溴梁之會書大夫盟其辭甚簡盖
春秋所以弗子也或者以此盟為大夫私盟是不然繫
之諸侯正非私盟君命之盟也再書及陳袁僑盟此
盟為陳袁僑之來非諸侯大夫自盟也袁僑必繫之陳
盟為陳而盟非為袁僑盟也然則鷄澤之會諸侯不
責陳侯不親會而與其大夫盟此足以示德矣故春
秋善之
秋公至自會
公之出會方六歲爾
冬晉荀罃師師伐許
鷄澤之會陳鄭皆至而許獨附楚故晉伐之
四年春王三月已百陳侯午卒
玄經有言曰日月之逝改于尸尚未晚也陳成公旣
為鷄澤之盟而卒則是國已變于夏矣曾子曰吾何
求哉凡立三年其子溺立是為哀公
夏叔孫豹如晉
聘且為鄫世子故也事見五年六年
秋七月戊子夫人姒氏薨
此成公之妾生襄公者以夫人之禮卒之姒叔姓
葬陳成公
因魯往會而著其臣子私諡之罪
八月辛亥葬我小君定姒
死纔三十三日遽以夫人之禮葬之又别為之諡時
公方七歲爾
冬公如晉
公有母喪復如晉朝且受貢賦多少之數焉
陳人圍頓
僖二十五年楚人圍陳納頓子于頓陳侯畏楚而不
敢討頓子恃楚而不事陳今陳復從中國而頓為楚
間故圍之自鷄澤之會而書伐許圍頓著晉興而楚
絀矣
五年春公至自晉
著公不朝正于廟也且公幼而頻年如晉是危道
也
夏鄭伯使公子𤼵來聘
鄭伯自鷄澤之會始離于強楚而來聘于中國諸侯
得以息兵修好且通嗣君也
叔孫豹鄫世子巫如晉
外臣如不書此書鄫世子巫如者以同我内臣行也
内臣如者非聘則各書其事此固聘歟曰非也據公
羊傳盖叔孫豹率鄫世子如晉也何以不繫其事巫
者鄫前夫人之子也莒女有為鄫之後夫人者無男
有女女還嫁于莒而有外孫焉鄫子爱後夫人而夫
人無子欲立其外孫為後而叔孫豹盖鄫之甥也故
率巫偕往訴其事于晉所以先書豹而正名巫為世
子也奈何晉為覇主不能以大義辨正之卒使鄫取
後子莒是以春秋不繫其事為六年滅鄫起也
仲孫蔑衛孫林父會吳子善道
晉人將為吳合諸侯故使魯衛先與吳為會且告會
期二國俱受命于晉故不言及吳先在善道而二國
大夫往會之故曰會吳方是時晉楚爭衡權在吳故
晉急吳如此夫楚自晉文僅能攘之至襄公而後漸
不能制楚矣悼公子此粗得陳鄭非能強也吳張而
楚爭陳鄭未艾也吳張者何吳人遺一大夫求會而
悼公不敢辭於是乎至勤十二國之君而為戚之會
吳則張矣悲夫
秋大雩
因旱祭志僭也
楚殺其大夫公子壬夫
此楚用事之臣也楚子討陳叛曰由壬夫實侵欲焉
乃殺之此著楚之所以不競
公會晉侯宋公陳侯衞侯鄭伯曹伯莒子邾子滕子薛
伯齊世子光吳人鄫人子戚
此吳人來會中國非若鍾離善道柤向皆中國往會
吳也夫吳亦蠻夷也今中國諸侯不惜與之會者為
其能病楚也殊不知彼能病楚則亦能病中國矣此
中國之誤計也觀吳自敗楚之後伐齊伐魯伐衞伐
陳以至與晉爭盟則其病中國可知矣按傳戚盖盟
而經不書者殷會之盟春秋所重而蠻夷參焉没而
不志所以崇中國也鄫子欲舍其子巫而立其甥是
自絶其後蠻夷之所不為也故序在吳下吳稱人者
為叙在鄫上不可云吳鄫人陳侯居喪出會以從中
國為重矣晉于是命諸侯戍陳
公至自會
冬戍陳
陳背華即夷二十餘年為諸侯所伐未嘗少息歸于
中國則又為楚所伐旣不能鑿斯池築斯城與民效
死守之而勿去又恃人之力以自戍其為國何足道
也然此諸侯同戍非獨魯戍之也書於公至之後則
知諸侯各遣戍與僖二年城楚丘同義
楚公子貞帥師伐陳
楚使頓間陳而陳伐之乃歸罪於壬夫楚又為之殺壬夫
而陳又不改於是乎伐之初楚公子貞為令尹范宣子
曰我喪陳矣陳朝夕急能無往乎有陳非吾事也無之而
後可至是楚果伐陳七年陳侯遂逃歸則宣子之言信矣
公會晉侯宋公衛侯鄭伯曹伯齊世子光救陳
陳方附中國諸侯既戍之後為楚所伐而又相帥救
之救之義事也悼公之能也
十有二月公至自救陳
以救陳致者善救陳也公得善則諸侯皆得其善矣
攘夷狄救中國此固春秋之所貴也
辛未季孫行父卒
此公子友之孫季文子也初齊姜定似薨父子令取
穆姜櫬虧姑以成婦又略木於民終亦自及安在其
能三思耶然自文子卒而魯有城費作三軍事則知
季氏雖專魯政而文子猶忠愼僭亂未啓也其子宿
嗣是為武子季氏之強萌于僖公大於成公熾於襄
照極于哀定
六年春王三月壬午杞伯姑容卒
此杞桓公也按左傳僖二十七年杞桓公來朝成九
年把桓公來逆叔姬之喪此年杞桓公卒然則自僖
公二十三年杞子卒後桓公繼立凡七十年
夏宋華弱來奔
不言逐而以自奔為文者朝廷尚敬而弱瀆慢如此
所以罪弱也曰來者者過我也過我者主逋逃也
秋葬杞桓公
把伯至是日卒時葬者以吾舅甥之國恩意有加故
也且因魯往會而著其臣子私諡之罪
滕子來朝
莒人滅鄫
此所謂滅者非兵滅之也鄫人舍其世子巫而立莒
甥以為後是取滅之道也何則神不歆非類今以異
姓而承祭祀則宗廟不歆而國自滅矣春秋所以書
莒人滅鄫以為立異姓之戒而後世猶不知本宗立
後之義而疏忌同族輒取異姓如吾代郭大祖無後
而以柴世宋為嗣者有國有家若此類者多矣其可
不知春秋書滅之義哉
冬叔孫豹如邾
公初即位邾子來朝後有狐駘之戰乃在四年而經
不書者魯人髽而弔自敗於狐駘始於是國人誦之
曰我君小子朱儒是使朱儒朱儒使我敗於邾盖魯
人怨其上如此故聖人不敢斥言也至是叔孫豹往
聘且修平焉以無忘舊好也
季孫叔如晉
魯既世卿故之子未練而從政無復三年之喪哀其
典廢矣宿始報政而往朝于霸王且聽命焉
十有二月齊侯滅萊
滅國目齊侯惡齊侯也齊圖萊久矣自宣七年伐萊
至是而遂滅之不言萊君出奔國滅君死也夫萊亦
與齊同姓也衞文公滅邢名齊靈公滅萊不名何也
衞文公可責齊靈公不足責故以文公一見之為法
焉
七年春郯子來朝
郯少昊氏之後也前世聖賢之後所封之國皆逼近
四夷先王之意非特以蕃王室盖用夏變夷也後世
子孫往往多變于夷者反漸其習俗然也
夏四月三卜郊不從乃免牲
四月非卜郊之時故孟獻子曰吾乃今而後知有卜
筮夫啟蟄而郊郊而後耕今既耕而卜郊宜其不從
也不從故免牲免牲則不郊矣義見僖公三十一年
(案僖三十一年卜郊不從一條註文已佚)
小邾子來朝
城費
季孫宿為卿先城其私邑過于諸侯之制
秋季孫宿如衛
聘且尋盟也比書滕郯小邾來朝而志我卿如邾如
晉如衛衛來報聘著朝廷交際之文也
八月螽
蝗也為災故書莊公以前螟猶書之莊公以後螟不
復書螽然後書以是知災異之益多矣春秋不勝其
書舉其重者以見其輕爾
冬十月衛侯使孫林父來聘壬戌及孫林父盟
報聘也且尋孫良夫之盟義見成三年
楚公子貞帥師圍陳
晉綽將修文公之業復有志于攘楚而楚先圍陳陳
侯遂出會諸侯以求救于晉晉悼于是遽為之合諸
侯也
十有二月公會晉侯宋公陳侯衛侯曺伯莒人邾子于
鄬
鄬鄭地晉悼為此會將救陳而鄭伯遇弑陳侯逃歸
不成乎救則知楚師方盛晉政未孚也
鄭伯髠頑如會未見諸侯丙戌卒于鄵
鄭伯名者為卒于鄵起也鄵鄭邑也諸侯卒于境不
地此書卒于鄵者見其如會而卒也據左傳僖公不
禮其大夫及將如會其大夫子駟諫而不從乃隂使
賊殺之以瘧疾赴于諸侯春秋之辭繁而不殺者善
其志在見諸侯也志在見諸侯者弗與楚也夫夷不
亂華裔不謀夏此春秋之大法古今之通義也今中
國雖衰諸侯尚睦糾合與晉以尊天子而鄭僖能背
楚而從之誠心不移以是見弑死禮義矣是時中國
不競強楚方興使鄭慮難生變以弑其君此中國之
恥也故諸侯因為之諱而春秋亦即其偽赴而致意
焉亦所以徧絶鄭之諸大夫也何則子駟弑其君使
諸大夫有一不同而不能自討則必告于會而討之
矣今皆以為疾而赴之則非獨駟之所能及也諸大
夫盖與聞之矣同弑其君以從楚聖人豈有恕之也
哉昔趙盾之弑君也董狐書之以示于朝赴于諸侯
仲尼曰良史也崔杼之弑君也太史書之崔杼殺之
其弟又書之又殺之其弟又書之乃舍之然後以赴
于諸侯故曰君弑臣不討賊命曰非臣親弑子不復
讎命曰非子鄭非無臣子也聖人即其所以偽赴于
諸侯者而遂書之是所以絶鄭之臣子也于是鄭人
立其子嘉是為簡公方五歲爾此事與齊侯陽生同
陳侯逃歸
楚人以陳叛故殺公子壬夫而亟討陳晉雖為陳再
合諸侯卒不能攘楚以安中國故陳侯内為二慶所
逼又聞鄭伯之弑晉侯不明其死竟不為之討賊強
臣專君君不得為善遂以晉為不足與而逃歸也然
為一國之君而不能自立從楚則懼為中國所伐從
中國則又懼楚若匹夫之逃亦可羞矣
春秋集註卷二十八
