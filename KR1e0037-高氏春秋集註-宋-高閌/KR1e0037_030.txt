春秋集註卷三十
宋高閌撰
襄公三
十有五年春宋公使向戍來聘二月己亥及向戍盟于
劉
凡因來聘而盟者必在國内如成三年晉侯使荀庚
來聘衞侯使孫良夫來聘丙午及荀庚盟丁未及孫
良夫盟十一年晉侯使郤犨來聘己丑及郤犨盟襄
七年衞侯使孫林父來聘壬戌及孫林父盟是也劉
蓋王畿采地豈有來聘魯而遠盟于劉者乎蓋下文
有劉夏傳者以為春夏之夏與文四年夏逆婦姜于
齊同文故誤增于劉二字爾
劉夏逆王后于齊
劉夏何以不稱使不與天王之使夏也婚姻者人倫
之本王后者天下之母天子不親迎必使三公逆之
劉夏士也士而逆后是不重人倫之本不尊天下之
母禮義何由而興風化何由而成乎夫合二姓之好
以繼先聖之後以為天地宗廟社稷之主其可輕耶
自漢而後皇后見天子則降階而朝自稱曰妾敗壞
禮義莫甚于此皇后之禮自此益輕後世不賢之君
遂以下里賤人之女立以為后嗚呼天子總陽教后
總隂教以共成天下之至治而輕立其人是輕宗廟
也輕社稷也輕天地也可不戒哉
夏齊侯伐我北鄙圍成公救成至遇
齊于是貳晉是時衞侯在齊季孫宿為戚之會以定
衞而齊不與焉齊固有憾于諸國矣而尤懷夫袁婁
之恥者也伐我北鄙以此之故成蓋我孟孫之邑也
魯于是時已三分其民而公室卑弱已不足以當敵
故書公救成至遇以見意焉若畏而不進則書次矣
不當書至也
季孫宿叔孫豹帥師城成郛
由公不能救故成郛壞而以非時城之也然此孟孫
之邑而季孫叔孫帥師城之者見三家相黨以備齊
為名而興役之衆故其城堅固可守卒為魯患而不
可墮也定十二年公圍成是也郛蓋外城也
秋八月丁巳日有食之
日食雖有常度亦人事所召有食之者
邾人伐我南鄙
邾將貳于晉以與齊故來伐我我使告於晉請伐之
而未果蓋邾黨于莒而屬于齊
冬十有一月癸亥晉侯周卒
晉悼之覇功亞桓文凡立十五年其子彪立是為平
公
十有六年春王正月葬晉悼公
三月而葬簡也因魯往會而著其臣子私諡之罪
三月公會晉侯宋公衞侯鄭伯曹伯莒子邾子薛伯把
伯小邾子于溴梁戊寅大夫盟
為討邾莒也邾莒連伐魯魯使告于晉晉悼公將為
會以討之遇疾乃止平公即位遂成父志夫君喪而
出會失主盟之禮矣宜乎諸大夫之張也此書衞侯
者剽也二十五年衞侯入于夷儀衎也二君皆稱衞
侯春秋不與其一不奪其一何也在外者以無道出
雖有君名而無君國之實在内者以無道立雖有君
位而無定位之威然國人既君之矣諸侯既會之矣
春秋從而君之所以恕國人責諸侯恕國人責諸侯
然後篡者之惡不容於貶或謂晉侯在喪故使大夫
盟非也晉侯不憚出會豈不肯主盟耶且雞澤之會
諸侯已盟而陳袁僑至勢不可拒因與之盟然僑人
臣也不可當君故使大夫盟之故以大夫而繫諸侯
見諸侯之已盟也今叙諸侯而不言盟言大夫而不
繫諸侯者是時晉為魯故將執莒邾二君而齊使高
厚來會先知其故遽自逃歸所以諸侯不欲先自盟
也夫晉會諸侯而使大夫盟則信在大夫矣烏在其
為盟主哉是時齊有崔高衞有孫甯六卿專晉三家
柄魯禄去公室浸以衰微聖人因此盟得一貶焉以
著喪亂之階
晉人執莒子邾子以歸
大夫主盟而執諸侯見大夫之彊也莒邾二國數侵
魯魯人訢之晉晉執之以歸夫諸侯有罪執之以歸
而不歸京師己則不正而以討人非正也故書晉人
而二君不名蓋罪不至執也
齊侯伐我北鄙(案自此至襄公三十三年永樂大典闕佚)
齊既叛晉聞公在會將討邾莒故復來伐是時齊益
強自柯陵之會遂不復出但使大夫聽命使世子伉
禮出會蓋有輕諸侯之心故前年北鄙之伐為莒伐
我邾實附齊故亦伐我南鄙晉會溴梁以討貳莒邾
畏晉往會而齊獨不至晉執二君以歸齊乃益復伐
我三年之間齊師五至于魯矣(案此條從春秋傳說彙纂補入)
夏公至自會
見公出會謀齊尚未及還而魯師已見伐矣(案此條從春秋)
(傳說彙纂𥙷入)
五月甲子地震
叔老會鄭伯晉荀偃衞甯殖宋人伐許
許欲棄楚請遷于晉既而不果故晉會諸侯大夫同
伐之鄭與許有宿怨故君親行(案以上從春秋傳說彙纂補入)晉卿
主兵而先鄭伯者臣不可過君也宋稱人微者也宋
當在諸國之上今列衞甯殖下故知微者也(案晉卿主兵以)
(下從程端學春秋本義補入)
秋齊侯伐我北鄙圍成(案經文公穀作圍成左氏作圍郕此從公穀)
去年伐我圍成而壊其郛今春又伐至是又圍成甚
之也(案此條從春秋傳說彙纂補入)
大雩
冬叔孫豹如晉
魯不能内修其政以禦無道之齊而乞憐于晉魯之
君臣庸甚矣(案此條從春秋傳說彙纂補入)
十有七年春王二月庚午邾子牼卒
宋人伐陳
七年鄬之會陳侯逃歸自是十年不復與諸侯會而
楚鄭連年侵宋宋于是請于晉而伐之書伐許伐陳
皆著楚之詘也(案此條從春秋傳說彙纂補入)
夏衞石買帥師伐曹
秋齊侯伐我北鄙圍桃高厚帥師伐我北鄙圍防
齊之君臣同來伐我分兵以圍我二邑(案以上從春秋傳說彙纂)
(補入)其恃衆暴寡如此況齊魯頻世婚姻之國也數年
之間見伐不已見魯政之衰矣(安其恃衆暴寡以下從程端學春秋本義)
(補入)
九月大雩
宋華臣出奔陳
華臣暴其宗室而亂宋政不有國討失政刑矣君子
違不適讎國陳乃宋讐而奔焉尤可誅也(案此條從春秋傳說)
(彙纂補入)
冬邾人伐我南鄙
邾之先君以伐魯而為晉所執既歸而卒嗣子在喪
而復興師伐我者叛晉與齊也齊人使之修先君之
怨此祝柯之會所以復見執也(案此條從程端學春秋本義補入)
十有八年春白狄來
春秋書白狄于是焉止白狄之來與介葛盧同(案以上從)
(春秋傳說彙纂補入)罪中國不當與之交接也且宣八年晉師
白狄伐秦是晉強而附晉伐秦也成八年秦人白狄
伐晉是秦強而附秦伐晉也(案自罪中國以下從程端學春秋本義補入)
夏晉人執衞行人石買
秋齊師伐我北鄙
冬十月公會晉侯宋公衞侯鄭伯曹伯莒子邾子滕子
薛伯把伯小邾子同圍齊
曹伯負芻卒于師
楚公子午帥師伐鄭
楚于是復争鄭(案此條從程端學春秋本義補入)
十有九年春王正月諸侯盟于祝柯
盟者何平公修覇也雖盟焉楚闚于南齊易于後吳
人且張一邾之微面從而背睽之盟奚益哉(案此條從程端)
(學春秋本義補入)
晉人執邾子
既來同會又來同盟而乃執之非覇討也故稱人下
書取邾田自漷水則知䝱人之君而奪其地此平公
之覇政也(案此條從程端學春秋本義補入)
公至自伐齊
取邾田自漷水
邾之病魯信有罪矣魯以諸侯之力既執其先君又
執其嗣君亦可已矣又取其田盖已甚矣晉劫邾使
與魯豈覇者之舉哉(案以上從程端學春秋本義補入)書取田于至
自伐齊之後明公獨取之非諸侯取之專罪公之意
(案以上從春秋傳說彙纂補入)自漷水者隨漷水以為界言其取之
多也又罪其亂先王之疆理也(案自漷水以下四句從春秋本義補入)
季孫宿如晉
葬曹成公
夏衞孫林父帥師伐齊
十四年林父逐衞侯衎奔于齊故獨伐齊林父逐君
霸主所當討而與之會伐則晉平霸業可知矣(案此條從)
(春秋傳說彙纂補入)
秋七月辛卯齊侯環卒
晉士匄帥師侵齊至榖聞齊侯卒乃還
八月丙辰仲孫蔑卒
齊殺其大夫高厚
齊高厚嘗帥師伐我矣晉新行義于齊齊侯始立而
欲親晉故歸罪于高厚而殺之以說于晉此明年所
以與澶淵之盟也(案此條從春秋傳說彙纂補入)
鄭殺其大夫公子嘉
冬葬齊靈公
齊魯累世婚姻之國前雖有怨今已易世故不廢喪
紀示不忘好(案此條從春秋傳說彙纂補入)
城西郛
叔孫豹會晉士匄于柯
魯猶懼齊故為柯之會以自固(案此條從春秋傳說彙纂補入)
城武城
襄公四書城邑非本務也使民饑而散雖城之孰與
守之(案此條從程端學春秋本義補入)
二十年春王正月辛亥仲叔速會莒人盟于向
向本莒邑宣四年取之者也莒魯結好自是十五年
不交兵速代父為卿未練而從政無復三年之喪也
(案此條從春秋傳說彙纂補入)
夏六月庚申公會晉侯齊侯宋公衞侯鄭伯曹伯莒子
邾子滕子薛伯把伯小邾子盟于澶淵
齊以晉不伐其喪而感服居喪而出盟盖亦越禮畔
道矣(案此條從春秋傳說彙纂補入)
秋公至自會
仲孫速帥師伐邾
蔡殺其大夫公子燮蔡公子履出奔
陳侯之弟黃出奔楚
黃與履何以奔楚自理也黃以寵任太過權逼其卿
慶氏譖之而陳侯不能為之辨明是以一國之大不
能容一弟也(案此條從春秋傳說彙纂補入)
叔老如齊
冬十月丙辰朔日有食之
季孫宿如宋
二十有一年春王正月公如晉
邾庶其以漆閭丘來奔
庶其叛其君又盜其土地來奔于魯其罪大矣時公
在晉而季氏遂納其邑受其叛臣是之謂以利主逋
逃惡自見也(案此條從程端學春秋本義補入)
夏公至自晉
秋晉欒盈出奔楚
盈不能防閑其母遂為范匄所逐既取奔亡復有作
亂之志故特奔于楚焉以楚疆大今日可恃以逃難
他日可挾以復歸也(案此條從春秋傳說彙纂補入)
九月庚戌朔日有食之
冬十月庚辰朔日有食之
連食兩月變之大者歴家推步之術皆一百七十三
日始一交會去度遠則日食漸少無頻食之理而此
年九月十月二十四年七月八月頻食下至漢晉以
來亦或有之不可委之天數之常故聖人必以為譴
異而書之以驚人君之或怠後世任數而不修德德
未修而禍未至益以為天無心而數有定也惟天之
仁又出災異以申勸之且曰前既無騐此奚為哉亦
數而已矣目習于見耳習于聞而不復思上帝之怒
不足獨當而下延禍于衆庶于是斯民皆怨其上而
民心離矣孟子曰王無罪歲斯天下之民至焉為人
君者可不戒哉(案此條從程端學春秋本義補入)
曹伯來朝
公會晉侯齊侯宋公衞侯鄭伯曹伯莒子邾子于商任
范鞅欲使盈無所容于世故盈𤼵憤卒興大亂此以
私敗公足為戒也(案此條從黃震日抄補入)
二十有二年春王正月公至自會
著不朝正于廟(案此條從程端學春秋本義補入)
夏四月
秋七月辛酉叔老卒
此叔肸之孫聲伯之子其子弓嗣為大夫是為子叔
敬子(案此條從春秋傳說彙纂補入)
冬公會晉侯齊侯宋公衞侯鄭伯曹伯莒子邾子薛伯
把伯小邾子于沙隨
晉以一欒盈之故期年之間再合諸侯見晉失覇者
之義不足以令諸侯矣齊侯于是終保欒盈明年伐
衞遂伐晉也(案此條從趙汸春秋集註補入)
公至自會
楚殺其大夫公子追舒
追舒寵近小人故及于難然以楚國之力除一寵嬖
之大夫顧豈難哉而康王始則與人之子圖其父終
則殺之轘其黨于四竟由威柄失于上故刑不足以
馭下也夫威柄既立則責譙足以折姦臣之鋒及其
失之則刀鋸不足以當姦臣之罪其怨毒所鍾遂𤼵
于靈王之世楚之不亡者幸而已(案此條從春秋傳說彙纂補入)
二十有三年春王二月癸酉朔日有食之
三月己巳把伯匄卒
把自悼公以來晉悼為婚姻國國恃以興而魯禮有
加焉(案此條從春秋傳說彙纂補入)
夏邾畀我來奔
葬把孝公
陳殺其大夫慶虎及慶寅
書及著罪在慶虎以虎之罪而及寅也(案此條從春秋傳說彙纂)
(補入)
陳侯之弟黃自楚歸于陳
二慶死則黃之歸易矣讒誣不釋則忠良不顯姦宄
不誅則淑善不遂君子小人相為伏見故陳討二慶
而公子黃返也(案此條從春秋傳說彙纂補入)
晉欒盈復入于晉入于曲沃
曲沃即沃昭公分國以封沃沃盛強昭公微弱國人
將叛而歸沃故詩人作楊之水椒聊杕杜之詩以見
意然則沃者晉之腴饒強盛必叛之邑也今曲沃大
夫不由君命而擅納盈以曲沃乃盈舊所食之私邑
故盈帥曲沃之甲以入晉不勝而反入曲沃焉故書
入于曲沃見盈有叛心又見曲沃知有盈而不知有
晉君也(案此條從春秋傳說彙纂補入)
秋齊侯伐衞遂伐晉
齊侯因晉有欒氏之難而助之以報十八年之役也
十八年諸侯同圍齊者魯之故也齊之所以數伐魯
者衞之故也故先伐衞晉不之問于是遂伐晉晉為
盟主而衞其同盟也既伐同盟又伐主盟禍亂成于
此矣(案此條從程端學春秋本義補入)
八月叔孫豹帥師救晉次于雍榆
己卯仲孫速卒
冬十月乙亥臧孫紇出奔邾
晉人殺欒盈
齊侯襲莒
以十八年莒子同諸侯圍齊故也凡用兵者聲言彼
罪執辭以伐若乘人不備掩而取之則盜賊之為爾
春秋獨此書襲者罪齊侯以諸侯之尊為盜賊之事
也(案此條從程端學春秋本義補入)
二十有四年春叔孫豹如晉
仲孫羯帥師侵齊
齊之伐晉也魯使叔孫豹救之次于雍榆無功于晉
故孟孝伯至此復帥師侵齊為晉報焉盖懼晉之疑
也羯代速為卿未練而帥師無復三年之喪罪自見
矣(案此條從春秋傳說彙纂補入)
夏楚子伐吳
于此見楚弱而吳強也自襄公言之十一年失鄭十
四年伐吳自是舍鄭而不取置欒盈而不事又十年
而一再伐吳以是而知楚弱而勢分于吳方急吳而
緩中國也(案此條從程端學春秋本義補入)
秋七月甲子朔日有食之既
齊崔杼帥師伐莒
去年齊侯襲莒已與莒平今崔杼因帥師送使者如
楚而遂伐莒是見利則乘齊人之無信也(案此條從春秋傳說)
(彙纂補入)
大水
八月癸巳朔日有食之
公會晉侯宋公衞侯鄭伯曹伯莒子邾子滕子薛伯把
伯小邾子于夷儀
自盟于柯陵之後齊有輕晉之心會齊侯環卒而光
新立乃受盟于澶淵及商任沙隨之會晉失其令齊
于是復貳明年乃伐衞遂伐晉又再加兵于莒晉侯
為是故會于夷儀帥十二諸侯之師將以討齊然會
而不伐是有畏也國勢不競衆志不一也曰水不克
者特辭不能伐耳下書崔杼伐我西鄙盖知晉之無
能為也(案以上從春秋傳說彙纂補入)把伯居喪出會覩文見義(案二)
(句從程端學春秋本義補入)
冬楚子蔡侯陳侯許男伐鄭
公至自會
諸侯救鄭不書故以會致(案此條從春秋傳說彙纂補入)
陳鍼宜咎出奔楚
叔孫豹如京師
襄公即位二十有四年如晉者五出會諸侯者十有
三未嘗朝天子也是時榖洛鬭毁王宮而齊侯叛晉
求媚于天子故為王城之于是叔孫豹始如京師聘
且賀焉(案此條從春秋傳說彙纂補入)
大饑
二十有五年春齊崔杼帥師伐我北鄙
夏五月乙亥齊崔杼弑其君光
崔杼不能防閑其妻以淫于家又不絶其妻而行大
逆于君齊莊背諸侯之盟數行侵伐崔杼因民之忿
遂以宣淫之故弑之(案此條從春秋傳說彙纂補入)
公會晉侯宋公衞侯鄭伯曹伯莒子邾子滕子薛伯杞
伯小邾子于夷儀
晉會諸侯以伐齊齊以莊公既弑為解因納賂以求
成焉故不書伐夫以義會諸侯而以姦終之有以知
晉平之不競矣(案此條從春秋傳說彙纂補入)
六月壬子鄭公孫舍之帥師入陳
去秋夷儀之會楚與陳蔡許三國同伐鄭今歲復會
于夷儀鄭慮楚之復來也故先帥師入陳以奪其心
觀左氏所載入人之國未有若子展子産之有禮者
也故春秋無貶辭(案此條從春秋傳說彙纂補入)
秋八月己巳諸侯同盟于重丘
公至自會
衞侯入于夷儀
楚屈建帥師滅舒鳩
冬鄭公孫夏帥師伐陳
十有二月吳子遏伐楚盟于巢卒
二十有六年春王二月辛卯衞甯喜弑其君剽
衞孫林父入于戚以叛
獻公之奔也林父實逐之今甯喜弑剽將納獻公故
林父懼而入于戚以叛(案以上從程端學春秋本義補入)叛甚于奔
前此諸大夫有不利于已則奔而已未有若林父之
叛者故書叛自林父始(案叛甚于奔以下從春秋傳說彙纂補入)
甲午衞侯衎復歸于衞
夏晉侯使荀吳來聘
公會晉人鄭良霄宋人曹人于澶淵
秋宋公殺其世子痤
晉獻公惑驪姬之讒而殺申生宋平公聽伊戾之詐
而殺痤春秋以晉侯宋公殺之直罪君之不明惑于
讒慝為後世戒漢武帝唐明皇猶蹈之以二君猶爾
晉宋不足道也嗚呼自古讒人為國患雖其君之父
子不能相保况臣下乎春秋書此當三復其言(案此條從)
(程端學春秋本義補入)
晉人執衞甯喜
弑君之賊人人皆得討之晉人執之非討其弑君也
討其伐戚而殺晉戍也(案此條從春秋傳說彙纂補入)
八月壬午許男甯卒于楚
十六年晉伐許他國皆大夫獨鄭伯自行故許男欲
報之(案以上從春秋傳說彙纂補入)以中國諸侯而死于南楚死非
其所矣(案二句從程端學春秋本義補入)
冬楚子蔡侯陳侯伐鄭
葬許靈公
二十有七年春齊侯使慶封來聘
夏叔孫豹會晉趙武楚屈建蔡公孫歸生衞石惡陳孔
奐鄭良霄許人曹人于宋
此事利害甚重不可輕舉也而諸侯大夫不詳其故
始循其弭兵之名遂會于宋而與之盟自是大啟戎
心于盟偪好華夏蠻夷莫知其辨而諸侯亦俛首兩
事晉楚嗟乎桓文數十年之功業一朝而壊之生民
雖暫免于兵甲天下之勢遂大潰而不可收拾矣彼
豈知天下之大計哉(案此條從程端學春秋本義補入)
衞殺其大夫甯喜
衞侯之弟鱄出奔晉
秋七月辛巳豹及諸侯之大夫盟于宋
冬十有二月乙亥朔日有食之
二十有八年春無冰
夏衞石惡出奔晉
邾子來朝
邾自晉執其君魯取其田益微弱矣至自悼公來朝
(案此條從春秋傳說彙纂補入)
秋八月大雩
春無冰秋旱此皆人事所召而僭用大禮以析之不
亦悖乎(案此條從春秋傳說彙纂補入)
仲孫羯如晉
冬齊慶封來奔
十有一月公如楚
十有二月甲寅天王崩
乙未楚子昭卒
二十有九年春王正月公在楚
公在齊晉多矣闕朝正之禮亦不少矣但書公如齊
如晉而義自見也今書公在楚則聖人之旨深矣二
十八年十一月公如楚十二月甲寅天王崩乙未楚
子昭卒公不篤君臣之義以奔天王之喪而徇蠻夷
之強以俟楚子之葬久留于楚迨夏乃歸故聖人特
以朝正之時書公所在與昭公失國在乾侯同且以
責季氏之無君也(案此條從春秋傳說彙纂補入)
夏五月公至自楚
庚午衞侯衎卒
閽弑吳子餘祭
仲孫羯會晉荀盈齊高止宋華定衞世叔儀鄭公孫叚
曹人莒人滕人薛人小邾人城把
晉侯使士鞅來聘
謝城把且使我歸把田也(案此條從春秋傳說彙纂補入)
把子來盟
晉使魯歸前所侵把田故書把子來盟于士鞅來聘
之下(案此條從春秋傳說彙纂補入)
吳子使札來聘
秋九月葬衞獻公
齊高止出奔北燕
冬仲孫羯如晉
三十年春王正月楚子使薳罷來聘
公踰年在楚楚郟敖新即位故使薳罷來聘以報之
自文公九年至此歴七十餘年未嘗交聘今薳罷之
來盖為恭也自是吳楚皆不復來聘矣(案此條從春秋傳說彙纂)
(補入)
夏四月蔡世子般弑其君固
五月甲午宋災宋伯姬卒
天王殺其弟佞夫
王子瑕奔晉
秋七月叔弓如宋葬宋共姬
使卿葬内女非禮也始終之禮皆過于厚成八年夏
宋公使公孫夀來納幣十月衞人來媵九年二月伯
姬歸于宋夏季孫行父如宋致女晉人來媵十年齊
人來媵皆非禮也(案此條從程端學春秋本義補入)
鄭良霄出奔許自許入于鄭鄭人殺良霄
冬十月葬蔡景公
晉人齊人宋人衞人鄭人曹人莒人邾人媵人薛人把
人小邾人會于澶淵宋災故
三十有一年春王正月
夏六月辛巳公薨于楚宮
秋九月癸巳子野卒
己亥仲孫羯卒
冬十月滕子來會葬
此僭天子之禮也(案此條從程端學春秋本義補入)
癸酉葬我君襄公
十有一月莒人弑其君密州
春秋集註卷三十
