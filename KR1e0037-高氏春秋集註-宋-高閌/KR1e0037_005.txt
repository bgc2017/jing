春秋集註卷五
宋高閌撰
桓公二
五年春正月甲戌己丑陳侯鮑卒
按長歷正月甲申朔月内無甲戌而太歲乃在甲戌
恐纂年者誤加之或疑甲戌在去年冬十有二月而
去年不書秋冬誤著此月或疑此日下書陳佗殺太
子事其簡編脱皆未可知也陳桓公立三十八年陳
佗旣殺世子遂自立
夏齊侯鄭伯如紀
春秋之法諸侯來朝魯則直書朝以著其罪公往朝
他國則書如而已婉其辭也其餘諸侯相朝皆略而
不書故二百四十二年外相朝皆不書此書齊侯鄭
伯如紀盖嫉之也夫紀國最小而齊鄭彊大宜紀侯
朝事之不暇豈肯反朝之乎盖齊侯將襲紀先欲窺
其虚實而不敢自往鄭伯曲附齊侯與之偕行又恐
為紀所疑遂行朝禮而還夫大不朝小彊不朝弱聖
人不正其懷詐以圖人之國使若誠朝然故特書如
紀以著其悪
天王使仍叔之子來聘
桓公弑君自立不敢朝于天子而天子遣使來聘者
三此何故哉當是時桓王失信諸侯背叛桓王雖謀
婚于諸侯諸侯莫之從也桓公以篡弑之故懼諸侯
之討已欲自結于桓王故因紀之故而為王謀焉此
桓王所以三遣使而來聘也春秋書之以見桓公懷
姦思以紀之婚姻結好于王以掩大惡庶諸侯之不
已討而桓王亦知諸侯有圖紀之迹因欲結魯以援
紀也其曰使仍叔之子者父在而使子之辭也夫仍
叔為王朝大臣若其老則當懸車而退安可不任其
事使其子代之斯見王綱不舉容其大夫之子參預
國事又見天王徇大臣私意用其子弟之弱者居公
選之地所謂官人以世也不稱氏者世權不重于尹
武也周之盛時樂正以詩書禮樂造士王太子王子
羣后之子卿大夫元士之適子皆造焉說者皆曰為
化民也為選賢也殊不知是乃愛諸臣之子保諸臣
之家也人不教不善不善則災其親墜其祀是身及
家以不教而壞也故明王推恩羣后必先教之與其
有寵于今孰若無辱于後不務教而務官之以市井
言則未學而仕其幸大矣智者慮之則為禍亦大彼
以不美之資而假之勢位鮮不及也
葬陳桓公
不書月史失之因魯往會而著其臣子私諡之罪
城祝丘
莊四年夫人姜氏會齊侯于祝丘是齊魯兩境上邑
也齊將襲紀公欲助紀而畏齊之來討故非時城此
以備之且以桓之暴逆而奪民之力則旱蝗應矣城
祝丘為大雩與螽書也
秋蔡人衞人陳人從王伐鄭
王奪鄭伯政以其與齊侯謀紀故也鄭伯不朝王王
以諸侯伐鄭鄭伯禦之戰于繻葛王師大敗射中王
肩聖人以桓王伐鄭之舉非天討也故不書天王伐
鄭以貶之何則魯桓弑君而自立宗督弑君而得政
此天下大惡也王不能討鄭伯不朝貶其爵可也乃
自將而攻之移此師以加宋魯誰曰非天討乎況陳
佗殺太子自立而王又不即討而反用其兵乎詩刺
桓王失信諸侯背叛此其事歟旣譏天王以端本矣
三國以兵會伐而書從王者所以明君臣之大義君
行而臣從之正也或曰三國稱人皆微者乎曰天子
六軍其將皆命卿今王自將之則三國雖使卿行亦
不得以舉名尊尊而抑卑亦云宜矣況從王伐叛而
致師敗傷王能勿貶乎雖然諸侯不可以敵王而鄭
乃抗拒不服反敗王師不可以訓故不書敗三國之
君不行而使陪臣從王此又不待貶絶而罪自見也
大雩
先儒謂成王康周公故賜魯重祭得郊禘大雩非也
成王但命魯祀周公以天子禮樂耳非使魯得用郊
禘大雩天子之禮樂也大雩于上帝用盛樂也諸侯
雩于境内之山川耳此禮自伏羲以來未之有改也
成王豈不知哉意者周之末王賜之歟昔魯惠公使
宰讓請郊廟之禮于天子天子使史角往而惠公因
止之其後在魯始為墨翟之學由此觀之使成王之
世而魯已用郊廟之禮則惠公何請之有惠公之請
也魯自是用之矣殆由平王以下乎故夫子曰魯之
郊禘非禮也周公其衰矣此其意可見矣大雩歲之
常祀當在建已之月故無六月雩者雖不旱亦祭焉
盖常事也因其遇災非時而雩則書之所以見旱太
甚且志其僭也春秋大雩二十凡不月者雩而不雨
也
螽
旣旱又蝗則為農災甚矣
冬州公如曹
外相如不書此書者為下文起也
六年春正月寔來
州公者天子之公也而曰寔來者天子寔使之來何
以不書畏諸侯之知也何以畏諸侯之知王師新敗
于鄭天討不行而反謀婚于魯是以畏諸侯之知聲
言如曹而寔來魯也春秋如其寔而書之故曰寔來
何以知其謀婚于魯以四月公會紀侯于郕冬紀侯
來朝八年春天王使家父來聘十月祭公來遂逆王
后于紀知之也攷經則春秋之旨炳然可見而傳汨
之天王所為其悖如此是以春秋微其辭也
夏四月公會紀侯于郕
天王為紀伐鄭鄭旣敗王師將與齊侯滅紀紀來諮
謀齊難因謀納后于王以自重焉聖人書之以見強
國暴恣而弱小者奔走之不暇也雖然以紀之微而
捍齊之強者十有七年此紀侯憂畏諮謀之功也歟
郕我地
秋八月壬午大閱
公欲救紀故修戎備夫為國之道武備不可廢必于
農隙講肄保民守國之道也盛夏閱兵妨農害民失
政之甚名曰大閱又著其僭也
蔡人殺陳佗
佗踰年之君也蔡人輒殺陳國之君可乎不曰陳侯
而曰陳佗者盖以賊誅也陳厲公蔡出也故蔡人殺
佗而立之蔡雖他國以私殺之然佗殺世子竊位天
下之惡人皆得而誅之故書蔡人以見殺賊者天下
之公也桓公亦一陳佗也
九月丁卯子同生
此桓之子也其稱子者何明嫡嗣也喜有正也然春
秋方疾桓之弑逆而欲討其罪而絶之又豈當著其
嫡嗣而喜有正乎曰此春秋之深意也顧學者未之
思耳夫婚禮者將上以事宗廟而下以繼後世也故
君子重之子同之生月日謹之則以廟祀世系之重
實在于此而詩刺莊公以為齊侯之子孫豈不悖哉
夫隱桓以嫡庶不明而相篡奪今莊公之生人又疑
之故春秋所書莫大乎此然則詩人之言妄乎曰不
妄也襄公文姜之淫亂盖在同生之後當同之生齊
魯未嘗亂也故特書之使國統著明焉觀公羊同非
吾子齊侯之子也之語正與春秋之意合況莊公母
子夫婦男女之分慙德多矣不書其生則其事不見
此之謂微而顯當深攷之
冬紀侯來朝
紀侯所以稱爵者志不在于朝桓也時懼齊故數來
朝以求援耳然而不能内修其政以和輯其人民效
死以守而區區求救于弑逆之人其不能保其國也
宜矣是時紀侯方謀連婚于周以自重故欲求公以
為之中也
七年春二月己亥焚咸丘
按左傳昭六年三月鄭人鑄刑鼎士文伯曰火未出
鄭其有災乎盖古者將有田事則焚萊故禮記曰季
春出火為焚也然後簡其車賦歷其卒伍而君親誓
社以習軍旅今建丑之月而焚咸丘何哉咸丘乃魯
地之近齊者故孟子以咸丘蒙之問為齊東野人之
語盖魯為紀謀齊難先清野以備之故二月而焚咸
丘所謂自焚也魯自是失齊好
夏穀伯綏來朝鄧侯吾離來朝
春秋之法諸侯不生名此二君何以名曰臣而弑君
天理滅矣宜天下所不容也而兩國反相繼朝之奬
亂助惡悖逆天道歲功不能成矣故名其二君而不
書秋冬與四年同也然則十五年邾人葛人牟人來
朝何以書秋冬乎曰四年與此年其義已明矣三國
之來别立義也
八年春正月己卯烝
閉蟄而烝當在建亥之月周以建子為正正月己卯
烝則是去年冬祭而今歲行之得為禮乎夫烝者備
物之祭桓公以備物之祭數享宗廟可謂厚于其親
矣春秋書其烝祭之勤乃所以罪其弑逆之惡也若
曰桓非不知有宗廟非不知有父兄苟知其有宗廟
父兄曾不思弑隠之殘忍何哉其書之之辭至緩其
責之之意至深真聖人之文非精心極意者孰能知
之
天王使家父來聘
謀納后也盖天王亦欲結魯以援紀也何以知天王
之欲結魯以援紀以下文書祭公來遂逆王后于紀
是遂與紀為婚姻矣使諸侯知紀雖小國而天下之
母出乎紀也又以紀自隠公已有婚姻之舊而天王
自知王室之弱不能獨援特為之結魯以兼助紀也
不然天王之使何為數數至魯耶
夏五月丁丑烝
正月旣烝矣而非時復烝者見其厚祀之意也稱其
祀之厚乃所以責其弑逆之深詩猗嗟刺魯莊公而
盛稱其有威儀技藝盖稱之乃所以刺之春秋之文
盖類于詩以意逆志是為得之
秋伐邾
桓自弑立恃其彊惡以凌小國小國皆畏而從之故
紀也滕也鄧也穀也郕也杞也或朝或會惟邾恃舊
好而不顧至是遂伐之其曰伐邾必有辭焉邾不能
奉辭以討桓公弑逆之罪宜乎其反見伐也
冬十月雨雪
建酉之月未霜而雪書異也雨自上下者也
祭公來遂逆王后于紀
祭公受命逆后而先來魯以謀紀難聖人特書祭公
來而以逆后為遂事責其不虔王命而輕天下之母
也
九年春紀季姜歸于京師
王者以天下為家旣逆為后則天尊地卑乾坤定矣
覆載之間皆臣子也天王旣使祭公逆王后則王后
所過之國皆當致其臣子之恭今乃曰紀季姜歸于
京師此豈待王后之禮也哉曰古者后夫人必娶嫡
女故天子求后于諸侯諸侯對曰夫婦所生若而人
若姑姊妹則曰先君之遺女若而人于諸侯則曰不
腆先君之嫡若而人是以伯姬歸于紀則叔姬為之
娣今曰季姜則非嫡矣不可以母天下春秋所以嚴
其名也以此為防而後世猶有以卑人為后者
夏四月
秋七月
使當時天子諸侯皆無輕動妄舉常若此二時則聖
人豈復作春秋耶
冬曹伯使其世子射姑來朝
曹伯初以桓弑逆不朝旣而以魯伐邾之故畏魯之
強乃急使世子朝之按周官典命凡諸侯之適子誓
于天子而攝其君則下其君之禮一等然則世子固
有攝君之禮盖以朝于天子有時而不可後故老疾
者使世子攝之急述職也諸侯間于王事則相朝又
何攝之有按明年正月曹伯卒則此年冬固己有疾
弑逆之人固不必朝幸而有疾不能來則亦已矣乃
使世子朝是危道也
十年春王正月
桓公弑立積年無明王以討之聖人不與大惡之人
久居其位故十年復書王以謹其罪而先儒以為正
終生之卒也若此年為正終生則前五年正月陳侯
卒何為不正之哉
庚申曹伯終生卒
夏五月葬曹桓公
因魯往會而著其臣子私諡之罪
秋公會衞侯于桃丘弗遇
弗者遷辭惡失信也衞侯先與公期旣而復與齊鄭
合謀將以伐我故公往會而弗遇此固衞侯之失信
然亦見公以弑逆為諸侯所棄也在易屯之六三以
陰居陽其身不正而輕躁妄動求應于五五應在二
而弗見納聖人戒之曰君子幾不如舍往吝夫子以
世人未達幾之理也復于繫辭贊之曰幾者動之微
吉之先見者也君子安其身而後動易其心而後語
定其交而後求君子修此三者故全也夫桓公身負
弑逆之罪而又輕躁妄動為人所棄與易相契聖人
深為萬世之戒也
冬十有二月丙午齊侯衞侯鄭伯來戰于郎
春秋之中諸侯加兵于魯者為不少矣未有書來戰
者此不書侵伐我鄙而以來戰為文者見彼曲我直
我有辭也左氏載其事曰鄭世子忽有功于齊齊人
餼諸侯使魯次之魯以周班後鄭鄭忽怒請師于齊
齊人以衞師助之盖以齊衞嘗胥命故也夫我則有
禮而彼反興戎故特變文曰來戰于郎郎魯地地以
魯則魯與戰可知矣而不出主名者三國非義加兵
于我故以三國自戰為文也此鄭主兵而序在齊衞
下者名雖因鄭而事實本齊齊侯知魯援紀無所發
怒故激鄭而嫁其禍于魯也夫魯桓有弑逆之罪三
國黨之而不問乃區區以魯班為討此聖人所以深
罪之
春秋集註卷五
