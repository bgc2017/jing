春秋集註卷十五
宋高閌撰
僖公二
五年春晉侯殺其世子申生
諸侯世子皆誓于天子不可專殺也且父子人之大
倫非他人所得間者今至于相殺則人倫廢矣况世
子至親非其君自殺之則無敢殺者是故斥言晉侯
所以深罪其聽讒而忍殺其子也觀宋苓之詩盖可
見其好聽讒矣然申生志安其父而陷之于大惡不
容無譏故甚晉侯則申生之譏在其申矣何則父子
之間雖以恩掩義義有不可已者舍恩從義可也曾
子小杖則受大杖則走此以義愛其父者也若申生
者知恩而已非君子所貴也使申生能自直獻公慨
然知自及雖居不安食不飽君子猶以為孝也直而
不勝逃而免難俟其自悟父子之恩猶可全也申生
不知出此二者而為臧獲之計其不智甚矣非特陷
父于不義自是晉國大亂庶孽覬覦互相簒殺至文
公始定迹其禍端實由此爾或曰世子實有罪則如
之何曰先以讒譖為慮可也若不免乎疑則加温辭
以訊之勿盛怒以恐之使世子得盡其情可也世子
辭盡而實有罪則亦教誨之而已若終不改焉諸侯
則聽命于天子天子則大會羣臣于朝而顯議之羣
臣有辨其讒譖則父子釋然無疑可也然以為有罪
必可廢則廢其爵位如堯之待丹朱俾終其天年以
全吾父子之愛可也又何必殺為夫為人父而殺其
子未有不由内寵者故春秋特書晉侯殺其世子以
為後世之戒以此為坊而後世猶有以堯毋名門使
姦臣逆探其意以成巫蠱之禍者
杞伯姬來朝其子
杞伯姬來者不宜來也朝其子者不當朝也先王之
制諸侯未冠而即位謂之童子侯童子侯不朝盖不
可以成人之禮接之也伯姬歸杞方十三年如其有
子必尚幼穉又未嗣位如之何而勝朝乎若伯姬歸
寧而與其子偕來則亦常事不書矣今特書杞伯姬
來而繫之以朝其子盖無故而來以朝其子為名春
秋别嫌辨疑與書子同生同意意在言外也
夏公孫兹如牟
按桓十五年牟人來朝盖小國也魯必不使大夫往
聘此書公孫兹如牟者直著其託聘使以圖昏左氏
以為娶是也盖大夫非君命不踰境今以聘行則其
出為有名矣然小國不能自進于禮而我先聘之公
孫兹雖可逃責于一身適自取卑辱耳
公及齊侯宋公陳侯衞侯鄭伯許男曹伯會王世子于
首止
齊侯九合諸侯此其六也凡魯與一二國盟伐則有
稱會稱及之異以辨起意之主若大會諸國盟伐皆
盟主所召而往就之故悉不書及此書及者非内為
主也殊會王世子故不言會齊侯而書及也齊桓恃
平楚之功坐致天王之世子故聖人不與齊桓之致
世子而以諸侯會王世子為文盖王世子天王之貳
也不可以並諸侯之列也春秋之法尊君而卑臣抑
強而扶弱君弱矣則扶而尊之臣強矣則抑而卑之
豈特懲當時之變亂盖將以明天地之義也故殊會
王世子所以示諸侯不可得而抗之且避不恭也然
而世子出會非王命也天王以惠后故將廢世子鄭
而立王子帶齊侯以為議之于朝覲貢之以諫詞從
則王子安不從則廢之是從違未可知也莫如為會
以見世子使天下諸侯曉然皆知世子之為鄭而共
尊之吾從而與之盟則雖有惠后之愛天王不得行
其私則世子終可不易矣此齊侯之志也雖然諸侯
不以王命而敢會世子世子不以王命而出會諸侯
此皆天王弱諸侯強以公義而脅天子天子以私懲
而見制子諸侯君臣父子之間皆失正矣王世子位
定是為襄王而許男居喪出會則又覩文見義也
秋八月諸侯盟于首止
此復舉諸侯者尊王世子不敢與之盟也會者辨上
下之禮修和好之道而王世子與焉猶之可也盟者
以不相信故也若王世子亦與焉則是以所不信者
加之王世子與約束諸侯無異故齊侯不敢盟世子
而與諸侯自盟諸侯自盟乃所以定世子也夫齊既
不敢盟世子而以會世子為名可謂知尊王矣然齊
侯之霸既致王世子而會之晉侯之霸遂致天王而
朝焉孔子罪作俑者由召世子至于召王則其弊不
可勝誅矣凡諸侯期盟而往會者則書公會某人盟
于某地盖期會至而遂盟也若盟非前定則書公會
某人而後言某日盟于某地盖明既會而始盟也或
間有他事則再言諸侯如重丘之類嫌盟擊于他事
也今首止之會中無他事而再舉諸侯者董仲舒曰
書之重詞之複其中必有大美惡焉首止之會雖衰
世之事亦變之正者彼善于此亦可謂之大矣是以
書法如此
鄭伯逃歸不盟
齊侯以楚數病鄭之故遂率諸侯伐楚攘夷狄救中
國遂會王世子于首止明大義于天下此盛德之舉
也當是時諸侯未有從夷狄之心而惠王由嬖孽之
私棄理義之正啓鄭從楚以惎間中國召鄭伯曰吾
撫汝以從楚于是鄭伯喜于王命遂棄諸夏外交蠻
夷逃歸不盟陰與楚通自是楚復與中國爭衡鳴呼
若權輕重而言之天王之召私意也諸侯之盟公義
也與其外與蠻夷通孰若内附中國之為愈也故書
曰逃歸言義當留而竊去曰不盟者言可以盟而不
盟所以深罪鄭伯也夫齊之服楚所以營圖之則有
日矣裁踰年而惠王已率鄭伯以叛之故知王室之
不競非獨彊楚與諸侯之罪也周室實有以來之抑
又齊侯之霸不知請命恃強而預王政所以惠王之
與楚亦齊侯實有以致之上下相習煽而成俗謂之
春秋之世而不復西周之盛盖以此一變而為春秋
再變而為戰國陵夷至慎靚赧王之世共主不復與
起矣雖名世大儒亦以王道說諸侯俾之自王不復
更談周室矣
楚人滅弦弦子奔黃
齊侯自侵陳之後已起諸侯之叛心至是鄭伯竊與
楚通楚人遂滅弦以為寇中國之兆也弦子奔黃以
黃睦于齊藉以依中國也不名者何楚人恃強逼而
去之非弦子之惡其義未虧其國可復而齊侯雖霸
不能救之也
九月戊申朔日有食之
雖有常度亦人事所召有食之者
冬晉人執虞公
虞公嘗為天子三公故稱公此晉人滅虞而曰執虞
公者不與其滅也盖滅者亾國之善辭上下之同力
也今虞已自滅晉人但執其君爾晉初以詐謀假道
于虞以伐虢其意欲以兼取虞也虞國托于晉之側
以虢為捍蔽而其君庸啫不能辨晉之詐謀而貪其
賄賂導之伐虢虢亡而虞見滅國滅而不知諫又不
察至執而後省謂之執虞公可也聖人方罪虞以立
萬世之戒若書曰晉人滅虢遂滅虞執虞公以歸則
不見虞公之惡非春秋之義也故前書虞師晉師滅
下陽此書執虞公皆罪虞也其人晉侯而爵虞者則
又以明晉人之甚也甚者何虢保逆旅以侵南鄙猶
可以為罪賄虞而虞從之何罪而滅之人晉而爵虞
非聖人孰能别之此之謂明微
六年春王正月
一時無事書首月存天道王法也
夏公會齊侯宋公陳侯衛侯曹伯伐鄭
去年齊侯會王世子于首止而鄭伯逃歸不盟遂與
楚通是啓諸侯之伐七年齊又伐之八年甯毋之會
遂不敢與盟而令世子聽命焉九年會于洮而鄭伯
遂乞盟也噫諸侯之尊始于逃歸終于乞盟甚矣哉
鄭伯之可羞也
圍新城
新城實新密鄭人新造之邑也鄭伯逃歸盖王之意
也從王之意不可伐也投鼠忌噐之義也故鄭誰諛
王意以與楚而齊當請王命以服鄭不當遽伐之此
鄭人所以不服也鄭既不服乃以其非時城邑為罪
從而圍之聖人即書圍新城以示義
秋楚人圍許
楚人圍許者所以救鄭也夫楚之所以敢背召陵之
盟而興圍許之師者以天王撫鄭使背齊而即楚故
也齊侯不能以王命懷徠諸侯而自恃威強不有天
子此所以使楚有圍中國之心而起救鄭之謀也
諸侯遂救許
楚人圍許以援鄭故諸侯釋新城之圍遂移兵以救
之然則伐鄭未足以討罪救許不足以為功徒勞民
而已爾齊侯誠能輔王修德以懷諸侯則鄭不須伐
許不須救而諸侯之兵不動矣故春秋書此所以病
齊也楚子于是乎還
冬公至自伐鄭
暴師三時而不以救許致者救許因伐鄭故也
七年春齊人伐鄭
此復伐鄭者何齊侯以鄭伯求救于楚而不我服故
又與師伐之不懷以德而類加以兵強暴甚矣書之
曰人不亦宜乎
夏小邾子來朝
隠公之時邾尚未爵曰儀父而已後始進稱邾子今
郳犂來又得王命而稱小邾子矣于是見五等之號
不復出于王者皆由齊侯之霸凡有邑者皆得以專
封矣
鄭殺其大夫申侯
陳袁濤塗怨申侯之反已于召陵也故勸之美城虎
牢而以叛譖之及齊人伐鄭鄭將服齊故殺大夫申
侯以說夫申侯賣鄰以自封欺霸以禍國此足以殺
其身矣然齊之伐鄭以逃首止之盟也今聽讒專殺
大夫以說于齊則鄭伯失刑矣故殺稱國而大夫稱
名
秋七月公會齊侯宋公陳世子款鄭世子華盟于甯母
齊侯九合諸侯此其七也齊侯伐鄭之意未巳鄭伯
雖殺申侯矣猶有懼心故遣世子以嘗弑之齊侯宥
之故為此盟以定之然而諸侯之心已不甚與于齊
侯矣所以會四國而世子在焉見齊侯之盟已漸衰
矣
曹伯班卒
曹僖公立九年不見于經其子班立是為昭公昭公
亦立九年詩刺其國小而迫無法而自守好奢而任
小人將無所依焉然卒無患者恃齊侯之霸也其子
襄立是為共公
公子友如齊
罷盟而聘謝不敏也能事大國如此其恭僖公君臣
之有道盖見于此懷不移此以事大王耳
冬葬曹昭公
因魯往會而著其臣子私諡之罪
八年春王正月公會王人齊侯宋公衛侯許男曹伯陳
世子款盟于洮
齊侯九合諸侯此其八也王人者王世子之使也以
王室有叔帶之難世子之位猶未定故使齊以求援
也齊侯不盟王人此盟王人者何牢世子也惠王疾
惠后主帶故齊會諸侯盟以牢之是以世子之使稱
王人而序于諸侯之上所以尊王室也曹伯居喪出
盟覩文見義洮我地
鄭伯乞盟
乞者賤辭鄭伯前此不盟者恃惠王也自逃歸之後
屢遭兵革鄭不勝其敝而楚亦不敢與争故先使世
子與盟今以王人在會而王世子之位已定矣將何
所恃哉于是自請與盟故書乞以賤之且著悔也夫
楚為中國患久矣而鄭先受其害也自莊十六年書
荆伐鄭至二十八年荆又伐鄭僖元年楚又伐鄭二
年楚又侵鄭三年楚又伐鄭凡五伐鄭與中國争衡
自齊桓召陵之役兵不血刃楚自懾服然則鄭之為
鄭非齊侯撫以德禮則鄭終不知反遂為蠻夷之人
矣攷之于經自此十七年齊侯小白卒楚人絶迹不
復加兵于鄭則小白之功亦盛矣鄭伯曷可背齊而
附楚耶故聖人備書其逃盟乞盟之事既以罪鄭伯
見義之不明亦以惡惠王御世之無道也
夏狄伐晉
齊桓率諸侯以攘夷狄而秦晉不至亦不強致狄知
晉不與中國之會故敢伐之其謂之伐則以晉不自
正故也書此以見狄之熾而齊侯不救亦不害霸
秋七月禘于太廟用致夫人
按明堂位言成王命魯公世世祀周公以天子之禮
樂是以魯君于季夏六月以禘禮祀周公于太廟今
用七月者夏之五月也失禘之時矣而雜記載孟獻
子之言曰七月日至可以有事于祖故七月而禘獻
子為之也獻子此時雖未見于經要之改用七月者
出于後人之私意爾用致夫人者言不當用禘而致
夫人也入春秋以來惠公夫人仲子以再娶而弗致
于廟隠公夫人子氏以先薨而弗致于廟桓公夫人
文姜以夫弑而弗致于廟莊公夫人哀姜以殺子而
弗致于廟閔公則未娶焉然則由閔公而上五世之
廟闕夫人以配祭者多矣今僖公因禘于周公之廟
而盡致之以不可悉志其姓氏故但書曰用致夫人
豈非因審諦昭穆而皆致于太廟歟越禮妄作之罪
可見矣
冬十有二月丁未天王崩
左氏謂惠王以七年閏十二月崩今年正月諸侯會
洮謀王室之難襄王位定而後𤼵喪若然二月間位
已定矣何得直至十二月而後𤼵乎此必不然或者
去歲惠年疾不蒞政世子懼難而圖諸齊故為洮之
會至是惠王姑廂歎按歷七年閏十一月八年又閏
十一月此雖置閏之失豈此年閏十一月王崩秘之
至十二月乃𤼵喪幾然聖人作春秋必捷質而書之
宜以經為正惠王凡在位二十五年不書葬者罪諸
侯致宰周公會于葵丘而不會天王之喪不臣之甚
也
九年春三月丁丑宋公御說卒
宋桓公立三十一年世子兹父立是為襄公不書葬
者宋子出會諸侯故諸侯併與天王之葬皆不會也
夏公會宰周公齊侯宋子衛侯鄭伯許男曹伯于葵丘
齊侯九合諸侯此其九也且齊侯圖霸内師諧侯外
攘夷狄經營馳驟出入上下二十條年勞亦至矣然
自服楚之後其心乃盈不能朝子京師翼在天子興
衰振廢以復文武之業前此致王世子于首止此又
致宰周公于葵丘周公以宰兼三公固亦尊矣然非
世子足擬故秪書在諸侯上其他王人亦然所以尊
王室也且惠王方崩諸侯不會其喪襄王在諒闇之
中百官總已方聽政于冡宰而齊侯既不帥諸侯朝
之及自相會以致天子之宰以天子之宰及来下會
諸侯大義乖矣故聖人不予齊侯坐致天子之宰而
以周公主會為文也凡諸侯在喪者稱子以吉杼者
稱爵夫君子不奪人之喪齊為霸主當遏密之時大
會諸侯又使宋子與會然則齊侯所仗大義果安在
哉
秋七月乙酉伯姬卒
此内女已許嫁而未歸者公自夏出會聞伯姬之卒
不復歸臨其喪無親親之義
九月戊辰諸侯盟于葵丘
復書諸侯者周公不與盟也攷孟子與穀梁所載葵
丘之會諸侯束牲載書而不歃血是不盟也以不盟
盟之也是以君子善葵丘之盟善葵丘之盟者非善
其不歃血也善夫不盟宰周公也觀五禁之辭是齊
侯所以約束諸侯者也聖人不使天子之宰反受諸
侯之約束故以諸侯自盟為文又見齊侯自恃服楚
之功故敢致天子之寄以約束諸侯盖襄王以危難
纘嗣乃齊侯之功也因使宰周公來會以尊寵之觀
其初會之辭曰誅不孝無易樹子無以妾為妻則齊
侯翼載襄王之事昭然矣聖人再書葵丘者詞意雖
然美之然亦實著周之極衰也使時君有宣王之資
能任賢使能則齊桓管仲皆吾中興之功臣也雖然
桓盟不日凡日者著不信也此盟在九合之末自此
不復有衣裳之會桓德寖衰諸侯日犯其盟而桓不
復能征之矣是以謹而日之
甲子晉侯佹諸卒
謝湜曰晉侯晉獻公魯不會葬故不書葬
冬晉里克殺其君之子夷齊
獻公五子世子申生次重耳次夷吾次奚齊次卓子
獻公不道申生以無罪見誅奚齊以不正為嗣非國
人之志特君意所欲耳于是里克内懷不平遂率㔻
鄭謀殺奚齊而立重耳也凡嗣君在喪稱子今奚齊
不稱子者非正也若直曰殺奚齊則嫌乎簒者而里
克之心在乎立正非若其他弑逆之比也故書曰殺
其君之子盖明里克之意不在奚齊而本在其君則
知奚齊非奸位見殺特以其非冡嗣之故國人不君
之耳聖人特立此義以罪獻公殺嫡立庶為後世之
戒此春秋辨疑似之罪而曲盡人情之所難也以此
為防後世猶有欲立趙王如意致戚夫人之為人彘
者
十年春王正月公如齊
公朝他國皆書如著其出境也若又有故則書故重
其罪也納幣觀社之類是矣春秋書公如他國者三
十五如京師一而已此又罪其朝王之簡也
狄滅溫溫子奔衞
著狄益熾也益熾者何伐邢矣入衞矣伐晉矣今又
滅溫是益熾也益熾而齊侯不之問盖略之也略之
者非若楚之僭也以傳攷之溫子叛王即狄又不能
于狄故狄滅之然奔衞不名者不與夷狄滅王畿之
邑而逼逐天子之大臣又見狄之強暴居然而滅溫
密邇王畿矣齊侯可不治溫溫子乃司寇蘇公之後
晉里克弑其君卓及其大夫荀息
晉獻公殺適立庶非國人所欲是以里克殺奚齊特
殺其君之子而已至于殺卓亦猶奚齊也而書弑其
君者是里克之君也初驪姬將殺申生而難里克使
優施飲之酒而告之故里克聽之乃欲以申立自免
稱疾不朝居三旬而難作是以持祿容身速獻公殺
嫡立庶之禍故成其君臣之名以正其弑逆之罪也
觀春秋之書里克見聖人用心如天也殺奚齊不恕
則後世忠臣無以行其志弑卓不正其罪則後世亂
臣得竊比以為奸里克之心則是也其義則非也與
荀息同心輔卓使社稷有奉足矣又何必重耳哉荀
息者奚齊之傅也獻公病使荀息立奚齊而告之曰
士何如則可謂信矣對曰使死者復生生者不愧其
言則可謂信矣及里克殺奚齊苟息將死之人曰不
如立東而輔之荀息立卓里克又弑之荀息死焉其
曰及大夫者但以其守信而死君難故春秋名之又
異乎孔父也柳子厚曰春秋之進荀息非聖人之情
也進苟息以甚苟免之惡也此言是矣子是里克㔻
鄭父以公子重耳之避嫌也乃與秦伯迎夷吾而立
之是為惠公
夏齊侯許男伐北戎
前此書齊伐戎此書伐北戎又稱其爵者與之之辭
也然秋之害中國甚矣齊侯不攘而斥之北戎未嘗
入為中國患而齊侯以許男遠伐之何哉春秋與其
伐北戎乃所以著齊侯無心乎中國也
晉殺其大夫里克
里克旣殺其君之子奚齊又弑其君卓及其大夫荀
息而不以討賊之辭加之何也奚齊及卓之立皆非
國人之所欲則里克之罪亦非國人之所憝也晉侯
初許賂秦伯里克㔻鄭而得入旣而背内外之賂又
恐其復召重耳以為已害故殺里克以自解本非討
罪之意故以專殺大夫例書之明其託不得已而殺
之所以著夷吾之忘恩背惠如此也初里克欲以中
立祈免于死自謂智矣而終不能免等死耳不死于
世子而死于此其亦不知命之蔽哉為人臣而不知
春秋之義者必陷于簒弑誅死之罪克之謂矣
秋七月
冬大雨雪
春秋書大雨雪者三隱以日書桓以月書此以時書
建申建酉建威皆非大雨雪之時也故以此為異
春秋集註卷十五
