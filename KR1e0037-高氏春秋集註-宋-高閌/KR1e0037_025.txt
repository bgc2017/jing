春秋集註卷二十五
宋高閌撰
成公二
五年春王正月把叔姬來歸
棄而來歸也以叔姬之歸為魯之過也杞伯來朝而
告絶則知杞伯之有辭矣餘義同宣十六年
仲孫蔑如宋
夏叔孫僑如會晉荀首于穀
荀首如齊逆女而僑如往餫諸穀此之謂非禮之禮
故以大夫會大夫之辭書之
梁山崩
夫先王之制名山大川不以封梁山雖屬于韓而非
諸侯正受封之地故春秋書梁山崩而不繫之國者
為天下記異是以不言晉也夫國主山川豈特晉國
當之哉
秋大水
此亦非特魯國之災也皆當時人事之所召
冬十有一月己酉天王崩
不書葬者罪諸侯之不赴也
十有二月己丑公會晉侯齊侯宋公衛侯鄭伯曹伯邾
子祀伯同盟于蟲牢
鄭數伐許許人愬于楚楚人不直鄭鄭伯遂復棄楚
而請盟于晉晉侯于是會諸侯而為此盟也夫天王
崩諸侯不奔赴于京師而私會于蟲牢可乎故謹而
日之且書同盟以見其皆不臣也杞雖復稱伯而列
邾子之下盖猶以其用夷禮貶之也
六年
簡王即位
春王正月公至自會
書至自會者非奔天王之喪也
二月辛丑立武宫
諸侯立廟古有彛制過則毁之不可復立武公乃伯
禽之元孫獻公之子于是為十一世祖非始封之君
毁之已久而輒立者盖武公敖在宣王時南征北伐
實佐王師有功而諡曰武焉至成公時季孫行父因
鞌之戰自多其功崇尚武事一旦特出私意再為立
宫同于世室與伯禽為二祧盖僭用周天子之禮若
文武之祧也故明堂位曰魯公之廟文世室也武公
之廟武世室也聖人于此特書立武公以著季氏僭
亂妄作之由故謹而日之
取鄟
公羊以為邾婁之邑是也然不繫之邾者邾本魯之
附庸其邑即是魯邦域之中也何取之有然邾與魯
抗若敵國然故書曰取内以罪魯之貪外以罪邾之
抗可謂簡嚴矣
衛孫良夫帥師侵宋
按左氏晉將復會諸侯而宋人辭以難故帥衛鄭及
諸戎伐之而經獨書衛者當是時晉謀襲衞衞不知
自保乃為之非理加兵于他人之國不可歸罪于晉
故專罪良夫而以侵為文
夏六月邾子來朝
魯取鄟而邾子遂來朝其強弱可知矣且天王新卽
位不朝周而朝魯此可見邾弱之甚惟陵我者是畏
也
公孫嬰齊如晉
晉召之欲使魯伐宋故也
壬申鄭伯費卒
鄭悼公立二年其弟睔立是為成公不書葬者當晉
楚爭伐之際臣子不得盡禮于大事故也
秋仲孫蔑叔孫僑如帥師侵宋
晉復使魯伐宋故二卿同帥師而出也便魯伐宋者
雖晉之命而魯不以大義諭之遽為之興師則罪專
在魯矣責與衞孫良夫同故書侵
楚公子嬰齊帥師伐鄭
鄭棄楚復從晉受盟盡牢故楚乘其喪而伐之然不
貶而人之者正著嬰齊之專且暴也
冬季孫行父如晉
晉遷于新田文子往賀之
晉欒書帥師救鄭
雖大夫專兵無功而還亦善其能救也善其能救者
所以深惡楚也楚伐鄭喪而悼公不葬則晉救雖至
已苦兵矣然而不背蟲牢之盟是以善之也
七年春王正月□鼠食郊牛角改卜牛□鼠又食其角
乃免牛
□鼠一名甘鼠能食人畜而不痛其曰食郊牛角見
所以備災之道不盡也過有司也改卜又食則非人
之所能也所以免有司之過也有司免過變異甚矣
吳伐郯
吳實我大伯之後按國語曰命圭有命固曰吳伯不
曰吳王然則吳本伯爵以僭竊大號春秋所以不書
自壽夢得申公巫臣吳始為楚患令伐郯則入為中
國之害始見于春秋故但書曰吳從夷狄之稱也
夏五月曹伯來朝
諸侯舍天王不朝而相繼朝魯可乎
不郊猶三望
用是知魯郊或以五月非特定公也免牛則不郊矣
復書不郊者以吳曹二事隔其文故為三望起也夫
三望因郊而設不郊則望祭之禮不備矣正祭已廢
而舉其從祀此僖公之舉也祭從先祖盖有惑焉仲
尼書之著不明也
秋楚公子嬰齊帥師伐鄭
去冬欒書救鄭而楚師還未得志于鄭故復伐之
公會晉侯齊侯宋公衛侯曹伯莒子邾子杞伯救鄭
諸侯奔命而至楚師已退矣諸侯稱爵者以其有攘
楚之心也祀伯在邾莒之下盖以削弱之甚
八月戊辰同盟于馬陵
諸侯同心病楚且尋蟲牢之盟故同為此盟以固鄭
志莒子于是乎同盟春秋予之故謹日之
公至自會
諸侯會而楚師退故不以救鄭致
吳入州來
吳楚爭強始見于此州來雖楚屬所謂下蔡是也久
屬于中國矣凡蠻夷之屬楚者吳盡取之至是乘楚
伐鄭又以兵入州來故春秋謹之又著楚雖情強而
吳敢與之敵且著十五年之所以會于鍾離也
冬大雩
冬非旱時曰大雩者志其早且僭也
衛孫林父出奔晉
衛定公惡林父故遂之林父亡七年而恃晉反衞權
貴用事又十九年遂逐其君卒以邑叛則定公可謂
知所惡矣
八年春晉侯使韓穿來言汶陽之田歸之于齊
齊不會晉晉侯患之幸勝于鞌之戰盟于爰婁又盟
于蟲牢又盟于馬陵令俾我歸田焉所以堅齊也夫
汶陽田者魯國之舊嘗為齊所取矣鞌之戰齊請盟
晉命齊反魯衞侵地故我得復而取之亦可謂義也
令齊事晉晉乃使韓穿來命魯歸之則非義矣何則
魯國之分地乃先君受之于天子晉不當為齊請于
魯齊不當求之于晉韓穿為晉卿不當為齊言于魯
魯不當以晉侯之故遂以先君之分地與齊然書曰
來言則晉非必令魯歸之也言之而已曰歸之于者
強歸之辭盖以明晉之失言也夫汶陽魯田自齊歸
魯曰歸可也自魯之齊安得謂之歸惟晉不察此故
使韓穿來言也季文子之言盡矣
晉欒書帥師侵蔡
晉得齊之後冀盡得夫諸侯也蔡則畏楚終不與晉
自文十五年晉卿缺入蔡之後蔡人不與中國盟會
者又幾三十年至是欒書復加兵以侵之然非執辭
討罪之舉故書侵以罪
公孫嬰齊如莒
因馬陵之盟始復與莒通嬰齊因聘而自逆婦是以
春秋志之
宋公使華元來聘
凡諸侯相聘必有事焉非專行聘禮也華元之來盖
圖婚耳錄伯姬始此
夏宋公使公孫壽來納幣
婚禮不稱主人此其稱主人者何也辭窮也辭窮者
何無母也禮有母母當命諸父兄師友稱父兄師友
以行宋公無母莫使命之故自命焉皆禮所謂宗子
無父母命之是也然此常事何以書為公孫壽書也
公孫壽同姓之卿也納幣而使卿非禮也使同姓之
卿又非禮也且起伯姬之賢以宋之請魯之嫁皆致
厚焉而不知越禮逾制非所以重大婚之道也且婚
禮有六春秋獨書其二以納幣方締成逆女為事終舉
重之義也
晉殺其大夫趙同趙括
趙朔者晉侯之壻妻曰莊姬其季父嬰通乎莊姬而
同括其兄也怒而放嬰于齊于是莊姬譖同括于晉
侯而欒氏郤氏為之徵曰將作亂晉侯乃追論趙氏
弑君之事而殺之殺之之志均故不言及自古婦寺
作慝則必假朝廷以示意公朝有亂政亦必由婦寺
以取信二者相待而後人君之威福亡觀莊姬欒郤
之讒可不戒諸然同括内不正其親外專戮以干其
其君亦足以殺其身而已故稱名以殺者有罪也
秋七月天子使召伯來賜公命
先王之制小國之君不過五命次國之君不過七命
三公一命衮若有命則賜不過九命夫有加而賜所
謂賜命也或曰賜命或曰錫命何也錫命者世襲之
爵賜命則過其本爵正加其身而非世襲者也成公
無明德大功簡在王室而簡王旣除喪遽加以賞典
故稱天子以懲之覲禮有稱王稱天子之辨其稱王
者以大臨之也稱天子者以恩加之也此不稱天王
而曰天子者見簡王不能以大臨之而行姑息之恩
也何則周之所以王者以其秉天子之權而行天下
之義也賞在我罰在我是天子之權也賞可賞罰可
罰是天下之義也及其衰也有其權而亡其義故賞
罰俱濫然而天子之權猶在也及其衰之甚也天子
之權去矣其位與諸侯夷矣其待諸侯也有賞以為
姑息而已未嘗有罰以加焉者也觀春秋所書見天
王加恩于諸侯者甚衆而其所以懲御諸侯者于經
無見焉何者權去而威不行也權去而威不行則不
能致罰于諸侯不能致罰于諸侯則吾之賞也不足
以為諸侯之榮亦不足以勸諸侯之功又不足以服
諸侯之心徒致悅于一人爾非姑息而何此天子來
賜命春秋所以譏也
冬十月癸卯杞叔姬卒
叔姬為把所黜與把絶矣不當繫之把今猶稱祀而
日其卒者魯人將脅祀而歸之未許其絶也未許其
絶故自以為許夫人之喪而不以吾女卒之
晉侯使士變來聘叔孫僑如會晉士夑齊人邾人伐郯
諸侯來聘必有事焉士夑之來實興魯共以伐郯也
七年吳伐郯諸侯莫有救者于是與吳成旣與吳成
而士夑遂樓諸侯以伐之夫内討如殺趙同趙括外
討如伐郯則何以為政于天下聞救邢救衛之風亦
可愧哉
衛人來媵
衛人聞伯姬之賢宋已納幣故來媵夫媵小事不書
而伯姬之嫁諸國來媵故書之以見其賢也且為齊
晉來媵起例也春秋之時女子之賢尚聞于諸侯如
此
九年春王正月杞伯來逆叔姬之喪以歸
已出之妻恩義旣絶雖有子亦不為之服况其夫乎
禮有婦來練而出旣練而反則出婦有反歸之禮今
叔姬生未反子杞及其已死而杞伯來逆其喪豈非
叔姬本不應黜故魯人得以義責之使復歸葬乎聖
人詳錄其始卒欲為後鑒使之永終知敝也
公會晉侯齊侯宋公衞侯鄭伯曹伯莒子杞伯同盟于
蒲
晉不足以宗諸侯旣為此盟而諸侯皆于是貳鄭叛
不服莒潰莫救故書同盟以著其惡
公至自會
伯姬將以二月歸宋而公以正月出會而卽歸者晉
以汶陽之田故諸侯皆有貳心焉亦足以見蒲盟之
不信也
二月伯姬歸于宋
内女歸不書此書者譏宋公之不親逆也婚禮之大
者在親迎今伯姬之歸子然如匹婦之行此豈國君
娶夫人之禮哉
夏季孫行父如東致女
女旣嫁父母使人安之謂之致女古者三月而廟見
始成婦也伯姬有賢行魯國重之遂使卿致非禮也
晉人來媵
伯姬已嫁而晉始來媵盖譏其不及事且為齊媵起
也
秋七月丙子齊侯無野卒
晉人執鄭伯
鄭伯旣受盟于蒲楚人以重賂誘之復會楚公子成
于鄧秋鄭伯如晉晉人執之然經不書鄭伯會鄧者
所以恕鄭而深罪晉也何則鄭伯雖與楚會旋即悔
過而躬朝子晉以此言之是已知前日之失而自服
其罪矣晉人當舍其前失而待之以禮可也乃因其
來朝而執之豈有以禮來朝而反蒙執辱者哉又况
鄭使伯蠲行成而晉人殺之卯聖人所以深罪晉而
人之也殺行人不書盖以執君為重也
晉欒書帥師伐鄭
自文宣以來晉楚争盟而伐鄭鄭從楚則晉師至從
晉則楚師至然而自泌之戰鄭之從楚者十年其從
晉侯數伐鄭更蟲牢馬陵之會然後鄭伯受盟及蒲
之會所以尋前日之盟也而晉人乃執辱鄭伯又使
案書伐之明年又使衛侵鄭又會諸侯伐鄭方是時
楚適備吳來暇争鄭故鄭之在晉者亦五年及楚一
求成于鄭而鄭伯甘心于楚者盖追怒晉之不德弗
恤小國之難而輕辱其君故與楚伐許侵宋同撓中
國凡二十年間諸侯之師侵伐盟會曾無虚歲鰓鰓
然常以失鄭為憂是禍也實晉有以啟之盖以不信
蒲之盟故爾
冬十有一月葬齊頃公
因魯往會而著其臣子私諡之罪
楚公子嬰齊帥師伐莒
楚人侵陳以救鄭然蒲之盟陳不與焉莒子恃陋而
不備故楚子重移師以伐而晉人不恤同盟之急是
又自背蒲之盟也
庚申莒潰
莒潰書曰者惡楚之潰中國故謹之亦見莒人之恃
救所以深罪同盟也與蔡沈潰有間矣
楚人入鄆
鄆本莒邑魯嘗取而城之經不言遂而再舉楚人則
知鄆今屬魯也楚人非有意伐我特以鄆本莒邑莒
潰而遂以兵入之直以為一事而已一事而先書楚
公子帥師者著其專且恭衆也再書楚人重貶之也
秦人白狄伐晉
晉為盟主旣執鄭伯又不救鄭故諸侯擕貳而秦人
連白狄以伐之且見鄭景公不能霸矣且宣八年晉
師連白狄伐秦今秦又連白狄以伐晉然則夷狄之
無常可為後世之鑒且為十二年晉人敗狄十三年
會諸侯伐秦書也
鄭人圍許
鄭以晉人執其君故追咎于許而圍之為將改立君
者而紓晉師示不急也是為諼也以策則可以教則
非是以春秋惡而人之
城中城
内城謂之郛外城謂之郭盖以莒無備而潰楚人入
鄆懼而城之也君子于是乎見魯德之衰矣其所衛
者狹矣
春秋集註卷二十五
