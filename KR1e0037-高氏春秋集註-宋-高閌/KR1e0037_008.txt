春秋集註卷八
宋高閌撰
莊公一
元年春王正月
公上不受于天子而父以弑逆得位又不以其道終
無所受之故不書即位者不正其始也或曰莊公嫡
長其為儲副明矣乃不可即位乎曰諸侯之嫡子必
誓于天子而後稱世子世子又必命于天子然後為
諸侯安得擅有其國而自即諸侯之位耶
三月夫人孫于齊
魯君及夫人出奔聖人皆婉其辭而書曰孫孫者謙
避之名若内不見容而去不復返也若昭公哀姜是
已今夫人往來于齊魯之間數矣此豈出奔也哉盖
夫人嚮與桓公如齊公以故遇禍今及練期又不奉
其祭祀遽出境以從讎其無恩于先君甚矣男女辨
姓人之大倫夫人之行無人倫矣故聖人因其如齊
特去姜氏而書曰孫盖嫉之之甚也其不替夫人之
號者示子無絶母之義也是時公年十有四矣齊人
旣歸惡于彭生而魯之大臣往往畏齊且以夫人之
故不敢明言于公而公亦未之察焉所以公與夫人
母子如常而夫人數如齊公亦數與齊侯會而不知
其惡已播于萬民矣
夏單伯逆王姬
王姬下嫁諸侯禮雖不傳而以義推之諸侯固當躬
至京師天子置館命同姓之尊者行賓主之禮然後
逆姬歸本國此亦男下女之義也今齊旣不朝王又
不親迎而魯之單伯反往逆之盖莊王命魯主婚故
也魯之先君為齊所弑不能訴于天王已無臣子之
道且天王豈不知魯有大喪自可因而辭之乃遽使
單伯往逆焉在諒陰之中而修嘉好之禮廢經常之
事而為創見之舉天下固多同姓之國矣何必在魯
是魯人默順王命陷王于不義也春秋恕天王之過
而責魯尤深故不書單伯如京師而直書單伯逆王
姬猶曰魯自逆之耳
秋築王姬之館于外
特為王姬築館者以公為之主則不可于公之寢又
不可于魯之廟故特築館以遠嫌也且夏逆而秋築
館又見前逆之為太早計矣于外者不在魯國宮廟
之内也
冬十月乙亥陳侯林卒
陳莊公初立正在桓王時至是卒
王使榮叔來錫桓公命
禮諸侯嗣位三年喪畢以士服朝天子天子錫之黼
冕圭璧然後歸以臨其民謂之受命桓以篡弑未嘗
入朝未嘗受命今王命魯主婚故追錫桓公以寵之
夫寵篡弑以瀆三綱是無天道故去天以示貶或曰
天王之惡莫斯甚乎曰春秋之義以明微也殺弟及
出居則覩文而見義至于錫桓公命則廢大義滅人
倫與葬成風同盖臣弑君妾僭嫡而王尊禮之若不
異其文則無以見其惡且魯桓已葬矣因魯之自諡
而錫之尤為非禮
王姬歸于齊
夏逆秋築館而冬始歸所以遲遲者魯知其不可又
以夫人之故不能自克故也且書逆書築館而不書
歸則無以見其事之終矣姬不稱伯季尊王姬也紀
季姜特書者以王后故謹其辭也
齊師遷紀郱鄑郚
此紀三邑也邑不言遷遷不言師其以師遷之者見
紀民猶足與守齊特恃衆迫而遷之且見紀力不贍
猶謀所以存國也夫紀與齊乃同姓之國況天子娶
后于紀而王姬又歸于齊豈無親親之愛今乃背黃
之盟一舉而遷三邑盖自是遂滅紀矣
二年春王正月葬陳莊公
因魯往會而著其國臣子私諡之罪
夏公子慶父帥師伐於餘丘
據二傳於餘丘邾邑也邑而曰帥師伐者誌慶父之
得兵權故大其事若一國然也莊公幼年即首以慶
父主兵柄卒致閔公之禍故於餘丘法不當書聖人
特書之以誌亂之所由為後世戒也魯在春秋中君
弑者三其賊未有不得國之兵權者盖慶父翬遂是
也
秋七月齊王姬卒
檀弓記齊告王姬之喪魯莊公為之大功或曰外祖
母也故為之大功或曰由魯嫁故為之服姊妹之服
夫莊公忘父讎而為之主其婚今未及朞而卒又從
而為之服可謂盡禮于仇讎而無恩于先君也
冬十有二月夫人姜氏會齊侯于禚
夫人孫而反國不書者魯人不受也不以夫人錄也
不以夫人錄而此夫人之者子母之義也夫人而氏
之者貶不再也是時公幼未習國事故夫人得以託
國事而出會齊侯也
乙酉宋公馮卒
觀宋莊忮求敗類則穆公之不以其國與子有以知
之矣
三年春王正月溺會齊師伐衞
穀梁子曰此公子溺也其不稱公子何也惡其會仇
讎伐同姓故貶而名之也夫衞朔出奔齊齊人欲納
之然天王已絶朔而立公子黔牟為侯矣魯輒興兵
會仇讎之人抗天子之命納不義之君其罪大矣為
人臣子而所為如此故貶而名自公孫兹不貶矣(原註)
(事在僖公四年)
夏四月葬宋莊公
因魯往會而著其國臣子私諡之罪
五月葬桓王
平王之崩求賻于諸侯然後克葬至于桓崩七年乃
克葬者盖承諸侯背叛王師傷敗之後力益不足矣
夫以天下而葬一人安可緩也聖人書之以著天下
臣子之罪也若曰改葬則聖人明書之矣自莊王以
後王室益弱無有以緩葬書者而有速葬者抑以禮
滋略歟
秋紀季以酅入于齊
齊強國也圖紀久矣而紀謀所以存國之道亦備矣
今紀侯自度滅亡無日天王必不能正鄰國必不能
救與其絶祀殘民生受屈辱孰若使季以酅為附庸
以事齊庶幾宗社之不隕也此從權以紓一時之禍
不得已之甚所以謀存其國可謂切矣槩以王法則
紀季擅以天子封邑入于齊齊侯不由天王之命納
人之邑均有罪也故書入以示義季不書叛已原其
有兄之命矣而又字之何也明其為紀侯之異母弟
也且析地而去國降志以事讎此非紀季之心也以
宗國為寄矣聖人恕紀季而重罪齊侯也
冬公次于郎
郎我地之近齊者夫紀魯婚姻之國也今齊欲滅紀
先遷其三邑而季又以酅事之其國垂亡而公以伯
姬之故雖有救紀之心而不能決往但次于郎以示
相親恤之意而已聖人以其終不能救也故但書公
之所次若無故而自出者焉且魯與齊有不共戴天
之讎苟能救紀抑齊一舉而兩善併矣是以聖人惡
其見義不為也
四年春王二月夫人姜氏享齊侯于祝丘
按禮姑姊妹女子已嫁而反兄弟不與同席而坐況
兩君相見之禮非夫人所用也非夫人所用而用之
者盖為名而已矣名為紀故而享齊侯實乃行其私
意也然春秋之法責婦人輕觀猗嗟載驅南山之詩
亦豈嘗專刺文姜哉唐之武后非無才智也使高宗
能刑寡妻以御家邦則武后之惡未必至斯也以高
宗身不行道是以至于此
三月紀伯姬卒
外夫人卒不書豈以紀滅亡而伯姬憂憤所致故歟
然此不記其卒則無以見下文之義
夏齊侯陳侯鄭伯遇于垂
齊將滅紀恐陳鄭救之故求于二國結其驩心先遇
于垂使紀失其援也此鄭伯即突也或以為子儀則
非也忽雖世子其出奔猶不得稱子其復歸猶不得
稱爵以其實不能君況子儀雖乘間得立其為君微
矣豈敢輕去國都而與諸侯會乎故知此書鄭伯即
突也其始終稱伯不沒其實也雖有篡兄之惡君子
以其納王之功盖之矣
紀侯大去其國
大者紀侯之名也生名之著失國也按齊之圖紀固
非一日先以兵遷其三邑志固在于滅矣紀量力之
不支無以為計遂使季以酅事之夫紀地不過百里
而去其四邑則地幾盡矣今齊方與陳鄭遇兵未加
于其國而紀侯不暇葬其妻遽委之而去此何理哉
夫為國君者死社稷不以難去今紀無内難但為齊
所逼而敵猶未至境也借使齊以兵臨我猶當勵其
臣民固其禦備而為之守上訴于天子近赴于鄰國
求我之援不幸而力不足則亦死之可也惡有先自
委其國而去之者哉先儒以太王之事擬之過矣太
王為狄所侵雖不得已而去亦非敢自擅也在詩有
曰古公亶父來朝走馬率西水滸至于岐下爰及姜
女聿來胥宇盖先奔告于天子然後邑于岐山之下
故民從之如歸市也今紀與齊同為天子守土之臣
而齊人亦豈以狄人自待哉春秋之作所以明微齊
之滅紀其惡易見紀侯之去其罪難知是以聖人不
書齊侯滅紀而專罪紀侯之去也先儒以齊襄復九
世之讐春秋大之此尤害教之甚矣復讎乃亂世之
事況以九世乎漢武帝因此而雪平城之恥興大兵
伐匈奴連歲不已天下彫弊戸口減半嗚呼不達春
秋之旨而貽萬世之禍者其此言也夫
六月乙丑齊侯葬紀伯姬
齊襄以紀侯自去其國非我顯滅之故葬紀伯姬以
示已之恩以盖其迹甚矣齊人之多詐也其容紀季
似義其葬伯姬似仁聖人皆不沒其實焉凡書葬者
臣子之事今斥齊侯則非所葬而葬適所以為愧而
以伯姬為義弗受也且紀侯畏禍迫己急于去國雖
其妻在殯亦不暇葬魯實伯姬父母之國旣不能救
其國之亡則當往而恤其喪乃畏不敢前反使齊侯
假以為名聖人亦以此罪魯所謂文起于彼而義見
于此也春秋書紀之亡見聖人有眷眷不忍之意焉
秋七月
一時無事書首月存天道王法也
冬公及齊人狩于禚
父母之讎不共戴天此言公及齊人者即齊侯也貶
而人之惡其賊吾君之父通吾君之母也夫齊侯自
元年以來見于經者數矣何獨于此焉貶曰前此欲
著文姜襄公宣淫而無忌憚文勢不可云齊人今因
與公狩始得一貶也莊公父為齊侯所殺母為齊侯
所通而乃越境遠出而就之狩且狩以奉宗廟者也
與人共之猶且不可況其親之讎乎為人子而忍情
如此故不沒公而書及所以深罪之
五年春王正月
一時無事書首月存天道王法也
夏夫人姜氏如齊師
會非也享甚矣如又甚焉會享猶假禮而行也如則
無名焉況齊侯在師中而夫人如焉不書地者師之
次止無常也二人者宣淫于衆殊無愧恥矣盖自是
夫人之出無復以月日紀也
秋郳犁來來朝
先王之制諸侯有相見之禮無相朝之義而諸侯見
諸侯自稱曰朝者謙詞也非禮之正也故春秋書朝
者皆兩罪之也今郳犂來特邾之别封最為微弱而
能親附大國厥後數赴中國諸侯之會王命以為小
邾子盖于此已能自進于禮矣昔子服景伯蠻夷邾
莒則郳又其陋者也而能自進于禮如此詩曰出自
幽谷遷于喬木如齊魯宋衞以列國為天下望而日
以敗亂盖有愧于犂來矣攷經文上下所書無復有
人之大倫故書郳之來朝相形于中以示譏焉
冬公會齊人宋人陳人蔡人伐衞
衞朔譖其兄使至于死而盜其位此其罪大矣然而
以其父命之諸侯莫得而討也天王治其舊惡而廢
之斯得宜矣而諸侯乃舉兵強納之悖抗王命不臣
之甚故貶而人之貶諸侯則魯在其中矣不言納朔
而書伐衞者衞亦拒王命納朔故也
六年春王正月王人子突救衞
此見王命不行乎諸侯也夫衞朔有罪王命絶之而
諸侯乃共納之是逆王命也王人雖微以王命救衞
而稱其字是善之也善子突則以尊王命故也尊王
命者所以重諸侯之罪也然子突討則不能服救則
不能定春秋曷為善之曰天下方亂賤奪貴少陵長
而天子不能禁者凡以綱紀失而賞罸不明也幸而
發憤赫然以誅衞為事而諸侯同類相黨上逆天子
之命前雖貶而人之猶未足以著王所為之是也故
復託正于子突子突正則王正矣然子突以辭直之
師不能勝黨惡之諸侯亦可醜矣是以不書天王之
使子突也雖然王者有征而無救書救已見王室之
微矣字王人而人四國則公之惡又從而可知也
夏六月衞侯朔入于衞
始朔出奔名者以王命絶之也今入于衞名者其位
已絶又藉諸侯之力抗天子之命強入其國故也入
者篡辭以其逆王命故也王命天命也天其可違乎
違天逆理故朔終始名以重絶之而諸侯之罪亦不
容于誅矣夫諸侯之罪旣不容誅則子突不能救衞
從可知也朔旣入衞黔牟遂奔京師
秋公至自伐衞
螟
螟食苗心者以災故書
冬齊人來歸衞寶(案經文公穀作寶左氏作俘此從公穀)
此春秋結正諸侯之罪也初朔之奔也齊侯容之其
入也又齊侯連諸侯納之故朔賂齊以其所寶而齊
侯不自以為功又以分三國焉故主齊言之而曰來
歸衞寶則同黨之罪各有所歸而齊其首誅也左氏
以寶為俘俘軍獲也軍獲則非受衞朔之賂矣
春秋集註卷八
