春秋集註卷二十
宋高閌撰
文公四
十有五年春季孫行父如晉
為單伯與子叔姬故也使魯能修其政刑則齊亂可
以義討今乃因晉以請豈非自取之乎
三月宋司馬華孫來盟
司馬之職國兵在焉宋昭公不能其大夫而華耦為
司馬不由君命擅來求盟故不言宋公使而直書宋
司馬華孫來盟以罪之其來盟奈何宋司城之來奔
魯實復之故宋之權臣德魯而願盟此其意可見也
耦既來盟公與之宴辭曰君之先臣督得罪宋殤公
名在諸侯之策臣承其祀其敢辱君聖人以耦無故
而暴其祖因書曰華孫者明此司馬乃華督之孫言
孫所以正其不能祖也不名者義不繫于名也
夏曹伯來朝
五年而兩朝於魯魯亦晏然受之此齊侯所以怒而
討其罪也
齊人歸公孫敖之喪
齊人執單伯執子叔姬而歸公孫敖之喪執生而歸
死所以惡魯也然其歸之也亦以敖之子請之故也
請之故不曰以歸不曰來歸不曰歸自齊且敖者公
子慶父之子穆伯也慶父桓公之長庶而欲自同于
正故不以伯為字而稱仲其後以字為仲孫氏故春
秋祗書仲孫而國人以其實出長庶之後止稱孟孫
所以論語稱孟孫問孝而左氏亦皆謂之孟孫盖從
衆人之同稱也凡奔大夫不書卒非我臣也敖盖先
君之宗卿而文伯惠叔皆其子也魯既許之復而立
其子為仲孫氏矣豈有臣其子而不使之奔其父之
喪者乎崇公族之恩篤君臣之義則姑聽其家以其
喪歸可也雖然聖人以齊人自歸其喪為文盖明敖
之喪在齊而已歸與不歸非魯之所得專也
六月卒丑朔日有食之鼓用牲于社
莊二十五年三十年皆以日食而鼓用牲于社其非
禮妄作義已著矣今文公亦復如此者必以為先朝
故事可舉而行之也嗚呼後世人君舉行先朝故事
而不顧義之可否雖有甚害亦因循不改自謂遵制
掦功以拒絶臣下之言者多矣皆因陋承誤不知春
秋之旨者也可為萬世之戒
單伯至自齊
内大夫為他國所執而見釋者皆書其至以見執非
其罪且執既書則其歸不得不著也
晉郤缺帥師伐蔡戊申入蔡
蔡侯既與楚子次于厥貉故新城之盟不與焉晉郤
缺帥師伐之斯有名矣凡伐不言入伐之不服然後
入焉見蔡雖附楚楚人不之救也故書戊申入蔡足
以知楚之不足恃矣此雖蔡人自取之亦所以甚晉
也然晉魯不修所以服楚而暴小國以争諸侯欲使
區區之蔡捍楚之強而不貳則亦難矣故言伐言入
甚之也謹而日之又甚之也是歲蔡侯甲午卒不書
盖以其附楚不以中國待之也其子申立是為文公
秋齊人侵我西鄙
齊商人篡弑其君又執其君母又執我國大夫罪不
勝誅而反加兵于我故書侵以惡之又貶而人之
季孫行父如晉
一歲再如晉者皆為齊故
冬十有一月諸侯盟于扈
尋新城之盟且為我故謀齊難也齊人賂晉故弗克
我但盟而已公以齊難不與此盟夫晉為霸國而齊
弑其君莫能正之諸侯又莫之討若謂諸侯不專征
則田常弑簡公孔子請討焉夫豈非不義而孔子行
之今晉號為主盟而趙盾實執國政其勢力亦足以
率衆諸侯而諸侯亦皆俛首從命而皆不足以有為
是以春秋不復列序者以示中國無盟主也無盟主
者不霸靈公也不霸靈公者政在盾也政在盾而諸
侯無争之者盾之能也盾之能而不霸靈公者春秋
之意也著盾之專而不能有為也霸國猶晉國也
十有二月齊人來歸子叔姬
晉會諸侯盟于扈受齊賂而不伐齊故齊人自歸子
叔姬以解諸侯之意凡内女見黜皆書來歸罪在姬
也此書齊人來歸者罪在齊人也未有子而黜其母
者也若曰姬無罪也齊人自來歸之云爾又異乎敖
之喪也春秋閔子叔姬之事故異其辭以辨之然不
直書齊母何也夫天下豈有無母之國哉而商人至
于囚執其母則人之所不忍言者也故以父母之辭
錄之曰子叔姬盖自魯人為之辭不得使為商人之
母此春秋所以存天下之大教也
齊侯侵我西鄙遂伐曹入其郛
諸侯為扈之會不能討齊國弑君父之賊反受其賂
而還是成商人為君也故自此遂書齊侯以罪諸國
之會于扈者商人知諸國之無能為遂益肆其威且
恚魯仗晉以謀已故一歲而再侵我西鄙又伐曹討
其來朝我也惡魯而及曹非理甚矣夫齊商人弑君
而自立諸侯會于扈謀伐之晉人取賂而還致齊益
無顧忌侵我伐曹以肆其暴豈特齊有罪焉亦見諸
侯之縱亂矣凡伐不言入入其郛者甚之也殆矣哉
幾欲其國矣非特若侵魯西鄙而已也因我而加兵
于曹曰侵可也而曰伐者討其朝魯執辭正也
十有六年春季孫行父會齊侯于陽穀齊侯弗及盟
晉侯既幼不在諸侯齊侯恃強數見侵伐故魯不得
已而事之以行父當齊侯宜齊侯弗肯與盟也而曰
弗及者恥也内辭也然亦行父奉使失辭謂公有疾
致齊侯拒而弗受爾如必待公親自出盟則魯亦安
用臣子為哉雖齊侯之意必欲與公盟則使臣當善
為之辭可也且受命不受辭者使臣之職也今不能
專對則罪在行父矣季文子三思曾是不思何哉
夏五月公四不視朔
朔者天子之所頒也諸侯上禀天子之命下授萬民
之時故其奉王朔告于廟則謂之告朔退而視朝以
授民則謂之視朔前此未有書不視朔者若其有疾
則亦常事不書爾此特書者見公非有疾而然也盖
欲符季孫行父之言使齊侯不疑爾至定哀間子貢
欲去告朔之餼羊則見魯君日尋盟會常不在國廢
禮多矣然而其禮未亡此孔子所以愛之也
六月戊辰公子遂及齊侯盟于郪丘
陽穀之會齊侯弗及盟者非特行父奉使之失也晉
為魯故會諸侯于扈將以伐齊齊侯賂之遂不果伐
于是齊侯欲取償于魯焉至是公使公子遂納賂于
齊而復求盟所以得盟于郪丘則有辭矣謂公四不
視朔實有疾故也然則春秋書公四不視朔非特譏
公之怠亦以見公子遂得盟之因則知此盟非齊侯
之所欲故明年齊侯復伐我西鄙僅能少紓而已是
以謹而日之
秋八月辛未夫人姜氏薨毁泉臺
有蛇自泉臺出而聲姜薨故毁之盖譏其妄畏妖祥
非民之道也夫泉臺先君之所築也重民力而為之
又重民力而毁之不如勿處而已矣
楚人秦人巴人滅庸
楚率秦巴以滅人之國則秦又聽服于楚矣夫城濮
之役秦人在焉自是遂與中國盟會而晉襄因殽之
役報復不已自是失秦矣夫秦兵之強後世莫及焉
使其協和以攘楚且討其弑君父之罪盖有餘力而
晉襄反棄秦以資楚此中國所以不振也故春秋前
書秦人入鄀此書楚人秦人巴人滅庸以致意焉
冬十有一月宋人弑其君杵臼
宋昭公立九年不能其大夫國人襄夫人亦惡之乃
因其田使帥甸攻而弑之立其弟鮑是為文公其稱
人以弑見國亂而無主名者所以儆天下後世之為
人君者也不書葬賊不討也不討賊者嗣君之罪也
或曰杵臼之死襄夫人為之也雖因國人以首禍豈
得遂委之于衆耶夫夫人淫于其國又安能有所為
由杵臼失衆之久故能乘間而發若專歸其罪于夫
人則杵臼失衆之惡無自而見惟以衆言之則夫人
之罪在中矣此之謂善志或曰春秋之世君以無道
致禍者衆矣獨杵臼與齊商人莒密州稱人弑何哉
天之所廢必若桀紂然以桀之虐民欲與之偕亾而
成湯放之猶有慙德以紂之不善億兆離心而文王
事之猶不敢違況君罪未至此而輒為賊害之計乎
故春秋書弑賊之名所以正臣子之惡凡稱人者所
以示人君之戒
十有七年春晉人衞人陳人鄭人伐宋
宋人弑君而晉荀林父會衞孔達陳公孫寧鄭石楚
同討之遂立文公而還夫行天討而反成其亂失天
職也故不以卿書昔田常弑簡公孔子沐浴請討之
曰以吾從大夫之後不敢不告也況正居卿位大夫
之職者乎春秋誅逆亂如魯宣公者與謀也如楚公
子比者與事也若宋文公始無弑君之謀終無弑君
之逆而天下以為弑君者有其情也今諸國之師不
能探其情而無所委罪焉貶而人之不亦宜乎自閔
僖以來陳常在衞上今卿會在衛下非上卿故也
夏四月葬我小君聲姜
邦君之妻君稱之曰夫人夫人自稱曰小童邦人稱
之曰君夫人稱諸異邦曰寡小君異邦人稱之亦曰
君夫人葬夫人而稱小君者自四方會葬者言之故
用稱諸異邦之辭也九月而葬慢也不稱僖姜而别
為之諡非禮也文公三不與諸侯盟會四不視朔又
慢葬其君母則公之怠于國事可知也已
齊侯伐我西鄙
齊猶以公不親盟復來討焉于此見郪丘之盟無益
矣
六月癸未公及齊侯盟于穀
晉不能救故公竟不免親與齊盟然書公及者是公
欲之正其終者商人終欲盟公而肆伐不已一盟而
退師公之善意也是以謹而日之
諸侯會于扈
前書諸侯盟于扈為不能討齊略也此書諸侯會于
扈為不能討宋略也宋文定而昭公之賊不討則是
輔其亂也故不復列序諸侯見中國無霸主也
秋公至自穀
穀本齊地僖二十六年公以楚師伐齊取之齊人以
是憾魯今公不與扈之會而盟強齊于穀苟免齊難
而已是可危也且書至自穀則不會于扈可知矣
冬公子遂如齊
拜穀之盟也公已與齊侯盟而公子遂復往者政在
遂故也且見齊侯篡弑而諸侯反畏之如此
十有八年春王二月丁丑公薨于臺下
臺下非死所不正其終也
秦伯罃卒
秦雖伯益之後本附庸也僻在西夷自秦仲始大至
平王時秦襄始有功于周室列于諸侯賜爵為伯及
穆公與于城濮之戰自後與中國交聘盟會遂霸西
戎九年來歸僖公成風之禭始與魯通好至是遂書
其卒而弔其喪也
夏五月戊戌齊人弑其君商人
春秋之法弑君之賊以弑君討之則以賊書商人弑
君自立至于五年宜加討賊之詞而稱齊人弑其君
者齊人恬不討賊皆北面事之遂令商人專行無道
而邴歜閻職乃自以私怨殺之故以弑君之罪歸之
齊人以誅亂賊之黨且見齊無臣子而商人得遂為
君也既君之復弑之則篡弑代立相弑之禍何時而
已故雖魯桓篡弑自立聖人不没其罪然亦從而君
之名以著商人有以致之也于是齊人廢其子而迎
公子元于衞而立之元桓公子也是為惠公
六月癸酉葬我君文公
慈恩愛民曰文此臣子之私諡也
冬十月子卒
子者文公之世子惡也子般子野卒皆名此不名何
也不忍言也文公夫人姜氏生惡及視其次妃敬嬴
生宣公而私事公子遂于是公子遂殺子惡及其母
視而立宣公宣公之立與聞乎弑也故子惡雖未踰
年未成君聖人不忍名也是時叔彭生死君命何以
不書貶也人臣無將將則必誅公子遂之將彭生知
之矣昉乎殺子惡而立宣公者彭生為之也是以貶
而不書也
夫人姜氏歸于齊
此書歸者大歸也一去不返之辭也夫亡矣子弑矣
而逆賊篡立矣嬴氏為君母矣是夫人有可去之道
故自歸于齊焉君子以為姜氏見微者也先書子卒
而繼書夫人姜氏歸于齊則知惡及視皆死而夫人
無所依矣
季孫行父如齊
前乎子卒書如齊後乎子卒書如齊齊與聞乎故也
所以惡齊也而季孫行父之罪則又不待貶絶而見
者按左氏宣十八年公薨季孫行父言于朝曰使我
殺適立庶以失大援者仲也夫乃逐遂之族以此驗
之行父實與公子遂同弑子惡而立宣公故夫人姜
氏歸于齊而行父遽如齊焉惡實齊之甥恐齊人聽
夫人之訴而來討于是議納賂以請平焉此見魯國
臣子之罪皆不可勝誅也
莒弑其君庶其
莒紀公生太子僕及季佗愛季佗而黜僕且多行無
禮于國僕因國人以弑紀公故稱國以弑專罪嗣君
也盖與殺大夫稱國同義春秋稱國弑君者四皆罪
其嗣君
春秋集註卷二十
