學易記卷六元李簡撰
下經
䷶(離下震上)
豐亨王假之勿憂宜日中
豐亨者豐盈盛大之時自有亨之義也王假之者天
下歸往謂之王假至也非天下歸之曷以致此為人
君者於是時其喜乎其憂乎曰此庸君之所喜而賢
主之所憂也然則徒憂乎作易之聖人為之戒曰勿
徒憂也宜如日之方中廣照天下而无私无蔽也
南軒曰已无暗德下无隐情使天下曉然莫得以藏
慝而蓄姦則豐可守矣
彖曰豐大也明以動故豐王假之尚大也勿憂宜日中
宜照天下也日中則昃月盈則食天地盈虛與時消息
而況於人乎況於鬼神乎
豐大也明以動故豐以二體言也非明无以照非動
无以行明動相資故能致豐大也王假之尚大也者
謂所有既大其保之治之之道亦當大也勿憂宜日
中宜照天下也者言守豐雖可憂然不可以徒憂也
宜如日之方中廣照天下而无偏蔽也
伊川曰致豐雖難而守豐尤為難日中盛極則必昃
月既盈滿則有蝕天地之盈虚尚與時消息況人與
鬼神乎盈虛謂盛衰消息謂進退天地之運亦隨時
進退也聖人於豐盛之時而為此誡欲其守中不至
過盛處豐之道豈易也哉
劉氏曰天地盈虚謂隂陽之氣也陽氣自子而息漸
長而至於盈自午而消漸衰而至於虚隂則反是此
一節盖言豐盛之不可常也
象曰雷電皆至豐君子以折獄致刑
伊川曰雷電皆至明震並行也離明也照察之象震
動也威斷之象折獄者必照其情實惟明克允致刑
者以威其姦惡唯斷乃成故君子觀象以折獄致刑
也
横渠曰盛明如天大之至也動於上而明於下故折
獄致刑民不惑矣
折獄者謂斷決其獄辭子路之片言折獄謂片言可
使罪人服致刑者謂致之於刑也
白雲曰噬嗑動以求明方動而有明有不明故明罰
勅法以申戒之豐既明而後動則无疑矣故折獄致
刑
初九遇其配主雖旬无咎往有尚象曰雖旬无咎過旬
災也
伊川曰明動相資致豐之道非明无以照非動无以
行相須猶形影相資猶表裏初九明之初九四動之
初宜相須以成其用故雖旬而相應位則相應用則
相資故初謂四為配主己所配也配雖匹稱然就之
者也如配天以配君子故初於四云配四於初云夷
也旬均也天下之相應者常非均敵如隂之應陽柔
之從剛下之附上敵則安肯相從唯豐之初四其用
則相資其應則相成故雖均是陽剛相從而无過咎
也往而相從則能成豐故云有尚有可嘉尚也與人
同而力均者在乎降己以相求協力以從事若懷先
己之私有加上之意則患當至矣故曰過旬災也均
而先己是過旬也一求勝則不能同矣
白雲曰初以四為配主四以初為夷主迭自為賓而
莫適為主斯无過旬之災也
潘氏曰其應在四配也均為陽剛旬也明動相資雖
均无咎然二剛相遇可往不可過也
六二豐其蔀(音部)日中見(賢遍反)斗往得疑疾有孚發若吉
象曰有孚發若信以發志也
明動相資乃能成豐六二文明中正以所應不足與
不能成其豐大之功六五柔闇之君也无掩上六猶
闇況加以上六掩之乎蔀周匝之義用障蔽之物掩
晦於明者五君位日之象也斗隂象晝不應見今日
中盛明之時而斗星見者日闇故也君既昏闇必无
能下求於己己若往求之反得疑猜忌嫉暗主如是
也然則如之何而可夫君子之事上也不得其心則
盡其至誠感發其志意而已苟誠意能動則雖昏蒙
可開也雖柔弱可輔也雖不正可正也古之人事庸
君常主而克行其道者己之誠意上逹而君見信篤
耳管仲之相桓公孔明之輔後主是也若能以誠信
發其志意則得行其道乃為吉也(取伊川)
九三豐其沛日中見沬折其右肱无咎象曰豐其沛不
可大事也折其右肱終不可用也
伊川曰沛字古有作旆字者王輔嗣以為幡幔則是
旆也幡幔圍蔽於内者豐其沛其暗更甚於蔀也三
居明體之上陽剛得正本能明者也豐之道必明動
相資而成三應於上上隂柔又无位而處震之終既
終則止矣不能動者也沬星之微小无名數者見沬
暗之甚也豐之時而遇上六日中而見沬者也賢知
之才遇明君則能有為於天下上无可頼不能有為
如人之折其右肱也无咎謂无所歸咎也
荆公曰肱輔上體者也九三遇豐之時有可大事之
才而上六不可以有為故曰折其右肱无咎
雷氏曰左手足不如右強折其右肱无可用之力也
九四豐其蔀日中見斗遇其夷主吉象曰豐其蔀位不
當也日中見斗幽不明也遇其夷主吉行也
伊川曰四雖陽剛為動之主然遇隂暗柔弱之君豈
能致豐大也夷主其等夷也居大臣之位而得在下
之賢同德相輔其助豈小哉故吉也
白雲曰初四迭自為賓惟足於眀者知求動以為主
居於動者知求明以為主象言位不當者非中正也
遇其夷主則行斯吉矣
誠齋曰居近君之地處動卦之初有陽剛之德此亦
君子之剛而有為者也其如上六之小人揜六五之
暗主而不可以有為乎六二中正大臣且不能發其
蔽而啓其明也而況九四乎然猶幸其下有初九之
賢求主於我而我為之主吾道其庶幾可行乎故吉
曰夷主者同德相應而為等夷也曰位不當者以陽
居隂也九四高則顔讎由司城貞子次亦不失為魏
無知常何
六五来章有慶譽吉象曰六五之吉有慶也
伊川曰五以隂柔之才為豐之主固不能成其豐大
若能来致在下章美之才而用之可以有福慶及於
天下復得名譽之美所謂吉也章美之才主二而言
然初與三四皆陽剛之才五能用賢則彙征矣
龔氏曰易有含章有来章含章者有待而發也来章
者資諸物而為用也
上六豐其屋蔀其家闚其戸闃(苦激反)其无人三歲不覿
凶象曰豐其屋天際翔也闚其戶闃其无人自藏也
自古隂邪小人蒙蔽其君之明者何君明則必憂危
亡親君子則小人疎斥矣故内臣仇士良教其徒以
固權寵之術曰天子不可令閒常宜以奢靡娱其耳
目使日新月盛无暇更及他事然後吾輩可以得志
慎勿使之讀書親近儒臣彼見前代興亡心知危懼
則吾軰疎斥矣此叔世之小人傳心術之秘於其徒
也聖人於易逆發其心之至隐而曉以禍之必然曰
汝之揜君之明欲豐乎己之屋而專天寵者適所以揜
其家而空其居也故曰窮大者必失其居三歲不覿
凶者謂自此三歲其家无復有人跡也凶莫大焉天
際翔者謂若天飛也自藏者謂自取滅亡之旤也西
山真氏論曰士良所謂可以得志者則未然也夫人
主親賢講學則天下安昆蟲草木亦皆得所況左右
之臣其有不得所乎反之則天下亂昆蟲草木亦皆
失所況左右之臣其有得其所乎秦室危而斯高僇
漢業壞而張趙誅士良小人但知以竊權固寵為榮
而不知國敗家亡則權寵亦無自保之理然士良之
言自古姦臣之所未道為人主者宜寫此一通置之
座側必近儒生必親經史則奢靡不能惑姦佞不能
蔽矣否則未有不為士良輩所愚者(兼采誠齋)
䷷(艮下離上)
伊川曰為卦離上艮下山止而不遷火行而不居為
不處之象故為旅也又麗乎外亦旅之象
旅小亨旅貞吉
伊川曰如卦之才可以小亨得旅之貞正而吉也
彖曰旅小亨柔得中乎外而順乎剛止而麗乎明是以
小亨旅貞吉也旅之時義大矣哉
伊川曰六上居五柔得中乎外也麗於上下之剛順
乎剛也下艮止上離麗止而麗於明也柔順而得在
外之中所止能麗於明是以小亨得旅之貞正而吉
也旅困之時非陽剛中正有助於下不能致大亨也
所謂得在外之中中非一揆旅有旅之中也止麗於
明則不失時宜然後得處旅之道天下之事當隨時
各適其宜而旅為難處故稱其時義之大
雷氏曰去父母之國旅寄於他邦太剛則人所不容
太柔則己无以立故貴乎得中
漢上曰君子為旅擇其君之明者事其大夫之賢者
友其士之仁者此止而麗乎明之道也
象曰山上有火旅君子以明慎用刑而不留獄
雷氏曰山有火則燎草木勢不久留
伊川曰火之在高明无不照君子觀明照之象則以
明慎用刑明不可恃故戒於慎明而止亦慎象觀火
行不處之象則不留獄獄者不得已而設民有罪而
入豈可留滯淹久也
誠齋曰刑不明則冤故欲明過明則察故欲謹過謹
則滯故欲不留艮止故謹火行故不留而明
初六旅𤨏𤨏斯其所取災象曰旅𤨏𤨏志窮災也
伊川曰六以隂柔在旅之時處於卑下是柔弱之
人處旅困而在卑賤所存汚下者也志卑之人既處
旅困鄙猥𤨏細无所不至乃其所以致侮辱取災咎
也當旅困之時才質如是上雖有援无能為也四陽性
而離體亦非就下者也又在旅與他卦為大臣之位
者異矣志意窮廹自取災也災眚對言則有分獨言
則謂災患耳
六二旅即次懷其資得童僕貞象曰得童僕貞終无尤
也
伊川曰二有柔順中正之德柔順則衆與之中正則
處不失當故能保其所有童僕亦盡其忠信次舍旅
所暫安之所也財貨旅所資也童僕旅所頼也得就
次舍懷畜資財又得童僕之貞良旅之善也終无尤悔
矣柔弱在下者童也強壯處外者僕也
白雲曰旅幾於困者也不得其安則困不得其資則
困不得其助則困今安即其次懷其資又得童僕之
助則處旅之善者矣童僕以助上為正得其貞則得
其助矣終何尤哉六二柔順中正故其善處如此
九三旅焚其次喪其童僕貞厲象曰旅焚其次亦以傷
矣以旅與下其義喪也
伊川曰處旅之道以柔順謙下為先三剛而不中又
居下體之上與艮之上有自高之象在旅而過剛自
高致困災之道也自高則不順於上故上不與而焚
其次失所安也上離為焚象過剛則暴下故下離而
喪其童僕之貞信謂失其心也如此則危厲之道也
旅焚失其次舍亦以困傷矣與下之道如此義當喪
也
九四旅于處得其資斧我心不快象曰旅于處未得位
也得其資斧心未快也
次乃旅人之傳舍可以暫安非可久之所也處者旅
人可安可久之所也資謂資財斧謂器用九四當羇
旅之時以陽居隂雖得其處與其資斧而未得正位
以行其志故其心有所未快也君子之快何如使是
君為堯舜之君使是民為堯舜之民是也孟子曰久
於齊非我志也其此爻之義乎或曰先儒皆以次重
於處子獨以為處安於次何也曰春秋云師次師卦
云左次俱非久義或出或處擇不處仁皆久安之義
也(采白雲)
六五射雉一矢亡終以譽命象曰終以譽命上逮也
伊川曰六五有文明柔順之德處得中道而上下與
之處旅之至善者也離為雉文眀之物射雉謂取則
於文眀之道而必合如射雉一矢亡之發无不中則
終能致譽命也譽令聞也命福禄也五居文眀之位
有文眀之德故動必中於文眀之道也
誠齋曰六五王者之蒙塵而在旅者也少康逃虞思
之國宣王匿召公之家所謂禍亂之作天所以開聖
人其旅之六五乎故有德則少康宣王自旅人而為
天子无德則太康厲王自天子而為旅人有天下者
可不懼乎上逮謂上逹乎天也離為雉戈兵故曰射
雉一矢亡
白雲曰終以譽命者終譽以致天命也譽在人者也
命在天者也天聽自我民聽上逮者其道登聞於天
也蓋言人君修德於身終致文明之盛下得百姓之
心而上受天命也猶文王受命作周之詩而言令聞
不已蓋未有不得於人而能受命者也
上九鳥焚其巢旅人先笑後號咷喪牛於易凶象曰以
旅在上其義焚也喪牛於易終莫之聞也
伊川曰鳥飛騰處高者也上九剛不中而處最高故
取鳥象在離上為焚象陽剛自處於至高始快其意
故先笑既而失安莫與故號咷輕易以喪其順德所
以凶也在旅之時謙降和柔乃可自保以尊高自處
豈能保其居其義當有焚巢之事方以極剛自高為
得志而笑不知喪其順德於躁易是終不自聞知也
使自覺知則不至於極而號咷矣陽剛不中而處極
固有高亢躁動之象而火復炎上則又甚焉
雷氏曰鳥巢高而危者也故為上九之象以王烈之
賢尚不能安遼東況其下者乎
䷸(巽下巽上)
伊川曰一隂在二陽之下巽順於陽所以為巽也
巽小亨利有攸往利見大人
伊川曰巽與兊皆剛中正巽兊義亦相類而兊則亨
巽乃小亨者兊柔在外用柔也巽柔在内性柔也巽
之亨所以小也
晦菴曰巽入也一隂伏於二陽之下其性能巽以入
也其象為風亦取入義隂為主故其占為小亨以隂
從陽故利有攸往然必知所從乃得其正故又曰利
見大人
劉氏曰以陽下隂為謙有功而不德者也以隂順陽
為巽直自卑巽而已其亨亦小矣
彖曰重巽以申命剛巽乎中正而志行柔皆順乎剛是
以小亨利有攸往利見大人
上順道以出命下奉命而順從上下皆順重巽申命
之義也申亦重也陽剛居巽而得中正巽順於中正
之道也陽性上其志在以中正之道上行也又上下
之柔皆巽順於剛故能小亨也巽順之道无往不入
故利有攸往然必知所從能巽順於二五陽剛中正
之大人則為利故利見大人也(取伊川說)
象曰隨風巽君子以申命行事
伊川曰兩風相從隨風也隨相繼之義君子觀重巽
相繼以順之象而以申命令行政事
漢上曰巽為風風者天之號令故巽為命内巽者命
之始也外巽者巽而逹乎外申前之命也申命羲叔
再命之也
白雲曰君子之德風也易於巽主教命猶詩言風也
故觀則省方觀民設教姤則施命告四方蠱則振民
育德皆主巽而言也由是觀之則巽之命可順之命
也命或不可順而欲以剛強之亦難矣哉
初六進退利武人之貞象曰進退志疑也利武人之貞
志治也
初以柔居下為巽之主過於卑巽故有進退不果之
象若以武人之剛貞立其志而濟其所不及則得其
宜矣故孔子語冉求以聞斯行諸(取晦菴說)
九二巽在牀下用史巫紛若吉无咎象曰紛若之吉得
中也
巽在牀下過於巽也過巽者固非聖人之中道然當
巽之時特為九二體剛恐不能巽而戒也亦猶夫子
之荅子路曰有父兄在如之何其聞斯行之戒之過
期於得中者惟施之於九二則可不然殆且過矣雖
然巽順之道誠則為謙為恭不誠則諂矣祝史巫覡
通誠意於神明者也以之事上以之接物巽而誠若
用史巫而交神明焉如是則獲紛若之吉而无咎矣
爻恐剛不能巽故以過巽之言戒之象恐過巽而失
中遂期以得中之言使之知節也紛若之吉猶詩言
百禄是荷降福穰穰言其多也
九三頻巽吝象曰頻巽之吝志窮也
以陽剛在下體之上而不得中居巽順之時非能巽
者也勉而為之故屢失也頻失而頻巽是其志窮困
不得已而後巽為可吝也(采伊川)
六四悔亡田獲三品象曰田獲三品有功也
伊川曰承乘皆剛宜有悔也而四以隂居隂得巽之
正在上體之下居上而能下者也居上之下巽於上
也以巽臨下巽於下也善處如此故得悔亡田獵之
獲分三品一為乾豆一供賓客與充庖一頒徒御四
能巽於上下之陽如田之獲三品謂遍及上下也四
之地本有悔以處之至善故悔亡而復有功
禮王制天子諸侯无事則歲三田一為乾豆二為賓
客三為充君之庖
九五貞吉悔亡无不利无初有終先庚三日後庾三日
吉象曰九五之吉位正中也
剛當巽時宜有悔也然九五居尊巽乎中正而志行
故貞吉悔亡而无不利也剛以巽而後貞吉柔以巽
而後有功貞吉則无太過有功則无不及是以四五
皆得巽道而悔亡也无初有終者謂有所變更而民
難與慮始也甲者事之端庚者變更之始十干戊己
為中過中則變故謂之庚事之改更當三令五申詔
誥丁寧使民不惑也盤庚遷都先之以上篇之書後
之以中篇下篇之書成王化商民先之以召誥洛誥
後之以多士多方即先庚後庚之意也先後三日而
申命之者慎之至也慎之至者令出惟行弗惟反故
也(參取粹言誠齋)
雷氏曰九五變則為蠱蠱者事之壞亂而當更之時
也先庚三日先事而圖之慎其始也後庚三日後事
而戒之慎其終也
上九巽在牀下喪其資斧貞凶象曰巽在牀下上窮也
喪其資斧正乎凶也
伊川曰牀人所安也在牀下過所安之義也九居巽
之極過於巽者也資所有也斧以斷也陽剛本有斷
以過巽而失其剛斷失其所有喪資斧也居上而過
極於巽至於自失在正道為凶也巽本善行故疑之
曰得為正乎復斷之曰乃凶也
誠齋曰位極乎人臣身極乎崇高愛其所有之富貴
權勢而患失之心生故必極其巽順阿諛以保其所
有不知順愈過而身愈危也故小則喪其資用大則
喪其權勢李斯憂蒙恬之代其相則順趙高廢立之
邪謀懼失其爵禄而求容則順二世之欲而勸之以
逸樂將以順易位而以位易宗故司馬遷論之曰持
爵禄之重阿順苟合可謂洞見其肺肝矣
䷹(兊下兊上)
晦菴曰兊說也一隂進於二陽之上說之見於外者也
其象為澤取其說萬物又取坎水塞其下而不流之象
兊亨利貞
伊川曰兊說也說致亨之道也能說於物物莫不說
而與之足以致亨然非道求說則為邪諂故戒利於
貞正也
彖曰兊說也剛中而柔外說以利貞是以順乎天而應
乎人說以先民民忘其勞說以犯難民忘其死說之大
民勸矣哉
伊川曰一隂居二陽之上隂說於陽而為陽所說也
陽剛居中中心誠實之象柔爻在外接物和柔之象
故為說而能貞也
白雲曰兊說有道得其道則能順天而應人以盡天
下之大公說在事為之先則民可忘勞說在患難之
先則民可忘死
誠齋曰好逸惡勞好生惡死人之情也勞而忘勞死
而忘死非人之情也非人之情而忘之者說而不自
知其勞且死也曷為而說也知聖人勞我以逸我死
我以生我也是以說而自勸也夫勸民與民自勸相
去遠矣是以聖人大之曰說之大民勸矣哉勞而忘
勞禹之治水是也死而忘死湯之東征西怨是也
象曰麗澤兊君子以朋友講習
伊川曰麗者附著相連之意兩澤相麗交相浸潤互
有滋益之象朋友講習互相益也
初九和兊吉象曰和兊之吉行未疑也
以陽居下處說之初正而无所私係所謂和而不同
者也故吉行未疑者初未有私欲之害而行之不疑
也
九二孚兊吉悔亡象曰孚兊之吉信志也
伊川曰承比隂柔之小人宜有悔也剛中之德孚信
内充自守不失故吉而悔亡心之所存為志二剛實
居中孚信存於中也志存誠信豈至說小人而自失
乎
白雲曰使有心求說於天下而不知信其在我者則
徇外忘内物我兩失之剛中之賢固如是乎有賢如
此未有事是君為容說者也
六三来兊凶象曰来兊之凶位不當也
伊川曰處不中正比於在下之陽枉己非道就以求
說所以凶也
白雲曰來兊來說也說自有道其可求乎失道求說
是以凶也
九四商兊未寧介疾有喜象曰九四之喜有慶也
伊川曰四上承中正之五下比柔邪之三雖陽剛而
處非正三隂柔陽所說也故不能决而商度未寧謂
擬議所從而未能有定也兩間謂之介分限也地之
界則加田義乃同也故人有守節謂之介從五正也
說三邪也四近君之位若介然守正疾遠邪惡將得
君以行道福慶及物為有喜也若四者得失未有定
繋所從耳
誠齋曰兊說一也而所以說者二有事君容說者有
以安社稷為說者也九四近君之臣也故於兊說之
時彷徨焉躊躇焉商摧而謹擇焉其心安得自寧也
何哉懼容說之小人有以妄說而病吾君之心也君
心勤政彼病之以逸豫君心憂亂彼病之以燕樂君
心裕民彼病之以聚歛君心静治彼病之以威武六
三之来兊即容說之小人也非九四之剛正介而隔
之使不得近於九五其不為疾者鮮矣然非九五之
中正四亦難乎其有喜也六三者君心之膏肓也九
四者膏肓之鍼艾也故九四者六三之所甚不喜也
六三不喜則九四有喜矣非九四之私喜也天下國
家之大慶也故魏徵用而封倫沮李絳入而承璀去
春秋傳曰介在東鄙介隔也
九五孚於剝有厲象曰孚於剥位正當也
晦菴曰上六隂柔為說之主處說之極能妄說以剥
陽者也
雷氏曰剥之為義隂剥陽小人剥君子孚於剥則聽
信小人而黜退君子之謂也孟子曰不信仁賢則國
空虛聽信小人而不信君子則傾危必矣故曰孚於
剥有厲東漢之末信羣宦而錮天下之賢唐玄宗信
李林甫德宗信盧把皆所謂孚於剥者也九二剛中
君子之象也上六隂柔不中小人之象也九五不應
九二近上六而承之故有信小人不信君子之象剥
五隂兊之上六一隂而稱剥何也作易聖人辨小人
於早也小人不辨之於早則其始雖微其終亂不可
為矣此所以稱剥也繋辭所謂其言曲而中其事肆
而隐者為此類也孚于剥者暗弱之事也九五居於
天位有剛健中正之德而曰孚于剥何也作易者憂
畏小人之甚也蓋君子則剛鯁正直格君之非小人
則阿媚諛說順君之欲媚說以順其欲則雖剛明之
主有時而信之是以巧言令色孔壬雖舜猶畏顔淵
問為邦而孔子荅以遠佞人上六隂柔不正而極於
說聖人之所憂也故九五雖以陽居陽其位正當而
稱孚于剥深戒人君遠佞人也
上六引兊象曰上六引兊未光也
雷氏曰陽為實隂為虛上六以隂居一卦之外則是
不能充實其内而說於外之象也夫道義充足於内
則外物不能動其心用之而不喜舍之而不憂此君
子光大之道也上六不能充實於内而說於外是以
汲引而用之則說舍之而不引舉則憂中心之喜愠
係於外物之得失豈光大之道哉故曰上六引兊未
光也令尹子文三仕為令尹无喜色由此觀之以引
為兊說者可謂小矣
䷺(坎下巽上)
伊川曰風行於水上水遇風則渙散所以為渙也
渙亨王假有廟利涉大川利貞
明道曰萃渙皆享於帝立廟因其精神之聚而形於
此為其渙散故立此以收之
白雲曰渙者離散之義天下離散為渙而散天下之
難亦為渙居渙得散而亨散天下之難亦亨也王道
至而有廟則離散者聚矣萃與渙其義相類難渙則
萃萃則渙難故當萃聚難渙之時宜莫先於有廟以
致孝享也利涉大川木行水上之才也利貞者渙難
以是為德之先也經曰孝莫大於嚴父嚴父莫大於
配天而後其道盡故象又言享於帝立廟所以終王
假有廟之義也
雷氏曰萃渙皆曰亨王假有廟萃者天下歸往之時
也渙者險難散釋之時也渙者萃之始萃者渙之盛
故萃稱王假有廟致孝享而又曰用大牲吉渙則止
曰王假有廟蓋孝享之道雖在所先然豐儉隨時而
不可同也渙與萃皆言利貞蓋離散既合不正則復
亂險難既散不正則險難復作然則中正之道其可
斯須而失之哉
彖曰渙亨剛来而不窮柔得位乎外而上同王假有廟
王乃在中也利涉大川乘木有功也
伊川曰渙之成渙由九来居二六上居四也剛陽之
来則不窮極於下而處得其中柔之往則得正位於
外而上同於五之中巽順於五乃上同也卦才如是
故能亨也王假有廟之義在萃卦詳矣天下離散之
時王者收合人心至於有廟乃是在其中也在中謂
求得其中攝其心之謂也中者心之象剛来而不窮
柔得位而上同卦才之義皆主於中也王者拯渙之
道在得其中而己孟子曰得其民有道得其心斯得
民矣享帝立廟民心所歸從也歸人心之道无大於
此故云至於有廟拯渙之道極於此也治渙之道當
濟於險難而卦有乘木涉川之象涉則有濟渙之功
誠齋曰王乃在中言王者中正之德足以散大難也
白雲曰大川難也乘木濟難之方也濟難有功則難
散矣此渙之所以亨也
象曰風行水上渙先王以享于帝立廟
雷氏曰享上帝立宗廟者屯難解散四方既平之事
也漢高祖之起豐沛唐太宗之起晉陽當此之時寇
敵患難日不暇給其可議郊廟之事乎渙者屯難解
散之謂也夫水為險加之以風則其險尤甚風行水
上而為渙之象何也蓋巽為風為木而有順意風加
於水雖有波濤之險然舟楫得風而順之則其濟川
離險必速此風行水上為渙之義王者遭險難之時
順天下之心因其勢而濟之則其離險亦速險難既
散寇亂略平郊廟祭祀之禮豈可緩哉且渙者始離
險難創基之時也故稱先王而謂之立廟焉
誠齋曰卦辭言王假有廟舉其略也象曰享於帝立
廟舉其詳也
佚菴曰享帝以報本立廟以告成
初六用拯馬壯吉象曰初六之吉順也
伊川曰六居卦之初渙之始也始渙而拯又得馬壯
所以吉也六爻獨初不云渙者離散之勢辨之宜早
方始而拯之則不至於渙也馬人所托也託於壯馬
故能拯渙馬謂二也二有剛中之才初隂柔順兩皆
无應无應則親比相求初六柔順而託於剛中之才
以拯其渙如得壯馬以致遠必有濟矣故吉初之所
以吉者以其能順從剛中之才也渙拯於始為力則
易時之順也
九二渙奔其机悔亡象曰渙奔其机得願也
徐氏曰机者物之可憑以為安者五之象也當渙之
時惟五為能拯天下之渙而已奔之則得所依矣故
失位之悔亡奔者速辭也夫人情莫不欲安而惡危
而二奔於五則即安矣故曰得願也
誠齋曰君子當平世為霧中之豹為淵中之龍如酣
寢而不聞非楊也君子當亂世為決川之禹為救火
之僑雖焚溺而不避非墨也吉凶與民同患當其可
而已九二以剛中之才當險難之世就使无大臣之
位逄九五剛眀中正謙巽之君猶當奔奏而赴之與
之濟難而況居大臣之位乎得其志願何悔之有幡
然而改尹奔湯以濟内溝之難也舍築而起說奔高
宗以濟大川之難也机者君所憑也不言君而言机
不敢斥所尊也
六三渙其躬无悔象曰渙其躬志在外也
注曰渙之為義内險而外安者也
横渠曰援上而進惟求自脫於險无悔而已非能及
物者也
内不比二而外應上九是无拯渙之心而求自免也
體柔之故
六四渙其羣元吉渙有丘匪夷所思象曰渙其羣元吉
光大也
隂道以喪朋為正近不比三而遠不應初能渙其羣
而致一以承五也五中正居尊丘之象也渙有丘盖
言渙天下之難非九五剛中之君不能也夷等也同
類也謂三與初也渙天下之難其功用甚大固非隂
柔同類平常之見所能思及也元吉光大不亦宜乎
以六四近臣得位而不在險中故能如此
九五渙汗其大號渙王居无咎象曰王居无咎正位也
散人之疾而至於愈者汗也釋天下之難而至於安
者號令也雖然令出惟行弗惟反亦渙汗不反之義
也可不慎乎大號大政令也謂新民之大命救渙之
大政也再云渙者上謂渙之時下謂處渙之道也五
大君之正位也居之者苟非王道則不稱其位矣故
惟王者居之乃得无咎无咎者盡善之謂也(采注并粹言單)
(氏)
上九渙其血去逖出无咎象曰渙其血遠害也
渙之時難在内也三居險陷之極上與之應從之則
與俱傷矣九以陽剛處險之外有出險之象又居巽
之極為能巽避其者所有也血傷也逖遠也夫履
險之小人鮮不夷滅能與渙離則其傷免矣避險尚
遠故逖出而後无咎張翰避趙王倫得此道也蔡邕
不遠董卓而卒及於禍(集臨川伊川雷氏)
䷻(兊下坎上)
節亨苦節不可貞
伊川曰事既有節則能致亨通故節有亨義節貴適
中過則苦矣豈能常也不可固守以為常不可貞也
彖曰節亨剛柔分而剛得中苦節不可貞其道窮也說
以行險當位以節中正以通天地節而四時成節以制
度不傷財不害民
節之所以亨通者以剛柔分而剛得中也剛柔分謂
分乾之剛以節坤六五之柔分坤之柔以節乾九三
之剛剛得中謂二五之剛得中而不過也苦節不可
貞以其道窮也天下之理中則可久苦節過中是其
道窮而不能久也又指上六以戒苦節之過說以行
險以二體言也節之為義近於嚴峻是行險也然以
說道行之甘節是也當位以節中正以通此再釋亨
義也言九五當位居尊以主天下之節既中且正能
通天下之志者也天地節而四時成言天地隂陽之
氣進退有節所以成歲也
白雲曰剛節柔謂冬之有春也柔節剛謂夏之有秋
也不然則大冬大夏而已安能成四時乎坤之六五
節之成坎是太隂而節以少陽冬之有春之象也乾
之九三節之成兊是太陽而節以少隂夏之有秋之
象也天地之節於此可見聖人立制度以為節故能
不傷財不害民蓋人欲无窮苟非節以制度則侈肆
傷財傷財則害民矣故愛人必先於節用
象曰澤上有水節君子以制數度議德行
伊川曰澤之容水有限過則盈溢是有節故為節也
君子觀節之象以制立數度凡物之大小輕重高下
文質皆有數度所以為節也數多寡度法制議德行
者存諸中為德發於外為行人之德行當議則中節
議謂商度也
佚菴曰制數度所以為節也議德行欲其中節也古
者之制器用宫室衣服莫不有多寡之數隆殺之度
以是為節故貴賤上下各安其分而不踰越也
初九不出戸庭无咎象曰不出戸庭知通塞也
戸庭戸外之庭門庭門内之庭初以陽剛處不得中
上復有應是躁於上進者也故聖人戒之曰不出戸
庭无咎謂宜慎默不妄動也知通塞者横渠謂見塞
於九二未可動也
九二不出門庭凶象曰不出門庭凶失時極也
九二以剛中之才體說而上无應與是有成物之德
安於慎默樂於退藏不求進逹者也聖人慮九二後
時不出无以通天下之志以至於傷財害民也遂戒
之曰汝勿堅於退藏失時極也極中也故曰不出門
庭凶謝安不起其如蒼生何凶在蒼生而不在安也
昔高宗之戒傅說有云若歲大旱用汝作霖雨是歲
之豐凶係乎霖雨也
六三不節若則嗟若无咎象曰不節之嗟又誰咎也
節之為義適中而已六三不中不正以兊說隂柔之
極而在人上挾其說豫充盈之勢驕矜侈汰不知自
節者也凡人遇吉則喜遇凶則嗟必矣又誰咎哉言
已自取之也三居澤之極故溢而不節
白雲曰自卦之初論之則六三所以節剛自生爻之
後論之則六三居不中正乘剛履險不知節者也
六四安節亨象曰安節之亨承上道也
伊川曰四順承九五剛中正之道是以中正為節也
以隂居隂安於正也當位為有節之象下應於初四
坎體水也水上溢為无節就下有節也如四之義非
強節之安於節者也故能致亨節以安為善強守而
不安則不能常豈能亨也四能安節之義非一象獨舉
其重者上承九五剛中正之道以為節足以亨矣餘善
亦不出於中正也九五以剛節柔六四安而承之故亨
九五甘節吉往有尚象曰甘節之吉居位中也
白雲曰安節自安而已而人未必安甘節則施之於
已施之於人皆不以為苦故无往不可所以為人君
之道九五居中履正以甘節節天下上下同之其吉
宜矣盡節之大者是以往有尚也詩所謂如月之恒
如日之升者其往有尚之意歟盖言日進而无已也
安定曰味之甘人所嗜也節之道人所惡也今五為
制節之主能以中正為之使人樂從所以得其吉矣
雷氏曰土位中央土爰稼穡稼穡作甘然則甘者中味
也甘節者節之以中也九五當位以節中正以通故稱甘
焉且稼穡之甘悅人之口節之甘悦人之心此亦甘之義
也施諸已則儉而中禮施諸外則不傷財不害民身安而
說豈非甘乎故居則吉往則有尚言天下莫不貴而尚
之悅而慕之也九五所以得甘節之吉以其居位得中六
三過中則為不節上六過中則為苦節何吉之有哉故象
曰甘節之吉居位中也由此觀之節貴得中眀矣禹卑宫
室而盡力乎溝洫惡衣服而致美乎黻冕文王卑服即康
功田功甘節之道也民歡樂而子来之有尚之道也
上六苦節貞凶悔亡象曰苦節貞凶其道窮也
伊川曰悔損過從中之謂也
白雲曰上六居節之極盖節之過者以苦節人固不
能堪於以自節亦非可久之道如是為貞則凶矣夫
苦節不可貞而上六固守故凶而道窮也
伊川曰上六之悔亡與他卦異盖言悔則凶亡矣
䷼(兊下巽上)
中孚為卦在全體則三四中虚中虚則无我在二體
則二五中實中實則忠信
中孚豚魚吉利涉大川利貞
伊川曰豚躁魚冥物之難感者也孚信能感於豚魚
則无不至矣所以吉也忠信可以蹈水火況涉川乎
守信之道在乎堅正故利於貞也
彖曰中孚柔在内而剛得中說而巽孚乃化邦也豚魚
吉信及豚魚也利涉大川乘木舟虚也中孚以利貞乃
應乎天也
柔在内則其虚足以感物剛得中則其實可以存誠
說而巽孚者以和說之道入於人心則人皆信之乃
能化邦也豚魚物之冥頑而无知者飼之以信則應
期而集而况人乎故曰豚魚吉至誠以涉險如乘虚
舟舟虚則无沉覆之患中孚而貞則應乎天天之道
孚貞而已孟子曰不誠未有能動者中孚所動細而
信豚魚大而應乎天焉往而不動哉海客之機心海
人未知鷗鳥先知燕客之忮心秦人未覺而白虹先
覺涉危化邦有不足為者矣(集温公伊川誠齋劉氏)
象曰澤上有風中孚君子以議獄緩死
誠齋曰風无形而能震川澤鼔幽潜誠无象而能動
天地感人物澤上有風所以為中孚心一誠而誠萬
用用之大者其惟好生不殺乎故中孚至誠不殺之
心首用之以議獄緩死好生洽民舜之中孚也不犯
有司天下之中孚也天下中孚則萬心一心矣烏巢
可窺況豚魚乎无他不殺之心孚於烏耳使无誠慤
好生之心巢中之烏不為海上之漚乎中庸曰誠不
可掩議獄者求其入中之出緩死者求其死中之生
至元惡大姦不在是典故四凶无議法少正卯无緩
理
䟽曰風行澤上无所不周其猶信之被物无所不至
中孚之世鮮有故犯過失為辜情在可恕是以君子
議獄而緩其死也
初九虞吉有他不燕象曰初九虞吉志未變也
誠齋曰邪不閑不可與言存誠偽不去不可與言著
誠是故中孚之誠不可不防其有他也然責子在初
閑家亦在初防心亦在初若生子在初見於書責子
之法也閑有家志未變見於家人之初九閑家之法
也虞吉志未變見於中孚之初九防心之法也虞之
為言防也儆无虞戒不虞是也不及其初志之未變
而防之俟其亡而追炎而撲曲而揉決而隄則噬臍
矣一貞之外无非妄一誠之外无非偽妄與偽皆所
謂有他者也如禦寇賊如避風雨察吾心一毫有他
則惕然而不安則防之周矣不忠不信不習當如曾
子之所省者三勿視勿聽勿言勿動當如顔子之所
克者四其庶矣乎不燕不安也
不燕謂非安於中孚之道者也
九二鳴鶴在隂其子和之我有好爵吾與爾靡之象曰
其子和之中心願也
鶴鳴於幽隂之中而其子和之者必至之理中心之
願不期應而應之也好爵者乃孟子所謂尊爵也天
爵也良貴也靡共也同也人之善性本同也惻隐之
心人皆有之是吾與爾同也繫辭曰君子居其室出
其言善則千里之外應之况其邇者乎說者多以好
爵為爵禄之爵言人慕爵禄之心同殊非中孚之義
惟郭子和有所不安而以美道釋之然其說亦晦微
孟子仁義忠信之辨好爵之義後世殆難明也
六三得敵或鼓或罷(音疲)或泣或歌象曰或鼔或罷位不
當也
白雲曰自一卦論之則三四為虚中自爻言之則六
三之不當位又不若六四之能虚己也且中孚之道
不立已何得敵之有得敵則有已故物或怒之則鼓
或困之則罷或悲之則泣或樂之則歌四者有感於
外而動於中者也感於外而動於中不能忘敵也不
能忘敵有我之過也惟中孚虚己无與為敵外物之
来如投虚然或怒之則无鼓也或困之則无罷也或
悲之則无泣也或樂之則无歌也舉无得敵之理則
其道全矣
六三之所以得敵以有私係之心也
六四月幾望馬匹亡无咎象曰馬匹亡絶類上也
伊川曰四為成孚之主居近君之位處得正而上信
之至當孚之任者也月臣象也月幾望盛之至也已
望則敵矣臣而敵君禍敗必至故以幾望為至盛馬
匹亡四與初為正應匹也孚道在一四旣從五若復
下係於初則不一而害於孚為有咎矣故絶其類而
上從五則无咎類謂應也係初則不進不能成孚之
功也
九五有孚攣如无咎象曰有孚攣如位正當也
九五中正居尊下无係應誠而不私可謂盡中孚之
道者也天下之心固結攣如盖不期然而然者矣然
爻辭不稱吉而止稱无咎者何哉此爻无咎與艮卦
之无咎大意相類即聖人處无過之地也其吉也何
待言而後見哉位正當者盖美其有天德而居天位
也
上九翰音登于天貞凶象曰翰音登于天何可長也
雞之所以名翰音者以將鳴則必振戛其羽也飛鳥
之中善鳴而不善飛者唯雞為然故取以為喻中孚
之為卦柔在内而剛得中也上九剛在外而不中中
无其實而名高之象飛鳥之音宜下不宜上登於天
逆而不順可知也逆而不順何可久也孟子曰七八
月之間雨集溝澮皆盈苟為無本其涸也可立而待
也故聲聞過情君子耻之人有无實之虚名遂任之
高顯之位以有所正則必有敗事之凶趙以趙括正
拒秦之師晉用殷浩將以正桓温能勿凶乎(取雷氏說)
䷽(艮下震上)
陽大隂小四隂二陽又二五中位皆隂居之二陽失
位而不中小過之義也
小過亨利貞可小事不可大事飛鳥遺之音不宜上宜
下大吉
伊川曰過者過其常也若矯枉而過正過所以就正
也事有時而當然有待過而後能亨者故小過自有
亨義利貞者過之道利於貞也不失時宜之謂正過
所以求就中也所過者小事也飛鳥遺之音謂過之
不遠也不宜上宜下謂宜順也順則大吉過以就之
盖順理也過而順理其吉必大
彖曰小過小者過而亨也過以利貞與時行也柔得中
是以小事吉也剛失位而不中是以不可大事也有飛
鳥之象焉飛鳥遺之音不宜上宜下大吉上逆而下順
也
注曰矯枉過正應時所宜不可常也上則乘剛逆也
下則承陽順也
小過小者過而亨也謂事有失之於偏矯其失必待
小有所過然後偏者反於中而得亨矣喪欲速貧死
欲速朽聞斯行之有父兄在其言皆小有所過也時
當過而過乃非過也時之宜也乃所謂正也二五隂
柔得位能致小事吉耳不能濟大事也大事非陽剛
之才不能濟三不中四失位是以不可大事也凡剛
非二五皆非得位中孚虚中而實外舟虚之象也小
過内二陽外四隂有飛鳥舒翼之象飛鳥遺音能下
不能上上則逆而下則順也(集粹言誠齋)
象曰山上有雷小過君子以行過乎恭喪過乎哀用過
乎儉
伊川曰雷震於山上其聲過常故為小過君子於事
之宜過者勉之行過乎恭喪過乎哀用過乎儉是也
當過而過乃其宜也
耿氏曰天下之中制賢者過之不肖者不及聖人欲
率作天下之不及故於斯三者寧欲其過焉禮與其
奢也寧儉喪與其易也寧戚是也
初六飛鳥以凶象曰飛鳥以凶不可如何也
初六以隂柔之質其分在下宜以止静安分者也上
應於四有不安其分而欲上之心宜下而欲上宜止
而欲進則必有行險僥倖非分妄求之事如飛鳥務
上而不已故曰以凶言用此以致也不可如何也猶
云吾末如之何也已矣(取雷氏)
六二過其祖遇其妣不及其君遇其臣无咎象曰不及
其君臣不可過也
小過之義小者過則小人過君子臣過其君子孫過
其父祖其義一也祖者人之始故初有祖之象陽一
君而二民九三以陽居一卦之上故有君之象妣配
也二之位過於初故曰過其祖不及於三故曰不及
其君子孫之位望過其父祖則所以顯其父祖也以
順正之道履其祖武而位望過之其德可以配其祖
則孝於家之道也以順正之道上承其君而不僣越
乃合臣之分此忠於國之道也孝與忠臣子之道盡
矣何咎之有哉故曰无咎盖過乎祖則有繼世之譽
過乎君則有犯上之嫌故象曰不及其君臣不可過
也(兼取劉仲平雷氏說)
九三弗過防之從或戕之凶象曰從或戕之凶如何也
九三弗能過上六故曰弗過大者不能過小者則宜
防之若不能防之而從焉則戕之者至而凶矣戕害
也義與或擊之同盖從小人乃致凶之道或者有時
而至也
九四无咎弗過遇之往厲必戒勿用永貞象曰弗過遇
之位不當也往厲必戒終不可長也
雷氏曰九四剛失位而不中其稱无咎何也九四以
陽居隂在上卦之下而又下應於初則是能量其時
圖小不圖大務下不務上者也初在下而欲上故凶
四在上而欲下故无咎小過之時小人得位而勢過
君子君子失位而不能過小人陽為君子隂為小人
九四君子之失位者也故曰弗過君子失位而不能
過小人亦當遜言以相待遇不可甚疾而遽絶之故
曰遇之孔子不絶陽虎是也君子和而不流雖遜言
以遇小人亦不可遂與同流而俱往往則與小人同
及於敗故曰往厲然則如之何必敬戒潔身以防小
人之患故曰必戒此危行言遜之道也小人雖一時
得志而終不久此所以往則危也故象曰往厲必戒
終不可長也小人得志君子失位皆天也順天者存
逆天者亡小過之時君子當遜言以遠害而已其可
大有為乎故曰勿用猶乾之初九不可以有為也當
此之時君子自守其正久而不改以待天時之復斯
可矣故曰永貞小人不可長而君子永貞則終有以
過之矣九四君子矣其艱如此者失位而已故象曰
位不當也
六五密雲不雨自我西郊公弋取彼在穴象曰密雲不
雨已上也
東坡曰已上者勢不可復下之辭六五之權足以為
密雲而終不可為雨者次於西郊而不行豈真不能
哉其謀深也當是時也必有宂其間而為之用者故
戒之曰公弋取彼在宂君子之居此苟无意於盗莫
若取其在宂者以自明於天下而天下信之在宂者
隂物也所謂五之腹心是也公謂五也五若无他則
於彼在宂者弋而取之而去其所謂腹心之隠疾則
隂過之禍庶乎其可无也
密雲不雨自我西郊指上六而言也隂陽和則為雨隂
氣盛而上陽氣微而不能和則為密雲而不能為雨故
曰密雲不雨西隂之所也自我西郊則隂盛而權專於
隂所乃臣過其君之象也上六隂柔不中之小人而居
亢極之位是屯其君之膏雲雖密而不能為雨也弋射
而取之也宂者隂之所安也小人得君之寵居高位自
以為安五能弋而取之則隂過之禍庶乎其可息也已
上猶云已極謂不可不取也王公君上之通稱
上六弗遇過之飛鳥離之凶是謂災眚象曰弗遇過之
已亢也
九四曰弗過遇之言君子失位不能過越小人而待
遇之也上六曰弗遇過之謂弗與陽合而過之也小
人得志疎遠君子驕亢過極其凶必矣如飛鳥窮上
而无所託則顛墜必矣離猶罹也所謂自遺其咎者
也是謂災眚蓋言災由自作也觀梁冀□□之徒則
可知矣(兼采雷氏佚菴)
䷾(離下坎上)
伊川曰為卦水在火上水火相交則為用矣各當其
用故為既濟天下萬事已濟之時也
既濟亨小利貞初吉終亂
白雲曰已濟難為既濟方將濟難為未濟名卦之義
甚明然則既濟之亨可知矣初吉者既濟无不吉也
道窮則變未濟終焉故終亂也終亂不亂則在人耳
聖人慎終如始又豈有終亂之道乎
既濟亨之大者也而云亨小者劉氏謂三陽得位能
下三隂六爻皆亨是以大亨小也子夏傳曰陽已下
隂萬物既成也利貞者時既濟矣固宜貞固以守之
也小者亨也之句與凶如何也吉相承也同
彖曰既濟亨小者亨也利貞剛柔正而位當也初吉柔
得中也終止則亂其道窮也
白雲曰小者皆亨故曰既濟小或未亨非既也既者
皆盡之辭利貞者以六爻剛柔皆當位而濟以是知
其利貞也六二柔得中也初二皆卦之始也故為初
吉終止則亂者止謂難止則亂至也猶上六濡首之
厲是也難止則亂至有不至者何也盖難止亂至者
象當然也有不至者聖人維持之力也
誠齋曰出多難而入无難是為既濟之世當是之時
小者亦亨况大者乎盖无一人不亨无一物不亨无
一事不亨也如濟川焉舍川而陸舍舟而轂危者安
險者濟何憂之有然人皆儆於洪流莫或儆於夷塗
人皆懼於覆舟莫或懼於覆車是以初吉而終亂也
秦滅六國而秦自滅晉平吴亂而晉自亂隋取亡陳
而隋自亡惟聖人能内外无患自非聖人外寧必有
内憂此鄢陵之勝范文子所以憂晉之必禍也盖人
之常情多難則戒戒則憂憂則吉无難則驕驕則怠
怠則亂聖人見其初吉而探其終亂惟能守之以貞
固而不移持之以憂勤而不怠則可以免終亂而不
窮矣故戒之曰利貞又曰終止則亂其道窮也剛柔
正謂六爻剛居剛位柔居柔位柔得中謂六二終止
謂上六柔怠自畫非克終既濟之才
象曰水在火上既濟君子以思患而豫防之
伊川曰水火既交各得其用為既濟時當既濟惟慮
患害之生故思而豫防使不致於患也自古天下既
濟而致禍亂者盖不能思患而豫防也
初九曳其輪濡其尾无咎象曰曳其輪義无咎也
未濟之初六濡其尾以隂柔之才當未濟之初不度
德量力而進不能濟而取吝也既濟之初九以曳輪
而濡尾見其用力之難也以陽剛得正之才上復有
應而當既濟之初難既濟而猶濡其尾信乎非小才
小智之所能也雖濡其尾於義何咎
六二婦喪其茀勿逐七日得象曰七日得以中道也
六二以隂居中婦象也茀婦人出以自蔽者也馬氏
王氏皆以為首餙六二有文明中正之德當既濟之
時與九五陽剛中正之君為之應然阻於三而間於
四志不得行猶婦喪其茀不可行之象也雖然中正
之道无終廢之理剛明之君雖小人蒙蔽於一時不
久當自辨也卦有六位七則變矣七日謂時變也故
戒之曰勿逐不久當自復也管蔡之謗周公公不辨
而王自悟燕王上官之譛霍光光不言而帝自察即
此義也(采誠齋語)
九三高宗伐鬼方三年克之小人勿用象曰三年克之
憊也
誠齋曰未濟求濟者寧既濟求過於濟者傾九三當
既治之後挾重剛之資居炎上之極有求過於濟之
心此小人之好大喜功而不可用者也雖以中興之
賢君一入其說輕用軍師以伐遠方之小夷猶久而
後勝既勝而中國之民亦憊且困矣以賢君伐遠夷
宜易而難宜速而久宜福而禍而况其餘乎武帝承
文景之後而伐匈奴太宗當貞觀之隆而征高麗皆
此類也善處既濟者其惟光武却臧宫馬武之請乎
鄭氏曰无事之時捨内治而幸邊功者皆小人唘之
也故曰小人勿用
單氏曰鬼方者遠而在險上六之謂也往歴三爻三
年之象也
六四繻(而朱反)有衣袽(女居反又音如)終日戒象曰終日戒有所
疑也
白雲曰既濟思患而豫防而六四又為多懼之地近
君居險是以有繻有衣袽之戒袽敝衣也說文謂繻
為繒采盖其意以謂勿以新繒而忘敝袽亦猶勿以
既濟而遂忘未濟之難也終日者言无怠時也有所
疑者雖未有患以多懼而豫防之也
雷氏曰繻也衣袽也皆禦寒之具也既有繻又有衣
袽則防患之至也暑極則寒生自然之理也
揚子曰大寒然後索衣裘不亦晚乎此亦有備无患
之義也
終日戒謂備患之心无時可忘也
九五東鄰殺牛不如西鄰之禴祭實受其福象曰東鄰
殺牛不如西鄰之時也實受其福吉大来也
䟽曰牛祭之盛者禴殷春祭之名祭之薄者也九五
居既濟之時而處尊位物既濟矣將何為焉其所務
者祭祀而已祭祀之盛莫盛修德九五履正居中動
不為妄修德者也苟能修德雖薄可饗假有東鄰不
能修德雖復殺牛至盛不為鬼神歆饗不如我西鄰
禴祭雖薄能修德致敬合於祭祀之時故神明降福也
上六濡其首厲象曰濡其首厲何可久也
上六隂柔不能持盈何可久也將入於未濟矣入於
未濟首先犯焉故曰濡其首厲厲者危之也其所以
危之冀其知變而能改也
白雲曰惟聖人通其變而不至於極則无是危矣
䷿(坎下離上)
伊川先生過成都坐於所館之堂讀易有造桶者前
視之指未濟卦問焉先生曰何也曰三陽皆失位先
生異之問其姓名與居則失之矣易𫝊曰聞之成都
隠者
晦菴曰事未成之時也
未濟亨小狐汔(許訖反)濟濡其尾无攸利彖曰未濟亨柔
得中也小狐汔濟未出中也濡其尾无攸利不續終也
雖不當位剛柔應也
六十四卦終於未濟既濟者凡人事之終始惟曰濟
與不濟而已故以是二卦終焉先既濟而後未濟者
盖易者變易而不窮也既濟則物之窮也未濟則未
窮也乃生生不窮之義既濟曰亨未濟亦曰亨既濟
之亨已然之亨也未濟之亨將然之亨也未濟之時
有亨之理而卦才復有致亨之道所謂卦才以六五
柔得中上下剛柔雖不當位而皆相應也小狐汔濟
濡其尾无攸利者言濟難大人之事惟六五有文明
虚中之德與九二剛中大德之臣同心以濟則有可
亨之理非初六隂柔小人所能濟也小人之才譬之
狐狐者邪媚之獸雖能度水濡尾則不能濟又小焉
則力弱矣始雖能涉未出險中終憊而力不能續此
所以幾濟而濡其尾无攸利也為人君者當知剛中
君子為可任邪媚小人斷不可用也易之取象豈不
深切著明哉(兼采粹言雷氏)
象曰火在水上未濟君子以慎辨物居方
白雲曰火性炎上而在上水性潤下而在下二者不
交不相為用是以未濟物之有辨者如水火之性是
也居方者猶居上居下是也君子觀未濟之象而慎
辨物居方者欲其所居各得交濟之道無若火在水
上而不相為用也不然則物各自止其所在君子何
慎之有
初六濡其尾吝象曰濡其尾亦不知極也
白雲曰初六隂柔在下居險之中而上應九四是小
狐欲濟之象然不能有終而濡其尾是隂柔不足以
有濟故吝也極至也度可至而至之智者之事不度
才力而妄欲有濟是不知可至之道也无凶而至於
吝者得其應以為之助耳
伊川曰獸之濟水必揭其尾濡其尾言不能濟也
九二曳其輪貞吉象曰九二貞吉中以行正也
白雲曰曳其輪者將以有行也九二剛中之才居險
難之中剛而有濟故曳其輪貞吉也夫六五之君柔
中未能有濟必得九二剛中之臣相與為應乃可濟
矣是以有曳輪濟難之漸固守是道无不吉也中以
行正者其曳輪也所以輔其君以有濟之道正也以
九居二中之德也以中之德行道之正故曰中以行
正也既濟初九曳輪而已濟者也未濟九二曳輪而
將濟者也夫濟者宜有用舟之象而二卦皆言曳輪
者以見濟難之時用力甚艱而後有濟故也
六三未濟征凶利涉大川象曰未濟征凶位不當也
六三以隂柔之資當險難之極而位下卦之上位浮
於才者也若獨行以濟難則凶矣然險中有出險之
理應剛有可濟之道况&KR0704;比於二陽乎與之共濟可
也故曰利涉大川(集誠齋佚菴)
九四貞吉悔亡震用伐鬼方三年有賞於大國象曰貞
吉悔亡志行也
九四居至近之地有剛明濟難之才以其居隂故戒
以貞固則吉而悔亡不貞則不能濟而有悔也震動
之極也古之人用力之甚者伐鬼方也故以為義卦
中反對之爻其取象多相類損益二五言十朋之龜
弗克違夬姤三四言臀无膚其行次且既濟與未濟
三四皆有鬼方之伐聖人於既濟之三則以高宗伐
鬼方為戒於未濟之四則以伐鬼方為功盖既濟之
世利用静未濟之世利用動也然未濟九四亦必曰
三年者以興師遠伐雖出於不獲已猶戒其勞民動
衆久而後能成功猶春秋凡土木興作之役雖當必
書也(兼采粹言鄭氏誠齋)
雷氏曰先言貞吉悔亡而後言伐鬼方先自治而後
治人也
有賞於大國謂有功而受賞於大國也
六五貞吉无悔君子之光有孚吉象曰君子之光其暉
吉也
六五柔中文明之君虛己而有容故賢者樂為之輔
以濟天下之難是以九二有曳輪之吉九四有鬼方
之伐人君不以尊位自居而樂於虚己待賢固守是
道宜其吉而无悔矣君子之光者謂君國子民之道
孰有光於是者乎光盛則有暉暉者光之散光被天
下之謂也有孚吉者以五與二四相孚乃得光被天
下之吉上云貞吉者正一身之吉也下云吉者光被
天下之吉也故象曰其暉吉也(兼采白雲)
上九有孚于飲酒无咎濡其首有孚失是象曰飲酒濡
首亦不知節也
君子始於憂勤終於逸樂夫以未濟之初志存不懈
以至於濟當此之時與忠臣嘉賓飲酒宴樂可也武
王在鎬飲酒而魚藻美之故曰有孚于飲酒无咎言
信得此樂也然不可恃其治安飲酒无節以至於沉
溺則復入於未濟矣幽王沉湎而賓之初筵刺之有
孚失是者言信失此樂也易之為道大矣其憂天下
後世而教戒之也至矣泰斯有否既濟斯有未濟既
濟之時戒以未濟未濟之終甫及既濟而復以濡首
戒之懼以終始其要无咎此之謂易之道也(集子夏童溪雷)
(氏佚菴)
學易記卷六
