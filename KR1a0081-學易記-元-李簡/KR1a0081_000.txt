學易記易類
提要
(臣)等謹案學易記九卷元李簡撰簡里貫未
詳自序稱已未歲承乏倅泰安已未為延祐
六年蓋仁宗時也其書所採自子夏易傳以
逮張特立劉肅之說凡六十四家一一各標
姓氏其集數人之說為一條者亦註曰兼采
某某其不註者則簡之新義矣大抵仿李鼎
祚集觧房審權義海之例自序稱在東平時
與張中庸劉佚菴王仲徽聚諸易觧節取之
張與王意在省文劉之設心務歸一說僕之
所取寧失之多以俟後來觀者去取又稱已
未歲取向所集重加去取則始博終約蓋非
苟作故所言多淳實不支其所見楊彬夫五
十家解單渢三十家解今並不存即所列六
十四家遺書亦多散佚因簡所輯猶有什一
之傳則其功亦不在鼎祚審權下也乾隆四
十四年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
學易記原序
伊川先生嘗云學易者當看王輔嗣胡翼之王介甫三
家文字令通貫然後却有用心處時先生易𫝊未出也
及温陵曾獻之集大易粹言𫝊於世則學者知有所宗
而三家之說不無去取也歲在壬寅春三月予自泰山
之莱蕪挈家遷東平時張中庸劉佚菴二先生與王仲
徽輩方聚諸家易解而節取之一相見遂得厠於講席
之末前後數載凡讀六七過其書始成然人之所見不
能盡同其去取之間則亦不能無少異大抵張與王意
在省文劉之設心務歸一說僕之所取寧失之多以俟
後来觀者去取也僕居莱蕪幾二載當時所讀之易止
有王輔嗣與粹言而已諸家之說則未之見也六百日
之間節取粹言凡三度前賢之說或中心有所不安則
思之夜以繼日雖在道路鞍馬間與窗下無少異脱有
所得隨即書之以待它年讀之驗其學之進與否也比
遷東平積謬說百餘段及得胡安定王荆公南軒晦菴
誠齋諸先生全書及楊彬夫所集五十家解單渢所集
三十家解讀之謬說暗與前賢之說相合者十有二三
私心始頗自信今卷中凡無名字者以兼採諸人之意
合而為一說不能主名亦或有區區管見輒不自揆而
厠於其間者其初心將便觀覽而傳於家非敢有意傳
諸人以取著述之名也親友之間有堅欲求觀而不能
違者或復為人錄去予甚患之已未歲承乏倅泰安山
城事少遂取向之所集學易記觀之重加去取焉噫親
友相知相愛由此書𫉬謗𫉬罪於朋儕亦由此書它日
必有能辨之者中統建元庚申秋七月望日信都李簡
序
諸儒姓氏
卜氏(商)子夏(經解)王氏(弼)輔嗣(注)
韓氏(伯)康伯(注繋)孔氏(穎達)仲逹(䟽)
希夷陳氏(博)圖南安定胡氏(瑗)翼之
濓溪周氏(惇頤)茂叔康節邵氏(雍)堯夫
涑水司馬氏(光)君實臨川王氏(安石)介甫
徂徠石氏(介)守道東坡蘇氏(軾)子瞻
明道程氏(顥)伯淳伊川程氏(頤)正叔
横渠張氏(載)子厚廣平游氏(酢)定夫
龜山楊氏(時)中立兼山郭氏(忠孝)立之
白雲郭氏(雍)子和東萊吕氏(祖謙)伯恭
龔氏(原)深甫徐氏(君平)
邵氏(秬)范氏(諤昌)
耿氏(南仲)希道漢上朱氏(震)子𤼵
平原單氏(渢)童溪王氏(宗傳)景孟
潘氏(夢旂)天錫余氏(童)
鄭氏(東卿)王氏(師心)
晦菴朱氏(熹)元晦南軒張氏(栻)敬夫
誠齋楊氏(萬里)庭秀京口先生
西溪李氏劉氏(牧)長民
榕臺林氏黃氏(林中)
鄭氏(汝諧)舜舉宋氏(齊愈)
陳氏(子明)荀氏
學士錢氏(藻)于氏(寳)
宋氏(咸)莊氏
都氏牧氏
李氏(元量)辛氏
淩氏孫氏(諤)
博士李氏袁氏(機仲)
景氏(紹)楊氏(彬夫)
西山真氏(德秀)景元鶴山魏氏(了翁)華夫
渾源雷氏(思)西仲閑閑趙氏(秉文)周臣
中庸張氏(特立)文舉佚菴劉氏(肅)才卿
學易記圖說
朱文公曰近世說易者於象數全然闊略其不然者又
太拘滯支離不可究詰故推本聖人經傳中說象數者
只此數條以意推之以為足以上究聖人畫卦作易之
本旨下濟生人觀變玩占之實用
文公此說甚惬愚意然僕所取之圖則亦不能盡同
也其六十四卦方圖蓋因推廣河圖而得之也理與
象數備見於圖伏羲八卦既畫此圖巳具天地間真
先天之注脚也
河圖洛書之數邵堯夫傳於李挺之挺之傳於穆伯
長伯長傳於种明逸明逸傳於陳圖南
河圖九宫戴九履一左三右七二四為肩六八為足
五居中央縦横皆十五伏羲觀河圖而畫八卦者此
也其圖以五竒數統四偶數而各居其所蓋中者為
主而外者為客正者為君而側者為臣也縦横參伍
無適而非十五此變化無窮之所以為妙也洛書之
位天以一生水而地以六成之居北地以二生火而
天以七成之居南天以三生木而地以八成之居東
地以四生金而天以九成之居西天以五生土而地
以十成之居中陽數竒故一三五七九皆屬乎天所
謂天數五也隂數偶故二四六八十皆屬乎地所謂
地數五也天地之數各以其類而相求所謂五位相
得而各有合也積五竒而為二十五積五偶而為三
十合是二者而為五十有五此洛書之全數也文王
後天八卦之位蓋出乎此故曰河出圖洛出書聖人
則之或曰河圖洛書其圖雖𫝊古今無說不知伏羲
見河圖時怎生消息取數畫卦定位来子於易學用
心非一日亮有所見盍為我言之曰先天論數其體
有三後天論數其用有二蓋先天明易之體後天明
易之用也何謂三天地有竒偶之數天一地二是也
先天有自然之數乾一兑二是也五行有生成之數
水一火二是也河圖九宫縦横十五先天取數三者
不遺此孔子所謂參伍以變錯綜其數通其變遂成
天地之文極其數遂定天下之象也先天則河圖後
天則洛書其說具見於後
先天乾一位在南方兑二位在東南離三位在東方
震四位在東北巽五位在北方坎六位在西北艮七
位在西方坤八位在西南繫辭自天地定位至坤以
蔵之明先天也
陽極於九故乾位南方隂極於二故坤位西南蓋陽
主進而隂主退也金之生數四故兑位東南木之成
數八故震位東北其離巽坎艮之位皆取先天自然
之數巽得五數位當居中其所以居一者一乃一元
之氣散之則為五行斂之則復一元也或曰八卦之
中巽何獨能運五行而復太極曰巽風也風之性無
往而不入又順理而能行權也八卦定位或以隂陽
或以五行或以自然之數參取互見九宫無遺亦縦
横十五之義也向使巽便能居一則五為無用之數
矣說卦曰震東方也兑正秋也離也者明也坤也者
地也或言體或言用或言時或言方所亦此互見之
意也又乾坤父母也長男長女位乎外少男少女居
左右此亦天下之通情也後天八卦出於洛書以震
代離蓋取木之生數也故萬物出乎震東方又有木
之成數故巽得次震而代兑也以離代乾火之成數
七也以兑代艮以乾代坎取四九金生成之數也以
坎代巽者水生成之數在北也以艮代震取土生成
之數位乎東北終始萬物也六子從乾變易方所獨
坤居西南不動者亦陽動隂静之意也
天地之初一氣而已云太極者一氣未分之初歟一
氣既分輕清者為天重濁者為地是生兩儀也兩儀
既分則金木水火四方之位列是生四象也萬物出
乎震而齊乎巽得天三地八生成之數震陽木巽隂
木之象也木生火天七火之成數萬物皆相見離為
南方之卦也火生土隂極於二故坤位西南萬物皆
致養焉故曰致役乎坤土生金說乎兑戰乎乾得四
九生成之數兑隂金乾陽金之象也金生坎水正北
方之卦於時為冬萬物歸根復命之時也水受制於
土故艮居東北萬物之所成終而所成始也元而貞
貞而元無有已也艮也者其造化循環之樞歟
太極判而為天地天地之中又有隂陽剛柔孔子所
謂立天之道曰隂與陽立地之道曰柔與剛也隂陽
之中又有隂陽其法一而二二而四四而八其叙乾
一兑二離三震四巽五坎六艮七坤八首乾尾坤以
隂陽先後為數也
孔子云天地定位山澤通氣雷風相薄水火不相射
八卦相錯者此也非止乎此也八卦之中分列五十
六卦亦皆首尾相錯夬與復相錯睽與革相錯其餘
相次至于謙剥皆相錯又非止乎此也乾與坤相伏
故相對夬與剥相伏又相對其餘相次至于復姤悉
皆兩兩相伏陽根於隂隂根於陽隂陽之精互蔵其
宅洪紫微此圖其自然之理蓋出於伏羲八卦次序
圖因而重之而為六十四也此圖傳世始於邁邪其
亦有所受也邪是因見堯夫乾南坤北之先天遂更
而為此圖邪要之有天地以来便有此象伏羲既畫
之後此圖已具天地之間矣
此先天衍河圖縦横自然之數圖也一者太極也六
十四者卦之用也其數六十有五者亦猶大衍之數
五十也四因六十五得策二百六十縦横得策四千
一百六十復以四位成簇縦横二簇乘之又得策四
千一百六十斜取之又得策五百二十復以四位成
簇斜取之又得策二千八十南與北合東與西交又
得策五百二十共得策萬有一千四百四十以當萬
物之數也乾一兑二離三震四巽五坎六艮七坤八
首乾尾坤左旋而圓象自然洪紫微之先天不期合
而合矣夬九大有十大壯十一小畜十二需十三大
畜十四泰十五履十六復左旋八卦皆乾宫夬履相
對乾兑相交也睽十七歸妹十八中孚十九節二十
四卦對峙皆本兑宫損二十一臨二十二同人二十
三革二十四四卦相對宗西北澤火之象豐二十五
家人二十六既濟二十七賁二十八四卦相對峙皆
本離宫明夷二十九无妄三十隨三十一噬嗑三十
二四卦相對亦西北火雷之象益三十三屯三十四
頤三十五復三十六四卦相對皆本震宫姤三十七
大過三十八鼎三十九恒四十四卦對峙皆本巽宫
井四十一蠱四十二升四十三訟四十四四卦相對
亦西北水風之象困四十五未濟四十六解四十七
渙四十八四卦對峙皆本坎宫蒙四十九師五十遯
五十一咸五十二旅五十三小過五十四漸五十五
蹇五十六八卦右旋蒙蹇相對山水相交八卦皆山
水之象謙五十七否五十八萃五十九晉六十豫六
十一觀六十二比六十三剥六十四八卦復右旋皆
本坤宫謙剥相對地與山交六十四卦亦皆首乾尾
坤乾運坤外其布列之位與夫縦横之數一位不可
移一數不可亂非智營非力索其隂陽五行六十四
卦萬物之理之數天造地設自然而然此圖當與洪
紫微之先天相為表裏也或曰澤火火雷風水何以
皆宗西北曰此先天中已隠西北首乾之意也
學易記綱領
孔子曰加我數年五十以學易可以無大過矣或問伊
川曰不知聖人何以因學易後始能無過曰先儒謂孔
子學易後可以無大過此大段失却文義聖人何嘗有
過如待學易後無大過却是未學易前嘗有大過也此
聖人如未嘗學易何以知其可以無大過蓋孔子時學
易者支離易道不明仲尼既修他經惟是易未嘗𤼵明
故謂弟子曰加我數年五十以學易期之五十然後贊
易則學易者可以無大過差若所謂贊易道以黜八索
是也言學與大過皆謙也
王氏曰凡彖者通論一卦之體者也一卦之體由一爻
為主則指明一爻之美以統一卦之義大有之類是也
卦體不由乎一爻則全以二體之義明之豐卦之類是
也
又曰彖論一卦之體明其所由之主者也一卦五陽而
一隂則一隂為之主矣五隂而一陽則一陽為之主矣
夫隂之所求者陽陽之所求者隂也陽苟一焉五隂何
得不同而歸之隂苟隻焉五陽何得不同而從之故隂
爻雖賤而為一卦之主者處其至少之地也
姤初六雖不可以為主亦羣陽之所求也夬上六固
不可以為主亦羣剛之所共決也
夫卦者時也爻者適時之變者也又曰比復好先乾壯
惡首明夷務闇豐尚光大吉凶有時不可犯也動静有
適不可過也犯時之忌罪不在大失其所適過不在深
故當其列貴賤之時其位不可犯也遇其憂悔吝之時
其介不可慢也觀爻思變變斯盡矣
夫象者出意者也得意則忘象言者明象者也得象則
忘言猶蹄者所以在兔得兔而忘蹄筌者所以在魚得魚
而忘筌也義苟在健何必乾乃為馬類苟在順何必坤乃
為牛而或者定馬於乾案文責卦有馬無乾則偽說滋
漫難可紀矣互體不足遂及卦變變又不足推致五行
一失其原巧喻彌甚縦復或值而義無所取蓋存象忘
意之由也
案象無初上得位失位之文又繋辭但論三五二四同
功異位亦不及初上唯乾上九文言云貴而无位需上
六云雖不當位若以上為隂位邪則需上六不得云不
當位也若以上為陽位邪則乾上九不得云貴而无位
也隂陽處之皆云非位而初亦不說當位失位也然則
初上者是事之終始无隂陽定位也
不云初終不云上下而云初上者互言也蒙與家人
言初終也井鼎之𩔖言上下也
伏羲畫卦文王重之卦下辭即文王所作也周公爻之
孔子翼而繋之然後易之道備
孔氏疏云夫子十翼上彖一下彖二上象三下象四上
繋五下繋六文言七說卦八序卦九雜卦十
濓溪曰聖人之精畫卦以示聖人之藴因卦以𤼵卦不
畫聖人之精不可得而見微卦聖人之藴不可得而
聞易何止五經之源其天地鬼神之奥乎寂然不動者
誠也感而遂通者神也動而未形有無之間者幾也誠
精故明神應故妙幾微故幽誠神幾曰聖人
明道曰盡天理便是易孟子曰可以仕則仕可以止則
止可以久則久可以速則速孔子也孔子聖之時者也
故知易者莫如孟子
或問太玄之作何如曰是亦賢矣必欲撰不如明易
伊川曰易變易也隨時變易以從道也其為書也廣大
悉備將以順性命之理通幽明之故盡事物之情而示
開物成務之道也聖人之憂患後世可謂至矣君子居
則觀其象而玩其辭動則觀其變而玩其占得於辭不
達其意者有矣未有不得於辭而能通其意者也至微
者理也至著者象也體用一源顯微無間觀會通以行
典禮則辭無所不備故善學者求言必自近易於近者
非知言者也
祁寬問學易之道尹和靖曰昔焞聞之伊川先明辭久
之再請伊川曰次識其時因曰唐虞禪夏后商周繼文
王之不取武王之取不識時後便做文王武王不同非
也使文王當武王之時便做了武王事使武王當文王
時也只做得文王事皆時也識得時後便見堯舜湯武
其揆一也推此時之大者吾輩語默出處皆要識時便
六十四卦爻都得為自家用也
看易且要知時凡六爻人人有用聖人自有聖人用賢
人自有賢人用衆人自有衆人用君有君用臣有臣用
无所不通
或問胡先生解九四作太子恐不是卦義先生云亦不
妨只看如何用當儲貳則做儲貳但不要拘一若執一
事則三百八十四爻只作得三百八十四件事便休也
卦下之辭為彖夫子從而釋之通謂之彖彖者言一卦之
義故知者觀其彖辭則思過半矣
謝公師直與伊川論易伊川未之許也公曰昔與伯淳
亦謂景温於春秋則可易則未也伊川曰以某觀之二
公皆深於易者也公曰何謂也伊川曰監司論學而主
簿敢以為非為監司者不怒為主簿者敢言非深於易
而何
横渠曰繋辭所以論易之道既知易之道則易象在其
中故觀易必由繫辭獨說九卦之德者蓋九卦為德切
於人事
横渠昔在京師坐虎皮說周易聽徒甚衆一夕二程先
生至論易次日横渠徹去虎皮曰吾平日為諸公說者
皆亂道有二程近到深明易道吾所弗及汝輩可師之
横渠人品甚高胷次明白灑落只在於此一事觀之非
有大過人之資而造道深者不能也
龜山曰易不比他經須心通始得未見易而玩易之文
以言易若說得深即不是聖人作用處若說得淺常人
之談耳
白雲曰包犧氏畫八卦而卦之名已立文王重之為六
十四之後然後易之名出焉文王之易以周題之所以
別夏商二代夏曰連山商曰歸蔵而不名曰夏商易者
時未有易之名故也連山以艮為首歸蔵以坤為首
或問連山首艮歸蔵首坤之義曰艮始終萬物者也
坤養育萬物者也此亦三統之義也
又曰包犧畫卦蓋本三才天道主覆故畫於上地道主
載故畫於下人道財成輔相故畫於中於是自任以財
成輔相之道而配天地焉者包犧畫卦之道也然天道
不以天高而大於地地道不以地廣而大於人人道不
以人微而小於天地是以聖人經以三才而太極亡緯
以八卦而太極復一經一緯而六十四象由之以備天
下之能事畢矣
易者道貫三才理該萬物其實行處要須以人事明之
包犧畫卦初未有辭文王周公之言皆繋辭也故孔子
曰繋辭焉以斷其吉凶繋辭焉以盡其言今上下二篇
孔子之繋辭也
又曰孔穎達曰六十四卦二二相耦非覆則變覆者表
裏視之遂成兩卦屯蒙需訟之𩔖是也變者乾坤坎離
大過頤中孚小過八者是也或覆或變豈無其序哉故
聖人所以序之也
鄭東卿曰小過有飛鳥之象中孚有卵之象孚字從爪
從子如鳥以爪抱卵也又卦畫二隂居内外實中虛亦
卵之象也
鳥之所以能孚化其卵者誠意專也人能守道如鳥
抱卵則誠无不至矣
晦菴曰吉凶悔吝四者循環周而復始憂患中必悔悔
便是吉之漸及至吉却便安肆又做出羞吝事便是凶
之漸凶則復悔吉似夏吝似秋凶似冬悔似春循環無
己也
繋辭曰震无咎者存乎悔故悔趣於吉而吝向於凶
也
問内卦為貞外卦為悔之義晦菴曰貞訓正事方正如
此悔是事巳如此凡悔吝者皆是事過後方有悔吝内
卦之占是事如此外卦之占是事已然者如此二字又
有始終之意
西山真氏曰易者隂陽變易之謂日往則月来寒往則
暑来晝夜昏明循環不息此天道之常也聖人擬之以
作易不過推明隂陽消長之理而巳陽長則隂消隂長
則陽消一消一長天之道也人而學易則知吉凶消長
之理進退存亡之道也
