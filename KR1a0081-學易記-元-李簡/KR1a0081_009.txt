學易記卷九元李簡撰
說卦
昔者聖人之作易也幽贊于神明而生蓍參天兩地而
倚數觀變于隂陽而立卦發揮于剛柔而生爻和順于
道德而理于義窮理盡(津忍反)性以至于命
幽贊於神明而生蓍者生用蓍求卦之法也蓋是道
本於神明而聖人能生之故曰幽贊猶云默助也一
三五七九皆陽數也獨以一三五參之而用九者此
倚其陽之生數也二四六八十皆隂數也獨以二四
兩之而用六者此倚其隂之生數也純陽爲乾純隂
爲坤及夫隂陽之變則陽卦多隂隂卦多陽此八卦
所以立也其六十四卦凡陽爻皆本乾之剛隂爻皆
本坤之柔是發揮乾坤剛柔而生三百八十四爻也
道者萬世可常行之道也德者謂六爻之德也能和
順於道德謂六爻之德萬世可常行也和順於道德
自然於義无所亂故曰理於義如是則人道盡矣窮
天下之理盡人物之性自然於命无所負故曰至於
命如是則天道盡矣乃聖人作易之極功也(集南軒晦菴劉)
(氏)
昔者聖人之作易也將以順性命之理是以立天之道
曰隂與陽立地之道曰柔與剛立人之道曰仁與義兼
三才而兩之故易六畫而成卦分隂分陽迭用柔剛故
易六位而成章
白雲曰前章自作易生蓍終於性命而止此章復因
性命之說而詳言之以見易之爲書所以能至於命
者以本乎性命之理故也性命之理即天地人之道
也性命本一故中庸言天命之謂性孟子言君子不
謂性命因天地人而言之則天道之謂命人道之謂
性於是乎有别矣是以隂陽剛柔仁義各異其名也
隂陽者天之二道也剛柔者地之二道也仁義者人
之二道也天地人之道各二所謂三才而兩之也自
六畫成卦而後三才隂陽之位具於是乎迭用柔剛
之爻以居之則變化見矣故曰六位而成章也章者
變化之道明見之謂也分隂分陽非謂立天之道隂
陽也言三才二道皆一爲隂一爲陽也迭用柔剛非
謂立地之道柔剛也言三才隂陽分爲六畫迭爲九
六柔剛居之也故三才二道不兼九六言之則曰六
畫兼明九六剛柔而後謂之六位是以六畫成卦特
有其象而已至六位成章而後道大明也
伊川曰昔者聖人立人之道曰仁與義孟子曰仁者
人也親親爲大義者宜也尊賢爲大唯能親親故老
吾老以及人之老幼吾幼以及人之幼唯能尊賢故
賢者在位能者在職唯仁與義盡人之道盡人之道
則謂之聖人
漢上曰隂陽氣也剛柔者氣聚而有體也
晦菴曰兼三才而兩之總言六畫又細分之則隂陽
之位間雜而成文章也
天地定位山澤通氣雷風相薄水火不相射八卦相錯
數往者順知來者逆是故易逆數也
此言先天也其方位具首卷易以乾坤象天地故則
河圖而定位也山澤異體而其氣通雷風相薄而相
助薄迫也水火相資而不相厭八卦相交而成六十
四然後吉凶得失可得而前知也數往者順謂數已
往之事則順而易知也知來者逆謂預度未來之事
則逆而難知也易之道无他其於未來之事可逆睹
而前知也故曰易逆數也
雷以動之風以散之雨以潤之日以晅之艮以止之兊
以說之乾以君之坤以藏之
此卦位與上章同
上言八卦自然之象此言八卦自然之用雷以動之
故蟄者奮勾者萌風以散之故結者解甲者拆雨以
潤之則物長日以晅之則物成動與散所以生之也
潤與晅所以長之也長則有極故艮以止之有止則
有所說故兊以說之萬物自動而止自止而說物極
矣而莫爲之君則无主乃亂故乾以君之所以治之
也治之而已无以安之猶不得所也坤以藏之所以
安之也六子者用也乾坤者體也六子者事也乾坤
者道也(集耿氏龔氏)
帝出乎震齊乎巽相見乎離致役乎坤說言乎兊戰乎
乾勞乎坎成言乎艮
此卦位乃文王所定所謂後天之學也此章言帝出
乎震之八者所以妙萬物之神後言萬物出乎震之
八者所以釋前言也帝者天之主宰天道始於震萬
物從之皆出而有生生而齊齊畢出也至離而明明
則可見至坤而養養而後物成物成則說乾以純陽
居隂地故隂陽相薄而戰也坎位北方於時則爲冬
萬物歸根復命之時也散之於春而歛之於冬觀海
水於冬夏則可知矣故曰勞乎坎漢上曰水性勞而
不倦艮介於東北之地乃春冬之交萬物之所從出
入既成其終復成其始故曰成言乎艮此雖萬物之
情實天道也
萬物出乎震震東方也
南軒曰震於方爲東於時爲春萬物從之而出也
齊乎巽巽東南也齊也者言萬物之潔齊也
南軒曰方物之出也草昧而不齊汚穢而不潔至於
東南然後潔齊也
離也者明也萬物皆相見南方之卦也聖人南面而聽
天下嚮明而治蓋取諸此也
劉氏集傳曰離於方爲南於時爲夏萬物亨嘉之時
也其材爲明明則物相見矣故聖人南面而治者所
以向明而與萬物相見也
坤也者地也萬物皆致養焉故曰致役乎坤
坤所以養萬物萬物所以養人致養乃以釋致役也
兊正秋也萬物之所說也故曰說言乎兊
物成而後可說
戰乎乾乾西北之卦也言隂陽相薄也
乾位西北秋冬之交萬物感陽氣而生至此則既成
實矣遇風霜而凋落乃隂陽相薄交戰之時也
坎者水也正北方之卦也勞卦也萬物之所歸也故曰勞
乎坎
觀海水於冬夏則可知矣故曰勞乎坎漢上曰水性
勞而不倦
艮東北之卦也萬物之所成終而所成始也故曰成言
乎艮
八卦或言方或言時蓋互見也誠齋曰艮東北也北
者冬也物所終而止東者春也物復動而始動而復
止止而復動物莫窮其用始而復終終而復始物莫
知其際艮也者其造化循環无端之樞歟然則造化
之仁庸有既乎天地之大德曰生吾於艮見之矣
神也者妙萬物而爲言者也
伊川曰神是極妙之語
白雲曰道則道也易則書也聖人則人也獨神爲无
方而三者皆有之故道亦有神易亦有神非别一物
唯以其道之見於用而妙萬物名爲神也易與聖人
之神皆一也因妙萬物而言爲神故曰妙萬物而爲
言也誠齋曰神難言也而仲尼屢言之曰神无方又
曰隂陽不測之謂神又曰惟神也故不疾而速不行
而至今又曰神也者妙萬物而爲言非仲尼不能言
天下之至神噫斂天地於八卦不見其有餘散八卦
於天地不見其不足其天地之神乎其易之神乎
動萬物者莫疾乎雷撓萬物者莫疾乎風燥萬物者莫
熯乎火說萬物者莫說乎澤潤萬物者莫潤乎水終萬
物始萬物者莫盛乎艮故水火相逮雷風不相悖山澤
通氣然後能變化既成萬物也
漢上曰動撓燥說潤終始萬物者孰若六子然不能
以獨化故必相逮也不相悖也通氣也然後能既成
萬物
誠齋曰六子變化不言乾坤非不言也六子之功即
乾坤之功也故舜以五人治文王以多士寧
明道曰冬至一陽生而每遇至後則倍寒何也隂陽
消長之際无截然斷絶之理故相攙掩過如天將曉
復至隂黑亦是理也息止也生也止則便生不止則
不生艮終始萬物
艮不言山者蓋艮有終始萬物之義而山不能兼此
義既盡也
乾健也坤順也震動也巽入也坎陷也離麗也艮止也
兊說也
此章述八卦之訓詁狀八卦之性與才也其性至剛
而其才不息者乾之健也其性至柔其才善承者坤
之順也陽剛宜在上居乎二隂之下必動之象也在
上則止矣此震之反乎艮也隂柔順乎陽者也伏於
二陽之下善入者也在上則見而說矣此巽之反乎
兊也陽明而隂闇陽易而隂險故一陽掩於二隂則
爲陷一隂附於二陽則爲麗健動陷止剛之象柔麗
入說柔之體(兼取横渠龔氏)
乾爲馬坤爲牛震爲龍巽爲雞坎爲豕離爲雉艮爲狗
兊爲羊
乾爲馬健而能行坤爲牛順而能載也震爲龍
邵康節曰重淵之下有動物非龍乎巽爲雞巽主
號令雞能知時坎爲豕漢上曰豕水畜也美脊剛
鬛坎中陽垂耳俯首而尾不足本末隂也離爲雉
火有文明之象也艮爲狗守内而捍外也兊爲
羊外柔而内很也遠取諸物皆此類也
乾爲首坤爲腹震爲足巽爲股坎爲耳離爲目艮爲手
兊爲口
乾爲首圓而在上也坤爲腹虛而有容也震爲
足陽動於下也巽爲股順於下而動於上也坎
爲耳誠齋曰水内景有耳内聦之象離爲目火外
景有目外明之象艮爲手外剛而能執止也兊
爲口南軒曰出言以說人飲食以說體也此近取
諸身也
陳圖南曰八卦本配八體獨闕其鼻乃以巽言股股
係足也艮爲鼻巽爲手風能鼓舞萬物而手之所以
舞也蓋艮爲鼻兊爲口山澤通氣也巽爲手震爲足
雷風相薄也
乾天也故稱乎父坤地也故稱乎母震一索而得男故
謂之長男巽一索而得女故謂之長女坎再索而得男
故謂之中男離再索而得女故謂之中女艮三索而得
男故謂之少男兊三索而得女故謂之少女
白雲曰乾坤天地父母皆一道也故乾坤主父母而
言六子之變自下爲先一二三之義取於三畫之初
中上也王氏云索求也自坤而求陽皆男也自乾而
求隂皆女也卦變之義蓋始於此故說卦首章曰觀
變於隂陽而立卦
乾爲天爲圜(音圓)爲君爲父爲玉爲金爲寒爲冰爲大赤
爲良馬爲老馬爲瘠馬爲駁馬爲木果
横渠曰乾爲大赤其正色也爲冰健極而寒甚也
白雲曰繫辭言包犧氏始作八卦以通神明之德以
類萬物之情皆所謂類萬物之情也乾之於八卦天
之於三才君之於臣父之於子皆一道也是之謂類
也乾之道天之形人之首皆圜也爲玉粹而不雜也
爲金剛而能變也寒冰西北之位也冰又堅剛之象
也大赤乾剛之色也馬行健也良則善於其道也老
則久於其道也瘠馬取其骨健非羸弱之謂也駁馬
言其變木果圓象然聖人言此使學者知其道无乎
不在也此亦舉其大槩耳安能盡言天地萬物之象
哉觸類而長之斯可矣自人言之則千夫長百夫長
夫之於妻長之於幼亦皆乾也自物言之宫室之覆
車蓋之象亦皆乾也麒麟之於走獸鳳凰之於飛鳥
泰山之於丘垤河海之於行潦亦皆乾也山河雖坎艮
之象方其於丘垤於行潦則乾也至如虎狼有父子
之仁螻蟻有君臣之義孰謂乾之道不有在於虎狼
螻蟻之間者乎故知其道无乎不在特知而用之者
鮮矣八卦之象皆然(兼集南軒龔氏)
坤爲地爲母爲布爲釡爲吝嗇爲均爲子母牛爲大輿
爲文爲衆爲柄其于地也爲黑
坤爲地萬物所資生也爲母有生育之功也爲
布爲釡言其成物以養人也言布則縑帛在其中
爲吝嗇隂性也亦闔藏之意爲均廣生而无所遺
也爲子母牛蕃生也爲大輿厚載也爲文言
山川草木賁飾于外也爲衆其數偶也爲柄有
執也蓋永貞之義爲黑純隂之色也
震爲雷爲龍爲玄黃爲旉爲大塗爲長子爲決躁爲蒼
筤竹爲萑葦其于馬也爲善鳴爲馵足爲作足爲的顙
其于稼也爲反生其究爲健爲蕃鮮
震爲雷陽以起也故相薄而有聲爲龍(說見上)爲玄
黃隂陽交變之始其去乾坤未遠也爲旉下竒而
上偶方春萬物旉榮之象爲大塗萬物由之而出異
乎艮之徑路也爲長子乾一索而得也爲決躁
其性剛以動故善則爲決否則爲躁爲蒼筤竹春
生其色青萑葦根固而叢生也其於馬也爲善
鳴動而有聲也爲馵足馬後足右白曰驤左白曰
馵取其健動也爲作足走類也爲的顙隂其上
也其於稼也爲反生復彖曰剛反又物之載甲而
生者謂之反生其究爲健爲蕃鮮變而至三則成
乾故健方生未盛故極則爲蕃鮮
巽爲木爲風爲長女爲繩直爲工爲白爲長爲高爲進
退爲不果爲臭其於人也爲寡髮爲廣顙爲多白眼爲
近利市三倍其究爲躁卦
巽爲木順而能曲能直也爲風无所不入也爲
長女(見上)爲繩直順而直也爲白以受采而无不
入也爲長爲高木象也爲進退風性也又隂内
則退陽外則進爲不果爲臭風氣所發也其於人
也爲寡髮血隂也髮血之餘也一隂伏於二陽之下
則髮達乎上也寡爲廣顙二陽在上昭然顯白
爲多白眼爲近利市三倍小人之情急於利三倍言
其甚也其究爲躁卦凡物極則反故巽順之至究
則爲隂躁爲工巧且順也爲不果内柔也内柔
而外剛小人之象小人反眼若不相識故曰多白眼
坎爲水爲溝瀆爲隱伏爲矯輮爲弓輪其于人也爲加
憂爲心病爲耳痛爲血卦爲赤其于馬也爲美脊爲亟
心爲下首爲薄蹄爲曳其于輿也爲多眚爲通爲月爲
盜其于木也爲堅多心
坎爲水内明而外晦也爲溝瀆善流通也爲隱
伏陽藏隂中也爲矯輮以曲而直曰矯以直而曲
曰輮或曲或直水可導而行也爲弓輪䟽曰弓者
激矢取如水激射也輪者運行如水其于人也爲
加憂爲心病一陽居中心也在險之中故爲加憂爲
心病爲耳痛耳屬腎水主聽聽勞則耳痛也爲
血卦氣爲陽而血爲隂周流於身亦猶水之在天地
間也爲赤亦取血之色其於馬也爲美脊陽在
中也爲亟心亟急也取其中堅内動也爲下首水
性趨下也爲薄蹄下不厚也又上下皆隂故有下
首薄蹄之象爲曳其於輿也白雲曰疑當作其於
輿也爲曳易曰見輿曳以其險陷而艱于行故爲曳
爲多眚心病故多眚爲通盈科而後進萬折必
東也爲月月乃水之精故方諸取水爲盜潛伏
而險也其於木也爲堅多心剛中也
離爲火爲日爲電爲中女爲甲胄爲戈兵其於人也爲
大腹爲乾卦爲鼈爲蟹爲蠃爲蚌爲龜其於木也爲科
上槁
離爲火離麗也火必麗乎物爲日日是火之精也
故陽燧取火爲電火類也爲中女白雲曰坎艮
不言中男少男而離兊言中女少女者互見也爲
甲胄爲戈兵剛在外也甲胄自衛戈兵外向也其
於人也爲大腹中虛也爲乾卦燥也鄭正夫曰離
言乾卦而坎不言濕坎言血卦而離不言氣互相備
也爲鼈爲蟹爲蠃爲蚌爲龜白雲曰皆介物也介
物甲胄類也其於木也爲科上槁白雲曰疏云科
空也科木上槁隂中而无實也與堅多心之義反矣
艮爲山爲徑路爲小石爲門闕爲果蓏(力火反)爲閽寺(如字)
(又音侍)爲指爲狗爲鼠爲黔喙之屬其于木也爲堅多節
艮爲山邵氏曰附乎隂之上而靜以止者山也徑路
山間之細路也爲小石山與小石如坎水溝瀆之
義爲門闕上實下虛且其中分故也又萬物出入
莫不由於斯也爲果蓏果之爲物剛實而止於上
蓏之爲物柔脆而止于下瓜瓠之類也爲閽寺南
軒曰閽止之象也閽人譏其出入而爲之啟閉寺人
相道出入之事而紏之閽人掌其竒服怪民不入此
司外者也寺入掌内宫之戒令則是主司内者也
爲指指亦手也爲狗(說見上)爲鼠止於隂也爲黔
喙之屬剛在上也其於木也爲堅多節白雲曰剛
不中也中則爲心不中則爲節心則利於用節則不
利於用
兊爲澤爲少女爲巫爲口舌爲毁折爲附決其于地也
爲剛鹵爲妾爲羊
兊爲澤見本卦爲少女(見上)爲巫爲口舌卦具口象
於上故直言其爲口舌巫以口舌致精誠通神者也
爲毁折爲附決兊正秋也秋物成熟槀稈之屬則
毁折果蓏附麗之屬則分決也(取疏)爲剛鹵疏曰取水
澤所停皆鹹鹵也爲妾少女從姊爲娣也爲羊
(見上)
序卦
有天地然後萬物生焉盈天地之間者惟萬物故受之
以屯屯者盈也屯者物之始生也
伊川曰萬物始生鬱結未通故盈塞於天地之間至
通暢茂盛則塞意亡矣天地生萬物屯物之始生故
繼乾坤之後
物生必蒙故受之以蒙蒙者蒙也物之穉也
伊川曰屯者物之始生物始生穉小蒙昧未發所以
次屯也
南軒曰萌而未明甲而未拆此所以爲物之始生其
生也故雜而未著故受之以蒙也
六十四卦非倒即伏也其序爲自然
物穉不可不養也故受之以需需者飲食之道也
物穉必養而後大雨澤潤益于物乃萬物之所需也
飲食潤益於人乃人之所需也故需有飲食之象
飲食必有訟故受之以訟
南軒曰夫飲食人之大欲不得其欲則爭而必致訟
訟必有衆起故受之以師師者衆也
伊川曰師之興由有爭也
衆必有所比故受之以比比者比也
衆則必有相親者
比必有所畜故受之以小畜
白雲曰畜君畜衆皆畜也是以必有所畜
物畜然後有禮故受之以履
畜止也既畜然後有禮也
履而泰然後安故受之以泰
伊川曰履得其所則舒泰泰則安矣泰所以次履也
白雲曰人有禮則安无禮則危
泰者通也物不可以終通故受之以否
伊川曰夫物往來通泰之極則必否
物不可以終否故受之以同人
伊川曰天地不交則爲否上下相同則爲同人與否
義相反故相次又世之方否必與同力乃能濟同人
所以次否也
與人同者物必歸焉故受之以大有
南軒曰樂以天下與天下同其樂憂以天下與天下
同其憂此與人同也故物歸焉故受之以大有
有大者不可以盈故受之以謙
劉氏曰有大者必戒乎滿盈謙所以次大有
有大而能謙必豫故受之以豫
謙以持盈則安豫
豫必有隨故受之以隨
伊川曰夫悦豫之道物所隨也
以喜隨人者必有事故受之以蠱蠱者事也
伊川曰夫喜悦以隨於人者必有事也无事則何喜
何隨蠱非訓事蠱乃有事也
有事而後可大故受之以臨臨者大也
注曰可大之業由是而生
物大然後可觀故受之以觀(去聲)可觀而後有所合故受
之以噬嗑嗑者合也
伊川曰既有可觀然後有合者也
白雲曰凡合在觀之後未有无所見而合者也
物不可以苟合而已故受之以賁賁者飾也
白雲曰人之合則有上下長少非禮以飾之則无分
无分則亂故不可苟合
致飾然後亨則盡矣故受之以剥剥者剥也
注曰極飾則實喪也
物不可以終盡剥窮上反下故受之以復
伊川曰物无剥盡之理剥極則復隂極則陽生陽剥
極於上而復生於下窮上而反下也
復則不妄矣故受之以无妄
伊川曰復者反於道也既復於道則无妄矣
周氏曰不善之動妄也妄復則无妄矣无妄則誠焉
故无妄次復
有无妄然後可畜故受之以大畜
兼山曰健爲天德大畜止健畜天德也
白雲曰大畜畜无妄之道而已无妄之道天道也
物畜然後可養故受之以頤頤者養也
白雲曰有所畜則天道止於我矣不有以養之將復
失其正孟子所謂以直養而無害則塞乎天地之間
者也
不養則不可動故受之以大過
白雲曰大過之動非常動也不能大養其德者不可
動此孟子所以養浩然之氣也
物不可以終過故受之以坎坎者陷也陷必有所麗故
受之以離離者麗也
伊川曰理无過而不已者過極則必陷坎所以次大
過也陷於險難之中則必有所附麗理自然也離所
以次坎也
有天地然後有萬物有萬物然後有男女有男女然後
有夫婦有夫婦然後有父子有父子然後有君臣有君
臣然後有上下有上下然後禮義有所錯(施也七路反)夫婦
之道不可以不久也故受之以恒恒者久也
伊川曰天地萬物之本夫婦人倫之始所以上經首
乾坤下經首咸繼以恒也天地二物故二卦分爲天
地之道男女交合而成夫婦故咸與恒皆二體合爲
夫婦之義咸感也以說爲主恒常也以正爲本而說
之道自有正也正之道固有說焉咸夫婦之道夫婦
終身不變者也故咸之後受之以恒也
物不可以久居其所故受之以遯遯者退也
白雲曰日月久照尚有昃食況萬物乎久居其所而
退者宜也
物不可以終遯故受之以大壯
伊川曰遁爲違去之義壯爲進盛之義遁者隂長而
陽遁也大壯陽之壯盛矣衰則必盛消息相須故既
遁則必壯大壯所以次遁也
物不可以終壯故受之以晉晉者進也進必有所傷故
受之以明夷夷者傷也
伊川曰物无壯而終止之理既盛壯則必進晉所以
次大壯也夫進之不已者必有所傷理自然也明夷
所以次晉也
傷於外者必反於家故受之以家人
伊川曰夫傷困於外則必反於内
白雲曰行有不得者反求諸已治國治天下而不治
者必反於家治自近始實一道也
家道窮必乖故受之以睽睽者乖也
伊川曰家道窮則睽乖離散理必然也
濓溪曰治天下有本身之謂也治天下有則家之謂
也本必端端本誠心而已矣則必善善則和親而已
矣家難而天下易家親而天下疎也家人離必起於
婦人故睽次家人以二女同居其志不同行也堯所
以釐降二女於潙汭舜可禪乎吾兹試矣
乖必有難故受之以蹇蹇者難也
白雲曰合則有飾乖則有難理之宜也
物不可以終難故受之以解解者緩也
難極則必解散
緩必有所失故受之以損
伊川曰縱緩則必有失
損而不已必益故受之以益
自損者人益之
益而不已必決故受之以夬夬者決也
注曰益而不已則盈故必決也
決必有所遇故受之以姤姤者遇也
白雲曰人之於性決去其惡則德可遇其在國也決
去小人則君子可遇
物相遇而後聚故受之以萃萃者聚也
白雲曰相遇則道合而聚不合亦散矣故利見大人
貞
聚而上者謂之升故受之以升升而不已必困故受之
以困困乎上者必反下故受之以井
伊川曰物之積聚而益高大聚而上也故爲升升所
以次於萃也升者自下而上自下而升上以力進也
不已必困矣故升之後受之以困也困則必反於下
物之在下莫如井井所以次困也
井道不可不革故受之以革
伊川曰井之爲物存之則穢敗易之則清潔不可不
革者也
革物者莫若鼎故受之以鼎
伊川曰鼎之爲用所以革物也變腥而爲熟易堅而
爲柔水火不可同處也能使相合爲用而不相害是
能革物也
主器者莫若長子故受之以震
伊川曰鼎者器也震爲長男故取主器之義而繼鼎
之後長子傳國繼號者也故爲主器之主序卦取其
一義之大者爲相繼之義
震者動也物不可以終動止之故受之以艮艮者止也
伊川曰動靜相因動則有靜靜則有動无常動之理
艮所以次震也
物不可以終止故受之以漸漸者進也進必有所歸故
受之以歸妹
伊川曰止必有進屈伸消息之理也進則必有所至
故漸有歸義歸妹所以繼漸也
得其所歸者必大故受之以豐豐者大也
伊川曰物所歸聚必成其大故歸妹之後受之以豐
也
窮大者必失其居故受之以旅
伊川曰豐盛至於窮極則必失其所安旅所以次豐
也
旅而无所容故受之以巽巽者入也入而後說之故受
之以兊兊者說也
伊川曰羇旅親寡非巽順何所取容苟能巽順雖旅
困之中何往而不能入巽所以次旅也物相入則相
說相說則相入兊所以次巽也
說而後散之故受之以渙渙者離也物不可以終離故
受之以節
說則舒散也人之氣憂則結聚說則舒散故說有散
義渙所以繼兊也然人氣舒散豈可常也當知節之
之道故節所以次渙也(取伊川說)
節而信之故受之以中孚
伊川曰節者之爲制節不得過越也信而後能行之
上能信守之下則信從節而信之也中孚所以次節
也
有其信者必行之故受之以小過
劉氏曰守其信者言出必行故未免有過君子貞而
不諒爲是故也
有過物者必濟故受之以既濟
劉氏曰有過物之才則能濟天下之事
物不可窮也故受之以未濟終焉
伊川曰既濟矣物之窮也物窮而不變則无不已之
理易者變易而不窮也故既濟之後受之以未濟而
終焉未濟則未窮也未窮則有生生之義
雜卦
乾剛坤柔䷀(乾下伏坤)䷁乾純剛坤純柔
比樂師憂比䷆師
劉氏曰相親故樂危事故憂
臨觀之義或與或求臨䷓觀
白雲曰臨與所臨觀與所觀二卦皆有與求之義或
有與无求或有求无與皆非臨觀之道有舜在上必
有戴舜者是爲臨觀也
屯見而不失其居蒙雜而著(直略反)屯䷃蒙
白雲曰屯旅皆近困旅困於已窮故失其居屯困於
始生故不失其居而利於有爲也
蒙者物之穉也人之方穉要在養之不失其正養之
失正則入於邪矣傳曰幼子常視毋誑蓋蒙穉之時
未有所知易爲雜亂而有所附著也孟子亞聖其母
猶爲之三遷況其下者乎故曰蒙以養正聖功也
震起也艮止也震䷳艮
陽非止物故曰起也陽在上隂在下各止其所故曰
止也
損益盛衰之始也損䷩益
南軒曰損而不已必益爲盛之始益而不已必決爲
衰之始
大畜時也
晦菴曰止健者時有適然
无妄災也畜大䷘无妄
白雲曰无妄之謂災其餘自作孽而已
萃聚而升不來也萃䷭升
南軒曰天下之理有聚有散惟順以說故聚也
白雲曰不來不知反也故至於困來則知止无困矣
謙輕而豫怠也謙䷏豫
南軒曰謙而不持重者失於輕也豫而不警戒者失
於怠也
噬嗑食也賁无色也嗑噬䷕賁
白雲曰頤中物有則必斷故噬嗑利斷猶人之食也
南軒曰賁者設飾然終於白賁故无色也
兊見而巽伏也兊䷸巽
横渠曰兊說在外巽入在隱
隨无故也蠱則飭也隨䷑蠱
注曰隨時之宜不係於故也
白雲曰蠱弊事特加整治因飭之而已非大有作也
剥爛也復反也剥䷗復
南軒曰剥者五隂剥一陽而勢之爛有不可救之理
復者一陽生於下而復反其所也
晉畫也明夷誅也晉䷣明夷
白雲曰晉與明夷朝暮之象也故言明出地上明入
地中誅亦傷也
井通而困相遇也井䷮困
南軒曰井内不失已外不失人无所蔽也故爲通
晦菴曰剛柔相遇而剛見揜也
咸速也恒久也咸䷟恒
白雲曰感爲天下至速之道所謂不疾而速者也
南軒曰感之无心故應之也速恒者久於其道也
渙離也節止也渙䷻節
白雲曰散則離矣有節故可止
解緩也蹇難也解䷦蹇
南軒曰天下之難既解故安於佚樂每失於緩蹇者
見險而止故爲難
睽外也家人内也睽䷤家人
白雲曰睽本於外疑家人本於内至故治家者必先
其身治天下者必先其家
否泰反其類也否䷊泰
南軒曰否君子退而小人之類進泰君子進而小人
之類退此其類所以相反也
大壯則止遯則退也壯大䷠遯
白雲曰壯之不止小人之壯也君子之壯則有止遁
之退大壯之止皆克已之道
大有衆也同人親也有大䷌同人
白雲曰其有非一故衆衆則大能同乎人則天下親
之易知則有親同人之親其得乾之易乎
革去故也鼎取新也革䷱鼎
南軒曰革弊所以去其故鼎烹所以取其新
小過過也中孚信也䷽(小過伏中孚)䷼
南軒曰天下失其中故小有所過以復其中是過也
乃所以救其不中者乎信由中也故曰中孚
豐多故也親寡旅也豐䷷旅
劉氏曰豐者民蕃物阜之時其多故自然也親寡故
寄旅
離上而坎下也䷝(離下伏坎)䷜
白雲曰上下水火之性也
小畜寡也履不處也畜小䷉履
大畜以剛畜之也故所濟者廣小畜以柔畜之也故
所濟者寡
白雲曰履以行爲義非處之道
需不進也訟不親也需䷅訟
南軒曰需者有所待故不進
白雲曰訟違行相親之道絶矣
大過顚也䷚(頤伏大過)䷛
南軒曰當本末弱之時當從權以濟其難蓋時之顚
危故也
姤遇也柔遇剛也姤䷪夬
漸女歸待男行也漸䷵歸妹
白雲曰待男而行其行漸也是以吉
頤養正也
白雲曰養其正所以去其非正謂之頤
既濟定也濟既䷿未濟
白雲曰濟則難定
歸妹女之終也
南軒曰女子以嫁爲歸此終身仰望所以爲終也
未濟男之窮也
伊川曰三陽皆失位故曰男之窮也
夬決也剛決柔也君子道長小人道憂也
先儒曰桀紂之世非无君子難乎其爲君子也堯舜
之世非无小人難乎其爲小人也難乎其爲小人乃
小人道憂也六十四卦以類相生唯乾坤坎離小過
中孚頤大過八卦相伏此隂陽之精互藏其宅之意
也
學易記卷九
