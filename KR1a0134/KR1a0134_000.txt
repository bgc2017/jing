周易淺述易𩔖
提要
(臣)等謹案周易淺述八卷
國朝陳夢雷撰夢雷字省齋閩縣人康熙庚戌
進士官翰林院編修緣事謫戍後蒙
恩召還校正銅板復緣事謫戍卒於戍所是編成
於康熙甲戌乃其初赴尚陽堡時所作大旨
以朱子本義為主而參以王弼注孔穎達疏
蘇軾𫝊胡廣大全來知德注諸家所未及及
所見與本義互異者則别抒已意以明之蓋
行箧乏書故所據止此其凡例稱解易數千
家未能廣覽道共實也然共說謂易之義藴
不出理數象占顧數不可顯理不可窮故但
寄之於象知象則理數在其中而占亦可即
象而玩故所解以明象為主持論多切於人
事無一切言心言天支離幻冥之習其詮理
雖多尊朱子而不取其卦變之說取象雖兼
採来氏而不取其錯綜之論亦頗能掃除轇
轕惟卷末所附三十圖乃其友楊道聲所作
穿鑿煩碎實與夢雷書不相比附以原本所
載且說易原有此一家姑仍其舊存之置諸
不論不議可矣乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周易淺述凡例
一易之為書義藴雖多大扺理數象占四者盡之有是
理乃有是數有是數即有是理六經皆言理獨易兼
言數顧數不可顯理不可窮故但寄之于象夫子謂
立象以盡意而全彖六爻之𫝊皆稱象曰則理數之
備于象可知故今所註釋多即其取象之由釋之盖
知象則理數在其中且可隨𩔖旁通不拘于一隅之見
不獨先儒精義有可融洽即時解所稱君臣政教亦
不妨借為設象之觀矣
一有象即有占本義分龍馬日月之辭為象吉凶悔吝之
辭為占然占即在象中盖龍馬日月之辭象也即占也
吉凶悔吝之辭占也亦卦爻中有此象也繫辭𫝊謂居
則觀其象而玩其辭動則觀其變而玩其占然必平日
審于象既筮乃明于占盖觀象貴能變通臨筮乃以
我所問之事合之所占自能分其義𩔖以定可否矣
一是書雖參註䟽大全及蘇氏來氏之解而要以本義
為主亦有本義所云大全中朱子又存疑義者則本
義尚有朱子未定之解自宜參之他家以求其歸也
間有注疏大全所無妄附臆見者必明言與本義異
同之故非敢立異正以心有未安又不敢以己見托
之先儒故明言附一知半解以待高明指摘耳
一解易數千餘家未能廣覽來氏獨于取象最詳然一
卦之中内卦外卦二互卦六爻變卦變卦中互卦取
象已博若再以錯綜卦取象亦太泛矣愚意謂互變
猶未卦也錯綜則已屬意求之如震為龍乾亦言龍
正不必過拘也
一易之有圖原列于經首盖卦畫在未有經之先也今
所附楊子道聲圖說則有先後天配合及方圓卦分
合之圖多後人之論矣不知圖者固不得經之原然
不讀全經亦未能究圖之藴故附圖說于後使人先
從誦讀求其文義然後探其本原也
一是書義藴本之先儒圖說本之楊子間皆附以臆見
獨于卦變有疑凡彖𫝊言卦變者程𫝊本義多異同
朱子亦多存疑義三覆再三究未得其不易之觧今
凡彖𫝊言卦變者俱照來氏綜卦言之于理甚順故
闕卦變之圖以待異日
一易之為書雖理數象占所包者廣大旨無非扶陽而
抑陰隨時而守正教人遷善改過憂勤惕厲以終其
身學易者苟不悟此則詮理雖精探數雖微觀象雖
審决占雖神總于身心無當故所觧多于前後總論
一卦大意及逐爻象𫝊之下發明聖人言外示人大
意雖未敢謂神明默成之道盡是然借一二言自儆
身心庶克道聽塗說之咎云
