春秋傳卷一宋胡安國撰
隠公上(公名息姑魯惠公之子姬姓侯爵自周公子伯禽始受封傳世十有三而至隠公攝)
(主國事諡法不尸其位曰隠)
周(文武開基始都豐鎬幽厲板蕩平王東遷洛陽盡舉故都而棄之秦所謂東周也於是王室微弱至平王)
(四十九年而入春秋魯隱公三年平王崩桓王立)
鄭(姬姓伯爵自桓公始受封周厲王之子宣王之弟也傳世武公莊公莊公元年封弟段于京二十二年克)
(段于鄢入春秋)音註(鄢音偃)
齊(姜姓侯爵自太公相武王定殷受封于齊受命專征侯伯傳世十三至僖公九年入春秋)
宋(子姓公爵周武王定殷邦封微子啓于宋以奉殷祀傳世十四至穆公七年入春秋魯隱公三年穆公卒)
(弟殤公與夷立)
晉(姬姓侯爵自唐叔始受封傳世十一而至昭侯昭侯封文侯之弟成師于曲沃晉始亂分為二以翼曲沃)
(别之)
翼(昭侯之後傳孝侯鄂侯鄂侯二年入春秋隱公五年曲沃伐翼翼侯奔隨王命虢公立鄂侯之子光)
(于翼是為哀侯隱公六年晉逆翼侯于隨納諸鄂謂之鄂侯)
曲沃(成師之後傳曲沃莊伯曲沃莊伯之十一年十一月魯隱公之元年正月也盖用夏正建寅之)
(月為歲首不惟改元又改歴矣隱公七年曲沃莊伯卒子稱代立是為曲沃武公)
衞(姬姓侯爵自康叔始受封傳世十三至桓公十三年入春秋魯隱公四年衞州吁弑桓公自立冬殺州吁)
(宣公晉立)
蔡(姬姓侯爵蔡叔之子蔡仲率德改行成王復封于蔡傳世十三至宣公二十八年入春秋魯隱公八年宣)
(公卒子桓侯封人立)
曹(姬姓伯爵自曹叔振鐸始受封傳世十二至桓公終生三十五年入春秋)
滕(姬姓侯爵至魯隱公七年見滕侯卒其後稱子盖為時王所黜)音註(見去聲)
陳(媯姓侯爵舜之後自胡公始受封傳世十二至桓公二十三年入春秋)
杞(姒姓侯爵夏禹之後自東樓公始受封傳五世至武公二十九年入春秋魯莊公二十七年書杞伯來朝)
(盖為時王所黜其後又稱子)
薛(任姓侯爵至魯隱公十一年見來朝莊公三十一年書薛伯卒蓋為時王所黜其後至昭公三十一年見)
(葬薛獻公)
莒(巳姓子爵至魯文公十八年見庶其)
邾(曹姓附庸國自儀父八春秋後為子至魯莊公十六年書邾子克卒)
許(姜姓大嶽之後至魯隱公十一年見許莊公及許叔魯桓公十五年許叔入于許即魯僖公四年許男新)
(臣卒葬許穆公也)
小邾(曹姓顓頊之後魯莊公五年書郳黎來來朝蓋附庸而未爵命其後數從齊桓公尊王室王命為諸)
(侯至魯僖公七年始書小邾子)音註(數入聲)
楚(芈姓子爵自熊繹始受封八世至熊渠立其長子康為句亶王中子紅為鄂王少子執疵為越章王此僭)
(王之始也又八世至熊儀是為若敖又二世至熊眴是為蚡冒又一世熊通是為楚武王武王十九年入)
(春秋)
秦(嬴姓伯爵顓帝之後也殷有蜚廉周有造父周孝王使非子畜馬蕃息分土為附庸邑之秦六世至襄公)
(將兵救周送平王東遷有功封為諸侯襄公卒文公立文公四十四年是為隱公元年又六世至穆公任)
(好十五年魯僖公十五年始見春秋)
吳(姬姓子爵自大伯作吳五世至周章而武王克殷因封之吳又十四世至壽夢而吳始益大稱王魯成公)
(七年始見春秋)
越(其先禹之苖裔少康之庶子也封於會稽以奉禹祀後二十餘世至於允常魯昭公五年偕楚伐吳始見)
(於春秋允常與闔廬戰而相怨伐定公十四年允常卒子句踐立是為越王是年吳伐越越敗之于檇李)
(孟子曰王者之迹熄而詩亡詩亡然後春秋作今按邶鄘而下多春秋時詩也而謂詩亡然後春秋)
(作何也自黍離降為國風天下無復有雅而王者之詩亡矣春秋作於隱公適當雅亡之後又按小)
(雅正月刺幽王詩也而曰赫赫宗周褒姒威之逮魯孝公之末幽王已為犬戎所斃惠公初年周既)
(東矣春秋不作於孝公惠公者東遷之始流風遺俗猶有存者鄭武公入為司徒善於其職則猶用)
(賢也晉侯捍王于艱錫之秬鬯則猶有誥命也王曰其歸視爾師則諸侯猶來朝也義和之薨諡為)
(文侯則列國猶有請也及平王在位日久不能自強於政治棄其九族葛藟有終遠兄弟之刺不撫)
(其民周人有束薪蒲楚之譏至其晚年失道滋甚乃以天王之尊下賵諸侯之妾於是三綱淪九法)
(斁人望絶矣夫婦人倫之本朝廷風化之原平王子母適冢正后親遭褒姒之難廢黜播遷而宗國)
(顛覆亦可省矣又不是懲而賵人寵妾是拔本塞源自滅之也春秋於此盖有不得已焉耳託始乎)
(隱不亦深切著明也哉)音註(復扶又反烕胡悅反朝直遙反凡後朝廷朝聘並同治去聲藟)
(力軌反遠去聲)
(已周平王四未十九年)元年(齊僖公禄父九年晉鄂侯郄二年曲沃莊伯鮮十一年衞桓公完十三年)
(蔡宣公考父二十八年鄭莊公寤生二十二年曹桓公終生三十五年陳桓公鮑二十三年把武公二十九年)
(宋穆公和七年秦文公四十四年楚武王熊通十九年)
(即位之一年必稱元年者明人君之用也大哉乾元萬物資始天之用也至哉坤元萬物資生地之用也)
(成位乎其中則與天地參故體元者人主之職而調元者宰相之事元即仁也仁人心也春秋深明其用)
(當自貴者始故治國先正其心以正朝廷與百官而遠近莫不壹於正矣春秋立文兼述作按舜典紀元)
(日商訓稱元祀此經書元年所謂祖二帝明三王述而不作者也正次王王次春乃立法創制裁自聖心)
(無所述於人者非史策之舊文矣)音註(治平聲)
春王正月音註(按隱公之始年周王之正月也書王正月見周之正朔猶行於天下也)
(按左氏曰王周正月周人以建子為歲首則冬十有一月是也前乎周者以丑為正其書始即位曰惟元)
(祀十有二月則知月不易也後乎周者以亥為正其書始建國曰元年冬十月則知時不易也建子非春)
(亦明矣乃以夏時冠周月何哉聖人語顔回以為邦則曰行夏之時作春秋以經世則曰春王正月此見)
(諸行事之驗也或曰非天子不議禮仲尼有聖德無其位而改正朔可乎曰有是言也不曰春秋天子之)
(事乎以夏時冠月垂法後世以周正紀事示無其位不敢自專也其旨微矣加王於正者公羊言大一統)
(是也國君逾年改元必行告廟之禮國史主記時政必書即位之事而隱公闕焉是仲尼削之也古者諸)
(侯繼世襲封則内必有所承爵位土田受之天子則上必有所禀内不承國於先君上不禀命於天子諸)
(大夫扳已以立而遂立焉是與爭亂造端而篡弑所由起也春秋首絀隱公以明大法父子君臣之倫正)
(矣)音註(冠語並去聲扳普顏反絀與黜同)
三月公及邾儀父盟于蔑音註(蔑魯地邾儀父附庸之君未王命也此私盟之)
(始父音甫)
(魯侯爵而其君稱公此臣子之詞春秋從周之文而不革者也我所欲曰及邾者魯之附庸儀父其君之)
(字也何以稱字中國之附庸也王朝大夫例稱字列國之命大夫例稱字諸侯之兄弟例稱字中國之附)
(庸例稱字其常也聖人按是非定褒貶則有例當稱字或黜而書名例當稱人或進而書字其變也常者)
(道之正變者道之中春秋大義公天下以講信修睦為事而刑牲㰱血要質鬼神則非所貴也故盟有弗)
(獲已者而汲汲欲焉惡隱公之私也或言褒其首與公盟而書字失之矣)音註(要平聲質與劕同)
夏五月鄭伯克段于鄢音註(鄢鄭地音偃)
(用兵大事也必君臣合謀而後動則當稱國命公子呂為主帥則當稱將出車二百乘則當稱師三者咸)
(無稱焉而專目鄭伯是罪之在伯也猶以為未足又書曰克段于鄢克者力勝之詞不稱弟路人也于鄢)
(操之為已蹙矣夫君親無將段將以弟篡兄以臣伐君必誅之罪也而莊公特不勝其母焉爾曷為縦釋)
(叔段移於莊公舉法若是失輕重哉曰姜氏當武公存之時常欲立段矣及公既沒姜以國君嫡母主乎)
(内段以寵弟多才居乎外國人又悅而歸之恐其終將軋已為後患也故授之大邑而不為之所縱使失)
(道以至於亂然後以叛逆討之則國人不敢從姜氏不敢主而大叔屬籍當絶不可復居父母之邦此鄭)
(伯之志也王政以善養人推其所為使百姓興於仁而不偷也况以惡養天倫使陷於罪因以翦之乎春)
(秋推見至隱首誅其意以正人心示天下為公不可以私亂也垂訓之義大矣)音註(夫音扶不勝勝)
(音升)
秋七月天王使宰咺來歸惠公仲子之賵音註(此王室下交諸)
(侯之始咺音烜賵方鳳反)
(上古應時稱號故其名三變春秋以天自虔創制立名繫王於天為萬世法其義備矣冢宰稱宰咺者名)
(也王朝公卿書官大夫書字上士中士書名下士書人咺位六卿之長而名之何也仲子惠公之妾爾以)
(天王之尊下賵諸侯之妾是加冠於屨人道之大經拂矣天王紀法之宗也六卿紀法之守也議紀法而)
(修諸朝廷之上則與聞其謀頒紀法而行諸邦國之間則專掌其事而承命以賵諸侯之妾是壤法亂紀)
(自王朝始也春秋重嫡妾之分故特貶而書名以見宰之非宰也或曰僖公之母成風亦莊公妾也其卒)
(也王使榮叔歸含且賵其葬也至使召伯來會葬下賵諸侯之妾而名其宰榮召何以書字而不名也於)
(前賵仲子則名冢宰於後葬成風王不稱天其法嚴矣)音註(壊音怪分去聲含戶暗反)
九月及宋人盟于宿音註(魯宋宿三國共為盟參盟之端見矣)
(内稱及外稱人皆微者其地以國宿亦與焉微者盟會不志於春秋此其志者有宿國之君也凡書盟者)
(惡之或曰周官有司盟掌盟載之法詛祝作其詞玉府共其器戎右役其事太史藏其約蘇公亦曰出此)
(三物以詛爾斯夫盟以結信出於人情先王猶不禁也而謂凡書盟者惡之可乎曰盟以結信非先王所)
(欲而不禁逮德下衰欲禁之而不克也春秋之時會而㰱血其載果掌於司盟猶不以為善也又况私相)
(要誓慢鬼神犯刑政以成傾危之習哉今魯既及儀父宋人盟矣尋自叛之信安在乎故知凡書盟者惡)
(之也)音註(與音預詛側慮反祝支又反共音恭約於妙反)
冬十有二月祭伯來音註(此私交之始祭側界反)
(按左氏曰非王命也祭伯畿内諸侯為王卿士來朝於魯而直書曰來不與其朝也人臣義無私交大夫)
(非君命不越竟所以然者杜朋黨之原為後世事君而有貳心者之明戎也惟此義不行然後有籍外權)
(如繆留之語韓宣惠者交私議論如莊助之結淮南者倚強藩為援以脅制朝廷如唐盧擕之於高駢崔)
(胤之於宣武昭緯之於幽峧者矣經於内臣朝聘告赴皆貶而不與正其本也豈有誣上行私自植其黨)
(之患哉)音註(竟音境繆音穆)
公子益師卒音註(益師魯大夫)
(凡公子公孫登名於史册貴戚之卿也不書官者故侍講程頤以謂不與其以公子故而自為卿也古者)
(諸侯大夫皆命於天子卿卒必書此春秋貴大臣之意其不日公羊以為遠然公子彄遠矣而書日則非)
(遠也穀梁以為惡然公子牙季孫意如惡矣而書日則非惡也左氏以為公不與小斂然公孫敖卒於外)
(而公在内叔孫舍卒於内而公在外不與小斂明矣而盡日左氏之說亦非也其見恩數之有厚薄歟)
(庚平王五申十年)二年(齊僖十晉鄂三衞桓十四蔡宣二十九鄭莊二十三曹桓三十六陳桓二十四)
(把武三十宋穆八秦文四十五楚武二十)
春公會戎于潛音註(潛魯地戎之近於魯者也此外交之始是故會戎于潛春秋之始會)
(吳黃池春秋之終此春秋之所以終始也)
無駭帥師入極音註(極附庸國無駭帥師大夫專兵之端見矣)
秋八月庚辰公及戎盟于唐音註(唐魯地此與盟之始)
九月紀履緰来&KR0647;女音註(緰音須)
冬十月伯姬歸于紀音註(伯姬魯女)
莒人入向音註(向小國音餉)
(按榖梁子逆女親者也使大夫非正也魯哀公問冕而親迎不已重乎孔子對曰合二姓之好以為宗廟)
(社稷主君何謂已重乎文定厥祥親迎于渭造舟為梁不顯其光則世子而親迎也韓侯娶妻蹶父之子)
(韓侯迎止于蹶之里則諸侯而親迎也有夫婦然後有父子有父子然後有君臣夫婦人倫之本也逆女)
(必親使大夫非正也入春秋之始名宰咺歸賵以譏亂法書履緰逆女以志變常衆妾之分定矣大昏之)
(禮嚴矣)音註(好去聲蹶音鱖)
紀子伯莒子盟于密音註(伯左作帛密莒邑子帛裂繻字莒魯有怨紀侯昏于魯使)
(子帛盟莒結好以和解之此外特相盟之始)
(凡闕文有斷以大義削之而非闕者有本據舊史因之而不能益者亦有先儒傳授承誤而不敢增者如)
(隱不書即位桓不書王賵葬成風王不書天吳楚之君卒不書葬之類皆斷以大義削之而非闕也甲戌)
(己丑夏五紀子伯莒子盟于密之類或曰本據舊史因之而不能益者也或曰先儒傳授承誤而不敢增)
(者也闕疑而慎言其餘可矣必曲為之說則鑿矣)
十有二月乙卯夫人子氏薨音註(子氏仲子也隱讓桓以為太子故成其母)
(喪稱夫人以赴于諸侯)
(按穀梁子曰夫人子氏者隱之妻也卒而不書葬夫人之義從君者也邦君之妻國人稱之曰小君卒則)
(書薧以明齊也先卒則不書葬以明順也有夫婦然後有父子有父子然後有君臣夫婦人倫之本也入)
(春秋之始於子氏書薨不書葬明示大倫苟知其義則夫夫婦婦而家道正矣)
鄭人伐衞音註(征伐天子之權此諸侯專征伐之始)
(按左氏鄭共叔之亂公孫滑出奔衞衞人為之伐鄭取廪延至是鄭人伐衞討滑之亂也凡兵聲罪致討)
(曰伐潛師掠境曰侵兩兵相接曰戰繯其城邑曰圍造其國都曰入徙其朝市曰遷毁其宗廟社稷曰滅)
(詭道而勝之曰敗悉虜而俘之曰取輕行而掩之曰襲已去而躡之曰追聚兵而守之曰戍以弜假強而)
(能左右之曰以皆誌其事實以明輕重内兵書敗曰戰書滅曰取特婉其辭為君隱也征伐天子之大權)
(今鄭無王命雖有言可執亦王法所禁况於修怨乎不書戰者程氏以為衞已服也衞服則可免矣此義)
(施於伐而不書戰皆可通矣)
(辛平王五十酉一年崩)三年(齊僖十一晉鄂四衞桓十五蔡宣三十鄭莊二十四曹桓三十七陳桓二)
(十五把武三十一宋穆九年卒秦文四十六楚武二十一)
春王二月己巳日有食之
(經書日食三十六去之千有餘歲而精歴算者所能考也其行有常度矣然每食必書示後世治歴明時)
(之法也有常度則災而非異矣然每食必書示後世遇災而懼之意也日者衆陽之宗人君之表而有食)
(之災咎象也克謹天戒則雖有其象而無其應弗克畏天災咎之來必矣凡經所書者或妾婦乘其夫或)
(臣子背君父或政權在臣下或夷狄侵中國皆陽微隂盛之證也是故十月之交詩人以刺日有食之春)
(秋必書以戒人君不可忽天象也)
三月庚戌天王崩音註(平王崩桓王立)
(崩者上墜之形春秋歴十有二王桓襄匡簡景志崩志葬者赴告及魯往會之也平惠定靈志崩不志葬)
(者赴告雖及魯不會也莊僖頃崩葬皆不志者王室不告魯亦不往也諸侯為天王服斬衰禮當以所聞)
(先後而奔喪今平王崩周人來訃而隱公不往是無君也其罪應誅不書而自見矣或曰萬國至衆也封)
(疆至重也天王之喪不得越境以奔而修服於國卿供弔送之禮訖葬卒哭而除喪禮乎按周書康王之)
(誥太保率西方諸侯入應門左畢公率東方諸侯入應門右再拜趨出王反喪服此奔成王之喪者安得)
(以為修服於國而可乎故周人有喪魯人有喪周人往弔謂使人可也魯人不往謂當親之者而不可使)
(人代也諸侯歲時或朝覲於京師或會同於方嶽或從兵革征討之事越境踰時不以為難何獨難於奔)
(喪而薄君臣始終存殁之義哉大非先王之禮失春秋之義矣)音註(衰音崔)
夏四月辛卯尹氏卒
(尹氏天子大夫世執朝權為周階亂家父所刺秉國之均不平謂何者是也因其告喪與立子朝以朝奔)
(楚皆以氏書者志世卿非禮為後鑒也或曰世卿非禮裳裳者華何以作乎曰功臣之世世其禄世卿之)
(官嗣其位禄以報功也故其世可延位以尊賢也故其官當擇官不擇人世授之柄黨與既衆威福下移)
(大姦根據而莫除人主孤立而無助國不亡幸爾春秋於周書尹氏武氏仍叔之子於魯書季友仲遂皆)
(志其非禮也公羊子此說必有所受矣)
秋武氏子來求賻音註(此來求之始)
(武氏天子之大夫何以不稱使當喪未君非王命也嗣子定位於初喪其曰未君何也古者君薨諒隂百)
(官總已以聽於冡宰三年夫百官總已以聽則是攝行軍國之事也以非王命而不稱使春秋之旨微矣)
(於以謹天下之通喪而嚴君臣之名分也夫賻以貨財則生者所須索也君取於臣不言求而曰求賻求)
(車求金皆著天王之失道也上失其道則下不臣矣)
八月庚辰宋公和卒音註(穆公卒殤公立)
(外諸侯卒國史承告而後書聖人皆存而弗削曷為弗削春秋天子之事也古者諸侯之邦交閒問殷聘)
(而世相朝盖王事相從則有和好之情及告終易代則有弔恤之禮是諸侯所以睦鄰國也周制王哭諸)
(侯則大宗伯為上相司服為王制緦麻宰夫掌邦之弔事戒令與其幣器財用是王者所以懷諸侯也凡)
(諸侯卒皆存弗削而交鄰國待諸侯之義見矣卒而或日或不日者何謹則書日慢則書時其大致然也)
(卒而或名或不名者何會盟則名於載書聘間則名於簡牘未嘗會盟聘間而無所證者雖使至告喪其)
(名亦不可得而知矣凡此類因舊火而不革者也諸侯曰薨大夫曰卒五等邦君何以書卒夫子作春秋)
(則有革而不因者周室東遷諸侯放恣專享其國而上不請命聖人奉天討以正王法則有貶黜之刑矣)
(因其告喪特書曰卒不與其為諸侯也故曰知我者其惟春秋乎罪我者其惟春秋乎)音註(相息)
(亮反)
冬十有二月齊侯鄭伯盟于石門音註(石門齊地此特相盟之始書石)
(門以志諸侯之合書鹹以志諸侯之散見春秋之終始齊鄭為之也)
(外盟會常事也何以書在春秋之亂世常事也於聖人之王法則非常也有虞氏未施信於民而民信夏)
(后氏未施敬於民而民敬殷人作誓而民始畔周人作會而民始疑子曰大道之行與三代之英丘未之)
(逮也而有志焉諸侯會盟來告則書而弗削者其諸以是為非常典而有志於天下為公之世乎故凡書)
(盟者惡之也)
癸未葬宋穆公
(外諸侯葬其事則因魯會而書其義則聖人或存或削曷為或存或削春秋天子之事也傳稱諸侯五月)
(而葬同盟至同盟謂同方嶽之盟者其生講會同之好其沒有葬送之禮是諸侯所以睦鄰國也按周制)
(有職喪掌諸侯之喪禮涖其禁令序其事凡諸侯及諸臣葬於墓者則冢人授之兆為之蹕而均其禁是)
(王者所以懷諸侯也外諸侯葬或存或削而交鄰國待諸侯之義見矣葬而或日或不日者何備則書日)
(略則書時其大致然也卒而或葬或不葬者何有怠於禮而不葬者冇弱其君而不葬者有討其賊而不)
(葬者有諱其辱而不葬者有治其罪而不葬者有避其號而不葬者宋殤齊昭告亂書弑矣而經不書葬)
(是討其賊而不葬者也晉主夏盟在景公時告喪書日矣而經不書葬是諱其辱而不葬者也魯宋盟會)
(未嘗不同而三世不葬是治其罪而不葬者也吳楚之君書卒者十亦有親送於西門之外者矣而經不)
(書葬是避其號而不葬者也怠於禮而不往弱其君而不會無其事闕其文魯史之舊也討其賊而不葬)
(諱其辱而不葬冶其罪而不葬避其號而不葬聖人所削春秋之法也故曰知我者其惟春秋乎罪我者)
(其惟春秋乎)
春秋傳卷一
