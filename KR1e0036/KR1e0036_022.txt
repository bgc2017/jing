春秋傳卷二十二宋胡安國撰
襄公中
(庚靈王十子一年)十有二年(晉悼十二齊靈二十一衞獻十六蔡景三十一鄭簡五曹成十七陳)
(哀八把孝六宋平十五秦景十六楚共三十吳夀夢二十五卒)
春王三月莒人伐我東鄙圍台季孫宿帥師救台遂入
酈音註(台魯邑今琅琊費縣有台亭音胎又臺怠反)
(鄆莒地也遂者生事也入者逆詞也大夫無遂事受命而救台不受命而入鄆惡季孫宿之擅權使公不)
(得有為於其國也或曰古者命將得專制閫外之事有可以安國家利社稷者專之可也曰此為境外言)
(之也台在邦域之中而專行之非有無君之心者不敢為也昭公逐定無正夫豈一朝一夕之故哉其所)
(由来者漸矣)
夏晉侯使士魴来聘
秋九月吳子乘卒音註(夀夢卒子諸樊立吳始書卒)
冬楚公子貞帥師侵宋
公如晉
(辛靈王十丑二年)十有三年(晉悼十三齊靈二十二衞獻十七蔡景三十二鄭簡六曹成十八陳)
(哀九把孝七宋平十六秦景十七楚共三十一卒吳諸樊遏元年)
春公至自晉
夏取邿音註(邿小國今任城亢父縣有邿亭是已音詩)
秋九月庚辰楚子審卒音註(共王卒子康王昭立)
冬城防音註(防臧氏邑)
(壬靈王十寅三年)十有四年(晉悼十四齊靈二十三衞獻十八蔡景三十三鄭簡七曹成十九陳)
(哀十把孝八宋平十七秦景十八楚康王昭元年吳諸樊二)
春王正月季孫宿叔老會晉士匄齊人(靈)宋人(平)衞人
(獻)鄭公孫蠆曹人(成)莒人(犂比)邾人(宣)滕人(成)薛人把人
小邾人會吳于向音註(蠆丑邁反向鄭地叔老聲伯子魯使二卿會晉敬事伯國晉人)
(自是輕魯幣而益敬其使故叔老雖介亦列於會齊崔杼宋華閱衞北宫括在會惰慢不攝故貶稱人蓋欲以)
(督率諸侯奬成伯功也吳来在向諸侯會之故曰會吳)
(使舉上客而叔老並書者以内卿行則不得不書矣季孫宿以卿為介而不使之免叔老介於宿而不敢)
(避蓋兩失之雖晉人輕其幣而敬其使於君命使人之體豈為得哉)
二月乙未朔日有食之
夏四月叔孫豹會晉荀偃齊人(靈)宋人(平)衞北宫括鄭
公孫蠆曹人(成)莒人(犂比)邾人(宣)滕人(成)薛人把人小邾
人伐秦音註(晉秦兵爭止此晉秦兵爭始於韓而終於十三國之伐)
己未衞侯出奔齊音註(獻公出衞人立公孫剽)
(按左氏衞甯殖將死語其子曰吾得罪於君名在諸侯之策曰孫林父甯殖出其君夫所謂諸侯之策則)
(列國之史也諸侯則若晉若魯是也史則若晉之乘魯之春秋是也今春秋書衞侯出奔齊而不曰孫林)
(父甯殖出其君者蓋仲尼筆削不因舊史之文也欲知經之大義深考舊文筆削之不同其得之矣或曰)
(孫甯出君衆所同疾史策書之是也聖人曷為掩姦藏惡不暴其罪而以歸咎人主何哉曰臣而逐君其)
(罪已明矣人君擅一國之名寵神之主而民之望也愛之如父母仰之如日月敬之如神明畏之如雷霆)
(何可出也所為見逐無乃肆於民上縱其滛虐以棄天地之性乎故衞衎出奔使祝宗告亡且告無罪而)
(定姜曰有罪若何告無春秋端本清源之書故不書所逐之臣而以自奔為名所以警乎人君者為後世)
(鑒非聖人莫能修之為此類也)
莒人侵我東鄙
秋楚公子貞帥師伐吳
冬季孫宿會晉士匄宋華閱衞孫林父鄭公孫蠆莒人
邾人于戚音註(戚孫林父邑○於是孫林父立公孫剽而會晉于戚以定之襄昭之際大夫無)
(君之禍晉為之也悼公之德衰矣)
(癸靈王十卯四年)十有五年(晉悼十五卒齊靈二十四衞獻十九殤公剽元年蔡景三十四鄭簡)
(八曹成二十陳哀十一杞孝九宋平十八秦景十九楚康二吳諸樊三)
春宋公使向戌来聘二月己亥及向戌盟于劉音註(劉魯)
(地)
劉夏逆王后于齊音註(劉夏天子大夫劉采地夏名也)
(劉夏何以不稱使不與天子之使夏也昏姻人倫之本王后天下之母劉夏士也士而逆后是不重人倫)
(之本而輕天下之母矣然則何使卿往逆公監之禮也官師從單靖公逆王后于齊書劉夏而不書靖公)
(是知卿往逆公監之禮也春秋昏姻得禮者常事不書)音註(單音善)
夏齊侯伐我北鄙圍成公救成至遇音註(成魯地遇魯地○書至遇)
(公畏齊不敢至成)
季孫宿叔孫豹帥師城成郛音註(郛成之外城也)
秋八月丁巳日有食之
邾人伐我南鄙
冬十有一月癸亥晉侯周卒音註(悼公卒子平公彪立)
(甲靈王十辰五年)十有六年(晉平公彪元年齊靈二十五衛獻二十殤二蔡景三十五鄭簡九曹)
(成二十一陳哀十二杞孝十宋平十九秦景二十楚康三吳諸樊四)
春王正月葬晉悼公
三月公會晉侯宋公衞侯鄭伯曹伯莒子邾子薛伯把
伯小邾子于湨梁戊寅大夫盟音註(湨水名出河内軹縣東南至温入河)
(古闃反○凡伯在焉而但曰諸侯者無伯也君在焉而但曰大夫者無君也是故自文而下盟于扈會于扈則)
(有斥言諸侯而不序自襄而下湨梁之盟則有斥言大夫而不序)
(牡丘之會諸侯既次于匡則書曰公孫敖帥師及諸侯之大夫救徐雞澤之會諸侯既盟而陳侯使袁僑)
(如會則書曰叔孫豹及諸侯之大夫及陳袁僑盟今湨梁之會諸侯皆在是若欲使大夫盟者則書魯卿)
(及諸侯之大夫盟可也而獨書大夫何也諸侯失政大夫皆不臣也上二年春正月會于向十有四國之)
(大夫也夏四月會伐秦十有三國之大夫也冬會于戚七國之大夫也此三會皆國之大事也而使大夫)
(皆專之而諸侯皆不與焉是列國之君不自為政弗躬弗親禮樂征伐已自大夫出矣况悼公既没晉平)
(初立無先公之明也君若贅旒而大夫張亦宜矣夫豈一朝一夕之故哉善惡積於至微而不可掩常情)
(忽於未兆而不預謀荀偃怒大夫盟而晉靖公廢趙籍韓虔魏斯為諸侯之勢見矣有國者謹於禮而不)
(敢忽此春秋以待後世之意也)音註(與去聲見音現)
晉人執莒子邾子以歸音註(執以歸始此)
齊侯伐我北鄙
夏公至自會
五月甲子地震
叔老會鄭伯晉荀偃衞甯殖宋人伐許音註(鄭非主兵也則曷為)
(會鄭伯春秋不以大夫主諸侯則推而屬之鄭也春秋之大義夷夏之辨君臣之分而已是故僖十九年盟于)
(齊陳非主盟也不以夷狄主中國則書會陳今年伐許鄭非主兵也不以大夫主諸侯則書會鄭)
秋齊侯伐我北鄙圍成
冬叔孫豹如晉
(乙靈王十巳六年)十有七年(晉平二齊靈二十六衞獻二十一殤三蔡景三十六鄭簡十曹成二)
(十二陳哀十三把孝十一宋平二十秦景二十一楚康四吳諸樊五)
春王二月庚午邾子牼卒音註(牼音坑○宣公卒悼公華立)
宋人伐陳
夏衞石買帥師伐曹音註(石買石稷子)
秋齊侯伐我北鄙圍桃音註(桃魯地弁縣東南有桃墟)
齊高厚帥師伐我北鄙圍防音註(防臧紇邑伐我大夫將書大夫始此自隱)
(以来齊伐我皆書人君將書君自文十五年始大夫將書大夫自高厚始)
九月大雩
宋華臣出奔陳
冬邾人伐我南鄙
(丙靈王十午七年)十有八年(晉平三齊靈二十七衞獻二十二殤四蔡景三十七鄭簡十一曹成)
(二十三陳哀十四把孝十二宋平二十一秦景二十二楚康五吳諸樊六)
春白狄来
(劉敞曰夷狄於中國無事焉其於天子世一見則諸侯雖善其交際不得而通也是以春秋亦不與其朝)
(不與其朝者懲滛慝一内外也周公致太平越裳氏重九譯而獻其白雉公曰君子德不及焉不享其贄)
(此乃天子而讓也况列國之君乎守藩之臣乎)
夏晉人執衛行人石買音註(石買即是伐曹者宜即懲治本罪而晉因其為行人)
(之使執之故書行人以罪晉)
秋齊師伐我北鄙
冬十月公會晉侯(平)宋公(平)衞侯(殤)鄭伯(簡)曹伯(成)莒
子(犂比)邾子(悼)滕子薛伯把伯小邾子同圍齊音註(同圍齊非)
(但晉志也自圍齊之後晉師無君將雖大夫之師出無與於諸夏之義矣)
(凡侵伐圍入未有書同者而獨於此書同圍齊何也齊環背盟棄好陵虐神主肆其暴横數伐鄰國觀加)
(兵於魯則可見矣諸侯所共惡疾故同心而圍之也同心圍齊其以伐致何也見齊環無道宜得惡疾大)
(諸侯之伐而免其圍齊之罪辭也春秋於此有沮横逆抑強暴之意孟子曰國必自伐而後人伐之自作)
(孽不可逭其齊侯環之謂矣尚誰懟哉)音註(沮在吕反)
曹伯負芻卒于師
楚公子午帥師伐鄭
(丁靈王十未八年)十有九年(晉平四齊靈二十八卒衞獻二十三殤五蔡景三十八鄭簡十二曹)
(武公滕元年陳哀十五把孝十三宋平二十二秦景二十三楚康六吳諸樊七)
春王正月諸侯盟于祝柯音註(祝柯齊邑今齊州禹城縣)
晉人執邾子
公至自伐齊
取邾田自漷水音註(漷水出東海合鄉縣西南經魯國至高平湖陸縣入泗水漷音郭)
季孫宿如晉
葬曹成公
夏衞孫林父帥師伐齊
秋七月辛卯齊侯環卒音註(靈公卒子莊公光立)
晉士匄帥師侵齊至榖聞齊侯卒乃還
(榖齊地也還者終事之詞古之為師不伐喪大夫以君命出境有可以安國家利社稷者則專之可也世)
(衰道微暴行交作利人之難以成其私欲者衆矣士匄乃有惻隱之心聞齊侯卒而還不亦善乎或曰君)
(不尸小事臣不專大名為士匄者宜墠帷而歸命乎介則非矣使士匄未出晉境如是焉可也已至齊地)
(則進退在士匄矣猶欲墠帷而歸命乎介則非古者命將不從中覆專制境外之意而况喪必不可伐非)
(進退可疑而待請者故至榖聞齊侯卒乃還善之也)
八月丙辰仲孫蔑卒
齊殺其大夫高厚
鄭殺其大夫公子嘉
(按左氏初盗殺鄭三卿於西宫之朝公子嘉知而不言既又欲起楚師以去諸大夫故楚人伐鄭至于純)
(門而返至是嘉之為政也專國人患之乃討西宫之難與純門之師子展子西率國人殺嘉而分其室不)
(稱鄭人者嘉則有罪矣而子展子西不能正以王法肆諸市朝與衆同棄乃利其室而分之有私意焉故)
(稱國以殺而不去其官此春秋原情定罪之意)
冬葬齊靈公
城西郛音註(西郛國都外城之西郭也)
叔孫豹會晉士匄于柯音註(柯衞地今魏郡内黃縣東北有柯城)
城武城音註(武城魯邑今泰山南武城縣)
(戊靈王十申九年)二十年(晉平五齊莊公光元年衞獻二十四殤六蔡景三十九鄭簡十三曹武二)
(陳哀十六把孝十四宋平二十三秦景二十四楚康七吳諸樊八)
春王正月辛亥仲孫速會莒人(犂比)盟于向音註(向莒邑)
夏六月庚申公會晉侯齊侯宋公衞侯鄭伯曹伯莒子
邾子滕子薛伯把伯小邾子盟于澶淵音註(澶淵衞地在頓丘縣)
(南澶音嬋)
秋公至自會
仲孫速帥師伐邾
蔡殺其大夫公子燮蔡公子履出奔楚
(按左氏初蔡文侯欲事晉曰先君與於踐土之盟晉不可棄且兄弟也畏楚不行而卒楚人使蔡無常公)
(子燮求從先君以利蔡謀國之合於義者也國人乃不順焉而殺燮此何罪矣故稱國而不去其官公子)
(履其母弟也進不能正國退不能遠害懼禍而奔從於荆楚書者罪之也)
陳侯之弟黃出奔楚
叔老如齊
冬十月丙辰朔日有食之
季孫宿如宋
(巳靈王二酉十年)二十有一年(晉平六齊莊二衞獻二十五殤七蔡景四十鄭簡十四曹武三)
(陳哀十七把孝十五宋平二十四秦景二十五楚康八吳諸樊九是年十一月庚子孔子生)
春王正月公如晉
邾庶其以漆閭丘来奔音註(漆邾邑今山陽南平鄉有漆亭閭丘邾邑今山陽南)
(平縣有閭丘亭於是公猶在晉季孫宿納之也)
(庶其邾大夫也春秋小國之大夫不書其姓氏微也其以事接我則書其姓氏謹之也莒慶以大夫即魯)
(而圖昏接我不以禮者也邾庶其以地叛其君而来奔接我不以義者也以欲敗禮則身必危以利棄義)
(則國必亂春秋禮義之大宗故小國之大夫接我以利欲則特書其姓氏謹之也漆一邑閭丘一邑而不)
(言及者庶其之私邑所受於君而食之者也此叛臣何以不書叛書名書地而竊邑叛君之罪見矣夫棄)
(夷狄從諸夏其慕義之心疑可與也然有據城以求援者君子猶以為不可受而況鄰國乎書来奔而魯)
(受叛臣納其地之罪亦見矣)
夏公至自晉
秋晉欒盈出奔楚
九月庚戌朔日有食之
冬十月庚辰朔日有食之
曹伯来朝
公會晉侯齊侯宋公衞侯鄭伯曹伯莒子邾子于商任
音註(商任地闕任音壬)
(庚靈王二戌十一年)二十有二年(晉平七齊莊三衞獻二十六殤八蔡景四十一鄭簡十五曹武)
(四陳哀十八把孝十六宋平二十五秦景二十六楚康九吳諸樊十)
春王正月公至自會
夏四月
秋七月辛酉叔老卒音註(子叔齊子也)
冬公會晉侯(平)齊侯(莊)宋公(平)衞侯(殤)鄭伯(簡)曹伯(武)
莒子(犂比)邾子薛伯把伯(孝)小邾子于沙隨音註(沙隨宋地)
(按在氏會于商任錮欒氏也會于沙隨復錮欒氏也古者大夫去國君不掃其社稷不繫纍其子弟不收)
(其田邑使人導之出疆又先之於其所往故五典厚人倫也今晉不念欒氏世動而逐盈又將摶執之而)
(命諸侯無得納焉則亦過也楚逐申公巫臣子反請以重幣錮之楚子曰止彼若能利國家雖重幣晉將)
(可乎若無益於晉晉將棄之何勞錮焉其賢於商任沙隨之謀遠矣)
公至自會
楚殺其大夫公子追舒音註(追舒即子南也)
(辛靈王二亥十二年)二十有三年(晉平八齊莊四衞獻二十七殤九蔡景四十二鄭簡十六曹武)
(五陳哀十九把孝十七卒宋平二十六秦景二十七楚康十吳諸樊十一)
春王二月癸酉朔日有食之
三月己巳把伯匄卒音註(孝公卒弟文公益姑立)
夏邾畀我来奔
葬把孝公
陳殺其大夫慶虎及慶寅
(按左氏慶虎無道求專陳國暴蔑其君畏公子黃之偪而愬諸楚曰與蔡司馬同謀楚人以為討公子黃)
(奔楚愬之二慶以陳叛楚屈建圍陳殺二慶夫人君擅一國之利勢使其臣暴蔑其身而不能遠欲去其)
(親而不能保譖愬之於大國而不能辨至因強楚之力然後能克則非君人之道也故二慶之死稱國以)
(殺公子黃之出特以弟書者譏歸陳侯也凡此皆春秋端本之意)音註(遠去聲去上聲)
陳侯之弟黃自楚歸于陳
晉欒盈復入于晉入于曲沃音註(曲沃晉邑在河東聞喜縣)
(欒氏晉室之世臣故盈雖出奔猶繫於晉復入者甚逆之辭為其既絶而復入也曲沃者所食之地當是)
(時權寵之臣各以利誘其下使為之用至於殺身而不避莫知有君臣之分者也故聞語欒孺子者則或)
(泣或歎以為得主而為之死猶不死也盈從之遂入絳乘公門若非天棄欒氏又有范鞅之謀晉亦殆矣)
(原其失在於錮之甚急使無所容於天地之間是以至此極春秋備書之以見人而不仁疾之已甚亂也)
(其為後世鑒豈不深切著明也哉)
秋齊侯伐衞遂伐晉音註(此其書遂何齊始伐盟主也自袁婁以来齊世從晉於是)
(始叛則晉伯衰而諸侯貳矣晉之衰諸夏之憂也)
八月叔孫豹帥師救晉次于雍榆音註(雍榆晉地今汲郡朝歌縣東有)
(雍榆城雍於用反榆一作渝○次而後救匿其救之之形也救而先次宣其救之之聲也○自救晉而天下益)
(多故矣盟于宋而南北之勢成會于申而淮夷至戰于雞父而吳之敗者六國於越入吳春秋終焉蓋於是焉)
(始故謹而書之也是故自救盟主他救皆不書如昭二十一年晉以諸侯之師救宋三十年楚救徐之類皆不)
(書以為不足書也)
己卯仲孫速卒音註(仲孫速孟莊子也)
冬十月乙亥臧孫紇出奔邾
晉人殺欒盈
齊侯襲莒音註(春秋書襲者此特筆也)
(壬靈王二子十三年)二十有四年(晉平九齊莊五衞獻二十八殤十蔡景四十三鄭簡十七曹武)
(六陳哀二十把文益姑元年宋平二十七秦景二十八楚康十一吳諸樊十二)
春叔孫豹如晉
仲孫羯帥師侵齊
夏楚子伐吳
秋七月甲子朔日有食之既
齊崔杼帥師伐莒
大水
八月癸巳朔日有食之
公會晉侯(平)宋公(平)衞侯(殤)鄭伯(簡)曹伯(武)莒子(犂比)邾
子(悼)滕子薛伯杞伯小邾子于夷儀音註(夷儀本邢地衞滅邢而為)
(衞邑)
冬楚子蔡侯陳侯許男伐鄭
公至自會
陳鍼宜咎出奔楚音註(宜咎陳大夫鍼子八世孫也其後在楚為箴尹宜咎)
叔孫豹如京師
大饑
(古者救災之政若國凶荒或發廩以賑乏或移粟以通用或徙民以就食或為粥溢以救餓莩或興工作)
(以聚失業之人緩刑舍禁弛力薄征索鬼神除盜賊弛射侯而不燕置廷道而不修殺禮物而不備雖有)
(旱乾水溢民無菜色所以備之者如此其至是年秋有隂沴之災而冬大饑蓋所以賑業之者有不備矣)
(故書之以為戒)音註(舍音捨沴音戾)
(癸靈王二丑十四年)二十有五年(晉平十齊莊六弑衞獻二十九殤十一蔡景四十四鄭簡十八)
(曹武七陳哀二十一把文二宋平二十八秦景二十九楚康十二吳諸樊十三卒)
春齊崔杼帥師伐我北鄙
夏五月乙亥齊崔杼弑其君光立日註(杼音主○莊公弑弟景公杵臼立)
(齊莊公見弑賈舉州綽等十人皆死之而不得以死節稱何也所謂死節者以義事君責難陳善有所從)
(違而不苟者是也雖在屬車後乘必不肯同入崔氏之宫矣若此十人者獨以勇力聞皆逢君之惡從於)
(昏亂而莊公嬖之者死非其所比諸匹夫匹婦自經於溝瀆而莫之知者猶不逮也晏平仲曰君民者豈)
(以陵民社稷是主臣君者豈為其口實社稷是養故君為社稷死則死之為社稷亡則亡之若為己死而)
(為己亡非其私暱誰敢任之此十人者真其私暱任此宜矣雖殺身不償責安得以死節許之哉)
公會晉侯宋公衞侯鄭伯曹伯莒子邾子滕子薛伯杞
伯小邾子于夷儀
(諸侯會于夷儀將以討齊齊使隰鉏請成慶封如師男女以班賂晉侯以宗器樂器自六正五吏三十帥)
(三軍之大夫百官之正長師旅及處守者皆有賂晉侯許之夫晉本為報朝歌之役来討及會夷儀既聞)
(崔杼之弑則宜下令三軍建而復旆聲於齊人問莊公之故執崔杼以戮之謀於齊衆置君以定其國示)
(天討之義則方伯連帥之職修矣今乃知賊不討而受其賂則是與之同情也故春秋治之如下文所貶)
(云)
六月壬子鄭公孫舍之帥師入陳
秋八月己巳諸侯同盟于重丘音註(諸侯即夷儀之所會者重丘齊地曹)
(州乘氏縣有重丘故城重平聲)
(崔杼既弑其君矣晉侯受其賂而許之成故盟于重丘特書曰同)
公至自會
衞侯入于夷儀
(鄭伯突入于櫟衞侯入于夷儀其入則一或名或不名者鄭伯奪正以立而國人君之諸侯助之不知其)
(義不可以有國也故特書其名著王法以絶之衞侯蔑其冢卿失國出奔固不為無罪矣然有世叔儀以)
(守有母弟鱄以出或撫其内或營其外有歸道焉則其義猶未絶也故止書其爵而不名及甯喜弑剽復)
(歸于衞然後書名此聖人俟其改過遷善不輕絶人之意曾子曰夫子之道忠恕而已此類是也)
楚屈建帥師滅舒鳩音註(舒鳩偃姓子爵國)
冬鄭公孫夏帥師伐陳
十有二月吳子遏伐楚門于巢卒音註(遏即諸樊也遏於葛反巢吳楚)
(間小國廬江六縣有居巢城○諸樊卒弟餘祭立)
(巢南國也其言門于巢卒者吳子將伐楚引師至巢入其門巢人射諸城上矢中吳子而卒非吳子之自)
(輕而見殺也古者入境必假道過門必釋甲入國則不馳或曰古者大國過小邑小邑必餙城而請罪亦)
(非巢之輕以一矢相加不餙城而請罪也)
(甲靈王二寅十五年)二十有六年(晉平十一齊景公杵臼元年衞獻三十殤十三弑蔡景四十五)
(鄭簡十九曹武八陳哀二十二杞文三宋平二十九秦景三十楚康十三吳子餘祭元年)
春王二月辛卯衞甯喜弑其君剽音註(殤公弑獻公復歸衞剽匹妙反)
(喜嘗受命於其父使納獻公以免逐君之惡衞侯出入皆以爵稱於義未絶而剽以公孫非次而立又未)
(有說焉則喜之罪應末減矣亦以弑君書何也奕者舉棋不定不勝其耦况置君乎於衎則殖也出之喜)
(也納之於剽則殖也立之喜也弑之是奕棋之不若也不思其終亦甚矣故聖人特正其為弑君之罪示)
(天下後世使知慎於廢立之際而不敢忽也霍光以大義廢昌邑立宣帝猶有言其罪者而朝廷加肅况)
(私意邪范粲桓彜之徒殺身不顧君子所以深取之者知春秋之旨矣)音註(說音悦)
衞孫林父入于戚以叛音註(書叛始於此凡叛賤者不書是故成十七年齊高無)
(咎之子弱以盧叛襄二十九年齊高止之子堅以盧叛不書必卿佐而後書然宋魚石入于彭城晉欒盈入于)
(曲沃未可以書叛必若衞孫林父而後可以書叛書叛必不能討者也)
甲午衞侯衎復歸于衞
(按左氏孫林父以戚如晉書曰入于戚以叛者著其據土背君之罪也臣之禄君實有焉專禄以周旋戮)
(也衞侯出奔齊入于夷儀皆以爵稱今既復歸而得國矣乃書其名何也人之有德慧術知者常存乎疢)
(疾衞侯淹恤在外十有二年困於心衡於慮久矣此生於憂患之時而一旦得國失信無刑猶夫人也則)
(是困而弗革雖復得國猶非其國也此見春秋俟人改過之深而責人自棄之重欲其強於為善之意也)
音註(知去聲衡音横)
夏晉侯使荀吳來聘
公會晉人鄭良霄宋人曹人于澶淵音註(澶淵近戚地蓋以討衞而)
(疆戚田也)
秋宋公殺其世子痤音註(痤才禾反)
(殺世子母弟直書君者甚之也宋寺人伊戾為太子内師無寵譖於宋公而殺之則賊世子痤者寺人矣)
(而獨甚宋公何哉譖言之得行也必有嬖妾配嫡以惑其心又有小人欲結内援者以為之助然後愛惡)
(一移父子夫婦之間不能相保者衆矣尸此者其誰乎晉獻之殺申生宋公之殺痤直稱君者春秋正其)
(本之意)
晉人執衞甯喜
八月壬午許男甯卒于楚音註(靈公卒子悼公立)
冬楚子蔡侯陳侯伐鄭
葬許靈公
春秋傳卷二十二
