春秋傳卷二十三宋胡安國撰
襄公下
(乙靈王二卯十六年)二十有七年(晉平十二齊景二衞獻三十一蔡景四十六鄭簡二十曹武九)
(陳哀二十三杞文四宋平三十秦景三十一楚康十四吳餘祭二)
春齊侯使慶封来聘音註(景公即位通嗣君也)
夏叔孫豹會晉(平)趙武楚(康)屈建蔡(景)公孫歸生衞(獻)
石惡陳(哀)孔奐鄭(簡)良霄許人曹人(武)于宋音註(屈居勿反)
(○晉楚始同主夏盟也以諸侯分為晉楚之從而交相見於是始則是南北二伯也天下之大變也於湨梁而)
(無君臣之分於宋而無中外之辨昭定哀之春秋將以終於吳越焉爾矣)
衞殺其大夫甯喜
(甯喜既坐弑君之罪矣不以討賊之詞何也初衞侯使與喜言苟反政由甯氏祭則寡人甯氏納之衞侯)
(復國患甯喜之專也公孫免餘請殺之曰微甯子不及此吾與之言矣對曰臣殺之君勿與知乃攻甯氏)
(殺喜尸諸朝子鮮曰逐我者出納我者死賞罰無章何以勸沮君失其信而國無刑不亦難乎故稱國以)
(殺而不去其官)
衞侯之弟鱄出奔晉
(衞侯之入使鱄與甯喜約言既殺甯喜鱄病失言遂出奔晉託於木門不鄉衞國而坐木門大夫勸之仕)
(不可曰仕而廢其事罪也從之昭吾所以出也吾不可以立於人之朝矣終身不仕其稱弟罪衛侯也穀)
(梁子曰鱄之去合乎春秋)音註(鄉音向)
秋七月辛巳豹及諸侯之大夫盟于宋音註(於是晉楚爭先乃先)
(楚人則其書先晉何春秋不以楚子先諸姬也自宋以来晉不專主盟矣虢之盟讀舊書加於牲上而已至鄟)
(陵則齊主諸侯至臯鼬則魯及諸侯晉之不足以主夏盟自宋始宋之盟趙武之偷也孔子曰庭燎之百自齊)
(桓公始也大夫之奏肆夏自趙文子始也此王伯之所以興衰也)
(此一地也曷為再言宋書之重詞之複其中必有大美惡焉宋之盟合左師欲弭諸侯之兵以為名而楚)
(屈建請晉楚之從交相見自是中國諸侯南向而朝楚及申之會蠻荆之君篡弑之賊大合十有一國之)
(衆而用齊桓召陵之禮宋左師鄭子產皆獻禮焉宋世子佐以後至遂辭而不見伐吳滅賴無敢違者聖)
(人至是哀人倫之滅傷中國之衰而其事自宋之盟始也故會盟同地而再言宋者貶之也或者乃以宋)
(之盟諸侯不出楚人不入玉帛之使交乎天下以尊周室為晉趙武楚屈建之力而善此盟也其說誤矣)
冬十有二月乙亥朔日有食之
(丙靈王二十辰七年崩)二十有八年(晉平十三齊景三衞獻三十二蔡景四十七鄭簡二十一)
(曹武十陳哀二十四杞文五宋平三十一秦景三十二楚康十五卒吳餘祭三)
春無冰
夏衞石惡出奔晉音註(甯喜之黨書名惡之)
邾子来朝
秋八月大雩
仲孫羯如晉音註(仲孫羯即孟孝伯)
冬齊慶封来奔音註(崔杼之黨嗜酒荒滛而出書名罪之)
十有一月公如楚音註(於是公及宋公陳侯鄭伯許男如楚諸夏之君旅見於楚始於)
(此是故書公朝王所以見王業之衰書公如楚以見伯業之衰)
十有二月甲寅天王崩音註(靈王崩景王立)
乙未楚子昭卒音註(康王卒弟郟敖立)
(甲寅天王崩乙未楚子昭卒相距四十二日則閏月之驗也然不以閏書見喪服之不數閏也齊景公葬)
(書閏月明殺思之非禮也)
(丁景王巳元年)二十有九年(晉平十四齊景四衞獻三十三卒蔡景四十八鄭簡二十二曹武十)
(一陳哀二十五杞文六宋平三十二秦景三十三楚郟故麇元年吳餘祭四弑)
春王正月公在楚
(歲之首月公在他國者有矣此獨書公在楚者外為楚子所制以俟其葬而不得歸内為強臣所逼欲擅)
(其國而不敢入故特書所在以存君也按左氏楚人使公親禭夏四月送楚子葬至于西門之外還及方)
(城季武子取卞以自封使公冶告曰聞守卞者將叛臣帥師徒以討既得之矣公曰欲而言叛祗見疏也)
(吾不可以入矣將適諸侯有賦式微者乃歸故特於歲首朝正之時而書曰公在楚使後世臣子戴天履)
(地視君父之危且困者必有天威不違顔咫尺食坐見於羹牆之意而不以頃刻忘也此義一行豈敢有)
(顧其身與妻子與其家而不恤國朋附權臣以圖富貴而背其君者乎)
夏五月公至自楚
庚午衞侯衎卒音註(獻公卒子襄公惡立)
閽弑吳子餘祭音註(閽音昏祭音債○餘祭卒弟夷末立改名餘昧)
(穀梁子曰閽門者寺人也不稱名姓閽不得齊於人不稱其君閽不得君其君也禮君不使無恥不近刑)
(人不狎敵不邇怨賤人非所貴也貴人非所刑也刑人非所近也舉至賤而加之吳子吳子近刑人也閽)
(弑吳子餘祭仇之也左氏以為伐越獲俘焉以為閽使守舟吳子觀舟閽以刀弑之亦邇怨之失也)
仲孫羯會晉(平)荀盈齊(景)高止宋(平)華定衞(襄)世叔儀
鄭公孫段曹人(武)莒人(犂比)滕人薛人小邾人城杞
(晉平公杞出也故合諸侯之大夫以城杞古之建國立家者必親九族然有父族而後及母族有母族而)
(後及妻族此葛藟之詩所為次也晉主夏盟令行中國平公不能修文襄悼公之業尊奬王室恤宗周之)
(闕而夏肄是屏輕棄諸姬可謂知本乎平王惟不撫其民而遠屯戍于母家周人怨思焉揚之水所以降)
(為國風不得列于雅也城杞之役亦不待貶絶而可見矣)音註(肄以二反屏音丙)
晉侯使士鞅来聘音註(士鞅即范獻子)
杞子来盟音註(書曰子賤之也凡来盟皆大夫也杞伯親之故賤之也杞雖稱子矣前乎此夷)
(儀之會稱伯復乎此卒復稱伯来盟特稱子見春秋之貶諸侯也春秋之褒貶君大夫莫備於隱桓莊之世成)
(襄而下舍杞子無貶其爵者舍楚子虔無生名之者經之變文也)
吳子使札来聘音註(吳聘始吳始君臣並見吳驟強也)
(札者吳之公子何以不稱公子貶也辭國而生亂者札之為也故因其来聘而貶之示法焉按吳子夀夢)
(有子四人長曰諸樊次曰餘祭次曰夷末札其季子也夀夢賢季札欲立以為嗣札辭不可然後立諸樊)
(諸樊既除喪則致國於季子又辭而去之諸樊乃舍其子而立弟約以次傳必及季子故諸樊卒而餘祭)
(立餘祭卒而夷末立夷末卒則季子宜受命以安社稷成父兄之志矣乃徇匹夫之介節辭位以逃夷末)
(之子僚僚既立諸樊之子光曰先君所以不與子國而與弟者凡為季子爾將從先君之命與則季子宜)
(有國也如不從先君之命則我宜立僚烏得為君於是使專諸刺僚而致國乎季子季子不受去之延陵)
(終身不入吳國故曰季子辭國以生亂因其来聘而貶之示法焉或謂子貢問於孔子曰伯夷叔齊何人)
(也曰古之賢人也怨乎曰求仁而得仁又何怨子貢以先聖賢夷齊知其惡衞輒之爭而不為也季子辭)
(位獨不為賢而奚貶乎曰叔齊之德不越伯夷孤竹舍長而立幼私意也諸樊兄弟父子無及季扎之賢)
(者其父兄所為眷眷而欲立札公心也以其私意故夷齊讓國為得仁而先聖之所賢以其公心故季子)
(辭位為生亂而春秋之所貶苟比而同之過矣或曰世衰道微暴行交作臣篡其君者有之子篡其父者)
(有之季子於是焉而辭位則將使聞其風者貪夫廉爭夫讓而篡弑奪攘之禍損矣其於名教豈不有補)
(何貶之深也曰春秋達節而不守者也昔大伯奔吳而不反季歴嗣位而不辭武王繼統受命作周亦不)
(以配天之業讓伯邑考官天下也彼王僚無季歴之賢武王之聖而季子為大伯之讓豈至德乎使爭弑)
(禍興覆師喪國其誰階之也若季子之辭位守節立名全身自牧則可矣㮣諸聖王之道則過矣中庸曰)
(道之不明不行也我知之矣季子所謂賢且智過而不得其中者也使由於季歴武王之義其肯附子臧)
(之節而不受乎惜其擇乎中庸失時措之宜爾此仲尼所以因其辭國生亂而貶之也或曰吳子使札與)
(楚子使椒秦伯使術一例爾吳楚蠻荆之國秦介西戎之間其禮各因其俗尚故使人之来皆略之而札)
(何以獨為貶乎曰春秋多變例聖筆有特書荆楚無大夫而屈完書族王朝下士以人通而子突書字諸)
(侯公子以名著而季友書子母弟之無列音不登其姓名而叔肸書氏皆賢而特書者也季札讓國天下)
(賢之若仲尼亦賢季札必依此例或以字或以氏或以公子特書之矣今乃略以名紀比於楚椒秦術之)
(流無異稱焉是知仲尼不以其讓國為賢而貶之也噫世之君子盛稱季札之賢於讓國之際以為禮之)
(大節不可亂也公子喜時春秋猶賢其後世於季札則何獨貶之深也曰仲尼於季子望之深矣責之備)
(矣惟與天地同德而達乎時中然後能與於此非聖人莫能修之豈不信夫)音註(長上聲下同祭)
(音債惡去聲舍上聲為去聲)
秋九月葬衞獻公
齊高止出奔北燕音註(高止高厚子也非燕姬姓之國召公奭之後今燕國薊縣是也)
(北燕始見經)
冬仲孫羯如晉
(戊景王午二年)三十年(晉平十五齊景五衞襄公惡元年蔡景四十九弑鄭簡二十三曹武十二陳哀)
(二十六杞文七宋平三十三秦景三十四楚郟敖二吳夷末元年)
春王正月楚子使薳罷来聘音註(薳于委反罷音皮○郟敖書楚子薳罷書)
(名氏儼然無異於中國矣)
夏四月蔡世子般弑其君固音註(景公弑靈公般立)
五月甲午宋災宋伯姬卒
(榖梁子曰服卒之日加之災上者見以災卒也伯姬之舍失火左右曰夫人少避火乎曰婦人之義傳姆)
(不在宵不下堂遂逮乎火而死婦人以貞為行者也伯姬之婦道盡矣詳其事賢伯姬也易曰恒其德貞)
(婦人吉夫子凶而或以為共姬女而不婦非也世衰道微暴行交作女德不貞婦道不明能全其節守死)
(不回見於春秋者宋伯姬耳聖人冠以夫諡書於春秋曰葬宋共姬以著其賢行勵天下之婦道也)音
註(姆音茂冠去聲)
天王殺其弟侫夫
王子瑕奔晉
秋七月叔弓如宋葬宋共姬
鄭良霄出奔許自許入于鄭鄭人殺良霄
(按左氏良霄汰侈嗜酒諸大夫皆惡之而與公孫黑爭黑因其醉伐之良霄奔許自許襲鄭以伐公門弗)
(勝死于羊肆不言復入者其位未絶也若宋魚石晉欒盈去國三年其稱復入位已絶矣不言叛者將以)
(滅國非直叛也若華亥之入南里宋辰之入蕭其書叛者皆據土背君以自保未有滅國之謀也不言殺)
(其大夫者非其大夫矣討賊之詞也)
冬十月葬蔡景公
晉人(平)齊人(景)宋人(平)衞人(襄)鄭人(簡)曹人(武)莒人(犂比)
邾人(悼)滕人薛人杞人(文)小邾人會于澶淵宋災故音
註(諸侯之大夫不序晉不足以為盟主也晉之不足以主盟自宋始傳曰不書魯大夫譏之也)
(春秋大法君弑而賊不討則不書葬况世子之於君父乎蔡景公何以獨書葬遍刺天下之諸侯也葬送)
(之禮在春秋時視人情之疎密而為之者也有嘗同盟卒而不赴者有雖同姓赴而不會者則以哀死而)
(致禭為輕弔生而歸賻為重必矣今蔡世子般弑其君藏在諸侯之策而往會其葬是恩義情禮之篤於)
(世子般不以為賊而討之也人之所以異於禽獸而能具夫五官百骸者以其有父子之親君臣之義耳)
(世子弑君是其心禽獸之不若也而不知討豈不廢人倫滅天理乎故春秋大法君弑賊不討則不書葬)
(而蔡景公特書葬者聖人深痛其所為遍刺天下之諸侯也魯隱宋殤之賊不討則不書葬蔡景公賊亦)
(不討而特書葬猶閔僖二公不承國於先君則不書即位桓宣篡弑以立而反書之也何以知聖人罪諸)
(侯之意如此乎以下文書會于澶淵宋災故而貶其大夫則知之矣二百四十二年之間列會亦衆而未)
(有言其所為者此獨言其所為何遍刺天下之太夫也大夫以智帥人者也智者無不知當務之為急不)
(能三年之喪而緦小功之察放飯流歠而問無齒決是之謂不知務蔡世子般弑其君天下之大變人理)
(所不容也則會其葬而不討宋國有災小事也則合十二國之大夫更宋之所喪而歸其財則可謂知務)
(乎陳恒弑簡公孔子沐浴而朝告於哀公請討之公曰告夫三子者子曰以吾從大夫之後不敢不告也)
(之三子告不可子曰以吾從大夫之後不敢不告也叔孫豹晉趙武而下皆諸侯上卿執國之政者也三)
(綱國政之本至於淪絶無父與君是禽獸也禽獸逼人雖得天下弗能一朝處矣昔者伯禹過門而不入)
(放龍蛇也周公坐而俟旦驅猛獸也今世子弑君三綱淪絶禽獸逼人則與之同羣而不恤有國者不戒)
(於火自亡其財苟其來告弔之可也則合十二國之大夫駐于澶淵而謀更其所喪尚為知類也乎夫蔡)
(之亂其猶人身有腹心之疾而宋之災譬諸桐梓與雞犬也謀宋災而不恤蔡之亂奚啻於養桐梓求雞)
(犬不顧其身有腹心危疾而不知療者哉以為未之察也可謂不智苟察此而不謀則亦不仁矣是故諸)
(國之大夫貶而稱人魯卿諱而不書又特言會之所為以垂戒後世其欲人之自别於禽獸之害也可謂)
(深切著明矣或曰夫穆叔趙孟向戌子皮皆諸侯之良也而所謀若是何也世衰道微邪說交作以利害)
(謀國家而不知本於仁義也久矣是以至此極孔子所為懼春秋所以作乎)
(已景王未三年)三十有一年(晉平十六齊景六衞襄二蔡靈公般元年鄭簡二十四曹武十三陳)
(哀二十七杞文八宋平三十四秦景三十五楚郟敖三吳夷末二)
春王正月
夏六月辛巳公薨于楚宫
秋九月癸巳子野卒
(子般子赤弑而書卒子野過毁亦書卒何以别乎曰閔公内無所承不書即位則子般之弑可知下書夫)
(人姜氏歸于齊上書公子遂叔孫得臣如齊赤之卒也隱而不日則子赤之弑可知與子野異矣子野有)
(命立昭公故穆叔雖不欲而不能止也)
己亥仲孫羯卒音註(羯居竭反)
冬十月滕子来會葬音註(諸侯来會葬始於此)
癸酉葬我君襄公
十有一月莒人弑其君密州音註(犂比公弑子展輿立)
(經以傳為案傳有乖繆則信經而棄傳可也若密州之事是矣左氏稱莒子生去疾及展輿既立展輿又)
(廢之莒子虐國人患焉展輿因國人以攻莒子弑之乃立信斯言則子弑其父也而春秋有不書乎故趙)
(匡謂其文當曰展輿因國人之攻莒子弑之乃立而後来傳寫誤為以字爾左氏博通諸史叙事尤詳能)
(令後人得見本末因以求意經文可知而門弟子轉相傳受日月既久浸失本真如書晉趙盾許世子止)
(等事詳考傳之所載以求經之大義可也而傳不可疑如莒人弑其君密州獨依經之所言以證傳之繆)
(誤可也而傳不可信盡以為可疑而廢傳則無以知其事之本末盡以為可信而仕傳則經之弘意大旨)
(或泥而不通矣要在學者詳考而精擇之可也)
春秋傳卷二十三
