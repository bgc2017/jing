郊社禘祫問禮類四(三禮總義之屬)
提要
(臣)等謹案郊社禘祫問一卷
國朝毛奇齡撰前為答其門人李塨問南北分
祀及問有禘無祫之說末附艾堂問自注云
同郡學人集于艾堂有問此則專論禘祫者
奇齡性喜攻駁前人南北郊分祀以冬夏至
日禮有明文疑無北郊之祀者本無庸置辨
至於時祭之外禘為大祭所謂三年一祫五
年一禘者語出緯書本不足據祫對犆為義
不對禘為義也書内辨大禘與吉禘不相蒙
又言大禘吉禘時祭必合祭故稱祫皆𤼵昔
儒所未及於經義不為無補亦足資禮家之
采擇焉乾隆四十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
