古周易訂詁卷九
明何楷撰
象傳上(繫辭下傳曰象也者像此者也韓子云象南方之大獸中國人不識但見其畫故言圖寫似之)
(為象又按象性久識體具十二少肉惟鼻是其本肉膽不附肝隨月轉在諸肉假令正月建寅卽膽在其)
(虎肉或曰膽隨四時在四足春前左夏前右秋後左冬後右如龜无定體也易隨時變易故有取於象與)
(名彖同意趙凡夫云象言其形彖言其意以性解卦曰彖以相解卦曰象象氣下垂彖氣上出象推自然)
(以合之人彖取人事以合之天故曰象曰彖玩二文以知物觀二獸以知道是也夫子六十四卦大象自)
(釋伏羲一卦兩體之象象皆夫子所自取文王周公所未嘗有故與卦爻之辭絶不相關其釋六爻之象)
(辭者謂之小象上下篇依經此第三翼也)
天行健(健晁氏作乾趙氏輯聞云集韻乾或作&KR3687;當是&KR3687;訛為健)君子以自彊不息
(此大象也後放此六十四卦皆著一以字以者所以體易而用之也即一以字示萬世學者用易之方不可不)
(察也)潛龍勿用陽在下(音戸與詩在南山之下同)也(此以下皆小象也後放此王輔)
(嗣取以分附于當爻之下唯乾卦依舊小象與大象相連今俱從古)見(賢遍反)龍在田德
施普也終日乾乾反復(芳服反古本亦作覆)道也或躍在淵
進无咎(音咎繇之咎讀為上聲)也飛龍在天大人造(徂早反為也王肅音)
(七到反就也至也唐孔氏云姚信陸績之屬皆以造為造至之造今按象辭皆上下為韻則姚信之義其讀非)
(也又劉歆父子作聚)也亢龍有悔盈不可久也用九天德不
可為首也(其象傳之解已逐註于經文後今不重註後倣此)
地勢坤君子以厚德載物履霜堅冰(魏志大史許芝引此句履霜上)
(有初六字下无堅冰字易舉正只存履霜二字)陰始凝(按說文仌冰凝二字今皆溷用不可不辯仌凍)
(也象水凝之形文理如此也傍省作冫筆陵切冰水堅也从冫从水會意冫亦聲魚陵切俗作疑或謂从疑者)
(水冰則疑不敢渡如履薄冰狐聽冰蓋會意也然古文无凝字今文冫字罕用而以冰為冫讀如冫又剙一凝)
(字讀如冰皆譌也若凖依古文則此象傳當寫云履霜堅冫陰始冰也馴致其道至堅冫也方為得之卽如莊)
(子肌膚若冰雪冰即俗所謂凝也若讀作冫筆陵切文便不佳可知今文冰字當還為冫凝字當還為冰矣又)
(有省冰作冰以為冫字者世俗通行絶不成字)也馴致其道至堅冰也六二
之動直以方也不習无不利地道光也含章可貞以
時𤼵也或從王事知(音智)光大也括囊无咎慎不害也
黃裳元吉文在中也龍戰于野其道窮也用六
永貞以大終也
雲雷屯君子以經綸(古本作論鄭康成謂論撰書禮樂施政事或亦作倫中庸云經綸天)
(下之大經當以綸字為正)雖磐桓志行正也以貴下賤大得民也
六二之難(如字)乘剛也(豫五噬㗐二困三震二同)十年乃字反常也
卽鹿无虞(易舉正據王輔嗣韓康伯本此下有何字)以從禽也君子舍(音捨)
之往吝窮也求而往明也屯其膏施未光也泣
血漣(說文作㦁)如何可長(如字叶韻)也
山下出泉蒙君子以果行育德利用刑人以正法也
子克家剛柔接也勿用取女行不順(如字本義云當作慎非)
也困蒙之吝獨遠(于萬反)實(本義云叶韻去聲當作時刃切)也童蒙
之吉順以巽(卦名也凡爻變巽者象傳多以巽解鄭康成謂當作遜者非)也(蒙五漸四家人)
(二同)利用禦寇上下順也
雲上(時掌反)於天(王肅本作雲在天上)需君子以飲食宴樂需于
郊不犯難(乃旦反)行也利用恒无咎(陸德明本无无咎字)未失常也
(師四同)需于沙衍在中也雖小有言以吉終也需于
泥災在外也自我致寇敬慎不敗也需于血順以聽
也酒食貞吉以中正也(訟五同)不速之客來敬之終
吉雖不當(都浪反或有作平聲讀者不必從解見本卦)位未大失也
天與水違行訟君子以作事謀始不永所事訟不可
長也雖小有言其辯明也不克訟歸逋(句)竄也自下
訟上患至掇(鄭玄本作惙)也食舊德從上吉也復卽命
渝安貞不失也訟元吉以中正也以訟受服亦不
足敬也
地中有水師君子以容民畜(訓聚勑六反訓養許六反今詳義應訓聚與大畜小)
(畜讀同通作蓄)衆師出以律失律凶也在師中吉承天寵
(王肅本作龍云寵也)也王三錫(鄭玄本作賜)命懷萬邦也師或輿尸
大无功也左次无咎未失常也長(知兩切)子帥師以
中行也弟子輿尸使不當(平聲讀叶韻)也大君有命以正
功也小人勿用必亂邦也
地上有水比(毗志反下同)先王以建萬國親諸侯比之初
六有他吉也比之自内不自失也比之匪人不亦
傷乎外比於賢以從上也顯比之吉位正中也(隨五)
(巽五同)舍(音捨)逆取順失前禽也(郭京舉正據王弼本作失前禽舍逆取順也恐古文)
(未必拘拘乃爾)邑人不誡上使中也比之无首无所終也
風行天上小畜君子以懿文德復自道其義吉也
牽復在中亦不自失也夫妻反目不能正室也有
孚惕出上合志也有孚攣如不獨富也既雨既處
德積載也君子征凶有所疑(張鼎思云疑舊作礙礙與載韻叶但不知張何所本)
也
上天下澤履君子以辯上下定民志素履之往獨行
願也幽人貞吉中不自亂也眇能視不足以有明
也跛能履不足以與行也咥人之凶位不當(如字)也(位不當以)
(六居三者履否豫臨噬㗐睽震兌中孚未濟凡十)武人為于大君志剛也愬
愬終吉志行也(否睽未濟之四同)夬履貞厲位正當(毛晃云易當位)
(不當位皆作平聲讀俗作去聲讀誤楊用修云按小象如位正當也叶大有慶也位不當也叶陽不長也毛晃)
(之言良信)也(否兌中孚之五同)元吉在上大有慶也
天地交泰后以財(荀爽本作裁)成天地之道輔相(息亮反)天地
之宜以左右(錢一本云左右即右佐佑字皆去聲)民拔茅征吉志在外
也(咸初渙三同)包荒得尚于中行以光大也无往不復
(宋衷本作无平不陂无往不復陸德明據古本作无平不陂)天地際也翩翩不富
皆失(周易舉正作反)實也不戒以孚中心願也以祉元吉中
以行願也城復于隍其命亂也
天地不交否(備鄙反下同)君子以儉德辟(音避)難(乃旦反)不可榮
以禄拔茅貞吉志在君也大人否亨不亂羣也
包羞位不當也有命无咎志行也大人之吉位正
當也否終則傾何可長也
天與火同人君子以類族辯物出門同人又誰咎也
(節三解三同)同人于宗吝道也伏戎于莽敵剛也三歲
不興安行也乘其墉義弗克也其吉則困而反則也
同人之先以中直也(困五同)大師相遇言相克也同
人于郊志未得也(謙上困五同)
火在天上大有君子以遏惡揚善順天休命大有初
九无交害也大車以載積中不敗也公用亨于天
子小人害也匪其彭无咎明辯晳(王廙本作晰徐李本又作哲鄭玄本)
(作遰云讀如明星哲晳陸績本作逝虞翻本作折)也厥孚交如信以發志也
(豐六二同)威如之吉易(以豉反)而无僃也大有上吉自天祐
也
地中有山謙君子以裒(鄭荀董蜀本俱作捊字書作掊)多益寡稱(尺證反)
物平施謙謙君子卑以自牧也鳴謙貞吉中心得
也勞謙君子萬民服也无不利撝謙不違則也
利用侵(郭京據王弼本云經象征字並誤作侵字)伐征不服也鳴謙志未
得也可用行師征邑國也
雷出地奮豫先王以作樂崇德殷(京房本作隱)薦(古本又作&KR3475;)之
上帝以配祖考初六鳴豫志窮凶也不終日貞吉
以中正也(晉二同俞氏謂中正當作正中乃叶凶韻)盱豫有悔位不當也
由豫大有得志大行也六五貞疾乘剛也恒不死
中未亡也冥豫在上何可長也
澤中有雷隨君子以嚮(王肅本作鄉音同)晦入宴息官有渝
從正吉也出門交有功不失也係小子弗兼與也
係丈夫志舍(音捨)下也隨有獲其義凶也有孚在道明
功也孚于嘉吉位正中(古一本作中正非)也拘係之上窮
也(姤上巽上同)
山下有風蠱君子以振民育德幹父之蠱意承考也
幹母之蠱得中道也幹父之蠱終无咎也裕父
之蠱往未得也幹父用譽承以德也不事王侯志
可則也
澤上有地臨君子以教思无窮容保民无疆咸臨貞
吉志行正也咸臨吉无不利未順命也甘臨位不
當也既憂之咎不長也至臨无咎位當也(陸德明云或作當位)
(實非)大君之宜行中之謂也敦臨之吉志在内也
風行地上觀先王以省方觀民設教初六童觀小人
道也闚觀(古一本有利字)女貞亦可醜也觀我生進退未
失道也觀國之光尚賓也觀我生觀民也觀其
生志未平也
雷電(蔡邕石經及李鼎祚本皆作電雷)噬㗐先王以明罰勑(按勑字本音賚相承)
(作勅字陸德明云此俗字也字林作敕)法屨校滅趾(古一本有止字)不行也
噬膚滅鼻乘剛也遇毒位不當也利艱貞吉未光
(陸德明本有大字非)也貞厲无咎得當也何校滅耳聰不明
也(夬四同)
山下有火賁君子以明(蜀才本作命)庶政无敢折獄舍(音捨)
車而徒義弗乘也賁其須與上興也永貞之吉終
莫之陵也六四當位疑也匪寇婚媾終无尤也(剝五蹇二)
(鼎二旅二同)六五之吉有喜(古音許意反大畜卦倣此)也(大畜四升二同)白
賁无咎上得志也
山附于地剝上(象稱上惟剝)以厚下安宅剝牀以足以滅
下也剝牀以辨未有與也剝之无咎失上下也
剝牀以膚切近災也以宫人寵終无尤也君子得
輿民所載也小人剝廬終不可用也(豐九三同)
雷在地中復先王以至日閉關商旅不行后不省方
不遠之復以修身也休復之吉以下仁也頻復之
厲義无咎也(解漸既濟初同)中行獨復以從道也敦復无
悔中以自考也迷復之凶反君道也
天下雷行物與(句張清子胡旦王畿焦竑錢一本皆如此讀)无妄先王以茂
對時育萬(舉正无萬字云今本見王弼註中萬字誤增)物无妄之往得志
也不耕(舉正有而字)穫未(舉正作求)富也行人得牛邑人災
也可貞无咎固有之也(益六三同)无妄之藥不可試也
无妄之行窮之災也
天在山中大畜君子以多識(如字劉瓛本作志)前言往行(下孟反)
以畜其德有厲利己不犯災也輿說(吐活反)輹中无
尤也利有攸往上合志也六四元吉有喜也六
五之吉有慶也(豐五兊四同)何天之衢(舉正有亨字)道大行也
山下有雷頥君子以慎言語節飲食觀我朵頥亦不
足貴也六二征凶行失類也十年勿用道大(李鼎祚本)
(作德)悖也顚頥之吉上施光也居貞之吉順以從上
也由頥厲吉大有慶也
澤滅木大過君子以獨立不懼遯世无悶藉用白茅
柔在下也老夫女妻過以相與也棟橈之凶不可
以有輔也棟隆之吉不橈乎下也枯楊生華何可
久也老婦士(舉正作少)夫亦可醜也(解三同)過涉之凶不可
咎也
水洊(京房本作臻于寳本作薦)至習坎君子以常德行(下孟反)習教事
習坎入坎失道凶也求小得未出中也來之坎
坎終无功也樽酒簋貳(陸德明本无貳字)剛柔際也坎不
盈中未大也上六失道凶三歲也
明兩作(句)離大人以(舉正按王弼本有明照二字)繼明照于四方
履錯之敬以辟(古避字)咎也黃離元吉得中道也(解夬二同)
日昃之離何可久也突如其來如无所容也(恒三同)
六五之吉離(鄭玄本作麗)王公也王用出征以正邦也
(王肅本此下更有獲匪其醜大有功也八字)
古周易訂詁卷九
