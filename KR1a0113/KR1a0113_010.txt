古周易訂詁卷十
明何楷撰
象傳下(此第四翼也)
山上有澤咸君子以虛受人咸其拇志在外也雖
凶居吉順不害也咸其股亦不處也志在隨人所執
下也貞吉悔亡未感害也憧憧往來未光大也咸
其脢志末也咸其輔頰舌滕(九家作乘虞翻本作媵鄭玄云送也)口說
也
雷風恒君子以立不易方浚恒之凶始求深也九
二悔亡能久中也不恒其德无所容也久非其位
安得禽也婦人貞吉從一而終也夫子制義從婦凶
也振恒在上大无功也
天下有山遯君子以遠(于願切)小人不惡而嚴遯尾之
厲不往何災也執用黃牛固志也繫遯之厲有疾
憊也畜臣妾吉不可大事也君子好(如字)遯小人否(備鄙)
(反)也嘉遯貞吉以正志也肥遯无不利无所疑也
(升三同)
雷在天上大壯君子以非禮弗履壯于趾其孚窮也
九二貞吉以中也小人用壯君子罔也藩決不
羸尚往也喪(息浪反)羊(郭京舉正作牛)于易位不當也(六居五曰位不)
(當惟此爻)不能退不能遂不詳(鄭玄王肅本作祥云善也)也艱則吉咎
不長也
明出地上晉(說文作㬜)君子以自昭明德晉如摧如獨行
正也裕无咎未受命也受兹介福以中正也衆允
之志上行也鼫鼠貞厲位不當也(位不當以九四言晉夬萃豐小過凡)
(五)失得勿恤往有慶也維用伐邑道未光也
明入地中明夷(彖傳同)君子以涖衆用晦而明君子于
行義不食也六二之吉順以則也南狩之志乃大
得也入于左腹獲心意也箕子之貞明不可息也
初登于天照四國也後入于地失則也
風自火出家人君子以言有物而行(下孟反)有恒閑有
家志未變也(中孚初同)六二之吉順以巽也家人嗃嗃
未失也婦子嘻嘻失家節也富家大吉順在位也
王假(更白反)有家交相愛也威如之吉反身之謂也
上火下澤睽君子以同而異見惡人以辟(音避)咎也
遇主于巷未失道也見輿曳位不當也无初有終遇
剛也交孚无咎志行也厥宗噬膚往有慶也遇
雨之吉羣疑亡也
山上有水蹇君子以反(舉正據王弼本作正)身修德往蹇來譽
宜待(張楫本作時鄭玄本待下有時字)也王臣蹇蹇終无尤也往
蹇來反(舉正作正)内喜之也往蹇來連當位實也大蹇
朋來以中(去聲)節也往蹇來碩志在内也利見大人以
從貴也(鼎初同)
雷雨作解君子以赦過宥(京房本作尤)罪剛柔之際義无
咎也九二貞吉得中道也負且乘亦可醜也自我
致戎(古本一作寇)又誰咎也解而拇未當位也君子有
解小人退也公用射(食亦反)隼以解悖也
山下有澤損君子以懲(古本作徵陸德明云止也鄭玄劉瓛云清也蜀才本作撜)忿
窒(鄭劉本俱作懫云止也孟喜本作恎陸績本作瘠)欲(孟作浴)已(李鼎祚本作祀)事遄
往尚合志也九二利貞中以為志也一人行三則
疑也損其疾亦可喜也六五元吉自上祐(古本亦作佑)
也弗損益之大得志也(益五升五同)
風雷益君子以見善則遷有過則改元吉无咎下不
厚事也或益之自外來也(本卦上九同)益用凶事固有
之也告公從以益志也有孚惠心勿問之矣惠我
德大得志也莫益之偏(孟喜本作徧)辭也或擊之自外來
也
澤上于天夬君子以施禄及下居德則(王弼注作明)忌不
勝而往咎也有戎勿恤得中道也君子夬夬終无
咎也其行次(七私反)且(七餘反)位不當也聞言不信聰不
明也中行无咎中未光也无號(戶羔反)之凶終不可
長也
天下有風姤后以施命誥(鄭玄本作詰)四方繫于金柅柔
道牽也包有魚義不及賓也其行次(七私反)且(七餘反)
行未牽也无魚之凶遠民也九五含章中正也(井五)
(同)有隕自天志不舍(音捨)命也姤其角上窮吝也
澤上於地萃君子以除(古本一作錯又作治荀爽本作慮)戎器戒不虞
乃亂乃萃其志亂也引吉无咎中未變也往无
咎上巽也大吉无咎位不當也萃有位志(陸德明本无志)
(字)未光也齎咨(李鼎祚本作資)涕洟未安上也
地中生木升君子以順(王肅本作慎)德(姚信本作得)積小以(古一本以)
(下有成字)高大允升大吉上合志也九二之孚有喜也
升虛邑无所疑也王用亨(許兩反)于岐山順事也
貞吉升階大得志也冥升在上消不富也
澤无水困君子以致命遂志入于幽谷幽(舉正无幽字)不
明也困于酒食中有慶也據于蒺藜乘剛也入于
其宮不見其妻不祥也來徐徐志在下也雖不當位
有與也劓刖志未得也乃徐有說(音悅)以中直也利用
祭祀受福也困于葛藟未當也動悔有悔吉行也
木上有水井君子以勞(力報反)民勸相(息亮反)井泥不食
下也舊井无禽時舍(音捨)也井谷射鮒无與(陸德明本有之字)
也(古本一作則莫之與也)井渫不食行惻也求王明受福也
井甃无咎修井也寒泉之食中正也元吉在上大
成也
澤中有火革君子以治歴(虞翻李鼎祚本作歷)明時鞏用黃牛
不可以有為也已日革之行有嘉也革言三就又
何之矣改命之吉信志也大人虎變其文炳也
君子豹變其文蔚(說文作斐)也小人革面順以從君也
木上有火鼎君子以正位凝(翟玄本作擬)命鼎顛趾未悖
也利出否(悲已反)以從貴也鼎有實慎所之也我仇有
疾終无尤也鼎耳革失其義也覆公餗信如何也
鼎黃耳中以為實也玉鉉在上剛柔節也
洊雷震君子以恐懼修省震來虩虩恐致福也笑言
啞啞後有則也震來厲乘剛也震蘇蘇位不當也
震遂泥未光也震往來厲危行也其事在中大无
喪(息浪反叶如字)也震索索中未得也雖凶无咎畏鄰戒也
兼山艮君子以思不出其位艮其趾未失正也不
(李鼎祚本不字上有其心不快四字)拯其隨未退(虞翻李鼎祚本作為)聽也艮其
限危薰(虞翻作閽)心也艮其身止諸躬也艮其輔以中
正(朱子云正字羨文姚小彭云當作以正中於韻為協)也敦艮之吉以厚終也
山上有水漸君子以居賢德善(王肅郭京本善下有風字)俗小子
之厲義无咎也飲食衎衎不素飽也夫征不復離
羣醜也婦孕不育失其道也利用禦寇順相保也或
得其桷順以巽也終莫之勝(平聲)吉得所願也其羽
可用為儀吉不可亂也
澤上有雷歸妹君子以永終知敝(陸德明本作弊)歸妹以娣
以恒也跛能履吉相承也利幽人之貞未變常也
歸妹以須未當也愆期之志有待(古本一作時)而行也
帝乙歸妹不如其娣之袂良也(郭京本无也字)其位在中以貴
行也上六无實承虛筐也
雷電皆至豐君子以折獄致刑雖旬无咎過旬災也
有孚𤼵若信以𤼵志也豐其沛不可大事也折其
右肱終不可用也豐其蔀位不當也日中見斗幽不
明也遇其夷主吉(郭京本吉下有志字)行也六五之吉有慶也
豐其屋天際翔(鄭玄王肅孟喜李鼎祚本俱作祥孟云天䧏下惡祥也)也闚其
戸闃其无人自藏(王肅鄭玄諸家俱作戕)也
山上有火旅君子以明慎用刑而不留獄旅瑣瑣志
窮災也得童(虞翻李鼎祚本作僮)僕貞終无尤也旅焚其次
亦以傷矣以旅與下其義喪(息浪反叶如字)也旅于處未得
位也得其資斧心未快也終以譽命上逮也以旅
在上其義(古一本其義作宜其)焚也喪(息浪反)牛于易(陸德明本于易作之凶)
終莫之聞也
隨風巽君子以申命行事進退志疑也利武人之貞
志治也紛若之吉得中也頻巽之吝志窮也田
獲三品有功也九五之吉位正中也巽在牀下上
窮也喪(息浪反)其資斧正乎凶也
麗(鄭玄本作離云猶得也)澤兌君子以朋友講習和兌之吉行
未疑也孚兌之吉信志也來兌之凶位不當也
九四之喜有慶也孚于剝位正當也上六引兌未
光也
風行水上渙先王以享于帝立廟初六之吉順也
渙奔其机(李鼎祚本作杌)得願也渙其躬志在外也渙其
羣元吉光大也王居无咎正位也渙其血遠(袁萬反)害
也
澤上(古本或作中)有水節君子以制數度議德行(下孟反)不
出戸庭知通塞也不出門庭凶失時極也不節之
嗟又誰咎也安節之亨承上道也甘節之吉居位
中也苦節貞凶其道窮也
澤上有風中孚君子以議獄緩死初九虞吉志未變
也其子和(胡臥反)之中心願也或鼓或罷位不當也
馬匹亡絶類上也有孚攣如位正當也翰音登
于天何可長也
山上有雷小過君子以行(下孟反)過乎恭喪過乎哀用過
乎儉飛鳥以凶不可如何也不及其君臣不可過
也從或戕之凶如何也弗過遇之位不當也往厲
不戒終不可長也密雲不雨已上(鄭玄本作尚郭京據王本作止然不)
(叶韻)也弗遇過之已亢也
水在火上既濟君子以思患而豫防之曳其輪義无
咎也七日得以中道也三年克之憊(陸績本作備云當為憊)
也終日戒有所疑也東鄰殺牛不如西鄰之時也
實受其福吉大來也濡其首厲何可久也
火在水上未濟君子以慎辯物居方濡其尾亦不知
極也九二貞吉中以行正也未濟征凶位不當也
貞吉悔亡志行也君子之光其暉吉也飲酒濡
首亦不知節也
古周易訂詁卷十
