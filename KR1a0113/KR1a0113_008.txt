古周易訂詁卷八
明何楷撰
彖傳下(此夫子第二翼也)
咸感也柔上而剛下二氣感應以相與止而說(音悅)男下
女是以亨利貞取(七具反)女吉也天地感而萬物化生聖
人感人心而天下和平觀其所感而天地萬物之情可
見矣
恒久也剛上而柔下雷風相與㢲而動剛柔皆應恒恒
亨无咎利貞久於其道也天地之道恒久而不已也利
有攸往終則有始也日月得天而能久照四時變化而
能久成聖人久於其道而天下化成觀其所恒而天地
萬物之情可見矣
遯亨遯而亨也剛當位而應與時行也小利貞浸而長
(丁丈反)也遯之時義大矣哉
大壯大者壯也剛以動故壯大壯利貞大者正也正大
而天地之情可見矣
晉進也明出地上順而麗乎大明柔進而上行是以康
侯用錫馬蕃庶晝日三接也
明入地中明夷(象傳同)内文明而(李鼎祚本无而字)外柔順以蒙
大難(乃旦反下同)文王以(鄭玄荀爽本作似)之(王肅本作惟文王能用之)利艱貞
晦其明也内難而能正其志箕子以(鄭荀本作似)之
家人女正位乎内男正位乎外男女正天地之大義也
家人有嚴君焉父母之謂也父父子子兄兄弟弟夫夫
婦婦而家道正正家而天下定矣
睽火動而上澤動而下二女同居其志不同行說(音悅)而
麗乎明柔進而上行得中而應乎剛是以小事吉天地
睽而其事同也男女睽而其志通也萬物睽而其事類
也睽之時用大矣哉
蹇難也險在前也見險而能止知(音智)矣哉蹇利西南往
得中也(三國志鄧艾伐蜀夢坐山上而有流水袁紹曰易山上有水蹇孔子曰蹇利西南往有功也與)
(此文異)不利東北其道窮也利見大人往有功也當位貞
吉以正邦(荀陸本作國為漢朝諱)也蹇之時用大矣哉
解險以動動而免乎險解解利西南往得衆也(李鼎祚本有无)
(所往三字)其來復吉乃得中也有攸往夙吉往有功也天地
解而雷雨作雷雨作而百果草木皆甲拆(古本作坼馬鄭陸本俱作)
(宅鄭云皮曰甲根曰宅宅居也馬陸亦云根也)觧之時大矣哉
損損下益上其道上行損而有孚元吉无咎可貞利有
攸往曷之用二簋可用享二簋應有時損剛益柔有時
損益盈虛與時偕行
益損上益下民說(音悅)无疆自上下下其道大光利有攸
往中正有慶利涉大川木道乃行益動而㢲日進无疆
天施地生其益无方凡益之道與時偕行
夬決也剛決柔也健而說(音悅)決而和揚于王庭柔乘五
剛也孚號(戸羔反)有厲其危乃光也告自邑不利即戎所
尚乃窮也利有攸往剛長(丁丈反)乃終也
姤遇也柔遇剛也(舉正也下有女壯字)勿用取女(舉正无女字)不可與
長(丁丈反)也天地相遇品物咸章也剛遇中正天下大行
也姤之時義大矣哉
萃聚也順以說(音悅)剛中而應故聚也王假(更白反)有廟致
孝享也利見大人亨(舉正據王弼本亨下有利貞字)聚(荀爽本作取)以正也
(九家易及李鼎祚本也下有利貞字與舉正異)用大牲吉利有攸往順天命也
觀其所聚而天地萬物之情可見矣
柔以時升巽而順剛中而應是以大亨用見大人勿恤
有慶也南征吉志行也
困剛揜(古本又作掩)也險以說(音悅)困而不失其所(句或連下讀者非郎)
(顗引此句无亨字)亨其惟君子乎貞大人吉以剛中也有言不
信尚口乃窮也
巽乎水而上水井井養而不窮也改邑不改井(舉正據王弼本)
(此句下有无喪无得往來井井二句)乃以剛中也(荀爽李鼎祚本此句下有无喪无得往來井井)
(二句與舉正異)汔至亦未繘井未有功也(荀爽本也下有井字)羸其瓶是
以凶也(說文引易有井法也之語今文所无今按此語乃見于鄭玄注)
革水火相息(說文作熄)二女同居其志不相得曰革已日乃
孚革而信之(古一本无之字)文明以說(音悅)大亨以正革而當(去聲)
其悔乃亡天地革而四時成湯武革命順乎天而應乎
人革之時大矣哉
鼎象也以木巽火亨(普庚反下亨以大亨之亨俱同)飪也聖人亨以享
上帝而大亨(舉正无而大亨三字)以養聖賢巽而耳目聰明柔進
而上行得中而應乎剛是以元亨
震亨震來虩虩恐致福也笑言(古本一作語)啞啞後有則也
震驚百里驚遠而懼邇也(舉正此句下有不喪匕鬯四字晁氏志云天禧中諤昌撰)
(證墜簡一卷其書類郭京舉正如震卦彖辭内云脫不喪匕鬯四字程正叔取之自謂其學出於李處約許堅)
出可以守宗廟社稷以為祭主也
艮止也時止則止時行則行動静不失其時其道光明
艮其止止其所也上下敵應不相與也是以不獲其身
行其庭不見其人无咎也
漸(句)之進也女歸吉也(王肅郭京本俱无也字王肅吉字下有利貞二字)進得
位往有功也進以正可以正邦也其位剛得中也止而
巽動不窮也
歸妹天地之大義也天地不交而萬物不興歸妹人之
終始也說(音悅)以動所(古一本所下有以字)歸妹也征凶位不當也
无攸利柔乘剛也
豐大也明以動故豐王假(庚白反)之尚大也勿憂宜日中
宜照天下也日中則昃(孟喜本作稷)月盈則食(陸德明云或作蝕非)天
地盈虛與時消息而况於人乎况於鬼神乎
旅小亨柔得中乎外而順乎剛止而麗乎明是以小亨
旅貞吉也旅之時義大矣哉
重(直龍反)巽以申命(郭京據王弼註命乃行也未有不巽而命行也云謹按命乃行也一句誤)
(入註觀文尋義義亦相連了不關註)剛巽乎中正而志行柔皆順乎剛是
以小亨利有攸往利見大人
兑說(音悅下同)也剛中而柔外說以利貞是以順乎天而應
乎人說以先民民忘其勞說以犯難(乃旦反)民忘其死說
之大民勸矣哉
渙亨剛來而不窮柔得位乎外而上同王假(庚白反)有廟
王乃在中也利涉大川(郭京本川下有利貞二字)乘木有功也
節亨剛柔分而剛得中苦節不可貞其道窮也說(音悦)以行
險當位以節中正以通(郭京據王弼本有然後乃亨也一句云誤將入註)天地節
而四時成節以制度不傷財不害民
中孚柔在内而剛得中說(音悅)而巽孚乃化邦也豚魚吉
信及豚魚(郭京本无豚魚二字)也利涉大川乘木舟虚也中孚以
利貞乃應乎天也
小過小者過而亨也過以利貞與時行也柔得中是以
小事吉也(吳澄云石經作是以可小事也郭京本同)剛失位而不中是以不
可大事也有飛鳥之象焉飛鳥遺之音不宜上宜下大
吉上逆而下順也
既濟亨小者亨也利貞剛柔正而位當(侯果李鼎祚本作當位)也
初吉柔得中也終止則亂其道窮也
未濟亨柔得中也小狐汔濟未出中也濡其尾无攸利
不續終也雖不當位剛柔應也
古周易訂詁卷八
