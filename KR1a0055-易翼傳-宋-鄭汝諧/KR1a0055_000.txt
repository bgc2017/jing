易翼傳易類
提要
(臣)等謹案鄭東谷易翼傳二卷宋鄭汝諧撰
汝諧字舜舉號東谷處州人陳振孫書錄解
題云仕至吏部侍郎浙江通志則云中教官
科遷知信州召為考功郎累階勲猷閣待制
振孫去汝諧世近疑通志失之其言易宗程
子之說所謂翼傳者翼程傳也然亦時有異
同其最甚者如程子解艮其背不獲其身行
其庭不見其人以為外物不接内欲不萌郭
忠恕得其說而守之遂自號兼山以是為儒
者之至學也朱子所解雖微異然亦以是為
克已復禮之義獨汝諧以為艮其背者所謂
不見可欲使心不亂也不見而後不亂見則
亂矣故僅為无咎而已說者或大其事以為
聖人之事非也所見迥乎相左又如解困井
為性命之卦其說亦别然朱子解經于程子
亦多所改定蓋聖賢精義愈闡愈深沈潛先
儒之說其有合者疏通之其未合于心者别
抒所見以發明之扵先儒乃為有功是固不
必守一先生之言徒為門戶之見也是書前
有自序後有子如岡曾孫陶孫題語如岡稱
嘗求得真德秀序而此本不載蓋已佚之矣
乾隆四十一年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
易翼傳原序
古今傳易者多矣至河南程氏始屏諸家艱深之說而
析之以明白簡易之理一時學者知所師承如瞽者之
明如聵者之聦如倀倀於冥涂者識其所趨猗與盛哉
汝諧伏讀其書而遡其所得者曰體用一源顯微無間
也學者不得此理而謂得三聖之心皆妄也何者易精
微之書也然聖人所以仁天下來世者欲其皆可知皆
可從至其精微者則存乎人之自得爾非以其艱深者
而眩其入也世之傳易者實不得乎精微之旨慮其凡
近之易忽也乃委之於象數戃怳之中而立於不可詰
知之地援怪以為艱指迂以為深幸其一說之合則其
所不合者挽而傅致之學者駭其然而求其入也疲心
刓精以志於得旣得之於道無補也於聖人仁天下之
心無與也蓋舉體而遺用則非體徇微而廢顯則非微
汝諧每念聖人之經得程氏而始昭昭於天下不敢以
他說亂之慮其雜也不敢以已見先之慮其偏也信之
篤故其思深思之深故或因程氏而有得者夫信之足
矣因之而有得何也誠然之理取則於吾心心之所安
者信之其所未安者疑之疑斯辯辯斯明矣謂其為程
氏而亦信其所未安者命之曰欺非心學也乃以程氏
之說疏於經之左程氏有所未及與及之而未明凡可
傅以已意者則題以為翼傳私竊識之非敢並駕其說
也其在睽曰君子以同而異同異之相形也猶水火之
相滅而相成也同而不異則喪其所以為同矣此書非
立異於程氏也祇以為同也古栝鄭汝諧序
余始作翼傳以程氏之說繫於經之下而以翼傳繫
於程氏之下部帙太繁今於諸卦盡用程氏傳者題
曰從程氏其附以翼傳者曰餘從程氏所以尊河南
之學而示無去取之義也
