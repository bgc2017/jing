春秋闕疑卷二十八元鄭玉撰
襄公
公名午成公之子簡王十四年即位諡法因事有功
曰襄辟土有德曰襄
元年春王正月公即位
仲孫蔑會晉欒黶宋華元衞甯殖曹人莒人邾人滕人
薛人圍宋彭城
於是為宋討魚石彭城彭城降晉晉人以宋五大夫
在彭城者歸寘諸瓠丘齊人不會晉人以為討二月
齊太子光為質于晉謝氏曰楚以兵入魚石于彭
城魚石以彭城附楚然則彭城已入楚矣列國之師
為宋討魚石于彭城而圍之圍彭城書宋所以明彭
城宋之分地也春秋正彭城歸宋以著楚子之罪則
列國之圍彭城得討國之義矣胡氏曰書圍彭城魯
史之舊文也曰圍宋彭城者仲尼親筆也楚已取彭
城封魚石戍之三百乘矣則曷為繋之宋楚不得取
之宋魚石不得受之楚雖專其地君子不登叛人所
以正疆域固封守謹王度也高氏曰魚石既奔荆蠻
復藉荆蠻之力自伐其國宋不能討而晉悼合諸侯
大夫共圍討之春秋以来諸侯自相侵伐推而言之
孟子所謂彼善于此也
夏晉韓厥帥師伐鄭仲孫蔑會齊崔杼曹人邾人杞人
次于鄫
夏五月晉韓厥荀偃帥諸侯之師伐鄭入其郛敗其
徒兵于洧上于是東諸侯之師次于鄫以待晉師晉
師自鄭以鄫之師侵楚焦夷及陳晉侯衞侯次于戚
以為之援高氏曰彭城之圍既解而晉遂以西諸
侯之師伐鄭故但書韓厥帥師而已韓厥已足以當
鄭故使東諸侯之師次于鄫以震鄭心且備楚師之
出謝氏曰韓厥伐鄭列國大夫出次于鄫備楚而為
晉援然則諸侯惡鄭可知矣
秋楚公子壬夫帥師侵宋
楚子辛救鄭侵宋吕留鄭子然侵宋取犬丘胡氏
曰楚子辛救鄭而經不書者鄭本為楚以其君之故
親集矢于目是以與楚而不二也棄中國而從楚不
能以大義裁之惟私欲之從則鄭無可救之善楚不
得有能救之名經所以削而不言救也
九月辛酉天王崩
邾子來朝
愚按襄公時方四歲且在衰絰之中邾子之来因其
父喪而弔之可也朝之豈其時乎非惟不可以朝禮
相接蓋不能也况不奔天王之喪而朝隣國之君亦
可謂不知務矣
冬衞侯使公孫剽來聘晉侯使荀罃來聘
胡氏曰簡王崩赴告已及藏在諸侯之策矣則宜以
所聞先後而奔喪今邾衞晉方来修朝聘之事于王
喪若越人視秦人之肥瘠曾不與焉此何禮乎泰山
孫氏曰天王崩邾子来朝衞侯使公孫剽来聘晉侯
使荀罃来聘皆不臣也
二年春王正月葬簡王
鄭師伐宋
楚令也
夏五月庚寅夫人姜氏薨
初穆姜使擇美檟以自為櫬與頌琴季文子取以葬
六月庚辰鄭伯睔卒
鄭成公疾子駟請息肩于晉公曰楚君以鄭故親集
矢于其目非異人任寡人也若背之是棄力與言其
誰䁥我免寡人唯二三子鄭伯睔卒于是子罕當國
子駟為政子國為司馬
晉師宋師衞甯殖侵鄭
諸大夫欲從晉子駟曰官命未改高郵孫氏曰晉
宋稱師將卑師衆也甯殖稱名將尊師少也家氏曰
伐喪春秋之所甚惡也他人伐喪猶欲盟主仗義以
正之而况為盟主而伐人之喪乎或謂晉欲得鄭固
無問其伐喪此以後世權謀智詐而律春秋矣愚
謂三年無改于父之道如其非道何待三年鄭成公
背晉即楚天下之所共棄今而易世諸侯之師臨乎
境上正鄭去夷就華之機也諸大夫欲從晉子駟乃
以官命未改而遂其非子駟固為罪首諸大夫見善
不明守正不固卒從子駟之言以勤諸侯之師益重
鄭伯之過亦不為無罪也
秋七月仲孫蔑會晉荀罃宋華元衞孫林父曹人邾人
于戚
謀鄭故也孟獻子曰請城虎牢以偪鄭知武子曰善
鄫之會吾子聞崔子之言今不来矣滕薛小邾之不
至皆齊故也寡君之憂不唯鄭罃將復于寡君而請
于齊得請而告吾子之功也若不得請事將在齊吾
子之請諸侯之福也豈唯寡君賴之
己丑葬我小君齊姜
叔孫豹如宋
通嗣君也
冬仲孫蔑會晉荀罃齊崔杼宋華元衞孫林父曹人邾
人滕人薛人小邾人于戚遂城虎牢
冬復會于戚齊崔武子及滕薛小邾之大夫皆會知
武子之言故也遂城虎牢鄭人乃成高郵孫氏曰
虎牢鄭拒楚之邑而僻險之地諸侯患楚之侵陵其
國于是使其大夫會而城之虎牢鄭地經不繋之鄭
者蓋諸侯將以安中國推公心與天下共之非一己
之私故但曰城虎牢明非私有而取之也張氏洽曰
虎牢所以不繋鄭者鄭去順效逆黨楚為中國患悼
公動天下之諸侯以討之而負固自善故從孟獻子
之謀城其巖邑以制之以伯主討不服之國地非鄭
之所可私此春秋明王制以示予奪之正也趙氏曰
晉楚爭鄭五十年乍叛乍服今晉率十國之大夫取
其巖邑城之故鷄澤之盟不伐自至天下無兵車者
六年愚按遂者繼事之辭會畢而城之也蓋前會
于戚孟獻子已有是謀知武子善之而未敢專也謂
孟獻子曰將復于寡君而請于齊得請而告吾子之
功也若不得請事將在齊于是歸而告于晉侯言之
于齊崔杼又帥諸小國而為此故再會于戚遂舉是
役非大夫之專事也
楚殺其大夫公子申
楚公子申為右司馬多受小國之賂以偪子重子辛
楚人殺之許氏曰嬰齊壬夫躬執楚政惡申之偪
以故殺之故稱國焉罪累上也
三年春楚公子嬰齊帥師伐吳
楚子重伐吳為簡之師克鳩茲至于衡山使鄧廖帥
組甲三百被練三千以侵吳吳人要而擊之獲鄧廖
其能免者組甲八十被練三百而已子重歸既飲至
三日吳人伐楚取駕駕良邑也鄧廖亦楚之良也君
子謂子重曰是役也所獲不如所亡楚人以是咎子
重子重病之遂遇心疾而卒家氏曰吳楚交兵久
矣春秋不書至是始書此著吳楚迭為盛衰中國安
危存亡俱係此楚自成穆始憑陵諸夏至于莊而焰
益煽晉之霸業至是乃衰幸而吳日以大為楚内梗
諸夏得以小康以吳故也晉悼公之興適當斯時以
服鄭而楚不敢爭者非畏晉也以吳人之議其後也
陳氏曰楚伐吳吳人伐楚取駕則其但書伐吳何春
秋于晉楚之際嚴矣于吳楚未嘗無差等也是故楚
伐吳悉書之吳伐楚必若遏也門于巢卒而後書師
氏曰楚見中國稍衰屢肆猖獗及吳師一入其州来
楚乃喪氣于吳者十數年至此而復命公子嬰齊一
帥師以伐吳終亦無所成功用知中國為楚所陵誠
自取也
公如晉夏四月壬戌公及晉侯盟于長樗公至自晉
公如晉始朝也盟于長樗孟獻子相公稽首知武子
曰天子在而君辱稽首寡君懼矣孟獻子曰以敝邑
介在東表密邇仇讐寡君將君是望敢不稽首蘇
氏曰晉悼公修禮于諸侯故去其國而與公盟于長
樗張氏曰孟獻子魯之賢大夫尚不知君臣之義以
相其君所謂不知先立乎其大者
六月公會單子晉侯宋公衞侯鄭伯莒子邾子齊世子
光己未同盟於鷄澤陳侯使袁僑如會戊寅叔孫豹及
諸侯之大夫及陳袁僑盟
晉為鄭服故且欲修吳好將合諸侯使士匄告于齊
曰寡君使匄以歲之不易不虞之不戒寡君願與一
二兄弟相見以謀不恊乃盟于耏外六月公會單頃
公及諸侯己未同盟于鷄澤晉侯使荀會逆吳子于
淮上吳子不至楚子辛為令尹侵欲于小國陳成公
使袁僑如會求成晉侯使和組父告于諸侯秋叔孫
豹及諸侯之大夫及陳袁僑盟陳請服也程子曰
楚強諸侯皆畏之而修盟故書同謝氏曰自鄭背戚
盟列國凡四伐鄭再侵鄭不能制鄭而服之及城虎
牢然後鄭國恐懼而從鷄澤之會陳雖與楚成公不
待徵召亦遣大夫如會從盟書陳袁僑如會以明中
國威力之盛也諸侯能以義服鄭如城虎牢則疑貳
之國安有不服者哉張氏曰晉悼公始合諸侯尊王
室而盟單子與桓公首止葵丘異矣故書諸侯會而
己未同盟于鷄澤所以譏其儕王官于諸侯其事不
足揚故不再言鷄澤家氏曰是會鄭服而陳亦来會
之盛者也而其失有二盟王人也盟大夫也盟大夫
大夫張也盟王人諸侯僭也故雖盛會而有貶辭諸
侯盟于鷄澤既盟而陳侯使袁僑如會受而禮之需
其君至而及之盟雖後會可也乃以一袁僑之故命
諸侯之大夫别為之盟君盟于前臣盟于後不足以
結袁僑實開大夫伉君之漸穀梁謂鷄澤之盟大夫
張諸侯始失正得經意矣東莱吕氏曰諸侯已盟大
夫無所用盟今以袁僑故叔孫豹及諸侯之大夫盟
是政在大夫也至于溴梁之會則曰戊寅大夫盟又
無故而然也言大夫浸強也至宋之會則大夫自盟
而諸侯不往矣言君臣之失其所也
秋公至自會
冬晉荀罃帥師伐許
許靈公事楚不會于鷄澤冬晉知武子伐許
張氏曰荀罃偶見陳人之服不能輔悼公益修德以
保陳陳固則許自至而遽興師以問罪于許宜其併
陳不能保也
四年春王三月己酉陳侯午卒
三年楚司馬公子何忌侵陳陳叛故也至是楚師為
陳叛故猶在繁陽韓獻子患之言于朝曰文王帥殷
之叛國以事紂唯知時也今我易之難哉三月陳成
公卒楚人將伐陳聞喪乃止陳人不聽命臧武仲聞
之曰陳不服于楚必亡大國行禮焉而不服在大猶
有咎而况小乎夏楚彭名侵陳陳無禮故也
夏叔孫豹如晉
報知武子之聘也晉侯享之金奏肆夏之三不拜工
歌文王之三又不拜歌鹿鳴之三三拜韓獻子使行
人子員問之曰子以君命辱于敝邑先君之禮藉之
以樂以辱吾子吾子舍其大而重拜其細敢問何禮
也對曰三夏天子所以享元侯也使臣弗敢與聞文
王兩君相見之樂也臣不敢及鹿鳴君所以嘉寡君
也敢不拜嘉四牡君所以勞使臣也敢不重拜皇皇
者華君教使臣曰必諮于周臣聞之訪問于善為咨
咨親為詢咨禮為度咨事為諏咨難為謀臣獲五善
敢不重拜
秋七月戊子夫人姒氏薨
定姒薨不殯于廟無櫬不虞匠慶謂季文子曰子為
正卿而小君之喪不成不終君也君長誰受其咎初
季孫為己樹六檟于蒲圃東門之外匠慶請木季孫
曰略匠慶用蒲圃之檟季孫不御杜氏曰成公妾
襄公母家氏曰自齊姜卒而定姒始僣夫人之稱先
君夫人一而已矣春秋既于前年書夫人姜氏薨葬
我小君齊姜今復書夫人姒氏薨葬我小君定姒以
明成公廟有兩夫人著襄躋妾母配先君之罪不加
貶而義自見矣
葬陳成公
八月辛亥葬我小君定姒
許氏曰𫝊載季文子欲不以夫人禮葬定姒志復古
也而不得已于人言卒夫人之觀此踰月而葬蓋禮
略也
冬公如晉
公如晉聽政晉侯享公公請屬鄫晉侯不許孟獻子
曰以寡君之密邇于仇讐而願固事君無失官命鄫
無賦于司馬為執事朝夕之命敝邑敝邑褊小闕而
為罪寡君是以願借助焉晉侯許之冬十月邾人莒
人伐鄫臧紇救鄫侵邾敗于狐駘國人逆喪者皆髽
魯于是乎始髽國人誦之曰臧之狐裘敗我于狐駘
我君小子侏儒是使侏儒侏儒使我敗于邾
陳人圍頓
楚人使頓閒陳而侵伐之故陳人圍頓高氏曰自
僖二十五年楚人圍陳納頓子于頓陳侯畏楚而不
敢討頓子恃楚而不事陳今陳復從中國而頓為楚
閒故圍之自鷄澤之會而書伐許圍頓著晉興而楚
絀也
五年春公至自晉
夏鄭伯使公子發來聘
通嗣君也
叔孫豹鄫世子巫如晉
穆叔覿鄫大子于晉以成屬鄫臨江劉氏曰此鄫
世子巫也曷為與叔孫豹如晉鄫請于魯為之附庸
故相與往見于晉也鄫曷為附庸于魯鄫不勝莒魯
之患求為附庸以自定諸侯死社稷正也不能守其
國以卑其宗廟鄫失正矣天子建附庸非天子命而
魯私有之魯失正矣臣不能以矯其君子不能以正
其父故曰叔孫豹鄫世子巫如晉猶吾大夫然交譏
之
仲孫蔑衞孫林父會吳于善道
吳子使壽越如晉辭不會于鷄澤之故且請聽諸侯
之好晉人將為之合諸侯使魯衞先會吳且告會期
故孟獻子孫文子會吳于善道高氏曰晉人將為
吳合諸侯故使魯衞先與吳會且告會期二國俱受
命于晉故不言及吳先在善道而二國大夫往會之
故曰會吳方是時晉楚爭衡權之在吳故晉急吳如
此張氏曰悼公初立風聲所及遠人慕之故吳有志
于親中國辭謝鷄澤之不會而請聽後會之期悼公
告以會戚之期而聽其自来足矣至使魯衞特往會
之則是以中國大邦而為蠻夷屈此二大夫會吳之
所以特書也
秋大雩
楚殺其大夫公子壬夫
楚人討陳叛故曰由令尹子辛實侵欲焉乃殺之
臨江劉氏曰壬夫之累上奈何前此陳鄭去楚即晉
楚人伐之不服媾之不可楚子怒曰壬夫實侵欲焉
乃殺之是遷也然則壬夫之罪何壬夫之為人臣也
怙勢而懷利足以殺其身而已矣家氏曰前日殺公
子申曰多受小國之賂今日殺公子壬夫又以侵欲
于陳而使之叛楚猶有政二大夫不得為無罪但連
歲殺大夫用刑過慘春秋不與也故皆稱國以殺乃
若晉景之殺同括晉厲之殺三郤皆為讒邪所陷而
殺殺雖多而晉國日趨于削殺非其罪也楚之用刑
慘而國猶能強豈非權出于上猶有辭于殺歟
公會晉侯宋公陳侯衞侯鄭伯曹伯莒子邾子滕子薛
伯齊世子光吳人鄫人于戚
九月丙午盟于戚會吳且命戍陳也穆叔以屬鄫為
不利使鄫大夫聽命于會胡氏曰吳何以稱人吳
子使夀越如晉請聽諸侯之好晉人將為之合諸侯
使魯衞大夫會吳于善道且告會期然則戚之事乃
吳人來會不為主也来會諸侯而不為主則進而稱
人諸侯往與之會而主吳則貶而稱國聖人之情見
矣春秋之義明矣高氏曰吳與楚類也而中國諸侯
與之會者為其能病楚也殊不知彼能病楚則亦能
病中國也觀吳自敗楚之後伐齊伐魯伐衞伐陳以
至與晉爭盟則其病中國可知矣按𫝊戚蓋盟而經
不書者殷會之盟春秋所重而僣亂參焉沒而不志
所以崇中國也
公至自會
冬戍陳
公羊曰孰戍之諸侯戍之曷為不言諸侯戍之離至
不可得而序故言我也陳氏曰戍不書晉悼公之戍
陳鄭也特書之君子以悼公之霸業桓文之所不屑
為也桓公不戰而屈楚文公戰而屈楚悼公通吳以
制楚矣會于戚于向于柤皆東境也而又戍陳鄭以
守之楚誠強而晉亦誠下策矣
楚公子貞帥師伐陳公會晉侯宋公衞侯鄭伯曹伯齊
世子光救陳
楚子囊為令尹范宣子曰我喪陳矣楚人討貳而立
子囊必改行而疾討陳陳近于楚民朝夕急能無往
乎有陳非吾事也無之而後可冬諸侯戍陳子囊伐
陳十一月甲午會于城棣以救陳謝氏曰戚之會
諸侯受盟于晉矣今也楚人犯陳而晉率諸侯救之
中國之義也書救陳善之也
十有二月公至自救陳
辛未季孫行父卒
季文子卒大夫入歛公在位宰庀家器為葬備無衣
帛之妾無食粟之馬無藏金玉無重器備君子是以
知季文子之忠于公室也相三君矣而無私積可不
謂忠乎黃氏曰行父怨歸父謀去三家至掃四大
夫之兵以攻齊公子遂弑君立宣行父再為之如齊
納賂又帥師城莒之諸鄆自殖其為妾馬金玉也多
矣
六年春王三月壬午杞伯姑容卒
夏宋華弱來奔
宋華弱與樂轡少相狎長相優又相謗也子蕩怒以
弓梏華弱于朝平公見之曰司武而梏于朝難以勝
矣遂逐之夏宋華弱来奔司城子罕曰同罪異罸非
刑也專戮于朝罪孰大焉亦逐子蕩子蕩射子罕之
門曰幾日而不我從子罕善之如初高氏曰不言
逐而以自奔為文者朝廷尚敬而弱瀆如此所以罪
弱也家氏曰亦逐樂轡春秋不書轡奔著宋公用刑
之不能平也
秋葬把桓公
滕子來朝
始朝公也
莒人滅鄫
鄫恃賂也劉氏權衡曰五年夏叔孫豹鄫世子巫
如晉鄫始屬魯也其秋穆叔以屬為不利使鄫人聽
命于會則魯已辭鄫矣今鄫之滅非魯之責也晉人
何以来討魯已絶鄫鄫無賦于魯尚何恃賂而取滅
耶𫝊言不實胡氏曰榖梁子曰莒人滅鄫非滅也立
異姓以莅祭祀滅亡之道也公羊亦云莒女有為鄫
夫人者蓋欲立其出也或曰鄫取莒公子為後罪在
鄫子不在莒人春秋應以梁亡之例而書鄫亡不當
但責莒人也高郵孫氏曰立異姓為後而經遂書滅
不惟于義不足亦何以為後訓乎此蓋莒人因鄫不
順立異姓之君而滅之爾非謂異姓為君而遂書滅
也公羊皆得其一偏爾家氏曰周衰倫教不競有以
他姓為繼嗣者滅人之國而人自以為非滅聖人特
于此垂訓焉高氏曰春秋書莒人滅鄫以為立異姓
之戒而後世猶有不知本宗立後之義疎忌同族輒
取異姓如五代郭太祖無後而以柴世宗為嗣者有
國有家者其可不知春秋書滅之義哉東莱吕氏曰
莒鄫小國自相滅亡晉悼公為時盟主亦莫之恤蓋
當時禮義衰絶滅國殺君世所謂大惡者皆日見之
熟不以為甚異故晉悼雖號賢君為諸侯宗亦莫能
正也
冬叔孫豹如邾
聘且修平高氏曰初公即位邾子来朝四年乃有
狐駘之戰而經不書者魯人髽而弔自敗于狐駘始
于是國人誦之曰我君小子侏儒是使侏儒侏儒使
我敗于邾魯人之怨其上如此故聖人不敢斥言也
至是叔孫豹往聘且修平以無忘舊好
季孫宿如晉
晉人以鄫故来討曰何故亡鄫季武子如晉見且聽
命謝氏曰宿行父子父卒未期而自出聘許氏曰
魯既世卿而大夫無復三年之喪哀典廢于下矣
十有二月齊侯滅萊
二年春齊侯伐莱莱人使正輿子賂夙沙衞以索馬
牛皆百匹齊師乃還夏齊侯使諸姜宗婦来送葬召
莱子莱子不會故晏弱城東陽以偪之至是齊侯滅
莱莱恃謀也于鄭子國之来聘也四月晏弱城東陽
而遂圍莱甲寅堙之環城傅于堞及杞桓公卒之月
乙未王湫帥師及正輿子棠人軍齊師齊師大敗之
丁未入莱莱共公浮柔奔棠正輿子王湫奔莒莒人
殺之四月陳無宇獻莱宗器于襄宫晏弱圍棠十一
月丙辰而滅之遷莱于郳高厚崔杼定其田師氏
曰左氏謂滅莱莱恃謀也其意以滅之為宜又曰十
一月丙辰滅之遷莱于郳如此則經當書十一月遷
莱豈可誣齊侯以十二月滅莱學者宜以經為正高
氏曰滅國目齊侯也齊圖莱久矣自宣七年伐莱至
是而遂滅之不言莱君出奔國滅君死也夫莱與齊
同姓衞文公滅邢名齊靈公滅莱不名何也衞文公
可責齊靈公不足責故以文公一見法焉何氏曰不
書殺莱君舉滅國為重
春秋闕疑卷二十八
