春秋闕疑卷十四元鄭玉撰
七年春齊人伐鄭
孔叔言于鄭伯曰諺有之曰心則不競何憚于病既
不能強又不能弱所以斃也國危矣請下齊以救國
公曰吾知其所由来矣姑少待我對曰朝不及夕何
以待君胡氏曰將卑師少稱人聲罪致討曰伐鄭
伯棄順效逆南與楚合而未離也故桓公復治之家
氏曰所以固中國諸侯之心而逆折強楚憑陵之𦦨
義之所不容己也
夏小邾子来朝
石氏曰此郳黎来也周武王封帝顓之後挟于邾挟
之後有功于周又封其子友于郳邾魯之附庸也郳
又邾之别封也莊四年郳黎来来朝書其名附庸之
君稱字而郳又附庸之邑爾今来朝稱小邾子何休
以為齊桓由天子進之遂以爵通義或然也
鄭殺其大夫申侯
五年陳轅宣仲怨鄭申侯之反已於召陵故勸之城
其賜邑曰美城之大名也子孫不忘吾助子請乃為
之請于諸侯而城之美遂譖諸鄭伯曰美城其賜邑
將以叛也申侯由是得罪至是鄭殺申侯以說于齊
且用陳轅濤塗之譖也謝氏曰凡殺其大夫不以
有罪無罪皆書罪其專殺也胡氏曰稱國以殺者罪
累上也不知自反内忌聽讒而擅殺大夫信失刑矣
如申侯者其見殺何也專利而不厭則足以殺其身
矣師氏曰意者鄭伯以逃之故被齊伐者一再度其
不能自支乃求大夫之微過者殺之以謝齊若曰始
誤鄭以背齊者由斯人也於是求成而有甯母之盟
焉嗚呼齊侯主盟于諸侯彼諸侯有專殺大夫者齊
宜正典刑今也鄭專殺大夫以說齊齊侯乃釋不問
則是齊侯使鄭專殺之矣主盟之職今果安在哉
秋七月公會齊侯宋公陳世子欵鄭世子華盟于甯母
盟于甯母謀鄭故也管子言于齊侯曰臣聞之招攜
以禮懷遠以德德禮不易無人不懷齊侯脩禮于諸
侯諸侯官受方物鄭伯使太子華聽命于會言于齊
侯曰洩氏孔氏子人氏三族實違君命君若去之以
為成我以鄭為内臣君亦無所不利焉齊侯將許之
管仲曰君以禮與信屬諸侯而以姦終之無乃不可
乎子父不奸之謂禮守命共時之謂信違此二者姦
莫大焉公曰諸侯有討于鄭未捷今苟有釁從之不
亦可乎對曰君若綏之以德加之以訓辭而帥諸侯
以討鄭鄭將覆亡之不暇豈敢不懼若總其罪人以
臨之鄭有辭矣何懼且夫合諸侯以崇德也會而列
姦何以示後嗣夫諸侯之會其德刑禮義無國不記
記姦之位君盟替矣作而不記非盛德也君其勿許
鄭必受盟夫子華既為太子而求介于大國以弱其
國亦必不免鄭有叔詹堵叔師叔三良為政未可間
也齊侯辭焉子華由是得罪于鄭冬鄭伯使請盟于
齊胡安定先生曰鄭伯以逃首止之盟齊人連年
伐鄭未已鄭懼欲求成于齊故先使世子受盟于甯
母家氏曰管仲可謂知以禮服人者矣桓公亦可謂
樂從諫知自克者使桓公從子華之言以詐而服鄭
事未必濟且失諸侯今示之以禮綏之以德鄭不旋
踵而請盟是以甯母之會爵之
曹伯班卒
公子友如齊
高氏曰罷盟而聘謝不敏也能事大國如此其恭恨
不移此以事天王耳
冬葬曹昭公
八年春王正月公會王人齊侯宋公衞侯許男曹伯陳
世子欵盟于洮鄭伯乞盟
七年冬閏月惠王崩襄王惡太叔帶之難懼不立不
發喪而告難于齊至是盟于洮謀王室也襄王定位
而後發喪鄭伯乞盟請服也公羊氏曰王人者何
微者也曷為序乎諸侯之上先王命也謝氏曰洮之
盟齊侯欲以服鄭也甯母之會世子雖受盟鄭伯猶
懼見討故請盟于洮書曰乞盟賤之也首止之盟盟
之善者也攘外寇安中國尊王室諸侯之所同志也
文公獨以貳楚之心背盟以至啟諸侯之伐召新城
之圍及其禍連不解也以世子受盟于甯母以卑辭
屈體求盟于洮可謂失事大之道矣為宗廟社稷主
而其始也若賤者負罪而逃盟其終也若賤者哀告
而乞盟人君之德侯伯之體替矣春秋前盟書逃後
盟書乞所以著其屈辱所以罪其不智也高氏曰夫
楚為中國患久矣而鄭先受其害也自莊十六年至
僖三年凡五伐鄭與中國争衡自齊桓召陵之役兵
不血刃楚自懾服然則鄭之為鄭非齊侯撫以德禮
則鄭終不知反遂為強楚之屬矣攷之于經自此鄭
十七年齊侯小白卒楚人絶迹不復加兵于鄭則小
白之功亦盛矣鄭伯曷可背齊而附楚邪故聖人僃
書其逃盟乞盟之事既以罪鄭伯見義之不固亦以
惡惠王御世之無道也愚按傳稱惠王以七年閏
月崩今年正月諸侯會洮謀王室之難襄王位定而
後發喪若然則正月既盟二月位已定矣何至十二
月始發喪乎匿喪期月終歲無君豈有是理哉况春
秋聖人之實錄王崩天下之重事夫子安得舍崩朞
之實從赴告之虚乎是盟也以鄭伯来乞盟觀之則
其為謀服鄭明矣
夏狄伐晉
晉里克帥師梁由靡御虢射為右以敗狄于采桑梁
由靡曰狄無耻從之必大克里克曰懼之而已無速
衆狄虢射曰朞年狄必至示之弱矣夏狄伐晉報采
桑之役也復朞月高氏曰齊桓率諸侯以伐楚師
而秦晉不至亦不強致狄知晉不與中國之會故敢
伐之許氏曰當齊桓之隆同盟者安介立者殆矣
秋七月禘于太廟用致夫人
禘而致哀姜焉愚按用致夫人為無姓氏遂至紛
紜左氏以為哀姜公羊以為齊媵穀梁以為立妾之
辭而劉向因以為成風又有以為文姜者則權子之
說也以今考之若以為齊媵則僖公賢君必不以齊
媵為夫人桓公伯主必不脇人以妾為妻也若以為
成風則僖公豈有為父立妻之理成風既非始嫁又
非祔主安可致于廟也若以為文姜則已隔莊公一
世何緣至此方祔唯以為哀姜則庶幾近之蓋哀姜
之死僖公既請于齊而葬之至此復致于廟而祔之
所以歷八年之久者以哀姜與弑閔公義已絶于宗
廟禮不當祔至此始強行之且以媚齊也故哀姜始
而孫邾猶稱姜氏以明邾不當納至喪歸自齊則去
姓存氏以明齊已絶之至此不舉姓氏獨稱夫人者
以明其得罪宗廟大義已絶不當祔也穀梁氏曰用
者不宜用也致者不宜致也陳氏曰向曰夫人氏而
不言姜見絶于其國之辭也今曰夫人而不言氏見
絶于宗廟之辭也絶哀姜所以惡僖公也是故魯禘
非禮也雖用之羣公之廟不書有用之羣公之廟而
書者矣但曰有事譏不在用禘也必禘于太廟致哀
姜也而後書譏在用禘也
冬十有二月丁未天王崩
高氏曰或者去歲惠王疾不蒞政世子懼難而圖諸
齊故為洮之會至是惠王始崩歟按歷七年閏十一
月八年又閏十一月此雖置閏之失豈此年閏十一
月王崩秘之至十二月乃發喪歟然聖人作春秋必
據實而書之宜以經為正
九年春王正月丁丑宋公御說卒
宋公疾太子兹父固請曰目夷長且仁君其立之公
命子魚子魚辭曰能以國讓仁孰大焉臣不及也且
又不順遂走而退
夏公會宰周公齊侯宋子衞侯鄭伯許男曹伯于葵丘
尋盟且修好王使宰孔賜齊侯胙曰天子有事于文
武使孔賜伯舅胙齊侯將下拜孔曰且有後命天子
使孔曰以伯舅耋老加勞賜一級無下拜對曰天威
不違顔咫尺小白余敢貪天子之命無下拜恐隕越
于下以遺天子羞敢不下拜下拜登受胡氏曰宰
周公者以冢宰兼三公也權子曰天子之宰與世子
禮異謝氏曰宰周公勢亦尊矣然非王世子比故宰
周公雖序諸侯上不若王世子之殊會也高郵孫氏
曰春秋諸侯居喪而盟會侵伐者多矣其稱子者四
孔子因而書之以見其居喪而與乎國事之罪不稱
子而行者其罪又不可勝誅也高氏曰齊侯圖霸内
帥諸侯外攘寇亂經營馳驟出入上下二十餘年勞
亦至矣然自服楚之後其心乃盈不能朝于京師翼
戴天子與衰振治以復文武之業前此致王世子于
首止今又致宰周公至葵丘且惠王方崩諸侯不會
其喪襄王在諒闇之中百官總已方聽政于冢宰齊
侯既不帥諸侯而朝之反自相會以致天子之宰以
天子之宰反下會諸侯大義乖矣故聖人不予齊侯
坐致天子之宰而以宰周公主會為文也
秋七月乙酉伯姬卒
穀梁氏曰内女也未適人不卒此何以卒也許嫁笄
而字之死則以成人之喪治之高郵孫氏曰未目其
國未適他國也必書其字許嫁者也許嫁而卒者春
秋書之以吾君為之服因錄之也
八月戊辰諸侯盟于葵丘
齊侯盟諸侯于葵丘曰凡我同盟之人既盟之後言
歸于好宰孔先歸遇晉侯曰可無會也齊侯不務德
而勤遠略故北伐山戎南伐楚西為此會也東略之
不知西則否矣其在亂乎君務靖亂無勤于行晉侯
乃還孟子曰五霸桓公為盛葵丘之會諸侯束牲
載書而不歃血初命曰誅不孝無易樹子無以妾為
妻再命曰尊賢育才以彰有德三命曰敬老慈幼無
忘賓旅四命曰士無世官官事無攝取士必得無專
殺大夫五命曰無曲防無遏糴無有封而不告曰凡我
同盟之人既盟之後言歸于好陸氏微旨曰盟稱諸
侯者前目後凡之義且明周公之不與盟臨江劉氏
曰此一地也曷為再言葵丘善是盟也謝氏曰葵丘
之盟上明先王之禁令下修列國之訓戒諸侯載事
不歃血莫敢違法以歸于正邦國亦庶幾于治矣故
君子美之高郵孫氏曰葵丘之盟孟子美之以為後
之諸侯皆犯其五禁蓋春秋之盛莫盛于齊桓齊桓
之盟莫著于葵丘之事齊桓最高之業春秋甚盛之
際以孟子之時諸侯言之則齊桓在可褒之域校之
三王之盛則齊桓又其罪人此春秋所以無褒而孟
子言其有罪也
甲子晉侯詭諸卒冬晉里克殺其君之子奚齊
九月晉獻公卒里克㔻鄭欲納文公故以三公子之
徒作亂初獻公使荀息傅奚齊公疾召之曰以是藐
諸孤辱在大夫其若之何稽首而對曰臣竭其股肱
之力加之以忠貞其濟君之靈也不濟則以死繼之
公曰何謂忠貞對曰公家之利知無不為忠也送往
事居耦俱無猜貞也及里克將殺奚齊先告荀息曰
三怨將作秦晉輔之子將何如荀息曰將死之里克
曰無益也荀叔曰吾與先君言矣不可以貳能欲復
言而愛身乎雖無益也將焉辟之且人之欲善誰不
如我我欲無貳而能謂人己乎冬十月里克殺奚齊
于次荀息將死之人曰不如立卓子而輔之荀息立
公子卓以葬十一月里克殺公子卓于朝荀息死之
穀梁氏曰其君之子云者國人不子也國人不子
者不正其殺世子申生而立之也胡氏曰人君擅一
國之名寵為其所子則當子矣國人何為不子也民
至愚而神是非好惡靡不明且公也其所子而不子
者莫能使人弗之子也非所子而子之者莫能使人
之亦子也晉獻公殺世子申生立奚齊矣而大臣殺
奚齊詩不云乎天生烝民有物有則民之秉彝好是
懿德此言天理根于人心雖以私欲滅之而有不可
滅也春秋書此以明獻公之罪抑人欲之私示天理
之公為後世戒以此防民猶有欲易太子而立趙王
如意致夫人之為人彘者謝氏曰奚齊雖書曰君之
子以明奚齊獨君意立之然立奚齊獻公之命也里
克志欲立正當與大臣諫之于初可也奚齊不可以
主社稷當與顧命大臣明大義以告宗廟而後更立
可也獻公既死君命定矣而又奚齊未有大惡克以
廢立自任擅殺奚齊是以臣子抗先君之命也里克
之亂書曰殺其君之子以罪克之逆也春秋于奚齊
稱君之子而獻公立庶之惡由此見矣于君之子稱
殺而里克犯君之惡由此見矣然則君命雖重行不
以正則咈人心臣志雖正行不以順則淪惡逆是故
以正行命者君之道也以順行正者臣之義也胡安
定先生曰按文十四年五月齊侯潘卒九月齊公子
商人殺其君舍舍亦未踰年之君何以不稱君之子
而謂殺其君蓋嫡嗣當立雖未踰年亦稱君也
十年春王正月公如齊
高氏曰公始朝齊也公朝他國皆書如著其出境也
若又有故則書故重其罪也納聘觀社之類是也春
秋書公如他國者三十五如京師者一而已此又罪
其朝王之簡也
狄滅温温子奔衞
狄滅温蘇子無信也蘇子叛王即狄又不能於狄狄
人伐之王不救故滅蘇子奔衞家氏曰狄滅衞邢
以来浸以強盛與荆楚交為中國患今又滅温温乃
近畿之地司宼蘇公世有之蘇子叛王即狄又不能
於狄是以為狄人所并蘇子信有罪矣而温近于王
狄伐而滅之豈非伯主之責乎桓公日以伐戎為事
置狄弗問豈非伯業之衰乎
晉里克弑其君卓及其大夫荀息
公羊氏曰及者累也何以書賢也何賢乎荀息荀息
可謂不食其言矣家氏曰君臣之分未定以前殺之
曰殺簒立之公子爾君臣之分既定以後則其殺為
弑矣春秋于奚齊之死書曰殺其君之子奚齊至卓
子之死則曰晉里克弑其君卓嘗求其故奚齊之死
君臣之分猶未定也卓子之死君臣之分已定矣是
以書法不同或曰君薨子立君臣之分猶有未定乎
曰奚齊之立荀息一人立之爾非臣民之所共戴使
里克于奚齊之既死即率國人迎立公子在外長且
賢者以主社稷則事正理順國人無不服今乃坐視
荀息遂非從邪更立卓子于君父既葬之後而殺之
則為弑矣春秋錄大夫死節凡三孔父仇牧荀息是
也孔父仇牧之死與其君皆死死之正也荀息者從
獻公于昏為驪戎女任託孤之寄復不能其事以身
死之曾何足恤而與孔父仇牧俱見錄于春秋諸儒
未得其說愚于公羊子之義有取焉公羊于孔父曰
可謂義形于色矣于仇牧曰可謂不畏強禦矣于荀
息則曰可謂不食其言矣蓋荀息之死以為合乎義
則未也然則既許獻公以死雖欲不死不可也使荀
息早知二子之立國人不與而力辭託孤之寄以悟
其君其君不能用則是時有不必死矣既不能正諫
于其始又為之任託孤之寄雖臨難苟免其可得乎
聖人所取特在于能不食言若以事君大節而觀不
免猶有所愧胡氏曰按外傳克者申生之傅也驪姬
將殺世子而難里克使優施飲之酒而告之以其故
里克聽其謀乃欲以中立自免稱疾不朝居三旬而
難作是謂持禄容身速獻公殺嫡立庶之禍故成其
君臣之名正其弑逆之罪雖欲辭而不受其可得乎
使克明于大臣之義據經廷諍以動其君執節不貳
固太子以攜其黨多為之故以變其志其濟則國之
福也其不濟而死于其職亦無歉矣人臣所明者義
于功不貴幸而成所立者節于死不貴幸而免克欲
以中立期免而亦終不能免等死耳不死于世子而
死于弑君其亦不知命之蔽哉為人臣而不知春秋
之義者必陷于篡弑誅死之罪克之謂矣高氏曰柳
子厚曰春秋之進荀息非聖人之情也進荀息以甚
苟免之惡也此言是矣愚按管仲荀息皆以所事
不正為人所殺然荀息死之管仲不死夫子于春秋
既書荀息之死以表其忠于論語復稱管仲之功而
許其仁何也權子曰始與之同謀遂與之同死可也
知輔之争為不義將自免以圖後功亦可也若管仲
者所謂不死以圖後功者也若荀息者所謂始與同
謀遂與之同死者也聖人之許與各當其可而已矣
夏齊侯許男伐北戎
薛氏曰當時患有大于戎者狄及晉楚是也晉滅虢
滅虞狄嘗入衞迫邢前年伐晉近又滅温召陵之後
楚滅弦圍許豈可置而不圖捨強圖弱守衞果如是
乎所謂不務德而勤遠略况許方患楚而敺以伐戎
非用人之道也
晉殺其大夫里克
九年晉郤芮使夷吾重賂秦以求入齊隰朋帥師會
秦師納晉惠公秦伯謂郤芮曰公子誰恃對曰臣聞
亡人無黨有黨必有讐夷吾弱不好弄能鬭不過長
亦不改不識其他公謂公孫枝曰夷吾其定乎對曰
臣聞之唯則定國詩曰不識不知順帝之則文王之
謂也又曰不僭不賊鮮不為則無好無惡不忌不克
之謂也今其言多忌克難哉公曰忌則多怨又焉能
克是吾利也至是周公忌父王子黨會齊隰朋立晉
侯晉侯殺里克以說將殺里克公使謂之曰微子則
不及此雖然子弑二君與一大夫為子君者不亦難
乎對曰不有廢也君何以興欲加之罪何患無辭臣
聞命矣伏劍而死于是㔻鄭聘于秦且謝緩賂故不
及穀梁氏曰稱國以殺罪累上也其以累上之辭
言之者殺之不以其罪也胡氏曰殺之不以其罪柰
何里克所為弑為重耳也夷吾曰是又將殺我也故
殺之若惠公既立而謂克曰先君命大夫為世子傅
世子死非其罪大夫不知恤若奚齊者既有先君之
命矣而大夫又殺之以及卓大夫雖殺之獨不念先
君之命乎則克必再拜而死不復有言矣惠公乃曰
又將圖寡人是殺之不以其罪也故稱國以殺而不
去其官愚按既書弑君于前既誅里克之為賊復
書殺大夫于後以明惠公之不能討其賊春秋推見
至隱曲盡其情故曰非聖人莫能修之也
秋七月
冬大雨雪
十有一年春晉殺其大夫㔻鄭父
㔻鄭之如秦也言于秦伯曰吕甥郤稱冀芮實為不
從若重問以召之臣出晉君君納重耳蔑不濟矣冬
秦伯使泠至報問且召三子郤芮曰幣重而言甘誘
我也遂殺㔻鄭祁舉及里㔻之黨㔻豹奔秦言于秦
伯曰晉侯背大主而忌小怨民弗與也伐之必出至
是晉侯使以㔻鄭之亂来告胡氏曰㔻鄭言于秦
伯曰出晉君則鄭有罪矣曷為稱國以殺而不去其
官惠公以私意殺里克故其黨皆懼鄭之有此謀由
殺里克致之也春秋以大義公天下為誅賞故書法
如此其稱國者兼罪用事大夫不能格君心之非至
于多忌濫刑危其國也愚按使惠公能申明二君
之弑正其罪以誅里克則里克既甘心于死不復有
辭而臣下莫不震懾恐懼豈敢復有亂心㔻鄭之徒
既保首領而惠公長有晉國矣安得濫刑至此而煩
春秋之屢書乎
夏公及夫人姜氏會齊侯于陽穀
高氏曰公稔聞桓莊之失而不改其轍桓親見二國
之事而循其迹姜氏婦人何知焉以齊桓魯僖兩君
相會而使婦人厠于其間何以視兩國侍御僕從之
臣乎張氏曰諸侯會伯主而婦人與焉君臣之大義
夷夏之大計凡所當講者必有所不及而般樂凟亂
浸淫日長宜桓公自是伯業遂衰而魯僖之怠棄國
政亦自此始矣家氏曰桓公之始伯僨齊女之無度
以哀姜為首戮天下肅然知人類之所以異于禽獸
者實在于是齊襄衞宣污染之習為之一掃庶乎古
方伯之餘烈矣及其暮年志得而驕乃復與僖姜為
陽穀與卞之會伯業其衰矣乎或曰此齊侯之女禮
有歸寧今往會之不亦可乎曰歸寧當在國中此疾
驅于通道大都非所謂寧也伯者一舉動諸夏之所
式儀可不謹乎故春秋書法與禚會祝享同所以重
戒于後
秋八月大雩
冬楚人伐黃
黃人不歸楚貢楚人伐黃胡氏曰按穀梁子曰貫
之盟管敬仲言於桓公江黃遠而近楚楚為利之國
也若伐而不能救則無以宗諸侯矣公不聽遂與之
盟管敬仲死楚伐江滅黃桓公不能救故君子閔之
也遠國慕義背逆即順所謂出自幽谷遷于喬木春
秋之所取也被兵城守更歷三時告命已至而援師
不出則失救患分災攘外寇安中國之義矣滅弦滅
温皆不書伐滅黃而必書者罪桓公既與盟會而又
不能救也家氏曰管仲之慮患可謂遠矣方江黃之
始来盟而已憂異時之不能救其深思遠慮豈與小
智淺識之士朝不及夕者同日語乎齊不得江黃無
以制楚故楚恨江黃為最深既滅弦以蕩其藩牆遂
縱兵以潰其心腹齊人卒不能遣偏師之援坐視其
亡然則滅黃者齊也非楚也陽穀之會于貫之盟本
以求中國之援反以是速其亡悲夫自是而後諸侯
日散伯業日衰無足稱者矣
十有二年春王三月庚午日有食之
夏楚人滅黃
黃人恃諸侯之睦于齊也不共楚職曰自郢及我九
百里焉能害我夏楚滅黃謝氏曰黃人嘗受盟于
齊矣及楚之伐黃也齊不救故楚滅黃書貫之盟陽
穀之會于前書伐黃滅黃于後齊桓方伯之職不脩
見矣胡氏曰春秋滅人之國其罪則一而見滅之君
其例有三以歸者既無死難之節又無克復之志貪
生畏死甘就執辱其罪為重許斯頓䍧之類是也出
奔者雖不死于社稷有興復之望焉託于諸侯猶得
寓禮其罪為輕弦子温子之類是也若夫國滅死于
其位是得正而斃焉者矣于禮為合于時為不幸若
江黃二國是也其書滅者見楚人之強罪列國之弱
責方伯連帥之不脩其職使小國賢君不得其所公
羊子所謂亡國之善辭上下之同力也
秋七月
冬十有二月丁丑陳侯杵臼卒
春秋闕疑卷十四
