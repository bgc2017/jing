春秋闕疑卷十元鄭玉撰
二十有三年春公至自齊
張氏曰至者告于廟也莊公忘父讐而娶其女冒母
喪而往納幣以此告廟以為有人心者宜于此焉變
矣此與他日書至不可同日語也
祭叔来聘
穀梁氏曰祭叔天子之内臣不正其私交故不與使
也臨江劉氏曰祭者何邑也叔者何字也曷為邑而
字天子之大夫也謝氏曰祭叔天子内臣祭公也祭
公比外諸侯以聘禮至魯故奪爵書字張氏曰祭叔
祭公之臣為祭公而聘魯愚按祭叔當是祭伯之
弟為祭伯来聘也胡氏曰祭伯来朝而不言朝祭叔
来聘而不言使尹氏王子虎劉卷来訃而不書其爵
秩皆所以正人臣之義也人君而明此不容下比之
臣人臣而明此不為私交之計黨錮之禍息矣
夏公如齊觀社
曹劌諫曰不可夫禮所以整民也故會以訓上下之
則制財用之節朝以正班爵之義帥長幼之序征伐
以討其不然諸侯有王王有巡狩以大習之非是君
不舉矣君舉必書書而不法後嗣何觀高氏曰齊
社與魯社同爾又何足觀觀公之行事如此而春秋
所書之意蓋可見矣張氏曰襄公二十四年齊社蒐
軍實使客觀之其廢禮典而夸愚俗兆于此矣故左
氏外傳載曹劌之言曰齊棄太公之法觀民于社君
為是舉而往觀之非故業也天子祀上帝諸侯會之
受命焉諸侯祀先公卿大夫佐之受事焉不聞諸侯
之相會祀也君舉必書書而不法後嗣何觀程子曰
婚議尚疑故以觀社再往請議後一年方逆蓋齊難
之
公至自齊
荆人来聘
公羊氏曰荆何以稱人始能聘也謝氏曰聘問之禮
通于中國故荆進稱人陳氏曰聘未有書人者其稱
人荆未有大夫也聘未有不稱使者其不稱使荆未
有君也荆未有君大夫也而稱人于是始蓋進之也
進之也者憂之也高郵孫氏曰略之曰荆人猶言其
微尚可禦也至文九年使椒来聘其國已盛而交通
諸夏諸夏與之等矣春秋不復外之用見楚人之盛
中國不能外之也家氏曰書荆書楚子每書輒異者
著其漸盛與中國爭衡非進之也
公及齊侯遇于穀
高氏曰及者公意也婚議猶未定故公往見齊侯于
穀無諸侯相見之禮故曰遇此見公不恤國家之事
惟婚姻是務家氏曰莊公之為此遇繼納幣觀社而
書著其急于得偶而求之惟恐其未至也說者謂穀
之遇齊人要魯以盟而後與魯為婚故是冬復為扈
之盟明年乃以姜氏歸孟子謂無羞惡之心非人也
其莊公之謂與或曰如強弱弗敵何曰齊桓之始入
柯之未盟未嘗一往會齊亦無責乎魯意者齊桓猶
知義之所在念其父讐未雪而不敢責之以常人之
禮及高傒来盟以大夫伉君公反因是以納幣而請
婚焉齊人愈傲而公愈卑自是受欺于齊益甚蓋有
以自取之
蕭叔朝公
薛氏曰蕭叔附庸之君也朝公何因公出而朝乎外
胡氏曰穀齊地為禮必當其物與其所而後可以言
禮大夫宗婦覿用幣則非其物也蕭叔朝公在齊之
穀則非其所也嘉禮不野合而朝公于外是委之于
野矣故禮非其所君子有所不受必反之于正此亦
春秋撥亂之意也
秋丹桓宫楹
高氏曰莊公不能為桓復讐而反娶其女以奉祭祀
其無父之心夫人皆知之而莊公惡人之譏已也故
丹楹刻桷以示孝心之不忘甚矣其無父甚矣其行
詐也夫宗廟之飾國有彝典而妄肆奢麗加于禰宫
亂王制瀆先君不恭莫大焉聖人直書其事具文見
意故凡加非禮于先君之廟者皆春秋之所誅也後
世人君崇侈廟宇踰禮越制自謂吾嚴奉之勤而臣
子一有敢議者則指以為不忠不孝而加罪焉是皆
不知春秋所書之旨也
冬十有一月曹伯射姑卒
十有二月甲寅公會齊侯盟于扈
程子曰遇于穀盟于扈皆為要結姻好也高氏曰此
離盟齊已霸矣復為離盟者婚議雖定齊猶疑之故
為盟此盟齊志也齊侯以公求婚之急甘心卑下恐
有心報齊不憚屈辱為可憂也于是致公于扈以盟
冀絶婚後悔吝云爾
二十有四年春王三月刻桓宫桷
御孫諫曰臣聞之儉德之共也侈惡之大也先君有
共德而君納諸大惡無乃不可乎胡氏曰公將逆
姜氏丹桓宫之楹刻其桷為盛飾以誇示之自常情
而觀丹楹刻桷宜若小失而春秋詳書于策御孫以
為大惡何也桓公見殺于齊則不能復而盛飾其宫
誇示仇人之女乃有亂心廢人倫悖天道而不知正
者也御孫知為大惡而不敢盡言春秋謹禮于微正
後世人主之心術者也故詳書于策為後世鑒家氏
曰禽獸知有母而不知有父人知有父而復沿其父
之所從出而知有其祖有曾有高焉又沿其曾高之
所從出而有始祖焉皆為之廟以祀之禮自天子至
諸侯公卿大夫士隆殺有等夫然後盡其禮不以踰
禮而為榮也不以僭禮而為孝也今莊公忘父之讐
徇母之欲娶讐女以為夫人知有母而不知有父既
又自知其非丹桓宫之楹而刻其桷是悖禮也以悖
禮施之親廟不足以榮其親適足以悖其祖知有母
而不知有父無父也隆于父而薄于祖無祖也無父
無祖禽獸之道也
葬曹莊公
夏公如齊逆女
穀梁氏曰親迎恒事不志此其志何也不正其親迎
于齊也
秋公至自齊入月丁丑夫人姜氏入
穀梁氏曰入者內弗受也何用不受也以宗廟弗受
也其以宗廟弗受何也娶仇人子弟以薦舍于前其
義不可受也泰山孫氏曰公親迎于齊不俟夫人而
至失夫之道也婦人從夫者也不從公而入失婦之
道也高郵孫氏曰夫人之至嘗告廟矣然聖人不與
莊公以讐人之女而見其父也特變文而書曰夫人
姜氏入以明仇讐之女無時而可與通況取其女以
事先君之廟乎高氏曰夫婦正始之道王化之基也
夫人淫于二卿殺其二子幾喪魯國而終見討于父
母之邦由其始之不正也是以春秋盡其辭焉胡氏
曰莊公不勝其母越禮踰時俟讐人之女薦舍于宗
廟以成好合卒使宗嗣不立弑逆相仍幾致亡國故
春秋詳書其事以著不孝之罪家氏曰自納幣為始
至用幣為卒春秋僃書以責之彼愚人何足責哉彼
魯莊公亦何足責哉實僃書以責齊桓也桓為盟主
方將秉法以示諸夏謂魯莊不當請婚襄女則明義
以斥絶之孰曰不然苟欲鎮撫魯國而許之則當謹
于用禮飭齊女以行婦道母使為二國羞今也不然
納幣未幾要以觀社觀社未幾而有穀之遇扈之盟
最後逆女姜乃不與公偕歸是孰使之然哉不責齊
桓而誰責哉及哀姜驕淫不婦以害其君然後取而
戮之亦已晩矣
戊寅大夫宗婦覿用幣
御孫曰男贄大者玉帛小者禽獸以章物也女贄不
過榛栗棗脩以告虔也今男女同贄是無别也男女
之别國之大節也而由夫人亂之無乃不可乎公
羊氏曰宗婦者何大夫之妻也覿者何見也用者何
不宜用也胡氏曰公事曰見私事曰覿見夫人禮
也曷為以私言之夫人不可見于宗廟則不可以臨
諸臣故以私言之也高郵孫氏曰聖人罪莊公娶讐
人之女而又侈之至于失禮故書曰大夫宗婦覿用
幣所以見幣非婦人之贄也
大水
冬戎侵曹曹羈出奔陳赤歸于曹
杜氏曰羈蓋曹之世子即位踰年而不穪爵不能君
也赤不繫國不稱公子蓋庶孽也謝氏曰戎之侵曹
也羈微弱不能保其位故羈棄國出奔羈之出也赤
為所納而人心從之故赤歸曹春秋首書戎侵曹而
繼以羈出赤歸者以明曹國廢立之命皆制于戎也
莊公之卒也羈以世子嗣位已逾年矣稱名不稱國
以其絶于國人也赤以公子入國非正也非正而稱
歸以罪羈失人心而國人歸赤也其于羈也稱國以
明正去爵以示絶其于赤也去國以明非正稱歸以
明得國而羈之喪失君道赤之進不由正于此見矣
胡氏曰宋人執鄭祭仲而忽出突歸權在宋也戎侵
曹而羈出赤歸制在戎也使鄭忽曹羈明而能斷雖
有宋戎之衆突赤之孽何緣而起以國儲君副不能
自定其位于誰責而可故雖以國氏皆不書爵為居
正者之戒張氏曰赤以庶逐適戎以逆間順而天子
方伯不能正比事屬辭簡明之旨可見亦以累齊也
高氏曰按史記世家自曹莊公之後僖公夷昭公班
各立九年今考經文自赤歸至班卒共十八年合之
于史則各據九年疑赤即僖公而世家誤作夷也
郭公
上下必有闕文誤字或曰郭亡亦強通之也當傳疑
二十有五年春陳侯使女叔来聘
始結陳好也女叔三傳皆以為字獨劉朔以為陳
大夫名陳氏曰前乎此非王室若姻隣無聘者矣于
是交聘齊桓公為之也自女叔之後諸侯之會數而
朝聘皆之盟主矣春秋所以作也
夏五月癸丑衞侯朔卒
六月辛未朔日有食之鼓用牲于社
穀梁氏曰天子救日置五麾陳五兵五鼔諸侯置三
麾陳三鼓三兵大夫擊門士擊柝言充陽也樸鄉吕
氏曰聲陽類也鼓所以作陽而助聲也書曰乃季秋
月朔辰弗集于房鼓奏鼔嗇夫馳庶人走而周官救
日月則有鼓人以詔王鼓有太僕以贊王鼔詳于用
鼓者急于助陽也天子伐鼓于社者社隂之神也日
食則隂勝陽也天子尊諸侯卑天子責神諸侯自責
而已諸侯而鼓于社則失正矣復用牲非禮也凡天
災有幣無牲薛氏曰禮天子伐鼓于社諸侯用幣于
社伐鼔于朝胡氏曰譏不鼔于朝而鼔于社又用牲
也
伯姬歸于杞
穀梁氏曰其不言逆何也逆之道微胡氏曰逆者非
卿其姓氏不登于史册則書歸以志禮之失也高氏
曰若時君之女則加子字以别之此伯姬若桓公末
年所生之女則于今殆二十餘歲蓋已失時公既娶
而後嫁之也
秋大水鼓用牲于社于門
左氏曰凡天災有幣無牲非日月之𤯝不鼓高郵孫
氏曰日食必鼓者必隂侵陽其驗甚遠而為災未見
大水則災及于物其驗已明其災已著其災未見則
聖人為伐鼓之法以救陽且以警于人君也驗已著
者則無事于鼔也謝氏曰社主土門主出入大水之
為患也魯人欲以聲駭變故鼓欲以土勝水故用牲
于社欲以門禦水故用牲于門凡天地之變先王責
諸已求諸人而已猶以為未也又以隂陽象類致力
乎祈禳祭享之間所以盡救災之道也方是時莊公
君道不脩國事不治久矣魯人不知所以消變而一
切求之祈禳之間其祈禳一切以意而不以禮夫救
災之道遠矣大水漂蕩而欲以鼓駭之不亦愚乎大
水出為國害而欲以社勝之以門禦之不亦惑乎
冬公子友如陳
杜氏曰魯出朝聘皆書如謝氏曰友莊公弟以公子
為卿故書公子樸鄉吕氏曰公子母弟一也或稱弟
或稱公子者禮諸侯絶朞而臣諸父昆弟君臣者分
之别也昆弟者恩之屬也禮不可以無分異貴賤則
禮法嚴臣不可以敵君申私恩則公義廢然則春秋
之書公子乃其常也其書弟者變之正也友如陳報
女叔之聘也
二十有六年春公伐戎夏公至自伐戎
樸鄉吕氏曰莊十八年公追戎于濟西必以乘閒而
侵我也二十年而齊人伐之必以姦紀而為暴也今
又侵曹以出羈因亂以納赤其𫝑浸盛矣許氏曰齊
魯伐戎而中國崇隱桓以来世有戎盟至于莊公戎
始變渝我是以有濟西之役于此伐戎義以勝矣
曹殺其大夫
高郵孫氏曰禮曰刑不上大夫者一國之選而人君
之所尊任者也選之得其人而任之當其才故君臣
相與而國家以治不幸其選之非人而任之不見其
功則放之而已蓋大夫有罪而放之為之君者已有
罪矣況刑之乎故曰刑不上大夫也張氏曰諸侯雖
專一國之權而卿大夫非大罪極惡不得擅加以刀
鋸必以聞于天子此王制之所甚謹蓋視為一體則
恩意之篤自足以感其忠敬之心于無窮視猶土芥
無罪而殺之則宼讐之視有所必至此春秋于殺大
夫所以詳書而謹之上下相殺之變至于定哀而極
也胡氏曰稱國以殺者國君大夫與謀事不請于天
子而擅殺之也義繫于殺則止書其官曹殺其大夫
宋人殺其大夫是也義繫于人則兼書其名氏楚殺
其大夫得臣陳殺其大夫洩冶之類是也所謂義繫
于殺者罪在于專殺而見殺者之是非有不足紀也
故止書其官而不復錄其名氏也古者諸侯之卿大
夫士命于天子而諸侯不敢專命也其有罪則請于
天子而諸侯不敢專殺也及春秋時國無大小卿大
夫士皆專命之而不以告于王朝有罪無罪皆專殺
之而不以歸于司宼無王甚矣五伯三王之罪人而
葵丘之會猶曰無專殺大夫故春秋明書于策僃天
子之禁也凡諸侯之大夫方其交政中華會盟征伐
雖齊晉上卿止錄其名氏至于見殺雖曹莒小國亦
書其官或抑或揚或奪或與聖人之大用也明此然
後可以司賞罰之權矣陳氏曰凡殺大夫恒名之此
其不名何惡君也莊公卒有戎難羈出奔陳赤于是
篡曹篡而殺其大夫則必不義其君者也宋杵臼之
弑也始不書賊而曰宋人以是為君無道也無道而
殺大夫則亦不義其君者也是故曹僖公之大夫不
名宋昭公之大夫不名
秋公會宋人齊人伐徐
胡氏曰按書伯禽嘗征徐戎則戎在徐州之域為魯
患舊矣是年春伐戎秋又伐徐必戎與徐合兵表裏
為魯國之患也故雖齊宋將卑師少而公獨親行
十有二月癸亥朔日有食之
二十有七年春公會杞伯姬于洮
家氏曰杜氏以伯姬為莊公之女即二十五年歸于
杞者陸氏謂春秋時有子叔姬者三皆謂時君之女
穪子者以别先君之子公穀以為同母姊妹非也則
此伯姬未必是莊公之女藉是莊公女于洮亦非歸
寧之地春秋書公會杞伯姬于洮非歸寧之義也謝
氏曰伯姬魯女洮魯地女有歸寧于國無出會于境
洮之會在魯有敗禮之愆在杞失正家之道陸氏微
旨曰參譏之也公及杞侯伯姬俱失正矣
夏六月公會齊侯宋公陳侯鄭伯同盟于幽
陳鄭服也愚按十六年會于幽始書同盟至是再
會于幽復書同盟然前盟會者九國今止五國特以
陳鄭反覆至是始服故齊侯會公及宋望國而盟之
不再盟他國也程子曰同志而盟非率之也謝氏曰
明年荆伐鄭公會二國救鄭然則鄭苦于楚欲與中
國同盟可知也高氏曰齊侯九合諸侯此其二也十
三年北杏之會穪人十五年鄄之會不穪公而去年
伐徐之役猶以宋主兵故穀梁氏謂此盟授之諸侯
授之諸侯齊桓得衆也胡氏曰同盟之例有惡其反
覆而書同盟此盟鄭伯之所欲而書同盟者也凡盟
皆小國受命于大國不得已而從焉者也其有小國
願與之盟非出于勉強者則書同盟所以志同欲也
前此鄭伯嘗貳于齊矣至是齊桓強盛有伯中國攘
夷狄之勢諸侯皆歸之鄭伯于是焉有畏服之心其
得與于盟所欲也故特書同
秋公子友如陳葬原仲
原仲季友之舊也高氏曰大夫不交諸侯諸侯不
行使乎大夫今公子友往會他國大夫之葬蓋私行
也魯人聽其出故同出使之文而繫之葬原仲以重
其罪謝氏曰諸侯相葬禮也人臣無境外之交卿非
君命不越境公子友以私事出境葬大夫其專命僭
制不待貶絶而自見矣愚按春秋書人臣出境未
有著其事者此獨書葬原仲何也蓋不著其事則嫌
于出聘故特書其事以明其以私事出境而更不加
譏貶之詞所謂直書其事而義自見也
冬杞伯姬来
歸寧也趙氏曰合禮者常事不書豈有二百四十
二年內女惟兩度歸寧乎蓋知非禮而来故書高郵
孫氏曰春秋內女適諸侯者多矣于其歸寧未嘗曰
子某歸寧常事無書也伯姬非莊公子義不當歸故
書曰杞伯姬来也薛氏曰非公之子不歸寧非公之
子而歸故曰来也陳氏曰内女為夫人凡八見于經
未有書公者而會自伯姬始由是来朝其子由是来
求婦伯姬之為皆未之前聞也是故終伯姬之世但
書来
莒慶来逆叔姬
高氏曰叔姬者伯姬之妹皆非莊公女也穀梁氏曰
諸侯之子嫁于大夫主大夫以與之程子曰人臣之
禮無外交故大夫非君命不越境以莒慶國卿而與
魯為婚是外交也不書逆女而云逆叔姬以别卿為
君逆也臨江劉氏曰莒慶非有君命叔姬非適諸侯
也何以得書以公之自為之主敵則書也胡氏曰諸
侯嫁女于大夫而自主之非禮也
杞伯来朝
謝氏曰伯姬在魯故杞伯来朝愚按杞二王之後
爵本上公在桓公時猶稱侯至是稱伯其後遂稱子
或曰為時王所黜或曰齊桓之伯以弱強為次或曰
以其用夷禮或曰自侯而伯自伯而子蓋浸以微弱
或曰滕薛杞爵號不同皆口授傳寫小國多誤衆論
紛紜闕之可也
公會齊侯于城濮
春秋闕疑卷十
