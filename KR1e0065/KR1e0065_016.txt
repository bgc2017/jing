春秋闕疑卷十六元鄭玉撰
十有九年春王三月宋人執滕子嬰齊
高氏曰此宋襄求霸也求霸而執滕子春秋之俗也
俗者何雖齊桓亦滅譚滅遂降鄣皆無名也特兼弱
以威而已滕子何以名執而名之者不反之辭也莊
十六年幽之會齊桓始霸滕子與焉既而背之自此
之後至齊侯卒凡三十七年衣裳兵車之會未嘗列
于其間故此年宋襄既有圖霸之心而首執滕子以
令諸侯也然宋襄圖霸當以德懷来之今乃肆已之
強擅執國君以凌轢諸夏執而不反亦以甚矣此春
秋所以人宋也
夏六月宋公曹人邾人盟于曹南
臨江劉氏曰曹南曹之南也謝氏曰宋襄内無遠略
而欲隆霸業以紹齊桓于是首為曹南之盟從之者
曹人邾人而已諸侯不服可知也與北杏之會異矣
高郵孫氏曰曹邾皆稱人者蓋宋襄威德未著曹邾
但使其臣會之
鄫子會盟于邾己酉邾人執鄫子用之
宋公使邾文公用鄫子于次雎之社欲以屬東夷司
馬子魚曰古者六畜不相為用小事不用大牲而况
敢用人乎祭祀以為人也民神之主也用人其誰饗
之齊桓公存三亡國以屬諸侯義士猶曰薄德今一
會而虐二國之君又用諸淫昏之鬼將以求霸不亦
難乎得死為幸劉氏意林曰曹南之會雖有邾人
即非邾子今此會盟于邾者詳驗經文是邾國自為
盟會非復向者曹南之盟也若宋公使邾人執鄫子
而春秋越宋治邾是為首惡者不誅而脅從者見討
也春秋原心定罪豈其若是哉吾固曰宋不使邾用
鄫子也家氏曰槩觀宋襄公平日則好名而畏義者
也方其為太子以讓國聞其後與楚人戰欲以不禽
二毛不鼓不成列而取仗義之名豈有今日而用同
盟國君于淫昏之社無道若此者乎高郵孫氏曰邾
之與鄫世讐之國故宣十八年又戕鄫子于其國都
但邾鄫小國其相讐之迹不能悉見經惟紀其無道
之甚者爾用之之說三傳不同左氏以為用之于次
雎之社公穀皆以為叩其鼻血至昭十一年楚人執
蔡世子友以歸用之杜預以為祭山公羊則以為築
防趙子之徒又以為用為盟歃之牲皆不同也然考
之于經但曰用之不云所用之迹蓋春秋之時有用
人為牲者大亂之極聖人所不忍言但曰用之則知
以人為用也不必以正其名所重者用之而已愚
按劉氏之說與傳文雖異於經為合然無所據又會
盟于邾之文他無此例不敢以為决然姑著其疑以
俟知者
秋宋人圍曹
討不服也子魚言于宋公曰文王聞崇德亂而伐之
軍三旬而不降退修教而復伐之因壘而降詩曰刑
于寡妻至于兄弟以御于家邦今君德無乃猶有所
闕而以伐人若之何盍姑内省德乎無闕而後動
陳氏曰諸夏之書圍國自此始胡氏曰盟于曹南口
血未乾今復圍曹者討不服也愛人不親反其仁治
人不治反其智襄公不能内自省德而急于合諸侯
執嬰齊非霸討不足以示威盟曹南非同志不足以
示信卒于兵敗身傷不知反求諸已欲速見小利之
過也張氏曰齊桓之霸屈意去忿盟魯平宋以致諸
侯先近故也今襄公欲圖諸侯近于宋者莫如曹滕
滕既執矣曹又被圍宜其不遂霸也家氏曰當是時
鄭入滑狄侵衞魯伐邾以中國無霸而動也宋襄苟
能治其所當治則義聲暢而霸業成矣此春秋所望
于宋襄者故比事以見義
衞人伐邢
秋衞人伐邢以報莵圃之役于是衞大旱卜有事于
山川不吉甯莊子曰昔周饑克殷而年豐今邢方無
道諸侯無霸天其或者欲使衞討邢乎從之師興而
雨高氏曰衞不伐狄而伐邢是以人之左氏謂師
興而雨不亦誣哉薛氏曰非王命而擅征伐怨以報
怨而已
冬會陳人蔡人楚人鄭人盟于齊
陳穆公請修好于諸侯以無忘齊桓之德冬盟于齊
修桓公之好也杜氏曰地于齊齊亦與盟胡氏曰
盟會皆君之禮也微者盟會不志于春秋凡所志者
必有君與貴大夫居其間也然則為此盟者乃公與
陳蔡楚鄭之君或其大夫曷為内則没公外則人諸
侯與大夫諱是盟也楚人之得與中國會盟自此始
也莊十年荆敗蔡師始見于經其後入蔡伐鄭皆以
號舉夷狄之也僖公元年改而稱楚經亦書人于是
乎浸強矣然終桓公世皆止書人而不得與中國會
盟者以修霸業能制其強故也桓公既没中國無霸
鄭伯首朝于楚其後遂為此盟故春秋没公人陳蔡
諸侯而以鄭列其下者蓋深罪之也又二年復盟于
鹿上至會于盂遂執宋公以伐宋而楚于是乎大張
列位于陳蔡之上而書爵矣聖人書此豈與之乎所
以著夷狄之強傷中國之衰莫能抗也故深諱此盟
一以外夷狄二以惡諸侯之失道三以謹盟會之始
也
梁亡
十八年梁伯益其國而不能實也命曰新里秦取之
至是春遂城而居之初梁伯好土功亟城而弗處民
罷而弗堪則曰某宼將至乃溝公宫曰秦將襲我民
懼而潰秦遂取梁左氏曰梁亡不書其主自取之
也公羊氏曰此未有伐者其言梁亡何自亡也其自
亡奈何魚爛而亡也穀梁氏曰湎于酒淫于色心昏
耳目塞上無正長之治大臣背叛民為寇盗梁亡自
亡也陸氏微旨曰梁伯亟用其民自取滅亡其罪當
矣秦人肆其強暴取人之國没而不書其義安在曰
乘人之危其惡易見也滅人之國其罪易知也自取
滅亡其意微矣春秋之作聖人所以明微也胡安定
先生曰大抵邦國用賢則存失賢則亡賢既不用上
下放恣百度頽圮何止于土工刑法淫威而已哉故
梁之自亡失賢而亡也胡氏曰天行健君子以自強
不息古之諸侯朝修其禁令晝攷其國職夕省其典
刑夜儆百工無使慆淫而後即安故克勤于邦荒度
土工者禹也慄慄危懼檢身若不及者湯也自朝至
于日中昃不遑暇食用咸和萬民者文王也凡有國
家者土地雖廣人民雖衆兵甲雖多城郭雖固而不
能自強于政治則日危月削如火銷膏以至滅亡而
莫覺也而况好土工輕民力湎于酒淫于色心昏而
出惡政者乎其亡可立而待也
二十年春新作南門
高郵孫氏曰春秋之法言新則有舊也言作則有加
也因其舊而制度有加焉所謂新作也胡氏曰書新
作南門譏用民力于所不當為也魯人為長府閔子
騫曰仍舊貫如之何何必改作孔子曰夫人不言言
必有中春秋凡用民力得其時制者猶書于策以見
勞民為重事而况輕用于所不當為者乎然僖公嘗
修泮宫復閟宫矣奚斯董其役史克頌其事而經不
書者宫廟以事其祖考學校以教國之子弟二者為
國之先務雖用民力不可廢也其垂戒之意湥矣高
氏曰諸侯宫城之門皆有定制輒更舊制而增大之
罪不止于勞民而已
夏郜子来朝
五月乙巳西宫災
公羊氏曰西宫者小寢也有西宫則有東宫矣穀梁
氏曰以是為閔宫也胡安定先生曰若是閔宫則明
書新宫不得謂之西宫也此西宫蓋公之别宫也家
氏曰小寢人君燕私之地災見于是警戒湥矣人君
之過不在朝路臨蒞之時而常在于深宫燕處之際
天之示譴豈徒然哉
鄭人入滑
滑人叛鄭而服于衞夏鄭公子士洩堵寇帥師入滑
家氏曰自齊桓公没諸侯動兵相侵弱小漸被其
毒宋襄苟欲踵霸當禀王命會諸侯伸要束而懲之
如鄭人入滑皆當糾也舍是不為而執滕圍曹強人
從已烏能有成
秋齊人狄人盟于邢
齊狄盟于邢謀衞難也于是衞方病邢家氏曰甚
哉齊昭之愚無知也桓公征楚而服之己乃與之盟
于國桓公攘狄而却之己乃與之盟于邢反常逆理
抑至于是傳曰厥父菑厥子乃不肯播厥父基厥子
乃弗肯堂其齊昭之謂乎春秋俱書曰人亦所以外
齊也廉耻道喪而以狄病衛齊不競矣
冬楚人伐隨
隨以漢東諸侯叛楚冬楚鬭榖於莵帥師伐隨取成
而還襄陵許氏曰楚既服隨則將爭衡上國矣而
宋欲盟之其能絀乎師氏曰楚在齊桓之世雖未至
于竄伏然亦未至于太甚今齊桓既死乃敢與諸侯
盟于齊以萌圖霸之心又肆征伐以示可畏之威諸
侯無能為者明年遂有鹿上之盟及秋又有盂之會
于是執宋公以伐宋先書齊之盟繼書隨之伐所以
明楚之幾微已動于此而宋不悟也
二十有一年春狄侵衞
張氏曰因邢之盟也孝公不能嗣父之業楚狄皆因
之以為中國患此齊邢之盟所以兩書而邢衞並受
其禍也許氏曰中國無霸則諸侯力政四方衡决民
被其災此書伐衞伐邢入滑伐隨侵衞著無霸之患
也家氏曰為中國患者狄與楚也楚強大未易治狄
悍而微自桓公之没再侵衞彼謂衞人失霸國之援
而可欺也宋襄與其盟楚而求諸侯盍若伐狄以寧
諸夏能治狄而霸政舉矣顧乃舍其力之所可及義
之所當為而為其所不可為狂躁害之也
宋人齊人楚人盟于鹿上
二十年宋襄公欲合諸侯臧文仲聞之曰以欲從人
則可以人從欲鮮濟至是宋人為鹿上之盟以求諸
侯于楚楚人許之公子目夷曰小國爭盟禍也宋其
亡乎幸而後敗師氏曰齊侯圖伯惟以尊中國為
辭故能假仁義以為盟主凡與諸侯會盟或主王人
或主王世子或主宰周公不然則中國五等之諸侯
而止耳今宋欲圖霸乃與楚人為鹿上之盟以求諸
侯不知何以令諸侯而成霸業乎小東莱吕氏曰宋
襄欲霸乃求楚所會之諸侯蓋楚子有意執之故許
之也齊晉所以霸皆先弱楚楚與中國其勢不兩立
桓公有葵丘之會晉文有城濮之戰所以攘僣亂安
中國而成霸業也宋襄欲霸反求諸侯于楚是與亂
同事也安能與齊晉並霸乎宜其見辱于楚也張氏
曰霸中國者宋之欲也亂中國者楚之欲也欲霸中
國而求之于淫名亂常之楚與之同盟此春秋所以
列序而人之以著襄公之自取敗辱也陳氏曰齊桓
卒宋襄欲繼之而霸而求諸侯于楚楚于是爭長于
宋則是盟也莫適為主人自為盟而已矣
夏大旱
公欲焚巫尫臧文仲曰非旱僃也修城郭貶食省用
務穡勸分此其務也巫尫何為天欲殺之則如勿生
若能為旱焚之滋甚公從之是歲也饑而不害高
郵孫氏曰春秋之記災異有曰不雨者旱不為災隂
陽不和之異也有曰大雩者旱未為災非時而雩也
有曰大旱者旱而為災非常也旱而為災則不雨矣
不雨淺于旱也旱則雩矣言雩未見其災也春秋書
大旱者二非常為災之辭也師氏曰不月以見其經
時焉高氏曰以二百四十二年而兩大旱何其少也
曰所謂大旱者非特吾國也舉天下言之也
秋宋公楚子陳侯蔡侯鄭伯許男曹伯會于盂執宋公
以伐宋
諸侯會宋公于盂子魚曰禍其在此乎君欲已甚其
何以堪之于是楚執宋公以伐宋陳氏曰宋楚初
爭長也是故楚稱子而序陳蔡鄭許曹之上不知諸
侯之從楚與從宋與不予宋以霸也公羊氏曰易為
不言楚子執之不與楚子之執諸侯也高氏曰執宋
公者楚也而繫于在會諸侯執之之辭何也所以深
罪在會之諸侯也南面之君兵非不多而力非不足
也而聽楚人執辱中國主盟之君而莫之敢違其不
勇于為義亦甚矣雖宋德不足懷慮不及遠力求諸
侯以及于難而諸侯甘心事楚人以致楚人侵凌中
國此罪不可貸故以諸侯共執為文不使楚人專執
中國諸侯也張氏曰按公羊傳曰宋公與楚子期以
乘車之會公子目夷諫曰楚夷國也強而無義請以
兵車往會宋公曰不可吾與之約為乘車之會自我
為之自我墮之不可楚人果伏兵車執宋公以伐宋
夫孔子相定公會齊侯乃甥舅之國猶以為文事不
可無武僃請司馬以行楚南蠻也而可信其詐偽之
約徒手出會之是輕以其身溷于虎狼之羣也不免
宜矣胡氏曰春秋為賢者諱宋公見執不少隱之何
也夫盟主者所以合天下之諸侯攘僣亂尊王室者
也宋公欲繼齊桓之烈而與楚盟會豈攘僣亂尊王
室之義乎故人宋公于鹿上之盟而盂之會直書而
不隠所以深貶之也家氏曰春秋正名之書也楚自
熊通以来妄自尊大遂僭王者之隆名春秋每以號
舉不使之得與中國諸侯齒今楚益強盛合諸侯詐
以執宋公中國一大變也春秋以楚子書夫豈進而
爵之乎蕃服雖大曰子彼革號僭王以兵猾夏春秋
序以子爵所以正其始封之名辨中外之分孰云其
漸進楚人乎自是而後楚始書子正名也或曰如子
所言始何以書荆人今何以書楚子乎曰始其来聘
僭號于國中耳春秋姑以號舉今會于齊盟于鹿上
諸侯畏其強大有以事王者而事之春秋于是正其
始封之名書之曰子示天王之尊乃天下共主非僣
竊所得干也自是而後楚之憑陵無不書子何爵之
有哉高郵孫氏曰春秋因會而執諸侯惟二處盂之
會楚人執宋公而不言楚人溴梁之會晉侯執莒子
邾子而斥言晉人二事略同而書之異辭者聖人之
意也盂之會中國之諸侯隨盟主而會楚子楚子執
宋公以伐宋又代楚子而伐之罪不責于楚子諸侯
實同之也溴梁之會晉侯以大義帥諸侯而會焉執
莒邾之君者晉侯也以信會而以詐執之可責者晉
侯也蓋春秋之輕重與奪惟義所在爾
冬公伐邾
高氏曰是舉也不為無義至明年伐邾取須句則魯
之情可見矣不書邾滅須句者罪公聽婦人之言而
興兵以伐婚姻之國因以為已利也
楚人使宜申来獻捷
穀梁氏曰捷軍得也其不曰宋捷何也不與楚捷於
宋也高氏曰中國于外域則有捷諸侯于天子則有
獻捷今所獻者宋捷也所使宜申者楚子也楚子所
以来獻捷者致公也聖人不予外域反捷乎中國故
書楚人来獻而不云宋捷也楚與諸侯同伐宋而魯
不與焉及得宋捷特使宜申来誇示以威魯蓋欲致
魯侯来聽盟也高郵孫氏曰春秋書獻捷者二齊稱
戎捷捷山戎也山戎則可捷矣而獻有罪焉不得没
戎捷而不言也宋襄求霸而不果至于見執而伐之
宋中國也而荆蠻捷之荆蠻安得捷吾中國乎不曰
宋捷不以中國而捷于荆蠻也中國無見捷于荆蠻
之理也無其理則不言焉所以護中國而法後世也
陳氏曰盂會不稱子無以見楚宋之爭長獻捷于魯
不人之則是遂予楚也胡氏曰諸侯從楚伐宋而魯
獨不與故楚来獻捷以脅魯為魯計者拒其使而不
受可也請于天王而討之可也宋公先代之後作賓
王家方修盟會而伏兵車執之于壇坫之上又以軍
獲遺獻諸侯其横逆甚矣拒其使而不受聲其罪而
致討何患無辭家氏曰當是時舉中國之大無有能
辨斯事者晉文不興楚之禍中國亦何所不至乎
十有二月癸丑公會諸侯盟于薄釋宋公
會于薄以釋之子魚曰禍猶未也未足以懲君公
羊氏曰執未有言釋者此其言釋之何公與議爾也
穀梁氏曰不言楚不與楚專釋也高氏曰公本不附
楚因宜申来獻宋捷之故不敢不與楚會而書會諸
侯者以諸侯皆在是故前目後凡且見公之續至也
執宋公釋宋公皆楚子耳前之執宋公既以諸侯共
執為文此又蒙上諸侯共釋為文者聖人抑制僣竊
不使楚子得以專執釋中國之諸侯懲荆舒之意也
蘇氏曰凡諸侯見執而不失國者于歸名之書曰某
侯某歸于某此其不名而言釋何也以為執之釋之
皆在諸侯也若是而尚可求諸侯乎師氏曰盂之會
宋為主而楚次之諸侯皆居其中今執宋公伐宋之
後乃有薄之盟也是此盟也楚為主矣不序以惡之
且著會盟之濫不復有上下尊卑焉春秋扶持中國
而攘却僭竊之意不亦嚴乎胡氏曰會未有言其所
為獨會于稷書成宋亂者為受郜鼎立華督也會于
澶淵言宋災故者為葬蔡侯不討般也盟不書所為
而盟于薄言釋宋公者宋方主會楚人執而伐之以
其俘獲来遺是萋苴追琢之嘉賓幾殄于僣竊亂賊
之手此正天下大變春秋之所謹也魯既不能申大
義以抑其強暴使宋公見釋出自天王與中國而顧
與歃血要言求楚子以釋之是操縱大權自楚人出
其事已傎甚矣故書會盟書釋皆不言楚子謝氏曰
襄公為宗廟社稷人民主始也諸侯會于盂若罪人
執之于會終也諸侯盟于薄若罪人釋之于盟其危
辱至此者皆以不量力不度德取之而已有國家其
動可不戒耶
二十有二年春公伐邾取須句
任宿須句顓臾風姓也實司大皡與有濟之祀以服
事諸夏二十一年邾人滅須句須句子来奔因成風
也成風為之言于公曰崇明祀保小寡周禮也蠻夷
猾夏周禍也若封須句是崇皡濟而修祀紓禍也至
是伐邾取須句反其君焉胡安定先生曰僖公伐
邾非伐其罪但利其土地而已陳氏曰春秋嚴義利
之辨苟以為利一以取書之是故雖邾人滅須句須
句子来奔伐邾取須句反其君焉書取須句
夏宋公衞侯許男滕子伐鄭
三月鄭伯如楚夏宋公伐鄭子魚曰所謂禍在此矣
高氏曰齊桓既没楚又強大鄭伯比楚以圖自安
宋襄雖被執見釋而圖霸之心未已鄭伯度宋之不
霸首背中國而改事楚故宋率衞許滕四國共伐之
春秋皆與其爵以明討得其正也愚謂宋襄有志
無才卒于自敗其伐鄭也亦異于齊桓矣惜哉
秋八月丁未及邾人戰于升陘
邾人以須句故出師公卑邾不設僃而禦之臧文仲
曰國無小不可易也無僃雖衆不可恃也詩曰戰戰
兢兢如臨深淵如履薄冰又曰敬之敬之天惟顯思
先王之明德猶無不難也無不懼也况我小國乎君
其無謂邾小蠭蠆有毒而况國乎弗聽八月丁未公
及邾師戰于升陘我師敗績邾人獲公胄縣諸魚門
謝氏曰不書公與敗諱之也升陘之戰由須句所
致曲皆在我故以内為戰主而惡之也胡氏曰魯既
敗績邾亦幾亡輕用師徒害及兩國亦異于誅暴禁
亂之兵矣張氏曰存心苟公臨事必懼觀此則知春
取須句非有存亡繼絶之公心審矣薛氏曰以魯而
為邾敗大不足恃兵不可窮也如此
冬十有一月己巳朔宋公及楚人戰于泓宋師敗績
楚人伐宋以救鄭宋公將戰大司馬固諫曰天之棄
商久矣君將興之弗可赦也已弗聽冬十一月己巳
朔宋公及楚人戰于泓宋人既成列楚人未既濟司
馬曰彼衆我寡及其未既濟也請擊之公曰不可既
濟而未成列又以告公曰未可既陳而後擊之宋師
敗績公傷股門官殱焉國人皆咎公公曰君子不重
傷不禽二毛古之為軍也不以阻隘也寡人雖亡國
之餘不鼓不成列子魚曰君未知戰勍敵之人隘而
不列天贊我也阻而鼓之不亦可乎猶有懼焉且今
之勍者皆吾敵也雖及胡耉獲則取之何有于二毛
明耻教戰求殺敵也傷未及死如何勿重若愛重傷
則如勿傷愛其二毛則如服焉三軍以利用也金鼓
以聲氣也利而用之阻隘可也聲盛致志鼓儳可也
師氏曰前乎宋公齊桓嘗圖霸矣與諸侯會盟養
威近三十年而後伐楚後乎宋公晉文嘗圖霸矣與
賢臣謀議作三德以示民然後伐楚此無他定而後
發發期必中自度不辱于楚人而後可動故齊桓晉
文既服楚而霸業遂定今宋公欲圖霸未見如何養
威如何作德既嘗失計而與楚會盟又無僃而為楚
所執如是而欲圖霸不亦難乎復不自悟懷忿不平
及楚人而與之戰則是忿兵也徒知楚自會盂叛信
以來我曲彼直獨不念動非其念誰與為援姑恃理
直而可以必成功耶自謂可成功而卒為楚所敗故
書曰宋師敗績謝氏曰不書楚人侵伐者楚来救鄭
而襄公與之戰也戰由宋起故以宋人主戰而罪之
選賢才緝政治親内睦外以振國綱服楚之道也襄
公乃於危難之中逞復讐之怨率破傷之衆以當強
楚之鋒襲古人陳迹以待楚之變詐是以衆敗身傷
終以取亡前書伐鄭後書戰敗罪其不知反也隕石
于宋六鷁退飛過宋異之大者也襄公不知恐懼修
省且又輕舉妄動以遂私欲而禍不旋踵及身然則
上天變異其可不畏耶胡氏曰宋襄公不扼人于險
不鼓不成列公羊以謂至仁大義雖文王之戰不能
過也而春秋不與何哉物有本末事有終始順事恕
施者王政之本也襄公伐齊之喪奉少奪長使齊人
有殺無虧之惡有敗績之傷此晉獻公之所以亂其
國者罪一也桓公存三亡國以屬諸侯義士猶曰薄
德而一會虐二國之君罪二也曹人不服盍姑省德
無闕然後動而興師圍之罪三也凡此三者不仁非
義襄公敢行而愛重傷與二毛則亦何異盗跖之以
分均出後為仁義陳仲子以避兄離母居於陵為廉
乎夫計末遺本飭小名妨大德者春秋之所惡也故
辭繁不殺而宋公書及以湥貶之也高郵孫氏曰孔
子曰我戰則勝非謂能戰而勝也勝之道素修而無
敵于天下也豈若宋襄之道不修而苟拘小信乎公
羊殆未知文王之戰爾胡安定先生曰襄公無桓公
之資欲紹桓公之烈以宗諸侯以致強楚故盂之會
被執受伐今復與楚爭鄭衆敗身傷喪師泓水七月
而死為中國羞惜哉蓋有善志無其才取辱強楚而
羞及中國也
二十有三年春齊侯伐宋圍緡
以討其不與盟于齊也胡安定先生曰宋伐齊使
殺無虧而立孝公今齊侯反伐之是宋自召其伐之
之禍然齊伐人之國又圍其邑其惡甚矣故聖人僃
志之胡氏曰齊霸國之餘業也宋襄公既敗于泓荆
楚之𫝑益張矣齊侯既無尊中國攘夷狄恤患災畏
簡書之意又乘其弱而伐之此尤義之所不得為者
也故書伐國而言圍邑以著其罪然則桓公伐鄭圍
新城何以不為貶乎鄭與楚合憑陵中國桓公伐之
攘夷狄也宋與楚戰兵敗身傷齊侯伐之殘中夏也
其事異矣美惡不嫌同辭家氏曰齊昭非宋襄之力
則齊之一亡公子耳宋襄不忘齊桓臨終之託為昭
盡力昭所以有國甗一戰之功也今乘其敗而伐之
蓋以是諂于夷楚求為自全之計以怨報德刑戮之
民或曰何以猶爵曰春秋有書爵以褒者有目其人
之身而書某公某侯以著其罪者若齊昭之書侯謂
其身受宋公之大德而忍于為不義故目其人而誅
之
夏五月庚寅宋公兹父卒
傷于泓故也謝氏曰智小而謀大力少而任重未
有不終于敗者也襄公以庸暗之才貪遠大之業方
其盟于鹿上志欲合諸侯朝齊楚豈知後之勢敗身
亡為天下笑哉故君子動必度德進必量力愚按
宋襄公自齊桓之末年即有圖霸之心雖桓公君臣
亦望之以繼霸之事故屬之以其子卒之師敗身傷
幾至亡國霸業無成抑鬱以死者由其徒慕仁義之
名而不識仁義之實以至于是也夫齊桓公知仁義
之為美假之而未能有者猶取仁義之功宋襄公聞
仁義之為美慕之而不能識者反為仁義之賊于是
冥行妄作以殘暴為義以姑息為仁非特不能至乎
仁義而遂陷于不仁不義矣故其始也齊桓方卒而
伐其喪滕人来會而執其君曹人不服而圍其國是
蓋以殘暴為義也其終也不以兵車雜乘車不鼔不
成列不重傷不禽二毛則以姑息為仁矣所為顛倒
繆亂若此得保首領以没幸矣尚何望其能霸乎是
以大學之道其始也必先之以格物致知則無宋襄
之失其後也必本之以誠意正心則無齊桓之弊斯
其所以為聖賢之學帝王之道也與
秋楚人伐陳
楚成得臣帥師伐陳討其貳于宋也遂取焦夷城頓
而還子文以為之功使為令尹叔伯曰子若國何對
曰吾以靖國也夫有大功而無貴仕其人能靖者與
有幾家氏曰陳穆公請修好于齊以無忘桓公之
德而齊之會楚人亦得列于其間名為修齊桓舊好
其實自結于強楚今楚人乃以其貳于宋而伐之何
耶蓋楚人僣亂諸夏實恥從之而迫于凶威有不容
自己者陳也介于二者之間猶欲自附于宋不忍遽
從僣亂是以楚疑而伐之若蔡若鄭則甘于從楚而
不悔無復羞惡之心矣
冬十有一月杞子卒
春秋闕疑卷十六
