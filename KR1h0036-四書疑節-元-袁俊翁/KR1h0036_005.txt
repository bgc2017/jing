欽定四庫全書
四書疑節卷五
元袁俊翁撰
大學
知止以下曰定静安矣然又曰能慮而后能得何
歟
此數語雖一貫說来却當分作兩節看知止以下是說
平時所知如此能慮以下是說臨時而行之者如此也
惟其平日知得所止者當在是則此志有所定向矣志
有定向則心不妄動而能静矣心既能静則吾身隨所
處而安矣曰定曰静曰安皆指未與事接時存諸我者
然也及其事至物来而措諸用者必須詳細思慮而后
得其所止書所謂慮善於動動惟厥時是也先儒嘗謂
知是門時知得慮是到手後須要處置得宜又謂定静
安是未接事時胷次洒然慮是正與事接處對同勘合
此說為得之矣雖然定静安慮得五字是功效次第不
是工夫節目定静安三者雖分節次其實知止后皆容
易進慮能得最是難得何則定静安致知之事也慮得
乃力行之事知之非艱行之惟艱學者不可不勉
知止者知其所止如射者之省其的能得者得其所止
如射者之中其的徒省其的之所在而未至於中其的
亦奚取哉平時於此理知所當止之地則心有定見所
見既定則心不為外物之摇奪所以能静心既静則吾
身隨所處而安如處富貴貧賤患難無往而不自安是
以定静安三者固為知止之功效而未始見於用也及
其事至物来身與之接必須詳審思慮而后得其所止
之地如平日知為子當孝為臣當忠及事君親時則能
思慮其曲折精微而后得所止矣
本末終始先後果何所指
大學有曰物有本末事有終始知所先後則近道矣朱
子章句謂明德為本新民為末知止為始能得為終本
始所先末終所后此結上文兩節之意言之可謂明矣
然按經文求之此雖結上文兩節而亦所以引下文兩
節其為本末終始先後六者之義皆昭如也何也初言
古之欲明明德以下明治脩齊正誠知格皆揭逐節事
目字在上自流遡源以求其本蓋申言事有終始終必
有始也次言物格而后知至以下物知意心身家國天
下皆舉逐項物件字在上自源徂流以明其效蓋申言
物有本末由本而末也以此而論則曰事曰物既有分
别終始本末亦有倫理且先字引下文六個先字後字
引下文七箇後字尤為明白於此見亦所以引下文兩
節之意者信矣
物有本末與格物之物同異
經曰物有本末又曰致知在格物二物字本無異義自
朱子作章句及或問物有本末則以明德新民釋之於
致知在格物則又謂今日格一物明日格一物是為事
物之物又非指德與民也然則二物字有異義與吁事
物之物初豈出德與民之外乎明德新民之外學者又
果何事乎朱子章句於格物之下釋曰物猶事也窮至
事物之理欲其極處無不到也是則朱子於格物之物
固明以物猶事也言之矣然朱子語錄嘗謂物與事對
言則事自事物自物獨言物則兼事在其中由此推之
上文物與事對言者物字本止是指德與民而言事字
則是指其所以明德新民者而言特物以本末言之不
得不以明德新民析之也下文專以格物言者則是從
人事上說来正是求所以明德新民如今日格一物明
日格一物云者亦只於明德新民上今日窮得比一事
明日窮得那一事豈於明德新民之外而他有所謂事
哉論至此極則朱子釋二物字初不見有異義也
經傳言本末者四同歟異歟
經所謂本末者二皆以先後之序言也本為先而末為
後傳所謂本末者二皆以輕重之倫言也本為重而末
為輕何以言之經曰物有本末釋者謂明德為本新民
為末是蓋先明德而後新民也又曰其本亂而末治者
否矣上文明謂脩身為本是蓋先脩身而後及國家天
下也傳之十章德者本也財者末也又曰外本内末承
上文言之蓋為治之道以德為本者在其所當重以財
為末者在其所當輕今也外其本而内其末則失其輕
重之倫矣合而言之本末云者或以先后言或以重輕
言皆不過重者所當先輕者所當后後先輕重一而已
矣大學之道必以知本為務本既舉而末自隨故傳之
四章釋本末者必以此為知本結之良有以夫
經何以不曰平天下而曰明明德於天下
大學一書先儒嘗以三綱領八條目釋之章旨固昭如
矣然明明德一語尤為此書一大統會明明德者固明
在己之明德新民者所以明在人之明德止至善者又
言明在己在人之明德皆當止於至善也八節目之中
脩身以上明在己之明德也齊家以下明在人之明德
也故經文首舉八節目謂古之欲明明德於天下者正
以見下文八節目皆出於明明德之事特其間不能不
微有人己之間耳先儒釋之曰明明德於天下者使天
下之人皆有以明其明德斯言蓋盡之矣或者疑此不
曰平天下而曰明明德於天下明明德乃為己之學於
天下何與焉吁此本無足疑也前言在明明德者雖曰
明在己之明德而在人之明德亦在其中此言明明德
於天下者正言明在人之明德也豈特平天下為然哉
治國齊家無非所以明在人之明德也此乃聖人言外
之意自可以類推己倘使天下之人皆有以明其明德
則人人親其親長其長而天下平矣此雖不以平天下
言而平天下之道實出於此故傳文嘗舉所謂平天下
在治其國者正所以經傳互相備也雖然傳舉平天下
者特舉其致治之效經言明明德於天下者直舉其出
治之本舉出治之本者其旨深舉致治之效者其旨淺
此其為聖人賢人之言與不然聖經先賢傳發之久矣
八條目何其致知格物物格知至兩語獨異
古之欲明明德以下自流遡源以求其本物格而后知
至以下自源徂流以明其效八條目上下交互莫不兩
易其說然明治脩齊正誠皆以欲言獨於致知則直曰
致而不曰欲治齊脩正誠致皆以欲言獨於格物則直
曰在而不曰先此致知在格物一語為可疑物格意誠
心正身脩家齊國治皆不過易轉一字言之獨於知至
則不仍用此致字而别易此物格而后知至一語為可
疑以愚觀之遡論八條目則致知格物最是第一關處
故其立言頓挫不曰欲曰先以緩其辭乃一言以蔽之
曰在參諸傳辭有謂脩身在正其心齊家在脩其身治
國在齊其家平天下在治其國正與此同一語意在字
較之先字意最緊切又參諸篇首在明明德在新民在
止於至善在之云者皆指喫緊下工夫處豈徒曰欲曰
先者比哉至若上以致言者未然而欲使之然權而極
之之謂下以至言者已然而出於自然造乎其極之謂
於此足見其上言本而下言效也至於平天下一節初
言欲明明德於天下末以天下平言之亦與上文不相
應蓋八條目之效先莫先於知至大莫大於天下平故
於此兩節特異也究至此極八條目之中先言其本繼
言其效獨於致知格物物格知至兩語迥别此聖人極
力提醒學者處學者不可不勉
傳釋明明德引書曰明德又曰明命何歟
曰德曰命本無足疑所疑者二明字有不同耳何則經
所謂明明德二明字本有二義上一明字是用力使然
之明下一明字是本體自然之明其義固判如也傳内
所謂命即所謂德蓋人得此理於天則謂之德天畀此
理於人則謂之命命外無德德外無命其理一而已矣
所謂克明德克明俊德及下文總結曰皆自明也此三
明字皆是釋上一明字獨於明命之明乃是釋下一明
字此所謂明命即經所謂明德也究至此極曰德曰命
辭雖異而實則同諸明字字雖同而義實異審乎此則
經旨自粲如矣
致知格物無傳不知其所謂物與知者何也
大學經傳互相發明獨於致知格物之傳不存竟不知
其所謂知者何所知所謂物者又何物邪要之傳既不
存求之經文斯得之矣此物字即經所謂物有本末之
物此知字即經所謂知所先後之知初不待於外求也
物者即天下國家身心意是已知者不過知此平治脩
齊正誠之理而已矣夫豈自此六者之外而别有所謂
物與知哉先儒嘗謂傳有此章而今亡矣或者原無此
章蓋亦未可知也
傳釋致知格物至於平天下皆兼舉先后而言六
章乃舉誠意何也
上章釋致知在格物出於朱子所補者姑勿論七章以
下各舉先后兩節而互言之正以天下之本在國國之
本在家家之本在身而心又為身之主此其身心家國
天下二者皆當相合而不相離也至於誠意一節經文
雖皆具言先後之序然意者心之所發其所以欲正心
脩身齊家治國平天下者何莫非出於吾心所發之意
邪故曾子於此特舉誠其意者毋自欺也末又結之以
故君子必誠其音心朱子嘗謂此章乃誠身之本在初學
尤為當務之急斯言為得之矣雖然六章專釋誠意者
無足辨五章兼辨格物致知者有可疑何則誠意既出
專釋格物致知亦當析言之也愚恐聽訟無訟數語本
在致知傳内先儒特因有此謂知本遂指此以釋本末
要之本末正不必傳也合於四章釋所謂格物五章釋
所謂致其知者如此則正與第六章專釋誠意者相合
通十章而論之前三章分釋三綱領次三章專釋三條
目后四章兼釋五條目如此則文義各相類而傳釋為
始備矣
誠意章言小人陽善隂惡而亦以誠於中目之者
何歟
誠者真實無妄之謂先儒有是言也然以此而論則出
於天理之自然當純乎善而無惡也及即小人而觀之
為善者有實有虚為惡者亦有實有虚豈可專指誠為
有善而無惡耶特專以善言則可釋之以真實無妄兼
善惡言則但可釋之以真實而未可以無妄言耳朱子
大學章句於誠意云者止釋之曰誠實也其亦有見於
此矣按傳之六章釋誠意兼善惡而論於人心最為切
至初言如好好色如惡惡臭蓋謂好善惡惡之出於誠
也其下申言小人隂惡而陽善斷之以誠中形外此誠
字蓋指實有是惡於中而不能揜於外也原其立言之
意蓋欲使學者因彼之實有是惡者不容揜則知人之
實有是善者亦然夫如是則孰不思所以慎其獨而誠
其意邪聖賢君子啓迪學者之意深矣論者安得謂其
陽善隂惡而不當例以誠於中者目之哉竊嘗論之大
學之誠意中庸之誠身同此誠也特中庸之謂誠身者
專以明善言故其於天理也純大學之謂誠意者兼以
善惡言故其於人心也切后之學者要當先於大學之
誠意而省察之然后於中庸之誠身而操存之則誠於
中者無不善形於外者無不美惟學者其勉之
經傳先字在字同異徑言明明德於天下傳言平
天下何歟
大學八條目具見諸經初則溯言其本次則順言其效
各以先後言之明矣傳之五章釋格物致知者今亾矣
六章專釋誠意與别章例不同七章釋正心脩身八章
釋脩身齊家十章釋治國平天下章首皆以在字易先
字九章釋齊家治國章首雖仍以先言而章末凡兩以
在字易之曰在曰先其義何以異乎吁無以異也以次
第言則曰先以工大言則曰在經文通舉八者而總言
則逐節以先字言之辭順而序明傳文各舉二者而專
言則每事以在字言之辭確而意的學者合經傳而觀
之既知所以循次序又知所以下工夫聖賢淑人之功
大矣至若經文謂欲明明德於天下者先治其國傳乃
易之以平天下在治其國似有不同然所謂明明德於
天下者正欲天下之人無有不明其明德此即所以平
天下也以明明德言者其事顯以平言者其辭約參而
求之可也况傳文之曰在曰平者豈傳文創為之說哉
經文挈三綱領於篇首三在字之義為最嚴歴舉八條
目而溯言其本致知在格物蓋亦以在字易先字矣歴
舉八條目而順言其效往往皆易置一字而言之惟明
明德於天下則易之曰天下平然則傳文此二字之變
易皆已見之經文矣援經證傳夫何疑
傳之七章八章皆枚舉病證而不及其方何歟
大學傳之七章釋正心脩身言心有所忿懥恐懼好樂
憂患則不得其正而不言所以正之之道八章釋脩身
齊家言人之其所親愛賤惡畏敬哀矜敖惰而辟焉而
不言所以脩之之術或者遂疑其枚舉病證而不及其
方學者當何從而用力與吁曷亦考之經文斯得之矣
經曰欲正其心者先誠其意誠意即所以為正心之方
也欲脩其身者先正其心正心即所以為脩身之方也
然則誠意所以為正心之方也將何如上章釋誠意揭
必慎其獨二語以為訓乃其要也正心所以為脩身之
方者將何如上章釋正心揭心不在焉一語以為戒乃
其要也至始論四者之不正五者之或辟正如用藥治
病此特其所忌耳學者誠能用其治病之方而戒其所
當忌如是則意誠而心正心正而身脩皆必然之效也
誠意章末結之以故君子必誠其意正心脩身章末結
之以此謂脩身在正其心一必字與一在字此正指學
者所當用力處
先儒嘗論大學傳之七八章忿懥等是心與物接時事
親愛等是身與物接時事是故心與物接則忿懥恐懼
好樂憂患四者不可泥於有身與物接則親愛賤惡畏
敬哀矜敖惰五者不可陷於僻有者何或事未至而先
有所期待或事方来而專有所偏重或事已過而尚有
所留滯此皆所以泥於有也辟者何偏於好而不知其
惡偏於惡而不知其美以曲為直以直為曲此皆所以
陷於辟也論脩身在正心則以四者之有為戒論齊家
在脩身則以五者之辟為戒但各從其病處用力攻之
是即所以為治病之方矣泥於有之失其失在念慮陷
於辟之失其失在事為先儒謂忿懥之類在心上理會
親愛之類在事上理會斯言得之學者但於心上省察
而不泥於四者之有則心無不正於事上警省而不陷
於五者之辟則身無不脩脩身正心之方不出乎此究
其要亦惟曰誠之為貴
傳之八章釋脩身齊家何以皆言正心之事
按此章親愛賤惡畏敬哀矜敖惰既主於心而皆以辟
言之誠若專為心發也豈知上章釋正心已謂有所忿
懥恐懼好樂憂患則不得其正矣上章論四者之有皆
止稱一所字是蓋指其心與物接時方萌於中者言之
也此章論五者之辟一一稱以之其所是蓋指其身與
物接時已交於外者言之也且此五者之辟殆皆出於
好惡之偏正脩身齊家之大節目處昔嘗有問朱子曰
大學脩身齊家章而不言脩身何也曰好而不知其惡
惡而不知其美是以好為惡以曲為直可謂之脩身乎
此數語正論上五者之辟學者要當以此用力以為脩
身之先務可也復何疑哉
傳之九章首言孝弟慈三者而其下止引書釋慈
而不及孝弟何邪
大學傳之九章曰孝曰弟曰慈乃齊家之事曰事君曰
事長曰使衆乃成教於國之事正以見齊家者此理教
國者亦此理也於是援康誥如保赤子之說以明立教
之本保赤子慈也如保赤子乃所以使衆也然上文兼
舉孝弟慈三者而其下止引書釋慈而不及孝弟何邪
蓋人之事親敬兄者乃夫人之良知良能不待申言之
可也然慈愛之心亦非外鑠而有待於強為者故舉未
有學養子而后嫁一語以警發夫人之良心舉一隅可
以三隅反也次章論老老長長恤孤之下亦止引詩以
言民之父母似亦此意論者試參考之
既曰德者本也財者末也又曰生財有大道何邪
古今論財之善未有如大學之書初以德與財相配而
言次以財與道相貫而言先后緩急之倫發明殆無餘
藴
德財本末之論正言當先德而后財初非以財為末而
可廢竊詳此章大旨首言君子先慎乎德有德此有人
有人此有土有土此有財有財此有用只此數語可見
其先有德而后有財也其后所謂生財有大道道即德
也此言有大道正前所謂有德是也此言生財正前所
謂有財是也先言有德而后言有財者自本而徂末也
先言生財而后言有道者由末而遡本也反覆玩繹旨
意正互相發初舉財聚民散財散民聚對而論之甚言
財之有係於民者若此乃謂貨悖而入者亦悖而出正
以結上文外本内末之所以失也次舉以財發身以身
發財對而論之甚言財之有係於身者若此乃謂未有
府庫財非其財又結上文生財有道之所以得也合而
論之初則以財配德而言次則以財貫道而論其實同
一揆耳不寧惟是及其末也又叠以義利互論利即所
謂財也義即所謂道與德也章末兩言不以利為利以
義為利也即此可以觀大學之所以有德而后有財生
財之有大道矣不然大易聚人曰財之論何以申之曰
理財正辭禁民為非曰義
四書疑節卷五
