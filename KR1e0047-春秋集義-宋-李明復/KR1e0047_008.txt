春秋集義卷五
宋李明復撰
隱公
八年春宋公衛侯遇于垂
程頥曰齊侯將平宋衛於鄭有會期宋公以幣請於
衛請先相見故遇于垂宋忌鄭之深故與衛卒不成
好無諸侯相見之禮故書曰遇
謝湜曰清衛邑垂衛地州吁之亂二公遇于清凡伯
之難二公遇于垂
三月鄭伯使宛來歸祊
程頥曰魯有朝宿之邑在王畿之内曰許鄭有朝宿
之邑近於魯曰祊時王政不修天子不巡狩魯亦不
朝故欲以祊易許各取其近者故宛來歸祊始以祊
歸魯來言易也朝宿之邑先祖受之於先王豈可相
易也鄭來歸而魯受之其罪均也
胡安國曰鄭伯欲以太山之祊易許田前此來輸平
者以言請之矣未入地也至是來歸祊者其地既輸
矣未易許也周制六年五服一朝故於天子之郊有
朝宿之地又六年王乃時巡諸侯各朝于方岳故於
太山之旁有湯沐之邑諸侯於王畿之内方岳之下
皆有是乎成王以周公有大勲勞故特賜之許田為
朝宿之地如皆有焉盡天子之郊不足為其地矣宣
王以鄭伯母親故特賜之祊田為湯沐之邑如皆有
焉盡太山之旁不足為邑矣祊近於魯許鄰於鄭各
以其近者相易何以不可乎用是見鄭有無君之心
而謂天王不復巡狩矣用是見鄭有無親之心而敢
與人以先祖所受之邑矣
庚寅我入祊
程頥曰入者内弗受也義不可而彊入之也
謝湜曰祊鄭祀太山之邑也莊公使宛來歸祊欲以
祊易許田也庚寅我入祊魯受祊邑於鄭也鄭不得
王命私以封邑與魯魯不得王命私受封邑於鄭二
國皆在所治也故鄭以邑畀魯稱歸罪其與之專也
魯得邑於鄭稱入罪其取之逆也與之專者鄭以祊
為已邑故以歸魯使魯有之也取之逆者其入邑與
許叔入許鄭伯入櫟無異故也宛不氏未賜族
胡安國曰其言我入祊者祊非我有也入者不順之
詞也義不可而強入之也
夏六月已亥蔡侯考父卒
胡安國曰天王崩告於諸侯則不名諸侯薨以名赴
而自别於太上禮也古者死而不謚不以名為諱周
人以謚易名於是乎有諱禮故君薨赴於他國則曰
寡君不禄敢告執事春秋之時遵用此禮凡赴者皆
不以名矣經書其終雖五霸強國齊桓晉文之盛莫
不以名者是仲尼筆之也赴不以名而書其名者與
魯通也已通而不名者舊史失之爾未通而名者有
所證矣故傳此義者記於禮篇曰諸侯不生名夫生
則不名死而名之别於太上示君臣尊卑之等蓋禮
之中也諸侯薨赴不以名而仲尼革之必以名書變
周制矣春秋魯史聖人修之也而孟子謂之作以此
類也
辛亥宿男卒秋七月庚午宋公齊侯衛侯盟于瓦屋
程頥曰宋為主盟與鄭絶也
謝湜曰宋公序齊上正王爵也
胡安國曰程氏曰宋為主盟與鄭絶也大道隱而家天
下然後有誥誓忠信薄而人心疑然後有盟詛盟詛
煩而約劑亂然後有交質子至是傾危之俗成民不
立矣春秋革薄從忠於參盟書日謹其始也周官設
司盟掌盟載之法凡邦國有疑則請盟於會同聽命
於天子亦聖人待衰世之意爾德又下衰諸侯放恣
其屢盟也不待會同其私約也不繇天子口血未乾
而渝盟者有矣其末至於交質子猶有不信者焉春
秋謹參盟善胥命美蕭魚之會以信待人而不疑也
蓋有志於天下為公之世凡此類亦變周制矣
吕祖謙曰春秋之初齊僖公當時謂之小霸見於春
秋經傳與諸侯會盟征伐稍多這便是霸之始方周
未東遷之前未嘗無方伯連帥之職然當時尚禀王
命所以不謂之霸到得平王東遷後王者自無緫合
係屬人心道理諸侯稍有才智自然出來會盟此覇
之名所以立然僖公所以謂之小霸非性其他政事
權謀不可望後來桓文然當時時節亦未能做得所
以凡書盟于宋衛告成三國不過三國之盟到得後
來齊桓鄭宋盟于惡曹亦不過四國之盟又如齊宋
衛燕伐魯時不過是四國蓋春秋之初王綱尚在未
至於甚壊及後王室陵替凡會盟統天下之諸侯皆
在焉以齊一國論之僖公霸業不如桓公以天下之
勢論之桓公之時却不如僖公之時何故王道霸業
相為消長到得桓公所以大國言齊宋遠國言江黃
其餘莫不至霸業盛處便是王道消亡齊僖公所以
小霸多是用私意所謂成宋亂又與桓公會成魯亂
帥師以戰于郎以至班爵不同帥諸侯來戰于郎凡
此類皆是私意當時偶然得諸侯此時才智無加於
僖公所以略霸
八月葬蔡宣公
程頥曰速也諸侯五月而葬不及期簡也
謝湜曰諸侯五月而葬宣公三月而葬速也過時而
葬為不敬先時而葬為不懷不敬不懷非孝也
九月辛卯公及莒人盟于浮來
程頥曰鄰國之交講信修睦可也安用盟為公屈已
與臣盟義弗安也
謝湜曰浮來紀邑莒人微者公及微者盟于紀邑自
陵之道也
胡安國曰莒小國人微者而公與之盟故特言及以
譏失禮且明非大夫之罪也易曰謙尊而光卑而不
可踰隱公可謂謙矣何以譏之為失禮曰謙亨君子
以裒多益寡稱物平施屈千乘之尊下與小國之大
夫盟豈稱物平施之謂乎太卑而可踰非謙德矣
螟
程頥曰為災也民以食為命故有災必書
冬十有二月無駭卒
程頥曰未賜族書名而已
謝湜曰卒而後賜族故不氏無駭公子展之孫其卒
也賜族為展氏大夫生而賜族諸侯之失制也觀季
友仲遂叔肹卒書氏然後知無駭挾之不氏為正也
觀無駭卒不書氏然後知季友仲遂叔肹之氏為非
正也
胡安國曰無駭書名未賜族也諸侯之子為大夫則
稱公子其孫也而為大夫則稱公孫公孫之子與異
姓之臣未賜族而身為大夫則稱名無駭挾之類是
也已賜族而使之世為大夫則稱氏如仲孫叔孫季
孫之類是也古者置卿必求賢德不以世官春秋之
初猶為近古故無駭與挾皆書名爾其後官人以世
無不賜之族或以字或以謚或以官或以邑而先王
之禮亡矣至於三家專魯六卿分晉諸侯失國出奔
者相繼職此由也按禮天子寰内諸侯世其禄而不
嗣然則諸侯所置大夫嗣其位而不易豈禮也哉觀
春秋所書而是非之迹著矣治亂之效明矣
吕祖謙曰春秋之初謚族尚少見於魯者如所謂挾
如所謂翬如所謂宛如所謂無駭皆不命氏傳世官
春秋初東遷蓋大夫官爵甚少以魯一國論之謚族
甚少大夫官爵無非賜姓使當時春秋之前有世官
所謂鄉舉里選賓興不可行秀民無處安排看得世
官只是起於春秋以來
九年春天王使南季來聘
程頥曰周禮大行人時聘以結諸侯之好王法之行
時加聘問以懷諸侯乃常禮也春秋之時諸侯不修
臣職朝覲之禮廢王法所當治也不能正典刑而反
聘之又不見荅失道甚矣
謝湜曰天王以聘禮交結邦國故三年之間聘魯者
二凡伯天子卿士之有爵者故稱爵南季天子大夫
故稱字
胡安國曰按周禮行人王者待諸侯有時聘以結好
間問以諭志而糓梁子何以獨言聘諸侯非正也古
者諸侯於天子比年一小聘三年一大聘五年一朝
天子於諸侯不可以若是恝故亦有聘問之禮焉隱
公即位九年于此而史策不書遣使如周則是未嘗
朝也一不朝則貶其爵再不朝則削其地如隱公者
貶爵削地可也刑則不舉遣使聘焉其所以為不正
乎經書如京師者一朝于王所者二卿大夫如京師
者五舉魯一國則天下諸侯怠慢不臣可知也書天
王來聘者七鍚命者三賵葬者四則問於他邦及齊
晉秦楚之大國又可知矣王之不王如此征伐安得
不自諸侯出乎諸侯之不臣者如此政事安得不自
大夫出乎君臣上下之分易矣陪臣執國命夷狄制
諸夏矣其原皆自天王失威福之柄也春秋於此
蓋有不得已焉爾矣
三月癸酉大雨震電庚辰大雨雪
程頥曰隂陽運動有常而無忒凡失其度皆人為感
之也故春秋災異必書漢儒傳其說不逹其理故所
言多妄三月大雨震電不時災也大雨雪非常為大
亦災也
謝湜曰建寅之月陽氣尚微非大雨震電大雨雪之
時三月大雨震電大雨雪變之大者也雷聲異常為
震書震則又以示上天譴怒之意
胡安國曰震雷者陽精之發雨雪者隂氣之凝周三
月夏之正月也雷未可以出電未可以見而大震電
此陽失節也雷已出電已見則雪不當復降而大雨
雪此隂氣縱也夫隂陽運動有常而無忒凡失其度
人為之感也今陽失節而隂氣縱公子翬之䜛兆矣
鍾巫之禍萌矣春秋災異必書雖不言其事應而事
應具存惟明於天人相感之際響應之理則見聖人
所書之意矣
挾卒
謝湜曰挾不氏未賜族
夏城郎
程頥曰書不時也
胡安國曰城者禦暴保民之所而城有制役有時大
都不過三國之一邑無百雉之城制也魯嘗城費城
郈其後復墮焉則越禮而非制矣凡土功龍見而戒
事火見而致用水昏正而栽日至而畢時也隱公城
中丘城郎而皆以夏則妨農務而非時矣城不踰制
役不踰時又當分財用平板幹稱畚築程土物議遠
邇略基址揣厚薄仞溝洫具糇糧度有司量功命日
不愆于素然後為之可也况失其時制妄興大作無
愛飬斯民之意者其罪之輕重見矣
秋七月
冬公會齊侯于防
程頥曰謀伐宋也
程氏雜說曰古之治時諸侯服天子之命以守疆土以治
人民其朝聘有時其出入有度無非禮者也(一作無非事也)世之
亂也王綱不振諸侯無法以自守強凌弱衆暴寡大者則
糾合其黨以逞其欲中者則附從不服以救其亡故列國
之會紛然於天下矣聖人一以王法正之凡書會者皆譏
也若夫彼善於此惡有輕重則各重乎其事春秋之法與
諸侯為會則書曰公會某侯于某公會齊侯于防公會齊
侯鄭伯于仲丘之類是也内臣會諸侯則書曰某會某侯
于某單伯會齊侯宋公衞侯鄭伯于鄄公孫敖會晉侯于
戚之類是也内臣之辭也其外諸侯相會則書曰某侯會
于某蔡侯鄭伯會于鄧齊侯宋公會于洮是也唯以國之
大小強弱爵之高卑為之次直罪其非王事相會聚爾
謝湜曰防魯地左氏謂宋不王謀伐宋
胡安國曰周官行人曰時會以發四方之禁此謂非
時而會諸侯以禁止天下之不義也列國何為有此
名凡書會皆譏也謂非王事相會聚爾左氏稱宋公
不王鄭伯以王命討之使來告命會于防謀伐宋也
于中丘為師期也亦謂之非王事可乎曰以王命討
宋而聽征討之禁於王都雖召陵之舉不是及矣始
則私相會為謀於防中則私相盟為師期於鄧終則
乘敗人而深為利以取二邑歸諸已奉王命討不庭
者果如是乎經之書會書伐而不異其文以此
十年春王二月公會齊侯鄭伯于中丘
程頥曰為師期也
謝湜曰冬會于防春會于中丘貪遠務而釋近憂圖
外功而弛内事取危之道也
夏翬帥師會齊人鄭人伐宋
程頥曰三國先遣將致伐齊鄭稱人非卿也翬不稱
公子與四年同
程氏雜說曰翬帥師會齊人鄭人伐宋六月壬戌公
敗宋師于菅辛未取郜辛巳取防伐宋矣又敗宋師
于菅浹日之間取其二邑亟之也故書日以謹之
胡安國曰翬不氏先期也始而會宋以伐鄭固請而
行今而會鄭以伐宋先期而往不待鍾巫之變知其
有無君之心矣夫亂臣賊子積其強惡非一朝一夕
之故及權勢已成威行中外雖欲制之其將能乎去
其公子以戒兵柄下移制之於未亂也
吕祖謙曰觀隱公一卷其間言王處甚多蓋間止有
一二年不言耳以此見得王室雖衰當時尚知有王
如鄭伯以王命伐宋若此皆是自後言王處極少以
此見得又不及隱公時節又曰鄭伯以王命伐宋須
看鄭夲志非是為王不過欲報前宋使三國伐鄭之
讐耳又須看前王貳于虢鄭怨王室至虢為卿士鄭
為左卿士其職已在虢下猶且以齊朝周則伐宋之
志巳可見
六月壬戌公敗宋師于菅
程頥曰不言戰而言敗敗者為主彼與戰而此敗之
也
辛未取郜辛巳取防
程頥曰取二邑而有之盜也
謝湜曰郜防宋邑伐宋將以討不庭也得邑而舍罪
則暴惡在所伐者皆可以利獲免矣何以禁亂法之
人哉故兵以利興春秋惡之取邑重事故書日内則
書外則不書詳内事也
胡安國曰内大惡其詞婉小惡直書而不隱夫諸侯
分邑非其有而取之盜也曷不隱乎於取之中猶有
重焉者若成公取鄟襄公取邿昭公取鄫皆覆人之
邦而絶其祀亦書曰取所謂猶有重焉者此故取郜
取防直書而不隱也其不言戰而言敗敗者為主彼
與戰而此敗之也皆陳曰戰詐戰曰敗
秋宋人衛人入鄭
程頥曰鄭勞民以務外而不知守其國故二國入之
謝湜曰君以國為夲國以民為夲夲固然後以動則
威以征則服若乃勞民以事攻討而内無守備基夲
空虚危國之道也春秋書鄭伯鄭人會伐於前書宋
人衛人入鄭於後而莊公不知安固國夲其失久矣
三國乘虚入鄭故不稱伐
宋人蔡人衛人伐戴鄭伯伐取之
程頥曰宋人衛人入鄭蔡人從之伐戴鄭伯圍戴克
之取三師焉戴鄭所與也故三國伐之鄭戴合攻蓋
取三國之聚其殘民也甚矣
程氏雜說曰取者非其有之以為己邑也滅者覆人
之邦絶人之祀其惡尤甚凡取田邑不以内外皆曰
取外國唯隱十年宋人蔡人衛人伐戴鄭伯伐取之
僖三年徐人取舒二者不絶其祀取以為己附庸也
其他皆滅矣内大惡諱凡滅國皆不書若取鄟取邿
取鄫之類皆只謂之取而已唯僖十七年夏滅項不
諱者非公滅也按僖十六年冬公會齊侯宋公陳侯
衛侯鄭伯許男邢侯曹伯于淮十七年九月公至自
會然則夏公不在國滅項非公滅也凡諱者隱公惡
也執政之臣滅之曷為而諱哉
謝湜曰戴小國鄭國伐戴取之不書滅者取之為已
附庸故也三國移師伐戴大國在所救也鄭伯既不
能救又因其困伐而取之襲人之暴而逞其虐乘人
之危而利其國不義之大者也
胡安國曰稱伐稱取兼之也或疑鄭人兵力不能取
戴兼三國之師非矣什圍伍攻正也以寡覆衆竒也
莊公蓋嘗克叚敗王師因州吁而入許能以竒勝可
知矣故駐師於郊多方以誤之也四國已闘起乘其
弊一舉而兼取之卞莊子之術也然則可乎孟子曰
善戰者服上刑稱伐取者其以鄭莊公殘民之甚當
此刑矣
冬十月壬午齊人鄭人入郕
程頥曰討不會伐宋也宋以公子馮在鄭故二國交
惡左氏傳云宋公不王鄭伯以王命討之於春秋不
見其為王討也王臣不行王師不出矯假以逞私忿
耳
謝湜曰郕小國五年衛師入郕十年齊人鄭人入郕
小國困於水火可知也
胡安國曰左氏傳云宋公不王鄭以王命致討而郕
人不會齊鄭入郕討違王命也程氏謂宋夲以公子
馮在鄭故二國交惡春秋不見其為王討也王臣不
行王師不出矯假以逞私忿矣此說據經為合若討
違王命則不書入矣入者不順之辭也苟以為難辭
則齊鄭大國於討郕何難哉
十有一年春滕侯薛侯來朝
程頥曰諸侯雖有相朝之禮而當時諸侯於天子未
嘗朝覲獨相率以朝魯得為禮乎
程氏雜說曰周禮行人凡諸侯之邦交歲相問也中
相聘也世相朝也先王制禮所以盡人之情諸侯之
於鄰國壤地相接苟無以相與則何以講好而修睦
蓋其勢有不得不然哉然或非禮則適所以為亂也
王室不綱典制大壊無禮義之交而惟強弱之視或
附大而結好或畏威而共命故小國則朝之聘之大
國則聘而不朝故來朝于魯者非邾鄫紀薛則郯杞
曹滕之類皆小國也魯侯之所如者惟晉齊楚三大
國而已聘於魯者則齊晉宋衛陳鄭秦楚之邦魯臣
之所如者則唯多大國而或及於小國者矣是以聖
人一切書之皆所以示愧諸侯之來魯者則曰朝曰
聘所以紀當世之亂蓋不如是則無以正王法其内
臣如諸侯非聘則各書其事惟叔孫豹鄫世子巫如
晉不繫事而非聘
謝湜曰鄰國疆境相交邦事相聯婚姻相通災難相
恤於其繼世則許之相朝所以致兩君親睦之恩也
春秋相朝則出於小國畏難而為之非鄰國世朝之
禮也故齊楚之屬大于魯則魯往朝之而齊楚
不至焉方是時宋人蔡人衛人伐戴鄭伯取戴齊人
入郕小國受難甚矣故滕薛恐懼朝魯
胡安國曰諸侯朝於諸侯禮乎孔子曰邦君為兩君
之好有反坫周禮行人凡諸侯之邦交殷相聘世相
朝也夫謂之殷則得中而不過謂之世則終諸侯之
世而一相朝其為禮亦節矣周衰典制大壊諸侯放
恣無禮義之交惟強弱之視以魯事觀焉或來朝不
報其禮或屢往而不納以歸無合於中聘世朝之制
矣且列國於天子述所職者蓋闕如也而自相朝聘
可乎凡大國來聘小國來朝一切書之而不削皆以
示譏滕薛二君不特言者又譏旅見也非天子不旅
見諸侯偃然受之而不辭亦以見隱公之志荒矣
吕祖謙曰滕薛來朝争長此一叚須看得官制滕侯
曰我周之卜正也以此見成周盛時諸侯非惟入為
王卿士而卜正一官亦皆諸侯為之又曰看隱公一
君須知得天下之禍機常萌於盛滿之時隱之季年
滕薛來朝爭長而隱公能和之又與鄭伯入許伐宋
皆有功魯正是盛滿之時所以羽父之禍實萌於此
如秦隋之君莫不皆然前面如此之盛不知持守之
道理後不免有所失何故一旦為羽父所殺也此必
有因大凡當盛滿之時最要人持守蓋隱公當此之
時驕恣自滿而不知戒故不免有簒弑之禍
夏公會鄭伯于時來
程頥曰謀伐許也
謝湜曰時來鄭地左氏謂許不共謀伐許
秋七月壬午公及齊侯鄭伯入許
程頥曰書及内為主非内為主則先書會伐後書入
也
謝湜曰齊人鄭人入郕公及齊侯鄭伯入許皆不書
伐者著其以不義入人之國也入許稱及則以謀出
於公也許莊公出奔不書滅者不絶其祀也先王以
兵止兵以殺止殺春秋以産怨難而已自中丘會起
其後魯齊鄭伐宋魯取郜防宋衛入鄭宋蔡衛伐戴
鄭取戴齊鄭入郕魯齊鄭入許怨搆而不息禍連而
不止故曰兵猶火也弗戢將自焚也可不戒哉
胡安國曰書會則伐許者夲鄭志也書及則入許者
公所欲也隱公即位十有一年天王遣使來聘者再
而未嘗朝于京師罪一也平王崩不赴喪會葬至使
武氏子來求賻罪二也禮樂征伐自天子出而擅興
兵甲為宋而伐邾為鄭而伐宋罪三也山川土田各
有封守上受之天王下傳之先祖而取郜取防入祊
易許罪四也今又入人之國而逐其君罪五也凡此
五不韙者人臣之大惡而隱公兼有之然則不善之
殃豈特始於惠成於桓而隱之積惡亦不可得而掩
矣使隱公者為國以禮而自強於善豈有鍾巫之難
乎是故春秋所載以人事言則是非善惡之迹設施
於前而成敗吉凶之效見於後以天道言則感應之
理明矣不可不察也
吕祖謙曰鄭入許而不有許此一叚看得王綱初解
紐諸侯未敢放手滅人國如後之滅霍滅耿滅魏略
無顧忌
冬十有一月壬辰公薨
程頥曰翬譖于桓公而請弑之公祭鍾巫于寪氏翬
使賊弑公于寪氏立桓而討寪氏有死者人君終于
路寢見卿大夫而終乃正終也薨于燕寢不正其終
也薨不書地弑也賊不討不書葬無臣子也
謝湜曰公薨翬與桓公弑之也君父大難臣子所不
忍言故不書弑君父大故臣子所不敢沒故不書地
薨而書地謹其終也不地以見不得其終也葬以奉
安死者君弑而賊不討則死者不安於下雖葬猶弗
葬也故不書葬以責無臣子也易曰履霜堅冰隂始
凝也馴致其道至堅冰也然則禍難之發非一朝一
夕其所由來漸矣春秋書翬帥師不書公子以見公
子翬不臣之心巳兆於此其罪在所絶也書大雨震
電大雨雪以見災變之大人君所當修省也為隱公
者輕社廟以事干戈勞力衆以工城築委宫庭以逐
盟會國有大姦而不知察臣有逆謀而不知慮天有
譴告而不知恐權歸於私門而不知制此不測之變
所以發於肘腋之間也然則有國家者其禍亂之萌
可不鑒之於微哉
胡安國曰致隱讓國立不以正惠公之罪也致桓弑
君幾不早斷隱公之失也既有䜛人交亂其間憂虞
之象著矣而曰使營菟裘吾將老焉是猶豫留時辨
之不早也其及也宜隱公見弑魯史舊文必以實書
其曰公薨者仲尼親筆也古者史官以直為職而不
諱國惡仲尼筆削舊史斷自聖心於魯君見弑削而
不書者蓋國史一官之守春秋萬世之法其用固不
同矣不書弑示臣子於君父有隱避其惡之禮不書
地示臣子於君父有不沒其實之忠不書葬示臣子
於君父有討賦復仇之義非聖人莫能修謂此類也
夫賊不討仇不復而不書葬則服不除寢苫枕戈無
時而終事也以此法討罪至嚴矣故曰春秋成而亂
臣賊子懼
右隱公十有一年書于經者其事七十有六以為經
世之典撥亂反正之書百王不易之大法其詳可得
聞乎謂一為元則知祖述憲章以體元為人主之職
謂周正為春則知立制度改正朔以夏正為可行之
時謂正月為王正則知天下之定于一也隱公不書
即位則知父子君臣之大倫不可廢也與邾儀父宋
人盟而皆書曰及則知以忠信誠慤為先而盟誓不
足貴也太叔出奔共而書曰鄭伯克叚則知以親愛
為主而恩義之輕重不可偏也來賵仲子而冡宰書
名則知夫婦人倫之夲而嫡妾之名分不可亂也祭
伯朝魯直書曰來則知人臣義無私交而朋黨之原
不可長也公子益師書卒則知春秋貴大臣而恩禮
之哀榮不可恝也元者何仁是也仁者何心是也(餘詳)
(見第一卷元年春下)盟于昩而書及公所欲也盟于宿而書及
公立而求成焉非若小國之於大國不得已而要盟
者後七年為宋而伐邾昩之盟其刑牲歃血果何為
也後十年為鄭而伐宋要質鬼神又安在乎比事而
觀而盟不足貴亦審矣世衰道泯民彛泯亂若宋殤
之於馮也衛侯鄭之於叔武瑕也皆為利争不勝討
也而莊公獨以順母為辭養成叚惡夫中也養不中
才也養不才故人樂有賢父兄也仁人之於兄弟不
藏怒焉不宿怨焉親愛之而已矣象憂亦憂象喜亦
喜恩掩義也使吏治其國而象不得有為義勝恩也
恩義並立而中持衡焉叚雖凶逆焉攸亂此春秋責
莊公之意也太宰建邦六典以佐王治邦國者也而
承命以賵諸侯之妾不知其不可是為不智知其不
可而不言是為不忠不忠不智之人而可以居百寮
之長乎故貶而書名賤之也或曰安知咺之不言如
其不用何言而不用則辭其位而不居禮也今奉命
而來則知其阿諛順旨無體國愛君之義矣其貶而
書名非宰也夫危而不持顛而不扶則將焉用彼相
若以其嘗為冡宰不論功罪而曲以禮貌加之非春
秋貴相之意矣君子有更相汲引交好以為公小人
有互相朋黨比周以為私迹雖同而情異不可不察
也祭伯朝魯安知其為私而不與乎隱公之立未嘗
請命王法所當治也祭伯為王卿士不能詔王以正
典刑而遠來朝之其為阿私審矣故尹氏來訃不稱
爵祭叔來聘不言使皆以明人臣之義杜朋黨之原
矣大夫書卒見君臣之義也不書葬明尊卑之等也
或日或不日著禮貌之義也名而不書氏者身自為
卿而非世也其稱公子以貴戚故使為卿也不書官
者不請於王而私自命也其有將兵而會戰奉使而
出疆名姓巳登於史冊如公子翬者而不書卒何
也迷國誤朝躬行弑逆則有天討之刑矣公子遂之
罪亦同而書卒何也因事之變以明卿卒不繹之禮
而義不係於遂也季孫意如無事之變而書卒獨何
歟春秋有變例定哀多微辭季氏逐昭公殺務人而
立宋若有漢高帝之公不賞私勞則三家退聽公室
張矣定公幸於禍而忘其危誘於利而忘其辱以意
如為大夫而不討先君之賊也天理滅矣是故比事
以觀其異同可見觸類而長其指意無窮以一年之
事考之則二百四十二年之行事皆可見矣以為經
世之典撥亂反正之書百王不易之大法豈不信夫
春秋集義卷五
