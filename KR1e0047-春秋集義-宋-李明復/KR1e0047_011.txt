春秋集義卷八
宋李明復撰
桓公
六年春正月寔來
程頥曰五年冬如曹尚為君也故以諸侯書之今不
能反國則匹夫也故名之來來魯也忽稱鄭忽明其
正也實不稱州州亡其國矣
程氏學曰五年淳于公如曹度其國危遂不復六年
春自曹來朝書曰寔來不復其國也禮曰諸侯不生
名失國則名之寔者蓋州名也如曹之時未失國則
以諸侯之尊而不名至春而來不復其國矣則是匹
夫也故名之春秋之義正名而已名正而天下治矣
謝湜曰寔州公名州公之畏祸及身也自州適曹自
曹適魯遂無返國之心左氏謂不復其國是也諸侯
不生名失國則名州公之如曹也待以諸侯而不名
者以其未失國也其適魯也待以匹夫而名之者以
其不復其國也春秋以義正名義絶扵民者非其民
義絶扵國者非其國民非其民國非其國則君道絶
矣州公之適魯是也故春秋以匹夫名之而已以其
不成朝故不書朝以其失國故不書國
胡安國曰按左氏自曹來朝書曰寔來不復其國寔
者州公名也春秋之法諸侯不生名失地滅同姓則
名正名經世之本名正而天下定矣或曰諸侯失國
而後託扵諸侯孟子以為禮也今州公來朝將以諸
侯之禮接之乎則春秋乃書其名將以匹夫之賤待之
乎孟子乃以託國為禮將何處而可曰周道衰微諸
侯放恣強凌弱衆暴寡天子不能正方伯不能治其
有壌地𥚹小廹扵大國之間而失國是不幸也非其
罪也則以諸侯之禮接之可也譚子在莒弦子在黃
温子在衞雖失國出奔而春秋不名義可見矣若夫
不能修道以正其國或棄賢保佞或驕奢滛縱或用
兵暴亂自底滅亡如蔡獻舞邾益曹陽州實之徒皆
其自取焉耳則待之以初乃禮之過也觀春秋名與
不名則知所以處寓公之禮與強為善自暴棄者之
勸戒矣
夏四月公會紀侯扵成
程頥曰謀齊難也
謝湜曰左氏謂紀來謀齊難也
秋八月壬午大閱
程頥曰為國之道武備不可廢必扵農隙講隸保民
守國之道也盛夏大閱妨農害人失政之甚無事而
為之妄動也有警而為之教之不素何以保其國乎
謝湜曰合國之車徒而閱之大閱之禮也兵凶器戰
危事無故習之則民有恐心率民從事兵革則民有
鬭心故大閱行扵冬狩之時民不以兵革為事而兵
革之事習扵田獵之間内足以安固國家而外足以
待不虞之變與八月之閱異矣八月大閱譏其講武
扵倉卒之間也書八月大閱而魯國兵不預習武不
素治其失見矣書日志其謹也知謹其日而不知謹
其時所謂棄其大而恤其小也大閱國事故不書公
狩書公則以志其盤遊故也
胡安國曰大閱簡車馬也周制大司馬中冬大閱教
衆庶修戰法獨詳扵三時者蓋為農隙故也書八月
不時矣以鼓則王執路鼓諸侯執賁鼓以旗則王載
太常諸侯載旂以殺則王下大綏諸侯下小綏其禮
固亦不同也書大閱非禮矣先王寓軍政扵四時之
田訓民禦暴其備豫也懼鄭忽畏齊人不因田獵而
閱兵車厲農失政甚矣何以保其國乎春秋非特以
不時非禮書也乃天未隂雨徹彼桑土綢繆牖戶之
意
蔡人殺陳佗
程頥曰佗殺世子而竊位不能有其國故書曰陳陀
陳厲公蔡出也故蔡桓侯殺佗而立之佗天下之惡
人皆得而誅之蔡侯殺之實以私也故書蔡人見殺
賊者衆人之公也
謝湜曰陳桓公之卒也佗殺太子免自立内無君道
可以主國以至滛獵扵蔡蔡人誘而殺之然則佗立
踰年不稱爵者以其為匹夫行以匹夫待之而已凡
逆賊無内外無貴賤人人皆得殺之然則蔡殺佗稱
人者以其身有大罪未治以逆賊待之而已春秋他
國禍亂不備書一事本末不備書書者皆以決危疑
正得失立一王大義以為天下法故蔡殺佗書佗殺
太子免不書
胡安國曰佗殺太子而代其位至是踰年不成其為
君者以賊討也書蔡人以善蔡書陳陀以善陳善蔡
者以蔡人知陀之為賊善陳者以陳國不以佗為君
知其為賊故稱人稱人者討賊之詞也不以為君故
稱名稱名者當討之賊也魯桓弑君而鄭伯與之盟
宋督弑君而四國納其賂則不知其為賊矣齊商人
弑君者及其見殺則稱位蔡般弑父者及其見殺則
稱爵是齊蔡國人皆以為君矣聖人扵此抑揚予奪
遏人欲扵横流存天理扵旣滅見諸行事可謂深切
著明矣簒弑之賊外則異國皆欲致討而不赦内則
國人不以為君而莫之與誰敢動扵為惡故曰孔子
成春秋而亂臣賊子懼
朱熹曰春秋蔡人殺陳陀此是夫子據魯史書之佗
之弑君初不見扵經者亦是魯史無之耳又曰陳佗
文公之子桓公之弟公疾病殺其太子免而代之公
卒而佗立明年為蔡人所殺此墓門之詩刺佗而追
咎先君不能為陀置良師傅以至此也
又曰初不曾見有陳陀蹤跡
九月丁夘子同生
程頥曰冢嫡之生國之大事故書
程氏學曰傳曰立子以嫡者三代之逹禮也故有君
薨而世子生之禮故曰植遺腹朝委裘而天下不亂
由此道也周室衰微禮制大壊名分不明而民志不
定是以惟私愛之徇下有長亂之階其祸非一日書
子同生聖人所以正國家之大本而防後世之僣亂
也子同者桓公之嫡長子也扵其始生即書之其位
固已定矣然則配嫡奪正之事何緣而生春秋之時
魯有桓公之祸王室有子朝之難諸侯之國如此不
可勝紀苟知聖人之志大法一定豈至是乎春秋大
居正所以為萬世法可不戒哉
楊時語錄九月丁夘子同生曰子同者正名其為桓
公之子也猗嗟之詩序曰人以為齊侯之子其詩曰
展我甥兮則明莊公非齊侯之子矣以經考之莊公
之生桓公之六年也至十八年始書夫人姜氏遂如
齊而左傳因載申繻之諫與桓公適齊之事則前此
文姜蓋未嘗如齊也未嘗如齊而人以莊公為齊侯
之子春秋安得而不辨乎此春秋所以為别嫌明微
也
謝湜曰世子國之根本也繼世以嫡立嫡以長天下
之大義也古者世子始生接以太牢負以士見之名
之其禮皆與衆子不同所以尊之也尊世子所以明
其分也世子之分明而君位定矣古者嫡庶異體長
幼異等卧赤子朝委裘而天下不亂者以世子之位
定扵始生之時也子同桓之嫡長子也書子同生所
以正其位也扵子同始生書之而世子之位定矣春
秋之亂嫡長之分不明東宫之位不正或寵庶以陵
嫡或私幼以先長其立之也或臨老或臨病或臨薨
皆非安國家之道也是以魯有公子慶父之亂宋有
公子馮之亂衞有公子州吁之亂周有王子朝之亂
方是時嫡長子生而知以世子生之禮尊之者子同
一人而已故春秋謹書其生所以窒亂源而固國本
也
胡安國曰適冢始生即書扵策與子之法也唐虞禪
夏后殷周繼春秋兼帝王之道賢可禪則以天下為
公而不拘扵世及之禮子可繼則以天下為家而不
必扵讓國之義萬世之通道也與賢者責扵得人與
子者定扵立嫡傳子以嫡天下之逹禮也故有君薨
而世子未生之禮植遺腹朝委裘而天下不亂者以
名分素明而民志定也經書子同生所以明與子之
法正國家之本防後世配嫡奪正之事垂訓之義大
矣此世子也其不曰世子何也天下無生而貴者誓
扵天子然後為世子
朱熹曰按二年秋公子翬如齊逆女九月夫人姜氏
至自齊六年九月子同生即莊公也十八年公與夫
人如齊齊侯通焉則莊公非齊侯之子明矣以為齊
侯之子者蓋傷莊公不能防閑文姜失子之道而譏
之爾
冬紀侯來朝
程頥曰紀侯懼齊來朝以求防不能上訴扵天子近
赴扵諸侯和輯其人民效死以守而欲求援扵魯桓
不能保其國宜矣
李侗語錄謂紀侯來諮謀齊難志不在扵朝桓故再
朝無貶則是義理之正可以危急而棄之若果如此
尤害義理春秋有誅意之說紀侯志不在扵朝桓則
非滕子之類也列國有急難以義而動又何貶耶紀
侯來朝左氏作杞字後有入杞之事傳皆有說胡氏
因公糓作紀字春秋似此之類者多如齊子紏二傳
只云納紏伊川乃以二傳為證
胡安國曰按左氏傳扵郕諮謀齊難也冬來朝請王
命以求成扵齊也公告不能孟子曰觀近臣以其所
為主觀遠臣以其所主主者成敗之機榮辱之本也
昭公棄晉主齊至扵客死鄭伯逃齊主楚終以乞盟
觀其所主而榮辱成敗見矣魯桓者弑君之賊人人
之所同惡夫人得而討之也而主之以求援其能國
乎然則何以免扵貶志不在扵朝桓也
七年春二月己亥焚咸丘
程頥曰古者昆蟲蟄而後火田去莾翳以逐禽獸非
竭山林而焚之也咸丘地名云焚咸丘如盡焚其地
見其廣之甚也
謝湜曰咸丘田獵之地也焚火田也禽獸有湏焚田
萊而取之者故禮曰昆蟲未蟄不以火田焚咸丘則
舉咸丘皆焚之譏盡物也古者天子不合圍諸侯不
掩羣示愛也舉咸丘焚之則失先王田獵之道矣
胡安國曰咸丘地名也易稱王用三驅在禮天子不
合圍諸侯不掩羣夫子釣而不綱弋不射宿皆愛物
之意也推此心以及物至扵鳥獸若草木裕無滛獵
之過矣書焚咸丘所謂焚林而田也
夏糓伯綏來朝鄧侯吾離來朝
程頥曰臣之弑君天理滅矣宜天下所不容也而反
天子聘之諸侯相繼而朝之逆亂乎天道歲功不能
成矣故不書秋冬與四年同曰然則十五年邾人牟
人葛人來朝何以書秋冬四年與此明其義矣三國
之來别立義也
程氏學曰諸侯不生名糓伯鄧侯來朝而名之何也
中國附庸例稱字邾儀父蕭叔是也凡外附庸例稱
名郳犁來介葛盧來是也榖鄧微弱之國自此蔑然
不見扵經蓋從是失爵入楚為附庸故扵其來朝聖
人即以夷狄附庸之例名之
謝湜曰春秋介葛盧來書名郳黎來來朝書名外之
也糓伯鄧侯中國諸侯也以中國諸侯而臣屬扵楚
故其來朝也書法特與郳黎來及介葛盧俱稱書名
之扵中國也絶之扵中國責其背夏而之夷也背夏
之夷而君君臣臣父父子子夫夫婦婦之理亂矣故
孟子曰吾聞用夏變夷未聞變扵夷者也左氏謂蔡
侯鄭伯懼楚而會扵鄧巴子使韓服告楚請與鄧為
好然則糓鄧為楚附庸可知矣滕侯糓伯鄧侯臣屬
扵楚一也滕侯臣屬扵楚其罪輕糓伯鄧侯臣屬扵
楚其罪重故一則降其爵以示在所貶一則名其人
以示在所絶
胡安國曰春秋之法諸侯不生名糓伯鄧侯何以名
桓天下之大惡也執之者無禁殺之者無罪糓伯鄧
侯越國踰境相繼而來朝即大惡之黨也故特貶而
書名與失地滅同姓者比焉經扵朝桓者或貶爵或
書名或稱人以深絶其黨撥亂之法嚴矣誅止其身
而黨之者無罪則人之類不相賊殺為禽獸也幾希
四時具然後成歲故雖無事必書首時今此獨扵秋
冬闕焉何也立天地之道曰隂陽陽居春夏以養育
為事所以生物也隂居秋冬以肅殺為事所以成物
也王者繼天而為之子則有刑賞賞以勸善非私與
也故五服五章謂之天命刑以懲惡非私怒也故五
刑五用謂之天討古者賞以春夏刑以秋冬象天道
也桓弟弑兄臣弑君而天討不加焉是陽而無隂歲
功不能成矣故特去秋冬二時以志當世之失刑也
獨扵四年七年闕焉何也按周制大司馬諸侯而有
賊殺其親則正之放弑其君則殘之桓弑隱公而立
大司馬九伐之法雖未之舉猶有望也及使冢宰下
聘恩禮加焉則天下之望絶矣故四年宰紏書名而
去秋冬二時以見天王之不復能用刑也田常弑其
君孔子請討之以從大夫之後不敢不告也桓弑隱
公而立雖方伯連帥環視而未之恤猶有望也及糓
鄧二國自遠來朝則天下諸侯莫有可望者矣故七
年糓伯鄧侯各書其名而去秋冬二時以見諸侯之
不復能脩其職也然則見之行事不亦深切著明矣
乎故曰春秋成而亂臣賊子懼
八年春正月己夘烝
程頥曰冬烝非過也書之以見五月又烝為非禮之
甚也
程氏學曰春秋祭祀常事不書周正月夏十一月也
烝冬祭合禮而書者為五月夏復烝見黷也禮曰祭
不欲數數則煩煩則不敬宗廟重事祭祀有時乃慢
棄彛典黷扵先君其罪著矣
謝湜曰周雖以建子為正然四時之祭皆用夏時其
祭皆以孟月蓋天氣一變孝子感時念親祭禮由是
興焉烝冬祭祭之盛者也烝為盛祭者秋則物始熟
可嘗冬則品物可進者衆故也桓公正月烝五月又
烝黷祀也正月烝矣五月而烝非脩時祭也蓋有求
扵廟而行之
胡安國曰按周官大司馬烝以中冬今魯烝以春正
月其不同何也周書有周月以紀政而其言曰夏數
得天百王所同其在商周革命改正示不相㳂至扵
敬授民時廵狩烝享猶自夏焉然則司馬仲冬教大
閱獻禽以享烝所謂自夏而魯之烝祭在春正月見
春秋用周正紀魯事也而糓梁子乃曰烝冬事也春
興之志不時也是以閉蟄而烝為是與周制異矣春
秋非以不時志也為再烝見瀆書也
天王使家父來聘
程頥曰魯桓公弑立未嘗朝覲而王屢聘之失道之
甚也
謝湜曰王扵諸侯或憂其背叛或畏其侵凌或告難
或結好故下聘侯國其數如此家父天子大夫家氏
父字渠伯紏名家父不名者春秋或立法扵初以起
例或變例扵終以示義故也
胡安國曰下聘弑逆之人而不加貶何也旣名冢宰
扵前其餘無責焉乃同則書重之義以此見春秋任
宰相之專而責之備也虞史以人主大臣為一體春
秋以天王宰相為一心以為一體故帝庸作歌則曰
股肱喜哉元首起哉百工熙哉臯陶𢋫歌則曰元首
明哉股肱良哉庶事康哉而垂益九官之徒不與也
以為一心故歸賵仲子會葬成風則宰咺書名扵前
而王不稱天扵後來聘桓公錫桓公命則宰紏書名
以正其始王不稱天以正其終而榮叔家父之徒不
與也故人主之職在論相而止矣
夏五月丁丑烝
程頥曰正月旣烝矣而非時復烝者必以前烝為不
備也其瀆亂甚矣
謝湜曰桓公以子害父以臣害君逆神大矣逆之而
欲其祐之烝禮雖盛神其饗之乎再書烝惡之也是
故宗廟之祭行其事有禮明其事有義禮行義明然
後祖考安祖考安然後子孫受福
胡安國曰春秋之文有一句而包數義者有再書而
一貶者戎伐凡伯扵楚丘以歸之類一句而包數義
春正月己夘烝夏五月丁丑烝再書而一貶
秋伐邾
謝湜曰將卑師少故直書伐邾
冬十月雨雪
謝湜曰陽氣上升而薰烝則為雨隂氣惨烈則氣凍
而為雪十月非極隂之時隂已勝陽故雨雪
祭公來遂逆王后扵紀
程頥曰祭公受命逆后而至魯先行私禮故書來而
以逆后為遂事責其不度王命而輕天下之母也
又語錄曰此祭公受命而卻因過魯遂行朝會之禮
聖人深罪之故先書其來後書逆后使若以來魯為
主而逆后為遂也
程氏學曰王臣無外交祭公者王使逆后扵紀因至
魯而朝焉故聖人所書不與其朝而直曰來且以逆
王后為遂事也
謝湜曰祭公天子三公祭公來以朝禮來也王使祭
公逆后扵紀祭公因至魯朝焉不書來朝不與其朝
也遂繼事之辭也祭公之出專以王命逆后也旣而
以外交之禮朝魯而後行則是祭公之心以朝魯為
重以逆后為輕以身事為重以君命為輕其不敬大
矣春秋首書祭公之來而繼書逆后為遂事罪其不
敬也故事君之道不以私心害公心不以家事先國
事逆后不稱女者(下闕文)
胡安國曰劉敞曰祭公王之三公也曷為不稱使不
與王之使祭公也師𫝊之官坐而論道其任重矣今
其來魯乃命魯侯以婚姻之事者也若是則大夫可
矣何必三公任之重使之輕故祭公緣此義得專命
不報遂行如紀而王以輕使為失祭公以遂行為罪
矣此說是也為之節者宜使卿往逆公監之則扵禮
得矣使祭公命魯主婚姻之事則曰不可卿往而公
監之何以可乎命魯輕矣卿往公監之重矣官師從
單靖公逆王后扵齊劉夏非卿而書靖公合禮則不
書故先儒以為使卿逆公監之禮也
春秋集義卷八
