春秋集義卷二十
宋李明復撰
僖公
六年春王正月夏公會齊侯宋公陳侯衛侯曹伯伐鄭
圍新城
謝湜曰文公逃首止之盟故六國伐鄭鄭未服故圍
新城盟則違命至於逃伐則距命至於圍著文公背
中華産國禍也
胡安國曰齊自召陵之後兵服四夷威動諸夏今合
六國之師圍新造之邑宜若扼槁然圍而不舉有遺
力者矣及楚人攻許即解新城之圍移師救許是又
得討罪分災救急之義也故特書曰楚人圍許諸侯
遂救許凡書救者未有不善之也其曰遂救許善之
尤者也善之尤則何以致久也
秋楚人圍許諸侯遂救許
謝湜曰諸侯伐鄭諸侯也楚之圍許也諸侯自鄭反
兵救許得救之道也書遂善之也楚以夷狄伐中國
而諸侯救之義事之大者諸侯所同志故稱諸侯
冬公至自伐鄭
謝湜曰伐鄭本志故至以伐鄭
七年春齊人伐鄭
謝湜曰鄭未服故齊又伐鄭
夏小邾子來朝
謝湜曰郳犁來夷狄附庸能從中國諸侯王命為小
邾之别封故曰小邾
鄭殺其大夫申侯
謝湜曰殺大夫稱國罪其國也凢殺大夫不以有罪
無罪皆書罪其專殺也左氏謂鄭殺申侯以說于齊
蓋申侯常有寵于楚文王其後奔鄭然則以鄭即楚
申侯之謀也故齊之伐鄭也鄭國歸罪申侯而殺之
大夫之圖事其可以不慮乎哉
胡安國曰將卑師少稱人聲罪致討曰伐鄭伯背華
即夷南與楚合而未離也桓公復治之孔叔言於其
君請下齊而救國鄭伯曰吾知其所由來矣姑少待
我於是殺申侯以說乎齊稱國以殺者罪累上也不
知自反内忌聽䜛而擅殺其大夫信失刑矣如申侯
者其見殺何也專利而不厭則足以殺其身而已矣
呂祖謙曰觀鄭申侯之䧟陳轅濤塗濤塗之怨申侯
深矣及陳轅宣仲勸申侯美城其賜邑而申侯卒以
見殺夫宣仲之怨申侯申侯非不知之視仇讎之言
不啻如親密卒為所䧟而殺其身何也蓋人心不可
有所倚申侯之心一倚乎利但只見利之為美而有
以動乎其心故雖仇讎之言樂然聽而行之皆不見
其為機謀䧟穽也
秋七月公會齊侯宋公陳世子欵鄭世子華盟于寗毋
謝湜曰孫氏謂齊人伐鄭未巳鄭伯懼先使世子受
盟
呂祖謙曰鄭太子華請去三族這一叚見得管仲猶
有三代氣象其曰君綏之以德加之以訓辭而討鄭
豈敢不懼若總其罪人以臨之鄭有辭矣此等言語
蓋嘗聞先生長者之餘論矣惜其急于功利俯首以
就桓公自小了惟其嘗與聞先生長者之餘論故時
出其所聞實有過人者如前此諫齊侯伐邢所云畏
此簡書此等言語時時規正得桓公一兩叚若淺論
之則管仲時有三代氣象固甚可喜責備論之管仲
不能大其規模反俯首以就桓公一箇狹小規模亦
甚可惜管仲之相桓公大抵務在正名辨分觀其王
使宰孔賜齊侯胙管仲則教桓公以天威不違顔咫
尺敢不下拜不敢慢天子之命觀王以上卿之禮享
管仲則辭以有天子二守國高在而不敢越周班爵
禄之制至于舅犯之相晉文則不然齊桓專在於扶
名分晉文則適以壊名分如以諸侯而請天子之隧
㐮王以危言拒之而始不敢蓋仲則曾聞先生長者
之餘論故所以輔桓公者猶有三代之遺制至于舅
犯之徒未嘗聞先生長者之議論徒知力之可以請
隧召王而不知義之不可視仲為如何故孟子曰桓
公之於管仲學焉而後臣之猶著得一箇學字至其
後如晉文之有舅犯楚莊王之有孫叔敖晉平公之
有趙文子則皆無此一字矣
曹伯班卒公子友如齊
謝湜曰修聘禮
冬葬曹昭公
八年春王正月公會王人齊侯宋公衛侯許男曹伯陳
世子欵盟于洮鄭伯乞盟
謝湜曰洮之盟王人在會齊侯欲以服鄭也諸侯與
王人同列而盟與首止之盟異矣王人雖微王命所
在諸侯不可先之以爵要之以事也春秋尊王人於
上而諸侯同盟之罪見矣明信義以率邦國王臣之
事也王臣下盟諸侯王臣之失道也惇信義以承王
室諸侯之事也諸侯上盟王臣諸侯之失道也
又曰乞卑下之詞也寗母之會鄭世子雖受盟鄭伯
猶懼見討故請盟于洮書曰乞盟賤之也首止之盟
盟之善者也攘夷蠻安中國尊王室諸侯之所同志
也文公獨以貳楚之心背盟以至啟諸侯之伐召新
城之圍及其禍連不解也以世子受盟于寗母以卑
辭屈禮求盟于洮可謂失事大之道矣為宗廟社稷
主而其始也若賤者負罪而逃盟其終也若賤者哀
告而乞盟人君之德侯伯之體替矣春秋前盟書逃
後盟書乞所以著其屈辱所以罪其不智也
胡安國曰王人下士也内臣之微者莫微于下士外
臣之貴者莫貴于方伯公侯今以下士之微序乎方
伯公侯之上外輕内重不亦偏乎春秋之法内臣以
私事出朝者直書曰來以私好出聘者不稱其使以
私情出訃者止錄其名不以其貴故尊之也以王命
行者雖下士之微序乎方伯公侯之上不以其賤故
輕之也然則班列之高下不在乎内外特繫乎王命
爾聖人之情見矣尊君之義明矣乞者卑遜自屈之
詞欲與是盟而未知其得與否也始而逃歸今則乞
盟於以見舉動人君之大節不可不慎也
又曰春秋王人不書姓氏者蓋下士爾而序於方伯
連帥之上以此見聖人尊王室抑諸侯之意矣
夏狄伐晉
謝湜曰狄益強故伐晉
秋七月禘于太廟用致夫人
程頥語錄或問禘于太廟用致夫人是哀姜否曰文
姜也文姜與桓公如齊終啟弑桓之惡其罪大矣故
聖人于其遜于齊致于廟皆書曰夫人而去其姜氏
以見大義與國人已絶矣然弑桓之惡文姜實不知
但緣文姜而啟耳莊公母子之情則不絶故書夫人
焉文姜遜齊只稱夫人此禘致于廟亦只稱夫人是
文姜明矣此最是聖人用法致嚴處可以見子母之
義
程氏學曰八年七月禘于太廟用致夫人夫人文姜
也文姜之罪于王法為當誅于子為未絶至于祔廟
以從先祀于義何所安乎是以歷莊逾閔未致于廟
逮今僖公越禮而行因禘而致之於廟聖人書以著
其非盖文姜之罪不减於哀姜哀姜殺之于夷文姜
獨得祔於姑乎武闈之賊哀姜與共仲通謀拉幹之
毒安見文姜非與諸兒同謀乎
謝湜曰禘自始祖而降皆以昭穆叙列夫人木主蓋
各祔于其君之廟四時有事于廟則夫人配享三年
大禘則君夫人木主皆會于太廟先考而上以父子
序昭穆于外位先妣而上以姑婦序昭穆于内位文
姜得罪于魯歷莊逾閔木主未祔故僖公欲夫人列
于昭穆則用禘禮以致之也書用以見不宜用也書
致以見夫人入廟之難也文姜母恩雖未絶于子然
在桓公爲仇讎在王法為大逆其在廟也怫祖考之
心黷神明之享叙之昭穆非所宜也僖公用不宜用
之禮以致不可以致之夫人失孝子事親之道矣春
秋書用致夫人著其失禮也文姜于魯大義已在所
絶故遜于齊致于廟皆黜姜氏獨稱夫人
胡安國曰按禮大禘升歌清廟下而管象朱干玉戚
以舞大武八佾以舞大夏此天子之禮樂也踐其位
則行其禮奏其樂故雝禘太祖周頌也而其詩曰相
維辟公天子穆穆周公人臣不踐其位魯侯國而用
天子禮亂名犯分莫大乎是故夫子志之曰郊社之
禮所以事上帝也宗廟之禮所以祀乎其先也魯侯
國而以王禮祀太廟是誣偽不誠而非所以事乎其
先矣故夫子傷之曰禘自既灌而往者吾不欲觀之
矣夫灌以降神乃祭之始而已不欲觀是自始至終
皆非禮矣用者不宜用也致者不宜致也夫人者風
氏也初成風聞季友之繇遂事之而屬僖公焉故季
子立之公賜季子汶陽之田及費又生而命之氏俾
世其卿而私門強矣於成風則舉大事于始祖之廟
立以為夫人而嫡妾亂矣以私勞寵其臣而卑公室
以私恩崇其母而輕宗廟皆越禮之罪也經書夫人
而不稱姓氏其貶深矣
朱熹曰春秋書禘于太廟用致夫人又不知禘于太
廟其禮如何太廟是周公之廟漢儒有謂魯亦有文
王廟左氏載鄭祖厲王諸侯不敢祖天子而當時越
禮如此故公廟設于私家皆無理會處又問諸侯礿
則不禘一叚是歲朝天子廢一時祭曰春秋朝會無
節豈止一歲廢一時而已哉不然則或有世子或大
臣居守豈不可以攝事
冬十有二月丁未天王崩
謝湜曰天王周惠王
九年春王正月丁丑宋公御說卒
謝湜曰宋公宋桓公魯不會葬故不書葬
夏公會宰周公齊侯宋子衛侯鄭伯許男曹伯于葵丘
程頥曰天子之宰與世子禮異
謝湜曰宰周公天子三公周采地天子大夫稱字故
三公稱爵宰周公勢亦尊矣然非王世子比故宰周
公雖序諸侯上不若王世子之殊會也喪以哀戚為
主故喪無外主魯侯伯禽蓋有爲為之也春秋諸侯
國無大故而廢人子之哀以與會盟征伐者衆矣有
喪未踰年逼于強國牽制而猶以喪禮行者葵丘之
會宋㐮公稱子洮之盟衛成公稱子温之會陳共公
稱子召陵之會陳懷公稱子是也書子所以著其失
也有先君方葬以成君之禮結好興兵者齊頃公使
國佐來聘鄭悼公伐許是也削爵所以著其惡也有
喪雖踰年先君未葬以成君之禮出戰出伐者衞惠
公與齊宋燕會紀侯鄭伯戰宋共公衛定公與晉侯
曹伯伐鄭是也書爵所以著其惡也若夫晉文在殯
㐮公貪利肆逆以出兵邀秦師其惡尤大故貶而人
之書曰晉人及姜戎敗秦師于殽是也
胡安國曰宰周公者以冢宰兼三公也古者三公無
其人則以六卿之有道者上兼師保之任冢宰或闕亦
以三公下行端揆之職禹自司空進宅百揆又曰作
朕股肱耳目是以宰臣上兼師保之任也周公為師
又曰位冢宰正百工是以三公下行端揆之職也所
以然者三公與王坐而論道固難其人而冢宰揆百
官均四海亦不易處也夫以冢宰兼三公其職任重
而不殊會之何也人臣則有進退之節出入均勞之
義非王世子貴有常尊之可比矣
秋七月乙酉伯姬卒
謝湜曰未適人故不稱國許嫁笄而字則以成人之
喪待之不復殤也
九月戊辰諸侯盟于葵丘
程順曰云諸侯盟見宰孔不與
范祖禹曰王道衰諸侯失職五覇假仁義之名擅威
福之柄興師動衆不禀王命述職之禮廢而不修責
之以三王之道是為罪人矣然而申五禁以令諸侯
猶有尊王之名按春秋榖梁傳僖公九年葵丘之會
陳牲而不殺讀書加乎牲上明天子之禁此桓公之
所以覇也所謂誅不孝無以妾為妻者修身正家莫
大於此尊賢育才則賢者在位能者在職敬老慈幼
無忘賓旅則鰥寡孤獨各得其所賓者如歸其家旅
者願出其路也士無世官者不使禄去公室也周尹
氏立王子朝魯季氏逐昭公世官之患也官事無攝
者書所謂無曠庶官也取士必得者立賢無方也無
專殺大夫者不以私怒加誅戮也無曲防者榖梁所
謂無壅泉不得曲為隄防以專小利也無遏糴者鄰
國有災義所當恤晉惠公忘秦伯之施其禍可知也
無有封而不告者不以私恩擅爵賞也凡我同盟之
人既盟之後言歸于好無構怨也葵丘之會皆天下
至公大義春秋之所樂道者也
謝湜曰葵丘之盟盟之善者也孟子謂誅不孝無易
世子尊賢育才敬老慈幼之類是也上明先王禁令
下修列國訓戒諸侯載書不歃血莫敢違法以軌于
正邦國亦庶幾于治矣故葵丘之會君子美之公羊
謂震而矜之叛者九國誤矣雖然服楚之後一會王
人會宰周公而卒不能一朝京師桓公之罪也
胡安國曰會盟同地再言葵丘何也書之重詞之複
其中必有大美惡焉葵丘之盟美之大者也初命曰
誅不孝無易樹子無以妾為妻再命曰尊賢育才以
彰有德三命曰敬老慈幼無忘賓旅四命曰士無世
官官事無攝取士必得無專殺大夫五命曰無曲防
無遏糴無有封而不告曰凢我同盟之人既盟之後
言歸于好以是為盡禁矣諸侯咸喻乎桓公之志蓋
束牲載書而不歃血也是故會盟同地而再言葵丘
美之也觀孟子所載此盟初命之詞則知桓公翼戴
襄王之事信矣
張栻曰舉五覇之盛無若齊桓葵丘之五禁蓋亦假
仁義而言者而孟子時諸侯雖有此五禁亦皆犯之
故以為五覇之罪人也雖然有五覇為三王之罪人
則有諸侯為五覇之罪人矣有諸侯為五覇之罪人
則有大夫為諸侯之罪人矣何者理固爾也有明君
者出本于三王之法以為治則拔本塞源不得罪于
天下矣
又曰召陵之盟仗王室之事以責楚可謂義矣而執
轅濤塗之舉旋踵而起葵丘之會讀書加于牲上而
不歃血可謂信矣震而矜之叛者九國此皆歸之
遽者也若使其久假而不歸亦豈不美乎
呂祖謙曰左傳載葵丘之會隱其五命而止曰凢我
同盟既盟言歸于好以孟子五命之事觀之見得左
氏愛仲之深而于桓公之過皆隱而不書如内政之
類皆是桓雖為覇主而于五命之戒亦未免有所犯
故左氏特隱之所以使後世不知桓公躬言之而躬
自蹈之也觀孟子左氏之言其意豈不盡見孟子之
言出于無心故無所隱左氏之言拘于有愛故欲隱
其過然左氏在春秋亦可謂之賢大夫若子産叔向
皆其徒也諸侯束牲載書而不歃血是諸侯之牲束
是備而不用此見齊桓威信兼著此只是仍舊舉盟
時禮數故牲皆不殺初命曰誅不孝無易樹子無以
妾為妻此皆是桓公命諸侯之詞即是君臣父子夫
婦之三綱當時有管仲在所以曉得此誅不孝是楚
世子商臣弑君之類是也易樹子是晉獻公殺申生
立奚齊之類是也無以妾為妻即桓公如夫人者六
人衞姬鄭姬之類是也再命曰尊賢育才以章有德
賢是成德者故所以尊之才是有而未成者須要保
護之如唐元稹本自可取因由宦官遂見退黜被貶
之後平日廉恥遂喪章有德是土地開田野治養老
尊賢底人三命曰敬老慈幼無忘賓旅敬老只諸侯
自敬其國之老者慈幼亦只欲諸侯撫其國之幼者
賓旅是國之大事如國語所載周之秩官有曰敵國
賓至關尹以告行理以節逆之候人為導卿出郊勞
門尹除門宗祝執祀司里授館司徒具徒司空視塗
司寇詰奸虞人入材甸人積薪火師監燎水師監濯
膳宰致饔廪人獻餼司馬陳芻工人展車百官以物
至賓入如歸是故小大莫不懷愛其貴國之賓至則
以班加一等益虔至于王使則皆官正涖事上卿監
之若王巡狩則君親監之四命曰士無世官官事無
攝取士必得無專殺大夫上三句摠是一事士是入
仕為官者世官見得當時大夫已世襲多了桓公已
自無整頓處所以只說士且舉小者言之士既世官
其位必有虚曠桓公又恐復用他子弟以權攝又戒
諸侯曰官事無攝士既無世官其子弟又無攝則其
為士者必取其賢才而用之取士必得又須是果得
賢者方可蓋桓公與他改了條貫所以如此戒他如
晉惠公殺慶鄭及殺里克之類是也五命曰無曲防
正如戰國策所載西周欲為稲東周不下水戒他不
得曲相防遏無遏糴蓋北方多是販米於隣國無得
止遏他無有封而不告如齊封衛晉封曲沃皆是此
類凢封國諸侯不當專當須上告于天王然後封今
之大夫今之諸侯之罪人也諸侯之所以為三王之
罪人也者皆由其大夫長逢其惡所以故曰今之大
夫今之諸侯之罪人也
又曰宰孔不與盟盟者自不信而後有盟蓋不敢以
不信待天子之使
甲子晉侯詭諸卒
謝湜曰晉侯晉獻公魯不會葬故不書葬
冬晉里克殺其君之子奚齊
謝湜曰公子奚齊嬖人之子也獻公廢嫡立庶世子
申生以無罪死重耳夷吾以無罪出乃命大夫荀息
立奚齊奚齊不正其立非國人之所欲也奚齊雖書
曰君之子以明奚齊獨君意立之也雖然立奚齊獻
公之命也里克志欲立正當與大臣諫之於初可也
奚齊不可以主社稷當與顧命大臣明大義以告宗
廟而後更立可也獻公既死君命定矣而又奚齊未
有大惡克以廢立自任擅殺奚齊是以臣子抗先君
之命也里克之亂書曰殺君之子以罪里克之逆也
春秋于奚齊稱君之子而獻公立庶之惡由此見矣
於君之子稱殺而里克犯命之惡由此見矣然則君
命雖重行不以正則咈人心臣志雖正行不以順則
淪逆惡是故以正行命者君之道也以順行正者臣
之道也
胡安國曰榖梁子曰其君之子云者國人不子也不
正其殺申生而立之也人君擅一國之名寵為其所
子則當子矣國人何為不子也民至愚而神是非善
惡靡不明且公也其所子而弗子者莫能使人弗之
子也非所子而子之者莫能使人之亦子也周幽王
嘗黜太子宜臼子伯服矣而犬戎殺其身晉獻公亦
殺世子申生立奚齊矣而大臣殺其子詩不云乎天
生蒸民有物有則民之秉彛好是懿德此言天理根
扵人心雖以私欲滅之而有不可滅也春秋書此以
明獻公之罪抑人欲之私示天理之公為後世戒其
義大矣以此防民猶有欲易太子而立趙王如意致
夫人之為人彘者
呂祖謙曰里克將殺奚齊先告荀息里克既欲殺奚
齊何故却先說與荀息蓋息亦不是無能之人觀其
取虞虢亦不可謂無謀其託孤受遺不可謂無權盖當
時緣民心渙散衆意不屬于奚齊卓子荀息所以不
能如其志里克所以先告之者亦見得當時風俗尚
厚
十年春王正月公如齊
謝湜曰公始朝齊
狄滅温温子奔衛
謝湜曰戎狄散居中國各為一族不與中國雜處狄
滅温中國之狄也
晉里克弑其君卓及其大夫荀息
謝湜曰奚齊遇難荀息守君命復立奚齊弟卓荀息
顧命大臣也卓以顧命大臣之所立至于今其嗣立
已踰年矣春秋待之以君以其君位已定也卓之難
荀息不食其言以身死之可謂忠于其君矣故書及
以顯其忠書大夫以示能死職獻公之終也重耳於
次為長立重耳義也立奚齊立卓非義也奚齊既死
里克以卓為不可立與羣臣以大義爭之於初可也
羣臣曰不可國人曰不可顧命大臣猶且蔽執不從
雖以大義殛之可也卓立已踰年非有大罪于國而
克又以獨見殺之大者也(句有闕字)故里克上無安國之
忠而下有殺君之逆也荀息受命先君至死不變可
謂忠孝之士矣然内無經國遠謀外無保國大計既
不能以直道正嗣位于獻公之前又不能改失從義
以定嗣位于後孔子謂臨大節而不可奪者荀息有
之矣語之以安國家利社稷則未也
胡安國曰國人不君奚齊卓子而曰里克殺其君卓
何也是里克君之也克者世子申生之傅也驪姬將
殺世子而難里克使優施飲之酒而告之以其故里
克聽其謀及欲以中立自免稱疾不朝居三旬而難
作是謂持禄容身速獻公殺嫡立庶之禍者故成其
臣之名以正其殺逆之罪克雖辭而不受其可得乎
使克明于大臣之義據經廷諍以動其君執節不貳
固太子以擕其黨多為之故以變其志其濟則國之
福也其不濟則死于其職亦無慊矣人臣所明者義
于功不貴幸而成所立者節於死不貴幸而免欲以
中立自免自謂智矣而終亦不能免等死耳不死于
世子而死于弑君其亦不知命之蔽哉語曰不知命
無以為君子也為人臣而不知春秋之義者必䧟于
簒弑誅死之罪克之謂矣荀息者奚齊卓子之傅也
君弑而免于難書及所以著其節書大夫不失其官
也于荀息何取焉若息者可謂不食其言矣或曰息
既從君于昏不食其言庸足取乎世衰道微人愛其
情私相疑貳以成傾危之俗至于刑牲歃血要質鬼
神猶不能固其約也孰有可以托六尺之孤寄百里
之命臨大節而不可奪如息者哉自古皆有死民無
信不立故聖人以信易食而君子以信易生息不食
言其可少乎
朱熹語錄或問春秋書晉殺其大夫荀息是取之否
曰荀息亦未見有可取者但始終一節死君之難亦
可耳後又書晉殺其大夫里克者不以殺君之罪討
之也然克之罪則在中矣今左傳中却不見其事國
語中所載甚詳又問里克丕鄭荀息三人當晉獻公
欲廢太子荀息不能諫此固不是丕鄭謂從君之義
不阿其惑所見甚正里克謂雖不識義亦不阿好便
是在那中立止天下無中立底事自家若排得他退
便排退他若奈何不得便是死他只是要求生避死
故許他中立不知許了驪姬中立他事便了止如隋
高祖簒周韋孝寬初甚不平一見衆人被殺了他便
降反教隋公添做幾件不好底事荀息固是不是只
是他辦得一死亦難事或云里克當獻公在日不能
救正及後來又却殺了奚齊曰此等事直是難說獻
公在日與他說未必聽怎生奈何得他後來亦用理
會只是不合殺了他又問胡氏以荀息為可以托六
尺之孤寄百里之命臨大節而不可奪如何曰荀息
便是不可以托孤寄命了問聖人書荀息與孔父仇
牧同辭何也曰聖人也且是要存得箇君臣大義
夏齊侯許男伐北戎
謝湜曰北戎欲病許故與許男伐北戎
晉殺其大夫里克
謝湜曰里克殺君之子弑其君及顧命忠臣春秋不
以討賊之辭書者獻公殺正而立不正廢長而立幼
以奚齊及卓繼位皆非國人所欲也故里克之罪雖
大國人有弗怨之心其殺之也非衆討而棄之也惠
公以國法殺之而已故晉殺里克不書人罪獻公失
人心也
胡安國曰里克弑二君與一大夫不以討賊之詞書
者惠公殺之不以其罪也殺之不以其罪奈何里克
所為弑為重耳也夷吾曰是又將殺我也則謂克曰
爾既殺夫二孺子矣又將圖寡人為爾君者不亦病
乎里克對曰不有廢也君何以興欲加之罪何患無
辭臣聞命矣伏劒而死若惠公既立而謂克曰先君
命大夫為世子傅世子死非其罪而大夫不知恤若
奚齊者既有先君之命矣而大夫又殺之以及卓大
夫雖殺之獨不念先君之命乎則克必再拜而死不
復有言矣惠公乃曰又將圖寡人是殺之不以其罪
也故稱國以殺而不去其官
朱熹曰晉里克事只以春秋所書未見其是非國語
載驪姬隂說里克之妻其後里克守不定遂有中立
之說他當時只難里克里克若不變太子可安由是
觀之里克之罪明矣後來殺奚齊卓子亦是快國人
之意且與申生伸冤如春秋所書多有不可曉如里
克等事只當時人已自不知孰是孰非況後世乎
秋七月冬大雨雪
謝湜曰雨雪異常故書大
十有一年春晉殺其大夫丕鄭父
謝湜曰丕鄭父與里克作亂謀納文公
胡安國曰按左氏丕鄭言於秦伯請出晉君則鄭有
罪矣曷為稱國以殺而不去其官惠公以私意殺里
克故其黨皆懼鄭之有此謀由殺里克致之也春秋
以大義公天下為誅賞故書法如此其稱國者兼罪
用事大夫不能格君心之非至于多忌濫刑危其國
也
夏公及夫人姜氏會齊侯于陽
謝湜曰夫人聲姜也僖公目覩文哀之不制而不知
察患于微失閑家之道矣書陽榖之會著其襲亂也
胡安國曰襄陵許翰曰先乎陽榖之會為大雨雪後
乎陽榖之會為大雩僖賢君不能以禮佐齊桓儆其
怠忽而更與之俱肆于寵樂是以見戒于天如此以
公夫人陽榖之會觀之齊桓霸業怠矣故楚人伐黃
不能救
秋八月大雩冬楚人伐黃
謝湜曰黃恃齊不共楚職且弦子嘗奔黃得罪于楚
胡安國曰按榖梁子曰貫之盟管敬仲言于桓公江
黃遠而近楚楚為利之國也若伐而不能救則無以
宗諸侯矣公不聽遂與之盟管仲死楚伐江滅黃桓
公不能救故君子閔之也遠國慕義背夷即華所謂
出自幽谷遷于喬木春秋之所取也被兵守城更歷
三時告命已至而援師不出則失救患分災攘夷狄
安中國之義矣滅弦滅温皆不書伐滅黃而必書者
罪桓公既與會盟而又不能救也
春秋集義卷二十
