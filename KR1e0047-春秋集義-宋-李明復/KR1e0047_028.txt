春秋集義卷二十五
宋李明復撰
僖公
三十年春王正月夏狄侵齊
胡安國曰左氏曰晉人伐鄭以觀其可攻與否狄間
晉之有鄭虞也遂侵齊詩不云乎戎狄是膺荆舒是
懲四夷交侵所當攘斥晉文公若移圍鄭之師以伐
之則方伯連帥之職修矣上書狄侵齊下書圍鄭此
直書其事而義自見也
秋衛殺其大夫元咺及公子瑕
謝湜曰公子瑕元咺奉以攝國政者也衛成公得返
故衛殺元咺及公子瑕元咺身為悖逆以抗君君歸
則已出君出則已歸王法所不容者也春秋不以討
賊之詞書者咺立叔武奉子瑕皆出晉命衛成以背
晉即楚失國人心而咺無危害社稷之惡故元咺之
罪雖大國人有弗討之心其殺之也衛以國法殺之
而已故殺元咺不書人以罪成公失人心也殺二大
夫已上不書及者其事同其惡均故也殺二大夫書
及者以此之故而延及于彼也公子瑕攝國事晉命
也衛以元咺背君之故而併殺之故殺書及著其
非有大罪也衛之禍皆晉為之也故元咺出書衛歸
書衛以著咺之專國也出書奔晉歸書自晉以著晉
之病衛也晉里克衛元咺雖逆臣然皆以本國大夫
得罪故殺書大夫
胡安國曰元咺訟君為惡君歸則已出君出則已歸
無人臣之禮信有罪矣則稱國以殺而不去其官何
也春秋之法躬自厚而薄責于人君子之道辟諸射
失諸正鵠反求諸已衛侯之躬毋乃有闕盍亦省德
而内自訟乎夫稱國以殺者君與大臣專殺之也衛
侯在外其稱國以殺何糓梁子曰待其殺而後入也
待其殺而後入是志乎殺咺瑕者也兵莫憯于志鏌
鎁為下衛侯未入稱國以殺者此春秋誅意之效也
然則大臣何與焉從君于惡而不能止故并罪之也公子
瑕未聞有罪而殺之何也元咺立以為君故衛侯忌
而殺之也然不與衛剽同者是瑕能拒咺辭其位而
而不立也不與陳佗同者是瑕能守節不為國人之
所惡也故經以公子冠瑕而稱及見瑕無罪事起元
咺以咺之故延及于瑕而衛侯忌克專殺濫刑之惡著
矣
衛侯鄭歸于衛
謝湜曰衛侯出奔衛侯見執非有大罪當黜也特以
與楚得罪而已故衛侯出奔見執皆不名以示義不
當絶也衛侯奔楚凡三月執歸京師凡二年為社稷
主而或奔或執失國之惡大矣故衛侯復歸及歸皆
名以示不能守國也踐土之會叔武以衛子受盟然
則叔武已為晉所立衛侯已為晉所絶矣故衛侯自
楚歸國稱復歸以罪晉文絶之也晉執衛侯歸之京
師王不加黜而終以返國然則衛侯于衛君道未絶
也故衛侯得返稱歸以正衛侯義當返國也觀春秋
不名于前稱名于後而晉文廹逐衞成衛成屈辱失
國其罪由此見矣觀春秋稱復歸于前稱歸于後而
晉文已絶衛成衛成未絶于衛其曲直由此見矣
胡安國曰衛侯出奔于楚則不名見執于晉則不名
今既歸國復有其土地矣何以名之乎不名者責晉
文公之以小怨妨大德名之者罪衛侯鄭之以忮害
戕本支古者天下為公選賢與能不以為異况于戚
屬豈有疑間猜忌之心哉末世隆怨薄恩趨利棄義
有國家者恐公族之軋已至于網羅誅殺無以庇其
本根而社稷傾覆如六朝者衆矣衛侯始歸而殺叔
武再歸而及公子瑕是葛藟之不名而春秋之所惡
也故再書其名為後世戒此義苟行則六朝之君或
亦少省矣
晉人秦人圍鄭
謝湜曰左氏謂鄭貳于楚故圍鄭德義馭國之大柄
也晉文侵曹伐衛皆不以德執曹伯執衛侯皆不以
義是以令不行于許而圍許信不行于鄭而圍鄭故
王者先德義後兵革垂衣拱手而天下歸之
胡安國曰按左氏傳晉侯秦伯圍鄭以其無禮于晉
經書晉人秦人者貶之也于秦晉何貶乎初晉公子
重耳出亡過鄭文公亦不禮焉為是興師而圍鄭孟
子曰有人于此待我以横逆則君子必自反也我必
不仁無禮與不忠歟仁且有禮而忠矣其横逆猶是
也此亦妄人耳而君子盖終不之校也故行有不得
者皆反求諸己而已矣今鄭伯之于晉公子特不能厚
將迎贈送之禮而未嘗以横逆加之也坐此見圍為
列國者不亦難乎故晉侯秦伯貶稱人者晉文以私
忿勤民動衆圍人之國秦伯惟利為向背從燭之武
之言不以義舉也二國結釁連兵暴肯原野自此始
矣
介人侵蕭
謝湜曰介葛盧兩至魯乘蕭無備侵蕭前書來後書
侵為邦國不虞者戒也
冬天王使宰周公來聘
謝湜曰三公兼冢宰故書宰周公
公子遂如京師遂如晉
謝湜曰諸侯上聘天子禮事之大者也魯之修聘禮
非專以王室為事也故公子遂既聘于周又聘于晉
王使宰周公來聘魯始遣大夫報聘又且如晉是待
王室與小國等夷也故遂之行書如不書聘罪其不
成聘也書遂如晉罪其不敬也
胡安國曰大夫出疆有以二事出者有以一事出而
專繼事者其書皆曰遂公子遂如周及晉與祭公自
魯逆王后皆所謂以二事出者也公子結往媵而及
齊宋盟則專繼事者也是非得失則存乎其事冢
宰上兼三公其職任為至重而來聘于魯天王之禮
莫厚焉魯侯既不朝京師而使公子遂往又以二事
出夷周室于列國此大不恭之罪履霜堅冰之漸春
秋之所誅而不以聽者也則何以無貶乎有不待貶
絶而罪惡見者不貶絶以見罪惡
三十有一年春取濟西田
謝湜曰天子所封田邑而諸侯取之諸侯之罪也凡
書取罪其專濟西田汶陽田皆魯地也昔為鄰國所
侵而今能復之不謂之復而謂之取者譏其與取他
國田邑不異也濟西汶陽魯之舊也明曲直正封疆
請之于王而後受之所謂復之以道也若夫恃為已
有專以兵力争奪則與取人之取何以辨哉春秋之
義貴直不貴強貴順不貴争田雖吾本田地雖吾本
地行不以直得不以順亦亂之道也
胡安國曰公羊曰取之曹也晉侯執曹伯頒其所侵
地于諸侯不係國者吾故田也復吾故田而謂之取
何也春秋之法不以亂易亂
公子遂如晉夏四月四卜郊不從乃免牲猶三望
程頥語錄問疑卜郊亦非如何曰春秋却有卜郊但
卜上辛不吉則卜中辛中辛不吉則便用下辛不可
更也古者一年之間祭天甚多春則因民耕種而祈
糓夏則恐旱暵而大雩秋則明堂冬則圜丘皆人君
為民之心也凡人子不可一日不見父母國君不可
一歲不祭天又問賜周公以天子之禮樂當否曰始
亂周公之法度者是賜也人臣安得用天子之禮樂
哉成王之賜伯禽之受皆不能無過記曰魯郊非禮
也周公其衰聖人嘗譏之矣說者乃云周公有人臣
不能為之功業因賜以人臣所不得用之禮樂則妄
也人臣豈有不能為之功業哉借使功業有大于周
公亦是人臣所當為爾人臣而不當為其誰為之豈
不見孟子言事親若曾子可也曾子之孝亦大矣孟
子纔言可也盖曰子之事父其孝雖過于曾子畢竟
是父母之身做出來豈是分外事若曾子者僅可以
免責矣臣子之于君猶子之于父也臣之能立功業
者以君之人民也以君之勢位也假如功業大于周
公亦是以君之人民勢位做出來而謂人臣所不能
為可乎使人臣恃功而懷怏怏之心者必此言矣
又曰魯得用天子禮樂使周公在必不肯受故孔子曰
周公其衰矣孔子以此為周公之衰是成王之失也
又曰魯用天子禮樂成王之賜伯禽之受皆非也其
因襲之弊遂使季氏僣八佾三家僣雍徹仲尼于此
著之
張載曰郊禘非禮周公其衰是周公之法壞也
又曰魯之郊禘非禮也夫子固已明言之杞宋則為
其二王之後也魯用天子禮樂必是成王之意不敢
臣周公即以二王之後待魯然而非周公本意也以
成王尊德樂道之心則善矣伯禽不當受故曰魯之
郊禘非禮也周公其衰矣
又曰家臣僣大夫三桓僣魯魯僣天子推其原皆在成
王成王賜伯禽天子禮樂自其時已啓下僣上之階
矣
范祖禹曰成王賜魯天子禮樂惟用以祀周公于太
廟非使魯君亦得而用之也周衰魯僣竊取而用之
習以為常三家僣其君故至于用天子之禮其所由
來盖有漸矣
侯仲良曰郊社之禮所以事上帝也祀上帝天子之
事也宗廟之禮所以祀乎其先也天子諸侯皆有宗廟
謂祀乎其先者各有其先也其與顔子不改其樂之意同
天子宗廟天子之先也諸侯宗廟諸侯之先也天子
有天子祀先之禮諸侯有諸侯祀先之禮故曰宗廟
之禮所以祀乎其先也魯侯也以天子祀先之禮祀
其先非禮也瀆也不祀乎其先也故孔子曰禘自既
灌而往者吾不欲觀之矣灌祭之禮也自首至尾皆
非其祀故也禘其帝之所自出魯周公之封也何禘
之所自出哉非其物故也
謝湜曰冬至祀上帝孟春祈榖于上帝皆郊祭也祭
于郊尚斂也故冬至祀上帝謂之郊孟春祈榖亦謂
之郊常祀不卜魯卜郊祈榖之祭也祈榖日用辛成
物之義也祭卜日致敬也建寅之月耕事將起先王
于是祈榖以致豊年其祀先卜上辛上辛不吉卜中
辛中辛不吉乃用下辛盡敬之道也牛在滌曰牲敬
其物也傷則不可以供牲故稱牛夏四月卜郊非時
也卜郊至四非禮也卜郊四則魯人事神無誠敬之
心矣四卜郊不從乃免牲失禮之大也郊祀之大者
也三望祀之小者也不郊而三望是廢其大而修其
小也三望書猶志其失大祀也猶可止之詞也
胡安國曰記禮者曰祭帝于郊而百神受職焉魯諸
侯何以有郊成王以周公有大勲勞于天下命魯侯
世世祀周公以天子之禮樂是故魯君孟春乘大路
載弧韣旂十有二旒日月之章祀帝于郊配以后稷
天子之禮也以人臣而用天子之禮可乎是成王過
賜而魯公伯禽受之非也楊子曰天子之制諸侯庸
節節莫差于僣僣莫重于祭祭莫重于地地莫重于
天諸侯祀天僣極矣春秋欲削之則無以志其失悉
書之則歲事之常有不勝書者是故因禮之變而書
于策或以卜或以時或以望或以牲或以牛于變之
中又有變焉者悉書其事而謂言偃曰魯之郊禘非
禮也杞之郊也禹也宋之郊也契也是天子之事守也
言杞宋夏殷之後受命于周作賓王家統承先王修
其禮物其得行郊祀而配以其祖非列國諸侯之比
也是故天子祭天地諸侯祭社稷祝嘏莫敢易其常古
易則亂名犯分人道之大經拂矣故曰郊社之禮所
以祀上帝也宗廟之禮所以祀乎其先也明乎郊社
之禮禘嘗之義治國其如指諸掌乎夫庶人之不得
祭五祀大夫之不得祭社稷諸侯之不得祭天地非
欲故為等衰盖不易之定理也知其理之不可易則
安于分守無欲僣之心矣為天下國家乎何有古者
大事決于卜故洪範稽疑獨以龜為主卜而不從則
不郊矣故免牲又曰望祭也有虞氏受終而望因于
類巡狩而望因于柴皆天子之事也今魯不郊而望故
特書曰猶猶者可以已之詞其言三望何也天子有方
望無所不通諸侯非名山大川在其封内者則不祭
魯得用重禮視王室則殺故望止于三比諸侯則隆
故河海雖不在其封而亦祭焉非諸侯之所得為也
胡宏曰魯之郊禘逆祀之大者
李侗曰記曰魯之郊禘非禮也周公其衰矣以其難
言故春秋皆于郊禘事中之失而書譏魯自在其中
朱熹語錄或問明堂位一篇是有此否曰看魯人有
郊禘也是有此問曰當時周公制禮父為大夫子為
士葬以大夫祭以士父為士子為大夫葬以士祭以
大夫豈周公制禮使其子亂之子細看來如此說後
却說明乎郊祀之禮禘嘗之義治國其如示諸掌乎
恐是子思以此譏魯之僣禮熹曰子思自稱武王周
公達孝不曾是譏魯曰孔子言魯之郊禘非禮也周
公其衰矣孔子尚有此說熹曰後來是如此譏之
吕祖謙曰乃免牲糓梁謂免牲為之緇衣熏裳有司玄端
奉至南郊免牛亦然蓋古者雖不用此物意思不便消散
秋七月冬杞伯姬來求婦
謝湜曰蕩伯姬越境逆婦杞伯姬越境求婦違禮一
也納幣非卿逆女非卿伯姬求婦其禮不正可知也
始之不正而欲其終之以正不可得也故杞伯姬或會
或來或朝子或求婦
胡安國曰蕩伯姬來逆婦而書者以公自為之主
失其班列書也杞伯姬敵矣其來求婦曷為亦書見
婦人之不可與國事也王后之詔命不施于天下夫人
之教令不施于境中婚姻大事也杞獨無君乎而夫
人主之也故特書于策以為婦人亂正之戒母為子求
婦猶曰不可况于他乎此義行無吕武之禍矣
狄圍衛十有二月衛遷于帝丘
程氏學曰古者王道之行諸侯各安其邦豈至于遷乎
邢衛皆以夷狄内侵國破而遷許以介于晉楚強國
之間遂至于四遷蔡則廹于楚故遷也
謝湜曰狄侵齊晉不能討故圍衛狄圍衛晉不能救
故衛避狄遷于帝丘邢衛之遷皆自遷也二國之遷
自弱之道也或曰太王何以去豳遷岐曰豳之遷也
其民樂衛之遷也其民憂豳之遷也其民安衛之遷
也其民危豳之遷也周室以興衛之遷也衛室以弱
胡安國曰帝丘東郡濮陽顓頊之虛亦衛地也狄嘗
廹逐黎侯寓于衛而衛不能修方伯連師之職戎嘗
伐凡伯于楚丘而衛不能救王臣之患其後遂為狄
人所滅東徙渡河矣齊桓公攘戎狄封之而衛國忘
亡今又為狄所圍其遷于帝丘避難也而中國衰微
狄人強盛衛侯不能強于政治晉文無却四夷安諸
侯之功莫不見矣
呂祖謙曰衛已遷過楚丘了何故又遷帝丘盖狄自
河北敢過河南自河南又漸漸敢過帝丘來
三十有二年春王正月夏四月己丑鄭伯捷卒
謝湜曰鄭伯鄭文公魯不會葬故不書葬
衛人侵狄秋衛人及狄盟
謝湜曰狄有亂衛人侵狄請盟故衛與狄盟衛中國
也中國不能以義討狄而乃乘亂攻狄書侵罪其不
正也狄無禮義惟力是恃乃能屈服請盟盟書及殊
狄以甚衛人之惡也
胡安國曰按左氏稱狄有亂衛人侵狄狄請平焉衞
人及狄盟其不地者盟于狄也再書衛人而稱及者
所以罪衛也盟會中國諸侯之禮衰世之事已非春
秋之所貴况于圍困遷徙之餘從而刑牲歃血以要
之哉
冬十有二月己卯晉侯重耳卒
張載曰重耳直而不婉
范祖禹曰晉文公心非不善也而所行不正是以為
譎
朱熹語錄或問晉文公之譎奈何曰程子之說密矣
然以其說求之本文則未見其有以發晉文之本心
而能使後世慎所舉者張子以譎為婉以事實字義
求之亦若未安惟胡氏為得之而呂祖謙考之為詳文
多不能悉載學者求之左氏之書自可見矣
又曰論語論桓文事猶曰師也過商也不及使當時
無公西華之問則今之說者必有優劣之分矣
呂祖謙曰晉文公之伯不及齊桓之盛齊桓遲之以
二十餘年而晉文求之于六七年間須要做盡許多事
又曰晉文公事業在僖公二十八年都做了如侵曹伐
衛敗楚朝王聲績赫然震蕩人耳目一年都做盡桓
公規模三十餘年尚藏其用功之所以遲速時便是
桓文才之高與下官仲舅犯規模之深與淺以是知
晉文不如齊桓咎犯之徒不如管仲
又曰晉文公凡出許多時直到成伯業皆是趙衰狐
偃二人為之謀主文公自僖公之二十四年入國至
僖二十七年蒐于被廬方始命狐偃將上軍狐偃則
讓于狐毛而佐之命趙衰為卿則又讓于欒枝先軫
若以後世論之二人自入國便合處于高官大職可
也何故經涉許多年方命他將上軍及為卿之任他
又相遜二人初不曾計較官職以此知二人是腹心
宗臣與社稷同休戚初不論職位之高下又有得古
之體國之臣但欲成國事不曾計較官職且如齊桓
公之相全在管仲仲只為下卿及平戎于王王以
上卿之禮享之仲不敢受曰有天子之二守國高在
當時國子高子嘗為齊上卿然國高初無功于齊是
以讓者是不計較官職之高下漢高祖之興張良實
在三傑之列叔孫通初無大功後來立太子使叔孫
通為太傅良止為少傅自常人處之必有憤然不平
之心凡此皆國之宗臣初不曾計較官職高下專以
推賢讓能使之利害相謀是非相參而已又見人材
不厭多晉文有子犯亦猶齊桓之有管仲相似一箇伯諸
侯之規模皆自子犯出然文公之規模與齊大段不同桓
公是三十年工夫方做得成所以優游文公兩三年盡做
得許多事所以急迫桓公雖有兵車之會然史無可書之
事亦無可喜之功至于文公事業載在典冊粲然可觀如
城濮一戰功業森然在目齊桓成伯業却無迹晉文成伯
業便有迹桓公伯業緩成文公伯業速就此晉文所以不
如齊桓試又舉其大者言之如齊桓之興便去封已
滅之衛歸公乘馬凡牛羊豕雞狗門材皆以與衛閔
二年救邢復具邢噐用而遷之又與城邢其存植亡
國如此晉文公于僖二十六年伐衛失國其一國君
臣互相屠戮又執曹伯至使其國亂亡方復曹伯桓
公封衛遷邢以存亡國文公執曹伯衛侯使其國亂
桓公遷邢封衛一舉便得安迹文公復曹衛反使其
國家危亂足見文公不如桓公處然不特此初晉文
公于僖二十三年欲歸國及鄭鄭文公不為之禮後
來於僖之二十八年城濮既勝之後鄭伯使子人九
行成於晉晉使欒枝與盟五月文公及鄭伯盟於衛
雍凡與鄭盟者冄矣亦可以釋怨至僖三十年復與
秦圍鄭看得文公度量不廣未到坦然大度處所以
記人之怨而不忘其不及齊桓又如此齊桓九合諸
侯一正天下無非尊王室天子亦未嘗親出慰勞若
文公踐土之盟河陽之狩兩屈天子之尊盖周王不
畏齊而畏晉天子視齊桓乃忠臣不過一誠實而晉
文權謀高大所以畏晉不畏齊也舉天子畏與下畏又
見文公不如桓公看得晉文公既種種不如桓公然
桓公伯業不繼而文公雖死伯業不絶何故只緣有
一件都強如齊桓晉文所以伯業相繼不絶前說管
仲一身任事不能為齊求人材而晉專務收人材看
得晉國人材之盛皆出於狐趙初間使狐趙將上軍
則讓於狐毛而佐之命趙衰為卿則讓於欒枝先軫
卻穀死使原軫又自不為卿又讓之晉人材之所以
盛緣狐趙之徒倡推賢讓能之風於上一國所以皆
有此風至臼季見冀缺於田野之間其夫婦敬相待
以賓臼季歸即薦之於文公文公以為下軍大夫以
此見非特朝廷如此相遜而田野亦莫不皆然一國
所以皆有推賢讓能之風趙衰狐偃實倡之也直至景
公時范宣子讓其下皆讓其波流之及直至如此故
晉之伯業所以長久桓公之伯業所以不永也
三十有三年春王二月秦人入滑
謝湜曰秦穆公遣師襲鄭鄭有備故入滑潜師而進
故稱入
齊侯使國歸父來聘夏四月辛巳晉人及姜戎敗秦師
於殽
程頥曰晉不稱君居喪附葬不可從戎也忘親背惠
其惡甚矣秦為無道越晉踰周以襲人衆所共憤故
稱晉人其稱及姜戎亦然
范祖禹曰春秋之時姜戎常佐晉征討以中國之師
制之使犄角之助而已至於後世則倚戎狄以成功
與之共事未有不為患者也
謝湜曰秦穆公乘人之虚而潛師以入其國兵之不
道未有甚於此者也晉人惡之姜戎惡之故書晉人
及姜戎以明衆所同惡也晉襄釋殯興戎虧失子道
故貶稱人秦師書敗不書戰不戰而敗之也千里襲
國其地險其衆勞其勢危一躡其後未有不亡其衆
者也蹇叔可謂先見之明矣穆公信邪言咈忠諫蹈
必死之地以徼成功此所以取殽之敗也入者少
敗者衆故入稱人敗稱師
胡安國曰按書序秦穆公伐鄭晉襄帥師敗諸殽而
經書晉人敗秦師於殽是皆仲尼親筆其詞何以異
乎書序專取穆公悔過自誓之言止於勸善其辭恕
春秋備書秦晉無道用兵之失兼於懲惡其法嚴此所
以異也晉襄親將絀不稱君者俯逼葬期忘親背惠
墨衰絰而即戎其惡甚矣視秦猶狄其罪云何客人
之館而謀其主因人之信已而逞其詐利人之危而
襲其國越人之境而不哀其喪叛盟失信以貪勤民
而棄其師狄道也夫杞子先軫之謀偷見一時之利
徼倖其成自以為功也二君皆過聽焉而貪其利是使
為人臣者懷利以事其君為人子者懷利以事其父
君臣父子去仁義懷利以相與利之所在則從之矣
何有於君父文公之喪僅五月耳墨經從戎大倫滅
矣春秋人晉子而狄秦所以立人道存天理也
癸已葬晉文公狄侵齊公伐邾取訾娄秋公子遂帥師
伐邾
謝湜曰夏伐其國取其邑秋又興師伐之著其虐也
胡安國曰按左氏公伐邾取訾婁報升陘之役邾人
不設備襄仲復伐之此皆不勝忿慾報怨貪得恃強
凌弱不義之兵也直書其事而罪自見矣或曰取須
句訾婁有為為之也伐邾至於再三念母勤矣夫念
母者必當止乎禮義平王不撫其民而遠屯戍乎
家詩人刺之夫子錄焉僖公以成風之有功於己也
越禮以尊其身違義以報其怨殘民動衆取人之邑
曾是以為孝乎
呂祖謙曰襄仲復伐邾一則是因晉有喪一則緣邾
不設備之故
晉人敗狄於箕
謝湜曰狄潛兵侵晉不戰而敗之箕晉地
呂祖謙曰狄侵齊因晉喪也春秋時狄侵中國初間
強盛時桓出來整頓一次至此文公一死便因喪乘
隙欲侵撓中國至是年冬魯僖公如齊朝且弔有狄
師當時諸侯特來弔戎狄以此見得戎狄強盛之甚
而是年侵齊亦非小小侵撓也大抵春秋時若非伯
主時復出來整一次如何會得成中國
又曰晉敗狄于箕此是一大戰所以獲白狄之君
冬十月公如齊十有二月公至自齊
謝湜曰齊歸父來聘故公朝于齊
乙巳公薨于小寢
胡安國曰左氏曰即安也周制王宫六寢路寢一小
寢五君日出而視朝退適路寢聽政使人視大夫退
然後適小寢釋服是路寢治事之所也而小寢燕息
之地也公羊以西宫為小寢或以諸侯有三宫則列
國之制蓋降于王其以路寢為正則一爾君終不于路
寢則非正矣曾子曰吾得正而斃又何求哉古之人
貴于得正乃如此故凡直書而義自見矣
隕霜不殺草李梅實
程頥曰春秋書隕石霜何故不言石隕霜隕此便見
得天人一處
又曰雨木冰上温而下冷隕霜不殺草上冷而下温
謝湜曰隂氣微故夏十月隕霜陽氣勝故霜不殺草
李梅實謂之隕霜者寒氣凄冽而隕之也
胡安國曰哀公問于仲尼曰春秋記隕霜不殺草何
為記之也曰此言可殺也夫宜殺而不殺則李梅冬
實天失其道草木猶干犯之而况君乎是故以天
道言四時失其序則其施必悖無以統萬象矣以君
道言五刑失其用則權必喪無以服萬民矣哀公欲
去三桓張公室問杜于宰我古者用命賞于祖不用
命戮于社宰我對以使民戰栗蓋勸之斷也仲尼則
曰成事不說既往不咎其自與哀公言乃以為可殺
何也在聖人則能處變而不失其常在賢者必有小
貞吉大貞凶之戒矣其論隕霜殺草則李梅冬實蓋
除惡于微慮患于早之意也
朱熹曰霜在今之十月則不足怪在周之十月則為
異矣
晉人陳人鄭人伐許
謝湜曰左氏謂許貳于楚
春秋集義卷二十五
