春秋集義卷二
宋李明復撰
隱公
秋七月天王使宰咺來歸惠公仲子之賵
程頥曰王者奉若天道故稱天王其命曰天命其討
曰天討盡此道者王道也後世以智力把持天下者
霸道也春秋因王命以正王法稱天王以奉天命夫
婦人倫之夲最當先正春秋之時嫡妾僭亂聖人尤
謹其名分男女之配終身不變者也故無再配之禮
大夫而下内無主則家道不立故不得已而有再娶
之禮天子諸侯内職具備后夫人亡可以攝治無再
娶之禮春秋之始尚有疑焉故仲子羽數特異僖公
而後無復辨矣春秋用其竊號而書之以志僭亂仲
子繫惠公而言故正其名不曰夫人曰惠公仲子謂
惠公之仲子妾稱也以夫人禮賵人之妾亂倫之甚
也然春秋之始天王之義未見故不可去天而名咺
以見其不王王臣雖微不名况於宰乎
程氏學曰王之所以稱天王者以其所履者天位所
行者天道而下之所以事上亦所以事天也書曰天
叙有典勑我五典五惇哉天秩有禮自我五禮有庸
哉天命有德五服五章哉天討有罪五刑五用哉然
則王之所行無非天也一失其道則冠履顛倒名器
溷淆人倫亂而天理滅矣春秋之時據有其事聖人
所書其可不嚴以為萬世法乎夫仲子者惠公之妾
也以天王之尊而下賵諸侯之妾壊法亂紀莫斯為
甚王者公卿有爵者例書爵無爵者例書字咺者
王之宰也書而名之所以著其貶也文五年成風之
喪亦妾母也王使榮叔歸含且賵王使召伯來會葬
俱不稱天者以明無天道也前之所以書天者蓋不
如是無以見王者當奉若天道後之所以去天者不
如是無以見弗克若天也一則名其宰而見貶一則
去其天以示譏桓四年天王使宰渠伯紏來聘莊元
年王使榮叔來賜桓公命義亦同此桓公弑君之大
逆既不能行天討以正王法反生而來聘歿而鍚命
故名其宰以正其始去其天以正其終春秋謹嚴大
法可見
楊時曰以傳攷之則仲子者惠公之妾桓公之母也
說者皆以為惠公之母其曰惠公仲子者以别惠公
之母爾
謝湜曰先王制禮其位有上下其數有多寡其文有
升降所以别名分而正人倫也名分正則卑不得以
僭尊小不得以間大庶不得以亂嫡故名分者人倫
之夲也侯國夫人與君同體以事宗廟社稷者也故
祭祀之禮君立於阼夫人立於東房君牽牲夫人奠
盎君獻戶夫人薦豆以明君與夫人猶日之與月也
故諸侯及夫人歸葬則天王遣臣致賵所以哀恤而
助之也所以尊其體而送之也仲子者惠公之妾也
妾也者承事君夫人而不可與君同體者也平王以
賵禮加惠公之妾而哀恤焉是以夫人待妾而尊之
也是以小君之禮送妾而安之也天王者别名分以
理人倫者也天王倒易名分於上則下國化之而嫡
妾之分亂矣故春秋書仲子之賵以示平王尊賤妾
而匹夫人也其歸賵也貶宰咺而名之以示平王之
失禮也王室公卿有爵者書爵無爵者書字尊王命
也宰輔相之官也輔相王室者貶而稱名則天王之
失見矣名王臣以示賵之非宜則春秋退妾而崇嫡
嚴閨閫而窒亂源其意顯矣夫綠衣之傷白華之怨
其源皆起於貴賤之不明上下之不正此春秋所以
謹名分而繩之也
胡安國曰上古應時稱號故其名三變春秋以天自
處創制立名繫王於天為萬世法其義備矣冢宰稱
宰咺者名也王朝公卿書官大夫書字上士中士書
名下士書人咺位六卿之長而名之何也仲子惠公
之妾爾以天王之尊下賵諸侯之妾是加冠於履人
道之大經拂矣天王紀法之宗也六卿紀法之守也
議紀法而修諸朝廷之上則與聞其謀頒紀法而行
諸邦國之間則專掌其事而承命以賵諸侯之妾是
壊法亂紀自王朝始也春秋重嫡妾之分故特貶而
書名以見宰之非宰矣或曰僖公之母成風亦莊公
妾也其卒也王使榮叔歸含且賵其葬也王使召伯
來會葬下賵諸侯之妾而名其宰榮召何以書字而
不名也於前賵仲子則名冢宰於後葬成風王不稱
天其法嚴矣(餘見綱領中)
朱熹曰歸賵於魯天王正以此厚魯古人却不諱死
九月及宋人盟于宿
程頥曰惠公之季年敗宋師于黃公立而求成焉盟
于宿魯志也稱及稱人皆非卿也
謝湜曰春秋之法公及會則書爵卿及會則書名微
者及會則書人降殺之次也内微者不書内不可稱
魯人故也微者稱人春秋之常也諸侯奪爵稱人卿
去名稱人春秋之變文也凡盟以國地而不書其君
者其君亦與盟及宋人盟于宿會陳人蔡人楚人鄭
人盟于齊是也元年及宋人盟十年伐宋敗宋師盟
不足以固結鄰國可知也故人君務修政刑以服四
鄰
胡安國曰内稱及外稱人皆微者其地以國宿亦與
焉微者盟會不志于春秋此其志者有宿國之君也
凡書盟者惡之或曰周官有司盟掌盟載之法詛祝
作其詞玉府共其器戎右役其事太史藏其約蘇公
亦曰出此三物以詛爾斯夫盟以結信出於人情先
王猶不禁也而謂凡書盟者惡之可乎曰盟以結信
非先王所欲而不禁逮德下衰欲禁之而不克者也
春秋之時會而歃血其載果掌於司盟猶不以為善
也又况私相要誓慢鬼神犯刑政以成傾危之習今
魯既及儀父宋人盟矣尋自叛之信安在乎故知凡
書盟者惡之也
冬十有二月祭伯來
程頥曰祭伯畿内諸侯為王卿士來朝不與其朝也
當時諸侯不修朝覲之禮失臣之義王所當治也祭
伯為王臣不輔王正典刑而反與之交又來朝之故
不與其朝以明其罪先儒有王臣無外交之說甚非
也若天下有道諸侯順軌豈有内外之限其相交好
乃常禮也然委官守而遠相朝無是道也周禮所謂
世相朝謂鄰國爾
程氏學曰列國相與盟誓其謀必有先後其事必有
善惡其罪有輕重凡事有善者則闕天子之大夫而
國於畿内者其來于魯不以王命故書之以示譏也
不曰朝非朝也不曰奔非奔也不曰使非命也榖梁
曰寰内諸侯非有天子之命不得出會諸侯不正其
外交也聘弓鏃矢不出境場束脩之問不行境中有
至尊者不貳之也此為知所譏也夫為人臣者無以
有已禮所以不正其外交也禮載縣子之言曰古之
大夫束修之問不出境今之大夫交政於中國然則
祭伯來于後又書祭伯來聘莊二十三年内之公子
友如陳葬原仲外之莒慶來逆叔姬其為臣可知矣
謝湜曰安上尊君莫大於敬敬不行於邦國則擅命
自專作慝自肆小大干法亂紀而勤王之禮廢矣故
諸侯有述職之朝時問之聘所以興邦國之敬也消
爭弭亂莫大於和和不行於邦國則肆暴相侵報怨
相伐災不相救禍不相恤而修睦之禮廢矣故諸侯
有繼世之朝中年之聘所以興邦國之和也諸侯朝
聘如是而已及周之衰也朝聘之禮大壊諸侯述職
不修時問不至大國恣横小國畏恐於是有非事之
朝非時之聘交通於邦國之間非獨諸侯為然也王
臣受封於内者僭禮犯分營私立黨亦比外諸侯以
朝聘與列國相通方是時私交行於上下而臣子之
職廢矣故祭伯之朝魯也春秋止書曰來而不曰來
朝奪其朝而貶之也春秋首奪祭伯之朝而王臣擅
命私交之罪著矣故榖梁曰聘弓鏃矢不出境場束
修之問不行竟中有至尊者不貳之也
胡安國曰按左氏曰非王命也祭伯畿内諸侯為王
卿士來朝于魯而直書曰來不與其朝也人臣義無
私交大夫非君命不越境所以然者杜朋黨之原為
後世事君而有貳心者之明戒也惟此義不行然後
有藉外權如繆留之語韓宣惠者有交私議論如莊
助之結淮南者倚強藩為援以脅制朝廷如唐盧擕
之於高駢崔胤之於宣武昭緯之於邠歧者矣經於
内臣朝聘告赴皆貶而不與正其夲也豈有誣上行
私自植其黨之患哉又曰人臣義無私交君子正而
不黨按春秋書祭伯來不言朝祭叔來聘不稱使譏
外交戒朋黨也(餘見綱領中)
公子益師卒
程頥曰諸侯之卿必受命於天子當時不復請命故
諸侯之卿皆不書官不與其為卿也稱公子以公子
故使為卿也惟宋王者後得命官故獨宋卿書官卿
者佐君以治國其卒國之大事故書於此見君臣之
義矣或日或不日因舊史也
程氏學曰君之卿佐是謂股肱股肱或虧何痛如之
故春秋卿卒必錄法所當爾也春秋不以日月為例
而左氏謂公不與小歛故不書日杜氏曰所以示薄
厚也斯為可取蓋君於卿佐䔍於恩禮則史册所載
日月益詳仲尼從而書之意自見矣周室東遷之後
禮法既壊而春秋之始猶為近古故無駭挟惟秪書
名無駭之卒傳有羽父請謚與族之文是無姓而賜
族者又柔溺之卒皆不見於經蓋上世置卿選賢與
德不必以公子公孫之貴既不世官則有老而不為
卿者矣此其所以不書乎自是以還斯道並棄官人
以世無賢德之選故無致其事於朝者矣其尤者則
有生而賜族者矣季友仲遂叔肹是也季友貴親而
有寧魯之功叔盻寵弟則有私親之愛襄仲弑逆
在宣公有援立之力皆生而賜之氏俾世其卿先王
之禮泯然無見矣故聖人於其卒各書其族以志夫
變法亂紀之端而貽權臣執命之禍可不戒哉
謝湜曰卿佐君之股肱其卒人君所當致哀書卒謹
其終也益師公子之為卿者也其得位以公子之親
而已卒書公子志其以公子專國之政也王者不以
官假人故宗室之間有富之以禄無私之以位有貴
之以爵無寵之以政後世私勝而害公恩過而害義
官為寵錫之具而公子公孫以親戚得政于君此所
以權歸私室而亂亡隨之也益師孝公子字衆父其
後為衆氏
胡安國曰凡公子公孫登名於史冊貴戚之卿也不
書官者故侍講程頥以謂不與其以公子故而自為
卿也古者諸侯大夫皆命於天子卿卒必書此春秋
貴大臣之意其不日公羊以為遠然公子彄遠矣而
書日則非遠也榖梁以為惡然公子牙季孫意如惡
矣而書日則非惡也左氏以為不與小歛然公孫敖
卒于外而公在内叔孫婼卒于内而公在外不與小
歛明矣而書日左氏之說亦非也其見恩數之有厚
薄歟
二月春公會戎于潛
程顥曰與之和好亂華之道
程頥曰周室既衰蠻夷猾夏有散居中國者方伯
大國明大義而攘斥之義也其餘列國慎封守可也
若與之和好以免侵暴非所謂戎狄是膺所以容其
亂華也故春秋華夷之辨尤謹居其地而親中國與
會盟者則與之公之會戎非義也
謝湜曰禮時見曰會則會無非時者會以訓上下以
正班爵以叙長幼則會無非事者春秋之世強陵弱
小役大講好無節出師無義搆事者旁午交興畏命者
奔走不息故列國欲相親則為會欲報怨則為會欲
求盟則為會欲合衆則為會以至勞民蠧財棄國弛政
紛然會于郊境之間凡書會以罪諸侯非法也結之
以恩懷之以德綏戎之道也亂則治之危則持之暴
横弗率則征之殘之御戎之道也人君懷服四夷以
此而已又曷嘗屈辱於戎哉隱公欲修好而與戎出
會于郊弱邦國之勢啟夷狄之心適以招患而已春
秋書會戎于潛以示諸侯御戎之失道也治政中國
為善人材中國為強甲兵中國為利修此以待彼而
四夷莫敢不服况於一戎之小乎故有國家者患内
不修不患外不順患内不強不患外不畏
胡安國曰戎狄舉號外之也天無所不覆地無所不
載天子與天地参者也春秋天子之事何獨外戎狄
乎曰中國之有戎狄猶君子之有小人内君子外小
人為泰内小人外君子為否春秋聖人傾否之書内
中國而外四夷使之各安其所也無不覆載者王德
之體内中國而外四夷者王道之用是故以諸夏而
親戎狄致金繒之奉首顧居下其策不可施也以
狄而朝諸夏位侯王之上亂常失序其禮不可行也以
外服而居塞内無出入之防非我族類其心必異萌
猾夏之階其禍不可長也為此說者其知内外之旨
而明於馭戎之道正朔所不加也奚會同之有書戎
譏之也
夏五月莒人入向
程頥曰莒子娶于向向姜不安莒而歸莒人入向以
姜氏還天下有道禮樂征伐自天子出春秋之時諸
侯擅相侵伐舉兵以侵伐人其罪著矣春秋直書其
事而責嘗在被侵伐者蓋彼加兵於已則當引咎或
自辨喻之以禮義不得免焉則固其封疆告于天子
方伯若忿而與戰則以與戰者為主處已絶亂之道
也書莒人微者也凡將尊師衆曰某帥師將尊師少
曰某伐某將卑師衆曰某師將卑師少曰某人不知
衆寡將帥名氏亦曰某人書入入其國也侵人之境
固為暴况入人之國乎
謝湜曰兵以安民而已救災恤患謂之仁去亂除害謂
之義進退以時謂之禮誅釋視天謂之順其道可謂
正矣故古者征伐其命一出天子所以防暴横而安
邦國也周衰諸侯專征伐之柄出不以時行不以正
或貪利以争田土或報忿以殘都邑内外結怨連禍
攻討日興由是天下䧟於干戈而生民有糜爛之患
矣故春秋書伐書侵書戰書圍書入書取書滅罪諸侯
用兵之虐也以兵圍城邑曰圍以兵入國都曰入古
者方國有罪不服然後有舉師入國之討其入國非
以害民誅其亂法者而已莒子以向姜之故以兵入
向而還書入罪其殘人之國也春秋之法諸侯將兵
則書爵卿則書名兵衆則書師寡則書人
胡安國曰左氏曰莒子娶于向向姜不安莒而歸莒
人入向以姜氏還此所謂案也春秋書曰莒人入向
此所謂斷也以事言之入者造其國都以義言之入
者逆而不順莒稱人小國也無駭不氏未賜族也其
書帥師用大衆也非王命而入人國邑逞其私意見
諸侯之不臣也擅興師而征討不加焉見王之不君
也據事直書義自見矣
吕祖謙曰莒人入向以姜氏還向姜不安莒而歸莒
子因之而入向而夫婦之恩自此漸壊此皆係天下
之盛衰且人之三綱天下之所以治者君臣父子夫
婦而已
無駭帥師入極
程頥曰古者卿皆受命於天子春秋之時諸侯自命
已賜族者則書族不書者未賜也賜族者皆命之世
為卿也
謝湜曰師大衆極小國以大衆入小國殘虐之大者
也方是時天王無討罪之威方伯連帥無致伐之義
故莒人無駭肆虐而弗能正向極小國被害而弗能
救也觀莒人入向無駭入極而上下不知治罪由此
見矣無駭不氏未賜族也無駭之卒也公始命以字
為展氏然則春秋之初先王遺法猶在國卿未有生
而賜族者也無駭挾皆卿也無駭挾書卒不書氏以
明未有族也柔溺皆卿也柔溺書會不書卒以明既
老而不為卿也卿輔相公侯者也一國安危繫之故
先王置卿必選賢德老而倦政則以禮致其事於朝
未有生賜氏族以世其官也魯自季友仲遂叔盻以
寵愛賜氏世爵而權臣執命之禍由此熾矣國卿賜
氏世爵諸侯之變禮也觀二卿卒不書氏二卿老不
書卒諸侯壊法亂紀由此見矣
秋八月庚辰公及戎盟于唐
程頥曰戎好亂而與之盟非義也
程氏學曰諸侯與中國盟誓已曰不可况與戎人歃
血要言哉
謝湜曰戎人嗜好無厭其有求也不正以義不詰以
威彼將肆其所欲則吾將有所不堪隱公既與戎出
會于潛又與戎出盟于唐其不能制戎可知也會與
之相見而已盟則以事相要非特相見也與戎歃血
要言則非特不能制戎也又將受制於戎矣故戎不
難治也中國自輕然後戎見陵中國自強然後戎不
為寇
胡安國曰按費誓稱淮夷徐戎此蓋徐州之戎久居
中國在魯之東郊者也韓愈氏言春秋謹嚴君子以
為深得其旨所謂謹嚴者何謹乎莫謹於華夷之辨
矣中國而夷狄則狄之夷狄猾夏則膺之此春秋之
旨也而與戎狄歃血以約盟非義矣是故成於日者
必以事繫而前此盟于蔑則不日盟于宿不日後此
盟于密則不日盟于石門則不日獨盟于唐而書日
者謹之也後世乃有結戎狄以許婚而配耦非其類
如西漢之於匃奴約戎狄以求援而華夏被其毒如
肅宗之於回紇信戎狄以與盟而臣主蒙其恥如德
宗之於尚結贊雖悔於終亦將奚及春秋謹唐之盟
其戒遠矣
九月紀裂繻來逆女
程頥曰非命卿皆書名以君命來逆夫人也在魯故
稱女内女嫁為諸侯夫人則書逆書歸明重事也來
逆非卿則書歸而已見其禮之薄也先儒皆謂諸侯
當親迎親迎者迎於所館故有親御授綏之禮豈有
委宗廟社稷遠適他國以逆婦者乎非惟諸侯卿大
夫而下皆然詩稱文王親迎于渭未嘗出疆也
或問紀裂繻為君逆女如何曰逆后是國之重事使
卿逆亦無妨儒說親逆甚可笑且如秦君取於楚豈
有越國親迎耶所謂親迎者迎于館耳文王迎於渭
亦不是出疆遠迎周國自在渭傍先儒以此雖泥於
親迎之說直至謂天子親迎况文王親迎之時乃為
公子未為君也又曰紀裂繻來逆女伯姬歸于紀裂
繻卿來逆女而伯姬歸于紀逆者微也故不書而譏
可見矣
謝湜曰女子以柔静為體以正順為德故昏姻必行
親迎之禮雖然諸侯主社稷人民及親迎亦視勢之
所宜而已其迎也以宗廟之命遣卿以國之貴卿將
命其至也國君出迎於舘御輪於庭禮之情文斯盡
矣又何必去國越境然後為禮哉文王以莘女為配
其迎也親至于渭而已則文王未嘗至莘也韓侯以蹶
女為配而蹶為王室卿士其迎也于蹶之里則韓侯因
入覲至周而迎之也諸侯親迎不必遠適他國於此見
矣紀裂繻卿也諸侯逆女使卿正也卿國之股肱也
逆夫人以卿將命尊敬之道也春秋之法或著是以
見非或貶失以明正若裂繻逆女所謂著是以見非
者也若宰咺歸賵所謂貶失以明正者也由裂繻觀
之則杞宋逆女非卿靈王逆后以劉夏其為不敬可
知矣榖梁曰逆女親者也公羊曰書外逆女譏不親
迎也二傳固以諸侯躬適他國然後為親迎失先王
制禮之意矣
胡安國曰按榖梁子逆女親者也使大夫非正也魯
哀公問冕而親迎不已重乎孔子對曰合二姓之好
以為宗廟社稷主君何謂已重乎文定厥祥親迎于
渭造舟為梁不顯其光則世子而親迎也韓侯娶妻
蹶父之子韓侯迎止于蹶之里則諸侯而親迎也有
夫婦然後有父子有父子然後有君臣夫婦
人倫之夲也逆女必親使大夫非正也入春秋之始
名宰咺歸賵以譏亂法書裂繻逆女以志變常衆妾
之分定矣大昏嚴矣(餘見綱領中)
冬十月伯姬歸于紀
程頥曰送子者雖公子公孫非卿則不書
謝湜曰女子以夫為家一於從夫而已故女子謂嫁
曰歸夫婦人倫之夲也昏姻失禮則亂生故逆女歸
謹而書之
紀子帛莒子盟于密
程頥曰闕文也當云紀侯某伯莒子盟于密左氏附
會作帛杜預以為裂繻之字春秋無大夫在諸侯上
者公羊榖梁皆作伯
謝湜曰啖氏謂闕文非兩會
胡安國曰凡關文有斷以大義削之而非闕者有夲
據舊史因之而不能益者亦有先儒傳授承誤而不
敢增者如隱不書即位桓不書王賵葬成風王不書
天吳楚之君卒不書葬之類皆斷大義削之而非闕
也甲戌己丑夏五紀子伯莒子盟于密之類或曰夲
據舊史因之而不能益者也或曰先儒傳受承誤而
不敢增者也闕疑而慎言其餘可矣必曲為之說則
鑿矣
十有二月乙卯夫人子氏薨
程頥曰隱公夫人也薨上墜之聲諸侯國内稱之曰
小君夫人從夫者也公在故不書葬於此見夫婦之
義也
程氏學曰夫人子氏薨夫人從夫者也故國人稱為
小君而薨夫人之義從君而君不可以從夫人也先
君而後夫人則夫夫婦婦人之大倫所謂順也
謝湜曰子氏隱公夫人也榖梁曰隱之妻是也夫人
與君同體故歿稱薨薨必書葬子氏不書葬者夫婦
先後之義也夫婦憂戚之情也妻從夫者也夫人先
君而薨義不可以先君書葬夫人之葬從君者也君
在夫人不書葬而夫婦先後之義明矣隱之薨也以
賊不討不成葬公不成葬則夫人雖葬亦不能安夫
人患難與君一體故也公不成葬夫人亦不書葬而
夫婦憂戚之情見矣
朱熹曰夫人子氏薨只是仲子左氏豫凶事之說亦
有此理
胡安國曰按榖梁子曰夫人子氏者隱之妻也卒而
不書葬夫人之義從君者也邦君之妻國人稱之曰
小君卒則書薨以明齊也先卒則不書葬以明順也
有夫婦然後有父子有父子然後有君臣夫婦人倫
之夲也入春秋之始於子氏書薨不書葬明示大倫
苟如其義則夫夫婦婦而家道正矣
鄭人伐衛
程頥曰聲其辠曰伐衛服故不戰衛服可免矣鄭之
擅興戎王法所不容也
謝湜曰林木為人害者在所刊伐以兵伐罪如之伐
討罪之辭也侵則以彼犯此此犯彼而已故春秋之
兵執言討罪為伐無名攻掠為侵雖然以義罪不義
者治國之伐也以不義伐不義者亂國之伐也春秋
以義行伐者寡矣若夫彼善於此惡有重輕則觀乎
其事而得失見矣公孫滑鄭之叛臣也衛既失於為
鄭翦除且又助之為虐以取廪延故鄭人討滑之亂
而伐衛也觀鄭人之伐而衛之不道其惡見矣
胡安國曰按左氏鄭共叔之亂公孫滑出奔衛衛人
為之伐鄭取廪延至是鄭人伐衛討滑之亂也凡兵
聲罪致討曰伐潛師入境曰侵兩兵相接曰戰環其
城邑曰圍造其國都曰入徙其朝市曰遷毁其宗廟
社稷曰滅詭道而勝之曰敗悉虜而俘之曰取輕行
而掩之曰襲已去而躡之曰追聚兵而守之曰戍以
弱假強而能左右之曰以皆誌其事實以明輕重内
兵書敗曰戰書滅曰取特婉其詞為君隱也征伐天
子之大權今鄭無王命雖有言可執亦王法所禁况
於修怨乎不書戰者程氏以為衛已服也衛服則可
免行此義施於伐而不書戰皆可通矣
春秋集義卷二
