春秋集義卷四十九
宋李明復撰
哀公
元年春王正月公即位
程頤曰哀公名蔣定公子恭王二十六年即位哀謚
也恭仁短折曰哀
楚子陳侯隨侯許男圍蔡
謝湜曰許已為鄭屬邑矣隨楚圍蔡復書許男者不
與鄭之滅許也
胡安國曰按左氏曰報栢舉也蔡人男女以辨使疆
于江汝之間夫男女以辨則是降也疆于江汝則遷
其國也而獨書圍蔡何也蔡嘗以吳師入郢昭王奔
隨壞宗廟徙陳器撻平王之墓矣至是楚國復寧帥
師圍蔡降其衆遷其國而春秋書之略者見蔡宜得
報而楚子復讎之事可恕也聖人本無怨而怨出於
不怨故議讎之輕重有至於不與共戴天者今楚人
禍及宗廟辱逮父母若包羞忍耻而不能一洒之則
不可以有國而天理滅矣故特書圍蔡而稱爵恕楚
之罪詞也
鼷鼠食郊牛改卜牛夏四月辛巳郊
謝湜曰事天以誠敬為主惟誠敬為能動天故也古
者牲用犢器用陶匏掃地而祭以誠為主也魯之郊
或四五卜或以四月五月或以九月或牛之口傷或
鼠食牛角或鼠食牛或牛死或免牲或免牛或不郊
其不敬至矣此天所以惡之而變起於郊也若夫精
誠足以感自然之情清明足以通自然之德掃地則
歆之矣又奚有魯郊之變哉
胡安國曰鼷鼠食郊牛改卜牛志不敬也夏四月郊
書不時也四卜非禮五卜強也全曰牲傷曰牛已牛
矣其尚卜免之何也嘗置之上帝矣故卜而後免之
不敢專也昔者周公郊祀后稷以配天此成王諒陰之
時位冢宰攝國政行天子之事也魯何以得郊成王
追念周公有大勲勞於天下而欲尊魯故賜以重祭
得郊禘大雩然則可乎孔子曰魯之郊禘非禮也周
公其衰矣欲尊魯而賜以人臣不得用之禮樂豈所
以康周公也哉天子祭天地諸侯祭社稷大夫祭五祀
庶人祭其祖此定禮也今魯得郊以為常事春秋欲
削而不書則無以見其失禮盡書之乎則有不勝書
者故聖人因其失禮之中又有失焉者則書於策所
謂由性命而發言也聖人奚容心哉因事而書以誌
其失為後世戒其垂訓之義大矣
秋齊侯衛侯伐晉
謝湜曰晉欲納蒯聵故二國伐晉
冬仲孫何忌帥師伐邾
謝湜曰邾子來會來朝來奔喪猶不免難以魯之所
欲者邾之土地也書伐邾著魯之不道也
二年春王二月季孫斯叔孫州仇仲孫何忌帥師伐邾
取漷東田及沂西田
謝湜曰以邾微國而三卿帥師伐之以田故也邾人
入田以求免難故取漷東沂西田書取罪其不義也
書漷東沂西謹邾之分地也取漷東猶未足於是又
取沂西書及沂西罪其無厭也
癸巳叔孫州仇仲孫何忌及邾子盟于句繹
謝湜曰脅其地而盟其君盟之不義者也
胡安國曰曷為列書三卿哀公得國不張公室三卿
並將魯衆悉行伐國取地以盟其君而已不與焉適
越之辱兆矣定公之薨邾子來奔喪事魯恭矣而不
免於見伐徒自辱焉不知以禮為國之故也邾在邦域
之中不加矜恤而諸卿相繼伐之既取其田而又強
與之盟不知以義睦隣之故也故詳書以著其罪三
人伐則曷為二人盟盟者各盟其所得也莫強乎季
孫何獨無得乎季氏四分公室有其二昭公伐意如
叔孫氏救意如而昭公孫陽虎囚桓子孟孫氏救桓
子而陽虎奔今得邾田盖季氏以歸二家而不取也
夏四月丙子衛侯元卒滕子來朝晉趙鞅帥師納衛世
子蒯聵于戚
程頤曰蒯聵得罪於父不得復立輙亦不得背其父
而不與共國委於所可立使不失君之社稷而身從
父則義矣
又曰孔子聞衛亂曰柴也其來由其死矣二者盖皆
適於孔悝受命立輙若納蒯聵則失職與輙拒父則
不義如輙避位則拒蒯聵也如輙拒父則奉身而退
可也故子路欲勸孔悝無與於此忠於所事也而孔
悝既被脅矣此子路不得不死然燔臺之事則過於
勇暴也
又或問左氏言子路助衛輙觀其學已升堂肯如是
否曰子路非助輙只為孔悝䧟於不義欲救之耳盖
蒯聵不用君父之命而自立強盟孔悝孔悝不合從
之故也子路當時可免難否曰不可免
楊時語錄或問夫子為衛君子貢自以意對可也何
必更以夷齊為問曰向嘗解此一叚亦未盡蒯聵得
罪先君而輙乃先君之命此其可疑又與夷齊事頗
相類故以問也當是時聵以父爭輙便合避位國人
擇宗室之賢者立之乃善又問伯夷當初若還立時
如何曰伯夷不得罪於先君又問子路事孔悝死得
是否曰亦是若使孔子為之則如之何曰它當自有
處也又問方聵爭之時勸輙避位不從則去之如何
曰可子路先亦勸孔悝不可與其事只是失之太遲
若使子貢問衛君孔子必不答居是邦不非其大夫
况君乎聵輙事史記兩處出當以衛世家為正
謝湜曰蒯聵未絶於衛故稱世子輙以君命拒父故
晉趙鞅納蒯聵於戚王父之命不可違也蒯聵以親
則父也以位則世子也以義則未絶於國也為衛國
計者使輙先以君命即位次以父恩遜位輙既受位
而後辭則上不違先君顧屬之命下不傷父子先後
之倫衛之大事兩順而不逆矣失此道至使輙以子
拒父而趙鞅有納世子之師故蒯聵納稱世子以責
衛之臣子也
胡安國曰世子不言納位其所固有國其所宜君謂
之儲副則無所事乎納矣凢公子出奔復而得國者
其順且易則曰歸有奉焉則曰自其難也則曰入不稱
納矣况世子哉今趙鞅帥師以蒯聵復國而書納者
見蒯聵無道為國之所不受也國人不受而稱世子
者罪衛人之拒之也所以然者緣蒯聵出奔靈公未
嘗有命廢之而立他子及公卒大臣又未嘗謀於國
人數蒯聵之罪選公子之賢者以主其國乃從輙之
所欲而君之以子拒父此其所以稱世子也人莫不
愛其親而志於殺莫不敬其父而忘其喪莫不慈其
其子欲其子之富且貴也而奪其位蒯聵之於天理
逆矣何疑於廢黜然父雖不父子不可以不子輙乃
據國而與之爭可乎故特係納衛世子蒯聵於戚於趙
鞅帥師之下而鞅不知義靈公與衛國大臣不能早
正國家之本以致禍亂其罪皆見矣
胡宏曰蒯聵無父出奔稱世子者罪其佻謀非常至
於出奔失世子之道也趙鞅納之而稱世子者罪大
臣輔輙而拒父也蒯聵無父輙亦無父天下豈有無
父之人而可以事宗廟社稷為人上者哉故孔子為
政於衛則必具靈公父子祖孫之本末上告於天王
下告於方伯乞立公子郢然後人倫明天理順無父
之人不得肆名正而國家定矣
朱熹曰孔子若仕於衛必先正其君臣父子之名如
蒯聵不當立輙亦不當立當去輙而别立君以拒蒯
聵晉趙鞅欲立蒯聵聖人出時必須大與他剖判一
番教他知箇是與不是或問論道理固是去輙使國
人自拒蒯聵以事情論之晉人正主蒯聵勢足以壓
衛聖人如何請於天子請於方伯天子既自不奈何
方伯又是晉自做如何得曰道理自是合如此了聖
人出來須自能使晉不為蒯聵或因問如請討陳恒
之事也只是據道理不論事情曰如這一兩件大事
可惜聖人做不透若做得透使三綱五常既壞而復
興千條萬目自此而更新聖人年七十四歲拳拳之
心終做不成
張栻曰衛輙之事國人論之以為蒯聵既得罪於先
君而出奔而輙受先君之命宗國不可以無主則立
輙而拒蒯聵可也曾不知蒯聵父也輙子也父子之
義先亡而可一日立乎故子貢以夷齊之事為問方
是時夫子在衛輙立之事蓋難言也賜也微其辭以
測聖人之旨可謂善為辭者矣
秋八月甲戌晉趙鞅帥師及鄭罕逹帥師戰于鐡鄭師
敗績
謝湜曰罕逹為衛來討蒯聵趙鞅為蒯聵來討罕逹
故二師交戰於鐵鄭非晉敵故鄭師敗績鐵衛地杜
氏謂戚城南是也左氏所載誤矣
冬十月葬衛靈公十有一月蔡遷于州來蔡殺其大夫
公子駟
謝湜曰州來吳所滅小國也蔡懼楚故遷于州來不
能保國而遷國以避難罪其失守土之道也以小事
大智之事也蔡公孫姓帥師滅沈蔡侯以吳子敗楚
師失事大之道矣然則遷於州來蔡人之自取也
胡安國曰州來吳所滅也蔡雖請遷於吳而中悔吳
人如蔡納聘而師畢入蔡侯告大夫殺公子駟以說
哭而遷墓如此則實吳人之所遷也而經以自遷為
文何也楚既降蔡使疆於江汝蔡人聽命而還師矣
復背楚請遷於吳而又自悔也其謀之不臧甚矣夫
遷國大事也盤庚五遷利害甚明衆猶胥怨不適有
居至於丁寧反覆播告之修而後定也今蔡介於吳
楚二大國之間背楚誑吳及其事急又委罪於執政
其誰之咎也故經以自遷為文而殺公子駟則書大
夫而稱國言君與用事大臣擅殺之也故公孫獵則
書大夫而稱人言國亂無政衆人擅放之也駟與獵
其以請遷於吳為非者乎而委之罪以說誰敢有復
盡忠而與謀其國者哉
三年春齊國夏衛石曼姑帥師圍戚
謝湜曰魚石晉為宋討也宋事以晉首兵者善晉以
諸侯討逆也蒯聵齊為衛討也衛事以齊首兵者不
以子討父也晉圍彭城書宋者正彭城歸於宋也齊
圍戚不書衛者不以子制父也父子人之大倫也大
倫不正則人道墮矣此春秋所以謹之也
胡安國曰按左氏靈公遊於郊公子郢御公曰余無
子將立汝對曰郢不足以辱社稷君其改圖君夫人
在堂三揖在下君命祗辱靈公卒夫人曰命公子郢
為太子君命也對曰郢異於他子且君没於吾手若
有郢必聞且亡人之子輙在乃立輙以拒蒯聵蒯聵
前稱世子者所以深罪輙之見立不辭而拒其父也
輙若可立則蒯聵為未絶未絶則是世子尚在而可
以拒乎主兵者衛也何以序齊為首罪齊人與衛之
為惡而黨之也公孫文仲主兵伐鄭而序宋為首以
誅殤公石曼姑主兵圍戚而序齊為首以誅國夏訓
天下後世討亂臣賊子之法也古者孫從祖又孫氏
王父之字考於廟制昭常為昭穆常為穆不以父命
辭王父命禮也輙雖由嫡孫得立然非有靈公之命
安得云受之王父辭父命哉故冉有謂子貢曰夫子
為衛君乎子貢曰諾吾將問之入曰伯夷叔齊何人
也曰古之賢人也怨乎曰求仁而得仁又何怨出曰
夫子不為也伯夷以父命為尊而遜其弟叔齊以天
倫為重而讓其兄仲尼以為求仁而得仁者也然則
為輙者奈何宜辭於國曰若以父為有罪將從王父
之命則有社稷之鎮公子在我焉得為君以為無罪
則國乃世子之所有也天下豈有無父之國哉而使
我立乎其位如此則言順而事成矣是故輙辭其位
以避父則衛之臣子拒蒯聵而輔之可也輙利其位
以拒父則衛之臣子舍爵禄而去之可也烏有父不
慈子不孝爭利其國滅天理而可為者乎
夏四月甲午地震五月辛夘桓宫僖宫災
謝湜曰桓宫僖宫當毁不毁而天災及之此天人之
際其應甚於影響者也故逆則災生順則福至天人
之常理也
胡安國曰桓僖親盡矣其宫何以存季氏者出於桓
立於僖世專魯國之政其諸以是為悦而不毁歟何
以不稱及等也稱及則祖有尊卑矣或謂祖有功宗
有德所以勸也則如之何曰孝子慈孫事其祖考仁
也或七廟或五廟自是以衰禮也奚問其功德之有
無也必若此言是子孫得選擇其祖宗而尊事之矣
豈理也哉
吕祖謙曰桓僖災季氏出自桓公後僖在當時稱賢
君魯躋之於閔公之上
季孫斯叔孫州仇帥師城啟陽
謝湜曰貪土田以致寇城邊邑以備難故比年凡四
城
宋樂髠帥師伐曹秋七月丙子季孫斯卒蔡人放其大
夫公孫獵于吳
謝湜曰放稱人著公孫獵得罪於國人也獵苟不忠
於蔡而放之於吳乃以蔡之禍養之於強夷也失政
莫大焉
冬十月癸夘秦伯卒叔孫州仇仲孫何忌帥師圍邾
謝湜曰脅其地盟其君句繹之血未乾而又帥師圍
邾魯國之罪也來會來朝來奔喪猶不免伐取漷沂
田受繹盟猶不免圍小國困於水火甚矣
四年春王二月庚戌盜殺蔡侯申
謝湜曰盜殺蔡侯書殺不書君者盜不可責以君臣
之義故也以國君之尊而盜起殺之朝無屏衛國無
政刑可知也刑人與盜皆人倫所不齒也朝無屏衛
國無政刑則盜與刑人出為至尊仇敵其可不戒邪
蔡昭既以國遷而又殺大夫公子駟放大夫公子獵
方是時大夫離貳人民憂危故盜乘其亂起而為逆
也然則昭公國遷州來而身死於盜皆其危弱取之
也
胡安國曰按左氏蔡侯將如吳諸大夫恐其又遷也
公孫翩逐而射之卒然則翩非微者其以盜稱何也
蔡侯背楚誑吳又委罪於執政其謀國如是則信義
俱亡禮文並棄無以守身而自衛夫人得而害之矣
故變文書盜以警有國之君也翩弑君而略其名氏
姓與霍皆翩之黨稱國以殺而不去其官者二公孫
蓋常謀國不使其君至於是而弗見庸者也故書法
如此而或者以翩非微者而稱盜蘇轍以謂求名而
不得非矣天下豈有欲求弑之名春秋又惜此名而
不與者哉
蔡公孫辰出奔吳
謝湜曰杜氏謂背君之黨
葬秦惠公宋人執小邾子
謝湜曰小邾子微弱強國不以諸侯待之久矣執小
邾子不名者以諸侯之禮尊之也以諸侯尊之所以
罪強國之執也晉執邾子邾執鄫子雖失國皆不名
其義一也
夏蔡殺其大夫公孫姓公孫霍
謝湜曰杜氏謂背君之黨
晉人執戎蠻子赤歸于楚
謝湜曰楚圍蠻氏戎蠻子奔晉隂地則赤已失國矣
故晉執戎蠻子書名晉為楚擅執諸侯且不歸於京
師而歸於楚是以楚為邦國主而歸之也晉侯書人
貶之也書歸於楚罪其背王室而臣僣亂也
胡安國曰楚圍蠻氏蠻子赤奔晉楚謂晉曰晉楚有
盟好惡同之若將不廢則寡人之願也不然將通於
少習以聽命趙鞅曰晉國未寧安能惡楚必速與之
乃詐執蠻子以畀楚師其曰晉人云者罪之也蠻子
赤何以名戎蠻也無罪見執亦書名外之也文公執
曹伯則曰畀宋人今此曷云歸於楚歸於楚者猶曰
京師楚也晉主夏盟為日久矣不競至此春秋所惡
城西郛
謝湜曰城西郛以備晉也天下有道守在四裔魯城
西郛取卑之道也
六月辛丑亳社災
程頤曰觀書者亦須要知得隨文害義如書曰湯既
勝夏欲遷其社不可既處湯為聖人聖人不容有妄
舉若湯始欲遷社衆議以為不可而不遷則是湯先
有妄舉也不可者湯不可之也湯以為國既亡則社
自當遷以為遷之不若不遷之愈故但屋之屋之則
與遷之無以異既為亡國之社則自王城至國都皆
有之使為戒也故春秋書亳社災然則魯有亳社屋
之故有火災此制計之必始於湯也
程氏學曰湯既勝夏欲遷其社不可聖人所欲不踰
矩既欲遷社而又以為不可欲遷是則不可為非矣
不可是則欲遷為非矣然則聖人亦有過乎曰非也
聖人無過夫亡國之社遷之禮也湯存之以為後世
戒故曰欲遷則不可也記曰喪國之社屋之不受天
陽也又曰亳社災然則皆自湯之不遷故也
謝湜曰商受暴虐國滅世絶所存惟亡國之社而已
今亦遇禍而災則天之厭商可知也亳社書災所以
為不道者之戒也國以社為主故有國必有社國亡
則社不靈故亡國之社屋之不使上逹也
秋八月甲寅滕子結卒冬十有二月葬蔡昭公
謝湜曰凢諸侯遇害於外或為盜所殺則賊雖未獲
臣子之恩得伸故書葬
葬滕頃公
五年春城毗夏齊侯伐宋晉趙鞅帥師伐衛
謝湜曰蒯聵未入衛故鞅伐衛
秋九月癸酉齊侯杵臼卒冬叔還如齊閏月葬齊景公
謝湜曰喪不數閏計期故也葬則數閏可也月足則
葬事可成故也
六年春城邾瑕晉趙鞅帥師伐鮮虞吳伐陳夏齊國夏
及高張來奔
謝湜曰景公疾使國高立孺子荼公卒陳乞為亂故
國夏高張來奔荼之立國夏為謀主其禍連及高張
故奔書及
叔還會吳于柤秋七月庚寅楚子軫卒
謝湜曰軫楚昭也
胡宏曰楚國敗壞於嚢瓦創夷於吳幾至滅亡昭王
之所以復國而益安強者皆公子申之謀也或問申
於孔子子曰彼哉彼哉聖人度量弘遠而責人以恕
何獨於子西如此乎按楚之先鬻熊為文王師以封
於楚而熊通越禮僭號聖人黜之等於荆蠻文莊而
後與中國並駕齊驅聖人進之同於諸夏逮昭王之
時中國衰微諸侯放恣大夫暴横無可告語者而昭
王獨發大論皆當於道若左右得其人其進未可量
也惜也子西得君之專執政之久曾不能輔之變楚
俗匡天下瞢瞢然守舊規而已故仲尼責之如此
齊陽生入于齊齊陳乞弑其君荼
程頤曰稱陽生見景公廢長立少以啓亂也
謝湜曰陽生之入陳乞召之也立陽生遷孺子陳乞
之命也由此上下易位而齊君被難於姦凶之手矣
齊國廢立之權皆出於乞故荼之禍以首惡歸陳乞
而罪之也陽生上不由王命下不由君命以公子入
而爭國其罪在所絶也奪公子稱人著陽生之惡也
國夏為國正卿不知早正太子以安國本倉卒立孺
子於先君疾病之時何以杜姦臣覬覦之患哉此陽
生之禍所以發於陳乞也
胡安國曰陽生曷為不稱公子非先君之子也為人
子者無以有已則以父母之心為心者景公命荼世
其國已則簒荼而自立是自絕於先君豈復得為先
君之子也不稱公子誅不子也陽生不子則曷為繫
之齊春秋端本之書也正其本則事理陽生之不子
也其誰使之然也不有廢長立少以啓亂者乎故齊
景公問政於孔子孔子對曰君君臣臣父父子子君
不君則臣不臣父不父則子不子以陽生繫齊者著
亂之所由生也然而弑荼者陽生與朱毛也曷為書
陳乞初景公謂陳乞吾欲立荼如何對曰所樂乎為
君者欲立之則立之不欲立則不立也君如欲立則
臣請立之陽生謂乞曰吾聞子蓋將不欲立我也對
曰千乘之主將廢正而立不正必殺正者吾不立子
者所以生子也與之玉節而走之魯景公死荼立陳
乞使人迎陽生寘諸家召諸大夫而示之曰此君也
諸大夫知乞有備不得已逡巡北面再拜而君之爾
故里克中立不免殺身之刑陳乞獻諛終被弑君之
罪是皆不明春秋之義䧟於大惡而不知者也
冬仲孫何忌帥師伐邾宋向巢帥師伐曹
七年春宋皇瑗帥師侵鄭晉魏曼多帥師侵衛夏公會
吳于鄫
謝湜曰六年會吳於柤七年會吳於鄫魯之畏吳甚
矣非保國之道也
秋公伐邾八月己酉入邾以邾子益來
程氏學曰荆敗蔡師於莘以蔡侯獻舞歸晉師滅赤
狄潞氏以潞子嬰兒歸公入邾以邾子益來之類書
敗書滅書入而以其君皆名者為其服而以之歸也
唯楚師滅䕫以䕫子歸不名者遠方小國魯史有所
不能知不可得而紀故也以沈子嘉歸殺之則蔡人
之不道尤不容誅矣以邾子益來獨不曰歸者以我
而言内外異辭文體然耳
謝湜曰伐其國入其都虜其君魯之不道也邾子益
名者以其屈辱無興復之志也
胡安國曰春秋隠君之惡故滅國書取婉以成章而
不失其實也恃強陵弱無故伐人而入其國處其宫
晝夜掠以其君來獻於亳社囚於負瑕此天下之惡
也吳師為是克東陽齊人為是取吾二邑辱國亦甚
矣何以備書於策而不諱乎聖人道隆而德大人之
有惡務去之而不積也則不念其惡而進之矣以邾
子益來惡也歸邾子益於邾是知其為惡能去之而
不積也故書以邾子來而不諱者欲見後書歸邾子
之為能去其惡而與之也聖人之情見矣明此然後
可以操賞罰之權不明乎此以操賞罰之權而能濟
者鮮矣
宋人圍曹冬鄭駟弘帥師救曹
謝湜曰樂髠帥師伐曹向巢帥師伐曹宋人圍曹曹
之病宋久矣大國無一為之援而鄭能帥師救之善
之也
春秋集義卷四十九
