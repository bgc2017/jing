春秋胡氏傳辨疑春秋類
提要
(臣)等謹案春秋胡氏傳辨疑二卷明陸粲撰
前有自序謂胡氏說經或失於過求詞不厭
煩而聖人之意愈晦故著此以論辨之大旨
主於信經而不信例其言曰不以正大之情
觀春秋而曲生意義將焉所不至矣又曰昔
之君子有言春秋無達例如以例言則有時
而窮惟其有時而窮故求其說而不得從而
為之辭又曰春秋褒善貶惡不易之法今用
此說以誅人又忽用此說以賞人使後世求
之而莫識其意是直舞文吏所為而謂聖人
為之乎其抉摘三傳以來說經之弊皆洞中
癥結故所正胡氏之悞凡六十餘條無不精
切近理其中如謂楚子麋寔弑而書卒徒使
圍得倖免而簒弑之賊不可主盟義終不白
於天下故言楚圍弑郟敖所謂天下之惡歸
之又謂齊歸鄆讙龜陰田為和好之後反魯
侵地非盡由畏孔子亦非夫子自序其績此
類皆立說明確足破穿鑿瑣碎之習非後儒
所能及自來學春秋者攻擊胡氏不一而足
然辨訐太過反或自生障礙若粲之和平通
達誠可為說經家指南矣乾隆四十四年三
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
春秋胡氏傳辨疑原序
昔仲尼作春秋旨微而顯至胡氏說經庶幾得之惜其
或失於過求辭不厭繁委而聖人之意愈晦矣余嘗欲
著之論辨而未能也今謫居多暇復披誦其傳遇有疑
處輙書焉久而成帙以視從游之士多有駭而問者余
語之曰吾為此非敢異於胡氏也實不敢異於孔子爾
奚其昧焉而莫之信耶雖然余敢遽以為是哉當質諸
深於春秋者儻取二三策乎否則無惑乎諸君病吾言
也陸粲序
