左氏傳續說卷二宋吕祖謙撰
桓公
公及鄭伯盟于越(元年)
鄭與魯盟此弑君初與諸侯會盟
見孔父之妻于路(元年)
妻而使人見于路此冶容誨淫之類宜其及禍
師服論名子(二年)
晉之師服魯之臧僖伯申繻之徒皆是國家所咨訪
底人盖古者諸侯之國必有知典故備訪問底人所
以三代之源流先王之制度不至於斷續而不知者
正緣有這般人在春秋之初尚多有之
師服曰吾聞國家之立也本大而末小是以能固故天
子建國諸侯立家卿置側室大夫有貳宗士有隷子弟
庶人工商各有分親皆有等衰是以民服事其上而下
無覬覦(二年)
此數句皆是左傳中大綱目學者惟經歷久看書多
然後深曉得
今晉甸侯也而建國本既弱矣其能久乎(二年)
古者所謂甸亦有兩般有畿甸之甸有侯甸之甸禹
貢曰五百里甸服此是畿甸之甸周禮職方氏曰乃
辨九服之邦國方千里曰王畿其外方五百里曰侯
服又其外方五百里曰甸服此是侯甸之甸如周㐮
王謂規方千里以為甸服鄭子産謂列卑而貢重者
甸服也此皆是以王畿為甸世俗習熟多呼畿為甸
正合禹貢之制如師服謂今晉甸侯也子産謂曹為
伯甸此謂是晉以諸侯而在甸服曹以伯爵而居甸
服正合成周之制今晉師服曰晉甸侯也本既弱矣
師服指甸地以為本弱則此甸在侯服之外可知盖
去王畿既遠故其地小古者大率地近畿者土廣而
貢重地遠畿者土狹而貢輕何故舊時海島之地亦
有十里之國以此見愈遠處愈小侯服近畿想侯服
之地必多於甸地也子産曰鄭伯男也而使從公侯
之貢公侯伯子男古者分土為三只有此三等公侯
一等伯一等子男一等公侯一等其貢重伯一等其
貢稍輕子男一等其貢又輕今鄭伯男也使之從伯
本等之貢已為重矣又使之出公侯之貢則豈不甚
重觀此兩句最見得古者分土為三一句分眀周禮
職方氏載凡邦國千里封公以方五百里則四公方
四百里則六侯方三百里則七伯方二百里則二十
五子方百里則百男以周知天下大扺周禮所載皆
與其他書合惟此一處却有可疑恐是後來諸侯欲
侵占土地者私廣其數目耳且以孟子考之公侯皆
方百里伯七十里子男五十里以此益可見古者三
等之制又曰周公之封於魯為方百里也地非不足
而儉扵百里太公之封於齊也為方百里也地非不
足也而儉於百里古公侯皆是百里如何便有三百
里四百里之制况孟子正是當時人豈不可信國語
謂鄭伯男也鄭在男服此說亦通
芮伯萬之母芮姜惡芮伯之多寵人也逐之(三年)
此正是後世母后專權之漸
王師秦師圍魏執芮伯以歸(四年)
此非是秦執以屈辱他却是有意要納他所以先執
歸去十年秦遂納芮伯秦本周殽函之地去周最近周
宜親倚之觀此時猶相親其後漸疎矣
王奪鄭伯政(五年)
周將亡舉措無不失失之又失至於此無復可言矣
王以諸侯伐鄭鄭伯禦之王為中軍虢公林父將右軍
蔡人衛人屬焉周公黑肩將左軍陳人屬焉鄭曼伯為
右拒祭仲足為左拒原繁高渠彌以中軍奉公(五年)
古者天子六軍今桓王何故只有三軍鄭何故却有
左右拒及中軍盖周室衰弱不能備天子六軍之制
鄭欲當王之三軍就一軍中分出左右拒故有三軍
鄭命二拒曰旝動而鼓旝中軍之旗鼓二拒之鼓古
者每軍主將之車必有一鼓如國語曰有中軍之鼓
有國子之鼓有高子之鼓則此中軍亦當有鼓今中
軍乃動旝而不動鼓何也盖車進則鼓動今鄭欲先
命左右拒以擊陳蔡衛則中軍尚未動所以鄭中軍
以旝為號令也
魚麗之陳(五年)
只緣鄭既分左右拒以當三國則中軍人少不能敵
王三軍故先偏後伍分開人數使行陳廣闊足以當
王之三軍盖左右拒只在兩邊當蔡人衛人陳人又
不能當王之左右軍也古者車制每車必有甲士三
人如主將之車則主將居中御戎與右却在兩傍如
非主將之車則御却居中兩邊却自有左右故在主
將之左者謂之御戎居車之中者只謂之御御之職
掌馬之六轡右之職掌執戈矛哀二年鐵之戰郵無
恤御簡子衛太子為右太子曰吾救主於車退敵於
下我右之上也郵良曰我兩靷將絶吾能止之我御
之上也清人之詩曰左旋右抽中軍作好此皆見得
御與右之職事
戰于繻葛(五年)
繻葛之戰此是周室大變處自此後如陳如蔡如衛
之属竟不見來從王室盖自此一敗後諸侯皆解體
矣
楚武王侵隨鬭伯比言於楚子曰漢東之國隨為大(六年)
觀楚經略漢東之初便欲滅隨而隨終不為楚所滅
者何故盖少師死季梁在諫行言聽無人沮撓其謀
故楚不敢滅後來却反以厚意結隨以為助使之勿
救援小國故漢東之小國盡為楚所滅而隨獨終春
秋之世如所謂周之子孫在漢川者楚實盡之隨密
邇於楚楚實存之世有盟誓至今未改看此兩處便
見楚常結隨而不滅隨處
楚略漢東(六年)
楚初盛時横取湘漢一𢃄漸至中國如敗鄧會南諸
侯盟貳軫州蓼皆是
隨人使少師董成(六年)
董成如涖盟相似盖兩君不親相見故使人往臨之
季梁曰所謂道忠於民而信於神也(六年)
古人說治民必言事神盖人君是神民之主天下國
家只是治民事神兩事周禮一書自初至末亦只說
此事見得古人以實事看神如後世以神為虚誕文
具了春秋之時神民所以並說者只實見其不是虚
誕且如學者不愧屋漏不欺暗室此便是知有神處
上思利民忠也(六年)
尋常以誠事君謂之忠如隋煬帝下詔非不說要利
民只此心不誠於為民故謂之忠則不可古人上下
常通說此一字如孟子曰自反而有禮矣自反而仁
矣必曰自反而忠既說禮與仁而又必說忠者何故
盖亦欲實驗此心果何如也一部左傳所以多只說
一箇忠字自秦漢以來簡册中此字始斷絶
祝史矯舉以祭(六年)
所謂矯舉者如無嘉德而曰嘉栗不能馨香而曰旨
酒之類皆謂之矯
奉牲以告曰博碩肥腯謂民力之普存也謂其畜之碩
大蕃滋也謂其不疾瘯蠡也謂其備腯咸有也(六年)
既說博碩肥腯何故又說備腯咸有此兩句似重然
細看來博碩肥腯是大綱統言牲體備腯咸有自各
以其類而言之如用太牢則牛羊豕三者皆相似乃
可如三者之中有一不稱則不得謂之咸有此四句
各不相似故杜氏謂其實皆當兼此四者看他下兼
字便見得杜氏不以為同處
所謂馨香無讒慝也(六年)
無讒慝便是所以為馨香處且如一家中所以謂之
馨香者必其父子兄弟中和睦而無乖離之意乃可
謂之馨香所謂馨香無讒慝也兩句最有味
故務其三時修其五教親其九族以致其禋祀(六年)
此四句自有次第
北戎伐齊(六年)
當齊桓未覇以前戎狄横行於中國滅衛伐魯伐周
之類甚多自管仲相桓公之後方能攘之所以孔子
有微管仲吾其被髮左袵之歎須看當時事體然後
知聖人之語不妄𤼵
諸侯之大夫戍齊齊人饋之餼使魯為其班後鄭(六年)
春秋時班次亦有兩般無事時則以爵尊者為先出
師時則以主兵者為先𨼆五年邾人鄭人伐宋邾在
鄭之先邾主兵也桓十年齊衛鄭來戰于郎齊衛在
鄭之先王爵也今鄭為齊伐戎如以主兵例論之自
合居先而魯以王爵論故居後又如踐土之盟載書
曰晉重魯申衛武蔡甲午鄭捷齊潘宋王臣莒期藏
在盟府夫魯弱國也蔡小國也如何却在鄭齊之先
盖周之宗盟異姓為後此所以周班為先後也戍齊
見當時諸侯猶相親附猶相扶持
鄭忽辭齊昏(六年)
忽不借助於他國而自求多福非奮然誠有志也盖
其為人淺狹而多所拘攣暗滯而動皆疑畏浮易而
不知審量孑孑然以文義自喜而國𫝑人情與其身
之安危皆懵然莫之察也適足以取亡而已矣使忽
誠有志而深求其實則資之弱固可彊而所以持國
者固無待於外助也惟其為善有名而無實所以卒
見嗤於祭仲而為詩人所閔此功利之說所以多勝
而信道者所以益寡也盖昭公但云自求多福在我
而已而所謂在者初未嘗做功夫也
季梁曰楚人尚左君必左(八年)
楚人所以尚左者蠻夷之俗也蠻夷以左為尚如左
袵之類皆是中國則以右為尚
少師曰不當王非敵也(八年)
謂君當與王為敵
王命虢仲(八年)
此皆畿内諸侯周之舊制畿外諸侯則世襲畿内者
則皆隨其所職且如為卿則有采地或免或死則已
不世襲也其後乃亦世襲周之王畿皆為人所有所
以益弱
巴子使韓服告于楚請與鄧為好楚子使道朔將巴客
以聘于鄧鄧南鄙鄾人攻而奪之幣殺道朔及巴行人
楚子使薳章讓于鄧鄧人弗受(九年)
此見得鄧全無政刑處道朔巴客之聘既及鄧境而
鄾人敢于殺而奪之則鄧之綱紀盖可知矣及楚薳
章讓鄧之時則鄾人之罪鄧所必討而鄧反助之盖
國家將亡則綱紀都無後來楚文王過鄧而三甥請
殺文王曰亡鄧國者必此人也縱使是時殺得楚文
王鄧亦不能久存盖鄾人奪幣之時鄧之亡形見矣
左傳中如此等處最要看
虢仲譛其大夫詹父于王(十年)
虢仲是王之卿士詹父是虢之屬大夫假使詹父有
罪虢何故不自討而必譛之於王盖大夫命于天子
而属于虢仲非虢所能私討也如今相國府有左右
司之屬六部有郎中員外之属相似此虢仲所以必
訴之于王
鄖人軍於蒲騷將與隨絞州蓼伐楚師莫敖患之(十一年)
莫敖楚官也楚初只有莫敖後來彊盛時又有令尹
故令尹之權却重莫敖一官雖存而權反居令尹之
下矣
祭封人仲足有寵于莊公莊公使為卿(十一年)
封人是治封疆之官祭仲以封人而入來執政得見
春秋之初尚未世襲在盖官人以世非古之制度乃
武王數紂之辭
雍氏宗有寵於宋莊公故誘祭仲而執之曰不立突將
死亦執厲公而求賂焉祭仲與宋人盟以厲公歸而立
之(十一年)
此盟是要盟要盟義所當昔如孔子蒲之盟孔子過
蒲公叔氏以蒲畔蒲人止孔子弟子有公良儒者以
私車五乘從孔子鬭甚疾蒲人懼謂孔子曰苟無適
衛吾出子與之盟出孔子東門孔子遂適衛子貢曰
盟可負也孔子曰要盟也神不聽
楚伐絞莫敖屈瑕曰絞小而輕輕則寡謀請無扞採樵
者以誘之(十二年)
行軍之法有正軍有役徒正軍是行陳之兵役徒是
供役使之兵如采樵底人乃是役徒非行伍間執干
戈弓矢者也然役使採樵時却必使正軍扞衛以往
今欲為計以誘絞人故請無扞僖二十八年欒枝使
輿曳柴而遁昭十三年衛請禁芻蕘者皆是采樵之
役徒也
楚屈瑕伐羅鬭伯比送之還謂其御曰莫敖必敗遂見
楚子曰必濟師楚子辭焉入告夫人鄧曼楚子使賴人
追之不及(十三年)
鬭伯比既知莫敖之必敗不便明告于是子而使追
屈瑕却待鄧曼之說而後方使賴人追之遷延了許
多時節何故盖此不是伯比不肯直諫楚王恐是楚
軍法軍行而沮撓軍謀者則有刑故伯比微諷而不
徑言之意欲使楚王自悟耳婦人不預軍事而楚王
入告鄧曼者盖師已盡行而又欲益師訝其說而入
言諸家人耳此亦人之常情也
夫固謂君訓衆而好鎮撫之召諸司而勸之以令德(十三)
(年)
衆謂士卒諸司謂偏禆之將
楚師盡行(十三年)
楚伐羅一小國其師盡行則當時楚亦未甚大
楚宥羣帥(十三年)
楚之政事如此便自是將興氣象
莫敖屈瑕(十三年)
屈瑕終始三事博議論得却是大率博議中議論自
今日看來十全精確者大段有數盖此書舊日一時
間意思耳
會于曹曹人致餼禮也(十四年)
左氏所謂禮非左氏自說乃是周之典禮盖夫子未
筆削春秋時魯史本謂魯春秋魯春秋之法合於周
禮者則書不合於周禮者亦書所以示勸戒也故韓
宣子適魯見易象與魯春秋曰周禮盡在魯矣今左
氏所謂禮也之類便是然其中却又有兩般有周之
舊典禮經又有春秋當時之所謂禮如鄭以齊人朝
王禮也祭公来遂逆王后于紀禮也曹人致餼禮也
此皆古之所謂禮也如大夫三月同位至如君薨卒
哭而祔之類此皆是春秋當時之所謂禮左傳書禮
處極多要須編緝作一處看方見得兩般分明古之
周禮非今周禮之書今周禮之書只可謂之周官
鄭子人来尋盟(十四年)
杜氏曰其後為子人氏此公孫之子以王父字為氏
者
宋人以諸侯伐鄭焚渠門入及大逵(十四年)
逵是道路之名如莊二十八年楚伐鄭衆軍入自純
門及逵市宣十二年楚伐鄭入自皇門至于逵路在
鄭多謂之逵在齊多謂之莊在魯多謂之衢此皆各
以其國之道路廣狹名之逵道方九軌車兩輪間曰
軌一軌凡八尺九軌七十二尺計十二步而周禮註
九軌不名逵爾雅曰九逹謂之逵杜氏謂道方九軌
為逵者彼以鄭城内不應有九出之道故以為九軌
然鄭有九逹之道未可知或只是容得九軌亦未可
知此正如蜀中棋盤市之類
天王使家父來求車非禮也諸侯不貢車服天子不私
求財(十五年)
杜氏謂車服乃上之所以賜下如舜典曰眀試以功
車服以庸益稷曰眀庶以功車服以庸是也然書中
所說車服亦各不同如舜典所說乃天子所以賞諸
侯者益稷所說乃人君所以賞士大夫者此兩般亦
所當然至于不私求財則諸侯自有常貢如禹貢九
州之賦各貢其方物若過求之則為私求財矣以天
子下求車此雖非天子之體然天子不能自辦而所
以下求於諸侯者亦見得當時諸侯常賦不供敢於
慢周處
祭仲專鄭伯患之使其壻雍糾殺之將享諸郊(十五年)
當時雍糾不享於家而必享於郊者何故盖祭仲是
鄭之權臣黨與盛強就享於國中則救援多至必難
誰何所以享諸郊者特地使他出在遠地使他黨與
卒來不得故殺之也易如陽虎將享季氏於蒲圃而
後殺之之類相似盖蒲與郊皆國外之遠地而季氏
與祭仲皆一國之權臣
諸侯謀納鄭厲公(十五年)
昭公正嫡出奔並無人欲納之厲公庶子纔出奔而
諸侯即謀納之盖昭弱厲強可見當時不論是非只
論強弱人情大略類此
宣姜與公子朔構急子公使諸齊使盗待諸莘將殺之
夀子告之使行不可及行飲以酒夀子載其旌以先盗
殺之(十六年)
夀子將欲免急子而必載旌以先者何故盖旌旗屬
凡使者出竟則有旌儀禮聘禮云使者載旜及竟又
云及竟張旜誓乃謁關人入竟斂旜乃展又云及郊
又展如初註曰旜旌旗屬也載之者所以表識其事
此古使者之制如此夀子所以飲之酒者正欲使之
醉而後可竊旌以先往也自常情看來夀與朔是同
母弟朔既讒構急子則夀亦宜同構之也今乃導急
子使行又欲以身免其死此最是賢於人處太史公
曰余讀世家言至於宣公之太子以婦見誅弟夀争
死以相讓此與晉太子申生不敢眀驪姬之過同俱
惡傷父之志然卒死亡何其悲也或父子相殺兄弟
相滅亦獨何哉然以道理論之急夀之死亦有未盡
處父有過子當掩護而正救之争相為死是暴其父
之過也此未得為盡事親之道必如舜之號泣大杖
則走然後能盡事親之道
及齊師戰于奚疆事也(十七年)
疆事云者謂此疆場間微事耳為疆吏者當自區處
足矣何必來告若如契丹來求關南地之類此却是
大事須當請之於朝廷非邊將所能自區處得了若
只是邊鄙間時復侵掠五里或十里此亦常事耳何
必一一浼朝廷之聽
高渠彌弑昭公(十七年)
鄭莊公聚權謀之臣於朝雖可以立一時之功快一
時之意然只莊公可制服之纔至莊公薨百態交作
都無一豪節義如渠彌之弑昭公如祭仲之逐厲公
都不知義理所在盖此曹平日只理會得權謀上有
人制服則為用而不敢肆上既無人則自用其權謀
自擇其便利何所不至耶君子非不欲快一時之意
用權謀之士也所以獨取忠厚長者盖為長久之計
耳
君子謂昭公知所惡矣(十七年)
此一句是左氏譏昭公處言其特能知之耳而不能
去之意自見於言外此正是惡惡而不能去也左傳
中如此處皆左氏筆高含不盡意
公子逹曰高伯其為戮乎復惡已甚矣(十七年)
復是報復之復謂昭公初間只是惡渠彌而渠彌後
來却弑了昭公以為報言其報之之甚也
公將有行遂與姜氏如齊申繻曰女有家男有室無相
凟也謂之有禮易此必敗(十八年)
左氏所以載申繻諫辭一段者便要見得姜氏是第
一次如齊處言前此未嘗如齊至此方往故申繻以
未曾有此遂入諫耳故左氏因以諫辭繫之大扺作
史之法皆如此後來文姜如齊不知其幾而都無諫
者何故以此看來此行是第一次尤分眀
人曰祭仲以知免仲曰信也(十八年)
此見祭仲全不顧義理只計較利害底人且昭公是
祭仲所立渠彌既弑昭公仲何故不討而又事子亹
况仲在當時專據兵權非力不足盖當時厲公在櫟
自櫟入鄭地殊不遠仲若討渠彌時正恐厲公乘隙
而入盖厲公不是無能底人仲所以顧一時利害且
安順過若以賢者處之安肯如此
辛伯諫曰並后匹嫡兩政耦國亂之本也(十八年)
並后如褒姒申后之類匹嫡如齊僖公寵夷仲年之
類兩政如狐突諫晉太子曰外寵二政是也謂如政
當由中書出而令却自近習出之類耦國如鄭京城
晉曲沃之類
