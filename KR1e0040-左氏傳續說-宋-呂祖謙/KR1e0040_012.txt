左氏傳續說十二宋吕祖謙撰
哀公
二十年之外吳其為沼乎(元年)
越既為吳俘虜殘滅之餘若不是二十年亦不能伐
吳
一日之行所欲必成(元年)
所欲必成是水陸必備如漢霍去病出師天子遣太
官齎數十乘是也
命公子郢為太子君命也(二年)
衛侯命公子郢為太子若郢當時便自立則衛必不
亂郢徒潔一已而不恤國之亂如無子則立孫檀弓
舍子立孫是也至此則又難以此論若蒯瞶不爭則
子輒可立今蒯瞶既在外則郢纔立必定然左傳于
蒯瞶何不稱君只稱太子太子既葬後方稱君如文
帝紀九月葬太子即位是也
上大夫受縣下大夫受郡(二年)
古人以縣為大至秦以郡為大
志父無罪(二年)
志父趙簡子名簡子既叛君之後名聞于諸侯至後
來所以改名
太子曰吾救主于車(二年)
衛太子救趙孟太子何初怯而後勇蓋緣他初不經
歷見鄭師衆便自驚後來得王良在所以膽氣便壯
齊衛圍戚求援于中山(三年)
此見夷狄甚盛至戰國時中山稱王
南宫敬叔至命出御書(三年)
所謂顧府者不過皆常人先至到後賢大夫漸漸至
敬叔蓋當時亦是從夫子所以其來有源流左氏書
此一段截然可看先是敬叔至措置如此景伯至其
措置又如此至桓子至命傷人則止此是大臣之言
桓子雖是一強臣此言猶知大體此見得是當時源
流如此
孔子曰其桓僖乎(三年)
當時人欲以此推重聖人不知適所以為淺耳此說
是附會亦未可知或夫子偶然說亦未可知左氏尚
惑於此
周人殺萇弘(三年)
杜註云終違天之禍恐不如此弘是忠臣當時蓋欲
忠於周室觀萇弘事劉文公故周與范氏可見柳子
子厚弔萇弘文殺身之匪予戚兮閔周宗之不定莊
子外篇謂血化為碧則其忠義可知矣
季孫有疾命正常曰無死(三年)
始間是秦有此俗今魯是禮義之國猶且染此想是
此風大變
襲梁及霍(四年)
此是聲東擊西
司馬起豐析與狄戎以臨上雒(四年)
上雒是今之唐鄧
司馬致邑立宗焉(四年)
諸蠻所處亦不一非有宗主不能以聚其部落
鄭駟秦富而侈嬖大夫而常陳卿之車服於其庭(五年)
嬖大夫是特寵之名若今之添差是也昭七年晉以
鄭罕朔為嬖大夫此别是一等他尚未至大夫今却
常要用卿服
大夫請祭諸郊(六年)
何不在楚國内祭蓋祭諸郊便是望祭如望於山川
是也
三代命祀(六年)
三代諸侯天子命之祭則祭
公會吳于鄫吳來徵百牢(七年)
牢是牛羊豕共三百頭謂之百牢此見吳所以不能
成伯處蠻夷之主盟中夏都不用先王之法又不如
申之會靈王尚用齊桓之禮禮至此都蕩盡
宋滅曹(八年)
晉文公初間要滅曹何故不克今宋何故便克此亦
是春秋之末亦緣公孫彊不修政事民心易離所以
克之易
公山不狃曰非禮也君子違不適讎國(八年)
公山不狃雖是陪臣尚有前人氣味所以夫子欲從
其召
有若與焉(八年)
古人耕射之事皆習焉耕以養身射以衛身有若未
嘗以此為耻至漢時尚有之但今人皆不習之耳
多殺國士(八年)
恐魯三百人自受其害
齊侯使如吳請師將以伐我乃歸邾子(八年)
此是魯歸邾子蓋向來邾曾被魯囚之負瑕今齊來
伐魯故魯所以歸之
囚諸樓臺栫之以棘(八年)
從來有此故事與秦穆姬登臺履薪事相似
鮑牧又謂羣公子曰使女有馬千乘乎(八年)
觀此一事便見得鮑子是箇狂率人如前面醉而往
時曰女忘君之為孺子牛而折其齒乎此語亦不是
真出於忠誠使其果出於忠誠則前日自當以正義
責之今日不應得有此語
齊侯使公孟綽辭師于吳(九年)
鄭武子賸之嬖許瑕求邑請外取許之(九年)
齊侯初間要伐魯未幾而又辭吳師此見齊侯舉措
無常全不成模樣此最要看春秋末間一節事與前
全不相似向來雖無道之君又有甚於此者而其舉
措又却不如此觀此是悼公直以國家為戱了如鄭
武子之嬖許瑕求邑許其外取前時士大夫皆無此
等事此卷是春秋末所以如此
宋取鄭師于雍丘(九年)
取是盡殺之也使有能者無死便是要生囚之以為
奴僕凡滅國之後俘囚皆為奴僕以郟張與鄭羅歸
見得只留得兩人
吳城䢴溝通江淮(九年)
江淮本不相通吳欲霸中國却溝通江淮此是東南
漕運第一件事此路在高郵軍至今尚存在唐時漕
運亦是此路故自江通淮自淮通汴自汴通入渭自
渭涇入長安
遇水適火(九年)
此是卜家所謂五兆五兆所謂金木水火土是也
不利子商(九年)
後來所謂姓之有五音蓋已見於此至今卜筮之家
姓有宫商角微羽是也
陽貨以周易筮之遇泰之需(九年)
凡筮有兩法有筮易而自有筮家之辭者有筮易而
只用易中之辭者如秦伯伐晉卜徒父筮之遇蠱曰
千乘三去獲其雄狐此是筮家辭也如論泰卦六五
是周易中之辭也
吳子使來儆師伐齊(九年)
蓋齊以魯故請師伐魯繼而却辭吳而與魯和故吳
之伐齊所以特地教魯來同伐
吳子三日哭于軍門之外(十年)
此是吳要學中國霸主模樣中國風俗凡鄰國之喪
其禮如此
徐承帥舟師將自海入齊(十年)
此是海道其路境自今蘇州直到山東
吳子使來復儆師(十年)
見得諸侯不伐喪之風俗尚在
延州來季子曰我姑退務德而安民(十年)
東坡延州來季子贊說得是季子曰務德而安民亦
見春秋末間如此等議論甚少不比春秋初時
季孫使從於朝(十一年)
尋常家臣不入公朝此是特地帶他去
五日右師從之(十一年)
此記得極好見得孟氏精神緩散處此一戰亦見得
三家到此皆自收拾不得幸而全得冉有在且暫主
張起然季氏所以使人不動時亦緣平時只自私己
凡國有利必己專之而他人不與故孟氏叔孫氏所
以不肯用力則其敗形已見於齊師未來之前然季
氏自文子以來未嘗不私特其私之意尚私得大在
如季武子平子之徒必不至此尚能割捨處置得行
至康子私得大淺隘故所以至此大抵一家之盛衰
天下之治亂只是聚散兩字人之聚散也只在公私
二字上
孟之側後入以為殿(十一年)
殿或稱多殿之功受上賞如周勃𫝊先登賜爵五大
夫攻簡虞取之擊章邯車騎殿
陳轅咺對曰懼先行(十一年)
此處要看蓋轅咺是轅頗之族頗之過至於宗族皆
知之而尚不敢說則頗之所以至此者可見矣
吳髮短(十一年)
蓋吳之俗斷髮文身
子胥屬其子於鮑氏(十一年)
此子胥做得不是處所以來讒譖者之言史記伍子
胥𫝊說内不得志外倚諸侯蓋自以為先君之謀臣
常鞅鞅怨望王宜早除之此說可見
季孫命修守備(十一年)
此見季康雖無足取在春秋末間亦尚有此
孔文子使疾出其妻而妻之(十一年)
觀此方見論語中孔文子何以謂之文也一句分明
蓋當時文子行事如此所以疑其謂之文也孔子則
曰敏而好學不耻下問是以謂之文也言其亦有長
處
或淫于外州(十一年)
此見太叔疾又淫于外州是禽獸行之所為魯衛是
禮義之國前時魯用人于社今衛又如此則可知矣
孔文子將攻太叔訪於仲尼仲尼曰胡簋之事則嘗學
之矣甲兵之事未之聞也(十一年)
此與論語對衛靈公問陳之語一般恐當時只是一
事論語所載為得其真大抵左傳載孔子事多失其
實蓋察不得聖人深所以有欠精神處
宋鄭之間有隙地焉(十二年)
此地是王官所掌在春秋時列國多有王官之城在
其間或有王官為後者皆是魯掌此地至春秋末尚
有此地古者名山大澤不以封是也此皆是封建之
法
夏公會單平公晉定公吳夫差于黃池(十三年)
黃池是今京西路此是二國爭伯處當時謂之兩伯
云
越子伐吳為二隧(十三年)
當檢國語看方分明
太子曰戰而不克將亡國請待之彌庸不可(十三年)
此見得吳太子位望輕人不服蓋緣吳人理會不得
這般去處
越入吳(十三年)
吳太子既被獲後吳國又虚何故越不滅其國蓋吳
國雖虚其兵在外尚強所以未敢滅他
七月盟吳晉爭先(十三年)
緣當時宋之盟晉楚爭先之後有此故事至此吳亦
爭之
襄乃先晉人(十三年)
此左氏載得其真處如吳語却說吳人先矣
子服景伯謂太宰曰自襄以來未之改也(十三年)
蓋景伯出自襄
為子我臣使公孫言已(十四年)
公孫之言乃是兩面看得底言語此最是用心不好
處大抵人須是分明說可用不可用不當用兩可之
說故陳豹所以禍闞止者正緣公孫如此
子我曰何害是其在我也(十四年)
此亦不合欺他過了如人云不妨相似
我盡逐陳氏而立女(十四年)
陳豹為子我臣此正是陳氏使他來探伺闞止消息
而闞止乃曰我盡逐陳氏而立女故陳豹亦不以得
其實為喜而且為親密之狀姑與之謀曰我遠於陳
氏矣且其違者不過數人何盡逐焉此正是小人不
露處
何以見魯衛之士(十四年)
可見魯衛禮義之俗
宋桓魋之寵害於公(十四年)
宋桓魋亦不是箇大凶惡人只緣景公驕之所以至
此
公使夫人驟請享焉而將討之(十四年)
使夫人請所以示其不疑
以魯之衆加齊之半可克也(十四年)
陳恒弑君一段恐記不出聖人之意左氏於孔門事
記多失實惟孔門弟子記得其真論語說夫子告三
子此却云不告恐不如此
孟洩將圉馬於成(十四年)
此見得三桓子孫微處成是孟氏之屬邑前後皆優
之至洩却要處之養馬正如人家不肖子弟出却去
擾他私屬此邑前時夫子曾墮之不克此可見其強
矣
成人奔喪(十四年)
成是屬邑故應奔喪
孟洩弗内(十四年)
孟洩私意弗内所以致得他叛
吳辭陳上介(十五年)
此見吳衰處
於是乎有朝聘而終以尸將事之禮(十五年)
以尸將事之禮自古有之
子玉曰然吾受命矣子使告我弟(十五年)
子玉言已受君之命了汝自去問陳成子
季子曰是公孫也求利焉而逃其難由不然(十五年)
是時公孫在門内子路在門外識得是公孫子路之
仕衛亦如冉求仕於魯一般除非如顔閔可以脱此
結纓而死(十五年)
結纓而死是以正而斃
王使單平公對(十六年)
此是王之辭命如此左氏傳所以載之者亦見春秋
之末尚有此辭命
子西召白公勝(十六年)
子西若不通前看他終始亦不見他初見白公不過
知得外面畢竟不識他心惟葉公知得他分明子西
緣把他不當事了當時若欲合楚國之兵以攻白公
甚不難白公初間亦不敢起兵若兵符在手方起兵
如司馬置牙璋是也萬一若不是征伐起兵則人必
疑他白公雖因獻戰備帶得幾人想見兵亦不多
使處吳竟為白公(十四年)
自此上文皆是欲殺子西以前時事
鄭人在此讎不遠矣(十六年)
此見其遷怒便指子西為仇皆是凶暴處
焚庫弑王(十六年)
當時白公若使如此終是凶焰人心必不歸然葉公
亦難克畢竟費力白公所以不焚庫弑王只是欲不
受弑王之名
若之何不胄(十六年)
左氏叙此段見得國人愛之深
國寧乃使寧為令尹使寬為司馬(十六年)
國寧是待國安寧之後方使寧為令尹寬為司馬
衛侯為虎幄于藉圃(十七年)
虎幄是以虎皮為幄未必是畫虎為幄
吳子禦越笠澤(十七年)
笠澤是太湖今蘇州
國子實執齊柄(十七年)
此是陳氏用詐術巧處齊國之柄皆出於陳氏國子
豈得而與蓋國高天子之貳守田氏雖專猶挾舊族
以鎮服内外也
衛侯貞卜(十七年)
衛侯見胥彌赦奔宋之後於心不能無疑所以又卜
卜與占異卜是用龜其繇曰如魚竀尾衡流而方羊
裔焉皆是繇辭
公登城以望見戎州(十七年)
當時戎狄錯居中國如晉有諸戎以依之正如附庸
一般此戎正依衛從前如此衛侯無道一旦欲剪之
齊侯稽首公拜齊人怒(十七年)
齊人怒魯不稽首至此都不知先王之制度
皇瑗奪其兄劖般邑(十七年)
春秋以前鄭人要取祊田尚經涉許多時如此之難
至此都不問兄弟之邑欲取便取
三夷男女及楚師盟于敖(十八年)
三夷無君長男女混皆與盟
趙孟降于喪食(二十年)
喪大記君之喪世子大夫公子食粥皆三日不食朝
一溢米暮一溢米食之無筭蔬食飲水食之無筭既
葬主人蔬食水飲不食菜果祥而食肉此雖是臣為
君喪其子之於父亦然
三年之喪親暱之極也(二十年)
此見尚有先王之制以此看春秋之時非是不知有
三年之喪
唯其儒書(二十一年)
此見魯秉周禮處
越人以歸(二十二年)
越人以其尸歸盖生則執俘馘死則執尸以歸
宋景曹卒(二十三年)
景是諡曹是小邾之姓曹姓出顓頊之後
季康子使冉有弔(二十三年)
故事大夫束脩之問不出境今之士大夫交政于中
國政是春秋之時如此
有不腆先人之産馬(二十三年)
士喪禮兼送葬故用馬
使求薦諸夫人之宰(二十三年)
天子后之宰即周官之内宰諸侯之制想亦如此
軍使令繕將進(二十四年)
凡是用兵無所不備
使宗人釁夏獻禮對曰無之(二十四年)
宗人之辭直魯從前不以妾為夫人雖成風亦只是
他子立之此亦是先王之遺澤厚處
公如越(二十四年)
見得魯衰處
季孫使因太宰嚭而納賂焉(二十四年)
太宰嚭是吳故臣越何故不殺當時越用之反間所
以不殺他
禇師聲子韈而登席(二十五年)
韈有制度當攷
公使優狡盟拳彌(二十五年)
前此都未曾有俳優盟大夫辱至此亦甚如涉佗盟
衛侯此欲以辱之
拳彌曰晉無信(二十五年)
此衛侯昏處皆不知為他所紿
越納衛侯(二十六年)
此是越欲圖霸
大尹興空澤之士千甲(二十六年)
此興字不是尋常字乃是調發之名纔出兵兵符皆
在手故所以調發空澤之兵
内不聞獻之親(二十六年)
子鮮子展皆獻公之弟
將以子之命告寡君(二十七年)
當時陳氏豈有君叛臣常假君為名王莽之徒皆如
此
公患三桓之侈(二十七年)
是時夫子之門人皆在然哀公不能用其言亦無益
於亡
晉荀瑤帥師圍鄭(悼公四年)
左氏載此二段專記智氏之亡至韓趙魏來分晉便
成戰國一經戰國文武之典章法度掃地而盡
&KR0566;魁壘閉口而死(悼公四年)
亦見智伯養死士如豫讓吞炭皆此之類此是春秋
末漸入戰國氣象
