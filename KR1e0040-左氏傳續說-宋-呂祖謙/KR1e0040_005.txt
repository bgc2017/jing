左氏傳續說卷五宋吕祖謙撰
文公上
先王之正時也履端於始舉正於中歸餘於終(元年)
大扺歷法不過此三句履端於始正是立春立夏之
類是四時之始舉正於中是一月中氣如春分秋分
斗建寅建夘之類歸餘於終以每月大小盡每歲零
日積成閏此三句皆統說一歲事書謂恊時月正日
正是此三句素問謂立端於始表正於中推餘於終
而天度畢矣註云端首也始初也表彰示也正斗建
也中月半也推退位也言立首氣於初節之日示斗
建於月半之辰退餘閏於相望之後此說却分明
晉人以公不朝來討(二年)
文公何故不朝晉前輩謂文公做事大率寬緩亦是
如閏不告朔之類大率如此
晉人使陽處父盟公以恥之(二年)
古者卿不會諸侯與伯子男會可也處父不能正君
之失故春秋去氏以貶之
大事于太廟(二年)
禴祠烝嘗常祭也故止曰事若禘祫之類非常祭故
曰大事
且眀見曰吾見新鬼大故鬼小(二年)
弗忌亦是想像得如此耳盖閔公薨時年七八歲僖
公之薨幾五十餘矣故曰吾見新鬼大故鬼小
禮無不順(二年)
禮者順也大率禮事無有不順况祀是國之大事豈
可不順今乃逆之豈可謂之禮
湯不先契文武不先不窋(二年)
契與不窋非是不賢只較之湯武則少劣帝乙厲王
却非有德者雖非有德而禮猶尊上之盖子不可以
已之賢而先父
臧文仲其不仁者三其不知者三(二年)
下展禽盖柳下惠當時之賢者位之以卿可也今處
之於下位故曰下天生賢者本以利民如養賢以及
萬民盖惟賢者乃能保芘萬民今而不用是使民不
蒙其利所以謂之不仁廢六關止為禁民之竒邪未
嘗有征到臧文仲廢關使商賈得往來意在富強其
國亦未是要取他利此法之初變也又其甚至戰國
時却又添置關以征取商賈往來賦税又法之再變
也妾織蒲盖公卿食祿之家不得與民争利作虚器
盖無位而虚有其器又無所用處故曰虚器縱逆祀
當文仲為魯卿其勢自足以禁弗忌之逆祀惜乎素
不學禮而不能正故謂之縱祀爰居爰居只海鳥偶
避風於魯地耳而命祀之此皆不知處國語曰海鳥
曰爰居止于魯東門之外三日臧文仲使國人祭之
展禽曰夫祀國之大節也而節政之大成也故慎制
祀以為國典今海鳥已不知而祀以為國典難以為
仁且智矣夫仁者講功而智者處物無功而祀非仁
也不知而不問非智也今兹海其有災乎夫廣川之
鳥獸恒知而避其災也文仲聞柳下惠之言曰信吾
過也季子之言不可不法然臧文仲是當時賢者却
有此等過失何故盖文仲之過亦止此數端耳皆可
數可書者此乃見文仲賢處若他人之過則不可勝
言矣然下展禽一事不謂之不知而謂之不仁何也
盖知柳下惠之賢而不與立却非是不知乃是不仁
襄仲如齊納幣禮也凡君即位好舅甥修婚婣(二年)
襄仲是莊公子於文公為季父其親最近也故文公
成公之世當時雖有三桓為卿大抵却是東門氏用
事其後却是三桓好甥舅齊魯本是甥舅之國修婚
婣是重婣親
秦伯伐晉濟河焚舟(三年)
當時不是文具必湏盡焚然如何能復歸于秦盖秦
所以示士卒必死之意萬一摧敗倉卒决不可回既
勝晉了却不患無物可渡如戈矛浮瓢之𩔖皆可以
渡不必皆是舟
晉人不出(三年)
晉人不出便是大勝晉了不必交兵
封殽尸而還(三年)
殽之敗已三數年了如何又有尸只是骸骨皆是尸
封是積尸在一處以土封之如京觀之𩔖其意却與
京觀不同京觀是夸大其功積尸令高此却是斂向
時之敗死者葬埋封瘞之
遂覇西戎(三年)
盖為西邊戎狄之長不關涉中國事
其不懈也能懼思也(三年)
懈字說得極切大抵人纔做事敗了意思便懶怯惟
孟明却不懈怠仍自奮作於困頓中能懼思也懼而
能思尤好只是懼又不濟事湏懼而能思則其思必
切於利害
于以采蘩于沼于沚于以用之公侯之事秦穆有焉(三年)
蘩至賤之物公侯却是至重底事然苟有可用不管
其他如孟眀苟有可用不管其他有不善處
詒厥孫謀以燕翼子子桑有焉(三年)
言人臣為國家宏遠之計者莫如舉賢者為益無窮
君子是以知出姜之不允於魯也(四年)
盖夫人位望輕時事事便做不行如東門氏殺其二
子皆是文公始初輕了出姜故大率不為衆人所欽
重
在國必亂在家必亡(四年)
夫人義兼家國在魯言之謂之國在宫中言之謂之
家
詩曰畏天之威于時保之敬主之謂也(四年)
盖名分上下截然不可犯處便是天威書曰天叙有
典敇我五典五惇哉天秩有禮自我五禮有庸哉與
此意同
同盟滅雖不能救敢不矜乎吾自懼也(四年)
此皆是穆公好處以功業論固不及桓文以資質論
則有遠過桓文處邵康節謂穆公是五覇得一極是
王使榮叔來含且賵(五年)
車馬曰賵古人以祭器鐘鼎為寳以車馬為貨在當
時車馬最是易貨底物如今人以金玉為貨相似顔
路請子之車以為之椁不是便以車為椁乃是欲賣
車以為椁見得車馬易貨當時便人人要用底物
召昭公来會葬禮也(五年)
此禮非周公禮經如今時州郡例册相似當時以為
禮耳
臧文仲聞六與蓼滅曰德之不建民之無援哀哉(五年)
德之不建謂上無明天子建德以固諸侯盖天子建
德者也民之無援謂下無賢方伯以救援而使聖賢
之後見滅於東夷上無明天子下無賢方伯所以如
此六蓼是唐堯所封經許多時尚在到此一旦滅了
所以深歎文仲畢竟是舊時人識得此等事要緊不
然亡國亦多何故獨嘆此二國想當時典籍尚具在
今六安縣有臯陶冡
晉陽處父聘于衛反過甯甯嬴從之(五年)
註嬴逆旅大夫是主客館底人國語云陽處父如衛
反過甯舍於逆旅甯嬴氏
商書曰沉潛剛克高明柔克(五年)
是惟深沉不暴露底人為能剛惟高眀不暗弱底人
為能柔箕子恐後世以張眉揚目底人為剛以因循
不整底人為柔故書曰平康正直彊弗友剛克燮友
柔克此三句正解上面一曰正直二曰剛克三曰柔
克三句到下面正直一句便不解盖此句容易曉故
特再舉所以為剛為柔底樣子說與人
華而不實怨之所聚也(五年)
此句以草木譬之華不必盡是詐偽且如要濟惠底
人易得多可人情不周徧則衆皆怨之甯子初見處
父便踴躍從之他想見是華及久便釋然舍去此便
見得他不實國語云嬴謂其妻曰吾求君子久矣乃
今得之舉而從之陽子道與之語及山而還曰吾見
其貎而欲之聞其言而惡之
晉趙成子欒貞子霍伯臼季皆卒(六年)
中軍帥先且居即霍伯也中軍佐趙衰即趙成子上
軍帥狐毛箕鄭父上軍佐狐偃荀林父下軍帥欒枝
即欒貞子下軍佐胥臣即臼季
夷之蒐晉侯將登箕鄭父先都而使士榖梁益耳將中
軍先克曰狐趙之勲不可廢也從之(六年)
使狐射姑將中軍趙盾佐之陽處父至自温改蒐于董
易中軍(六年)
中軍帥趙盾中軍佐狐射姑上軍帥先克上軍佐荀
林父下軍帥箕鄭父下軍佐先都此一次命帥凡三
次更改而後定
君子曰秦穆之不為盟主也宜哉(六年)
不罪襄公而罪穆公者盖當時穆公曾命三良殉葬
故特罪之
先王違世猶詒之法而况奪之善人乎(六年)
猶字與况字相對法是末節尚立而遺後世况賢者
國之本豈可殺之乎
並建聖哲樹之風聲(六年)
並建不特是一人風聲是教化著之話言如周公作
書告成王是也予之法制如冠昏喪祭是也告之訓
典是先王之書道之以禮則是以禮防民而教之中
使毋失其土宜使人民萬物各得其所如稼穡之類
亦使各得其性
季文子將聘於晉使求遭喪之禮以行(六年)
季文子求遭喪之禮大抵士大夫平時皆當自講禮
不待臨時方求然文子備豫不虞儘勝得不講者比
之平時素講者亦是其次
吾聞前志有之曰敵惠敵怨不在後嗣忠之道也(六年)
敵惠是我嘗有恩於人此人不親自報我而死我亦
不責望他子孫來報敵怨如我有怨於人未及報而
此人亦死我亦不復報怨於他子孫此便是忠之道
也古人大扺多說忠字躬自厚而薄責於人謂之忠
同官故(六年)
杜註同寮是趙宣子與狐射姑同在中軍故謂同寮
如一人在上軍一人在中軍之類此不謂之同寮
盡具其帑與器用財賄(六年)
左氏詳書之者盖見得纖&KR0662;周盡向慱議論趙宣子
特地遣臾駢送狐射姑之帑全不是盖古人風俗尚
厚却不如此
親帥扞之(六年)
臾駢親自扞衛者盖恐臾駢之人其徒黨或害他
閏以正時時以作事事以厚生(六年)
夫閏月在天雖無閏人却不可無閏盖閏月之氣首
尾正占兩月如閏三月前半月便占正三月末之氣
後半月却占四月初之氣其間七十二侯如倉庚鳴
苦菜生之類閏月亦有之閏月既有此時候則凡所
謂蠶桑耕種底事亦當各隨閏月中之氣候以為之
如不告朔則閏月中間所當做底事便廢弛了此便
是棄時政也
穆嬴頓首於宣子(七年)
古者婦人拜禮與男子一般自後世方改了
先君奉此子也而属諸子(七年)
奉即抱也如曲禮奉扃之類
宣子與諸大夫皆患穆嬴且畏偪(七年)
見得當時諸大夫皆知靈公必無道無一人敢說靈
公當立者
箕鄭居守(七年)
居守在春秋時是一件大事
士會在秦(三年)
不見士伯(七年)
士會此意極好大凡人各就資質便處相入有憂底
人自要與憂者處無聊底人自要與窮困者處此皆
是資質凡下士會不見士伯却不肯如此亦正是處
患難之法盖患難中正當以静自處豈宜迭相往來
以引惹閒事士會意思正如此是出於歷練熟所以
後來復歸于晉
趙宣子使因賈季問酆舒(七年)
此見得當時風俗厚處賈季以陽處父之故出奔狄
自他人既得罪於宗國必懷不平之意賈季仍舊不
棄父母之邦其言尚為晉在故當時宣子所以使他
時亦託得他過此足以見風俗厚處正如公山弗狃
曰人之行不以所惡廢鄉
對曰趙盾夏日之日(七年)
其意亦欲懼狄此狄是當時居中國者
諸侯會晉趙盾盟于扈(七年)
盾是大夫如何以大夫盟諸侯盖當時靈公尚少
晉侯使解揚歸匡戚之田于衛且復致公壻池之對自
申至于境(八年)
至虎牢之境申與虎牢皆鄭地衛鄭相近故自鄭之
界皆還衛
司馬握節以死(八年)
司馬所以有節者盖其職主兵古者節之制大小短
長固各不同如周禮玉節角節或以金為節或以管
為節所謂玉節湏略短所謂旌節湏長盖欲節上掛
旌也然一節湏分為兩其一分收之於國其一官自
守之合而後以為信如止有一節則人或得以自為
之何以防其欺偽後世所謂節之制皆訛了古意與
古制全不同古時亦官長有節如以下官屬恐不盡
有
司城蕩意諸來奔效篩于府人而出(八年)
周禮掌節府二人古時必湏自有府庫以藏此節故
蕩意諸所以效節於府人
公以其官逆之皆復之(八年)
皆復謂其官屬官屬皆來尤見其從容整暇處
晉人殺先都梁益耳(九年)
當時賊殺先克者五人何故先殺此二人想是先知
得此二人耳到後來探索得三人出故三月間始殺
箕鄭父士縠蒯得三人
楚子師于狼淵以伐鄭(九年)
范山言于楚子一段舊說已得大意盖中國與夷狄
一消一長常相盛衰
鄭及楚平(九年)
陳懼乃及楚平(九年)
楚服陳鄭陳鄭是近楚之國至宋亦服則大勢全歸
于楚矣
楚使越椒來聘執幣傲叔仲惠伯曰是必滅若敖氏之
宗傲其先君神弗福也(九年)
當時越椒只不過恃楚之大而輕魯之小而不知傲
時便是傲了先君故叔仲惠伯謂必滅若敖氏之宗
以此見古之時最重宗廟盖使臣出使他國必先告
廟然後行則此幣乃先君之幣也如西漢丙吉子顯
少為諸曹嘗從祠祖至夕牲日乃使出取齋衣丞相
吉大怒謂其大夫曰宗廟之重而顯不敬亡吾爵者
必顯也漢去古尚近氣味尚在到後漢則全無此氣
味矣
秦人來歸僖公成風之襚(九年)
秦人來歸僖公成風之襚而左氏謂諸侯相弔賀也
雖不當事苟有禮焉書也以無忌舊好此一段氣味
深長宜子細看盖成風已死四五年秦襚方至而此
猶曰雖不當事無忌舊好盖人苟以是而來不問地
之遠近情之親疎時之遲速皆感其誠意此是忠厚
損怨之道夫人最不可有責望人之心此送襚雖緩
然猶勝於不來
