左氏傳續說卷四宋吕祖謙撰
僖公
諱國惡禮也(元年)
國惡只是魯國臣子所不忍言者所以養臣子愛君
之心若公言君父之惡便有弑君之漸
諸侯救邢(元年)
當初狄伐邢齊已救了何故又救耶盖衛與邢相近
始初去救邢狄人雖退却去伐衛故衛為狄所滅狄
既滅衛却乘滅國之威去伐邢所以桓公率諸侯再
來救邢然不便去救次于聶北者盖夷狄中國之勝
負於此乎分齊侯是伯主萬一小敗後夷狄便浸強
中國便浸弱所以未敢輕去直待邢人突圍而出方
敢乘其勢亂而逐之
具邢器用而遷之師無私焉(元年)
邢不比衛衛是滅亡之後重新把服用與他今邢尚
自有遺物無者從而與之未備者從而全之師無私
焉見得邢自有遺物師不敢胡亂去與他私取一件
公賜季友汶陽之田及費(元年)
既與之邑又加之田厚賞之也此三家始盛之因後
襄七年南遺為費宰叔仲昭伯為隧正欲善季氏而
求媚於南遺謂遺請城費昭十二年南蒯以費叛十
三年叔弓圍費十四年南蒯奔齊二子來歸費三十
二年史墨對趙簡子曰昔季友桓之季也有大功于
魯受費為上卿定十二年仲由為季氏宰將堕三都
於是季氏堕費
君子以齊人殺哀姜也為已甚矣(元年)
哀姜於魯大義已絶魯人正當討之於閔公既死之
後僖公未立之前方是此魯當討而齊不當殺齊知
魯不去討故取而殺之於齊
諸侯城楚丘而封衛(二年)
封衛如何却在遷邢之後狄人無有在者然後去城
楚丘而封衛此非是緩其勢當如此
晉荀息請假道於虞以伐虢公曰宫之竒存焉(二年)
晉獻公如何知虞有宫之竒盖獻公是有意經略諸
國底人平時下工夫正在此所以先知得若是不曾
留意在此者雖敵國之謀臣亦何緣知得
荀息對曰宫之竒之為人也懦而不能強諫(二年)
此正穀梁所謂逹心而言略者也荀息所以知得子
細亦是當時謀臣非特知得宫之竒之為人虞公之
情性他亦知道故假道于虞曰冀為不道入自顛軨
伐鄍三門冀之既病則亦唯君故他知虞公是要人
取奉底人故先夸大其功以投他之所欲
保于逆旅(二年)
逆旅是旅舍言處于旅舍時復往來侵略耳兵亦不
甚多也
晉里克荀息帥師會虞師伐虢滅下陽(二年)
大凡滅國曰滅此特取虢之下陽何以亦曰滅盖虢有
上陽又有下陽上陽是虢所都處下陽亦與上陽相
等既為晉所取此便是與滅國一般
盟于貫服江黃也(二年)
先孤楚之黨
楚人伐鄭(二年)
齊楚所以欲争鄭者何故盖鄭界齊楚兩間齊得鄭
則齊覇楚得鄭則楚霸
齊侯與蔡姬乘舟于囿蕩公公懼變色(三年)
舟蕩而公獨懼者何盖蔡亦近淮之國其俗習水為
常了所以蔡姬不畏
齊侯以諸侯之師侵蔡蔡潰遂伐楚(四年)
此段是看得桓公不是因伐蔡了偶然去伐楚盖齊
欲伐楚經營多年却本是要伐楚了因特伐蔡耳
楚子使與師言曰不虞君之涉吾地也何故管仲對曰
昔召康公云云(四年)
此見得緊要處管仲必自出來說都不使行人對
昔召康公命我先君太公曰五侯九伯女實征之以夾
輔周室(四年)
五侯九伯論來自是用二伯同管一伯止管得一半
此却云五侯九伯女實征之何故盖太公是師當時
特地以此命他却與常制不同
爾貢包茅不入王祭不供無以縮酒寡人是徵(四年)
此管仲以大題目去問他處包茅正是荆州當貢荆
正是楚地
對曰貢之不入寡君之罪也敢不共給昭王之不復君
其問之水濱(四年)
此見得楚國𫝑強處不肯全然屈下故其辭半服半
不服如曰君若以德綏諸侯誰敢不服此皆是楚對
得好處他所以能如此者盖楚有子文為令尹其才
略可與管仲相當正如司馬仲逹對諸葛武侯一般
楚子使屈完如師(四年)
楚何故不便來敵齊却使屈完來何故盖齊是覇者
其師又皆是節制之師不可輕犯所以先使屈完來
觀之
陳轅濤塗謂鄭申侯曰師出于陳鄭之間國必甚病(四年)
盖覇者之師凡經過處諸侯必湏供其資粮屝屦如
用師批劵之類相似
齊侯說與之虎牢(四年)
見覇者之權專雖諸侯他國之地予奪皆由他
初晉獻公欲以驪姬為夫人卜之不吉筮之吉卜人曰
筮短龜長不如從長(四年)
此不知何處見得考之洪範七稽疑甚眀始言汝則
從龜從筮從卿士逆吉又曰卿士從龜從筮從汝則
逆庶民逆吉又曰庶民從龜從筮從卿士逆汝則逆
吉盖謂曰汝曰卿士曰庶民雖逆然龜筮之從則自
吉也至于作内吉作外凶則曰汝則從龜從筮逆卿
士逆庶民逆於此乃見雖筮之逆然得龜之從亦吉
矣此所以為筮短龜長也是以古者大事必卜卜所
以為最重及夫龜筮共違于人然後用作凶
及將立奚齊既與中大夫成謀(四年)
此左氏書法最高處盖當時驪姬所憚者惟里克一
人而已然里克柔弱避禍却有中立之語使驪姬敢
於逐申生而立奚齊全無忌憚此便是與里克同商
量一般何以言之中大夫便是卿古者大國三卿皆
命於天子次國二卿一卿命於天子一卿自命故命
於天子者謂之卿如周禮所書止有中大夫却無上
大夫盖卿便是上大夫正與此制合注中所謂中大
夫為佐卿非也但只是亞於卿者齊侯是大國亦只
是二卿管仲曰有天子之二守國高在觀此則齊只
二卿而已想是公之國方命三卿侯國只命二卿而
已晉武公是簒位而入國天子未嘗命他卿故只有
中大夫中大夫便是晉國秉政之臣以此見春秋之
初此制尚在雖晉之強暴亦未敢改後來此制紊亂
天子反減諸侯反多一國既有卿又有上大夫中大
夫如叔向所言
太子祭于曲沃歸胙于公姬毒而獻之公祭之地地墳
與犬犬斃與小臣小臣亦斃(四年)
觀其祭地而地墳之時此已見得是毒了何故又與
犬與小臣盖鱺姬要做箇眀證了以重他罪往往此
事亦恐是驪姬與獻公先自商量了所以敢如此然
論來申生到此時亦自可去而卒不去者何故盖申
生為人小不忍而害大義雖不得立逃去他國亦何
害
晉侯使以殺太子申生之故來告(五年)
春秋如此事皆當時大事所以必告於諸侯
晉侯使士蒍為二公子築蒲與屈不慎寘薪焉夷吾訢
之(五年)
夷吾獨訴而重耳不訴者何故以此見重耳夷吾賢
否處盖重耳當時已自知了
士蒍稽首而對(五年)
稽首是以首至地凡敬其命則稽首然士蒍當築蒲
與屈之初何故不諫盖初時見獻公之頭勢難說所
以不敢說到獻公責他不慎故至此敢說
公使寺人披伐蒲重耳曰君父之命不校乃徇曰校者
吾讎也(五年)
重耳自不校便了何必湏要徧徇國人盖重耳素得
蒲人之心蒲人只要去救他本不識重耳之本心萬
一来校時恐害他後來大事所以不得不以此號令
蒲人
會于首止會王太子鄭謀寧周也(五年)
胡氏所論極精確曰以王世子而出會諸侯以列國
諸侯而上與王世子會此例之變也而春秋許之鄭
伯奉承王命不與是盟此禮之常也而春秋逃之所
以然者王將以愛易儲貳桓公糾合諸侯仗正道以
翼世子使國本不搖而天下之為父子者定所謂一
匡天下民到于今受其賜者也至易變而之正以大
義為主而崇高之勢不與焉然後萬世之大論正矣
陳轅宣仲譛申侯于鄭伯(五年)
只緣申侯被利昏了雖宣仲陷害他如此分眀也自
見不得論來初間止是申侯反覆不是陳轅濤塗却
是後來兩人却都不是與他一般了
鄭伯逃歸不盟(五年)
只是潛身而歸正如高祖脱鴻門相似若以軍歸則
齊安得不覺
江黃道柏方睦于齊(五年)
江黃道柏皆是近楚小國齊平日工夫正在此上先
服小者然後來理會楚
晉侯復假道于虞以伐虢宫之竒諫(五年)
宫之竒到此諫得詳何故他亦見事勢極了所以盡
說得出利害曲折無不瞭然
虞不臘矣(五年)
臘是祭名見得春秋時已有此名史記秦紀書曰秦
初臘此太史公自秦言之盖言秦于此始初臘耳非
臘始于秦也或者疑臘是秦時方有而不知自古來
已有之以秦本西戎典禮未備至此方用臘當時諸
國用臘者亦多且如秦紀書縣宜陽豈是古來未有
縣而始縣于秦耶
晉滅虢(五年)
時桓公既為伯主何聽晉如此縱横盖當時天下縱
横之甚救不得許多頭行最是夷狄極盛所以先去
伐狄其次却來伐楚故後來雖不伐晉而晉自來服
此乃見桓公規模處
執虞公及其大夫井伯以媵秦穆姬(五年)
媵本是卑者為之此特使虞公媵正要屈辱他如劉
聰使晉懷帝青衣行酒相似
而修虞祀(五年)
此一句左氏正欲應宫之竒神其吐之之語
晉侯使賈華伐屈夷吾不能守盟而行(六年)
賈華是七輿大夫為右行者夷吾與屈人盟正欲以
此結屈人之心尚有覬覦復入之意
將奔狄郤芮曰後出同走罪也不如之梁(六年)
郤芮為夷吾謀不為不是但奔梁之策乃苟簡淺近
欲復國之意所以不如重耳奔狄之意遠大也
管仲言於齊侯曰招攜以禮懷遠以德(七年)
招攜如鄭攜貳之𩔖懷遠是江黃之𩔖
齊侯修禮於諸侯諸侯官受方物(七年)
官是諸國所掌貢賦之官齊既富強又是伯主諸侯
各來齊受所貢之物以貢于天子盖齊既伯諸侯欲
以此結諸侯所以與他物以為貢正如一邑之中有
上戶先代下戸輸納之𩔖想當時亦有不貢者伯主
正欲以此倡率之既結得諸侯又能上尊天子
守命共時之謂信(七年)
共時便是時見曰會此只說會耳
德刑禮義無國不記(七年)
無國不記見得諸侯國皆有史如杜氏謂汲冡紀年
篇有書魯晉事𩔖春秋者可見
子華由是得罪於鄭(七年)
子華既是太子了何故却使齊伐鄭盖子華急要簒
國為君耳如我以鄭為内臣一句可見
襄王不𤼵喪而告難于齊(七年)
懼王子𢃄之黨盛
凡夫人不薨于寝不殯于廟(八年)
禮記檀弓虞夏商周之殯皆不在廟至此却在廟何
故此制度當考
宋公疾太子兹父固請曰目夷長且仁君其立之(八年)
襄公本當立何故讓子魚盖襄公只是要着意做好
事底人雖常好名而實不稱如泓之戰不禽二毛之
事可見
宋桓公卒未葬而襄公會諸侯(九年)
襄公在喪何故會諸侯如此速盖宋是顯顯之國如
齊侯属孝公於宋襄公齊桓公所以獨托於宋者亦
是見當時顯顯者只是宋故襄公此會不得不自出
來然此會亦當時盛會
王使宰孔賜齊侯胙(九年)
晉踐土之盟不賜而齊桓葵丘獨賜者何故盖周以
脤膰之禮親兄弟之國文公是同姓是所當賜者故
不書齊是異姓本不當賜王特地加厚于齊所以見
得是異禮
天子有事于文武(九年)
天子有事于文武便是祭祭是大事故直謂之事如
洛陽重牡丹故直以牡丹為花若其他花卉各自有
别名名之
宰孔先歸(九年)
宰孔何故先歸盖宰孔止與會不與盟盟者自不信
而後有盟宰孔所以不盟者不敢以不信待天子之
臣
東略之不知西則否矣(九年)
盖當時三方皆往了只有東邊未去非久必去西既
會了必不復來
其在亂乎君務靖亂無勤于行(九年)
此是指晉言之盖說與晉當時齊已不來但自歸去
察其國之亂務靖安之足矣不必往齊也晉之亂便
是荀息奚齊事
獻公使荀息傅奚齊公疾召之曰以是藐諸孤辱在
大夫(九年)
當時申生已殺重耳夷吾皆在外只有奚齊卓子二
人在裏面此所謂諸孤正指此兩人言也
耦俱無猜(九年)
俱謂送往事居兩事無猜謂無猜疑嫌忌言我無愧
于生者死者
里克將殺奚齊先告荀息(五年)
里克既要殺奚齊何故却先說與荀息則甚且荀息
伐虢伐虞亦不是無謀底人受遺托孤亦不是無權
底人盖當緣民心離散衆意不属於奚齊卓子荀息
所以做不得然克所以先告時亦見得風俗尚厚
詩所謂斯言之玷不可為也荀息有焉(九年)
此亦是一節可取大槩亦不濟事
齊以諸侯之師伐晉及高梁而還(九年)
何故只止高梁便還盖齊侯是伯主了一則恥於不
能大救二則又力不能及而秦晉又強所以只略行
便歇令不及魯盖當時去伐晉時亦無甚諸侯從他
齊隰朋帥師會秦師納晉惠公(九年)
夷吾入時重耳何故不入盖檀弓所載晉獻公之喪
秦穆公使弔公子重耳公子重耳對客曰君惠弔亡
臣重耳身喪父死不得與于哭泣之哀以為君憂父
死之謂何或敢有他志以辱君命觀此見得夷吾是
賂人了求入重耳是人勸他入却不入二人之賢否
於此可見况當時謀臣重耳所偕是舅犯之徒夷
吾是郤芮之徒人品高下亦甚遼遠
秦伯謂郤芮曰公子誰恃對曰臣聞亡人無黨有黨必
有讎(九年)
此二句言其易納欲秦助惠公
夷吾弱不好弄能鬭不過(九年)
此數句言其可以為君見得古人語言大率婉順郤
芮是當時謀臣大計策雖未了得若此等言語亦會
說得好
是吾利也(九年)
此句如鄰之厚君之薄也一般
晉侯殺里克以說(十年)
穎濱蘇氏曰晉獻公殺其世子申生而立奚齊國人
不順其大夫里克殺奚齊卓子而納惠公春秋皆以
弑君書之矣惠公既入而殺里克以弑君之罪罪之
春秋書曰晉殺其大夫里克稱人以殺殺有罪也稱
國以殺殺無罪也里克弑君而以無罪書此春秋之
微意也奚齊卓子之立以淫破義雖已為君而晉人
不以為君也既以為君則君臣之名正故里克為弑
而國人之所不君則弑必不免里克因國人之所欲
立而立之則里克之罪與宋華督齊崔杼異矣雖使
上有明天子下有賢方伯里克之罪猶可議也惠公
以弑得立而歸罪於克以自說於諸侯其義有不可
矣然惠公殺里克而背内外之賂國人惡之狄人怨
之兵敗于秦身死而子滅至其謀臣吕甥郤稱冀芮
皆以兵死盖背理而傷義非獨人之所不與而天亦
不與也此論極是
狐突適下國遇太子(十年)
論來本無此理只緣民心不附属夷吾故民或訛言
如此此亦將亡之兆
七輿大夫(十年)
七輿即周禮侯伯七命貳車七乘晉只是獻公時王
命一軍為晉侯獨上軍有之正義謂下軍亦有恐未
必如此所謂欒盈下軍七輿恐只是前時上軍之制
襄公二十五年下車七乘亦略可見
左行共華右行賈華叔堅騅歂纍虎特宫山祁(十年)
左行何故止一人右行何故有六人當攷
秦晉伐戎以救周(十一年)
秦晉伐戎以救周齊何故却不來盖晉近周已自先
去了齊既見自有晉理會了便不去以此見桓公胷
中畢竟寬大與晉文不同如秦伯師于河上將納王
晉侯辭秦師而下是汲汲要争去理會此皆是不及
齊桓處
王以上卿之禮饗管仲曰余嘉乃勲應乃懿德謂督不
忘往踐乃職(十二年)
應是報應之應督謂厚之意踐乃職者謂位雖是下
卿而職則秉齊政今還以職尊之故杜氏曰不言位
而言職者管仲位卑而職齊政故欲以職尊之也
齊侯使仲孫湫聘于周(十二年)
仲孫湫是齊之賢者以閔元年省魯難之事觀之見
得齊國出使有人可以見齊之使能如此
秋為戎難故諸侯戍周(十三年)
戍有兩般有每歲更戍有待事已而久戍者觀采薇
之詩曰昔我往矣楊柳依依今我來思雨雪霏霏此
是遣戍于春時至次年更留防秋而歸則冬時矣乃
每年更戍之制也觀勤戍五年之語則直待難平事
已而方得返不比常戍有更代之期也令戍周夷難
未己只得且戍其國又須自以時遣人代之
百里奚論與晉糴(十三年)
子桑與百里奚所言不同子桑之言利害固是但所
言之意又不如百里奚資質渾厚百里奚秦穆公兩
人資質皆好觀其言可知然穆公皆用百里奚此其
所以興
自雍及絳相繼(十三年)
此是舳艫相銜而往
諸侯城緣陵而遷杞焉(十四年)
遷杞便與遷邢不同此見齊桓公自葵丘會後驕心
生凡事皆不如前時
