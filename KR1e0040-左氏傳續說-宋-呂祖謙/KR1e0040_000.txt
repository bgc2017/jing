左氏傳續說春秋類
提要
(臣)等謹案左氏傳續說十二卷宋吕祖謙撰
祖謙是編繼左氏傳說而作以補所未及故
謂之續說久無傳本今見於永樂大典者惟
自僖公十四年秋八月至三十三年襄公十
六年夏至三十一年舊本缺佚無從採錄其
餘則首尾完具以傳文次第排比之仍可成
帙其中如臾駢送狐射姑之帑孟獻子愛公
孫敖二子兩條俱以博議所云為非是則是
書當成於晚年矣其體例主於隨文解義故
議論稍不如前說之闊大然於傳文所載闡
𤼵其藴並抉摘其疵如所謂左氏有三病不
明君臣大義一也好以人事附會災祥二也
記管晏事則盡精神說聖人事便無氣象三
也云云雖亦沿宋儒好軋先儒之習然實頗
中其失至於朝祭軍旅官制賦役諸大典及
晉楚興衰列國向背之事機詮釋尤為明暢
惟子服景伯系本桓公而以為出自襄公稍
為訛舛耳蓋祖謙邃於史事知空談不可以
說經故研究傳文窮始末以核得失而不倡
廢傳之高論視孫復諸人其學為有據多矣
乾隆四十六年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
左氏傳續說綱領
學者觀史各有詳略如左傳史記前漢三書皆當精熟
細看反覆考究直不可一字草草自後漢三國志以下
諸史只是看大綱始末成敗蓋自司馬氏班氏以後作
史者皆無史法
看史記又與看左傳不同左傳字字縝密史記所載却
有歲月差互先後不同處不似左傳縝密只是識見高
遠真箇識得三代規模此學者所當熟看
司馬遷作史記却有變風變雅底意思惜乎却少正風
之意
史記世家多書别國事如魯世家却書晉國秦國之類
此皆是當時大事筆法最高不可不細看如此條例亦
看史者所當知
司馬遷雖不免有些血氣為學未粹然規模終是闊使
他克己為學消除得血氣雖董仲舒亦不能及
一部左傳都不曾載一件閒事盖此書是有用底書學
者看得左傳熟時以下諸史條例亦不過如此
子貢曰文武之道未墜於地在人賢者識其大者不賢
者識其小者莫不有文武之道焉此數句便是看左傳
綱領蓋此書正接虞夏商周之末戰國秦漢之初上既
見先王遺制之尚在下又見後世變遷之所因此所以
最好看看左傳須是看得人情物理出
看史要識得時節不同處春秋自是春秋時節秦漢自
是秦漢時節
看史書事實須是先識得大綱領處則其餘細事皆舉
譬如一二百幅公案但是識得要領處方見得破决得
定切不可只就小處泥
學者觀史且要熟看事之本末源流未要便生議論
左傳一部三十卷其大綱領只有三節自第一卷至第
三卷莊公九年齊桓初出時是一節此一節霸者未興
當時之權亦未嘗專在一國自莊公九年以後直至召
陵之盟又是一節凡二十四卷正是五霸迭興之際此
一節甚長自召陵以後直至卷末又是一節盖當時晉
楚霸諸侯凡南方之諸侯盡從楚北方之諸侯盡從晉
自楚用子常以來以玉與馬之故遂執二國之君故蔡
侯以子為質於晉而請伐楚晉荀寅又以求貨於蔡弗
得遂辭蔡而不肯伐楚只緣要些小物事遂壞了霸業
晉便失霸諸侯遂無霸自是以來吳與越却以蠻夷主
盟諸侯當時吳闔廬正用子胥要霸諸侯蔡侯一東遂
當此事都不成世界了此是末一節凡三節皆是左傳
大綱領
孔子論禮樂征伐自天子出與禄之去公室與陳恒弑
君當作一段看盖天下大𫝑浸浸至此亦非一日譬如
傷寒傳經至七日病證極矣若初從醫者之說便下藥
尚可調理若自此不從醫者之說則其病必入惡症不
可復救當夫子請討陳恒之時亦是一箇時節當時魯
君若從其說亦可轉而為夏商周之盛惟其不從終所
以變而為戰國不可整頓
孟子論五霸一段正是說春秋一節當子細看天子適
諸侯曰巡狩天子五載一巡狩舜典周官皆同此制當
時巡狩非只是巡一方乃是徧四方巡之古之人君兵
衛之出亦少所以易雖是一歲之中亦巡得徧諸侯朝
於天子曰述職如舜典所謂明試以功車服以庸是春
省耕而補不足秋省歛而助不給是偶因見以與之非
徧天下而與之也故天子所至謂幸此略以匱乏農耕
之具者與之至於困窮之甚者諸侯亦自有罰養老尊
賢俊傑在位此自是三事養老只是養老一事不必問
其他如國老庶老皆是老尊賢只是尊賢不必問其他
未論到才上俊傑是在位有才能者方養老時其間固
是多賢只是專論尚齒意思未論賢否之如何方尊賢
時其間固是多才只是尊賢不論其才之如何此是大
議論須是經歷久遠方可見天子討而不伐諸侯伐而
不討諸侯只是方伯連率如湯伐葛之類謂之伐三不
朝則六師移之如羲和湎淫命胤侯以征之是也左傳
載葵丘之會𨼆其五命而止曰凡我同盟之人既盟之
後言歸于好以孟子五命之事觀之見得左氏愛仲之
深而於桓公之過皆𨼆而不書如内政之類皆是桓雖
為霸主而於五命之戒亦未免有所犯故左氏特𨼆之
所以使後世不知桓公躬言之而躬自蹈之也觀孟子
左氏之言其意豈不盡見孟子之言出於無心故無所
𨼆左氏之言拘於有愛故欲𨼆其過然左氏在春秋亦
可謂之賢大夫若子産叔向皆其徒也諸侯束牲載書
而不㰱血牲是諸侯之牲束是備而不用此見齊桓威
信兼著此只是仍舊舉盟時禮數故牲皆不殺初命曰
誅不孝無易樹子無以妾為妻此皆是桓公命諸侯之
辭即是君臣父子夫婦之三綱當時有管仲在所以曉
得此誅不孝是楚世子商臣弑君之類是也易樹子是
晉獻公殺申生立奚齊之類是也無以妾為妻即桓公
如夫人者六人衛姬鄭姬之類是也再命曰尊賢育才
以彰有德賢是成德者所以尊之才是育而未成者須
要保護之如唐元稹本自可取因言宦官遂見退黜被
貶之後平日廉耻遂喪彰有德是土地闢田野治養老
尊賢底人三命曰敬老慈幼無忘賓旅敬老只諸侯自
敬其國之老者慈幼亦只欲諸侯撫其國之幼者賓旅
是國之大事如國語所載周之秩官有曰敵國賓至關
尹以告行理以節逆之侯人為導卿出郊勞門尹除門
宗祝執祀司里授館司徒具徒司空視塗司寇詰奸虞
人入材甸人積薪火師監燎水師監濯膳宰致饔廩人
獻餼司馬陳芻工人展車百官各以物至賓入如歸是
故小大莫不懷愛其貴國之賓至則以班加一等益虔
至於王使則皆官正蒞事上卿監之若王巡狩則君親
監之四命曰士無世官官事無攝取士必得無專殺大
夫上三句總是一事士是入仕為官者世官見得當時
大夫已世襲多了桓公已自無整頓處所以只說士且
舉小者言之士既世官其位必有虚曠桓公又恐復用
他子弟以權攝又戒諸侯曰官事無攝士既無世官其
子弟又無攝則其為士者必取其賢才而用之取士必
得又須是果得賢者方可盖桓公與他改了條貫所以
如此戒他毋專殺大夫如晉惠公殺慶鄭及殺里克之
類是也五命曰無曲防正如戰國策所載西周欲為稻
東周不下水戒他不得曲相防遏無遏糶盖北方多是
販米於鄰國無有封而不告如齊封衛晉封曲沃皆是
此類凡封國諸侯不當專須當上告於天王然後封今
之大夫今之諸侯之罪人也諸侯之所以為三王之罪
人也者皆由其大夫長逢其惡故曰今之大夫今之諸
侯之罪人也
論孟論管仲併作一段此亦要看孔子稱管仲但言其
功孟子却責以王者之佐夫子見子貢企慕聖學求造
其妙一或過之則失其中雖言管仲之功亦是隨材而
教子貢孟子見公孫丑性質卑下未明於理或推管仲
之功則公孫丑必有歆慕之意而其趨向愈卑則孟子
之責管仲亦所以教公孫丑
霸者把也此說是
春秋自子産叔向死後氣象頓衰及到范鞅全是戰國
人或謂子産叔向不似春秋時人非也子産叔向只是
春秋時賢大夫只喚作春秋時人可矣如孟子在戰國
却是不似當時人也
看得左氏亦是子産叔向一等人其記管晏子産叔向
事皆連當時精神寫出深知精髓若不是此等人品無
緣記得如此精妙只記孔子事便無意思以此知杜預
謂左丘明受經於仲尼其說難信
左氏只有三般病除却此三病便十分好所謂三病者
左氏生於春秋時為習俗所移不明君臣大義視周室
如列國如記周鄭交質此一病也又好以人事附會災
祥夫禮義動作古人固是於此見人吉凶亦豈專係於
此此二病也記管晏之事則盡精神纔說聖人事便無
氣象此三病也
觀𨼆公一卷其間言王處甚多其中止有二年不書耳
到桓文以後漸漸少又其後言王處極少盖𨼆公之時
王室雖衰而猶未甚衰當時尚知有王到後言王處少
便見得當時全不以為事故王室之衰又不如𨼆公之
時周自東遷之後王室便衰然初遷之始凡事尚可料
理至𨼆公之時經四十餘年而故家遺俗猶有存者如
臧哀伯之諫納郜鼎臧僖伯之諫觀魚申繻之對問名
皆三代之遺制則其東遷之初又可知惠公平王三年
即位在位四十六年則春秋作時平王東遷已四十九
年盖春秋始於平王非始於周之東遷也春秋之始周
家法度紀綱猶班班可見尚似可為若五十年之前便
能整頓則文武之迹猶未墜也惜乎平王之不能振耳
大凡天下大亂之後須得大聖賢出來料理方可如桀
之亂天下得湯而後治紂之亂天下得文武而後治平
王東遷之後無一聖賢出來整頓所以直至於秦
東坡蘇氏曰周之失計未有如東遷之謬也使平王定
不遷之計收豐鎬之遺民以形勢臨東諸侯齊晉雖大
未敢貳也此蘇氏之論亦失於考之不精盖岐豐之地
自幽王犬戎之禍作文武成康之舊都非復周家所有
故平王遂以岐豐之地賜秦襄公使之自取此其𫝑非
可以不遷也而蘇氏亦欲如晉王導不遷都豫章會稽
之謀只恐此說與當時事𫝑大段不相似
