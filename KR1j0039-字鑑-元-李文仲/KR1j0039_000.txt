字鑑小學類二(字書之屬)
提要
臣等謹案字鑑五卷元李文仲撰文仲長洲
人自署呉郡學生葢以弟子員著籍者也文
仲從父世英以六書為假借難名因輯類韻
三十卷以字為本音為幹義訓為枝葉自一
而二井然不紊凡十年始成而韻内字畫尚
有未正者文仲因續為是書依二百六部之
韻而編次之辨正㸃畫刋除俗謬於諸家皆
有所駁正中間如藳从禾髙聲而誤作藁隙
从阜从&KR3004;而誤作隟則糾干禄字書之失如
肇肈原有二字而止收肈字反以肇為俗豎
字誤从立作竪徹字誤从去作徹析字誤从
片作㭊則糾五經文字之失如屯本訓難借
屯聚字而郭忠恕以屯音迍别出屯為屯聚
字於假借之義不合則糾佩觽之失大抵皆
精確㣲至深得六書本意他若増韻韻㑹諸
本則舉正之處尤多大旨悉本之說文以訂
後來沿襲之謬於小學實深有禆益至若&KR2299;
字變為莩陊字變為墮隓字變為隳之類則
以為承譌既久難於遽改而但於本字下剖
晰其所當然深得變通之宜亦非泥古駭俗
者所可比也其書久無傳本康熈中秀水朱
彝尊從古林曹氏抄得始付長洲張士俊刋
行之云乾隆四十五年四月恭校上
總纂官臣紀昀臣陸錫熊臣孫士毅
總校官臣陸費墀
字鑑原序
元至治間長洲李世英伯英受其父梅軒處士之旨以
六書惟假借難明於是就典籍中字同音異者正其字
畫輯類韻一書凡三十卷其從子文仲復輯字鑑五卷
仍依韻編之予抄自古林曹氏嗟夫字學之不講久矣
舉凡說文玉篇佩觿類篇諸書俱束諸髙閣習舉子業
者專以梅氏之字彙張氏之正字通奉爲兔園冊飲流
而忘其源齊其末而不揣夫本爽謬有難悉數也已李
氏之學逺引說文而證以諸家之說所謂元元本本者
歟遼金元文字雜以國書字體轉益茫昧其詩詞落韻
有出于二百六部之外者兹編所道者古洵可傳也康
熙己丑三月小長蘆朱彝尊識
伯英李君酷嗜古書旁&KR0679;逺紹作類韻(闕)三十卷閱
十載甫脫稾用心良苦余爲敘其始末未及鋟梓而伯
英下世矣余懼其齎志九原其傳泯泯一日忽其猶子
文仲謁余出字鑑一編謂伯父無恙時常在左右繙閱
舊書講求遺事伯父器之類韻僃矣韻内字畫有未正
者伯父欲正之未及留以遺後人今以說文箴增韻之
誤以六書明諸家之失以卒伯父志子旣敘類韻矣幸
併及今編所由作可乎余觀歐陽公集古録原父楊南
仲所書韓城鼎銘愛其篆籀以今文古文參之喜形跋
尾重致意焉信哉字學之所當深究也今子用志字編
以續伯父之書昔人所謂芝蘭玉樹欲其並生於庭以
其能增光先猷也以子之志爲子之書方今聖朝崇重
儒道持此以往隨和在褎將有所遇矣於是乎書顏堯
煥書
梅軒處士李君嘗訓其子伯英曰吾聞經典中用字類
多假借非止一音凡有疑必須究諸字書參之訓詁毋
怠伯英謹受敎故其平日所讀經史傳記諸子百家之
書遇有字同而音異者未嘗不深求博采逺引旁證必
使音義瞭然而後已如是者有秊手抄成帙於是箸爲
一書名曰類韻示不忘先訓也至治改元甫脫稾郷先
生前進士顏公敬學爲之敘未幾而伯英殁其猶子文
仲求韻内字之未正者正之爲字鑑一編復求顏先生
敘之所以卒伯父之志也吁醫不三世不服其藥蓋以
夫人有所傳授察脈明而用藥審是以服之無疑不然
則否今夫類韻之作始於梅軒翁終於伯英至文仲而
大僃更三世而成一書信乎其能傳逺矣梅軒之卒先
子嘗爲誌其墓伯英由儒入吏終漕府令史其兄弟子
姪皆與余游故樂爲之書干文傅書
字學之晦久矣余每讀經典怪其音與今四聲不協閒
有協者亦不多見豈古今之殊音邪抑制韻者不能會
經典之文以成書邪蓋書有六體唯假借爲難明假借
明則六書明六書明則經典始明故凡古音與今不通
者皆假借之弗明爾呉郡李君伯英迺獨潛心於此考
抉經傳&KR0679;羅子史百家之言凡有渉於四聲者必彙而
次之積十秊而成名曰類韻以字爲本以音爲榦以義
訓爲枝葉自一而二井井不可紊用功旣已勤矣至其
從子文仲又能廣李君之未及辨正點畫刊除俗謬作
爲字鑑以僃一家之言余覺而嘉之然則後之觀類韻
者循流尋原而音以明觀字鑑者(闕)岐達道而字以正
其有補於經史(闕)故述其作之之由而書其首張楧
敘
字之爲文始於蒼頡之制作僃於周官之六書頡之所
制去古旣逺不可得而考矣惟六書之義載在方冊尚
可尋繹而(闕)諸先達之敘于前者已嘗厯言其詳何
俟余贅顧惟六書之中假借爲多如漢史所載祠官祝
釐是借釐爲禧也瘽身從事是借瘽爲勤也至於務省
繇費則借繇爲徭神爵數集則借爵爲雀是皆所謂假
借者也後世不考古字文義往往自出己意砭劑之砭
改而從金互市之互易而爲㸦已不逃或者之議甚至
書魯爲魚寫帝爲虎而弄麞伏獵又有大可笑者豈非
不學之過邪姑蘇李君伯英博考載籍嘗編類韻一書
有識者已印其可猶子文仲又作字鑑五卷援證詳明
視荆公字說何嘗霄壤(闕)可知已余故表
而出之唐泳涯謹書
古之小學有六蓺焉學之者必自數而書而樂而射御
而禮其爲法至詳且密其爲事又皆有次第而無敢以
捷疾取朝夕之效士生其時自幼至于成人非是六物
者不以役於四體接於心思磨礱長養之有其素故其
進而博之以大學之敎咸有以成其材而就其實詩所
謂成人有德小子有造者也小學之廢已久近世大儒
始采古經傳輯以爲書學者誦其言徒知有六埶之目
而未嘗身習其事其習焉而不廢者書而已而又昧形
聲事意轉借之辨迷文字子母音聲之原然則雖書亦
廢矣聖賢之託於簡策以傳者魯魚亥豕其存幾何後
生小子方且玩思空言髙談性命而以爲資身譁世之
具切近之意微夸傲之氣勝此士之所以成材就實如
古者少也呉郡李生文仲年未弱冠本說文作字鑑五
篇誠有志於小學者豈不猶行古之道哉蓋生之世父
伯英甫嘗撰類韻以明六書假借之用而於文字之譌
謬未及有所考正生之爲是所以僃一家之學云爾雖
然此小學也以生之有志於古又能弗失其爲學之次
第如此則夫從事於大人之學以成就其材實者無患
乎不古若也子夏曰君子之道孰先傳焉孰後倦焉予
於生則有望矣庸識諸篇端以爲之敘云
(闕)倉頡仰觀天文奎星圎曲之象俯察地理
萬物之宜遂爲鳥迹蟲魚之書由是文籍生焉上古之
書代莫得聞蓋世之遐雖有存者而不能論也周禮保
氏掌養國子以道敎之六書一曰指事指事者視而可
識察而可見上下是也二曰象形象形者畫成其物隨
體詰詘日月是也三曰形聲形聲者以事爲名取譬相
成江河是也四曰會意會意者比類合誼以見指撝武
信是也五曰轉註轉註者建類一首同意相受考老是
也六曰假借假借者本無其字依聲託事令長是也六
者制字之本雖蟲篆變體古今異文離此則謬周宣王
太史籀箸大篆十五篇與古文或同或異秦丞相李斯
頗刪籀文謂之小篆因政令之急職務之繁小篆不足
以給下邽程邈始變篆文而作隷書以趣約易後漢和
帝命賈逵修理舊文於是許愼集篆籀古文諸家之書
質之於逵作說文解字體包古今首得六書之要其於
字學處說文之先者非說文無以明處說文之後者非
說文無以法故後學所用取以爲則厯代諸儒精硏箴
究寧免闕遺宋紹興閒三衢毛晃増註禮部韻略因監
韻字畫差謬斟酌古今較裁㸃畫辨正黜俗特爲詳舉
以今參之珠纇玉瑕尚存指摘如衮諡之類是也(衮說文从)
(衣公聲増韻从口作袞誤諡時利切說文行之迹也从言从兮从皿増韻作謚誤謚音益笑皃)夾漈鄭
氏發明六體可謂僃矣然俗字混殽學者䍐能畱心承
謬襲譌去眞愈逺六書之法遂隱經典之文益差愚不
自量雅尚古典本之說文增韻參以諸家字書以說文
箴增韻之誤以六書明諸家之失因作字鑑遺諸同志
以兹正體施之高文大冊(闕)奏章箋表與夫
經典碑碣則辭翰俱美偏旁同者不復廣出凡所未盡
觸類而長所正之字隨韻收入遞互硏攷
