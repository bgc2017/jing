大學證文卷一
翰林院檢討毛竒齡撰
大學無古文今文之殊其所傳文亦無石經本註疏本
之異自西漢傳禮記四十九篇中有大學中庸二書竝
著為經而其時復有以大中二書并論語孟子稱小經
者析二書於記為之單行因别有大學中庸之目歴漢
晉隋唐以及於宋未有異也河南二程氏竝讀大學疑
其引經處參錯不一因各為移易實未嘗分經别傳指
為誰作且變置其文而加以增補而朱氏元晦乃復為
之割之析之遷徙顛倒確然指定為孰經孰傳孰言孰
意孰衍當去孰闕當補而且推本師承以為皆程子之
所為一則曰程子所定再則曰竊取程子夫程子則焉
能不受哉獨是改本雖存猶屬私藏不過如二程所改
之僅存於二程全書之中不必強世之皆為遵之而元
明兩代則直主朱子改本而用以取士且復勒之令甲
敇使共遵一如漢代今學之所為設科射策勸以利禄
者而於是朱子有大學五經無大學矣考漢代立學原
分古今古學校文今學取士古學無異同今學可出入
而明則取士從同校文從異故科目士子竝不知朱本
之外别有舊本而一二學古者則又更起而施易之或
以彼易此或以此易彼爾非我是競相牴牾而沿習旣
久忽有偽造為古本獻之朝廷以為石經舊文所當頒
學宫而定科目者夫祗一改經而相沿禍烈至於如此
此不可不為之辨也夫漢魏石經原有兩碑而實無兩
本乃嘉靖之末忽假為正始石經變置原文與五經之
所傳者參易殆遍而甬東豊氏為之發藏海鹽鄭氏為
之覈實戸曹進其書黃門勒其字揣其意似亦不慊於
程氏之所為而思奪其說乃故託為古文以勝之使世
之好事者可以去彼而從此而不知以惡人改經之心
益復自蹈為改經之惡而不之覺其亦愚矣然且其所
改經本本後程氏而旣名古本則其所以正之者反不
在程氏而在此本何也以其所改雖後起而改之之名
反在先也若夫旣改之而又補之則何為哉張氏仲誠
曰古文錯簡何處蔑有獨不宜有所闕失而重頼於補
且其所闕失者則又入學之要功也夫功之要者雖謐
不閟况要之尤要他不之闕而獨闕於是亦可怪矣及
觀語類則致知之傳朱子補之而亦若悔之其答胡氏
書有云聖學惟用敬耳向謂先致知而後用敬殊不其
然是必於小學中灑掃應對之時涵飬用敬以先於格
致而後大學可言焉(其說見後第四卷)夫祗此聖功初以為首
在窮理不在用敬當加格物於誠意之先而補之大學
旣又以為首在用敬不盡在窮理又當加誠意於格物
之先而暗補之小學則猶是闕失而旣補其文於文外
又補其意於文之文外將見從入之途不得之前人之
傳而僅得之後人之補救且不僅得之後人之補救而
必隱探之他書暗寄之别錄而竝不使入學之文之得
以自見於經傳豈列聖相傳之意哉且夫格致之文固
具在也昔者陶氏石梁嘗觧中庸求不偏之旨而不得
曰豈有量地裁步而可以處中者乎旣而讀喜怒哀樂
之文始恍然曰中之義中庸自觧之矣予讀大學以為
格物致知安有如後儒之紛紛者乎旣而讀此謂知本
此謂知至之文亦恍然曰格致之義前聖自解之矣特
漢儒校經首禁私易即禮記子貢問樂一章明知錯簡
而仍其故文竝不敢增損一字而周書武成所謂無今
文有古文者即簡編錯互未嘗敢擅為動移而但為之
參註於其下以為校經當如是耳向使大學果有錯誤
苟非萬不能通亦宜傚漢儒校經之例還其原文而假
以辨釋况其所為錯誤者則又程改而朱否兄改而弟
否者也夫嚴父報讎子且行劫展轉效尤焉所底頼自
偽石經出而不得其由且有罪虞松而疑莽歆者矣(其說)
(見後第二卷)萬一後儒繼起復如程朱者三人而六經之存
己為僅事即不幸而莽歆當時恃其權力以藉口於儒
者之恆事乃大肆其志必自快其無忌憚之私而後已
則秦人之火豈在多乎因搜列舊文略證諸說而全列
四改文於其後曰大學證文若元明改本約十餘本不
能全列第舉其行世者五本附之曰可從此睹其槪焉
大學
此禮記四十九篇之第四十二也漢初高堂生傳禮十七篇后蒼校之曲臺此儀禮也劉歆傳周官於杜子春卽周禮也惟劉向所考五禮梁人戴德戴聖删存其書為四十六篇馬融又增入三篇名曰禮記而大
學在其中焉若隋志謂河間獻王原得仲尼弟子及後學者所記一百三十一篇劉向取他記增倍之今皆不傳舊以易詩書春秋禮記為五經易詩書春秋禮記樂記為六經易詩書周禮禮記儀禮春秋三傳為九經易詩書春秋三傳禮記周禮儀禮論語爾雅孝經孟子為十三經然又有以春秋諸經為大經孟子論語大學中庸孝經為小經者則大中論語孟子在漢唐
早已單行不始宋儒作四子書也宋仁宗天聖八年曾以大學賜新第王拱辰等惟爾時已有專本故可取為賜觀韓愈原道獨標誠意卽在唐世已專行其書可騐耳舊稱孔子没後七十二子之徒共撰所聞以為此記中庸子思所作緇衣公孫尼子所撰鄭康成云月令吕不韋所修盧植云王制漢文時博士所錄三年問荀卿所著樂記河間獻王諸生所輯斷無妄逞臆見
可曰某人作者若大學舊亦稱為子思作則見鄭端簡古言與唐氏奏疏有曰虞松校刻石經於魏表引漢賈逵之言曰孔伋窮居於宋懼先聖之學不明而帝王之道墜故作大學以經之中庸以緯之則亦指為子思之書第鄭註不言而孔氏正義亦未明指則尚未敢信耳若止菴楊氏作大學四體文有云賈逵數語在他書所載有之亦傳聞偶為之言夫不信其書則已矣旣曰有之又曰偶為之言則明代去漢甚
遠何以知逵為傳聞為偶言此仍是憑虚逞臆之語豈好學君子所宜有焉是書在五經禮記竟削其文至今猶幸見眞本者藉十三經中鄭氏註耳明嘉靖間王文成公刻古本大學當時文士在官者自中及外稱明代極盛之際尚相顧眙𥈭竝不信大學復有此本可為浩嘆第其稱古本則原無今本可為匹偶不如直稱大學二字為當今按鄭註孔疏不分章節但以大學之道起至止
於信為一截子曰聽訟起至末為一截此亦不得已而為署註之地與兩截分章不同故不具錄漢制分古學今學考正大義辨析疑異為古學設科射策勸以利禄為今學古學各有師承不得同異違者加非聖悖師之律若今學則更端發揮彼此角互統不為害以重在義理不在文字也若明代則設科對策嚴立令甲至考古家講析剖辨則人自為說分爭植棚視為固然是以應舉之外紛綸立論與漢制
正反第古學師承只在訓詁至經文字句稍或移易便膺大戾而明代諸儒競作改本致輕薄士子有以納粟太學生為大學生者以其訛舛可彈摘也嗟乎何以致此
大學之道在明明德在親民在止於至善知止而后有
定定而后能靜靜而后能安安而后能慮慮而后能得
物有本末事有終始知所先後則近道矣古之欲明明
德於天下者先治其國欲治其國者先齊其家欲齊其
家者先修其身欲修其身者先正其心欲正其心者先
誠其意欲誠其意者先致其知致知在格物物格而后
知至知至而后意誠意誠而后心正心正而后身修身
修而后家齊家齊而后國治國治而后天下平
大學一書自為首尾竝無節次註疏舊本以大學之道至止於信為一截此為分註非分節也惟蔡氏乃亶刻禮記模仍照註疏列此本以大學之道至此為一節統起也自天子至未之有也為一節疏格致也
高忠憲嘗取以註古本大學今蔡氏子伯傳乃亶書見子伯所著古學通篹
自天子以至於庶人壹是皆以修身為本其本亂而末
治者否矣其所厚者薄而其所薄者厚未之有也此謂
知本此謂知之至也
王心齋氏語錄有云格物者格其物有本末之物致知者致其知所先後之知世以其為姚江之學而非之見江西楊氏所著四體大學夫姚江以格物為正
物為去欲而心齋不守師說故為是言反追咎師承原屬鹵莽及禾中朱檢討竹垞於京師藏書家得宋黎氏立武所作大學發微有云格物卽物有本末之物致知卽知所先後之知蓋通量物之本末事之終始而為用力之先後耳夫物孰有出於身心家國天下之外者哉天下之本在國國之本在家家之本在身身之本在心心之發為意此物之本末也誠而正正而修修而齊齊而治治而平此事之終始也本始
先也末終后也而曰知所先后者其䆒在乎知止而已則其說原有來歴非私說也其旣山隂劉先生講學蕺山曉示門徒亦如所云然後喙息今姜氏所刻劉子學言明載其語立武字以常臨江人官國子司業嘗以講學受門徒為宋末儒者號元中子(明郝京山敬刻禮記通解其於大學知本節曰物有本末即格物知所先後即致知姚承菴舜牧刻四書疑問曰知本即知先知本知先即知止知止而知已至矣故曰物格而后知至)蔣氏道林謂大學之道必先知止而其功則始於格
物格物也者格知身家國天下之渾乎一物也格知身之為本而家國天下之為末也格知自天子至庶人皆以修身為本也湛甘泉視學嘗謂學者云大學古本卽以知本為格物知本者知修身也然則格物亦第知修身為大學要功耳安有從修身外求致知者莫非物也而身為本莫非事也而修身為始故知先卽知止知止卽物格知止能得卽物格知至何則知
本故也此羅氏念庵語大學只是一章書(羅氏近溪)格物只一物修身是也致知只一知知本是也(孫氏鍾元問答)大學兩此謂知本一是修身一是誠意然誠意正所以修身也知者知此而已(祁世培先生集)纔知反求諸身是眞能格物者也又曰千變萬化有一不起化於身者乎千病萬痛有一不起痛於身者乎此處看得透謂之格物謂之知本故曰此謂知本
此謂知之至(高忠憲公東林講義)知修身卽行修身則知與行一若知外物行修身則於修身分上尚欠一知字(張仲誠白龜圃示學者說)俗學誤以未之有也為一篇絶語遂疑此謂二字不接試平心從上文讀下便自了了然此地不得著註語者以下文緊接誠意無斷處也此聽齋學錄中語魏文靖公為松江教授時講學神山神山卽佘山也曰大學曰壹是皆以修身為本則家國天下末也又
曰德者本也則親民末也格物者格此而已格之有主卽為知止格之有序卽為知先格之有要卽為知本時學者疑非傳義文靖從容曰此非試場且可論學前軰之言婉而切如此吳江朱氏愚菴與楊令若論大學補傳書有曰哀公問曰誠身不過乎物天下國家皆物也身心意亦物也意何以誠心何以正身何以修卽格物也格物之本則於身心意求明德之事格物之末則於國家天
下求親民之事(愚菴書亦有致知卽致知止之知格物卽格物有本末之物語)李善文選註引蒼頡篇格量度之也廣韻亦然蓋從修身一量度間便謂知本睢州湯潛菴斌嘗以侍讀學士入起居注與施愚山李石臺二侍講論格物之說潛菴曰窮理固無害不知大學格物果是窮至事物之理否時張編修烈在坐嘿不出一言次日作書數千詆之潛菴不答又次日於史舘相見謂曰昨欲奉裁以窮致物理無暇故
小緩耳各揖而退此康熙壬戌年事說文格木長貌又式也正也木長故有式義式故有正義論語有耻且格孟子格其君心之非書云惟先格王正厥事又曰格其非心禮記曰子曰言有物而行有格也註行無踰矩為格亦規正之義故文成謂物是意之所在格是格其不正以歸於正皆主此解如禮之扞格則音&KR0982;字音義俱異他如格鬪格殺阻格皆後來語於古文語意不類(蔡氏四書模)
格有數義玉篇云格至也爾雅云來也至卽來意書曰格爾衆庶故註疏訓格物云格來也物猶事也其知於善深則來善物其知於惡深則來惡物若文成以格為格正之格則本說文格正也書曰格其非心是也特文成又有格去物欲之說則本之司馬温公扞禦外物觧但扞格之格與沮格之格俱音閣如學記發然後禁則扞格而不勝史記廢格事漢書太后議格唐書其議遂格皆讀作閣是也至若朱傳解作窮
至則至自然字不甚着力窮而又至反覺矯勉故宋後為字書者如元人黃公紹軰皆迎合朱子之意而又為小變改作窮䆒然亦後來之註非古義矣朱子借古義至字而加窮字後人取新義窮字而去至字不如據玉篇廣韻諸書作量度解為妥或謂天壽平格格字有窮極義不知平格與神保是格矧曰其有能格俱作感格通格解不必強合(徐氏仲山資治文字雜論)
所謂誠其意者毋自欺也如惡惡臭如好好色此之謂
自謙故君子必愼其獨也小人閒居為不善無所不至
見君子而后厭然揜其不善而著其善人之視己如見
其肺肝然則何益矣此謂誠於中形於外故君子必慎
其獨也曾子曰十目所視十手所指其嚴乎富潤屋德
潤身心廣體胖故君子必誠其意詩云瞻彼淇澳菉竹
猗猗有斐君子如切如磋如琢如磨瑟兮僴兮赫兮喧
兮有斐君子終不可諠兮如切如磋者道學也如琢如
磨者自修也瑟兮僴兮者恂慄也赫兮喧兮者威儀也
有斐君子終不可諠兮者道盛德至善民之不能忘也
詩云於戲前王不忘君子賢其賢而親其親小人樂其
樂而利其利此以沒世不忘也康誥曰克明德太甲曰
顧諟天之明命帝典曰克明峻德皆自明也湯之盤銘
曰苟日新日日新又日新康誥曰作新民詩曰周雖舊
邦其命維新是故君子無所不用其極詩云邦畿千里
惟民所止詩云緡蠻黃鳥止於丘隅子曰於止知其所
止可以人而不如鳥乎詩云穆穆文王於緝熙敬止為
人君止於仁為人臣止於敬為人子止於孝為人父止
於慈與國人交止於信子曰聽訟吾猶人也必也使無
訟乎無情者不得盡其辭大畏民志此謂知本
此謂知夲夲者謂誠其意也(禮記注疏鄭氏本註)自瞻彼至知本此廣明誠意之事(孔氏穎逹正義)大學誠意中庸誠身誠意在慎獨誠身亦在慎獨故是千聖一理(范氏允大讀書錄)古人入大學始得讀大學之書元子胄子庶人之子
一也其書頭緒雖多只須理會修身為本四字所謂脩身為本亦只須理會誠意二字迨夫意己誠矣身則修矣而後平日所格天下國家之物與所致齊治均平之知乃得左右逄源舉而措諸皆為實際若單講致空虛之良知與博通事物之名數其於大學之道相隔千里吾黨何取焉(陸石菴會語支言)汝南陳氏耀文問辨錄云注疏前句此謂知本云本謂身也於後句此謂知本云本謂誠其意也此正相
應處又云本末終始原非條件只因本字遂謂之釋本末然則又以何者釋終始耶又曰康誥以後皆與誠意相引伸而朱傳曰釋明新止善夫格致誠正修明德之事也齊治平新民之事也知止定静安慮能得止至善之事也旣已備言之矣而又釋之何居(此三叚皆見經典稽疑)上蔡張氏沐白龜圃問答曰只一誠意而列聖所云明新止善之理俱備焉則誠意要哉
所謂修身在正其心者身有所忿懥則不得其正有所
恐懼則不得其正有所好樂則不得其正有所憂患則
不得其正心不在焉視而不見聽而不聞食而不知其
味此謂脩身在正其心所謂齊其家在脩其身者人之
其所親愛而辟焉之其所賤惡而辟焉之其所畏敬而
辟焉之其所哀矜而辟焉之其所敖惰而辟焉故好而
知其惡惡而知其美者天下鮮矣故諺有之曰人莫知
其子之惡莫知其苖之碩此謂身不脩不可以齊其家
所謂治國必先齊其家者其家不可教而能教人者無
之故君子不出家而成教於國孝者所以事君也弟者
所以事長也慈者所以使衆也康誥曰如保赤子心誠
求之雖不中不遠矣未有學養子而后嫁者也一家仁
一國興仁一家讓一國興讓一人貪戾一國作亂其機
如此此謂一言僨事一人定國堯舜帥天下以仁而民
從之桀紂帥天下以暴而民從之其所令反其所好而
民不從是故君子有諸己而后求諸人無諸己而后非
諸人所藏乎身不恕而能喻諸人者未之有也故治國
在齊其家詩云桃之夭夭其葉蓁蓁之子于歸宜其家
人宜其家人而后可以教國人詩云宜兄宜弟宜兄宜
弟而后可以教國人詩云其儀不忒正是四國其為父
子兄弟足法而后民法之也此謂治國在齊其家所謂
平天下在治其國者上老老而民興孝上長長而民興
弟上恤孤而民不倍是以君子有絜矩之道也所惡於
上毋以使下所惡於下毋以事上所惡於前毋以先後
所惡於後毋以從前所惡於右毋以交於左所惡於左
毋以交於右此之謂絜矩之道詩云樂只君子民之父
母民之所好好之民之所惡惡之此之謂民之父母詩
云節彼南山維石巖巖赫赫師尹民具爾瞻有國者不
可以不慎辟則為天下僇矣詩云殷之未喪師克配上
帝儀監于殷峻命不易道得衆則得國失衆則失國是
故君子先愼乎德有德此有人有人此有土有土此有
財有財此有用德者本也財者末也外本内末爭民施
奪是故財聚則民散財散則民聚是故言悖而出者亦
悖而入貨悖而入者亦悖而出康誥曰惟命不于常道
善則得之不善則失之矣楚書曰楚國無以為寳惟善
以為寳舅犯曰亡人無以為寳仁親以為寳秦誓曰若
有一个臣斷斷兮無他技其心休休焉其如有容焉人
之有技若已有之人之彦聖其心好之不啻若自其口
出寔能容之以能保我子孫黎民尚亦有利哉人之有
技媢疾以惡之人之彦聖而違之俾不通寔不能容以
不能保我子孫黎民亦曰殆哉唯仁人放流之迸諸四
夷不與同中國此謂唯仁人為能愛人能惡人見賢而
不能舉舉而不能先命也見不善而不能退退而不能
遠過也好人之所惡惡人之所好是謂拂人之性菑必
逮夫身是故君子有大道必忠信以得之驕泰以失之
生財有大道生之者衆食之者寡為之者疾用之者舒
則財恒足矣仁者以財發身不仁者以身發財未有上
好仁而下不好義者也未有好義其事不終者也未有
府庫財非其財者也孟獻子曰畜馬乘不察於雞豚伐
冰之家不畜牛羊百乘之家不畜聚斂之臣與其有聚
斂之臣寧有盗臣此謂國不以利為利以義為利也長
國家而務財用者必自小人矣彼為善之小人之使為
國家菑害並至雖有善者亦無如之何矣此謂國不以
利為利以義為利也
大學證文卷一
