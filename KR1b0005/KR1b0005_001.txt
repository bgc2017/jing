洪範口義卷上宋胡瑗撰
洪範
夫武王既勝殷殺受乃立其子武庚為後遂以箕子
歸武王於是問以天道箕子陳述天地人之常經聖
王治國之大法無出於洪範故作洪範之篇此篇
得入周書者以此篇箕子為武王述大法九類之書
故得入周書也
惟十有三祀王訪于箕子
此武王訪箕子之年周既受命惟十有三年四月伐
紂而歸京師既告武成太平天下武王以箕子大賢
遂訪而問焉故曰惟十有三祀王訪于箕子
王乃言曰嗚呼箕子惟天隂騭下民相協厥居
騭定也王乃問而言曰嗚呼箕子欲問箕子而先嘆
者所以重之也言天不言而默定下民之命又且相
助合協其居而使有常生之資定下民之命者或貧
或富或貴或賤或夭或夀莫匪天定之使然也然則
既有短長之命又定其貴賤之材而且助合其居使
有恒産則如懋稼穡以足食勤蠶桑以有衣使樂歲
上可以供給父母下可以畜妻子凶年免於死亡莫
非天之佑而使然也故曰王乃言曰嗚呼箕子惟天
隂騭下民相協厥居
我不知其彝倫攸叙
此言上天之定民固有常道如此我不知其常道之
次叙者何哉故曰我不知其彝倫攸叙
箕子乃言曰我聞在昔鯀陻洪水汨陳其五行
自此以下至彝倫攸叙是箕子既承武王之問遂為
王而言曰我聞往古之時鯀塞洪水亂陳五行之道
夫水性罔有不就下者當堯之時水逆行於中國汎
濫天下率土成江河人民為魚鼈故命鯀治之鯀不
能順水之性導之通之使歸於江海反陻塞而壅遏
之如是則何有其成功哉故禮祭法曰鯀障洪水而
殛死是也鯀既陻洪水是亂五行之道故曰箕子乃
言曰我聞在昔鯀陻洪水汨陳其五行
帝乃震怒不畀洪範九疇彝倫攸斁
帝謂堯也堯見鯀陻洪水亂陳五行之道於是震動
而忿怒乃不與大法九章此常道所以敗然則謂之
不與者如何夫陻洪水亂五行之道不能行帝堯洪
範九疇之義則堯不與之也故曰帝乃震怒不畀洪
範九疇彝倫攸斁
鯀則殛死禹乃嗣興
夫鯀以無功而竄逐之虞書曰殛鯀於羽山是也禹
為人之子其父不成功不可不紹而終之書曰咨禹
汝平水土惟時懋哉則是鯀以殛而死禹繼父而興
也故曰鯀則殛死禹乃嗣興
天乃錫禹洪範九疇彝倫攸叙
天帝稱之者尊貴之也夫禹既興起則反乎父業之
所為乃導江浚川水患大息堯善禹治水之故乃與
禹大法九章此常道所以叙然則水患既下百榖既
登天地無不得其成平故虞書曰地平天成也然則
亦謂之與者又如何哉亦以其導江浚川順水之性
能行夫帝堯洪範九疇之義則是帝堯與之也
初一曰五行
自此以下至於威用六極箕子總陳九疇之名以說
九章次叙之事也五行者即謂水火木金土是也夫
有天地然後有隂陽有隂陽然後有五行有五行然
後有萬物是則五行者天地之子萬物之母也然謂
之行者以其斡旋天地之氣而運行也故謂之行夫
人既禀五行之氣而生亦由逆五行之氣而死聲音
乎是氣味乎是性乎是色乎是舉天下之萬類未有
不由於五行而出是則五行豈不大乎故五者因其
數明其性成其氣辨其味有其臭著其聲彰其色為
其物各以類而推之則可見矣所謂數者何即天地
之生成數天竒地偶日月晷度星辰躔次歲時歴象
律吕損益是也所謂性者潤下炎上曲直從革稼穡
為仁為義為禮為智為信是也所謂氣者在四時則
為春夏秋冬溫凉寒燠是也所謂味者酸鹹辛苦甘
是也所謂臭者朽焦腥羶香是也所謂聲者宫商角
徵羽是也所謂色者青赤白黑黃是也所謂物者
介蟲鱗蟲倮蟲羽蟲毛蟲是也在人則為五事若居
五福之世則其數弗乖其性不悖其氣不愆其味不
變其臭不亂其聲不謬其色不異其蟲不怪皆順其
常若居六極之世則皆逆其常天反時為災地反物
為妖人反德為亂亂起則妖生各以其類而推之亦
可見也故五行者聖人為國之大端萬類之所祖出
而冠於九疇故曰初一曰五行然而不言用者盖以
五行斡二儀之氣天所以生成萬物者也豈聖人所
用治國之物乎故不言用
次二曰敬用五事(案漢書五行志作羞用五事隋書五行志作庶用五事胡氏所定經文多)
(從孔傳)
五事者貌言視聽思也貌者萬民所瞻仰言則為命
令萬民之所聽視不明則及邪聽不聰則容姦思不
睿則失謀此五者聖人治國之大本檢身之常法也
其可不敬而後用之乎故五事謹則長興慢則取亡
然次之於五行之後者以五行陳天地之德而五事
者人君之所為人君盖體天而御邦故以次於五行
也
次三曰農用八政
八政者謂食貨祀司空司徒司寇賓師是也食以勸
播種貨以通有無祀以事鬼神司空以均土地司徒
以行政教司寇以正賞罰賓以明禮師以立威此八
者皆國家所急之政則當厚用之政乃和平繼於五
事者以人君既嚴五事以當國然後謹民以八政也
次四曰協用五紀(案漢書五行志作旪用五紀顔師古曰旪讀為叶和也古者旪叶協三字)
(通用)
五紀者歲月日星辰歴數也歲有四時月有晦朔日
有甲乙星有運行躔次作為歴數以節之也夫聖人
仰以觀天俯以察地南面而聽天下將欲三光全寒
暑平百榖登四時叙未有不用五紀而調和之然此
五紀繼於八政之後聖人為政未有不得於天時者
故用五紀而協和之所以次八政也
次五曰建用皇極
皇大極中也言聖人之治天下建立萬事當用大中
之道所謂道者何哉即無偏無黨無反無側無有作
好遵王之道無有作惡遵王之路是也下文備詳使
天下賢者則不過愚則跂而及之平平然蕩蕩然而
使民無傾危之過者皇極之義也故一門之内得其
中則父義母慈子孝兄友弟恭朝廷之内得其中則
君義臣忠四海無滛朋之人一鄉一黨則無遺親此
皇極之道行也故皇極行則五行不相侵五事不相
徇八政以之成五紀以之明三德以之平卜筮以之
靈庶徵以之順五福來臻六極不至矣然皇極獨不
言數者何也盖皇極者萬事之所祖無所不利故不
言數以此觀之包括九疇總兼萬事未有不本於皇
極而行也故處於中焉
次六曰乂用三德(案漢書五行志作艾用三德顔師古曰艾讀為乂艾乂二字古通用)
德者内則得之於心外則得其理故謂之德德冇三
者即正直剛柔是也世之平康則用正直之德治之
世有強悍不順則用剛德治之世之和順則用柔德
治之此三德者聖人既由中道而治天下又慮執中
無權猶執一故用三德者所以隨宜制民一歸安寧
之極也故皇極則見聖人之道三德則見聖人之權
故曰次六曰乂用三德
次七曰明用稽疑
稽考也聖人有疑事必用考疑之物决而明之即下
文謂擇建立卜筮之人而命之曰雨曰霽曰蒙曰驛
之類是也然卜筮以决疑惑定猶豫無出於此故聖
人凡舉一事𤼵一政若有疑於心者必用卜筮以决
之故卜筮得為决疑之物然則聖人果有疑乎曰無
也既無其疑何用其卜哉夫聖人至聰明也至周盡
也故易曰聖人與天地合其德與日月合其明與四
時合其序與鬼神合其吉凶中庸亦曰從容中道不
勉而中不思而得然則又何疑乎哉猶謂之考疑者
何也即見聖人不專任其斷而思與天下同之也故
下文謂汝則有大疑謀及乃心謀及卿士謀及庶人
謀及卜筮汝則從卿士從庶民從龜從筮從是之謂
大同然後見聖人無過舉故上文能乂用三德以適
變此然後明於考稽而與衆定之故曰次七曰明用
稽疑以疑事不一故不言數
次八曰念用庶徵
庶徵者即謂休徵五咎徵五統而稱之故曰庶徵君
能與衆同欲君臣上下無相奪倫蠻夷戎狄莫不寧
謐故五行為之遂性天地為之昭感則休徵胡為而
不至哉休徵之實有五曰雨曰暘曰燠曰寒曰風是
也休徵至則五者皆順其時五者各得其叙而為執
五事之應也故曰肅時雨順之也乂時暘順之也哲
時燠順之也謀時寒順之也聖時風順之也此盖和
氣之所感召也若君不能與衆同欲君子小人各反
乎所為遠近大小罔有寧謐則五行為之失性二儀
為之愆和如此是咎徵胡為而不至哉故咎徵至則
五者不順其時不得其叙則為悖五事之應也恒雨
順之貎之狂也恒暘順之言之僭也恒燠順之視之
豫也恒寒順之聽之急也恒風順之思之蒙也此盖
逆氣之所感召也以此衆徵莫不本人君之感召故
王者作一事必念一事之應行一政必念一政之報
事謹則休徵至焉事悖則咎徵至焉人君敢不恭承
天而謹於御國乎故曰次八曰念用庶徵然此次於
稽疑之後者夫龜筮共從於人神明胥契其道則庶
徵莫不至故次於稽疑也不言數者盖休咎總而言
之也
次九曰嚮用五福威用六極(案史記宋世家引洪範作畏用六極)
五福即一曰壽二曰富三曰康寧四曰攸好德五曰
考終命是也六極即一曰凶短折二曰疾三曰憂四
曰貧五曰惡六曰弱是也嚮勸也威畏也以五福者
天下之民所共欲故王者用是五福之道勸民慕而
歸之以趨於治也六極者天下之民所共惡也王者
用是六極之道威民畏而懼之以避其亂焉是五福
六極莫非聖人用人以為天下之數故曰次九曰嚮
用五福威用六極然次於九疇之末者何也首陳五
行是聖人法天地以為德漸次為治故天時順而休
徵至則五行皆得其性矣庶徵即叙則政教之成敗
著焉故彝倫叙而政教成則五福之道彰彝倫敗而
政教悖則六極之報應五福者君子之吉成德也六
極者人道之窮也如是則王道終始斯可見矣故因
而終於九疇焉注以謂天以五福六極嚮勸威沮於
人則不然矣按下文建用皇極曰斂時五福用敷錫
厥庶民彼注云斂是五福之道以為教用布與衆民
以慕之以嚮威而言則曰天以皇極而言則曰教何
義之異也以五福六極民各有命非人力之使然故
稱天以皇極錫於民者君也故稱教前言乎天不繫
乎教後言乎教不繫乎天是亦依文而觧之非逹其
所以為教也然則五福六極果天使然耶君使然耶
曰君使然者存乎教故中庸曰率性之謂道修道之
謂教是也天使然者存乎命故易曰乾道變化各正
性命是也言乎命一人之私也言乎教天下之公也
洪範九疇何嘗以私言哉然則嚮非天之勸威非天
之沮果誰歟曰君也何以知乎夫九疇之類惟五行
不言用盖為天所任非人君所用為教也餘八者皆
言用盖人君所用為教也故王者用五福則民勸而
歸至焉用六極則民畏而避亂焉是福極者治亂之
大本也故人備五福者全福之人也人備六極者窮
極之人也其次則福極雜得之不可定矣夫人既夀
既富既康寧既考終命其間凶惡懦弱者有之矣既
好德而凶短折者有之矣疾憂貧者有之矣然惟好
德者雖憂雖貧雖凶短折不害為君子惡而弱者雖
富雖夀雖康寧雖考終命不免為小人各以禀受而
得之者命也非教也命冇定分教隨變化故聖人言
教不言命也安國之𫝊何失之遠哉然此福極别而
言之者何也夫五福六極切於教化故析而言也且
五行者萬事之本故首於九疇八事得則福八事失
則極故以福極終之
一五行一曰水二曰火三曰木四曰金五曰土
自此以下至終篇皆是箕子歴說九疇之名廣演九
疇之義此初一曰五行至稼穡作甘說五行之一節
一曰水至五曰土觧五行之名也夫潤萬物莫如水
燥萬物莫如火木可揉而曲直金可范而成器土則
兼載四者而生殖其中也故人之飲食必待水火而
烹飪宫室必待金木而斲樸土稼穡之利欲百榖之
生未有不在乎土也故五行萬物人用之由出也聖
人豈不修之哉故𫝊曰天生五材人並用之是也然
則一曰水五曰土何也此以生數成數言之也按易
繫辭曰天一地二天三地四天五地六天七地八天
九地十此即是五行生成之數天一生水地二生火
天三生木地四生金天五生土此其生數也地六成
水天七成火地八成木天九成金地十成土隂陽各
有匹偶而數得成焉謂之成數故五行始於水終之
於土是其義也
水曰潤下火曰炎上
自此至作甘皆說五行之性順其勢而行各有不同
也夫水之性無有不潤下火之性罔有不炎上故水
之性决之東則東流决之西則西流引之穴坎之間
則莫不盈積是則水之性可見矣燥萬物而升上者
莫如火之性故易乾卦曰水流濕火就燥類相感也
故聖人之治天下若能順五行之性修其水德導逹
溝瀆濬治河渠號令不違其時水性無有壅遏如是
則潤下矣治之三載而功成者水潤下故也故舜曰
地平天成六府三事允治萬世永賴時乃功若其河
渠不通溝澮不濬政教違時水行不由其道者是水
不潤下矣故堯有洪水汎溢中國禹能下矣鯀之所
以治洪水九載功用弗成者水不潤下故也聖人能
順五行之性而修火德鼓鑄有時焚萊有節號令當
火政修如是則火炎上矣故周禮司烜氏中春以木
鐸修火禁於中國是也若其焚萊不時鼓鑄無節火
官廢火政堕則災宫館災宗廟此火不炎上也鄭鑄
刑鼎後乃有災亂火不炎上故也故潤下炎上皆性
之自然也
木曰曲直金曰從革
此亦自然之性也木可揉而為曲直方員故為之相
其方則中矩員則中規直則中矢方則中輿又員中
輪曲中鈎惟矯之何如爾荀子曰木之鈎者必將待
櫽栝矯然後直又曰木直中繩揉以為輪其曲中規
雖有槁暴不復挺者揉使之然也是曲直者木之性
也人君順五行之性修其木德營建宫室不奪農時
斧斤以時入山林材木不可勝用若是則木順其曲
直矣若用民力奪農時斬不時之材供非度之用如
此則木不曲直矣從革者以金性雖至剛方隨鼓鑄
而變故鎔之則流形范之則成器利可以為劍戟銳
可以為戈矛惟鎔范之如何耳故董仲舒曰金之在
鎔惟冶者之所鑄故能變革者豈非金之性哉故人
君能順五行之性而修其金德兵興以法師出以時
持旌仗鉞臨戰誓士足以抗威武而誅叛逆此之謂
金從革矣則如周有牧野之命湯有南巢之兵是也
若其師出踰時兵興無法好攻戰之事輕百姓之命
以致殺人滿野傷人盈城如此則金不從革矣故古
之秦皇黷武漢之孝武窮兵是也
土爰稼穡
爰於也始種而生謂之稼將歛而成謂之穡土持萬
物載華岳而不重振河海而不泄含厚於下者也故
春耕之百榖然後生秋歛之百榖然後成土之性厚
待於稼穡然後見其性也惟聖人能修五行之德順
其土性陋宫室省臺榭闢土地之事勸耕鑿之業不
奪農時而深耕易耨乃土爰稼穡矣故禹卑宫室堯
有土階而民厚生者此也若其侈宫室華臺榭離宫
廣闢别館閎開國多苦役之事野無加闢之田如此
則不稼穡矣故秦築阿房漢罷路臺何興亡之異也
潤下作鹹
此說五行之味也水性本甘由浸漬於地𤼵味而為
鹹月令云其味鹹是也
炎上作苦
火本炎上焚物則焦夫氣既焦則味𤼵而為苦月令
云其味苦是也
曲直作酸
木之結實者味成多酸月令云其味酸是也
從革作辛
金就鎔鑄即有腥氣非苦非酸而近於辛者金之味
月令云其味辛是也
稼穡作甘
百榖之味甘可知矣然百榖本由土地而生也甘者
實為土味月令云其味甘是也所引月令之文者皆
五行所屬之月而味之屬也
二五事一曰貎
自此以下至睿作聖皆說五事之節也貎者即謂威
儀容貎人可觀望者皆謂之貎此分觧五事之名
二曰言
凡有號令天下使天下之人莫不從者王者之言也
三曰視
夫善觀人者觀其情情得則人斯見矣
四曰聽
夫納芻蕘之言來廊廟之語而求天下之情者未有
不自君耳聽之
五曰思
夫天下茫茫萬事籍籍神而明之研思極慮然而首
曰貎而終曰思者何夫民之先見者君之貎次而禀
受者君之言視不待號召而神化言必有戒諭而順
從思者包括四事一本於心矣
貎曰恭
此一節言王者必湏持謹五事夫君之貎為人所觀
仰則必端嚴恭莊而後民望而畏之故行步有佩玉
之聲登車有和鸞之節錯衡養目蘭茝養鼻在田獵
而有三驅之制在飲食而有饗獻之禮出入有節動
静有時凡舉一事未有不由禮而行之如是則貎曰
恭矣若其起居無時行步無節馳騁田獵喪棄禮儀
如是則貎不恭矣故王者之貎必湏恭敬者也
言曰從
夫君有言則四海皆仰而聽之是故雖在巖廊之上
言出而可行雖在九重之内令出而可從使民有時
用民有節有功者必賞有罪者必罰如此則言乃可
從矣若其政教二三號令反覆功者未必賞罪者未
必罰使萬民也不永安而欲逸戒百官也惟朝定而
夕移若是則君之出言而豈有從者哉故必湏至當
也
視曰明
夫王者將欲觀人情則紛華盛麗不可閱也滛哇柔
曼不可蔽也分别賢佞殊異適庶官人有序舊章不
迷如此則視之謂明矣若其耽色悅聲信譖放賢亂
其適庶不肖與賢者淆混如此則視不明矣故王者
之視必明而後可
聽曰聰
夫十室之邑有邪有正况四海之内有佞有賢訪芻
蕘有廊廟之語面恭有欺天之言苟非人君廓黈纊
之塞舉未進之賢可謂耳之不聰也故堯命龍作納
言而不使䜛說殄行得耳聰之道也若其親嬖倖遠
忠良如此則正士退䜛夫興此率耳之不聰也
思曰睿
思者深微之義夫聖人既有天下之廣四海之大萬
幾之叢脞庶政之至煩未有不思而得也朝不暇食
所以慮之夜不安寢所以思之利於民則行之益於
國則行之思深則事當事當則可久矣此聖人所以
思慮至深微也若其思之不深慮之不遠雖苟取一
時之利豈無後世之患乎
恭作肅
前文既定貎曰恭以下五事皆由一人之身五事當
可以成天下之化君貎恭天下皆知有所敬故近則
臣敬之遠則民敬之由乎一國達乎四海天下莫不
敬上者君恭德使之然也
從作乂
夫言既可從則政教有一定之制天下無反汗之號
言出則天下莫不從風而起治矣然則四海百官皆
從聽而為治也中庸曰言而世為天下法是也
明作哲(案哲字孔傳作晢正義曰王肅及漢書五行志皆云悊智也鄭本作晢與孔傳同悊古哲字也)
(胡氏定從哲為蔡氏書傳所本)
夫君視既明貎恭心狠則不能容於國堯言桀行則
不能留於朝惟賢德是用惟邪佞是除若天地之無
不覆載日月之無不照臨苟非至明何以能取人若
是哉故唐虞命羣臣而登於朝放四凶而流於野故
曰知人則哲能官人明可知矣
聰作謀
夫君耳既聰則能立事故來廟堂之語納芻蕘之言
良籌碩策日聞於朝深規極諫日達於耳若是則何
患不能謀天下之事哉能成天下之謀者惟在君之
聰爾
睿作聖
聖者無所不通之謂也夫君之所以治天下之務思
慮之深則無有不通矣政無小大能通之也情無昭
隠皆見之也舉天下之大四海之遠人所及者莫不
通於耳雖天地鬼神亦能通之也中庸曰建諸天地
而不悖質諸鬼神而無疑詩曰鳶飛戾天魚躍于淵
上下察則聖可知矣
三八政一曰食
自此而下至八曰師皆說八政之目也食者即嘉榖
可食之類也夫聖人之治天下未有不以足食為本
故鑿井耕田勸農而厚業使民無遊手而人皆種作
於田畝所謂倉廪實然後語榮辱之分衣食足然後
議廉恥之事故堯命四子而節授時候舜命后稷而
播時百榖皆為此也
二曰貨
貨者即布帛可衣之類也夫古之聖王治天下既不
欲一民之餒又不欲一人之寒於是環廬樹桑勸蠶
繭力組紃勤織使女無棄業室無停機如此則通貨
之道也故易曰日中為市聚天下之民通天下之貨
交易而退各得其所斯邦厚民富之道也
三曰祀
上郊天所以答陽功下祀地所以報隂道享宗廟所
以奉先祖昭孝心示民有尊也又且内有膢臘之事
外有山川之舉以至門行戸竈邱陵原隰皆有其祭
者是聖人之廣極其敬而有所尊也於是羞其簠簋
陳其籩豆薦其黍稷饋其牢醴外盡備物内竭至誠
如此則鬼神幽明胡不享哉故祭祀所以為教本禮
曰使民不忘本此之謂也
四曰司空
夫聖人既有天下之廣四海之大民人之衆生齒之
繁欲安其土而不遷敦其業而阜盛何以至哉故王
者立司空之為此責也土維有瘠壤此辨之也地居
有上下此相之也故禮曰量地以制邑度地以居民
又周官司空掌邦土居四民時地利此其司空之任
也
五曰司徒
夫民既有棟宇以避燥濕有永食以禦飢寒然則教
化不行禮義不著何以成至治之道故司徒之官所
以教也父之未義者教之以義母之未慈者教之以
慈兄與兄則言友弟與弟則言恭人子之道孝弟而
已矣夫能教此五者則天下莫不驅頑鄙之行而臻
廉讓之域者也司徒之教使然矣故書云契作司徒
敬敷五教在寬又周官司徒掌邦教敷五典擾萬民
皆責於司徒也
六曰司寇
夫聖人之治天下雖欲以仁愛之道行化於四海然
其間有姦猾則奈何故大則四夷之不賓小則諸侯
之不臣凶夫肆逆頑臣姦驕若是則如何制哉故司
寇者所以為禦寇之官也周禮曰司寇詰邦國刑百
官又周官曰司寇掌邦禁詰姦慝刑暴亂乃掌嚴邦
法修度天威小大之刑無有不正所以討天下之亂
臣賊子無非繫於司寇之官也皆其責矣
七曰賓
夫聖人既不能獨治必建賢諸侯所以為王室之輔
也然則分茅受土何以得其懽心哉故限之朝覲之
禮分之會同之事為之享燕之節設其委積之事始
來也有郊共之禮示慇懃之意也及其還則有餞送
之道致丁寧也若此則四海之内凡爾諸侯烏有不
親睦哉振鷺詩曰有客宿宿有客信信此周家之客
其親睦也可知矣故人主治天下當延其賓客也
八曰師
師者師保之師也夫能探天下之術論聖人之道王
者北面而尊師則有不召之師師之猶言法也禮義
所從出也道德以為法也故王者有疑則就而問焉
謀而有成言而可行率能備王者之疑輔人主以道
故湯學伊尹而商祚所以興成王事周公而姬邦所
以昌武王之聖尚有吕望之請明帝之盛亦有桓榮
之尊自古聖帝明王未有不由師而後興也故𫝊曰
國將興尊師而重道又曰三王四代惟其師故師者
天下之根本也然八政之次首曰食而終曰師者何
也夫食者萬民之命也一日而不可闕故居於首焉
冇食必有衣故貨居二焉食貨充盈莫不由明靈祐
之故𫝊曰聖王先成民而後致力於神此祀所以居
其三也雖有養身之具必有安身之居司空主民土
故叙之於四也雖有安民之道非禮義不能立故司
徒教之居於五也教之不能入不能無小人之行者
故司寇主刑詰之居於六也姦猾既去則天下皆相
親遠域來朝則賓禮待之居其七也夫然行七者之
事未有不决於師明其義達其禮教而行之所以終
於八也
四五紀一曰歲
此說五紀之一節也歲有四時春夏秋冬以推移天
地之氣是也
二曰月
自朔至晦是為一月每歲十有二月是也
三曰日
自甲至癸凡有十日此之謂也
四曰星辰
二十八宿分見於四方日月相會之次謂之辰辰之
由言時也專以正時候之節也
五曰歴數
歴者隂陽之紀歴數則謂紀周天三百六十度夫一
歲之間日月之推移星辰之轉運聖人作為之歴紀
其運行伏見之事可以調一歲之氣而節授人時使
人東作西成南訛朔易不愆耕鑿之候以承天地之
和歴數明之致也故堯則命四子舜則在璇璣而寒
暑平四序均謂之正也得五紀之效也然而首曰歲
終曰歴者歲可統月月可統日星辰運行在天歴數
者所以紀四者而正一歲之候也然則皆謂之紀者
括隂陽之運行為天地之大化故皆言紀
