九經補韻小學類三韻(書之屬)
提要
臣等謹案九經補韻一卷宋楊伯嵒撰伯嵒
字彦思號泳齋自稱代郡人然南宋時代郡
已屬金葢署郡望也淳祐間以工部郎守衢
州宋時禮部韻畧自景祐中丁度修定頒行
與九經同列學官莫敢出入其有増加之字
必奏請詳定而後入然所載續降六十三字
補遺六十一字猶各於字下註明其音義弗
順及喪制所出者仍不得奏請入韻故校以
廣韻集韻所遺之字頗多伯嵒是書葢因官
韻漏畧擬摭九經之字以補之周易尚書各
一字毛詩六字周禮禮記各三十一字左傳
五字公羊傳孟子各二字凡七十九字各註
合添入某韻内或某字下又附載音義弗順
喪制所出者八十八字葢當時於喪制一條
拘忌過甚如檀弓何居之居本為語詞亦以
為涉於凶事不敢入韻故附載之然自序稱
非敢上於官以求増補則并所列應補之字
亦未行用也其書考据經義精確者頗多惟
其中如周禮司尊彛修爵之修音滌禮記聘
義孚尹之孚音浮之類乃古字假借不可施
於今韻又如詩泮水之黮字周禮占人之簭
字公羊傳成五年之㳅字乃重文别體與韻
無闗一概擬補未免少失斷限耳乾隆四十
四年十月恭校上
總纂官臣紀昀臣陸錫熊臣孫士毅
總校官臣陸費墀
九經補韻原序
字學淹廢已久學者無以寤疑辯惑僕性嗜古癖書傳
因渉獵諸經訓釋或同字殊音或假音如字若此者衆
韻書率多不載竊有惑焉如禮部韻一書政為聲律舉
子設紹興間三山黄進士嘗補選進上乃亦闕畧弗偹
近嘉禾吳教杜復申明僅増三字僕之惑滋甚蓋若禮
記斂般請以機封毛詩猗儺其枝之類庸可諉曰是喪
制所出非程文所當用或音義弗順非韻語所可押至
如周禮舍采合舞之為釋菜毛詩鱣鮪發發之為鱍鱍
皆足正後學之傳訛助文場之窘步一切置之可乎廼
即經釋蒐羅萃為一編非敢上於官以求增補亦非敢
淑諸人以侈見聞姑藏家塾以擊䝉昧博識君子幸勿
我誚嘉定十有七年冬十月幾望代郡楊伯嵒彥瞻序
