春秋趙氏集傳十五卷屬辭十五卷左氏傳補注十
卷師說三卷皆居敬所校定始資中黃先生以六經
復古之說設教九江嘗謂近代大儒繼出而後朱子
四書之教大行然周易春秋二經實夫子手筆聖人
精神心術所存必盡得其不傳之旨然後孔門之教
乃備每患二經學者各以才識所及求之苟非其人
雖問弗荅其所告語亦皆引而不發姑使自思是以
及門之士鮮能信從領會者而當世君子亦莫克知
之唯臨川吳文正公獨敬異焉趙先生始就外傅受
四書即多疑問師荅以初學毋過求意殊不釋夜歸
别室取朱子大全集語類等書讀之如是者數年覺
所疑漸觧慨然有負笈四方之意乃往九江見黃先
生禀學焉盡得其所舉六經疑義千餘條以歸所輯
春秋師說蓋始於此嘗往淳安質諸教授夏公夏公
殊不謂然乃為言其先君子安正先生為學本末甚
悉久之先生復念黃先生高年平生精力所到一旦
不傳可惜也復如九江黃公乃授以學春秋之要居
二歲請受易得口授六十四卦卦辭大義後夏公教
授洪都先生再往見焉夏公問易象春秋書法如何
先生以所聞對夏公猶以枉用心力為戒特出其夏
氏先天易書曰此羲易一大象也又曰吾先人遺書
當悉付子矣先生敬起謝之然於二經舊說訪求考
索未嘗少後也遂如臨川見學士雍郡虞公公與黃
先生有世契一見首問黃公起居先生閒日為言黃
先生著書大意與夏公所以不然者時江西憲私試
請題虞公即擬策問江右先賢名節文章經學及朱
陸二氏立教所以異同先生識其意即具對卒言劉
侍讀有功聖經及舉朱子去短集長之說虞公大善
之授館於家以所藏書資其玩索袁公誠夫吳文正
公高第弟子也集其師說為四書日錄義多與朱子
異求先生校正其書先生悉擿其新意極論得失異
同與誠夫袁公多所更定至論春秋則確守師說不
變先生亦以所得未完非口舌可辨自是絶不與人
談嘗以為春秋名家數十求其論筆削有據依無出
陳氏右者遂合杜氏考之悉悟傳注得失之由而後
筆削義例觸類貫通縱橫錯綜各有條理此左氏傳
補注所由作也旣歸故山始集諸家說有合於經者
為春秋傳又恐學者梏於舊聞因陋就簡於交互之
義未能遽悉乃離經析義分為八類辨而釋之名曰
春秋屬辭蓋集傳以明聖人經世之志屬辭乃詳著
筆削之權二書相為表裏而春秋本旨煥然復明然
後知六經失傳之旨未嘗不可更通黃先生有志而
未就者庶可以無憾惜乎書成而黃先生與諸公皆
謝世久矣雖然習實生常雖賢者不能自免黃先生
力排衆說創為復古之論使人思而得之其見卓矣
使非先生蚤有立志公聽並觀潜思默識自任不回
則亦豈能卒就其業也哉當先生避地古朗山時居
敬與妻姪倪尚誼實從山在星谿上游高寒深阻人
跡幾絶故雖疾病隠約而覃思之功日益超詣有不
自知其所以然者因得竊聞纂述之意與先難後獲
之由乃備述其說于末簡庶有志是經者毋忽焉其
夏氏先天易說先生嘗以質諸虞公虞公復以得於
前軰者授之於是遂契先天内外之旨而後天上下
經卦序未易知也嘗得廬陵蕭漢中氏易說以八卦
分體論上下經所由分與序卦之意如示諸掌然上
無徵於羲皇成卦之序下無考於三聖彖象之辭則
猶有未然者及春秋本旨旣明乃悟文王據羲皇之
圖以為後天卦序采夏商之易以成一代之經蓋與
孔子因魯史作春秋無異然後知黃先生所謂周易
春秋經旨廢失之由有相似者蓋如此故以思古吟
等篇及行狀附于師說之後庶幾方來學者有所感
發云爾學生金居敬謹識
