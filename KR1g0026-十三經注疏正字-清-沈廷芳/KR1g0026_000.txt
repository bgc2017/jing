十三經注疏正字五經總義類
提要
(臣)等謹案十三經注疏正字八十一卷
國朝沈廷芳撰廷芳字椒園仁和人乾隆丙辰
召試博學鴻詞授翰林院編修官至山東按察使
是編校正十三經注疏以監本重修監本陸
氏閩本毛氏汲古閣本參互考正而音義釋
文則以徐氏通志堂本為準凡周易三卷尚
書五卷詩十四卷周禮十卷儀禮十一卷禮
記十五卷左傳十卷公羊傳四卷榖梁傳二
卷孝經一卷論語二卷孟子一卷爾雅三卷
考諸經正義宋端拱咸平景德遞有刊校而
板本久湮學者無由是正明萬歷後公私刊
板雖其中亦有據宋本刊正者而所校輒有
不同廷芳是書每條標其本句而疏其訛誤
於下其據某本改者並顯出之有未定者則
以疑存之或有據某人說者亦綴附焉而於
形聲六體尤所究詳然籕改而篆篆改而八
分而隷書偏旁點畫或因或革不能限以許
慎之所述又經師口授各據專門春秋則三
傳異文詩則四家殊字而假借通用又復錯
出於其間故曰若越若書自不同桑葚桑椹
詩亦各體此一經自不相同者也周禮之簭
不可以通乎周易之筮儀禮之庿不可以通
於禮記之廟此諸經各不相謀者也鄭康成
之屢稱舊書陸德明之多引别本更無論矣
故是書所舉或漏或拘尚未能毫髮無憾然
參稽衆本考騐六書訂刊板之舛訛祛經生
之疑似注疏有功於聖經此書更有功於注
疏較諸訓詁未明而自謂能窮義理者固有
虚談實際之分矣乾隆四十五年十二月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
十三經注疏正字例言
一唐太宗詔國子祭酒孔穎逹等撰定五經義疏凡百
七十卷名曰五經正義高宗永徽中賈公彦始撰周
禮儀禮義疏宋真宗景德中因判國子監李至請命
直講崔頤正孫奭崔偓佺等讐挍二傳二禮孝經論
語爾雅七經疏刊刻布下明神宗萬歷中并孟子彙
為十三經令國子監刊本即今國子監本也焦氏經
籍志謂唐定註疏始為十三經略言之耳
一十三經所見者有四本一監本一監本修板修板視
原本誤多十之三一陸氏閩本一毛氏汲古閣本閩
本及舊監本世藏較少故據監本修板及毛氏本正
焉釋文則從徐氏通志堂本校
一字一本誤者曰某本誤並誤者曰某字誤某誤而無
可考曰當某字誤可商曰疑某字誤不可知曰某字
疑或脫或衍或誤而不能定則概曰疑
一字有形誤有聲誤上下互易左右跳行前脫者後重
初衍則中落甚者以釋文羼註以傳註併經或疏存
而經亡或彼疏而此註諸如此例難可因仍若疏中
標目自某至某間有繆訛經註可考則從省略
一字乖六體已見宋玉山毛氏六經正誤至於加埸成
埸减錫作錫祗去下以同示卻易旁而殊却各為音
義非可混淆若監本以士衡名更陸璣為機毛氏緣
熹宗諱改學校作挍是處多同則從間出
一註疏引經字體不一或文有假借或本有異同俱載
原文兼述義訓惟論語大學中庸孟子士人羈丱誦
習所引異同概不標出至史傳諸子義異聖言引歸
體要其於詳略不盡以本文正焉若夫緯候之繆言
湮沉之古冊無可攷挍抑又略諸
一書有因校而誤者如鄭志中孫皓康成弟子也後人
誤以皓為歸命侯而改鄭志作吳志誤史起為吳起
而改魏襄王為魏文侯此因校得誤也極知檮昧未
敢莽鹵至於參伍考校未能盡正尚以俟好古博學
之君子云
十三經注疏正字例言
