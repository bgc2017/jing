周禮句解卷八
宋朱申撰
夏官司馬下
司士(下大夫二人中士六人下士十有二人府二人史四人胥四人徒四十人此掌羣臣之版蓋自公)
(至于士總而言之皆曰士也)掌羣臣之版(羣臣之名皆書於版版板)以治其政
令(下文所云皆政令也)歲登下其損益之數(損益謂黜陟也有損冇益則有登有)
(下其數有多寡也故每歲登之下之)辨其年歲與其貴賤(辨其年則知其齒之壯老)
(辨其歲則知其任之久近貴謂大夫以上賤謂士以下)周知邦國都家縣鄙之
數(周徧也邦國謂諸侯也都家謂大都小都家邑也縣鄙謂六遂也)卿大夫士庶子
之數(士謂卿大夫之適子已命者庶子謂卿大夫之庶子未命者)以詔王治(告於王以)
(所當進退之治)以德詔爵(公侯伯子男孤卿大夫士皆爵也有德者告於王而爵之)以功
詔禄(禄有官者之俸也有功者告於王而禄之)以能詔事(有才能者則告王使各治其事)
以久奠食(食者有司之餼廪也不待詔王特以任事之久而定其多寡爾)唯賜無常
(賜者出於王之特恩無常數也)正朝儀之位(朝儀謂視朝於路門外之儀也正其位則使之)
(不差朝潮)辨其貴賤之等(貴賤謂自王公以下至大僕從者也辨其等則使之不亂)王
南鄕(聖人南面而聽天下故王南向鄉向)三公北面東上(三公面向王故北面而以)
(東為上)孤東面北上(孤佑王者故在王之右而東面以北為上)卿大夫西面
北上(卿大夫佐王者故在王之左而西面亦以北為上)王族故士虎士在路
門之右南面東上(王族故士謂王之同族故為士而留宿衛者虎士虎賁之士也皆從)
(王者立於路門之右而南面以東為上)大僕大右大僕從者在路門之
左南面西上(大僕侍御之長大右司右也大僕從者小臣祭僕之類也亦從王者故立於路)
(門之左而南面以西為上大音太從去聲)司士擯(擯相王視朝之事擯必刃反)孤卿特
揖(三孤六卿職尊故逐一揖之)大夫以其等旅揖(旅衆也大夫稍卑有中下二等)
(故各於其等而衆揖之)士旁三揖(士又卑而有上中下故旁三揖焉)王還揖門
左揖門右(還回旋也以在路門左名者皆南面故還揖之也)大僕前(大僕近前正王)
(視朝之位)王入内朝皆退(王視朝畢乃入路門内朝朝者皆退)掌國中之士
治(士之仕於王國者則治其進退損益也)凡其戒令(戒其怠忽令其當為)掌擯士
者膳其摯凡祭祀掌士之戒令詔相其法事及賜爵
呼昭穆而進之帥其屬而割牲羞爼豆凡會同作士
從賓客亦如之作士適四方使為介大喪作士掌事
作六軍之士執披凡士之有守者令哭無去守國有
故則致士而頒其守凡邦國(邦國之士皆命於王)三歲則稽士
任(其任冇功過三歲則稽攷之)而進退其爵禄(有功者進其爵禄有過者退其爵禄)
諸子(下大夫二人中士四人府二人史二人胥二人徒二十人國子之適則為正而其庶介於適者則)
(謂之倅倅七内反)掌其戒令與其教治(戒其怠忽令其有為教以其藝治以其事)
(治直吏反)辨其等(明貴賤也)正其位(别上下也)國有大事(國有大事在祀與戎)
則帥國子而致於大子(公卿大夫聽於王故其于聽於大子也大音太)唯所
用之(唯大子之所用)若有兵甲之事(兵甲謂征伐也)則授之車甲(授以)
(車則馬可知授以甲則兵可知)合其卒伍(聯之有數卒子忽反)置其有司(師之有人)
以軍法治之(其坐作進退如軍旅之事)司馬弗正(以其為國之貴遊故司馬不得)
(以兵賦征之也正音征國正同)凡國正弗及(鄉遂所有甸徒力役之事皆不及也)大祭
祀正六牲之體(正其牲體以序而獻)凡樂事(作樂之事)正舞位(正舞者所)
(立之位)授舞器(授舞者所執之器)大喪正羣子之服位會同賓
客作羣子從凡國之政事(即兵甲之事也)國子存遊倅(遊倅謂倅)
(之未仕遊暇無事者蓋政事但及於國子故遊倅則存之於未用)使之脩德學道(德可)
(據故使之脩道可志故使之學)春合諸學(春則聚於大學而教之學)秋合諸射(秋則)
(聚於射宫而教之射)以攷其藝而進退之(其才藝長者進與官爵短者退之使更習)
(業也)
司右(上士二人下士四人府四人史四人胥八人徒八十人勇士為軍右者司右主之)掌羣右
之政令(羣右謂戎右齊右道右也政以正之令以命之)凡軍旅會同(軍旅戎事會同)
(賓事)合其車之卒伍(卒伍謂車僕所掌車之倅也)而比其乘(比其所乘之馬)
(使之齊力乘去聲)屬其右(屬其為右之人使之同心屬音燭)凡國之勇力之
士能用五兵者屬焉(以車右必任勇力之事也五兵戈殳戟酋矛夷矛也)掌其
政令(政以正之令以命之)
虎賁氏(下大夫二人中士十有二人府二人史八人胥八十人虎士八百人主虎士者賁奔)掌
先後王而趨以卒伍(王出則以虎賁趨於前後以衛王也言卒伍則有行列也先去)
(聲)軍旅會同亦如之(亦同用虎士衛王也)舍則守王閑(閑王所舍之防)
(也王出而舍於外則以虎士守王閑舍赦)王在國則守王宫(王入而在於國則以虎士)
(守王宫)國有大故則守王門(國有災兵之故則以虎士守王門)大喪亦
如之及葬從遣車而哭適四方使則從士大夫若道
路不通有徵事則奉書以使於四方
旅賁氏(中士二人下士十有六人史二人徒八人以旅力而衛王)掌執戈盾夾王
車而趨(王出則以下士十六人執戈盾夾王車而行盾常凖)左八人(八人在車之左)右
八人(八人在車之右)車止則持輪(使王車安固也)凡祭祀會同賓客
則服而趨喪紀則衰葛執戈盾軍旅則介而趨
節服氏(下士八人徒四人節其所著服與王為)掌祭祀朝覲衮冕六人維
王之太常(服衮冕者從王服也太常王所建旗六人維之則一畔有三人持之也)諸侯
則四人(諸侯建交龍之旂一畔有兩人維之)其服亦如之(亦同諸侯之服)郊祀
裘冕二人(尸服與王同大裘節服氏亦大裘故二人皆裘冕)執戈送逆尸從
車(送尸迎尸皆執戈而從尸車之後從去聲)
方相氏(狂夫四人)掌蒙熊皮黃金四目玄衣朱裳執戈揚盾
帥百隸而時難以索室毆疫大喪先匶及墓入壙以
戈擊四隅毆方良
大僕(下大夫二人長僕侍御之官大僕其也大太)掌正王之服位(王之吉服有六所立)
(有位大僕正之使當其禮)出入王之大命(出大命則宣之於外入大命則納之於内)掌
諸侯之復逆(復有報乎上也逆有言乎上也)王視朝則前正位而退
(前正位則司士所謂大僕前也退則立於路門之左也)入亦如之(正燕朝之位亦如外朝也)
建路鼓于大寢之門外(路鼔四面以象無所不通也大寢路寢也其門外則曰内)
(朝)而掌其政(謂鼓節與早晏)以待達窮者與遽令(無告困窮之民四方)
(急遽之令二者欲其聞之速也故使之鳴鼔焉遽詎令零也)聞鼔聲(大僕聞有鳴鼓者)則
速逆御僕與御庶子(御僕御庶子皆直事鼔所者大僕速逆此二官即受其事以聞)
祭祀賓客喪紀正王之服位詔法儀贊正牲事王出
入則自左馭而前驅(王出入面乘車則自車之左馭而前行也)凡軍旅田
役贊王鼔(軍旅田役王皆親鼓大僕贊之)救日月亦如之(日月薄蝕則擊鼔以)
(祛隂慝大僕亦贊其事)大喪始崩戒鼔傳達于四方窆亦如之
縣喪首服之法于宫門掌三公孤卿之弔勞王燕飲
則相其灋(王之燕飲雖無酌數然亦有法大僕則相之)王射則贊弓矢(王之)
(大射燕射冇事於弓矢大僕則贊之)王視燕朝則正位(王與族人燕處大僕皆正其位)
掌擯相(擯則助賓相則助主)王不視朝則辭於三公及孤卿(以不)
(視朝之意而告之也)
小臣(上士四人大僕之屬)掌王之小命(大僕出入王之大命故小臣掌其小命也)詔
相王之小灋儀(詔者告之以言相者助之以力小法如行以肆夏之類小儀如大揖同姓)
(之類)掌三公及孤卿之復逆(大僕掌諸侯之復逆故小臣掌三公孤卿之復逆也)
正王之燕服位(王退朝而適燕寢則正其服與位)王之燕出入則前
驅(燕私之出入則馭而前驅)大祭祀朝覲沃王盥(沃水盥手)小祭祀賓
客饗食賓射掌事如大僕之法掌士大夫之弔勞凡
大事佐大僕
祭僕(中士六人之代王躬行祭祀事)掌受命于王以視祭祀(謂王於祭祀有)
(故而不與之時也)而警戒祭祀有司(有司有事於祭祀者警以言而戒以事也)糾
百官之戒具(前期則有戒既戒則其具皆糾察之)既祭帥羣有司而反
命(受命以祭故祭畢則帥有司而反命)以王命勞之(復以王命勞與祭之有司勞去聲)
誅其不敬者(有司不敬則以王命誅責之)大喪復于小廟凡祭祀
王之所不與則賜之禽都家亦如之凡祭祀致福者
展而受之
御僕(下士十有二人府二人史四人胥二人徒二十人僕臣之屬于尊者如馬之在御也)掌羣
吏之逆及庶民之復(羣吏之逆謂自士以下有言於上者庶民之復謂惸獨老幼有)
(復於上者)大祭祀相盥而登(盥洗手也登謂登牲體於爼也相相王也)大喪持
翣掌王之燕令以序守路鼔
隸僕(下士二人府一人史二人胥四人徒四十人)掌五寢之掃除糞灑之事
祭祀脩寢王行洗乘石掌蹕宫中之事大喪復于小
寢大寢
弁師(下士二人工四人史二人徒四人掌五冕之官)掌王之五冕(王之冕有六大裘冕)
(衮冕鷩冕毳冕希冕玄冕而此云五冕者大裘與兖同一冕也)皆玄冕朱裏(冕以版為之廣)
(八寸長尺六寸玄表而朱裏)延紐(延即冕之覆而在上也紐小鼻也綴於武上四旁以笄貫之)五
采繅十有二就(以五采絲為繩如繅之文以貫玉而垂於延之前後各十有二就也就成)
(也繅音藻)皆五采玉十有二(以五采玉相間用五采繅貫而垂之每就各十有二旒也)
玉笄朱紘(以玉為笄横貫於紐以朱為紘綴於笄之兩端而結於頷下)諸侯之繅
斿九就(冕之前後各九就每就綴九旒侯當為公斿留)瑉玉三采(瑉玉石似玉者也三)
(采朱白蒼也瑉音民)其餘如王之事(謂玄冕朱裏延綴玉笄朱紘也)繅斿皆就
(此總言侯伯子男之冕也侯伯七命則七就子男五命則五就)玉瑱玉笄(以玉為瑱所以塞耳)
(也玉笄見上注)王之皮弁會五采(皮弁王視朝之服其縫中結五采玉為飾也)玉
璂象邸(玉璂即五采玉十二也象邸以象骨飾采内頂上之邸也)玉笄王之弁絰
弁而加環絰諸侯及孤卿大夫之冕韋弁皮弁弁絰
各以其等為之而掌其禁令
司甲(下大夫二人中士八人府四人史八人胥八人徒八十人)闕
司兵(中士四人府二人史四人胥二人徒二十人掌兵器者)掌五兵五盾(此言步卒五兵)
(弓矢戈殳矛也五盾則授兵舞者之盾謂貳車之盾乘車之盾旅賁之盾虎士之盾藩盾也)各辯
其物與其等(辯其物則其用各有所宜也辯其等則其制有長短小大也)以待軍
事(除戎器以戒不虞也)及授兵(以兵器授軍旅)從司馬之法以頒之(師旅)
(卒兩人數合頒所用多少並從司馬之法)及其授兵輸亦如之(謂師還而有司還兵)
(也)及其用兵亦如之(謂出給守衛也二者皆從司馬之法)祭祀授舞者
兵(干戚之舞)大喪廞五兵軍事建車之五兵會同亦如之
司戈盾(下士二人府一人史二人徒四人戈今之戟也盾常允)掌戈盾之物而頒
之(如下文祭祀軍旅會同之屬)祭祀授旅賁殳(旅賁掌執戈盾而趍及祭祀則但執)
(殳也)故士戈盾(故士王族故士也以其從士故授之戈盾以為衛)授舞者兵亦
如之軍旅會同授貳車戈盾(貳車副車也若有軍旅會同則司戈盾以戈盾)
(授之)建乘車之戈盾(王所乘車不授之但建其戈盾而已乘去聲)授旅賁及
虎士戈盾(旅賁虎士趍而衛王故亦授以戈盾賁奔)及舍設藩盾(王所止舍之所)
(設盾以為藩衛)行則歛之(王行則無所用故收歛之歛去聲)
司弓矢(下大夫二人中士八人府四人史八人胥八人徒八十人掌弓弩矢箙官之長)掌六
弓四弩八矢之法(六弓謂王弓弧弓夾弓庾弓唐弓大弓也四弩謂夾庾唐大也八矢)
(謂枉矢絜矢殺矢鏃矢矰矢茀矢恒矢庳失也法謂曲直長短之數也)辨其名物(名以命之)
(物以色之)而掌其守藏(守之則有人藏之則有府守音狩藏去聲)與其出入(出則)
(頒之入則授之)中春獻弓弩(弓弩成於陽氣方和之時故中春獻之中音仲)中秋獻
矢箙(箙盛矢器也以獸皮為之矢與箙成於隂氣將堅之時故仲秋獻之)及其頒之王
弓弧弓以授射甲革椹質者夾弓庾弓以授射豻侯
鳥獸者唐弓大弓以授學射者使者勞者其矢箙皆
從其弓凡弩夾庾利攻守唐大利車戰野戰凡矢枉
矢絜矢利火射用諸守城車戰殺矢鍭矢用諸近射
田獵矰矢茀矢用諸弋射恒矢庳矢用諸散射天子
之弓合九而成規(往體寡來體多則合多往體多來體寡則合少天子之弓王弓弧弓)
(也其體不甚曲故合九弓而成一規)諸侯合七而成規(諸侯之弓唐弓大弓也其體稍)
(曲故合七弓而成一規)大夫合五而成規(大夫之弓夾弓庾弓也其體愈曲故合五)
(弓而成一規)士合三而成規(士之弓斗力也其體極曲故合三而成規)句者謂
之弊弓(句曲也弊惡也句者弊則直者為良矣句鈎弊婢)凡祭祀共射牲之
弓矢(射牲示親殺也殺牲非尊者所親故用弓矢)澤共射椹質之弓矢(澤謂)
(澤宫將祭而習射以選士之處也質止也言樹椹以為射正而共其弓矢)大射燕射(大射擇士)
(助祭燕射燕飲而射)共弓矢如數并夾(如數謂如當射者之數也并夾謂矢之高者以)
(夾取之也)大喪共明弓矢凡師役會同頒弓弩各以其物
(物謂弓弩矢箙之類)從授兵甲之儀田弋充籠箙矢共矰矢凡
亡矢者弗用則更
繕人(上士二人下士四人府一人史二人胥二人徒二十人繕治弓弩矢箙之類)掌詔王射
(告王以當射之節)質王弓矢之事(當射則以弓矢授王已射則受之)凡乘車
充其籠箙載其弓弩既射則歛之無會計
槀人(中士四人府二人史四人胥二人徒二十人箭簳曰槀槀杲)掌受財于職金以
齎其工(弓弩矢箙冬官百工所造也槀人則受財于職金之官以給其直齎音咨)弓六物
為三等(弓六物謂王弧夾庾唐大也其斗力強弱分為上中下三等)弩四物亦如
之(弩四物謂夾庾唐大也其斗力亦分三等)矢八物皆三等(矢八物謂枉絜殺鏃矰茀)
(恒庳也皆分三等)箙亦如之(盛矢之箙亦分三等)春獻素(春獻弓弩之胎素)秋
獻成(弓弩備四時之氣而後成及秋乃可獻也)書其等以饗工(書其工拙之等降為)
(酒食以享勞之也)乘其事(乘其治兵大閱之事)試其弓弩(當大閱時試其弓弩良否)
(試當作考)以下上其食而誅賞(弓弩善則上其禄甚則賞之不善則下其禄甚則誅)
(之上時掌)乃入功于司弓矢及繕人(既考其功乃入之于司弓矢以待頒賜入)
(之于槀人以供王用也)凡齎財與其出入皆在槀人以待會而
考之亡者闕之
戎右(中大夫二人上士二人此充戎路之右)掌戎車之兵革使(王乘戎車則在弓之)
(右執兵被甲以充役使使去聲)詔贊王鼓(詔謂告以當鼔之節質謂助擊之也)傳王命
于陳中(以軍衆所在懼王命有所不聞也傳直宣陳陣)會同充革車(會同王乘金路)
(而革車從則充革車之右也)
齊右(下大失二人齊充玉路金路之右音齋)掌祭祀會同賓客馬前齊車
(祭祀王乘王路會同賓客王乘金路王未乘車之時立於馬前以備驚奔)王乘則持馬(王登)
(車則持馬以備駭輿之患乘去聲)行則陪乘(王既乘而行則在車為參乘也)凡有牲
事則前馬(王見牲則拱而式齊右居馬前以備驚奔)
道右(上士二人右此充象路之)掌前道車(道車象路視朝之車也前車與齊車同)王
出入則持馬陪乘如齊車之儀(乘則持馬行則陪乘)自車上諭
命于從車(王行則以車從王有命則自車上宣諭之從去聲)詔王之車儀(動容)
(周旋之儀皆詔告之)王式則下前馬(與齊右牲事前馬同)王下則以蓋從
(王下車則執蓋而從)
大馭(中大夫二人最此玉路之馭馭之尊者)掌馭玉路以祀(見巾車注)及犯軷
(行山曰軷蓋封土為山於國門之外祭之以牲也軷音䟦)王自左馭(大馭將下車故王自車左)
(代之為馭)馭下祝(大馭乃下車而祝神祝之又反)登受轡犯軷(已祭而登車乃受轡)
(而犯軷)遂驅之(乃驅馬登其山而去之所謂犯軷也)及祭酌僕(僕即大馭也王以祭)
(之餘酒酌之)僕左執轡(大馭以左手執轡)右祭兩軹(以右手酹酒祭左右兩轂)
(之末軹只)祭軌(又祭軾前軌犯)乃飲(祭畢然後飲之)凡馭路(總言馭五路也)行以
肆夏(行謂大寢至門外行欲緩故歌肆夏以為節)趨以采薺(趨謂路門至應門趨欲速)
(故歌采薺以為節薺音咨)凡馭路儀(總言馭五路之儀)以鸞和為節(鸞和金鈴)
(也鸞在衡和在軾取其聲以為車行之節也)
戎僕(中大夫二人革路之馭)掌馭戎車(見巾車革路注)掌王倅車之政(倅副)
(車也掌其政所以正之倅萃内反)正其服(正乘戎車者服)犯軷如玉路之儀
(一如大馭之儀)凡巡守及兵車之會亦如之(巡守謂巡諸侯之所守兵車之)
(會謂盟會用兵車二者皆乘革路也)掌凡戎車之儀(戎以威為主若甲冑有不可犯之色)
(是也)
齊僕(下大失二人事金路之馭也言齊者王敬賓如祭也齊音齋)掌馭金路以賓(見巾)
(車注)朝覲宗遇饗食皆乘金路(此皆所以接賓故皆乘金路也乘去聲)其
法儀各以其等為車送逆之節(法謂度數儀謂動容蓋主送逆公侯伯子)
(男各以其爵位尊卑之等而為遠近之節也)
道僕(上士十有二人象路之馭)掌馭象路以朝夕燕出入(出入謂旦暮乘)
(象路以之内外朝也燕謂自内外朝乘象路以還燕寢也象路見巾車注朝潮)其法儀如齊
車(亦以其等為節)掌貳車之政令(貳車道車之副也政以正之令以命之)
田僕(上士十有二人木路之馭)掌馭田路以田以鄙(田路即巾車之木路也田)
(田獵也鄙巡行縣鄙也)掌佐車之政(佐車田車之副貳也)設驅逆之車(驅車)
(謂驅禽使前趍獲也逆教也逆還之使禽不出圍也)令獲者植旌(令獲禽者致於虞人所植)
(之旌植直吏反)及獻比禽(及獻禽則比次其大小而數之比鼻)凡田(田獵驅馳之法)王
提馬而走(提猶舉也使人扣而舉之)諸侯晉(晉猶抑也使人扣而抑之皆所以止奔也)
大夫馳(馳則放而不扣也)
馭夫(中士二十人下士四十人貳車從車使車之馭)掌馭貳車從車使車(貳車)
(象路之副也從車戎車田車之副也使車驅逆之車也從去聲使去聲)分公馬而駕治
之(三者皆公車故用公馬駕謂以舟駕馬治謂理其行也)
校人(中大夫二人上士四人下士十冇六人府四人史八人胥八人徒八十人馬官之長校效)掌
王馬之政(政謂差擇養乘之數)辨六馬之屬(馬之屬不同而所駕亦異故辨之)
種馬一物(種謂馬之至良而可以為種者王路用之一物者謂以一類相從也種上聲)戎
馬一物(戎路駕戎馬)齊馬一物(金路駕齊馬)道馬一物(象路駕道馬)
田馬一物(田路駕田馬)駑馬一物(以給宫中之役)凡頒良馬而養
乘之(頒良馬謂頒之于圉師圉人趣馬馭夫僕夫也養之乘之然後教也)乘馬一師四
圉(四匹曰乘養馬曰圉乘馬分為四圉圉師一人主之圉魚吕反)三乘為皂(馬十二匹為皂)
(皂才早反)皂一趣馬(下士一人主之)三皂為繫(馬三十六匹為繫繫音計)繫一
馭夫(中士一人主之)六繫為廐(馬二百一十六匹為廐)廐一僕夫(上士一人)
(主之廐九又反)六廐成校(六馬各一廐共成一校凡千二百九十六匹而王馬少備)校有
左右(二校分為左右)駑馬三良馬之數(五馬皆為良馬惟駑馬一物獨三倍良馬)
(之數)麗馬一圉(二馬為麗是二駑馬共為一圉)八麗一師(馬十六匹共一圉師)八
師一趣馬(馬百二十八匹共一趣馬)八趣馬一馭夫(馬一千二十四匹共一馭)
(夫也駑馬三良馬之數五良一駑凡三千四百五十六匹而王馬大備矣)天子十有二
閑(閑必木為之以防馬也六廐成校校有左右故十二閑也)馬六種(種馬戎馬齊馬道馬田馬)
(駑馬)邦國六閑(諸侯良馬三閑駑馬三閑)馬四種(無種馬戎馬也)家四閑(卿大)
(夫良馬一閑駑馬三閑)馬二種(止有田馬駑馬)凡馬特居四之一(特牡馬也)
(三牝一牡欲其生之衆也)春祭馬祖(祭天駟星)執駒(馬二歲為駒性未定執之無令)
(近母)夏祭先牧(祭始養馬者)頒馬攻特(牡馬蹄齧不可乘用故因夏頒馬而攻鑿)
(其蹄也)秋祭馬社(祭始乘馬者)臧僕(簡為馭者令皆善也)冬祭馬步(祭神)
(為災害馬者)獻馬(獻成馬於王)講馭夫(馭夫馭貳車從車使車者講簡習也)凡
大祭祀朝覲會同(皆有合用之馬)毛馬而頒之(齊其毛色而頒授之)飾
弊馬(以馬賜遺則校人飾之)執扑而從之(馭者執鞭策而從之扑普卜反)凡賓
客(諸侯朝王)受其弊馬(受其庭實之馬)大喪飾遺車之馬及葬埋
之田臘則帥驅逆之車凡將事于四海山川(行祭事於)
(四海山川之神)則飾黃駒(黃中之色也謂殺駒以祈沈也)凡國之使者(天子使人)
(於侯國使去聲)共其弊馬(弊馬或以賜諸侯或以私覿)凡軍事(用兵之事)物馬
而頒之(齊其足力而頒授之)等馭夫之祿(自馭馬以下皆冇祿舉馭夫以見之也)
宫中之稍食(稍食者餼廪也謂馬皆有養乘於宫中者)
趣馬(下士皂一人徒四人趣養馬者趣蒼走反)掌贊正良馬(贊助校人而止良馬之弗)
(良者)而齊其飲食(所以養之使無飢渴之害)簡其六節(所以閑之以辨六馬之等)
掌駕說之頒(駕以行說以止有勞逸之節故叙而頒之說稅)辨四時之居治
(居謂牧廐所處之宜治謂執駒攻特之屬治直吏反)以聽馭夫(惟馭夫之所役)
巫馬(下士二人醫四人府一人史二人賈二人徒二十人)掌養疾馬而乘治之相
醫而藥攻馬疾受財于校人馬死則使其賈粥之入
其布于校人
牧師(下士四人胥四人徒四十人)掌牧地皆有厲禁而頒之孟春焚
牧中春通淫掌其政令凡田事贊焚萊
庾人(上士閑三人史二人徒二十人搜庾隱也以閑者馬之所隱也庾音)掌十有二閑
之政教(天子十有二閑政以正之教以導之)以阜馬(使馬壯盛)佚特教駣攻
駒及祭馬祖祭閑之先牧及執駒散馬耳圉馬正校
人員選(圉師圉人之員不應其選者正之)馬八尺以上為龍(此天子所駕五)
(路之馬故稱龍上時掌反)七尺以上為騋(此諸侯之上物故稱騋)六尺以上
為馬(此特常馬故但稱馬)
圉師(乘一人徒二人)掌教圉人養馬春除蓐釁廐始牧夏庌馬
冬獻馬射則充椹質茨牆則翦闔
圉人(良馬匹一人駑馬麗一人)掌養馬芻牧之事以役圉師凡賓客
喪紀牽馬而入陳廞馬亦如之
職方氏(中大夫四人下大夫八人中士十有六人府四人史十冇六人胥十冇六人徒百有六十人)
(主四方之職貢地圖)掌天下之圖(天下山川之圖)以掌天下之地(天下之地)
(至廣按其圖而掌之)辯其邦國都鄙四夷八蠻七閩九貉五戎
六狄之人民(邦國諸侯也都鄙采邑也東方有四夷南方冇八蠻東南有七閩西北有九貉)
(西方有五戎北方冇六狄其人民風俗皆辨之閩亡巾反又亡千反又音文貉孟曰反)與其財
用九穀六畜之數要(財用之所出九穀之所生六畜之所産莫不辨其數要焉數謂)
(別而計之要謂總而計之也畜許六下同)周知其利害(凡利人害人之事皆徧知之)
乃辯九州之國(天下九州每州各置方百里七十里五十里三等之國)使同貫
利(事之有條謂之貫可以生養人者謂之利)東南曰揚州(揚州在東南方)其山鎮
曰會稽(山曰鎮者以鎮安於一州也會稽山在今越州會檜稽雞)其澤藪曰具區
(水所鍾曰澤草所生曰藪具區在今之蘇州)其川三江(水流而趍海者曰川三江即禹貢所)
(謂三江既入是也)其浸五湖(水積而成淵者曰浸五湖即范蠡所泛者是也浸子鴆反)其
利金錫竹箭(其民資以為生者曰利金黃金也錫白鑞也竹竹之大者箭小竹可為箭者)
其民二男五女(七人之中二為男而五為女)其畜宜鳥獸(其民待以為養)
(者曰畜飛曰鳥走曰獸)其穀宜稻(其土宜之以為食者曰穀)正南曰荆州(荆州)
(在正南方)其山鎮曰衡山(今潭州南岳也)其澤藪曰雲瞢(雲在江北夢在)
(江南瞢亡貢切)其川江漢(江出岷山漢出嶓冡)其浸穎湛(穎出陽城湛未聞湛直咸)
其利丹銀齒革(丹朱砂也銀白金也齒象齒也革獸皮也)其民一男二女
(三人之中一男二女女倍於男也)其畜宜鳥獸(與揚州同)其穀宜稻(荆州皆宜)
(稻者以厥土惟塗泥故也)河南曰豫州(豫州在大河之南荆山之北)其山鎮曰
華山(今華隂西岳也)其澤藪曰圃田(在中牟)其川熒雒(熒在熒陽雒在)
(雒邑)其浸波溠(禹貢所謂伊洛瀍澗滎波既瀦是也溠詐)其利林漆絲枲(漆木)
(成林絲蠶絲也枲麻也枲思似)其民二男三女(五人之中二為男而三為女)其畜
宜六擾(擾馴也六擾馬牛羊豕犬雞也擾而小反)其穀宜五種(黍稷菽麥稻也)正
東曰青州(青州在正東方)其山鎮曰沂山(沂水所出在蓋縣沂魚祈)其澤
藪曰望諸(在雎陽)其川淮泗(淮今淮河泗在泗州)其浸沂沭(沂出沂山)
(沭出東莞沭述)其利蒲魚(蒲水草其地水多故産蒲魚)其民二男二女(男女)
(相等)其畜宜雞狗(禽宜雞獸宜犬)其穀宜稻麥(夏有麥冬有稲)河東曰
兖州(兖州在大河之東)其山鎮曰岱山(今之東岳泰山)其澤藪曰大
野(在鉅野)其川河泲(河大河也泲與濟同出沇水泲子禮)其浸盧維(盧當為雷)
(即雷夏也維當為雍即灉水也盧雷維雍)其利蒲魚(與青州同)其民二男三女
(與豫州同)其畜宜六擾(亦同豫州)其穀宜四種(黍稷稻麥)正西曰雍
州(雍州在正西方雍去聲)其山鎮曰嶽山(吳嶽也)其澤藪曰弦蒲
(吳與嶽皆在汧)其川涇汭(涇出涇陽汭在豳地汭如銳反)其浸渭洛(渭出烏鼠同汀)
(洛出熊耳)其利玉石(石美石也)其民三男二女(男多於女)其畜宜牛
馬(六擾之中但宜牛馬)其穀宜黍稷(五種之中但宜黍稷)東北曰幽(幽州在東)
(北方)其山鎮曰醫無閭(在遼東)其澤藪曰貕養(在長廣)其川
河泲(與兖州同)其浸菑時(菑出萊蕪時出般陽)其利魚鹽(近海故也)其民
一男三女(男最少女最多)其畜宜四擾(馬牛羊豕)其穀宜三種(黍稷)
(稲)河内曰冀州(冀州在河北東西南三面距河)其山鎮曰霍山(在彘陽)
其澤藪曰揚紆(所在未聞)其川漳(出長子縣)其浸汾路(汾出汾陽潞出)
(歸德汾棼)其利松栢(多山故也)其民五男三女(男最多女最少)其畜宜
牛羊(六擾之中但宜牛羊)其穀宜黍稷(與雍州同)正北曰并州(并州在正)
(北方)其山鎮曰恒山(在上曲陽今北岳恒音常)其澤藪曰昭餘祁(在鄔)
其川虖池嘔夷(虖池出鹵城嘔夷出平舒虖呼池駝嘔謳)其浸淶易(淶出廣昌)
(易出故安淶來)其利布帛(宜於蠶績)其民二男三女(與兖州同)其畜宜
五擾(馬牛羊犬豕)其穀宜五種(與豫州同)乃辨九服之邦國
(即大司馬九畿也以其服事天子故曰九服)方千里曰王畿(即大司馬之國畿也)其
外方五百里曰侯服(在王畿外)又其外方五百里曰甸服
(在侯服外)又其外方五百里曰男服(在甸服外)又其外方五百
里曰采服(在男服外)又其外方五百里曰衛服(在采服外)又其
外方五百里曰蠻服(在衛服外)又其外方五百里曰夷服
(在蠻服外)又其外方五百里曰鎮服(在夷服外)又其外方五百
里曰藩服(在鎮服外)凡邦國千里(一州之地其方千里)封公以方
五百里則四公(以其千里封公則可為方五百里者四國)方四百里則六
侯(以其千里封侯則可為方四百里者六國)方三百里則七伯(七伯當為十一伯字)
(之誤也以其千里封伯則可為方三百里者十一國)方二百里則二十五子(以其)
(千里封子則可為方二百里者二十五國)方百里則百男(以其千里封男則可為方百里)
(者百國)以周知天下(如此則天下之地可以徧知矣)凡邦國(凡治邦國諸侯)
(之法)小大相維(使大國比小小國事大以相維屬)王設其牧(王設九州之牧以統)
(諸侯)制其職(建立諸侯職事)各以其所能(不強之以所不能也)制其貢(建立)
(諸侯貢賦)各以其所有(不責以其所不有也)王將巡守(巡諸侯之所守)則戒
于四方(前期警戒四方諸侯)曰各脩平乃守(守謂國境之内脩之平之使各當其)
(分也)攷乃職事(攷察之不使有曠職廢事也)無敢不敬戒(無敢不敬而違命不)
(戒而荒政也)國有大刑(違其所戒則加於大刑不特常刑也)及王之所行(王巡)
(守所行之處)先道帥其屬而巡戒令(其屬即土方氏以下也先道則在王前而)
(巡行前日所施戒令也)王殷國亦如之(十二歲不巡守則六服盡朝謂之殷國其戒四)
(方諸侯與巡守同)
土方氏(上士五人下士十人府二人史五人胥五人徒五十人主四方邦國之土地)掌土圭
之法(土圭長尺五寸以量日景)以致日景(立八尺之表夏至則景尺五寸冬至則景大三)
(尺)以土地相宅而建邦國都鄙(土地猶度地也度地勢而相其可居者以)
(建諸侯之邦國公卿之都鄙相去聲)以辯土宜土化之法而授任地者
(土宜謂九穀所宜土化謂糞種所用授任地者謂授之以地而任其耕種也)王巡守則樹
王舍(王之所舍為之藩籬也)
懷方氏(中士八人府四人史四人胥四人徒四十人主懷來四方之民者)掌來遠方之
民(懷來遠方四夷之民)致方貢(招致四方所貢之物)致遠物(招致遠人所獻之物)而
送逆之(其去也送之其來也逆之)達之以節(達民以旌節達貢以璽節)治其委
積館舍飲食(委積以備其用館舍以安其居飲食以順其好)
合方氏(官屬如懷方氏者主合同四方之事)掌逹天下之道路(道路所以通往)
(來逹之使無阻也)通其財利(懋遷有無以相濟也)同其數器(十百千萬之數吉凶)
(禮樂之器使無異同)壹其度量(分寸尺大之度龠合升斗之量使之齊一)除其怨惡
(邦國相怨相惡者除之使相和睦)同其好善(邦國相好相善者同之使相堅固)
訓方氏(官屬如合方氏者主訓道四方之民)掌道四方之政事(道猶言也四方)
(諸侯大之為政小之為事皆言於王)與其上下之志(上而為君下而為臣其志亦告之於)
(王也)誦四方之傳道(四方傳說往古之事亦為王誦之也傳直專反)正歲則布
而訓四方(布告以教天下使知世之善惡)而觀新物(新物出而觀之以知民志之好惡)
形方氏(官屬如訓方氏形主制四方邦國之體)掌制邦國之地域(邦國地域廣狹)
(犬小各制其形體也)而正其封疆(境界分明不使侵爭攘奪)無有華離之地
(析而不絶為華絶而不續為離無華離之地則封疆正矣華依江作&KR0992;音誇)使小國事大
國(以小事大不得怠慢)大國比小國(以大比小不得侵陵)
山師(中士二人下士四人府二人遥掌畿外邦國之山林)掌山林之名(積石曰山竹木)
(曰林)辯其物與其利害(物乃山林所産利謂利益人者害謂毒害人者)而頒之
于邦國(頒布於畿外之邦國)使致其珍異之物(有珍異之物則使致于天子)
川師(官屬如山師川遥掌畿外邦國之澤)掌川澤之名(流水曰川積水曰澤)辯其
物與其利害而頒之于邦國使致其珍異之物(並同山師)
邍師(中士四人下士八人府四人史八人胥八人徒八十人邍與原同謂地之廣平者邍原)掌四
方之地名(如大原岳陽之類)辯其丘陵墳衍邍隰之名(此土名也)
(土高曰丘大阜曰陵水涯曰墳下平曰衍高平曰原下濕曰隰墳扶去聲)物之可以封邑
者(相度其地可以居民立邑者)
匡人(中士四人史四人徒八人主正諸侯以法則)掌逹法則(八法八則推而逹之)匡邦
國而觀其慝(以正邦國而觀其姦偽之惡)使無敢反側(不得背違法度)以
聽王命(惟王命之所使)
撢人(官屬如匡人告撢猶探也主探王意以天下撢貪)掌誦王志(志者心之所之誦王之言)
(可以見志)道國之政事(道猶言也大曰政小曰事)以巡天下之邦國而
語之(巡行天下邦國而以王之志慮國之政事告於諸侯語去聲)使萬民和說而
正王面(如此則天下之民無不和悅皆舉首而面於王矣說悅)
都司馬(每都上士二人中士四人下士八人府二人史八人胥八人徒八十人都謂王子弟及公鄉)
(之采地也司馬主其軍賦)掌都之士庶子及其衆庶車馬兵甲之
戒令(土謂公卿大夫之適子庶子則衆子也衆庶謂其都之民也司馬兵官故掌其車馬兵甲之戒)
(令)以國灋掌其政學(以學而後入政故必使之曉國法也政征)以聽國司
馬(車馬兵甲掌於大司馬故聽命焉)家司馬亦如之(家謂大夫之采邑也其司馬所)
(掌如都之事)
家司馬(各使其臣以正於公司馬)
周禮句解卷八
