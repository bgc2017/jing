周禮句解卷四
宋朱申撰
地官司徒下
載師(掌任土官之長其屬上士二人中士四人府二人史四人胥六人徒六十人)掌任土之
灋(任土之所宜以制賦)以物地事(物色之而知其種植所宜)授地職(既知地利所宜)
(則授有職事於地者)而待其政令(因其職事使出貢賦)以㕓里任國中之
地(任見上注㕓民居之區域也里居也國中王國之内也㕓地在於王國之中㕓直連反)以場
圃任園地(圃植果蓏之屬季秋於中為場以納稼樊圃謂之園)以宅田士田賈
田任近郊之地(宅田致仕者所受田士田仕者所受之圭田賈田吏為縣官賣財者之田)
(五十里為近郊賈古)以官田牛田賞田牧田任遠郊之地(官田公家)
(所耕藉田牛田以養公家之牛賞田賞賜之田牧田牧六畜之田百里為遠郊)以公邑之田
任甸地(公邑之田謂六遂之餘地遠郊之外曰甸)以家邑之田任稍地(家邑)
(之田謂大夫所食采邑三百里曰稍稍去聲)以小都之田任縣地(小都之田謂卿)
(所食采邑四百里曰縣)以大都之田任畺地(大都之田謂公及親王子母弟所食)
(采邑五百里曰畺地畺姜)凡任地(總言任土制賦之去)國宅無征(征稅也周稅輕近而)
(重遠近者多役故也國宅凡官所有宫室故無征)園㕓二十而一(園少利㕓無穀故二)
(十分而稅其一分薄其征也)近郊十一(十分取其一分比園㕓為重矣)遠郊二十
而三(二十分而取其三分比近郊又重矣)甸稍縣都皆無過十二(十分而取)
(其二分比遠郊又重矣)唯其漆林之征二十而五(二十分而取其五分漆林)
(利厚重其征者所以抑末作也)凡宅不毛者有里布(不毛者不種桑麻也布泉也宅)
(不毛者罰以一里二十五家之泉)凡田不耕者出屋粟(夫三為屋有田而不耕者)
(罰之出三家之稅粟)凡民無職事者出夫家之征(夫征者百畆之稅也家征)
(者出士徒車輦給徭役也凡民無九職三事者罰之使出夫稅家稅)以時徵其賦(謂園㕓以)
(下之稅賦皆以時取之也)
閭師(中士二人史二人徒二十人賦二十五家為閭閭師主征六鄉貢之稅)掌國中及四
郊之人民六畜之數(國中及四郊謂園㕓至遠郊也數謂登耗多寡之數)以任
其力(人民兼六畜而言者牛馬之類亦可任其力也)以待其政令(待貢賦之政令)以
時徵其賦(稅賦以時而取)凡任民(總言任民之法)任農以耕事(任使也農)
(即九職之三農)貢九穀(貢獻也三農生九穀故也)任圃以樹事(即九職之園圃)貢
草木(園圃育草木也)任工以飭材事(即九職之百工)貢器物(百工飭化八材)
(以成器用)任商以市事(即九職之商賈)貢貨賄(商賈阜通貨賄也)任牧以
畜事(即九職之藪牧)貢鳥獸(藪牧養蕃鳥獸也)任嬪以女事(即九職之嬪婦)
貢布帛(嬪婦化治絲枲以成布帛)任衡以山事(即九職之衡任山林之衡者)貢
其物(物謂山之材)任虞以澤事(即九職之虞任山澤者)貢其物(物謂澤之)
(材)凡無職者出夫布(無事於九職者罰之使出一夫之泉)凡庶民不畜
者祭無牲(不自養牲者祭不得用牲)不耕者祭無盛(黍稷曰粢在器曰盛不自)
(耕田者祭不得用盛盛成)不樹者無椁(椁外棺也不自種木者葬不得用椁)不蠶者
不帛(不自養蠶者寒不得衣帛)不績者不衰(不自績麻者喪不得衣衰凡此皆以恥不)
(勉也)
縣師(上士二人中士四人府二人史四人胥八人徒八十人此間田之縣縣師主徵野賦貢)掌邦
國都鄙稍甸郊里之地域(邦國謂王畿外接諸侯之封疆者都謂大都小都鄙)
(謂公邑稍謂采邑甸謂六遂郊里謂六鄉皆先正其地域)而辨其夫家人民田萊
之數(夫家謂男女人民謂奴婢田萊謂見其田及荒不耕者則皆辨其數矣)及其六畜
車輦之稽(六畜馬牛羊豕犬雞也車所以駕馬輦人挽行之稽計也)三年大比(三年)
(一次大按此戸口)則以攷羣吏(攷校主民之羣吏功過)而以詔廢置(有過)
(者廢而不用有功者置之以爵)若將有軍旅會同田役之戒則受
灋于司馬以作其衆庶及馬牛車輦會其車人之卒
伍使皆備旗鼓兵器以帥而至凡造都邑(並見上注邑家)
(邑也)量其地(家邑二十五里大都百里小都五十里)辨其物(三等之地所産不同)而
制其域(封疆大小之異)以歲時徵野賦貢(野謂甸稍縣都也賦謂上之所取貢)
(謂下之所供各以其時也)
遺人(中士二人下士四人府二人史四人胥四人徒四十人遺饋也掌委積之官職)掌邦之
委積以待施惠(委積國用之餘少曰委多曰積自鄉里至縣都其委積皆以待邦之施惠)
(也)鄉里之委積以恤民之艱阨(鄉里謂六鄉之民以里居艱阨謂年穀不)
(熟則賑恤之)門關之委積以養老孤(在國曰門在郊曰關老孤謂死政之老孤)
郊里之委積以待賓客(郊里謂四郊之民以里居賓客至郊即與餼廩)野鄙
之委積以待羇旅(野鄙謂郊外六遂羇旅謂客之羇繫不得去者於此惠之)縣都
之委積以待凶荒(縣四百里都五百里凶荒謂移民就穀之時也)凡賓客會
同師役(此皆衆之所聚)掌其道路之委積(道路皆有委積以待之)凡國
野之道(凡國中野外之道路)十里有廬(廬小室也)廬有飲食(十里憩息之所)
(故設飲食)三十里有宿(三十里為一舍可以宿焉)宿有路室(路室大室也)路
室有委(委比於積為少)五十里有市(五十里則四方交易皆可日中而至故有市)
市有候館(有候賓旅之館)候館有積(積比於委為多)凡委積之事(總而)
(言之)巡而比之(校其多寡)以時頒之(以預備其所需也)
均人(中士二人下士四人府二人史四人胥四人徒四十人均平也主平土地之力政者)掌均
地政(政讀為征謂地守地職之稅也)均地守(虞衡之屬)均地職(農圃之屬)均人
民牛馬車輦之力政(人民則治城郭溝渠牛馬車輦則轉委積之屬凡此皆力役之)
(征也)凡均力政(凡均力政之法)以歲上下(以歲事之豐殺定役數之多寡上時掌反)
豐年則公旬用三日焉(公事也旬均也古者用民之力歲不過三日旬音均)中
年則公旬用二日焉(中年不豐不殺故免一日)無年則公旬用一
日焉(無年則穀不熟又免一日)凶札則無力政(凶謂飢荒札謂疾疫併與力政免之)
無財賦(免其稅賦)不收地守地職(免其地守地職之征)不均地政(亦不)
(平計地稅)三年大比則大均(合有年無年而太平計之)
師氏(中大夫二人上士二人府二人史二人胥十有二人徒百有二十人師者教人以道之稱)掌
以媺詔王(媺美也謂告王以善道也媺美)以三德教國子(三德其目在下國子)
(謂王太子以下至元士之適子也)一曰至德(至極也)以為道本(苟不至德則至)
(道不凝故以至德為道本)二曰敏德(敏速也)以為行本(君子欲敏於行故以敏德)
(為行本行去聲)三曰孝德(善事父母為孝)以知逆惡(以孝事父母則無犯上作亂之)
(事故以孝德知逆惡知智)教三行(在心為德施之為行)一曰孝行(以孝德見於行事之)
(間)以親父母(則可以親愛於父母)二曰友行(君子以友輔仁故友行次之)以
尊賢良(則可以尊敬於賢良賢有德者良有善者)三曰順行(事師無隱無犯故順行次)
(之)以事師長(則可以奉事於師長師有德者長有年者)居虎門之左(天子路寢)
(之門畫虎以明勇猛)司王朝(王日視朝於路寢門外師氏居其左以司察之)掌國中失
之事(中中禮者失失禮者)以教國子弟(以教國之子弟使無違禮)凡國之貴
遊子弟學焉(國之子弟謂貴而有職守與在學者貴遊子弟謂貴而無職守不在學者亦使)
(之學於師氏焉)凡祭祀賓客會同軍旅王舉則從聽治亦如
之(王有舉動師氏皆從而詔媺及眡朝亦然)使其屬帥四夷之隸各以其
兵服守王之門外且蹕朝在野外則守内列
保氏(下大夫一人中士二人史二人胥六人徒六十人師道之教訓保保其身體)掌諫王惡
(惡者媺之反師氏語其媺故保氏諫其惡)而養國子以道(以道養其心也)乃教之
六藝(古之為教德行道藝而已師氏教國子以德行故保氏養以道而教以六藝焉)一曰五
禮(吉凶軍賓嘉)二曰六樂(雲門大韶大咸大夏大濩大武)三曰五射(一和二容)
(三主皮四和容五曰興舞)四曰五馭(一鳴和鸞二逐水曲三過君表四舞交衢五逐禽左)五
曰六書(一象形二會意三轉注四處事五假借六諧聲)六曰九數(一方田二粟米三差)
(分四少廣五商功六均輸七方程八贏不足九旁要)乃教之六儀(教國子以六者之儀容)
一曰祭祀之容(容即儀也祭祀以敬)二曰賓客之容(賓客以和)三曰
朝廷之容(朝廷以肅)四曰喪紀之容(喪紀以哀)五曰軍旅之容
(軍旅以嚴)六曰車馬之容(車馬以謹)凡祭祀賓客會同喪紀軍
旅王舉則從(保氏隨王之舉動從而諫其惡)聽治亦如之使其屬守
王闈
司諫(中士二人史二人徒二十人諫猶正也)掌糾萬民之德而勸之朋友
(德成乎朋友糾其德則使之勉而無渙散勸之朋友則使之致力以相輔)正其行而強之
道藝(行成乎道藝正其行則使之羞而無竒衺強之道藝則使之自強而不息)巡問而觀
察之(巡問則詢之以言觀察則考之以事)以書其德行道藝(擇其有德行道藝者)
(以時書之)辨其能而可任於國事者(其有才能可任國事則辨之以待用也)
以攷鄉里之治(六鄉之吏其治有能否司諫悉攷之)以詔廢置(能者詔於王而)
(置之否者詔於王而廢之)以行赦宥(民有過失則行赦宥以與其自新也)
司救(官屬如司諫救猶禁也)掌萬民之衺惡過失而誅讓之(衺惡在心)
(過失在事誅讓責也)以禮防禁而救之(禮以防民之偽聖人以禮防禁所以救其惡也)
凡民之有衺惡者(衺惡謂未麗於法者)三讓而罰(罰捶楚也三讓而不悛則)
(加之以罰)三罰而士加明刑(士獄官也明刑謂去冠飾而書其衺惡之狀於背也三罰)
(而不悛則加以明刑)恥諸嘉石(嘉石在外朝之門左使坐焉以恥辱之)役諸司空
(使事官勞役之也)其有過失者(過失謂已麗於法者)三讓而罰(三次以言責之)
三罰而歸于圜土(圜土獄城也其罪已著未忍刑之)凡歲時有天患
民病(天降災害而民有疾病)則以節巡國中及郊野(節旌節也巡行也)
而以王命施惠(恩當自上出也)
調人(下士二人史二人徒十人調猶和也)掌司萬民之難而諧和之(難謂)
(相為仇讐也相比之謂諧相濟之謂和)凡過而殺傷人者(過無意也)以民成
之(成平也謂立證佐成其罪也一說以鄉民共和解之)鳥獸亦如之(過失殺傷人之畜産)
(者亦然)凡和難(總言和難之法)父之讐辟諸海外(此以下言人有父兄君長)
(之讐不可同處為讐人者當避復讐之人也父之讐人子所必報故使之辟諸海外辟避)兄弟之
讐辟諸千里之外(兄弟之讐為兄弟者所必報故使之避諸千里之外)從父兄
弟之讐不同國(從父兄弟謂同祖兄弟比親兄弟不同矣故但使之不同其國)君之
讐視父(亦避諸海外)師長之讐視兄弟(謂見受業與兄弟同亦避諸千里之)
(外)主友之讐視從父兄弟(主大夫君也友朋友也亦不同國)弗辟(讐人)
(不肯避復讐者)則與之瑞節而以執之(瑞節玉節剡圭也不從王命故王以瑞節)
(與調人使執而治其罪)凡殺人有反殺者使邦國交讐之凡殺
人而義者不同國令勿讐讐之則死凡有鬭怒者成之
不可成者則書之先動者則誅之
媒氏(官屬如調人官主合婚姻之)掌萬民之判(判别也男女之合必行媒者以有别也)
凡男女自成名以上(成名謂子生三月父名之上時掌反)皆書年月日
名焉(書其所生年月日及其父所命之名)令男三十而娶(陽數竒故男之娶以三十)
(為限)女二十而嫁(隂數耦故女之嫁以二十為限過此則失時也)凡娶判妻入
子者皆書之(謂再嫁而攜其子入丈夫之家者)中春之月(仲春隂陽交會之月)
令會男女(順天時以成婚禮)於是時也奔者不禁若無故而
不用令者罰之(若猶及也於是時而男女相奔父母不禁與夫無喪禍之變而不用婚姻)
(之令者則媒氏皆罰之)司男女之無夫家者而會之(司猶察也女無夫男)
(無家而鰥寡不能自存者亦不待中春然後會也)凡嫁子娶妻入幣(嫁子以女家言)
(娶妻以夫家言男女非授幣不交不親故入幣)純帛無過五兩(其帛用純色以五兩為一)
(束純緇兩亮)禁遷葬者與嫁殤者凡男女之隂訟聽之于
勝國之社其附于刑者歸之于士
司市(下大夫二人上士四人中士八人下士十有六人府四人史八人胥十有二人徒百有二十人市)
(官之長)掌市之治教政刑量度禁令(治以理之教以化之政以正之刑以)
(制之量以量多寡度以度長短止使勿為則有禁命使為之則有令)以次叙分地而經
市(市官各以所居之次為叙分其地而掌之以立一市之大經也)以陳肆辨物而平
市(陳物於市肆而辨其物使各以類相從則皆平而有辨也)以政令禁物靡而均
市(以政令禁物貨之侈靡者則民不貴異物賤用物而市物均也)以商賈阜貨而行
布(以商通物以賈賣物則貨賄阜盛而泉布得行)以量度成賈而徵儥(徵召也儥)
(買也物之多寡長短以度量平定其價則買者來也賈價儥育)以質劑結信而止訟
(質劑券書也民有違約失信而興訟者則以券書結信而止其訟也劑子隨反)以賈民禁偽
而除詐(賈民能知物之偽民之詐故使之禁偽除詐也賈古)以刑罰禁虣而去
盜(以刑罰禁止暴亂之人乂去其相竊盜者虣暴)以泉府同貨而斂賖(以泉府所)
(藏與民同之民無貨者則賖貸而予之)大市(交易衆多)日昃而市(日昃日過中也)百
族為主(族姓也大市人多故百姓為主)朝市(朝時之市)朝時而市(朝日出時也)
商賈為主(四方有無相交故商賈為主)夕市(夕時之市)夕時而市(夕日入時)
(也)販夫販婦為主(細民之販以日之餘力故販夫販婦為主)凡市入則胥
執鞭度守門市之羣吏平肆展成奠賈上旌于思次
以令市市師涖焉而聽大治大訟胥師賈師涖于介
次而聽小治小訟凡萬民之期于市者辟布者量度
者刑戮者各於其地之叙凡得貨賄六畜者亦如之
三日而舉之凡治市之貨賄六畜珍異亡者使有
利者使阜(物之無者當使之有利益者當使之阜阜盛也)害者使亡靡者使
微(物之害財者當賤其價而使之亡侈靡者當抑其末而使之少)凡通貨賄(通逹也金)
(玉曰貨布帛曰賄)以璽節出入之(璽節印章也貨賄自内出者由市而達之門及關自)
(外入者由關而通之門及市也)國凶荒札喪則市無征而作布凡
市偽飾之禁(偽飾如用器不中度布帛精粗不中數之類)在民者十有二
(十有二禁謂用器一兵車二布三帛四奸色五五穀六果實七木八禽九獸十魚十一鱉十二牝羊苟有)
(偽飾則民不得畜)在商者十有二(商不得資)在賈者十有二(賈不得粥)
在工者十有二(工不得作)市刑(市之刑罰)小刑憲罰(刑之小者則書其罰)
(而播於衆)中刑徇罰(刑之中者執其人聲其罪巡市而徇衆也)大刑扑罰(刑之大者)
(則撻以辱之扑音普)其附于刑者歸于士(士獄官也其罪麗于五刑則歸之士官而)
(治其罪也)國君過市則刑人赦夫人過市罰一幕世子過
市罰一帟命夫過市罰一蓋命婦過市罰一帷凡會
同師役市司帥賈師而從治其市政掌其賣儥之事
質人(中士二人下士四人府二人史四人胥二人徒二十人質平也主平定物賈者)掌成市
之貨賄人民牛馬兵器珍異(成謂平其價也人民奴婢也珍異四時食物也)
凡賣儥者質劑焉(凡以物賣儥者則為之立劵書也儥育劑子隨)大市以質
(大市人民牛馬之屬則用長劵)小市以劑(小市兵器珍異之屬則用短券)掌稽市之
書契(稽考也書契取予物之券也)同其度量(度謂丈尺量謂斗斛同者欲其短長淺深)
(之不異也)壹其淳制(淳謂幅廣制謂匹長一者欲其合於度也淳準)巡而攷之(巡行)
(於市而攷校之)犯禁者舉而罰之(犯禁謂度量不同淳制不壹者則舉其貨而罰其人)
凡治質劑者(謂齎契券來訟則治之)國中一旬(王國之中以十日為限)郊
二旬(國外曰郊以二十日為限)野三旬(郊外曰野以三十日為限)都三月(大都小都)
(以三月為限)邦國朞(諸侯之國以一年為限)期内聽(其在限内來者則聽其訟)期
外不聽(其在限外來者則不聽其訟)
㕓人(中士二人下士四人府二人史四人胥二人徒二十人㕓市中空地也)掌斂市絘布
総布質布罰布㕓布而入于泉府(布泉也絘布列肆之稅也総布無肆)
(立地者之稅也質布質人所罰犯禁之泉也罰布所罰買賣不平者之泉也㕓布貨賄諸物邸舍之稅也)
(此五布者斂之入於泉府絘次総杜音纔)凡屠者(屠殺六畜者)斂其皮角筋骨
入于玉府(皮角筋骨堪飾器物故斂之而入于玉府)凡珍異之有滯者(四時)
(食物在市不售者)斂而入于膳府(官為買之而入于膳羞之府)
胥師(二十肆則一人皆二市中羣胥之長)各掌其次之政令(次治事之所也市有)
(政則下之所正市有令則衆之所聽)而平其貨賄(貨賄之價不得擅為高下)憲刑禁
焉(憲刑禁以示之使不敢違)察其詐偽飾行儥慝者而誅罰之(儥買)
(也慝惡也詐以飾行偽以儥慝皆責罰之)聽其小治小訟而斷之(大治大訟則司)
(市斷之)
賈師(二十肆則一人皆二史知物價者賈古)各掌其次之貨賄之治(貨賄之次)
(則治其事)辨其物而均平之(辨其美惡使各從其類則市物均平)展其成而
奠其賈(展其成謂視其物之成而可儥奠其賈則使之有常也奠定賈價)然後令市
(如此則可以令市也)凡天患(凶荒札喪之時)禁貴儥者(不得輸增其價)使有恒
賈(使有一定之價恐其乘民之急而侵其利也)四時之珍異亦如之(恐其因民)
(之好而侵其利也)凡國之賣儥各帥其屬而嗣掌其月凡師
役會同亦如之
司虣(十肆則一人暴主禁暴亂虣)掌憲市之禁令(憲表縣也禁以止之令以諭之)禁
其鬭囂者(鬭以力爭囂以口競)與其虣亂者(暴者虐物亂者逆理)出入相
陵犯者(謂私惡以致凶)以屬遊飲食于市者(謂私好以結亂凡此者皆禁之)
若不可禁(其有不從禁者)則搏而戮之(則搏執而戮辱之搏音博)
司稽(五肆則一人人主在市稽留之)掌巡市而察其犯禁者與其不
物者而搏之(巡行也犯禁謂犯上之禁令不物謂竒言異服怪民也搏執也)掌執市
之盜賊以徇(盜取非有賊則害人執之以徇于衆也)且刑之(既徇于衆乃施刑也)
胥(二肆則一人者市中給繇役)各掌其所治之政(各主所令一市之地)執鞭度
而巡其前(鞭度以殳為鞭而量物也巡行也)掌其坐作出入之禁令
(作起也禁令見司虣注)襲其不正者(坐作出入行不正者則掩捕之)凡有罪者
(市之麗于罪者)撻戮而罰之(撻捶也戮辱也罰之使出布也)
肆長(每肆則一人亦是市中給繇役者胥則十肆一人肆長則每肆一人)各掌其肆之政
令(各掌所治一肆之政令)陳其貨賄(陳列其所賣之貨賄)名相近者相遠
也(假如均之名為布帛而精粗貴賤之則甚相遠近丢聲)實相近者相爾也(爾與)
(邇同亦近也實相近則精粗貴賤相邇者也)而平正之(平者分而有别正者定其名實而無)
(欺也)斂其緫布掌其戒禁(緫布乃列肆之稅又以戒令而施於一肆之内)
泉府(上士四人中士八人下士十有六人府四人史八人賈八人徒八十人司市泉布委積之府)掌
以市之征布斂市之不售貨之滯於民用者(征布即㕓人所)
(斂之五布也市貨有積滯而不售者則以征布買而收之售受)以其賈買之(使民不喪其本)
(而貨得行也)物楬而書之(逐物表楬而書其價楬竭)以待不時而買者
(以待民之乏用不時而求買者)買者各從其抵都鄙從其主國人郊
人從其有司然後予之凡賖者祭祀無過旬日喪紀
無過三月凡民之貸者(其有貧民而借用者)與其有司辨而
授之(有司謂其所屬之官别其所貸之物定其賈而與之)以國服為之息(國服謂生)
(民於國所服之業如農圃之類也息者保之使生息也蓋因其所服之業以資其生生之計焉)凡國
之財用取具焉(有司為國事興作用財者取具于泉府)歲終則會其出
入而納其餘(會計也納入也其羨餘者不入職幣)
司門(下大夫二人上士四人中士八人下士十有六人府二人史四人胥四人徒四十人每門下士二人)
(府二人史二人徒四人主王城十二門)掌授管鍵以啓閉國門(管鑰也鍵牡也)
(授管以閉門授鍵以啓門鍵蹇又其展反)幾出入不物者(幾猶察也不物謂竒言異服也)
正其貨賄(謂不中器不中度之類正音征)凡財物犯禁者舉之(幾之正之)
(而猶犯禁則舉其財物而入之于官)以其財養死政之老與其孤(死政之老)
(謂死國事者之父母也孤其子也以犯禁之財而養之)祭祀之牛牲繫焉監
門養之凡歲時之門受其餘凡四方之賓客造焉(四方)
(賓客造國門而朝聘者)則以告(告之於王以禮迎之)
司關(上士二人中士四人府二人史四人胥八人徒八十人每鬭下士二人府一人史二人徒四人關)
(謂境上之門)掌國貨之節(通貨賄之璽節)以聯門市(自外入者通之門與市自)
(内出者通之門與關)司貨賄之出入者(主貨賄之出入於關者)掌其治禁
與其征㕓(治謂其貨賄之增減禁謂察其違國之禁征謂稅而正之㕓謂舍而禁之)凡貨
不出於關者(謂出於私道而避征稅者)舉其貨(没入其貨)罰其人(撻罰其人)
凡所達貨賄者(謂不犯禁當達之者)則以節傳出之(節以驗其物傳以書)
(其數乃聽其出傳音轉讀為傳者非也)國凶札則無關門之征猶幾凡
四方之賓客敂關(敂猶至也敂叩)則為之告(告之于王以禮逆之)有内
外之送令(奉命送迎賓客)則以節傳出内之(謂以節送迎往來也)
掌節(上士二人中士四人府二人史四人胥一人徒二十人節謂行者所執之信)掌守邦節
而辨其用(邦節謂玉節以下之八節也辨其用者或用以守或用以使)以輔王命
(執節為信以佐王命)守邦國者用玉節(君子以玉比德守邦國為諸侯者其德宜如是)
(也)守都鄙者用角節(角善抵觸守都鄙為采邑長者其材宜如是也)凡邦國
之使節(諸侯使卿大夫聘於天子諸侯所執之節)山國用虎節(山多虎故鑄虎於節)
土國用人節(平地多人故鑄人於節)澤國用龍節(澤多龍故鑄龍於節)皆
金也(三者皆以金為之而鑄其象)以英簜輔之(英節也簜竹也以竹為之加之畫飾)
(以盛其節)門關用符節(門關司門司關也符節以竹符而合之也)貨賄用璽節
(掌貨賄者司市也璽節者既為符又加璽於其上也)道路用旌節(掌道路者鄉遂大夫也旌)
(節用旌以彰其節也)皆有期以反節(立為期限事畢則納其節)凡通達於天
下者必有節(凡以王命往來必有節以為信)以傳輔之(又有文書以輔其節也)
無節者有幾則不達(其無節者遇門關幾察之處則執之而不使行也)
遂人(中大夫二人之遂人掌六遂猶司徒六鄉也)掌邦之野(在百里之外二百里之内)以
土地之圖經田野(以土地之圖經界其田野)造縣鄙形體之法(其縣)
(鄙地域有形其井邑溝涂有體其制而成之則有法)五家為隣(隣則相聯比猶六鄉之比也)
五隣為里(里則同井里猶六鄉之閭也)四里為酇(酇有相酇助之意猶六鄕之族)
(也酇音纘)五酇為鄙(鄙如邊鄙同患守禦之意猶六鄕之黨也)五鄙為縣(縣則首於)
(遂猶六鄕之州也)五縣為遂(遂則遂於外也百里内為六鄉外為六遂)皆有地域
溝樹之(地有廣狹域有遠近溝以通水為限樹以植木為固)使各掌其政令刑
禁(使在遂之吏各謹其所治)以歲時稽其人民(以歲之四時計其所管男女多少)
而授之田野(一家授田百畝)簡其兵器(以禦害也)教之稼穡(以興利也)
凡治野(總言治野之法)以下劑致甿(甿即民也下地可任者家二人下劑致甿謂皆)
(以下地為率一為正卒二為羡卒其外為餘夫甿萌)以田里安甿(出耕同田入居同里則民)
(安也)以樂昏擾甿(擾順也合婚姻以樂之順民欲也)以土宜教甿稼穡
(辨十二田之宜而教之稼穡也)以興耡利甿(耡耕也興起其甿以相佐助是與民為利也)
以時器勸甿(耕耨之器各以其時則相勸勉也)以疆予任甿(民治一夫之田)
(而有餘力則更與之田故有力之民可任用也疆其良仄予與)以土均平政(政與征同以土)
(均之法平其力役之征也)辨其野之土(以上色分上中下)上地中地下地
(分為三等)以頒田里(頒田里以分之於民)上地夫一㕓(人各受二畝半以為宅也)
田百畮(各受田百畮以為世業畮畝同)萊五十畮(萊謂田之休不耕者)餘夫亦
如之(所頒田里父祖子孫不可分故餘夫别給其數亦同)中地夫一㕓田百畮
萊百畮(中地不及上地故倍其萊之數)餘夫亦如之下地夫一㕓田
百畮萊二百畮(下地不及中地故萊又倍其數)餘夫亦如之凡治野
夫間有遂(遂溝洫澮皆所以通水於川也遂廣深各二尺凡一夫所受之田間必有遂焉)遂
上有徑(徑畛涂道路皆所以通行於國都也徑之廣可容牛馬行也)十夫有溝(十夫)
(千畮之田也溝深廣倍於遂)溝上有畛(畛之廣可容大車)百夫有洫(百夫萬畮)
(之田也洫之廣倍於溝)洫上有涂(涂之廣可容乘車一軌)千夫有澮(千夫十萬)
(畮之田也澮廣二尋深二仞)澮上有道(道之廣可容車二軌)萬夫有川(萬夫百萬)
(畮之田也川所以受遂溝洫澮之水)川上有路(路之廣可容車三軌)以達于畿(畿六)
(遂之境逹千里畿内而行之也)以歲時登其夫家之衆寡及其六畜
車輦(見鄕大夫族師注)辨其老幼廢疾與其施舍者(老幼廢疾不任)
(征役與貴者賢者皆所施舍也)以頒職作事(職為太宰之九職事為司徒之十二事)以
令貢賦(貢九貢賦九賦並見太宰)以令師田(春蒐夏苗秋獮冬狩)以起政役
(力役之征政征)若起野役(六遂在野故云野役)則令各帥其所治之民
而至(酇都縣遂之長各帥所治之民而至)以遂之大旗致之(遂人雖是大夫而得)
(用熊虎之旗以致民者以掌衆與大司徒同也)其不用命者誅之(以旗致之而不至是)
(不用上命故誅之)凡國祭祀共野牲令野職几賓客令脩野
道而委積大喪帥六遂之役而致之掌其政令及葬
帥而屬六綍及窆陳役凡事致野役而師田作野民
帥而至掌其政治禁令
遂師(下大夫四人上士八人中士十有六人旅下士三十有二人府四人史十有二人胥十有二人徒百)
(有二十人鄉遂師猶鄉之有師)各掌其遂之政令戒禁(四人同主六遂政以)
(正之令以命之戒其怠忽禁其淩犯)以時登其夫家之衆寡六畜車輦
(登其籍於遂人)辨其施舍與其可任者(遂人辨其施舍者遂師併與可任者辨之)經
牧其田野(經其田而任民以耕事牧其野而任民以畜事)辨其可食者(上地食者)
(三之二中地食者半下地食者三之一皆辨之)周知其數而任之(徧知其數以任民也)
以徵財征(然後可以收賦稅也)作役事則聽其治訟(役事力役之征也理)
(其事而有所治爭其事而有所訟則役而聽之也)巡其稼穡(巡行也春種曰稼秋斂曰穡)
而移用其民(謂如以此遂之民移用於彼遂也)以救其時事(謂如水潦暴至)
(非一遂之民獨能隄防故移用以相救也)凡國祭祀(國家有祭祀之事)審其誓戒
(誓以折衆戒以飭衆遂師則審聽而辨之)共其野牲(共於六遂故曰野牲)入野職野
賦于玉府(野之九職九賦所得入于玉府以供王之玩好)賓客則巡其道脩
(道者賓客往來之衝要當脩治)庀其委積(委積以給賓客館舍之食用故庀而具之)大喪
使帥其屬以幄帟先道野役及窆抱磨共丘籠及蜃
車之役軍旅田獵(軍旅以用衆田獵以簡衆)平野民(役之輕重必使均平)掌
其禁令(禁其無犯令之必從)比叙其事而賞罰(比其勞逸叙其先後有功者賞)
(無功者罰比匹爾反)
遂大夫(每遂中大夫一人夫猶六鄉之有鄉大)各掌其遂之政令(每遂一人掌之)
以歲時稽其夫家之衆寡六畜田野(遂師言車輦此言田野蓋互見)
(也)辨其可任者與其可施舍者(遂師同)以教稼穡(春種秋斂)
以稽功事(九職之事民所以為功業)掌其政令戒禁聽其治訟(並同)
(遂師)令為邑者(六遂之吏)歲終則會政致事(會其所掌之政致其所治之事)
正歲簡稼器(簡猶閱也稼器耒耜之類)脩稼政(脩猶治也稼政土宜任土之類)三
歲大比則帥其吏而興甿(興舉也猶六鄉之興賢能也)明其有功
者(農功之脩者則明之)屬其地治者(屬猶聚也地事之治者必屬之屬燭)凡為邑
者(凡六遂所聚之邑)以四達戒其功事(四方戒勅其農功之事)而誅賞
廢興之(勤而有功則賞而興之怠則誅責而廢之)
縣正(每縣下大夫一人也五鄙為縣正其長)各掌其縣之政令徵比(政以正之)
(令以命之徵其財征比其衆寡)以頒田里(一㕓百畝)以分職事(九職十二事)掌
其治訟(理其事則有治爭其事則有訟)趨其稼事(趨猶催也稼事耕耘收斂之事也趨)
(如字又作趍音促)而賞罰之(勤者賞之怠者罰之)若將用野民師田行
役移執事(師軍旅也田畋獵也行役巡守功役也移執事移徙用民以執事也以此四者用野)
(民)則帥而至(各帥其縣之民而至)治其政令(使之聽從)既役則稽功
會事而誅賞(事訖乃稽攷其功之多少計會其事之能否而賞罰之也)
鄙師(每鄙上士二人也五酇為鄙師亦長)各掌其鄙之政令祭祀(政令以治)
(人祭祀以事神)凡作民則掌其戒令(作民謂師田行役也戒其怠忽令其稟行)以
時數其衆庶(稽登比校鄙師無與焉特數之而已)而察其媺惡而誅賞
(衆庶之中美者有賞惡者有罰媺美)歲終則會其鄙之政而致事(要為政語)
(為事歲終則會計之)
酇長(每酇中士一人士四里為酇酇音纘長丈)各掌其酇之政令(政令見上)以
時校登其夫家(校其數而登之於遂大夫)比其衆寡(聯比其民之什伍也)以
治其喪紀祭祀之事(祭祀吉禮之事喪紀凶禮之事)若作其民而用
之(師田行役)則以旗鼓兵革帥而至(旗以屬民鼓以作衆兵革以示有事於武)
(帥而至於其長也)若歲時簡器與有司數之凡歲時戒
令皆聽之(自遠人至於鄙師凡其戒令皆聽而行之也)趨其耕耨(勸衆事也趨促)
稽其女功(勸蠶事也)
里宰(五隣為里)掌比其邑之衆寡與其六畜兵器(邑猶里也比其人民)
(之多少六畜之登耗兵器之備乏)治其政令(政令之施於里者)以歲時合耦
于耡(耦並耕也耡與助同歲之四時合耦以相佐助耡藉又助)以治稼穡(春稼秋穡)趨
其耕耨(趨猶催也深耕易耨)行其秩叙(秩者常賜之多寡叙者其事之次第)以待
有司之政令(上至遂人下至酇長皆有政令)而徵斂其財賦(里宰待其政令)
(以徵其財斂其賦也)
鄰長(五家則一人五家為鄰)掌相糾相受(五家有過則相糾察宅舍有故又相容受)凡
邑中之政相贊(里宰有政令則五隣共相贊助)徙于他邑(不便其居遷于他里)
則從而授之(隨即付其所居)
旅師(中士四人下士八人府二人史四人胥八人徒八十人主斂縣師所徵野之賦稅)掌聚野
之耡粟屋粟間粟(野謂六遂在郊外耡粟謂一井九夫相助作之稅粟屋粟謂民有田)
(不耕所罰三夫之粟間粟謂間民無職事所出一夫之征粟)而用之(而讀為若若用之謂恤民)
(之艱厄也)以質劑致民(質劑劵書也給多者以質給少者以劑)平頒其興積
(平其所興發頒其所積聚積漬)施其惠(因民之惠而惠之施者不責償也)散其利(因民)
(之利而利之散者不一端也)而均其政令(遠近勞佚皆使均平)凡用粟(總言用粟)
(之法)春頒而秋斂之(春興作因其不足而頒之秋收成因其有餘而斂之)凡新甿之
治皆聽之(新甿新徙來者有治皆聽其所求)使無征役(無征以寬其財無役以養)
(其力)以地之&KR0839;惡為之等(家七人則受以上地之美家五人則受以下地之惡)
稍人(下士四人史二人徒十有二人主為縣師令都鄙丘甸之政)掌令丘乘之政令
(四邑為丘共出革車一乘稍人則掌其政令)若有會同師田行役之事(會同)
(謂時見殷見師田謂征伐及田獵行役謂巡守及興役)則以縣師之法作其同
徒輂輦(同徒謂丘地之徒役也駕車曰輂人挽曰輦甸人受法於縣師而作起之輂居六反)帥
而以至(帥其徒役輂輦而至)治其政令(政以正之令以命之)以聽於司馬
(縣師屬大司馬故聽其命)大喪師蜃車與其役以至掌其政令以
聽於司徒
委人(中士二人下士四人府二人史四人徒四十人主斂甸稍芻薪之賦委去聲)掌斂野之
賦(掌斂野之園圃山澤之賦歛去聲)斂薪芻凡疏材木材凡畜聚之
物(薪以烹鼎芻以牧牲疏材疏之可食者木材木之可食者與凡畜聚之物皆斂之疏音疎)以稍
聚待賓客(稍聚三百里稍地之畜聚也賓客羇旅並見遺人注)以甸聚待羇旅
(二百里甸地之畜聚待羇旅於此而未得去者)凡其餘聚以待頒賜(二者畜聚之餘)
(則以待不時之頒賜)以式灋共祭祀之薪蒸木材賓客共其
芻薪喪紀共其薪蒸木材軍旅共其委積薪芻凡疏
材共野委兵器與其野囿財用凡軍旅之賓客館
焉
土均(上士二人中士四人下士八人府二人史四人胥四人徒四十人主均平土地之政令)掌平
土地之政以均地守(山澤虞衡之屬政征)以均地事(三農園圃之屬)以
均地貢(諸侯之九貢也)以和邦國都鄙之政令刑禁與其施
舍禮俗喪紀祭祀(邦國在畿外都鄙在畿内政令之緩急刑禁之寬猛施舍之可否禮)
(俗之因革喪紀之豐約祭祀之隆殺均使之調和也)皆以地媺惡為輕重之法
而行之(視地之媺而重行之視地之惡而輕行之)掌其禁令(宜行者令之不宜行者禁)
(之)
草人(下士四人史二人徒十有二人主殺草以種物)掌土化之法(化移易也瘠而移之)
(肥惡而移之美)以物地相其宜而為之種(物之在地各有所宜草人相視之而)
(糞其種)凡糞種騂剛用牛赤緹用羊墳壤用麋渴澤用
鹿鹹潟用貆勃壤用狐埴壚用豕疆㯺用蕡輕爂用
犬
稻人(上士二人中士四人下士八人府二人史四人胥十人徒百人主水利以種穀)掌稼下
地(下地水澤之地也稼種穀也)以瀦畜水(瀦積也積水陂塘以備旱也瀦張如)以防
止水(增之隄防則所止者深也)以溝蕩水(又為之溝引所瀦水播蕩諸遂也蕩吐黨反)
以遂均水(遂者均布溝水俾盈于列也)以列舍水(列者塍其町畦必使坦平則水)
(可止舍也)以澮寫水(列有餘水則寫之於澮以備小潦之害也)以涉揚其芟作
田(步履播揚其所芟之腐草則可以作其田變瘠而為肥也)凡稼澤夏以水殄草
而芟夷之(當夏之時以水殄絶其草芟毁而夷平之使草不生)澤草所生種之
芒種旱暵共其雩斂喪紀共其葦事
土訓(中士二人下士四人史二人徒八人土訓說遠方土地之宜)掌道地圖以詔地
事(道說也地事若職方所紀之利害也言土訓說九州之地圖而告王以地事也)道地慝以
辨地物(慝惡也地有惡則所生之物有害人者故辨之)而原其生以詔地求
(地之所生有利於人則詔於王以時求之)王巡守則夾王車(王巡守於四方則土訓夾)
(王車而行以便於詔王也)
誦訓(官屬如土訓事主訓說四方之)掌道方志以詔觀事(四方之事皆有書以)
(志之王欲觀焉則詔之以告也)掌道方慝以詔辟忌(四方有惡氣能害人者則詔於)
(王以辟忌之辟音避)以知地俗(如志淫好僻之類)王巡守則夾王車(與土)
(訓同)
山虞(每大山中士四人下士八人府二人史四人胥六人徒八十人中山下士六人史二人胥六人徒六)
(十人小山下士二人史一人徒二十人虞度也度山之大小及物之所生)掌山林之政
令(主治山林之事)物為之厲而為之守禁(厲蕃界也守巡護也禁止遏也皆所)
(以禁民非時之採伐也)仲冬斬陽木(陽木生山南必斬以仲冬者欲其濡也)仲夏
斬隂木(隂木生山北必斬以仲夏者欲其堅也)凡服耜斬季材以時入
之令萬民時斬材有期日(萬民以時入山斬材者限以日數)凡邦工
入山林而掄材不禁(邦工謂國之梓匠輪輿也掄猶擇也不禁者山林國之所有不)
(拘日也)春秋之斬木不入禁(非冬夏之時不得入所禁之山斬木也)凡竊
木者有刑罰若祭山林則為主而脩除且蹕若大田
獵(蒐苗獮狩)則萊山田之野(除其草萊)及弊田(田者止也)植虞旗于
中(樹虞人之旗于其中植時力反)致禽而珥焉(令獲者致其禽取其左耳以效功也珥貳)
(又音爾)
林衡(每大林麓下士十有二人史四人胥十有二人徒百有二十人中林麓如中山之虞小林麓如小山)
(之虞小衡平也平林麓之大及物之所生)掌巡林麓之禁令而平其守
(巡行也林麓生平地曰林山足曰麓巡其禁令要知其所守而平之也)以時計林麓而
賞罰之(以時考計其守護之功若林麓茂盛則賞之否則罰之)若斬木材(取木材而)
(用之)則受法于山虞而掌其政令(法如山虞所掌者是也林衡則受之而掌)
(其斬木之政令)
川衡(每大川下士十有二人史四人胥十有二人徒百有二十人中川下士六人史二人胥六人徒六十)
(人小川下士二人徒二十人平川之深淺及物之所出)掌巡川澤之禁令而平
其守(流水曰川水鍾曰澤餘同林衝)以時舍其守(案視守者於其舍申戒之)犯禁
者執而誅罰之(犯禁者謂非時而取及以數罟入汙池之類皆執而責罰之)祭祀
賓客共川奠(進川物之類如魚鱐之類)
澤虞(每大澤大藪中士四人下士八人府二人史四人胥八人徒八十人中澤中藪如中川之衡小澤小)
(藪如小川之衡所度澤之大小及物之生)掌國澤之政令(凡國家之大藪澤掌其政)
(令)為之厲禁(見山虞注)使其地之人守其財物(居其地者知所守之)
(要所取之宜故使之守其財物)以時入之于玉府(以時取之入于玉府之官)頒其
餘于萬民(官所取之餘則頒賜於萬民)凡祭祀賓客共澤物之奠
喪紀共其葦蒲之事若大田獵則萊澤野及弊田植
虞旌以屬禽(並同山虞但山虞用旗則畫熊虎澤虞用旌則析羽為之)
迹人(中士四人下士八人史二人徒四十人謂獸可從迹而獵從者)掌邦田之地政
為之厲禁而守之(平地有常之田示以政令使之蕃息守以厲禁則不敢輕往)凡
田獵者受令焉(凡有田獵者皆受其令)禁麛卵者與其毒矢射
者
卝人(中士二人下士四人府二人史二人胥四人徒四十人)掌金玉錫石之地(金玉)
(函於石謂之卝卝礦)而為之厲禁以守之(為之厲以限其取為之禁以止其往)若
以時取之(若有時而取用)則物其地圖而授之(産物之地使之按圖而取)
(之)巡其禁令
角人(下士二人府一人徒八人)掌以時徵齒角凡骨物(角人以時徵召齒象牙之)
(類角犀角之類與凡骨物)於山澤之農以當邦賦之政令(因其所有以當)
(邦賦)以度量受之(度知長短量知多寡也)以共財用(以共國家之用)
羽人(官屬如角人)掌以時徵羽翮之政(翮羽本也)于山澤之農以
當邦賦之政令(因所有以當邦賦)凡受羽十羽為審(小束為審)百
羽為搏(十審為搏)十搏為縳(千羽為縳)
掌葛(下士二人府一人史一人胥二人徒二十人)掌以時徵絺綌之材于山
農(葛上出於山精者為絺粗者為綌)徵草貢之材于澤農(草貢紵之屬也水鍾)
(曰澤)以當邦賦之政令(亦土之所有可準為賦)以權度受之
掌染草(下士二人府一人史一人徒八人)掌以春秋斂染草之物以權
量受之以待時而頒之
掌炭(下士二人史二人徒二十人)掌灰物炭物之徵令以時入之以
權量受之以共邦之用凡炭灰之事
掌荼(下士二人府一人史一人徒二十人)掌以時聚荼以共喪事徵野疏
材之物以待邦事凡畜聚之物
掌蜃(下士二人府一人史一人徒八人)掌斂互物蜃物以共闉壙之蜃
祭祀共蜃器之蜃共白盛之蜃
囿人(中士四人下士八人府二人胥八人徒八十人)掌囿游之獸禁牧百獸祭
祀喪紀賓客共其生獸死獸之物
場人(每場下士二人府一人史一人徒二十人)掌國之場圃而樹之果蓏珍
異之物以時斂而藏之凡祭祀賓客共其果蓏享亦
如之
廩人(下大夫一人上士四人中士八人下士十有六人府八人史十有六人胥三十人徒三百人主藏)
(米之官長)掌九穀之數(九穀黍稷稻粱秫苽麻麥豆也掌其所藏之數)以待國之
匪頒賙賜稍食(匪頒謂委人之委積也賙賜謂王之賜予好用之式也稍食禄廩也匪分)
(又如字)以歲之上下數邦用(上謂豐年下謂歉歲以歲之豐歉計國之用也)以
知足否(量入為出以知所用之足與不足也)以詔穀用(年豐不侈於有餘年凶不苦於)
(不足)以治年之凶豐(凡此皆以治年之豐凶也)凡萬民之食(以民數計度所)
(食之數)食者人四鬴上也(六斗四升曰鬴每人一月食穀四鬴則年之上也鬴音甫)
人三鬴中也(每人一月食穀三鬴則年之中也)人二鬴下也(每人一月食榖)
(二鬴則年之下也)若食不能人二鬴(若計度其數且不足以給二鬴之食)則令
邦移民就穀(則移民之不足以就榖之有餘也)詔王殺邦用(凶年邦用宜從)
(減省故以詔於王也殺色界反)凡邦有會同師役之事則治其糧與
其食(行道曰糧止居曰食)大祭祀則共其接盛
舍人(上士二人中士四人府二人史四人胥四人徒四十人主宫中用穀者)掌平宫中之
政(掌給米於宫中而平其政)分其財守(凡宫中之財守皆分掌之)以法掌其出
入(掌給米之法也出入謂出於舍人入於宫中也)凡祭祀共簠簋(外方内圓曰簠外圓)
(内方曰簋共恭簠甫簋軌)實之陳之(簠實以稻簋實以黍稷而又陳列之也)賓客亦
如之(亦共簠簋而實之陳之也)共其禮車米筥米芻禾(米百筥陳于中庭禾)
(三十車芻薪倍禾聘禮所言是也)喪紀共飯米熬穀以歲時縣穜稑
之種以共王后之春獻種掌米粟之出入辨其物(米之)
(或出或入皆制其物色)歲終則會計其政(會用粟之政令)
倉人(中士四人下士八人府二人史四人胥四人徒四十人廩主藏倉主散)掌粟入之藏
(凡穀皆藏焉而以粟為主藏去聲)辨九穀之物以待邦用(九穀之物皆辨之以)
(待邦國之用)若穀不足則止餘法用(若法式所當用而有不足則待餘財而後)
(用之)有餘則藏之(穀雖有餘不可妄費必藏之以備不足)以待凶而頒之
(年穀不登則以所藏者頒賜於民)凡國之大事(國之大事在祀與戎)共道路之
穀積食飲之具(戎以出征祀以出郊故倉人共其道路之穀積食飲之具焉)
司禄(中士四人下士八人府二人史四人徒四十人關)
司稼(下士八人史四人徒四十人奚五人主種榖者)掌巡邦野之稼(巡行視也郊外)
(曰野)而辨穜稑之種(先種後熟曰穜後種先熟曰稑穜直龍稑六種章勇)周知其
名與其所宜地(周徧也既辨其種又徧知其名與其所宜種之地)以為法而
縣于邑閭(以為稼者之式法而縣之于邑門使夫人皆知之)巡野觀稼(秋熟)
(時巡行於野以觀稼之善惡)以年之上下出斂法(稅斂之法年豐則取盈年凶則)
(取寡)掌均萬民之食(均平也猶上則人四鬴下則人二鬴之類)而賙其急(民有)
(艱厄之急則賙賜之不責償也)而平其興(謂興粟以賙急則均平其役也)
舂人(奄二人女舂枕一人奚五人)掌共米物祭祀共其齍盛之米賓
客共其牢禮之米凡饗食共其食米掌凡米事
饎人(奄二人女僖八人奚四十人)掌凡祭祀共盛共王及后之六食
凡賓客共其簠簋之實饗食亦如之
槀人(奄八人女槀每奄二人奚五人)掌共内外朝宂食者之食若饗耆
老孤子士庶子共其食掌豢祭祀之犬
周禮句解卷四
