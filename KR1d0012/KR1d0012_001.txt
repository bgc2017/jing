周禮句解卷一
宋朱申撰
周禮(成王幼周公以叔父而攝政制禮作樂以致太平及歸政之日因典章文物之盛著為六典實)
(周家一代之禮)
天官冡宰第一(周家取法天地四時以建六官冢宰曰天官者以其總御衆官猶天)
(道統理萬物也冢大也司徒司馬司寇司空皆曰司以其各主一官也冢宰兼總六官故不言)
(司也宗伯亦不言司者以祭祀鬼神非人所主也)
天官冢宰上
惟王建國(王三代君天下之稱也國王者所都也此言周王之建立都國)辨方正位(辨別)
(東西南北之四方而正祖社朝市之位)體國經野(體猶分也經猶畫也城中曰國郊外曰野)
(體國營其國之宫城門涂猶人身之有四體經野治其野之丘甸溝洫如織之有經緯)設官分
職(設置也分别也官猶冢宰司徒之類職猶掌治掌教之類)以為民極(以為斯民至極之標)
(準)乃立天官冢宰(於是建立天官冢宰之職)使帥其屬而掌邦治
(邦治謂總六官之職也天官其屬六十冢宰帥之而掌邦治焉帥音率屬音蜀治去聲凡方欲治之者係)
(活字皆平聲已治政治等係死字皆去聲後可以意求之)以佐王均邦國(以佐助天子而)
(均齊天下之邦國)
大宰之職(卿一人職大宰即冢宰也兼總六官故曰冢宰列於王故曰大宰職所掌之事也)掌
建邦之六典(建立也邦國也典常法也六典其目在下)以佐王治邦國(不言)
(均邦國者治則理之而已均則治之盛也大宰用此六典輔佐王者理天下)一曰治典(天官)
(之典)以經邦國(經猶緯之有經治邦國有節制之道故以經言)以治官府(百官所居)
(曰府)以紀萬民(紀猶綱之有紀治萬民者務致其詳故以紀言)二曰教典(地官之典)
以安邦國(安寧之也)以教官府(教訓之也)以擾萬民(擾馴之也謂順民之)
(性而不拂其宜)三曰禮典(春官之典)以和邦國(和不乖也)以統百官(統猶)
(合也禮典以下不曰官府而曰百官者尊天地二官不局其數也)以諧萬民(諧調也)四
曰政典(夏官之典政軍政也)以平邦國(軍政所以平定天下故曰平)以正百
官(政者正也)以均萬民(有貢賦之事故云均)五曰刑典(秋官之典)以詰邦
國(詰問也隱而難知故謂之詰詰起乙反)以刑百官(顯而易見則直刑之而已)以糾
萬民(糾猶察也)六曰事典(冬官之典)以富邦國(富豐於財也)以任百
官(任猶使也)以生萬民(生猶養也)以八灋治官府(八法其目在下官府)
(注見上灋古法字)一曰官屬(六官之屬)以舉邦治(舉而行之)二曰官職
(六官所治之事謂之職)以辨邦治(其職各有司存故曰辨)三曰官聯(聯謂通職)
(連事以相佐助)以會官治(邦治總官民而言官治指官府而言衆官共舉則事得會合而成)
四曰官常(常謂以昔所常行者著之於例)以聽官治(百官違其常者則以此而聽察)
(之)五曰官成(成謂載之簡書以為著令)以經邦治(經謂以之繩墨於民)六曰
官灋(官府所奉行之法)以正邦治(正謂以之整齊其民)七曰官刑(治官府之)
(刑)以糾邦治(糾察也)八曰官計(平治官吏之計)以弊邦治(弊斷也弊)
(音蔽)以八則治都鄙(則亦法也其詳由法其略曰則都鄙公卿大夫所食之采地也)
(以其有邑故謂之都以其在國之鄙故謂之鄙八則其目在下)一曰祭祀(宗廟社稷諸神之祀)
以馭其神(馭猶馬之在馭祭祀有廢置故言馭其神馭音御)二曰灋則(此宫中之法則)
以馭其官(官之所守惟法則之從故言馭其官)三曰廢置(有罪則廢有行則置)以
馭其吏(官謂治事者吏謂治人者)四曰禄位(禄俸也位爵也)以馭其士(吏謂)
(已仕者士謂未仕者)五曰賦貢(賦稅也貢獻也)以馭其用(都鄙之用度量貢賦之所)
(入以為出)六曰禮俗(以禮節其風俗)以馭其民(不求變俗而禮行焉)七曰刑
賞(刑以懲惡賞以勸善)以馭其威(獨言威者欲民之畏刑而為善則蒙賞者衆矣)八曰
田役(因四時之田而役使之)以馭其衆(田以簡衆役以任衆)以八柄詔
王馭羣臣(柄猶器之有柄詔告也八柄者天子所以馭羣臣非人臣所可預故冢宰以詔於王)
一曰爵(謂内則公卿大夫士外則公侯伯子男也)以馭其貴(有爵則貴故爵所以馭貴)
二曰禄(禄仕者之俸也)以馭其富(有禄則富故禄所以馭富)三曰予(爵禄之外)
(有所賜也予音與)以馭其幸(出於特恩故曰幸)四曰置(置之於位)以馭其
行(㠯其人有賢行行下孟反)五曰生(生猶養也)以馭其福(臣有勲勞而禄及子孫是)
(福祐之也)六曰奪(臣有罪而没其家財)以馭其貧(奪其所有故貧)七曰廢(不忍)
(殺之放之以遠)以馭其罪(以其人有罪也)八曰誅(責也)以馭其過(罪重故放)
(之過輕故誅之謂責之以言也)以八統詔王馭萬民(統言舉於此而彼從之王)
(躬行於上而民從之故八統可以馭萬民也)一曰親親(親睦九族)二曰敬故(敬重)
(故舊)三曰進賢(有德者進用之)四曰使能(有才者役使之)五曰保庸(安有)
(功者)六曰尊貴(榮冇爵者)七曰達吏(吏謂在下位者達謂進之於上)八曰禮
賓(賓謂諸侯禮謂與之行賓主揖遜之禮)以九職任萬民(以九者職業任使萬)
(民)一曰三農(山澤平地三等之農)生九穀(生種也九穀謂黍稷稻梁秫苽麻麥豆也)
二曰園圃(樹瓜果曰圃園其樊也)毓草木(毓與育同謂順草木之性而養之也)三
曰虞衡(掌山澤之官)作山澤之材(山澤所産之材作而用之)四曰藪牧
(藪無水之地牧有畜之地藪音叟)養蕃鳥獸(養畜也蕃盛也飛曰鳥走曰獸)五曰百
工(興事造業謂之工)飭化八材(勤力以化八者之材八材謂珠曰切象曰磋玉曰琢石曰)
(磨木曰刻金曰鏤革曰剥羽曰柝)六曰商賈(行貨曰商坐貨曰賈賈音古)阜通貨
賄(阜盛也金玉曰貨布帛曰賄賄呼罪反)七曰嬪婦(嬪有夫者婦有姑者嬪音頻)化
治絲枲(化治者化而後治之也絲繭之已繰者枲麻之未緝者枲絲里反)八曰臣妾
(臣男之賤者妾女之賤者)聚斂疏材(聚斂謂蓄積之疏材百草根實可食者疏音疎)九曰
閒民(無事業者閒音閑)無常職(八職有常此獨無常)轉移執事(若今庸雇為工)
(作者)以九賦斂財賄(上取於下曰賦斂聚也財帛布也此九者取於任地與餘財非)
(取於民者)一曰邦中之賦(在城郭者)二曰四郊之賦(四郊謂四方之郊去)
(國百里六鄕之賦)三曰邦甸之賦(去國二百里)四曰家削之賦(去國)
(三百里以大夫所食采邑在焉故曰家削削所教反)五曰邦縣之賦(去國四百里)六
曰邦都之賦(去國五百里)七曰關市之賦(關以征其貨之出入市以征其)
(貨之所在)八曰山澤之賦(虞衡所掌山澤之財)九曰幣餘之賦(職幣所斂)
(掌事之餘財)以九式均節財用(式謂用財之節度均節之使無有餘不足之患)
一曰祭祀之式(祭祀有大小其禮各有豐殺)二曰賓客之式(諸侯之君)
(為賓諸侯之臣為客其禮各有等差)三曰喪荒之式(喪有賵&KR0608;含禭之禮荒有散利遺民)
(之費)四曰羞服之式(羞飲食也服衣裳也)五曰工事之式(百工之事各有)
(作器物之法)六曰幣帛之式(幣帛所以贈勞賓客者)七曰芻秣之式
(草謂之芻穀謂之秣所以養牛馬也)八曰匪頒之式(匪分也頒賜也王所分賜羣臣也)
九曰好用之式(因其所好而用之蓋上之私恩也)以九貢致邦國
之用(下供於上曰貢言致者明非取之而自至也)一曰祀貢(犧牲苞茅之屬)二曰
嬪貢(絲枲之屬)三曰器貢(錢鐵石磬之屬)四曰幣貢(玉馬皮帛之屬)五曰
材貢(栝栢篠簜之屬)六曰貨貢(金玉龜貝之屬)七曰服貢(絺紵之屬)八曰
斿貢(珠璣琅玕可供燕游之物斿音游)九曰物貢(九州所産雜物)以九兩
繫邦國之民(兩猶耦也繫猶綴也所以協耦萬民而聯綴不散者有此九事繫音計)一
曰牧(謂九州之牧也或曰邦國之牧)以地得民(各有分地得以服民)二曰長(都鄙)
(之長)以貴得民(食其禄而不得其地故但以貴得民)三曰師(謂國家學校之師)以
賢得民(以其賢德可為人之模範也)四曰儒(謂黨學里校之典教者)以道得
民(以其有道足以感化乎民也)五曰宗(謂大宗之宗子)以族得民(先王以大宗合)
(天下之族)六曰主(大夫之治都鄙而不為長者)以利得民(采地之利足以得民)七
曰吏(鄉遂都鄙之吏)以治得民(既專其政則民亦悅其治)八曰友(鄉田之民出入)
(相友)以任得民(相任以事故以事相得)九曰藪(澤藪財物所生)以富得民
(其利富厚故以富得民)正月之吉(周以建子之月為正吉則其朔日也正音政)始
和布治于邦國都鄙(始調和六典以下之事而頒布此治職文書于邦國之諸侯都)
(鄙之卿大夫)乃縣治象之灋于象魏(象魏即雉門兩觀也以天官之治法畫之)
(為象而縣於象魏縣音玄)使萬民觀治象(使人觀治象而遵行之)挾日而斂
之(一旬為挾必挾日乃收斂者使遠近徧知之挾音浹)乃施典于邦國(以六典治邦國)
(故也)而建其牧(牧即所謂以地得民者)立其監(公侯伯子男各監一國)設其
參(卿三人參七男反)傅其伍(大夫五人)陳其殷(殷衆也謂上士中士下士也)置
其輔(府史胥徒)乃施則于都鄙(以八則治都鄙故也)而建其長(長即所謂)
(以貴得民者)立其兩(兩謂兩卿)設其伍陳其殷置其輔(並見上注)乃
施灋于官府(以八法治官府故也)而建其正(謂總其衆職者)立其貳(謂佐)
(其正官者)設其攷(謂攷其成績者)陳其殷置其輔(並見上注)凡治(大凡)
(為治之道其目在下)以典待邦國之治(六典本以治邦國也待謂待其成而攷之)以
則待都鄙之治(八則本以治都鄙也)以灋待官府之治(八法本以治官)
(府也)以官成待萬民之治(八成本以治萬民也)以禮待賓客之治
(禮者本以接賓客也)祀五帝(祭祀五方之帝謂大昊少昊炎帝黃帝顓頊上古有德之君)
則掌百官之誓戒與其具脩(百官謂與祀者誓者折之以言戒者飭之以事)
(具所以供其物脩所以理其壊)前期十日(未祭以前散齋七日致齋三日)帥執事而
卜日(執事謂百官執祭事者大宰帥之以卜祭日)遂戒(戒散齋也卜既得日遂戒百官以始)
(齋)及執事(及至祭之前夕執事之時)眡滌濯(滌濯謂洗祭器大宰則親眡之)及納
亨(向祭之晨納牲告殺既殺乃授亨人亨音烹)贊王牲事(君親牽牲大宰贊之)及祀之
日(旦明將祀之時)贊玉幣爵之事(玉帛以禮神各如其方之色爵所以獻神齊酒也三)
(者執以從王至而授之)祀大神示亦如之(祀天神地示皆如祭五帝之禮示音祇)享
先王亦如之(享宗廟之禮亦然)贊玉几玉爵(玉几所以依神别言贊玉几玉)
(爵者以言祀五帝及大神示不用玉几玉爵也)大朝覲會同(春見曰朝秋見曰覲時見曰會)
(殷見曰同舉春秋則冬夏可知朝音潮)贊玉幣玉獻玉几玉爵(玉幣謂諸侯享幣也)
(玉獻獻國珍異也玉几王所依也玉爵王禮諸侯之酢爵也)大喪(天子之喪)贊贈玉含
玉(贈玉謂既窆以贈先王含玉謂將斂飯含之玉含尸暗反)作大事(國之大事在祀與戎)則
戒于百官(大宰戒飭百官)贊王命(贊助王之教令)王視治朝(視朝謂臨)
(朝也治朝在路門外)則贊聽治(助王以聽天下之治)視四方之聽朝亦如
之(聽朝謂王巡狩於四方之時亦如贊聽治焉)凡邦之小治(非關於王眡朝之小事)
則冢宰聽之(大事決於王小事冢宰專決)待四方之賓客之小治
(王視四方之朝於方岳之下則冡宰為之待四方賓客之小治)歲終(每歲之終)則令百
官府(徧飭百官之府)各正其治(各使之自正其治)受其會(受其一歲功事之計會音)
(檜)聽其致事(聽其所致以告於上之事)而詔王廢置(如此則百官之能否可見)
(矣於是以告於王而廢之置之)三歲(三年則大比)則大計羣吏之治(言大計者)
(以見歲終之計為小)而誅賞之(大無功則不徒廢更加之罪大有功則不徒置更加之賞)
小宰之職(中大夫二人小大宰之貳故曰宰)掌建邦之宫刑(宫刑在王宫中之刑)
(建明而布告之)以治王宫之政令凡宫之糾禁(違其政令者未發則糾察)
(之既發則禁止之)掌邦之六典八灋八則之貳(六典八灋八則之書其正)
(在大宰太史司書小宰則副掌其書也)以逆邦國都鄙官府之治(逆謂迎受)
(勾考也六典以逆邦國之治八灋以逆官府之治八則以逆都鄙之治)執邦之九貢九
賦九式之貳(三者以大宰所掌故小宰副貳以執之)以均財節邦用(均財)
(使得其平節邦用使之無過)以官府之六叙正羣吏(以六者叙其倫之先)
(後)一曰以叙正其位(謂卿大夫朝位有尊卑次列之叙)二曰以叙進
其治(謂有治職功狀進于上者亦有先尊後卑之叙)三曰以叙作其事(謂有所執)
(掌起事者亦先尊後卑也)四曰以叙制其食(因爵命之尊卑以制其禄)五曰以
叙受其會(謂進會計文書受之亦以尊卑為叙)六曰以叙聽其情(謂獄訟之)
(情聽之亦以尊卑為叙)以官府之六屬舉邦治(六官之長各有屬官佐之)
(然後邦治可舉而行)一曰天官(大宰之官)其屬六十(謂宫正以下曰六十者舉大數)
(也後五官倣此)掌邦治(皆掌治職)大事則從其長(事之大者則從于大宰之長)
小事則專達(事之小者則屬官得專行之)二曰地官(司徒之官)其屬六
十(州長以下)掌邦教(皆掌教職)大事則從其長(從大司徒)小事則專
達(同上)三曰春官(宗伯之官)其屬六十(鬱人以下)掌邦禮(皆掌禮職)大
事則從其長(從大宗伯)小事則專達(同上)四曰夏官(司馬之職)其
屬六十(司勲以下)掌邦政(皆掌政職)大事則從其長(從大司馬)小事
則專達(同上)五曰秋官(司寇之官)其屬六十(卿士以下)掌邦刑(皆掌)
(刑職)大事則從其長(從大司寇)小事則專達(同上)六曰冬官(司空)
(之官)其屬六十(冬官闕不可考)掌邦事(皆掌事職)大事則從其長(從大)
(司空)小事則專達(同上)以官府之六職辨邦治(六官之職不同)
(故邦治得以分辨)一曰治職(天官之職)以平邦國(邦國不得專利而過制)以
均萬民(萬民不得擅利而獨侈)以節財用(上下皆無泛用故財用可節也)二曰
教職(地官之職)以安邦國(脩文德以安之)以寧萬民(脩文德以寧之寧者安之)
(至也)以懷賓客(近者悅而遠者來故賓客可懷也)三曰禮職(春官之職)以和
邦國(和不乖也)以諧萬民(諧猶調也)以事鬼神(人和而神降之福故鬼神可事)
(也)四曰政職(夏官之職)以服邦國(服則使之順於王)以正萬民(正則)
(使之止於一)以聚百物(貢出於邦賦斂於民服之正之故百物可聚也)五曰刑職
(秋官之職)以詰邦國(詰問也)以糾萬民(糾察也)以除盜賊(姦無所容)
(故盜賊可除也)六曰事職(冬官之職)以富邦國(豐其財也)以養萬民(養其)
(生也)以生百物(上下兼足則無曠土遊民故百物可生也)以官府之六聯
合邦治(官府六事皆聯事通職然後邦治得以會合而成)一曰祭祀之聯事
(謂大宰贊玉幣司徒奉牛牲宗伯眡滌濯司馬羞魚牲司寇奉明水火之類)二曰賓客之
聯事(謂大宰大朝覲會同贊玉幣玉獻與小宰大宗伯大行人小行人宰夫掌客所掌賓客之事必)
(聯事合治而後成也)三曰喪荒之聯事(謂大宰大喪贊贈玉含玉大司徒率衆庶屬具)
(六紖大司徒大荒移民通財小行人令賙委之之類)四曰軍旅之聯事(謂六軍軍將皆)
(命卿大司徒以旗致萬民大司馬仲春教振旅之類)五曰田役之聯事(田所以簡衆役)
(所以任衆如大小司徒鄉師大司馬所掌田役之事)六曰斂弛之聯事(斂民之財弛民)
(之力如大宰掌九貢九賦而大府司會司書亦掌之此斂之聯事也鄉大夫國中貴者賢者皆舍征而小)
(司徒亦掌之此弛之聯事也)凡小事皆有聯(上六者皆大事其餘小事亦皆有聯)
以官府之八成經邦治(官府中成事品式有此八者可以經緯邦治)一曰
聽政役以比居(政謂力政役謂徒役民有爭則以其地比居者共聽之政音征比毗志反)
二曰聽師田以簡稽(簡猶閱也稽猶計也師以用衆田以簡衆皆以簡稽之書聽之)
三曰聽閭里以版圖(在鄉則二十五家為閭在遂則二十五家為里有訟則以戸籍)
(之版土地之圖聽之)四曰聽稱責以傅别(傅别謂劵書也稱謂貸之以物責謂責其)
(所償皆以傅别之書聽之)五曰聽禄位以禮命(禮命禮之九命也有爭禄之多少位)
(之前後者則以其書聽之)六曰聽取予以書契(謂官貸於民者官之所予民之所取)
(其責償也則以書契聽之)七曰聽賣買以質劑(謂兩札一書而長者曰質短者曰劑)
(彼之所買此之所賣皆以其書聽之劑子西反)八曰聽出入以要會(歲計曰會月計)
(曰要官給於民曰出民輸於官曰入皆以其計簿聽之)以聽官府之六計弊
羣吏之治(聽平治也弊猶斷也平治官府之計有此六事以斷羣吏之治弊音蔽)一曰
廉善(廉察也善謂善其事有稱譽也)二曰廉能(能謂才能足以辨事者)三曰廉
敬(不解于位也)四曰廉正(行無傾邪也)五曰廉灋(守法不失也)六曰
廉辨(不疑惑也以此六者廉察之則吏之能否見矣)以灋掌祭祀朝覲會
同賓客之戒具(法禮法也戒謂飭其事具謂備其物)軍旅田役喪荒亦
如之(亦以法掌其戒具)七事者(總上兩節謂自祭祀至喪荒七事)令百官府
共其財用(令百官之府共七者之財用)治其施舍(施謂施恩惠舍謂舍政役舍音)
(捨)聽其治訟(理其事謂之治爭其事謂之訟)凡祭祀(遇有祭祀之事)贊王
幣爵之事(又從大宰助王)祼將之事(祼酌鬱鬯以獻尸也將送也小宰贊王以行其)
(事)凡賓客(遇有賓客之事)贊祼凡受爵之事凡受幣之事(賓客)
(有祼神也受爵謂賓所以酢主之爵受幣謂敬賓如敬賓所以享王之幣三者皆小宰贊之)喪荒
(大喪大荒)受其含襚幣玉之事(口實曰含衣衾曰襚凶荒有幣玉者賓客所賙委之)
(禮含戶暗反禭音遂)月終(每月之終)則以官府之叙受羣吏之要
(月計曰要受之各以尊卑之叙)贊冢宰受歲會(歲計曰會大宰受之小宰助之而已)歲
終(每歲之終)則令羣吏致事(使六官各致一年功狀以待攷也)正歲(正月之吉)
帥治官之屬而觀治象之灋(大宰縣治象之灋于象魏小宰帥治官六十之)
(屬而往觀焉)徇以木鐸(鐸鈴也金口而木舌古者有新令必奮木鐸以警衆)曰不用
灋者(謂官屬有不用治象之法者)國有常刑(國有典常之刑不汝赦也)乃退(已觀)
(治象而退)以宫刑憲禁于王宫(憲謂表縣之禁謂止絶之)令于百官府
(令于王宫之百官府)曰各脩乃職(各脩其所治之職)攷乃灋(各攷其所用之法)
待乃事(以待所作之事)以聽王命(其事皆聽王之所命)其有不共(其或有不)
(共於王事者)則國有大刑(大刑則重於常刑也)
宰夫之職(下大夫四人上士八人中士十有六人旅下士三十有二人府六人史十有二人胥十有二人徒百)
(有二十人所大宰既有副貳又有宰夫謂設其攷也)掌治朝之灋(治朝在路門外)以正
王及三公六卿大夫羣吏之位(立朝尊卑之位司士掌之宰夫糾其不如)
(儀者)掌其禁令(禁謂止其非法令為使之有為)叙羣吏之治(次叙羣吏所治之事)
以待賓客之令諸臣之復萬民之逆(令謂賓客未至而先為之具備)
(復報也反也謂諸臣奏事者自下而上曰逆謂萬民上書者)掌百官府之徵令
(徵召也百官之在官府上有所召而使之從令)辨其八職(八職既辨然後知所從之徵令)一
曰正(正謂六官之長僚屬所取正者)掌官灋以治要(官法謂官府之八法要則月計)
(之書也)二曰師(師謂六官之貳僚屬受教者)掌官成以治凡(官成謂官府之)
(八成凡則旬計之書也)三曰司(若天官宰夫地官鄉師之類各司職事者)掌官灋以
治目(官法見上目謂日計)四曰旅(旅謂上中下士)掌官常以治數(官常即八)
(法之第四也數謂事之多少也)五曰府(主蓄藏文書及器物者)掌官契以治藏
(契謂要書藏謂所蓄藏者藏去聲)六曰史(理文辭而述事者)掌官書以贊治
(書謂史所述者贊治若今文書起草也)七曰胥(治文書之次叙謂材智為什長者)掌官
叙以治叙(官叙即胥所治者治叙謂應所治之先後也)八曰徒(趨走以應呼召者)
掌官令以徵令(官令謂官府之令徵令即上所召也)掌治灋(治官之法)以
攷百官府羣都縣鄙之治(羣都諸采邑也六遂五百家為鄙五鄙為縣以治法)
(攷其治功也)乘其財用之出入(乘猶計也財錢穀也用貨賄也)凡失財用
物辟名者(物畜獸也辟名謂作偽文書與實不相應者辟音僻)以官刑詔冢宰
而誅之(官刑即八法之第七也告於長官而誅責之)其足用長財善物者
(三者無失又能足之長之善之者)賞之(能如此則賞之)以式灋掌祭祀之
戒具與其薦羞(戒具見小宰注薦脯醢也羞庶羞也凡此皆有舊法式者)從大宰
而視滌濯(大宰眡滌濯宰夫則從之)凡禮事(遇有行禮之事)贊小宰比官
府之具(小宰已言戒具宰犬則贊之而比校其美惡焉比如字)凡朝覲會同賓
客(凡朝覲會同之賓客)以牢禮之灋掌其牢禮委積膳獻飲食
賓賜之飱牽與其陳數(牢禮之灋總言其綱也掌其牢禮以下詳言其目也牛羊)
(豕共為一牢禮委積謂米禾薪芻膳謂熟物齊和者獻謂新物始獻者飲食燕享也飱食也牽牲可牽而)
(行者也賓客未至則有委積已至則有膳獻飲食始至則有飱牽賓之飱牽則有司所供賜之飱牽則王)
(所好賜陳數則以爵等為牢禮所陳之數也)凡邦之弔事掌其戒令與
其幣器財用凡所共者大喪小喪掌小官之戒令帥
執事而治之三公六卿之喪與職喪帥官有司而治
之凡諸大夫之喪使其旅帥有司而治之歲終則
令羣吏正歲會(歲計曰會謂一歲會稽文書總勾考之)月終則令正月
要(月計曰要)旬終則令正日成(十日為旬日計曰成)而以攷其治(歲會)
(月要日成皆令羣吏正之以攷其治)治不以時舉者(違令失期會者)以告而誅
之(告於冢宰而誅責之)正歲則以灋警戒羣吏(法治法也警懲之以言戒謂束)
(之以事)令脩宫中之職事(職事之廢者理治之)書其能者與其良
者(良猶善也羣吏之能者良者皆書之)而以告于上(告之大宰小宰)
宫正(上士二人中士四人下士八人府二人史四人胥四人徒四十人宫中之長)掌王宫之
戒令糾禁(戒其怠忽糾其緩散令之使有為禁之使勿為)以時比宫中之官
府次舍之衆寡(時四時也比校也次所以待直宿也舍所以待休沐也衆寡不同故以四)
(時比校之舍音赦)為之版以待(置版以書其人之名以待戒令也)夕擊柝而比
之(柝戒守者所擊也夕比若今酉點柝音託)國有故則令宿(故謂禍災令宿若今坐甲)
其比亦如之(亦如擊柝以上之事)辨内外而時禁(分別内人外人禁其非時)
(出入)稽其功緒(考計其功狀與職業)糾其德行(糾察其在身之德施為之行)幾
其出入(幾察宿衛羣吏之出入者)均其稍食(均平羣吏之廩禄稍所教反)去其
淫怠與其奇衺之民(淫放濫也怠解慢也奇無常也衺不正也如此者皆除去之去)
(上聲奇音基衺似嗟反)會其什伍而教之道藝(五人為伍十人為什道謂義理藝謂)
(禮樂射御書數)月終則會其稍食(月禄至月終會計之)歲終則會其行
事(吏職至歲終考其功過也)凡邦之大事(國之大事在祀與戎)令于王宫之
官府次舍(次舍見前注)無去守而聽政令(即其所居而待其所為)春
秋以木鐸脩火禁(季春季秋火星出入之時則以木鐸警衆使脩火政也)凡邦
之事蹕(國有事故王出則蹕止行人若今衛士)宫中廟中則執燭大喪
則授廬舍辨其親疏貴賤之居
宫伯(中士二人下士四人府一人史二人胥二人徒二十人伯亦長也副於宫正故以伯稱)掌王
宫之士庶子凡在版者(士衛士也庶子國子之倅未為士也版名籍也)掌其
政令(上所正者為政下所稟者為令)行其秩叙(秩廩禄也叙才等也)作其徒役
之事(若有役焉則作其徒也)授八次八舍之職事(衛王宫必居四角四中故)
(云八次八舍次舍說見王宫)若邦有大事(如國有寇戎之大事)作宫衆則令
之(起宫中之衆吏士庶子行則宫伯戒令之)月終則均秩(均其廩禄之秩)歲終則
均叙(均其才等之叙)以時頒其衣裘(夏時頒衣冬時頒裘)掌其誅賞(有功)
(則賞有罪則誅)
膳夫(上士二人中士四人下士八人府二人史四人胥十有二人徒百有二十人食官之長)掌王
之食飲膳羞(食飯也飲酒漿也膳牲肉也羞庶羞也食音嗣)以養王及后世
子(王天下之至尊后配王而立内治世子天下之本故兼養之)凡王之饋(進食於尊者曰)
(饋)食用六穀(黍稷稻梁苽麥)膳用六牲(馬牛羊豕犬雞)飲用六清(水醬)
(醴䣼&KR2768;酏)羞用百二十品(羞出於牲及禽獸以備滋味其品有百二十)珍用
八物(淳熬淳母炮豚炮牂擣珍清熬肝膋)醬用百有二十罋(醢六十罋醯六十罋)
(罋甕同)王日一舉(一舉謂朝食也殺牲盛饌曰舉)鼎十有二(牢鼎九陪鼎三)物
皆有俎(物謂牢鼎之實亦九俎)以樂侑食(用樂勸食)膳夫授祭(禮飲食必)
(有祭示有所先也膳夫授王以所祭之物)品嘗食(膳夫每物皆先嘗之防有毒也)王乃食
(然後王乃食也)卒食(食畢)以樂徹于造(徹收也作樂畢徹于造食之所)王齊日
三舉(齊謂散齊致齊也齊必變食故特加二舉)大喪則不舉(王喪)大荒則不
舉(凶年)大札則不舉(疫癘)天地有烖則不舉(日月薄蝕為天烖山崩川)
(沸為地烖)邦有大故則不舉(寇戎之事凡此皆不舉盛饌以自貶損也)王燕食
(謂日中與夕食)則奉膳贊祭(燕食則其祭不如朝食之盛故膳夫受而贊之)凡王祭
祀賓客食(謂祭祀宗廟及與賓客禮食於廟)則徹王之胙俎(膳夫徹其胙俎)
(餘則其屬徹之)凡王之稍事(有小事而飲酒)設薦脯醢(腊人共脯醢人共醢膳夫)
(則陳而進之)王燕飲酒(行燕禮與羣臣飲酒)則為獻主(君尊不與臣敵故膳夫代)
(王酌酒獻賓)掌后及世子之膳羞(亦主其饌之數但不餽耳)凡肉脩之
頒賜皆掌之(王以肉及脩餔頒賜羣臣皆膳夫掌之)凡祭祀之致福
者受而膳之以摯見者亦如之歲終則會(計頒賜之多少)
唯王及后世子之膳不會(不以有司法數拘之也)
庖人(中士四人下士八人府二人史四人賈八人胥四人徒四十人掌庖厨者)掌共六畜
六獸六禽(六畜即六牲也六獸麋鹿狼麕野豕兔六禽雁鶉鷃雉鳩鴿)辨其名物
(别其名號物色)凡其死生鱻薧之物(新肉曰鱻乾肉曰薧鱻音鮮薧音稿)以共王
之膳與其薦羞之物及后世子之膳羞(備品物曰薦膳羞並見膳)
(夫注)共祭祀之好羞共喪紀之庶羞賓客之禽獸凡
令禽獻以灋授之其出入亦如之凡用禽獻(煎和之以)
(獻王)春行羔豚(行猶用也羔羊子豚豕子)膳膏香(膳治也膳膏香謂治羔豚以牛脂)
夏行腒鱐(腒乾雉鱐乾魚腒音渠鱐音□)膳膏臊(治腒鱐以犬膏)秋行犢麛(犢牛)
(子麛鹿子)膳膏腥(治犢麛以雞膏)冬行鱻羽(鱻魚也羽雁也)膳膏羶(治鱻羽以)
(羊脂)歲終則會唯王及后之膳禽不會(以見世子之膳禽在所會矣)
内饔(中士四人下士八人府二人史四人胥十人徒百人調和熟食曰饔内饔所主在内)掌王
及后世子膳羞之割亨煎和之事(割肆解肉也亨煮也煎和齊以五味)
(也亨音烹和去聲)辨體名肉物(體名脊脇肩背臑之屬肉物胾燔之屬)辨百品
味之物(庶羞之屬)王舉則陳其鼎俎(舉謂王日一舉)以牲體實之
(取於鑊以實鼎取於鼎以實俎)選百羞醬物珍物以俟饋(選擇其中御者俟待)
(也餘見膳夫注)共后及世子之膳羞(膳夫掌之内饔共之)辨腥臊羶香
之不可食者牛夜鳴則庮羊泠毛而毳羶犬赤股而
躁臊鳥皫色而沙鳴貍豕肓眡而交脻腥馬黑脊而
般臂螻凡宗廟之祭祀掌割亨之事凡燕飲食亦如
之凡掌共羞脩刑膴胖骨鱐以待共膳凡王之好賜
肉脩則饔人共之
外饔(官屬如内饔所主在外)掌外祭祀之割亨(外祭祀謂天地四望山川社稷五祀)
(外神)共其脯脩刑膴(脯薄析肉也脩鍜肉也刑鉶羹也膴䐑肉大臠也膴音呼)陳其
鼎俎實之牲體魚腊(見内饔注)凡賓客之飱饔饗食之事
亦如之(飱謂客始至之禮饔謂既將幣之禮饗嗣謂行饗禮之時食謂行食禮之時食音)邦饗
耆老孤子(耆老謂國老庶老孤子死王事者之子也)則掌其割亨之事(割亨)
(見内饔注)饗士庶子亦如之(士庶子衛王宫者)師役則掌共其
獻賜脯肉之事凡小喪紀陳其鼎俎而實之
亨人(下士四人府一人史二人胥五人徒烹五十人主為内外饔煮肉也亨音)掌共鼎鑊(鑊所)
(以煮之鼎所以和之鑊音穫)以給水火之齊(齊量也水火皆有多少之量亨人給之齊才細)
(反)職外内饔之爨亨煮辨膳羞之物祭祀共大
羹鉶羹(大羹煮肉汁大古不和之羹鉶羹加以五味也鉶音刑)賓客亦如之(亨食亦用)
(大羹鉶羹也)
甸師(下士二人府一人史二人胥三十人徒三百人郊外曰甸甸師主共野物官之長)掌帥其
屬而耕耨王藉(其屬謂胥徒也耨耘耔也藉之言借也王以季春躬耕藉田胥徒則耕耨)
(終之)以時入之(時熟則收入之)以共齍盛(六穀曰齍在器曰盛所以共祭祀也)祭
祀共蕭茅(蕭以祭脂茅以縮酒)共野果蓏之薦(植生曰果蔓生曰蓏薦進也蓏)
(力果反)喪事代王受𤯝烖王之同姓有辠則死刑焉
帥其徒以薪蒸役外内饔之事(役給役也木大曰薪小曰蒸以受役)
(於外内饔)
獸人(中士四人下士八人府二人史四人胥四人徒四十人其職共膳羞故屬於此)掌罟田
獸(罟網也以網搏取當田之獸)辨其名物(野獸皆有名號物色)冬獻狼(狼膏温故)
(冬獻之)夏獻麋(麋膏涼故夏獻之)春秋獻獸物(春秋寒温適故獸物皆獻之)
時田則守罟(四時田獵必守罟者謂獸觸網而攫者取之)及弊田令禽
注于虞中凡祭祀喪紀賓客共其死獸生獸凡獸入
于腊人皮毛筋角入于玉府凡田獸者掌其政令
(凡有田獵獸人皆掌其田獵之政令)
䱷人(中士二人下士四人府二人史四人胥三十人徒三百人其職共魚物故屬於此䱷音漁)掌以
時䱷(季冬乃取魚)為梁(偃水為關空以取之)春獻王鮪(月令季春薦鮪于寢廟鮪)
(位軌反)辨䱷物(辨魚之名物)為鱻薧(鱻生魚薧乾魚)以共王膳羞(共於)
(膳夫以共王)凡祭祀賓客喪紀共其魚之鱻薧凡䱷者
掌其政令凡䱷征入于玉府(魚之鬚骨堪飾器物者所有征稅入于玉)
(府以當邦賦也)
鼈人(下士四人府二人史二人徒十有六人其職亦共食物)掌取互物(互謂有甲介者)以
時簎魚鼈龜蜃凡貍物(簎投也刺於泥中以取貍藏之物蜃大蛤也生育之時不)
(可取故云以時蜃七軫反貍莫皆反)春獻鼈蜃(春謂子丑寅之月)秋獻龜魚(秋謂)
(午未申之月凡此皆以避其生育之時)祭祀共蠯蠃蚳以授醢人掌
凢邦之簎事
腊人(下士四人府二人史二人徒二十人乾物曰腊)掌乾肉凡田獸之脯腊
膴胖之事(大物解體肆乾之謂之乾肉小物全乾曰腊膴䐑肉大臠也胖如脯而腥此皆獸人)
(所共腊人治之膴音呼胖音判)凡祭祀共豆脯薦脯膴胖凡腊物(豆當為羞)
(聲之誤也凡祭祀腊人則共羞脯謂庶羞之脯薦脯謂薦獻之脯及凡腊物皆腊人治之)賓客喪
紀共其脯腊凡乾肉之事
周禮句解卷一
