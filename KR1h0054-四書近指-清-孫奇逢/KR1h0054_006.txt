欽定四庫全書
四書近指卷六
容城孫竒逢撰
公冶長第五
子謂公冶章
古者男女之族必擇德焉不以財為禮故論財者君子
深鄙之不入其鄉長之縲絏非罪容之不廢於有道免
戮於無道其德可知一妻其子一妻其兄之子此孔門
擇壻法也或曰非其罪免於刑戮但求其可終無咎
而已此是處其子之的確處
子謂子賤章
魯以衆君子而成一君子子賤以一君子而取衆君子
總見得共學之益
子貢問曰章
無一善以成名皆不足言器未至於器而侈言不器并
失其所據矣果達藝清任和均足為宗廟之重
仁而不佞章
仁者其言也訒佞字正宜痛黜雍之重厚簡默恰是此
路人不知其仁語最活只是要抺倒佞
子使漆雕章
求信二字是聖學戒欺求慊的眞脉路開能向此處著
力便與才識氣魄用事者星淵故曰見大意夫子悦開
與與點同一機趣葛屺瞻曰斯字即指仕言信是信
得這仕過
乘桴浮海章
夫子志在東周偶欲浮海牢騷之意感憤之言耳子路
之喜是子路本色未知夫子本心
問子路仁章
治賦為宰與賓客言皆吾儒經世之學仁中不可少之
事然不可以此論仁仁者中心安焉全不在作為上
子謂子貢章
子貢聰穎過人極難自下忽借回來點他不覺奪其所
恃而曰何敢望回此其自知之明便是入道之路故亟
與之曰弗如也使其自信曰吾與女弗如也使其自勉
此是聖門冶鑄故終得聞性道之𫝊
宰予晝寢章
宰我居言語之科只是多說了幾句過頭話夫子遂深
絶之甚矣言之不可不慎也
吾未見剛章
陽剛之德全是能自勝其私使此心超然于萬物之上
慾則私意牽纏縱貌剛之似而中之靡也久矣子路之
強似之而非須中立不倚和而不流乃真面目也顔子
克復歸仁學從乾道入庶足慰聖人之思或人烏能知
之嗣是之後則孟氏之直養無害塞乎天地之間者乎
我不欲人章
不欲無加亦是平常事却是絶頂事中庸所以鮮能也
夫子之文章
文章性道非二物凡可見者皆文章而其不可見者則
性道也除了人事何處是性命之流行得聞不得聞即
可見不可見
子路有聞章
事無停留所以恐有聞也只一恐字有多少神情有過
則喜有聞則恐皆其大過人處
何以謂文章
人多於長中求短不肯于短中取長文子於諡義既合
只論其合於諡而已奚必苛求
子謂子産章
恭敬惠義君子之大端子産未必是徹性命之學能於
此處無愧色雖曰未學吾必謂之學矣
善與人交章
甚矣交之難也翻雲覆雨隙末凶終固屬小人之常而
情好日密初終無間者古今幾人哉晏大夫久而能敬
只問已之待人何如心之自盡安在絶不較量於人此
夫子所以善之也
文仲居蔡章
世人之所謂知全以探索鬼神為事夫子論知乃在務
民義而遠鬼神
令尹子文章
仁未有不忠仁未有不清而清未必為仁忠未必為仁
盖忠清乃仁中一節耳亦有以一節而見全體者伯夷
之清清即仁比干之忠忠即仁也其淋漓篤摯粹然無
滓當時知之後世知之子文之忠文子之清其闇然無
言之地足色不足色當自知之耳
三思後行章
思之思之鬼神將通之何止再何止三文子必思其所
不當思者耳春秋罪其黨逆其理欲交戰不能自斷遂
至於惑
有道則知章
從來任事之人須帶幾分愚方克有濟利害當前知者
巧於迴避非愚孰肯身入其中若晦若闇而意不懾色
不沮者此原不可及千載下狄梁公是一個後身
子在陳曰章
夫子得行其道為一時之名世不得行其道為萬世之
木鐸裁之一字是陶鑄羣賢大本領誨在此為亦在此
工夫無止息之時或曰行道傳道聖人始終不能自
己周流四方本欲行道於天下却往往論道講學不肯
少輟便見得此亦有成就後學之處
伯夷叔齊章
惡惡之嚴莫如夷齊然其心却不念舊惡此方是能惡
人怨之希也人自知其非私惡耳一塵不著所以為聖
之清李見羅曰舊時之惡也是激人為善的意思後
來不念又是成就人的善處始終只是以善待人故怨
是用希
孰謂微生章
事無大小只多一迴護之心便非天然之直夫子於乞
隣而譏其市恩於證父而誚其傷恩各有義在當乎義
之為直
巧言令色章
兩般情狀所稱最善涉世之人然詐偽暖昧喪其眞心
故下一恥字以戒學者楊慈湖曰此二事皆是心裏
一樣外面又是一樣左丘明恥丘亦恥正是甚言斯人
不直之可恥非竊比意非恥其欺人而失禮乃恥其昧
已而喪德也
顔淵季路章
聖賢之志總是為仁離仁則旁門曲逕耳奚足為聖賢
之學車裘與共公物之仁也善勞不伐克己之仁也老
安少懷友信天覆地載之仁也千載後名賢輩出大儒
接踵皆是望此一條路數以為歸宿
已矣乎吾章
文過者小人諱言過者亦多賢知之士見過内省過自
不得時刻停留纔是日月之更風雷之勇
十室之邑章
聖人之門皆是學人而好則不敢輕許蓋好則愚必明
弱必強不好雖有周公之美仲尼之忠信亦不濟事
此二十七章皆論古今人物賢否得失無非窮理之學
時習之事也
雍也第六
雍也可使章
居上有要領冣忌煩瑣是所貴於簡也然簡以脱略為
事可以行之於民未可居之於已故必居敬行簡中有
主而事不擾纔可此内聖外王之學先有司赦小過舉
賢才夫子之言即雍之言也故謂其言然
孰為好學章
有若無實若虚犯而不校可想見其不遷有不善未嘗
不知知之未嘗復行可想見其不貳顔子之學其諸異
乎人之學所以稱好也
子華使齊章
辭受取與各有攸當著不得一毫意見意見一參則求
之慷慨憲之介節皆非天然之義朱子云於斯二者
可見聖人之用財雖是小處也莫不恰然便是一以貫
之處
子謂仲弓章
仲弓不得意於其父閔子不得意於其母司馬牛不得
意於其兄弟皆於天倫之樂未得暢遂從來孝子悌弟
之苦情每多如此尤西川曰犂牛之喻教仲弓立賢無
方也非論仲弓也
回也其心章
仁人心也心不違仁心纔得正是從格致誠意來顔子
以德用事中心樂之故不違其餘諸子以才用事氣魄
功能降伏不下故日月至焉至是心之至於仁以才見
者自不得純耳
可使從政章
果達藝各就其才之所長皆是為政之實用惜未究其
用也果則無留滯之事達則無用罔之事藝則無窘手
之事此雖素王之明試而史册中如三賢榜樣者皆聖
門中人也私淑之學豈論世代
使閔子騫章
夫子墮三都費其一也閔子肯為之宰乎意甚决而辭
則婉既不取禍又不招辱冥鴻高蹈人中之龍此是聖
門應聘之學
伯牛有疾章
伯牛事跡最少只執手一語可想見其為人周旋嘆息
之間俱是性命之學
賢哉回也章
不改其樂樂在貧先不因貧改故云非樂貧也非樂道
也自有其樂耳顔子克己功深心體潔淨與造物同遊
故能於人所不堪之憂獨恬然自得反身而誠樂莫大
焉學顔子之學方能樂顔子之樂袁坤儀云人都說
孔子稱顔子安貧予謂實取顔子之精進
非不悦子章
天下有悦道而力不足者哉力有不足悦心不誠畫之
一字極其鞭策學者默自檢點不犯此病者必也自強
之士蔡虚齋曰子之道其理則仁義禮智其具則禮
樂政教其文則詩書易春秋道内正有可嗜之味在
子謂子夏章
儒而在上者為治統儒而在下者為學統何其遠大哉
不務其遠且大者而規規於近小之間此儒而小人者
耳寧直為子夏立規
為武城宰章
得人是為政最急之務然非道眼之人不能識道氣之
人滅明之孤貞子游之學道正相與以有成也
非敢後也章
按三家起釁齊師直抵近郊而孟孺子帥師先奔之反
視為國家之恥有不忍言者敢居殿後之功哉夫子表
而出之令當時後世矜功爭能者冷然汗下高中炫
曰之反分明是以敗君憂主為辱不敢以後殿為功若
云自掩其功是詭情要譽也不情甚矣
不有祝鮀章
好諛悅色世道江河不知投世之資總皆喪心之事此
與上章為法為戒學者鑒茲
出不由戸章
道者吾人之戸牖也誰能外之而誰能由之亦猶之乎
莫不飲食鮮能知味也異矣哉此須知學邵子云戸
道也猶言戸猶道也人必由戶便不可不由道正指點
人當由道意
文質彬彬章
直行所志質也節飾為觀文也其用宜相濟不可偏勝
偏勝則文質判然兩物相濟則文質融成一片然後二
字見學力陳幾亭曰文輔質曰彬彬不取其均也均
則文勝而人心日以薄
人之生也章
生也直是直乃人生真面目生與直不相離罔之生也
面目全非幸生耳用時習之功則生者常生罔者亦復
生
不如好之章
之者何物知之好之樂之又何事也此夫子自寫其學
習之趣一步深一步直到樂處則不知手之舞之足之
蹈之
中人以上章
道固無上下在領略者不能不有上下量不適而強相
加則扞格不相入矣不可以語上總是引人之心在學
者自勵耳葛屺瞻曰夫子原以不學為下未聞以資
鈍為下若肯加學問何分上智下愚
樊遲問知章
知非有質也附物而見故舉義者得知然慢鬼神非義
也近鬼神非義也一敬一遠之間各有攸宜可謂知矣
董子曰正其誼不謀其利明其道不計其功此先難
後獲之旨也此正時習之學
知者樂水章
山水無情之物也而仁知登臨則欣然向之蓋活潑寧
謐之體觸目會心故其受享無盡此深造自得之學
齊一變魯章
強者於道遠弱者於道近此全在習俗之外思量轉變
之術是夫子經世之學為東周的手段
觚哉觚哉章
言近指遠感嘆無窮全是春秋復古譏變法之意學者
宜味其旨趣
宰我問曰章
仁者自愛人愛人固未有棄己者也天下溺援之以道
須先站在不溺之地然後可以援人從井之說不能成
己豈能成物是謂不學
博學於文章
凡散見於天地間者皆文而文中總具一天然之規則
曰禮約即在博時約文禮非二理博約是一事合外合
内何畔之有
子見南子章
大夫見小君之禮久矣不行南子特舉之孔子雖不忍
絶却非子路所喜孔子嘗自謂知我其天亦惟以天自
信而已學到人不知時其境界原别王荆公云君子
有時而用禮故孟子不見諸侯有時而用權故孔子可
見南子
中庸為德章
古来驚人震世之事民多見之看起來却不中庸中庸
者極平常極竒絶不可以私議企及非盡性至命之學
孰知其德之至矣乎
如有博施章
博施濟衆堯舜所難以仁人而在天子之位且不能滿
其願况其下焉者乎故論仁者只論心不論事說欲說
近正所以治子貢之博也仁原以天地萬物為一體反
身而誠樂莫大焉以已欲而同乎人也強恕而行求仁
莫近焉以人欲而凖之已也此孟子願學孔子處
四書近指卷六
