欽定四庫全書
四書近指卷十三
容城孫竒逢撰
子張第十九
見危致命章
四道題考倒多少士子士字提起看其可已矣猶云必
如此始成其爲士學力俱在平時臨事方不錯亂
執德不弘章
不弘者見囿一隅而未窺全體不篤者意在疑似而難
語實修任是自負無關重輕濓溪周子曰天地間至
尊者道至貴者德至難得者人人而至難得者道德有
於己而已可以解此章之意
問交子張章
論交者有子夏之别白不可無子張之涵宏尊嘉矜容
四字妙有斟酌易曰麗澤兌君子以朋友講習可見
交非止交際交按&KR0616;來之常切磋琢磨道義生死惟交
是視豈可不慎子夏所云正合聖人論交定交之旨子
張所聞云云特厚德載物之意非所以訓門人小子也
使子夏子張之言折衷於孔子吾知必不愈子張絀子
夏也
小道可觀章
君子務其遠者大者肯沾沾以一技成名足見聖門識
量無所不該無所不徧能用百家衆技而非百家衆技
之所能窺也松陵周季侯曰致遠恐泥只爲他源頭
上未得融通所以未免拘礙若本體渾全入大入小各
不相礙何有於泥雖小道該得廣申韓之智術管商之
作用皆小道也
日知其亡章
好學只是時時提醒此心日有知月無忘所以日新不
失
博學篤志章
四項事是一路生活總之心存則仁便存心外更何處
求仁或曰博學二句是内外合一之學博學審問是
就事物上用功而其實不外於心篤志近思是就心體
用功而其實不離於事物内外合一純然天理即此是
仁
百工居肆章
人原離道不得但不學則道自與人相離故君子深造
之以道欲其自得之也深造自得所謂終始典于學厥
德修罔覺蘇子瞻道可致而不可求如斯或曰學如
走路走以極其路須知道無窮盡學亦無窮盡到窮原
反本處仍是這箇學單說致便落功效說以致方是工
夫若謂致道後學有歇脚處便誣
小人之過章
文字有無限道理在是要與君子争壇陸象山曰學
者不長進只是好己勝出一言做一事便道他全是豈
有此理古人惟貴知過則改見善則遷今各自執已是
被人說破便愕然百計文飾到底要說他箇是字以此
日流於汚下
君子三變章
君子本無變自人觀之却似有三變耳儼温厲以一身
備天地四時之氣
信而後勞章
信於勞與諫之先故臨時方得力我之用勞用諫在俄
頃而人之受勞受諫在平生決不可以未信嘗試古人
使民諫上亦有未必盡得上之信民之信者然我所以
自信與所以使上信使民信底道理略無虧欠如箕子
比干之諫紂子産之勞民却是自已心中信得過
大德不踰章
全是重大節之意非爲寬小節也不矜細行終累大德
各有對針不必過泥胡氏曰觀人之道取大端而略
小失猶可也若立心自處但自謹其大者而小節不必
致意則將併其大者失之矣
洒掃應對章
自洒掃應對上便可到聖人事此合本末始卒而一之
下學在此上達在此固無精粗小大之可言然不能無
先後之序應語其末而驟與以本未悟也應語其始而
驟與以終未悟也是誣之耳誣之一字人與言兩失豈
可爲訓耶可以語上不可以語上只是不誣始成其不
倦游夏之言正借以互發朱子曰洒掃應對是事所
以洒掃應對是理事即理理即事道散在萬事那箇
不是若事上有毫髮差過則理上便有間斷欠缺故君
子直是不放過只在謹獨謹獨須貫動靜做工夫
仕優則學章
明道先生曰君子之未仕也以學爲始其既仕也以學
爲終學與仕不相離也使相依而用是以事業之中有
道德也南軒曰大學之道在明明德在新民成己成
物無二致也古之人學以終其身故仕優則學學優則
仕其從容暇裕如此終始於學而無窮己也
喪致乎哀章
考之禮記子游平日却是講究喪禮感世之趨於末也
故爲探本之論
吾友張二章
仁字是人生一點真血誠稍涉炫燿便非本旨爲難能
也堂堂乎張也皆謂其闇修意少不足於仁且難資以
輔吾仁此正見朋友切偲相成處子游重本曾子守約
與張正相反
未有自致章
真情不能自已自是本性然或有錮蔽而不能致者曾
子所以述聖言而感動之
莊子之孝章
獻子有賢德其所用之臣與所行之政自不宜改然其
政之規條與臣之方正多與己私不便能不變動非象
賢不能或曰夫子非皆以不改爲孝也善者以不改
爲孝不善者又以改爲孝宣王承厲王之烈改之而周
室中興可謂不孝乎紹聖沿熙豐之法不改而宋轅北
矣可謂孝乎
上失其道章
民散根源既由失道則其罹於法網者誰實使之故哀
矜勿喜古人敬刑成德全在此哀矜一念所以爲祥刑
陸象山云獄訟惟得情爲最難唐虞之朝惟臯陶見
道甚明羣聖所宗舜乃使之爲士周書亦曰司寇蘇公
式敬爾由獄賁象亦曰君子以明庶政無敢折獄賁山
下有火爲至明然猶言無敢折獄此事正是學者用工
處噬嗑離在上則曰利用獄豐離在下則曰折獄致刑
蓋貴其明也按象山以治獄爲學者用工處與于定國
以學春秋爲决獄之要同意臯陶作士當時但言弼教
而象山推本於見道此尤窺其微者矣
紂之不善章
衆惡皆歸便難洗滌甚矣人當警省非爲紂分解也此
段情事古今皆然虧賜也明眼拈得出或曰天下之
惡皆歸就長惡不悛上看非惡名歸之也易曰惡不積
不足以滅身語曰勿以惡小而爲之亦此意
君子之過章
人皆諱過誰知改過便是君子日月之食四字形容君
子之過最切是偶然撞着如此非其本心也於本體無
損分毫故曰皆見皆仰
仲尼焉學章
識大識小莫非文武之道所流露一入夫子之心則各
分其一節者而統見其全體矣謂非學不可謂有常師
則不可祖述律襲何嘗專言文武
賢於仲尼章
春秋時原未有知孔子者無怪武叔之謂子貢賢也得
門或寡美富莫窺巍巍宮牆亘古如斯矣雙峰曰聖
人之道雖曰難入然其入亦自有方且如仰彌高鑽彌
堅此是數仞難入處夫子循循善誘博我以文約我以
禮這便是從入之門學者須從此門路入方有所見
無以爲也章
武叔賢子貢於仲尼便有毁之意在不知毁也豈可加
於仲尼仲尼日月也其何傷於日月乎語甚警策萬古
爲昭矣或曰仲尼蒙毁何况後學語云止謗莫如自
修又云道高毁來然則自修不可以止謗道高反足以
召毁學者求内省不疚耳豈以毁譽爲欣戚哉
子爲恭也章
夫子神化不測不論邦家得與不得對子禽乃就得邦
家顯言之俾其易曉耳有此一番摹畫是孔子未得一
時之邦家却得了萬世之邦家所謂四句是現成語榮
哀二句見夫子關係一世之象此篇學問實際處而
游夏之言爲多故居聖門文學之科子貢之言六章曾
子三章更是學問絶頂
堯曰第二十
堯曰咨舜章
天者中之所自出而人受爲心心憑氣以出入故有人
有道然人心危而道心微故精以察道心之幾一以止
道心之極而天地之中在焉是執中也中無體而四海
皆其體執無方而四海皆其方四海用中之實地也能
允執則四海時雍不能允執則四海困窮天禄永終不
獨二帝凜凜於此湯之言曰萬方有罪罪在朕躬武之
言曰百姓有過在予一人四方之政行焉天下之民歸
心焉所重民食喪祭總是一箇著落寬信敏公四者俱
見堯舜以下帝王之所同然心法即是治法治統即是
道統也胡雲峯曰前篇之末言夫子之得邦家者其
用必如此此篇之首則述敘自古帝王之用固如此以
見聖學之所傳者無非有體有用之學而凡論語二十
篇之大旨皆不外此也
五美四惡章
五美俱是從難兩全上看出四惡摹盡當日從政之害
一尊一屏而帝王之政宛在夫子言下敘此於堯舜湯
武之後見素王之政與帝王一揆也
無以爲君子章
孔子一生只是個知命故仕止久速任運以無心而其
把柄在知禮作用在知言三知字是學問得力莫看的
輕易朱子曰論語首章云人不知而不愠不亦君子
乎終云無以爲君子也此深有意盖學者所以學爲君
子若不知命則做君子不成論語一書聖人與其徒
共明斯道者也終篇堯舜咨命湯武誓師與夫施諸
政事者明聖學之所傳者一於是而已
四書近指卷十三
