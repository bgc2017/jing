尚書詳解卷五
宋胡士行撰
盤庚上第九商書
盤庚五遷(亳嚻相耿亳)將治(都)亳殷(殷亳之别名)民咨(嗟)胥(相)怨
作盤庚三篇
耿水圮不容不遷矣然小民安土且耿地沃饒魚鹽
利重巨室緫貨浮言摇衆以致咨怨故書以訓之
上篇作於未遷時民未悟故其辭切中篇作於將遷
時民漸悟故其辭緩下篇作於己遷後民既從故其
辭益緩或云上篇告臣中篇告民
盤庚盤庚遷于殷民不適(之)有居(殷)
商之遷屢矣而前數君未聞委曲告諭者風俗日不
如前之淳盤庚不臨以勢而訓以書厚之至也
率(皆)籲(呼)衆慼(憂遷之人)出矢(直)言曰我王(祖乙)來既爰宅于
兹(耿)重我民無盡劉(殺)不能胥匡(正)以生卜稽曰其如
台
盤庚呼怨咨之人而告之曰自祖乙來都耿水圮而
未即遷者不忍虔劉我民也然終不能相正以生則
不得不遷矣故卜以稽之而曰如我所志也
先王有服(歴服)恪恭謹天命兹猶不常寧不常厥邑于今
五邦
此引先王以證其不得不遷
今不承(繼)于古(湯都亳)罔(無)知天之斷(斷然不易)命矧(況)曰其
克從先王之烈(功)
天意欲遷斷然矣若不知何以能從先烈乎
若顚(倒)木(如耿水圮)之有由蘖(萌芽復生如遷亳復生)天其永(長)我命
于兹新邑(亳)紹(繼)復先王(湯)之大業底(致)綏四方
遷亳生意之回也京師定則天下定矣
盤庚斆(教)于民由(始從)乃在位(巨室)以常(先王以遷)舊(故)服(事)正
法度(今日當遷法度)曰無或(有人)敢伏(抑遏)小人(貧民受水害者)之攸(所)箴
(箴巨室利己之言)
耿圮而沃不利小民而利巨室故巨室簧鼓小民而
抑遏其箴己之言如風邪之痺脉絡故原其受病之
處教之自有位始謂遷都自有先王故事以此故事
正今日當遷之法度而勿伏小民欲遷之箴焉則巨
室從而小民無不從者矣一云攸箴即咨怨之言也
不沮抑之川不可防也與後世誹謗妖言之禁異矣
王命衆悉(盡)至(進)于庭(邇近則言易入)王若曰格(來)汝衆予告
汝訓汝猷(謀)黜(去)乃心(私心)無傲(慢上)從康(安土)
遷之利公也不遷之利私也傲康之失皆自私心中
來
古我先王亦惟圖(謀)任(用)舊(老成)人共政王播(布)告之修
(治)不匿(隱)厥指(意)王用丕(大)欽(敬)罔有逸(過)言民用丕
(大)變(化)今汝聒聒(多言)起信險(傾)膚(淺之言)予弗知乃(汝)所
訟(所言何事)非予自荒(棄)兹德惟汝含(茹)德(愛)不惕(畏)予一
人予若觀火(燎原)予亦拙謀(始謀不嚴謹)作(致)乃(汝)逸(慢康)
舊人則不隱先王播告之旨故王恭已無言而民化
矣今汝新進起而唱說言果何為者邪予非欲棄德
而用刑者也而汝含吾德而不我畏是吾拙謀致汝
之逸也此非盤庚眞悔其初之不用刑訓責之辭云
耳夏以丕欽為敬舊人
若網在綱(網索)有條(理)而不紊若農服(事)田力穡(稼)乃亦
有秋(歲)汝克黜乃心施實德(不遷則浮言遷則實德)于民至于婚
(姻)友(僚)丕(大)乃敢大言汝有積德乃不畏戎(大)毒(害)于
遠邇惰(怠)農自安不昏(黽勉)作勞(勤)不服(事)田畝越(於)其
罔有黍稷
此廣譬曲諭之也網在綱則不從康矣蓋不遷者一
時之安此言浮言也豈實德乎汝能去汝緫貨之私
而佐遷焉則實德及民且至㛰友而我乃言汝眞有
積德矣不然安土如惰農而何有久安之日乎
汝不和(温)吉(善)言于百姓惟汝自生毒(害)乃敗禍姦宄
以自災于厥身乃既先惡(種惡)于民乃奉(受)其恫(痛)汝悔
(恨)身何及
浮言則非吉言矣水圮之害及民則亦及爾身悔可
追乎
相(觀)時(是)憸(小)民猶胥(相)顧(恤)于箴(誨)言其發有(恐有)逸
(失)口矧予制(專制)乃短長之命汝曷(何)弗告朕而胥動以
浮言恐(驚)沈(溺)于衆若火之燎于原(平野)不可嚮邇(近)其
猶(尚)可撲滅則惟爾衆自作弗靖(安)非予有咎
小民猶恤箴言而恐有口過矧盤庚高明剛果執賞
罰之權而爾可不顧乎火雖燎原尚可撲也曾謂汝
浮言之動而不可滅乎至此則罰爾自取而非予咎
矣
遲任(古之賢人)有言曰人惟求舊(老成)器非求舊惟新(人與器異)古
我先王暨(及)乃祖乃父(世臣)胥及(同)逸(安)勤(勞)予敢(何敢)動
用非罰(不當罪之罪)世選(擇)爾勞(功)予不掩(蔽)爾善兹予大
享(大烝之祭)于先王爾祖其從(隨)與(配)享之作福(福善)作災(禍淫)
予亦不敢動用非德(不當賞之賞)
撲滅之說恐疑濫刑也故告以汝舊人之子孫予固
不敢濫罰然先王先正臨之在上質之在旁濫刑不
可也濫賞亦何可乎若縱浮言而不撲則為非德矣
予告汝于難(遷都之難)若射之有志(志精則中如遷有志則成)汝無侮老
成人(老成則知久安之計而欲遷)無弱(輕)孤有幼(孤幼則受水之害而欲遷即小人之)
(攸箴者)各長(謀長)于厥居(亳)勉出乃力聽予一人之作猷(遷之)
(謀)
遷雖難事也有志則竟成矣老成慮遠孤幼受害皆
欲遷者也其唱不遷之浮言者巨室新進而已汝能
無侮無弱則能謀長以從上而不從康以傲上德
無有(聞)遠(疎)邇(親)用罪(刑)伐(懲)厥死(浮言不悛有死之道也)用德
(賞)彰(顯)厥善(助遷以施德於民者)邦之臧(遷而善)惟汝衆(之功)邦之不
臧(不遷之禍)惟予一人有佚(故)罰凡爾衆其惟致告(轉相告)自
今至于後日各恭(敬)爾事齊(整)乃位(所居)度(法)乃口罰及
爾身弗可悔
盤庚一書前半篇涵養寬大後半篇嚴厲整肅反覆
抑揚於勤懇中時露賞罰之意使人知有警懼無怙
終以罹於罰此有虞明刑無刑意也
盤庚中第十商書
盤庚作(起行)惟涉河以民遷乃話(話言陳說)民之弗率(從)誕(大)
告用亶(信)其有衆咸造(進)勿䙝(慢)在王庭盤庚乃登(上)
進厥民曰明聽朕言無荒(廢)失朕命
上篇未遷則未動也下篇已遷則既静也惟中篇則
將遷將遷則動而未静時也跋涉險阻蒙犯霜露人
情倉皇安危存亡所係正在此時故話之進之曰用
亶曰明聽所以感化提撕之者尤切
嗚呼古我前后罔不惟民之承(順)保(民亦保)后(前后)胥(相)慼
(憂)鮮(少)以不浮(如舟浮水順通無阻礙)于天時殷降(下)大虐(天時之災)
(如嚻相耿皆廹於圮毁)先王不懷(懷安)厥攸(所以)作(起)視民利(去危就安)用
遷汝曷弗念我古后之聞
后承民民保后后民相恤以順天嚻而相相而耿不
敢懷安求民利耳往事所聞如此汝何不念而疑今
日之遷乎
承(順)汝俾(使)汝(遷)惟喜康(安)共非汝有咎比(近)于罰予
若籲(呼)懷(念)兹新邑(亳)亦惟汝故以丕從厥志
亳之遷樂與民同其安也豈以殃罰之乎為汝故以
從汝志耳豈以徇我之欲乎民不欲遷而以遷為
丕從者欲安者民之大欲遷而久安乃所以丕從其
欲安之本心其不欲遷乃一時暫蔽於浮言之私耳
今予將試以汝遷安定厥邦
遷矣而方曰將試辭意之婉厚之至也
汝不憂朕心之攸困(病)乃咸大不宣(布)乃心欽念以忱
動(感)予一人爾惟自鞠(窮)自苦若乘舟汝弗濟(遲疑中流不急)
(登岸)臭(腐)厥載爾忱不屬(聫屬於君)惟胥以沈(溺)不其或稽(考遷)
(不遷之利害)自(徒自)怒(錮滯忿怒)曷(何時)瘳(愈)汝不謀長(遷為長久之安)以思
乃災(不遷之禍)汝誕(大)勸(相勸)憂(沈溺之憂)今其有今(苟目前之安)罔後
(後悔無及)汝何生(生業)在上
此詳告以不遷之禍也
今予命汝一(一心從上)無起穢以自臭恐人(姦人)倚(依)乃身迂
(曲)乃心予迓(迎)續(接)乃命于天予豈汝威(虐)用(以)奉(承)
畜(養)汝衆
汝心之未一以巨室之倚汝迂汝故也汝信之是自
臭耳予之遷則所以續汝命而畜汝者也豈以虐汝
乎
予念我先神(明)后之勞(亢)爾先(先祖)予丕克羞(進用)爾用懷
(念)爾然(如此)失于政(當遷之政)陳(久)于兹(耿)高后丕乃崇(重)降
罪疾(於我)曰曷虐(沈溺)朕(商后)民汝萬民乃不生生(生其生)暨(與)
予一人猷(謀)同心(以遷)先后丕降與汝罪疾曰曷不暨朕
幼孫(盤庚自謂)有比(同遷)故有爽(明)德自上(天)其罰汝(民)汝罔
能廸(導廸求免)
以高后在天之靈儆之殷尚鬼也
古我先后既勞乃祖乃父汝共作我畜民(養民之官)汝有戕
則(戕民之象)在乃心我先后綏(安)乃祖乃父乃祖乃父乃斷
(絶)棄汝不救乃死兹予有亂(治)政(之人)同位(在位)具(聚畜)乃貝
(水蟲古人取其殼為寳如今用錢)玉(寳)乃祖乃父丕乃告我高后曰作
丕刑于朕子孫廸(啟)高后丕乃崇降弗祥
此言不特高祖之靈可畏而乃祖父之靈亦可畏也
爾巨室職在治民乃不同於利民而惟戀耿之沃
饒以為緫貨寳計則我高后縱以爾祖父舊勞之故
不欲降罰以傷其意而乃祖父自不汝救豈特不救
且將啓告以降不祥矣
嗚呼今予告汝不易(注以豉反鄭如字變也)永敬(永則不止敬於暫)大恤
(大則所恤不在小)無胥絶遠(不宣乃心疎外於君)汝分猷(謀)念以相從各
設(立)中于乃心
敬不永而恤不大則惟緫貨是念而與中相遠矣汝
試分汝所謀念者以從我而立中道以觀之則爾之
謀不遷以緫貨予之謀遷以利民孰是孰非有定論
矣分者不遽責以盡去己見也設中則公見立而
私見自去矣
乃有不吉(善)不廸(道)顚(怪)越(踰)不恭暫(暫時)遇(所遇)姦宄我
乃劓(小者劓)殄滅(大者殄)之無遺(餘)育(養)無俾易(以䜴反又如字變易)
(也)種(惡種)于兹新邑往哉生生今予將試以汝遷永建(立)
乃家
盤庚下第十一商書
盤庚既遷奠(定)厥攸(所)居(民居)乃正厥位(分都邑立宗廟夏云正君臣)
(之位)綏(安)爰有衆曰無戲(狎)怠懋(勉)建大命
奠居之始正大命建立之時可戲怠而不懋乎
今予其敷(布)心腹腎腸歴(徧)告爾百姓于朕志罔罪爾
衆爾無共怒協(合)比(分)䜛言(怨怒)予一人
事擾無定事定追咎浮言之人寧無以此疑其上故
明告之使勿懷疑以蓄怨也
古我先王(湯)將多(增)于前(契)功適(遷往)于山(商亳)用降(下降)我
凶德嘉(美)績(功)于朕邦
此言湯居亳以大契之功也
今我民用(在耿)蕩(散)析(分)離居罔有定極(止)爾謂朕曷(何以)
震(驚)動萬民以遷肆(故)上帝將復我高祖(湯)之德亂(治)
越(於)我家朕及篤敬(篤敬之臣)恭承民命用永地(于)新(邑)
此言耿之圮而天使遷亳也
肆予沖(幼)人非廢(棄)厥(卿大夫)謀(不遷之謀)弔(至)由(用)靈(善)各
非敢違卜用宏(大)兹賁(大業)
此言遷之非徇己私意也
嗚呼邦伯(諸侯)師長(衆官之長六卿也)百執事之人(小臣)尚(庶)皆隱
(惻隱)哉予其懋(勉)簡(拔)相(助)爾念敬我衆朕不肩(任)好貨
敢(果)恭生生(生民生之人)鞠(養)人謀人之保(安)居敘(敘用)欽(敬)
惻隱心之公也好貨心之私也不任彼而簡相敘欽
於此好惡之意明矣
今我既羞(進)告爾于朕志若(順惻隱者)否(不任好貨者)罔有弗欽
(敬從)無緫(衆)于貨寳生生自庸(民功曰庸)式(用)敷(布)民德(富而教之)
(民心本然之德)永(長)肩(任)一心(一於民而勿貳於貨)
予告爾明矣所若所否汝無不欽則無於彼式於此
而爾之心一矣向者貪於沃饒之私意盡去而中篇
森嚴之令泯矣盤庚以口舌代斧斤其忠厚之至歟
說命上第十二商書
高宗夢得說使百工營(經)求(物色)諸野得諸傅(傅氏)巖(山險)作
說命三篇
清明在躬志氣如神嗜欲將至有開必先誠則一一
則通此周禮所謂正夢也
說命王宅(居)憂(喪)亮(信)隂(默不言)三祀(年)既免(除)喪其惟
弗言
當言而不言不敢易其言也
羣臣咸諫于王曰嗚呼知之(先知先覺)曰明哲(明之至)明哲實
作(為)則(天下法覺後知後覺)天子(繼天作子)惟君(主)萬邦百官承(奉)式
(法)王言惟作命不言臣下罔(無)攸(所)禀(承受)令(命)
此臣庶引領側耳以聽維新之令也蓋高宗識見之
高固有隱然動人於不言之表者矣
王庸(用)作書(猶不言)以誥曰以台(我)正(表正)于四方怠恐德
弗𩔖(與天地合德日月合明四時合序鬼神合吉凶所謂類也)兹故(所以)弗言恭默思
道夢帝賚(與)予良(賢)弼(相)其代予言
恭敬也默用志不分也思道沈潛思慮玩索天下至
理所在也心純不二則與天接矣
乃審(度)厥象(夢所見)俾以形(畫)旁求于天下說(名)築傅巖
之野(傅巖在虞虢之界有㵎水壞道常使胥靡人築護之說賢而隐代胥靡築以供食胥相靡隨也相隨)
(坐輕刑之名)惟肖(似)爰(於)立作相王置諸其左右
高宗以一夢傅說一匹夫相位之重授受無留難高
宗必有以信說者而說亦必有以自信者矣
命之曰朝夕納誨以輔台德
工夫相續不可頃刻間斷也
若金用汝作礪若濟巨(大)川用汝作舟楫若歲大旱用
汝作霖雨(雨三日為霖)啓(開)乃(汝)心沃(如水沃物)朕心若藥弗瞑
眩(服之憒眊)厥疾弗瘳(愈)若跣(徒跣行)弗視地厥足用傷
金濟川大旱一節切於一節渴想之至也則說可不
開誠以沃之乎瞑眩苦口之言也視欲說之作朕目
也以高宗之明哲而凛然以弗視傷足自處聖不自
聖眞見輔德之不可無人也一說以作礪為治己舟
楫為濟難霖雨為澤民
惟暨乃僚(屬)罔不同心以匡(正)乃辟(君)俾(使君)率(循)先王
廸(蹈行)我高后以康兆民
此欲其率屬佐王也
嗚呼欽予時(是)命(納誨之命)其惟有終
高宗傅說之會遇可謂一時之懿矣善終之在說深
體此納誨之命而已
說復(還白)于王曰惟木從繩則正后從諫則聖后克聖臣
不命(命納誨)其承(奉)疇(誰)敢不祗若王之休命
高宗欲說欽其命以納誨然臣之諫不諫不在乎君
之命不命顧其從不從如何耳后之從諫能如木之
從繩則主聖臣直雖無納誨之命而自承其從諫之
意矣況有命而誰敢不從乎蓋高宗欲責之人而說
則使求之已也
說命中第十三商書
惟說命緫百官乃進(告)于王曰
周官冢宰統百官此說受命居相位也
嗚呼明王奉若(順)天道建(立)邦(國)設(立)都(邑)樹(立)后王
(天子)君公(諸侯)承(奉)以大夫(卿)師長(衆官之長)不惟逸(怠)豫(樂)惟
以亂民
此原上天立君之意使知天子諸侯卿大夫所以上
下相承者皆以為民而非以為逸豫之資
惟天聦明(無不聞無不見)惟聖(君)時(是)憲(法)惟臣欽若(順)惟民
從乂(治)
聖之明哲即天之聦明也憲者充之使與天相似也
人無所不至惟天不容偽聖人所以服人者曰天而
已
惟口(樞機榮辱之主)起(兆)羞(言之失豪釐而羞辱彌滿散布不可收拾)惟甲胄(止以自衛)
起戎(已有召戎之端)惟衣裳(服以章德)在笥(藏之笥未用之時當謹)惟干戈(以伐)
(罪)省(察)厥躬(吾身無瑕乃可戮人)王惟戒(謹)兹允(信)兹克明乃罔
不休(美)
此憲天聦明之條目也天之聦明曰命德討罪而已
口方言之耳甲胄以自衛耳而羞戎且自此起焉況
服之章刑之討顯然加之人而可不謹乎王能戒此
則信克明矣克明即聦明之明也日月在天無不照
若顯之照而幽之遺何足為明老氏談聦明多於虚
空言之聖人之論聦明皆求之實如口甲胄衣裳干
戈皆事為之粗也理無精粗粗者不蔽則精者洞然
矣其設施何往而不休哉夏云以出於口為命一命
再命三命皆口也口起羞故衣裳當在笥甲胄起戎
故干戈當省躬吕云上二事人加諸我不可不防下
二事我加諸人不可不謹
惟治亂在庶官(賢邪)官(任以事)不及私(愛)昵(近)惟其能(才)爵
(王制論定而後官之任官而後爵之)罔及惡德惟其賢(德)
官爵天所有出於私意則非天意矣
慮(思)善(事之理)以動動惟厥時(時措之宜)
善理也時幾也善必適時則善為有用如夏葛冬裘
各當其可也
有其善喪厥善矜其能喪厥功
有之矜之則招損而非天道矣
惟事事乃其有備(先備)有備無患
一日二日萬幾事事非一事也或云事其事也
無啓(開)寵(嬖)納(取)侮(玩)無恥(諱)過作非
君尊如天孰敢侮之倖門開而朝廷不尊是自納之
也過而更如日月焉何恥之有諱之增一過也歸之
人又增一過也非自此日作矣
惟厥攸居(心所止)政事惟醇(醇粹不雜)
前所言皆憲天之事而此其本原也於止知其所止
則心無非天而大政小事焉有雜之以人欲之私者
乎
黷(煩數)于祭祀時(是)謂弗欽禮(祭)煩則亂事神則難
高宗篤於奉先典祀豐昵皆持心之厚觀過可以知
仁者也然禮天所秩何可增加故說即救之
王曰旨(得味之美)哉說乃(汝)言惟服(佩服而行)乃不良(善)于言予
罔聞于行說拜稽首曰非知(旨哉則深知之矣)之艱行之惟艱
王忱(誠)不艱允協于先王成德惟說不言有厥咎(過)
高宗味說之言而欲行之且謂非說言之善則無可
行也其知說至矣然說不喜其知而懼其不力行必
王之誠而於行之難者不難以協先德焉乃自任不
言之咎豈若襟量淺狹者一言遇主遽哆然自喜以
為至足者哉
說命下第十四商書
王曰來汝說台小子舊學于甘盤既乃遯(盤退處)于荒野
(至荒野求之)入宅于河(入宅河涘)自河(自河求之)徂亳(又往亳矣)暨(及)厥終
(後)罔顯(遂蹤跡泯没不復明)爾惟訓于朕志
高宗聞惟艱之論講學益切悵甘盤之已去而期傅
說於方來也孔云荒野河亳皆高宗舊勞于外之事
蓋高宗父小乙欲高宗知民艱苦使居民間故廢業
而遂無顯明之德
若作酒醴爾惟麴糵(麴多則苦糵多則甘)若作和(調)羹爾惟鹽(鹹)
梅(酸)
此作聖之喻也醴未成米水而已羹未和牲牢而已
人之身百體皆備然非親善人以成就之亦天地間
一物耳一說苦鹹酸相濟而成猶君臣剛柔相濟而
成一說麴糵以發其未有鹽梅以和其已有
爾交(左右前後)修(輔)予罔予棄(如甘盤去我)予惟克邁(行)乃訓(教)
此以終酒醴和羹之說也吕云交修者斆學相長互
相發明也
說曰王人求多聞時(是)惟建事學于古訓乃有獲(得)事
不師(法)古以克永(長)世匪(非)說攸(所)聞(王人為君之人猶君人也)
人君求聞之富豈以助文辭為觀美哉立天下之大
經彌綸天下之大化而至於贊天地之化育所謂建
事也然聞之多豈無邪正得失雜進者必以先王之
格言大訓正之乃有得無失而可以必卜世卜年之
長矣反是則匪攸聞者嚴其辭以明理之必無也
惟學(講學)遜(謙順虚)志務(專力)時(時時)敏(勤)厥修(進)乃來(源源自生)允
(信)懷(念)于兹(念此不外用其心)道積(充實)于厥躬惟斆(教人)學(受教)半
(教止一半猶一半待學者自悟如舉一反三聞一知二也)念終始(終而又始)典(常)于學厥
德修罔(不)覺(知)監(視)于先王成(已成)憲(法)其永(長)無愆
此言道學之無窮也遜敏以來矣未也必允懷以積
焉猶未也必斆學終始以罔覺焉猶未也必監先王
以永無愆焉來有諸己也積充實之謂美也罔覺聖
不可知之神也學至聖極矣而聖不自聖自聖則自
用矣寧無愆乎惟既聖之餘方舉其終身而得之者
置之若無之地則學問之道始粹罔愆德之至難也
臯陶止曰帝德罔愆吕云徐行後長言道最近為學
當辨此心升降心一升則高傲滿假去桀紂之路不
遠矣一降則卑遜退抑去堯舜之路不遠矣時敏者
出入起居夢覺動静無非天命流行來如井泉愈汲
愈來馴致日新又新之地源源自生也道我固有非
自外來本未嘗散何以謂積蓋是心長存無間則道
自參會貫通否則道自道我自我矣夏云積有迹罔
覺則化而無迹
惟說式克欽承旁招(求)俊乂列于庶位
此說求賢而相與輔成聖學於無窮也吕云高宗能
如上所陳說乃能承意求賢心正而後四體可舉也
王曰嗚呼說四海之内咸仰朕德時(此)乃(汝)風(化)
德即前云來積罔覺罔愆者也舉仰德之功而歸之
傅說風化之妙此高宗遜志而望說之切也
股(足)肱(手)惟人良臣惟聖
人以體之全而成猶君以臣之良而聖主聖則風化
之妙所由出也
昔先正(大臣)保衡(伊尹)作(興起)我先王乃曰予弗克俾(使)厥后
惟(為)堯舜其心愧恥若撻于市一夫不𫉬則曰時(是)予
之辜(罪)佑(助)我烈(有功)祖格(感)于皇天爾尚(庶)明(精白)保(輔)
予罔俾阿衡專(獨)美有商
此以伊尹自任之重望說也
惟后非賢不乂(致治)惟賢非后(得君)不食(苟禄)其爾克紹(繼)乃
辟于先王永綏(安)民
后賢相遇之難而高宗與說適相值焉此興治之大
機會也紹辟綏民於此時不能待何時邪
說拜稽首曰敢對(荅)揚(稱)天子之休命
敢之一辭說之自任其尹乎君臣之立志如此商其
興乎
高宗肜日第十五商書
高宗祭成湯有飛雉升鼎耳而雊(鳴)祖己訓諸王作高
宗肜日高宗之訓(二書一序一書亡)
高宗肜日高宗肜日(祭之明日又祭商曰肜周曰繹)越有雊雉
災異有二無道之君與天地隔絶其應常遲賢君誠
與天地合為一體情性之差少有過失災異立應高
宗夢帝憲天精神與天地通久矣豐昵之過說前言
之然人之過偏於過厚處難變此所以有雊雉之異
也
祖己曰惟先格(正)王正(乃正)厥事
此孟子所謂先攻其邪心也孔以為言古先格王正
事弭災
乃訓于王曰惟天監(視)下民典(常在)厥義(理)降(天)年(民)有
永(善則降祥)有不永(不善降殃)非天夭(短絶)民民中(自中道)絶命(不義以絶)
(其命)民有不若(順)德不聽(服)罪天既孚(信)命(降災異以警戒)正(救)
厥德乃曰其如台(天如我何)
民不畏孚命之正是自絶其命也欲格君心乃言民
事言在彼戒在此也
嗚呼王司(主)敬民罔非天胤(嗣子)典祀無豐(厚)于昵
代天理民若祖父皆天子也豈祖疎而父親乎豐于
昵焉宜雉之不虚來也
西伯戡黎第十六商書
殷始咎(紂不責己而責人)周周人乘(伐)黎(地近王畿輔紂為惡)祖伊恐(民歸)
(周則商亡)奔告于受作西伯戡黎
文王脫羑里之囚紂賜之弓矢鈇鉞使專征伐其乘
黎乃方伯之職其事君之小心則自若特紂增其惡
而文增其德所以見咎惡而祖己以此占商周之興
亡而恐也吕云西伯武王非文王也
西伯戡黎西伯既戡黎祖伊恐奔告于王曰天子(驚呼)天
既訖(盡)我殷命格(至)人元(大)龜(占)罔敢知吉非先王不
相(助)我後人惟王淫戲用自絶故天棄我不有康(安)食
不虞(度)天性不廸(行)率(由)典(彛常)今我民罔弗欲喪曰天
曷不降威大命不(何不)摯(猛)今王其如台
此時日曷喪之謂
王曰嗚呼我生不有命在天
聖人猶曰命靡常紂乃曰有命在天眞亡國之言也
祖伊反(出)曰嗚呼乃罪多參(列見)在上(天)乃能責命于天
殷之即喪指(示)乃(紂)功(所成之事)不無戮(誅)于爾邦
微子第十七商書
殷既錯(亂)天命微子(紂庶兄)作誥父師(太師箕子)少師(比干)
史記紂母生微子時尚為妾改為妻而生紂紂父帝
乙欲立微子太史曰有妻之子不可立妾之子乃立
紂紂不可告而相與私議於家時事可知矣
微子微子若曰父師少師殷其弗或(庶)亂(治)正四方我
祖(湯)底(致行)遂(成功)陳(列)于上(上世)我(紂)用沈(溺)酗(惡)于酒用
亂敗厥德于下(後)殷(民)罔不小大(無小無大)好草(苟且)竊(盜)姦
(外)宄(内)卿士(在位)師師(相師)非度(法)凡有辜罪乃罔恒獲(敗獲)
(紂為逋逃主有罪者皆倚貴戚避罪法無所施)小民方興(起)相為敵(鬭)讎今殷
其淪(没)喪若涉大水其無津(渡處)涯(岸)殷遂喪越至于今
曰父師少師我其發出狂(憂悶如狂疾)吾家(殷)耄(昏亂)遜(遯)于
荒(野)今爾無指(意)告(一言)予顚(隕)隮(墜)若之何其
此微子見殷將亡無所措躬哀痛之至以告二子也
父師若曰王子(微子帝乙長子)天毒(酷)降災荒(亂)殷邦方興(起)
沈酗于酒乃罔畏畏(畏所當畏)咈(逆)其耇(老)長(尊)舊有位人
(賢)今殷民乃攘(取)竊(盗)神(天)祇(地)之犧(色全)牷(體全)牲(生殺)用
(器實)以容(相容)將食無災(罪)降(下)監(視)殷民用乂(用從治者)讎(結怨)
斂(聚斂)召(招)敵讎不怠(為不善惟日不足)罪合于一(同惡相濟)多瘠(窮民)
罔(無)詔(詔救)商今其有災我興(起)受(當)其敗商其淪喪我
罔為臣僕(決不為他人臣僕)詔(告)王子出(出去)廸(合道)我舊云刻(不出)
(紂必害之)子王子弗出我(商)乃顚隮(不祀)自(各)靖(謀自安之理)人自
(各)獻(告)于先王我不顧(問)行(去)遯(退)
微子嘗欲為帝乙所立盡言則為紂所疑害故去以
存宗祀箕子比干則可罄其忠諫者也故微子抱祭
器歸周而箕子囚比干死各盡其道求無愧於先王
而已此其所以為三仁歟
尚書詳解卷五
