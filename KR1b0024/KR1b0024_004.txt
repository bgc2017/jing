尚書詳解卷四宋胡士行撰
湯誓第一商書
伊尹相湯伐桀升自陑(地)遂與桀戰于鳴條(地)之野作
湯誓
五就桀而桀不悛則伐罪弔民之舉尹不得不相湯
而湯亦不得而不順天應人矣陑師行所經地耳或
以為湯間道出桀不意則豈王者之師哉
湯誓王(史追稱湯)曰格(來)汝衆庶悉(皆)聽朕言非台(我)小子
敢行稱(舉兵)亂(以侯伐王)有夏多罪天命殛(誅)之今爾有衆(夏民)
汝曰我后(桀)不恤我衆舍(奪)我穡事(農時)而割正(割剥之政)夏
予惟聞汝衆(夏衆)言夏氏有罪予畏上帝不敢不正(征)今
汝其曰夏罪其如台(我所聞)夏王率(皆)遏(絶)衆力率割夏
邑有衆(夏)率怠弗協曰時(此)日(桀)曷(何時)喪予(我民)及汝(汝桀)
偕亡夏德(惡德)若兹今朕必往爾尚輔予一人致天之罰
予其大賚(賞)汝爾無不信朕不食(虚也如食而吐之)言爾不從
誓言予則孥戮汝罔有攸赦
臨事而懼不得不然非德不足也
湯既勝夏欲遷其社不可作夏社疑至臣扈(三書亡)
社五土之神稷五穀之神共工氏之子勾龍配食於
社烈山氏之子柱配食於稷湯革夏命變置社稷欲
遷社而無人可代勾龍臣扈湯臣議遷社者
夏師敗績湯遂從(追)之遂伐三朡(桀去保三朡故伐之)俘(取)厥寳
玉(國之寳器即祭天地諸神寳玉之類)誼伯仲伯(湯二臣)作典寳(多得國之常寳非常)
(寳則不取書亡)
仲虺之誥第二商書
湯歸自夏(勝夏)至于大坰(地)仲虺作誥
仲虺之誥成湯放(不窮追之)桀于南巢(桀竄其地)惟有慙(愧)德曰
予恐來世以台為口實(堯舜出揖遜而湯伐桀恐後世篡奪者以藉口)仲虺乃
作誥
湯忸怩之發若不能一朝居不消散之則過而不化
有害日新之業矣故虺不待至亳而誥
曰嗚呼惟天生民有欲(喜怒哀樂愛惡欲情之動也有欲必有爭)無主(治)乃
亂(爭則亂)惟天生聪明時(是)乂(治)有夏昏德(與聪明反)民墜塗
炭(亂)天乃錫(與)王勇(有斷)智(有謀)表(立儀表)正萬邦纉(繼)禹舊
服(服行之事孔云五服)兹率(循)厥典(常)奉若(順)天命
湯之興畏天命而憫人窮也豈有毫髮之私而何慚
焉聦明體也勇智用也典者萬世不易之理湯之所
纉禹之所服率而奉之純乎天也
夏王(桀)有罪矯(詐)誣(欺)上天以布命于下帝用不臧(善桀)
式(用)商受命用爽(清明)厥(其)師(衆)
夏之季而湯出焉如晦冥之日月醉之醒夢之覺也
簡(桀黨簡忽)賢(湯之賢)附(依)勢(桀之勢)寔(實)繁(多)有徒(黨)肇(始)我
邦(商國)于有夏(夏世)若苗之有莠(似苗草)若粟之有秕(莠實)小大
(商民小大)戰戰(懼色)罔不懼于非辜(無罪被辜)矧予(湯)之德(有諸中)言
(形諸外)足聽聞(不可掩)
此言桀囚湯於夏臺也湯在夏季桀黨惡之如苗粟
之莠秕欲鋤簸之商人深恐非辜況湯德日著尤宜
為惡黨所忌惡乎
惟王不邇(近)聲(音)色(女)不殖(生聚)貨利德懋(人德勉者)懋官(陽勉)
(以官)功懋懋賞用人(取人之善)惟己(為己之善)改過(己之未善)不吝(惜)克
寬克仁彰(昭)信(孚)兆民
不邇殖此非富天下之本心也如此則一毫私欲不
存本原清矣故樂人之善改己之不善如舜之取人
顔子之不貳欲去理全而仁之體在是矣寬者仁之
施仁者寬之體克者實有是理其心之廣大為安天
下而非富天下民昭昭然信之久矣吕云惟己取人
以身也
乃葛伯仇餉(事詳見孟子)初征自葛東征西夷怨南征北狄
怨曰奚(何)獨後予攸(所)徂(至)之民室家相慶(賀)曰徯(望)
予后(君湯)后來其蘇(解蘇更生)民之戴商厥惟舊(久)哉
湯之征誅其君弔其民以布其寬仁而已非若後世
兵師所至荆棘生焉者也故民喜色相告於征伐之
時而有唐虞都俞揖遜謳歌朝覲之氣象焉
佑賢輔德顯忠遂良兼(并)弱攻昧取亂侮亡推亡固存
邦乃其昌(盛)
此欲湯大新政以副民望遏惡揚善行其無事也賢
德忠良則佑輔顯遂之弱昧亂亡則兼攻取侮之亡
者推之存者固之栽培傾覆皆所自取造化何心哉
夏云天理如此則桀之亡乃皆所自取而湯之興何
心哉
德日新萬邦惟懷志自滿九族乃離
湯之盤銘曰苟日新日日新又日新一念少息不進
則退差毫釐而繆千里以慚之念横乎胷中則於日
新之功有害矣
王懋(勉)昭(明)大德建(立)中于民以義(事之宜)制(為則)事以禮
(理之節)制心垂裕(優足)後昆(子孫)
此欲湯以其立一世之極開萬世之極也中降衷之
理即自得之德昭之此而立之彼以性覺性也制事
義以方外也制心敬以直内也本末並用俾有典則
詔之子孫六百年之商皆自此出一說以為制民之
事民之心
予聞曰能自得師者王謂人莫已若(似)者亡好問則裕
(大)自用則小
尊德樂道人主知之者固有之矣然人以為有道德
而尊之則非自得矣惟自有真見以得師而學焉然
後臣之則不勞而王矣好問則天下之善皆吾善矣
謂人莫若而自用則反之
嗚呼慎厥終惟其始(於其始而思其終)殖(封)有禮覆昏暴欽崇
天道永保天命
福善禍淫天道也欽崇則能永保矣欽而又加以崇
敬之至也此勑天時幾之意
湯誥第三商書
湯既黜(廢)夏命復歸于亳作湯誥
因四方朝新君而誥之
湯誥王歸自克(勝)夏至于亳誕(大)告萬方王曰嗟爾萬
方有衆明聽予一人誥
立一代之規模新天下之耳目垂六百年之基業皆
在焉明聽提警振起作其更新之意
惟皇上帝降衷于下民若(順)有恒性克綏厥猷道惟后
降衷天命之性也若性率性之道也綏猷修道之教也仲
虺天生聰明時乂即此意但仲虺於情言之自末及本湯
於性言之自本及末理歸於一而聖賢之間亦見矣
夏王滅德(性)作威(私欲)以敷(布)虐于爾萬方百姓爾萬方
百姓罹(被)其凶害弗忍(堪)荼(荼苦)毒(毒螫)並告無辜(罪)于上
(天)下(地)神(天)祇(地)天道福善禍淫降災于夏以彰厥罪
肆台小子將(奉)天命明威不敢赦敢用玄牡(夏尚黑牲用玄)敢
昭告于上天神后請(問)罪有夏聿(遂)求元(大)聖(伊尹)與之
戮(盡)力以與爾有衆請命(救民命於塗炭之中)上天孚(信)佑(助)下
民罪人(桀)黜(廢)伏(竄藏)天命弗僭(差)賁(飾)若(然)草木兆民
允(信)殖(物與民皆遂則天佑湯可見矣)俾(使)予(我)一人輯(集)寧(安)爾邦
家兹朕未知𫉬(得)戾(罪)于上下慄慄(戰戰)危懼若將隕(墜)
于深淵
此湯任大責重所以自警也
凡我造(立)邦(侯)無從匪(非)彝(常)無即(就)慆(樂)淫各守爾
典(常)以承天休爾有善朕弗敢蔽罪當朕躬弗敢自赦
惟簡(别)在上帝之心其爾萬方有罪在予一人予一人
有罪無以爾萬方
湯自責如此諸侯敢自恕乎
嗚呼尚(庶)克時忱(誠)乃亦有終(善終)
君臣警省如此則善始可占終
咎單(臣名)作明居(明居民之法一書亡)
伊訓第四商書
成湯既沒太甲元年伊尹作伊訓肆命徂后(三書一序二書亡)
湯太丁外丙仲壬太甲
孟子湯崩太丁未立外丙二年仲壬四年太史公案
世本湯没二帝七年而後太甲(太丁子)立序以太甲元
年係於湯没之後者以書言烈祖成德故爾伊川以
為湯崩太丁未立而死外丙方二歲仲壬方四歲故
立太甲
伊訓惟元祀(夏曰載商曰祀周曰年)十有二月(商正建丑以十二月為正月)乙
丑伊尹祠(祭)于先王(湯)奉嗣王(太甲)祗見厥祖侯甸羣后
(諸侯)咸在百官總己以聽冢宰(孔氏謂湯崩太甲逾月即位居憂冢宰攝政夏以為)
(仲壬之喪)伊尹乃明言烈(功)祖(湯)之成德以訓于王
烈祖如在其上羣后百官環其旁於此時乘其初心
之虛而訓之所以先入太甲而為之主也故太甲雖
不免於迷而終歸於復者以此也
曰嗚呼古有夏先后(欲言湯先言禹)方懋(勉)厥德罔有天災(日月)
(星辰之變)山川鬼神亦莫不寧(無山崩川湧之𩔖)暨鳥獸魚鼈咸若
(順其性)于其子孫弗率(循)皇天降災假(借)手于我(商)有命
(天命)造(自取)攻(伐)自(從)鳴條(桀所都野)朕(我商)載(始)自(從)亳(湯所都)
方者常常如初無一毫停滯也德者天地萬物實然
之理德懋則天地萬物莫不得其理矣弗率此德則
自絶於天湯奉天討而已
惟我商王布(敷)昭(明)聖武(聖武則非血氣之怒易所謂神武不殺者也)代虐
(夏之虐)以寬兆民允懷今王嗣厥德罔不在初(謹始)立愛(立愛)
(之道)惟親(自愛我親始)立敬惟長始于家邦終于四海
湯以德得天下太甲何以嗣之哉惟親惟長始家邦
而終四海焉守約而施博也
嗚呼先王肇(始)修(桀廢而湯修之)人紀(三綱五常本秩然有紀)從諫弗咈
(違)先民(先覺之人)時(是)若(順)居上(為商之君)克明(君道)為下(為夏之臣)克
忠(臣道)與(用)人不求(責)備檢(責)身(已)若不及以至于有萬
邦兹惟艱哉
人紀者天下事事物物之理也敘於天修於君從諫
若先民所以講明此紀也克明克忠所以躬行此紀
也不責人而責己修己之要在己而已湯之工夫積
累如此乃至於有萬邦創業亦難矣哉而太平何可
不念居上為下者湯處人道之難也湯之本心忠於
桀耳升陑之舉豈得已哉此文王三分有二以服事
殷之心也一云為去聲言愛民而能盡道
敷(廣)求哲人(識治之人)俾(使)輔于爾後嗣制官刑儆(戒)于有
位
湯之所以創業者責之己而已而所以為後人計者
則不得而恃己也求之廣矣又制刑以儆之其儆有
位者所以儆後嗣其為後嗣計者所以為天下計其
家天下之道乃其公天下之心也
曰敢有恒舞于宫酣歌于室時謂巫風(巫歌舞以降神)敢有殉
(忘死求之)于貨色恒于遊畋時謂淫風敢有侮聖言逆(疎)忠
直遠耆(老成)德比(親近)頑童時謂亂風惟兹三風十愆卿士
有一于身家必喪邦君有一于身國必亡臣下不匡(正君)
其刑墨具(皆)訓于蒙(愚)士
此所謂官刑也德不孤惡亦不孤有其一則二則三
而九者從之矣卿士邦君之愆至喪家亡國而其下
不正焉墨刑之未為過也吕云蒙童蒙也
嗚呼嗣王祗厥身念哉聖謨(謀)洋洋(大)嘉言(謨之發)孔(甚)
彰(明)惟上帝不常作善降之百祥(福)作不善降之百殃
(禍)爾惟德罔(不在)小(積小而大)萬邦惟慶(蒙福)爾惟不德罔大(大由)
(於小)墜厥宗(族)
祗念二字一篇之旨歸也故歎而後言聖謨嘉言即
前官刑所云也三風十愆之戒森然如法律而其中
皆天理焉能反而默識見其顯然有洋洋發動之意
惟心之敬者能之敬即天也天命固不常而理未嘗
不常此敬常存則作善惟德之工夫由小至大而百
祥降矣否則墜宗之殃豈在大哉罔小罔大之義觀
復姤二卦可見
肆(陳)命(天命)徂(往)后(君也陳往古明君以戒二書亡)
太甲上第五商書
太甲既立不明(謂明者為思之原)伊尹放諸桐三年復歸于亳
思(念)庸(常道)伊尹作太甲三篇
三年居憂百官聽命冢宰
太甲惟嗣王不惠(順)于阿衡(伊尹保國如阿平國如衡故尊曰阿衡猶太公為尚)
(父也)伊尹作書曰先王顧(省察)諟(提撕)天之明命以承(接)上下
神祇社稷宗廟罔不祗肅
勑天者此心交神者亦此心易革渙之卦必言王假
有廟蓋祭祀之時洞洞屬屬心無不敬尹欲收太甲
之放心故必指湯之收心者以治之也
天監厥德用集大命撫綏萬方惟尹躬克(身任天下之重)左右
厥辟(君)宅(安)師(天下民)肆(故)嗣王丕(大)承(繼)基(業)緒(統)
顧諟以下湯德也尹又同德故能代天理民遺太甲
以無疆之緒
惟尹躬先見于西邑夏(夏邑在亳西)自周(忠信)有終(善終)相(輔臣)亦
惟終其後嗣王(桀)罔克有終相亦罔終
主聖則臣直此尹責任太甲之意吕云周者謹畏之
至如孟子周於德周於利之周夏之方有道也無一
毫虧闕疎漏之處
嗣王戒哉祗爾厥辟(君)辟不辟(盡君道)忝(辱)厥祖王惟庸
(如常)罔(無)念聞(不念故聞如不聞)伊尹乃言曰(又諄誨之)先王昧(晦)爽
(明)丕(大)顯(明)坐以待旦旁求俊彦啓(聞)迪(導)後人無越
(違)厥命(湯付託之命)以自覆(敗)
湯未明求衣大自顯明洗濯澡雪無一毫物累不俟
日之東升也旁求非一路也湯之為子孫謀其艱如
此而可違越以自敗乎吕云命正理也
慎乃儉(節)德(德者本然之理慎者用功之地)惟懷(思)永(長)圖(謀)若虞(虞人)
機(弩牙)張(上弦)往省(視)括(矢末)于度(合法)則釋(發矢)欽厥止(為君止仁為臣)
(止忠之止)率(循)乃祖攸(所)行惟朕以懌(喜)萬世有辭(稱美)
儉非特節制一念收斂無非德之所聚所謂以約失
之者鮮尹所以箴太甲欲縱之病根也放心收則圖
永其發心如射之審而知止如乃祖矣尹受湯之托
至此乃懌而太甲亦有無窮之聞此曲盡誘掖之術
也
王未克變伊尹曰兹(此)乃不義(非義之事)習與性成(性無不善為習)
(所移)予弗(不可)狎(復使親習)于弗順(謂聲色遊畋)營(造)于桐宫(湯所葬地)密
(親)邇(近)先王其訓無俾世(永世)迷(昏亂)王徂(往)桐宫居憂克
終允(信)德
尹不指太甲之非但以先王反覆言之使其善端生
而非心自格○觀伊訓之作乃太甲過未形之時其
言哀痛嚴備如武庫之矛戟森列也至太甲首篇太
甲之過已形而尹之戒乃一節緩於一節温乎春風
和氣中有陶然自得之意蓋臣之事君如子之事父
敬不違勞不怨色愈恭氣愈和言愈從容而不迫也
以尹元老事太甲幼主而如此此所以為聖也
太甲中第六商書
惟三祀十有二月朔伊尹以冕(冠)服(衮)奉嗣王歸于亳
畢三年喪
作書曰民非后罔克胥(相)匡(正)以生后非民罔以辟(君)
四方皇天眷(顧)佑(助)有商俾嗣王克終厥德實萬世無
疆之休(美福)
太甲自怨自艾於桐天啓之也此尹痛定之語使太
甲終不變尹當若何克終矣喜慰如何哉
王拜手稽首曰予小子不明于德自底(至)不𩔖(善)欲(嗜好)
(無節)敗度(法)縱(志氣昏惰)敗禮(節)以速戾(罪)于厥躬天作(如水火之)
(災)孽(災生牙孽)猶可違自作孽不可逭(緩)既(已)往(前)背(反)師
保(尹)之訓弗克于厥初尚賴(藉)匡救之德圖惟厥終
桐宫之放太甲不以為怨而以為德所見明矣方其
不明也視縱欲為安愉之地視禮度若荆棘束縛然
既明矣乃知縱欲之荆棘而禮度乃安愉之地也得
不力求匡救之訓乎其未明也尹惟恐太甲之不聽
其已明也太甲惟恐尹之不言矣
伊尹拜手稽首曰修厥身允(誠實)德協(合)于下惟明后
協于下驗諸民也協則果修而真足為明后矣
先王子惠困窮(德)民服厥命(協)罔有不悅並(等)其有邦
(為諸侯)厥鄰(鄰國)乃曰徯(望)我后(湯)后來無罰(虐政)
此以證協于下之說也湯以七十里與服國等侯耳
德之感如此況太甲已為明后君萬邦而可不協乎
王懋(勉)乃德視乃烈祖無時豫怠奉先(祖)思孝接下(臣)
思恭視遠(不溺於近)惟明聽德(不流於欲)惟聰朕承(奉)王之休(美)
無斁(厭斁也)
太甲明矣當終以誠故以懋而無豫怠勉之思者日
加省察之謂也伊訓言立愛立敬立始事思終事也
聰明本然之有也遠則不以近蔽之德則不以欲雜
之而本然之聰明見矣如此則王之休孰大焉
太甲下第七商書
伊尹申(重)誥于王曰嗚呼惟天無親(私親)克敬惟親民罔
常懷懷于有仁鬼神無常享享于克誠天位艱哉德惟
治否(不)德亂
敬天德也仁人心也誠鬼神之德也上得天心下得
民心幽得鬼神之心始足以當天位所以艱也德即
敬仁誠也總於己為德見於外則有三者之異德則
治出治則入亂矣
與治同道(事不必同同此理而已)罔不興與亂同事(亂之事無不同)罔不
亡終始慎厥與(與治與亂與者治亂之初也)惟明明后
與治同事未必興也必同道而後興燕噲宋襄學堯
舜湯武之事者也亂之事同則道無不同周厲弭謗
秦皇禁偶語紂鉅橋隋洛口倉無不亡者能於其與
之端而謹之非明而又明者不能也
先王惟時懋敬厥德克配上帝今王嗣有令(美)緒尚監
(視法)兹哉
明明生於懋敬敬天德也人心放於昏敬則存也
若升高必自下若陟遐(遠)必自邇(太甲悔過之勇尹恐其躐等故告以循序)
(而進)無輕(易)民事惟難無安厥位惟危(無輕無安防其心也惟難惟危明其)
(理也)慎終于始有言逆于汝心(不可謂其逆)必求諸道有言遜
(順)于汝志(不可喜其遜)必求諸非道(逆未必皆道然合道者多遜未必非道然非道)
(者每以遜入)
此畫一之戒也
嗚呼弗慮(謹思)胡(何)𫉬(得)弗為(力行)胡成一人元(善之長)良(善)
萬邦以貞(正)君罔以辯言(言偽而辯者)亂舊政臣罔以寵利
(貪)居(自有)成功邦其永(長)孚(信)于休(美)
咸有一德第八商書
伊尹作咸有一德
太甲悔過既力入道既深故尹以入道之極告之堯
舜禹執中伊尹一德孔子忠恕子思中庸孟子仁義
各有自得之地皆以發明不傳之蘊
咸有一德伊尹既復(還)政厥辟將告歸乃陳戒于德曰
嗚呼天難諶(信)命靡(無)常常厥德保厥位厥德匪常九
有(州)以亡
未露一德之名先𨼆言一德之用難言之也
夏王(桀)弗克庸(用)德慢神虐民皇天弗保監于萬方啓
迪有(當有)命(天命之人)眷求一德俾作神主(典神天)
此一德之反也
惟尹躬暨湯咸有一德克享(當)天心受天明命以有九
有之師(衆)爰(於是)革(改)夏正(夏正建寅商正建丑周正建子)
尹躬暨湯之語先己後君尹豈昧於君臣之義哉孟
子知其心曰伊尹自任以天下之重其相湯伐桀放
太甲而又反之任之至也
非天私我有商惟天佑于一德非商求于下民惟民歸
于一德
一者不貳以二參以三也私焉求之則非一矣
德惟一動罔不吉德二三動罔不凶惟吉凶不僭(差)在
人惟天降災祥在德
吉凶悔吝生乎動吉一而已凶悔吝居其三動可不
謹乎罔不吉則周旋泛應皆合於理吉孰大焉吉非
福祥恬愉安養之謂凶非災害拘畏急迫之謂理之
合背即吉凶也雖降于天實在於德無毫髮差也
今嗣王新服(踐)厥命(天位)惟新(澡雪興起)厥德終始惟一(純)時
乃日(日日)新
其為物不貳則其生物不測衆人所謂新蓋變法易
令耳聖人所謂新則始乎是終乎是也如天地之運
終古不變而四時之氣俄春俄夏無一日不新也
任官惟賢才左右(左右大臣孔云侍御之臣)惟其人臣為(憂)上(君)為
德(一德)為下(臣)為(愛)民其難其慎(難而慎之擇君子而勿閒以小人也)惟和
(和其心)惟一(一其德)
此以輔成一德也為德為民君民一也一說和一屬
下段發而皆中節謂之和和則一矣
德(三德九德)無常(定)師(德皆可法)主善(以剛善柔善為主則不入於剛惡柔惡)為師
善(剛善柔善)無常主(善皆所主)協(合)于克一(萬殊一本是萬為一詳見通書第七章第)
(二十二章)
此一德之原也於德而擇其善於善而會於一克一
而萬善備矣
俾(使)萬姓咸曰大哉(無不該)王言(心之聲)又曰一哉(無不貫)王
心(言之本)克綏(安)先王之禄(天命)永(長)底(定)烝(衆)民之生
此一德之驗也德一矣證諸民而咸曰又曰焉則其
高明盛大乃可以上承先王而下安烝民矣
嗚呼七世之廟可以觀德(天子七廟祖有功宗有德親盡遂毁有不祧者以有德也)
萬夫(諸侯曰萬民)之長可以觀政(有政乃能統衆)后非民罔使民非
后罔事無自廣(大)以狹(小)人匹夫匹婦不獲自盡(不得盡其)
(意而怨)民主罔與成厥功
穆穆穆
七世祖太
昭昭昭
七世觀德古今一也萬夫觀政天子諸侯一也非民
非后君民一也無自廣狹人人已一也自廣則無以
盡民矣非德之一也
沃丁既葬伊尹于亳咎單遂訓(暢)伊尹事(功德)作沃丁(一書)
(亡)
伊陟(孔氏謂伊尹子)相大戊(沃丁弟太庚之子)亳(都)有祥(不善之祥)桑榖共
生(二木共生七日大拱)于朝(非生木地)伊陟贊(告)于巫咸(臣名)作咸乂(告咸)
(以自治之說)四篇(四書亡)
大戊贊(以桑穀之祥告)于伊陟作伊陟原命(二書亡原臣名以言命原故書名云)
遇災懼而修德為商中宗
仲丁遷于嚻作仲丁(一書亡)
河亶甲居相作河亶甲(一書亡)
祖乙圮(水毁)于耿作祖乙(一書亡)
尚書詳解卷四
