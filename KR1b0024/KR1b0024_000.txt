尚書詳解書𩔖
提要
(臣)等謹案尚書詳解十三卷宋胡士行撰士
行廬陵人官臨江軍軍學教授是編焦竑國
史經籍志作書集解朱彛尊經義考又作初
學尚書詳解稱名互異其實一書也其解經
多以孔傳為主而存異說于後孔傳有未善
則引楊時林之竒吕祖謙夏僎諸說補之諸
說復有所未備則以己意解之堯典星辰之
伏見列為四圖以驗分至洪範初一曰五行
則補繪太極圖以釋初字見五行生尅之有
本雖皆根據舊說要能會萃以成一家言猶
解經之篤實者也所引漢晉人訓詁間有異
字如益稷篇引鄭康成云黹紩也紩以為繡
也與註疏所載不同凡斯之類亦見其留心
古義不但空談名理矣乾隆四十六年十月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
尚書詳解原序
尚書史官所紀孔子刪之始皇燒之孔襄藏之至漢
文帝時伏生口傳二十篇以其上古書加尚字尚上
也藏書既出增為五十八篇武帝詔孔子十一世孫
安國註并作此序
古者伏犧氏(風姓)之王(以木德王)天下也始畫八卦(伏羲時河中龍馬負)
(圖畫八卦乾坤震巽坎離艮兑)造(作)書(文字)契(刻木書其側各持其一以相考合)以代(替)
結繩(上古結繩而治大事大其繩小事小其繩)之政由(因)是(此)文(字)籍(記)生
(起)焉
此言書所由起也
乾三連☰天父震仰盂☳雷長男
坤六斷☷地母巽下斷☴風長女
坎中滿☵水中男艮覆盌☶山少男
離中虛☲火中女兌上闕☱澤少女
伏犧神農(炎帝姜姓以火德王)黃帝(軒轅姬姓以土德王)之書謂(名)之三墳
(大)言大道也少昊(金天氏已姓黃帝子以金德王)顓頊(高陽氏姬姓黃帝孫以水德王)
高辛(帝嚳姬姓以木德王)唐(帝堯姓伊耆氏自唐侯為天子都陶帝嚳子以火德王)虞(帝舜姓姚)
(顓頊六世孫以土德王)之書謂之五典(常)言常道也至于夏(禹姒姓以)
(金德王)商(湯子姓以水德王)周(文王武王姬姓以木德王)之書雖設(立)教不倫
(𩔖)雅(正)誥(告教)奥(深)義(理)其歸一揆(度)是故歴代寶(愛重)之
以為大訓八卦之說(此書說八卦之義)謂之八索(求)求其義也
九州之志(記)謂之九丘(州)丘聚也言九州所有土地所
生(如禹貢厥貢厥篚)風氣所宜(如周禮職方其榖種與民宜)皆聚此書也
此歴考上世衆書之名也
春秋左氏傳曰楚左史(官)倚相(名)能讀三墳五典八索
九丘(事見左傳)即謂上世帝王遺書也
此言孔子未刪前衆書之煩也
先君(尊其祖)孔子生於周末(衰世)觀史籍(史官所記)之煩(多雜)文(字)
懼覽(觀)之者不一(無統)遂乃定禮樂(述而不改曰定孔子有德無位不可制禮)
(作樂但於舛謬者定之而已)明(𤼵)舊章(典法禮樂定則舊章明矣)刪(就而減削)詩(本三千篇)
為三百篇(三百十一篇此舉大數)約(準依其事曰約)史(魯史)記(所記)而修春秋
(春秋經依魯史成文以寓褒貶)讚(因而佐成曰讚)易道(文王衍易六十四卦孔子作干翼以明之)以
黜(棄)八索(易道明則八索不必用矣)述職方(顯而明之日述周禮職方氏志九州)以除
九丘(職方述則九州所有粲然几丘不必用矣)
此言孔子修禮樂詩書春秋易及職方下文却專說
定書
討(尋求)論(講究)墳(三)典(五)斷(斬截)自(從)唐虞以下訖(至)于周(高辛)
(以前世代久遠書不無雜亂者故只始唐虞)芟(除)夷(平)煩(雜)亂翦截浮(浮華無實)
辭舉(揭)其宏(大)綱(如網之綱)撮(收取)其機(如弩之括)要(要則不泛)足以垂
(下示)世(後世)立教典謨訓誥誓命之文凡百篇(歴世久歴君多書止百篇)
(而已)所以恢(廣)弘(大)至道(二帝三王至要之道)示人主以軌(如車有軌行者)
(共由)範(如器有範作者共則)也帝王之制(制作之法)坦(平易)然明白可舉而
行(皆實用非虚言)三千之徒(孔子弟子三千)並(皆)受(傳)其義(孔子定書皆有用之)
(學出非時而不見用但傳之弟子而已)及秦始皇滅(絶除)先代典籍(欲愚黔首)焚
書坑(瓜丘)儒(見通鑑始皇二十四年)天下學士逃難解(分)散我先人
(孔子七世孫子襄)用藏其家書于屋壁(兩壁中)漢室(高祖起兵滅秦)龍興
(如龍興起)開設(立)學校(亦學)旁(四散)求儒雅(雅正之儒)以闡(開明)大猷(猷即)
(六經)濟南(郡)伏(姓)生(名勝)年過九十失其本經口以傳授(教)
裁(近)二十餘篇以其上古之書謂之尚書百篇之義世
(漢時)莫(無)得聞(伏生始皇子二世時博士漢文帝時求治書者聞伏生治之欲召老不能行詔晁錯)
(往受之得二十九篇他篇名存而書不可得聞矣)至魯共王(景帝子)好治宮室壊
孔子舊宅以廣其居於壁中得先人所藏古文(科斗字頭粗尾)
(細狀似科斗)虞夏商周之書及傳(詩書禮樂易春秋為六經非經者為傳)論語
孝經皆科斗文字王又升孔子堂(廟)聞金石絲竹(樂)之
音(聲神異)乃不壊宅悉(盡)以書還孔氏科斗書廢(自秦不用)已
久(科斗書始蒼頡至三代不改周宣王時史籀大篆與科斗並行秦滅古文别立八體故科斗書經秦至漢)
(久廢)時(漢)人無能知(識)者以所聞伏生(口誦)之書(對壁書)考(參)
論文字義(理)定其可知者為隸(字秦六體之一當時所用)古定(用隸字作)
(古文以定之)更(改)以竹簡(竹長一尺一寸殺青書之謂之竹簡)寫之增(添)多伏
生二十五篇(并伏生所傳共五十五篇)伏生又以舜典合於堯典(以二)
(篇合為一)益稷合於臯陶謨(二篇為一)盤庚三篇合為一康王之
誥合於顧命(二篇為一)復(又)出(析出)此篇(共五篇)并序(舊簡百篇自為一篇)
凡五十九篇為四十六卷其餘(五十八篇之外)錯(雜)亂摩(擦)滅
(盡)弗可復知悉上送官藏之書府(祕府)以待能(能識)者承(奉)
詔(武帝命)為(與)五十九篇作傳(解以傳道經意)於(因)是(此)遂(即)研
(覆究)精(審)覃(深静)思(思索)博(廣)考(究)經籍(六經)採(求)摭(摘)羣言(百家)
(書)以立(作)訓(訓字)傳(解意)約(省)文(字)申(明)義(理)敷(分布)暢(條達)厥
(其)旨(意)庶幾(望)有補(益)於將來(後出)書序(孔子所作百篇序)序(鋪述)
所以為作者之意昭(明)然義(一篇之義)見(觀序可見)宜(當)相附(粘)
近故引(分)之各冠(如冠在首)其篇首(舊書序自為一篇今分之各置逐篇之首)定
五十八篇既畢(終)會(值)國有巫蠱事(蠱從蟲從皿怪惑之名)經籍
道息(武帝本好經籍因巫蠱事擾遂息滅○武帝末年惑鬼神信巫術江充先於太子宫埋桐人告帝云)
(太子室有蠱氣帝使充治之果於太子宫得桐人太子知充陷已殺充帝不知太子心𤼵兵討之太子自殺)
用(因)不復(臾)以聞(奏命)傳(私傳)之子孫以貽(與)後代若(若有)好
古博(多學)雅(正)君子與我同志(志慕明古道)亦所不隠也(庶幾所作)
(訓傳不至隠蔽)
尚書詳解原序
