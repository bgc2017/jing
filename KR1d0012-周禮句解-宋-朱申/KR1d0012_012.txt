周禮句解卷十二
宋朱申撰
冬官考工記下
玉人之事(攻玉之工玉人為長)鎮圭尺有二寸天子守之(鎮取鎮安四方)
(之義)命圭九寸謂之桓圭公守之(公侯伯之圭皆曰命者以其出於王所命)
(也桓取強直有立之義)命圭七寸謂之信圭侯守之(信取尊而不屈之義)
(信申)命圭七寸謂之躬圭伯守之(躬取卑而不信之義以上制度詳見大)
(宗伯注)天子執冒四寸(冒圭其形四方其大四寸邪刻其下取覆冒為義)以朝
諸侯(諸侯來朝則以其瑞圭銳首上合於天子之冒圭以為驗也朝潮同)天子用全(此言)
(祼圭也祼圭一器有瓉有龍有將惟天子則全用玉為之)上公用龍(祼圭以龍為首上公之祼)
(圭以玉飾其首故曰用龍)侯用瓚(祼圭盛鬯處曰瓚侯之祼圭以玉飾瓚故曰用瓚)伯用
將(祼圭之柄曰將伯之祼圭以玉飾其柄故曰用將)繼子男執皮帛(此上疑有脫文)
(典命曰凡諸侯之適子未誓則以皮帛繼子男詳見本注)天子圭中必(必與縪同謂以維約)
(其圭之中央防失墜也)四圭尺有二寸以禮天(典瑞曰四圭有邸以祀天旅上)
(帝)大圭長三尺(典瑞曰王搢大圭)杼上終葵首(杼殺也終葵推也為推於)
(其杼上明無所屈也杼直吕反)天子服之(服之則所謂搢之也)土圭尺有五寸
以致曰以土地(致日度日景也典瑞曰土圭以致四時日月封國則以土地)祼圭
尺有二寸有瓚以祀廟(典瑞曰以肆先王以祼賓客)琬圭九寸而
繅以象德(繅藉玉者也典瑞曰以治德以結好也琬音宛繅音早)琰圭九寸判
規以除慝以易行(判半也規半以上剡至首規半以下為琢節也餘並見典瑞注琰音)
(冉易去聲)璧羨度尺(典瑞曰璧羨以起度羨以善切)好三寸以為度(好璧孔也)
(其徑三寸圓者徑一而圍三則其肉之圍凡九寸矣以徑三寸加圍九寸則得十一寸羡其三寸以為度)
(則盈一尺矣好去聲)圭璧五寸以祀日月星辰(見典瑞注)璧琮九寸
諸侯以享天子(圓曰璧方曰琮璧以帛琮以錦蓋諸伯享天子之禮)穀圭七寸
天子以聘女(典瑞曰以和難以聘女)大璋中璋九寸(半圭曰璋曰大曰中)
(則知中璋小於大璋矣其璋則皆九寸)邊璋七寸(邊璋又小於中璋其長七寸)射四
寸(其廣四寸射音石下並同)厚寸(其厚一寸)黃金勺(三璋皆璋瓚故有勺以盛黃流以黃)
(金為之)青金外(以青金飾其外)朱中(以朱飾其中)鼻寸(鼻謂龍頭其高一寸)衡
四寸(勺之徑廣四寸)有繅(所以藉璋)天子以巡守(天子巡守所過有事於山川視)
(山川之三等而用二璋也守狩)宗祝以前馬(宗宗伯之屬祝太祝之屬天子巡守則宗祝以)
(此前馬而致禮)大璋亦如之(言諸侯之大璋亦如邊璋之長七寸射四寸者)諸侯以
聘女(言天子用穀圭諸侯用大璋也)瑑圭璋八寸璧琮八寸以頫聘
(見典瑞注瑑篆頫工弔反)牙璋中璋七寸(中璋牙璋之小者)射二寸(廣二寸)
厚寸(厚一寸)以起軍旅以治兵守(見典瑞注)駔琮五寸(駔與組同)
(言係之以組也駔祖)宗后以為權(宗后即王后也以組係琮為稱錘以權輕重也)大琮
十有二寸(大於五寸七寸之琮故曰大琮)射四寸厚寸是謂内鎮(大琮)
(為内鎮以見鎮圭之為外鎮也)宗后守之(猶王之守鎮圭也)駔琮七寸(宗后五寸)
(而天子七寸者隆殺之辨也)鼻寸有半寸(宗后之制亦如此)天子以為權
(以權輕重)兩圭五寸有邸以祀地以旅四望(見典瑞注邸抵)瑑琮
八寸(以别於禮神故加琢刻也)諸侯以享夫人(諸侯相為賓則夫人有致禮之儀則)
(享夫人者亦施報之禮也)案十有二寸(以玉飾案其高十二寸)棗㮚十有二
列(以棗㮚陳於案上為十二列也㮚栗)諸侯純九(以勞諸侯皆用九列)大夫純五
(以勞大夫皆用五列)夫人以勞諸侯(夫人謂天子之三夫人也夫人佐后治内政故王勞)
(賓客而夫人亦以棗栗勞之隂陽相成之義也然諸侯純九大夫純五者則知所謂十二列者勞二王之)
(後也勞去聲)璋邸射素功以祀山川以致稍餼(典瑞曰以祀山川以)
(造贈賓客素功者不加琢飾也所謂致稍餼者即造贈賓客之謂也稍去聲)
楖人(闕)
雕人(闕)
磬氏為磬倨句一矩有半其博為一股為二鼔為三參
分其股博去一以為鼓博參分其鼓博以其一為之
厚已上則摩其旁已下則摩其耑
矢人為矢(矢箭也)鍭矢參分茀矢參分一在前二在後兵
矢田矢五分二在前三在後殺矢七分三在前四在
後參分其長而殺其一五分其長而羽其一以其笴
厚為之羽深水之以辨其隂陽夾其隂陽以設其比
夾其比以設其羽參分其羽以設其刃則雖有疾風
亦弗之能憚矣刃長寸圍寸鋌十之重三垸前弱則
俛(前弱則矢行而低)後弱則翔(後弱則矢行而還)中弱則紆(中弱則矢行而)
(曲)中強則揚(中強則矢行而起此四者強弱之失其中也)羽豐則遲(羽多則矢)
(重而其行失於緩)羽殺則趮(羽少則矢輕而其行失於急此二者豐殺之失其節也殺去聲)
(趮躁)是故夾而搖之(此言相矢之法言宜以指夾矢而搖之)以眡其豐殺
之節也(以矢之輕重而知其豐殺之節)撓之(以指撓其榦而曲之)以眡其鴻殺
之稱也(以矢之強弱而知其鴻殺之稱稱去聲)凡相笴欲生而搏同搏
欲重同重節欲疏同疏欲㮚
陶人為甗實二鬴厚半寸脣寸盆實二鬴厚半寸脣寸
甑實二鬴厚半寸脣寸七穿鬲實五觳厚半寸脣寸
庾實二觳厚半寸脣寸
旊人為簋實一觳崇尺厚半寸脣寸豆實三而成觳崇
尺凡陶瓬之事髺墾薜暴不入市器中膞豆中縣膞
崇四尺方四寸
梓人為筍簴(筍簴鍾磬之架也横曰筍直曰簴簴音巨)天下之大獸五(其目在下)
脂者(牛羊之屬)膏者(犬豕之屬)臝者(虎豹之屬以其體重毛淺猶祼袒也臝力果反)羽
者(飛禽之屬)鱗者(龍蛇之屬)宗廟之事(五獸用於宗廟)脂者膏者以為
牲(致美味也)臝者羽者鱗者以為筍簴(貴野聲也)外骨(龜屬)内骨
(鱉屬)郤行(若蚓之類)仄行(若蠏之類)連行(若魚之類)紆行(若蛇之類紆乙俱反)以
脰鳴者(蛙黽之屬脰豆)以注鳴者(蟋蟀之類)以旁鳴者(蜩蜺之屬)以翼
鳴者(發皇之屬)以股鳴者(斯螽之屬)以胷鳴者(榮原之屬)謂之小蟲
之屬(骨者二行者四鳴者六皆小蟲之屬)以為雕琢(凡此皆雕琢其形而飾筍簴也)厚
脣弇口出目短耳大胷燿後大體短脰若是者謂之
臝屬恒有力而不能走其聲大而宏有力而不能走
則於任重宜聲大而宏則於鍾宜若是者以為鍾虡
是故擊其所縣而由其虡鳴銳啄決吻數目顅脰小
體騫腹若是者謂之羽屬恒無力而輕其聲清揚而
遠聞無力而輕則於任輕宜其聲清揚而遠聞於磬
宜若是者以為磬虡故擊其所縣而由其虡鳴小首
而長搏身而鴻若是者謂之鱗屬以為筍凡攖閷援
簭之類必深其爪出其目作其鱗之而深其爪出其
目作其鱗之而則於眡必撥爾而怒苟撥爾而怒則
於任重宜且其匪色必似鳴矣爪不深目不出鱗之
而不作則必穨爾如委矣苟穨爾如委則加任焉則
必如將廢措其匪色必似不鳴矣
梓人為飲器勺一升爵一升觚三升獻以爵而酬以觚
一獻而三酬則一豆矣食一豆肉飲一豆酒中人之
食也凡試梓飲器鄉衡而實不盡梓師罪之
梓人為侯(侯今之射垜也)廣與崇方(崇高也方猶等也高廣等者謂侯中也)參分
其廣(天子射禮以九為節侯道九十弓弓二寸以為侯中高廣等則天子侯中丈八尺諸侯於其國)
(亦然)而鵠居一焉(鵠所射也以皮為之各如其侯也居侯中參分之一則此鵠方六尺惟大)
(射以皮飾侯大射者將祭之射也其餘有賓射燕射)上兩个與其身三下兩个
半之(兩个謂布可以維持侯者也上方兩枚與身三設身廣一丈兩个各一丈凡為三丈下兩个半)
(之傳地故短也)上綱與下綱出舌尋縜寸焉(綱所以繫侯於植者也舌維持)
(侯者上下皆出舌一尋者亦人張手之節也縜籠綱者縜尤粉反)張皮侯而棲鵠則
春以功(鵠射之的也張皮侯而棲鵠謂以皮飾侯而用於大射也諸侯以春貢士天子因大射而)
(選士助祭取其中的之功也春上聲)張五采之侯則遠國屬(五采侯猶今之紅心)
(蓋朱其中白次之蒼次之黃次之黑居外也天子張五采侯以行賓射之禮所以象文德也故遠國屬)
張獸侯則王以息燕(獸侯畫為熊麋鹿豕虎豹之象也天子張獸侯以用之燕射所)
(以示其為民除害也故可以休息而安燕焉)祭侯之禮(將射則先祭侯之神)以酒脯
醢(不用牲也醢海)其辭曰(祭侯之祝辭也)惟若寧侯(若汝也寕安也侯之為物捍内)
(蔽外以禦敵為任者也有諸侯之象焉故假以為戒敕諸侯之辭言汝當安為諸侯也)毋或若
女不寧侯(此若字訓如蓋責之曰汝等諸侯毋如此等不寕之侯毋無女汝)不屬於
王所(以其不寧故不服屬於天子之所)故抗而射女(數其不屬於王之罪故立其侯)
(而射之也)強飲強食(此祝神之辭勉之使飲食也強上聲)詒汝曾孫諸侯百
福(汝侯既飲食醉飽當以百福遺汝曾孫之為諸侯也)
廬人為廬器(謂戈戟殳矛之柄也廬盧)戈柲六尺有六寸(柲猶柄也)殳長
尋有四尺(八尺曰尋殳殊)車戟常(倍尋曰常)酋矛常有四尺夷矛
三尋(酋夷長短名酋在由反)凡兵無過三其身(八尺為一尋人長八尺三其人)
(身之長則三尋矣)過三其身(設使過於三尋之身)弗能用也(則兵太長不可得而)
(用之)而無已(而又不止於弗能用也)又以害人(適所以為人之害也)故攻國
之兵欲短(凡兵用之於攻敵者則貴乎短)守國之兵欲長(用之於守城者則貴)
(乎長)攻國之人衆(此覆解欲短欲長之意謂攻國者用人必多)行地遠(其所行之)
(地又甚遠)食飲飢(飲食不時故多飢也)且涉山林之阻(又況跋涉山林之險阻)
是故兵欲短(有此四者皆不便於長兵故兵欲短也)守國之人寡(守國者用)
(人必少)食飲飽(飲食及時故皆飽也)行地不遠(雖往來巡警而所行不遠)且不
涉山林之阻(又况不跋涉山林之險阻)是故兵欲長(有此四者可用長兵故兵)
(欲長也)凡兵句兵欲無彈刺兵欲無蜎是故句兵椑刺
兵搏擊兵同強舉圍欲細細則校刺兵同強舉圍欲
重重欲傅人傅人則密是故侵之凡為殳五分其長
以其一為之被而圍之參分其圍去一以為晉圍五
分其晉圍去一以為首圍凡為酋矛參分其長二在
前一在後而圍之五分其圍去一以為晉圍參分其
晉圍去一以為刺圍凡試廬事置而搖之以眡其蜎
也灸諸牆以眡其橈之均也横而搖之以眡其勁也
六建既備車不反覆謂之國工
匠人建國(前經謂惟王建國辨方正位者此也)水地以縣(先於四角立植以繩垂之而墜)
(取其端直然後置水於地而取其平也縣音玄)置𣙗以縣(𣙗謂立八尺之木以為表也水地而)
(得其平則可以量日景矣故置𣙗於其中復以繩垂之而墜欲其表之端直也𣙗魚列反)眡以景
(言所以置𣙗者將以眡日景也)為規識日出之景與日入之景(此言眡日)
(景之法以取東西也立八尺之表於地之平處日出東方則景在表之西日入西方則景在表之東乃於)
(其景之兩端畫而記之然後以繩貫於所立之表如景之長就地一匝為一大規則所識日出日入之景)
(可以定東西矣東西既定乃以自東至西之長而中屈之以量南北則南北亦可得而定矣識音志)晝
參諸日中之景(經久猶恐南北之未正又參諸日中之景焉冬至日行南陸景長一丈三)
(尺夏至日行北陸景短一尺五寸此日中之景也)夜考之極星(極星中星也初昏之時見)
(於正南之位晝參夜考則南北無不正矣)以正朝夕(以日中之景正其朝則地之中得矣以極)
(星正其夕則天之中得矣)
匠人營國(始作而立之謂之建周圍而治之謂之營)方九里(上公之國其城方九里天子之)
(城不宜如是之狹也)旁三門(城之四旁各為三門共十二門)國中九經九緯(國中)
(之路縱者九塗為之經横者九塗為之緯緯位)經涂九軌(軌車轍跡也言經涂之廣可容九車)
(往來然王城之門既有十二則所謂九經九緯九軌者皆當以十二為數也)左祖右社(正宫)
(在城之中其左為宗廟其右為社稷)面朝後市(其前為朝廷其後為市井朝潮下同)市朝
一夫(朝者官吏所會市者商旅所聚必一夫百畆之地然後足以容之)夏后氏世室
(此言三代明堂之制夏后氏號為世室也)堂脩二七(夏后氏度以步堂脩二七者謂其南北之)
(深十四步也)廣四脩一(堂之廣益以四分脩之一則其廣十七步有半矣廣去聲下同)五
室三四步四三尺(堂上有五室以象五行東北木室東南火室西南金室西北水室其)
(深皆三步其廣皆益以四尺也中央土室其深四步其廣益以二尺也)九階(南面三階東西北面)
(各二階共為九階)四旁兩夾忩(每室四戶每戶夾以兩忩共為八忩)白盛(以蜃灰堊)
(其牆壁也盛成)門堂三之二(門堂門側之堂也其深廣比正堂有三分之二)室三之
一(門堂之室其深廣比正室有三分之一)殷人重屋(殷人號為重屋重平聲)堂脩
七尋(商人度以尋一尋八尺七尋則深五丈六尺也)堂崇三尺(崇高也)四阿重
屋(言四方屋棟皆為重屋故號重屋也)周人明堂(明堂之内有世室有重屋三代各舉其一)
(以名之)度九尺之筵(周人度以筵每筵長九尺度待咨反下同)東西九筵(東西)
(之廣為八丈一尺)南北七筵(南北之深為六丈三尺)堂崇一筵(其高九尺)五
室(與夏制同)凡室二筵(每室一丈八尺)室中度以几(度量也此總言量地之法)
(一几五尺)堂上度以筵(一筵九尺)宫中度以尋(一尋八尺)野度以步
(一步六尺)涂度以軌(一軌七尺)廟門容大扃七个闈門容小扃
三个路門不容乘車之五个應門二徹三个内有九
室(路門之内有九室)九嬪居之(九嬪贊三夫人以佐后而治内政故各居一室嬪頻)外
有九室(路門之外亦有九室)九卿朝焉(九卿贊三公以佐天子而治外政故其入朝也)
(亦各居一室焉)九分其國以為九分(一國之内畫為九分猶井田之法也)九卿
治之(三孤六卿合為九卿各治一分)王宫門阿之制五雉(雉城上之堞也五堵)
(為雉則長三丈高於一丈也阿棟也門阿之制五雉則三丈之長者五也)宫隅之制七雉
(隅角也宫隅高於門阿故為七雉則一丈之長者七也)城隅之制九雉(城隅高於宫隅)
(故為九雉則三丈之長者九也)經涂九軌(城中經涂可容九車)環涂七軌(環城之涂)
(可容七車)野涂五軌(野外之涂可容五車)門阿之制以為都城之制
(都城王子弟所封之邑其城如門阿之制則無過五雉也)宫隅之制以為諸侯之
城制(諸侯之城如宫隅之制則無過七雉也)環涂以為諸侯經涂(諸侯經涂)
(可容七車)野涂以為都經涂(都邑經涂可容五車)
匠人為溝洫(此篇載溝洫之制與遂人不同遂人以一夫至萬夫言之則以相連屬而言也此以)
(一井至一同言之則以開方之法而言之要之考工記未必皆成周之制今各隨本文解之不必強為之)
(說也)耜廣五寸(耜耒頭之金也其廣五寸)二耜為耦(兩耜相合號為一耦)一耦
之伐(二耜合為一尺則所伐之土廣一尺矣)廣尺深尺謂之&KR0850;(&KR0850;之廣深皆一)
(尺則二耜之所伐也&KR0850;捲)田首倍之(一夫受田百畆其方百步田首則加&KR0850;之方倍而為遂也)
廣二尺深二尺謂之遂(一夫之田其間有遂以通水其廣深倍於&KR0850;也)九夫
為井(九夫之田號為一井其方一里)井間廣四尺深四尺謂之溝(一井)
(之田其間有溝以通水其廣深倍於遂也)方十里為成(百夫之田其方十里號為一成)成
間廣八尺深八尺謂之洫(一成之田其間有洫以通水其廣深倍於溝也)方
百里為同(千夫之田其方百里號為一同)同間廣二尋深二仞謂之
澮(一同之田其間有澮以通水其廣深又倍於洫也仞與尋皆八尺仞音刃)專達於川(&KR0850;之)
(水達於遂遂之水達於溝溝之水達於洫洫之水達於澮澮之水則專達於川)各載其名(又以)
(别其水之所從也)凡天下之地埶(泛言天下地埶埶勢)兩山之間(謂山間之)
(平地)必有川焉(水之源出於山至於平地則會而為川焉)大川之上(謂大川之岸上)
必有涂焉(必有道路以通往來)凡溝逆地阞謂之不行水屬不
理孫謂之不行梢溝三十里而廣倍凡行奠水磬折
以參伍欲為淵則句於矩凡溝必因水勢(溝所以導水不因水)
(勢之曲直則其流易壅)防必因地勢(防所以止水不因地勢之高下則其隄易壞)善
溝者水漱之(善為溝者水必漱齧之而無所壅也漱瘦)善防者水淫之(善為)
(防者水必淫液之而無所決也)凡為防廣與崇方其閷參分去一大
防外閷凡溝防必一日先深之以為式(凡制溝防必有定式預先)
(一日深之)里為式(必合一里之廣通計之)然後可以傳衆力(有定法而後可)
(以齊衆志)凡任索約大汲其版謂之無任葺屋參分瓦屋
四分困&KR1038;倉城逆牆六分堂涂十有二分竇其崇三
尺牆厚三尺崇三之
車人之事半矩謂之宣一宣有半謂之欘一欘有半謂
之柯一柯有半謂之磬折
車人為耒(耒之為器其體曲亦車人為之)庛長尺有一寸中直者三尺
有三寸上句者二尺有二寸自其庛緣其外以至於
首以弦其内六尺有六寸與步相中也堅地欲直庛
(土剛則欲直庛深入而易推庛謂耒下前曲木)柔地欲句庛(土之柔處欲曲庛)直庛
則利推句庛則利發(解上文)倨句磬折謂之中地(中地之耒)
(形之曲直地磬之折乎庛音次)
車人為車(為大車栢車之工)柯長三尺博三寸厚一寸有半五
分其長以其一為之首轂長半柯其圍一柯有半輻
長一柯有半其博三三寸厚三之一渠三柯者三行
澤者欲短轂(澤為沮洳之地用於行澤故利短轂)行山者欲長轂(山為險阻)
(之地用長轂)短轂則利(無却行之失)長轂則安(無倍任之勞)行澤者
反輮(輮牙也以為輪之固抱也)行山者仄輮(反則裏之滑者在外仄則仄其裏之堅者)
(相依)反輮則易仄輮則完六分其輪崇以其一為之牙
圍栢車轂長一柯其圍二柯其輻一柯其渠二柯者
三五分其輪崇以其一為之牙圍大車崇三柯綆寸
牝服二柯有三分柯之二羊車二柯有參分柯之一
栢車二柯凡為轅三其輪崇參分其長二在前一在
後以鑿其鈎徹廣六尺鬲長六尺
弓人為弓(此弓工也)取六材必以其時(六材幹角筋膠絲漆也非天時無以備隂)
(陽之和故取之必以其時)六材既聚(六材既已合聚)巧者和之(非工巧無以全六材)
(之用故資巧者以和之)幹也者以為遠也(弓所以為遠者其力在榦故榦以為遠)
角也者以為疾也(弓所以疾發者其勢在角故角以為疾)筋也者以為
深也(角榦資筋以為堅忍以射則中深也)膠也者以為和也(三者得膠然後相合)
(以為和)絲也者以為固也(結而固之在絲故絲所以為固)漆也者以為
受霜露也(飾而堅之在漆故漆所以為受霜露)凡取榦之道七柘為上
檍次之檿桑次之橘次之木瓜次之荆次之竹為下
凡相榦欲赤黑而陽聲赤黑則鄉心陽聲則遠根凡
析榦射遠者用勢深者用直居榦之道菑栗不迆則
弓不發凡相角秋閷者厚春閷者薄穉牛之角直而
澤老牛之角紾而昔疢疾險中瘠牛之角無澤角欲
青白而豐末夫角之本蹙於&KR1120;而休於氣是故柔柔
故欲其埶也白也者埶之徵也夫角之中恒當弓之
畏畏也者必橈橈故欲其堅也青也者堅之徵也夫
角之未遠於&KR1120;而不休於氣是故脆脆故欲其柔也
豐末也者柔之徵也角長二尺有五寸三色不失理
謂之牛戴牛凡相膠欲朱色而昔昔也者深瑕而澤
紾而搏廉鹿膠青白馬膠赤白牛膠火赤鼠膠黑魚
膠餌犀膠黃凡昵之類不能方凡相筋欲小簡而長
大結而澤小簡而長大結而澤則其為獸必剽以為
弓則豈異於其獸筋欲敝之敝漆欲測絲欲沈得此
六材之全然後可以為良凡為弓(弓有六材而治之各以其時)冬
析榦(榦欲堅而貞固故冬析之)而春液角(角欲和而温柔故春液之)夏治筋(筋欲)
(散而解緩故夏治之)秋合三材(膠絲漆三者欲其成就而充實故秋合之)寒奠體(奠定)
(也體者弓往來之體也必於寒而奠之則弓體用膠至冬堅而牢也)冰析灂(灂者漆之灂也必於)
(冰而析之則漆灂欲其不動故也灂子召)冬析榦則易(此覆解上文謂於榦堅之時而析之)
(則其勢和易也易去聲)春液角則合(於角和之時而液之則其氣浹洽也)夏治筋
則不煩(於筋散之時而治之則其理不亂也)秋合三材則合(於成材之時而合之)
(則其質不相離也)寒奠體則張不流(體已定則雖張之而不流移也)冰析灂
則審環(灂已環則不復有所鼔動也)春被弦則一年之事(被弦於春俟一)
(朞之久而後可用也)析榦必倫析角無邪斵目必荼斵目不荼
則及其大脩也筋代之受病夫目也者必強強者在
内而摩其筋夫筋之所由幨恒由此作故角三液而
榦再液厚其帤則木堅薄其帤則需是故厚其液而
節其帤約之不皆約疏數必侔斵摯必中膠之必均
斵摯不中膠之不均則及其大脩也角代之受病夫
懷膠於内而摩其角夫角之所由挫恒由此作凡居
角長者以次需恒角而短是謂逆橈引之則縱釋之
則不挍恒角而達譬如終紲非弓之利也今夫茭解
中有變焉故挍於挺臂中有柎焉故剽恒角而達引
如終紲非弓之利撟榦欲孰於火而無贏撟角欲孰
於火而無燂引筋欲盡而無傷其力鬻膠欲孰而水
火相得然則居旱亦不動居濕亦不動苟有賤工必
因角榦之濕以為之柔善者在外動者在内雖善於
外必動於内雖善亦弗可以為良矣凡為弓方其峻
而高其柎長其畏而薄其敝宛之無已應下柎之弓
末應將興為柎而發必動於閷弓而羽閷末應將發
弓有六材焉(六者之中榦角為急用)惟榦強之(弓以榦為強以角附榦而安)
張如水流(張之如水之順流)維體防之(弓往來之體防其深淺之失)引之
中參維角䟫之(引弓與三尺之矢相中䟫正也必其用角之正䟫棖)欲宛而無
負弦引之如環釋之無失體如環材美工巧為之時
謂之參均(得天時材美工巧為三均)角不勝榦榦不勝筋謂之參
均(用榦勝一石如角勝二石被筋勝三石三者皆平曰三均)量其力有參均均者
參謂之九和(合上材工時角榦筋之六者又以絲漆膠為之輔九者相得而和)九和
之弓角與榦權(角與榦皆權平)筋三侔(侔猶等也)膠三鋝絲三邸
漆三斞(鋝相稱也邸相敵也斞有所受也)上工以有餘(巧工和之而有餘)下
工以不足(下工和之則不足)為天子之弓合九而成規為諸
侯之弓合七而成規大夫之弓合五而成規士之弓
合三而成規(說並見夏官司弓矢註)弓長六尺有六寸(此言人之形貌)
(不同故弓之等制不一六尺六寸弓之制長者)謂之上制(此弓之上等)上士服之
(士之上者能用之)弓長六尺有三寸(此得長短之中者)謂之中制(此弓)
(之中等)中士服之(士之中者能用之)弓長六尺(弓之至短者)謂之下
制(此弓之下等)下士服之(士之下者能用之)凡為弓各因其君之
躬志慮血氣豐肉而短寬緩以荼若是者為之危弓
危弓為之安矢骨直以立忿執以奔若是者為之安
弓安弓為之危矢其人安其弓安其矢安則莫能以
速中且不深其人危其弓危其矢危則莫能以愿中
往體多來體寡謂之夾臾之屬利射侯與弋往體寡
來體多謂之王弓之屬利射革與質往體來體若一
謂之唐弓之屬利射深大和無灂其次筋角皆有灂
而深其次有灂而疏其次角無灂合灂若背手文角
環灂牛筋蕡灂麋筋斥蠖灂和弓&KR0795;摩覆之而角至
謂之句弓(詳察謂之覆極善謂之至角獨善而筋榦未善謂之句弓弓之弊也)覆之而
榦至謂之侯弓(角善榦又善而筋獨未善可以射侯謂之侯弓)覆之而筋至
謂之深弓(非特角榦善而筋亦善故疾而遠又中深故曰深弓)
周禮句解卷十二
