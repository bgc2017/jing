周禮句解卷三
宋朱申撰
地官司徒第二(司徒曰地官者以其掌邦教而安擾萬民猶地之載養萬物也)
地官司徒上
惟王建國辨方正位體國經野設官分職以為民極(並見)
(天官冢宰注)乃立地官司徒使帥其屬而掌邦教(邦教即六典之)
(教典也地官其屬六十司徒帥之而掌邦教焉)以佐王安擾邦國(佐助也因其所性而)
(導之謂之安矯其所習而制之謂之擾)
大司徒之職(卿一人則教官之職大而德行則教之小而徒役司之司至於徒則教官所司皆)
(舉矣)掌建邦之土地之圖與其人民之數(土地建其圖則知遠近之)
(所宜人民建其數則知多寡之所在)以佐王安擾邦國(以佐助天子而安擾邦國)以
天下土地之圖周知九州之地域廣輪之數(周徧也九州揚)
(荆豫青兖雍幽冀并也廣横也輪從也東西為廣南北為輪凡此皆可按圖而知之廣去聲)辨其
山林川澤丘陵墳衍原隰之名物(積石曰山竹木曰林注瀆曰川水鍾)
(曰澤土高曰丘大阜曰陵水涯曰墳下平曰衍高平曰原下濕曰隰辨其名則知其所在辨其物則知其)
(所宜墳焚)而辨其邦國都鄙之數(辨邦國謂畿外諸侯邦國之數辨都鄙謂畿内)
(公卿采地之數)制其畿疆而溝封之(畿即九畿見大司馬疆界也畿則溝水以為限)
(疆則分土以為守焉)設其社稷之壝(社土神稷榖神壝祭社稷之壇也壝唯季反)而
樹之田主(田主田神也樹立木以為表也)各以其野之所宜木(所宜木謂)
(松栢栗之類)遂以名其社與其野(若地宜松則名松社之野栢栗亦然)以
土會之灋辨五地之物生(會計也謂以土計貢稅之法也物生謂五地所宜動)
(植之物也)一曰山林(見上文注)其動物宜毛物(動物天産也毛物䝖貉之屬)
其植物宜皂物(植物地産也皂物栢栗之屬)其民毛而方(居山林者其民)
(如此)二曰川澤(同上)其動物宜鱗物(魚龍之屬)其植物宜膏物
(楊柳之屬)其民黑而津(津潤也居川澤者其民如此)三曰丘陵(同上)其動
物宜羽物(飛禽之屬)其植物宜覈物(李梅之屬有核者)其民專而
長(專圜也與方為對居丘陵者其民如此專音團)四曰墳衍其動物宜介物
(龜鼈之屬)其植物宜莢物(薺莢王棘之屬)其民晳而瘠(晳白也與黑為對瘠)
(臞也與津為對)五曰原隰其動物宜臝物(虎豹之屬臝力果反)其植物
宜叢物(萑葦之屬)其民豐肉而庳(豐厚也庳短也庳音婢)因此五物
者民之常而施十有二教焉(五地之物所生異宜五物之民所習異便其施)
(教也豈能違其性習之常哉十二教其目見下)一曰以祀禮教敬(祀禮謂祭祀之禮祭)
(祀尚敬故也)則民不苟(敬故不苟於事)二曰以陽禮教讓(陽禮謂鄉飲之)
(禮鄉飲尚齒故也)則民不爭(遜讓故無鬭爭)三曰以隂禮教親(隂禮謂婚)
(姻之禮冕而親迎親之也)則民不怨(婚姻及時則男女無有怨曠)四曰以樂禮
教和(樂禮謂享燕作樂之禮樂禮尚和故也)則民不乖(和故相協而不乖離)五曰
以儀辨等(宫室車旗衣服之儀有貴賤之等)則民不越(上下之分辨故無所踰越)
六曰以俗教安(五方民俗人情所安因以施教)則民不愉(安居樂業故不愉薄)
(愉音偷)七曰以刑教中(制刑以弼五教使民協于中)則民不虣(民協于中)
(故暴不作虣暴)八曰以誓教恤(誓約其民俾相救恤)則民不怠(風俗以任恤相)
(高故民不怠於為義)九曰以度教節(以法度教之使知制節)則民知足(民無)
(侈心故自知足)十曰以世事教能(士農工商世守其事各有所能)則民不失
職(父祖作之子孫述之故不失職)十有一曰以賢制爵(賢有德者制爵則以德制)
(爵也)則民慎德(則民勉而謹於德行)十有二曰以庸制禄(庸有功者制禄)
(則以功詔禄也)則民興功(則民勉而興於功業)以土宜之灋辨十有
二土之名物(十二分野之土各有所宜辨其名謂白墳黑墳之類辨其物謂所生之物)以
相民宅而知其利害(相視民居使得其所利則就之害則避之)以阜人民
(阜盛也)以蕃鳥獸(蕃息也)以毓草木(毓生也)以任土事(有事於地)
(者皆任焉凡此皆由知其利害使之然也)辨十有二壤之物而知其種(壤亦)
(土也分別物之所生而知其所殖之種)以教稼穡樹藝(遂以教民春耕秋穡以樹其木)
(以藝其黍稷也)以土均之灋辨五物九等(均平也五物五地所宜之物九)
(等上三等中三等下三等也)制天下之地征(地征者貢賦稅斂之總名五物九等既辨)
(則天下之地征可得而制矣)以作民職(民職即太宰之九職)以令地貢(地貢即太)
(宰之九貢)以斂財賦(財賦即太宰九賦之財)以均齊天下之政(以此皆以)
(均平齊一天下之政也)以土圭之灋測土深正日景(土圭長一尺五)
(寸其法用之下可以測土深上可以正日景深去聲)以求地中(地中見下文注)日南則
景短多暑(夏至日正中時立八尺之表以侯日景以土圭量之其景短於土圭則其地在日南)
(而多暑)日北則景長多寒(其景長於土圭則其地在日北而多寒)日東則
景夕多風(景在表之東是地在日東也景夕謂日中時其景已如夕時也如此則其地多風)
日西則景朝多隂(景在表之西是地在日西也景朝謂日中時其景尚如朝時也如此)
(則其地多隂凡此四者皆非地中也蓋地近南則多暑近北則多寒東方近海故多風西方多山故多隂)
(也)日至之景尺有五寸謂之地中(夏至日正中時量以土圭其日景長)
(一尺五寸與土圭合乃地中也)天地之所合也(以其地當天地之中故曰合)四時
之所交也(四時於此而交通)風雨之所會也(風雨以序而至)隂陽之
所和也(隂陽調而不乖)然則百物阜安(有生者遂有形者育)乃建王國
焉(則其地可以建立邦國焉)制其畿(此王國之畿也)方千里而封樹之(王畿)
(地方千里不特溝封之且樹木以為固也)凡建邦國(上言建王國此言建諸侯之國)以
土圭度其地而制其域(日景移一寸則差千里故建諸侯之國亦以土圭度之制)
(其域者境界皆有營域封圻也)諸公之地封疆方五百里(諸公國大其地方五)
(百里)其食者半(山川林麓不可食者半也)諸侯之地封疆方四百里
(降於公也)其食者參之一(不食之地二可食之地一參音三)諸伯之地封
疆方三百里(降於侯也)其食者參之一(與諸侯同)諸子之地封
疆方二百里(降於伯也)其食者四之一(不食之地三可食之地一)諸男
之地封疆方百里(降於子也)其食者四之一(與諸子同等今按此五)
(諸侯之地與孟子所言不同考之史傳周公之封於魯太公之封於齊皆不止百里孟子王制之言若與)
(周制不合說者以周禮兼附庸而言及統山林川澤言廣封之制也)凡造都鄙(都鄙者王)
(畿内公卿采地所居曰鄙其界曰都)制其地域而封溝之(制地域與建邦國同封溝)
(見篇首注)以其室數制之(依都鄙城内室數於田野之中制地與之)不易之地
家百畮(不易之地歲歲可種是為上田一家受一百畝畮古畝字)一易之地家二
百畮(一易之地兩歲一種是為中田一家受二百畝)再易之地家三百畮(再易)
(之地三歲一種是為下田一家受三百畝)乃分地職(若三農園圃之類)奠地守(若山)
(虞為之守禁之類奠音定)制地貢(若任農以耕事貢九穀之類)而頒職事焉(分命)
(官使各為其所職之事)以為地灋而待政令(地職地守地貢各有度數謂之法凡)
(此皆以待上之政令也)以荒政十有二聚萬民(荒凶年也救荒之政十有)
(二條聚民使不離散)一曰散利(豐年聚之凶年散之)二曰薄征(輕其征稅)三曰
緩刑(犯刑者緩縱之)四曰弛役(弛放其力役之事弛施氏反)五曰舍禁(舍山)
(澤之禁與民同利舍上聲)六曰去幾(去門關之幾察去上聲幾音基)七曰𤯝禮(吉禮)
(之中減其禮數𤯝音省)八曰殺哀(凶禮之中殺其禮數殺色界反)九曰蕃樂(藏樂)
(器而不作)十曰多昏(婚姻殺禮使男女及時)十有一曰索鬼神(搜索鬼神)
(而祈禱之索音色)十有二曰除盜賊(驅除盜賊以去民害)以保息六
養萬民(保安而使蕃息有此六條以養萬民)一曰慈幼(年幼者慈愛之)二曰養
老(年老者奉養之)三曰振窮(振之及其時則窮者通)四曰恤貧(恤之致其愛則)
(貧者利)五曰寬疾(疾者寬之不以力役加焉)六曰安富(富者安之不以富斂暴焉)
以本俗六安萬民(本舊也因民舊俗有此六條以安萬民)一曰媺宫
室(上棟下宇以同其安媺音美)二曰族墳墓(左昭右穆以同其葬)三曰聯兄
弟(或燕或食所以同其恩)四曰聯師儒(以賢以道所以同其善)五曰聯朋
友(鄉里同井學校同業)六曰同衣服(貴賤有常上下有制)正月之吉(建子)
(之月朔日)始和布教于邦國都鄙(始調和十二教以下之事而頒布此教職文書)
(于邦國都鄙)乃縣教象之灋于象魏(以地官之教法畫之為象而縣于兩觀縣)
(音玄)使萬民觀教象(使萬民觀教法而儀則之)挾日而斂之(挾三旬乃收斂)
(使遠近皆知之挾音浹)乃施教灋于邦國都鄙(乃施教民之法于外之邦國内)
(之都鄙)使之各以教其所治民(使邦國諸侯教邦國之民都鄙卿大夫教都鄙)
(之民)令五家為比(令六鄉之民各五家號為一比比毗志反)使之相保(居相親則)
(易相督察)五比為閭(一十五家號為一閭)使之相受(同門閭居足以相容)四閭
為族(百家為族)使之相葬(族相聚財足以相助)五族為黨(五百家為一黨)使
之相救(有災寇足以相援)五黨為州(二千五百家為一州)使之相賙(有難)
(厄足以相濟)五州為鄉(萬二千五百家為鄉)使之相賓(賢能皆備于中相與賓而)
(興之)頒職事十有二于邦國都鄙(頒布民之職事十有二條)使以
登萬民(登成也)一曰稼穡(即三農生九穀)二曰樹蓺(即園圃毓草木)三
曰作材(即虞衡作山澤之材)四曰阜蕃(即藪牧養蕃鳥獸也)五曰飭材(即百)
(工飭化八材也)六曰通財(即商賈阜通財貨也)七曰化財(即嬪婦化治絲枲也)八
曰斂材(即臣妾治斂疏材也)九曰生材(即閒民無常職轉移執事也)十曰學
藝(謂學道藝者若禮樂射御書數是也)十有一曰世事(謂以世事教能則民不失職)
十有二曰服事(謂為公家服事者若府史胥徒是也)以鄉三物教萬
民而賓興之(物猶事也興猶舉也三事告成鄉大夫舉其賢能而以禮賓之)一曰六
德(六者出於心故曰德)知仁聖義忠和(知别是非仁無私欲聖無不通義有斷制盡已)
(之心曰忠無所乖戾曰和知去聲)二曰六行(六者體之於身故曰行行去聲)孝友睦
婣任恤(孝於父母友於兄弟睦謂親於九族婣謂親於外親任信於朋友恤振於貧窮婣因)三
曰六藝(六者見之於事故曰藝)禮樂射御書數(五禮六樂五射五御六書九數)
以鄉八刑糾萬民(不從三物之教則設刑以糾合之)一曰不孝之
刑(孝見上注)二曰不睦之刑(睦見上注)三曰不婣之刑(婣見上注)四
曰不弟之刑(不弟即不友也)五曰不任之刑(任見上注)六曰不恤
之刑(恤見上注)七曰造言之刑(訛言惑衆)八曰亂民之刑(亂民改作)
以五禮防萬民之偽而教之中(禮即吉凶軍賓嘉之五禮所以節止)
(民之侈偽使其行得中)以六樂防萬民之情而教之和(樂即雲門大卷)
(以下六者所以蕩正民之情思使其心應和)凡萬民之不服教而有獄訟
者(不服謂不服十二教者爭罪曰獄爭財曰訟)與有地治者聽而斷之(有地)
(治謂鄉州之官司徒與之聽其獄訟而斷決之斷都玩反)其附于刑者歸于士(士獄)
(官也其附麗于刑歸于士使刑之)祀五帝(祭祀五方之帝)奉牛牲(奉猶進也謂獻)
(腥也)差其肆(肆陳骨體也謂獻熟也肆音剔)享先王亦如之(如祀五帝之禮)大
賓客(諸侯來朝稱賓卿大夫來聘稱客)令野脩道委積(令遺人於野路之上脩治)
(道途及委積芻薪禾米之等)大喪(天子之喪七月而葬)帥六鄉之衆庶屬其
六引(六引謂引喪車索也屬謂挽柩向壙)而治政令(檢校挽柩之事)大軍旅大
田役(大軍旅謂司馬九伐之事大田役謂治兵大閱之事)以旗致萬民(旗畫熊虎者也)
(刻日立旗期于旗下)而治其徒庶之政令(所以申其教戒)若國有大故
(謂王崩及寇兵)則致萬民于王門(以衛天子)令無節者不行於天
下(有節乃得行所以防姦也)大荒大札(大凶年大疫癘)則令邦國移民通
財(民食不足移之以就有餘財之有餘通之以濟不足)舍禁弛力(有小害者舍之而不禁力)
(役之事弛之而不任)薄征緩刑(薄其征稅緩其刑法)歲終則令教官正
治而致事(正治謂脩其文書致事謂上其計簿)正歲令于教官曰(警其官屬)
各共爾職(共其所治之職)脩乃事(脩其所作之事)以聽王命(皆聽王之所命)
其有不正(有不正直而濫失者)則國有常刑(國有典常之刑)
小司徒之職(中大夫二人大司徒之貳)掌建邦之教灋(建立邦國教民之法)
以稽國中及四郊都鄙之夫家九比之數(稽放也夫家猶言男)
(女也九比出九賦者之人數也比毗志反)以辨其貴賤老幼癈疾(貴為卿大夫賤)
(謂販賣者癈疾謂癃病也)凡征役之施舍(施與弛同舍置也征謂征稅役謂繇役貴與老)
(幼廢疾者皆弛舍其征役也)與其祭祀飲食喪紀之禁令(祭祀以奉神飲)
(食以養生喪紀以送死皆有禁令而不使失禮法也)乃頒比灋于六鄉之大夫
(比法即大司徒令五家為比之法也鄉大夫職見後)使各登其鄉之衆寡六畜
車輦(衆寡謂民之多少車輦謂師行之具皆登載於簿書使知其數畜許六反)辨其物(物謂)
(家財)以歲時入其數(以歲時入其登載之數)以施政教行徵令(施政)
(教謂行鄉射之禮行徵令謂起徒役之事)及三年則大比(大比謂更閱民數及其財物也)
大比則受邦國之比要(比要謂大比之簿書也)乃會萬民之卒
伍而用之(會聚萬民閱其材堪充卒伍者以待使用卒子卒反)五人為伍(五人號為)
(伍)五伍為兩(二十五人號為兩兩去聲)四兩為卒(二百人號為卒)五卒為
旅(五百人號為旅)五旅為師(二千五百人號為師)五師為軍(萬二千五百人號為)
(一軍)以起軍旅(用征伐也)以作田役(習戰陣也)以比追胥(捕寇盜也)以
令貢賦(制軍需也)乃均土地(均平也)以稽其人民而周知其
數(稽攷人民徧知多寡之數)上地家七人(一家受田百畝七口以上則授以上地)可
任也者家三人(可任力役者每家三人)中地家六人(六口則授以中地)
可任也者二家五人(可任力役者二家共五人)下地家五人(五口以上)
(則授以下地)可任也者家二人(可任力役者每家二人)凡起徒役(起民)
(於役作)毋過家一人(每家可任者雖多惟一人為正卒毋音無)以其餘為羨
(正卒之外皆為羡卒羨余面反)唯田與追胥竭作(惟田獵與逐捕寇盜則正卒羨卒並)
(行)凡用衆庶(若國大詢于衆庶之類)則掌其政教與其戒禁(政以)
(正之教以導之戒以飭其怠忽禁以使之勿為)聽其辭訟(衆有辭訟則聽之而辨其曲直)施
其賞罰(衆有功過則施之賞罰以示其勸懲)誅其犯命者(干犯王命其罪甚大故誅)
(之)凡國之大事致民(大事自我作故所致毋過家一人)大故致餘子
(大故乃不虞之變故致羨卒)乃經土地(此謂造都鄙也經謂為之里數)而井牧
其田野(制井田之法教以畜牧)九夫為井(一夫受田百畝九夫田九百畝其形如井)
(字然)四井為邑(方里而井謂四方各一里邑則方一里)四邑為丘(方四里)四
丘為甸(甸方八里旁加一里則方十里為成甸繩證反)四甸為縣(方二十里)四縣
為都(方四十里四都方八十里旁加十里則方百里而為一同也)以任地事而令
貢賦(地事謂九職之事貢謂九貢賦謂九賦)凡稅斂之事(此又非特九貢九賦所出)
(也)乃分地域而辨其守(分邦國都鄙鄉遂之地域而辨地域之守)施其職
而平其政(施地守之職而均平其征稅焉政當作征)凡小祭祀奉牛牲羞
其肆小賓客令野脩道委積大軍旅帥其衆庶小軍
旅巡役治其政令大喪帥邦役治其政教凡建邦
國(諸侯之國)立其社稷(社土神稷榖神)正其畿疆之封(九畿皆有疆界封樹)
(以為固也)凡民訟以地比正之(民訟其是非不可無證故正以地之比隣)地訟
以圖正之(地訟其疆界不可無質故正以地之圖)歲終則考其屬官之
治成而誅賞(教官其屬六十歲終則考其計簿有罪則誅之有功則賞之)令羣吏
正要會而致事(總羣吏之簿書而致其事之功狀以待考也)正歲則帥其
屬而觀教象之灋(大司徒縣教法之象小司徒則帥其屬而往觀焉)徇以木
鐸(木鐸金口而木舌撼之以警衆鐸達各反)曰不用灋者(不用教象之法者)國有
常刑(則用以典常之刑)令羣吏憲禁令脩灋糾職以待邦治
(憲謂表縣之禁謂正絶之脩其法制糾其職事以待邦家有治則共之)及大比六鄉四
郊之吏(吏謂比長閭胥以上三年則大比也)平教治(平章其教治之優劣)正政事
(論正其政事之得失)考夫屋及其衆寡六畜兵器(考其受田之夫居里之屋)
(及其人民衆寡六畜登耗兵器備乏)以待政令(以待國家政令所需則共之也)
鄉師之職(下大夫四人上士八人中士十有六人旅下士三十有二人府六人史十有二人胥十有)
(二人徒百有二十人分掌六鄉)冬掌其所治鄉之教(以一人共治三鄉之教)
而聽其治(鄉大夫以下各聽其民鄉師又審察之治直吏反)以國比之灋以
時稽其夫家衆寡(國比之法即小司徒頒于六鄉者夫家謂男女衆寡謂民之多少)
辨其老幼貴賤廢疾馬牛之物(馬牛以供田役為事餘見小司徒)辨
其可任者與其施舍者(可任者用之施舍者不用施音弛舍音捨)掌其戒
令糾禁(戒者戒其怠忽糾者糾其緩散令所以使之從禁所以使之避)聽其獄訟(以審)
(其是非曲直焉)大役則帥民徒而至(有大役事鄉師則各帥其民徒而至)治其
政令(治所帥民徒之政令)既役則受州里之役要(役要役人比要也受州里)
(役要者以所役之民出於州里也)以攷司空之辟(辟謂功程以司空主役作故也辟音)
(闢)以逆其役事(逆謂鈎考之也)凡邦事(國家有功力之事)令作秩叙
(秩常也使多寡有常事有次叙)大祭祀(吉禮)羞牛牲(大司徒奉之鄉師進之)共茅
蒩(以茅為蒩用以藉祭蒩音租杜音菹)大軍旅會同(軍旅軍禮會同賓禮)正治其
徒役與其輂輦(輂駕馬輦人挽行治徒役謂計久近勞役治輂輦謂計所出所任輂音菊)
(輦力展反)戮其犯命者(干犯王命者戮之)大喪用役則帥其民而
至遂治之及葬執纛以與匠師御匶而治役及窆執
斧以涖匠師凡四時之田(春蒐夏苗秋獮冬狩)前期出田灋
于州里(先田之期出田法于州以令六鄕出田法于里以令六遂)簡其鼓鐸旗物
兵器(簡選也兵以鼓進以金退以旗物指揮以兵器擊刺)脩其卒伍(脩治也百人為卒五)
(人為伍)及期(及田之時)以司徒之大旗致衆庶而陳之(熊虎為旗)
(鄉師為司徒致衆庶故以其大旗而陳之)以旗物辨鄉邑(六鄉公邑之民使各視其旗之)
(所在而從其屬)而治其政令刑禁(政令所以使之從刑禁所以使之辟)巡其前
後之屯(車徒屯聚前後異部巡之所以正其部伍)而戮其犯命者(見上注)斷
其爭禽之訟(獲禽而有爭訟則斷其曲直斷都玩反)凡四時之徵令有
常者(謂鄉官屬民及田役之類)以木鐸徇于市朝(徇于市以令萬民徇于朝以令)
(百官鐸達各反朝肖遥反)以歲時巡國及野(巡行國中以及野外)而賙萬民
之囏阨(民有飢乏則周其急囏音艱)以王命施惠(以惠之及下當自王出也)歲
終則攷六鄉之治(攷六鄉之吏治)以詔廢置(以詔於王而廢其怠者置其勤)
(者)正歲稽其鄉器(攷其良窳)比共吉凶二服(吉服是謂祭服凶服是謂)
(弔服共音恭下同)閭共祭器(簠簋鼎俎之屬)族共喪器(素俎楬豆之屬)黨共
射器(弓矢決拾之屬)州共賓器(尊俎笙瑟之屬)鄉共吉凶禮樂之器
(吉器即祭器也凶器即喪器也禮樂即賓射之器鄉大夫備集此四者)若國大比(三歲大比)
則攷教察辭(攷其勤惰察其實偽)稽器展事(稽其是否展其廢舉)以詔誅
賞(以告於王而誅賞之)
鄉大夫之職(鄉老二鄉則公一人鄉大夫每鄉卿一人六鄉分掌六卿之事)各掌其
鄉之政教禁令(以政為先教次之禁令則輔之者也)正月之吉(建子之月朔日)
受教灋于司徒(受十二法以下之法于司徒)退而頒之于其鄉吏
(分教法于州長至比長)使各以教其所治(鄉吏受之以教所治之民治直吏反)以
攷其德行(攷六德六行之賢者)察其道藝(察道德于六藝之能者)以歲時
登其夫家之衆寡(夫家衆寡稽之鄉大夫則登其版籍)辨其可任者(辨别)
(民力之強壯可任國事者)國中自七尺以及六十(七尺謂年二十國中晚征而早)
(舍以地近而役多故也)野自六尺以及六十有五(六尺謂年十五野則早征)
(而晚舍以地遠而役少故也)皆征之(總國中及野而言)其舍者(舍謂不征者)國
中貴者(以其有爵禄也)賢者(以其有德行也)能者(以其有道藝也)服公事者
(以其有職任也)老者(以其有年也)疾者(以其無力也)皆舍(總六者皆舍之而不用)
以歲時入其書(既登載于版籍每歲四時入其書於上)三年則大比(三年)
(一次大比)攷其德行道藝(德行謂賢者道藝謂能者)而興賢者能者(興謂)
(舉也)鄉老及鄉大夫帥其吏與其衆寡(鄉老謂三公分掌六鄉吏謂州)
(長以下衆寡謂民)以禮禮賓之(用鄉飲酒之禮以禮賢能而與之為賓客)厥明(賓賢)
(能之明日)鄉老及鄉大夫羣吏獻賢能之書于王(獻德行道藝之)
(書以待王之官使)王再拜受之(重得賢能也)登于天府(天府掌玉玉鎮寳器)
(登賢能之書于天府寳之也)内史貳之(内史掌贊王制禄貳之者將詔而制其禄也)退
而以鄉射之禮五物詢衆庶(物猶事也謀于衆庶復求賢能養于鄉學以補)
(所興之缺)一曰和(發而中節)二曰容(動皆合禮)三曰主皮(不失正鵠)四曰
和容(容體比于和)五曰興舞(節比于樂)此謂使民興賢(總上文而言之)
(謂使民自舉有德行者)出使長之(出于民上使長民德長丁丈反)使民興能(使民)
(自舉有道藝者)入使治之(入于民間使治民事)歲終則令六鄉之吏皆
會政致事(六鄉之吏謂州長以下皆會計教政之功狀而致其所掌之事于鄉大夫會音檜)
正歲令羣吏攷灋于司徒(攷法謂攷司徒之教法受而行之)以退(已攷)
(法而退)各憲之于其所治(憲懸表之也所治謂州鄉黨族閭比)國大詢于
衆庶(國有大事而謀及于庶民)則各帥其鄉之衆寡而致于朝(卿大)
(夫各帥其鄉之吏民而致于外朝共詢謀之)國有大故(災變寇戎之類)則令民各
守其閭(二十五家為閭)以待政令(以待大司徒之政令)以旌節傳令則
達之(各守其節禁人往來惟以旌節傳政令文書者則不禁也)
州長(每州中大夫一人州二千五百家為一)各掌其州之教治政令之灋
(有教則有治政令則所以輔教治者法則其條目也)正月之吉各屬其州之民
而讀灋(屬猶合也合聚其州之民讀教法而示之屬挽下同)以攷其德行道藝
而勸之(民之有德行道藝者則攷量而勸勉之)以糾其過惡而戒之(民之)
(有過惡者則糾察而警戒之)若以歲時祭祀州社(州各有社每歲春秋舉行祭祀)
則屬其民而讀灋亦如之(其屬民讀法亦如正月之吉)春秋以禮
會民而射于州序(序學名春秋二時皆以禮會聚其民而行射禮于州之序會如字)
凡州之大祭祀大喪皆涖其事若國作民而師
田行役之事(師謂征伐田謂田獵行謂巡守役謂役作凡此數者皆須徵聚其民)則帥
而致之(致于司徒)掌其戒令與其賞罰(掌戒令所以率作事掌賞罰所以治)
(功過)歲終則會其州之政令(各會計一州之政令)正歲則讀教法
如初(復如正月之吉)三年大比則大攷州里(每歲皆攷其德行道藝矣三歲)
(大比又大攷焉)以贊鄉大夫廢興(廢退也興進也廢興在鄉大夫州長特贊之而已)
黨正(每黨下大夫一人五百家為一黨)各掌其黨之政令教治(州長掌其法黨)
(正則奉之以施于其黨焉治直吏反)及四時之孟月吉日(春夏秋冬孟月吉日)則
屬民而讀邦灋(如州長之禮正月在州三時在黨)以糾戒之(以戒察警戒其)
(黨之民)春秋祭禜亦如之(禜謂祭日月星辰水旱之類其讀法糾戒如孟月也)國
索鬼神而祭祀(歲十二月大蜡之祭鬼神萬物而索祭之索音色)則以禮屬
民而飲酒于序(合聚其黨之民而行鄉飲之禮于序)以正齒位(以正齒序尊卑)
(之位)壹命齒于鄉里(一命為下士則以年與衆賓相次)再命齒于父族
(再命為中士則以年與族人相次而衆賓不敢與之齒矣)三命而不齒(三命為上士則雖父)
(族亦不得而齒焉故席于尊東)其黨之祭祀喪紀昏冠飲酒教其
禮事掌其戒禁凡作民而師田行役(凡起民為軍師田獵行狩)
(工役之事)則以其灋治其政事(以什伍比聯之法治其師田行役之政事)歲終
則會其黨政(各會計一黨之政)帥其吏而致事(帥其黨之吏而致所治之)
(事於上)正歲屬民讀灋而書其德行道藝(書之以待鄉大夫州長所)
(攷)以歲時涖校比(族師以歲時校比黨正則親臨視之)及大比亦如之
(族師至三年大比黨正亦涖之)
族師(每族上士一人一百家為族)各掌其族之戒令政事(戒以敕其怠忽令所)
(以輔戒而政事則次之)月吉則屬民而讀邦灋(屬民讀法州長以正月黨正以)
(孟月族師則每月舉行焉)書其孝弟睦婣有學者(孝弟睦婣見大司徒弟即友也)
(有學講六藝也)春秋祭酺亦如之(災害之神祭而却之日酺其讀法亦如月朔也酺音)
(步)以邦比之灋帥四閭之吏(邦比之法即五家為比之法也一族則四閭其)
(吏即閭胥也)以時屬民而校登其族之夫家衆寡(校而登之于鄉)
(大夫校聲教反)辨其貴賤老幼廢疾可任者(辨其人則知任舍之所宜)及
其六畜車輦(辨其物則知虚耗之所在)五家為比十家為聯(聯屬也兩)
(比合為一聯)五人為伍十人為聯(兩伍共為一聯)四閭為族八閭
為聯(二百家共為一聯)使之相保相受(相保則相督相受則相容)刑罰慶
賞相及相共(刑罰相及則有惡必去慶賞相共則有善必舉共音供)以受邦職
(如此則安居樂業而邦職可受)以役國事(樂事勸功而國事可役)以相葬埋(往來)
(相視而葬埋可合葬如字才即埋莫皆反)若作民而師田行役(見州長注)則合
其卒伍(卒伍欲聚故合之)簡其兵器(兵器欲精故簡之)以鼓鐸旗物
帥而至(大司徒辨鼓鐸旗物之用而族師用之以帥民也)掌其治令戒禁刑
罰(民既至族師則以所職治令而號為之禁戒刑罰以警省之使之叶力治直吏反)歲終則
會攷致事(會其族之政於所攷致其族之事於所治)
閭胥(每閭中士一人二十五家為閭)各掌其閭之徵令(徵令謂徵召之命令)以
歲時各數其閭之衆寡(閭二十五家其衆寡可以數而計之)辨其施舍
(族師辨其可任者閭胥辨其施舍者施音弛舍音捨)凡春秋之祭祀役政喪紀
之數(祭祀謂州社黨禜族酺也役田役也政謂鄉射也喪紀謂族相葬埋也政音征)聚衆庶
(四者皆聚衆庶)既比則讀灋(既比人數之後則讀法以戒敕之比音鼻)書其敬敏
任恤者(敬以直内敏則有功田里相助為任鄉黨相濟為恤族師書其孝弟睦婣者閭胥書其任)
(恤者)凡事掌其比觵撻罰之事
比長(五家下士一人上五家為比比音鼻長聲)各掌其比之治(比雖五家亦有治法)
五家相受相和親(善則相容)有辠竒袤則相及(惡則相糾辠罪竒音)
(基袤似嗟反)徙于國中及郊(人有不便其居則須遷徙)則從而授之(則比)
(長授其所居)若徙于他(出居異鄉)則為之旌節而行之(授之者有節乃)
(達)若無授無節(若遷徙而無授無節)則唯圜土内之(圜土獄城也如此則)
(是寇賊之民故置之圜土也内音納)
封人(中士四人下士八人府二人史四人胥六人徒六十人掌畿封者)掌設王之社壝
(社壝祭祀之壇封人設之壝位)為畿封而樹之(畿上為溝積土於外以為封又樹木以為)
(阻固)凡封國(封五等諸侯之國)設其社稷之壝(為民立社故稷從焉餘見大司)
(徒注)封其四疆(四邊皆有封疆)造都邑之封域者亦如之(大都小都)
(家邑三等采地亦封其四疆也)令社稷之職(祭社稷如牲幣器服之類各有職掌封人令之)
(使無廢職)凡祭祀飾其牛牲設其楅衡置其絼共其水
槀歌舞牲(音生)及毛炮之豚凡喪紀賓客軍旅大盟則
飾其牛牲
鼓人(中士六人府二人史二人徒二十人掌教金鼔)掌教六鼔四金之音聲
(以鼓名官而四金亦在所教者金皆以鼔為主故也音聲謂八音五聲之節奏)以節聲樂(樂勝)
(則流故言節)以和軍旅(師克在和故言和)以正田役(田役欲正其行列故言正)
教為鼓而辨其聲用(教擊鼔者大小之數又辨其聲所用之事)以雷鼓鼓
神祀(雷鼓八面鼓也祀天神則鼓之)以靈鼓鼓社祭(靈鼓六面鼓也祭地祗則鼔之)
以路鼓鼓鬼享(路鼔四面鼔也享人鬼則鼔之)以鼖鼓鼓軍事(鼖大也鼖)
(鼔長八尺以軍事為大故也鼖音賁)以鼛鼔鼓役事(鼛緩也鼛鼓長八尺以役事勞民故)
(節之欲其緩也)以晉鼔鼔金奏(晉進也晉鼔長六尺六寸金作而後奏故欲其進也此即)
(上文所謂六鼔也)以金錞和鼓(錞淳于也鼔倡而和之錞音淳)以金鐲節鼓
(鐲鉦也鼓行而節之鐲音濁)以金鐃止鼓(鐃如鈴無舌鼔退而止之鐃女交反)以金
鐸通鼓(鐸大鈴也鼔作而通之此即上文所謂四金也鐸得落反)凡祭祀百物之
神鼓兵舞帗舞者(兵舞干戚之舞帗舞者兵繪為之所以形容百物之神有捍蔽祓除)
(之功帗音弗)凡軍旅夜鼓鼜軍動則鼓其衆田役亦如
之救日月則詔王鼓大喪則詔大僕鼓
舞師(下士二人胥四人舞徒四十人掌教舞者)掌教兵舞(兵舞武舞謂干戚也)帥而
舞山川之祭祀(祭名山大川用之)教帗舞(帗以采繒為之)帥而舞社
稷之祭祀(祭土神穀神用之)教羽舞(羽析白羽為之)帥而舞四方之
祭祀(四方望祀用之)教皇舞(皇析五采羽為之三者皆文無也皇注作望音同)帥而
舞旱暵之事(禱雨之祭用之)凡野舞則皆用之凡小祭
祀則不興舞(無功德可形容)
牧人(下士六人府一人史二人徒六十人掌牧牲者)掌牧六牲而阜蕃其物
(牛馬羊豕犬雞為六牲阜盛也蕃息也物謂色)以共祭祀之牲牷(牷純色也)凡
陽祀用騂牷毛之隂祀用&KR0627;牲毛之望祀各以其方
之色牲毛之凡時祀之牲必用牷物凡外祭毁事用
尨可也凡祭祀共其犧牲(犧牲毛羽完具也)以授充人繫
之(祭前三月授之充人繫養之)凡牲不繫者共奉之(謂非時而祭祀也)
牛人(中士二人下士四人府二人史四人胥二十人徒二百人主掌養牛者)掌養國之公
牛(公牛謂公家之牛)以待國之政令(以待祭祀賓客享食賓射軍事喪事之所需也)
凡祭祀共其享牛求牛以授職人而芻之(享牛享祭之牛)
(求牛隔日繹祭求神所用之牛命牧人芻養之)凡賓客之事共其牢禮積
膳之牛饗食賓射共其膳羞之牛軍事共其犒牛喪事
共其奠牛凡會同軍旅行役共其兵車之牛與其牽
徬以載公任器凡祭祀共其牛牲之互與其盆簝以
待事
充人(下士二人史二人胥四人徒四十人掌繫牲者)掌繫祭祀之牲牷(牧人共之)
(充人繫之牷音全)祀五帝(見大宰注)則繫于牢(牢闌也所以繫牲)芻之三
月(草食曰芻養之三月而後用之)享先王亦如之(亦如祀五帝也)展牲則告
牷(隔日視牲充人則告純全)碩牲則贊(宗人告牲之充碩則贊之)
周禮句解卷三
