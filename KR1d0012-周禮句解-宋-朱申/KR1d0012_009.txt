周禮句解卷九
宋朱申撰
秋官司寇第五(象秋所立之官也秋隂氣肅殺之時故立司寇掌刑禁之官以應天)
(道焉)
秋官司寇上
惟王建國辨方正位體國經野設官分職以為民極(見天)
(官冢宰注)乃立秋官司寇(建立秋官司寇之職)使帥其屬而掌邦禁
(邦禁即六典之刑典也用刑本以禁暴也故曰禁秋官其屬六十司寇帥之而掌邦禁焉)以佐王
刑邦國(王者明刑以弼教司寇則佐助之也)
大司寇之職(卿一人刑司寇掌獄訟而至於寇則官之職無不舉也)掌建邦之三
典(三者乃刑典之大綱領要在建而立之)以佐王刑邦國詰四方(邦國政之)
(所加故曰刑四方則以文誥威讓而已故曰詰)一曰刑新國用輕典(新建之國未習)
(於教宜以柔克治之也)二曰刑平國用中典(平定之國已熟於教宜以正直治之)
(也)三曰刑亂國用重典(暴亂之國不率於教宜以剛克治之也此三者所謂惟敬)
(五刑以成三德者也)以五刑糾萬民(用五刑之法以糾察萬民)一曰野刑
(施於六遂者)上功糾力(以成功為上以不致力為糾察也)二曰軍刑(施於軍旅)
(者)上命糾守(以用命為上以不死守為糾察也)三曰鄕刑(施於六鄉者)上
德糾孝(以成德為上以不致孝為糾察也)四曰官刑(施於官府者)上能糾
職(以賢能為上以不稱職為糾察也)五曰國刑(施於王國者)上愿糾暴(暴當)
(為恭謂以謹愿為上以不致恭為糾察也)以圜土聚教罷民(圜土獄城也罷民謂)
(民之不服教而困乏於禮義者故聚之圜土而教焉)凡害人者(謂有過失而害及於人者)寘
之圜土而施職事焉(以其非故犯法姑置之圜土而役使之)以明刑恥
之(明書其惡於方版負之於背以愧恥之)其能改者反于中國(其能改過自新)
(者則還之於故鄉里也)不齒三年(雖還鄉里猶三年不得以年齒序列於平民之中也)其
不能改而出圜土者殺(其怙惡不改而逃亡者殺之)以兩造禁
民訟(兩造謂兩辭俱到也禁止也訟謂以貨財相告者也)入束矢於朝(百矢為一束必)
(入矢者取其直也不入矢則自服不直矣)然後聽之(然後聽其訟之曲直)以兩劑
禁民獄(劑劵也蓋一札而為兩書也獄謂以罪名相告者)入鈞金(三十斤為鈞必入金)
(者取其剛而不變也不入金亦是自服不直矣)三日乃致于朝(必待三日乃致於朝者重)
(置民于獄也)然後聽之(然後聽其獄之曲直)以嘉石平罷民(嘉石文石)
(也平成也謂成之使為善也)凡萬民之有罪過而未麗於法而害
於州里者(民有罪過而未附麗於法若舍而不治則害於州里之善俗也然曰未麗於法則得)
(罪輕於圜土者矣)桎梏而坐諸嘉石(木在足曰桎在手曰梏坐於嘉石使省其過也)
役諸司空(坐曰既滿乃役使於司空贖其過也)重罪旬有三日坐(重罪坐於)
(嘉石十三日)朞役(役於司空一年)其次九日坐(其次罪坐於嘉石九日)九月
役(役於司空九月)其次七日坐(又其次罪坐於嘉石七日)七月役(役於司空七月)
其次五日坐(又其次罪坐於嘉石五日)五月役(役於司空五月)其下罪三
日坐(罪之下者坐於嘉石三日)三月役(役於司空三月)使州里任之(役日既滿)
(乃召其州里保任之)則宥而舍之(乃宥其罪而縱釋之)以肺石達窮民
(肺石赤石也以通天民之窮而無告者)凡遠近惸獨老幼之欲有復於
上而其長弗逹者(無兄弟曰惸無子孫曰獨此等窮民欲以言報於上而長官不為通)
(逹者也)立於肺石三日(來立於肺石之上三日肺赤石也取其吐露肝肺之義)士
聽其辭(士刑官也聽其有復于上之辭)以告於上(以其辭告於上)而罪其長
(為官長而遏絶下情故加之罪)正月之吉始和布刑于邦國都鄙
乃縣刑象之灋于象魏使萬民觀刑象挾日而歛之
(皆如大宰布治之灋)凡邦之大盟約(王與諸侯大會同而盟有約誓之辭者約音要)
涖其盟書(為盟書之時司寇臨之)而登之于天府(既盟則上其書于天府)
大史内史司會及六官皆受其貳而藏之(六官六卿之官也皆)
(受其副本而藏之以備失亡也)凡諸侯之獄訟(諸侯以罪名相告曰獄以貨財相告曰訟)
以邦典定之(邦典大宰之六典也定正之也)凡卿大夫之獄訟(卿大夫有)
(獄訟)以邦灋斷之(邦法八法也斷比定為詳矣)凡庶民之獄訟(庶民有獄)
(訟者)以邦成弊之(邦成八成也弊比斷尤詳矣弊音蔽)大祭祀奉犬牲
(犬金畜屬西方故司寇奉之)若禋祀五帝(精意以享曰禋)則戒之日(前十日而)
(卜日既得日則戒執事者)涖誓百官(涖臨也誓百官大宰也司寇臨之)戒于百族
(百族者王之族姓與祭者也司寇則親戒之)及納亨前王(納牲於鑊以烹則前行導王)
祭之日亦如之(亦前王也)奉其明水火(司烜氏取明水於月取明火於日司)
(寇則奉而進之)凡朝覲會同前王大喪亦如之大軍旅涖
戮于社凡邦之大事使其屬蹕
小司寇之職(中大夫二人司寇之貳)掌外朝之政(外朝在雉門之外小司寇於此)
(聽政)以致萬民而詢焉(詢謀也謂聚萬民而與之謀也)一曰詢國危(冇兵)
(寇之難則謀所以安之也)二曰詢國遷(徙都改邑則謀所以居也)三曰詢立君
(君無適子將選於庶則謀所以嗣也)其位(此言外朝詢謀之時君臣與民所立之位)王南鄕
(天子南鄕而立)三公及州長百姓北面(三公鄕老也言州長則鄕官皆在也百姓)
(即萬民也鄕官帥民北面而立)羣臣西面(羣臣謂卿大夫士也列於其東西面而立)羣吏
東面(羣吏謂府史也列於其西向東而立)小司寇擯(小司寇則揖之使前也)以叙
進而問焉(其進也以貴賤之叙而逐一問之)以衆輔志而弊謀(弊斷也以)
(衆之謀輔王之志而又斷之於王也弊蔽)以五刑聽萬民之獄訟(五刑墨劓)
(剕宫大辟也以此聽民之獄訟而治其有罪者)附于刑(以所犯罪附著於五刑也)用情訊
之(猶恐有枉濫故用情實訊問之訊信)至于旬乃弊之(至于十日乃斷其罪謹之至也)
讀書則用灋(讀其服罪之書然後用其五刑之法)凡命夫命婦不躬
坐獄訟(夫婦受爵命者不親坐獄而訟使其屬若于弟代之所以貴貴也)凡王之同
族有罪不即市(王之同族人有罪不刑于市而刑於甸師所以親親也)以五
聲聽獄訟求民情(民之獄訟以情求之其聽有五然以辭聽為主故五者同謂之聲也)
一曰辭聽(觀其出言不直則煩)二曰色聽(觀其面顔不直則赧)三曰氣聽
(觀其鼻息不直則喘)四曰耳聽(觀其聆聽不直則惑)五曰目聽(觀其眸子不直則眊)
以八辟麗邦灋附刑罰(辟亦法也麗亦附也八者冇罪麗於邦法則議其輕)
(重刑罰未定也)一曰議親之辟(王之宗族有罪則議其法)二曰議故之辟
(王之故舊有罪則議其法)三曰議賢之辟(有德者或䧟於罪則議其法)四曰議
能之辟(有才者或䧟於罪則議其法)五曰議功之辟(有功勲者或䧟於罪則議)
(其法)六曰議貴之辟(有爵位者或䧟於罪則議其法)七曰議勤之辟(勤王)
(事者有罪則議其法)八曰議賓之辟(四方賓客有罪則議其法此八辟必議者以其或)
(可赦宥也)以三刺斷庶民獄訟之中(刺殺也中者事實之書也三訊然後)
(殺者則求其事實而已)一曰訊羣臣(先問之於卿大夫士)二曰訊羣吏(次問)
(之於府史胥徒)三曰訊萬民(然後問之萬民)聽民之所刺宥(衆人皆曰可殺)
(然後殺之衆人皆曰可宥然後宥之)以施上服下服之刑(衆論已定乃施刑也上服)
(則服刑之重者下服則服刑之輕者)及大比(三年比校民之衆寡)登民數(登其數於)
(版也)自生齒以上(男八月女七月則生齒自生齒以上皆書之)登于天府(登其)
(數於天府之宫寳而藏之)内史司會冡宰貳之(正本在天府三官則藏其副本)以
制國用(賦歛多寡以民數制之也)小祭祀奉犬牲凡禋祀五帝
實鑊水納亨亦如之大賓客前王而辟后世子之喪
亦如之小師涖戮凡國之大事使其屬蹕孟冬祀
司民(孟冬民事成故以此月祀司民之星)獻民數於王(以其衆寡之民數而獻於王)
王拜受之(重民數也)以圖國用而進退之(進退猶損益也民數多則國用)
(可益民數少則國用可損)歲終則令羣士計獄弊訟(羣士謂士師以下至朝士)
(也計其一歲所治之獄與其所斷之訟)登中于天府(而登其事實之書於天府之官)正
歲帥其屬而觀刑象(大司寇以正月縣刑象之法小司寇則帥其官屬而觀之矣)
令以木鐸(警其聽也)曰不用灋者(刑官既見象刑而猶或有不用法者)國有
常刑(國有經常之刑不汝赦也)令羣士(令衆刑官使之禀法)乃宣布于四方
(然後宣昭布露于四方之國使通知之)憲刑禁(憲表縣之也刑五刑也禁五禁也)乃命
其屬入會(乃命刑官之屬入而會計刑書也)乃致事(致其事於王也)
士師之職(下大夫四人曰刑官曰士其長師)掌國之五禁之灋(五禁皆禁之於)
(未然之前使無犯也)以左右刑罰(左右助也禁之於先則犯者少故可以助刑罰也左佐)
一曰宫禁(王宫之禁)二曰官禁(官府之禁)三曰國禁(城中之禁)四曰
野禁(郊野之禁)五曰軍禁(軍旅之禁)皆以木鐸徇之于朝(使之内有)
(所聞)書而縣于門閭(使之外有所見)以五戒先後刑罰(戒飭之使)
(知所守也以五戒左右其刑罰之用)毋使罪麗于民(戒之既詳則民無犯法而麗于罪者)
一曰誓(以言折之)用之于軍旅(軍旅用誓若湯誓秦誓之類)二曰誥(以言)
(告之)用之于會同(會同用誥如康誥洛誥之類)三曰禁(止使勿為)用諸田
役(若遂人田役掌其禁令之類)四曰糾(察其有犯)用諸國中(若刑典以糾萬民之)
(類)五曰憲(表而縣之)用諸都鄙(若布憲掌憲邦之刑禁之類)掌鄉合
州黨族閭比之聯(所以聯其居也)與其民人之什伍(所以聯其人也)
使之相安相受(居處相安而不相疾往來相受而不相拒)以比追胥之事
(如此則可以聯比其追逐胥伺盗賊之事矣)以施刑罰慶賞(廢事者施刑罰有功者施)
(慶賞)掌官中之政令(掌刑官之屬所行政令)察獄訟之辭(獄訟必有)
(辭在察其曲直而已)以詔司寇斷獄弊訟(既得其曲直則告於司寇而斷之弊之)
致邦令(令之施於邦國者士師則從而致之)掌士之八成(士刑官也八成謂正)
(亂之成法也)一曰邦汋(汋酌也謂刺探邦之機密而泄於外者)二曰邦賊(謂潛)
(謀隂結將為逆亂者)三曰邦諜(謂敵國行間覘伺虚實者)四曰犯邦令(謂故恃傲)
(狠以干號令者)五曰撟邦令(謂詐偽符璽以行號令者)六曰為邦盗(謂竊取國)
(之寶藏者)七曰為邦朋(謂為私黨以亂政者)八曰為邦誣(謂造訛言以惑衆者)
若邦凶荒(年穀不熟)則以荒辨之法治之(辨讀為貶荒貶之法謂减)
(膳自貶責之類)令移民(民可徙則移之就谷)通財(不可徙則移穀賙之)糾守(防寇盗也)
緩刑(恤災殍也)凡以財獄訟者(謂爭財而興獄訟者)正之以傅别約
劑(聽稱責以𫝊别聽買賣以約劑二者皆劵書之名所以正實偽者也約要)若祭勝國
之社稷則為之尸王燕出入則前驅而辟祀五帝則
沃尸及王盥洎鑊水凡刉珥則奉犬牲諸侯為賓則
帥其屬而蹕于王宫大喪亦如之大師帥其屬而禁
逆軍旅者與犯師禁者而戮之歲終則令正要會
(刑禁之事亦有月要歲會士師正之)正歲帥其屬而憲禁令于國及郊
野(憲表縣之也國謂六鄕郊野謂六遂憲禁令者亦使之不犯也)
鄕士(上士八人中士十有六人旅下士三十有二人府六人史十有二人胥十有二人徒百有二十人)
(六鄕獄官)掌國中(六鄕在國中)各掌其鄕之民數而糾戒之(鄕士)
(八人以四人主三鄕之民數也糾謂五刑之所糾戒謂五戒之先後)聽其獄訟(六鄕之民有獄)
(訟則鄕士聽之)察其辭(察其辭之虚實)辨其獄訟(辨其獄訟之曲直)異其死
刑之罪而要之(即其犯死刑者則殊異其文書也要之者謂為之罪法之要辭也要腰)
旬而職聽于朝(囚雖伏辜必旬日無悔異然後以職事聽於外朝也)司寇聽之
(司寇又從而審聽之)斷其獄弊其訟于朝(審聽得實然後就外朝而斷獄弊訟焉弊)
(亦斷也)羣士司刑皆在(衆士官與司刑之官皆在朝也)各麗其法(衆官各以)
(囚所犯罪附之於法)以議獄訟(合衆官所麗之法而參議之)獄訟成(衆官既定)士
師受中(士師乃受其事實之書)協日刑殺(協日亦旬日也又旬日無悔異始加刑殺)
肆之三日(肆其尸於市朝三日)若欲免之(王欲赦之)則王會其期(則王)
(會於司寇聽之之日而用八議之法以免之也)大祭祀大喪紀大軍旅大
賓客則各掌其鄕之禁令帥其屬夾道而蹕三公若
有邦事則為之前驅而辟其喪亦如之凡國有大
事(征伐田獵之事)則戮其犯命者(干犯天命者鄉士戮之)
遂士(中士十有二人府六人史十有二人胥十有二人徒百有二十人六遂獄官)掌四郊(六遂)
(在四郊)各掌其遂之民數而糾其戒令(遂士十二人二人共主一遂之)
(民數而糾察其五戒之令)聽其獄訟(聽六遂之獄訟)察其辭辨其獄訟異
其死刑之罪而要之(並同鄕士)二旬而職聽于朝(六遂去王城稍)
(遠故增二旬之期)司寇聽之斷其獄弊其訟于朝羣士司刑
皆在各麗其灋以議獄訟獄訟成士師受中(並同卿士)協
日就郊而刑殺(六遂在郊故就郊而刑殺)各於其遂肆之三日(此六)
(遂之獄訟故各肆其尸於遂也)若欲免之則王令三公會其期(王欲赦之)
(則令三公往議之)若邦有大事聚衆庶則各掌其遂之禁
令帥其屬而蹕六卿若有邦事則為之前驅而辟其
喪亦如之凡郊有大事則戮其犯命者(六鄕在内故曰國六)
(遂在外故曰郊)
縣士(中士三十有二人府八人史十有六人胥十有六人徒百有二十人五鄙為縣五縣為遂比掌縣)
(之獄官)掌野(郊外曰野)各掌其縣之民數糾其戒令(縣士三十二人)
(各主其縣之民也)而聽其獄訟察其辭辨其獄訟異其死刑
之罪而要之(並同鄕士)三旬而職聽于朝(野去王城尤遠又增一旬之期)
司寇聽之斷其獄弊其訟于野羣士司刑皆在各麗
其灋以議獄訟獄訟成士師受中協日刑殺(並同鄕士)各
就其縣肆之三日(各於所主之縣而肆其尸)若欲免之則王命六
卿會其期(令六卿主議之)若邦有大役聚衆庶則各掌其
縣之禁令若大夫有邦事則為之前驅而辟其喪亦
如之凡朝有大事則戮其犯命者
方士(中士十有六人府八人史十有六人胥十冇六人徒百有六十人主四方都家之獄官也)掌
都家(都謂王子弟及公卿之采地家謂大夫之采地)聽其獄訟之辭辨其死
刑之罪而要之三月而上獄訟于國(都家又遠故以三月為期都家)
(各有主君不得自斷故上其獄訟於王國)司寇聽其成于朝(成謂平也)羣士司
刑皆在各麗其灋以議獄訟獄訟成士師受中(並同鄕士)
書其刑殺之成(欲知其所犯之罪也)與其聽獄訟者(欲知其聽獄訟之人)
(也都家自有主君故不言刑殺及肆尸也)凡都家之大事聚衆庶則各
掌其方之禁令以時修其縣法若歲終則省之而誅
賞焉凡都家之士所上治則主之
訝士(中士八人府四人史八人胥八人徒八十人主迎四方賓客)掌四方之獄訟(掌四)
(方諸侯獄訟之事)諭罪刑于邦國(以附罪制刑之意告諭于邦國諸侯)凡四方
之有治於士者造焉(四方諸侯有疑獄而治正於士官者則造於訝士以求達也)
四方有亂獄(謂君臣宣淫上下相虐者)則往而成之(則往其國而正其罪)邦
有賓客(四方諸侯來朝覲者)則與行人送逆之(行人掌賓客之官也賓客之來)
(則與行人逆之去則送之)入於國(賓入國門)則為之前驅而辟(則訝士先賓客)
(而驅且辟止行人也)野亦如之(在野亦然)居館則帥其屬而為之
蹕誅戮暴客者客出入則道之有治則贊之凡邦
之大事聚衆庶(謂征伐之類有用於衆庶者)則讀其誓禁(則訝士讀其誓)
(命之辭與五禁也)
朝士(中士六人府三人史六人胥六人徒六十人主列朝之士)掌建邦外朝之灋
(外朝在庫門之外其位不得相踰越所謂法也)左九棘(朝之下左九棘木取其赤心而能制禦於)
(外也)孤卿大夫位焉(位於左九棘之下)羣士在其後(羣士上中下士也位)
(於孤卿大夫之後也)右九棘(與左同)公侯伯子男位焉(位於右九棘之下)
羣吏在其後(羣吏府史也位於公侯伯子男之後)面三槐(朝之前有三槐木取其黃)
(中之美暢於四支也)三公位焉(位在三槐之下)州長衆庶在其後(鄕官帥衆)
(民而列於三公之後)左嘉石(嘉石設於左)平罷民焉(平罷急之民而使之自強於善)
右肺石(肺石設於右)逹窮民焉(逹窮困之民而使伸其情)帥其屬而
以鞭呼趨且辟禁慢朝錯立族談者(慢朝則不敬錯立則不正)
(族談則諠譁故皆禁之也)凡得獲貨賄人民六畜者委于朝告
于士旬而舉之大者公之小者庶民私之凡士之
治(士官治獄)有期日(皆有期限)國中一旬(謂鄕士旬而職聽于朝也)郊二旬
(謂遂士也)野三旬(謂縣士也)都三月(謂方士也)邦國期(邦國諸侯之國故以一年)
(為期)期内之治聽(在期之内者則聽其訟)期外不聽(出其日之外則不聽亦所)
(以息訟也)凡有責者有判書以治則聽凡民同貨財者
令以國法行之犯令者刑罰之凡屬責者以其地傅
而聽其辭凡盜賊軍鄕邑及家人殺之無罪凡報仇
讎者書於士殺之無罪若邦凶荒札喪寇戎之故則
令邦國都家縣鄙慮刑貶
司民(中士六人府三人史六人胥三人徒十人主民數者)掌登萬民之數(登載也)
自生齒以上皆書於版(男女自生齒以上皆書其數於版籍)辨其國中
(王國之内)與其都鄙(王子弟公卿大夫之采色)及其郊野(謂鄕遂也自國中至郊野)
(民數皆辨别之)異其男女(男女各異其籍)歲登下其死生(每歲有生者登而載)
(之死者下而除之)及三年大比(三年比校民數)以萬民之數詔司寇
(司民則以所登民數告於司寇)司寇及孟冬祀司民之日(小司寇以孟冬祀司)
(民之星)獻其數于王(以司民所詔之數獻之于王)王拜受之(重民數也)登
于天府(藏於天府之官)内史司會冡宰貳之(收其副本)以贊王治
(以民數多少黜陟主民之吏)
司刑(中士二人府一人史二人胥二人徒二十人主五刑者)掌五刑之法(五刑所用各有)
(其法)以麗萬民之罪(以其法而附麗萬民之罪)墨罪五百(墨謂刺其面以墨湼)
(之以麗此罪者有五百條下四刑同)劓罪五百(劓謂截其鼻也)宫罪五百(宫淫刑也)
(男子則割其勢女人幽閉宫中)刖罪五百(刖斷足也)殺罪五百(殺死刑也然此與吕)
(刑五刑之屬不同也蓋自重而之輕也)若司寇斷獄弊訟(謂斷其獄弊其訟於朝也)
則以五刑之灋詔刑罰而以辨罪之輕重(司刑則以五刑之灋)
(告於司寇辨所犯之輕重而施於刑罰也)
司刺(下士二人府一人史二人徒四人主刺殺者)掌三刺三宥三赦之灋(刺殺)
(之也宥寬之也赦釋之也)以贊司寇聽獄訟(司刺以是法而贊助司寇以聽獄訟也)
壹刺曰訊羣臣(訊問也以司寇已成獄訟先問之於羣臣)再刺曰訊羣吏
(再問之於羣吏)三刺曰訊萬民(三問之於萬民訊之而皆曰有罪則刺而殺之故曰三刺)
(之法)壹宥曰不識(謂若報讎者誤以甲為乙而殺之也)再宥曰過失(謂若舉刃)
(斫伐而誤中人也)三宥曰遺忘(若遺忘法禁之所而偶有小犯以上三者致訟或可以寬)
(之故曰三宥之法)壹赦曰幼弱(年少而微弱)再赦曰老旄(年老而昏耄旄)
(耄)三赦曰惷愚(性惷愚而不曉以上三者非人之能為可以釋之故曰三赦之法惷勅江)
以此三灋者求民情斷民中(以刺宥之三法而求氏之情實斷民獄訟之中)
而施上服下服之罪(情重者服上刑情輕者服下刑)然後刑殺(如此則或)
(刑或殺各當其罪矣)
司約(官屬如司刺束約謂言語之約)掌邦國及萬民之約劑(六者之約自諸)
(侯及萬民皆有之焉劑則其劵書也)治神之約為上(神約謂命祀郊社四望及祖宗也)
治民之約次之(民約謂征稅也)治地之約次之(地約謂經界也)治功
之約次之(功約謂王公之屬也)治器之約次之(器約謂吉凶禮樂車服所用也)
治摯之約次之(謂玉帛禽鳥以為摯見之禮也)凡大約劑書於宗彛
(邦國之大約劑則書於宗廟之六彛)小約劑書於丹圖(萬民之小約劑則書於丹圖猶)
(後世之鐵劵卅書也)若有訟者(有爭約劑而訟者)則珥而辟藏(珥謂殺牲以釁)
(也既珥乃開辟府藏取約書而視之藏去聲)其不信者服墨刑(其不如約書者施以)
(墨刑)若大亂(謂僣忒而變先王之典刑者)則六官辟藏(約劑之書其副本皆藏於)
(六官至是則六官皆開辟府藏而視之也)其不信者殺(其大亂約書者施以死刑)
司盟(官屬如司約神盟謂以約辭告於也)掌盟載之灋(謂㰱血告神而載其辭於書也)
凡邦國有疑會同(諸侯有不叶於會同者)則掌其盟約之載(司盟)
(則掌其盟約所載之辭)及其禮儀(禮謂其物儀謂其容)北面詔明神(北面而告)
(於神之明察者)既盟則貳之(既以載書告神乃寫副本以授六官也)盟萬民之
犯命者(犯命謂犯君令也盟者托神以結其信也)詛其不信者亦如之(不信)
(謂違約者詛者托神以禍其不信也此二者亦詔明神而貳之也詛側慮)凡民之有約劑
者(民之約劑其書司約掌之)其貳在司盟(司盟則藏其副本也)有獄訟者
則使之盟詛凡盟詛各以其地域之衆庶共其牲而
致焉既盟則為司盟共祈酒脯
職金(上士二人下士四人府二人史四人胥八人徒八十人掌金罰貨罰之事)掌凡金玉
錫石丹青之戒令(丹丹砂也青空青也數種同出於山故職金緫主其戒令)受其
入征者(有地産者以金玉之類入為征稅則受之)辨其物之&KR0839;惡(辨其貴賤)與
其數量(與其多寡)揭而璽之(標其數目而用印以記之)入其金錫于為
兵器之府(謂入于槀人也)入其玉石丹青于守藏之府(謂入于玉)
(府也)入其要(入其計書於太府也)掌受士之金罰貨罰(金罰所謂贖刑之罰)
(貨罰若司關所謂舉其貨者也二者皆受之)入于司兵(既受其金貨乃入于司兵之官)旅
于上帝則共其金版(金版以金飾屏風也旅祭上帝則共之)饗諸侯亦
如之(敬賓亦如敬神也)凡國有大故而用金石則掌其令
司厲(下士二人史一人徒十有二人犯政為惡曰厲)掌盗賊之任器貨賄(任器)
(謂盗賊所用傷人兵器也貨賄謂所盗財物也)辨其物(別其名也)皆有數量(皆冇多寡)
(之數量去聲)賈而揭之(定其所直之價而標識之賈值)入于司兵(沒而入于司兵)
(之官)其奴男子入于罪隸女子入于舂槀凡有爵者
與七十者與未齔者皆不為奴
犬人(下士二人府一人史二人賈四人徒十六人犬金畜故屬秋官)掌犬牲(以犬為性則掌)
(之)凡祭祀共犬牲(祭祀用犬則共奉之)用牷物(用純色物)伏瘞亦如
之(伏謂伏犬以王車轢之瘞謂埋祭也二者亦用牲物)凡幾珥沈辜用䮾可
也凡相犬牽犬者屬焉掌其政治
司圜(中士六人下士十有二人府三人史六人胥十有六人徒百有六十人主圜土者)掌收教
罷民(罷民困乏於禮義故收於圜土而教之)凡害人者(謂惡人為民所患而未入於刑)
(者)弗使冠飾而加明刑焉(弗使冠飭去其冠也加明刑謂以版書罪狀著之於)
(背也)任之以事而收教之(任以勞役之事乃所以收教之也)能改者(其能)
(改過自新者)上罪三年而舍(罪重者拘之三年乃縱之舍捨)中罪二年而
舍(其次拘之二年)下罪一年而舍(罪輕者拘之一年)其不能改而出
圜土者殺(不改過而逃亡者殺之)雖出三年不齒(雖得縱舍猶三年不與平)
(民齒也)凡圜土之刑人也不虧體(但加以明刑而不傷其體)其罰人
也不虧財(但罰以勞役不傷其財也)
掌囚(下士十有二大府六人史十有二人徒百有二十人主拘係當刑殺之囚)掌守盗賊
(竊賄為盗傷人為賊守謂囚而守之)凡囚者(凡拘囚罪人)上罪梏拲而桎(木在)
(手曰梏在足曰桎兩手共二木曰拲拲拱)中罪桎梏(不拲之也)下罪梏(不桎之也)王
之同姓拲(王之同姓族人則拲其手)有爵者桎(有官爵者則桎其足)以待弊
罪(囚之以待斷罪)及刑殺(及當刑殺之時)告刑于王(當刑則曰某之罪在小辟當殺)
(則曰某之罪在大辟)奉而適朝(為王欲冇所赦宥也)士加明梏以適市而
刑殺之(加明刑之版與梏以適於市而刑之殺之)凡有爵者與王之同族
(此二者刑殺不適於市)奉而適甸師氏(甸師屬天官)以待刑殺(甸師曰王)
(之同姓有罪則死刑焉必適甸師而刑殺者刑于隱親親貴貴之義也)
掌戮(下士二人史一人徒十有二人主斬殺戮辱之事)掌斬殺賊諜而摶之(諜謂)
(敵人為奸細者賊與諜大者斬以鈇鉞小者殺以刀刃摶之謂去衣而磔其尸也摶當為膊)凡殺
其親者焚之(殺五服之親者則燒焚之不存其形也)殺王之親者辜之
(殺王之親者則辜而磔之不全其體也)凡殺人者踣諸市(踣謂僵尸於市使衆視而)
(懲之也踣皮北)肆之三日(陳其尸三日乃除之)刑盗于市(盗之罪未至死者亦刑于)
(市以辱之)凡罪之麗於法者亦如之(其他罪犯法者亦刑之於市也)惟王
之同族與有爵者殺之于甸師氏(所以親親而貴貴也)凡軍旅
田役斬殺刑戮亦如之(各隨其罪之輕重亦司戮司之也)墨者使守
門(黥者無妨於禁禦故可使守門)劓者使守關(截鼻者不以貌惡遠之故可使守關)宫
者使守内(宫刑則人道絶矣故使之守内)刖者使守囿(斷足者驅禽獸無急行故)
(可使守囿)髠者使守積(貨財積於隱處故可使髠髮守之)
司隸(中士二人下士十有二人府五人史十人胥二十人徒一百人隸給勞辱之役者)掌五隸
之灋(一曰罪隸盗賊之家為奴者二曰蠻隸征南蠻所獲者三曰閩隸征閩越所獲者四曰夷隸征)
(東夷所獲者五曰貉隸征東北夷所獲者)辨其物(辨其衣服兵器之屬)而掌其政令
(正之則有政使之則有令)帥其民而摶盗賊(盗賊之未獲者司隸則帥其衆而摶執之)
(曰摶)役國中之辱事(中國汚辱之事司隸則帥其衆而勞役之)為百官積任
器(百官任用之器亦其衆為積之也)凡囚執人之事邦有祭祀賓
客喪紀之事則役其煩辱之事掌帥四翟之隸(但言)
(四翟則罪隸不與也)使之皆服其邦之服(以其所素安也)執其邦之兵
(以其所素習也此所謂修其教不易其俗也)守王宫與野舍之厲禁(野舍王行)
(所止也内則使之守王宫外則使之守野舍之厲禁此亦司隸率之也)
罪隸(百有二十人)掌役百官府與凡有守者掌使令之小事
凡封國若家牛助為牽徬其守王宫與其厲禁者如
蠻隸之事
蠻隸(百有二十人)掌役校人養馬其在王宫者執其國之兵
以守王宫在野外則守厲禁
閩隸(百有二十人)掌役畜養鳥而阜蕃教擾之掌子則取隸
焉
夷隸(百有二十人)掌役牧人養牛馬與鳥言其守王宫者與
其守厲禁者如蠻隸之事
貉隸(百有二十人)掌役服不氏而養獸而教擾之掌與獸言
其守王宫者與其守厲禁者如蠻隸之事
周禮句解卷九
