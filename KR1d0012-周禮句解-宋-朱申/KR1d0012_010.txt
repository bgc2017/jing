周禮句解卷十
宋朱申撰
秋官司宼下
布憲(中士二人下士四人府二人史四人胥四人徒四十人主表刑禁者布以敷施之憲以表示之憲)
(音獻)掌憲邦之刑禁(憲表也刑即司寇之五刑禁即士師之五禁也)正月之吉
(正月朔日)執旌節以宣布於四方(道路用旌節故布憲執之以宣布刑禁於四方)
(也)而憲邦之刑禁(表示四方使皆知之)以詰四方邦國及其都
鄙(詰者以威譲文誥為主邦國諸侯之國都鄙采邑也)達於四海(極於六服之外四海之遠)
凡邦之大事合衆庶(大事謂祀與戎合衆庶則用人民也)則以刑禁號
令(號以召之令以命之蓋以五刑五禁號令之也)
禁殺戮(下士二人史一人徒十有二人禁民不得相殺戮)掌司斬殺戮者(司猶察也)
(斬殺戮謂使民相斬相殺相戮也)凡傷人見血而不以告者(匿其事而不聞)
(之於官也)攘獄者(攘劫獄囚)遏訟者(止遏民訟)以告而誅之(察此四者以告)
(於司寇而誅戮之)
禁暴氏(下士六人史三人胥六人徒六十人禁民暴亂)掌禁庶民之亂暴力
正者(禁止也亂謂悖於人倫暴謂敢作威怒力正謂脅衆從已以邪為正也)撟誣犯禁
者(撟曲為直誣善為惡以冒犯刑禁也)作言語而不信者(造作無誠實之言語以惑)
(民也)以告而誅之(禁此三者以告於司寇而誅戮之)凡國聚衆庶(以大事聚)
(衆庶)則戮其犯禁者以徇(衆庶有犯禁者則戮之以徇衆)凡奚隸聚
而出入者則司牧之戮其犯禁者
野廬氏(下士六人胥十有二人徒百有二十人野道廬舍止宿之地)掌達國道路至
于四畿(此遂人所謂澮上有道川上有路以達於畿也)比國郊及野之道路
宿息井樹(國國中也郊國外也野郊外也遺人三十里有宿十里有廬即宿息之地也井所以)
(共飲食樹所以為藩蔽廬氏則巡行而校比之也)若有賓客(四方諸侯朝聘)則令守
涂地之人聚&KR1909;之(涂地皆有人以為之守有賓客則令其人相聚擊析以待暴客也)
有相翔者誅之(有翺翔覘伺欲為寇盗者誅之)凡道路之舟車轚互
者(道路車舟之行或迫隘而相轚觸相差互者)叙而行之(叙其先後之行)凡有節
者(秉節而行)及有爵者至(有官者來)則為之辟(止行人)禁野之
横行徑踰者凡國之大事比脩途道路者掌凡道禁
邦之大師則令掃道路且以幾禁行作不時者不物
者
蜡氏(下士四人徒四十人)掌除骴凡國之大祭祀令州里除不蠲
禁刑者任人及凶服者以及郊野大師大賓客亦如
之若有死於道路者則令埋而置楬焉書其日月焉
縣其衣服任器於有地之官以待其人掌凡國之骴
禁
雍氏(下士二人徒八人謂隄防止水者)掌溝瀆澮池之禁(溝瀆澮田間通水者池謂)
(陂障之水道必有禁然後可興利除害也)凡害於國稼者(恐其水害於國及稼也)春
令為阱擭溝瀆之利於民者(穿地為穴以䧟禽獸謂之阱設機以載禽獸使)
(足不及地謂之擭春農事方興故為阱擭以禦獸害為溝瀆以通水利也)秋令塞阱杜擭
(秋農事已成故塞之杜之)禁山之為苑澤之沈者(依山為苑就澤為沈則專利於)
(已而肆害於物故禁之)
萍氏(如雍氏浮主水禁者以萍為名比其於水上不沈溺也)掌國之水禁(水有灌載之利)
(而犯之則沈溺故有禁)幾酒(司察非時飲者)謹酒(使民節用酒凡此者以酒之能溺人猶水)
(也)禁川游者(禁不乘舟而浮游者亦以防沈溺也)
司寤氏(如萍氏覺寤覺也主夜者)掌夜時(一日一夜有十二時此專掌夜之時)以星
分夜(夜則星見曉則星没)以詔夜士夜禁(詔告也夜士夜巡徼之士主夜禁者)禦
晨行者(日未旦為晨禦之者使須明而後行也)禁宵行者夜遊者(半夜前曰)
(宵遊非夜時雖不行亦禁止之也)
司烜氏(下士六人徒十有二人烜火也)掌以夫燧取明火於日(夫燧取火)
(器也日太陽之精故取明火焉)以鑒取明水於月(鑒取水鏡也月太隂之精故取明水)
(焉)以共祭祀之明齍明燭(以明水為粢盛以明火爇燭也)共明水(以充)
(玄酒也)凡邦之大事(謂祀賓之大事)共墳燭庭燎(設於門外曰墳燭設於門)
(内曰庭燎)中春以木鐸脩火禁於國中(為季春將出火先事而戒也)軍
旅脩火禁(大衆所聚宜致謹也)邦若屋誅則為明竁焉
條狼氏(下士六人胥六人徒六十人條除也除道上之狼扈也)掌執鞭以趨辟(執鞭)
(筴以作威使行道者趨而避也)王出入則八人夾道(天子用八人夾道而趨辟)公
則六人(降於王也)侯伯則四人(降於公也)子男則二人(降於侯伯也)
凡誓(凡設誓士軍旅)執鞭以呼於前且命之(羣吏聽誓則執鞭使前來聽命)
誓僕右曰殺誓馭曰車轘誓大夫曰敢不關鞭五百
誓師曰三百誓邦之大史曰殺誓小史曰墨
脩閭氏(下士二人史一人徒十有二人脩治也閭里門也)掌比國中宿互&KR1909;者
(宿謂守衛互謂行馬&KR1909;謂擊柝脩閭氏則校比之也)與其國粥(行而賣物於國中者亦比校之)
而比其追胥者而賞罰之(追胥謂伺逐寇盗者既比其人數則勤怠可見勤者)
(賞之怠者罰之)禁徑踰者(行不由正路)與以兵革趨行者(用兵器趨行道)
(路者)與馳騁於國中者(奔走馳騁於國中之道者二者皆有禁)邦有故(喪亂)
(寇盗)則令守其閭互(互謂行馬所以斷出入也守閭門也互之所以防非常之變也)惟
執節者不幾(有節以達者則無所用乎幾察也)
冥氏(下士二人徒八人)掌設弧張為阱擭以攻猛獸以靈鼓敺
之若得其獸則獻其皮革齒須備
庶氏(下士一人徒四人)掌除毒蠱以攻說禬之嘉草攻之凡歐
蠱則令之比之
宂氏(如庶氏)掌攻蟄獸各以其物火之以時獻其珍異皮
革
翨氏(下士二人徒八人)掌攻猛烏各以其物為媒而掎之以時
獻其羽翮
柞氏(下士八人徒二十人主除木者柞側百反)掌攻草木及林麓(攻治也積木曰)
(林山足曰麓)夏日至(夏至之日)令刊陽木而火之(刊謂斫去其皮也山南曰)
(陽陽木以至陽之日刊而火之)冬日至(冬至之日)令剥隂木而水之(剥亦刊也)
(山北曰隂隂木以至隂之日剥而水之則陽木隂木皆不復生矣)若欲其化也(欲其化而)
(為日)則春秋變其水火(則隂木至春又從而火之陽木至秋又從而水之則無萌蘖之)
(生矣)凡攻木者掌其政令(凡治木者皆有政以正之令以命之)
薙氏(下士二人徒二十八主除草者薙替)掌殺草(草害稼穡故殺之)春始生而
萌之(春生氣始達故萌之而弗治也)夏日至而夷之(夷平也謂迫地而刈之也夏至)
(一隂生故可以夷之也)秋繩而芟之(含實曰繩芟其繩則不成熟矣繩孕)冬日至
而耜之(冬至一陽生則用耒耜以去根也)若欲其化也(欲化為土)則以水
火變之(以火而燒其芟夷之本末又從而加之以水也)掌凡殺草之政令
硩蔟氏(下士一人徒二人)掌覆夭鳥之巢以方書十日之號十
有二辰之號十有二月之號十有二歲之號二十有
八星之號縣其巢上則去之
翦氏(下士一人徒二人)掌除蠧物以攻禜攻之以莽草熏之凡
庶蠱之事
赤叐氏(如翦氏)掌除牆屋以蜃炭攻之以灰酒毒之凡隙
屋除其貍蟲
蟈氏(如赤叐氏)掌去鼃黽焚牡蘜以灰洒之則死以其煙被
之則凡水蟲無聲
壼涿氏(如蟈氏)掌除水蟲以炮土之鼓毆之以焚石投之
若欲殺其神則以牡橭午貫象齒而沈之則其神死
淵為陵
庭氏(下士一人徒二人)掌射國中之夭鳥若不見其鳥獸則以
救日之弓與救月之矢夜射之若神也則以犬隂之
弓與枉矢射之
銜枚氏(下士一人徒八人)掌司囂國之大祭祀令禁無囂軍旅
田役令銜枚禁嘂呼歎嗚於國中者行歌哭於國中
之道者
伊耆氏(如銜枚氏)掌國之大祭祀共其杖咸軍旅受有爵者
杖共王之齒杖
大行人(中大夫二人官主賓客之長)掌大賓之禮及大客之儀(大賓謂五)
(等諸侯大客謂諸侯之孤卿大夫士禮以本言儀以文言)以親諸侯(禮儀所以親睦諸侯)春
朝諸侯而圖天下之事(春見曰朝因而圖其事之可否)秋覲以比邦
國之功(秋見曰覲因而比其功之高下)夏宗以陳天下之謨(夏見曰宗謨謀)
(也因而陳其謨之是非)冬遇以恊諸侯之慮(冬見曰遇因而合其慮之同異)時
會以發四方之禁(時見曰會謂無常時相見也發禁謂征伐有罪也)殷同以
施天下之政(衆見曰同謂十二歲王不巡守則衆諸侯皆來朝也施政謂考其制度也)時
聘以結諸侯之好(時聘曰問謂諸侯使大夫來聘親以禮見之所以結其恩好也)殷
頫以除邦國之慝(殷頫曰視謂一服來朝之歲天子命以政禁之事所以除其惡行也)
間問以諭諸侯之志(天子遣使間歲一問諸侯所以通其志於上下)歸脈以
交諸侯之福(天子祭祀以胙分賜諸侯所以同其福於上下脤上忍反)賀慶以贊
諸侯之喜(諸侯有喜則賀慶以贊之而與之同其樂)致禬以補諸侯之烖
(禬祈禳之祭也諸侯有烖則致禬以補之而與之同其憂禬會)以九儀辨諸侯之
命等諸臣之爵(九儀謂諸侯之命五公侯伯子男也諸臣之爵四孤卿大夫士也)以
同邦國之禮而待其賓客(九儀之名位不同乃所以同邦國之禮也待賓客如)
(下文所云)上公之禮(此九儀之一也)執桓圭九寸(公執桓圭其長九寸)繅藉
九寸(以織組而成藻飾所以藉玉也其長與桓圭同繅早藉在夜反)冕服九章(龍山華蟲)
(火宗彛五章畫之於衣藻粉米黼黻四章綉之於裳)建常九斿(常即交龍之旂也其旒有九)
樊纓九就(樊馬腹帶也纓馬韁也以五采飾之而成九匝樊盤)貳車九乘(貳車副車)
(也無飾)介九人(介相賓者也陳於大門外)禮九牢(三牲備曰牢朝享後乃陳於館)
其朝位賓主之間九十步立當車軹擯者五人廟中
將幣三享王禮再祼而酢饗禮九獻食禮九舉出入
五積三問三勞諸侯之禮(此九儀之二也)執信圭七寸繅
藉七寸冕服七章(自華蟲以下)建常七斿樊纓七就貳車
七乘介七人禮七牢(以上皆降於上公二等)朝位賓主之間
七十步立當前疾擯者四人廟中將幣三享王禮一
祼而酢饗禮七獻食禮七舉出入四積再問再勞
諸伯執躬圭(此九儀之三也)其他皆如諸侯之禮(自躬圭外皆同諸侯)
諸子執穀璧五寸(此九儀之四也)繅藉五寸冕服五章(自宗彛以)
(下)建常五斿樊纓五就貳車五乘介五人禮五牢(以上)
(皆降於侯伯二等)朝位賓主之間五十步立當車衡擯者
三人廟中將幣三享王禮一祼不酢饗禮五獻食禮
五舉出入三積一問一勞諸男執蒲璧(此九儀之五也)其
他皆如諸子之禮(自執蒲璧外皆如諸子)凡大國之孤(孤以君命來聘)
(此九儀之六也)執皮帛以繼小國之君(執束帛為摯而飾以豹皮繼於子男之後)
出入三積不問一勞朝位當車前不交擯廟中無
相以酒禮之其他皆眡小國之君凡諸侯之卿(卿以)
(君命來聘此九儀之七也)其禮各下其君二等(比其君之禮皆降二等)以下
及其大夫士皆如之(亦下其君二等大夫九也儀之八也士九儀之九)邦
畿方千里(王畿地方千里)其外方五百里謂之侯服(在王畿外)歲
一見(其地近故每年一朝見現)其貢祀物(共祭祀之用者)又其外方五百
里謂之甸服(在侯服外)二歲一見(地稍遠故二年一朝)其貢嬪物(共嬪)
(婦之用者)又其外方五百里謂之男服(在甸服外)三歲一見(地又)
(遠故三年一朝)其貢器物(共器物之用者)又其外方五百里謂之采
服(在男服外)四歲一見(地又遠故四年一朝)其貢服物(共衣服之貢者)又其
外方五百里謂之衛服(在采服外)五歲一見(地又遠故五年一朝)其
貢材物(共材用之貢者)又其外方五百里謂之要服(在衛服外要腰)
六歲一見(地尤遠故六年一朝)其貢貨物(共寳貨之貢也)九州之外謂
之蕃國(六服在九州内其外則夷服鎮服蕃服皆謂之蕃國也)世一見(以其地極遠故)
(嗣君即位乃朝)各以其所貴寳為摯(不拘其所貢也)王之所以
撫邦國諸侯者(天子撫安諸侯之法如下文所云)歲徧存(每歲徧問其安否)
三歲徧頫(三歲則徧視其治效)五歲徧省(五年則徧察其風俗)七歲屬象
胥(象胥通言語之官也)諭言語(五方言語不通故使象胥諭之)恊辭命(諸侯無辭不相)
(接故使象胥恊之此二者七年一次舉行)九歲屬瞽史(瞽史樂官)諭書名(書名所以)
(同其文故使瞽史諭之)聽聲音(聲音所以和其聲故使瞽史聽之此二者九年一次舉行)十
有一歲達瑞節(六瑞見宗伯六節見掌節所以達四方而文之也)同度量(度謂)
(丈尺量謂斗斛所以同四方而一之也)成牢禮(若掌客之所掌是也)同數器(若合方氏)
(之所掌是也)修法則(法謂八法則謂八則修謂損益因革之也此五者十一年一次舉行)十
有二歲王巡守殷國(每十二年王巡守諸侯如不巡守則諸侯皆來朝也)凡諸
侯之王事(諸侯朝王之事)辨其位(辨其朝廷賓主之位)正其等(正其尊卑上下)
(之等)恊其禮(恊其饔餼積膳之禮)賓而見之(使諸侯以賓禮見之)若有大
喪則詔相諸侯之禮若有四方之大事則受其幣聽
其辭凡諸侯之邦交(鄰國往來)歲相問也(比年一小聘也)殷相
聘也(三年一大聘也)世相朝也(嗣君即位乃親相朝以見聘問皆遣臣也)
小行人(下大夫四人行人之副)掌邦國賓客之禮籍(諸侯名位尊卑之書)以
待四方之使者(以待諸侯之臣來使於王國者)令諸侯春入貢(春朝之時)
(入貢謂六服所貢也)秋獻功(秋覲之時獻功謂考績之功也)王親受之(親受其貢與功)
(所以敬諸侯也)各以其國之籍禮之(國有小大故禮有等差必按其書而禮待之也)
凡諸侯入王則逆勞於畿及郊勞眡館將幣為承
而擯凡四方之使者大客則擯小客則受其幣而聽其
辭使適四方(天子使人於諸侯)恊九儀賓客之禮(恊合也賓禮五)
(公侯伯子男也客禮四孤卿大夫士也共為九儀)朝覲宗遇會同(見前大行人注)君
之禮也(六者諸侯事君之禮)存頫省聘問(見大行人注)臣之禮也(五者)
(天子撫臣之禮)達天下之六節(龍節虎節人節旌節符節管節)山國用虎節
土國用人節澤國用龍節(見掌節注)皆以金為之(為尊者將命取)
(不可變為義也)道路用旌節門關用符節(見掌節注)都鄙用管節
(都鄙采邑也管節如後世之竹使符也此與掌節守都鄙者用角節不同)皆以竹為之(竹有)
(自然之節將命者期於無失節而已)成六瑞(六等合瑞之玉也四圭二璧)王用瑱圭
公用桓圭侯用信圭伯用躬圭子用穀璧男用蒲璧
(宗伯言執謂執之以行禮也此皆言用謂用之以合符也瑱鎮)合六幣(六幣諸侯所以享王也合)
(者如圭合馬璋合皮之類)圭以馬(銳首曰圭其幣用馬)璋以皮(半圭曰璋其幣用豹皮圭)
(與璋二王之後用之)璧以帛(璧員而中虛其幣用帛)琮以錦(琮方而八面其幣用錦璧)
(與琮侯伯用之)琥以繡(琥為虎形其幣用繡)璜以黼(半璧曰璜其幣用黼琥與璜子男用)
(之)此六物者(總說上文六幣)以和諸侯之好故(以其通情而來則謂之好)
(以其因事而來則謂之故)若國札喪則令賻補之若國凶荒則
令賙委之若國師役則令稾禬之若國有福事則令
慶賀之若國有禍烖則令哀弔之凡此五物者治其
事故及其萬民之利害為一書(為此一書所以興利除害也)其禮
俗政事教治刑禁之逆順為一書(為此一書所以去逆而成順也)其
悖逆暴亂作慝猶犯令者為一書(為此一書將以嚴而制之)其札
喪凶荒厄貧為一書(為此一書所以寬而恤之)其康樂和親安平
為一書(如此則康樂和親可致矣故又為此一書)凡此五物者(總上文五書)每
國辨異之(每國各為五書)以反命於王(行人巡行天下錄成五書然後復命於王)
以周知天下之故(如此則天下之事可得而徧知矣)
司儀(上士八人中士十有六人掌賓客擯相之禮)掌九儀之賓客擯相之禮
(公侯伯子男五者為賓孤卿大夫士四者為客共為九儀接賓曰擯贊禮曰相)以詔儀容辭
令揖讓之節(儀以文言容以貌言以言達意謂之辭參合乎上謂之令以手拱人謂之揖先)
(人後已謂之讓司儀則以言而詔其節也)將合諸侯(有事而會)則令為壇三成
(為壇於國外三成三重也)宫旁一門(為宫方三百步每旁一門)詔王儀(告王以見諸侯)
(之儀)南鄉見諸侯(南者離明之方取鄉明之義也鄉向)土揖庶姓(土揖下手揖之)
(庶姓者非王之親也)時揖異姓(時揖平手揖之異姓者王之外親也)天揖同姓(天揖)
(舉手揖之同姓者王之族人也)及其擯之(擯諸侯以前王)各以其禮(以爵之尊卑而)
(為隆殺)公於上等(壇有三重擯公於第一重)侯伯於中等(擯侯伯於第二重)
子男於下等(擯子男於第三重)其將幣亦如之(將幣以享亦分三等)其
禮亦如之(祼將禮同)王燕則諸侯毛(謂以髮白黑分尊卑也朝事尚爵而燕尚)
(齒者燕以示慈惠故也)凡諸公相為賓(諸公之國相朝)主國五積三
問(主國主人之國也積財用也於其止宿則有五積以其間闊則有三問)皆三辭拜受
(賓三辭不獲乃拜而受之)皆旅擯(公之擯九人旅則陳之也)再勞(以其道路之苦故再勞之)
三辭三揖(賓三辭每辭一揖)登拜受(賓三辭不獲乃登堂拜受)拜送(勞禮重於)
(積問故拜送使人也)主君郊勞(積問勞特遣使而已主君又親勞之於郊焉)交擯(賓主)
(各陳擯者九人以傳賓主之辭)三辭(賓三辭其郊勞之禮)車送拜辱(賓以主君親勞故乘)
(車出舍門而迎之乃下車拜其屈辱而來也)三揖三辭(三揖以致恭三辭以致讓)拜受
(賓三辭不獲乃拜而受)車送(主君既出賓又乘車送之)三還(主君三還辭之)再拜(賓乃)
(再拜送之)致館亦如之(賓始至國使大夫受館主君又以禮親致亦如郊勞之禮也)致
飱如致積之禮(夕食曰飱小禮也故但遣大夫如致積之禮)及將幣(賓致幣以)
(享主君)交擯(賓始入廟主君迎賓故交擯以𫝊辭)三辭(賓三辭主君之迎)車逆拜
辱(主君乘車出大門迎賓而拜其辱)賓車進(賓車於是前進)答拜(主君拜辱而賓答之)
三揖三讓(主君揖而賓讓)每門止一相(相謂主之擯賓之介也將致敬於廟故每)
(門止用一相)及廟(及至廟中)惟上相入(惟上擯上介入)賓三揖三讓(將登)
(堂故揖而讓主君也)登再拜授幣(賓既登堂將授幣以享主君故主君拜之授當為受)賓
拜送幣(賓則拜而送幣於主君也賓當為擯)每事如初(送幣如初將幣之禮)賓亦
如之(賓讀如擯謂以鬱鬯禮賓也)及出(賓將出廟)車送(主人以車送賓)三請三
進(主君請賓就車每一請則一進欲遠送之也)再拜(既請進則再拜)賓三還三辭
(主君每一請則賓亦一還一辭)告辟(賓告主君言已辟去也辟音避)致饔餼(熟食曰饔生物)
(曰餼主君致之於賓)還圭(賓以圭享主君禮畢則還之也)饗食(享以飲為主食以食為主皆所)
(以待賓也)致贈(賓去而主君贈之以財也)郊送(主君又親送賓於郊)皆如將幣之
儀(送逆揖讓辭受之節皆同將幣)賓之拜禮拜饔餼拜饗食賓繼
主君皆如主國之禮諸侯諸伯諸子諸男之相為
賓也(侯伯子男之國相朝)各以其禮相待也(各眡其命之數而為之隆殺也)如
諸公之儀(其行禮之節一與諸侯同)諸公之臣相為國客則三
積皆三辭拜受及大夫郊勞旅擯三辭拜辱三譲登
聽命下拜登受賓使者如初之儀及退拜送致館如
初之儀及將幣旅擯三辭拜逆客辟三揖每門止一
相及廟惟君相入三讓客登拜客三辟授幣下出每
事如初之儀及禮私面私獻皆再拜稽首君答拜出
及中門之外問君客再拜對君拜客辟而對君問大
夫客對君勞客客再拜稽首君答拜客趨辟致饔餼
如勞之禮饗食還圭如將幣之儀君館客客辟介受
命遂送客從拜辱於朝明日客拜禮賜遂行如入之
積凡侯伯子男之臣以其國之爵相為客而相禮其
儀亦如之凡四方之賓客禮儀(所以相接)辭命(所以相與)餼
牢(所以致賜)賜獻(及用禽鳥之屬)以二等從其爵而上下之(皆自上而)
(下降殺以兩一從其爵命而已)凡賓客送逆同禮(來則逆之而有問勞之禮去則送之)
(而有贈送之禮)凡諸侯之交(邦交之禮)各稱其邦而為之幣(各稱其邦)
(之大小而致其幣如二王後用圭璋侯伯用璧琮之類)以其幣為之禮(因其幣之隆殺)
(而為禮之厚薄)凡行人之儀(擯相傳辭之威儀)不朝不夕(日出為朝面東也日)
(入為夕面西也)不正其主面(不南向)亦不背客(不北向但居賓主之間而已)
行夫(下士三十有二人府四人史八人胥八人徒八十人主國使之禮)掌邦國傳遽之
小事(謂乘郵傳急遽之事蓋事之小而欲速達者)&KR0839;惡而無禮者(&KR0839;惡謂吉凶之)
(小事禮籍所不載者)凡其使也(行夫出而為使)必以旌節(執旌節以通道路也)
雖道有難而不時必達居於其國則掌行人之勞辱
事焉使則介之
環人(中士四人史四人胥四人徒四十人主圍賓客任器為之守備)掌送逆邦國之
通賓客(邦國賓客取道往來者則送迎之)以路節達諸四方(路節謂道路用)
(旌節也達諸四方使無阻也)舍則授館令聚柝有任器則令環之
凡門關無幾(賓客有路節以出入門關故無幾察之者)送逆及疆(送賓迎賓)
(皆及於國之境)
象胥(每翟上士一人中士二人下士八人徒二十人主通夷狄之言)掌蠻夷閩貉戎
狄之國使(八蠻四夷七閩九貉五戎六狄之國遣使來朝貢者)掌傳王之言而
諭說焉(遠人不曉中國言語故象胥傳王言而開諭解說之)以和親之(如此則遠人之)
(心和而不乖親而不疎也)若以時入賓(謂蕃國之君世一見之)則恊其禮(遠人)
(之禮不同於中國象胥則教之恊其禮也)與其辭言傳之(遠人之言不通於中國象胥則)
(傳其言辭也)凡其出入送逆之禮節幣帛辭令(出則送之入則逆之)
(禮節以相接幣帛以致享辭令以相與)而賓相之(接賓曰擯贊禮曰相賓擯)凡國
之大喪詔相國客之禮儀而正其位凡軍旅會同受
國客幣而賓禮之凡作事王之大事諸侯(王者征伐四夷)
(之事則用諸侯捍屏)次事卿(若威令文誥之辭)次事大夫次事上士下
事庶子(皆量其事體之輕重用之)
掌客(上士二人下士四人府一人史二人胥二人徒二十人掌賓客牢禮之法)掌四方賓
客之牢禮餼獻飲食之等數(牢禮謂三牲也餼獻謂禽獸也飲謂酒醬食謂)
(膳羞皆以等級而異其殺)與其政治(政以正之治以理之)王合諸侯而饗禮
(合五等諸侯而行享食之禮)則具十有二牢(牢具十二者王禮之數也)庶具百
物備(庶羞之具百物之品莫不咸具)諸侯長十有再獻(諸侯長謂上公之命作伯)
(者用十二獻者所以優尊之也)王巡守殷國(王十二年而一巡守則衆國皆朝)則國
君膳以牲犢(所過之國其君以犢牲供王之膳貴其誠也)令百官百牲皆
具(掌客令主國具百牲以供王之百官)從者三公眡上公之禮(王之從行三公)
(其禮比於上公)卿眡侯伯之禮(王之從行卿其禮比於侯伯)大夫眡子男
之禮(王之從行大夫其禮比於子男)士眡諸侯之卿禮(王之從行上士其禮比諸)
(侯之卿)庶子一眡其大夫之禮(庶子兼中士下士而言其禮比諸侯之大夫)
凡諸侯之禮(此下言王者待諸侯之禮)上公五積(此言待上公之禮其未至)
(也於其止宿先致五積積音漬)皆眡飱牽(其始至也則致夕食眡謂眡其五牢之數也牽謂牽)
(牢而致之也)三問皆脩(以其間闊故致三問也脩者脯之加薑桂者也)羣介行人
宰史皆有牢(言公所從行之人皆有牢禮也)飱五牢(此即夕食五牢之數也)食
四十(庶羞可食者凡四十品)簠十(簠盛稻梁其數有十)豆四十(豆所以盛醢其數四)
(十)鉶四十有二(鉶盛羹器也其數四十二)壺四十(壺所以盛酒其數四十)鼎
簋十有二(鼎以烹牲簋盛黍稷二者之數各十有二)牲三十有六(牛羊豕三牲具)
(為一牢每牢以九為列牲三十六者則上公四牢也)皆陳(以上皆陳設之)饔餼九牢(饔熟)
(食餼則生氣存焉此朝享之後所致之大禮也)其死牢如飱之陳(如飱五牢之數陳於)
(門外)牽四牢米百有二十筥醯醢百有二十罋車皆
陳車米眡生牢牢十車車秉有五籔車禾眡死牢牢
十車車三秅芻薪倍禾皆陳乘禽日九十雙殷膳大
牢以及歸三饗三食三燕若弗酌則以幣致之凡介
行人宰史皆有飱饔餼以其爵等為之牢禮之陳數
惟上介有禽獻夫人致禮八壺八豆八籩膳大牢致
饗大牢食大牢卿皆見以羔膳大牢侯伯四積(此言)
(待侯伯之禮四積者比於上公降一等也)皆眡飱牢(眡飱四牢之禮)再問皆脩(侯伯)
(止再問又無羣介行人牢史之牢)飱四牢食三十有二簠八豆三十
有二(比於上公皆減五分之一)鉶二十有八(上公堂上二十二東西夾各十故其數四)
(十二侯伯堂上十二東西夾各八故其數二十八)壺三十有二(亦減五分之一)鼎簋
十有二(其數與上公同)腥二十有七(變牲言腥者互見也二十七者三九之數也)
皆陳饔餼七牢(降於上公二等)其死牢如飱之陳(如飱四牢之數)
牽三牢米百筥醯醢百罋皆陳米三十車禾四十車
芻薪倍禾皆陳乘禽日七十雙殷膳大牢三饗再食
再燕凡介行人宰史皆有飱饔餼以其爵等為之禮
惟上介有禽獻夫人致禮八壺八豆八籩膳大牢致
饗大牢卿皆見以羔膳特牛子男三積(此言待子男之禮三)
(積者又降於侯伯一等也)皆眡飱牽(眡飱三牢之數)一問以脩(亦降一等)飱三
牢食二十有四簠六豆二十有四(比於侯伯皆減四分之一)鉶十
有八(堂上十東西夾各四)壺二十有四(亦減四分之一)鼎簋十有二(惟鼎)
(簋之數公侯伯子男同)牲十有八(二九十八也牲當為腥)皆陳饔餼五牢
(降於侯伯二等)其死牢如飱之陳(如飱三牢之數)牽二牢米八十
筥醯醢八十罋皆陳米二十車禾三十車芻薪倍禾
皆陳乘禽日五十雙一饗一食一燕凡介行人宰史
皆有飱饔餼以其爵等為之禮惟上介有禽獻夫人
致禮六壺六豆六籩膳眡致饗親見卿皆膳特牛
凡諸侯之卿大夫士為國客(謂諸侯不親來使卿大夫來聘問也)則如
其介之禮以待之(如待諸侯上介之禮)凡禮賓客國新殺禮
凶荒殺禮札喪殺禮禍烖殺禮在野在外殺禮凡賓
客死致禮以喪用賓客有喪惟芻稍之受遭主國之
喪不受饗食受牲禮
掌訝(中士八人府二人史四人胥四人徒四十人訝與迓同主迎賓客者)掌邦國之等
籍(謂九儀之等差載於書籍者)以待賓客(以其等差而為隆殺之節)若將有國
賓客至(國賓謂諸侯國客謂諸侯之臣至謂來朝聘也)則戒官修委積(遺人掌郊)
(里之委積以待賓客掌訝則戒之使供具也)與士逆賓於疆(與訝士迎賓客於國之境)
為前驅而入(既迎於境則為之前驅而入於國也)及宿則令聚&KR1909;及
委則致積至於國賓入館次於舍門外待事於客及
將幣為前驅至於朝詔其位入復及退亦如之凡賓
客之治令訝訝治之凡從者出則使人道之及歸送
亦如之凡賓客(凡迎賓客之禮)諸侯有卿訝(此言使卑者迎尊者也卿)
(卑於諸侯故使卿訝之)卿有大夫訝(大夫卑於卿故使大夫迎之)大夫有士
訝(士卑於大夫故使士迎之)士皆有訝(如上士為賓客則使中下士迎之也)凡訝者
(凡迎賓客)賓客至而往(賓客告至乃往迎之)詔相其事(詔謂以言告之相謂以力)
(贊之)而掌其治令(治謂理其事令謂有所使)
掌交(中士八人府二人史四人徒三十有二人掌交通諸侯之好)掌以節與幣巡邦
國之諸侯及其萬民之所聚者(節以為行信幣以見諸侯巡行自王國而)
(及諸侯由諸侯而及萬民所以通上下之情也)道王之德意志慮(道言也王者德之所)
(存意之所發志之所之慮之所定皆與諸侯萬民言之)使咸知王之好惡辟行
之(使諸侯萬民皆知王之所好而行之知王之所惡而辟之)使和諸侯之好(謂諧和諸)
(侯之心使之好王也)達萬民之說(謂通達萬民之情使之悦王也)掌邦國之通
事而結其交好(邦國通事謂諸侯相朝之禮凡此所以結其交與好也)以諭九
税之利(諭告也九税謂九職之税使諸侯征之得以為利也)九禮之親(九禮謂九儀之)
(禮使諸侯守之各安其分也)九牧之維(九牧謂九州之牧使之小大相維也)九禁之
難(九禁謂九法之禁使之避免患難也難去聲)九戎之威(九戎謂九伐之兵使之奉法畏)
(威也)
掌察(四方中士八人史四人徒十有六人)闕
掌貨賄(下士十有六人史四人徒三十有二人)闕
朝大夫(每國上士二人下士四人府一人史二人庶子八人徒二十人主都家采邑之國治而命於)
(朝)掌都家之國治(掌凡公卿王子弟之都大夫之家凡有治於國者)日朝以
聽國事故(所作謂之事所遭謂之故朝大夫每日至朝廷而聽之)以告其君長
(而告之於都家之君長)國有政令(王國有所正之政有所使之令)則令其朝大
夫(令都家之吏使之告其君長)凡都家之治於國者(謂都家有事聽命於王國)
(者)必因其朝大夫(必因朝大夫以達於王國)然後聽之(然後聽其治也)惟
大事弗因(則冢宰聽之)
都則(中士一人下士二人府一人史二人庶子四人徒八十人)闕
都士(中士二人下士四人府二人史四人胥四人徒四十人)闕
家士(亦如之)闕
周禮句解卷十
