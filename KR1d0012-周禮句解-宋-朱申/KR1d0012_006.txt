周禮句解卷六
宋朱申撰
春官宗伯下
大司樂(中大夫二人樂官之長)掌成均之灋(成均五帝學名法謂其遺法也)以治
建國之學政(國有學政不治則不脩不建則不立)而合國之子弟焉(合聚)
(也公卿大夫之子弟當入學者謂之國子)凡有道者有德者使教焉(率性之謂)
(道行道而有得於心謂德蓋延請在學有道德者使之教子弟焉)死則以為樂祖(有道)
(德者死則尊之以為樂祖)祭於瞽宗(瞽宗殷學名祭於學宫示不忘其所教也)以樂德
教國子(以樂成其德故曰樂德國子即國之子弟也)中和祗庸孝友(中不偏也)
(和中節也祇敬也庸常也善父母為孝善兄弟為友)以樂語教國子(以樂達其語故曰樂)
(語)興道諷誦言語(興者託物興詞道者直言其事微言動之曰諷以聲節之曰誦發端)
(曰言答述曰語)以樂舞教國子(以樂節其舞故曰樂舞)舞雲門(門言其出謂其)
(德如雲之出也)大卷(卷言其聚謂能聚物類也此二者皆黃帝之樂卷權)大咸(咸池堯樂也言)
(其德無所不施也)大㲈(舜樂也言其德能紹堯之道也㲈韶)大夏(禹樂也言其德能大中國)
(也)大濩(湯樂也言其德能使天下得其所也濩戸故反)大武(武王樂也言其德能成武功也)
以六律(黃鍾大蔟姑洗蕤賓夷則無射六陽律為六律)六同(大吕夾鍾中吕林鍾南吕應鍾)
(六隂律為六同)五聲(宫商角徵羽)八音(金石絲竹匏土革木)六舞(黃帝堯舜禹湯武六)
(代樂舞)大合樂(律同聲音六舞所以大合樂也)以致鬼神示(奏之郊廟則幽而鬼)
(神示由此而致也)以和邦國(賜之諸侯則明而邦國由此而和也)以諧萬民(用之)
(鄉射則内之萬民由此而諧也)以安賓客(用之燕饗則外之賓客由此而安也)以說遠
人(四夷之君來朝而與之宴樂以此作則遠人皆悅也說悅)以作動物(歲十二月索萬物而)
(饗之樂以此作則動物可作也)乃分樂而序之(分用六代之樂以功德厚薄為先後之序)
以祭以饗以祀(祭地示享人鬼祀天神)乃奏黃鍾(奏者播之於器也黃鍾屬)
(子)歌大吕(歌者詠之於聲也大吕屬丑子與丑合)舞雲門(舞者動之於容也雲門黃)
(帝樂)以祀天神(祀天南郊)乃奏大蔟(屬寅)歌應鍾(屬亥寅與亥合)舞咸
池(堯樂)以祭地示(祭地北郊)乃奏姑洗(屬辰)歌南吕(屬酉辰與酉合)舞
大㲈(舜樂)以祀四望(祀五岳四鎮四瀆)乃奏蕤賓(屬午)歌函鍾(即林)
(鍾也屬未午與未合)舞大夏(禹樂)以祭山川(祭天下名山大川)乃奏夷則
(屬申)歌小吕(即中吕也屬己巳與申合)舞大濩(湯樂)以享先妣(姜嫄后稷之母)
乃奏無射(屬戌)歌夾鍾(屬夘夘與戌合)舞大武(武王樂)以享先祖
(周之先王先公)凡六樂者(總上文六樂而言)文之以五聲(五聲相雜以成文)
播之以八音(播被也被之八器以成音)凡六樂者(同上)一變而致羽
物及川澤之示(此言大蜡之祭索鬼神而致百物也變猶更也樂成而更奏也羽物翟雉)
(之屬注瀆曰川水鍾曰澤)再變而致臝物及山林之示(臝物虎豹之屬積石)
(曰山竹木曰林)三變而致鱗物及丘陵之示(鱗物魚龍之屬土高曰丘大阜)
(曰陵)四變而致毛物及墳衍之示(毛物狐貉之屬水涯曰墳下平曰衍)五
變而致介物及土示(介物龜鼈之屬土示即原隰之示也)六變而致象
物及天神(象物謂日月星辰天神謂上帝及五帝也)凡樂(大凡作樂)圜鍾為
宫(圜鍾即夾鍾也屬夘正東方之律也致天神以為之宫則以帝所出之方也)黃鍾為角
(黃鍾屬子宫聲最濁角聲次之)大蔟為徵(屬寅)姑洗為羽(屬辰羽聲最清徵聲次之)
(子寅辰三者陽律之相繼也)靁鼓靁鼗(八面鼔也縣之曰鼔有柄曰鼗靁為天聲也)孤
竹之管(孤竹竹特生者取陽數竒也)雲和之琴瑟(雲和山名也)雲門之
舞(雲和雲門皆取其為天之施也)冬日至於地上之圜丘奏之(冬至陽生)
(之始圜丘象天之形故以祀天神而奏其樂也)若樂六變(自子至巳為陽數自午至亥為隂數)
(陽數至少隂之申而止隂數至少陽之寅而止圜鍾屬夘自夘至申其數六六變者圜鍾之數極於六也)
則天神皆降(天神在上故曰降)可得而禮矣(可以行祀之禮)凡樂
函鍾為宫(函鍾屬未西南方之律也致地示以為之宫則以致養之方也)大蔟為角
(屬寅)姑洗為徵(屬辰)南吕為羽(屬酉是三者律吕之相生也)靈鼔靈鼗
(六面鼔也靈者地之德也)孫竹之管(孫竹竹枝根之未生者蓋以隂為小也)空桑之
琴瑟(空桑山名曰空者蓋以隂為乏也)咸池之舞(以咸池為舞象地之澤也)夏日
至於澤中之方丘奏之(夏至隂生之始方澤象地之形故以祭地示而奏其樂也)
若樂八變(函鍾屬末自未至寅其數八八變者函鍾之數極於八也)則地示皆出
(地示在下故曰出)可得而禮矣(可以行祭之禮)凡樂黃鍾為宫(黃鍾)
(屬子正北方之律也致人鬼以為之宫則以幽隂之方也)大吕為角(屬丑)大蔟為徵
(屬寅)應鍾為羽(屬亥是三者律吕之相合也)路鼓路鼗(四面鼓也路者取往來之)
(義)隂竹之管(隂竹生於山北者亦取幽隂之義)龍門之琴瑟(龍門山名龍則)
(取神化不測之義)九德之歌(九功之德皆可歌也謂之九歌取其萬世永賴也)九㲈
之舞(取其繼紹前人也)於宗廟之中奏之(禘祫禴祠蒸嘗之時享人鬼於宗廟)
(而奏其樂也)若樂九變(黃鍾屬子自子至申其數九九變者黃鍾之數極於九也)則人
鬼可得而禮矣(可以行享之禮不曰皆至者原孝子之心惟恐其不至也)凡樂事
(作樂之事)大祭祀宿縣(大祭祀謂鬼神示宿縣者於祭前之夕列於筍簴也縣玄)遂以
聲展之(遂相扣作聲而展省聽之知其完否也)王出入則令奏王夏(夏大)
(也王祭祀出入廟門則奏王夏之章)尸出入則令奏肆夏(尸立人以象神也其出入)
(廟門則奏肆夏之章)牲出入則令奏昭夏(王出迎牲及爓肉與醴則奏昭夏之章)
帥國子而舞(凡興舞皆使國之子弟為之)大饗不入牲(大享賓客設牲於廟)
(門外因即烹之)其他皆如祭祀(不入牲故不奏昭夏其他如王出入賓出入亦奏王夏肆)
(夏)大射(將祭擇士而射)王出入令奏王夏(同上)及射令奏騶虞
(騶虞詩召南篇王射以騶虞為節也騶側留反)詔諸侯以弓矢舞(謂執弓挾矢揖讓進)
(退之儀也)王大食三宥(大食者朔望以樂侑食時也宥與侑同謂勸也)皆令奏鍾
鼓(用樂節以助氣體之養也)王師大獻(師出有功獻捷於廟)則令奏愷樂(愷樂)
(獻功之樂也以人之怒氣釋焉故也)凡日月食四鎮五嶽崩大傀異
烖諸侯薨令去樂大札大凶大烖大臣死凡國之大
憂令弛縣凡建國禁其淫聲過聲凶聲慢聲大喪涖
廞樂器及葬藏樂器亦如之
樂師(下大夫四人上士八人下士十有六人府四人史八人胥八人徒八十人佐大司樂教其屬者)
掌國學之政(大司樂之所建治者)以教國子小舞(比六舞為小舞則雲門以)
(下蓋大舞也)凡舞(其目在下)有帗舞(析五采繒柄而持之)有羽舞(析重翟之羽為)
(之)有皇舞(五采為羽以象鳳凰來儀)有旄舞(持旄牛之尾以象百獸率舞)有干
舞(執干盾而舞)有人舞(使人效四夷來王之舞)教樂儀(教王以樂出入於大寢朝)
(廷之儀)行以肆夏(行於大寢之中則奏肆夏之章以為節也)趨以采薺(趨於朝廷)
(之上則歌采薺之詩以為節也薺咨)車亦如之(行緩而趨疾故車之疾徐亦以肆夏采薺為節)
環拜以鍾鼓為節(賓客環列而拜則鼓聲以作之鍾聲以止之)凡射(以樂為射)
(之節)王以騶虞為節(騶虞召南詩射義曰樂官備也)諸侯以貍首為節
(樂會時也其詩亦見射義)大夫以采蘋為節(樂循法也)士以采蘩為節
(樂不失職也采蘩采蘋亦召南詩也)凡樂掌其序事(陳樂器及作樂之事皆有次序)治
其樂政(治理樂聲使得其正)凡國之小事用樂者(小事謂小祭祀)令奏
鍾鼓(令其屬奏之)凡樂成則告備(樂一變為一成告備者所謂工告樂備也)詔
來瞽臯舞(臯緩也詔瞽使之來詔舞使之緩)及徹(祭畢而徹俎豆)帥學士而
歌徹(學士國子也歌徹歌雝頌也)令相(相扶助也瞽矇當退使眡瞭扶之)饗食諸
侯(享以飲為主食以食為主)序其樂事(亦有先後之序)令奏鍾鼓令相如
祭之儀(敬賓猶敬神也)燕射(飲燕用射)帥射夫以弓矢舞(執弓挾矢揖讓)
(進退之儀)樂出入令奏鍾鼓(所以為之節也)凡軍大獻(告捷於廟)教愷
歌(教瞽矇也)遂倡之(樂師倡之而瞽矇和之也)凡喪陳樂器則帥樂
官及序哭亦如之凡樂官掌其政令聽其治訟
大胥(中士四人稱胥有才智之)掌學士之版(學士國子也版籍也)以待致諸
子(父兄爵列於國謂之國子以其衆言之則謂之諸子致謂按比版籍以致其來也)春入學
舍采合舞(春以學士入學舍采謂薦蘋蘩之祭而禮先師合舞者等其進退使應節奏也舍石)
秋頒學合聲(至秋則頒其才藝所以合聲者亦等其曲折使應節奏也)以六樂之
會正舞位(會六代之樂而舞焉正舞位者使左右前後有倫也)以序出入舞者
(其出入行綴各有序也)比樂官(比校其所教之人)展樂器(展視其所用之器)凡
祭祀之用樂者以鼓徵學士(大胥擊鼔以徵召學士之衆皆舞)序宫
中之事(次序宿衛於王宫者)
小胥(下士八人府二人史四人徒四十人贊大胥者)掌學士之徵令而比之
(徵之使來學令之使有為比則校其能否也)觵其不敬者(觵罰爵也慢期則不敬故觵以)
(罰之觵古横反)巡舞列而撻其怠慢者(撻以荆朴怠慢則不勤恪故巡行舞列而)
(撻以辱之)正樂縣之位(縣謂鍾磬之屬縣於筍簴者也位則其次序也)王宫縣(四面)
(皆縣如宫之有牆也)諸侯軒縣(去其南面以避王也)卿大夫判縣(又去其北面以)
(示其德半於君也)士特縣(又去其西面以示特立之義也)辨其聲(别其聲音)凡縣
鍾磬(每方各六十枚)半為堵(半陳之則為堵如見宫牆之堵)全為肆(全陳之則為肆)
(如四面皆設)
大師(下大夫二人賢凡樂工皆以瞽矇為之擇其智者使為之師)掌六律六同以合
隂陽之聲(六律陽聲六同隂聲合者子與丑合寅與亥合夘與戌合辰與酉合已與申合午與)
(未合)陽聲(六律)黃鍾(子)大蔟(寅)姑洗(辰)蕤賓(午)夷則(申)無
射(戌)隂聲(六同)大吕(丑)應鍾(亥)南吕(酉)函鍾(未)小吕(已)
夾鍾(夘)皆文之以五聲(五聲相雜成文)宫(上)商(金)角(木)徵(火)
羽(水)皆播之以八音(被於八器以成音)金(鍾鏄)石(磬)土(塤)革(鼓鼗)
絲(琴瑟)木(祝敔)匏(笙)竹(管簫)教六詩(教瞽矇以六詩)曰風(諸侯國風)曰賦
(直陳其事)曰比(即物為比)曰興(託物興詞)曰雅(大小二雅)曰頌(祭祀歌頌風雅頌三)
(者詩之體也賦比興三者所以為是詩者也)以六德為之本(中和祗庸孝友以立其本)
以六律為之音(六律六同以和其音)大祭祀帥瞽登歌(帥瞽矇升堂而)
(歌詩)令奏擊拊(拊形如鼓以韋為之實之以糠擊拊瞽乃歌也拊音撫)下管播樂
器(吹管者在堂下匏竹之屬皆樂器也)令奏鼓&KR0615;(朄小鼔也鼔朄乃播樂器也朄音胤)大
饗亦如之(享諸侯亦知祭祀也)大射帥瞽而歌射節(射節即騶虞貍首采)
(蘋采蘩也)大師(大起軍師)執同律以聽軍聲(執六同六律吹之以言軍士之聲)
而詔吉凶(商則戰勝軍士強角則軍擾多變失士心宫則軍和士卒同心徵則將急數怒軍士)
(勞羽則兵弱少威)大喪帥瞽而廞作匶謚凡國之瞽矇正
焉
小師(上士四人贊大師者)掌教鼓鼗柷敔塤簫管弦歌(教瞽)
(矇也革音曰鼔鼗如鼔而小旁有耳持其柄摇之柷如漆筩中有推柄動擊其旁以合樂也敔)
(刻木為虎背有二十七刻以木轢之以止樂也塤燒土為之銳上平底有六孔以取聲簫編小竹為)
(之管如篪有六孔弦琴瑟也歌依詠也)大祭祀登歌擊拊(登堂而歌必先擊拊)
下管擊應鼔(應鼔鼙也蓋為鼔朄之應也)徹歌(有司徹而歌雝)大饗亦
如之(大享諸侯亦同祭祀)大喪與廞凡小祭祀小樂事鼔
朄掌六樂(六代之樂)聲音之節(五聲八音之節奏)與其和(相應)
(和和去聲)
瞽矇(上瞽四十人中瞽百人下瞽百有六十人無目眸謂之瞽有目眸而無見謂之矇)掌播鼗
柷敔塤簫管弦歌(此八者皆小師教瞽矇播揚以出聲也)諷誦詩(背文曰諷)
(以聲節之曰誦諷誦六詩則知民風之厚薄也)世奠繫(奠定也繫即帝系世本之書也言以世之)
(序而定其繫也誦世奠繫則知前世之興衰也)鼓琴瑟(詩與世本雖不歌詠猶鼔琴瑟以合之也)
掌九德六詩之歌(九德見大司樂六詩見大師歌謂以人聲詠之也)以役大
師(應大師之役使)
視瞭(三百人府四人史八人胥十有二人徒百有二十人目明者)掌凡樂事播鼗
擊頌磬笙磬掌大師之縣凡樂事相瞽(相扶助也瞽矇)
(作樂眡瞭扶之)賓射皆奏其鍾鼔(王與諸侯射皆奏鍾鼔以為之節也)鼜愷
獻亦如之(鼜謂師旅夜戒之鼔愷獻謂戰勝獻俘之樂亦皆奏其鍾鼓也鼜戚)
典同(中士二人府一人史一人胥二人徒二十人同即六同言同則六律在其中矣)掌六律
六同之和(以六律六同取其聲音之和)以辨天地四方隂陽之聲
(陽聲屬天隂聲屬地天地之聲布於四方)以為樂器(取其中聲以作樂器)凡聲高
聲䃂正聲緩下聲肆陂聲散險聲歛達聲贏徵聲韽
回聲衍侈聲筰弇聲鬱薄聲甄厚聲石凡為樂器
(凡作樂器之法)以十有二律為之數度(十二律六律六同也古之為樂器者其數)
(皆始於黃鍾其長九寸乃度之所起而其餘律皆自是而生焉)以十有二聲為之齊
量(其齊量皆取於十二聲也齊去聲)凡和樂亦如之(調和樂聲皆如是也)
磬師(中士四人下士八人府四人史二人胥四人徒四十人教眡瞭擊鍾磬)掌教擊磬擊
編鍾(編鍾編磬各十有六共為一簴教眡瞭皆擊之)教縵樂燕樂之鍾磬(縵樂)
(合六代之樂也燕樂歌二南之詩也)凡祭祀奏縵樂(祭祀磬師奏縵樂燕樂則鍾師奏之)
(縵慢又幔)
鍾師(中士四人下士八人府二人史二人胥六人徒六十人其樂雖用鼓而以金為主)掌金奏
(擊金以為奏樂之節)凡樂事(凡作樂之事)以鍾鼓奏九夏(九夏皆樂章名夏大)
(也)王夏(王出入奏之)肆夏(尸出入奏之)昭夏(牲出入奏之)納夏(四方賓來)
(奏之)章夏(臣有功奏之)齊夏(夫人祭奏之齊音齋)族夏(族人侍奏之)祴夏(客醉)
(而出奏之祴該)驁夏(公出入奏之驁五羔反)凡祭祀饗食奏燕樂(祭祀以禮)
(神享食以禮賓皆在廟故也)凡射(大射賓射燕射)王奏騶虞諸侯奏貍首
卿大夫奏采蘋士奏采蘩(前樂師既以此四詩為射節鍾師特奏之耳)掌
鼙鼓縵樂(磬師奏雜聲之縵樂鍾師則執鼙鼔以和之)
笙師(中士二人下士四人府二人史二人胥一人徒十人笙以匏為之几十三管)掌教龡
竽笙塤籥簫篪篴管舂牘應雅以教祴樂凡祭祀
饗射共其鍾笙之樂(鍾笙與磬聲相應之笙也)燕樂亦如之(燕樂歌二)
(南詩亦以鍾笙應之)
鎛師(中士二人下士四人府二人史二人胥二人徒二十人鏄如鍾而大鏄音博)掌金奏之
鼓(是主擊晉鼓者金奏謂奏金即鏄鍾也)凡祭祀鼓其金奏之樂(即八音是)
(也亦以晉鼔鼔之)饗食賓射亦如之(亦鼓其金奏之樂也)軍大獻則鼔
其愷樂(獻捷于廟而奏愷樂亦以晉鼓鼓之)凡軍之夜三鼜皆鼓之(軍之)
(夜三次擊夜戒之鼓)守鼜亦如之大喪廞其樂器奉而藏之
韎師(下士二人府一人史一人舞者十有六人徒四十人韎東夷之樂)掌教韎樂(韎以韋為)
(服也教其樂舞因使服其服也)祭祀則帥其屬而舞之(帥其屬之舞者十六人以)
(舞韎樂)大饗亦如之(示四夷來王也)
旄人(下士四人舞者衆寡無數府二人史二人胥二人徒二十人旄旄牛尾舞者之所持也)掌教
舞散樂(野人之樂)舞夷樂(鞮鞻氏掌其樂與聲歌旄人則教夷樂之舞耳)凡四方
之以舞仕者屬焉(皆統於旄人)凡祭祀賓客舞其燕樂(燕享)
(用樂旄人舞之)
籥師(中士四人府二人史二人胥二人徒二十人籥三孔舞者吹之)掌教國子舞羽龡
籥(執羽以為舞吹籥以為節)祭祀則鼓羽籥之舞(國子舞之籥師擊鼔以節之)
賓客饗食則亦如之(與祭祀同)大喪廞其樂器奉而藏
之
籥章(中士二人下士四人府一人史一人胥二人徒二十人吹籥以為詩章)掌土鼓豳籥
(土鼔燒土為匡也豳國名周家王業之所由致也豳籥謂豳人吹籥之詩章也)中春晝擊土
鼓龡豳詩以逆暑(豳詩豳風七月也逆暑以晝求諸陽也)中秋夜迎寒
亦如之(迎寒以夜求諸隂也)凡國祈年于田祖(祈年祈豐年也田祖始耕者謂)
(先嗇也)龡豳雅擊土鼓以樂田畯(豳雅豳詩之雅也畯田官所謂司嗇也)
國祭蜡(歲十二月合聚萬物而索享之)則龡豳頌擊土鼓以息老物
(豳頌豳詩之頌也田夫萬物至此老而勞故祀而息之今按先儒以豳雅豳頌皆為七月詩非也七月)
(國風也雅頌各有體蓋逸詩也)
鞮鞻氏(下士四人府一人史一人胥二人徒二十人四夷樂人所履之革屨也鞮提鞻屨)掌四
夷之樂與其聲歌(四夷之樂以樂舞而言之也聲歌以其所吹唱而言之也)祭祀
則龡而歌之(吹其聲而唱其歌也)燕亦如之(亦同祭祀)
典庸器(下士四人府四人史二人胥八人徒八十人庸功也有功者鑄器以銘其功)掌藏樂
器庸器(民功曰庸與樂器皆藏之)及祭祀帥其屬而設筍簴(筍簴所以)
(縣鍾磬之屬横曰筍植曰簴)陳庸器(以示能守其所傳也)饗食賓射亦如之
(與祭祀同)大喪廞筍簴
司干(下士二人府二人史二人徒二十人干盾也舞者所持)掌舞器(羽籥之屬)祭祀舞
者既陳則授舞器(既已也舞者既陳成列則授以舞器)既舞則受之(受而)
(藏之)賓饗亦如之(與祭祀同)大喪廞舞器及葬奉而藏之
大卜(下大夫二人曰卜官之長問龜卜)掌三兆之法(兆灼龜之象也)一曰玉兆
(如男子弄璋之兆其象在左者)二曰瓦兆(如弄瓦之兆象在右者)三曰原兆(如易)
(比吉原筮原之言再也象之上下左右未定者宜再推之)其經兆之體皆百有二
十(經常也三兆之法其常體各有一百二十也)其頌皆千有二百(頌占兆之繇辭)
(也每體十繇則得千有二百也)掌三易之法(易變易也)一曰連山(伏羲易也或曰)
(夏易以艮為首艮為山也)二曰歸藏(黃帝易也或曰商易以坤為首坤以藏之)三曰周
易(文王易也即今周易)其經卦皆八其别皆六十有四(經卦凡八每卦)
(之上又各加以八卦别而言之則為六十四也)掌三夢之灋(夢者精神所感可占吉凶)一
曰致夢(出於思慮有因而至者)二曰觭夢(角一俯一仰為觭人晝俯仰於事夜則為)
(夢觭竒)三曰咸陟(無心感物為咸陟升也謂無所拘滯而自有其夢)其經運十
(運即視祲所掌十煇也以占夢之吉凶運或為緷當為煇)其别九十(每煇九變别為九十)以
邦事作龜之八命(國有大事則作龜而命之有此八者)一曰征(行討征役)二
曰象(天象變動)三曰與(與人共事)四曰謀(圖事於人)五曰果(事成與否)六
曰至(人至與否)七曰雨(禱雨)八曰瘳(療疾瘳質留反)以八命者贊三
兆三易三變之占(以八命作龜則以龜筮夢三者合聚而占之)以觀國家
之吉凶(吉謂福祥凶謂禍灾皆可以前知也)以詔救政(詔告也既知吉凶乃預告王脩)
(政以救之)凡國大貞(大事求正於龜卜也)卜立君(君無冢適不可立者)卜大封
(割邦土以封諸侯)則視高作龜(眡高謂眡龜骨高者可灼處也作龜謂以火灼之而作其)
(兆也)大祭祀則視高命龜(命龜謂告以所卜之事也)凡小事涖卜(涖臨)
(也大事宗伯涖卜小事則大卜自涖之)國大遷大師則貞龜凡旅陳
龜凡喪事命龜
卜師(上士四人卜人中士八人下士十有六人府二人史二人胥四人徒四十人佐大卜者)掌開
龜之四兆(開謂出其占書也)一曰方兆二曰功兆三曰義
兆四曰弓兆凡卜事視高揚火(大事大卜眡高則此卜事蓋小事也)
揚火以作龜(熾其火以灼龜)致其墨(明其兆廣之大小也)凡卜辨龜之
上下左右隂陽(上謂仰也下謂俯也左左倪也右右倪也隂後弇也陽前弇也)以授
命龜者(卜師辨之以授太卜)而詔相之(詔告以言也相贊以事也相去聲)
龜人(中士二人府二人史二人工四人胥四人徒四十人主取龜攻龜者)掌六龜之屬
(屬言非一也)各有名物(名以命之物以色之)天龜曰靈屬(天龜玄俯者靈也)
地龜曰繹屬(地龜黃仰者繹也)東龜曰果屬(東龜青前弇果也果魯果反)
西龜曰靁屬(西龜白左倪雷也靁力胃)南龜曰獵屬(南龜赤後弇獵也)北
龜曰若屬(北龜黑右倪若也)各以其方之色與其體辨之(色謂)
(玄黃青白赤黑也體謂俯仰前後左右也)凡取龜用秋時(龜至秋而堅成可以取之)攻
龜用春時(至春而乾實可以脩治)各以其物入于龜室(物色也龜色不)
(同故所藏之室亦異也)上春釁龜(以牲血釁之)祭祀先卜(預先卜日)若有
祭祀(祭天地宗廟)則奉龜以往(待其占卜也)旅亦如之喪亦
如之
菙氏(下士二人史一人徒八人聲菙荆木也灼龜用之菙垂上)掌共燋契(燋即灼龜之木)
(也契即開龜之鑿也卜則爇燋以灼龜用鑿以開龜也燋音焦)以待卜事(菙人共之以授卜師)
(用之)凡卜以明火爇燋遂龡其焌契以授卜師遂役
之
占人(下士八人府一人史二人徒八人占蓍龜之卦兆吉凶)掌占龜(占人亦占筮以龜為主)
以八簭占八頌(將占八命之事先以蓍筮之而以八頌占之簭音筮)以八卦占
簭之八故(八卦即三易之經卦也八故八事之故也)以視吉凶(眡其從違以占吉凶)
凡卜簭(龜為卜蓍為筮)君占體(體兆象也體有吉凶)大夫占色(色兆氣也色有)
(善惡)史占墨(墨兆廣也墨有大小)卜人占坼(坼兆釁也圻有微明尊者視兆象而已卑)
(者以次詳其餘焉)凡卜簭既事則繫幣以比其命歲終
則計其占之中否(用以進退占人之能否)
簭人(中士二人府一人史二人徒四人問蓍曰簭)掌三易以辨九簭之名(三易)
(筮之書九筮筮之事)一曰連山二曰歸藏三曰周易(此三易也詳見大卜)
九簭之名(其名見下)一曰巫更(鄭氏曰巫字皆當為筮筮更者筮變動也更庚)二
曰巫咸(筮衆心也)三曰巫式(作法則也)四曰巫目(立要凡也)五曰巫
易(革天命也)六曰巫比(包遐荒也)七曰巫祠(筮牲與日)八曰巫參(筮御)
(與右參七南反)九曰巫環(攻伐而圍之也孟子曰環而攻之也)以辨吉凶(辨其從違)
(以占吉凶)凡國之大事(八命之事)先簭而後卜(當用卜者先筮之筮不吉則不)
(卜也)上春相簭(上春乃一歲之始相視揀擇其蓍草可為筮也)凡國事共簭(以共)
(國家占筮之用)
占夢(中士二人史二人徒四人即夢而占吉凶)掌其歲時(歲謂子丑寅夘時謂春夏秋冬)
觀天地之會(升降往來之會)辨隂陽之氣(休咎旺相之氣)以日月星
辰占六夢之吉凶(日為太陽月為大隂星二十八宿屬陽辰十二次屬隂蓋以歲時天)
(地隂陽日月星辰而占六夢之吉凶也)一曰正夢(安靜而夢)二曰噩夢(驚愕而夢)
(噩愕)三曰思夢(覺時所想而夢)四曰寤夢(覺時所道而夢)五曰喜夢(喜悅)
(而夢)六曰懼夢(恐懼而夢)季冬聘王夢(歲十二月聘問王夢)獻吉夢于
王(王夢之吉則獻其兆)王拜而受之(吉夢在王而佑之者在天拜而受之尊天之所佑也)
乃舍萌于四方以贈惡夢遂令始難敺疫
視祲(官屬如占夢妖祲謂隂陽之氣相侵漸而成祥者祲子鴆反)掌十煇之法(煇謂日之)
(氣煇光也)以觀妖祥辨吉凶(妖則主凶祥則主吉觀妖祥所以辨吉凶也)一曰
祲(日旁有隂邪氣相侵犯也)二曰象(隂氣附日凝結而成象也)三曰䥴(黑氣如䥴刺於)
(日也䥴音攜又音隳)四曰監(抱日之氣如冠珥也)五曰闇(方晝而暗也)六曰瞢
(隂氣蒙蒙日光瞢然也瞢亡鄧反)七曰彌(白虹彌天横氣貫日也)八曰叙(片段成列)
(穿日有序也)九曰隮(螮蝀升氣於日旁也隮子兮反)十曰想(雜氣以成形想也)
掌安宅叙降正歲則行事歲終則弊其事
大祝(下大夫二人上士四人祝官之長祝之又反)掌六祝之辭(告神之辭曰祝)以事
鬼神示(天神人鬼地示之禮)祈福祥(天所佑為福福所化為祥)求永貞(歴年之謂)
(永正命之謂貞)一曰順祝(年無必豐之理故祈天順)二曰年祝(祈大有年)三曰
吉祝(祈五福以錫庶民)四曰化祝(祈休祥以為豐氣)五曰瑞祝(祈祥瑞之)
(降)六曰筴祝(祈龜筮之從)掌六祈以同鬼神示(鬼神示不和同而為)
(災變則以六者祈之)一曰類(合其類而祭之)二曰造(造其所而祭之)三曰禬(若禬)
(國之凶荒民之札喪之類)四曰禜(若日月星辰山川之神於是乎禜之之類禜詠)五曰攻
(攻去其災)六曰說(責之以辭)作六辭以通上下親疎遠近(以言達意)
(之謂辭上下以位言親疎以情言遠近以勢言皆以辭而後通也)一曰祠(若伊尹祠先王是也)
二曰命(若說命微子之命是也)三曰誥(若湯誥仲氏之誥是也)四曰會(謂會)
(同諸侯以誓之若甘誓湯誓是也)五曰禱(若禱爾于上下神示是也)六曰誄(若哀公誄)
(孔子之類是也)辨六號(號謂尊其名更謂美稱也)一曰神號(若云皇天上帝是也)二
曰鬼號(若云皇祖伯某是也)三曰示號(若云后土地示是也)四曰牲號(若云)
(牛曰一元大武是也)五曰齍號(若云黍曰薌合是也)六曰幣號(若云幣曰量幣是也)
辨九祭(祭食之禮有此九者)一曰命祭(玉藻曰君若賜之食而君客之則命之祭是也)
二曰衍祭(曲禮曰客執食興辭主人興辭於客然後客坐主人延客祭是也)三曰炮
祭(將食炮燔而先祭之如封人所謂毛炮之豚是也)四曰周祭(周猶徧也曲禮曰肴之序)
(徧祭之是也)五曰振祭(見擩祭解)六曰擩祭(振祭擩祭本同但振者先擩後振擩)
(者不振也將食者既擩必振乃祭也不食者擩則祭之擩而泉反)七曰絶祭(見繚祭解)八
曰繚祭(絶祭繚祭亦同繚祭者以手從肺本循之至於末乃絶以祭之絶祭者不循其本直絶以)
(祭也繚了)九曰共祭(共猶授也膳夫曰膳夫授祭是也)辨九&KR0596;(拜之儀容有此九者)
(&KR0596;拜)一曰稽首(拜而頭至地也)二曰頓首(拜而首叩地也)三曰空首(拜而)
(頭至手也)四曰振動(戰慄變動之拜)五曰吉&KR0596;(吉事則拜而後稽顙也)六曰
凶拜(凶拜則稽顙而後拜)七曰竒&KR0596;(一拜)八曰褒拜(再拜褒音報)九曰
肅&KR0596;(俯下手也)以享右祭祀(享右接人也或享尊在已上者或右尊在已右者祭祀接)
(神也或備物以祭或致道以祀)凡大禋祀肆享祭示(祭祀祭天神肆享祭宗廟祭示)
(祭地祗也)則執明水火而號祝(明水以鑑取於月明火以燧取於日號六號也祝六)
(祝之辭也祝之又反)隋釁逆牲逆尸令鍾鼓右亦如之(隋許規反)
來瞽令臯舞相尸禮既祭令徹大喪始崩以肆鬯渳
尸相飯贊歛徹奠言甸人讀禱付練祥掌國事國有
大故天烖彌祀社稷禱祠大師(大興軍師)宜于社(軍將出則)
(宜祭于社取社主以行)造于祖(軍出造于祖廟取遷主以行皆載以齊車)設軍社(置社)
(主于軍中)類上帝(類祭上帝告于天也)國將有事于四望(軍行所過望祭四方)
(山川之神)及軍歸獻于社(征伐有功獻捷于社)則前祝(皆大祝前致其祝辭)大
會同(王與諸侯會同)造于廟(告行于廟)宜于社(宜祭于社)過大山川則
用事焉(所過山川亦祭也)反行舍奠(以告至也舍音石)建邦國(新創邦國)
(之城)先告后土(先告地示)用牲幣(用牲所以祭之用幣所以禮之)禁督逆
祀命者頒祭號于邦國都鄙
小祝(中士八人下士十有六人府二人史四人胥四人徒四十人祝官之貳)掌小祭祀將
事侯禳禱祠之祝號(侯以候福之將至禳以却禍之方來禱以先事而求祠以後事)
(而報此皆祭祀之小者小祝將事則掌其祝號焉)以祈福祥(福則無禍祥則無灾故欲其祈)
(而得之也)順豐年(豐則無凶故欲其順而應之也)逆時雨(時雨先期而逆之故曰逆)寧
風旱(風旱因變而安之故曰寧)彌灾兵(灾人患兵人難彌以止之彌弭)遠辠疾(罪自)
(貽之毒疾癘氣之作故遠以避之辠罪同)大祭祀逆齍盛(逆迎也齍盛即饎人所共者)
送逆尸沃尸盥贊隋贊徹贊奠凡事佐大祝大喪
贊渳設熬置銘及葬設道齎之奠分禱五祀
大師掌釁祈號祝有寇戎之事則保郊祀于社凡外内
小祭祀小喪紀小會同小軍旅掌事焉
喪祝(上士二人中士四人下士八人府二人史二人胥四人徒四十人掌喪祭之祝官)掌大喪
勸防之事及辟令啓及朝御匶乃奠及祖飾棺乃載
遂御及葬御匶出宫乃代及壙說載除飾小喪亦如
之掌喪祭祝號王弔則與巫前掌勝國邑之社稷之
祝號以祭祀禱祠焉凡卿大夫之喪掌事而斂飾棺
焉
甸祝(下士二人府一人史一人徒四人掌田獵之祝官)掌四時之田(春蒐夏苗秋獮冬狩)
表貉之祝號(設貉祭于所表之地貉禡)舍奠于祖廟(告祖廟而後田也)禰
亦如之(禰父廟也)師田(田大師以教田)致禽于虞中(立虞中而各致禽)乃
屬禽(合就以別其種類)及郊饁獸舍奠于祖禰乃斂禽禂
牲禂馬皆掌其祝號
詛祝(官屬如甸祝)掌盟詛類造攻說禬禜之祝號作盟詛
之載辭以叙國之信用以質邦國之劑信
司巫(中士二人府一人史一人胥一人徒十人)掌羣巫之政令若國大旱
則帥巫而舞雩國有大烖則帥巫而造巫恒祭祀則
共匰主及道布及蒩館凡祭事守瘞凡喪事掌巫降
之禮
男巫(無數)掌望祀望衍授號旁招以茅冬堂贈無方無
算春招弭以除疾病王弔則與祝前
女巫(無數其師中士四人府一人史四人胥四人徒四十人)掌歲時祓除釁浴
旱暵則舞雩若王后弔則與祝前凡邦之大烖歌哭
而請
大史(下大夫二人上士四人史官之長)掌建邦之六典以逆邦國之治
(助大宰掌六典佐王治邦國也)掌灋以逆官府之治(即大宰以八法治官府也)掌
則以逆都鄙之治(即大宰掌八則治都鄙也蓋太史以掌書為事典法則之書皆其所)
(藏焉故也)凡辨灋者攷焉(邦國官府都鄙以法爭訟者必攷之於太史也)不信者
刑之(不信太史之法則以刑治之)凡邦國都鄙及萬民之有約劑
者藏焉(約盟誓也劑劵書也皆藏其書於大史也)以貳六官(貳猶副也約劑之書其正)
(在六官其副在太史)六官之所登(六官以約劑之貳登于大史)若約劑亂則
辟灋(若約劑亂而不可攷則大史辟開所藏之貳法以正之辟音闢)不信者刑之(如是)
(則不信者無所逃其刑也)正歲年以序事(謂作歷正歲年而授民以事各有次序也)頒
之于官府及都鄙(頒布也先頒歷于官府次及都鄙者自近而及遠也)頒告朔
于邦國(天子頒來歲十二月朔于諸侯諸侯藏之祖廟至月朔則告朔于廟而行之)閏月
(日之行也日一度凡三百六十五日零三時而一周天而一歲止三百六十日是餘五日有竒也月之行)
(也日十三度常以二十九日過半而與日合是月不足於三十日也二者之餘每歲凡十一日有竒故歷)
(家則置閏月以歸其餘數焉)詔王居門終月(王居總章明堂每月各有其室惟閏月則)
(詔王居門故閏字從王從門也)大祭祀與執事卜日(執事大卜之屬也史占墨故大)
(史與卜日焉)戒及宿之日(戒謂前期十日散齋也宿謂前祭一日是也)與羣執
事讀禮書而協事(羣執事謂凡有事於祭者也祭之事具載於禮書故讀禮書以合其)
(事也)祭之日(當祭之日)執書以次位常(貴賤之位有常處故執禮書而定其次序)
(也)辨事者攷焉(辨祭之執事者攷於禮書)不信者誅之(不信禮書者誅責之)
大會同朝覲(天子與諸侯會同朝覲)以書協禮事(亦讀禮書而協其事)及
將幣之日(諸侯將幣見君之日)執書以詔王(執禮書而告王亦以合其禮書也)
大師(大起軍師)抱天時與大師同車(大師以聲而知天道大史以書而知天道)
(故與之同車也)大遷國(王者遷都)抱灋以前(法謂司空營地之法大史抱之先至其所)
(也)大喪執法以涖勸防遣之日讀誄凡喪事攷焉
小喪賜謚凡射事(凡大射賓射之類)飾中舍算(舍讀曰釋中所以盛)
(算放算於中以待射畢時計之)執其禮事(凡射禮升降進退之事大史守其禮節)
小史(中士八人下士十有六人府四人史八人胥四人徒四十人大史之貳)掌邦國之志
(謂諸侯之國志其土地風俗之書)奠繫世(奠定也繫世謂帝系世本之書)辨昭穆(昭生)
(穆穆生昭辨之則知其世系也)若有事則詔王之忌諱(先王死日為忌名為諱故)
(凡有事皆告於王也)大祭祀讀禮灋(小史帥羣執事讀禮書之法)史以書叙
昭穆之俎簋(俎以盛牲簋以盛粢以昭穆為先後小史掌叙之而其叙則以所讀禮法為證)
(也)大喪大賓客大會同大軍旅佐大史(從大史而讀法)凡
國事之用禮灋者(讀禮之法)掌其小事(事之輕者)卿大夫之
喪賜謚讀誄
馮相氏(中士二人下士四人府二人史四人徒八人馮乘也相視也言登高臺以視天文也馮憑)
掌十有二歲(謂歲星所在也寅曰攝提格夘曰單閼辰曰執徐已曰大荒落午曰敦牂未曰)
(協洽申曰涒灘酉曰作噩戌曰掩茂亥曰大淵獻子曰困敦丑曰赤奮若)十有二月(謂斗柄所)
(建每月一辰自正月建寅至十二月建丑是也)十有二辰(謂日月所會也子曰玄枵亥曰□訾)
(戌曰降婁酉曰大梁申曰實沈未曰鶉首午曰鶉火巳曰鶉尾辰曰壽星夘曰大火寅曰析木丑曰星紀)
十日(甲乙丙丁戊己庚辛壬癸)二十有八星之位(東方角亢氐房心尾箕南方井)
(鬼柳星張翼軫西方奎婁胃昴畢觜參北方斗牛女虚危室壁)辨其叙事(東作南訛西成朔易)
以會天位(星鳥以正仲春星火以正仲夏星虚以正仲秋星昴以正仲冬)冬夏致日
(冬至日在牽牛景丈三尺夏至日在東井景尺五寸)春秋致月(春分日在婁而月上弦於東井)
(下弦於牽牛秋分日在角而月上弦於牽牛下弦於東井)以辨四時之叙(二至二分正則)
(四時之叙可辨矣)
保章氏(官屬如馮相氏之保守也世守天文變)掌天星(掌天文星度)以志星辰
日月之變動(志記也天左轉日月五星右行故變動而無常)以觀天下之遷
(天下灾祥禍福之遷運者因可得而觀焉)辨其吉凶(順則為吉逆則為凶)以星土辨
九州之地所封(星土星所主土也封猶界也)封域皆有分星(角亢氐兖)
(州房心豫州尾箕幽州斗牛女揚州虚危青州室壁并州奎婁胃徐州昴畢冀州觜參益州井鬼雍州柳)
(星張三河翼軫荆州)以觀妖祥(觀彗孛客星所犯屬何分野主何妖祥)以十有二
歲之相觀天下之妖祥(歲星在木則火為相在火則土為相在土則金為相在金)
(則水為相在水則木為相五星順度為祥流逆失度為妖)以五雲之物辨吉凶水
旱(雲有五色以二分二至日觀之青為蟲白為喪赤為兵荒黑為水黃為豐)降豐荒之祲
象(豐有年也荒無年也降其祲象於國使人預知而為備也祲音寢)以十有二風察
天地之和(十二風者風生於十二辰之位也天地之氣和而成風和則無事)命乖别
之妖祥(乖則異别則離此天地之不和而為妖祥也故命之以告於人焉)凡此五物
者(物事也謂上文五事也)以詔救政(告於王預脩政以救之)訪叙事(謀訪天時)
(所宜次序其事)
内史(中大夫一人下大夫二人上士四人中士八人下士十有二人府四人史四人胥四人徒四十人)
(猶今之内制即翰林之職也)掌王之八枋之灋(枋與柄同言王者謂八柄當自王出)
(也)以詔王治(大宰以八柄詔王馭羣臣而内史則以詔王治者蓋以内史有司之事而治則)
(在於王於馭羣臣非所任也)一曰爵二曰禄三曰廢四曰置五曰
殺(殺即誅也)六曰生七曰予八曰奪(說並見大宰注)執國法及國
令之貳(上以道制而下守之為法上以命使而下稟之為令内史掌其副貳也)以攷政
事(攷政事則所主在治凡有所正皆政也凡有所為皆事也)以逆會計(逆會計則所主在財)
(歲終之會皆會也三歲之計皆計也)掌叙事之法(謂事治之先後)受納訪(納進言也)
(訪問事也受納則受其所納之言受訪則受其所訪之對)以詔王聽治(掌叙事則詔王以聽其事)
(受納訪則詔王以聽其情)凡命諸侯及孤卿大夫則策命之(諸侯有邦)
(之君也孤卿大夫在朝之臣也策命謂以簡策書王命也)凡四方之事書(四方諸侯以書)
(奏事於王)内史讀之(内史則讀示於王也)王制禄則贊為之(禄謂仕者之俸)
(也贊為之者為之辭也)以方出之(書其辭於方版而出示之)賞賜亦如之(賞賜)
(或以土田或以車服亦贊為之辭也)内史掌書王命(王言之出為命内史載而書之)遂
貳之(又書副本而藏之以待有所攷也)
外史(上士四人中士八人下士十有六人胥二人徒二十人猶今之外制即舍人之職也)掌書
外令(王之詔令出外則書之)掌四方之志(志記也猶晉之乘楚之檮杌魯之春秋也)
掌三皇五帝之書(三皇之書謂之三墳五帝之書謂之五典)掌達書名于
四方(名字也達於四方使書同文也)若以書使于四方(使者奉詔令以使於諸侯)
則書其令(外史書王令以授使者)
御史(中士八人下士十有六人其史百有二十人府四人胥四人徒四十人侍御於君之史官)掌
邦國都鄙及萬民之治令(六典以治邦國八則以治都鄙官成以治萬民此三)
(者之治令)以贊冢宰(三者皆冡宰所掌御史特贊助之耳)凡治者受法令焉
(法令皆御史所書凡為治者皆從而授之)掌贊書(贊内外史所載之書)凡數從政者
(凡公卿以下從政之數御史皆計之數所主)
巾車(下大夫二人上士四人中士八人下士十有六人府四人史八人工百人胥五人徒五十人車官)
(之長言巾者以設飾為主也)掌公車之政令(公車謂在官之車)辨其用與
其旗物(用謂祀賓之屬旗物謂大常以下)而等叙之(等謂差其上下叙謂次其先後)
以治其出入(當用則治其出用畢則治其入)王之五路(車謂之路有往來不)
(窮之道也)一曰玉路(以玉為飾)錫(馬面當盧刻金為之錫音陽)樊纓十有再
就(樊馬大帶也纓馬鞅也皆以五采罽飾之為十有二匝)建大常十有二斿(大常)
(旗畫日月上綴十有二斿斿音留)以祀(祀天地日月社稷宗廟用之)金路(以金為飾)鉤
(鉤當馬胸亦以金為之)樊纓九就(樊纓皆以九匝)建大旗(旗畫蛟龍)以賓(賓客)
(會同用之)同姓以封(王子毋弟出封為侯伯亦以賜之)象路(以象齒為飾)朱(以朱)
(飾馬勒)樊纓七就(皆為七匝)建大赤(其旗名旜以通帛為之)以朝(每日視朝)
(用之朝音潮)異姓以封(王之甥舅出封亦以賜之)革路(輓之以革而漆之)龍勒
(以龍文飾馬勒)條纓五就(其樊纓以條絲飾之而為五匝條音絛)建大白(殷之旗名)
以即戎(兵事用之)以封四衞(四方諸侯守衛亦以賜之)木路(不用革輓但漆之)
前樊鵠纓(以淺黑色飾韋為樊鵠色飾韋為纓前剪)建大麾(夏后氏旗)以田(田獵)
(用之)以封蕃國(九州之外蕃國亦以此賜之)王后之五路(王后亦有五路)重
翟(以重雉羽為車兩旁之蔽)厭翟(不用重翟但次其羽使相厭也厭於涉反)安車(不用翟羽)
(為蔽)翟車(不重不厭以翟飾車之側)輦車(以人挽之而行)重翟錫面朱總
厭翟勒面繢總安車彫面鷖總皆有容蓋翟車貝面
組總有握輦車組輓有翣羽蓋王之喪車五乘木車
蒲蔽犬䄙尾櫜疏飾小服皆疏素車棼蔽犬䄙素飾
小服皆素薻車薻蔽鹿淺䄙革飾駹車萑蔽然䄙髤
飾漆車藩蔽豻䄙雀飾服車五乘(服事者之車)孤乘夏
篆(五采畫轂約)卿乘夏縵(亦用五采但不篆刻)大夫乘墨車(黑色不畫)士
乘棧車(不用革輓而漆之)庶人乘役車(可載任器以共役)凡良車
散車不在等者(精制曰良粗制曰散不入車服之等者)其用無常(惟王所賜)
凡車之出入(當用而出已用而入)歲終則會之(計其完弊多少)凡賜
闕之毁折入齎于職幣大喪飾遣車遂廞之行之及
葬執蓋從車持旌及墓嘑啓關陳車小喪共匶路與
其飾歲時更續共其弊車大祭祀鳴鈴以應雞人
典路(中士二人下士四人府二人史二人胥二人徒二十人巾車兼主上下之車典路專主五路)掌
王及后之五路(王五路自玉路以下后五路自重翟以下)辨其名物與其
用說(名以命之物以色之出之為用舍之為說說音稅)若有大祭祀(大祭祀用玉路)
則出路贊駕說(典路則出玉路而贊助駕馬說馬者之事)大喪大賓客
亦如之凡會同軍旅弔于四方以路從
車僕(中士二人下士四人府二人史二人胥二人徒二十人掌偹副車)掌戎路之萃(戎路)
(在軍所乘也萃猶副也謂共副車以待乏用也萃七内反)廣車之萃(横陳之車廣去聲)闕
車之萃(補闕之車)苹車之萃(所用對敵自屏蔽之車苹平)輕車之萃(所用)
(馳敵致師之車輕遣政反)凡師共革車(凡兵師用車皆以革輓之)各以其萃(各因)
(其用而備副車)會同亦如之(所以不失備也)大喪廞革車大射
共三乏(乏容也謂射之三侯皆有容以皮為之)
司常(中士二人下士四人府二人史二人胥四人徒四十人主王旌旗)掌九旗之物名
(九旗所畫異物則異其名)各有屬(王以下臣民各有所屬故建其旗則使其屬視而知所從也)
以待國事(國家有事則各建其旗以待其所用也)日月為常(九旗皆以絳帛為之)
(太常畫日月者取天道之運也)交龍為旂(旂畫龍者取君德之用也)通帛為旜(旜用)
(通幅綘帛所謂大赤也)雜帛為物(物則内幅以綘外飾以白也)熊虎為旗(旗畫)
(熊虎取其猛毅也)鳥隼為旟(旟畫鳥隼取其摰速也)龜蛇為旐(旐畫龜蛇取其)
(能扞難避害也)全羽為旞(旞用全羽為之取其全而遂之之義)析羽為旌(旌用析羽)
(為之取其析而旌之之義)及國之大閱(仲冬大簡閱軍禮)贊司馬頒旗物
(司馬頒布旗物司常助之)王建太常(象天明也)諸侯建旂(象君德也)孤卿建
旜(旜不畫者言奉上政教而已)大夫士建物(殷尚白周尚赤物中赤而外白言以先王)
(正道佐職也)師都建旗(師都六卿六遂大夫也建旗者象熊虎守猛莫敢犯也)州里
建旟(州里州長里官也建旟者象鳥隼之勇捷也)縣鄙建旐(縣鄙縣正鄙師也建旐者)
(象龜蛇之扞難避害也)道車載旞(道車象路也載旞見下注)斿車載旌(斿車木路)
(也全羽析羽皆畫五采象其文德也)皆畫其象焉(盡其象於旗如下文所云)官府各
象其事(象官府所掌之事而畫之)州里各象其名(象州里官名而畫之)家各
象其號(象家邑位號而畫之)凡祭祀各建其旗(王祭祀乘玉路則建太常諸侯)
(以下則各建其旗物)會同賓客亦如之(亦如祭祀建旗)置旌門(用旌以表門)
大喪共銘旌建廞車之旌及葬亦如之凡軍事建
旌旗及致民置旗弊之甸亦如之凡射共獲旌歲時
共更旌
都宗人(上士二人中士四人府二人史四人胥四人徒四十人都謂王子弟及公卿所食邑宗人其)
(禮官也)掌都祭祀之禮(王子弟及公卿祭於其邑則掌其禮)凡都祭祀致
福于國(已祭則致胙於國蓋歸王以其福也)正都禮與其服(正其禮謂禁督其遺)
(失者服謂衣服及宫室車旗)若有寇戎之事則保羣神之壝國
有大故則令禱祠既祭反命于國
家宗人(官屬如都宗人之數家謂大夫所食之邑)掌家祭祀之禮(大夫祭於其邑)
(則掌其禮)凡祭祀致福(與都宗人同)國有大故則令禱祠反
命祭亦如之掌家禮與其衣服宫室車旗之禁令
(亦同都宗人而言之詳者互見之耳)
凡以神仕者(無數以其藝為之貴賤之等其職無數)掌三辰之法(日月星之所次)
以猶鬼神示之居(猶謂為之圖以象天神地示人鬼之所居)辨其名物(名號)
(物色)以冬日至致天神人鬼(天人屬陽故陽氣升而祭鬼神)以夏日至
致地示(地屬隂故隂氣升而祭地示)物鬼以禬國之凶荒民之
札喪
周禮句解卷六
