周禮句解卷十一
宋朱申撰
冬官考工記第六(鄭氏曰古周禮六篇司空之官也司空之篇亡漢興購千金不)
(得後人錄此三十工以為考工記備大數耳名今按冬官不名司空而名考工記者蓋漢儒)
(之也)
冬官考工記上
國有六職(謂國家之事有此六種職掌如下文坐而論道以下六條非謂小宰之六職也)百工
與居一焉(百工審曲面勢以飭五材以辨民器居六職之一也與音預)或坐而論
道(王與三公坐而論道經邦此六職之一也)或作而行之(作猶起也行猶為也王公論之)
(士大夫則起而有為此六職之二也)或審曲面埶(審察五材之曲直面觀五材之形勢埶勢)
以飭五材(飾猶修也五材金木水火土也)以辨名器(五材既修乃分辨之以為民之)
(器用此百工之事六職之三也)或通四方之珍異以資之(物貴為珍物殊為異)
(通四方之有無而相資以為用此商旅之事六職之四也)或飭力以長地財(地財九穀)
(也必勤力以長成之此三農之事六職之五也)或治絲麻以成之(治絲以成帛治麻以)
(成布此嬪婦之事六職之六也)坐而論道謂之王公(此覆解上文六條謂坐而論道)
(者王與三公之職也)作而行之謂之士大夫(謂作而行之者士與大夫之職也)
審曲面勢以飭五材以辨民器謂之百工(審察五材曲直方面)
(形勢以為民器謂主此事者百工之職也)通四方之珍異以資之謂之商
旅(謂主此事者掌商旅之職也)飭力以長地財謂之農夫(謂主此事者掌)
(農夫之職也)治絲麻以成之謂之婦功(謂主此事者掌婦功之職也)
粤無鎛(粤南蠻地也鎛治田器也言其地無鑄鎛者之名粤曰鎛搏)燕無函(燕北狄地)
(也函甲也言其地無函人之名函含)秦無廬(秦西戎地也廬兵戈之柄也言其地無廬人之名廬)
(盧)胡無弓車(胡北夷地也言其地無弓人車人之名)粤之無鎛也(此覆解上)
(文四條釋粤無鎛之義)非無鎛也(非是其地無鎛手也)夫人而能為鎛也
(人人皆能為鎛故鎛工不以名著也夫扶下同)燕之無函也(釋燕無函之義)非無函
也(非是其地無函人也)夫人而能為函也(人人皆能為甲故函人不以名著也)秦
之無廬也(釋秦無廬之義)非無廬也(非是其地無廬人也)夫人而能為
廬也(人人皆能為廬故廬人不以名著也)胡之無弓車也(釋胡無弓車之義)非
無弓車也(非是其地無弓人車人也)夫人而能為弓車也(人人皆能為弓)
(與車故弓人車人不以名著也)知者創物(創謂立法於物也知者無所不知故能創造器用)
巧者述之(述謂取法於後也巧者無所不能故能倣傚為之)守之世謂之工
(父子相傳不失其業然後名之曰工)百工之事(百工不一其事皆父子世守其業者)皆聖
人之作也(聖人知無不知故百工之事皆出於聖人創物之知也)爍金以為刃
(金性至堅必待火以爍之然後可以為刃爍始灼反)凝土以為器(土性至緩必待水以凝之)
(然後可以為器也)作車以行陸(行陸路者必待車以載之)作舟以行水(行水)
(道者必待舟以載之)此皆聖人之所作也(四者雖百工之事然而知金之可爍土之)
(可凝車之可以行陸舟之可以行水此皆出於聖人創物之知也)天有時(天時有寒温之殊)
地有氣(地氣有剛柔之別)材有美(均之為材料也而有美惡之不同)工有巧
(均之為工匠也而有巧拙之或異)合此四者(材既美工既巧又得天時地氣四者相合)然
後可以為良(以此為器然後極至於善)材美工巧(材料雖美工匠雖巧)然而
不良(而所作之器乃不善何也)則不時不得地氣也(蓋由不得天時地氣故不)
(良也)橘踰淮而北為枳(淮今淮河也橘味甘枳味苦以江南之橘移過淮北則化為枳)
(枳紙)鸜鵒不踰濟(濟水在齊地鸜鵒之禽不過此水故春秋書鸜鵒來巢以為異也鸜其俱)
(鵒欲)貉踰汶則死(貉禽名似狐汶水在魯地貉獸過此水則死貉戸各)此地氣然
也(此地道之化使然也)鄭之刀(鄭國之地其刀良)宋之斤(斤斧類宋國之地其斤良)
魯之削(削書刀也魯國之地其削良)吳粤之劍(吳粤二國之地其劍良粤曰)遷
乎其地而弗能為良(雖使五國之人遷於他國之地而制此器則不良者何也)地
氣然也(蓋由物性之宜使然也以上兩節言地有氣)燕之角(燕地在北方其牛角最堅)
(實)荆之幹(荆地在南方多堅木可為弓弩之幹)妢胡之笴(妢胡胡子國也近楚其地)
(多幹可為箭幹妢扶弓笴古老)吳粤之金錫(吳粤在東南多石山産金與錫)此材之
美者也(此材之稟天時地氣自然而美者也此一節言材有美)天有時以生(陽一)
(嘘而萬物生)有時以殺(隂一吸而萬物殺)草木有時以生(春夏陽盛故草)
(木生)有時以死(秋冬隂盛故草木死)石有時以泐(石雖至堅或以盛暑而解散也)
(泐勒)水有時以凝(水雖流動或以盛寒而凍結也)有時以澤(水雖凍結又以春時)
(而消澤也澤亦)此天時也(此物之係乎天者然也此一節言天有時)凡攻木之
工七(自此而下言工有巧攻治也治木之工其目有七)攻金之工六(治金之工其目)
(有六)攻皮之工五(治皮革之工其目有五)設色之工五(裝設采色之工其目)
(有五)刮摩之工五(刮以成質磨以出細為此工者其目有五刮古八反)搏埴之工
二(搏團也埴土粘也蓋為瓦器者其目有二凡此六者總為三十工也摶團)攻木之工(此覆)
(解上文六條言攻木之工七其目在下)輪(為輪為蓋)輿(為輿)弓(為弓)廬(為廬器蓋戈戟殳矛)
(之柄也廬盧)匠(建國為宫室為溝洫)車(為耒為車)梓(為筍&KR1206;為飲器為侯此七者攻木之工)
(也)攻金之工(其目在下)築(為削)治(為戈戟)鳬(為鍾)㮚(為量㮚栗)段(為鎛)桃
(為劍之此六者攻金工也)攻皮之工(其目在下)函(為甲)鮑(治皮)韗(為鼓韗運)韋
(闕)裘(為裘之此五者攻皮工也)設色之工(其目在下)畫繢(繢言其意畫言其事)
(二者相須也畫胡卦繢會)鍾(深羽)筐(闕)㡛(練絲工此五者設色之也㡛芒)刮摩之
工(其目在下)玉(治圭璧)楖雕(闕楖側筆)矢(為矢)磬(為磬之此五者刮摩工也)搏
埴之工(其目在下)陶(為瓦)旊(為簋工此二者搏埴之也旊倣)有虞氏上陶
(上與尚同虞舜時淳朴未散陶土為器故上陶)夏后氏上匠(夏時營制稍興為宫室以居處)
(為溝洫以灌溉故上匠)殷人上梓(商禮樂之器漸備故上梓)周人上輿(周則經制)
(廣而庶事備故上輿)故一器而工聚焉者車為多(此因周人上輿而言)
(蓋車雖一器而用衆工為最多也)車有六等之數車軫四尺謂之一
等戈柲六尺有六寸既建而迆崇於軫四尺謂之二
等人長八尺崇於戈四尺謂之三等殳長尋有四尺
崇於人四尺謂之四等車戟常崇於殳四尺謂之五
等酋矛常有四尺崇於戟四尺謂之六等車謂之六
等之數凡察車之道(大凡察車高下之法)必自載於地者始也
(自從也載於地者謂輪也)是故察車自輪始(輪廣則車高輪狹則車卑)凡察車
之道欲有樸屬而微至不其屬無以為完久也不微
至無以為戚速也輪已崇則人不能登也輪已卑則
於馬終古登阤也故兵車之輪六尺有六寸(兵車革路也凡)
(輪之尺寸皆量其圓徑之數)田車之輪六尺有三寸(田車木路也)乘車
之輪六尺有六寸(乘車玉路金路象路也輪之尺寸不同者以所駕馬有高下也乘去)
(聲)六尺有六寸之輪(輪之圓有六尺六寸)軹崇三尺有三寸也
(軹軸頭也崇高也輪徑六尺六寸軸頭處中故但高三尺三寸也軹紙)加軫與轐焉(輿後)
(横木謂之軫軸上伏兔謂之轐車軸上有轐轐尾上載車軫軫上加輿共高七寸轐卜)四尺也
(三尺三寸又加七寸故高四尺)人長八尺(人有長短取中而言之故曰八尺長去聲)登下
以為節(車之高於人為半故登車下車以此為節則得其宜也)
輪人為輪斬三材必以其時(三材所以為轂也輻也牙也斬之以時者陽木則仲)
(冬斬之隂木則仲夏斬之)三材既具(三材既已具備)巧者和之(必資工之巧者和合)
(三材以為輪也)轂也者以為利轉也輻也者以為直指也牙
也者以為固抱也輪敝三材不失職謂之完望而眡
其輪欲其幎爾而下迆也進而眡之欲其微至也無
所取之取諸圜也望其輻欲其揱爾而纖也進而眡
之欲其内稱也無所取之取諸易直也望其轂欲其
眼也進而眡之欲其幬之廉也無所取之取諸急也
眡其綆欲其蚤之正也察其菑蚤不齵則輪雖敝不
匡凡斬轂之道必矩其隂陽(矩謂刻識之也凡斬轂材必辨其向日背)
(日之隂陽方)陽也者稹理而堅(陽木實栗叢緻也謂稹理而堅實)隂也者
疏理而柔(隂木其體虚空故疏而不密其質弱)是故以火養其隂而齊
諸其陽(必以火而煉治之)則轂雖敝不藃(雖久而敝亦不壞藃音耗)轂小
而長則柞(柞謂狹而不廣)大而短則摯(摯危也言不堅固)是故六分
其輪崇以其一為之牙圍參分其牙圍而漆其二椁
其漆内而中詘之以為之轂長以其長為之圍以其
圍之阞捎其藪五分其轂之長去一以為賢去三以
為軹容轂必直(非和轉之勢故欲其直)陳篆必正(采以約之為篆文)
施膠必厚(附麗之必欲固也)施筋必數(幔角之用必欲多也數朔)幬必負
榦(幬覆也幬以幔轂必欲其廉之外見而負於榦)既摩革色青白謂之轂之
善參分其轂長二在外一在内以置其輻凡輻量其
鑿深以為輻廣輻廣而鑿淺則是以大扤雖有良工
莫之能固鑿深而輻小則是固有餘而強不足也故
竑其輻廣以為之弱則雖有重任轂不折參分其輻
之長而殺其一則雖有深泥亦弗之溓也參分其股
圍去一為骰圍揉輻必齊(揉輻以火所以齊曲直)平沈必均
(沈輻以水所以均輕重)直以指牙(然輻直則為倨牙曲則為勾故必欲其直指)牙得
則無𣙗而固不得則有𣙗必足見也六尺有六寸之輪
綆參分寸之二謂之輪之固凡為輪(為輪之法)行澤者
欲杼(澤多濕故削其輪之外如劍脊也杼直吕反)行山者欲侔(山多石故輪欲上下)
(相等而圓滑也)杼以行澤(以輪之杼者而行澤)則是刀以割塗也(譬如以刀)
(而割泥也)是故塗不附(故雖行濕地而泥不附者也)侔以行山(以輪之侔者而)
(行山)則是搏以行石也(譬如以圓滑之物而行石也搏音圓)是故輪雖敝
不甐於鑿(輪雖為石損敝而不動於鑿中也甐力刃鑿曹報反)凡揉牙外不廉
而内不挫旁不腫謂之用火之善是故規之以眡其
圜也(輪中規則圜矣)萭之以眡其匡也(萭與矩同規圜中矩四圍端正是中矩也)
縣之以眡其輻之直也(以繩縣之中繩則輻直矣縣玄)水之以眡其
平沈之均也(偃其輪而灌以水其平沈適均則平中準矣)量其藪以黍以
眡其同也(藪輻間也量之以黍而所受多寡適同焉則中量矣藪素口反)權之以眡
其輕重之侔也(權稱鍾也以兩輪分而稱之其輕重適侔則中權矣)故可規可
萭可水可縣可量可權也(六者皆曰可者見其無不善也)謂之國工
(則國人無以過其巧矣)
輪人為蓋(蓋取其圓於車上之所用)達常圍三寸(蓋之為制上為部中為達常柄通上)
(下也)桯圍倍之六寸(下為桯蓋扛也蓋之材賴之以呈蓋頂也桯楹)信其桯圍
以為部廣(廣徑也部廣之圍尺有八寸信音申廣古曠反)部廣六寸部長二
尺桯長部之四尺者二十分寸之一謂之枚部尊一
枚弓鑿廣四枚鑿上二枚鑿下四枚鑿深二寸有半
下直二故鑿端一枚弓長六尺謂之庇軹五尺謂之
庇輪四尺謂之庇軫參分弓長而揉其一參分其股
圍去一為蚤圍參分弓長以其一為之尊上欲尊而
宇欲卑(上近部則欲其高隤下為宇則欲其低卑音婢)上尊而宇卑則吐疾
而霤遠(其勢順霤力又反)蓋已崇則難為門也(高則門難容)蓋已
卑是蔽目也(卑則遮前不見)是故蓋崇十尺(高十尺)良蓋弗冐
弗紘(善為蓋者不以衣覆或有衣而不以線係)殷畆而馳不隊(隊讀謂墜如平畆而)
(馳且落不落之狀)謂之國工(是國之良工也)
輿人為車(車謂五路)輪崇車廣衡長參如一謂之參稱參分
車廣去一以為隧參分其隧一在前二在後以揉其
式以其廣之半為之式崇以其隧之半為之較崇六
分其廣以一為之軫圍參分軫圍去一以為式圍參
分式圍去一以為較圍參分較圍去一以為軹圍參
分軹圍去一以為轛圍圜者中規(為圓必中於規中去聲)方者
中矩(為方必中於矩)立者中縣(立者必如縣繩之直縣玄)衡者中水(衡者必如)
(止水之平)直者如生焉(如木之生於地)繼者如附焉(如木之附於榦)凡居
材大與小無并(處材得其所以小入大大者受之而入無兼并之失)大倚小則
摧引之則絶棧車欲弇飾車欲侈
輈人為輈(輈車轅也輈張留反)輈有三度(淺深異其數也)軸有三理(言其有常)
(也)國馬之輈(種馬駕玉路戎馬駕革路齊馬駕金路道馬駕象路)深四尺有七
寸(國馬高八尺故輈之深四尺七寸深去聲下同)田馬之輈(駕木路)深四尺(田馬)
(高七尺故輈之深四尺)駑馬之輈(駕役車)深三尺有三寸(駑馬高六尺故)
(輈之深三尺三寸此言輈有三度也)軸有三理(釋三理之義)一者以為媺
也(軸之材欲其美而無惡媺美同)二者以為久也(軸之體欲其堅而可久)三者
以為利也(軸之勢欲其利而易轉此言軸有三理也)軌前十尺而策半
之凡任木任正者十分其輈之長以其一為之圍衡
任者五分其長以其一為之圍小於度謂之無任五
分其軫間以其一為之軸圍十分其輈之長以其一
為之當兔之圍參分其兔圍去一以為頸圍五分其
頸圍去一以為踵圍凡揉輈欲其孫而無弧深今夫
大車之轅摯其登又難既克其登其覆車也必易此
無故惟轅直且無橈也是故大車平地既節軒摯之
任及其登阤不伏其轅必縊其牛此無故惟轅直且
無橈也故登阤者倍任者也猶能以登及其下阤也
不援其邸必緧其牛後此無故惟轅直且無橈也是
故輈欲頎典輈深則折淺則負輈注則利準利準則
久和則安輈欲弧而無折經而無絶進則與馬謀(馬所)
(以駕車故車之進則與馬謀)退則與人謀(人所以御馬故車之退則與人謀)終日
馳騁(雖終日用之以馳騁驅驟)左不揵(車左君聽乘揵倦也言尊者在左無揵倦之病也揵)
(蹇)行數千里(雖行數千里之遠)馬不契需(契傷也言馬不傷於蹄不濡滯於路)
(也契苦結反)終歲御(雖終歲御車)衣袵不敝(袵裳際也車行無動搖故不損御者)
(之衣裳也)此惟輈之和也(凡此三者以輈之和故能如此)勸登馬力馬力
既竭輈猶能一取焉良輈環灂自伏兔不至軌七寸
軌中有灂謂之國輈軫之方也(軫輿後横木也)以象地也(軫在)
(下以承上也故象地之方)蓋之圜也(蓋周圍覆車也)以象天也(蓋在上以覆下故以)
(象天之圜)輪輻三十(一輪有三十輻)以象日月也(象一月有三十日也)蓋弓
二十有八(一蓋有二十八弓)以象星也(象天有二十八宿也)龍旂九斿
(交龍為旂其斿有九諸侯建之)以象大火也(大火蒼龍之宿東方之星其屬有九)鳥旟
七斿(鳥準為旟其斿有七州里建之旟余)以象鶉火也(鶉火朱鳥之宿南方之星其屬)
(有七鶉淳)熊旗六斿(熊虎為旗其斿有六師都建之)以象伐也(伐白虎之宿西方之)
(星其屬有六也)龜蛇四斿(龜蛇為旐其斿有四縣都建之)以象營室也(營室玄武)
(之宿北方之星其屬有四)弧旌枉矢(凡旌旗皆有弧以張之又畫枉矢於上也)以象弧
也(以象弧星之有矢飛行也)
攻金之工(此下言用金錫多寡之法)築氏執下齊(多錫為下齊築氏為削則用錫為多)
(齊去聲下同)冶氏執上齊(少錫為上齊冶氏為戈戟則用錫為少)鳬氏為聲
(鐘錞之屬)㮚氏為量(斗斛之屬量去聲)段氏為鏄器(錢鏄之屬)桃氏為
刃(刃劍之屬)金有六齊(用錫和金其齊有六)六分其金而錫居一(金五)
(分錫一分共六分)謂之鍾鼎之齊(鍾以擊鼎以烹比之斧斤則用錫為差少)五分
其金而錫居一(金四分錫一分共五分)謂之斧斤之齊(斧以伐斤以削)
(比之鍾鼎則用錫為差少)四分其金而錫居一(金三分錫一分共四分)謂之
戈戟之齊(戈戟皆用以擊刺防其挫折故比之斧斤則用錫為多也以上三者皆上齊也)三
分其金而錫居一(金二分錫一分共三分)謂之大刃之齊(大刃以施)
(之斬伐防其易虧比之戈戟則用錫尤多)五分其金而錫居二(金三分錫二分共五)
(分)謂之削殺矢之齊(削書刀也用以削書殺矢箭也用以田獵皆欲其堅忍不脆比)
(之大刃則用錫又多)金錫半(金一半錫一半)謂之鑒燧之齊(鑒取水於月燧取火)
(於日皆以潔白為上故金錫半之以上三者皆下齊也)
築氏為削(書刀也刊竹簡用之)長尺博寸(削之制長與大)合六而成規(其形)
(容大成規)欲新而無窮(常欲其如新發之於硎用之不窮)敝盡而無惡(雖至)
(敝終無頓缺之患)
冶氏為殺矢刃長寸圍寸鋌十之重三垸戈廣二寸内
倍之胡三之援四之已倨則不入已句則不決長内
則折前短内則不疾是故倨句外博重二鋝戟廣寸
有半寸内三之胡四之援五之倨句中矩與刺重三
鋝
桃氏為劒(劒工謂之桃氏以能辟除不祥故也)臘廣二寸有半寸兩從半
之以其臘廣為之莖圍長倍之中其莖設其後參分
其臘廣去一以為首廣而圍之身長五其莖長(手所握者)
(謂之莖其長五寸劍身長五倍於莖則共長三尺也臘納)重九鋝(一鋝重六兩半有零九鋝則重)
(六十兩也鋝劣)謂之上制(此劍之上等)上士服之(勇士之上者能用之)身長
四其莖長(共長二尺五寸)重七鋝(重四十六兩有餘)謂之中制(此劍之中)
(等)中士服之(勇士之中者能用之)身長三其莖長(共長二尺)重五鋝
(重三十兩有餘)謂之下制(此劍之下等)下士服之(勇士之下者能用之)
鳬氏為鍾(鳬入冰不溺以名鍾工取其虚浮之義)兩灓謂之銑銑間謂之
于于上謂之鼓鼔上謂之鉦鉦上謂之舞舞上謂之
甬甬上謂之衡鍾縣謂之旋旋蟲謂之幹鍾帶謂之
篆篆間謂之枚枚謂之景于上之攠謂之隧十分其
銑去二以為鉦以其鉦為之銑間去二分以為之鼓
間以其鼓間為之舞修去二分以為舞廣以其鉦(音正)
之長為之甬長以其甬長為之圍參分其圍去一以
為衡圍參分其甬長二在上一在下以設其旋薄厚
之所震動(薄厚不得其宜則震動不得中)清濁之所由出(聲之清濁出於此)
侈弇之所由興(口之侈弇起於此)有說(當推其弊之所由出說始銳反)鍾已
厚則石(其聲不出)已薄則播(聲散)侈則柞(形大則聲迫窄柞側百反)弇則
鬱(形小則聲鬱而不散)長甬則震(甬鍾柄也甬長則震而不定甬音勇)是故大鍾
十分其鼓間以其一為之厚小鍾十分其鉦間以其
一為之厚鍾大而短(鍾形大則宜長而失於短)則其聲疾而短聞
(疾急也短聞者聲易竭也聞問)鍾小而長(鍾形小則宜短而失於長)則其聲舒而
遠聞(舒緩也遠聞謂聲難息也)為遂六分其厚以其一為之深而
圜之
㮚氏為量(㮚與栗同以名量工取其堅實之義)改煎金錫則不耗(量則鍾鼎之齊)
(必煉之使精而無減耗然後可用也)不耗然後權之(權稱錘也權之所以眡其輕重之齊)
(也)權之然後準之(準取法於水也準之所以眡其高下之平也)準之然後
量之(量之以黍所以眡其多寡之均也)量之以為鬴(一鬴容六斗四升鬴音父)深
尺(其深一尺)内方尺而圜其外(内方一尺而外圜象天包地外也)其實鬴
(四豆為區四區為鬴)其臋一寸(臋厚一寸臋豚)其實一豆(四升為豆)其耳三
寸(耳廣三寸)其實一升(四龠為合四合為升)重一鈞(重三十斤)其聲中黃
鍾之宫(黃鍾律長九寸上下損益生十二律五聲之中宫聲為君量之聲應之也中去聲)槩
而不税(用槩所以為平也不征其税所以為公也)其銘曰(刻於量上以銘之其辭如下文)
(所云)時文思索(時是也惟是文德之君思索以求其理)允臻其極(允信也極中也)
(作為比量使天下取信而至於中也)嘉量既成(量成而名之曰嘉所以一天下之法而極其美)
(也)以觀四國(其法度之器可以觀示四方之國也觀音貫)永啓厥後(永久開啓)
(其後世子孫)茲器維則(使後世惟以此器為法則也)凡鑄金之狀金與
錫黑濁之氣竭黃白次之黃白之氣竭青白次之青
白之氣竭青氣次之然後可鑄也
段氏(闕)
函人為甲(包函不至傷人掌為甲)犀甲七屬(以犀皮次叙聯屬其甲屬謂上旅下旅相)
(績之數屬音注)兕甲六屬(以兕牛皮貫甲)合甲五屬(合犀兕之革貫甲尤堅)犀
甲夀百年兕甲夀二百年合甲夀三百年(革堅者用愈久)凡
為甲必先為容(容象式也)然後制革權其上旅與其下旅
而重若一以其長為之圍凡甲鍛不摯則不堅已敝
則橈凡察革之道眡其鑚空欲其惌也眡其裏欲其
易也眡其朕欲其直也&KR1060;之欲其約也舉而眡之欲
其豐也衣之欲其無齘也眡其鑚空而惌則革堅也
眡其裏而易則材更也眡其朕而直則制善也&KR1060;之
而約則周也舉之而豐則明也衣之無齘則變也
鮑人之事望而眡之欲其荼白也進而握之欲其柔而
滑也卷而搏之欲其無迆也眡其著欲其淺也察其
線欲其藏也革欲其荼白而疾澣之則堅欲其柔滑
而腛脂之則需引而信之欲其直也信之而直則取
材正也信之而枉則是一方緩一方急也若苟一方
緩一方急則及其用之也必自其急者先裂若苟自
急者先裂則是以博為帴也卷而博之而不迆則厚
薄序也眡其著而淺則革信也察其線而藏則雖敝
不甐
韗人為皋陶(韗人為鼔皋陶以木為之鼔之匡也韗運陶逃)長六尺有六寸左
右端廣六寸中尺厚三寸穹者二之一上三正鼓長
八尺鼓四尺中圍加三之一謂之鼖鼔為皋鼓長尋
有四尺鼓四尺倨句磬折凡冐鼓必以啓蟄之曰(驚蟄)
(日冐鼔冐象也)良鼓瑕如積環(其用革之調急隨皋陶之周圍若環之圓)鼓大而
短則其聲疾而短聞鼓小而長則其聲舒而遠聞(義與)
(鳬氏為鍾同聞音問)
韋氏(闕)
裘氏(闕)
畫繢之事(模成物體謂之畫分布五色謂之繢)雜五色東方謂之青南方
謂之赤西方謂之白北方謂之黑天謂之玄地謂之
黃青與白相次也赤與黑相次也玄與黃相次也赤
與青謂之文(東方青色與南方赤色相雜名之曰文)赤與白謂之章(南方)
(赤色與西方白色相雜名之曰章)白與黑謂之黼(黼為斧形取其斷以西方白色與北)
(方黑色相雜為之黼音甫)黑與青謂之黻(黻為兩已相背取其辨也以北方黑色與東方)
(青色相雜為之黻紱)五采備謂之繡(繡刺繡也備青黃赤白黑之色)土以黃其
象方天時變火以圜山以章水以龍鳥獸蛇雜四時
五色之位以章之謂之巧凡畫繢之事後素功(謂後於素)
(功也蓋先以粉地為質而後可施以五采也記曰甘受和白受采孔子曰繪事後素此之謂也)
鍾氏(鍾重也染色欲深重)染羽(羽所以飾旌旗及王后之車)以朱湛丹秫(湛漬漸也)
(丹秫赤栗也取汁染明湛子潜反)三月而熾之(熾炊也)淳而漬之(漬染也)
三入為纁五入為緅七入為緇(三染為纁謂染朱黑色五染赤汁及黑色)
(為緅七入染汁為黑白緇緅側留反)
筐人(闕)
㡛氏(治絲帛而練熟之為㡛㡛音芒)湅絲以涗水(涗水灰水也涷音練涗書銳反)漚其
絲七日(漚鳥豆反漸也)去地尺暴之(暴步卜反)晝暴諸日夜宿諸
井七日七夜是謂水湅(此涷絲之法度)湅白以欄為灰渥淳
其帛實諸澤器淫之以蜃清其灰而盝之而揮之而
沃之而盝之而塗之而宿之明日沃而盝之晝暴諸
日夜宿諸井七日七夜是謂水涷
周禮句解卷十一
