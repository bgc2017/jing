周禮句解卷二
宋朱申撰
天官冢宰下
醫師(醫官之長史上士二人下士四人府二人二人徒二十人)掌醫之政令(醫之政謂)
(聚毒藥以供醫亊醫之令謂使醫分而治之)聚毒藥以共醫事(毒謂五毒藥謂五藥)
(醫師聚之以共衆醫之所用共音恭)凡邦之有疾病者疕瘍者造焉(輕曰)
(疾重曰病頭瘡曰疕身瘡曰瘍皆造醫師求藥疕音匕瘍音羊造七到反)則使醫分而治
之(醫師使疾醫治疾病使瘍醫治疕瘍)歲終則稽其醫事以制其食(每歲)
(之終醫師考衆醫之事功以制其食禄)十全為上(設如醫治十人皆得全愈則功之上也)
十失一次之(十人之中其一不愈則功之次也)十失二次之(二人不愈又其)
(次也)十失三次之(三人不愈又其次也)十失四為下(四人不愈則為下矣凡此)
(所以勉勵醫者)
食醫(中士二人食恐飲食失節以致疾故有醫食音嗣下同)掌和王之六食六飲
六膳百羞百醬八珍之齊(六食謂六穀六飲謂六清六膳謂六牲百羞謂羞用)
(百二十品百醬謂醬用百二十罋八珍謂八物此反皆膳夫所掌食醫則調和其齊焉和去聲齊才細)凡
食齊視春時(食宜温也)羹齊視夏時(羹宜熱也)醬齊視秋時(醬宜)
(涼也)飲齊視冬時(飲宜寒也)凡和(大凡調和飲食)春多酸(酸以養肝肝屬木也)
夏多苦(苦以養心心屬火也)秋多辛(辛以養肺肺屬金也)冬多鹹(鹹以養腎腎屬)
(水也)調以滑甘(脾屬土分王四時故皆調以滑甘焉)凡會膳食之宜(畜與穀各)
(有相宜)牛宜稌(牛土畜稌上穀稌音杜)羊宜黍(羊火畜黍火穀此二者以同氣為宜)豕
宜稷(豕土畜稷水穀此以土剋水為宜)犬宜粱(犬金畜粱土榖此以土生金為宜)鴈
宜麥(鴈火畜麥木榖此以木生火為宜)魚宜苽(魚水畜苽水榖此亦以同氣為宜苽音孤)
凡君子之食恒放焉(食醫雖以養生為主然君子所以自養者亦可依放之也放甫)
(往反)
疾醫(中士八人之醫師所使以治民疾病者)掌養萬民之疾病(主治疾病而云養者)
(言療治必須養之也)四時皆有癘疾春時有痟首疾夏時有痒
疥疾秋時有瘧寒疾冬時有嗽上氣疾(痟酸削也上氣逆喘也)
以五味五穀五藥養其病(五味鹹苦酸辛甘五穀麻黍稷麥豆五藥草木蟲石穀也)以
五氣五聲五色眡其死生(五氣五藏所出之氣心肝脾肺腎也五聲言語所出)
(之聲宫商角徵羽也五色面貌所發之色青赤白黑黃也三者皆屬五行相生則生相尅則死故以此眡)
(之)兩之以九竅之變(九竅謂陽竅七兩耳兩目兩鼻口也隂竅二大小二府也兩之)
(謂隂陽變謂隂陽之變竅苦弔反)參之以九藏之動(九藏謂神藏五即心肺肝脾腎是也形藏)
(四即耳目口鼻是也參之謂隂陽與沖氣動謂脈候之動藏才浪反)凡民之有疾病者(輕曰疾重)
(曰病)分而治之(醫各有所長也)死終則各書其所以而入于醫師
瘍醫(下士八人者醫師所使以治疕瘍瘍音羊)掌腫瘍潰瘍金瘍折瘍之
祝藥劀殺之齊(四種之瘡含膿血者)凡療瘍(治創之法)以五毒攻之
(五毒五藥之有毒者攻之謂殺之而去其惡也)以五氣養之(氣當謂穀養之謂生之以致其)
(和也)以五藥療之(療以治之)以五味節之(節以成之)凡藥(治瘍之藥)以
酸養骨(酸木味木立地中似骨也)以辛養筋(辛金味金之纏合異物似筋也)以鹹
養脈(鹹水味水之流行地中似脈也)以苦養氣(苦火味火之出入無形似氣也)以甘
養肉(甘土味土之兼載四者似肉也)以滑養竅(滑滑石也凡諸滑物通利往來似竅也)
凡有瘍者受其藥焉(凡病瘍者必於此求藥焉)
獸醫(下士四人)掌療獸病療獸瘍凡療獸病灌而行之以
節之以動其氣觀其所發而養之凡療獸瘍灌而
劀之以發其惡然後藥之養之食之凡獸之有病者
有瘍者使療之死則計其數以進退之(進退據功過進退其祿也)
酒正(中士四人下士八人府二人史八人胥八人徒八十人酒官之長)掌酒之政令(酒之式灋曰政)
(酒之出入曰令)以式灋授酒材(給用有多少之式造釀有厚薄之法酒材謂秫米麯糵之類)凡
為公酒者亦如之(謂鄉射飲酒以公事作酒者亦以式法授酒材)辨五齊之名(酒正)
(不自造酒使酒人為之直辨其五齊清濁而已齊才細反)一曰泛齊(泛者成熟而滓泛泛然也)二曰
醴齊(醴者體也成而上下一體滓汁相將醴音禮)三曰盎齊(盎者成而葱白色盎烏浪反)
四曰緹齊(緹者成而紅赤色緹音體)五曰沈齊(沈者成而滓沈於下)辨三酒
之物(物者材也以三酒所成有時故預給材令作之也)一曰事酒(酌有事人飲之)二
曰昔酒(久釀乃熟)三曰清酒(更久於昔祭祀用之)辨四飲之物(物說見上)
一曰清(清即漿人之醴清也醴濁而泲之則清矣)二曰醫(謂釀鬻為醴也醫於已反)三
曰漿(即今之酨漿謂米汁相將也)四曰酏(即今之薄鬻也酏音移)掌其厚薄
之齊(或厚或薄各有多少之齊)以共王之四飲三酒之饌及后世
子之飲與其酒(饌謂具設之也后世子不言饌不復具設也)凡祭祖(總言三等)
(之祭)以灋共五齊三酒(祭有大小齊有多少各有常法)以實八尊(五齊實五)
(尊三酒實三尊)大祭三貳(如祀天地宗廟三酒用一尊久副之以兩尊以備之)中祭再
貳(如祀日月星辰五祀五岳用酒一尊又副以一尊)小祭一貳(如司中司命山澤之祭則)
(止以一尊副之)皆有酌數(酌於尊亦有數)唯齊酒不貳(五齊之酒特用於祭無式)
(尊)皆有器量(酌器所用註尊中者數量之多少未聞)共賓客之禮酒
共后之致飲于賓客之禮醫酏糟皆使其士奉之
凡王之燕飲酒(王與羣臣燕飲之禮)共其計(計其用酒之數以共於王)酒正
奉之(酒正則如數奉其酒也)凡饗士庶子饗耆老孤子皆共
其酒無酌數掌酒之賜頒皆有灋以行之(雖君頒賜之酒)
(亦有一定之式)凡有秩酒者以書契授之(有職則有秩謂每月所頒各有定數)
酒正之出(謂出以給用也)日入其成(日計曰成)月入其要(月計曰要)小
宰聽之(酒正入文書於小宰以待聽斷)歲終則會唯王及后之飲酒
不會(以見世子用酒在所會也)以酒式誅賞(誅賞作酒之善惡者)
酒人(奄十人女酒三十人奚三百人主造酒者)掌為五齊三酒(酒正辨其名物使酒)
(人為之)祭祀則共奉之(以待祭祀而共奉之)以役世婦共賓客
之禮酒飲酒而奉之凡事共酒而入于酒府(凡事非一)
(事也共酒入于酒正之府)凡祭祀共酒以往賓客之陳酒亦如
之
漿人(奄五人女漿十有五人奚百有五十人主造飲者)掌共王之六飲(酒正言四飲而)
(此言六飲者以水涼無厚薄之齊也)水漿醴涼醫酏(水則臨時取用涼則至用乃和醴醴)
(清也餘見酒正)入于酒府(酒正之府)共賓客之稍禮共夫人致
飲于賓客之禮清醴醫酏糟而奉之凡飲共之
淩人(下士二人府二人史二人胥八人徒八十人主冰室者淩去聲)掌冰(專主冰也)正歲
十有二月(正月謂夏正十二月即建丑之月也)令斬冰(其時水澤腹堅故令斬冰)三
其淩(淩冰室也三倍納冰以備消釋)春始治鑑(鑑盛冰之器治之者謂二月將出冰故也)
凡外内饔之膳羞鑑焉凡酒漿之酒醴亦如之
祭祀共冰鑑(所以禦暑氣也)賓客共冰(不共鑑也)大喪共夷槃冰
(實冰于夷槃所以寒尸也)夏頒冰掌事(夏月以冰頒賜羣臣則主其事)秋刷(刷除冰室)
(以待納新冰也)
籩人(奄一人女籩十人奚二十人籩以竹為之)掌肆籩之實(四籩謂朝事饋食加籩羞)
(籩各實以當用之物)朝事之籩其實䵄蕡白黑形鹽膴鮑魚
鱐饋食之籩其實棗㮚桃乾䕩榛實加籩之實菱芡
㮚脯菱芡㮚脯羞籩之實糗餌粉餈凡祭祀(祭祀用籩)
共其籩薦羞之實(薦籩謂朝事饋食之籩羞籩則加籩羞籩是也)喪事及賓
客之事(二者亦皆用籩)共其薦籩羞籩(不言實者蒙上文也)為王及后
世子共其内羞(房中之羞籩為去聲)凡籩事掌之(凡事非一事也)
醢人(奄一人女醢二十人奚四十人以醢實豆)掌肆豆之實(豆以木為之四豆與四籩)
(同)朝事之豆其實韭菹醓醢昌本麋臡菁菹鹿臡茆菹
麇臡饋食之豆其實葵菹蠃醢脾析蠯醢蜃蚳醢豚拍魚
醢加豆之實芹菹兔醢深蒲醓醢箈菹鴈醢筍菹魚
醢羞豆之實酏食糝食凡祭祀共薦羞之豆實(薦羞)
(見籩人注)賓客喪紀亦如之(二者亦皆用豆)為王及后世子共其
内羞(房中之羞豆)王舉則共醢六十罋(即醬用百二十罋之半也)以五
齊七醢七菹三臡實之(五齊謂昌本脾析蜃豚拍深蒲也七醢謂醓蠃蠯蚳魚兔)
(鴈也七菹謂韭菁茆葵芹箈筍也三臡謂麋鹿麇也齊子西反臡乃兮反)賓客之禮(致饔餼時)共
醢五十罋(上公醯醢共百二十罋侯伯百罋子男八十罋此五十罋則百罋之半也蓋指侯伯)
(而言舉中以見上下也)凡事共醢(凡事非一事也)
醯人(奄二人女醯二十人奚四十人主共醯者)掌共五齊七菹(見醓人注)凡
醯物以共祭祀之齊菹凡醯醬之物賓客亦如之
王舉則共齊菹醯物六十罋(齊菹醢也而醯人亦共之者蓋齊菹有須醢以)
(成者也此六十罋亦醬用百二十品之半也)共后及世子之醬齊菹(凡用醯以)
(成之者皆共也)賓客之禮(致饔餼時)共醯五十罋(并醢人五十罋為百罋蓋侯伯)
(之禮也)凡事共醯(凡事非一事也)
鹽人(奄二人女鹽二十人奚四十人主共鹽者)掌鹽之政令(謂受入與出給之政令)
以共百事之鹽(用鹽非一事也)祭祀共其苦鹽散鹽(苦鹽謂不凍治)
(者散鹽煮水為之苦音古散去聲)賓客共其形鹽散鹽(形鹽象虎之形)王之
膳羞共飴鹽(鹽之飴者今戎鹽有焉)后及世子亦如之(亦共飴鹽)凡
齊事鬻鹽以待戒令(齊事和五味之事煮鹽凍治之以待上之戒令)
幂人(奄一人女幂十人奚二十人以巾覆物曰幂幂音覓)掌共巾幂(主共覆尊彛之巾)祭
祀以疏布巾幂八尊(司尊彛有六尊兩之則為十二尊惟四尊致用餘八尊則設而)
(不用示其質也故覆之以疏布)以畫布巾幂六彛(六彛雞鳥斝黃虎蛻也用之以祼示)
(其文也故覆之以畫布)凡王巾皆黼(凡四飲三酒用於王者巾皆畫黼文)
宫人(中士四人下士八人府二人史四人胥八人徒八十人主安息王身者)掌王之六寢
之脩(六寢者路寢一小寢五也脩掃除也)為其井匽(井以停止水防火燭匽以窒渠流備)
(洒掃匽於建反又音偃)除其不蠲(蠲潔也)去其惡臭(欲除不潔去惡臭則決渠)
(匽以滌之)共王之沐浴(沐以潔首浴以潔身)凡寢中之事掃除執
燭共鑪炭凡勞事四方之舍事亦如之
掌舍(下士四人府二人史四人徒四十人所託以居曰舍)掌王之會同之舍(時見)
(曰會殷見曰同王至壇所舍息也)設梐枑再重(梐枑行馬也以周衛有内外之列故兩重)
(設之梐步禮反枑音互)設車宫轅門(設車為宫而仰轅為門)為壇壝宫棘門
(為壇於中而壝其外則列棘以表門壝唯季反)為帷宫設旌門(王在道食息張帷為宫則)
(植旌以表門)無宫則共人門(王不在車之中則陳列周衛而列人以表門)凡
舍事則掌之(王行所舍止)
幕人(下士一人府二人史二人徒四十人主帷幕者)掌帷幕幄帟綬之事(在旁)
(曰帷在上曰幕四合象宫室曰幄帟在亦上承塵凡四物者皆以綬連繫焉帟音)凡朝覲會同
軍旅田役祭祀(五者皆用其物)共其帷幕幄帟綬(幕人共之而掌次則)
(張之)大喪共帷幕帟綬三公及卿大夫之喪共其帟
掌次(下士四人府四人史二人徒八十人所託以上曰次)掌王次之灋(設王者之次幕)
(皆有法度法謂大小丈尺)以待張事(幕人共之掌次張之)王大旅上帝(冬至之日)
(祀天於圜丘)則張氊案設皇邸(氊案牀上著氊也皇邸以版為屏而飾以鳳羽也)
朝日祀五帝(朝日謂春分朝日於東門之外祀五帝謂四時迎氣於四郊朝音條)則張
大次小次設重帟重案(大次以侯止息小次以候行禮重帟謂兩重之帟重案謂)
(案上設重席也)合諸侯亦如之(如朝日祀五帝之事)師田(師以用衆田以簡衆)則
張幕設重帟重案(王臨眡則張幕于地而設帟案于上以為王之位也)諸侯朝
覲會同(諸侯來朝覲會同于王)則張大次小次(以待諸侯之止息者)師田
(諸侯從王師田)則張幕設案(以待諸侯止而據也)孤卿有邦事(三孤六卿以王)
(命出使也)則張幕設案(張幕於庭以籍幣設案為位王立於前而授之命焉)凡喪
王則張帟三重諸侯再重孤卿大夫不重凡祭祀
張其旅幕(旅衆也以待諸臣助祭者之休息也)張尸次(尸尊故别設次)射則張
耦次(射禮兩人為一耦張次以待射耦之人也)掌凡邦之張事
大府(下大夫二人上士四人下士八人府四人史八人賈十有六人胥八人徒八十人為王治藏之長)
掌九貢九賦九功之貳(九功九職也九貢九賦九職太宰掌之而此掌其貳者以)
(其物入太府故也)以受其貨賄之入(金玉曰貨布帛曰賄皆受其入)頒其貨
于受藏之府(受藏内府也)頒其賄于受用之府(受用外府也蓋太府)
(雖受貨賄之入其物仍分置於衆府也)凡官府都鄙之吏及執事者受
財用焉(官府謂六官都鄙謂采地吏謂羣臣執事謂府史胥徒皆於太府受其財用)凡頒
財(頒財如下文所云)以式灋授之(式謂用財之式法謂治財之法)關市之賦
以待王之膳服(關市以下即太宰之九賦膳服以下即大宰之九式此蓋以關市之賦待)
(膳服之用也膳服大宰作羞服)邦中之賦以待賓客(以邦中之賦待賓客之用)四
郊之賦以待稍秣(以四郊之賦待稍秣之用稍秣大宰作芻秣稍去聲)家削之
賦以待匪頒(以家削之賦待匪頒之用削所教反與稍同)邦甸之賦以待
工事(以邦甸之賦待工事之用)邦縣之賦以待幣帛(以邦縣之賦待幣帛之用)
邦都之賦以待祭祀(以邦都之賦待祭祀之用)山澤之賦以待喪
紀(以山澤之賦待喪紀之用喪紀大宰作喪荒)幣餘之賦以待賜予(以幣餘之)
(賦待賜予之用賜予大宰作好用)凡邦國之貢以待弔用(以九貢之財給弔用)
(凶禮之事)凡萬民之貢以充府庫(以九賦之財充足藏貨賄之府庫)凡式
貢之餘財以共玩好之用(謂九式九貢二者所用之餘財乃可共玩好之用明)
(玩好非所急也)凡邦之賦用取具焉(賦用者以賦之所入而用也取具者取足於太)
(府也)歲終則以貨賄之入出會之(入謂所收出謂所用至歲終則總計其大)
(數也會音檜)
玉府(上士二人中士四人府二人史二人工八人賈八人胥四人徒四十有八人主藏金玉器用之府)
掌王之金玉玩好兵器凡良貨賄之藏(金玉人所寳者玩則可悅)
(玩之物好則可樂好之物兵則兌之戈和之弓之類器則赤刀弘璧琬琰之類良貨賄則質出於自然而)
(美者皆玉府之所藏)共王之服玉佩玉珠玉(服玉謂大圭之類佩玉謂珩璜之類)
(珠玉則琢玉為珠以飾冠冕也)王齊則共食玉(祭祀齊戒則共王所食玉屑)大
喪共含玉復衣裳角枕角柶掌王之燕衣服袵席
牀笫凡褻器(燕衣服謂燕私所服袵卧席也席坐席也牀笫簀也褻器私褻所用之器笫側)
(美反)若合諸侯(謂盟會也)則共珠槃玉敦(敦亦盤類以珠飾盤以玉飾敦盟會)
(㰱血時以盤盛血以敦盛食也敦音對)凡王之獻金玉兵器文織良貨賄
之物(王之獻謂有獻於賓客文織謂帛之有文出於織成者)受而藏之(以待用也)凡
王之好賜(謂王有私恩頒賜臣下)共其貨賄(玉府則共其用也)
内府(中士二人府一人史二人徒十人主良貨賄藏在内者)掌受九貢九賦九功
之貨賄良兵良器(貨賄即大府所頒于受藏之府者良兵良器即受于玉府者)以
待邦之大用(非冇國之經用故以待大事之用也)凡四方之幣獻之金
玉齒革兵器凡良貨賄入焉(幣謂諸侯贄禮獻謂諸侯貢物金若惟金三品)
(之類玉若球琳瑯玕之類齒若象牙之類革若犀皮之類皆入于内府焉)凡適四方使者
(王遣使至諸侯之國)共其所受之物而奉之(使者所受以遺諸侯之物内府則共)
(奉之)凡王及冢宰之好賜予則共之(冢宰待四方賓客之小治或有所善)
(亦賜予之)
外府(官如内府數者主泉貨藏在外)掌邦布之入出(布泉也其藏曰泉其行曰布入)
(出謂受之復出之)以共百物而待邦之用凡有灋者(百物或作之或)
(買之待猶給也言有法則無法者不可用矣)共王及后世子之衣服之用
(以見王及后世子非法弗服也)凡祭祀賓客喪紀會同軍旅(五者所用亦皆)
(有法)共其財用之幣齎(幣謂禮幣齎謂行齎齎音咨)賜予之財用(王及冢宰)
(之賜予也)凡邦之小用皆受焉(細小之用係於邦者受而共之)歲終則會
唯王及后之服不會(以見世子衣服在所會也會音檜)
司會(中大夫二人下大夫四人上士八人中士十有六人府四人史八人胥五人徒五十人主會計官)
(之長)掌邦之六典八灋八則之貳以逆邦國都鄙官府
之治(小宰已掌其貳而司會亦掌之者蓋其職在會計故逆受而鉤考之所以計其治也)以九
貢之灋致邦國之財用(九貢出於諸侯司會則取一曰祀貢以下之成法貢於天)
(子故云致邦國之財用)以九賦之灋令田野之財用(九賦除關市國中幣)
(餘三者外餘皆出於田野據多言之)以九功之灋令民職之財用(九功者以)
(九職任萬民使之出稅故云民職)以九式之灋均節邦之財用(九式所以)
(用九賦使之均平有節也)掌國之官府郊野縣都之百物財用凡
在書契版圖者之貳(諸處百物皆資財用以成司會欲知財用出入之數故掌其書)
(契紀載為書合驗為契欲知夫家山林川澤所入之財數故掌其版圖人民曰版土地有圖貳副也)以
逆羣吏之治而聽其會計(逆謂有所治正則司會按書契版圖以逆之而又聽)
(其會計之書焉)以參互考日成(諸數官府一日所蒞之事有總日其數而計之有目總十)
(之數而結之有凡以凡攷目以目攷數是之謂參凡與數相攷數與目相攷是之謂互日成即旬計也)
以月要攷月成(月計曰要月成事多於日成故以月要攷之)以歲會攷歲
成(歲計曰會歲成事多於月成故以歲會攷之)以周知四國之治(如此則四方諸)
(侯之治無不徧知之矣)以詔王及冡宰廢置(以四國之治告於王及冡宰有功者)
(升而置之有罪者黜而廢之)
司書(上士二人中士四人府二人史四人徒八人主會計之簿書)掌邦之六典八灋
八則九職九正九事邦中之版土地之圖(典法則見太宰九正)
(謂九職之正九事謂九職之事邦中之版以攷人民之數土地之圖以攷邦國之域然司書但掌其書而)
(已參攷則在司會正音征)以周知入出百物(或入而藏或出而用皆徧知之)以叙
其財(然後以叙掌事者之財以知其餘)受其幣(受官府都鄙凡用邦財之幣所餘)使
入于職幣(以其餘入于職幣使振舉之)凡上之用財用(公上所用)必攷
于司會(司書錄其數以待司會之勾攷)三歲則大計羣吏之治(日有成月)
(有要歲有會三歲又總而大計之)以知民之財器械之數(民財謂幣帛器械謂)
(弓矢殳矛之類)以知田野夫家六畜之數(田野謂百畝之田在野者夫家謂男)
(女夫婦六畜謂馬牛羊豖雞犬也)以知山林川澤之數(山林川澤孰廢孰興皆可)
(周知)以逆羣吏之徵令(恐羣吏横斂征取於民故逆受而勾攷之上有所召曰徵下有)
(所稟曰令)凡稅斂(謂非特貢賦所出也)掌事者受灋焉(法各有書司書掌之掌稅)
(斂之事者從而受焉)及事成則入要貳焉(要貳者物數之要要書之貳也事成則入)
(于司書所以備參攷也)凡邦治攷焉(比治於邦者司書則早正其事以待其來攷也)
職内(上士二人中士四人府四人史四人徒二十人主賦入者)掌邦之賦入(九職九貢)
(九賦所入皆掌之)辨其財用之物而執其總(辨其所入財用之物而執其總)
(類之數)以貳官府都鄙之財入之數(貳謂副貳文書也官府都鄙各有財)
(入總數職内則書其貳焉)以逆邦國之賦用(用賦多少皆可勾攷其得失也)凡受
財者(受於職内以給公用者)受其貳令而書之(書其副寫之令而籍之也)及
會(及至歲終會計)以逆職歲與官府財用之出(官府用財之數與職歲出)
(財之數相參而勾攷之)而叙其財(理其財使有序然後餘財可得而知)以待邦
之移用(故可移此之有餘以補彼之不足)
職歲(上士四人中士八人府四人史八人徒二十人主歲計之所出)掌邦之賦出(職内)
(主入職歲主出)以貳官府都鄙之財出賜之數(官府都鄙之財各有出賜)
(之數職歲亦書其貳焉)以待會計而攷之(以待歲終會計而稽攷其數)凡官
府都鄙羣吏之出財用(每歲合出財用)受式灋于職歲(羣吏受財)
(用于大府至其出也則受式法于職歲焉)凡上之賜予(謂上以私恩賜予)以叙與
職幣授之(叙者先後之倫職歲則以叙與職幣授之)及會(歲終會計)以式灋贊
逆會(以式法贊助司會勾攷會計之事)
職幣(上士二人中士四人府二人史四人賈四人胥二人徒二十人掌財賦之出者)掌式灋
以斂官府都鄙與凡用邦財者之幣(凡用邦財者謂軍旅也三者有)
(餘幣則依式法而收斂之)振掌事者之餘財(振猶拯也有檢舉之意掌事者足用而有)
(餘則職幣檢舉之以防隱欺之患)皆辨其物而奠其錄(別其物色而定其錄籍)
以書揭之(著之於書以表識之揭音碣)以詔上之小用賜予(上有小可)
(用度及賜予則取具於此)歲終則會其出(會計所出之數以防乏用之患)凡邦之
會事(凡諸官府會計財用之事)以式灋贊之(職幣以式法贊助司會而勾攷之)
司裘(中士二人下士四人府二人史四人徒四十人主以獸皮為裘)掌為大裘(黑羔為之)
以共王祀天之服(祀天尚質故用黑羔為裘)中秋獻良裘(裘之美者王者)
(所服故於中秋獻之)王乃行羽物(以羽鳥之物行賜羣臣)季秋獻功裘(功裘)
(致人功為之卿大夫所服故於季秋獻之)以待頒賜(以頒賜於羣臣)王大射(王將祭祀)
(以射選助祭之人)則共虎侯熊侯豹侯(虎熊豹者各以其皮飾侯之側也虎侯王)
(所射熊侯諸侯所射豹侯孤卿大夫以下所射也)設其鵠(亦以虎熊豹之皮栖於侯上以為射)
(之的焉)諸侯則共熊侯豹侯(諸侯謂畿外諸侯也熊侯諸侯自射之豹侯則羣臣)
(共射焉)卿大夫則共麋侯(卿大夫謂王朝卿大夫也以麋皮飾侯君臣共射之)皆
設其鵠(各以其皮為射之的)大喪廞裘飾皮車凡邦之皮事
掌之歲終則會唯王之裘與其皮事不會(優至尊也)
掌皮(下士四人府二人史四人徒四十人主共皮革以作器物)掌秋斂皮(秋鳥獸毛毨之)
(時其皮善故秋斂之)冬斂革(獸皮治去其毛曰革其用功深故冬斂之)春獻之(皮革乾久)
(乃可用故春獻之)遂以式灋頒皮革于百工(既獻皮革遂以式法頒之百工)
(以作器物)共其毳毛為氊(其毛之細者以為氊)以待邦事(若掌次張氊案則共)
(之也)歲終則會其財齎(泉布曰財行貨曰齎會謂計其費用之數)
内宰(下大夫二人上士四人中士八人府四人史八人胥八人徒八十人掌宫中之事)掌書版
圖之灋(版謂宫中閽寺之籍圖謂宫中官府之象)以治主内之政令(内謂宫中)
(政令謂治閽寺之法禁)均其稍食(均其吏之廩禄)分其人民以居之(人民)
(謂吏之子弟居之謂使之宿衛也)以隂禮教六宫(隂禮婦人之禮六宫謂后也王后立)
(六宫正寢一燕寢五也)以隂禮教九嬪(不言教夫人及世婦者舉中以見上下也)以
婦職之灋教九御(婦職謂織維組紃縫線之事九御者女御八十一人九九而御于王)
(謂每九人當一夕也)使各有屬(每九人屬一嬪)以作二事(合絲枲之事)正其
服(一其禮也)禁其奇衺(齊其行也竒紀宜反)展其功緒(核其事也)大祭祀
(宗廟之祭)后祼獻則贊(祼謂王既祼而出迎牲后乃從後祼也獻謂王薦牲薦熟后亦從後)
(獻也贊助也)瑤爵亦如之(尸卒食王既酳后后亞獻之其爵以瑤玉為飾亦内宰贊助其)
(禮)正后之服位(服謂禕衣以下六服位謂房内戸中及阼所立處)而詔其禮
樂之儀(詔其出入進止之節使與禮樂相應)贊九嬪之禮事(助九嬪贊后之事)
凡賓客之祼獻瑤爵皆贊(王禮賓而后亞祼王獻賓而后亞獻王酬賓而后以)
(瑤爵酬賓者皆内宰贊之)致后之賓客之禮(后致飲于賓客之禮則酒人共之而内宰)
(致之也)凡喪事佐后使治外内命婦正其服位凡
建國(建立國都)佐后立市(王立朝而后立市内宰佐之)設其次(司市所居)置
其叙(胥師賈師等所居)正其肆(諸行列肆之等)陳其貨賄(諸物皆陳列之)出
其度量淳制(度謂丈尺量謂斗斛淳謂幅之廣制謂匹之長淳音準)祭之以隂
禮(婦人之禮)中春詔后帥内外命婦始蠶于北郊(外命婦諸臣之)
(妻内命婦三夫人以下仲春始蠶之時也北郊正隂之地也)以為祭服(以親蠶而為祭服敬)
(之至也)歲終則會内人之稍食(計嬪御之廪給)稽其功事(攷絲枲之)
(功事)佐后而受獻功者(内宰助后而受女御所獻絲枲之功)比其小大與
其麤良而賞罰之(布帛縷小則良縷大則粗良則賞之粗則罰之)會内宫之
財用(計夫人以下所用財)正歲均其稍食(均其廩給)施其功事(施其絲枲)
(之事)憲禁令于王之北宫而糾其守(北宫後宫也表縣禁令于北宫而糾)
(宿衛之怠慢者)上春詔王后帥六宫之人而生穜稑之種而
獻之于王(先種後熟曰穜後種先熟曰稑上春正歲春亊將殷之時以助王親耕也穜五龍反)
(稑音六)
内小臣(奄上士四人史二人徒八人閉此后之小臣以奄人為之奄謂精氣藏者)掌王后
之命(命謂使令所為)正其服位(見内宰注)后出入則前驅(以其掌后之命)
(故后出入則前驅而往也)若有祭祀賓客喪紀(祭祀吉禮賓客賓禮喪紀凶禮)則
擯詔后之禮事(三者有禮必有事擯則若執事介賓也詔則告之以言也)相九嬪
之禮事(相以助之相去聲)正内人之禮事(正以齊之嬪詔相正不同異尊卑也)
徹后之俎(后於祭祀授俎於房既事則徹去之)后有好事於四方則使
往(好事謂恩好之事四方謂族親為四方諸侯者使往問遺之)有好令於卿大夫
則亦如之(好令謂恩好之令卿大夫謂族親有位於朝者也)掌王之隂事隂
令(隂事謂進御之事隂令謂王有所求為於北宫之令)
閽人(王宫每門四人囿游亦如之主晨昏之啓閉)掌守王宫之中門之禁(王之)
(門有五臯門庫門雉門應門路門中門謂雉門)喪服凶器不入宫(為其不祥)潜服
賊器不入宫(為其害人潜服衣甲之類)奇服怪民不入宫(為其惑衆)凡
内人公器賓客無帥則幾其出入以時啓閉凡外内
命夫命婦出入(内命夫卿大夫之在宫中者命婦見内宰)則為之闢(開闢左右)
(行人)掌掃門庭大祭祀喪紀之事設門燎蹕宫門廟門
凡賓客亦如之
寺人(王之正内五人寺之言侍也)掌王之内人及女宫之戒令(内人女御)
(也女宫刑女在宫中者戒以飭其怠忽令以使之有為)相道其出入之事而糾
之(相為之右道為之先糾察其違戒令者)若有喪紀賓客祭祀之事則
帥女宫而致於有司佐世婦治禮事掌内人之禁令
凡内人弔臨於外則帥而往立於其前而詔相之
内豎(倍寺人之數名豎未冠者之官)掌内外之通令凡小事(内后六宫也外)
(卿大夫也童子出入便疾故使之通命令治小事焉)若有祭祀賓客喪紀之事
則為内人蹕(蹕止行人也)王后之喪遷于宫中則前蹕
及葬執褻器以從遣車
九嬪(王后立六宫三夫人九嬪二十七世婦八十一御妻不列夫人於此官者夫人之於后猶三公之於)
(王無官職也)掌婦學之灋(如下文所云)以教九御婦德婦言婦
容婦功(九御詳見内宰注婦德謂貞婦婦言謂辭令婦容謂婉娩婦功謂絲枲)各帥其
屬而以時御叙于王所(女御八十一人分屬九嬪以次序而進于王之燕寢)凡
祭祀贊玉齍(王齍受黍稷器以玉為之齍音咨)贊后薦徹豆籩若
有賓客則從后大喪帥叙哭者亦如之
世婦(即二十七世婦也)掌祭祀賓客喪紀之事(謂在廟時)帥女宫而
濯摡(洗祭器也水滌為濯手拭為摡摡古愛反)為齍盛(為治擇也黍稷曰齍在器曰盛)及
祭之日(當祭日)涖陳女宫之具(春官世婦宫卿比女宫之具而此則臨視之涖)
(音利)凡内羞之物(内羞房中之羞盛物以薦)掌弔臨于卿大夫之
喪(王使往弔)
女御(即八十一御妻也)掌御叙于王之燕寢(以九九而叙進)以歲時獻
功事(歲終之時獻絲枲之功事)凡祭祀贊世婦大喪掌沐浴后
之喪持翣從世婦而弔于卿大夫之喪
女祝(四人奚八人者女人掌祈祝)掌王后之内祭祀凡内禱祠之事
(内祭祀若五祀之類祈福曰禱報福曰祠)掌以時招梗禬禳之事(招以召祥梗以)
(碍災禬以會福禳以禳禍禬古外反)以除疾殃(氣不行為疾禍適當為殃四者所以除疾殃也)
女史(八人奚有十六人女人掌文史者)掌王后之禮職(后於禮事所當職者)掌内治
之貳(内宰治王内之政令而女史貳之)以詔后治内政(王后治内政而女史詔之)
逆内宫(於后宫之事有所逆而治正之)書内令(於后宫之令有所書而宣布之)凡后
之事以禮從(后舉則以禮籍從焉猶太史之從王也)
典婦功(中士二人下士四人府二人史四人工四人賈四人徒二十人主婦人絲枲功官之長)掌
婦式之灋(婦式謂婦人事之模範法謂用財舊數也)以授嬪婦及内人女
功之事齎(嬪婦外嬪婦也内人女御也女功絲枲之功齎行費也授事者授其所為女功之事)
(授齎者授其所為女功之齎也)凡授嬪婦功(授當為受)及秋獻功(嬪婦所為之功)
(及秋物成之時獻之于后)辨其苦良比其小大而賈之(布帛縷小則良善縷)
(大則粗苦以此而定其賈良則貴之苦則賤之苦音古賈音價)物書而揭之(物物而書其價以揭)
(示之)以共王及后之用(取其良者以共貴者之用)頒之于内府(以待邦之)
(大用)
典絲(下士二人府二人史二人賈四人徒十有二人主婦功治絲事)掌絲入而辨其
物(絲入謂九職嬪婦所貢之絲因而辨其物之美惡)以其賈揭之(又以所直之賈揭而)
(示之)掌其藏與其出(藏以待用出以給用)以待興功之時(造縑帛織文繡)
(各有所宜之功)頒絲于外内工(外工外嬪婦也内工女御也當興功之時則各頒之)皆
以物授之(若縑帛則授以素絲文繡則授以采絲)凡上之賜予亦如之
(亦以其物授之)及獻功(秋獻女功之時)則受良功而藏之(良當為苦受其粗苦)
(之功以給有司之功用其良功則典婦功受之)辨其物而書其數(辨其物之美惡書其)
(數之多寡)以待有司之政令上之賜予(有司之政令謂禮物法物之正也上)
(之賜予謂以絲而頒予也)凡祭祀共黼畫組就之物喪紀共其
絲纊組文之物凡飾邦器者受文織絲組焉(邦器茵席)
(屏風之屬授之典絲)歲終則各以其物會之(歲終之時則會計其所用)
典枲(下士二人府二人史二人徒二十人枲麻也主婦功治枲事)掌布緦縷紵之麻
草之物(布緦縷用麻之物紵用草之物)以待時頒功而授齎(以待興功之時)
(頒之女工而授以所為之齎)及獻功(秋獻女功之時)受苦物(其良功入于典婦功以共)
(王及后之用)以其賈揭而藏之(與典絲同意)以待時頒(以待用時而頒)
(之也)頒衣服授之(當頒衣服之時各以其物授之)賜予亦如之(上之賜予亦然)
歲終則各以其物會之
内司服(奄一人女御二人奚八人之主裁縫官之長以奄人為)掌王后之六服(其目)
(在下)禕衣(禕與翬同伊雒而南素質五色皆備成章曰翬)揄狄(狄與翟同江淮而南青質五色)
(皆備成章曰揄)闕狄(闕狄刻而不畫此三者皆祭服)鞠衣(色象桑葉始生告桑之服也鞠音菊)
展衣(以禮見王及賓客之服也)緣衣(御于王之服亦以宴居推次其色則緣衣黑展衣白鞠衣)
(黃闕狄赤揄狄青禕衣玄)素沙(今之白絹也六服皆以素沙為裏)辨外内命婦之
服(外内命婦見内宰注)鞠衣展衣緣衣素沙(内命婦女嬪服鞠衣世婦服展衣女)
(御服緣衣外命婦孤之妻服鞠衣卿大夫之妻服展衣士之妻服緣衣亦皆以素沙為裏)凡祭
祀賓客共后之衣服及九嬪世婦凡命婦共其衣服
共喪衰亦如之后之喪共其衣服凡内具之物
縫人(奄二人女御八人女工八十人奚三十人主裁衣者)掌王宫之縫線之事
(掌王宫裁縫及所用之線)以役女御(為女御所役使)以縫王及后之衣服
(女御掌造王及后之衣服縫人則為之役也)喪縫棺飾焉衣翣柳之材
掌凡内之縫事
染人(下士二人府二人史二人徒二十人主染事者染去聲)掌染絲帛(染絲者染而後織染)
(帛者織而後染)凡染(所染之時)春暴練(春陽燥達故暴晒其練暴音曝)夏纁玄(夏暑)
(潤易可和釋故染纁玄而為祭服)秋染夏(夏翟至秋五色皆備染者擬以為度秋氣涼可以染)
(五色夏上聲)冬獻功(冬至功成並獻之于王也)掌凡染事
追師(下士二人府一人史二人工二人徒四人追治玉石者追音堆)掌王后之首服
(如下文所云)為副編次(副所以覆首為之飾編列髮為之次次第髮長短為之)追衡
笄(追治也王后之衡笄以玉為之副配禕揄編配闕鞠次配展緣衡則維持冠而平之也笄則卷髮而)
(節之使平也笄音雞)為九嬪及外内命婦之首服(衣鞠衣展衣者服編衣緣)
(衣者服次)以待祭祀賓客(凡此以待祭祀賓客之用也)喪紀共笄絰
亦如之
屨人(下士二人府一人史一人工八人徒四人主為屨者)掌王及后之服屨(著屨)
(必隨其服之色)為赤舄(復下四舄赤舄者天子六冕后闕狄之舄也)黑舄(天子玄端服之)
赤繶黃繶(以赤黃之絲為下緣繶音億)青句(以青絲飾屨頭之鼻句音劬)素屨(祿下曰屨)
(素屨有凶去飾用之)葛屨(夏衫絺綌以葛為屨冬則以皮為之)辨外内命夫命
婦之命屨功屨散屨凡四時之祭祀以宜服之(四時)
(祭祀所用之服屨各有其宜)
夏采(下士四人史一人徒四人)掌大喪以冕服復于太祖以乘車建
綏復于四郊(求之王平生常所有之事處乘車玉路于大廟以冕服不出宫也四郊以綏出)
(國門此行道也復謂始死招魂復魂也)
周禮句解卷二
