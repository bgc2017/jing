讀易紀聞卷三明張獻翼撰
咸
上經首乾坤天地定位也下經首咸山澤通氣也位欲
其分故乾坤分而為二卦氣欲其合故山澤合而為一
卦物之相感莫如男女而少復甚焉故二少為咸咸二
少相交者夫婦之始恒二長相承者夫婦之終咸加心
為感感去心為咸聖人以咸名卦彖傳以感釋之乾氣
化之始曰品物流形咸形化之始曰二氣感應氣與形
未嘗相離也
澤非山上所有也而有焉澤氣上蒸於山而山受之謂
山之虚也山受澤山之虚心受人君子之虚虚故感感
故應聞之元俞琰云山澤之氣相通以其虚也惟其虚
也二氣感應以相與不虚則窒而不通安能相與一人
之相感有淺深輕重之異識其時勢則所處不失其宜
矣咸拇感之未深而艮性能止故不言吉凶恒初未可
求深而巽性善入故雖貞亦凶又拇之動未足以進也
楊文煥氏云感以腓可謂凶矣然居而不行静而不動
故可以易凶而吉易害而利咸艮皆取身為象艮其腓
不言吉凶咸腓則曰凶者躁動故凶也居即艮其腓矣
居吉即洪範之用静吉艮言隨在二二腓隨三之限而
止也咸言隨在三三股隨下之足而動也彼不處而我
亦不處處謂動也四在三陽之中當心之位感之主也
象明故不言心又言心則但為一體而不足為一卦之
主歴言衆體而不言心盖所以尊心也心之本體不落
於思慮則寂然不動感而遂通是謂正正則吉則悔亡
一入思慮失其心體是謂思思則朋從則不正則悔爻
言貞吉悔亡凡四卦皆先占後象諸爻動而无静五静
而无動皆非心之正也不直曰口而云輔頰舌猶今人
謂口過曰唇脗聞之程直方氏云初與四應故拇與心
皆在前二與五應故腓與脢皆在背三與上應故股與
輔頰皆在兩旁而舌居中童景孟氏云以心志感人所
感已狹況滕口說以求感其能感人乎咸之諸爻曰拇
曰腓曰股曰脢取象各以其一上六曰輔曰頰曰舌取
象獨以其三其惡佞也深故取類也徧状其滕口說務
感悦人也拇腓股義取下體无感人之道者勞而无成
脢輔舌義取上體无感人之實者煩而无益心通萬變
出令而非受令應物而不留物苟明屈信之自然貫物
我為一體所謂聖人感人心而天下和平朋亡不足言
矣脢言背肉殊與爻象不合言艮止可取諸背咸言感
所取皆動物拇而腓而股而心而喉之脢口之頰舌自
下而上自末而顛有次序皆運用也凡人將行未行則
拇自振摇將言未言則喉中宛轉拇者動腓股之漸脢
者鼓頰舌之先六二隂柔之咸本无吉也而居焉則吉
九三陽剛之咸宜无吝也而隨焉則吝聞之註疏云六
二咸道轉進所感在腓腓體動躁則成往而行今初六
所感在未則譬如拇指指雖小動未移其足以喻人心
初感始有其志雖小動未甚躁求凡吉凶悔吝生乎動
者也以其未傷於静故无吉凶悔吝之詞居吉者非以
不動而吉若徒以不動為吉則五之咸脢何以謂志末
二之居吉不妄動者五之无悔不能動者既曰咸其股
即是隨矣又曰執其隨者重在執字其志甘於是而安
之不疑執之不變誠由其不中而心有所繫故也亦不
處釋咸其股之義志在隨人所執下釋執其隨而致陋
之之意二句語意各有所重但相承耳五之咸脢仍是
正理四之私感則非正理此二爻所指之不同
恒
聞之張希獻氏云恒字左旁從立心右旁從一日乃立
心如一日也胡炳文氏云咸以卦體卦德卦象釋卦辭
卦亦疊是三者僅以釋卦名義盖咸之為咸者易知恒
之為久者未易知也雷風氣也故曰相與山澤形也而
相與者氣故曰二氣感應以相與風多有不因雷者不
必言矣但雷震則便有風此是雷之風也故為常理彖
傳以久於其道天地之道恒久不已釋亨无咎利貞此
不易之恒以終則有始釋利有攸往此不已之恒觀其
所恒謂觀日月之久照四時之久成聖人能常久之理
郭子和氏云彖言所以為恒者四又言恒之所以為道
者二久於其道也終則有始也久於其道雖天地亦如
之終則有始雖日月四時亦如之此所以見天地萬物
之情
巽入也而在内震出也而在外二物各居其位故謂之
恒雷入而從風風出而從雷二物易位而相從故謂之
益象於恒言立不易方於益言則遷則改其義明矣體
雷風之變者為我之不變者善體雷風者也雷震則風
發二者常相從而不厭故曰恒咸之彖言感象則言受
恒之彖言久象則言定
浚深也謂於正禮恒分而深加之也如浚井之浚本義
解爻辭兼初四備言之象傳只重在初意九二提出能
久中諸爻不中故不久一件物事自以為正却有不中
在如飢渴飲食是正若過便非中節中節處乃中也責
善正也父子之間不責善聞之程可久氏云大壮九二
解初六及九二爻皆不著其所以然盖以爻明之也或
承之謂有時而至也羞九三之心自羞吝方指人厭之
而恥辱至九二得中故悔亡九三不中故羞且吝馮竒
之云四位不當與二爻同而休咎異者中不中之辨也
書伊訓云恒于遊畋時謂滛風謂畋非可久之事也畋
之久則无禽矣程傳有五君位不以君道言者如六五
之義在丈夫猶凶况君之道乎朱子所謂吉凶者非爻
之能吉凶爻有此象占者視其德而有吉凶耳童景孟
氏云恒其德與不恒其德反九三之剛太過六五以柔
居中故也胡炳文氏云咸其腓戒二之動也五咸其脢
不動矣而又不能感或承之羞戒三之不恒也五恒其
德貞矣而又執一不通故二爻皆无取焉郭立之氏云
婦人吉而夫子凶如伯夷聖之清孟子謂之隘伯姬守
禮而不去孔子取其恭程傳云振如抖藪運動之意如
振衣振書在上而其動无節以此為恒其凶宜矣蔡伯
静氏云爻皆非有得乎恒之正語恒之正其惟彖乎初
如賈誼之說文帝京房之說孝元二如顔子三月不違
一善弗失三如鄭朋之兩從吕布之屢叛四如揚雄久
居莾賢之間官不過侍郎執戟是也五其魯哀晉元之
世乎上如桓温枋頭之役商皓桑山之師
遯
與書微子行遯之遯同遯字從豚從走豚微物而遯逸
遯取豚之遯逸也易中小字未有以為小人者如小利
有攸往小貞吉之類以彖傳推之則是指小人而言浸
長如水之浸物以漸而長臨之彖曰剛浸而長遯之彖
不曰柔浸而長者剛之長可言也柔之長不可言也遯
而亨者窮於進而通於退也
天上山下相去勢甚遼絶遥望之天與山勢若相接連
何惡之有及到山頂則山自止於下天自行於上天若
遯去山與天邈不可干豈非嚴乎君子如天小人如山
相絶之義須是如此方得遠小人不過危行言遜而己
遜則不惡不使之怨危則有不可犯之勢不使之不遜
盖惡非專惡聲厲色之謂凡用心拒阻皆是嚴非只容
貌辭氣之間凡律身素行皆是孔子答貨曰諾吾將仕
矣孟子與驩朝暮見何疾惡之有見貨亦&KR1486;亡見驩未
嘗與言行事何不嚴之有惟不惡故不害惟嚴故不汚
卦之名有以象有以義地中有山謙象也天下有山遯
義也
二以隂應陽其志當堅五以陽從隂其志當正不安於
疾憊不係於情好不事於外正其在我之志而已厲道
非一此則有疾而憊也厲道之一也此紀唐之所以愧
龔勝機雲之所以媿張翰也肥者充大寬裕之意君子
遠小人貴速不貴遲貴遠不貴近王湘卿氏云遯以最
深為美故四之好不如五之嘉五之嘉不如上之肥肥
者疾憊之反也項安世氏云下三爻艮主於止故為不
往為執革為係遯上三爻乾主於行故為好遯為嘉遯
為肥遯九三以情難自割於小人者也九四以理能自
絶於小人者也微陋巷之顔汶上之閔舞雩之曾其誰
實當之九五則小人能以理義相遠者也故其遯也嘉
上九則小人原以遠不相及者也故其遯也肥此孔子
不脱冕而行孟子浩然有歸志之事也
大壮
聞之朱子發氏云陽動於復長於臨交於泰至四而後
壮泰不言壮者隂陽敵也猶人之血氣方剛故曰大壮
胡炳文氏云三畫卦初為少二為壮三為究六畫卦初
二為少三四為壮楊文煥氏云姤者女之壮也大壮者
陽之壮也彼羸則此壮彼壮則此羸女而壮者非女之
所宜陽而壮者則為陽之常理丘行可氏云遯小利貞
小者利於貞也指二隂言大壮利貞大者利於貞也指
四陽言隂之進不正則小人得以凌君子陽之進不正
則君子不能勝小人不云大正而云正大恐疑為一事
也齊夢龍氏云大者壮以氣言大者正以理言胡炳文
氏云心未易見故疑其詞曰其見天地之心乎情則可
見故直書之孟氏養氣之論自此而出
雷之威本震而在天上乃雷聲之壮盛者也非禮勿履
者復之事至大壮則動皆天理无待於勿矣勿者禁止
之之詞弗者自不為也盖以雷震之威震其私以天討
之師討乎已
聞之蘭惠卿氏云壮之初九與夬之初九或為趾或為
前趾何也夬五陽已盛初前往而不可遏故謂之前趾
大壮則二隂未全消未可即往故謂之趾不特曰凶而
曰凶有孚言其凶之可必也易春秋美惡不嫌同詞九
二因中得正曰貞吉許之也九四不中不正曰貞吉戒
之也小人尚力故用其壮勇君子志剛故用罔猶云蔑
也以其至剛蔑視於事而无所忌憚也君子小人以地
言羊喜觸藩籬以藩籬當其前也羸拘纍纏繞也藩所
以限隔也輹輪之要處也車之敗常在折輹輹壮則車
強矣云壮於輹謂壮於進也藩五也決開也以剛決柔
易而无困也下乘三剛壮輹之象五自失其壮故爻不
言壮大壮本好爻中所取却不好睽本不好爻中所取
却好五喪羊專以一爻言上羝羊合一卦而言三羸角
上艱則吉者三過剛必至於自困上不剛故可勉之以
艱也兼壮終有變之義羸音義如縲拘縻不得釋也大
壮諸爻皆為剛者告也初九九三以剛居剛則凶矣厲
矣九二九四以剛居柔則皆吉矣六五以柔居剛則无
悔矣上六幸其不剛則亦艱而吉矣雖大壮而不貴於
壮也噬嗑初九以滅趾為象滅則不進矣故无咎大壮
初九以壮趾為象壮則勇進矣故征凶壮无禮之勇也
罔无知之勇也喪羊於易位使之然也故有不覺其亡
之象再聞論九三者曰君子小人其類原不相容當大
壮之時為小人者正抱不平之氣有不勝其憤忿疾視
之状是小人方用壮也而九三君子顧乃恃我之壮蔑
視小人以謂无能為至任情非禮以阻絶之而用罔焉
雖其志在於裁抑小人原非為邪固亦貞也然以用罔
處之實危道也本義分明云是小人用壮而君子則用
罔也玩而則二字語意自有所歸本爻自主君子說非
取君子小人二象也夫邪正盛衰之際正形迹間隔之
時故有藩象為君子者則欲觸小人使不得為國家之
害此三四所以取羊象為小人者亦欲觸君子使退而
不得遂其進此五上亦取羊象九三觸藩而羸九四不
觸而決者九三遇九四之藩而九四之上皆隂爻也輿
之大可往而進輹之壮尤可往而進三十輹俱壮而輿
可往四陽俱協而時可往
晉
大明在上而下體順附諸侯承王之象也在上而言則
進於明盛在臣而言則進升高顯受其光寵也周官凡
朝覲會同毛馬而頒之錫馬蕃庶也大行人公之禮三
享三問三勞晝日三接也左傳晉文公朝王王賜之車
輅弓矢出入三覲是也坤有土有民故有侯象為牝馬為
衆有蕃庶象離為日為中虚之象彖曰晉進也雜卦曰
晉晝也不特以晉為進必以明為進也凡卦離在上者
柔居君位多云柔進而上行噬嗑睽鼎是也
自強不息我用我之剛自昭明德我用我之明日出於
闇曰晉德去其蔽曰明易大象惟乾晉以自言之至健
莫如天以之自強至明莫如日以之自昭合兩體成一
卦大象論體象君子皆以卦之重者論如此卦只取離
明之義置坤於不言盖有不必盡論兩體者
罔孚裕无咎又是解上兩句恐貞吉說不明故又曉之
所以申貞之必吉也患阻于罔孚而弗能裕耳貞吉其
常裕无咎其變賈生明王道而黜於文帝好賢之代仲
舒首羣儒而廢於武帝用儒之朝絳灌公孫非其交也
摧如在彼而吾不可以不正罔孚在人而吾不可以不
裕未受命如我无官守我无言責王母祖母也謂隂之
至尊者指六五介大也彖蕃馬三接即爻所謂介福彖
言錫爻言受互文也凡進退皆不可以自必初有應宜
可進也而有欲進見摧之象二无應若可愁也而有受
福王母之占皆戒之曰貞吉不以應之有无為吉凶惟
以不失在我之正為吉衆坤象坤順之極故有允象三
居下卦之上為衆隂之長正康侯之謂也初罔孚衆未
允也二愁如猶有悔也三可以進而受寵矣未信而進
其悔在後衆允而進其悔乃亡解以隂居陽者象狐晉
以陽居隂者象鼠狐性疑解當去其疑鼠性貪晉當去
其貪五為自昭明德之主何悔不亡待衆允而悔亡者
六三是已不待衆允而悔亡者六五是已彖惟升言勿
恤豐言勿憂爻則泰九三家人九四萃初六皆言勿恤
事有不必憂者勿恤寬之也有不當憂者勿恤戒之也
晉六五勿恤戒詞明矣當晉之時易有患得患失之心
故復戒之鼫鼠螻蛄也俗呼為土狗非詩之碩鼠也九
過剛處晉極不宜伐外惟用伐其私邑示以自治之道
也下三爻坤體初吉二吉三悔亡惟順以進故利也上
三爻四與上皆陽體皆厲以不當位也五柔體當位也
惟進而當位始无惡於進
明夷
以二體則離明也傷之者坤以六爻則初至五皆明也
傷之者上他卦言利貞而明夷獨言利艱貞盖時當明
夷不能直用其貞者惟艱難以守其貞也不晦其明則
被禍患不守其正則非賢明文王箕子大槩皆是晦其明
然文王外柔順是本分自然做底箕子晦其明又云艱
是佯狂底意思便是艱難底氣象用一卦之道者文王
也用一爻之道者箕子也大難以天下言内難以一家
言紂之難大能及天下而不能及文王小能及一家而
不能及箕子文王因而發伏羲河圖之易箕子因而發
大禹洛書之疇夫晉明盛之象君子斂而用以自治明
夷晦明之象君子用以治人明夷一卦用之以處險則
為文王與箕子明而晦用之以居易則為莅衆之君子
晦而明明而晦故全已晦而明故燭物
夫知幾者君子之獨見非衆人所能識也故明夷之始
其見傷未顯而去之則世俗孰不疑怪故有所往適主
人有言也若俟衆人盡識則傷己及而人不能去矣此
薛方所以為明而揚雄所以不獲其去也如穆生之去
楚申公白公且非之況世俗之人乎但譏其責小禮而
不知其避胥靡之禍也當其言曰不去楚人將鉗我於
市又如袁宏於黨事未起之前名德之士方鋒起而獨
潜身土室故人以為狂生卒免黨錮之禍所往而人有
言胡足怪也可以不食而不可以不去去重於食故也
主人主我者也謂初與四為應也有言謂訝其去之早
也曰飛曰行曰往皆進之謂曰垂翼曰不食曰有言皆
傷之謂君子於行去其禄位也三日不食謂義不食其
禄也賁之初不可乘而不乘明夷之初不可食而不食
卦皆下離決去就之義於早者非明不能也飛者不願
不高今乃垂其翼知其不可不退也行者不能不食今
乃三日不食知其不可不速也初傷其翼所傷猶淺二
傷及股則害於行矣吉者得免傷害而已非謂可有為
於斯時也非吉之吉凶之吉也既傷股矣非凶乎傷而
獲拯非凶之吉乎明夷取手足心腹為象初二為股三
四為腹五上為首豐與明夷下體離皆以上六一爻為
暗主豐九三與上為應故折其右肱傷之切而不可用
也明夷六二遠故夷於左股傷之未切猶可用也聞之
鄭剛中氏曰大抵救傷拯渙非健速不可故皆以馬壮
言南者進而在前之方狩者畋而去之之事初无位可
去則去之宜速二在位可救則救之宜速然二之救難
可速也三之除害不可速也聞之李季辨氏曰武王處
明夷則以不可疾為貞箕子處明夷則以利艱為貞李
舜臣氏曰雜卦云晉晝則明夷為夜明夷誅則晉為賞
錫馬三接賞也南狩大得誅也右當用故為明顯之所
左不當用故為隠僻之所人之手足皆以右為用世謂
僻所為僻左左者隠僻之所也獲明夷之心者微子之
自靖出門庭者微子之行遯也傷人之明者上也六四
深入其腹而得其傷明之心故曰獲明夷之心幸而四
與上同體於此得其密意知上之暗主不可輔舍而去
之以就九三之明故有于出門庭之象微子於紂為同
姓肺腑之親知其意之不可諫舍商紂而歸武王書曰
吾家耄遜於荒我不顧行遯行此爻之義矣節初九戶
庭指九二九二門庭指六三陽為戶隂為門今六四稱
門庭指本爻之象也爻說貞而不言艱者言箕子則艱
可見不必更言之微子已去不可復去比干己死不必
復死此殷有三仁而爻獨以箕子言之非為之奴以深
晦其明則居艱而不利非守其貞而不同其惡則明滅
而或息上六不曰明夷而曰不明晦惟上六不明而晦
所以五爻之明皆為所夷矣離之照四方以德言此之
照四國以位言爾既曰不明又曰晦者甚其昏之辭也
紂之嗣位聞見甚敏材力過人四國望之照臨及其以
昏棄失德而為獨夫天下失其所法則則者不可踰之
理失則所以為紂順則所以為文王易稱古人者七湯
文王武王箕子顔氏之子動而尚其變者也高宗帝乙
筮而尚其占者也
家人
聞之趙汝楳氏曰父義母慈母何以亦稱嚴母之不嚴
家之蠧也凟上下之分庇子弟之過亂内外之别嫚帷
簿之儀父雖嚴有不能盡察者必父母尊嚴内外齊肅
然後父尊子卑兄友弟恭夫制婦聽正莫易於天下而
莫難於一家莫易於一家之父子兄弟而莫難於一夫
一婦正女正者女非自正也盖有正之者孰正之男也
正女以男正男以父以身正身以言行前之二正在彖
後之二正在大象與上九風化之本自家而出家之本
又自身而出物謂事實恒謂常度法則也&KR0034;人家无二
尊一人在二人之上一人為主之意即彖傳家人有嚴
君之謂小篆訛而從豕二十一年夫人姜氏薨女亂之
終也二十三年夫人姜氏入女亂之始也若吕武南面
則男女易矣名分亂矣彖辭云利女貞而家政舉其要
彖傳男女正而家政會其全初閑有家以法也法可以
防患而非所以致福故不曰吉而但曰悔亡九五假有
家以德也德足以致福而不必於慮患故既曰勿恤又
曰吉彖專言女而傳亦先之盖内治之係於家大矣正
自尊者始故曰家人有嚴君焉婦人居中而主饋故云
中饋婦人无所專成惟在主中饋而已遂者行其志專
其事有其功之謂在者守位而不離也占法陽主貴隂
主富記曰父子篤兄弟睦夫婦和家之肥也家之肥即
家之富小畜九五稱富泰六五稱不富陽實而隂虚也
家人六四隂也而稱富陽主義隂主利也二在下之婦
也四其在上而主家之婦乎聞之李去非氏曰初閑之
二饋之三治之四則享其富此治家之序也三五陽剛
皆主治家者三剛而不中失之過五剛而得中威而能
愛嚴以分言正家之義愛以情言假家之義有家之有
如浚明有家亮采有邦之有有是虚字非奄有四海之
有也閑有家家道之始假有家家道之成大有六五威
如以其不足於嚴而勉之家人威如以其能自律之嚴
而許之反身謂何言有物而行有恒是已内卦三爻女
子之事外卦三爻男子之事即女正位乎内男正位乎
外也初如舜之刑于二女文之刑于寡妻魯桓公唐高
宗反是二如二女之事舜太姒之事文褒妲反是三如
周公之誅管蔡訓康叔得嗃嗃之義矣莊公之於段文
帝之於長景帝之於武其嘻嘻者歟四則思齊太任是
已舜母反是楊廷秀氏曰以文王為君以太姒為妃以
王季為父以太任為母以武王為子以邑姜為婦其不
交相愛乎故詩人歌之曰刑于寡妻至于兄弟以御於
家邦此交相愛也仲尼頌之曰无憂者其惟文王此勿
恤吉也人能不以惡於子者事父則天下皆舜人能不以
檢於妃者自恕則天下皆文王上九君之上其文王之
王季歟故周家之正有刑于太姒者有刑于文王者九
乾剛故威上巽極故孚
睽
癸以步以矢步正田畝分别町畦不相渾同也睽則情
意乖離怒目相背從癸取分義不同意程可久氏云火
澤无相用之理故相遇則革不相遇則睽聞之孔安國
云大事謂興役動衆必須大同之世方可為小事謂不
待衆力者雖睽亦可小過柔過乎剛故可小事不可大
事睽柔進而居剛故亦可小事而已言睽者本同也本
不同則非睽也燎而麗于高上之處者火也流而豬于
卑下之地者澤也故曰動而上動而下婦人以嫁為行
少則同處長則各有夫家林黃中氏云離火兑澤同賦
形于天地中女季女同鞠育於閨門其始未嘗不同也
其終未嘗不睽耳彖先釋睽義次言卦才終言合睽之
道而贊其時用之大卦之才皆柔之為也柔豈能成大
事哉天地睽以上下異位說事同則生成萬物天地共
其功也男女睽以隂陽異質說志通則居室處家男女
同其志也萬物睽以形體散殊說事類謂感應化生物
物皆相類也水火濟而亨槖籥鼓而風雨𤾉時而茂物
黍糵和而成醴所謂睽而事類合三句總是必有分乃
有合不有體之對待而相别則其用之相須而統同者
或幾乎息矣此可見睽時用之大彖言睽中有合責君
子濟睽之功象言同中有異論君子不苟之性火性炎
上而又在兑澤之上澤性潤下而又在離火之下上不
逮下下不奉上故為違同象兑澤之悦異象離火之明
既見惡人則非避矣惟初九以不避為避而以見為避
初九剛正故喪馬勿逐而自復既濟六二柔正故喪茀
勿逐而自得本義於彼以為戒辭此則以為象何也此
承上文悔亡之占而言也喪馬悔之象勿逐自復悔亡
之象在睽違之時隂陽相應之道衰而剛柔相戾之意
勝學易者識此則知變通矣巷者委曲之途遇者會逢
之謂彖得中而遇乎剛指此爻睽而未遇彼此不无不
見之疑疑之既亡彼此又若一旦之遇掣從制從手執
止之義三上兩爻皆提起一見字意見之見非真見也
火澤之睽生于動三上之睽生于見本无輿曳本无牛
掣本无天劓疑故見其如此耳故无初正理本不如此
故有終初九以剛居剛得正故謂之元夫六三以柔居
柔不正故謂之惡人情以疑而相睽惟剛足以去疑而
相合故四終于遇元夫而上終于遇雨志可以行不止
无咎而已爻辭但言无咎小象又從而明之云可以行
其志救時之睽也宗親之也上當以情親下也主尊之
也下當以分嚴上也无所不疑見三如豕之汚穢而又
背負塗泥往者自此以往也小畜上九曰既雨既處畜
極則通睽上九曰往遇雨睽極則和見豕疑其汚我也
載鬼疑其祟我也豕猶有之鬼則妄矣三在二之上見
有輿曳之象故上見二載三有載鬼一車之象三在四
之下見四有牛掣之象故上見三負四有豕負塗之象
四上皆言睽孤者四无應故孤上有應自猜狠而至于
孤也三疑而見上猶以為人之有傷也上疑而見三則
以為豕且以為鬼矣鬼以象疑以其衆妄塞胷羣疑滿
腹故若載鬼一車睽生于疑見輿曳无曳之者見牛掣
无掣之者天且劓亦其人自取之耳上九之疑抑有甚
焉豕負塗猶可言也車之載鬼其可言哉匪寇婚媾返
求之也遇雨之吉反得其和也其始睽也无所不疑故
云羣疑過於明故過於疑過於疑故无往而非疑先張
之&KR1249;疑其為寇而害己後脱之&KR1249;又疑其可親而非害
已然惟天下之至明為能生天下之至疑非天下之至
明亦不能釋天下之至疑其初雜然而疑其後渙然而
釋睽之諸爻皆睽之睽惟九二六五乃睽之合初如孔
子見南子孟子解子敖陳實弔張讓三如子産相鄭之
初駟良方爭南晳相攻子産謂子皮曰國小族大不可
為也有欲攻子産者有欲殺子産者而子産能焚謗書
賂伯石以和柔調伏之鄭遂以治四如舉朝皆武氏之
臣而狄仁傑以一身徇唐非孤立於睽離之世乎乃下
薦洛川司馬張柬之薦一柬之而五柬之合與仁傑而
六周復為唐仁傑之志行矣豈惟无咎又何厲矣五以
成王周公劉禪孔明當之上九當其善疑也似唐德宗
於蕭復姜公輔及其疑之亡也又似成王之於周公要
之皆不及昭帝之於霍光先主之於孔明矣
蹇
坤西南艮東北坤言西南得朋是矣又言東北喪朋取
艮與坤對也蹇下艮言不利東北是矣又言利西南取
坤與艮對也以對待言則此為得彼為喪此為不利知
彼為利蹇難之時去難為利處蹇不可无其人故以見
五為利處蹇不可无其道故以不失正為吉蹇有險阻
之義屯亦難也困亦難也同為難而義則異屯者始難
而未得通困者力之窮蹇乃險阻艱難之義澤无水困
是盡乾燥處因之極无可為者故只得致命遂志若山
上有水猶可進步故教以反身修德豈可與困為比處
蹇之道二曰静曰動濟蹇之道四曰擇曰避曰才曰德
處蹇道二貞者體也智者用也卦辭曰貞貞則必智彖
傳曰智智則必貞文王以貞出智故能濟蹇於羑里孔
子以智全貞故能濟蹇於桓魋利西南往得中知擇也
不利東北其道窮知避也見大人往有功得人也當位
貞吉以正邦有德也水流而就下勢順而利今在山之
上為勢既逆逢石則礙信乎澁滯難行故曰蹇易象示
人處難之道有三在屯濟以動故曰經綸在困濟以說
故曰遂志在蹇止於善耳故曰修德屯志在救民困志
在善道蹇猶可須也因事舒廹相已進退而酌成之已
爾凡二皆王臣蹇獨稱之者平時未足以見臣節蹇之
時分見之五位蹇中王之蹇也主憂臣辱亦二之蹇也
蹇蹇者多難而非一難也不尤之者嘉其志而恕其才
也他爻戒其往蹇二應五故稱其蹇蹇聞之雷氏云初
以不往為有譽二以匪躬為无尤有位无位之間耳當
位不曰正而曰實上下之交主於誠實用各有其所也
處蹇難非誠實何以濟聞之楊文煥氏云易之為義以
得陽為實以失陽為虚如翩翩不富皆失實者无陽故
爾蹇之三反為解之四彼於四曰朋至故此以三為朋
来聞之鄭剛中氏云諸爻皆以来為言與朋来之来異
諸爻之来自外反内朋来之来自下趨五聞之毛伯玉
氏曰自我言之所謂當位貞吉以正邦也自朋来者言
之所謂利見大人往有功也先言来碩後言利見者上
得三而後可以援五也項平甫氏云上六之往猶初六
之来上六本无所往特以不来為往耳初六本无所来
特以不往為来耳蹇之諸爻惟君臣同患共當濟險餘
則无濟險之責皆戒其往而喜其来初極遠不可冒進
然象又教以待時而進三當反就二隂四當連於九三
六當来就九五聖人雖不教人冒險亦未嘗不教人濟
險也連如孟子連諸侯之連初上三四皆不許其往惟
六二九五无不許其往之辭者二為王者之大臣五履
大君之正位不往以濟難而誰當往乎
解
解判骨角也從刀判牛角指解之事借為和解之義俗
作觧非解與孟子猶解倒懸之解同不早去則將復盛
事之復生者不早為則將漸大故夙則吉蹇未解且利
西南既解可知矣蹇言不利東北解不言者蹇方止於
險中故言利平易不利險阻解已出險外故但言平易
之利不言險阻之不利本義兩若字未定之辭顧其時
何如耳然其吉也則皆在於来復而已西南得朋之地
得朋而動乃能濟險故蹇之大蹇朋来與解之朋至斯
孚皆一道也不云无所往者省文耳患難方平之際既
不欲人以多事自疲又不欲人以无事自怠屯象草穿
地而未申解則雷雨作而百果草木皆甲坼坼分裂也
剥之碩果不食藏天地生物之仁解之甲坼發天地生
物之仁天地解心也雷雨作氣也皆甲坼者形也解之
雨即屯之雲高帝已定天下而復伐匈奴過於為也幸
於苟安安於秦陋而不求復二帝三王之法度不及為
也聞之崔說云坎在上則為雲澤未及物也屯也坎在
下則為雨澤已及物也解也解者物離舊而更新之時
赦宥所以滌其舊而與之更新也號令如雷之震而莫
不聳動恩澤如雨之霈而无不喜悦體天地與物為新
之意而與民為新无不解散者矣
小人宜在下以負荷而且乘車非其據也小則為盗大
則為戎解者本合而離之也必解拇而後朋孚盖君子
之交而小人容於其間是與君子之誠未至也小人情
状最為不一狐以言其蠱惑隼以言其鷙害拇以言其
附麗負乘以言其僣竊墉墻内外之限也在墉上離乎
内而未去也亦可醜猶未見其為惡以解悖其惡著矣
二在三下言獲狐者獲三也四處三上言解拇者解三
也上與三應言射隼者射三也五解之主言孚於小人
者退三也狐者小人之妖恭顯是已拇者小人之賤通
嫣是已隼者小人之鷙憲冀是已乘者小人之僣莽卓
是已一卦之中五致意焉防難不為不謹矣
損
非特二簋之用有時以卦畫推之損剛益柔有時以天
下之理推之凡損益盈虚皆有時也損於時之一字凡
三言之然則不當損之時而損可乎哉
澤滅木則大過者澤也上有澤則虚受者山也下有澤
則損者山也風得雷則益者風也象各有所重山澤二
者其氣相通山體中虚而受潤於是澤氣上通而山上
有澤是為咸之象山下有澤則澤宼山而山塞澤澤也
日壅山也日削是為損之象揚子雲曰山殺瘦澤增高
是已卦名損損兑澤之深益艮山之高損益並言以見損
下益上之意此云山下有澤不復兼取益艮山之意矣
人之忿勇氣湧與山之突兀相似况多忿如少男者乎
故君子懲之必如山之傾摧人之意欲无厭與澤之汚
下相似况多慾如少女者乎故君子窒之必如澤之填
塞震動忿也艮山止之是為懲忿兑說慾也坤土塞之
是為窒慾在修己之道所當損者惟忿與慾怒之過為
忿喜之過為慾戒其惡使不復作然後謂之懲塞其源
使不復流然後謂之窒
三人行而損一人兩也一人行而得其友亦兩也當致
一一則一隂一陽之謂各致其一則為兩矣此卦為損
本因兑上缺艮上滿為損下以益上而六三一爻實下
體所以為損者也六三與二陽同下體而六三獨為損
下以益上有至理存焉三人之云自爻畫言也在人事
不必拘定恰三人此在損卦就損立論重在損字上取
用三人行者六三與二陽同體也損一人者六三一爻
隂也是自貶損不與二陽同也一人行者六三往而上
應也則得其友者上九與三相應也爻位本相應今一
隂上往一陽下交兩相感應專一无二故謂得友初言
遄往四言使遄初之遄實四有以使之也損兼言益益
不言損此又易之微意三當可損之時耳卦辭必曰有
孚爻辭初曰酌損二上皆曰弗損四但損其疾而已五
則无損而大有益觀此六爻聖人知損之時故其損也
无不獲益若常人不識其時祗有損而无益矣否泰之
初上相易故茅茹象同損益之二五相易故龜朋象同
未濟之三四相易故鬼方象同卦變之道於是乎觀聞
之鄭汝諧氏云凡曰或益曰有它吉曰有隕自天曰自
天祐皆謂不期於得之也
益
損益二卦之得名只據見成卦體言不必推原下卦本
乾上卦本坤上卦本乾下卦本坤盖艮兑合而為損兑
之所以為兑者以其上畫隂艮之所以為艮者以其上
畫陽也兑上隂為虚為損艮上陽為盈為益卦體兑下
而艮上是為損下而益上巽震合而為益震之所以為
震者以其下畫陽巽之所以為巽者以其下畫隂也震
陽下實為益巽隂下虚為損卦體上巽而下震是為損
上而益下
諸彖傳皆不言五行曷言木道自益始凡利涉无如益
益之利涉无如木然亦以震巽皆屬木故偶及之損彖
无贊益彖有贊見聖人惡損喜益如乾為金易卦之金
兑之金五行之金巽為木卦中取象震為木乃東方屬
木五行之木也木道兼震巽震陽木巽隂木聞朱子發
氏曰利涉大川言木者三益渙中孚也皆巽也程傳云
方所也有方所則有限量无方謂廣大无窮極也蔡淵
曰无疆以悠久言无方以廣大言風雷相遇於天地之
間上下无常不可以上下言也故恒言雷風恒益言風
雷益撓萬物者莫疾乎風動萬物者莫疾乎雷二者固
不相悖然風乃隂氣惟能撓物而已所以盛發育之功
者得雷之陽氣動而為之助耳如山下有澤損謂艮山
因兑澤之寇而為損非謂山澤相損也風雷益謂巽風
得震雷之助而為益非謂雷風相益也遷善巽象巽在
外於人之善見則遷之自外而益也改過震象震在内
於己之過有則改之自内而益也損益二大象其以序
言乎先懲忿窒慾然後改過遷善忿與慾過之所當改
懲與窒善之所由遷以風之長萬物而長一己以雷之
威萬物而威一心風以長之則益一善而為萬善雷以
威之則損不善以益至善然則君子損己以益人未至
也損己以益己斯至矣能損己之所不易損然後謂之
至損能益己之所不易益然後謂之至益
馮去非云益之爻用享帝用凶事用遷國皆大有作為
之卦聞之朱子曰吉凶是事咎是道理有事雖吉而理
則過差者是之謂吉而有咎程傳云厚事重大之事也
用以享上帝猶當獲吉況與人接物其意有不通乎求
益于人有不應乎胡炳文曰乾言或躍坤言或從或在
我者未定也恒或承之損益或益之或在人者未定也
又云三四皆非中三而中則告公而可以用圭矣四而
中告公則見從矣二不求益而或益之上求益不已而
莫益之五之吉由中心之有孚上之凶由立心之勿恒
吉凶之道孰有不自心生者哉大作仍是分所得為理
所當為務要殫心竭力為之象傳不及大作者所謂元
吉是甚事物耶便是那大作的可知矣辭省而意完本
義下本不當任厚事猶云下本不當受厚益耳六二以
柔中之德方為羣心所益王者用以薦於上帝使之主
祭帝必享而受之吉也昔者堯薦舜於天而天受之正
此王用享於帝吉也家語曰賢者神明之主亦謂用以
享神神咸享之也三所告者亦是職業功績但圭字只
以象其實功實績有徵可信云耳以困其心衡其慮激
奮其陽明之性感發其中正之行故謂益之由是隂柔
不中正處克改之而无咎矣然可无所以報答於君乎
故當有孚中行既有孚中行矣可无所以報命於君乎
故當告公用圭以上慰君心也益用凶事无咎是上之
所以為六三益也有孚中行六三所以圖報乎上者亦
惟求其為上之益而已盤庚之遷都優游反覆體悉臣
民是聽於人者也又屢稱先後與羣臣祖父之降罰以
恐之此其詛祝之語不亦聽於神乎盖仲丁以後子弟
争立諸侯莫朝盤庚復興故其興亡交會之俗邪正相
雜有如此邾文公卜遷於繹史曰利於民不利於君左
右曰命可長也君何弗為然文公曰命在養民死之短
長時也遂遷繹而卒古之遷國為民者若商之盤庚周
之太王公亦克繼二君矣有孚惠心者君實益也有孚
惠我德者民實悦也勿問之矣即勿問元吉大得志非
以民感為快也吾之德大行於民而益下之志於是乎
遂也偏辭二字須用究言發之本義若究而言之則又
有擊之者矣此句仍是解偏辭非解下句夫子論周公
係此句且是偏就其求益一端而云猶未究言其弊也
以善益己己益而人不損以利益己人損而已不益
夬
以五隂而剥一陽如剥木然剥殘而消落之也聖人慘
傷之故名為剥以五陽而決一隂如決水然決放而流
去之也聖人痛快之故名為夬即從也從戎尚武也不
利即戎與莫夜有戎相應有戎小人常伺隙興兵宼不
即言君子不當專尚威武以勝小人夬言利有攸往欲
其為純乾也剥言不利有攸往不欲其為純坤也於剥
見剥一陽之易於夬見決一隂之難若虞朝之去四凶
周室之誅三監得夬之義矣唐五王不去一武三思不
旋踵而君子之禍烈矣漢之去宦官以袁紹而漢亡亦
以紹唐之去宦官以崔昌遐而唐亡亦以昌遐盖夬以
五陽決一隂理勢之易者无如夬然彖辭致戒之詳不
以易處之者亦无如夬夬之卦辭不一言吉而五陽爻
亦絶无吉卦辭惟一言利而五陽爻則絶无利又恐君
子之縱小人也於諸爻每慰之曰勿恤曰无咎曰悔亡
而於上六則直斥之曰終有凶先言剛決柔立君子之
義繼言柔乘剛聲小人之罪執義則罪斯聲治罪則義
斯行利有攸往剛長乃終慎終也壮於前趾往不勝為
咎慎始也坎爻一言坎坎而小人隂險之状悉夬爻兩
言夬夬而君子剛決之情備以一柔而在五剛之上則
是奸邪小人竊據高位所謂負且乘隼在墉故見其為
罪揚于王庭者以此而揚之于衆也
乾下施者也故雨施德施皆於乾言之夬以乾為下卦
故大象曰施禄及下姤以乾為上卦故大象曰施命誥
四方以坎遇乾彼此皆陽故坎水之氣上騰於天則未
能成雨是為需之待兑隂卦也以兑遇乾隂陽和合故
兑澤之氣上騰於天則成雨而下降是為夬之決也聞
張希獻云雲上於天需澤不及下澤上於天夬則天之
所以澤萬物者夬矣居則積而不流德斯匱矣故忌
四陽為壮五陽為夬大壮初九曰壮于趾此曰壮于前
趾因大壮而言也夬五陽由四陽之壮而成故初與三
猶存壮之名壮之初而壮于趾征凶有孚夬之初而壮
于前趾往不勝宜矣聞之李仲永氏云一是當壮之初
而戒其用壮一是當決之初而戒其好勝惕號孚號皆
取呼號之義彖合衆剛爻而言剛實故孚此指九二一
爻而言二柔故惕莫夜人所不及見之意意外之變卒
然而来為莫夜有戎之象爻辭謂惕號故能勿恤象傳
謂得中故能勿恤要非有二也復六四曰獨復隂處隂
中獨復以應陽捨小人從君子夬九三陽處陽中獨行
以應隂捨君子從小人故皆言獨獨者違衆自立之辭
壮于頄則有凶而和以決之乃无咎面外為頬頄頬骨
間也頄以九三本爻取象雨濡連上六應爻取象聞之
余德新氏曰夬夬者深勉九三之辭夬之三與五一應
隂一比隂非倍其決不可也象傳終无咎玩終字仍含
遇雨若濡有愠意在聞馮竒之云三在下卦上為頄四
在上卦下為臀六爻不相蒙或曰夬三月卦莧始生之
時姤五月卦瓜始生之時故以取象邱行可氏云夬夬
者言當決而又決不可係累於隂也四介三五兩剛之
間亦欲決上以進則礙五居則礙三故有臀无膚行次
且之象牽羊者教其效牽羊之術也以羊象衆君子以
牽羊教九四安出衆君子後聞言不信所以策勵之使
必信也九五原為上六所深入聖人正恐其係而不決
故策之曰夬夬夬夬只是去其人而九五本身所行向
被牽誘流於私邪仍要自身所行悉由中正之道不復
牽係於私乃可故又曰中行象是破九五尚有未慊之
心非追議向日相比之心也夫向日雖有所比今能根
心決去則自不失為光大矣特以其平素相入之深今
雖能決去之而行由乎中顧其心猶未釋然谷永所謂
公志未專私好頗存者也故謂其有未光當五陽之盛
猶有不勝之憂初之不勝戒躁也二之惕號戒孤也三
之遇雨戒暴也四之不信戒不斷也五之中行戒比昵
也夬之時義大矣哉九三與九四皆有君子小人兩從
之嫌而九三獨无咎者九四聞言不信而九三君子夬
夬也勝在往先者勝往在勝先者負況不勝在往先者
乎夬下五陽上而決一隂姤上五陽下而遇一隂夬九
四與上同體當羣陽上決之衝而五又比上故坐不安
進不速姤九三與初同體當羣陽下遇之衝而三已遇
初故坐不安進不速夬必決而四不能引其類姤可不
遇而三不黨於隂其得失又有辨
姤
女壮勿用取女非實為女子言也乃聖人為世道慮假
隂女為象以悟司用人者使知此始進小人慎不可用
之耳應其德曰遇姤之彖曰柔遇剛也當其位亦曰遇
又曰剛遇中正天地相遇是略了一與五字只就隂與
陽遇取義剛遇中正是略了一隂始生只就衆陽與五
相遇取義至姤之時義大矣哉則自一隂始生與五陽
遇論道理不容混者吴幼清云彖辭雖慮小者之始生
而勢漸盛彖傳又喜大者之居尊而道得行聞之李元
量氏云月建一隂月曰蕤賓則隂為主而陽已為之賓
矣
天之下者萬物也風之行无不經觸天至高物至卑風
自天降與物遇也乃遇之象風行地上與天下有風皆
周徧庶物之象行者在地而行各以其方有者自天而
下无往不遇行於地上徧觸萬物則為觀經歴觀省之
象行於天下周徧四方則為姤施發命令之象省方必
親臨而觀之誥四方則施命而已張希獻云風者天之
號令所以鼓舞萬物命者君之號令所以鼓舞萬民
程子云柅止車之物金為之堅強之至也止之以金柅
而又繫之止之固也豕隂躁之物故以為況羸弱之豕
雖未能強猛然其中心在乎蹢躅蹢躅跳躑也隂微而
在下可謂羸矣然其中心常在乎消陽也小人雖微弱
之時未嘗无害君子之心防於微則无能為矣彖總一
卦而言則以一隂而當五陽故於女為壮爻指此一畫
而言五陽之下一隂甚微故於豕為羸壮可畏也羸不
可忽也初六取象不一於本爻觀之則曰豕於二四觀
之則曰魚於九五觀之則曰瓜大抵皆取隂物而在下
之象剥五隂曰貫魚姤一隂但曰魚包如包苴之包容
之於内而制之使不得逸於外也姤之有魚將為剥之
貫魚矣李去非云貫魚包有魚皆陽能制隂故剥无不
利此亦无咎胡炳文云三下不遇於初故有居不安之
象前无應於上故有行不進之象易象或以隂為小人
以為小人遠之可也或以為民以為民民不可遠也今
雖未凶凶由是起矣吳幼清云志不舍命辭意與遠民
相似民之遠君由君使其民之遠也故不曰民遠而曰
遠民天命之不違人由人能使天命之不違也故不曰
命不舍而曰不舍命胡炳文云九三以剛居下卦之上
於初隂无所遇故雖厲而无大咎上九以剛居上卦之
上於初隂亦不得遇故雖吝而亦无咎遇本非正不遇
不足為過咎初六象以羸豕斥其惡也惡則繫而禁之
故曰繫于金柅二五象以魚瓜期其善也善則包而容
之故曰包有魚包瓜杞乃杞樹包者包覆蔽盖之意以
杞樹之大而包一瓜之小其包之也有餘矣上之吝者
无以下制初隂无咎者亦不為隂邪所免大壮九三之
羸其角晉上九之晉其角角在我也姤上九之姤其角
角在彼也角在彼而我遇之也
萃
家人王假有家盖彷萃之王假有廟為治始於家人極
於萃彖曰用大牲以示豐爻曰利用禴以示儉恐萃之
流於奢僣也祭儀曰祭之日樂與哀半樂乃樂其親之
来享非在外之樂思其志意父母之志意也諭其志意
孝子之志意也有是思故有是諭其所諭即其所思饗
者鄉也鄉之然後能饗焉
澤上於天則決而為雨夬之象也澤上於地則聚而為
湖萃之象也澤乃衆水之所聚虞度也謂戒謹虞度之
所不及如秦皇之銷鋒鏑鑄金人李唐之議消兵則非
謂之除戎器漢武席文景富庶至窮兵黷武以事四夷
又豈戒不虞之謂乎
號者心不自安而自歎自鳴以致悔過從應之意非呼
九四之謂也士君子多為忌嫌此處寧終限於惡而不
背反故破其嫌曰勿恤往而仍從正應乃无咎禴者祭
之薄而无文者也故以喻焉馬援謂光武脱略邊幅魏
徵告太宗不事形迹皆心孚而文薄者也程傳云初隂
柔非中正恐不能終其孚故因其才而為之戒二雖隂
柔而得中正故雖戒而微辭張希獻云用大牲為吉備
物乃王者所以隨其時用禴為利有孚乃臣下所以通
乎上也錢藻云初之號三之嗟上之齎咨皆隂柔之常
態也李舜臣云萃爻或有應无應或得位不得位占无
凶詞情合而萃所由亨歟
升
有位之升有德之升升位則足以行道升德則足以進
道當升之世羣賢升於位君德升於聖天下升於治之
時也木伏根於地中發芽於地上積以歲月則其高尋
丈可以干霄其大合抱可以蔽日何也順也君子之德
何以異於是順則遂其始達之機積則循其下學之漸
升而不已以成高大若夫暴行逆德凌節不遜未能升
而困隨之矣順德坤也積小以高大巽也
晉三衆允下為二隂所信也升初允升上為二陽所信
也以隂信隂不過悔亡以陽信隂故大吉九二雖不言
升而上下既已交孚豈惟无咎且有升進之喜也入无
人之邑其進无疑阻階所由而升登進自階言有由而
易也豫曰冥豫戒以成有渝升曰冥升戒以不息之貞
者一動其悔過之心一順其不已於進之心以小人貪
求无己之心移於進德則何善如之不富无復增益也
消息一理耳息則富消則不富禴者夏祭也秋祭物成
可嘗故曰嘗冬祭庶物盛多故曰烝春祭物生未有以
享故曰祠夏祭惟以聲樂交於神明而物未備故曰禴
天子望秩天下名山大川諸侯祭其封内山川若𡵨山
者周封内也惟文王帥彼天常但修祀事於𡵨山是文
王不敢有妄升也六四實象之吉者得臣道之純无咎
者无僣分之失其升而有事也一以順而升未嘗踰分
而妄有所升也故其象如文王之亨於𡵨山也初允升
言合志二言孚三言无所疑四言順事五言正六言不
息之貞可見聖賢不求升於升而求升於已凡志之不
合與有疑與不順不正不恒者皆不足以進德不足以
立位雖升非易之所謂升也
困
蹇能止則知足以避需不陷則義无所窮坎一陽陷二
隂之中兑一隂蔽二陽之上皆剛掩於柔也然剛之困
如此剛之亨自如他卦言亨與貞不貞則不亨亨由於
貞此卦言亨與貞處困能亨則得其貞貞由於亨也有
言不信是泛戒人之處困者非復戒大人亨不於其身
於其心不於其時於其道剛於中者百險不能隕其正
正於已者千憂不能喪其說
澤中不宜有火有火所以為革之象澤中宜有水反无
水非困而何有无二字有深意存焉澤必資水以利萬
物水在澤下是水漏於下而澤枯乏何以資物故為困
體坎陷以致命體兑說以遂志見危授命授亦致字意
言將命授與之也命在天志在我困則委其命於天困
而亨則遂其志於我
在卦之底為臀株木无枝之木臀所以居也株木不可
坐臀在株木上其不安可知人之體行則趾為下坐則
臀為下初六困而不行此坐困之象也欲去九四而四
堅如石是困于石也欲據九二而二剛銳如蒺藜是據
于蒺藜也困與據是一例字義皆困時不能自立苟為
投止依附之意禰衡以曹操之強而甘為其鼔吏此困
於石也黃祖性極疾急而託以為安此據于蒺藜也入
於其宫不見其妻明死期將至凶則決言身不保而死
至矣九五上掩於上六則王綱為其所擁蔽而无由振
舉於上下乘乎九四則王命為其所擁逆而无能推行
於下象傳但曰中直不兼爻辭本義所謂說體者盖困
於赤紱之時尤以中直為難也爻論困義非特剛困柔
之困亦甚矣柔之困也困于株木困于石困于葛藟所
困者无枝之木纏繞之草石則又甚焉剛之困困于酒
食困于金車困于赤紱飲食車服皆美物也當困之時
不可亟以求通故二曰方来五曰乃徐四曰徐徐皆緩
詞也先曰掩剛以雪其被困之故遂曰剛中以表其難
困之德剛爻困于酒食者无咎困于金車者有終而困
于朱紱者有悦斷柔爻則困于株木者不覿困于石者
不見而困于葛藟者僅許其有悔征吉所謂有悔者取
其悔掩剛之過也爻彖若符契矣聞之胡允云九四欲
来初六之心即初六欲覿九四之心其未覿未来者一
時之困耳時移困解則欲覿者終於覿欲来者終於来
故曰有終耿南仲曰享祀人臣所以祀宗廟祭祀天子
所以禮百神蔡伯静云享狹祭廣君臣之用異也二之
享祀人臣竭誠事上之象五用祭祀人君致敬御下之
象六爻至上六始有征吉之辭要當時而不可欲速也
兩悔字與豫悔遲有悔不同豫言悔遲則事必有可悔
此言事雖可悔而能悔則吉臲卼危動之貌小人之揜
君子聖世所不能无也況困之世乎上之一爻有處一
卦之上者有處一卦之外者處上則為尊高之極乾之
上九是也處外則為吉凶之輕困之上六是也諸卦繫
祭祀之詞者四渙萃之義大矣隨之上六誠之極也困
之九五如之其九二中實有積誠之象焉觀之盥損之
簋既濟之禴雖非為祭而告然得之亦吉觀以敬損以
儉既濟以中虚虚誠也二五兩爻君則朱紱臣則赤紱
君則祭祀臣則享祀雖困難而實重名分如此爻辭罕
有言卦德者困九五為兑之中其辭曰乃徐有說此特
一例也困有君子之困有小人之困初三六小人之困
也二四五君子之困也
讀易紀聞卷三
