春秋辯義卷十七明卓爾康撰
宣公二
壬戌○定王八年
十年○晉景公獳元年齊惠十卒衛穆公速元年蔡文
十三鄭襄六曹文十九陳靈十五弑杞桓三十八宋
文十二秦桓六楚莊十五
春公如齊
公至自齊
齊人歸我濟西田
熊過氏曰歸不言來濟西稱我趙伯循曰但言歸我
則足知其來省文爾哀十年歸讙及闡豈是公親授
乎濟長不必皆是魯田言我以别他田爾公羊言未
絶于我非也趙企明曰濟出齊魯之西臨濟之田皆
曰濟西有齊濟焉有魯濟焉故曰我濟西田非如公
羊兄弟辭也
季氏曰濟西田即今鄆范二縣之地蓋齊魯之所互
争僖三十一年魯既取之而宣二年又為齊取者也
今齊與魯厚故中分以與魯范近于齊則齊有之鄆
近于魯則以歸魯田之分屬于魯者謂之我濟西田
齊履謙曰我者對彼之稱濟西之田魯不盡有者是
也何以知鄆之屬魯邪蓋鄆即成四年所城之邑則
知其當分于魯也
夏四月丙辰日有食之
己巳齊侯元卒
齊崔氏出奔衛
左傳夏齊惠公卒崔杼有寵于惠公高國畏其偪也
公卒而逐之奔衛書曰崔氏非其罪也且告以族不
以名
熊過氏曰崔氏出奔穀梁子曰舉族而出之辭也胡
子曰書崔氏以族奔也欒盈亦舉族出奔何以不曰
欒氏出奔耶劉原父曰春秋所記大事而已故使舉
上介戰舉元帥雖有衆大夫不與焉者略所微也今
何為區區崔氏之族夫劉氏可謂辯矣而猶未也使
聖人果區區崔氏之族曰崔氏奔者盡崔氏之族也
則尹氏召伯毛伯以王子朝奔楚者盡尹氏之一族
乎即盡其族如先氏滅春秋亦止以先縠書之崔氏
之奔安得舉其族乎公羊子謂譏世卿或曰世卿古
制也文王治岐仕者世禄詩曰凡周之士不顯亦世
蓋譏不在世卿在專也是時權雖在高國杼雖弱年
未遽得政然崔出丁公至杼九世國之遠宗立君之
際或有異同足搖人心而用事者懼其見逼故舉族
逐之乎凡諸侯之大夫違告于諸侯曰某氏之守臣
某失守宗廟敢告則崔氏者杼乎曰左氏以為杼
豐氏曰三傳作崔氏傳寫之譌蓋篆文夭氏相近故
殘缺而意補之耳今據石經子夏傳古文為正僖公
二十八年左傳記崔天會戰城濮距此三十二年計
夭之齒僅五六十此時宜尚存爾而于此謂崔杼以
族奔先儒皆從之然成十七年傳始言齊侯使崔杼
為大夫距此三十年經于襄二十五年書崔杼弑君
傳于襄二十七年言崔子縊計杼為大夫之時縱使
甚早亦必弱冠而後可與國政則奔衛之時杼尚襁
褓安能有偪高國之勢而以族奔耶其為崔夭無疑
矣
公如齊
五月公至自齊
宣公之事齊恭矣而莫甚于奔其喪其後則成公如
晉奔齊侯之喪甚則襄公如楚且送其喪又甚則昭
公吊少姜晉人不納魯道日以卑矣而其失自宣公
始然宣公所以自屈于齊者繇其本之不正也
癸巳陳夏徵舒弑其君平國
蘇子繇曰靈公之惡甚矣其稱臣以弑何也罪不及
民也君以無道加其臣子臣子以弑報之而得不名
是臣得仇君而子得仇父也故罪不及民者皆稱臣
子陳徵舒蔡般是也要之失民而後不稱臣子以民
為重也
六月宋師伐滕
趙子常曰春秋舉重前年宋人圍滕今又伐滕其悉
書之何間晉之不競也滕小國也介于大國之間上
無天子下無方伯則為之私而已齊桓卒而宋人執
其君晉伯衰而宋人圍其國中國之無伯小國之憂
也然宋襄執滕子而身亦見執于楚宋文圍滕而國
亦見圍于楚諸夏之無道夷狄之資也
公孫歸父如齊葬齊惠公
季氏曰齊惠公卒三月爾而葬太速者必以孝昭懿
惠兄弟相及羣從有争也觀崔氏見逐于君終之際
而嗣子稱侯于未逾年之前則必有故而倉卒即位
以治喪矣
晉人宋人衛人曹人伐鄭
左傳鄭及楚平諸侯之師伐鄭取成而還
鄭從楚晉不能競以微者興師取成胡氏去之師二
字直曰諸侯伐鄭而以不伸討賊之義稱人為貶誤
矣討賊自討賊君臣之義也抑楚自抑楚内外之防
也
秋天王使王季子來聘
許翰曰自是王靈益亡王聘益輕春秋王聘不復錄
矣
公孫歸父帥師伐邾取繹
間齊也
高氏曰自文公時邾魯有隙宣公篡立而邾子首朝
焉自是絶迹魯庭者又十年故歸父伐之
繹公作蘱今鄒縣北嶧山下地
大水
季孫行父如齊
杜氏曰齊侯初即位
冬公孫歸父如齊
左傳伐邾故也
齊侯使國佐來聘
饑
楚子伐鄭
左傳晉士會救鄭逐楚師于潁北諸侯之師戍鄭不
書晉終不競于楚不足書也
左傳鄭子家卒鄭人討幽公之亂斵子家之棺而逐
其族改葬幽公謚之曰靈
癸亥○定王九年
十有一年○晉景二齊頃公無野元年衛穆二蔡文十
四鄭襄七曹文二十陳成公午元年杞桓三十九宋
文十三秦桓七楚莊十六
春王正月
夏楚子陳侯鄭伯盟于辰陵
左傳楚子伐鄭及櫟子良曰晉楚不務德而兵争與
其來者可也晉楚無信我焉得有信乃從楚夏盟于
辰陵陳鄭服也
胡氏曰魯與齊方用兵伐莒晉與狄方會于櫕函而
不謀少西氏之逆也而楚人能謀之夷狄之有君也
趙子常曰新城之後晉楚交争陳鄭晉加兵于陳者
二于鄭者四楚加兵于陳者二于鄭者五陳侯鄭伯
既與楚子為辰陵之盟而陳侯即如晉鄭亦徼事于
晉故楚子入陳明年圍鄭春秋書之以見中國無伯
之禍至于如此而陳鄭之暫屈于楚非其心也陳氏
乃謂序楚子于陳侯鄭伯之上初與楚以伯也則反
乎春秋之義矣
辰陵今陳州西華縣古長平縣
穀作夷陵
公孫歸父會齊人伐莒
汪氏曰伐邾伐莒皆以歸父將重兵而後此會齊侯
會楚子皆歸父特會國君以見宣公之德仲遂而寵
其子使專權于魯也笙之逐得非肇端于此歟
魯以伐邾之故恐齊以為討遂從之伐莒焉甚矣魯
之懼齊也
秋晉侯會狄于欑函
左傳晉郤缺求成于衆狄衆狄疾赤狄之役遂服于
晉是行也諸大夫欲召狄郤成子曰吾聞之非德莫
如勤非勤何以求人能勤有濟其從之也
戎狄在春秋為患而狄尤甚齊桓伯業却戎有餘而
攘狄不足于狄僅能却之而已僖公三十三年為晉
襄之元年仗文之威敗狄于箕始一大創焉此後文
公九年十年狄兩侵齊三十年間狄固無大舉動也
至是衆狄疾赤狄之役遂服于晉傳載會于櫕函蓋
交白狄以制赤狄也故莊三十一年書齊侯來獻戎
捷識却戎之功成也僖三十三年書晉人敗狄于箕
文公十一年書叔孫得臣敗狄于鹹識攘狄之功成
也齊伯當世却戎而晉伯易世攘狄齊伯得獻戎捷
而晉伯僅及狄會則盛衰難易之故可知矣
胡傳楚莊意在滅陳雖復封之然鄉取一人焉以歸
謂之夏州而又納其亂臣是制人之上下使不得其
君臣之道也晉人以幣如鄭問駟乞之立故子産對
曰若寡君之二三臣而晉大夫專制其位是晉之縣
鄙也何國之為辭客幣而報其使晉人舍之他國非
所當與也而必欲納其亂臣存亡興滅其若是乎
冬十月楚人殺陳夏徵舒丁亥楚子入陳
左傳楚子謂陳人無動將討于少西氏遂入陳殺陳
夏徵舒轘諸栗門
熊過氏曰左氏傳異經經先書殺後書入胡子曰與
楚子之能討賊故先之也謂春秋而果有是乎趙匡
曰經文皆以先後次第而書凡稱日以隔文者皆以
明先後趙氏說是也當楚殺徵舒時實未嘗入陳如
蔡人殺陳佗蔡非入陳而後得佗也謂聖人許楚而
先書殺乎且楚怵孔寧行父之誘縣陳者其始謀姑
假徵舒以為之辭也聖人何為遽以討賊與之又何
為特從末減乎稱人者衆辭殺不歸其君以正典刑
也胡子又曰不稱取而書入雖與之可也夫入者未
取也桓二年僖二十七年皆入杞不聞其能取也隠
十一年魯及齊侯鄭伯入許鄭既有許地矣徒以許
叔居許東偏則不言取哀七年魯伐邾以邾子益來
矣徒以八年歸邾子益則不言取此實入耳方入縣
陳而申叔時之諫入實未成乎取何謂不稱取而與
之乎
黃楚望曰公羊穀梁似此等處多云實與而文不與
却全未得旨蓋此時本已縣陳以申叔時之諫而止
聖人許人遷善故没其縣陳本意而止以入陳為文
又本是先入陳而後殺徵舒討弑君賊今却先書殺
夏徵舒而後書入陳便是聖人先正其討賊之義觀
聖人于此實有所激緣齊桓晉文俱有正天下扶持
周室之功然皆包容弑君之賊置而不問所以養天
下之亂是以于楚子入陳一事特顯此義既已取其
討亂之功而後書楚子入陳納公孫寧儀行父于陳
者以見楚之用師不過討賊納此二卿以定陳亂而
已便與尋常侵伐不同此皆聖人取人為善止遏亂
略之意所以為書法之妙也
陸氏曰使楚莊真有討賊之心則辰陵之盟執徵舒
而誅之一匹夫之力奚待以重兵造其國都而後戮
之乎繇其本無是心而假其事以為功故不足以進
于此吕氏曰楚人殺徵舒討賊之辭且衆同欲也故
曰楚人入陳非衆志也故曰楚子按楚莊本欲縣陳
固以申叔時之言而止然實以陳成公在晉恐晉率
諸侯内其故君而陳人應之楚終不能有陳故不若
以復封陳為名而非其本心也
鄒肇敏曰冬十月楚人殺陳夏徵舒丁亥楚子入陳
此條經傳互異胡氏遂以能討賊與楚子然經明書
丁亥入陳在殺夏徵舒之下豈聖人與其能討賊而
故遷日以就之乎按詩云株林株野夫牧外謂之野
野外謂之林國語曰民將築臺于夏氏然則夏氏之
邑蓋在國都外轘諸栗門非必國門也傳先言入陳
以株林亦陳境耳傳所書入入其境經所書入入其
都自當以經文為據楚望之說似乎與楚太過
董仲舒氏曰楚莊殺陳夏徵舒春秋貶其文不予專
討也靈王殺齊慶封而直稱楚子何也曰莊王之行
賢而徵舒之罪重以賢君討重罪其于人心善若不
貶孰知其非正經春秋嘗于其嫌得者見其不得也
是故齊桓不予專地而封晉文不予致王而朝楚莊
弗予專殺而討此楚靈之所以稱人而討也
納公孫寧儀行父于陳
胡傳此二臣者從君于昏宣淫于朝誅殺諫臣使其
君見弑蓋致亂之臣也肆諸市朝與衆同棄然後快
于人心今乃詭辭奔楚託于討賊復讎以自脱其罪
而楚莊不能察其反覆又使陳人用之是猶人有飲
毒而死者幸而復生又彊以毒飲之可乎故聖人外
此二人于陳而特書曰納納者不受而強納之者也
為楚莊者宜柰何瀦徵舒之宫封洩冶之墓尸孔寧
儀行父于朝謀于陳衆定其君而去庶幾乎
茅堂胡氏曰南唐李氏既臣于周以進退大臣之事
請之而世宗無所可否以他國非所當與也
王樵氏曰夏徵舒不勝忿恥以弑其君其賊易知也
而孔寧儀行父之為賊難見也何則公告洩冶之故
寧行父請殺之公弗禁遂殺之然則躬殺洩冶者二
賊也徵舒之恥發于似女亦似君之言然則激自廐
之射者又二賊也平國既弑不他奔而奔楚蓋志在
以陳餌楚而殺徵舒矣楚莊動于利而興師非申叔
時之言則陳遂縣矣然則致胡公大姬幾不祀也又
二賊也使盡乎天討則二賊之誅不當在徵舒之後
而反納之楚莊之志可知矣
黃楚望曰納公孫寧儀行父于陳聖人所重在存國
唯不滅陳故二子得納此是聖人忠厚愛人存亡繼
絶樂與人為善者若以為貶雖未必不通然却狹了
聖經也蓋楚伐陳本以討徵舒納公孫寧儀行父為
說今殺徵舒而却縣陳則二子無所歸是楚食言矣
唯不滅陳故二子得所歸故詳書之所以予楚
趙子常曰左傳載以諸侯討而戮之孔氏曰經無諸
侯而云以諸侯討之時有楚之屬國從行也十二年
邲之戰經不書唐而傳云唐侯為左拒昭十七年長
岸之戰經不書隨而傳言使隨人守舟明此時亦有
諸侯但為楚私屬不以告爾今按謂楚不告非人情
也
左傳厲之役鄭伯逃歸鄭既受盟于辰陵又徼事于
晉
甲子○定王十年
十有二年○晉景三齊頃二衛穆三蔡文十五鄭襄八
曹文二十一陳成二杞桓四十宋文十四秦桓八楚
莊十七
春葬陳靈公
楚子圍鄭
左傳春楚子圍鄭旬有七日鄭人卜行成不吉卜臨
于大宫且巷出車吉國人大臨守陴者皆哭楚子退
師鄭人修城進復圍之三月克之入自皇門至于逵
路鄭伯肉袒牽羊以逆退三十里而許之平
鄭與陳皆服楚盟于辰陵矣口血未乾楚先叛盟入
陳而欲縣之若以為討于少西氏然帥師入國不曰
利之其誰信之陳鄭一體也既已縣陳鄭安得不生
貳心其徼事晉無怪也楚不自反而又肆其虐國人
大臨守陴者皆哭不太暴乎王樵氏曰滅不言入陳
常縣之矣而不書曰滅入不言圍鄭入自皇門至于
逵路矣而但書曰圍此聖人義存中國不使楚人盡
其虐满其辭之微意也若曰與其能有討于少西故
末減其憑陵之罪而曰入曰圍則大乖聖人之意矣
在陳猶可鄭則何辭
夏六月乙夘晉荀林父帥師及楚子戰于邲晉師敗績
左傳晉師救鄭荀林父將中軍及河聞鄭既及楚平
桓子欲還隨武子曰善彘子不可以中軍佐濟韓獻
子謂桓子曰彘子以偏師䧟子罪大矣不如進也師
遂濟楚子北師次于郔嬖人伍參欲戰令尹孫叔敖
勿欲次于管以待之鄭皇戌請擊楚師欒武子曰鄭
不可從趙括趙同曰必從彘子楚子又求成于晉晉
人許之魏錡欲敗晉師請致師請戰而還趙旃求卿
未得請挑戰遂疾進師車馳卒奔及昏楚師軍于邲
晉之餘師不能軍
黃正憲氏曰按楚莊強暴蔑視中國入陳圍鄭莫敢
誰何其威勢猖獗十倍楚成矣且齊桓召陵之師尚
約六國為援晉文城濮之戰亦以三大國為助今景
公初立伯業已衰眎文公時威力人心消索幾盡乃
欲林父以偏師當虎狼之楚乎藉令諸將同心三軍
用命勝負之勢猶未可知况林父節制不嚴計謀不
一始惑于韓厥分惡專罪之言既壊于錡旃致師召
盟之請故楚師一乘倉卒無措然則致此敗者豈可
專歸咎于先縠哉自邲一敗而楚滅蕭圍宋勢益横
行晉楚勝負之分從此决矣
季氏曰邲鄭地在敖山之東衡雍之北大河之南今
當為滎澤河陰界上地一統志以為在鄭州東六里
非也
秋七月
冬十有二月戊寅楚子滅蕭
左傳冬楚子伐蕭宋華椒以蔡人救蕭蕭潰
蕭者宋封蕭叔大心之邑宋附庸也楚既得陳鄭而
遂滅蕭所以威宋也楚有事中國嘗自鄭及宋宋不
能自固輕事伐陳以報蕭怨于是為明年之伐又明
年之圍又明年之平而南北之勢成矣
晉人宋人衛人曹人同盟于清丘
左傳晉原縠宋華椒衛孔達曹人同盟于清丘曰恤
病討貳于是卿不書不實其言也
楚服陳鄭敗晉師于邲滅蕭以威宋其志不小于是
為清丘之盟雖有懼難聫交之心而勢實不競謀之
無成故稱人以略之左氏言卿不實其言不書特言
一節耳
清丘衛地在濮陽縣東南今開州西南有清丘縣故
城
此大夫同盟之始
宋師伐陳衛人救陳
左傳宋為盟故伐陳衛人救之孔達曰先君有約言
焉若大國討我則死之
高忠憲曰楚討陳亂而定其國陳之即楚未足責也
宋不知自反而伐之書衛人救陳意在責宋也衛之
背盟義自著矣
姜廷善曰衛之此舉恐以與宋同盟見討于楚而聊
出單師以圖解塞觀宋以師伐而衛以人救可見其
實非欲與宋為敵也孔達自謂巧于謀國而卒罹身
禍如此季彭山以調停之術不得不然恐非然則宋
之伐陳固失策而衛之救陳亦未為策之得也書衛
救以責其叛盟意衛亦不得而辭胡文定說是第以
為惡則過矣
楚入陳圍鄭非得宋不已蕭之滅已威宋矣宋不得
不為争先處強之計伐陳亦欲威楚意非不是非其
任耳
乙丑○定王十一年
十有三年○晉景四齊頃三衛穆四蔡文十六鄭襄九
曹文二十二陳成三杞桓四十一宋文十五秦桓九
楚莊十八
春齊師伐莒
左傳莒恃晉而不事齊故也
公作伐衛
夏楚子伐宋
左傳以其救蕭也君子曰清丘之盟惟宋可以免焉
蓋清丘之盟曰恤病討貳宋伐陳衛救之不討貳也
楚伐宋晉不救不恤病也
陳鄭宋皆在河南中國要樞也鄭處其西宋處其東
陳則介乎鄭宋之間得鄭則可以致西諸侯得宋則
可以致東諸侯得陳則可以致鄭宋陳鄭既皆歸楚
若復得宋則河南之地盡為楚有自是可圖天下楚
豈能一日忘情于宋哉而去年宋又伐陳攻其與國
則楚有辭于伐矣
秋螽
冬晉殺其大夫先縠
左傳赤狄伐晉及清先縠召之也晉人討邲之敗與
清之師歸罪于先縠而殺之盡滅其族
邲之役當晉師至河時衆皆欲返獨先縠懼晉失伯
奮欲濟師雖或失于觀釁亦以效武臣力士之忠耳
况師據敖鄗地利己得若元帥審機應變諸將戮力
同心豈遂無致勝之理即不然林父果知無及于鄭
焉用𠞰民則下令三軍堅壁清野違命者無赦中軍佐
必不敢先濟而勝敗猶未分也乃惑于韓厥倉卒濟
河輕信錡旃釀成大敗是林父者罪之魁而魏錡諸
人皆不應末減者今獨致罪先縠何以服其心乎夫
越椒將殺楚子莊王尚思子文之治楚而復克黃之
所晉乃不念先軫之舊勲而盡滅其族乎故稱國以
殺不去其大夫罪累上也赤狄伐晉及清經不載而
傳謂縠實召之此所謂欲加之罪者也縠召狄欲何
為哉說者謂六卿争強互相仇滅蓋近之矣
丙寅○定王十二年
十有四年○晉景五齊頃四衛穆五蔡文十七鄭襄十
曹文二十三卒陳成四杞桓四十二宋文十六秦桓
十楚莊十九
春衛殺其大夫孔逹
左氏孔達縊而死衛人以悦于晉而免稱國殺者君
之意也衛人以悦于晉而告于諸侯自稱君意國殺
可也為衛君者别無同心禦敵為國自彊之法而殺
一無罪以祈免累上何也孔莊叔歴事兩君不聞缺
德當成公出奔時請成不許至執達以說晉今晉來
討救陳又以罪自任其言曰苟利社稷請以我說是
亦不避艱險衛之良大夫也然究其情事達亦不得
無罪陳方攝楚必折而入楚楚得陳鄭而又威宋中
國之憂也宋人伐陳自關大計孔達以先君約言救
之顧小信而失大義惜此一死矣
夏五月壬申曹伯夀卒
晉侯伐鄭
左傳為邲故也
趙子常曰晉君將常不書矣楚入陳得陳圍鄭得鄭
且將圍宋也而晉師不出楚之得志于諸侯未有甚
于此時也景公為邲故伐鄭告于諸侯蒐焉而還則
其得書何中國不可以終無伯也景公有志文襄之
業自伐齊而後一合諸侯伐鄭四同盟皆其君親之
于是齊魯從而鄭服楚亦無能為是故晉侯伐鄭始
書之予之以復伯也
秋九月楚子圍宋
左傳楚子使申舟聘于齊曰無假道于宋亦使公子
馮聘于晉不假道于鄭申舟及宋宋人止之楚子聞
之投袂而起
王樵氏曰是時楚已得陳鄭許蔡非得宋不已故滅
蕭以偪之不假道以挑之歴三時而圍不解卒得宋
平而後已宋服則齊魯可搖矣此楚圖中國之序也
鄭在楚彀中未易旦夕争是時急莫先于救宋宋救
捷則鄭亦可招矣而晉不知所先後勞師于鄭而緩
于救宋乃聽伯宗不及馬腹之言而止不知宋既去
則楚威震及齊魯而南北之勢成矣豈但失鄭而已
甚矣晉人之顛冥也胡氏以端本為說專一責宋夫
宋伐陳固有啓釁之道然清丘之盟晉宋衛曹咸在
以同懼楚為志而相要以恤病討貳其策未為不善
但諸侯不同心而遂敗此盟耳
葬曹文公
冬公孫歸父會齊侯于榖
魯西南與宋為界楚人圍宋則魯有剥牀以膚之慮
矣是時行父當國欲使歸父會楚謀其不免但魯素
服于齊恐未得楚庇先受齊患故預遺歸父會齊侯
于穀一以觀齊圖楚之志一以盡已事齊之禮季氏
云將謀救宋豈其然乎
丁夘○定王十三年
十有五年○晉景六齊頃五衛穆六蔡文十八鄭襄十
一曹宣公廬元年陳成五杞桓四十三宋文十七秦
桓十一楚莊二十
春公孫歸父會楚子于宋
楚兵加宋魯常迎而會之昔楚執宋公以伐宋獻捷
威魯而魯懼先諸侯而趨之今楚子圍宋威未至魯
而魯震先宋之未平而求媚焉蓋宋絀而及魯也
夏五月宋人及楚人平
楚師宋城下宋舉國以當楚楚亦君臣共之華元專
戰楚子督師故俱稱人
熊過氏曰或問宋楚之平華元紓情子反不欺及平
而盟胥戒虞詐揆之人理幾于自反經乃稱人將如
胡子貶二卿否穀梁有言平成也善其量力而反義
也人者衆辭上下欲之也其稱人何貶曷為貶平者
在下蓋自公羊發之趙匡申之胡氏循環斯旨以明
經義而今之言者無能改也夫弭兵之議宋楚之人
誰不樂者華元子反倡予和女釋然取平楚莊之強
忍而屈義宋國不亡楚迷遂復雖曰聖人明微不計
功利而民之受賜嘗嘆微管之仁苟能紓難足稱仁
術即兹而言可明宋楚之平春秋所予蓋議于衰世
以解倒懸義固宜然也顧其君不能早謀所以息民
及其既成則不得不聽失君道矣戴溪趙鵬飛李廉
之倫並號推隠不以為非公羊安見吾欲問之然天
下自是分南北之勢矣
袁仁氏曰傳記宋華元楚子反自以情實私相告語
取必于上以成平國之功其君不預知焉故不稱卿
而稱人此說非也按楚築室反耕者宋人懼使華元
夜入楚師登子反之床而起之曰寡君使元以病告
則華元之出承君命也非其君不與知也華元以情
告曰敝邑易子而食析骸以㸑子反亦告曰吾軍亦
有七日之糧子反以告莊王莊王怒子反曰以區區
之宋猶有不欺人之臣可以楚而無乎莊王曰諾舍
而止亦非其君不與知也觀楚子欲處而子反欲去
則取必于上或有之謂其君不與知則過矣聖人不
以信易食者寧使國人咸餓以死而卒不可懷詐以
相與也春秋之世猶有華元子反王道之在人心蓋
未盡冺哉然則曷為人之其臣謀之而其君聽之獨
書其君則遺臣獨書其臣則遺君故書曰宋人及楚
人平主其臣而亦不遺君也曷不書宋及楚平而必
曰人哉人者主華元子反也事起于華元子反而後
其君從之故曰及
鍾伯敬曰楚伐宋宋使華元夜入楚師登子反之牀
曰敝邑易子而食析骸以㸑子反亦以楚之情告曰
楚軍亦有七日之糧爾兩者不幾于輸國情乎然楚
君臣實墮華元彀中華元告子反之言曰吾見子之
君子也是以告情于子也子反歸告楚莊王則曰以
區區之宋猶有不欺人之臣可以楚而無乎子反心
動于君子之名以聽華元莊王又心動于不欺人之
名以聽子反名之于人如此故曰楚君臣皆墮華元
彀中者宋以名制楚也越滅吳吳請成范蠡提桴鼓
應之曰余雖&KR0804;然人面哉余猶禽獸也頑鈍如此安
得以名制之
董仲舒氏曰夫目驚而體失其容心驚而事有所忘
人之情也通于驚之情者取其一美不盡其失詩云
采葑采菲無以下體此之謂也今子反往視宋聞人相
食大驚而哀之不意之至于此也是以心駭目動而
違常禮
六月癸夘晉師滅赤狄潞氏以潞子嬰兒歸
灌甫曰春秋中狄為内患屢矣自晉魯兩敗而狄稍
衰狄衰而赤狄復興三年侵齊四年又侵齊其勢漸
及列國故晉景滅潞氏再滅甲氏繇是諸侯終春秋
之世無赤狄患者孰謂非晉力耶說者以滅字生義
為貶晉過矣
春秋書滅赤狄以潞子嬰兒歸晉交白狄以制赤狄
于是赤狄果孤遂有潞氏甲氏之滅此予晉攘狄之
功也公羊傳曰離于夷狄而未能合于中國晉師伐
之中國不救狄人不有而董菑川因言潞子欲合中
國之禮義離乎夷狄未合乎中國所以亡也又曰潞
子之于諸侯無所能正春秋予之有義其身正也公
羊之說必有所本顧于當日事勢不知何如然觀魏
太武金章宗却蹈此弊近日順義王後久為土司好
餌中國物味撫賞中有糖纏蜜浸等菓亦異矣然待
之久失禮也
潞氏今潞安府
秦人伐晉
晉自八年以白狄伐秦不復交兵至是秦以晉敗績
于楚又有事于狄乘其隙而伐之其曰人者或微者
或略詞未可知也
王扎子殺毛伯召伯
左傳王孫蘇與召氏毛氏争政使王子捷殺召戴公
及毛伯衛卒立召襄
主謀者王孫蘇何以不名蓋首從不敵則書其首以
從為不足治也聽其使令而已矣首從敵則書其從
從者既罪而首不言可知也
左傳晉侯使趙同獻狄俘于周
秋螽
仲孫蔑會齊高固于無婁
黃正憲氏曰按無婁王葆氏云即牟婁夫牟婁已為
莒取齊魯方與莒為讎安得往會其地季氏私考云
是袁婁之誤亦無的據漢書光武自薊東南馳至饒
陽無婁亭考饒陽即古之深州今一統志屬真定府
之晉州春秋列傳圖齊與深相去不遠彼時無婁當
是齊地耳魯素服齊齊雖不振魯未敢背故欲使歸
父會楚子則先為穀之會今欲决意從晉則先使蔑
與高固會皆觀其強弱以為行止耳
熊過氏曰大夫非伯事而私會諸侯自十四年穀始
非國事而私相會自無婁始
無婁公作牟婁
初税畆
左傳非禮也穀出不過籍以豐財也
胡傳孟子曰耕者助而不税則天下之農皆悦而願
耕于其野矣書初税畆者譏宣公廢助法而用税也
殷制公田為助助者藉也周因其法為徹徹者通也
其實皆什一也古者上下相親上之于下則曰駿發
爾私終三十里惟恐民食之不給也下之于上則曰
雨我公田遂及我私惟恐公田之不善也故助法行
而頌聲作矣世衰道微上下交惡民惟私家之利而
不竭力以奉公上惟邦賦之入而不惻怛以利下水
旱凶災相繼而起公田之入薄矣所以廢助法而税
畆乎初者志變法之始也其後作丘甲用田賦至于
二猶不足則皆宣公啓之也
李氏曰税畆之說公穀何氏范氏胡氏皆以為仍是
什而取一但廢古之助法爾左氏傳文亦無什取二
之意惟杜氏以為既取其公田又税其私田什之一
則為什而取二此說似太過徐邈注穀梁以為除去
公田之外又税私田之什一楊仕勛亦從之然于去
公田之解亦牽強而朱子集註亦曰魯自宣公税畆
又逐畆什取其一則為什而取二矣似亦從杜氏之
說蓋未詳孰是但變法之初未必遽至倍取故當且
從胡氏
熊過氏曰即徹田之法復貢法凶年取盈之政也貢
法若計畝取租徹若就田分稻耳左氏傳本不言什
取二杜元凱乃以為既取其公田又復税其私田什
一其說本穀梁去公田履畝之說朱子亦主以解二
吾猶不足也哀公始用田賦二吾不足之對當在其
後宣但廢助為税不復察其豐凶民將有被其害而
先王之惠政亡矣書曰初謹之也孟子請野九一而
助國中什一使自賦者助法久廢難于卒變而論其
施為緩急序當如此蓋國中則兼併可稽豐凶易察
野外貪污積弊情偽難知故助法之行以野為急而
後徐議中國非謂國中無田終可不助滕地絶長補
短可行井田故授田隨地不必皆方說者言助法必
平地乃可畫野成井則田在山谷溪澗之間者夏既
五十畝行貢法殷又改畫七十畝行助法周又改畫
百畝行徹法一一更置于溝塗畛域之間雖聖人亦
安能煩擾如此哉周之授田每夫必以百畝為率苟
有肥瘠則以不易一易再易法約歸于中而授之是
以約實之家定八家也徹之為通以一夫之田或有
病疾死喪不得盡力則同井侯疆之家通力以作而
田之分獲則各歸其主未嘗混而為一也殷之助以
力亦未嘗不同但人不講此義終至各治其私故名
助為徹以示所重在通耳若其所得之田則公私固
有定分曷嘗少異于助哉說者所謂周之徹法計畝
均分殊不知孟子以通徹解初未以均收言也何則
公私無别勤惰一施非分殊之理就如其說則通力
之時何必公事畢然後治私事而農夫之獲又何得
于上下五等之差耶法之中以其什一也貢法什一
固得其常惟助法則必有各家私田合所得公田一
分内所入界多一畝二十分五釐數屬畸零亦不害
其為什一矣說者乃謂周之制公田百畝二十畝為
廬舍一夫所耕公田實計十畝通私田百畝是以十
一分而助其一視貢為輕安得實皆什一耶五畝之
宅就田斯可以治農業故田野之間必有閒曠草萊
之地而八家聚廬焉市井之㕓但為官府造作之處
商賈懋遷之居而已曷嘗以處民哉說者乃謂二畝
半在田二畝半在邑春則令民畢出于外冬則畢入
于邑吾恐盡田邑之民必非邑市之所能容而死徙
出鄉亦非農民之所便聖人何為而立此徒勞之法
哉故後儒習聞衰世變亂之事過信禮家迂腐之言
牽于見聞靡有定論至謂孟子自成一家而卒諉井
田于難曉矣然宣公税畝之田即先王助法之田也
有志于治何必舍税畝之田而别求先王之意乎
黃正憲氏曰按公羊傳曰税畝者履畝而税也穀梁
傳曰非公之去公田而履畝十取一也蓋于公田租
外又步其畝十取其一是公私兼取也孟子曰耕者
藉而不税哀公云二吾猶不足正謂税畝耳若去公
田而于一井中均行什一之法所得與藉何殊又何
以謂之二乎後世賦法日重皆是計畝起科則皆宣
公之作俑也
冬蝝生
胡傳始生曰蝝既大曰螽秋螽未息冬又生子災重
及民也
趙子常曰凡蝝生未為災本不書此為一歲再生紀
異也使成螽則亦不書蝝生而又書螽如哀十三年
十二月螽之例矣
饑
戊辰○定王十四年
十有六年○晉景七齊頃六衛穆七蔡文十九鄭襄十
二曹宣二陳成六杞桓四十四宋文十八秦桓十二
楚莊二十一
春王正月晉人滅赤狄甲氏及留吁
左傳三月獻狄俘晉侯請于王以黻冕命士會將中
軍且為太傅
夏成周宣榭火
胡傳成周天子之東都宣榭宣王之廟也按吕大臨
考古圖&KR0783;敦者稱王格于宣榭呼内史策命&KR0783;是知
宣榭者宣王之廟也古者爵有德禄有功必于太廟
示不敢專也榭者射堂之制其堂無室以便射事故
凡無室者皆謂之榭宣王之廟謂之榭者其廟制如
榭也宣榭火何以書以宗廟之重書之也高郵孫氏
曰公穀皆云樂器之所藏榭藏樂器則何獨名宣乎
熊過氏曰成周者天子之東都也宣謂宣王榭者屋
有東西廂無室謂之歇前也歇前者前無壁也胡氏
謂廟則其制有室不得稱榭楚語曰先王之為臺榭
也不過講軍實然則榭是講武屋有明徵矣宣王内
修外攘復會諸侯于東都車攻所謂駕言徂東者其
事也其詩曰射夫既同當是于此榭行之公穀皆云
藏樂器汪氏曰榭既無室何藏樂器乎
汪氏曰啖氏謂宣王廟當在王城然成周乃王城下
都之總名分言之則澗水東瀍水西為王城都邑在
焉瀍水東下都為成周商民居焉合言之則總曰成
周故雒誥多士序言往營成周成周既成是也或謂
原廟始于漢東周未應立宣王廟然詩稱于周受命
自召祖命書稱王在新邑烝祭文王武王則雒邑岐周
鎬京皆有廟矣先王立廟蓋有故也杜氏以為宣王
講武屋外傳亦云榭不過講軍實竊疑宣王南征北
伐講武于此遂以為廟故其制如榭與宗廟不同張
氏亦謂宣王復會諸侯于東都因存其廟古者祖有
功故不毁是也二傳謂樂器存焉非也周官守祧掌
守先王先公之廟祧其遺衣服藏焉未聞藏樂也况
榭既無室何以藏樂器乎
榭公作謝火公榖作災
秋郯伯姬來歸
左傳出也
詹萊氏曰來歸出也禮諸侯出夫人夫人比至于其
國以夫人之禮行至以夫人入使者將命曰寡君不
敏不能從而事宗廟社稷使使臣某敢告于執事主
人對曰寡君固前辭不教矣寡人敢不敬須以俟命
有司官陳器皿主人亦有司官受之禮有之何以書
志變倫也
冬大有年
己巳○定王十五年
十有七年○晉景八齊頃七衛穆八蔡文二十卒鄭襄
十三曹宣三陳成七杞桓四十五宋文十九秦桓十
三楚莊二十二
春王正月庚子許男錫我卒
丁未蔡侯申卒
夏葬許昭公
葬蔡文公
六月癸夘日有食之
己未公會晉侯衛侯曹伯邾子同盟于斷道
魯復事晉志同欲也穀梁謂之外楚蓋前年楚已得
宋南方勢盛為中國憂曹衛故背華即戎者翻然有
中國之思晉為是糾率而盟也邾本附庸今急于得
衆故遂列會其同欲可見晉之伯業不至隕墜者賴
此也此盟原自外楚齊侯獨不來又有笑躄之隙故
齊使四子來高子之逃蓋以齊君不來恐其執也熊
過氏曰胡子因傳言郤克憤齊執其大夫遂謂同謀
伐齊釋其憤怒夫徵會之始豈擬其見笑以啓釁哉
此亦不詳傳故也蓋斷道之盟原是外楚郤獻子徵
會于齊受笑躄之辱請伐齊故齊使四子來高固聞
之及歛盂逃歸至斷道之會辭齊人遂執晏弱蔡朝
南郭偃三子則外楚者其本謀而伐齊者其近事也
黃正憲氏曰郤克徵會于齊齊婦人見笑不知左氏
自創此說以為戰鞍張本耳但同盟謀楚實關天下
大計而齊頃不躬與則四卿見執宜亦有之觀十六
年伐齊可見矣
秋公至自會
冬十有一月壬午公弟叔肸卒
左傳公母弟也公在曰公子不在曰母弟凡稱弟皆
母弟
高忠憲曰公母弟也不稱公子不為卿也稱字賢也
其賢之何宣弑而非之也與之財則曰我足矣織屨
而食終身不食宣公之食非之而不去也兄弟無絶
道也情可以明親親義可以厲不軌以取貴乎春秋
趙子嘗曰先君之子稱公子有謂稱弟肸公子也則
其稱弟以卒何以公之喪其母弟舉其重者卒之也
非大夫之卒此何以卒喪以大夫之禮也公以大夫
之禮喪其弟則卒之記禮之變則曷為兼稱字錄異
恩也宣公以庶簒適于是喪其母弟恩視季友仲遂
而得為世卿以比桓莊之族也
郝仲輿曰叔肸宣公母弟初宣公篡立叔肸辭禄織
屨食至是卒書惜之說者謂書叔仲賜姓而世官也
書卒大夫也有如叔肸不仕亦氏亦卒大夫世官也
與哉人死不稱卒遇伯兄不稱叔季若何可凡世儒
說春秋迂誕類此
公孫嬰齊與叔老皆肸之子叔老生叔弓叔弓生輒
與叔鞅輒生叔詣
庚午○定王十六年
十有八年○晉景九齊頃八衛穆九蔡景公固元年鄭
襄十四曹宣四陳成八杞桓四十六宋文二十秦桓
十四楚莊二十三卒
春晉侯衛世子臧伐齊
左傳至于陽穀齊侯會晉侯盟于繒
趙子嘗曰晉文公卒齊不復從晉盟晉是以不競于
楚而歴三君問不及齊齊東方大國也晉不得齊則
諸侯不附景公為斷道之會始徵會于齊而齊侯不
至于是自將以伐齊庶乎知所伐矣
公伐杞
陳氏傳曰自是内不言君將征伐在大夫矣
夏四月
左傳公使如楚乞師欲以伐齊公不事齊齊與晉盟
故懼而乞師于楚
秋七月邾人戕鄫子于鄫
左傳凡自虐其君曰弑自外曰戕杜氏曰弑者積漸
之事戕者卒暴之名穀梁傳戕猶殘也梲殺也
甲戌楚子旅卒
左傳楚莊王卒楚師不出既而用晉師楚于是乎有
蜀之役
旅穀作吕
楚始書卒
公孫歸父如晉
灌甫曰宣公簒立由公子遂請于齊故宣公事齊最
謹任遂最專以此齊魯自為一黨不與諸侯之交也
當是時晉雖主盟而鄭宋陳衛時服時叛豈楚之強
能得諸侯亦以齊魯二十年不與中國之會約而盟
主之勢孤矣及齊惠没宣公斷道之盟已改事晉己
與歸父謀欲去三桓而宣公薨而歸父去不特魯之
所以衰亦中國之所以衰也
高忠憲曰魯謹事齊斷道之盟始改事晉故始聘晉
左氏謂歸父謀之于公欲以晉人去三桓則何以不
謀于素厚之齊而遽請于新交之晉及為行父所逐
又何以不奔請去三桓之晉而又奔齊耶恐不然
冬十月壬戌公薨于路寢
歸父還自晉至笙遂奔齊
左傳公孫歸父以襄仲之立公也有寵欲去三桓以
張公室與公謀而聘于晉欲以晉人去之冬公薨季
文子言于朝曰使我殺嫡立庶以失大援者仲也夫
臧宣叔怒曰當其時不能治也後人何罪子欲去之
許請去之遂逐東門氏
行父始與歸父同謀以成宣公之簒使齊納賂身為
之役無所不至及君死未殯即發其惡而逐之視嗣
君無如也季氏無君世濟其惡豈不行父為之首哉
臧孫許陽怒而不力争又代為去之姦臣之黨也夫
此時季氏方盛公室未衰歸父欲為此謀誠驟然得
果如其意使其國後日免于削弱亦逹人謀國之先
識也壇帷復命括髮三踊自是常禮士大夫所宜知
經書自書遂直書其本末而義自見書法從容公羊
曰善辭亦是趙子常曰其濟則仲氏一三桓也不濟
則君受其名過矣
笙公榖作檉
宣公列國本末
十年天子使王季來聘自是王靈益亡王聘不復錄矣
十五年王札子殺召伯毛伯争政也成周宣榭火
仲遂殺嫡立庶故厚事齊即位即為逆女季孫如齊納
賂公會齊侯于平州公子遂如齊齊人取濟西田經文
數條而當時弑主結齊之惡一一畢照不待傳矣四年
魯欲為郯平莒挾齊侯以為重莒人不肯伐莒取向則
恃強而貪利矣是年公如齊五年公如齊齊挾制魯至
止公而為其臣娶叔姬故書之以志變晉侯之立也朝
聘不行晉人止公于會以賂免故黑壤書會而不書盟
九年公如齊是年齊侯伐萊取根牟十年公如齊齊人
歸我濟西田四月齊惠公卒公如齊宣公事齊甚謹而
莫甚于奔喪其後成公奔晉喪襄公送楚喪昭公吊少
姜一觧不如一觧矣秋魯間齊令公孫歸父伐邾取繹
十一年歸父從齊伐莒十三年齊師伐莒宣公向不事
晉又不事楚今齊惠公没頃公立楚子圍宋將搖魯矣
魯人恐十五年先會楚子于宋以求媚焉既會楚不可
不事晉十七年公從晉盟于斷道魯復事晉矣公苦見
制于三桓乃與歸父謀欲以晉人去之故如晉迨歸父
歸而公没其計已洩季文子借公行私宣言于朝曰使
我殺嫡立庶以失大援者仲矣夫遂逐東門氏文子此
計去仇專政結晉狡矣哉十五年初税畝十八年公伐
杞此後内不言君將而征伐在大夫矣
晉人二扈之盟皆取賂而還鄭穆公曰晉不足與也受
盟于楚宣元年楚子鄭人侵陳宋冬晉趙盾救陳又會
宋伐鄭以報之二年鄭公子歸生受命于楚伐宋敗之
大棘獲華元夏晉同宋衛侵鄭以報之九月晉靈公弑
三年楚人侵鄭冬鄭穆公卒四年鄭靈公弑冬楚子伐
鄭五年冬楚人伐鄭陳及楚平晉荀林父救鄭伐陳七
年鄭及晉平盟于黑壤先是六年楚人伐鄭取成而還
說者以為是厲之役也楚子恨厲之役故伐鄭郤缺帥
師救鄭鄭伯敗楚師于柳棼子良憂之自是晉楚交伐
鄭矣十年晉楚皆伐鄭子良曰晉楚不務德而兵爭與
其來者可也晉楚無信我焉得有信乃從楚于是十一
年楚陳鄭有辰陵之盟然鄭既受盟于辰陵又徼事晉
豈其無信亦不得已耳十二年楚子圍鄭晉救之遂與
晉有邲之戰晉師敗績楚是以強楚既得陳鄭又伐蕭
所以威宋也晉懼而與宋衛曹有清丘之盟然而宋人
伐陳衛人救之是不討二也故楚子滅蕭而宋救之君
子曰惟宋可免然歟晉討衛救陳故衛殺孔達以悦晉
而免十四年晉侯伐鄭楚子圍宋十五年宋人及楚人
平楚已得宋南方勢盛晉為是紏率曹衛而為斷道之
盟先是郤克徵會于齊婦人笑于房郤克請伐齊斷道
之會辭齊人而執其使晏弱蔡朝南郭偃說者謂晉伯
業不至隕墜者頼有此耳十八年晉侯衛世子臧伐齊
鄭穆公受盟于楚陳靈公受盟于晉元年楚子鄭人侵
陳宋是年陳從宋晉會棐林伐鄭二年又同侵鄭五年
陳及楚平六年趙盾同衛侵陳陳即楚也是為晉楚爭
陳之始七年楚滅舒蓼疆滑汭盟吳越而還中國失南
藩而楚莊益熾矣八年陳及晉平楚師伐陳取成而還
九年晉會于扈陳侯不至晉荀林父帥師伐陳晉成公
卒乃還十年夏徵舒弑其君而十一年楚陳鄭有辰陵
之盟傳曰陳鄭服也使楚真有討逆之心斥陳侯于會
數而執之一夫力耳何必入陳是冬楚入陳殺徵舒納
二子向非申叔時之言陳其縣哉十二年楚子圍鄭三
月克之子良為質楚既得陳鄭又必得宋此天下之勢
也十四年楚子圍宋十五年公孫歸父會楚子于宋五
月宋人及楚人平而中國遂堅于從楚矣晉于是有斷
道之盟
戎於宣公止三年楚子伐陸渾之戎一事說者以為觀
兵周疆窺王室然驅非族類不容鼾睡于卧榻亦快事
也狄自文公十一年得臣敗後而狄分赤白矣宣公三
年赤狄侵齊始見于經而赤狄盛四年赤狄侵齊八年
晉帥白狄伐秦傳載晉及狄平十一年晉侯會狄于櫕
函蓋交白狄以制赤狄也于是赤狄果孤而十五年十
六年潞氏甲氏盡殱矣晉侯治兵于稷以略狄土仍復
黎氏地立黎侯而還
七年公會齊侯伐萊元年齊侯伐萊秋取根牟三年宋
師圍曹九年宋人圍滕因其喪也十年宋師伐滕滕人
恃晉而不事宋也
元年邾子來朝十年公孫歸父伐邾取繹恐齊之見討
也十一年魯從齊伐莒以悦之十三年齊師伐莒莒恃
晉而不事齊蓋邾莒近齊魯齊之所欲者莒也魯之所
欲者邾也陵弱啓強而已矣十八年邾人戕鄫子于鄫
十二年楚子滅蕭
十八年公伐杞
春秋辯義卷十七
