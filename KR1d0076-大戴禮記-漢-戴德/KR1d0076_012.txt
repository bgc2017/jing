大戴禮記卷十二
漢戴德撰
朝事第七十七
投壺第七十八
朝事
古者聖王明義以别貴賤以序尊卑以體上下然後民
知尊君敬上而忠順之行備矣是故古者天子之官有
典命官掌諸侯之儀大行人掌諸侯之儀以等其爵故
貴賤有别尊卑有序上下有差也典命諸侯之五儀諸
臣之五等之命(案各本脱之字五等下衍以定其爵故貴賤有别尊卑有序上下有差也凡十)
(八字即上文重出于此今據周禮訂正)上公九命為伯其國家宫室車旌
衣服禮儀皆以九為節諸侯諸伯七命其國家宫室車
旌衣服禮儀皆以七為節子男五命其國家宫室車旌
衣服禮儀皆以五為節王之三公八命其卿六命其大
夫四命及其封也皆加一等其國家宫室車旌衣服禮
儀亦如之凡諸侯之適子省于天子攝君則下其君之
禮一等未省則以皮帛繼子男公之孤四命以皮帛視
小國之君其卿二命其大夫再命士一命其宫室車旌
衣服禮儀各視其命之數侯伯之卿大夫士亦如之子
男之卿再命其大夫一命其士不命其宫室車旌衣服
禮儀各如其命之數禮大行人以九儀别諸侯之命等
諸臣之爵以同域國之禮(案改邦為域應是漢避高祖諱所改)而待其賓
客(案各本訛作行其賓主今據周禮訂正)上公之禮執桓圭九寸繅藉九
寸冕服九章建常九旒樊纓九就貳車九乘介九人禮
九牢其朝位賓主之間九十步饗禮九獻食禮九舉諸
侯之禮執信圭七寸繅藉七寸冕服七章建常七旒樊
纓七就貳車七乘介七人禮七牢其朝位賓主之間七
十步饗禮七獻食禮七舉諸伯執躬圭其他皆如諸侯
之禮諸子執榖璧五寸繅藉五寸冕服五章建常五旒
樊纓五就貳車五乘介五人禮五牢其朝位賓主之間
五十步饗禮五獻食禮五舉諸男執蒲璧其他皆如諸
子之禮凡大國之孤執皮帛以繼小國之君諸侯之卿
禮各下其君二等以下及大夫士皆如之天子之所以
明章著此義者以朝聘之禮也是故千里之内歲一見
千里之外千五百里之内二歲一見千五百里之外二
千里之内三歲一見二千里之外二千五百里之内四
歲一見二千五百里之外三千里之内五歲一見三千
里之外三千五百里之内六歲一見各執其圭瑞服其
服乘其輅建其旌旂施其樊纓從其貳車委積之以其
牢禮之數所以明别義也然後天子冕而執鎮圭尺有
二寸繅藉尺有二寸搢大圭乘大輅建大常十有二旒
樊纓十有再就貳車十有二乘率諸侯而朝日東郊所
以教尊尊也退而朝諸侯為壇三成宫旁一門天子南
鄉見諸侯土揖庶姓時揖異姓天揖同姓所以别親疏
外内也公侯伯子男各以其旂就其位諸公之國中階
之前北面東上諸侯之國東階之東西面北上諸伯之
國西階之西東面北上諸子之國門東北面東上(案各本脱)
(此十字今從方本)諸男之國門西北面東上及其將幣也公于
上等所以别貴賤序尊卑也奠圭降拜升成拜明臣禮
也奉國地所出重物而獻之明臣職也肉袒入門而右
以聽事也明臣禮職臣事所以教臣也率而祀天于南
郊配以先祖所以教民報德不忘本也率而享祀于太
廟所以教孝也與之大射以攷其習禮樂而觀其德行
與之圖事以觀其能儐而禮之三饗三食三宴以與之
習立禮樂是故一朝而近者三年遠者六年有德焉禮
樂為之益習德行為之益修天子之命為之益行然後
使諸侯世相朝交歲相問殷相聘以習禮攷義正刑一
德以崇天子故曰朝聘之禮者所以正君臣之義也
諸侯相朝之禮各執其圭瑞服其服乘其輅建其旌旂
施其樊纓從其貳車委積之以其牢禮之數所以别義
也介紹而相見君子于其所尊不敢質敬之至也君使
大夫迎于境卿勞于道君親郊勞致館及將幣拜迎于
大門外而廟受北面拜貺所以致敬也三讓而後升所
以致尊讓也敬讓也者君子之所以相接也諸侯相接
以敬讓則不相侵陵也此天子之所以養諸侯兵不用
而諸侯自為正之具也君親致饔既(案既即古餼字)還圭饗食
致贈郊送所以相與習禮樂也諸侯相與習禮樂則德
行修而不流也故天子制之而諸侯務焉
聘禮上公七介侯伯五介子男三介所以明貴賤也介
紹而傳命君子于其所尊不敢質敬之至也三讓而後
傳命三讓而後入門三揖而後至階三讓而後升所以
致尊讓也君使士迎于境大夫郊勞君親拜迎于大門
之内而廟受北面拜貺拜君命之辱所以致敬讓也致
敬讓者君子之所以相接也故諸侯相接以敬讓則不
相侵陵也卿為上擯大夫為承擯士為紹擯(案各本脱此四字今)
(據儀禮禮記補)君親醴賓私覿致饔既(案既即餼字各本于既上又加餼字非也今據)
(永樂大典本刪)還圭璋賄贈饗食燕所以明賓主君臣之義也
故天子之制諸侯交歲相問殷相聘相厲以禮使者聘
而誤主君不親饗食所以恥厲之也諸侯相厲以禮則
外不相侵内不相陵此天子所以養諸侯兵不用而諸
侯自為正之具也以圭璋聘重禮也已聘而還圭璋輕
財重禮之義也諸侯相厲以輕財重禮則作讓矣主國
待客出入三積既客于舍五牢之具陳于内米三十車
禾三十車芻薪倍禾皆陳于外乘禽日五雙羣介皆既
牢壹食再饗宴與時賜無數所以厚重禮也古之用財
不能均如此然而用財如此其厚者言盡之于禮也盡
之于禮則内君臣不相陵而外不相侵故天子制之而
諸侯務焉
古者大行人掌大賓之禮及大客之儀(案儀各本訛作義今據周禮改)
以親諸侯春朝諸侯而圖天下之事秋覲以比邦國之
功夏宗以陳天下之謀冬遇以協諸侯之慮時會以發
四方之禁殷同以施天下之政時聘以結諸侯之好殷
眺以除邦國之慝間問以諭諸侯之志歸脤以交諸侯
之福賀慶以贊諸侯之喜致禬以補諸侯之災天子之
所以撫諸侯者歲徧在(案在周禮作存義同)三歲徧眺五歲徧省
七歲屬象胥喻言語叶辭令九歲屬瞽史諭書名聽音
聲十有一歲建瑞節同度量成牢禮同數器修法則十
有二歲天子廵狩殷國是故諸侯上不敢侵陵下不敢
暴小民然後諸侯之國札喪則令賻補之凶荒則令賙
委之師役則令槁禬之有福事則令慶賀之有禍災則
令哀弔之凡此五物者治其事故及其利害為一書其
禮俗政事教治刑禁之逆順為一書其悖逆暴亂作慝
欲犯令者為一書其札喪凶荒厄貧為一書其康樂和
親安平為一書凡此五物者每國别異之天子以周知
天下之政是故諸侯附于德服于義則天下太平古者
天子為諸侯不行禮義不修法度不附于德不服于義
故使射人以射禮選其德行職方氏大行人以其治國
選其能功諸侯之得失治亂定然後明九命之賞以勸
之明九伐之法以震威之尚猶有不附于德不服于義
者則使掌交說之故諸侯莫不附于德服于義者此天
子之所以養諸侯兵不用而諸侯自為正之具也
投壺
投壺之禮主人奉矢司射奉中使人執壺主人請曰某
有枉矢峭壺請樂賓賓曰子有旨酒嘉殽又重以樂敢
辭主人曰枉矢峭壺不足辭也敢以請賓曰某賜旨酒
嘉殽又重以樂敢固辭主人曰枉矢峭壺不足辭也敢
固以請賓對曰某固辭不得命敢不敬從賓再拜受主
人般還曰避主人阼階上再拜送賓般還曰避己拜受
矢進即兩楹間退反位揖賓就筵司射進度壺反位設
中執八算請于賓曰奏投壺之令曰順投為入比投不
釋算勝飲不勝正爵既行請為勝者立馬三馬既立慶
多馬請主人亦如之命弦者曰請奏貍首閒若一太師
曰諾左右告矢具請拾投投入者則司射坐而釋一算
焉賓黨于右主黨于左卒投司射執餘算曰左右卒投
請數二算為純一純以取一算為竒有勝則司射以竒
算告曰某黨賢于某黨賢若干純竒則曰竒鈞則曰左
右鈞舉手曰請勝者之弟子為不勝者酌酌者曰諾已
酌皆請舉酒當飲者皆跪奉觚(案觚當作觗古觶字)曰賜灌勝者
跪曰敬養司正曰正爵既行請為勝者立馬各直其算
上一馬從二馬以慶慶禮曰三馬既立請慶多馬賓主
人皆曰諾正爵既行請徹馬周則復始既算(案此二字當在前舉)
(手曰之上或云既當作記衍算字)算多少視其坐矢八分堂上七扶堂
中五扶庭下九扶算長尺二寸堂下司正司射庭長及
冠士立者皆屬賓黨樂人及童子使者皆屬主黨降揖
其阼階及樂事皆與射同節壺中置小豆為其矢躍而
出也壺去席二矢半矢以柘者棘無去其皮大七分
曾孫侯氏今日泰射(案此下各本衍于一張侯參之曰今日泰射凡十一字今從方本)
四正具舉大夫君子凡以庶士小大莫處御于君所以
燕以射則燕則譽質參既設執旌既載干侯既亢(案干同豻)
中獲既置
壺脰脩七寸口徑二寸半壺高尺二寸受斗五升壺腹
脩五寸(案此條當在曾孫侯氏之上以類相次)
弓既平張四侯且良決拾有常既順乃讓乃揖乃讓乃
隮其堂乃節其行既志乃張射夫命射射者之聲獲者
之旌(案獲者各本訛作御車今從方本)既獲卒莫
凡雅二十六篇其八篇可歌歌鹿鳴貍首鵲巢采蘩采
蘋伐檀白駒騶虞八篇廢不可歌(案史辟以下八篇之名當即此訛舛在下)
七篇商齊可歌也三篇間歌史辟史義史見史童史謗
史賓拾聲叡挾
魯命弟子辭曰無荒無慠無倨立無踰言若是者有常
爵(案小戴兼記魯薛異辭此當有脱文)
嗟爾不寧侯為爾不朝于王所故亢而射女強食食(案此)
(三字有脱誤攷工記作強飲強食食與福為韻)爾曾孫侯氏百福
大戴禮記卷十二
