春秋通義春秋類
提要
(臣)等謹案春秋通義一卷不著撰人名氏考
宋史藝文志蹇遵品王晢家安國邱葵皆有
春秋通義其書均佚不傳蹇氏王氏書各十
二卷家氏書二十四卷此本僅存一卷凡四
十八條編端冠以小序稱孔子之修春秋也
因其舊文乘以新義正例筆之常事削之其
有繆戾乖刺然後從而正之别彙之曰特筆
而小序之後亦以特筆二字為標題蓋此卷
為通義中之一種但不知四家中為誰氏之
書耳然如星隕如雨一條公羊引不修春秋
曰隕星不及地尺而復君子修之曰星隕如
雨此特潤色舊文非關褒貶以為特筆於義
不倫至華督有無君之心而後動於惡故先
書殤公後書孔父傳有明文真特筆也而反
不及之亦屬挂漏至於謂春秋二百四十二
年而終之以獲麟明亂極必治而王者之迹
卒不熄則其說高於諸家多矣乾隆四十六
年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
