欽定四庫全書
日講春秋解義卷四十五
襄公
二十有八年春無冰
(左傳)二十八年春無冰梓慎曰(梓慎魯大夫)今兹宋鄭其饑
乎歲在星紀而淫于玄枵(歲歲星也星紀在丑斗牛之次玄枵在子虚危之次)
(十八年晉董叔曰天道多在西北是歲歲星在亥至此年十一歲故在星紀明年乃當在玄枵今已在玄)
(枵淫行失次)以有時菑隂不堪陽(時菑無冰也盛隂用事而温無冰是隂不勝陽)
(地氣發洩)蛇乘龍(蛇玄武之宿虚危之星龍歲星歲星木也木為青龍失次出虚危下為蛇所乘)
龍宋鄭之星也(歲星本位在東方東方房心為宋角亢為鄭故以龍為宋鄭之星)宋
鄭必饑玄枵虚中也(玄枵三宿虛星在其中)枵耗名也土虛而
民耗不饑何為(歲為宋鄭之星今失常淫入虚耗之次時復無冰地氣發洩故曰土虛民)
(耗)
自正月至三月為春在夏時則十一月十二月正
月也此三月内無冰則天道恒燠故特書之以紀
異
(附錄左傳)夏齊侯陳侯蔡侯北燕伯把伯胡子沈子白狄
朝于晉宋之盟故也(陳侯蔡侯胡子沈子楚屬也宋盟曰晉楚之從交相見故朝晉)
(燕國杜注薊縣今京城東偏即其地)齊侯將行慶封曰我不與盟何為
于晉(以宋盟釋齊秦)陳文子曰先事後賄禮也(事大國當先從其政事而)
(後薦賄以副已心)小事大未獲事焉從之如志禮也(言當從大國請)
(事以順其志)雖不與盟敢叛晉乎重丘之盟未可忘也(重丘)
(盟在二十五年)子其勸行
夏衛石惡出奔晉
(左傳)衛人討甯氏之黨故石惡出奔晉衛人立其從子
圃以守石氏之祀(惡之先石碏有功衛國故)禮也
邾子來朝
(左傳)邾悼公來朝時事也
邾自晉執其君魯取其田微弱極矣故亟修禮於
魯
秋八月大雩
(左傳)秋八月大雩旱也
(附錄左傳)蔡侯歸自晉入于鄭鄭伯享之不敬子産曰蔡
侯其不免乎日其過此也(往日至晉時)君使子展迋勞于
東門之外而傲(迋往也)吾曰猶將更之今還受享而惰
乃其心也君小國事大國而惰傲以為己心將得死
乎若不免必由其子其為君也淫而不父(通大子班之妻)僑
聞之如是者恒有子禍(為三十年蔡世子班弑其君傳)
仲孫羯如晉
(左傳)孟孝伯如晉告將為宋之盟故如楚也(魯晉屬故告晉而行)
公因宋之盟將朝於楚又先禀命於晉南北分覇
列國皆疲於奔命矣
(附錄左傳)蔡侯之如晉也鄭伯使游吉如楚及漢楚人還
之曰宋之盟君實親辱(君謂鄭伯)今吾子來寡君謂吾子
姑還吾將使馹奔問諸晉而以告(問鄭君應來朝否)子大叔
曰宋之盟君命將利小國而亦使安定其社稷鎮撫
其民人以禮承天之休此君之憲令而小國之望也
寡君是故使吉奉其皮幣以歲之不易聘于下執事
(言歲有饑荒之難故鄭伯不得自朝楚)今執事有命曰女何與政令之
有必使而君棄而封守跋涉山川蒙犯霜露以逞君
心小國將君是望敢不唯命是聽無乃非盟載之言
以闕君德而執事有不利焉小國是懼不然其何勞
之敢憚子大叔歸復命告子展曰楚子將死矣不修
其政德而貪昧于諸侯以逞其願欲久得乎周易有
之在復䷗(震下坤上復)之頤䷚(震下艮上頤復上六變得頤)曰迷
復凶(復上六爻辭也復反也隂處極位終迷不反故凶)其楚子之謂乎欲復
其願(謂欲得鄭朝以復其願)而棄其本(不修德)復歸無所(失道已遠)是
謂迷復能無凶乎君其往也送葬而歸以快楚心楚
不幾十年未能恤諸侯也(幾近也)吾乃休吾民矣裨竈
曰(裨竈鄭大夫裨諶)今兹周王及楚子皆將死歲棄其次而
旅于明年之次以害鳥帑周楚惡之(旅客處也歲星棄星紀之次客)
(在玄枵歲星所在其國有福失次于北禍衝在南南為朱鳥鳥尾曰帑鶉火鶉尾周楚之分故周王楚子)
(受其咎俱論歲星過次梓慎則曰宋鄭饑裨竈則曰周楚王死傳故備舉以示卜占惟人所在)九
月鄭游吉如晉告將朝于楚以從宋之盟子産相鄭
伯以如楚舍不為壇(至敵國郊除地封土為壇以受郊勞)外僕言曰(外僕)
(掌次舍者)昔先大夫相先君適四國未嘗不為壇自是至
今亦皆循之今子草舍無乃不可乎子産曰大適小
則為壇小適大苟舍而已焉用壇僑聞之大適小有
五美宥其罪戾赦其過失救其菑患賞其德刑(刑法也)
教其不及小國不困懷服如歸是故作壇以昭其功
宣告後人無怠于德小適大有五惡說其罪戾(自解說)
請其不足行其政事(奉行大國之政)共其職貢從其時命不
然則重其幣帛以賀其福而弔其凶皆小國之禍也
焉用作壇以昭其禍所以告子孫無昭禍焉可也
冬齊慶封來奔
(左傳)齊慶封好田而耆酒與慶舍政(舍慶封子封當國不自為政以付舍)
則以其内實遷于盧蒲嫳氏(内實寳物妻妾也移而居嫳家)易内而
飲酒數日國遷朝焉(就于盧蒲氏朝見封)使諸亡人得賊者以
告而反之(亡人辟崔氏難出奔者)故反盧蒲癸癸臣子之(子之慶舍)
有寵妻之(子之以其女妻癸)慶舍之士謂盧蒲癸曰男女辨
姓子不辟宗何也(慶氏盧蒲氏皆姜姓)曰宗不余辟余獨焉辟
之賦詩斷章余取所求焉惡識宗(言己欲求寵于慶氏為莊公報讎不)
(能頋禮如賦詩者取其一章而己)癸言王何而反之二人皆嬖(二子皆莊)
(公黨)使執寢戈而先後之(寢戈親近兵杖)公膳日雙雞(卿大夫之膳食)
饔人竊更之以鶩(鶩鴨也)御者知之則去其肉而以其
洎饋(御進食者洎肉汁也欲使諸大夫怨慶氏減其膳盖癸與何之謀)子雅子尾怒
(二子皆惠公孫)慶封告盧蒲嫳盧蒲嫳曰譬之如禽獸吾寢
處之矣使析歸父告晏平仲(欲與共謀子雅子尾)平仲曰嬰之
衆不足用也知無能謀也言弗敢出(不敢洩謀)有盟可也
子家曰(子家析歸父)子之言云又焉用盟告北郭子車(子車)
(齊大夫)子車曰人各有以事君非佐之所能也(佐子車名)陳
文子謂桓子曰(桓子文子之子無宇)禍將作矣吾其何得對曰
得慶氏之木百車于莊(慶封時有此木積于六軌之道)文子曰可慎
守也已(善其不志于貨財)盧蒲癸王何卜攻慶氏示子之兆
曰或卜攻讎敢獻其兆子之曰克見血冬十月慶封
田于萊陳無宇從丙辰文子使召之請曰無宇之母
疾病請歸慶季卜之(季慶封)示之兆曰死奉龜而泣(無宇泣)乃
使歸慶嗣聞之(嗣慶封之族)曰禍將作矣謂子家速歸(子家慶封字)
禍作必于嘗(嘗秋祭)歸猶可及也子家弗聽亦無悛志子息
曰(子息慶嗣)亡矣幸而獲在吳越陳無宇濟水而戕舟發梁(不欲)
(慶封得救難)盧蒲姜謂癸曰(盧蒲姜慶舍女)有事而不告我必不捷
矣癸告之(告欲殺慶舍)姜曰夫子愎(夫子謂慶舍)莫之止將不出
我請止之癸曰諾十一月乙亥嘗于大公之廟慶舍涖
事盧蒲姜告之且止之弗聽曰誰敢者遂如公(至公所)麻
嬰為尸慶奊為上獻(上獻先獻者二子皆慶氏黨)盧蒲癸王何執寢
戈慶氏以其甲環公宫(廟在宫内)陳氏鮑氏之圉人為優(優俳)
慶氏之馬善驚士皆釋甲束馬而飲酒且觀優至于魚
里(魚里杜注里名當在今山東臨淄縣境優在魚里就觀之)欒高陳鮑之徒介慶氏
之甲(欒子雅高子尾陳陳湏無鮑鮑國)子尾抽桷擊扉三(桷椽也扉門闔也以桷擊)
(扉為期)盧蒲癸自後刺子之王何以戈擊之解其左肩猶
援廟桷動于甍(甍屋棟)以俎壺投殺人而後死(言其多力)遂殺
慶繩麻嬰(慶繩慶奊)公懼鮑國曰羣臣為君故也陳須無以
公歸税服而如内宫慶封歸遇告亂者丁亥伐西門
弗克還伐北門克之入伐内宫(陳鮑在公所故)弗克反陳于
嶽(嶽杜注里名)請戰弗許遂來奔獻車于季武子美澤可
以鑑展莊叔見之(魯大夫)曰車甚澤人必瘁宜其亡也
叔孫穆子食慶封慶封汜祭(禮食有祭示有所先也汜祭遠散所祭不共)
穆子不說使工為之誦茅鴟(茅鴟逸詩刺不敬)亦不知既而
齊人來讓(讓魯受慶封)奔吳吳句餘予之朱方(句餘吳子夷末也朱)
(方杜注吳邑今江南鎮江府治)聚其族焉而居之富于其舊子服惠
伯謂叔孫曰天殆富滛人慶封又富矣穆子曰善人
富謂之賞滛人富謂之殃天其殃之也其將聚而殱
旃(為昭四年殺慶封傳)
據左氏盧蒲癸王何殺慶舍逐慶封而戮崔杼經
不書崔杼死於家難非以賊討過時而戮其屍與
鄭歸生同或其國不告或雖告而義不得以討賊
書也莊公之弑倖臣從死者十人而為之討賊復
讎亦出於倖臣豈非卿大夫之恥與
(附錄左傳)癸巳天王崩未來赴亦未書禮也崔氏之亂
喪羣公子故鉏在魯叔孫還在燕賈在句瀆之丘(在襄)
(二十五年)及慶氏亡皆召之具其器用而反其邑焉與晏
子邶殿其鄙六十(邶殿杜注齊百郡)弗受子尾曰富人之所
欲也何獨弗欲對曰慶氏之邑足欲故亡吾邑不足
欲也益之以邶殿乃足欲足欲亡無日矣在外不得
宰吾一邑不受邶殿非惡富也恐失富也且夫富如
布帛之有幅焉為之制度使無遷也夫民生厚而用
利于是乎正德以幅之使無黜嫚(黜猶放也)謂之幅利利
過則為敗吾不敢貪多所謂幅也與北郭佐邑六十
受之與子雅邑辭多受少與子尾邑受而稍致之公
以為忠故有寵釋盧蒲嫳于北竟(釋放也)求崔杼之尸
將戮之不得叔孫穆子曰必得之武王有亂臣十人
崔杼其有乎不十人不足以葬(葬必湏十人崔氏不能令十人同心故必)
(得)既崔氏之臣曰與我其拱璧吾獻其柩于是得之
十二月乙亥朔齊人遷莊公殯于大寢(路寢)以其棺尸
崔杼于市國人猶知之皆曰崔子也(始求崔杼之尸不得故傳云國)
(人皆知之)
十有一月公如楚(諸夏之君始旅見于楚)
(左傳)為宋之盟故公及宋公陳侯鄭伯許男如楚公過
鄭鄭伯不在(已在楚)伯有迋勞于黃崖不敬(黃崖杜注滎陽宛陵)
(縣西有黃水今黃水在河南新鄭縣東)穆叔曰伯有無戾于鄭鄭必有
大咎敬民之主也而棄之何以承守鄭人不討必受
其辜濟澤之阿行潦之蘋藻寘諸宗室季蘭尸之敬
也(言取蘋藻之菜于阿澤之中使服蘭之女而為之主神猶享之以其敬也)敬可棄乎(為三)
(十年鄭殺良霄傳)及漢楚康王卒公欲反叔仲昭伯曰(昭伯叔仲)
(帶)我楚國之為豈為一人行也子服惠伯曰君子有
遠慮小人從邇饑寒之不恤誰遑其後不如姑歸也
叔孫穆子曰叔仲子專之矣(言足專任)子服子始學者也
(言未識遠)榮成伯曰(成伯榮駕鵝)遠圖者忠也公遂行宋向戌
曰我一人之為非為楚也饑寒之不恤誰能恤楚姑
歸而息民待其立君而為之備宋公遂反
舉魯以見其餘也書公朝于王所見王綱之墜書
公如楚見霸業之衰凡舉魯以見其餘者皆天下
之辭也僖二十八年鄭文公始朝於楚二十四年
宋成公亦如楚自是以後鄭伯屢朝於楚而陳許
諸君朝楚傳亦閒見至是則中國諸侯旅朝於楚
直以事天子之禮事之矣迨昭九年而諸侯之大
夫亦旅見於楚矣迨哀四年而晉亦京師楚矣凡
此皆宋之盟實為厲階也
(附錄左傳)楚屈建卒趙文子喪之如同盟禮也
十有二月甲寅天王崩
(左傳)王人來告喪問崩日以甲寅告故書之以徵過也
也(譏其怠慢)
乙未楚子昭卒
乙未距甲寅四十二日其為閏明矣而不書閏者
見喪服之不數閏也齊景公葬書閏月明殺恩之
非禮也
二十有九年春王正月公在楚
(左傳)二十九年春王正月公在楚釋不朝正于廟也楚
人使公親襚(諸侯有遣使賵襚之禮今楚欲遣使之比)公患之穆叔曰祓
殯而襚則布幣也(先使巫祓殯之凶邪而行襚禮與朝而布幣無異)乃使巫
以桃茢先祓殯(茢黍穰)楚人弗禁既而悔之(禮君臨臣喪乃祓殯)
(故楚悔之)
(公羊傳)何言乎公在楚正月以存君也
(榖梁傳)閔公也(閔公為楚所制故存錄)
公如齊晉歲首闕朝正之禮亦多矣而經不書此
獨書者何公廹於蠻荆久留以俟其葬而不能奔
天王之喪故特書公所在以明其義以是知凡君
在行國之守臣月朔必以公不朝正之故告於廟
孔子修經以為常事而削之耳
(附錄左傳)二月癸卯齊人葬莊公于北郭(兵死不入兆域故葬北郭)
夏四月葬楚康王公及陳侯鄭伯許男送葬至于西
門之外諸侯之大夫皆至於墓楚郟敖即位(郟敖康王子熊)
(麇也)王子圍為令尹(圍康王弟)鄭行人子羽曰是謂不宜必
代之昌松柏之下其草不殖(言楚君弱令尹強物不两盛為昭元年圍弑郟)
(敖起本)
夏五月公至自楚
(左傳)公還及方城季武子取卞(取卞邑以自益)使公冶問(問公起居)
(公冶季氏屬大夫)璽書追而與之(璽印也)曰聞守卞者將叛臣
帥徒以討之既得之矣敢告公冶致使而退及舍而
後聞取卞(發書乃聞之)公曰欲之而言叛祗見疏也公謂
公冶曰吾可以入乎(以季氏疏已故不敢入)對曰君實有國誰
敢違君公與公冶冕服(以卿服賞之)固辭強之而後受公
欲無入榮成伯賦式微乃歸(詩邶風曰式微式微胡不歸式用也義取寄寓)
(之微陋勸公歸也)五月公至自楚公冶致其邑于季氏而終
不入焉曰欺其君何必使余季孫見之則言季氏如
他日不見則終不言季氏及疾聚其臣曰(大夫家臣)我死
必無以冕服歛非德賞也(言公畏季氏而賞其使非以我有德)且無使
季氏葬我
(榖梁傳)喜之也(遠之蠻國喜得全歸)致君者殆其往而喜其反此
致君之意義也
公十一月如楚至夏始歸外辱於蠻荆内脅於彊
臣危殆甚矣故返國而以告於廟也
庚午衛侯衎卒
(附錄左傳)葬靈王(不書魯不會)鄭上卿有事子展使印段往伯
有曰弱不可(印段年少官卑)子展曰與其莫往弱不猶愈乎
詩云王事靡盬不遑啓處(詩小雅盬不堅固也啓跪也言王事無不堅固故不)
(暇跪處)東西南北誰敢寧處(謂上卿)堅事晉楚以蕃王室
也王事無曠何常之有遂使印段如周(傳言周衰卑于晉楚)
閽弑吳子餘祭
(左傳)吳人伐越獲俘焉以為閽使守舟吳子餘祭觀舟
閽以刀弑之
(公羊傳)閽者何門人也刑人也刑人則曷為謂之閽刑
人非其人也(以刑人為閽非其人)君子不近刑人近刑人則輕
死之道也
(榖梁傳)閽門者也寺人也不稱名姓閽不得齊于人不
稱其君閽不得君其君也禮君不使無恥不近刑人
不狎敵不邇怨賤人非所貴也貴人非所刑也刑人
非所近也舉至賤而加之吳子吳子近刑人也閽弑
吳子餘祭仇之也(怨仇餘祭故弑之)
閽刑人也謂之弑則其君也不曰其君賤閽也盜
殺蔡侯申書殺閽書弑以食庶人在官者之禄也
在禮國君不近刑人不邇怨據左氏閽乃越俘可
以知違禮之起禍矣
(附錄左傳)鄭子展卒子皮即位(子皮罕虎代父為上卿)于是鄭饑而
未及麥民病子皮以子展之命餼國人粟(在喪故以父命)戸
一鍾(六斛四斗曰鍾)是以得鄭國之民故罕氏常掌國政以
為上卿宋司城子罕聞之曰鄰于善民之望也(民亦望君)
(為善)宋亦饑請于平公出公粟以貸使大夫皆貸司城
氏貸而不書(施而不德)為大夫之無者貸宋無饑人叔向
聞之曰鄭之罕宋之樂其後亡者也二者其皆得國
乎(得國政)民之歸也施而不德樂氏加焉其以宋升降
乎(升降隨宋盛衰)
仲孫羯會晉荀盈齊高止宋華定衛世叔儀鄭公孫段
曹人莒人滕人薛人小邾人城把(儀公羊作齊莒人下公羊榖梁有邾人)
(左傳)晉平公把出也故治把(治理其地修其城)六月知悼子合
諸侯之大夫以城把孟孝伯會之鄭子大叔與伯石
往子大叔見大叔文子(衛大叔儀)與之語文子曰甚乎其
城把也子大叔曰若之何哉晉國不恤周宗之闕而
夏肄是屏(周宗諸姬也夏肄把也肄餘也屏城也)其棄諸姬亦可知也
已諸姬是棄其誰歸之吉也聞之棄同即異是謂離
德詩曰協比其鄰昏姻孔云(詩小雅言王者和協近親則昏姻甚歸附也云)
(猶旋旋歸之)晉不鄰矣其誰云之齊高子容與宋司徒見
知伯女齊相禮(子容高止也司徒華定也知伯荀盈也女齊司馬侯也)賓出司
馬侯言于知伯曰二子皆將不免子容專(自是也)司徒
侈皆亡家之主也知伯曰何如對曰專則速及侈將
以其力斃專則人實斃之將及矣(為此秋高止出奔燕昭二十年華定)
(出奔陳傳)
(榖梁傳)古者天子封諸侯其地足以容其民其民足以
滿城以自守也把危而不能自守故諸侯之大夫相
帥以城之此變之正也
齊桓城衛而諸侯歸心其志公也晉平城把而人
疾其役其志私也平公内不能討衛亂外屈於楚
以致中夏諸侯南鄉而旅見乃役十一國以城毋
家動又不時諸侯之貳不亦宜乎
晉侯使士鞅來聘
(左傳)范獻子來聘拜城把也公享之展莊叔執幣(公將以酬)
(賓)射者三耦(二人為耦)公臣不足取于家臣家臣展瑕展
玉父為一耦公臣公巫召伯仲顔莊叔為一耦鄫鼔
父黨叔為一耦(言公室卑微公臣不能備于三耦)
拜城把且俾我歸把田也以私役諸侯又有所請
故特重其禮而遣聘焉
把子來盟
(左傳)晉侯使司馬女叔侯來治把田(使魯歸前侵把田所歸少故不書)
弗盡歸也晉悼夫人愠曰(夫人平公母把女)齊也取貨先君
若有知也不尚取之(不尚叔侯之取貨)公告叔侯叔侯曰虞
虢焦滑霍掦韓魏皆姬姓也(八國皆晉所滅杜注焦在陜縣揚屬平陽郡)
晉是以大若非侵小將何所取武獻以下兼國多矣
(武公獻公晉始盛之君)誰得治之把夏餘也而即東夷魯周公
之後也而睦于晉以把封魯猶可而何有焉(何有盡歸之)
魯之于晉也職貢不乏玩好時至公卿大夫相繼于
朝史不絶書府無虛月(無月不受魯貢)如是可矣何必瘠魯
以肥把且先君而有知也毋寧夫人而焉用老臣(言先)
(君毋寧怪夫人之所為無用責我)把文公來盟(魯歸其田故來盟)書曰子
賤之也(賤其用夷禮)
把子來盟為田故也晉治把田非出於公義魯歸
把田亦非出於誠心故把子親來要結之
吳子使札來聘(吳始聘吳始君臣竝見)
(左傳)吳公子札來聘見叔孫穆子說之謂穆子曰子其
不得死乎好善而不能擇人吾聞君子務在擇人吾
子為魯宗卿而任其大政不慎舉何以堪之禍必及
子(為昭四年豎牛作亂起本)請觀于周樂(魯以周公故有天子禮樂)使工為之
歌周南召南(此皆各依其本國歌所常用聲曲)曰美哉(美其聲)始基之
矣猶未也(猶有商紂未盡善也)然勤而不怨矣為之歌邶鄘衛
(邶鄘孔氏穎逹曰自紂城而北謂之邶自紂城而南謂之鄘今邶城在河南衛輝府東北鄘城在新鄉縣)
(西武王克殷分其地為三監三監叛周公滅之以其地封康叔故三國盡被康叔之化)曰美哉
淵乎憂而不困者也吾聞衛康叔武公之德如是是
其衛風乎(武公康叔九世孫聽聲以為别故有疑言)為之歌王(王黍離也平王東遷)
(王政不行風俗下同于諸侯故不為雅)曰美哉思而不懼其周之東乎
為之歌鄭(詩第七)曰美哉其細已甚民弗堪也是其先
亡乎為之歌齊(詩第八)曰美哉泱泱乎大風也哉(泱泱弘大)
(之聲)表東海者其大公乎國未可量也為之歌豳(詩第十五)
(豳杜注周之舊國在新平漆縣東北今陜西邠州東北有豳亭豳谷三水縣有豳城皆是也)曰美
哉蕩乎樂而不滛其周公之東乎(蕩乎蕩然也周公遭管蔡之變東征)
(三年為成王陳后稷先公不敢荒滛以成王業故言其周公之東乎)為之歌秦(詩第十一後仲)
(尼刪定故不同)曰此之謂夏聲夫能夏則大大之至也其周
之舊乎(秦本在西戎汧隴之西秦仲始有車馬禮樂去戎狄之音而有諸夏之聲故謂之夏聲及)
(襄公佐平王東遷而受其故地故曰周之舊)為之歌魏(詩第九魏姬姓國閔元年晉獻公滅)
(之)曰美哉渢渢乎大而婉險而易行以德輔此則明
主也(渢渢中庸之聲婉約也險當為儉字之誤也)為之歌唐(詩第十晉詩)曰思
深哉其有陶唐氏之遺民乎不然何憂之遠也(晉夲唐國)
(帝堯舊都)非令德之後誰能若是為之歌陳(詩第十二)曰國無
主其能久乎(滛聲放蕩無所畏忌故曰國無主)自鄶以下無譏焉(鄶第)
(十三曹第十四鄶在今河南密縣東北不復譏論之以其微也)為之歌小雅(小雅小正亦樂)
(歌之常)曰美哉思而不貳怨而不言其周德之衰乎猶
有先王之遺民焉為之歌大雅(大雅陳文王之德以正天下)曰廣
哉熙熙乎(熙熙和樂聲)曲而有直體(論其聲)其文王之德乎
(雅頌所以詠盛德形容故但歌其美者不皆歌變雅)為之歌頌(頌者以其成功告于神明)曰
至矣哉(言道備)直而不倨曲而不屈邇而不偪遠而不
攜遷而不滛復而不厭(常日新)哀而不愁樂而不荒用
而不匱廣而不宣(不自顯)施而不費取而不貪處而不
底(底滯也)行而不流五聲和八風平節有度守有序盛
德之所同也(頌有殷魯故曰盛德所同)見舞象箾南籥者(象箾舞所執南)
(籥以籥舞也皆文王之樂)曰美哉(美其容)猶有憾(文王恨不及已致大平)見舞
大武者(武王樂)曰美哉周之盛也其若此乎見舞韶濩
者(殷湯樂)曰聖人之弘也而猶有慚德(慚于始伐)聖人之難
也見舞大夏者(禹樂)曰美哉勤而不德(盡力溝洫勤也)非禹其
誰能修之見舞韶箾者(舜樂)曰德至矣哉大矣如天之
無不幬也如地之無不載也雖甚盛德其蔑以加于
此矣觀止矣若有他樂吾不敢請已其出聘也通嗣
君也(吳子餘祭嗣立)故遂聘于齊說晏平仲謂之曰子速納
邑與政無邑無政乃免于難齊國之政將有所歸未
獲所歸難未歇也故晏子因陳桓子以納政與邑是
以免于欒高之難(欒子雅高子尾難在昭八年)聘于鄭見子産如
舊相識與之縞帶子産獻紵衣焉(大帶也吳地貴縞鄭地貴紵故各獻)
(已所貴示不為彼貨利)謂子産曰鄭之執政侈(侈謂伯有)難將至矣
政必及子子為政慎之以禮不然鄭國將敗適衛說
蘧瑗(蘧伯玉)史狗(史朝之子文子)史鰌(史魚)公子荆(字南楚)公叔發
(公叔文子)公子朝曰衛多君子未有患也自衛如晉將宿
于戚(戚孫文子之邑)聞鐘聲焉曰異哉吾聞之也辯而不德
(辯猶爭也)必加于戮夫子獲罪于君以在此懼猶不足而
又何樂夫子之在此也猶燕之巢于幕上(言至危)君又
在殯而可以樂乎(衛獻公卒未葬)遂去之(不止宿)文子聞之終
身不聽琴瑟適晉說趙文子韓宣子魏獻子曰晉國
其萃于三族乎說叔向將行謂叔向曰吾子勉之君
侈而多良(謂多以惡人為良而善之)大夫皆富政將在家吾子好
直必思自免于難
(公羊傳)吳無君無大夫(據向之會稱國)此何以有君有大夫賢
季子也何賢乎季子讓國也其讓國奈何謁也餘祭
也夷昧也與季子同母者四季子弱而才兄弟皆愛
之同欲立之以為君謁曰今若是迮而與季子國(迮起)
(也倉卒意)季子猶不受也請無與子而與弟弟兄迭為君
而致國乎季子皆曰諾故諸為君者皆輕死為勇飲
食必祝曰天苟有吳國尚速有悔于予身故謁也死
餘祭也立餘祭也死夷昧也立夷昧也死則國宜之
季子者也季子使而亡焉僚者長庶也即之(即位)季子
使而反至而君之爾闔廬曰(闔廬謁之長子光)先君之所以
不與子國而與弟者凡為季子故也將從先君之命
與則國宜之季子者也如不從先君之命與則我宜
立者也僚焉得為君乎于是使專諸刺僚(專諸膳宰僚耆炙魚)
(因進魚而刺之)而致國乎季子季子不受曰爾殺吾君吾受
爾國是吾與爾為簒也爾殺吾兄吾又殺爾是父子
兄弟相殺終身無已也去之延陵(延陵吳下邑公子無去國之義故不)
(越竟)終身不入吳國故君子以其不受為義以其不殺
為仁賢季子則吳何以有君有大夫以季子為臣則
宜有君者也札者何吳季子之名也春秋賢者不名
此何以名許夷狄者不壹而足也(當以漸進之故季子降字而名)季
子者所賢也曷為不足乎季子許人臣者必使臣許
人子者必使子也(臣子尊榮莫不欲與君父共之春秋隆父子之親厚君臣之義故賢)
(者不名而札名以成尊于上也)
(榖梁傳)吳其稱子何也善使延陵季子故進之也身賢
賢也使賢亦賢也延陵季子之賢尊君也(以季子之賢吳子得)
(進稱子是尊君也)其名成尊于上也
札稱名稱吳子使本與楚子使椒来聘秦伯使術
來聘同秦楚之使再而後書名稱使初通於魯魯
猶忽之吳則晉以楚故數合諸侯以會之魯又嘗
奉晉命特遣國卿偕衛卿以會之其重吳也久矣
故始通而舊史所書一同於秦楚耳先儒乃謂孔
子特稱名以貶札而推原其故以為辭國而生亂
不思札之辭國乃在聘魯之後而預貶之何義乎
自盟宋以後中夏諸侯盡朝於楚吳楚方讎故歴
聘上國以聮遠交且以觀諸侯之鄉背而其後楚
求諸侯於晉以伐吳此當日邦交之情實也
秋九月葬衛獻公
齊高止出奔北燕(北燕始見經)
(左傳)秋九月齊公孫蠆公孫竈放其大夫高止于北燕
(止高厚之子蠆子尾竈子雅)乙未出書曰出奔罪高止也(實放書奔所以)
(示罪)高止好以事自為功且專故難及之
(榖梁傳)其曰北燕從史文也(以時有直言燕者故知從史文)
據傳齊公孫蠆公孫竈放高止于北燕君放大夫
可也臣放大夫不可以訓故以出奔書
冬仲孫羯如晉
(左傳)冬孟孝伯如晉報范叔也(范叔士鞅此年夏來聘)
(附錄左傳)為高氏之難故高豎以盧叛(豎高止子)十月庚寅閭
丘嬰帥師圍盧高豎曰苟使高氏有後請致邑齊人
立敬仲之曾孫酀(敬仲高傒)良敬仲也(良猶賢也)十一月乙夘
高豎致盧而出奔晉晉人城緜而寘旃鄭伯有使
公孫黑如楚(黑子晳)辭曰楚鄭方惡而使余往是殺余
也伯有曰世行也(言世為行人)子晳曰可則往難則已何
世之有伯有將強使之子晳怒將伐伯有氏大夫和
之十二月己巳鄭大夫盟于伯有氏裨諶曰是盟也
其與幾何詩曰君子屢盟亂是用長(詩小雅)今是長亂
之道也禍未歇也必三年而後能紓然明曰政將焉
往裨諶曰善之代不善天命也其焉辟子産舉不踰
等則位班也(班次應知政)擇善而舉則世隆也(為世所高)天又
除之奪伯有魄(喪其精神為子産驅除)子西即世將焉辟之天
禍鄭久矣其必使子産息之乃猶可以戾(戾定也)不然
將亡矣
日講春秋解義卷四十五
