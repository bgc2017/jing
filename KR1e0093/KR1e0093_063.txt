欽定四庫全書
日講春秋解義卷六十三
哀公
十有一年春齊國書帥師伐我
(左𫝊)十一年春齊爲鄎故(鄎在前年)國書高無㔻帥師伐我
及清(清杜注齊地濟北盧縣東有清亭盧縣今長清縣也)季孫謂其宰冉求曰
(冉求魯人孔子弟子)齊師在清必魯故也若之何求曰一子守
二子從公禦諸竟季孫曰不能(自度力不能使二子)求曰居封
疆之閒(封疆竟内近郊地)季孫告二子二子不可求曰若不
可則君無出一子帥師背城而戰不屬者非魯人也
(屬臣屬也言不戰為不臣)魯之羣室衆于齊之兵車(羣室都邑居家)一室
敵車優矣子何患焉二子之不欲戰也宜政在季氏
當子之身齊人伐魯而不能戰子之恥也大不列于
諸侯矣季孫使從于朝俟于黨氏之溝(黨氏溝杜注朝中地名)
武叔呼而問戰焉(問冉求)對曰君子有遠慮小人何知
懿子強問之對曰小人慮材而言量力而共者也(言所)
(問非己材力所及故不能言)武叔曰是謂我不成丈夫也(知冉求非己不)
(欲戰故不對)退而蒐乘孟孺子洩帥右師(孺子懿子之子武伯彘)顔
羽御邴洩為右(二子孟氏臣)冉求帥左師管周父御樊遲
為右(樊遲名須魯人孔子弟子)季孫曰須也弱有子曰就用命焉
(雖年少能用命有子冉求也)季氏之甲七千冉有以武城人三百
為己徒卒(步卒精兵)老幼守宫次于雩門之外(雩門南城門)五
日右師從之(五日乃從言不欲戰)公叔務人見保者而泣(務人公為)
(昭公子保守城者)曰事充政重(事充繇役煩政重賦税多)上不能謀士不
能死何以治民吾既言之矣敢不勉乎師及齊師戰
于郊齊師自稷曲(稷曲杜注郊地名)師不踰溝樊遲曰非不
能也不信子也請三刻而踰之(與衆三刻約信)如之衆從之
師入齊軍(冉求之師)右師奔齊人從之陳瓘陳莊涉泗(二陳)
(齊大夫)孟之側後入以為殿(之側孟氏族字反)抽矢策其馬曰
馬不進也林不狃之伍曰走乎(不狃魯士五人為伍)不狃曰誰
不如曰然則止乎不狃曰惡賢徐步而死(言魯非無壮士但季)
(孫不能使)師獲甲首八十(冉求所得)齊人不能師宵諜曰齊人
遁冉有請從之三季孫弗許孟孺子語人曰我不如
顔羽而賢于邴洩(二子與孺子同車)子羽銳敏(子羽顔羽銳敏言欲戰)
我不欲戰而能默洩曰驅之(言驅馬欲奔)公為與其嬖僮
汪錡乘皆死皆殯孔子曰能執干戈以衞社稷可無
殤也(時人疑童子當殤)冉有用矛于齊師故能入其軍孔子
曰義也(言能以義勇不書戰不皆陳也不書敗勝負不殊)
春秋詳内而略外故外之侵伐書國而魯書四鄙
此以國言之者胡氏安國謂曲在我特書伐我非
也按𫝊載老幼守宫次于雩門之外師及齊師戰
于郊右師奔齊人從之至于涉泗則兵實加國都
矣故直言伐我明與他伐異耳自哀公已前諸侯
來伐無兵及近郊者至是政在季氏生事啓釁二
家不肯同力前之吴師後之齊師召之而來傅國
都而止春秋兩書伐我所以著魯之益衰不能守
其四封而至見陵之甚也
夏陳轅頗出奔鄭(轅公羊作袁)
(左𫝊)夏陳轅頗出奔鄭初轅頗為司徒賦封田以嫁公
女(封内之田悉賦稅之)有餘以為已大器(大器鐘鼎之屬)國人逐之故
出道渴其族轅咺進稻醴梁糗腶脯焉(醴濁酒也糗乾飯也腶脯)
(捶脯施薑桂也)喜曰何其給也對曰器成而具(具此醴糗)曰何不
吾諫對曰懼先行(恐言不從先見逐)
五月公會吴伐齊甲戌齊國書帥師及吴戰于艾陵齊
師敗績獲齊國書(書戰書獲止此齊魯交兵亦止此艾陵杜注齊地)
(左𫝊)為郊戰故公會吴子伐齊(欲以報也)五月克博壬申至
于嬴(博嬴杜注齊邑二縣皆屬泰山今泰安州東南有博陽故城)中軍從王(吴中軍)
胥門巢將上軍王子姑曹將下軍展如將右軍(三將吴大)
(夫)齊國書將中軍高無㔻將上軍宗樓將下軍陳僖
子謂其弟書爾死我必得志(書子占也欲獲死事之功)宗子陽與
閭丘明相厲也(相勸厲致死子陽宗樓也)桑掩胥御國子(國書)公孫
夏曰二子必死(亦勸勉之)將戰公孫夏命其徒歌虞殯(虞殯)
(送葬歌曲示必死)陳子行命其徒具含玉(子行陳逆也具含玉亦示必死)公
孫揮命其徒曰人尋約吴髮短(約繩也八尺曰尋吴髮短欲以䋲貫其首)
東郭書曰三戰必死于此三矣(三戰夷儀五氏與今)使問弦多
以琴(弦多齊人六年奔魯)曰吾不復見子矣(言將戰死)陳書曰此行
也吾聞鼓而已不聞金矣(軍以鼓進以金退不聞金言將死也𫝊言吴師強齊)
(人皆自知將敗)甲戌戰于艾陵展如敗高子(齊上軍敗)國子敗胥
門巢(吴上軍亦敗)王卒助之大敗齊師獲國書公孫夏閭
丘明陳書東郭書革車八百乘甲首三千以獻于公
(公以兵從故以勞公)將戰吴子哷叔孫曰而事何也(問何職)對曰
從司馬(從吴司馬所命)王賜之甲劍鈹曰奉爾君事敬無廢
命叔孫未能對衞賜進曰(賜子貢孔子弟子)州仇奉甲從君
而拜公使大史固歸國子之元(歸于齊也元首也吴以獻魯)寘之
新箧褽之以玄纁加組帶焉(褽薦也)寘書于其上曰天
若不識不衷何以使下國(言天識不善故殺國子)
公會伐而不與戰也蓋自季孫擅魯陵暴小國披
其田邑皆三桓共之而危辱之地則使公試焉由
来舊矣齊怨已深復假吴師以挑其禍故廹公自
行叔孫以世行從而季孟不出盖敗則公受其殃
勝亦公主其怨也魯師不出公徒寡約不足以戰
而從吴司馬如陳蔡之君附於楚乘故特書公會
吴伐齊於前復大書齊國書及吴戰於後以𤼵疑
端見情實而著季孫之惡也先儒謂屬辭之法當
然非也使魯師成列公實與戰則書公會吴伐齊
甲戌及齊國書戰于艾陵可矣即欲著國書志為
此戰書齊國書帥師及我師吴師戰于艾陵可矣
何故迂其義而為公不與戰之辭哉書獲國書又
書師敗績見師將皆隕與大棘之戰同𫝊曰大夫
生死皆曰獲故國書華元無異辭
(附錄左𫝊)吴將伐齊越子率其衆以朝焉王及列士皆有
饋賂吴人皆喜唯子胥懼曰是豢吴也夫(豢飬也若人飬犧牲)
(非愛之將殺之)諫曰越在我心腹之疾也壤地同而有欲于
我(欲得吴)夫其柔服求濟其欲也不如早從事焉(從事擊之)
得志于齊猶獲石田也無所用之(石田不可耕)越不為沼
吴其泯矣使醫除疾而曰必遺類焉者未之有也盤
庚之誥曰其有顛越不共則劓殄無遺育無俾易種
于兹邑(盤庚商書顛越不共從横不承命者也劓割也殄絶也育長也易種轉生種類)是商
所以興也今君易之將以求大不亦難乎弗聽使于
齊屬其子于鮑氏為王孫氏(私使人至齊屬其子改姓為王孫欲以辟吴禍)
反役王聞之使賜之屬鏤以死(役艾陵役也屬鏤劍名)將死曰
樹吾墓檟檟可材也吴其亡乎三年其始弱矣盈必
毁天之道也(為十三年越入吴起)
秋七月辛酉滕子虞母卒
(附錄左𫝊)秋季孫命修守備曰小勝大禍也齊至無日矣
冬十有一月葬滕隠公
衞世叔齊出奔宋
(左𫝊)冬衞太叔疾出奔宋(疾即齊也)初疾娶于宋子朝(子朝宋人)
(仕衞為大夫)其娣嬖(娣所娶女之娣)子朝出(出奔)孔文子使疾出其
妻而妻之疾使侍人誘其初妻之娣寘于犁(犁杜注衞邑)
而為之一宫如二妻文子怒欲攻之仲尼止之遂奪
其妻或淫于外州(外州杜注衞邑)外州人奪之軒以獻(軒車也以)
(獻于君)恥是二者故出衞人立遺(疾弟)使室孔姞(文子女疾妻)
疾臣向魋納美珠焉與之城鉏(城鉏杜注宋邑今直隸滑縣東有鉏城)
宋公求珠魋不與由是得罪及桓氏出(在十四年)城鉏人
攻太叔疾衞莊公復之使處巢死焉殯于鄖葬于少
禘(終言疾之失所巢鄖少禘杜注皆衞地今巢亭在河南睢州)初晉悼公子憗亡
在衞使其女僕而田(僕御以獵)大叔懿子止而飲之酒(懿子)
(太叔儀之孫)遂聘之生悼子(悼子太叔疾)悼子即位故夏戊為
大夫(夏戊悼子甥)悼子亡衞人翦夏戊(翦削其爵邑)孔文子之將
攻大叔也訪于仲尼仲尼曰胡簋之事則嘗學之矣
(胡簋禮器名夏曰胡周曰簋)甲兵之事未之聞也退命駕而行曰
鳥則擇木木豈能擇鳥(以鳥自喻)文子遽止之曰圉豈敢
度其私訪衞國之難也(圉文子名度謀也)將止(仲尼止)魯人以
幣召之乃歸(于是自衞反魯樂正雅頌各得其所)
經書内外大夫奔者六十於定哀之世尤多蓋政
在大夫各欲自專始則相猜相忌終乃相攻相逐
也
(附錄左𫝊)季孫欲以田賦(丘賦之法因其田財通出馬一匹牛三頭今欲别其田及家財)
(各為一賦故言田賦)使冉有訪諸仲尼仲尼曰丘不識也三𤼵
(三𤼵問)卒曰子為國老待子而行若之何子之不言也
仲尼不對(不公對)而私于冉有曰君子之行也度于禮
施取其厚事舉其中斂從其薄如是則以丘亦足矣
(丘十六井出戎馬一匹牛三頭是賦之常法)若不度于禮而貪冒無厭則
雖以田賦將又不足且子季孫若欲行而法則周公
之典在若欲苟而行又何訪焉弗聽(為明年用田賦𫝊)
十有二年春用田賦
(左𫝊)十二年春王正月用田賦(終前年事)
(公羊𫝊)何以書譏何譏爾譏始用田賦也(田謂一井之田賦者斂取)
(其財物也禮稅民公田不過什一軍賦十井不過一乘哀公外慕強吴空盡國儲故復用田賦過什一)
(榖梁𫝊)古者公田什一用田賦非正也(古者五口之家受田百畝為官)
(田十畝是為私得其什而官税其一故曰什一今乃棄中平之法而田財竝賦言其賦民甚矣)
用者不宜用也田賦之說杜預范甯皆云丘賦之
法因其田財通出馬一匹牛三頭今别其田及家
財各出此賦則是比先王之制加倍不翅矣况家
財有無難均說未可信要之賦之本義專為出軍
計丘而出兵車賦之常法今計田而出故曰田賦
蓋春秋諸侯會盟禮繁兵戎事廣不能復守先王
之籍故魯用不足則初稅畝益兵則作丘甲至哀
公遠事彊吴事充政重二猶不足復用田賦蓋託
以軍用加斂於田計田而出貨財也其數之多寡
則不可考大約税畝多乎什一田賦又多乎稅畝
矣稅畝私田始有征也田賦私田又加征也
夏五月甲辰孟子卒
(左𫝊)夏五月昭夫人孟子卒昭公娶于吴故不書姓(諱娶)
(同姓故謂之孟子若宋女)死不赴故不稱夫人(不稱夫人故不言薨)不反哭
故不言葬小君(反哭者夫人禮也以同姓故不成其夫人喪)孔子與弔適
季氏季氏不絻放絰而拜(孔子始老故與弔絻喪冠也孔子以小君禮往弔季)
(氏不服喪故去絰從主人節制)
(公羊𫝊)孟子者何昭公之夫人也其稱孟子何諱取同
姓蓋吴女也
(穀梁𫝊)孟子者何也昭公夫人也其不言夫人何也諱
取同姓也
孟子吴女昭公之夫人其生也昭公既謂之孟子
故史亦因之不改不書夫人書卒著季氏逐其君
又黜其夫人也觀左氏記孔子與弔而季孫不絻
放絰而拜則知當時不以小君待之矣不書葬不
成喪也
公會吴于槖皋(槖皋杜注在淮南逡道縣東南今江南巢縣西北有柘皋鎮即古吴邑也)
(左𫝊)公會吴于槖皋吴子使大宰嚭請尋盟(尋鄫盟)公不
欲使子貢對曰盟所以周信也(周固也)故心以制之(制其)
(義)玉帛以奉之言以結之明神以要之寡君以為苟
有盟焉弗可改也已若猶可改日盟何益今吾子曰
必尋盟若可尋也亦可寒也乃不尋盟
秋公會衞侯宋皇瑗于鄖(鄖公羊作運杜注鄖𤼵陽也廣陵海陵縣東南有𤼵繇亭)
(今江南如皋縣東立𤼵壩古𤼵陽也亦名古鄖)
(左𫝊)吴徵會于衞初衞人殺吴行人且姚而懼謀于行
人子羽(衞大夫)子羽曰吴方無道無乃辱吾君不如止
也子木曰(衞大夫)吴方無道國無道必棄疾于人吴雖
無道猶足以患衞往也長木之斃無不摽也(摽擊)國狗
之瘈無不噬也(疾狂也噬齧也)而况大國乎秋衞侯會吴于
鄖公及衞侯宋皇瑗盟而卒辭吴盟吴人藩衞侯之
舍(藩籬也圍其館舍)子服景伯謂子貢曰夫諸侯之會事既
畢矣侯伯致禮地主歸餼(侯伯致禮以禮賓也地主所會主人也餼生物)以
相辭也(各以禮相亂讓)今吴不行禮于衞而藩其君舍以難
之(難困苦也)子盍見大宰乃請束錦以行(以賂吴)語及衞故
(若本不為衞請者)大宰嚭曰寡君願事衞君衞君之來也緩
寡君懼故將止之子貢曰衞君之来必謀于其衆其
衆或欲或否是以緩來其欲來者子之黨也其不欲
來者子之讎也若執衞君是墮黨而崇讎也(墮毁也)夫
墮子者得其志矣且合諸侯而執衞君誰敢不懼墮
黨崇讎而懼諸侯或者難以霸乎大宰嚭說乃舍衞
侯衞侯歸效夷言子之尚幼(子之公孫彌牟)曰君必不免其
死于夷乎執焉而又說其言從之固矣(後出公輒卒死于越)
宋向巢帥師伐鄭
(左𫝊)宋鄭之閒有隙地焉曰彌作頃丘玉暢嵒戈錫(凡六)
(邑今把縣東北有玉帳或云古玉暢也)子産與宋人為成曰勿有是(俱棄)
(之)及宋平元之族自蕭奔鄭(在定十五年)鄭人為之城嵒
戈錫(以處平元之族)九月宋向巢伐鄭取錫殺元公之孫遂
圍嵒十二月鄭罕逹救嵒丙申圍宋師(此事經在十二月螽上而)
(𫝊本在下更具列其月以為别者丘明本不以為義例故不皆齊同)
冬十有二月螽(螽公羊作&KR0977;)
(左𫝊)冬十二月螽季孫問諸仲尼仲尼曰丘聞之火伏
而後蟄者畢(火伏在今十月)今火猶西流司歷過也(猶西流言未盡)
(沒知是九月歷官失一閏)
(公羊𫝊)何以書記異也何異爾不時也(&KR0977;者與隂殺俱蔵周十二月夏)
(之十月不當見故為異)
杜氏預以為失閏雖書十二月實今九月氣尚温
故螽然明年九月螽又十二月螽蟲災亟作而不
時沴氣所感非關閏也
十有三年春鄭罕逹帥師取宋師于嵒
(左𫝊)十三年春宋向魋救其師(救前年圍嵒師)鄭子賸使徇曰
(子賸罕逹)得桓魋者有賞魋也逃歸遂取宋師于嵒獲成
讙郜延(二子宋大夫)以六邑為虚(空虚之各不有)
(公羊𫝊)其言取之何易也其易奈何詐反也(反報也前宋行詐取)
(鄭師今鄭復行詐取之苟相報償不以君子之道故曰詐反)
(榖梁𫝊)取易辭也以師而易取宋病矣
書取師罪其以多殺為功不仁之甚也宋鄭自老
丘之役彼此結怨悉其詐力必欲盡敵而後已此
春秋將變而為戰國之勢也
夏許男成卒(成公羊作戊)
公會晉侯及吴子于黃池(書會止此黃池杜注陳畱封丘縣南有黃亭近濟水在今)
(河南封丘縣西南)
(左𫝊)夏公會單平公晉定公吴夫差于黃池(單平公周卿士)
(公羊𫝊)吴何以稱子吴主會也吴主會則曷為先言晉
侯不與夷狄之主中國也其言及吴子何會兩伯之
辭也不與夷狄之主中國則曷為以會兩伯之辭言
之重吴也曷為重吴吴在是則天下諸侯莫敢不至
也
(穀梁𫝊)黃池之會吴子進乎哉遂子矣吴夷狄之國也
祝髮文身(祝斷也文身刻畫其身以為文也)欲因魯之禮因晉之權
而請冠端而襲(端玄端服襲猶著也)其藉于成周(藉謂貢獻)以尊天
王吴進矣吴東方之大國也累累致小國以會諸侯
以合乎中國吴能為之則不臣乎(言其臣也)吴進矣王尊
稱也子卑稱也辭尊稱而居卑稱以會乎諸侯以尊
天王吴王夫差曰好冠来孔子曰大矣哉夫差未能
言冠而欲冠也(不知冠有差等惟欲好冠)
黃池之會左氏曰先晉國語曰先吴後之說經者
互有所主夫宋之盟晉國方彊而卒先楚人則謂
晉定之不能先吴似也吴方在會而邊遽以越亂
告則謂吴内惕而不敢復爭亦似也惟趙氏匡以
為吴晉敵禮而會如賓主然故晉史即云晉為先
而吴語即云吴先歃各自護其主春秋據其事實
以兩霸之辭言之故曰及此於情事為合吴稱子
為與晉侯同為會主故不稱人穀梁以為進之非
也黃池地近魯前此魯數與吴會故是會公獨往
不更序諸侯諸侯實未至非大會而末言之也
楚公子申帥師伐陳
乘吴出會而伐陳畏彊陵弱之實見矣
於越入吴
(左𫝊)六月丙子越子伐吴為二隧(隧道也)疇無餘謳陽自
南方先及郊(二子越大夫)吴大子友王子地王孫彌庸夀
於姚自泓上觀之(觀越師泓杜注水名)彌庸見姑蔑之旗曰吾
父之旗也不可以見讎而弗殺也(姑蔑杜注越地東陽大末縣今浙江)
(龍游縣有姑蔑城彌庸父為越所獲故姑蔑人得其旗)大子曰戰而不克將亡
國請待之彌庸不可屬徒五千(屬會也)王子地助之乙
酉戰彌庸獲疇無餘地獲謳陽越子至王子地守丙
戌復戰大敗吴師獲大子友王孫彌庸夀於姚丁亥
入吴吴人告敗于王王惡其聞也自剄七人于幕下
(以滅口)秋七月辛丑盟吴晉争先吴人曰于周室我為
長(吴為大伯後故為長)晉人曰于姬姓我為伯(為侯伯)趙鞅呼司
馬寅曰日旰矣大事未成二臣之罪也(寅晉大夫旰晚也大事盟)
(也二臣鞅與寅)建鼓整列二臣死之長幼必可知也對曰請
姑視之反曰肉食者無墨(墨氣色下)今吴王有墨國勝乎
(國為敵所勝)大子死乎且夷德輕不忍久請少待之乃先
晉人吴人將以公見晉侯子服景伯對使者曰王合
諸侯則伯帥侯牧以見于王(伯王官伯侯牧方伯)伯合諸侯則
侯帥子男以見于伯(伯諸侯長)自王以下朝聘玉帛不同
故敝邑之職貢于吴有豐于晉無不及焉以為伯也
今諸侯會而君將以寡君見晉君則晉成為伯矣敝
邑將改職貢魯賦于吴八百乘若為子男則將半邾
以屬于吴(半邾三百乘)而如邾以事晉(如邾六百乘)且執事以
伯召諸侯而以侯終之何利之有焉吴人乃止既而
悔之(謂景伯欺之)將囚景伯景伯曰何也立後于魯矣(何景)
(伯名)將以二乘與六人從遲速唯命遂囚以還及戶牖
(戶牖杜注陳畱外黃縣西北東昏城是今故城在河南蘭陽縣東北)謂大宰曰魯將以
十月上辛有事于上帝先王季辛而畢何世有職焉
自襄以来未之改也(魯襄公)若不會祝宗將曰吴實然
(吴人信鬼故以是恐之)且謂魯不共而執其賤者七人何損焉
大宰嚭言于王曰無損于魯而祗為名(適為惡名)不如歸
之乃歸景伯吴申叔儀乞糧于公孫有山氏(申叔儀吴大夫)
(公孫有山魯大夫舊相識)曰佩玉繠兮余無所繫之(繠然服飾備也已獨無以)
(繫佩言吴王不恤下)旨酒一盛兮余與褐之父睨之(一盛一器也睨視也)
(褐寒賤之人言但得視不得飲)對曰粱則無矣麤則有之若登首山
以呼曰庚癸乎則諾(粱精米麤粗糲也首山地闕庚西方主榖癸北方主水軍中不)
(得出糧故為私隠𫝊言吴子不與士共飢渴所以亡)王欲伐宋殺其丈夫而囚
其婦人(以宋不會黃池故言吴子悖惑)大宰嚭曰可勝也而勿能居
也乃歸
吴方争中國之諸侯越遂乘其無備而入之春秋
繼書於黃池之後所謂因事屬辭見吴子之勤遠
略而忘近憂也
秋公至自會
晉魏曼多帥師侵衞(公羊無曼字霸國侵伐止此晉事亦止此)
(公羊𫝊)此晉魏曼多也曷為謂之晉魏多(據上七年言曼多)譏
二名二名非禮也
此霸國侵伐之終事也晉主夏盟威動天下今其
衰也趙鞅魏曼多數加兵於衞而卒不能服豈力
不足哉彊家多門各自封殖不在諸侯志於怙權
營私而已
葬許元公
九月螽
冬十有一月有星孛于東方
(公羊𫝊)孛者何彗星也其言于東方何見于旦也(旦者日方)
(出時宿不復見故言東方知為旦)何以書記異也(周十一月夏九月日在房心房心天)
(子明堂布政之庭于此旦見與日爭明者諸侯放恣之象)
不言宿者平旦衆星皆沒而孛乃見故不言所在
之次
盗殺陳夏區夫(區公羊作彄)
春秋之季世變日異至於盗興而專殺國君大夫
則亂極矣區夫徵舒之後徵舒戮於楚而陳人猶
使世執國政經因其為盗所殺而書之與書宋華
孫同
十有二月螽
二年之内三書螽見田賦為害民力窮而天變作
也
(附錄左𫝊)冬吴及越平(終伍員之言)
十有四年春西狩獲麟
(左𫝊)十四年春西狩于大野叔孫氏之車子鉏商獲麟
(大野杜注高平鉅野縣東北大澤是也今山東嘉祥縣西有獲麟堆車子微者鉏商名麟麕身牛尾狼額)
(馬蹄有五采腹下黃高丈二)以為不祥以賜虞人(時所未嘗見故怪之虞人掌山)
(澤之官)仲尼觀之曰麟也然後取之(言魯史所以得書獲麟)
(公羊𫝊)何以書記異也何異爾非中國之獸也然則孰
狩之薪采者也薪采者則微者也曷為以狩言之大
之也曷為大之為獲麟大之也曷為為獲麟大之麟
者仁獸也有王者則至無王者則不至有以告者曰
有麏而角者孔子曰孰為来哉孰為来哉反袂拭面
涕沾袍顔淵死子曰噫天喪予子路死子曰噫天祝
予(祝斷也)西狩獲麟孔子曰吾道窮矣春秋何以始乎
隠祖之所逮聞也(託記高祖以来事可及問聞知者)所見異辭所聞
異辭所𫝊聞異辭何以終乎哀十四年曰備矣君子
曷為為春秋撥亂世反諸正莫近諸春秋則未知其為
是與其諸君子樂道堯舜之道與末不亦樂乎堯舜
之知君子也制春秋之義以俟後聖以君子之為亦
有樂乎此也(君子謂孔子樂者樂其貫通百王而無閒)
(榖梁𫝊)引取之也狩地不地不狩也非狩而曰狩大獲
麟故大其適也其不言来不外麟于中國也其不言
有不使麟不恒于中國也
冬獵曰狩大野在魯西故言西狩常事不書書之
為獲麟記異也春秋絶筆於此杜氏預謂感麟而
作因以為終諸儒多從之學公榖者則謂文成致
麟而胡氏因之此皆世儒欲推尊孔子而未得其
實也謂文成致麟則麟出而死安得為瑞謂感麟
而作則無麟將不作乎且周衰亂臣賊子接跡於
世孔子道既不行作春秋以明王法視諸經尤重
且急而直待前卒之二年始從事於此理不宜然
或又謂義在春秋不在起止孔子得魯史記自隠
公至獲麟遂刪修之然國史編年之體按年紀事
至年終乃止則哀十四年之事魯史自當備錄何
為忽至於十四年春而遂止乎蓋麟仁獸聖世之嘉
瑞時無盛王出而遇獲聖心能無感乎故傷之而
遂絶茟焉與鳳至圖出之嘆同善乎朱子之言曰
獲麟之說不敢定謂書成致麟亦不敢定謂感麟
而作大槩非時而出見戕於人自是不祥此可以
息衆說之穿鑿矣
日講春秋解義卷六十三
