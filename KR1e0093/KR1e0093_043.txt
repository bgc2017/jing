欽定四庫全書
日講春秋解義卷四十三
襄公
二十有四年春叔孫豹如晉
(左傳)二十四年春穆叔如晉(賀克欒氏)范宣子逆之問焉曰
古人有言曰死而不朽何謂也穆叔未對宣子曰昔
匄之祖自虞以上為陶唐氏(陶唐杜注堯所治地大原晉陽縣也)在夏
為御龍氏(謂劉累事見昭二十九年)在商為豕韋氏(豕韋杜注國名東郡白馬)
(縣東南有韋城在今直隸滑縣東南)在周為唐杜氏(唐杜杜注二國名殷末豕韋國于唐)
(周成王滅唐遷之于杜為杜伯杜伯之子隰叔奔晉四世及士會食邑于范復為范氏杜京兆杜縣今陜)
(西西安府治東南有杜陵故城)晉主夏盟為范氏其是之謂乎(言己世為)
(興家)穆叔曰以豹所聞此之謂世祿非不朽也魯有先
大夫曰臧文仲既沒其言立(立謂不廢絶)其是之謂乎豹
聞之大上有立德(黃帝堯舜)其次有立功(禹稷)其次有立言
(史佚周任臧文仲)雖久不廢此之謂不朽若夫保姓受氏以
守宗祊世不絶祀無國無之祿之大者不可謂不朽
(𫝊善穆叔之知言)
(附錄左傳)范宣子為政諸侯之幣重鄭人病之二月鄭伯
如晉子産寓書于子西以告宣子(子西相鄭伯如晉故)曰子為
晉國四鄰諸侯不聞令德而聞重幣僑也惑之僑聞
君子長國家者非無賄之患而無令名之難夫諸侯
之賄聚于公室則諸侯貳若吾子賴之(賴恃用之)則晉國
貳諸侯貳則晉國壊晉國貳則子之家壊何沒沒也
(沒沒沈滅之言)將焉用賄夫令名德之輿也(德湏令名以遠聞)德國
家之基也有基無壊無亦是務乎有德則樂樂則能
久詩云樂只君子邦家之基有令德也夫(詩小雅言君子樂美)
(其道為邦家之基所以昭令德)上帝臨女無貳爾心有令名也夫(詩大)
(雅言武王為天所臨不敢懷二心所以獲令名)恕思以明德則令名載而行
之是以遠至邇安毋寧使人謂子子實生我而謂子
浚我以生乎象有齒以焚其身賄也(焚斃也)宣子說乃
輕幣是行也鄭伯朝晉為重幣故且請伐陳也鄭伯
稽首宣子辭子西相曰以陳國之介恃大國(大國楚也)而
陵虐于敝邑寡君是以請罪焉敢不稽首(為明年鄭入陳𫝊)
仲孫羯帥師侵齊
(左傳)孟孝伯侵齊(孝伯仲孫羯)晉故也(前年齊伐晉故)
叔孫豹救晉無功故孟孝伯帥師侵齊為晉報焉
羯代速為卿未練而帥師非禮也
夏楚子伐吳
(左傳)夏楚子為舟師以伐吳不為軍政(不設賞罰之差)無功而
還(為下吴召舒鳩張本)
襄十一年楚失鄭十四年伐吳自是舍鄭不争又
十年一再伐吳急吳而緩鄭盖楚弱而吴張也
秋七月甲子朔日有食之既
春秋三書日食既桓三年以桓王敗宣八年以楚
莊興是後則中國諸侯皆受盟於楚矣頻月食者
惟襄二十一年九月十月及此年七月八月歴法
無此先儒以為𫝊寫失真不可彊通也
齊崔杼帥師伐莒
(左傳)齊侯既伐晉而懼將欲見楚子楚子使薳啓彊如
齊聘且請期(請會期)齊社蒐軍實使客觀之陳文子曰
(陳須無)齊將有寇吾聞之兵不戢必取其族(戢蔵也族類也取其)
(族還自害也)秋齊侯聞將有晉師(夷儀之師)使陳無宇從薳
啟彊如楚辭(陳無宇齊大夫辭有晉師未得相見)且乞師崔杼帥師送
之遂伐莒侵介根(介根杜注莒邑城陽黔陬縣東北計基城是也)
齊既與莒平今復伐之無信己甚崔杼自虛朾同
盟久專國政至是假伐莒以竊兵柄簒弑之禍其
所由来者漸矣
大水
夷儀之會以水不克伐齊則知水之所及廣矣非
特魯之災也
八月癸巳朔日有食之
公會晉侯宋公衞侯鄭伯曹伯莒子邾子滕子薛伯把
伯小邾子于夷儀(夷儀公羊作陳儀後同)
(左傳)會于夷儀將以伐齊水不克
會于夷儀帥十二諸侯之師將以討齊然會而不
伐是有畏也國勢不競衆志不一也曰水不克者
特辭不能伐爾下書崔杼伐我西鄙盖知晉之無
能為也
冬楚子蔡侯陳侯許男伐鄭
(左傳)冬楚子伐鄭以救齊門于東門次于棘澤(棘澤在今河南)
(新鄭縣東南)諸侯還救鄭(夷儀諸侯)晉侯使張骼輔躒致楚師
求御于鄭(二子晉大夫欲得鄭人自御知其地利故也)鄭人卜宛射犬吉
(射犬鄭公孫)子大叔戒之曰(大叔游吉)大國之人不可與也(言不)
(可與等欲使卑下之)對曰無有衆寡其上一也(言在己上者有常分無大小國)
(之異)大叔曰不然部婁無松柏(部婁小阜松柏大木喻小國異于大國)二
子在幄坐射犬于外(二子張骼輔躒)既食而後食之使御廣
車而行(廣車兵車)已皆乘乘車(乘車安車)將及楚師而後從之
乘皆踞轉而鼓琴(轉衣装踞謂坐其上)近不告而馳之(射犬恨故近敵)
(不告而馳)皆取胄于櫜而胄入壘皆下搏人以投收禽挾
囚弗待而出(射犬又不待二子)皆超乘抽弓而射既免復踞
轉而鼓琴曰公孫同乘兄弟也胡再不謀(謂不告而馳不待而)
(出)對曰曩者志入而已今則怯也皆笑曰公孫之亟
也(亟急也)楚子自棘澤還使薳啓彊帥師送陳無宇
(傳言齊楚固相結)吴人為楚舟師之役故(在此年夏)召舒鳩人
舒鳩人叛楚(舒鳩杜注楚屬國)楚子師于荒浦(荒浦杜注舒鳩地)使
沈尹夀與師祁犂讓之(二子楚大夫)舒鳩子敬逆二子而
告無之且請受盟二子復命王欲伐之薳子曰(令尹薳子)
(馮)不可彼告不叛且請受盟而又伐之伐無罪也姑
歸息民以待其卒卒而不貳吾又何求若猶叛我無
辭有庸乃還(為明年楚滅舒鳩𫝊)
晉合十二國之君畏齊不敢伐而徒致棘澤之役
以患鄭其無能可知矣諸侯救鄭不書救不及事
不足錄也
公至自會
陳鍼宜咎出奔楚
(左傳)陳人復討慶氏之黨鍼宜咎出奔楚
宜咎之事無聞焉而以慶氏之黨逐則其人可知
矣其後在楚為箴尹宜咎
叔孫豹如京師
(左傳)齊人城郟(郟王城也于是穀雒鬭毁王宮故為王城之)穆叔如周聘且
賀城王嘉其有禮也賜之大路(為昭四年叔孫以所賜路葬張本)
據𫝊穀洛鬭毁王宫齊侯叛晉求媚於天子故為
王城之於是叔孫豹始如京師聘且賀焉襄之聘
晉者九是年春先聘晉冬乃聘王慢甚矣城郟魯
不與故不書
大饑
(穀梁傳)五穀不升為大饑一穀不升謂之嗛二穀不升
謂之饑三穀不升謂之饉四穀不升謂之康五穀不
升謂之大侵大侵之禮君食不兼味臺榭不塗弛侯
廷道不除(侯射侯廢侯不燕射廷内道路不修除)百官布而不制(官職修列)
(不可缺廢不更有造作)鬼神禱而不祀此大侵之禮也
二穀不熟曰饑五穀不熟曰大饑古者備荒之政
至纖且悉是年秋雖大水猶未至墮城郭沒倉廩
而遽至大饑則知備荒之無政矣
(附錄左傳)晉侯嬖程鄭使佐下軍(代欒盈)鄭行人公孫揮如
晉聘(揮子羽)程鄭問焉曰敢問降階何由(問自降下之道)子羽
不能對歸以語然明(然明鬷蔑)然明曰是將死矣不然將
亾貴而知懼懼而思降乃得其階(階猶道也)下人而已又
何問焉且夫既登而求降階者知人也不在程鄭其
有亡釁乎不然其有惑疾將死而憂也(為明年程鄭死張本)
二十有五年春齊崔杼帥師伐我北鄙
(左傳)二十五年春齊崔杼帥師伐我北鄙以報孝伯之
師也(前年魯使孟孝伯為晉伐齊)公患之使告于晉孟公綽曰(孟公)
(綽魯大夫)崔子將有大志不在病我必速歸何患焉其来
也不宼使民不嚴異于他日齊師徒歸(徒空也)
崔杼懷無君之心鄰國知之而齊莊貪伐國之功
利令知昏豪不覺悟宜其及也
夏五月乙亥齊崔杼弑其君光
(左傳)齊棠公之妻(棠公齊棠邑大夫)東郭偃之姊也東郭偃臣
崔武子棠公死偃御武子以弔焉見棠姜而美之使
偃取之(為己取)偃曰男女辨姓今君出自丁(齊丁公崔杼之祖)
臣出自桓不可(桓公小白東郭偃之祖同姜姓故不可昏)武子筮之遇困
䷹(坎下兑上困)之大過䷛(巽下兑上大過困六三變為大過)史皆曰
吉示陳文子文子曰夫從風(坎為中男故曰夫變而為巽故曰從風)風
隕妻不可娶也(風能隕落物者變而隕落故曰妻不可娶)且其繇曰困于
石據于蒺藜入于其宫不見其妻凶(困六三爻辭)困于石
往不濟也(坎為險為水水之險者石不可以動)據于蒺藜所恃傷也(坎為)
(險兑為澤澤之生物而險者蒺藜恃之則傷)入于其宫不見其妻凶無所
歸也(六三失位無應則喪其妻失其所歸也)崔子曰嫠也何&KR0675;先夫當
之矣(寡婦曰嫠言棠公已當此凶)遂取之莊公通焉驟如崔氏以
崔子之冠賜人侍者曰不可公曰不為崔子其無冠
乎崔子因是又以其閒伐晉也曰晉必將報欲弑公
以說于晉而不獲閒公鞭侍人賈舉而又近之乃為
崔子閒公(伺公閒隙)夏五月莒為且于之役故莒子朝于
齊(且于役在二十三年)甲戌饗諸北郭崔子稱疾不視事(欲使公来)
乙亥公問崔子(問疾)遂從姜氏姜入于室與崔子自側
戶出公拊楹而歌(歌以命姜)侍人賈舉止衆從者而入閉
門(為崔子閉公重言侍人者别下賈舉)甲興公登臺而請弗許請盟弗
許請自刃于廟弗許皆曰君之臣杼疾病不能聽命
近于公宫(言崔子宮近公宫或滛者詐稱公)陪臣干掫有淫者不知
二命(干掫行夜言行夜得淫人受崔子命討之不知他命掫夜戒有所擊也)公踰牆又
射之中股反隊遂弑之賈舉州綽邴師公孫敖封具
鐸父襄伊僂堙皆死(此非侍人賈舉也八子皆齊勇力之臣為公所嬖者)祝佗
父祭于高唐(祝佗父莊公之嬖高唐齊别廟)至復命不說弁而死于
崔氏(爵弁祭服)申蒯侍漁者(侍漁監取魚之官)退謂其宰曰爾以
帑免我將死其宰曰免是反子之義也與之皆死崔
氏殺鬷蔑于平隂(鬷蔑平隂大夫公外嬖傳言莊公所養非國士故其死難皆寵嬖之)
(人)晏子立于崔氏之門外(晏子平仲聞難而来)其人曰死乎曰
獨吾君也乎哉吾死也曰行乎曰吾罪也乎哉吾亡
也曰歸乎曰君死安歸君民者豈以陵民社稷是主
臣君者豈為其口實社稷是養(口實禄養也)故君為社稷
死則死之為社稷亡則亡之若為己死而為己亡非
其私暱誰敢任之且人有君而弑之吾焉得死之而
焉得亡之將庸何歸(將用死亡之義何所歸趣)門啓而入枕尸股
而哭(以公尸枕己股)興三踊而出人謂崔子必殺之崔子曰
民之望也舍之得民盧蒲癸奔晉王何奔莒(二子莊公黨為)
(二十八年殺慶舍張本)叔孫宣伯之在齊也(宣伯魯叔孫僑如成十六年奔齊)
叔孫還納其女于靈公嬖生景公(還齊羣公子納宣伯女于靈公)丁
丑崔杼立而相之慶封為左相盟國人于大宮(大宫大公)
(廟)曰所不與崔慶者晏子仰天歎曰嬰所不唯忠于
君利社稷者是與有如上帝乃歃(盟書云所不與崔慶者有如上帝讀)
(書未終晏子抄答易其辭因自歃)辛巳公與大夫及莒子盟(莒子朝齊遇崔)
(杼作亂未去故復與景公盟)大史書曰崔杼弑其君崔子殺之其
弟嗣書而死者二人其弟又書乃舍之南史氏聞大
史盡死執簡以往聞既書矣乃還(南史氏齊史之在外者𫝊言齊有直)
(史崔杼之罪所以聞)閭丘嬰以帷縛其妻而載之與申鮮虞乘
而出(二子莊公近臣)鮮虞推而下之(下嬰妻也)曰君昏不能匡危
不能救死不能死而知匿其暱(匿蔵也暱親也)其誰納之行
及弇中(弇中狹道)將舍嬰曰崔慶其追我鮮虞曰一與一
誰能懼我(言道狹衆無所用)遂舍枕轡而寝(恐失馬也)食馬而食
駕而行出弇中謂嬰曰速驅之崔慶之衆不可當也
(道廣衆得用故)遂来奔崔氏側莊公于北郭(側瘞埋之不殯于廟)丁亥
葬諸士孫之里(士孫人姓因名里死十三日便葬不待五月)四翣(喪車之飾諸侯)
(六翣)不蹕(蹕止行人)下車七乘不以兵甲(下車送喪之車齊舊依上公禮九乘)
(又有甲兵今皆降損)
(穀梁傳)莊公失言淫于崔氏(放言將淫崔氏為此見弑)
齊莊公之難賈舉州綽等十人皆死之而不得以
死節稱盖平日從君於昏以致亂亡雖殺身不足
以償其責也使其中有守義執節之臣將以死諫
豈肯相隨入崔氏之宮耶但晏嬰號為賢者平時
知君之必陷於亂亡而不能諫一旦有事則假社
稷為重以自明其不必死使後世貪生忘義者得
以藉口而先儒或是其言亦習焉而未之察耳
公會晉侯宋公衞侯鄭伯曹伯莒子邾子滕子薛伯把
伯小邾子于夷儀
(左傳)晉侯濟自泮(泮杜注闕)會于夷儀伐齊以報朝歌之役
(朝歌役在二十三年)齊人以莊公說使隰鉏請成慶封如師(鉏隰)
(朋之曾孫慶封獨使于晉不通諸侯故不書)男女以班賂晉侯以宗器樂
器自六正五吏三十帥三軍之大夫百官之正長師
旅及處守者皆有賂(六正三軍之六卿五吏文職三十帥武職皆軍卿之屬官百官)
(正長羣有司師旅小將帥處守守國者賂財賄)晉侯許之使叔向告于諸侯
公使子服惠伯對曰君舍有罪以靖小國君之惠也
寡君聞命矣
晉會諸侯于夷儀本謀伐齊以報朝歌之役崔杼
弑君本以私忿會諸侯之伐遂以莊公之弑自解
夫莊公既死則齊可不伐而崔杼覆載不容之惡
不可不討使晉能申明大義命齊人及崔氏之宗
黨皆安堵而獨有討於杼躬率諸侯進薄於城下
齊之臣庶服義懷德各有奮心杼之力能獨抗乎
誅其賊置其君以定其國則晉之六卿魯之三桓
皆有戢志矣不知出此而以賂罷兵此晉覇所以
遂衰而終以自敝與
(附錄左傳)晉侯使魏舒宛沒逆衞侯(衞獻公以十四年奔齊)將使衞
與之夷儀崔子止其帑以求五鹿(崔杼欲得衞之五鹿故留衞侯妻子)
(于齊以質之)
六月壬子鄭公孫舍之帥師入陳
(左傳)初陳侯會楚子伐鄭(在前年)當陳隧者井堙木刊(隧徑)
(也堙塞也刊除也)鄭人怨之六月鄭子展子產帥車七百乘
伐陳宵突陳城(突穿也)遂入之陳侯扶其太子偃師奔
墓(欲逃冡閒)遇司馬桓子(陳之司馬)曰載余曰將廵城(不欲載公以廵)
(城辭)遇賈獲(賈獲陳大夫)載其母妻下之而授公車公曰舍
而母辭曰不祥(雖急猶不欲男女無别)與其婁扶其母以奔墓
亦免子展命師無入公官與子產親御諸門(欲服之而已故)
(禁侵掠)陳侯使司馬桓子賂以宗器陳侯免擁社(免喪服擁)
(社抱社主示服)使其衆男女别而纍以待于朝(纍自囚繋以待命)子
展執縶而見(縶馬繮)再拜稽首承飲而進獻(示不失臣敬)子
美入數俘而出(子美子產也但數其所獲人數不將以歸)祝祓社司徒致
民司馬致節司空致地乃還(祓除也節兵符陳亂故正其衆官修其所職以)
(安定之)
去秋夷儀之會楚合陳蔡許伐鄭是年復會夷儀
鄭慮楚復来先帥師入陳以奪其心鄭以蕞爾國
當南北之衝晉楚之師更至疊出自子產得政不
獨修辭執禮足以服彊大而軍政之修守不可拔
攻則必克以是知立國貴自彊也
秋八月己巳諸侯同盟于重丘(重丘杜注齊地寰宇記聊城縣東北有重丘聊)
(城今山東東昌府治)
(左傳)秋七月己巳(己巳七月十二日經書八月誤)同盟于重丘齊成故
也
夷儀之會不書伐以齊逆服兵不加也杜氏預謂
伐齊而書同盟以明齊亦同盟非也使齊果同盟
當特書諸侯及齊某盟以著其失賊列姦之罪矣
據經會不書伐而同盟書諸侯乃中有閒事之恒
辭盖晉既許齊成齊亂未定崔杼既不敢自行又
懼他人見諸侯而生異議實未嘗使人出受盟耳
(附錄左傳)趙文子為政(趙武代范匄)令薄諸侯之幣而重其禮
穆叔見之謂穆叔曰自今以往兵其少弭矣(弭止也)齊
崔慶新得政將求善于諸侯武也知楚令尹(令尹屈建)若
敬行其禮道之以文辭以靖諸侯兵可以弭(為二十七年晉)
(楚盟于宋傳)
公至自會
衞侯入于夷儀
(左傳)衞獻公入于夷儀
(公羊傳)陳儀者何衞之邑也曷為不言入于衞諼君以
弑也(諼詐也時衞侯為剽所逐不能自復詐言願居是邑為剽臣然後伺候閒隙使甯喜弑之)
衞侯之入夷儀與鄭伯突同而或名或不名者鄭
伯奪正以立國人君之諸侯助之不知其義不可
以有國也故特書其名以絶之若衎之出奔雖不
為無罪而非突比故止書其爵此輕重之權衡也
楚屈建帥師滅舒鳩
(左傳)楚薳子馮卒屈建為令尹(屈建子木)屈蕩為莫敖(代屈建)
舒鳩人卒叛(前年辭不叛)楚令尹子木伐之及離城(杜注舒鳩)
(城)吴人救之子木遽以右師先(先至舒鳩)子彊息桓子捷
子駢子盂帥左師以退(五人不及子木與吴相遇而退)吴人居其閒
七日(居楚兩軍之閒)子彊曰久將墊隘隘乃禽也(墊隘慮水雨)不
如速戰請以其私卒誘之簡師陳以待我(簡閱精兵駐後為陳)
我克則進奔則亦視之乃可以免不然必為吴禽從
之五人以其私卒先擊吴師吴師奔登山以望見楚
師不繼復逐之傅諸其軍(吴還逐五子至其本軍)簡師會之吴
師大敗遂圍舒鳩舒鳩潰八月楚滅舒鳩
晉霸既衰楚勢益彊諸侯畏之故滅國書大夫之
名氏自是凡大夫帥師滅國皆以名見而不復書
人矣滅國不書大夫者吴也其威猶未盛於中夏
也
冬鄭公孫夏帥師伐陳(夏公羊作蠆)
(左傳)鄭子產獻捷于晉(獻入陳之功)戎服將事晉人問陳之
罪對曰昔虞閼父為周陶正以服事我先王(閼父舜之後當)
(周之興閼父為武王陶正)我先王賴其利器用也與其神明之後
也(舜聖故謂之神明)庸以元女大姬配胡公(庸用也元女武王之長女胡公)
(閼父之子滿也)而封諸陳以備三恪(周封夏殷後又封舜後謂之三恪示敬也)則
我周之自出至于今是賴桓公之亂蔡人欲立其出
(陳桓公鮑卒陳亂事在魯桓五年蔡出桓公子厲公)我先君莊公奉五父而立
之(五父佗桓公弟殺大子免而代之鄭莊公因定其位)蔡人殺之我又與蔡人
奉戴厲公至于莊宣皆我之自立(陳莊公宣公皆厲公子)夏氏
之亂成公播蕩又我之自入君所知也(宣公十一年陳夏徵舒弑)
(靈公靈公之子成公奔晉自晉因鄭而入)今陳忘周之大德蔑我大惠棄
我姻親介恃楚衆以馮陵我敝邑不可億逞(億度也逞盡也)
我是以有往年之告(謂鄭伯稽首告晉請伐陳)未獲成命則有我
東門之役(前年陳從楚伐鄭東門)當陳隧者井堙木刊敝邑大
懼不競而恥大姬天誘其衷啓敝邑心陳知其罪授
手于我用敢獻功晉人曰何故侵小對曰先王之命
唯罪所在各致其辟且昔天子之地一圻(方千里)列國
一同(方百里)自是以衰(衰差降)今大國多數圻矣若無侵
小何以至焉晉人曰何故戎服對曰我先君武莊為
平桓卿士(鄭武公莊公為周平王桓王卿士)城濮之役文公布命曰
(晉文公)各復舊職命我文公戎服輔王以受楚捷不敢
廢王命故也士莊伯不能詰(士莊伯士弱也)復于趙文子文
子曰其辭順犯順不祥乃受之冬十月子展相鄭伯
如晉拜陳之功(謝晉受其功)子西復伐陳陳及鄭平仲尼
曰志有之(志古書)言以足志文以足言(足猶成也)不言誰知
其志言之無文行而不遠晉為伯鄭入陳非文辭不
為功慎辭哉
鄭再伐陳取成而還陳不能報楚不敢問以子產
方明其政刑衆知鄭之不可侮也
(附錄左傳)楚蒍掩為司馬(蒍子馮之子)子木使庀賦(庀治)數甲兵
(數閱)甲午蒍掩書土田(書土地之所宜)度山林(量度山林之材以供國用)鳩
藪澤(鳩聚也聚成藪澤使民不得焚燎以備田獵之處)辨京陵(辨别也絶高曰京大阜曰)
(陵别之以為冢墓之地)表淳鹵(淳鹵埆薄之地表異輕其賦税)數疆潦(疆界有流潦者)
(計數減其租入)規偃豬(偃豬下濕之地規度其受水多少)町原防(廣平曰原防隄也隄)
(防閒地不得方正如井田别為小頃町)牧隰皋(隰皋水崖下濕為芻牧之地)井衍沃
(衍沃平美之地則制以為井田)量入修賦(量九土之所入而治理其賦税)賦車籍馬
(籍疏其毛色歲齒以備軍用)賦車兵徒卒甲楯之數(車兵甲士數器仗有常數)
既成以授子木禮也(得治國之禮𫝊言楚之所以興)
十有二月吴子遏伐楚門于巢卒(遏公羊穀梁作謁)
(左傳)十二月吴子諸樊伐楚以報舟師之役(舟師在二十四年)
門于巢(攻巢門)巢牛臣曰(牛臣巢人)吴王勇而輕若啓之(啓開)
(門也)將親門我獲射之必殪是君也死疆其少安從之
吴子門焉牛臣隠于短牆以射之卒
(公羊傳)門于巢卒者何入門乎巢而卒也入門乎巢而
卒者何入巢之門而卒也吴子謁何以名傷而反未
至乎舍而卒也
(穀梁傳)以伐楚之事門于巢卒也(因伐楚而經巢)于巢者外乎
楚也(言于巢則不在楚)門于巢乃伐楚也(先攻巢乃可伐楚)諸侯不
生名取卒之名加之伐楚之上者見以伐楚卒也其
見以伐楚卒何也古者大國過小邑小邑必飾城而
請罪禮也(飾城者修守備請罪問所以致師之意)吴子謁伐楚至巢入
其門門人射吴子有矢創反舍而卒古者雖有文事
必有武備非巢之不飾城而請罪非吴子之自輕也
(非責兩譏之也)
舉卒之名加於伐楚之上與七年鄭伯髠頑如會
卒于鄵同義皆以便文耳門于巢謂攻其城而門
焉見遏之死於兵也若暴疾過巢門而卒則當書
卒于巢
(附錄左傳)楚子以滅舒鳩賞子木辭曰先大夫蒍子之功
也以與蒍掩(往年楚子將伐舒鳩蒍子馮請退師以湏其叛故)晉程鄭卒
子產始知然明(前年然明謂程鄭將死今如其言故知之)問為政焉對曰
視民如子見不仁者誅之如鷹鸇之逐鳥雀也子產
喜以語子大叔且曰他日吾見蔑之面而已(蔑然明名)今
吾見其心矣子大叔問政于子產子產曰政如農功
日夜思之思其始而成其終朝夕而行之行無越思
如農之有畔其過鮮矣衞獻公自夷儀使與甯喜
言(求復國也)甯喜許之大叔文子聞之(大叔儀)曰烏乎詩所
謂我躬不說皇恤我後者甯子可謂不恤其後矣(詩小)
(雅謂甯子必身受禍不得恤其後也)將可乎哉殆必不可君子之行思
其終也思其復也書曰慎始而敬終終以不困(周書蔡仲)
(之命)詩曰夙夜匪解以事一人今甯子視君不如奕棋
其何以免乎奕者舉棋不定不勝其耦(耦對敵也)而况置
君而弗定乎必不免矣九世之卿族一舉而滅之可
哀也哉(甯氏出自衞武公及喜九世也明年衞獻公歸國二十七年果殺甯喜)會于
夷儀之歲齊人城郟(在二十四年不直言會夷儀者别二十五年夷儀會)其五
月秦晉為成(自十四年十三國伐秦至是始平)晉韓起如秦涖盟秦
伯車如晉涖盟(伯車秦伯之弟鍼也)成而不結(𫝊為後年修成起本)
日講春秋解義卷四十三
