欽定四庫全書
日講春秋解義卷十七
僖公
十年春王正月公如齊
盟柯以後莊公因昏姻一再如齊自此魯不朝齊
幾二十年盖桓公霸業未盛不責諸侯以朝禮今
僖始朝齊見於葵丘之後霸勢益張諸侯不朝周
而朝霸主自此始矣
狄滅温温子奔衛
(左傳)十年春狄滅温蘇子無信也(蘇子周司寇蘇公之後也國于温故曰温)
(子)蘇子叛王即狄又不能于狄(叛王事在莊十九年)狄人伐之
王不救故滅蘇子奔衛
弦江黃近楚楚侵而滅之諸侯不能救以其遠也
温乃畿内之國而狄滅之諸侯坐視不救所以病
齊桓也
晉里克弑其君卓(卓公羊作卓子弑卓在前年而以今春書者從赴也)
國人不子之義已見於奚齊之死故於卓正其君
臣之名以著里克弑逆之罪也驪姬作難所難者
里克耳使克眀於大義據經廷諍以動其君聞優
施之言執節不貳固大子以攜其黨多為之故以
變其志驪姬之謀未必不懈使獻公終不能寤而
殺申生則以死徇之大臣匡君師傅受子之義交
盡矣乃以中立求免固䜛賊之謀速申生之死克
尚有人心哉故正其弑君之罪以示人臣遭遇國
難求生避禍以陷於大惡而終亦不免於死亡者
先儒有言為人臣子而不眀於春秋之義必陷簒
弑之誅死罪之名豈不信與
及其大夫荀息
(公羊傳)及者何累也弑君多矣舍此無累者乎曰有孔
父仇牧皆累也舍孔父仇牧無累者乎曰有有則此
何以書賢也何賢乎荀息荀息可謂不食其言矣其
不食其言奈何奚齊卓子者驪姬之子也荀息傅焉
驪姬者國色也(其顔色一國之選)獻公愛之甚欲立其子于
是殺世子申生申生者里克傅之獻公病將死謂荀
息曰士何如則可謂之信矣荀息對曰使死者反生
生者不愧乎其言則可謂信矣獻公死奚齊立里克
謂荀息曰君殺正而立不正廢長而立幼如之何願
與子慮之荀息曰君嘗訊臣矣臣對曰使死者反生
生者不愧乎其言則可謂信矣里克知其不可與謀
退弑奚齊荀息立卓子里克弑卓子荀息死之荀息
可謂不食其言矣
(穀梁傳)以尊及卑也荀息閑也
荀息從君於昏而春秋以死節書比於孔父仇牧
何也人情於死生之際每至奪其本心甘棄名義
而不顧息之不食其言亦足以愧天下受寄託之
任而背之者矣故進之以甚苟免之惡也使荀息
初聞獻公廢立之命即能以大義争之使知變易
國常非所以全二子則其義益高其功益遠左氏
引白圭之詩盖嘉息之不食其言而深惜其始言
之玷也司馬光之論篤矣
夏齊侯許男伐北戎
北戎或曰即山戎或曰非也當時患有大於戎者
狄滅温楚滅弦圍許舍此不圖而從事於戎是不
務德而勤遠略况許方患楚而驅以伐戎亦非用
人之道也
晉殺其大夫里克
(左傳)夏四月周公忌父王子黨會齊隰朋立晉侯(周公忌父)
(周卿士王子黨周大夫)晉侯殺里克以說(自解說不簒)將殺里克公
使謂之曰微子則不及此雖然子弑二君與一大夫
為子君者不亦難乎對曰不有廢也君何以興欲加
之罪其無辭乎臣聞命矣伏劒而死于是㔻鄭聘于
秦且謝緩賂故不及(㔻鄭里克黨以在秦故不及與里克俱死)
(公羊傳)里克弑二君則曷為不以討賊之辭言之惠公
之大夫也然則孰立惠公里克也里克弑奚齊卓子
逆惠公而入里克立惠公則惠公曷為殺之惠公曰
爾既殺夫二孺子矣又將圖寡人為爾君者不亦病
乎于是殺之然則曷為不言惠公之入晉之不言出
入者踊為文公諱也(踊豫也獻公殺申生文公惠公恐見及出奔不子當絶還入為)
(簒文公功足以并掩前人之惡故惠公入懷公出文公入皆不書悉為文公諱故也為文公諱者欲眀文)
(公之功大也)齊小白入于齊則曷為不為桓公諱桓公之
享國也長美見乎天下故不為之諱本惡也文公之
享國也短美未見乎天下故為之諱本惡也
(穀梁傳)稱國以殺罪累上也里克弑二君與一大夫其
以累上之辭言之何也其殺之不以其罪也其殺之
不以其罪奈何里克所為弑者為重耳也夷吾曰是
又將殺我乎故殺之不以其罪也其為重耳弑奈何
晉獻公伐虢得麗姬獻公私之有二子長曰奚齊稚
曰卓子麗姬欲為亂(亂謂殺申生而立其子)故謂君曰吾夜者
夢夫人趨而来曰吾苦畏(夫人申生母)胡不使大夫將衛
士而衛冢乎公曰孰可使曰臣莫尊于世子則世子
可故君謂世子曰麗姬夢夫人趨而来曰吾苦畏女
其將衛士而往衛冢乎世子曰敬諾築宫宫成麗姬
又曰吾夜者夢夫人趨而来曰吾苦飢世子之宫已
成則何為不使祠也故獻公謂世子曰其祠世子祠
已祠致福于君君田而不在麗姬以酖為酒藥脯以
毒獻公田来麗姬曰世子已祠故致福于君君將食
麗姬跪曰食自外来者不可不試也覆酒于地而地
賁(賁沸起也)以脯與犬犬死麗姬下堂而啼呼曰天乎天
乎國子之國也子何遲于為君君喟然歎曰吾與女
未有過切(吾與女未有過差切急)是何與我之深也使人謂世
子曰爾其圖之世子之傅里克謂世子曰入自眀入
自眀則可以生不入自眀則不可以生世子曰吾君
已老矣已昏矣若此而入自眀眀則麗姬必死麗姬
死則吾君不安所以使吾君不安者吾不若自死吾
寧自殺以安吾君以重耳為寄矣(慮麗姬又譛重耳故以託里克使保)
(全之)刎脰而死故里克所為弑者為重耳也夷吾曰是
又將殺我也
里克既負弑君之罪晉人殺之則當從州吁無知
之例為討賊之詞乃稱國以殺而不去其官以惠
公殺之不以其罪也始以賂求既而背之又懼其
意在重耳而假詞以殺之非能為二孺子討賊也
秋七月
(附錄左傳)晉侯改葬共太子(共太子申生也)秋狐突適下國(下國曲沃)
(新城)遇太子太子使登僕(忽如夢而相見狐突本為申生御故復使登車為僕)而
告之曰夷吾無禮余得請于帝矣將以晉畀秦秦將
祀余對曰臣聞之神不歆非類民不祀非族君祀毋
乃殄乎且民何罪失刑乏祀君其圖之君曰諾吾將
復請七日新城西偏將有巫者而見我焉(將因巫而見)許
之遂不見及期而往告之曰帝許我罰有罪矣敝于
韓(敝敗也韓杜注晉地今屬陕西西安府地名韓原)㔻鄭之如秦也言于
秦伯曰吕甥郤稱冀芮實為不從若重問以召之(三子)
(晉大夫不從不與秦賂問聘問之幣)臣出晉君君納重耳蔑不濟矣
冬大雨雪(雪公羊作雹)
(公羊傳)何以書記異也
春秋書大雨雪者三在隠則以日書在桓則以月
書此以時書周之冬酉戌亥月也是時隂結而未
凝故以大雨雪為異
(附錄左傳)冬秦伯使泠至報問且召三子(泠至秦大夫)郤芮曰
幣重而言甘誘我也遂殺㔻鄭祁舉及七輿大夫左
行共華右行賈華叔堅騅歂纍虎特宫山祁皆里㔻
之黨也(祁舉晉大夫七輿侯伯七命副車七乘每乘一大夫主之七子七輿大夫)㔻豹奔
秦(㔻豹㔻鄭之子)言于秦伯曰晉侯背大主而忌小怨民弗
與也(大主秦也小怨里㔻)伐之必出公曰失衆焉能殺(謂殺里㔻之黨)
違禍誰能出君(謂豹避禍也為眀年晉殺㔻鄭𫝊)
十有一年春晉殺其大夫㔻鄭父
(左傳)十一年春晉侯使以㔻鄭之亂来告(釋經書在今年)
(穀梁傳)稱國以殺罪累上也
按左氏㔻鄭言于秦伯欲出晉君則信有罪矣曷
為稱國以殺而不去其官鄭非弑君之賊也惠公
徒以其異已而殺之則殺之不以罪觀㔻鄭之事
則里克之死出於惠公之私而非以討賊益眀矣
其稱國者兼罪用事之臣不能格君心之非而贊
其濫刑以危國也
(附錄左傳)天王使召武公内史過賜晉侯命(召武公周卿士内史過周)
(大夫諸侯即位天子賜之命圭為瑞)受玉惰過歸告王曰晉侯其無後
乎王賜之命而惰于受瑞先自棄也已其何繼之有
禮國之幹也敬禮之輿也不敬則禮不行禮不行則
上下昏何以長世(為惠公不終張本)
夏公及夫人姜氏會齊侯于陽穀
公之娶夫人之歸皆不見於經合禮故也夫人於
𫝊無考而按其時代當為桓公之女可以歸寧不
可以與會公稔知桓莊之失而不改其轍桓公親
見兩國之事亦苟循其迹以兩君相會而使婦人
厠於其間桓公之志益怠業益衰至楚人滅黃而
不能救於是可徵矣
(附錄左傳)夏揚拒泉皋伊雒之戎(揚拒泉皋杜注皆戎邑伊闕北有泉亭今河南)
(洛陽縣西南有前城即泉亭也伊雒之戎杜注諸雜戎居伊水雒水之間者)同伐京師入
王城焚東門王子帶召之也(王子帶甘昭公召戎欲因以簒位)秦晉
伐戎以救周秋晉侯平戎于王(為二十四年天王出居鄭𫝊)
秋八月大雩
(穀梁傳)雩月正也雩得雨曰雩不得雨曰旱(禮龍見而雩常事不)
(書書者皆以旱也故得雨則喜以月為正也不得雨則書旱眀旱災成)
冬楚人伐黃
(左傳)黃人不歸楚貢冬楚人伐黃(黃人恃齊故)
貫之&KR0576;管敬仲言于齊侯曰江黃遠齊而近楚楚
為利之國也若伐而不能救則無以宗諸侯矣桓
公不聽遂與之盟既知力不能救乃與之盟以怒
楚而速其亡桓公之處心不仁而制事亦失理矣
故春秋於弦温之滅皆不書伐而黃獨書伐以示
告命既至效死固守更歴三時援絶勢窮而上下
同力以&KR0556;滅為可哀也
十有二年春王三月庚午日有食之(不書朔官失之)
(附錄左傳)十二年春諸侯城衛楚丘之郛懼狄難也(為眀年春)
(狄侵衛𫝊)
夏楚人滅黃
(左傳)黃人恃諸侯之睦于齊也不共楚職曰自郢及我
九百里焉能害我(郢楚都)夏楚滅黃
(穀梁傳)貫之盟管仲曰江黃遠齊而近楚楚為利之國
也若伐而不能救則無以宗諸侯矣(宗諸侯謂諸侯宗之)桓公
不聽遂與之盟管仲死楚伐江滅黃桓公不能救故
君子閔之也
春秋滅人之國其罪則一而見滅之例有三以歸
者既無死難之節又無興復之志貪生畏死甘就
執辱其罪為重許斯頓牂之類是也出奔者雖不
能死社稷猶有興復之望焉託於諸侯禮稱寓公
其罪為輕弦子温子之類是也若夫國滅而死於
其位是謂得正而斃於事為不幸於禮為無愆公
羊氏所謂亡國之善詞上下之同力也若江黃二
國是矣
秋七月
(附錄左傳)王以戎難故討王子帶(子帶前年召戎伐周)秋王子帶奔
齊冬齊侯使管夷吾平戎于王使隰朋平戎于晉
(前年晉救周伐戎故戎與周晉不和)王以上卿之禮饗管仲管仲辭曰
臣賤有司也有天子之二守國高在(國子高子天子所命為齊守臣)
(皆上卿也)若節春秋来承王命何以禮焉(節時也)陪臣敢辭
(諸侯之臣稱于天子曰陪臣)王曰舅氏(伯舅之使故曰舅氏)余嘉乃勲應乃
懿德謂督不忘往踐乃職無逆朕命(功勲美德可謂正而不可忘者)
(不言位而言職者管仲位卑而執齊政故欲以職尊之)管仲受下卿之禮而還
(不敢以職自高卒受本位之禮)君子曰管氏之世祀也宜哉讓不忘
其上詩曰愷悌君子神所勞矣(詩大雅言樂易君子為神所勞来故世祀)
(也)
冬十有二月丁丑陳侯杵臼卒(杵公羊作處)
十有三年春狄侵衛
春秋之初狄最盛彊桓公雖救邢衛未嘗親與敵
戰今見楚人滅黃而齊不能救是以復逞志於衛
眀年侵鄭逼近王都而淮夷亦来病杞盖霸者以
力假仁其心不能有勤而無怠故其業必至初盛
而終衰觀春秋所書則知仲尼之徒所以不道桓
文之事也
(附錄左傳)十三年春齊侯使仲孫湫聘于周且言王子帶
(前年王子帶奔齊言欲復之)事畢不與王言歸復命曰未可王怒
未怠其十年乎不十年王弗召也
夏四月葬陳宣公
公會齊侯宋公陳侯衛侯鄭伯許男曹伯于鹹(鹹杜注衛地東)
(郡濮陽縣東南有鹹城在今直隸開州東南)
(左傳)夏會于鹹淮夷病杞故且謀王室也秋為戎難
故諸侯戌周齊仲孫湫致之(致諸侯戌卒)
(穀梁傳)兵車之會也
鹹之會謀城杞也城杞之諸侯即在會者凡土功
龍見而戒事夏之二月周之四月也水昏正而栽
日至而畢日至夏之十一月周之正月也故會在
今年之夏眀年春始城之正合土功之時盖諸侯
受功於會旋返其國至眀年春始各就功役耳
秋九月大雩
冬公子友如齊
觀友之聘則齊侯在國眀矣以是知諸侯咸返其
國也
(附錄左傳)冬晉荐饑(麥禾皆不熟)使乞糴于秦秦伯謂子桑與
諸乎對曰重施而報君將何求(言不損秦)重施而不報其
民必攜攜而討焉無衆必敗(不義故民離)謂百里與諸乎
(百里秦大夫)對曰天災流行國家代有救災恤鄰道也行
道有福㔻鄭之子豹在秦請伐晉(欲為父報怨)秦伯曰其
君是惡其民何罪秦于是乎輸粟于晉自雍及絳相
繼(雍杜注秦國都今陕西鳳翔縣南有古雍城絳杜注晉國都)命之曰汎舟之役
(雍臨渭絳臨汾從渭水運入河汾)
十有四年春諸侯城緣陵(緣陵杜注杞邑後漢志北海郡有營陵縣薛瓚曰春秋謂)
(之緣陵是也其故城在樂昌縣東南今屬山東青州府)
(左傳)十四年春諸侯城緣陵而遷杞焉不書其人有闕
也(闕謂器用未具城池未固而去為惠不終也)
(公羊傳)孰城之城杞也曷為城杞滅也孰滅之盖徐莒
脅之曷為不言徐莒脅之為桓公諱也曷為為桓公
諱上無天子下無方伯天下諸侯有相滅亡者桓公
不能救則桓公恥之也然則孰城之桓公城之曷為
不言桓公城之不與諸侯專封也曷為不與實與而
文不與文曷為不與諸侯之義不得專封也諸侯之
義不得專封則其曰實與之何上無天子下無方伯
天下諸侯有相滅亡者力能救之則救之可也
(穀梁傳)其曰諸侯散辭也(直曰諸侯無大小之序是各自欲城無總一之者非伯者)
(所制故曰散辭)聚而曰散何也諸侯城有散辭也桓德衰矣
不書城杞杞未遷也齊桓之城三國書辭各異邢
以自遷為文則其國尚存無專封之嫌故再序三
國之師以見得救患恤鄰之義也楚丘之城則衛
已滅而復封之其功雖大其事尤專故没諸侯而
不書以責其不稟王命也至於緣陵之城則淮夷
病杞諸侯城而遷之其功不若楚丘之大其事亦
不若楚丘之專故直書諸侯而不序所謂輕重之
權衡曲直之繩墨於此可見矣
夏六月季姬及鄫子遇于防使鄫子来朝(鄫穀梁作繒後同杜注鄫)
(國琅琊鄫縣今山東嶧縣東有鄫城)
(左傳)鄫季姬来寧公怒止之以鄫子之不朝也夏遇于
防而使来朝
(公羊傳)鄫子曷為使乎季姬来朝(言為季姬所使)内辭也非使
来朝使来請已也
(穀梁傳)遇者同謀也来朝者来請已也朝不言使言使
非正也以病繒子也
范甯曰魯女無故遠會諸侯遂得滛通此亦事之
未必然左𫝊鄫季姬来寧公怒止之以鄫子之不
朝也故遇于防而使来朝此近合人情但季姬不
繫於鄫乃女子未嫁之稱且遇者邂逅之辭夫婦
相會不宜言遇又眀年宜書鄫季姬歸而曰季姬
歸于鄫義皆未安姑並存以俟參考
秋八月辛夘沙鹿崩(沙鹿杜注山名平陽元城縣東有沙鹿土山今沙鹿山在直隸元城)
(縣東其西有沙鹿城)
(左傳)秋八月辛夘沙鹿崩晉卜偃曰期年將有大咎幾
亡國(國主山川山崩川竭亡國之徵)
(公羊傳)沙鹿者何河上之邑也此邑也其言崩何襲邑
也(襲者嘿陷入于地中)沙鹿崩何以書記異也外異不書此何
以書為天下記異也
(穀梁傳)林屬于山為鹿(鹿山足)沙山名也無崩道而崩故
志之也其日重其變也
國主山川山川之變咎歸國君此年沙鹿崩眀年
晉侯見獲於秦春秋不言事應而事應具存志物
之反常使人恐懼修省之義也
狄侵鄭
冬蔡侯肸卒
(榖梁傳)諸侯時卒惡之也
(附錄左傳)冬秦饑使乞糴于晉晉人弗與慶鄭曰(慶鄭晉大夫)
背施無親幸災不仁貪愛不祥怒鄰不義四德皆失
何以守國虢射曰(虢射惠公舅)皮之不存毛將安傅(皮以喻所)
(許秦城毛以喻糴言既背秦施為怨已深雖與之糴猶無皮而施毛)慶鄭曰棄信背鄰
患孰恤之無信患作失援必斃是則然矣虢射曰無
損于怨而厚于寇不如勿與慶鄭曰背施幸災民所
棄也近猶讎之况怨敵乎弗聽退曰君其悔是哉
十有五年春王正月公如齊
周官行人職諸侯之邦交歲相問殷相聘世相朝
此周之舊典也王制諸侯于天子五年一朝僖公
十年朝齊此年又朝齊盖用五年一朝之禮直同
於事天子矣故曰五霸者三王之罪人也
楚人伐徐
三月公會齊侯宋公陳侯衛侯鄭伯許男曹伯盟于牡
丘遂次于匡公孫敖帥師及諸侯之大夫救徐(帥公羊作率後)
(同牡丘杜注地名闕今聊城縣東北有牡丘或云即春秋會盟處匡杜注衛地在陳留長垣縣西南後漢)
(志長垣縣有匡城今屬直隸大名府)
(左傳)十五年春楚人伐徐徐即諸夏故也三月盟于牡
丘尋葵丘之盟且救徐也(葵丘盟在九年)孟穆伯帥師及諸
侯之師救徐(孟穆伯公孫敖慶父之子)諸侯次于匡以待之
(穀梁傳)兵車之會也遂繼事也次止也有畏也善
救徐也
徐嘗為齊取舒以披楚之與國故楚人滅黃之後
嗣事於徐是徐為齊受師也况楚人憑陵東夏其
勢漸張援徐以遏其鋒當如救焚拯溺且青徐地
接無餽餉越險之難桓公乃逡巡牡丘遂止于匡
而使大夫救徐何其志之衰氣之餒也以霸主合
七國之君尚畏楚而不敢前諸大夫之志能毋怯
士衆之氣尚可鼓乎用此知帝王之道至誠無息
故盛德大業克保於終霸者假仁義以為名則始
勤終怠德衰而業亦墮矣
夏五月日有食之
(左傳)夏五月日有食之不書朔與日官失之也
秋七月齊師曹師伐厲(厲杜注楚與國義陽隨縣北有厲鄉今湖廣隨州北有厲山厲)
(鄉在山下)
(左傳)秋伐厲以救徐也(大夫救徐楚師不退故二師復伐厲救之)
厲介徐楚之間乃楚與國兵法攻所必救伐厲以
救徐也然繼此楚敗徐于婁林則知厲非楚所必
救矣用師而漫無成算無怪其威頓而勢屈也
八月螽(公羊作&KR0977;)
(穀梁傳)螽蟲災也甚則月不甚則時
九月公至自會
(公羊傳)桓公之會不致此何以致久也
春秋於魯君歸國而以會致者始此公自正月如
齊因會諸侯盟于牡丘次于匡以俟大夫之救徐
踰三時而以會致見救徐之無功也
季姬歸于鄫
已夘晦震夷伯之廟
(左傳)震夷伯之廟罪之也于是展氏有隠慝焉(夷伯魯大夫展)
(氏之祖父慝惡也)
(公羊傳)晦者何冥也(晝日而冥)震之者何雷電擊夷伯之廟
者也夷伯者曷為者也季氏之孚也(孚信也季氏所信任臣)季
氏之孚則微者其稱夷伯何大之也曷為大之天戒
之故大之也何以書記異也
(穀梁傳)晦冥也震雷也夷伯魯大夫也因此以見天子
至于士皆有廟天子七廟(祭法曰王立七廟曰考廟王考廟皇考廟顯考廟祖)
(考廟有二祧遠廟稱祧)諸侯五(曰考廟王考廟皇考廟顯考廟祖考廟)大夫三(曰考)
(廟王考廟皇考廟)士二(曰考廟王考廟士上士也)故德厚者流光德薄者
流卑是以貴始德之本也始封必為祖
不曰夷伯之廟震而曰震夷伯之廟眀天人相感
之義也大夫之家廟震事甚微細而聖人不削謹
天變也夷諡伯字在禮大夫既殁雖言於君所稱
諡若字故史冊因之與始卒稱名異劉敞之說非
也
冬宋人伐曹
(左傳)冬宋人伐曹討舊怨也(莊十四年曹與諸侯伐宋)
曹嘗從齊伐宋宋人憾焉今諸侯始貳曹方伐厲
救徐而襄公乘虚伐之宋襄固為不義而自齊桓
剏霸諸侯無私爭者垂三十年至此不能制諸侯
之侵伐即桓德之衰可見矣
楚人敗徐于婁林(婁林杜注徐地下邳僮縣東南有婁亭在今江南虹縣東北)
(左傳)楚敗徐于婁林徐恃救也(恃齊救)
(穀梁傳)夷狄相敗志也
楚人越千里以攻徐齊桓統七國之師畏楚而不
敢進春秋書諸侯盟次大夫帥師於前書齊曹伐
厲宋人伐曹於中書楚人敗徐於後則齊桓之無
志諸侯之解體救徐之不力其情具見矣
十有一月壬戌晉侯及秦伯戰于韓獲晉侯(秦始見經)
(左傳)晉侯之入也秦穆姬屬賈君焉(晉侯入在九年穆姬申生姊秦穆夫)
(人賈君晉獻公次妃賈女也)且曰盡納羣公子(羣公子晉獻武之族宣二年𫝊曰驪)
(姬之亂詛無畜羣公子)晉侯烝于賈君又不納羣公子是以穆
姬怨之晉侯許賂中大夫(中大夫國内執政里㔻等)既而皆背之
賂秦伯以河外列城五(河外河南也)東盡虢略(虢略杜注從河南而)
(東盡虢界今河南嵩縣境是也)南及華山(華山杜注在弘農華隂縣西南今屬陕西西安府)
内及解梁城(解梁城杜注河東解縣今山西臨晉縣東南有解城)既而不與晉
饑秦輸之粟(在十三年)秦饑晉閉之糴(在十四年)故秦伯伐晉
卜徒父筮之吉(徒父秦之掌龜卜者卜人而用筮不能通三易之占故據其所見雜占而)
(言之)涉河侯車敗(秦軍涉河則晉侯車敗也)詰之(秦伯不解謂敗在已故詰之)對
曰乃大吉也三敗必獲晉君其卦遇蠱䷑(巽下艮上蠱)
曰千乘三去三去之餘獲其䧺狐夫狐蠱必其君也
(三去猶易所謂三驅盖卜筮書雜辭以狐蠱為君喻晉惠公也)蠱之貞風也其悔山
也(内卦為貞外卦為悔巽為風秦象艮為山晉象)歲云秋矣我落其實而取
其材所以克也(周九月夏之七月孟秋也艮為山山有木今歲已秋風吹落山木之實則)
(材為人所取)實落材亡不敗何待三敗及韓(秦三敗晉師遂從之及于)
(韓)晉侯謂慶鄭曰寇深矣若之何對曰君實深之可
若何公曰不孫卜右慶鄭吉弗使(惡其不孫)步揚御戎(步揚)
(郤犫之父)家僕徒為右乘小駟鄭入也(鄭所獻馬名小駟)慶鄭曰
古者大事必乘其產生其水土而知其人心安其教
訓而服習其道唯所納之無不如志今乘異產以從
戎事及懼而變將與人易亂氣狡憤隂血周作張脈
僨興外強中乾(狡戾也僨動也氣狡憤于外則血脈必周身而作隨氣張動外雖有強形)
(而内實乾竭)進退不可周旋不能君必悔之弗聽九月晉
侯逆秦師使韓簡視師(韓簡晉大夫韓萬之孫)復曰師少于我
鬭士倍我公曰何故對曰出因其資(謂奔梁求秦)入用其
寵(為秦所納)饑食其粟三施而無報是以来也今又擊之
我怠秦奮倍猶未也公曰一夫不可狃况國乎遂使
請戰曰寡人不佞能合其衆而不能離也君若不還
無所逃命秦伯使公孫枝對曰君之未入寡人懼之
入而未定列猶吾憂也(列位也)苟列定矣敢不承命韓
簡退曰吾幸而得囚(得囚為幸言必敗)壬戌戰于韓原(九月十三)
(日)晉戎馬還濘而止(濘泥也還便旋也小駟不調故墮泥中)公號慶鄭
慶鄭曰愎諫違卜(愎戾也)固敗是求又何逃焉遂去之
梁由靡御韓簡虢射為右輅秦伯將止之(輅迎也止獲也)鄭
以救公誤之(慶鄭不知其將獲秦伯呼使救惠公遂誤其師)遂失秦伯秦獲
晉侯以歸(經書十一月壬戌十四日從赴)晉大夫反首拔舍從之(反首)
(亂頭髮下垂也拔革舍止壊形毁服以示憂慼)秦伯使辭焉曰二三子何其
慼也寡人之從君而西也亦晉之妖夢是踐豈敢以
至(狐突不寐與神言故謂之妖夢申生言帝許罰有罪今將晉君而西以厭息此語踐厭也以至言至)
(于已甚)晉大夫三拜稽首曰君履后土而戴皇天皇天
后土實聞君之言羣臣敢在下風穆姬聞晉侯將至
以大子罃弘與女簡璧登臺而履薪焉(罃康公名弘其母弟也簡)
(璧罃弘姊妹古之宫閉者皆居之臺以抗絶之穆姬欲自罪故登臺而荐之以薪左右上下者必履柴乃)
(得通)使以免服衰絰逆(免衰絰遭喪之服令行人服此逆秦伯)且告曰上
天降災使我兩君匪以玉帛相見而以興戎若晉君
朝以入則婢子夕以死夕以入則朝以死唯君裁之
乃舍諸靈臺(靈臺杜注在京兆鄠縣周之故臺今陕西鄠縣東有鄠宫又東有靈囿囿中有)
(靈臺)大夫請以入公曰獲晉侯以厚歸也既而喪歸焉
用之(若將晉侯入則夫人或自殺)大夫其何有焉(何有猶何得)且晉人
慼憂以重我(謂反首拔舍)天地以要我不圖晉憂重其怒
也我食吾言背天地也重怒難任(任當也)背天不祥必
歸晉君公子縶曰(公子縶秦大夫)不如殺之無聚慝焉(恐夷吾歸)
(復相聚為惡)子桑曰歸之而質其大子必得大成晉未可
滅而殺其君祇以成惡(祇適也)且史佚有言曰(史佚周武王時)
(大史名佚)無始禍無怙亂(恃人亂為己利)無重怒重怒難任陵人
不祥乃許晉平晉侯使郤乞告瑕吕飴甥(郤乞晉大夫瑕吕飴)
(甥即吕甥也盖姓瑕吕名飴甥字子金)且召之(晉侯聞秦將許之平故告吕甥召使迎已)子
金教之言曰朝國人而以君命賞(恐國人不從故先賞之于朝)且
告之曰孤雖歸辱社稷矣其卜貳圉也(貳代也圉惠公大子懷公)
衆皆哭(哀君不還國)晉于是乎作爰田(爰易也言分公田之税舊應入公者)
(改易與所賞之衆)吕甥曰君亡之不恤而羣臣是憂惠之至
也將若君何衆曰何為而可對曰征繕以輔孺子(征賦)
(也繕治也孺子謂大子圉)諸侯聞之喪君有君羣臣輯睦甲兵益
多好我者勸惡我者懼庶有益乎衆說晉于是乎作
州兵(五黨為州州二千五百家也因此又使州長各繕甲兵)初晉獻公筮嫁伯
姬于秦遇歸妹䷵(兑下震上歸妹)之睽䷥(兑下雜上睽歸妹上六變)
(而為睽)史蘇占之曰不吉(史蘇晉卜筮之史)其繇曰士刲羊亦
無&KR0954;也女承筐亦無貺也(周易歸妹上六爻辭也離為中女震為長男故稱士)
(女&KR0954;血也貺賜也刲羊士之功承筐女之職上六無應所求不獲故下刲無血上承無實不吉之象也)
西鄰責言不可償也(兑西方也兑為口舌以兑從震是口舌雷動)歸妹之
睽猶無相也(歸妹女嫁之卦睽乖離之象故曰無相相助也)震之離亦離之
震(二卦變而氣相通)為雷為火為嬴敗姬(震為雷為木離為火木者火之母火)
(動熾而焚木女嫁反害母家之象故曰為嬴敗姬)車說其輹火焚其旗不利
行師敗于宗丘(輹車下縛也震為車上六爻在震則無應故車脱輹在離則失位故火焚)
(旗言皆失車火之用也車敗旗焚故不利行師火還害母故敗不出國外近在宗邑丘猶邑也)歸妹
睽孤寇張之弧(此睽上九爻辭也處睽之極故曰睽孤失位孤絶故遇寇難而有弓矢之)
(警皆不吉之象)姪其從姑(震木離火火從木生離為震妹于火為姑謂我姪者我謂之姑此子)
(圉質秦之象)六年其逋逃歸其國而棄其家(逋亡也家謂子圉婦懷嬴)
眀年其死于高梁之虚(惠公死之眀年文公入殺懷公于高梁高梁杜注晉地在)
(平陽府楊氏縣西南今山西臨汾縣梁墟是)及惠公在秦曰先君若從史
蘇之占吾不及此夫韓簡侍曰龜象也筮數也物生
而後有象象而後有滋滋而後有數先君之敗德及
可數乎史蘇是占勿從何益(言龜以象示筮以數告象數相因而生然後有)
(占占所以知吉凶不能變吉凶先君敗德致公及此非筮數所生雖復不從史蘇何益于禍)詩曰
下民之孽匪降自天僔沓背憎職競由人(詩小雅言民之邪惡)
(非天所降僔沓面語背相憎疾主于競逐為惡者由人耳因以諷諫惠公有以召此禍也)十月
晉隂飴甥會秦伯盟于王城(隂飴甥即吕甥也食采于隂故曰隂飴甥今山)
(西霍州吕鄉有隂地村王城杜注秦地馮翊臨晉縣東有王城在今陕西朝邑縣東)秦伯曰晉
國和乎對曰不和小人恥失其君而悼喪其親(痛其親為)
(秦所殺)不憚征繕以立圉也曰必報讎寧事戎狄君子
愛其君而知其罪不憚征繕以待秦命曰必報德有
死無二以此不和秦伯曰國謂君何對曰小人慼謂
之不免君子恕以為必歸小人曰我毒秦秦豈歸君
(毒謂三施不報)君子曰我知罪矣秦必歸君貳而執之服而
舍之德莫厚焉刑莫威焉服者懷德貳者畏刑此一
役也秦可以霸納而不定廢而不立以德為怨秦不
其然秦伯曰是吾心也改館晉侯饋七牢焉(牛羊豕各一為)
(一牢)蛾析謂慶鄭曰(蛾析晉大夫)盍行乎對曰陷君于敗敗
而不死又使失刑非人臣也臣而不臣行將焉入十
一月晉侯歸丁丑殺慶鄭而後入(丁丑月二十九日)是歲晉
又饑秦伯又餼之粟曰吾怨其君而矜其民且吾聞
唐叔之封也箕子曰其後必大晉其庸可冀乎(唐叔晉始)
(封之君武王之子箕子宋世家云紂親戚也)姑樹德焉以待能者于是秦
始征晉河東置官司焉(征賦也河東即惠公許賂秦以河外列城五之地)
(公羊傳)此偏戰也何以不言師敗績君獲不言師敗績
也
(穀梁傳)韓之戰晉侯失民矣以其民未敗而君獲也
秦伯伐晉而經不書伐專罪晉也獲晉侯不書以
歸未至其國都也不書師敗績君重於師故君獲
不言師敗績也晉侯三施不報抗兵逆戰及見獲
於秦秦伯舍諸國外而旋歸之在晉侯為自取敗
在秦伯為善處勝故書法如此
日講春秋解義卷十七
