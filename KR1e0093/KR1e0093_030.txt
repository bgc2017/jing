欽定四庫全書
日講春秋解義卷三十
宣公
十有四年春衛殺其大夫孔達
(左傳)十四年春孔達縊而死衞人以說于晉而免(以殺告故)
(免于伐)遂告于諸侯曰寡君有不令之臣達構我敝邑
于大國既伏其罪矣敢告衛人以為成勞復室其子
(以逹有平國之功故以女妻其子)使復其位
孔達自縊而稱國以殺端本清源之意也進謀者
臣而制命者君始則用其謀以行私終則殺其人
以謝過可乎此與魯刺公子買之事無異故不去
其官
夏五月壬申曹伯夀卒
晉侯伐鄭
(左傳)夏晉侯伐鄭為邲故也(晉敗于邲鄭遂屬楚)告于諸侯蒐焉
而還中行桓子之謀也曰示之以整使謀而來(使鄭自謀)
(而來服晉)鄭人懼使子張代子良于楚(十二年子良質于楚子張穆公孫)
鄭伯如楚謀晉故也鄭以子良為有禮故召之(有讓國之)
(禮事在四年)
晉以救鄭致敗于邲鄭乃翻然從楚楚之得志於
諸侯未有甚於此時者也而晉景奮然自將以伐
鄭自是合諸侯以伐鄭者一同盟者四皆君親之
於是齊魯從而鄭亦服是以為國貴自彊也
秋九月楚子圍宋
(左傳)楚子使申舟聘于齊(申舟無畏)曰無假道于宋亦使公
子馮聘于晉不假道于鄭申舟以孟諸之役惡宋(文十)
(年楚子田孟諸無畏抶宋公僕)曰鄭昭宋聾(昭明也聾暗也)晉使不害我則
必死王曰殺女我伐之見犀而行(犀申舟子以子託王示必死)及
宋宋人止之華元曰過我而不假道鄙我也鄙我亡
也(以我比其邊鄙是與亡國同)殺其使者必伐我伐我亦亡也亡
一也乃殺之楚子聞之投袂而起(投振也)屨及于窒皇
(窒皇寢門闕)劍及于寢門之外車及于蒲胥之市(蒲胥楚市言其)
(興師甚速)秋九月楚子圍宋
楚莊始則滅蕭以逼宋繼則伐宋以聲其救蕭之
罪又遣使不假道以激怒於宋而使殺之至是國
君親將環其國而攻之宋為晉受兵而晉坐視不
救咎在晉耳胡氏安國於衛人救陳以為著宋之
罪而伐宋圍宋皆曰宋所自取失經旨矣晉之失
謀莫過於置宋不救盖果能悉師救宋因宋以守
雖勝不可必而楚人糧盡師老無功而退天下諸
侯畏楚之殘服晉之義必將改圖北嚮而霸事可
成乃比之雖鞭之長不及馬腹不知宋既折而入
楚則餘威震於齊魯而南北分霸之勢成矣甚矣
晉人之昏冥也
葬曹文公
冬公孫歸父會齊侯于榖
(左傳)冬公孫歸父會齊侯于穀見晏桓子(晏今山東齊河縣西北有)
(晏城寰宇記謂之晏嬰城桓子晏嬰父)與之言魯樂桓子告高宣子曰
(宣子高固)子家其亡乎(子家歸父字)懷于魯矣(懷戀也)懷必貪貪
必謀人謀人人亦謀已一國謀之何以不亡(為十八年歸父)
(奔齊𫝊)
魯西南與宋為界楚人圍宋有震鄰之恐行父當
國欲使歸父會楚以謀其不免但素服於齊而方
是時楚使申舟聘齊是齊楚之交已合也故先遣
歸父會穀以觀齊之向背以將會楚告所以盡事
齊之禮而恐逢其怒也至以大夫會諸侯則自單
伯會鄄公孫敖會戚已為故事於歸父不足責矣
(附錄左傳)孟獻子言于公曰臣聞小國之免于大國也聘
而獻物于是有庭實旅百(物玉帛皮幣也)朝而獻功于是有
容貌采章嘉淑而有加貨(獻功獻其治國及征伐之功于牧伯容貌容顔威儀)
(也采章車服文章也嘉淑令辭稱讚也言往共則來報亦備)謀其不免也誅而薦
賄則無及也(薦進也)今楚在宋君其圖之公說(為明年歸父會)
(楚子𫝊)
十有五年春公孫歸父會楚子于宋
(左傳)十五年春公孫歸父會楚子于宋(終前年𫝊)
自楚莊討陳亂挫晉師圍鄭圍宋威懾中夏然鄭
宋被圍始皆闔城固守力屈而後求成獨魯不然
兵未及國望風而靡僖公二十一年楚獻宋捷魯
君會薄先諸侯而趨之今楚方圍宋歸父復及宋
之未平而求媚焉文仲竊位不能正僖公之失固
不足&KR0988;孟獻子賢大夫也而倡薦賄之謀亦可鄙
也巳
夏五月宋人及楚人平
(左傳)宋人使樂嬰齊告急于晉晉侯欲救之伯宗曰(伯宗)
(晉大夫)不可古人有言曰雖鞭之長不及馬腹(言非所擊)天
方授楚未可與爭雖晉之強能違天乎諺曰高下在
心(度時制宜)川澤納汙(受汙濁)山藪藏疾(山之有林藪毒害者居之)瑾瑜
匿瑕(雖美玉之質亦或居藏瑕穢)國君含垢(忍垢恥)天之道也(晉侯恥不)
(救宋故伯宗為言小惡不損大德之喻)君其待之(待楚衰)乃止使觧揚如
宋使無降楚曰晉師悉起將至矣鄭人囚而獻諸楚
楚子厚賂之使反其言(反言晉不救)不許三而許之登諸
樓車(樓車車上望櫓)使呼宋人而告之遂致其君命楚子將
殺之使與之言曰爾既許不穀而反之何故非我無
信女則棄之速即爾刑對曰臣聞之君能制命為義
臣能承命為信信載義而行之為利謀不失利以衛
社稷民之主也義無二信信無二命(欲為義者不行兩信欲為信者)
(不受二命)君之賂臣不知命也受命以出有死無霣(霣廢墜也)
又可賂乎臣之許君以成命也(成其君命)死而成命臣之
祿也寡君有信臣下臣獲考(考成也)死又何求楚子舍
之以歸夏五月楚師將去宋(在宋積九月不能服宋故)申犀稽
首于王之馬前曰無畏知死而不敢廢王命王棄言
焉(未服宋而去故曰棄言)王不能答申叔時僕曰築室反耕者
(示無去志)宋必聽命從之宋人懼使華元夜入楚師登子
反之牀(兵法因其鄉人而用之必先知其守將左右謁者門者之姓名因而利道之華元盖用此)
(術得以自通)起之曰寡君使元以病告曰敝邑易子而食
析骸以爨雖然城下之盟有以國斃不能從也(古人以城)
(下之盟為恥故寧亡不從)去我三十里唯命是聽子反懼與之盟
而告王退三十里宋及楚平華元為質盟曰我無爾
詐爾無我虞(盟不書不告)
(公羊傳)外平不書此何以書(據十二年楚鄭平不書)大其平乎巳
也(巳二大夫)何大乎其平乎巳莊王圍宋軍有七日之糧
爾盡此不勝將去而歸爾于是使司馬子反乘堙而
窺宋城宋華元亦乘堙而出見之(堙登城具)司馬子反曰
子之國何如華元曰憊矣曰何如曰易子而食之析
骸而炊之司馬子反曰嘻甚矣憊雖然吾聞之也圍
者柑馬而秣之使肥者應客是何子之情也(圍者見圍之國)
(秣以粟置馬口中柑以木銜其口不令食粟示有畜積肥者體肥之人使應客示飽足也情實也)華
元曰吾聞之君子見人之厄則矜之小人見人之厄
則幸之吾見子之君子也是以告情于子也司馬子
反曰諾勉之矣吾軍亦有七日之糧爾盡此不勝將
去而歸爾揖而去之反于莊王莊王曰何如司馬子
反曰憊矣曰何如曰易子而食之析骸而炊之莊王
曰嘻甚矣憊雖然吾今取此然後而歸爾司馬子反
曰不可臣已告之矣軍有七日之糧爾莊王怒曰吾
使子往視之子曷為告之司馬子反曰以區區之宋
猶有不欺人之臣可以楚而無乎是以告之也莊王
曰諾(先以諾受絶子反語)舍而止雖然吾猶取此然後歸爾司
馬子反曰然則君請處于此臣請歸爾莊王曰子去
我而歸吾孰與處于此吾亦從子而歸爾引師而去
之故君子大其平乎已也此皆大夫也其稱人何貶
曷為貶平者在下也
(穀梁傳)平者成也善其量力而反義也人者衆辭也平
稱衆上下欲之也外平不道以吾人之存焉道之也
(吾人謂大夫歸父存在也)
不書宋及楚平而曰宋人楚人衆辭也君臣上下
同欲之也盖宋之力屈而楚師亦幾頓矣故皆以
得平而息師為幸也文九年陳平不書宣十年鄭
平不書即僖二十四年宋及楚平猶不書也至是
年乃書之盖陳蔡鄭許已若楚之内臣宋復不支
而南北分霸之勢成矣
六月癸卯晉師滅赤狄潞氏以潞子嬰兒歸(潞氏赤狄别種以國)
(名為氏子爵也今山西潞城縣即其地縣東北有古潞城)
(左傳)潞子嬰兒之夫人晉景公之姊也酆舒為政而殺
之又傷潞子之目晉侯將伐之諸大夫皆曰不可酆
舒有三儁才不如待後之人(儁絶異也後之人繼酆舒者)伯宗曰
必伐之狄有五罪儁才雖多何補焉不祀一也耆酒
二也棄仲章而奪黎氏地三也(仲章潞賢人黎氏杜注黎侯國上黨壺關)
(縣有黎亭今山西長治縣西黎侯亭是也又山東范縣有黎侯城則黎侯失國寓衛所居之地)虐我
伯姬四也傷其君目五也怙其儁才而不以茂德茲
益罪也後之人或者將敬奉德義以事神人而申固
其命(審其政令)若之何待之不討有罪曰將待後後有辭
而討焉毋乃不可乎夫恃才與衆亡之道也商紂由
之故滅天反時為災(寒暑易節)地反物為妖(羣物失性)民反德
為亂亂則妖災生故文反正為乏(文字也制字之體正之反為乏)盡
在狄矣晉侯從之六月癸卯晉荀林父敗赤狄于曲
梁(曲梁杜注廣平曲梁縣今曲梁故城在直隸永年縣東北)辛亥滅潞酆舒奔衛
衞人歸諸晉晉人殺之
(公羊傳)潞何以稱子潞子之為善也躬足以亡爾(言其去俗)
(歸義適足以亡)雖然君子不可不記也離于夷狄而未能合
于中國晉師伐之中國不救狄人不有(不有猶不顧也)是以
亡也
(穀梁傳)滅國有三術中國謹日(如衛侯滅邢之類)卑國月(卑國謂附)
(庸之屬如齊侯滅萊之類)夷狄不日(如楚滅江黃吳滅州來之類)其日潞子嬰
兒賢也
宋人易子而食析骸以爨以待晉救晉坐視不前
以致諸侯皆南嚮而事楚晉乃用大師以滅潞氏
明年又伐甲氏及留吁其棄諸侯而隳先業可愧
莫甚矣潞國名赤狄之别種也凡滅國而奔者不
名其位或未絶也以歸者名之責其無興復之志
也惟夔子不名先儒以為無取滅之道理亦可通
秦人伐晉
(左傳)秋七月秦桓公伐晉次于輔氏(輔氏杜注晉地今陜西朝邑縣西北)
(有輔氏城)壬午晉侯治兵于稷以略狄土(稷杜注晉地河東聞喜縣西有)
(稷山在今山西稷山縣南晉時新破狄土地未安度秦師之弱故别遣魏顆拒秦而自東行定狄地)立
黎侯而還(狄奪黎土故晉復立之)及雒(晉侯還及雒也雒杜注晉地)魏顆敗
秦師于輔氏獲杜回秦之力人也初魏武子有嬖妾
(武子魏犨顆之父)無子武子疾命顆曰必嫁是疾病則曰必
以為殉及卒顆嫁之曰疾病則亂吾從其治也及輔
氏之役顆見老人結草以亢杜回(亢禦也)杜回躓而顛
故獲之夜夢之曰余而所嫁婦人之父也爾用先人
之治命余是以報
自二年秦師伐晉晉不報秦今十四年矣兹復伐
晉必楚人既服鄭宋有力征中夏之心故使秦出
師以相牽制俾晉不暇南顧耳幸而楚旅旋卒晉
得以其間挫齊致宋諸侯復合尚能與楚相抗不
然則諸侯駢首南鄉雖欲分霸而不可得矣
王札子殺召伯毛伯
(左傳)王孫蘇與召氏毛氏爭政(三人皆王卿士)使王子捷殺召
戴公及毛伯衞(王子捷即王札子)卒立召襄(襄召戴公子)
(公羊傳)王札子者何長庶之號也(禮天子庶兄冠而不名札其字也不稱伯)
(仲者避同母兄弟知其為庶兄也)
(穀梁傳)王札子者當上之辭也殺召伯毛伯不言其何
也(解經不言殺其大夫)兩下相殺也(若言殺其大夫則是上殺下非兩下相殺矣)兩
下相殺不志乎春秋此其志何也矯王命以殺之非
忿怒相殺也故曰以王命殺也以王命殺則何志焉
為天下主者天也繼天者君也君之所存者命也為
人臣而侵其君之命而用之是不臣也為人君而失
其命是不君也君不君臣不臣此天下所以傾也
兩下相殺不志於春秋此其志者矯王命以殺之
也桓襄以前列國交相侵伐是外諸侯不稟王命
也至王之庶長一朝而殺世臣二人則内卿士亦
不奉王命矣故以為非常而志之不稱子札而曰
札子諸家之說皆穿鑿而不安似史文舛誤當闕
所疑
(附錄左傳)晉侯賞桓子狄臣千室亦賞士伯以瓜衍之縣
(士伯士貞子瓜衍今山西孝義縣北有瓜城)曰吾獲狄土子之功也微子
吾喪伯氏矣(伯桓子字邲之敗晉侯將殺林父士伯諫而止)羊舌職說是賞
也(職叔向父)曰周書所謂庸庸祗祗者謂此物也夫(周書康誥)
(庸用也祗敬也言文王能用可用敬可敬此物此事也)士伯庸中行伯(言中行伯可用)
君信之亦庸士伯此之謂明德矣文王所以造周不
是過也故詩曰陳錫載周能施也(詩大雅文王篇錫賜也言文王布陳)
(大利以賜天下故能載行周道福流子孫)率是道也其何不濟晉侯使
趙同獻狄俘于周不敬劉康公曰不及十年原叔必
有大咎天奪之魄矣(心之精爽是為魂魄為八年殺趙同𫝊)
秋螽
宣公煩於朝聘賂遺之末竭内奉外人事乖而戾
氣應之矣
仲孫蔑會齊高固于無婁(無婁公羊作牟婁杜注杞邑案隠四年莒人伐把取牟婁)
(時已為莒邑杜注疑有誤)
高固自以事出魯宣使大夫候之於途諂事外臣
書之以示貶也
初稅畝
(左傳)初税畝非禮也穀出不過藉以豐財也(周法民耕百畝公田)
(十畝借民力而治之税不過此)
(公羊傳)初者何始也税畝者何履畝而税也(按畝加税)初税
畝何以書譏何譏爾譏始履畝而税也何譏乎始履
畝而税古者什一而藉(什一而借民力以什與民自取其一為公田)古者
曷為什一而藉什一者天下之中正也多乎什一大
桀小桀寡乎什一大貉小貉什一者天下之中正也
什一行而頌聲作矣
(穀梁傳)初者始也古者什一藉而不税(借民力治公田不税其私)初
税畝非正也古者三百步為里名曰井田井田者九
百畝公田居一(八家皆私百畝中百畝為公田)私田稼不善則非吏
(非責也吏田畯也言吏急民使不得營私田)公田稼不善則非民(民勤私也)初
税畝者非公之去公田而履畝十取一也以公之與
民為己悉矣(悉謂盡其力)古者公田為居井竈蔥韭盡取
焉(公田百畝中又以二十畝為八家之宅家作一園以種五菜外種楸桑以備養生送死)
始變法以厲民也古者什一藉而不税宣公因國
用不足既收公田之入又履私畝而税之是倍取
於舊矣其後作丘甲用田賦至二猶不足則皆宣
公啓之也
冬蝝生
(公羊傳)未有言蝝生者此其言蝝生何蝝生不書(始生曰蝝)
(既大曰螽蝝生例不書)此何以書幸之也幸之者何猶曰受之
云爾(聞災當懼而反幸者猶曰宜得此災有受之者爾)受之云爾者何上變
古易常(謂宣公變古常制而税畝)應是而有天災其諸則宜于此
焉變矣(人君觀此則宜遇災而懼知所變計)
(穀梁傳)蝝非災也(初生故)其曰蝝非税畝之災也(非責也)
螽之始生即為蝝方螽於秋冬又生子災之及民
重矣螽飛蔽天或來自他處故不言生蝝生於境
内人見其生故異文
饑
(左傳)冬蝝生饑幸之也(蝝未為災而書之者幸其冬生不為物害時歲雖饑猶喜而書)
(之)
古者以三十年之通制國用雖有凶荒民無菜色
今宣公一遇螽蝝遽至於饑則以平時不知務農
重穀以待緩急之需也莊二十八年大無麥禾而
不書饑盖當其時猶知告糴以救災也宣公之篇
書饑者再是既無倉廩之藏又乏救荒之策惟坐
視其民之饑而死耳
十有六年春王正月晉人滅赤狄甲氏及留吁(甲氏留吁杜注)
(赤狄别種胡氏注留吁謂之純留今山西屯留縣南有故城)
(左傳)十六年春晉士會帥師滅赤狄甲氏及留吁鐸辰
(鐸辰不書留吁之屬當在今山西潞安府境)三月獻狄俘(獻于王也)晉侯請于
王戊申以黻冕命士會將中軍且為太傅(代林父將中軍且加)
(以大傅之官黻冕命卿之服)于是晉國之盜逃奔于秦羊舌職曰
吾聞之禹稱善人(稱舉也)不善人遠此之謂也夫詩曰
戰戰兢兢如臨深淵如履薄冰善人在上也(言善人居位則)
(無不戒懼)善人在上則國無幸民(賞不僭刑不濫也)諺曰民之多
幸國之不幸也是無善人之謂也
甲氏者潞之餘種留吁其殘邑也前此楚人圍宋
晉坐視不救諉曰鞭長不及於潞氏甲氏則窮搜
不已且欑函之會無幾時而滅狄者三蔑德棄信
何以宗諸侯乎
夏成周宣榭火(榭公羊作謝火公羊穀梁作災)
(左傳)夏成周宣榭火人火之也凡火人火曰火天火曰
災
(公羊傳)成周者何東周也(瀍水西為王城瀍水東下都為成周)宣謝者何
宣宫之謝也(宣宫宣王廟至此不毁者有中興之功)何言乎成周宣謝
災樂器藏焉爾(夷厲之時樂器有壞故宣王作之)成周宣謝災何以
書記災也外災不書此何以書新周也(孔子作春秋上黜把下故)
(宋而新周)
(穀梁傳)周災不志也其曰宣榭何也以樂器之所藏目
之也
榭者講武之屋宣王中興南征北討其用武於四
方必有講肄之所即成周宣榭是也宣榭火而興
王之迹泯矣聖人重之而書示不忘古也
秋郯伯姬來歸
(左傳)秋郯伯姬來歸出也(伯姬魯女嫁郯者)
婦人歸寧曰來出曰來歸齊人來歸子叔姬叔姬
無罪彊歸之也郯伯姬來歸伯姬有罪自取之也
把叔姬亦大歸也而書卒書把伯逆其喪歸則義
尚有不當絶者郯伯姬不書卒不書喪歸則其過
必有甚於把伯姬者矣
(附錄左傳)為毛召之難故王室復亂(毛召難在前年)王孫蘇奔晉
晉人復之(毛召之黨欲討蘇氏故出奔)冬晉侯使士會平王室
定王享之原襄公相禮(原襄公周大夫)殽烝(烝升也升殽于爼)武子
私問其故(享當體薦而殽烝故&KR0988;問之武士會諡李其字)王聞之召武子曰
季氏而弗聞乎王享有體薦(享則半解其體而薦之所以示儉)宴有
折俎(體解節折升之于俎物皆可食所以示慈惠)公當享卿當宴王室之
禮也(公謂諸侯卿雖享亦當用宴禮)武子歸而講求典禮以修晉國
之法(𫝊言典禮之廢久)
冬大有年
(穀梁傳)五穀大熟為大有年
大者非常之詞有者不易有也記其有者所以見
其無也宣公享國十有八年而僅一有年故以為
非常而書之
十有七年春王正月庚子許男錫我卒
丁未蔡侯申卒
夏葬許昭公
葬蔡文公
宣公華而少實其於邦交以勢利為疏數來赴而
不會其葬者多矣乃許昭蔡文皆會其葬盖許蔡
為楚之私公方附楚故不敢略許蔡之喪紀耳
六月癸卯日有食之
已未公會晉侯衛侯曹伯邾子同盟於斷道(斷道杜注晉地今山)
(西沁州東有斷梁城)
(左傳)十七年春晉侯使郤克徵會於齊(欲為斷道會)齊頃公
帷婦人使觀之郤子登婦人笑於房(跛而登階故笑之)獻子
怒(獻子郤克)出而誓曰所不此報無能涉河獻子先歸使
欒京廬待命於齊(欒京廬郤克之介)曰不得齊事無復命矣
(使得齊之罪乃復命)郤子至請伐齊晉侯弗許請以其私屬又
弗許(私屬家衆為成二年戰於鞌𫝊)齊侯使高固晏弱蔡朝南郭偃
會(晏弱桓子)及斂盂高固逃歸(聞郤克怒故)夏會於斷道討貳
也盟於卷楚(卷楚即斷道)辭齊人晉人執晏弱於野王執
蔡朝於原執南郭偃於溫(執三子不書非卿野王杜注野王縣屬河内今河南)
(懷慶府治)苗賁皇使見晏桓子(苗賁皇楚鬭椒之子楚滅鬭氏而奔晉食邑於苗地)
(晏弱時在野王故因使而見之)歸言於晉侯曰夫晏子何罪昔者諸
侯事吾先君皆如不逮舉言羣臣不信(舉皆也)諸侯皆
有貳志齊君恐不得禮故不出而使四子來左右或
沮之曰君不出必執吾使故高子及斂盂而逃夫三
子者曰若絶君好寧歸死焉為是犯難而來吾若善
逆彼以懷來者(彼齊三人)吾又執之以信齊沮吾不既過
矣乎過而不改而又久之以成其悔何利之有焉使
反者得辭(反者高固謂得不當來之辭)而害來者以懼諸侯將焉
用之晉人緩之逸(緩不拘執使得逃去也𫝊言晉不能修禮諸侯所以貳)
(榖梁傳)同者有同也同外楚也(不于淸丘𤼵𫝊者清丘魯不會故重舉以包之)
(也)
魯衛曹邾地皆鄰接於宋宋乃四國之藩蔽也宋
折而入楚故四國自危晉亦懼楚故復結是盟其
書同載書以是要言也榖梁以為外楚二𫝊以為
謀齊盖外楚其本謀而晉方怒齊故亦命事於會
耳
(附錄左傳)秋八月晉師還范武子將老(初受隨故曰隨武子後更受范)
(復為范武子)召文子曰燮乎(文子士會之子燮其名)吾聞之喜怒以
類者鮮易者實多(易遷怒也)詩曰君子如怒亂庶遄沮君
子如祉亂庶遄已(詩小雅遄速)君子之喜怒以已亂也弗
已者必益之郤子其或者欲已亂于齊乎不然余懼
其益之也余將老使郤子逞其志庶有豸乎(豸解也欲使郤)
(子從政快志以止亂)爾從二三子唯敬(二三子晉諸大夫)乃請老郤獻
子為政
秋公至自會
宣公會盟兩書至黑壤事齊而不事晉危晉之見
討而不得釋也斷道背齊而與晉謀伐齊危齊人
之見討也宣公既得國以後卑屈事齊惟恐獲戾
逮齊惠公卒事齊之禮漸疎復附楚依晉以謀齊
内不能守禮明政外不能講信修睦而傾側於彊
大之間其何能國乎
冬十有一月壬午公弟叔肸卒
(左傳)冬公弟叔肸卒公母弟也凡大子之母弟公在曰
公子不在曰弟(以兄為尊)凡稱弟皆母弟也(此策書之通例)
(穀梁傳)其曰公弟叔肸賢之也其賢之何也宣弑而非
之也非之則胡為不去也曰兄弟也何去而之與之
財則曰我足矣織屨而食終身不食宣公之食君子
以是為通恩也以取貴乎春秋(宣公弑逆故其禄不可受兄弟無絶道故)
(雖非而不去論情可以明親親言義足以厲不軌是以貴之)
叔肸為宣公母弟生不見於策書死不稱公子則
未為大夫明矣非大夫而書卒以其賢也𫝊稱得
春秋之義者二衛侯之弟鱄以政刑無常潔身去
國叔肸遭宣公大逆孔懷之誼不忍奮飛終身不
食其禄皆處變而得其宜然叔肸所為内可以盡
私恩外足以維公義故傳於鱄曰合於肸曰取貴
則賢於鱄遠矣
十有八年春晉侯衛世子臧伐齊
(左傳)十八年春晉侯衛太子臧伐齊(太子臧穆公子)至于陽榖
齊侯會晉侯盟於繒以公子彊為質於晉晉師還蔡
朝南郭偃逃歸
齊霸國之餘晉文資其力以敗楚自文公卒齊不
復從晉盟晉方不競於楚是以問不及齊至是以
諸侯同心外楚徵會而齊不與乃毅然親將以伐
之實得繼霸之義鞌之戰雖曰逞忿然自是齊服
而東諸侯無貳心無會不與無役不從與楚相抗
者近百年不可謂非謀國之善也
公伐把
杞世婚於魯杞桓公魯出且娶於魯僖文之世各
一來朝宣公簒立把伯終其世不來朝盖疾其躬
為大惡雖不能討而恥相附也故憾之而親伐焉
然適以自暴其惡而張把之義耳
夏四月
(附錄左傳)夏公使如楚乞師欲以伐齊(公不事齊齊與晉盟故懼而乞師于)
(楚不書微者行)
秋七月邾人戕鄫子于鄫(鄫穀梁作繒)
(左傳)秋邾人戕鄫子于鄫凡自虐其君曰弑自外曰戕
(弑戕皆殺也所以别内外之名)
(公羊傳)戕鄫子于鄫者何殘賊而殺之也
(穀梁傳)戕猶殘也捝殺也(捝謂捶也)
戕者殘賊而殺之也于鄫罪鄫之臣子不能救君
難也邾文公時曾虐用鄫子然尚以會盟于邾也
今乃使人造其國都而戕殺其君則鄫豈虚無人
乎至邾人滅人理而悖天常則不待貶而惡見矣
甲戌楚子旅卒(旅穀梁作吕楚始書卒)
(左傳)楚莊王卒楚師不出既而用晉師(成二年戰于鞌是)楚于
是乎有蜀之役(在成二年冬蜀杜注魯地泰山博縣西北有蜀亭在今山東泰安州西)
(公羊傳)何以不書葬吳楚之君不書葬辟其號也(葬從臣子)
(辭當稱王故絶其葬)
(穀梁傳)夷狄不卒卒少進也卒而不日日少進也日而
不言正不正簡之也(中國卒正則日不正乃不日夷狄進之則日不論正不正故云)
(簡之)
楚君至是始書卒魯事之一如齊晉故著於策書
也不書葬孔子削之也記曰天無二日土無二王
春秋恐民之惑故不稱楚越之王喪盖辟其號而
不書其葬也楚入春秋百年武文成穆未敢有窺
周室之心至楚子旅而觀兵問鼎力征中夏聘於
齊晉直用王使過賓之禮非天奪其年不盡臣天
下之諸侯不止也卒書其故爵盖黜其淫名以正
君臣之名分而先儒乃謂進之是以爵之貴之是
以卒之其義悖矣
公孫歸父如晉
(左傳)公孫歸父以襄仲之立公也有寵(歸父襄仲子)欲去三
桓以張公室與公謀而聘于晉欲以晉人去之
宣公用歸父之謀欲去三桓以張公室其事未嘗
不正而宣公薨歸父逐三桓之勢益張豈惟謀之
不審哉其道固不足以勝三桓也仲遂身為大逆
而任其子以圖世族義既不足以動人晉政方在
彊家而藉其力以逐内臣則謀亦不能以自遂使
能信任仁賢修明政教漸收其威柄則三桓必有
戢志公室可以自張然宣公簒弑之人豈足以語
此哉
冬十月壬戌公薨于路寢
(穀梁傳)正寢也
歸父還自晉至笙遂奔齊(笙公羊穀梁作檉杜注魯竟也)
(左傳)冬公薨季文子言于朝曰使我殺適立庶以失大
援者仲也夫(適謂子惡襄仲殺之而立宣公事齊通楚以失晉援季文子怨歸父欲去三桓)
(故借此以為之罪)臧宣叔怒曰(宣叔文仲子武仲父)當其時不能治也
後之人何罪子欲去之許請去之(許宣叔名時為司寇)遂逐東
門氏(襄仲居東門故曰東門氏)子家還及笙壇帷復命于介(除地為壇)
(而張帷介副也將去使介復命于君)既復命袒括髮(袒衣以麻約髮)即位哭三
踊而出(依在國喪禮設哭位公薨故)遂奔齊書曰歸父還自晉善
之也
(公羊傳)還者何善辭也何善爾歸父使于晉還自晉至
檉聞君薨家遣墠帷哭君成踊(踊辟踊也成踊成三日五哭踊之禮)反
命乎介自是走之齊
(穀梁傳)還者事未畢也自晉事畢也與人之子守其父
之殯(人之子謂歸父子也言成公與歸父子共守宣公殯)捐殯而奔其父之使
者是以奔父也(捐棄也成公棄父之殯逐父之使父命未反而已逐之是與親奔父無異)
至檉遂奔齊遂繼事也
歸父謀去三桓會公之薨季氏乃追論仲遂弑君
之罪而逐歸父觀傳所載行父倡言臧孫逐之若
無嗣君者行父罪不容誅而成公不足有為亦於
此可見矣歸父奉使而還聞君薨家遣常人當此
必震懼失常而墠帷哭君成踊反命乎介則猶能
守禮者惜乎其始謀之不臧也
日講春秋解義卷三十
