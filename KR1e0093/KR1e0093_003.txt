欽定四庫全書
日講春秋解義卷三
隱公
五年春公觀魚于棠(觀左作矢棠今山東魚臺縣魚亭山是其處)
(左傳)五年春公將如棠觀魚者(魚捕魚也魚者猶言獵者)臧僖伯諫
曰(臧僖伯公子彄也諡曰僖)凡物不足以講大事(大事祀與戎)其材不
足以備器用(材謂皮革齒牙骨角毛羽噐用軍國之噐)則君不舉焉君將
納民于軌物者也故講事以度軌量謂之軌取材以
章物采謂之物不軌不物謂之亂政亂政亟行所以
敗也故春蒐夏苗秋獮冬狩(蒐索也擇取不孕者苗為苗除害也獮殺也以)
(殺為名順秋氣也狩圍守也冬物畢成獲則取之無所擇也)皆于農隙以講事也
三年而治兵入而振旅(雖四時講武猶復三年大習振整也)歸而飲至
以數軍實(數車徒噐械及所獲也)昭文章(車服旌旗)明貴賤辨等列
順少長(出則少者在前還則在後所謂順也)習威儀也鳥獸之肉不登
于俎(俎祭宗廟噐)皮革齒牙骨角毛羽不登于器(以飾法度之噐)
則公不射古之制也若夫山林川澤之實噐用之資
皂隷之事(士臣皂皂臣輿輿臣隷)官司之守非君所及也公曰
吾將略地焉(略總攝廵行之名言欲案行邊竟)遂往陳魚而觀之(陳設)
(也謂大設捕魚之備而觀之)僖伯稱疾不從書曰公矢魚于棠(矢亦)
(陳也)非禮也且言遠地也(棠實他竟故曰遠地)
(公羊傳)何以書譏何譏爾遠也公曷為遠而觀魚登來
之也(齊人語也齊人名求得為得來作登來者由口授也)百金之魚公張之(張謂)
(張㒺罟正以價值百金故言得來之)登來之者何美大之之辭也棠者
何濟上之邑也
(穀梁傳)𫝊曰常事曰視(視朔之類)非常曰觀(觀魚之類)禮尊不親
小事卑不尸大功(尸主)魚卑者之事也(周禮䱷人中士下士)公觀
之非正也
君舉必書故諸侯非朝覲會同省耕省歛不得輕
出隱公慢棄國政遠事逸遊託略地之說拒諫飾
非故特書其事以志非禮
(附錄左傳)曲沃莊伯以鄭人邢人伐翼(曲沃晉别封成師之邑今山西聞喜)
(縣莊伯成師子翼晉舊都今山西翼城縣)王使尹氏武氏助之(尹氏武氏皆周世族)
(大夫)翼侯奔隨(隨杜注晉地今山西介休縣東有古隨城晉内相攻伐不告亂故不書𫝊具其)
(事為後晉事張本)
夏四月葬衞桓公
(左傳)夏葬衞桓公衞亂是以緩(有州吁之亂十四月乃葬明其非慢)
(穀梁傳)月葬故也
衞桓公被弑至是閱十四月而後得葬魯往會之
故書弑逆人道之大變送終臣子之大事君弑而
臣子能討賊以葬其君然後送終之道盡故春秋
於見弑之君必賊既討而後書葬也諡者行之迹
也衞侯見弑而諡以桓名實乖矣周制五等諸侯
禮辭皆稱公又有公食大夫禮葬以鄰國會之為
義故從周之文而不革也
(附錄左傳)四月鄭人侵衞牧(牧衞邑今河南汲縣地)以報東門之役
(東門役在四年)衞人以燕師伐鄭(燕南燕國姞姓伯爵今汲縣西有古東燕城)鄭
祭足原繁洩駕以三軍軍其前使曼伯與子元潜軍
軍其後燕人畏鄭三軍而不虞制人(制北制鄭邑)六月鄭
二公子以制人敗燕師于北制(二公子曼伯子元也)君子曰不
備不虞不可以師曲沃叛王秋王命虢公伐曲沃
而立哀侯于翼(翼侯子光)
秋衞師入郕(郕公羊作盛國名姬姓伯爵今山東寧陽縣北有盛鄉城)
(左傳)衞之亂也郕人侵衞故衞師入郕
(公羊傳)曷為或言率師或不言率師將尊師衆稱某率
師(將尊謂大夫師衆者滿二千五百人以上)將尊師少稱將(師少者不滿二千五百人)
將卑師衆稱師(將卑謂士)將卑師少稱人君將不言率師
書其重者也
(穀梁傳)入者内弗受也郕國也將卑師衆曰師衞與郕
皆文之昭也郕乘亂侵衞固為非禮衞宣繼州吁暴
亂之後當懲艾修德以固邦本以恤民力乃輕動大
衆以入同姓之國故書衞師入郕譏其用衆而逞暴
也
九月考仲子之宮
(公羊傳)考宮者何考猶入室也始祭仲子也(考成也成仲子之宮)
(廟而祭之猶生人入宮室必有飲食之事)桓未君則曷為祭仲子隱為桓
立故為桓祭其母也然則何言爾成公意也
(穀梁傳)考者何也考者成之也成之為夫人也(立其廟世祭之)
(成夫人之禮)禮庶子為君為其母築宫使公子主其祭也
(公當奉宗廟故不得自主别廟之祭公子者長子之弟及妾之子)于子祭于孫止仲
子者惠公之母隱孫而修之非隠也(非責也)
仲子者惠公之妾桓公之母宮始成而祭之曰考
禮諸侯無二嫡庶子既立為君則為其母别立宫
以祀之其祭也以公子主之君不親祭尊宗廟也
桓未為君何以為其母立廟隱將舉國而讓之也
經於來賵考宮皆書仲子而其不得為嫡明矣隱
公攝讓之實辨矣桓公簒弑之罪昭矣凡宮廟之
立非失禮不書此著其不宜立也不書立宫而書
考宮蓋連下初獻六羽以為義
初獻六羽
(左傳)九月考仲子之宮將萬焉(萬舞也)公問羽數于衆仲
對曰天子用八(八八六十四人)諸侯用六(六六三十六人)大夫四(四四)
(十六人)士二(二二四人士有功賜用樂)夫舞所以節八音而行八風
(八音金石絲竹匏土革木八風八方之風為調風明庶風清明風景風凉風閶闔風不周風廣莫風節者)
(使音聲有作止之序行者宣布其風氣也)故自八以下(惟天子得盡物數故以八為列諸侯)
(則不敢用八)公從之于是初獻六羽始用六佾也
(公羊傳)初者何始也六羽者何舞也初獻六羽何以書
譏何譏爾譏始僣諸公也六羽之為僣奈何天子八
佾諸公六諸侯四諸公者何諸侯者何天子三公稱
公王者之後稱公其餘大國稱侯小國稱伯子男天
子三公者何天子之相也天子之相則何以三自陜
而東者周公主之自陜而西者召公主之一相處乎
内始僣諸公昉于此乎前此矣前此則曷為始乎此
僣諸公猶可言也僣天子不可言也
(穀梁傳)初始也穀梁子曰舞夏(夏大也)天子八佾諸公六
佾諸侯四佾初獻六羽始僣樂矣尸子曰舞夏自天
子至諸侯皆用八佾初獻六羽始厲樂矣(言時諸侯皆僭用八)
(佾魯于是能自減厲而始用六穀梁子言其始僣尸子言其始降)
舊說成王特賜周公以天子之禮樂故魯得以八
佾祀周公然猶止於周公之廟耳至其後羣公皆
僣用焉仲子以别宮故不敢上同羣廟而用六羽
書初獻者明前此用八之僣也不謂之佾而曰羽
者佾乃干羽之總稱羽以象文德干以象武功婦
人無武事則獨奏文樂故謂之羽而不曰佾也春
秋於魯之郊禘皆因事而書以志其僣故僣用八
佾亦因考仲子之宮而書初獻以明之若仲子之
不宜别宮獻羽則不待貶而自見矣
邾人鄭人伐宋
(左傳)宋人取邾田邾人告于鄭曰請君釋憾于宋敝邑
為道(釋四年再見伐之憾)鄭人以王師會之(鄭莊為王卿士故得用王師不書不)
(以告也)伐宋入其郛以報東門之役(東門役在四年)宋人使來
告命公聞其入郛也將救之問于使者曰師何及對
曰未及國公怒乃止(怒其詭辭)辭使者曰君命寡人同恤
社稷之難今問諸使者曰師未及國非寡人之所敢
知也(為七年公伐邾𫝊)
邾搆鄭以伐宋則主兵者邾也故序鄭上凡班序
上下以國之大小從禮之常也而會盟侵伐以主
者先因事之變也故僖二十七年楚人陳侯蔡侯鄭
伯許男圍宋大夫主兵亦序於諸侯之上所以著
事端所由起以别其善惡之所歸也
螟(此書蟲災之始)
(公羊傳)何以書記災也
(穀梁傳)蟲災也甚則月不甚則時
蟲食苗心曰螟言其害在内冥冥難知也稼穡為
民生首務螟之害稼國之災也春秋於災異必書
示人君當恐懼修省以謹天戒恤民隠也
冬十有二月辛巳公子彄卒
(左傳)冬十二月辛巳臧僖伯卒公曰叔父有憾于寡人
(恨諫觀魚不聽)寡人弗敢忘葬之加一等
(榖梁傳)隱不爵命大夫(隠居攝故不爵命大夫)其曰公子彄何也
先君之大夫也(公子不為大夫則不稱公子)
彄稱公子以公葬之有加禮也觀魚之諫公雖不
聽而猶不忘其忠死而加禮於義為得然知其忠
而不納其言則與郭公之善善而不能用等耳
宋人伐鄭圍長葛(此書圍之始長葛杜注鄭邑今河南長葛縣有故城)
(左傳)宋人伐鄭圍長葛以報入郛之役也
(公羊傳)邑不言圍(據伐於餘丘不言圍)此其言圍何彊也(惡其彊而無義)
(必欲得邑)
(穀梁傳)伐國不言圍邑此其言圍何也久之也(以此冬圍之至)
(六年冬乃取之也)伐不踰時戰不逐奔誅不填服(填厭)苞人民
毆牛馬曰侵(苞制也)斬樹木壞宫室曰伐
環而攻之曰圍以此年之冬圍至六年之冬而後
取之直書而惡自見矣外伐國圍邑四自僖公後
無復見於經者春秋之初猶以圍邑為重也兵爭
日多疆埸之邑一彼一此攻奪無常則不復赴告
於鄰國矣
六年春鄭人來輸平(輸左作渝)
(左傳)六年春鄭人來渝平更成也(渝變也公之為公子戰于狐壤為鄭所執)
(逃歸怨鄭鄭伐宋公欲救宋宋使者失辭公怒而止忿宋則欲厚鄭鄭因此而來故經曰渝平𫝊曰更成)
(公羊傳)輸平者何輸平猶墮成也何言乎墮成敗其成
也曰吾成敗矣(吾魯也)吾與鄭人末有成也吾與鄭人
則曷為末有成狐壤之戰隱公獲焉然則何以不言
戰諱獲也(君獲不言師敗績故以輸平諱也)
(穀梁傳)輸者墮也平之為言以道成也來輸平者不果
成也(春秋前魯與鄭平四年翬與宋伐鄭故來絶魯壊前平也)
平者兩國昔有怨忿解釋而使之平也輸謂輸寫
其情鄭何為輸情而求平於魯以利相結而離魯
宋之黨也據左氏公之未立與鄭人戰于狐壤止
焉元年與宋盟于宿四年遇于清其秋會師伐鄭
即魯宋為黨而與鄭有怨明矣五年鄭人伐宋宋
來告命使者失辭公怒不救鄭人知其間可乘故
來輸平而自是魯遂合於鄭也何以知其以利相
結也後此鄭來歸祊而公遂會鄭伐宋取郜及防
皆歸於我則其輸平乃以利相結可知矣公榖以
輸平為墮成非也前此魯鄭未嘗結好不宜言墮
左氏作渝謂變前惡而為和好以前年翬會伐鄭
證之於情事為合故胡氏安國用左氏之義而不
從其文主公穀作輸而易其詁曰納也
(附錄左傳)翼九宗五正頃父之子嘉父逆晉侯于隨(唐叔始封)
(受懷姓九宗職官五正九宗一姓為九族也五正五官之長頃父之子嘉父晉大夫新為大夫未甚著見)
(故繫之于父)納諸鄂晉人謂之鄂侯(鄂晉别邑在今山西鄉寧縣南)
夏五月辛酉公會齊侯盟于艾(此書齊魯交好之始艾山名在今山東蒙隂縣)
(西北)
(左傳)夏盟于艾始平于齊也(春秋前魯與齊不平今乃結好故言始平于齊)
宋殤既合五國之師以伐鄭又環其邑而圍之鄭
之怨宋深矣去年與邾伐宋未足以釋憾故特平
齊魯為他日伐宋之謀魯與齊盟而曰鄭莊合齊
魯者以三年齊鄭盟石門知齊鄭合黨故也盟不
書及而書會則非魯志而齊欲為盟也春秋通例
凡書盟者惡之而况於植黨行私乎
(附錄左傳)五月庚申鄭伯侵陳大獲往歲鄭伯請成于陳
陳侯不許五父諫曰(五父陳公子佗)親仁善鄰國之寳也君
其許鄭陳侯曰宋衞實難鄭何能為遂不許君子曰
善不可失惡不可長其陳桓公之謂乎長惡不悛(悛止)
(也)從自及也(從隨也)雖欲救之其將能乎商書曰惡之
易也如火之燎于原不可鄉邇其猶可撲滅周任有
言曰(周任周大夫)為國家者見惡如農夫之務去草焉芟
夷薀崇之絶其本根勿使能殖則善者信矣(芟刈也夷殺也)
(蕰積也崇聚也)
秋七月
(公羊傳)此無事何以書春秋雖無事首時過則書(首始也時)
(四時也過歴也歴一時無事則書其始月)首時過則何以書春秋編年四
時具然後為年
春秋之法雖無事必書時而繫以首月四時具而
後成歲也事在仲月季月則不書首月而書時以
冠其月月必繫於時也
冬宋人取長葛
(左傳)秋宋人取長葛(經書冬而傳書秋蓋秋取冬乃告也)
(公羊傳)外取邑不書此何以書久也(古者師出不踰時今宋更年取邑暴)
(師苦衆故書以疾之)
(穀梁傳)外取邑不志此其志何也久之也
不言鄭長葛者蒙上文伐鄭圍長葛之文也以鄭
莊之雄黠非不能保長葛而委之於宋蓋方連結
齊魯為後日報復之計也宋殤役衆經年肆行貪
暴而忌鄭之深實由公子馮之在鄭也其不善之
積已著而不可解矣
(附錄左傳)冬京師來告饑公為之請糴于宋衞齊鄭禮也
(告饑不以王命故𫝊言京師而不書于經)鄭伯如周始朝桓王也(桓王即位)
(周鄭交惡至是乃朝故曰始)王不禮焉周桓公言于王曰我周之
東遷晉鄭焉依(周桓公周公黑肩也食采于周故城在今陜西岐山縣南平王東徙晉文)
(侯鄭武公左右王室故曰晉鄭焉依)善鄭以勸來者猶懼不蔇(蔇至也)况
不禮焉鄭不來矣(為桓五年諸侯從王伐鄭𫝊)
七年春王三月叔姬歸于紀
(穀梁傳)其不言逆何也逆之道微無足道焉爾(逆者非卿)
叔姬伯姬之娣古者諸侯一娶九女嫁女之國必
以姪娣從二國來媵亦以姪娣從二年伯姬歸于
紀叔姬至是始歸者待年也娣歸不書而叔姬書
以其後紀亡叔姬不歸宗國而歸於酅能全婦道
以賢而得書故此年特書其歸將有其末必著其
本也
滕侯卒(滕國今山東滕縣西南古滕城是也)
(左傳)七年春滕侯卒不書名未同盟也凡諸侯同盟于
是稱名故薨則赴以名(盟以名告神故薨亦以名告同盟)告終稱嗣
也(告亡者之終稱嗣位之主)以繼好息民謂之禮經
(公羊傳)何以不名微國也微國則其稱侯何不嫌也春
秋貴賤不嫌同號美惡不嫌同辭
(穀梁傳)滕侯無名少曰世子長曰君狄道也其不正者
名也
諸侯卒書名滕侯不名程子謂史闕文也不書葬
魯不會也古者邦交有常春秋之時則惟以彊弱
為厚薄如晉楚之遠而魯君親奔其喪以俟其葬
滕鄰境也宿同盟也而赴告雖及不會其葬無其
事闕其文魯史之舊也聖人無加損焉存其卒闕
其葬而義自見矣
夏城中丘(此書土功之始中丘魯地今山東沂州東北有中丘城)
(左傳)夏城中丘書不時也
(公羊傳)中丘者何内之邑也城中丘何以書以重書也
(以功重故書)
(穀梁傳)城為保民為之也民衆城小則益城益城無極
凡城之志皆譏也
凡書城者完舊也書築者創始也春秋凡用民力
必書其所興作不時害義固為罪矣雖時且義亦
書見勞民為重事也然僖公嘗修泮宫復閟宮矣
非不用民力也而不書蓋復古興廢奉先育賢乃
為國之先務雖用民力不可以已故以為常事而
不書耳
齊侯使其弟年來聘(此書列國來聘之始)
(左傳)齊侯使夷仲年來聘結艾之盟也(艾盟在六年)
(公羊傳)其稱弟何(諸侯之子稱公子)母弟稱弟母兄稱兄(謂同母弟)
(兄)
(穀梁傳)諸侯之尊弟兄不得以屬通(禮非始封之君則臣諸父昆弟匹敵)
(之稱人臣不可以敵君故不得以屬通所以别貴賤明尊君卑臣之義)其弟云者以其
來接于我舉其貴者也(弟為臣之親貴者)
年者僖公母弟也其不稱公子而變文書弟者罪
僖公以母弟之故而寵愛之過也親親之道尊其
位重其祿而非賢則不及以政事僖公私於同母
寵愛異於他弟聘魯致女交政鄰國一以委之遂
致亂嫡庶之辨以啟異日無知簒弑之階故特書
弟以示貶著禍亂之所由始也使使致問曰聘古
者諸侯閒於天子之事乃有殷聘之禮自隱公即
位未嘗朝周而受同列之聘是後内外交聘八十
有七而尊王之禮罕見故悉書以示譏焉
秋公伐邾(此書伐邾之始)
(左傳)秋宋及鄭平七月庚申盟于宿公伐邾為宋討也
(為宋報入郛之憾)
公與邾人元年盟于蔑至是而伐邾為宋討也其
為宋討何也魯嘗拒宋而與鄭平今鄭復與宋盟
故懼而伐邾欲以悦宋也用此見經之書伐乃紀
其用兵之實迹以别於侵而非謂主兵者皆有言
可執見伐者皆有罪可討至於渝蔑之盟則不待
貶而自見矣
冬天王使凡伯來聘(此書玉聘之始凡國名姬姓伯爵杜注汲郡共縣東南有凡城在今)
(河南輝縣西)
戎伐凡伯于楚丘以歸(此書戎患之始楚丘杜注衞地今山東曹縣東楚丘亭是也)
(左傳)初戎朝于周發幣于公卿(發陳也)凡伯弗賓(凡伯周卿士)
冬王使凡伯來聘還戎伐之于楚丘以歸(𫝊言凡伯所以見伐)
(公羊傳)凡伯者何天子之大夫也此聘也其言伐之何
執之也執之則其言伐之何大之也(尊天王命責當死位故使與國)
(同)曷為大之不與夷狄之執中國也其地何大之也
(天子大夫銜王命而被伐所在當赴其難與國君等)
(穀梁傳)凡伯者何也天子之大夫也國而曰伐此一人
而曰伐何也大天子之命也戎者衞也戎衞者為其
伐天子之使貶而戎之也楚丘衞之邑也以歸猶愈
乎執也(諱執言以歸尊尊之正義)
周禮時聘以結諸侯之好諸侯不修臣職而聘之
非王法也國而曰伐此一人而曰伐見其以徒衆
也楚丘衞地王使過賓戎伐之而衞不救是不臣
也凡伯見執不能死於其位而從之歸是失身也
王靈之不振如此此桓文之功所以不可沒與
(附錄左傳)陳及鄭平(六年鄭侵陳大獲今乃平)十二月陳五父如鄭涖
盟壬申及鄭伯盟歃如忘(志不在歃)洩伯曰(洩伯鄭洩駕)五父
必不免不賴盟矣鄭良佐如陳涖盟(良佐鄭大夫)辛巳及
陳侯盟亦知陳之將亂也(入其國觀其政治故總言之也為桓五年六年陳亂)
(蔡人殺陳佗𫝊)鄭公子忽在王所故陳侯請妻之(以忽有王寵故)
鄭伯許之乃成昏(為鄭忽失齊昏援以至出奔𫝊)
日講春秋解義卷三
