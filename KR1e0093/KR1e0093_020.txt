欽定四庫全書
日講春秋解義卷二十
僖公
二十有四年春王正月
(附錄左傳)二十四年春王正月秦伯納之(納重耳也)不書不告
入也及河子犯以璧授公子曰臣負羈絏從君巡于
天下(羈馬絡首絏馬繮)臣之罪甚多矣臣猶知之而况君乎
請由此亡公子曰所不與舅氏同心者有如白水(子犯)
(重耳舅也諸言有如皆是誓辭)投其璧于河(質信于河)濟河圍令狐入桑
泉取臼衰(令狐今山西猗氏縣西有令狐城桑泉杜注在河東解縣西今山西臨晉縣東有桑)
(泉城臼衰杜注解縣東南有臼城在今山西解州西北)二月甲午晉師軍于廬
柳(懷公遣軍距重耳廬柳今山西猗氏縣西北有廬柳城)秦伯使公子縶如晉
師師退軍于郇(晉師從秦命納文公故退師郇杜注解縣西北有郇城在今山西臨晉縣)
(東北)辛丑狐偃及秦晉之大夫盟于郇壬寅公子入于
晉師丙午入于曲沃丁未朝于武宫(文公之祖武公廟)戊申
使殺懷公于高梁(懷公奔高梁)不書亦不告也吕郤畏
偪(吕甥郤芮惠公舊臣故畏為文公所逼害)將焚公宫而弑晉侯寺人披
請見公使讓之且辭焉(辭不見)曰蒲城之役(在五年)君命
一宿女即至其後余從狄君以田渭濱女為惠公来
求殺余命女三宿女中宿至雖有君命何其速也夫
袪猶在(袪披所斬文公衣袂也)女其行乎對曰臣謂君之入也
其知之矣(知君人之道)若猶未也又將及難君命無二古
之制也除君之惡唯力是視蒲人狄人余何有焉(當二)
(君世君為蒲狄之人于我有何義)今君即位其無蒲狄乎齊桓公置
射鈎而使管仲相(乾時之役管仲射桓公中帶鈎)君若易之何辱命
焉(言若反齊桓念舊惡則已將自去耳不湏辱君命)行者甚衆豈唯刑臣(披奄)
(人故稱刑臣)公見之以難告(告吕郤欲焚公宫)三月晉侯潛會秦
伯于王城己丑晦公宫火瑕甥郤芮不獲公乃如河
上秦伯誘而殺之晉侯逆夫人嬴氏以歸(秦穆公女文嬴也)
秦伯送衛于晉三千人實紀綱之僕(新有吕郤之難國未輯睦故以)
(兵衛文公諸門戸僕隸之事皆秦卒共之為之紀綱)初晉侯之豎頭湏守蔵
者也(頭湏一曰里鳬湏豎左右小吏韓詩外𫝊云文公亡過曹里鳬湏從因盗重耳資而亡重耳無)
(糧餒不能行介子推割股以食重耳然後能行)其出也竊蔵以逃盡用以求
納之(求納文公)及入求見公辭焉以沐謂僕人曰沐則心
覆心覆則圖反宜吾不得見也(沐則頭低故心反覆也)居者為
社稷之守行者為羈絏之僕其亦可也何必罪居者
國君而讎匹夫懼者甚衆矣僕人以告公遽見之(言文)
(公棄小怨所以能安衆)狄人歸季隗于晉而請其二子(二子伯鯈)
(叔劉請其進退之命)文公妻趙衰生原同屏括樓嬰(原屛接三子之邑)
趙姬請逆盾與其母(趙姬文公女也盾狄女叔隗之子)子餘辭(子餘趙衰)
(字)姬曰得寵而忘舊何以使人必逆之固請許之来
以盾為才固請于公以為嫡子而使其三子下之以
叔隗為内子而已下之(卿之嫡妻為内子皆非此年事盖因狄人歸季隗遂終言)
(叔隗)晉侯賞從亡者介之推不言禄禄亦弗及(介推文公)
(從亡微臣之語助)推曰獻公之子九人唯君在矣惠懷無親
外内棄之天未絶晉必將有主主晉祀者非君而誰
天實置之而二三子以為己力不亦誣乎竊人之財
猶謂之盗况貪天之功以為己力乎下義其罪上賞
其姦上下相蒙(蒙欺也)難與處矣其母曰盍亦求之以
死誰懟對曰尤而效之罪又甚焉且出怨言不食其
食(怨言謂上下相蒙難與處)其母曰亦使知之若何(欲今推達言于文公)對
曰言身之文也身將隠焉用文之是求顯也其母曰
能如是乎與女偕隠遂隠而死晉侯求之不獲以緜
上為之田曰以志吾過且旌善人(旌表也緜上杜注西河介休縣南有)
(地名緜上今山西沁源縣北有緜上關緜上城)
夏狄伐鄭
(左傳)鄭之入滑也滑人聽命(入滑在二十年)師還又即衛鄭公
子士洩堵俞彌帥師伐滑(堵俞彌鄭大夫)王使伯服游孫伯
如鄭請滑(二子周大夫)鄭伯怨惠王之入而不與厲公爵
也(事在莊二十一年)又怨襄王之與衛滑也(怨王助衛為滑請)故不
聽王命而執二子王怒將以狄伐鄭富辰諫曰不可
臣聞之大上以德撫民(無親疏也)其次親親以相及也(先親)
(以及疏推恩以行義)昔周公弔二叔之不咸故封建親戚以蕃
屏周(弔傷也咸同也周公傷夏殷之叔世疏其親戚以致滅亡故廣封其兄弟)管蔡郕霍
魯衛毛耼郜雍曹滕畢原酆郇文之昭也(十六國皆文王子也)
(管杜注管國在滎陽京縣東北隋置管城縣今河南開封府鄭州治廢管城是也毛杜注采邑今河南宜)
(陽縣界雍杜注雍國在河内山陽縣西今河南修武縣西有雍城畢杜注畢國在長安縣西北今陕西咸)
(陽縣北有畢原酆杜注酆國在始平鄠縣東今鄠縣屬西安府)邘晉應韓武之穆也
(四國皆武王子應杜注應國在襄陽城父縣西今河南寳豐魯山二縣界有應城)凡蔣郉茅
胙祭周公之胤也(胤嗣也蔣杜注在弋陽期思縣今河南尉氏縣西有蔣城茅杜注高)
(平昌邑縣西有茅鄉今山東金鄉縣西北有昌邑城其西有茅鄉古茅國也胙杜注東郡燕縣西南有胙)
(亭今河南胙城縣是也)召穆公思周德之不類故糾合宗族于
成周而作詩(類善糾聚也召穆公周卿士名虎召杜注穆公采地扶風雍縣東南有召亭在)
(今陜西鳳朔府境常棣詩屬小雅)曰常棣之華鄂不鞾鞾(常棣棣也鄂鄂然華)
(外發不豈不也鞾鞾以喻兄弟和睦則強盛而有光輝鞾鞾然)凡今之人莫如兄弟
其四章曰兄弟鬩于牆外禦其侮(鬩訟争貌言内雖不和猶宜外扞異)
(俟之侵侮)如是則兄弟雖有小忿不廢懿親今天子不忍
小忿以棄鄭親其若之何庸勲親親暱近尊賢德之
大者也(庸用也暱親也)即聾從眜與頑用嚚姦之大者也棄
德崇姦禍之大者也鄭有平惠之勲(平王東遷晉鄭是依惠王出奔)
(虢鄭納之是其動也)又有厲宣之親(鄭始封之祖桓公友周厲王之子宣王之母弟)棄
嬖寵而用三良(七年殺嬖臣申侯十六年殺寵子子華也三良叔詹堵叔師叔所謂尊賢)
于諸姬為近(鄭居河洛道近當暱之)四德具矣耳不聽五聲之
和為聾目不别五色之章為眜心不則德義之經為
頑口不道忠信之言為嚚狄皆則之四姦具矣周之
有懿德也猶曰莫如兄弟故封建之其懷柔天下也
猶懼有外侮扞禦侮者莫如親親故以親屏周召穆
公亦云(周公詩召公歌之故言亦云)今周德既衰于是乎又渝周
召以從諸姦無乃不可乎民未忘禍王又興之(前有子頽)
(之亂中有叔帶召狄故曰民未忘禍)其若文武何(言將廢文武之功業)王弗聽使
頽叔桃子出狄師(二子周大夫)夏狄伐鄭取櫟王德狄
人將以其女為后富辰諫曰不可臣聞之曰報者倦
矣施者未厭(有勞則望報過甚)狄固貪惏(殺人而取財曰惏)王又唘
之女德無極婦怨無終(婦女之志近之則不知止足遠之則忿怨無已終猶已也)
狄必為患王又弗聽初甘昭公有寵于惠后(王子帶食邑于)
(甘杜注河南縣西南有甘水今河南洛陽縣即河南縣也縣西南有甘城甘水在焉)惠后將立
之未及而卒昭公奔齊(在十二年)王復之(在二十二年)又通于
隗氏(隗氏王所立狄后)王替隗氏(替廢也)頽叔桃子曰我實使
狄狄其怨我遂奉太叔以狄師攻王王御士將禦之
(周禮王之御士十二人)王曰先后其謂我何(先后惠后誅太叔恐違先后志)寧
使諸侯圖之王遂出及坎欿國人納之(坎欿杜注周地在河南鞏)
(縣東)秋頽叔桃子奉太叔以狄師伐周大敗周師獲周
公忌父原伯毛伯富辰(原毛皆采邑)王出適鄭處于汜(汜杜)
(注鄭南汜也在襄城縣南今屬河南開封府)太叔以隗氏居于温
鄭在畿内王所倚毗頽叔桃子將欲叛王故先以
狄伐鄭盖為叔帶謀也伐鄭果出王意則是年冬
王出居于鄭伐焉而又依之非情也左氏所𫝊未
可盡信
(附錄左傳)鄭子華之弟子臧出奔宋(十六年殺子華故)好聚鷸冠
(鷸鳥名聚鷸羽以為冠非法之服)鄭伯聞而惡之使盜誘之八月盜
殺之于陳宋之間君子曰服之不衷身之災也(衷猶適也)
詩曰彼己之子不稱其服(詩曹風刺小人在位德不稱其服)子臧之
服不稱也夫詩曰自詒伊慼其子臧之謂矣(詩小雅言其自)
(取憂)夏書曰地平天成稱也(夏書大禹謨地平其化天成其施上下相稱為宜)
宋及楚平宋成公如楚還入于鄭鄭伯將享之問
禮于皇武子(皇武子鄭卿)對曰宋先代之後也于周為客
天子有事膰焉(有事祭宗廟也膰祭肉尊之故賜以祭胙)有喪拜焉(宋弔周喪)
(王特拜謝之)豐厚可也鄭伯從之享宋公有加禮也
秋七月
冬天王出居于鄭
(左傳)冬王使来告難曰不榖不德得罪于母弟之寵子
帶鄙在鄭地氾(鄙野也)敢告叔父(天子謂同姓諸侯曰叔父)臧文仲
對曰天子蒙塵于外敢不奔問官守(官守王之羣臣)王使簡
師父告于晉使左鄢父告于秦(二子周大夫)天子無出書
曰天王出居于鄭辟母弟之難也天子凶服降名禮
也(凶服素服降名稱不穀)鄭伯與孔將鉏石甲父侯宣多省
視官具于氾(三子鄭大夫省官司具器用)而後聽其私政禮也(得先)
(君後已之禮)
(公羊傳)王者無外此其言出何不能乎母也魯子曰是
王也不能乎母者其諸此之謂與
(榖梁傳)天子無出出失天下也居者居其所也雖失天
下莫敢有也(雖實出奔而王者無外王之所居諸侯不敢有之以為國)
天王居于狄泉不書出者雖去京師猶在畿内也
此則去畿内而越在諸侯之國故書出出而曰居
者天子以天下為家王出在鄭則鄭伯莫敢私其
地故曰居
晉侯夷吾卒
據左氏晉惠公卒以二十三年九月先儒謂文公
定位而後告喪魯史即告時書之𫝊所據他國之
史故經𫝊年月各異義亦可通
(附錄左傳)衛人將伐郉禮至曰不得其守國不可得也(禮至)
(衛大夫守謂郉正卿國子)我請昆弟仕焉乃往得仕(為明年滅郉𫝊)
二十有五年春王正月丙午衛侯燬滅郉
(左傳)二十五年春衛人伐郉二禮從國子巡城(二禮禮至兄弟)
掖以赴外(掖持臂也謂執持其臂投之城外也)殺之正月丙午衛侯燬
滅郉同姓也故名禮至為銘曰余掖殺國子莫余敢
止(惡其不知恥詐以滅同姓而反銘功于器)
(公羊傳)衛侯燬何以名絶曷為絶之滅同姓也
(榖梁傳)燬之名何也不正其伐本而滅同姓也(絶先祖支體故)
(謂之伐本)
郉衛近族又皆齊桓所存之亡國也衛侯忘舊德
以伐齊喪反怒郉救齊至使其臣設詐行險以戕
滅之絶先祖之裔無人理矣故生而名之
夏四月癸酉衛侯燬卒
宋蕩伯姬来逆婦
(公羊傳)宋蕩伯姬者何蕩氏之母也(蕩氏宋世大夫)其言来逆
婦何兄弟辭也其稱婦何有姑之辭也(宋魯之間名結婚姻爲兄)
(弟稱婦者見姑之辭)
(榖梁傳)婦人既嫁不踰竟宋蕩伯姬来逆婦非正也其
曰婦何也緣姑言之之辭也
伯姬魯君之女而配蕩氏其嫁不見於經國君不
與大夫敵故不書於策也今来逆婦而經書之見
僖公失禮自主大夫之婚上下之分亂矣婦人不
專行姑自逆婦非禮也盖交譏之
宋殺其大夫
(公羊傳)何以不名宋三世無大夫三世内娶也(禮不臣妻之父)
(母)
(榖梁傳)其不稱名姓以其在祖之位尊之也
義繫於殺則止書其官不紀名氏公羊氏以為内
娶非也君娶一卿之女何得一國之内悉無大夫
且既稱大夫則非無大夫明甚榖梁氏又以為諱
祖之名然春秋國史禮無私諱其說亦非也盖因
魯史記舊文而不能益爾
(附錄左傳)秦伯師于河上將納王狐偃言于晉侯曰求諸
侯莫如勤王(勤納王也)諸侯信之且大義也繼文之業而
信宣于諸侯今為可矣(晉文侯仇為平王侯伯匡輔周室)使卜偃卜
之曰吉遇黃帝戰于阪泉之兆(黃帝與神農之後姜氏戰于阪泉之野勝)
(之今得其兆故以為吉)公曰吾不堪也對曰周禮未改今之王
古之帝也(言周德雖衰其命未改今之周王自當帝兆不謂晉)公曰筮之筮之
遇大有䷍(乾下離上大有)之睽䷥(兌下離上睽大有九三變而為睽)曰
吉遇公用享于天子之卦(大有九三爻辭也三為三公而得位變而為兌兌為)
(說得位而說故能為王所宴饗)戰克而王饗吉孰大焉(言卜筮協吉)且是
卦也天為澤以當日天子降心以逆公不亦可乎(乾為)
(天兑為澤乾變為兑而上當離離為日日之在天垂曜在澤天子在上說心在下是降心逆公之象)大
有去睽而復亦其所也(言去睽卦還論大有亦有夭子降心之象乾尊離卑降尊)
(下卑亦其義也)晉侯辭秦師而下(辭讓秦師使還順流故曰下)三月甲辰
次于陽樊右師圍温(太叔在温故)左師逆王夏四月丁
巳王入于王城取太叔于温殺之于隰城戊午晉侯
朝王王饗醴命之宥請隧弗許(關地通路曰隧王之葬禮也諸侯皆縣柩)
(而下)曰王章也未有代德而有二王亦叔父之所惡也
與之陽樊温原攒茅之田晉于是始啓南陽(四邑在晉山南)
(河北故曰南陽)陽樊不服圍之倉葛呼曰(倉葛陽樊人)德以柔中
國刑以威四夷宜吾不敢服也此誰非王之親姻其
俘之也乃出其民(取其土而己)
秋楚人圍陳納頓子于頓
(左傳)秋秦晉伐鄀(鄀杜注本在商密秦楚界上小國其後遷于南郡鄀縣今河南淅川縣西)
(有丹水故城古鄀國也)楚鬭克屈禦寇以申息之師戍商密(鬭克)
(申公子儀屈禦寇息公子邊皆楚大夫商密杜注鄀别邑在南鄉丹水縣戍守也二子屯兵于析以為商)
(密援)秦人過析隈入而係輿人以圍商密昏而傅焉(析杜)
(注楚邑一名白羽今河南内鄉縣即其地也隈隱蔽之處係縛輿人詐為克析得其囚俘者昏而傅城不)
(欲令商密知囚非析人)宵坎血加書偽與子儀子邊盟者(掘地為坎)
(以埋盟之餘血加盟書其上)商密人懼曰秦取析矣戍人反矣乃
降秦師秦師囚申公子儀息公子邊以歸楚令尹子
玉追秦師弗及(不復言晉者秦為兵主)遂圍陳納頓子于頓
(公羊傳)何以不言遂兩之也
(榖梁傳)納者内弗受也圍一事也納一事也而遂言之
盖納頓子者陳也(圍陳使納頓子)
頓子廹於陳而奔楚人圍陳以納之故不言遂明
其本一事也諸侯不能保恤小寡反使荆楚假義
以操廢置之權此𫝊所以閔無霸與凡國君失地
出奔則名他國納之則不名以諸侯不得相名也
葬衛文公
(附錄左傳)冬晉侯圍原(原亦如陽樊不服故)命三日之糧原不降命
去之諜出(諜閒也)曰原將降矣軍吏曰請待之公曰信
國之寳也民之所庇也得原失信何以庇之所亡滋
多退一舍而原降遷原伯貫于冀(伯貫周守原大夫也)趙衰為
原大夫狐溱為温大夫(狐溱狐毛之子)
冬十有二月癸亥公會衛子莒慶盟于洮(洮杜注魯地孔氏穎達曰)
(八年盟于洮杜注曹地三十一年魯始得曹田此時不得為魯地注誤耳)
(左傳)衛人平莒于我十二月盟于洮修衛文公之好且
及莒平也(莒以元年酈之後怨魯衛文公將平之未及而卒成公追成父志故曰修文公之好)
(穀梁傳)莒無大夫其曰莒慶何也以公之會目之也
衛欲平莒於魯故為會于洮稱衛子喪未踰年也
莒子不至盖疑魯未肯平故先以大夫聽命小國
之大夫不名而莒慶名以事接於我舊史稱名孔
子仍而不革也
(附錄左傳)晉侯問原守于寺人勃鞮(勃鞮披也)對曰昔趙衰以
壺飱從徑餒而弗食(言其廉且仁不忘君也徑猶行也)故使處原
二十有六年春王正月己未公會莒子衛甯速盟于向
(速公羊作遫後同甯速衛大夫莊子也向杜注莒地冢宇記曰莒州南有向城今屬山東青州府)
(左傳)二十六年春王正月公會莒兹㔻公(兹㔻時君之號莒夷無諡)
(以號為稱)甯莊子盟于向尋洮之盟也(洮盟在前年)
(穀梁傳)公不會大夫其曰甯速何也以其隨莒子可以
言會也
洮之盟莒魯平矣以莒子不親至復為是會以成
之二國既通故衛侯不會使大夫即事以質信而
已凡書盟者惡之此無貶辭者踰月再盟比書之
而義自見矣
齊人侵我西鄙公追齊師至酅弗及(酅公羊穀梁皆作巂酅杜注齊地濟)
(北榖城縣西有地名酅下今山東東阿縣西南有酅下聚)
(左傳)齊師侵我西鄙討是二盟也(討魯與衛莒為洮向之盟)
(公羊傳)其言至巂弗及何侈也(侈大也大公却強齊之兵)
(穀梁傳)人微者也侵淺事也公之追之非正也至巂急
辭也弗及者弗與也(弗與戰也)可以及而不敢及也其侵
也曰人其追也曰師以公之弗及大之也弗及内辭
也(弗及者若曰我自不及耳非齊不可及)
凡追師在境内則譏其不豫追戎于濟西是也在
境外則譏其深入追齊師至酅是也弗者遷辭也
有畏而弗敢及之也齊魯私憤之兵均為不義然
先儒謂書人為罪齊非也自隠以来凡以兵加我
君大夫皆書人君將書君自文十五年齊懿公始
大夫將書大夫自襄七年齊高厚始至邾莒小國
則終春秋恒書人凡此皆舊史之文孔子所不能
易者也又謂前書齊人是見其弱以誘魯後書齊
師是伏其衆以邀魯亦非也城濮柏舉皆戰書楚
人敗書楚師則其義不可通矣
夏齊人伐我北鄙
衛人伐齊
(左傳)夏齊孝公伐我北鄙衛人伐齊(衛救魯故伐齊)洮之盟故
也公使展喜犒師(展喜魯大夫使勞齊師)使受命于展禽(展禽食邑)
(柳下諡曰惠)齊侯未入竟展喜從之曰寡君聞君親舉玉
趾將辱于敝邑使下臣犒執事齊侯曰魯人恐乎對
曰小人恐矣君子則否齊侯曰室如縣罄野無青草
何恃而不恐(時夏四月今之二月野物未成故言居室而資糧縣盡在野則無蔬食之物所)
(以當恐)對曰恃先王之命昔周公大公股肱周室夹輔
成王成王勞之而賜之盟曰世世子孫無相&KR0675;也載
在盟府(載載書也)大師職之(職主也)桓公是以糾合諸侯而
謀其不協彌縫其闕而匡救其災昭舊職也及君即
位諸侯之望曰其率桓之功我敝邑用不敢保聚(用此)
(舊盟故不聚衆保守)曰豈其嗣世九年而棄命廢職其若先君
何君必不然恃此以不恐齊侯乃還
衛平莒魯為洮向之盟齊何與焉乃連興侵伐之
師非義甚矣二盟乃衛人平莒於魯故為魯報齊
然亦無名之師也
公子遂如楚乞師(書乞師始此)
(左傳)東門襄仲臧文仲如楚乞師(襄仲公子遂居東門故以為氏臧文仲為)
(襄仲副使故不書)臧孫見子玉而道之伐齊宋以其不臣也
(言其不臣事周室可以此罪責而伐之)
(公羊傳)乞師者何卑辭也曷為以外内同若辭重師也
曷為重師師出不正反戰不正勝也(正預期也)
(穀梁傳)乞重辭也何重焉重人之死也非所乞也師出
不必反戰不必勝故重之也
書乞卑辭也荆楚僭王陵暴列國僖公不忍齊人
侵伐之怨乃自屈於楚乞師以報齊是猶揖盜以
困鄰也害義孰大焉
秋楚人滅蘷以蘷子歸(蘷公羊作隗杜注楚同姓國建平秭歸縣湖廣歸州志云州西)
(南有蘷子城地名蘷沱)
(左傳)蘷子不祀祝融與鬻熊(祝融高辛氏之火正楚之遠祖也鬻熊祝融之十二)
(世孫蘷楚之别封故亦世紹其祀)楚人讓之對曰我先王熊摯有疾
鬼神弗赦而自竄于蘷(熊摯楚嫡子有疾不得嗣位故别封為蘷子)吾是
以失楚又何祀焉秋楚成得臣鬭宜申帥師滅蘷以
蘷子歸(成得臣令尹子玉鬭宜申司馬子西)
(穀梁傳)蘷國也不日微國也以歸猶愈乎執也
春秋凡滅國以其君歸者無不名蘷子何以不名
諸侯之祀不過其祖蘷祖熊摯其不祀祝融鬻熊
禮也以是見滅實非其罪故特寬假之不日赴告
闕也
冬楚人伐宋圍緡(緡穀梁作閔)
(左傳)宋以其善于晉侯也(重耳之出宋襄公贈馬二十乘)叛楚即晉冬
楚令尹子玉司馬子西帥師伐宋圍緡
(公羊傳)邑不言圍此其言圍何刺道用師也(時以師與魯未至又)
(道用之惡其輕民命不仁之甚也)
(穀梁傳)伐國不言圍邑此其言圍何也以吾用其師目
其事也非道用師也(楚人為魯伐齊而中道更伐宋故伐圍兼書所以責楚)
前年宋公忘讎即楚今復從晉能徙義矣楚遂伐
其國而圍其邑備書之以著其横兼罪魯之召寇
也
公以楚師伐齊取榖公至自伐齊
(左傳)公以楚師伐齊取榖凡師能左右之曰以(左右謂進退在)
(己)寘桓公子雍于榖易牙奉之以為魯援(雍本與孝公争立故)
(使居榖以偪齊)楚申公叔侯戍之(為二十八年楚子使申叔去榖張本)桓公之
子七人為七大夫于楚(言孝公不能撫公族)
(公羊傳)此已取榖矣何以致伐未得乎取榖也(未可謂得意于)
(取穀)曷為未得乎取榖曰患之起必自此始也(魯内虚而外乞)
(師以犯強齊會齊侯昭卒晉文行霸幸而得免)
(榖梁傳)以者不以者也民者君之本也使民以其死非
其正也惡事不致此其致之何也危之也
以楚師伐齊取榖置戍以逼之不待貶而罪見矣
而僖公方自以為得告至而策勲焉豈非失其本
心與
二十有七年春把子来朝
(左傳)二十七年春把桓公来朝用夷禮故曰子公卑把
把不共也
把稱子時王所黜也春秋有褒貶而無黜陟𫝊謂
公卑把似謂舊史稱子果舊史變易王爵孔子豈
仍其非而不革乎
夏六月庚寅齊侯昭卒
(左傳)夏齊孝公卒有齊怨(前年齊再伐魯)不廢喪紀(喪紀喪事之總名)
禮也
齊桓既殁諸侯猶思其德孝公不能繼志述事乃
盟楚狄伐宋及魯衛為謀不遠霸業遽隳惜哉
秋八月乙未葬齊孝公
三月而葬非禮也魯有齊怨而會其君之葬豈非
去古未遠猶秉周禮之驗與
乙巳公子遂帥師入把(八月無乙巳乙巳九月六日)
(左傳)秋入把責無禮也(以来朝不共故)
把魯甥舅之國伯姬在焉方来朝而帥師入之憑
弱犯寡不義甚矣魯自季友卒公子遂用事乞楚
師以仇齊今又入把背舊棄親結憾四鄰僖公之
末造無一可觀者憸人之害政於此可見矣
冬楚人陳侯蔡侯鄭伯許男圍宋
(左傳)楚子將圍宋使子文治兵于睽(子文時不為令尹故云使治兵習號)
(令也睽楚邑)終朝而畢不戮一人(子文欲委重于子玉故略其事)子玉復
治兵于蒍(子玉為令尹故蒍亦楚邑)終日而畢鞭七人貫三人耳
(以矢穿其耳)國老皆賀子文(賀子玉堪其事)子文飲之酒蒍賈尚
幼後至不賀(蒍賈伯嬴孫叔敖之父)子文問之對曰不知所賀
子之𫝊政于子玉曰以靖國也靖諸内而敗諸外所
獲幾何子玉之敗子之舉也舉以敗國將何賀焉子
玉剛而無禮不可以治民過三百乘其不能以入矣
(三百乘二萬二千五百人)苟入而賀何後之有冬楚子及諸侯
圍宋宋公孫固如晉告急先軫曰(先軫原軫也)報施救患
取威定霸于是乎在矣狐偃曰楚始得曹而新昏于
衛若伐曹衛楚必救之則齊宋免矣(前年楚使申叔戌榖以偪齊)
于是乎蒐于被廬(被廬晉地)作三軍(閔元年晉獻公作二軍今復增一軍)謀
元帥(元帥中軍帥)趙衰曰郤縠可臣亟聞其言矣說禮樂
而敦詩書詩書義之府也禮樂德之則也德義利之
本也夏書曰賦納以言明試以功車服以庸(尚書虞夏書也)
(賦猶取也庸功也取納以言觀其志也明試以功考其事也車服以庸報其勞也)君其試之
乃使郤縠將中軍郤溱佐之使狐偃將上軍讓于狐
毛而佐之(狐毛偃之兄)命趙衰為卿讓于欒枝先軫(欒枝貞子)
(也欒賓之孫)使欒枝將下軍先軫佐之荀林父御戎(荀林父中)
(行桓子)魏犫為右晉侯始入而教其民二年欲用之(二十)
(四年入國)子犯曰民未知義未安其居(無義則苟生)于是乎出
定襄王(二十五年定襄王以示事君之義)入務利民民懷生矣將用
之子犯曰民未知信未宣其用(宣明也未明于見用之信)于是乎
伐原以示之信(伐原在二十五年)民易資者不求豐焉明徵
其辭(民以貨物易資財者不詐以求多明定其辭不二價重言信也)公曰可矣乎子
犯曰民未知禮未生其共于是乎大蒐以示之禮(蒐頥)
(少長明貴賤)作執秩以正其官(執秩主爵秩之官)民聽不惑而後
用之出穀戍釋宋圍(楚子使申叔去穀子玉去宋)一戰而霸文之
教也(謂明年城濮之戰)
(公羊傳)此楚子也其稱人何貶曷為貶為執宋公貶故
終僖之篇貶也
(穀梁傳)楚人者楚子也其曰人何也人楚子所以人諸
侯也其人諸侯何也不正其信夷狄而伐中國也
𫝊稱楚子及諸侯圍宋十二月公會諸侯盟于宋
就楚子而受盟也然則楚子在師明矣其書楚人
以明年晉興楚屈故舊史以公之就見楚子為諱
而書人也先儒謂書人為貶書爵為褒觀楚穆楚
靈之侵伐皆書爵則其義不通矣
十有二月甲戌公會諸侯盟于宋
魯方親楚故往會盟楚子主盟而曰會諸侯諱公
從楚亦不與楚以主盟也
日講春秋解義卷二十
