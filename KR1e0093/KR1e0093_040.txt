欽定四庫全書
日講春秋解義卷四十
襄公
十有四年春王正月季孫宿叔老會晉士匄齊人宋人
衞人鄭公孫蠆曹人莒人邾人滕人薛人把人小邾人
會吳于向(蠆公羊作囆後同向杜注鄭地)
(左傳)十四年春吳告敗于晉(前年為楚敗于庸浦)會于向為吳謀
楚故也范宣子數吳之不德也以退吳人(吳伐楚喪故)執
莒公子務婁(在會不書非卿)以其通楚使也(莒貳于楚故比年伐魯)將
執戎子駒支(駒支戎子名)范宣子親數諸朝(行之所在亦設朝位)曰
来姜戎氏昔秦人迫逐乃祖吾離于瓜州(四嶽之後皆姓姜又)
(别為允姓瓜州杜注地在燉煌今陜西肅州西五百餘里古燉煌郡地)乃祖吾離被苫
蓋(苫編茅也蓋苫之别名)蒙荆棘以来歸我先君我先君惠公
有不腆之田與女剖分而食之(中分為剖)今諸侯之事我
寡君不如昔者蓋言語漏洩則職女之由詰朝之事
(會事)爾無與焉與將執女對曰昔秦人負恃其衆貪于
土地逐我諸戎惠公蠲其大德(蠲明也)謂我諸戎是四
嶽之裔胄也(四嶽堯時方伯裔遠也胄後也)毋是翦棄賜我南鄙之
田狐狸所居豺狼所嘷我諸戎除翦其荆棘驅其狐
狸豺狼以為先君不侵不叛之臣(不内侵亦不外叛)至于今
不貳昔文公與秦伐鄭秦人竊與鄭盟而舍戍焉于
是乎有殽之師(在僖三十三年)晉禦其上戎亢其下(亢猶當也)秦
師不復我諸戎實然譬如捕鹿晉人角之諸戎掎之
(角者當其頭掎者踣其足)與晉踣之(踣僵也)戎何以不免自是以来
晉之百役與我諸戎相繼于時(言給晉役不曠時)以從執政
猶殽志也豈敢離逷今官之師旅(官猶稱執事也)無乃實有
所闕以攜諸侯而罪我諸戎我諸戎飲食衣服不與
華同贄幣不通言語不逹何惡之能為不與于會亦
無瞢焉(瞢悶也)賦青蠅而退(青蠅詩小雅取其愷悌君子無信讒言)宣子
辭焉(辭謝)使即事于會成愷悌也(成愷悌不信讒也不書者戎為晉屬不得)
(特逹)于是子叔齊子為季武子介以會自是晉人輕魯
幣而益敬其使(齊子叔老字也言晉敬魯使經所以竝書二卿)
吴来在向諸侯會之故曰會吴使舉上客而叔老
竝書者以卿行則不得不書矣季孫宿以卿為介
而忘其亢叔老介於宿而不敢避魯事可知矣
(附錄左傳)吴子諸樊既除喪(諸樊吴子乘之長子)將立季札(札諸樊少弟)
季札辭曰曹宣公之卒也諸侯與曹人不義曹君(曹君)
(公子負芻也殺大子自立事在成公十三年)將立子臧子臧去之遂弗為
也以成曹君君子曰能守節君義嗣也(諸樊適子故曰義嗣)誰
敢奸君有國非吾節也札雖不才願附于子臧以無
失節固立之棄其室而耕乃舍之(𫝊言季札之讓且明吴兄弟相𫝊)
二月乙未朔日有食之
夏四月叔孫豹會晉荀偃齊人宋人衛北宫括鄭公孫
蠆曹人莒人邾人滕人薛人杞人小邾人伐秦(秦晉兵爭止此)
(左傳)夏諸侯之大夫從晉侯伐秦以報櫟之役也(櫟役在十)
(一年)晉侯待于竟使六卿帥諸侯之師以進(經所以不稱晉侯)
及涇不濟(涇杜注水出安定朝那縣至京兆高陸縣入渭)叔向見叔孫穆子
穆子賦匏有苦葉(詩邶風義取深則厲淺則揭言已志在必濟)叔向退而
具舟魯人莒人先濟鄭子蟜見衛北宫懿子曰(懿子北宫)
(括)與人而不固取惡莫甚焉若社稷何懿子說二子
見諸侯之師而勸之濟濟涇而次秦人毒涇上流師
人多死(飲毒水故)鄭司馬子蟜帥鄭師以進師皆從之至
于棫林(棫林杜注秦地案棫林即舊鄭咸林也今為華州屬陕西)不獲成焉荀偃
令曰鷄鳴而駕塞井夷竈(示不反)唯余馬首是瞻(言進退從)
(已)欒黶曰晉國之命未有是也余馬首欲東乃歸(黶惡)
(偃自專故棄之歸)下軍從之左史謂魏莊子曰(左史晉大夫)不待
中行伯乎(中行伯荀偃)莊子曰夫子命從帥(夫子謂荀偃)欒伯
吾帥也(黶下軍帥莊子為佐故曰吾帥)吾將從之從帥所以待夫子
也(以從命為待)伯游曰吾令實過悔之何及多遺秦禽(軍帥)
(不和恐多為秦所禽獲)乃命大還晉人謂之遷延之役(遷延却退)欒
鍼曰此役也報櫟之敗也役又無功晉之恥也吾有
二位于戎路(鍼黶之弟二位謂黶將下軍鍼為戎右)敢不恥乎與士鞅
馳秦師死焉(鞅士匄子)士鞅反欒黶謂士匄曰余弟不欲
往而子召之余弟死而子来是而子殺余之弟也弗
逐余亦將殺之士鞅奔秦于是齊崔杼宋華閱仲江
會伐秦(仲江宋公孫師之子)不書惰也向之會亦如之衞北宫
括不書于向(亦惰)書于伐秦攝也(能自整攝從鄭子蟜俱濟涇)秦伯
問于士鞅曰晉大夫其誰先亡對曰其欒氏乎秦伯
曰以其汰乎對曰然欒黶汰虐已甚猶可以免其在
盈乎(盈黶之子)秦伯曰何故對曰武子之德在民如周人
之思召公焉愛其甘棠况其子乎(武子欒書黶之父也召公奭聽訟于)
(甘棠之下周人思之不害其樹而作勿伐之詩在召南)欒黶死盈之善未能及
人武子所施沒矣而黶之怨實章將于是乎在秦伯
以為知言為之請于晉而復之(為二十一年晉滅欒氏張本)
此一役見晉悼公命將非人委政以階厲也夫以
十三國之卿大夫帥重兵壓秦境而師出無律將
各異心勞民無功晉侯待于境上視若贅旒此皆
悼公終怠致諸臣之專恣也
己未衞侯出奔齊(公羊作衛侯衎)
(左傳)衞獻公戒孫文子甯惠子食(文子孫林父惠子甯殖)皆服而
朝日旰不召(旰晏也)而射鴻于囿二子從之不釋皮冠
而與之言(皮冠田獵之冠也既不釋冠又不與食)二子怒孫文子如戚
(戚孫文子邑)孫蒯入使(蒯文子之子)公飲之酒使大師歌巧言
之卒章(大師掌樂大夫巧言詩小雅其卒章曰彼何人斯居河之麋無拳無勇職為亂階戚河上)
(邑公欲以喻文子居河上而為亂也)大師辭師曹請為之(師曹樂人)初公有
嬖妾使師曹誨之琴師曹鞭之公怒鞭師曹三百故
師曹欲歌之以怒孫子以報公公使歌之遂誦之(恐孫)
(蒯不解故)蒯懼告文子文子曰君忌我矣弗先必死(欲先公作)
(亂)并帑于戚而入見蘧伯玉曰(伯玉蘧瑗)君之暴虐子所
知也大懼社稷之傾覆將若之何對曰君制其國臣
敢奸之(奸猶犯也)雖奸之庸知愈乎(言逐君更立未知當勝否)遂行從
近關出(懼難作欲速出竟)公使子蟜子伯子皮與孫子盟于
丘宫(三子衛羣公子疑孫子故盟之丘宫杜注近戚地)孫子皆殺之四月己
未子展奔齊(子展衞獻公弟)公如鄄(鄄杜注衞地)使子行于孫子
(子行羣公子使往請和)孫子又殺之公出奔齊孫氏追之敗公
徒于阿澤(阿澤杜注濟北東阿縣西南有大澤)鄄人執之(公徒因敗散還故為公執)
(之)初尹公佗學射于庾公差庾公差學射于公孫丁
二子追公(二子佗與差)公孫丁御公子魚曰(子魚庾公差)射為
背師不射為戮射為禮乎(禮射不求中)射兩軥而還(軥車軛卷)
(者)尹公佗曰子為師我則遠矣乃反之公孫丁授公
轡而射之貫臂(貫佗臂)子鮮從公(子鮮公母弟鱄)及竟公使祝
宗告亡且告無罪(告宗廟)定姜曰(定姜公適母)無神何告若
有不可誣也有罪若何告無舍大臣而與小臣謀一
罪也先君有冢卿以為師保而蔑之二罪也余以巾
櫛事先君而暴妾使余三罪也告亡而已無告無罪
公使厚成叔弔于衞曰(厚成叔魯大夫)寡君使瘠(厚成叔名)聞君
不撫社稷而越在他竟若之何不弔以同盟之故使
瘠敢私于執事曰有君不弔有臣不敏君不赦宥臣
亦不帥職增滛發洩其若之何衞人使大叔儀對曰
(大叔儀衞大夫)羣臣不佞得罪于寡君寡君不以即刑而悼
棄之以為君憂君不忘先君之好辱弔羣臣又重恤
之敢拜君命之辱重拜大貺厚孫歸復命(厚孫成叔)語臧
武仲曰衛君其必歸乎有大叔儀以守有母弟鱄以
出或撫其内或營其外能無歸乎齊人以郲寄衞侯
(郲齊所滅郲國)及其復也以郲糧歸(言其貪)右宰穀從而逃歸
(穀衞大夫)衞人將殺之辭曰余不說初矣(言初從君非說之不獲已耳)
余狐裘而羔䄂(狐裘至美也以羔為䄂則少惡喻已雖從君出其罪不多)乃赦之
衞人立公孫剽(剽穆公孫黑背子殤公)孫林父甯殖相之以聽
命于諸侯(聽盟會之命)衞侯在郲臧紇如齊唁衞侯衞侯
與之言虐退而告其人曰衞侯其不得入矣其言糞
土也亡而不變何以復國子展子鮮聞之見臧紇與
之言道(順道理)臧孫說謂其人曰衞君必入夫二子者
或輓之或推之欲無入得乎(為二十六年衞侯歸傳)
按春秋惟弑君者書某弑其君至君為其下所出
祇書出奔而已蓋出之為言不容而見逐之謂言
出奔則或君無道或臣彊皆可推其前後事迹而
見之矣出奔而名者兩君之辭剽已立而衎不名
者剽以公孫為貴卿交諸侯以逐其君而自取之
故絶其兩君之稱也然則叔武攝位而鄭亦不名
何也叔武稱子剽稱侯稱子者譲之意也稱侯者
簒之實也美惡不嫌同辭
(附錄左傳)師歸自伐秦晉侯舍新軍禮也成國不過半天
子之軍(成國大國)周為六軍諸侯之大者三軍可也于是
知朔生盈而死(朔知罃之長子盈朔弟也盈生而朔死)盈生六年而武
子卒彘裘亦幼皆未可立也新軍無帥故舍之(裘士魴子)
(十三年荀罃士魴卒子皆幼未任為卿故新軍無帥遂舍之)師曠侍于晉侯(師曠)
(晉樂大師子野)晉侯曰衞人出其君不亦甚乎對曰或者其
君實甚良君將賞善而刑淫養民如子蓋之如天容
之如地民奉其君愛之如父母仰之如日月敬之如
神明畏之如雷霆其可出乎夫君神之主而民之望
也若困民之主匱神乏祀百姓絶望社稷無主將安
用之弗去何為天生民而立之君使司牧之勿使失
性有君而為之貳(貳卿佐)使師保之勿使過度是故天
子有公諸侯有卿卿置側室大夫有貳宗士有朋友
庶人工商皂隸牧圉皆有親暱以相輔佐也善則賞
之過則匡之患則救之失則革之自王以下各有父
兄子弟以補察其政史為書(謂大史君舉則書)瞽為詩(瞽盲者為)
(詩以風刺)工誦箴諫(工樂人也誦箴諫之辭)大夫規誨士𫝊言(士卑不得)
(徑逹聞君過失傳告大夫)庶人謗(庶人不與政聞君過則誹謗)商旅于市(旅陳也陳)
(其貨物以示時所貴尚)百工獻藝(獻其技藝以喻政事)故夏書曰遒人以
木鐸徇于路(夏書胤征篇遒人行人之官也木鐸木舌金鈴徇于路求歌謠之言)官師
相規工執藝事以諫正月孟春于是乎有之(有遒人徇路之)
(事)諫失常也天之愛民甚矣豈其使一人肆于民上
以從其淫而棄天地之性必不然矣(𫝊善師曠能因問盡言)
莒人侵我東鄙
莒自滅鄫後七年之閒四侵魯境是蔑晉也湨梁
之執蓋有由矣
秋楚公子貞帥師伐吴
(左傳)秋楚子為庸浦之役故(在前年)子囊師于棠以伐吴
(棠楚地寰宇記六合古棠邑今六合縣屬江南)吴不出而還子囊殿以吴為
不能而弗儆吴人自皋舟之隘要而擊之(皋舟吴險阨之道)
楚人不能相救吴人敗之獲楚公子宜穀(傳言不備不可以師)
楚既不得志於北方故構怨于吴𫝊載是年冬子
囊卒遺言必城郢則吴為楚患迫矣
(附錄左傳)王使劉定公賜齊侯命(將昏于齊故也定公劉夏之諡)曰昔伯
舅大公右我先王股肱周室師保萬民世胙大師以
表東海王室之不壊繄伯舅是賴今余命女環(環齊靈公)
(名)兹率舅氏之典纂乃祖考無忝乃舊敬之哉無廢
朕命(𫝊言王室不能命有功)
冬季孫宿會晉士匄宋華閱衞孫林父鄭公孫蠆莒人
邾人于戚
(左傳)晉侯問衞故于中行獻子(獻子荀偃)對曰不如因而定
之衞有君矣伐之未可以得志而勤諸侯史佚有言
曰因重而撫之(重不可移就撫安之)仲虺有言曰亡者侮之亂
者取之推亡固存國之道也君其定衞以待時乎冬
會于戚謀定衞也(定立剽)范宣子假羽毛于齊而弗
歸(析羽為旌王者游車之所建齊私有之因謂之羽毛宣子聞而借觀之)齊人始貳
晉悼用師於鄭衞衎無役不從今為其臣所逐晉
當會諸侯納衞君誅孫寗以伸伯討乃聽賊臣立
君而為會以定其位悼公之失莫甚於此林父在
會以是知其謀定剽也荀偃弑君之賊其右剽也
宜矣
(附錄左傳)楚子囊還自伐吴卒將死遺言謂子庚必城郢
(子庚司馬公子午也當代子囊為令尹)君子謂子囊忠君薨不忘增其
名(謂前年諡君為共)將死不忘衞社稷可不謂忠乎忠民之
望也詩曰行歸于周萬民所望忠也(詩小雅忠信為周言德行歸于)
(忠信即為萬民所瞻仰)
十有五年春宋公使向戌来聘二月己亥及向戌盟于
劉(劉孔氏穎逹曰釋例地關蓋魯城外之近地)
(左傳)十五年春宋向戌来聘且尋盟(報二年豹之聘尋十一年亳之盟)
見孟獻子尤其室(尤責過也)曰子有令聞而美其室非所
望也對曰我在晉吾兄為之毁之重勞且不敢閒(閒非)
(也言獻子友于兄且不隐其實)
公嘗如晉晉侯出國而盟公于長樗此霸主所以
懷望國也而魯以待向戌戍之亢公之卑為己甚
矣
劉夏逆王后于齊
(左傳)官師從單靖公逆王后于齊卿不行非禮也(官師劉夏)
(非卿也天子不親迎使上卿逆公監之乃為合禮)
(公羊傳)劉夏者何天子之大夫也劉者何邑也其稱劉
何以邑氏也外逆女不書此何以書過我也
(穀梁傳)過我故志之也
婚姻得禮者常事不書失禮然後書王后天下之
母上儀天王昏禮莫大於是而使士往迎是卑其
身而輕人倫之本矣故因劉夏之過我而書之以
示非禮不書歸與紀季姜異魯不為主也
(附錄左傳)楚公子午為令尹(代子囊)公子罷戎為右尹蒍子
馮為大司馬(子馮叔敖從子)公子橐師為右司馬公子成為
左司馬屈到為莫敖(屈到屈蕩子)公子追舒為箴尹(追舒莊王)
(子子南)屈蕩為連尹養由基為宫廐尹以靖國人君子
謂楚于是乎能官人官人國之急也能官人則民無
覦心(無覬覦以求幸)詩云嗟我懷人寘彼周行能官人也(詩周)
(南行列也周徧也詩人嗟歎言我思得賢人置之徧于列位是后妃之志以官人為急)王及公
侯伯子男甸采衞大夫各居其列所謂周行也鄭
尉氏司氏之亂(在十年)其餘盗在宋鄭人以子西伯有
子産之故納賂于宋(三子之父皆為尉氏所殺故)以馬四十乘(百六)
(十匹)與師茷師慧(樂師也茷慧其名)三月公孫黑為質焉(公孫黑子)
(晳)司城子罕以堵女父尉翩司齊與之良司臣而逸
之(賢而放之)託諸季武子武子寘諸卞鄭人醢之三人也
(三人堵女父尉翩司齊)師慧過宋朝將私焉(私小便)其相曰(相師者)
朝也慧曰無人焉相曰朝也何故無人慧曰必無人
焉若猶有人豈其以千乘之相易滛樂之矇必無人
焉故也(千乘相謂子産等也言不為子産早殺三盗俟賂方歸是重淫樂而輕國相)子罕
聞之固請而歸之(言子罕能改過)
夏齊侯伐我北鄙圍成公救成至遇(遇杜注魯地)
(公羊傳)其言至遇何不敢進也
衞衎在齊而季孫宿會戚以立剽故齊来伐魯於
是時三分其民而公室卑弱不足以當敵故救成
而不敢進也季孫救台遂入鄆而不忌公親救成
則至遇而難前觀宿之彊則知公之所以弱矣
季孫宿叔孫豹帥師城成郛
(左傳)夏齊侯圍成貳于晉故也于是乎城成郛
由不能救成故成郛壊此孟氏私邑而叔季帥師
城之者三家相黨以備齊為名興大役故其城堅
固可守卒為魯患而不可墮也
秋八月丁巳日有食之
邾人伐我南鄙
(左傳)秋邾人伐我南鄙(亦貳于晉故)使告于晉晉將為會以
討邾莒(十二年十四年莒人伐魯未之討)晉侯有疾乃止冬晉悼公
卒遂不克會(為明年會湨梁𫝊)
邾背晉與齊而黨於莒故来伐魯以望國而不競
如此則民分於三桓故也
冬十有一月癸亥晉侯周卒
晉悼賢君也悼没而春秋無覇矣晉自靈成景厲
四世不競周嗣服之初慨然思復文公之業經營
内外卒成三駕之功楚服其威鄭懷其德抑何盛
也然謹於諸侯而縱於大夫工於撫鄭而拙於懷
陳明於治楚而暗於治秦君子惜焉而尤失正者
不討衞孫林父甯殖逐君之惡而庇之晉之六卿
魯之三家齊之崔慶陳氏視此而縱矣
(附錄左傳)鄭公孫夏如晉奔喪(夏子西)子蟜送葬(言諸侯畏晉故卿共)
(葬)宋人或得玉獻諸子罕子罕弗受獻玉者曰以
示玉人玉人以為寶也故敢獻之子罕曰我以不貪
為寶爾以玉為寶若以與我皆喪寶也不若人有其
寶稽首而告曰小人懷璧不可以越鄉(言必為盗所害)納此
以請死也(請免死)子罕寘諸其里使玉人為之攻之(攻治)
(也)富而後使復其所(賣玉得富)十二月鄭人奪堵狗之
妻而歸諸范氏(堵狗堵女父之族狗娶于晉范氏鄭人既誅女父畏狗因范氏作亂故奪)
(其妻歸范氏先絶之𫝊言鄭之有謀)
十有六年春王正月葬晉悼公
晉平初立見諸侯多不協汲汲欲會而速葬其親
悖禮甚矣
三月公會晉侯宋公衞侯鄭伯曹伯莒子邾子薛伯把
伯小邾子于湨梁戊寅大夫盟(湨梁杜注湨水出河内軹縣東南至温入河案)
(爾雅梁莫大于湨梁湨水名梁隄也今濟源縣西北原山有白澗水即湨水也)
(左傳)十六年春葬晉悼公平公即位(平公悼公子彪)羊舌肸為
傅(肸叔向也代士渥濁)張君臣為中軍司馬(張老子代其父)祁奚韓襄
欒盈士鞅為公族大夫(祁奚去中軍尉為公族大夫去劇職就閒官韓襄無忌子)
虞丘書為乘馬御(代程鄭)改服修官烝于曲沃(既葬改喪服修)
(官選賢能烝冬祭也諸侯五月而葬既葬卒哭作主然後烝嘗于廟今晉將有湨梁之役故速葬而烝)
警守而下會于湨梁(順河東行故曰下)命歸侵田以我故執
邾宣公莒犂比公(犂比莒子號)且曰通齊楚之使晉侯與
諸侯宴于温使諸大夫舞曰歌詩必類(歌古詩當各從義類)齊
高厚之詩不類荀偃怒且曰諸侯有異志矣使諸大
夫盟高厚高厚逃歸于是叔孫豹晉荀偃宋向戌衞
甯殖鄭公孫蠆小邾之大夫盟曰同討不庭(自曹以下大夫)
(不書故𫝊舉小邾以包之)
(公羊傳)諸侯皆在是其言大夫盟何信在大夫也何言
乎信在大夫徧刺天下之大夫也曷為徧刺天下之
大夫君若贅旒然(旒旗旒贅繫屬之辭以旗旒為喻者言為臣下所執持東西莫能自)
(主也)
(穀梁傳)湨梁之會諸侯失正矣諸侯會而曰大夫盟正
在大夫也諸侯在而不曰諸侯之大夫大夫不臣也
春秋書大夫皆有所繫救徐之役諸侯次匡而遣
大夫往則大夫帥師實受諸侯之命也故書曰公
孫敖帥師及諸侯之大夫救徐雞澤之會諸侯已
盟而大夫又盟然猶受命盟袁僑也故書曰叔孫
豹及諸侯之大夫及陳袁僑盟今湨梁之會諸侯
皆在若大夫受命而盟則宜書魯卿及諸侯之大
夫盟而獨書大夫則是大夫自相與盟非諸侯之
命矣故不以大夫繫之諸侯著諸侯失政而大夫
無諸侯也
晉人執莒子邾子以歸(執以歸始此)
諸侯有罪執之以歸而不歸京師已則不臣而以
討人非正也故稱晉人而二君不名
齊侯伐我北鄙
齊侯自柯陵之會遂不復出但使世子伉禮出會
蓋有輕諸侯之心晉會湨梁以討貳齊獨不至乃
益復伐我三年之間師五至魯暴亦甚矣
夏公至自會
見公出謀齊尚未及返而已見伐於齊也
五月甲子地震
叔老會鄭伯晉荀偃衛甯殖宋人伐許
(左傳)許男請遷于晉(欲叛楚)諸侯遂遷許許大夫不可晉
人歸諸侯(唯以其師討許)鄭子蟜聞將伐許遂相鄭伯以從
諸侯之師(鄭與許有宿怨故其君親行)穆叔從公(從公歸)齊子帥師
會晉荀偃(齊子叔老)書曰會鄭伯為夷故也(夷平也言諸侯之卿可以)
(會伯子男于義為平)夏六月次于棫林庚寅伐許次于函氏(棫林)
(函氏杜注皆許地)晉荀偃欒黶帥師伐楚以報宋楊梁之役
(晉師獨進楊梁役在十二年)楚公子格帥師及晉師戰于湛阪(湛阪)
(杜注襄城昆陽縣北有湛水東入汝水經注湛水出犫縣北魚齒山東南流為湛浦即此今葉縣北有昆)
(陽城)楚師敗績晉師遂侵方城之外(不書不告)復伐許而還
(許未遷故)
鄭非主兵曷為會鄭伯春秋不以大夫主諸侯則
推而屬之鄭正君臣之分也
秋齊侯伐我北鄙圍成(成左氏作郕今從公羊穀梁)
(左傳)秋齊侯圍郕(郕魯孟氏邑貳晉故伐魯)孟孺子速徼之(孟獻子之子莊)
(子速也徼要也)齊侯曰是好勇去之以為之名速遂塞海陘
而還(海陘杜注魯隘道)
去年伐我圍成今春再伐至是又圍成甚之也
大雩
冬叔孫豹如晉
(左傳)冬穆叔如晉聘且言齊故(言齊再伐魯)晉人曰以寡君
之未禘祀(禘祀三年喪畢之吉祭)與民之未息不然不敢忘穆
叔曰以齊人之朝夕釋憾于敝邑之地是以大請敝
邑之急朝不及夕引領西望曰庶幾乎(庶幾晉来救)比執
事之閒恐無及也見中行獻子賦圻父(圻父詩小雅周司馬掌封)
(畿之兵甲故謂之圻父詩人責圻父為王爪牙不修其職使百姓受困苦之憂而無所止居)獻子
曰偃知罪矣敢不從執事以同恤社稷而使魯及此
見范宣子賦鴻雁之卒章(鴻雁詩小雅卒章曰鴻雁于飛哀鳴嗸嗸唯此哲人)
(謂我劬勞言魯憂困嗸嗸然若鴻雁之失所)宣子曰匄在此敢使魯無鳩
乎(鳩集也)
書如晉於圍成後著魯不能自彊於政治急則求
晉非待敵保邦之策也
日講春秋解義卷四十
