欽定四庫全書
日講春秋解義卷二十八
宣公
五年春公如齊
(左傳)五年春公如齊高固使齊侯止公請叔姬焉(畱公強成)
(昏)
夏公至自齊
(左傳)夏公至自齊書過也
齊魯接壤而踰時乃歸下書高固之逆叔姬經雖
諱止公之迹而比事以觀其實固不可揜矣以見
止而連昏於齊臣降尊失列辱及先君乃行飲至
之禮於宗廟是謂失其本心左氏特發書過之義
以此
秋九月齊高固來逆子叔姬(左氏無子字)
(左傳)秋九月齊高固來逆女自為也故書曰逆叔姬卿
自逆也(適諸侯稱女適大夫稱字所以别尊卑也)
(穀梁傳)諸侯之嫁子于大夫主大夫以與之來者接内
也不正其接内故不與夫婦之稱也(見莊二十七年莒慶𫝊)
叔姬稱子别於先君之女也諸侯嫁女於諸侯則
公自主之其嫁女於大夫則使大夫主之公自主
然後書於策今書高固來逆是公自主之明矣以
千乘之君見偪於齊大夫彊昏而不敢違焉輕朝
廷慢宗廟蓋由身為不義藉勢於彊鄰故非禮相
干忍辱而無所避之也
叔孫得臣卒
得臣之卒不日史失之也胡氏安國據何休之說
謂得臣不能止仲遂之逆謀故春秋削之非也仲
遂身為大惡而卒書日季孫行父助逆尤力而卒
書日何獨苛於得臣乎凡以日不日為襃貶皆傳
者之誤也
冬齊高固及子叔姬來
(左傳)冬來反馬也(禮送女畱其送馬三月廟見遣使反馬高固遂與叔姬俱寧故經傳具見)
(以示譏)
(公羊傳)何言乎高固之來(大夫私事不當書)言叔姬之來而不
言高固之來則不可子公羊子曰其諸為其雙雙而
俱至者與(言其雙行匹至似于鳥獸)
(穀梁傳)及者及吾子叔姬也為使來者不使得歸之意
也(固受使來聘而與婦俱歸故書及以明非禮)
反馬之禮當遣使不當親來女子歸寧當在閒歲
不當在踰月大夫非君命不當出境則高固與叔
姬來皆非禮矣故直書其事以示譏
楚人伐鄭
(左傳)楚子伐鄭陳及楚平晉荀林父救鄭伐陳(為明年晉衛侵)
(陳傳)
傳稱荀林父救鄭而經不書義不得書也趙盾歸
生同為大惡盾之釋鄭不討惡傷其類耳以楚師
之來而救之亦同惡相保耳若書救則似善其救
而討賊之大義隱矣
六年春晉趙盾衛孫免侵陳
(左傳)六年春晉衛侵陳陳即楚故也
(公羊傳)趙盾弑君此其復見何親弑君者趙穿也親弑
君者趙穿則曷為加之趙盾不討賊也何以謂之不
討賊晉史書賊曰晉趙盾弑其君夷獆趙盾曰天乎
無辜吾不弑君誰謂吾弑君者乎史曰爾為仁為義
人弑爾君而復國不討賊此非弑君而何趙盾之復
國奈何靈公為無道使諸大夫皆内朝(禮公族朝于内朝親親也)
然後處乎臺上引彈而彈之己趨而辟丸(己諸大夫也)是
樂而已矣(以是笑樂)趙盾巳朝而出與諸大夫立于朝(自内)
(朝至外朝)有人荷畚自閨而出者(荷負也畚草器宮中之門謂之闈其小者謂之)
(閨)趙盾曰彼何也夫畚曷為出乎閨呼之不至曰子
大夫也欲視之則就而視之(恐君責己以視人欲以見就為解也古者士大)
(夫通曰子)趙盾就而視之則赫然死人也(赫然巳支解之貌)趙盾
曰是何也曰膳宰也熊蹯不熟公怒以斗摮而殺之
(摮謂傍擊頭項)支解將使我棄之趙盾曰嘻趨而入靈公望
見趙盾愬而再拜(愬者驚貌禮臣拜然後君答拜靈公先拜者畚出盾入知其欲諫欲)
(以敬拒之使不復言也)趙盾逡廵北面再拜稽首趨而出(本欲諫君)
(以君拜謝知己意冀當覺悟故出)靈公心怍焉欲殺之于是使勇士
某者往殺之勇士入其大門則無人門焉者入其閨
則無人閨焉者上其堂則無人焉俯而闚其戸方食
魚飱勇士曰嘻子誠仁人也吾入子之大門則無人
焉入子之閨則無人焉上子之堂則無人焉是子之
易也(易猶省也)子為晉國重卿而食魚飱是子之儉也君
將使我殺子吾不忍殺子也雖然吾亦不可復見吾
君矣遂刎頸而死靈公聞之怒滋欲殺之甚衆莫可
使往者于是伏甲于宫中召趙盾而食之趙盾之車
右祁彌明者國之力士也仡然從乎趙盾而入放乎
堂下而立趙盾已食靈公謂盾曰吾聞子之劍蓋利
劍也子以示我吾將觀焉(授君劍當拔而進其首靈公因欲以推殺之)趙
盾起將進劍祁彌明自下呼之曰盾食飽則出何故
拔劍于君所趙盾知之躇階而走(躇猶超遽不暇以次)靈公有
周狗(周狗可以比周之狗所指如意)謂之獒呼獒而屬之獒亦躇階
而從之祁彌明逆而踆之(以足逆躢曰踆)絶其頷趙盾顧曰
君之獒不若臣之獒也然而宫中甲鼓而起有起于
甲中者抱趙盾而乘之(令升車疾走)趙盾顧曰吾何以得
此于子曰子某時所食活我于暴桑下者也趙盾曰
子名為誰曰吾君孰為介(介甲也言吾君誰為興此甲兵豈不為盾乎)子
之乘矣何問吾名(之乘即上車也欲令蚤免去不望報)趙盾驅而出衆
無畱之者(明盾賢人不忍殺)趙穿緣民衆不說起弑靈公然
後迎趙盾而入與之立于朝而立成公黑臀
(穀梁傳)此帥師也其不言帥師何也不正其敗前事故
不與帥師也(元年敕而今更侵之)
傳稱陳及楚平晉荀林父伐陳經皆不書以下書
晉衛加兵於陳即陳之即楚可知矣陳鄭每相視
以為向背鄭穆公暮年棄楚歸晉本謂晉可託國
及歸生之亂坐視不討是以陳有離心受伐受侵
而終不為晉屈也
夏四月
(附錄左傳)夏定王使子服求后于齊(子服周大夫)秋赤狄伐
晉圍懷及郉丘(郉丘杜注河内平皋縣今河南河内縣東南有故城)晉侯欲伐
之中行桓子曰使疾其民(驕則數戰為民所疾)以盈其貫將可
殪也周書曰殪戎殷(周書康誥)此類之謂也(為十五年晉滅狄傳)
秋八月螽
螽蝗屬食穀者劉歆謂貪虐取民則螽宣公身為
不義朝齊伐莒賦歛日繁戾氣應之經書於策示
天人感應之理不可誣也
冬十月
(附錄左傳)冬召桓公逆王后于齊(召桓公王卿士事不關魯故不書為成二年王)
(甥舅張本)楚人伐鄭取成而還(九年十一年傳所稱厲之役蓋在此)鄭
公子曼滿與王子伯廖語欲為卿(二子鄭大夫)伯廖告人
曰無德而貪其在周易豐☳☲(離下震上豐)之離☲☲(豐上)
(六變而為純離也豐上六曰豐其屋蔀其家闚其戸閴其無人三歲不覿凶義取無德而大其屋不過三)
(歲必滅亡)弗過之矣(不過三年)閒一歲鄭人殺之
七年春衛侯使孫良夫來盟
(左傳)七年春衛孫桓子來盟(桓子良夫)始通且謀會晉也(公即)
(位衞始修好)
(穀梁傳)來盟前定也不言及者以國與之不言其人亦
以國與之不日前定之盟不日
來盟者先有約言復遣使邀結也宣公專意事齊
不通於晉晉將合諸侯故使衞通魯俾預於會魯
以事齊恐晉蓄憾故使良夫來結言而力任其無
咎也然黑壤之盟公卒見辱盟何足恃哉
夏公會齊侯伐萊(萊杜注萊國東萊黃縣今山東黃縣有萊山東南有萊子故城)
(左傳)夏公會齊侯伐萊不與謀也凡師出與謀曰及不
與謀曰會(皆據魯而言師者國之大事故詳其出以例别之)
秋公至自伐萊
大旱
萊近於齊與魯無怨齊志在幷兼後卒滅之而遷
于郳則其伐萊不過陵弱暴寡之師耳宣公屈意
從齊助人為虐不知自愧而策勲於廟是誣其祖
也且螽災之後妄興師旅征役怨咨薄隂陽之和
故大旱繼之比事以觀而公無恤民之心具見矣
(附錄左傳)赤狄侵晉取向陰之禾(此無秋字蓋闕文晉用桓子謀故縱狄)
冬公會晉侯宋公衞侯鄭伯曹伯于黑壤(黑壤晉地一名黃父今山)
(西沁水縣西北有黑嶺)
(左傳)鄭及晉平公子宋之謀也(宋子公弑靈公故謀從晉以求媚)故相
鄭伯以會冬盟于黑壤王叔桓公臨之以謀不睦(王叔)
(桓公周卿士將王命以監臨諸侯不同歃者尊卑之别)晉侯之立也(在二年)公不
朝焉又不使大夫聘晉人止公于會盟于黃父公不
與盟以賂免故黑壤之盟不書諱之也
據左氏晉人止公于會以賂免而不得與盟經不
書蓋舊史無其文也先儒以為孔子諱之而曲為
之說誤矣晉靈公之篇諸侯之會同皆不序以靈
公幼稚雖與盟會實趙盾專之黑壤以後晉始有
君復序諸侯是則程子所謂大義數十炳如日星
者耳
八年春公至自會
見止踰年以賂得免危而獲安故告廟而書於策
宣公簒立依倚於齊晉之間每見止辱竝以賂免
屈身辱國亦甚矣
夏六月公子遂如齊至黃乃復(黃齊竟上地)
(公羊傳)其言至黃乃復何有疾也何言乎有疾乃復譏
何譏耳大夫以君命出聞喪徐行而不反(聞喪者聞父母之喪)
(也徐行者不忍疾行又為君當使人追代之以喪喻疾者喪尚不當反况于疾乎)
(穀梁傳)乃者亡乎人之辭也(謂其知有已不知有人雖君命鄰好不復顧念而惟)
(直行已意也)復者事畢也不專公命也(遂以疾反而加事畢之文者是不使)
(遂得專命而還也)
至黃乃復不稱有疾者大夫受命而出雖死以尸
將命豈可以疾而廢君命耶乃者無其上之詞曰
復事未畢也
辛巳有事于大廟仲遂卒于垂(垂杜注齊地當在今山東平隂縣境)
(公羊傳)仲遂者何公子遂也何以不稱公子貶曷為貶
為弑子赤貶(事在文十八年)然則曷為不于其弑焉貶于文
則無罪于子則無年(此解文十八年秋如齊不貶意也言若于十八年加貶則嫌有)
(罪于文公無罪于子赤矣無年言子赤之立即在文十八年當喪未君不及改元故曰無年)
(穀梁傳)為若反命而後卒也(先言復後書卒則如已反命于君而後卒不使其違)
(命專歸也)此公子也其曰仲何也䟽之也何為䟽之也是
不卒者也(遂與宣公共弑子赤例應不書卒)不䟽則無用見其不卒
也(若書公子則與正卒者同故去公子以見之)則其卒之何也以譏乎宣
也其譏乎宣何也聞大夫之喪則去樂卒事(當去籥萬以終)
(祭事言今不然)
有事者時祭也常事不書此何以書以仲遂卒於
此日而下有猶繹去籥之事也遂何以不稱公子
而書字生而賜氏俾世其官也季友有援立之功
僖公德之仲遂主簒弑之謀宣公德之皆生而賜
氏變易王法以開世卿擅權之漸魯政自是衰矣
翬不書卒而遂書卒何也既誅首惡以存王法則
其餘從同與桓不書王而宣皆書王同義
壬午猶繹萬入去籥
(左傳)有事于大廟襄仲卒而繹非禮也
(公羊傳)繹者何祭之明日也(繹繼昨日事但不灌地降神耳天子諸侯曰繹大夫)
(曰賓尸士曰宴尸)萬者何干舞也(干謂楯也能為人扞難而不使害人故聖王貴之以)
(為武樂萬者其篇名)籥者何籥舞也(籥所吹以節舞也吹籥而舞文樂之長)其言
萬入去籥何去其有聲者(不欲令人聞之也)廢其無聲者(廢置)
(也置者不去也齊人語)存其心焉爾存其心焉爾者何知其不
可而為之也猶者何通可以已也
(穀梁傳)猶者可以已之辭也繹者祭之旦日之享賓也
(旦日明日也)萬入去籥以其為之變(為卿卒而變常禮)譏之也
繹者祭之明日復祭以賓尸也萬舞無聲籥則有
聲者也魯以仲遂甫卒故萬入去籥猶者可已之
辭禮大夫卒當祭則不告終事而聞則不繹不告
者恐君哀戚所以重宗廟也不繹者以厚股肱所
以礪臣節也仲遂弑君宣公苟知大義則始宜正
亂賊之誅既與之同惡而任為大夫則終當循遇
臣之禮至於萬入去籥又非所以盡事先之誠直
書而其義皆著矣
戊子夫人嬴氏薨(公羊穀梁俱作熊氏)
敬嬴稱夫人自成風以後遂為魯之故典也春秋
於風氏始卒凡四貶之於嬴氏無貶從同也然既
書夫人姜氏歸于齊又書夫人嬴氏薨比事以考
之則出姜為文公夫人而敬嬴之非嫡明矣
晉師白狄伐秦(白狄始見經)
(左傳)八年春白狄及晉平夏會晉伐秦(經在仲遂卒下從赴)晉人
獲秦諜殺諸絳市六日而蘇(蓋記異也)
晉所以為盟主者以其安内攘外修方伯之職也
自趙穿侵崇秦晉之争復起晉人但知連白狄以
攻秦而不知楚人狡焉啟疆國勢益張中夏諸侯
將折而入楚適足以自困也下書舒蓼之滅比事
以觀而晉之失圖具見矣
楚人滅舒蓼(穀梁作舒鄝杜注舒蓼二國名或曰地譜上義陽之蓼不與羣舒近蓼已滅于楚見)
(文五年此即如舒鳩舒庸蓋一國也今江南廬江縣西故舒城是其地)
(左傳)楚為衆舒叛故伐舒蓼滅之楚子疆之及滑汭(滑水)
(名當在今江南廬州府東境水之隈曲曰汭蓋楚拓疆至滑汭之界)盟吳越而還(吳國今江)
(南蘇州成七年始見經越國今浙江會稽昭五年始見經傳言楚彊吳越服從)
楚人觀兵問鼎知晉不足忌乃滅舒蓼盟吳越其
謀益遠其勢益張然後北鄉爭權此陳鄭所以不
支而晉卒為所挫也
秋七月甲子日有食之既
(附錄左傳)晉胥克有蠱疾郤缺為政(代趙盾)秋廢胥克使趙
朔佐下軍(朔盾之子代胥克為成十七年胥童怨郤氏張本)
冬十月己丑葬我小君敬嬴(敬嬴公羊穀梁作頃熊)
(左傳)冬葬敬嬴旱無麻始用葛茀(記禮變之所由茀所以引柩殯則有之以)
(備大葬則以下柩)
敬嬴薨稱夫人葬稱小君與成風同義然子般閔
公之弑非成風所知也敬嬴則與聞乎故矣春秋
於成風特文以著其過而敬嬴無異文以其不待
貶而惡見也
雨不克葬庚寅日中而克葬
(左傳)雨不克葬禮也禮卜葬先遠日辟不懷也(懷思也曲禮云)
(凡卜筮喪事先遠日辟不思其親急欲葬也今若冒雨而葬是亦不思其親矣故舉以證其合禮)
(公羊傳)頃熊者何宣公之母也(楚女熊姓諡曰頃)而者何難也
乃者何(言定公書日下昃乃克葬)難也(難者難不得以正日葬其君)曷為或言
而或言乃乃難乎而也
(穀梁傳)葬既有日不為雨止禮也雨不克葬喪不以制
也(言雨具未備非君喪之制)而緩辭也足乎日之辭也(此日中克葬足)
(乎日故云緩定十五年日下昃乃克葬故云乃急辭也是二文相對為緩急也)
雨不克葬譏無備也潦車載蓑笠士喪禮也有國
家者乃不能為雨備乎定十五年日下昃乃克葬
乃者難辭承日下昃而言也此曰而克葬緩辭也
足乎日之辭也胡氏安國以雨不克葬為敬嬴隂
謀簒弑之咎徵非也孔子合葬於防以雨甚而墓
崩亦得謂咎徵乎春秋之義平易正直而以曲說
附之過矣
城平陽(平陽杜注泰山有平陽縣今山東新泰縣西北平陽故城是也)
(左傳)城平陽書時也
懼晉故也方舉大喪又城平陽重困民力故雖時
亦書
楚師伐陳
(左傳)陳及晉平楚師伐陳取成而還(言晉楚爭強)
舒蓼楚之與國無罪而見滅此陳所以懼而叛楚
也使晉君臣能恐懼改圖内修政教外彰信義以
固諸侯之心尚可以遏楚鋒而力疲於秦交疎於
齊宋故不能禦楚以保陳鄭而霸業為之頽惜哉
九年春王正月公如齊公至自齊
夏仲孫蔑如京師
(左傳)九年春王使來徵聘(徵召也徵聘不書微加諷諭不指斥)夏孟獻子
聘于周王以為有禮厚賄之
宣公即位九年兩朝於齊今又親往於周則不聞
入見待其來徵而後一遣大夫往聘傎矣且諸侯
宜朝正於王今正月朝齊夏乃聘周悖慢尤甚所
謂不待貶絶而惡見者也
齊侯伐萊
狄比侵齊不敢報而亟伐萊畏彊凌弱之情見矣
秋取根牟(根牟杜注東夷國琅琊陽都縣東有牟鄉在今山東沂水縣南)
(左傳)秋取根牟言易也
(公羊傳)根牟者何邾婁之邑也曷為不繫乎邾婁諱亟
也(亟疾也屬有小君之喪邾婁子來加禮乃未期而取其邑故諱不繫邾婁也)
根牟小國也在魯東界經諱滅言取與取鄟取邿
同義
八月滕子卒
(左傳)滕昭公卒(為宋圍滕傳)
此滕昭公也隱七年書滕侯卒至是書子亦時王
所黜
九月晉侯宋公衞侯鄭伯曹伯會于扈
晉荀林父帥師伐陳
(左傳)會于扈討不睦也(謀齊陳)陳侯不會(前年與楚成故)晉荀林
父以諸侯之師伐陳晉侯卒于扈乃還
討陳而先會于扈者以陳被楚兵晉不能救或從
楚非其本願故會以待之待而不至則伐之為有
名然晉實不能庇陳俟楚之歸而釋憾焉義豈足
以相服哉不書諸侯之師而曰林父帥師者在會
諸侯皆以師聽命而林父兼將之也
辛酉晉侯黑臀卒于扈
(公羊傳)扈者何晉之邑也諸侯卒其封内不地此何以
地卒于會故地也未出其地故不言會也
(穀梁傳)其地于外也其日未踰竟也(傳例諸侯正卒則日不正則不日踰)
(竟亦不曰)
冬十月癸酉衞侯鄭卒
晉衞二君何以卒而不葬魯不會也良夫之盟衞
欲為晉致魯及黑壤見止懷憾實深是以扈之會
魯獨不往二國繼以喪赴亦皆不會此所謂無其
事而闕其文者也
宋人圍滕
(左傳)冬宋人圍滕因其喪也
滕方有喪禮宜弔恤乃用衆以圍之不仁也晉政
不競諸侯私相侵伐觀齊宋之擅兵則知不能禦
楚之由矣
楚子伐鄭晉郤缺帥師救鄭(自是晉楚交伐鄭)
(左傳)楚子為厲之役故伐鄭(六年楚伐鄭取成于厲既成鄭伯逃歸事見十一年)
(傳)晉郤缺救鄭鄭伯敗楚師于柳棼(柳棼杜注鄭地)國人
皆喜唯子良憂曰是國之災也吾死無日矣(十二年卒有楚)
(子入鄭之禍)
五年晉荀林父帥師救鄭經不書以鄭方有弑君
之亂也據明年傳載鄭人討亂斲歸生之棺而逐
其族則此年歸生已斃矣故錄晉之救凡此類乃
筆削之精義非舊史所能與也
陳殺其大夫洩冶(洩公羊穀梁作泄)
(左傳)陳靈公與孔寧儀行父通于夏姬(二子陳卿夏姬鄭穆公女陳大)
(夫御叔妻)皆衷其衵服以戲于朝(衷懷也衵服䙝衣)洩冶諫曰公
卿宣淫民無效焉且聞不令君其納之(納藏衵服)公曰吾
能改矣公告二子二子請殺之公弗禁遂殺洩冶孔
子曰詩云民之多辟無自立辟其洩冶之謂乎(辟邪也辟)
(法也詩大雅言邪辟之世不可立法國無道危行言遜)
(穀梁傳)稱國以殺其大夫殺無罪也泄冶之無罪如何
陳靈公通于夏徵舒之家公孫寧儀行父亦通其家
或衣其衣或衷其襦以相戲于朝泄冶聞之入諫曰
使國人聞之則猶可使仁人聞之則不可君愧于泄
冶不能用其言而殺之
稱國以殺者君與用事大臣同殺之也稱殺其大
夫見洩冶不失其官守也胡氏安國主左傳家語
謂洩冶仕於亂朝懷寵不去非孔子所取誤矣邦
無道危行言孫為不仕而高尚者言之也人臣以
身許國既受事任不獨緘默取容以立辟為戒乃
鄙夫之術即潔身而去亦卑賤疎遠之臣則可耳
黃氏仲炎以為非孔子之言其見卓矣
十年春公如齊公至自齊
(左傳)十年春公如齊
比年朝正即用此以事周亦過六年一朝之制矣
屈體以諂彊鄰辱國莫大焉
齊人歸我濟西田
(左傳)齊侯以我服故歸濟西之田(公比年朝齊故)
(公羊傳)齊已取之矣其言我何(據歸讙及闡齊巳取不言我)言我者
未絶于我也曷為未絶于我齊已言取之矣其實未
之齊也(其人民貢賦尚屬于魯實未歸于齊不言來者明不從齊來)
(穀梁傳)公娶齊齊繇以為兄弟反之(齊繇以婚族故還魯田婦之黨為婚)
(兄弟)不言來公如齊受之也
宣公德齊惠之援已順其所欲既賂以田復以女
妻其臣會兵伐萊每歲往朝故齊侯悦其屈諂而
歸濟西之田其曰我者濟經齊魯有魯濟有齊濟
所歸之田乃魯濟也
夏四月丙辰日有食之
已巳齊侯元卒
齊崔氏出奔衞
(左傳)夏齊惠公卒崔杼有寵于惠公高國畏其偪也(崔杼)
(齊大夫高國二氏齊正卿)公卒而逐之奔衞書曰崔氏非其罪也
且告以族不以名(典策之法告者皆當書以名今齊特以族告春秋因之不改)凡
諸侯之大夫違(違奔放也)告于諸侯曰某氏之守臣某(上某)
(氏姓下某名)失守宗廟敢告所有玉帛之使者則告(玉帛之使)
(謂聘)不然則否(恩好不接故亦不告)
(公羊傳)崔氏者何齊大夫也其稱崔氏何(據齊高無咎出奔名此書)
(崔氏與隱公三年書尹氏同)貶曷為貶(據外大夫奔不貶)譏世卿世卿非
禮也(復見譏者嫌尹氏王者大夫職重不當世諸侯大夫任輕可世故重𤼵之)
(穀梁傳)氏者舉族而出之之辭也
出奔而書崔氏蓋盡族而行且告以氏不以名也
許翰以謂崔杼出而能反反而能弑以其宗彊故
春秋特舉氏乃辨之早非也左氏見襄二十五年
齊崔杼弑其君因謂出奔者即杼不知此距杼之
為逆凡五十有一年古者四十而仕五十為大夫
不聞杼之年壽遂致耄期若以世卿少而得政則
奔時年未及冠不宜遂逼高國左氏所傳恐未可
盡信也
公如齊五月公至自齊(公如齊止此)
(左傳)公如齊奔喪
宣公於匡王之喪不奔欲舉郊祀而奔齊惠公之
喪匡王之葬使微者往而以貴卿葬齊惠公蓋濟
田之歸重以為德故聞喪而奔以報其賜也魯之
事齊過於天王而齊之視魯不啻附庸其反易天
常而無忌憚甚矣
癸巳陳夏徵舒弑其君平國
(左傳)陳靈公與孔寧儀行父飲酒于夏氏公謂行父曰
徵舒似女(徵舒夏姬子陳大夫)對曰亦似君徵舒病之公出自
其廐射而殺之二子奔楚
弑君之賊既得其主名則直書以正亂賊之罪春
秋常法也先儒多為曲說胡氏安國所謂見洩冶
忠言之騐靈公見弑之由亦非本義蓋春秋於見
弑之君皆不言所由與大夫出奔不言逐者同義
皆深探其本以為世戒也
六月宋師伐滕
(左傳)滕人恃晉而不事宋六月宋師伐滕
春秋時諸侯每間霸國之多故以陵小弱故宋之
於滕齊桓卒而執其君晉政衰而圍之伐之以逞
志焉胡氏安國責宋不能討陳義雖正而遠於事
情宋鮑與聞乎弑以簒得國而責之討賊誤矣
公孫歸父如齊葬齊惠公
魯宣深德齊侯之定其位而又歸濟西田故生則
屈諂以事之沒則親奔其喪又遣貴卿會葬焉歸
父仲遂之子也父主簒弑子擅國權外結彊鄰内
逢君惡亂臣賊子交得其志恣行非度豈非王綱
縱弛九伐不行而霸政亦衰之故與此孔子所以
不沒桓文之功也
晉人宋人衞人曹人伐鄭
(左傳)鄭及楚平(前年敗楚師恐楚怒故與平)諸侯之師伐鄭取成而
還
晉霸之衰皆由趙盾專政庇其同類齊魯宋鄭弑
君之賊皆置而不問故諸侯皆有離心今陳有弑
君之賊若晉能合諸侯以討之則桓文之功立就
矣何患鄭之不服乎乃率三國以爭鄭而以討賊
遺楚晉可謂無人矣
秋天王使王季子來聘(王聘止此)
(左傳)秋劉康公來報聘(報孟獻子之聘康公即王季子也其後食采于劉)
(公羊傳)王季子者何天子之大夫也其稱王季子何(據叔)
(服不繫王不稱子王札子不稱季)貴也其貴奈何母弟也(子者王子也天子不)
(言子弟故變文書季繫先王以明之)
(穀梁傳)其曰王季王子也其曰子尊之也聘問也
宣公簒立至是十年不朝於周而比年朝齊不奔
王喪而奔齊侯之喪使微者葬匡王而貴卿葬齊
侯縱王討不加絶不與通可也乃使王季子來聘
不亦悖乎自是王聘不見於經非孔子削而不書
蓋諸侯不以王命為重輕而王亦不復遣使耳寥
寥百有餘年而後石尚以歸脤錄自是天王之名
號亦不見於經矣
公孫歸父帥師伐邾取繹(繹公羊作蘱杜注邾邑魯國鄒縣北有繹山今嶧山在鄒)
(縣東南蓋縣治徙山北也)
(左傳)師伐邾取繹(為子家如齊𫝊)
魯之伐邾取繹與宋之間晉而伐滕同胡氏安國
皆責以不能討陳夫禁暴誅亂王者之師其次惟
霸主乃能假之魯宣簒弑之惡視宋鮑有加焉豈
可責以討賊乎
大水
季孫行父如齊
(左傳)季文子初聘于齊(齊侯初即位)
冬公孫歸父如齊(宣公聘齊止此)
(左傳)冬子家如齊伐邾故也(恐為齊討故往謝)
魯君臣三如齊是年二卿又相繼而往蓋簒弑之
謀仲遂主之行父助之齊新立君恐以舊事聲討
故諂附以自託耳左氏謂歸父之使以伐邾故恐
猶未得其情也
齊侯使國佐來聘
(左傳)國武子來報聘(報文子也)
魯君臣事齊甚謹未聞報聘今齊侯喪未踰年而
命使來魯蓋議連兵伐莒故若是其亟也居喪而
聘鄰國考之於禮雖無明禁然以春秋所書按之
王聘及求金不稱王使而齊侯稱使則惡其即吉
而親命聘使可知矣
饑
(公羊傳)何以書以重書也(王政以民食為重)
楚子伐鄭
(左傳)楚子伐鄭晉士會救鄭逐楚師于潁北(潁杜注潁水出河南)
(陽城至下蔡入淮)諸侯之師戍鄭
左氏稱晉士會救鄭逐楚師于潁北諸侯之師戍
鄭先儒據此謂經削晉救意不以楚為罪皆由誤
以稱爵為襃故曲為之說耳經所不書有可據傳
以為義者必於經有考也元年經書趙盾救陳而
傳兼救宋觀宋公旋會晉師于棐林則傳所稱救
宋為得其實而經削之以宋有應討之罪而不當
救可知矣下年夏楚子陳侯鄭伯盟于辰陵則是
冬傳稱晉師救鄭逐楚師諸侯畱戍非其實矣
(附錄左傳)鄭子家卒鄭人討幽公之亂斲子家之棺而逐
其族(以四年弑君故也斲薄其棺不使從卿禮)改葬幽公諡之曰靈(靈公初諡)
(幽)
日講春秋解義卷二十八
