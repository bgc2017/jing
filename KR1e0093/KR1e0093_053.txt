欽定四庫全書
日講春秋解義卷五十三
昭公
十有九年春
(附錄左傳)十九年春楚工尹赤遷陰于下陰(陰杜注隂縣屬南鄉郡今)
(湖廣光化縣西漢水西岸有古隂縣城)令尹子瑕城郟(郟亦楚邑)叔孫昭子
曰楚不在諸侯矣其僅自完也以持其世而已(遷隂城郟)
(皆欲以自完守)楚子之在蔡也郹陽封人之女奔之(郹陽杜注)
(蔡邑當在今新蔡縣境)生大子建及即位使伍奢爲之師(伍奢伍舉)
(之子伍員之父)費無極爲少師無寵焉欲譖諸王曰建可室
矣(室妻也)王爲之聘于秦無極與逆勸王取之正月楚
夫人嬴氏至自秦(爲下拜夫人起)
宋公伐邾
(左傳)鄅夫人宋向戌之女也故向寧請師(寧向戌子請宋公伐邾)
二月宋公伐邾圍蟲(蟲杜注邾邑當在今山東濟寧州境)三月取之乃
盡歸鄅俘
天下無霸邾以蕞爾小邦逞其暴横而宋元於此
能一正入鄅之亂此所謂聲罪執言之師也
夏五月戊辰許世子止弑其君買
(左傳)夏許悼公瘧五月戊辰飲大子止之藥卒(止獨進藥不由)
(醫)大子奔晉書曰弑其君君子曰盡心力以事君舍
藥物可也(藥物有毒當由醫非凡人所知譏止不舍藥物所以加弑君之名)
(穀梁傳)日弑正卒也(凡弑不書日此弑而日知買爲正卒也)正卒則止不
弑也不弑而曰弑責止也(責止不嘗藥)止曰我與夫弑者
不立乎其位以與其弟虺哭泣歠飦粥嗌不容粒(嗌喉)
(也)未踰年而死故君子卽止自責而責之也(就其有自責心)
(故以備禮責之)
許悼公飲世子止之藥而卒事與楚商臣蔡般異
而同以弑書何也藥出於止而君死於藥則止雖
非弑而弑君之罪止有不得辭者故加弑焉所以
教天下之爲臣子者也其異於商臣般者過與故
之不同耳其心不同而春秋之文一施之何以辨
乎觀商臣般皆立乎其位而止則弗立乎其位比
事以推而止之不志乎弑亦可見矣且許與陳蔡
皆密邇於楚許且近遷于白羽矣楚虔能假討賊
之名以滅陳蔡何棄疾遂釋許而不問乎此又可
尋迹推理而知之者也
已夘地震
經書地震者五而昭公之世再見地臣道也義主
安靜時季孫僭竊臣道失常天心譴告而昭公漫
不知省其及宜矣
(附錄左傳)邾人郳人徐人會宋公乙亥同盟于蟲(終宋公伐邾事)
楚子為舟師以伐濮(濮杜注南夷)費無極言于楚子曰
晉之伯也邇于諸夏而楚辟陋故弗能與爭若大城
城父而寘大子焉以通北方王收南方是得天下也
王說從之故大子建居于城父令尹子瑕聘于秦拜
夫人也(為明年譖大子張本)
秋齊高發帥師伐莒
(左傳)秋齊高發帥師伐莒(莒不事齊故)莒子奔紀鄣(紀鄣杜注莒邑)
(也東海贛檢縣東北有紀城今山東莒州即江南贛榆縣界)使孫書伐之(孫書陳無宇之)
(子子占也)初莒有婦人莒子殺其夫已爲嫠婦(寡婦爲嫠)及老
託于紀鄣紡焉以度而去之(因紡纑連所紡以度城高下而藏之待外攻者)
(欲報讎去藏也)及師至則投諸外(繫䋲城上而投其所垂于外随之以出)或獻
諸子占子占使師夜縋而登(緣繩登城)登者六十人縋絕
師鼓譟城上之人亦譟莒共公懼啓西門而出七月
丙子齊師入紀(傳言怨不在大)
齊景有爭霸之心因莒不事齊遂興是役夫不以
德義服人而徒計近功侵凌弱小以晏子爲之輔
佐亦不能有所匡正則所謂顯君者何足稱哉
冬葬許悼公
(公羊傳)賊未討何以書葬不成于弑也曷爲不成于弑
止進藥而藥殺也止進藥而藥殺則曷爲加弑焉爾
譏子道之不盡也其譏子道之不盡奈何曰樂正子
春之視疾也(樂正子春曾子弟子以孝名聞)復加一飯則脱然愈復
損一飯則脱然愈復加一衣則脱然愈復損一衣則
脱然愈(脱然疾除貌也言消息得其節)止進藥而藥殺是以君子加
弑焉爾(失其消息多少之宜)曰許世子止弑其君買是君子之
聽止也(聽治止罪)葬許悼公是君子之赦止也(原止進藥本欲愈父)
(之病無害父之意故赦之)赦止者免止之罪辭也
(穀梁𫝊)日卒時葬不使止爲弑父也曰子既生不免乎
水火母之罪也羈貫成童不就師傅父之罪也(羈貫謂交)
(笄剪髮以爲飾成童八歲以上)就師學問無方心志不通身之罪也
心志既通而名譽不聞友之罪也名譽既聞有司不
舉有司之罪也有司舉之王者不用王者之過也許
世子不知嘗藥累及許君也(許君不授子以師傅使不識嘗藥之義故累及)
(之)
許止弑君與趙盾弑君皆聖人特筆然晉靈公不
書葬而許悼公書葬者趙盾力能討賊而不討不
得不終誅之若許止痛父之死咎已之深未踰年
而卒則其心可知矣故上書弑以著止有弑君之
事此書葬以明止實無弑君之心一立法甚嚴一
待人以恕也
(附錄左𫝊)是歲也鄭駟偃卒子游娶于晉大夫生絲弱(子游)
(駟偃也弱幼少)其父兄立子瑕(子瑕子游叔父駟乞)子產憎其爲人也
(憎子瑕)且以爲不順弗許亦弗止駟氏聳(聳懼)他日絲以
告其舅冬晉人使以幣如鄭問駟乞之立故駟氏懼
駟乞欲逃子產弗遣請龜以卜亦弗予大夫謀對子
産不待而對客曰鄭國不天寡君之二三臣札瘥夭
昏(大死曰札小疫曰瘥短折曰夭未名曰昏)今又喪我先大夫偃其子幼
弱其一二父兄懼隊宗主私族于謀而立長親(于私族謀)
(之)寡君與其二三老曰抑天實剝亂是吾何知焉諺
曰無過亂門民有兵亂猶憚過之而况敢知天之所
亂今大夫將問其故抑寡君實不敢知其誰實知之
平丘之會(在十三年)君尋舊盟曰無或失職若寡君之二
三臣其即世者晉大夫而專制其位是晉之縣鄙也
何國之爲辭客幣而報其使(遣人報晉使)晉人舍之楚
人城州來沈尹戌曰楚人必敗(十三年吳縣州來今就城而取之戌莊王)
(曾孫葉公諸梁父也)昔吳滅州來子旗請伐之王曰吾未撫吾
民今亦如之而城州來以挑吳能無敗乎侍者曰王
施舍不倦息民五年可謂撫之矣戌曰吾聞撫民者
節用于内而樹德于外民樂其性而無寇讎今宮室
無量民人日駭勞罷死轉(轉遷徙也)忘寢與食非撫之也
鄭大水龍鬭于時門之外洧淵(時門鄭城門洧淵杜注洧水出滎陽)
(密縣東南至潁川長平入潁按今洧水自密縣東流經新鄭縣南門又東會于溱水謂之雙洎河卽洧淵)
(也)國人請爲禜焉子産弗許曰我鬭龍不我覿也(覿見)
(也)龍鬭我獨何覿焉禳之則彼其室也(淵龍之室)吾無求
于龍龍亦無求子我乃止也(傳言子産之知)令尹子瑕言
蹶由于楚子曰(蹶由吳王弟五年靈王執以歸)彼何罪諺所謂室于
怒市于色者楚之謂矣(言靈王怒吳子而執其弟猶人忿于室家而作色于市人)
舍前之忿可也乃歸蹶由(言楚子能用善言)
二十年春王正月
(附錄左傳)二十年春王二月己丑日南至(是歲朔旦冬至之歲也當言正)
(月己丑朔日南至時史失閏閏更在二月後故經因史而書正月傳更具于二月記南至日以正歴也)
梓愼望氛(氛氣也時魯侯不行登臺之禮使梓慎望氛)曰今兹宋有亂國
幾亡三年而後弭蔡有大喪(爲宋華向出奔蔡侯卒傳)叔孫昭子
曰然則戴桓也(戴族華氏桓族向氏)汰侈無禮已甚亂所在也
(傳言妖由人興)費無極言于楚子曰建與伍奢將以方城
之外叛自以爲猶宋鄭也齊晉又交輔之將以害楚
其事集矣王信之問伍奢伍奢對曰君一過多矣(一過)
(納建妻)何信于讒王執伍奢(忿奢切言)使城父司馬奮揚殺
大子未至而使遣之(知大子冤故遣令去)三月大子建奔宋王
召奮揚奮揚使城父人執已以至王曰言出于余口
入于爾耳誰告建也對曰臣告之君王命臣曰事建
如事余臣不佞不能苟貳奉初以還(奉初命以周旋)不忍後
命故遣之既而悔之亦無及已王曰而敢來何也對
曰使而失命召而不來是再奸也逃無所入王曰歸
從政如他日(善其言舍使還)無極曰奢之子材若在吳必憂
楚國盍以免其父召之彼仁必來不然將爲患王使
召之曰來吾免而父棠君尚謂其弟員曰(棠君奢之長子尚也)
(為棠邑大夫員尚弟子胥)爾適吳我將歸死吾知不逮(自以知不及員)我
能死爾能報聞免父之命不可以莫之奔也親戚為
戮不可以莫之報也奔死免父孝也度功而行仁也
(仁者貴成功)擇任而往知也(員任報讎)知死不辟勇也(尚為勇)父
不可棄(俱去為棄父)名不可廢(俱死為廢名)爾其勉之相從為
愈(言愈于同奔共死也)伍尚歸奢聞員不來曰楚君大夫其旰
食乎(將有吳憂不得早食)楚人皆殺之員如吳言伐楚之利于
州于(州于吳子僚)公子光曰是宗為戮而欲反其讎不可
從也員曰彼將有他志(光欲弑僚不利員用事故破其議而員亦知之)余姑
為之求士而鄙以待之(計未得用故進勇士以求入于光退居邊鄙)乃見
鱄設諸焉(鱄諸勇士)而耕于鄙(為二十七年吳弑僚𫝊)
夏曹公孫會自鄸出奔宋(鄸穀梁作夢杜註曹邑在今山東曹州北)
(公羊傳)奔未有言自者此其言自何畔也畔則曷為不言
其畔為公子喜時之後諱也春秋為賢者諱何賢乎公
子喜時讓國也其讓國奈何曹伯廬卒于師(在成十三年)則
未知公子喜時從與公子負芻從與(喜時曹伯廬弟負芻喜時庶兄)
㦯爲主于國㦯爲主于師(古者諸侯師出世子率衆守國其次宜爲君者持棺)
(絮從所以備不虞㦯時疾病相代行史丈不具故傳疑之)公子喜時見公子負芻
之當主也逡廵而退賢公子喜時則曷爲爲會諱君
子之善善也長惡惡也短惡惡止其身善善及子孫
賢者子孫故君子爲之諱也
(穀梁𫝊)自夢者專乎夢也(能專制夢)曹無大夫其曰公孫何
也言其以貴取之而不以叛也(會以公孫之貴而得夢既而不以之叛明)
(曹君無道致令其奔非會之罪故書公孫以善之)
春秋時臣能專其邑無不叛其國者故經於大夫
自其邑出奔者皆先書叛以正其罪如宋華亥向
寧華定自南里出奔楚先書入南里以叛宋公之
弟辰自蕭来奔先書入蕭以叛是也此書自鄸出
奔以見鄸乃會之世邑所得專制而不敢據邑以
要君與身在國都倉卒見逐者異耳㦯謂爲公子
喜時之後賢之非也春秋之義善善惡惡各以其
事何有賢其祖而遂襃其子孫乎且會爲喜時之
子孫亦無所考公羊未見國史所傳事迹多未可
信也
(附錄左傳)宋元公無信多私而惡華向華定華亥與向寧
謀曰亡愈于死先諸(欲先作亂)華亥僞有疾以誘羣公子
公子問之則執之夏六月丙申殺公子寅公子御戎
公子朱公子固公孫援公孫丁拘向勝向行于其廩
(八子皆公黨)公如華氏請焉弗許遂劫之(劫公)癸夘取大子
欒與母弟辰公子地以爲質(欒景公也辰及地皆元公弟一云皆大子欒兄)
(弟)公亦取華亥之子無慼向寧之子羅華定之子啓
與華氏盟以爲質(爲此冬華向出奔傳)
秋盜殺衛侯之兄縶(縶公羊穀梁作輒)
(左傳)衛公孟縶狎齊豹(公孟靈公兄也齊豹齊惡之子爲衛司寇狎輕也)奪之
司寇與鄄(鄄杜注豹邑)有役則反之(縶足不良故有役則以官邑還豹使行)
無則取之公孟惡北宮喜褚師圃欲去之(喜貞子)公子
朝通于襄夫人宣姜(宣姜靈公嫡母)懼而欲以作亂故齊豹
北宮喜褚師圃公子朝作亂初齊豹見宗魯于公孟
(薦達也)爲驂乘焉將作亂而謂之曰公孟之不善子所
知也勿與乘吾將殺之對曰吾由子事公孟子假吾
名焉故不吾遠也(言子借我以善名故公孟親近我)雖其不善吾亦
知之抑以利故不能去是吾過也今聞難而逃是僭
子也(使子言不信)子行事乎吾將死之以周事子(周猶終竟也)
而歸死于公孟其可也丙辰衛侯在平夀(平壽杜注衛下邑)
公孟有事于蓋獲之門外(有事祭也蓋獲衛郭門)齊子氏帷于
門外而伏甲焉(齊豹之家)使祝鼃寘戈于車薪以當門(要其)
(前)使一乘從公孟以出(亦如前車寘戈于薪尋其後)使華齊御公
孟宗魯驂乘及閎中(閎曲門中)齊氏用戈擊公孟宗魯以
背蔽之斷肱以中公孟之肩皆殺之公聞亂乘驅自
閱門入(閱門衛城門名)慶比御公公南楚驂乘使華寅乘貳
車(公副車)及公宮鴻駵魋駟乘于公(鴻駵魋復就公乘一車四人)公
載寶以出褚師子申遇公于馬路之衢遂從(從公出)過
齊氏使華寅肉袒執蓋以當其闕(肉袒示不敢與齊氏爭執蓋蔽公而)
(去闕空也以蓋當待從空闕之處)齊氏射公中南楚之背公遂出寅
閉郭門(不欲令追者出)踰而從公(踰郭出)公知死鳥(死鳥杜注衛地)析
朱鉏宵從竇出徒行從公(朱鉏成子黑背孫)齊侯使公孫青
聘于衛(青頃公之孫)既出聞衛亂使請所聘公曰猶在竟
内則衛君也乃將事焉(行聘事)遂從諸死鳥請將事辭
曰亡人不佞失守社稷越在草莾吾子無所辱君命
賓曰寡君命下臣于朝曰阿下執事(阿比也命已使比衛臣下)臣
不敢貳主人曰君若惠顧先君之好照臨敝邑鎮撫
其社稷則有宗祧在乃止衛侯固請見之不獲命以
其良馬見(爲相見之禮)爲未致使故也(故不敢以容禮見)衛侯以
爲乘馬(喜其敬已故貴其物)賓將掫(掫行夜)主人辨曰亡人之憂
不可以及吾子草莽之中不足以辱從者敢辭賓曰
寡君之下臣君之牧圉也若不獲扞外役是不有寡
君也臣懼不免于戾請以除死親執鐸終夕與于燎
(設火燎以備守)齊氏之宰渠子召北宮子(北宮喜也)北宮氏之宰
不與聞謀殺渠子遂伐齊氏滅之丁巳晦公入與北
宫喜盟于彭水之上秋七月戊午朔遂盟國人八月
辛亥公子朝褚師圃子玉霄子高魴出奔晉(皆齊氏黨)閏
月戊辰殺宣姜(與公子朝通謀故)衞侯賜北宫喜諡曰貞子
(滅齊氏故)賜析朱鉏諡曰成子(宵從公故)而以齊氏之墓予之
(皆未死而賜諡及墓田𫝊終而言之)衞侯告寧于齊且言子石(子石公孫青言)
(其有禮)齊侯將飲酒徧賜大夫曰二三子之教也苑何
忌辭曰(何忌齊大夫)與于青之賞必及于其罰在康誥曰
父子兄弟罪不相及(尚書康誥)况在羣臣臣敢貪君賜以
干先王琴張聞宗魯死(琴張孔子弟子字子開名牢)將往弔之仲
尼曰齊豹之盜而孟縶之賊女何弔焉君子不食姦
(知公孟不善而受其禄是食姦也)不受亂(許豹行事是受亂也)不爲利疚于回
(疚病回邪也以利故不能去是病身于邪)不以回待人(知難不告是以邪待人)不蓋
不義(以周事豹是蓋不義)不犯非禮(以二心事縶是非禮)
(公羊𫝊)母兄稱兄兄何以不立有疾也何疾爾惡疾也
(糓梁傳)盜賤也其曰兄母兄也目衞侯衞侯累也(惡衞侯不)
(能保護其兄乃爲盜所殺)然則何爲不爲君也曰有天疾者不得
入乎宗廟輒者何也曰兩足不能相過(聚合不解如見絆縶)齊
謂之綦楚謂之踙衞謂之輒
左氏以爲齊豹殺之也豹爲衞司寇何以盜書胡
氏安國謂罪在宗魯宗魯孟縶之驂乘法應書盜
此求其說而不得也宗魯雖與聞其事而作亂者
實豹今釋豹不誅歸獄宗魯於義爲頗然則經所
謂盜實齊豹耳豹具官於衞變文書盜所以甚衞
靈之無政刑也以千乘之國不能衞其母兄制其
禍亂使盜賊竊發兄死身危幾亡其國故書盜以著
之至豹以守嗣大夫爲盜賊之事是亦盜賊而已矣
冬十月宋華亥向寧華定出奔陳(寧公羊作寗)
(左傳)宋華向之亂公子城公孫忌樂舍司馬彊向宜向
鄭楚建郳申出奔鄭(城平公子舍樂喜孫宜鄭皆向戌子建楚平王亡大子申小邾)
(穆公子八子皆宋大夫公之黨辟難出)其徒與華氏戰于鬼閻(八子之徒衆也)
(鬼閻杜注潁川長平縣西北有閻亭今河南陳州西華縣東北閻倉亭城是也)敗子城子城
適晉(别走至晉爲明年子城以晉師至張本)華亥與其妻必盥而食所
質公子者而後食公與夫人每日必適華氏食公子
而後歸華亥患之欲歸公子向寧曰唯不信故質其
子若又歸之死無日矣公請于華費遂將攻華氏(費遂)
(大司馬華氏族)對曰臣不敢愛死無乃求去憂而滋長乎(恐殺)
(大子憂益長)臣是以懼敢不聽命公曰子死亡有命余不
忍其訽(訽恥也)冬十月公殺華向之質而攻之戊辰華
向奔陳華登奔吳(登費遂之子黨華向者)向寧欲殺大子華亥
曰干君而出又殺其子其誰納我且歸之有庸(可以爲公)
(善)使少司寇牼以歸(牼華亥庶兄以三公子歸公也)曰子之齒長矣
不能事人以三公子爲質必免(質信也送公子歸可以自明不叛之信)
公子旣入華牼將自門行(從公門去)公遽見之執其手曰
余知而無罪也入復而所(所所居官)
十有一月辛卯蔡侯廬卒(廬左氏作盧按十三年蔡侯廬歸于蔡左氏亦作廬此應)
(誤)
(附錄左傳)齊侯疥遂痁(痁瘧疾)期而不瘳諸侯之賓問疾者
多在(多在齊)梁丘據與裔款言于公曰(二子齊嬖大夫)吾事鬼
神豐于先君有加矣今君疾病爲諸侯憂是祝史
之罪也諸侯不知其謂我不敬君盍誅于祝固史嚚
以辭賓(欲殺嚚固以辭謝來問疾之賓)公說告晏子晏子曰日宋之
盟(宋盟在襄二十七年)屈建問范會之德于趙武趙武曰夫子
之家事治言于晉國竭情無私其祝史祭祀陳信不
愧其家事無猜其祝史不祈建以語康王(楚王)康王曰
神人無怨宜夫子之光輔五君以爲諸侯主也公曰
據與款謂寡人能事鬼神故欲誅于祝史子稱是語
何故對曰若有德之君外內不廢(無廢事)上下無怨動
無違事其祝史薦信無愧心矣是以鬼神用饗國受
其福祝史與焉(與受國福)其所以蕃祉老壽者爲信君使
也其言忠信于鬼神其適遇淫君外内頗邪上下怨
疾動作辟違從欲厭私高臺深池撞鐘舞女斬刈民
力輸掠其聚(輸墮也)以成其違不恤後人暴虐淫從肆
行非度無所還忌(還猶顧也)不思謗讟不憚鬼神神怒民
痛無悛于心其祝史薦信是言罪也其蓋失數美是
矯誣也進退無辭則虚以求媚是以鬼神不饗其國
以禍之祝史與焉所以夭昏孤疾者爲暴君使也其
言僭嫚于鬼神公曰然則若之何對曰不可爲也(言非)
(誅祝史所能治)山林之木衡鹿守之澤之萑蒲舟鮫守之藪
之薪蒸虞候守之海之鹽蜃祈望守之(衡鹿舟鮫虞候祈望皆官)
(名也言公專守山澤之利不與民共)縣鄙之人入從其政偪介之關暴
征其私(介隔也迫近國都之關言邊鄙既入服政後近關又征奪其私物使民重困也)承嗣
大夫強易其賄(承嗣大夫世位者)布常無藝(布政無法制)徵斂無
度宮室日更淫樂不違内寵之妾肆奪于市外寵之
臣僭令于鄙(詐爲教令)私欲養求不給則應(所求不給則應之以罪)
民人苦病夫婦皆詛祝有益也詛亦有損聊攝以東
(聊攝杜注齊西界也平原聊城縣有攝城在今山東聊城縣東北)姑尤以西(姑尤杜注齊東)
(界也姑水尤水皆在城陽郡東南入海姑水卽今山東黃縣之大姑河尤水卽今掖縣之小姑河)其
爲人也多矣雖其善祝豈能勝億兆人之詛君若欲
誅于祝史修德而後可公說使有司寬政毁關去禁
薄斂己責(除逋責)十二月齊侯田于沛(疾愈行獵沛杜注澤名)
招虞人以弓不進(虞人掌山澤之官)公使執之辭曰昔我先
君之田也旃以招大夫弓以招士皮冠以招虞人臣
不見皮冠故不敢進乃舍之仲尼曰守道不如守官
(君招當往道之常也非物不進官之制也)君子韙之(韙是也)齊侯至自田
晏子侍于遄臺(臺名)子猶馳而造焉(子猶梁丘據)公曰唯據
與我和夫晏子對曰據亦同也焉得爲和公曰和與
同異乎對曰異和如羹焉水火醯醢鹽梅以烹魚肉
燀之以薪(燀炊也)宰夫和之齊之以味濟其不及以洩
其過(洩減也)君子食之以平其心君臣亦然君所謂可
而有否焉臣獻其否以成其可(獻君之否以成君可)君所謂否
而有可焉臣獻其可以去其否是以政平而不干民
無爭心故詩曰亦有和羹既戒既平(詩商頌言中宗能與賢者和齊)
(可否其政如羹敬戒且平和羹備五味異于大羹)鬷嘏無言時靡有爭(鬷總也嘏)
(大也言總大政能使上下如和羹)先王之濟五味和五聲也以平其
心成其政也聲亦如味一氣(樂須氣以動)二體(舞者有文武)三
類(風雅頌)四物(雜用四方之物以成噐)五聲(宮商角徵羽)六律(黃鐘大簇姑洗)
(蕤賓夷則無射也陽聲爲律陰聲爲呂此十二月氣)七音(宮商角徵羽變宮變徵也周武王伐紂自)
(午及子凡七日王因此以數合之以聲昭之故以七周其數以律和其聲謂之七音)八風(八方之風)
(東北曰條風又名融風東方曰明庶風東南曰清明風南方曰景風又名凱風西南曰凉風西方曰閭闔)
(風西北曰不周風北方曰廣莫風)九歌(九功之德皆可歌也六府三事謂之九功水火金木土穀)
(謂之六府正德利用厚生謂之三事)以相成也(言此九者合然後相成爲和樂)清濁小
大短長疾徐哀樂剛柔遲速高下出入周疏以相濟
也(周密也)君子聽之以平其心心平德和故詩曰德音
不瑕(詩豳風義取心平則德音無瑕闕)今據不然君所謂可據亦曰
可君所謂否據亦曰否若以水濟水誰能食之若琴
瑟之專壹誰能聽之同之不可也如是飲酒樂公曰
古而無死其樂若何晏子對曰古而無死則古之樂
也君何得焉昔爽鳩氏始居此地(爽鳩氏少皞氏之司寇)季萴
因之(季萴虞夏諸侯代爽鳩氏者)有逢伯陵因之(逢伯陵殷諸侯姜姓)蒲姑
氏因之(蒲姑氏殷周之閒代逢公者)而後大公因之古若無死爽
鳩氏之樂非君所願也鄭子産有疾謂子大叔曰
我死子必爲政唯有德者能以寬服民其次莫如猛
夫火烈民望而畏之故鮮死焉水懦弱民狎而翫之
則多死焉故寬難(難以治)疾數月而卒大叔爲政不忍
猛而寬鄭國多盜取人于萑苻之澤(萑苻杜注澤名疑即中牟澤于)
(澤中劫人也)大叔悔之曰吾早從夫子不及此興徒兵以
攻萑苻之盜盡殺之盜少止仲尼曰善哉政寬則民
慢慢則糾之以猛猛則民殘殘則施之以寬寬以濟
猛猛以濟寬政是以和詩曰民亦勞止汔可小康惠
此中國以綏四方施之以寬也(詩大雅汔其也周厲王暴虐民勞于苛政)
(故詩人刺之欲其施之以寬)毋從詭隨(詭人隨人無正心不可從)以謹無良式
遏寇虐慘不畏明糾之以猛也(慘曾也言爲宼虐曾不畏明法者亦當用)
(猛政糾治之)柔遠能邇以定我王平之以和也又曰不競
不絿不剛不柔(詩商頌言湯政得中和絿急也)布政優優百祿是遒
(優優和也遒聚也)和之至也及子產卒仲尼聞之出涕曰古
之遺愛也(子產見愛有古人之遺風)
二十有一年春
(附錄左傳)二十一年春天王將鑄無射(周景王也無射鐘名律中無射)泠
州鳩曰(泠樂官州鳩其名)王其以心疾死乎夫樂天子之職
也夫音樂之輿也(樂因音而行)而鐘音之器也(音由器以發)天
子省風以作樂器以鍾之(鍾聚也以器聚音)輿以行之小者
不窕(窕細而不滿)大者不槬(槬横大不入)則和于物物和則嘉
成(嘉樂成也)故和聲入于耳而藏于心心億則樂(億安也)窕
則不咸(不充滿人心)槬則不容(心不堪容)心是以感感實生疾
今鐘槬矣王心弗堪其能久乎(爲明年天王崩傳)
王三月葬蔡平公
(左傳)三月葬蔡平公蔡大子朱失位位在卑(不在適子位以長幼)
(齒)大夫送葬者歸見昭子昭子問蔡故以告昭子歎
曰蔡其亡乎若不亡是君也必不終詩曰不解于位
民之攸塈(詩大雅塈息也)今蔡侯始即位而適卑身將從之
(爲蔡侯朱出奔𫝊)
夏晉侯使士鞅來聘(書聘止此)
(左𫝊)夏晉士鞅來聘叔孫爲政(叔孫昭子以三命爲國政)季孫欲惡
諸晉(憎叔孫在己上位故)使有司以齊鮑國歸費之禮爲士鞅
(鮑國歸費在十四年牢禮各如其命數魯人失禮故爲鮑國七牢)士鞅怒曰鮑國之
位下其國小而使鞅從其牢禮是卑敝邑也將復諸
寡君魯人恐加四牢焉爲十一牢(言魯不能以禮事大國且爲哀七年)
(吳徵百牢起)
晉頃即位五年始通嗣君蓋霸業既隳六鄕睢盱
相忌邦交不暇及也於時士鞅怒魯禮好不結財
求無藝諸侯外之而晉亦不復遣聘矣
宋華亥向寧華定自陳入于宋南里以叛(叛公羊作畔南里杜注宋)
(城内里名在今河南商丘縣境)
(左𫝊)宋華費遂生華貙華多僚華登貙爲少司馬多僚
爲御士(公御士)與貙相惡乃譖諸公曰貙將納亡人(亡人)
(華亥等)亟言之公曰司馬以吾故亡其良子(司馬華費遂良子華)
(登)死亡有命吾不可以再亡之對曰君若愛司馬則
如亡死如可逃何遠之有(言亡可以逃死勿慮其遠以恐動公)公懼使
侍人召司馬之侍人宜僚飲之酒而使告司馬(告使逐貙)
司馬歎曰必多僚也吾有讒子而弗能殺吾又不死
抑君有命可若何乃與公謀逐華貙將使田孟諸而
遣之公飲之酒厚酬之(酬酒幣)賜及從者司馬亦如之
(亦如公賜)張匄尤之(張匄華貙臣尤怪賜之厚)曰必有故使子皮承宜
僚以劍而訊之(子皮華貙)宜僚盡以告張匄欲殺多僚子
皮曰司馬老矣登之謂甚(言登亡傷司馬心已甚)吾又重之不
如亡也五月丙申子皮將見司馬而行則遇多僚御
司馬而朝張匄不勝其怒遂與子皮臼任鄭翩殺多
僚(任翩亦貙家臣)劫司馬以叛而召亡人壬寅華向入樂大
心豐愆華牼禦諸横(横杜注梁國睢陽縣南有横亭)華氏居盧門以
南里叛(盧門宋東城南門)六月庚午宋城舊鄘及桑林之門
而守之(舊鄘故城也桑林城門名)
(公羊傳)宋南里者何若曰因諸者然(因諸者齊故刑人之地公羊子齊人)
(故以齊喻也博物志云周曰囹圄齊曰因諸)
(榖梁𫝊)自陳陳有奉焉爾入者内弗受也其曰宋南里
宋之南鄙也以者不以者也叛直叛也(言不作亂)
華向首禍於國結黨以奔今乘隙而入外挾吳楚
將覆宗邦罪不勝誅矣春秋書叛于戚于朝歌于
蕭皆不係之國此獨曰宋南里者戚與朝歌及蕭
皆其所食私邑若南里則宋國城内之里名是華
向與宋分國而居不止竊邑而已故書入于宋南
里以深罪叛臣逼脅其君已甚之詞也曰自陳者
因陳之力陳亦有罪焉爾
秋七月壬午朔日有食之
(左傳)秋七月壬午朔日有食之公問于梓愼曰是何物
也(物事也)禍福何爲對曰二至二分(二至冬至夏至二分春分秋分)日
有食之不爲災日月之行也分同道也至相過也(二分)
(日夜等故言同道二至長短極故言相過)其他月則爲災陽不克也故常
爲水(陰侵陽是陽不勝陰)
昭公之世日食凡七見時天下彊臣多抗其君而
季氏之僭逼尤甚梓愼不能因公之問告以省德
消變乃云分至不爲災按詩十月之交即夏正八
月秋分之月也而云日有食之亦孔之醜七年四
月甲辰朔日食春分之月也而云魯衞惡之安在
其不爲災邪即行有常度天運固然然遇災而懼
之心亦當無時不儆凜也
八月乙亥叔輒卒(輒公羊作痤)
(左傳)于是叔輒哭日食(意在于憂災)昭子曰子叔將死非所
哭也八月叔輒卒
輒叔弓之子無事業見經獨書其卒卿卒必書也
(附錄左𫝊)冬十月華登以吳師救華氏(登前年奔吳)齊烏枝鳴
戍宋(烏枝鳴齊大夫)廚人濮曰(濮宋廚邑大夫)軍志有之先人有奪
人之心後人有待其衰盍及其勞且未定也伐諸若
入而固則華氏衆矣悔無及也從之丙寅齊師宋師
敗吳師于鴻口(鴻口杜注梁國睢陽縣東有鴻口亭在今商丘虞城二縣界)獲其
二帥公子苦雂偃州員(二帥吳大夫)華登帥其餘以敗宋
師公欲出(出奔)廚人濮曰吾小人可藉死(可借使死難)而不
能送亡君請待之乃徇曰揚徽者公徒也(徵識也所以相别)
衆從之公自揚門見之(揚門睢陽正東門名揚門)下而廵之曰國
亡君死二三子之耻也豈專孤之罪也齊烏枝鳴曰
用少莫如齊致死齊致死莫如去備(備長兵也)彼多兵矣
請皆用劍從之華氏北復即之廚人濮以裳裏首而
荷以走曰得華登矣遂敗華氏于新里(新里華氏所取邑)翟
僂新居于新里旣戰說甲于公而歸(翟僂新公臣居華氏地而助公)
(戰)華姓居于公里亦如之(妵華氏族故助華氏亦如僂新說甲歸)十一
月癸未公子城以晉師至(城以前年奔晉)曹翰胡會晉荀吳
齊苑何忌衞公子朝救宋(翰胡曹大夫苑何忌齊大夫公子朝前年出奔晉今)
(還衛)丙戌與華氏戰于赭丘(赭丘杜注宋地後漢志陳國長平縣有赭丘城當在)
(今河南陳州西北境)鄭翩願爲鸛其御願爲鵝(鄭翩華氏黨鸛鵝皆陳名)子
禄御公子城莊菫爲右(子禄向宜)干犫御呂封人華豹張
匄爲右(皆華氏黨)相遇城還華豹曰城也城怒而反之(反還)
(戰)將注豹則關矣(注傅矢關引弓)曰平公之靈尚輔相余(平公)
(公子城之殳)豹射出其閒(出子城子禄之閒)將注則又關矣曰不
狎鄙(狎更也謂豹頻射不使已得更遞是可鄙)抽矢(豹止不射)城射之殪(豹死)張
匄抽殳而下(殳長丈二在車邊)射之折股扶伏而擊之折軫
(折城車軫)又射之死(匄死)干犫請一矢(求死)城曰余言女于君
(欲活之)對曰不死伍乘軍之大刑也(同乘共伍當皆死)干刑而
從子君焉用之子速諸乃射之殪(犫又死)大敗華氏圍
諸南里華亥搏膺而呼見華貙曰吾爲欒氏矣(晉欒盈還)
(入作亂而死事在襄二十三年)貙曰子無我迋(迋恐也)不幸而後亡使
華登如楚乞師華貙以車十五乘徒七十人犯師而
出(犯公師出送華登)食于睢上哭而送之乃復入(入南里)楚薳
越帥師將逆華氏大宰犯諫曰(犯楚大宰)諸侯唯宋事其
君今又爭國釋君而臣是助無乃不可乎王曰而告
我也後既許之矣(爲明年華向出奔楚𫝊)
冬蔡侯朱出奔楚(朱穀梁作東)
(左傳)蔡侯朱出奔楚費無極取貨于東國(東國隠大子之子平侯廬)
(之弟朱叔父也)而謂蔡人曰朱不用命于楚君王將立東國
若不先從王欲楚必圍蔡蔡人懼出朱而立東國朱
愬于楚楚子將討蔡無極曰平侯與楚有盟故封(盟于)
(鄧依陳蔡人以國)其子有二心故廢之(子謂朱也)靈王殺隱大子
其子與君同惡德君必甚又使立之不亦可乎且廢
置在君蔡無他矣(言權在楚則蔡無他心)
(糓梁𫝊)東者東國也何爲謂之東也王父誘而殺焉(楚子)
(虔誘蔡侯般殺之于申)父執而用焉(執蔡世子有以歸用之)奔而又奔之
曰東惡之而貶之也(奔既罪矣又奔讎國惡莫大焉)
費無極取貨東國脅國人出朱而立之讒人之爲
害如此或疑此書朱出奔楚後書東國卒于楚朱
無歸入卒葬之文東國無出奔之事疑即東國而
誤爲朱然左氏記沈尹戌之言亦曰出蔡侯朱而
史記蔡世家亦曰隱大子之子東國攻平侯子而
代立則朱東國固兩人也榖梁經文特因後書東
國而誤爾
公如晉至河乃復
(左傳)公如晉及河鼓叛晉(晉克鼓在十五年至是叛晉屬鮮虞)晉將伐鮮
虞故辭公
晉伐鮮虞何妨於邦交而以此爲辭以却公蓋意
如之謀公益急晉之權家黨季氏以弱其君而晉
君亦不得自爲政矣
日講春秋解義卷五十三
