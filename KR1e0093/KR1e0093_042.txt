欽定四庫全書
日講春秋解義卷四十二
襄公
二十有一年春王正月公如晉
(左傳)二十一年春公如晉拜師及取邾田也(謝十八年伐齊之師)
(漷水之田)
朝聘會同禮有常期襄公以取邾田德晉而於歲
首朝正之會親往拜之失禮甚矣
邾庶其以漆閭丘来奔(漆閭丘杜注二邑在高平南平陽縣東北有漆鄉西北有顯閭)
(亭今山東鄒縣北有漆城即漆鄉也顯閭亭即閭丘)
(左傳)邾庶其以漆閭丘来奔(庶其邾大夫)季武子以公姑姊
妻之皆有賜于其從者于是魯多盜季孫謂臧武仲
曰子盍詰盜(詰治也)武仲曰不可詰也紇又不能季孫
曰我有四封而詰其盜何故不可子為司寇將盜是
務去若之何不能武仲曰子召外盜而大禮焉何以
止吾盜子為正卿而来外盜使紇去之將何以能庶
其竊邑于邾以来子以姬氏妻之而與之邑其從者
皆有賜焉若大盜禮焉以君之姑姊與其大邑其次
皂牧輿馬(給其賤役從皂至牧凡八等之人)其小者衣裳劍帶是賞
盜也賞而去之其或難焉紇也聞之在上位者洒濯
其心壹以待人軌度其信可明徵也(言欲納民于法度必信有諸己)
(前後所行皆可明騐)而後可以治人夫上之所為民之歸也上
所不為而民或為之是以加刑罰焉而莫敢不懲若
上之所為而民亦為之乃其所也又可禁乎夏書曰
念兹在兹(夏書大禹謨兹此也謂行此事當念使可施之于此)釋兹在兹(釋除也謂)
(欲有所治除于人亦當顧己得無亦有之)名言兹在兹(名此事言此事亦皆當令可施于此)
允出兹在兹(允信也一念信出于此則其徵之事者亦當在此)惟帝念功(言其)
(責在帝帝念功則功可成也此斷章為義故與尚書本文稍殊)將謂由己壹也(言非但意)
(念而已當湏信己誠至)信由己壹而後功可念也庶其非卿也
以地来雖賤必書重地也
(公羊傳)邾婁庶其者何邾婁大夫也邾婁無大夫此何
以書重地也
(穀梁傳)以者不以者也(人臣無專祿以邑叛之道)来奔者不言出舉
其接我者也漆閭丘不言及小大敵也
春秋小國大夫多不書其姓氏庶其之書以其接
我也以邑出為叛叛而歸魯則據其至魯而言来
奔内外異辭也春秋内大惡諱今受叛人直書不
諱者公時在晉季孫宿受之也義與公在會未歸
而書滅項同漆閭丘不言及大小敵也
(附錄左傳)齊侯使慶佐為大夫(慶佐崔杼黨)復討公子牙之黨
執公子買于句瀆之丘公子鉏来奔叔孫還奔燕(三子)
(齊公族)夏楚子庚卒楚子使薳子馮為令尹訪于申
叔豫(叔豫叔時孫)叔豫曰國多寵而王弱國不可為也遂
以疾辭方暑闕地下冰而牀焉重繭衣裘(繭綿衣)鮮食
而寢楚子使醫視之復曰瘠則甚矣而血氣未動乃
使子南為令尹(子南公子追舒為二十二年楚殺追舒傳)
夏公至自晉
秋晉欒盈出奔楚
(左傳)欒桓子娶于范宣子生懷子(桓子欒黶懷子欒盈)范鞅以其
亡也怨欒氏(十四年欒黶強逐范鞅使奔秦)故與欒盈為公族大夫
而不相能桓子卒欒祁與其老州賓通(欒祁桓子妻范宣子女盈)
(之母也范氏堯後祁姓)幾亡室矣(言亂甚)懷子患之祁懼其討也
愬諸宣子曰盈將為亂以范氏為死桓主而專政矣
(桓主欒黶)曰吾父逐鞅也不怒而以寵報之(謂宣子不為黶責怒鞅而)
(反與鞅寵位)又與吾同官而專之(同為公族大夫)吾父死而益富
死吾父而專于國有死而已吾蔑從之矣其謀如是
懼害于主吾不敢不言范鞅為之徵(證其有此)懷子好施
士多歸之宣子畏其多士也信之懷子為下卿宣子
使城著而遂逐之(著杜注晉邑在外易逐)秋欒盈出奔楚宣子
殺箕遺黃淵嘉父司空靖邴豫董叔邴師申書羊舌
虎叔羆囚伯華叔向籍偃(十人皆晉大夫盈之黨伯華叔向兄羊舌虎其弟也)
(籍偃上軍司馬)人謂叔向曰子離于罪其為不知乎叔向曰
與其死亾若何詩曰優哉游哉聊以卒歲知也(詩逸詩言)
(君子優游于衰世以辟害而卒其夀是亦知也)樂王鮒見叔向曰(樂王鮒晉大夫樂桓)
(子)吾為子請叔向弗應出不拜其人皆咎叔向叔向
曰必祁大夫(祁大夫祁奚)室老聞之(室老叔向家臣之長)曰樂王鮒
言于君無不行求赦吾子吾子不許祁大夫所不能
也而曰必由之何也叔向曰樂王鮒從君者也何能
行祁大夫外舉不棄讎内舉不失親其獨遺我乎詩
曰有覺德行四國順之(詩大雅覺正直也)夫子覺者也晉侯
問叔向之罪于樂王鮒對曰不棄其親其有焉(言叔向篤)
(親親必與叔虎同謀)于是祁奚老矣(老去公族大夫)聞之乘馹而見宣
子曰詩曰惠我無疆子孫保之(詩周頌言文武有惠訓之德加于百姓故)
(子孫保頼之)書曰聖有謩勲明徵定保(書夏書言聖人之謨謀功勲明有效)
(驗可定安邦國)夫謀而鮮過惠訓不倦者叔向有焉(謀鮮過有謨勲)
(也惠訓不倦惠我無疆也)社稷之固也猶將十世宥之以勸能者
今壹不免其身以棄社稷不亦惑乎鯀殛而禹興(言不)
(以父廢子)伊尹放太甲而相之卒無怨色(言不以一怨妨大德)管蔡
為戮周公右王(言兄弟罪不相及)若之何其以虎也棄社稷
子為善誰敢不勉多殺何為宣子說與之乘以言諸
公而免之(共載入見公)不見叔向而歸叔向亦不告免焉
而朝(明不為私)初叔向之母妒叔虎之母美而不使(不使見叔)
(向父)其子皆諫其母其母曰深山大澤實生龍蛇(言非常之)
(地多生非常之物)彼美余懼其生龍蛇以禍女(龍蛇喻竒怪)女敝
族也國多大寵不仁人閒之不亦難乎余何愛焉使
往視寝生叔虎美而有勇力欒懷子嬖之故羊舌氏
之族及于難欒盈過于周周西鄙掠之辭于行人曰
(王行人)天子陪臣盈得罪于王之守臣(范宣子為王所命故曰守臣)
將逃罪罪重于郊甸(謂為郊甸所侵掠曰罪重孫辭)無所伏竄敢布
其死昔陪臣書能輸力于王室(輸力謂輔晉以翼戴天子)王施惠
焉其子黶不能保任其父之勞大君若不棄書之力
(大君謂天王)亾臣猶有所逃若棄書之力而思黶之罪臣
戮餘也將歸死于尉氏(尉氏討姦之官)不敢還矣敢布四體
(布四體言無所隠)唯大君命焉王曰尤而效之其又甚焉(尤晉)
(逐盈而自掠之是效尤)使司徒禁掠欒氏者歸所取焉使候出
諸轘轅(候送迎賓客之官轘轅杜注轘轅關在緱氏縣東南今河南鞏縣西南有轘轅山)
凡大夫出奔皆不書逐之之人而以自奔為文者
明其自有取奔之道也盈不能防閑其母禍有自
矣故不以范匄逐之為文匄之罪易見盈之失難
知也君子違不適讎國楚晉之讎也盈之奔楚欲
因楚力以復入此無君之罪也
九月庚戌朔日有食之
冬十月庚辰朔日有食之
歷家推步之術皆一百七十三日始一交會去交
遠則日食漸少無頻食之理此年及二十四年頻
食古今術者不能考知故日食雖天數之常聖人
必以為譴異而書之以警人君之怠也
曹伯来朝
(左傳)冬曹武公来朝始見也
曹伯即位三年此喪畢入見天子時也不朝京師
而朝魯曾是以為禮乎
公會晉侯齊侯宋公衞侯鄭伯曹伯莒子邾子于商任
(商任杜注地闕)
(左傳)會于商任錮欒氏也(禁錮欒氏使諸侯不得受)齊侯衞侯不敬
叔向曰二君者必不免會朝禮之經也禮政之輿也
(政湏禮而行)政身之守也(政存則身安)怠禮失政失政不立是
以亂也(為二十五年齊弑光二十六年衞弑剽傳)知起中行喜州綽邢
蒯出奔齊皆欒氏之黨也(四子晉大夫)樂王鮒謂范宣子
曰盍反州綽邢蒯勇士也宣子曰彼欒氏之勇也余
何獲焉王鮒曰子為彼欒氏乃亦子之勇也(言子待之如欒)
(氏亦為子用也)齊莊公朝指殖綽郭最曰是寡人之雄也
州綽曰君以為雄誰敢不雄然臣不敏平隂之役先
二子鳴(前十八年晉伐齊及平隂州綽獲殖綽郭最故自比于雞鬭勝而先鳴)莊公為
勇爵(設爵位以命勇士一云爵飲酒器設此以觴勇士)殖綽郭最欲與焉州
綽曰東閭之役臣左驂廹還于門中識其枚數(事見前十)
(八年)其可以與于此乎公曰子為晉君也對曰臣為隸
新(言事齊日淺未得效勇耳)然二子者譬于禽獸臣食其肉而寝
處其皮矣
欒氏之出徒以范氏私相忌怨何有於國而平公
受其激怒勤動諸侯以逞范鞅之積憾必欲盈無
所容於世故盈發憤卒興禍亂此皆以私敗公足
為世戒是時列國無事晉無所發政而亟會諸侯
則知𫝊稱為錮欒氏信不誣也
(附錄公羊)十有一月庚子孔子生(時歲在己酉)
(附錄穀梁)庚子孔子生
二十有二年春王正月公至自會
當歲之首月而公至自會著不朝正於廟也
(附錄左傳)二十二年春臧武仲如晉雨過御叔(御叔魯御邑大夫)
御叔在其邑將飲酒曰焉用聖人(武仲多知時人謂之聖)我將
飲酒而已雨行何以聖為穆叔聞之曰不可使也而
傲使人(言御叔不任使四方)國之蠧也令倍其賦(古者家有國邑故以重賦)
(為罰𫝊言穆叔能用教)
夏四月
(附錄左傳)夏晉人徵朝于鄭鄭人使少正公孫僑對曰(少正)
(鄭卿官也公孫僑子産)在晉先君悼公九年我寡君于是即位
(魯襄八年)即位八月而我先大夫子駟從寡君以朝于執
事執事不禮于寡君寡君懼因是行也我二年六月
朝于楚晉是以有戲之役(在九年)楚人猶競而申禮于
敝邑敝邑欲從執事而懼為大尤曰晉其謂我不共
有禮是以不敢攜貳于楚我四年三月先大夫子蟜
又從寡君以觀釁于楚(實朝言觀釁飾辭也言欲往視楚知可去否)晉于
是乎有蕭魚之役(在十一年)謂我敝邑邇在晉國譬諸草
木吾臭味也而何敢差池(差池不齊一)楚亦不競寡君盡
其土實(土地所有)重之以宗器以受齊盟遂帥羣臣隨于
執事以會歲終(朝正)貳于楚者子侯石盂歸而討之(石盂)
(石㚟)湨梁之明年(湨梁在十六年)子蟜老矣公孫夏從寡君以
朝于君見于嘗酎(酒之新熟重者為酎嘗新飲酒為嘗酎)與執燔焉(助祭)
閒二年聞君將靖東夏(謂二十年澶淵盟)四月又朝以聽事
期(聽會期)不朝之閒無歲不聘無役不從以大國政令
之無常國家罷病不虞荐至(荐仍也)無日不惕豈敢忘
職大國若安定之其朝夕在庭何辱命焉若不恤其
患而以為口實(謂但有徵責之言)其無乃不堪任命而翦為
仇讎敝邑是懼其敢忘君命委諸執事執事實重圖
之(傳言子産有辭所以免大國之討)
秋七月辛酉叔老卒
(附錄左傳)秋欒盈自楚適齊晏平仲言于齊侯曰商任之
會受命于晉(受錮欒氏之命)今納欒氏將安用之小所以事
大信也失信不立君其圖之弗聽退告陳文子曰君
人執信臣人執共忠信篤敬上下同之天之道也君
自棄也弗能久矣(為二十五年齊弑其君光𫝊)九月鄭公孫黑
肱有疾歸邑于公(黑肱子張)召室老宗人立段(段子石黑肱子)而
使黜官薄祭(黜官無多受職)祭以特羊殷以少牢(四時祀以一羊三年)
(盛祭以羊豕殷盛也)足以共祀盡歸其餘邑曰吾聞之生于亂
世貴而能貧民無求焉可以後亡敬共事君與二三
子生在敬戒不在富也已己伯張卒君子曰善戒詩
曰慎爾侯度用戒不虞鄭子張其有焉(詩大雅侯維也義取慎法)
(度戒未然)
冬公會晉侯齊侯宋公衞侯鄭伯曹伯莒子邾子薛伯
把伯小邾子于沙隨(邾子下公羊穀梁有滕子)
(左傳)冬會于沙隨復錮欒氏也(晉知欒盈在齊故)欒盈猶在齊
晏子曰禍將作矣齊將伐晉不可以不懼(為明年齊伐晉𫝊)
晉聞欒盈去楚適齊復為此會意專在於齊也大
夫彊擅以范氏惡欒盈而期年之閒再合諸侯晉
失伯者之義不足以令諸侯矣是以齊莊不服雖
會而隂實保盈明年遂伐晉也
公至自會
楚殺其大夫公子追舒
(左傳)楚觀起有寵于令尹子南(子南公子追舒)未益禄而有馬
數十乘(言子南偏寵觀起令富)楚人患之王將討焉子南之子
棄疾為王御士王每見之必泣棄疾曰君三泣臣矣
敢問誰之罪也王曰令尹之不能爾所知也國將討
焉爾其居乎(問能止事我否)對曰父戮子居君焉用之洩命
重刑臣亦不為(漏洩君命罪之重)王遂殺子南于朝轘觀起
于四竟子南之臣謂棄疾請徙子尸于朝(子子南欲犯命取殯)
曰君臣有禮唯二三子(不欲犯命移尸)三日棄疾請尸王許
之既葬其徒曰行乎曰吾與殺吾父行將焉入曰然
則臣王乎曰棄父事讎吾弗忍也遂縊而死(𫝊譏康王與人)
(子謀其父失君臣之義)復使薳子馮為令尹公子齮為司馬屈
建為莫敖(屈建子本)有寵于薳子者八人皆無祿而多馬
他日朝與申叔豫言弗應而退從之入于人中(申叔辟薳)
(子不欲與語)又從之遂歸退朝見之(薳子就申叔家見之)曰子三困
我于朝吾懼不敢不見吾過子姑告我何疾我也對
曰吾不免是懼何敢告子(言恐與子並罪故不敢與子語)曰何故對
曰昔觀起有寵于子南子南得罪觀起車裂何故不
懼自御而歸不能當道(薳子惶懼意不在御)至謂八人者曰吾
見申叔夫子所謂生死而肉骨也知我者如夫子則
可(夫子謂申叔也如夫子謂以義匡已)不然請止辭八人者而後王安
之
追舒寵近小人其及固宜然楚子乃與人之子謀
殺其父賊恩害義甚矣故以累上之辭言之
(附錄左傳)十二月鄭游眅將如晉(游眅公孫蠆子)未出竟遭逆妻
者奪之以館于邑丁巳其夫攻子明殺之以其妻行
(子明游眅十二月無丁巳丁巳十一月十四日也)子展廢良而立太叔(良游眅子)
(太叔眅弟)曰國卿君之貳也民之主也不可以苟請舍子
明之類(子明有罪而良又不賢故)求亾妻者使復其所使游氏勿
怨曰無昭惡也
二十有三年春王二月癸酉朔日有食之
三月己巳把伯匄卒
(左傳)二十三年春杞孝公卒晉悼夫人喪之(悼夫人晉平公母把)
(孝公姊妹)平公不徹樂非禮也禮為鄰國闕(禮諸侯絶期故以鄰國責)
(之)
把自桓公以来與晉悼為婚姻國魯禮有加焉故
其卒其葬皆得書
夏邾畀我来奔(公羊作鼻我)
(公羊傳)邾婁鼻我者何邾婁大夫也邾婁無大夫此何
以書以近書也
畀我庶其之黨書来奔惡内也鄉受邾叛人邑今
又納其叛人故是年冬臧紇奔邾邾亦受之
葬把孝公
陳殺其大夫慶虎及慶寅
(左傳)陳侯如楚公子黃愬二慶于楚楚人召之(二慶虎及寅也)
(二十年二慶譖黃黃奔楚自理今陳侯往楚乃信黃為召二慶)使慶樂往殺之(慶樂二慶)
(之族二慶畏誅故不敢自往)慶氏以陳叛夏屈建從陳侯圍陳陳
人城(治城以距君)板隊而殺人役人相命各殺其長(慶氏忿其)
(板隊遂殺築人故役人怒而作亂)遂殺慶虎慶寅楚人納公子黃君
子謂慶氏不義不可肆也故書曰惟命不于常(周書康誥)
(言有義則存無義則亾)
(穀梁傳)稱國以殺罪累上也及慶寅慶寅累也(以慶虎及之)
慶虎與寅據國叛君其罪大矣楚實討而克之而
以國殺為文何也盖陳侯不能正其罪而帥楚師
以臨之使役人懼楚而殺二慶故不得以討賊書
然觀陳蔡附楚尚能藉楚之力以制亂臣而魯臣
之逆節皆齊晉成之蓋義亦有愧於楚矣及慶寅
以虎之罪而及之也
陳侯之弟黃自楚歸于陳
黃之出以二慶二慶死則黃之歸易矣自楚者因
楚力也
晉欒盈復入于晉入于曲沃
(左傳)晉將嫁女于吳齊侯使析歸父媵之以藩載欒盈
及其士(藩車之有障蔽者使若媵妾在其中)納諸曲沃(欒盈邑)欒盈夜見
胥午而告之(胥午守曲沃大夫)對曰不可天之所廢誰能興
之子必不免吾非愛死也知不集也(集成也)盈曰雖然
因子而死吾無悔矣我實不天子無咎焉許諾伏之
而觴曲沃人(胥午匿盈而飲其衆)樂作午言曰今也得欒孺子
何如(孺子欒盈)對曰得主而為之死猶不死也皆歎有泣
者爵行又言皆曰得主何貳之有盈出徧拜之(謝衆之思)
(己)四月欒盈帥曲沃之甲因魏獻子以晝入絳(獻子魏舒)
(絳晉國都)初欒盈佐魏莊子于下軍(莊子魏絳獻子之父)獻子私焉
故因之(私相親愛)趙氏以原屏之難怨欒氏(成八年莊姬譖之欒郤為)
(徵)韓趙方睦(韓起讓趙武故和睦)中行氏以伐秦之役怨欒氏
(十四年晉伐秦欒黶違荀偃命)而固與范氏和親(范宣子佐中行偃于中軍)知悼
子少而聽于中行氏(悼子知罃之子荀盈也少年十七知氏中行氏同祖故相聽從)
程鄭嬖于公(鄭亦荀氏宗)唯魏氏及七輿大夫與之(七輿官名)
樂王鮒侍坐于范宣子或告曰欒氏至矣宣子懼桓
子曰奉君以走固宫必無害也(桓子樂王鮒固宫宫之有臺觀守備者)
且欒氏多怨子為政欒氏自外子在位其利多矣既
有利權又執民柄(賞罰為民柄)將何懼焉欒氏所得其唯
魏氏乎而可強取也夫克亂在權子無懈矣公有姻
喪(夫人有杞喪)王鮒使宣子墨縗冒絰二婦人輦以如公
(恐欒氏有内應距之故為婦人服而入)奉公以如固宫范鞅逆魏舒(用王)
(鮒計欲強取之)則成列既乘將逆欒氏矣趨進曰欒氏帥賊
以入鞅之父與二三子在君所矣使鞅逆吾子鞅請
驂乘持帶(驂乘必持帶備墮隊)遂超乘(躍登獻子車)右撫劍左援帶
(劫之)命驅之出僕請(請所至)鞅曰之公宣子逆諸階執其
手賂之以曲沃(恐不與已同心)初斐豹隸也著于丹書(盖犯罪沒)
(為官奴以丹書其罪)欒氏之力臣曰督戎國人懼之斐豹謂宣
子曰苟焚丹書我殺督戎宣子喜曰而殺之所不請
于君焚丹書者有如日乃出豹而閉之(閉諸門外)督戎從
之踰隠而待之(隠短牆也)督戎踰入豹自後擊而殺之范
氏之徒左臺後(公臺之後)欒氏乘公門(乘登)宣子謂鞅曰矢
及君屋死之鞅用劍以帥卒(用劍短兵接敵欲致死)欒氏退攝
車從之(鞅攝宣子戎車)遇欒樂(樂盈之族)曰樂免之死將訟女于
天樂射之不中又注(注屬矢于弦也)則乘槐本而覆(樂樂車轢槐而)
(覆)或以戟鉤之斷肘而死欒魴傷(魴欒氏族)欒盈奔曲沃
晉人圍之
(公羊傳)曲沃者何晉之邑也其言入于晉入于曲沃何
欒盈將入晉晉人不納由乎曲沃而入也
盈挾齊援以入而不稱自齊潛入也不言叛非直
叛也劫衆以敵君直亂而已矣曲沃欒氏邑盈帥
曲沃之甲以入晉而兵敗之後仍入曲沃蓋當時
彊臣各以利誘其私屬背公死黨不復知有大義
春秋據實以書見諸行事者可謂深切著明矣
秋齊侯伐衞遂伐晉(齊始伐盟主)
(左傳)秋齊侯伐衞先驅穀榮御王孫揮召揚為右(先驅前鋒)
(軍)申驅成秩御莒恒申鮮虞之傅摯為右(申驅次前軍傅摯申)
(鮮虞之子也)曹開御戎晏父戎為右(公御右)貳廣上之登御
邢公盧蒲癸為右(貳廣公副車)啓牢成御襄罷師狼蘧疏
為右(左翼曰啓)胠商子車御侯朝桓跳為右(右翼曰胠)大殿商
子游御夏之御宼崔如為右(大殿後軍)燭庸之越駟乘(四人)
(共乘殿車也)自衞將遂伐晉晏平仲曰君恃勇力以伐盟
主若不濟國之福也不德而有功憂必及君崔杼諫
曰不可臣聞之小國閒大國之敗而毁焉必受其咎
君其圖之弗聽陳文子見崔武子曰(文子陳完之孫須無武子崔杼)
(也)將如君何武子曰吾言于君君弗聽也以為盟主
而利其難羣臣若急君于何有(言欲弑之以說晉)子姑止之
文子退告其人曰崔子將死乎謂君甚而又過之(弑君)
(之惡過于背盟主)不得其死過君以義猶自抑也(自抑損)况以
惡乎齊侯遂伐晉取朝歌(朝歌杜注屬汲郡今河南淇縣即古朝歌也)為
二隊入孟門登大行(二隊分兵為二部孟門杜注晉隘道司馬貞曰在朝歌東北大)
(行杜注山在河内郡北地理志在野王縣西北今河南河内縣即河内郡野王縣)張武軍于
熒庭(張武軍謂築壘壁熒庭杜注晉地)戍郫邵(取而守之郫邵杜注晉邑)封少水
(封晉尸以為京觀少水即澮水也出今河南密縣古鄶城西北)以報平隂之役乃還
(平隂役在十八年)趙勝帥東陽之師以追之獲晏氂(趙勝趙旃之子)
(東陽杜注晉之山東魏郡廣平以北今山東恩縣西北有東陽城晏氂齊大夫)
上書欒盈入曲沃而繼書齊侯伐晉則𫝊稱齊隂
納盈信而有徵矣齊為平隂之役欲報晉而未有
閒故隂納盈以亂其國因乘亂以伐之度晉方内
難力有所不能及也其言遂何意主伐晉而伐衞
以先之猶齊桓意在伐楚而侵蔡以先之也
八月叔孫豹帥師救晉次于雍榆(榆公羊榖梁作渝雍榆杜注晉地汲郡朝)
(歌縣東有雍城在今濬縣西南)
(左傳)八月叔孫豹帥師救晉次于雍榆禮也
(公羊傳)曷為先言救而後言次先通君命也
(穀梁傳)言救後次非救也
救者赴急之師次止也次于雍榆有所畏也不救
則畏晉之討往救則畏齊之彊於是遲回觀望待
其已去而後躡之也然則齊桓聶北之次豈異此
歟盖聶北之役先言次而後言救按兵待時卒能
救邢故以救終之雍榆之役先言救而後言次心
持兩端緩不及事故以次終之
己卯仲孫速卒
(左傳)季武子無適子公彌長而愛悼子欲立之(公彌公鉏悼子)
(紇也)訪于申豐曰(申豐季氏屬大夫)彌與紇吾皆愛之欲擇才
焉而立之申豐趨退歸盡室將行他日又訪焉對曰
其然將具敝車而行(其然猶必爾)乃止訪于臧紇臧紇曰
飲我酒吾為子立之季氏飲大夫酒臧紇為客(為上賓)
既獻(已獻酒)臧孫命北面重席新樽絜之(酒樽既新復澡絜之)召
悼子降逆之大夫皆起及旅而召公鉏(獻酬禮畢通行為旅)使
與之齒(使從庶子之禮列在悼子下)季孫失色季氏以公鉏為馬
正(馬正家司馬)慍而不出閔子馬見之(閔子馬閔馬父)曰子無然
禍福無門唯人所召為人子者患不孝不患無所(所位)
(處)敬共父命何常之有若能孝敬富倍季氏可也姦
回不軌禍倍下民可也公鉏然之敬共朝夕恪居官
次(次舍也)季孫喜使飲己酒而以具往(具燕饗之具)盡舍旃
故公鉏氏富又出為公左宰(出季氏家臣仕于公)孟孫惡臧孫
季孫愛之孟氏之御騶豐點好羯也(羯孟莊子之庶子孺子秩之弟)
(孝伯也)曰從余言必為孟孫(為孟孫後)再三云羯從之孟莊
子疾豐點謂公鉏苟立羯請讎臧氏(使孟氏與公鉏共憎臧孫)公
鉏謂季孫曰孺子秩固其所也(固自當立)若羯立則季氏
信有力于臧氏矣(不應立而立之則彼荷其恩故功力多也以臧氏為辭盖譏之)弗
應己卯孟孫卒公鉏奉羯立于戶側(戶側喪主)季孫至入
哭而出曰秩焉在公鉏曰羯在此矣季孫曰孺子長
公鉏曰何長之有唯其才也(季孫廢鉏立紇云欲擇才故以此答之)且
夫子之命也(遂誣孟孫)遂立羯秩奔邾臧孫入哭甚哀多
涕出其御曰孟孫之惡子也而哀如是季孫若死其
若之何臧孫曰季孫之愛我疾疢也(常志相順從身之害)孟孫
之惡我藥石也(常志相違戾猶藥石之療疾)美疢不如惡石夫石
猶生我(愈已疾也)疢之美其毒滋多孟孫死吾亡無日矣
冬十月乙亥臧孫紇出奔邾
(左傳)孟氏閉門告于季孫曰臧氏將為亂不使我葬(欲為)
(公鉏讐臧氏)季孫不信臧孫聞之戒(戒為備也)冬十月孟氏將
辟藉除于臧氏(辟穿藏也于臧氏借人除葬道)臧孫使正夫助之(正夫)
(隧正)除于東門甲從已而視之(畏孟氏故從甲士視作者)孟氏又告
季孫季孫怒命攻臧氏(見其有甲故)乙亥臧紇斬鹿門之
關以出(魯南城東門)奔邾初臧宣叔娶于鑄生賈及為而
死(鑄杜注鑄國濟北蛇丘縣所治今山東肥城縣有鑄鄉即漢蛇丘縣治也)繼室以其姪
穆姜之姨子也(姪穆姜姨母之子與穆姜為姨昆弟)生紇長于公宫姜
氏愛之故立之臧賈臧為出在鑄臧武仲自邾使告
臧賈且致大蔡焉(大蔡大龜)曰紇不佞失守宗祧敢告不
弔紇之罪不及不祀子以大蔡納請其可賈曰是家
之禍也非子之過也賈聞命矣再拜受龜使為以納
請(賈使為為己請)遂自為也(為自為請)臧孫如防(防臧孫邑)使来告曰
紇非能害也知不足也(言使甲從己但慮事淺耳)非敢私請苟守
先祀無廢二勲(二勲文仲宣叔)敢不辟邑乃立臧為臧紇致
防而奔齊其人曰其盟我乎(謂陳其罪惡盟諸大夫以為戒)臧孫曰
無辭(廢長立少季孫所忌故謂無辭以罪己)將盟臧氏季孫召外史掌
惡臣而問盟首焉(惡臣謂奔亡者盟首載書之章首)對曰盟東門氏
也曰毋或如東門遂不聽公命殺適立庶(文公命立子惡公子)
(遂殺之立宣公)盟叔孫氏也曰毋或如叔孫僑如欲廢國常
蕩覆公室(謂譖公與季孟于晉)季孫曰臧孫之罪皆不及此孟
椒曰盍以其犯門斬關季孫用之乃盟臧氏曰無或
如臧孫紇干國之紀犯門斬關臧孫聞之曰國有人
焉誰居其孟椒乎(孟椒孟獻子之孫子服惠伯居猶與也)
(穀梁傳)其日正臧孫紇之出也(正其有罪)蘧伯玉曰不以道
事其君者其出乎
紇阿季氏擅廢立以取亡罪也以防不書者魯不
知以是罪紇特以犯門斬關盟之故舊史唯紀其
奔而聖人因之
晉人殺欒盈
(左傳)晉人克欒盈于曲沃盡殺欒氏之族黨欒魴出奔
宋書曰晉人殺欒盈不言大夫言自外也
(公羊傳)曷為不言殺其大夫非其大夫也
(穀梁傳)惡之弗有也(不言殺其大夫是不有之以為大夫)
自外犯君而入非復晉大夫故不言殺其大夫稱
人者討賊之辭
齊侯襲莒
(左傳)齊侯還自晉不入遂襲莒門于且于(且于杜注莒邑在今山東)
(莒州境)傷股而退(齊侯傷)明日將復戰期于夀舒(夀舒杜注莒地)
(亦屬莒州)杞殖華還載甲夜入且于之隧(二子齊大夫且于隧狹路)宿
于莒郊明日先遇莒子于蒲侯氏(蒲侯氏杜注近莒之邑)莒子
重賂之使無死曰請有盟(欲以盟要二子無致死戰)華周對曰(華周)
(即華還)貪貨棄命亦君所惡也昏而受命日未中而棄
之何以事君莒子親鼓之從而伐之獲杞梁(把梁即把殖)
莒人行成(勝大國益懼故行成)齊侯歸遇把梁之妻于郊(梁戰死妻)
(行迎喪)使弔之辭曰殖之有罪何辱命焉若免于罪猶
有先人之敝廬在下妾不得與郊弔齊侯弔諸其室
(𫝊善婦人有禮)
乘人不備掩而取之曰襲齊侯還自伐晉而襲莒
無名之師盜賊之為耳不言遂閒有事也
(附錄左傳)齊侯將為臧紇田(與之田邑)臧孫聞之見齊侯與之
言伐晉(齊侯自道伐晉之功)對曰多則多矣抑君似鼠夫鼠晝
伏夜動不穴于寝廟畏人故也今君聞晉之亂而後
作焉寧將事之非鼠何如乃弗與田(臧孫知齊侯將敗不欲受其邑)
(故以比鼠欲使怒而止)仲尼曰知之難也有臧武仲之知(謂能辟齊)
(禍)而不容于魯國抑有由也作不順而施不恕也夏
書曰念兹在兹(言行事當常念如在己身也)順事恕施也
日講春秋解義卷四十二
