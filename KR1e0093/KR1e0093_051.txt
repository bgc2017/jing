欽定四庫全書
日講春秋解義卷五十一
昭公
十有三年春叔弓帥師圍費
(左傳)十三年春叔弓圍費(前年南蒯以費叛故)弗克敗焉(不書諱之)平
子怒令見費人執之以為囚俘冶區夫曰(區夫魯大夫)非
也若見費人寒者衣之饑者食之為之令主而共其
乏困費來如歸南氏亡矣民將叛之誰與居邑若憚
之以威懼之以怒民疾而叛為之聚也若諸侯皆然
費人無歸不親南氏將焉入矣平子從之費人叛南
氏(費叛南氏在明年傳終言其效)
南蒯季氏家臣據邑以叛至命正卿舉大衆圍之
若敵國然家臣彊大夫弱也季孫以所惡於下者
事其上而不忠於君南蒯則而象之不亦宜乎春
秋之法不書内叛蓋尺地一民皆歸三家南蒯之
叛叛季氏也季氏安得以叛治蒯哉然書圍費則
其實不可掩矣季氏之私邑叛而使卿率師以討
之己儼然若魯國之君此昭公之逐所以民不知
君而安於季氏也
夏四月楚公子比自晉歸于楚弑其君虔于乾谿(谿穀梁作)
(溪)
(左傳)楚子之為令尹也殺大司馬薳掩而取其室(在襄三十)
(年)及卽位奪薳居田(居掩之族)遷許而質許圍(遷許在九年圍許大)
(夫)蔡洧有寵于王王之滅蔡也其父死焉(楚滅蔡在十一年洧)
(仕楚其父在國故死)王使與于守而行(使洧守國王行至乾谿)申之會越
大夫戮焉(越大夫常壽過也申會在四年)王奪鬭韋龜中犨又奪成
然邑而使為郊尹蔓成然故事蔡公(鬭韋龜令尹子文玄孫中犨杜)
(注邑名成然韋龜子郊尹治郊竟大夫蔡公棄疾也故猶舊也韋龜以棄疾有當璧之命故使成然事之)
故薳氏之族及薳居許圍蔡洧蔓成然皆王所不禮
也因羣喪職之族啓越大夫常壽過作亂圍固城克
息舟城而居之(息舟杜注楚邑城之堅固者一云固城息舟楚二邑)觀起之死
也其子從在蔡事朝吴曰今不封蔡蔡不封矣我請
試之(觀起死在襄二十二年朝吴故蔡大夫聲子之子觀從以父死怨楚故欲試作亂)以蔡
公之命召子干子晳(二子皆靈王弟元年子干奔晉子晳奔鄭)及郊而告
之情(告以蔡公不知謀)強與之盟入襲蔡蔡公將食見之而
逃(不知其故驚起辟之)觀從使子干食(居蔡公之牀食其食)坎用牲加書
而速行(偽與蔡公盟示衆以驗)己徇于蔡曰(已觀從也)蔡公召二子
將納之與之盟而遣之矣將師而從之(詐言蔡公將以師助二子)
蔡人聚將執之(執觀從)辭曰失賊成軍而殺余何益(賊謂)
(二子言蔡公已成軍殺已不解亂)乃釋之朝吴曰二三子若能死亡
則如違之以待所濟(違蔡公命)若求安定則如與之以濟
所欲(與蔡公)且違上何適而可(上謂蔡公)衆曰與之乃奉蔡
公召二子而盟于鄧依陳蔡人以國(國陳蔡而依之)楚公子
比公子黑肱公子棄疾蔓成然蔡朝吴帥陳蔡不羹
許葉之師因四族之徒以入楚(四族薳氏許圍蔡洧蔓成然)及郊
陳蔡欲為名故請為武軍(欲築壘壁以示後人為復讎之名)蔡公知
之曰欲速且役病矣請藩而已乃藩為軍蔡公使須
務牟與史猈先入因正僕人殺大子禄及公子罷敵
(須務牟史猈楚大夫蔡公之黨正僕大子近官禄罷敵皆靈王子)公子比為王公子
黑肱為令尹次于魚陂(魚陂杜注竟陵縣城西北有甘魚陂在今湖廣景陵縣西)
(北)公子棄疾為司馬先除王宮使觀從從師于乾谿
而遂告之(從乾谿之師告使叛靈王)且曰先歸復所後者劓師及
訾梁而潰王聞羣公子之死也自投于車下曰人之
愛其子也亦如余乎侍者曰甚焉小人老而無子知
擠于溝壑矣(擠墜也)王曰余殺人子多矣能無及此乎
右尹子革曰請待于郊以聽國人(聽國人之所與)王曰衆怒
不可犯也曰若入于大都而乞師于諸侯王曰皆叛
矣曰若亡于諸侯以聽大國之圖君也王曰大福不
再祇取辱焉然丹乃歸于楚(棄王而歸)王㳂夏將欲入鄢
(夏杜注漢别名順流為㳂)芋尹無宇之子申亥曰吾父再奸王命
(謂斷王旌執人章華宮)王弗誅惠孰大焉君不可忍惠不可棄
吾其從王乃求王遇諸棘闈以歸(棘里名闈門也)夏五月癸
亥王縊于芋尹申亥氏申亥以其二女殉而葬之
(公羊傳)此弑其君其言歸何(據齊陽生入惡不言歸)歸無惡于弑
立也歸無惡于弑立者何靈王為無道作乾谿之臺
三年不成楚公子棄疾脅比而立之然後令于乾谿
之役曰比己立矣後歸者不得復其田里衆罷而去
之靈王經而死
(穀梁傳)自晉晉有奉焉爾歸而弑不言歸言歸非弑也
(傳例曰歸為善自某歸次之然則弑君不得言歸言歸比不弑之一驗也)歸一事也弑一
事也而遂言之以比之歸弑比不弑也(歸與弑其事各異自宜别)
(書之而今連言之是比之歸適遇君弑爾比不弑之二驗也)弑君者日不日比不
弑也(據文元年夏四月丁未楚世子商臣弑其君髠書日此不日比不弑君之三驗也)
楚虔簒立之初比已奔晉未嘗一日為虔之臣春
秋乃以大惡歸之何也賊可討而不可代也虔之
簒弑當其時力不能討而隱身於晉郟敖二子見
戕無後則自潔其身可矣乃自晉復歸倡亂而據
其位則為弑其君而已此聖人所以辨公私之義
而嚴亂賊之誅也
楚公子棄疾殺公子比(殺公羊作弑)
(左傳)觀從謂子干曰不殺棄疾雖得國猶受禍也子干
曰余不忍也子玉曰(子玉觀從)人將忍子吾不忍俟也乃
行國每夜駭曰王入矣(相恐以靈王也)乙卯夜棄疾使周走
而呼曰王至矣國人大驚使蔓成然走告子干子晳
曰王至矣國人殺君司馬(司馬謂棄疾)將來矣君若早自
圖也可以無辱衆怒如水火焉不可為謀又有呼而
走至者曰衆至矣二子皆自殺丙辰棄疾即位名曰
熊居(名改名也)葬子干于訾實訾敖(不成君無諡號者楚皆謂之敖)殺囚
衣之王服而流諸漢乃取而葬之以靖國人使子旗
為令尹(子旗蔓成然)楚師還自徐(前年圍徐之師)吴人敗諸豫章
獲其五帥(豫章杜注當在江北淮水南蓋後徙在江南五帥蕩侯潘子司馬督囂尹午陵尹喜)
平王封陳蔡復遷邑(復九年所遷邑)致羣賂(始舉事時所貨賂)施舍
寬民宥罪舉職召觀從王曰唯爾所欲對曰臣之先
佐開卜乃使為卜尹使枝如子躬聘于鄭且致犨櫟
之田(枝如子躬楚大夫犨櫟本鄭邑楚中取之平王新立故還以賂鄭)事畢弗致鄭
人請曰聞諸道路將命寡君以犨櫟敢請命對曰臣
未聞命既復王聞犨櫟降服而對曰(降服如今免冠也謝違命)臣
過失命未之致也王執其手曰子毋勤姑歸不穀有
事其告子也(善其有權)他年芋尹申亥以王柩告乃改葬
之初靈王卜曰余尚得天下不吉投龜詬天而呼曰
是區區者而不余畀余必自取之民患王之無厭也
故從亂如歸初共王無冢適有寵子五人無適立焉
乃大有事于羣望而祈曰(羣望星辰山川)請神擇于五人者
使主社稷乃徧以璧見于羣望曰當璧而拜者神所
立也誰敢違之既乃與巴姬密埋璧于大室之庭(巴姬)
(共王妾大室祖廟)使五人齊而長入拜(從長幼以次拜)康王跨之(過其)
(上也)靈王肘加焉子干子晳皆遠之平王弱抱而入再
拜皆厭紐(微見璧紐以為審識)鬭韋龜屬成然焉(知其將立故)且曰
棄禮違命楚其危哉(棄禮棄立長之禮而卜于神違命違當璧之命而立康王也)
子干歸韓宣子問于叔向曰子干其濟乎對曰難宣
子曰同惡相求如市賈焉(同利以相求)何難對曰無與同
好誰與同惡取國有五難有寵而無人一也(人賢人)有
人而無主二也(須内主為應)有主而無謀三也有謀而無
民四也有民而無德五也子干在晉十三年矣晉楚
之從不聞達者可謂無人族盡親叛可謂無主無釁
而動可謂無謀(召子干時楚未有大釁)為羇終世可謂無民(終身)
(客晉是無民)亡無愛徵可謂無德(楚人無愛念之者)王虐而不忌
(靈王暴虐無所畏忌將自亡)楚君子干涉五難以弑舊君誰能濟
之(言楚借君子干以弑靈王終無能成)有楚國者其棄疾乎君陳蔡城
外屬焉(城方城也時穿封戌既死棄疾幷領陳事)苛慝不作盜賊伏隱私
欲不違(不以私欲違民事)民無怨心先神命之(先神謂羣望)國民
信之芈姓有亂必季實立楚之常也獲神一也(當璧拜)
有民二也(民信之)令德三也(無苛慝)寵貴四也(貴妃子又君陳蔡)
居常五也(棄疾季)有五利以去五難誰能害之子干之
官則右尹也數其貴寵則庶子也以神所命則又遠
之其貴亡矣其寵棄矣民無懷焉國無與焉將何以
立宣子曰齊桓晉文不亦是乎(皆庶賤)對曰齊桓衞姬
之子也有寵于僖(衞姬齊僖公妾)有鮑叔牙賓須無隰朋以
為輔佐有莒衞以為外主(齊桓出奔莒衞其母家)有國高以為
内主從善如流下善齊肅(下善謙下于善人)不藏賄不從欲
施舍不倦求善不厭是以有國不亦宜乎我先君文
公狐季姬之子也有寵于獻好學而不貳生十七年
有士五人有先大夫子餘子犯以為腹心有魏犨賈
佗以為股肱(士五人狐偃趙衰顛頡魏武子司空季子也子餘即趙衰子犯即狐偃魏犨即)
(魏武子賈佗不在五人列蓋叔向所賢)有齊宋秦楚以為外主(齊妻以女宋贈)
(以馬楚子享之秦伯納之)有欒卻狐先以為内主(謂欒枝卻縠狐突先軫也)亡
十九年守志彌篤惠懷棄民(惠公懷公不恤民也)民從而與之
獻無異親民無異望(獻公之子九人惟文公在)天方相晉將何以
代文此二君者異于子干共有寵子國有奥主(謂棄疾)
無施于民無援于外去晉而不送歸楚而不逆何以
冀國
(公羊傳)比已立矣其稱公子何(據齊公子商人弑其君舍立未踰年見弑稱君)
其意不當也(不欲當君位)其意不當則曷為加弑焉爾比
之義宜乎效死不立大夫相殺稱人此其稱名氏以
弑何言將自是為君也(故使與弑君而立者同文)
(穀梁傳)當上之辭也當上之辭者謂不稱人以殺乃以
君殺之也(稱人以殺謂若衞人殺州吁于濮是也今比實不弑故以君殺大夫之辭言之)討
賊以當上之辭殺非弑也(實有弑君之罪則人人皆欲殺宜稱人以殺之今言)
(楚公子棄疾殺公子比明棄疾所殺非弑君之人比之不弑又一驗也)比之不弑有四
(其三在前傳合此為四)取國者稱國以弑(若比欲取國而弑君則當直云楚比弑其)
(君虔如衞州吁弑其君完齊無知弑其君諸兒之類不應言公子也)楚公子棄疾殺公
子比比不嫌也(今棄疾殺之又言殺公子比不言弑其君是比無欲為君之嫌)春秋
不以嫌代嫌(不以亂治亂之義)棄疾主其事故嫌也(比實無弑君之)
(罪而棄疾主殺之是棄疾有欲為君之嫌)
棄疾立比為王已為司馬則已君比矣宜以弑書
而曰公子比何也比之立及其見殺不過旬月君
臣之分未定也若書弑其君比則疑於齊舍為嗣
世之正書楚人殺比則棄疾疑於石碏雍廩得討
賊之義故以公子殺公子書而棄疾險詐怙亂竊
國之罪不可掩矣
秋公會劉子晉侯齊侯宋公衞侯鄭伯曹伯莒子邾子
滕子薛伯杞伯小邾子于平丘(平丘杜注陳畱長垣縣西南漢置平丘縣晉廢)
(今故城在河南陳畱縣北)
(左傳)晉成虒祁(在八年)諸侯朝而歸者皆有貳心為取郠
故(取郠在十年)晉將以諸侯來討叔向曰諸侯不可以不
示威乃竝徵會告于吴秋晉侯會吴子于良(良杜注下邳有)
(良城縣在今江南邳州)水道不可吴子辭乃還七月丙寅治兵
于邾南甲車四千乘(三十萬人)羊舌鮒攝司馬(鮒叔向弟)遂合
諸侯于平丘子產子大叔相鄭伯以會子產以幄幕
九張行(幄幕軍旅之帳)子大叔以四十既而悔之每舍損焉
及會亦如之(亦九張也傳言子產之適宜大叔之從善)次于衞地叔鮒求
貨于衞淫芻蕘者(欲使衞患之而致貨)衞人使屠伯饋叔向羹
與一篋錦(屠伯衞大夫)曰諸侯事晉未敢攜貳况衞在君
之宇下而敢有異志芻蕘者異于他日敢請之(請止之)
叔向受羹反錦(受羹示不逆其意且非貨)曰晉有羊舌鮒者瀆貨
無厭亦將及矣(將及禍)為此役也(役事也)子若以君命賜
之其己客從之未退而禁之(禁芻蕘者)
晉自重丘以後會盟皆大夫至是昭公即位會楚
内亂再合諸侯劉子臨之正可以有為之機也叔
向號稱賢者不能導其君樹德修禮以懷諸侯而
反欲脅之以威不知晉政多門諸卿各固其私甲
車雖衆莫肯盡力於公其為列國所窺察久矣是
以齊欲廢盟鄭人爭承魯有違言而晉自是不能
復合諸侯列國君大夫皆旅見於楚矣
八月甲戌同盟于平丘公不與盟
(左傳)晉人將尋盟齊人不可(有貳心故)晉侯使叔向告劉獻
公曰(獻公王卿士劉子)抑齊人不盟若之何對曰盟以底信
(底致也)君苟有信諸侯不貳何患焉告之以文辭董之
以武師雖齊不許君庸多矣(庸功也討之有辭故功多)天子之老
請帥王賦元戎十乘以先啓行遲速唯君(欲佐晉討齊)叔
向告于齊曰諸侯求盟已在此矣今君弗利寡君以
為請對曰諸侯討貳則有尋盟若皆用命何盟之尋
(託用命以拒晉)叔向曰國家之敗有事而無業事則不經(業貢)
(賦之業)有業而無禮經則不序(須禮而有次序)有禮而無威序
則不共(禮須威嚴而後共)有威而不昭共則不明(威須昭告神明而後)
(信義著)不明棄共百事不終所由傾覆也(信義不明則棄威不威棄)
(禮無禮無經無經無業故百事不成)是故明王之制使諸侯歲聘以志
業(志識也)閒朝以講禮再朝而會以示威再會而盟以
顯昭明志業于好(聘也)講禮于等(朝也)示威于衆(會也)昭明
于神(盟也)自古以來未之或失也存亡之道恒由是興
晉禮主盟懼有不治奉承齊犧而布諸君(齊盟之犧牲)求
終事也君曰余必廢之何齊之有唯君圖之寡君聞
命矣齊人懼對曰小國言之大國制之敢不聽從既
聞命矣敬共以往遲速唯君叔向曰諸侯有閒矣不
可以不示衆八月辛未治兵建而不旆(建立旌旗不曳其旆旆游)
(也)壬申復旆之諸侯畏之(軍將戰則旆故曳旆以恐之)邾人莒人
愬于晉曰魯朝夕伐我幾亡矣我之不共魯故之以
晉侯不見公使叔向來辭曰諸侯將以甲戌盟寡君
知不得事君矣請君無勤(託謙辭以絕魯)子服惠伯對曰君
信蠻夷之訴(蠻夷謂邾莒)以絕兄弟之國棄周公之後亦
唯君寡君聞命矣叔向曰寡君有甲車四千乘在雖
以無道行之必可畏也况其率道其何敵之有牛雖
瘠僨于豚上其畏不死(僨仆也)南蒯子仲之憂其庸可
棄乎(棄猶忘也)若奉晉之衆用諸侯之師因邾莒杞鄫之
怒以討魯罪閒其二憂(因南蒯子仲二憂為閒隙)何求而弗克魯
人懼聽命(不敢與盟)甲戌同盟于平丘齊服也(經所以稱同)令
諸侯日中造于除(除地為壇會盟處)癸酉退朝子產命外僕
速張于除(張幄幕)子大叔止之使待明日及夕子產聞
其未張也使速往乃無所張矣(地已滿也傳言子產每事敏于大叔)及
盟子產爭承(承貢賦之次)曰昔天子班貢輕重以列列尊
貢重周之制也(公侯地廣故所貢者多)卑而貢重者甸服也(甸服)
(謂天子畿内共職貢者)鄭伯男也而使從公侯之貢懼弗給也
敢以為請諸侯靖兵好以為事行理之命(行理使人通聘問者)
無月不至貢之無藝(藝法制)小國有闕所以得罪也諸
侯修盟存小國也貢獻無極亡可待也存亡之制將
在今矣自日中以爭至于昏晉人許之既盟子大叔
咎之曰諸侯若討其可瀆乎(瀆易也)子產曰晉政多門
貳偷之不暇何暇討國不競亦陵何國之為
(穀梁傳)同者有同也同外楚也公不與盟者可以與而
不與譏在公也其日善是盟也
楚棄疾立内施德惠外撫鄰國晉人恐懼又諸侯
多貳故載書要言曰同不書諸侯劉子亦與盟也
或謂揭公於不與盟之上則是不與盟之意主於
魯非也沙隨不見公不可言公不見晉侯此不與
盟不可言諸侯不盟公屬辭之體然也若魯不願
盟則其赴會何為乎
晉人執季孫意如以歸
(左傳)公不與盟晉人執季孫意如以幕蒙之使狄人守
之司鐸射懷錦奉壺飲冰以蒲伏焉(司鐸射魯大夫蒲伏竊往飲季)
(孫冰箭筩蓋可以取飲)守者御之乃與之錦而入晉人以平子
歸子服湫從(湫惠伯)
三家不臣之罪至意如極矣擅兵取邑中分魯國
以自封殖至使君若贅旒民忘其上討而執之固
其宜矣而不得為霸討何也晉人若能徵邾莒赴
訴之辭究南蒯子仲奔叛之故請於天子以大義
誅意如正三桓之罪歸其地與民於公則魯國順
正諸侯威懷而霸事可復興矣乃徒辱魯君而不
察其情雖執意如而不正其罪安得為霸討乎蓋
由諸卿曲庇季氏而晉君亦不得為政爾
(附錄左傳)子產歸未至聞子皮卒哭且曰吾己(已猶決竞)無為
為善矣唯夫子知我(言子皮知己之善)仲尼謂子產于是行
也足以為國基矣詩曰樂只君子邦家之基(詩小雅)子
產君子之求樂者也且曰合諸侯藝貢事禮也(藝治也)
公至自會
(公羊傳)公不與盟者何公不見與盟也(言不為晉所許)公不見
與盟大夫執何以致會不恥也曷為不恥諸侯遂亂
反陳蔡君子不恥不與焉(時諸侯將討棄疾棄疾乃封陳蔡之君使說諸侯諸)
(侯由是遂還不復討楚楚亂遂成故云爾)
公雖不與盟然己與平丘之會矣故以會致
(附錄左傳)鮮虞人聞晉師之悉起也(五年傳曰遺守四千今甲車四千乘故為)
(悉起)而不警邊且不修備晉荀吴自著雍以上軍侵鮮
虞及中人(中人杜注中山望都縣西北有中人城在今直隸唐縣境)驅衝競(驅衝車與)
(犾爭逐)大獲而歸
蔡侯廬歸于蔡陳侯吴歸于陳
(左傳)楚之滅蔡也靈王遷許胡沈道房申于荆焉(滅蔡在十)
(一年許胡沈小國也道房申皆故諸侯楚滅以為邑徙其人于荆山房杜注汝南有吴房縣即房國今河)
(南遂平縣有吴房城)平王即位既封陳蔡而皆復之禮也隱大
子之子廬歸于蔡禮也悼大子之子吴歸于陳禮也
(隱大子世子有也廬蔡平侯悼大子偃師也吴陳惠侯)
(公羊傳)此皆滅國也其言歸何(據歸者有國辭)不與諸侯專封
也
(榖梁傳)善其成之會而歸之故謹而日之(二國獲復平丘盟之力也)
(故于其歸追述前盟謹日之以美其功)此未嘗有國也使如失國辭然
者不與楚滅也
陳蔡皆見滅於楚矣廬與吴未嘗有國也而書歸
于蔡歸于陳如固有其國者然先王建國非楚虔
所得滅也廬與吴未嘗有位也而書蔡侯陳侯如
固有其位者然周室班爵非楚棄疾所得封也不
言自楚義亦如此
冬十月葬蔡靈公
(左傳)冬十月葬蔡靈公禮也(國復成禮以葬也)
(穀梁傳)變之不葬有三(變之謂改常禮)失德不葬弑君不葬滅
國不葬然且葬之不與楚滅且成諸侯之事也
當蔡世子有被圍諸侯環視不救及廬復國乃相
率而葬靈公靈公者世子般也曾是以為邦交之
禮乎
公如晉至河乃復
(左傳)公如晉荀吴謂韓宣子曰諸侯相朝講舊好也執
其卿而朝其君有不好焉不如辭之乃使士景伯辭
公于河(士景伯文伯之子彌牟也)
公如晉請季孫也晉復拒公蓋晉卿隂庇意如固
將歸之故辭公而專以市其私德耳
吴滅州來
(左傳)吴滅州來令尹子旗請伐吴王弗許曰吾未撫民
人未事鬼神未修守備未定國家而用民力敗不可
悔州來在吴猶在楚也子姑待之(傳言平王所以能有國)
州來楚之附庸實邊邑也成六年吴嘗入焉兹復
乘楚亂而滅之十九年傳載楚城州來是吴雖滅
之而不能有也
(附錄左傳)季孫猶在晉子服惠伯私于中行穆子曰魯事
晉何以不如夷之小國魯兄弟也土地猶大所命能
具若為夷棄之使事齊楚其何瘳于晉(瘳差也猶言益也)親
親與大賞共罰否所以為盟主也子其圖之諺曰臣
一主二吾豈無大國(言不合則去而他事魯尚有齊楚不獨晉也)穆子告
韓宣子且曰楚滅陳蔡不能救而為夷執親將焉用
之乃歸季孫惠伯曰寡君未知其罪合諸侯而執其
老若猶有罪死命可也(死晉命也)若曰無罪而惠免之諸
侯不聞是逃命也何免之為請從君惠于會(欲于會盟時見)
(遣以暴魯之無罪爭國體也)宣子患之謂叔向曰子能歸季孫乎
對曰不能鮒也能乃使叔魚(鮒字叔魚)叔魚見季孫曰昔
鮒也得罪于晉君(襄二十一年叔魚坐叔虎與欒氏黨竝得罪)自歸于魯
君微武子之賜不至于今(武子平子之祖)雖獲歸骨于晉猶
子則肉之敢不盡情歸子而不歸鮒也聞諸吏將為
子除館于西河(西使近河)其若之何且泣(泣以信其言)平子懼
先歸惠伯待禮(待見遣之禮)
日講春秋解義卷五十一
