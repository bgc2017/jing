欽定四庫全書
日講春秋觧義卷五
桓公(公名軌惠公之子隐公之弟弑兄自立史記一名允諡法辟土服遠曰桓)
周(桓王九年魯桓公十五年桓王崩子莊王立)
鄭(莊公三十三年魯桓公十一年莊公卒子昭公忽立是年忽奔衞厲公突立桓十五年厲公奔蔡昭公歸)
(秋突入于櫟桓十七年昭公弑立子亹桓十八年齊殺亹祭仲立子儀)
齊(僖公二十年魯桓公十四年僖公卒子襄公諸兒立)
宋(殤公九年魯桓公二年殤公弑莊公馮立)
晉(翼哀侯七年魯桓公二年哀侯侵陘庭陘庭與曲沃武公謀桓三年曲沃伐翼獲哀侯晉人立其子)
(小子侯桓七年曲沃武公殺小子侯桓八年曲沃滅翼冬王命虢仲立晉哀侯之弟緡于晉○曲沃)
(武公六年)
衞(宣公八年魯桓公十二年宣公卒惠公朔立桓十六年惠公奔齊公子黔牟立)
蔡(桓侯四年魯桓公十七年桓侯卒子哀侯獻舞立)
曹(桓公四十六年魯桓公十年曺桓公卒莊公射姑立)
滕(詳見隐公元年)
陳(桓公三十四年魯桓公五年陳桓公卒陳佗殺太子免而自立桓六年蔡人殺陳佗厲公躍立桓十二年)
(厲公卒莊公林立)
杞(武公詳見隐公元年)
薛(詳見隐公元年)
莒(詳見隐公元年)
邾(儀父詳見隐公元年)
許(許叔詳見隐公元年魯桓公十五年許叔入于許)
小邾(詳見隐公元年)
楚(武王三十年魯桓公六年伐隨使隨請周尊楚號周室不聽還報楚桓公八年熊通怒自立為楚武王與)
(隨人盟而去詳見莊公四年𫝊註)
秦(詳見隐公元年)
吴(詳見隐公元年)
越(詳見隐公元年)
欽定四庫全書
日講春秋觧義卷五
桓公(名軌史記名允惠公之子隐公之弟以桓王九年即位諡法辟土服遠曰桓)
元年
人君繼世踰年改元自是循數以編年雖久而不
易至漢孝文改後元年孝武又因事别建年號歴
代因之或一世而屢易或一歲而再更記注繁蕪
莫可勝紀乃知春秋編年為萬世不易之法也
春王正月公即位
(公羊傳)繼弑君不言即位此其言即位何如其意也(弑君)
(欲即位故如其意以著其惡)
(榖梁傳)桓無王其曰王何也(桓公十八年唯元年二年十年十八年有王自外皆)
(無王故𫝊據以𤼵問)謹始也其曰無王何也桓弟弑兄臣弑君
天子不能定諸侯不能救百姓不能去以為無王之
道遂可以至焉爾元年有王所以治桓也繼故不
言即位正也(故謂弑也)繼故不言即位之為正何也曰先
君不以其道終則子弟不忍即位也繼故而言即位
則是與聞乎弑也繼故而言即位是為與聞乎弑何
也曰先君不以其道終已正即位之道而即位是無
恩于先君也(推其無恩則知與弑也)
繼故而書即位則為與聞乎弑何也以無哀先君
之心故泰然而行即位之禮也桓公之書即位與
文成襄昭同何以知其與聞乎弑也隐公之薨不
地不葬則不以道終顯然矣桓之篇十四年春不
書王以王綱不振故簒弑之賊得泰然而安于其
位也元年書王以踰年即位正王法當行之日也
然則公羊氏所稱桓幼而貴隐長而卑者非乎非
也諸侯不再娶惠公元妃既卒繼室以聲子則是
攝行内主之事矣隐之立正也其欲授桓實讓而
非攝也隐讓而桓弑罪不容於誅矣
三月公會鄭伯于垂
(榖梁傳)會者外為主焉爾(鄭伯所以欲為此會者為易田故)
鄭伯欲得許田以自廣是以為垂之會盖知桓之
簒逆意不自安特假以求賂焉度魯急於會諸侯
必從所欲故也夫鄭莊與隐公同盟締好今見其
賊不能討反有所要求欲以定其位故書公會鄭
伯會者外為主言鄭志也
鄭伯以璧假許田
(左傳)元年春公即位修好于鄭鄭人請復祀周公卒易
祊田(事在隐八年)公許之三月鄭伯以璧假許田為周公
祊故也(魯不宜聽鄭祀周公又不宜易取祊田犯二不宜以動故隐其實不言祊稱璧假言若進)
(璧以假田非久易也)
(公羊傳)其言以璧假之何易之也易之則其言假之何
為恭也(使若暫假借之辭)曷為為恭有天子存則諸侯不得
專地也許田者何魯朝宿之邑也諸侯時朝乎天子
天子之郊諸侯皆有朝宿之邑焉(古者諸侯朝于天子至遠郊不敢便)
(入必先告至天子以諸侯遠來朝為告至之須當有所止宿故賜邑于遠郊其實天子地諸侯不得專也)
此魯朝宿之邑也則曷為謂之許田諱取周田也諱
取周田則曷為謂之許田繫之許也曷為繫之許近
許也此邑也其稱田何田多邑少稱田(邑外之田畆多邑内之家)
(數少則稱田)邑多田少稱邑(邑内之家數多邑外之田畆少則稱邑)
(榖梁傳)假不言以言以非假也非假而曰假諱易地也
禮天子在上諸侯不得以地相與也無田則無許可
知矣不言許不與許也(但言以璧假許而不繼田則許屬鄭也今言許田明以許)
(之田與鄭不與許邑)許田者魯朝宿之邑也邴者鄭伯之所受
命而祭泰山之邑也(泰山非鄭竟從天王廵狩受命而祭也)用見魯之
不朝于周而鄭之不祭泰山也(擅相易則知朝祭並廢)
隠公八年鄭來歸祊本欲易許田也魯受祊而未
與許田以祊薄於許也及桓公弑立鄭伯乘其位
之未定復要許田而加璧以請焉知桓方自危不
敢不從也其不曰以璧易而謂之假者為國諱惡
且示有歸道也桓乃無父無君之人則棄先祖之
地廢朝覲之禮曾不以動其心宜矣
夏四月丁未公及鄭伯盟于越(越杜注近垂地名當在今山東曺州附近)
(左傳)夏四月丁未公及鄭伯盟于越結祊成也盟曰渝
盟無享國
(榖梁傳)及者内為志焉爾越盟地之名也
鄭伯先為垂之會以求許田公既以許田委鄭而
因欲固鄭好以自安故復為此盟書公及魯志也
衞州吁弑桓公而自立則朝陳而請覲於王曺負
芻弑宣公之子而自立諸侯與會于戚而執之曺
人請于晉曰若有罪則君列諸會矣亂臣賊子所
懼者天子之征鄰封之討耳天子而許之覲鄰國
而與之會則可安於其位矣此衰周之亂政也魯
自隐公以來與齊鄭親鄭伯數假王命以興師戰
克攻取諸侯畏之故桓公不惜棄先祖之地以求
為此盟而又求昏於齊以自固也至鄭伯之惡則
不待貶絶而自見矣
秋大水(此書水災之始)
(左傳)秋大水凡平原出水為大水(廣平曰原雨自上而下浸潤于土陂障下)
(地可使水潦停焉平原高地不應有水而云出水者水不入于土而出于地上也)
(公羊傳)何以書記災也
(榖梁傳)高下有水災曰大水
水災隂沴之𤼵也大者非常之詞書大水則害禾
稼毁廬舍不待言矣書時不書月以見泛濫為害
歴時未平也變不虚生盖可忽乎哉
冬十月
(榖梁傳)無事焉何以書不遺時也春秋編年四時具而
後為年
(附錄左傳)冬鄭伯拜盟(鄭伯若自來則經不書若遣使則當言鄭人不得稱鄭伯疑謬誤)
宋華父督見孔父之妻于路(華父大夫氏督名宋戴公孫孔父宋大司)
(馬父其名榖梁以父為字諡非也)目逆而送之曰美而豔
二年春王正月
(榖梁傳)桓無王其曰王何也正與夷之卒也
元年書王簒弑之賊踰年即位而臨臣民王法宜
急施也二年復書王喪期未畢猶冀王之能討也
過此而不討則終無望矣故三年以後不復書王
也先儒以為正宋督之弑義亦可通但二百四十
年他國有簒弑之變未嘗不書王則非春秋之本
指也
戊申宋督弑其君與夷及其大夫孔父
(左傳)二年春宋督攻孔氏殺孔父而取其妻公怒督懼
遂弑殤公君子以督為有無君之心而後動于惡故
先書弑其君
(公羊傳)及者何累也(從君而死曰累)弑君多矣舍此無累者乎
曰有仇牧荀息皆累也(仇牧事在莊十二年荀息事在僖十年)舍仇牧
荀息無累者乎曰有有則此何以書賢也何賢乎孔
父孔父可謂義形于色矣其義形于色奈何督將弑
殤公孔父生而存則殤公不可得而弑也故于是先
攻孔父之家殤公知孔父死己必死趨而救之皆死
焉孔父正色而立于朝則人莫敢過而致難于其君
者孔父可謂義形于色矣
(榖梁傳)孔父先死其曰及何也書尊及卑春秋之義也
孔父之先死何也督欲弑君而恐不立于是乎先殺
孔父孔父閑也(閑捍禦也)何以知其先殺孔父也曰子既
死父不忍稱其名臣既死君不忍稱其名以是知君
之累之也孔氏父字諡也或曰其不稱名盖為祖諱
也孔子故宋也
孔父既死而後殤公弑先書弑君者督有無君之
心而後敢加刃于孔父也書及其大夫襃死節也
孔父不能早正殤公之德預遏華督之姦而春秋
褒其節何也孔父生而存則殤公不可得而弑其
正色立朝實足以衛宗社而怵姦邪不可以變出
意外而遂没其節也觀華督及徒人費石之紛如
賈舉州綽之類皆與君偕死而不書則知書者皆
春秋之所予矣
滕子來朝
滕侯國何以稱子時王所貶也王政之不行于諸
侯久矣何以能加于滕小國猶有聽命者也故杞
於桓以侯見至僖而書子薛於隐以侯見至莊而
書伯與滕子為三皆微國也大國莫見焉杞于僖
以子見至文復書伯亦時王進之也或以為孔子
之褒貶非也諸侯之惡有大于三國者矣何以不
貶以是知其不可通也按卓氏爾康曰灌甫曰樂
正子記滕薛旅朝隐公桓王聞之徵朝皆黜焉則
信而有徵矣
三月公會齊侯陳侯鄭伯于稷以成宋亂(稷杜注宋地當在今河南)
(歸德府境)
(左傳)會于稷以成宋亂為賂故立華氏也(言立以為卿)宋殤
公立十年十一戰民不堪命孔父嘉為司馬(嘉孔父字)督
為大宰故因民之不堪命先宣言曰司馬則然己殺
孔父而弑殤公召莊公于鄭而立之以親鄭(莊公公子馮也)
(隐三年出居于鄭)以郜大鼎賂公(郜國所造之鼎故名郜大鼎郜杜注國名濟隂城武)
(縣東南有郜城盖郜有二城南郜城則為宋邑隐十年取郜是也北郜城則為郜國俱在山東城武縣)
齊陳鄭皆有賂故遂相宋公
(公羊傳)内大惡諱此其目言之何(目指斥也)遠也所見異辭
所聞異辭所𫝊聞異辭隐亦遠矣曷為為隐諱(謂觀魚之)
(事)隐賢而桓賊也(桓簒弑與宋督同惡相濟故賤不為諱也)
(榖梁傳)以者内為志焉爾公為志乎成是亂也此成矣
取不成事之辭而加之焉(取不成事之辭若云宋亂本不可成桓實強成之)
于内之惡而君子無遺焉爾(桓弑逆之人故極言其惡無所遺漏)
會未有言其所為此特言所為者盖事關世變簒
弑之禍接迹天下自此會始也向也合五國之君
大夫以定州吁而州吁卒討今也合四國之君以
立華督而督遂世為國卿亂臣賊子自是泰然無
所忌憚矣春秋諱國惡獨此直書公會以桓公身
為大惡諸侯不能討其亂而反與共會成宋亂乃
人道之極變也春秋特書所為者二此會與澶淵
之會是也盖不書以成宋亂則此會疑謀討華督
不書宋災故則澶淵之會疑謀討蔡般此所謂大
義數十炳如日星聖人直書以著褒貶者也
夏四月取郜大鼎于宋戊申納于大廟
(左傳)夏四月取郜大鼎于宋戊申納于大廟非禮也臧
哀伯諫曰(哀伯魯大夫僖伯之子)君人者將昭德塞違以臨照
百官猶懼或失之故昭令德以示子孫是以清廟茅
屋(清廟肅然清静之稱茅屋以茅飾屋)大路越席(大路玉路祀天車也越席結草為席)大
羹不致(大羹肉汁不致五味)粢食不鑿(黍稷曰粢不精鑿)昭其儉也衮
冕黻珽(衮畫衣冕冠也黻韋韠以蔽膝珽玉笏也)𢃄裳幅舄(𢃄革𢃄裳下衣愊今之行)
(縢偪束其脛自足至膝舄複履)衡紞紘綖(衡維持冠者紞冠之垂者紘纓從下而上者綖冠上)
(覆)昭其度也藻率鞞鞛(藻率以韋為之所以藉玉鞞佩刀削上飾鞛下飾)鞶
厲游纓(鞶大𢃄厲大𢃄之垂者游旌旗之游纓在馬膺前)昭其數也火龍黼
黻(火畫火也龍畫龍也白與黑謂之黼文如斧黑與青謂之黻文如兩已相背)昭其文也
五色比象(車服器械之有五色皆以比象天地四方)昭其物也(示器物不虛設)鍚
鸞和鈴(鍚在馬額鸞在鑣和在衡鈴在旂)昭其聲也三辰旂旗(日月星為)
(三辰畫于旂旗)昭其明也夫德儉而有度登降有數(登降謂上下尊)
(卑)文物以紀之聲明以𤼵之以臨照百官百官于是
乎戒懼而不敢易紀律今滅德立違(謂立華督違命之臣)而寘
其賂器于大廟以明示百官百官象之其又何誅焉
國家之敗由官邪也官之失德寵賂章也郜鼎在廟
章孰甚焉武王克商遷九鼎于洛邑(九鼎殷所受夏九鼎也武王克)
(商乃營洛邑而遷九鼎焉洛邑杜注武王但營洛邑未有都城周公乃卒營洛邑謂之王城即河南城也)
(今河南洛陽縣城内西偏即王城故址)義士猶或非之(夷齊之屬)而况將昭
違亂之賂器于大廟其若之何公不聽周内史聞之
曰(内史周大夫官)臧孫達其有後于魯乎君違不忘諫之以
德
(公羊傳)此取之宋其謂之郜鼎何器從名(從舊主之名)地從
主人(從見在得地之主人)器何以從名地何以從主人器之與
人非有即爾(器之始造各有主非今有之而即可為是人之器也故其名必從本主)宋
始以不義取之故謂之郜鼎至乎地之與人則不然
俄而可以為其有矣(土地無常主故俄而可以為其有矣)然則為取可
以為其有乎(承上文言地既可以俄而為所有則既為所取遂可以為所有而于義無傷乎)
曰否何者若楚王之妻媦無時焉可也(媦妹也引此為喻明其終)
(不可為有也)何以書譏何譏爾遂亂受賂(遂成也)納于大
廟非禮也
(穀梁傳)桓内弑其君外成人之亂受賂而退以事其祖
非禮也其道以周公為弗受也郜鼎者郜之所為也
曰宋取之宋也(鼎本郜國所作宋後得之)以是為討之鼎也(討宋亂而)
(更受其賂鼎)孔子曰名從主人(謂作鼎之主人)物從中國(謂鼎在宋)故
曰郜大鼎也
宋以郜鼎賂公不曰宋人來歸而曰取于宋蔽罪
于魯也曰郜大鼎宋本以不義取鼎于郜而魯又
取之于宋也定弑逆之賊取其賂器寘于大廟以
明示百官其後公子牙慶父仲遂意如之惡豈非
則而象之者與取者得非其有之稱納者内不受
之辭不曰獻而曰納其義以先祖為不受也春秋
書致賂者三宋以郜鼎賂而書魯取蔽罪于魯也
魯以濟西賂而書齊取蔽罪于齊也齊致衞寳而
書齊人來歸明齊首惡且結正諸侯之罪不獨在
魯也
秋七月杞侯來朝(公羊榖梁皆作紀侯)
(左傳)秋七月把侯來朝不敬杞侯歸乃謀伐之
(榖梁傳)朝時此其月何也(前滕侯薛侯來朝止稱時)桓内弑其君外
成人之亂于是為齊侯陳侯鄭伯討數日以賂(討計也為)
(三國計功勞數日月多寡以責宋賂)已即是事而朝之(已紀也)惡之故謹
而月之也
左氏誤以紀為杞見下有入把事遂為不敬之說
杞爵非侯文誤也及紀侯大去之後杞無以侯見
者矣故知凡杞稱侯者皆當為紀
蔡侯鄭伯會于鄧(鄧按公羊盖鄧國今湖廣襄陽府東北鄧城是與杜注異)
(左傳)蔡侯鄭伯會于鄧(鄧杜注潁川召陵縣西南有鄧城盖蔡地也)始懼楚
也(楚杜注楚國南郡江陵縣北紀南城也今江陵縣屬湖廣荆州府紀南城在府北)
(公羊傳)離不言會(二國會曰離)此其言會何盖鄧與會爾
此外諸侯相會之始而楚為中國患已兆其端關
於天下之故非小故春秋特書之荆楚負險恃彊
有道後服見于商頌周雅及周之衰僭號稱王威
行江漢至是遂有憑陵上國之心三國地與之近
是以懼而為會其後鄧首見滅蔡侯為俘終春秋
之世鄭被蹂轥不能自彊於政冶而欲恃外交以
抗彊大果何益乎此孟子所以言以小事大惟在
於彊為善也
九月入杞
(左傳)九月入把討不敬也
(榖梁傳)我入之也
將卑師少外則稱人内則但云入某伐某故知入
把者魯也或疑蔡鄧入把然考之于經如滅偪陽
滅頼蒙前事而書者皆稱遂此不稱遂則為魯入
無疑矣
公及戎盟于唐
(左傳)公及戎盟于唐修舊好也(惠隐之好)
隐公因戎請至再而後與之盟今戎未嘗請而桓
及之盟盖身負大惡欲結好以自固與及鄭盟越
之意同也
冬公至自唐(此書至之始)
(左傳)冬公至自唐告于廟也凡公行告于宗廟反行飲
至舍爵策勲焉禮也(爵飲酒器既飲置爵則書勲勞于策速紀有功也)特相
會往來稱地讓事也(特相會公與一國會也會必有主二人獨會則莫肯為主彼此)
(相讓會事不成故但書地)自參以上則往稱地來稱會成事也(成會)
(事)
(榖梁傳)桓無會而其致何也遠之也(桓會甚衆而曰無會者無致會也此)
(以遠故危而致之)
凡君行告于宗廟反必告至禮之常也其不書至
者未行飲至之禮也凡書至皆稱自會以盟皆因
會而為之還時雖并以盟告而出則未有以盟告
者故不云至自盟也其或會盟之後復有侵伐之
事如僖二十八年會于温遂圍許而書公至自圍
許襄十年會于柤遂滅偪陽而書公至自會則時
史之異亦因其告廟之文夲異而書於册耳
(附錄左傳)初晉穆侯之夫人姜氏以條之役生太子(條杜注晉)
(地今山西安邑縣有中條山縣北有鳴條岡穆侯七年戰條太子文侯也)命之曰仇(意取戰相)
(仇怨)其弟以千畆之戰生(弟桓叔也千畆杜注西河界休縣南有地名千畆今山西)
(介休縣有千畆原穆侯十年戰千畆)命之曰成師(意取能成其衆)師服曰(晉大夫)
異哉君之名子也夫名以制義(名之必可言也)義以出禮(禮從)
(義出)禮以體政(政以禮成)政以正民是以政成而民聽易則
生亂嘉耦曰妃怨耦曰仇古之命也(自古有此言)今君命
太子曰仇弟曰成師始兆亂矣兄其替乎(太子桓叔竝因戰為)
(名而所附意異故師服知桓叔之黨必盛于晉以傾宗國)惠之二十四年(魯惠公也)晉
始亂故封桓叔于曲沃(文侯卒子昭侯立危不自安故封桓叔為曲沃伯)靖
侯之孫欒賓傅之(靖侯桓叔之高祖以貴寵公孫為傅相後遂為欒氏盖其父字欒)
師服曰吾聞國家之立也本大而末小是以能固故
天子建國(立諸侯也)諸侯立家(主卿大夫之家)卿置側室(側室衆子也得)
(立此一官)大夫有貳宗(大夫身是適子為小宗亦立次者為貳宗以相輔貳)士有隸
子弟(士卑自以子弟為僕隸)庶人工商各有分親(庶人無尊卑但以親疎為)
(分別)皆有等衰(衰殺也自天子至于庶人各有等第降殺)是以民服事其上
而下無覬覦(下不冀望上位)今晉甸侯也而建國本既弱矣
其能久乎惠之三十年晉潘父弑昭侯而納桓叔不
克(潘父晉大夫時桓叔入晉敗歸)晉人立孝侯(昭侯子)惠之四十五年
曲沃莊伯伐翼弑孝侯(莊伯桓叔子)翼人立其弟鄂侯鄂
侯生哀侯(鄂侯以隐五年奔隨其年王立哀侯于翼)哀侯侵陘庭之田(陘庭)
(杜注翼南鄙邑今山西翼城縣東南有熒庭城志云即陘庭也)陘庭南鄙啟曲沃伐
翼
三年春正月
自三年以後月不繫王以著桓之無王與天王之
失政也諸侯喪畢以士服見天子天子錫之爵命
然後歸治其國桓弑其君又成人之亂當類見之
期又不入見而請命焉是無王也桓王不能施九
伐之法又明年而宰糾且下聘焉王綱盡墜天下
自是不復知有王矣或以為周不頒歷昭公末年
王室有子朝之亂豈暇頒歷而經皆書王非不頒
歷明矣又以為此闕文安得一公之内凡十四年
皆不書王為此說者皆不明于春秋討賊之義者
也
(附錄左傳)三年春曲沃武公伐翼(武公莊伯子)次于陘庭(凡師再宿)
(為信過信為次)韓萬御戎(韓萬莊伯弟)梁弘為右(右戎車之右)逐翼侯
于汾隰(汾釋例汾水出太原故汾陽縣至河東汾隂入河今汾水出山西静樂縣西南至滎河縣)
(北入河静樂漢汾陽滎河漢汾隂也汾隰汾水邊)驂絓而止(驂騑馬)夜獲之(國語)
(云殺哀侯)及欒共叔(共叔桓叔之𫝊欒賓之子)
公會齊侯于嬴(嬴杜注齊邑泰山嬴縣故城在今山東泰安州東南)
(左傳)會于嬴成昏于齊也(公不由媒介自與齊侯會而成昏)
魯桓懼方伯之有討而乞昏于齊以為此會非媒
而昏昏不以正也越境而會會不以正也使其私
人往逆逆不以正也為齊侯而親迎迎不以正也
故于嬴之會謹而書之
夏齊侯衞侯胥命于蒲(蒲杜注衞地在陳留長垣縣西南今直隸長垣縣治故蒲城是)
(也)
(左傳)夏齊侯衞侯胥命于蒲不盟也
(公羊傳)胥命者何相命也(相命以言不㰱血為誓)何言乎相命近
正也此其為近正奈何古者不盟結言而退
(榖梁傳)胥之為言猶相也相命而信諭謹言而退以是
為近古也是必一人先其以相言之何也不以齊侯
命衛侯也(倡和理均不以齊大衞小而分别之)
世至春秋列國多變傾危成俗盟詛多渝二國為
會相命以言不復刑牲歃血要質于鬼神故公羊
榖梁皆以為近古而荀卿亦謂春秋善胥命也或
謂相命為方伯則經當明著其事以正其不命于
王而私相命之罪矣按左氏莊二十一年鄭虢胥
命于弭同謀納王不可謂相命以伯况齊衞胥命
以後不聞有會盟侵伐之事其戰于即及盟于惡
曺皆以鄭忽之故則非相命以伯明矣
六月公會杞侯于郕(把公羊作紀郕公羊作盛)
(左傳)公會把侯于郕杞求成也
凡稱把侯者皆當作紀紀侯懼齊欲親魯為援冀
抗齊鄭觀桓之六年復與公為郕之會而冬又來
朝則此會之為紀明矣
秋七月壬辰朔日有食之既
(公羊傳)既者何盡也
(穀梁傳)言日言朔食正朔也既者盡也有繼之辭也(盡而)
(復生謂之既)
言日言朔食正朔也既盡也歷家以日月交會月
掩日故日食食既則正相掩而日光為之盡也榖
梁𫝊曰言日言朔食正朔也言朔不言日食既朔
也言日不言朔食晦日也不言日不言朔夜食也
夫夜食而曉見其傷則時刻可稽何為不書朔與
日乎且使日食于亥子之交未出地而明復則雖
朝日何從見其虧傷之處耶盖日食不占夜猶月
食不占晝是以唐一行算歷上&KR1574;往古千有餘年
日食常在晝月食常在夜春秋所書日食或有日
而無朔或有朔而無日或日朔竝失乃舊史有詳
略耳
公子翬如齊逆女
(左傳)秋公子翬如齊逆女修先君之好故曰公子(昏禮雖奉)
(時君之命其言必稱先君以為禮辭故公子翬逆女𫝊稱修先君之好公子遂逆女傅稱尊君命互舉其)
(義)
(穀梁傳)逆女親者也使大夫非正也
翬至桓公之編始稱公子桓以為謀主德其援立
而加崇寵也翬為桓弑隐即為桓逆女以結好于
齊所以定桓而因自固也遂之于宣亦然皆不待
貶絶而罪惡見者也
九月齊侯送姜氏于讙(讙杜注魯地濟北蛇丘縣西有下讙亭水經注云俗訛為夏暉)
(城今山東肥城縣西南有故城)
(左傳)齊侯送姜氏非禮也凡公女嫁于敵國姊妹則上
卿送之以禮于先君公子則下卿送之于大國雖公
子亦上卿送之于天子則諸卿皆行公不自送于小
國則上大夫送之
(公羊傳)何以書譏何譏爾諸侯越竟送女非禮也此入
國矣何以不稱夫人自我言齊父母之于子雖為鄰
國夫人猶曰吾姜氏
(榖梁傳)禮送女父不下堂母不出祭門諸母兄弟不出
闕門(祭門廟門也闕兩觀也在祭門外)父戒之曰謹慎從爾舅之言
母戒之曰謹慎從爾姑之言諸母般申之曰謹慎從
爾父母之言(般囊也所以盛朝夕所須以備舅姑之用)送女踰竟非禮也
讙魯地也父母兄弟無越竟送女之禮譏齊侯也
入國矣何以不稱夫人未廟見猶未入國也故從
齊侯而為之辭
公會齊侯于讙
(穀梁傳)無譏乎曰為禮也齊侯來也公之逆而會之可
也
齊侯送女入魯竟公以會禮接之兩失之矣春秋
謹而書之所以正人倫之始也
夫人姜氏至自齊
(公羊傳)翬何以不致得見乎公矣
(榖梁傳)其不言翬之以來何也公親受之于齊侯也子
貢曰冕而親迎不己重乎(冕祭服)孔子曰合二姓之好
以繼萬世之後何謂己重乎
前書翬逆此不書翬以夫人姜氏至以桓既會齊
侯而受之于讙也家人之初曰閑有家悔亡桓失
其閑敝笱之刺兆矣
冬齊侯使其弟年來聘
(左傳)冬齊仲年來聘致夫人也
女出嫁隨使大夫聘問自魯出則曰致女自他國
來則總曰聘盖以聘禮致故𫝊曰致女而經曰聘
也隐七年年嘗來聘隐弑而結昏于桓又使年來
聘深愛其女而以歸于簒弑之人所謂失其本心
者與
有年
(公羊傳)有年何以書以喜書也大有年何以書亦以喜
書也此其曰有年何僅有年也彼其曰大有年何(謂宣)
(十六年)大豐年也僅有年亦足以當喜乎恃有年也(恃頼)
(也謂民猶頼此有年也)
(榖梁傳)五榖皆熟為有年也
春秋二百四十二年之中豈無豐年而不見于經
惟于桓書有年于宣書大有年盖桓宣享國皆十
有八年而書有年者各一歲則他年多歉而民不
聊生具見矣春秋獨于二公書有年以著其逆天
而殃及于民也
(附錄左傳)芮伯萬之母芮姜惡芮伯之多寵人也故逐之
出居于魏(為明年秦侵芮張本芮杜注芮國在馮翊臨晉縣今陜西朝邑縣有芮故城在黃河)
(西岸魏杜注魏國河東河北縣括地志魏故國在芮城縣北今山西芮城縣河北故城是也孔疏世本芮)
(魏皆姬姓)
日講春秋觧義卷五
