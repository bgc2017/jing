周易集註卷三
明來知德撰
䷆(坎下坤上)
師者衆也其卦坎下坤上以卦象論地中有水為衆
聚之象以卦德論内險而外順險道以順行師之義
也以爻論一陽居下卦之中上下五陰從之將統兵
之象也二以剛居下五柔居上而任之人君命將出
師之象也序卦訟必有衆起師興由爭故次于訟
師貞丈人吉无咎
貞者正也丈人者老成持重練達時務者也凡人君
用師之道在得正與擇將而已不得其正則師出無
名不擇其將則將不知兵故用兵之道利于得正又
任老成之人則以事言有戰勝攻取之吉以理言無
窮兵厲民之咎矣戒占者當如是也
彖曰師衆也貞正也能以衆正可以王矣剛中而應行
險而順以此毒天下而民從之吉又何咎矣(王去聲)
以卦體卦德釋卦辭衆者即周官自五人為伍積而至
于二千五百人為師也正者即王者之兵行一不義
殺一不辜而得天下不為如此之正也以者謂能左
右之也一陽在中而五陰皆所左右也左右之使衆
人皆正樵蘇无犯之意則足以宣布人君之威德即
王者仁義之師矣故可以王以衆正言為將者可以
王言命將者能正即可以王故師貴貞也剛中而應
者為將不剛則怯過剛則猛九二剛中乃將才之善
者有此將才五應之又信任之專則可以展布其才
矣行險者兵危事也謂坎也順者順人心也謂坤也
兵足以戡亂而順人心則為將有其德矣有是才德
所以名丈人也毒者猶既濟憊字時久師老之意噬
嗑中爻為坎故亦曰遇毒乃陳久太肥腊肉味變者
五行志云厚味實腊毒師古曰味厚者為毒久陳久
之事文案繁雜難于聽斷故以腊毒象之非毒害也
若毒害則非行險而順矣言出師固未免毒于天下
然毒之者實所以安之乃民所深願而悦從者也民
悅而從所以吉而无咎毒天下句與民從之句意正
相應若毒天下而民不從豈不凶豈不有咎
象曰地中有水師君子以容民畜衆
水不外于地兵不外于民地中有水水聚地中為聚
衆之象故為師容者容保其民養之教之也畜者積
畜也古者寓兵于農故容保其民者正所以畜聚其
兵也常時民即兵變時兵即民兵不外乎民即水不
外乎地也
初六師出以律否臧凶(否蒲鄙反)
專以將言律者法也號令嚴明部伍整肅坐作進退
攻殺擊刺皆有法則是也否者塞也兵敗也臧者善
也兵成功也若不以律不論成敗成亦凶敗亦凶二
者皆凶故曰否臧凶觀小象失律凶之句可見矣○
初六才柔當出師之始師道當守其法則故戒占者
師出以律失律則不論否臧皆凶矣
象曰師出以律失律凶也
失律否固凶臧亦凶
九二在師中吉无咎王三錫命
師中者在師而得其中也此爻正彖辭之剛中而應
六五小象之以中行皆此中也在師中者剛中也錫
命者正應也蓋為將之道不剛則怯過剛則猛惟剛
中則吉而无咎矣吉无咎者恩威並著出師遠討足
以靖内安外也錫命者或錫以褒嘉之温語或錫以
其物如宋太祖之解裘是也乃寵任其將非褒其成
功也曰錫命則六五信任之專可知矣本卦錯同人
乾在上王之象離在下三之象中爻巽錫命之象全
以錯卦取象亦如睽卦上九之見豕負塗也取象如
此玄妙所以後儒難得知○九二為衆陰所歸有剛
中之德上應六五而為之寵任故其象如此而占可
知矣
象曰在師中吉承天寵也王三錫命懷萬邦也
天謂王也在師中吉者以其承天之寵委任之專也
王三錫命者以其存心于天下惟恐民之不安故任
將伐暴安民也下二句皆推原二五之辭
六三師或輿尸凶
或者未必之辭變巽進退不果或之象也言設或也
輿者多也衆人之意即今輿論之輿以坤坎二卦皆
有輿象故言輿也尸者主也言為將者不主而衆人
主之也觀六五弟子輿尸可見矣程傳是○六三陰
柔不中不正位居大將九二之上才柔志剛故有出
師大將不主而三或主之之象不能成功也必矣故
其占凶
象曰師或輿尸大无功也
曰大者甚言其不可輿尸也
六四師左次无咎
師三宿為次右為前左為後今人言左遷是也蓋乾
先坤後乾右坤左故明夷六四陰也曰左腹豐卦九
三陽也曰右肱左次謂退舍也○六四居陰得正故
有出師度不能勝完師以退之象然知難而退兵家
之常故其占无咎
象曰左次无咎未失常也
知難而退師之常也聖人恐人以退為怯故言當退
而退亦師之常故曰未失常
六五田有禽利執言无咎長子帥師弟子輿尸貞凶
田乃地之有水者應爻為地道居于初之上田之象
也故乾二爻曰在田禽者上下皆陰與小過同禽之
象也坎為豕錯離為雉皆禽象也禽害禾稼寇盜之
象也坎為盜亦有此象執者興師以執獲也坤為衆
中爻震綜艮為手衆手俱動執獲之象也言者聲罪
以致討也坤錯乾為言言之象也无咎者師出有名
也長子九二也中爻震長子之象也長子即丈人自
衆尊之曰丈人自爻象之曰長子弟子六三也坎為
中男震之弟也弟子之象也○六五用師之主柔順
得中不為兵端者也敵加于已不得已而應之故為
田有禽之象應敵興兵利于執言占者固无咎矣然
任將又不可不專若專于委任使老成帥師以任事
可也苟參之以新進之小人俾為弟子者參謀輿尸
于其間使長子之才有所牽制而不得自主則雖曰
有禽乃應敵之兵其事固貞然所任不得其人雖貞
亦凶矣因六五隂柔故許以无咎而又戒之以此
象曰長子帥師以中行也弟子輿尸使不當也(當去聲)
言所以用長子帥師者以其有剛中之德使之帥師
以行使之當矣若弟子則使之不當也以中行推原其
二之辭使不當歸咎于五之辭
上六大君有命開國承家小人勿用
坤錯乾大君之象也乾為言有命之象也命者命之
以開國承家也坤為地為方國之象也故曰開國變
艮為門闕家之象也故曰承家損卦艮變坤故曰無
家師卦坤變艮故曰承家周公爻象其精至此開者
封也承者受也功之大者開國功之小者承家也小
人開承中之小人也陽大陰小陰土重疊小人之象
也勿用者不因其功勞而遂任用以政事也變艮為
止勿用之象也如光武雲臺之將得與公卿參議大
事者惟鄧禹賈復數人而已可謂得此爻之義者矣
○上六師終功成正論功行賞之時矣故有大君有
命開國承家之象然師旅之興效勞之人其才不一
販繒屠狗之徒亦能樹其竒功不必皆正人君子故
開國承家惟計其一時得功之大小不論其往日為
人之邪正此正王者封建之公心也至于封建之後
董治百官或上而參預廟廊之機謀或下而委任百
司之庶政則惟賢是用而前日諸將功臣中之小人
惟享其封建之爵土再不得干預乎此矣故又戒之
以小人勿用也弟子輿尸戒之於師始小人勿用戒
之于師終聖人之情見矣
象曰大君有命以正功也小人勿用必亂邦也
正功者正功之大小也亂邦者小人挾功倚勢暴虐
其民必亂其邦王三錫命命于行師之始惟在于懷
邦懷邦者懷其邦之民也大君有命命于行師之終
惟恐其亂邦亂邦者亂其邦之民也聖人行師惟救
其民而已豈得已哉
䷇(坤下坎上)
比親輔也其卦坤下坎上以卦象論水在地上最相
親切比之象也以爻論五居尊位衆陰比而從之
有一人輔萬邦四海仰一人之象故為比也序卦衆
必有所比故受之以比所以次師
比吉原筮元永貞无咎不寧方來後夫凶
原者再也與禮記末有原之原同蒙之剛中在下卦
故曰初筮比之剛中在上卦故曰原筮下卦名初筮
上卦名原筮非真以蓍草筮之也孔子于二卦彖辭
皆曰以剛中言蒙剛中在下故能𤼵人之蒙比剛中
在上故有三德而人來親輔也非舊註所謂再筮以
自審也元者元善也即仁也永恒也貞正也言元善
長永貞固也無咎者有此元永貞之三德也不寧者
不遑也四方歸附方新來者不遑也猶言四方歸附
之不暇也坤為方故曰方後夫凶者如萬國朝禹而
防風後至天下歸漢而田横不來也下畫為前上畫
為後凡卦畫陽在前者為夫如睽卦遇元夫是也此
夫指九五也陽剛當五乃位天德元之象也四陰在
下相率而來不寧方來之象也一陰高亢于上負固
不服後夫之象也○言筮得此卦為人所親輔占者
固吉矣然何以吉哉蓋因上卦陽剛得中有元永貞
三者之德則在我已無咎而四方之歸附于我者且
不遑後來者自蹈迷復之凶矣此所以吉也
彖曰比吉也比輔也下順從也原筮元永貞无咎以剛
中也不寧方來上下應也後夫凶其道窮也
釋卦名義又以卦體釋卦辭比吉也乃漸卦女歸吉
也之例皆止添一也字比輔者言陽居尊位羣下順
從以親輔之也蓋輔者比之義順從者又輔之義順
者情不容已從者分不可逃以者因也因有此剛中
之德也剛中則私欲無所留所以為元善者此也剛
中則健而不息所以為永者此也剛中則正固而不
偏所以為貞者此也蓋八卦正位坎在五所以有此
二德而無咎九五居上羣陰應于下上下相應所以
不寧方來道窮者理勢窮蹙無所歸附也
象曰地上有水比先王以建萬國親諸侯
物相親比而無間者莫如水在地上先王觀比之象
建公侯伯子男之國上而巡狩下而述職朝聘往來
以親諸侯諸侯承流宣化以親其民則視天下猶一
家視萬民猶一身而天下比于一矣彖則人來比我
象與諸爻則我去比人師之畜衆井田法也比之親
侯封建法也秦惟不知此義故二世即亡善乎六代
論曰譬如芟刈股肱獨任胸腹浮舟江海捐弃楫櫂
觀者為之寒心而始皇自以為帝王萬世之業豈不
悖哉
初六有孚比之无咎有孚盈缶終來有他吉
有孚者誠信也比之者比于人也誠信比人則无咎
矣缶瓦器也以土為之而中虚坤土陰虚之象也盈
者充滿也缶坤土之器坎下流之物初變成屯屯者
盈也水流盈缶之象也若以人事論乃自一念而念
念皆誠自一事而事事皆誠即盈缶也有孚即孟子
所謂信人盈缶則充實之謂美矣來者自外而來也
他對我言終對始言○初六乃比之始相比之道以
誠信為本故無咎若由今積累自始至終皆其誠信
充實于中若缶之盈滿孚之至于極矣則不但无咎
更有他吉也
象曰比之初六有他吉也
言比不但無咎而即有他吉見比貴誠實也
六二比之自内貞吉
二在内卦故曰内自内者由已涵養有素因之得君
如伊尹樂堯舜之道而應成湯之聘也八卦正位坤
在二故曰貞○六二柔順中正上應九五皆以中正
之道相比蓋貞而吉者也占者有是德則應是占矣
象曰比之自内不自失也
中正故不自失
六三比之匪人
三不中不正已不能擇人而比之矣又承乘應皆陰
故為比之匪人二之中正而曰匪人者止以陰論也
婦人雖賢猶是婦人非先儒隨時之說
象曰比之匪人不亦傷乎
傷哀傷也即孟子哀哉之意不言其凶而曰傷乎者
蓋惻然而痛憫也
六四外比之貞吉
九五外卦故曰外謂從五也之字指五本卦獨九五
為賢六二以正應而比之修乎已而貞吉也六四以
相近而比之從乎人而貞吉也於此見易之時○六
四柔順得正舍正應之陰柔而外比九五剛明中正
之賢得所比之正者矣吉之道也故占者貞吉
象曰外比于賢以從上也
五陽剛中正故言賢居尊位故言上言六四外比豈
徒以其賢哉君臣大分亦以安其從上之分也
九五顯比王用三驅失前禽邑人不誡吉
顯者顯然光明正大無私也言比我者無私而我亦
非違道干求比乎我也下三句顯比之象也三驅者
設三面之網即天子不合圍也坎錯離為日王之象
也又居三三之象也坎馬駕坤車驅之象也綜師用
兵驅逐禽獸之象也前後坤土兩開開一面之象也
故同人初九前坤土兩開曰同人于門一陽在衆陰
之中與小過同禽之象也故師卦亦曰禽前禽指初
下卦在前初在應爻之外失前禽之象也坤為邑又
為衆又三四為人位居應爻二之上五之下邑人之
象也不誡者禽之去者聽其自去邑人不相警誡以
求必得也不誡者在下之無私不合圍者在上之無
私所以為顯○九五剛健中正以居尊位羣陰求比
于已顯其比而無私其不比者亦聽其自去來者不
拒去者不追故有此象占者比人無私則吉矣
象曰顯比之吉位正中也舍逆取順失前禽也邑人不
誡上使中也(舍音捨)
位正中即剛健中正居尊位也用命不入網而去者
為逆不我比者也不用其命入網而來者為順比我
者也人中正則不貪得邑人不誡者以王者有中德
故下化之亦中亦不貪得猶上有以使之也所以失
前禽邑人不誡
上六比之无首凶
乾為首九五乾剛之君乃首也九五已與四陰相為
顯比至上六則不能與君比是比之無首其道窮矣
故蹈後夫之凶
象曰比之无首無所終也
無所終即後夫凶
䷈(乾下巽上)
小者陰也畜者止也乾下巽上以陰畜陽又一陰居
四上下五陽皆其所畜以小畜大故為小畜又畜之
未極陽猶尚往亦小畜也序卦比必有畜故受之以
小畜所以次比
小畜亨密雲不雨自我西郊
中爻離錯坎雲之象中爻兊西之象下卦乾郊之象
詳見需卦凡雲自西而來東者水生木洩其氣故無
雨○小畜亨然其所以亨者以畜未極而施未行也
故有密雲不雨自我西郊之象故占者亨
彖曰小畜柔得位而上下應之曰小畜健而巽剛中而
志行乃亨密雲不雨尚往也自我西郊施未行也(施始䜴反)
以卦綜卦德釋卦名卦辭得位者八卦正位巽在内
也本卦與履相綜故孔子雜卦曰小畜寡也履不處
也履之三爻陰居陽位不得其位往而為小畜之四
則得位矣故曰柔得位而上下應之上下者五陽也
以柔得位而上下應之則五陽皆四所畜矣以小畜
大故曰小畜内健則此心果决而能勝其私外巽則
見事詳審而不至躁妄又二五剛居中位則陽有可
為之勢可以伸其必為之志矣陽性上行故曰志行
乃亨者言陽為陰所畜宜不亨矣以健而巽剛居中
而志行則陽猶可亨也往者陽往施者陰施言畜之
未極陽氣猶上往而陰不能止也惟陽上往所以陰
澤不能施行而成雨
象曰風行天上小畜君子以懿文德
懿美也巽順懿美之象三乾陽德之象中爻離文之
象以道而見諸躬行曰道德見諸威儀文辭曰文德
風行天上有氣而無質能畜而不能久曰小畜君子
大則道德小則文德故體之以美其文德之小曰文
而必曰德者見文乃德之輝非粉飾也
初九復自道何其咎吉
自下升上曰復歸還之意陽本在上之物志欲上進
而為陰所畜止故曰復自者由也道者以正道也言
進于上乃陽之正道也何其咎見其本無咎也復卦
不遠復休復者乃六陰已極之時喜陽之復生于下
此卦之復自道牽復者乃一陰得位之時喜陽之復
升于上○初九乾體居下得正雖與四陰為正應而
能守正不為四所畜故有復自道之象占者如是則
無咎而吉矣
象曰復自道其義吉也
在下而畜于上之陰者勢也不為陰所畜而復于上
者理也陽不為陰畜乃理之自吉者故曰其義吉
九二牽復吉
九二漸近于陰若不能復矣然九二剛中則不過剛
而能守已相時故亦復與初二爻並復有牽連而復
之象占者如是則吉矣三陽同體故曰牽故夬卦亦
曰牽程𫝊謂二五牽復本義謂初觀小象亦字則本
義是
象曰牽復在中亦不自失也
在中者言陽剛居中也亦者承初爻之辭言初九之
復自道者以其剛正不為陰所畜不自失也九二剛
中牽復亦不自失也言與初九同也
九三輿說輻夫妻反目(說音脫)
輿脫去其輻則不能行乾錯坤輿之象也變兊為毁
折脫輻之象也脫輻非惡意彼此相悅不肯行也乾
為夫長女為妻反目者反轉其目不相對視也中爻
離為目巽多白眼反目之象也三四初時陰陽相比
而悅及變兊為口舌巽性進退不果又妻乘其夫妻
居其外夫反在内則三反見制于四不能正室而反
目矣蓋陽性終不可畜所以小畜止能畜得九三一
爻諸爻皆不能畜然亦三之自取也○九三比陰陰陽
相悅必苟合矣為四畜止不行故有輿脫輻之象然
三過剛不中銳于前進四性入堅于畜止不許前進
三反見制于四不能正室矣故又有反目之象其象
如此而占者之凶可知矣
象曰夫妻反目不能正室也
室者閏門也正者男正位乎外女正位乎内也三四
苟合豈能正室所以反目故歸妹大象曰君子以永
終知敝
六四有孚血去惕出无咎(去上聲)
五陽皆實一陰中虚孚信虚中之象也此爻離錯坎
坎為血血之象也血去者去其體之見傷也又為加
憂惕之象也惕出者出其心之見懼也曰去曰出者
以變爻言也蓋本爻未變錯坎有血惕之象既變則
成純乾矣豈有血惕所以血去惕出也本卦以小畜
大四為畜之主近乎其五蓋畜君者也畜止其君之
欲豈不傷害憂懼蓋畜有二義畜之不善者小人而
羈縻君子是也畜之善者此爻是也○六四近五當
畜其五者也五居尊位以陰畜之未免傷害憂懼然
柔順得正乃能有孚誠信以上合乎五之志故有血
去惕出之象占者能如是誠信斯无咎矣
象曰有孚惕出上合志也
上合志者以其有孚誠信也
九五有孚孿如富以其隣
本卦大象中虚而九五中正故有孚誠信攣者攣綴
也綴者緝也緝者續也皆相連之意即九二之牽也
謂其皆陽之類所以牽連相從也巽為繩攣之象也
又為近市利三倍富之象也故家人亦曰富家大吉五
居尊位如富者有財可與隣共之也以者左右之也
以其隣者援挽同德與之相濟也君子為小人所困
正人為邪黨所厄則在下者必攀挽于上期于同進
在上者必援引于下與之協力故二牽而五攣本卦
雖以陰畜陽初二皆牽復吉不為陰所畜彖曰剛中
而志行乃亨剛中志行正在此爻故亨若舊註以三
爻同力畜乾則助小人以畜君子陽豈得亨非聖人
作易之意矣一陰五陽君子多于小人所以初二五
皆不能畜○九五居尊勢有可為以九二同德為輔
佐當小人畜止之時剛中志行故有有孚攣如富以
其鄰小人不得畜止之象占者有孚亦如是也
象曰有孚攣如不獨富也
言有孚則人皆牽攣而從之矣不必有其富也今五
居尊位既富矣而又有孚故曰不獨富
上九既雨既處尚德載婦貞厲月幾望君子征凶
上九變坎為雨雨之象也處者止也巽性既進而退
巽風吹散其雨既雨既止之象也雨既止可尚往矣
尚德載者下三陽為德坎為輿成需即需上六不速
之客三人來也載者積三陽而載之也故曰積德載
此言陽尚往也水火乃相錯之卦火天大有曰大車
以載象曰積中不敗則坎車積三陽載之上往也明
矣巽婦畜乾之夫以順為正巽本順而正者也今變
坎失巽順而為險陷危厲之道也故始貞而今厲矣
坎為月中爻離為日日月之象也巽錯震中爻兊震
東兊西日月相望之象也言陰盛也易中言月幾望
者三皆對陽而言中孚言從乎陽歸妹言應乎陽此
則抗乎陽也三陽有乾德故曰君子巽性進退不果
本疑惑之人今變坎陷終必疑君子之進畜止而陷
之故征凶○畜已終矣陰終不能畜陽故有雨止陽
往之象畜者雖貞亦厲之道也然陰既盛抗陽則君
子亦不可往矣兩有所成也故其象占如此陽終不
為陰所畜故雜卦曰小畜寡也觀寡字可知矣
象曰既雨既處德積載也君子征凶有所疑也
陽德積而尚往故貞厲陰終疑陽之進而畜之故征
凶
䷉(兊下乾上)
履者禮也以禮人所踐履也其卦兊下乾上天尊于
上澤卑于下履之象也内和悅而外剛健禮嚴而和
之象也序卦物畜然後有禮故受之以履因次小畜
履虎尾不咥人亨(咥直結反)
履者足踐履也中爻巽錯震震為足有履之象乃自
上而履下也咥者嚙也下卦兊錯艮艮為虎虎之象
也乃兊為虎非乾為虎也先儒不知象所以以乾為
虎周公因文王取此象故革卦上體兊亦取虎象曰
尾者因下卦錯虎所履在下故言尾也故遯卦下體
艮亦曰尾兊口乃悅體中爻又巽順虎口和悅巽順
不猛故不咥人
彖曰履柔履剛也說而應乎乾是以履虎尾不咥人亨
剛中正履帝位而不疚光明也(說音悅)
以卦德釋卦名卦辭而又言卦體之善柔履剛者以
三之柔履二之剛也此就下體自上履下而言也釋
卦名也悅而應乎乾者此就二體自下應上而言也
曰應者明其非履也三與五同功故曰應此釋卦辭
之所以亨也帝指五九五剛健中正德與位稱故不
疚不疚則功業顯于四方巍然煥然故光明中爻離
光明之象此又卦體所履之善非聖人不足以當之
故文王言履虎尾孔子言履帝位
象曰上天下澤履君子以辨上下定民志
君子觀履之象辨上下之分上下之分既辨則民志自
定上自安其上之分下自安其下之分矣
初九素履往无咎
素者白也空也無私欲汚濁之意素履即中庸素位
而行舜飯糗茹草若將終身顔子陋巷不改其樂是
也往者進也陽主于進故曰往○初九陽剛在下本
無陰私當履之初又無外物所誘蓋素位而行者也
故有素履之象以是而往必能守其所願之志而不
變履之善者也故占者无咎
象曰素履之往獨行願也
獨有人所不行而已獨行之意願即中庸不願乎外
之願言初九素位而行獨行已之所願而不願乎其
外也中庸素位二句蓋本周公素履之爻云
九二履道坦坦幽人貞吉
履道坦坦依乎中庸不索隱行怪也幽獨之人多是
賢者過之能履道坦平不過乎高而驚世駭俗則貞
吉矣變震為足履之象也又為大塗道坦坦之象也
幽對明言中爻離明在上則下爻為幽矣三畫卦二
為人位幽人之象也故歸妹中爻離九二亦以幽人
言之履以和行禮之用和為貴所以本卦陽爻處陰
位如上九則元吉者以嚴而有和也二與四同二坦
坦而四愬愬者二得中而四不得中也二與五皆得
中位二貞吉而五貞厲者二以剛居柔五以剛居剛
也○九二剛中居柔上無應與故有履道坦坦之象
幽人如此正而且吉之道也故占者貞吉
象曰幽人貞吉中不自亂也
有此中德心志不自雜亂所以依中庸而貞吉世之
富貴外物又豈得而動之
六三眇能視跛能履履虎尾咥人凶武人為于大君
中爻巽錯震足下離為目皆為兊之毁折眇跛之象
也六畫卦三為人位正居兊口人在虎口之中虎咥
人之象也三變則六畫皆乾矣以悅體而有文明乃
變為剛猛武勇武之象也三人位武人之象也曰武
者對前未變離之文而言也陽大陰小陰變為陽大
之象也故坤卦用六以大終變為乾君大君之象也
咥人不咥人之反為大君履帝位之反○六三不中
不正柔而志剛本無才德而自用自專不能明而強
以為明不能行而強以為行以此履虎必見傷害故
有是象占者之凶可知矣亦猶履帝位者必德稱其
位而不疚武人乃強暴之夫豈可為大君哉徒自殺
其軀而已武人為大君又占中之象也
象曰眇能視不足以有明也跛能履不足以與行也咥
人之凶位不當也武人為于大君志剛也
不足有明與行以陰柔之才言位不當者以柔居剛
也爻以位為志六三陰柔才弱而志剛亦如師卦之
六三所以武人而欲為大君
九四履虎尾愬愬終吉
四應初故履虎尾愬愬畏懼貌四多懼愬愬之象也
三以柔暗之才而其志剛猛所以觸禍四以剛明之
才而其志恐懼所以免禍天下之理原是如此不獨
象數然也○九四亦以不中不正履其虎尾然以剛
居柔故能愬愬戒懼其初雖不得即吉而終則吉也
象曰愬愬終吉志行也
初曰獨行遠君也四曰志行近君也志行者柔順以
事剛决之君而得行其志也始雖危而終則不危所
謂終吉者此也蓋危者始平易之道原是如此故三
之志徒剛而四之志則行
九五夬履貞厲
夬者决也慨然以天下之事為可為主張太過之意
蓋夬與履皆乾兊上下相易之卦曰夬履者在履而
當夬位也然彖辭與爻辭不同何也蓋彖辭以履之
成卦言六爻皆未動也見其剛中正故善之爻辭則
專主九五一爻而言以變爻而言也變離則又明燥
而愈夬矣故不同在下位者不患其不憂患其不能
樂故喜其履坦在上位者不患其不樂患其不能憂
故戒其夬履二之坦則正而吉者喜之也五之夬則
正而危者戒之也○九五以剛中而履帝位則有可
夬之資而挾可夬之勢矣又下應巽體為臣下者皆
容悅承順故有夬履之象然有所恃必有所害雖使
得正亦危道也故其占為貞厲其戒深矣
象曰夬履貞厲位正當也
有中正之德而又當尊位傷于所恃又下卦悅體因
悅方成其夬所以兊之九五亦言位正當
上九視履(句)考祥其旋(句)元吉
視履作一句與素履夬履同例視者回視而詳審也
中爻離目視之象也祥者善也三凶五厲皆非善也
考其履之善必皆天理之節文人事之儀則下文其
旋是也旋者周旋折旋也凡禮以義合而截然不可
犯者謂之方猶人之步履折旋也以天合而怡然不
可解者謂之圓猶人之步履周旋也禮雖有三千三
百之多不過周旋折旋而已考其善于周旋折旋之
間則周旋中規折旋中矩矣豈不元吉○上九當履
之終前無所履可以回視其履矣故有視履之象能
視其履則可以考其善矣考其善而中規中矩履
之至善者也占者如是不惟吉而且大吉也
象曰元吉在上大有慶也
大即元慶即吉非元吉之外别有大慶
䷊(乾下坤上)
泰者通也天地陰陽相交而和萬物生成故為泰小
人在外君子在内泰之象也序卦履而泰然後安故
受之以泰所以次履此正月之卦
泰小往大來吉亨
小謂陰大謂陽往來以内外之卦言之由内而之外
曰往由外而之内曰來否泰二卦同體文王相綜為
一卦故雜卦曰否泰反其類也小往大來者言否内
卦之陰往而居泰卦之外外卦之陽來而居泰卦之
内也
彖曰泰小往大來吉亨則是天地交而萬物通也上下
交而其志同也内陽而外陰内健而外順内君子而外
小人君子道長小人道消也
則是二字直管至消也天地以氣交氣交而物道者
天地之泰也上下以心交心交而志同者上下之泰
也陰陽以氣言健順以德言此二句造化之小往大
來也君子小人以類言此三句人事之小往大來也
内外釋往來之義陰陽健順君子小人釋大小之義
象曰天地交泰后以財成天地之道輔相天地之宜以
左右民
后元后也道就其體之自然而言宜就其用之當然
而言財成者因其全體而裁制使不過如氣化流行
籠統相續聖人則為之裁制以分春夏秋冬之節地
勢廣邈經緯交錯聖人則為之裁制以分東西南北
之限此裁成天地之道也輔相者隨其所宜而贊助
其不及如春生秋殺此時運之自然高黍下稻亦地
勢之所宜聖人則輔相之使當春而耕當秋而斂高
者種黍下者種稻此輔相天地之宜也左右者扶植
之意扶植以遂其生俾其亦如天地之通泰也陽左
陰右有此象故曰左右
初九拔茅茹以其彙(句)征吉
變巽為陰木草茅之象也茹者根也初在下根之象
也彙者類也與蝟字同似豪猪而小滿身毛刺同類
多故以彙為類拔茅茹以其彙者言拔一茅則其根
茹牽連同類而起也征者仕進之意○當泰之時三
陽同體有拔茅茹以其彙之象占者同德牽連而往
則吉矣
象曰拔茅征吉志在外也
志在外卦之君故征吉
九二包荒用馮河不遐遺朋亡得尚于中行(馮音憑)
包字詳見蒙卦包荒者包乎初也初為草茅荒穢之
象也因本卦小往大來陽來乎下故包初馮河者二
變則中爻成坎水矣河之象也河水在前乾健利涉
大川馮之象也用馮河者用馮河之勇往也二居柔
位故教之以勇二變與五隔河若馮河而往則能就
乎五矣二與初為邇隔三四與五為遐不遐遺者不
遺乎五也朋者初也三陽同體牽連而進二居其中
朋之象也故咸卦中爻成乾四居乾之中亦曰朋從
朋亡者亡乎初而事五也尚者尚往而事五也中行
指六五六五小象曰中以行願是也卦以上下交為
泰故以尚中行為辭曰得尚者慶幸之辭也若惟知
包乎荒則必不能馮河而就五矣必遐遺乎五矣必
不能亡朋矣用馮河以下聖人教占者之辭陽來居
内不向乎外有惟知包乎内卦之初遐遺乎外卦君
上之象故聖人于初教之以征于二教之以尚舊註
不識象所以失此爻之旨○當泰之時陽來于下不
知有上故九二有包初之象然二五君臣同德天下
太平賢人君子正當觀國用賓之時故聖人教占者
用馮河之勇以奮其必為之志不可因邇而忘遠若
能忘其所邇之朋得尚往于中行之君以共濟其泰則
上下交而其志同可以收光大之事業而泰道成矣
故其象占如此
象曰包荒得尚于中行以光大也
曰包荒兼下三句而言也孔子小象多是如此捨相
比溺愛之朋而尚往以事中德之君豈不光明正大
乾陽大之象也變離光之象也
九三无平不陂无往不復艱貞无咎勿恤其孚于食有
福(陂碑為反)
陂傾邪也无平不陂以上卦地形險夷之理言無往
不復以下卦天氣往來之理言艱者勞心焦思不敢
慢易之意貞者謹守法度不敢邪僻般樂之意恤者
憂也孚者信也勿恤其孚者不憂此理之可信也食
者吞于口而不見也福者福禄也有福者我自有之
福也食有福者天禄永終之意乾之三爻乾乾惕若
厲艱貞无咎之象也變兊為口食之象也○三當泰
將極而否將來之時聖人戒占者曰居今泰之世者
承平既久可謂平矣無謂平而不陂也陰往陽來可
謂往矣無謂往而不復也今三陽既盛正將陂將復
之時矣故必艱貞而守正庶可保泰而无咎若或不
憂此理之可信不能艱貞以保之是自食盡其所有
之福禄矣可畏之甚也故戒占者以此
象曰无往不復天地際也
際者交際也外卦地内卦天天地否泰之交會正在
九三六四之際也
六四翩翩不富以其鄰不戒以孚
此爻正是陰陽交泰翩翩飛貌言三陰羣飛而來也
小畜曰富者乃陽爻也此曰不富者乃陰爻也泰否
相綜中爻巽巽為市利三倍富之象也又為命令戒
之象也言不待倚之以富而其鄰從之者甚于從富
不待戒之以令而其類信之者速于命令也從者從
乎陽也信者信乎陽也言陰交泰乎陽也陽欲交泰
乎陰故初曰征二曰尚陰欲交泰乎陽故四曰不富
以鄰不戒以孚言乃中心願乎陽也五曰帝乙歸妹
言行願乎陽也此四爻正陰陽交泰所以說兩箇願
字彖辭上下交而其志同正在于此若三與上雖正
應然陰陽之極不成交泰矣故三陽之極則曰无往
不復所以防城復于隍于其始六陰之極則曰城復
于隍所以表无往不復于其終二復字相應○六四
柔順得正當泰之時陰向乎内已交泰乎陽矣故有
三陰翩翩不富不戒之象不言吉凶者陰方向内其
勢雖微然小人已來于内矣固不可以言吉然上有
以祉元吉之君上下交而其志同未見世道之否又
不可以言凶也
象曰翩翩不富皆失實也不戒以孚中心願也
皆失實者陰虚陽實陰往于外已久三陰皆失其陽
矣今來與陽交泰乃中心之至願也故不戒而自孚
六五帝乙歸妹以祉元吉
中爻三五為雷二四為澤有歸妹之象故曰歸妹因
本卦陰陽交泰陰居尊位而陽反在下故象以此也
帝乙即高宗箕子之例祉者福也以祉者以此得祉
也即泰道成也○泰已成矣陰陽交會五以柔中而
下應二之剛中上下交而其志同故有王姬下嫁之
象蓋享太平之福祉而元吉者占者如是亦祉而元
吉矣
象曰以祉元吉中以行願也
中者中德也陰陽交泰乃其所願故二曰尚五曰歸
一往一來之意也二曰中行五曰中行願上下皆中
正所謂上下交而其志同也四與陽心相孚契故曰
中心願五下嫁于陽則見諸行事矣故曰行願惟得
行其願則泰道成矣所以元吉
上六城復于隍勿用師自邑告命貞吝
坤為土變艮亦土但有離象中虚外圍城之象也既
變為艮則為徑路為門闕為果蓏城上有徑路如門
闕又生草木則城傾圯不成其城矣復于隍之象也
程子言掘隍土積累以成城如治道積累以成泰及
泰之終將反于否如城土傾圯復于隍是也此復字
正應无往不復復字師者興兵動衆以平服之也坤
為衆中爻為震變爻象離為戈兵衆動戈兵師之
象也與復上六同中爻兊口告之象也兊綜巽命之
象也自者自近以及遠也邑字詳見謙卦○上六當
泰之終承平既久泰極而否故有城復于隍之象然
當人心離散之時若復用師以平服之則勞民傷財
民益散亂故戒占者不可用師遠討惟可自一邑親
近之民播告之漸及于遠以諭其利害可也此收拾
人心之舉雖亦正固然不能保邦于未危之先而罪
已下詔于既危之後亦可羞矣故其占者如此
象曰城復于隍其命亂也
命即可以寄百里之命命字謂政令也蓋泰極而否
雖天運之自然亦人事之致然惟其命亂所以復否
聖人于泰終而歸咎于人事其戒深矣
䷋(坤下乾上)
否者閉塞不通也卦象卦德皆與泰反序卦物不可
以終通故受之以否所以次泰此七月之卦
否之匪人不利(句)君子貞大往小來
否之匪人與履虎尾同人于野艮其背同例卦辭惟
此四卦與卦名相連否之匪人者言否之者非人也
乃天也即大往小來也不利者即彖辭萬物不通天
下无邦道長道消也君子貞者即儉德避難不可榮
以禄也不言小人者易為君子謀也大往小來者否
泰相綜泰内卦之陽往而居否之外外卦之陰來而
居否之内也文王當殷之末世親見世道之否所以
𤼵匪人之句後來孔子居春秋之否乃曰道之將行
也與命也道之將廢也與命也孟子居戰國之否乃
曰莫之為而為者天也莫之致而至者命也皆宗文
王否之匪人之句否之匪人者天數也君子貞者人
事也所以孔孟進以禮退以義惟守君子之貞程朱
以為非人道也似無道字意誠齋以為用非其人似
無用字意不如只就大往小來說○言否之者非人
也乃天也否由于天所以占者不利丁否運之君子
欲濟其否豈容智力于間哉惟當守其正而已何也
大往小來匪人也乃天運之自然也天運既出于自
然君子亦將為之何哉故惟當守其正而已
彖曰否之匪人不利君子貞大往小來則是天地不交
而萬物不通也上下不交而天下无邦也内陰而外陽
内柔而外剛内小人而外君子小人道長君子道消也
釋大往小來四字與泰卦同上自為上下自為下則
雖有邦國實與無邦國同矣故天下无邦
象曰天地不交否君子以儉德辟難不可榮以禄(辟音避難)
(去聲)
儉者儉約其德斂其道德之光也坤為吝嗇儉之象
也辟難者避小人之禍也三陽出居在外避難之象
也不可榮以禄者人不可得而榮之以禄也非戒辭
也言若不儉德則人因德而榮禄小人忌之禍即至
矣今既儉德人不知我則不榮以禄故不榮以禄者
正所以避難也
初六拔茅茹以其彙貞吉亨
變震為蕃茅茹之象也否綜泰故初爻辭同貞者上
有九五剛健中正之君三陰能牽連而志在于君則
貞矣蓋否之時能從乎陽是小人而能從君子豈不
貞○初在下去陽甚遠三陰同體故有拔茅茹以其
彙之象當否之時能正而志在于休否之君吉而且
亨之道也故教占者以此
象曰拔茅貞吉志在君也
貞者以其志在于君也故吉泰初九曰志在外此變
外為君者泰六五之君不如否之剛健中正得稱君
也
六二包承小人吉大人否亨
包承者包乎初也二乃初之承曰包承者猶言將承
包之也大來乎下故曰包荒小來乎下故曰包承既
包乎承則小人與小人為羣矣小人與小人為羣大
人與大人為羣不相干涉不相傷害矣否者不榮
以禄也○當否之時小來乎下故六二有包承之象
既包乎承則小人為羣不上害乎大人矣故占者在
小人則有不害正之吉在大人則身否而道亨也
象曰大人否亨不亂羣也
陰來乎下陽往乎上兩不相交故不亂羣
六三包羞
包者包乎二也三見二包乎其初三即包乎二殊不
知二隔乎陽故包同類若三則親比乎陽矣從陽可
也乃不從陽非正道矣可羞者也故曰包羞○六三
不中不正親比乎陽當小來于下之時止知包乎其
下矣而不知上有陽剛之大人在也乃舍四之大人
而包二之小人羞孰甚焉故有是象占者之羞可知
矣
象曰包羞位不當也
位不當者柔而志剛不能順從君子故可羞
九四有命无咎疇離祉
變巽為命命之象也有命者受九五之命也四近君
居多懼之地易于獲咎今變巽順則能從乎五矣故
有命无咎疇者同類之三陽也離者麗也離祉者附
麗其福祉也○九四當否過中之時剛居乎柔能從
休否之君同濟乎否則因大君之命而濟否之志行
矣故不惟在我无咎獲一身之慶而同類亦並受其
福也故其象占如此
象曰有命无咎志行也
濟否之志行
九五休否大人吉其亡其亡繫于苞桑
休否者休息其否也其亡其亡者念念不忘其亡惟
恐其亡也人依木息曰休中爻巽木五居木之上休
之象也巽為陰木二居巽之下陰木柔桑之象也巽
為繩繫之象也叢生曰苞叢者聚也柔條細弱羣聚
而成叢者也此爻變離合坎為業棘苞之象也桑止
可取葉養蠶不成其木已非樟楠松栢之大矣又况
叢聚而生則至小而至柔者也以國家之大不繫于磐
石之堅固而繫于苞桑之柔小危之甚也即危如累
卵之意此二句有音韻或古語也○九五陽剛中正
能休時之否大人之事也故大人遇之則吉然下應乎
否惟休否而已未傾否也故必勿恃其否之可休勿
安其休之為吉兢業戒懼念念惟恐其亡若國家繫
于苞桑之柔小常畏其亡而不自安之象如此剛否
休而漸傾矣故教占者必儆戒如此繫于苞桑又其
亡其亡之象也
象曰大人之吉位正當也
有中正之德而又居尊位與夬履同者亦恐有所恃
故爻辭有其亡其亡之句
上九傾否先否後喜
上文言休息其否則其否猶未盡也傾者倒也與鼎
之顛趾同言顛倒也本在下而今反在上也否泰乃
上下相綜之卦泰陰上陽下泰終則復隍陽反在上
而否矣否陽上陰下否終則傾倒陰反在上而泰矣
此傾字之意也復隍復字應無往不復復字傾否傾
字應無平不陂陂字陂者傾邪也周公爻辭其精極
矣變兊成悅喜之象也○上九以陽剛之才居否之
終傾時之否乃其優為者故其占為先否後喜
象曰否終則傾何可長也
言無久否之理
周易集註卷三
