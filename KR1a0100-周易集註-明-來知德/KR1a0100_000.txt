周易集註易𩔖
提要
(臣)等謹案周易集註十六卷明來知德撰知
德字矣鮮梁山人嘉靖壬子舉人萬歴三十
年總督王象乾巡撫郭子章薦授翰林待詔
知德以老疾辭詔以所授官至任事迹具明
史儒林傳知德自鄉舉之後即移居萬縣深
山中精思易理自隆慶庚午至萬歴戊戌閱
二十九年而成此書其立說專取繫辭中錯
綜其數以論易象而以雜卦治之錯者隂陽
對錯如先天圓圖乾錯坤坎錯離八卦相錯
是也綜者一上一下如屯蒙之𩔖本是一卦
在下為屯在上為蒙載之文王序卦是也其
論錯有四正錯有四隅錯論綜有四正綜有
四隅綜有以正綜隅有以隅綜正其論象有
卦情之𧰼有卦畫之𧰼有大𧰼之𧰼有中爻
之𧰼有錯卦之𧰼有綜卦之𧰼有爻變之𧰼
有占中之𧰼其註皆先釋𧰼義字義及錯綜
義然後訓本卦本爻正義皆由冥心力索得
其端倪因而參互旁通自成一說當時推為
絶學然上下經各十八卦本税與權之舊說
而所說中爻之𧰼亦即漢以來互體之法特
知德縱横推闡專明斯義較先儒為詳盡耳
其自序乃高自位置至謂孔子沒後而易亡
二千年有如長夜豈非伏處村塾不盡覩遺
文秘籍之傳不盡聞老師宿儒之論師心自
悟偶有所得遽夜郎自大哉故百餘年來信
其說者頗多攻其說者亦不少然易道淵深
包羅衆𧰼隨得一隙而入皆能宛轉關通有
所闡𤼵亦不必盡以支離繁碎斥也乾隆四
十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周易集註原序
乾坤者萬物之男女也男女者一物之乾坤也故上經
首乾坤下經首男女乾坤男女相為對待氣行乎其間
有往有來有進有退有常有變有吉有凶不可為典要
此易所由名也盈天地間莫非男女則盈天地間莫非
易矣伏羲象男女之形以畫卦文王繋卦下之辭又序
六十四卦其中有錯有綜以眀隂陽變化之理錯者交
錯對待之名陽左而隂右隂左而陽右也綜者高低織
綜之名陽上而隂下隂上而陽下也雖六十四卦止乾
坤坎離大過頥小過中孚八卦相錯其餘五十六卦皆
相綜而為二十八卦並相錯八卦共三十六卦如屯蒙
之𩔖雖屯綜乎離蒙綜乎坎本是二卦然一上一下皆
二陽四隂之卦乃一卦也故孔子雜卦曰屯見而不失
其居蒙雜而著是也故上經止十八卦下經止十八卦
周公立爻辭雖曰兼三才而兩之故六亦以隂陽之氣
皆極干六天地間窮上反下循環無端者不過此六而
已此立六爻之意也孔子見男女有象即有數有數即
有理其中之理神妙莫測立言不一而足故所繋之辭
多于前聖孔子没後儒不知文王周公立象皆藏于序
卦錯綜之中止以序卦為上下篇之次序乃將說卦執
圖求駿自王弼掃象以後註易諸儒皆以象失其𫝊不
言其象止言其理而易中取象之旨遂塵埋于後世本
朝纂修易經性理大全雖會諸儒衆註成書然不過以
理言之而已均不知其象不知文王序卦不知孔子雜
卦不知後儒卦變之非于此四者既不知則易不得其
門而入不得其門而入則其註疏之所言者乃門外之
粗淺非門内之奥妙是自孔子沒而易已亡至今日矣
四聖之易如長夜者二千餘年不其可長歎也哉夫易
者象也象也者像也此孔子之言也曰像者乃事理之
彷彿近似可以想像者也非真有實事也非真有實理
也若以事論金豈可為車玉豈可為鉉若以理論虎尾
豈可履左腹豈可入易與諸經不同者全在于此如禹
謨曰惠廸吉從逆凶惟影響是真有此理也如泰誓曰
惟十有三年春大會于孟津是真有此事也若易則無
此事無此理惟有此象而巳有象則大小遠近精粗千
蹊萬徑之理咸寓乎其中方可彌綸天地無象則所言
者止一理而已何以彌綸故象猶鏡也有鏡則萬物畢
照若舍其鏡是無鏡而索照矣不知其象易不註可也
又如以某卦自某卦變者此虞翻之說也後儒信而從
之如訟卦剛来而得中乃以為自遯卦来不知乃綜卦
也需訟相綜乃坎之陽爻來于内而得中也孔子贊其
為天下之至變正在于此盖乾所屬綜乎坤坎所屬綜
乎離艮所屬綜乎巽震所屬綜乎兌乃伏羲之八卦一
順一逆自然之對待也非文王之安排也惟需訟相綜
故雜卦曰需不進也訟不親也若遯則綜大壮故雜卦
曰大壮則止遯則退也見于孔子雜卦𫝊昭昭如此而
乃曰訟自遯來失之千里矣此所以謂四聖之易如長
夜者此也(德)生去孔子二千餘年且賦性愚劣又居僻
地無人傳授因父母病侍飬未仕乃取易讀于釡山草
堂六年不能窺其毫髮遂遠客萬縣求溪深山之中沉
潛反復忘寝忘食有年思之思之鬼神通之數年而悟
伏羲文王周公之象又數年而悟文王序卦孔子雜卦
又數年而悟卦變之非始于隆慶四年庚午終于萬歷
二十六年戊戌二十九年而後成書正所謂困而知之
也既悟之後始知易非前聖安排穿鑿乃造化自然之
妙一隂一陽内之外之横之縱之順之逆之莫非易也
始知至精者易也至變者易也至神者易也始知繋辭
所謂所居而安者易之序也錯綜其數非中爻不備二
與四同功三與五同功數語及作說卦序卦雜卦于十
翼之末孔子教後之學易者亦眀白親切但人自不察
惟篤信諸儒之註而不留心詳審孔子十翼之言宜乎
長夜至今日也註既成乃僣于伏羲文王圓圖之前新
畫一圖以見聖人作易之原又畫八卦變六十四卦圖
又畫八卦所屬相錯圖又畫八卦六爻變自相錯圖又
畫八卦次序自相綜圖又畫八卦所屬自相綜文王序
卦正綜圖又畫八卦四正四隅相綜文王序卦雜綜圖
又發眀八卦正位及上下經篇義並各字義又發眀六
十四卦啓蒙又考定繋辭上下𫝊又𥙷定說卦𫝊以廣
八卦之象又改正集註分卷又發眀孔子十翼其註先
訓釋象義字義及錯綜義後加一圈方訓釋本卦本爻
正意象數言于前義理言于後其百家註易諸儒雖不
知其象不知序卦雜卦及卦變之非止言其理若于言
理之中間有不悖于經者雖一字半句亦必採而集之
名曰周易集註庶讀易者開卷豁然可以少窺四聖宗
廟百官于萬一矣孔子曰盖有不知而作之者我無是
也孟子曰予豈好辯哉予不得已也聖賢立言不容不
自任𩔖如此(德)因四聖之易千載長夜乃將纂修性理
大全去取于其間更附以數年所悟之象數以成眀時
一代之書是以忘其愚陋改正先儒註疏之僭妄未暇
論及云瞿塘來知德撰
