南軒易說易類
提要
(臣)等謹案南軒易說宋張栻撰案曹學佺蜀
中廣記載是書十一卷以為張浚所作考浚
紫巖易傳其本猶存與此别為一書學佺殊
誤朱彝尊經義考亦作十一卷注云未見又
引董真卿說已闕乾坤二卦此本乃嘉興曹
溶從至元壬辰贛州路儒學學正胡順父刊
本傳寫並六十四卦皆佚之僅始於繫辭天
一地二一章較真卿所見彌為殘缺然卷端
題曰繫辭上卷下而順父序稱魯人東泉王
公分司廉訪章貢等路公餘講論嘗誦伊川
易傳特闕繫辭留心訪求因得南軒解說易
繫繕寫家藏儻合以並傳斯為完書乃出示
知事吳將仕刊之學宫以補遺缺使與周易
程氏傳大字舊本同傳於世云云是初刊此
書亦僅託始於繫辭溶所傳寫僅佚其上卷
之上耳序末有鉤摹舊本三小印一作謙卦
一曰贛州胡氏知順父即贛人一曰和卿蓋
其字也乾隆四十六年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
南軒易說序
昔尹和靖語學者祁寬曰與其讀他書不若專讀易與
其看伊川雜說不若專看伊川易傳又曰一日只念一
卦閑時看繫辭周易程氏傳止於卦而不及繫非不及
也以繫辭為易大傳不暇及也然易繫曰易有聖人之
道四焉以言者尚其辭以動者尚其變以制器者尚其
象以卜筮者尚其占其通論一經之大體如此不傳奚
可伊川議論雖間見於遺書而終未完學者惜之至元
壬辰魯人東泉王公分司廉訪章貢等路公餘講論因
言辭謝衰病家食數年從事於易嘗誦伊川易傳特闕
繫辭留心訪求遂得南軒解說易繫繕寫家藏好玩如
寳聖人之言無有師保如臨父母欽哉欽哉儻合以並
傳斯為完書乃出示知事吳將仕及路學宿儒議若命工
刊之學宫以補遺闕使與周易程氏傳大字舊本並行
於世可乎將仕洎諸儒復命曰斯文也蓋有待於今日
也後之學者幸莫大焉順父承命校正敬錄以付匠氏
并序其槩於後是歲季冬既望贑州路儒學學正權管學
事胡順父序
