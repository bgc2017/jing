欽定四庫全書
孟子通卷二元胡炳文撰
朱子集註
梁惠王章句下
凡十六章(熊氏曰告齊君十二章鄒一章滕三章魯一章)
莊暴見孟子曰暴見於王王語暴以好樂暴未有以對
也曰好樂何如孟子曰王之好樂甚則齊國其庶幾乎
(見於之見音現下見於同語去聲下同好去聲篇内並同)
莊暴齊臣也庶幾近辭也言近於治
他日見於王曰王嘗語莊子以好樂有諸王變乎色曰
寡人非能好先王之樂也直好世俗之樂耳
變色者慚其好之不正也
曰王之好樂甚則齊其庶幾乎今之樂由古之
樂也
今樂世俗之樂古樂先王之樂
曰可得聞與曰獨樂樂與人樂樂孰樂曰不若與人曰
與少樂樂與衆樂樂孰樂曰不若與衆(聞與之與平聲樂樂下字音洛
孰樂亦音洛)
獨樂不若與人與少樂不若與衆亦人之常情也
臣請為王言樂(為去聲)
此以下皆孟子之言也
今王鼓樂於此百姓聞王鐘鼓之聲管籥之音舉疾首
蹙頞而相告曰吾王之好鼓樂夫何使我至於此極也
父子不相見兄弟妻子離散今王田獵於此百姓聞王
車馬之音見羽旄之美舉疾首蹙頞而相告曰吾王之
好田獵夫何使我至於此極也父子不相見兄弟妻子
離散此無他不與民同樂也(蹙子六反頞音遏夫音扶同樂之樂音洛)
鐘鼓管籥皆樂器也舉皆也疾首頭痛也蹙聚也頞
額也人憂戚則蹙其額極窮也羽旄旌屬(趙氏曰春秋傳范宣
子假羽旄於齊晉人假羽旄於鄭註析羽為旌王者斿車所建也按周禮司常九旗之數有全羽析羽釋
云全羽析羽直有羽而無帛)不與民同樂謂獨樂其身而不恤其
民使之窮困也
今王鼓樂於此百姓聞王鐘鼓之聲管籥之音舉欣欣
然有喜色而相告曰吾王庶幾無疾病與何以能鼓樂
也今王田獵於此百姓聞王車馬之音見羽旄之美舉
欣欣然有喜色而相告曰吾王庶幾無疾病與何以能
田獵也此無他與民同樂也(病與之與平聲同樂之樂音洛)
與民同樂者推好樂之心以行仁政使民各得其所
也
今王與百姓同樂則王矣
好樂而能與百姓同之則天下之民歸之矣所謂齊
其庶幾者如此○范氏曰戰國之時民窮財盡人君
獨以南面之樂自奉其身孟子切於救民故因齊王
之好樂開導其善心深勸其與民同樂而謂今樂猶
古樂其實今樂古樂何可同也但與民同樂之意則
無古今之異耳若必欲以禮樂治天下當如孔子之
言必用韶舞必放鄭聲蓋孔子之言為邦之正道孟
子之言救時之急務所以不同○楊氏曰樂以和為
主使人聞鐘鼓管絃之音而疾首蹙頞則雖奏以咸
英韶濩無補於治也(咸咸池黃帝樂英五英帝嚳樂韶舜樂濩湯樂)故孟子
告齊王以此姑正其本而已(通曰此論樂也而范氏曰以禮樂治天下蓋謂
徒樂不足以治天下也如孔子之用韶舞放鄭聲亦必先之以行夏時乘殷輅服周冕故周子之論樂曰
先王制禮法修教化百姓大和萬物咸若乃作樂以宣八風之氣以平天下之情朱子亦曰復古禮然後
可以變今樂楊氏之言曰樂以和為主然周子曰隂陽理而後和故禮先而樂後程子亦曰無序則不和
然則論樂必先論禮尚矣孟子以其言非好先王之樂姑以樂告之䆒其本必好先王之禮然後能好先
王之樂也)
○齊宣王問曰文王之囿方七十里有諸孟子對曰於
傳有之(囿音又傳直戀反)
囿者蕃育鳥獸之所(輔氏曰太宰九職以園囿毓草木藪牧養蕃鳥獸今乃以囿為
蕃育鳥獸之所何也觀此章所言及文王靈囿所有與衛獻公之射鴻于囿春秋之書築鹿囿則可知矣
况說文又有養獸曰囿之訓乎)古者四時之田皆於農隙以講武事
然不欲馳鶩(音務)於稼穡場圃之中故度(音鐸)閒(音閑)曠之地
以為囿然文王七十里之囿其亦三分天下有其二
之後也與(平聲○輔氏曰文王由方百里起不應有七十里之囿故疑其在三分天下有其
二之後)傳謂古書(輔氏曰孟子時有之今不復存孟子所謂於傳有之亦言據古書有此說
耳然未必其然否也○饒氏曰孟子尋常荅問不甚着相如此章只曰於傳有之何曾着相說)
曰若是其大乎曰民猶以為小也曰寡人之囿方四十
里民猶以為大何也曰文王之囿方七十里芻蕘者往
焉雉兔者往焉與民同之民以為小不亦宜乎(芻音初蕘音饒)
芻草也蕘薪也
臣始至於境問國之大禁然後敢入臣聞郊關之内有
囿方四十里殺其麋鹿者如殺人之罪則是方四十里
為阱於國中民以為大不亦宜乎(阱才性反)
禮入國而問禁國外百里為郊郊外有關阱坎地以
陷獸者言陷民於死也
○齊宣王問曰交鄰國有道乎孟子對曰有惟仁者為
能以大事小是故湯事葛文王事昆夷惟智者為能以
小事大故大王事獯鬻句踐事吳(獯音熏鬻音育句音鈎)
仁人之心寬洪惻怛而無較計大小彊弱之私故小
國雖或不恭而吾所以字之之心自不能已智者明
義理識時勢故大國雖見侵陵而吾所以事之之禮
尤不敢廢湯事見後篇文王事見詩大雅大王事見
後章所謂狄人即獯鬻也句踐越王名事見國語史
記(輔氏曰寬洪者仁之量惻怛者仁之意○潛室陳氏曰仁者無計較之私忘其孰大而孰小智者有
度量之明自知不能敵大○通曰集註方說仁智二字未說到樂天畏天處然曰仁人之心寬洪惻怛便
見仁人之心即天之心曰明義理識時勢便見理勢之當然者即天也本文大事小小事大集註則曰大
字小小事大一字字尤見仁人之心然大之字小猶未足以見其仁必小國雖或不恭而字之之心自不
能已乃見大者之仁小之事大猶未足以見其智必大國雖見侵陵而事之之禮尤不敢廢乃足以見小
者之智)
以大事小者樂天者也以小事大者畏天者也樂天者
保天下畏天者保其國(樂音洛)
天者理而已矣大之字小小之事大皆理之當然也
自然合理故曰樂天不敢違理故曰畏天包含徧覆
(敷又反)無不周徧保天下之氣象也制節謹度不敢縱
逸保一國之規模也(輔氏曰天者理而已矣即程子所謂夫天專言之則道也以道
理言則大者自當字小此天之所以覆地也小者自當事大此坤之所以承乾也○通曰字之之心自不
能已即是自然合理事之之禮尤不敢廢即是不敢違理包含徧覆無不周徧即其字之之心而其氣象
愈充拓愈恢宏制節謹度不敢縱逸即其事之之禮而其規模愈收歛愈嚴謹集註措辭之精微如此)
詩云畏天之威于時保之
周頌我將之篇時是也
王曰大哉言矣寡人有疾寡人好勇
言以好勇故不能事大而恤小也
對曰王請無好小勇夫撫劒疾視曰彼惡敢當我哉此
匹夫之勇敵一人者也王請大之(夫撫之夫音扶惡平聲)
疾視怒目而視也小勇血氣所為大勇義理所發(趙氏
曰血氣所為之勇如溝澮之水暴至隨涸故謂之小義理所發之勇如天開地闢自不能已故謂之大)
詩云王赫斯怒爰整其旅以遏徂莒以篤周祜以對于
天下此文王之勇也文王一怒而安天下之民
詩大雅皇矣篇赫赫然怒貎爰於也旅衆也遏詩
按止也徂往也莒詩作旅徂旅謂密人侵阮徂共(音恭)
之衆也篤厚也祐福也對答也以答天下仰望之心
也此文王之大勇也
書曰天降下民作之君作之師惟曰其助上帝寵之四
方有罪無罪惟我在天下曷敢有越厥志一人衡行於
天下武王恥之此武王之勇也而武王亦一怒而安天
下之民(衡與横同)
書周書泰誓之篇也然所引與今書文小異(饒氏曰書言寵
綏四方指君而言孟子言寵之四方指天而言書之有罪無罪指紂而言孟子之有罪無罪指諸侯而言
書之越厥志指君而言孟子之越厥志指民而言二書大叚不同想古人之書與今多不同多是人記得
人家不常有此本)今且依此解之寵之四方寵異之於四方
也有罪者我得而誅之無罪者我得而安之我既在
此則天下何敢有過越其心志而作亂者乎衡行謂
作亂也孟子釋書意如此而言武王亦大勇也
今王亦一怒而安天下之民民惟恐王之不好勇也
王若能如文武之為則天下之民望其一怒以除暴
亂而拯(之等反)已於水火之中惟恐王之不好勇耳
此章言人君能懲小忿則能恤小事大以交鄰國能
養大勇則能除暴救民以安天下張敬夫曰小勇者
血氣之怒也大勇者理義之怒也血氣之怒不可有理
義之怒不可無知此則可以見性情之正而識天理
人欲之分矣(饒氏曰怒得是便是天理怒得不是便是人欲孟子之論大槩要分别天理人
欲於毫釐之間如同樂獨樂之類○通曰夫子嘗以仁智勇三者並言此勇字亦當連前仁智字並看仁
智中之勇是謂大勇小勇者不仁不智者也不仁者徒逞血氣而於義理之勇必無之不智者不明義理
而於血氣之勇必有之)
○齊宣王見孟子於雪宫王曰賢者亦有此樂乎孟子
對曰有人不得則非其上矣(樂音洛下同)
雪宫離宫名言人君能與民同樂則人皆有此樂不
然則下之不得此樂者必有非其君上之心明人君
當與民同樂不可使人有不得者非但當與賢者共
之而已也(通曰觀集註非但當與賢者共之一句便見得梁惠問賢者亦樂此與齊宣問賢者
亦有此樂兩賢字似同而實有不同孟子答以賢者而後樂此不賢者雖有此不樂所謂賢者皆指君而
言此則答以有之一字者謂賢者有此樂也然非特賢者有此樂凡人皆欲有此樂也人有不得其樂則
必有非其上之心矣是如此樂當與凡人共之不但當與賢者共之也如此則兩處賢字不同又按饒氏
謂朱子云賢者亦樂此其辭遜賢者亦有此樂其辭驕以此觀之語錄謂沼上之對其辭遜雪宫之對其
辭夸傳錄之誤明矣蓋謂之驕者當以問字言不當以對字言也)
不得而非其上者非也為民上而不與民同樂者亦非
也
下不安分(去聲)上不恤民皆非理也
樂民之樂者民亦樂其樂憂民之憂者民亦憂其憂樂
以天下憂以天下然而不王者未之有也
樂民之樂而民樂其樂則樂以天下矣憂民之憂而
民憂其憂則憂以天下矣(真氏曰因已之樂而圖民之憂是謂與民同樂因民
之憂而不敢恣已之樂是謂與民同憂君之憂樂與民同而民不與君同其憂樂者鮮矣故為君者不以
已之樂為樂而以天下之樂為樂不以己之憂為憂而以天下之憂為憂如此而天下不歸者未之有也)
昔者齊景公問於晏子曰吾欲觀於轉附朝儛遵海而
南放于琅邪吾何修而可以比於先王觀也(朝音潮放上聲)
晏子齊臣名嬰轉附朝儛皆山名也遵循也放至也
琅邪齊東南境上邑名觀游也
晏子對曰善哉問也天子適諸侯曰巡狩巡狩者巡所
守也諸侯朝於天子曰述職述職者述所職也無非事
者春省耕而補不足秋省歛而助不給夏諺曰吾王不
遊吾何以休吾王不豫吾何以助一遊一豫為諸侯度
(狩舒救反省悉井反)
述陳也省視也歛收穫(胡各反)也給亦足也夏諺夏時
之俗語也豫樂也巡所守巡行諸侯所守之土也述
所職陳其所受之職也(趙氏曰巡所守者自上察下也述所職者自下達上也王
十二年一巡狩諸侯六年一朝)皆無有無事而空行者而又春秋循
行郊野察民之所不足而補助之故夏諺以為王者
一遊一豫皆有恩惠以及民而諸侯皆取法焉不敢
無事慢遊以病其民也
今也不然師行而糧食飢者弗食勞者弗息睊睊胥讒
民乃作慝方命虐民飲食若流流連荒亡為諸侯憂(睊古
縣反)
今謂晏子時也師衆也二千五百人為師春秋傳曰
君行師從(見定公四年)糧謂糗(去九反)糒(音備又步拜反)之屬睊睊
側目貎胥相也讒謗也慝怨惡(去聲)也言民不勝其勞
而起謗怨也方逆也命王命也若流如水之流無窮
極也流連荒亡解見下文諸侯謂附庸之國縣邑之
長(上聲○饒氏曰師行而糧食君之行也以師其食也以糧一而字在中間見得是兩事方命之命是
好㡳命天子之命必是教他撫一國之民今也如此則是逆王命了○輔氏曰晏子主言齊事而云為諸
侯憂故知為附庸之國縣邑之長也)
從流下而忘反謂之流從流上而忘反謂之連從獸無
厭謂之荒樂酒無厭謂之亡(厭平聲樂音洛)
此釋上文之義也從流下謂放舟隨水而下從流上
謂挽舟逆水而上從獸田獵也荒廢也樂酒以飲酒
為樂也亡猶失也言廢時失事也(輔氏曰舊說以亡為喪亡然此四弊相等
不應樂洒之弊獨極言其喪國且下文但言荒亡之行耳亦未可便以為喪亡之亡也故集註創為此說
當矣○饒氏曰荒是廢時亡是失事從獸無厭便是廢時樂洒無厭便是失事)
先王無流連之樂荒亡之行惟君所行也(行去聲)
言先王之法今時之弊二者惟在君所行耳
景公說大戒於國出舍於郊於是始興發補不足召太
師曰為我作君臣相說之樂盖徵招角招是也其詩曰
畜君何尤畜君者好君也(說音曰為去聲樂如字徵陟里反招與韶同畜敕六反)
戒告命也出舍自責以省民也興發發倉廩也太師
樂官也君臣已與晏子也樂有五聲三曰角為民四
曰徵為事(史記樂書曰五音宫為君商為臣角為民徵為事羽為物)招舜樂也其
詩徵招角招之詩也尤過也言晏子能畜止其君之
欲宜為君之所尤然其心則何過哉孟子釋之以為
臣能畜止其君之欲乃是愛其君者也(真氏曰易之大小畜皆以
止為義凡止君之欲者乃所以為愛君也縱君之欲者其得為愛君乎忠臣之心惟恐其君之有欲奸臣
之心惟恐其君之無欲)○尹氏曰君之與民貴賤雖不同然其
心未始有異也孟子之言可謂深切矣齊王不能推
而用之惜哉(通曰集註論先王之法則謂不敢無事慢遊以病其民論今時之病則謂廢時
失事皆自無非事者一句說來大抵民之事皆人主身上事未有無事而空行者至若古人君臣相說之
樂獨曰徵招角招者角為民徵為事雖和樂中亦未嘗忘民事也惜乎齊景能聽晏子之言而齊宣不能
受盖子之說也)
○齊宣王問曰人皆謂我毁明堂毁諸已乎
趙氏曰明堂太山明堂周天子東巡守朝(音潮)諸侯之
處漢時遺址尚在人欲毁之者蓋以天子不復巡守
諸侯又不當居之也王問當毁之乎且止乎(或問說者謂明
堂齊王僭禮之所信乎曰不然也漢書猶言太山東北址古有明堂處則趙氏之說不誣矣○輔氏曰漢
書郊祀志武帝元封元年封太山太山東北址古有明堂處云欲毁明堂正與子貢欲去告朔餼羊之意
同以其無用故欲去之也)
孟子對曰夫明堂者王者之堂也王欲行王政則勿毁
之矣(夫音扶)
明堂王者所居以出政令之所也能行王政則亦可
以王矣何必毁哉
王曰王政可得聞與對曰昔者文王之治岐也耕者九
一仕者世祿關市譏而不征澤梁無禁罪人不孥老而
無妻曰鰥老而無夫曰寡老而無子曰獨幼而無父曰
孤此四者天下之窮民而無告者文王發政施仁必先
斯四者詩云哿矣富人哀此煢獨(與平聲孥音奴鰥姑頑反哿工可反煢音
瓊)
岐周之舊國也(趙氏曰按岐山在漢右扶風美陽縣西北唐屬岐州岐山縣山之南有周
原蓋周之舊國)九一者井田之制也方一里為一井其田九
百畝中畫井字界為九區一區之中為田百畝中百
畝為公田外八百畝為私田八家各受私田百畝而
同養公田是九分而稅其一也世禄者先王之世仕
者之子孫皆教之教之而成材則官之如不足用亦
使之不失其禄蓋其先世嘗有功德於民故報之如
此忠厚之至也關謂道路之關市謂都邑之市譏察
也征稅也關市之吏察異服異言之人而不征商賈
之稅也澤謂瀦(與豬同)水梁謂魚梁與民同利不設禁
也孥妻子也惡惡(上去聲下如字)止其身不及妻子也先王
養民之政導其妻子使之養(去聲下同)其老而恤其幼不
幸而有鰥寡孤獨之人無父母妻子之養則尤宜憐
恤故必以為先也詩小雅正月之篇哿可也煢困悴
貎(饒氏曰都鄙用助法鄕遂用貢法此周所以兼二代之法井田之法平坦處可行江南想從古行貢
法關市是兩事關是路道樽節處市是市井澤梁亦是兩事澤是水所都處梁是水所通處耕者九一仕
者世禄是士農工商皆有所養惟鰥寡孤獨無所告故發政施仁必先斯四者)
王曰善哉言乎曰王如善之則何為不行王曰寡人有
疾寡人好貨對曰昔者公劉好貨詩云乃積乃倉乃裹
餱糧于槖于囊思戢用光弓矢斯張干戈戚揚爰方啓
行故居者有積倉行者有裹糧也然後爰方啓行王如
好貨與百姓同之於王何有(餱音侯槖音拓戢詩作輯音集)
王自以為好貨故取民無制而不能行此王政公劉
后稷之曾孫也詩大雅公劉之篇積露積也餱乾糧
也無底曰槖有底曰囊皆所以盛(平聲)餱糧也戢安集
也言思安集其民人以光大其國家也戚斧也揚鉞
也爰於也啓行言往遷于豳也何有言不難也孟子
言公劉之民富足如此是公劉好貨而能推已之心
以及民也今王好貨亦能如此則其於王天下也何
難之有(真氏曰人君豈不事儲峙之富惟能推此心使斯民亦有餱糧之積可也)
王曰寡人有疾寡人好色對曰昔者大王好色愛厥妃
詩云古公亶父來朝走馬率西水滸至于岐下爰及姜
女聿來胥宇當是時也内無怨女外無曠夫王如好色
與百姓同之於王何有(大音泰)
王又言此者好色則心志蠱惑用度奢侈而不能行
王政也大王公劉九世孫詩大雅緜之篇也古公大
王之本號後乃追尊為太王也亶父大王名也來朝
走馬避狄人之難(去聲)也率循也滸水厓也岐下岐山
之下也姜女大王之妃也胥相也宇居也曠空也無
怨曠者是大王好色而能推已之心以及民也○楊
氏曰孟子與人君言皆所以擴充其善心而格其非
心不止就事論事若使為人臣者論事每如此豈不
能堯舜其君乎愚謂此篇自首章至此大意皆同蓋
鐘鼓苑囿游觀之樂與夫好勇好貨好色之心皆天
理之所有而人情之所不能無者然天理人欲同行
異情循理而公於天下者聖賢之所以盡其性也縱
欲而私於一已者衆人之所以滅其天也二者之間
不能以髮而其是非得失之歸相去遠矣故孟子因
時君之問而剖析於幾(平聲)微之際皆所以遏人欲而
存天理其法似䟽而實密其事似易而實難學者以
身體之則有以識其非曲學阿世之言而知所以克
己復禮之端矣(語錄孟子荅梁惠問利直掃之此處又如此引導之何也蓋此處亦分義
利特人自不察耳○輔氏曰法似疎而密事似易而難蓋不直禁其好貨好色則似若疎且易矣然必使
之為公劉大王之事推已之心以及民循理而不縱欲公天下而不私一已則其實又甚密而且難矣法
指孟子之說事指公劉大王之事非孟子據理之極知言之要何能辨析其精微如此哉○通曰天理人
欲同行異情出胡氏知言朱子平日深取之今引以釋此章者如齊王好色大王亦好色是同行也齊王
是行從人欲上去大王是行歸天理上來是異情也同行則天理人欲之幾若不能以髮異情則天理人
欲之判不啻霄壤矣凡曲學阿世者非逢君之惡則長君之惡無非人欲孟子之言則止君之惡而誘君
於善無非遏人欲而存天理者也)
○孟子謂齊宣王曰王之臣有託其妻子於其友而之
楚遊者比其反也則凍餒其妻子則如之何王曰棄之
(此必二反)
託寄也比及也棄絶也
曰士師不能治士則如之何王曰已之
士師獄官也其屬有鄕士遂士之官士師皆當治之
已罷去也(饒氏曰周禮秋官司寇刑官之屬士師鄕士遂士縣士注鄕士掌六鄕之獄遂士掌
六遂之獄縣士掌縣獄)
曰四境之内不治則如之何王顧左右而言他(治去聲)
孟子將問此而先設上二事以發之及此而王不能
答也其憚於自責恥於下問如此不足與有為可知
矣(輔氏曰顧左右以釋其愧言他事以亂其辭有護疾忌醫之心無責已求言之志○饒氏曰自責下
問集註自為他開兩條路在當言此則寡人之罪也這便足自責又當言如何可以治人這便是下問齊
王亦無服善之心故顧左右而言他後来因孔距心之辭則不憚於自責矣然亦恥於下問○通曰憚於
自責則無克已之勇恥於下問則無好善之誠)○趙氏曰言君臣上下各勤
其任無墮其職乃安其身
孟子見齊宣王曰所謂故國者非謂有喬木之謂也
有世臣之謂也王無親臣矣昔者所進今日不知其亡
也
世臣累世勲舊之臣與國同休戚者也親臣君所親
信之臣與君同休戚者也此言喬木世臣皆故國所
宜有然所以為故國者則在此而不在彼也昨日所
進用之人今日有亡去而不知者則無親臣矣况世
臣乎
王曰吾何以識其不才而舍之(舍上聲)
王意以為此亡去者皆不才之人我初不知而誤用
之故今不以其去為意耳因問何以先識其不才而
舍之邪
曰國君進賢如不得已將使卑踰尊䟽踰戚可不慎與
(與平聲)
如不得已言謹之至也蓋尊尊親親禮之常也然或
尊者親者未必賢則必進䟽遠之賢而用之是使卑
者踰尊䟽者踰戚非禮之常故不可不謹也(輔氏曰先儒皆
以如不得已一句連下文說言不得已則將使卑踰尊疎踰戚故不可不謹雖若可通然如此則是國君
用人唯於不得已之際方致其謹且下文但言因國人之言自察其賢否而用舍之亦未嘗言其不得已
之意故集註直以如不得已一句連上文說言如不得已是至謹之意人君於進賢之際皆不可不謹故
於下叚結之云所謂進賢如不得已者如此至於尊者親者未必賢則又將進其疎遠之賢者而用之至
使卑者踰尊疎者踰戚則又非禮之常尤不可不謹也○通曰大凡事可得而已者其事可忽不可得而
已者其事當謹故曰如不得已謹之至也輔氏之說甚善但曰下文言用舍處未嘗言其不得已之意則
與集註下叚結句又自相反爾)
左右皆曰賢未可也諸大夫皆曰賢未可也國人皆曰
賢然後察之見賢焉然後用之左右皆曰不可勿聽諸
大夫曰曰不可勿聽國人皆曰不可然後察之見不可
焉然後去之(去上聲)
左右近臣其言固未可信諸大夫之言宜可信矣然
猶恐其蔽於私也至於國人則其論公矣然猶必察
之者蓋人有同俗而為衆所悦者亦有特立而為俗
所憎者故必自察之而親見其賢否之實然後從而
用舍(上聲)之則於賢者知之深任之重而不才者不得
以幸進矣所謂進賢如不得已者如此
左右皆曰可殺勿聽諸大夫皆曰可殺勿聽國人皆曰
可殺然後察之見可殺焉然後殺之故曰國人殺之也
此言非獨以此進退人才至於用刑亦以此道蓋所
謂天命天討皆非人君之所得私也
如此然後可以為民父母
傳曰民之所好好之民之所惡惡之此謂民之父母
(通曰進賢當出於人主之本心豈有所謂不得已者如不得已謹之至也謀之左右左右皆曰賢若可已
矣而必詢之諸大夫諸大夫皆曰賢若可已矣而必詢之國人國人皆曰賢若可已矣而必親見其賢然
後用之此其進賢而謹審之至也故集註末結之曰所謂進賢如不得已者如此)
○齊宣王問曰湯放桀武王伐紂有諸孟子對曰於傳
有之(傳直戀反)
放置也書云成湯放桀於南巢
曰臣弑其君可乎
桀紂天子湯武諸侯
曰賊仁者謂之賦賊義者謂之殘殘賊之人謂之一夫
聞誅一夫紂矣未聞弑君也
賊害也殘傷也害仁者凶暴淫虐滅絶天理故謂之
賊害義者顛倒錯亂傷敗彝倫故謂之殘(語錄傷敗彝倫只是
小小傷敗常理如不以禮食不親迎之類若是那紾兄之臂踰東家墻底便是絶滅天理丹書怠勝敬者
滅即賊仁者謂之賊之意欲勝義者凶即賊義者謂之殘之意賊義是就一事上說賊仁是就心上說其
實賊義便是賊那仁底分而言之則如此又曰賦仁便是將三綱五常天叙之與天秩之禮一齊壊了義
隨事制宜賊義只是於此一事不是更有他事在○饒氏曰賊是賊殺譬如一根株木賊義則傷他枝葉
賊仁是傷他根本如焚炙忠良刳剔孕婦是賊仁賊義則又輕得些○熊氏曰賊仁便是殺人罪過賊義
則似手足上有傷)一夫言衆叛親離不復以為君也書曰獨
夫紂蓋四海歸之則為天子天下叛之則為獨夫所
以深警齊王垂戒後世也○王勉曰斯言也惟在下
者有湯武之仁而在上者有桀紂之暴則可不然是
未免為篡弑之罪也(勉建安人○通曰集註末引王氏之說蓋謂無孟子之說無以
警後世之為人君者無王氏之說無以警後世之為人臣者然孟子曰有伊尹之志則可無伊尹之志則
篡王氏之說未嘗不自孟子中來也)
○孟子見齊宣王曰為巨室則必使工師求大木工師
得大木則王喜以為能勝其任也匠人斲而小之則王
怒以為不勝其任矣夫人幼而學之壯而欲行之王曰
姑舍女所學而從我則何如(勝平聲夫音扶舍上聲女音汝下同)
巨室大宫也工師匠人之長(上聲)匠人衆工人也姑且
也言賢人所學者大而王欲小之也
今有璞玉於此雖萬鎰必使玉人彫琢之至於治國家
則曰姑舍女所學而從我則何以異於教玉人彫琢玉
哉(鎰音溢)
璞玉之在石中者鎰二十兩也玉人玉工也不敢自
治而付之能者愛之甚也治國家則徇私欲而不任
賢是愛國家不如愛玉也○范氏曰古之賢者常患
人君不能行其所學而世之庸君亦常患賢者不能
從其所好(去聲)是以君臣相遇自古以為難孔孟終身
而不遇盖以此耳(饒氏曰兩箇譬喻是兩叚意上面是說任賢不如任匠下面是說愛
國不如愛玉○通曰人君當以國家為重賢者常以所學自重君不以國為重自失其國賢者不以所學
自重自失其學故庸君患賢者不能從其所好而賢者决不肯自舍其學以從君之所好)
○齊人伐燕勝之
按史記燕王噲(音快)讓國於其相(去聲)子之而國大亂齊
因伐之燕士卒不戰城門不閉遂大勝燕
宣王問曰或謂寡人勿取或謂寡人取之以萬乘之國
伐萬乘之國五旬而舉之人力不至於此不取必有天
殃取之何如(乘去聲下同)
以伐燕為宣王事與史記諸書不同已見序說(輔氏曰伐
燕實涽王事序說辨之已明今此作宣王事後世傳寫之誤也○何氏曰萬乘之國非諸侯之制也今燕
齊互相侵奪而皆有之故以萬乘之齊伐萬乘之燕勢圴力敵但以五旬而即舉之若以區區人力論之
不能至於如此之易意者其天乎不取必有天殃齊王本有利燕之心特託天而遂其私耳孟子之對則
不歸之天而歸之人)
孟子對曰取之而燕民悅則取之古之人有行之者武
王是也取之而燕民不悅則勿取古之人有行之者文
王是也
商紂之世文王三分天下有其二以服事商至武王
十三年乃伐紂而有天下張子曰此事間(去聲)不容髮
一日之間天命未絶則是君臣當日命絶則為獨夫
然命之絶否何以知之人情而已諸侯不期而會者
八百武王安得而止之哉(輔氏曰文武豈有一毫利天下之心哉亦順天命而
不敢違焉耳張子之說為尤嚴所謂問不容髮之除非理明義精德至聖人者孰能處之而無愧哉纔有
一毫利心即失之矣然其命之絶否則亦不過察於人情則又與孟子之言實相為表裏也)
以萬乘之國伐萬乘之國簞食壺漿以迎王師豈有他
哉避水火也如水益深如火益熱亦運而已矣(簞音丹食音似)
簞竹器食飯也運轉也言齊若更為暴虐則民將轉
而望救於他人矣○趙氏曰征伐之道當順民心民
心悅則天意得矣
○齊人伐燕取之諸侯將謀救燕宣王曰諸侯多謀伐
寡人者何以待之孟子對曰臣聞七十里為政於天下
者湯是也未聞以千里畏人者也
千里畏人指齊王也
書曰湯一征自葛始天下信之東面而征西夷怨南面
而征北狄怨曰奚為後我民望之若大旱之望雲霓也
歸市者不止耕者不變誅其君而弔其民若時雨降民
大悅書曰徯我后后來其蘇(霓五稽反徯胡禮反)
兩引書皆商書仲虺(許偉反)之誥文也與今書文亦小
異一征初征也天下信之信其志在救民不為暴也
奚為後我言湯何為不先來征我之國也霓虹也雲
合則雨虹見(音現)則止變動也徯待也后君也蘇復生
也他國之民皆以湯為我君而待其來使已得蘇息
也此言湯之所以七十里而為政於天下也
今燕虐其民王往而征之民以為將拯已於水火之中
也簞食壺漿以迎王師若殺其父兄係累其子弟毁其
宗廟遷其重器如之何其可也天下固畏齊之彊也今
又倍地而不行仁政是動天下之兵也(累力追反)
拯救也係累執縛(符約反)也重器寳器也畏忌也倍地
并燕而增一倍之地也齊之取燕若能如湯之征葛
則燕人悦之而齊可以為政於天下矣今乃不行仁
政而肆為殘虐則無以慰燕民之望而服諸侯之心是
以不免乎以千里而畏人也
王速出令反其旄倪止其重噐謀於燕衆置君而後去
之則猶可及止也(旄與耄同傀五稽反)
反還也旄老人也倪小兒也謂所虜略之老小也猶
尚也及止及其未發而止之也○范氏曰孟子事齊
梁之君論道德則必稱堯舜論征伐則必稱湯武蓋
治民不法堯舜則是為暴行師不法湯武則是為亂
豈可謂吾君不能而舍(上聲)所學以徇之哉(饒氏曰常時只是子
噲子之為亂燕民自無罪齊王只當誅于噲子之别立君而去不當取他國這時只當定亂不當取之定
亂者取其亂者而誅之如湯十一征不是全滅其國取之則是蹊田而奪之牛齊王殺其父兄係累其子
弟毁其宗廟遷其重器是滅其國了○通曰前章之首曰齊人伐燕勝之此則曰齊人伐燕取之勝之猶
可也取之則非矣勝之而問曰五旬而舉之人力不至於此齊王之辭驕取之而問曰諸侯多謀伐寡人
者何以待之齊王之辭懼矣孟子惟以湯武之事告之者以其昨之勝今之取皆非湯武之師也范氏曰
孟子論道德必稱堯舜論征伐必稱湯武蓋堯舜之心純乎天理者也湯武之師行天討為天吏齊王之
取燕民心果悦而天意果順否乎)
○鄒與魯閧穆公問曰吾有司死者三十三人而民莫
之死也誅之則不可勝誅不誅則疾視其長上之死而
不救如之何則可也(閧胡弄反勝平聲長上聲下同)
閧鬭聲也穆公鄒君也不可勝誅言人衆不可盡誅
也長上謂有司也民怨其上故疾視其死而不救也
孟子對曰凶年饑歲君之民老弱轉乎溝壑壯者散而
之四方者幾千人矣而君之倉廩實府庫充有司莫以
告是上慢而殘下也曾子曰戒之戒之出乎爾者反乎
爾者也夫民今而後得反之也君無尤焉(幾上聲夫音扶)
轉飢餓輾轉而死也充滿也上謂君及有司也尤過
也
君行仁政斯民親其上死其長矣
君不仁而求富是以有司知重斂(去聲)而不知恤民故
君行仁政則有司皆愛其民而民亦愛之矣○范氏
曰書曰民惟邦本本固邦寧有倉廩府庫所以為民
也豐年則歛之凶年則散之恤其饑寒救其疾苦是
以民親愛其上有危難(去聲)則赴救之如子弟之衛父
兄手足之捍(音汗)頭目也穆公不能反己猶欲歸罪於
民豈不誤哉(通曰穆公歸罪於民是責子弟之不能衛父兄手足之不能捍頭目也殊不知
父兄之愛子弟頭目之顧手足者其常也子弟之衛手足之捍則於其時之變者見之穆公不能責己之
失其常者而責民之不能應其變者有是理哉)
○滕文公問曰滕小國也間於齊楚事齊乎事楚乎(間去
聲)
滕國名
孟子對曰是謀非吾所能及也無已則有一焉鑿斯池
也築斯城也與民守之效死而民弗去則是可為也
無已見前篇一謂一說也效猶致也國君死社稷故
致死以守國至於民亦為之死守而不去則非有以
深得其心者不能也○此章言有國者當守義而愛
民不可僥倖(亦作徼幸)而苟免(饒氏曰緊要在效死而弗去○通曰不守義不能效
死而不去不愛民不能使民亦效死而不去)
○滕文公問曰齊人將築薛吾甚恐如之何則可
薛國名近滕齊取其地而城之故文公以其偪(逼同)已
而恐也
孟子對曰昔者大王居邠狄人侵之去之岐山之下居
焉非擇而取之不得已也(邠與豳同)
邠地名言大王非以岐山為善擇取而居之也詳見
下章
苟為善後世子孫必有王者矣君子創業垂統為可繼
也若夫成功則天也君如彼何哉彊為善而已失(夫音扶彊
上聲)
創造統緒也言能為善則如大王雖失其地而其後
世遂有天下乃天理也然君子造基業於前而垂統
緒於後但能不失其正令後世可繼續而行耳若夫
成功則豈可必乎彼齊也君之力旣無如之何則但
彊於為善使其可繼而俟命於天耳○此章言人君
但當竭力於其所為不可徼幸於其所難必(通曰集註須通
前章看两處皆言不可徼幸大凡徼幸者不為夫理之所當為而徒覬夫意外之得者也前章是守義愛
民當盡其在我者而不可徼倖其在人者此章是勉彊為善當盡其在我者而不可僥倖其在天者)
○滕文公問曰滕小國也竭力以事大國則不得免焉
如之何則可孟子對曰昔者大王居邠狄人侵之事之以
皮幣不得免焉事之以犬馬不得免焉事之以珠玉不
得免焉乃屬其耆老而告之曰狄人之所欲者吾土地
也吾聞之也君子不以其所以養人者害人二三子何
患乎無君我將去之去邠踰梁山邑于岐山之下居焉
邠人曰仁人也不可失也從之者如歸市(屬音燭)
皮謂虎豹麋鹿之皮也幣帛也屬會集也土地本生
物以養人今爭地而殺人是以其所以養人者害人
也邑作邑也歸市人衆而爭先也
或曰世守也非身之所能為也效死勿去
又言或謂土地乃先人所受而世守之者非已所能
專但當致死守之不可舍(上聲)去此國君死社稷之常
法(見曲禮)傳(去聲)所謂國滅君死之正也(見公羊傳襄公六年)正謂
此也
君請擇於斯二者
能如大王則避之不能則謹守常法蓋遷國以圖存
者權也守正而俟死者義也審已量力擇而處(上聲)之
可也(語錄問集註云遷國圖存者權也效世勿去者義也義當改作經字曰忍之誠是盖義便近權
或可如此或可如彼皆義也經則一定而不易旣對權字須着用經字○輔氏曰遷國以圖存者大王是
也守正而俟死者國君死社稷是也在文公唯有此二法故併舉以告之然權非大賢以上不能為經則
人皆當勉也故使文公審已量力擇而取其一焉夫大王之事非文公所能為然則孟子之意固欲文公
勉守其常法耳)○楊氏曰孟子之於文公始告之以效死而
已禮之正也至其甚恐則以大王之事告之非得已
也然無大王之德而去則民或不從而遂至於亡則
又不若效死之為愈故又請擇於斯二者又曰孟子
所論自世俗觀之則可謂無謀矣然理之可為者不
過如此舍(上聲)此則必為儀秦之為矣凡事求可功求
成取必於智謀之末而不循天理之正者非聖賢之
道也(語錄孟子對文公三叚皆是無可柰何只得勉之為善之辭是吾得正而斃焉之意蓋滕是
必無可疑者況王政不是一日行得底事他又界在齊楚之間二國視之如泰山之壓雞卵耳若教他粗
成次第此二國亦必不見容也昔湯文之興皆在空閒之地無人來覷他故日漸盛大若滕則實難保也)
○魯平公將出嬖人臧倉者請曰他日君出則必命有
司所之今乘輿已駕矣有司未知所之敢請公曰將見
孟子曰何哉君所為輕身以先於匹夫者以為賢乎禮
義由賢者出而孟子之後喪踰前喪君無見焉公曰諾
(乘去聲)
乘輿君車也駕駕馬也孟子前喪父後喪母踰過也
言其厚母薄父也諾應辭也
樂正子入見曰君奚為不見孟軻也曰或告寡人曰孟
子之後喪踰前喪是以不往見也曰何哉君所謂踰者
前以士後以大夫前以三鼎而後以五鼎與曰否謂棺
槨衣衾之美也曰非所謂踰也貧富不同也(入見之見音現與平
聲)
樂正子孟子弟子也仕於魯三鼎士祭禮五鼎大夫
祭禮(何氏曰此嬖人告魯平公而曰或告寡人者蓋人君所行之非惟法家拂士能止之今臧倉特
一嬖人耳故平公不欲顯其名覆護而言之也○饒氏曰五鼎是大夫之禮羊豕魚腊膚三鼎是士之禮
特豕魚腊又曰士是命士元士上士是命士中士下士庶人在官者同禄庶人在官如府吏胥吏之屬皆
有禄以養之也)
樂正子見孟子曰克告於君君為來見也嬖人有臧倉
者沮君君是以不果來也曰行或使之止或尼之行止
非人所能也吾之不遇魯侯天也臧氏之子焉能使予
不遇哉(為去聲沮慈吕反尼女乙反焉於虔反)
克樂正子名沮尼皆止之之意也言人之行必有人
使之者其止必有人尼之者然其所以行所以止則
固有天命而非此人所能使亦非此人所能尼也然
則我之不遇豈臧倉之所能為哉○此章言聖賢之
出處(上聲)關時運之盛衰乃天命之所為非人力之可
及(饒氏曰孔子有兩說道之將行也與命也道之將廢也與命也與孟子此章一同皆取必於天天之
將喪斯文也後死者不得與於斯文也天之未喪斯文也匡人其如予何這是取必於已言天既喪斯文
必不使我得與於斯文天旣使我得與於斯文則是天必不喪斯文一說是我之命係乎天是以天為主
一說是天命係乎我是以我為主二者相為賓主那箇是聖人之言這箇是賢人之言孔子告子服景伯
亦是與常人說話又低得一等○通曰公伯竂愬子路臧倉毁孟子子路孟子之不幸歟抑亦魯之不幸
歟君子於是乎可歸之天矣)
孟子通卷二
