詩經稗疏詩類
提要
(臣)等謹案詩經稗疏四卷
國朝王夫之撰夫之有周易稗疏别著錄是書
皆辨正名物訓詁以補傳箋諸說之遺如詩
譜謂得聖人之化者謂之周南得賢人之化
者謂之召南此别據史記謂雒陽為周召之
語以陜州為中線而南分之周南者周公所
治之南國也證之地理亦可以備一解至于
鳥則辨雎鳩之為山禽而非水鳥雀角之角
為咮詩意言雀實有角鼠實有牙于獸則辨
九十其犉之語當引爾雅七尺曰犉之文釋
之不當以黃牛黑唇釋之騂剛之剛為犅則
以牛脊言之於草則辨蔞為雚葦之屬而非
蔞蒿薇自為可食菜而非不可食之蕨于木
則辨詩言樸者實今之柞柞者實今之櫟榛
楛之榛即詩之所謂栵而非榛栗之榛于蟲
則辨斯螽莎雞蟋蟀之三蟲各類而非隨時
異名之物果臝負螟蛉以食其子而非取以
為子于魚則辨鱣之即鯉而集傳誤以為黃
魚鮪之似鯉而集傳誤以為鱘魚于器用則
辨集傳訓重較為兩輢上出軾者之未諳車
制及毛傳訓楘為歷錄歷錄為紡車交縈之
名而集傳增一然字之差于禮制則辨公堂
稱觥為飲酒于序而非集傳所云豳公之堂
祼將之訓為灌與奠一義而歷詆白虎通灌
地降神之謬皆確有依據不為臆斷其謂猗
嗟為作於魯莊公如齊觀社之時指莊公娶
哀姜而言則据爾雅姊妹之夫曰甥以釋甥
字謂無衣為作于秦哀公則指楚之僣號以
釋王字義亦可通惟以淇澳為二水名綠竹
為二草名葛屨五兩之五與伍通為行列之
義木瓜木桃木李為刻木之物堇荼之荼與
塗通為穰草和泥奉璋之璋為牙璋連下文
六師以為言未免近鑿至于生民一篇謂姜
嫄為帝摯妃后稷為帝摯子平林為帝摯時
諸侯之國推至見棄之由則疑為諸侯廢摯
立堯之故即以不康不寧為當日情事無論
史冊無明文抑與祭法禘嚳郊稷之說異矣
四卷之末附以考異一篇雖未賅備亦足資
考證又叶韻辨一篇持論明通足解諸家之
轇轕惟贅以詩譯數條體近詩話殆猶竟陵
鍾惺批評國風之餘習未免自穢其書今特
刪削不錄以正其失焉乾隆四十四年七月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
