宫室考卷下
宗人府府丞任啓運撰
天子殷屋四注四霤諸侯四注三霤大夫夏屋二注二
霤士二注一霤(鄭曰天子諸侯屋用殷制四阿四注卿大夫以下屋用夏制前後二注孔曰阿)
(棟也四阿四面皆有正棟霤承檐也諸侯士皆無後霤愚按注者水之所流霤則所以受水鄭謂以木為之用)
(行水亦宫之飾今宫中有承霤以銅為之是也若中霤則中室也古人陶穴上受明處雨則溜入焉名曰中霤)
(後人因名室中為中霤祀土神于此所謂家主中霤喪禮浴于中霤其實室中無溜與檐霤迥别也郝氏敬謂)
(中霤非室中乃四檐天井中混而合之大謬矣)天子之堂廣九雉公侯七雉伯
子男五雉士三雉三分其廣以二為内五分其内以一
為高東房四房北堂各三雉(大傳○雉長三丈以二為内室深六雉以一為高高)
(三丈六尺)天子之堂九尺諸侯七尺大夫五尺士三尺尺一
等(等階之級也夏階一尺殷三尺周彌高矣)天子諸侯朝寢居中廟社左右
大夫士左廟右寢(若有邑大夫亦當有社稷)天子諸侯左右夾室大
夫士有東夾無西夾(按此從金氏履祥說若鄭氏讀大夫士無西房則不然敖氏繼公曰)
(聘禮賓受圭退負右房大夫明有西房矣鄭因士喪禮髽于室故云然不知此尊卑異禮耳)天子諸
侯有樹屏大夫以簾士以帷(孔云此禮緯文或云大夫以帷士以簾誤)天子
之牆賁墉諸侯疏杼(大傳○賁大也大牆上下正直疏殺也杼亦牆名也裒殺其上不得)
(正直)高曰墉卑曰垣(墉宫也亦城也垣援也人所依阻以為援衛也)牆厚三尺崇
三之(牆所以備非常也此上下通名)士曰壁(壁辟也辟禦風寒也)天子諸侯之楹
黝堊大夫蒼士黈(楹亭也亭亭然孤立旁無所依)天子之桷斵之礱之
加密石焉諸侯礱之大夫斵之士首之(首之止斵其本而已)
右等威○傳禮有以大為貴者有以高為貴者有
以文為貴者宫室之度貴賤之等級○記乃立
五宫大廟宗宫考宫路寢明堂咸有四阿反坫
重九重廊重常復格藻梲移旅盈憃常畫内階
玄陛堤塘山牆應門庫臺玄閫(逸周書○四阿見上坫堂角及)
(坫向外也重九一作重充累棟也重廊室外有廡重常舊註常累係也未知何物復格疑即重)
(檐藻梲梲上畫藻移旅樹屏之可移者如明堂本無屏有事于此則外設之盈惷未詳盈一作)
(楹舊云藻井之飾常畫凡柱皆畫内階北階也或曰特設之中階所謂納陛也玄陛以黑石為)
(陛堤塘唐中高如堤今丹墀也山牆牆畫山雲應門天子之制故路寢明堂皆有之也庫臺以)
(貯重器舊云皆為臺門閫門限也以黑石為門限也辟雍太廟明堂同制漢蔡氏邕常言之宗)
(宫考宫他書不見豈考宫即辟雍宗宫即明堂以宗祀則謂之宗宫以布政則謂之明堂二而)
(一歟)山節藻梲復廟重檐刮楹達鄉反坫出尊崇
坫康圭疏屏天子之廟飾也(明堂位○刮楹刮楹使滑礱之加密)
(石也達鄉太祖廟道從三昭三穆間直出也坫詳下文疏屏刻鏤之使文理疏通似網謂之罘)
(罳然則諸侯内屏完好不疏刻歟)
周而立者謂之柱柱最大者謂之楹楹上斗栱謂之節
節上亘而任重謂之棟四面各一正棟謂之阿棟上短
柱謂之梲短小謂之侏儒當脊亘者謂之檼檼謂之桴
其前後降者謂之楣又降謂之屐重檐謂之梠自檼下
交楣者謂之閱交屐謂之榱圓曰椽方曰桷周曰椽魯
曰桷(柱柱也柱地以立楹在堂負榱楹四柱二十四也節如斗而方名櫨又名栥名栭其長連兩桁者名)
(關又名欂名棙今曰連枅棟今名大梁梲在梁上支檼者餘短柱統名侏儒今名同柱檼脊棟也今名脊桁楣)
(今名步桁屐今名簷桁梠侣屐以近滴水故亦名樀閱榱桷皆椽也)屋上簿謂之筄屋上
脊謂之危翼謂之榮周謂之廡檐謂之宇宇下水謂之
溜承溜謂之霤(筄音曜屋笮也以竹葦為之以木板曰杗危高也翼如鳥翼今名槮桷廡室中)
(屋覆及階承溜今名槅漏)柱下石謂之礎堂角謂之坫庋食謂之坫
兩楹間反爵謂之坫康圭謂之坫(礎鑿石為之易謂之磐以載楹柱者坫築)
(土為之堂角之坫在夾室外士冠禮待于西坫南既夕禮南順齊于坫是也度食之坫在室中内則士于坫一)
(是也反爵之坫高二尺上加木坫高八寸足二寸漆赤中奠圭之坫則高三尺故云崇也)兩階間謂
之鄉北出牖謂之向宫中衖謂之壺(郭云天子嚮明而治故兩階間謂之)
(鄉明堂達鄉亦謂太廟太室與四親廟直出鄭謂太廟每室入牖鄉牖也按詩塞向指北小牖文亦作向非鄉)
(也衖巷通王曰今宫中永巷)
右名物
朝門謂之應(即應門)廟門謂之祊(一作閍)宫中門謂之闈小
闈謂之閨小閨謂之閤里門謂之閈衖門謂之閎門上
謂之楣下謂之閾中直窒扉謂之闑兩旁立者謂之棖
闔謂之扉扉竒謂之扇偶謂之闔左闔謂之賓門竒曰
戸偶曰門内曰戸外曰門竹葦曰戸木曰門闔門之木
謂之扃兩旁夾門謂之閫制開闔者謂之樞樞謂之椳
(闑短橛當兩闔中棖長椳今名壁貼閫亦作捆扣也人出入則扣觸之)庋食謂之閣尊典
謂之閣重戸謂之閣(閣高也飲食不可置諸地故為閣以庋之所尊貴者皆置諸閣故典)
(字從册在丌上之形自漢以後秘閣龍圖閣天章閣文淵閣皆藏經史使大臣典之因稱大臣曰閣老與閤異)
(義也)應門容二徹三个路門不容乘車之五个廟門容大
扃七个闈門容小扃三个(賈氏公彦曰二徹八尺愚按二徹一丈六尺又三倍之則)
(四丈八尺也乘車六尺六寸五个則三丈三尺言不容特稍隘耳鄭謂二門乃容一門半之按大傳堂廣十八)
(丈室廣六丈則門亦應廣六丈去棖闑所占其所容如是也鄭註聘禮廟門容二徹三个旁加一步賈云一丈)
(二尺意此即兩棖所占歟大扃長三尺七个二丈一尺小扃長二尺三个六尺闈門以下應逓殺也)
右門○記正門謂之應門(爾雅)○九采之國應門之
外北面東上(明堂位)○詩祝祭于祊(祊廟門内君平日待賓客)
(之處也)○禮夫人奔父母喪入自闈門升自側階
(雜記○不升阼階不為喪主不升西階不敢同于女賓也)○父母在閨門之
地戲而不嘆(坊記)○史汲黯卧閨閤内不出(毛晃曰唐)
(制立仗宣政殿不御前殿則喚仗後紫宸殿羣臣從東西閤門入謂之入閤按此閤已非古人)
(閨閤之閤矣然猶是門與閣異義)○左傳盟諸僖閔(僖公廟門蓋周公廟)
(門達鄉左昭右穆則兩衖相對閎其衖頭門也)高其閈閎(應氏劭曰閈扞也為人扞)
(難初學記城外郭内之里門汝南平輿里門曰閈廣韻訓垣非是爾雅所以止扉謂之閎郭云)
(門旁長橛愚謂門樞必附于棖棖高則門必高故杜註言閈閎門也)○記君入門
介拂闑大夫中棖無闑之間士升拂棖(此謂兩君相朝)
(君來朝之君也大夫不中門此中棖闑間從君非當尊且行非立也舉賓而主君臣可知介北)
(面東上擯北面西上)賓入不中門行不履閾(此謂來聘之卿大夫孔曰)
(履閾則自高且不淨並為不敬)公事自闑西私事自闑東(俱玉藻○)
(鄭曰公事謂聘享私事謂覿面孔曰自闑西用賓禮也自闑東從臣禮也)○大夫士
出入君門由闑右不踐閾(曲禮○此謂本國之臣凡宫室謂東為左)
(此以東為右者門以向堂為正也盧氏植註愚按天子門雖外向其左右亦然故治朝之位先)
(路門者畢公率東諸侯入應門右左為賓門故來子曰無賓客則常闔其左君出入皆以右鄭)
(曰臣亦由右統于君也饒氏魯謂君由左出以東為左入以西為左臣由右出以西為右入以)
(東為右誤矣)○閏月闔門左扉立於其中(玉藻○按朱子云左)
(扉常闔是不獨閏月也蓋視朝必出門外出則兩扉俱闔閏月則不出而立于棖闑之中)○
壻見主婦主婦闔扉立于其内(士昏禮)○闔東扉
主婦立于其内(士喪禮○鄭曰扉左扉賈曰東扉也按東扉主所由婦人迎送)
(不出門故雖見人亦闔之)○序則物當棟堂則物當楣(鄉射禮○)
(物以丹若墨畫物作十字為射者所履之地序無室故當棟堂有室故前當楣)○賓升
西階當阿東面致命(士昏禮○賓納采之使阿棟也廟亦有室而賓當阿)
(鄭云入堂深示親親也)主人阼階當楣拜賓西階當楣答
拜(鄉飲酒禮○賈曰楣前梁)○天子之閣左達五右達五公
侯伯于房中五大夫于閣三士于坫一(内則○孔曰序)
(外有夾室天子尊庖廚遠故左右夾室各為五閣以庋食諸侯卑庖厨稍近故降于天子一房)
(中為五閣大夫卑無嫌故亦于夾室而閣三士卑不得作閣但于室中為坫而已愚謂閣以庋)
(食物之常需者猶養老飲食從于遊耳與庖厨何與若閣即庖厨則于禽獸日見死聞聲矣安)
(可也)
明堂上圓下方為廟者五為室者九為堂者十二堂三
為一南明堂北玄堂東青陽西總章中太廟太室四阿
入達重屋庭周之四廟位諸正入室位謂隅室四戸戸
兩牖庭周之階九方二午中一(上圓以象天下方以象地廟五中大廟及四太)
(廟也室九中太室及四隅入室也十二堂室前之地以應十二月三為一三月共一時也南向陽故曰明北向)
(幽故曰玄東属木色青陽所自起故曰青陽西物成總收皆可章度故曰總章阿棟也四面各有正棟八達四)
(面皆開直達外四太廟重屋若後世之樓其上為太廟其下為太室秦漢稱神人好樓居以此也室四戸故三)
(十六戸戸隅牖故七十二牖也九室皆庭周之則戸有可出牖有所受明也蓋分其地縱横皆五為二十五區)
(中一區太廟太室其周八區為内庭外周十六區四隅虚四區使上可圓四面各三區中為太廟左右為夾室)
(室之前為堂也階九者四面各有東階西階唯南明堂之前有一中階階下為外庭也)
右明堂○記神農曰天府黃帝曰合宫陶唐曰衢
室有虞曰總章(尸子○按有所聚之謂府穹窿在上之謂宫旁有所窒之謂室)
(天府其聚享百神于此乎曰宫則上必覆之曰合猶不分祀也曰室則疑有牆矣曰衢則四達)
(可知唐民有康衢之歌而此曰衢室則不惟祀神且以達民隠矣書所謂明四目達四聰即其)
(義也曰總章則布政于斯而曰總則猶合之也)夏曰世室五室(考工記○至此)
(始分室矣)殷曰陽館(尸子○曰陽向明而治也)重屋(考工記○詳上註及下)
○黃帝合宫四面無壁覆以茅茨(史記○漢武帝時濟南公)
(王帶所上圖按上古朴略黃帝必實如是)夏后氏世室堂修二七廣
四修一(舊註夏度以步步六尺修深也深十四步其廣加四分之一廣十七步半愚按)
(室前為堂則太廟深八丈四尺廣十丈五尺)五室三四步四三尺(舊註)
(三四步室方也四三尺益廣也按三四十二步則深七丈二廣如丈二則八丈四視中稍狹矣)
九階(見上)四旁(謂室四戸)夾窗(謂戸兩牖)門堂三之二室三
之一(按門堂室不言廣廣必與内堂室一也但每問分堂之修為三堂得其二室得其一)
(視内為淺耳)殷人重屋堂修七尋堂崇三尺四阿重
屋(殷度以尋尋八尺七尋則五丈六尺按殷人不應視夏反狹三丈餘豈此但言上所重之)
(屋四阿之内而四阿之外亦視此歟)周人明堂度九尺之筵東西
九筵南北七筵堂崇一筵五室凡室二筵(並考工記)
(○九筵八丈一尺七筵六丈三尺孔曰夏階一尺殷階三尺周九尺相參之數也按此則每室)
(二筵句大可疑夏之正室廣十丈五尺左右室廣八丈四尺而周反減至八丈一尺歟周路寢)
(廣九雉以二為内堂廣十八丈中正室廣六丈豈合明堂九室十二堂而僅廣八丈一尺歟且)
(下言室中度以几堂上度以筵是九筵止以度堂上而此句及五室字皆譌文不足據也)○
明堂右有之也凡九室二九四七五三六一八
(見九室合洛書九宫)九室十二堂室四戸戸二牖凡三十
六戸七十二牖赤綴戸也白綴牖也其宫方三
百步在近郊三七(一作十誤)里此天子之路寢也(大戴)
(盛德○淳于登曰明堂在國之陽丙巳之地三里之外七里之内按徑百步為里自三里至七)
(里中得三百步也言與路寢同制則廣大可知)○明堂方百四十四尺
坤之策也屋園屋徑二百一十六尺乾之策也
太廟方三十六丈通天屋徑九丈隂陽九六之
變也圜蓋方載六九之道也八闥以象八卦九
室以象九州十二宫以應辰三十六戸七十二
牖以四戸八牖乘九室之數也外戸設而不閉
示天下不藏也通天屋高八十一尺黃鍾九九
之實也二十八柱列于四方亦七宿之象也堂
高三丈以應三統四鄉五色象五行外廣二十
四丈以應二十四氣四周以水象四海也(蔡邕獨斷)
(○此以法象言之然亦有譌文如太廟方三十六丈皆是也闕其疑而以理斷之則大戴言宫)
(方三百步其地廣矣作雒言太廟路寢明堂如一其制備矣大𫝊言路寢通廣二十七丈正室)
(廣六丈夾室廣四丈五尺不應明堂𥚹小止每室二筵如蔡說外廣二十四丈分為五區虚外)
(二區中為堂十四丈四尺夾室四丈三尺太室六丈于理近之是三十二字衍文也屋圜屋上)
(圜也屋徑自上頂下垂及宇也下通天屋徑則言其高也言高九丈又言八十一尺蓋黃鍾之)
(法以九寸為尺則亦可以九尺為丈舉異義也階大戴言三尺則太卑此言三丈則太高考一)
(言九尺則得之蓋古言三尺者三而𫝊者答誤也)○孟春之月天子居
青陽左个仲春青陽太廟季春青陽右个孟夏
明堂左个仲夏明堂太廟季夏明堂右个秋總
章孟左个仲太廟季右个如之冬玄堂亦如之
中央土太廟太室(吕氏春秋)閏月闔門左扉立于其中
(玉藻○按考工言五室大戴言九室後儒二說爭衡鄭氏謂土居中水火金木各居四維交以)
(用事魏李謐謂考工得之丑室謬于堂之修廣大戴得之戸牖失之九室朱子謂想是一個三)
(間九架屋子五方四隅分為九室青陽之右个即明堂之左个明堂之右个即總章之左个玄)
(堂至青陽亦然則九室即五室與四太廟而九愚謂如朱子說止三間屋子則三十六戸七十)
(二牖都無可施四仲有堂無室蓋季有室無堂李謐于考工取五室于大戴取戸牖則一室得)
(七戸十四牖尚戸餘一牖餘二何以厝之蓋明堂有廟有室有堂廟以事神室以安身堂以布)
(政上古朴略自無可分至夏五室則廟居正室居隅中一室為廟為堂以事神布政猶合宫衢)
(室之義也冬至入東北之室春分遷而東南夏至西南秋分西北各居九十一日鄭謂水木用)
(事交于東北木火用事交于東南火土用事交于西南金水用事交于西北原不誣也殷人尊)
(神于是中為重屋而上以事神下可偃息夏季居之周公宗祀文王于明堂而變四為八以應)
(十二辰丑寅二室位于東北辰巳二室位于東南未申二室位于西南戍亥二室位于西北子)
(午邜酉當四廟之正而總以太室為所居故廟與室與堂有分有合中為太廟太室言上為太)
(廟下為太室此廟與室地合而用實分也分祀五帝則明堂玄堂青陽總章合此太廟而五以)
(為偃息則四左个四右个合此太室而九也若班布政令則布政之時初無祭祀之事即以四)
(太廟為太室之前堂故明堂玄堂早被以堂之名此廟與堂用分而并合者也故李謐爭四室)
(不可居隅者此悞以室為廟不知廟自居正室自居隅也爭戸牖之間不容斧依者人悞以室)
(為堂不知朝必于堂不于室也袁翻譏薛綜室外為堂之說為巨異止知有九室不知宫寢之)
(堂在室外此明堂玄堂亦在大室外即入室之前亦有餘地為堂也考其規制則考工所謂四)
(阿重屋專指太廟而言白虎通所謂四闥亦專指太廟蔡邕謂二十八柱鄭謂交以用事則專)
(指入室而言大戴三十六戸七十二牖則通九室而惟丈尺之制有不盡合者則酌古今文質)
(之宜度事勢煩簡之異則周必文于夏商而太廟路寢行燕饗諸禮明堂無之則稍狹其或以)
(是也歟)○孟子曰夫明堂者王者之堂也○昔者
大朝諸侯于明堂天子負斧依南鄉而立周公
率卿士侍于左右三公中階之前北面東上諸
侯阼階之東西面北上諸伯西階之西東面北
上諸子門東北面東上諸男門西北面東上(逸周)
(書)九采之國應門之外北面東上九夷之國東
門之外西面北上八蠻之國南門之外北面東
上六戎之國西門之外東面南上五狄之國北
門之外南面東上四塞世告至此周公明堂之
位也明堂也者明諸侯之尊卑也(逸周書作九采之國世告)
(至者應門之外北面東上○明堂位○李氏巡曰九夷玄荒樂浪高麗滿飾鳬叟索家東屠倭)
(人夭鄙八蠻天竺咳首僬僥跂踵穿胸儋耳狗軹旁舂六戎僥夷戎夷老白耆羌鼻息天剛五)
(狄月支濊貊匈奴單于白屋也此不必盡至但世見終五遠之故列之門外)
方明為宫三百步旁一門壇十有二尋三成深四尺加
方明其上(宫築土為埒其象如宫也明堂方三百步此不言方蓋明堂五廟九室十二堂南三門餘)
(二門故需地九百畝此惟一壇方一門止需地三百畝也八尺曰尋成猶重也自下仰上謂之高自上臨下謂)
(之深壇廣九丈六尺高一丈六尺分四等每等狹一丈二尺三成共狹七丈二尺則上正方二丈四尺方明木)
(為之方四尺設六色上蒼璧下黃琮東青圭南赤璋西白琥北黑璜以告天也西方之神為明質也)
右方明壇○傳朝日而退為壇以合諸侯天子土
揖庶姓時揖異姓天揖同姓所以别親疎外内
也(土揖下其手天揖上其手時揖得其中異姓王外親如齊杞庶姓若妘姓允姓)諸侯
將幣公于上等侯伯于中等子男于下等所以
别貴賤序尊卑也(大戴禮)○司儀將合諸侯令為
壇詔王儀(秋官○鄭曰此謂時會殷同王氏曰古者天子巡狩諸侯朝覲皆為壇所)
(謂有事而會不協而盟為盟尸也)
祭于廟燕于廟之寢(詩傳)春朝于朝秋覲于廟(曲禮註)受聘
享于祖廟饗食賓于禰宫燕賓于路寢(聘禮疏)宗祀于明
堂巡狩于方嶽(泰嶽有明堂今遺址尚存餘無傳者)殷同時會于方明之
宫(覲禮疏)皆天子之禮也
右通論○記諸侯前朝受舍于朝受次于文王廟
之門外同姓西面北上異姓東面北上(天子朝諸侯旅)
(見然必分同異姓所謂周之宗盟異姓為後若至有先後則亦以次見之所謂既月曰覲四岳)
(羣后也)
辟雍水周之為學者五中成均左之前曰東膠左之後
曰東序右之前曰瞽宗右之後曰虞庠其在郊南學曰
東膠北學曰虞庠東東序西瞽宗如之天子曰辟雍諸
侯曰泮宫(雍壅也四周壅水以節觀者形圓如璧故謂之辟雍其規制與明堂相似青陽一區即東)
(學明堂一區即南學總章一區即西學元堂一區即北學其正即天子莅學養老之堂其左右个則士子習學)
(之黌舍也諸侯不具五學止立周之東膠賜則立二學三學如魯有東序有瞽宗也北面無水東西或有或無)
(總不能圓如半璧而已故曰泮宫)
右辟雍○詩於論鼓鐘於樂辟雍(文王初作此制而後世因以為)
(天子之學)鎬京辟雝自西自東自南自北無思不服
(言武王于辟雝講學行禮而天下服而其規制亦可想矣)○孟子曰夏曰校
殷曰序周曰庠學則三代共之○董子曰五帝
太學曰成均(言所成就者公平周徧)○記有虞氏養國老
於上庠養庶老于下庠夏后氏養國老于東序
養庶老于西序殷人養國老于右學養庶老于
左學周人養國老于東膠養庶老于虞庠在國
之西郊(王制○先儒謂養國老太學養庶老小學虞殷貴右夏周貴左愚按據此則當)
(虞曰庠夏曰序矣與孟子異)○古之教者家有塾黨有庠術
有序國有學(學記○二十五家為閭閭有塾大夫家之幼學亦名塾五百家為黨)
(術陳讀州二千五百家為州鄭讀遂萬二千五百家為遂愚謂二說一也六遂為内諸侯食邑)
(比外諸侯視天子六卿皆降一等則侯國六遂二千五百家乃有庠萬二千五百家乃有序又)
(應脫鄉有校一句天子六卿六校外諸侯一國一校鄭人遊于鄉校是也蓋諸侯之校即為國)
(學是也)○春誦夏絃太師詔之瞽宗秋學禮冬讀
書禮在瞽宗書在上庠○春夏學干戈秋冬學
羽籥皆於東序○語說命乞言大樂正授數小
樂正詔之大司成論說在東序(皆文王世子○誦謂誦詩絃謂)
(琴瑟春夏陽故教之以聲秋冬隂故教之以事就樂分之則干戈舞蹈陽羽籥寧靜隂然亦大)
(槩如此所謂時教必有正業非春夏必不可習禮讀書秋必不可讀詩也語曰樂正司業父師)
(司成則大小樂正皆司業大司成其父師歟)○師氏居虎門左教國
子以三德三行(三德至德敏德孝德也三行孝行友行順行也)保氏養
國子以六藝六儀(蔡邕曰師氏居東南則保氏居西北六藝五禮六樂五射)
(五御六書九數也六儀祭祀賓客朝庭喪紀軍旅車馬之容也)○大司徒以鄉
三物六德六行六藝教萬民而賓興之(六德知仁聖義)
(中和六行孝友睦婣任䘏六藝見上)○大樂正掌成均之法以樂
德樂語樂舞教國子(俱周禮○樂德中和祇庸孝友樂語興道諷誦言語)
(樂舞雲門大卷大咸大韶大濩大武)○樂正崇四術立四教順先
王詩書禮樂以造士(王制○教各以時謂之術)○天子旦入
東學晝入南學昃入西學莫入北學太學在中央天
子所自學也(易太初篇)○帝入東學上親而貴仁入西學
上賢而貴德入南學上齒而貴信入北學上貴
而尊爵入太學承師而問道(傳保篇)○日出居東
門膳夫相禮日中居南闈見九侯反問子相日
側居西闈視五國之事日入出北闈視帝即猷
(大明堂禮○此文疑譌闕)○天子視學命有司祭先師先聖
適東序釋奠于先老設三老五更羣老之席位
(世子記)○祀先賢于西學(樂記)○古者王子年八歲
出就外舍學小藝履小節束髮就大學學大藝
履大節焉(大戴禮)○公卿之太子大夫元士之適
子十有三年入小學餘子十八入太學見大節
踐大義焉(大傳○王太子任天下之重有位之適皆世佐其君故教之早餘子反有)
(先入大學者其質敏也)○鄉大夫受教法于司徒頒之于
其鄉吏以歲時入其書三年大比考其德行道
藝獻賢能之書于王(周禮地官○其鄉吏自州長黨正下及族師閭胥比)
(長逓教之比之而書之以上聞也)○命鄉論秀士升之司徒曰
選士司徒論選士之秀者而升之學曰俊士升
于司徒者不征于鄉升于學者不征于司徒曰
造士(王制○升之司徒即用為鄉遂之吏所謂民材也其秀者又升之國學)大樂
正論造士之秀者以告于王而升諸司馬曰進
士(此由國學出所謂官材也)○小學在公宫南之左大學在
郊(俱王制○以上皆天子學制此乃言諸侯也)○諸侯歲貢士于天
子(射義○按先儒論學言人人殊不知天子必備五學四郊四與太學而五而太學中又備)
(四學之制不然四學在郊去國三百里周而巡之且于二里而自朝至莫一日能入四學乎諸)
(侯止立時王一代之學賜則有二學三學者然非一國止一學二學也自公宫以及閭巷莫不)
(有學其在天子則虎門之左王子入焉所謂青宫毓德之地也諸侯不敢與天子正同故在公)
(宫南之左其與君之子同入此學者必極一時之選如成王則伯禽吕伋其選也其餘卿大夫)
(之子則其家擇師教之亦謂之塾惟庶民之子乃入二十五家之里塾此謂之小學以教小子)
(者也庶民之子不能有成則十六授田二十五畝為餘夫矣其可教則逓升之入于黨之庠又)
(升入于州之序又升乃入于鄉之校若卿大夫之子由其家塾出即入鄉之校諸侯之國無校)
(則出即入于國之學故曰諸侯之太學在外將出而貢之天子也要其所教亦本國自用者多)
(耳若天子則六鄉六遂其士已多而又有諸侯所貢之士一國學不足以容故四郊先為四國)
(學南之東曰東膠北之東曰東序南之西為瞽宗北之西為虞庠各以其方居之而猶掌于司)
(徒再升乃入成均之學而在國之中故曰天子之太學在内將收天下之賢才而用之也天子)
(之子自虎門之學出即入于此南學之東膠故東序瞽宗上庠皆學士所居而東膠王子居之)
(也然則雖與王子齒而起居微别矣東膠養致仕之老東序養老更之老瞽宗養死事之老虞)
(庠養庶老皆國學也先儒不明小學大學之分以年鄉學國學之分以地鄉學國學皆有大小)
(而以養國老者為大學養庶老者為小學并謂王子八歲即遠至三百里之郊學其謬甚矣)
宫室考卷下
