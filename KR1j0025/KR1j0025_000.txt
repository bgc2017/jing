九經字様小學類二(字書之屬)
提要
(臣)等謹案九經字様一卷唐唐元度撰元度
里籍未詳惟據此書知其開成中官翰林院
待詔考唐㑹要稱太和七年二月敕唐元度
覆定石經字體十二月敕于國子監講論堂
兩廊創立石九經元度字様葢作于是時凡
四百二十一字依倣五經文字為七十六部
前載開成二年八月牒云准太和七年十二
月敕覆九經字體者今所詳覆多依司業張
參五經文字為准諸經之中别有疑闕古今
體異隷變不同如總據説文則古體驚俗若
依近代文字或傳冩乖訛今與校勘官同商
較是非取其適中纂録新加九經字様一卷
請附于五經字様之末盖二書相輔而行當
時即立石壁九經之後明嘉靖乙夘地震二
書同石經並損缺焉近時馬曰璐得宋拓本
而刋之猶屬完善其間轉冩失真及校者意
改往往不免今更依石刻殘碑詳加覆訂各
以案語附之下方五經文字音訓多本陸徳
明經典釋文或注某反或注音某元度時避
言反字無同音字可注者則云某平某上就
四聲之轉以表其音是又二書義例之異云
耳乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
九經字樣原序
臣聞秦焚詩書塞人視聽漢興典籍以廣聰明伏以龜
鳥之文去聖彌逺㸃畫訛變遂失本源今陛下運契黃
虞道崇經籍觀人文以成俗念鳥跡之乖方繇是遂微
臣之上請許於國學創立石經仍令小臣覆定字體謬
當刊校誓盡所知大厯中司業張參掇衆字之謬著為
定體號曰五經文字專典學者實有賴焉臣今參詳頗
有條貫傳寫歲久或失舊規今刪補宂漏一以正之又
於五經文字本部之中採其疑誤舊未載者撰成新加
九經字樣一卷凡七十六部四百卄一文其偏旁上下
本部所無者乃纂為雜辨部以統之若體畫全虧者則
引文以證解於雅言執禮誠媿大儒而辨體觀文式遵
小學其聲韻謹依開元文字避以反言但紐四聲定其
音㫖今條目已舉刊削有成願竭愚衷以資後學當開
成丁巳歲序謹上
九經字樣牒文
右國子監奏得覆定石經字體官翰林待詔朝議郎權
知沔王友上柱國賜緋魚袋唐玄度狀准大和漆年拾
貳月伍日勅覆定九經字體者今所詳覆多依司業張
參五經文字為准其舊字樣歲月將久畫㸃參差傳寫
相承漸致乖誤今並依字書參詳比就正訖諸經之中
别有疑闕舊字樣未載者古今體異隷變不同如總據
説文即古體驚俗若依近代文字或傳寫乖訛今與挍
勘官同商較是非取其適中纂録為新加九經字樣壹
卷或經典相承與字義不同者具引文以注解今刋削
有成請附於五經字樣之末用證紕誤者其字樣謹隨狀
進上謹具如前中書門下牒國子監牒奉勅宜依牒至
准勅故牒開成二年八月十二日牒
工部侍郎平章事陳夷行
中書侍郎平章事李石
門下侍郎平章事李固言
右僕射兼門下侍郎國子祭酒平章事覃
檢校司徒平章事劉(使)
司徒兼中書令(使)
