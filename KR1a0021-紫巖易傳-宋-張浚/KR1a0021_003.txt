紫巖易傳卷三宋張浚撰
上經
䷔(震下離上)
噬嗑亨利用獄
彖曰頤中有物曰噬嗑噬嗑而亨剛柔分動而明雷電
合而章柔得中而上行雖不當位利用獄也
序卦曰物大然後可觀可觀而後有所合臨二陽浸
長得位於上天下觀其德而化之莫不心悅誠服於
是間可除四海之内可合為一家矣噬嗑除間卦間
不除無以興大利動而有明德然後能除閒故噬嗑
以震離二體亨利用獄者何罪主斷非至明者不能
斷不曰刑而曰獄獄必得其情正其罪而後加刑先
王愼刑不敢遽用度夫害之不可不去不得已用之
噬嗑明德在上故利用獄互坎為獄為閒頤中有物
曰噬嗑噬嗑而亨謂何人資物養生物反為害何以
養生剛間之起猶物之為人害天下將不得其生矣
此不蚤圖而優游玩日可哉四以剛居中曰頤中有
物噬而去之則間去而生養之道得矣剛柔分動而
明雷電合而章柔得中而上行雖不當位利用獄也
噬嗑之見於用也剛柔分動而明謂乾五下居初坤
初上居五動而麗明以成其亨震離二象自乾坤剛
柔分得之夫噬嗑本以救否剛柔不分則上下之情
不通否盍為而亨哉雷電合而章雷作之電從之德
威並著其罰行也柔得中而上行謂五主噬嗑何取
於柔中蓋曰君仁而明然後可收除間之功不然門
未及除而天下殘困其害滋大嗚呼噬嗑剛位上下
而又有負坎險在中者誠亦艱難時也非為君者志
動於内德明於外屈巳遜志以孚同心之賢莫克有
濟矣六五以柔得中故雖不當位而利用獄雖然柔
中固可以致亨於噬嗑之時而用獄終非盛德事盛
德者人化之安用獄德非剛中不能有化曰不當位
蓋少貶之辭聖人貴德賤刑抑見於此
象曰雷電噬嗑先王以明罰敕法
使天下格心趨化先王立法本意罰明則善勸惡懼
法於是行刑可措矣雷電之作天下愚夫愚婦莫不
革心易慮惕然知所畏懼先王明罰似之蓋使民欽
畏而莫之敢犯是先王之仁也
初九屨校滅趾无咎象曰屨校滅趾不行也
聖人於噬嗑止惡息過設意甚嚴必欲杜絶於毫釐
方萌之初聖人待天下心一何仁也初剛動在震先
卦體居離火下動而麗惡其跡未著其事未大於此
而懲之止之誠為小人福故无咎噫在上位而臨下
可不熟玩此辭而遏惡於蚤哉一失其制至養成其
禍誰之責歟震為足為草木屨校拘以校而滅其趾
使不得有所行也陽動於下為趾噬嗑初上皆以剛
受刑夫剛用於上則亢用於下則陵刑所必加莫可
解也
六二噬膚滅鼻无咎象曰噬膚滅鼻乘剛也
二得柔中其為噬也易且乘初之剛而以柔在上為
噬膚膚柔脆隂屬言噬之易為力也滅鼻謂剛間屏
息氣不得伸古者五刑用劓示強梗之必除也二柔
中動而麗明其德足以杜絶剛閒而能使小人退聽
於噬嗑時為臣之責塞矣互艮艮山為鼻
六三噬腊肉遇毒小吝无咎象曰遇毒位不當也
六三位不中正以柔履剛厥噬為艱腊肉至堅物九
四互體坎以剛險位三上為腊肉三才德皆不足以
勝四是欲誅強去梗而反為強梗害者惟三志在除
惡故雖有小吝終无咎也嗚呼君子有志於除天下
間務先修其中德哉惟德足以服人心間易去也坎
險為毒九四位剛在坎險中為遇毒
九四噬乾胏得金矢利艱貞吉象曰利艱貞吉未光也
六五噬乾肉得黃金貞厲无咎象曰貞厲无咎得當也
四在卦為間頤中有物曰噬嗑正謂四也然四於爻
位雖處互坎中而卦體得離之明以明德比五是以
爻辭吉金矢黃金以中直之道施諸刑也臣用直君
用中舜臯陶之職分四五本乾位為金坤隂在離中
為黃金離為戈兵為矢黃中也矢直也艱貞貞厲慎
用刑也貞而厲慎之至附骨肉謂之胏肉易於胏所
遇異故其辭異二爻皆離體離日為乾胏乾肉四曰
未光四居離初且人臣必以道德弼君如臯陶之刑
期無刑然後為光五曰得當中以涖刑何往不當也
四五皆有坎險體四艱貞五貞厲戒險也周禮大司
宼以兩造禁民訟入束矢於朝然後聽之以兩劑禁
民獄入鈞金三日乃至於朝然後聽之蓋所以懲不
直不中使知自反以杜絶獄訟之生其象義則取諸
易而易之得金矢得黃金謂得中直之道周官取易
之遺意而用之也
上九何校滅耳凶象曰何校滅耳聰不明也
惡積罪大夫子之訓自非耳目無所聞見不至是也
九處一卦之極離火炎於上震木動於下亢志以動
告之弗入戒之不及凶其自取曰何校滅耳凶夫小
人為不善起自至微惟肆情循欲告戒不聞卒致大
戾悲夫聖人於噬嗑著訓欲後世謹遷善遠罪心無
須臾忽其微以盡力於無過之地云耳互坎在下為
滅耳離麗坎險互見為何校且初上以剛受刑二輔
五以施刑於上下曰滅趾滅鼻滅耳除惡務本之意
也三遇毒志不得行四五以中直噬有仁德存其間
故三爻不曰滅且胏肉用噬有革化之理非若趾若
鼻若耳必刑之去之俾天下竦視知所戒懼兹又懲
勸之一道也
䷕(離下艮上)
賁亨小利有攸往
彖曰賁亨柔來而文剛故亨分剛上而文柔故小利有
攸往天文也文明以止人文也觀乎天文以察時變觀
乎人文以化成天下
致餙聖人不得巳夫子筮得賁卦其色愀然惡夫文
勝質而日趨於禮文之末流也讀禮運書聖人之心
可見矣序卦曰致餙而後亨則盡矣故受之以剥賁
非聖人本心因時之宜有不得不用其餙耳賁何以
亨且利有攸往哉曰聖人彖辭釋之固詳聖人以賁
之亨利直本之天文蓋天道自然其剛柔之相餙亦
出於自然運動四時生成萬物始始終終莫知窮巳
非若人之溺文喪質莫知返焉者惟文明以止則文
不喪質得賁之正而同於天矣柔來而文剛故亨分
剛上而文柔故小利有攸往天文也文明以止人文
也觀乎天文以察時變觀乎人文以化成天下聖人
本致餙之道於天不徒為也夫日月星辰相錯以成
歲時天文之序蓋本於自然若人文則君臣父子夫
婦長幼朋友剛柔之宜上下之分内外之别亦各有
一定不易之理聖人明夫文本於質其質固有其文
因之不可違不可過也違則悖過則逆曰文明以止
人文之化成於下天文之動順於上上下相應其道
通矣柔來文剛謂坤上來居乾中分剛上而文柔謂
乾二復居坤上柔來則剛得中而浸以盛故亨剛上
文柔其利在柔柔利剛往以止其窮故利有攸往剛
大柔小卦辭首曰賁亨小利有攸往見聖人與質不
與文心也嗚呼質宜勝文也尚矣治天下者曷可不
明其止止則化成離下為文明艮上為止艮一變為
賁賁貴止
象曰山下有火賁君子以明庶政无敢折獄
用明於政而不用於獄必使無訟也明而能止故於
獄不敢折不止則必恃明而察察用之且先政教後
刑罰賁餙之道所宜然也離明為庶政互體坎坎險
為獄艮止為无敢折獄夫庶政明而獄訟息君子於
賁不敢折獄汲汲惟庶政之明蓋得其本矣山下有
火山止於上火傅於下其明之著旁燭萬物若庶政
交修治道有光云自非德止於身而明加於下其孰
能體此象哉
初九賁其趾舍車而徒象曰舍車而徒義弗乘也
自修廉隅義不苟從曰賁其趾陽在下為趾互坎為
車二在前有載而行之之意曰車舍車避寵從義不
苟以趨正應得賁之貞不然更為比周求安榮祗危
辱何望於賁餙哉
六二賁其須象曰賁其須與上興也
文本於質質喪文安施聖人著此象後世猶有顛沛
末流者夫須譬文采威儀足以藻餙治具而才德俱
弱不能自立以有為於天下者九三藴乾剛德且變
三有頤體二待以興曰賁其須先王用人先道德後
文藝謂其待人而興不能卓然自立於當世也二自
坤來文乾之剛且位居離中有附麗象而其麗正曰
與上興惟柔中是以得所麗而興苐非剛德其質不
足以自為耳吁不有剛健篤實之君子其何以行於
世而救文勝之弊邪
九三賁如濡如永貞吉象曰永貞之吉終莫之陵也
九三以陽居二隂間有互坎體坎水也濡也上下二
隂柔也小人也其賁也懼或濡之厥正不永則浸浸
焉將相率為不善陵孰大焉君子之於貞不使一日
忘於心用貞守道小人不敢以非義相諛說濡其遠
矣三處離上而獲吉於賁永貞功也三有剛德用能
永貞位不中故先有濡如之憂
六四賁如皤如白馬翰如匪寇㛰媾象曰六四當位疑
也匪寇㛰媾終无尤也
四近臣潔白其德以自守初自下從之猶馬疾馳者
然初四皆未受餙質之美者惟四以柔居柔抱道守
靜義不苟從始以乘剛疑初卒知其同已應之賢以
類同志同道行終可以无尤於賁盛矣互坎居四為
皤如為白馬剛阻為寇且氣之清者為賢賢德以清
潔為木清潔而後利澤及天下孔子曰清明在躬氣
志如神賁之交餙尤惡夫德濁而偽故初四有皤如
白馬象若上九白賁德大成矣艮變巽為皤如初本
乾體乾為金為馬為白馬初與四正應為㛰媾
六五賁于丘園束帛戔戔吝終吉象曰六五之吉有喜
也
為賁餙主非得巖野賢則無以反素樸而復其治安
能免致餙之吝邪以隂處尊位下乘坎險為吝艮為
山為丘園丘園指上九五本坤位坤為帛為衆為束
帛戔戔得賢而治道立喜之大也九五柔中得艮之
止故能屈身禮賢以成離明之治離南方其性喜離
位乎内為有喜
上九白賁无咎象曰白賁无咎上得志也
變文服質惟以身化者能之上九體剛止之德以乾
剛餙坤柔而已不受餙為白賁夫修身至於反樸還
質道德之化文可變也上剛止而明行誠志潔無愧
天人得志於身固巳厚推而大之且將得志於天下
六五之君盡誠禮於束帛之賁蓋知夫文久必弊天
下將受其害得白賁如上者而後風俗可淳治道可
復聖人之意遠矣夫艮其道光明曰白賁
䷖(坤下艮上)
剥不利有攸往
彖曰剥剥也柔變剛也不利有攸往小人長也順而止
之觀象也君子尚消息盈虛天行也
一陽上行為卦皆吉陽窮於上曰剥過中也過中則
乾剛内消小人類進蓋必有背道違理之事矣不剥
奚為剥變乾乾君道也至上君之剛德盡喪徒亢而
巳是以剥夫剥之為剥小人盛也五陽退聽君子道
窮故不利有攸往夫小人用事於時豈曰我小人哉
彼將以是為非以邪為正以君子為小人君子而往
可乎夫致剥者小人而所以致剥則自夫人君之心
人君剛德既喪安逸豫盡聲色溺貨賄然後小人得
以擅事於下曰剥剥也柔變剛也君德盡喪之謂也
雖然時旣剥矣天下必將均被其禍使君子視天下
之禍而莫之恤是豈仁人用心哉君子有順止之道
焉欽修厥德不與力爭以待其復是謂順不然爭不
足而小人為害益大正道淪亡天下安所倚望順而
止之君子之幾也坤艮位上下順止象伯夷避紂居
東海之濱太公避紂居北海之濱蓋得此道伯夷太
公非恝然忘其君而不顧不得巳耳君子尚消息盈
虛謂何君子體中德以法天無先時後時之失是以
於剛能止蓋盛衰相仍天道常理昔箕子遜以避難
為道不為身其後為武王陳洪範聖道益明而利及
天下後世凡以尚消息盈虛而其行合於天也乾五
變為剥曰天行天行言君子之行合乎天云剥五變
而艮在上坤在下為順止以一陽而履五隂陽之剛
終莫能變旋至於復蓋順止之功
象曰山附於地剥上以厚下安宅
有以固結民心剥必復老子曰高以下為基是以聖
人後巳先民裕民以政而措天下於磐石之安蓋人
君儻以厚下為心則身無失德民懷大惠剥有不復
者哉坤為下為厚艮為宅為安山附地為厚
初六剥牀以足蔑貞凶象曰剝牀以足以滅下也六二
剥牀以辨蔑貞凶象曰剥牀以辨未有與也
民困則國危為上者何以安處甚哉小人進用於時
上下不得安枕矣人君甘於順從而終莫之悟曾不
念夫危難之及其身惜哉剥自乾變至四皆有巽體
巽木坤地承之為牀足辨膚以近身次第取象初曰
以滅下剥始於民也民國之元氣安可剥二曰未有
與陽德方消孰與敵應陽復終有止而正之者矣蔑
貞云者君子之道方消而貞道不復明於天下是可
為痛心疾首也
六三剥之无咎象曰剥之无咎失上下也
一念從正凶可消也三居四隂中捨上下隂而惟剛
陽之應是捨惡從善去小人從君子巳雖小人志應
君子且不為君子害剛動上行三與有力惟三以隂
履陽内有剛德志應上九特立獨行不牽衆隂於剥
无咎吁非六三則一陽不獲安於上將無以復君子
之與小人詎可一槩論哉幡然從正斯受之矣
六四剥牀以膚凶象曰剥牀以膚切近災也
嗟乎小人用必以利為本好利之說行毒淪肌膚大
學曰與其有聚歛之臣寧有盜臣近體為膚四比五
曰剥牀以膚剥至膚身益不安矣自天子及庶人將
悉被其害君人者惑小人一時順說不知為身害若
此重可歎也四重隂位不中而近君小人之雄者歟
六五貫魚以宫人寵无不利象曰以宫人寵終无尤也
小人可盡去乎曰待小人有權有化東漢李唐之季
可鑑矣惟我太祖收諸鎮節度俾列第京師得易
旨五居艮止中靜而有常厥德不愆且上比剛德之
賢其勢足以制小人發貫魚義小人自下而上均被
其寵任不付以天下事利及其身害不加於天下其
規模洪遠矣羣隂為魚剥自初變乾至四皆有巽體
巽以行權六五優為之巽居已五臨之為貫魚坤為
宫人
上九碩果不食君子得輿小人剥廬象曰君子得輿民
所載也小人剥廬終不可用也
隂道既極君子將復君子小人之分於是辨聖人故
立象以為天下後世戒上九以剛在上若果碩大不
食培之復生譬君子有生生之德民賴以生養君子
得時厚載之功著矣曰君子得輿坤為輿若小人殘
虐不仁小人在上位則賊賢害民播惡於衆空人之
國矣詩曰小東大東杼軸其空剥廬也一陽在上為
碩果艮止為不食衆隂戴陽陽復從而載之為得輿
陽以庇物隂反剥之為剥廬剥廬謂雖逆旅託宿之
地不得有一日而安之也艮為廬序卦曰物不可以
終盡剥窮上反下故受之以復蓋天地剛陽之氣隂
不能以盡消譬夫正道未嘗一日不在天下是以自
古大亂之後必有君子扶持振起之人主之心復於
道則君子以類進剥可弭矣雖然剥必有復天也而
所以致復則在人故用君子則有生物而載之之功
若輿之能載用小人則害物而天下各不得其所安
人君亦將無所寄其身於上若人之有廬而剥之也
後之為君者不欲復則巳如欲復其求所以復於道
而慎用君子哉不然剥喪而不復興起大可畏也
䷗(震下坤上)
復亨出入无疾朋來无咎反復其道七日來復利有攸
往
彖曰復亨剛反動而以順行是以出入无疾朋來无咎
反復其道七日來復天行也利有攸往剛長也復其見
天地之心乎
剛德内復順理而行其道不撓故亨譬之身元氣潛
復邪不能勝夫元氣道之一也道以一行隂莫之寇
曰出入无疾且復必自心始君心剛復動以正順則
公正之道闢私邪之路塞君子獲用小人退聽國以
尊安何疾之有人君勉夫所以復其心哉朋來无咎
乾陽來復也一氣既復陽以類升曰朋來朋來以貞
功利日興咎其至乎反復其道謂陽動於下復乾之
一乾道也來復必七日天地之數七則中中則復自
午至子剛來而復乾道日亨曰七日來復君子進而
有為此為其時故利有攸往七日稱日蓋取六甲之
日剛反動而以順行是以出入无疾朋來无咎反復
其道七日來復此申言復之所以復也剛自剥反以
震動趨坤順其行有漸曰順行夫五陽進而後用決
君子之於復固自有坎第哉惟其行也順是以出入
无疾朋來无咎也稽之天道驗之人事理莫不然反
復其道七日來復天行也聖人勉示後世之君使法
天而知所復也自一隂生於姤歴六位以至坤隂道
極矣而天之剛健其行不息卒能消隂而復於陽故
人君惟法天不息以復於道然後能有復復非易事
也君心之剛旣復則君子之道合小人之惡著君子
利往而剛長於内生物之功大矣復其見天地之心
乎乎非疑辭天地貴生貴仁貴陽貴君子天地无心
以天下萬物心為心凡天下萬物所甚喜而愛之欲
之者天地之心也夫肅殺於秋冬而萬物敷生於春
生生之功於是不窮原天地本心生而巳仁而巳貴
陽貴君子而巳聖人出而以生物為巳心亦天地心
也聖人貴復復而後生物之心起復其大哉君心既
復天人順之
象曰雷在地中復先王以至日閉關商旅不行后不省
方
陽動於下其動本靜而發生之功從此出先王體之
用道之靜以俟陽復固陽氣止行旅安居淵默賞罰
未加謹其復也先王謹復其動也仁夫閉關以助天
地之氣止商旅以杜欲利之心不省方以養其中復
之功大矣羣隂在震上為商旅坤在外為后不省方
嗚呼自古先王之有復於道者必以仁義為先利為
後閉關商旅不行後利之義也夫利心一生其靜撓
矣動孰為而中於理哉
初九不遠復无祗悔元吉象曰不遠之復以修身也
復自心始而用之於家於國於天下故復諸爻皆取
義於身不遠復謂何一念之非隨知所復復覺也明
也仁也身修若此何抵於悔復具天地生物之德初
九為一陽主其用至大聖人立爻辭獨曰不遠復謂
修之一身其義足以配天地生物之德也修身之道
大矣哉夫顔子有王佐才孔子繫辭以顔子配復初
許之深也乾初為元君子修身仁及天下為元吉
六二休復吉象曰休復之吉以下仁也
初以一陽動於下為仁下仁而善日長偽日消心休
然與仁為一曰休復且援賢而進之無蔽賢心卒之
德孚於上而天下被其仁休復之功也故吉書曰其
心休休焉其如有容六二之謂吉二得柔中用能屈
巳下初
六三頻復厲无咎象曰頻復之厲義无咎也
遠初貴勉動極為頻頻危道也動極而復非誠莫反
厲而勉之可以補過可以事上故无咎隂過中故厲
而後无咎水厓曰頻
六四中行獨復象曰中行獨復以從道也
自拔於羣隂中從道不從衆曰行獨復初四正應四
從初為獨復且隂靜而中知所決擇惟道之從大臣
事業自是興矣復四不言吉謂何夫獨復以從道其
事業未大於天下也而吉在其中矣
六五敦復无悔象曰敦復无悔中以自考也
法坤靜厚而自養以中曰敦復記曰致中和天地位
焉萬物育焉此敦復事堯舜性之用此耳且中者性
之未發也用功於中誠一不貳與天地參其无悔也
心同天地施之天下仁德甚大亦五以坤中履震之
剛體中德而不息是以能敦復也
上六迷復凶有災眚用行師終有大敗以其國君凶至
于十年不克征象曰迷復之凶反君道也
遠性故迷迷則失德而獲罪於天下德失於内兵動
於外理必然也秦皇漢武之事可考矣隂極為迷為
災眚初升二為師羣隂為大敗五隂數為十年且君
道在明於復而迷則性之靜者日以失情之動者日
以肆性失情肆志意昏矣君道旣反師敗是宜謙六
五曰利用侵伐上六曰利用行師聖人用謙道德必
充仁義必修人才必得政事必舉是以有侵伐行師
之利若迷復則失其常性好大喜動其動必敗孟子
曰征之為言正也各欲正巳而巳矣焉用戰迷復而
行師可乎哉
䷘(震下乾上)
无妄元亨利貞其匪正有眚不利有攸往
彖曰无妄剛自外來而為主於内動而健剛中而應大
亨以正天之命也其匪正有眚不利有攸往无妄之往
何之矣天命不祐行矣哉
聖人剛德復於内則人偽去天理得其道上信於天
下信於人序卦曰復則不妄卦體上乾下震乾剛自
遯來止隂之妄而為主於内有人君動而承天之義
大象天下雷行宇宙之間均被發生天以誠動物以
誠應厥亨斯大无妄之亨利在貞不然則上逆於天
而下拂於人故有眚為人害且為巳害眚也乾上為
不利有攸往逆天者天惡之何以往无妄剛自外來
而為主於内動而健剛中而應大亨以正天之命也
申言无妄之所以為无妄也剛自外來指初初在遯
位居乾上剛來於外動實自天天命自然其行匪妄
動而健二體動於下而健於上至誠之道不息也剛
中而應指五五有乾健震動之德又以剛中應二誠
信道著賢者從之亨大以正惟貞則德合於天而天
所眷佑曰天命天命與貞非智力能為也卦自巽變
為天命嗚呼人君欲有為於天下勉剛健之德應柔
中之賢亹亹孜孜誠心在是斯可以奉天命而得其
貞矣非克己之君孰能與此哉其匪正有眚不利有
攸往无妄之往何之矣天命不祐行矣哉戒妄也堯
舜禹湯文武躬至誠之道以惠利天下貞也若无妄
之往動不以貞重違天心為生民害其何以自全於
世卦上乾下震乾天也震動也夫有為有行於世若
天臨之何眚之復得矣
象曰天下雷行物與无妄先王以茂對時育萬物
天動以誠萬物敷生不失其信先王修胷中之誠止
詐偽復敦朴惟公惟正稽順天道而天下萬物率蒙
其休利對時育物仁政以行茂不一之辭且夫春陽
用事雷動於下而行於上蟄者奮萌者達有生之類
莫不恐懼知畏復其誠一之性於此時先王法之化
育萬物一本於誠用能安之治之無水旱疾疫之災
無兵革寇盜之變薄海内外各得其生仁之所及大
矣記曰致中和天地位焉萬物育焉又曰誠者物之
終始不誠無物蓋天下之亂常生於利心害之事起
於至微而患成於至大先王兢兢欽畏順天下之自
然而因以治之朝夕於大公至正之道是以天下萬
物均得其生也月令蓋祖述先王對時育物之意而
先王之仁政一出於誠不獨拘拘然舉行其典文而
巳
初九无妄往吉象曰无妄之往得志也
德修而動以誠是以得志於无妄語曰言忠信行篤
敬雖蠻貊之邦行矣夫至誠者天猶與之况人乎君
子有為於天下心之純一上合於天誠信所格以君
則合以民則化志必得矣初以震剛應乾四得動應
之貞故往吉
六二不耕穫不菑畬則利有攸往象曰不耕穫未富也
二履隂在震動中順承續終事業迺立其戒臣之妄
為邪夫君以誠唱臣以誠應君臣相須而後生物之
功著先事擅為拂理逆常誰其孚聽且巳以妄動而
欲求合於无妄之主難矣在震動中初陽先之為不
耕穫不菑畬隂虛為未富柔得中為利往若夫剛德
若伊周臣以道正君心則不獨順承續終而止耳二
未富聖人姑責以臣道之常邪
六三无妄之災或繫之牛行人之得邑人之災象曰行
人得牛邑人災也
无妄之災災非其災也三以隂處陽其位過中且位
在震動上當无妄而志動於内欲得之心未息也无
故而得得之順且易曰或繫之牛行人之得得已過
也邑人之災謂内受其災譬諸竊虛利受實害是為
妄之大者可不戒哉震上為行人震自坤索為邑人
訟六二歸而逋其邑人邑内之辭惟所得巳去而失
則實受之故災夫君子之仕也不幸有望外之福而
非所當得必以正處不然遺身名害無窮矣雜卦曰
无妄災也以無故得之也變坤互巽為牛无妄三大
畜四皆曰牛震為大塗牛信順易致物且貪得心生
信順失矣
九四可貞无咎象曰可貞无咎固有之也
居乾健初貞所固有惟變巽成位以剛履柔不可不
戒故曰可貞且四以乾剛居互艮上艮止也剛止則
妄息而貞咎何自來吁履高位於无妄必欲功名全
終始莫大夫貞中貞之道可以格天四居乾位有格
天之實於其貞也若固有之矣
九五无妄之疾勿藥有喜象曰无妄之藥不可試也
无妄之疾疾非其疾也九五履乾中動得其正至誠
之心巳孚於物而猶有頑不率化者為无妄之疾舜
征有苗退修德化苗民率服此其象邪且治天下有
意外患當反求諸身求之身則吾之誠心益者鮮有
不格譬之人元氣既正疾其自己恃藥攻疾疾未除
而害生况嘗試之藥為害滋大歟二五正應三四閒
之為疾以中獲應為有喜互兌為喜蓋中則誠積守
身動合於道君臣相應以中何疾不除也
上九无妄行有眚无攸利象曰无妄之行窮之災也
陽極而亢不知正守是謂妄行將獲罪於天人故有
眚居大業者誠為貴誠故不息而貞用能永保厥終
上九位在乾上震動居下亢以動也亢動必妄是將
快心循欲而極意於其所不可為德失於身害加於
天下矣眚固有之往何利也
䷙(乾下艮上)
大畜利貞不家食吉利涉大川
彖曰大畜剛健篤實輝光日新其德剛上而尚賢能止
健大正也不家食吉養賢也利涉大川應乎天也
德不畜何以辨天下之賢賢不辨何以畜大畜以畜
德為貞乾剛止乎内畜德之大者也畜德而後可畜
賢野無遺賢曰不家食得賢何難不濟曰利涉大川
變艮有坎體乾健乘之為利涉羣陽在下為賢乾為
天艮止之天下剛德之賢畢畜是為大畜賢畜而天
下受畜矣大畜剛健篤實輝光日新其德此聖人靜
止法天之學夫剛德吾性所固有非靜止不撓則剛
德有時而喪篤實輝光何自而生惟剛德内畜輔之
以健誠於是充業於是著德之日新孰禦也哉乾天
為剛健乾金為篤實為輝光互震震動於内為日新
剛上而尚賢謂何大壯一陽上升為大畜而上九以
剛在上六五秉盛德以承之是為尚賢孟子曰舜尚
見帝尚云者尊之之義也尚賢而巳下之使剛賢在
上衆才畢止可以化天下而内之治君道莫急乎此
商高宗恭默思道夢寐求賢得傅說置諸左右而說
為旁招俊乂列之庶位尚賢止健高宗得之矣不家
食吉養賢也言聖人養賢以及民若天之付六子以
生成萬物之功其道博其功大養賢之道不一二而
足必欲其無遺於天下而聖人之心庶幾其無慊焉
利涉大川應乎天也用賢則難濟而可以上當天心
也賢者民所歸天所與非賢無以濟天下而承天之
休曰應乎天嗚呼賢者之有益於人之國也大矣為
天下君誠能畜德以畜賢畜賢以畜天下天下其有
不治哉
象曰天在山中大畜君子以多識前言往行以畜其德
天博以大山止而崇多識若天德其崇矣羣賢並畜
相與考言行於先王而心志益明聞見益廣德於是
日崇互體震兌震動兌說為言行傅說告高宗曰學
于古訓乃有獲貴多識也
初九有厲利巳象曰有厲利巳不犯災也
大畜初曰有厲漸初曰小子厲進難事也慮之當蚤
初應四四隂位其德未同未同強合何以畜利巳謂
止其行君子止其行而不止其道初在乾下乾固不
息惟艮體在上四為之應所慮在巳四近乾為天災
曰災无妄之三亦曰災非四為巳災未信而進有犯
災之道也
九二輿說輹象曰輿說輹終无尤也
才剛德健而又得位得中君子進可也大畜九二乃
有輿說輹象何邪蓋止以畜德義不苟行君子之中
也君子有載物厚德肯漠然忘意天下哉謂畜之不
深其行也近且輓而後行功利及物是以起說輹之
義使三賢於巳上已位在三下不求之三以同應於
上而欲果於有行以自通於五是不度才德大小何
如先羣賢以幸用也尤其免哉乾為馬處乾中為輿
互兌兌毁折為說輹
九三良馬逐利艱貞曰閑輿衛利有攸往象曰利有攸
往上合志也
良馬乾象三居下卦先援二陽而進之上二陽從之
曰良馬逐大畜至三羣賢道通矣猶以艱貞為利閑
輿衛為戒君子之進肯易邪有其德有其朋君子常
若曰恐吾德不勝任故艱枉道求合君子不為也故
貞艱貞則順天而惠利及天下故利輿以載物在上
者賴以衛身焉閑習也才德備具雖進而不忘自閑
君子誠身之道也往而獲應志合道行必矣嗚呼士
君子以進為榮而不知進之難大畜初利巳二說輹
至三德業巳隆二陽從類君子於是可有為矣曰利
艱貞曰閑輿衛兢兢勉勉懼或失之君子以天下治
亂為己責以生民為己命以身進道不行為巳恥其
用心剛健不忘自治上與天一可為後世法也三位
有互震體艮山在前其動也艱為利艱貞變三有坤
體坤衆為輿為衛與上同德往必志合為利往
六四童牛之牿元吉象曰六四元吉有喜也
艮三索坤得之四居艮下為童牛艮止為牿童牛私
欲不行其性至順牿所以止逸且君臣之美莫大乎
私欲不行臣無私欲而履順事上又重以禮義法度
之防若童牛施牿然必正必公必能下賢而進之君
畜道成矣書曰如一个臣斷斷猗無他技其心休休
焉其如有容人之有技若巳有之人之彥聖其心好
之不啻如自其口出是能容之以保我子孫黎民人
臣病夫私欲之勝内不知順外不知防矜智能安&KR0945;
嫉竊位蔽賢以亂人之國大畜羣剛並進四以至隂
順止乾上其氣象温厚德靜有常可思見風采故能
畜賢以畜君畜君以畜民終使天下俱止為至善其
為元吉也至矣夫
六五豶豕之牙吉象曰六五之吉有慶也
大畜六五有靜止中德卦體位在乾上乾為剛健為
高明五藴剛明之德於内而用之以靜止是以獲畜
賢之慶久之天下莫不懷畏其德豕北方物智屬有
蹢躅之操豶豕則躁去欲息而不得行譬人君沉潛
其剛而黜其聰明且復誠一之性以止於至靜之地
無失德無過舉剛賢樂歸天下内外孰不懷畏而服
從也蓋人君内有乾德而靜止於上羣賢應之以輔
成其德天下相率而化為禮義惟恐不及姦宄寇攘
何自而生畜道始大故吉大畜畜賢卦五在君位四
實同德而象皆取私欲不行嗚呼欲之為害大矣自
天子至公卿大夫士庶人以欲喪身亡家失國若出
一轍蓋私欲生則志意昏志意昏則讒佞進讒佞進
則賢者遠害不肯止故夫君臣所以自畜者莫過夫
力去私欲而畜賢畜天下之道悉本此四曰有喜五
曰有慶喜在已喜夫得賢而道行也慶及天下天下
受惠其效大矣互兌為喜五在互兌上為慶坎為豕
陽止於上為艮為豶豕艮山為牙堯之為君蕩蕩民
無能名舜之為君巍巍有天下而不與禹稷禼臯陶
伯夷䕫龍之徒相與吁咈都俞一堂之上而中國夷
狄罔不率化德威之格也堯舜惟蕩蕩巍巍無欲於
巳是以能畜賢以畜天下堯舜其盛矣乎
上九何天之衢亨象曰何天之衢道大行也
羣賢並進無所滯礙治其立功其成致之自人與之
自天曰天衢互震震大塗為衢剛在上為何何謂勝
其任大畜二陽從九三應上上九有剛止之德堯之
舜舜之禹也堯無為畜賢之任付舜舜無為畜賢之
任付禹堯舜垂衣裳而治以有舜禹為之輔耳然則
三陽上所畜也上五所畜也五之能畜上有六四同
德之臣相與畜德賢為是畜健為是止故曰大畜以
畜德為貞也
䷚(震下艮上)
頥貞吉觀頤自求口實
彖曰頥貞吉養正則吉也觀頥觀其所養也自求口實
觀其自養也天地養萬物聖人養賢以及萬民頤之時
大矣哉
頤以道德仁義之養為貞率是道也天下蒙福孟子
有養小體大體之論卒篇曰飲食之人則人賤之矣
謂其養小以失大也嗚呼自天子至庶人莫不以養
小體而害其身害其家害其天下故頥以養貞吉也
頤何取於觀乎君子之養外觀於人而取諸人以為
楷式及其終也將使天下均被其惠養存心博大不
徒觀也卦自巽變頥肖離離巽皆有觀象觀頤蓋觀
所養考其正否且將取其正者而推之以養天下自
求口實反求諸巳也夫人之養身邪正善惡惟我所
擇若飲食之於人或利或害率其自足是安可不慎
歟君子不以其道得之富貴不處貧賤不去無終食
之間違仁凡此皆自求之正者也禹菲飲食舜飯糗
茹草文王不遑暇食夫子之飯疏食飲水聖人之養
在道而不在物故不急急於小體之求而光明盛大
之德千萬世有不得而掩者自養之道聖人其盡之
且顔子陋巷簞瓢一夫耳聖人直以王佐推許誠以
養天下之道自一身起顔子之學足以知其正惠利
自此出矣天地養萬物聖人養賢以及萬民言頥以
養民為大天地無為其養萬物也付之六子聖人儲
精神一堂之上而天下均被其養蓋得夫養賢之道
賢養而道德益充政治益盛天下四海之大莫不均
被其澤然聖人養賢蓋將正巳而又有以正天下不
特使之家給人足而巳方將以中養不中以才養不
才禮義之化洋洋宇宙養賢及民其道甚大頤在卦
氣為十一月頤本坤體乾陽來交生養之德自頤啟
之其時義大二陽位上下為天地羣隂居中為萬物
為萬民坤隂為賢艮陽在上為聖人
象曰山下有雷頥君子以慎言語節飲食
天下為口腹害為身害不出言語飲食二事於動知
止其害乃除言語之慎而發諸號令無不慎飲食之
節而施諸政事無不節君子用頥其道大矣夫夫言
語飲食至微於微知所慎節則自一身以至天下莫
不皆得其養微其貴哉頥象以上止下動成天地生
養萬物之功於是乎出君子慎言語節飲食非徒為
一已養蓋將法天地以養天下兹蓋聖人立象之旨
初九舍爾靈龜觀我朵頥凶象曰觀我朵頥亦不足貴
也
龜北方物求之於身一陽所舍精神之本也初震體
以陽處卦下務動而不求之靜舍正養事外慕口腹
之欲一生其害將自身以及於天下語曰士志於道
恥惡衣惡食未足與議蓋惡衣食之恥充而不巳害
加百姓聖人示後世學者養身要處以靈龜為喻使
知止其動復其性庶幾不從事口腹間而養及於天
下也陽止坤下為靈龜四隂在前為朵頥
六二顛頥拂經于丘頥征凶象曰六二征凶行失類也
二雖得中而以隂履隂位在三隂下蓋識暗而智不
明者下比初以求養曰顛頥夫五為二正應五之弗
從而欲因初以親麗於上以隂附陽乖其本性是逆
亂天常捨中正而求為不中不正之養也道違天人
其行也凶且六五以柔中處君位我之類也類而失
之是失之君失之中正其求養也顛倒拂亂己德喪
何所逃罪於天地哉丘指上艮山為丘
六三拂頥貞凶十年勿用无攸利象曰十年勿用道大
悖也
隂居動極失靜養之常且躁動貪得不知止極以是
為養將身之不能保豈不拂哉貞凶凶其貞也上以
剛德處艮先上止三動其道大悖震艮反也十年坤
數
六四顛頥吉虎視耽耽其欲逐逐无咎象曰顛頥之吉
上施光也
四初正應資初之剛以養成其德曰顛頥吉虎隂屬
其視靜以正大臣沉毅象其欲逐逐強為善而不肯
宿留之義有是二德而以初之施巳者施上可致文
明之治矣又何咎艮寅為虎互坤亦為虎位居震上
互體又震為逐逐艮止為光夫四以柔順之質資初
之剛以大其養厥施用光蓋大臣而能資養於剛德
之賢其自養必正其惠養必博道可以上施於君業
可以光大於後理必然也不亦美哉
六五拂經居貞吉不可涉大川象曰居貞之吉順以從
上也
頤六五君道之變也資上以養曰拂經柔順用中進
修其德曰居貞不正則權移居貞乃吉不可涉大川
謂何濟大難者必以剛五以柔資養於上何大川之
可涉也處艮止中震動在内有動而修德之象為居
貞互坤在中為川
上九由頥厲吉利涉大川象曰由頥厲吉大有慶也
處伊周之任不敢不厲衆隂資以養曰由頥靜養既
正動无不利正靜者德日隆是以天下莫不由之而
養厲吉謂何君子之恭也上九體剛止至德其德足
以得賢得民而天下皆蒙其養皆自厲中來為吉莫
大坤為川四隂歸之為有慶夫四隂歸之是率土之
心皆歸之也以剛德止於上下有互坤涉无不利為
利涉大川
䷛(巽下兌上)
大過棟橈利有攸往亨
彖曰大過大者過也棟橈本末弱也剛過而中巽而說
行利有攸往乃亨大過之時大矣哉
周公遭變孔子轍環勢不得但已故大過以攸往亨
下巽外卦互體亦巽為棟橈輔相非人上而君下而
民弱不可支若大厦之顛危云夫國所恃為國者材
也材不勝任國危奈何非剛德君子奮不顧身往而
求濟何以救民於塗炭哉遯二隂位上下為大過蓋
小人不克負荷君子過以救之之象夫小人用事於
内外導君說豫以上弱其君竭民之財以下弱其民
君說於上民怨於下國若綴旒斯可憂矣兌上為君
說巽下反兌為民怨剛過而中巽而說行利有攸往
乃亨君子扶危持顛之道也剛中故能立天下事巽
說故能得天下心剛中巽說奚往不亨四陽同德二
五得中曰剛過而中巽為仁仁以說行曰巽而說行
用利往於大過時東漢之季剛過有餘巽說不足事
窮勢激卒肇大亂其事可鑑雖然剛過何以中曰剛
過自有中也順天理合人心中也剛中而濟以巽說
其亨固宜大過十月卦位在亥且坤隂交乾變乾陽
於上下乾剛之德特立其中可過以濟乾君子之道
也故夫人君居大過時莫急乎任用剛德之臣而剛
德貴中又不可不深察默辨剛過不中若九三之棟
橈非獨為君子羞利害在天下甚大也噫以大過之
世而四陽居中何世無剛德之賢惟人君樂順從安
怠豫不以拯天下生民之命為心剛者遠矣可不念
乎
象曰澤滅木大過君子以獨立不懼遯世无悶
澤滅木君子蒙難仁德不敷象也君子剛毅不為危
難變守易心獨立不懼有大過之才遯世无悶有大
過之志木掩於澤為木者常自若獨立也木困於水
不得敷生且一陽掩之遯世也伊尹周公孔子則然
伊周孔子以天下為巳任且度吾才德足辦之履正
待時何懼何悶陽過為不懼兌上為不悶序卦曰頥
者養也不養則不可動故受之以大過考大過之象
非養之有素其能至於是雖然大過利往何取於遯
世豈不曰行藏有道用舍在時苟志在必行以遯為
悶是知有人而不知有天違正逆理何以能濟易之
為訓備矣
初六藉用白茅无咎象曰藉用白茅柔在下也
君子大有為於天下蓋必先之以禮而又重以潔白
之德禮行德立可通神明然後人心化服事業以著
且列牲牢陳簠簋以薦鬼神以奉祭祀君子蓋將以
行禮也而又藉之以茅禮行德稱誠文兩盡兢兢之
慎不敢寧忽鬼神其有不亨哉用斯術於大過之世
孰為而不中理又何咎也初處巽下為茅
九二枯楊生稊老夫得其女妻无不利象曰老夫女妻
過以相與也
英才遇合而後化育之功成隂陽氣數相得方生生
而不窮曰枯楊生稊二巽位中上有互兌兌少女為
枯楊為稊蓋人臣排大難建大功為國家生民計非
得天下英才與之共事則無以立國之本存國之亡
復民之生二五君臣皆取象枯楊聖人意直謂在大
過時必得如二之臣援初六英才而進之始可有為
於大過若五華而不實无益於國用之適為大過醜
為九五訓戒甚嚴也
九三棟橈凶象曰棟橈之凶不可以有輔也
三居巽上巽隂木其位剛過外強中弱任重必折惟
履中者足以輔蓋履中則衆賢歸之而輔上之道得
矣且匠者營室先惟棟木之求必視其材之大小質
之堅弱中之虛實晝參夜度謀而取焉有天下而任
大臣以社稷生民寄如何而有愧夫匠者營室之心
哉夫剛而不中行必不堅志必不實材必不可以任
大觀夫棟橈而大厦以傾柄臣如之國家危矣可不
慎邪大過雖以剛為主而剛德貴中九三承二陽本
輕而末重剛過於外者也九四履二陽木重而末輕
剛積於中者也且三處巽上一陽一隂在其下小人
雜進輔之者弱不橈奚為四處互乾中剛健得中二
陽從之是以棟隆而異乎三之橈也
九四棟隆吉有他吝象曰棟隆之吉不橈乎下也
大臣剛健而中賢材協從乃能任重九四以陽履隂
沉潛其剛位益高德益崇謙益大有大臣剛健謙中
之度而居互乾中才德勝其任衆陽輔之用以立事
為棟隆為不橈乎下有他謂應初隂為小人係應於
初則賢者遠不肖者用進賢之路塞矣何以辦天下
大事故曰有他吝云
九五枯楊生華老婦得其士夫无咎无譽象曰枯楊生
華何可久也老婦士夫亦可醜也
楊隂木之柔者而悴其本榮其末生理窮矣譬夫餙
文采守故常以自得於君而内无生物剛德何補於
大過邪婦謂上二五正互各有巽體為枯楊下反兌
為无譽隂在下為稊在上為華夫九五剛中得臣可
醜若是蓋位在兌中其志或安夫燕逸而中材之臣
得以偷合苟容也處大過之時其慎此哉然則五何
為无咎謂其以剛中居位无妄動之咎耳要之日復
一日浸以陵遲是亦烏能長有其國家乎可醜之戒
厥訓甚明也
上六過涉滅頂凶无咎象曰過涉之凶不可咎也
夫子歴聘天下而耦耕之徒非之懼凶也是盍足以
知聖人心周公遭變箕子奴龍逄比干死聖賢終不
以凶而易其仁得仁奚咎彼荷蕢者自謂深厲淺揭
不及於難為君子至德其於利澤天下之志蓋蔑如
也兹豈天地之心聖賢之仁乎澤在木上為過涉為
滅頂
䷜(坎下坎上)
習坎有孚維心亨行有尚
彖曰習坎重險也水流而不盈行險而不失其信維心
亨乃以剛中也行有尚往有功也天險不可升也地險
山川丘陵也王公設險以守其國險之時用大矣哉
八卦坎獨曰習習安行不息之稱習坎險可出矣夫
陽陷於隂非出險則生物之功無自興曰習坎聖人
不與陽之陷且欲在險者勉進中德求以出險也陽
中為有孚為心亨夫心以剛中亨剛中則與道為一
視生死窮通猶之旦暮也是以能欽修厥德而不怵
迫於險難之變時至道行惠澤必加人矣習坎重險
也水流而不盈行險而不失其信維心亨乃以剛中
也行有尚往有功也習坎何以謂之重險在人内之
心外之身流而顛沛於邪惡重險也在國則敵國外
患與夫姦宄之竊作於中皆重險義惟剛中德修且
行以不息然後險可出焉水流而不盈行險而不失
其信坎之有孚者在此水在山習習不止終有利物
之功人之居險兢業常若不足去不善而勉為善以
大其中德則天下信之孰險不濟曰行有尚自坎而
震陽動生物曰往有功天險不可升也地險山川丘
陵也王公設險以守其國王公如之何而設險邪隆
道德以象天立禮樂刑政以象地王公設險如是天
地之險本於自然聖人法之雖曰設險其險夷矣乾
坤相交為天地互艮震為山川丘陵坎以用中為大
曰坎之時用大
象曰水洊至習坎君子以常德行習教事
德行有常厥教始行詩美宣王有常德以立武事蓋
濟險莫大於教化禮樂刑政均教事也君子持不息
之心内誠其身外勤其教出險之功可期以日坎水
為德行為教事洊至為常為習
初六習坎入于坎窞凶象曰習坎入坎失道凶也
隂居重坎下迷不知復以習於惡故凶失正道也傳
曰小人行險以徼倖初六之謂
九二坎有險求小得象曰求小得未出中也
居二隂中曰有險以身則私心以國則小人均曰險
隂蔽陽也學問未躋於聖賢事業未大於國家利澤
未加於天下皆九二求小得義豈以其中未足以上
行而下施邪坎二五俱有剛中德而隂蔽之聖人曰
未出中曰中未大蓋將勉坎君臣俾益進厥德以行
其中於天下若坤六二得臣道之正道行於上下莫
阻之者聖人繫以辭云直方大不習无不利則非特
小有得而巳
六三來之坎坎險且枕入于坎窞勿用象曰來之坎坎
終无功也
六三位内卦上互體有震動艮止體蓋小人才險不
度德量力欲有為於坎險者曰來之坎坎惟三不務
修德易行於險安之曰險且枕枕安也艮止為枕入
于坎窞謂顛沛末流不可與語出險功也嗚呼小人
小有才中懷至險而用以隂柔外若君子然跡其徇
私挾數專志利巳動无非險人君不可不辨曰勿用
深疾之之辭上有重坎為入于坎窞
六四罇酒簋貳用缶納約自牖終无咎象曰罇酒簋貳
剛柔際也
艱難之時君臣相與貴應貴誠貴質貴通以至誠質
實之道自通於君且因君心之明而感入之其事易
為力君臣心同險難以濟咎必終免大臣事業盡是
美哉漢留侯用坎之四觀夫絶棧之請據鞍之對借
箸之决躡足之幾偶語之警布越之封四隱之來莫
不因君心之明徐感悟之留侯誠且聞道漢祖深知
信之恃為腹心得剛柔交際之義向使剛柔不際道
何以通邪卦體二隂一陽為罇簋三四以隂虛居中
坎水承之為缶隂虛為牖互艮止艮手為納約納之
於中道曰約雖然約之用大矣傅說告高宗曰學于
古訓有獲曰后從諫則聖納約之大者若漢留侯因
險難以導君之明在坎一時事耳
九五坎不盈祗旣平无咎象曰坎不盈中未大也
出險之君務剛健以充厥德中德不大何以化何以
格何以利九五以剛中為險主執德之常僅能免咎
中未大耳然則人君處艱難時日新之功詎可忽哉
書曰德日新萬邦惟懷凡以德盛於内惠利及之天
下歸心也九五得位得中而隂猶蔽之曰坎不盈祗
旣平无咎諸卦坎在上往往獲吉惟屯九五屯其膏
聖人釋之曰施未光坎九五曰坎不盈聖人釋之曰
中未大蓋方天下有事時而欲興其利除其患非汲
汲皇皇益大厥德无以克濟聖人為後世之勸者至
矣
上六係用徽纆寘于叢棘三歲不得凶象曰上六失道
凶三歲也
水逆行謂之洚水上處重險之極失道彌甚是懷險
而入於刑者坎北方其色黑為弓輪於木為堅多心
故有徽纆叢棘象歴三爻復歸於坎為三歲不得
䷝(離下離上)
離利貞亨畜牝牛吉
彖曰離麗也日月麗乎天百榖草木麗乎土重明以麗
乎正乃化成天下柔麗乎中正故亨是以畜牝牛吉也
二則麗麗戒在不貞隂中麗剛養之以貞也惟貞故
上下順說而亨坤二五來居乾中曰牝牛二陽畜之
曰畜牝牛中順之德積於中出而交物物莫不服從
其中正而事功以建是以吉離麗也日月麗乎天百
榖草木麗乎土重明以麗乎正乃化成天下何謂也
天地麗於道日月之運百榖草木之生麗於天地聖
人中天地以有為貴在麗正孰為正中道也其確然
至當不可易之理與天地並順則吉違則凶聖人何
為而麗正蓋有重明之功焉明本於性因而重之緝
熙光明之學也學則正正則明明則化成蓋君為善
天下孰與為不善化盍為而不成也或曰重明謂上
下俱明是不然臣不可用明臣有明德當歸之君用
明則凶况明自麗正處生非上下明而後麗正也重
明以麗正而化成於天下重明而曰上下俱明不可
也互坎為日月互巽為草木百榖坤索於乾為天為
土柔麗乎中正故亨謂二五二五以柔中麗乾陽曰
柔麗乎中正且剛健中正純粹精乾德也二五麗中
正故能養成其中順之德在離以亨蓋中正天下所
視效而率化也君臣協比剛德躬行中正天下孰不
順麗天下順麗而離道亨矣
象曰明兩作離大人以繼明照于四方
法先王之明德曰繼明若舜之於堯湯文武之於堯
舜明不繼則明息故取象兩作且日運於天相繼不
巳故能成照物之功大人有作欲以臻夫光明盛大
之治如之何而不法先王之明德乎
初九履錯然敬之无咎象曰履錯之敬以辟咎也
交物莫大於敬離文明萬物相見時離初禮所始行
也徇文失實悔咎隨起惟不獨敬之身且欽之心庶
寡悔矣初以剛陽居離明先有剛明之質用能行禮
於離且先聖王之致恭也尚矣聖人畫離首著是訓
謂南面聽天下所履錯然不可不致其敬於早惟敬
則知所省畏無失德於天下天下心服文明之治不
難致也初承二剛柔相際曰履錯然吁敬尚矣何獨
君天下者為然哉士君子修身以行於世不敬其始
咎將及之可不慎哉
六二黃離元吉象曰黃離元吉得中道也
臣之麗君非中莫通黃土之正色於色為中萬物以
土生萬事以中揆心虛而明中道乃得二麗乾陽以
應乎五所麗得中故元吉且二虛心以應五蓋臣之
德厚而道足以格天者也用能君臣恊一委信剛德
之賢俾專任出征之責於上離道以成黃離之德至
矣哉
九三日昃之離不鼓缶而歌則大耊之嗟凶象曰日昃
之離何可久也
過中曰昃聖人至戒夫人臣履高位居晚節不知虛
心樂道守志以正則陵犯貪得將無不為而每戚戚
其中以自取禍敗也自昔士君子之學貴知道語曰
血氣既衰戒之在得彼知道者視死生為一致况得
失微事肯屑屑經意也哉蓋日昃不可久物理之常
也惟知其常而安之是以无往不樂且君子獨樂其
道則心定而志不衰得時遇君猶可攄素積以惠利
生民也若日昃是懼所慕所說在物利之域鮮不蹈
夫喪巳之凶矣孔子發憤忘食樂以忘憂不知老之
將至孔子安有大耊之嗟邪中虛為缶互兌為歌九
十曰耊老陽數也九三剛過在離内卦上失中虛之
道宜聖人重致戒於三
九四突如其來如焚如死如棄如象曰突如其來如无
所容也
悖理違道殄殞自貽離情炎上四處重離先而又重
剛不中蓋陵犯而莫知止者棄安靖之福蔑忠義之
訓何所容於天地間也哉卦有互巽體巽為木為風
木火以風行突如其來如焚如也火出木盡死如棄
如也
六五出涕沱若戚嗟若吉象曰六五之吉離王公也
處離明之極且下有陵亢之臣居是位當是時不可
以無是憂五自乾索離中虛而明故能先天下而憂
其憂且思有以除天下害憂則敬敬則治生成王用
周公之時為然考書大誥勤勤之辭可見矣離目為
涕互兌為戚嗟蓋九四負炎上凶將為天下大害是
以六五至誠憂怛見於辭色虛巳用上俾專征伐終
之獲吉非憂敬生於心何以得此哉周禮曰坐而論
道謂之王公離王公云者離上也音麗
上九王用出征有嘉折首獲匪其醜无咎象曰王用出
征以正邦也
必除天下害而後享天下福然則出征其可巳於離
哉罰一人而天下畏曰獲匪其醜離為戈兵有征伐
義四位不中正在内卦上其象為首而上九德備剛
明六五用之以征是以有嘉折首云且其德剛明而
能繼大事除大惡施大惠志在正邦不事誅殺臣之
盛也胤征之書曰火炎崐岡玉石俱焚天吏逸德烈
於猛火殱厥渠魁脅從罔治正上九事也離二陽包
一隂為邦互兌兌毁為折首
紫巖易傳卷三
