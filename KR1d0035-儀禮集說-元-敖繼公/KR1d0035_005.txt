儀禮集說卷五上元敖繼公撰
鄉射禮第五
注曰於五禮屬嘉禮
繼公謂鄉射者士與其鄉之士大夫會聚于學宫飲
酒而習射也此與上篇大同小異惟多射一節耳亦
飲酒而但以射言者主於射也
鄉射之禮主人戒賓賓出迎再拜主人荅再拜乃
請賓禮辭許主人再拜賓荅再拜主人退賓送再
拜
請亦謂致戒辭而請之為賓也請下似脱一賓字迎
者出見之之稱故雖不入門亦謂之迎
無介
無介者以介尊次於賓同於大夫射時難為耦也
右戒賓
乃席賓南面東上
不言戶牖間者可知也記云出自東房有東房西房
則中有室而席賓於室之戶牖間也明矣凡席於此
者皆東上經不悉見之也惟為神席則西上
衆賓之席繼而西
衆賓亦衆賓之長三人也繼繼賓席也云繼者明其
以次而西衆賓之席亦皆不屬而東上
席主人於阼階上西面
阼階上東西節也南北當東序凡主位皆然
尊于賓席之東兩壺斯禁左玄酒皆加勺篚在其南東
肆
注曰設尊者北面西曰左
繼公謂賓席之東即房戶之間也此亦與前篇互見
其文
設洗于阼階東南南北以堂深東西當東榮水在洗東
篚在洗西南肆縣于洗東北西面(深式鴆反縣音玄)
注曰縣於東方辟射位也
䟽曰鄉飲無射事縣於階間
繼公謂縣不近階者權移於此宜辟東縣之正位也
大射東縣在阼階之東縣謂縣鐘磬與鑮於筍簴也
鼓鼙之屬亦存焉周官小胥職曰凡縣鐘磬半為堵
全爲肆又曰天子宫縣諸侯軒縣卿大夫判縣士特
縣然則凡為士者之樂皆得縣鐘與磬惟以特而别
於其上耳大射儀言國君西方之縣先磬次鐘次鑮
鼓鼙在其南下經云不鼓不釋鐘師職曰掌以鐘鼓
奏九夏鎛師職曰掌金奏之鼓此與上篇皆賓出奏
陔陔夏金奏之一也然則是禮亦有鐘鼓鑮明矣其
設之磬在北鼓在南略放大射西方之縣云
乃張侯下綱不及地武
注曰侯謂所射布也綱持舌繩也武迹也中人之迹
尺二寸
䟽曰周禮梓人云上綱與下綱出舌尋縜寸焉注云
綱所以繫侯於植者也中人之迹尺二寸無正文漢
禮云五武成步步六尺或據此而言也
繼公謂射布而曰侯者王朝射之以威不寧侯遂以
名之也諸侯以下則因其名而不改與下綱謂已繫
者也綱不及地武則下个亦然
不繫左下綱中掩束之(繫古帝反)
注曰事未至也侯北面西方謂之左
繼公謂侯以左為尊故事未至則未繫左下綱也中
掩束之者中掩左下个而以綱束之也下个出於躬
五尺中掩之是所掩者二尺五寸也
乏參侯道居侯黨之一西五步
注曰容謂之乏所以為獲者御矢也侯道五十步此
乏去侯北十丈西三丈
䟽曰參謂三分之黨旁也云容謂之乏者射人職云
王射三容是也
繼公謂乏爾雅曰乏謂之防說者云如今牀頭小曲
屏風也侯黨指侯之西邊而言此乏參分侯道而居
其一也乃云侯黨者明雖取數於侯道實取節於侯
黨也西五步亦謂侯黨之西也然則此乏其南十丈
其東三丈乃與侯黨相當與大射儀曰乏各去其侯
西十北十乏義未詳
右設席噐張侯
羹定主人朝服乃速賓賓朝服出迎再拜主人荅再拜
退賓送再拜(朝並直遥反)
禮戒速同服此速賓朝服則戒時亦朝服可知鄉射
而朝服其義與鄉飲同
賓及衆賓遂從之
主人旣退衆賓乃至於賓之門而與之皆行也云遂
者雖相去有間而事則實相接也
右速賓
自此以後經文及記文有與鄉飲酒禮同
者不重釋之
及門主人一相出迎于門外再拜賓荅再拜揖衆賓主
人以賓揖先入賓厭衆賓衆賓皆入門左東面北上賓
少進(相息亮反厭乙涉反篇内同)
注曰以猶與也少進差在前
繼公謂門學門也賓厭衆賓入門左此脫三字爾少
進謂少東
主人以賓三揖皆行及階三讓主人升一等賓升
皆行言無先後也主人升一等賓乃升敵者之禮也
右迎賓
主人阼階上當楣北面再拜賓西階上當楣北面荅再
拜
右拜至
主人坐取爵于上篚以降賓降主人阼階前西面坐奠
爵興辭降賓對主人坐取爵興適洗南面坐奠爵于篚
下盥洗賓進東北面辭洗主人坐奠爵于篚興對賓反
位
注曰反從降之位也鄉飲酒曰當西序東面
主人卒洗壹揖壹讓以賓升賓西階上北面拜洗主人
阼階上北面奠爵遂荅拜乃降賓降主人辭降賓對主
人卒盥壹揖壹讓升賓升西階上疑立主人坐取爵實
之賓席之前西北面獻賓(疑舊魚乞反下同)
席之當作之席
賓西階上北面拜主人少退賓進受爵于席前復位主
人阼階上拜送爵賓少退薦脯醢賓升席自西方乃設
折俎主人阼階東疑立賓坐左執爵右祭脯醢奠爵于
薦西興取肺坐絶祭尚左手嚌之興加于俎坐挩手執
爵遂祭酒興席末坐啐酒降席坐奠爵拜告旨執爵興
主人阼階上荅拜賓西階上北面坐卒爵興坐奠爵遂
拜執爵興主人阼階上荅拜
右獻賓
賓以虛爵降主人降賓西階前東面坐奠爵興辭降主
人對賓坐取爵適洗北面坐奠爵于篚下興盥洗主人
阼階之東南面辭洗賓坐奠爵于篚興對主人反位
注曰反從降之位主人辭洗進
賓卒洗揖讓如初升主人拜洗賓荅拜興降盥如主人
之禮賓升實爵
鄉飲酒無升字
主人之席前東南面酢主人主人阼階上拜賓少退主
人進受爵復位賓西階上拜送爵薦脯醢主人升席自
北方乃設折俎祭如賓禮不告旨自席前適阼階上北
面坐卒爵興坐奠爵遂拜執爵興賓西階上北面荅拜
主人坐奠爵于序端阼階上再拜崇酒賓西階上荅再
拜
右賓酢主人
主人坐取觶于篚以降賓降主人奠觶辭降賓對東面
立主人坐取觶洗賓不辭洗卒洗揖讓升賓西階上疑
立主人實觶酬之阼階上北面坐奠觶遂拜執觶興賓
西階上北面荅拜主人坐祭遂飲卒觶興坐奠觶遂拜
執觶興賓西階上北面荅拜主人降洗賓降辭如獻禮
升不拜洗賓西階上立主人實觶賓之席前北面賓西
階上拜主人坐奠觶于薦西賓辭坐取觶以興反位主
人阼階上拜送賓北面坐奠觶于薦東反位
右酬賓
主人揖降賓降東面立于西階西當西序
注曰主人將與衆賓為禮賓不敢獨居堂
主人西南面三拜衆賓衆賓皆荅一拜主人揖升坐取
爵于序端降洗升實爵西階上獻衆賓衆賓之長升拜
受者三人主人拜送坐祭立飲不拜旣爵授主人爵降
復位(長知丈反)
位亦堂下之位賓之南也
衆賓皆不拜受爵坐祭立飲每一人獻則薦諸其席衆
賓辯有脯醢主人以虚爵降奠于篚揖讓升賓厭衆賓
升衆賓皆升就席(辯音遍)
右獻衆賓
一人洗舉觶于賓升實觶西階上坐奠觶拜執觶興賓
席末荅拜舉觶者坐祭遂飲卒觶興坐奠觶拜執觶興
賓荅拜降洗升實之西階上北面賓拜舉觶者進坐奠
觶于薦西賓辭坐取以興
注曰若親受然
繼公謂前篇言受此言取互文也
舉觶者西階上拜送賓反奠于其所舉觶者降
鄉飲酒曰坐奠觶于其所
右一人舉觶
大夫若有遵者則入門左
若有遵者謂若有與此會而為遵者也入門左則曏
者賓入之位也不俟於門外别於正賓
主人降
注曰迎大夫於門内
賓及衆賓皆降復初位
初位階西以南當序之位
主人揖讓以大夫升拜至大夫荅拜主人以爵降大夫
降主人辭降大夫辭洗如賓禮
此賓禮自三揖三讓以至于一揖一讓升之儀也
席于尊東
此言尊東鄉飲酒言賓東亦文互見也又此言設席
之節與鄉飲酒不同未知當以何者為正
升不拜洗主人實爵席前獻于大夫大夫西階上拜進
受爵反位主人大夫之右拜送
席前獻其西北面與主人旣拜送則亦立於階東此
與薦脯醢以下皆如鄉飲酒之介禮其不釋者以意
求之
大夫辭加席主人對不去加席(去起吕反)
鄉飲酒禮曰大夫則如介禮有諸公則辭加席委于
席端主人不徹無諸公則大夫辭加席主人對不去
加席此惟主言無諸公之大夫則是鄉射之禮諸公
不與又說見鄉飲酒禮
乃薦脯醢大夫升席設折爼祭如賓禮不嚌肺不啐酒
不告旨西階上卒爵拜主人荅拜
注曰大夫升席由東方
繼公謂主人荅拜亦於大夫之右
大夫降洗
大夫若衆則主人辯獻之長乃洗
主人復阼階降辭如初卒洗主人盥揖讓升大夫授主
人爵于兩楹間復位
授主人爵于兩楹間者大夫雖尊若與鄉飲鄉射之
禮則屈於正賓其禮但比於介故此授受之節亦惟
與介同
主人實爵以酢于西階上坐奠爵拜大夫荅拜坐祭卒
爵拜大夫荅拜主人坐奠爵于西楹南再拜崇酒大夫
荅拜主人復阼階揖降大夫降立于賓南
必降者宜與賓序升也立于賓南下之也鄉射之禮
大夫若與則下於賓鄉飲之禮公與大夫若與則皆
下於介盖其禮皆主於士故也
主人揖讓以賓升大夫及衆賓皆升就席
賓亦厭大夫大夫亦厭衆賓乃升也衆賓其長三人
也
右遵者之禮
席工于西階上少東樂正先升北面立于其西
少東據工之下席而言也樂正立于其西猶未至階
也鄉飲酒禮曰樂正先升立于西階東
工四人二瑟瑟先相者皆左何瑟面鼓執越内弦右手
相入升自西階北面東上工坐相者坐授瑟乃降(相並息亮)
(反何戶我反)
注曰面前也可鼓者在前變於君也言執者手入之
淺也
䟽曰變於君者鄉射與大射相對大射君禮而後首
此臣禮前首故云變
繼公謂前越去廉差遠故不可挎但執之而已面鼓
亦變於飲酒
笙入立于縣中西面(縣音玄)
注曰堂下樂相從也
繼公謂此與鄉飲立于磬南之意同縣中蓋縣中之
西也
乃合樂周南關雎葛覃卷耳召南鵲巢采蘩采蘋(召音邵)
不歌不間不笙者為射事繁且久故略於樂也不略
合樂者周南召南國風也國風為鄉樂大夫士之正
樂也不可略其正也
工不興告于樂正曰正歌備樂正告于賓乃降
注曰不興者瞽矇禮略也
繼公謂凡歌至於合鄉樂乃為備此合鄉樂矣故雖
不歌小雅亦可謂之備
主人取爵于上篚獻工大師則為之洗賓降主人辭降
(大音泰為於偽反)
大夫不降亦别於賓
工不辭洗卒洗升實爵
主人卒洗亦與賓揖讓乃升此以上著大師之禮異
也餘則與非大師者同
工不興左瑟一人拜受爵
注曰一人無大師則工之長者
主人阼階上拜送爵薦脯醢使人相祭工飲不拜旣爵
授主人爵衆工不拜受爵祭飲辯有脯醢不祭不洗遂
獻笙于西階上(相息亮反辯音遍下並同)
非大師則工之長亦不洗矣乃著笙不洗者正使笙
師猶不洗也諸侯之笙師蓋以下士為之言遂者承
工後也鄉飲酒禮笙入樂南陔白華華黍乃獻之此
不笙亦獻之者主人自為射故而略於樂耳不可以
其無事而廢禮也
笙一人拜于下盡階不升堂受爵主人拜送爵階前坐
祭立飲不拜旣爵升授主人爵衆笙不拜受爵坐祭立
飲辯有脯醢不祭主人以爵降奠於篚反升就席(盡子忍反)
右樂
主人降席自南方側降
注曰賓不從降
作相為司正司正禮辭許諾主人再拜司正荅拜主人
升就席司正洗觶升自西階由楹内適阼階上北面受
命于主人(相息亮反)
注曰楹内楹北
䟽曰受命謂受主人請安賓之命
繼公謂楹謂兩楹
西階上北面請安于賓
注曰傳主人之命
繼公謂賓為射事而來此時未射若無嫌於不安乃
亦請安于賓者飲酒之節宜然也
賓禮辭許司正告于主人遂立于楹間以相拜主人阼
階上再拜賓西階上荅再拜皆揖就席(相息亮反)
賓辭者亦不敢必主人之終行射事也
司正實觶降自西階中庭北面坐奠觶興退少立
此中庭其阼階前南北之中與蓋射時司正為司馬
至誘射之後方易位於司射之南則此位必不在階
間如鄉飲酒司正之位也
進坐取觶興反坐不祭遂卒觶興坐奠觶拜執觶興洗
北面坐奠于其所興少退北面立于觶南
右立司正
未旅
大射儀亦司正已定位即行射事然則射之正禮以
此為節上下同也經於射事旣畢始見旅酬之儀則
是時未旅可知乃言之者亦經文過於詳耳
三耦俟於堂西南面東上
記云三耦使弟子司射前戒之至是乃立於此以俟
其比也
司射適堂西袒決遂取弓於階西兼挾乘矢升自西階
階上北面告于賓曰弓矢旣具有司請射(挾音接乘䋲證反下並同)
注曰袒左免衣也決猶闓也以象骨為之著右大擘
指以鉤弦闓體也遂射韝也以朱韋為之著左臂亦
謂之拾拾斂也所以蔽膚斂衣也方持弦矢曰挾乘
矢四矢也大射曰挾乘矢於弓外見鏃於弣右巨指
鉤弦
繼公謂司射蓋學中之有司給射事者也設決謂之
決設遂謂之遂遂義未詳或曰旣設決乃遂設拾因
以稱焉兼皆也未射則不搢三挾一異於耦也階上
北面位當少東言有司請射示已不敢擅其事也
案注云袒左免衣也以射則左執弓故也
賓對曰某不能為二三子許諾(為于偽反)
注曰言某不能謙也二三子謂衆賓以下
繼公謂不能謂不善射也為二三子許諾見所以不
辭而即許之意曏者賓為射而來故至是不敢辭但
謙遜而已
司射適阼階上東北面告於主人曰請射於賓賓許
不請射於主人惟告以賓許者緣主人尊賓之意也
賓許之辭主人與聞之矣必告之者禮當然也阼階
上告主人當北面東似衍文上言司正阼階上北面
受命于主人足以見之矣北面告變於君也大射儀
司射東面請射于公
右請射
司射降自西階階前西面命弟子納射器
注曰弟子賓黨之年少者也納猶入也射器弓矢決
拾旌中籌楅豐也賓黨東面主人之黨西面
乃納射器皆在堂西
初納之時緫置於堂西未有所分别旣則陳其弓矢
如下文所云
賓與大夫之弓倚于西序矢在弓下北括衆弓倚于堂
西矢在其上
注曰上堂西廉矢亦北括
䟽曰北括順射時矢南行
繼公謂此以弓位之上下見尊卑也下文云東序東
則此序下似脫一西字也序西堂西之弓其亦皆北
上與
主人之弓矢在東序東
如賓弓矢可知
右納射器
司射不釋弓矢遂以比三耦於堂西三耦之南北面命
上射曰某御於子命下射曰子與某子射(比毗二反下並同)
注曰御猶侍也古文曰某從于子
繼公謂比猶合也謂合之而為耦也上下射相配謂
之耦命上下射之辭異示尊卑也其命之惟以所立
之序為先後故不復變位旣命耦乃定所謂比也下
比衆耦放此
右比三耦
司正為司馬
以其始與射事故名為司馬此時之位其西面於觶
南與司正為司馬遠辟君禮也大射儀司馬二人司
正如故
司馬命張侯弟子說束遂繫左下綱(說吐活反繫古帝反)
注曰事至也
繼公謂命之繫左下綱耳乃云張侯者以張侯之事
成於此故也
司馬又命獲者倚旌于侯中
注曰獲者亦弟子也謂之𫉬者以事名之
獲者由西方坐取旌倚于侯中乃退
云坐取旌見其偃於地也旌所獲者也侯中侯之中
央也倚之於此若示射者以中地然退反於西方之
位也倚旌而未負侯蓋當誘射之節則異於耦射也
且行事亦宜有漸
右繫綱倚旌
樂正適西方命弟子贊工遷樂於下
注曰當辟射也贊佐也遷徙也
繼公謂適西方自西階東而往西階前也樂謂瑟也
亦西面命之
弟子相工如初入降自西階阼階下之東南堂前三笴
西面北上坐(相息亮反笴古老反)
注曰笴矢榦也長三尺
繼公謂如初入謂何瑟之儀與後先之序也堂東堂
也堂前三笴坐處之北也必空三笴者辟主人往來
堂東之路也位於堂下而坐惟工耳亦無席
樂正北面立于其南
北面者蓋變於堂上之位堂上則樂正與工同面
右遷樂
司射猶挾乘矢以命三耦各與其耦讓取弓矢拾(拾其劫反)
猶者言其未變改也讓者下讓其上也拾更也取云
拾者謂更迭而取之也司射以此二者命之
三耦皆袒決遂有司左執弣右執弦而授弓
注曰弣弓把
繼公謂有司弟子主授受弓矢者如此授之是並授
也
遂授矢
云遂則亦授弓者授之也上云衆弓倚於堂西矢在
其上是旣納射器則陳之矣弟子乃留於堂西主授
受之事故此時復執以授之
三耦皆執弓搢三而挾一个(搢音晉)
注曰搢插也插於帶右个猶枚也
司射先立于所設中之西南東面
下經云設楅於中庭南當洗又云設中南當楅西當
西序然則此時司射之位少南於洗而西當榮與司
射先立於此欲三耦知其位也司射俟三耦畢取弓
矢乃適其位者以三耦皆弟子備或未習其禮也
三耦皆進由司射之西立于其西南東面北上而俟
進亦每耦並行上射在左如退適堂西之儀也立於
其西南又以司射所立處為節也俟俟作射
右三耦就射位
司射東面立于三耦之北搢三而挾一个
復云東面者以其違於舊處且明旣還而後搢三挾
一也三耦之北其正位之西也立於此者示三耦以
揖進之節耳
揖進當階北面揖及階揖升堂揖序則鉤楹内堂則由
楹外當左物北面揖
注曰周以庠為鄉學鄉飲酒義曰主人迎賓於庠門
外是也左物下物也
繼公謂自揖進以下皆教三耦以射儀也誘射而就
左物者亦以其為主黨也序州黨之學堂即庠也鄭
氏以為鄉學是也黨屬於州州屬於鄉以此言之則
三者之學其小大深淺可知矣序則鉤楹内謂繞楹
之東而北以其物當棟也堂則由楹外謂循楹之南
而東以其物當楣也蓋射者必履物而物之在堂有
深有淺故爾夫此篇以鄉射為名而其禮乃及於州
黨之學者其故何哉蓋君子之居於是鄉或有近於
庠者或有近於序者故其射也各隨其居之所近而
因便會聚於其中以行禮焉此其所以不容不異也
及物揖左足履物不方足還視侯中俯正足(還音旋)
注曰志在於射南面視侯之中乃俯視併正其足方
猶併也
䟽曰案大射納射器之下即言工人士與梓人升自
北階兩楹間畫物此文略亦當在納射噐後也
繼公謂及物揖揖履物也左足履物履從畫也大射
儀曰司射由下物少退則履物者當履其從畫矣不
方足未暇北面而立也他時凡欲還者必先立故言
此以明之還謂右還而南面也右還者為下射宜向
上射也旣視侯中乃俯視而正足則視侯中之時右
足其亦在從畫而少退與正足謂左右各履横畫之
兩端也亦左先而右次之
不去旌(去起吕反)
倚旌於侯而不去者以誘射不主於中且不獲也
誘射
誘引導也亦有教之之意
將乘矢
言此者明四矢盡發也大射儀誘射以四矢射三侯
將行也
執弓不挾右執弦
執弓左執弣也不挾明事畢也挾弓者以右巨指鉤
弦也此不挾則但執弦而已
南面揖揖如升射降出於其位南適堂西改取一个挾
之
南面揖揖退也揖如升射謂如其當物升堂之揖也
云出於其位南見是時未有司馬西方之位也自賓
與大夫之外凡南行而適堂西與堂西出而北行者
皆由於此惟發於其位及反位者則否改更也挾一
个之說見後
遂適階西取扑搢之以反位(扑普卜反)
注曰扑所以撻犯教者書云扑作教刑
繼公謂搢扑者以三耦將射也
右誘射
司馬命獲者執旌以負侯
使之執旌於侯中以示射者若謂中侯則舉此而言
獲然
獲者適侯執旌負侯而俟
䟽曰俟司馬命去侯
司射還當上耦西面作上耦射(還音旋)
注曰還左還也作使也
繼公謂當上下射之間
司射反位上耦揖進上射在左並行當階北面揖及階
揖上射先升三等下射從之中等(中丁仲反)
注曰並併也中猶間也
繼公謂上射在左以其當就上物也上射差尊故先
升中等空一等也同階升者前後相當宜空一等以
相遠為敬與異階升者之義不同其降亦然然則凡
升階者必於其中央與
上射升堂少左下射升上射揖並行
少左者為下射升堂則當在右也
皆當其物北面揖及物揖皆左足履物還視侯中合足
而俟(還音旋)
䟽曰俟司馬命去侯
繼公謂不云不方足省文耳合足左右並立於横畫
即上所謂正足也
司馬適堂西不決遂袒執弓
惟云適堂西是猶未出於司射之南也云執弓是亦
不挾也不決遂不挾弓變於大射也云袒執弓則固
不決遂矣乃先言之者嫌執弓者袒必決遂也經文
亦或言袒以包二者故以此明之
出于司射之南升自西階鉤楹由上射之後西南面立
于物間右執簫南揚弓命去侯
注曰簫弓末也揚猶舉也揚弓者執下末大射曰左
執弣
繼公謂鉤楹即鉤楹内也西南面别於射者也物間
前從畫之間也右執簫為欲揚弓也至是乃云執簫
則初執弓之時左執弣右執弦矣南揚弓以弓之上
端南鄉而舉之也必南之者為獲者在侯故也去離
也命去侯者令辟射且當獲也
獲者執旌許諾聲不絶以至于乏坐東面偃旌興而俟
注曰偃猶仆也
繼公謂聲不絶不以宫商不絶而已變於大射也此
去侯亦宜趨直西乃折北而就乏東面偃旌是旌亦
東首矣俟俟中則獲也大射儀曰興共而俟
司馬出于下射之南還其後降自西階反由司射之南
適堂西釋弓襲反位立于司射之南(還戶貫反)
圍下射而降者往來相變以爲儀也反謂復其故道
也司射之南皆指其虚位言也是時司射不在此襲
復衣也此襲對袒而言上衣雖裼猶為襲也玉藻曰
尸襲執玉龜襲非是則皆裼矣立於司射之南北上
也以司射主射事尊之言反位而著其在司射之南
則前此猶在觶南之位也上耦升射司馬乃變其儀
而定其位亦異於司射也方有此位而言反以曏者
由是而往故也是或一例與
司射進與司馬交于階前相左由堂下西階之東北面
視上射命曰無射獲無獵獲上射揖司射退反位(射獲之射)
(食亦反)
注曰獵矢從旁
繼公謂司射進與司馬交於階前著其進之節也相
左著其行之方也司馬南行司射北行而相過故謂
之交司馬在西司射在東故謂之相左蓋南行者以
東為左北行者以西為左也下放此由堂下者自堂
下而少東行也西階之東當上物之南也其於堂中
為少西故取節於西階也惟命上射者以其先發而
下射從之且下射共聞之矣故不復戒戒其射獲獵
獲而不及其他者獲近於侯舉近以見其遠也揖以
揖受其戒
乃射上射旣發挾弓矢而后下射射拾發以將乘矢(拾其)
(劫反)
弓字衍文挾矢則挾弓可知不必言也大射儀無弓
字旣發而挾矢是射時乃傅矢也此亦可以見其節
矣云拾發者亦見下射旣發挾矢而後上射射也古
之射者其序整齊而不紊其儀從容而不廹大抵類
此
獲者坐而獲
注曰射者中則坐言獲獲得也射講武師田之類是
以中為獲也
繼公謂獲者於射時則坐以俟其中也中乃獲之必
坐而獲者旌在地須坐乃舉之以獲也且示有所變
舉旌以宫偃旌以商
注曰再言獲也
䟽曰以宫大言獲也以商小言獲也
繼公謂此一中而兩言獲也
獲而未釋獲
注曰但言獲未釋其算
繼公謂是時未立釋獲者則未釋獲可知經言此者
亦過於詳耳
卒射皆執弓不挾南面揖揖如升射
注曰不挾亦右執弦如司射
繼公謂不挾者變於大射
上射降三等下射少右從之中等(中丁仲反)
堂上並行下射在左今降階必少右乃當上射之後
也
並行上射於左
謂上射先降少左下射降乃並行而上射於左也上
射必於左者進時上射在左退亦宜然堂上各發於
其物不可得而變降時有先後故因旣降而為之此
將適堂西也上射乃不於右便其反位者以有釋弓
等事而未即反故也
與升射者相左交于階前相揖由司馬之南適堂西釋
弓說決拾襲而俟于堂西南面東上三耦卒射亦如之
(說吐活反)
進退者交則相揖以其事同也司馬之南即曏者所
謂司射之南也此時已有司馬之位又在司射之南
正當往來者之北故以之為節耳釋弓說決拾以已
初射之事畢也說遂而言拾者别於用時也俟俟司
射命也三當作二字之誤也二耦謂次耦下耦也下
耦與此異者無與升射者相左相揖之事耳
司射去扑倚于西階之西升堂北面告于賓曰三耦卒
射賓揖(去起吕反)
注曰以揖然之
繼公謂扑刑噐也將告尊者必去之敬也士之射禮
賓主之故司射獨以是告賓
右初射
司射降搢扑反位司馬適堂西袒執弓由其位南進與
司射交于階前相左
司射將反位司馬將升堂而交於階前則是其去扑
與袒執弓之事亦相接為之
升自西階鉤楹自右物之後立于物間西南面揖弓命
取矢
注曰揖推之也
繼公謂揖弓與揚弓相變為文則揖者其推而下之
之謂與去侯取矢之事異故上下其弓以别之揖弓
繼西南面而言是弓亦西南鄉矣蓋以獲者與弟子
皆在西南故也揖弓者蓋右執弦
獲者執旌許諾聲不絶以旌負侯而俟
注曰俟弟子取矢以旌指教之
繼公謂獲者許諾者取矢之事已主之也獲者審於
視矢雖不親取而主其事聲不絶以至於侯
司馬出於左物之南還其後降自西階遂適堂前北面
立于所設楅之南命弟子設楅(還戶貫反楅音福)
注曰楅所以承矢者
繼公謂司馬立於所設楅之南示弟子以設處也凡
言所設某者皆謂器之未設者也曏者射器納於堂
西楅在其中今司馬北面命設之則是時弟子已奉
楅而出與弟子在西司馬北面不必鄉而命之楅之
名義未詳
乃設楅于中庭南當洗東肆
中庭東西節也南當洗不言北文省也後放此東肆
龍首在西也必東肆者以上射在西也司馬不以弓
為畢者辟大射禮也
司馬由司射之南退釋弓于堂西襲反位
司馬所由者亦其位南也是時司射在其位之北故
以司射為節
弟子取矢北面坐委于楅北括乃退司馬襲進當楅南
北面坐左右撫矢而乘之
注曰撫拊之也就委矢左右手撫而四四數分之也
繼公謂司馬是時不執弓無嫌於不襲此襲字蓋衍
若矢不備則司馬又袒執弓如初升命曰取矢不索(索悉)
(各反)
索猶盡也此自適堂西以至揖弓皆如初也適堂西
亦由其位南
弟子自西方應曰諾乃復求矢加于楅(應應對之應復扶又反)
此時獲者猶負侯而取矢之弟子已退在西方之位
故獨應之弟子已應即往取矢司馬乃降由司射之
南執弓反位如初弟子旣加矢於楅司馬進撫之如
初此經文略也
右取矢加於楅
司射倚扑于階西升請射于賓如初賓許諾
此請射請三耦之外皆射也其辭盖曰有司請射耳
如初者升自西階階上北面告也後放此此請射與
下請釋獲亦示聽命於賓之意
右再請射
賓主人大夫若皆與射則遂告于賓適阼階上告于主
人主人與賓為耦(與射之與音預)
注曰言若者或射或否在時欲耳告賓曰主人御於
子告主人曰子與賓射
繼公謂言遂者謂承賓許諾之後也賓若不與射則
雖許諾而司射亦不告然則上言請射於賓者非獨
為請賓射明矣云若皆與射而後告是其或欲或不
欲固已前告司射矣主人與賓為耦禮也假令或有
一人不欲射則闕此一耦蓋不可與餘人為耦故爾
告於主人亦北面
遂告于大夫大夫雖衆皆與士為耦以耦告于大夫曰
某御於子
注曰大夫為下射而云御於子尊大夫也
繼公謂士謂衆賓也大夫宜與衆賓長為耦若衆則
以次而為之不足乃及於堂下者焉大夫不自為耦
者變於君所之射也此賓主人皆士於衆耦之上下
射不敢俱以大夫為之
西階上北面作衆賓射
作衆賓射使之降而為射事也
司射降搢扑由司馬之南適堂西立比衆耦
立比衆耦謂立於此為比衆耦耳比之之事俟衆賓
降而後為之
衆賓將與射者皆降由司馬之南適堂西繼三耦而立
東上大夫之耦為上(與音預)
云將與則或有不與者矣記曰衆賓不與射者不降
是也降者由司馬之南適堂西而堂下之衆賓皆從
之不言者可知也此雖未執弓矢亦必由司馬之南
者異於大夫也繼三耦而立居其西也衆賓之立以
齒則大夫之耦為上可知乃著之者嫌其不與耦並
立則或變於有耦者也
若有東面者則北上
謂衆賓若多堂西南面之位不足以盡之則當東面
於西壁而北上也言若有者見堂下之士多寡無定
數也
賓主人與大夫皆未降
尊者事至乃降也
司射乃比衆耦辯(辯音遍)
乃者言其方有事也衆耦謂衆賓自為耦者也大夫
之耦亦存焉是時衆賓皆已立於司射之北若西然
後可比之不言命之之辭者如上耦可知也大夫之
耦則先命之其辭曰子與某子射與他耦上射之辭
異云辯者為下節也
右比衆耦
遂命三耦拾取矢司射反位(拾其劫反)
注曰反位者俟其袒決遂來
三耦拾取矢皆袒決遂執弓進立于司馬之西南
朱子曰此拾取矢疑衍
繼公謂惟云執弓是亦不挾也亦變於大射者與此
所立者即其故位更以司馬為節近故爾曏者司馬
未在此故以司射為節
司射作上耦取矢司射反位上耦揖進當楅北面揖及
楅揖
注曰當楅楅正南之東西
繼公謂當楅北面揖者當楅南則折而北行故北面
揖也及楅揖者為上下射將折而西東也
上射東面下射西面
上射在西下射在東如其物之位也
上射揖進坐横弓卻手自弓下取一个兼諸弣順羽且
興執弦而左還退反位東面揖(弣音府還音旋)
注曰卻手由弓下取矢者以左手在弓表右手從裏
取之便也兼并也并矢於弣當順羽旣又當執弦也
順羽者手放而下備不整理也
䟽曰言順羽且興者謂順羽之時則興也
繼公謂進坐不言北面可知也下放此矢南鄉人於
楅南北面取之便也横弓踣弓也此横弓覆手也坐
而横弓亦便也覆手横之以上端鄉下射敬之也弓
下弦弣之下也兼諸弣明左手并執矢也凡執弓者
左執弣兼矢於弣即順羽興則是横弓者惟取矢之
時則然也執弓者言不挾也左還者以左體向右而
還也於楅前必左還者以楅東肆宜順之反位不言
毋周是亦左還也此與順羽且興皆變於大射云
下射進坐横弓覆手自弓上取一个興其他如上射(覆芳)
(服反)
注曰覆手由弓上取矢者以左手在弓裏右手從表
取之亦便
繼公謂此横弓郤手也郤手横之亦以上端鄉上射
也人北鄉弓東西鄉於人於弓皆為横也弓上弦弣
之上也凡覆手郤手而横弓其弦皆鄉身與他謂兼
諸弣而下也惟西面揖異爾
旣拾取乘矢揖皆左還南面揖(還音旋下並同)
不捆矢不兼挾皆左還亦變於大射
皆少進當楅南皆左還北面搢三挾一个
進謂東西行而相近也當楅南曏及楅之位北面乃
搢挾者禮貴變也
揖皆左還上射于右
上射固居右矣復言之者嫌或當如卒射而退轉居
左也自此少南行至於曏當楅之位亦揖不言者無
以為節亦以其可知故也凡每耦旣射若旣取矢而
退者其曲折皆與進時同
與進者相左相揖退反位
注曰相左者由進者之北
繼公謂此惟云相左而不著所交之處者以其東西
相過可知也然則上耦退於曏當楅之位次耦乃揖
進與相揖者亦以事同也
三耦拾取矢亦如之後者遂取誘射之矢兼乘矢而取
之以授有司於西方而后反位(拾其劫反)
注曰取誘射之矢挾五个
繼公謂三亦當作二大射云二耦是也下耦之下射
於旣拾取之後又兼取誘射之四矢皆兼諸弣至楅
南乃北面搢三挾五个至西方以四矢授有司而挾
一个以反位此見其異者也又下耦亦無與進者相
左相揖之事經不見之者可知也此西方即堂西也
士喪禮以東堂下西堂下為東方西方亦其徵也有
司即弟子之納射器者因留主授受於堂西故此下
射出於其東面位之後以乘矢就而授之也大射儀
曰以授有司於次中皆襲反位亦謂就而授之
右三耦取矢於楅
衆賓未拾取矢皆袒決遂執弓搢三挾一个由堂西進
繼三耦之南而立東面北上大夫之耦為上(拾其劫反)
未拾取矢謂於堂西取矢不拾也堂西取矢固不拾
矣乃言之者以繼三耦拾取之後嫌當如之也其後
取矢於楅乃拾故此云未也是時雖未拾取矢亦讓
取弓矢拾如曏者三耦之為進立射位以射事至也
衆賓未有拾取矢於楅之禮故俟三耦取矢之事畢
而後進
右衆耦皆就射位
司射作射如初一耦揖升如初司馬命去侯獲者許諾
司馬降釋弓反位
命去侯以下不蒙如初者可知也
司射猶挾一个去扑與司馬交于階前升請釋獲于賓
(去起吕反)
司射於誘射之後改挾一个至此時猶然也必云猶
者嫌旣久則可以不挾也官以司射為名故執弓必
挾矢以掌射事也先去扑乃進與司馬交于階前則
去扑當於西方而不於階下矣不言相左不言升及
堂上所立處亦文省
賓許降搢扑西面立于所設中之東北面命釋獲者設
中遂視之
注曰視之當教之
繼公謂西面立於所設中之東亦示以設之之處如
前設楅之為也釋獲者在堂西故北面命之旣則復
西面視之中實算之器也名之曰中者取其中於侯
而後釋算也此不以弓為畢亦辟大射禮
釋獲者執鹿中一人執算以從之
鹿中者以主人士也記曰士鹿中釋獲者自執中而
不執算亦變於君禮
釋獲者坐設中南當楅西當西序東面興受算坐實八
算於中横委其餘于中西南末興共而俟(共音拱)
興受算東面並受也南末象矢之北括而南鏃也俟
待其將射乃執算
司射遂進由堂下北面命曰不貫不釋上射揖司射退
反位
惟云堂下文省也後放此貫謂中而不脫言此者明
雖中而不貫猶不釋算
釋獲者坐取中之八算改實八算于中興執而俟
注曰執所取算
䟽曰八算者人四矢一耦八矢雖不知中否要須一
矢則一算改實八算擬後來者用之
繼公謂右取算以予左手乃改實之執二手共執之
也俟謂俟射中乃釋算
乃射若中則釋獲者坐而釋獲每一个釋一算上射於
右下射於左若有餘算則反委之(中丁仲反)
注曰委餘算禮尚異也委之合於中西
繼公謂乃射謂堂下拾發矢也若中則獲者言獲此
則釋之釋謂置算於地獲則用此算故因名此算曰
獲坐而釋獲旣釋則興云每一个釋一算覆言釋獲
之法也一个謂一矢中也於右於左象其堂上南面
之位也下言數獲謂竒者縮之然則此每釋一算亦
縮之與蓋中西之算横則釋者縮亦宜也餘算釋之
不盡者也於一耦卒射乃反委之旣則興共而俟
案注曰中西謂中西之算
又取中之八算改實八算于中興執而俟
此一節在於次耦升而將射之時也後皆如初禮可
知
三耦卒射
言此者著繼射者之節也自上耦乃射至二耦卒射
皆不言其儀亦不以如初蒙之者亦以其可知故省
文也
賓主人大夫揖皆由其階降揖主人堂東袒決遂執弓
搢三挾一个賓于堂西亦如之
司射不告賓主人射者辟君禮也皆由其階謂主人
東階賓大夫西階也堂東東堂之下也堂西亦然賓
主人之弓各倚於其序矢在其下而二人乃皆於堂
下執弓挾矢蓋有司取以授之大夫亦降者别於不
與射者也
皆由其階階下揖升堂揖主人為下射皆當其物北面
揖及物揖乃射
復言皆由其階者賓主射禮嫌主人從之而升降於
西階也旣揖乃升階此豫言之耳下文放此主人為
下射者尊賓且不失其位也不言履物及射之儀者
如三耦可知
卒南面揖皆由其階階上揖降階揖
凡耦之升降皆上射先而下射後此賓為上射主人
為下射乃分階而行又不别見其升降之序則是主
人先而賓後如常禮亦與其他為耦者不同也
賓序西主人序東皆釋弓說決拾襲反位升及階揖升
堂揖皆就席(說吐活反)
賓序西主人序東自釋弓於故處也反位升謂反位
而後升也位者主人階東賓階西當序之位也反立
於此相待而升也此升堂揖揖就席也凡自側階升
降者經皆不見之
大夫袒決遂執弓搢三挾一个由堂西出于司射之西
就其耦大夫為下射
大夫與賓同降止於堂西至是乃袒決遂執弓矢亦
尊者事至而後為之也大夫執弓亦有司授之於堂
西就其耦亦由其西而立於其南也故云大夫為下
射大夫為下射者以貴下賤之義也大夫於士尊固
尊矣若復為上射則太不敵故與士為耦則必為之
下射
揖進耦少退揖如三耦及階耦先升卒射揖如升射耦
先降降階耦少退皆釋弓于堂西襲耦遂止于堂西大
夫升就席
耦於庭少退宜尊大夫且變於大射也揖如三耦謂
當階及階二揖也及階耦先升升三等而大夫從之
上射之禮也揖如升射謂堂上三揖也言如升射明
升時亦有堂上三揖矣耦先降其儀與先升同降階
耦少退者耦旣降少左俟大夫先行乃行也於此不
言揖如三耦蓋亦與上文互見之也皆釋弓於堂西
亦過司馬之南而後為之大夫亦由司馬之南者為
與耦俱行故爾釋弓亦先說決拾也大夫釋弓亦於
堂西者統於上射不敢異之也旣則有司為倚之於
序西此經言士與大夫為耦之儀其異於三耦者惟
於庭少退耳則其他皆同可知
衆賓繼射
不言如三耦可知也
釋獲皆如初
皆皆賓主人以下也
司射所作惟上耦
嫌作射亦在如初中故以明之亦經文過於詳耳
卒射釋獲者遂以所執餘獲升自西階盡階不升堂告
於賓曰左右卒射降反位坐委餘獲於中西興共而俟
(盡子忍反共音拱)
注曰司射不告卒射者釋獲者於是有事宜終之也
餘獲餘算也無餘算則空手耳
繼公謂後射者旣由司馬之南而適堂西釋獲者乃
告卒射也執獲以告已所有事者也不升堂降於司
射也左右猶言上下射也此亦據其所立之物而言
之下文放此俟謂俟司射視算乃數之
右再射
司馬袒決執弓升命取矢如初獲者許諾以旌負侯如
初司馬降釋弓反位弟子委矢如初大夫之矢則兼束
之以茅上握焉司馬乘矢如初
注曰握謂中央也
繼公謂禮無決而不遂者此決字當為衍文上經云
司馬適堂西不決遂袒執弓此宜如之也司馬降亦
由司射之南釋弓於堂西襲乃反位兼束大夫矢異
之也上握謂上於手握之處也矢以鏃為上括為下
下經云面鏃是也周官鄉師職曰黨共射器州共賓
器鄉共吉凶禮樂之器然則古之射於學宫者其射
器亦皆公家共之與此大夫之矢未必大夫所自有
也但於衆矢之中取乘矢而兼束之即為大夫矢矣
主人之矢不束則其為士又益可知乘矢惟言如初
則是不進束矣亦異於大射禮也
右再取矢
司射遂適西階西釋弓去扑襲進由中東立于中南北
面視算(去起吕反)
注曰算獲算也
繼公謂云遂者由釋獲者之西而北行也釋弓并矢
去之去扑而視算為算中有尊者之獲不敢佩刑器
以視之敬也必釋弓矢者射事已矣因去扑之時可
以并去之也不執弓則不宜袒故襲不言說決拾文
省云由中東明於階西直進也
釋獲者東面于中西坐先數右獲(數所主反)
注曰固東面矣復言之者為其少南就右獲
繼公謂先數右獲尊上射也
二算為純
注曰純猶全也
一純以取實于左手
取謂以右手數即取之
十純則縮而委之
注曰縮從也於數者東西為從
繼公謂委之當在所釋右獲之南
每委異之
注曰易校數
繼公謂異之者又在其南
有餘純則横于下
注曰又異之也自近為下
繼公謂有餘純不成十者也下謂委之西横之者宜
變於上純自二以上則亦每純異之以次而西此横
者亦南末也其縮者東末與
一算為竒竒則又縮諸純下(竒居宜反下並同)
注曰竒猶虧也
興自前適左東面
注曰更端故起由中東就左獲少北於故東面鄉之
坐兼斂算實于左手一純以委十則異之
注曰變於右
其餘如右獲
注曰謂所縮所横者
繼公謂如其所縮所横及每委異之也異之則次而
北與
司射復位
視算事畢乃不執弓搢扑者以命設豐之事與此相
接故也復位以俟釋獲者之反
釋獲者遂進取賢獲執以升自西階盡階不升堂告于
賓(盡子忍反)
賢獲勝黨所餘之算也言賢者因下文也旣數左獲
少退當中之正西校其算之多寡卒進取其所餘者
二手共執之以升
若右勝則曰右賢於左若左勝則曰左賢於右以純數
告若有竒者亦曰竒
注曰賢猶勝也告曰某賢於某若干純若干竒
繼公謂以純數告若有竒者亦曰竒說者謂若十算
則曰五純九算則曰九竒也
若左右鈞則左右皆執一算以告曰左右鈞
注曰鈞猶等也等則左右手各執一算以告
降復位坐兼斂算實八算于中委其餘于中西興共而
俟(共音拱)
䟽曰此將為第三番射故豫設之或實或委一如前
法
繼公謂兼斂算者兼斂左右之算及横於中西者而
執之也
右告獲
司射適堂西命弟子設豐
注曰豐形蓋似豆而卑
繼公謂命設豐乃不搢扑者以尊者亦當飲此豐上
之觶故也
弟子奉豐升設于西楹之西乃降(奉芳勇反)
降反於堂西
勝者之弟子洗觶升酌南面坐奠于豐上降袒執弓反
位
注曰勝者之弟子其少者也
繼公謂弟子不待司射命之而洗觶升酌者設豐實
觶其事相因可知也此不命之而弟子知其為勝黨
者蓋於釋獲者升告之時已與聞之矣勝者之黨實
觶者主於飲不勝者也然亦惟發端以見其意耳故
後有執爵者為之酌者不授爵辟飲尊者之禮也反
位反堂西之位此時袒執弓於禮無所當三字疑衍
大射儀無之
司射遂袒執弓挾一个搢扑北面于三耦之南命三耦
及衆賓勝者皆袒決遂執張弓
注曰執張弓右手執弦如卒射
繼公謂司射袒亦決遂經文省耳執張弓射時執弓
之常法也
不勝者皆襲說決拾郤左手右加弛弓于其上遂以執
弣(說吐活反)
此亦司射以是命之也不勝者固襲說決拾矣復言
之者承命勝者之後宜明言之不然則嫌亦袒決遂
與之同也弛弓而又横執之皆變於常且示辱也左
手郤執弣則右手其覆執簫與
司射先反位三耦及衆射者皆與其耦進立于射位北
上
三耦以下皆如司射所命而後進也大夫之耦亦當
進立於三耦之南
司射作升飲者如作射一耦進揖如升射及階勝者先
升升堂少右
注曰少右辟飲者也
繼公謂先升道之勝者升三等而不勝者從之也上
下射在庭如初儀至階乃以勝負分先後蓋屈伸之
節然爾先者少右辟飲者變於射時也耦不酌不授
乃同升而並立者示相飲之意也
不勝者進北面坐取豐上之觶興少退立卒觶進坐奠
于豐下興揖
注曰右手執觶左手執弓
繼公謂進固北面矣乃言之者嫌南面奠觶則亦當
南面取觶也少退者欲與勝者並乃飲也耦不酌不
授故飲者惟立卒觶而已皆罰爵異也豐下豐下之
南
不勝者先降
後升者先降亦變於射時也此禮以勝者為主故勝
者先升不勝者先降勝者從降亦中等不勝者若下
射也則旣降而少右上射則少左庭中之行如射時
與升飲者相左交于階前相揖出于司馬之南遂適堂
西釋弓襲而俟
不勝者釋弓而已勝者又說決拾而襲也經文省爾
俟謂南面東上以俟司射之後命
有執爵者
注曰贊者代弟子酌也於旣升飲而升自西階立于
序端
繼公謂執爵者之升似當在上耦未升飲之時立于
序端以俟之也
執爵者坐取觶實之反奠于豐上
注曰每者輙酌以至於徧
繼公謂取觶北面奠之亦南面案注意蓋謂每人
旣飲則執爵者輙為酌之以至於徧也
升飲者如初三耦卒飲賓主人大夫不勝則不執弓執
爵者取觶降洗升實之以授于席前
注曰優尊者也
繼公謂上射勝則酌主人大夫下射勝則酌賓授于
席前賓主人則於其右大夫則於其左皆邪鄉之
受觶以適西階上北面立飲
西階上亦楹西少南此飲罰爵者之正位也以是禮
主於罰爵故雖尊亦當就此而飲
卒觶授執爵者反就席
必授之者宜反於其所受者也
大夫飲則耦不升
注曰以賓主人飲耦在上嫌其升
繼公謂不升立于射位也大夫旣飲則徑適堂西而
釋弓與
若大夫之耦不勝則亦執弛弓特升飲
言特升飲明大夫在席自若也大夫飲而耦不升則
耦飲而大夫不與亦宜爾執弛弓而升飲衆賓之不
勝者其禮然故不得以所與為耦者之異而變也
衆賓繼飲射爵者辯乃徹豐與觶(辯音遍徹直列反)
注曰徹猶除也設豐者反豐於堂西執爵者反觶於
篚
繼公謂衆賓繼飲皆如三耦也自命設豐以下皆言
勝者飲不勝者之禮若左右鈞則無此而即獻獲者
與
右飲不勝者
司馬洗爵升實之以降獻獲者于侯
獲者受命於司馬故司馬主獻之是時獲者負侯未
退就而獻之辟君禮也獻時蓋西南面大射之禮獻
獲者于侯西北三步
薦脯醢設折俎俎與薦皆三祭
先設薦俎乃受爵亦變於君禮也其設之亦當侯中
在獲者之前皆三祭為其將祭於侯之三處也薦有
三祭謂脯之半膱者三也俎祭謂刌肺也薦俎皆北
面設之俎在薦南
獲者負侯北面拜受爵司馬西面拜送爵
固負侯北面矣復言之者明其還而倚旌乃拜且嫌
受獻或異面也此拜送爵不同面者明其異於常禮
也
獲者執爵使人執其薦與俎從之適右个設薦俎(个如字舊)
(讀作幹非)
注曰人謂主人贊者上設薦俎者也
繼公謂獲者因射侯而得獻故就侯而祭其薦俎與
酒焉示不忘本也下言獲者南面坐祭薦乃祭俎則
是俎在侯北薦在俎北而獲者又在薦北如常禮矣
其設薦之位亦脯西而醢東蓋上右也薦俎不統於
侯者此獻主於獲者非為侯故耳(个之名義未詳)
獲者南面坐左執爵祭脯醢執爵興取肺坐祭遂祭酒
必云執爵興者見其所取者非離肺也取離肺者必
奠爵乃興
興適左个中亦如之
謂適左个又適侯中皆如適右个而祭之儀也先右
次左後中禮之序然爾士喪禮曰主人扱米實于右
三實一貝左中亦如之其序正與此同
左个之西北三步東面設薦俎獲者薦右東面立飲不
拜旣爵
左个之西北三步獲者受獻之正位也曏以有為而
受于侯今執爵宜居正位故執爵先立于此而東面
執薦俎者又從之而西面設於其東也薦右脯南也
飲於薦右亦變於大射禮也以違其位而南故復言
東面
司馬受爵奠于篚復位
司馬於此方言復位則是旣獻獲者於侯之後即北
面立於侯之西北以俟獲者之來與
獲者執其薦使人執俎從之辟設于乏南(辟音闢)
注曰設於南右之也凡他薦俎皆當其位之前
繼公謂獲者於此自執其薦者已授爵則不敢徒手
而勞人也辟如辟奠之辟謂離於故處也此改設於
乏南故云辟設必就乏者宜近其位也不當其位辟
旌
獲者負侯而俟
事未畢而受獻故反而卒之俟俟命去侯
右獻獲者
司射適西階西釋弓矢去扑說決拾襲適洗洗爵升實
之以降獻釋獲者于其位少南薦脯醢折俎有祭
注曰不當其位辟中
繼公謂釋弓矢說決拾為將洗酌而行禮也不執弓
矢則當襲矣去扑者獻則不可佩刑器也說決拾襲
當於堂西不言者文省也釋獲者聽命於司射故司
射主獻之獻時蓋西北面旣授乃北面也折上當有
設字蓋文脱也有祭脯與切肺也獲者與釋獲者皆
賓之弟子以有勤勞之事於此乃得獻則其他弟子
於獻衆賓之時亦不與明矣
釋獲者薦右東面拜受爵司射北面拜送爵釋獲者就
其薦坐左執爵祭脯醢興取肺坐祭遂祭酒
就其薦謂於薦西也
興司射之西北面立飲不拜旣爵司射受爵奠於篚
司射之西則又少南於薦右之位矣蓋與司射俱北
面則宜並立也拜受立飲不同面者異於堂上之獻
也獲者亦然
釋獲者少西辟薦反位(辟音闢)
注曰辟薦少西之者為復射妨司射視算也亦辟俎
繼公謂辟與上經辟設之意同惟云辟薦據釋獲者
所執而言也辟俎則有司為之
司射適堂西袒決遂取弓于階西挾一个搢扑以反位
為獻事畢也至此乃言反位則曏者於旣奠爵於篚
乃遂適堂西俟
右獻釋獲者
儀禮集說卷五上
儀禮集說卷五下元敖繼公撰
鄉射禮第五
司射去扑倚于階西升請射于賓如初賓許(去起吕反)
搢扑而即去反位而即往皆禮節當然也不於未搢
扑而遂請者有事於尊者不宜與獻賤者之禮相因
也
右三請射
司射降搢扑由司馬之南適堂西命三耦及衆賓皆袒
決遂執弓就位
於階西搢扑乃由司馬之南適堂西者示不敢由便
也
司射先反位三耦及衆賓皆袒決遂執弓各以其耦進
反于射位
以其耦進謂上射先而下射從之也進亦並行若
大夫之耦則亦以序而獨進下文云大夫就其耦
是也
司射作拾取矢三耦拾取矢如初反位(拾並其劫反)
司射亦惟作上耦也位亦射位
賓主人大夫降揖如初
云揖如初則是亦兼堂上者言也
主人堂東賓堂西皆袒決遂執弓皆進階前揖
進至階前相俟乃南面而揖行也
及楅揖拾取矢如三耦(拾其劫反)
注曰及楅當楅東西也
繼公謂及楅揖亦南面揖也旣揖主人乃西面賓乃
東面拾取矢階前揖而南及楅揖而止所止之處即
拾取矢之位也是其位猶未離乎階前矣然則衆耦
於楅東西之位亦宜如是也
卒北面搢三挾一个
卒即北面而為此是猶未離其位也此儀異於三耦
者蓋退於北與退於南者不同也
揖退
一揖而退又略於初也
賓堂西主人堂東皆釋弓矢襲及階揖升堂揖就席
賓主人釋弓矢不於序之西東者變於卒射時也不
言說決拾者可知也然則經文之類此者皆可得而
見矣
大夫袒決遂執弓就其耦
注曰袒決遂於堂西就其耦於射位
繼公謂袒決遂蓋於賓旣出堂西而為之
揖皆進如三耦
如三耦則耦不少退也以其行事於庭無堂上堂下
之異故不得如升射之儀也
耦東面大夫西面大夫進坐說矢束興反位而後耦揖
進(說吐活反)
大夫即位乃進說矢束以其為下射也凡大夫之取
矢於楅者必說其矢束以當拾取也其自為耦者並
行至楅南即為之其與士為耦者即位而後為之此
其異者也說矢束不言北面亦文省大夫進及反位
皆不揖以非與耦行禮之事也
坐兼取乘矢順羽而興反位揖大夫進坐亦兼取乘矢
如其耦
耦兼取乘矢不敢拾取者以其非敵也凡敵者共取
矢於楅則拾以為儀言順羽是亦兼諸弣矣此與三
耦異者惟不拾取矢耳餘則同
北面搢三挾一个
注曰亦於三耦為之位
揖退
惟云揖退亦以其如三耦可知也
耦反位大夫遂適序西釋弓矢襲升即席
注曰大夫不序於下尊也
繼公謂適序西者以其獨往故得釋弓矢於故處亦
為變於卒射之時也
衆賓繼拾取矢皆如三耦以反位(拾其劫反)
右射者皆取矢於楅
司射猶挾一个以進作上射如初一耦揖升如初
注曰進前也今文或言作升射
繼公謂進由司馬之東而進也此以適南為進者凡
進退之文無常大抵以有事於彼為進卒事而反為
退也上字似衍否則其下當有耦字今文或言作升
射蓋後人亦疑其誤而易之矣或曰進字亦衍
司馬升命去侯獲者許諾司馬降釋弓反位
亦皆如初可知
司射與司馬交于階前去扑襲升請以樂樂于賓賓許
諾(去起吕反樂於之樂音洛下同)
司射惟去扑耳其決遂執弓挾矢自若也似不宜襲
此言襲蓋衍文以樂樂者用樂為歡樂也以此請之
於賓故曰請以樂樂於賓大射儀曰請以樂
司射降搢扑東面命樂正曰請以樂樂于賓賓許
注曰東面於西階之前也樂正亦許諾
繼公謂必搢扑而後命樂正者辟併敬也
司射遂適階閒堂下北面命曰不鼓不釋上射揖司射
退反位
注曰不與鼓節相應不釋算也射用應節為難鼓亦
樂之節學記曰鼓無當於五聲五聲不得不和凡射
之鼓節投壺其存者也周禮射節天子九諸侯七卿
大夫以下五
繼公謂不鼔不釋言不與鼔節相應雖貫猶不釋算
也不言貫者可知也每歌之終乃奏鼔鄉射之歌五
終而鼓五節其三節先以聽而二節之間拾發乘矢
焉射人職所謂五節二正是也王之大射九節五正
諸侯七節三正卿大夫與士同
樂正東面命大師曰奏騶虞閒若一大師不興許諾樂
正退反位(大並音泰)
注曰東面者進還鄉大師也騶虞國風召南之詩篇
也間若一者調其聲之䟽數重節
䟽曰間若一謂五節之間長短希數皆如一則是重
樂節也
繼公謂言命大師者見所命者必其長也此惟據有
大師者言之周官射人職曰王以騶虞諸侯以貍首
卿大夫以采蘋士以采蘩此士射之樂乃得奏騶虞
亦其異者
乃奏騶虞以射三耦卒射賓主人大夫衆賓繼射釋獲
如初卒射降
降指衆耦之最後者而言以見釋獲者升告之節也
大射儀曰降反位
釋獲者執餘獲升告左右卒射如初
右三射
司馬升命取矢獲者許諾司馬降釋弓反位弟子委矢
司馬乘之皆如初司射釋弓視算如初釋獲者以賢獲
與鈞告如初降復位
言如初又言降復位為司射命設豐之節也亦以見
其所如者止於此無復實算於中之事矣蓋以其不
復射故也
右取矢告獲如初
司射命設豐設豐實觶如初遂命勝者執張弓不勝者
執弛弓升飲如初
大射儀此下云卒退豐與觶如初此脫一句也
右飲不勝者如初
司射猶袒決遂左執弓右執一个兼諸弦面鏃適堂西
以命拾取矢如初(拾其劫反)
注曰側持弦矢曰執面猶上也并矢於弦尚其鏃將
止變於射也
繼公謂右手先執矢乃又執弦則兼矢於弦矣兼矢
於弦面鏃以命拾取矢者蓋示之以此節執一矢之
法而不必挾也兼矢於弓者皆面鏃蓋矢以鏃為上
凡射者於矢將用之則挾不用之則執
司射反位三耦及賓主人大夫衆賓皆袒決遂拾取矢
如初矢不挾兼諸弦弣以退不反位遂授有司於堂西
(拾其劫反)
䟽曰兼諸弦弣者一矢兼弦三矢兼弣
繼公謂拾取時猶皆兼諸弣至楅南北面則不挾矢
但取一矢兼諸弦餘三矢則兼諸弣自若亦象搢三
挾一之儀且如司射之戒也賓與主人則亦於楅東
西之位為之位射位也不反位但由司馬之南而過
也授有司授之以弓矢也必授之者射事止則宜反
於所受者也此文主於三耦及衆賓也大夫與其耦
亦存焉若賓則自階下以授有司於堂西主人則以
授有司於堂東也
辯拾取矢揖皆升就席(辯音遍拾其劫反)
揖皆升就席謂衆賓三人也衆賓三人必俟拾取矢
者辯而後升若主人賓大夫則旣授弓矢即升如初
禮固不俟其辯也三人旣升則餘人以次立於西方
如未射之時矣
右射者復皆取矢於楅
司射乃適堂西釋弓去扑說決拾襲反位(去起吕反說吐活反下同)
反位其猶在中西南與不言釋矢可知也
司馬命弟子說侯之左下綱而釋之
注曰說解也
繼公謂云釋則是不束也說而釋之變於射與未射
之時
命獲者以旌退命弟子退楅司射命釋獲者退中與算
而俟
注曰備復射也獲者釋獲者亦退其薦俎
繼公謂旌退於西方楅與中算退於堂西以俟其人
則皆復於西方之位也案注云獲者釋獲者亦退
其薦俎此據大射儀而言也退薦俎各當其位之前
與
司馬反為司正退復觶南而立
射事已而復其故職也云復觶南見射時觶不徹是
時司射亦當復東方之位
樂正命弟子贊工即位弟子相工如其降也升自西階
反坐(相息亮反)
注曰降時如初入樂正反於西階東北面
繼公謂命弟子亦適西方命之也如其降亦謂後先
及相之之儀也反坐謂反其故位而坐也工旣坐弟
子亦降立於西方
右射事止
賓北面坐取俎西之觶興阼階上北面酬主人主人降
席立于賓東賓坐奠觶拜執觶興主人荅拜賓不祭卒
觶不拜不洗實之進東南面主人阼階上北面拜賓少
退主人進受觶賓主人之西北面拜送賓揖就席主人
以觶適西階上酬大夫大夫降席立于主人之西如賓
酬主人之禮
注曰其旣實觶進西南面立鄉所酬
主人揖就席若無大夫則長受酬亦如之(長知丈反)
長謂衆賓之長也此惟據主人所酬者而言大夫若
衆則相酬辯乃及長
司正升自西階相旅作受酬者曰某酬某子(相息亮反)
注曰某者字也某子者氏也春秋傳曰字不若子
繼公謂此謂大夫酬長若長相酬之時也司正稱酬
者之字稱受酬者曰某子彼此之辭也此主為酬者
命受酬者緣酬者意欲尊敬之故於此言字於彼言
子所以不同
受酬者降席司正退立于西序端東面衆受酬者拜興
飲皆如賓酬主人之禮辯遂酬在下者皆升受酬于西
階上(辯音遍)
注曰在下謂賓黨也鄉飲酒記曰主人之贊者西面
北上不與無算爵然後與此異於賓
繼公謂在下者迭升受酬亦如上禮可知
卒受者以觶降奠于篚司正降復位
右旅酬
使二人舉觶于賓與大夫
至是乃并舉觶於大夫者異之也
舉觶者皆洗觶升實之西階上北面皆坐奠觶拜執觶
興賓與大夫皆席末荅拜舉觶者皆坐祭遂飲卒觶興
坐奠觶拜執觶興賓與大夫皆荅拜
大夫席末席東端也
舉觶者逆降洗升實觶皆立于西階上北面東上賓與
大夫拜舉觶者皆進坐奠于薦右賓與大夫辭坐受觶
以興
東上主賓者在右也至是乃言之者以其將奠觶也
舉觶者退反位皆拜送乃降賓與大夫坐反奠于其所
興
此奠於其所亦皆少違其故處而在其俎之西也於
此云興見其無事則不坐也
若無大夫則唯賓
言此者明不舉觶於賓長此二人舉觶雖曰正禮然
若無大夫則闕一人以其禮唯當行於尊者耳
右二人舉觶
司正升自西階阼階上受命于主人適西階上北面請
坐于賓
司正適阼階上北面而受命
賓辭以俎反命于主人主人曰請徹俎賓許(徹直列反下同)
注曰上言請坐於賓此言主人曰互相備耳
司正降自西階階前命弟子俟徹俎司正升立于序端
賓降席北面主人降席自南方阼階上北面大夫降席
席東南面賓取俎還授司正司正以降自西階賓從之
降遂立于階西東面司正以俎出授從者主人取俎還
授弟子弟子受俎降自西階以東主人降自阼階西面
立(還並音旋下同從者才用反)
主人取俎未必在司正出門之後上文蓋終言之耳
西面立階東當序位也
大夫取俎還授弟子弟子以降自西階遂出授從者大
夫從之降立于賓南衆賓皆降立于大夫之南少退北
上(從者才用反)
說見前篇記
右徹俎
主人以賓揖讓說屨乃升大夫及衆賓皆說屨升坐(說並)
(吐活反)
亦當說屨乃揖讓如飲酒之禮特立文異耳
右說屨升坐
乃羞無算爵使二人舉觶賓與大夫不興取奠觶飲卒
觶不拜
注曰二人謂曏者二人也使之升立於西階上當執
觶也卒觶者固不拜矣著之者嫌坐卒爵者拜旣爵
此坐於席禮旣殺不復崇
繼公謂使之亦司正也此舉觶謂取而酌之即下文
所云執觶者受觶遂實之之事也其位蓋在西序端
北上若無大夫則惟一人
執觶者受觶遂實之賓觶以之主人大夫之觶長受而
錯皆不拜(長知丈反下同錯七洛反)
注曰皆不拜受禮又殺也
繼公謂錯謂以次更迭而受也大夫若惟一人則衆
賓長先受其觶以次錯行之大夫若有二人以上則
皆及於大夫乃及衆賓蓋先尊而後卑也云大夫之
觶長受而錯則賓觶但至主人而止與所以然者以
二觶並行難為旅也若無大夫乃行主人之觶為其
無二觶故爾先者不拜而飲故受者皆不拜禮蓋相
因也
辯卒受者興以旅在下者于西階上(辯音遍)
注曰執觶者酌在上辯降復位
繼公謂辯謂堂上皆已受爵也卒受者衆賓長之末
者也其受於席末飲興以旅在下者乃飲如下文所
云是已云卒受者興見惟行一觶也
長受酬酬者不拜乃飲卒觶以實之
注曰言酬者不拜者嫌酬堂下異位當拜也乃猶而
也
繼公謂長謂堂下賓黨之長也言酬者不拜者嫌親
酬當拜也實之謂自實之
受酬者不拜受
曏者旅酬有拜而飲者拜而受者故於此一一明之
辯旅皆不拜(辯音遍)
注曰主人之贊者於此始旅嫌有拜
執觶者皆與旅(與音預)
注曰亦自以齒與於旅也
繼公謂於此言執觶者皆與旅則曏者旅酬之時主
人之贊者不與信矣
卒受者以處觶降奠于篚
此以降者一觶也然則主人所飲之觶執觶者其先
以奠於篚與
執觶者洗升實觶反奠于賓與大夫
二觶元在賓與大夫之前故云反奠餘則皆如上文
賓與大夫不興取奠觶飲以下之儀不言者可知也
此後酒行終而復始儀亦如之至醉而止所謂無算
爵也
無算樂
此無算樂亦宜與鄉飲者同
右無算爵
賓興樂正命奏陔賓降及階陔作賓出衆賓皆出主人
送于門外再拜
降謂降堂及階至階上也
右賓出
明日賓朝服以拜賜于門外主人不見如賓服遂從之
拜辱于門外乃退(朝直遥反見賢遍反)
拜賜之禮賓至於門外擯者出請入告主人辭不見
賓乃拜主人拜辱亦如之
右賓拜賜主人拜辱
主人釋服乃息司正無介
注曰此已下皆記禮之異者
繼公謂昨日正禮已無介則此可知矣乃言之者嫌
不射而飲或用介也
不殺使人速
亦當使人戒乃速經文略也
迎于門外不拜入升不拜至不拜洗薦脯醢無俎賓酢
主人主人不崇酒
言不殺復言無俎者嫌不殺者亦或有俎也士冠士
虞以乾肉折俎主人不崇酒則賓亦不告旨矣其他
不見者可以意求之
不拜衆賓
此謂不拜之於庭指將獻之時也若獻則衆賓亦拜
受爵而主人荅之
旣獻衆賓一人舉觶遂無算爵
注曰言遂者明其間闕也賓坐奠觶於其所擯者遂
受命於主人請坐於賓賓降說屨升坐矣不言遂請
坐者請坐主於無算爵
繼公謂此一人舉觶在獻衆賓之後雖與正禮之舉
觶為旅酬始者同實為無算爵始也言遂無算爵明
其說屨升坐即取此觶飲也案注云明其間闕謂
舉觶之後無算爵之前其間工入升歌等禮皆闕也
無司正
注曰使擯者而已不立之
繼公謂此禮略無所用之故不立
賓不與(與音預)
昨日正賓不可䙝也
徵唯所欲以告於鄉先生君子可也羞唯所有鄉樂唯
欲
此與前篇息司正之禮亦同但文有詳略爾
右息司正
記大夫與則公士為賓(與音預)
記言此者恐其或用處士也所以不可用處士者以
處士去大夫之尊遠故也鄉飲酒之禮大夫若與其
賓介亦當以公士為之大夫不與則公士若處士皆
可舊說謂鄉飲酒鄉射大夫自來觀禮非也大夫於
一人旣舉觶於賓乃入主人必無臨時易賓之理然
則大夫之與此會者乃亦主人請之明矣
使能不宿戒其牲狗也
用狗者因大射之牲也其義與鄉飲酒同此下有不
釋者見前篇記
亨于堂東北尊綌冪賓至徹之蒲筵緇布純西序之席
北上(亨音烹徹直列反純之允反)
經言衆賓長升就席者三人耳又曰衆賓之席繼而
西是未必有西序之席北上者此記未詳
獻用爵其他用觶以爵拜者不徒作薦脯用籩五膱祭
半膱横于上醢以豆出自東房膱長尺二寸(膱音職長直亮反)
注曰脯用籩籩宜乾物也醢以豆豆宜濡物也膱或
謂之挺為記者異耳膱挺皆取直貌焉祭横於上殊
之也於人為縮膱廣狹未聞
繼公謂曲禮曰以脯脩置者左朐右末是膱長尺二
寸而中屈之也士虞記有乾肉折俎亦曰朐在南此
可以見其制矣祭半膱則不屈之
俎由東壁自西階升賓俎脊脅肩肺主人俎脊脅臂肺
肺皆離皆右體也進腠(腠七奏反)
注曰賓俎用肩主人用臂尊賓也若有遵者則俎其
餘體也
繼公謂不言大夫俎者有無不定也
凡舉爵三作而不徒爵凡奠者于左將舉者于右衆賓
之長一人辭洗如賓禮若有諸公則如賓禮大夫如介
禮無諸公則大夫如賓禮(長知丈反)
賓禮介禮亦謂其受獻時之儀耳云有諸公則如賓
禮大夫如介禮其言略與鄉飲酒之經合似也云無
諸公則大夫如賓禮其言大與此經違則非矣此經
所言遵者大夫之儀正指無諸公者也而其儀亦無
以異於介烏在其為如賓禮乎蓋大夫之禮宜降於
賓固不以諸公之有無而為隆殺又經惟屢見大夫
禮而略不及公則無諸公明矣記乃著有諸公之禮
皆似失之
樂作大夫不入樂正與立者齒
但云與立者齒則獻薦與旅皆在其中矣惟位則異
三笙一和而成聲(和胡卧反)
三人吹笙而一人歌其所吹之詩以和之而後笙之
辭顯且成聲也此其在無算樂之時乎笙之入也以
將射之故不奏之
獻工與笙取爵于上篚旣獻奠于下篚其笙則獻諸西
階上立者東面北上
注曰賓黨也
繼公謂門内堂下之位同
司正旣舉觶而薦諸其位三耦者使弟子司射前戒之
注曰弟子賓黨之少者也前戒謂先射請戒之
繼公謂三耦射則在先立則居前乃以弟子為之者
為司射當誘射故也誘射有教之之意故以少者為
三耦而誘之不使長者嫌其待之淺也惟前戒故不
待命而先俟於堂西
司射之弓矢與扑倚于西階之西
經於司射取弓挾矢取扑皆著其在階西則此文意
已在其中矣似不必言也經又著司射適堂西挾一
个則是司射之矢亦不盡倚於階西也然則記之文
意又似失之不備矣
司射旣袒決遂而升司馬階前命張侯遂命倚旌
注曰著竝行也古文曰遂命獲者倚旌
繼公謂經言司馬命張侯及倚旌乃在司射比三耦
之後記言此以明其在司射升請射於賓之時非若
經文之次也然經文所以如彼者欲終上事乃言下
事故爾階前即觶南之處也此云階前下云命負侯
者由其位文互見也案注云著竝行者謂此時司
射司馬同時行事非相繼為之經不明言故記著之
也
凡侯天子熊侯白質諸侯麋侯赤質大夫布侯畫以虎
豹士布侯畫以鹿豕凡畫者丹質(麋音迷畫胡卦反)
此謂獸侯也其於大夫士則為鄉射天子諸侯則為
燕射也燕禮曰若射則如鄉射之禮梓人職曰張獸
侯則王以息燕是天子諸侯雖無鄉射其燕射則皆
用鄉射之禮而張此侯故記之於此云熊侯麋侯者
皆以其獸皮之全者二夾置於其質之旁也凡皮侯
之制亦然惟不質而鵠為異爾大夫士之鄉射於布
侯之上但畫此四獸為飾不以皮也此云布見熊麋
二侯其體亦布也此云畫見熊麋二侯之非畫也質
亦的名荀子曰質的具而弓矢至是也圉人職曰射
則共椹質考工記曰利射革與質則質者以木為之
而其方如鵠與白赤丹者質上所塗之色各因其所
宜以為飾且相别異也凡畫者丹質謂畫虎豹鹿豕
之侯皆以丹質言其質同也大射之禮王則虎侯熊
侯豹侯諸侯則熊侯豹侯豻侯卿大夫則麋侯士則
豻侯此天子用其三侯之次諸侯又用卿大夫之侯
大夫士又但畫而已皆辟其大射也一侯而畫獸二
者亦宜夾其質也不畫一獸者變於用皮者也不以
熊與麋為畫者雖不用皮猶不與君燕射之侯同物
所以遠下之也下記云禮射不主皮此皮謂革也周
官及考工記言射者皆以質與革並言是其堅類也
禮射不主皮為力不同科此射亦禮射也乃用質者
以其近故與侯近則質雖堅而易貫故與主皮之義
異
射自楹間物長如笴其間容弓距隨長武(長直亮反下同笴古可反)
注曰楹間中央東西之節也物謂射時所立處也長
如笴者謂從畫之長短也長三尺與距相應射者進
退之節也距隨者物横畫也武尺二寸
繼公謂其間容弓為從畫言也横畫之距隨長武則
上下射之相去不及五尺矣射者南面還視侯中之
後先以左足履物之東端乃以右足履其西端而合
之故名東端為距西端為隨取其左足至則右足從
之也距至也隨猶從也物之名義未詳
序則物當棟堂則物當楣
注曰是制五架之屋也正中曰棟次曰楣前曰屐
繼公謂當棟當楣其以庭之深淺而異與堂之庭深
於序故進退其物以合侯道之數此侯道五十弓
命負侯者由其位
䟽曰司馬自在已位遥命之
繼公謂位觶南也此與前二命皆不離其位者以射
事未至略之由便也
凡適堂西皆出入于司馬之南唯賓與大夫降階遂西
取弓矢
凡凡司射司馬三耦衆耦也必出入於此者近於其
位也此於司射司馬之位為南於耦之射位為北故
以之為節云賓無射位大夫不立於射位故取弓矢
於堂西不由之大夫卒射而退乃由此者統於上射
非正禮也
旌各以其物
注曰旌緫名也雜帛為物大夫士之所建也
繼公謂記據士之為主人者言也士之物云各則是
三等之士其物亦有不同者矣士喪禮曰為銘各以
其物亦此意也
無物則以白羽與朱羽糅杠長三仞以鴻脰韜上二尋
(糅女又反杠音江長直亮反仞音刃脰音豆韜吐刀反)
注曰此翿旌也糅雜也杠橦也鴻鳥之長脰者也八
尺曰尋
繼公謂無物謂士之未仕者也周官云大夫士建物
蓋指見居官者而言以白羽朱羽相雜而綴於杠之
首亦象析羽為旌之意也仞與尋皆八尺並言之者
異其文耳仞尋之度見考工記匠人職
凡挾矢于二指之間横之
兼左右手言也云凡者謂挾矢或多或寡其法皆然
寡則挾以食指將指多則以餘指分挾之凡挾矢有
挾一矢者有挾四矢五矢者
司射在司馬之北司馬無事不執弓
司馬將升堂而有事乃執弓非是則亦有有事而不
執弓之時記蓋大略言之耳
始射獲而未釋獲復釋獲復用樂行之(復並扶又反)
始射謂第一番三耦射時復又射也前言復謂第二
番射時後言復謂第三番射時三耦始射志在於中
中則當言獲未釋獲者此如習射然未宜較勝負且
三耦之外皆未射難以相飲亦不可以徒釋之也至
次射則賓主而下皆繼射乃可以釋獲及第三射則
其事已熟乃可以樂為節也此皆行事有漸且示先
質後文之意
上射于右
注曰於右物射
楅長如笴博三寸厚寸有半龍首其中蛇交韋當(長直亮反)
長如笴兩端相去之度也龍首者刻其上端作龍首
之狀為識且以飾也上端為首則下端為尾明矣經
云東肆是其證也蛇交者以兩木屈曲為之狀如蛇
交然必屈曲為之者象弓也當者其以當矢而名之
與楅身蛇交廣狹相間必通設韋當於其上乃可以
承矢
楅髤横而奉之南面坐而奠之南北當洗(髤音休奉芳勇反)
注曰髤赤黑漆也
繼公謂言奉之明執其兩端也
射者有過則撻之(撻吐達反)
注曰過謂矢揚中人凡射時矢中人當刑之今此射
者中人本意在侯其傷害之心遠是以輕之以扑撻
於中庭而已書曰扑作教刑
繼公謂射者有過謂或不能盡循司射之教而犯其
所命者也射時司射搢扑以涖事然則撻之者其司
射與又考司射之行事其有關於尊者必去扑乃為
之則是尊者之射雖有過固不在此科也
衆賓不與射者不降(與音預)
衆賓在三人之中者也射時賓主人大夫皆降而此
衆賓或不降者以是時堂下無衆賓不射者之位故
也又考經言賓主人大夫若皆與射之禮則是賓主
人大夫或有時不與矣此記又言衆賓不與射者不
降皆以堂上者言也以是觀之則堂上者可以不與
而在下之衆賓無有不與者乎
取誘射之矢者旣拾取矢而后兼誘射之乘矢而取之
(拾其劫反)
經云後者遂取誘射之矢此則見其於旣拾取已矢
乃為之
賓主人射則司射擯升降卒射即席而反位卒事
注曰擯賓主人升降者皆尊之也不使司馬擯其升
降主於射
繼公謂擯謂以辭贊之射時擯升降則取矢亦當然
也將擯而去扑搢之乃反位
鹿中髤前足跪鑿背容八算釋獲者奉之先首(奉芳勇反)
注曰前足跪者象教擾之獸受負也
䟽曰屈前足以受負若今駞受負則四足俱屈之類
也
大夫降立于堂西以俟射
以大夫不可與士並立于射位也
大夫與士射袒薰襦
注曰不肉袒殊於耦
繼公謂薰讀為纁古字通用也袒纁襦尊者不見體
也襦先著於衣内袒時則出之大夫非射於君所固
不肉袒矣乃以與士射為言者嫌為下射或當統於
上射而不宜異之也
耦少退于物
經言耦於大夫射時之禮在下則屈在上則伸然則
似未必有此少退於物之儀也且侍射於君乃退於
物尊君也大夫之耦此禮亦不宜與君之耦同記似
過矣
司射釋弓矢視算與獻釋獲者釋弓矢
司射於射事未畢而唯此二事釋弓矢故記者併言
之也視算而去弓矢者為射事已因去扑之節而并
去之也獻釋獲者而釋弓矢者為有洗酌荅拜等事
故也二者之意義不同
禮射不主皮主皮之射者勝者又射不勝者降
注曰禮射大射賓射燕射是矣言不勝者降則不復
升射也主皮者無侯張獸皮而射之天子大射張皮
侯賓射張五采之侯燕射張獸侯
繼公謂禮射謂此篇所載與大射燕射之類是也禮
射則張皮侯若采侯與獸侯而加正鵠主皮之射則
不用正鵠但欲射中其皮耳此皮與所謂皮侯者之
皮不同蓋以中甲之革為之周官云射甲革樂記云
貫革之射皆指此而言也中甲之革犀兕若牛之皮
也其為物堅厚惟強有力者乃能貫之故禮射則不
主皮為力不同科故也勝者言又射不勝者言降文
互見也主皮之射以又射與不射示榮辱亦異於禮
射者也其相飲之禮有無則未聞
主人亦飲于西階上
經文已明
獲者之俎折脊脅肺
注曰折以大夫之餘體
繼公謂折謂折分其牲體不用全體也無大夫則臑
折有大夫則折其餘體此俎先言折則其載之次又
異於堂上之俎矣肺離肺也下同
東方謂之右个
注曰侯以鄉堂為面也
繼公謂於此釋右个者順經文也或曰下俎言皆有
祭承獲者之俎而言也則此文原不在是後人移之
耳未知是否
釋獲者之俎折脊脅肺皆有祭
注曰皆皆獲者也祭祭肺也
繼公謂此折與獲者共一體與皆皆二俎也經於二
俎已見其有祭記復言之者以此云肺嫌為祭肺也
是以明之二俎有離肺復有祭肺者為獲者祭於三
處而加之釋獲者俎遂因之亦加祭肺一也
大夫說矢束坐說之(說並吐活反)
經文亦已明
歌騶虞若采蘋皆五終
注曰每一耦射歌五終也
繼公謂若采蘋亦與周官異者也
射無算
射者多寡隨宜無定數也
古者于旅也語
言古者以見周禮之不然古謂殷以上也於旅而語
以敬殺也然則周之禮其燕坐乃語與
凡旅不洗不洗者不祭旣旅士不入大夫後出主人送
于門外再拜
大夫後出與其後入之意同亦欲使主人各得盡其
待賓與大夫之禮而賓與大夫亦各得伸其尊也主
人送賓入門大夫乃出大夫雖多亦惟拜送其長而
已鄉飲酒尊者之禮亦當如此
鄉侯上个五尋(个如字)
注曰上个謂最上幅也上幅用布四丈
中十尺
注曰方者也用布五丈今官布幅廣長二尺二寸旁
削一寸考工記曰梓人為侯廣與崇方謂中也
繼公案注云今官布幅廣二尺二寸蓋謂周布之廣
當如漢布也然亦未有以見其必然又鄭氏於他注
或謂幅廣二尺與此不同則是鄭氏之說亦未定也
姑闕之
侯道五十弓弓二寸以為侯中
注曰言侯中取數也正二寸骹中之博也
䟽曰周禮弓人云骹中有變焉謂弓弣把側骨之處
博二寸故於此處取數焉
繼公謂言以五十弓之長為侯道五十弓之博為侯
中也
倍中以為躬
注曰躬身也謂中之上下幅也用布各二丈
䟽曰躬謂中上中下各横接一幅布者
倍躬以為左右舌
注曰謂上个也左右出謂之舌
䟽曰此兩个躬外兩相各出一丈
下舌半上舌
注曰半者半其出於躬者用布三丈凡鄉侯用布十
六丈數起侯道五十弓以計道七十弓之侯用布二
十五丈二尺道九十弓之侯用布三十六丈
䟽曰上舌兩相各一丈今下舌兩相各五尺通躬二
丈故云用布三丈也云凡鄉侯用布十六丈數起侯
道五十弓以計者中五幅幅一丈用布五丈上下躬
揔用布四丈上个四丈下个三丈是通用布十六丈
也云道七十弓之侯用布二十五丈二尺者中七幅
幅丈四尺用布九丈八尺上下躬揔用布五丈六尺
上个五丈六尺下个四丈二尺通用布二十五丈二
尺也云道九十弓之侯用布三十六丈者中九幅幅
丈八尺用布十六丈二尺上下躬揔用布七丈二尺
上个亦七丈二尺下个五丈四尺通用布三十六丈
也
繼公謂下舌所以半上舌者慮其植之妨於往來者
也下舌之長若如上舌則兩植相去五丈六尺有餘
矣故須半之也攷工記曰上綱與下綱出舌尋縜寸
焉
箭籌八十
注曰箭篠也籌算也
繼公謂上記云射無算而箭籌惟止於八十則是此
射者雖多亦不過十耦也釋獲者之執算各視射者
之矢數
長尺有握握素(長直亮反下同)
注曰握本所持處也素謂刊之也刊本一膚
䟽曰公羊傳何休云側手為膚又投壺云室中五扶
注云鋪四指曰扶一指案寸皆謂布四指
繼公謂尺有握猶言尺有四寸也必云握者亦見其
為所握處也
楚扑長如笴刊本尺
注曰刊其可持處
君射則為下射上射退於物一笴旣發則荅君而俟
注曰退於物一笴不敢與君併也荅對也此以下雜
記也
繼公謂君為下射者降尊以就卑則不宜與卑者序
而從尊卑為耦之常法也且下射之物在東亦不失
其主位也上射賓也荅君謂東面立而對之射時進
左手微背於君故旣射則還對之俟待君發也
君樂作而後就物君袒朱襦以射(襦音儒)
注曰君尊也
繼公謂君樂作乃就物亦以樂節多故也樂謂奏貍
首也此記先言樂乃後見君之射儀則是君之燕射
於再射即用樂行之亦變於大射也投壺之禮因飲
酒而為之於其再投即用樂此意其類之乎鄉射三
射乃用樂行之
小臣以巾執矢以授
注曰君尊不搢矢不挾矢授之稍屬
繼公謂以巾執矢敬君物不敢䙝也大射儀曰小臣
師以巾内拂矢而授矢於公稍屬蓋以巾拂之而又
藉手以執之也
若飲君如燕則夾爵(飲於鴆反)
注曰謂君在不勝之黨也賓飲君如燕賓騰觶於公
之禮則夾爵夾爵者君旣卒爵復自酌
繼公謂夾爵謂夾君爵而自飲也以大射儀攷之飲
君之禮其所以異於燕賓之勝觶者於獨夾爵而已
記但以此言之亦大略之說也
君國中射則皮樹中以翿旌獲白羽與朱羽糅(翿徒刀反)
注曰國中城中也皮樹獸名
繼公謂燕禮大射儀皆射於公宫即此國中射也必
云國中者對郊竟而言也
于郊則閭中以旌獲
注曰閭獸名如驢一角或曰如驢歧蹄周書曰北唐
以閭析羽為旌
于竟則虎中龍旜
注曰畫龍於旜尚文章也通帛為旜
繼公謂虎中龍旜遠則彌文也記言君之中與所獲
者有國中郊竟之異而不言為某射於某所則是其
所以異者惟繫於地之遠近不繫於射之大小也若
然則固有大射而用皮樹中翿旌者亦有燕射而用
虎中龍旜者矣
大夫兕中各以其物獲(兕徐履反)
注曰兕獸名似牛一角
繼公謂其指大夫而言大夫有上中下之異故物亦
有差司常職曰大夫士建物
士鹿中翿旌以獲
翿旌即白羽與朱羽糅者也上記言士禮云旌各以
其物無物則以白羽與朱羽糅此直見翿旌而已蓋
記者雜也
惟君有射于國中其餘否
其餘否謂人臣不為射主於國中也君有射於國中
者以其於公宫為之也若人臣之家其庭淺隘器用
又未必備故射則必於鄉州之學行事焉是雖居於
國而欲射於其中亦不可得也此不惟見尊君之意
亦其勢然爾
君在大夫射則肉袒
不袒纁襦遠下君
儀禮集說卷五下
正誤
序則鉤楹外
鄭本序作豫注曰今文豫作序繼公謂序之文意明
白於豫且記亦以序與堂對言宜從今文
獲者之俎折脊脅肺
今本肺下有臑字繼公謂臑在肺下非其次且與折
文不合蓋𫝊寫者因注首言臑而衍也大射注引此
無臑字又古文云釋獲者之俎折脊脅肺則此俎不
當言臑亦明矣今據大射注刪之
