儀禮集說卷四元敖繼公撰
鄉飲酒禮第四
注曰此於五禮屬嘉禮
繼公謂鄉飲酒者士與其同鄉之士大夫會聚于鄉
學而飲酒之禮也
鄉飲酒之禮主人就先生而謀賓介
將與其鄉人飲酒乃於衆賓之中擇其最賢者為賓
其次者為介謀謂商度其孰優也必就先生謀之者
不敢擅自可否去取且示有所尊也
右謀賓介
主人戒賓賓拜辱主人荅拜乃請賓賓禮辭許主人再
拜賓荅拜
注曰拜辱拜其自屈辱至已門也
繼公謂主人戒賓言主人為戒賓而來也此拜辱即
拜迎也請謂致戒辭於賓也其辭卒曰請子為賓
主人退賓拜辱
此即拜送也拜迎拜送皆言拜辱者蓋一儀而兼二
義也迎送者據已言也辱者據彼言也此經言戒賓
之儀略者亦以士冠禮宿賓之儀見之也下速賓放
此後篇同
介亦如之
注曰如戒賓也
右戒賓介
乃席賓主人介
席賓主人介者為賓主人介設席也席賓於戶牖間
主人於東序介於西序少牢下篇席主人於東序西
面席侑於西序東面侑介之位同也
衆賓之席皆不屬焉(屬音燭)
注曰席衆賓於賓席之西
䟽曰鄉射云席賓南面東上衆賓之席繼而西
繼公謂衆賓衆賓長三人也屬連接也必不屬者為
其升降皆由下也以是觀之則賓位在戶西牖東而
當兩楹之間明矣此席亦東上凡席皆有司設之
尊兩壺于房戶間斯禁有玄酒在西設篚于禁南東肆
加二勺于兩壺
䟽曰東肆以頭首為記從西鄉東上頭在西也
繼公謂斯者禁之名也其制未聞設篚于禁南其間
當容人蓋酌者北面也東肆放尊之西上也記云尊
綌幂賓至徹之則此二勺皆加于幂上矣亦與祭禮
微異
設洗于阼階東南南北以堂深東西當東榮水在洗東
篚在洗西南肆(深式鴆反)
右設席器
羹定
注曰肉謂之羹定猶孰也著之者下以為節
䟽曰孰云定者孰即定止故也
繼公謂此時肉與湆同在鑊故謂之羹案注云下
以為節者謂下事以此為節也諸篇凡言羹定者皆
然
主人速賓賓拜辱主人荅拜還賓拜辱
注曰速召也還猶退
繼公謂召之而云速者欲其來之速也速賓之儀與
戒賓同此經文又略也賓不遂從之者為主人復當
速介
介亦如之
注曰如速賓也
䟽曰是日必當遣人戒速衆賓但略而不言故下云
賓及衆賓皆從之
繼公謂衆賓亦戒速而經惟言賓介者亦以主人親
為之其禮重故特著之爾
賓及衆賓皆從之
注曰言及衆賓介亦在其中矣
繼公謂主人既速介即先歸介及衆賓皆至于賓之
門外俟賓同往也
右速賓介
主人一相迎于門外再拜賓賓荅拜拜介介荅拜(相息亮反)
注曰相擯贊傳命者
繼公謂亦相者入告主人乃出迎之拜介亦再拜文
省耳一相蓋學中之有司給事於飲射之禮者變擯
言相見其不獨為擯者之事而已也古者與鄉人飲
射必於學宫者以其深廣且有司及器用皆備具故
也
揖衆賓
注曰差卑也拜介揖衆賓皆西南面
主人揖先入
注曰揖揖賓也
繼公謂不言入門右可知也亦以賓入門左見之
賓厭介入門左介厭衆賓入衆賓皆入門左北上(厭一涉反)
注曰賓之屬相厭變於主人也推手曰揖引手曰厭
繼公謂厭之使入禮之也下放此鄉射禮曰東面北
上
主人與賓三揖至于階三讓主人升賓升
三揖三讓說皆見士冠禮鄉射禮曰主人升一等賓
升
右迎賓
主人阼階上當楣北面再拜賓西階上當楣北面荅拜
(楣音眉)
注曰楣前梁也
繼公謂此拜至也說見士昏禮
右拜至
主人坐取爵于篚降洗
取爵蓋北面也為洗而降故云降洗下文類此者不
悉見之
賓降
注曰從主人也
繼公謂賓降之位見下文
主人坐奠爵于階前辭
注曰重以巳事煩賓也
繼公謂賓從降而主人辭亦尚辭讓也下放此奠爵
乃辭者事異則不宜相雜且為敬也西面坐奠爵興
辭
賓對
注曰賓主之辭未聞
繼公謂對時亦少進位下文云賓對復位是也
主人坐取爵興適洗南面坐奠爵于篚下盥洗
注曰篚下篚南
繼公謂南面坐于洗北乃奠爵于篚南不敢由便也
盥洗既盥復坐取爵而將洗之也凡洗者必盥經不
悉見之也盥洗皆立
賓進東北面辭洗
進者少南行也南於洗西乃止而東北面鄉主人辭
洗之意與辭降同凡言洗於辭洗之前皆將洗而未
洗者也若既洗則何以辭為
主人坐奠爵于篚興對賓復位當西序東面
注曰言復位者明始降時位在此
䟽曰上直云賓降不言處所於此見之是舉下以明
上之義
繼公謂此奠爵于篚為將洗而致敬也當西序東西
節也下文云賓降立于階西當序
主人坐取爵沃洗者西北面(沃烏毒反)
沃洗謂以枓㪺水而沃洗爵者也西北面宜鄉洗者
也既則西面于水東主人南面洗而西北面沃此則
北面洗者其西南面沃之與沃洗者先亦沃盥
卒洗主人壹揖壹讓升
升亦主人先而賓從之
賓拜洗主人坐奠爵遂拜降盥
拜洗者謝其為已洗也必盥者為將酌也既拜而盥
為拜時以右掌據地不無坋汗也内則曰凡男拜尚
左手
賓降主人辭賓對復位當西序
對時違其位故云復下主人對放此
卒盥揖讓升賓西階上疑立(疑舊魚乞反下並同)
䟽曰不言一揖一讓從上可知
主人坐取爵實之賓之席前西北面獻賓
注曰獻進也進酒於賓
繼公謂實者實以酒謂酌也西北面者亦以將授賓
而不宜背之也其下禮之類此者則因而放之耳
賓西階上拜主人少退
注曰少退少辟
繼公謂主人西北面於賓席前賓拜於西階上而主
人乃少退則是凡拜皆有相之者矣
賓進受爵以復位主人阼階上拜送爵賓少退
注曰位西階上位
䟽曰鄉射云賓進受爵于席前
薦脯醢賓升席自西方乃設折俎(折之設反)
賓席亦東上西方下也
主人阼階東疑立賓坐左執爵祭脯醢
立於阼階上之東者事未至宜辟拜處也
奠爵于薦西興右手取肺郤左手執本坐弗繚右絶末
以祭尚左手嚌之興加于俎(繚音了)
注曰繚猶紾也離肺上為本下為末
繼公謂執本郤左手則絶末覆右手矣絶末以祭者
絶其末不没之處所以為祭也此與振祭之意相類
尚左手嚌之謂舉其左手而右手在下以末授口嚌
之也將嚌乃尚左手則祭時不然矣加于俎以右手
坐挩手遂祭酒(挩舒銳反)
注曰挩拭也拭以巾挩手為絶肺染汙也
䟽曰内則事佩之中有&KR0868;則賓客自有&KR0868;巾以拭也
興席末坐啐酒
席末席西端也無後事而啐酒者欲知其旨而告之
也
降席坐奠爵拜告旨執爵興主人阼階上荅拜
注曰降席席西也旨美也
繼公謂拜乃告旨謝其以旨酒飲已也降席即拜者
欲近於啐酒之處且以别於拜既也既拜則坐以告
旨
賓西階上北面坐卒爵興坐奠爵遂拜執爵興主人阼
階上荅拜
卒盡也必西階上卒爵者以曏者於此拜受故也
右獻賓
賓降洗主人降
注曰亦從賓也降立阼階東西面
賓坐奠爵興辭
注曰西階前也
主人對賓坐取爵適洗南北面
洗南北面别於主人也於賓之取爵也主人復位
主人阼階東南面辭洗賓坐奠爵于篚興對主人復阼
階東西面
南面辭洗猶不離阼階東示違其位而巳此主人辭
洗在賓盥之先與他禮微異未詳
賓東北面盥坐取爵卒洗揖讓如初升
凡盥洗於洗南者皆北面此云東北未詳疑東衍文
也初一揖一讓也
主人拜洗賓荅拜興降盥如主人禮
如主人禮謂如上文降盥以至坐取爵之儀但面位
異耳
賓實爵主人之席前東南面酢主人主人阼階上拜賓
少退主人進受爵復位賓西階上拜送爵薦脯醢主人
升席自北方設折俎祭如賓禮
注曰酢報也祭者祭薦俎及酒亦嚌啐
繼公謂北方席下也主人介席皆南上
不告旨
䟽曰云不告旨明亦啐也
繼公謂酒主人之物也其不告旨不言可知乃必言
之者宜别於如賓禮也主人不告旨乃亦啐酒者若
欲知其美惡以拜崇酒然
自席前適阼階上北面坐卒爵興坐奠爵遂拜執爵興
賓西階上荅拜
自席前者啐酒席末故從北方降也從北方降正也
主人坐奠爵于序端阼階上北面再拜崇酒賓西階上
荅拜
奠爵于序端拜崇酒之禮然也奠於其所而拜則嫌
若拜既爵奠于篚而後拜則嫌若禮畢而更端故以
奠於此為節云崇重也謂賓崇重已酒不嫌其薄而
飲之既也故拜謝之卒爵乃拜者若曰已飲之乃審
知其薄然
右賓酢主人
主人坐取觶于篚降洗賓降主人辭降賓不辭洗立當
西序東面
注曰不辭洗者以其將自飲
繼公謂主人辭不言奠觶又不言賓對者如上禮可
知自飲乃洗者亦象賓之飲已也
卒洗揖讓升賓西階上疑立主人實觶酬賓阼階上北
面坐奠觶遂拜執觶興賓西階上荅拜坐祭遂飲卒觶
興坐奠觶遂拜執觶興賓西階上荅拜
注曰酬勸酒也
繼公謂此象賓之飲已故其拜亦皆與受之於人者
同
主人降洗賓降辭如獻禮升不拜洗
注曰不拜洗殺於獻
繼公謂如獻禮如其降後升前之儀
賓西階上立主人實觶賓之席前北面賓西階上拜
主人少退卒拜進坐奠觶于薦西
席前北面變於獻以其不授也奠觶于薦西者主人
以此觶不舉不敢親授之重勞賓也凡酬酒有卒不
舉者有未即舉者主人皆奠之而不授其意則同燕
與大射及少牢下篇主人酬尸與賓皆授觶與士禮
異
賓辭坐取觶復位
辭辭其奠觶也奠觶酬之正禮也然奠而不授亦不
能無降等之嫌故辭之辭之而不獲命乃坐取觶示
受也辭及取觶皆當東面復位待主人拜
主人阼階上拜送賓北面坐奠觶于薦東復位
北面奠觶由便凡賓於主人所奠之物必取而遷之
以示其不敢當之意且為禮也堂上則左之堂下則
右之亦各從其便也
右主人酬賓
主人揖降賓降立于階西當序東面
主人將降而揖所以禮賓賓降者以主人將與介與
衆賓為禮故不敢居堂上也賓降之位其南北之節
皆於階西至此始見之也主人降西面于門東
主人以介揖讓升拜如賓禮
介入門左止於其位至是乃進
主人坐取爵于東序端降洗介降主人辭降介辭洗如
賓禮
爵即曏之所奠者也介統於賓而其禮又與之相接
故乃用其爵焉賓禮者賓降至壹揖壹讓升之儀也
此時介降之位在賓南
升不拜洗
介不拜洗下賓
介西階上立
注曰不言疑者省文
主人實爵介之席前西南面獻介介西階上北面拜主
人少退介進北面受爵復位
主人西南面獻介而介乃北面正方受爵以是推之
則賓酢主人主人亦北面受主人獻賓賓其東面受
與
主人介右北面拜送爵介少退
主人獻介乃拜於其右者以其尊降於賓也凡堂上
之獻酢皆分階而拜者賓主二人而已其餘則否
主人立于西階東
此稍違其拜處與既獻賓而立于阼階東之意同西
階上非其正位故即辟之
薦脯醢
下云介升席自北方是介席南上也席南上則此薦
當脯在北方與少牢下篇設侑之豆同矣
介升席自北方設折俎祭如賓禮不嚌肺不啐酒不告
旨
凡所不者下賓不啐酒則必不告旨矣乃著之者詳
言之也凡經文有詳言者有略言者其例不一
自南方降席北面坐卒爵興坐奠爵遂拜執爵興主人
介右荅拜
降席適西階上也自南方降者介尊於禮輕者或得
由便也主人亦然主人介右荅拜復西就之有司曰
侑降席自北方以其卑於介也
右獻介
介降洗主人復阼階降辭如初
注曰如賓酢之時
繼公謂洗為主人將自酢也復反也初謂賓酢之時
主人降以下至坐取爵卒洗之禮也
卒洗主人盥
注曰盥者當為介酌
繼公謂主人自飲而盥者逹介意也
介揖讓升授主人爵于兩楹之間
以後篇大夫禮例之介字宜在授字上於主人之盥
也介立於洗南以俟之主人既盥乃揖而行也介授
主人爵者不敢酢也主人受之者亦逹介意也凡受
獻而親酢者一人而已其餘則或所獻者自酢焉此
介雖尊視賓為殺故其酢禮如此然其初乃得為主
人洗爵亦其異者也
介西階上立主人實爵酢于西階上介右坐奠爵遂拜
執爵興介荅拜主人坐祭遂飲卒爵興坐奠爵遂拜執
爵興介荅拜主人坐奠爵于西楹南介右再拜崇酒介
荅拜
主人拜於西階而奠爵于西楹南以其近也其意則
與曏之奠于序端者同拜介崇酒亦至是乃為之者
因賓禮也
右主人自酢
主人復阼階揖降介降立于賓南主人西南面三拜衆
賓衆賓皆荅壹拜
注曰三拜示徧也
繼公謂是時衆賓皆在門内之西主人少南行近於
門東乃西南面鄉之而拜拜衆賓為將獻之與賓升
而拜至之意相類三拜者旅拜之法也衆賓皆荅壹
拜亦荅旅拜之法也此禮大夫士同之
主人揖升坐取爵于西楹下降洗升實爵于西階上獻
衆賓衆賓之長升拜受者三人(長知丈反)
西階上獻衆賓揔言之也此獻之儀主人蓋執爵西
南面于西階上衆賓則以次升受之不獻于席前辟
尊者禮也其拜者亦北面長其年之差尊者後于字
衍
主人拜送
注曰於衆賓右
坐祭立飲不拜既爵授主人爵降復位
既卒也不拜既爵卒爵不拜也獻而不拜既爵差卑
也自别於尊者且重勞主人之荅已也不拜既爵故
但立飲記曰立卒爵者不拜既爵位堂下之位介之
南也於此云復則主人揖升之時衆賓其皆進與
衆賓獻則不拜受爵坐祭立飲
自第四以下又不拜受爵愈自别於尊者也
每一人獻則薦諸其席
注曰謂三人也
䟽曰席謂席前
繼公謂此薦之節當在坐祭立飲之後與特牲饋食
之衆賓同無俎矣又既飲乃薦遠下賓介也不言不
祭者可知也
衆賓辯有脯醢(辯音遍)
注曰每獻薦於其位位在下今文辯皆作徧
繼公謂衆賓三人之外者也衆賓長以下其堂下之
位繼賓介之位而南
主人以爵降奠于篚揖讓升賓厭介升介厭衆賓升衆
賓序升即席(厭一涉反)
揖讓升者謂主人獨與賓一揖一讓而先升也賓厭
介升者賓既厭介乃升也介厭衆賓升亦然三賓長
則不相厭但以次序而升耳即席立于席上
右獻衆賓
一人洗升舉觶于賓
亦相者使之也獻禮既備即舉觶為旅酬始示留賓
之意也一人主人之贊者既洗乃升則用下篚之觶
也此舉觶者代主人行禮耳中庸曰旅酬下為上所
以逮賤也舉觶猶揚觶
實觶西階上坐奠觶遂拜執觶興賓席末荅拜坐祭遂
飲卒觶興坐奠觶遂拜執觶興賓荅拜
舉觶者自飲洗且拜其意與主人酬賓之禮同賓席
末拜示違其位也不降席荅之者以其賤也下二人
舉觶放此舉觶者拜亦當楣
降洗升實觶立于西階上賓拜
注曰賓拜將受觶
繼公謂立者俟賓拜
進坐奠觶于薦西賓辭坐受以興
奠觶者亦以賓未即飲故也賓辭奠觶之意亦略與
上同此實取之而經云受者原賓意也然經於此類
亦或言取則又指其事耳云坐受是賓已拜即興矣
凡此時之在席者皆無事則興經文略也
舉觶者西階上拜送賓坐奠觶于其所
下經云賓坐取俎西之觶即此觶也其於薦西為少
南乃云其所者明其近於故處也必奠於其所者降
於主人且别於不舉者也主人酬賓奠觶于薦西賓
取而奠于薦東其觶卒不復舉
舉觶者降
右一人舉觶于賓
設席于堂廉東上
注曰側邊曰廉
繼公謂此云設席于堂廉言其南北節也鄉射云席
工于西階上少東言其東西節也文互見耳席東上
而下者當西階上少東
工四人二瑟瑟先相者二人皆左何瑟後首挎越内弦
右手相(相並息亮反何胡我反挎口孤反)
注曰二瑟二人鼓瑟則二人歌也相扶工也衆賓之
少者為之每工一人鄉射禮曰弟子相工如初入天
子相工使視瞭者工瞽矇也故有扶之者後首者變
於君也挎持也相瑟者則為之持瑟其相歌者徒相
也越瑟下孔所以發越其聲也内弦側擔之
䟽曰相歌者亦二人以空手無事故不言也注云變
於君者鄉飲酒與燕禮相對燕禮面鼓此後首是相
變
繼公謂瑟先歌後行時以後為尊亦工禮之異者也
在肩曰何左何瑟為相當以右手也後首瑟之首在
後也挎以指鈎之也後越去瑟廉差近故以巨擘承
下廉而三指挎越也内弦弦鄉身也右手相者便也
士之飲酒乃有工有笙者蓋亦公家之樂官給學中
飲射之事者與
樂正先升立于西階東
注曰正長也樂正於天子樂師也凡樂掌其序事樂
成則告備
繼公謂樂正當從工乃先升者變於尊者之重禮也
此先升而立于西階東亦明其不與工序也鄉射禮
云樂正先升立于工席之西亦與此文互見也案
注云樂正於天子樂師也天子樂師以下大夫上士
下士為之諸侯之樂師惟當用上士下士然則此使
之給事者其下士與
工入升自西階北面坐相者東面坐遂授瑟乃降(相息亮反)
注曰降立于西方
䟽曰鄉射云樂正適西方命弟子贊工遷樂故知立
于西方
繼公謂相者東面坐於其席前之西也授瑟以瑟首
鄉東授之
工歌鹿鳴四牡皇皇者華(華音花)
三者小雅之首篇也春秋傳曰文王大明緜兩君相
見之樂也兩君相見得歌大雅則士大夫相飲得歌
小雅差之宜也此凡所歌者皆不取其詩之義但以
其所得用者樂賓耳不言瑟者瑟依歌其同可知書
曰戞擊鳴球搏拊琴瑟以詠禮又有頌磬頌鐘頌猶
歌也然則工歌之時亦奏堂下之樂以應之矣不言
者主於歌也下放此
卒歌主人獻工工左瑟一人拜不興受爵主人阼階上
拜送爵
注曰左瑟便其右且辟主人授爵也一人工之長也
賤故不為之洗
繼公謂左瑟置其瑟於左為受爵變也瑟宜前首故
左之一人工之長乃歌者也不興受爵瞽者不能如
禮也主人亦坐授之主人先獻歌者其瑟者事未至
乃為之變者節也主人獨拜于阼階上者以工拜受
於其位故不得拜於其右也凡主人與工為禮蓋亦
有贊告之者
薦脯醢
工雖賤以其受爵于席故每獻輙薦之亦與成人之
禮異也
使人相祭(相息亮反)
注曰使扶工者相其祭薦祭酒
繼公謂此亦祭薦者殊其長也
工飲不拜既爵授主人爵
注曰坐授之
衆工則不拜受爵祭飲
注曰祭飲獻酒重無不祭也
繼公謂不拜而受差賤也其意與不拜既爵同祭飲
祭酒乃飲也
辯有脯醢不祭(辯音遍)
注曰賤者禮簡
大師則為之洗賓介降主人辭降工不辭洗(大音泰為于偽反)
注曰為之洗尊之也賓介降從主人也工大師也
繼公謂大師工之長也周官以下大夫為之諸侯則
宜用上士也為之洗以其有爵異之賓介從降者同
大師於已黨也主人辭賓亦對衆賓不降别於賓介
也工不辭洗亦不降主人既洗亦與賓介揖而俱升
笙入堂下磬南北面立樂南陔白華華黍(白華音花)
注曰笙吹笙者也以笙吹此詩以為樂也南陔白華
華黍小雅篇也今亡其義未聞昔周之興也周公制
禮作樂采時世之詩以為樂歌所以通情相風切也
其有此篇明矣後世衰微幽厲尤甚禮樂之書稍稍
廢棄孔子曰吾自衞反魯然後樂正雅頌各得其所
謂當時在者而復重雜亂者也惡能存其亡者乎且
正考父校商之名頌十二篇于周太師歸以祀其先
王至孔子二百年之閒五篇而已此其信也
繼公謂磬南阼階西南也北面立蓋亦東上如工立
于磬南近其所應之樂也詩曰笙磬同音而禮有笙
磬笙鐘則吹笙之時亦奏鐘磬之屬以應之矣不言
者主於笙也下放此凡樂自判縣而上其鐘磬乃分
别頌者笙者若特縣則一之
主人獻之于西階上一人拜盡階不升堂受爵主人拜
送爵階前坐祭立飲不拜既爵升授主人爵(盡子忍反)
注曰一人笙之長者笙三人和一人凡四人鄉射禮
曰笙一人拜于下
繼公謂主人獻時亦西南面也盡階不升堂賤也既
受爵階上少立俟主人已拜然後降主人拜亦北面
升授主人爵亦盡階不升堂
衆笙則不拜受爵坐祭立飲辯有脯醢不祭(辯音遍)
注曰薦之皆於其位磬南
繼公謂鄉射禮曰主人以爵降奠于篚反升就席
乃間歌魚麗笙由庚歌南有嘉魚笙崇丘歌南山有臺
笙由儀(間古莧反麗力馳反)
注曰間代也謂一歌則一吹六者皆小雅篇也由庚
崇丘由儀今亡其義未聞
乃合樂周南關雎葛覃卷耳召南鵲巢采蘩采蘋(雎七余反)
(覃大南反卷九轉反召音邵)
朱子曰二南之分唯程子以為周公主内治故以畿
内之詩言文王大姒之化者屬之周南召公掌諸侯
故以畿外之詩言列國諸侯大夫之室家被文王大
姒之化而成德者屬之召南此為得之謂之南者言
其化自岐雍之間被于江漢之域自北而南也詩曰
以雅以南即謂此也
繼公謂樂即此六篇詩也合樂謂合周南召南而歌
之與曏之惟歌小雅者不同也燕禮曰遂歌鄉樂與
此文互見耳二風乃合而歌之者鄉樂於小雅為輕
也雅先而鄉樂後先重後輕也鄉飲酒士禮之盛者
也故歌小雅與鄉樂若其禮輕者則惟鄉樂而已下
文息司正是也春秋傳謂文王之三為兩君相見之
樂指其始歌者也始歌大雅則合小雅矣諸侯相見
其歌如此及與臣燕則但自小雅而下以是數者觀
之可以見君臣樂歌輕重之差矣然則天子之燕享
諸侯亦當如國君相見之樂而頌則惟宜於祭用之
與大夫樂歌蓋如士
工告于樂正曰正歌備樂正告于賓乃降
注曰備亦成也樂正降者以正歌備無事也降立西
階東北面
繼公謂工其長也正歌謂所歌者皆風雅之正也凡
歌以既合樂為備故告備於合樂之後焉惟告正歌
備者蓋以已之所有事者而言故不及乎其他必告
于賓者飲酒主於賓歌亦為樂賓故也案注云備
亦成也者蓋據樂師職凡樂成則告備之文也注又
云降立西階東北面雖無所據以意度之當在是也
右樂賓
主人降席自南方
注曰不自北方由便
繼公謂此降席自南方其義與介同
側降
注曰賓介不從
繼公謂此側降而賓不從則主人降之意皆可得而
見矣
作相為司正司正禮辭許諾主人拜司正荅拜主人升
復席(相息亮反)
注曰作使也禮樂之正既成將留賓為有解惰立司
正以監之察儀法也
䟽曰相即上經云一相者也
繼公謂主人自作之者辟君禮也司正之職亦主於
相爾乃更其名者禮異於上宜新之也自是以後禮
節凡五司正皆有事焉於此立之亦示留賓之意也
謂之司正者以其正此飲酒之禮而名之與
司正洗觶升自西階阼階上北面受命于主人主人曰
請安于賓司正告于賓賓禮辭許
注曰告賓於西階上
繼公謂司正緣主人意必欲安賓故受命于主人以
安之安賓而賓辭則是賓於此時果有不安之心矣
辭者蓋以主人有旨酒嘉肴已巳受賜為辭也執觶
受命贊辭變於君
司正告于主人主人阼階上再拜賓西階上荅拜司正
立于楹間以相拜皆揖復席(相息亮反)
注曰司正既以賓許告主人遂立楹間以相拜相謂
贊主人及賓相拜之辭賓主人既拜相揖就席
繼公謂楹間東西節也宜於楹為少南凡相拜皆有
相之者經不悉見之
司正實觶降自西階階間北面坐奠觶退共少立(共音拱)
注曰奠觶表其位也共拱手也
繼公謂階間東西節亦所謂中庭也奠觶不拜者獨
行禮則不象受觶之儀也不南面奠觶亦變於君禮
退而少立以其位在是也燕與大射則其位少進亦
異者也
坐取觶不祭遂飲卒觶興坐奠觶遂拜執觶興洗北面
坐奠觶于其所退立于觶南
坐取觶亦進坐取觶而反坐也不祭者變於獻酬也
卒觶拜者宜謝主人也酒主人之物也主人不荅拜
者不與為禮則不敢當也主人請立司正而司正乃
實觶自飲者所以為識又欲因以虛觶識其位也洗
觶奠之不敢苟也
右立司正
賓北面坐取俎西之觶阼階上北面酬主人主人降席
立于賓東
注曰初起旅酬也旅酬同階禮殺
繼公謂俎西於薦西為少南上經惟云奠觶于其所
故此明之賓於一人所舉之觶亦取而遷之者以其
代主人行禮故也
賓坐奠觶遂拜執觶興主人荅拜不祭立飲不拜卒觶
不洗實觶東南面授主人
注曰此所不者酬而禮殺也賓更酌以鄉主人將授
繼公謂不拜卒觶猶言不拜既爵也東南面於阼階
上鄉射禮無授主人三字或曰授亦當作酬
主人阼階上拜賓少退主人受觶賓拜送于主人之西
賓揖復席
揖而復席禮之也
主人西階上酬介介降席自南方立于主人之西如賓
酬主人之禮主人揖復席
惟既實觶則西南面酬介異於賓禮也
司正升相旅曰某子受酬受酬者降席(相息亮反)
注曰旅序也於是介酬衆賓衆賓又以次序相酬某
者衆賓姓也同姓則以伯仲别之又同則以其字别
之
繼公謂相旅謂相旅酬之禮曰某子受酬即其事也
或言旅或言酬互見耳他皆放此於賓酬主人主人
酬介司正不升則惟相之於下耳尊之也若有遵者
則先衆賓酬之既則司正乃升也
司正退立于序端東面
注曰辟受酬者又便其贊上贊下也始升相西階西
北面後篇注又云退立俟受酬者
繼公謂序端東面惟退而俟事之時則然自是以後
於凡作受酬者則皆少違此位堂上者北面作之堂
下者南面作之既則皆復此位也
受酬者自介右
注曰由介東也
繼公謂受介酬者獨居其右與他受酬者不同明介
尊不與衆賓序也若尊者受介酬亦然自介右則介
當東南面酬之
衆受酬者受自左
注曰後將受酬者皆由西也
䟽曰衆受酬者謂堂上衆賓自第二以下并堂下衆
賓也
繼公謂受自左賓黨受酬者之正位也
拜興飲皆如賓酬主人之禮
注曰嫌以下異也
繼公謂亦惟受酬者立于酬者之西及酬者既實觶
進西南面為異耳
辯卒受者以觶降坐奠于篚(辯音遍)
注曰鄉射禮曰辯遂酬在下者皆升受酬于西階上
繼公謂辯辯衆賓之在下者其後當言酬在下者之
禮然後及於卒受者如鄉射禮所云是也經蓋有脫
文耳卒受者無所旅自飲于上乃降
司正降復位
右旅酬
使二人舉觶于賓介洗升實觶于西階上皆坐奠觶遂
拜執觶興賓介席末荅拜皆坐祭遂飲卒觶興坐奠觶
遂拜執觶興賓介席末荅拜
注曰二人主人之贊者燕禮曰騰爵者立于洗南西
面北上序進盥洗
䟽曰舉觶為無算爵始也荅拜賓南面介東面
繼公謂亦代主人行事也至是乃併舉觶于介者異
之也正言賓介者明雖有大夫猶及介後于字亦衍
逆降洗升實觶皆立于西階上賓介皆拜
注曰於席末拜
繼公謂鄉射禮曰立于西階上北面東上
皆進薦西奠之賓辭坐取觶以興介則薦南奠之介坐
受以興退皆拜送降賓介奠于其所
賓云取介云受經文錯綜以見其同也介亦辭文不
具耳鄉射禮曰賓與大夫辭介宜與彼大夫同也既
奠于其所則興不言者亦文不具耳鄉射禮曰賓大
夫坐反奠于其所興未奠而降變於上禮也此奠于
其所者賓則少南而當俎西介則少東而當俎南如
於一人舉觶者之為也
右二人舉觶于賓介
此條有與一人舉觶之儀相類者其說已
見於上
司正升自西階受命于主人主人曰請坐于賓賓辭以
俎
注曰至此盛禮俱成賓主百拜強有力者猶倦焉張
而不㢮㢮而不張非文武之道請坐者將以賓燕也
䟽曰鄉射司正升自西階阼階上受命于主人適西
階上北面請坐于賓也又曰自此以上皆立行禮人
皆勞倦故請坐于賓
繼公謂坐謂燕坐而飲也辭以俎者以俎辭其請坐
之命謂俎在此不敢坐也俎肴之貴者燕坐則禮殺
矣當俎而燕坐是䙝之也司正於是又反命於主人
案註云賓主百拜用樂記文也亦甚言其拜之多
耳非謂眞有百拜也
主人請徹俎賓許(徹直列反下同)
注曰亦司正傳請告之
繼公謂賓曏者辭以俎今主人請徹俎而賓許之是
許其坐矣
司正降階前命弟子俟徹俎
注曰西階前也弟子賓之少者
繼公謂俟徹俎者俟尊者徹俎乃受之也
司正升立于序端
注曰待事
賓降席北面
北面于俎南以當先取俎
主人降席阼階上北面介降席西階上北面遵者降席
席東南面
主人介遵皆近其席而立俟取俎之節也遵者乃此
鄉之人仕至公卿大夫主人請之來與此會者也謂
之遵者以其遵承主人之命而來與或曰遵之為言
尊也大夫尊於士故以是名之未知孰是遵者席西
上降席而立于席東便也
賓取俎還授司正司正以降賓從之(還音旋下同)
北面取俎還南面授司正必言還者明就而受之司
正受賓俎者賓尊宜異之賓降立于西階西
主人取俎還授弟子弟子以降自西階主人降自阼階
介取俎還授弟子弟子以降介從之若有諸公大夫則
使人受俎如賓禮衆賓皆降
此取俎與升受俎者皆以先者既降為節取俎不言
所鄉如賓可知主人之俎乃以降自西階者辟君禮
也人亦謂弟子鄉射禮曰大夫取俎還授弟子是也
主人降立于阼階東介在賓南大夫在介南衆賓又
在大夫南少退
右徹俎
說屨揖讓如初升坐(說吐活反)
注曰說屨主人先左賓先右說屨者為燕當坐也
繼公謂說屨者各於其階側北面坐於堂而說屨於
上者惟尊長則然此賓主人其尊相敵故皆說於下
賓黨之屨亦北上也揖讓謂主人與賓一揖一讓也
賓則厭介介厭大夫大夫厭衆賓亦以次而升案
注云主人先左賓先右謂賓在主人之左故主人先
說左屨主人在賓之右故賓先說右屨是亦鄭氏以
意言之耳
右說屨升坐
乃羞
注曰設啗具以案酒也羞進也所進者狗胾醢也
繼公謂羞者羞庶羞於凡有薦者也此時衆賓亦當
祭薦文不具耳案注云所進者狗胾醢也少牢特
牲饋食之庶羞皆以其牲肉為胾又有醢故知此禮
當放之也
無算爵
注曰算數也爵行無數醉而止
繼公謂無算爵者行其奠觶終而復始無定數也鄉
射禮曰使二人舉觶于賓與大夫又曰執觶者洗升
實觶反奠于賓與大夫此異於彼者舉觶及反奠者
不於大夫而於介耳其賓觶亦以之主人介觶則以
之大夫其餘皆可以類推之也
無算樂
爵行則奏樂爵止則樂闋故爵無算而樂亦無算也
歌與間合所用未聞
右無算爵
賓出奏陔(陔古才反)
注曰陔陔夏也周禮鐘師以鐘鼓奏九夏是奏陔夏
則有鐘鼓矣鄉射禮曰賓興樂正命奏陔賓降及階
陔作賓出衆賓皆出
繼公謂陔夏有聲無辭之樂金奏之一者也其名義
未詳
主人送于門外再拜
注曰門東西面拜也
繼公謂再拜送賓也不拜送介殺於初賓主人以下
亦當屨而後出經文又略也
右賓出
賓若有遵者諸公大夫則既一人舉觶乃入
注曰大國有孤四命謂之公
繼公謂此謂遵先俟于門外以一人既舉觶為入之
節大國有孤其官或與天子之三公同名故亦謂之
公晉有大師大傅亦可見矣諸者不定之辭大夫兼
卿言也息司正之禮云以告于先生君子然則主人
於遵者其亦使人告之與公大夫若皆來則同時入
其入之節在一人舉觶之後衆工未入之前乃於是
言之者以其或有或無或來或否不定故也
席于賓東公三重大夫再重(重並直龍反)
䟽曰賓在戶牖之間酒尊又在戶東席此二者又在
酒尊之東但繼賓而言耳
繼公謂席此於賓東尊之不與正賓齒亦不加尊於
其正賓也貴貴尊賢尚齒三者之義並行而不相悖
於斯見之矣禮再命則不齒于鄉里若爵為大夫雖
非再命猶不齒也三重再重皆蒲席緇布純者也上
下之席同物故不必言加此重席亦兼卷而設之公
三重大夫再重者以大夫宜異於士而公宜異於大
夫也
公如大夫入主人降賓介降衆賓皆降復初位主人迎
揖讓升公升如賓禮
注曰主人迎之於門内
繼公謂公如大夫入猶言若公若大夫入也入謂入
門左也主人迎遵者賓以下皆降其意與上同初位
階西以南之位也迎不拜者别於賓介亦以其在門
内也迎於門内而拜降等者之禮也公於主人為踰
等乃後升者非正賓也升階正法客尊則先升如賓
禮如其獻禮也
辭一席主人去之(去起吕反下同)
辭一席不敢當也諸侯之加席與其下席而二此席
雖非加而數則過於二焉故辭之而主人亦許而徹
之也遵者辭席之節見鄉射禮
大夫則如介禮有諸公則辭加席委于席端主人不徹
無諸公則大夫辭加席主人對不去加席
注曰加席上席也大夫席再重
繼公謂如介禮亦如其獻禮耳若其酢則主人於公
大夫一也鄉射言大夫之酢其儀與此介同諸公雖
尊禮宜如之所以辟正賓也委卷而置之也席端席
北端也不徹不使人徹之也主人對不許其辭也不
去亦謂不使人去之也大夫辭加席謙也有諸公則
自委于席端者公惟再重已宜辟之主人不徹明其
有為而為之非正禮無諸公則主人不聽其辭而去
之者士亦一重異爵者不可以無所别也無諸公則
大夫之席在尊東南面有諸公則席在主人之北西
面云辭加席委于席端則是凡辭席者皆近席為之
也此重席乃云加席者但取其在上故爾非謂此席
即加席也凡加席與其下席異物而長半之重席則
否
右遵者之禮
明日賓鄉服以拜賜
鄉服鄉飲酒之服即朝服也變朝言鄉見其與昨日
同也鄉飲酒士禮也乃朝服者放君之燕禮故如其
服也拜賜拜謝其飲已之賜也介不拜賜者禮主於
賓也凡拜賜者例不見
主人如賓服以拜辱
注曰鄉射禮曰賓朝服以拜賜于門外主人不見如
賓服遂從之拜辱于門外乃退
繼公謂辱拜賜之辱也主人往拜賓辱者敵也凡尊
卑不敵則不荅拜賜之禮
右拜賜拜辱
主人釋服
注曰釋朝服更服玄端也古文釋作舍
乃息司正
注曰息勞也勞賜昨日贊執事者獨云司正司正庭
長也
繼公謂息字未詳疑即燕之異名考工記曰張獸侯
則王以息燕是也此禮亦於學宫行之必息司正者
以昨日勞之而待之之禮又殺於賓黨故也釋服乃
息之者此無所放故服其正服也是禮雖主於司正
未必以司正為賓公父文伯飲南宫敬叔酒以路堵
父為客是其徵矣
無介不殺
皆貶於飲酒
薦脯醢
薦同也
羞唯所有
注曰在有何物
徵唯所欲
注曰徵召也
以告于先生君子可也
先生說見首篇君子國中有德有爵者也亦使人告
之云可者嫌其禮輕不必告也惟言告是不請矣不
請則不速可知皆異於賓也其來若否則但語告者
以復命於主人與先生君子若與其位蓋如遵
賓介不與(與音預)
不敢以輕禮凂昨日之尊客古文與為豫
鄉樂唯欲
鄉樂者凡國風皆是也唯欲者唯其所欲則使工歌
之不如昨日之有節次也是亦純用鄉樂之異者耳
國風為大夫士之樂小雅為諸侯之樂大雅頌為天
子之樂禮盛者可以進取故鄉飲酒升歌小雅也息
司正禮輕故唯用其正樂耳鄉射禮云一人舉觶遂
無算爵然則工入之節其在無算爵之時乎
右息司正
記鄉朝服而謀賓介(朝直遥反)
鄉鄉飲酒也不言飲酒省文耳孔子曰吾觀於鄉王
制曰冠昏喪祭鄉相見皆其徵也於此云鄉者如燕
禮記先言燕特牲饋食記先言特牲饋食之類也謀
賓介為飲酒之始故即服其服經不見其服故記明
之
皆使能不宿戒
皆皆賓介也其下者亦存焉能謂善於禮者也宿戒
者前期日而戒之也此於當日乃戒之故曰不宿戒
知其能乃使之故如此然則他禮有宿戒者皆慮其
或有所未能也與
蒲筵緇布純(純章允反)
純緣也公食大夫記云蒲筵常緇布純此不言常則
其度或短與
尊綌幂賓至徹之(徹直列反)
賓至徹幂臣禮之節也士昏禮夫婦入于室贊者徹
尊幂特牲禮尸即位而徹幂皆與此類
其牲狗也
用狗者用燕禮之牲也鄉飲與燕類也而燕於君禮
為差輕鄉飲於臣禮為差重故牲亦不嫌其同
亨于堂東北(亨音烹)
亨煑也堂東北爨所在也就而亨焉凡學宫惟一門
故牲爨不於門外而於堂東北堂東北即東夾之東
北也學宫有左右房則亦當有夾室
獻用爵其他用觶
其他謂酬及舉觶之屬也然記之文意似失於不備
夫酢亦用爵也何獨獻哉此上篚之爵三觶一下篚
之觶三
薦脯五挺横祭于其上出自左房(挺大頂反)
注曰曲禮曰以脯脩置者左朐右末
䟽曰此横祭于其上者於脯為横於人為縮案注
引曲禮者欲見此脯與曲禮脯脩其設之皆横於人
前
繼公謂脯之祭者半挺使人以為祭也云横祭是五
挺者縮籩也然則籩亦有首尾與左房東房也有左
房則有右房可知
俎由東壁自西階升
上云亨于堂東北而不别言陳俎之處則是俎亦未
離於其所也故其設時由東壁而來必言由東壁者
嫌俎當自門入也云自西階升者明賓主同
賓俎脊脅肩肺主人俎脊脅臂肺介俎脊脅胳肺肺皆
離皆右體進腠(胳音格腠七奏反)
注曰凡牲前脛骨三肩臂臑也後脛骨二膊胳也尊
者俎尊骨卑者俎卑骨祭統曰凡為俎者以骨為上
骨有貴賤凡前貴後賤右體周所上也腠理也進理
謂前其本也今文胳為骼
繼公謂肺言皆離明無切肺祭以離肺飲酒正禮也
皆皆肩臂胳也凡脊脅不謂之體右體者吉禮所尚
故於三俎用之介俎用胳者欲以臑為諸公俎肫為
大夫俎也遵者若多則自三以下皆用左體是亦示
其相下之意也若無遵者介俎猶用胳不為之變也
此俎先脊脅而後正體豈堂上尊者狗牲之俎其載
之法宜與他牲異乎肺在後者便其取之也凡俎横
設其後皆於所為設者為右案注謂凡牲後脛骨
二肫胳也此語不備後脛骨亦三髀肫胳也髀雖或
不升然不可以為非脛骨
以爵拜者不徒作
注曰徒猶空也作起也
繼公謂以爵拜蓋指賓主介遵既卒爵而奠爵拜者
也既拜而興則與飲已者為禮故曰不徒作然此拜
乃前禮之節其意未必與後禮相通記乃合之以生
義似失之又經言奠爵此乃言以爵則其意亦可見
矣
坐卒爵者拜既爵立卒爵者不拜既爵
注曰唯工不從此禮
繼公謂此蓋於卒爵之時見其拜不拜之意坐近於
拜故當拜則坐飲而不當拜則立飲也是二儀者經
已具之記蓋言其例耳又此與下條惟以鄉飲鄉射
之禮言之則可若推於他禮則有不盡然者矣
凡奠者于左
注曰不飲者不欲其妨
繼公謂此禮其奠者一而已矣言凡未詳
將舉於右
注曰便其舉也
衆賓之長一人辭洗如賓禮(長知丈反)
主人獻衆賓惟於始者一為之洗經云主人取爵于
西楹下降洗是也一人辭之者禮主於已也
立者東面北上若有北面者則東上(東上之東當讀作西)
此謂在門内位之時也賓入門左位近庭南介以下
又居其南衆賓若多則容有北面者北面者與東面
者相繼當西上云東者字誤也門西北面而東上自
為列者耳
樂正與立者皆薦以齒
注曰謂其飲之次也不言飲而言薦以薦明飲也既
飲皆薦於其位樂正位西階東北面
繼公謂此樂正乃公有司非衆賓也又不立於西方
嫌其禮異故明之
凡舉爵三作而不徒爵
注曰謂獻賓獻大夫獻工皆有薦
繼公謂言此者明獻禮重無有不薦者也
案注云獻賓謂賓介及衆賓也云獻工兼笙者也
樂作大夫不入
此謂大夫之來也後不及一人舉觶之節者也樂作
之時不可亂之故不入若樂既作則獻工與笙矣大
夫之獻又不宜後於工也
獻工與笙取爵于上篚既獻奠于下篚
注曰如是則獻大夫亦然上篚三爵
繼公謂既獻工則奠于上篚既獻笙乃奠于下篚也
不仍用獻大夫之爵者節異則不相因也既獻大夫
而酢則奠爵于西楹南案注云獻大夫亦然者惟
謂亦取爵于上篚耳
其笙則獻諸西階上
此記乃與經同者特因上文而言之耳
磬階間縮霤北面鼓之(縮所六反霤力又反)
注曰霤以東西為從鼓猶擊也射則磬在東
繼公謂縮如縮俎之縮縮霤者縮於霤也前霤兩端
東西鄉設磬當其下亦如之故於霤為縮此禮特縣
則有磬鐘鑮及鼓鼙惟言磬者以其為縣之主而居
首且可以取節於霤故也北面鼓之明磬南面設磬
蓋在阼階西鼓在西階東
主人介凡升席自北方降自南方
此儀各一見於經記云凡者似為不見者言也二席
南上升降皆當由下其降由上者由便耳若例指為
正禮則似失之且經於主人之酢云自席前適阼階
上是其降亦未必皆自南方也乃言凡何與
司正既舉觶而薦諸其位
注曰無獻因其舉觶而薦之薦於觶南
繼公謂不獻者異於衆賓有薦者别於其黨
凡旅不洗
注曰敬殺也
繼公謂凡凡尊卑也
不洗者不祭
此承上文惟為旅者言也若獻酒雖有不洗者亦祭
之
既旅士不入
此士亦主人請之為衆賓或有故而不及與賓介同
來者也經不言士入之節而記見此則是未旅以前
皆可以入也士賤於大夫可以不獻然不與旅則與
主人之贊同故不與旅則不入矣云既者終言之也
士亦謂當在堂下者也其入則以齒立于西方主人
不迎
徹俎賓介遵者之俎受者以降遂出授從者(從才用反)
授從者云出則是飲酒之禮他人無事者皆不入門
主人之俎以東
東適東壁也
樂正命奏陔賓出至于階陔作(陔古才反)
此見命之之人與奏之之節也鄉射禮曰賓降及階
陔作
若有諸公則大夫於主人之北西面
注曰其西面者北上統於公
䟽曰若無諸公則南面西上
繼公謂有諸公則大夫位於此尊諸公也
主人之贊者西面北上不與(與音預下同)
注曰贊者佐助主人禮事徹幂沃盥設薦俎者也
繼公謂此贊者蓋以學中之有司及私臣為之西面
之位其在洗東南與與謂與其禮也下言無筭爵然
後與則此所謂不與者獻及旅酬也是句似有脫文
位西面且不與獻酬亦飲酒于學之禮異者也特牲
饋食記曰公有司門西北面東上獻次衆賓私臣門
東北面西上獻次兄弟案注釋贊者亦未備
無筭爵然後與
此遠下於賓黨也鄉射禮云無筭爵執觶者皆與旅
執觶亦主人之贊者也鄉飲酒義曰賓酬主人主人
酬介介酬衆賓少長以齒終於沃洗者焉是謂沃洗
者得與旅酬與此異矣參攷經文似當以此為正
儀禮集說卷四
正誤
介俎脊脅胳肺
今印本與石經胳上有肫字繼公案䟽云介用胳又
云或有肫胳兩言者(云云)又釋文此處無肫音至下
乃音之今據釋文與䟽之前說則胳上固無肫字又
攷䟽之後說則是作䟽之時或本已有兩言肫胳二
字者矣是蓋後人妄增之而當時無有是正之者故
二本並行其後石經與印本但以或本為據所以皆
誤今從通解删之
