儀禮集說卷三元敖繼公撰
士相見禮第三
注曰相見於五禮屬賓禮
繼公謂此篇主言士相見之禮其他禮則亦因而及
之也
士相見之禮贄冬用雉夏用腒左頭奉之(腒其居反奉芳勇反)
注曰贄所執以至者君子見於所尊敬必執贄以將
其厚意也夏用腒備腐臭也
繼公謂贄者所依以相見者也故先言之士贄用雉
其義未聞必用死者為其難生得也冬言雉夏言腒
文互見耳乾禽謂之腒猶乾獸而謂之腊也此乾雉
乃泛言腒者與雉互見不嫌其為他物也惟見冬夏
而不言春秋蓋春則先從冬後從夏秋則反之亦若
屨然與左頭奉之亦但言其執之之法如是其實此
時賓未執也必左頭者頭宜鄉内也不言服者亦玄
端可知
曰某也願見無由達某子以命命某見(見並賢遍反下不出者皆同)
注曰無由達言久無因緣以自達也以命者稱述主
人之意
繼公謂此荅擯者請事之辭也某子之某所因緣者
之姓也以命以主人之命也言某子以主人之命命
某見乃敢見也恭孫之辭
主人對曰某子命某見吾子有辱請吾子之就家也某
將走見
言某子命某見者明已宜先往見也吾子有辱者不
敢當其先見已也有辱謂有所屈辱也賓來見已是
自屈辱走言其不敢緩
賓對曰某不足以辱命請終賜見
命謂請吾子就家之言
主人對曰某不敢為儀固請吾子之就家也某將走見
為儀徒為辭讓之儀也再請之故曰固
賓對曰某不敢為儀固以請
請請終賜見也
主人對曰某也固辭不得命將走見聞吾子稱贄敢辭
贄
注曰不得命者不得見許之命也稱舉也
繼公謂許其見復辭其贄賓客之禮尚辭讓也
賓對曰某不以贄不敢見
注曰見於所尊敬而無贄嫌太簡
繼公謂賓言此者謂始相見不可無贄也故主人再
辭但以不足以習禮言之
主人對曰某不足以習禮敢固辭
禮謂授受往來之禮蓋指用贄而言
賓對曰某也不依於贄不敢見固以請
注曰言依於贄謙自卑也
繼公謂依於贄言託之以為重
主人對曰某也固辭不得命敢不敬從
以上賓主之辭皆擯者傳之不言者可知也後放此
出迎于門外再拜賓荅再拜主人揖入門右賓奉贄入
門左主人再拜受賓再拜送贄出
主人入門而右賓入門而左是賓主之位在大門内
之東西也其拜則相鄉其贄則東西訝授于門中此
賓主相見而授贄於大門内大夫士之禮也士惟昏
禮受鴈於堂大夫私面乃受幣于堂者因問及之非
相見之正禮
主人請見賓反見退主人送于門外再拜(下見如字)
請見於賓荅賓之見於巳也賓反見之其於主人之
堂與此禮未聞
右士相見
主人復見之以其贄曰曏者吾子辱使某見請還贄於
將命者(上見如字)
注曰復報也復見之者禮尚往來也以其贄謂曏時
所執來者也曏曩也將猶傳也傳命者謂擯相者
繼公謂使某見謂因其見已而使得於家見之也云
請還贄於將命者不敢斥主人
主人對曰某也既得見矣敢辭
疏曰上言主人者據前為主人而言此云主人者據
前賓今在已家而言
繼公謂贄所依以見者也既得見則事畢矣故辭其
還贄
賓對曰某也非敢求見請還贄于將命者
注曰言不敢求見嫌䙝主人
主人對曰某也既得見矣敢固辭賓對曰某不敢以聞
固以請於將命者
謂不敢以還贄之辭聞於主人特固以請於將命者
耳請謂請還之
主人對曰某也固辭不得命敢不從賓奉贄入主人再
拜受賓再拜送贄出主人送于門外再拜
賓得主人見許之命則不俟主人之迎而即自入蓋
急欲還贄且尊主人也是亦復見之禮異於始見者
與授受不著其所如上可知
右復見
士見於大夫終辭其贄於其入也一拜其辱也賓退送
再拜
注曰終辭其贄以將不親荅也凡不荅而受其贄惟
君於臣耳
繼公謂終辭謂主人三辭則賓不復請也士於大夫
降等者也受贄而不荅則疑於君荅之則疑於敵使
人還之則又疑於待舊臣是以終辭之也一拜其辱
亦於大門内之東為之大夫云一拜則士或荅再拜
與大夫於士不出迎入一拜又不出送亦以其降等
也入一拜而送乃再拜則是凡拜而送者之禮皆然
固不可得而殺也送而一拜喪禮也
右士見於大夫
若嘗為臣者則禮辭其贄曰某也辭不得命不敢固辭
注曰禮辭一辭其贄而許也將不荅而聽其以贄入
有臣道也
繼公謂嘗為臣者謂曏為其家臣今為公臣者也然
則士大夫以贄相見亦不獨始相見者為然禮辭之
者異於見為臣者也見為臣則不辭之
賓入奠贄再拜主人荅壹拜
注曰奠贄尊卑異不親授也
繼公謂入亦入門左也奠贄再拜亦東面也荅一拜
者主人尊也言主人荅拜是不拜其辱矣
賓出使擯者還其贄于門外曰某也使某還贄
注曰還其贄者辟正君也
繼公謂賓退而主人不拜送亦異於不為臣者也以
其不見為臣故當還贄某也大夫名
賓對曰某也既得見矣敢辭
亦辭其還贄
擯者對曰某也命某某非敢為儀也敢以請
命某謂命某還贄也非敢為儀言必欲還之請亦請
還贄也還贄而擯者自為之辭亦以主人尊也
賓對曰某也夫子之賤私不足以踐禮敢固辭
私謂私屬春秋傳曰邾滕人之私也禮與上文習禮
之禮同意亦指還贄而言踐行也
擯者對曰某也使某不敢為儀也固以請
使猶命也
賓對曰某固辭不得命敢不從再拜受
再拜者象受於主人也亦訝受之
右士嘗為大夫臣者見於大夫
下大夫相見以鴈飾之以布維之以索如執雉(見如字下相見)
(並同)
注曰飾之以布謂裁縫衣其身也維謂繫聯其足
疏曰如執雉亦左頭奉之
繼公謂下大夫贄用鴈其義未聞云飾之以布則非
白布也曲禮曰飾羔鴈者以繢則此布其繢者與維
之謂繫聯其足翼也
上大夫相見以羔飾之以布四維之結于面左頭如麛
執之(麛音迷)
注曰上大夫卿也面前也繫聯四足交出背上於胷
前結之也如麛執之者秋獻麛有成禮如之蓋謂左
執前足右執後足
繼公謂上大夫之贄以羔其義未聞
如士相見之禮
注曰大夫雖贄異其儀猶如士
繼公謂此相見之禮蓋兼復見者言之也上下大夫
亦當有互相見之禮經不言之者蒙士禮故惟見其
敵者焉非謂其得相見者僅止於是也大夫相見朝
服
右大夫相見
始見于君執贄至下容彌蹙(蹙子六反)
注曰蹙猶促也促恭慤貌也其為恭士大夫一也
繼公謂至下謂當帶也曲禮曰凡奉者當心提者當
帶此執物高下之節也執贄當帶見至尊者之禮也
春秋傳曰邾子來朝執玉高其容仰子貢觀之曰高
仰驕也然則執贄至下之為恭也明矣彌猶甚也彌
蹙如踧踖屏氣之類
庶人見於君不為容進退走
不為容則又甚於彌蹙者矣進退走亦見其不為容
也
士大夫則奠贄再拜稽首君荅壹拜(稽音啟下同)
臣以贄見於君北面奠贄於中門之内而拜是時君
位亦在路門外之東南鄉也君於臣之再拜稽首而
荅一拜者惟奠贄之禮則然蓋以此明君臣之義也
此奠贄之儀主於大夫士則庶人之見於君者其不
用贄與
右大夫士庶人見於君
若他邦之人則使擯者還其贄曰寡君使某還贄賓對
曰君不有其外臣臣不敢辭再拜稽首受
人蓋通大夫士而言還其贄者非已臣也此於已臣
惟以還贄為異則是曏者亦奠贄矣主君於聘使與
上介之私覿乃終不許其奠幣而必親受之者重其
為使介且幣又隆於贄故也不有言外之也不敢辭
尊君也再拜稽首受亦若受於君前然他邦之人以
贄見國君者如去國而適他國若卿見朝君之類春
秋傳公會晉師于瓦晉大夫執贄以見非舊禮也
右他邦之人見於君
凡燕見于君必辯君之南面若不得則正方不疑君(疑音)
(擬)
注曰君南面則臣見正北面君或時不然當正東面
若正西面不得疑君所處邪鄉之此謂特見圖事非
立賓主之燕也疑度之
繼公謂辯猶視也下文放此
君在堂升見無方階辯君所在
注曰升見升堂見於君也君近東則升東階君近西
則升西階
繼公謂方猶常也此云君在堂則上之燕見未必專
在堂
右燕見于君
凡言非對也妥而後傳言(妥他果反)
注曰傳言猶出言也
繼公謂凡言謂凡與人言也妥安也謂安和其志氣
乃言不可怱遽也易大傳曰君子易其心而後語惟
有所對荅則或可怱遽言之
與君言言使臣與大人言言事君與老者言言使弟子
與幼者言言孝弟于父兄與衆言言慈祥與居官者言
言忠信(孝弟音悌)
注曰博陳言語之儀也使臣者使臣之禮也大人卿
大夫也事君者臣事君以忠也祥善也居官謂士以
下
繼公謂此陳與人言之義而言則各主於一端者亦
但舉其切要者以為法與
凡與大人言始視面中視抱卒視面毋改終皆若是
注曰始視面謂觀其顔色可傳言未也中視抱容其
思之且為敬也卒視面察其納已言否也
繼公謂大人亦謂卿大夫也毋改謂不可變亂其三
視先後之序也終皆若是謂與言之時自初至終皆
當如上所云亦不可以久故而或改之也
若父則遊目毋上於面毋下於帶(上時掌反下戶嫁反)
此謂與父言之時也其異於大人者遊目耳毋上於
面視面時也毋下於帶視抱時也此與視大人者無
以異乃著之者嫌遊目則或不然也遊目而不上於
面孝且敬也
若不言立則視足坐則視膝
視足視膝異於言時且益恭也
右言視之法
凡侍坐於君子君子欠伸問日之蚤晏以食具告改居
則請退可也(蚤音早)
注曰君子謂卿大夫及國中賢者也志倦則欠體倦
則伸問日蚤晏近於久也改居謂自變動也
繼公謂以食具告謂以所食之具告從者蓋欲食也
卑幼之於尊長請見不請退而此乃得請退者緣君
子意也可者許之之辭明其異於常禮
夜侍坐問夜膳葷請退可也(葷香云反)
注曰問夜問其時數也膳謂食之葷辛物葱薤之屬
食之以止臥
疏曰注云時數者謂若鐘鼓漏刻之數
右侍坐於君子
若君賜之食則君祭先飯徧嘗膳飲而俟君命之食然
後食(飯扶晚反)
注曰君祭先飯謂君祭食臣先飯示為君嘗食也此
謂君與之禮食膳謂庶羞既嘗庶羞則飲俟君之徧
嘗也
疏曰凡君將食必有膳宰嘗君之食備火齊不得下
文是也此膳宰不在則侍食者自嘗自已前食既不
嘗君食則不正嘗食故注云示為君嘗食
繼公謂賓主共食則賓當祭此君臣共食君祭而臣
否所以别尊卑也臣既不祭又先飯而嘗膳所以明
臣禮也君命之食然後食則臣食或先於君矣君若
不命之則亦俟君之食乃食與
若有將食者則俟君之食然後食
注曰將食猶進食謂膳宰也膳宰進食則臣不嘗食
周禮膳夫品嘗食王乃食
繼公謂君食然後食臣侍君食之正禮以其不嘗膳
故君不必命之
若君賜之爵則下席再拜稽首受爵升席祭卒爵而俟
君卒爵然後授虚爵(下戶嫁反)
賜之爵使人授之於其席也下降也降席者降而當
席末也既拜興受爵君荅再拜乃升席坐祭酒既卒
爵興授人爵也臣先卒爵亦先飯嘗膳之意君卒爵
而授虚爵則是授爵亦先於君矣此受爵卒爵授爵
之節皆異於燕之無算爵者禮貴相變也凡升席降
席皆由下
退坐取屨隱辟而後屨(辟匹亦反)
注曰謂君若食之飲之而退也
繼公謂是時屨在西階下曲禮曰就屨跪而舉之屏
於側此坐取屨即跪而舉之也隱辟即屏於側之時
也屨謂納屨
君為之興則曰君無為興臣不敢辭君若降送之則不
敢顧辭遂出(為並于偽反)
云不敢辭者明已不敢與君為禮也送之亦當至門
君於士尊卑懸絶乃降送之其禮太崇故益不敢當
大夫則辭退下比及門三辭(下戶嫁反比必利反)
大夫起而退則君興下階則君降及門則君送於此
三節皆辭之故曰三辭大夫位尊不嫌與君為禮故
得辭也此著大夫則上之不敢辭者為士明矣
右士大夫侍飲食於君
若先生異爵者請見之則辭辭不得命則曰某無以見
辭不得命將走見先見之(見之並如字先見之先亦當作走)
注曰異爵謂卿大夫也
繼公謂卿大夫之爵於士為踰等故曰異爵辭者謂
其以尊就卑已不敢當也辭不得命謂三辭而不見
許也無以見言其非敵不可以接見之走者行之速
也先見之先亦當作走蓋既傳言即走而見之也此
禮當在以贄見于先生異爵者之後又先生異爵者
之見於士其禮同則士之以贄見於先生亦當如見
於大夫之禮明矣
右先生異爵者見於士
非以君命使則不稱寡大夫士則曰寡君之老(使所吏反)
注曰謂擯贊者辭也
繼公謂此文不可強通或曰君之老與大夫士之文
宜易處蓋傳寫者因寡字之同而誤也未審是否
右自稱於他邦之辭
凡執幣者不趨容彌蹙以為儀
注曰不趨主慎也以進而益恭為威儀耳
繼公謂執幣謂以幣相見及為使者也凡者通尊卑
言之行而張足曰趨蓋以容彌蹙為儀故不趨也惟
著凡執幣者之儀如是則執贄者或不然矣士大夫
執贄于君前其儀乃與此同
執玉者則唯舒武舉前曳踵
注曰唯舒武者重玉器尤慎也武迹也舉前曳踵備
&KR2102;跲也
繼公謂執玉謂朝君與聘使執圭璧以行禮之時也
唯舒武謂僅舒其武耳舉前曳踵見其舒武之法也
踵足後也足之前起而後不離地則步之促狹可知
此又不止於不趨而已
右執幣玉之儀
凡自稱於君士大夫則曰下臣宅者在邦則曰市井之
臣在野則曰草茅之臣庶人則曰刺草之臣他國之人
則曰外臣(刺七亦反)
注曰刺猶剗除也
繼公謂士大夫謂見為臣者也宅者未仕而家居者
也他國之人亦謂士大夫
右自稱於君
儀禮集說卷三
正誤
終皆若是
鄭本終作衆注曰今文衆作終繼公謂衆字無意義
宜作終
與衆言言慈祥
今本云言忠信慈祥大戴記注引此無忠信字今有
之者蓋後人因下文有言忠信三字而誤衍之也今
以彼注為據删之
