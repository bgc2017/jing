儀禮集說卷六元敖繼公撰
燕禮第六
注曰諸侯與羣臣燕飲之禮也於五禮屬嘉禮
燕禮小臣戒與者(與音預)
小臣於天子太僕之屬也與者羣臣之與此燕者也
君所主與之燕者亦存焉其戒之節於朝於家則未
聞
膳宰具官饌于寢東
注曰膳宰天子曰膳夫掌君飲食膳羞者也寢路寢
繼公謂具官饌謂具諸官所當饌之物也寢東盖其
東壁之東也此時所具者其薦羞乎及既設賓席官
乃改饌之大射云官饌是也
樂人縣(縣音玄)
此縣盖在階間磬在阼階西南面鐘鑮次而西建鼔
在西階東南鼓鼙在其東國君燕禮輕於大射故不
備樂且於其日乃縣之而與常時同鄉飲酒記曰磬
階間縮霤北面鼓之
設洗篚于阼階東南當東霤罍水在東篚在洗西南肆
設膳篚在其北西面(罍音雷)
注曰當東霤者人君為殿屋也亦南北以堂深君物
曰膳膳之言善也或言南肆或言西面異其文也
疏曰漢時殿屋四鄉流水故舉漢以况周
繼公謂洗與罍盖瓦為之下云君尊瓦大則此可知
矣先設洗西之篚以為節故膳篚後設也設四器亦
司宫也見大射與少牢禮此經省文耳膳篚者實君
之象觚象觶者也君物而曰膳者以其善於諸臣所
用者而言也下文類此者皆以是推之
司宫尊于東楹之西兩方壺左玄酒南上公尊瓦大兩
有豐幂用綌若錫在尊南南上尊士旅食于門西兩圜
壺(大音泰幂眉狄反)
注曰豐以承尊也說者以為若井鹿盧其為字從豆
&KR1969;聲近似豆大而卑矣幂用綌若錫冬夏異也在尊
南在方壺之南也尊士旅食者用圜壺變於方也旅
衆也士衆食謂未得正禄所謂庶人在官者也賤無
玄酒
疏曰庶人在官者謂府史胥徒
朱子曰在尊南者謂瓦大在方壺之南耳
繼公謂先尊方壺於楹西以為節乃設公尊與上文
後設膳篚之意同臣尊用壺又以方者且無幂為與
君尊相屬宜遠别之也左玄酒據設尊者而言也盖
凡設尊者皆面其鼻玉藻曰惟君面尊是尊鼻東向
也此設尊者西面故玄酒在南而為左若以尊言之
則為右矣瓦大瓦甒也用瓦甒者多矣惟君尊則或
謂之大豈制或異與尊皆南上者統於君位也君位
亦南上故順之此尊乃不統於賓者君臣之禮異也
大射儀放此錫者麻十五升去其半而加灰之布也
幂或以綌亦見其貶於大射耳大射之幂用錫若絺
此尊士旅食之尊亦當北面與大射同惟設之深淺
異耳方圜壺亦皆瓦為之旅食未詳且從注䟽
司宫筵賓于戶西東上無加席也
注曰賓席用蒲筵緇布純
繼公謂大夫為賓乃無加席者以燕禮輕也設賓席
當後於公席乃先言之者終言司宫之事耳案注
知此賓席蒲筵緇布純者以公食大夫及鄉飲射記
定之也
右具設器饌
射人告具
注曰告事具於君
疏曰大射告具之上有羹定此不言者文不具也
繼公謂是時公盖在阼階東南南鄉射人北面告之
小臣設公席于阼階上西鄉設加席公升即位于席西
鄉(鄉並許亮反下同)
注曰周禮諸侯酢席莞筵紛純加繅席畫純
疏曰周禮司几筵之文也彼諸侯祭祀受酢之席此
燕飲之席與彼同
繼公謂加席别言設見其更取而設之也亦可見設
加席之法矣羣臣未入公先升即位尊者之禮也
小臣納卿大夫卿大夫皆入門右北面東上士立于西
方東面北上祝史立于門東北面東上小臣師一人在
東堂下南面士旅食者立于門西東上
注曰小臣師小臣正之佐也
疏曰此卿大夫之位皆是擬君揖位故下經君爾之
始就庭位也
繼公謂納卿大夫之辭盖曰君須矣二三子其入也
卿大夫入門右之位盖近庭南而當階士西方之位
亦宜於庭少南而東西則當西序門東之位近於門
也門西亦如之此北面者東上東面西面者北上皆
統於君凡已之臣子入門而左右皆由闑東
公降立于阼階之東南南鄕爾卿卿西面北上爾大夫
大夫皆少進
注曰爾近也揖而近之也大夫猶北面少前
繼公謂古文爾邇通爾揖之使進而近於已也公俟
其入乃降而揖之明降尊之義也大夫不西面自别
於卿也君於卿與大夫各旅揖之大射儀小臣師詔
揖諸公卿大夫
右即位
射人請賓
注曰射人為擯者
繼公謂請於君謂使誰為賓也
公曰命某為賓
注曰某大夫名也
射人命賓賓少進禮辭
注曰禮辭辭不敏也
繼公謂命賓者南面鄉之其辭盖曰君命子為賓少
進者宜違其位案注云辭不敏者以士冠之賓辭
曰某也不敏故意此賓亦然
反命
注曰射人以賓之辭告於君
又命之賓再拜稽首許諾
公不許其辭故射人復命之賓再拜稽首為受君命
也
射人反命
注曰告賓許
賓出立于門外東面
注曰當更以賓禮入
繼公謂大射儀云北面此東字盖誤也
公揖卿大夫乃升就席
揖之乃升禮之也亦異揖之
小臣自阼階下北面請執幂者與羞膳者
注曰執幂者執瓦大之幂也方圜壺無幂羞膳羞於
公
繼公謂士之掌此二事者有常職乃請之者盖白之
於君然後敢命之也膳亦謂君物此雖指羞而言然
薦亦存焉
乃命執幂者執幂者升自西階立于尊南北面東上
注曰以公命於西階前命之也東上玄酒之幂為上
也羞膳者升自北階房中西面南上不言之者不升
堂略之也
疏曰下記云羞膳者與執幂者皆士也士位在西方
東面故知西階前命之也云不升堂者但不從南方
升也升自北階是亦升堂也
繼公謂立於尊南上者當尊與
膳宰請羞于諸公卿者
注曰膳宰請者異於君也
右命賓及執事者
射人納賓賓入及庭公降一等揖之公升就席
納賓之辭盖曰君須矣吾子其入也及庭既入門而
左沒霤時也一等者階也并堂為二等矣揖之使之
升也大射儀云賓辟
右賓入
賓升自西階主人亦升自西階賓右北面至再拜賓答
再拜
注曰主人宰夫也宰夫太宰之屬天子膳夫為獻主
疏曰知主人是宰夫者燕義云使宰夫為獻主是也
繼公謂諸侯之宰夫盖以士為之其位亦在西方故
賓進則主人因從而升也君與臣燕乃使宰夫為主
人者固所以明君臣之義然亦以當獻者衆尊者不
能親其勞也至再拜者於賓始至而拜之所謂拜至
也其義見士昏禮
右拜至
主人降洗洗南西北面
注曰賓將從降鄉之不於北辟正主
賓降階西東面主人辭降賓對
階西東面東西亦當序此賓降而主人於洗南辭之
則其降之節亦可見矣賓對亦少進既則復位
主人北面盥坐取觚洗賓少進辭洗主人坐奠觚于篚
興對賓反位(觚音孤)
注曰獻不以爵辟正主也
疏曰正主鄉飲鄉射之主人也
繼公謂獻公用象觚則此觚乃角觚也下放此賓少
進者少南行而東面也主人興對亦西北面
主人卒洗賓揖乃升
賓每先升者以宰夫是士且非正主也
主人升賓拜洗主人賓右奠觚答拜降盥賓降主人辭
賓對
降辭之位皆如初可知
卒盥賓揖升主人升坐取觚執幂者舉幂主人酌膳執
幂者反幂
賓者君之所命者也故主人代君飲之則酌君尊盖
達君之意也酌膳東面餘皆放此舉幂以下之儀詳
見後篇
主人筵前獻賓賓西階上拜筵前受爵反位主人賓右
拜送爵膳宰薦脯醢賓升筵膳宰設折俎
獻賓盖亦西北面與鄉飲酒同故不著之
賓坐左執爵右祭脯醢奠爵于薦右興取肺坐絶祭嚌
之興加于俎坐挩手執爵遂祭酒興席末坐啐酒降席
坐奠爵拜告旨執爵興主人荅拜(挩舒銳反)
此賓乃大夫也亦絶肺以祭而下文又云公祭如賓
禮則是自上至下此禮同也舊說謂大夫以上繚祭
惟士絶祭其不攷諸此乎於此乃言爵者上文已明
不嫌其異故隨文便耳下文放此凡觚觶角散亦通
稱爵酒非主人之物賓乃告旨者以其為獻主也
賓西階上北面坐卒爵興坐奠爵遂拜主人荅拜
執爵興主人乃荅拜凡荅拜皆於所荅者興乃為之
經或不言其興文省爾
右主人獻賓
賓以虛爵降主人降賓洗南坐奠觚少進辭降主人東
面對
注曰大射禮曰主人西階西東面少進對
繼公謂奠觚亦奠于地也坐奠觚興少進皆西北面
主人降立于階西固東面矣乃言東面對者嫌進而
對或易鄉也
賓坐取觚奠于篚下盥洗
此言奠于篚下則曏者少南奠之矣
主人辭洗
辭亦宜少進如賓也於賓既對則反位
賓坐奠觚于篚興對卒洗及階揖升主人升拜洗如賓
禮
及階乃揖以已當先升也賓揖主人乃離其位然則
賓於主人卒洗之時固不待其及階而揖升矣如賓
禮謂迭拜
賓降盥主人降賓辭降卒盥揖升酌膳執幂如初
酌膳者主人酌此獻賓故賓酢亦如之亦以其代君
飲已尊之也執幂執幂者舉反之節也
以酢主人于西階上主人北面拜受爵賓主人之左拜
送爵
賓酢主人蓋亦西南面授之乃之左賓親酢者伸其
尊亦以君不親酢故無所辟也
主人坐祭不啐酒
注曰辟正主也
不拜酒不告旨
拜酒謂拜謝其以旨酒飲已也酒非賓物則無是二
禮可知乃著之者嫌亦當如賓於主人之儀也
遂卒爵興坐奠爵拜執爵興賓荅拜主人不崇酒以虚
爵降奠于篚
不崇酒者無崇酒之拜也酒非已物故是禮亦不可
得而行
賓降立于西階西
已之獻酢禮畢而主人又將與君為禮故不敢居堂
射人升賓賓升立于序内東面
注曰大射禮曰擯者以命升賓
繼公謂升賓者優之也序内東面鄕君也然則君位
亦在東序内明矣
右賓酢主人
主人盥洗象觚升實之
注曰象觚觚有象骨飾也取象觚者東面
繼公謂亦酌膳執幂如初不言者可知也案注云
象骨恐當作象齒
東北面獻于公
酒乃君物主人進之於君而曰獻者以主人為獻主
故也公在席而東北面獻之亦因獻賓之儀而為之
也經言獻酳在席者多矣獨此與大射見獻公之儀
若是則其他之獻酳者皆正鄉其席與
公拜受爵
疏曰凡此篇内舉旅行酬公應先拜者皆受酬者先
拜公乃荅拜尊公故也此公先拜受爵者獻禮重故
也
主人降自西階阼階下北面拜送爵
拜於下者臣也此惟一拜而已盖荅公拜也一拜則
不稽首荅公拜而不稽首亦獻禮然也其他則否凡
臣先拜其君皆再拜稽首
士薦脯醢膳宰設折俎升自西階
注曰大射禮曰宰胥薦脯醢由左房
繼公謂升自西階者俎也著之者嫌設公俎宜由阼
也此公俎似當用肩賓俎用臂與鄉飲酒賓主之俎
異膳宰既設俎則少退東面而俟既贊授肺乃降
公祭如賓禮
祭謂祭薦祭肺祭酒也其異者於下見之
膳宰贊授肺不拜酒立卒爵坐奠爵拜執爵興
贊授肺者以授肺而贊之也君尊不興取肺未祭則
授之既祭則受之惟言授但見其一耳不拜酒者以
其為已物也不拜酒則亦不啐酒凡男子之坐卒爵
者奠爵乃拜婦人之尊者立卒爵而執爵拜此立卒
爵而奠爵拜其君禮與公於其臣乃先拜既者亦獻
禮重也
主人荅拜升受爵以降奠于膳篚
云奠于膳篚見曏者取之亦在此也
右主人獻公
更爵洗升酌膳酒以降酢于阼階下北面坐奠爵再拜
稽首公荅再拜
注曰更易也
楊志仁曰君尊不酢其臣主人自酢成公意也雖更
爵亦酌君之膳酒者明酢之之意出於君也
繼公謂更爵者改取南篚之觚盖不敢用君器也上
下文酌膳皆無酒字此有者衍也
主人坐祭遂卒爵再拜稽首公荅再拜主人奠爵于篚
亦興坐奠爵乃再拜稽首執爵興
右主人自酢
主人盥洗升騰觚于賓酌散(思但反下並同)
注曰散者方壺酒也於膳為散
繼公謂洗洗角觶也自飲而盥洗象賓之飲已也下
文類此者其義皆然主人因在下遂盥洗故賓不降
亦異於正主者也騰猶揚也觚當作觶此酬賓也乃
云騰觶者以主人於賓為降等故爾云騰觶于賓者
題其事耳騰者亦取其自下而上之意酌散者以其
將自飲凡卑者之酌酬酒其於臣禮則曰舉觶於君
禮則曰騰觶云
西階上坐奠爵拜賓降筵北面荅拜
疏曰賓立于序内以来未有升筵之事或言降筵者
蓋誤
繼公謂大射儀曰賓西階上北面荅拜
主人坐祭遂飲賓辭卒爵拜賓荅拜
賓見主人將飲故辭之盖欲即受此觶不敢復煩主
人之更酌已且遠辟騰爵于公之禮也騰爵于公者
亦皆先自飲乃更酌之云卒爵拜省文也大射禮曰
卒爵興坐奠爵拜執爵興
主人降洗賓降主人辭降賓辭洗卒洗揖升
此皆如獻禮也
不拜洗主人酌膳賓西階上拜
拜為將受之是時主人已在筵前北面
受爵于筵前反位主人拜送爵
主人酬賓不奠乃授之者亦與士禮異者也主人拜
亦於賓右少牢下萹酬尸酬賓亦皆親授觶
賓升席坐祭酒遂奠于薦東
賓升席祭酒尊君物也遂奠之由便
主人降復位
位西方東面也此時未有洗北西面位至既獻大夫
而薦乃有之
賓降筵西東南面立
李微之曰東南面立鄉君也
繼公謂降降筵也曩者賓降于階下而君命升之故
此時惟降筵而已恐䙝禮而重煩君命也不立于序
内者升降異處以相變為敬
右主人酬賓
小臣自阼階下請騰爵者公命長(長知丈反)
此騰爵以為旅酬始也長謂下大夫之長也此但云
命長不言下大夫者其以下大夫騰觶有常職故與
小臣作下大夫二人騰爵
注曰作使也卿為上大夫不使之者為其尊
繼公謂以公命作之也二人所謂長也大夫在入門
左之位北面則小臣作之者其亦南面與
騰爵者阼階下皆北面再拜稽首公荅再拜
注曰再拜稽首拜君命也
繼公謂北面亦東上
騰爵者立于洗南西面北上序進盥洗角觶升自西階
序進酌散交于楹北降阼階下皆奠觶再拜稽首執觶
興公荅再拜
注曰序次第也先者既酌而反與後酌者交於西楹
北俟於西階上乃降
繼公謂序進之節先者既洗後者乃進也先者既洗
即升立于西階上以俟後洗者也酌散更言序進明
其復發於西階上也交于楹北交相右也凡經文惟
言交者皆謂相右也階上之位退者在東進者在西
以相右為便降時亦先者降三等後者乃降蓋同階
而同時俱降之法然爾
騰爵者皆坐祭遂卒觶興坐奠觶再拜稽首執觶興公
荅再拜騰爵者執觶待于洗南
注曰待君命也
繼公謂洗南西面曏者之位
小臣請致者
注曰請使一人與二人與
繼公謂曏者公但命長不定言二人故小臣至是復
請致者之數致如致爵之致酒君物也以進於君故
謂之致
若君命皆致則序進奠觶于篚阼階下皆再拜稽首公
荅再拜
皆皆二人也言若者不定之辭下文云若命長致與
此互見也亦小臣命之乃序進
騰爵者洗象觶升實之序進坐奠于薦南北上降阼階
下皆再拜稽首送觶公荅再拜
注曰序進往来由尊北大射儀曰騰爵者皆退反位
繼公謂實之乃云序進見其既酌而並立于尊所乃
行也奠于薦南其辟公酬時奠觶之處與云序進而
不言其所交之處是東至楹北而無以為節故也此
進退皆不相待于西階上盖急於為君酌與拜送也
右下大夫騰觶于公
公坐取大夫所騰觶興以酬賓賓降西階下再拜稽首
公命小臣辭賓升成拜
注曰升成拜復再拜稽首也先時君辭之於禮若未
成然
繼公謂曏者君與賓各受主人之獻其情意猶未接
至是公乃酬賓而與之為禮也興以酬賓謂興立于
席舉觶鄉賓而酬之也酬賓亦不下席君尊也西階
下再拜稽首雖為賓不敢不盡臣禮也辭者不受其
拜下之禮賓之也賓升成拜順君賓已之意也
公坐奠觶荅再拜執觶興立卒觶賓下拜小臣辭賓升
再拜稽首(下戶嫁反)
奠觶盖奠于薦右也下拜者降而拜也其或一拜或
再拜稽首不定也言降拜者亦然小臣辭亦公命之
經不盡見之也賓未卒拜而小臣辭之亦異於初也
此不言成拜者未卒拜於下無所成也下文放此賓
受公酬而每先拜盖君臣飲燕之禮然禮旅酬不拜
既
公坐奠觶荅再拜執觶興賓進受虛爵降奠于篚易觶
洗
賓受虛爵於君席之前故云進必就而受之者臣事
君之禮也受時蓋東面於薦北篚謂膳篚易觶謂更
取角觶也或言更或言易互文耳
公有命則不易不洗
命謂使之仍用象觶也賓則不易之不敢違君意也
不洗者嫌也承尊者後而復洗之則嫌若不以為絜
然
反升酌膳觶
觶字衍文大射儀無之酌膳者以為公所酬亦達其
意也雖易觶猶酌膳
下拜小臣辭賓升再拜稽首公荅再拜(下戶嫁反)
注曰於是賓請旅侍臣
疏曰云於是賓請旅侍臣者見下記與大射禮
繼公謂亦奠爵乃再拜稽首執爵興不言者文省也
後放此
賓以旅酬于西階上
疏曰此自旅酬之事下云射人作大夫長以下乃言
其法
射人作大夫長升受旅(長知丈反)
長如若長之長大夫長謂上卿若諸公也此惟據受
賓酬者而言若有諸公則先酬之
賓大夫之右坐奠觶拜執觶興大夫荅拜
惟云大夫者諸公與卿亦大夫耳大夫未獻乃先受
旅者此酬禮不主於已故無嫌
賓坐祭立飲卒觶不拜
賓獨祭酬酒者以此酒為公所酬異之也
若膳觶也則降更觶洗升實散大夫拜受賓拜送
公優所酬者或使得用象觶而不可以及乎其他是
以更用角觶旅酬而洗者亦為更觶以新之也餘則
不洗賓既拜送則就席
大夫辯受酬如受賓酬之禮(辯音徧下並同)
如射人作升受旅以下之儀也
不祭
䟽曰不祭者酬禮殺
繼公謂此見其異者也酬酒不祭乃其正禮賓之祭
者有為為之耳
卒受者以虛觶降奠于篚
注曰卒猶後也大射禮曰奠于篚復位
繼公謂卒受者下大夫之末者也無所酬獨飲于西
階上不言復位文省下放此
右公為賓舉旅
主人洗升實散獻卿于西階上
實散降於賓也凡獻于西階上皆西南面
司宫兼卷重席設于賓左東上
注曰席蒲筵緇布純也席卿東上統於君也席自房
来
繼公謂兼卷謂以兩席相重而并卷之也其卷亦自
末執時兼卷是設時亦兼布之矣此固異於設加席
之法亦以其二席之長短同故得由便為之爾東上
者席也其位亦如之每獻一人則設席
卿升拜受觚主人拜送觚
拜送不言卿右可知也下放此
卿辭重席司宫徹之(徹直列反)
注曰重席雖非加猶為其重累去之辟君也
繼公謂徹去上席也卿以重席為辭故去其上席為
卿設重席正禮也必辭之者去君差近宜辟之
乃薦脯醢卿升席坐左執爵右祭脯醢遂祭酒不啐酒
降席西階上北面坐卒爵興坐奠爵拜執爵興主人荅
拜受爵卿降復位
不啐酒則不拜酒不告旨可知此亦降於賓者也無
俎者燕禮輕於大射故卿遠下賓也卿升降席皆自
西方
辯獻卿主人以虚爵降奠于篚
辯獻卿如實散以下之儀惟不洗耳主人既奠爵復
位于西方
射人乃升卿卿皆升就席
卿既獻乃升就席亦見其降於賓也
若有諸公則先卿獻之如獻卿之禮(先悉薦反)
此禮通五等侯國言之故於諸公云若有盖上公之
國乃有四命之孤侯伯以下則無之也先卿獻之謂
先獻公乃獻卿亦既獻則升就席不與卿序升也
席于阼階西北面東上無加席
席之於此以其尊於卿而不與之序也阼階之西於
君席為西南直其左也諸公在君之左卿在君之右
盖以左為尊也東上者亦統於君也無加席者以太
近於君故設時即不敢與之同而不待其辭也上為
卿設重席而已而於公乃云無加席者明其尊於卿
若或於君所而用兩席焉則當有加席而非重也禮
加席尊於重席
右主人獻諸公卿
小臣又請騰爵者二大夫騰爵如初
上經云皆致是猶有一奠觶未舉也小臣又請之者
此騰觶之節耳盖曏者公命皆致今猶有一奠觶若
惟命長致則奠觶無矣故於是時不以奠觶之有無
皆當騰爵盖以為節也初執觶待于洗南以上之儀
請致者若命長致則騰爵者奠觶于篚(長知丈反下並同)
注曰命長致者使長者一人致也
繼公謂長二人中之尊者命長致云若則或有命皆
致者矣盖說屨升坐以前君凡三行酬則大夫所致
者當有三爵然大夫致爵之節惟止於再故公之命
致爵者或前多則後寡或前竒則後偶皆互為進退
以取足於三觶之數使之無過與不及耳此經之所
明言者乃前多後寡者也其所不見者則皆言若以
包之若然則此時之當致者盖有定數而小臣猶請
之者當由君命而不敢自專也
一人待于洗南
注曰不致者
長致致者阼階下再拜稽首公荅再拜洗象觶升實之
坐奠于薦南降與立于洗南者二人皆再拜稽首送觶
公荅再拜
注曰奠于薦南者於公所用酬賓觶之處
繼公謂不致者亦拜以始者並受君命宜終之也亦
拜于阼階下
右下大夫再騰觶于公
公又行一爵若賓若長唯公所酬以旅于西階上如初
疏曰初為賓舉旅之禮
繼公謂先若二人致則此一爵乃先致者之下觶先
若一人致則此乃後致者之上觶也長公若卿之尊
者也至是云若長者公卿已在堂故君得酬之君酬
之是亦賓之也故其為禮與正賓同此酬主於公若
卿乃或又酬賓者容遂尊者之所欲耳公卿既受獻
君乃為之舉酬禮之序也下於大夫之禮亦然旅者
賓則以酬長長則以酬賓在堂者酬訖大夫乃升受
旅以辯
大夫卒受者以虛觶降奠于篚
言大夫卒受以見士不與也
右公為諸公卿舉旅
主人洗升獻大夫于西階上
不言酌散者可知也後皆放此大夫中下大夫也中
大夫即小卿
大夫升拜受觚主人拜送觚
拜位亦如獻賓
大夫坐祭立卒爵不拜既爵主人受爵大夫降復位
獻而不拜既爵亦差卑也
胥薦主人于洗北西面脯醢無脀(脀之丞反)
注曰脀俎實
繼公謂宰夫士也先大夫薦之者以其為主人異之
也不於賓酢而薦之者以其爵本賤也宰夫之位本
在西方亦以其為主人故至是而薦之于洗北因使
之易位焉其意與卿大夫士既獻而易位者同洗北
於正主阼階東之位為近主人居之亦宜也薦西面
主人在其東也無脀者賤也自卿已下已無脀矣乃
於主人見之者嫌其與賓行禮或當有之胥亦宰胥
也
辯獻大夫遂薦之繼賓以西東上
辯獻乃布席布席然後薦是皆變於卿者也繼賓以
西東上言其薦之次也其席亦如之主人辯獻大夫
則降奠爵于篚而立於洗北之位下禮放此
卒射人乃升大夫大夫皆升就席
卒謂薦畢也言此者為下節也後類此而不見者以
意求之
右主人獻大夫
席工于西階上少東樂正先升北面立于其西小臣納
工工四人二瑟小臣左何瑟面鼓執越内弦右手相入
升自西階北面東上坐小臣坐授瑟乃降(何戶我反相息亮反)
樂正先升亦變於射禮也北面立于其西亦與大射
儀樂正立于西階東之文互見也君與臣燕其禮輕
故工但用四人而已面鼓亦變於射也乃降謂相者
四人俱降也此諸侯之小臣乃多於周官所言天子
小臣之數亦其異者也序官云小臣上士四人
工歌鹿鳴四牡皇皇者華(華音花)
春秋傳曰文王大明緜兩君相見之樂是諸侯之樂
自大雅而下皆得用之此君與臣燕其禮輕故但自
小雅而下而先歌此三篇也其意與鄉飲酒息司正
而用鄉樂之意同
卒歌主人洗升獻工
此不辨工之為大師與否皆為之洗以其取觚于洗
西之篚宜因而洗之也下洗獻笙其義亦然鄕飲酒
鄉射非獻大師則不洗者以其取爵于上篚故不特
為賤者降也
工不興左瑟一人拜受爵主人西階上拜送爵薦脯醢
使人相祭卒爵不拜主人受爵衆工不拜受爵坐祭遂
卒爵辯有脯醢不祭主人受爵降奠于篚
工之長云不興此云坐祭遂卒爵文互見也
右工歌
公又舉奠觶唯公所賜以旅于西階上如初
賜與酬其禮同特經之立文異耳言唯公所賜則是
觶或及于大夫矣以此節為大夫舉旅故也
卒
卒旅畢也
右公為大夫舉旅
笙入立于縣中奏南陔白華華黍(縣音玄白華音花)
注曰縣中縣中央也鄉飲酒禮曰磬南北面
繼公謂此云縣中盖與鄉飲酒磬南北面之文互見
也磬南而云縣中者縣主於磬也
主人洗升獻笙于西階上一人拜盡階不升堂受爵降
主人拜送爵階前坐祭立卒爵不拜既爵升授主人
末句之下當有爵字如鄉飲酒鄉射禮之所云此文
脫耳
衆笙不拜受爵降坐祭立卒爵辯有脯醢不祭乃閒歌
魚麗笙由庚歌南有嘉魚笙崇邱歌南山有臺笙由儀
遂歌鄉樂周南關雎葛覃卷耳召南鵲巢采蘩采蘋(閒古)
(莧反麗力馳反卷九轉反召上照反)
此云歌故曰鄉樂文順也
大師告于樂正曰正歌備樂正由楹内東楹之東告于
公乃降復位
由楹内堂上東行者之節也必著之者以其立于堂
廉嫌或由便而自楹外過也告于公亦北面不告賓
者臣統於君與鄕禮異也云復位則是反其初位矣
初位未詳其處鄉飲酒注云樂正降立西階東北面
右笙閒合
射人自阼階下請立司正公許射人遂為司正
射人以君三舉觶正禮已備慮在堂者或有不安之
心故請立司正以安之公許而射人即自為司正不
待君命之者以其有常職故也
司正洗角觶南面坐奠于中庭升東楹之東受命西階
上北面命卿大夫君曰以我安卿大夫皆對曰諾敢不
安
中庭亦南北之中盖阼階前也司正不位於階閒者
以燕亦有時而射宜辟之也洗角觶為將酌也奠之
乃升受命者君命尊不敢執觶由便以受之也受命
亦北面以我安云者若曰以我為司正所以安汝也
盖逹君之意而自為之辭大射儀曰命賓諸公卿大
夫此不言賓諸公者文省耳下文放此敢不者奉命
之辭
司正降自西階南面坐取觶升酌散降南面坐奠觶右
還北面少立坐取觶興坐不祭卒觶奠之興再拜稽首
左還南面坐取觶洗南面反奠于其所(還並音旋)
注曰坐奠觶於中庭故處
繼公謂南面坐奠觶以曏者南面取之故也或其節
當然與卒觶北面奠意亦如此將於觶南北面則右
還於觶北南面則左還皆欲從觶東往来也必從觶
東者變於在堂者升席降席之儀而由上也司正之
位東上少立者定其位也再拜稽首謝君惠也酒君
物也
右立司正安諸臣
升自西階東楹之東請徹俎降公許(徹直列反下同)
此降乃衍文大射儀無之曏者司正受命安賓諸公
卿大夫賓奉命而不敢辭以俎今司正請徹之所以
達其意
告于賓賓北面取俎以出膳宰徹公俎降自阼階以東
告于賓亦西階上北面告之既則降燕賓乃執俎而
出者臣也出授從者膳宰徹公俎降自阼階者為其
已為君物也
卿大夫皆降東面北上
疏曰東面北上西階下位也
右徹俎
賓反入及卿大夫皆說屨升就席公以賓及卿大夫皆
坐乃安(說吐活反)
䟽曰少儀云排闔說屨於戶内者一人而已彼據尊
者坐在室則說屨於戶内今此燕在堂上則君尊說
屨於堂上席側可知
繼公謂賓入少立於卿之北司正升賓賓乃及卿大
夫說屨而升也云公以賓及卿大夫皆坐則是自此
以前雖公於無事時亦立也乃安謂賓及卿大夫之
心至是乃安也自此以後有升降而行禮者皆跣也
至醉而退乃屨
羞庶羞
注曰羞進也庶衆也庶羞衆珍味可進者也所進衆
羞謂狗胾醢
疏曰此及大射其牲皆用狗故知有此狗胾也
繼公謂亦先賓乃及公而後及其餘未獻士而羞此
則是不及於在下者矣
大夫祭薦
獻時不得祭薦故至是乃為之必祭之者宜終此禮
然後可以食庶羞也
司正升受命皆命君曰無不醉賓及卿大夫皆興對曰
諾敢不醉皆反坐
注曰皆命者命賓命卿大夫也起對必降席
繼公謂惟云受命皆命又不著其所如上文可知既
對則司正降而復位
右說屨升坐
主人洗升獻士于西階上士長升拜受觚主人拜送觚
士坐祭立飲不拜既爵其他不拜坐祭立飲(長知丈反)
注曰他謂衆士也亦升受爵不拜
繼公謂不言主人受爵及士降又其他不拜之下不
言受爵皆以其可知也
乃薦司正與射人一人司士一人執幂二人立于觶南
東上
注曰天子射人司士皆下大夫二人諸侯則上士其
人數亦如之司正為上
䟽曰此等皆士而先薦者皆有事故也司士掌羣士
爵禄廢置之事為士中之尊故也云司正為上者以
其為庭長故也
繼公謂此皆士也獻與士序每獻則薦之薦不與士
序者亦異之也司士之位正當觶南射人而下以次
而西執幂者既薦則復立于尊南
辯獻士士既獻者立于東方西面北上乃薦士
注曰每已獻而即位于東方盖尊之畢獻薦于其位
繼公謂士既獻立于東方與大夫辯獻而位于上者
意微相類東方稍近於君故既獻而立於此所以尊
之此易位當亦有命之者非必士之自往
祝史小臣師亦就其位而薦之
注曰亦者亦士也次士獻之辯獻乃薦也不變位位
自在東方
疏曰上設位時祝史在門東小臣在東堂下
繼公謂此見其既獻而不變位耳其獻則當與士序
主人就旅食之尊而獻之旅食不拜受爵坐祭立飲
注曰亦畢獻乃薦之主人執虛爵奠于篚復位
繼公謂此尊北面則南鄉酌之也獻之於尊南亦西
南面既授則西面不洗者因獻士之爵而遂用之不
復别取於篚也凡取爵於下篚雖所為酌者賤亦必
為之洗旅食者與士異尊矣乃繼士獻之而遂因士
爵且不殊其長皆略賤也
右主人獻士
若射則大射正為司射如鄉射之禮
注曰大射正射人之長者也如者如其告弓矢既具
至退中與算也納射器而張侯其告請先於君乃以
命賓及卿大夫其為司正者亦為司馬君與賓為耦
鄕射記自君射至龍旜亦其異者也薦旅食乃射者
是燕射主於飲酒
繼公謂此大射正即上經所謂射人一人者也此記
及鄉射記言君燕射之儀與大射儀略同乃云如鄉
射之禮者以其惟一侯侯道五十弓而射器皆在堂
西也如是則自君射之外凡他禮皆與鄉射大同小
異而於大射則或有不可以相通者此所以惟蒙鄉
射禮也先徹階間之縣遷于東方乃張麋侯納射器
其再射即用樂行之亦其異者案注云納射器而
張侯其為司正者亦為司馬君與賓為耦言其與鄉
射同者也云其告請先於君乃以命賓及卿大夫言
其與鄉射異者也又云鄉射記自君射至龍旜亦其
異者也詳其意盖謂國中若郊若竟君皆得而燕射
如鄉射之禮惟旌與中則異於鄉射者也此意與彼
記之注不同疑此為得之但其前以鄉射禮為據謂
此亦納射器乃張侯似未為當鄉射於納射器之後
云命張侯者謂繋左下綱耳非謂始張侯也恐不必
以之為據此禮則當先徹階前之縣遷於東方乃始
張麋侯赤質并繋左下綱其侯道亦惟五十弓而已
既張侯乃納射器其節盖與鄉射不得不異鄭氏於
此盖偶攷之不詳耳
右燕射
賓降洗升騰觚于公(觚當之豉反)
注曰賓受公賜多矣禮將終宜勸公也酬之禮皆用
觶此言觚者字之誤也古者觶字或作角旁氏由此
誤爾
繼公謂騰觶于公乃下大夫之事而賓於是時為之
者不敢以賓自處恭敬之至也
酌散下拜(下戶嫁反)
執觶以下如下大夫騰觶者之為但拜于西階下異
耳
公降一等小臣辭賓升再拜稽首公荅再拜
公觶一等禮之也至是乃降一等者重其騰觶之禮
也賓從命則公升矣
賓坐祭卒爵再拜稽首公荅再拜
此拜不下者拜受拜既本同一節不敢再煩君命也
賓降洗象觶升酌膳坐奠于薦南
賓降奠角觶于篚乃洗象觶
降拜小臣辭賓升成拜公荅再拜賓反位
注曰反位反席也
繼公謂此降拜已再拜稽首故下云成拜
右賓騰觶于公
公坐取賓所騰觶興唯公所賜
此酬主於士而所賜則不及之以其賤而在下也
受者如初受酬之禮
初受酬者賓也
降更爵洗
曏者三舉觶其末皆云如初此乃别云更爵洗蓋先
時公或命之勿易觶此則全不命之亦以禮殺也
升酌膳下拜小臣辭升成拜公荅拜(下戶嫁反)
此經文略盖以上已有成禮也
乃就席坐行之
注曰坐行之若今坐相勸酒
繼公謂賓公卿大夫立而旅酬者屢矣故於是可以
略而坐行之亦以此酬主於士故也
有執爵者
注曰士有盥升主酌授之者
繼公謂坐而行酒故湏有執爵者代酌授之
唯受于公者拜
注曰公所賜者也其餘則否
繼公謂此儀已見於上至是復言之者明其餘無拜
者也
司正命執爵者爵辯卒受者興以酬士(辯音遍)
爵辯卒受者興以酬士謂行爵已辯於堂上則告大
夫卒受者使之興以酬士司正以是命執爵者也必
命執爵者告之者備有未知者也是後則司正不命
而執爵者亦不復告之
大夫卒受者以爵興西階上酬士
於是執爵者降以已亦當與旅也
士升大夫奠爵拜士荅拜大夫立卒爵不拜實之士拜
受大夫拜送
此旅酬之正禮也士始受旅故從其正禮至無算爵
則旅不拜矣
士旅于西階上辯
注曰祝史小臣旅食皆及焉
繼公謂其旅皆如大夫酬士之儀卒受者亦以觶降
奠于篚
士旅酌卒
注曰士以次序自酌相酬無執爵者
右公為士舉旅
主人洗升自西階獻庶子于阼階上如獻士之禮辯降
洗遂獻左右正與内小臣皆於阼階上如獻庶子之禮
注曰凡獻皆薦也
繼公謂庶猶衆也庶子謂卿大夫士之子周官亦多
以庶子繼士而言正指此者也燕義以此為諸子之
官似失之獻之於阼階上變於其父所飲之處也庶
子未必皆有爵乃先左右正獻之者明不與之序也
左右正未詳其官然與内小臣同獻則意其亦為内
臣也降洗乃獻以其尊於庶子故更新之與獻於阼
階上則以别内外也此與獻庶子於阼階之義不同
右獻庶子左右正内小臣
無算爵士也有執膳爵者有執散爵者
亦各序進盥洗其觶以升
執膳爵者酌以進公公不拜受
云進公是授之此授受皆坐
執散爵者酌之以公命所賜
酌亦酌膳也已酌而少立于尊西俟公命
所賜者興受爵降席下奠爵再拜稽首公荅再拜
降降席也此不降階而惟拜於席下者宜别於公所
親酬者也
受賜爵者以爵就席坐公卒爵然後飲
異觶並行而代舉君臣之禮也受賜爵者不先卒爵
而俟者膳酒之酌久矣不必先飲之也士相見禮言
卒爵而俟者始飲酒若為君嘗之然
執膳爵者受公爵酌反奠之
未當公飲之節故奠之此不言所奠之處則亦在薦
南與士既終旅則君自舉之
受賜爵者興授執散爵執散爵者乃酌行之
必興授者以曏者亦興受也非賜爵者受授則皆坐
酌者酌散也行之謂每授之於席也受賜爵者若賓
也則此觶先以之諸公若卿受賜爵者若諸公若卿
若大夫也則此觶先以之賓餘皆以次行之惟已飲
賜爵者則不復授之大射云授執散爵者此脫一者
字
惟受爵於公者拜卒受爵者興以酬士于西階上士升
大夫不拜乃飲實爵
注曰乃猶而也
䟽曰此執爵者皆酌行之以徧唯卒受爵者興以酬
士自酌與之
繼公謂大夫自實爵旅酬之禮也於是執爵者降以
酬者自酌且已亦與旅也
士不拜受爵大夫就席士旅酌亦如之
如其不拜而飲不拜而受及自酌也
公有命徹幂則卿大夫皆降西階下北面東上再拜稽
首公命小臣辭公荅再拜大夫皆辟(音避)
幂兩甒之幂也命徹幂者命執幂者遂徹之也徹之
者示與臣下同此酒不自異也在堂者皆降拜謝君
意也士不拜賤不敢與君為禮也云有命又云則見
其然否不定也徹幂之節其在大夫就席之時乎辭
者辭之使升拜辭之而不敢從命小臣以復于公公
乃荅拜卒拜於下而不升成拜臣之正禮也必辭之
者以賓在其中也賓與羣臣皆卒拜於下禮宜然也
於此云辟者嫌旅拜則不必辟也不言賓及諸公文
省凡小臣辭皆公命之經特於始末兩著之以見其
餘也
遂升反坐士終旅于上如初
云士終旅於上則是徹幂之時士蓋先大夫而降至
是乃升旅於上也必言於上者嫌既降則宜遂旅於
下也初即旅酌亦如之之儀
無算樂宵則庶子執燭于阼階上司宫執燭于西階上
甸人執大燭于庭閽人為大燭于門外
注曰宵夜也甸人掌供薪蒸者庭大燭為位廣也閽
人門人也為大燭以俟賓客出
右無算爵
賓醉北面坐取其薦脯以降
賓未醉不敢起既醉不敢留餘人之出者皆以賓為
節也賓至是取其薦脯以賜鐘人則古之以禮飲燕
者其於所薦之豆籩亦惟祭之而不食斯可見矣取
脯說見士冠禮
奏陔賓所執脯以賜鐘人于門内霤遂出卿大夫皆出
賜之者賜其為已奏樂也此非擊鐘以奏陔之鍾人
乃其黨之在旅食之位者先立於此因過而賜之以
其同事也周禮鐘師掌以鐘鼓奏九夏
公不送
公與其臣燕而不送者以其不為獻主也若於異國
之臣雖不為正賓君雖不為獻主猶送之
右賓出
公與客燕
注曰謂四方之使者
曰寡君有不腆之酒以請吾子之與寡君湏臾焉使某
也以請
注曰君使人戒客辭也禮使人各以其爵寡鮮也猶
言少德謙也上介出請入告
繼公謂湏臾者言其不敢久
對曰寡君君之私也君無所辱賜于使臣臣敢辭(使所吏反)
(下使臣並同)
注曰上介出荅主國使者辭也無所辱賜謙不敢當
也
李微之曰私之言屬也謙辭也春秋傳載叔孫穆子
之言曰邾滕人之私也我列國也何故視之茅夷鴻
告吳人之言曰魯賦八百乘君之貳也邾賦六百乘
君之私也此可見矣
繼公謂客自謙不敢以敵國之使自處故云然
寡君固曰不腆使某固以請
注曰重𫝊命
寡君君之私也君無所辱賜于使臣臣敢固辭
朱子曰客對辭
寡君固曰不腆使某固以請某固辭不得命敢不從
注曰許之也於是出見主國使者
朱子曰某固辭以下是客對辭
繼公謂賓於是出拜辱大夫不荅拜致命云云
致命曰寡君使某有不腆之酒以請吾子之與寡君湏
臾焉
注曰親相見致君命辭也
君貺寡君多矣又辱賜于使臣臣敢拜賜命
朱子曰客對辭
繼公謂賓既對遂再拜稽首所謂拜賜命也於是大
夫還賓遂從之
右公與客燕
記燕朝服于寢(朝直遥反)
朝服兼君臣而言也玄冠玄端素裳緇帶素鞞白屨
士之朝服也大夫冠衣之屬皆與士同惟雜帶以玄
黃為異若人君則又朱綠帶也其餘亦與士同玉藻
曰大帶四寸雜帶君朱綠大夫玄黃士緇辟二寸再
繚四寸是其異也燕於路寢禮差輕
其牲狗也
狗於牲為賤而君之燕禮差輕故用之大射禮放此
亨于門外東方(亨音烹)
門外東方㸑所在也故於焉亨之古者寢廟之門外
皆有㸑吉則在東凶則在西
若與四方之賓燕則公迎之于大門内揖讓升
注曰四方之賓謂来聘者也自戒至於拜至皆如公
食介門西北面西上羣臣即位如燕也
賓為苟敬席于阼階之西北面有脀不嚌肺不啐酒其
介為賓
苟誠也實也苟敬者國君於外臣所燕者之稱號也
其類亦猶鄉飲酒之介遵矣此燕主為賓而設賓於
是時雖不為正賓而實為主君之所敬故以賓為苟
敬也此席當有加席與食禮者同而東上公與賓既
揖讓升公拜至賓荅拜公乃揖賓各就其席公降擯
者以命命上介為賓上介禮辭許再拜稽首公荅拜
上介出公乃升就席擯者納賓皆如羣臣為賓之禮
必以上介為賓者禮君與臣燕其為賓者不以公卿
而以大夫雖燕異國之臣宜亦如之賓卿也上介大
夫也此其不以賓為賓而以上介為賓也與阼階之
西諸公之位也席苟敬於是且有脀皆尊異之不嚌
啐者辟正賓又下記言與卿燕則大夫為賓與大夫
燕亦大夫為賓此以介為賓固足以明其卿為聘使
之禮若大夫為聘使則燕賓其以主國之大夫為之
與
無膳尊無膳爵
膳尊瓦大也膳爵象觚象觶也所燕者非已臣子故
不宜自異然則尊篚之數皆減矣
與卿燕則大夫為賓與大夫燕亦大夫為賓
注曰不以所與燕者為賓者燕為序歡心賓主敬也
公父文伯飲南宫敬叔酒以路堵父為客此之謂也
繼公謂云與卿燕則大夫為賓者嫌為賓或當以所
燕者也云與大夫燕亦大夫為賓者嫌為賓者或當
降於所燕者一等如上例也必以大夫為賓者賓位
於堂且與君為禮宜用稍尊者也不以公卿為之者
以其太尊於主人故也
羞膳者與執幂者皆士也
經但云請執幂者與羞膳者耳而不見其爵故記明
之下放此
羞卿者小膳宰也
注曰膳宰之佐也
若以樂納賓則賓及庭奏肆夏賓拜酒主人荅拜而樂
闋(苦穴反)
注曰肆夏樂章今亡闋止也周禮曰賓出入奏肆夏
繼公謂君與臣燕不以樂納賓常禮也其或於此用
樂者在君所欲耳及庭而奏肆夏尊賓也未卒爵而
樂闋辟君也必於此而樂闋者亦以其為獻禮一節
之終也肆夏亦金奏樂名
公拜受爵而奏肆夏公卒爵主人升受爵以下而樂闋
公受爵而奏以其獻禮始於此也卒爵乃闋獻禮之
終也此盖以樂與其禮相為終始亦足以見尊君之
義矣
升歌鹿鳴
歌鹿鳴之三也大射云三終是也凡升歌皆歌三篇
不止一篇而已下管亦然
下管新宫(下戶嫁反)
注曰新宫小雅逸篇也
繼公謂歌者降而以管奏新宫亦三終大射儀曰太
師及少師上工皆降立于鼓北羣工陪于後乃管新
宫三終足以明之矣舊說謂管如篴而小併兩而吹
之此樂奏肆夏且下管如大射之禮則其縣亦宜如
之盖燕有時而射故當闕中縣也
笙入三成
三成謂奏南陔白華華黍也於歌與管但言篇名於
笙言三成文互見也
遂合鄉樂
注曰鄉樂周南召南六篇言遂者不閒也
繼公謂不閒者或以樂已盛於上故於此殺之與獻
時不奏肆夏則不下管乃有閒
若舞則勺(舊音酌)
勺者舞名但不詳其為何代之樂耳
唯公與賓有俎
經文已明記復言之者嫌所與燕者或當有俎如異
國之賓然也
獻公曰臣敢奏爵以聽命
注曰授公釋此辭不敢必受之
䟽曰謂主人也
繼公謂奏進也命謂君受與否之命
凡公所辭皆栗階
注曰栗越也越等也
繼公謂辭之而升其禮則然越等而上曰栗階下曰
躇階栗與歴聲相近
凡栗階不過二等
注曰其始升猶聚足連步越二等左右足各一發而
升堂
繼公謂凡凡公所辭者也不過二等明雖急趨君命
猶有節也二等階之立二等也以諸侯七等之階言
之則至五等左右足乃各一發盡階則復聚足然後
升堂
凡公所酬既拜請旅侍臣
注曰必請者不專惠也
繼公謂凡凡四舉旅之禮請請于擯者侍臣侍飲之
臣也其禮見大射儀
凡薦與羞者小膳宰也
謂於大夫以下者也上言羞卿去小膳宰者釋經文也
此無所釋故并薦言之文法宜然也然則經言羞膳
羞卿之類亦并薦言之明矣
有内羞
注曰謂羞豆之實酏食糝食羞籩之實糗餌粉餈
繼公謂内羞即房中之羞也祭禮尊者之庶羞内羞
同時進之案注以周官醢人籩人職所言羞豆羞
籩之實為此内羞禮恐或然但未必其皆用之也
君與射則為下射袒朱襦樂作而后就物(與音預)
言與射則君於燕射或時不與矣說又見鄉射記
小臣以巾授矢稍屬(音燭)
稍屬者稍與發矢時相連屬也每於將發之節則授
之又見鄉射記
不以樂志
注曰辟不敏也
繼公謂古文志識通不以樂志者言其每發不以樂
之節為識而必欲應之也此亦優君也記言此於授
矢發矢之間則是君之燕射於其再射即用樂行之
益可見矣燕射亦三至再射而君始射
既發則小臣受弓以授弓人
注曰不使大射正燕射輕
繼公謂受弓以授弓人盖卒射之事也記於既發言
之未詳其或有脫文與
上射退于物一笴既發則荅君而俟若飲君燕則夹爵
君在大夫射則肉袒
說皆見鄉射記此但云燕則夹爵尤不可曉
若與四方之賓燕騰爵曰臣受賜矣臣請贊執爵者
注曰受賜謂公曏者酬之也
繼公謂賓謂介為賓者也執爵似指曏之騰觶者而
言贊猶佐也
相者對曰吾子無辱焉(相息亮反)
注曰辭之也
繼公謂此下當更有賓再請而相者許之辭記不備
見之也
有房中之樂
奏之於房故云房中之樂盖别於堂上堂下之樂也
儀禮集說卷六
正誤
設洗于阼階東南
諸本皆云設洗篚繼公謂諸篇於此但言設洗無連
言篚者而此有之衍文耳又下别云篚在洗西則於
此言篚文意重複似非經文之體且篚在洗西亦不
可以東霤為節其衍明矣今以諸篇為據删之
騰觚于賓
鄭本作媵觚注云今文媵皆作騰繼公案騰字似優
於媵觚宜悉從今文
士長升拜受觚主人拜送觚
鄭本觚作觶注云今文觶作觚繼公謂凡獻無用觶
者當從今文
