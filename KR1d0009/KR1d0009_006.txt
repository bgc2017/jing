周官總義卷六宋易袚撰
内宰掌書版圖之灋以治王内之政令均其稍食分其人
民以居之以隂禮教六宫以隂禮教九嬪以婦職之灋
教九御使各有屬以作二事正其服禁其竒衺展其功
緒
天子立六官以待天下之外治所以修陽教也王后
立六宫以待天下之内治所以修隂教也隂教即隂
禮也言六宫者王后也王后至尊不可指言故云六
宫王后雖尊四德宜備教以隂禮則日新其德乃輔
佐君子之道以太任文王之母思媚周姜太姒嗣徽
音克成二南之化詩稱尊敬師傅以為后妃之美其
來遠矣所謂師傅者亦豈宦寺可以為之内宰之賢
教成后德此書其實也王后修隂禮以為六宫之範
故下而三夫人至於九嬪又至於二十七世婦又至
於八十一女御莫不皆教之以隂禮言九嬪而不言
夫人世婦舉中以見上下也至於八十一女御以九
人而當御故曰九御以其位卑職勞故以婦職之灋
教之使各有屬者自三夫人以下以一帥三則為屬
以作二事者自八十一女御而上以三奉一則為二
作云者作其怠惰而警敕之以隂禮故也以至正其
服而不使之侈靡正其心術而不使之竒衺率是而
行之因其女功之良苦而展其功緒以風天下内宰
之教成矣二事之說鄭氏以為絲枲王氏新傳以
為祭祀賓客之事非也二即貳也左氏載史墨之言
曰物生必有兩有三乃至王有公諸侯有卿皆有貳
也知王以三公為貳則知王后以三夫人為貳矣知
諸侯以三卿為貳則知三夫人以九嬪為貳矣以至
九嬪則貳之以二十七世婦二十七世婦則貳之以
八十一女御正合此經各有屬之義
大祭祀后祼獻則贊瑶爵亦如之正后之服位而詔其
禮樂之儀贊九嬪之禮事凡賓客之祼獻瑶爵皆贊致
后之賓客之禮
大祭祀宗廟之六享也祼獻瑶爵先儒以為皆九獻
之禮謂王與后祼各一朝事各一饋食各一酳尸各
一與諸臣酳尸之一為九獻詳攷此經文意則有甚
不然者祼自為祼獻自為獻瑶爵自為瑶爵豈可混
而為一大行人於上公將幣之禮且曰王禮再祼而
酢饗禮九獻夫上公九獻且在祼酢之外孰謂宗廟
而簡於此乎以司尊彛推之祼者始也酢者終也言
諸臣之所酢則王與后有酢為可知尸既助王與后
及諸臣則諸臣有獻為可知諸臣既有獻於卒食之
時則朝事饋食安得謂之無獻今攷六享之禮始也
尸在室中王用圭瓚酌鬱祼以求神后用璋瓚亦酌
鬱齊以亞祼所謂鬱齊獻酌是也二祼之後有朝事
之禮王牽牲於門祝則延尸於堂殺牲以獻腥王用
玉爵酌醴齊以獻尸后薦八籩八豆亦酌醴齊以亞
獻諸臣為之助祭所謂醴齊縮酌是已此朝事之三
獻也朝事之後有饋食之禮王解牲而烹之祝則延
尸於室納烹以獻熟王用玉爵酌盎齊以獻尸后薦
八籩八豆亦酌盎齊以亞獻諸臣為之助祭所謂盎
齊涗酌是已此饋食之三獻也饋食之後尸始飲食
於是有卒食之禮王用玉爵獻脩酌以酳尸后薦加
籩豆各八羞籩豆各八亦以脩酌亞獻諸臣為之助
酳所謂凡酒脩酌是已此卒食之三獻也九獻之序
如此若夫瑶爵亦如之者先儒以為卒食之獻然此
經以瑶爵别言於祼獻之後則知其非獻也盖王主
祭后亞王而諸臣助焉於是尸以玉爵酢王以瑶爵
酢后以散爵為諸臣之酢盖以人道之往反報施終
焉内宰於此贊之則六享之始末無違禮者至於賓
客之祼獻瑶爵亦從而贊后何也大行人言將幣之
禮上公則再祼壹酢饗禮九獻侯伯則壹祼壹酢饗
禮七獻子男則壹祼不酢饗禮五獻王皆以此待賓
后皆以此亞王内宰皆以此贊后承賓猶承神之義
也餘見籩人醢人司尊彛之職
凡喪事佐后使治外内命婦正其服位
内謂九嬪世婦女御外謂卿大夫之妻正其服位使
如禮也
凡建國佐后立市設其次置其叙正其肆陳其貨賄出
其度量淳制祭之以隂禮
佐后立市非后親莅之也聖人建國其灋如此設其
次者思次介次也置其叙者胥師賈師之所莅者也
正其肆陳其貨賄之貴賤而各以其肆也量謂五量
度謂五度淳謂布帛之幅長其灋皆自上出焉以至
立社於市地之道也故祭之以隂禮隂禮對陽禮后
亞王之義也
中春詔后率外内命婦治蠺于北郊以為祭服歲終則
會内人之稍食稽其功事佐后而受獻功者比其小大
與其麤良而賞罰之會内宫之財用正歲均其稍食施
其功事憲禁令于王之北宫而糾其守上春詔王后帥
六宫之人而穜稑之種而獻之于王
内小臣掌王后之命正其服位后出入則前驅若有祭
祀賓客喪紀則擯詔后之禮事相九嬪之禮事正内人
之禮事徹后之俎后有好事于四方則使往有好令于
卿大夫則亦如之掌王之隂事隂令
閽人掌守王宫之中門之禁喪服凶器不入宫潜服賊
器不入宫竒服怪民不入宫凡内人公器賓客無帥則
幾其出入以時啟閉凡外内命夫命婦出入則為之闢
掌埽門庭大祭祀喪紀之事設門燎蹕宫門廟門凡賓
客亦如之
寺人掌王之内人及女宫之戒令相道其出入之事而
糾之若有喪紀賓客祭祀之事則率女宫而致于有司
佐世婦治禮事掌内人之禁令凡内人弔臨于外則帥
而往立于其前而詔相之
内人者女御而下也女宫者刑女之役于宫中者也
寺人掌其戒令則相道其出入而糾其違戒令者若
有喪紀賓客祭祀之事則帥女宫而致于有司有司
即宫卿世婦之官致女宫以給其役也佐世婦治禮
事九嬪以上内宰内小臣贊之世婦則寺人佐之宜
也若夫内人於親之有服者有弔喪臨喪之事則立
于其前而詔相之以内人為卑故立于其前則異乎
内小臣之詔相之也
内豎掌内外之通令凡小事若有祭祀賓客喪紀之事
則為内人蹕王后之喪遷于宫中則前蹕及葬執䙝器
以從遣車
内豎奄之少者也文王之為世子朝于王季日三鷄
初鳴衣服至於寢門外問内豎之御者曰今日安否
如何内豎曰安所謂内豎則亦侍衛於燕寢之外者
故掌内外之通令凡小事若大事則非童奄之所可
傳故也祭祀賓客喪紀之事則為内人蹕其所禁止
者王之内人也王后之喪遷于宫中則前蹕謂將葬
而朝于廟則蹕以善行也及葬執䙝器以從遣車者
䙝器謂頮沭之器從遣車於祖廟而後行也鄭氏注
玉府以䙝不為頮沭之器盖謂生時所用故與牀第
等連此則死者用之用有異焉故爾
九嬪掌婦學之灋以教九御婦德婦言婦容婦功各帥
其屬而以時御叙于王所
九嬪亞于三夫人三夫人亞於王后是皆四德之備
而不失其禮者故王后以至九嬪内宰皆以隂禮教
之至於九御則教以婦職之灋而已未及隂禮也今
九嬪專以婦學之灋教九御是即其受教於内宰者
而教之也内宰言其學之已成者故謂之隂禮九嬪
言其學之未成者故謂之婦學婦學之别有四教之
以婦德則以順正為德之本教之以婦言則以誠信
為言之本教之以婦容則以柔婉為容之本教之以
婦功則以勤恪為功之本四者之教如此則婦學成
矣由是各帥其屬而以時御于王所即女御之御叙
是已惟其以四德之成者充其選故以時御叙而九
御無險詖之行各帥其屬而九嬪有進賢之心此二
南之風王化之本
凡祭祀贊玉齍贊后薦徹豆籩若有賓客則從后大喪帥
叙哭者亦如之
小宗伯辨六齍之名物使六宫之人共奉之奉之者
六宫也贊之者九嬪也宗廟之禮王后之獻各薦籩
八豆八而九嬪贊其徹始而終之也賓客則從后贊
禮事也大喪帥叙哭者即以外宗所叙者帥之
世婦掌祭祀賓客喪紀之事帥女宫而濯摡為齍盛及
祭之日莅陳女宫之具凡内羞之物掌弔臨于卿大夫
之喪
九嬪帥女御御叙于王所而世婦帥女宫濯摡為齍
盛女宫乃刑女之在宫者卑於女御故也少牢曰饔
人摡鼎俎廪人摡甑甗司宮摡豆籩是濯摡以男子
為之而成周乃以責女宫所以及祭之日則莅陳女
宫之具及内羞之物以至王使弔喪則共命以往此
數者皆世婦之與於祭祀賓客喪紀故爾
女御掌叙御于王之燕寢
叙御者以叙而進御于王也九嬪職曰各帥其屬而
以時御叙于王所屬即女御也王所即燕寢也言燕
寢而不言内寢尊后也
以歲時獻功事凡祭祀贊世婦大喪掌沐浴后之喪持
翣從世婦而弔臨于卿大夫之喪
歲時獻功事即典婦功所謂秋獻功也功事乃絲枲
成功之事故歲時獻之世婦於祭祀則帥女宫而濯
摡為齍盛又莅陳女宫之具凡内羞之物故女御贊
之大喪而掌沐浴后喪而持翣卿大夫之喪而從弔
其職視世婦為輕矣
女祝掌王后之内祭祀凡内禱祠之事掌以時招梗禬
禳之事以除疾殃
王有大祝小祝后有女祝所以别内外也内祭祀則
宗廟之禮内禱祠則高禖之禮招以來福祥梗以障
疾疫禬以除災殃禳以消謫譴皆内宫之禮也所謂
祝者必其端謹恪而可以薦信於鬼神者矣
女史掌王后之禮職掌内治之貳以詔后治内政逆内
宫書内令凡后之事以禮從
王有大史小史后亦有女史鄭氏以為女奴曉書者
非矣掌王后之禮職以至凡后之事以禮從豈女奴
知書者能之盖古者后夫人必有女史彤管之灋無
非禮者不然大史詔王而以書協禮事此亦詔后以
禮從而且為之掌禮職非賢而知禮者能之乎
典婦功掌婦式之灋以授嬪婦及内人女功之事齎
婦功謂絲枲之功絲以為帛枲以為布其功之小大
苦良有常式故以式灋而授嬪婦及内人女功之事
齎故書齎為資謂授其絲枲以為之資故為女功之
事資内人謂女御之徒嬪婦謂九職之嬪婦鄭氏以
為九嬪世婦而言及以殊之者容國中婦人至授嬪
婦功則又云國中嬪婦所作至典絲内外工之說則
又云外工外嬪婦其說亦自背馳且國中婦人豈可
與九嬪世婦並稱嬪婦哉要之九嬪世婦在經未嘗
並言嬪婦凡並言嬪婦者皆九職之嬪婦也盖布帛
之用不一而足非資九職之嬪婦則有所不能給若
内人女御受内宰婦職之教不過以女功獻王后而
已初非給邦計之用故典婦功於授事資之際以内
人為後嬪婦為先其謂是歟
凡授嬪婦功及秋獻功辨其苦良比其小大而賈之物
書而楬之以共王及后之用頒之于内府
鄭氏謂授當為受非也其意謂國中嬪婦所作共典
婦功之所受故言受秋獻功則女御所作而王后所
受故此不言受而言獻其說亦無據盖典婦功之職
雖兼言授嬪婦及内人女功之事資若内人女御所
獻之功則内宰佐王后受之典婦功無與焉故此再
專言授嬪婦功則只當讀為授字謂授嬪婦功之後
及秋獻功之際則辨其苦良比其小大而賈之賈之
者何細而善則功雖少而有餘麤而惡則功雖多而
不足通功計直是之謂賈楬而書之以共王及后之
用頒之於内府欲其小大苦良之有所辨也
典絲掌絲入而辨其物以其賈楬之掌其藏與其出以
待興功之時頒絲與外内工皆以物授之凡上之賜予
亦如之
絲之所入九職嬪婦所作也豈惟九職嬪婦所作者
哉兖之貢絲青之篚絲則九州貢篚亦入焉物有精
粗非賈其直則無以等其輕重此所以楬其賈而辨
之於書掌其藏與其出以待興功之時者謂繡文織
組朱綠玄黃各有所宜之時頒絲于外内工皆以物
授之則擇其材資不容移易必如舊式之物也上之
賜予亦如之者亦如舊式之物不可有輕重焉
及獻功則受良功而藏之辨其物而書其數以待有司
之政令上之賜予凡祭祀共黼畫組就之物喪紀共其
絲纊組文之物凡飾邦器者受文織絲組焉歲終則各
以其物會之
及獻功則絲功之苦良咸獻焉典絲言良功而不言
苦功者苦功以共國家經常之用非所藏也受則共
之而已若良功則有祭祀黼畫組就之物喪紀絲纊
組文之物以至賜予之用飾邦器之用皆邦用之大
者此所以受良功而藏之也藏之所以待數者之用
歲終則以良功之已用者與其所藏者而會之
典枲掌布緦縷紵之麻草之物以待時頒功而授齎
布緦縷紵其物不一而總名為麻草之物者麻之為
物可以為布為緦為縷草之為物可以為紵而布中
亦或兼用葛故曰麻草之物以待時頒功而頒其為
功之資也
及獻功受苦功以其賈楬而藏之以待時頒頒衣服授
之賜予亦如之歲終則各以其物會之
及獻功則枲功之良苦咸獻焉典枲言苦功而不言
良功者良功以共國家經常之用非所藏也受則共
之而已若苦功則以待喪紀之時頒而用之或用之
於衰功之衣服或用之於衰功之賜予皆邦用之不
可常者此所以受苦功而藏之也藏之所以待數者
之用歲終則以苦功之已用者與其所藏者而會之
内司服掌王后之六服禕衣揄狄闕狄鞠衣展衣緣衣
素沙
司服謂之内者别春官之司服而言之也天子之祭
服六朝燕之服三此司服掌之王后之祭服三朝燕
之服亦三此内司服掌之一曰禕衣者其色玄禕當
為翬爾雅所謂伊洛而南素質五采成章曰翬刻繒
為翬繢用五采綴為飾服之從王以祀先王焉二曰
揄狄者其色青揄當為摇爾雅所謂江淮而南青質
五采成章曰摇刻繒為摇繢用五色綴以為飾服之
從王以祀先公焉三曰闕狄者其色赤狄當為翟書
所謂羽畎夏翟刻繒為翟闕而不畫綴以為章服之
從王以祭羣小祀焉此三者皆祭祀服也四曰鞠衣
者鞠即麴也其色如麴塵之色采桑於北郊則以祭
蠺焉月令所謂三月薦鞠衣于上帝是也五曰展衣者
展即襢也其色白服之以見王及賓客焉玉藻所謂
一命檀衣是也六曰緣衣者緣即禒也其色黑服之
以祗御及燕居以為禮者焉玉藻所謂士禒衣是也
盖翬之為禕摇之為揄翟之為狄䄠之為展鄭氏以
為音之相近禒之為緣鄭氏以為字之誤如玉藻所
謂君命屈狄則又以闕為屈其實一而已素沙者王
后之六服皆以素沙為裏取其德之一於純潔故也
辨外内命婦之服鞠衣展衣緣衣素沙
外命婦則卿大夫士之妻也内命婦則九嬪世婦女
御也夫王后之六服則上得以兼下外内命婦之服
等而降殺則下不得以僣上今言外内命婦之服止
於鞠衣展衣緣衣而已其揄狄闕狄不言何也謂其
與禕衣同為王后祭服而非臣庶所當用歟據明堂
位云夫人副禕則雖王后禕衣魯亦得用之或謂此
魯之僣禮非周之制也然玉藻註二王之後夫人亦
禕衣是其服與后服必有降殺如王者五服與諸侯
諸臣同大章之飾而其小章備十二章之數是已又
註君命屈狄曰屈作闕此子男夫人之服知子男夫
人服闕狄則侯伯夫人服揄狄矣此諸侯夫人之服
固有定制至於三夫人視三公服曰闕狄則三公之
夫人亦服闕狄盖三夫人亞后三公論道之職亦有
定制非内司服所當辨也惟九嬪服鞠衣外則視卿
之妻也大夫之妻服展内則視世婦也士之妻服緣
衣内則視女御也裏用素沙則尊卑皆同至諸侯之
卿大夫士亦莫不皆眡其命之數
凡祭祀賓客共后之衣服及九嬪世婦凡命婦共其衣
服若喪衰亦如之
祭祀謂宗廟之事賓客謂饗食之事后亞王而與其
禮九嬪世婦則從后而佐禮事所以各共其衣服喪
衰亦如之者尊卑隆殺亦如祭祀賓客之制也
后之喪共其衣服凡内具之物
王后之喪其死之衣服無以異于生之衣服凡内具
之物則共其生時所用紛帨線纊鞶袠之類所以見
事死如事生之意
縫人掌王宫之縫線之事以役女御以縫王及后之衣
服喪縫棺飾焉衣翣柳之材掌凡内之縫事
縫人以奄人二人為之以役女御則役于女御者也
盖王及后之衣服棺飾及衣翣柳之材非内宫之人
莫與焉縫人為之役而已
染人掌染絲帛凡染春㬥練夏纁玄秋染夏冬獻功掌
凡染事
染之為事順隂陽𤼵斂之理明寒暑燥濕之節必因
四時之序而後可以調適萬物之性春㬥練者謂陽
氣燥達宜於㬥練若考工之㡛氏所謂以涗水漚絲
以爛灰渥淳其帛晝暴諸日夜宿諸井是也夏纁玄
者謂暑氣熱潤宜於纁玄若考工之鍾氏所謂湛而
熾之淳而漬之三入為纁五入為緅七入為緇而玄
在緅緇之間者是也秋染夏者若夏翟之夏其羽自
然成文染以象之備其五采考工雖無其職而有畫
繢五采之繡不然則筐人之職也掌凡染事則不特
染絲帛而已
追師掌王后之首服為副編次追衡笄
治玉謂之追追師者以其有追衡笄之事而副編次
亦以玉為飾故也且副編次有三等其見于經者副
與次而已詩云副笄六珈昏禮云女次純衣此曰副
曰次之見於經者也編雖無所經見然厠副次之中
則亦可以義起鄭氏謂副之言覆所以覆首為之飾
遺象若今之步摇服之以從王祭祀編者編列髮為
之遺象若今之假紒服之以桑次者次第髮之長短
為之所謂髲髢也服之以見王鄭氏雖以意解之義
或當然至謂三翟之首服曰副鞠衣展衣之首服曰
編緣衣之首服曰次者以王者之祭服推之也王者
之祭服有六而首服皆有冕則后之祭服有三而其
首服亦當皆有副焉況明堂位有夫人副禕之文則
非祭服不用副矣等而下之則鞠衣展衣用編緣衣
用次可知也況女次純衣為緣衣緣衣既服次其中
惟有編其配鞠衣展衣又可知也至於衡笄亦有二
等鄭氏謂副則用衡以左氏臧哀伯之言推之也盖
衡紞紘綖為諸侯之冕飾是所以維持冕者冕有之
副亦有之是非副則不用衡矣又謂編次則用笄矣
以士冠禮之說而推之也纚長六尺以韜髮笄者所
以安髮總者既繫其本又總其末則非祭祀之服皆
用笄矣其言追衡笄者皆以玉為之詩云追琢其章
為九嬪及外内命婦之首服以待祭祀賓客喪紀共笄
絰亦如之
内司服言外内命婦之服而止鞠衣展衣緣衣是九
嬪世婦女御之服與卿大夫士之妻之服也盖婦人
無外事惟助祭於后與相后見賓客則服之他則不
服焉少牢云主婦髲鬄衣侈袂則大夫之妻不服展
衣矣郊特牲云主婦纚笄綃衣則士之妻不服緣衣
矣非不服也惟祭祀賓客而後得服其命服故曰以
待祭祀賓客據上經鄭氏之說鞠衣展衣首服編緣
衣首服次而編次皆用笄不言編次笄以王后之下
三服而互見也喪服不用吉服之首飾惟笄而加之
以絰故亦共其笄絰
屨人掌王及后之服屨為赤舄黑舄赤繶黃繶青句素屨葛
屨辨外内命夫命婦之命屨功屨散屨凡四時之祭祀
以宜服之
複下曰舄禪下曰屨屨者上下之所常用舄則用以
行禮不以舄名官而曰屨人者以屨為上下通用故
總名之也經之言舄者赤舄黑舄而已而鄭氏則有白
舄元舄青舄之說經之言屨者素屨葛屨與命夫命
婦之功屨散屨而已而鄭氏則有黃屨黑屨白屨之
說要之臆說無據不可信也如今之祭服雖異章而
舄則一朝服則異色而屨則一古人所以辯上下明
公守者在服不在屨與舄也今以經意攷之赤者南
方之色故王之吉服六而皆服赤舄黑者北方之色
故后之吉服三而皆服黑舄后之黑舄雖經無明文
詩云王錫韓侯玄衮赤舄鄭氏援此謂諸侯與王同
而賈氏釋之以為赤舄者男子冕服知赤舄為男子
之服則知黑舄為婦人之服是后之三翟用黑無疑
矣繶者牙底相接之縫綴絛於其中者也絇謂屨頭
以絛為鼻者也赤舄不可用赤繶是赤繶而青絇者
用之於黑舄黃繶而青絇者用之於赤舄是二者經
無明文其意可推此用之於祭祀者也若朝燕之三
服則皆以屨鄭氏亦謂鞠衣以下皆屨爾不言赤屨
黑屨而其屨亦視其舄之色經不言下三服之屨其
文可以互見也素屨者非純吉之屨或遠諱與臨弔
用之也葛屨者為之以葛於絺綌之服用之也至於
外内之命夫命婦既有命服必有命屨屨非舄也而
命夫服赤命婦服黑亦視其舄之色焉功屨散屨者
有飾曰功無飾曰散祭祀各以其宜服之
夏采掌大喪以冕服復于太祖以乘車建綏復于四郊
夏翟乃五色之羽染夏備五色之文以夏采名官使
之掌大喪之復是不忍見其親之喪而以吉禮復之
也不特此而已王之冕服嘗奉事於太祖之廟者也
王之乘車而建綏嘗奉祀于四郊者也方其親之始
屬纊也孝子之心洋洋乎其若存皇乎如有求于其
平日之所服所乘者于其平日所居所往者而求之
焉其庶幾乎臯而復之如是者三復而不蘇然後為
之擗踊哭泣以戒喪事孝子之愛其親至矣
