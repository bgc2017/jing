周官總義卷二十四宋易祓撰
大行人掌大賓之禮與大客之儀以親諸侯
昔者成周之時待六服之諸侯則謂之大賓待諸侯
之孤卿則謂之大客協其賓客之禮儀而往來乎諸
侯之邦者行人也此大行人之職所以掌大賓之禮
及大客之儀魯昭公如晉自郊勞至於贈賄禮無違
者而叔齊乃曰是儀也不可謂禮晉趙簡子有及於
周旋揖遜之說而大叔亦曰儀也非禮也此禮與儀
之辨然亦有不可以差殊觀者大宗伯所謂九儀之
命則四命受器以下固諸臣之儀五命賜則以上則
諸侯亦未嘗不謂之儀也小行人所謂九儀賓客之
禮則朝覲宗遇會同固所以為君之禮存覜省聘問
則諸臣亦未嘗不謂之禮也然而大行人之職必於
大賓謂之禮大客謂之儀者特以尊卑言之若夫禮
儀行於交際之閒而誠意孚於禮文之表則先王之
所以親諸侯者一而已
春朝諸侯而圖天下之事秋覲以比邦國之功夏宗以
陳天下之謨冬遇以協諸侯之慮時會以發四方之禁
殷同以施天下之政
此六者即大宗伯所謂賓禮者也大宗伯以賓禮親
邦國春見曰朝夏見曰宗秋見曰覲冬見曰遇時見
曰會殷見曰同固所以詳其賓禮之名而大行人所
謂圖事比功陳謨協慮發禁施政者又所以詳其命
諸侯之實所謂春朝諸侯而圖天下之事者若王制
言諸侯之朝而曰考禮正刑是已然事之作於先者
功必成於後又於秋覲而比之所以察其禮刑之成
二者見於春秋之時故因春朝秋覲而行之也所謂
夏宗以陳天下之謨者若舜典言羣后之朝而曰敷
奏以言是已然謨之見於外者慮必定於内又於冬
遇而協之所以核其敷奏之實二者見於冬夏之時
故因夏宗冬遇之禮而行之也所謂時會者諸侯不
奉王命而王將有征討之事於是會諸侯於國門之
外而命以大司馬九伐之法自眚之伐之以至杜之
滅之是謂發四方之禁以其時之不常有所以名時
會之禮也所謂殷同者天子於十有二歲或未巡守
於是諸侯衆見天子天子亦會之於國門之外而命
以大司馬九法之事自正之等之以至安之和之者
是謂施天下之政以其國為甚衆所以名殷同之禮
也然而宗遇會同之禮亦或總以朝覲名者曲禮曰
天子當依而立諸侯北面而見天子曰覲天子當宁
而立諸公東面諸侯西面曰朝鄭氏謂夏宗依春此
圖事陳謨皆所以責其始又謂冬遇依秋此比功協
慮皆所以攷其終故曲禮特言朝覲而經亦多以朝
覲為主至於會同之發禁施政又同朝覲之時而行
其禮故經亦謂之大朝覲此朝覲宗遇會同之名雖
異而先王行禮之意一也
時聘以結諸侯之好殷覜以除邦國之慝
或謂大行人之言頫聘即下經徧存徧省徧頫之事
乃天子遣使以撫邦國諸侯者然大宗伯以此二者
為賓禮而此亦有大客之儀則知非天子遣使之文
其義則鄭氏所釋是已然鄭氏又曰時聘使大夫殷
頫使卿頫而使卿禮也聘而使大夫得乎左氏襄公
二十九年鄭伯將聘於周而鄭上卿有事子展使印
叚往伯有曰弱不可昭公三十年鄭游吉如晉晉魏
獻子使士景伯詰之詰其無貳也游吉以為先王之
制惟嘉好聘享三軍之事於是乎使卿且援印段之
事謂印段實往少卿也王吏不討恤所無也命少卿
以往且不可而況於大夫之銜命霸主猶責諸侯以
大夫行禮而況乎行禮於天子之庭春秋之時天子
猶使宰若公聘諸侯而諸侯乃使大夫聘於天子大
失尊君之義要之諸侯之孤若卿為大客是大國則
以孤行聘頫之禮次國小國則以卿行之也
閒問以諭諸侯之志歸脤以交諸侯之福慶賀以贊諸
侯之喜致禬以補諸侯之烖
大宗伯之言賓禮不過朝覲宗遇會同聘頫八者而
已如禬禮之哀圍敗反見於凶禮脤膰之親兄弟賀
慶之親異姓反見於嘉禮蓋行人以親諸侯為主凡
嘉禮凶禮皆親諸侯之意不以賓禮為拘也若夫閒
歲一問之禮又大宗伯五禮所不載特見於此經撫
邦國諸侯之後其義則鄭氏所釋者是已以至歸脤
賀慶雖本乎大宗伯之賓禮然大宗伯以脤膰賀同
姓異姓而大行人則一概以為諸侯者蓋大宗伯言
其定制而大行人言其通制者也若夫致禬以補諸
侯之烖則又通言凶禮之五者大宗伯之凶禮雖有
曰喪曰荒曰禬曰弔曰恤之别而五者皆以哀為文
則事雖異意則同鄭氏徒見夫禬禮哀圍敗弔禮哀
禍烖遂總而言之以致禬為凶禮之弔禮禬禮其實
則五者之禮皆所以補諸侯之烖也大宗伯之言禮
亦可以類推矣
以九儀辨諸侯之命等諸臣之爵以同邦國之禮而待
其賓客
九儀同邦國之禮而諸侯謂之命諸臣謂之爵者何
也大宗伯言王命諸侯則擯小宗伯言賜卿大夫士
爵則擯謂命者以策而命爵則賜之而已此所以為
諸侯諸臣之辨然典命掌諸侯之五儀諸臣五等之
命與此經若不合且上公九命侯伯七命子男五命
凡三等而曰五儀者以公侯伯子男别之所以止謂
之儀此則亦以儀而辨諸侯之命也諸臣之爵孤卿
大夫士凡四等而曰五等之命者以士之中有不命
之士此之所主者爵所以止於四等也爵命不同如
此而曰同邦國之禮者非謂舉其倍蓰不同者而同
之也命同於上公則皆以九為節命同於侯伯則皆
以七為節命同於子男則皆以五為節以至爵同於
孤則皆以四為節爵同於卿大夫而有大國次國小
國之異命則亦各眡其命之數而為之節以此待其
賓客則大行人之所掌有定籍而其爵命之上下隆
殺各當於禮而舉不敢踰其分其同也至矣
上公之禮執桓圭九寸繅藉九寸冕服九章建常九斿
樊纓九就貳車九乘介九人禮九牢其朝位賓主之閒
九十步立當車軹擯者五人廟中將幣三享王禮再祼
而酢饗禮九獻食禮九舉出入五積三問三勞諸侯之
禮執信圭七寸繅藉七寸冕服七章建常七斿樊纓七
就貳車七乘介七人禮七牢朝位賓主之間七十步立
當前疾擯者四人廟中將幣三享王禮壹祼而酢饗禮
七獻食禮七舉出入四積再問再勞諸伯執躬圭其他
皆如諸侯之禮諸子執穀璧五寸繅藉五寸冕服五章
建常五斿樊纓五就貳車五乘介五人禮五牢朝位賓
主之閒五十步立當車衡擯者三人廟中將幣三享王
禮壹祼不酢饗禮五獻食禮五舉出入三積壹問壹勞
諸男執蒲璧其他皆如諸子之禮
此經繼九儀而言即所謂辨諸侯之命者周制三公
一命衮謂三公八命加一命而服龍衮則為上公周
公召公之分陜以之其餘則二王之後稱公建微子
為上公是也按典命之職上公九命為伯其國家宫
室車旗衣服禮儀皆以九為節此大行人所以辨上
公九命之禮桓圭所執以為瑞者也繅藉所用以藉
玉者也冕服所服所戴以章身者也常者在天子為
日月之大常此止名以常即所建交龍之旂而通稱
為常樊與纓皆飾馬之物以罽飾之者也貳車後乘
之車也介則相禮者也禮謂饔餼之大禮也凡此其
節皆以九其朝見之位分為賓主其閒相去九十步
而立於車轂之末謂之軹於是王行四十五步以迎
賓賓行四十五步以朝王王於是使大宗伯為上擯
以至承擯末擯凡五人擯而見之朝畢則有廟享之
禮王受其享享必將幣皆束帛加璧庭實惟國所有
公再拜送之其享必以三三享之禮既成乃以求神
之祼禮禮之王酌鬱齊以祼賓后亞焉是謂再祼再
祼之禮賓有酢禮以象尸酢王與后之義以至饗禮
九獻則以飲為主食禮九舉則以食為主出入有禾
米芻薪之費故五積問以問其無恙勞以勞其勞苦
故三問三勞已上皆上公之禮諸侯降殺於公則以
七為節其所以異於諸公者執信圭七寸立當前疾
擯者四人王禮壹祼而酢而已其他則與諸伯之執
躬圭者皆殺於上公之禮也諸子降殺於侯伯則以
五為節其所以異於侯伯者執穀璧五寸立當車衡
擯者三人王禮壹祼不酢而已其他則與諸男之執
蒲璧者皆殺於侯伯之禮也此亦典命所謂侯伯七
命子男五命之節或援先儒之說曰自上公之禮
至其他皆如諸子之禮非朝禮也朝禮服皮弁而此
云冕服朝禮偏駕不入王門如同姓金路以下皆舍
於館乘墨車龍旂以朝而此云樊纓朝禮天子不下
堂見諸侯而此云賓主之閒有立位之差果朝禮乎
是不然皮弁日眡朝而已玉藻曰禆冕以朝註謂公
袞侯伯鷩子男毳乃冕服之制知此命圭五等以至
繅藉冕服之三等皆朝禮也偏駕不入王門王門之
外而已庭燎之詩曰君子至止鸞聲將將註謂君子
諸侯將將鸞鑣聲乃樊纓之制知此則知建常樊纓
以至二車之類凡三等皆朝禮也不下堂而見諸侯
特漢儒之說爾經之齊僕曰朝覲宗遇饗食皆乘金
路其法儀各以其等為車送逆之節註謂迎賓及送
相去遠近之數知此則知朝位賓主之閒步立之儀
皆朝禮也上公之禮其位相去九十步侯伯七十步
子男五十步後鄭雖不得其說止曰賓下車及王車
出迎所立處若賈氏則直以為在朝乃有此迎賓之
法經既明言朝位則是外朝之位有此迎賓之灋朝
禮既訖然後於祖廟行受享之禮故將幣三享以至
王禮之祼諸侯之酢又至於饔禮食禮皆廟中之禮
此廟禮與朝禮其别如此豈可強為之說
凡大國之孤執皮帛以繼小國之君出入三積不問壹
勞朝位當車前不交擯廟中無相以酒禮之其他皆眡
小國之君
經言執皮帛者大宗伯言孤執皮帛則天子之孤也
典命言凡諸侯之適子未誓則以皮帛繼子男又言
公之孤以皮帛㫝小國之君此言大國之孤則為上
公之孤大國之孤執皮帛而上同乎天子之孤者天
子六命之孤而執皮帛束帛而加之以虎皮也上公
四命之孤而執皮帛束帛而加之以豹皮也若夫諸
侯之適子未誓者以皮帛繼子男不純乎子男也公
之孤執皮帛以繼小國之君亦不純乎小國之君也
所謂繼小國之君者孤以君命來聘則其位在子男
之後子男朝禮既畢則繼其後而進出入之積問勞
之禮視子男而降殺其朝位當車前則其進而近君
也俞蹙而速其傳辭則不使介交於王之擯行聘享
於廟之時亦不用相禮之人王禮之用酒而已此其
所以降殺於子男者若其他如貳車以至饗食之禮
皆與子男同故曰&KR2178;昭二十二年叔孫婼曰列國之
卿為小國之君固周制也此所謂&KR2178;小國之君者也
&KR2178;之為言輕重不同而皆倣其禮則不純乎小國之
君明矣
凡諸侯之卿其禮各下其君二等以下及其大夫士皆
如之
王制言次國之上卿位當大國之中中當其下下當
其上大夫小國之上卿位當大國之下卿中當其上
大夫下當其下大夫其有中士下士數各居上之三
分與左氏所載臧宣叔之言大略相似皆以次國之
諸臣而降大國一等小國之諸臣而降大國二等也
此言諸侯之卿大夫士其禮各下其君二等以本國
之君卿大夫士而以次降二等爾蓋有上公之卿有
侯伯之卿有子男之卿其命數為不同王朝禮之如
介與朝位賓主之步各降二等則公之卿以七侯伯
之卿以五子男之卿以三正與聘義所謂上公七介
侯伯五介子男三介之說同然大國之孤眡小國之
君則子男以五為節凡為禮皆五今上公之孤&KR2178;子
男五介而其卿乃七介則是大國之孤降於其國之
卿矣此殆有深意存焉孤執皮帛繼小國之君則同
小國之君皆以五介而受贄於朝卿不得受贄於朝
但以執羔七介受享於廟而已以下及其大夫士亦
如之亦如卿之禮而殺其數其他如大夫執鴈士執
雉則其命數固自不同也如定八年公會晉師於瓦
范獻子執羔趙簡子中行文子皆執鴈雖春秋之世
不廢命數其禮可知矣
邦畿方千里其外方五百里謂之侯服歲壹見其貢祀
物又其外方五百里謂之甸服二歲壹見其貢嬪物又
其外方五百里謂之男服三歲壹見其貢器物又其外
方五百里謂之采服四歲壹見其貢服物又其外方五
百里謂之衛服五歲壹見其貢材物又其外方五百里
謂之要服六歲壹見其貢貨物
邦畿言畿而六服言服内外小大之辨也職方氏言
九服之邦國而行人止言六服者蓋自侯服以至要
服即職方氏蠻服以上雖有遠近皆十二歲天子巡
守所至故待之以中國之禮惟夷鎮二服不見於大
行人之職其言九州之外謂之蕃國則此夷鎮二服
實在九州之内蓋先王以其荒遠非巡守所至故不
列於六服鄭氏徒見此二服不列於六服遂一概以
為九州之外曰九州之外夷服鎮服蕃服也經止言
蕃服而鄭氏乃加之以夷鎮二服非矣又見要服以
上每服各五百里六服凡三千里相距六千里兼王
畿千里遂謂此六服去王城三千五百里相距方七
千里尤不知禹迹之實數也蓋禹貢九州之内列為
五服方五千里至州則於九州之内為王畿為夷鎮
以上之八服亦方五千里而蕃國一服在九州之外
然則成周言九服與禹貢言五服何以皆言方五百
里曰禹之五服則各計其一面之數周之九服則通
計其兩面之數何謂各計其一面之數禹之甸服千
里而止言五百里一面之數也何謂通計兩面之數
周之王畿不言五百里而言千里兩面之數也蓋禹
貢五服王之甸服千里在内自甸服至荒服各五百
里凡二千五百里兩面則為五千里至於職方氏所
載則王畿千里不在九服之内自方五百里之侯服至
方五百里之鎮服每服五百里計其一面各二百五
十里九服并王畿一面則為二千五百里兩面亦為
五千里是為九州由此觀之周之邦畿即禹貢之甸
服也周之侯服甸服即禹貢之侯服也周之男服采
服即禹貢之綏服也周之衛服蠻服即禹貢之要服
也周之夷服鎮服即禹貢之荒服也是禹貢之與周
制其九州之地皆五千里無可疑者不然則職方氏
所載九州之山川澤浸其名不出禹貢九州之域雖
時有損益而皆不改乎禹貢九州之舊孰謂其廣地
於禹貢九州之外耶然而夷服鎮服不列於六服者
以其為禹貢之荒服非天子巡守之地然則九州之
内則其待之也實與要服同其禮惟此六服朝畢十
二年王乃巡守則是王巡守之禮止及六服故也若
夫侯服歲一見則每歲而見甸服二歲一見則在二
年四年六年八年十年男服三歲一見則在於三年
六年九年采服四歲一見則在於四年八年衛服五
歲一見則在於五年十年要服六歲一見則在於六
年而夷鎮二服亦然若十二年則皆從王巡守鄭氏
謂朝之歲四方趨四時而來或朝春或宗夏或覲秋
或遇冬此其說可信至於貢祀物以至貢貨物其名
與大宰之九貢同而其實則非也大宰以九貢致邦
國之用歲貢之常也小行人之春入貢是已大行人
之所謂六貢則因朝而貢者行人有小大而其貢有
同異各分其職而已矣
九州之外謂之蕃國世壹見各以其所貴寶為摯
經言九州之外謂之蕃國而鄭氏乃以夷服鎮服併
列於九州之外非經之明文也且弼成五服至於五
千乃舜之十二州禹治水成功别九州塗山之會執
玉帛者萬國則亦九州之内五服在周則夷服鎮服
以上是已若夫外薄四海咸建五長即周之所謂蕃
服者當時雖不言所貢之遠物而其言五長則有職
必有貢故也至周人始詳其制天子巡守止於六服
而夷鎮二服在九州之内則其朝貢繼於要服之後
九州外之蕃國雖列於九服之末然世一見則不責
以中國之禮各以其所貴寶為摯則不強以中國之
物如武王克殷而西旅貢獒肅慎氏貢其楛矢以其
所貴寶為摯也故明堂位朝諸侯於明堂而四夷皆
在四門之外以成王之嗣位也世一見明矣併列夷
鎮二服豈所以待九州之諸侯耶
王之所以撫邦國諸侯者歲徧存三歲徧頫五歲徧省
七歲屬象胥諭言語協辭命九歲屬瞽史諭書名聽聲
音十有一歲達瑞節同度量成牢禮同數器脩灋則十
有二歲王巡守殷國
撫諸侯而言邦國諸侯者非獨厚其君也凡先王所
以建君公后辟上以蕃王室下以輯百姓而已使其
於百姓而不能推其德意於王室而不能守其政刑
雖曰撫之非所以撫之也王制曰天子巡守命典禮
考時定日同律禮樂制度衣服正之山川神祗有不
舉者為不敬不敬者君削以地宗廟有不順者為不
孝不孝者君絀以爵變禮易樂者為不從不從者君
流革制度衣服者為畔畔者君討有功德於民者加
地進律然不徒舉是禮而已始焉存之頫之省之終
焉瑞節度量不差其制數器灋則不失其守使其一
德以尊天子則其為撫諸侯也大矣存頫省鄭氏以
謂王使臣於諸侯之禮所謂閒問是也歲存則問而
存之三歲徧頫則問而視之五歲徧省則巡而察之
七歲屬象胥諭言語則通五方之言語協辭命則合
九等之辭命皆象胥之職也九歲屬瞽史諭書名則
達六書之文聽聲音則察五言之和皆瞽史之職也
至十有一歲然後為之察諸侯之政刑瑞節用於小行
人之官從而達之牢禮主於掌客之官從而成之灋則
正於匡人之官從而脩之度量數器一於合方氏之
官從而同之凡此皆所以待王之巡守也至於十有
二歲天子於是行巡守之禮諸侯各朝於方岳之下
天子謂之巡守則巡所守也諸侯謂之述職則述所
職也雖有省耕省斂之政而亦不無流連荒亡之戒
以至加地進律與夫削地絀爵之類皆以次而舉此
乃所謂無非事者若王不巡守則行殷國之禮會諸
侯於國之外亦如巡守之事此皆所以撫邦國諸侯
者也
凡諸侯之王事辨其位正其等協其禮賓而見之
王事謂諸侯朝王之事辨其位謂九十七十五十步
之位正其等謂尊卑之等如冕服旗斿貳車之類協
其禮謂牢禮饗燕積膳之禮賓謂以賓禮見之也
若有大喪則詔相諸侯之禮
諸侯為天子服斬衰其喪禮皆有灋故也
若有四方之大事則受其幣聽其辭
四方之大事鄭氏謂國有兵寇諸侯來告急者禮動
不虛皆有贄幣以崇敬也受之以其事入告王也其
說誠當文二年秦伯使乞術聘魯且言將伐晉襄仲
辭玉客曰不腆幣器不足辭也致諸執事以為瑞節
此用幣以告用兵之證諸侯相告如此而況告於天
子者乎然小行人之官乃以此待小客蓋小客不交
擯受其幣而聽其辭宜也此言大事則非小客不交
擯之比鄭氏乃引聘禮曰若有言則束帛如享所謂
有言者蓋因聘而有所請於王言則天子聽之束帛
則天子受之非大行人所得而與若援此以證必如
享禮則緩不及事失先王之意夫兵寇而有請若解
倒懸然豈可以常禮拘大行人受其幣而聽其辭為
諸侯之告急者設也
凡諸侯之邦交歲相問也殷相聘也世相朝也
聘義云天子制諸侯比年一小聘三年一大聘是以
諸侯自相聘為文則此經所謂諸侯之邦交者也其
言比年一小聘則合於經之歲相問其言三年一大
聘則異於經之殷相聘蓋殷聘者謂久無事則行盛
禮也初無年歲之限如昭九年孟僖子如齊殷聘禮
也服氏以為殷中也蓋自襄之二年叔老聘於齊至
此殆二十一年故中行盛禮是知殷為大聘即非所
謂三年也當以此為正若夫世相朝者蓋諸侯即位
講好結信謀事補缺則有相朝之禮惟繼世者行之
成八年公如晉朝嗣君也襄三年公如晉始朝也此
雖以小朝大猶足以見諸侯世相朝之義若王制所
謂五年一朝者雖以諸侯朝天子為文鄭氏釋之則
曰晉文霸時所制蓋得於春秋昭三年傳鄭子太叔
之說是知晉文五年一朝之制已不知有天子之禮
如叔向所言閒朝以講禮謂相朝於閒一歲之近則
後世之繼霸者又欲求加於晉文始霸之制當時諸
侯亦甘心以天子之禮事之鄭子大叔既以為五歲
一朝左氏之傳春秋亦以為諸侯再相朝以修王命
古之制也以此為古制宜其習見霸者之僭禮而不
知大行人所掌邦交之禮諸侯亦惡其害已而皆去
其籍成周典禮至是不復存矣
小行人掌邦國賓客之禮籍以待四方之使者
成周以九儀辨諸侯之命等諸臣之爵名位有上下
之等儀文有隆殺之節小行人皆記之以籍此所以
掌邦國賓客之禮籍蓋其籍有在王官者有在諸侯
者周稱籍談曰昔而高祖孫伯黶司晉之典籍以為大
政故曰籍氏諸侯自為籍如此則掌之王官者為可
知小行人使適四方協九儀賓客之禮蓋以王官所
掌之籍而合諸侯所記之籍故曰協大行人以此待
大賓大客小行人以此待四方使者職之相承如此
令諸侯春入貢秋獻功王親受之各以其國之籍禮之
小行人掌禮籍以待四方使者蓋以别大行人之親
諸侯也然自春入貢以下則皆待諸侯之事令云者
以天子之命令之也令諸侯春入貢乃每歲之常貢
即大宰之九貢是已必使春入之者以邦國所貢出
稅於民經冬至春乃可貢於王故必因大行人所謂
春朝圖事而入之圖事於春必獻功於秋大行人又
於秋覲而比邦國之功所謂令者如此當是時也諸
侯述職親執壤奠王者重其事則為之親受其禮各
以其國之籍禮之者是又以邦國所記之籍協王官
所記之籍而以待之也
凡諸侯入王則逆勞于畿及郊勞眡館將幣為承而擯
凡諸侯入王謂入而朝王逆勞于畿使小行人往小
行人之明文也惟郊勞無所見賈氏謂王使勞賓于
郊者為大行人雖經無明文可以類推覲禮賓至於
郊王使人皮弁用璧勞鄭氏以為近郊重其禮也使
人即王人也據賈氏近郊使大行人則遠郊亦使大
行人歟蓋大行人勞于郊則小行人勞于畿小行人
至郊勞之時又先為之眡館蓋賓國天子館之前朝
前朝者庫門外之朝右九棘之位也及廟中將幣三
享則為承擯擯與相一也出接賓曰擯入詔禮曰相
出入異辭也小行人既為承擯矣而肆師又曰大朝
覲佐儐此為大朝覲設若常朝覲則小行人為承擯
而已此所以不同
凡四方之使者大客則擯小客則受其幣而聽其辭
大客謂諸侯之使者也凡時聘殷頫皆於廟中行享
禮擯而見之與諸侯同但旅擯不交擯耳交擯者傳
辭於末擯示不敢與天子抗乃諸侯之禮若旅擯王
使人與之言其享禮皆有圭璋受幣聽辭天子也非
行人也若小客則蕃國使者不可直達于天子故小
行人為之受其幣聽其辭
使適四方協九儀賓客之禮朝覲宗遇會同君之禮也
存頫省聘問臣之禮也
賓謂命者五客謂爵者四邦國不一則九儀不可以
不協小行人使適四方先協而同之使知朝覲宗遇
會同為君之禮存頫省聘問為臣之禮習之有素行
之有常一旦以賓客而入見於王朝則名位嚴而儀
物稱典禮舉矣
達天下之六節山國用虎節土國用人節澤國用龍節
皆以金為之道路用旌節門關用符節都鄙用管節皆
以竹為之
掌節之守邦節與行人達天下之節蓋聯事而通治
也然小行人有管節而無玉節角節璽節者何也以
其掌適四方之事非正掌天下之節但因以達六節
而已邦國都鄙之節掌節授之門市國貨之通掌節
聯之非行人之所達也此所以不言玉節角節璽節
歟惟龍虎人之三節則用之於内外之使臣旌符管
之三節則用之於王國及侯國小行人之所達達此
而已然行人於都鄙用管節而掌節言守都鄙用角
節蓋所守所用之不同故也
成六瑞王用瑱圭公用桓圭侯用信圭伯用躬圭子用
穀璧男用蒲璧
大宗伯於六瑞言執執之以為守者也此六瑞所以
掌邦國小行人無與乎等邦國之事因其使適四方
則成其六瑞而已故不言執而言用所謂用六瑞者
言其為上下之所通用苟王朝用之而邦國異焉則
無以驗乎下邦國用之而王朝異焉則無以合乎上
惟小行人為之掌成於内外是以尊卑有定用名分
正而禮法嚴故謂之成成與大行人所言成牢禮同
義
合六幣圭以馬璋以皮璧以帛琮以錦琥以繡璜以黼
此六物者以和諸侯之好故
合配也取兩兩相配之義六幣而必配以六器之玉
者玉所以象德也幣所以行禮也兩兩相配皆有義
存焉何以言之圭用於東方者也有始事之義而馬
為天駟為辰次之始亦東方之象故合圭以馬璋用
於南方者也有致飾之義而皮用虎豹有自然之飾
亦南方之象故合璋以皮璧用於天者也而天事尚
質帛為純素之物亦以質為尚故合璧以帛琮用於
地者也而地事尚文錦為華麗之制亦以文為貴故
合琮以錦琥用於西方者也象乎物之成五采備謂
之繡則有物成之象故合琥以繡璜用於北方者也
象乎事之斷白與黑謂之黼有致斷之義故合璜以
黼馬皮帛錦繡黼則行禮之幣圭璋璧琮琥璜則比
德之玉故有是君德享以如是之玉必合以如是之
幣使其往來交際皆有一定之禮故曰以和諸侯之
好故大宰之幣貢釋者曰玉幣皮馬也則幣之為用
廣矣此小行人之合六幣鄭氏乃云二王後尊享用
圭璋而特之其於諸侯亦用璧琮耳子男於諸侯則
享用琥璜未必然也彼見玉人之事曰璧琮九寸諸
侯以享天子言九寸則上公之禮上公是璧琮則圭
璋是二王後特之者惟有皮馬無束帛可加故云特
其諸侯亦用璧琮者又見玉人之事曰瑑琮八寸諸
侯享夫人明享君用璧亦八寸是下享天子一寸如
是明二王後相見不可同於天子用圭璋則用璧琮
可知言是兩公自相朝二王後稱公是於諸侯還同
二王後可知云子男於諸侯享用琥璜者覲禮子男
已入侯氏用璧琮則子男自相享退用琥璜可知此
鄭氏以意推之豈盡合乎成周之制今攷小行人之
職不過曰合六幣而已璧琮琥璜則施之於帛錦繡
黼也圭以馬璋以皮則皮馬不上堂故圭璋言特記
曰圭璋特達德也又曰束帛加璧往德也以至琮之
於錦琥之於繡璜之於黼亦莫不然如必二王之後
用圭璋諸侯相朝用璧琮則典瑞言瑑圭璋璧琮繅
皆二采再就以頫聘則諸侯固得而通用之矣如又
曰子男於諸侯享用琥璜則聘享之禮未有專言琥
璜者惟禮器曰琥璜爵則又非子男所得專用以為
享者也要之合六幣之說即庭實之事諸侯用之以
享天子亦用之以自相享之禮聘以爵命為之隆殺
則不可知以典瑞及玉人無明文不可臆說
若國札喪則令賻補之若國凶荒則令賙委之若國師
役則令槁禬之若國有福事則令慶賀之若國有禍災
則令哀吊之凡此五物者治其事故
此經繼於合六幣之後正為此五物者說也方其無
事小行人為之使適乎四方邦國以和諸侯之好故
及其有禍福之事則令諸侯講信脩睦而同其憂樂
之情若國札喪則令賻補之謂資之以財即凶禮所
謂喪禮哀死亡者也若國凶荒則令賙委之謂助之
以粟即凶禮之荒禮哀凶札者也若國師役則令槁
禬之謂加之以燕勞即凶禮之恤禮哀寇亂者也若
國有福事則令慶賀之謂申之以贊美即嘉禮之賀
慶親異姓者也若國有禍災則令哀吊之謂致之憫
恤即凶禮之弔禮哀禍災者也是五物者雖禍福憂
樂不同而皆謂之事故此以邦令行之而以王官治
之
及其萬民之利害為一書其禮俗政事教治刑禁之逆
順為一書其悖逆㬥亂作慝猶犯令者為一書其札喪
凶荒厄貧為一書其康樂和親安平為一書凡此五物
者每國辨異之以反命于王以周知天下之故
上經以其五物治其事故謂其事皆有故也從其故
而治之則五者之事無不舉此特言周知天下之故
則非若上五物之有事可治也從其本焉者治之而
已蓋此經所謂五物者以萬民為本故先言萬民及
萬民之利害為一書則害可革而利可興是欲以治
天下之大利也其禮俗政事教治刑禁之逆順為一
書則逆禁而順可導是欲以成天下之大順也惟欲
成天下之大順故悖逆㬥亂作慝猶犯令者為可革
矣以此為書是乃禁其逆而導其順者也惟欲致天
下之大利故其札喪凶荒厄貧為可恤矣以此為書
是乃除其害而興其利者也夫如是則康樂和親安
平之效可坐而致故終之以康樂和親安平為一書
此五物者為故雖不同而其本皆在乎民然千里有
不同之風百里有不同之俗而況邦國有封疆之限
則其書烏可混雜而莫辨小行人於是每國辨異之
以反命于王以周知天下之故則王者端本於上而
順利可周於天下矣
司儀掌九儀之賓客擯相之禮以詔儀容辭令揖讓之
節
九儀即大行人所掌之九儀辨諸侯五等之命則為
大賓等諸臣四等之爵則為大客是九儀之禮非司
儀之所掌也司儀所掌者特九儀賓客擯相之禮而
已鄭氏謂出接賓曰擯入贊禮曰相蓋成周重賓容
之禮大宗伯以卿為上相小行人以下大夫為承擯
司儀以中士下士為末擯若大朝覲則肆師亦以下
大夫為佐擯且擯何以亦謂之相下經曰每門止一
相及廟唯上相入是知相即擯也司儀為之詔其儀
容辭令揖讓之節蓋所以相道賓客者特詳於末擯
故司儀皆以禮詔之
將合諸侯則令為壇三成宫旁一門詔王儀南鄉見諸
侯土揖庶姓時揖異姓天揖同姓及其擯之各以其禮
公於上等侯伯於中等子男於下等其將幣亦如之其
禮亦如之王燕則諸侯毛
將合諸侯謂時會以發四方之禁殷同以施天下之
政則為壇於國門之外命諸侯以行其事此壇之所
由作也其制三成為三尺發地一尺總為四尺覲禮
所謂壇深四尺是已壝上為壇壇之上為宫每旁一
門則為四門覲禮所謂宫方三百步四門是已所謂
令為壇者非合諸侯之時而後令為之也天子帥諸
侯拜日於東郊則為壇於國東禮日於南郊則為壇
於國南禮山川丘陵於西郊則為壇於國西禮月四
瀆於北郊則為壇於國北退加方明於壇上而祀焉
亦謂之方明壇方明木也方四尺其玄黃青赤白黑
之六者以象上下四方之位所以教尊尊也詔王儀
南鄉見諸侯者謂王行祀方明之禮諸侯上介皆奉
其君之旂置于宫乃詔王升壇南鄉而立諸侯皆就
其旂而立諸公東階之前北面東上諸侯東階之東
西面北上諸伯西階之西東面北上諸子門東北面
東上諸男門西北面東上王揖之者定其位也揖之
則以同姓異姓庶姓為主示其情也庶姓無親者也
土揖則推手小下之異姓則婚姻之邦也時揖則平
推手以向之同姓則兄弟之邦也天揖則推手小舉
之情之所在其等差如此及其擯之者謂三揖既畢
諸侯執玉而前見於王也擯之各以其禮則有上等
中等下等之别覲禮所謂壇十有二尋每尋以八尺
計之則為廣九十六尺堂上方二丈四尺以為王立
與祀方明之所每等兩廂各丈二尺以為諸侯奠玉
之所共九十六尺矣諸侯各以其等奠玉降拜升成
拜明臣禮也明臣禮而公侯伯子男以爵言者示其
分也公奠玉於上等降拜於中等侯伯奠玉於中等
降拜於下等子男奠玉於下等降拜於地及升成拜
皆於奠玉之處分之所在其等差如此然朝覲雖有
壇而諸侯將幣及玉以酒禮之者在廟惟大會同之
事則皆於壇之三等其將幣三享與夫王禮再裸而
酢王禮壹裸而酢王禮壹裸不酢皆言亦如之者謂
公於上等侯伯於中等子男於下等亦如擯之之禮
此言因大會同而就壇行饗禮者也左氏曰饗終乃
燕則繼之以在寢之燕可知矣燕以示慈惠則諸侯
之毛者為主二毛曰老故曰燕毛言毛則親疎之以
姓言者不必論也尊卑之以爵言者亦不必論也以
毛為尚而已中庸曰宗廟之禮所以序昭穆也序爵
所以辨貴賤也燕毛所以序齒也序昭穆親親也辨
貴賤貴貴也燕毛序齒老老也一舉而三善備焉合
諸侯之謂矣十二歲王巡守合諸侯於方岳之下者
倣此
凡諸公相為賓主國五積三問皆三辭拜受皆旅擯再
勞三辭三揖登拜受拜送主君郊勞交擯三辭車逆拜
辱三揖三辭拜受車送三還再拜致館亦如之致餐如
致積之禮及將幣交擯三辭車逆拜辱賓車進答拜三
揖三讓每門止一相及廟唯上相入賓三揖三讓登再
拜授幣賓拜送幣每事如初賓亦如之及出車送三請
三進再拜賓三還三辭告辟致饔餼還圭饗食致贈郊
送皆如將幣之儀賓之拜禮拜饔餼拜饗食賓繼主君
皆如主國之禮諸侯諸伯諸子諸男之相為賓也各以
其禮相待也如諸公之儀諸公之臣相為國客則三積
皆三辭拜受及大夫郊勞旅擯三辭拜辱三讓登聽命
下拜登受賓使者如初之儀及退拜送致館如初之儀
及將幣旅擯三辭拜逆客辟三揖每門止一相及廟唯
君相入三讓客登拜客三辟授幣下出每事如初之儀
及禮私面私獻皆再拜稽首君答拜出及中門之外問
君客再拜對君拜客辟而對君問大夫客對君勞客客再
拜稽首君答拜客趨辟致饔餼如勞之禮饗食還圭如
將幣之儀君館客客辟介受命遂送客從拜辱于朝明
日客拜禮賜遂行如入之積凡侯伯子男之臣以其國
之爵相為客而相禮其儀亦如之凡四方之賓客禮儀
辭命餼牢賜獻以二等從其爵而上下之凡賓客送逆
同禮凡諸侯之交各稱其邦而為之幣以其幣為之禮
諸公相為賓謂世相朝也賓之入境主君命卿以勞
之曰主國主國五積三問者蓋賓所停止則有積所
以備賓之用也閒闊則有問所以致敬於賓也積問
皆三辭者以其禮來於外示不敢當也拜受皆旅擯
者擯而不傳旅而陳之示不敢輕也再勞亦主君命
卿勞於遠郊者其三辭拜受同於積問皆所以尊而
敬之也然積問受之於庭故不言登再勞必有幣下
拜於堂而登受之故曰三揖登拜受所謂拜送則賓
送使者亦拜之重主君之命也然以遣卿再勞為未
足主君又躬行郊勞之禮則其勤至矣交擯者謂賓
與主君在道皆不為主不陳五擯各陳九介以傳辭
也蓋近郊有館賓在内主君至館大門外主君北面
而陳此九介去門九十步東面賓在大門内於門外
之東亦陳九介西面三辭者以主君郊勞之禮故耳
車逆拜辱者傳辭既畢賓乘車出大門迎主君以拜
主君之辱三揖者入門與當曲當碑為三揖三辭者
辭讓升堂然後拜而受之也車送者謂主君之去賓
又出車以送之主君三還辭之然後賓再拜送之也
致館亦如之者主君郊勞之後賓始至國主國使大
夫授館而後君親致於賓其交擯三辭車逆拜辱以
至車送三還再拜亦如郊勞之禮也致飱如致積之
禮者始入境則有積始入館則有飱飱小禮也故如
致積之禮三辭拜受旅賓而已將幣謂賓至館之後
後日始行朝禮交擯三辭車逆拜辱賓車進答拜者
此並在大門之外賓去門九十步而陳九介主君在
大門之東陳五擯上擯入受命出請事傳辭與承擯
承擯傳與末擯末擯傳與末介末介傳與承介承介
傳與上介上介傳與賓賓又傳與上介上介傳與承
介承介傳與末介末介傳與末擯末擯傳與承擯承
擯傳與上擯上擯入告君如是者三謂之交擯三辭
車逆拜辱者傳辭既畢主君乘車出大門迎賓以拜
賓之辱亦如賓拜郊勞之禮賓車進答拜者進而答
主君之拜也三揖者主君遥揖賓使前北面三讓入
大門也云每門止一相者既入門則東至祖廟諸侯
五廟則五門五相及廟唯上相入即上擯上介須詔
禮故也三揖者亦謂入門揖當曲揖當碑揖也三讓
登者謂至階之時主君讓賓賓讓主君如是者三則
主君先登也再拜授幣者謂主君既登以幣享之主
君再拜受之不曰受而曰授者主君於賓授幣則再
拜受之也賓拜送幣者退向西階上北面拜送幣乃
降也每事如初者謂享及有言也賓亦如之謂以鬱
鬯禮賓也其儀容辭令揖讓之節皆如將幣之禮及
賓出主君車送三請三進請賓就車也主君一請一
進賓亦一還一辭故曰三還三辭則已避去也故終
之以告避也熟食謂之饔生物謂之餼還圭則主君
還圭於賓饗以飲為主食以食為主致贈謂賓去而
贈以賄也郊送謂主君送賓復至於近郊也此七者
唯饗食速賓而餘皆主君親往焉故其儀皆如將幣
之儀賓之拜禮者謂饔餼饗食皆禮之重者故拜焉
就朝而拜之也賓繼主君皆如主國之禮者鄭氏謂
復主人之禮費而不知主國之禮何禮也豈有往來
交際而復其禮費如市道之交者耶蓋主君使卿勞
賓于境必為致幣故有拜受之禮其致幣雖無明文
以覲禮考之賓至于郊王使人皮弁用璧勞此天子
勞賓之禮則知諸侯勞賓亦以幣此所謂主國之禮
蓋先王制禮有施必有報而施報有輕重之辨惟其
有施有報此賓所以有繼主君之禮惟其施報之欲
稱此賓之報不如主君之禮特如主國之禮而已以
至侯伯子男命數不同其儀則一故曰各以其禮相
待也如諸公之儀
凡行人之儀不朝不夕不正其主面亦不背客
此謂行人之與乎傳辭贊禮者故曰凡行人之儀日
出為朝朝東也日入為夕夕西也記所謂為朝夕必
因日月是已蓋主出自内而位乎北賓至自外而位
乎南而東西在乎賓主之閒今行人之儀不朝以東
嚮不夕以西嚮不正其主面而南嚮亦不背客而北
嚮蓋居賓主之間得以兩嚮之隨寓擯相其勢然也
行夫掌邦國傳遽之小事媺惡而無禮者凡其使也必
以旌節雖道有難而不時必達居於其國則掌行人之
勞辱事焉使則介之
