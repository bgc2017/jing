周官總義卷四宋易袚撰
酒正掌酒之政令以式灋授酒材
酒之政令則酒正一職所掌者皆是也鄭氏以式灋
為作酒之式灋且引月令所謂秫稻必齊麴蘖必時
湛饎必潔水泉必香陶器必良火齊必得以為此經
之證然月令所陳不過酒材而已以為作酒之式法
則非矣凡周禮所謂式法者無非大宰九式之法而
酒正所授則其關係為尤重蓋酒以行禮不繼以淫
凡酣飲無常縱欲敗禮皆淫也晉知悼子卒未葬而
平公飲酒鼓鐘小大之臣昵于其私而忘君之疾太
師不詔䙝臣不規而區區之宰夫反越刀匕之職進
放濫之戒則淫之害為甚大今酒正之式法不待其
共酒飲酒也凡授酒材之初已有幾微存焉若曰祭
祀也賓客也凡王之燕飲賜頒也凡饗士庶子饗
耆老孤子也一物之所取一歲之所用綱目多寡
具有常儀酒人不敢專受之於酒正酒正不敢决受
之於大宰共之有道用之有時日有成月有要歲有
會而誅賞亦有式其意深矣哉
凡為公酒者亦如之
酒之見於天官者有三酒人漿人有所謂女酒女漿
可用於王宫而制之以太宰之式灋一也酒正之職
則用於朝廷之祭祀賓客與夫燕賜饗食二也其三
則此所謂公酒者也鄭氏以公酒為鄉飲禮凡公事
所作者然特其一而已今攷地官之職鄉大夫之賓
興賢者能者州長之會射於州序黨正之屬民飲酒
族師之春秋祭輔凡公酒之所當用者則以式灋授
之凡非公酒所當用者則以式灋禁之如司虣之禁
羣飲萍氏之幾酒謹酒即所謂禁其非式灋者也
辨五齊之名一曰泛齊二曰醴齊三曰盎齊四曰緹齊
五曰沈齊辨三酒之物一曰事酒二曰昔酒三曰清酒
辨四飲之物一曰清二曰醫三曰漿四曰酏掌其厚薄
之齊
五齊味薄而有量數故言齊用於祭祀非飲也曰泛
曰醴二者皆濁以茅泲之縮酌言醴則泛從之矣曰
盎曰緹曰沈三者差清亦用清酒泲之故曰盎齊涗
酌涗清也言盎則緹與沈從之矣是五齊用之祭祀
不致其味致其義而已此所以為之辨其名事酒者
酌有事者之酒也昔酒者熟而久者也清酒者清而
久於昔者也三酒以飲非若齊之致其義務致其實
而巳此所以為之辨其物一曰清者漿人所云醴清
也二曰醫者謂釀為醴則為醫也三曰漿者酨漿也
四曰酏者粥之薄也四飲皆有其厚薄之齊故亦為
辨其物
以共王之四飲三酒之饌及后世子之飲與其酒
共王之四飲而不及五齊者尚味也王言饌而后世
子不言饌優尊者也共后世子之飲與其酒而不言
四飲三酒者不備其數也
凡祭祀以灋共五齊三酒以實八尊大祭三貳中祭再
貳小祭一貳皆有酌數唯齊酒不貳皆有器量
大祭祀天地宗廟也中祭祀日月星辰社稷五祀五
嶽小祭祀司中司命風師雨師與山林川澤四方百物
灋所謂祭祀之式酒正初以式灋授酒材及五齊三
酒之成又以式灋共祭祀之用不可多也不可寡也
司尊彛止於六尊此言八尊者謂五齊三酒凡八尊
也大祭三貳中祭再貳小祭一貳者三酒乃人所飲
而祭祀有尸胙之禮貳之以備其乏也大祭祀則飲
之者衆故三倍其數中祭少於大祭小祭少於中祭
故中祭再貳而小祭一貳也皆有酌數者謂用器酌
之注於尊中量其入之多寡皆有定數也唯齊酒不
貳者五齊唯以祭而不共飲故無貳惟其無貳故無
酌數而亦有器量其多寡之數設之而已
共賓客之禮酒共后之致飲于賓客之禮醫酏糟皆使
其士奉之
饗以訓恭儉爵盈而不敢飲為禮而已故王之致飲
酒于賓客后之致飲于賓客雖隆殺有等而皆謂之
禮若夫此經四飲與漿人之六飲皆有醫酏而無糟
以糟致之亦以致飲無嫌乎濁也酒正所以奉王也
不以奉王之職奉賓客故使其士奉之
凡王之燕飲酒共其計酒正奉之
王之飲酒不會尊天子也燕飲酒而共其計非會歟
曰王之燕飲非饗禮比饗以訓恭儉惟其禮而已焉
用會若夫燕朝之暇王之所與飲酒者或同姓之伯
父叔父或異姓之伯舅叔舅或公卿大夫之貴而親
者燕飲之義於詩可見方其未醉則威儀反反威儀
抑抑也曰既醉止則威儀怭怭也又其既醉則屢舞
蹮蹮屢舞傞傞也此燕飲之所必至者故周人使酒
正自奉而且為之共其計度其醻酢交獻之節酌其
多寡隆殺之度燕雖異乎饗禮也亦禮而已矣
凡饗士庶子饗耆老孤子則共其酒無酌數
凡饗皆所以為禮也今於饗士庶子饗耆老孤子皆
共其酒無酌數鄭氏乃謂要以醉為度非饗歟曰王
之饗賓與此饗不同士庶子宫中之宿衛也耆老歸
政之老也孤子死事者之孤子也周之待此三者於
禮為最厚外饔皆為之掌割亨之事稿人又皆為之
共其食此所謂有職則食者也此所謂尊事黃耉者
也此所謂死于王事者也惟此三者而後可以不拘
其數
凡酒之頒賜皆有灋以行之凡有秩酒者以書契授之
賜即賜予頒即匪頒二者不同而皆出於禄秩之外
所謂灋者即大宰九式之灋以其式灋行之則好賜
匪頒雖王者非常之恩亦無非天下之常灋也若夫
秩酒則又有常矣鄭氏謂王制九十日有秩者老臣
也然宫正所謂月終則均秩則凡有職者皆有秩也
以書契授之則書所以載其所得之數契所以驗其
取與之要
酒正之出日入其成月入其要小宰聽之歲終則會唯
王及后之飲酒不會以酒式誅賞
日入其成計一日之出也月入其要計一月之出也
小宰聽之計酒正之所出而已未計夫入焉至於歲
終然後小宰以所入之要而致之於大宰乃以初授
式灋之多寡而會一歲之所共所用蓋將以酒式而
行誅賞也然必先言唯王及后之飲酒不會者優尊
者也至尊雖不會而亦不外乎大宰羞服之式以至
尊之式而律臣下則如式者在所賞而不如式者在
所誅
酒人掌為五齊三酒祭祀則共奉之以役世婦共賓客
之禮酒飲酒而奉之
酒人奄十人者宦官也與女酒及奚同職所共特祭
祀賓客之用故以式灋受酒材於酒正而為五齊三
酒祭祀則共奉之以役世婦者謂王后六宫每宫世
婦二人為卿掌女宮之宿戒及后之祭祀賓客之事
是酒人共奉其酒而以奚共其役也共賓客之禮酒飲
酒而奉之者禮酒謂燕饗之酒皆有常禮飲酒則常禮
之外給賓客之稍禮者二者酒人共之而皆使其士
奉之
凡事共酒而入于酒府凡祭祀共酒以往賓客之陳酒
亦如之
酒府酒正之府祭祀賓客之酒既言共而奉之矣此
言共而不言奉乃凡祭祀之小者與賓客饔餼而陳
酒者皆禮之常也故酒人共酒以往别有奉之者往
待其令而已
漿人掌共王之六飲水漿醴凉醫酏入于酒府
王有六飲而酒正止辨其四飲曰清曰醫曰漿曰酏
是已清即六飲之所謂醴也不言水凉者以其無厚
薄之齊不必辨也按内則言飲者凡十曰水曰漿其
此之水與漿歟曰重醴曰濫者此之醴與凉歟曰醷
曰黍酏者其此之醫與酏歟然酒正於四飲言清而
此易清為醴者蓋醴有清有糟清泲也糟淳也以可
飲言之則曰醴以泲之清者言之則曰清其實一也
水涼非酒正所辨而亦入于酒府者以其共王則酒
正眡之爾
共賓客之稍禮共夫人致飲于賓客之禮清醴醫酏糟
而奉之凡飲共之
賓客之道以十日為正十日之外則有致稍歸禽之
禮見於掌客蓋稍禮不一此所共者飲而已稍則稍
而共之俾常不乏優賓也后夫人亦助王養賓后致
醫酏而并糟致之降於王也夫人致醫酏糟而又加
清醴卑於后也后則酒正使其士奉之夫人則漿人
奉之漿人亦士也
凌人掌冰正歲十有二月令斬冰三其凌
夏用寅正殷用丑正周用子正其来尚矣周人以建
子之月為正月故以建寅之月為正歲如大司徒鄉
大夫長之職既書正月又書正歲此一經通義明白
易曉而先儒於凌人一職紛然不一何也或謂此十
二月為周建亥之月或又謂正歲之十二月乃夏正
建丑之月二說角立不容不辨且夏正之說古人固
未嘗廢近世儒者乃謂殷書之元祀十二月為歲首
之月且引以為夏時之證其說未為不然然而歷家
紀三代所尚其實不然何以明之左氏傳春秋載鄭
梓氏之言曰火出於夏為三月於殷為四月於周為
五月則殷周之月未嘗不各有所尚也又漢志所載
殷周魯歴殷太甲元年十二月乙丑朔旦冬至後
九十五歲十二月甲申朔旦冬至周公攝政五年正
月丁丑朔旦冬至魯煬公二十四年正月丙申朔旦
冬至微公二十六年正月乙亥朔旦冬至夫冬至十
一月之中節也而殷以十二月周以正月豈非三代
各有所尚而歷家不沒其實乎不然夫子作春秋定
一王之法何為必以周正紀事故左氏傳亦曰王周
正月是知周家一代典禮以建子為正月無疑者正
月既為建子以次而論則十二月乃建亥之月矣若
以為夏之建丑則是先一月為正月次一月即為十
二月也其說自相背戾殆非周公作經之本旨不特
周禮如此周易亦然如建丑之二陽為臨至遯之二
陰乃云八月有凶周之八月為遯實建未之月此即
十二月為建亥之證或曰豳詩七月亦周詩也二之
日鑿冰冲冲而不言周之二月三之日納於凌陰而
不言周之三月若四月以至十月則皆以夏正紀事
何也七月詩言先公風化則推原后稷以來之事初
無與乎周家之歷法柰何以此而遂謂凌人之十二
月為夏之建丑哉且月令以建丑為季冬水澤腹堅
固可斬冰若先令之於建亥之月乃斬冰於建丑之
月其說正與豳詩合要之當以故書正為據鄭司農
云掌冰政至杜子春乃始改正謂夏正参攷經旨恐
不必改此政字今以掌冰政為一句歲十二月為一
句如孟子歲十二月輿梁成之義是亦建亥之月也
或謂周之亥月其冰未堅果何取焉曰周人非以建
亥之月斬冰也特令之而已傳曰古者日在北陸而
藏冰是時日躔尾箕之間已近北陸於是凌人先時
而行斬冰之令且為之三其凌何謂三其凌三為冰
室以待亥子丑三月之用也蓋天時不可以預必有
冬而無冰者豈能必其冬之常寒凡亥子丑三月之
間皆可藏冰故三其凌以待之
春始治鑑凡外内饔之膳羞鑑焉凡酒漿之酒醴亦如
之祭祀共冰鑑賓客共冰大喪共夷槃冰夏頒冰掌事
秋刷
先王藏冰出冰之政所以順天時而防民患故申豐
之言曰聖人在上無雹雖有不為災古者日在北陸
而藏冰西陸朝覿而出之其藏之也深山窮谷固陰
沍寒於是乎取之其出之也朝之禄位賓食喪祭於
是乎用之其藏之也黑牡秬黍以享司寒其出之也
桃弧棘矢以除其災其出入也時食肉之禄冰皆與
焉大夫命婦喪浴用冰祭寒而藏之獻羔而啓之公
始用之火出而畢賦自命夫命婦至於老疾無不受
冰山人取之縣人傳之輿人納之隸人藏之今考之
經凌人令斬冰而不言斬冰之人即所謂山人縣人
輿人隸人之類也所謂北陸者建子之月日在牽牛
之次建丑之月日在虛危之次所以斬冰而先令於
建亥之月者也所謂西陸者建夘之月日在奎於是
獻羔以啓之建辰之月日在胃昴火星昏見於東方
於是火出而畢賦所以治鑑於春而膳羞酒醴皆共
其鑑也又云賓食喪祭於是乎用之即祭祀共冰鑑
賓客共冰大喪共夷槃冰之證也又云食肉之禄冰
皆與焉命夫命婦至於老疾無不受冰即夏頒冰之
證也終之曰七月之卒章藏冰之道也則可見秋刷
其凌終而復始也是知冰政著於豳詩大備於成周
而時見一二於春秋之世故左氏傳春秋而詳叙申
豐之說豈徒制度云乎哉
籩人掌四籩之實朝事之籩其實麷蕡白黑形鹽膴鮑
魚鱐饋食之籩其實棗㮚桃乾䕩榛實加籩之實蔆芡
㮚脯蔆芡㮚脯羞籩之實糗餌粉餈凡祭祀共其籩薦
羞之實喪事及賓客之事共其薦籩羞籩為王及后世
子共其内羞凡籩事掌之
醢人掌四豆之實朝事之豆其實韭菹醓醢昌本糜臡
菁菹鹿臡茆菹麇臡饋食之豆其實葵菹臝醢脾析蠯
醢蜃蚳醢豚拍魚醢加豆之實芹菹兔醢深蒲醓醢箈
菹鴈醢筍菹魚醢羞豆之實酏食糁食凡祭祀共薦羞
之豆實賓客喪紀亦如之為王及后世子共其内羞
籩人之四籩醢人之四豆即曰朝曰饋曰加曰羞是
也實者言籩豆中所實之物特牲少牢曰士二大夫
四諸侯六天子八是天子籩豆之實當以八為節矣
此八籩八豆即可以推宗廟九獻之數先儒之言九
獻者皆曰祼事朝事饋食各二獻與卒食之三獻為
九其說固善然内宰言后祼獻瑶爵則獻之前有祼
獻之後有瑶爵祼自為祼獻自為獻瑶爵自為瑶爵
不可混而為一且大行人廟享之禮於上公王禮再
祼而酢饗禮九獻是上公九獻而祼酢不與焉先王
承賓猶承神以宗廟之重於賓客也今上公之禮祼
酢猶不與乎九獻豈有宗廟而列九獻於祼酢耶今
以司尊彛詳攷之方質明行事之時尸在室中王用
圭瓚酌鬱齊以祼神后用璋瓚酌鬱齊以亞祼所謂
鬱齊獻酌是已再祼之後王牽牲於廟門祝則延尸
于堂正南面之位王麗牲於碑而殺之腥之以獻以
象朝時所進故曰朝事后為之薦朝事之籩豆各八
王乃用玉爵酌醴齊以獻尸后亞王諸臣助焉其獻
凡三所謂醴齊縮酌是已朝事之後王則體解其牲
而熟之祝復延尸於室中亦正南面之位王薦熟於
主前以象食時所進故曰饋食后為之薦饋食之籩
豆各八王乃用玉爵酌盎齊以獻尸后亞王諸臣助
焉其獻凡三所謂盎齊涚酌是已饋食之後尸始有
飲食之禮是謂卒食食訖后為之薦加籩豆各八又
為之薦羞籩豆各八王乃用玉爵獻脩酌以酳尸后
亞王諸臣助焉其獻凡三所謂凡酒脩酌是已九獻
既備則有尸酢之禮用此脩酌以酢蓋以人道終焉
故尸以玉爵酢王以瑶爵酢后以散爵酢諸臣寧非
象人道往反報施之義乎司尊彛言諸臣之所酢則
舉其終而言之夫有終必有始有酢必有獻諸臣無
獻安得有酢諸臣有酢則王與后有酢可知也不言
王與后之酢以諸臣見之不言諸臣之有獻以其酢
見之不然則諸臣何以為助祭之禮是知九獻無祼
酢而此見於八籩八豆之用者其說與内宰合又與
司尊彛合餘見内宰司尊彜之職
王舉則共醢六十罋以五齊七醢七菹三臡實之賓客
之禮共醢五十罋凡事共醢
醯人掌共五齊七菹凡醯物以共祭祀之齊菹凡醯醬
之物賓客亦如之王舉則共齊菹醯物六十罋共后及
世子之醬齊菹賓客之禮共醯五十罋凡事共醯
王舉者即膳夫所言王日舉之禮膳夫醬用百有二
十罋即此之共醢六十罋共醯六十罋也醢人既以
五齊七菹為醢矣至醯人復掌之蓋醬物湏醯而後
成此膳夫於百有二十罋所以總名以為醬也共后
及世子之醬齊菹特於王舉之後言之不備其數不
敢同乎王也賓客共醯醢各五十罋凡百罋参之掌
客舉中數而言之也天子備物十二故醬用百有二
十罋而掌客於上公亦用其數者尊先代之後且用
之大饗非日舉也且醯醢一事周人既分二職矣至
其所實之器在膳夫則謂之罋在醢人則謂之豆罋
可以備禮數而持久也豆可以和齊菹而共膳也醢
人雖備五齊七菹以充豆實而不加之以醢則齊菹
不成其味二者相持而用故醯醢不嫌其為二職
鹽人掌鹽之政令以共百事之鹽祭祀共其苦鹽散鹽
賓客共其形鹽散鹽王之膳羞共飴鹽后及世子亦如
之凡齊事鬻盬以待戒令
鹽人言政令以其為山澤之利也古者名山大澤不
以朌雖曰守以虞衡實與百姓共之特貢其物以共
祭祀賓客之費以共王及后世子膳羞之奉以共朝
廷官府百事之用此政令之所從出也苦者出於池
顆鹽是已散者出於海末鹽是已飴者出於石戎鹽
是已惟形鹽之共則鹽而虎形者籩人以虎鹽為朝
事之獻今乃用於賓客而不用於祭祀周公閱以虎
鹽為國君備物之用奉今乃用於賓客而不用於膳
羞即是而觀三者可以互見凡齊事鬻盬者盬即鹽
之陳者也鬻即化之以水鍊之以火用以和五味之
齊取其潔也所謂政令者如此
幂人掌共巾幂祭祀以疏布巾幂八尊以畫布巾幂六
彝凡王巾皆黼
幂覆也天地無祼禮止以五齊三酒而實之八尊以
疏布巾幂之至敬無文貴乎質也宗廟有祼禮則又
有朝事饋食之禮故兼用尊彛以畫布巾幂六彛常
敬為親貴乎文也六彛如此則宗廟之八尊亦用畫
布矣凡王巾皆黼則白與黑謂之黼以示威斷之義
宫人掌王之六寢之脩
六寢者路寢一小寢五路寢在路門之内玉藻曰朝
辨色始入君日出而視之退適路寢聽政是也小寢
乃堂上之五室即王者燕息之所玉藻曰使人視大
夫大夫退然後適小寢釋服是也此皆宫中内外之
事所以專設宫人以掌六寢之脩脩者何下經所言
皆所以為脩
為其井匽除其不蠲去其惡臭共王之沭浴凡寢中之
事掃除執燭共鑪炭凡勞事四方之舍事亦如之
宫正以上士二人為之宫伯以中士二人為之至尊
所居嚴乎其為王宫之職也今宫人亦中士四人然
不專主六寢而特言六寢之脩不專治寢中而特與
寢中之勞事何也曰天下固有灑埽使令之冗役𤨏
碎微末之細故而關乎國體為甚重王宫之事是已
夙興夜寐灑埽庭内衛武公所以為荒耽之警子有
廷内弗灑弗埽晉昭公所以不能脩正國之道此豈
為觀美而已朝廷内外之肅正君臣上下警戒之機
不然則王宫自奄夷以下如次舍幕幂皆掌之以下士
而宫人獨中士其意可見矣
掌舍掌王之會同之舍設梐枑再重設車宫轅門為壇
壝宫棘門為帷宫設旌門無宫則共人門凡舍事則掌
之
會同之舍有在國門之外者有在四方者天子巡狩
會諸侯於方嶽之下則為四方之舍宫人所言四方
之舍事是也王不巡狩則諸侯來會於王城之外設
方明壇以行會同之禮亦為會同之舍掌舍所掌是
也秋官司儀職曰將合諸侯則令為壇三成宫旁一
門是知會之舍即為壇於國門之外司儀之所令即
令掌舍為之設梐枑再重者設行馬兩重於會同之
地所以外衛車宫也為車宫轅門者以車為宫即轅
以為門所以外衛壇壝也為壇壝宫棘門者為壇於
中而壝以外棘為之門所以衛天子會同也為帷宫
設旌門者以待王之休息亦加嚴衛如大閱左右和
之門也無宫則共人門者以待王之遊觀而陳列周
衛所以壮君威也凡舍事掌之者覲禮曰諸侯覲於
天子為宫方三百步四門壇十有二尋深四尺王巡
狩殷國為宫亦如之夫有宫則有壝國門之外與巡
守四方皆然故曰凡舍事則掌之
幕人掌帷幕幄帟綬之事凡朝覲會同軍旅田役祭祀
共其帷幕幄帟綬大喪共其帷幕帟綬三公及卿大夫
之喪共其帟
帷維於旁者也幕覆於上者也幄則四合以象宫室
也帟則在上以承塵也綬為之組以係四物者也幕
人掌其物而不言共王者以王出宫則有是事而已
若夫凡朝覲會同軍旅田役祭祀則共之於掌次
掌次掌王次之灋以待張事
灋者大宰九式之灋也夫次舍帷幄其事雖微君尊
所臨其體實重故大旅上帝與夫朝日祀五帝實不
外乎祭祀之式合諸侯與大朝覲會同實不外乎賓
客之式凡師田喪紀與夫邦事莫不皆有式焉大宰
以此授之掌次以此行之凡聯事於掌舍幕人亦然
以此見王者儀衛亦無適而不謹於法也
王大旅上帝則張氈案設皇邸朝日祀五帝則張大次
小次設重帟重案合諸侯亦如之師田則張幕設重帟
重案
大旅上帝非常祭也大宗伯祭天之禮三而無旅帝
之禮其末篇言國有大故則旅上帝及四望蓋大故
則凶烖也旅陳也衆也記曰誦詩三百不足以一獻
一獻之禮不足以大享大享之禮不足以大旅大旅
具矣不足以享帝其謂是歟鄭氏以為祭天於圜丘
既失旅帝之義鄭司農於五帝則又曰五色之帝此
亦漢儒䜟緯之說已見於大宰祀五帝之義詳矣蓋
月令於春曰其帝大昊於夏曰其帝炎帝於中央曰
其帝黃帝於秋曰其帝少昊於冬曰其帝顓頊此五
人帝之說自三代以來行之豈可不信三代之儀而
信漢儒之說若果五天帝則當在朝日之上今其位
列於朝日之下則為五人帝可知其朝日之儀則王
者春分朝日於東門之外典瑞所謂王搢大圭執鎮
圭繅藉五采就以朝日是已傳曰春朝朝日秋暮夕
月又曰大采朝日少采夕月禮經並不言夕月而特
言朝日者即尊陽卑陰之義與春秋書日食同義若
夫合諸侯之師田與下經朝覲會同之師田其事不
同下經乃諸侯之禮此經乃天子之禮以國有大事
合諸侯於國門之外出師征伐以及田獵以禮為甚
大故也凡此數者皆以王者之尊屈而臨之其儀衛
不可以不嚴所以專設掌次之職王大旅上帝則張
氊案設皇邸其禮雖重而無大次小次者祀天之禮
主乎敬王者不敢以自安故也朝日祀五帝合諸侯
則禮之次者故張大次以待王之臨涖張小次以待
王之退息且設重帟重案而亦無大次小次者親與
士卒同其役則不敢自異故也此數者皆所為王次
之法
諸侯朝覲會同則張大次小次師田則張幕設案孤卿
有邦事則張幕設案
上經言會諸侯而師田則王者之禮此言朝覲會同
而師田則諸侯之禮古者雖乘車之會君行師從是
以二千五百人而從諸侯行朝覲會同之禮故與師
田之事朝覲會同則為之張大次小次師田則張幕
設案皆所以待諸侯也若孤卿有邦事謂以事從王
或以王命而出其張幕設案同諸侯師田之法
凡喪王則張帟三重諸侯再重孤卿大夫不重凡祭祀
張其旅幕張尸次
喪祭一也天子諸侯孤卿大夫之喪言帟旅之助祭
執事者言幕尸之更衣退息者言次各隨其用之所
宜而已
射則張耦次掌凡邦之張事
耦謂俱升射者大射六耦在西郊賓射六耦在朝燕
射三耦在寢謂天子不能獨射也有射必有耦有耦
必有次大射曰遂命三耦取引矢于次此雖諸侯之
禮亦所以為天子耦次之證
