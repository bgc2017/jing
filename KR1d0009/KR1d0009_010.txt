周官總義卷十宋易祓撰
旅師掌聚野之耡粟屋粟閒粟而用之
閒粟即甸地閒田所出之粟
以質劑致民平頒其興積施其惠散其利而均其政令
行之以王命則謂之施惠行之以有司之常法則謂
之散利無多寡不均之患故謂之均此先王所以待
凶荒之民也
凡用粟春頒而秋斂之
春頒者平頒其興積秋斂者聚野之耡粟屋粟而用
之蓋凶荒之歲秋雖不熟尚有餘積或可移用及春
作之始苟非上之人為之補助則將有救死不贍之
患此先王所以專立春頒之法漢之春和議賑貸正
與同意
凡新氓之治皆聽之使無征役以地之媺惡為之等
或謂旅師之新甿繼於鄰長之後即民之徙于他邑
而為之授者然他邑居亦六遂之邑乃遂人以下劑
致甿之法非旅師以質劑致民之法觀旅師一職言
平頒興積以至使無征役始末皆凶荒補助之政大
司徒之荒政十有二不言移民之事若食不能人二
鬴有非荒政所能聚者然後廪人為之移民就榖凡
質劑所致者悉補助之或受廛為甿則謂之新甿此
所以有旅師之法或謂新甿之治與遂人下劑致
甿之說同是不然遂人致甿以下地而此之授地則
以媺惡為之等不止乎下地也鄭氏以下劑為家取
二人而此則使人之無政役併與二人亦不役也是
知遂人乃致甿之常法旅師乃凶荒補助之法使無
征役非盡使之無也王制曰自諸侯來徙家朞不從
政則從於遂者亦可知要必限以歲月之期然後以
地之媺惡為之等媺謂不易之上地惡謂再易之下
地以三地為輕重之等至期則征役行之
稍人掌令丘乘之政令
丘即四邑為丘乘即四丘為甸之所出總名之曰丘
乘軍制之始也世之言軍制者曰五人為伍至萬二
千五百人為一軍六鄉六軍凡七萬五千人為千乘
王畿十倍其數則七十五萬人為萬乘是每乘當用
七十五人今以丘乘推之四丘為甸甸之為井者凡
六十有四其為夫者凡五百七十有六以五百七十
六夫而使之共出革車一乘甲士三人步卒七十二
人其軍制亦止於用七十五人何也曰家出一人為
正卒此徒役之大數甸出革車一乘此出軍調𤼵之
數是知每次調𤼵則五百七十六家共出七十五人
并一革車其餘未調𤼵者可以應八次調𤼵之數所
謂萬二千五百人為一軍者非盡𤼵此六鄉之人合
諸乘之丘共為一軍也或曰萬二千五百家為一鄉
有比閭族黨州鄉之名故萬有二千五百人為一軍
即有伍兩卒旅師軍之數今合諸乘共為一軍而亦
有伍兩卒旅師軍者何也曰居鄉則寓兵之制出軍
則部伍之數古者軍國異容不明言之六遂之間既
以伍兩卒旅師軍為萬二千五百人之聯及其用也
亦以諸乘萬二千五百人而統之以伍兩卒旅師軍
之法使其戰陣行列之際無異乎平時統率之義此
丘乘之制政令于是乎出
若有會同師田行役之事則以縣師之灋作其同徒輂
輦帥而以至治其政令以聽於司馬大喪帥蜃車與其
役以至掌其政令以聽於司徒
以其同井而耕同里而居帥而為役謂之同矣
委人掌斂野之賦斂薪芻凡疏材木材凡畜聚之物以
稍聚待賓客以甸聚待羈旅凡其餘聚以待頒賜以式
灋共祭祀之薪蒸木材賓客共其芻薪喪紀共其薪蒸
木材軍旅共其委積芻薪凡疏材共野委兵器與其野
囿財用凡軍旅之賓客館焉
薪芻疏材木材之類實祭祀賓客喪紀軍旅之切於
用者物雖至微無非大宰之式法
土均掌平土地之政以均地守以均地事以均地貢以
和邦國都鄙之政令刑禁與其施舍禮俗喪紀祭祀皆
以地媺惡為輕重之灋而行之掌其禁令
此即閭師任民之職而均之也自農圃至藪牧皆謂
之地守自耕植至畜養皆謂之地事自九榖草木鳥
獸至山澤之材皆謂之地貢均之則高下媺惡重輕
適其平
草人掌土化之灋以物地相其宜而為之種凡糞種騂
剛用牛赤緹用羊墳壤用麋渴澤用鹿鹹潟用貆勃壤
用狐埴壚用豕疆㯺用蕡輕爂用犬
八物皆以糞化草蕡則獨以草化之耳
稻人掌稼下地
職方氏辨九州之國皆有所宜之榖惟稻一種獨宜
於荆揚蓋荆揚二州厥土惟塗泥乃沮洳下濕之地
故言其榖宜稻此稻人所以掌稼下地
以瀦畜水以防止水以溝蕩水以遂均水以列舍水以
澮寫水以涉揚其芟使作田
稻稼下地宜於水而已然水所以養稼亦所以害稼
使水之往來不窮而下地無早潦之憂亦恃吾之所
以治水者有其道耳
凡稼澤夏以水殄草而芟夷之澤草所生種之芒種旱
暵共其雩斂喪紀共其葦事
&KR0621;種稻之有&KR0621;者
土訓掌道地圖以詔地事道地慝以辨地物而原其生
以詔地求王巡守則夾王車
誦訓掌道方志以詔觀事掌道方慝以詔避忌以知地
俗王巡守則夾王車
此二官為王巡守設也且地圖掌於司徒方志掌於
外史更何與於此二官之職今土訓總言天下之地
圖以詔地事之利害誦訓分言天下之方志以詔觀
事之媺惡非巡守而何然王者巡守四方雖萬乘之
尊儀衛嚴備無不順適其所欲至於五方異氣寒燠
燥濕異候剛柔輕重異齊苟不為之精察其利害媺
惡則非臣子愛君之道故土訓於詔地事之後為之
道地慝以辨地物而原其生以詔地求者此以膳羞
奉養為主也誦訓於詔觀事之後為之道方慝以詔
辟忌以知地俗者此以次舍居處為主也二者既詔
其慝則能精察其利害媺惡然後膳夫庖人得以别
其品掌次掌舍得以辨其宜二官實左右之
山虞掌山林之政令物為之厲而為之守禁
山有虞林有衡此兼言掌山林之政令者以林衡受
法於山虞也所受之法即所守之厲禁
仲冬斬陽木仲夏斬陰木凡服耜斬季材以時入之令
萬民時斬材有期日凡邦工入山林而掄材不禁春秋
之斬木不入禁凡竊木者有刑罰若祭山林則為主而
修除之且蹕若大田獵則萊山田之野及幣田植虞旗
于中致禽而珥焉
大田獵者天子親行之禮萊山田之野則聯於大司
馬之職弊田植旗則獸人所謂令禽注於虞中是已
致禽而珥珥如小子珥于社稷之類田畢而祭也鄭
氏謂珥當為衈取其左耳以效功故曰衈蓋取字之
偏旁以為左耳其說未為不善然肆師小子羊人言
祈珥鄭氏亦曰珥當為衈羽牲曰衈且引雜記之言
成廟則釁之與此效功之言不同又取左耳為毛牲
與羽牲曰衈之文自相背馳况大司馬言致禽以祀
祊致禽饁獸於郊皆行祭禮於致禽之後不應致禽
之後方取左耳以效功劉執中釋肆師之職曰珥當
為弭字之誤也弭謂小祝之弭兵災蓋田獵所以訓
兵弭兵烖正田獵之事肆師於狩之日涖卜來歲之
戒亦弭兵烖之意義見肆師祈珥說
林衡掌巡林麓之禁令而平其守以時計林麓而賞罰
之若斬木材則受灋于山虞而掌其政令
川衡掌巡川澤之禁令而平其守以時舍其守犯禁者
執而誅罰之祭祀賓客共川奠
澤虞掌國澤之政令為之厲禁使其地之人守其財物
以時入之于玉府頒其餘于萬民凡祭祀賓客共澤物
之奠喪紀共其葦蒲之事若大田獵則萊澤野及弊田
植虞旗以属禽
有政令有禁令禁令即政令之所禁者也山林之政
令山虞專掌之國澤之政令澤虞專掌之林衡川衡
特巡山林川澤之禁令而已是林衡正於山虞川衡
正於澤虞然林衡列於山虞之後川衡列于澤虞之
前者以山林川澤為序也山虞物為之厲而為守禁
澤虞為之厲禁使其地之人守其財物林衡川衡之
所謂平其守者平此者也山虞以時入木材而令萬
民時斬材而林衡之斬木材則受山虞之法澤虞以
時入財物于玉府頒其餘於萬民而川衡則以時舍
其守山澤之利與民共之者也林衡正於山虞故以
時計林麓而賞罰之川衡正於澤虞故犯禁者執而
誅罰之平其守者之守其禁也若夫大田獵之日虞
人萊所田之野為表百步比山虞澤虞之職林衡川
衡無與焉山虞以旌致禽而澤虞以旌屬禽者以熊
虎之象宜於山而鳥羽之飾宜于澤也兹其辨爾
迹人掌邦田之地政為之厲禁而守之
邦田常田也田之義有三大田之時虞人萊所田之
野教民以戰陳之事天子為之乘革路建太常見於
司馬者是也其次牧畜於囿設囿游之禁以時取其
獸而不廢乎祭祀賓客之用天子為之載斿車之旌
見於囿人者是也若夫邦田之地政非囿人所禁之
囿亦非大司馬所萊之野平田之地迹其鳥獸之所
萃者謂之迹人迹人掌其地政則為之厲禁以守之
當邦田之時天子為之載木路巾車言木路以田是
也
凡田獵者受令焉
受迹人之令則不至於罷民力
禁麛卵者與其毒矢射者
卝人掌金玉錫石之地而為之厲禁以守之
天地之寶生於山澤金玉錫石之貴饑不可食寒不
可衣先王不盡以予民設之官為厲禁以守之非私
之也上以資邦用下以使斯民之棄末厚本而已
若以時取之則物其地圖而授之
使其案圖而取之
巡其禁令
利孔所在姦弊百出既禁之又令之又從而巡之然
後卝人取之而入於職金職金受之而入其金錫於
為兵器之府入其玉石丹青於受藏之府所以待邦
之大用玉府所以共王之玩好者也
角人掌以時徵齒角凡骨物于山澤之農以當邦賦之
政令以量度受之以共邦用
羽人掌以時徵羽翮之政于山澤之農以當邦賦之政
令凡受羽十羽為審百羽為摶十摶為縛
以度受之則知其物之長短以量受之則知其物之
多寡以權受之則知其物之輕重其或不可受之以
權以度以量者則為審為摶為縛無非參酌其數以
當邦賦之政令則所用有補於國所賦不加於民緩
急可以相資有無可以相通賦用兩得於是為至
掌葛掌以時徵絺綌之材于山農凡葛征徵草貢之材
於澤農以當邦賦之政令以權度受之
掌染草掌以春秋斂染草之物以權量受之以待時而
頒之
掌炭掌灰物炭物之徵令以時入之以權量受之以共
邦之用凡炭灰之事
掌荼掌以時聚荼以供喪事徵野疏材之物以待邦事
凡蓄聚之物
掌蜃掌斂互物蜃物以共闉壙之蜃祭祀共蜃器之蜃
共白盛之蜃
四者微物而用不可缺故設官以掌
囿人掌囿游之獸禁牧百獸祭祀喪紀賓客共其生獸
死獸之物
場人掌國之場圃而樹之果蓏珍異之物以時斂而藏
之凡祭祀賓客共其果蓏享亦如之
珍異果蓏物之至微而場人專掌之者以祭祀賓客
之奉皆於此乎出也
廩人掌九榖之數以待國之匪頒賙賜稍食
天府職曰若祭天之司民司禄而獻民數榖數則知
九榖之數專掌於司禄今復見於廩人何也賈氏謂
廩人掌米倉人掌榖其義誠然蓋倉人掌粟入之藏
辨九榖之物則掌榖可知廩如御廩常廩之類則皆
米也不然明堂位何以曰米廪有虞氏之庠釋者以
魯謂之米廩虞帝上庠今藏粢盛之委焉非米而何
以廩名官所掌者米而云掌九榖之數者兼掌九榖
之數也是知倉人掌榖司禄掌九榖之數廩人即其
九榖之數以知廩米之數凡以待國之匪頒賙賜稍
食而已
以歲之上下數邦用以知足否以詔國用以治年之豐
凶
年之有豐凶歲之所以有上下也制其財之多寡權
其禮之增損非廩人之事此特以邦用之足否詔之
於上凡以治年之豐凶而已年之豐凶天也所以治
之者人也治之則權其多寡增損而為之開闢斂散
其於豐也不為妄費以蠧其國其於凶也不為過取
以害民
凡萬民之食食者人四鬴上也人三鬴中也人二鬴下
也若食不能人二鬴則令邦移民就榖詔王殺邦用
冡宰制國用其榖之所積皆有定所凡荒政所不能
聚者均其遠近之所就榖而已
凡邦有會同師役之事則治其糧與其食
糧乃會同師役之所急者太宰以九式均節財用而
不及會同師役之式小宰之七事有所謂會同軍旅
田役之戒具共其財用然會同所用者不過宰禮委
積膳獻飲食之飱牽則有賓客之式矣軍旅田役所
用者不過工事幣帛芻秣匪頒之數者則有工事之
式幣帛之式芻秣之式匪頒之式矣惟最急之糧食
乃無式焉蓋式法出於九賦之中乃國家之經費冡
宰制國用則以邦國之貢待弔用萬民之貢充府庫
二者之外隨處而積以待邦之大用則會同師役之
類凡九式所不載者皆取具於此不然倉人共道路
之榖積飲食之具遺人凡賓客會同師役掌其道路
之委積若非前二者之積將何所從出然特道路之
所費而已若廩人之治其糧與其食又兼在道之費
及止居之費也
大祭祀則共其接盛
接猶承也天子親耕籍田以共粢盛非有司親承之
與常榖同何以致敬於鬼神故甸師以時入之於廩
人廩人接之以藏於神倉及大祭祀之時廩人則共
其所接之盛是以舂人接之則舂榖而為米&KR1066;人接
之則炊米而為食然後王者得以親承祭祀其為敬
至矣
舍人掌平宫中之政分其財守以灋掌其出入
有王宫有后宫王宫之宫宫正為之均其稍食后宫
之宫内宰為之均其稍食所以平宫中之政則舍人
也守禁之所謂之財守出之於廪人入之於宫中皆
有法存焉廩人不妄供宫中不妄取所謂平其政者
莫先乎此
凡祭祀共簠簋實之陳之賓客亦如之共其禮車米筥
米芻禾喪紀共飯米熬榖以歲時縣穜稑之種以共王
后之春獻種掌米粟之出入辨其物歲終則會計其政
倉人掌粟入之藏辨九榖之物以待邦用若榖不足則
止餘灋用有餘則藏之以待凶而頒之凡國之大事共
道路之榖積食飲之具
大府所謂式貢之餘財以供玩好幣餘之賦以待賜
予委人所謂凡其餘聚以待頒賜止餘法用止此者
歟有餘則藏之以待凶而頒之是樂歲則取之於民
凶年則遂以頒之於民取之不以為虐頒之乃所以
為利無非充裕民之仁政
司禄(闕)
司禄逸篇弗可攷矣此經猶存其官之名者以序官見
之不特見之序官而已天府曰若祭天之司民司禄
而獻民數榖數則受而藏之鄭氏謂司禄為文昌第
六星禄之言榖也則以掌天下之榖數者謂之司禄
亦猶掌天下之民數而秋官有司民之職蓋民之損
益關乎天榖之豐耗係乎民此司民及三年大比則
以萬民之數詔司宼司宼及孟冬祀司民之日獻其
數於王王拜受之且有天府之登知司禄之於榖數
亦然則王者以民為天民以食為天其類同其義可
推矣
司稼掌巡邦野之稼而辨穜稑之種周知其名與其所
宜地以為灋而縣于邑閭
所謂法者周自后稷播種百榖以為鄉師天以其粒
食生民國其子孫千有餘年而後王業始大南宫括
以躬稼有天下而歸之於稷原其始也公劉太王王
季文王武王周公六君子可謂不替其業者周公作
六典舉前日播榖之法而備見於大司徒即以其法
而責於司稼之官司稼復以其法而縣於邑閭使稼
者取法焉播種之法明為稼之效著當時所以善其
始者有道矣
巡野觀稼以年之上下出斂灋掌均萬民之食而賙其
急而平其興
舂人掌其米物祭祀共其齍盛之米賓客共其牢禮之米
凡饗食共其食米掌凡米事
&KR1066;人掌凡祭祀共盛共王及后之六食凡賓客共其簠
簋之實饗食亦如之
槀人掌共外内朝冗食者之食
外朝庫門外之朝内朝路門外之朝
若饗耆老孤子士庶子共其食掌豢祭祀之犬
