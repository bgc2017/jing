易附錄纂註卷八元胡一桂撰
八卦成列象在其中矣因而重之爻在其中矣(成列謂乾一兊)
(二離三震四巽五坎六艮七坤八之類象謂卦之形體也因而重之謂各因一卦而以八卦次第加之為六十)
(四也爻六爻也既重而後卦有六爻也)附錄(八卦所以成列乃是從太極兩儀四象漸次生出以至於)
(此畫成之後方見其有三才之象非聖人因見三才遂以已意思惟而連畫三爻以象之也因而重之亦是因)
(八卦之已成各就上面接次生出逐爻則更加三變方成六十四卦若待生全卦則只用一變便成六十四卦)
(雖有遲速之不同然皆自然漸次生出各有行列次第畫成之後然後見其可盡天下之變不是聖人見下三)
(爻不足以盡天下之變然後别生計較又并畫上三爻以盡之也此等皆是作易妙處方其畫時雖是聖人亦)
(自不知裏面有許多巧妙竒特直是要人細心體認不可草草立說荅袁樞)剛柔相推變在
其中矣繫辭焉而命之動在其中矣(剛柔相推而卦爻之變往來交錯無)
(不可見聖人因其如此而皆繫之辭以命其吉凶則占者所值當動之爻象亦不出乎此矣)附錄(變是)
(就剛柔交錯而成卦爻上言動是專指當占之爻言如二爻變則占者以上爻為主這上爻便是動如五爻變)
(一爻不變則占者以不變爻為主則這不變㡳便見動處也學蒙)吉凶悔吝者生乎動
者也(吉凶悔吝皆辭之所命也然必因卦爻之動而後見)剛柔者立本者也變通
者趣時者也(一剛一柔各有定位自此而彼變以從時)附錄(此兩句亦相對說剛柔者隂陽)
(之質是移不得之定體故謂之本若剛變為柔柔變為剛便是變通之用必大剛柔兩箇是本變通便只是其)
(往來者學蒙互論上繫剛柔者立本者也變通者趣時者也便與變化者進退之象也剛柔者晝夜之象也一)
(樣學蒙剛柔者晝夜之象所謂立本變化者進退之象所謂趣時文蔚)纂註(蔡氏曰剛柔者變通之本)
(體變通者剛柔之時用)吉凶者貞勝者也(貞正也常也物以其所正為常者也天下之事)
(非吉則凶非凶則吉常相勝而不已也)附錄(問貞勝一段張程之說孰是曰吉凶二者常須有一箇勝)
(故曰貞勝貞所以訓常者易𫝊解此處多云正固固乃常也為正字盡貞不得故又著一固字謂如雖是正又)
(須常固守之然後為貞)纂註(張子曰有義命當吉當凶當亨當否者聖人不使避凶趣吉一以貞勝而)
(不顧如大人否亨有隕自天過涉滅頂凶无咎損益龜不克違及其命亂之類三者情異不可不察按朱子曰)
(張子貞勝之說雖非經旨然其說亦自好便只行得他說有甚不可大凡看人解經雖有與經意稍遠然其說)
(是㡳自是一說不可廢他又曰吉凶以貞勝有雖凶而不可避者縦貧賤窮困死亡却非悔吝故横渠云不可)
(避凶趣吉一以貞勝者是也)天地之道貞觀者也日月之道貞明者
也天下之動貞夫一者也(觀示也天下之動其變无窮然順理則吉逆理則凶則其)
(所正而常者亦一理而已矣)附錄(天地之道則常示日月之道則常明天下之動雖不齊常有一箇是)
(㡳故曰貞夫一文蔚)夫乾確然示人易矣夫坤隤然示人簡矣(確然)
(健貌隤然順貌所謂貞觀者也)爻也者效此者也象也者像此者也(此謂)
(上文乾坤所示之理爻之竒偶卦之消息所以效而象之)附錄(問效此是效乾坤之變化而分六爻像此)
(是像乾坤之虛實而為竒偶曰效此便是乾坤之理象只是像其竒偶學蒙)爻象動乎内吉
凶見乎外功業見乎變聖人之情見乎辭(内謂蓍卦之中外謂蓍卦)
(之外變即動乎内之變辭即見乎外之辭)附錄(生生問曰如何是爻象動乎内吉凶見乎外如何分或曰)
(隂陽老少在分掛揲歸之時而吉凶乃見於成卦之後曰也是如此然内外字猶言先後顯微學蒙功業見乎)
(變是就那動㡳爻見得這功業字似吉凶生大業之業猶言事變庶事相似學蒙)天地之大德
曰生聖人之大寳曰位何以守位曰仁何以聚人曰財
理財正辭禁民為非曰義(曰人之人今本作仁吕氏從古蓋所謂非衆罔與守邦)
(此第一章言卦爻吉凶造化功業)附錄(天地以生物為心蓋天地之間品物萬形各有所事唯天確然)
(於上地隤然於下一無所為只以生物為事故易曰天地之大德曰生而程子亦曰天只是以生為道荅欽夫)
(後世只為這兩箇不相對有位㡳無德有德㡳無位有位則事事做得淵理財言你㡳還你我㡳還我正辭言)
(是㡳說是不是㡳說不是猶所謂正名淵問人君臨天下大事小事只是理財正辭如何曰理財是因上文而)
(言聚得許多人在這裏無財何以養之有財不能理却也不得正辭便只是分别是非又曰教化便却在正辭)
(裏面了學蒙)古者包犧氏之王天下也仰則觀象於天俯則
觀法於地觀鳥獸之文與地之宜近取諸身遠取諸物
於是始作八卦以通神明之德以類萬物之情(王昭素曰與地)
(之間諸本多有天字俯仰遠近所取不一然不過以驗隂陽消息兩端而已神明之德如健順動止之性萬物)
(之情如雷風山澤之象)附錄(文蔚曰先生易中謂伏羲作易驗隂陽消息兩端而已此語最盡曰隂陽)
(雖是兩箇字然却是一氣之消息一進一退一消一長進處便是陽退處便是隂長處便是陽消處便是隂只)
(是這一氣之消息做出古今天地間無限事來所以隂陽做一箇說亦得做兩箇說亦得古者伏羲觀鳥獸之)
(文與地之宜那時未有文字只是仰觀俯察而已想得聖人心細雖以鳥獸羽毛之微也盡察得有隂陽今人)
(心粗如何察得或曰伊川見兔曰察此亦可畫卦便是此義曰就這一端上亦可以見耳凡草木禽獸無不有)
(隂陽鯉魚脊上有三十六鱗龍脊上有八十一鱗龍不曾見鯉魚有之又龜背上文中間一簇成五段文兩邊)
(各插四段共成八文又八文之外兩邊周圍共二十四段中間五段者五行也兩邊插八段者八卦也周圍二)
(十四段者二十四氣也箇箇如此又如草木之有雌雄銀杏桐楮牝牡麻竹之類皆然又樹木向陽處則堅實)
(其背隂處必虛軟男生必伏女生必偃蓋男陽氣在背女陽氣在腹僴聖人作易之初益是仰觀俯察見得盈)
(乎天地之間者無非一隂一陽之理有是理則有是象有是象則其數便自在這裏非特圖書為然蓋所謂數)
(者祗是氣之分限節度處得陽必竒得隂必偶凡物皆然而圖書特為巧而著耳賀孫萬物之情盡於八卦而)
(震巽坎離艮兊又總於乾坤曰動曰陷曰止皆健㡳意思曰麗曰說曰入皆順㡳意思聖人下此八字極状得)
(八卦情盡必大)纂註(蔡氏曰聖人所畫之卦精可以通神明之德粗可以類萬物之情神明之德不可見)
(者也故曰通萬物之情可見者也故曰類)作結繩而為罔罟以佃以漁蓋取
諸離(兩目相承而物麗焉)附錄(蓋取等字乃摹樣是恁地)纂註(徐氏曰離體中虛兩目相承而)
(物麗之罔罟之象)包犧氏没神農氏作斲木為耜揉木為耒耒
耨之利以教天下蓋取諸益(二體皆木上入下動天下之益莫大於此)附錄
(問本義上入下動於卦義則是於取象有所未曉曰耜乃今之鏵胡爪切鍫七消切耒乃鏵柄雖是下入必竟)
(是上面用力方得入學蒙蓋字便是一个半間半界㡳字如取諸益離不是先有見乎離而後為網罟先有見)
(乎益而後為耒耜之屬聖人亦只是見魚鼈之屬欲有以取之遂做物事去攔截他欲得耕種見土地硬遂做)
(物事去剔起他却合於離之象合於益之象又曰有取其象者有取其意者賀孫)日中為市致
天下之民聚天下之貨交易而退各得其所蓋取諸噬
嗑(日中為市上明而下動又借噬為市嗑為合也)纂註(蔡氏曰天下之民不同業天下之貨不同用致)
(而聚者噬而嗑之之義也)神農氏没黃帝堯舜氏作通其變使民不
倦神而化之使民宜之易窮則變變則通通則久是以
自天祐之吉无不利黃帝堯舜垂衣裳而天下治蓋取
諸乾坤(乾坤變化而无為)附錄(黃帝堯舜氏到這時候合當如此變易窮則變道理亦如此垂)
(衣裳而天下治是大變他以前底事了淵通其變須是得一箇人通其變若聽其自變如何得賀孫)纂註
(蔡氏曰乾上坤下垂衣裳而治之義)刳木為舟剡木為楫舟楫之利以濟
不通致遠以利天下蓋取諸渙(木在水上也致遠以利天下疑衍)服牛
乘馬引重致遠以利天下蓋取諸隨(下動上說)纂註(蔡氏曰服乘皆)
(隨之義)重門擊柝以待暴客蓋取諸豫(豫備之意)附錄(重門擊柝以待)
(暴客只是豫備之意却須待用互體推艮為門闕雷震乎外之意弦木為弧剡木為矢只是睽乖故有威天下)
(之象亦必待穿鑿附會就卦中推出制器之義殊不知卦中但有此理而已所以孔子各以蓋取諸某卦言之)
(初亦不過謂其大意云耳謨)斷木為杵掘地為臼&KR0875;杵之利萬民以
濟蓋取諸小過(下止上動)弦木為弧剡木為矢弧矢之利以
威天下蓋取諸睽(睽乖然後威以服之)上古穴居而野處後世聖
人易之以宫室上棟下宇以待風雨蓋取諸大壯(壯固之意)
纂註(蔡氏曰棟屋脊標也宇椽也棟直承而上故曰上棟宇兩垂而下故曰下宇棟取四剛義宇取二柔)
(義)古之葬者厚衣之以薪葬之中野不封不樹喪期无
數後世聖人易之以棺椁蓋取諸大過(送死大事而過於厚)上古
結繩而治後世聖人易之以書契百官以治萬民以察
蓋取諸夬(明決之義器此第二章言聖人制尚象之事)附錄(上古結繩而治後世易之以書)
(契天下事有古未之為而後人為之固不可无者此類是也如年號一事古所未有後世既置便不可廢胡文)
(定却以後世建年號為非以為年號之美有時而窮不若只作元年二年三年也此殊不然三代以前事迹多)
(有不可考者正緣无年號所以事无統紀難記如云某年王某月箇箇相似更无理會處及漢既建年號於是)
(事乃各有所紀屬而可記而今有年號猶自姦偽百出若只寫一年兩年三年則官司詞訴簿歴憑何而決少)
(間更无討理會處嘗見前輩說有兩家争田地甲家賣在元祐幾年乙家買在其先甲家遂將元字改擦作嘉)
(字乙家别將出文字又在嘉祐之先甲家遂又將嘉祐字塗擦作皇祐有年號猶自被人如此无後如何僴結)
(繩今溪洞諸蠻猶有此俗又有刻板者年月日時以至人馬糧草之數皆刻板為記都不相亂僴)纂註
(蔡氏曰言有所不能記者則造書以記之事有所不能信者則造契以信之取明決之義)是故易者
象也象也者像也(易卦之形理之似也)附錄(易也者象也象也者像也只是髣髴說不)
(可求得太深佐易者象也是總說起言易不過只言隂陽之象下云像也材也天下之動也則皆是說那上面)
(象字學蒙)彖者材也(彖言一卦之材)爻也者效天下之動者也(效放也)
是故吉凶生而悔吝著也(悔吝本微因此而著此第三章)陽卦多隂
隂卦多陽(震坎艮為陽卦皆一陽二隂巽離兊為隂卦皆一隂二陽)其故何也陽卦
竒隂卦耦(凡陽卦皆五畫凡隂卦皆四畫)附錄(問陽卦多隂至隂卦偶曰陽卦五畫所以多隂)
(隂卦四畫所以多陽因為之說曰陽卦宜多陽而多隂隂卦宜多隂而多陽其故何也蓋陽卦之數必五竒數)
(也竒則隂畫自多隂卦之數必四偶數也偶則陽畫自多其多隂多陽皆自然而然非人力所能參也先生曰)
(是學蒙)(愚因語錄而推八卦竒偶之畫每卦雖各得其三而合之則為六乾坤合為六震巽合亦六坎)
(離合亦六艮兊合亦六適符老隂掛扐之用數總之則四六二十四畫而成老隂過揲之數若無與於老陽之)
(數矣然以陽卦五畫隂卦四畫觀之竒偶之合又皆老陽掛扐之用數故乾坤合為九震巽合亦九坎離合亦)
(九艮兊合亦九悉數之實成三十六而為老陽過揲之數焉此乾坤用九用六其數默見於卦畫之可推者如)
(此雖出於偶然其實亦莫非自然之妙也豈可以人力參哉)其德行何也陽一君而
二民君子之道也隂二君而一民小人之道也(君謂陽民謂隂)
(四此第章)附錄(二君一民試教一箇民而有兩箇君看是甚摹樣淵)纂註(徐氏曰君謂陽民謂)
(隂君子之道以陽統隂小人之道以隂統陽)易曰憧憧往來朋從爾思子曰
天下何思何慮天下同歸而殊塗一致而百慮天下何
思何慮(引咸九四爻辭而釋之言理本無二而殊塗百慮莫非自然何以思慮為哉必思而從則所從)
(者亦狹矣)附錄(感應之理本不消思慮空費思量空費計較空費安排只順其自然而已僴)纂註
(蔡氏曰天下萬殊何思何慮而能感之以其迹而言則歸雖同而塗則殊以其心而言則志雖一而慮則百殊)
(塗百慮紛然並作果何從而思何從而慮也)日往則月來月往則日來日月
相推而明生焉寒往則暑來暑往則寒來寒暑相推而
歲成焉往者屈也來者信也屈信相感而利生焉(言往來屈)
(信皆感應自然之常理加憧憧焉則入於私矣所以必思而後有從也)附錄(日往則月來一段乃承上)
(章憧憧往來而言往來皆人所不能無者但憧憧則不可學蒙往來自不妨如日往月來寒往暑來皆是常理)
(只著箇憧憧便閙了德明)纂註(程子曰感動也有感必有應凡有動皆為感感則必有應所應復為感感)
(復為應所以不已也按朱子釋之曰如日往則感得那月來月往則感得那日來寒往則感得那暑來暑往則)
(感得那寒來一感一應一往一來其理無窮感應之理是如此曰此以感應之理言之非有情者云有動皆為)
(感似以有情者言曰父慈則感得那子愈孝子孝則感得那父愈慈其理亦只一般又曰凡在天地之間無非)
(感應之理造化與人事皆是感應且如雨𤾉雨不成只管雨便感得个𤾉出來𤾉不成只管𤾉𤾉已是應處又)
(感得雨來是所謂感復有應所應復為感寒暑晝夜無非此理至如人睡夜不成只管睡不起至曉須著起來)
(一日運動向晦亦須當息凡一死一生一出一入一往一來一語一默皆是感應如古今天下有一盛則有一)
(衰聖人在上兢兢業業必曰保治及到衰廢自是整頓不起然不成一向如此必有興起時節)尺蠖之
屈以求信也龍蛇之蟄以存身也精義入神以致用也
利用安身以崇德也(因言屈信往來之理而又推以言學亦有自然之機也精研其義至)
(於入神屈之至也然乃所以為出而致用之本利其施用無適不安伸之極也然乃所以為入而崇德之資内)
(外交相養互相𤼵也)附錄(尺蠖若不屈則伸不得龍蛇若不蟄便不伏得氣如何存得身精義入神疑其)
(與行處不相關然而見得道理通徹乃所以致用利用安身與崇德不相關然而動作得其理則德自崇天下)
(萬事萬變無有不感通往來之理學蒙尺蠖屈便要求伸龍蛇蟄便要存身精研義理無毫釐絲忽之差入那)
(神妙處這便是要出來致用外而用得利而安身乃所以入來自崇已德致用之用即是利用之用所以横渠)
(云精義入神事豫吾内求利吾外利用安身素利吾外致養吾内淵精義入神正與利用安身為對其曰精此)
(義而入於神猶曰利其用以安身耳荅江元通精義二字聞諸長者所謂義者宜而已矣物之有宜有不宜事)
(之有可有不可吾心處之知其各有定分而不可易所謂義也精義者精諸此而已所謂精云者猶曰察之云)
(耳精之之至而入於神則於事物所宜毫釐委曲之間無所不悉有不可容言之妙矣此所以致用而用無不)
(利也同上義至於精則應事接物之間無一非義不問小事大事千變萬化改頭換面出來自家應副他如利)
(刀快劍相似迎刃而解件件判作兩邊去賀孫精義入神以致用也蓋唯如此然後可以應務未至於此則凡)
(所作為皆出於私意之鑿冥行而已雖使或中君子不貴也荅程洵大雅問利者義之和也順利此道以安此)
(身則德亦從而進矣曰孔子遭許多困厄身亦危矣而德亦進何也大雅云身安而後德進者君子之常孔子)
(遭變權之以宜寧身不安德則須進曰然大雅)過此以往未之或知也窮神知
化德之盛也(下學之事盡力於精義利用而交養互𤼵之機自不能已自是以上則亦無所用其)
(力矣至於窮神知化乃德盛仁熟而自致耳然不知者往而屈也自致者來而信也是亦感應自然之理而已)
(張子曰氣有隂陽推行有漸為化合一不測為神此上四節皆以釋咸九四爻義)附錄(夫子之教顔子)
(只是博文約禮二事至於欲罷不能既竭吾才如有所立卓爾處只欠箇熟所謂過此以往未之或知也窮神)
(知化德之盛也人傑過此以往未之或知亦只是雖欲從之末由也已之意德明窮神知化德之盛這德字只)
(是上面崇德之德德盛後便能窮神知化便如聰明睿知皆由此出自誠而明相似淵林問正蒙形而上者得)
(辭斯得象矣神為不測故緩辭不足以盡神化為難知故急辭不足以盡化如何是緩辭急辭曰神自是急辭)
(化是漸漸而化若急辭形容之不可㝢化是逐些子挨將去㡳一日復一日一月復一月節節挨將去便成一)
(年這是化神是一箇物事或在彼或在此當其在隂時全體在隂在陽時全體在陽都只是這一物兩處都在)
(不可測故謂之神横渠云一故神兩故化又注云兩在故不測這說得甚分曉淵總論一章之旨天下何思何)
(慮便是先打破那思字却說那同歸殊途一致百慮又再說天下何思何慮謂何用如此憧憧往來而為此朋)
(從之思也日月寒暑之往來尺蠖龍蛇之屈伸皆是自然㡳道理不往則不來不屈則不能伸也今之為學亦)
(只是如此精義入神用力於内乃所以致用乎外利用安身求利於外乃所以崇德於内只是如此做將去雖)
(至於窮神知化地位亦只是德盛仁熟之所至何思何慮之有謨)易曰困于石據于蒺
藜入于其宫不見其妻凶子曰非所困而困焉名必辱
非所據而據焉身必危既辱且危死期將至妻其可得
見邪(釋困六三爻義)附錄(非所困而困焉名必辱大意指困于石說石是挨動不得㡳物事自是不)
(須去動他若只管去用力徒是困耳又曰且以人事言之有著力不得處若只管著力去做少問去做不成他)
(人便道自家無能便是辱了名或曰若在其位則做得曰自是如此爻意義謂不可做㡳事便不可入頭去做)
(學蒙)易曰公用射隼于高墉之上獲之无不利子曰隼者
禽也弓矢者器也射之者人也君子蔵器於身待時而
動何不利之有動而不括是以出而有獲語成器而動
者也(括結礙也此釋解上六爻義)附錄(張欽夫說易謂只依孔子繫辭說便了如說公用射隼至)
(成器而動者也只如此說便了固是如此聖人之意只恁地說不得緣在當時只理會得象數故聖人明之以)
(理賀孫又曰孔子自是𤼵出言外意學蒙)子曰小人不恥不仁不畏不義不
見利不勸不威不懲小懲而大誡此小人之福也易曰
屨校滅趾无咎此之謂也(此釋噬嗑初九爻義)纂註(厚齋馮氏曰不以不仁為)
(恥故見利而後勸於為仁不以不義為畏故畏威而後懲於不義)善不積不足以成名
惡不積不足以滅身小人以小善為无益而弗為也以
小惡為无傷而弗去也故惡積而不可掩罪大而不可
解易曰何校滅耳凶(此釋噬嗑上九爻義)子曰危者安其位者也
亡者保其存者也亂者有其治者也是故君子安而不
忘危存而不忘亡治而不忘亂是以身安而國家可保
也易曰其亡其亡繫于包桑(此釋否九五爻義)附錄(問危者以其位為可)
(安而不知戒故危亡者以其存為可保故亡亂者有其治是自有其治如有其善之有故亂曰保字說得較牽)
(強只是常有危亡與亂之慮可以安其位保其存有其治學蒙)子曰德薄而位尊知小
而謀大力小而任重鮮不及矣易曰鼎折足覆公餗其
形渥凶言不勝其任也(此釋鼎九四爻義)子曰知幾其神乎君
子上交不諂下交不瀆其知幾乎幾者動之微吉之先
見者也君子見幾而作不俟終日易曰介于石不終日
貞吉介如石焉寧用終日斷可識矣君子知微知彰知
柔知剛萬夫之望(此釋豫六二爻義漢書吉之之間有凶字)附錄(魏問幾者動之微吉)
(之先見者也曰似是漏字漢書上引此句說幾者動之微吉凶之先見者也似說得是幾自是有善有惡君子)
(見幾亦是方舍惡從善賀孫幾是動之微是欲動未動之間便有善惡便須就這處理會若至於𤼵著之甚則)
(亦不濟事矣更怎生理會所以聖賢說戒謹乎其所不睹恐恐懼乎其所不聞蓋幾微之際大是要切道夫君)
(子上交不諂下交不瀆他這下面說幾最要看箇幾字只争些子凡事未至而空說道理易見事已至而顯然)
(道理也易見惟事之方萌而動之微處此最難見或問幾者動之微何以獨於上交下交言之曰上交要恭遜)
(便不知不覺有箇諂㡳意思在裏頭下交不瀆亦是如此所謂幾者只才覺得近諂近瀆勿令如此此便是知)
(幾僴上交著些取奉之心下交便有傲慢又曰這事難如邦有道危言危行邦無道危行言遜今有一樣人其)
(不畏者又言過於直其畏謹者又縮做一團更不敢說一句話此便是曉不得那幾若知幾則自中節無此病)
(矣僴知微知彰知柔知剛是四件事既知微又知彰既知柔又知剛所以為民之望也學蒙)纂註(程子)
(曰夫子因二之見幾而極言知幾之道夫見事之幾微者其神妙矣乎君子上交不至於諂下交不至於瀆者)
(蓋知幾也不知幾則至於過而不已交於上以恭巽故過則為諂交於下以和易故過則為瀆君子見於幾微)
(故不至於過也所謂幾者始動之微也吉凶之端可見而未著者也獨言吉者見之於先豈復至有凶也)子
曰顔氏之子其殆庶幾乎有不善未嘗不知知之未嘗
復行也易曰不遠復无祗悔元吉(殆危也庶幾近意言近道也此釋復初九)
(爻義)附錄(殆是幾乎之義又曰是近義又曰殆危是争些子㡳意思學蒙直是顔子天資好如至清之水)
(纖芥必見蓋卿)天地絪緼萬物化醇男女搆精萬物化生易曰
三人行則損一人一人行則得其友言致一也(絪緼交密之状)
(醇謂厚而凝也言氣化者也化生形化者也此釋損六三爻義)附錄(致一是專一之義程先生言之詳矣)
(天地男女都是兩箇方得專一若三箇更亂了程先生說初與二三與上四與五皆兩箇相與自說得好初二)
(二陽四五二隂同德相比三與上應皆兩兩相與學蒙)子曰君子安其身而後動
易其心而後語定其交而後求君子修此三者故全也
危以動則民不與也懼以語則民不應也无交而求則
民不與也莫之與則傷之者至矣易曰莫益之或擊之
立心勿恒凶(此釋益上九爻義此第五章)附錄(夫子云不學詩无以言先儒以為心平氣)
(和則能言易曰易其心而後語也荅劉玶)子曰乾坤其易之門邪乾陽物也
坤隂物也隂陽合德而剛柔有體以體天地之撰以通
神明之德(諸卦剛柔之體皆以乾坤合德而成故曰乾坤易之門撰猶事也)附錄(乾坤易之)
(門不是乾坤别有易只易便是乾坤乾坤便是那兩扇門相似一扇開便一扇閉只是一箇隂陽做㡳如闔戶)
(謂之坤闢戶謂之乾淵撰是所為又曰只是說他做處淵)纂註(徐氏曰陽畫為乾隂畫為坤門猶闔戶闢)
(戶之義一闔一闢為易之門其變無窮皆二物也隂陽合德謂二物交錯而相得有合剛柔有體謂成卦爻之)
(體也天地之撰隂陽造化之迹也有形可擬故曰體體天地之撰言聖人作易皆以體法造化之事而效其至)
(著者也神明之德隂陽健順之性也有理可推故曰通通神明之德言易書既作又以通知造化之理而極於)
(至微者也蔡氏曰乾坤合而後成衆卦爻之體如剛來而下柔剛上而柔下此類皆由乾坤相合而成所謂隂)
(陽合德而剛柔有體也)其稱名也雜而不越於稽其類其衰世之
意邪(萬物雖多無不出於隂陽之變故卦爻之義雖雜出而不差謬然非上古淳質之時思慮所及也故)
(以為衰世之意蓋指文王與紂之時也)附錄(問其稱名也雜而不越是指繫辭而言是指卦名而言曰)
(他後兩三番說名後又舉起九卦說看來只是為卦名學蒙於稽其類是說稽攷其事類淵其衰世之意邪伏)
(羲畫卦這般事都已有了只是未曾經歴到文王時世變不好古來未曾有㡳事都有了他一一經歴這﨑嶇)
(萬變過來所以說出那卦辭如箕子之明夷如入于左腹獲明夷之心于出門庭此若不是經歴如何說得淵)
纂註(徐氏曰上古之世俗朴民淳迷於吉凶之途而莫知所趨故伏羲畫卦以教之占而吉凶以明斯民)
(由之而無疑也雖乾陽坤隂剛柔交錯顯而體天地之撰微而通神明之德然剛勝則吉柔勝則凶亦未嘗費)
(辭也中古以來人心變詐迷謬愈甚文王周公於是繫卦爻之辭稱名辨物稽類考占以開示隂陽之義易之)
(道雖無餘藴而聖人憂患後世之意蓋亦有不得已焉者故下文又申言之)夫易彰往而察
來而微顯闡幽開而當名辨物正言斷辭則備矣(而微顯恐)
(當作微顯而開而之而亦疑有誤)附錄(問彰往察來如神以知來知以蔵往相似往是已定㡳如天地)
(隂陽之變皆已見在這卦上了曰是學蒙往者如隂消陽長來者事之未來吉凶淵微顯闡幽幽者不可見便)
(就這顯處說出來顯者便就上面尋出這不可見㡳教人知學蒙微顯闡幽便是顯道神德行德行顯然可見)
(者道不可見者微顯闡幽是將道來事上看言那箇雖是粗㡳然皆出於道義之藴微顯所以闡幽闡幽所以)
(微顯只是一箇物事淵)其稱名也小其取類也大其旨遠其辭文
其言曲而中其事肆而隠因貳以濟民行以明失得之
報(肆陳也貳疑也盡此第六章多闕文疑字不可通後皆倣此)纂註(徐氏曰往謂隂陽消長剛柔變)
(化卦爻所蔵者易皆著而明之故曰彰往來謂吉凶未定事之方來者占筮中所告可以前知故曰察來顯者)
(微之使求其原故曰微顯幽者闡之使見其端故曰闡幽當名謂父子君臣之分貴賤上下之等各當其位也)
(辨物謂乾馬坤牛離火坎水碩果莧陸之類悉辨其似也正言謂元亨利貞直方大之辭正其言以曉人也斷)
(辭謂利涉大川不利涉大川可小事不可夫事之語有以決其疑也負乘往來事名之小者也茅棘豕雉物名)
(之小者也所稱雖小而其所取之類皆本於隂陽非稱名也小取類也大乎旨謂所示之理文謂經緯錯綜也)
(極天下之賾凡天地隂陽道德性命之奥象皆示之而其所繫之辭經緯錯綜皆有自然之文非其旨遠其辭)
(文乎曲委曲也凡委曲其文者未必皆中乎理易則言雖曲而无不中也肆陳也凡敷陳其事者無有隠而不)
(彰易則事雖肆而其理未嘗不隠也貳疑也報猶應也失得之報吉凶之應也因民之疑貳而決其疑以濟其)
(所行有以明著其吉凶之應也)(愚謂此一節上六句皆是抑揚說易書所載名雖小而類則大旨雖遠而)
(辭則文言雖曲而理則中事雖肆而理則隠正與書直而温寬而栗等語同意)易之興也其於
中古乎作易者其有憂患乎(夏商之末易道中微文王拘於羑里而繫彖辭易道)
(復興)附錄(鄭仲履問作易者其有憂患乎如何只取九卦先生云聖人論處憂患偶然說此九卦意思自)
(足若更添一卦也不妨更不說一卦也不妨只就此九卦中亦自儘有道理且易中儘有處憂患㡳卦非謂九)
(卦之外皆非所以處憂患也若以困為處憂患㡳卦則屯蹇非處憂患而何觀聖人之經正不當如此後世拘)
(於象數之學乃以為九陽數聖人之舉九卦蓋合此數也尤泥而不通矣顯子)是故履德之基
也謙德之柄也復德之本也恒德之固也損德之脩也
益德之裕也困德之辯也井德之地也巽德之制也(履禮)
(也上天下澤定分不易必謹乎此然後其德有以為基而立也謙者自卑而尊人又為禮者之所當執持而不)
(可失者也九卦皆反身脩德以處憂患之事也而有序焉基所以立柄所以持復者心不外而善端存恒者守)
(不變而常且久懲忿窒慾以脩身遷善改過以長善困以自驗其力井以不變其所然後能巽順於理以制事)
(變也)附錄(履德之基只是要以踐履為本謙德之柄只是要謙退若處患難而矯亢自高取禍必矣復德)
(之本如孟子所謂自反困德之辯其處困而通則可以辯其是困而不通則可以辯其非損是懲忿窒慾益是)
(修德益令廣大巽德之制巽以行權巽只是低心下意要制事須是將心入那事裏去順他道理方能制事方)
(能行權若心麤只從事皮上綽過如此權便錯了學蒙井居其所而遷又云井德之地也蓋井有定體不動然)
(水流出去而不窮猶人心有守不動而應變於外則不窮也德之地地是那不動地頭學蒙巽為資斧所以多)
(作斷制之義蓋巽之義非順字所能盡順而能入之謂巽一隂入在二陽之下是入細直徹到㡳不只到皮子)
(上者如此方斷得殺若不見得盡如何可以行權必大)纂註(徐氏曰履踐也基猶基址禮卑如地人之)
(踐履一循乎禮是從實地上立步步步皆實則德有其基自下積累而上故曰德之基復為反善之義人非聖)
(人不能不流於惡能於念慮之萌人所不知已所獨知之處審其幾而復於善焉是德有其本也人處困窮出)
(處語默之間取予辭受之際最可觀德當義則為君子違理則為小人明辨於斯所以自驗其所守也)履
和而至謙尊而光復小而辨於物恒雜而不厭損先難
而後易益長裕而不設困窮而通井居其所而遷巽稱
而隠(此如書之九德禮非強世然事皆至極謙以自卑而尊且光復陽微而不亂於羣隂恒處雜而常德)
(不厭損欲先難習熟則易益但充長而不造作困身困而道亨井不動而及物巽稱物之宜而潛隠不露)附
錄(履之為卦君臣上下各履其位而得其和者也和則疑於平易而非極至之義然各得其所而不亂是乃)
(所以為至也又曰履和而至以下皆是反說謙尊而光若秦人尊君卑臣則雖尊而不光故謙則尊而又光復)
(是一陽生於羣隂之下如幽暗中一點白便是白而辨也復雖一陽生然而與衆隂却不相亂人之善端方萌)
(雖小然而衆惡却遏他不得學蒙損先難而後易不探虎穴不得虎子須是捨身入裏面去如搏寇讐方得之)
(若輕可地說得不濟事顯子如子産為政鄭人歌之曰孰殺子産吾其與之及三年人復歌而頌之蓋事之初)
(在我亦有所勉強在人亦有所難堪久之當事理順人心這裏方易便如利者義之和一般義是一箇制斷物)
(事恰似不和久之事得其宜乃所以為利如萬物到秋許多嚴凝肅殺之氣似可畏然萬物到這裏若不得此)
(氣收斂凝結許多生意天無所成就其難者乃所以為易也僴益長裕而不設長裕只是一事但充長自家物)
(事教寬裕而已困窮而通此因困卦說澤无水困君子以致命遂志蓋此是致命遂志之時所以困彖曰險以)
(說困而不失其所亨其惟君子乎蓋取困而能說也井居其所而遷井是掇不動之物然其水却流行出去利)
(物僴井有本故澤及於物而井未嘗動故曰居其所而遷如人有德而後能施以及人然其德性未嘗動也銖)
(既說井以辯義又說井居其所而遷井是不可動物事水却可隨所汲而往如道之正體却一定於此而隨事)
(制宜自莫不當所以說井以辯義又云井居其所而遷賀孫巽稱而隠巽是箇卑巽㡳物事如兊見而巽伏也)
(自是箇隠伏㡳物事蓋巽一隂在下二陽在上隂初生時已自稱量得个道理了不待顯而後見如事到面前)
(自家便有一箇道理處置他不待𤼵露出來又曰稱而隠是巽順恰好㡳道理有隠而不能稱量者有能稱量)
(而不能隠伏至露形迹者皆非巽之道也巽德之制也巽以行權都是此意僴陳才卿問隠字何訓曰隠不見)
(如風之動物无物不入但見其動而不見其形權之為用亦猶是也僴)纂註(徐氏曰設施為也自然充)
(長不待施為以求其益也益之道當俟其涵養從容自然有得不可萌欲速助長之心設謂有所安排布置要)
(如何也蔡氏曰和則不能必至而履之和則能至尊者不能必光而謙之尊則能光微昧者不辨於物而復之)
(小則能辨雜者人厭之而恒之雜則不厭難者不易而損之先難則有後易之理設施為也裕則多施為而益)
(之裕則不施窮則不通而困之窮則能通遷謂養物不窮也居其所則不遷而井之居則能遷稱輕重等也稱)
(則形著而巽之稱則能隠此如書之九德蓋兼體用而言也)履以和行謙以制禮復
以自知恒以一德損以遠害益以興利困以寡怨井以
辯義巽以行權(寡怨謂少所怨尤辨義謂安而能慮道此第七章三陳九卦以明處憂患之)
附錄(禮主卑下履也是那踐履處所行若不由履自是乖戾所以曰履以和行謙又更卑下所以節制乎)
(禮又曰禮是自家恁地卑下謙是應物而言學蒙困以寡怨是得其處困之道故无所怨於天無所尤於人若)
(不得其道則有所怨尤矣僴井以辯義謂安而能慮蓋守得自家心先定方能辨事之是非若自家心先不定)
(事到面前安能辨其義邪僴問井以辨義是大小多寡所施各當如上文居其所而遷是否曰然必大又曰兊)
(見而巽伏權是隠然做㡳物事若顯然地做却不成行權淵巽只柔順低心下意㡳意義人至行權處不少巽)
(順如何行得蓋卿才卿問巽以行權曰見得道理精熟後於物之精微委曲處無處不入所以說巽以行權又)
(曰這說在九卦之後是這八卦事了方可以行權銖三陳九卦初無他意觀上面其有憂患一句便見得聖人)
(說處憂患之道聖人去這裏偶然見得有此理便就這裏說出聖人如雲行水流初無定相不可確定)
(愚謂三陳九卦自有次第第一節論九卦之德第二節論九卦之材第三節方論聖人用九卦以處憂患之道)
(故皆以以之一字言之亦如六十四卦大象必著一以字以明其用易也)易之為書也不可
遠為道也屢遷變動不居周流六虛上下無常剛柔相
易不可為典要唯變所適(遠猶忘也周流六虛謂隂陽流行於卦之六位)附錄
(謂易之所言无非天地自然之理人生日用之所不能須臾離者故曰不可遠曰是學蒙易不是確定硬本子)
(有陽居陽爻而吉㡳又有凶底有有應而吉㡳有有應而凶㡳是不可為典要之書這个是有許多變所以如)
(此淵大𫝊說上下無常唯變所適便見得易人人可用不是死法雖道是二五是中却其間有位二五而不吉)
(者有當位而吉亦有當位而不吉者若揚雄太玄皆排定了第幾爻吉第幾爻凶此便是死法賀孫)纂註
(蔡氏曰易之為書以下總言為書為道以起下文兩節之意變動不居至唯變所適言易道之屢遷也卦雖六)
(位而剛柔爻畫往來如寄非實有也故以虛言揲蓍求卦易之變動初無定體而周流乎六虛之位或自上而)
(降或由下而升上下無常也柔來文剛分剛上而文柔剛柔相易也)其出入以度外内使
知懼(此句未詳疑有脱誤)附錄(問據文勢則外内使知懼合作使内外知懼曰是如此學蒙使知懼)
(便是使人有戒懼之意易中說如此則吉如此則凶是也既知懼則雖无師保一似臨父母相似)又明
於憂患與故无有師保如臨父母(雖无師保而常若父母臨之戒懼之至)
纂註(蔡氏曰其出入以度至如臨父母此言易書之不可遠也出謂卦爻自内往交於外入謂卦爻自外)
(來居於内度節度也故謂憂患所以然也言易之為書其出其入皆有度不差或内或外皆使人知所恐懼而)
(修省也憂患之來既知所處矣又推其所以然而安於所遇也雖无師保之嚴如臨父母之側易之書其可親)
(也如此信乎其不可遠也)初率其辭而揆其方既有典常苟非其人
道不虛行(方道也始由辭以度其理則見其有典常矣然神而明之則存乎其人也此第八章)
附錄(既有典常是一定了占得他這淵爻了吉凶自定這便是有典常)纂註(蔡氏曰此合書與道為言)
(也)易之為書也原始要終以為質也六爻相雜唯其時
物也(質謂卦體卦必舉其始終而後成體爻則唯其時物而已)纂註(徐氏曰此聰言聖人作易所以)
(立卦生爻之義下文又逐爻分說而申明之也質謂卦體時謂六位之時物謂隂陽二物也原其事之始要其)
(事之終以為一卦之體質卦有六爻剛柔錯雜隨其時辨其物言卦雖有全體而爻亦无定用也)其初
難知其上易知本末也初辭擬之卒成之終(此言初上二爻)纂
註(蔡氏曰初爻者卦之本本則其質未明故難知上爻者卦之末末則其質已著故易知難知則所繫之辭)
(必擬議而後得易知但卒其卦之辭而成其卦之終也)若夫雜物撰德辯是與非
則非其中爻不備(此謂卦中四爻)附錄(先儒解此多以為互體如屯卦震下坎上䷂就)
(中間四爻觀之自二至四則為坤自三至五則為艮故曰非其中爻不備互體說漢儒多用之左𫝊中一處占)
(得觀卦處亦舉得分明看來此說不可廢學蒙)(愚謂物謂内外卦隂陽二物雜謂自其中四爻雜而互之)
(又自成兩卦之德也故謂之撰是非者當位不當位中不中正不正也内外卦既足以示人矣復自互體而辯)
(之則是是非非於是乎益可見焉)噫亦要存亡吉凶則居可知矣知者
觀其彖辭則思過半矣(彖統論一卦六爻之體)二與四同功而異
位其善不同二多譽四多懼近也柔之為道不利遠者
其要无咎其用柔中也(此以下論中爻同功謂皆隂位異位謂遠近不同四近君故多)
(懼柔不利遠而二多譽者以其柔中也)附錄(問其要无咎其用柔中也近君則當柔和遠去則當有強)
(毅剛正之象始得此二之所以不利然而居中所以无咎曰也是恁地說又曰其要无咎若作去聲則是要約)
(之義若作平聲則是要其歸之之意又曰其要只欲无咎)三與五同功而異位三多
凶五多功貴賤之等也其柔危其剛勝邪(三五同陽位而貴賤不同)
(然以柔居之則危唯剛則能勝之此第九章)易之為書也廣大悉備有天道
焉有人道焉有地道焉兼三才而兩之故六六者非他
也三才之道也(三畫已具三才重之故六而以上二爻為天中二爻為人下二爻為地)道
有變動故曰爻爻有等故曰物物相雜故曰文文不當
故吉凶生焉(道有變動謂卦之一體等謂遠近貴賤之差相雜謂剛柔之位相間不當謂爻不當)
(位十此第章)纂註(徐氏曰卦之全體三才之道也道則變動不居如潛見躍飛之類皆道之變動而謂)
(之爻爻也者效天下之動也或剛或柔而小大有等故謂之物物即隂陽二物也一不獨立二則為文隂陽兩)
(物交相錯雜故謂之文陽居陽位隂居隂位當也陽居隂位隂居陽位不當也吉凶由是而生則可以觀變玩)
(占而見其文之著矣)易之興也其當殷之末世周之盛德邪當文
王與紂之事邪是故其辭危危者使平易者使傾其道
甚大百物不廢懼以終始其要无咎此之謂易之道也
(危懼故得平安慢易則必傾覆易之道也此第十一章)附錄(其辭危是有危懼之意故危懼者使之平)
(安慢易使之傾覆易之書於萬物之理無所不具故曰百物不廢其要无咎學蒙)纂註(徐氏曰知易之)
(道而有所恐懼可使安平也不由其道而有所慢易必至傾覆也故曰危者使平易者使傾然非有使之也天)
(之生物必因材而篤焉故栽者培之傾者覆之亦自然之理也)夫乾天下之至健也德
行恒易以知險夫坤天下之至順也德行恒簡以知阻
(至健則所行無難故易至順則所行不煩故簡然其於事皆有以知其難而不敢易以處之也是以其有憂患)
(則健者如自高臨下而知其險順者如自下趨上而知其阻蓋雖易而知險則不陷於險矣既簡而又知阻則)
(不困於阻矣所以能危能懼而無易者之傾也)附錄(問乾至健也至恒簡以知阻見得乾是至健不息之)
(物經歴艱險處多雖有險處皆不足為他之病足以進之而無難㡳意思否曰不然舊亦嘗如此說覺得終是)
(硬說易本意正要人知險而不進不說是我至健了凡有險阻只恁冒進而無難如此大非聖人作易之意觀)
(其上文云易之興也其於中古乎至其要无咎此之謂易之道也看他此語是什麽恐懼危險不敢輕進之意)
(乾之道便是如此卦中皆然所以多說見險而能止如需卦之類可見易之道正是要人知進退存亡之道若)
(是冒險前進必陷於險知進而不知退知存而不知亡豈乾之道也惟其至健而知險故止於險而不陷於險)
(也又曰此是就人事上說又曰易之為書大槩要人謹密戒懼以免患難若恃其至健而不恤險難豈易之道)
(邪僴順自是畏謹宜其不越夫險如健却宜其不畏險然却知險而不去蓋他當憂患之際故也又曰若長是)
(易時更有甚麽險他便不知險矣若長是簡時更有甚麽阻他便不知阻矣只是當憂患之際方見得同上乾)
(天下之至健更著思量看來聖人無冒險之事須是知險便不進向前去他只是不直撞向前自别有一箇路)
(去如舜知子之不肖則以天下授禹賀孫乾健而以易臨下故知下之險險㡳意思在下坤順而以簡承上故)
(知上之阻阻是自家低他却高㡳意思自上面下來到那去不得處便是險自下而上上到那去不得處便是)
(阻淵頃因登山就山上得其說自上而下所見為險故以乾言自下而上所向為阻故以坤言)能說諸
心能研諸侯之慮定天下之吉凶成天下之亹亹者(侯之)
(二字衍說諸心者心與理會乾之事也研諸慮者理因慮審坤之事也說諸心故有以定吉凶研諸慮故有以)
(成亹亹)附錄(說諸心有自然㡳意思故屬陽研諸慮有作為㡳意思故屬隂謨說諸心只是見過了便)
(說這箇屬陽研諸慮是研窮到㡳似那安而能慮直是仔細了這箇屬隂淵定吉凶乾也成亹亹坤也事之未)
(定者屬乎陽定吉凶所以為乾事之已為者屬隂成亹亹者所以為坤謨且以做事言之吉凶未定時人自意)
(思懶散不肯做去吉凶定了他自勉勉做將去所以屬隂大率陽是輕清㡳物事之輕清㡳屬陽隂是重濁㡳)
(物事之重濁㡳屬隂淵能說諸心能研諸慮方始能定天下之吉凶成天下之亹亹者凡事見得通透了自是)
(歡說既說諸心是都理會得了於事上更審一番便是研諸慮研是更去研磨他定天下之吉凶是割判得這)
(事成天下之亹亹是做得事業學蒙)是故變化云為吉事有祥象事知器
占事知來(變化云為故象事可以知器吉事有祥故占事可以知來)附錄(變化者隂陽之所為)
(云為者人事之所作上兩句只說理如此下兩句是人就理上知得在隂陽則為變化在人事則為云為吉事)
(自有祥兆惟其理如此故於變化云為則象之而知已有之器於吉事有祥則占之而知未然之事也問器字)
(則是凡於有形之實事者皆為器否先生云易中器字是恁地說又曰變化云為是明吉事有祥是幽象事知)
(器是人事占事知來是筮象事知器是人做這事占事知來是他方有禎祥見乎蓍龜之類吉事有凶事亦有)
(淵問易書中有許多變化云為又吉事皆有休祥之應所以象事者於此而知器占事者於此而知來曰是)
天地設位聖人成能人謀鬼謀百姓與能(天地設位而聖人作易以)
(成其功於是人謀鬼謀雖百姓之愚皆得以與其能)附錄(天地設位四句說天人合處天地設位使聖人)
(成其功能人謀鬼謀則雖百姓亦可以與其能成能與能雖大小不同然亦是小小㡳造化之功用然百姓與)
(能却須因蓍龜而方知得淵人謀鬼謀與洪範之謀及乃心謀及卜筮謀及卿士謀及庶人相似)八卦
以象告爻彖以情言剛柔雜居而吉凶可見矣(象謂卦畫爻彖)
(謂卦爻辭)變動以利言吉凶以情遷是故愛惡相攻而吉凶
生遠近相取而悔吝生情偽相感而利害生凡易之情
近而不相得則凶或害之悔且吝(不相得謂相惡也凶害悔吝皆由此生)
附錄(問易之情近而不相得則凶或害之悔且吝如何先生云此疑是指占法而言想古人占法今不見)
(得蓋遠而不相得則安能為害惟切近不相得則凶害便能相及也一箇凶人在五湖四海之内安能害自家)
(若與之為鄰近則有害矣又問云此如今人占火珠林課㡳若是凶神動與世不相關不能為害惟是克世則)
(方能為害否先生云恐是這一樣意思)纂註(徐氏曰易道變動開物成務以利言也而卦爻之辭有吉)
(有凶以其情之有所遷耳愛惡相攻如訟九四不克訟復即命以與四相愛也謙六五利用侵伐上六利用行)
(師以與九三相愛也同人九三伏戎于莽惡九五也九五大師克相遇惡三四也遠近相取如姤九五以杞包)
(瓜上九姤其角遠取初六也解六三負且乘近取二四也豫六三旴豫近取九四也情偽相感如中孚九二鳴)
(鶴在隂以情感乎五也屯六四求㛰媾往以情感乎初也蒙六三見金夫不有躬以偽感乎二也漸九三夫征)
(不復婦孕不育以偽感乎四也凡此皆以情遷者也)(愚謂變動即上文爻有變動動是己以利言者爻之變)
(本皆教人趨吉避凶而歸於利耳然不免吉凶殊分者由情而遷也情有善有不善善則遷於吉不善則遷於)
(凶至是不能皆歸於利矣是故以下愛惡遠近情偽所謂情也相攻相取相感遷之由也吉凶悔吝利害總名)
(之曰吉凶也愛惡相攻因於遠近相取遠近相取因於情偽相感相感者情之始交利害之開端也相取者迹)
(之已著悔吝之途分也相攻則事之已極吉凶之不可移也此三言皆吉凶以情遷之事凡易之情以下獨舉近)
(者總言之近而相取其情乃不相得此必其初之以偽感終至於惡而相攻是以凶耳既至於凶其於害悔吝)
(可知矣即此一條備三者而明之大要欲人警省悔心生而吉利隨之終歸夫變動之利不墯於情遷之凶耳)
(易之道固如此也)將叛者其辭慙中心疑者其辭枝吉人之辭
寡躁人之辭多誣善之人其辭游失其守者其辭屈(卦爻)
(之辭亦由是也)附錄(問八卦以象告至失其守其辭屈竊疑自吉凶可見矣而上只是總說易書所載如)
(此自變動以利言而下就人占時上說如何先生曰然銖)纂註(徐氏曰叛背叛也背叛正理其中有慊則)
(𤼵於辭自然慙怍也枝如木之有枝開兩岐疑者可否未決則其辭不直截成兩岐也誣善者謂謗善為惡言)
(語不實如物在水上浮游不定失其守者言見理不定無所操執其辭多屈而不伸也言心之聲由乎中而見)
(乎外孟子詖淫邪遁一章意亦如此厚齋馮氏曰六辭與易全不相關恐斷簡錯見於此或曰諸如此類易各)
(準其情而為辭然誣善失守恐不入卦爻王介甫曰易之辭必不慙枝游屈也王介甫郭子和蓋嘗疑之不敢)
(彊通)(愚謂六辭與易誠不相關意者指尚占命筮之辭上𤼵曰君子將有為也將有行也問焉而以言其)
(受命也如響夫子於此又𤼵其情以見命筮之際本諸中形諸外自有不可掩者神物之蓍顧不能前知吉凶)
(以告之乎亦欲人謹其事而重其筮也)
易附錄纂註卷八
