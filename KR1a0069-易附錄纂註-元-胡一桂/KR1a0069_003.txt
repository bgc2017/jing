易附錄纂註卷三元胡一桂撰
(彖即文王所繋之辭上者經之上篇𫝊者孔子所以釋經之辭也後凡言𫝊者放此)附錄(彖辭)
(極精說得卦中情狀最出分明是聖人所作道夫)
大哉乾元萬物資始乃統天(此專以天道明乾義又析元亨利貞為四德以𤼵明)
(之而此一節首釋元義也大哉嘆辭元大也始也乾元天德之大始故萬物之生皆資之以為始也又為四德)
(之首而貫乎天德之始終故曰統天)附錄(乾者萬物之始對坤而言天地之道也元者萬物之始對亨利)
(貞而言四時之序也答連嵩卿萬物資始與資之深資於事父以事君之資皆訓取字淵問乾元統天曰乾元)
(只是天之性情不是兩箇物事如人之精神豈可謂人自是人精神自是精神乎輝)纂註(蔡氏曰天道流)
(行雖有元亨利貞之分而其所以無閒斷者實惟一元之運行故曰統天程子曰四德之元猶五常之仁偏言)
(則一事專言則包四者)雲行雨施品物流形(此釋乾之亨也)纂註(蔡氏曰雲行雨)
(施亨之見乎氣也品物流形亨之見乎形也)大明終始六位時成時乘六龍
以御天(始即元也終即貞也不終則無始不貞則無以為元也此言聖人大明乾道之終始則見卦之)
(六位各以時成而乘此六陽以行天道是乃聖人之元亨也)附錄(這段易𫝊說得不分曉語錄中有一)
(段却分曉乃是楊遵道所錄云人能大明天道之終始這處下箇人字是緊切底字淵天人一理人之動乃天)
(之運也然以私意而動則人而非天矣惟其潛見飛躍各得其時則是以人當天也然不言當天而言御天以)
(見遲速進退之在我爾雖云在我然心理合一初無二體但主心而言爾答方士繇乾道終始即四德也始即)
(元終即貞六爻之位由此而立耳以時成者言各以其時而成潛見飛躍皆以時耳然皆四德之流行也初九)
(九二之半即所謂元九二之半與九三即所謂亨九四與九五之半即所謂利九五之半與上九即所謂貞蓋)
(聖人大明乾道之終始故見六位各以時成乘此六位之時以當天運而四德之所以終而復始應變而不窮)
(也銖這一段說聖人之元亨六位六龍只與譬喻相似聖人之六位如隠顯進退行蔵潛龍時便當隠去見龍)
(時便是他出來如孔子為魯司寇時便是他大故顯了到那獲麟絶筆便是他亢龍時這是在下之聖人然這)
(卦大槩是說那聖人得位底若使聖人在下亦自有个元亨利貞如首出庶物不必在上方如此如孔子出類)
(拔萃便是首出庶物著書立言澤及後世便是萬國咸寧淵)乾道變化各正性命保
合大和乃利貞(變者化之漸化者變之成物所受為性天所賦為命大和隂陽會合沖和之氣)
(也各正者得於有生之初保合者全於己生之後此言乾道變化无所不利而萬物各得其性命以自全以釋)
(利貞之義也)附錄(變者化之漸化者變之成如昨日是夏今日立秋為變到那全然天涼没一些熱時)
(是化煇如天命之謂性孟子道性善便是就人身上說性易之所言乃是說天人相接處各正性命底便是乾)
(道變化底又曰性命便是當初合下分付底賜問保合大和乃利貞曰天之生物莫不各有箇軀殼如人之有)
(體果實之有皮核有箇軀殼保合以全之則真性常存生生不窮如一粒之穀外面有箇殼以裹之方其𤼵一)
(萌芽之始是物之元也及其抽枝長葉則是物之亨到得生實欲成未成之際此便是利及其既實而堅此便)
(是貞矣蓋乾道變化𤼵生之始此是元也到各正性命小以遂其小大以遂其大則是亨矣能保合以全其太)
(和之性則可利貞有開保合太和即是保合此生理也天地氤氲乃天地保合此生物之理及其萬物化生之)
(後則萬物各自保合其生理不保合則無物矣煇)首出庶物萬國咸寧(聖人在上高出)
(於物猶乾道之變化也萬國居得其所而咸寧猶萬物之各正性命而保合太和也此言聖人之利貞也蓋嘗)
(統而論之元者物之始生亨者物之暢茂利則向於實也貞則實之成也實之既成則其根蔕脱落可復種而)
(生矣此四德之所以循環而無端也然而四者之間生氣流行初無間斷此元之所以包四德而統夫也其以)
(聖人而言則孔子之意蓋以此卦為聖人得天位行天道而致太平之占也雖其文義有非文王之舊者然讀)
(者各以其意求之則並行而不悖也坤卦放此)附錄(首出庶物須是聰明睿知高出庶物之上以君天下)
(方得萬國咸寧禮記云聰明睿知足以有臨也須聰明睿知皆過於天下之人方可臨得他砥所謂大哉乾元)
(萬物資始至哉坤元萬物資生那元字便是生物之仁資始是得其氣資生是成其形到得亨便是彰著利便)
(是結聚貞便是收斂收斂既無形迹又須復生至如夜半子時猶未動在到寅卯便生已午便著申酉便結亥)
(子丑便實及至寅又生他這箇只管運轉一歲有一歲之運一月有一月之運一日有一日之運一時有一時)
(之運雖一息之微亦有四箇段子恁地運轉道夫四德之元專言之則全體生生之理也故足以包四者偏言)
(之則指萬物之𤼵端而已故止於一事淵元亨利貞四字文王本意在乾坤者只與屯等卦一般是大亨而利)
(於貞爾至孔子作彖𫝊文言始以乾坤為四德而諸卦自如其舊二聖人之意非有不同蓋各自𤼵明一理爾)
(今學者且自當虛心玩味各隨本文之意而體會之其不同處自不妨不可遽以己意横作主張答趙彦肅人)
(只見夫子於乾坤文言解作四德他卦只云大亨以正便須要於乾坤四德說教大於他卦畢竟本皆占也又)
(曰聖人作易本為卜筮然其辭固包義理在其中孔子恐人只於卜筮上求一向泥著方只以義理解之如乾)
(卦元亨利貞文王之辭在占法又是二事云占得此純乾之卦者大亨以貞也大亨言其吉然所利者須是貞)
(此為之戒辭也文言方解作四德)
至哉坤元萬物資生乃順承天(此以地道明坤之義而首言元也至極也比大)
(義差緩始者氣之始生者形之始順承天施地之道也)附錄(總論乾元坤元徐渙云萬物資乾以始而)
(有氣資坤以生而有形氣至而生生即坤元亦通淵資乾以始便資坤以生不争得霎時坤之所生即乾之所)
(始者)纂註(徐氏曰至哉贊坤元承乾元之大亦无不至也程子曰萬物資乾以始資坤以生父母之道也)
坤厚載物德合无疆含弘光大品物咸亨(言亨也德合无疆謂配乾)
(也)纂註(程子曰坤之德厚持載萬物合於乾之无疆者也含包容也弘寬裕也光昭明也大博厚也有)
(此四德故能成天之功品物咸得亨遂蔡氏曰含弘坤之事也光大乾之事也德合乎乾故亦至乎光大也)
牝馬地類行地无疆柔順利貞君子攸行(言利貞也馬乾之象而以)
(為地類者牝隂物而馬又行地之物也行地无疆則順而健矣柔順利貞坤之德也君子攸行人之所行如坤)
(之德也所行如是則其占如下文所云也)先迷失道後順得常西南得朋乃
與類行東北喪朋乃終有慶(陽大隂小陽得兼隂隂不得兼陽故坤之德常減於)
(乾之半也東北雖喪朋然反之西南則終有慶矣)附錄(易中說到那陽處便扶助推移他到那隂處便)
(抑遏壅絶他淵以文王八卦論之則自西北之乾以至東方之震皆父與三男之位也自東南之巽以至西方)
(之兊皆母與三女之位也故彖辭以東北為陽方西南為隂方答袁樞乃終有慶既言終有慶則慶不在今為)
(他是箇柔順底物東北陽方非他所安之地自是喪朋喪朋於東北則必反於西南是終有慶也正如先迷後)
(得為他柔順故先迷柔順而不失乎健故後得所以卦下言牝馬之貞喪朋先迷便是牝有慶後得便是馬將)
(牝馬字分開却形容得意思文蔚問大抵柔順中正底人做越常過分事不得只是循常守分時又却自做得)
(他底事曰是如此文蔚)安貞之吉應地无疆(安而且貞地之德也)纂註(邱行可曰)
(坤彖三无疆字其指各異德合无疆乾之无疆也行地无疆坤之无疆也應地无疆君子之无疆也无疆天德)
(也惟地能合天之无疆則地亦无疆君子能法地之无疆則君子亦无疆然則君子法地地法天皆不出於一)
(天德之无疆而已矣)
屯剛柔始交而難生(以二體釋卦名義始交謂震難生謂坎)附錄(剛柔始交只指)
(震言所謂震一索而得男也銖始交謂震難生謂坎是楊龜山解必大)動乎險中大亨貞
(以二體之德釋卦辭動震之為也險坎之地也自此以下釋元亨利貞乃用文王本意)附錄(銖問自此)
(以下釋元亨利貞乃用文王本意何也曰文王說元亨利貞只是說乾道大通而至正故筮得者其占當得大)
(通而利於貞固至孔子方作四德說後人不知將謂文王作易便作四德說則非也如屯卦所謂元亨利貞者)
(以其能動則可以亨而在險則宜守貞故筮得之者其占為大亨而利於貞初非謂德也故孔子釋此彖辭只)
(曰動乎險中大亨貞是用文王本意釋之也銖)雷雨之動滿盈天造草昧宜建
侯而不寧(以二體之象釋卦辭雷震象雨坎象天造猶言天運草雜亂昧冥晦也隂陽交而雷雨作)
(雜亂冥晦塞乎兩間天下未定名分未明宜立君以統治而未可遽謂安寧之時也不取初九爻義者取義多)
(端姑舉其一也)附錄(雷雨之動滿盈亦是那鬱塞底意思淵天造草昧宜建侯而不寧孔子又是别𤼵出)
(一道理說當此擾攘之時不可无君故須立君砥不可道建侯便了須更自以為不安寧方可淵)纂註
(蔡氏曰草萌地中未明之象總論彖𫝊邱行可曰彖𫝊大率於章首先釋卦名義次釋卦辭又次釋卦義有未)
(盡者從而推廣之此彖𫝊之定例也其辭則雜取卦體卦象卦德卦變四者互明之卦體以兩體及六爻之義)
(言如剛柔始交震而難生坎之類是也卦象以天地雷風山澤水火言如雷雨之動滿盈之類是也卦德以健)
(順明險動入上說言如動乎險中之類是也卦變以剛柔往來上下言如柔來文剛分剛上而文柔之類是也)
(自屯以下大要皆不越乎此矣)
蒙山下有險險而止蒙(以卦象卦德釋卦名有兩義)附錄(山下有險是卦象險)
(而止是卦德蒙有二義險而止險在内止在外自家這裏先自不安穏了外面更去不得便是蒙昧之象若見)
(險而能止則為蹇却是險在外自家這裏見去不得所以不去故曰知矣哉淵)蒙亨以亨行時
中也匪我求童蒙童蒙求我志應也初筮告以剛中也
再三瀆瀆則不告瀆蒙也蒙以養正聖功也(以卦體釋卦辭也九)
(二以可亨之道𤼵人之蒙而又得其時之中謂如下文所指之事皆以亨行而當其可也志應者二剛明五柔)
(暗故二不求五而五求二其志自相應也以剛中者以剛而中故能告而有節也瀆筮者二三則問者固瀆而)
(告者亦瀆矣蒙以養正乃作聖之功所以釋利貞之義也)附錄(問何以見當其可曰下文所謂二五以志)
(相應而初筮則告之再三瀆則不告皆時中也初筮告以剛中者亦指九二有剛中之德故能告而有節即所)
(謂以剛而中也銖蒙昧之時先自養教正當了到開𤼵時便有作聖之功若蒙昧之中已自不正他日何由會)
(有聖功淵)纂註(程子曰五之志應於二也賢者在下豈可自進以求於君苟自求之必無能信用之理古)
(之人所以必待人君致敬盡禮而後往者非欲自為高大蓋其尊德樂道不如是不足與有為也又曰未𤼵之)
(謂蒙以純一未𤼵之蒙而養其正乃作聖之功也𤼵而後禁則扞格而難勝養正於蒙學之至善也)
需須也險在前也剛健而不陷其義不困窮矣(此以卦德釋卦)
(名義)纂註(徐氏曰剛健謂乾陷謂坎惟剛健故不陷)需有孚光亨貞吉位乎天
位以正中也利涉大川往有功也(以卦體及兩象釋卦辭)附錄(以正)
(中以中正也只一般只是要協韻淵)
訟上剛下險險而健訟(以卦德釋卦名義)纂註(程子曰訟之為卦上剛下險險)
(而又健也又為險健相接内險外健皆所以為訟也若健而不險不生訟也險而不健不能訟也險而又健是以)
(訟也)訟有孚窒惕中吉剛來而得中也終凶訟不可成也
利見大人尚中正也不利涉大川入于淵也(以卦變卦體卦象釋)
(卦辭)附錄(問剛來而得中曰大抵上體是剛下體是柔一剛下而變柔則為剛來今訟之上體是純剛安)
(得謂之剛來邪以某觀之訟卦本是遯卦變來遯之六二為訟之六三其九三却下而為九二乃為訟耳時舉)
(銖問終凶訟不可成即本義所指卦體曰然)纂註(蔡氏曰剛來得中乾自外來交坤而為坎也諸卦言)
(往來上下多主本卦剛柔相交而言如隨蠱賁渙之類是也惟訟與无妄上乾下坎震一剛自外來非由本卦)
(來往故訟曰剛來无妄曰剛自外來)
師衆也貞正也能以衆正可以王矣(此以卦體釋師貞之義以謂能左右)
(之也一陽在下之中而五隂皆為所以也能以衆正則王者之師矣)剛中而應行險而順
以此毒天下而民從之吉又何咎矣(又以卦體卦德釋大人吉无咎之義)
(剛中謂九二應謂六五應之行險謂行危道順謂順人心此非有老成之德者不能也毒害也師旅之興不无)
(害於天下然而以其有是才德是以民悅而從之也)纂註(徐氏曰剛中而應行險而順此為將之道蓋不)
(剛則无威嚴而不足以服衆過剛則暴而无以懷之有剛中之才而信任不專亦不能有成功此師所以貴乎)
(剛中而應也兵凶器戰危事不得已而興師動衆禁暴除亂此師所以貴乎行險而順也丈人吉无咎伊尹太)
(公方叔元老文武吉甫足以當之漢趙充國唐郭子儀其庶幾乎)(愚謂險坎德順坤德)
比吉也(此三字疑衍文)比輔也下順從也(此以卦體釋卦名義)附錄(比輔也解)
(比字下順從也解吉字)原筮元永貞无咎以剛中也不寧方來上
下應也後夫凶其道窮也(亦以卦體釋卦辭剛中謂五上下謂五隂也)纂註
(徐氏曰後夫凶如萬國朝禹而防風後至天下歸漢而田横不來如隗囂公孫述之徒終何如哉道窮致凶所)
(自取也通論蒙比卦邱行可曰蒙内卦坎為初筮彖釋之曰以剛中謂九二也比外卦坎為原筮原再也彖釋)
(之曰以剛中謂九五也)
小畜柔得位而上下應之曰小畜(以卦體釋卦名義柔得位指六居四上下)
(謂五陽)健而巽剛中而志行乃亨(以卦德卦體而言陽猶可亨也)纂註(蔡氏)
(曰剛中五也志行五與四合而小畜之志得行也)密雲不雨尚往也自我西郊
施未行也(尚往言畜之未極其氣猶上進也)附錄(密雲不雨尚往也蓋止是下氣上升所以)
(未能雨必是上氣蔽蓋无𤼵泄處方能有雨横渠正蒙論風雷雲雨之說最分曉木之以隂畜陽三陽上往而)
(隂畜不住所以不雨正如甑蒸飯漏氣則不成水无水淚下也煇)纂註(蔡氏曰尚往陽升而隂不能固)
(也施未行未能降而為雨也)
履柔履剛也(以二體釋卦名義)說而應乎乾是以履虎尾不咥
人亨(以卦德釋彖辭)剛中正履帝位而不疚光明也(又以卦體明之指九)
(五也)纂註(程子曰九五以陽剛中正尊履帝位苟无疚病則履道之至善光明者也疚謂疵病夬履是也)
(光明德盛而輝光也)
泰小往大來吉亨則是天地交而萬物通也上下交而
其志同也内陽而外隂内健而外順内君子而外小人
君子道長小人道消也附錄(易之隂陽以天地自然之氣論之則不可相无以君)
(子小人之象言之則聖人之意未嘗不欲天下之盡為君子而无小人也遇來教謂吾道无對不當與世俗較)
(勝負此說美矣而亦非鄙意之所安也夫道固无對者也然其中却着不得許多異端邪說直須一一剔㔇出)
(後方曉然見得箇精神純粹无對之道若和泥合水便只着箇无對包了切恐此无對中却多蔵得病痛也孟)
(子言楊墨之道不熄孔子之道不著而大易於君子小人之際其較量勝負尤為詳密豈其未知无對之道邪)
(蓋无對之中有隂則有陽有善則有惡陽消則隂長君子進而小人退循環無窮初不害其為无對也答東萊)
(隂陽各有一半聖人於泰否只為陽說道理看來聖人出來做須有一箇道理使得天下皆為君子世間人多)
(言君子小人常相半不可太去治之急迫之却為害不然如舜湯舉臯陶伊尹不仁者遠自是小人皆不為非)
(被君子夾持得皆革面做好人了砥聖人作易以立人極其義以君子為主故為君子謀而不為小人謀觀泰)
(否剥復名卦之意可見矣而曰古今豈有无小人之國其不知易甚哉鄭公藝圃折衷辨天地之化不越乎一)
(隂一陽兩端而已其性雖未嘗一日不相反然亦不可以一日而相无也聖人作易常以陽為君子而引翼扶)
(持惟恐其不盛隂為小人排擯抑黜惟恐其不衰何哉蓋陽之德剛隂之德柔剛者常公柔者常私剛者常明)
(柔者常闇剛者未嘗不正柔者未嘗不邪剛者未嘗不大柔者未嘗不小公明正大之人用於世則天下蒙其)
(福私闇邪辟之人得其志則天下受其禍此理之必然也金華潘公文集序)纂註(丘行可曰三陽三隂)
(之卦凡二十而言卦變者十有三泰否隨蠱噬嗑賁咸恒損益漸渙節是也聖人首以往來言於泰否者所以)
(𤼵卦變之凡例蓋泰否者乾坤二體之往來而他卦者乾坤之一爻由泰否而往來也)
否之匪人不利君子貞大往小來則是天地不交而萬
物不通也上下不交而天下无邦也内隂而外陽内柔
而外剛内小人而外君子小人道長君子道消也附錄
(某看人也須是剛雖則是偏然較之柔不同易以陽剛為君子隂柔為小人若是柔弱不剛之質少閒都不會)
(振奮只會困倒了淵)纂註(程子曰天地之氣不交則萬物無生成之理上下之義不交則天下无邦國之)
(道建邦國所以為治也上施政以治民艮戴君而從命上下相交所以治安也今上下不交是天下无邦國之)
(道也蔡氏曰釋彖言隂陽者獨泰否兩卦而已否者氣蔵乎質而不交故又以剛柔言)
同人柔得位得中而應乎乾曰同人(以卦體釋卦名義柔謂六二乾謂九)
(五)同人曰(衍文)同人于野亨利涉大川乾行也文明以健
中正而應君子正也唯君子為能通天下之志(以卦德卦體釋)
(卦辭通天下之志乃為大同不然則是私情之合而已何以致亨而利涉哉)附錄(乾行也言須是這般)
(剛健之人方做得這般事若是柔弱者如何會出去外面同人又去涉險淵)纂註(程子曰天下之志萬)
(殊理則一也君子明理故能通天下之志聖人視億兆之心猶一心者通於理而已文明則能燭理故能明大)
(同之義剛健則能克己故能盡大同之道然後能中正合乎乾行也)
大有柔得尊位大中而上下應之曰大有(以卦體釋卦名義柔謂六)
(五上下謂五陽)其德剛健而文明應乎天而時行是以元亨(以卦)
(德卦體釋卦辭應天指六五也)附錄(文是文章明是明著易中多言文明文明是二字廣)纂註(程子)
(曰元者物之先也物之先豈有不善者乎事成而後有敗敗非先成者也興而後有衰衰固後於興也得而後)
(有失非得何以有失也至於善惡治亂是非天下之事莫不皆然必善為先故文言曰元者善之長也)
謙亨天道下濟而光明地道卑而上行(言謙之必亨)天道虧
盈而益謙地道變盈而流謙鬼神害盈而福謙人道惡
盈而好謙謙尊而光卑而不可踰君子之終也(變謂傾壊流謂)
(聚而歸之人能謙則其居尊者其德愈光其居卑者人亦莫能過此君子所以有終也)附錄(問天道福)
(善禍淫此理定否曰如何不定自是道理當如此賞善罰惡亦是理當如此不如此便是失其常理又問或有)
(不如此者何也曰福善禍淫其常理也若不如此便是天也把捉不定了又曰天莫之為而為他亦何常有意)
(只是理自是如此且如冬寒夏熱此是常理當如此若冬熱夏寒便是失其常理又曰變盈流謙揚子雲言山)
(殺瘦澤增高此是說山上土為水漂流下來山便瘦澤便高淵鬼神言禍言福是有些造化之柄如言與鬼神)
(合其吉凶到鬼神便說吉凶字淵天道是就寒暑往來說地道是就地形高下說鬼神是就禍福上說各自主)
(一事而言時舉謙之為義不知天地人鬼何以皆好尚之蓋太極中本无物若事業功勞又於我何有觀天地)
(生物而不言所利可見矣賀孫以尊而行謙則其道光以卑而行謙則其德不可踰)纂註(蔡氏曰下濟而)
(光明艮也艮有光明之象故艮之彖曰其道光明謂艮陽止乎上隂不得而掩之故光明卑而上行坤也虧盈)
(益謙以日月隂陽言變盈流謙以山谷川澤言害盈福謙以災祥禍福言惡盈好謙以予奪進退言程子曰謙)
(者人之至德故聖人詳言之所以戒盈而勸謙也郭氏曰四者非有心如是其道自然故皆曰道)(愚謂)
(下濟與卑謙義光明上行亨義艮一陽居上卦之下天道下濟而光明也坤三隂居下卦之上地道卑而上行)
(也)
豫剛應而志行順以動豫(以卦體卦德釋卦名義)豫順以動故天
地如之而況建侯行師乎(以卦德釋卦辭)纂註(程子曰天地之道萬物之理惟)
(至順而已大人所以先天後天而不違者亦順乎理而已)天地以順動故日月不過
而四時不忒聖人以順動則刑罰清而民服豫之時義
大矣哉(極言之而贊其大也)附錄(刑罰不清民不服只為舉動不順了致得民不服便是徒配了)
(他亦不服豫之時義言豫時底道理淵)
隨剛來而下柔動而說隨(以卦變卦德釋卦名義)附錄(凡卦皆從内說出去)
(若說說而動却是自家說他後動不成隨了我動彼說此之謂隨也淵)大亨貞无咎而天
下隨時(王肅本時作之今當從之釋卦辭言能如是則天下之所從也)隨時之義大矣
哉(王肅本時字在之字下今當從之)纂註(蔡氏曰天下所隨者聖人之時而聖人制作又當隨天下)
(之時禮樂法度始於伏羲成於周者豈聖人知慮有所不及哉此隨時之義所以大也)
蠱剛上而柔下巽而止蠱(以卦體卦變卦德釋卦名義蓋如此則積弊而至於蠱矣)
附錄(問剛在上而柔在下為卦體下卑巽而上苟止所以為蠱此卦德自賁井既濟來皆剛上而柔下此)
(卦變曰是銖剛上而柔下巽而止蠱此是言致蠱之由非治蠱之道必大大凡看易先看成卦之義險而健則)
(成訟巽而止則成蠱艮上而巽下艮剛居上巽柔居下上高亢而不下交下卑巽而不能救此所以蠱壊也巽)
(而止只是巽順便止了更无所施為如何治蠱德明)蠱元亨而天下治也利涉大
川往有事也先甲三日後甲三日終則有始天行也(釋卦)
(辭治蠱至於元亨則亂而復治之象也亂之終治之始天運然也)附錄(問蠱是壊亂之象雖亂極必治)
(如何便會元亨曰亂極必治天道循環自是如此如五胡亂華以至於隋必有唐太宗者出又如五季必生太)
(祖皇帝若不如此便无天道了所以彖曰蠱元亨而天下治也砥必須是大善亨通而後天下治淵互論蠱漸)
(卦易要分内外卦看如巽而止則成蠱止而巽便不同蓋先止而後巽却是有根株了方巽將去故為漸必大)
臨剛浸而長(以卦體釋卦名)纂註(徐氏曰浸漸也隂符經曰天地之道浸亦用此義言一氣)
(不頓進一形不頓虧二陽長於下而漸進也)說而順剛中而應(又以卦德卦體言卦之善)
大亨以正天之道也(當剛長之時又有此善故其占如此也)至於八月有
凶消不久也(言雖天運之當然然君子宜知所戒)附錄(總論彖辭剛浸而長已下三句解臨)
(字大亨以正更是天之道也解元亨字須用說八月有凶者蓋要反那二陽說淵)纂註(徐氏曰隂陽消)
(長若循環然彖易聖人深言消長之機其來甚速吉凶靡定禍福何常思患豫防君子所當戒懼也)
大觀在上順而巽中正以觀天下(以卦體卦德釋卦名義)纂註(徐氏)
(曰大剛也一剛在上下示衆柔故曰大觀在上順巽以卦德言中正五也大觀在上以位言順巽中正以德言)
(有其位无其德不足以觀天下有其德无其位亦不足以觀天下)觀盥而不薦有孚顒
若下觀而化也(釋卦辭)纂註(徐氏曰下觀而化以四隂觀二陽言謂上有精潔誠敬之)
(德顒然可仰則天下有所觀感而化如舜恭己正南面而天下自治文王不大聲以色而萬邦作孚自然之感)
(固如此也)觀天之神道而四時不忒聖人以神道設教而天
下服矣(極言觀之道也四時不忒天之所以為觀也神道設教聖人之所以為觀也)附錄(觀天)
(之神道只是自然運行底道理四時自然不忒聖人以神道亦是說他有教人自然觀感處淵總論彖辭盥非)
(灌之義盥本為薦而不薦是欲畜其誠意以觀示民使民觀感而化之義有孚顒若便是那下觀而化却不是)
(說人君身上事聖人以神道設教是聖人不犯手做底即是盥而不薦之義順而巽中正以觀天下謂以此觀)
(示之也)
頤中有物曰噬嗑(以卦體釋卦名義)噬嗑而亨剛柔分動而明
雷電合而章柔得中而上行雖不當位利用獄也(又以卦名)
(卦體卦德二象卦變釋卦辭)附錄(張洽問易中言剛柔分兩處一是噬嗑一是節此難解曰只是一卦)
(三隂三陽謂之剛柔分曰易中三隂三陽卦多獨於此言之何也曰偶於此言之其他卦則别有義時舉)
(愚謂下體本坤分初柔上而為五上體本乾分五剛下中而為初此剛柔分也柔得中而上行即初柔上行而得)
(也噬嗑剛柔分而柔得中節剛柔分而剛得中故於兩卦𤼵其義)
賁亨(亨字疑衍)柔來而文剛故亨分剛上而文柔故小利有
攸往天文也(以卦變釋卦辭剛柔之交自然之象故曰天文先儒說天文上當有剛柔交錯四字)
(理或然也)纂註(蔡氏曰柔來而文剛二也坤下交乾而為離也分剛上而文柔上也乾上交坤而為艮也)
(剛柔往來自然之文故曰天文)文明以止人文也(又以卦德言之止謂合得其分)觀乎
天文以察時變觀乎人文以化成天下(極言賁道之大也)纂註
(程子曰天文謂日月星辰之錯列寒暑往來之代變觀其運行以察四時之遷改也人文人理之倫序觀天文)
(以教化天下成其禮俗乃聖人用賁之道也)
剥剥也柔變剛也(以卦體釋卦名義言柔進于陽變剛為柔也)不利有攸往
小人長也順而止之觀象也君子尚消息盈虛天行也
(以卦體卦德釋卦辭)纂註(丘行可曰順而止之合二德言君子觀衆隂剥陽之象惟順時而止不敢輕進)
(以冒小人之禍所以防其剥也然豈終止哉天道循環无往不復陽消而息隂盈而虛剥極於上則復反於下)
(乃天運之當然也是以君子尚之此處剥之要道也)
復亨剛反(剛反則亨)附錄(問剛反當作一句曰然此二字是解復亨下云動而以順行是解出)
(入无疾以下時舉)動而以順行是以出入无疾朋來无咎(以卦德而)
(言)反復其道七日來復天行也(隂陽消息天運然也)附錄(消長之道自然)
(如此故曰天行處隂之極亂者復治往者復還凶者復吉危者復安天地自然之運也僴)利有攸往
剛長也(以卦體而言既生則漸長矣)復其見天地之心乎(積隂之下一陽復生)
(天地生物之心幾於滅息而至此乃復可見在人則為静極而動惡極而善本心幾息而復見之端也程子論)
(之詳矣而邵子詩亦曰冬至子之半天心无改移一陽初動處萬物未生時玄酒味方淡大音聲正希此言如)
(不信更請問包羲至哉言也學者宜盡心焉)附錄(問見天地之心曰復未見造化而造化之心於此可)
(見可學問天地之心雖静未嘗不流行何為必於復乃見天地之心曰三陽之時萬物蕃新只見物之盛大天)
(地之心却不可見惟是一陽初復萬物未生冷冷静静而一陽既動生物之心闖然而見雖在積隂之中自掩)
(蔵不得此所以必於復見天地之心也銖如一堆火自其初動以至漸漸𤼵過消盡為灰其消之未盡處固天)
(地之心也然却消盡底亦天地之心也但那箇不如那新生底鮮好故指那接頭再生者言之則可以見天地)
(之心親切又曰要說得見字親切蓋此時天地之間无物可見天地之心只有一陽初生淨淨潔潔見得天地)
(之心在此若是三陽𤼵生萬物之後則天地之心盡散在萬物不能見得如此端的又曰這處在天地則為隂)
(陽在人則為善惡有不善未嘗不知知之未嘗復行不善處便是隂知處便屬陽上五隂下一陽是當沈迷蔽)
(固之時忽然一夕醒覺便是陽動處齊宣王興甲兵危士臣搆怨於諸侯可謂極矣及其不忍觳&KR1100;即見善端)
(之萌肯從這裏做去雖三王事業何患不到㝢淳問一陽復在人言之只是善端萌處否曰以善言之是善端)
(方萌處以惡言之昏迷中有悔悟向善意便是復又如人之沈滯道不得行到極處忽小亨通雖未大行已有)
(可行之兆亦是復這道理千變萬化隨所在无不渾淪又曰隂陽生殺固无間斷而亦不容並行且如人方窮)
(物慾豈可便謂其間天理元不間斷而且肆其慾哉要須窮慾之心滅息然後天理乃得萌耳荅王遇復有兩)
(樣有善惡之復有動静之復兩樣復自不相須須各看得分曉終日營營與萬物並馳忽然有惻隠是非羞惡)
(之心𤼵見此善惡為隂陽也若寂然至静之中有一念之動此動静為隂陽也僴論程𫝊程先生說天地以生)
(物為心最好此乃是无心之心也人傑道夫言向者先生教思量天地有心无心近思之切謂天地无心便是)
(天地之心若使其有心必有思量有營為天地曷嘗有思慮來然其所以四時行百物生者蓋以其合當如此)
(便如此不待思惟此所以為天之道答曰如此則易所謂復其見天地之心正大而天地之情可見又如何如)
(公所說祇說得他无心處耳若果无心則須牛生出馬桃樹上𤼵李花他又却自定心便是主宰處所以謂天)
(地以生物為心某謂天地别无勾當只是以生物為心一元之氣運轉流通略无停間只是生出許多物事而)
(已又曰天地有箇无心之心復卦一陽生於下便是生物之心又如所謂惟皇上帝降衷于下民天道福善禍)
(淫這便自分明有箇人在裏面主宰相似道夫天地以生物為心者也雖氣有闔闢物有盈虛而天地之心則)
(亙古亙今未始有毫釐之間也故陽極於外復生於内聖人以為於此可以見天地之心焉蓋其復者氣也其)
(所以復者則有自來矣向非天地之心生生不息則陽之極也一絶而不復續矣尚何以生於内而為闔闢之)
(无窮乎答敬夫鄭兄問程𫝊云先儒皆以静見天地之心因舉王輔嗣說寂然至无乃天地心曰他說无是亂)
(說若静處說无不知下面一畫作甚麽㝢可學問静亦是心而心未見曰固是但又須静中含動意始得又曰)
(上五隂亦不可說无說无便死了无復生成之意如何見其心可學問程子以動之端為天地之心動乃心之)
(𤼵處何故云天地之心曰此須就卦上看上坤下震坤是静震是動十月純坤當貞之時萬物收斂寂無蹤跡)
(到此一陽復生便是動然不直下動字却云動之端端又從此起雖動而物未生未到大動處凡𤼵生萬物都)
(從這裏起豈不是天地之心淳十月陽氣收斂一時關閉得盡天地生物之心固未嘗息但无端倪可見惟一)
(陽初動則生意始𤼵露出乃始可見端緒也言動之頭緒於此處起於此起處方見得天地之心也銖論遺書)
(程子曰聖人无復故未嘗見其心者蓋天地之氣所以有善之復者以其有隂故也衆人之心所以有善之復)
(者以其有惡故也若聖人之心則天理渾然初无間斷人孰得以窺其心之起滅邪若静而復動則亦有之但)
(不可以善惡而為言耳答吳翌道夫竊謂聖人之心天地之心也天地之心可見則聖人之心亦可見況夫復)
(之為卦一陽復於積隂之下乃天地生物之心也聖人雖无復然是心之用因時而彰故堯之不虐舜之好生)
(禹之拯溺湯之救民於水火文王之視民如傷是皆以天地之心為心者也而謂不可見何哉曰大抵易之言)
(隂陽有指君子小人而言有指天理人慾而言有指動静之機而言初不可以一偏而論如天下皆君子而无)
(小人皆天理而无人慾其善无以加有若動不可以无静静不可以无動蓋造化不能以獨成而或者見其相)
(資而不可相无也遂以為天下不可皆君子而无小人不能皆天理而无人慾此得其一偏之論只如有不善)
(未嘗不知知之未嘗復行此賢者之心因復而見者至若聖人則无此故其心不可見然亦有因其動而見其)
(心者正如公所謂堯之不虐舜之好生皆是因其動而見其心者道夫堯舜孔子之心千古常在聖人之心周)
(流運行何往而不可見此獨曰聖人无復未嘗見其心者只為是因說復卦而言繫辭曰復小而辯於物蓋復)
(卦是一陽方生於羣隂之下如幽暗中一點白便是小而辯也又曰復其見天地之心若聖人之心純於善而)
(已所以謂未嘗見其心者只是言不見有昏蔽忽明之心如所謂幽暗中一點白者而已但此等說話只可就)
(此一路看去纔轉入别處便不分明也謨論邵子詩立冬是十月初小雪是十月中大雪是十一月初冬至是)
(十一月中小寒是十二月初大寒是十二月中冬至子之半即十一月之半也人言夜半子時冬至蓋夜半以)
(前一半已屬子時今推五行者多不之知然數每從這裏處起略不差移此所以為天心道夫一陽方動處萬)
(物未生時此時欲動未動之間如見赤子入井之初方怵惕惻隠而未成怵惕惻隠之時故冬至子之半是康)
(節常要就中間說子之半則是未成子方離於亥而為子方四五分常要說隂陽之間動静之間與周程之說)
(不同周程只是體用動静互換无極康節只要說循環便須指消息動静之間而言學蒙當是時一陽初動萬)
(物未生无聲臭氣味之可尋可見所謂玄酒味方淡大音聲正希也道夫通論復艮二卦存養是静工夫省察)
(是動工夫其静時思慮未萌知覺不昧乃復所謂見天地之心静中之動也其動時𤼵皆中節止於其則乃艮)
(之不獲其身不見其人動中之静也窮理讀書皆是動中工夫木之)纂註(程子曰一陽復於下乃天地生)
(物之心也先儒皆以静為見天地之心蓋不知動之端乃天地之心也非知道者孰能識之又遺書曰復非天)
(地心復則見天地心聖人未嘗復故未嘗見其心)
无妄剛自外來而為主於内動而健剛中而應大亨以
正天之命也其匪正有眚不利有攸往无妄之往何之
矣天命不佑行矣哉(以卦變卦德卦體言卦之善如此故其占當獲大亨而利於正乃天)
(命之當然也其有不正則不利有所往欲何往哉蓋其逆天之命而天不佑之故不可以有行也)附錄
(剛自外來說卦變動而健說卦德剛中而應說卦體大亨以正說元亨利貞淵天之命也天之道也義只一般)
(但取其成韻耳不必強分賀孫)纂註(蔡氏曰剛自外來而為主於内初也乾交坤而為震也非本體來往)
(故曰外來)
大畜剛健篤實輝光日新其德(以卦德釋卦名義)附錄(篤實便有輝光)
(艮止便能篤實顯子)剛上而尚賢能止健大正也(以卦變卦體釋卦辭)附錄
(能止健不說健而止見得是艮來止乾是以艮之止止乾之健淵)不家食吉養賢也(亦取)
(尚賢之象)(愚謂艮剛畜乾有養賢之象尚賢以上九一陽言養賢以乾三陽言)利涉大川應
乎天也(亦以卦體而言)(愚謂六五下與乾應故曰應天)
頤貞吉養正則吉也觀頤觀其所養也自求口實觀其
自養也(釋卦辭)附錄(觀其所養只是說君子之所養養浩然之氣模樣自養則如爵禄下至於)
(飲食之類是說自求口實)天地養萬物聖人養賢以及萬民頤之時
大矣哉(極言養道而贊之)
大過大者過也(以卦體釋卦名義)棟橈本末弱也(復以卦體釋卦辭本謂初)
(末謂上弱謂隂柔)剛過而中巽而說行利有攸往乃亨(又以卦體卦德)
(釋卦辭)大過之時大矣哉(大過之時非有大過人之材不能濟也故嘆其大)纂註
(程子曰大過之時其事甚大如立非常之大事與不世之大功成絶俗之大德皆大過之事也徐氏曰時字當)
(玩自是時節當如此適其時當其事雖曰大過而不悖於道所謂剛過而中巽而說行者如堯舜之禪授而謳)
(歌獄訟之皆歸湯武之放伐而徯后迎師之恐後所以成大功而濟於時焉苟非其時則堯舜亦且𫝊子而不)
(𫝊賢矣湯武亦只守臣節而不敢革夏革殷矣時不可失此聖賢所以當天運立大事成大業也否則大亂之)
(道而謂之利且亨可乎)
習坎重險也(釋卦名義)水流而不盈行險而不失其信(以卦象釋)
(有孚之義言内實而行有常也)附錄(水流不盈纔一坎滿便流出去行險不失其信是說決定如此)維
心亨乃以剛中也行有尚往有功也(以剛在中心亨之象如是而往必有)
(功也)纂註(蔡氏曰剛中二五也往有功動則出坎也)天險不可升也地險山川
丘陵也王公設險以守其國險之時用大矣哉(極言之而贊其)
(大也)
離麗也日月麗乎天百穀草木麗乎土重明以麗乎正
乃化成天下(釋卦名義)附錄(重明是五二君臣重明之義大象又說大人繼世重明之義不)
(同淵)柔麗乎中正故亨是以畜牝牛吉也(以卦體釋卦辭)附錄(六二)
(中正六五中而不正今言麗乎正麗乎中正次第說六二分數多惟這爻較好故元吉六五雖柔麗乎中而不)
(得其正特借中字而包正字爾時舉)
易附錄纂註卷三
