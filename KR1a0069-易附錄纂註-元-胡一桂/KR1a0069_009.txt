易附錄纂註卷九元胡一桂撰
(此篇申彖𫝊象𫝊之意以盡乾坤二卦之藴而餘卦之說因可以例推云)纂註(蔡氏曰文飾也)
(言辭也文飾彖象之辭以盡彖象之意乾坤居衆卦之首故特詳之而餘卦之說亦可以類而推也)
元者善之長也亨者嘉之會也利者義之和也貞者事
之幹也(元者生物之始天地之德莫先於此故於時為春於人則為仁而衆善之長也亨者生物之通)
(物至於此莫不嘉美故於時為夏於人則為禮而衆美之會也利者生物之遂物各得宜不相妨害故於時為)
(秋於人則為義而得其分之和貞者生物之成實理具備隨在各足故於時為冬於人則為智而為衆事之幹)
(幹木之身枝葉所依以立者也)附錄(萬物之生天命流行自始至終無非此理但初生之際淳粹未散尤)
(易見爾只如元亨利貞皆是善而元則為善之長亨利貞皆自這來仁義禮智亦皆是善而仁則為善之首義)
(禮智皆從這出淵元者天地生物之心得之最先而兼統四者故曰元者善之長嘉美也會猶齊也嘉會衆美)
(之會猶言齊好也春天𤼵生萬物未大故齊到夏時洪纖高下各各暢茂蓋春方生育至此乃無一物不暢茂)
(其在人則禮儀三百威儀三千事事物物大大小小一齊到恰好處所謂動容周旋皆中禮故於時為夏於人)
(為禮謨就亨者嘉之會觀之嘉字是實會字是虚嘉會足以合禮則嘉字却輕會字却重謨文言只說利者義)
(之和是掉了那利蓋是不去利上求利只義之和處便是利煇利是那義裏面生出來㡳凡事處置得合宜利)
(便隨之所以云利者義之和是義便兼得和若只理會和却是從中間半截做下去遺了上面一截義㡳小人)
(只理會後面一截君子却從頭來植以理言之義自是箇斷制㡳氣象有凛然不可犯處似不和矣然實則和)
(蓋分别後萬物各得其所却是和若臣而僭君子而犯父不安其分便是不義不義則不和矣孟子云未有仁)
(而遺其親者也未有義而後其君者也却是這意思只是箇依本分若依本分時你得你㡳我得我㡳則自然)
(和而有别若上下交争利則上下相侵相奪便是不義不義便不和矣有開看來義之為義只是一箇宜其初)
(則甚嚴如男正位乎外女正位乎内直是有内外之辨君尊於上臣卑於下尊卑大小截然不可犯似若不和)
(之甚然能使之各得其宜則其和也孰大於是至於天地萬物無不得其所亦只是義之和耳此只是就義中)
(便有箇和謨幹猶身之有骨故版築之栽謂之楨幹此可以識貞之理矣淵)君子體仁足以
長人嘉會足以合禮利物足以和義貞固足以幹事(以仁)
(為體則無一物不在所愛之中故足以長人嘉其所會則無不合禮使物各得所利則義無不和貞固者知正)
(之所在而固守之所謂知而弗去者也故足以為事之幹)附錄(以仁為體謂身便是仁也淵體仁如體物)
(相似人在那仁裏做箇骨子故謂之體仁仁是道理須有這人做得他骨子比而效之之說却覺得未是節體)
(仁不是將仁來為我之體我之體便都是仁也僴會是禮𤼵見之後意思却在未𤼵見之前嘉會未說到那禮)
(上然能如此則便能合禮會字說萬物一齊𤼵見在這裏處得盡是謂之嘉會如只一事兩事嘉美時未為嘉)
(會淵厚薄親疎尊卑小大相接之禮各有節文無不中節則所會皆美所以能合於禮也銖利物使萬物各得)
(其所乃是義之和處義自然和不是義外别有和顯子貞固是固得恰好如尾生之信不貞之固須固得好方)
(是貞人傑貞固二字與體仁嘉會利物之文不同屬比方者便著用兩字方能盡之必大貞正也知其正之所)
(在固守而不去故足為事之幹幹事言事之所依以立蓋正而能固萬物依此而立在人則是智至靈至明是)
(是非非確然不可移易不可欺瞞所以能立事也幹如木之幹事如木之枝葉貞固者正而固守之貞固在事)
(是與立箇骨子所以為事之幹欲為事而非此貞固便植立不起自然倒了謨元者善之長以下四句說天德)
(之自然君子體仁以下四句說人事之當然銖君子體仁以下倒用上面四箇字極有力)纂註(徐氏曰嘉)
(會謂嘉其所會致美於動容周旋之際而三千三百之儀無一不中於理故足以合禮)君子行此
四德者故曰乾元亨利貞(非君子之至健無以行此故曰乾元亨利貞此第一節)
(申彖𫝊之意與春秋𫝊所載穆姜之言不異疑古者已有此語穆姜稱之而夫子亦有取焉故下文别以子曰)
(表孔子之辭蓋𫝊者欲以明此章之為古語也)附錄(生是元長是亨收斂是利蔵是貞只是一氣理無形)
(故就氣上看理也是恁地節以天道言之為元亨利貞以四時言之為春夏秋冬以人道言之為仁義禮智以)
(氣候言之為温涼燥濕以方言之為東西南北節以五臟言之如肝屬木木便是元心屬火火便是亨肺屬金)
(金便是利腎屬水水便是貞道夫仁為四德之首而智則能成始而成終猶元為四德之長然元不生於元而)
(生於貞蓋天地之化不翕聚則不能𤼵散理固然也仁智交際之間乃萬化之機軸此理循環不窮脗合無間)
(不貞則無以為元也銖知覺自是智之事在四德是貞字而知所以近乎仁便是四端循環處若無這知便起)
(這仁不得淵氣無始無終是從元處說起元之前又是貞了如子時是今日子之前又是昨日之亥無空闕時)
(又曰乾四德元最重其次貞亦重以明始終之義非元則無以生非貞則無以終非終則無以為始不始則不)
(能成終矣)初九曰潛龍勿用何謂也子曰龍德而隠者也不
易乎世不成乎名遯世无悶不見是而无悶樂則行之
憂則違之確乎其不可拔潛龍也(龍德聖人之德也在下故隠易謂變其所)
(守大抵乾卦六爻文言皆以聖人明之有隠顯而無淺深也)附錄(確乎其不可拔非專謂退遯不改其)
(操憂樂行違時焉而已其守無自而可奪如富貴不淫貧賤不移之意淵)纂註(程子曰初九守其道不隨)
(世而變晦其行不求知於時自信自樂見可而動知難而避其守堅不可奪潛龍之德也徐氏曰遯世无悶者)
(安土樂天也樂行憂違最說出潛龍意思初九備聖人之德從容無礙日用之間無非此道之流行意苟順適)
(與物無忤則不私其有庶同於人陽之舒也此樂則行之之意也少有拂逆我心不快則超然順避不失於己)
(隂之翕也此憂則違之之意也樂行憂違雖不凝滯於物而所以立己者蓋確乎其不可拔非守道之固者能)
(之乎此其所以為潛龍也)九二曰見龍在田利見大人何謂也子曰
龍德而正中者也庸言之信庸行之謹閑邪存其誠善
世而不伐德博而化易曰見龍在田利見大人君德也
(正中不潛而未躍之時也常言亦信常行亦謹盛德之至也閉邪存其誠無斁亦保之意言君德也者釋大人)
(之為九二也)附錄(庸言庸行盛德之至到這裏不消得恁地猶自閑邪存誠便是無斁亦保言雖無厭)
(斁亦當保也淵既處無過之地則惟在閑邪存誠而已雖曰無過然而不閑則有過矣僴夫子怕人不把九二)
(做大人别討一箇所以說箇君德也兩處皆如此說龍德正中以下皆君德言雖不當君位却有君德所以做)
(大人淵)九三曰君子終日乾乾夕惕若厲无咎何謂也子
曰君子進德修業忠信所以進德也修辭立其誠所以
居業也知至至之可與幾也知終終之可與存義也是
故居上位而不驕在下位而不憂故乾乾因其時而惕
雖危无咎矣(忠信主於心者無一念之不誠也修辭見於事者無一言之不實也雖有忠信之心)
(然非修辭立誠則無以居之知至至之進德之事知終終之居業之事所以終日乾乾而夕猶惕若者以此故)
(也可上可下不驕不憂所謂无咎也)附錄(忠信猶言實其善之謂能實其為善之意自是住不得德不期)
(進而自進猶飢之欲食自不可已學蒙因舉破釡竈燒廬舍持三日糧示士卒必死無還心如此方會厮殺忠)
(信便是有這心如此方會進德賜忠信則無事不誠實猶木之有根其生自不能已佐本義云主於心者無一)
(念之不誠蓋無一念不誠然後有以為進德之地若有不實如捕風捉影德何由進須是表裏皆實無一毫之)
(偽德方日新大抵以忠信為本忠信只是實若無實如何會進如播種相似須是實有種子下在泥中方會日)
(日見𤼵生若把箇空殼下在裏面如何會𤼵生道理須是實見得若徒將耳聽過將口說過濟甚事忠信所以)
(為實者且如孝須實是孝方始那孝之德一日進一日若不實却自無根了如何會進今日覺見恁地去明日)
(便漸能熟明日方見得有一二分後日便見有三四分意思自然覺得不同賀孫忠信所以進德者欲吾之心)
(實明是理而真好惡之若好好色而惡惡臭也修辭立誠以居業者欲吾之謹夫所𤼵以致其實而尤先於言)
(語之易放而難收也荅鞏豐進德則所知所行自進不已居業則只在此住了不去只看進字居字可見進者)
(日新而不已居者一定而不易學蒙進如日知其所亡只管進前去居如月無忘其所能只管日日恁地做賀)
(孫德者得之於心者也業者乃事之就緒者也如古人所謂業已如是也廣言是行之表凡人所行者無不𤼵)
(出來也是一件大事淵人多因言語上便不忠信首先是言語修辭只是言顧行行顧言之意又曰出辭氣斯)
(遠鄙倍是修辭立其誠意思賀孫誠便即是忠信修省言辭便是要立得忠信若口不擇言只管逢事便說則)
(忠信亦被汨没動蕩立不住了賀孫知至至之屬忠信進德㡳意思蓋是見得在那裏如望見在那裏相似便)
(要到那裏所以曰可與幾也進字貼著幾字至字貼著進字知終終之屬修辭立誠居業㡳意思蓋已在這裏)
(做硬做到那裏所以曰可與存義若是見得不去行時也如何存得許多道理惟是見得而又能行方可以存)
(義也居字貼著存字終字貼著居字煇知至則知其道之所止至之乃行矣而驗其所知也知終見其道之極)
(至終之乃力行而期至於歸宿之地也僴知至知終不是言修為先後之漸只是見德業内外之别蓋心則至)
(誠以進德身則修辭以居業又曰忠信進德修辭立誠居業工夫之條件也如至至之止可與存義工夫之功)
(程也此一段只是說終日乾乾而已學蒙忠信進德與知至至之可與幾也這幾句都是去㡳字修辭立誠與)
(知終終之可與存義都是住㡳字賜銖問本義云乾六爻文言皆以聖人明之但九三一爻又似說學者事曰)
(聖人亦是如此進德亦是如此居業只是在學者則勉強而行之在聖人則自然安而行之知至知終亦然銖)
(九三雖曰聖人之學其實通上下而言學者亦可用力聖學淵源幾無餘藴矣忠信心也修辭事也然藴於心)
(者所以見於事也修於事者所以養其心也此聖人之學所以内外兩進而非判然兩事也總論九二九三爻)
(九二處得其中却不費力若九三則剛而不中過高而危故有乾乾之戒人傑問閑邪存誠與修辭立誠相似)
(否曰閑邪存誠不大段用力修辭立誠大段費氣力賜謹信存誠是裏面工夫無迹忠信進德修辭居業是外)
(面事微有迹在聖人分位皆做得自别銖)纂註(程子曰内積忠信所以進德也擇言篤志所以居業也知)
(至至之致知也求知所至而後至之知之在先故可與幾所謂始條理者智之事也知終終之力行也既知所)
(終則力進而終之守之在後故可與存義所謂終條理者聖之事也此學之始終也又曰修辭立其誠不可不)
(仔細理會言能修省言辭便是要立誠若只是修飾言辭為心只是為偽也修其言辭正為體當自家敬以直)
(内義以方外之實事道之浩浩何處下手惟立誠才有可居之處有可居之處則可以修業也終日乾乾謂天)
(下事却只是忠信所以進德為實下手處修辭立其誠為實修業處)九四曰或躍在淵无
咎何謂也子曰上下无常非為邪也進退无恒非離羣
也君子進德修業欲及時也故无咎(内卦以德學言外卦以時位言進德)
(修業九三備矣此則欲其及時而進也)附錄(此說文言六段蓋雖言德學而時位亦在其中非德學何)
(以處時位學蒙問上下无常進退无恒非為邪枉非離羣類則其心之所處果安在哉曰隨時而變動静不失)
(其宜乃進德修業之實也淵君子進德修業不但為一身亦欲有為於天下及時而進賜)纂註(張氏曰上)
(與進釋躍義下與退釋在淵義无常无恒釋或義非為邪非離羣釋无咎義)九五曰飛龍在
天利見大人何謂也子曰同聲相應同氣相求水流濕
火就燥雲從龍風從虎聖人作而萬物覩本乎天者親上
本乎地者親下則各從其類也(作起也物猶人也覩釋利見之意也本乎天者)
(謂動物本乎地者謂植物物各從其類聖人人類之首也故興起於上則人皆見之)附錄(本乎天者親上)
(凡動物首向上是親乎上人類是也本乎地者親下凡植物首向下是親乎下草木是也禽獸首多横所以無)
(智此本康節說銖天下所患無君不患無臣有如是君必有如是臣雖使而今無少間也必有出來雲從龍風)
(從虎只怕不是真箇龍虎若是真龍虎必生風致雲也僴文言分明是以聖人為龍以作言飛以萬物覩解利)
(見大人只是言天下利見夫大德之君也道夫)上九曰亢龍有悔何謂也子曰
貴而无位高而无民賢人在下位而无輔是以動而有
悔也(賢人在下位謂九五以下无輔以上九過高志滿不來輔助之也此第二節申象𫝊之意)附
錄(問王弼說初上無隂陽定位如何曰伊川說隂陽竒耦豈容無也乾上九貴而无位需上九不當位乃爵)
(禄之位非隂陽之位此說極好學蒙總論六爻易卦爻辭本只是各著本卦本爻之象明吉凶之占隂陽之變)
(非是就聖賢地位說道理也故乾六爻自天子以至於庶人自聖人以至於愚不肖筮或得之義皆有取但純)
(陽之德剛健之至若以義類推之則為聖人之象而其六位之高下又有似聖人之進退故文言因潛見飛躍)
(自然之文而以聖人之迹各明其義位有高下而德無淺深也然其本意亦甚分明未嘗過為深巧且如初九)
(則是德已成而行未著故衆人未見其德而君子之心確然已有以自信也九二則人見其庸言庸行閑邪存)
(誠之道又從而化之也九三則雖涉此危地而但進德修業之不已也九四則其位愈進其危益甚而亦但知)
(循理不恤其他也九五則以天德居天位而天下莫不仰觀之也上九則過極而亢不能無悔矣若以德言則)
(愈進愈高此當為聖而不可知之地又豈有可悔邪人傑問九二說聖人之德已備何故九三又言進德修業)
(知至至之曰聖人只逐爻取象此不是言德學節次是言居位節次六爻皆是聖人之德只所處之位不同初)
(爻言不易乎世不成乎名稱潛龍也已是說聖人之德了只是潛而未用耳到九二却好其化己能及人矣蓋)
(正是人位所以恰好到九三居下卦之上位已高了那時節無可做只得恐懼進德修業乾乾不息此便是伊)
(周地位九四位便乖不似九二安穏此時進退不得皆不由我只聽天時了以聖人明之便是舜歴試文王三)
(分有二湯武鳴條牧野時到上九又亢了看來人處大運中無一時閒吉凶悔吝一息不曾停如大車輪一般)
(一恁滚將去聖人只隨他恁地去看道理如何這裏則將這道理處之那裏則將那道理處之淳)潛龍
勿用下也見龍在田時舍也(言未為時用也)終日乾乾行事也
或躍在淵自試也(未據有為姑試其可)飛龍在天上治也(居上以治下)
亢龍有悔窮之災也乾元用九天下治也(言乾元用九見與他卦不)
(同君道剛而能柔天下無不治矣此第三節再申前意)附錄(九是天德健中便自有順用之則天下治)
(如下文乃見天則便是天德砥)潛龍勿用陽氣潛蔵見龍在田天下文
明(雖不在上位然天下已被其化)終日乾乾與時偕行(時當然也)或躍在淵
乾道乃革(離下而上變革之時)飛龍在天乃位乎天德(天德即天位也蓋唯)
(有是德乃宜居是位故以明之)亢龍有悔與時偕極乾元用九乃見天
則(剛而能柔天之法也此第四節又申前意)乾元者始而亨者也(始則必亨理勢)
(然矣)利貞者性情也(收斂歸蔵乃見性情之實)附錄(始而亨是生出去利貞是收斂了方)
(見性情所以言元亨誠之通利貞誠之復砥性情是乾元之性情始而亨時是乾之𤼵用處共是一箇性情到)
(那利貞處一箇有一箇性情百穀草木皆有箇性情了元亨方是他開花結子時到利貞時方見得他㡳性情)
(就這上看乾之性情便見得這是箇誠之復處淵人只到秋冬疑若不見生意不知都已收斂在内必大如樹)
(上開一花結一子未到利貞處尚是運下面氣去蔭他及到利貞處自不用恁地節)乾始能以美
利利天下不言所利大矣哉(始者元而亨也利天下者利也不言所利者貞也或)
(曰坤利牝馬則言所利矣)附錄(不言所利明道云不有其功常久而不已者乾也淵乾則無所不利坤則)
(只利牝馬之貞則有所不利矣)纂註(程子曰乾始之道能使庶類生成天下蒙其美利而不言所利者蓋)
(無所不利非可指名也故贊其利之大曰大矣哉蔡氏曰不言所利此所以為大也如言利建侯利涉大川則)
(言所利矣)大哉乾乎剛健中正純粹精也(剛以體言健兼用言中者其行無過)
(不及正者其立不偏四者乾之德也純者不雜於隂柔粹者不雜於邪惡蓋剛健中正之至極而精者又純粹)
(之至極也或疑乾剛無柔不得言中正者不然也天地之間本一氣之流行而有動静耳以其流行之統體而)
(言則但謂之乾而無所不包矣以其動静分之然後有隂陽剛柔之别也)附錄(大哉乾乎陽氣方流行固)
(已包了全體隂便在這裏了所以說剛健中正然不可道這裏却夾雜些隂柔所以却說純粹精淵剛健中正)
(為其嫌於不中正所以說箇中正陽剛自是全體豈得不中正這若近日趙善譽者著一件易說道只乾坤二)
(卦便偏了乾只是剛㡳一邊坤只是柔㡳一邊某說與他道聖人做一部易如何却將兩箇偏㡳物事放在劈)
(頭如何不討箇渾淪㡳放在那裏本義中便是破他說淵大哉乾元萬物資始乾道變化各正性命只乾便是)
(氣之統體物之所資始物之所正性命豈非無所不包但自其氣之動而言則為陽自其氣之静而言則為隂)
(所以陽常兼隂隂不得兼陽皆此意也銖)六爻𤼵揮旁通情也(旁通猶言曲盡)纂註
(蔡氏曰剛則不屈健則不息中則無過不及正則不偏不倚純粹精則不雜數德無一之不備者惟九五當之)
(兼用六爻以𤼵揮其義者欲旁通以盡夫事物之情耳)時乘六龍以御天也雲行
雨施天下平也(言聖人時乘六龍以御天則如天之雲行雨施而天下平也此第五節復申)
(首章之意)君子以成德為行日可見之行也潛之為言也
隠而未見行而未成是以君子弗用也(成德已成之德也初九固成德)
(但其行未可見耳)附錄(問行而未成曰只是事業未就又問乾六爻皆聖人事安得有未成曰雖是聖)
(人畢竟初九行而未成問此只論事業不論德否曰且如伊尹居有莘之時便是行而未成文蔚)(愚讀)
(德行以在身者而言見之行以在事者而言初九德成行立固自可以見之行事矣但其時位方當潛隠故其)
(德行雖可見之行而時位未能成其所行也是以爻辭以勿用言之)君子學以聚之問以
辨之寬以居之仁以行之易曰見龍在田利見大人君
德也(蓋由四者以成大人之德再言君德以深明九二之為大人也)附錄(學以聚之問以辨之既探)
(討得是當且放頓寬大田地待觸類自然有會合處故曰寬以居之)纂註(徐氏曰德者人所得於天之理)
(雖我之所固有然亦未嘗不散在事事物物之間苟不務學則無以會聚衆理而有諸己也學而弗問亦無以)
(辨别衆理使之條件不紊而精粗本末或不知所擇也學聚矣問辨矣必有涵養寬裕之意自莫匪從容中道)
(之妙故横渠張子曰心大則百物皆通心小則百物皆病必寬以居之則吾之所以學聚問辨者常見其與心)
(為一矣然仁者心之全德生生而不窮也德至於仁與天同運無一息問斷則吾之所居者固非徒大而無實)
(亦非固守而不化者也此仁以行之乃學問之極功君子之成德龍德正中所以為九二之大人歟)九三
重剛而不中上不在天下不在田故乾乾因其時而惕
雖危无咎矣(重剛謂陽爻陽位)纂註(蔡氏曰天五也田二也上未至乎五下已離乎二進)
(德修業乾乾行事因其時而惕則雖危而可无咎矣)九四重剛而不中上不在天
下不在田中不在人故或之或之者疑之也故无咎(九四)
(非重剛重字疑衍在人謂三或者隨時而未定也)附錄(九四中不在人則其進而至乎九五之位亦無)
(嫌矣但君子本非有此心故云或躍而文言又以非為邪也等語釋之荅方士繇)纂註(蔡氏曰重剛謂)
(重乾也以六爻之卦言之則三四居中以重剛三爻之卦言之則二五為中三四非中)夫大人者
與天地合其德與日月合其明與四時合其序與鬼神
合其吉凶先天而天弗違後天而奉天時天且弗違而
況於人乎況於鬼神乎(大人即釋爻辭所利見之大人也有是德而當其位乃可當之)
(人與天地鬼神本無二理特蔽於有我之私是以梏於形體而不能相通大人無私以道為體曾何彼此先後)
(之可言哉先天不違謂意之所為默與道契後天奉時謂知理如是奉而行之回紇謂郭子儀曰卜者言此行)
(當見一大人而還其占蓋與此合若子儀者雖未及乎夫子之所論然其至公無我亦可謂當時之大人矣)
附錄(問聖人與天為一安有先後之殊曰只是聖人意要如此天便順從先後相應不差毫釐時舉先天)
(後天乃是左右參贊之意如左𫝊云實先後之意思却在中間正合天運不差毫釐所謂啐啄同時也與欽夫)
(謨問胡文定公云舜先天而天弗違志壹則動氣也孔子後天而奉天時氣壹則動志也如何曰先天而天弗)
(違者舜先作韶樂而鳳凰來儀後天而奉天時者孔子因獲麟而作春秋志壹動氣氣壹動志皆借孟子之言)
(而形容天地感格之意謨天地只以形言先天而天弗違者如禮雖先王未之有而可以義起之類蓋雖天所)
(未為而吾意之所為自與道契天亦不能違也後天而奉天時如天敘有典天秩有禮之類雖天之所已為而)
(理之所在吾亦奉而行之耳蓋大人無私以道為體此一節是釋大人之德銖)纂註(程子曰大人與天地)
(日月四時鬼神合者合乎道也天地者道也鬼神者造化之迹也聖人先於天而天同之後於天而能順天者)
(合於道而已合於道則人與鬼神豈能違也張子曰鬼神者二氣之良能也按朱子曰將天地對日月四時)
(鬼神說便只是指形而下者言傳曰天地者道也某未敢道是)(愚謂天地日月四時鬼神者以形氣言也)
(而其所以為德明序吉凶者以道言也大人之與合亦合其道而已)亢之為言也知進而
不知退知存而不知亡知得而不知喪(所以動而有悔也)其唯
聖人乎知進退存亡而不失其正者其唯聖人乎(知其理勢)
(如是而處之以道則不至於有悔矣固非計私以避害者也再言其唯聖人乎始若設問而卒自應之也此)
(第六節復申第二第三第四節之意)
坤至柔而動也剛至静而德方(剛方釋牝馬之貞也方謂生物有常)附錄
(坤只是承天如一氣之施坤則盡能𤼵生承載非剛則安能如此僴問程𫝊云坤道至柔而動則剛坤體至静)
(而德則方柔與剛相反静與方疑相似何也曰静無形方有體方謂生物有常言其德方正一定確然不易而)
(生物有常也静言其體則不可得見方言其德則是其著也銖問坤之德恐似此處順只是順理不是柔順之)
(順曰也是柔順只是他都有力乾行健固是有力坤雖柔順亦是決然恁地順不是柔弱放倒了所以聖人亦)
(說坤至柔而動也剛至静而德方道夫)纂註(徐氏曰柔剛釋牝馬静方釋貞)後得主而有
常(程𫝊曰主下當有利字)纂註(徐氏曰後得主而有常再釋利義謂處後順乾則得其道而主利可)
(以常久也)含萬物而化光(復明亨義)纂註(徐氏曰即含弘光大之謂)坤道其順
乎承天而時行(復明順承天之義意此以上申彖𫝊之)附錄(未有乾行而坤止此說是)
(且如乾施物坤不應則不能生物既會生物便是動若不是他健後如何配乾只是健得來順)積善之
家必有餘慶積不善之家必有餘殃臣弑其君子弑其
父非一朝一夕之故其所由來者漸矣由辯之不早辯
也易曰履霜堅冰至蓋言順也(古字順慎通用按此當作慎言當辯之於微也)
附錄(隂陽皆自微至著不是隂便積著陽便合下具足此處亦不說這箇意履霜堅冰只是說那微時便)
(須著慎來所以說蓋言慎也由辯之不早辯李光祖云不早辯他直到得郎當了却方辯剗地激成事來此說最)
(好淵)纂註(程子曰天下之事未有不由積而成家之所積者善則福慶及於子孫所積不善則災殃流於)
(後世其大至於弑逆之禍皆因積累而至非朝夕所能成也明者則知漸不可長小積成大辯之於早不使順)
(長故天下之惡無由而成乃知霜冰之戒也霜而至於冰小惡而至於大皆事勢之順長也石氏曰孔子言積)
(善之家必有餘慶勸忠臣孝子也積不善之家必有餘殃懼亂臣賊子也庶乎為臣子者希福而為善懼禍而)
(不敢為惡此聖人之心也臣弑其君以下罪君父也言狎比小人必有弑逆之禍積謂從微至著几大惡非一)
(朝一夕卒暴而成若君父一見其不善必即去之則不至成惡由辯之不早至於弑逆君父之罪也)直其
正也方其義也君子敬以直内義以方外敬義立而德
不孤直方大不習无不利則不疑其所行也(此以學言之也正謂)
(本體義謂裁制敬則本體之守也直内方外程𫝊備矣不孤言大也疑故習而後利不疑則何假於習)附
錄(敬以直内是持守工夫義以方外是講學工夫升卿敬以直内是立己之本是無纖毫私意胷中洞然徹)
(上徹下表裏如一義以方外是見得是處決定是恁地截然方方正正賀孫方外之方謂有義以處之事皆合)
(宜移易不得如物之方截然不可動若圓物則可運而轉也必大端莊嚴肅則敬便存須是將敬來做本領涵)
(養得貫通時纔敬以直内便義以方外義便有敬敬便有義淵主敬為為學之要固是然平日工夫不可全靠)
(箇敬字不理會義惟集義以驅利欲之蔽則於敬益有助工夫不可偏廢精粗本末融液貫通乃善學耳荅吳)
(昶敬義二者相濟則無失大雅孤猶偏也敬義既立則德不偏孤不孤言德盛又曰不孤正是𤼵明大字意思)
(謂德盛者得之矣易中所說與論語不同德盛逢原者易之說也善以類應者論語之說也荅方誼總論六二)
(爻辭六二爻聖人本意謂人占得此爻者若直方大則不習自无不利夫子遂從而解之將敬字解直字將義)
(字解方字德不孤解大字敬而無義則做出事來必錯了只義而無敬則無本何以為義皆是孤也須是敬義)
(立方不孤以之事君則忠於君以之事親則說於親以之交朋友則信於朋友自然不習而无不利矣㽦通論)
(乾九二爻文言問乾之九二是聖人之德坤之六二是賢人之德如何曰只為九二是見成㡳不待修為自庸)
(言之信至德博而化此即聖人之德也坤六二直方大不習无不利須是敬以直内義以方外如此方能德不)
(孤方即是大耳此是自直與方以至於大修為之序如此是賢人之德也有開通論乾九三文言坤只說得持)
(守一邊事如乾九三言忠信所以進德修辭立誠所以居業便連致知持守都說了坤從首至尾皆去那一箇)
(頭如云後得主而有常或從王事无成有終皆是無頭文蔚曰此見聖人賢人之分不同處曰然文蔚忠信所)
(以進德是乾健工夫蓋是剛健純粹兢兢業業日進而自不已如活龍然精采氣燄自有不可及者直内方外)
(是坤順工夫蓋是固執持守依文按本㡳做將去所以為學者事也人傑忠信進德是健㡳意思是硬立脚做)
(去敬以直内是順㡳意思是恁地收斂做去㝢乾卦正從知處說坤卦只從守處說乾卦分明是先見得這箇)
(透徹便一直做將去如忠信所以進德幾句却是徑前做去有勇猛嚴厲斬截剛果之意坤卦未到這地位敬)
(以直内義以方外未免謹貼把捉有箇持守㡳意思在砥問修辭恐是顔子非禮勿言之類敬義如仲弓問仁)
(之類修辭等處如剛健進前一刀兩斷工夫故屬陽而曰乾道敬義夾持是退步收斂確實静定工夫故屬隂)
(而曰坤道不知可如此看否曰極是銖)纂註(程子曰君子主敬以直其内守義以方其外敬立而内直)
(義形而外方義形於外非在外也敬義既立其德盛矣不期大而大矣德不孤也無所用而不周無所施而不)
(利孰為疑乎以按朱子釋之曰敬立而内自直義形而外自方若欲敬要去直内以義要去方外則非矣又)
(曰義形而外方義是心頭斷事㡳心斷於内而外便方正萬物各得其宜)隂雖有美含之以
從王事弗敢成也地道也妻道也臣道也地道无成而
代有終也纂註(丘行可曰美陽也六三隂中有陽故曰有美釋章義)(愚謂美三象含六象)
(弗敢成謂弗敢專成也)天地變化草木蕃天地閉賢人隠易曰括
囊无咎无譽蓋言謹也附錄(草木蕃如說草木暢茂人傑)纂註(程子曰充)
(廣得去則天地變化草木蕃充廣不去則天地閉賢人隠按仁父問此意如何朱子曰己所不欲勿施於人)
(只管充廣將去則萬物只管各得其所若充之於一家則一家得其所充之於一鄉則一鄉得其所充之於天)
(下則天下得其所如何不天地變化草木蕃若充廣不去則出門便有礙又曰推己及物推得去則物我貫通)
(自有箇生生無窮㡳意思便有天地變化草木蕃氣象天地只是這般道理若推不去物我隔絶欲利於己不)
(利於人欲己之富欲人之貧欲己之夀欲人之夭似這氣象全然閉塞隔絶了便似天地閉賢人隠)君子
黃中通理(黃中言中德在内釋黃字之義也)正位居體(雖在尊位而居下體釋裳字之)
(義也)美在其中而暢於四支𤼵於事業美之至也(美在其中復釋)
(黃中暢於四支復釋居體)附錄(通論三五天地之間萬物粲然而陳者皆隂麗於陽其美外見者也六三)
(六五皆以隂居陽故三則曰隂雖有美而五則曰美在其中然三方進而位不中者也故隂雖有美而尚含之)
(五正位而居體者也故美在其中而𤼵於事業人臣事業之著於世固自有時殆不可挾才能而躐進以取三)
(五同功嫌迫之禍也)纂註(徐氏曰黃中中德在内通理文無不通言柔順之德藴乎内而至盛也釋黃義)
(正位當在中之位居體居下體而不僭言柔順之德形於外而得當也釋裳義黃中通理則美在其中而暢於)
(四支正位居體則可𤼵於事業二五皆中二内卦之中其𤼵於外者不疑其所行而已五外卦之中其施於外)
(者有事業之可觀坤道之美至此極矣故曰美之至也嘗謂黃中通理四字當玩涵養不熟操守不固天理有)
(一毫之未純人欲有一毫之未去未得為黃中也涵養熟矣操守固矣天理全而人欲去矣然條理未達脈絡)
(未貫則是藴於内者雖有中和渾厚之美而無融暢貫通之妙未得為通理也必黃中而通理暢於四支𤼵於)
(事業而後為美之至孟子曰充實而有光輝之謂大大而化之之謂聖亦此意也丹家亦取此義魏伯陽參同)
(契曰黃中漸通理潤澤達肌膚但作用不同此為義理存養皆天公諸人也彼為血氣保固由人私諸己也學)
(者又不可以不辨)隂疑於陽必戰為其嫌於无陽也故稱龍焉
猶未離其類也故稱血焉夫玄黃者天地之雜也天玄
而地黃(疑謂均敵而無小大之差也坤雖無陽然陽未嘗無也血隂屬蓋氣陽而血隂也玄黃者天地)
(之正色言隂陽皆傷也此以上申象𫝊之意)纂註(蔡氏曰十月為純坤之月六爻皆隂然生生之理無)
(頃刻而息一陽雖生於子而實始於亥十月之陽特未成爻耳聖人為其純隂而或嫌於無陽也故稱龍以明)
(之古人謂十月為陽月者蓋出此)
易附錄纂註卷九
