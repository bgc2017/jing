易附錄纂註卷十一元胡一桂撰
總論序卦(問序卦或謂非聖人之書信乎曰此沙隨程氏之說也先懦以為非聖人之緼)
(某以為謂之非易之精則可謂非易之緼則不可周子分精與緼字甚分明序卦却正是易之緼事)
(事夾雜有在裏面問何謂易之精曰如易有太極精是生兩儀兩儀生四象四象生八卦這便是易之)
(問如序卦中亦見消長進退之義喚做不是精不得曰此正是事事夾雜有在裏面正是緼須是自)
(一箇生出來以至於無窮便是精道夫)纂註(程子曰乾坤天地之道隂陽之本故為上篇之)
(首坎離隂陽之成質故為上篇之終咸恒夫婦之道生育之本故為下篇之首未濟坎離之合既濟)
(坎離之交合而交則生物隂陽之功也故為下篇之終二篇之卦既分而後推其義而為之次序卦)
(是也)
有天地然後萬物生焉盈天地之間者唯萬物故受之
以屯屯者盈也屯者物之始生也物生必蒙故受之以
蒙蒙者蒙也物之穉也物穉不可不養也故受之以需
需者飲食之道也飲食必有訟故受之以訟訟必有衆
起故受之以師師者衆也衆必有所比故受之以比比
者比也比必有所畜故受之以小畜物畜然後有禮故
受之以履履而泰然後安故受之以泰(晁氏云鄭無而泰二字)泰
者通也物不可以終通故受之以否物不可以終否故
受之以同人與人同者物必歸焉故受之以大有有大
者不可以盈故受之以謙有大而能謙必豫故受之以
豫豫必有隨故受之以隨以喜隨人者必有事故受之
以蠱蠱者事也有事而後可大故受之以臨臨者大也
物大然後可觀故受之以觀可觀而後有所合故受之
以噬嗑嗑者合也物不可以苟合而已故受之以賁賁
者飾也致飾然後亨則盡矣故受之以剥剥者剥也物
不可以終盡剥窮上反下故受之以復復則不妄矣故
受之以无妄有无妄然後可畜故受之以大畜物畜然
後可養故受之以頤頤者養也不養則不可動故受之
以大過附錄(問不養則不可動故受之以大過何也曰動則過矣故小過亦曰有其信者必行之)
(故受之以小過道夫)物不可以終過故受之以坎坎者陷也陷必有
所麗故受之以離離者麗也(右上篇)有天地然後有萬物
有萬物然後有男女有男女然後有夫婦有夫婦然後
有父子有父子然後有君臣有君臣然後有上下有上
下然後禮義有所錯附錄(問序卦中六十四卦獨不言咸何也曰夫婦之道即咸也)
(曰亦如上經不言乾坤但言天地則乾坤可見否曰然道夫)夫婦之道不可以不久
也故受之以恒恒者久也物不可以久居其所故受之
以遯遯者退也物不可以終遯故受之以大壯物不可
以終壯故受之以晉附錄(問物不可以終壯故受之以晉𫝊曰物无壯而終止之理)
(既壯盛則必進竊意物進而後至於壯盛既壯盛則衰退繼之矣今曰壯盛則必進此義如何曰物固有壯而)
(後進者亦有進而後壯者其義自有不同此各隨其事而言難以一說拘也且以十二月卦論大壯之為夬夬)
(之為乾豈非壯而後進乎至乾乃極而衰耳又問壯與晉何别曰不但如此壯而已又更須進一步也道夫)
晉者進也進必有所傷故受之以明夷夷者傷也傷於
外者必反其家故受之以家人家道窮必乖故受之以
睽睽者乖也乖必有難故受之以蹇蹇者難也物不可
以終難故受之以解解者緩也緩必有所失附錄(問緩字恐)
(不是遲緩之緩乃是懈怠之意故曰解緩也曰緩字是散意道夫)故受之以損損而不
已必益故受之以益益而不已必決故受之以夬夬者
決也決必有所遇故受之以姤姤者遇也物相遇而後
聚故受之以萃萃者聚也聚而上者謂之升故受之以
升升而不已必困故受之以困困乎上者必反下故受
之以井井道不可不革故受之以革革物者莫若鼎故
受之以鼎主器者莫若長子故受之以震震者動也物
不可以終動止之故受之以艮艮者止也物不可以終
止故受之以漸漸者進也進必有所歸故受之以歸妹
得其所歸者必大故受之以豐豐者大也窮大者必失
其居故受之以旅旅而無所容故受之以巽巽者入也
入而後說之故受之以兊兊者說也說而後散之故受
之以渙渙者離也物不可以終離故受之以節節而信
之故受之以中孚有其信者必行之故受之以小過有
過物者必濟故受之以既濟物不可窮也故受之以未
濟終焉(右下篇)
易附錄纂註卷十一
