易象大意存解易類
提要
(臣)等謹案易象大意存解一卷
國朝任陳晉撰陳晉字似武號後山亦曰以齋
興化人乾隆己未進士官徽州府教授是編
不載經文惟折衷諸家之說明易象之大意
故以為名考左傳韓起聘魯見易象春秋則
易之主象古有明文陳晉以象為宗實三代
以來舊法卷首標凡例七則多申尚象之旨
書中首論太極五行兼談河洛先天諸圖然
𤼵揮明簡惟標舉其理所可通凡一切支離
推衍布算經而繪奕譜者翦除殆盡其凡例
有曰後之言象數者流入藝術之科其術至
精而其理亦無奥澀然偏於一隅似反涉形
下之器可云篤論次論彖論爻論象不廢互
體之說蓋以雜卦傳為據次論六十四卦各
括其大旨亦大抵切人事立言終以繫辭序
卦說卦雜卦其文頗略蓋著書之意在於六
十四卦餘皆互相發明耳在近時說易諸家
猶可謂刊除枝蔓者矣乾隆四十六年四月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
讀易要言
易書原于象畫象畫者文辭之祖今經生治易專恃研
求文周彖爻而置羲聖象畫不講先儒所謂有易下段
無其上段者矣羲聖象畫原于河洛故易必從河洛根
源說起
易象天地山澤風雷水火數竒偶老少顯然明白後之
言象數者流入藝術之科其術至精而其理亦更奥澁
且偏涉一隅之論似反涉形下之器余故以本来自然
之象數推論使經生家人人可曉
易曰書不盡言言不盡意聖人立象以盡意伏羲畫卦
聖人示意之書總之治易者會得其意則精粗皆可入
解道理無不全具余故總其義曰易象大意存解
六十四卦彖爻先儒傳詮極詳更何煩余之章解句釋
余於各卦下略綴數句亦是融會大意使人閉目澄心
而自得其意之所存會得其意再去索解章句則程𫝊
本義折中等書具在可任研玩
繫詞精者如易有太極數節及說卦傳天地定位數章
已載在前圖說内後不更贅中間亦間有會意特為拈
出
易自田孟相承以迄於宋凡數十家言書可充梀余為
約其精藴簡之又簡紙纔數十頁而儒先精華亦已略
具且各鎔以己意彙入儒先語錄中所謂如花釀蜜蜜
成不知其是花者也
易以窮理豈僅作文字觀然卦畫有自然之文彖爻象
傳繫辭文言其文法之顯然可愛玩者亦略示精藴於
語言意象之外抑亦宜民不倦之意云爾
