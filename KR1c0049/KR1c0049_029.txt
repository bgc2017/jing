毛詩稽古編卷二十九
吳江陳啟源撰
數典(祀典門室)(樂舞器用)(禮制旂幟)(土田佩玉)(梁名衣裘)
祀典
鄭玄王肅論郊祀各不同鄭謂天有六天歲有九祭王
謂天惟一天歲止一祭六天者天皇大帝及五精帝也
九祭者冬至圜丘祭天皇大帝配以帝嚳為一祭大司
樂地上之圜丘大宗伯禋祀昊天上帝祭法禘嚳是也
夏正月祈穀於南郊祭感生帝配以后稷又為一祭郊
特牲迎長日之至春秋嘗郊左傳啟蟄而郊祭法郊稷
是也夏祈穀於南郊徧祭五精帝配以五人帝又為一
祭春秋經及月令大雩左傳龍見而雩是也四時及季
夏迎氣祭五精帝亦配以五人帝又共為五祭小宗伯
兆五帝於四郊月令迎氣於四方是也季秋大饗明堂
祭五精帝配以五人帝及文武又為一祭以文配五帝
曰祖以武配五帝曰宗月令大饗帝孝經宗祀文王於
明堂以配上帝祭法祖文王(何佟之曰孝經周公攝政時故文言宗祭法成王即)
(政後行故文言祖)而宗武王是也合之凡九矣王則謂圜丘即
郊日至與孟春止祭一天其迎氣與明堂皆祭五帝非
祭天後儒各宗其師說故歴代郊祀之制互有變易宋
儒主王惟明堂之祭仍以為上帝云以鄭學言之其樂
章則圜丘歌昊天有成命明堂歌我將春祈穀夏大雩
皆歌噫嘻而商頌長發大禘亦圜丘所歌也至迎氣之
樂章則周頌無文焉又玄鳥至之日郊禖祈祭亦祭感
生帝而配以先禖生民克禋克祀是也此在九祭之外
社稷歲凡三祭其二祭見詩載芟祈社稷此春祭也月
令仲春命民社指此甫田以社以方良耜秋報社稷此
秋祭也又一祭在孟冬月令大割祀於公社是也詩未
及焉案王鄭論社稷亦多異議謂社祭句龍稷祭后稷
是人鬼非地神者此孔安國賈逵馬融之說而王肅祖
之者也謂社是五土總神而句龍配之稷為原隰之神
而后稷配之此鄭玄之說而其徒馬昭等述之者也肅
與昭等往復辨難不啻聚訟後儒莫能定其是非焉
七廟之說王鄭亦不同鄭謂周止祭四代及太祖合文
武二世室而為七廟王謂七廟為天子常禮二世室在
七廟之外二說之是非止據商書七世之廟一語可斷
之矣鄭信韋玄成議而不見古文尚書故有此謬然王
氏之說實祖禮器王制荀卿書穀梁傳及劉歆馬融之
言其來已久鄭何弗之信乎
先儒言禘祫其說有三鄭玄以為祫大而禘小王肅張
融孔晁之徒以為禘大而祫小賈逵劉歆杜預之徒以
為禘祫一禮而二名古經缺略無從斷其孰是以鄙見
論之賈劉杜之說長也孔疏釋詩專據鄭箋為說而鄭
之言禘則有四焉圜丘祭天而配以嚳一禘也南郊祭
感生帝而配以稷二禘也大宗伯以饋食享先王(即五年再)
(祭)三禘也致新主於廟遠主當祧因大祭以審昭穆四
禘也四者一祭天一祭廟皆得禘名矣周頌雝篇五年
之禘也商頌長發南郊之禘也宋儒則從王義
樂舞
禮記下而管象成童舞象鄭注以為大武蓋周頌有二
象維清奏象舞象文王之事武奏大武象武王之事左
傳季札所見舞象文王之象也禮器文王世子内則明
堂位祭統仲尼燕居所云象皆武王之象也武詩則簫
管以吹之故云管象樂則干戚以舞之曰舞象
先王不制夷禮而制夷樂(白虎通曰先王推行道德和調陰陽覆被夷狄故制夷狄)
(樂何不制夷狄禮禮者身當履而行之夷狄不能行禮也)特設韎師鞮鞻氏二職以
掌之魯太廟亦納夷蠻之樂然有舞而無聲與雅樂不
同止以美夫王者之德無所不被耳又周之王化先及
南方武王伐紂誓師獨舉八國而髳微庸濮皆南蠻可
見也故南樂尤重焉旄人以教國子胥鼓其節而鼓鐘
詩舉南蠻以總四夷毛韓二家皆云示德廣之所及必
有本矣宋儒不信古義遂妄解為二南
禮制
王伯厚(應麟)言康成釋禮其經傳無明文者輒引漢禮證
之蓋漢世去古未遠其制度猶有三代之遺用此證彼
或可得其彷彿耳今以見於詩者言之抱禂漢抱帳也
副漢步摇也六珈步摇上飾也卿士之館(緇衣)諸廬也重
喬以縣毛羽也(疏云猶今之鵝毛槊則又證以唐制)汕撩罟也邪幅行縢
也醻今之勸酒也簫賣餳者所吹也春酒中山冬釀也
戈今之句子戟也以至有瞽樂器則大予樂可據也挈
壺之刻漏玉瓚大斗之尺寸則漢之禮器猶存也然猶
不敢質言之僅曰某若今之某而已後世去古彌遠即
漢制亦不可考何况三代乃欲執近事以測古經如據
韓愈畫記以釋載獫歇驕據大隄曲以釋漢有游女據
姚崇焚蝗之令以釋秉畀炎火據漉魚义網以釋月離
于畢據俗諺籬頭吹蓽篥以釋一之日觱發皆非吾所
敢信
土田
成周土田之制鄉遂都鄙不同鄉遂之法溝洫以授田
貢以制賦比伍以調兵遂人夫閒有遂遂上有徑至萬
夫有川川上有路此溝洫法也而以什一貢法制賦至
調兵則小司徒五人為伍至五師為軍又凡起徒毋過
家一人是一家出一夫一鄉出一軍此比伍法也都鄙之
法井田以授田助以致賦邱乘以調兵小司徒九夫為
井至四縣為都此井田法也而以九一助法制賦至調
兵則司馬法甸方百里實六十四井出兵車一乘甲士
三人步卒七十二人馬四匹牛十二頭此邱乘也溝洫
以十起數井田以九起數比伍以家起兵邱乘以田出
兵比伍一家出一人邱乘七家出一人此其異也(陳潛室木)
(鍾集論之甚詳)今案良耜之百室箋以為共洫而耕共族而居
其鄉遂乎信南山之禹甸箋以為甸方八里居一成之
中甫田之十千箋以為成方十里其田萬畆其都鄙乎
噫嘻之三十里箋以為萬夫之地疏以為與公邑采地
共為部(詳見本詩)其兼乎鄉遂都鄙乎
梁名
梁之名所施甚多而詩有其四無逝我梁在彼淇梁維
鵜在梁鴛鴦在梁有鶖在梁皆漁梁也石絶水為堰而
笱承其空天官䱷人為梁王制虞人入澤梁指此如茨
如梁橋梁也以木為之月令謹關梁周語十月成梁浮
梁也雖用以渡水而異於橋惟天子得乘之五楘梁輈
車上之梁也毛云輈上句衡謂輈稍曲而上至衡從衡
上而下句之則衡横於輈下如屋之梁輈亦名轅以上
為梁者四而棟梁不與焉
門室
天子有五門最外曰臯門次内曰庫門又内曰雉門又
内曰應門最内曰路門外朝在臯門内治朝在應門内
燕朝亦名路寢在路門内所謂内朝也路門亦名畢門
亦名虎門亦名寢門以其内有路寢也路寢之内有小
寢五是為王之六寢六寢之内則為后之六寢亦謂之
六宫康成曰婦人稱寢曰宫正寢一燕寢五與王同諸
侯有庫路雉而無臯應惟魯以周公故庫雉二門得兼
天子臯應之制然止三門而已無五門也
牖下通明之地也朱子以奥當之屋漏當白之處也朱
子以暗室稱之殆未因名而覈實乎
器用
人挽車曰輦周禮注引司馬法曰夏后氏謂輦曰余車
殷曰胡奴車周曰輜車又曰夏后氏二十人而輦殷十
八人而輦周十五人而輦宋書及通典皆云夏之末代
所造井丹亦云桀駕人車然輦之為用行則載任器止
則為藩營師旅田役用之不以乘也周禮小司徒鄉師
縣師稍人均人遂人所掌者是皆供徒役之用詩車攻
傳以徒為輦者為田獵也黍苗篇我輦為城謝也何草
不黃篇有棧之車箋云輦者為用兵不息也皆以載任
器惟巾車掌王后五路有輦車左傳晉范宣子使二婦
人輦而如公齊子尾疾於公宫輦而歸衛公叔文子輦
而如公此俱用以乘然王后止乘於宫中三子或遇變
或疾或老皆非其常也桀無故而駕之則世以為譏矣
黃公紹謂王朝步自周步輦恐不可信
禮簠方而簋圜簠盛稻粱簋盛黍稷然用簠則簋從用
簋或不設簠簋亦以盛稻粱故古書言簋多不言簠凡
言二簋者稻粱也諸侯日食以之若用享則薄矣故易
曰應有時也四簋者加以黍稷諸侯朔月食之而養賢
者以為平常燕食則禮待之隆也六簋者加以麥苽天
子朔月食之若盛舉則稻粱各二合黍稷麥苽是為八
簋伐木篇陳饋八簋是也又有十二簋王者以待諸侯
而上大夫八簋下大夫六簋此則禮食所用不同於常
食矣
圜曰筥方曰筐筐五斛筥五升筥小而筐大然筐之為
制又不同大筐五斛小筐五升深者為懿筐淺者為頃
筐采桑欲其多容故取其深卷耳易盈摽梅將盡則用
其淺而已鹿鳴之筐以受幣帛楚茨之筐以受黍稷牢
肉(鄭義)采蘋之筐以受蘋藻采菽之筐以受豆藿良耜之
筐以受饁餉之黍而與筥偕者三焉其小筐乎若大筐
則盛米以饋賓用之
射有鵠有正有質而的其總名也大射射皮侯的以鵠
製皮為之賓射射采侯的以正采畫為之燕射射獸侯
的以質畫熊麋虎豹鹿豕之形為之猗嗟不出正此賓
射也賓之初筵箋云舉鵠而棲之於侯此大射也經云
發彼有的傳云的質此燕射也毛以首章為燕射矣鄭
衆馬融王肅謂鵠大於正正大於質並在一侯皆誤惟
康成據周禮分為三射之侯獨得之陸佃言皮侯有鵠
無正采侯有正無鵠獸侯有質無鵠無正是也質亦采
畫但正畫五色質畫各獸之形為異則質亦可為正案
質亦名蓺行葦傳云已均中蓺箋云蓺質也疏以質為
正鵠之總名又正亦作鴊鴻鵠擊鴊皆鳥也鵠高遠鴊
捷黠以中之為俊故的取名焉
旂幟
司常九旂曰常也旂也旜(亦作旃)也物也旆也旟也旐也
旞也旌也常旂旟旐旌五者皆見詩鄘之干旄毛以為
旃鄭以為旃與物則二者亦見詩詩得九旂之七而旂
尤屢及之出車采芑之旂以出師庭燎采菽載見之旂
以朝於王玄鳥之旂以助祭閟宫之旂以承祭韓奕之
旂天子所賜皆諸侯事也九旂中常最尊而旂即次焉
天子建常諸侯建旂非他人可得假故詩咏旂專目諸
侯矣爾雅釋文亦詳旂制大約竿首設旄旄首注旌九
旂所同而旂竿則纏以素錦韓奕之綏章毛云大綏指
竿首之旄也下以纁帛為縿(音衫)而衆旒著焉旒有九詩
所謂央央渒渒陽陽茷茷皆施縿之貌狀也畫素龍於
縿故載見閟宫玄鳥三詩皆言龍旂也縣鈴於竿首故
載見又言和鈴央央也至於綦組之飾與諸旂等耳而
朱縷以維持之則同於太常案王之金路亦建大旂此
或王之旂制乎諸侯旒不曳地當不必用縷維矣
馮氏名物疏引左傳楚子先魯陽虎之旆證六月詩白
旆是軍前大旂當矣至以昭十三年晉治兵邾南辛未
建而不旆壬申復旆之為大將所建大旂則不然凡經
傳用字有虛實此傳之旆乃虛字耳曲禮武車綏旌德
車結旌注云綏舒垂之也結收斂之也傳不旆即收斂
之謂旆之即舒垂之謂非實指旂幟之名也小雅胡不
旆旆與左傳不旆之義同其白旆央央悠悠旆旌方是
旂幟之名案司常九旂不列旆名爾雅長尋曰旐繼旐
曰旆注云帛續旐為燕尾孔仲達亦謂旆是旂之尾意
無燕尾為旐有燕尾為旆此其異乎巾車革路建大白
以即戎注以大白為殷旂鄭答趙商以為王不親將故
建先王之正色又釋名白旆殷旌也帛繼旐者也然則
白者旆之色繼旐者旆之形也詩之白旆左傳之大旆
及諸旆皆戰伐時所建則旆即大白無疑
佩玉
古之君子必佩玉亦用以充耳然惟天子純用玉下此
皆雜玉石其見於詩者如此鄘風玉之瑱也衛風充耳
琇瑩小雅充耳琇實皆充耳也如鄭佩玉瓊琚王風貽
我佩玖秦風瓊瑰玉佩大雅何以舟之維玉及瑶(毛云舟帶)
(也鄭云玉瑶容刀之飾)皆佩也著詩之瓊華瓊英瓊瑩毛以為佩
而鄭以為充耳也木瓜之瓊琚瓊瑶瓊玖經雖不言所
用然琚見鄭風玖見王風瑶見大雅皆以為佩名則此
三者亦佩也今考之毛傳惟瓊云玉之美者琚云佩玉
名瓊玖云玉名其琇瑩琇實及衛之瓊瑶齊之瓊華皆
云美石王之佩玖齊之瓊瑩秦之瓊瑰皆云石似玉至
齊之瓊英毛無傳而鄭以為猶瓊華則亦美石也孔疏
又以王之佩玖例衛之佩玖謂玖亦非全玉然則詩言
瑱佩玉瓊琚是全玉耳餘皆石也但英瑶玖瑰瑩諸名
得合瓊為文則玉石兼用可知蓋古制如此其說必有
本矣黃公紹韻會譏毛傳為非而自為之解以玉之生
成比之草木謂瑩猶草木之榮玉之始生也英為玉之
最美華為玉之方成實為玉之既成亦猶草木之英華
與實也斯穿鑿之見矣况爾雅木謂之華草謂之榮而
不實謂之英是三者之在草木元不得有生成之别黃
欲釋玉而先誤釋草木將焉欺乎
衣裘
王之吉服九其六冕服其三弁服冕服六者大裘而冕
也衮冕也鷩冕也毳冕也絺冕也玄冕也弁服三者爵
弁皮弁也冠弁也公之服自裘冕而下如王侯伯自鷩
冕而下如公子男自毳冕而下如侯伯孤自絺冕而下
如子男卿大夫自玄冕而下如孤士則爵弁冕服皆玄
服纁裳爵弁服純衣纁裳緇帶韎韐皮弁服素衣素積
緇帶素韠冠弁亦謂之玄冠亦謂之委貌其服謂之朝
服緇衣素裳凡九服惟大裘不見詩九罭之衮衣采菽
之玄衮衮冕服也唐風之七衣鷩冕服也大車之毳衣
毳冕服也采菽之黼絺冕服也終南之黻衣繡裳玄冕
服也瞻彼洛矣之韎韐周頌之絲衣載弁爵弁服也淇
澳之會弁終南之錦衣狐裘皮弁服也召南鄭唐檜之
羔裘鄭之緇衣冠弁服也外又有服弁服凶服也弁絰
服弔服也韋弁服戎服也在九服之外矣而韋弁服亦
見詩東山之裳衣六月之常服我服采芑之命服皆是
又有玄端服亦玄冠玄衣與朝服同而裳不用素為異
(上士玄中士黃下士雜色天子諸侯皆以朱)天子視朝以皮弁諸侯視朝以
朝服士大夫在私朝以玄端冕服爵弁服絲衣也中衣
用素皮弁服朝服麻衣也中衣用布(即十五升布)所謂帛不
裹布也唐風之素衣朱襮諸侯冕服之中衣也謂之繡
黼丹朱惟君得服之大夫士中衣得用素衣不得朱襮
矣若夫檜風之狐裘則息民之祭服也曹風之麻衣則
深衣也檜風之素冠毛以為練冠鄭以為祥冠也鳲鳩
之騏弁雜色之弁也顧命特設此服非禮之常服也故
鄭以騏為璂理或然也秦風之袍澤䙝服也無羊之蓑
笠野服也都人士之緇撮則大古之冠而用為始加者
也
褘衣褕翟闕翟鞠衣展衣褖衣此王后之六服也其色
經傳無文惟展衣用丹縠見毛傳耳孫毓以為褘衣亦
褕翟青闕翟黑鞠衣黃展衣赤褖衣黑鄭玄以為褘衣
玄褕翟青闕翟赤鞠衣黃展衣白褖衣黑褕翟鞠衣褖
衣兩家所說色同餘三服則異要皆臆說難信約而論
之三翟本象雉而鷂(褕同)雉青質則鄭說近之鞠似麴塵
又象柔桑始生宜為黃色而以丹縠為展衣毛說必有
本則鞠展之色當以孫說為正男子褖衣色黑則婦人
亦宜然兩家說同亦有徵信者也至褘衣之為赤為玄
闕翟之為赤為黑無可據矣其見於詩則葛覃之澣衣
毛以為副褘盛服鄭以為褘至褖皆是也采蘩之被展
褖二衣之首飾也邶之綠衣鄭以為褖衣也君子偕老
之副笄褘衣褕翟之首飾也象服鄭以為褕翟闕翟也
其之翟亦此二翟也其之展䙝衣也惟鞠衣弗及焉
裘有狐裘有羔裘有麑(亦作麛)裘有貉有貍而羔裘之用
最多大裘而冕黑羔裘也五冕之服爵弁服冠弁服皆
黑羔裘天子諸侯燕居玄端服亦黑羔裘詩之羔裘皆
冠弁服也君用純臣異其褎飾故有豹袪豹袖豹飾之
稱焉狐裘有三一狐白裘天子視朝皮弁服用之諸侯
朝天子亦同皆裼以錦衣卿大夫在王朝亦衣狐白惟
裼用素衣為異二黃衣狐裘蜡祭後息民之祭及兵事
韋弁服用之三狐青裘大夫士玄衣之裘也玉藻玄綃
衣裼之是也玄衣即玄端服與天子諸侯服同而裘異
矣見秦終南者狐白裘也見檜羔裘及小雅都人士者
黃衣狐裘也見邶旄邱者狐青裘也(毛云狐蒼青蒼色同)麛裘者
諸侯視朝君臣皆皮弁服則服之其受外國聘享亦然
裼衣或絞(蒼黃之色)或素而素為正矣見論語玉藻聘禮注
而不見詩豳風取貍貉為裘貉裘以燕居論語狐貉之
厚以居是也貍裘以從戎左傳(定九年)東郭書晳幘而衣
貍製者也外又有虎裘狼裘裘之武猛者也君之車右
及左服之又有犬羊之裘裘之賤者也庶人服之
稽疑(他注引傳疑誤監本經注疑誤)(正義引爾雅疑誤傳疑誤釋文疑誤集)
他注引傳疑誤
毛傳之來最古後儒相傳讀本各别他注所引與今本
不無異同亦考證之一助也特錄之如左鱣鮪發發
傳云鱣似鮎(見文選西京賦李善注今傳云鱣鯉)胡不遄死傳云胡顔
而不速死也(見文選李注今無之)漸車帷裳傳云幢容(見周禮巾車疏)
(今是箋非注)悉率左右以燕天子傳云驅禽於王之左右
(見東京賦李注今無於王二字)巷伯傳云巷伯内小臣也掌王后之
命於宫中故謂之巷伯伯被讒將刑寺人孟子傷而作
詩以刺幽王也(見後漢孔融傳注今謂之巷伯以上是箋非傳伯被讒以下傳箋俱無之案敘)
(下例無傳况玩次章末章傳文則以被讒為巷伯决非毛意章懷注誤引)其繩則直傳云
不失其繩直之宜也(見東京賦注今無之宜二字)价人維藩大師
維垣大邦維屏傳云當用公卿諸侯為藩屏也(見後漢光武紀)
(注今無之)崇牙樹羽傳云置羽於栒上以為飾也(見東京賦李注)
(今止云置羽也少六字)致天之屆傳云屆極也(見文選李注今無之)稷
勤百穀死於黑水之山(見魯語韋注今無之亦不知何篇之傳案黑水見山海經云后)
(稷葬焉注云其城方三百里)鬛服虎皮也(見東京賦李注不知何篇之傳)右諸
條多是引者之誤惟韋注最古必不謬而今逸其文以
此推之傳文之譌闕可勝語哉
正義引爾雅疑誤
詩疏引爾雅及郭注每有與今本不合者如聿修厥德
毛傳云聿述也疏以為釋詁文今釋詁無此語又如昔
育恐育鞠鄭箋云昔育育稚也鬻子之閔斯毛傳云鬻
稚也疏皆以為釋言文今釋言云幼鞠稚也無育鞠字
孔疏又引郭璞云鞠一作毓故鬻為稚也今郭注亦無
此文但引尚書康誥不念鞠子哀而已豈今爾雅郭注
非全書邪又如小雅後予極焉鄭箋云極誅也魯頌致
天之届鄭箋云届殛也疏皆以為釋言文今釋言云殛
誅也不云極又云届極也不云殛意極殛二字通用乎
然郭注殛誅引書鯀則殛死注届極則云有所限極二
字義並不相通孔疏所據豈孫李軰讀本異耶又如殆
及公子同歸毛傳云殆始也疏云釋詁文說者以為生
之始今釋乃胎始非殆始郭注云胚胎未成亦物之始
則亦非殆字孔疏所據宜非郭義也不然或詩之殆及
古本原作胎及也姑記以竢博識
監本經注疑誤
今世監本注疏是萬歷十七年鐫考辨經學者必據此
為證然譌舛甚多貽誤後學不淺推其由殆緣監臣不
親讐校率委粟監為之此軰文義疏陋徒草草竣局
以欺其長致滋錯謬也且其誤非一端有沿譌已久因
循不改者有原本不誤昧者妄改之反致誤者有書寫
偶誤失於校正者經文人人誦習其誤顯然可見至傳
箋之誤有他本可對或諸本俱誤又有孔疏印釋可推
校而知然疑信者相半矣今錄出以備考併使後世鐫
是書者用為校讐之一助云我姑酌彼金罍箋饗燕
之禮饗誤作響迨冰未泮冰誤作冰泮誤作冸經傳
疏同冰冸皆俗字揚且誤作楊經傳同終然允臧
然誤作焉此俗人據朱傳而妄改碩人箋姣好姣誤
作俊又箋文之大著傳齊大子兩大誤作太美目盼
兮盼誤作盻經傳同鱣鮪𤼵𤼵當依石經改為撥撥
氓二章傳能自悔悔誤作誨木瓜傳瓊瑶美石石
誤作玉當依孔疏及吕記改正王風譜至于夷厲上
少一圈與疏溷暵其脩矣傳脩且乾也吴棫韻補引
此作日報兔爰傳造為也為誤作偽火烈具揚傳
揚揚光也玩疏語傳衍一揚字吕記嚴緝引此亦無下
揚字茹藘經藘誤作蘆溱洧傳渙渙春水盛也今
脱春水二字當依吕記嚴緝及元本注疏補入齊詁
訓傳詁字誤作誥齊譜禹貢青州上少一圈蟲飛
箋東方且明之時且誤作早著東方未明兩敘下箋
云俱誤作傳云素飧飧從夕食經傳疏皆誤作飱
白石粼粼經傳皆誤作𥻘𥻘無衣美晉武公美誤作
刺秦譜秦之變風秦誤作翳鴥彼晨風經傳鴥皆誤
作&KR0008;傳駛疾駛誤作䭾無衣箋澤䙝衣澤誤作襗
當依吕記嚴緝改正視爾如荍箋男女交會女誤作
子正是四國傳正長也長誤作是豳譜后稷之曾
孫曰公劉者曰誤作也七月次章箋又本於此於誤
作作采蘩祁祁傳誤作祈祈鑿冰沖沖誤作冲冲
經傳疏同朋酒斯饗傳饗字誤作響東山次章箋
家無人則然則誤作惻常棣敘下箋召穆公脱穆字
況也永嘆況誤作况經傳同兄弟既翕傳翕合也
合誤作如女心傷止首章經文女誤作汝由儀敘
下箋篇第之意意誤作處當依孔疏改正載沈沈誤
作沉經注同新田傳新美天下之士下誤作子鴥彼
飛隼經鴥誤作&KR0008;田車既好傳大艾草以為防艾誤
作芟疏同赤芾金舄傳諸侯赤芾金舄舄逹屨也兩舄
字中間疑脱一金字祈父箋引書若疇圻父當依孔
疏改為若夀傳箋羌戎疑當作姜戎載弄之璋箋
正以璋者以成之有漸玩文義及疏語正當作止三
十維物傳異毛色異誤作黑爾雅則具箋索則有之
索誤作素勿罔君子箋勿當作末末誤作未下末罔
同擇三有事傳有同國之三卿同誤作司亦孔之
痗傳有衍文詳附錄雨無正旻天疾威當依孔疏改
為昊天而月斯征箋月視朔朔誤作朝無忝爾所
生經無字誤作母此見釋文云毋音無故妄改之也不
知釋文經本作毋原與今本異見吕記不離于裏離
誤作罹譬彼壞木箋傷病之木木誤作本無拳無
勇箋言無力勇者言下脱無字經□誤作尰巷伯
敘末脱四字箋内衍四字詳附錄匪莪箋我視之以
為非莪我誤作貌玩疏可知穫薪箋穫落木名也既
伐而析之穫誤作檴析誤作折契契箋契憂苦疑當
作契契憂苦載翕傳翕誤作如廢為殘賊傳廢狀
也狀當依王肅及定本改為大四月傳溥大大誤作
天塵雝雝誤作雍經注同式穀以女箋是使聽乎
天命乎字誤在天字之下其德不猶傳猶若也若誤
作苦我蓺黍稷蓺誤作藝曾孫之穡箋斂税曰穡
吕記引箋税作穫受天之祜祜誤作祐自古有年
箋豐年之法豐誤作農今適南畝箋互辭互誤作玄
琴瑟擊鼓箋擊土鼓擊誤作繫炎火箋盛陽氣贏
贏誤作嬴興雨祁祁誤作祈祈經注疏同大田田
畯至喜箋勞倦倦字誤鞞琫傳容刀刀誤作力兄
弟具來箋具猶皆也皆誤作衆大侯既抗箋有缺文
詳附錄以祈爾爵箋爵女當作女爵采菽箋牛俎
牛誤作生赤芾在股箋蔽前前誤作膝福禄膍之
膍誤作□經傳同角弓傳調和元本作調利疏申傳
同民胥然矣箋天下之人皆如之今如誤作知後
予邁焉箋引左傳子誤作予緜蠻箋飢則予之食飢
誤作食酌言嘗之箋立賓主主誤作注漸漸之石
序役久病於外於誤作在不遑朝矣箋皇正也正誤
作王疏亦誤月離于畢傳畢誤畢蜎蜎者蠋蠋誤
作躅何草不玄箋草芽孽者誤作糵有棧之車
韻會傳箋皆作輚車與經異今經注同誤作棧不顯
亦世傳仕者世禄仕誤作也捄之陾陾箋捄捊捊聚
兩捊俱誤作桴迺立臯門箋有闕文詳附錄淠彼
涇舟淠誤作渒經注疏同條枝箋木之枝本枝誤作
枚思齊篇脱惠于宗公一章經注疏皆缺約有兩頁
在卷十六之三第十七頁第四行後雝雝在宫傳雝
雝誤作廱廱上帝耆之傳耆惡也惡誤作老作豐
伊匹箋大小適與相成傳成誤作城燕翼傳燕安安
誤作及荏菽傳荏菽戎菽也戎下脱菽字旆旆旆
誤作旆經傳同實種傳雍種雍誤作雜載燔載烈
箋既為郊祀之酒既誤作即或肆之筵傳或陳之筵
者之誤作言醓醢箋韮葅韮誤作非天被爾禄箋
禄臨天下臨誤作福當依元本改正公劉序下箋周
公居攝公誤作王干戈箋句孑戟孑誤作矛京師
之野傳是京乃大衆所宜居之野野誤作也止基箋作
宫室之功止止誤作也當依原本改正媚于庶人箋
無擾當依孔疏及吕記改為撫擾傳山東曰朝陽山
誤作由正敗箋敗壞敗誤作厲玉女箋君子比德
焉焉誤作為曾莫惠我師箋不肯惠施以賙贍衆民
施誤作於靡届靡究箋曰祝詛曰誤作且内奰奰
誤作奰經注疏同顛沛之揭傳沛作拔拔誤作按箋
大木木誤作本遠猶辰告箋有缺文詳附錄屋漏
箋厞隠厞誤作扉民各有心箋二者意不同意誤作
竟面命箋對面語之語誤作與庶無大悔箋悔恨
也誤作侮慢也上三條當依元本改正國步斯頻箋
頻比比誤作止予豈不知而作箋而猶女也女誤作
與寧莫我聽箋我之精誠誠誤作神宜無悔怒箋
我何由當遭此旱當誤作常三條當依元本改正昭
假無贏箋贏緩緩誤作綏入覲于王箋以常職來常
誤作當顯父餞之箋周之卿士卿士誤作公卿當依
孔疏及嚴緝改正周頌譜降於祖廟上功大如此上
各少一圈亦又何求箋女歸誤作時歸噫嘻成王
傳噫勅勅誤作和箋能成周王王誤作公駿發爾私
終三十里箋使民疾耕發其私田竟三十里者一部一
吏主之於是民大事耕其私田萬耦同舉也竟三十里
至其私田凡二十字皆脱去又箋二耜為耦二誤作三
當依元本補入改正鰷鱨箋白鰷鰷誤作&KR0008;克昌
厥後後誤作后將予就之箋女扶將我女誤作艾
屢豐當依石經改屢為婁有驔傳有缺誤詳附錄
從公于邁箋于往往誤作邁烈祖以假以享箋假升
也升誤作大當依原本改正古帝命武湯箋誤雙行
寫龍旂十乘箋二王後二誤作三幅隕既長經隕誤
作&KR0695;有震且業箋畏君之震君誤作語天命多辟
箋告曉是曉誤作皢下告曉俱誤作皢又六亡詩華
黍由庚二序下皆云有其義而亡其辭此乃毛公語儀
禮疏謂之毛公續序當依傳箋例細字單行今俱作大
字與敘無辨後有鐫是書者似宜改正又傳箋附入
經文故須别以經字亦單行以異於釋文正義至鄭譜
置卷首與經異處自應作大字或比經低一格以孔疏
分注其下庶覽者瞭然今本細字雙行與正義文相間
雜止以圈别之頗有失圈致譜疏無辨如前所指摘者
皆因刻本言也後世鐫是書者或有取於鄙言以上
止及經文傳箋其疏文浩汗譌謬難縷指或與經注同
誤則因文便連及之至所引草木蟲魚疏甚多凡陸璣
輙作陸機通本俱誤又徧檢他本皆然雖元本亦不免
不知誤始何時也惟近世毛子晉家刻本從玉旁作璣
差彊人意焉其餘誤字止可臨文塗乙未能别簡條陳
姑闕勿論
釋文疑誤
陸氏釋文有功經學然載在注疏中者已非全書至近
世尤不為俗學所尚偶寓目焉襲舛仍譌豕魚連幅十
倍傳箋良足惋也案古人經由師授讀本各分而字畫
亦異略載於釋文其曰某本又作某本亦作某者讀本
之不同也其曰字又作某字亦作某者古字之通用也
相沿既久脱誤愈滋又釋文元本所載經文或與今本
經文異則别作之字與今本同而元字反異俗儒傳寫
不知其故往往互易其文甚有但改元字而别作之字
不改遂至兩字相同者非有他據何由正之又釋文多
引爾雅說文字林方言草木蟲魚疏廣雅等書及韓詩
之語亦時與彼文不同兩異必有一誤然未可臆斷也
兹據管見所及稍辨其一二其可疑者仍兩存之以俟
博識者擇焉關睢序后妃之德也下釋文獨單行寫
與箋溷服之無斁傳斁厭釋文厭本亦作厭二厭必
有一誤頃筐傳畚屬云(以下凡單言俱係釋文)畚何休云草
器也說文同孔疏引說文亦云草器今說文云蒲器
虺隤云虺隤說文作頽今說文無頽字有隤字疑釋文
經本作頽而云說文作隤今本二字互易是俗儒妄改
後倣此我姑酌彼金罍云秦以市買多得為夃夃誤
作盈兕觥云□字又作兕今□兕互易當依吕記改
正又推此則七月吉日絲衣釋文兕作□當亦近本互
易其字又云觵本亦作觥今觵誤作鱑陟彼砠矣云
□本亦作砠今兩字皆作砠葛藟縈之云縈本亦作
榮今縈榮互易皆當依吕記改正螽斯云螽音終爾
雅作蜇終下當脱一斯字傳蚣蝑云蚣字林作蚣下蚣
當作蜙詵詵云詵說文作&KR2226;今說文無&KR2226;字而詵字
注引此詩疑詵&KR2226;亦互易案&KR2226;字見玉篇多部云姓也
或作騂&KR0008;兟甡又云螽斯江東呼為虴蜢音竹帛反
音字疑當作虴兔罝云菟又作兔今菟兔互易當依
吕記改正言秣其馬云秣說文云食馬穀也今說文
無秣字字作䬴惄如調飢惄溺當作□愵詳附錄
麟趾云止本又作趾今止趾互易當依吕記改正又
云定爾雅題也題誤作顁被之僮僮箋髲髢云髲皮
寄反鄭音髮下三字可疑采蘋引韓詩藻字當作薸
詳附錄勿翦云翦韓詩作剗今剗誤作箋當依玉海
改正行露箋早夜云夜本又作暮今夜誤作露穿
我屋云穿本又作䆤䆤今誤作穿䆤音川亦見禮記釋
文迨其吉兮韓詩云迨顧也當依玉海改顧為願
死麕云麏本亦作麕今二字互易當依吕記改正五
豵云豵字又作豵二字必有一誤不可選也云選雪
兖反選也下選字誤覯閔云遘本或作覯今遘覯互
易當依元本改正綠衣云襢衣毛氏云融皆云色赤
句有誤燕燕箋戴媯生子名完云完字又作兒今兒
誤作貌擊鼓箋公子馮云馮本亦作憑同皮冰反今
脱同字雄雉敘刺衛宣公云刺俗作㓨今兩字皆作
刺有鷕云鷕沈雉皎反元本雉作耀濡軌云說文
云軌車軾前也從車凡聲今軌誤作軌凡誤作九旭
日云說文旭讀若好今說文好作勖冰泮泮誤作冸
采葑云葑今菘菜菘音嵩今嵩誤作蒿旄邱云音毛
邱或作古北字疑北當作□□乃古邱字又云旄字
林作堥山部又有嵍字亦曰嵍邱今兩嵍皆誤作堥當
依元本改正蒙戎云蒙徐依左傳讀作厖若而下二
字可疑流離云鶹鷅誤作&KR1870;毖彼泉水引說文有
誤字衍文詳附錄新臺有泚云泚說文作玼云新色
鮮也君子偕老篇引說文同今說文云玉色鮮二子
乘舟兩駛字俱誤作駃秦晨風誤同兩髦云說文作
髳吕說引釋文云髦韓詩作髳今說文髳乃或體本作
□引此詩則作髳係韓詩為是象服箋褕翟褕音遥
字又作揄今揄誤作褕遥誤作過當依元本改正椅
桐云梓實桐皮曰椅椅誤作梓干旄箋旒縿云縿何
沈相沾反沾誤作沽載馳云駈字亦作驅今駈驅互
易當依吕記及元本改正推此則釋文驅字本皆作駈
其言驅作駈(齊載驅秦脅驅之類)俱後人互易淇奥引草木疏
云奥亦水名正義亦引陸璣云淇奥二水名今陸疏無
此文綠竹云&KR1512;萹筑也又云萹筑本亦作扁今兩萹
皆誤從竹琇瑩云琇說文作璓今兩字俱作琇倩
盼云倩本亦作蒨誤作倩又盼誤作兮施罛云濊大
魚网目豁豁也今脱一豁字又引凝流與說文異詳本
篇河廣云刀說文作&KR0008;正義云說文作&KR1994;今說文無
&KR0008;&KR1994;字字見玉篇云音彫舟也伯兮箋軫也云軫本
亦作&KR0942;今&KR0942;誤作&KR3077;又酋矛云酋在由反發聲末二字
可疑報之以瓊瑶云瑶說文云美石今說文云玉之
美者引此詩黍離云說文作䅻今說文無䅻字字見
玉篇云禾把也其樂只且云且子餘反又作且七也
反有誤在河之漘引爾雅夷上洒下曰漘曰誤作水
如璊云璊說文作□解此璊云禾之赤苗謂之□玉
色如之今璊□皆誤作璊禾誤作木今說文無□字其
赤苗字作釁邱中傳墝埆云埆苦角反苦誤作若
樹檀傳彊韌之木云韌本亦作刃元本韌作忍觀下文
陸以傳字為假借則作忍良是乘鴇云鴇依字作鴇
今兩字俱作鴇釋掤云箭筩筩誤作䇶清人云旁
旁彊也彊誤作疆箋矛矜引方言云其柄謂之矜今
方言矜作鈐彼注云今字作槿又引郭注巨巾反誤作
巨中逍遥云逍本作消今兩字俱作逍右抽云抽
說文作搯搯誤作&KR0008;明星箋早於别色時云蚤音早
本亦作旦弋鳬箋弋繳射云□本亦作繳今蚤早旦三
字□繳兩字各互易當依元本改正東門之墠云壇
依字當作墠今兩字皆作墠當依吕記改正渙渙云渙說
文作汎汎父弓切今說文云汎浮也從水凡聲不引此
詩徐孚梵切贈之以勺藥云勺藥韓詩云離草也今
脱此十六字當依吕記補入蟲飛薨薨云薨呼宏切
薨誤作夢總角云總本又作揔今兩字並作摠當依
玉海及元本改正魴鱮云鱮象吕反鱮誤作鱗其
魚唯唯釋文誤編疏後簟茀云笰音弗誤作茀當依
吕記改正魏詁訓傳第九下云姬姓國也誤作姬魏
摻摻云摻說文作㩥㩥左誤從木言采其藚云藚
音續說文音其或反此反大遠續音恐誤桑者閑閑
云閒閒音閑閑本亦作閑今誤作閑閑音閒當依元本改
正素餐云說文作餐或從水上餐字誤朱繡箋繡
當為綃云繡鄭改為宵宵音消本作綃今兩宵皆誤作
綃當依元本改正白石粼粼云粼刊薪反粼誤從𥻘
刊非母當作利見此邂逅逅本又作覯今覯逅互易
豹褎云褏本又作褎今兩字皆作褎上二條當依吕
記及元本改正有杕之杜序兼其宗族云宗族本亦
作宗矣今矣誤作族葛生傳齊則角枕又引内則斂
枕篋云齊本亦作齋篋口牒反今齊誤作齋口誤作曰
游環傳靷環也云靳環居覲反本又作靷今靳靷互易
已上共四字當依元本改正叴矛云叴音求叴誤作
厹當依吕記改正有條有梅云沈云荆州曰柟揚州
曰梅重實揚州人不聞名枬觀沈下語乃孔疏則當云
荆州曰梅揚州曰柟渥丹云丹韓詩作沰沰撻角反
撻左誤從木晨風云鴥說文作鴪吕記引此同元本
鴪說文作鴥今說文同元本同袍云袍抱毛反抱誤
作袍穀旦云旦本亦作且今且誤作旦淑姬云叔
音淑本亦作淑今誤作淑音叔斧以斯之引爾雅斯
誃離也誃誤作侈月出云皦本又作皎劉本又作瀏
今皦皎劉瀏各互易當依吕記及原本改正乘駒云
驕舊音駒沈云或作駒字是後人改今脱此十五字當
依吕記補入記又云皇皇者華篇内同有蒲與荷箋
芙蕖之莖曰荷云夫本亦作芙渠本亦作蕖今夫芙渠
蕖各互易當依原本改正檜第十三云子男誤作子
南曹第十四云曹者誤作曹昔歸說云說音税税
誤作悦三百赤芾云芾音味反服謂之芾此有誤
浸彼苞稂云寖本又作浸今寖浸互易當依吕記及元
本改正愾我寤嘆云愾說文云太息也今說文無愾
字觱發云說文作畢發今說文作滭沷栗烈云說
文作□颲今說文□風雨暴疾也颲烈風也與毛傳氣
寒異義不引此詩饁彼南畆箋俱以饟來云饟式亮
反式誤作武殆及公子同歸釋文殆作迨云迨始也
今迨誤作殆又脱始也二字當依吕記改正補入重
穋云說文云禾邊作重是種稑之字禾邊作穜是穜蓺
之字今人亂之已久今說文無此語鴟鴞云鴞于驕
反于誤作吁蓄租云租子胡反又作租如字二租有
誤又難乃旦反乃誤作及又翛素彫反修字誤陸
本經作消蠨蛸云說文作蠨蠨今誤作蟰我斨引
說文方銎斧銎誤作鉞四國是吪云訛又作吪今訛
吪互易當依元本改正伐柯云餞士戀反士誤作王
九䍞云䍞本亦作罭二䍞有一誤狼跋云狼跋省
郎獸也省疑作音載疐云疐本又作疌疌恐誤疌疾
葉切疾也鹿鳴引說文芩蒿也今說文云草也倭
遲云遲韓詩作倭夷遲上疑脱倭字鵻傳夫不引草
木疏一名浮鳩今陸疏浮作䳕我馬維駒云駒音俱
恭侯反本作驕亦本無恭侯反三字本下有亦字又據
吕記則釋文直作驕又說文引詩我馬維驕云馬高六
尺為驕常棣傳常棣棣也棣作栘者亦亦字疑當作
非況左誤二䦧牆云牆本作墻元本墻作廧妻
帑云今讀音孥也孥誤作拏當依元本改正坎蹲云
坎說文作竷云舞曲也蹲本或作壿說文云士舞也今
說文竷注曰繇也舞也樂有章墫注曰舞也又云蹲七
旬反七誤作毛吉蠲云蠲舊音圭圭誤作堅象珥
箋末彆云彆說文方血反今說文無彆字旆旆云旆
蒲貝反貝誤作俱魚麗傳不麛云麛或作麑麑今誤
作霓彤弓箋敵愾云愾說文作餼鎎今誤作餼孔
熾云盛也尺志反尺誤作反方叔涖止云莅本又作
涖今莅涖互易當依吕記改正鴥誤作&KR0008;車攻序
修器械云三蒼云械總名也說文云無所盛曰械今說
文云械器之總名一曰有盛曰械無盛曰器傳艾草
云艾魚廢反艾誤作芟箋甫田云甫田舊音補補誤
作浦決拾云夬本又作決今夬決互易三條當依元
本改正大兕云兕本又作光今光誤作光夜未央
引說文與今異詳本篇不蹟云迹當作蹟蹟足跌也
今脱此八字當依嚴緝補入為錯云錯說文作厝字
林同字誤作乎其下維穀云榖從木□聲□誤作榖
縶之云縶徐丁立反丁誤作下遁思遯字又作□
今誤云遁字又作遯當依吕記及元本改正采蓫箋
牛蘈云藬本又作蘈今藬蘈互易當依元本改正如
鳥斯革云革韓詩作&KR0008;今&KR0008;誤作勒當依吕記及元本
改正載衣之裼云裼韓詩作&KR2103;齊人呼小兒被為&KR0008;
兩&KR0008;俱作禘當依說文及吕記改正爾牲則具牲誤
作索憂心如惔釋文正義引文與今本異詳本篇又
引說文□小熱也並誤作小熟當依元本注疏今本說
文及玉篇改正箋桎轄云桎本有作手旁至者本有
誤作又鞠訩云丸六反丸誤作九訊之占夢云訙
本又作訊今訙訊互易當依元本改正虺蜴云蜴星
歴反又作蜥蜴蜥當倒轉有菀其特云菀音鬱今菀
誤作苑當依吕記改正又有嘉殽云肴本又作殽蹶
維趣馬云蹷俱衛反今肴殽互易蹷誤作蹶當依吕記
及原本改正艷妻煽方處云說文作傓今兩字俱作
煽不憗遺云憗爾雅云願也強也且也今爾雅無此
文惟願也強也見小爾雅又正義引說文云憗肯從心
也亦與今說文異讒口囂囂云韓詩作謷謷今謷誤
嗸當依吕記及玉海改正蹲沓云&KR0689;本又作沓今&KR0689;
沓互易當依吕記及元本改正亦孔之痗云痗又音
悔當依元本改正如彼行邁云邁遠行也今脱此四
字當依嚴緝補入戎成不退云退徐音退本又作退
首退字必誤憯憯日瘁云慘子感反今慘誤作憯當
依吕記改正孔棘且殆箋甚急迮且危云笮本又作
迮今笮迮互易當依元本改正宛彼鳴鳩云宛於遠
反宛誤作苑當依吕記改正曰父母且云且觀箋意
宜七也反也誤作池維王之邛云邛其凶切凶誤作
斤□誤作尰為鬼為蜮云蜮音或或誤作彧有
靦面目云姡面醜也疏引說文作面靦詳本篇巷伯
傳縮屋云縮又作摍(所六反)摍今誤作樎緝緝翩翩云
緝說文作□云鬲語也鬲字誤當依說文為聶語又說
文引詩本作咠咠幡幡與翩翩為句則語屬上章與幡
幡為句則語屬下章未詳孰是氿泉云氿字又作厬
厬今誤作晷無浸穫薪云浸子鴆反字又作浸今寖
誤作寢跂彼織女云跂說文作&KR0008;今&KR0008;誤作岐或
慘慘劬勞云慘字又作操操字誤疑當作懆畏此譴
怒釋文誤日月方奥下憂心且妯云妯郭音爾雅
盧叔反又音廸今爾雅郭注無音我蓺黍稷蓺誤作
藝祝祭于祊祊說文作&KR2358;云門内祭云誤作示工
祝箋受嘏云嘏古雅反雅誤作嘏神嗜云嗜而至反
嗜今誤作耆當依吕記改正霢霂云霢亡革反亡誤
作士疆埸有瓜箋剥削淹漬云淹英鉏反鉏非韻疑
當作鉗亨于祖考箋納亨云亨普庚反亨誤作享
甫田述箋語甫之言丈夫也言誤作田攸介攸止云
介音界正大也正誤作止當依元本改正箋道義相
講肄云肄字亦作肄元本上肄字作肆不稂云稂說
文作郎云稂或字也禾粟之&KR2292;生而不成者謂之童節
今兩節字皆誤作節□字誤作莠炎火箋贏誤作嬴
釋文亦誤祁誤作祈戢其左翼云戢韓詩云揵其
噣於左揵誤作摙當依玉海改正大侯既抗云抗苦
浪反苦誤作若的箋舉皮侯而棲鵠云鵠鴿也說文
云即鵲也小而難中又云鵠者覺也直也射者直已意
今說文無此文鵠字注云鴻鵠也發彼有的云勺音
的本亦作的今誤作的音勺當依元本改正錫爾純
嘏嘏古雅反今脱嘏字當依元本補入威儀反反云
反韓詩作眅眅蒲板反善貌今眅誤作昄當依玉海改
正怭怭云怭說文作佖佖今誤作怭側弁之俄云
俄五何反又廣雅云衺今衺誤作哀采菽云菽本亦
作菽二菽有一誤以生民推之上菽字當作叔福禄
膍之膍誤作膍騂騂引說文詳本篇見睍引韓詩
曣晛誤作曣見當依玉海改正婁驕引爾雅裒鳩樓
聚也裒誤作衰臺笠云爾雅作薹今爾雅作臺尹
吉云吉毛如字吉誤作言苑結云苑於粉反粉誤作
勿當依元本改正垂蔕云蔕音帶今誤作帶音蔕當
依吕記及元本改正如蠆箋尾末揵然云揵其言反
又音虞疑當作邱言反又音虔今揵字有此兩音言
綸之繩箋綸釣□也云□音灼亦作繳今□誤作繳
繳誤作故浸彼稻田云浸本又作寖寖今誤作寢二
條當依元本改正又以下泉大東推之浸寢二字必經
俗儒互易嘯歌云歗音嘯本亦作嘯今誤作嘯音歗
當依元本改正戢其左翼箋禮義相下云下遐嫁反
遐誤作叚緜蠻云緜面延反面誤作而漸漸云漸
漸亦作嶃嶃今嶃誤作漸當依吕記改正傳畢噣云
噣又音晝本又作濁今晝誤作畫濁誤作獨三星在
罶云罶本亦作霤亦誤作文俔天云俔說文譬喻也
喻誤作譽造舟云造廣雅作艁說文艁古造字二艁
皆誤作船緜序本由大王也云一本無由字本誤作
反陶復云復說文作覆覆今誤作覆俾立室家云
卑本又作俾今脱此五字當依吕記補入捄捊誤作
桴又引說文引取誤作引聖槱之云槱字亦作□今
槱□互易當依元本改正傳樸抱木也云袍音毛反
音字誤淠誤作畀榛楛引草木疏楛似荆上黨人
織以為筥箱織誤作蔑當依陸疏改正民所燎矣云
柴祭天柴誤作此攘之云攘如羊反攘誤作欀王此
大邦王徐于況切于誤作子崇墉仡仡云說文作圪
今圪誤作忔靈臺箋民冥也云冥又亡定反亡誤作
云哲王云哲本又作悊今悊誤作哲維龜正之箋
契灼云契本又作挈今契挈互易二條當依元本改正
荏菽云叔或作菽今叔菽互易當依吕記及元本改
正實種脱字詳附錄又雍種亦誤作雜或揄云揄
弋沼反弋誤作伐釋之傳淅米云淅說文云汰米也
汰下脱米字取羝云牴字亦作羝今牴羝互易當依
元本改正行葦箋耈凍梨也云梨利知反又利方反
方字誤脾臄傳臄函云函本又作&KR0008;說文云舌也又
云口㳄肉也今說文函作圅象舌形函從人在臼上小
阱也從肉為&KR0008;食肉無厭非古義序賓傳觀者如堵
牆云堵丁古反丁誤作于大斗云斗字又作枓今枓
誤作科台背箋鮐文云鮐湯來反湯誤作易既醉
箋下徧羣臣云徧音遍今遍誤作音當依元本改正
宜君宜王云且君且王一本且並作宜字今三且字皆
誤作宜當依吕記及原本改正囊槖引說文與今異詳
本篇在巘云甗本又作巘今甗巘互易當依元本改
正取鍜引說文與今異詳附錄飄風云票本又作
飄今票飄互易當依吕記及元本改正又推此則匪風
蓼莪釋文飄作票亦是近本互易惽怓云惽說文作
昏云怓也釋文惽亦不僚也案昏當作怋釋文當作說
文下惽字當作惛僚當作憭并誤四字當依說文改正
下民卒癉云僤本又作癉當但反今僤癉互易但誤
作宣當依元本改正無然泄泄云爾雅云今云誤作
反又云泄說文作呭今呭誤作泄辭之懌矣云繹本
亦作懌繹今誤作懌當依元本改正及爾同僚云寮
字又作僚元本經與釋文僚寮字俱相反殿屎云屎說
文作㕧㕧誤作吚攜無曰益箋女攜掣民云&KR2106;本又
作掣今&KR2106;掣互易牖民孔易箋易易也云易也以豉反
易誤作異俾晝作夜云卑使也本亦作俾今卑俾互
易箋沈湎云耽本或作湛上耽誤作沈上四條當依
元本改正内奰誤作奰又箋時人忕於惡云忕說文
云習也又四月正義引說文與此同今說文無忕字
靡哲不愚云喆本又作哲今喆哲互易當依元本改正
覆芳服切芳誤作苦洒掃庭内云廷音庭今廷庭
互易不僭不賊云譖諸本亦作僭注及下我譖同今
譖僭譖三字皆互易告之話言云話說文作詁今詁
誤作話上三條當依元本改正又引說文訓故言也今
訓作話元本作詁皆誤當改從說文旟旐有翩云偏
本亦作翩今偏翩互易具禍以燼云盡本亦作燼今
盡燼互易好是家穡云家王申毛音駕下句家穡維
寶同今兩家字皆誤作稼上三條當依元本改正蟊
賊云蟊說文作蟊蟊字誤當作□徐鉉曰惟此字象蟲
形不從矛哀恫云同本又作恫今同恫互易荼毒
箋愠怒云愠紆運反紆誤作舒中垢云垢古口反古
誤作古來赫云赫本亦作嚇今嚇誤作赫上四條當
依元本改正雲漢序銷去云銷音翦翦字誤蟲蟲
云蟲爾雅作爞今爞誤作蠱箋雷聲尚殷殷然云然
一本作雷雨之聲尚殷殷然上然字上當有缺文炎
炎云炎于連反于誤作如如惔如焚云惔音談今談
誤作淡二條當依原本改正又云惔說文云炎燎也今
說文云憂也敬共明神云明祀本或作明神今祀神
互易趣馬師氏傳趣馬不秣師氏弛其兵云秣說文
作䬴施本又作弛今䬴誤作秣施弛皆作弛上三條當
依元本改正我儀圖之云我義毛如字鄭作儀今義
誤作儀當依吕記及原本改正其殽維何云肴本亦
作殽今肴殽互易當依元本改正籩豆有且云且又
七救反救非韻疑當作叙八鸞鏘鏘云將本亦作鏘
今兩字皆作鏘祁祁云祁巨移反巨誤作豆訏訏
云訏沈甫反甫誤作角其追其貊云貊說文作貉云
北方人也今說文云北方豸種也如震如怒云一本
此兩如字皆作而今兩誤作爾鋪敦云鋪韓詩作敷
敷誤作&KR0008;哲夫成城云喆音哲本亦作哲今喆哲互
易二條當依元本改正臯臯訿訿傳訿訿窳不供事
也云窳說文云嬾也今說文云窳汙窬也案訓嬾者字
應作寙上從宀不從穴說文無此字惰窳偷生見史記
棲苴云苴士加反加誤作如清廟序洛邑云雒本
亦作洛今洛雒互易當依元本改正又亦字誤作音
維天之命引韓詩維念維訓念當從心旁文逸注引薛
君章句作惟當改從之維周之禎云祺音其爾雅
同徐云本又作禎音貞與崔本同今首句誤作禎音真
元本不誤案禎真不同音況據下文義又合之孔疏及
爾雅斷應改從元本天作傳夷易也云易羊豉反下
除易曰皆同除誤作徐箋坤以簡能云巛亦作坤今
巛誤作廵時邁序柴望云說文字林柴作柴執競
序下釋文誤單行寫上又誤題箋云威儀反反云反
反如字今誤作一又如字駿發爾私云浚本亦作駿
今浚駿互易有瞽云瞽本或作鼓今鼓誤作瞽三條
當依原本改正簫管箋賣餳云餳方言云張皇反即
乾糖也反字誤今方言云餳謂之餦餭郭注云即乾糖
也潛云潛小爾雅作橬今脱爾字宣哲云哲本亦
作哲以抑瞻卬推之上哲當作喆俾緝熙云卑本亦
作俾今卑俾互易有客序箋既黜殷命云絀又作黜
今絀黜互易二條當依元本改正耆定爾功云耆鄭
云惡也案箋云老不云惡句有誤敬之云浸字息反
經傳箋並無浸字音又不合必有誤徂隰徂畛傳畛
埸云埸音易音誤作昔緜緜其麃云麃說文作穮云
云耨鉏田也今說文云耕禾間也有椒云椒沈作俶
俶今誤作椒當依元本改正殺時犉牡云犉本亦作
犉二犉有一誤絲衣序箋商謂之彤云融餘戎反尚
書作彤今融誤作戎當依元本改正載弁俅俅云俅
說文作絿今說文依字引詩弁服俅俅云冠飾貌絿字
引詩不競不絿云急也鼐鼎及鼒云說文作鎡今說
文鼒字引此詩而以鎡為俗字不吳不敖引說文與
今異詳本篇蹻蹻王之造云造詣也詣誤作諸屢
豐云婁力住反婁誤作屢二條當依元本改正般云
於繹思毛詩無此句齊魯韓詩有之今脱有字駉序
下云駉古熒反說文作驍又作駫今說文駉字引詩在
駉之野云從馬冋聲牧馬苑也駫字引詩四牡駫駫云
從馬光聲馬肥盛也二字徐皆古熒切驍字云良馬也
從馬堯聲徐古堯切然則駫乃此詩駉字驍乃别字
又云坰古熒切古又誤作若鼓咽咽云咽本又作淵
鼓鼓字衍或是鼘字誤分為兩字詒孫子云詒本或
作詒二詒必有一誤其旂茷茷云伐本又作茷今兩
字俱作茷當依元本改正薄采其茆云茆或名水葵
葵誤作戾當依草木疏改正不吳云吳鄭如字又王
音誤作㕦音話同今話誤作吴㕦誤作吴當依元本改
正又作㕦上疑有闕文憬彼淮夷云憬說文作懬音
擴云闊也一云廣大也今說文引此詩云覺悟也又矍
字注云讀若詩穬彼淮夷其廣字不引此詩(獷廣俱古猛反)稙
穉云穉韓詩云幼稼也稼誤作穉當依玉海改正俾
民稼穡云卑本又作俾今卑俾互易當依元本改正
遂荒大東云荒如字下注作荒云至也應依元本改下
注為韓詩又兩荒字必有一誤鳬繹云繹字又作嶧
同山名也同誤作周當依元本改正居常與許箋築
臺於薛云薛字又作薛二薛有一誤那箋齊之日云
齊本作齋今齋誤作齊濬哲云悊音哲或作哲今誤
作哲音悊聖敬日躋云鄭注禮記讀此為日齋齋莊
也今兩齋俱誤作齊昭假云假沈云鄭箋云寬暇以
此義訓非韓字也恐有誤駿厖云駿音峻今誤作音
俊敷奏云傅音孚本亦作敷今誤作敷音孚本亦作
孚二條當依元本改正百禄是總云總本又作鬷鬷
今誤作駿三蘖引韓詩云蘖絶也絶誤作色當依玉
海改正且業箋橈敗云橈又女卯反卯誤作卬當依
元本改正罙入云說文罙作□從网米云冐也今□
誤作罙网誤作内天命多辟云辟音壁王者辟邪也
者字當依元本改作音下辟字疑當作僻松桷有梴
云梴丑車反柔梴同物耳句有誤右凡字當改正顯
有他據者則云某字今誤作某或繼之云當依某書改
正雖無據而可信者則云某字誤當作某其欲信而未
敢決者則云疑當作某其可疑者則云必有誤其引他
典文雖異而義同者弗贅及其義異而各通者則兩存
之不置辨案釋文成於唐初所載經注猶存漢隸舊體
後衛包改用今文字畫盡失其舊矣至所引爾雅今止
存郭氏注本又今世說文及徐鉉韻譜非許氏始一終
亥之舊與元朗所見必有差殊宜其書中引述不盡相
符也故於譌字之外亦備列之俾好古者得覽焉
集傳疑誤
集傳所載經文近儒馮嗣宗以注疏本校之得譌字及
文倒者共十有二余續校之又得十二譌字脱者倒者
各一今列於左鄘終然允臧然誤作焉(今監本注疏亦誤)
王羊牛下括誤作牛羊下栝齊不能辰夜辰誤作晨
小雅求爾新特爾誤作我朔月辛夘月誤作日
胡然厲矣然誤作為家伯維宰維誤作冡小旻如
彼泉流誤作流泉爰其適歸爰誤作奚大雅天降
滔德滔誤作慆抑篇如彼泉流誤作流泉商頌降
予卿士誤作降于(已上馮氏校得)召南無使尨也吠尨誤作
厖何彼襛矣襛誤作穠衛竹竿遠兄弟父母誤作
遠父母兄弟小雅言歸斯復斯誤作思昊天大憮
大誤作泰楚茨以亨以祀亨誤作饗福禄膍之膍
誤作&KR0008;(監本注疏亦誤)畏不能趨趨誤作趍不皇朝矣皇
誤作遑下二章同大雅渒彼涇舟渒誤作淠(監本注疏亦誤)
以篤于周祜脱于字周頌既右饗之饗誤作享
魯頌其旂茷茷誤作䒫䒫商頌來格祁祁誤作祈祈
(已上續校所得)右共二十六條其中有妨文義者羊牛之為
牛羊辰之為晨爾之為我予之為于其失韻者趨之為
趍(音馳)而䒫䒫則不成字皆當急改之其餘雖於義無損
然不可妄易經文也又馮氏謂朱子作傳時三家詩已
亡所據止毛傳本耳不應有同異此定是傳寫之誤余
謂傳寫之誤固有之至如不能晨夜家伯冡宰昊天泰
憮奚其適歸天降慆德降于卿士此六詩確是朱子自
改觀注語可見也
集傳經文多誤而傳中譌字亦復不少有朱子欲改而
不及者有後儒知而辨者亦有相習而莫覺者今列于
左壹發五豝注豝牡豕也牡字誤當作牝(大全載潛室陳氏語)
(辨之)黻衣繡裳注黻之狀亞兩已相背亞當作□已當
作弓小人所腓注引程子語朱子自云欲刪而未及
(見大全)南有嘉魚注鱒鯽肌鯽字誤當作鱗肌字衍(朱克)
(升疏義辨之而大全不載)或耘或耔注引漢書苗生葉脱生字隤
其上誤作壝其土頍弁賦而興又比也原本作賦而
比輔廣劉瑾增入興又字誤三篇同小宛交交桑扈
注俗呼青觜觜字誤當作雀築城伊淢注淢城溝也
城字誤當作成池之竭矣章注賦也朱子自云作比
為是(見大全)閔予小子引大招三公揖讓劉瑾言揖讓
當作穆穆賚注此頌文武之功文武當作文王駉
注此言僖公牧馬之盛輔廣云僖公當作魯侯(大全載其語)
右共十二條
俗本集傳將原本反切皆轉為直音意在便童蒙之誦習
也然其間舛謬頗多反詒誤初學矣頡之頏之頡戶
結反俗本音潔招招舟子招照遥反俗本音韶揚
且之晢也且子餘反俗本音疽後且皆誤音子之湯
兮湯他郎反又他浪反俗本音蕩吉蠲為饎蠲古玄
反俗本音娟既佶且閑佶其乙反俗本音吉下民
之蘖蘖魚烈反俗本音桀瓜&KR1705;唪唪唪布孔反俗本
音蚌菶菶萋萋菶誤同唪聽我藐藐藐美角反俗
本音麥如壎如箎箎音池俗本音除(此非轉切為音不知何故致誤)
又有元本乃破字而俗本誤以為音者假樂君子
假依中庸左傳作嘉俗本音嘉我心慘慘慘當作懆
俗本音懆鬷假無言鬷中庸作奏俗本音奏
又有元本誤而今本是者又有二本異而皆通者兹不
贅及
毛詩稽古編卷二十九
