毛詩稽古編卷二十六
吳江陳啟源撰
考異(爾雅毛傳異同詩鄭箋破字異同義異同康成他注與箋異同釋文正)
(集傳用顔注韓詩異同)
爾雅毛傳異同
爾雅與詁訓傳皆說詩之最古者也爾雅始於周公為
子夏之徒述而成之詁訓傳作於大毛公而淵源實出
於子夏故此二書之釋詩往往相合然其中亦不無小
異或詩之所有而雅無文或雅之所釋而毛無傳或雅
傳並有釋訓而義趣迥不相謀竊嘗推其故二書皆出
子夏而弟子各述其師說則不盡同傳爾雅之學者雖
稍增益其文而未必取資於詩傳毛公之傳詩亦自述
其師說著之於書而未嘗規摹於爾雅是其同者由於
所出同而非勦襲其異者由於述者之殊而非有意於
立異也孔疏申毛於其同者則云毛依用爾雅為說於
其異者則云毛謂爾雅未可盡從殆未必然也後儒又
謂爾雅後出依倣傳義改易字形尤為謬論(辨見魏秦兩風)今
案傳義之與雅異者才十之一耳而其異之實又各有
不同有異而不可同者有異而未嘗不同者今特表出
之以俟考辨
寤寐思服服思之也案釋詁云服事也箋用以易傳
左右芼之芼釋也案釋言云芼搴也孔疏通兩義為一
辨見本詩于沼于沚沚渚也鳧鷖在渚渚沚也案釋
水云小渚曰沚抱衾與裯裯單被也案釋訓云禱(裯同)
謂之帳箋用以易傳野有死麕郊外曰野案釋地云
郊外謂之牧牧外謂之野壹發五豵一歲曰豵言私
其豵傳同案釋獸云豕生三豵箋用以易傳辨見七月
詩惠然肯来言時有順心也案釋言云肯可也箋用
之本詩有辨景山與京京高丘也如坻如京傳同案
釋丘絶高謂之京非人謂之丘丘與京異騋牝三千
馬七尺以上曰騋(此周禮庾人文也)騋馬與牝馬也案釋畜云
騋牝驪牡(此郭義也禮記鄭注引此作騋牝驪牡玄)考槃在阿曲陵曰阿
案釋地云大陵曰阿孔疏謂大雅有卷者阿則阿有曲
者於隠遯為宜悠悠蒼天蒼天以體言之尊而君之
則稱皇天元氣廣大則稱昊天仁覆閔下則稱旻天自
上降鑒則稱上天遠而視之蒼蒼然則稱蒼天案釋天
云穹蒼蒼天也春為蒼天夏為昊天秋為旻天冬為上
天傳取義分雅以時别康成和合二說語詳孔疏齊
子豈弟言文姜於是樂易然案釋言云愷悌發也箋用
其義胡瞻爾庭有縣特兮獸三歲曰特案釋獸云豕
生一特騧驪是驂黃馬黑喙曰騧案釋畜云黑喙曰
騧不言黃馬說文同傳宛在水中坻坻小渚也案釋
水云小渚曰沚小沚曰坻宛丘之上兮四方高中央
下曰宛丘案釋丘云宛中宛丘又云丘上有丘宛丘本
詩有辨心焉惕惕惕惕猶忉忉(齊甫田傳云忉忉憂勞也)案釋訓
云惕惕愛也郭云韓詩以為悦人故曰愛溉之釡鬵
鬵釜屬案釋器云䰝謂之鬵鬵鉹(尺氏切)也孔疏云䰝非
釡類雙舉者以其俱是食器言私其豵獻豜於公豕
一歲曰豵三歲曰豜案釋獸云豕生三豵又云鹿絶
有力麉箋用爾雅豵義易傳疏併用麉義述箋辨詳本
詩于彼原隰高平曰原案釋地云廣平曰原高平曰
陸坎坎鼔我蹲蹲舞我坎坎無傳蹲蹲舞貌案釋訓
云坎坎蹲蹲(爾雅蹲作墫說文同)喜也如竹苞矣苞本也案釋
木云如竹箭曰苞郭注為叢生義九十其犉黃牛黑
脣曰犉殺時犉牡傳同案釋畜云黑脣犉郭以為通謂
黑脣牛不主為黃牛說文同毛傳執爨踖踖踖踖爨
竈有容也案釋訓云踖踖敏也皇尸載起皇大也案
釋詁云皇君也箋用以易傳先集維霰霰暴雪也案
釋天云雨䨘(霰同案說文䨘即霰之或體)為霄雪郭以為水雪雜下
孔申傳云霰久必暴雪非謂霰即暴雪止于丘阿丘
阿曲阿也案釋丘云非人為之丘大陵曰阿丘與阿别孔
疏云以下丘側丘隅類之則丘阿非二物奉璋峩峩
半珪曰璋案釋訓云峩峩祭也箋從之王肅以為傳不
言祭辨詳本詩依其在京大阜也案釋地云大阜曰
陵釋丘云絶高謂之京孔疏通其義謂丘高大為京則
京亦土之高者與大阜同履帝武敏敏疾也案釋訓
云敏拇也箋從之孔申傳云毛謂爾雅不可盡從陟
則在巘巘小山别於大山也案釋山云小山别大山鮮
又云重甗(郭注云山形如累兩甗孔疏引以釋巘)隒(魚檢切)錫爾介圭以作
爾寶寶瑞也案釋器云珪大尺二寸謂之玠則非諸侯
瑞圭箋用雅義易傳韓奕以其介圭同振古如兹振
自也案釋言云振古也箋用以易傳在坰之野邑外
曰郊郊外曰野野外曰林林外曰坰案釋地云郊外謂
之牧牧外謂之野孔疏云野為通稱又彼牧與此牧異
嫌相涉故略之烝烝皇皇烝烝厚也案釋訓云烝烝
作也箋以烝烝為進進與作義相近右諸條皆異而
不可同者也
惄如調飢惄飢意案釋詁云惄思也釋言云惄飢也箋
從釋詁孔謂惄本訓思是飢之意非飢之狀故箋以思
義相接終風且暴暴疾也案釋天云日出而風曰暴
二義雖異然相兼亦可通庶姜孽孽孽孽盛飾也案
釋訓云孽孽戴也郭注云頭戴物孔疏以為頭戴物乃
如人盛飾貌在河之漘漘水隒也案釋丘云夷上洒
下漘釋山云重甗隒孔疏通之言漘是水岸隒是山岸
故漘為水隒將叔無狃狃習也案釋言云狃復也箋
從之孔謂復亦慣習意在水之湄湄水隒也案釋水
云水草交曰湄孔通之與漘同中唐有甓唐堂塗也
案釋宫云廟中路謂之唐堂塗謂之陳孔通之云堂之
與陳廟廷之異名耳其實一也象弭魚服弭弓反末
也案釋器云有緣者謂之弓無緣者謂之弭孔用孫炎
義釋之謂不以繳束骨飾兩頭為弭是弭乃弓弰弛則
反曲故為弓反末歲亦陽止陽歷陽月也案釋天云
十月為陽此詩及杜箋皆用之孔謂歷盡有陽之月方
至十月毛正解十月為陽之義憂心愈愈愈愈憂懼
貌案釋訓云瘐瘐病也(愈愈字異義同)憂病義亦相通其為
飄風飄風暴起之風案釋天云回風為飄回旋之風必
猝然而起義相通以妥以侑侑勸也案釋詁侑報也
孔云已飲食而復勸之亦是重報之義追琢其章追
彫也金曰彫玉曰琢案釋器云玉謂之琢金謂之鏤又
云玉謂之琢孔云散文可以相通其菑其翳自弊為
翳案釋木云自弊柛(音申)蔽者翳(郭注引此詩)孔通其義云生
木自倒枝葉覆地而隂翳汔可小康汔危也案釋詁
云&KR2079;汔也箋用雅義辨詳本詩徂隰徂畛畛場也案
釋言畛殄邢疏謂畛地畔之徑路也至此而易之故以
畛為場易則地絶故謂之殄又釋訓所釋晏晏旦旦
丁丁嚶嚶蓁蓁萋萋臯臯琄琄憲憲泄泄灌灌摇摇謔
謔熇熇錯義皆與傳異孔疏申之以為傳解字訓雅言
作詩之故故有不同右諸條皆異而未嘗不同者也
至於周南之崔嵬岨魏風之岵屺雅傳相反乃後世傳
寫之誤非作者本意兹不贅焉
鄭箋破字異同
康成釋詩多改經字以就己說說詩者譏之然其間得
失懸殊不能無辨今悉考之有自據當時讀本未嘗改
者如願言則疐疐為嚏(釋文云嚏本又作疐)素衣朱繡繡為綃(魯詩)
(作綃見士昏禮注)東有甫草甫作圃(韓詩作圃又甫圃古通用)古之人無斁
斁為擇(孔疏云此經斁字本有作擇者)串夷載路串為患(釋文云串一本作患䟽亦)
(云)好是稼穡稼穡維寶稼穡皆為家嗇(釋文云案鄭本二字皆無禾疏)
(亦云)景員維河河為何(釋文云河本亦作何)是也有古字音義本相
通者如其虚其邪邪為徐(古邪徐音同魯頌邪字叶徂爾雅釋訓作其徐)籧篨
不殄殄為腆(疏引儀禮注云腆古文字作殄)其魚魴鰥鰥為鯤(疏云鰥鯤古通)
(用)烝在栗薪栗為裂(鄭自云古聲栗裂同)公孫碩膚詒厥孫謀孫
皆為遜(疏云古遜字借孫為之)示我周行示為寘(疏云古示寘同讀)視民
不佻視為示(鄭自云視古示字)鄂不韡韡不為祔(鄭自云古聲不附同)抑
此皇父抑為噫(抑懿噫通用辨各詳本詩)飲酒温克温為藴(疏云温藴通用)
既匡既敕匡為筐(說文云匡飲器筥也筐乃重文)垂帶而厲厲為裂烈
假不暇烈假為厲瘕(祭統厲山氏魯語作烈山氏可見古厲裂烈通用)維其勞
矣勞為遼(疏云字相假借)孔棘我圉圉為禦(圉禦通用辨詳正字)靡人不
周周為賙(賙通用周字之常)懿厥哲婦懿為噫不云自頻頻為
濱置我鞉鼔置為植(辨皆詳本詩)是也此二者似改字而實
非改也又有改其字而不改其義者如白茅純束純為
屯其之展也展為禮隰則有泮泮為畔是也有所改之
字義雖小異而不甚相遠者如自貽伊阻所謂伊人伊
可懷也伊誰云憎伊字皆為繄出其闉闍闍為都既敬
既戒敬為儆立我烝民立為粒幅&KR0695;既長隕為圓是也
有改之而有補於文義者如良馬祝之祝為屬齊子豈
弟豈弟為闓圛其弁伊騏騏為綦(疏云禮無騏色弁顧命有之者新主特設此使士服)
(之此言諸侯常服當作綦釋文云騏說文作&KR0722;云弁飾也或亦作璂)浸彼苞稂稂為凉無
相猶矣其德不猶猶皆為瘉勿罔君子勿為未舟人之
子舟為周熊羆是裘裘為求賓載手仇仇為㪺莫肯下
遺遺為隨謂之尹吉吉為姞應田縣鼔田為&KR0615;是也有
改之而無改於文義者如悦懌女美懌為釋山有橋松
橋為槁其人美且鬈鬈為權有蒲與蕳蕳為蓮田畯至
喜喜為饎(七月大田同)其祁孔有祁為麎攘其左右攘為饟
上帝甚蹈蹈為悼有兔斯首斯為鮮其政不獲政為正
以歸肇祀后稷肇祀肇域彼四海肇皆為兆用狄蠻方
狄彼東南狄皆為剔實墉實壑實為是来旬来宣旬為
營徐方繹騷繹為駱鋪敦淮濆敦為屯何天之龍龍為
寵是也有改所不必改而文義反迂者綠兮衣兮綠為
褖說於農郊說為襚竢我乎堂兮堂為棖他人是愉愉
為偷小人所腓腓為芘不可與明明為盟似續妣祖似
為巳(辰巳之巳)君子攸芋芋為憮維周之氐氐為桎(之實之履二切)
先祖是皇(楚茨信南山)烝烝皇皇皇皆為暀(爾雅釋文音旺)俶載南
畮(大田載芟良耜)俶載為熾菑式勿從謂式為慝無自瘵焉瘵
為際后稷不克克為刻先祖於摧摧為嗺(釋文子雷反)草不
潰茂潰為疐賚我思成賚為来及序哀窈窕哀為衷刺
幽王幽為厲(十月之交雨無正小旻小弁四序同)祀高宗祀為祫(玄鳥序)是
也
康成他注與箋詩異同
康成箋詩與注他典之引詩者多有異同蓋因先通韓
詩後見毛序又他典所引類多斷章則就文立義故也
其得失亦往往互見故後儒釋詩或反取他注今列其
異同頗加裁擇焉
關睢假哀窈窕論語注云哀世夫婦不得此人箋破哀
為衷云中心恕之疏引鄭答劉琰謂鄭以為疑故兩人
解之又述毛意謂后妃以已得配君子淑女獨幽處未
升故哀念之孔義為正矣君子好逑緇衣逑作仇注
訓仇為匹彼疏申之言以好人為匹(與毛傳善匹小異而實同)箋訓
述為怨耦為和好衆妾之怨者(辨見本詩)葛覃服之無斁
緇衣斁作射注言采葛為君子之衣令君子服之不厭
箋訓服為整言整治之無厭倦何彼穠矣箴膏肓以
為齊侯嫁女乘其母王姬嫁時之車儀禮疏謂此乃三
家詩說箋以王姬嫁於齊自乘其車壹發五豝射義
以為喻多得賢彼疏云斷章箋以為不忍盡殺仁心之
至威儀棣棣孔子閒居棣作逮注以逮為安和貌箋
從傳富而閑習先君之思以勗寡人坊記勗作畜注
以為定姜詩言獻公當思先君以孝于我彼釋文云此
是魯詩箋從毛序莊姜送歸妾鄭答吳模云後見毛詩
改之采葑采菲無以下體坊記注有二說一謂采其
葉而可食無以根美并取之證記不盡利一謂人之交
友取一善而已不可求備于人此則别解詩義彼疏以
為注記時未見毛傳不知是夫婦之詩也箋謂無以顔
色之惡棄其相與之禮鵲之彊彊鶉之奔奔表記彊
彊作姜姜奔奔作賁賁注以為爭鬪貌云大鳥姜姜於
上小鳥賁賁於下以證君命逆則臣有逆命箋謂居有
常匹行則相隨爾卜爾筮體無咎言坊記體作履注
訓履為禮言既卜筮然後與我為禮則無惡咎之言箋
從毛傳為兆卦之體心之憂矣於我歸說表記注以
為欲歸其所說忠信之人彼疏謂斷章以證不以口譽
人箋以為君無所依當於我舍息何戈與祋樂記注
引此詩祋作綴云綴表也所以表行列也彼疏以為魯
齊韓詩毛傳云祋殳也箋不易傳維鵜在梁不濡其
翼表記注以為鵜胡善居泥水之中在魚梁以不濡汚
其翼為才如君子以稱其服為有德箋以為鵜當濡翼
而不濡非其常喻小人在朝非其常夏屋檀弓注以
為今之門廡其形旁廣而卑箋以為設禮食大具七
月篇周禮籥章注以流火觱發為豳風于耜舉趾饁彼
南畝為豳雅穫稲春酒躋彼公堂稱彼兕觥為豳頌箋
以女心傷悲為豳風穫稲春酒為豳雅朋酒斯饗為豳
頌人之好我示我周行緇衣注以為示我忠信之道
箋以為人有以德善我者置之於周之列位(此及德音今皆從記)
(注然箋義實勝)德音孔昭鄉飲酒禮注以為嘉賓有孔昭之
明德可則傚箋以為語先王之德教甚明可以示天下
之民六笙歌鄉飲酒禮注以為其義未聞又以為孔
子之前已亡箋以為孔子時俱在其義與衆篇合編故
存成不以富亦祗以異論語成作誠注以為此行誠
不可致富適足以為異箋以為女不以禮為室家成事
不足以得富也亦適以自異於人道執我仇仇亦不
我力緇衣注以為待我仇仇然不堅固亦不力用我箋
以為待我謷謷然亦不問我在位之功力待潛雖伏矣
亦孔之炤中庸炤作昭注以為聖人雖隠居其德甚明
箋以喻賢者伏處炤炤易見不足以逃明發不寐有
懷二人祭義注以明發為明日繹祭之夜自夜達旦二
人為父母文王繹祭之夜達旦不寐思其父母箋從毛
以二人為文武靖共爾位正直是與神之聽之式穀
以女表記注訓穀為禄言敬治女位之職事與正直之
人為友則神聽女之所為用禄與女箋訓共為具穀為
善言有明君謀具女之爵位神明則祐聽之其用善人
必用女(吕記取禮注較優)鼓鐘篇中侯握河注以為昭王時作
孔疏云時未見毛詩依三家為說箋從叙刺幽王彼
都人士狐裘黃黃緇衣注以為黃衣則狐裘大蜡之服
彼疏云此以正衣解之箋謂取温裕而已不言大蜡
心乎愛矣遐不謂矣表記遐作瑕注以遐為胡謂為告
箋以遐為遠謂為勤侯于周服周禮職方注引此云
服服事天子也箋云為君于九服之中於緝熙敬止
緇衣注以為明明乎敬其容止箋以為敬其光明之德
駿命不易大學注讀易為去聲云天子大命持之誠
不易箋音亦云不可改易(難易義長今從之)上天之載無聲無
臭中庸注讀載為裁言上天造生萬物人無聞其聲音
臭氣者以喻化民之德清静如神箋謂天之道難知
聿懷多福表記注訓懷為至言述行上帝之德以至于
多福箋訓懷為思言述行此道思得多福六師及之
答臨碩以六師即六軍箋以為二千五百人為師未備
六軍殷末之制孔疏以箋為誤(疏得之)鳶飛戾天魚躍
于淵中庸注以為聖德至天則鳶飛至淵則魚躍箋以
喻惡人遠去善人得所(記注優矣本詩有辨)豈弟君子求福不
回表記注以君子求福修德以竢之不為回邪之行箋
以不回為不違先祖之道予懷明德不大聲以色中
庸注訓懷為歸言我歸有明德以其不大聲為嚴厲之
色以威我也箋以為不虚廣言語以外作容貌匪棘
其欲遹追来孝禮器棘作革欲作猶遹作聿注以為文
王改作非欲急行已之道乃追述先祖之業来居此豐
邑而行孝道時使之然也箋訓来為勤言非急成從已
之欲乃追述王季勤孝之行(本詩有辨)武王成之坊記注
以為武王築城鎬京箋以為伐紂定天下成龜兆之吉
占疏謂記斷章此當顧上下文必著其功之盛美方可
繼以君哉(後儒皆從記注)豐水有芑武王豈不仕詒厥孫謀
以燕翼子表記注訓芑為枸檵詒為遺言武王豈不念天
下之事乎如豐水之有芑矣乃遺其子孫以善謀以安
翼其子也(今皆從此亦通)彼疏云翼助也此證數世之仁箋從
毛芑為草詒訓傳孫訓順翼亦從毛為敬言傳其順天
下之謀以安其敬事之子孫生民詩檀弓注引大戴
禮帝繫篇言帝嚳有四妃則姜嫄乃帝嚳妃稷乃帝嚳
子箋以姜嫄為高辛氏之世妃稷非帝嚳子后稷肇
祀庶無罪悔以迄于今表記肇作兆注以為祀后稷于
效以配天庶無罪悔乎福禄傳世乃至于今箋以為后
稷祀帝於郊而衆民咸得其所無有罪過也子孫蒙福
以至于今既醉以酒既飽以德坊記注以為饗燕非
專為酒肴亦以觀威儀成德美箋從毛傳以德為施惠
及歸俎顯顯令德中庸顯作憲注以憲憲為興盛貌
箋以顯顯為光中庸疏云憲憲乃齊魯韓之詩保右
命之自天申之中庸右作佑注以為天乃保安佑助命
之為天子又申重福之箋以為成王官人羣臣保右而
舉之乃後命用之又用天意申敕之(記註允矣)芮鞫之即周
禮職方氏注以芮為水名箋以芮為水内鞫為水外(箋之得)
有覺德行緇衣覺作梏注云大也直也箋從毛止訓
大(兼二義亦勝朱傳從之)無言不讎表記注以為讎猶答也箋
以讎為售(二義稍異而實同)相在爾室尚不愧於屋漏中庸
注以為君子雖隠居不失其容德視女在室獨居猶不
愧于屋漏屋漏非有人也况有神乎箋以為刺助祭者
在宗廟之室怠惰不敬不念屋漏有神而起愧心維
此惠君祭統注以惠為施惠箋以惠為順生甫及申
孔子閒居注以甫為仲山甫箋以為甫侯肅雝顯相
書傳注以肅雝指助祭諸侯云四海敬和明德来助祭
箋以為肅雝屬周公顯屬諸侯(書傳注義長)不顯不承無
射于人斯大傳射作斁注以為文王之德豈不顯明豈
不承成先人之業箋以為助祭者光明文王之德承順
文王之意鄭荅吳模言注禮在前箋詩在後故有異(三說)
(俱未盡善當從毛義)夙夜基命宥密孔子閒居注訓基為謀言
夙夜謀為政教以安民箋從毛以基為始言早夜始順
天命不敢懈倦行寬仁安静之政鄉射禮注引吕俶
玉語以時邁執競思文三詩即肆夏樊遏渠詩箋周禮
注皆不用其說王制注以辟為明雝為和所以明和
天下泮之言班所以班政教泮水箋以為辟雝者築土
擁水外圜如璧泮之言半東西門以南通水北無也孔
疏以為箋言其形禮注解其義兩相接成夏而楅衡
周禮封人注以楅設於角衡設於鼻箋以為皆設於角
公徒三萬答臨碩以為二軍孔疏以二軍為是鬷
假無言時靡有争中庸鬷作奏注訓假為大言奏大樂
於廟中人皆肅敬金聲玉色無有言者箋訓假為升言
總升堂而齊一寂然無言語争訟帝命不違至于湯
齊湯降不遲聖敬日躋昭假遲遲上帝是祇帝命式于
九圍孔子閒居日躋作日齊注訓湯齊為躋升日齊為
齊莊假為至以為殷之先君不違天命至于湯而升為
君又下天之政教甚疾其聖敬日莊嚴其明道至于民
遲遲然安和天用是敬之命之用事于九州箋訓假為
暇以為天所命契之事世世行之至于湯而當天心湯
之下士尊賢甚疾其聖敬之德日進以其德聰明寬暇
天下之人遲遲然天命是故敬之命之用事于天下(記注)
(昭假得之)為下國綴旒郊特牲此綴旒作畷郵以證郵表
畷之義以為田畯督約百姓於井間之處彼疏謂此乃
三家詩畷郵者井道相連畷之處造郵舍以處田畯言
成湯施仁政為下國諸侯之處所使不離散箋以為諸
侯繫心於天子如旌旗之旒綴著於縿(箋勝注然毛傳尤當)右
間有賢否雖出管見或不無一得焉其不置辨者則以
箋義為正矣
釋文正義異同
毛傳簡質述者各有異同今止存康成一家之說盖因
孔氏正義義取畫一毛無傳者槩取箋義述之惟箋義
顯與傳殊始旁取王肅孫毓諸家之說以述毛義否則
略焉然諸家之說固有大勝於鄭者惜其書已亡不可
考矣今取其音義見於釋文而孔疏所遺者紀之於左
以俟後之識者擇焉
窈窕淑女王肅云善心曰窈善容曰窕(此揚雄語與毛傳幽閒義本合)
(孔用鄭申毛故駮揚)左右流之左右王申毛如字鄭音佐佑(孔用)
(鄭申毛近觧用王音然不如鄭)百兩御之御王肅魚據反云侍也(毛公)
(送御皆百乘則亦當音訝肅此音義併易傳不如訝義長)逝不相好王崔申毛如
字(毛云不及我以相好孔不為疏未詳如字之義)願言則疐傳疐跲也釋文
跲作㰦云崔云毛訓疐為㰦今俗人云欠欠㰦㰦是也
不作劫字人體倦則伸意倦則㰦音丘據反玉篇云㰦
欠張口也(崔義勝孔)濟盈不濡軌軌舊龜美反謂車轊頭
也依傳意直音犯(今用舊音)將其來施施將王申毛如字鄭
七羊反(案次章箋云言其將耒食亦應如字若七羊反當為請義)二矛重喬傳重
喬累荷也荷舊音何謂刻矛頭為荷葉相重累也沈胡
可反為兩矛之間相負荷(孔引候人傳以荷為揭義同沈)舍命不渝
舍音赦王云受也沈書者反(鄭訓處孔述毛用之)不寁好也好如
字鄭云善也或呼報反(近觧用或訓)聊樂我員樂音洛一
音岳(毛鄭義皆作洛音未詳音岳之義)士曰既且且音徂往也徐子
餘反(既且無傳鄭亦不訓往)會且歸矣且七也反沈之飯反(未詳)
(沈義)葛屨五兩兩王肅如字沈音亮(音異義同)莫我肯勞
勞如字又力報反(如字非箋疏義近解用之)碩大無朋傳云朋比
也王肅孫毓申毛比必履反謂無比例也(近用此觧)人之
為言為于偽反或如字下皆同本或作偽者非(于偽乃鄭義孔)
(申毛作偽依定本也孔又云王肅諸本皆作為言如字豈王義乎近解皆讀如字)小戎王云
駕兩馬(毛云兵車鄭云此羣臣之兵車孔云元戎先行從後行者謂之小戎故箋申之皆不言駕兩馬)
穀旦于差旦本亦作且王七也反苟且也徐子餘反
差鄭初佳反王音嗟韓詩作嗟徐七何反沈云毛意不
作嗟案毛無破字宜從鄭讀(據此則王亦破字然觀徐之且音及韓之作嗟則或)
(是讀本之異)何戈與祋何何可反又音何(何義未詳)七月毛
傳豳土晚寒謂晚節而氣寒也(與鄭異義而勝之)鬻子之閔
斯鬻由六反徐居六反一云賣(音育衒也)也勿士行枚行
毛音衡鄭音銜王戶剛反(行字毛無傳何自知其音衡鄭云行陳銜枚則銜字非釋)
(行也行陳之行正應戶剛反不當獨為王義釋文恐有誤)烝在栗薪栗如字鄭音
列(孔用鄭申毛亦為析薪義)烝然罩罩烝王衆也(吕用王義)保艾爾
後艾五蓋反徐音刈(毛訓養徐音當訓治亦通)共武之服共鄭如
字王徐音恭(近解用恭音)侵鎬及方鎬王云京師(鄭得之王非是)
于焉逍遥焉於虔反又如字(於虔反鄭義也孔述毛用之近解用如字為義)
(不及鄭優)噲噲其正噦噦其冥傳正長也冥幼也長崔直
良切幼崔音杳(辨詳本詩)不弔昊天弔如字又丁歷反下
同(毛鄭皆為至義應丁歷反如字不知誰義近解用之)抑此皇父抑如字詞也
徐音噫(近用如字之義)曰予不戕戕在良反王作臧臧善也
孫毓評以鄭為改字(上二條本詩皆有辨)舍彼有罪舍音赦一
音捨(毛訓除應從捨音)淪胥以鋪鋪徧也王云病也(王用江漢傳義)
(亦通)飲酒温克温王如字柔也鄭於運反藴藉也(近解從王)
誰適與謀適如字王徐都歷反(如字者箋疏義也近解用王徐音)
廢為殘賊傳廢忕也一作廢大也此是王肅義(肅得之本詩有)
(辨)哀我憚人憚丁佐反徐又音但不同(音但當訓畏未詳其義)
禮儀卒度度如字沈待各反神嗜飲食釋文嗜作
耆云而至反徐云又巨之反下同(沈徐二反義俱未詳)乘馬在
廐乘馬王徐繩證反四馬也鄭如字(近從王徐)福禄艾之
艾徐又音刈實維何期期本亦作其音基王如字(基音)
(乃鄭義若如字讀則期乃期望義亦通)各奏爾能能如字徐奴代反又
奴来反(二反義皆未明)有那其居王那多也(毛無傳孔以鄭述毛莫聞王義)
中心藏之藏子郎反王才郎反(表記釋文亦云王如字辨詳本詩)
駿命不易易毛以叙反鄭音亦下文及不易維王同(本詩)
(有辨)王赫斯怒斯毛如字此也鄭音賜(鄭云斯盡也孔述毛亦云盡怒)
於論鼔鐘於樂辟雝於音烏鄭如字(辨見本詩)昭兹来
許繩其祖武来王如字鄭音賚(說見本詩)聿追来孝来字
同来許貽厥孫謀孫王申毛如字鄭音遜(孔以鄭述毛近解從)
(王)先生如達達他末反小羊也沈云毛如字(孔謂毛鄭意同)
(未詳沈義)柔遠能邇能徐云毛如字鄭奴代反(孔以鄭申毛其申鄭)
(亦不同鄭義說見本篇)覆狂以喜狂王居往反鄭求芳反(王義未詳)
胡不相畏相毛如字鄭息亮反(孔以鄭述毛)云如何里
王云㾖病也(與憂義小别)其風肆好風福鳳反王如字云
音也(鄭以風切為義孔述毛用之近解從王義)邦國若否否音鄙惡也舊
方九反王同云不也(近從王)慶既令居令力呈反使也
又力政反命也王善也(近從王義辨見本詩)燕師所完燕於見
反徐云鄭於顯反王肅孫毓皆烏賢反云此燕國(本詩有辨)
来旬来宣来毛如字鄭音賚(孔以鄭申毛近解如字)鋪敦淮
濆敦王申毛如字云厚也(近解為厚義而未必同王)懿厥哲婦懿
於其反沈又如字(近用沈音本詩有辨)不弔不祥弔如字又音
的(鄭訓至孔申毛從之近解如字)假以溢我傳云溢慎慎王崔申毛
並作順解(孔從慎義)無此疆爾界界釋文作介云大也(界字)
(毛無傳箋疏皆經界義介大未知誰義)既昭假爾假鄭王並音格沈云毛
如字(如沈讀則假音賈訓大當謂王業之光大亦通)於薦廣牡於鄭如字王
音烏(近從王音)假哉皇考假音暇徐古雅反(今從徐音)耆定
爾功耆毛音指致也鄭㠯移反韓詩音同鄭云惡也(案鄭)
(云老不云惡鄭字誤不知誰解)朕未有艾艾五蓋反徐音刈(與保艾同)
命不易哉易鄭音亦王以智反(與文王大明同)於繹思於鄭
如字王音烏(同於薦)狄彼東南狄王他歷反遠也孫同
鄭作剔沈云毛如字未詳所出敦商之旅敦鄭都回
反王都門反厚也(毛無傳王義可以述之孔申毛用鄭義近解亦從箋)昭假遲
遲假古雅反鄭云假也王訓至音格(孔以鄭述毛近解從至義)
又案陸博士孔祭酒俱生唐初又同在十八人之列然
其釋詩指趣多殊陸實吳人孔為冀産意學有南北之
分與非也孔奉敕為正義故專主傳箋陸之釋文原任
己意自應旁引他說矣諸家之述毛見釋文而不見正
義者前既表出之至釋文所引韓詩及說文與諸家之
說或迥與毛鄭義别而著之於編當必有取焉爾今亦
紀之如左以見陸孔之異同因稍加折衷焉
我姑酌彼金罍引說文姑作□云秦以市買多得為□
不如毛鄭姑且之說為順施于中逵左傳杜注塗方
九軌案毛云九逵之道義合爾雅杜為鄭國言之故異
義孔辨之良是不可休息息作思陸孔意異辨見本
詩鵲巢箋鵲之作巢冬至架之陸架俗本作加功孔
云冬至加功所見箋本各異迨其吉兮引韓詩云迨
願也案鄭云迨及也義各通寔命不同引韓詩作實
云有也案毛云寔是順江有汜序嫡能悔過陸以嫡
為夫人孔疑是大夫以下孔得之渚引韓一溢一否
曰渚案毛云渚小洲也水歧成渚毛義合爾雅胡迭
而微迭引韓詩作臷云常也不如孔訓更迭義長終風
且暴引韓云終風西風毛云終日風韓說或有本死
生契闊引韓云約束也不如毛訓勤苦明當招招舟
子引韓招招聲也案毛云號召之貌聲貌義稍殊陸又
引王逸云以手曰招以言曰召意同毛中心有違引
韓違徂也案毛云離也鄭云徘徊也毛義長湜湜其
沚湜引說文水清見底與鄭詩正義渭水清近之箋
涇水以有渭故見渭濁見渭或作見謂陸孔本異辨見
附錄不我能慉陸云慉毛興也孔云諸本皆作慉養
孫毓引傳云慉興非也慉養義順碩人俁俁引韓作
扈扈云美貌與毛云容貌大俱通毖彼泉水毖引韓
作秘說文作䀣案毛云毖流貌韓詩訓未詳說文義附
錄有辨王事敦我引韓詩敦廹案毛云厚鄭云投不
如敦廹明順室人交徧摧我摧引韓作䜅云就也案
毛云沮鄭云刺譏之言當從毛新臺有洒引韓洒作
摧云鮮貌與毛訓洒為高峻俱通河水浼浼引韓作
浘浘(音尾)云盛貌毛以浼浼為平地韓較長鄘引鄭云
紂都以南曰鄘引王云王城以西曰鄘孫毓譏肅語無
驗鄭義為長得之中冓之言引韓詩云中冓中夜謂
淫僻之言案毛云中冓内冓鄭申之云宫中新冓成淫
僻之語不以冓為夜又案漢書注晉灼云冓魯詩以為
夜博雅亦云夜也(玉海引此)皆同韓不可詳也詳引韓作
揚揚猶道也較毛詳審義為顯邦之媛也引韓媛援
取也案毛云美女曰媛鄭以援助申之為允騋牝三
千陸云騋馬六尺以上也孔申傳云七尺曰騋定本云
六尺恐誤孔得之大夫䟦涉引韓不由蹊途而涉曰
䟦涉案毛曰草行曰跋水行曰涉勝韓淇澳綠竹引
草木疏辨皆詳本詩有匪君子引韓匪作邲美貌案
毛云文章貌義勝僴引韓詩說文不如毛義優辨見
本詩考槃在澗澗引韓作干云磽确之處與毛山夾
水曰澗各通巧笑倩兮美目盼兮引韓倩蒼白色盼
黑色案毛云倩好口輔盼黑白分勝韓施罛濊濊引
馬韓說文三說見本詩鱣鮪發發引馬云魚著罔尾
發發然案毛云盛貌馬較優庶姜孽孽引韓孽作䡾
云長貌與毛盛飾義各通焉得諼草云諼亦作萱又
引說文作藼或作蘐意以諼為草名勝孔曷其有佸
佸引韓詩至也與毛云會各通氓引韓云美貌不如
毛訓民體無咎言引韓體作履云幸也與毛兆卦之
體各通不與我戍申戍引韓云舍也不如毛訓守明
當緇衣之蓆兮蓆引韓云儲也說文云廣多案毛云
大也合爾雅駟介旁旁引韓云旁旁強也案孔用北
山毛傳不得已釋旁旁勝韓二矛重喬引韓喬作鷮
雉名未詳其義當以毛為正洵直且侯引韓洵美也
案毛云君也美義較明近解從之子寧不嗣音引韓
嗣作詒詒寄也不如毛嗣習當挑兮達兮引說文達
不相遇也案毛云往来相見貌義順聊樂我員員引
韓詩作魂魂神也義亦通孔云員助語有女如荼箋
荼茅秀引劉昌宗秀音莠音酉孔申箋秀如字得之
方秉蕳兮引韓詩蕳蓮也案毛以蕳為蘭當矣洧之
外洵訏且樂引韓作恂旴案毛云訏大也較勝贈
之以勺藥引韓勺藥離草也言將離别贈此草案毛云
香草韓義美矣還引韓作嫙(似沿切)儇引韓作嬛(音權)皆
云好貌案毛云還便捷貌儇利也義長美且鬈鬈引
說文云髮好貌偲引說文云強也案鄭鬈云好偲云
多才較優齊子發夕引韓云發旦也不如毛自夕發至
旦明順行人儦儦儦儦說文行貌不如毛云衆貌
四矢反兮反引韓詩作變變易也不如鄭云反覆河
水清且淪猗引韓詩順流而風曰淪案毛云小風水成
文轉如輪義各通不素飱兮引字林云飱水澆飯也
案毛云熟食鄭云魚飱毛訓正見此邂逅引韓云邂
逅不固之貌不固義未詳當從毛訓解說生於道周
引韓周作右案毛以周為曲各通人之為言辨見本
篇及前則俴駟孔羣引韓駟馬不著甲曰俴駟案毛
云四介馬也義相反韓非是宛丘引爾雅郭注中央
隆高勝毛本詩有辨榖旦于差引諸說(見前則)皆不如
毛鄭予所蓄租引韓云租積也與毛云為也各通
烝在栗薪引韓栗作□力菊反云衆薪也案鄭以栗薪
為裂薪孔申毛用之未知衆薪作何解破斧一二章
引韓云錡木屬銶鑿屬又云銶今之獨頭斧案毛云錡
鑿屬銶木屬孔云未見其文亦不審厥狀則毛韓之相
反難辨其孰是坎坎鼓我引說文坎作竷韓云舞曲
也案毛無傳鄭云擊鼓坎坎然俱通蹲蹲引爾雅(見前)
(則)與毛異義而俱通烝然汕汕引說文汕汕魚游貌
案毛云樔(鉏交切)也不可易劬勞于野引韓云劬數也
不如毛賁然来思賁徐音奔毛鄭全用易為釋意似
右徐而左毛鄭然毛鄭優矣下莞上簟釋莞與箋異
義箋當矣辨見本詩或寢或訛引韓訛作譌譌覺也
與毛云動也各通節南山引韓云節視也不如毛云
高峻允當何用不監監引韓云領也義未詳當從
毛鄭訓監察昊天不傭傭引韓作庸庸易也與傭均
義各通視天夢夢引韓詩云夢夢惡貌不如毛鄭亂
義明當䔩䔩方有穀陸作方榖以方有榖為非孔申
毛有有字山冢崒崩崒字陸孔音讀各異見本篇
抑此皇父抑引韓云意也不憗遺一老憗引韓云誾也
二義俱不如箋箋云抑之言噫憗者心不欲自彊之詞
也旻天疾威(雨無正篇)陸以旻天為是孔以昊天為是孔
義勝民雖靡膴引王及韓詩義勝孔見本篇哀我
填寡填引韓作疹疹苦也與毛云盡也各通惄焉如
擣引韓擣作疛以為義同毛與孔疏申毛意異辨詳附
錄僭始既涵涵引韓作減減少也減少未詳其義
我心易也易引韓作施施善也案毛云說也俱通緝
緝翩翩緝引說文作咠咠聶語也義亦通出入風議
云風音諷本詩有辨秉畀炎火秉引韓作卜卜報不
如鄭云秉持戢其左翼戢引韓云揵(音虔)也揵其噣(音晝)
于左也與毛右掩左義各通有頍者弁頍引說文舉
頭貌與毛弁貌義相成以慰我心引韓詩及王義辨
見本篇營營青蠅營營引說文作謍謍云小聲案毛
云往来貌聲貌異義而實相成有頒其首頒引韓云
衆貌案毛云大首貌義勝紼纚維之纚引韓云筰也
(在各切)案毛云緌也俱通平平左右引韓作便便云閒
雅之貌案毛云辨治謂辨治其屬國義長如食宜饇
宜本作儀韓云儀我也亦通而宜義較順薄言觀者
觀引韓作覩案鄭云觀多也近解祖韓三星在罶罶
本又當作霤豈謂屋霤乎則在霤猶云在戶未詳其義
無遏爾躬引韓遏病也與毛云遏止兩通堇荼如
飴引廣雅堇蓼辨見本詩及附錄捄之陾陾引說文
陾陾築牆聲案毛云衆也捄是盛土於器登登方言築
衆義允矣薨薨引爾雅云衆也引王云亟疾也案薨
薨傳箋無釋孔用王義臯門有伉伉韓作閌(音亢)云盛
貌不如毛云高貌黃流在中傳黃金所以飾流鬯也
或無飾字陸孔意異辨見附錄民所燎矣引說文論
見本篇其菑其翳引韓菑反草也翳因也因高填下
也不如毛立死自弊二義合爾雅崇墉仡仡引韓云
仡仡摇也案毛云仡仡猶言言皆高大也義長文王
烝哉引韓云烝美也與毛君義俱通築城伊淢又作
洫引韓洫深也不如毛成溝之當王公伊濯引韓云
濯美也案毛云大也得之皇王維辟辟音璧又婢亦
反法也與箋異義而俱通箋云君也荏菽旆旆引郭
璞云荏菽今胡豆案鄭云大豆孔申箋駮郭良是或
歌或咢傳徒擊鼔曰咢陸本作徒歌曰咢孔以徒歌為
誤孔得之公尸来止熏熏熏引說文作醺云醉也案
毛云和說鄭云坐不安毛義長于橐于囊取厲取鍛
皆引說文辨各見本篇柔遠能邇引廣雅書注本詩
有辨曾是掊克云掊聚斂也辨見本詩天不湎爾
以酒云飲酒變色曰湎又引韓詩閉門不出客曰湎上
即鄭義與韓俱通耗斁下土引韓云耗惡也此義迂
胡寧瘨我以旱瘨引韓作疹云重也與箋云瘨病俱
通王纘之事纘引韓作踐踐任也義亦通肇敏戎
公肇引韓云長也不如毛訓謀鋪敦淮濆引韓辨見
本篇清廟引杜預云肅然清静之廟案杜注本賈逵
鄭箋云有清明之德者之宫孔申箋以賈說為非孔義
勝維天之命引韓云維念也義亦通維當作惟執
競云執持也又引韓云執服也上即鄭義勝韓来牟
引廣雅辨見本詩萬億及秭秭一本作數韓詩云陳穀
曰秭案毛云數億至億曰秭秭乃數名與爾雅合又於
文義為順韓說非是潛有多魚潛亦作涔(音岑)引韓云
涔魚池案毛云潛椮合爾雅辛螫引韓作辛赦見本
詩以車伾伾引字林伾作駓走也案鄭云有力義長
有驒有駱驒引韓詩及字林云白馬黑髦案毛云青
驪驎物色不同未知孰是狄彼東南狄引韓作鬄除
也不如王申毛為遠義憬彼淮夷憬引說文作廣音
獷云闊也一曰廣大也案毛云遠行貌義為當實實
枚枚枚引韓云閒暇無人之貌案毛云礱密較優大糦
是承引韓云糦大祭也與鄭黍稷義各通玄王桓撥
撥引韓作發發明也不如毛云撥治湯齊日躋引記
注見前則苞有三蘖蘖引韓云絶也案毛云蘖餘義
長撻彼殷武撻引韓云達也義亦通勿予禍適適
引韓云數也不如毛云過也為允
又釋文引韓詩有義與毛同而語暢於毛反足助顯其
義者今亦列之於左我姑酌彼金罍毛云人君黃金
罍韓云天子以玉飾諸侯大夫以黃金飾士以梓芣
苢毛云芣苢馬舄馬舄車前韓云直曰車前瞿曰芣苢
(生於兩旁謂之瞿)采蘋毛云蘋大萍韓云沈者曰蘋浮者曰
藻(藻即萍)委蛇毛云行可從迹也韓云公正也(公正故可從迹)
謔浪笑敖浪毛無傳韓云起也(孔引爾雅注云意萌也與起合)深
則厲毛云以衣涉水曰厲謂由帶以上也韓云至心曰
厲無發我笱發毛無傳韓云亂也實維我特特毛
云匹也鄭作直云相當值奔奔彊彊鶉則奔奔然鵲
則彊彊然韓云求匹之貌(鄭申毛云居有常匹行則相隨盖本毛義)大夫
夙退退毛無傳韓云罷也中谷有蓷蓷毛云鵻也韓
云茺蔚也(陸璣疏本此)雉離于罿罿毛云罬也韓云施罹
於車上曰罿在我闥兮毛云闥門内韓云門屏之間
曰闥衡從其畝毛云衡獵之從獵之韓云東西耕曰
衡南北耕曰由(從韓作由)訊予不顧訊毛云告也韓云諫
也八月在宇宇毛無傳韓云屋霤也予手拮据毛
云撠挶也韓云口足為事曰拮据和樂且湛(常棣篇)湛
毛無傳韓云樂之甚也厭厭夜飲厭厭毛云安也韓
作愔愔云和悦之貌九臯毛云臯澤也韓云九折之
澤無父何怙無母何恃毛無傳韓云怙賴也恃負也
佻佻公子佻佻毛云獨行貌韓作嬥嬥(徒了切)云往来貌
構我二人毛無傳韓云亂也見晛曰消毛曰晛日
氣也見韓作曣云曣見(玉海引韓作曣晛)日出也(韓并曣見二字為一義日)
(出故見日氣義相成)視我邁邁邁邁毛云不悦也韓作㤄㤄(孚味)
(切)云意不悦好也俔天之妹俔毛云磬也韓作譬也
(箋疏申毛本此)緜緜瓜瓞瓞毛云瓝也韓云小瓜也度之
薨薨度毛云居也韓云填也(居謂居之板中填義較勝)刑于寡妻
刑毛云法也韓云正也貊其德音貊毛云静也韓云
定也予其懲而毖後患懲毛無傳韓云苦也緜緜
其麃緜緜毛無傳韓作民民云衆也(王申毛云緜緜然不息盖祖此義)
屈此羣醜屈毛云收也收斂得此衆聚右諸條或
闡其未明或詳其所略後儒述毛者未必不取資焉勿
以異家而忽之也
集傳用顔注韓詩異同
朱子自言最喜顔監說詩無專家之陋又語門人文選
注多用韓詩章句欲采錄為一冊然二家詩說多有與
毛鄭同者朱子輒不從而别為立解原朱子之意在攻
序不過欲借二家之言助己樹赤幟耳故獨取其異於
毛鄭者而同者則置之也今采漢書顔注說詩之語及
文選注所引韓詩與毛鄭同而異於集傳者列諸左
愠于羣小劉向曰小人成羣誠足愠也顔注云仁而不
遇之詩此正祖序說不言是婦人詩匪風發兮匪車
偈兮王吉曰非有道之風也發發者非有道之車也偈
偈者顔注云見此飄風疾驅則顧念哀傷周道此與毛
傳同不言匪風發匪車偈但為念周道而傷同我婦
子饁彼南畝顔注云其婦子同以食来此與鄭箋同不
言老者率之同来嘽嘽駱馬顔注云嘽嘽喘息貌此
與毛鄭同不言衆盛貌城彼朔方顔注云朔方北方
此與毛傳同不言靈夏也蠢爾蠻荆顔注云蠢動也
與毛傳同不言動而無知之貌旻天疾威弗慮弗圖
顔注云幽王見天之威不思念也淪胥以鋪顔注云
無罪之人遇於亂政横相牽引徧得罪也此二條皆與
毛鄭同是刺君不是怨天聖人莫之顔注引詩作謨
之與毛傳訓謀同意不以莫為定廼眷西顧此維與
宅顔注云見文王之德而予之宅居也此與毛鄭以首
二章言文王同意不言大王無然畔援顔注云彊恣
貌猶言跋扈此與鄭箋同不言離畔攀援止旅廼密
顔注云言公劉止其軍旅欲使安静乃就芮鞫之間與
鄭箋同不言止居之衆日以益密降福穰穰顔注云
祀武王之詩此祖小序之說不言祀武成康三王貽
我来牟劉向曰始自天降顔注云言天遺此物也與鄭
引赤烏以穀来事同意不言是后稷貽民右漢書注
綠竹如簀韓詩作綠䓯如蔶云蔶積也薛君曰綠䓯盛
如積也此與毛傳同並不以竹為綠色之竹以簀為棧
鸛鳴于垤薛君曰天將雨而蟻出壅土鸛鳥見之喜而
長鳴此與毛鄭同並不云鸛食螘厭厭夜飲厭厭韓
詩作愔愔云和悦之貌與毛傳安義同並無安久足三
義以雅以南韓詩外傳曰王者舞六代之樂舞四夷之
樂大德化之所及並不言二雅二南緜蠻薛君曰文
貌與毛傳小鳥貌雖稍異然以為貌則同並不言鳥聲
貽我来牟作嘉麰薛君曰麰大麥也此與毛傳同並
不分大小二麥不震不騰薛君云騰乘也此與毛傳
同並不合震騰二字訓為驚動右文選注
毛詩稽古編卷二十六
