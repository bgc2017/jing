淙山讀周易卷二十一
宋方實孫撰
雜卦
乾剛坤柔(疏云序卦因文王上下而次序之此雜卦孔子更以意錯雜而對辨其次第不與序卦同)
(故韓康伯云雜卦者雜揉衆卦錯綜其義或以同相類或以異相明也南軒曰序卦所以言易道之常雜卦所)
(以言易道之變此古有是言也殊不知易之雜卦乃言其卦畫反對各以類而言之非雜也于雜之中有不雜)
(者存焉又曰乾三畫竒剛也坤三畫耦柔也)比樂師憂(親比則樂動衆則憂)臨觀之義
或與或求(以我臨下故曰與物來觀我故曰求)屯見而不失其居(屯利建侯君子)
(以經綸之時雖見而磐桓利貞不失其居也見賢遍反)蒙雜而著(雜者未知所定也求其發蒙則)
(終得所定著定也)震起也艮止也(南軒曰一陽在下故震為起一陽在上故艮為止)損
益盛衰之始也(極損則益極益則損)大畜時也
大畜不家食而見畜于君其所遇者時也
无妄災也
无妄而得災乃謂之天災妄而得災是自作孽不可
委之于天也
萃聚而升不來也(潘氏曰萃則合于一故聚也升則上乎高故不來也)謙輕而豫
怠也(潘氏曰謙則輕于已豫則怠乎已)噬嗑食也(潘氏曰所以食物也)賁无色也
(无定色也南軒曰終于白賁故无色也)兌見而巽伏也(兌貴顯說巽貴卑退南軒曰兌一隂)
(在上故見巽一隂在下故伏)隨无故也蠱則飭也(隨時之宜不係于故也隨則有事受)
(之以蠱飭整治也蠱所以整治其事也)剝爛也(物熟則剝落也)復反也(南軒曰一陽生于下)
(而復反其所)晉晝也(潘氏曰大明當天晝也)明夷誅也
當明夷之時臣不能正君使君德有所傷者臣之罪
也故曰臣罪當誅天王聖明
井通而困相遇也(井物所通用而不吝也潘氏曰困則相求也)咸速也恒久
也(南軒曰感之无心故應之速常者久于道)渙離也節止也(潘氏曰散則離限制之則止)
解緩也蹇難也(潘氏曰難解則寬緩難生則蹇險)睽外也(相疏外也)家人内
也(南軒曰由内以及外也)否泰反其類也(否君子退而小人之類進也泰君子進而小人)
(之類退也此其類所以相反也)大壯則止(楊氏曰小人用壯則不能止君子用罔故于壯而能止)
遯則退也(潘氏曰一隂方生君子貴乎先退)大有衆也同人親也(潘氏曰衆)
(聚則有心同則親)革去故也(南軒曰革弊所以去其故)鼎取新也(楊氏曰顛趾出否者)
(鼎取新也)小過過也(南軒曰天下失其中故小有所過以復其中是過也乃所以救其不中者乎)
中孚信也(南軒曰信由中也)豐多故也(潘氏曰物盛則多故)親寡旅也(親寡)
(故寄旅)離上而坎下也(火炎上水潤下)小畜寡也履不處也(潘氏曰畜)
(之小所以寡履貴行故不處)需不進也訟不親也(南軒曰需者有所待故不進訟者健)
(而險人誰親之)大過顛也(本末弱也)姤遇也(潘氏曰一柔遇五剛故曰遇)柔遇剛
也漸女歸待男行也(南軒曰漸有所待如女之待男然後行言其不躁進也)頤養
正也(楊氏曰頤者養也養正則吉)既濟定也(潘氏曰事已濟則定矣)歸妹女之
終也(女終于出嫁也)未濟男之窮也(剛柔失位其道未濟故曰窮也)夬決也剛
決柔也君子道長小人道憂也(潘氏曰五陽決一隂)
雜卦始言乾剛坤柔乾純乎剛者也終言夬決也剛
決柔也君子道長小人道憂夬卦以五陽決一隂終
欲盡去小人而後合于純乾之義此雜卦之所以不
雜也後世有參用君子小人者其說可以破于此矣
淙山讀周易卷二十一
