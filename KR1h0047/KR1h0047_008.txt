論語類考卷八
明陳士元撰
人物考
魯公
朱子曰魯公周公子伯禽也元按索隱云周公元子就封於魯次子留相王室代為周公其餘食小國者六人樊蒋邢茅胙祭也洛誥
云予小子其退即辟于周命公後是周公留相成王成王封其子伯禽於魯也記云周公拜乎前魯公拜乎後言受封告廟之禮耳陶淵明以為武王封之於魯誤也伯禽成王元年就封享國四十六年一統志云魯公墓在兖州府曲阜縣東八里
昭公
朱子曰昭公魯君名稠元按魯世家云魯襄公卒太子子野立七月而卒魯
人立禂為君是為昭公昭公年十九猶有童心穆叔不欲立曰禂非適嗣且居喪不戚若果立必為季氏憂季武子弗聽卒立之昭公二十五年春鸜鵒来巢師已曰文成之世童謠曰鸜鵒来巢公在乾侯鸜鵒入處公在外野至二十八年昭公如晉晉君果居昭公於乾侯昭公在當時有知禮之名故陳司敗以為問左傳云昭公五年公如晉自郊勞至於贈賄無失禮晉侯謂女叔齊曰魯侯不亦善於禮乎對曰是儀
也不可謂禮禮所以定其國行其政令無失其民者也今政在三家不能取有子家羈弗能用也奸大國之盟陵虐小國公室四分難將及身不䘏其所禮之本末將於此乎在而屑屑焉習其儀以亟言善於禮不亦遠乎三十二年公薨明年夏叔孫成子逆公之喪於乾侯秋七月葬昭公於墓道南孔子之為司寇也溝而合諸墓
吳孟子
許謙氏曰古者婦人皆以其姓在下而以孟仲之次加於上如春秋所書仲子伯姬詩所謂孟姬之類子宋姓姬魯姓姜齊姓伯仲長幼之序仲子宋女伯姬魯女孟姜齊女也吳祖泰伯文王之伯父魯祖周公文王之子吳魯無婚姻之禮昭公違禮欲掩其惡故改姬稱子也元按春秋哀公十二年夏五月甲辰孟子卒左傳云昭公娶於吳故不書姓然先儒多以孟子為昭公夫
人考之春秋經文未嘗稱為夫人也惟坊記有云魯春秋去夫人之姓曰吳其死曰孟子卒故先儒遂以為夫人不知坊記多出漢儒未足據也春秋書夫人者如夫人姜氏至自齊之例孟子非夫人而亦書卒者魯史畏吳彊之故耳然則昭公犯娶同姓之非豈其得己也哉吳孟子卒孔子與弔適季氏季氏不絻放絰而拜
定公
朱子曰定公魯君名宋元按定公名宋襄公之子昭公之弟也魯世家云昭公卒於乾侯魯人共立昭公弟宋為君是為定公綱目前編云季孫意如廢世子而立公子宋初公衍為太子季孫使叔孫告於子家羈曰公衍公為實使群臣不得事君若公子宋主社稷則群臣之願也昭公之喪至自乾侯甫及壞隤公子宋先入從者皆自壞隤反遂立宋為君然昭公喪至五日而後定公即位
非常禮也昭公生務人及公衍二子從乾侯乃亦季氏之所忌不敢復入公子宋以昭公母弟雖亦從公在外然於季孫無忌子家羈所謂貌而出者也故喪至壞隤而宋先入意如必欲抑使聽已不以時定位不過將以市已挾立之恩而魯之羣臣卒無一人倡明太義以奬公室使宋卒為意如所制而不得有為魯衰自是不振矣悲哉定公以敬王十一年即位在位十五年薨於高寝
哀公
朱子曰哀公魯君名蒋元按系本云哀公名蒋魯世家云名將定公之子周敬王二十六年即位在位二十七年為三桓所攻奔於衛孫於邾國人迎以歸卒於公孫有山氏哀公十四年春則春秋絶筆之年也哀公母曰定姒先儒謂哀公四歲即位然春秋哀公七年秋公伐邾若四歲即位則伐邾之年方十歲耳何以能親將耶又魯君
夫人多見於經而哀公夫人獨不經見盖娶在先君之世薨在春秋絶筆之後也則公即位時年巳長矣四歲即位之說似謬哀公子寧是為悼公
孟莊子
朱子曰孟莊子魯大夫名速其父獻子名蔑元按孟莊子仲孫速也仲孫蔑之子公孫敖之孫公子慶父之曾孫也蔑即孟獻子大學記其國不以利為利以義為利之言而孟子亦記其有友五人而忘
家之善此誠魯之賢大夫而春秋中所僅見者也歴相君五十年魯人謂之社稷之臣則其臣必賢其政必善而孟莊子年少嗣立能不改焉故孔門以為難又考春秋莊子速之後有僖子貜懿子何忌武伯彘皆能世其家法三家之中惟仲孫氏獨忠公室而南宮敬叔之賢更出於流俗豈非獻莊之遺教流風足以倡淑後裔哉夫仲孫氏又稱孟孫者盖魯桓公四子長莊公次慶父次公子牙次公子友禮嫡長稱伯
庶長稱孟莊公既為君而大夫不敢宗諸侯不得與莊公為伯仲叔季之次故以慶父為孟孫氏牙為叔孫氏友為季孫氏是為三家皆桓公之後故又為三桓然慶父實莊公之仲弟故國人猶稱仲孫而魯史因之也
孟懿子
朱子曰孟懿子魯大夫仲孫氏名何忌元按春秋定公六年仲孫何忌如晉左傳云孟懿子
往是知懿子名何忌也懿子之父僖子名貜僖子將死召其大夫曰吾聞孔丘聖人之後也我若獲沒必屬說與何忌事之而學禮焉以定其位故孟懿子與南宮敬叔皆師事孔子
孟武伯
朱子曰武伯懿子之子名彘元按春秋懿子以哀公十四年卒而武伯嗣哀公十七年左傳云公會齊侯于蒙孟武伯相武伯問於高
柴曰諸侯盟誰執牛耳季羔曰鄫衍之役吳公子姑曹發陽之役衛石魋武伯曰然則彘也是知武伯為懿子之子仲孫彘也
孟敬子
朱子曰孟敬子魯大夫仲孫氏名捷元按檀弓云悼公之喪季昭子問於孟敬子鄭玄氏註云敬子武伯之子名捷是也
孟之反
朱子曰孟之反魯大夫名側元按左傳哀公十一年齊師伐我戰于郊右師奔孟之側後入以為殿杜預氏註云孟之側孟氏族也字反又莊周云孟子反夫孟側字反左傳以為孟之側孔子以為孟之反莊子以為孟子反猶孟子稱孟舍曰孟施舍也施之子皆助語辭如庾公之斯尹公之他之類
孟公綽
孔安國氏曰孟公綽魯大夫元按孟公綽仲孫氏字公綽也能燭崔杼不臣史記弟子傳叙云孔子之所嚴事於魯孟公綽是也
子服景伯
朱子曰子服氏景諡伯字魯大夫子服何也元按子服氏孟氏之支庶也歴惠伯昭伯以至景伯景伯名何左傳哀公七年公會吳于鄫吳徵魯百牢景伯曰晉范鞅貪而棄禮以大國懼敝邑卜一牢之
君若以禮命於諸侯則有數矣若亦棄禮則有淫者矣吳人不聽景伯曰吳將亡矣不與必棄疾於我乃與之十三年公會晉侯于黃池吳人將以公見晉侯景伯對使者曰王合諸侯則伯帥侯以見於王伯合諸侯則侯帥子男以見於伯自王以下朝聘玉帛不同故敝邑之貢於吳有豐於晉以為伯也今以寡君見晉則晉為伯矣吳人乃止既而悔之將囚景伯景伯曰何也立後於魯矣遂囚以還及太宰嚭見於吳
王曰無損於魯不如歸之乃歸景伯景伯自言力能肆公伯竂於市朝則其勢位可知景伯名何而孔安國以為名何忌非也
叔孫武叔
朱子曰武叔魯大夫名州仇元按武叔叔孫成子之子也成子名不敢左傳定公八年陽虎劫武叔以伐孟氏哀公十一年齊師伐魯及清武叔呼冉求而問戰武叔之母死既小歛袒且
投冠拔髮子游曰知禮君子曰州仇焉知禮所事者禮之末節也
季文子
朱子曰季文子魯大夫名行父元按季文子季友之孫為魯大夫史記世家云成公十六年宣伯使告晉郤犨請止季文子而殺之九月晉人執季文子于苕邱范文子謂欒武子曰季孫於魯相二君矣妾不衣帛馬不食粟可不謂忠乎信讒
慝而棄忠良若諸侯何乃赦季文子十二月季文子及郤犨盟于扈歸刺公子偃襄公五年季文子卒大夫入歛公在位宰庀家器為葬備春秋私考云季孫行父奸深忌刻之人也論語謂其三思而後行豈非用智之深而謀身之密者耶觀其黨仲遂之弑適傾歸父之用事而又結晉仇齊以專魯國之政惡可知矣左遷穪其妾不衣帛馬不食粟相三君而無私積全與行父平生不類雖有之亦飾詐沽名之事耳但
其末年能信用仲孫蔑而委之政故猶以功名終焉
季桓子
朱子曰季桓子魯大夫名斯元按左傳季桓子季平子之子也平子名意如定公五年六月季孫意如卒子斯嗣是為桓子桓子行東野及費子洩為費宰逆勞於郊桓子敬之勞仲梁懷仲梁懷弗敬子洩怒謂陽虎曰子行之乎陽虎囚桓子而逐仲梁懷既而盟桓子於稷門之内而釋之定
公六年桓子如晉獻鄭俘七年齊伐魯桓子與孟懿子禦之十二年仲由為宰將墮三都於是桓子帥師墮費十三年齊人饋女樂桓子微服往觀語定公受之怠於政孔子去適衛哀公二年桓子伐邾將伐絞三年秋桓子有疾謂康子曰昔者孔子幾興魯矣以吾受羣婢故去我死汝相魯必召仲尼後數日卒
季康子
朱子曰季康子魯大夫季孫氏名肥
元按季孫肥之名見於左傳及魯世家乃桓子之庶子哀公三年秋季桓子有疾命正常曰南孺子之子男也則以告而立之女也則肥也可南孺子者桓子之妻也桓子卒康子立既葬康子在朝南氏生男正常載以如朝告曰夫子有遺言命其圉臣曰南氏生男則以告於君與大夫而立之今生矣男也敢告遂奔衛康子請退公使大夫共劉視之則或殺之矣乃討之召正常正常不反畏康子也康子立欲召仲尼
公之魚曰昔吾先君用之不能終為諸侯笑今又用之不能終是再為諸侯笑康子曰誰召而可曰必召冉求於是使召冉求論語所謂季氏旅泰山伐顓臾冉求聚歛事皆康子時事也諡法安樂撫民曰康
季子然
朱子曰子然季氏子弟元按註疏孔安國邢昺皆以子然為季氏子弟子然盖其字也其名與事實無考薛應旂謂子然平子意
如之子桓子之弟也不知何據或亦因其與孔子同時而臆度之耳
鄹人
邢昺氏曰鄹人魯鄹邑大夫元按孔子父叔梁大夫紇有九女無子其妾生孟皮一字伯尼有足病於是求婚於顔氏顔氏生三女其小曰徵在顔父問三女曰鄹大夫雖父祖為卿士然其先聖王之裔今其人身長十尺武力絶倫雖年長
性嚴不足為疑三子孰能為之妻徵在進曰從父所制將何問焉父曰即爾能矣遂以妻之乃生孔子春秋於邑大夫多穪人人之者微之也故不以姓名見如文公九年經穪許人左傳則穪大夫是也又左傳襄公十年縣門發鄹人紇扶之以出在内者則當時嘗以鄹人穪孔子之父矣宋祥符年封紇為齊國公元至順年加封啓聖王
臧文仲
朱子曰臧文仲魯大夫臧孫氏名辰元按世本云魯孝公生僖伯彄彄生哀伯達達生伯氏瓶瓶生文仲辰則辰乃公子彄之曾孫也彄字子臧辰以王父字為氏故曰臧孫氏文仲繼然友為政自莊公末已與聞國政矣而四十餘年魯政多疪至於文公尤甚文公十年三月辛夘文仲卒當時穪其為名大夫而孔子以為不智又以為竊位其衆好必察者與
臧武仲
朱子曰魯大夫名紇元按臧武仲名紇諡武文仲之孫宣叔之子也左傳襄公二十二年臧武仲如晉雨過御叔御叔曰焉用聖人註云武仲多知時人謂之聖也襄公二十三年臧孫訖出奔邾初季武子無適子庶子公鈕居長而武子愛幼子紇欲立之臧孫紇成之是為季悼子於是季孫愛臧孫孟孫惡之其後季孫以孟氏計攻
臧氏臧孫斬鹿門之關以出奔邾初臧宣叔娶于鑄生賈及為又娶穆姜之姨子為繼室生紇長於公宮姜氏愛而立之臧賈臧為出在鑄臧武仲自邾使告臧賈且致大蔡曰子以大蔡請納其可賈再拜受龜使為以納請臧孫如防使告魯曰絶非能害也知不足也非敢私請苟守先祀無廢二勲敢不辟邑乃立臧為此孔子所謂要君者也臧紇致防而奔齊仲尼曰知之難也有臧武仲之知而不容於魯國作不順
而施不恕也
陽貨
朱子曰陽貨季氏家臣名虎嘗囚季桓子而專國政元按左傳陽貨初事季平子至定公五年九月囚季桓子及公父文伯而逐仲梁懷冬十月殺公何藐盟桓子于稷門之内逐公父文伯及秦遄皆奔齊六年夏強使孟懿子往報晉夫人之幣八月又盟公及三桓于周社盟國人于亳社詛于五父之衢八年九月
劫公與武叔以伐孟氏公歛處父戰于棘下陽氏敗陽虎說甲如公宮取寳玉大弓以出舍于五父之衢入于讙陽關以叛九年夏歸魯寳玉大弓魯人伐陽關陽虎使焚莱門而出奔齊齊侯執之囚諸西鄙乃載葱靈寝於其中而逃奔晉適趙氏孔子曰趙氏其世有亂乎子路曰權不在焉豈能為亂孔子曰陽虎親富而不親仁趙簡子好利而多信必溺其說而從其謀禍敗所終非一世可知也
陽膚
朱子曰陽膚曾子弟子元按一統志云陽膚武城人曾子弟子七人陽膚其一也
微生高
朱子曰微生姓高名魯人素有直名者元按莊子及戰國策尾生與女子期於梁下女子不来水至不去抱梁柱而死程復心氏云尾生一本作
微生戰國策作尾生高高誘氏以為魯人疑即微生高也觀此則其為人槩可見矣
微生畆
朱子曰微生姓畆名也元按微生畆盖微生高之族也高之直畆之固豈聖人中正之道哉
左邱明
程子曰左邱明古之聞人也
元按漢書藝文志云左邱明魯太史吳程氏云自班馬以来皆謂左邱明即傳春秋撰國語者故孔安國註論語以為魯太史也或謂傳春秋者非左邱明乃楚之左史倚相薛應旂氏又以左邱明為左史倚相之後杜預氏左傳序云左邱明受經於仲尼然孔子稱左邱明之所恥曰丘亦恥之則左邱明當是孔子之先輩今左傳序事於孔子既沒之後至於韓趙魏滅智伯之時則傳春秋者似非左邱明矣左邱氏明
名故史記或稱左邱然自漢以来率稱左氏而杜預乃云仲尼素王邱明素臣鄭夾漈氏族志亦云左姓邱明名宋封為中都伯一統志云墓在濟南府肥城縣西南二十五里
公伯寮
朱子曰公伯寮魯人元按史記弟子傳云公伯僚字子周張守節氏云家語弟子篇有申繚字子周即公伯寮也古史考則謂
公伯僚是讒愬之人孔子不責而云命非弟子流也故朱子集註不云弟子
柳下惠
朱子曰柳下惠魯大夫展獲字禽食邑柳下諡曰惠元按莊子云孔子與柳下季為友柳下季之弟名曰盜跖註云柳下惠姓展名獲字季禽一云字子禽魯公族展無駭之子也然考之左傳展禽在魯僖公時至孔子之生八十餘年孔子豈得相與為友盖莊子
寓言也僖公二十六年齊侵魯僖公使展禽弟展喜犒師喜受命於禽以往諭以先王之命齊帥媿服齊求魯岑鼎魯與之贋展禽不肯失信乃以真岑鼎往臧文仲祀爰居展禽非之文仲曰季子之言不可不法也使書之以為三筴夏父弗忌躋僖公于閔公上展禽曰必有殃矣列女傳云柳下惠既死門人將誄之妻曰夫子之諡宜曰惠兮門人從之以為誄
卞莊子
朱子曰莊子卞邑大夫元按國名紀云卞和卞莊子皆以卞邑為姓氏族大全云曹叔振鐸之後支庶食采於卞因以為氏卞莊子是也集註以為卞邑大夫則本於晉儒周生烈之說史記陳軫傳云卞莊子有刺雙虎之功荀子云齊人伐魯忌卞莊子不敢過卞劉向新序云莊子養母戰而三北及母死齊伐魯莊子赴敵三獲甲首以獻曰此塞三北遂赴齊師殺卞人而死據此則莊子為
卞人固未嘗言其為大夫及卞姓也一統志云墓在東昌府聊城縣界内
林放
朱子曰林放魯人元按禮殿圖有林放名而弟子傳不載故集註止云魯人唐贈清河伯宋封長山侯
子桑伯子
朱子曰子桑伯子魯人
元按邢昺云子桑伯子當是一人故王肅包咸惟言伯子而已鄭玄云子桑秦大夫盖以左傳秦有公孫枝字子桑也鄭玄引之謬矣集註所謂子桑戶者盖以莊周穪子桑戶孟子反子琴張三人相與友其言皆太簡之意子桑死孔子聞之使子貢往弔焉盖子桑姓伯子字而戶其名也
原壤
朱子曰原壤孔子之故人
元按原壤盖原憲之族周文王第十六子原伯之後也檀弓云孔子之故人曰原壤其母死夫子助之沐槨原壤登木而歌夫子為弗聞也者而過之孔穎達氏云原壤方外之士離文棄本不拘禮節妄為流宕盖敗於名教誤於後學者也
公山弗擾
朱子曰弗擾季氏宰與陽虎共執桓子據邑以叛元按公山弗擾左傳作公山不狃字子洩盖陽虎之
黨也定公五年弗擾為費宰其據費以叛召孔子史記在定公九年孔子未為中都宰前春秋不書者以費叛季氏非叛魯也而左傳家語乃載在十二年是時定公尊用孔子而季孫斯仲孫何忌又從孔子墮費無費叛之事豈孔子舍魯而欲赴費人之召耶盖史記九年費叛似是而左傳所謂費人襲魯仲尼命申句須樂頎下伐之妄矣春秋私考云季平子專權為惡以陽虎為腹心虎之預政已非朝夕及平子與
叔孫成子相繼卒而桓子武叔皆稚弱國命遂為虎所執公山弗擾為費宰侯犯為郈宰皆虎黨也弗擾以費叛犯以郈叛宜在定公五六年間桓子武叔初立之時虎專國政倚以為助也何以知二邑之叛在此時邪盖虎歸孔子蒸豚而曰大夫有賜於士弗擾叛欲召孔子則此時孔子尚未仕也孔子仕魯獵較為兆必在定公七八年間而不在桓子初立時也
達巷黨人
朱子曰其人姓名不傳元按前漢書董仲舒傳云達巷黨人不學而自知孟康氏註云此項槖也氏族大全云項本姬姓春秋時有項槖七歲而為孔子師
冕摯
元按周禮樂官有樂師大師小師其掌磬鍾笙鎛韎籥之官皆稱師師冕師摰如春秋師曠師筏師慧之類摰本太師亦稱師摰如曠本太師亦稱師曠也摰
又名乙樂記所謂子貢見師乙而問歌聲是也摰冕姓皆無考
襄
朱子曰襄即孔子所從學琴者元按襄擊磬樂官之名史記世家云孔子學琴師襄子十日不進師襄子曰可以益矣孔子曰丘已習其曲矣未得其數也有間曰已習其數可以益矣孔子曰丘未得其志也有間曰已習其志可以益矣孔子
曰丘未得其人也有間曰有所穆然深思焉有所怡然高望而遠志焉曰丘得其為人黯然而黑頎然而長眼如望羊奄有四方非文王其誰能為此也師襄子辟席再拜曰盖文王操也襄姓亦無考
干繚缺方叔武陽
元按干繚缺方叔武陽皆樂官之名或曰方叔方名而叔其字也姓皆無考其後子孫以官為氏故有亞飯氏三飯氏四飯氏少師氏云
鄉原
朱子曰鄉原鄉人之愿者也元按周生烈云鄉原者所至之鄉輒原其人情而為意以待之也何晏云鄉向也謂其不能剛毅見人輒原其趨向容媚而合之也故孔子以為德之賊其人姓名無考
此卷皆魯國人物
論語類考卷八
