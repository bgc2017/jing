論語類考卷十六
明陳士元撰
飲食考
醯
朱子曰醯醋也元按周禮有醯人掌五齊七菹註云齊菹須醯而成集韻云醯酸味也釋名云醯苦酒也六經無醋字讀
漢書始見
醬
馬融氏曰魚膾非芥醬不食朱子曰食肉用醬各有所宜元按内則云濡豚包苦實蓼濡雞醢醬實蓼濡魚卵醬實蓼濡鼈醢醬實蓼說文云醬醢也集韻云醬醯
也周禮膳夫云凡王之饋食醬用百有二十罋註云
醬謂醯醢也今人則謂醯為醋不謂醬為醯矣風俗
通云雷不作醬世謂令人腹内雷聲王充論衡云作豆醬惡聞雷欲人急作不欲積久也太平御覽云子路感雷精而生尚鬭好勇死衞人醢之孔子覆醢每聞雷心惻怛耳是又以醢即醬也
祭肉
元按祭肉謂之胙左傳云宰孔賜齊侯胙史記云天子賜楚成王胙是也胙亦謂之福說文云胙祭福肉也穀梁云胙致福肉也周禮膳夫凡祭祀之致福者
受而膳之註云致福謂進祭祀之餘肉故左傳謂申生致胙於公而國語則謂致福於公是福即胙也祭於公君廟之胙也朋友之饋家廟之胙也朋友且拜則拜公胙可知胙肉生曰脤熟曰膰孟子云膰肉不
至謂熟胙也
腥
朱子曰腥生肉
元按生肉有腥氣故謂之腥少儀云切葱若薤實之
醯以柔之註云殺腥氣也周禮庖人秋行犢麋膳膏
腥註云膏腥雞膏也此特論因時煎和之法然几肉
之生者皆謂之腥不獨牛羊雞魚而已又飲食之穢者亦皆謂之腥書云庶羣自酒腥聞在上是也又郭璞註爾雅云飯中有腥謂有生米也
膾
朱子曰牛羊與魚之腥聶而切之為膾元按朱子之言出少儀鄭玄註云聶之為言䐑也先
藿葉切之復報切之則成膾又孔穎達郊特牲疏云先䐑而大臠切之然後報切之金履祥云報切之者再横切也詩云炰鼈膾鯉内則云大夫燕食有膾無脯有脯無膾言不得兼用也
魚餒
朱子曰魚爛曰餒元按爾雅魚謂之餒郭璞云餒内爛也春秋僖公十九年梁亡公羊傳云梁亡魚爛而亡也何休云梁君
隆刑峻法百姓一旦相率俱去狀若魚爛魚爛從内發也
肉敗
朱子曰肉腐曰敗元按爾雅云肉謂之敗郭璞云敗臭壞也說文云敗毁也集韻云敗破也故兵陣外破者曰敗肉謂之壞者腐自外入也
肉味
元按說文云味滋味也味有五酸醎甘苦辛周禮瘍醫云以酸養骨以辛養筋以鹹養脉以苦養氣以甘養肉是也
市脯
元按禮記云牛脩鹿脯田豕脯麋脯麕脯鄭玄註云脯析乾肉也東方朔云乾肉為脯周禮腊人掌乾肉凡脯腊之事註云薄析曰脯夫脯為薄析之乾肉則朱子釋束脩以為脯者非也
沽酒
元按周禮酒正掌酒之政令以式法授酒材辨五齊之名一曰泛齊二曰醴齊三曰盎齊四曰緹齊五曰沈齊辨三酒之物一曰事酒二曰昔酒三曰清酒月令云乃命大酋秫稻必齊麯糵必時湛熾必絜水泉必香陶器必良火齊必得酒經云空桑穢飯醖以稷麥以成醇醪酒之始也烏梅女椀甜醹九投澄清百品酒之終也沽酒集註以沽為買然鄭玄註酒正職
云既有米麴之數又有功沽之巧孔穎達疏云功沽謂善惡是酒之善者為功惡者為沽也或曰酒以久為貴周禮昔酒取其久也一宿曰宿再宿曰沽沽酒是再宿之酒耳
食精
朱子曰食飯也精鑿也
元按春秋運斗樞云粟五變而烝飯可食吕氏春秋
云飯之美者玄山之禾不周之粟陽山之穄南海之
秬闞津九章云粟飯五十糲飯七十稗飯五十糳飯四十八御飯四十二風土記云精折米十取七八朱子謂精為鑿鑿與糳同說文云糲米一斛舂九斗為糳釋名云糲一斛舂八斗精米也則精糳異矣
薑食
朱子曰薑通神明去穢惡故不撤元按内則云楂棃薑桂又云屑桂與薑以洒諸上是薑為庶羞之所必用者孔安國云齊禁葷物薑辛而
不臭故不去夫雖齊亦不去則常食之有薑可知史繩祖學齋佔畢云王介甫問不徹薑食之義於劉貢甫貢甫善謔隨對曰本草薑多食令人損智智者過於道孔子以道教人故勸人食薑以愚其智耳其意蓋戱介甫之鑿於經學也朱子詠薑詩曰薑云能損心此謗誰與雪請誦去穢功神明看朝徹自註云本草載薑久食去臭氣通神明或云傷心氣不可多食者非也古人格物之學一草一木無不精到如此
疏食
朱子曰疏食麄飯也元按集韻云疏粗也故朱子以疏食為粗飯韓子云孫叔敖為令尹糲飯菜羹晏子春秋云晏子相齊食脱粟飯是也又孔安國云疏食菜食也蔬疏古字通用何春孟云蔬食乃乏米以蔬充食不但無肉耳東觀漢記趙孝建武初穀食少孝夫婦嘗蔬食而以穀食隂讓弟禮夫婦禮覺亦不肯食遂共蔬食是蔬食
者非穀食矣論孟蔬食之云蓋如此
菜羹
元按爾雅云肉謂之羹郭璞云肉臛也邢昺云肉臛者儀禮所謂膷臐膮是也廣雅云羹謂之湆詩云毛炰胾羹左傳云穎谷封人食舍肉曰小人有母未嘗
君之羹戰國策云羊羹不徧是古人以肉為羹也羹
食自諸侯至庶人無等今云菜羹者以菜為羹如内則所謂芼羹晉史所謂蓴羹也孔子厄於陳蔡七日
不食藜藿不糝蓋藜羹以米汁糝之不糝者未成羹也史記云堯有天下粢糲之食藜藿之羹是也
饋
元按篇海云饋餉也凡以物遺人謂之饋如饋藥饋車馬是也進食亦謂之饋周禮内饔選百羞以俟饋禮記云主人親饋則拜而食是也又庖厨亦謂之饋易云在中饋是也歸孔子豚魯論語歸作饋
盛饌
朱子曰饌飲食之也元按弟子以酒食饌先生者常禮也主人以盛饌供賓者隆禮也凡主人侍食於長者則親為之饋既有盛饌則親饋可知曲禮云主人親饋則拜而食主人
不親饋則不拜而食註云饋進饌也孔子見盛饌必
變色而作朱子以為敬主人之禮者謂其親饋耳
亞飯三飯四飯
朱子曰亞飯以下以樂侑食之官
元按周禮春官大司樂王大食三侑皆令奏鍾鼓白虎通云王者平旦食晝食晡食暮食凡四飯諸侯三飯大夫再飯馮奇之云天子諸侯皆以樂侑食每食樂章各異各有樂師朱子云諸侯三飯故魯之樂師自亞飯以下蓋三飯也愚謂不然亞次也亞飯之後有三飯四飯則亞飯之前必有初飯矣使魯止於三飯則於禮樂未甚僣也樂師又何以他適乎蓋古者天子一日四飯魯用天子禮樂亦一日四飯所謂于
繚缺者乃各飯時作樂侑食之官不言初飯者或主初飯之官不他適耳
變食
朱子曰變食謂不飲酒不茹葷元按不飲酒不茹葷之說出莊子葷者辛臭蒜屬葷且不茹則他物可知此孔子謹齊之事愚嘗因是歎釋氏齊素之不經也釋氏以三五九月為三長月故奉佛者不飲酒不茹葷其說云天帝以大寳鏡輪照
四天下寅午戌月正臨南贍部州故當食素以徼福官司謂之斷月俗又謂之惡月士大夫赴官者輙避之或又謂唐時藩鎮蒞事必大享軍屠殺羊豕甚多故不欲以其月蒞任他官則不爾也晉書禮志云穆帝納后不用九月為忌月北齊書云高洋謀篡魏其臣宋景業言宜以仲夏受禪或稱五月不可入官犯之終於其位景業曰王為天子無復下期豈得不終於其位乎然則正五九之忌月相承已久竟不曉其
義何所取事起何時
車乘考
殷輅
馬融氏曰殷車曰大輅朱子曰商輅木輅也輅者大車之名古者以木為車而已至商而有輅之名蓋始異其制也周人飾以金玉則過侈而易敗不若商輅之朴素渾堅而等威已辨為質而得其中也
元按路輅古字通用正義云路訓大也君之所在以大為號門曰路門寢曰路寢車曰路車是也註左傳者謂車行之道路故以路名之謬矣若然則門寢之制豈亦行於道路乎通典云有虞氏因彤車而制鸞車夏后氏因鸞車而制鈎車殷因鈎車而制大路周因殷路而制五路周禮春官巾車掌王之五路一曰玉路錫樊纓十有再就二曰金路鉤樊纓九就三曰象路朱樊纓七就四曰革路龍勒條纓五就五曰木路前樊鵠纓又
王后亦有五路重翟錫面朱總厭翟勒面繢總安車彫面鷖總翟車貝面組總輦車組輓而孔子所謂殷輅蓋即周之木路也革路鞔而漆木路漆而不鞔錫在顱鉤在額朱者勒之色龍者勒之飾樊纓以組為之與冠纓同五采一匝為就錫也鉤也朱也龍勒也玉金象革四路皆有之木路則質而已尚書顧命云大輅在賓階面綴輅在阼階面先輅在左塾之前次輅在右塾之前註云大路玉輅也綴輅金輅也先輅
象輅也次輅革輅木輅也蓋周以玉輅為大輅而殷之大輅則木而已左傳云大路越席昭其儉也服虔以大路為木路而杜預則以大路為玉路蓋不知玉路乃周之大路而非殷之大路也明堂位云大路殷路也註云大路木路漢祭天乘殷之路謂之桑根車是已禮器云大路繁纓一就先路三就次路五就註云大路殷祭天之車也殷尚質無别彫飾乘以祭天謂之大路殷有三路先路次路大路也然諸侯有先路次
路亦有大路樂記云大輅天子之輅所以贈諸侯雜記亦云諸侯之賵有乘黃大路相隧以後路註云後路次路也蓋周之天子大路乃玉路而諸侯之大路則金路非殷之木路也左傳鄭以先路三命之服賜子展以次路再命之服賜子産魯以先路三命之服賜晉三帥以一命之服賜司馬輿師又僖公二十八年王賜晉文公以大路之服定公四年祝鮀言先王分魯衞晉以大路襄公十九年王賜鄭子僑以大路
二十四年王賜叔孫豹以大路杜預謂賜魯衛晉之大路皆金路賜穆叔子僑之大路當是革木二路也
輗軏衡
包咸氏曰大車牛車輗者轅端横木以縳軛小車駟馬車軏者轅端上曲鈎衡又曰衡軛也朱子曰大車謂平地任載之車輗轅端横木縳軛以駕牛者小車謂田車兵車乘車軏轅端上曲鈎衡以駕馬者
元按易云服牛乘馬是古者駕車或以牛或以馬也大車之轅直小車之轅曲轅者鉤衡木也轅端横木端猶前也轅前横木謂衡也衡亦謂之軛詩箋云車前曲木上鉤衡者謂之輈輈即轅也轅前有軛謂曲木以駕牛肩而聮於横木也小車謂田車兵車乘車據周禮註則田車木路兵車革路乘車金路玉路象路然巾車所掌之服車有五皆可謂之乘車也吳伯章云轅長一丈四尺四寸平居輿下曲其末而上鉤
於衡衡下缺去七寸以扼馬領使不得出謂之軛其軛之平處謂之衡衡與軛一木也轅所以鉤而就之耳
式立
邢昺氏曰式者車上之横木男子立乘有所敬則俯而憑式遂以式為敬名朱子曰式車前横木有所敬則俯而憑之元按式與軾同古者乘車皆立惟老人與婦人坐乘
耳然馬驟車馳有難於立故於車上横立高木五尺五寸謂之軷使乘車者依之以立焉或遇有所敬則當鞠躬故又横一木高三尺三寸在軷下謂之式有敬則俯躬而憑之又於式上横一木二尺二寸謂之較詩云倚重較兮是已考工記云輿人為車參分其隧一在前二在後以揉其式又云以其廣之半為之式崇又云參分軫圍去一以為式圍註云兵車之式深尺四寸三分寸之二其田車乘車皆與兵車之式
同而曲禮則云兵車不式註云尚威武不崇敬也豈兵車戰時撤其式乎抑車式尚存而武人無所用式乎
執綏
邢昺氏曰綏者挽以上車之索也元按曲禮云獻車馬者執策綏又云僕展軨效駕奮衣由右上取貳綏又云君出就車則僕并轡授綏又云凡僕人之禮必授人綏註云取貳綏者貳副也綏
登車索綏有二一是正綏擬君之升一是副綏擬僕右之升故僕振衣畢取綏二副而升也并轡授綏者謂以六轡及策并置一手中以一空手取正綏授與君令登車也几僕人之禮必授人綏者謂為人僕必授綏與所升之人也少儀云以散綏升執轡註云散綏副綏也檀弓云魯莊公及宋人戰于乘丘馬驚敗績公墜佐車授綏註云戎車之貳曰佐授綏乘公也又詩云淑旗綏章箋云綏所引登車也此所謂綏即
孔子升車所執之綏也然綏之取義不一明堂位云綏謂大麾旌旄之屬詩云福履綏之箋云綏安也所謂綏之斯來亦取安義左傳文公十二年秦晉出戰交綏註云未致爭而兩退曰綏司馬法所謂將軍死綏是也曲禮云武車綏旌註云綏謂垂舒之也曲禮又云大夫則綏之註云綏下也此所謂綏皆與升車之綏不同
車中
包咸氏曰車中不内顧者前視不過衡軛旁視不過輢轂元按曲禮云車上不廣欬不妄指立視五嶲式視馬尾顧不過轂註云嶲猶規也謂輪轉之度蓋車輪一周為一規乘車之輪高六尺四寸徑一圍三總一規為一丈九尺八寸五規為九丈九尺六尺為十六步半則在車上得視前十六步半也而包邢謂前視不過衡軛與曲禮異矣不内顧者即禮所謂顧不過轂也
轂居輪之中輪有三十輻周圍輳之外裏以革内置鐵輨而軸横其中謂之轂孔穎達云轉頭不得過轂過轂則掩後人私是也不疾言不親指者即禮所謂不廣欬不妄指也車中不内顧古論語作車中内顧
執輿
朱子曰執輿執轡在車也蓋本子路御而執轡今下問津故夫子代之也元按爾雅轡首謂之革郭璞云轡靶勒也又字林云
靶轡革也是轡首即革耳古者乘車駕四馬凡八轡詩云執轡如組孔安國氏云御者執轡於此使馬騁於彼朱子云轡今之韁也執轡乃僕御之事子適衞冉有僕故知此本子路御而執轡孔子代之也執轡
而長沮曰執輿輿之疾徐在轡之操縱執者收攝在
手之義執輿謂執轡止輿以秲子路之問津也
論語類考卷十六
