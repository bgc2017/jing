論語類考卷十七
明陳士元撰
冠服考
周冕
邢昺氏曰冕者冠之别號世本云黃帝作冕宋仲子
云冕冠之有旒者禮文殘缺形制難詳周禮弁師掌
王之五冕皆玄冕朱裏止言玄朱而已不言所用之
物子罕篇云麻冕禮也蓋以木為幹而用布衣之上
玄下朱取天地之色其長短廣狹則經傳無文阮諶
三禮圖漢禮器制度云冕制皆長尺六寸廣八寸天
子以下皆同沈引董巴輿服制云廣七寸長尺二寸
應劭漢官儀云廣七寸長八寸沈又云廣八寸長尺
六寸者天子之冕廣七寸長尺二寸者諸侯之冕廣
七寸長八寸者大夫之冕但古禮殘缺未知孰是司
馬彪漢書輿服志云孝明帝永平二年初召有司采
周官禮記尚書之文制冕皆前圓後方朱裏玄上前垂四寸後垂三寸天子白玉珠十二旒三公諸侯青玉珠七旒卿大夫黑玉珠五旒皆有前無後此則漢法耳其古禮鄭玄註弁師云天子衮冕十二斿鷩冕九斿毳冕七斿希冕五斿玄冕三斿斿各十二玉公之衮冕九斿九玉侯伯七斿七玉子男五斿五玉孤三斿三玉大夫二斿二玉謂之冕者冕俛也以其後高前下有俛俯之形故名冕焉欲其位彌高而志彌
下也朱子曰周冕有五祭服之冠也冠上有覆前後有旒黃帝以來蓋已有之而制度儀等至周始備元按周禮司服云掌王之吉凶衣服王之吉服祀昊天上帝則服大裘而冕祀五帝亦如之享先王則衮冕享先公享射則鷩冕祀四望山川則毳冕祭社稷
五祀則希冕羣祭小祀則玄冕註云衮卷龍衣也其
衣五章裳四章鷩冕禆衣也其衣四章裳三章毳冕
罽衣也其衣三章裳二章希冕刺粉米無畫也其衣無文惟刺黻而已又弁師云掌王之五冕皆玄冕朱裏延紐五采繅十有二就皆五采玉十有二玉笄朱紘諸侯之繅斿九就瑉玉三采其餘如王之事繅斿皆就玉瑱玉笄諸侯及孤卿大夫之冕各以其等為之註云繅雜文之名合五采絲為之繩垂於延之前後玉藻所謂前後邃延是也衮衣之冕十二斿則用玉二百八十八鷩衣之冕繅九斿用玉二百一十六
毳衣之冕七斿用玉一百六十八希衣之冕五斿用王一百二十玄衣之冕三斿用玉七十二諸侯及孤卿大夫之冕各以其等者繅斿如其命數也侯伯繅七就用玉九十八子男繅五就用玉五十繅玉皆三采孤繅四就用玉三十二三命之卿繅三就用玉十
八再命之大夫繅再就用玉八繅玉皆朱綠又禮記
云天子為藉冕而朱紘諸侯為藉冕而青紘謂之紘
者以一組繫於左笄遶頥而上屬於右笄垂餘以為
之飾陳祥道所謂冕約之以武設之以紐貫之以笄固之以紘是也虞書有日月星辰山龍華蟲藻火粉米黼黻絺繡之十二章故通典云虞備十二章夏殷相襲不變而鄭玄註周禮冕服惟有九章其三辰則登於旗何其說之異也夫自堯舜垂衣裳至周而儀章日著孔子於四代禮樂特曰服周之冕取其文物之備尊卑有辨也豈虞備十二章而周乃惟有九章乎又謂上公冕服九章而王服亦九章何以别上下
也郊特牲云祭之日王被衮以象天則十二章備矣而鄭玄則謂日月星辰之章乃魯禮也豈周制止九章而魯反有十二章乎鄭註之難據如此
黻冕
邢昺氏曰祭服謂之黻其他謂之韠俱以韋為之制同而色異韠各從裳色黻之色皆亦尊卑以淺深為異天子純朱諸侯黃朱大夫赤而已大夫以上冕服皆有黻故稱禹黻冕左傳云晉侯以黻冕命士會蓋
黻制雖同而冕制有尊卑耳周禮五冕孤之服自希冕而下則晉侯以黻冕命士會者當是希冕也朱子曰黻蔽膝也以韋為之冕冠也皆祭服也元按黻與韠制同而名異禮記作黻易作紱詩作芾記云有虞氏服韍夏后氏山殷火周龍章韠君朱大夫素士爵韋一命緼韍幽衡再命赤韍幽衡三命赤服葱衡蓋韠之色因乎裳而記謂君朱大夫素士爵韋者皆祭服之韠也君祭以冕服冕服朱衣纁裳故
朱韠大夫祭以朝服緇衣素裳故素韠士祭以玄端玄端則雜裳可也故爵韠周禮典命公侯伯之士一命而士之助祭以爵弁爵弁纁裳故緼韍所謂一命緼韍是也公侯伯之卿三命大夫再命而卿大夫助祭以玄冕玄冕纁裳故赤韍所謂再命三命亦韍是也韠之為物以其茀前則曰韍以其一巾足矣則曰韠以色則曰緼以緼之質則曰韎韐蓋古人稱蒨草為茅蒐讀茅蒐之音為韎韐緼乃蒨所染故稱韎韐
也士冠禮於皮弁玄端皆言韠特於爵弁言韎韐詩於素韠言韠於朱芾赤芾乃言芾是韠者芾之通稱而芾與韎韐異其名所以尊祭服也君韠以朱而諸侯朝王則赤赤芾在股赤芾金舄是也芾與紱同易之朱紱方來困於赤紱是也采芑言方叔之將兵韍亦以朱瞻彼洛矣言作六師而韍以韎韐蓋兵事服韋弁韋弁緯裳故貴者以朱韍卑者以韎韐也左傳云衮冕黻珽疏云黻韠同制也禮書云韍長三尺以
象三才頸五寸以象五行下廣二尺以象地上廣一尺以象天天子之韠直其會龍火與山諸侯前後方其會火與山大夫前方後挫角其會山而已鄭玄謂山取其仁火取其明龍取其變惟天子備焉然則邢昺所謂尊卑黻制相同謬矣孔子稱禹致美乎黻冕先言黻者黻之制在冕之先也詩云常服黼冔註云黼黼裳也黼冔猶言黼冕也禹之黻冕雖無所考見然曰致美則比唐虞之禮有加但不如周冕之文盛
耳王制云有虞氏皇而祭深衣而養老夏后氏收而祭燕衣而養老殷人冔而祭縞衣而養老周人冕而祭玄衣而養老郊特牲云委積周道也章甫殷道也毋追夏后氏之道也周弁殷冔夏收是收者禹之弁名而毋追乃禹之冠名也
麻冕
朱子曰麻冕緇布冠也以三十升布為之許謙氏曰冕冠總名冕名五衮鷩毳希玄天子諸侯
公卿大夫士朝祭用之五冕有九等其一十二旒次九旒下至二旒為八等與十二旒共九等天子用十二旒及九七五三共五等自九旒以下各以其命數服之冕弁冠皆首服也冕冠皆以緇布為之集註以冕為緇布冠亦總名也元按古者冠制有三曰冕曰弁曰冠冕者朝祭之服所謂十二旒九旒而下者是也惟有位者得服之弁亞於冕所謂周弁殷冔夏收是也冠亞於弁所謂委
貌章甫母追是也弁與冠自天子至於士皆可服焉夏殷之祭用弁蓋未嘗以弁亞於冕也而周制始以冕弁定尊卑之分庶人以冠士以弁不得服冕大夫雖可服冕而私家之祭則不敢用是冕與冠異也而集註以冕為緇布冠者何也邢昺云冠者首服之大名冕者冠中之别號胡祖義云冕冠上板也緇布染布為赤黑色故謂冕為緇布冠麻冕績麻為布以為冕記云大古冠布齊則緇之蓋古人不輕於蠶繅以
布為重但以粗細色素為吉凶以縷數為差等八十縷為一升升者登也登者成也禮朝服十五升布冠倍之吉服冠冕最貴故以三十升極細之布為之漢食貨志云周布帛廣二尺二寸為幅朱子謂古尺一幅闊二尺二寸如深衣用十五升布已似今之極細絹古尺短於今尺若再盡十五升是又加一千二百縷則一幅當不止二尺二寸蓋以周尺之二尺二寸容二千四百縷一寸計一百九縷程子謂周尺當今
尺五寸五分弱則今尺之一寸計縷幾二百是一寸當為百筘此所以細密難成不如用絲之省約絲謂之純者絲之始繅素質未染故曰純也中古吉服雖用絲然猶以布為貴故冠冕皆用布書云王麻冕黼裳卿士邦君麻冕蟻裳太保太史太宗皆麻冕彤裳是也至孔子時或有為純冕者其用功省約而可從故孔子服周之冕者尚其等儀之辨而純冕從衆者取其儉不廢禮也
冕衣裳
朱子曰冕冠也衣上服裳下服冕而衣裳貴者之盛服也元按說文云冕大夫以上冠也夫冕雖卿大夫可服然服之亦有其時卿大夫服冕以朝及服冕以助祭其次則受遺奉册服之書謂一人冕執鉞之類是也非此三者不得服冕雖私家奉祀亦不過服皮弁而已冕之旒衣裳之章皆視命數以為隆殺不敢越也
通典云上古衣毛後世以麻易之先制其衣後制其裳黃帝堯舜垂衣裳蓋取諸乾坤故衣玄而裳黃觀翬翟草木之華乃染五色始為文章以表貴賤而天下理此衣裳之始也子見冕衣裳者雖少必作過之必趨其當朝祭之會而未為魯大夫之時乎魯論語冕作弁鄭玄註云魯讀弁為絻
玄冠
朱子曰喪主素吉主玄
元按雜記云委武玄縞而後蕤註云玄玄冠也凡禮家稱玄端者玄謂玄冠端謂朝服惟玉藻所謂天子玄端而朝日于東門之外諸侯玄端以祭乃指玄冕而言其餘玄端皆謂玄冠朝服也特牲饋食禮云主人冠玄冠又士冠禮云主人玄冠朝服註云玄冠委貌也委貌周冠名周語云晉侯端委以入武宫是晉侯亦服玄冠也玉藻又云玄冠朱組纓天子之齊冠也玄冠丹組纓諸侯之齊冠也玄冠綦組纓士之齊
冠也孔子羔裘玄冠不以弔李日華謂羔裘朝服玄冠祭服竊謂古者冬裘夏葛冬之朝服先服羔裘必用緇布衣為裼裼衣之上始服玄端之衣與玄冠相配君臣視朝皆用之若祭用朝服則冬服亦當有羔裘矣是羔裘亦可以為祭服而玄冠亦可以為朝服但朝祭俱吉服故不以弔也周禮司服云凡弔事弁絰服註云弁絰者如爵弁而素加環絰絰大如緦之絰其服錫縗緦縗疑縗諸侯及卿大夫亦以錫縗為弔
服又喪服小記云諸侯弔必皮弁錫縗而喪服舊說則以士弔服素委貌冠朝服非也素委貌乃庶人弔服而士當用弁絰疑縗變其裳以素耳國君於其臣弁絰他國之臣則皮弁大夫士有朋友之恩亦弁絰也集註喪主素所謂素者如檀弓奠以素器之素言無文采也然弔祭之服其袂侈制與常服不同非謂以白素為弔服而已
章甫
朱子曰章甫禮冠元按郊特牲云章甫殷道也註云道者常所服以行道之冠蓋周曰委貌殷曰章甫夏曰毋追毋追一作牟堆長七寸高四寸廣五寸後廣二寸制如覆杯前高廣後卑銳章甫高四寸半後廣四寸前櫛周之委貌蓋亦損益乎章甫之制章者明也甫者丈夫之稱言冠所以表明大夫也故公西赤服之而為相是周人而用殷冠也輔廣云章甫緇布冠也與毋追委貌相
比皆以漆布為之是三代之冠不甚相遠也孔子殷人也居宋章甫者其亦思殷道也夫
端
邢昺氏曰鄭玄云端玄端諸侯日視朝之服盖其衣正幅染之玄色故曰玄端王制云周人玄服而養老註云玄衣素裳天子之燕服為諸侯朝服彼云玄衣即此云玄端也若以素為裳即是朝服此朝服素裳皆得謂之玄端故鄭云端玄端諸侯朝服若上士以
玄為裳中士以黃為裳下士以雜色為裳天子諸侯以朱為裳則皆謂之玄端不得名朝服也元按周禮司服言諸侯孤卿大夫士之服而繼之以齊服有玄端素端則玄端素端非特士之齊服而已鄭玄云端者取其正也蓋士之衣袂皆二尺二寸而屬幅是廣袤等也其袪尺二寸大夫以上侈之侈之者蓋半而益一則其袂三尺三寸袪尺八寸然謂之端則衣袂與袪廣衺等矣無大夫士之辨也果士之
袪殺於袂尺非端也大夫之袪侈以半而益一亦非端也故深衣之袂圜長衣之袂長弔祭及餘衣之袪侈則玄端之袂必端許謙氏云端衣名也布幅二尺二寸此衣身長二尺二寸袂亦二尺二寸而屬幅謂袖接一幅也整齊端正故謂之端是也古者端衣或
配以冕或配以冠玉藻云天子玄端而朝日于東門
之外大戴記云武王端冕而受丹書樂記云魏文侯端冕而聽古樂荀卿云端衣玄裳絻而乘路此配以
冕者也冠禮云冠者玄端緇布冠既冠易服服玄冠玄端左傳云劉定公端委以治民又云晏平仲端委以立於虎門晉語云董安于端委以隨宰人周語晉侯端委以入武宫此配以冠者也夫周禮謂玄端為齊服然諸侯與士又以為祭服玉藻云諸侯玄端以祭特牲饋食禮云主人冠端玄是也大夫士又以為私朝之服玉藻云朝玄端夕深衣是也天子至士又以為燕服玉藻云天子卒食玄端而居内則云子事
父母冠綏纓端韠紳是也卿大夫士又以為朝服其視齊祭之玄端特易其裳耳凡為擯相者當服朝服聘禮云使者朝服帥衆介是也故公西赤云端章甫願為小相而陳祥道乃云齊祭之服尚玄若朝服則天子以素諸侯以緇未聞以玄端也其意蓋據儀禮云大夫祭以朝服士祭以玄端冠禮云主人朝服則
冠服玄端雜記云公襲朝服一玄端一皆以朝服與
玄端並言故謂玄端非朝服也蓋不知齊祭之玄端
上衣下裳俱用玄非齊祭則其玄端乃衣玄而裳不必玄也朝服之衣用玄端而尊卑以裳别豈可謂玄端非朝服而不可以擯相也哉
朝服
孔安國氏曰朝服皮弁服元按孔氏以朝服為皮弁服者士冠禮云皮弁服素積緇帶素韠鄭註云此臣與君視朔之服也故孔氏以皮弁為吉月之朝服然鄭註又云皮弁者以白鹿
皮為冠也皮弁之衣用布十五升其色象焉又素衣麑裘為視朔之服是冠與衣之色俱白矣周禮司服云視朝則皮弁服凡甸冠弁服註云皮弁之衣用緇布而裳則積素以象皮弁耳此又與素衣麑裘裳不合也弁師云王之皮弁會五采玉璂象邸玉笄諸侯及孤卿大夫之韋弁皮弁各以其等為之註云韋弁皮弁侯伯璂飾七子男璂飾五玉皆三采孤璂飾四五命之卿璂飾三再命之大夫璂飾二玉皆二采此
皮弁之制也記云天子與其臣皮弁以日視朝諸侯與其臣皮弁以朔視朝朝服以日視朝郊特牲云三王共皮弁素積祭儀云君皮弁素積以巡牲又云君皮弁素積卜三宫之夫人世婦使入於蠶室又云大學始教皮弁祭菜然則皮弁之服豈但施於視朔而已哉蓋皮弁乃天子至士通用之服以儀禮士冠士喪考之則皮弁之上有爵弁以周禮司服考之則皮弁之上有韋弁但不如皮弁之用為多也孔子於吉月
必朝服而朝者蓋致仕不忘其君而孔邢俱以朝服為皮弁服其或以魯君不視朔乃服視朔之服以存
禮也乎若夫因君視疾加朝服拖紳者乃玄端常朝
之服因鄉人儺而朝服立阼階者乃祭服耳蓋大夫
祭以朝服冠以皮弁服祭服以存室神也
帷裳
王肅氏曰衣必有殺縫唯帷裳無也
朱子曰朝祭之服裳用正幅如帷要有襞積而旁無
殺縫其餘若深衣要半下齊倍要則無襞積而有殺縫矣元按釋名云帷圍也廣雅云帷幕帳也朝祭之服上衣必有殺縫在下之裳其制正幅如帷名曰帷裳則無殺縫其餘服制如深衣之類必有殺縫故喪服之制裳内削幅註云削猶殺也輔廣云禮服取其方正故裳用正幅而人身之要為小故於要之兩旁為襞積即今衣摺也陳傅良云深衣之裳以布六幅斜裁
為十二幅三分之一在上三分之二在下要狹齊闊要不用劈積而旁有斜裁之殺縫殺也者謂要殺於齊一半也
論語類考卷十七
