論語類考卷一
明陳士元撰
天象考
北辰
郉昺氏曰爾雅釋文云北極謂之北辰郭璞云北極天之中以正四時然則極中也辰時也以其居天之中故曰北極以正四時故曰北辰北斗七星斗為帝
車運於中央臨制四海分隂陽建四時均五行移節度定諸紀皆繫於斗是衆星共之也朱子曰北辰北極天之樞也辰旁小星謂之極星天圓而動包乎地外故天形半覆地上半繞地下左旋不息其極紐則在南北之端焉南極入地三十六度故周回七十二度常隠不見北極出地三十六度故周回七十二度常見不隠北極之星正在常見不隠七十二度之中其旁則經星隨天左旋日月五緯右
轉衆星皆左旋惟北辰不動在北極星之旁據北極七十二度常見不隠之中故有北辰之號而常居其所蓋天形運轉晝夜不息而此為之樞也若太微之在翼天市之在尾攝提之在亢其南距赤道近其北距天極遠則固不容於不動而不免與二十八宿同其運行矣故其或東或西或隠或見各有度數仰而觀之蓋無一刻之或停也金履祥氏曰北極無星故謂之北辰辰者北極之舍
也其旁四輔星環之其前直四星後宫庶子帝星太子也許謙氏曰星屬陽辰屬隂元按星書北極五星在紫微宫中一名天極一名北辰其紐星天之樞也天運無窮三光迭耀而極星不移第一星太子也第二星帝座也亦為太乙座第三星庶子也第四星后宫也第五星為天樞夫北辰居所天象最尊是於北極五星為第一而星家反以為第五倒置之甚第一星之居所不動者不為帝座而
以第二星為帝座是異乎孔子所云矣宋中興天文志云天樞紐星在四輔宫是為天皇大帝其神曰耀魄寳北極五星初一曰帝次二曰后次三曰妃次四曰太子次五曰庶子是知中宫帝星當以孔子所稱北辰為据然邢氏乃謂衆星共乎北斗者蓋北極之紐星名天樞而北斗第一星亦名天樞又晉志謂北斗為七政之樞機隂陽之本原運乎天中而臨制四方建四時而均五行故邢氏誤以北斗之天樞即北
極之天樞耳然不知北斗天樞去北極二十三度半入張宿十度於孔子居所之義何指哉或問辰之義愚謂中庸孟子以星與辰並言而儒先皆云天體無星處謂之辰今考星書稱辰不一如北極固名北辰而大火亦謂之火辰五星中之水星又謂之辰星十二支謂之十二辰日月星又謂之三辰五行之時又謂之五辰原其義蓋起於辰巳之辰辰位乃星躔之首歲紀之始也北辰居所為經星之長水星近輔乎
日為行星之長大火天帝之座為舍星之長故三者皆稱辰焉左傳云日月之會謂之辰一歲日月十二會日月所會始於東方蒼龍角亢之星角亢始於辰故以所始者名之自子丑至戌亥皆可稱辰故為十二辰日月星至辰而畢見故稱三辰素問謂五運起於角軫角軫辰分也故五行之時亦稱五辰書云撫于五辰是也然則星家豈專以天體無星處為辰哉
日月之食
朱子曰歷法周天三百六十五度四分度之一左旋於地一晝一夜則其行一周而又過一度日月皆右行於天一晝一夜則日行一度月行十三度十九分度之七故日一歲而一周天月二十七日有竒而一周天又二日半追及於日而與之會一歲十二會方會則月光盡而為晦已會則月光復蘇而為朔晦朔而日月之合東西同度南北同道則相食洪邁氏曰天體交道有二曰交初曰交中交初者星
家以為羅㬋交中者計都也隠不可見於是為入交法以求之然不過能求朔望耳其餘日入交則書所不載頃見太史劉孝榮言月本無光受日為明望夜正與日對故一輪光滿或月行有遲疾先後日光所不照處則為月食朔旦之日日月同宫如月在日下則日光為所遮故為日食非此二日則無薄食矣元按越絶書范子計然曰日者寸也紀刻而成晷也月者尺也紀度而成數也說文云日者實也言形體
充實也釋名云月者闕也言滿則復闕也淮南子云麒麟鬭則日月食春秋隠公三年二月己巳日有食之孔穎達氏曰日月同度則日被月映而形魄不見詩小雅十月之交孔安國氏曰歷象交食之法大率以百七十三日有竒為限然月先在裏則依限而食者多若月在表雖依限而食者少杜預氏見其參差乃云日月動物雖行有度不能不小有盈縮故有雖交會而不食者或有頻交而食者吕伯恭讀詩記亦
以為然宋中興天文志云凡月行歷二十九日五十三分而與日相會是謂合朔凡日月之交月行黃道而日為月所掩則日食若日月同度於朔月行不入黃道則雖會而不食月行在望與日對衝月入於日暗虚之内則月為之食此日月交會薄食之大略也然先儒有月受日光之說竊疑月自有光無繫於日易曰日月得天而能久照又曰日月之道貞明者也又曰懸象著明莫大乎日月子思曰日月之代明孟
子曰日月有明皆以月之明與日對言之也月有晦朔弦朢由於隂道有盛衰故易曰月幾望書曰哉生明禮曰月生於西亦未嘗言日光之遠近也月受日光之說其始於京房之易說乎房曰月與星至隂也有形無光日照之乃光此或神其災異之談本以儆戒人君不可以政權下移而後世信之遂以為月本無光不復致辯耳夫古以日月星為三光使月星無光何得並稱為三哉劉孝榮所謂日光不照則為月
食者非通論也
時令考
夏時
朱子曰行夏之時謂以斗柄初昏建寅之月為歲首也天開於子地闢於丑人生於寅故斗柄建此三辰之月皆可以為歲首而三代迭用之然時以作事則歲月當以人為紀故孔子嘗曰吾得夏時焉而說者以為謂夏小正之屬蓋取其時之正與其令之善也
許謙氏曰十二辰横布地之四維天運於外晝夜不息一伏時一周北極為天之樞紐圜北極之外為紫微垣垣之側有北斗六星在垣内杓在垣外所以運隂陽定辰次行四時也每初昏時杓所指之方則謂之建以所建之方即定為月之辰然晝夜之建有三用昏建者杓夜半建者衡旦建者魁羅泌氏曰五帝以來正朔悉異而廣川先生河汾老子猶以為言卒不得其衷也昔孔子作春秋書王正
月而古之王者必存二代所以通三統也三易之書首乾坤艮而怠棄三正扈氏之所以為不恭者何至於禹而後革之哉竊考三皇之代歲皆紀寅顓帝之歷攝提首紀而堯命四子亦鳥正於仲春虞之法雖不著而分廵岳鎮必按四仲使舜易堯正則禹改之矣夏正得天明不改也湯革夏建丑而作歷則從冬首武革商建子而巡祭則用夏時蓋斗必建寅而後謂之春必建巳而後謂之夏若以冬為春夏為秋則
四時反易而失其位矣昔顏淵問為邦夫子告以行夏之時而世有為歲本之說者乃謂子當夜半則屬來日遂以子丑之月屬之來歲又烏知日出之二刻半為明聖人本人事而施之哉知此則三正可得而議矣季本氏曰陽生於子邃古之初必嘗以子為正其後聖人開物成務法欲宜民必即氣之巳著民之易知者而用寅焉著以為令而世遂謂之夏時蓋建子之
正天道也建寅之正人道也天人一理但語其宜民則天道不若人道之切近易知耳此夏正所以為善也外此豈别有地正哉商人因夏無改第以成湯得天下之初偶以十二月為朝諸侯頒政令之始而建丑之月農功未起可為常期遂用以為朝會行政之首月本亦順時為治用此始事非為地闢於丑而别為一正也武王伐商歲在鶉火月在天駟日在析木之津後三日得周正月辛夘朔辰在斗柄謂建子月
朔也明日壬辰至戊午渡孟津即武成所謂惟一月壬辰旁死魄既戊午師逾孟津泰誓所謂十有三年春大會於孟津者也夫武王發兵之初不稱商祀而曰年不用商月而曰春曰一月又即舉王號誓師而武成亦載始告神之詞自稱有道周王發則當其時已稱王改正朔而大會諸侯矣亦以子月無妨於農功遂為朝正之期其順時為治猶夫商也但商之時月無改於夏而周則改時與月焉孟子曰七八月之
間旱又曰歲十一月徒杠成十二月輿梁成七八月者夏五六月也十一月十二月者夏九月十月也則周月之次因時逓改蓋推本陽生於子之義故視夏常先兩月然而温涼寒暑之節作成訛易之宜萬萬不可易者亦猶商之無改於夏也說春秋者謂孔子假天時以立義則是陷聖人於賤好自專之罪矣黃震氏云天時無改易之理聖人無謂冬為春之事周未嘗改天時孔子亦非改周制也夫謂孔子不改周
制良是但以周實未嘗改天時而謂春王正月即夏正之寅則有不通者桓公八年十月雨雪成公元年二月無冰定公元年十月隕霜殺菽皆以災異特書而必欲求合於夏時祇多牽強耳元按公羊傳云夏以斗建寅之月為正平旦為朔殷以斗建丑之月為正雞鳴為朔周以斗建子之月為正夜半為朔而胡安國則謂春秋以夏時冠月以周正紀事故說者謂春秋書春王正月夏四月秋七月
冬十月與夏時無異也然以春秋考之秋大雩龍見而雩非秋矣春正月公狩于郎狩在冬非春矣子産諫築平臺曰十一月妨於農收然而農收蓋在九月十月矣是周月非夏時也故左氏於隠公元年春王正月直書曰周正月其載梓慎占星孛大辰直曰火出於夏為三月於商為四月於周為五月謂三代月不同而時令同也可乎穀梁傳云隠公之始年周王之正月是已而後儒議論何其紛紛不決也孔安國
鄭康成謂周人改時與月程伊川胡安國謂周人改月而不改時蔡沈周洪謨謂周不改時亦不改月吳仲迂陳定宇張敷言史伯璿吳淵穎汪克寬輩則又膠於舊見而無所折衷豈知春秋專用周正哉今考左傳於諸國用周正而晉獨用夏正左傳僖公四年十二月晉侯殺世子申生經則書于五年春九年十一月晉里克殺其君卓經則書於十年正月十年冬晉殺其大夫㔻鄭父經則書於十一年春蓋左傳或
據晉史而經則用周歷也汲冡紀年書特紀晉事起自殤叔至莊伯十一年魯隠公之元年也皆以建寅首歲每於正月則云夏正月故春秋之時用夏正者惟晉國耳劉知幾乃謂諸國皆用夏正魯以天子禮樂獨用周正也亦謬
歷數
馬融氏曰歷數謂列次也鄭玄氏曰歷數謂圖錄之名
朱子曰歷數帝王相繼之次第猶歲時節氣之先後非若䜟緯之說姓名見於圖錄而為言也元按易革之象曰君子以治歷明時洪範五紀五曰歷數孔安國註云節氣之度以為歷也蓋自古帝王受命而興先頒正朔故堯以天下傳舜曰歷數在爾躬謂頒朔之政在舜也尚書述歷數詳矣易乾鑿度云堯以甲子天元為推術歷元名握先紀曰甲子七十六歲為一紀二十紀而一蔀首王應麟氏玉海云
五帝重歷數故堯咨舜天之歷數在爾躬逸論語云帝嚳序三辰亦謂歷數也
朔
邢昺氏曰天子玄冕以視朔皮弁以日視朝諸侯皮弁以聽朔朝服以日視朝其閏月則聽朔于明堂闔門左扉立於其中聽政於路寢門終月故閏字從王從門為王在門也元按朔之為言蘇也謂月之魄晦極而復生明也許
謙氏云古者以竹簡為書蓋十二月作十二竹簡故每月至朔日告廟請本月之簡而行之朝廷及國中簡上所書蓋朔之日辰及節氣也周禮太史職云頒告朔于邦國閏月詔王居門終月孔穎達氏疏云一年之内有二十四氣一月二氣皆中氣在後朔氣在前若朔氣在晦則後月閏中氣在朔則前月閏中朔二氣大小不齊故必正之以閏也頒朔者頒十二月歷及政令若月令之書諸侯受之縣之於中門帀日
斂之藏於祖廟每月用羊告廟而行之謂之告朔詳見禮儀考
吉月
孔融氏曰吉月月朔也元按詩云二月初吉周禮云正月之吉釋者皆以吉為朔也孔安國云君子舉事尚早故以朔為吉吉月者謂月之朔日也吉月必朝則孔子雖致仕一年有十二朝也或以吉月為正月則一年一朝無乃太簡
乎
莫春
包咸氏曰莫春者季春三月也朱子曰莫春和煦之時漢志三月上巳祓除官民潔於東流水上而蔡邕引此為證是也金履祥氏曰上巳乃三月節後初建巳之日至曹魏則定以三月三日為上巳所以蘭亭序云莫春之初修禊事也泗上士人謂沂水三月冰堅未解何以言
浴當是沿乎沂爾殊不知沿沂之說本於韓愈李翺朱子已辯其非彼但以浴為裸浴而不知為祓除也況魯國無川浴之俗曾點非川浴之人若謂堅冰未解點又何以御春服風舞雩哉周無寒歲秦無燠年古今風氣不同氣化或異未可據耳目之近而詆古人之書也元按周禮女巫掌歲時祓除釁浴鄭玄註云歲時祓除如今三月上巳浴水之類釁浴謂以香薰草藥沐
浴也若然則曾點非川浴明矣後漢禮儀志云三月上巳祓除官民皆潔於東流水上洗除垢疢許慎以為水上祭而盥手略湔濯其衣以寓潔清之意非裸而浴也荆楚歲時記云三月三日並出水渚為流杯曲水之飲韓詩註亦云鄭國之俗三月上巳之辰往溱洧兩水之上招魂續魄執蘭草以祓除不祥豈有裸浴之事哉劉禎魯都賦云素秋二七天漢指隅民胥祓禊國子水嬉是浴沂於七月十四日矣此不知
何據
燧火
馬融氏曰周書月令有更火之文春取榆柳之火夏取棗杏之火夏季取桑柘之火秋取柞楢之火冬取槐檀之火一年之中鑚火各異木故曰改火也朱子曰燧取火之木也饒魯氏曰四時取火之木不同榆柳青棗杏赤桑柘黃柞楢白槐檀黑各隨其時之方色取之
元按外紀燧人氏仰察辰心以出火作鑚燧别五木以改火蓋心宿為天之大火而辰戌二位為火之墓故季春心昏見於辰而出火季秋心昏見於戌而納火夘為心之明堂心至夘而火大壯故仲春禁火戒其盛也周禮司爟掌火之政令四時變國火以救時疾季春出火季秋納火民咸從之凡國失火野焚萊則有刑罰又司烜氏以燧取明火於日仲春則以木鐸修火禁於國中為季春將出火也故鄭鑄刑書火
星未出而出火後乃有災今之所謂寒食者其原蓋出於禁火而傳記以為介子推季春三日焚死後人哀之而禁火嘗讀左遷書豈有子推焚死事況清明寒食之節又無定期乎漢武帝去古未遠猶别置火令丞典司燧事何後世廢而不論也東晉王離之妻以洛火渡江傳二百年而火色大赤謂之聖火隋文帝見江寧寺之晉燈色青而不熱是知改火修火之政帝王所以順天時也火帝所治祝融所司者雖不
經見然而箕子之範具其槩矣若不明於五行而欲裁成輔相以臻位育之功也豈可得哉論語類考卷一
