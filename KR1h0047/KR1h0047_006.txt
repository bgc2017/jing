論語類考卷六
明陳士元撰
人物考
孔子
元按史記世家孔子名丘字仲尼其先宋人父叔梁紇母顔氏以魯襄公二十二年庚戌之歲十一月庚子生魯昌平鄉郰邑生而圩頂因名曰丘本姓解云
孔子之先宋之後也微子啓帝乙之元子紂之庶兄以圻内諸侯入為王卿士武王克殷封紂之子武庚於朝歌武王崩而與三叔作難周公相成王東征之乃命微子為殷後國於宋其弟曰仲思名衍或名泄嗣微子之後號微仲生宋公稽二微雖為宋公而猶以微之號自終至於稽乃稱宋公焉宋公生丁公申申生緡公共及襄公熙熙生弗父向及厲公方祀弗父何以下世為宋卿何生宋父周周生勝勝生正考
甫考甫生孔父嘉五世親盡别為公族故後以孔為氏焉孔父生子木金父子木金父生睪夷睪夷生防叔避華氏之禍而奔魯防叔生伯夏伯夏生叔梁紇求婚顔氏女曰徵在徵在旣廟見以夫之年大懼不得有男而私禱尼丘之山以祈焉生孔子故名丘字仲尼孔子三歲而叔梁紇卒葬於防路史云孔子四十有九表堤眉谷竅參臂駢脇腰大十圍長九尺有六寸時謂長人為魯司寇齊人歸女樂乃去之歷聘
諸侯莫能用也十有三年而歸于魯然後樂正禮得乃删詩定書繋周易作春秋以示烱戒自惟商後而宋不足徵乃述考志追商頌以續魯故曰明王不興天下其孰能宗予不忘宋也哀公十六年四月己丑卒哀公誄之曰旻天不弔不憖遺一老俾屏余一人以在位煢煢余在疚嗚呼哀哉尼父葬魯城北泗上西漢平帝元始元年諡褒成宣尼父東漢和帝封褒尊侯後魏文帝太和中改諡文宣尼父後周宣帝大
象二年追封鄒國公隋文帝贈先師尼父唐大宗贈先師高宗乾封二年贈太師武后封隆道公玄宗諡文宣王宋真宗加諡至聖文宣王元加封大成至聖文宣王大明嘉靖九年改稱至聖先師孔子羣賢皆改封爵稱子云
孔鯉
朱子曰鯉孔子之子伯魚也元按家語云孔子年十九娶於宋之开官氏之女一
歲而生伯魚時魯昭公遺之鯉夫子榮君之賜因名其子為鯉既長哀公以幣召鯉稱疾不行哀公十二年年五十卒宋封泗水侯一統志云鯉墓在宣聖墓東
顔路
朱子曰顔路淵之父名無繇少孔子六歲孔子始教而受學焉元按三氏志云顔之先出自黃帝越八世有曹姓者
始國於邾至周武王封其裔為邾子又六世而邾武公字伯顔者為魯附庸遂因武公字為顔氏後十四世皆事魯為卿大夫至為魯邑宰者即無繇之父也弟子傳云顔無繇字路顔回父父子嘗各異時事孔子家語云孔子始教於闕里而路受學焉唐贈為杞伯宋封曲阜侯
顔回
朱子曰回孔子弟子姓顔字子淵
元按潘府氏通紀云顔回父無繇為魯卿士娶齊姜氏以昭公戊子歲十一月丙申生回弟子傳云顔回魯人字子淵少孔子三十歲年二十九而髮盡白蚤死家語云回年二十九而髮白三十二而死今較其年則顔回死時孔子六十一然伯魚年五十先孔子卒卒時孔子年七十也是回死在伯魚之前矣而顔路請車為椁子曰鯉也死有棺而無椁王肅以為伯魚未死孔子之設辭耳豈人情哉伯魚盖死在回前
年數錯謬未可詳也孔子圍陳蔡時年六十三而回年三十三孔子稱從我陳蔡德行顔淵則是時回尚無恙其後孔子使子貢至楚楚王欲以書社地封孔子令尹子西曰王之輔相有如顔回者乎則回死非三十二歲明矣唐贈兖國公配享先聖元贈復聖公一統志云墓在兖州府曲阜縣防山東南二十里
仲由
朱子曰由孔子弟子姓仲字子路
元按弟子傳云仲由字子路魯之卞人也少孔子九歲子路性鄙好勇力志伉直冠雄雞佩猳豚陵暴孔子孔子設禮稍誘子路子路後儒服委質因門人請為弟子後仕衛為大夫孔悝之邑宰蕢蒯與孔悝作亂石乞壼黶攻子路擊斷子路之纓子路遂結纓而死孔子聞衛亂曰嗟乎由死矣已而果死家語云仲由一字季路唐贈衛侯宋封河内侯改封衛公
有子
朱子曰有子孔子弟子名若元按鄭玄云有若魯人弟子傳云有若少孔子十三歲家語云少孔子三十三歲綱目前編於周景王八年甲子書魯有若生是少孔子十三歲盖從弟子傳也門人尊有若不以字行而稱有子故後之人遂不知其字耳孔子沒弟子以有若狀似孔子相與師之曾子曰不可他日弟子進問有若默然無以應唐贈卞伯宋封平隂侯潘府氏通紀云有若字子若薛應
旂氏人物考云有若字子有似無據
曾晳
朱子曰晳曾參父名點元按弟子傳云曾蒧字晳蒧與點同乃夏后氏之裔少康之子曲列封於鄫春秋襄公六年莒人滅鄫鄫太子巫求屬於魯為之大夫弗聽昭公四年莒乃取鄫巫於是改鄫為曾遂以為姓巫生阜阜生點點生參參之子三人元申華孫西四世皆賢不仕於魯以
取鄫故故點以狂自廢孔子未嘗裁之察其志也不然則群賢侍坐孔子方探其用世之志而點獨異於三子之撰盖不仕於魯亡國之義然爾洪邁氏云傳記所載曾晳待其子參不慈至謂因鉏菜誤傷瓜以大杖擊之仆地此戰國時人妄為之辭耳曾晳與子路冉有公西赤侍坐獨蒙吾與之褒則其賢可知有子如參而忍擊之幾死乎孟子謂曾子養曾晳酒食飬志無擊杖仆地語也唐贈宿伯宋封萊蕪侯
曾子
朱子曰曾子孔子弟子名參字子輿元按弟子傳云曾參南武城人字子輿少孔子四十六歲孔子以為能通孝道故授之業作孝經十篇又所著有曾子二卷家語云曾參字子輿博物志云曾參字敬伯唐贈郕伯宋封郕國公配享先聖元贈宗聖公一統志云墓在兖州府嘉祥縣南四十里
閔子騫
朱子曰閔子騫孔子弟子名損元按弟子傳云閔損字子騫少孔子十五歲鄭玄氏云魯人容齋三筆云論語所記孔子與人語及門弟子并對其人問答皆斥其名未有稱字者雖顔冉高第亦曰回曰雍惟至閔子獨云子騫終此書無指名昔賢謂論語出於曾子有子之門人予意亦出於閔氏觀其所記閔子侍側之辭與冉有子貢子路不同可見矣韓詩外傳有孟嘗君請學於閔子之事妄甚
唐贈費侯宋加瑯琊公改封費公一統志云墓在濟南府城東五里又東昌府范縣南四十里亦有閔子騫墓
仲弓
朱子曰雍孔子弟子姓冉字仲弓元按弟子傳云冉雍字仲弓家語云伯牛之族少孔子二十九歲鄭玄氏云魯人也子貢曰在貧如容使其臣如借不遷怒不深怨不錄舊罪是冉雍之行也
唐贈薛侯宋封下邳公改封薛公一統志云墓在兖州府曹縣東南五十里又東昌府冠縣北二十五里亦有冉雍墓未知孰是
冉伯牛
朱子曰伯牛孔子弟子姓冉名耕元按弟子傳云冉耕字伯牛鄭玄氏云魯人孔子節小物則以伯牛侍曰吾以子自厲也唐贈魯侯宋封東平公改封鄆公一統志云墓在兖州府東平州西
一十五里又滕縣南三里與河南府孟津縣西俱有耕墓未知孰是
冉有
朱子曰冉有孔子弟子名求元按弟子傳云冉求字子有少孔子二十九歲鄭玄氏云魯人子貢曰恭老慈幼不忘賓旅好學博藝省物而勤己是冉求之行也唐封徐侯宋封彭城公改封徐公
子貢
朱子曰子貢姓端木名賜孔子弟子元按弟子傳云端木賜衛人字子貢少孔子三十一歲田常作亂憚高國鮑晏欲移兵伐魯子貢一出存魯亂齊破吳彊晉而覇越子貢好廢舉與時轉貨貲相魯衞家累千金卒於齊唐贈黎侯宋封黎陽公改封黎公
子夏
朱子曰子夏孔子弟子姓卜名商元按弟子傳云卜商字子夏少孔子四十四歲孔子既沒子夏居西河教授為巍文侯師其子死哭之失明家語云子夏衛人小司馬索隠云子夏文學著於四科序詩傳易又孔子以春秋屬商又傳禮著在禮志陜西通志云郃陽縣有子夏讀書洞洪邁氏云子夏非魏文侯師也子夏少孔子四十四歲孔子卒時子夏年二十八矣是時周敬王二十一年至威烈王
二十三年魏始為侯去孔子卒時七十五年文侯為大夫二十二年而為侯又十六年而卒姑以文侯之歲計之則子夏已百三十餘歲矣方為諸侯師豈其然乎唐贈魏侯宋封河東公改封魏公
子游
朱子曰子游孔子弟子姓言名偃元按弟子傳云言偃吳人字子游少孔子四十五歲家語云子游魯人索隠云偃仕魯為武城宰耳今吳
郡有言偃塜盖吳人為是唐贈吳侯宋封丹陽公改封吳公
子張
朱子曰子張孔子弟子姓顓孫名師元按弟子傳云顓孫師陳人字子張少孔子四十八歲子貢曰美功不伐貴位不喜不侮不佚不傲無告是顓孫師之行也唐贈陳伯宋封宛丘侯再封陳國公陞十哲位
子賤
朱子曰子賤孔子弟子姓宓名不齊元按家語云宓不齊字子賤少孔子三十歲弟子傳云少孔子四十九歲然宓姓當作虙楚詞辨證補註云虙子賤即伏羲之後顔之推家訓云兖州永郡城舊單父縣地也東有子賤碑以伏生即子賤之後史記作密不齊漢書伏虔又作服虔路史云伏羲之後有伏氏宓氏虙氏密氏服氏豈五字皆可通用耶子
賤所著書有宓子十六篇唐贈單父伯宋封單父侯
公冶長
朱子曰公冶長孔子弟子元按弟子傳云公冶長齊人字子長家語云公冶長魯人能忍耻孔子以女妻之范寗云字子芝又左傳釋例及路史皆云公冶氏魯公族也則當為魯人唐贈莒伯宋封高宓侯博物志云公冶長墓在城陽姑幕城東南五里墓極高一統志云墓在青州府諸城
縣西四十里
南宫适
朱子曰南容孔子弟子居南宫名縚又名适字子容謚敬叔孟懿子之兄也元按論語有兩南宫适其一為武王亂臣其一為孔子弟子史記弟子傳云南宫括字子容家語云南宫縚鄭玄氏註檀弓云南宫縚孟僖子之子南宫閱也又左傳昭公七年孟僖子將卒召其大夫云屬說與
何忌於夫子以事仲尼以南宫為氏杜預氏註云說南宫敬叔也孔穎逹氏云南宫氏也敬謚也叔字也又字容又字括名說又名縚也邢昺氏云南宫子容名縚名括又名閱夫括與适閱與說古字通用唐贈剡伯宋封汝陽侯
樊遲
朱子曰樊遲孔子弟子名須元按弟子傳云樊須字子遲少孔子三十六歲鄭玄
氏云齊人家語云魯人盖樊皮之後唐贈樊伯宋封益都侯
澹臺滅明
朱子曰澹臺姓滅明名字子羽元按弟子傳云澹臺滅明武城人字子羽少孔子三十九歲狀貌甚惡欲事孔子孔子以為材薄既已受業退而修行行不由徑非公事不見卿大夫南游至江從弟子三百人設取予去就名施乎諸侯孔子聞
之曰吾以貌取人失之子羽子貢曰貴之不喜賤之不怒苟利於民矣廉於行已是澹臺滅明之行也漢書云夫子既沒弟子散居四方各明夫子之道而澹臺滅明居楚水經註云澹臺子羽齎千金璧由延津渡河陽侯波起兩蛟夾舟子羽曰吾可以義求不可以威劫操劍斬蛟蛟死乃投璧於河三投而輙躍乃毁璧而去索隠云吳國東南有澹臺湖盖其遺蹟焉唐贈江伯宋封金鄉侯一統志云墓在鄒縣西北三
十里又開封府陳留縣北亦有滅明墓
原思
朱子曰原思孔子弟子名憲元按弟子傳云原憲字子思鄭玄氏云魯人家語云宋人少孔子三十六歲唐贈原伯宋封任城侯
公西華
朱子曰赤孔子弟子姓公西字子華元按弟子傳云公西赤字子華少孔子四十二歲鄭
玄氏云魯人子貢曰齊莊而能肅志通而好禮擯相兩君之事篤雅有節是公西赤之行也唐贈郜伯宋封鉅野侯
漆雕開
朱子曰漆雕開孔子弟子字子若元按弟子傳云漆雕開字子開家語云蔡人字子若少孔子十一歲習尚書不樂仕鄭玄氏云魯人唐贈滕伯宋封平輿侯
宰我
朱子曰宰我孔子弟子名予元按弟子傳云宰予字子我又云宰我為臨淄大夫與田常作亂以夷其族孔子恥之吕氏春秋亦云陳恒攻宰予於庭然左傳無宰我與田常作亂之文是時有闞止字子我而田闞争寵子我為田常所殺豈闞止之字與宰我同而後人誤引耶鄭玄氏云魯人唐贈齊侯宋封臨淄公改封齊公一統志云墓在曲
阜縣西南三里
申棖
朱子曰申棖弟子姓名元按家語云申續字周而無申棖姓名鄭玄氏云申棖即申續也弟子傳云申黨字周邢昺氏云申續即申黨也盖魯人後漢王政云有羔羊之㓗無申黨之慾是以棖為黨也然唐宋從祀則作二人故山東通志云申棖字子續非申黨也唐贈魯伯宋封文登侯
一統志云封上蔡侯
司馬牛
朱子曰司馬牛孔子弟子名犂向魋之弟元按弟子傳云司馬耕字子牛孔安國氏云宋人春秋哀公十四年六月宋向魋自曹出奔衛宋向巢來奔盖向氏出於宋桓公之後又為桓氏世為宋司馬又為司馬氏向魋兄弟五人左師向巢次魋次子頎子車及牛不知牛與子頎等兄弟之次左傳云初宋
景公嬖向魋魋之寵害於公公將討之未及魋先謀公請享公焉以日中為期私家甲兵之傋盡往享所公知之命皇野召左師巢與之誓共攻魋子頎馳而告魋欲入攻公子車止之魋遂入於曹以叛又使巢伐之曹人叛魋魋奔衛巢奔魯司馬牛致其邑與珪而適齊後魋再奔齊牛又致其邑而適吳吳人惡之而反趙簡子召之陳成子亦召之卒於魯郭門之外阮氏葬諸丘輿唐贈向伯宋封睢陽侯
巫馬期
朱子曰巫馬姓期字孔子弟子名施元按弟子傳云巫馬施字子旗少孔子三十歲鄭玄氏云魯人或云陳人期與子路薪於韞丘見富人處師氏而心無所慕及為單父宰戴星而出戴星而入身親其勞而治唐贈鄫伯宋封東阿侯
柴
朱子曰柴孔子弟子姓高字子羔
元按弟子傳云高柴字子羔齊人敬仲傒十代孫也少孔子三十歲子羔長不盈五尺受業孔子孔子以為愚鄭玄氏云子羔衛人左傳作子羔而家語則作子高禮記又作子臯唐贈共伯宋封共城侯一統志云墓在沂州西南一百三十里又開封府太康縣西亦有柴墓
牢
朱子曰牢孔子弟子姓琴字子開亦字子張
元按琴牢衛人也家語載之而史記弟子傳不載莊子謂琴張與子桑戸孟之反三人為友唐贈南陵伯宋封平陽侯
孺悲
朱子曰孺悲魯人嘗學士喪禮於孔子元按禮記雜記云恤由之喪哀公使孺悲之孔子學士喪禮士喪禮於是乎書註云時人僣上士之喪禮喪禮已廢孔子以教孺悲國人乃復書而存之是孺
悲盖孔子弟子也而史記家語皆不入弟子之列故朱子止稱魯人而不稱弟子豈因孔子辭以疾而絶之耶然歌瑟使聞則固未嘗深絶之其視鳴鼓攻求者何如而孺悲獨不以弟子稱何也
陳亢
朱子曰子禽姓陳名亢孔子弟子或曰亢子貢弟子未知孰是元按陳亢陳人也家語收在孔子弟子篇中而史記
弟子傳不載焉今考論語子禽兩問子貢一問伯魚無請問孔子之事其謂子貢過恭於仲尼盖推尊其師也穪子貢為子穪孔子為仲尼他無此例以此推之當為子貢弟子無疑宋封南頓侯一統志云墓在開封府太康縣北
互鄉童子闕黨童子
元按互鄉童子孔子與其進闕黨童子孔子使之將命是皆得事孔子者但姓名俱無考耳
論語類考卷六
