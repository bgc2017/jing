古韻標準卷一
婺源江永撰
平聲第一部
韻目一東二冬三鍾四江
詩韻
一東東(徳紅切桑柔四章自西徂東韻慇辰其音稍轉似徳真切乃從方音偶借非本音詳見總)
(論小東大東讀本音舊叶都郎反誤)同(從紅切附辯決拾既佽弓矢既調射夫既同助我舉柴)
(此以首句與第四句韻中二句非韻猶之民之未戾職盜為寇涼曰不可覆背善詈戾詈韻而冦可非韻也吳)
(氏棫以調同為韻讀調如同引離騷為證愚謂調字本音在第六部與此部不可強通離騷云勉升降以上下)
(兮求榘矱之所同湯禹儼而求合兮摰咎繇而能調盖屈子亦誤以此詩為韻故效之古人讀書不必其無誤)
(也東方朔七諫不量鑿而正枘兮恐矩矱之不同不論世而高舉兮恐操行之不調則又誤效離騷者耳)童
僮中(陟躬切期我乎桑中要我乎上宫送我乎淇之上矣中宫皆讀本音上字與唐鄉姜平聲去)
(聲遙為韻後二章復叠此三句中宫亦讀本音上字則與首章末句遙為韻也舊叶中諸良反宫居王反誤顧)
(氏炎武詩本音亦如此説騏駵是中與驂韻此方音稍轉似陟林切猶易恒象傳中與深禽韻也舊叶諸仍)
(反未親顧氏謂中字不入韻而轉下文合軜邑念為平聲以韻驂者誤辯見入聲第七部泉之竭矣不云自)
(中與頻弘躬韻此亦方音稍轉似陟人切與頻字韻而弘躬亦從方音借韻也舊叶諸仍反未親顧氏曰古)
(人之字必有定音非盡音而可叶也中字止有竹沖竹仲二反或通為仲字自古及今惟此三音而已集傳於)
(桑中叶諸良反於小戎叶諸仍反何中字之多音哉按字固有定音而方音脣吻稍轉不無微異古今皆然)
(今各引本詩擬一近似之切音註於正音之後聊以便讀此詩而已而方音終不得為正音它部亦不復収後)
(倣此)蟲(直躬切雲漢二章用此部韻有上帝不臨句臨在第十二部舊叶臨力中反今按當轉蟲宫)
(宗躬以叶臨猶小戎轉中以叶驂也蟲似直林切亦方音)冲沖(鞗革冲冲如本音二之日鑿氷沖沖字从)
(仌音亦同以韻納于凌隂稍轉亦似直林切)忡(丑中切憂心有忡與仲宋平去為韻)終
(職戎切鮮克有終韻諶似職金切亦方音)螽崇(鉏躬切)戎(如融切又見上聲第三)
(部)躬(居戎切無遏爾躬韻天不灾我躬韻頻皆似居人切寧丁我躬韻臨以居林切説皆見前)
宫(要我乎上宫讀本音自郊徂宫似居林切説皆見前)融(以戎切)窮(渠宫切)豐
(芳戎切)充(昌終切)空(苦紅切小東大東杼軸其空二句一韻下文自以霜行為韻舊叶)
(空枯郎反誤)公(古紅切列文篇公疆二韻各讀本音)工功(功字無讀古者上帝臨女敦商)
(之旅克咸厥功王曰叔父建爾元子俾侯于魯此以女旅父魯為韻克咸厥功建爾元子皆閒句舊叶功居古)
(反誤)攻䝉(莫紅切)濛龐(盧紅切此字廣韻収於江部薄江切顧氏云古音薄工反或)
(音龍引詩四牡龐龐音鹿同反今江韻不復収)訌(户公切)潨(徂紅切)聰(倉紅切)
恫(它紅切)總(祖紅切素絲五總讀平聲百禄是總讀上聲)豵蓬(蒲紅切)逢
(鼉鼓逢逢)菶(菶菶萋萋陸氏釋文存三音一布孔反一薄孔反一薄公反今按薄公之音得之盖與下句雝)
(雝喈喈皆平聲相諧也菶菶雖非句末然與雝雝為韻亦得収之後倣此薄公即蒲紅切)二冬冬(都宗)
(切)宗(祖冬切靡神不宗以祖林切説見前食之飲之君之宗之之字為韻宗字非韻按易同人)
(于門同人于宗似有韻又論語信近於義章朱子謂有韻宗叶音族愚謂宗當與親韻似祖真切此皆非正音)
三鍾鐘(職容切)龍(力鍾切何天之龍入上聲)松(祥容切俗讀思㳟切非也方)
(音呼松樹猶有祥容之音)衝(尺容切)罿容(餘封切)庸墉鏞傭(敕龍切)
葑(方容切)凶(許容切)訩顒(魚容切)雝(於容切)廱&KR1776;濃
(女容切)襛(何彼襛矣唐石經从衣今本有作穠者唐張參五經文字曰从禾者訛)重(直容切)
(維塵雝兮祇自重兮舊存平上二音今惟讀平聲可也)從(疾容切)縫(符容切)蜂
(方容切)丰(子之丰兮與巷送平去為韻不必叶芳用反)卭(渠容切)恭(居容切)共
(受小共大共亦讀平聲)樅(七恭切)四江(此韻古音相通今音稍逺詳為考證)厖(莫工切)
(本證為下國駿厖韻共龍勇動竦總按此平上為韻共厖平聲龍以上下聲顧氏曰荀子引此作駿䝉大)
(戴禮引此作恂䝉)邦(卜工切本證以畜萬邦韻訩保其家邦韻同殿天子之邦韻蓬同從以御于)
(家邦韻公恫敢距大邦韻恭共登是南邦韻功式是南邦韻庸實靖夷我邦韻訌共無封靡于爾邦韻崇至于)
(海邦韻䝉東同從功旁證書協和萬邦黎民於變時雍又無稽之言勿聽弗詢之謀勿庸衆非元后何戴后非)
(衆罔與守邦易則是天地不交而萬物不通也上下不交而天下无邦也又利見大人往有功也當位貞吉以)
(正邦也又進得位往有功也進以正可以正邦也又中孚柔在内而剛得中説而巽孚乃化邦也又在師中吉)
(承天寵也王三錫命懷萬邦也平上為韻又大君有命以正功也小人勿用必亂邦也又六五之吉離王公也)
(王用出征以正邦也禮記無體之禮上下和同無服之喪以畜萬邦老子修之於邦其徳乃豐易林招禍致凶)
(來弊我邦釋名邦封也有功於是故封之也説文邦从邑丰聲)降(户工切本證我心則降草蟲)
(韻螽忡出車韻螽忡戎福禄攸降旱麓韻中鳬鷖韻潨宗崇旁證月令天氣上騰地氣下降天地不通閉塞而)
(成冬離騷帝高陽之苗裔兮朕皇考曰伯庸攝提貞於孟&KR1101;兮惟庚寅吾以降九歌雲中君靈皇皇兮既降猋)
(逺舉兮雲中天問皆歸射而無害厥躬何后益作革而禹播降宋玉風賦故其清涼雄風則飄舉升降乘陵)
(高城入于深宫)雙(所工切本證冠緌雙止韻庸從旁證史記龜策傳禍與福同刑與徳雙聖人察之)
(以知吉凶列女傳魯寡陶嬰歌悲夫黄鵠之早寡兮七年不雙宛頸獨宿兮不與衆同後漢書荀氏八龍慈明)
(無雙又天下無雙江夏黄童晉書卞氏八龍玄仁無雙隋書于仲文傳明斷無雙有于公)
補考(詩未入韻之字有當考者補之亦不能盡考其詳自有顧氏之書)
一東聾(盧紅切戰國策蘇秦語舌敝耳聾不見成功吕氏春秋何以知其聾以其耳之聰也按聾)
(字以此為正老子五色令人目盲五音令人耳聾五味令人口爽馳騁田獵令人心發狂聾字入陽韻矣顧氏)
(謂聾字不入韻非也今時方音猶有似此者凡東冬鍾韻入陽唐者皆非正音)三鍾封(方容切天問)
(比干何逆而抑沈之雷開何順而肆封之按此偶從方音封似孚金切猶詩之韻隂韻臨韻諶非正也)四
江江(音工九章將運舟而下浮兮上洞庭而下江去終古之所居兮今逍遙而來東又馮崑崙以澂霧)
(兮隱㞶山以清江憚湧湍之礚礚兮聽波濤之洶洶荀子成相篇禹有功抑下鴻辟除民害逐共工北決九河)
(通十二渚疏三江易林霖雨不止流為河江南國憂凶晉書大安時童謠五馬浮渡江一馬化為龍廣雅江)
(貢也風俗通出珍物可貢獻釋名江公也小水流入其中所公共也説文江从水工聲)釭(釋名釭空也其)
(中空也)杠(漢史游急就篇妻婦聘嫁齎媵僮奴婢私隷枕牀杠蒲蒻藺席帳帷幢)尨(莫工切)
(左傳狐裘尨茸詩狐裘䝉戎即尨茸異文)駹(司馬相如文因朝冉從駹定笮存卭)窻(初工切晉陸)
(雲詩凱風有集飄颻南窻思樂萬物觀異知同左思魏都賦都䕶之堂殿居綺窻輿騎朝猥蹀㩻其中釋)
(名窻聰也於内窺外為聰明也説文窻从穴悤聲按窻雖从悤得聲以聰取義而字為二等正齒音故唐韻)
(及玉篇皆作之江切是也玉篇又有千公切之音則與聰同韻矣盖在江韻則為二等正齒音在東韻則為一)
(等齒頭音也凡方音呼二等正齒照穿牀審四母多與齒頭精清從心四母混顧氏引左傳文十八年明四聰)
(注聰本亦作窻七工反又引風俗通人君者闢門開牕牕即聰字又引三國志註四窻八達各有主名以四窻)
(為四聰是皆窻聰同音正齒穿母混入齒頭清母者也其引左傳定九年載蔥靈謂以蔥為窻以靈為櫺者得)
(之又引蔥靈釋文蔥初江反初江即初工亦得之然註窻字云古音蔥則未知其為蔥靈之蔥與抑蔥韭之蔥)
(與今定為初工切使不混於聰楊用修云今俗呼煙窔牕猶曰煙聰此亦方音之混楊不能辯者也其方音之)
(正者呼煙囱為正齒穿母不入齒頭清母等韻字母之學前人未能了了因此字及之)缸(户工反説文)
(缸瓨也从缶工聲今方音呼如岡)洚(孟子洚水者洪水也此字四収於東冬江絳部中)逢(薄工)
(切顧氏曰廣韻此字有二在三鍾部者从夆符容切迎也在四江部者从夅薄工切姓也按孟子逄䝉薄工)
(反薄工當音蓬而字止从夅莊子作蓬䝉音符恭反字从夅从廾孟子作相逢之逢而讀為蓬蒿之蓬莊子作)
(蓬蒿之蓬而讀為相逢之逢其字皆不从夅也顔之推匡謬正俗曰逢姓之逢與逢遇之逢要為别字其論未)
(允按重脣輕脣之音方俗呼之易混逢䝉一人而莊子作蓬䝉藝文志與王頌作逢門七略與龜策傳作)
(蠭門終不知何者為正又反切家於重脣輕脣字有隔類切之法則尤易混今逢䝉定讀為薄工切猶馮婦定)
(讀為房戎切從其相傳已乆者也此與鼉鼔逢逢同字異部故别出)腔(苦工切説文从肉空聲)
幢(宅工切韓非子萬民不夭命於冦戎雄駿不創壽於旗幢急就篇見前釋名幢容也施之車盖)
(童童然以隠蔽形容也説文从巾童聲)撞(戰國策寛則兩軍相攻迫則杖㦸相撞然後可建大功説文)
(从手童聲)橦(漢張衡西京賦烏獲扛鼎都盧尋橦衝狹燕濯胷突銛鋒説文从木童聲)憃(丑工切)
(説文从心憃聲按此字孫愐丑江切丑江即丑工舌上音徹母之字也禮記哀公問惷愚音如容反表記惷)
(而愚音傷容反徐邈音昌容反今从孫音)樁(株工切説文从木憃聲按此字舌上知母字孫愐都)
(江切隔韻切也顧氏謂古音舂未的)淙(鉏工切説文从水宗聲)
總論
(按此部東冬鍾三韻本分明而方音脣吻稍轉則音隨而變試以今證古以近證逺如吾徽郡六邑有呼東韻)
(似陽唐者有呼東冬鍾似真蒸侵者皆水土風氣使然詩韻固已有之文王以躬韻天桑柔以東韻慇辰召)
(旻以中躬韻頻似第四部之音矣小戎以中韻驂七月以冲韻隂雲漢以蟲宫宗躬韻臨蕩以終韻諶似第十)
(二部之音矣其詩皆西周及秦豳豈非關中有此音詩偶假借用之乎夫子傳易於屯於比於恒於艮以窮中)
(終容凶功韻禽深心皆在侵韻豈非魯地亦有此音假借用之乎又於䝉於比於未濟用應字皆與中䝉功從)
(窮諸字韻應之平聲在蒸韻蒸侵之音相似詩中亦有從方音借韻東冬鍾既借侵亦可借蒸皆轉東冬鍾以)
(就侵蒸非轉侵蒸以就東冬鍾也要之此皆方音偶借不可為常其轉東冬鍾似陽唐者詩中未見桑中首章)
(及二三章大東二章自是後人訛讀然而烈文一篇用公疆兩韻交錯為韻亦是後世之音之萌芽審定正音)
(乃能辨别方音别出方音便能審定正音諸部皆當如此)因此部方音似侵侵又似凡故風楓芃諸字後
(世音轉而入東方音又似蒸蒸通登故弓雄熊瞢馮諸字後世音轉亦入東轉之中又有辨焉弓牙音轉也雄)
(熊㗋音轉也瞢馮風芃脣音轉也唯舌齒不轉亦似出於天然非人之所能為今東韻弓風諸字其始也一二)
(處之方音後則呼之者多其始也一二人之偶用後則用之者衆於是周顒沈約陸法言諸人欲定四聲韻書)
(為當世詞人之用不得不収諸字入一東馮與瞢夢猶兩収之亦可謂斟酌矣後世非無方音名流亦有著撰)
(而立説之誤如楊用修謂朋與蓬同音沈約不當収之於蒸不自知其誤讀翹翹車乘之詩也又不知朋蓬同)
(音乃卿俗之音不可通諸四方也甚且據越絶書淮南子讀榮為融據孝經緯讀萌為䝉誠如是則此部之音)
(大紊朋可収則崩薨諸字亦將収之乎榮萌可収則兄彭諸字亦將収之乎幸而千餘年相傳之韻書已定一)
(家之言終不得而易之此不可謂非周沈陸諸人之功也愚於古今音辨之甚嚴而於編韻書諸人論之甚恕)
(且明其功焉豈私阿諸人哉考古貴原情立論貴持平焉耳)江韻古皆通東冬鍾甚明也然使合而為一
(併江於公併腔於空併厖於䝉併降於紅則又不可盖此韻之字偏旁雖多从東冬鍾得聲而音微轉以等韻)
(言之通韻皆二等音又合開口合口呼為一韻牙音重脣㗋音為開口舌上正齒半舌為合口與東冬鍾三韻)
(皆為合口者不同又與他韻開口合口可劃開者不同是以東冬鍾之後别出此韻其音呼特異粗讀之古音)
(公江空腔䝉庬紅降似一也細審之彼為合口此為開口彼為一等此為二等此非等韻不能辨也嗚呼微矣)
(古人口歛呼之近東冬鍾後人口張呼之似陽唐然必不可通陽唐故編韻書者不置此部於下平從陽唐而)
(必從東冬鍾其審音精矣位置當矣顧氏曰按江韻與東冬鍾同用南北朝猶然唐以下始襍入陽唐韻宋)
(吳棫因之有通陽之説元周徳清中原音韻乃以江陽合韻洪武正韻遂併江入陽按此可知宋元明人之)
(音學逺不及六朝而又輕於改作反詆沈約為吳音其説終不可行也柴紹炳引易林頥之漸邦韻疆昌謂)
(邦字始入陽韻顧氏辨之曰易林用邦字如䝉之比離之大畜咸之節家人之渙升之漸渙之豫皆入陽韻不)
(獨此卦而它字東陽合用者甚多又不獨邦字不可以為據也又曰唐韻冬鍾同用江獨用而玄宗紀泰山)
(銘奄有萬邦張説奉和聖製過晉陽宫詩廻輿綏萬邦並以邦字入鍾韻始知唐人同用獨用之例不過行之)
(於塲屋而著作之文自不拘也陳第引東方朔七諫降韻旁謂之音變有自來顧氏曰降入陽韻不始東方)
(朔九歌東君青雲衣兮白霓裳舉長矢兮射天狼操余弧兮反淪降援北斗兮酌桂漿已先之矣然古人長篇)
(中固有一二句不韻者即以為韻可謂之叶而不可謂之正音即以楚辭為據亦不得舍離騷雲中君天問風)
賦之四而從東君之一也(按東君降字變音偶隨文勢之便不必屈原本地方音即他處方音有似陽唐)
(者亦得借用之凡一人之文或一篇之中用韻不同者皆倣此顧氏又曰古人降下之降與降服之降並讀)
(為平聲故自漢以上之文無讀為去聲者左傳鄭子展賦草蟲而趙文子以為在上不忘降爾雅降婁降户江)
(反而孫炎云降下也奎為溝瀆故穪降也是平聲之降即降下之降也晉習鑿齒燈詩始用入漾韻按此則)
(降之百福文王陟降或降于阿復降在原陟降庭止之類好古者亦當以古音讀之柴氏紹炳曰雙字自樂)
(府吳子玉歌不為匹雙與皇傷韻始入陽韻顧氏曰江字自宋符瑞志沈演之嘉禾頌始與攘彰廂陽為韻)
(又曰厖字自吳越春秋塗山歌九尾厖厖始入陽韻又曰逢字自史記龜策傳殺關龍逢始入陽韻又)
(曰漢人用韻已襍東冬陽唐往往並見以下厯引淮南子老子韓非子諸書文多不錄按屈原九歌雲中君)
(謇將憺兮夀宫與日月兮齊光河伯魚鱗屋兮龍堂紫貝闕兮珠宫靈何為乎水中九章涉江哀吾生之無樂)
(兮幽獨處乎山中吾不能變心以從俗兮固將愁苦而終窮接輿髠首兮桑扈臝行卜居尺有所短寸有所長)
(物有所不足智有所不明數有所不逮神有所不通皆襍第八部韻總之皆非正音吳棫楊慎所引諸書尤襍)
(凡文魂陽唐庚清蒸登侵咸似無不可通者不足以明古音適所以病古音耳)
平聲第二部
韻目分五支六脂七之八微十二齊十
三佳十四皆十五灰十六咍分十八尤
(别収)二十三魂(别収)八戈(别収)去聲八未(别収)去聲十六
怪
詩韻
分五支(此韻分兩支一入第七部)支(章移切)枝觽(許規切)萎(於危切)倭
(周道倭遲雙聲字又委蛇之委從蛇字雙聲入第七部)吹(昌垂切)岐(巨支切)伎疧
(俾我疧兮俗本作疷説文無此字又祇自㡳兮乃字之誤)祁提(是支切此歸飛提提之提與)
(好人提提異音)卑(賓彌切)紕(蒲支切素絲紕之釋文毛府至反鄭毗移反廣韻唯収入五)
(支是從鄭也與四卑平去為韻廣韻用隔類符支切今改蒲支切一用音和以省疑混)斯(息移切)
雌(此移切)知(陟移切)箎(直斯切)六脂脂(㫖夷切)祇夷(以脂)
(切)姨桋師(疏夷切)毗(頻脂切)資(即夷切)饑(居夷切)
䲭(處脂切)茨(疾資切)遟(直尼切)坁私(息夷切)尸(式之切)蓍黎
(力脂切)葵(渠惟切)追(陟誰切)龜(居追切)維(以追切)惟遺
纍(力追切)綏(息遺切)逵(渠追切施于中逵韓詩作馗馗亦渠追切陳氏音求其説云)
(馗九逵道沈約亦収尤韻黄公紹吳才老讀作求並證王粲詩詩云館宅充鄽里士女滿莊馗自非聖賢國誰)
(能享斯休今按脂韻字古無入尤韻者逵韻仇仇讀渠之切匡衡引作公侯好逑彼亦讀逑為渠之切如古音)
(之裘字耳今尤韻之収馗乃後人因王粲詩収之不足為據)騤眉(旻悲切)湄麋郿
悲(逋眉切)鵻(職追切)伾(攀悲切)駓屎(馨夷切)七之之(止而切)
飴(與之切)時(市之切凡與上聲韻者皆讀本音不必叶上紙反)塒疑(語其切)
思(息兹切)絲期(渠之切)淇騏詩(書之切)僛(去其切)姬
(居之切)其基箕狸(里之切)熈(許其切)治(直之切)蚩(充之切)
兹(子之切)鼒八微微(無非切)薇圍(雨非切)違霏(芳非切)騑
飛(甫微切)腓(符非切)威(於非切昊天已威與罪平上為韻不必讀去聲)
祈(渠希切來假祈祈與里止海平上為韻)畿頎㡬(居衣切)晞(香衣切)衣
(於希切)依(又見上聲)歸(舉韋切)十二齊齊(徂奚切)蠐妻(七稽切)萋
淒氐(都奚切)荑(田黎切)兮(胡鷄切語辭不以為韻帷葛之覃兮似與萋飛喈)
(為韻而中間谷木自為韻采芑一二三章亦此體也)棲(先稽切)屖躋(祖稽切)隮懠
迷(莫兮切)圭(古攜切)攜(户圭切)十三佳(以後古今音有稍異者用考證此韻)
(中詩未有用為韻者榖旦于差之差字入麻韻)十四皆階(居奚切本證職為厲階韻斯麋維厲之)
(階韻䲭旁證班固西都賦雖輕迅與僄狡猶愕眙而不能階攀井幹而未半目眩轉而意迷古詩西北有高樓)
(上與浮雲齊交疏結綺牕阿閣三重階)喈(本證其鳴喈喈韻兮萋飛北風其喈韻飛歸雞鳴喈喈韻凄夷)
(倉庚喈喈韻遟萋祁歸夷鼓鍾喈喈韻湝悲囘雝雝喈喈韻萋八鸞喈喈韻騤齊歸)湝(本證淮水湝湝韻喈)
(悲囘)懷(胡偎切本證維以不永懷韻嵬隤罍願言則懷韻靁懷哉懷哉韻歸曷又懷止韻崔綏歸兄)
(弟孔懷韻威寘予于懷韻頺遺旁證左傳聲伯歌濟洹之水贈我以瓊瑰歸乎歸乎瓊瑰盈我懷乎九歌東君)
(河伯懷皆韻歸)霾(謨悲切本證終風且霾韻來思)十五灰虺(呼恢切虺隤雙聲)
囘(户恢切)枚(模杯切)梅媒鋂(諸字本音自諧不必叶莫悲反)靁(魯囘切)罍
隤(徒囘切)頽崔(倉囘切)摧(昨囘切)嵬(魚囘切)推(他囘切)
(焞字入第四部補考)十六咍哀(於希切本證莫知我哀韻依思霏遟饑悲亦孔之哀韻微又韻違)
(依維以告哀韻薇桋旁證九辯靚秒秋之遙夜兮心繚悷而有哀春秋逴逴而日高兮然惆悵而自悲)
來(陵之切本證惠然肯來韻霾思曷云能來韻思羊牛下來韻期哉塒思子寧不來韻思兄弟具來韻期)
(時旁證易莫益之偏辭也或擊之自外來也又東鄰殺牛不如西鄰之時也實受其福吉大來也九歌望夫君)
兮未來吹參差兮誰思(陳氏曰來音釐儀禮來女孝孫注云來讀為釐劉向傳貽我來牟作飴我釐麰又)
(有力利二音按舊叶唯平入二音)萊(本證北山有萊韻臺基期田卒汙萊韻時謀)臺(田飴切)
(本證南山有臺韻萊基期旁證老子衆人熈熈如享太牢如登春臺我獨泊兮其未兆如嬰兒之未孩漢天馬)
(歌天馬徠龍之媒游閶闔觀玉臺按經始靈臺舊亦注叶音臺雖有古音而此句非韻下以營成為韻)
哉(將黎切本證已焉哉韻之亦已焉哉韻思曷至哉韻期塒來思旁證曲禮儼若思安定辭安民哉惜誓)
(黄鵠後時而寄處兮䲭梟羣而制之神龍失水而陸居兮為螻蟻之所裁夫黄鵠神龍猶如此兮況賢者之逢)
(亂世哉漢武時柏梁臺詩和撫四夷不易哉刀筆之吏臣執之)偲(桑之切本證其人美且偲韻鋂旁)
(證左傳于思于思棄甲復來偲思通用)才(前栖切本證思馬斯才韻騏伾期)能(奴怡切)
(其湛曰樂各奏爾能賓載手仇室人入又酌彼康爵以奏爾時此以能仇又時為韻仇渠之切又夷至切平去)
(為韻舊以能叶上有壬有林奴金切又叶仇為求時音醻又有由怡二首皆誤旁證離騷紛吾既有此内美兮)
(又重之以修能扈江離與白芷兮紉秋蘭以為佩佩蒲寐切平與去韻九章登高吾不説兮入下吾不能固朕)
(形之不服兮然容與而狐疑淮南子藏于不敢行于不能恬然無慮動不失時按九章淮南子證最明易乾)
(以易知坤以簡能人謀鬼謀百姓與能皆此音又借為三台之台台亦他怡切又與耐通轉奴登切入登韻非)
(古音)分十八尤尤(于其切本證無我有尤韻思之莫知其尤韻梅旁證易鼎有實慎所之也我)
(仇有疾終无尤也旅瑣瑣志窮灾也得童僕貞終无尤也九章信讒諛之溷濁兮盛氣志而過之何貞臣之無)
(罪兮被讟謗而見尤)訧(本證俾無訧兮韻治旁證太玄傒首傒禍介介與禍期也禍不禍非厥訧也)郵
(本證不知其郵韻僛旁證孔子誦韠之麛裘投之無郵陳氏曰古尤郵音義同禮記郵罰麗於事漢成帝詔)
(以顯朕郵列子魯之君子迷之郵者)牛(魚其切本證我車我牛韻哉維羊維牛韻之自羊徂牛韻紑)
(俅基鼒旁證易无妄之灾或繫之牛行人之得邑人之灾天問恒秉季徳焉得夫樸牛何往營班綠不但還來)
(九章吕望屠於朝歌兮寗戚歌而飯牛不逢湯武與桓繆兮世孰云而知之我將篇舊無叶音讀右為由誤)
(絲衣篇牛字亦失叶音)邱(袪其切本證陟彼阿㐀韻懐之至于頰㐀韻蚩絲謀淇期媒猗于牡㐀)
(韻詩之旁證渙有邱匪夷所思左傳為雷為火為嬴敗姬車説其輻火焚其旗不利行師敗于宗邱九章曼余)
(目以流觀兮冀一反之何時鳥飛反故鄉兮狐死必首邱)裘(渠之切本證錦衣狐裘韻梅哉為公子)
(裘韻狸熊羆是裘韻試平去為韻旁證列子引逸詩良工之子必先為箕良冶之子必先為裘左傳魯人歌臧)
(之狐裘敗我于狐駘)俅(本證載弁俅俅韻基)仇(本證公侯好仇韻逵賓載手仇韻能又時旁證漢趙王歌)
(為王而餓死兮誰者憐之吕氏絶理兮託天報仇又見第十一部)紑(符其切絲衣篇以紑俅基牛)
(鼒為一韻下别為一韻可也)謀(謨悲切本證聊與之謀韻淇思來即我謀韻蚩絲淇邱期媒周爰)
(咨謀韻騏絲不即我謀韻時萊誰適與謀韻箕旁證左傳晉輿人頌原田每每舍其舊而新是謀魯人歌深思)
(而淺謀邇身而逺志家臣而君圖有人矣哉此以謀與志哉為韻萊人歌景公死乎不與埋三軍之士乎不與)
(謀師乎師乎何黨之乎莊子真其實知不以故自持媒媒晦晦無心而不可與謀荀子聖知不用愚者謀前車)
(已覆後未知按謀字古無别音巷伯五章彼譖人者誰適與謀複前語起下文本不為韻舊叶莫補反誤民)
(雖靡膴或哲或謀或肅或艾三句一韻舊叶莫徒反亦誤)别収二十三魂敦(都囘切本證)
(王事敦我韻遺摧按敦字偏旁宜在魂韻乃入此部者字有假借而音隨之變有客篇曰敦琢其旅敦琢猶)
(曰追琢盖此字借為追故轉都囘切行葦篇之敦弓恐亦是追治之弓未必與鵰通也)别収入戈
和(户危切本證倡予和女韻吹旁證易鳴鶴在隂其子和之我有好爵吾與爾靡之史記叙傳依之違之)
(周公綏之憤發文徳天下和之莊子我守其一以處其和我故修身千二百嵗矣而形未嘗衰淮南子平而不)
(阿明而不苛覆霑萬物無不囊懷溥記無私靜正以和按和从禾宜在戈韻乃入此部者支韻字多與歌戈)
(互通猶委字亦从禾得聲萎倭又从委得聲亦入支韻又如上聲火字今在果韻古在紙韻其理一也易以和)
(韻靡靡字猶可音磨詩以和韻吹吹不可入歌戈則和字定讀為户危切易之靡當音謨悲切矣史記莊子其)
(韻甚分明淮南子既以和韻懐又韻阿苛則阿苛亦入此部盖方音也又莊子外物篇和與摩多火為韻則和)
(與火如今音别存第七部補考可也)别収去聲八未畏(於非切本證亦可畏也韻懷不可)
(畏也韻懷旁證枚乗七發有似勇壯之士突怒而無畏蹈壁衝津窮曲隨隈陳氏曰古畏威通用書曰天明)
(畏自我民明威禮記引書徳威惟威考工記當弓之畏畏讀隈)别収去聲十六怪壞(胡威)
(切本證無俾城壞無獨斯畏旁證國語武王飫歌天之所支不可壞也其所壞亦不可支也禮記孔子歌泰)
(山其頽乎梁木其壞乎哲人其萎乎按板篇壞畏舊存平去二叶音今畏字从平則壞字亦从平可也)
補考
十三佳佳(古兮切大招姱修滂浩麗以佳只曽頰倚耳曲眉規只滂心綽態姣麗施只小腰秀頸)
(若鮮卑只)崖(魚兮切莊子彼且為嬰兒亦與之為嬰兒彼且為無町畦亦與之為無町畦彼且為無崖亦)
(與之為無崖達之入於無疵)涯(漢書叙傳商竭周移秦決南涯自兹距漢遂亡八支)十四皆荄
(居奚切亦作核漢書孕毓核當是此音)痎(痎瘧當是此音)諧(胡奚切宋玉高唐賦王乃乘)
(玉輿駕蒼螭垂旒旌斾合諧紬大弦而雅聲流冽風過而増悲哀於是調謳令人惏悷憯悽脅息増欷)
排(步迷切説文从手非聲)乖(姑囘切漢書叙傳官失學微六家分乖壹彼壹此庶研其㡬)
淮(胡威切説文从水佳聲)豺(士之切説文从豸才聲)儕(説文从人齊聲)埋(謨悲切)
(左傳見前謀字)齊(側其切曲禮坐如尸立如齊)十六咍咍(呼其切九章忠何辜以遇罰)
(兮亦非余之所志也行不羣以顛越兮又衆兆之所咍也平去為韻)開(苦囘切漢息夫躬絶命辭虹)
(蜺曜兮日微孽杳㝠兮未開)埃(烏衣切漁父辭新沐者必彈冠新浴者必振衣安能以身之察察)
(受物之汶汶者乎寧赴湘流葬於江魚之腹中又安能以皓皓之白而䝉世俗之塵埃乎龜策傳若為楛旱風)
(而揚埃蝗蟲生百姓失時按汶字不入韻疑有誤字舊叶莫悲反)菭(俗作苔徒尼切管子地)
(員五蘟之狀墨土黒菭青怵以肥芬然若灰)駘(左傳見前裘字)該(古衣切垓陔絯侅諸字同音)
財(前栖切大戴禮武王牖銘隨天之時以地之財敬祀皇天敬以先時成王冠祝辭嗇於時惠於財)
(親賢而任能)裁(惜誓見前哉字)材(漢柏梁臺詩郡國士馬羽林材總領天下誠難治)灾(將黎)
(切易无妄之灾或繫之牛行人之得邑人之灾又亢龍有悔窮之灾也乾元用九天下治也又剝卦見前尤)
(字又行人得牛邑人灾也可貞无咎固有之也无妄之藥不可試也无妄之行窮之灾也犬畜卦見前尤字又)
(雖旬无咎過旬灾也有孚發若信以發志也旅卦見前尤字雜卦傳大畜時也无妄灾也萃聚而升不來也漢)
(柏梁臺詩三輔盜賊天下危盜阻南山為民灾)胎(他飴切漢樂章衆庶熈熈施及天下胎羣生啿啿)
(如春之祺枚乗傳福生有基禍生有胎)孩(户黎切老子見前臺字)十八尤肬(于其切)
(九章竭忠誠以事君兮及離羣而贅肬忘儇媚以背衆兮待明君其知之)不(顧氏曰古㔻字詩有周不)
(顯帝命不時不顯亦世不顯其光不顯申伯不顯不承不顯維徳不顯成康皆㔻字集古錄考古博古二圖所)
(載銘辭及詛楚文不顯皆作㔻顯是其證也説文㔻大也从一不聲盖一在不字之中間三國志闞澤言不及)
(十年丕其没矣以字言之不十為㔻説文云从一者即从十之異辭也後人以一字移不字下闞澤之言遂不)
(可解矣不字見於經者止有丕趺二音丕音見上趺則常棣鄂不鞾韡箋云不當作柎柎鄂足也古音不柎同)
(是也晉以下則轉而為府鳩切又轉而為方九切)罘(扶之切秦之罘刻石文常職既定後嗣循業)
(長承聖治羣臣嘉徳祇誦聖烈請刻之罘漢柏梁臺詩走狗逐兔張置罘齧妃女脣甘如飴)一先蠲
(顧氏曰古音圭詩吉蠲為饎韓詩作圭書多方不蠲烝蠲吉玄反一音圭周禮蜡氏令州里除不蠲註蠲讀如)
(吉圭為饎之圭儀禮士虞禮哀子某圭為而哀薦之饗註圭潔也詩曰吉圭為饎後漢書循吏傳贊推忠以及)
(衆瘼自蠲始與鮮弦賢為韻當改八齊韻)二仙鮮(顧氏曰古音屖漢書匃奴傳黄金屖毗一師古曰屖)
(毗胡帶之鉤也亦曰鮮卑亦謂師比總一物也語有輕重耳楚辭大招小腰秀頸若鮮卑只註鮮卑衮帶頭也)
(此即師古所云屖毗亦曰鮮卑者也爾雅釋畜疏引魏時西卑獻千里馬西卑則鮮卑也詩有兔斯首箋云斯)
(白也今俗語斯白之字作鮮齊魯之閒聲近斯尚書大傳西方者何鮮方也白虎通洗者鮮也西本音先今讀)
(屖鮮本音屖今讀仙洗本音銑今讀先禮反三字互誤今字在五支韻音斯説文从雨鮮聲鮮上聲則先禮)
(反見詩新臺當改八齊韻)八戈蓑(顧氏曰古音初危反張衡南都賦布綠葉之萋萋敷華蘂之蓑蓑公)
(羊傳不蓑城也音素戈反一音初危反今此字兩収於灰戈部中當改入支韻)
總論
(顧氏唐韻正五支韻注云此韻當分為二自支枝以下皆讀如今音所以俱引經文及楚辭以明其與移蛇以)
(下等字絶不相通然後可分之各自為部耳子史諸書閒引一二不若它韻之備列也上去二聲倣此衰字)
(注云以上字當與六脂七之通為一韻凡从支以氏从是从兒从此从卑从虒从爾从知从危之屬皆入此)
(齹字注云以上字當與七歌八戈通為一韻凡从多从為从麻从乖从皮从从竒从義以罷从离从也从差)
(从麗之屬皆入此按顧氏此説甚善以字偏旁别聲音尤得要領九麻十二庚十八尤皆用此例析一韻為)
(二以辨古音之通否愚謂十虞一先三蕭五肴六豪皆當用此例虞韻一支通魚模一支通尤矦先韻一支通)
(真文魂一支通元寒僊蕭肴豪一支通宵一支通尤矦不猶支韻一支通脂之一支通歌戈乎顧氏議論則異)
(矣愚之異於顧氏大者在此特録此注以明辨韻之法)顧氏曰二韻在古詩截然不相入楚辭亦然黄石
(公三略始以施和宜移化隨入支韻漢司馬相如大人賦以馳離河沙入脂之微灰韻卓文君白頭吟以離為)
(入支韻枚乗七發以離入支韻東方朔七諫以池入脂徽韻列女傳魯秋胡妻頌以河入之微韻揚雄甘泉賦)
(以馳迆入脂微灰韻反離騷以馳入脂韻冀州牧箴以多入脂皆韻張衡西京賦以施羆儀馳入支韻南都賦)
(以池螭入微齊灰韻思玄賦以離虧八支韻王逸九思以施戯峨為入支脂韻禰衡鸚鵡賦以巇離儀竒宜入)
(支韻蔡琰胡笳十八拍以為離虧宜移隨垂入支韻古詩行行重行行以離入支韻冉冉孤生竹以阿蘿宜陂)
(為入支微韻滿歌行以巇罹移入支韻焦仲卿妻詩以移為施儀離竒池入支微灰韻王延壽王孫賦通篇出)
(入支離二韻至七諫哀命一篇則憂尤知離三韻合用是則此韻之訛其來乆矣按此二韻易尚書詩儀禮)
(左傳固皆分明若楚辭則不盡然如委蛇二字楚辭用為韻者四離騷與逺遊韻馳而東君篇云駕龍舟兮乘)
(雷載雲旂兮委蛇長太息兮將上心低佪兮顧懷羌聲色兮娛人觀者憺兮忘歸是與微皆灰韻矣逺遊篇末)
(云指炎神而直馳兮吾將往乎南疑覽方外之荒忽兮沛&KR1697;養而自浮祝融戒而蹕御兮騰告鸞鳥迎虙妃張)
(咸池奏承雲兮二女御九韶歌使湘靈鼓瑟兮令海若舞馮夷玄螭蟲象並進兮形蟉虬而逶蛇雌蜺便娟以)
(増撓兮鸞鳥軒翥而翔飛音樂博衍無終極兮焉乃逝以徘徊此皆通為一韻是與脂之微灰韻且襍入尤韻)
(之浮似扶其切歌韻之歌似居支切矣顧氏於逺遊篇強解之云妃與夷為韻歌與蛇為韻楚辭無隔韻遙韻)
(之體也又如離字少司命篇云悲莫悲兮生别離樂莫樂兮新相知顧氏強解之謂上句不入韻然老子以離)
(韻兒疵雌知谿莊子兩以離韻知皆其灼然者老莊用離字音皆變則屈子用離字寧必其音羅乎以委蛇離)
(三字推之其以馳韻蛇者安知其不音遟乎與離同音若離騷之江離漁父之啜醨安知其不如今音乎而與)
(離相韻之化字與醨相韻之移為字音不隨之而變乎逺遊之歌字音變為基則漁父之波字不亦變為卑乎)
(由是輾轉以推恐音之變者已多由老莊屈子推之恐秦漢以前諸家之書亦未必皆如古音顧氏分出此韻)
(之字與歌戈韻者安知其不變歌戈之音而从支之乎百里奚妻扊扅歌以皮扅為三字韻奚時雌其較著者)
(也不獨此歌而已夫子龜山操云予欲望魯兮龜山蔽之手無斧柯奈龜山何不以柯何韻之乎將歸操云狄)
(之水兮風揚波舟楫顛倒兮更相加歸來歸來兮胡為斯不以波加韻斯乎如曰此皆音變之後後人擬作也)
(則更以雙聲字推之如倭字於禾切而詩已言周道倭遲則倭從遲變為於非切矣離字音羅而左傳哀公為)
(支離之卒莊子有支離疏又曰支離其形支離其徳則離从支變為吕支切矣然則二韻之變不始於黄石公)
(司馬相如至齊梁時音之變者已定作韻書者不得不収移為諸字入五支而七歌八戈别為部不使混於支)
(脂猶為界限分明唐韻正一書考音之流變甚詳而凡今韻不合古音者一例以為訛誤恐周顒沈約陸法言)
(諸人不任受其咎故詳論之二韻音變而詩用韻有常此詩韻所以可為百世標準顧氏曰脂之微齊佳)
(皆灰咍同用之證如詩南山首章兼用脂微皆灰出車六章烝民八章兼用脂微齊皆其用二三韻者甚多易)
(傳楚辭諸子先秦之書無不同者即漢魏而下如古詩西北有高樓上與浮雲齊兼用脂微齊皆灰咍蘇武詩)
(黄鵠一逺别千里顧徘徊兼用脂微皆灰咍魏武帝苦寒行北上大行山艱哉何巍巍兼用支微齊皆灰咍其)
他出入四五韻或二三韻者不可勝述(又十八尤韻注云此韻當分為二謀字注云以上字當與五支之)
(半及六脂七之通為一韻又曰尤字自東方朔七諫始與憂為韻又曰牛字自漢王褒九懷始與州修遊)
(流休悠浮求懤儔怞為韻又曰邱字自王褒九懷始與蕭條蜩嗥留為韻揚雄反騷與流為韻其後無不讀)
(為去鳩反矣又曰裘字自魏文帝善哉行始與憂為韻又曰謀字自魏文帝煌煌京雒行始與救為韻)
(又曰能字古但有奴來奴代二音來讀如犂則能亦讀如泥又周禮大宗伯注三台作三能正義曰古者以耐)
(字為今之能字能字為三台之字後世廢古耐字以三台之能替耐字之變而為能也又更作三台之字是古)
(今變也是能與台音相近故春秋元命苞謂三能能之為言耐也晉時此音未改江左以降始以方音讀為奴)
(登反而又不可盡没古人奴來奴代之音故兼収之咍代登三韻後之註釋者於咍韻止云三足鼈而能字始)
(移之登部矣今當削去併入咍代二韻又曰能音奴登反始自宋齊之世後漢書郭杜孔張傳贊羊賈廉能)
(與朋肱輣為韻梁劉勰文心雕龍以盡厥能與恒朋騰為韻又曰尤牛等字與憂流州鳩本不相通而漢人)
(於支韻中字往往混讀入此如龜䇿傳揚雄荆州牧箴班固幽通賦張衡西京賦李尤辟雍賦宋讀曲歌並讀)
(龜為鳩魏王粲從軍行讀馗為求今尤韻中亦収龜馗二字而後人獨從支韻然則尤牛等字正與此一例特)
(編韻者不曽収入五支以致混八此韻千年末正耳按龜馗雖兼収尤韻而舉世從支韻者多則支韻為正)
(音尤牛等字雖古音在支而舉世皆讀從憂流則不能復反於支矣)
平聲第三部
韻目九魚分十虞十一模分九麻
詩韻
九魚魚(語居切)書(傷魚切)舒紓(彼交匪紓與股下予平上為韻不必叶上與反)
居(九魚切按居本平聲采薇韻華塗書我行其野韻樗家魚藻韻蒲此類可見若鵲巢之韻御蟋蟀之韻)
(瞿羔裘之韻故采薇首章之韻故雜卦傳之韻著招魂之韻絡呼易林井之復之韻據皆以平去為韻耳且羔)
(裘豹袪袪固不可讀為去也周禮神仕者猶鬼神示之居釋文雖音紀㨿反未嘗不可讀平聲郅都傳條矦至)
(貴居以倨為居或假借或傳寫脱誤耳今止存平聲)琚据椐(其檉其椐與柘平去為韻)車(本證王姬)
(之車韻華攜手同車韻狐烏邪且有女同車韻華琚都君子之車韻華遑脂爾車韻舍舒乗馬路車韻屠壺魚)
(蒲且胥既出我車韻旟舒鋪旁證易暌孤見豕負塗載鬼一車先張之弧後説之弧又來徐徐困于金車離騷)
(為余駕飛龍兮雜瑤象以為車何離心之可同兮吾將逺逝以自䟽馮驩歌長鋏歸來乎出無車王氏應麟)
(曰古車本音居至説文有尺遮之音乃自漢而轉其聲陸氏釋文引韋昭云古皆尺遮反後漢始有居音非也)
(按廣韻兩収於魚麻方音亦有兩讀今惟存居音第七部麻韻不復出何彼襛矣舊失叶音采薇讀尺遮反)
(今正)渠(強魚切)餘(以諸切)輿旟譽(平去二音)畬(如何新畬與來咨來茹平去為)
(韻)胥(相居切桑扈首章與扈羽祜平上為韻舊叶思吕反誤)苴(七魚切)砠沮(猗與)
(漆沮)樗(抽居切)邪(詳余切其虛其邪即徐字又思無邪亦此音今音思無邪音似嗟切入)
(麻韻今并此韻)廬(巾居切)藘除(直魚切蟋蟀日月其除天保何福不除小明日月方除)
(斯干風雨攸除皆讀去聲而除本有平聲今亦存此音或蟋蟀亦可如居字之例以平去相韻讀之)且
(子余切)袪(去魚切袪本平聲遵大路以袪韻路惡故羔裘以袪韻居故皆平去為韻耳舊叶起㨿)
(反不必然又宋玉登徒子好色賦遵大路兮攬子袪贈以芳華辭甚妙玅與袪絶逺豈都字之誤乎)虛(朽居)
(切其虛其邪亦韻也)菹(側魚切)分十虞(此韻分兩支一支从魚模一支从矦尤説見總)
(論)虞(元俱切虞本平聲抑與雲漢以平韻去猶閟宫二章以平韻上舊叶用戒不虞則不我虞元具反)
(誤又騶虞首章葭音姑豝音伯吾反末句與之韻舊於葭豝無叶音讀虞如今音之牙已誤二章末句本與首)
(章遙為韻如權輿之例舊於二章又叶五紅反尤誤)娛吁(况于切)訏(實覃實訏去聲呱路平去)
(為韻舊叶呱吁皆去聲誤)盱芋夫(風無切)膚十一模蒲(蒲胡切)胡(戸吳)
(切)乎壺狐辜(胡古切)呱(説見前)徒(同都切)塗圖(我儀圖之亦平聲)
屠瘏荼帑(乃都切)憮(荒烏切)租(則吾切)徂(昨胡切)蘇
(素姑切)烏(哀都切)都(當胡切)鋪(普胡切)痡(亦音敷)分九麻罝
(子余切本證肅肅兔罝韻夫旁證揚雄長楊賦左太華而右裦斜㭬嶻嶭而為戈紆南山以為罝)華
(芳無切本證灼灼其華韻家常棣之華韻車顔如舜華韻車琚都隰有荷華韻蘇都且猗儺其華韻家皇皇)
(者華韻夫維常之華韻車黍稷方華韻塗居書旁證易枯楊生華老婦得其士夫九歌折疏麻兮瑤華將以遺)
(兮離居老冉冉兮既極不寢近兮愈疏漢光武語仕宦當作執金吾娶妻當得隂麗華按古音華卉華實皆)
(此音後世以此為華實之華而華卉别為花皆轉入麻韻)家(古胡切本證宜其室家韻華誰謂女無)
(家二章與角屋獄平入為韻三章韻牙樂子之無家韻華曰予未有室家韻据荼租瘏雨無正韻都宜爾室家)
(韻帑圖乎靡有室家與居故平去為韻復我邦家韻樗居俾立室家韻徒旁證左傳迯歸其國而棄其家韻孤)
(弧姑逋虛用不恢于夏家韻夫離騷羿淫遊以佚田兮又好射夫封狐固亂流其鮮終兮浞又貪夫厥家戰國)
(策馮煖歌長鋏歸來乎無以為家按桃夭之家舊失叶音行露二章之家舊音谷三章之家舊各空反皆誤)
葭(本證彼茁者葭韻豝舊失叶音旁證司馬相如子虚賦藏莨蒹葭東牆彫胡蓮藕觚盧菴閭軒于)口
瓜(亦古胡切本證投我以木瓜韻琚七月食瓜韻壺苴樗夫疆場有瓜韻廬菹旁證左傳登此昆吾之虛綿)
(綿生之瓜余為渾良夫呌天無辜)瑕(洪孤切本證徳音不瑕韻胡旁證左傳引諺心苟無瑕何恤)
(乎無家又諺高下在心川澤納汚山藪藏疾瑾瑜匿瑕龜策傳日辰不全故有孤虛黄金有疵白玉有瑕)騢
(本證有駰有騢韻魚袪邪徂)豝(博古切本證壹發五豝韻葭虞舊失叶音)牙(五胡切)
(本證誰謂䑕無牙韻家予王之爪牙韻居旁證揚雄太玄毅其牙發以張弧夷其牙或飫之徒豫州箴陪臣執)
(命不慮不圖王室陵遲喪其爪牙按行露三章首四句隔句為韻與二章不同牙自與家韻墉自與訟從韻)
(舊叶牙五紅反家各空反皆誤)闍(當胡切本證出其闉闍韻荼且藘娛後轉時遮切入麻韻古無此音)
補考
九麻蟆(莫胡切史記龜策傳日為徳而居於天下辱於三足之月為刑而相佐見食於蝦蟆易林)
(坎中蝦蟆乍盈乍虛三夕二朝形消無餘)奢(商居切史記滑稽傳甌窶滿篝汚邪滿車五榖蕃孰穰)
(穰滿家臣見其所持者狹而所欲者奢序傳維建遇讒爰及子奢尚既匡父伍員奔吳鼂錯傳憂勞百姓列侯)
(就都親耕節用視民不奢按荀子佹詩閭娵子奢註即子都此偶通都耳不必凡奢皆音都)賖(説文从貝)
(余聲)邪(以諸切史記自序為布所襲喪其荆吳營陵激吕乃王琅邪司馬相如上林賦留落胥邪仁)
(頻并閭揚雄徐州牧箴降周任姜鎮于琅邪姜姓絶苗田氏攸都顧氏曰邪字韻中有二音以遮切者古音)
(餘侣嗟切者古音徐古人凡不定之辭皆曰與後變而曰邪與邪一義亦一音也陸氏釋文也嗟反此漢魏以)
(後之音古無之)斜(揚雄長楊賦左太華而右裦斜㭬嶻嶭而為弋紆南山以為罝説文从斗余聲)
遮(止余切淮南子變常易故以知要遮説文遮从辵庶聲顧氏曰遮本音摭轉平聲則音諸故唐韻)
(於遮下収入諸字易康侯用錫馬蕃庶鄭康成讀庶為遮釋名庶摭也至漢車華等字並轉入歌戈而上林賦)
(遮與和波歌為韻羽獵賦遮與羅波為韻西都賦庶與化歌為韻雖與古音不合然亦可以證遮庶之同音矣)
姱(苦胡切九歌鳴篪兮吹竽思靈保兮賢姱九章憍吾以其美好兮覽余以其修姱與余言而不信)
(兮盖為余而造怒大招朱脣皓齒嫭以姱只比徳好閒習以都只)夸(老子朝甚除田甚蕪倉甚虛服文采)
(帶利劍厭飲食財貨有餘是謂盜夸顧氏曰説文从大于聲又洿刳瓠絝字皆以夸得聲楊慎据韓非子改)
(老子盜夸為盜竽恐非)豭(古胡切左傳野人歌既定爾婁豬盍歸吾艾豭)遐(洪孤切太玄)
(缺船跋車其害不遐顧氏曰詩遐不謂矣表記引作瑕註瑕之言胡也儀禮永受胡福註胡猶遐逺無窮也)
(按詩降爾遐福古胡遐字同音)霞(逺遊餐六氣而飲沆瀣兮漱正陽而含朝霞保神明之清澄兮精氣入而)
(麤穢除)鰕(易林鯉鮪鮒鰕積福多魚資所有無富我窮家一作蝦)巴(博古切漢書司馬相如)
(傳諸蔗巴苴史記作猼且)芽(五乎切月令安萌芽養㓜少存諸孤揚雄徐州牧箴禍如邱山本在萌)
(芽牧臣司徐敢告僕夫)衙(九辨左朱雀之茇茇兮右蒼龍之躍躍屬雷師之闐闐兮通飛廉之衙衙説)
(文从行吾聲)窊(哀都切顧氏曰此與孟子數罟不入洿池之洿同是一字後漢楊方雜詩爾根深)
(且堅予宅淺且洿移植良無期歎息將如何則并洿字亦讀為烏撾反矣)查(側孤切按襄十年㑹吳)
(于柤即查字釋文莊加反此後人之音古音當側孤切三國志柤中註引襄陽記柤讀如租税之租此方音正)
(齒混齒頭耳查字又有鉏加反之音)去聲五寘戱(荒胡切逺遊春秋忽其不淹兮奚乆留此故)
(居軒轅不可攀援兮吾將就王喬而娛戯按嗚呼通作於戯是戱有呼音)九御去(邱於切左傳其卦)
(遇蠱曰千乗三去三去之餘獲其雄狐從吳氏韻補讀)
總論
(顧氏注十虞韻云古與九魚通為一韻注十九侯韻云古與丸魚十虞十一模通為一韻按此説顧氏持之)
(甚堅古音表直移侯韻繼虞模愚竊謂不然十虞正猶五支一韻分為二其與魚模通者乃是虞無于吁諸字)
(若與侯韻通者則是隅儒駒驅等字而侯自通十八尤之大半及蕭肴豪分出之字與十二幽也虞韻亦當以)
(偏旁别之凡从吳从無从巫从于从瞿从夫从旉以夸从具从奭者皆通魚模其从禺从芻从句从區从需从)
(須从朱从殳从兪从㬰从婁从付从咅从孚从取从厨从求者皆通侯尤顧氏但分出从孚之字及捄字謂當)
(入憂韻不知禺區諸字亦與從孚者相類侯字自當别出一韻次於尤幽之閒而顧氏直讀矦為胡舉一韻盡)
(歸之虞模上聲厚去候亦如之其意見牢不可破令辨之於第十一部)五支本有一類通歌戈及其音之
(變變而定也則通歌戈者盡入五支而不可反十虞本有一類通矦尤及其音之變變而定也則通矦尤者盡)
(入十虞而不可反二韻正相類也矦韻固有從虞模之方音厚候亦有從麌姥遇暮之方音此猶歌韻亦有從)
(支脂之方音昔之編韻書者固不能反虞麌遇三韻内之字使之從古音而猶截然分出矦厚候三韻異其部)
(居次第不使其牽連而溷於虞模麌姥遇暮不可謂不精審顧氏則皆牽連而溷同之矣毋乃失昔人之精意)
(乎且謂書之有矦厚候三韻亦非編書者所能為自是溥天之下有此音聲音之理異中有同同中有異不變)
(中有變變中有不變編書者非不知自秦漢以來矦有胡音厚有户音候有互音而不能不别之為矦厚候所)
(謂同中有異變中有不變者也如顧氏説㡬欲舉矦厚候三韻之名而盡削之豈能上合逺古之遺音放諸四)
(海而皆準俟諸後世而不惑乎觀今所分出虞娛吁訏盱芋夫膚八字與第十一部所分出遇隅等字上聲)
(侮愈等字去聲饇樹等字詩中絶無同用在一章者可知今音通而古音不相通正猶支韻支枝與移蛇不相)
(通之説也顧氏明於支韻而虞韻則昧焉何也矦有胡音先入為主凡與矦相通驅駒等字盡歸之十虞而不)
(知其非也其獨分出從孚字者因詩中萬邦作孚與臭韻成王之孚與求韻不可通也非此二詩則亦謂孚古)
(音夫矣而不知詩中如孚字比者正有之詳見第十一部)九麻韻顧氏分為二自蟆至苴註云以上字當
(與九魚十虞十一模通為一韻凡以者从余从邪从華从夸以叚从且从巴从牙从吾之屬皆入此按此説)
(固是又須知麻韻分出之字與今虞韻分出愚隅等字入第十一部詩中未嘗同章非其偶不用也不相通也)
(陳氏曰車之韻歌自魏程曉詩平生三伏日道路無行車閉門避暑臥出入不相過再轉而韻麻顧氏曰)
(漢張衡西京賦車與颬葩蛇韻蔡邕協和昬賦車與蛇華韻東觀記一馬二車茨子河則車之韻歌不始於程)
(曉詩也陳氏曰邪字魏晉轉入歌韻陳思王大魏篇舍利從辟邪韻歌潘岳河陽詩楚風被琅邪韻蘿是其)
(證也又轉則入麻韻矣華字陳第謂至魏晉轉為和嵇康贈秀才入軍詩與歌韻毛先舒謂後漢酈炎見志)
(詩蔡邕祖徳頌已先之顧氏曰華之入歌不始酈炎蔡邕司馬相如上林賦外發芙蓉菱華内隠鉅石白沙東)
(方朔戒子詩才盡者身危好名者得華有羣者累生孤貴者失和又先之矣瓜字陳第引道藏韻波顧氏曰)
(張衡南都賦蓼蕺蘘荷藷蔗薑䪤菥蓂芋瓜已先之矣家字陳第引雉朝飛操韻何魏程曉嘲熱客思與過何)
(為韻今乃知加音之遞變也顧氏曰東方朔戒子詩與蛇化韻揚雄逐貧賦與遐加砂韻已先之矣暇字陳)
(第引程曉詩與呵韻顧氏曰九辨尚黯黮而有瑕亦多端而膠加已入麻韻淮南子若珠之有纇玉之有瑕置)
(之而全去之而虧虧音科此為後人讀胡加切之祖宋魏了翁邛州先茶記曰今韻書自二漢以前上沂六)
(經凡有韻之語如平聲魚模上聲麌姥去聲御暮同是音者本無他訓自音韻分於孫沈反切盛於羌胡然後)
(别為麻馬等音於是魚歌二音併入於麻而魚麻二韻一字二音上去亦莫不然其不可通則更易字文以成)
(其説且茶之始其字為荼春秋齊荼漢志荼陵之類陸顔諸人雖已轉入麻韻而未敢輒易字文爾雅本草猶)
(从艸从余而徐鼎臣訓荼猶曰即今之茶也自陸羽茶經盧仝茶歌以後則遂易荼為茶終無有命茶為荼者)
矣(顧氏曰古未分麻韻荼荈之荼亦只讀為徒漢魏以下乃音宅加反而加字音居何反猶在歌戈韻梁)
(以下始有今音又妄減一畫此字變於中唐以下鶴山之論篤矣又曰昔人作韻兼採方音此韻有新舊二)
(音故或從魚或從麻或兩収而並存之今考以上諸字並當入魚虞模而麻嗟瘥嘉加珈沙鯊等字則自入歌)
(戈見於三百篇者井然具列也又論麻韻大扺出於西音其説甚詳又曰模韻轉入歌戈始于漢人不獨)
(車華等字班彪北征賦以圖韻娑那張衡西京賦以齬韻峩羅南都賦以鸕韻鵝波之類是知東京以後魚虞)
(模歌戈麻六韻全無分别晉宋以下始稍正之而其雜入于麻者遂不可反矣)
平聲第四部
韻目十七真十八諄十九臻二十文二十
一殷二十三魂二十四㾗分一先(别収)二僊
(别収)二十八山(别収)八微(别収)十二齊(别収)十五青
(别収)十六蒸(别収)上聲十六軫(别収)去聲三十二霰
詩韻
十七真振(之鄰切)姻(於真切)駰禋(維清篇肇禋二字為韻顧氏謂與典字平上為)
(韻)新(息鄰切)薪(陟彼髙岡析其柞薪析其柞薪兩薪字為韻舊叶音襄誤)辰(時鄰切)
晨臣人(如鄰切)仁神(食鄰切)親(七人切)申(失人切)身信
(屈伸之伸古亦作信故凡詩中不我信兮大無信也之類皆讀如伸今亦從之然忠信之信師再宿之信後世)
(皆讀息晉切疑亦有所由來即詩中用信字去與平韻未嘗不可今並存去聲)賓(必鄰切)濱
(力珍切)粼麟(于嗟麟兮三章遥韻)陳(直珍切)填(倉況填兮孔填不寧並此音)塵
頻(毗賔切)蘋巾(居銀切)麕囷(去淪切)民(彌鄰切)泯緡&KR2188;(祇自)
(疧兮當作&KR2188;顧氏曰唐人避太宗諱故致此誤)貧(皮巾切)十八諄詢(相淪切)洵
淳(常倫切)㬀漘(船倫切)春(昌脣切)淪(力迍切)輪旬(詳遵切)
鈞(居勻切)均十九臻臻(側詵切)榛蓁溱莘(所臻切纘女維莘韻天)
詵二十文聞(無分切)雲(于分切)云耘員焚(符分切)羣(渠云)
(切)薰(許云切)君(舉云切)芬(敷文切)雰二十一殷殷(於巾切)
慇勤(巨巾切)芹欣(許斤切)二十三魂昆(古渾切)門(莫奔切)
璊亹孫(思渾切)飱存(徂尊切)錞(都昆切厹矛鋈錞韻羣苑舊云音隊叶)
(朱倫反按釋文一音敦戴侗曰記進矛㦸者前其鐓與此通)啍(他昆切)奔(博昆切)鶉之
(奔奔左傳作賁)二十四痕(詩未有韻)分一先(此韻分兩支一在本部一入第五部)先(蘇鄰)
(切相彼投兔尚或先之舊叶蘇晉反今按亦可作平聲古音皆蘇鄰切旁證禮記清明在躬志氣如神耆慾)
(将至有開必先天降時雨山川出雲逺逰篇壹氣孔神兮於中夜存虚以待之兮無為之先庶類以成兮此徳)
(之門招䰟魂兮歸來入修門些工祝招君背行先些又士女雜坐亂而不分些放敶組纓班其相紛些鄭衛妖)
(玩來襍陳些激楚之結獨秀先些大招炙鴰烝鳧煔鶉陳只煎鰿臛雀遽爽存只䰟乎歸徠麗以先只)
千(倉新切本證騋牝三千韻淵嵗取十千韻田陳人年其車三千韻田旁證虎豹九闗啄害下人些一夫)
(九首拔木九千些易林騋牝龍身日取三千南上蒼梧與福為婚漢靈帝時孔廟碑周流應聘歎鳯不臻自衛)
(反魯奮徒三千)天(鉄因切本證母也天只韻人悠悠蒼天韻人三星在天韻人彼蒼者天韻人身如)
(何昊天韻信臻身翰飛戾天韻人不畏于天韻陳身人蒼天蒼天韻人亦傅于天韻臻矜於昭于天韻新為章)
(于天韻人鳶飛戾天韻淵人受祿于天韻人命申亦傅于天韻人峻極于天韻神申亂匪降自天韻人旁證易)
(飛龍在天利見大人中庸肫肫其仁淵淵其淵浩浩其天尚書大傳八伯歌明眀上天爛然星陳日月光華宏)
(予一人九歌乘龍兮轔轔髙馳兮沖天結桂枝兮延竚羌愈思兮愁人史記滑稽傳此鳥不飛則已一飛冲天)
(不鳴則已一鳴驚人)堅(居因切本證敦弓既堅韻鈞均賢按堅从臤聲堅賢从臣聲故古音堅賢)
(皆在此部堅與肩&KR1807;音異)賢(下珍切本證我從事獨賢韻濵臣均序賔以賢韻堅鈞均旁證荀子成)
(相曷謂賢明君臣上能尊主下愛民又堯讓賢以為民汜利兼愛徳施君太玄懐利滿匈營私門也小盛臣臣)
(事人賢也按賢與形音相近故劉向校列子錄云字多錯誤以賢為形陳氏謂賢形同音誤矣)田
(徒鄰切本證税于桑田韻零人淵千叔于田韻人仁浸彼稻田韻人徹申伯土田韻人錫山土田韻人命年)
(人有土田韻人旁證見龍在田利見大人又上不在天下不在田中不在人國語佞之見佞果喪其田佞讀平)
(聲奴珍切易林邪徑賊田惡政傷民夫婦咒詛太山覆顛陳氏謂田音陳古田陳音通故陳之後改姓為田)
(愚謂田舌頭音陳舌上音陳改田者舌上改入舌頭非即同音也天字既為舌頭則田顛年亦從之)闐(本證)
(振旅闐闐韻淵淵於巾切按楚辭雷填填亦此音闐填顛皆从真諧聲)年(泥因切按年泥母字舊尼)
(因反音微差尼孃母字本證胡不萬年韻榛人于今三年韻新實維豐年韻溱夀考萬年韻賔自古有年韻)
(田千陳人天子萬年韻人田命旁證儀禮嘏辭來女孝孫使女受祿于天宜嫁于田肩夀萬年大戴禮成王冠)
(祝辭使王近于民逺于年荘子可以養親可以盡年)顛(典因切本證倒之顛之韻令有馬白顛韻鄰)
(令旁證雜卦傳需不進也訟不親也大過顛也漢成帝時謡邪徑賊良田䜛口亂善人桂樹華不實黄爵巢其)
(顛易林採薪得麟大命隕顛)巔(本證首陽之巔韻苓信旁證九章上髙巖之峭岸兮處雌蜺之標巔據青)
(㝠而攄虹兮遂倐忽而捫天吸湛露之浮涼兮潄凝霜之雰雰)淵(一均切本證其心塞淵韻身人秉)
(心塞淵韻零人田千或潛在淵韻天潛逃于淵韻鳶天魚躍于淵韻天人旁證大戴禮武王盥槃銘與其溺于)
(人也寧溺于淵老子魚不可脱於淵國之利器不可以示人招䰟豺狼從目往來侁侁些懸人以娭投之深淵)
(些按&KR1570;因二字音相近故姻亦作婣而鼔聲淵淵亦作咽咽有駜之鼔咽咽亦當音一均切又按此部與第)
(九第十部詩未嘗通小旻卒章兢氷韻而如臨深淵非韻那篇成聲平韻而鞉鼔淵淵與於赫湯孫非韻舊於)
(二詩淵字皆注叶音又叶孫思倫反似此部與蒸清通者當辨)玄(胡勻切本證何草不玄韻矜民旁)
(證老子玄之又玄衆妙之門揚雄解嘲司馬長卿竊貲於卓氏東方朔割炙於細君僕誠不能與此數子並故)
(黙然獨守吾太玄)别収二僊翩(枇賔切本證緝緝翩翩韻人信旟旐有翩韻泯燼頻旁證易)
(翩翩不富以其鄰)川(樞倫切本證滌滌山川韻焚薰聞遯旁證易不利涉大川入于淵也漢書序)
(傳昔在上聖昭事百神類帝禋宗望秩山川)鳶(以旬切本證匪鶉匪鳶韻天淵按鳶本作音)
(員故有以旬切之音)别収二十八山鰥(居銀切本證其魚魴鰥韻雲旁證天問舜閔在家)
(父何以鰥堯不姚告二女何親陳氏曰鰥矜古通用烝民不侮矜寡禮運矜寡孤獨論衡引何人不矜作何)
(人不鰥周書哀矜折獄于定國傳作哀鰥折獄故魴鰥魚也亦有矜音按陳説得之矜字今在蒸韻别見於後)
艱(亦居銀切本證莫知我艱韻門殷貧其心孔艱韻門云無有後艱韻亹熏欣芬旁證崔駰大理箴)
(昔在仲尼哀矜罪人子罕禮刑衛人釋艱按艱从難省取義从艮省取聲故有居銀切之音崔駰猶用古音)
(若離騷哀民生之多艱與替字平去為韻則艱音基非復古音不可以證詩豈古艱字亦有从喜作囏者因之)
(冇基音乎後乃轉入山韻古閑切山與僊通故曺植王粲誄以艱韻遷陸機弔魏武以艱韻年年在先韻亦如)
(今音則艱字之音變矣)别収八微煇(許云切本證庭燎有煇韻晨旂旂音芹旁證張衡西都)
(賦金戺玉階彤庭煇煇珊瑚琳碧瓀珉璘彬按煇从軍聲故音熏)旂(渠斤切本證庭燎言觀其旂)
(韻晨煇采菽泮水言觀其旂並韻芹旁證左傳童謡丙之晨龍尾伏辰袀服振振取虢之旂鶉之賁賁天策焞)
(焞火中成軍虢公其奔按旂从斤聲故音芹又按煇旂之偏旁較然也而今音轉入第二韻猶翬亦从軍而)
(褘衣取義於翬遂與褘同音也然析頎圻蘄沂亦从斤而古今音皆入第二部近字古亦入第二部則諧聲有)
(旁紐有轉音故也)别収十二齊西(蘇鄰切本證明明上天照臨下土我征徂西至于艽野)
(天與西為韻旁證漢郊祀歌象載瑜白集西食甘露飲滎泉赤鴈集六紛員殊翕雜五采文易林否之家人俱)
(為天民雲過我西風伯疾雨與我無恩按西本與先同音故史傳先零羌亦作西零先西皆蘇鄰切漢以後)
(先韻與真文至仙十四韻相通用西字皆與此十四韻相協至六朝此音猶存方音轉為先稽切此字遂入十)
(二齊不可復反矣顧氏謂自王逸九思蟊&KR1914;兮號西始與璣低霏棲等字為韻也又新臺有洒之洒字茜草之)
(茜字皆從西轉音得聲而哂字式忍切尤可見從西得聲也)别収十五青令(力珍切本證)
(自公令之韻顛盧令令韻仁寺人之令韻鄰顛不寧不令韻電電徒震切平去為韻或令亦有去聲力震切旁)
(證説文引詩盧令令作盧獜獜按舊叶力呈反混入第九部顧氏易力珍反是也可疑者小宛三章用鳴征)
(生為韻首句題彼脊令似從之顧氏謂不入韻也十月之交三章有二韻令與電韻非與騰崩陵懲韻舊未分)
(析陳氏證令字連引下文誤矣説見總論又見去聲)苓(本證隰有苓韻榛采苓采苓韻巔信)零(本證)
(靈雨既零韻人田淵千)别収十六蒸矜(居銀切本證居以凶矜韻天臻何人不矜韻玄民)
(寧不我矜韻旬民填矜與鰥通説見前顧氏曰張華女氏箴潘岳哀永逝文始入蒸韻當改入真韻)别
収上聲十六軫畛(之人切本證徂隰徂畛韻耘按平上亦可為韻從舊讀平聲)别
収去聲三十二霰甸(直鄰切本證信彼南山維禹甸之韻田韓奕維禹甸之韻命旁證)
(劉邵瑞龍賦有蜿之龍來游郊甸應節合義象徳合仁陳氏音陳引周官掌令邱乘之政令注云四邱為乘)
(讀與維禹敶之之敶同韓詩維禹敶之去聲亦兼存之)
補考
二十三魂焞(他屯切左傳童謡鶉之賁賁天策焞焞火中成軍虢公其奔采芑戎車嘽嘽嘽)
(嘽焞焞釋文焞吐雷反又他屯反本又作啍顧氏曰漢書韋玄成傳引此作嘽嘽推推顔師古讀吐雷反後人)
(遂并啍字讀為吐雷反梁簡文帝金錞賦揮秦筝之慷慨代晉鼔之嘽啍與諧才徊杯來為韻則從口作啍亦)
(音吐雷反今按嘽啍自為一韻雷威自為一韻未嘗不可何必改經文以就史傳況从火之焞見於左傳僖五)
(年从口之啍見於大車並音他屯反不當讀為吐雷反也按从享之字如王事敦我敦琢其旅讀都回切則)
(此焞字亦似可讀吐雷切然左傳讀他屯切既有確證顧氏謂不必改經文以就史傳者良是但謂嘽焞自為)
(一韻恐不然嘽在寒韻焞在䰟韻凡元寒删等韻詩中未有與䰟為韻者疑戎車嘽嘽六句唯有雷威一韻戎)
(車嘽嘽嘽嘽焞焞此閒句猶之顯允方叔征伐玁狁亦不入韻也今詩韻第二部及此部皆不收唯收之於補)
(考)二十八山慳(苦銀切按慳在山韻苦閑切字从堅聲古音當為苦銀切)一先芊
(倉新切宋玉髙唐賦仰視山顛肅何芊芊典因切)煙(於真切史記若煙非煙若雲非雲郁郁紛紛)
(蕭索輪囷漢元帝時童謡井水溢滅竈煙灌玉堂流金門)咽(詩鼔咽咽雖不入韻亦當此音)憐(力珍)
(切漢謡邪徑賊良田讒口亂善人桂樹華不實黄雀巢其顛昔為人所棄今為人所憐按此憐字本音九)
(辨惆悵兮而私自憐與清人新平生聲等字雜用為韻雖从方音亦可見憐字不與先同韻)畋(徒鄰)
(切書畋爾田當是此音田獵亦作畋周禮作甸同一音)佃(易以佃以漁當是此音)窴(通作填天問洪)
(泉極深何以窴之地方九則何以墳之)瘨(典因切胡寧瘨我以旱瘨我饑饉當是此音)牽
(去真切易繫于金柅柔道牽也包有魚義不及賔也其行次且行未牽也无魚之凶逺民也)眠(彌鄰)
(切从民當是此音又瞑亦與眠通招䰟豺狼從目往來侁侁些縣人以嬉投之深淵些致命於帝然後得瞑)
(些歸來歸來往恐危身些)蠙(毗賔切書淮夷蠙珠當是此音)編(卑鄰切以詩翩字推之)
(當是此音)二仙偏(批賔切洪範無黨無偏王道平平按偏猶詩之翩平在第九部書用韻寛借用)
(之)篇(以詩翩字推之當是此音)穿(樞倫切晉綠珠懊儂歌絲布澀難縫令儂十指穿黄牛細犢)
(車游戯出孟津)&KR0695;(于分切幅&KR0695;既長當是此音毛傳&KR0695;均也)八微揮(許云切魏王粲詩荆軻)
(為燕使送者盈水濵縞素易水上涕泣不可揮説文从手軍聲)暉(太玄鸞鳳紛如厥徳暉如漢安平相)
(孫根碑皇矣府君含徳厚純恢廓術藝以道蒞民行行義勇無猾不儐抑抑珪質光容有暉説文从日軍聲)
翬(説文从羽軍聲按翬固有熏音而王后褘衣取義於翬雉遂入微韻)沂(魚斤切班固荅賔)
(戯言通帝王謀合聖神殷説夢發於傅巖周望兆動於渭濵齊寗激聲於康衢漢良受書於邳沂杜篤論都賦)
(踏滄海跨崑崙奮彗光掃項軍遂濟大難蕩滌於泗沂説文从水斤聲)去聲五窴賁(苻文切)
(易賁卦陸徳明音義云李軌府汾反傅氏云賁古班字文章貌鄭云變也文飾之貌王肅符文反云有文飾黄)
(白色書湯誥賁若草木徐邈音扶云反盤庚用宏兹賁音扶云反大誥敷賁音扶云反徐音憤詩賁然來思傳)
(賁飾也箋引易山下有火賁徐並音奔説文墳濆轒蕡豶鼖憤僨皆以賁得聲今此字四收於微文魂寘)
(部中顧氏曰易賁六四賁如皤如白馬翰如皤音蹯賁皤翰三字為韻賁當從王肅音為定當併入文韻按)
(易書詩賁字後人讀彼義切者俗音也豈以其从貝而誤以為聲與顧氏謂易賁卦當從符文反者是也謂賁)
(皤翰三字為韻則非賁如皤如猶屯如邅如皆同母異韻之雙聲凡雙聲有二類一為同韻異母如窈窕委蛇)
(一為同母異韻如蹢躅踟蹰而屯邅賁皤亦蹢躅踟蹰之類顧氏惑於真臻十四部相通之説强不韻者以為)
(韻誤矣)
總論
(自十七真至下平二僊凡十四韻説者皆云相通愚獨以為不然真諄臻文殷與魂痕為一類口歛而聲細元)
(寒桓刪山與僊為一類口侈而聲大而先韻者界乎兩類之間一半從真諄一半從元寒者也詩中用韻本截)
(然不紊讀者自紊之耳自二十八山以前所當辨者艱鰥二字覲字説文本从艮聲不猶銀垠根痕之从艮得)
(聲者乎宜古音為居銀切不為古閑切也鰥字从衆猶昆弟之昆古亦从眔作鰥與矜古皆作一字通用宜)
(其亦為居銀切不為古頑切也此二字後來音轉始入二十八山古音實从真文故敝笱以鰥韻雲猶何草不)
(黄以矜韻民北門何人斯鳬鷖三用艱字韻門殷等字皆是本部自韻未嘗溢出第五部也)
平聲第五部
韻目二十二元二十五寒二十六桓二十七
刪二十八山分一先二僊别收二十五願
詩韻
二十二元原(愚袁切)園垣援(平去兩存)媛(平去兩存)燔(符袁切)樊繁
袢(是紲袢也平去兩存)番(孚袁切)蕃幡藩翻(反字説見上聲)諼(況袁切終不)
(可諼兮與僴咺平上為韻舊叶沉逺反今唯為平聲)貆言(語軒切)軒(虚言切)二十
五寒翰(胡安切亦存去聲)單(都寒切)安(烏寒切)難(那干切)餐
(七安切)嘆(他干切)嘽壇(徒干切)殘(昨干切)干(古寒切)乾二
十六桓丸(胡官切)完溥(度官切)博冠(古丸切)欒(落官切)
寛(苦官切)二十七刪關(古還切)還(户關切)蠻(莫還切)顔(五姦)
(切)菅(古顔切)二十八山山(所閒切)閒(古閒切)蕳閑(户閒切)
(已上五韻本無僊通口呼微有侈弇相去非逺陸德明謂古人韻緩不煩改字者此類是也舊叶音反切下一)
(字多取僊韻欲合叶音之似恐失古音之真今切音各隨本韻經傳用韻與僊韻相叶者亦不必一一引證)
分一先肩(古前切本證竝驅從兩肩各韻還閒儇按肩與堅今音同而古音異竝驅從兩肩兮)
(則韻還間儇敦弓既堅則韻鈞均賢各有脈絡不可亂故一先韻分兩支當分入兩部古今言韻者槩云相通)
(誤矣此部入詩韻者唯此字其他若&KR1807;枅前錢戔燕蓮岍汧妍研涓籩懸等字皆此部字與天田等字異)
(矣)二僊僊(相然切)遷(七然切)然(如延切)旃(諸延切)梴(丑延)
(切此徹母字集傳刋本誤作五延反)廛(直連切)連(力延切)漣泉(疾縁切大東)
(有冽氿泉與嘆韻采菽觱沸檻泉為間句舊叶才勻反誤)宣(須縁切)儇(隳縁切)還
(似宣切)悁(縈縁切)䖍(渠焉切)愆(䖍切按愆字無别音不遐有愆韻顔左傳)
(荀子引逸詩禮義之不愆韻言皆平聲乾餱以愆韻阪衍踐逺則平上相韻耳舊拘於四聲叶起淺反固可不)
(必我孔熯矣式禮莫愆熯而善切亦是平上相韻舊叶起巾反與徂賚孝孫韻則誤工祝致告徂賚孝孫苾芬)
(孝祀三句一韻祀與下文上聲入聲相韻徂賚孝孫句非韻)卷(巨縁切)鬈焉(于䖍切)
别收去聲二十五願憲(許言切本證萬邦為憲韻安軒閑原百辟為憲韻翰無然憲)
(憲韻難文武是憲韻畨嘽翰旁證揚雄交州箴泉竭中虛池竭頻乾牧臣司交敢告執憲陳氏曰憲音軒禮)
(記武坐致右憲左鄭氏云憲讀如軒聲之誤也)
補考
七歌鼉(徒丹切司馬相如子虛賦其中則有神龜蚊鼉毒冒鼈黿馬融廣成頌左挈䕫龍右提蚊鼉)
(春獻王鮪夏薦鼈黿月令取鼉大多反又徒丹反中庸黿鼉徒河反一音直丹反按直丹隔類切即徒丹)
(説文从黽單聲亦作鱓魚名名可為鼓从魚單聲史記曲沃桓叔子鱓索隱音時戰反又音善又音陁按夏)
(小正剥鼉鱓以為鼓吕氏春秋顓頊令鱓先為樂倡鱓即鼉也以索隱之音推之鼉亦可音禪時連切葢單亦)
(有善音故可轉為禪顧氏曰鼉字自淮南子主術訓水殺黿鼉陸補熊羆始入歌韻字以單者徃徃轉為多)
(音史記高祖功臣表封周緤子應為鄲侯索隐曰鄲蘇林音多而嚲字亦音丁可反皆鼉音陀之類也按願)
(説是也又如有驒有駱之驒亦从單而癉憚皆有丁佐切之音亦是然亦不止此此部之字徃徃轉入第七部)
(如難儺音那鄱番音婆若干之干通於個涴音宛亦烏卧切而入聲則怛笪妲皆从旦頞以安斡从倝鬝从間)
(揠从匽齾从獻皆諧聲之旁紐而箭笴之笴以可乃音古旱切則亦互相轉是以鼉番等字古今方言有流變)
(也又按徒丹切則入寒韻顧氏謂古音徒官切當改入桓韻非也寒韻音彈開口呼桓韻音團合口呼顧氏)
(未明此理)八戈皤(符袁切易賁如皤如白馬翰如董遇云皤薄官反馬馽足横行曰皤鄭玄陸績本)
(作蹯音煩本義讀白波反皤白也人白則馬亦白按皤字之義當從本義以韻讀之又以賁如皤如之音)
(審之當音煩葢賁字本音墳賁如皤如猶屯如邅如皆同母異韻之雙聲也音煩則當入元韻顧氏從董遇音)
(磻謂當改入桓韻非是葢顧氏未明雙聲之説又説見第四部補考賁字)鄱(薄官切史記六國年表)
(秦拔我鄱吾索隱音盤亦作番趙世家番吾君徐廣音盤正義曰今作蒲吾番蒲古今音異耳按今饒之鄱)
(陽縣秦為番縣正義片寒反又音婆今皆音婆葢從盤轉音)番(按申伯番番之番音翻已入詩韻史)
(記漢書凡地名之番注家或音潘或音盤或音婆皆方音也)上聲二十四緩煖(況袁切)
(天問何所冬煖何所夏寒焉有石林何獸能言按煖與暄烜同易日以烜之樂記煖之以日月莊子煖然似)
(春又馮驩亦作馮煖)
總論
(此部字詩中自為韻不與第四部通説見第四部總論一先韻分入此部者詩有肩字易有戔字賁于丘園)
(束帛戔戔餘可類推蹮與先&KR1807;枅與堅燕與煙咽蓮與憐岍&KR0648;與牽胼軿與蠙邊籩與編縣與玄皆今音同)
(而古音異也)
平聲第六部
韻目分三蕭四宵分五肴分六豪
詩韻
分三蕭恌(吐彫切不必叶音洮)苕(徒僚切)蜩僚(落彫切佼人僚兮亦讀)
(平聲可也)膋嘵(馨幺切)四宵消(逍遥雙聲字)翛朝(陟遥切)調(駝遥)
(切)囂(虚嬌切)驕(載獫歇驕)譙(昨焦切)驕(舉喬切)鷮椒(即消切)
堯(如招切)遥(餘昭切)摇謡瑶昭(止遥切其音昭昭與藻蹻笑教平上去)
(通韻不必叶之繞反德音孔昭本音自諧不必叶側豪反)鑣瀌(韻書一收此韻一收幽韻今惟存此)
苗(睂鑣切)要(於消切)葽喬(巨嬌切)夭(於喬切)溧(紕招切)
飄嘌(匪風飄兮匪車嘌兮與中心弔兮平去為韻不必叶去聲)翹(渠遥切)荍燎(力昭)
(切民所燎矣舊讀去聲庭燎之光徐邈音力燒反平去竝存之)分五肴(此韻有入第十一部者)
殽(何交切)郊(古肴切)巢(徂交切)分六豪(此韻三分兩支一入第十一部)號
(胡刀切)勞(魯刀切又見去聲)高(古勞切)膏(羔裘如膏韻曜悼隂雨膏之韻苗勞盖平)
(去通韻舊讀膏去聲古音未必如此分别)蒿(呼高切)毛(莫勞切)旄刀(都牢切)
忉桃(徒刀切)敖(五勞切又見第十一部又見去聲)嗷囂(讒口囂囂)
總論
(按此部為蕭肴豪之正音古今皆同又有别出一支與十八尤二十幽韻者乃古音之異於今音宜入第十一)
(部本不與此部通後世音變始合為一顧氏總為一部愚謂不然此部之音口開而聲大十一部之音口弇而)
(聲細詩所用畫然分明其間有當入此部如四宵之儦字本為悲驕切而載驅四章以韻滔滔字據江漢韻浮)
(逰求則儦字轉為必幽切入十一部又敖字碩人三章鹿鳴二章車攻三章及去聲之謔浪笑敖偏旁之哀鳴)
(嗸嗸皆在此部而絲衣不吳不敖皆以韻觩柔休君子陽陽二章以韻陶翿載驅四章以韻滔疑此字方音有)
(異故兩用之又如以敖以逰敖逰亦似雙聲也然則詩所用韻偶出入者唯儦敖二字其他字之入十一部如)
(平聲所分之三蕭五肴上聲所分之三十一巧三十二皓去聲所分之三十四嘯皆其字當入彼部考之偏旁)
(而可知證之它書而皆合者也雖偏旁諧聲若翛从攸朝从舟荍从收椒从叔不無介於疑似而諧聲亦有轉)
(紐則偶有相通之字亦無可疑吳氏叶音雖有誤叶之字如風雨二章隰桑三章猶是分為兩韻顧氏通為一)
(韻則黍離首章苗摇與憂求音豈能相諧乎考顧氏詩本音誤韻者數章柏舟髦字不入韻而以為韻舟也木)
(瓜二章平去兩韻分雨部而通為一韻也彤弓三章弨字非韻而以為韻櫜好醻也十月之交交字不入韻而)
(以為韻卯醜也魚藻首章藻鎬一韻首酒一韻而併為一韻也采緑三章狩釣非韻而亦以韻讀也思齊三章)
(無韻而誤以廟韻也公劉二章舟字不入韻而以為韻瑶刀也抑三章以政刑遥韻酒紹非韻而亦以韻讀)
(也良耜荼蓼朽止黍稷茂止二句易韻而猶與上文糾趙蓼韻也於是兩部混同不復細尋其脈絡矣試以同)
(音之字别之高膏櫜鼛似一也而髙膏之音洪必與勞朝諸字韻櫜鼛从咎得聲其音細則與醻洲妯猶諸字)
(韻矣倒禱擣似一也而倒从到得聲到从刀得聲則與召韻禱擣从壽得聲則與阜醜首諸字韻矣若夫好為)
(許厚許侯切道為徒苟切草為此苟切老為魯吼切詩中俱是此音經傳諸子皆可旁證非襍用有皓兩韻於)
(一章其它以此類推可知兩部截然不亂顧氏於十八尤韻臚舉詩用憂流秋猶等字其同章有蕭宵肴豪)
(韻字者謂此尤韻之入蕭宵肴豪不知此蕭宵肴豪分出一支古音通尤韻非尤韻襍入蕭宵肴豪也即其臚)
(舉之外有無尤韻字者甚多今併平上去三聲數之柏舟四章終風首章凱風首章干旄首章碩人三章氓五)
(章河廣二章木瓜二章首二句黍離首章首四句清人二章園有桃首章碩䑕三章駟驖三章防有鵲巢首)
(章月出首章三章鴞羔裘首章三章匪風二章下泉四章七月四章鴟檜五章鹿鳴二章出車二章車攻三章)
(鴻雁三章白駒首章正月十一章蓼莪首章北山五章信南山五章車牽二章魚藻一二三章藻與鎬韻角弓)
(七章黍苗首章旱麓五章公劉二章末二句板三章抑十一章韓奕五章小毖末三句載芟厭厭其苗二句良)
(耜其笠伊糾三句泮水二章此皆不入十八尤四十四有四十九宥朗然自為一音故當分為第六部魚藻)
(首章兼用雨部為隔句韻月出全篇以第六部為首章三章韻以第十一部為二章韻尤見用韻之有條理一)
(篇數章用一部為韻全詩所未見月出二章之易韻甚明也信南山五章毛字韻刀膋凡字从毛者皆在此)
(部干旄首章旄韻郊出車二章旄韻郊旐車攻三章旄韻苗囂敖抑十一章耄韻昭樂懆藐教虐板四章耄韻)
(入聲虐謔蹻熇藥關雎三章芼韻入聲樂皆無入第十一部者角弓八章之髦本是庸蜀羌髳之髳即廣韻十)
(八尤韻之&KR2797;莫浮切是以與浮流憂韻若柏舟之髦音毛不得與舟韻是以知舟髦非韻詩用舟字必與流憂)
(逰滺休韻不得與瑶刀韻是以知公劉二章舟字不入韻此辨韻之法也此部之韻見於經傳楚辭者禹貢)
(厥草維夭厥木維喬易若號一握為笑又鳥焚其巢旅人先笑後號咷禮運作其祝號玄酒以祭薦其血毛腥)
(其俎孰其殽大戴禮武王觴豆銘戒之憍憍則逃左傳童謡鸜鵒之巢逺哉遥遥裯父喪勞宋父以驕國語山)
(不槎蘖澤不伐夭魚禁鯤鮞獸長麑䴠離騷欲逺集而無所止兮聊浮㳺以逍遥及少康之未家兮留有虞之)
(二姚九歌既含睇兮又宜笑子慕予兮善窈窕天問日安不到燭龍何照逺逰建䧺虹之采旄兮五色襍而昡)
(燿服偃寒以低昻兮驂連蜷以驕驁又云欲度世以忘歸兮意恣雎以担撟内欣欣而自羙兮聊媮娛以淫樂)
(九辨獨耿介而不隨兮願慕先聖之遺教處濁世而顯榮兮非余心之所樂與其無義而有名號寧窮處而守)
(高又云邅翼翼而無終兮忳惽惽而愁約生天地之若過兮功不成而無効此皆本部之韻大招以遽字叶昭)
(逃遥終是誤字惜徃日篇用流幽聊由是第十一部之韻而襍以惜癰君之不昭一句是為出韻然亦僅一見)
(耳至高唐賦夭嗷號鳩巢逰流始襍用漢人詞賦易林如此類者不可勝數頋氏不能辨正一一徵引韻蕭宵)
(肴豪尤皆通何其漫無疆界乎禹貢厥草惟夭厥木惟喬是此部之韻厥草維繇厥木維條是第十一部之)
(韻即此四言可判兩部之界易在上位而不驕在下位而不憂二句未必有韻即設是韻亦是從方音借韻)
(詩用驕字不用第十一部用憂字不入此部也若家語樂之方至樂而不驕患之將至思而不憂三畧士可下)
(而不可驕將可樂而不可憂皆方音耳凡此部之字有從十八尤韻字諧聲如調蜩雕彫翛朝之類者皆柏)
(近而借諧有今音入蕭宵肴豪如條聊鍬茅之類本从十一部得聲者古者皆歸十一部經傳音釋有兩讀韻)
(書有兩收如萩湫繇裯之類者亦以十一部之音為正考古者當以此辨之)
平聲第七部
韻目七歌八戈分九麻分五支别收上聲
四紙别收去聲五寘
詩韻
七歌歌(古俄切)磋(倉何切)傞多(得何切)娑(素何切)佗(徒何)
(切)紽沱瘥(才何切)莪(五何切)俄峩他(湯何切)羅(魯何切)
那(諾何切)難(不戢不難讀那其葉有難韻阿何顧氏曰此字有二音中谷有蓷常棣音乃丹反板)
(小毖音乃旦反平去同為一音桑扈及隰桑音乃多反禮記月令命國難天子乃難命有司大難並音乃多反)
(與難同左傳襄十八年劉難音乃多反是其證也今韻書止收入寒翰二韻)何(胡歌切百禄是何)
(亦讀平聲)荷河阿(烏何切)八戈過(古禾切)婆(薄波切婆婆雙聲字亦收之)
磨(莫婆切)吪(五禾切)訛波(博禾切)薖(苦禾切)分九麻庥
(莫婆切本證丘中有麻韻嗟施舊失叶音不績其麻韻差娑可以漚麻韻池歌)嗟(子娑切本證)
(彼留子嗟韻麻施舊失叶音憯莫懲嗟韻猗何瘥多嘉旁證易日昃之離不鼓缶而歌則大耋之嗟又出涕沱)
(若戚嗟若天問列擊紂躬叔旦不嘉何親揆發定周之命以咨嗟)蛇(唐何切本證委蛇委蛇韻皮)
(紽維虺維蛇韻何羆羆彼何切旁證王褒九懷鷦䳟問路兮後屬青蛇步驟桂林兮超驤卷阿揚雄反騷既亡)
(鸞車之幽靄兮駕八龍之委蛇臨江濵而掩泣兮何有九招與九歌按蛇古音皆唐何切音轉則于其切楚)
(辭用委蛇多與第二部字韻或從于其切蛇虺之蛇後則變為食遮切矣)嘉(居何切本證其新孔嘉)
(韻縭儀何亦孔之嘉韻錡吪維其嘉矣韻多民言無嘉韻猗何瘥多嗟爾殽既嘉頍弁韻何他鳧鷖韻沙宜多)
(為飲酒孔嘉韻儀籩豆静嘉韻何儀無不柔嘉韻儀磨為旁證士冠禮辭爰字孔嘉髦士攸宜天問叔旦不嘉)
(見前嗟字東山縭儀嘉何舊存二叶音當歸一)加(木證七言加之韻宜宜音俄旁證天問斡維焉繫天)
(極焉加八柱何當東南何虧虧苦何切子虚賦戈白鵠連駕鵞雙鶬下玄鶴加加宜舊存一叶音當歸一)
珈(本證副笄亦珈韻佗河宜何)差(倉何切本證穀旦于差韻麻娑)沙(桑何切本證)
(鳧鷖在沙韻宜多嘉為旁證春秋緯引古語月麗于畢雨滂沱月麗于箕風揚沙賈誼賦恭承嘉惠兮竢罪長)
(沙仄聞屈原兮自沈汨羅)鯊(本證鰭鯊韻多)分五支為(吾何切本證不死何為韻皮儀我生之初尚)
(無為韻羅罹吪敝予又改為兮韻宜寤寐無為韻陂荷何沱或靡事不為韻議議音俄福禄來為韻沙宜多)
(嘉不可為也韻儀嘉磨旁證易鞏用黄牛不可以有為也已日革之行有嘉也九歌愁人兮奈何孰若今兮無)
(虧固人命兮有當孰離合兮可為天問明明闇闇惟時何為隂陽三合何本何化招魂芙蓉始發雜芰荷些紫)
(莖屏風文縁波些文異豹飾傳陂陁些軒鯨既低步騎羅些蘭薄户樹瓊木籬些魂兮歸來何逺為些莊子或)
(之使莫之為未免於物而終以為過吳氏曰史記引書南訛字作為陳氏曰説文譌譌言也从言為聲此見)
(為加言讀譌去言亦讀譌)陂(彼禾切本證彼澤之陂韻荷何為沱旁證莊為青青之麥生於陵陂生)
(不有施死何含珠為顧氏曰史記貨殖傳水居千石魚陂漢書作魚波灌夫傳陂池田園漢書作陂池漢書)
(景十三王傳雷陂作雷陂王莾傳陂水作波水以同音假借)羆(本證維熊維羆韻何蛇赤豹黄羆韻皮皮)
(蒲何切舊失叶音旁證淮南證推移大犧水殺黿鼉陸捕熊羆説文羆从熊从罷省聲不可重兩能為文故)
(省其一)錡(居何切本證又缺我錡韻吪嘉舊叶巨何反今按當居何切葢一等音無羣母字)
犧(虛何切本證享以騂犧韻宜多旁證淮南子決鼻而羈生子而犧尸祝齋戒以投諸河按犧尊)
(之犧舊讀為娑從喉音轉齒頭今不必然宜讀虚何切犧宜多舊存二音當歸一)宜(牛何切本證)
(象服是宜韻珈佗河何緇衣三宜兮韻為與子宜之韻加君子宜之韻左平上為韻福禄宜之韻羅髦士攸宜)
(韻峩公尸來燕來宜韻沙多嘉為是饗是宜韻儀多殷受命咸宜韻河何旁證易神而化之使民宜之冠禮字)
(辭見前莊子若然者且不知耳目之所宜而㳺心乎徳之和淮南子各用之於其所適施之於其所宜即萬物)
(一齊而無由相過顧氏曰天問簡狄在臺帝何宜玄鳥致詒女何嘉今本嘉作喜是後人不通古音而改之)
(後漢禮樂志引此作嘉又周伯琦六書正譌上屋下一地為中从多聲案詩中字皆此音則从多為諧聲)
(明矣世俗篆字省作宐俗又从且大謬惟秦泰山石刻可考李斯所書今以為正)儀(本證實維我儀韻河)
(他人而無儀韻皮為九十其儀韻嘉何莫不令儀韻椅離舊失叶音樂且有儀韻莪阿無非無儀韻瓦議罪平)
(上去為韻維其今儀韻嘉攝以威儀韻何嘉敬爾威儀韻嘉磨為不愆于儀韻嘉旁證穆天子傳黄澤謡黄之)
(陀其馬歕沙皇人威儀管子弟子職相切相磋各長其儀九章穆眇眇之無垠兮莾芒芒之無儀聲有隱而相)
(感兮物有純而不可為顧氏曰漸上九鴻漸于陸范諤昌改為逵朱子本義從之謂合韻非也古人讀儀為)
(俄不與逵為韻按顧説是也然引虞翻朱震説以九三為陸則非漸五爻皆有韻則上九亦當有韻陸葢阿)
(字之誤爾雅大阜曰陸大陵曰阿九五既為陵則上九宜為阿儀與阿則合韻矣)皮(蒲何切本證)
(羔羊之皮韻紽蛇相䑕有皮韻儀為獻其貔皮韻羆舊失叶音旁證左傳牛則有皮犀兕尚多棄甲則那從其)
(有皮丹漆若何説文虎豹為猛人尚食其肉寢其皮譽人者少惡人者多)離(良何切本證鴻則離之)
(韻施施詩戈切彼黍離離韻靡靡莫何切其實離離韻椅儀椅音阿儀音俄舊皆失叶音旁證易日昃之離不)
(鼓缶而歌則大耋之嗟又弗遇過之飛鳥離之離騷高余冠之岌岌兮長余佩之陸離芳與澤其襍糅兮惟昭)
(質其猶未虧虧枯何切又固時俗之工巧兮又孰能無變化覽椒蘭其若兹兮又況掲車與江離)罹
(本證逢此百罹韻羅為吪無父母詒罹韻瓦儀議舊音麗誤我獨于罹韻何陳氏曰罹音羅方言罹謂之羅)
(羅謂之罹顧氏曰書爾萬方百姓罹其㓙害本亦作羅漢書于定國傳羅文法者注羅罹也按小弁首章斯)
(提為韻罹與何韻舊無叶音是與斯提韻矣非古音又按羅从网从維義取以維屬网非以維諧聲罹从心从)
(羅者聲非从网从惟也)施(詩戈切本證得此戚施韻離舊失叶音將其來施施韻麻嗟舊叶音蛇)
(誤旁證莊子何少何多是謂謝施天問授殷天下其位安施反成乃亡其罪伊何漢高帝歌横絶四海當可奈)
(何雖有繒繳將安所施)椅(於何切本證其桐其椅韻離儀舊失叶音)猗(本證緑竹猗猗韻磋)
(磨兩驂不猗與駕馳破平去為韻有實其猗韻何瘥多嘉嗟猗與那與雙聲為韻)池(唐何切本證)
(東門之池韻麻歌舊失叶音或飲于池韻阿訛我泉我池韻阿旁證九歌與女沐兮咸池晞女髮兮陽之阿望)
(媺人兮未來臨風怳兮浩歌招魂坐堂伏檻臨曲池些芙蓉始發雜芰荷些)馳(本證不失其馳與駕猗破)
(平去為韻既閑且馳韻多歌)别收上聲四紙靡(莫婆切本證行邁靡靡離離旁證易鳴)
(鶴在隂其子和之我有好爵吾與爾靡之又説見第二部和字)别收去聲五寘議(牛何)
(切本證唯酒食是議韻瓦儀罹或出入風議韻為旁證史記叙傳及周侵禾王人是議劉向七諫髙陽無故)
(而委塵兮唐虞㸃灼而毁議誰使正其真是兮雖有八師而不可為按斯干末章之韻陳氏據説文裼作&KR2103;)
(以寢衪衣禓為韻下文轉韻不嫌與上章異此説得之瓦五果切儀議皆音俄罹音羅舊叶瓦魚位反儀音義)
(罹音麗未確北山末章叶議魚羈反為無叶音亦非洪适隸釋云儀義古皆音俄義既有俄音則議音俄宜矣)
(又按儀禮少牢篇獻衆賔其脀體儀也注儀度餘骨可用而用之儀今文或作議然則議亦借為儀不唯音)
(同而義亦相通矣)
補考
五支移(戈多切漁父夫聖人者不終滯於物而能與世推移舉世皆濁何不淈其泥而揚其波衆人)
(皆醉何不餔其糟而醊其醨何故深思高舉自令放為管子忽然易鄉而移忽然易事而化化毁禾切莊子物)
(之生也若驟若馳無動而不變無時而不移何為乎何不為乎夫固將自化淮南子轉化推移得一之道而以)
(少正多顧氏曰説文从禾多聲徐鉉曰多與移聲不相近葢不知古音也)扅(顧氏曰古樂府百奚妻歌)
(百里奚五羊皮憶别時烹伏雌炊扊扅今日富貴忘我為皮扅為三字為韻其同用奚時雌三字則非也葢此)
(韻自漢已誤按此歌未必漢人擬作春秋時此韻已變矣説見總論)匜(儀禮既夕禮兩㪟両盂槃匜劉)
(音徒何反)麾(許戈切逺逰擥彗星以為旍兮舉斗柄以為麾叛陸離其上下兮㳺驚霧之流波大招)
(舉傑壓陛誅譏罷只直贏在位近禹麾只豪傑執政流澤施只魂乎歸徠國家為只)撝(易子夏傳撝謙化謙)
(也)倭(顧氏曰古音於禾反今此字三收於五禾八戈三十四果部中按以詩倭遲為雙聲推之亦)
(有於危切之音)糜(莫何切説文从米麻聲)縻(易鳴鶴在隂其子和之我有好爵吾與爾靡之子夏)
(陸績本作縻説文从糸麻聲)(徒何切説文埵唾皆以垂得聲)羸(力禾切老子故物)
(或行或隨或呴或吹或强或羸或載或隳隳許戈切説文从羊&KR2195;聲&KR2195;郎果反)披(普禾切九歌)
(靈衣兮披披玉佩兮陸離壹隂兮壹陽衆莫知兮余所為劉向九歎服隂陽之正道兮御厚土之中和佩蒼龍)
(之&KR0687;虬兮帶隱虹之逶蛇曵彗星之皓旰兮撫朱爵與鵕䴊㳺清霧之颯戾兮服雲氣之披披)隨(徒禾)
(切老子音聲相和前後相隨吕氏春秋無倡有和無先有隨古之王者其所為少其所因多楊氏曰宋人)
(小説説周八士命名而四韻伯達伯适一韻仲突仲忽一韻叔夜叔夏一韻季隨季騧隨旬禾反騧烏戈反一)
(韻周人尚文命子名亦緻密不苟如此顧氏曰古音旬禾反按隨从隋得聲隋有徒禾反他果反二音則)
(隨古音當為徒禾反後隨為等字皆轉入支韻乃有旬為切之音此不當音旬禾反)虧(去禾切離騷)
(髙余冠之岌岌兮長余佩之陸離芳與澤其襍糅兮唯昭質其猶未虧九歌愁人兮奈何願若今兮無虧天問)
(斡維焉繫天極焉加八柱何當東南何虧九章望三五以為像兮指彭咸以為儀夫何極而不至兮故逺聞而)
(難虧易林明德孔昭萬歲無虧説苑行者比於鳥上畏鷹鸇下畏網羅夫人為善者少為讒者多若身不死安)
(知禍罪不施行年七十常恐行節之虧)窺(列子人欲見其所不見視人所不窺欲得其所不得修人所不)
(為)竒(古何切招魂羙人既醉朱顔酡些娭光眇視目曾波些被文服纖麗而不竒些靈樞經天地)
(相感寒暖相移隂陽之道熟少孰多隂道偶陽道竒按古音竒哀之竒與竒偶之竒皆音歌後轉入支韻乃)
(有渠羈居宜二切在歌韻不可音渠何切一等韻無羣母字故也顧氏謂古音渠禾居禾二反今不從)羈
(淮南子決鼻而羈生子而犧尸祝齊戒以沈諸河)畸(荀子有齊而無畸則改令不施有少而無多則羣衆)
(不化)羲(許何切亦作戲荀子成相篇基必施辨賢罷文武之道同伏戲由之者治不由者亂何疑為)
巇(亦作戲東方朔七諫棄捐葯芷與杜蘅兮余奈世之不知芳何何周道之平易兮然蕪穢而險戲)
﨑(去何切司馬相如上林賦九嵕嶻薛南山峩峩巖陁甗錡嶊崣崛﨑)碕(淮南子積牒旋石以純修)
(碕抑淢怒瀨以楊激波)轙(魚何切淮南子遺人馬而解其羈遺人車而税其轙所受者少而所亡)
(者多)䴊(司馬相如上林賦掩翡翠射鵔鸃微矰出纖繳施戈白鵠連駕鵞)疲(蒲何切易林厯險)
(登危道逺勞疲去家自歸困涉大波)罷(易或鼔或罷或泣或歌大招見前麾字易林褰衣涉河水深請罷賴)
(幸舟子濟脱無他顧氏曰罷音皮皮音婆凡經侍中罷倦之罷罷休之罷皆讀婆今人因皮而誤又添一蒲)
(蟹反至土音易又轉而為蒲怕矣)籬(良何切招魂軒輬既低步騎羅些蘭薄户樹瓊木籬些)
蘺(離騷固時俗之從流兮又孰能無變化覽椒蘭其若兹兮又况掲車與江蘺)蠡(劉向九歎握申椒與)
(杜若兮冠浮雲之峩峩登長陵而四望兮覽芷圃之蠡蠡揚雄長楊賦驅櫜駞燒熐蠡顧氏曰文子聖人法)
(蠡蜂而閉户蠡與嬴同今亦作螺此字三牧於五支八戈十一薺部中)醨(漁父見前移字)彲(丑戈)
(切史記周本紀非熊非羆非虎非彲)螭(九歌與女逰兮九河衝風起兮水揚波乗水車兮荷葢駕兩龍)
(兮驂螭淮南子爰止羲和爰息六螭)漪(於何切吳越春秋漁父歌日昭昭乎侵已馳與子期乎蘆之)
(漪)規(居何切淮南子若欲規之乃是離之揚子法言蕭也規曹也随)(徒何切管子)
(弱子下瓦慈母操)齹(在何切左傳鄭子齹音在何反)八戈和(户戈切易嗚鶴在隂其)
(子和之我有好爵吾與爾靡之莊子利害相摩生火實多衆人焚和月固不勝火按和火皆入第七部此皆)
(如今音别存之於此)九麻騧(居禾切見前隨字)髽(莊和切説文从髟坐聲)上聲四
紙蟻(牛何切按蟻蛾古常通用左傳蛾析謂慶鄭釋文蛾魚騎反或作蟻一音五和反今兩收之)
蘤(于何切張衡思玄賦天地烟煴百卉合蘤嗚鶴交頸雎鳩相和處子懷春精魂回移如何淑明忘我實)
(多)陁(唐何切考工記輪已庳則於馬終古登陁也阤徐音大爾反劉音堂何反)去聲五寘
義(牛何切書無偏無頗遵王之義易鼎耳革失其義也覆公餗信如何也中庸仁者人也義者宜也宜牛)
(何切宋至登徒子好色賦目欲其顔心顧其義揚詩守禮終不過差荀子成相篇論臣過反其施尊主安國尚)
(賢義拒諫飾非愚而上同國必禍韓非子上不與義之使獨為之周禮肆師治其禮儀以佐宗伯注故書儀)
(為義鄭司農云義讀為儀古者書儀但為義今時所謂義為誼吳棫曰儀義古皆音俄洪範無偏無頗遵王)
(之義唐玄宗改頗為陂其敕畧云朕三復兹句常有所疑據下文竝皆協韻惟頗一字實則不倫宜改為陂)
(吳氏曰古義字皆音俄周官注亦音俄故古文尚書本作無偏無頗遵王之義以叶俄音唐明皇以義字今音)
(為又改頗為陂以從今音古音遂湮滅矣顧氏曰義魚賀反按以中庸峩者宜也推之古音當牛何切顧)
(氏不引中庸而引表記仁者右也道者左也仁者人也道者義也為證恐未確又禮運命降于社之謂效地降)
(于祖廟之謂仁義顧氏謂地音沱亦未必然大抵義古音俄其後儀宜等字皆轉入支韻則義轉去聲魚寄切)
(禮運以義韻地其古音之已變者乎又儒行篇言加信行加義終沒吾世不敢以儒為戲此亦是音之已變戲)
(字如今音未必音許戈切也且世字亦恐入韻矣顧氏引太玄經畫夜相承夫婦繫也終始相生父子繼也日)
(月合離君臣義也孟季有序長㓜際也兩兩相闔朋友㑹也義字始入寘韻愚謂變音恐不始此又春秋繁)
(露宜在我者而後可以稱義義之言我也又曰愛在人謂之仁義在我謂之義仁者人也義者我也此自是漢)
(儒之訓詁然亦可見義有俄音)僞(莊子仁可為也義可虧也禮相偽也顧氏曰詩民之譌言石經作偽言)
(漢書王莾傳以勸南偽師古讀曰訛郭璞注方言偽音訛)四十禡化(毁禾切易神而化之使民宜)
(之離騷初既與余成言兮後悔遁而有他余既不難夫離别兮傷靈修之數化九辯專思君兮不可化君不知)
(兮可奈何管子鴻鵠鏘鏘唯民歌之濟濟多士殷民化之莊子其生也天行其死也物化静而與隂同德動而)
(與陽同波頋氏曰化字古讀多從平聲)
總論
(此部當分九麻及五支之半合於歌戈無疑義但戈韻之和字詩與吹韻不可入此韻而皤音蹯當入第五部)
平聲第八部
韻目十陽十一唐分十二庚别收上聲三十
六養别收去聲四十一漾别收去聲四十二宕
别收去聲四十三映
詩韻
十陽陽(與章切)楊揚鍚羊洋痒詳(似羊切)祥翔良(吕張切)
梁粱糧凉香(許良切)鄉商(式羊切)傷湯觴房(符方切)鯨
防章(諸良切)璋昌(尺良切)羌(去羊切)姜(居良切)彊疆
長(直良切亂是用長亦讀平聲)腸場張(陟商切)粻穰(汝陽切)瀼方
(府良切)襄(息良切)驤相箱將(即良切天不我將與徃競梗平去上韻)漿
亾(武方切)㤀望(萬民所望令聞令望皆讀平聲可也)牀(仕莊切)常(市羊切)裳
嘗霜(色莊切)爽(其德不爽可平可上肅霜馬亦作肅爽今兩存之)牆(在良切)
鏘(七羊切)將(凡言將將者皆此音)蹌瑲鶬戕筐(袪王切)王(兩方切俾守)
(我王韻向藏平去為韻不必讀去聲及爾出王當讀上聲)央(於良切)泱狂(巨羊切)十
一唐唐(徒郎切)螗堂狼(魯堂切)稂倉(七岡切)蒼岡(古郎切)
剛綱桑(息郎切)喪(受禄無喪之類皆可讀平聲)康(苦岡切)荒(呼光切)
黄(胡光切)簧皇煌遑光(古黄切)洸湯(吐郎切)鏜行(户郎)
(切古皆此音後世始入庚韻詩易楚辭不必盡引又古音不甚分别德行之行亦可讀平聲)杭頏
芒(謨郎切)臧(咨郎切庶幾有臧與上怲平去為韻不必叶才浪反)牂囊(奴當切)
雱(鋪郎切)旁(補郎切駟介旁旁)傍(王事傍傍)卬(五剛切)藏(昨郎切)
(亶侯多藏可平可去)分十二庚庚(古郎切本證有鳴倉庚韻陽筐行桑西有長庚謂襄章箱)
(明行旁證漢文帝占大横庚庚余為天王夏啟以光釋名庚剛也堅彊貌也顧氏曰莊子庚桑楚史記)
(作元桑子列子作亢倉子又説文唐穅以庚得聲)羮(本證如沸如羮韻螗喪行方毛炰胾羮韻嘗衡剛將)
(房洋慶昌臧方常旁證禮運體其犬豕牛羊實其簠簋籩豆鉶羮招魂和酸若苦陳吳羮些臑鼈炮羔有柘漿)
(些大招鼎臑盈望和致芳只内鶬鴿鵠味豺羮只左傳楚子城陳蔡不羮釋文音郎正義曰古者羮臛之羮)
(音亦為郎故魯頌楚辭急就章與房漿糠為韻近世以來獨以此地音為郎耳按地名多别音不羮之羮音)
(郎若羮臛之羮惟從牙音轉音岡非必從本音轉音郎也陳氏曰羮音岡陳氏音學不精此字音岡獨得之)
(又按羮雖音岡烈祖篇亦有和羮間句非韻舊讀成平言爭皆從羮韻誤)蝱(謨郎切本證言采其蝱)
(韻行狂説文作莔从艸朙省聲徐鍇曰貝母一名莔今詩作蝱假借顧氏曰二字同音葢傳寫之誤按假)
(借之説是管子地員篇其山之旁有彼黄蝱即此蝱字亦即音草)喤(胡光切本證其泣喤喤韻牀)
(裳璋皇王鐘鼓喤喤韻康皇方明將穰漢書引作鐘鼓鍠鍠)祊(補光切本證祝祭于祊韻蹌羊嘗)
(亨將明皇饗慶疆)觥(古黄切本證我姑酌彼兕觥韻岡黄傷稱彼兕觥韻霜塲饗羊堂疆説文)
(周禮作觵)彭(薄郎切本證清人在彭韻旁英翔行人彭彭韻湯蕩翔出車彭彭韻方央襄四牡彭彭)
(韻傍將剛方駟騵彭彭韻洋煌楊王商明又四牡彭彭韻鏘方百兩彭彭韻鏘光以車彭彭韻皇黄疆臧旁證)
(劉韻遂初賦求仁得仁固其常兮守信保志比老彭兮)英(於良切本證二茅重英韻彭旁翔韻如)
(舜英韻行翔將姜忘尚之以瓊英乎而韻堂黄羙如英韻方桑行旁證荀卿佹詩人人絀約敖暴擅强天下幽)
(險恐失世英離騷朝飲木蘭之墜露兮夕餐秋菊之落英苟余情其信姱以練要兮長顑頷亦何傷九歌浴蘭)
(湯兮沐芳華采衣兮若英)亨(鋪郎切本證或剥或亨韻鎗羊嘗將祊明皇饗慶疆采之亨之韻嘗)
京(居良切本證景山與京韻堂桑臧念彼周京韻稂憂心京京韻霜傷將痒如坻如京韻梁食箱梁)
(慶疆祼將于京韻常曰嬪于京韻商行王依其在京韻疆岡王配于京韻王宅是鎬京韻王迺觀于京韻岡旁)
(證左傳懿氏占五世其昌並于正卿八世之後莫之與京)明(謨郎切本證東方明矣韻昌光東方未)
(明韻裳不可與明韻桑粱兄東有啟明韻襄章箱庚行祀事孔明韻蹌羊嘗亨將祊皇饗慶疆以我齊明韻羊)
(方臧慶㑹朝清明韻洋煌彭揚王商介爾昭明韻將憯不思明韻康方良王昊天曰明韻王王音徃平上為韻)
(爾徳不明韻卿卿音羌仲山甫明之韻將斤斤其明韻康皇方喤將穰在公明明韻黄旁證書元首明哉股肱)
(良哉庶事康哉易潛龍勿用陽氣潛藏見龍在田天下文明禮記無體之禮日就月將無服之喪沌德孔明九)
(章玄天處幽兮矇瞍謂之不章離婁微睇兮瞽以為無明)盟(本證君子屢盟韻長旁證史記序傳殺鮮放度)
(周公為盟太任十子周以宗彊)兵(補芒切本證踊躍用兵韻鏜行舊失叶音修我甲兵韻裳行弓矢)
(戎兵韻章方旁證左傳趙鞅占是謂沈陽可以興兵利以伐姜不利于商荀卿佹詩志愛公利重樓疏堂無私)
(罪人憼革二兵)兄(虚王切本證我以為兄韻彊良畏我諸兄韻牆桑瞻望兄兮韻岡復我諸兄韻桑)
(梁明則友其兄韻慶光桑方旁證晉惠公童謡恭太子更葬兮後十四年晉亦不昌昌乃在其兄天問眩弟並)
(滛危害厥兄何變化以作詐而後嗣逢長班固辟雍詩聖皇莅止造舟為梁皤皤國老乃父乃兄)卿
(袪良切本證以無陪無卿韻明舊失叶音旁證左傳懿氏占有媯之後將育于姜五世其昌並于正卿大招)
(三公穆穆登降堂只諸侯畢極立九卿只)衡(户郎切本證約軧錯衡采芑韻瑲皇珩烈祖韻彊鶬亨)
(將康穰饗嘗簟茀錯衡韻王章錫夏而福衡韻嘗剛將羹房洋慶昌臧方常實維阿衡韻王旁證荀卿賦篇以)
(能合從又善連衡下覆百姓上飭帝王)珩(本證有瑲蔥珩韻衡瑲皇)别收上聲三十六
養享(虚良切本證是用孝享韻嘗王彊是烝是享韻明皇彊既右享之韻方王以孝以享韻王章陽央)
(鶬光以假以享韻疆衡鶬將康穰饗嘗莫敢不來享韻卿湯羌王常旁證漢郊祀歌嘉籩别陳庶幾宴享滅除)
(凶菑烈騰八荒按享獻之亨與亨通之亨亨煮之亨古同一字亨通亨煑皆平聲則享獻亦讀中聲後乃轉)
(上聲與他處以上聲韻平聲者不同)饗(本證朋酒斯饗韻霜場羊堂觥疆一朝饗之韻藏貺神保是饗韻蹌)
(羊嘗亨將祊明皇慶疆來假來饗韻疆衡鶬享將康穰嘗旁證天問彭鏗斟雉帝何饗夀命永多夫何長漢郊)
(祀歌嘉薦芳矣告靈饗矣告靈既饗德音孔臧按享饗古亦通用故一例讀平聲)别收去聲四
十一漾讓(如羊切本證受爵不讓韻良方亡旁證弟子職對容無讓應旦遂行大戴禮投壺弓既)
(平張四侯且良決拾有常既順乃讓大招招質既設大侯張只執弓挾矢揖辭讓只魂乎歸來尚三王只陳)
(氏曰讓平聲禮記左右攘辟注云攘古讓字)别收去聲四十二宕抗(居郎切本證)
(大侯既抗韻張旁證蔡邕釋誨九河盈溢非一閈所防帶甲百萬非一勇所抗陳氏曰抗伉古音皆亢聲周)
(禮凡賔客之事則抗皮鄭司農讀亢按居郎切從舊音或讀苦郎切亦可也)伉(苦郎切本證臯門)
(有伉韻將行旁證張衡思玄賦冀一年之三秀兮遒白露之為霜時亹亹而代序兮疇可與乎比伉又西京賦)
(猛毅髬髵隅目高眶威攝兕虎莫之敢伉)别收去聲四十三映慶(袪羊切本證孝孫)
(有慶楚辭韻蹌羊嘗亨將祊明皇饗疆閟宫韻嘗衡剛將羮房洋昌臧方常農夫之慶韻明羊方臧是以有慶)
(矣韻黄章則篤其慶韻兄先喪方旁證易西南得朋乃與類行東北喪朋乃終有慶又積善之家必有餘慶積)
(不善之家必有餘殃士冠禮辭黄耉無疆受天之慶急就章所不侵龍未央尹嬰齊翟回慶陳氏曰蕭該漢)
(書音義慶音羌詩與易凡慶皆讀如羌慶雲讀卿雲卿亦讀羌)
補考
十二庚更(古郎切禮記少儀怠則張而相之廢則埽而更之司馬相如長門賦望中庭之藹藹兮)
(若季秋之降霜夜曼曼其若歲兮懷欝欝其不可再更)秔(急就篇稽黍秫稷粟麻秔通章皆用陽韻)
阬(苦岡切九歌髙飛兮安翔乗清氣兮御隂陽吾君兮齊速導帝之兮九阬莊子變化齊一不生故常在)
(谷滿谷在阬滿阬)坑(易林道涇為坑輪䧟躓僵)盲(彌郎切老子五色令人目盲五音令人耳聾)
(五味令人口爽馳騁田獵令人心發狂)横(户光切九辨收恢台之孟夏兮然坎傺而沈藏葉菸邑)
(而無色兮枝煩挐而交横顧氏曰漢傅毅舞賦長袖交横始與傾聲并驚輕清冥為韻)鍠(曹植文帝誄鸞)
(輿幽藹龍旗太常爰迄太廟鐘鼓鍠鍠)亨(許郎切易坤厚載物徳合無疆含弘光大品物咸亨)
(顧氏曰自漢王延夀魯靈光殿賦荷天衢以元亨始與精靈為韻)鎗(七羊切顧氏曰晉書潘岳傳)
(衝牙錚鎗音七將反説文鎗从金倉聲)瑲(於良切易林茹芝餌黄飲食玉瑛)䳟(謨郎切)
(司馬相如上林賦拂翳鳥捎鳯皇捷鵷雛掩焦䳟)棖(直良切詩俟我乎堂兮箋堂當作棖又孔子)
(弟子申林史記作申黨説文棖从木長聲)䟫(考工記維幹强之張如流水維體防之引之中參維角䟫之)
(説文䟫从止尚聲)鯨(渠良切説文本作䲔从魚畺聲)迎(五剛切莊子至人之用心若)
(鏡不將不迎應而不臧故能勝物而不傷説文从辵卬聲晉語若川然有原以卬浦而後大注卬迎也按離)
(騷九疑繽其並迎與故韻當是迓字之悞)胻(户郎切龜策傳聖人部其心壯士斬其胻箕子恐死被)
(髮佯狂)蘅(九歌白玉兮為瑱疏石蘭兮為芳芷葺兮荷屋繚之兮杜蘅)十三耕萌(謨郎切)
(韓非子八姦一曰在同牀二曰在旁三曰父兄四曰養殃五曰民萌六曰流行七曰威强八曰四方白虎通芒)
(之為言萌也)氓(淮南子湯風興夜寐以致聰明輕賦薄歛以寛民氓布德施惠以振困窮弔死問疾以養)
(孤孀説文从民亡聲又作甿)十四清餳(徒郎切急就篇棃柿奈桃待露霜棗杏瓜棣饊飴餳)
(釋名餳洋也煑米消爛洋洋如也方言餳謂之餹説文从食易聲按字音有與偏旁諧聲絶逺者飴餳之餳)
(當音唐今入清韻徐盈切駔儈之駔當音祖今入蕩韻子朗切昌歜之歜當音觸今入感韻在感切皆昔人誤)
(讀編韻書者誤收之與他字方音變者不同)去聲四十二宕當(都郎切易眇能視不足)
(以有明也跛能履不足以與行也咥人之㓙位不當也武人為于大君志剛也愬愬終吉志行也夬履貞厲位)
(正當也元吉在上大有慶也按易諸當字皆可讀平聲)浪(魯當切離騷曾歔欷余欝邑兮哀朕時之不)
(當攬茹蕙以掩涕兮霑余襟之浪浪按當浪皆可讀平聲)四十一漾愴(初良切王逸九思)
(&KR2212;蚗兮噍噍螂蛆兮穰穰歲月忽兮惟暮余感時兮悽愴按愴當讀平聲)
總論
(十二庚顧氏注云此韻當分為二庚至珩注云以上字當與十陽十一唐通為一韻又引趙宦光曰庚阬盲横)
(彭撑烹兄行等字並以今吳下方音為正按凡一韻之音變則同類之音皆隨之變雖變而古音未嘗不存)
(各處方音徃徃有古音存焉如吾徽郡六邑有三四邑之人呼麻韻中麻沙差嘉等字皆如古音他方可知矣)
(大抵古音今音之異由脣吻有侈弇聲音有轉紐而其所以異者水土風氣為之習俗漸染為之人能通古今)
(之音則亦可以辨方音入其地聽其一兩字之不同則其它字可類推也因趙氏言方音而及之顧氏曰祊)
(字自魏王粲思親詩始與寧征嬰為韻又曰英字自班固西都賦始與榮生嶸莖刑庭寧為韻白雉詩與精)
(成為韻王延夀魯靈光殿賦與嶸洽驚精為韻琴操處女吟與榮名幷清生為韻袁山松後漢書天下忠貞魏)
(少英天下才英趙仲經此為變韻之始又曰烹字自魏陳思王矯志詩始與名為韻又曰京字自漢韋孟)
(諷諫詩始與寧征平為韻韋玄成自劾詩與形聲為韻班固西都賦與情靈成為韻幽通賦與靈聲為韻雀駰)
(河南尹箴與營為韻又曰明字自素問四氣調神大論秋三月此為容平天氣以急地氣以明早卧早起與)
(雞俱興使志安寧以緩秋刑始襍入平清等字為韻然古文中亦有一二不拘者此篇明興二字亦可不入韻)
(六韜將不智則三軍不終將不明則三軍大傾乃音之始變也漢世之文自王褎四子講德論與精靈為韻班)
(倢伃自悼賦與靈庭成為韻漢書叙傳赫赫明明與經平為韻縣象著明與精成刑為韻增主之明與平為韻)
(河間賢明與輕醟為韻大畧孔明與刑精經為韻克聰克明與平刑聲為韻班固西都賦與靈成為韻北征頌)
(與冥城徑庭為韻泗水亭碑銘與榮為韻傅毅北海王誄與銘聲榮為韻崔駰大理箴與平清聽逬為韻雀瑗)
(尚書箴與庭成清榮經聲為韻張衡東征賦與寧為韻自此庚耕清青四韻中字襍然同用矣又曰兵字自)
(魏王粲刀銘始與清成形靈為韻陳思王孟冬篇與清亭為韻又曰兄字自漢韋玄成自劾詩始與形聲為)
(韻又曰卿字自魏陳思王精微論始與傾生零名頸為韻又曰行字漢以上唯淮南子説林訓兎絲無根)
(而生蛇無足而行魚無耳而聽蟬無口而鳴入後人清青韻後漢則曹昭東征賦維永初之有七兮余隨子兮)
(東征時孟春之吉日兮撰良辰而將行其始變也又曰衡字自莊子胠篋篇剖斗折衡而民不爭始入耕清)
(韻)
平聲第九部
韻目分十二庚十三耕十四清十五青
詩韻
分十二庚平(蒲兵切)苹鳴(睂兵切按鹿鳴首章二韻舊叶鳴音芒苹音旁誤)
驚(舉卿切)瑩(永平切)生(所庚切生在本部不必叶音舊皆叶桑經反未確)甥牲
笙(鹿鳴笙與鳴苹韻後别轉韻舊叶師莊反誤)十三耕丁(中莖切)嚶(鳥莖切)
爭(側莖切烈祖篇賚我思成以下成平爭為韻羮言皆非韻黄耉無疆轉韻與下衝鶬等字韻舊皆叶從)
(疆字誤)十四清清(七情切)菁菁(並子盈切)旌盈(以成切)楹贏
營(余傾切)楨(陟盈切)禎成(是征切)城程(直真切)酲聲(書盈)
(切)正(諸盈切又見去聲)征名(彌幷切)傾(去營切)睘(渠營切)
縈(於營切)十五青青(倉經切)經(古靈切)涇刑(户經户)庭(特丁)
(切陟降庭止與敬平去為韻不必叶去聲)霆馨(呼刑切)星(桑經切)靈(郎丁)
(切)寧(奴丁切)聽(他丁切亦可讀去聲)冥(莫經切)屏(薄經切亦讀)
(上聲)
補考
去聲四十三映醟(永兵切漢書叙傳魯恭館室江都訬輕趙敬險陂中山滛醟顔師古)
(曰合韻音榮)四十六徑甯(奴丁切漢郊祀歌周流常羊師所幷穰穰復正直徃甯師古曰)
(合韻音寧)
總論
(顧氏曰庚韻平驚鳴諸字及耕清青三韻古人無與陽唐同用者易詩之文固已截然不紊又如爾雅釋天春)
(為青陽夏為朱明秋為白藏冬為玄英春為發生夏為長贏秋為收成冬為安寧尤可見二韻之不相入也西)
(京以下則雜矣然若漢郊祀歌景星篇鼓吹曲初之平篇用韻最多而無一雜又如李陵録别詩蔡邕王子喬)
(碑胡根碑銘蔡琰悲憤詩苦縣老子銘魏陳思王棄婦篇亦無一雜又曰韓文公篤於好古而不知古音其所)
(作此曰足可惜一篇兼用陽唐庚耕清青六韻又旁及東冬鍾江最為不倫葢知古人之合而不知古人之分)
(也它文類此甚多自此以後學為古文者多以臆揣為韻至宋大濫矣而退之實為之祖按此論切中古人)
(用韻錯雜之病吳氏韻補廣引唐宋人錯襍之韻可謂無所取材邵長蘅云唐人精通古韻者惟子羙退之香)
(山栁州數君李因篤云杜韓詩家之譜也我軰作詩舍杜韓奚宗其識逺遜亭林矣)
平聲第十部
韻目十六蒸十七登别收一東
詩韻
十六蒸蒸(煑仍切)烝(文王有聲篇章末皆以烝哉遥為韻)承(署陵切)懲(直陵)
(切)陵(力膺切)膺(於陵切)馮(皮冰切馮从仌聲東韻之馮姓氏轉音耳)
冰(筆陵切)掤繩(神陵切)乗(車乗可讀平聲又見去聲)升(書蒸切)勝陾
(如乗切)兢(居陵切)興(虚陵切維予侯興韻林心従方音偶借非古音之正)十七
登登(都騰切)豋(豆豋之豋)崩(悲朋切)増(作榺切)憎朋(步崩切楊氏)
(曰音與蓬同沈約韻朋在蒸韻疑編次之誤考之約以前韻語無有以朋叶蒸韻者毛詩毎有良朋烝也無戎)
(左傳引逸詩翹翹車乗招我以弓豈不欲往畏我友朋則古韻朋與戎弓相叶無疑詩為韻祖捨聖經不宗而)
(泥守沈約偏方之音其固甚矣按用脩此説甚誤逸詩乗弓朋為韻古音皆在此部弓字見詩楚辭者皆如)
(肱音乗與弓韻猶閟宫公車千乗下文繼以二矛重弓也常棣務與戎韻戎有汝義音亦隨之非朋與戎韻也)
(詩用朋字椒聊韻升菁菁者莪韻陵閟宫韻崩騰陵甚分明何謂無叶蒸韻者乎用脩讀書不審考韻不精又)
(溺於方音之不正者讀朋為蓬反譏沈約為偏方之音誣矣陳季立又為之説曰朋有兩音與東韻者以逸詩)
(為據逸詩何嘗入東韻乎)弘(胡肱切按職兄斯弘與頻中躬為韻此従方音近似而偶借或讀為間)
(句亦可)肱(古弘切)薨(呼肱切)騰(徒登切)縢恒(胡登切)别收
一東弓(古弘切本證抑鬯弓忌韻掤交韔二弓韻膺縢興言韔其弓韻繩二矛重弓韻乗縢綅増膺)
(懲承旁證左傳引逸詩翹翹車乗招我以弓豈不欲往畏我友朋九歌帶長劍兮挟秦弓首雖離兮心不懲誠)
(既勇兮又以武終剛强兮不可陵按弓本在登韻古音流變轉入東韻亦有因如穹字从弓得聲且與字)
(為雙聲穹在東韻則弓亦從之矣弓肱似同音而肱終得守其本部猶弘鞃之在本部其辨又有徵焉者也古)
(音不能無變古人定韻或出或入亦因其固然後人習今音者咤異古韻泥古韻溺方音者呶呶于沈約之為)
(吳音皆非深通音學者也舉此一字以見梗概陳氏専為毛詩古音考大叔于四篇弓字始見即當考證通)
(部無之葢誤以今音之在東韻者為古音謂無須攷證也觀其論逸詩朋字在東韻可見矣弓在東韻則掤字)
(亦可入東韻乎小戎閟宫九歌之弓字陳氏必以間句讀之矣采緑以弓韻繩不識其何以通之皆由讀逸詩)
(不分明不悟首句乗字之為韻又為楊氏論朋字所惑也吁讀古豈易言哉)夢(莫登切本證甘與)
(子同夢韻薨憎乃占我夢韻興視天夢夢韻蒸勝憎訊之占夢韻陵懲雄旁證揚雄甘泉賦般倕棄其剞厥兮)
(王爾投其鉤繩雖方征僑與偓佺兮猶彷彿其若夢按夢本作瞢薨字从瞢省聲古音在蒸韻後轉入東韻)
(音蒙潘岳哀永逝文以夢韻躬古音變矣亦猶弓雄之轉入東也後人又惟視天夢夢與雲夢之夢讀平聲而)
(夢寐之夢皆讀去聲入送韻則又變矣)雄(于陵切本證以雌以雄韻蒸兢肱升誰知烏之雌雄韻)
(陵懲夢旁證左傳卜繇兆如山陵有夫出征而喪其雄九歌誠既勇兮又以武終剛强兮不可陵身既死兮神)
(以靈魂魄毅兮為鬼雄冀州從事張表碑懿烈乾徳繼踵相承于来君我亦邦之雄按雄在登韻漢張表碑)
(猶見古音之存後乃與弓夢等字轉入東韻又按雄在登韻當于陵切喻母也熊字古音亦是于陵切故春秋)
(夫人嬴氏公羊穀梁皆作熊氏熊嬴音同故也今韻雄熊皆入東韻孫愐羽弓切猶是喻母後世皆變匣母則)
(又改回弓切矣今人呼雄熊無不為回弓切者猶幸孫切之存可證三傳嬴熊二字之異同因可以定雄字之)
(古音不為胡陵切而為于陵切也集傳於無羊雄字叶于陵反扵正月雄字叶胡陵反常以于陵反為正又朱)
(子説九歌雄字謂閩音讀為形此亦㣲有辨形在第九部古今皆與此部不通左傳卜繇有征字九歌有靈字)
(皆間句非韻也)
補考
一東熊(羽陵切左傳昭七年正義曰張叔皮論云牛哀虎變鯀化為熊久血為燐積灰生蠅傳玄潜)
(通賦云嬴政沈壁以祈福兮鬼告凶而命窮黄母化而為黿兮鯀殛變而成熊或疑張叔為能字著作郎王劭)
(曰古人讀雄與熊皆于陵反張叔用舊音傅玄用新音張叔亦作熊也案詩無羊正月及襄十年傳皆以雄韻)
(陵劭言是也頋氏曰宣八年敬嬴公羊榖梁傳皆作頃熊頃音近敬熊音近嬴也雄熊當改入蒸韻按唐)
(韻羽弓切今人皆讀為回弓切非也)
總論
(按詩用蒸登韻甚分明若小戎以膺弓滕興韻者大明以興韻林心則従方音偶借耳又十月之交篇電令自)
(為韻不與騰崩陵懲相連楚辭九歌誠既勇兮又以武終剛强兮不可陵身既死兮神以靈魂魄毅兮為鬼雄)
(靈字不入韻也若曺植應詔詩興韻寧征李陵録别興韻冥傾乃後人用韻之雜邵長蘅古今韻畧不知審擇)
(乃謂此皆庚青蒸相通之左證不亦惑乎神珙等韻分曽梗兩攝知其不可併也周徳清始併之洪武正韻)
(因之其説卒不可行)
平聲第十一部
韻目分十八尤十九侯二十幽分十虞分
三蕭分四宵分五肴分六豪别收上聲四
十五厚
詩韻
分十八尤憂(於求切逢此百憂云何其憂皆本音罦造覺與憂平上去為韻皓繡鵠與憂平去)
(為韻皆不入第六部舊叶一笑反誤左傳齊人歌魯人之臯數年不覺使或髙蹈唯其儒書以為二國憂亦是)
(以皋覺蹈韻憂也)優流(力求切)旒劉秋(七由切荀子引逸詩鳯皇秋秋其翼若)
(干其音若簫正猶采葛以蕭韻秋蕭簫皆蘇鳩切楊慎謂秋音鍫引逸詩為證非是)由(以周切)悠
滺游遊猶(無相猶矣與苞茂好平上去為韻舊叶余久反誤禮記咏斯猶鄭氏曰猶當為摇摇謂)
(身動摇也秦人猶摇聲相近按此亦相近耳頋氏謂古時猶與摇同一音恐未必然)揄(或舂或揄周禮作抌)
(頋氏曰此字不當从俞依周禮作抌為是按俞字古音由故渝榆揄从之皆音由頋氏之説非是又禮記借)
(作摇狄之摇則音之轉耳)酋(自秋切)遒脩(息流切暵其脩矣與歗淑平入為韻不必叶)
(武竹反歗音肅頋氏謂歗音蕭淑音人遥反非是)抽(丑鳩切)妯瘳(瘳字今音即古音風雨首)
(章瀟蘇鳩切膠居由切舊叶瘳憐蕭反非是)周(職流切)洲舟(何以舟之非韻舊叶之遥反頋)
(氏亦以為韻今不従)讎(市流切無言不讎與報平去為韻不必叶市又反)醻(與酬同瓠葉四章以)
(炮韻醻炮蒲侯反則彤弓三章亦當以櫜好韻醻舊叶大到反誤)柔(耳由切)蹂收(武州)
(切瞻卬二章有與收非韻有字無酉由三音而收字亦無殖酉反之音)鳩(居求切)捜(所鳩)
(切)休(可不休息釋文云本或作休思正義曰詩之大體韻在辭上疑休求為韻二字俱作思王氏應)
(麟曰朱子従韓詩作不可休思對揚王休與首考夀平上為韻不必叶虚久反)囚(似由切)
裯(直由切)求(巨鳩切)絿觩球銶逑仇(仇字有二音與子同仇此音又見第二部)
浮(縛牟切)罦(雉羅于罦與造憂覺平上去為韻舊叶步廟反誤)矛(莫浮切)髦(如蠻)
(如髦即牧誓羌髳之髳从矛得聲廣韻亦作若髧彼兩髦之髦音毛當入第六部而詩不入韻頋氏謂舟髦)
(為韻非是)十九侯侯(户鉤切詩侯字皆本音詳見總讑後人方音乃音胡)婁(力侯切)
(按韻書虞侯兩收在侯韻者為降婁之婁在虞韻者為曳婁之婁今詳山有樞篇樞榆婁驅渝皆此部之韻後)
(世音轉乃入虞韻耳婁字古無力俱反之音虞韻不復收)諏(子侯切皇皇者華二章駒濡驅諏皆此)
(部韻廣韻十虞部中諏字音子于切又子侯切而侯部無諏字頋氏謂轉寫脱漏是也今收入此韻其子于)
(切非古音)裒(薄侯切原隰裒矣與求韻則此韻之通由憂等字甚明)分十虞(除分出入第三)
(部之外古音通尤侯者入此)愚(魚侯切靡哲不愚與隅韻當是此音凡从禺之字如偶耦在上聲厚)
(韻考工記菑蚤不齵有五構反之音亦音隅廣韻兩收於虞侯部中在侯部者五婁切去聲遇字今雖引為韻)
(而雜卦傳晉晝也明夷誅也井通而困相遇也則遇字古音五構切故與畫字韻而誅字古音亦為陟由切也)
(以此隅反可知愚隅之木音為魚侯切)隅(本證俟我于城隅韻姝蹰三星在隅韻芻逅平去為韻止于丘)
(隅韻趨維徳之隅韻愚旁證老子建徳若偷質直若渝大方無隅揚雄反騷有周氏之嬋嫣兮或鼻祖于汾隅)
(靈宗初諜伯僑兮流于末之揚侯梁鴻適吳詩過季札兮延陵求魯連兮海隅雖不察兮光貌幸神靈兮與休)
(陳氏曰隅舊音偶芻亦上聲與逅為韻然無所據按芻音鄒隅音魚侯切揚雄梁鴻詩賦可證或問二平而)
(接以去聲可乎中原音韻聲多此類其音莭未嘗不和暢也按陳氏此説甚善考其全書又皆泥扵四聲自)
(相牴牾何也又按舊雖以芻隅逅皆叶上聲猶是此部若頋氏則必讀芻隅従魚模讀逅胡故反偷渝侯等字)
(皆従之而梁鴻詩不採録矣)芻(窻侯切本證綢繆束芻韻隅逅按説文趨鄒騶縐皆从芻聲趨)
(字今音雖入虞韻而鄒騶在尤韻側鳩切縐在宥韻側救切則芻字本音當窻侯切)濡(而由切本證)
(羔裘如濡韻侯渝六轡如濡韻駒驅諏旁證易賁六二賁其須九三賁如濡如湏息由切隂長生平都觀詩青)
(腰垂翼與我為仇入火不灼入水不濡陳氏曰濡音柔周禮注有此音按皇皇者華二章舊無叶音羔裘)
(如濡舊叶而朱而由二反侯渝亦有二音當以而由切入此部為正葢載馳首章之侯白駒三章之侯皆本音)
(則此章侯字亦本音侯字音定則濡渝亦定矣)株(陟由切本證朝食于株韻駒駒音鉤按不濡其)
(咮韻媾左傳鶴鵒跦跦韻侯以此隅反可知古音朱字之由切凡从朱者皆入此部舊失叶音鄒)殳
(從侯切本證伯也執殳韻驅驅音摳旁證韓詩外傳故亾國之社以戒諸侯庶人之戒在於桃殳投殳从)
(幾聲㡬音殊古音市由切殳今音頭故投字从之得聲在侯韻舊失叶音)渝(容周切木證舍命不渝)
(韻濡侯敬天之渝韻驅旁證左傳繇曰専之渝攘公之羭一薰一蕕十年尚猶有臭按舊叶容朱容周二反)
(當以容周反為正左傳確正也)榆(本證隰有榆韻樞婁驅愉)愉(本證他人是愉韻樞榆婁驅按渝从俞)
(既音由則榆愉亦如之舊皆失叶音陳氏謂詩或舂或揄周禮注引作抌抌音由揄可讀由又何疑于榆此説)
(最確又云婁讀閭則樞榆皆可如今音何其無定見與愉或作媮有偷音然愉樂之愉惟當音由)驅
(袪由切本證載馳載驅載馳篇韻侯悠漕憂皇皇者華篇韻駒濡諏為王前驅韻殳㳺環脅驅韻收輈無敢)
(馳驅韻渝旁證陸雲賦昶愁心以自邁肅榜人以曽驅詔河馮以清川命湘娥而安流陳氏曰驅音丘説文)
(从馬區聲區古讀丘曲禮禮不諱嫌名注謂若禹與雨丘與區按陳氏證區字之音得之陳氏又惑于侯字)
(一音胡則驅字之音亦變矣舊惟載馳篇叶袪尤反小戎驅字本與收輈韻下文續轂馵玉屋曲别為韻舊叶)
(居懼居録二反誤頋氏讀如今音且轉入聲字為平尤誤)趨(七騶切本證畏不能趨韻隅今本誤)
(作趨按説文趨直離反不得與隅韻)蔞(力侯切本證言刈其蔞韵駒駒音鉤按蔞从婁聲婁本力)
(侯切則蔞亦同音舊音閭非古音)孚(方由切本證萬邦作孚韻臭平去為韻成王之孚韻求旁證)
(太玄鼎血之蕕九宗之好乃後其孚舊有房尤孚尤二音今從後音陳氏曰孚音浮説文浮烰蜉皆云孚)
(聲桴字孫愐音附柔切亦有浮音頋氏曰當改入憂韻又論虞韻殍字云以古音正之則孚字已不當入此)
(部按孚字今音芳無切者後世音轉也若正以古音則虞韻中字當入憂韻者多不止孚字)樞(昌由)
(切本證山有樞韻榆婁驅愉舊失叶音旁證王逸九思将喪兮玉斗遺失兮鈕樞我心兮煎敖惟是兮用憂)
姝(本證靜女其姝韻隅蹰舊失叶音按莊子有曖姝者有濡需者有卷婁者姝需婁皆此部之音)
蹰(直由切本證搔首踟蹰韻姝隅舊失叶音旁證鄭季曼荅陸雲詩誰謂河廣曽不容舟企予望之搔首)
(踟蹰按厨字有直由切之音詳後補考)駒(居侯切本證言秣其駒韻蔞乗我乗駒韻株我馬維駒)
(韻濡驅諏皎皎白駒三章韻侯㳺老馬反為駒韻後饇取平上去為韻旁證易林川湥難游水為我憂多虚少)
(實命鹿為駒按詩駒字皆此音舊以今音讀之白駒篇侯叶洪孤反㳺叶汪胡反皆誤侯之方音固有音胡)
(者㳺則必不可為汪胡反又角弓五章平仄為韻舊叶駒去聲亦誤)分三蕭蕭(蘇鳩切木鐙彼采)
(蕭兮韻秋浸彼苞蕭韻周旁證九歌風颯颯兮木蕭蕭思公子兮徒離憂)瀟(本證風雨瀟瀟韻膠瘳按蕭)
(从肅聲故古音為脩蕭既音脩則瀟亦同音舊讀瀟如今音而轉膠瘳之音叶之誤)條(徒求切本證)
(椒聊且逺條且聊音留舊失叶音旁證禹貢厥草惟繇厥木惟條繇音由楚辭招隠秋風兮颼颼舒芳兮振條)
(班固幽通賦妣聨呱而劾石兮許相理而鞠條道混成而自然兮術同原而分流按條从攸聲故古音如此)
聊(力求切本證椒聊且韻條旁證九章君無度而弗察兮使芳草為藪幽焉舒情而抽信兮恬死亡)
(而不聊又憐思心之不可懲兮證此言之不可聊寧溢死而流亾兮不忍此心之常愁招隠士嵗暮兮不自聊)
(蟪蛄鳴兮啾啾戰國策蘇秦語上下相愁民無所聊易林鄭國讒多數被楚憂征夫愁苦民困無聊)
陶(以周切本證淑問如皋陶韻囚旁證易林懿基逢時稷契皋陶貞良得願徵子解囚杜度吳漢誄)
(堯隆稷契舜嘉皋陶伊尹佐殷吕尚翼周按皋陶亦通作咎繇)儦(必幽切本證行人儦儦韻滔)
(敖按儦當音標而此與滔韻滔古音他侯切則儦敖皆當從之轉音疑従方音借韻)分五肴膠
(居由切本證雞鳴膠膠韻潚瘳徳音孔膠韻幽舊叶音驕音交皆誤旁證大招東有大海溺水浟浟只螭龍)
(並流上下悠悠只霧雨滛滛白黒膠只魂乎無東湯谷寂寥只寥音流急就篇縳束脱漏亡命流攻擊刼奪檻)
(車膠)怓(奴侯切本證以謹惛怓韻休逑憂按怓从奴而古音奴侯切今音筑此諧聲之轉紐異扵)
(常例者也)呶(本證載號載呶與豆平去為韻按此字亦从奴今亦音銑正與怓字一類而與豆韻葢豆之)
(本音徒侯切也頋氏曰呶音奴與豆協後人誤入五肴至民勞之怓則不得不入五肴矣今竝收之扵此)
茅(莫侯切本證晝爾于茅韻綯綯音投舊失叶音露彼菅茅韻猶旁證離騷時繽紛以變易兮又何可以)
(淹留蘭芒變而不芳兮荃蕙化而為茅邯鄲淳曺娥碑何者大國防禮自修豈况庶賤霧露草茅説文从草)
(矛聲)包(逋侯切本證白茅包之與誘平上為韻不必叶補苟反凡从包者古音皆入此部)苞
(本證如竹苞矣韻茂好猶平上去為韻實方實苞韻道草茂褎秀好平上去為韻皆不必叶補苟反如山之苞)
(韻流旁證太玄蒼木維流厥羙可以逹于瓜苞)匏(蒲侯切本證酌之用匏韻曺牢舊失叶音)炮
(本證燔之炮之韻醻)分六豪牢(郎侯切本證執豕于牢韻曺匏舊失叶音旁證易林失志懐憂如)
(幽狴牢又失羊補牢無益于憂按牢古音如此故釋名云留牢也老子衆人熙熙如享太牢如登春臺莊辛)
(引鄙語亾羊而補牢未為遲也皆讀如釐葢方音耳)鼛(居侯切本證鼓鐘伐鼛韻洲妯猶按鼛鼓)
(亦作皋音同見補考)櫜(本證受言櫜之韻好醻平去為韻按鼛櫜皆从咎聲同居侯切舊讀好如今音櫜)
(叶古侯反醻叶大到反誤)滔(他侯切本證汶水滔滔韻儦敖説見前武夫滔滔韻浮逰求)慆(本證)
(日月其慆韻休憂按滔慆皆从舀聲舀音由此同韻諧聲耳陳氏謂滔熖皆音由誤)騷(蘇侯切)
(本證徐方繹騷韻遊旁證張衡思玄賦行積冰之皚皚兮清泉泜而不流寒風淒其永至兮拂空岫之騷騷)
(按蚤古音子苟切故騷从之得聲史記屈原傳離騷者猶離憂也騷憂聲相近)袍(蒲侯切本證與子)
(同袍韻矛仇)陶(徒侯切本證君子陶陶韻翿敖敖字説見後駟介陶陶韻軸抽好平上入為韻舊)
(叶徒侯反誤按石鼓歌我車既好我馬既騊君子員獵員獵員㳺麋鹿速速君子之求騊陶同音亦可以證)
綯(本證宵爾索綯韻茅茅音矛舊失叶音)翿(左執翿韻陶敖值其鷺翿韻缶道翿與纛通亦可讀去)
(聲平去兩收之)敖(五侯切本證右招我逰敖韻陶翿齊子遊敖韻滔儦按敖本音五勞切他詩皆)
(入第六部此二詩五侯切疑方音有異借用之)曹(祖侯切本證乃造其曺韻牢匏舊失叶音旁證史)
(記滑稽傳男女雜坐行酒稽留六博投壺相引為曺楚辭招隠禽獸駭兮亾其曺王孫兮歸来山中兮不可以)
(久留)漕(本證思須與漕韻悠憂言至于漕韻驅侯悠憂)别收上聲四十五厚叟(蘇侯)
(切本證釋之叟叟韻揄蹂浮按爾雅引作溞溞郭音騷亦蘇侯切)
補考
十虞禺(魚侯切漢書叙傳西南外夷種别域殊南越尉佗自王畨禺攸攸外寓閩越東甌爰泊朝鮮)
(燕之外區漢興柔逺與爾剖符按古音殊禺區符皆當從甌字為韻)齵(考工記察其菑蚤不齵此字廣)
(韻亦收於侯部五婁反)儒(而由切左傳魯人誦朱儒朱儒使我敗于邾邾字之音見下)襦
(左傳鸜鵒跦跦公在乾侯㣲褰與襦)須(思由切漢息夫躬絶命辭嗟若是兮欲何留撫神龍兮㩜其)
(須)需(易需須也古音皆當思由切)誅(陟由切易晉晝也明夷誅也莊子竊鉤者誅竊國者為)
(諸侯)邾(戴侗六書故曰邾鄒同聲實一字也春秋時邾莒用夷故邾謂之邾婁合邾婁之音為鄒也按戴)
(説得之以等韻細别邾與鄒亦不同邾今音陟輸切古音陟由切三等舌上音鄒古今音皆側鳩切二等正齒)
(音然以邾婁二字合音審之則邾鄒皆當在此部明矣頋氏扵鄒字引唐韻誤作則鳩切既與齒頭相混又云)
(古音則俱反以鄒入十虞誤矣)跦(左傳見襦字)禂(周禮甸祝禂牲禂馬後鄭云禂讀為㐲誅之誅今侏)
(大字也按漢人讀禂為誅而禂本从周得聲則誅侏禂皆當在此部矣)貙(今音椿俱切古音當與樞)
(同音入此部)殊(漢書見前禺字銖洙亦當在此部)兪(容周切以詩用渝榆愉字推之凡)
(从兪者皆入此部)踰(左傳卜繇闔門塞竇乃自後踰平去為韻)羭(左傳卜繇見渝字)臾(以詩用楰)
(字推之凡从臾者皆入此部)區(祛由切以詩用驅字推之區當同音今方音呼一區田為一丘田)
(正猶鄭氏注曲禮謂嫌名若丘與區也雖丘字異古音而區驅皆為祛由切可知矣)軀(卜居寧昻昻若千里)
(之駒乎將汜汜若水中之鳬與波上下偷以全吾軀乎今方音呼身軀亦有祛由切之音)摳(廣韻虞侯)
(二部皆收)朱(章由切以株誅跦殊等字推之凡以朱者皆入此部)珠(易林老猾大偷東行盗珠)
膢(力侯切立秋獵祭曰貙膢雙聲名也廣韻亦收入侯韻)符(扶由切漢書見禺字)鳧
(鳧之言浮也卜居見軀字)瓿(瓿甊瓦罌雙聲名)雛(仕由切以芻鄒字推之雛當入此部)
郛(方由切以詩用孚字推之凡郛莩桴俘皆入此部)輸(式由切凡从俞者入此部)廚
(直由切九章君無度而弗察兮使芳草為藪幽焉舒情而抽信兮恬死亾而不聊獨障雝而蔽隠兮使貞臣)
(為無由聞百里之為虜兮伊尹烹扵庖厨)拘(居侯切曲禮以袂拘而退又則自下拘之皆此音)三
蕭簫(蘇鳩切荀子引逸詩鳯皇秋秋其翼若千其音若簫)寥(力求切大招見膠字)五
肴咆(蒲侯切淮南小山招隠士攀援桂枝兮聊淹留虎豹鬬兮熊羆咆易林虎豹怒咆慎戒外憂上下)
(俱搔士民無聊)六豪嗥(胡侯切王褒九懐望谿兮滃欝熊羆兮呴嗥唐虞兮不存何故兮久留)
皋(古侯切左傳齊人歌魯人之皋數年不覺使我髙蹈唯其儒書以為二國憂王褒九懐將息兮蘭皋失)
(志兮悠悠)搔(蘇鳩切易林見咆字)襃(博侯切以詩用保字推之當是此音)濤
(直由切漢邯鄲淳曺娥碑或泊洲渚或在中流或趨湍瀨或逐波濤頋氏曰濤儔二字古人同音)檮
(左傳文十八年檮戭音直由反楊慎謂檮杌之檮亦當音稠)遭(作侯切易林依宵夜逰與君相遭)
(除解煩惑使心不憂)螬(徂侯切以詩用曺漕推之當是此音)峱(女由切説文从山狃聲)
總論
(十九侯韻頋氏注云古與九魚十虞十一模通為一韻二十幽韻注云古與三蕭四宵五肴六豪及憂流以下)
(等字通為一韻侯字唐韻户鉤切頋氏注云古音胡按十八尤十九侯二十幽除尤韻分出尤牛等字入第)
(二部其餘皆與侯幽通又十虞韻分出愚偶等字與尤侯韻通又蕭宵肴豪各有分出之字與尤侯幽通上聲)
(有厚黝去聲宥候幼大約如之詩中厯厯分明頋氏必欲畫出侯韻使従魚虞模不得與尤幽通凡有讀虞韻)
(分出之字従侯韻之音者一切反之使従魚虞模有用侯韻字與尤韻叶者㮣謂後人之誤上聲厚去聲候亦)
(如之持之甚堅牢不可破此因侯有胡音之説先人為主又見秦漢以来侯韻與魚虞模韻雜然並用遂變詩)
(中之音以就之此頋氏之大惑也今當先審定侯字之本音詩用侯字為韻者三載馳首章歸唁衛侯與驅悠)
(漕憂為韻驅者虞韻分出之字漕者豪韻分出之字悠憂皆尤韻之正音即此一詩而侯之不為胡也審矣羔)
(裘首章洵直且侯與濡渝為韻濡渝者虞韻分出之字凡虞韻分出之字與尤侯韻者皆彼之来而従此非此)
(之往而従彼也白駒三章爾公爾侯與駒㳺為隔句韻而來期思自為韻駒者虞韻分出之字㳺者尤韻之正)
(音即此詩合之載馳又見侯韻與尤韻之正音相通也審矣因此三詩而知詩中驅字皆袪由切伯兮首章山)
(有樞首章小戎首章皇皇者華二章板八章皆此音而小戎以驅韻收輈尤分明也凡偏旁从區者可知矣又)
(知詩中駒字皆居侯切漢廣三章株林二章皇皇者華二章角弓五章皆此音而凡偏旁从句者可知矣又知)
(濡字必為而由切渝字必為容周切而凡偏旁从需从俞者可知矣由此輾轉以推凡虞韻分出之字及與侯)
(韻並收之字皆可決其本音之在此部矣若無羊二章之餱字不入韻者也行葦三章之鍭與句與遇韻分出)
(之樹字虞韻分出之侮字為韻亦彼之来而就此也侮字詩中似有二音或上去聲當時有異音若平聲則今)
(所分出之字未有與魚模叶者可知矣頋氏意既有偏主於載馳讀侯従驅而謂驅馬悠悠以下别自為韻白)
(駒讀侯従駒而游字不以入韻既失驅字之本音則小戎首三句分明一韻者不使其通下文與驅字本不相)
(闗者强使之合甚且轉入聲為平以就之豈其然乎驅駒之音皆失而凡與驅駒相韻之字皆入魚虞模不得)
(通尤幽豈其然乎左傳公在乾侯與跦襦為韻此亦跦襦従侯非侯従跦𥜗凡偏旁従朱者皆通尤侯吾以)
(株林株韻駒而知之又以邾婁沒改為鄒而知之又以離卦傳誅韻畫而知之又以春官甸祝裯牲禂馬注謂)
(裯讀如伏誅之誅今侏大字而知之莊子竊鉤者誅竊國者為諸侯亦猶是也豈必轉侯以就跦誅乎凡偏旁)
(从需者皆通尤侯羔裘既以濡韻侯矣而需與須同音故易曰需須也賁其須與賁如濡如亦韻也息夫躬之)
(辭曰嗟若是兮欲何留撫神龍兮㩜其須則須字古音思由切知須則知需矣知需則知襦為而由切矣豈必)
(轉侯以就襦乎頋氏曰古侯韻與魚虞模同用無與憂流州鳩同用者魏陳思王箜篌引晉劉琨贈慮諶始)
(合而為一唐人遂以尤侯幽三韻同用而古音亾矣按載馳白駒二詩侯之通悠憂游三字分明如此頋氏)
(必欲避之何耶即據頋氏所考頭字自卓文君白頭吟始與流韻豈至魏晉始合為一耶又如曲禮不諱嫌名)
(鄭注云謂若禹與雨丘與區可知漢人讀丘區同音雖丘字非古音而區則為祛由切矣因區字可推其餘頋)
(氏不引鄭注非忘之也有所嫌而諱之耳又如羔裘之侯與渝韻左傳繇辭渝與蕕臭韻尤可見侯尤之相通)
(頋氏於臭字亦不引此繇矣此等處能禁後人不指摘耶頋氏於侯韻盡入魚虞模止留褒捊二字謂當改)
(入憂流州鳩一韻褒則因常棣二章韻求字捊則因易君子以褒多益寡鄭苟董蜀本俱作捊也此正猶十虞)
(韻摘出从孚數字謂當入憂韻者同皆因詩嘗用之相通者也夫文字至多詩何能盡用為韻但有一二處用)
(為同韻則可輾轉以推其餘如因載馳小戎白駒三詩即可推及餘字是也褒字既與求韻頋氏亦不得不入)
(憂流假令無此詩則亦必曰褒古音薄胡反一例歸之魚虞模矣)樂記區萌達釋文區古侯反左傳豆區釜
(鐘僕區之法釋文皆烏侯反冶區夫夏區夫亦皆烏侯反頋氏扵此等侯字亦讀為胡謂今人讀區萌之區為)
(古矛豆區之區為烏矛乃因侯而誤夫韻書侯韻在尤幽之間陸氏作釋文在韻書之後謂其用侯字皆讀為)
(胡豈可信乎魏文帝孟津讌詩用豆區字與娱衢等字為韻乃是後人俗音而頋氏謂爾時古音尚未改驅字)
(詩中分明與收輈韻而頋氏謂至晉宋之間驅字亦讀為苦矛反可見其音之變豈其然乎侯韻之通虞韻)
(者通其分出之字愚説異於頋氏者彼此轉音之異頋氏轉侯韻之音以就彼似魚虞楷皆可通愚則轉隅芻)
(等字之音以就此不但魚模二韻與此不同即虞韻中虞吁等字亦與此絶不通也古人亦有方音或轉侯厚)
(侯之音以就虞虞遇者有之又或彼部不通之字亦以相近而合韻如常棣六章之合豆飫具孺者亦有之若)
(其他篇固未嘗不犁然自詩以外用韻紛襍魚虞模侯語麌姥厚御遇暮候比而通之亦各隨其方音不可以)
(末流之失而謂詩中概無分别也)
平聲第十二部
韻目二十一侵分二十二覃分二十三談分
二十四鹽别收一東别收去聲五十六㮇
詩韻
二十一侵駸(七林切)鬵(徐林切)林(力沈切)臨(雲漢二章蟲宫宗躳韻臨)
(葢第一部方音口斂近侵韻也臨當讀本音舊叶力中反誤)琛(丑林切)煁(知林切)
諶(氏壬切其命匪諶韻終亦終字方音近侵韻也諶音忱舊或叶市隆反非是)深(式針反)
心(息林反)琴(巨金切)芩欽(去金切)衾(抱衾與禂與參字句中相韻)欹
(許金切上帝居欹與末句以迄于今隔韻遥韻)今(居吟切)金衿音(於金切小戎)
(末章音弓滕興韻音此第十部方音口斂近侵韻也音字不必叶一陵反)隂(二之日鑿冰冲冲韻音此亦第)
(一部方音近侵韻也隂字不必叶於容反)參(取今切維參與昴與衾字似句中相韻又苟子議兵窺敵觀)
(變欲潜以深欲伍以參)分二十二覃驂(疏簮切騏騑是中騧驪是驂此亦以第一部叶此)
(部從方音也舊叶中諸仍反未的)南(泥心切本證逺送于南韻音心凱風自南韻心從夏南韻林)
(胡不自南韻風心以稚以南韻欽琴音借飄風自南韻音狄彼東南韻心旁證招魂目極千里兮傷春心魂兮)
(歸來哀江南易林公孫争之彊入委禽不悦于心乃適于南逺送于南陸氏釋文云南如字沈云協句宜乃)
林反今謂古人韻緩不煩改字(按陸氏此說亦非確論古今音相近者不煩改字稍逺者當轉音切顧氏泥)
(此語凡相通韻皆不注古音今不從)男(本證則百斯男韻音按釋名及白虎通皆云男者任也任以事功)
(也此可見古音易林豐之節以男韻承不足據)湛(持林切本證和樂且湛韻芩琴心常棣韻琴子孫)
(其湛韻林按中庸引詩作和樂且耽耽今音丁含切而古音持林切者舌頭音轉舌上音古湛耽相通陳遵)
(傳浮沈作浮湛)耽(本證無與士耽韻葚平上相韻爾雅妔樂也疏云毛詩鹿鳴和樂且湛氓無與士耽詩)
(之作非一人故有音義同而字形踳駮者詩作湛耽而此作妉音義皆同)分二十三談三(疏簪)
(切本證其實三兮韻今按三今音蘓甘切而古音䟽簪切者齒頭音轉正齒音古三參相通參之本音如)
(森也)分二十四鹽綅(息林切按今在鹽韻音纎字從得聲古音當息林切悶宫五章乘縢)
(弓增膺懲氶皆第十部字方音口斂近侵韻遂有貝冑朱綅句猶小戎以膺弓縢興韻音大明以興韻林心也)
(舊叶息稜反今改)别收一東風(孚金切本證凄其以風韻心習習谷風韻心鴥彼晨風韻林)
(欽其為飄風韻南心如彼遡風韻心穆如清風韻心旁證九章登大墳以逺望弓聊以舒吾憂心哀州土之平)
(樂兮悲江介之遺風又乘卾渚而反顧兮欸秋冬之緒風歩余馬兮山臯邸余車兮方林司馬相如長門賦廓)
(獨潜而專精兮天飄飄而疾風登蘭䑓而遥望兮神怳怳而外淫按風从凡聲凡韻二十九與侵韻近故方)
(音孚金切後世方音轉乃入東韻猶風颿颿颿本音凡而今人皆以輕脣轉重脣呼之如逄亦是凡韻轉東韻)
(也)别收去聲五十六㮇僭(子林切本證以籥不僭韻欽琴音南復謂我僭韻心)
(按僭从朁聲而朁又从兓聲兓即古簪字則僭固可讀平聲又按復謂我僭朋友以僭其義皆為不信則僭又)
(與譖通平去兩存可也舊叶七林反今改子林切)
補考
二十二覃潭(徐林切九章長瀬湍流泝江潭兮狂顧南行聊以娱心兮韓詩外傳逢天之暑思)
(思潭潭願乞一飲以表我心按潭亦作潯)楠(泥心切張衡西京賦木則樅栝椶楠梓棫楩楓嘉卉灌)
(叢蔚若鄧林)二十四鹽潛(昨林切陸雲詩皇維南洛舊邦匪歆委弁釋位如龍之潛按潛)
(今音昨鹽切然禹貢潛水漢書作灊固當有昨林切之音)一東楓(孚金切招魂湛湛江水兮上有楓)
(目極千里兮傷春心西京賦見前)
總論
(二十一侵至二十九凡九韻詞家謂之閉口音顧氏合為一部愚謂此九韻與真至仙十四韻相似當以音之)
(侈弇分為兩部神珙等韻分深攝為内轉咸攝為外轉是也南男參三等字古音口弇呼之若巖詹談餤甘監)
(等字詩中固不與心林欽音等字為韻也雖諸韻字有參互入聲用韻復寛若不可以韻為界然謂合為一部)
(則太無分别矣今不從招魂篇末朱明承夜兮時不可淹臯蘭被徑兮斯路漸此以淹漸自為韻不必與下)
(文楠心南通為一韻也此部字詩及易間有與東冬蒸登韻者方音也亦因呼彼韻音細有似此部非此部)
(往而從彼也若真先諸韻與此兩部絶不相通吴氏韻補謂侵古通真覃古通删鹽古通先咸古通删先誤甚)
平聲第十三部
韻目分二十二覃分二十三談分二十四鹽
二十五添二十六嚴二十七咸二十八衘
二十九凡
詩韻
分二十二覃涵(胡婪切)分二十三談談(徒甘切)惔餤甘(古酣)
(切)藍(魯甘切)分二十四鹽詹(職亷切按魯邦所詹舊無音六日不詹舊叶都甘)
(反今皆音占藍與詹亦自諧)瞻(民具爾瞻舊叶側衘反今讀平音亦自諧維此恵君民人所瞻此二句無)
(韻舊叶側姜反誤)襜(不盈一襜舊叶都甘反今讀古音)二十五添(詩未有韻)二十六
嚴嚴(語杴切按殷武四章天命降監下民有嚴不僭不濫三句連韻嚴在嚴韻監在去聲五十九鑑亦)
(在平聲二十八衘濫在去聲五十三勘平與去可通韻也下文不敢怠遑乃間句耳舊叶嚴側剛反引楚辭天)
(問為證天問云勲闔夢生少離散亡何壮武厲能流厥嚴嚴亦音莊愚謂第八部與此部無相通之理此亦如)
(以調韻同之類皆古人誤讀詩因强傚其韻耳陳氏又為之説曰漢明帝諱莊改莊助為嚴助以其音之同也)
(古人改易名姓如陳田馬葬之類皆字異音同愚謂嚴與莊義相近耳非音同也)二十七咸讒
(士咸切)二十八銜巖(五衘切㤗山巖巖不必叶魚杴反)監(古衘切何用不監讀平)
(聲天命降監亦可讀平聲)二十九凡(詩未有韻)
總論(見第十二部)
古韻標準卷一
