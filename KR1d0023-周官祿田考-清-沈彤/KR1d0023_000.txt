周官禄田考禮類一(周禮之屬)
提要
(臣)等謹案周官禄田考三卷
國朝沈彤撰彤以班禄之法自宋歐陽修有周
禮官多田少禄且不給之疑後人多從其說
即有辨者不過以攝官為詞彤獨詳究周制
以與之辨因撰是書為官爵數公田數禄田
數三篇凡田爵禄之數不見於經者或求諸
註不見於註者則據經起例推闡旁通補經
所無乃適如經之所有其說精密淹通於鄭
賈註疏以後可云特出其中間有未安者如
謂子男之國不得有中士考孟子稱小國地
方五十里有中士倍下士之文趙岐註曰子
男為小國王制曰王者之制禄爵公侯伯子
男凡五等諸侯之上大夫卿下大夫上士中
士下士凡五等孔穎達疏謂諸侯統公侯伯
子男則子男有中士矣王制又曰若有中士
下士數各居其上之三分鄭註上中下士二
十七人各三分之周禮太宰賈疏釋此文謂
朝聘之位次國之上士當大國之中士中士
當下士下士當其空小國之上士當次國之
中士中士當下士下士當其空故云各居其
上之三分若子男無中士則小國之士不敷
三分之數與經文戾矣彤又謂加田之制國
八十里者其加田極於百里四十里者極於
五十里二十里者極於二十五里考司勲文
曰凡賞地無常輕重視功又曰惟加田無征
鄭註加田既賞之又加賜以田夫賞田且無
常數况加田乎春秋宣十五年𫝊晉侯賞桓
子狄臣千室又賞士伯以瓜衍之縣襄三十
六年𫝊三月甲寅享子展賜之以先輅三命
之服先八邑襄二十七年𫝊公與免餘邑六
十襄二十八年𫝊與晏子弼殿其鄙六十此
無論其為賞為加率無常數正可與司勲文
相證而彤定以二十里十里五里稽諸經𫝊
略無明文又彤算畿内百萬井去山陵林麓
之等三十六萬井存田六十四萬井以為三
分去一本於班固刑法志今考百萬井而去
三十六萬井乃二十五分而去九班志本不
云三分去一彤所引殊為誤記且班志非為
周官作註故立算不必盡據經文今彤既據
經文即當參校經義求其脗合考鄭載師註
算近郊百里則用三分去一之法算六遂以
外則用十八分去五之法蓋近郊以内不易
之地家百畆一易之地家二百畆再易之地
家三百畆相通三夫而受六夫之地至六遂
以外上地家百畆菜百畆下地家百畆菜二
百畆相通六夫而受十三夫之地其所受之
田既較近郊為加多則所去之地即當較近
郊為加少故郊内三分去一而遂外僅十八
分去五也夫以三分去一算遂外之地且猶
病其過多而况於二十五分而去九乎此不
信鄭註之所以疎也至謂遂人十夫亦為井
田乃襲宋人緒論尤無足置辨歷來攷周禮
為偽者不止一家惟官多田少之說猝難置
辨得彤此書遂决千古之疑頗為有功於經
典惟此數條乃其百慮之一失故附著之俾
論者有所考焉乾隆四十二年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
