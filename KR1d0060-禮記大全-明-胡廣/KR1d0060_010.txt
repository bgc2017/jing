禮記大全卷十
明胡廣等撰
禮器第十
器有二義一是學禮者成德器之美一是行禮
者明用器之制(嚴陵方氏曰禮運言道之運禮器言器之用道散而為器故繼)
(禮運而後有禮器焉然禮運非不及器以道為主爾禮器非不及道以器為主爾故記者各以)
(所主名篇)
禮器是故大備大備盛德也禮釋回增美質措則正施
則行其在人也如竹箭之有筠也如松栢之有心也二
者居天下之大端也故貫四時而不改柯易葉故君子
有禮則外諧而内無怨故物無不懷仁鬼神饗德
以禮為治身之器故能大備其成人之行至於大備
則其德盛矣禮之為用能消釋人回邪之心而增益
其材質之美措諸身則無往不正施諸事則無往不
達以人之一身言之如竹箭之有筠足以致飾於外
如松栢之有心足以貞固於内箭竹之小者也筠竹
之青皮也大端猶言大節二物比他草本有此大節
故能貫串四時而柯葉無所改易也君子之人惟其
有此禮也故外人之疎遠者無不諧協内人之親近
者無所怨憾人歸其仁神歆其德也(嚴陵方氏曰人稟五行之秀氣)
(則其質未始不美也然或不美者蔽於回邪以損之爾故釋回然後可以增美質也然禮之於人豈能予)
(之以其所無哉亦因其所有以增之爾故於美質言增焉○馬氏曰先王以人情為田始於脩禮以耕之)
(陳義以種之以至播樂而達於順則無所不備也故曰大備回者偽之自外入者也美質者誠之由中出)
(者也禮所以去偽故在回則釋之禮所以著誠故在質則增之以措則正致之以治己者也以施則行施)
(之以治人者也竹箭之有筠言其和澤於外也松栢之有心言其堅實於内也故為天下之大端而禮者)
(亦人道之大端也堅實於内者猶言實以君子之德也和澤於外者猶言文以君子之容也禮所以理萬)
(物故物無不懷仁所以順鬼神故鬼神饗德)
先王之立禮也有本有文忠信禮之本也義理禮之文
也無本不立無文不行
先王制禮廣大精微惟忠信者能學之然而纖悉委
曲之間皆有義焉皆有理焉無忠信則禮不可立昧
於義理則禮不可行必内外兼備而本末具舉則文
因於本而飾之也不為過本因於文而用之也中其
節矣(長樂陳氏曰有忠有信則内有主而能正故曰禮之本有義有理則外有主而能行故曰禮之)
(文下曰甘受和白受采忠信之人可以學禮此忠信所以為禮之本也孔子去麻冕以從衆則適於義從)
(拜下以違衆則歸於理此義理所以為禮之文也○嚴陵方氏曰孟子言理義人心之所同此以為禮之)
(文者彼主於體此主於用故也)
禮也者合於天時設於地財順於鬼神合於人心理萬
物者也是故天時有生也地理有宜也人官有能也物
曲有利也故天不生地不養君子不以為禮鬼神弗饗
也居山以魚鼈為禮居澤以鹿豕為禮君子謂之不知
禮
合於天時天時有生也謂四時各有所生之物取之
當合其時設於地財地理有宜也謂設施行禮之物
皆地之所産財利也然土地各有所宜之産不可強
其地之所無如此自然順鬼神合人心而萬物各得
其理也人官有能謂助祭執事之官各因其能而任
之蓋人各有能有不能也物曲有利者謂物之委曲
各有所利如麴蘖利於為酒醴桐竹利於為琴笙之
類也天不生謂非時之物地不養如山之魚鼈澤之
鹿豕之類(虙氏曰天時有生則陰陽寒煖之不齊地理有宜則高下燥濕之不一人官有能則)
(當因任其能而不廢物曲有利則當曲成其利而不遺苟非禮之會通孰能與於此哉○嚴陵方氏曰以)
(天所不生者為禮則逆天之時矣以地所不養者為禮則逆地之理矣天時地理之不可逆如此則人官)
(物曲固可知言地所不養之物而不及天所不生者亦舉此以見彼也○延平周氏曰合於天時而天時)
(有生也設於地財而地理有宜也合於人心而人官有能也理萬物而物曲有利也禮至於曲利萬物而)
(不遺非禮之妙孰能與於此然言順於鬼神合於人之心而止曰人官有能則是特言人之為成材而不)
(及於鬼神者何也人者鬼神之所依言人則見鬼神矣君子之為禮順於天地而已矣非天地之所宜而)
(以為禮者故君子謂之不知禮)
故必舉其定國之數以為禮之大經禮之大倫以地廣
狹禮之薄厚與年之上下是故年雖大殺衆不匡懼則
上之制禮也節矣
定猶成也數税賦所入之數也王制言祭用數之仂
禮非財不行故必以此數為行禮經常之法也禮之
大倫以地之廣狹天子諸侯卿大夫地有廣狹故禮
之倫類不同地廣者禮備地狹者禮隆也禮之厚薄
則與年之上下為等王制言豐年不奢凶年不儉是
專言祭禮此兼言諸禮耳大殺謂年凶而税斂之入
大有減殺也匡與恇通恐也衆不匡懼謂無溝壑之
憂也此其制禮有節財不過用故能如此(長樂陳氏曰經言其)
(常倫言其理舉其定國之數則有常故言大經以地廣狹則有理故言大倫夫舉其定國之數以為禮之)
(大經則王制所謂必於歲之杪五榖皆入然後制國用者是也禮之大倫以地廣狹則王制所謂用地小)
(大是也禮之厚薄與年之上下則王制所謂視年之豐耗是也先王之為禮節以制則有所裁節以度則)
(有所限故能於財則不傷於民則不害此其所以年雖大殺而衆不匡懼也○龍泉葉氏曰禮無定經也)
(以舉國之數為經也無常倫也以地之廣狹為倫也不自為厚薄也以年之上下為厚薄也制禮之節用)
(財之數常相繼而不相離不獨於其隆也盛禮以自尊而又於其殺也貶禮以自卑蓋稱財以為禮而不)
(以空文言禮也計其有而不虞其無喜其備而不憂其闕聖人之於禮也必不然矣)
禮時為大順次之體次之宜次之稱次之堯授舜舜授
禹湯放桀武王伐紂時也詩云匪革其猶聿追來孝
時者天之所為故為大堯舜湯武之事不同者各隨
其時耳聖王受命得天下必定一代之禮制或因或
革各隨時宜故云時為大也順體宜稱四者下文析
之詩大雅文王有聲之篇革急也猶與猷通謀也聿
惟也言文王之作豐邑初非急於成己之謀惟欲追
先人之事而致其方來之孝以不墜先業耳今詩文
作匪棘其欲遹追來孝(江陵項氏曰時者天地之大運順者人道之大倫體者其)
(支體宜者其義理稱者其度數五者自綦大至綦細也)
天地之祭宗廟之事父子之道君臣之義倫也
王者父事天母事地故天地宗廟父子君臣四者乃
自然之序故曰倫也倫不可紊故順次之
社稷山川之事鬼神之祭體也
社稷山川鬼神之禮各隨其體之輕重而為禮之隆
殺故曰體次之(嚴陵方氏曰天之運之謂時人之倫之謂順形之辨之謂體事之義之謂)
(宜物之平之謂稱堯舜以德而授受湯武以兵而放伐非人力之能為蓋天運然也故謂之時引詩者言)
(武王聿追文王之道以趨時也天地宗廟父子君臣皆出乎自然之理而人則順而序之故謂之倫社稷)
(山川鬼神自有形以至於無形莫不各有所辨故謂之體)
喪祭之用賓客之交義也
既於義不得不然必須隨事合宜故曰次之
羔豚而祭百官皆足大牢而祭不必有餘此之謂稱也
諸侯以龜為寶以圭為瑞家不寶龜不藏圭不臺門言
有稱也
諸侯有國宜之占詳吉凶故以龜為寶也家謂大夫
也大夫卑不當寶藏五等諸侯各有圭璧以為瑞信
又以天子所賜如祥瑞之降於天故以為瑞大夫非
為君使不得執故不當藏之臺門者門之兩旁築土
為臺於其上起屋大夫不然各稱其分守也故曰稱
次之(長樂陳氏曰時在天順體宜稱在人在天者大在人者小故時為大順次之體次之宜次之稱)
(次之堯授舜舜授禹天與賢也湯放桀武王伐紂天吏也順天者存逆天者亡時之所以為大也天地之)
(祭則有所尊宗廟之事則有所親天地宗廟尊親之倫也父子君臣尊卑之倫也社稷山川地祗之祀人)
(鬼天神之祭三者之體固異蓋天神則以陽為體地祗則以陰為體人鬼則魂以陽為體魄以陰為體也)
(喪之用則不儉其親祭之用則必盡其物賓之交則禮殺客之交則禮隆皆從其義而已矣羔豚而祭薄)
(也宜若不足而百官皆足大牢而祭豐也宜若有餘而不必有餘者求其稱而已矣蓋順主仁體主禮宜)
(與稱主義其所主雖殊而其為禮一也○嚴陵方氏曰龜所以決國疑圭所以稱國信諸侯有國者也故)
(以龜為寶以圭為瑞大夫有家而已故不寶龜不藏圭變瑞言藏則以藏猶不可而況於瑞乎門之有臺)
(所以壯國體故家不臺門凡此則以國家之辨各有稱焉)
禮有以多為貴者天子七廟諸侯五大夫三士一
一廟下士也適士則二廟
天子之豆二十有六
此天子朔食之豆數
諸公十有六
上公也更相朝時堂上之豆數
諸侯十有二
通侯伯子男也亦相朝時堂上之豆數
上大夫八下大夫六
皆謂主國食使臣堂上之豆數(山陰陸氏曰天子朝踐八豆饋食八豆又)
(加豆八羞豆二所謂二十有六諸公十六倍上大夫朝事八饋食八諸侯十二倍下大夫朝事六饋食六)
(上大夫八朝事之豆也下大夫六去茅葅麋臡也)
諸侯七介七牢大夫五介五牢
介副也上介一人餘為衆介牢太牢也謂諸侯朝天
子時天子以太牢之禮賜之周禮公九介九牢侯伯
七子男五今言七舉中以言之也大夫五介五牢者
諸侯之大夫為君使而來各降其君二等此五介五
牢謂侯伯之卿亦舉中言之也
天子之席五重諸侯之席三重大夫再重
天子袷祭其席五重諸侯席三重者謂相朝時賓主
皆然也三重則四席再重則三席(嚴陵方氏曰豆以實地産為主故每)
(用陰數介謂僎介之介此引諸侯牢介謂朝天子之禮也卿大夫牢介諸侯使聘天子之禮也其言諸侯)
(之席三重則通五等可知言大夫再重則兼卿可知)
天子崩七月而葬五重八翣諸侯五月而葬三重六翣
大夫三月而葬再重四翣此以多為貴也
五重者謂杭木與茵也茵以藉棺用淺色緇布夾為
之以茅秀及香草著其中如今褥子中用絮然縮者
二橫者三為一重杭木所以杭載於土下棺之後置
杭木於椁之上亦横者三縮者二上加杭席三此為
一重如是者五則為五重也翣見檀弓(長樂陳氏曰多少者禮之)
(數大小高下者禮之度文素者禮之容是雖所設之不同皆緣情以制宜隨宜以為貴以求其稱而已其)
(言以多為貴則先之以廟而繼之豆介牢席者先神后人之序也由豆介牢席而繼之以葬者養生送死)
(之序也至於多少大小高下文素之間其先後之序蓋可以理考○許氏曰裁羣物制庶事安上治民莫)
(善於禮究其裒多益寡别嫌明微使禮之或多或寡或小或大或高或下或文或質各當其位而不相亂)
(各稱其情而不相悖循其名列其器而義以脩焉禮以藏焉則非聖人莫能為矣故祧廟之設天子則七)
(諸侯則降而五焉大夫三焉士則一焉非特以誠深孝篤獨隆於天子也蓋以天下有王尊祖親親之道)
(當如是也堂上正羞天子則二十有六豆諸公則殺而十六焉諸侯則十二焉上大夫八而下大夫六焉)
(非以備味多品獨宜於天子也不如是無以極九州之美備四時之和也牢介異數諸侯之七則多於大)
(夫之五席重異宜諸侯之三則多於大夫之再事莫大於天子之喪故葬必七月杭木與茵之數至於五)
(重而翣於八焉至諸侯則五月而葬三重六翣而已夫葬月之或七或五也杭茵柳翣之數五之與三八)
(之與六天子諸侯之儀亦或幾於相亂矣夫其禮之相亂者其間不能以寸聖人乃惓惓致意焉蓋以為)
(毫釐之際所以明嫌表微者舍是無以自見也)
有以少為貴者天子無介祭天特牲
介所以佐賓天子以天下為家無為賓之義故無介
也特獨也
天子適諸侯諸侯膳以犢諸侯相朝灌用鬱鬯無籩豆
之薦大夫聘禮以脯醢
天子祭天惟用一牛若巡守而過諸侯之境則諸侯
奉膳亦止一牛其尊君之禮亦如君之尊天也諸侯
相朝享禮畢主君酌鬱鬯之酒以獻賓不用籩豆之
薦者以其主於相接以芬芳之德不在殽味也大夫
出使行聘禮主國禮之酌以酒而又有脯醢之薦此
見少者貴多者賤也
天子一食諸侯再大夫士三食力無數
食餐也位尊者德盛其飽以德不在於食味故每一
餐輒告飽須御食者勸侑乃又餐故云一食也諸侯
則再餐而告飽大夫士則三餐而告飽皆待勸侑則
再食食力自食其力之人農工商賈庶人之屬也無
德不仕無禄代耕禮不下庶人故無食數飽即自止
也
大路繁纓一就次路繁纓七就
殷世尚質其祭天所乘之車木質而已無别雕飾謂
之大路繁馬腹帶也纓鞅也在馬膺前染絲而織以
為罽五色一布曰就就猶成也繁與纓皆以此罽為
之車朴素故馬亦少飾也大路之下有先路次路次
路殷之第三路也供卑雜之用故就數多郊特牲云
次路五就此蓋誤為七就(嚴陵方氏曰繁纓蓋路馬之飾一就言五色一布蓋)
(色至於五然後備故也色謂之就猶樂謂之成歟大路繁纓一就次路繁纓七就者殷尚質故就之少者)
(為大就之多者為次也)
圭璋特
圭璋形制見考工記諸侯朝王以圭朝后則執璋玉
之貴者不以他物儷之故謂之特言獨用之也周禮
小行人掌合六幣圭以馬璋以皮然皮與馬皆不升
堂惟圭璋特升於堂亦特之義也
琥璜爵
琥為虎之形璜則半環之形也此二玉下於圭璋不
可專達必待用爵蓋天子享諸侯及諸侯自相享至
酬酒時則以幣將送酧爵又有琥璜之玉以將幣故
云琥璜爵也(延平周氏曰饗至於酬爵則禮成矣圭璋春夏迎氣之玉有生物之意琥璜秋)
(冬迎氣之玉有成物之意有生物之意故不待禮成而特達於天子有成物之意故必待禮成然後附爵)
(而通也)
鬼神之祭單席
鬼神異於人不假多重以為温暖也
諸侯視朝大夫特士旅之此以少為貴也
君視朝之時於大夫則特揖之謂每人一揖也旅衆
也士卑無問人數多少君一揖而已(長樂陳氏曰諸侯膳天子以犢)
(以天子祭天之禮事其天子也諸侯相朝灌用鬱鬯以人敬神之禮敬諸侯也用鬱鬯無籩豆之薦者謂)
(其用鬱鬯之時而無籩豆也君子食德小人食力食德則謀道故食以薄食力則謀食故食以厚此天子)
(至士所以有一食再食三食之數而食力者則無數也夫不待酬爵而特達於天子者圭璋也必待酬爵)
(而不可以特達者琥璜也圭璋禮東南之玉而主乎陽琥璜禮西北之玉而主乎陰主乎陽則可以特達)
(於天子主乎陰則必附爵而後通故易之陽卦畫竒陰卦畫耦以其陽故可以特而不必有附陰必資於)
(所附而不可以特也聘義曰圭璋特達德也豈非所謂陽德歟周官之法祀先王之席如朝覲饗射之數)
(而天神之祭則藁桔而已此言鬼神之祭單席者非周制也諸侯視朝大夫特揖士旅之者蓋大夫之德)
(尊而士之德卑德尊者寡故特揖德卑者衆故旅揖而已諸侯之視朝如此至於天子則不然周官之司)
(士云孤卿特揖大夫以其等旅揖士旁三揖)
有以大為貴者宫室之量器皿之度棺椁之厚丘封之
大此以大為貴也有以小為貴者宗廟之祭貴者獻以
爵賤者獻以散尊者舉觶卑者舉角五獻之尊門外缶
門内壺君尊瓦甒此以小為貴也
爵一升觚二升觶三升角四升散五升○疏曰特牲
云主人獻尸用角佐食洗散以獻尸是尊者小卑者
大按天子諸侯及大夫皆獻尸以爵無賤者獻以散
之文禮文散亡不具也特牲主人獻尸用角者下大
夫也特牲少牢禮尸入舉奠觶是尊者舉觶特牲主
人受尸酢受角飲者是卑者舉角此是士禮耳天子
諸侯祭禮亡五獻子男之享禮也凡王享臣及其自
相享行禮獻數各隨其命子男五命故知五獻是子
男别尊之法門外缶者缶尊名盛酒在門外壺亦尊
也盛酒在門内君尊子男之尊也子男用瓦甒為尊
不云内外則陳之在堂人君面尊而專惠也其壺缶
但飲諸臣小尊近君大尊在門是以小為貴壺大一
石瓦甒五斗缶又大於壺(嚴陵方氏曰周官典命宫室以命數為節目上公至)
(子男或以九或以五各有差此宫室以大為貴也天子之路謂之大路弓謂之大弓斗謂之大斗房謂之)
(大房此器皿以大為貴也尊者之棺至於四重卑者止為一重椁則周於棺此棺椁以大為貴也周官冡)
(人以爵等為丘封之度此丘封以大為貴也量言其所容度言其所至度量宫室器皿皆有之於宫室言)
(量於器皿言度互相備也既曰器又曰皿者若車旗之屬可謂之器而不可謂之皿若籩豆之屬正謂之)
(皿亦可謂之器此大小之辨也既曰丘又曰封者自積土言之則曰丘自度土言之則曰封曰丘則必高)
(矣曰封則不必高也故王公曰丘諸侯曰封此亦大小之辨也獻謂獻之於尸也舉謂自舉而飲也貴賤)
(以位言尊卑以體言獻爵者主人獻散者佐食主人之與佐食則有貴賤之别焉故以位言之舉觶者皇)
(尸舉角者主人皇尸之與主人特有尊卑之别爾故以體言之於瓦甒言君尊則知壺缶為飲諸臣之尊)
(於甒言瓦則知壺缶皆瓦矣)
有以高為貴者天子之堂九尺諸侯七尺大夫五尺士
三尺天子諸侯臺門此以高為貴也
九尺以下之數皆謂堂上高於堂下也考工記堂崇
三尺是殷制此周制耳臺門見前章(嚴陵方氏曰陽數窮於九天子)
(則體陽道之極故也故堂階之高其尺以九為節自是而下降殺以兩故或以七或以五或以三焉前言)
(家不臺門而有國者得用之矣故天子諸侯臺門凡此皆以高為貴故也)
有以下為貴者至敬不壇埽地而祭天子諸侯之尊廢
禁大夫士棜禁此以下為貴也
封土為壇郊祀則不壇至敬無文也禁與棜皆承酒
樽之器木為之禁長四尺廣二尺四寸通局足高三
寸漆赤中畫青雲氣菱苕華為飾刻其足為褰帷之
形棜長四尺廣二尺四寸深五寸無足亦畫青雲氣
菱苕華為飾也棜是轝名禁者因為酒戒也天子諸
侯之尊廢禁者廢去其禁而不用也大夫士棜禁者
謂大夫用棜士用禁也棜一名斯禁見鄉飲酒禮(嚴陵)
(方氏曰祭天之禮謂之至敬下言至敬無文是也壇特人為高非禮之自然也故埽除其地以致其潔也)
(郊特牲所謂埽地而祭於其質也是矣禁所以承酒尊且棜也禁也皆所以為酒戒曰棜則欲其不流曰)
(禁則欲其不犯别而言之固如此合而言之棜亦禁也猶之旗常通謂之九旗也且有足者為禁無足者)
(為棜有足則高無足則下此主以下為貴於大夫用棜至廢禁則又下矣故天子諸侯之貴如此)
禮有以文為貴者天子龍衮諸侯黼大夫黻士玄衣纁
裳天子之冕朱綠藻十有二旒諸侯九上大夫七下大
夫五此以文為貴也
龍衮畫龍於衮衣也白與黑謂之黼黼如斧形刺之
於裳黑與青謂之黻其狀兩已相背亦刺於裳也纁
赤色冕祭服之冠也上玄下纁前後有旒前低一寸
二分以其略俛而謂之冕冕同而服異一衮冕二鷩
冕三毳冕四絺冕五玄冕各以服之異而名之耳冕
之制雖同而旒有多少朱綠藻者以朱綠二色之絲
為繩也以此繩貫玉而垂於冕以為旒周用五采此
言朱綠或是前代之制十有二旒者天子之冕前後
各十二旒每旒十二玉玉之色以朱白蒼黃玄為次
自上而下徧則又從朱起衮冕十二旒鷩冕九旒毳
冕七旒絺冕五旒玄冕三旒此數雖不同然皆每旒
十二玉繅玉五采也此皆周時天子之制諸侯九上
大夫七下大夫五士三此亦非周制周家旒數隨命
數詳見儀禮冕弁圖○疏曰諸侯雖九章七章以下
其中有黼也孤絺冕而下其中有黻故特舉黼黻而
言耳詩采菽云玄衮及黼是特言黼終南云黻衣繡
裳是特言黻也○陳氏曰藻潔而文衆采如之故曰
藻(長樂陳氏曰此經主以文為貴故於天子不言大裘曰龍衮而已諸侯之服雖曰自衮冕而下然其)
(德則貴乎能斷故言黼抑亦舉其下者而言之卿大夫之服自玄冕而下則有章有黻而已故言黻以其)
(德貴乎能辨也諸侯有君道以治邦國以蕃王室其於政治之義必貴乎能斷大夫有臣道道合則從不)
(合則去其於去就之義不可以不辨也士之服止於玄衣纁裳則質而已衣正色則天子至於士皆玄衣)
(也裳間色自天子至士皆纁裳也玄以象道之在上纁以象事之在下此貴賤之所通也所異者特繡繢)
(之功或多或寡或有或無而已)
有以素為貴者至敬無文父黨無容大圭不琢大羹不
和大路素而越席犧尊疏布鼏樿杓此以素為貴也
敬之至者不以文為美如祭天而服黑羔裘亦是尚
質素之意折旋揖讓之禮容所以施於外賓見父之
族黨自當以質素為禮不為容也大圭天子所搢者
長三尺不琢不為鐫刻文理也大羹太古之羹也肉
汁無鹽梅之和後王存古禮故設之亦尚玄酒之意
大路殷祭天之車朴素無飾以蒲越為席犧尊刻為
犧牛之形讀為娑音者謂畫為鳳羽婆娑然也此尊
以麄疏之布為覆鼏樿白木之有文理者杓沃盥之
具也(嚴陵方氏曰大圭之用即其體而無琢刻之功所以為大若鎮圭之類則小矣大羹之湆遺其)
(味而無調和之齊所以為大若鉶羹之類則小矣大路之制因其質而唯朴素之尚所以為大若金路之)
(類則小矣禮之不同者固多而大槩不過於多少大小高下素文○長樂陳氏曰至敬無文篤於誠也父)
(黨無容篤於愛也天子大圭則搢之不琢而抒上所以象乎天之藏物而無為也羹不和謂之大羹路不)
(飾謂之大路以其道之所寓而非功之所致也以蒲為席謂之越席畫牛於尊謂之一尊牛取其能耕犧)
(言其共祭言犧而不言牛以共祭為主也八尊所以祭天地故尚質六彜所以祭宗廟故尚文則疏布之)
(所鼏唯尊而已○許氏曰禮責乎多者蓋非多則不足為禮之稱也然物欲有盡而人情亡藝使天下而)
(皆饜足其好多之心則雖窮天下之物一以亂天下之禮而已是以聖人之制有推而進焉以不奪其情)
(亦有抑而反焉以求深其本是故天子無介祭天用特天子之膳諸侯非不能備多品也而用止一犢諸)
(侯相朝主國豈不能備籩豆也而灌止用鬯繁纓美於多就而大路一就也琥璜用於爵幣而圭璋之特)
(也不特禮之多少為然推之於小大高下文質之間亦莫不然故宫室器皿尊者極其大而宗廟之尊彜)
(爵之貴於散也觶之崇於角也瓦甒之尊於壺缶也無非不廢其大而隆其小也堂筵門臺尊者極其高)
(而祭天之地不壇也天子之尊而廢禁也又無非樂其高而不忘其下也龍衮玉藻文采之隆於天子極)
(矣而祭天之用圭不琢羹不和大路質素而越席之用犧尊布鼏而樿杓之貴豈以文采之用而盡廢其)
(質哉多少不同其用而各惟其宜文質不一其施而悉惟其稱或大或小或高或下狹不可豐廣不可殺)
(情文並施條理不紊而禮之本末始得以並著於天下)
孔子曰禮不可不省也禮不同不豐不殺此之謂也蓋
言稱也
省察也禮之等雖不同而各有當然之則豐則踰殺
則不及惟稱之為善(馬氏曰自禮以多為貴而至於禮以素為貴皆禮之寓於形名)
(數度之間其用不同者有如此也其用雖不同要之歸於稱則一也故豐之而不以為有餘殺之而不以)
(為不足唯其稱而已此為禮不可不察也)
禮之以多為貴者以其外心者也德發揚詡萬物大理
物博如此則得不以多為貴乎故君子樂其發也
用心以致備物之享則心在於物故曰外心然所以
貴於備物者聖人蓋見夫天地之德發揚昭著盛大
溥徧於萬物是其理之所該者大故物之所成者博
如此豈得不以多為貴乎此制禮之君子所以樂其
用心於外以致備物也
禮之以少為貴者以其内心也德産之致也精微觀天
下之物無可以稱其德者如此則得不以少為貴乎是
故君子慎其獨也
散齊致齊祭神如在皆是内心之義惟其主於存誠
以期感格故不以備物為敬所以然者蓋有見夫天
地之德所以發生萬彙者其流行賦予之理密緻而
精微即大傳所言天地絪緼萬物化醇也縱使徧取
天下所有之物以祭天地終不能稱其德而報其功
不若事之以誠敬之為極致是以行禮之君子主於
存誠於内以交神明也慎獨者存誠之事也(嚴陵方氏曰心)
(一而已以示禮於外故有外心焉以體禮於内故有内心焉用心於外故以多為貴用心於内故以少為)
(貴德之發揚則其和足以詡萬物矣詡猶言翕張也德雖不言而翕張萬物如之一翕一張相濟而和則)
(大得其理而功之所施者博矣以多為貴乃其稱歟故君子樂於發也易言天地之大德曰生則天下之)
(物皆德之所生也故曰德産物生之迹雖粗而其道則致精物生之迹雖顯而其道則致微故曰德産之)
(致也精微德之所致如此觀天下之物固無可以稱其德者矣以少為貴乃其稱歟故君子慎其獨也)
古之聖人内之為尊外之為樂少之為貴多之為美是
故先王之制禮也不可多也不可寡也唯其稱也
尊如中庸尊德性之尊恭敬奉持之意也尊其在内
之誠敬故少物亦足以為貴樂其在外之儀物必多
物乃可以為美宜少者不可多宜多者不可寡或稱
其内或稱其外也(嚴陵方氏曰内外以心言多少以物言即上文所言者是也外心不)
(止於多則或高或大或文亦外心耳内心不止於少則或下或小或素亦内心耳稱其内心則以少為貴)
(故不可多稱其外心則以多為美故不可寡此先王制禮之道也)
是故君子大牢而祭謂之禮匹士大牢而祭謂之攘
謂之禮稱也謂之攘不稱也○疏曰匹偶也士賤不
得特使為介乃行故謂之匹士庶人稱匹夫者惟與
妻偶耳(馬氏曰君子者以位之貴者言之匹士者以位之賤者言之古者天子諸侯卿大夫皆君)
(子也天子諸侯卿大夫位之尊其禮可以以其隆故曰天子以犧牛諸侯以肥牛大夫以索牛此大牢而)
(祭謂之禮也至於匹士大牢而祭故謂之攘攘者非其有而取之也)
管仲鏤簋朱紘山節藻梲君子以為濫矣
管仲齊大夫鏤簋簋有雕鏤之飾也紘冕之繫以組
為之自領下屈而上屬於兩旁之笄垂餘為纓天子
朱諸侯青大夫士緇山節刻山於柱頭之斗栱也藻
水草也藻梲畫藻於梁上之短柱也此皆管仲僭禮
之事濫放溢也(嚴陵方氏曰是皆天子之禮管仲以陪臣為之則過於奢矣奢則僭故君)
(子以為濫濫者溢而無所制之謂也雜記所謂難為上者以此)
晏平仲祀其先人豚肩不揜豆澣衣濯冠以朝君子以
為隘矣
晏平仲亦齊大夫大夫祭用少牢不合用豚周人貴
肩肩在俎不在豆此但喻其極小謂併豚兩肩亦不
足以掩豆故假豆言之耳上言不豐不殺此舉管晏
之事以明之管仲豐而不稱晏子殺而不稱者也隘
陋也(嚴陵方氏曰隘者陋而無所容之謂雜記所謂難為下者以此)
是故君子之行禮也不可不慎也衆之紀也紀散而衆
亂
禮所以防範人心綱維世變前篇言壊國喪家亡人
必先去其禮
孔子曰我戰則克祭則受福蓋得其道矣
記者引孔子之言而釋之曰夫子所以能此二者蓋
以得其行之之道也(馬氏曰紀者衆目之總禮者亦百行之總君子之戰非必於克)
(而克隨之君子之祭非必於受福而福亦隨之蓋在已者有以先之也在已有以先之者禮而已矣○嚴)
(陵方氏曰紀一定則衆目各有條理故紀散而衆亂此君子之行禮所以不可不慎也順以使衆故戰則)
(克誠以事神故祭則受福能順則得戰之道矣能誠則得祭之道矣夫子之所謹則得其道可知)
君子曰祭祀不祈不麾蚤不樂葆大不善嘉事牲不及
肥大薦不美多品
君子曰記者自謂也祭有常禮不為祈私福也周禮
大祝掌六祈小祝有祈福祥之文皆是有故則行之
不在常祀之列麾快也祭有常時不以先時為快葆
猶褒也器幣之小大長短自有定制不以褒大為可
樂也嘉事冠昏之禮奠告有常儀不為善之而更設
他祭牲不及肥大及猶至也如郊牛之角繭栗宗廟
角握社稷角尺各有所宜用不必須並及肥大也薦
祭之品味有定數不以多品為美也(長樂陳氏曰君子之於祭祀也)
(寧祝而已故不祈因時而已故不麾蚤○馬氏曰器幣所以將誠苟葆大其器而無其意君子不樂也書)
(曰享多儀儀不及物一不役志於享凡民惟曰不享與此同意冠昏之禮必先祭於祖廟者非以嘉事為)
(善也示其有尊祖敬禰之意禮有以大為貴而牲不及肥大禮有以多為貴而薦不美多品者脩其在中)
(之誠而已蓋君子内則盡志外則盡物在外之物不可得而盡盡其在内之志而已矣)
孔子曰臧文仲安知禮夏父弗綦逆祀而弗止也
臧文仲魯大夫臧孫辰夏父弗綦人姓名也魯莊公
薨立適子閔公閔公薨立僖公僖公者莊公之庶子
閔公之庶兄也僖公薨子文公立二年八月袷祭太
廟夏父弗綦為宗伯典禮移閔公置僖公之下是臣
居君之上逆亂尊卑不可之大者時人以文仲為知
禮孔子以其為大夫而不能止逆祀之失豈得為知
禮乎(金華應氏曰文仲不知正其順祀之為禮徒以昵於所親之為孝)
燔柴於奥夫奥者老婦之祭也盛於盆尊於瓶
此亦言臧文仲不能正失禮之事周禮以實柴祀日
月星辰有大火之次故祭火神則燔柴也今弗綦為
禮官謂㸑神是火神遂燔柴祭之是失禮矣禮祭至
尸食竟而祭㸑神宗婦祭僖㸑烹者祭饔㸑其神則
先炊也故謂之老婦惟盛食於盆盛酒於瓶卑賤之
祭耳雖卑賤而必祭之者以其有功於人之飲食故
報之也(有問竈可祭否朱子曰飲食所繫亦可祭○嚴陵方氏曰祀奥者以竈能化飲食以養人)
(故也配以先炊故謂之老婦之祭○延平周氏曰先炊之有祭猶牧之有先牧而嗇之有先嗇也)
禮也者猶體也體不備君子謂之不成人設之不當猶
不備也禮有大有小有顯有微大者不可損小者不可
益顯者不可揜微者不可大也故經禮三百曲禮三千
其致一也未有入室而不由戶者
體人身也先王經制大備如人體之全具矣若行禮
者設施或有不當亦與不備同也大者損之小者益
之揜其顯著其微是不當也禮以敬為本一者敬而
己未有入室而不由戶者豈有行禮而不由敬乎○
朱子曰禮儀三百便是儀禮中士冠諸侯冠天子冠
禮之類此是大節有三百條如始加再加三加又如
坐如尸立如齊之類皆是其中小目吕與叔云經便
是常行底緯便是變底恐不然經中自有常有變緯
中亦自有常有變○趙氏曰經禮如冠昏喪祭朝覲
會同之類曲禮如進退升降俯仰揖讓之類(馬氏曰百骸九)
(竅具然後足以為人大小精粗備然後足以為禮古之言禮者内之為本外之為文多之為美少之為貴)
(凡此者皆慮其禮之不備也小大為顯設之皆當禮之所以備也經禮者曲禮之總曲禮者經禮之别經)
(禮至於三百之多曲禮至於三千之多者皆慮其禮之不備也)
君子之於禮也有所竭情盡慎致其敬而誠若有美而
文而誠若
誠實也若語辭謂以少者小者下者素者為貴是内
心之敬無不實者以多者大者高者文者為貴美而
有文是外心之實者(嚴陵方氏曰禮雖不同至於致其誠則一而已竭情盡慎致其)
(敬則誠之存乎内者美而文則誠之發乎外者或内或外皆不離乎誠故每以誠言之)
君子之於禮也有直而行也有曲而殺也有經而等也
有順而討也有摲而播也有推而進也有放而文也有
放而不致也有順而摭也
親始死而哭踊無節是直情而徑行也故曰直而行
父在則為母服期尊者在則卑者不杖是委曲而減
殺之也故曰曲而殺父母之喪無貴賤皆三年大夫
士魚俎皆十五是經常之禮一等行之也故曰經而
等順而討者順其序而討去之若自天子而下每等
降殺以兩是也摲而播者芟取在上之物而播施於
下如祭俎之肉及羣臣而胞翟之賤者亦受其惠是
也推而進者推卑者使得行尊者之禮如二王之子
孫得用王者之禮及旅酬之禮皆得舉觶於其長是
也冕服旗常之章采樽罍之刻畫是放而文也公侯
以下之服其文采殺於天子而不敢極致是放而不
致也摭猶拾取也雖拾取尊者之禮而行之不謂之
僭逆如君沐梁士亦沐梁又有君大夫士一節者是
順而摭也言君子行禮有此九者不可不知也(嚴陵方氏)
(曰直而行者謂行吾誠於内而無所屈曲而殺者謂為所隆者厭而不得伸經而等謂順理之常無貴賤)
(一也摲而播謂摲此以播於彼放而文謂觀象放法以致其飾放而不致若諸侯之服自鷩冕而下其旗)
(白龍而下是矣)
三代之禮一也民共由之或素或青夏造殷因
殷尚白夏尚黑素即白也青近於黑不言白黑而言
素青變文耳此類皆制作之末舉此以例其餘則前
之創造後之因仍皆可知矣○朱子曰三綱五常禮
之大體三代相繼皆因之而不能變其所損益不過
文章制度小過不及之間而已(嚴陵方氏曰三代之禮所異者迹所同者)
(道故曰一也夏造殷因者言夏造於前殷因之於後也言殷之因夏則周之因殷從可知矣○臨川吳氏)
(曰言夏殷周三代之時禮之儀文雖小有損益而其所以為禮者則一故天下之民皆可通行蓋損益而)
(異者禮之文耳禮之本則相因不變而無不同也又曰所尚之色雖有或素或青之異然禮之本則夏造)
(作於前殷因襲於後無不同者)
周坐尸詔侑武方其禮亦然其道一也
承上夏造殷因而言三代尸禮之異周之禮尸即位
而坐詔者告尸以威儀之節侑者勸尸為飲食之進
詔與侑皆祝官之職祝不止一人無方謂無常人也
宗廟中可告之事皆得告之也亦然亦如殷之禮也
禮同本於道之同故云其道一也
夏立尸而卒祭殷坐尸
夏之禮尸當飲食則暫坐若不飲食則惟立以俟祭
事之終也殷則尸雖無事亦坐(嚴陵方氏曰夏立尸而殷坐尸殷雖坐尸)
(而詔侑未必無方周則文又備不惟坐尸而且詔侑無方為此特文備之事爾而於禮莫不然也故曰其)
(禮亦然以其道未始不相因故曰其道一也)
周旅酬六尸曾子曰周禮其猶醵與
周家袷祭之時羣廟之祖皆聚於后稷廟中后稷尸
尊不與子孫為酬酢毁廟之祖又無尸故惟六尸而
已此六尸自為昭穆次序行旅酬之禮故曾子言周
家此禮其猶世俗之醵與醵斂錢共飲酒也錢之所
斂者均則酒之所飲必均此六尸之旅酬如醵飲之
均平也(臨川吳氏曰此承上文言周之異於殷者不但詔侑無方之禮又有旅酬六尸之禮也而)
(又引曾子釋然酬之言於後以結之)
君子曰禮之近人情者非其至者也郊血大饗腥三獻
爓一獻孰
近者為䙝遠者為敬凡行禮之事與人情所欲者相
近則非禮之極至者其事本多端此獨舉血腥爓孰
四者之祭以明之者禮莫重於祭故也郊祭天也郊
祀與大饗三獻皆有血腥爓孰此各言者據先設者
為主也郊則先設血後設腥爓孰大饗祫祭宗廟也
腥生肉也去人情稍近郊先薦血大饗則迎尸時血
與腥同時薦獻酌酒以薦獻也祭社稷及五祀其禮
皆三獻故因名其祭為三獻也爓沉肉於湯也其色
略變去人情漸近矣此祭血腥與爓一時同薦但當
先者設之在前當後者設之居後據宗伯社稷五祀
初祭降神時已理血據此則正祭薦爓時又薦血也
一獻祭羣小祀也祀卑酒惟一獻用孰肉無血腥爓
三者蓋孰肉是人情所食最為䙝近以其神卑則禮
宜輕也(延平周氏曰獻以血非近人情者也而反以事天獻以孰乃近人情者也而反以事羣小)
(祀蓋禮之近人情者非禮之至也爓與孰以牲言質與文以禮言○嚴陵方氏曰全乎天者莫如血故用)
(之於郊近乎人者莫如孰故用之於獻故曰禮之近人情者非其至者也且由爓而上則尚氣而已至於)
(孰則又尚味焉故郊特牲曰至敬不饗味而貴氣臭也)
是故君子之於禮也非作而致其情也此有由始也是
故七介以相見也不然則已慤三辭三讓而至不然則
已蹙
作如作聰明之作過意為之也言先王制禮之初一
以誠敬為本乃天理人情之極致後世守而行之非
過意而故為極致之情也此由始於古也上公之介
九人侯伯七人子男五人此舉其中而言之兩君相
見必有介副之人以伸賓主之情不如此則太愿慤
而無禮之文矣已太也三辭三讓者賓初至大門外
交擯之時有三辭之禮及入大門主君每門一讓則
賓一辭凡三辭三讓而後至廟中也不如此則大迫
蹙而無禮之容矣(山隂陸氏曰禮出於自然非作之也夫禮一於本而已則或失之愿)
(是故以介相見辭讓而後至)
故魯人將有事於上帝必先有事於頖宫晉人將有事
於河必先有事於惡池齊人將有事於泰山必先有事
於配林三月繫七日戒三日宿慎之至也
此因上章言兩君相見之禮漸次而進故言祭祀之
禮亦有漸次由卑以達尊者魯人將祭上帝必先有
事頖宫頖宫諸侯之學也魯郊祀以后稷配先於頖
宫告后稷然後郊也虖池并州川之小者河之從祀
也配林林名泰山之從祀也帝牛必在滌三月繋繫
牲於牢也七日戒散齊也三日宿致齊也敬慎之至
如此故以積漸為之何敢迫蹙而行之乎(馬氏曰大者小之所)
(積由小而至大莫不有漸故魯人將有事於上帝必有事於頖宫者凡以此也不如是則情失於慤且蹙)
(矣與夫直情徑行者無以異也)
故禮有擯詔樂有相步温之至也
禮容不可急遽故賓主相見有擯相者以詔告之樂
工無目必有扶相其行步者此二者皆温藉之至也
温藉之義如玉之有承藉然言此擯詔者是承藉賓
主相步者是承藉樂工也(嚴陵方氏曰相見必以介者所以達其情辭讓而後)
(至者所以舒其行初曰禮辭再曰固辭三曰終辭則讓亦由是也鄉飲酒曰月者三日則成魄三月則成)
(時是以禮有三讓此辭讓之數必以三也有事謂祭也將有事於大必先有事於小焉七日戒即祭統言)
(散齊七日以定之是也三日宿即祭統言致齊三日以齊之是也此皆先事而備焉故曰慎之至賓主相)
(接而後禮行瞽相相資而後樂作而緩而不迫和而無乖故曰温之至也)
禮也者反本脩古不忘其初者也故凶事不詔朝事以
樂
本心之初天所賦也貴於反思而不忘禮制之初聖
所作也貴於脩舉而不墜二者皆有初故曰不忘其
初擗踊哭泣不待詔告以其發於本心之自然也朝
廷養老尊賢之事必作樂以樂之亦以愜其本心之
願望也此二者是反本之事(嚴陵方氏曰物有本末時有古今然逐末之流)
(而不知其所反從今之便而不能有所脩則先王之禮意亡矣本者末之初古者今之初反之脩之則不)
(忘之故也本末一物欲追還之而已故於本曰反古今異時必有損益焉故於古曰脩此其别也言凶事)
(則知朝事之為吉禮言朝事則知凶事之為喪禮凶事不詔則朝事必詔可知朝事以樂則凶事無樂可)
(知)
醴酒之用玄酒之尚割刀之用鸞刀之貴莞簟之安而
稾鞂之設
醴酒之美用矣而列尊在玄酒之下今世割刀之利
便於用矣而宗廟中乃不用割刀而用古之鸞刀下
莞上簟可謂安矣而設稾鞂之麄者為郊祀之席此
三者是脩古之事鸞鈴也刀鐶有鈴故名鸞刀割肉
欲中其音節郊特牲云聲和而後斷也莞蒲之細者
可為席簟竹席也藳鞂除去榖之稈也鞂與禹貢秸
字同
是故先王之制禮也必有主也故可述而多學也
有主主於反本脩古也但以此二者求之則可以稱
述而學之不厭矣(嚴陵方氏曰主猶賓主之主以其衆之所從故也蓋本者末之主故)
(先王之制禮也必反之古者今之主故先王之制禮也必脩之此之謂有主夫少則得多則惑以其有主)
(則雖多不惑故可述而多學也)
君子曰無節於内者觀物弗之察矣欲察物而不由禮
弗之得矣故作事不以禮弗之敬矣出言不以禮弗之
信矣故曰禮也者物之致也
無節於内言胸中不能通達禮之節文也觀物弗之
察言雖見行禮之事不能審其得失也察物而不由
禮以察之何以能得其是非之實作事而不由禮何
以能存其主敬之心出言而不由禮何以能使人之
信其言故曰禮者事物之極致也(嚴陵方氏曰無節於内則所存乎已)
(者未定何恃而觀彼哉故曰無節於内者觀物弗之察矣禮者體物者也故欲察物而不由禮弗之得矣)
(蓋由禮乃能得物之情故也事無禮則不能無妄作故弗之敬矣言無禮則不能無妄出故弗之信矣)
是故昔先王之制禮也因其財物而致其義焉爾故作
大事必順天時為朝夕必放於日月為高必因丘陵為
下必因川澤是故天時雨澤君子達亹亹焉
財物幣玉牲牢黍稷之類無財無物不可以行禮故
先王制禮必因財物而致其用之之義焉然財物皆
天時之所生故祭祀之大事亦必順天時而行之如
啓蟄而郊龍見而雩始殺而嘗閉蟄而烝皆是也夫
明生於東故春朝朝日必於東方月生於西故秋莫
夕月必於西方為高上之祭必因其有丘陵而祭之
為在下之祭必因其有川澤而祭之一說為高為圓
丘也為下為方丘也祭有輕重皆須財物故當天時
之降雨澤也君子知夫天地生成財物之功如此乎
勉勉而不已也則安得不用財物為禮以致其報本
之誠乎(嚴陵方氏曰因其財物於外以致其義於内蓋先王制禮之意也下文所云皆其事矣大)
(事若春有祠夏有礿秋則有嘗冬則有烝凡此則因其財物以致大事之義以日之出於朝也則朝日於)
(王宫之壇以月之見於夕也則夕月於夜明之坎凡此則因其財物以致朝夕之義也因山之高而為事)
(高之禮因川澤之下而為事下之禮凡此則因其財物以致高下之義也然此皆財物之大者爾若悉而)
(論之凡天之所生苟可以為禮者莫非財物也故終之以天時雨澤君子達亹亹焉財物固皆天之所生)
(天之所以生之者存乎時雨之澤也)
是故昔先王尚有德尊有道任有能舉賢而置之聚衆
而誓之是故因天事天因地事地因名山升中于天因
吉土以饗帝于郊升中于天而鳳凰降龜龍假饗帝于
郊而風雨節寒暑時是故聖人南面而立而天下大治
置如置諸左右之置謂使之居其位也禮莫重於祭
當大事之時必擇有道德才能者執其事又從而誓
戎之周禮冢宰掌百官之誓戒是也因天之尊而制
為事天之禮因地之卑而制為事地之禮郊社是也
中平也成也巡守而至方岳之下必因此有名之大
山升進此方諸侯治功平成之事以告於天舜典柴
岱宗即其禮也吉土王者所卜而建都之地也兆於
南郊歲有常禮其瑞物之臻休徵之應理或然耳而
後世封禪之說遂根著於此牢不可破皆鄭氏祖緯
說啓之也(馬氏曰夫禮有五經莫重於祭而聖人於祭不能自任其事則任之以人故有尚德)
(尊道任能舉賢誓衆之事自尚有德至舉賢而置之則小大之官莫不具其職聚衆而誓之則小大之官)
(莫不謹其職故於廟足以饗親於郊足以饗帝天者高之極者也故於高必因丘陵因高而事之所謂因)
(天事天也地者下之極者也故為下必因川澤因下而事之所謂因地事地也因名山以升中于天因吉)
(土以饗帝于郊因天之事也升中于天而鳳凰降龜龍假饗帝于郊而風雨節寒暑時事天之效也○嚴)
(陵方氏曰饗亦祭也以祭之而見饗故謂之饗曰祭則以人而言其事曰饗則以神而言其禮也鳳雌曰)
(凰以羽族故言降也龜龍鱗介之族故曰假四靈獨不言鱗者以麟土畜土分王於四時言三者則麟在)
(其中矣四靈之物至則無獝狘之患矣五行之氣和則無愆伏之災矣聖人夫何為哉故南面而立而天)
(下大治也)
天道至教聖人至德廟堂之上罍尊在阼犧尊在西廟
堂之下縣鼓在西應鼓在東君在阼夫人在房大明生
於東月生於西此陰陽之分夫婦之位也君西酌犧象
夫人東酌罍尊禮交動乎上樂交應乎下和之至也
天道陰陽之運極至之教也聖人禮樂之作極至之
德也無以復加故以至言罍尊夏后氏之尊也犧尊
周尊也縣鼓大應鼓小設禮樂之器一以西為上故
犧尊縣鼓皆在西而罍尊與應鼓皆在東也天子諸
侯皆有左右房此夫人在西房也君在東而西酌犧
象夫人在西而東酌罍尊此禮交動乎堂上也縣鼓
應鼓相應於堂下是樂交應乎下也罍尊畫為山雲
之形犧尊畫鳳羽而象骨飾之故亦曰犧象此章言
諸侯時祭之禮(延平周氏曰天道無非教凡有象者皆至教也聖人無非德凡在於動作)
(之間者皆至德也自罍在阼而下皆所謂至教至德者也雷陽也牛陰也故罍尊在左而犧尊在右者陰)
(陽之位也以縣鼓而對應鼔則應鼔非縣乃旋之者也以應鼔而對縣鼔則縣鼔非應乃倡之者也倡者)
(為陽和者為陰故縣鼔在右而應鼓在左者陰陽之配也君在東阼所以祖日之生於東夫人在西房所)
(以祖月之生於西此陰陽之位也君在東階而西酌犧象所以祖日之西行夫人在西房而東酌罍尊所)
(以祖月之東行此陰陽之配也君陽也夫人陰也君與夫人之禮交舉於上此陰陽之體見於禮者也六)
(律陽聲也六吕陰聲也律吕之聲交應於下此陰陽之聲發於樂者也一陰一陽謂之道而道者德教之)
(所日出也)
禮也者反其所自生樂也者樂其所自成是故先王之
制禮也以節事修樂以道志故觀其禮樂而治亂可知
也蘧伯玉曰君子之人達故觀其器而知其工之巧觀
其發而知其人之知故曰君子慎其所以與人者
萬物本乎天人本乎祖禮主於報本反始不忘其所
由生也王者功成治定然後作樂以文德定天下者
樂文德之成以武功定天下者樂武功之成非泛然
為之也節事為人事之儀則也道志宣其湮鬱也世
治則禮序而樂和世亂則禮慝而樂淫故觀禮樂而
治亂可知也遽伯玉衛大夫名瑗言君子之心明睿
洞達觀器用則知工之巧拙觀人之發動舉措則知
其人之智愚豈有觀禮樂而不知治亂乎禮樂者與
人交接之具君子致謹於此以其所關者大也故曰
蓋古有是言而記者稱之耳(張子曰禮反其所自生樂樂其所自成禮别異)
(不忘本而後能推本為之節文樂統同樂吾分而已禮天生自有分别人須推原其自然故言反其所自)
(生樂則得其所樂即是樂也更何所待是樂其所自成○嚴陵方氏曰治定制禮故於禮曰制功成作樂)
(故於樂曰修治亂生於志而發於事禮者事之所寓也樂者志之所寓也故觀其禮樂而治亂可知孟子)
(曰見其禮而知其政聞其樂而知其德正謂是矣君子之人達言達於道也以道觀物故知其工之巧以)
(道觀人故知其人之知言巧則拙可知言知則愚可知蓋工有巧拙則見於器者有利病人有知愚則見)
(於發者有當否故也凡為彼所觀者以吾有與也故君子慎其所以與人者而況於禮樂之所示乎所謂)
(與人猶言接人也或發於言或發於行皆所以與人者也○馬氏曰禮所以報本故反其所自生樂所以)
(彰德故樂其所自成記曰樂樂其所自生而禮反其所自始别而言之則禮者反其所自生樂者樂其所)
(自成合而言之樂亦反其所自生也禮所以約人之外故以節事事者自外作者也樂所以和人之内故)
(以道志志者由中存者也禮雖約人之外未嘗不在内記曰禮節民心樂雖和人之内未嘗不在外記曰)
(樂和民聲别而言之則禮在於外而樂在於内合而言之則禮樂之情同也觀其禮樂之得則知其治觀)
(其禮樂之失則知其亂所謂治者非必已治也所謂亂者非必已亂也達其得失之幾則治亂之將形皆)
(得以知之矣自非智足以及則不能達故蘧伯玉曰君子之人達均是器也而器有巧拙均是發也而發)
(有智愚君子之達其明足以照之則器之巧拙發之智愚皆不能逃於視聽之内蓋達之者觀微以知著)
(察往以知來也)
大廟之内敬矣君親牽牲大夫贊幣而從君親制祭夫
人薦盎君親割牲夫人薦酒
君出廟門迎牲親牽以入然必先告神而後殺故大
夫贊佐執幣而從君君乃用幣以告神也殺牲畢而
進血與腥則君親割制牲肝以祭神於室此時君不
親獻酒惟夫人以盎齊薦獻盎齊見前篇及薦孰之
時君又親割牲體然亦不獻故惟夫人薦酒也
卿大夫從君命婦從夫人洞洞乎其敬也屬屬乎其忠
也勿勿乎其欲其饗之也
洞洞敬之表裏無間也屬屬誠實無偽也勿勿勉勉
不已也一云切切也命婦卿大夫之妻也
納牲詔於庭血毛詔於室羹定詔於堂三詔皆不同位
蓋道求而未之得也
詔告也牲入在庭以幣告神故云納牲詔於庭殺牲
取血及毛入以告神於室故云血毛詔於室羹肉汁
也定熟肉也煮之既熟將迎尸入室乃先以俎盛羹
及定而告神於堂此是薦熟未食之前也道言也此
三詔者各有其位蓋言求神而未得也
設祭於堂為祊乎外故曰於彼乎於此乎
設祭於堂者謂薦腥爓之時設饌在堂也祊祭之明
日繹祭也廟門謂之祊設祭在廟門外之西旁故因
名為祊也記者又引古語云於彼乎於此乎言不知
神於彼饗之乎於此饗之乎(嚴陵方氏曰君子固無所不用其敬然於大廟)
(之事必夫婦親之而且求之非一方祭之非一日則其敬也尤見於此故曰大廟之内敬矣下文所言皆)
(其事也言制祭亦割之矣以方敬而多少未定故曰制及既熟而多少已定故曰割也祭言其用也牲言)
(其體也或言其用或言其體互相備也夫人祭酒者謂凡酒也牲雖以天産為陽然對酒言之則養人之)
(陰而已君親割牲以養其陰夫人薦酒以養其陽亦陰陽相濟之義也薦盎其義亦若是而已且制祭薦)
(盎朝事之時也割牲薦酒饋食之時也朝事以神事之故制祭以腥而薦以齊蓋腥與齊神道故也饋食)
(以事人之故割牲以孰而薦以酒蓋孰與酒人道故也然君以盎齊饋食而夫人用之於朝踐君以酒獻)
(尸而夫人用之於饋食者蓋殺禮於君故也牲自外至而納之故納牲詔於庭以庭在室之外故也血毛)
(告幽全之物故詔於堂以堂比室為明故也三詔求之固有可得之理而曰求而未之得特疑其如此而)
(已故以盎言之道猶言也設祭于堂言正祭之時也為祊乎外言索祭之時也言堂以見外之為門言外)
(以見堂之為内祭言其事也祊言其所也謂之祊者祝祭求神以此為所在之祊故也且神無方也祊特)
(人為之爾故言為祭必有所陳焉故言設孝子不知神之所在或於彼或於此而祭之非一日求之非一)
(處故曰於彼乎於此乎○馬氏曰祭必夫婦親之所以備内外之官也官備則具備是故君親牽牲推而)
(下之至於夫人薦酒皆夫婦身親莅之致其誠信之謂盡盡之謂敬故曰大廟之内敬矣納牲詔於庭君)
(親牽牲大夫贊幣而從之時也血毛詔於室君親制祭夫人薦盎之時也羹定詔於堂君親割牲夫人薦)
(酒之時也設祭於堂祭於廟之内也為祊乎外祭於廟之外也祭於内則疑於外祭於外則疑於内則曰)
(於彼乎於此乎)
一獻質三獻文五獻察七獻神
獻酌酒以薦也祭羣小祀則一獻其禮質略祭社稷
五祀三獻其神稍尊故有文飾五獻祭四望山川之
禮也察者顯盛詳著之貌祭先公之廟則七獻禮重
心肅洋洋乎其如在之神也(長樂陳氏曰禮略故質禮加故文察則其事地)
(也察矣神則其事祖也神矣一獻孰則於人情為近故曰質三獻爓則於人情漸遠故曰文三獻爓則五)
(獻其血乎禮所謂血祭社稷是也○嚴陵方氏曰傳曰名位不同禮亦有數禮有隆殺故數有多寡此祭)
(祀之獻所以有一二五七之異也夫羣小之祀禮則簡矣故言質社稷五祀則其禮差詳故曰文四望山)
(川地道也故言察先公人道而已故神之惡其䙝故也)
大饗其王事與三牲魚腊四海九州之美味也籩豆之
薦四時之和氣也内金示和也束帛加璧尊德也龜為
前列先知也金次之見情也丹漆絲纊竹箭與衆共財
也其餘無常貨各以其國之所有則致遠物也其出也
肆夏而送之蓋重禮也
大饗袷祭也言王事者明此章所陳非諸侯所有之
事也三牲牛羊豕也腊獸也少牢禮云腊用麋籩豆
所薦品味皆四時和氣之生成内金納侯邦所貢之
金也示和示諸侯之親附也一說金性或從或革隨
人故言和也君子於玉比德諸侯來朝璧加於束帛
之上尊德也陳列之序龜獨在前以其知吉凶故先
之也金在其次以人情所同欲故云見情也自三牲
以下玉丹漆等物皆侯邦所供貢並以之陳列或備
器用與衆共財言天下公共所有之物也其餘無常
貨謂九州之外蠻夷之國或各以其國所有之物來
貢亦必陳之示其能致遠方之物也但不以為常耳
諸侯為助祭之賓禮畢而出在無算爵之後樂工歌
陔夏之樂章以送之設施如此蓋重大之禮也註讀
肆為陔者周禮鍾師掌九夏尸出入奏肆夏客醉而
出則奏陔夏故知此當為陔也○劉氏曰後篇言鍾
次之以和居參之則此言内金示和亦取其聲之和
耳見情也者見人情之和也(嚴陵方氏曰三牲魚腊天産也天産所以作陰)
(德故以味為主而曰四海九州之美味蓋味為陰故也籩豆之薦地産也地産所以作陽德故以氣為主)
(而曰四時之和氣蓋氣為陽故也且味非美則不足以養人氣非和則不足以養生故於味曰美於氣曰)
(和也九州之外蕃國無常貨責之不備而且各以其國之所有則示能致遠物而已蓋得萬國之權心以)
(事其先王故其言如此○延平周氏曰備四海九州之美味者示其得四海九州之懽心也薦四時之和)
(氣者示其能贊於天地也唯其明有以得人心而幽有以贊天地然後為可以事神○馬氏曰君子之於)
(祭祀慎終如始祭之畢則飲酒無算又慮其禮之無節故奏肆夏以節之使之安宴而不亂蓋重禮也重)
(其禮者重其大饗之禮也)
祀帝於郊敬之至也宗廟之祭仁之至也喪禮忠之至
也備服器仁之至也賓客之用幣義之至也故君子欲
觀仁義之道禮其本也
祭天之禮簡素至敬無文所以為敬之至仁之實事
親是也事亡如事存所以為仁之至附於身附於棺
皆必誠必信所以為忠之至斂之衣服葬之器具皆
全備無缺莫非愛親之誠心故亦曰仁之至朝聘燕
享幣有常用故幣帛篚筐將其厚意義之至也此仁
與義之為道皆可於行禮之際觀之故曰禮其本也
(嚴陵方氏曰遠而尊者主乎敬近而親者主乎愛祀帝於郊所以為敬祭親於廟所以為仁仲尼燕居曰)
(郊社所以仁鬼神則郊無非仁也要之以敬為主爾記曰大廟之内敬矣則廟無非敬也要之以仁為主)
(爾○馬氏曰人死斯惡之矣無能斯倍之矣故先王為之禮使民不惡不倍而盡心於死者三日而斂凡)
(附於身者必誠必信三月而葬凡附於棺者必誠必信故曰忠之至也中庸曰仁者人也親親為大義者)
(宜也尊賢為大親親之殺尊賢之等禮所生也是禮生於仁義而曰欲觀仁義之道禮其本何也蓋因其)
(禮行之際仁義存其中也宗廟之祭禮也仁在其中賓客之用幣亦禮也義在其中○延平周氏曰喪禮)
(欲其不欺於己故曰忠之至服器之死而致生故曰仁之至賓客用幣以將意故曰義之至禮雖出於仁)
(義而仁義之成禮乃在於禮故曰欲觀仁義之道禮其本也)
君子曰甘受和白受采忠信之人可以學禮苟無忠信
之人則禮不虚道是以得其人之為貴也
甘於五味屬土土無專氣而四時皆王故惟甘味能
受諸味之和諸采皆以白為質所謂繪事後素也以
此二者况忠信乃可學禮道猶行也道路人所共行
者人無忠信則每事虚偽禮不可以虚偽行也大傳
曰苟非其人道不虚行(嚴陵方氏曰夫薄於德者於禮虚無忠信之德以實之則)
(禮之道亦無由而行矣易不云乎苟非其人道不虚行中庸亦曰禮儀三百威儀三千待其人然後行故)
(此經言得其人之為貴也○馬氏曰甘者味之美質也白者色之美質也忠信者人之美質也然後可以)
(文之也故甘則受和白則受采忠信之人可以學禮和所以文其味采所以文其色禮所以文其忠信質)
(不能立於内則文不可行於外故曰忠信禮之本義理禮之文無本不立無文不行苟無忠信之人則禮)
(不虚道道之為言行也)
孔子曰誦詩三百不足以一獻一獻之禮不足以大饗
大饗之禮不足以大旅大旅具矣不足以饗帝毋輕議
禮
不學詩無以言然縱使誦三百篇之多而盡言語之
長其於議禮猶概乎未有所聞也一獻小禮亦不足
以行之使能一獻不能行大饗之禮謂袷祭也能大
饗矣不能行大旅之禮謂祀五帝也能具知大旅之
禮矣不能行饗帝之禮也謂祀天也禮其可輕議乎
(嚴陵方氏曰不學詩無以言誦詩雖多能言之而已未必能行禮則貴乎能行也故誦詩三百不足以一)
(獻大饗者祭先王之九獻也以會而旅焉故謂之旅饗帝謂昊天上帝也夫禮有大小故行之有難易此)
(愈大者所以愈難焉行其事者其難如此則言其義者可不重乎經曰禮之所尊尊其義也故曰毋輕議)
(禮)
子路為季氏宰季氏祭逮闇而祭日不足繼之以燭雖
有強力之容肅敬之心皆倦怠矣有司跛倚以臨祭其
為不敬大矣
逮及也闇昧爽以前也偏任為跛依物為倚
他日祭子路與室事交乎戶堂事交乎階質明而始行
事晏朝而退孔子聞之曰誰謂由也而不知禮乎
室事謂正祭之時事尸於室也外人將饌至戶内人
於戶受之設於尸前内外相交承接故云交乎戶也
正祭之後儐尸於堂故謂之堂事此時在下之人送
饌至階堂上人即階而受取是交乎階也質正也子
路權禮之宜略煩文而全恭敬故孔子善之也(嚴陵方氏)
(曰君子之行禮因不欲速又惡乎久而怠焉久而怠寧若速而敬爾蓋禮以敬為主故也季氏之於祭徒)
(欲其久而不能敬又豈知禮之意哉昔用人祭日以朝及闇季氏之於魯其亦習周之文而不知其意者)
(歟及子路行之乃能速而敬焉雖不必合於先王之文然亦可謂知禮之意且能救一時之弊矣此孔子)
(所以善之也強力即聘義所謂強有力是也肅則不怠敬則不慢強力通乎外故以容言之肅敬存乎中)
(故以心言之跛倚蓋倦怠之所致也室事謂有事乎室若血毛詔於室之類堂事謂有事乎堂若羹定詔)
(於堂之類執事者内外異位乃以内而交乎外上下異等乃以上而交乎下則尤易為力矣宜乎質明而)
(始行事晏朝而退也)
禮記大全卷十
