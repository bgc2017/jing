禮記大全卷八
明胡廣等撰
文王世子第八(新安王氏曰此篇首言文王為世子之事故以武王成王為世子之)
(事繼之成王幼周公輔導有道故以教世子之法繼之為世子者當貴親當尊老故以待宗族)
(養老之事繼之而終以世子之記則言文王之所以事王季者皆當以為法也)
文王之為世子朝於王季日三鷄初鳴而衣服至於寢
門外問内豎之御者曰今日安否何如内豎曰安文王
乃喜及日中又至亦如之及莫又至亦如之
内豎内庭之小臣御是直日者世子朝父母惟朝夕
二禮今文王日三聖人過人之行也(嚴陵方氏曰内則言子事父母)
(鷄初鳴咸盥潄昧爽而朝日入而夕世子之記亦止言朝夕至於大寢門之外而此言鷄初鳴而衣服至)
(於寢門外則盥潄之時猶未鷄鳴朝之時猶未昧爽矣又有口中之朝此盖聖人之制)
其有不安節則内豎以告文王文王色憂行不能正履
王季復膳然後亦復初食上必在視寒暖之節食下問
所膳命膳宰曰末有原應曰諾然後退
不安節謂有疾不能循其起居飲食之常時也食上
進膳於親也在察也食下食畢而徹也問所膳問所
食之多寡也末猶勿也原再也謂所食之餘不可再
進也(長樂劉氏曰文王之於王季夜不遑寐故其旦旦鷄鳴而衣冠已具内豎曰安文王乃喜以其)
(逹旦懷憂則其喜形於色也色憂行不能正履心有所懼則色形其憂急侍其親則履不能正○嚴陵方)
(氏曰文王乃喜則親喜而已亦喜也文王色憂則親憂而已亦憂也復初則親復常故也)
武王帥而行之不敢有加焉文王有疾武王不說冠帶
而養文王一飯亦一飯文王再飯亦再飯旬有二日乃
間
不敢有加不可踰越父之所行也○疏曰病重之時
病恒在自無少間空隙病今既損不恒在身其間有
空隙故謂病瘳為間也(長樂陳氏曰聖人之行朝親至於日三其有不安節則行)
(不能正履以至於一飯亦一飯再飯亦再飯中人之行朝親止於日二其有不安節則止於不滿容於其)
(嘗饌善則能食嘗饌寡則不能飽而已於文王言色憂行不能正履則武王可知於武王言不說冠帶一)
(飯再飯則文王可知○莊氏曰天下之理惟極其至則不可以復加文王之事親豈一毫之不至哉武王)
(而復求加焉則非可傳也非可繼也故武王之事文王盡循文王之所以事王季者而行之不敢復加焉)
(兹武王所以為逹孝者歟又曰子之於親日而三朝自三朝之外冠帶有時而說今為親疾跬步不離不)
(敢說冠帶以自適人之飲食或疏或數時其飢飽今以親疾志不在於飲食一飯再飯惟親之視不敢如)
(平時私適其欲)
文王謂武王曰女何夢矣武王對曰夢帝與我九齡文
王曰女以為何也武王曰西方有九國焉君王其終撫
諸文王曰非也古者謂年齡齒亦齡也我百爾九十吾
與爾三焉文王九十七乃終武王九十三而終
文王疾瘳之後武王乃得安寢故問其何夢武王對
云夢天帝言與我九齡齡字從齒齒之異名也故言
年齡又言年齒其義一也大戴禮云男八月生齒八
歲而齔齒是人夀之數也然數之修短禀氣於有生
之初文王雖愛其子豈能減己之年而益之哉好事
者為之辭而不究其理讀記者信其說而莫之敢議
也(嚴陵方氏曰文王之疾問必知武王有夢者以其愛親之心篤而思念之情深故也○長樂劉氏曰)
(聖人生而知之自誠而明者罔非窮理盡性以至於命焉是以寤寐所萌與天地合與鬼神契則其修短)
(得以自知)
成王幼不能涖阼周公相踐阼而治抗世子法於伯禽
欲令成王之知父子君臣長幼之道也成王有過則撻
伯禽所以示成王世子之道也文王之為世子也
石梁王氏曰文王之為世子也一句衍文○劉氏曰
成王幼弱雖已涖阼為天子而未能行涖阼之事書
曰小子同未在位亦言其雖已在位與未在位同也
故周公以冢宰攝政相助成王踐履其臨阼之事而
治天下以幼年即尊位而不知父子君臣長幼之道
何以治天下哉故周公舉世子事君親長上之法以
教伯禽使日夕與成王遊處俾其有所視效也其或
成王出入起居之間有愆於禮法者則撻伯禽以責
其不能盡事君之道所以警教成王而示之以為世
子之道也然伯禽所行即文王所行世子之道文王
所行乃諸侯世子之禮故曰文王之為世子也言伯
禽所行非王世子之禮也(嚴陵方氏曰涖阼臨朝也阼者主人所有事之階故)
(適子冠於阼以著代則繼體之臨朝行事謂之涖阼亦宜矣涖言以位臨之踐言以足履之成王主也故)
(於阼曰涖周公相之而已故於阼曰踐此輕重之别也世子於屬則子也於位則臣也於齒則幼也知為)
(子然後能為父知為臣然後能為君知為幼然後能為長故抗世子法於伯禽欲令成王之知父子君臣)
(長幼之道也然其序則先父子而後君臣者内外之序也先君臣而後長幼者上下之序也於伯禽言法)
(於成王言道者盖法則下之所守道則上之所揆)
凡學世子及學士必時春夏學干戈秋冬學羽籥皆於
東序
學教也士即王制所謂司徒論俊選而升於學之士
也必時四時各有所教也干盾也捍兵難之器戈句
矛戟也羽翟雉之羽也籥笛之屬也四物皆舞者所
執干戈為武舞故於陽氣𤼵動之時教之示有事也
羽籥為文舞故於隂氣凝寂之時教之示安靜也東
序大學也(山陰陸氏曰先王之制舞也文必以羽籥武必以干戚者盖籥聲也羽容也聲音以)
(紀之文物以昭之者文也故於文舞用之干以扞其内戚以誅其外者武也故於武舞用之)
小樂正學干大胥贊之籥師學戈籥師丞贊之胥鼓南
四人皆樂官之屬贊相助之也胥即大胥也南南夷
之樂也東夷之樂曰昧南夷之樂曰南西夷之樂曰
朱離北夷之樂由禁明堂位又云任南蠻之樂也周
禮旄人教國子南夷樂之時大胥則擊鼔以節其音
曲故云胥鼓南也先王作樂至矣盛矣而猶以遠方
蠻夷之樂教人者所以示輿圖之無外異類之咸賓
奏之宗廟之中侈其盛也獨舉南樂則餘三方皆教
習可知(長樂劉氏曰周官大司樂以樂舞教國子舞雲門大卷大咸大㲈大夏大濩大武盖六代)
(聖王神其德行以成變化以參天地載其地德以感神祗者樂與舞存焉故使國子學之由其舞以志厥)
(功由其聲以想厥德然後中和生於誠明而志氣趨於聖智矣故孝友形於中而舞蹈應於外此三代遜)
(於五品無所入而弗自得者教國子以樂舞行於人倫也東序大學也是以小樂正教於大胥贊之籥師)
(教戈籥師丞贊之各用其職以時舉焉胥鼔南者舞以樂為節者也樂以舞為成者也故奏六代之舞則)
(合六代之樂先王用之致中私位天地澤四海來百蠻焉乃用四夷之樂以彰德化○長樂陳氏曰書云)
(比爾干稱爾戈干則直兵而其形欲立戈則句兵而其形欲倒皆自衛之兵非伐人之器也古之教舞者)
(朱其干玉其戚則尚道不尚事尚德不尚威是以學干在小樂正而以大胥贊之學戈在籥師而以籥師)
(丞贊之干戈之事寓之於樂如此則武不可黷之意覩矣○山陰陸氏曰干戈兩舞也故各以其官教之)
春誦夏弦大師詔之瞽宗秋學禮執禮者詔之冬讀書
典書者詔之禮在瞽宗書在上庠
誦口誦歌樂之篇章也弦以琴瑟播被詩章之音節
也皆大師詔告之瞽宗殷學名上庠虞學名周有天
下兼立虞夏殷周之學也(長樂劉氏曰春者陽氣宣吐以生萬物也故宜誦以)
(宣其中和之聲焉夏者陽氣盛大以壯萬物也故宜絃以極其純粹之致焉皆太師之職以教國子者也)
(○嚴陵方氏曰誦者人也弦者絲也人之事始於東絲之音屬於南故誦以春而弦以夏禮者體也書者)
(事也體之文成於西事之質辨於北故禮以秋而書以冬此又其别也太師則樂工之所師而為大者也)
(而樂以陽為主故以之詔弦誦焉執禮者詔禮典書者詔書亦各以其類也於禮言學於書言讀者皆學)
(而讀之○長樂陳氏曰此言春誦夏弦秋學禮冬讀書王制言春秋教以禮樂冬夏教以詩書者言書禮)
(則知誦之為詩弦之為樂言弦誦則知禮之為行書之為事也盖春秋隂陽之中而禮樂皆欲其中故以)
(二中之時教之凡此合而教之也分而教之則誦詩以春弦樂以夏學禮以秋讀書以冬○馬氏曰禮由)
(隂作而秋者萬物之所斂而亦隂也故秋學禮書以道事而冬者萬物之所藏而亦事也故冬讀書又曰)
(春夏學干戈秋冬學羽籥者在於大學也王制曰春秋教以禮樂冬夏教以詩書者亦在大學也故教之)
(以詩書禮樂則未嘗不教之以干戈羽籥也此所以互見之也)
凡祭與養老乞言合語之禮皆小樂正詔之於東序
祭是一事養老乞言是一事合語是一事故以凡言
之養老乞言謂行養老之禮之時因乞善言之可行
者於此老人也合語謂祭及養老與鄉射鄉飲大射
燕射之禮至旅酬之時皆得言說先王之法合會義
理而相告語也其間各有威儀容節皆須小樂正詔
教之於東序之中(長樂劉氏曰祭謂祀天神祭地祇饗宗廟之禮凡九獻自始及終其)
(儀百出禮意深遠非學弗通而臣子之義致敬以事其君者也苟不素習祭儀預講厥義則與祭執事違)
(悮必多非以致敬也養老者有國之火教也王者必齊戒盡敬致養乎三老五更所以教天下之為人子)
(者孝於其父為人弟者敬於其兄也既教世子以養老之道俾知所以憲也而後教之以乞言之義謂虚)
(已以納其言也不能憲又不能納民不效之矣合語者謂鄉飲酒也鄉射也大射也燕射也祭饗也燕賓)
(也凡是數禮下自鄉黨上至朝廷莫不行之者有貴賤之禮所以明君臣之道也有尊卑之禮所以明父)
(子之道也有長幼之禮所以明兄弟之道也有隂陽之禮所以明夫婦之道也有賓主之禮所以明朋友)
(之道也惟是五者謂之人倫聖人用之以齊一天下致之中和而正是性命所以育萬物贊天地永固命)
(於無疆者莫不以人倫為本焉故終日行禮酒盈人渴而不敢飲殽乾人飢而不敢食者以其有合語之)
(禮在其後焉人倫之道因此禮而既明乃於旅酬之時歡樂之情通而語言之義合焉此君臣所以和同)
(而誠意所以浹洽也○馬氏曰古者旅酬之際必合之以語而道其禮樂之意以示其和樂而不流安燕)
(而不亂也)
大樂正學舞干戚語說命乞言皆大樂正授數大司成
論說在東序
戚斧也大樂正教世子及士以舞干戚之容節及合
語之說與乞言之禮此三者皆大樂正授之以篇章
之數於是大司成之官於東序而論說此授教者義
理之淺深才能之優劣也(石林葉氏曰三者小樂正詔其威儀而至於度數則)
(大樂正授干戚之數則有俯仰授合語之數則有進退授乞言之數則有升降其在東序者數之始也○)
(新安王氏曰論說者即舞干戚語說乞言之數為講論而詳說之也上所謂干戈羽籥之舞弦誦之歌書)
(禮之文無一不盡而非教者為之論說則習其事不明其義誦讀其言不明其指歸與不學無異大司成)
(所以在東序為之論說也大司成即大司樂也不謂之大司樂而謂之大司成者以世子及國子之德業)
(大司業教之使成也○臨川吳氏曰既言大樂正授數而又特言大司成論說盖授數猶未離乎業於論)
(說始可言成也成猶成於樂之成謂教之之至使其德周完全備無虧欠也)
凡侍坐於大司成者遠近間三席可以問終則負牆列
事未盡不問
席廣三尺三寸三分寸之一三席所謂函丈也相對
遠近如此取其便於咨問問終則却就後席背負牆
壁而坐以避後來問事之人其問事之時尊者有教
而已猶未達則必待其言盡然後更問若陳列未竟
則不敢先問以參錯尊者之言也(嚴陵方氏曰可以問者以其聲足以)
(相聞又不至於大逼也曲禮曰先生問焉終則對亦此之意)
凡學春官釋奠于其先師秋冬亦如之
官掌教詩書禮樂之官也若春誦夏弦則太師釋奠
教干戈則小樂正及樂師釋奠也秋學禮冬讀書則
其官亦如之釋奠者但奠置所祭之物而已無尸無
食飲酬酢等事所以若此者以其主於行禮非報功
也先師謂前代明習此事之師也(嚴陵方氏曰釋奠止言三時而不及)
(夏者弦誦一師夏則因春故也○新安王氏曰先師者習樂有樂之先師習禮有禮之先師讀書有書之)
(先師)
凡始立學者必釋奠于先聖先師及行亊必以幣
諸侯初受封天子命之教於是立學所謂始立學也
立學事重故釋奠于先聖先師四時之教常事耳故
惟釋奠于先師而不及先聖也行事謂行釋奠之事
必以幣必奠幣為禮也始立學而行釋奠之禮則用
幣四時常奠不用幣也(長樂陳氏曰四時釋奠止於先師始立學釋奠則及於先)
(聖者德之小者親而不尊故其祭數德之大者尊而不親故其祭疏○馬氏曰必以幣者有以加其禮也)
凡釋奠者必有合也有國故則否凡大合樂必遂養老
凡行釋奠之禮必有合樂之事若國有凶喪之故則
雖釋奠不合樂也常事合樂不行養老之禮惟大合
樂之時人君視學必養老也舊說合者謂若本國無
先聖先師則合祭隣國之先聖先師本國故有先聖
先師如魯有孔顔之類則不合祭隣國之先聖先師
也未知是否(嚴陵方氏曰師不必聖聖則師可知必始立學然後及於先聖者重其始固也)
(釋奠之有合非大合也大合樂謂天子視學之時也故言必遂養老後言遂設三老五更群老之席位者)
(以此○石林葉氏曰天子一入學而所教者三釋奠以教其重道也合樂以教其崇德也養老以教其致)
(孝也三代盛時貴游子弟皆能秉禮出封於外足以禦亂食采於内足以助治此道素行也)
凡語于郊者必取賢斂才焉或以德進或以事舉或以
言揚曲藝皆誓之以待又語三而一有焉乃進其等以
其序謂之郊人遠之於成均以及取爵於上尊也
語于郊者論辨學士才能於郊學之中也有賢德者
則錄取之有才能者則收斂之道德為先事功次之
言語又次之曲藝一曲之藝小小技能若醫卜之屬
誓戒謹也學士中或無德無事無言之可取而有此
曲藝之人欲投試考課者皆卻之使退而謹習所能
以待後次再語之時乃考評之也三而一有者謂此
曲藝之人舉說三事而一事有可善者乃進其等即
於其同等之中拔而升進之也然猶必使之於同輩
中以所能高下為次序使不混其優劣也如此之人
但止目之曰郊人非俊選之比也以非士類故疎遠
之成均五帝大學之名天子設四代之學上尊堂上
之酒尊也若天子飲酒於成均之學宫此郊人雖賤
亦得取爵於堂上之尊以相旅勸焉所以榮之也人
字之字均字皆句絶(嚴陵方氏曰必取賢斂才於郊學如此則國學可知矣夫自外)
(入内謂之進自下升上謂之舉自隠之顯謂之揚德成而上事成而下故先德而後事事者言之實言者)
(事之文故先事而後言藝謂之曲則以在道之一曲故也謂之郊人以其非有長民之美猶近乎鄙故也)
(藝成而下非君上之所宜近故曰遠之也○長樂陳氏曰或以德進則不必事也或以事舉則不必言也)
(語曰德行言語政事德進所謂德行也事舉所謂政事也言揚所謂言語也聖人不求全不貴備意與此)
(同又曰曲藝皆誓者法也三而有一乃進恩也謂之郊人法也於成均以取爵亦恩也恩與法並行而不)
(偏所以取之雖略無害於賢而用之也○馬氏曰或以德進或以事舉或以言揚有以見其立賢無方也)
(曲藝皆有以誓之則又有以見其待人之恕也)
始立學者既興器用幣然後釋菜不舞不授器乃退儐
于東序一獻無介語可也教世子
立學之初未有禮樂之器及其制作之成塗釁既畢
即用幣于先師先師以告此器之成繼又釋菜以告
此器之將用也凡祭祀用樂舞者則授舞者以所執
之器如干戈羽籥之類今此釋菜禮輕既不用舞故
不授舞器也諸侯有功德者亦得立異代之學東序
夏制也與虞庠相對東序在東虞庠在西乃退儐于
東序者謂釋菜在虞庠之中禮畢乃從虞庠而退儐
禮其賓於東序之中其禮既殺惟行一獻無介無語
於禮亦可也此以上雖不專是教世子之事然以教
世子為主故以此句總結上文○石梁王氏曰三字
亦衍文(長樂陳氏曰凡家造祭器為先養器為後國亦如之諸侯之國命之教而立學者亦必以)
(祭器為先則興器者造祭器之謂也○嚴陵方氏曰儐謂事畢而以賓禮接賓一獻則無酬酢之煩無介)
(則無傳命之助無語則無合語之禮凡此又以始立學而事未暇備故也然非以之為常特可一時而已)
凡三王教世子必以禮樂樂所以修内也禮所以修外
也禮樂交錯於中𤼵形於外是故其成也懌恭敬而温
文
修内者消融其邪慝之藴修外者陶成其恭肅之儀
禮之修逹於中樂之修達於外所謂交錯於中也有
諸中必形諸外故其成也懌此懌字與魯論不亦說
乎之說相似既有恭敬之實德又有温潤文雅之氣
象禮樂之教大矣(嚴陵方氏曰樂由中出故以之修内禮自外作故以之修外然禮樂)
(蓋人之所固有也先王之教人豈能責之以其所無亦因其所有修之俾勿壊而已兩相合謂之交兩相)
(雜謂之錯温則不暴文則不野○馬氏曰禮樂者所以治其内外之道也治内則莫如樂治外則莫如禮)
(故樂所以修内禮所以修外而教之所始也此禮樂之分也禮樂之交錯於中而𤼵形於外則禮不止於)
(修外樂不止於修内而教之成也此禮樂之合也是故其成也懌恭敬而温文其成也懌有以見其内)
(和也恭敬而温文有以見其外和也温者以言其有容也文者以言其有别也○西山眞氏曰三王之教)
(世子必以禮樂者禮所以起人之敬心敬心生則慢心窒矣樂所以感人之和心和心生則戾心消矣其)
(薰陶德性變化氣質莫妙於此者然樂雖修内由内以達外禮雖修外由外以入中二者醺醲涵暢相與)
(無間故其成也但見其悅懌而已恭敬温文而已恭者敬之𤼵於外者也敬者恭之主於中者也此皆教)
(以禮樂之功也)
立太傅少傅以養之欲其知父子君臣之道也太傅審
父子君臣之道以示之少傅奉世子以觀太傅之德行
而審喻之太傅在前少傅在後入則有保出則有師是
以教喻而德成也師也者教之以事而喻諸德者也保
也者愼其身以輔翼之而歸諸道者也記曰虞夏商周
有師保有疑丞設四輔及三公不必備唯其人語使能
也
養者長而成之之謂審喻詳審言之使通曉也前後
以行步言出入以居處言慎其身使之謹守其身也
師保疑丞四輔也一說前疑後丞左輔右弼為四輔
四輔與三公不必其全備惟擇其可稱職者惟其人
以上皆記文語言也語使能也一句是記者釋之之辭
朱子曰師保疑丞疑字曉不得想止是有疑即問他
之意(嚴陵方氏曰禮樂者教之之道也苟非教之之人則道不虚行故立太傅少傅以養之養之將)
(以成其才故也内則父子外則君臣人之大倫也教養之道欲其知此而已保則親也故人則有保師則)
(正也故出則有師然分而言之固如此合而言之則左右前後出入起居師也傅也保也未嘗不在焉○)
(長樂陳氏曰師則帥以善而使之知保則保其善而使之勿失傅則輔其善而使之成太傅在前少傅在)
(後則師保在左右矣入則有保出則有師則太傅少傅出入皆預矣出入前後莫非正又則目不閱淫色)
(耳不聞優笑居不近庸邪玩不備珍異而所見者正事所聞者正言所行者正道此所以教喻而德成又)
(曰師教之以事而喻諸德師氏教國子以三德三行是也保愼其身以輔翼之而歸諸道保氏養國子以)
(六藝六儀是也虞夏殷周之有師保所謂設三公也有疑丞所謂設四輔也師保謂之三公充其數則有)
(傅疑丞謂之四輔充其數則有輔弼夫能有聖人之能有賢者之能有能者之能也所謂使能者兼聖賢)
(而言之也○西山真氏曰立太傅少傅以養之養者從容啓廸以養其本然之善使之自然開悟也然其)
(道無他不過君臣父子之大倫而已太傅以審示言謂修於身以示之也少傅以審喻言謂開說其義以)
(曉之也太傅少傅所以教者雖同然太傅以身教少傅以言教二者蓋互相𤼵也又曰師也者教世子以)
(事而喻諸德謂教之以事親之事則知孝之德教之以事長之事則知弟之德天下無事外之德也保則)
(安護世子之身輔之翼之使歸諸道耳目口體不以欲而動即所謂道天下無身外之道也古者所謂)
(師保其職蓋如此)
君子曰德德成而教尊教尊而官正官正而國治君之
謂也
君子曰德此德是指世子之德世子之德有成則教
道尊嚴而無敢慢昜者故凡居官守者皆以正自處
官正而國治世子為君之謂也(嚴陵方氏曰言君子有君國子民之德也)
(蓋教世子必使為君子故以是言之德成而教尊者為其能重道故也教尊而官正官正而國治學至)
(此然後能為君故曰君之謂也○馬氏曰官正以言其近國治以言其遠夫德之所成者衆矣而獨言君)
(者蓋有德而無位則教未必尊官未必正國未必治也有君德而有君位然後可以及此也)
仲尼曰昔者周公攝政踐阼而治抗世子法於伯禽所
以善成王也聞之曰為人臣者殺其身有益於君則為
之况于其身以善其君乎周公優為之
前言周公相踐阼而治此缺相字而下文又有周公
踐阼之言皆記者之失也以世子之法教世子直道
也今舉世子法於伯禽而教成王是迂曲其事也人
臣殺身為國猶尚為之今周公不過于曲其身之所
行以成君之善宜乎優為之也○劉氏曰書蔡仲之
命曰惟周公位冡宰正百工此言攝政踐阼而治是
以冡宰攝行踐阼之政非謂攝居天子之位也孔子
言周公舉世子法於伯禽者非自教其子蓋示法以
善成王也吾聞古人言為人臣者殺身而有益於君
猶且為之况止迂其身以善其君乎此大人正己而
物正之事周公大聖人也故優為之(西山眞氏曰周公抗世子法於)
(伯禽者蓋成王雖幼已為君矣不可以教世子者教之惟以教世子者教伯禽使成王覩之是乃所以善)
(成王也○長樂陳氏曰迂身非直躬者也殺身非迂身者也迂身以善其君者昜殺身以有益於君者難)
(為人臣者於其難者猶且為之况其昜者乎此周公所以優為之也蓋周公以臣而攝君之政成王以君)
(而學世子之事此為迂也然不爾不足令成王知君臣長幼之義先儒嘗謂周公之道曲而當者此也)
是故知為人子然後可以為人父知為人臣然後可以
為人君知事人然後能使人成王幼不能涖阼以為世
子則無為也是故抗世子法於伯禽使之與成王居欲
令成王之知父子君臣長幼之義也君之於世子也親
則父也尊則君也有父之親有君之尊然後兼天下而
有之是故養世子不可不愼也
武王既崩則成王無父雖年幼未知君道若以之為
世子則無為子之處矣故云以為世子則無為也君
於世子以親言則是父以尊言則是君能盡君父之
道以教其子然後可以保有天下之大不然則他日
為子者不克負荷矣可不愼乎(嚴陵方氏曰居君父之位操使令之權其)
(可以不知臣子事人之道哉既居天子矣又不可以世子之法加之故抗世子法於伯禽使之與成王居)
(欲其相觀而善故也此又繼言長幼而上不言者以事人使人兼之故也○臨川吳氏曰凡天下之為人)
(父者於其子雖有父之親而無君之尊也凡天下之為人君者於其臣雖有君之尊而無父之親也唯君)
(之於世子其親則父其尊則君既為之父又為之君然後能兼天下尊親二者而有之有之謂有父之親)
(有君之尊也彼但有父之親而無君之尊者猶不可不知教其子况兼親尊二者而有之者其於教世子)
(而可以不愼乎愼謂盡其心盡其道而不敢忽慢簡略也)
行一物而三善皆得者唯世子而已其齒於學之謂也
故世子齒於學國人觀之曰將君我而與我齒讓何也
曰有父在則禮然然而衆知父子之道矣其二曰將君
我而與我齒讓何也曰有君在則禮然然而衆著於君
臣之義也其三曰將君我而與我齒讓何也曰長長也
然而衆知長幼之節矣故父在斯為子君在斯謂之臣
居子與臣之節所以尊君親親也故學之為父子焉學
之為君臣焉學之為長幼焉父子君臣長幼之道得而
國治語曰樂正司業父師司成一有元良萬國以貞世
子之謂也
一物一事也與國人齒讓之一事也三善謂衆人知
父子君臣長幼之道也君我君臨乎我也世子與同
學之人讓齒其不知禮者見之而疑其知禮者從而
曉之曰父在之時常執謙卑不敢居人之前其禮當
如此也如此而衆知父子之道矣其二其三皆此意
學之教之也語古語也樂正主世子詩書之業父師
主於成就其德行一有書作一人謂世子也世子有
大善則萬邦皆正矣(長樂陳氏曰經曰雖天子必有尊也以天子尚有所尊而况於)
(民乎故知為父子則孝知為君臣則忠知為長幼則順孝弟忠順立而國治矣○嚴陵方氏曰齒讓者序)
(齒相讓也父在斯為子君在斯謂之臣或言為或言謂之者唯其以天合故直言為惟其以人合故止言)
(謂之也内則父子外則君臣長幼則内外之所兼有也内外治則國具有不治者乎○臨川吳氏曰得者)
(謂於父子君臣長幼之道無所失也○新安王氏曰樂正司業前章所謂大樂正授數是也父師司成所)
(謂太傅少傳有保有師以成世子之德者也○石林葉氏曰一人元良萬國以貞蓋乾始於元而終於貞)
(世子有君道也體元之善則仁以長人立事之幹則貞以及萬國)
周公踐阼
石梁王氏曰此當為衍文○劉氏曰此四字說者以
下文更端故著此以結上文周公相踐阼之事然因
其缺一相字遂啓明堂位周公踐天子位之說其後馴
致新莾居攝簒漢之禍實此語基之
庶子之正於公族者教之以孝弟睦友子愛明父子之
義長幼之序
庶子司馬之屬官正於公族為政於公族也周禮庶
子掌國子之倅倅副貳也國子是公卿大夫士之子
副貳其父者也(長樂陳氏曰言教世子而繼之以庶子正公族行法自貴者始故也教之)
(事乎上則以孝第教之交乎旁則以睦友教之恤乎下則以子愛○臨川吴氏曰善事親之孝即父子之)
(義也善事兄之弟即長幼之序也睦友子愛皆孝弟之推睦者和於族友者和於弟子者慈於子愛者慈)
(於幼)
其朝于公内朝則東西北上臣有貴者以齒
内朝路寢之庭也言公族之人若朝見於公之内朝
則立於西方而面向東尊者在北以次而南然既均
為同姓之臣則一以昭穆之長幼為序兄弟雖賤必
居上子弟雖貴必處下也
其在外朝則以官司士為之
外朝路寢門外之朝也若公族朝見於外朝與異姓
之臣雜列則以官之高卑為次序不序年齒也司士
亦司馬之屬主為朝見之位次者(馬氏曰内朝以齒則公族有所伸外)
(朝以官則公族有所屈有所伸有所屈皆先王治宗族之道○嚴陵方氏曰北上則所尊在内也臣有貴)
(者以齒則賤者可知矣自三公而下皆在所司而以士名官者司至於士則朝之所司者悉矣)
其在宗廟之中則如外朝之位宗人授事以爵以官
宗人之官掌禮及宗廟中授百官以職事者以爵隨
其爵之尊卑貴者在前賤者在後也以官隨其官之職
掌使各供其事也(長樂陳氏曰外朝主敬宗廟之中亦主敬故在宗廟之中則如外朝)
(之位)
其登餕獻受爵則以上嗣
登自堂下而升堂上也餕食尸之餘也尸出宗人使
嗣子及長兄弟升堂相對而餕也以特牲禮次序言
之先時祝酌爵觶奠于鉶南俟主人獻内兄弟畢長
兄弟及衆賓長為加爵之後宗人使嗣子飲鉶南之
奠爵嗣子盥而入拜尸執此奠爵嗣子進受復位而
拜尸答拜嗣子飲畢拜尸尸又答拜所謂受爵也嗣
子又舉所奠爵洗而酌之以入獻尸尸拜而受嗣子
答拜所謂獻也無筭爵之後禮畢尸出乃餕此三事
者受爵在先獻次之餕獻在後今言餕獻受爵以重
在餕故逆言之歟上嗣適子之長者為最上也此謂
士禮大夫之嗣無此禮者避君也故少牢禮無嗣子
舉奠之文(山陰陸氏曰内朝親親外朝貴貴在宗廟之中則二者並隆宗人授事以爵以官貴)
(貴也其登餕獻受爵則以上嗣親親也以官若君執主瓉祼尸大宗執璋瓉亞獻之類以爵若迎牲君執)
(引大夫從士執芻之類也獻者謂上嗣嘗受爵於尸矣己而復酌獻尸也)
庶子治之雖有三命不踰父兄
庶子治公族朝内朝之禮雖有三命之貴而其位次
不敢踰越無爵之父兄而居其上即上章所言臣有
貴者以齒也○疏曰若非内朝其餘會聚則一命齒
于鄉里謂一命尚卑若與鄉里長宿燕食則猶計年
也再命齒于父族謂再命漸尊不復與鄉里計年唯
高官在上但父族為重猶計年為列也三命不齒謂
三命大貴則亦不復與父族計年燕會則别席獨坐
在賓之東矣(山隂陸氏曰司士為之庶子治之者為之以禮治之以義也蓋司士為之以禮)
(恩也故庶子治之以義雖有三命不踰父兄據此進齒一等方其以爵以官嫌齒太陵故也先王所以均)
(節仁義使思恊理稱世無得議焉凡以此)
其公大事則以喪服之精麤為序雖於公族之喪亦如
之以次主人
此謂君喪而庶子治其禮事大事喪事也臣為君皆
斬衰然衰制雖同而升數之多寡則各依夲親庶子
序列位次則辨其夲服之精麤使衰麤者在前衰精
者在後非但公喪如此公族之内有相為服者亦然
蓋亦是庶子序其精麄先後之次也以次主人者謂
雖有庶長父兄尊於主人亦必次於主人之下使主
人在上為喪主也(嚴陵方氏曰送死足以當大事故謂之大事服輕則於喪者為疏服)
(重則於喪者為親以精麄為序也)
若公與族燕則異姓為賓膳宰為主人公與父兄齒族
食世降一等
公與族人燕食亦庶子掌其禮族人雖衆其初一人
之身也豈可以賓客之道外之故以異姓一人為賓
而使膳宰為主與之抗禮酬酢君尊而賓不敢敵也
君雖尊而與父兄列位序尊卑之齒者篤親親之道
也族食與族人燕食也世降一等謂族人既有親疎
則燕食亦隨世降殺也○疏曰假令夲是齊衰一年
四會食若大功則一年三會食小功則一年再會食
緦麻則一年一會食是世降一等也(嚴陵方氏曰凡燕之禮必立賓)
(以備酬酢之儀若鄕飲酒言立賓以象天是也然上人者尊賓既謂之賓則尊之而已非親之也親莫親)
(於同姓則凡於同姓固無賓之之禮也故燕族之賓不以同姓而以異姓為之也)
其在軍則守於公禰
禰當讀作祧○公禰謂遷主載在齊車隨公出行者
也庶子官既從在軍故守衛此齊車之行主也
公若有出疆之政庶子以公族之無事者守於公宫正
室守太廟諸父守貴宫貴室諸子諸孫守下宫下室
上章專言出軍則此出疆之政蓋朝覲會同之事也
無事者謂不從行及無職守之人也公宫總言公之
宗廟宫室也正室公族之為卿大夫士者之適子也
太廟太祖之廟也諸父公之伯父叔父也宫以廟言
室以居言貴宫尊廟也貴室路寢也下宫下室則是
親廟與燕寢也
五廟之孫祖廟未毁雖為庶人冠取妻必告死必赴練
祥則告
諸侯五廟始封之君為太祖百世不遷此下親盡則
逓遷此言五廟之孫是始封之君即五世祖故云祖
廟未毁未毁未逓遷也此孫雖無禄仕然冠昏必告
于君死必赴練祥之祭必告者以其親未盡也(嚴陵方氏)
(曰親屬未絶不以貴賤之間而忘吉凶之問也)
族之相為也宜弔不弔宜免不免有司罰之至于賵賻
承含皆有正焉
四世而緦服之窮也五世親盡袒免而已袒免說見
前篇六世以往弔而已矣當弔而不弔當免而不免
皆為廢禮故有司者罰之所以肅禮教也賵以車馬
賻以貨財含以珠玉襚以衣服四者總謂之贈隨其
親疎各有正禮庶子官治之有司即庶子也(長樂陳氏曰祖)
(遷於上宗易於下雖不為庶人吉凶不必赴告義也祖廟未毁雖為庶人吉凶必赴告恩也五世而親屬)
(盡故為之免六世而親屬竭故弔之而已宜弔不弔宜免不免有司罰之則緦麻而上宜服不服者可知)
(也)
公族其有死罪則磬于甸人其刑罪則纖剸亦告于甸
人公族無宫刑
磬懸縊殺之也左傳室如縣磬皇氏云如縣樂器之
磬也甸人掌郊野之官為之隱故不於市朝其刑罪
之當纖刺剸割之時亦鞠讀刑法之書於甸人之官
也漢書每云鞠獄鞠盡也推審罪狀令無餘藴然後
讀其所犯罪狀之書而刑之無宫刑者不絶其類也
(長樂陳氏曰公之於族示之以孝弟睦友子愛之道所以教其善示之以廟朝之禮所以教其敬示之以)
(喪服之禮所以教其哀示之以燕食之禮所以教其免親示之以宫室之守所以教其忠示之以赴告鞠弔)
(所以教其義俟之已盡而猶犯焉然後隨之以刑可也其死罪則縊之於甸人其刑罪則纖剸亦告于甸)
(人不忍與衆棄之也不忍與衆棄之而必於甸人亦以甸之共祭薦之物故也蓋不以親廢法不以私滅)
(公然後宗廟可得而事然則以親而休百姓乃所以事宗廟也)
獄成有司讞于公其死罪則曰某之罪在大辟其刑罪
則曰某之罪在小辟公曰宥之有司又曰在辟公又曰
宥之有司又曰在辟及三宥不對走出致刑于甸人公
又使人追之曰雖然必赦之有司對曰無及也反命于
公公素服不舉為之變如其倫之喪無服親哭之
獄成謂所犯之事訊問已得情實也讞議刑也殺牲
盛饌曰舉素服不舉為之變其常禮示憫惻也如其
親疎之倫而不為弔服者以不親往故也但居外不
聽樂及賻贈之類仍依親疎之等耳親哭之者為位
于異姓之廟而素服以哭之也天子諸侯絶旁親故
知此言無服是不為弔服(長樂陳氏曰聖人代天工立人道百王授受者禮樂)
(政刑而已也故悖于中者禮樂之必棄政刑之必加又敢私於其宗族哉不幸而悖于中者出於公族聖)
(人猶有三宥之心而有司之正不可奪也於是素服長不舉樂不御正寢不羞常膳哭之如其倫之喪也○)
(樂陳氏曰不以公盡法故無宫刑不以義掩恩故三宥而又追之至於無及然後素服不舉為之变○廬)
(陵胡氏曰有司又曰在辟以示後世臣執法宜堅其君用刑宜寬及三宥不對走出致刑于甸人春秋傳)
(曰臣義而行不待命者此也)
公族朝于内朝内親也雖有貴者以齒明公子也外朝
以官體異姓也宗廟之中以爵為位崇德也宗人授事
以官尊賢也登餕受爵以上嗣尊祖之道也喪紀以服
之輕重為序不奪人親也公與族燕則以齒而孝弟之
道逹矣其族食世降一等親親之殺也戰則守於公禰
孝愛之深也正室守太廟尊宗室而君臣之道著矣諸
父諸兄守貴室子弟守下室而讓道達矣
此以下覆解前章庶子正公族以下諸事内親謂親
之故進之於内也明父子昭穆不可紊也體異姓體
貌異姓之臣也崇德德之尊者爵必尊也尊賢惟賢
者能任事也上嗣繼祖者也故為尊祖之道服之輕
重夲於屬之親疎親疎之倫不可昜奪也燕食主於
親親以齒相序所以逹孝弟之道也親親施於生者
宜有降殺之等孝愛施於死者宜有深遠之思君臣
之道以輕重言讓道則以貴賤言也(嚴陵方氏曰宗廟之中序爵以辨)
(貴賤爵不踰德故謂之崇德序事以辦賢否故宗人授事以官謂之尊賢又曰君與族燕以齒則不敢以)
(君之位而加於父兄然親親不可以無殺故世降一等焉事生之道不若事死之為至居安之節不若居)
(危之為難故戰守於公禰所以為孝愛之深皆謂之宗室則親親之意也正室又其正者也正室守太廟)
(所以尊宗室而庶子之與異姓莫敢介焉且不疑於無君故曰君臣之道著○長樂陳氏曰正室守太廟)
(此以承重者守所重也故謂之尊宗室而君臣之道著諸父諸兄守貴室子弟守下室此尊不偪下下不)
(陵上者也故謂之讓道達)
五廟之孫祖廟未毁雖及庶人冠取妻必告死必赴不
忘親也親未絶而列於庶人賤無能也敬弔臨賻賵睦
友之道也古者庶子之官治而邦國有倫邦國有倫而
衆鄉方矣
人君任官夲無親疎之間顧賢否何如耳親盡而賢
亦必仕之今親未盡而已在庶人之列是以其無能
故賤之也族人有喪君必敬謹其弔臨賻賵之禮者
是皆和睦友愛族人之道也鄉方所向之方謂皆知
趨禮教也(嚴陵方氏曰庶子之官以治内為事凡治之序自内以及外而已故曰古者庶子之)
(官治而邦國有倫倫者先後不可亂之謂也邦國有倫而衆不惑於道之所在故曰衆鄕方矣方者道之)
(方也)
公族之罪雖親不以犯有司正術也所以體百姓也刑
于隱者不與國人慮兄弟也弗弔弗為服哭於異姓之
廟為忝祖遠之也素服居外不聽樂私喪之也骨肉之
親無絶也公族無宫刑不剪其類也
正術猶言常法也公族之有罪者雖是君之親然亦
必在五刑之例而不赦者是不以私親而干犯有司
之正法也所以然者以立法無二制當與百姓一體斷
决也與猶許也刑于甸師隱僻之處者是不許國人
見而謀度吾兄弟之過惡也刑已當罪而猶私喪之
者以骨肉之親雖䧟刑戮無斷絶之理也受宫刑者
絶生理故謂之腐刑如木之朽腐無𤼵生也此刑不
及公族不忍剪絶其生生之類耳(嚴陵方氏曰有司以正行法故無貴)
(賤親疎之間苟以公族之故乃欲于有司使獲免焉則法先其正矣故曰公族之罪雖親不以犯有司正)
(術也刑于隱則非與衆亲之矣故曰不與國人慮兄弟也公族不止於兄弟特舉中以談上下爾素服居)
(外不聽樂則以哀未忘也遠之者公義也哀未忘則有私愛存焉故曰私喪之也夫有生所以傳類而官)
(刑則無生之道焉故公族無宫刑)
天子視學大昕鼓徵所以警衆也衆至然後天子至乃
命有司行事興秩節祭先師先聖焉有司卒事反命
天子視學之日初明之時學中擊鼓以徵召學士蓋
警動衆聽使早至也凡物以初為大末為小故以大
昕為初明也有司教詩書禮樂之官也興舉秩常節
禮也卒事反命謂䆁奠事畢復命于天子也(嚴陵方氏曰學)
(記曰未卜禘不視學蓋教養之久然後可以視之故也天子視學必警衆所以奉至尊不可以不各致其)
(敬故也)
始之養也適東序釋奠於先老遂設三老五更群老之
席位焉
天子視學在虞庠之中事畢反國明日乃之東序而
養老始謂始初立學之時也若非始立學則無釋奠
先老之禮先老先世之為三老五更者也三老五更
各一人羣老無定數蔡邕云更當為叟三老三人五更
五人未知是否然皆年老更事致仕者舊說取象三
辰五星
適饌省醴養老之珍具遂𤼵咏焉退修之以孝養也
設席位畢天子親至陳饌之處省視醴酒及養老珍
羞之具省具畢出迎三老五更將入門遂作樂聲𤼵
其歌咏以延進之老更既入即西階下之位天子乃
退而酌醴以獻之是修行孝養之道也(嚴陵方氏曰於學言祭先)
(師先聖於束序言釋奠于先老隆殺之别也以其隆故曰視以其殺故曰適適則自此適彼而已設其席)
(位則老者欲安之故四饌者食也適者酒也適饌省醴蓋互言之皆適其所而省之也珍若八珍之屬凡)
(可以養者莫不具焉故謂之珍具若王制以珍從是矣)
反登歌清廟既歌而語以成之也言父子君臣長幼之
道合德音之致禮之大者也
反反席也老更受獻畢皆立於西階下東面今皆反
升就席乃使樂工登堂歌清廟之詩以樂之歌畢至
旅酬時談說善道以成就天子養老之禮也其所言
說者皆是講明父子君臣長幼之道理集合清廟詩
中所詠文王道德之音聲皆德之極致禮之大者也
下管象舞大武大合衆以事達有神興有德也正君臣
之位貴賤之等焉而上下之義行矣
下管象者堂下以管奏象舞之曲也舞大武者庭中
舞大武之舞也象是文王之舞周頌維清乃象舞之
樂歌武則大武之樂歌也武頌言勝殷遏劉維清不
言征伐則象武决非武舞矣註疏以文王武王之舞
皆名為象維清象舞為文王下管象為武王其意蓋
謂清廟與管象若皆為文王不應有上下之别殊不
知古樂歌者在上匏竹在下凡以人歌者皆曰升歌
亦曰登歌以管奏者皆曰下管周禮大師帥瞽登歌
下管奏樂器書言下管鼗鼓是也清廟以人歌之自
宜升象以管奏之自宜下凡樂皆有堂上堂下之奏
也此嚴氏之說足以正舊說之非故今從之大合衆
以事謂大會衆學士以行此養老之事而樂之所感
足以通逹神明興起德性也一說周道之四達以有
神明相之周家之興起以世世修德皆可於樂中見
之上言父子君臣長幼之道此言正君臣之位貴賤
之等而上下之義行則先王養老之禮豈苟為虚文
而已哉(長樂陳氏曰歌者樂之聲管者樂之器舞者樂之容登歌清廟所以著其德下管象所以著)
(其事舞大武所以著其功而又大合學士以預其事則幽足以達有神明足以興有德也○馬氏曰神者)
(藏於禮樂之中而不可知則管象舞武以達之德者藏於人情之間而不可見則管象舞武以興之)
有司告以樂闋王乃命公侯伯子男及群吏曰反養老
幼于東序終之以仁也
闋終也此時畿内之諸侯及鄉遂之吏皆與禮席天
子使其反國各行養老之禮是天子之仁恩始于一
處而終皆徧及也○馮氏曰石梁先生於此經塗去
幼字今按疏有其義而鄭註無養幼之文疑是訛夲
攛入一字(嚴陵方氏曰養老之禮所以廣孝也而人行莫大於孝此慮之以大也三老五更群)
(老之席位此愛之以敬也𤼵咏登歌合語下管此行之以禮也適饌省禮珍具此修之以孝養也正君臣)
(之位貴賤之等此紀之以義也命公侯而下各歸而有所養焉此終之以仁也)
是故聖人之記事也慮之以大愛之以敬行之以禮修
之以孝養紀之以義終之以仁是故古之人一舉事而
衆皆知其德之備也古之君子舉大事必愼其終始而
衆安得不喻焉兌命曰念終始典于學
虞夏商周皆有養老之禮後王養老亦皆記序前代
之事也人道莫大於孝弟慮之以大者謂謀慮此孝
弟之大道而推行之也愛敬省具之事行禮親迎肅
之也孝養獻醴也紀義既歌而語也終仁令侯國行
之也一事之中人皆知其衆德之全備者以其愼終
如始也如此則衆安得不喻曉乎養老之禮行於學
又因終始之義故引說命以結之也(馬氏曰慮之以大者孝弟仁之)
(夲也孝弟所以示其愛愛而弗敬獸畜之也故愛之以敬所以行敬之情而曲致者存乎禮行之不以禮)
(則直情徑行戎狄之道也行之以禮則無所不盡而養之不可以無其具故修之以孝養自慮之以大推)
(而至於修之以孝養則君臣又嫌於不分故紀之以義以定上下之分紀之以義所以致其尊而亦不可)
(以不致其親故又終之以仁慮之以大者仁之本終之以仁者仁之成君子始終之所依者仁而已矣○)
(長樂陳氏曰樂書曰天子莫重於視學亦莫重於養老故老更者為其血氣既衰而養以安之仁也飲食)
(之珍具親執而奉之禮也憲行以善吾之行乞言以廣吾之聞智也父事之不疑其所謂父兄事之不疑)
(其所謂兄義也有親者視之而興孝有兄者視之而興悌信也夫一舉養老之事衆皆知其德之備者以)
(此而已蓋釋奠於先老所以明其不忘本也適饌省醴所以明其不敢慢也樂則清廟象武之頌所以視)
(德與事也語則父子君臣長幼之道所以明君與親也然咏歌者樂之聲管者樂之器養老之樂始而發)
(咏中而管舞卒而樂闋則堂上堂下之樂和樂而不流也其所以命群后群吏及養老幼於東序者不過)
(示父子君臣長幼之道合德音之致始之以養終得之以仁而已古之君子必謹其終始如此而衆安)
(喻哉)
世子之記曰朝夕至于大寢之門外問於内豎曰今日
安否何如内豎曰今日安世子乃有喜色其有不安節
則内豎以告世子世子色憂不滿容内豎言復初然後
亦復初
世子之記古者教世子之禮篇也不滿容不能充其
儀觀之美也此節約言之以見文王武王為世子之
異於常人也文王朝王季日三此朝夕而已文王行
不能正履此色憂而已○石梁王氏曰古世子之禮
亡此餘其記之一節小戴以附篇末
朝夕之食上世子必在視寒暖之節食下問所膳羞必
知所進以命膳宰然後退若内豎言疾則世子親齊玄
而養
羞品味也必知所進必知親所食也命膳宰即篇首
所命之言也養疾者衣齊玄之服即齊時所著玄冠
緇布衣裳則貴賤異制謂之玄端服也(嚴陵方氏曰文武之所為)
(聖人之行也世子之記則中人之行而已聖人之制行不以已豈一以文武之道責於人哉故錄世子之)
(記於篇末從使後人可跂而及也所謂色憂不滿容者蓋喜之類為隂陽饒而隂乏故憂則容不滿也齊)
(玄而養謂心致齊而身服玄也)
膳宰之饌必敬視之疾之藥必親嘗之嘗饌善則世子
亦能食嘗饌寡世子亦不能飽以至于復初然後亦復
初
善猶多也不能飽以視武王之亦一亦再又異矣此
篇首言文王武王為世子之事故篇終舉記之言以
終之云
禮記大全卷八
