欽定四庫全書
欽定詩經傳說彙纂卷十四
北山之什二之六
陟彼北山言采其杞偕偕士子(叶奬里反)朝夕從事(叶上止反)王
事靡盬憂我父母(叶滿彼反)
集傳賦也偕偕強壯貌士子詩人自謂也(毛氏萇曰士子有王)
(事者也)○大夫行役而作此詩自言陟北山而采杞以
食者皆強壯之人而朝夕從事者也(鄭氏康成曰言不得休止)蓋
以王事不可以不勤是以貽我父母之憂耳(謝氏枋得曰言)
(王事不可以不堅固也子以王事為憂父母以子之勤勞為憂)
集說(輔氏廣曰此詩行役之大夫所作以言上之役使不均也然首章則自言其年壮力強故朝夕)
(從事於此又言其所以如此者蓋以王事不可不勤故不免遺父母之憂耳未及乎上之不均也士子雖)
(作詩者自言然行役者非一人蓋兼舉之矣○劉氏瑾曰此章可見詩人忠孝之心也)
○溥(音普)天之下(叶後五反)莫非王土率土之濱莫非王臣大
夫不均我從事獨賢(叶下珍反)
集傳賦也溥大率循濱涯也(孔氏穎達曰詩意言民之所居民居不盡近水)
(而以濱為言者濱是四畔近水之處言率土之濱舉其四方所至之内見其廣也)○言土之
廣臣之衆而王不均平使我從事獨勞也(毛氏萇曰賢勞也)
(吕氏祖謙曰孔叢子曰我從事獨賢勞事獨多也)不斥王而曰大夫(朱氏公遷曰大)
(夫行役而怨大夫不均蓋天子之大夫非一人也此則指夫執政者而言)不言獨勞而曰
獨賢詩人之忠厚如此
集說(孔氏穎達曰作者言其有人衆而不使即以廣大言之王不均大夫之使不過朝廷而普及天)
(下者明其衆也○以此大夫怨已勞於事故以賢為勞從事獨賢猶下云嘉我未老鮮我方將問辭也○)
(謝氏枋得曰自古君子小人立已不同其事君亦異君子常任其勞小人常處其逸君子常任其憂小人)
(常享其樂雖曰役使不均我獨賢勞然君子本心亦不願逸樂也)
○四牡彭彭(叶鋪郎反)王事傍傍(布彭反叶布光反)嘉我未老鮮(息淺)
(反)我方將旅力方剛經營四方
集傳賦也彭彭然不得息也傍傍然不得已也嘉善
鮮少也以為少而難得也將壯也旅與膂同(許氏慎曰膂脊)
(骨也○吕氏祖謙曰李氏曰毛氏以旅為衆案桑柔曰靡有旅力秦誓曰旅力既愆若桑柔之詩謂衆力)
(方盛猶可也如秦誓及此詩但指作詩者及良士耳不得解為衆也)○言王之所以使
我者善我之未老而方壯(錢氏天錫曰未老方將正獨賢處也)旅力可
以經營四方耳(謝氏枋得曰經經畫營營造如人作室曰經之營之言區畫造作四方之)
(事也)猶上章之言獨賢也
集說(輔氏廣曰此章又承上句獨賢之意而言王之所以使我者得無善我之未老而方壯其膂力)
(足以經營四方乎此意尤忠厚而有盡力盡瘁之誠也)
○或燕燕居息或盡瘁事國(叶越逼反)或息偃在牀或不已
于行(叶戸郎反)
集傳賦也燕燕安息貌(輔氏廣曰燕安也重言之見安之甚也)瘁病(嚴氏)
(粲曰盡瘁見四月事國從事於國也)已止也○言役使之不均也下章
放此(劉氏瑾曰以下三章凡十二句為偶皆以他人之逸樂對已之憂勞所以形容不均之意)
集說(劉氏彛曰以彼為賢耶則國事待我而集以我為賢耶則厚禄居彼為多○輔氏廣曰此章而)
(下則方言其不均之實然亦不過以其勞逸者對言之使上之人自察耳伹言之重辭之複則其望於上)
(者亦切矣詩可以怨謂此類也)
○或不知叫號(戸刀反)或慘慘(七感反)劬勞或栖(音西)遲偃仰
或王事鞅(於兩反)掌
集傳賦也不知叫號深居安逸不聞人聲也鞅掌失
容也(孔氏穎達曰傳以鞅掌為煩勞之状故云失容今俗語以職煩為鞅掌其言出於此)言事
煩勞不暇為儀容也
集說(李氏公凱曰大夫或有深居於内而不知外之叫號者或有慘慘然憂戚而憚其劬勞難堪者)
(或有安息無事而偃仰自得者或有勞於王事而鞅掌失容者其役使不均如此)
○或湛(都南反)樂飲酒或慘慘畏咎(巨九反)或出入風(音諷)議
(叶魚羈反)或靡事不為
集傳賦也咎猶罪過也出入風議(孔氏穎達曰謂閒暇無事出入放恣)
(議量時政者○嚴氏粲曰曹氏曰風議則任口舌而已)言親信而從容也
集說(姚氏舜牧曰湛樂飲酒何等逸豫慘慘畏咎猶恐其或及之出入風議何等從容靡事不為維)
(日其猶不給所謂不均也)
總論(李氏樗曰孔子曰公則說人主苟有均平之心則雖征役之重不以為怨若有不均之心則雖)
(征役未甚勞苦而人亦將怨矣觀大東之詩有粲粲衣服者有葛屨履霜者北山之詩有偃息在牀者有)
(不已于行者則無一得其平矣天下安得而說服哉○朱氏善曰臣之於君不擇事而安之所以為忠也)
(而不免於怨何也蓋怨生於彼此之相形者也均之為臣子也彼以其逸我以其勞彼若是其相親我若)
(是其相遠果能自已於言邪然則臣子之事君雖不可不竭其力而君之使臣要必有道矣為人上者其)
(亦均平其心而無使其彼此之相形乎)
北山六章三章章六句三章章四句
集說(鄧氏元錫曰北山刺不均也秉均者不均膴仕者衆而賢者獨勞瘁畏讒譏焉蓋四)
(牡皇華之意索其盡矣故雅之盛也上平其政載恤其私故士盡瘁而忘其勞雅之變也上不)
(平其政不恤其私故士盡瘁而哀其病也)
無將大車祇(音支)自塵兮無思百憂祇自疧(劉氏曰當作□與痻同眉)
(貧反)兮
集傳興也將扶進也(孔氏穎達曰言將猶扶進者以大車須人傍而將之是為扶車)
(而進導也)大車平地任載之車駕牛者也祇適疧病也○
此亦行役勞苦而憂思者之作言將大車則塵汚之
思百憂則病及之矣(朱氏公遷曰此皆事之可戒者故因行役所見而用語相呼為)
(興)
集說(輔氏廣曰夫行役者進而有王事之期程惟恐其有不及之悔退而有家事之多端惟恐其有)
(意外之虞所可憂者固不一而足也故曰百憂戒之以無思者言姑置之勿以為念可也不然適所以自)
(病而已矣○黃氏一正曰大車必駕牛而後可行若徒自將之則祇取塵汚而已何得於道哉百憂必得)
(遂而後可止若徒自思之則祇致身病而已何益於事哉)
○無將大車維塵冥冥(叶莫迥反)無思百憂不出于熲(古迥反)
集傳興也冥冥昏晦也(鄭氏康成曰冥冥者蔽人目明令無所見也)熲與
耿同小明也在憂中耿耿然不能出也(輔氏廣曰人心憂則拘而)
(定故在憂中耿耿然不能逸而出也)
集說(嚴氏粲曰塵冥冥則為塵所昏可憂多端不必更思之終不能自明矣○徐氏光啓曰言百憂)
(不可思正其憂之深也熲訓小明凡人有一事關心則此心全向此一處芥蒂只見有此事也)
○無將大車維塵雝(於勇於容二反)兮無思百憂祇自重(直勇直龍)
(二反)兮
集傳興也雝猶蔽也重猶累也
集說(王氏安石曰凡物之行不為物所累則輕而速為物所累則重而遲○鄒氏泉曰自重者自累)
(其心鬱鬱然而不得伸舒也)
總論(姚氏舜牧曰將大車者有任重意凡人一身百責萃焉百憂聚焉行役者身勞王事將百責委)
(之於家全在上之人體恤其情使無内顧之憂耳上不加恤奈何使彼無怨心哉無思云者正言其思之)
(不能置也易曰說以先民民忘其勞忘則何事於思而至於疧且重哉)
無將大車三章章四句
集說(黃氏震曰戴云詩意未嘗及小人非悔將小人也世既亂矣力微而挽重無益於事)
(與無田甫田之意同朱云此亦行役勞苦而憂思者愚案序言悔將小人本不成文沉詩亦初)
(無悔用小人之意合以上二說詳之)
明明上天照臨下土我征徂西至于艽(音求)野(叶上與反)二月
初吉載離寒暑心之憂矣其毒大(音泰)苦念彼共(音恭下章竝同)
人涕零如雨豈不懷歸畏此罪罟(音古)
集傳賦也征行徂往也艽野地名蓋遠荒之地也二
月亦以夏正數之建卯月也初吉朔日也(孔氏穎達曰以言初)
(而又吉故知朔日也君子舉事尚早故以朔為吉周禮正月之吉亦朔日也)毒言心中如
有藥毒也(輔氏廣曰言其涉行之遠歴時之久故其心之憂如中藥之毒而甚苦也)共人
僚友之處者也懷思罟網也○大夫以二月西征至
於歲莫而未得歸故呼天而訴之復念其僚友之處
者且自言其畏罪而不敢歸也
集說(輔氏廣曰共人即靖共爾位之僚友也僚友不一而足有出者有處者宜也已之征役固勞苦)
(矣然以其所謂罪罟譴怒蹙急反覆者觀之則僚友之處者亦豈有樂事哉此所以思之而涕零如雨又)
(自言我亦豈不懷歸而相與共事哉正以畏不測之罪而不敢歸爾罪罟言其以罪而加人如網罟之取)
(物而物有不及知者也不言思其室家而欲歸乃言思其僚友者善為辭也)
○昔我往矣日月方除(直慮反)曷云其還歲聿云莫(音慕)念
我獨兮我事孔庶心之憂矣憚(丁佐反)我不暇(叶胡故反)念彼
共人睠睠(音眷)懷顧豈不懷歸畏此譴怒
集傳賦也除除舊生新也謂二月初吉也庶衆憚勞
也睠睠勤厚之意譴怒罪責也○言昔以是時往今
未知何時可還而歲已莫矣蓋身獨而事衆是以勤
勞而不暇也
集說(李氏樗曰念我獨兮亦猶我從事獨賢也我事孔庶亦猶或靡事不為也心之憂矣勞我不復)
(有暇也念彼昔者之友睠睠然懷顧之非不懷歸畏取怒於當時也○謝氏枋得曰念彼共人所謂靖共)
(爾位敬共朝夕者此君子人也與詩人志同道合者也詩人勤勞於外又念斯人雖以恭敬自持然上無)
(愛惜善類者不知果能免於禍否所以念之深愛之至既涕零如雨又睠睠懷顧也)
○昔我往矣日月方奥(於六反)曷云其還政事愈蹙(子六反)
歲聿云莫采蕭穫菽心之憂矣自詒伊戚(叶子六反)念彼共
人興言出宿豈不懷歸畏此反覆(芳福反)
集傳賦也奥煖(孔氏穎達曰煖即春温亦謂二月也)蹙急詒遺戚憂興
起也反覆傾側無常之意也○言以政事愈急是以
至此歲莫而猶不得歸(劉氏彜曰采蕭穫菽者冬之事也)又自咎其
不能見幾遠去而自遺此憂至於不能安寝而出宿
於外也(謝氏枋得曰興言出宿又不止於睠睠懷顧矣)
集說(曹氏粹中曰蕭以供祭菽以致養此思歸之心尤切也○徐氏常吉曰言歲忽已莫而百工皆)
(休所見皆采蕭穫菽之事而我猶無言歸之期此心之憂惟有反躬自咎耳敢誰怨哉)
○嗟爾君子無恒安處靖共爾位正直是與神之聽之
式穀以女(音汝)
集傳賦也君子亦指其僚友也(謝氏枋得曰即所謂共人也)恒常
也靖與靜同(謝氏枋得曰靖如自靖自獻之靖凡事謀之心而安也共如温共朝夕之共凡)
(事共敬而不敢慢也○君子本共又勉之靖共)與猶助也穀禄也以猶與也
○上章既自傷悼此章又戒其僚友曰嗟爾君子無
以安處為常言當有勞時勿懷安也當靖共爾位惟
正直之人是助則神之聽之而以穀禄與女矣
集說(輔氏廣曰戒僚友之處者雖得免於出外征行之勞然亦不可自以安處為常蓋皆忠告之辭)
(僚友之義不徒懷思睠睠而已也○嚴氏粲曰君子仕於亂世凛凛畏罪然其勢未可以去也則惟敬共)
(以聽天命而已蓋以已之自處者告其同志也)
○嗟爾君子無恒安息靖共爾位好(呼報反)是正直神之
聽之介爾景福(叶筆力反)
集傳賦也息猶處也好是正直愛此正直之人也介
景皆大也
集說(黃氏佐曰人情與正直之士共處各能樹立若與回邪之人共處易得隨風而靡故戒之一則)
(曰正直是與二則曰好是正直不求人合當為神明所祐而福禄至矣知其不可奈何而安之若命故其)
(言如此○王氏志長曰君子遭亂先幾明決奉身以退智也或義不可去勢不及去靖共正直盡忠厥職)
(仁也君子不得乎智則得乎仁靖共正直之外安得更有所謂式穀景福者哉)
總論(陳氏櫟曰此詩因已之久役於外而思僚友之安處於内者且於己無賢勞之恨而謂憂戚之)
(自詒於彼無憎疾之辭而勉以為正直之是助哀而不傷怨而不怒視北山之詩稍庶幾焉北山辭極哀)
(怨小明辭頗和平○許氏謙曰詩言其毒大苦憚我不暇可謂甚矣其三章乃曰自詒伊戚不敢咎其上)
(而祇自咎其後二章且告其友勤職事親善人以忠其上詩人之忠厚也)
小明五章三章章十二句二章章六句
集說(歐陽氏修曰大雅明明在下謂之大明小雅明明上天謂之小明自是名篇者偶為)
(誌别爾了不關詩義)
鼔鐘將將(七羊反)淮水湯湯(音傷)憂心且傷淑人君子懷允
不忘
集傳賦也將將聲也(孔氏穎達曰鼔擊其鐘而聲將將然)淮水出信陽
軍(皇輿表今汝寧府信陽州隸河南)桐柏山至楚州漣水軍(皇輿表今淮安)
(府安東縣隸江南)入海(禹貢導淮自桐柏東會于泗沂東入于海)湯湯沸騰之貌
淑善懷思允信也○此詩之義未詳王氏曰幽王鼔
鐘淮水之上為流連之樂久而忘反聞者憂傷而思
古之君子不能忘也(輔氏廣曰懷允不忘言其傷今思古而信不能忘也)
集說(鄭氏康成曰為之憂傷者嘉樂不野合犧象不出門今乃於淮水之上作先王之樂失禮尤甚)
(古者善人君子其用禮樂各得其宜至信不可忘○嚴氏粲曰古者作樂必先擊鐘所謂金奏也今聞幽)
(王擊鐘將將然其聲之揚乃在淮水湯湯然流盛之處當時為從流忘反之樂詩人憂而且傷而思先王)
(德澤之在人我懷思而允信之不忘於心周家以仁厚立國故以善人君子稱其先王也)
○鼔鐘喈喈(音皆叶居奚反)淮水湝湝(戸皆反叶賢雞反)憂心且悲淑
人君子其德不回(叶乎為反)
集傳賦也喈喈猶將將湝湝猶湯湯悲猶傷也回邪
也
集說(范氏處義曰湝湝則不溢矣淑人君子所以能與民同樂以其德無回邪故也○輔氏廣曰悲)
(甚於傷樂所以象德其德不回則言古之君子樂與德稱也)
○鼔鐘伐鼛(古毛反叶居尤反)淮有三洲憂心且妯(敕留反)淑人
君子其德不猶
集傳賦也鼛大鼔也周禮作皋云皋鼔尋有四尺(劉氏)
(瑾曰集傳所引周禮考工記韗人文也然地官鼔人又云以鼛鼔鼔役事則字亦作鼛矣注云長丈二尺)
(即尋有四尺也)三洲淮上地(吕氏祖謙曰淮有三洲作詩者賦其當時所見也)蘇氏
曰始言湯湯水盛也中言湝湝水流也終言三洲水
落而洲見也言幽王之久於淮上也妯動猶若也言
不若今王之荒亂也
集說(王氏安石曰作樂當淮水之溢至淮水之降以言其久也其流連亦甚矣○輔氏廣曰伐鼛舉)
(樂器之大者言之妯甚於悲謂常動而不息也其德不猶言與今之君子不相似也將將喈喈伐鼛言其)
(樂之盛也湯湯湝湝三洲言其時之久也且傷且悲且妯言其憂之甚也樂之盛作之久而民心之憂益)
(甚則與古之王者憂民之憂樂民之樂者異矣)
○鼔鐘欽欽鼔瑟鼔琴笙磬同音以雅以南(叶尼心反)以籥
不僭(子念反叶七心反)
集傳賦也欽欽亦聲也(錢氏文子曰聲有節也)磬樂器以石為之
(呂氏祖謙曰其制在考工記磬氏)琴瑟在堂笙磬在下同音言其和
也(鄭氏康成曰同音者謂堂上堂下八音克諧○孔氏穎達曰經言鐘琴笙磬是金石絲匏四者矣舉)
(此明土革竹木亦和同可知)雅二雅也南二南也籥籥舞也(嚴氏粲曰)
(籥解見邶簡兮)僭亂也言三者皆不僭也○蘇氏曰言幽王
之不德豈其樂非古歟樂則是而人則非也(濮氏一之曰但)
(時非古之時聞其樂祇見其可傷也孟子告齊宣王者可以觀矣)
集說(熊氏朋來曰古者堂上樂皆受笙均堂下樂皆受磬均琴瑟堂上樂也小雅言鼔瑟則曰吹笙)
(即瑟受均於笙之證也鞉鼔管笛堂下樂也商頌言鞉鼔淵淵嘒嘒管聲則曰依磬聲即鼔笛受均於磬)
(之證也不然則鼔鐘欽欽雅南合奏豈無他樂器同音而特舉笙磬二器而言之正以見堂上下之樂皆)
(和也○徐氏常吉曰樂之章有詩樂之容有舞以詩歌則音律分明以舞蹈則疾徐有節所謂不僣也以)
(雅以音而奏夫雅也以南以音而奏夫南也以籥以舞而協夫音也)
附錄(毛氏萇曰笙磬東方之樂也同音四縣皆同也○孔氏穎達曰大射樂人宿縣阼階東笙磬西)
(面其南笙鐘其南鑮皆南陳注云笙猶生也東為陽中萬物以生是東方為笙磬舉磬則鐘鑮可知矣以)
(笙磬之下即言同音故知四縣皆同也以東為始舉笙磬則四方可知○胡氏紹曾曰笙磬是石磬名非)
(笙簧之笙儀禮設於阼階東者為笙磬西階西者為頌磬亦有笙鐘頌鐘皆編而縣之)
總論(沈氏守正曰三章皆婉刺之詞鼔鐘伐鼛宜其樂也而見之者反憂作樂者今之人也而懷思)
(者古之淑人君子也是所以刺也末章見我之憂傷者非樂之故也如以樂則以雅以南以籥俱不僣矣)
(獨其作之者非人何哉)
鼔鐘四章章五句
集傳此詩之義有不可知者今姑釋其訓詁名
物而略以王氏蘇氏之說解之未敢信其必然
也
集說(胡氏一桂曰歐文忠公之論曰鼔鐘序但言刺幽王不知刺何事據詩文則是作樂)
(於淮上矣然旁考詩書史記皆無幽王東廵之事書曰徐夷竝興蓋自成王時徐戎及淮夷已)
(皆不為周臣宣王時嘗遣將征之亦不自往初無幽王東至淮徐之事然則不得作樂於淮上)
(矣當闕其所未詳横渠張子以為淮水為害幽王不恤作樂不止詩人憂而傷之今以書所謂)
(湯湯洪水方割觀之則湯湯固可言淮水為害也若下文湝湝三洲又不得謂為害矣嚴氏謂)
(古事亦有不見於史而因經以見者詩即史也其論固當然而詩文亦不明言其為幽王也故)
(集傳以為未詳又曰未敢信其必然得之矣)
楚楚者茨言抽(敕留反)其棘自昔何為我蓺(魚世反)黍稷我
黍與與(音餘)我稷翼翼我倉既盈我庾維億以為酒食以
饗以祀(叶逸織反)以妥(湯果反)以侑(音又叶夷益反)以介景福(叶筆力反)
集傳賦也楚楚盛密貌茨蒺藜也(董氏逌曰鄭康成謂趨以采齊當為)
(楚薺之薺○吕氏祖謙曰說文曰薺蒺藜也而茨則以茅葺屋覆之名然則當康成世字猶為薺其為茨)
(者後人誤也)抽除也我為有田禄而奉祭祀者之自稱也
與與翼翼皆蕃盛貌露積(如字又音漬)曰庾(孔氏穎達曰甫田曾孫之)
(庾如坁如京是積粟也庾未入倉故曰露積周語云野有庾積)十萬曰億(鄭氏康成曰倉言盈)
(庾言億亦互辭喻多也)饗獻也妥安坐也禮曰詔妥尸(鄭氏康成曰尸)
(始入祝則詔主人拜安尸使之坐)蓋祭祀筮族人之子為尸(李氏如圭曰曲)
(禮云為人子者祭祀不為尸則尸筮無父者皆用孫之倫有爵者為之)既奠迎之使處
神坐而拜以安之也(儀禮少牢饋食禮祝設几于筵上祝酌奠主人西面再拜祝出)
(迎尸于廟門外尸入升筵祝主人皆拜妥尸尸不言答拜遂坐○李氏如圭曰祭統云君迎牲而不迎尸)
(别嫌也尸在廟門外則疑於臣在廟中則全於君)侑勸也恐尸或未飽祝侑
之曰皇尸未實也(少牢饋食禮尸告飽祝獨侑曰皇尸未實侑尸又食主人不言拜侑)
(尸又三飯)介大也景亦大也○此詩述公卿有田禄者力
於農事以奉其宗廟之祭故言蒺藜之地有抽除其
棘者古人何乃為此事乎(朱氏公遷曰古人古者治田之人也)蓋將使
我於此蓺黍稷也(輔氏廣曰首四句推本而言以見其不忘所自也)故我之
黍稷既盛倉庾既實則為酒食以饗祀妥侑而介大
福也(葉氏向高曰此言力農為奉祭之本而享祀妥侑則總一祭而言)
集說(朱氏善曰此章言由古人有墾闢之勞是以今日有收成之富由倉廪有收成之富是以宗廟)
(有享祀之豐是以我君獲福禄之大蓋力於農事所以致其勤也以奉宗廟所以致其孝也惟勤故致力)
(於民者盡惟孝故致力於神者詳)
○濟濟(子禮反)蹌蹌(七羊反)絜爾牛羊以往烝嘗或剥或亨
(普庚反叶鋪郎反)或肆或將祝祭于祊(補彭反叶補光反)祀事孔明(叶謨)
(郎反)先祖是皇神保是饗(叶虚良反)孝孫有慶(叶袪羊反)報以介福
萬壽無疆
集傳賦也濟濟蹌蹌言有容也(孔氏穎達曰曲禮曰大夫濟濟士蹌蹌是)
(有容也○輔氏廣曰古之祭祀用人甚多此言濟濟蹌蹌者謂凡與祭之人皆有容儀也)冬祭曰
烝秋祭曰嘗(許氏謙曰烝嘗宗廟之祭名嘗嘗新穀也烝進品物也○朱氏公遷曰言烝嘗)
(則禴祠在其中矣)剝解剝其皮也亨煮熟之也肆陳之也(蘇氏)
(轍曰謂陳其骨體於爼也)將奉(音捧)持而進之也(輔氏廣曰剥亨肆將各有其人皆蒙)
(濟濟蹌蹌一句)祊廟門内也孝子不知神之所在故使祝博
求之於門内待賓客之處也(禮記郊特牲索祭祝于祊不知神之所在於彼)
(乎於此乎注索求神也○輔氏廣曰王氏云凡祀祼鬯則求諸隂焫蕭則求諸陽索祭祝于祊則求諸隂)
(陽之間蓋魂無不之神無不在求之之備如此○朱氏公遷曰公食大夫皆行事於廟是廟門之内有待)
(賓客之處也)孔甚也明猶備也著也皇大也君也(輔氏廣曰君也)
(者如府君之謂所以尊之也)保安也神保蓋尸之嘉號楚詞所謂
靈保亦以巫降神之稱也(朱子曰靈保神巫也神降而託於巫蓋身則巫而心)
(則神也今詩中不說巫當便是尸也)孝孫主祭之人也慶猶福也
集說(范氏處義曰自此章而下皆言祭祀之禮容及飲福之事○朱氏公遷曰濟濟蹌蹌以下五句)
(是薦牲之敬為一節祝祭于祊一句是求神之誠為一節祀事孔明一句則總結之也○薦牲之禮如此)
(求神使饗之又如此祀事可謂明備矣此先祖之所以來饗孝孫之所以受福者盛大而悠久也○何氏)
(楷曰廟事莫重於烝嘗田功成而品物備也)
○執爨(七亂反)踖踖(七亦反叶七略反)為俎孔碩(叶常約反)或燔(音煩)或
炙(之敕反叶陟略反)君婦莫莫(音麥叶木各反)為豆孔庶(叶陟略反)為賓為
客(叶克各反)獻酬(市由反)交錯禮儀卒度(叶徒洛反)笑語卒獲(叶黃郭反)
神保是格(叶剛鶴反)報以介福萬壽攸酢
集傳賦也爨竈也(毛氏萇曰饔爨廪爨也○孔氏穎達曰饔爨以煑肉廪爨以炊米少)
(牢云饔爨在門東南北上廪爨在饔爨之北)踖踖敬也俎所以載牲體也
碩大也(朱氏公遷曰所謂博碩肥腯是也)燔燒肉也炙炙肝也(孔氏穎逹)
(曰燔者火燒之名炙者遠火之稱以難熟者近火易熟者遠之故肝炙而肉燔也)皆所以從
獻也特牲主人獻尸賓長以肝從主婦獻尸兄弟以
燔從是也(孔氏穎達曰言從獻者既獻酒即以此燔炙從之而置之在俎也夏官量人云凡祭)
(祀制其從獻脯燔之數量是從獻之文也)君婦主婦也莫莫清靜而敬至
也(王氏安石曰執爨賤者也賤者踖踖則貴者可知也君婦尊者也尊者莫莫則卑者可知也○輔氏)
(廣曰莫莫有冲漠之意唯清靜而敬之至者方有此意思曰君婦者君即主也又所以尊稱之也)豆
所以盛内羞庶羞主婦薦之也(孔氏穎達曰有司徹云宰夫羞房中之羞)
(于尸司士羞庶羞于尸注云二羞所以盡歡心房中之羞其籩則糗餌粉餈其豆則酏音移食糝食庶羞)
(羊臐音熏豕膮音枵皆有胾醢房中之羞内羞也内羞在右隂也庶羞在左陽也)庶多也賓
客筮而戒之使助祭者既獻尸而遂與之相獻酬也
主人酌賓曰獻賓飲主人曰酢主人又自飲而復飲
賓曰酬賓受之奠於席前而不舉至旅而後少長相
勸而交錯以徧也(毛氏萇曰東西為交邪行為錯○劉氏瑾曰特牲主人酳尸主婦亞)
(獻賓三獻畢主人遂酌以獻賓賓飲獻爵主人飲酢爵遂以觶酌于西方之尊以酬賓又自飲再酌飲賓)
(賓奠觶于尊南至旅酬乃舉其觶酬長兄弟遂自飲更酌于東方之尊以飲長兄弟長兄弟卒觶酌于西)
(方之尊以飲受旅者其衆賓及衆兄弟交錯以徧皆如初儀)卒盡也度法度也獲
得其宜也(朱氏公遷曰卒度卒獲言無不合於法無不得其宜也○黃氏佐曰古者於旅也語)
(恩澤行於禮法之中和樂生於誠敬之内)格來酢報也
集說(朱氏公遷曰内而主婦外而賓客及賤而執爨者無不敬以將事如此此神之所以饗而福之)
(所以降也○朱氏善曰言自始至終皆盡善於是神保來格而報之以介福言其盛大也酢之以萬夀言)
(其悠久也)
○我孔熯(而善反)矣式禮莫愆(叶起巾反)工祝致告徂賚孝孫
(叶須倫反)苾(蒲必反)芬孝祀(叶逸織反)神嗜飲食卜爾百福(叶筆力反)如
幾(音機)如式既齊既稷既匡既敕永錫爾極時萬時億
集傳賦也熯竭也善其事曰工(王氏逢曰工於為祝者)苾芬香
也卜予(與同)也幾期也春秋傳曰易幾而哭是也式法
齊整稷疾匡正敕戒極至也(朱氏公遷曰整則不亂疾則不慢正則不邪戒)
(則不忽皆莊敬之容也)○禮行既久筋力竭矣而式禮莫愆敬
之至也於是祝致神意以嘏(音假)主人(輔氏廣曰徂賚孝孫鄭氏以為)
(徂往也賚予也所以重釋上句致告之義如言以其所致告者往而予孝孫也集傳失解此二字)曰
爾飲食芳潔(朱氏公遷曰上章酒食牛羊燔炙之類)故報爾以福禄使其
來如幾其多如法(孔氏穎達曰言須而即來不遲晚也來必豐足不乏少也)爾禮
容莊敬故報爾以衆善之極使爾無一事而不得乎
此(輔氏廣曰禮容莊敬解既齊既稷既匡既敕二句故報爾以衆善之極解永錫爾極一句使爾無一)
(事而不得乎此解時萬時億一句)各隨其事而報之以其類也(李氏如圭)
(曰工祝致告以下皆序嘏主人之詞)少牢嘏詞曰皇尸命工祝承致多
福無疆于女孝孫(劉氏瑾曰注曰承猶傳也)來女孝孫(朱氏公遷曰注云來)
(讀曰釐釐賜也即所謂承而致之也)使女受禄于天宜稼于田眉壽萬
年勿替引之此大夫之禮也(朱氏公遷曰公卿大夫其禮皆然故引以為證)
集說(嚴氏粲曰祭祀甚勞筋力既竭而用禮皆無愆過異於跛倚臨祭矣於是工善之祝致神意以)
(告主人謂致嘏辭也不言錫福而曰錫極者詩人祝君以福多言致福之本人君能建其有極則五福備)
(矣錫云者猶曰天誘其衷也○朱氏公遷曰事有始終敬無間斷上章絜牛羊者執爨者君婦賓客皆極)
(其禮敬如彼此乃言主祭者之敬其不替又如此則自妥侑以來敬可知也○極訓為至則至極而無以)
(復加者也修身而得身修之極齊家治國而得家齊國治之極推之其餘莫不皆然所謂無一事而不得)
(乎此也○福禄以報飲食之芳潔衆善之極以報禮容之莊敬各隨其事而報之也但極之所在即福之)
(所在極又可以兼乎福矣)
○禮儀既備(叶蒲北反)鐘鼓既戒(叶訖力反)孝孫徂位(叶力入反)工祝
致告(叶古得反)神具醉止皇尸載起鼔鐘送尸神保聿歸諸
宰君婦廢徹(直列反)不遲諸父兄弟備言燕私(叶息夷反)
集傳賦也戒告也(輔氏廣曰禮儀既備言其禮之無不舉也鐘鼔既戒言其樂之無不)
(奏也如此則祭事以畢矣)徂位祭事既畢主人往阼階下西面之
位也致告祝傳尸意告利成於主人言孝子之利養
成畢也(吕氏祖謙曰少牢注云利猶養也成畢也言孝子之養禮畢)於是神醉而
尸起送尸而神歸矣曰皇尸者尊稱之也鼔鐘者尸
出入奏肆夏也(劉氏瑾曰周禮大司樂曰尸出入奏肆夏鐘師注曰先擊鐘次擊鼔以奏)
(時邁也○朱氏公遷曰先既戒之至此乃奏之)鬼神無形言其醉而歸者誠
敬之至如見之也諸宰家宰非一人之稱也廢去也
(鄭氏康成曰尸出而可徹諸宰徹去諸饌君婦籩豆而已)不遲以疾為敬不留神
惠之意也(劉氏彝曰不遲不敢怠且緩如神猶在也)祭畢既歸賓客之俎
同姓則留與之燕以盡私恩所以尊賓客親骨肉也
(劉氏瑾曰儀禮主人之俎佐食徹之尸俎則佐食徹而有司歸之賓俎則有司徹而歸之祝及兄弟衆賓)
(之俎則皆自徹而出拜賓于門外而不敢留歸賓俎而不敢後所以尊賓也主人以阼俎豆籩及尸祝兄)
(弟之庶羞宴族人於堂主婦以祝豆籩及姑姊妹之俎宴内兄弟於房所以親親也)
集說(范氏處義曰此祀事既畢孝孫往於位而立矣祝於是告利成焉謂致尸意於主人也神醉而)
(尸起送尸而神歸誠敬之至如神在也廢徹不遲不敢以祀畢而慢其事也自是以往可以燕同姓矣故)
(曰備言燕私○唐氏順之曰此交神明之終逮羣下之始所謂既盡禮於所尊遂致愛於所親者也)
(案古者賓饗或上取或下就蓋禮尚優賓樂可斷章寓意其義寬若宗廟之祭禮主尊祖敬天樂以昭德)
(象功罔敢踰越其義嚴如周禮鐘師掌金奏有曰肆夏天子之廟尸出入奏之而饗元侯竝奏焉元侯相)
(饗亦得用之所謂其義寬也至於廟祭魯得用天子禮樂者成王特以褎周公之德他國則不敢干然孔)
(子猶竊病之蓋若是其嚴也今楚茨五章鼔鐘送尸句集傳以為尸出入鼔鐘以奏肆夏此沿鄭箋然毛)
(鄭以楚茨為思古盛王重農奉祭故引大司樂之文集傳改為公卿有田禄者力於農事以奉宗廟之祭)
(則肆夏皆述天子之事於公卿奚取焉故正其說於此然觀章句下集傳引吕祖謙先王致力於民一叚)
(則朱子仍未盡廢舊說後之學者其善擇焉)
○樂具入奏(叶音族)以綏後禄爾殽既將莫怨具慶(叶祛羊反)
既醉既飽(叶補苟反)小大稽首神嗜飲食使君壽考(叶去九反)孔
惠孔時維其盡(叶子忍反)之子子孫孫勿替(天帝反)引之
集傳賦也凡廟之制前廟以奉神後寢以藏衣冠(邢氏)
(昺曰月令仲春云寝廟畢備鄭注云前曰廟後曰寝以廟是接神之處其處尊故在前寝衣冠所藏之處)
(對廟為卑故在後)祭於廟而燕於寢故於此將燕而祭時之
樂皆入奏於寢也(孔氏穎達曰上章云備言燕私故此即陳燕私之事○燕祭不得同)
(樂而云皆入者歌詠雖異樂器則同故皆入也)且於祭既受禄矣故以燕為
將受後禄而綏之也(毛氏萇曰綏安也安然後受福禄也)爾殽既進與
燕之人無有怨者(朱氏公遷曰此之小大即前章之諸父兄弟也燕私舉而人心和悦)
(如此)而皆懽慶醉飽稽首而言曰向者之祭神既嗜君
之飲食矣是以使君壽考也又言君之祭祀甚順甚
時無所不盡(董氏逌曰内盡禮外盡物○朱氏公遷曰順者順於理時者適於時)子子
孫孫當不廢而引長之也
集說(曹氏粹中曰凡祭必欲其饗之故工祝致告宗族具慶皆以神嗜飲食歸美焉○蒋氏悌生曰)
(卒章言神歸賓去之後同姓復燕於寝以厚其恩也詩人立言六章各有條序○朱氏公遷曰祭而格神)
(則一身宜受其福祭而盡禮則子孫當守其規此與燕者所以祝主人也此章以燕私之事言之而述與)
(燕者之慶詞如此)
總論(許氏謙曰一章謂勤於稼穡所入者盛得以為祭祀之具二章言牲體之絜三章言俎豆之盛)
(又皆言神饗而降福四章祝致神語五章送神而起下章燕宗族之端卒章宗族燕而祝君壽福也○姚)
(氏舜牧曰神之所饗在明德之馨然非黍稷之馨無由以將所以公卿必力田以供祭祀之禮)
楚茨六章章十二句
集傳吕氏曰楚茨極言祭祀所以事神受福之
節致詳致備所以推明先王致力於民者盡則
致力於神者詳(朱氏公遷曰此本序說故以先王言)觀其威儀之
盛物品之豐所以交神明逮羣下至於受福無
疆者非德盛政修何以致之
集說(朱子詩傳遺說問楚茨以下四篇先生謂即豳雅反復讀之其辭氣與七月載芟良)
(耜等篇大扺相類無可疑然又以為述公卿有田禄者力於農事以奉其宗廟之祭則恐未然)
(蓋周自后稷以農事肇祀其祥未嘗不惓惓於此今以為豳風豳頌者皆是也而孟子亦曰禮)
(曰諸侯耕助以供粢盛粢盛不潔不敢以祭古之人未有不先成民而後致力於神者恐不必)
(專指公卿言之曰此諸篇在小雅而非天子之詩故止得以公卿言之蓋皆畿内諸侯矣○輔)
(氏廣曰此詩先儒皆以為天子祭祀之事者豈其見詩中慶祝之詞太侈如萬壽之類乎然少)
(牢嘏詞固曰眉壽萬年者此正大夫之禮也吕氏之說德盛政修亦以為天子事耳然公卿固)
(亦有家事而國之政事亦無不與聞也故集傳取而載之)
信彼南山維禹甸(田見反叶徒鄰反)之畇畇(音勻)原隰曾孫田(叶地)
(因反)之我疆我理南東其畝(叶滿彼反)
集傳賦也南山終南山也甸治也(孔氏穎達曰此及韓奕之傳皆言甸)
(治不為邱甸之異於鄭也○甸之為字以治其地使平成田則訓為治以方十里出兵車一乘又音為乘)
(故鄭以為禹治而邱甸之)畇畇墾辟貌(孔氏穎達曰墾耕其地辟除草萊以成柔田也)曾
孫主祭者之稱曾重也自曾祖以至無窮皆得稱之
也疆者為之大界也理者定其溝塗也(劉氏彝曰疆謂有夫有畛)
(有塗有道有路以經界之也理謂有遂有溝有洫有澮有川以疏道之也○徐氏光啓曰疆理不是一定)
(只是在外為疆在内為理就一夫論則遂徑為疆中間畝畎為理就十夫論則溝畛為疆中間遂徑又為)
(理矣推而至於萬夫則一成之外川路為疆中間澮道洫塗遂徑皆為理矣)畝壟也(何氏楷曰)
(韋昭云下曰畎高曰畝畝隴也案畎乃隴中水道古作&KR0908;六畎為一畝對畝則畎為下對畎則畝為高畝)
(即田身是也)長樂劉氏曰其遂東入於溝則其畝南矣其
遂南入於溝則其畝東矣(孔氏穎達曰成二年左傳曰先王疆理天下物土之)
(宜故詩曰我疆我理南東其畝是於土之宜須縱須横故或南或東也○朱氏公遷曰周禮百畝為夫夫)
(間有遂九夫為井井間有溝凡遂在田首如此則遂在井之内溝在井之外田首者水之來處也畝以防)
(水則當卑下之處地之大勢東南卞故欲水自西而東則為畝在水之南欲水自北而南則為畝在水之)
(東也然高下相因無定勢舉東南則西北可推故傳於下文言順其地勢水勢之所宜則知不可執一論)
(也)○此詩大指與楚茨略同此即其篇首四句之意
也言信乎此南山者本禹之所治(董氏逌曰雍州之山荆岐既旅終南)
(惇物則禹固治之矣○嚴氏粲曰言禹甸之則平水患理溝洫皆在其中)故其原隰墾闢
而我得田之於是為之疆理而順其地勢水勢之所
宜或南其畝或東其畝也
集說(朱氏善曰首章言地利之盡也此南山之下有神禹以甸治之於前若彼其可信也有曾孫以)
(耕治之於後又若此其墾闢也於是而疆之理之使之為畛為塗為邱為甸則所以順地勢之所宜也使)
(之為溝為洫為澮為川則所以順水勢之所宜也○何氏楷曰自首章至黍稷彧彧先從田事說起為祭)
(祀張本與楚茨同意)
○上天同雲雨(于付反)雪雰雰(敷云反)益之以霡(亡革反)霂(音木)
既優既渥(叶烏谷反)既霑既足生我百穀
集傳賦也同雲雲一色也將雪之候如此雰雰雪貌
(陸氏佃曰雰盛也)霡霂小雨貌(陸氏佃曰釋名曰言纔霂瀝霑漬如人之沐惟及其上支)
(而已根不濡也霡膏潤入土如人之脉故曰霡也)優渥霑足皆饒洽之意也
冬有積雪春而益之以小雨潤澤則饒洽矣(彭氏執中曰上)
(章言地利此章言天時俗云蝗産子於地中至春夏而出地若冬有雪寒氣逼之深入於地春夏不能出)
(矣一雪入地三尺三雪則入地九尺故三白為豐年之兆也)
集說(陸氏佃曰三農之事雪則欲盛而徧也雨則欲微而潤也蓋豐年之冬必有積雪而其春必有)
(小雨故是詩雨言小雪言盛雪則欲其盛矣然又欲其澤浸之甚周也故繼之曰既優既渥雨則欲其微)
(矣然又欲其膏澤之僅足也故繼之曰既霑既足○朱氏公遷曰雨雪以時斂藏發育得其正故能生我)
(百穀也○田之辟者禹之功穀之生者天所賜於篇首二章述之不忘本也)
○疆埸(音亦)翼翼黍稷彧彧(於六反叶於逼反)曾孫之穡以為酒
食畀(必寐反)我尸賓壽考萬年(叶泥因反)
集傳賦也埸畔也(何氏楷曰疆埸皆田界之名疆乃八家同井之界畔埸乃一夫百畝)
(之界畔埸通作易)翼翼整飭貌(劉氏彝曰謂八家一井各有疆埸萬井縱横左右翼翼也)
彧彧茂盛貌(劉氏彝曰謂萬井碁布廣野彧彧成文也)畀與也○言其田
整飭而穀茂盛者皆曾孫之穡也(劉氏瑾曰詩人本欲言此章之事而)
(先言首章田畝之墾闢疆理次章雨雪之滋生百穀而以此章首二句承上章之意言之也)於是
以為酒食而獻之於尸及賓客也(吕氏祖謙曰邱氏曰與尸謂獻熟食)
(并酌齊獻尸是也與賓謂助祭之賓酌齊獻尸尸因酌以酢賓并祭末燕同姓於燕寝是也此祭始終用)
(酒食之事○劉氏瑾曰三獻尸之後主人亦有獻賓之禮)隂陽和萬物遂而人心
懽悦以奉宗廟則神降之福故壽考萬年也(劉氏瑾曰集傳)
(所謂隂陽和者亦承上章雨雪饒洽之意也)
集說(朱氏善曰三章言人事之善也田以井制其疆埸翼翼然整齊其黍稷彧彧然茂盛皆曾孫之)
(穡也於以為酒則三酒五齊之無不備於以為食則潔粢豐盛之無不宜於以畀尸則可以妥侑於以畀)
(賓則可以獻酬於是而神降之福使之壽考萬年也)
○中田有廬疆埸有瓜(叶攻乎反)是剝是菹(側居反)獻之皇祖
曾孫壽考(叶孔五反)受天之祐(侯古反)
集傳賦也中田田中也菹酢(音醋)菜也(毛氏萇曰剝瓜為菹也)祐
福也○一井之田其中百畝為公田内以二十畝分
八家為廬舍以便田事(許氏慎曰廬寄也秋冬去春夏居○董氏逌曰每家廬舍)
(二畝半○吕氏祖謙曰後漢書注春秋井田計人授田百畝公田十畝廬舍在内貴人也公田次之重公)
(也私田在外賤私也)於畔上種瓜以盡地利(吕氏祖謙曰前漢書食貨志瓜瓠果)
(蓏植於疆埸)瓜成剝削淹漬以為菹而獻皇祖(孔氏穎達曰周禮埸)
(人祭祀供其果蓏是祭必有瓜菹矣)貴四時之異物順孝子之心也
集說(孔氏穎達曰古者宅在都邑田於外野農時則出而就田須有廬舍故農人於田中作廬以便)
(其田事於畔上種瓜亦所以便地也○范氏處義曰斷壺食瓜本以養農夫今乃為菹以供祀事蓋祀貴)
(乎備物大至於玉帛牲牢微至於蘋蘩蕰藻無不用也而以瓜為菹又見於此所謂苟可薦者莫不咸在)
(矣詩人舉至微之物而有取於農夫之瓜亦以見因農事之成而報祭故受福亦厚也○朱氏公遷曰地)
(無遺利祭無遺禮於此可知但菹不止於瓜舉此以為例耳)
○祭以清酒從以騂(息營反)牡享于祖考(叶去久反)執其鸞刀
以啓其毛取其血膋(音聊叶音勞)
集傳賦也清酒清潔之酒(嚴氏粲曰猶鳬鷖言爾酒既清烈祖既載清酤)鬱
鬯之屬也(孔氏穎達曰春官鬱人掌祼器凡祭祀之祼事和鬱鬯以實彝而陳之彝尊彝四時)
(之祭皆祼用彝是祀祼用鬱鬯也○朱子曰鬱鬯者禮家以為釀秬為酒煮鬱金香草和之其氣芬芳而)
(條暢也)騂赤色周所尚也(孔氏穎達曰地官牧人云陽祀用騂牲三代祭其廟各用)
(其所尚之毛色也)祭禮先以鬱鬯灌地求神於隂(董氏鼎曰酒以灌地)
(降神取其馨香下達)然後迎牲執者主人親執也鸞刀刀有鈴
也(孔氏穎達曰鸞即鈴也謂刀環有鈴其聲中節故郊特牲曰割刀之用而鸞刀之貴貴其義也聲和)
(而後斷是中節也)膋脂膏也啓其毛以告純也取其血以告
殺也取其膋以升臭也合之黍稷實之於蕭而燔之
以求神於陽也(孔氏穎達曰楚語云毛以示物韋昭曰物色是毛以告純血以告殺亦楚)
(語文膋以升臭謂以脂膏合之黍稷置之蕭乃以火燒之合其馨香之氣是升臭也)記曰周人
尚臭灌用鬯臭鬱合鬯臭隂達於淵泉灌以圭璋用
玉氣也既灌然後迎牲致隂氣也(鄭氏康成曰灌以圭瓚酌鬯始獻神)
(也已乃迎牲於庭殺之天子諸侯之禮也)蕭合黍稷臭陽達於牆屋故既
奠然後焫蕭合羶(馨同)薌(香同○鄭氏康成曰奠謂薦熟時也蕭薌蒿也染以脂合)
(黍稷燒之)凡祭慎諸此魂氣歸于天形魄歸于地故祭求
諸隂陽之義也(朱子曰天地隂陽之氣交合便成人氣便是魂精便是魄所以祭祀燎以)
(求諸陽灌以求諸隂也問祖先以何而求曰只是以我之氣承接其氣便是有求底道理古人於祭祀極)
(重直是要求而得之商人求諸陽便先作樂發散即陽氣以求之周人求諸隂便焚燎鬱鬯以隂氣求之)
集說(范氏處義曰上章言瓜菹因物之微以見其備也此章言牲酒因物之重以見其備也○輔氏)
(廣曰此方言祭祀之禮有酒有牲則祭禮備)
○是烝是享(叶虚良反)苾苾芬芬祀事孔明(叶謨郎反)先祖是皇
報以介福萬壽無疆
集傳賦也烝進也(嚴氏粲曰烝畀祖妣之烝)或曰冬祭名(輔氏廣曰若以)
(為冬祭則其義亦如楚茨二章說上章既言有酒有牲以享于祖考故此章於是言以是牲酒為冬祭之)
(烝而飲食苾芬祭事備著先祖於是既大且尊而降福無疆也)
集說(鄭氏康成曰既有牲物而進獻之苾苾芬芬然香祀禮於是則甚明也○朱氏公遷曰承上章)
(牲酒言以此而烝以此而享則飲食芳潔而祭祀明備矣)
總論(張氏耒曰受莫大之福而其君有安寧壽考之樂此天下之至美極治之際也而其本出於倉)
(廪之盈原隰之治田廬之修雨雪之時而後乃及於祭祀禮樂之事也蓋衣食不足於下則禮樂不備於)
(上惟田事修則衣食豐衣食豐而禮樂備禮樂備而和平興和平興而人君有福禄壽考之盛此詩人深)
(探其本要其終而言之序如此也○朱氏公遷曰一章二章三章共一意以黍稷為主以壽考萬年結之)
(四章自是一意以瓜為主以受天之祜結之五章六章又共一意以牲酒為主以萬壽無疆結之但畀尸)
(賓獻皇祖皆擬議於其前至烝享苾芬而祀事始成也○鄒氏泉曰此詩亦見公卿德盛政修以基享神)
(之本而因力農奉祭以盡事神之道其夀考福祜之錫蓋所謂賢者之祭必受其福歟)
信南山六章章六句
集說(朱氏謀㙔曰楚茨因祭祀而推原粢盛所自出此詩則因力田而成祭享之禮也○)
(何氏楷曰楚茨信南山同為一時之作楚茨詳於後而略於前自祭祊以前但以祀事孔明一)
(語該之信南山詳於前而略於後自薦熟以後但以祀事孔明一語該之)
倬(陟角反)彼甫田(叶地因反)歲取十千(叶倉新反)我取其陳食(音嗣)我
農人自古有年(叶泥因反)今適南畝(叶滿彼反)或耘或耔(音子叶奬里反)
黍稷薿薿(魚起反)攸介攸止烝我髦(音毛)士(鉏里反)
集傳賦也倬明貌甫大也十千謂一成之田地方十
里為田九萬畝而以其萬畝為公田蓋九一之法也
(鄭氏康成曰井田之法九夫為井井税一夫其田百畝井十為通通税十夫其田千畝通十為成成方十)
(里成税百夫其田萬畝欲見其數從井通起故言十千)我食禄主祭之人也陳
舊粟也農人私百畝而養公田者也有年豐年也適
往也耘除草也耔雝(音壅)本也蓋后稷為田一畝三畎
廣尺深尺而播種(上聲)於其中苖葉以上(朱氏公遷曰以已通以上)
(猶言既長也)稍耨(劉氏瑾曰鉏也)壠草因壝(以水反○朱氏公遷曰漢書作隤孔疏作)
(壝壝埓也猶培也)其土以附苖根壠盡畎平則根深而能(音耐)
風與旱也薿茂盛貌介大烝進髦俊也俊士秀民也
古者士出於農而工商不與焉管仲曰農之子恒為
農野處而不暱其秀民之能為士者必足賴也(韋氏昭曰)
(暱近也秀民民之秀出者也)即謂此也○此詩述公卿有田禄者
力於農事以奉方社田祖之祭故言於此大田歲取
萬畝之入以為禄食及其積之久而有餘則又存其
新而散其舊以食農人補不足助不給也蓋以自古
有年是以陳陳相因所積如此然其用之之節又合
宜而有序如此所以粟雖甚多而無紅腐不可食之
患也(劉氏瑾曰歲取萬畝之入取之有常也積粟有餘而能散以周農則用之合宜也於有餘之中)
(必散舊而存新則用之有序也存新散舊而無紅腐之患又見其不至於暴棄天物也)又言自
古既有年矣今適南畝農人方且或耘或耔而其黍
稷又已茂盛則是又將復有年矣故於其所美大止
息之處進我髦士而勞之也(未氏公遷曰髦士即農人之秀者慰勉之意不)
(可人人曉之惟可與言者與之言庶幾達於衆也)
集說(謝氏枋得曰取民常少與民常多斂散得宜豐凶有備新者方入倉廪陳者即取之以食農人)
(從古以來豈無水旱霜蝗吾民常如有年者上之人斂散得其道也○朱氏善曰歲取十千賦斂之常也)
(食我農人周給之仁也今適南畝廵省之勤也烝我髦士勸相之備也)
○以我齊(音咨)明(叶謨郎反)與我犧羊以社以方我田既臧農
夫之慶(叶祛羊反)琴瑟擊鼔以御(牙嫁反)田祖以祈甘雨以介
我稷黍以穀我士女
集傳賦也齊與粢同曲禮曰稷曰明粢此言齊明便
文以協韻耳犧羊純色之羊也社后土也以句龍氏
配(孔氏穎達曰鄭駮異義以為社者五土之神能生萬物者以古之有大功者配之祭法曰共工氏之)
(霸九州也其子曰后土能平九州故祀以為社昭二十九年傳曰共工氏有子曰句龍為后土又曰后土)
(則社○后土者地之大名也僖十五年左傳曰履后土而戴皇天指謂地為后土也句龍職主土地故謂)
(其官為后土此人為后土之官後轉以配社又謂社為后土)方秋祭四方報成萬
物周禮所謂羅弊致禽以祀祊(音方)是也(鄭氏康成曰羅弊罔止也)
(秋田主用罔中殺者多也皆殺而罔止祊當為方聲之誤也○賈氏公彥曰祊是廟門之外内今因秋田)
(而祭當是祭四方故云誤秋物成四方神之功故報祭之)臧善慶福御迎也田祖
先嗇也謂始耕田者即神農也(孔氏穎達曰祖者始也始教造田謂之田)
(祖先為稼穡謂之先嗇神其農業謂之神農名殊而實同也)周禮籥章凡國祈年
于田祖則吹豳雅擊土鼔以樂田畯是也(許氏謙曰此傳田畯)
(與經三章田畯不同傳以神言經以人言也)穀養也又曰善也言倉廪實
而知禮節也○言奉其齊盛(毛氐萇曰器實曰齊在器曰盛)犧牲以
祭方社而曰我田之所以善者非我之所能致也乃
賴農夫之福而致之耳又作樂以祭田祖而祈雨庶
有以大其稷黍而養其民人也(朱氏公遷曰是蓋一時之祭而報祈之意)
(具焉者也)
集說(王氏安石曰作樂以御田祖祈甘雨農事終則有始也祈甘雨所以介稷黍介稷黍所以穀士)
(女樂歲則士女多賴故也○朱氏善曰上五句言報成之祭下五句言祈年之祭齊明犧羊禮之成也禮)
(以備物故於報成之祭言之琴瑟擊鼔樂之盛也樂以達和故於祈年之祭言之上言方社而不及田祖)
(因方社以見田祖也下言田祖而不及方社舉田祖以見方社也上言農夫之慶歸其功於民也下言穀)
(我士女溥其惠於下也)
○曾孫來止以其婦子(叶奬里反)饁(于輒反)彼南畝(叶滿彼反)田畯
(音俊)至喜攘(如羊反)其左右(叶羽已反)嘗其旨否(叶補美反)禾易(以豉反)
長畝(同上)終善且有(叶羽已反)曾孫不怒農夫克敏(叶母鄙反)
集傳賦也曾孫主祭者之稱非獨宗廟為然曲禮外
事曰曾孫某侯某(王氏逢曰陳氏曰先儒以外事為治兵然廵狩朝聘盟會之類皆外)
(事也)武王禱名山大川曰有道曾孫周王發是也饁餉
攘取旨美易治長竟有多敏疾也○曾孫之來適見
農夫之婦子來饁耘者於是與之偕至其所而田畯
亦至而喜之乃取其左右之饋而嘗其旨否言其上
下相親之甚也既又見其禾之易治竟畝如一而知
其終當善而且多(何氏楷曰善者實穎實栗之美有者萬億及秭之饒)是以曾
孫不怒而其農夫益以敏於其事也
集說(朱氏善曰曾孫之來以省耕為職者也田畯之至以勸農為職者也以其婦子饁彼南畝言其)
(力之齊也攘其左右嘗其旨否言其情之親也禾易長畝終善且有言其效之著也於田畯曰喜於曾孫)
(曰不怒互文以見意也田畯見之喜曾孫見之不怒則農夫益以敏於其事矣謂不待督趣而自勸也)
○曾孫之稼如茨(才私反)如梁曾孫之庾(羊主反)如坻(直基反)
如京(叶居良反)乃求千斯倉乃求萬斯箱黍稷稻梁農夫之
慶(叶祛羊反)報以介福萬壽無疆
集傳賦也茨屋蓋言其密比也(孔氏穎達曰墨子稱茅茨不翦謂以茅覆)
(屋故箋以茨為屋蓋言其積聚高大如屋茨耳)梁車梁言其穹窿也(劉氏瑾曰小戎)
(所謂梁輈是也)坻水中之高地也京高邱也箱車箱也○此言
收成之後禾稼既多則求倉以處之求車以載之而
言凡此黍稷稻梁皆賴農夫之慶而得之是宜報以
大福使之萬夀無疆也其歸美於下而欲厚報之如此
集說(蘇氏轍曰茨言其多也梁言其積也古之税法近者納總遠者納粟禾稼既積乃求千倉以處)
(之萬車以載之黍稷稻粱言無所不有也○輔氏廣曰夫以時斂散補助不足而勞來勸相以致農夫之)
(敏者固賴乎上之人而火耕水耨沾體塗足勞苦自竭以致禾稼之登則實賴農夫之力也歸美於彼而)
(欲報之厚宜矣)
附錄(范氏處義曰黍稷稻粱既無所不有農夫相慶於下謂此皆君賜也何以報之神能助君以福)
(至萬年之永乃所以為報也○胡氏一桂曰集傳歸美於下之說善矣但農夫不當得此重辭只恐是田)
(祖報曾孫介福如曾孫之稼以下事而萬夀無疆則其頌禱之辭也)
總論(黃氏佐曰此詩固重有年上亦重勞農上篇内所以多歸美農夫之辭蓋言有年見得於神不)
(可不祭而祭祀固所以為農也此所以來大田之答也○唐氏順之曰首章言力農二章言奉祭三章申)
(言力農之意四章申言奉祭之意總之皆見其厚民耳)
甫田四章章十句
大田多稼既種(章勇反)既戒既備乃事(叶上止反)以我覃(以冉反)
耜(叶養里反)俶載南畝(叶滿彼反)播厥百穀(叶工洛反)既庭且碩(叶常約反)
曾孫是若
集傳賦也種擇其種也戒飭其具也(何氏楷曰月令季冬令告民出)
(五種所謂既種也命農計耦耕事修耒耜具田器所謂既戒也)覃利俶始載事庭直
(朱氏公遷曰直則茂拳曲則生不遂矣)碩大若順也○蘇氏曰田大而
種多故於今歲之冬具來歲之種戒來歲之事凡既
備矣然後事之取其利耜而始事於南畝(王氏安石曰畝大抵)
(以南為正故每曰南畝)既耕而播之其耕之也勤而種之也時
故其生者皆直而大以順曾孫之所欲(朱氏公遷曰曾孫之所欲)
(者豐年而已故用力致此黍稷以順之)此詩為農夫之詞以頌美其上
若以答前篇之意也
集說(吕氏祖謙曰大田多稼總言之也既種既戒以下至於卒章自始及末以次陳之也○輔氏廣)
(曰既備乃事凡事豫則立也播厥百穀見其種之多也農夫以百穀庭碩為順曾孫之欲則上之意孚於)
(下而下之意順乎上矣)
○既方既皂(叶子苟反)既堅既好(叶許苟反)不稂(音郎)不莠(餘久反)去
(起吕反)其螟(莫廷反)螣(音特)及其蟊(莫侯反)賊無害我田稺(音稚)田
祖有神秉畀炎火(叶虎委反)
集傳賦也方房也謂孚甲始生而未合時也(孔氏穎達曰孚)
(甲米生於中若人之房舍然也孚者米外之粟皮甲者以在米外若鎧甲之在人表禾既有穗即生孚甲)
實未堅者曰皂(劉氏彝曰穀粒既實而未充滿曰皂)稂童粱(陸氏德明曰童粱草)
(也說文作節云稂或字也禾粟之采生而不成者謂之童節也)莠似苖(孔氏穎達曰仲虺之誥若)
(苖之有莠若粟之有粃粃似粟莠似苖也)皆害苖之草也食心曰螟食葉
曰螣食根曰蟊食節曰賊(孔氏穎達曰皆釋蟲文陸璣疏云舊說螟螣蟊賊一)
(種蟲也故犍為文學曰此四種蟲皆蝗也實不同故分别釋之○何氏楷曰月令孟夏行春令則蝗蟲為)
(災仲夏行春令則百螣時起以螣之種類不一故曰百螣)皆害苖之蟲也稺幼禾
也(孔氏穎達曰蟲災之盛稙者亦食以稺者偏甚故舉以言之)○言其苖既盛矣
又必去此四蟲然後可以無害田中之禾然非人力
所及也故願田祖之神為我持此四蟲而付之炎火
之中也姚崇遣使捕蝗引此為證夜中設火火邊掘
坑且焚且瘞(於罽反)蓋古之遺法如此
集說(鄭氏康成曰盡生房矣盡成實矣盡堅熟矣盡齊好矣而無稂莠擇種之善民力之專時氣之)
(和所致之○張子曰三代盛時必無蟲患天下之田盡墾何處不種縱或有之亦人衆覺察必豫早能去)
(其害雖有山林陂澤亦人以時出入瀦停水陂不得生也且不論盛時故災害不作直人謀足以勝之蝝)
(螟之類其去易於蝗又况古人除田害亦易得人只於采芑使三千乘要以百井之民除一井之民患計)
(之為不難)
○有渰(於檢反)萋萋(七西反)興雨祁祁雨(于付反)我公田遂及
我私(叶息夷反)彼有不穫稺此有不斂(力檢反)穧(才計反)彼有遺
秉此有滯穗伊寡婦之利
集傳賦也渰雲興貌萋萋盛貌祁祁徐也雲欲盛盛
則多雨雨欲徐徐則入土公田者方里而井井九百
畝其中為公田八家皆私百畝而同養公田也(漢書食貨)
(志建步立畝六尺為步步百為畝畝百為夫夫三為屋屋三為井井方一里是為九夫八家共之各受私)
(田百畝公田十畝是為八百八十畝餘二十畝以為廬舍)穧束秉把也滯亦遺棄
之意也(劉氏彝曰稺謂穗之低小刈穫之所不及者穧謂刈而遺忘束縳之所不及者秉謂束而)
(輦載之所不盡者滯謂刈而折亂秉穫之所不逮者)○言農夫之心先公後私
故望此雲雨而曰天其雨我公田而遂及我之私田
乎冀怙君德而蒙其餘惠使收成之際彼有不及穫
之稺禾此有不及斂之穧束彼有遺棄之禾把此有
滯漏之禾穗而寡婦尚得取之以為利也此見其豐
成有餘而不盡取又與鰥寡共之既足以為不費之
惠而亦不棄於地也不然則粒米狼戾不殆於輕視
天物而慢棄之乎
集說(輔氏廣曰既無稂莠之害又無蟲蝗之害則其不可無者雨而已故此章又言其望雲與雨先)
(公田而後私田如此則成有年矣鰥寡孤獨聖人亦不能使其無也但發政施仁則先及之而已雨我公)
(田尊君之義也伊寡婦之利及衆之仁也○謝氏枋得曰三代盛時君之愛民無所不用其極民之愛君)
(亦無所不用其極民之望雨惟願其田中之洋溢今所願者公田之雨優渥霑足其餘波及我私田也尊)
(君親上之心亦厚矣稺有不穫穧有不斂秉有遺穗有滯此樂歲粒米狼戾之時也農夫何見而乃能留)
(有餘不盡之利以養鰥寡此上好仁而下好義也○陳氏櫟曰此章欲雨公田不至知有已而不知有君)
(利及寡婦不至知有已而不知有人忠厚若此其豳風之氣象乎)
○曾孫來止以其婦子饁彼南畝(子畝竝見前篇)田畯至喜來
方禋(音因)祀(叶逸織反)以其騂黑與其黍稷以享以祀(同上)以介
景福(叶筆力反)
集傳賦也精意以享謂之禋(董氏逌曰來方禋祀以其所至之方而禋祀也)
○農夫相告曰曾孫來矣於是與其婦子饁彼南畝
之穫者而田畯亦至而喜之也(王氏安石曰喜其趨穫事也○朱氏公遷)
(曰此四句與甫田同但彼則君上勸農而見農夫之勤此則農夫相勸以慰君上之心一為耘耔之時一)
(為收斂之時也)曾孫之來又禋祀四方之神而賽禱焉四方
各用其方色之牲此言騂黑舉南北以見其餘也(吕氏)
(祖謙曰南方用騂牲北方用黑牲獨舉騂黑者孔氏所謂略舉二方以為韻句是也)以介景福
農夫欲曾孫之受福也
集說(輔氏廣曰以其婦子饁彼南畝田畯至喜所以慰上之心也以享以祀以介景福所以錫上之)
(福也始焉竭力以慰上之心終則至誠以錫上之福民之愛君者如此則知君之所以愛民為何如哉○)
(吳氏師道曰此詩為農夫之詞以頌美其上而亦直稱曾孫可以見俗之質厚而上下親愛之誠)
總論(劉氏瑾曰一章言田事修飭而苖生盛美也二章言苖既秀實而願其無損也三章復願其雨)
(澤溥及而收成有餘也卒章言其收穫之後而報祀獲福也)
大田四章二章章八句二章章九句
集傳前篇有擊鼔以御田祖之文故或疑此楚
茨信南山甫田大田四篇即為豳雅其詳見於
豳風之末亦未知其是否也然前篇上之人以
我田既臧為農夫之慶而欲報之以介福此篇
農夫以雨我公田遂及我私而欲其享祀以介
景福上下之情所以相賴而相報者如此非盛
德其孰能之
(案周禮籥章龡豳詩以逆暑迎寒祈年於田祖龡豳雅以樂田畯祭蜡則龡豳頌以息老物鄭康成箋豳)
(詩以應豳籥分殆及公子同歸以上二章為豳風十月穫稻為此春酒以介眉夀以上四章為豳雅稱彼)
(兕觥萬夀無疆以上為豳頌孔穎達疏之曰述其政教之始則為豳風述其政教之中則為豳雅述其政)
(教之成則為豳頌故一篇之内備有風雅頌也此漢唐相傳之說而程子亦以為然也至宋而解詩者衆)
(或謂既曰雅頌當非七月之詩蓋若九夏亡之矣或謂以七月全篇隨其音節吹之以合於風雅頌或謂)
(楚茨大田甫田是豳之雅思文臣工噫嘻豐年載芟良耜等篇是豳之頌朱子謂數說皆通而未敢必也)
(間嘗考之楚茨專言廟祭甫田有祈甘雨之文似有合矣然周禮言吹豳雅擊土鼔而不言有琴瑟之樂)
(也大田詞主報賽非以言祈至思文為配天臣工為戒田官噫嘻為成王後詩惟豐年載芟良耜止言農)
(事可以通用然在周頌無文以證其為豳朱子既無定論則鄭箋引周禮以解豳詩似尚為近古况周禮)
(出於西漢鄭氏一門具有師承其說或非無本也)
瞻彼洛矣維水泱泱(於良反無韻未詳)君子至止福禄如茨韎
(音昧)韐(音閤)有奭(許力反)以作六師
集傳賦也洛水名在東都會諸侯之處也(問洛水或云兩處朱)
(子曰此只就洛邑言之○吕氏祖謙曰職方氏河西曰雍州其浸渭洛故毛傳以洛為宗周之浸水洛水)
(雖出於京兆上洛西山然其流尚微此詩所謂洛蓋指東都也)泱泱深廣也君子指
天子也茨積也韎茅蒐所染色也(梁氏益曰茅蒐茹藘也古謂之茅蒐)
(今謂之茜草茜亦作蒨染絳之草也)韐韠也合韋為之(問韎韐毛鄭以為祭服王氏以)
(為戎服朱子曰只是戎服左傳云有韎韋之跗注是也)周官所謂韋弁兵事之
服也(劉氏瑾曰韋弁詳見六月常服注○鄒氏泉曰注引周官韋弁云者乃証韋為兵服之意作弁)
(看則非)奭赤貌作猶起也六師六軍也天子六軍(劉氏瑾曰)
(天子六軍出自六鄉蓋一萬二千五百家為鄉凡起徒役毋過家一人故一萬二千五百人為一軍六軍)
(總七萬五千人也)○此天子會諸侯於東都以講武事而諸
侯美天子之詩言天子至此洛水之上御戎服而起
六師也
集說(鄒氏泉曰此詩言講武而先言洛水之勢者以見所建朝會之所據天下之上游足以起天下)
(之朝宗也)
○瞻彼洛矣維水泱泱君子至止鞞(補頂反)琫(必孔反)有珌
(賓一反)君子萬年保其家室
集傳賦也鞞容刀之鞞今刀鞘(音笑)也琫上飾珌下飾
(毛氏萇曰天子玉琫而珧音遥珌諸侯璗音蕩琫而璆音求珌○孔氏穎達曰說文云珧蜃甲又云黃金)
(謂之璗)亦戎服也
集說(朱氏公遷曰服飾如此尊臨天下福禄盛矣且將長受福禄保有天下而不失也○朱氏道行)
(曰天子以天下為家故此章曰家室下章曰家邦四方戶闥不敢自外之詞也君子萬年萬年連下讀致)
(治久長之祝俱根作六師來)
○瞻彼洛矣維水泱泱君子至止福禄既同君子萬年
保其家邦(叶卜工反)
集傳賦也同猶聚也(姚氏舜牧曰言福禄無不會聚也)
集說(朱氏公遷曰福禄既同已盛矣萬年保家邦又將及其久也此二章既美之又祝之蓋上章申)
(韎韐有奭之意此章申福禄如茨之意○季氏本曰人心所歸即是福禄之同)
總論(朱子詩傳遺說問瞻彼洛矣傳以為諸侯美天子之詩今考其閒有以作六師之言則其為天)
(子之事審矣然二章三章祈頌之語則不過保其家室家邦而已氣象頗陿反若天子所以告諸侯者何)
(也曰家室家邦亦趁韻耳天子以天下為家雖言家室何害又凡言萬年者多是臣祝君之辭○朱氏善)
(曰瞻彼洛矣維水泱泱言其形勢之壯盛也君子至止福禄如茨言其福祥之厚集也韎韐有奭以作六)
(師言其人心之翕聚也形勢壮盛得乎地也福祥厚集得乎天也人心翕聚得乎人也周人尚文其弊也)
(必趨於弱故周公戒成王曰詰爾戒兵畢公戒康王曰張皇六師皆欲其振厲奮發以聳萬民之觀瞻一)
(四方之趨向也此詩云天子至洛水之上親御戎服以起六師則必於此乎朝會於此乎田獵修戎備於)
(閑暇之時講武事於燕安之日據地利以合人心遵國典以承天意使斯民知國勢之尊安王靈之赫奕)
(是固福禄之所由聚邦家之所由安也)
瞻彼洛矣三章章六句
集說(朱子曰詩多有酬酢應答之篇瞻彼洛矣是臣歸美其君君子指君也當時朝會於)
(洛水之上而臣祝其君如此裳裳者華又是君報其臣桑扈鴛鴦皆然○鄒氏泉曰此會諸侯)
(而因講武事如車攻詩東都之行本為朝會而詩之作則為田獵此詩當如此例看東都之至)
(本為朝會而作詩之意則重講武也)
裳裳者華其葉湑(思吕反)兮我覯之子我心寫(叶想與反)兮我
心寫兮是以有譽處兮
集傳興也裳裳猶堂堂董氏云古本作常常棣也湑
盛貌覯見處安也○此天子美諸侯之辭蓋以答瞻
彼洛矣也言裳裳者華則其葉湑然而美盛矣我覯
之子則其心傾寫而悦樂之矣夫能使見者悦樂之
如此則其有譽處宜矣(吕氏祖謙曰譽處見蓼蕭)此章與蓼蕭首
章文勢全相似(輔氏廣曰先生正以此章與蓼蕭首章文勢相似故知其為天子美諸侯)
(之詩以答瞻彼洛矣也)
集說(朱氏公遷曰此以可喜之物為喜見諸侯之興也見裳華之葉湑然己心喜況得見此賢諸侯)
(乎喜可知矣譽處安樂也既能獲乎上斯宜有其樂○錢氏天錫曰洛邑朝而之子覯則制治保邦之長)
(策足以慰求治之心故傾倒無留恨如此一見便使人悦樂必有所以感動乎人者便含下威儀才德在)
(内)
○裳裳者華芸其黃矣我覯之子維其有章矣維其有
章矣是以有慶(叶墟羊反)矣
集傳興也芸黃盛也(朱氏公遷曰裳華之芸黃亦有文章粲然之意故以為興)章
文章也有文章斯有福慶矣
集說(蘇氏轍曰黃色之正也芸黃之盛也有章有文也君子之有文粲然如華之盛也○輔氏廣曰)
(文章德之弸中而彪外者德之彰著如此則固宜其有福慶也○朱氏公遷曰和順積中英華發外交際)
(之頃不愆於儀則上得於君而獲福必然矣上章之譽處即此章之福慶也)
○裳裳者華或黃或白(叶僕各反)我覯之子乘其四駱乘其
四駱六轡沃若
集傳興也言其車馬威儀之盛
集說(謝氏枋得曰愛其人見其車馬之盛亦喜之德足以稱其車服者也○朱氏公遷曰裳華之色)
(不齊而之子之馬則其色齊也此反其意以為興也美其文章則有根於中者美其車服則有所以稱其)
(服者二章皆不顯言而自可見我心寫兮之故○朱氏道行曰六轡沃若就升車攬轡閒節度不爽而言)
(維其有章之一端也)
○左(叶祖戈反)之左(同上)之君子宜(叶牛何反)之右(叶羽已反)之右(同上)之
君子有(叶羽已反)之維其有(同上)之是以似(叶養里反)之
集傳賦也言其才全德備以左之則無所不宜以右
之則無所不有(朱氏公遷曰此有字是有之於外)維其有之於内是
以形之於外者無不似其所有也
集說(蘇氏轍曰君子左而宜其左右而有其右有者有諸中也中誠有之則其發於容貌者睟然其)
(似之矣○朱氏公遷曰左之宜右之有人見其然而不知夫體無不具是以用無不周也此則因其所設)
(施而推其所藴蓄以見我心寫兮之故○鄒氏泉曰宜者紛紜交錯而皆以其道大小常變而各適其時)
(也有者百為庶務而出之無窮千變萬化而應之不竭也總是言其設施於外而時措之妙如此)
總論(朱氏善曰朱子以為答瞻彼洛矣則是天子會諸侯於東都講武既畢而燕飲之詩也夫國君)
(之才全德備觀於朝廷而見其禮文之無不周觀於田獵而見其射御之無不善則信乎其才之全矣即)
(夫多儀之享而知其有事上之敬即夫趨事之敏而知其有事上之忠則信乎其德之備矣蓋容貌詞氣)
(乃德之符其外之無可選擇如此則其中之所存可知有於中者所以為外之本宜於外者乃其中之似)
裳裳者華四章章六句
集說(姚氏舜牧曰此詩荅瞻洛諸侯因講武而美天子萬年之固天子因祝頌而美諸侯)
(左右之宜一時明良之歌盛矣哉)
北山之什十篇四十六章三百三十四句
欽定詩經傳說彙纂卷十四
