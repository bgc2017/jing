御纂春秋直觧卷十二
(丁未)敬王二十有六年(三十有九年春秋終)
哀公
名蔣定公庶子也
元年
春王正月公即位
楚子陳侯隨侯許男圍蔡
假報怨以淩蔡也陳從楚罪陳也昔與蔡同滅於楚
而忘之耶隨自僖公二十年楚伐之後不見於經蓋
世服於楚也今復見者吳入郢楚子奔隨隨免之故
德之使列於諸侯也許滅於鄭復書許男者楚封之
也罪鄭之滅削楚之封不與諸侯得滅之而得封之
也天子之事也胡安國曰按左氏蔡人男女以辨楚
使疆於江汝之間則是蔡降而楚遷其國也止書圍
何也蔡以吳入郢鞭楚平墓蔡宜得報而楚子復讐
可恕也家鉉翁曰柏舉之戰蔡昭復其父祖之讐至
入郢而鞭平則吳也不能報之吳而釋憾於蔡謂之
復讐可乎滅頓滅胡今又圍蔡志吞小以爲利耳春
秋奚取哉左謂蔡降而楚遷之何又云蔡請遷於吳
乎蓋蔡民有下楚而逃生者蔡君實固守而不屈也
故春秋書圍不書入
鼷鼠食郊牛改卜牛
夏四月辛巳郊
秋齊侯衛侯伐晉
齊侯謀晉久矣屢次而未成伐今晉臣久叛齊衛遂
助叛以伐晉故書以病晉之不能定叛罪齊衛之黨
叛也許翰曰楚專封國王道盡矣晉受衆伐伯業絶
矣春秋之變至是窮矣
冬仲孫何忌帥師伐邾
邾事魯謹矣來會來朝且至奔喪乃邾子甫還而城
&KR0238;以臨之隨出師以伐之公新即位非公之故三家
也祲祥與拔之盟皆仲孫尸之今首伐之爲暴不顧
義貪利不顧信稱兵不顧君於何忌乎何誅時列國
皆併小以自大此春秋將爲戰國也
二年
春王二月季孫斯叔孫州仇仲孫何忌帥師伐邾取漷
東田及沂西田癸巳叔孫州仇仲孫何忌及邾子盟于
句繹
三卿並將蓋各擅其軍也三卿並出皆自營其私也
孔子用魯道化所感三家聽命且睦鄰修好邊境無
事孔子行而三家張仍踵舊轍更逐利以淩小前取
邾田自漷水矣今又取漷東併及沂西以蕞爾之邾
三納其叛邑而三取其田幾何而不盡也恐邾控于
大邦而加兵復要而盟之季爲主將不親涖而使二
卿往甚矣其横也鄭玉曰季氏不盟一則不屑與盟
一則包藏禍心必滅邾而始己也汪克寬曰内臣並
使始於遂得臣之如齊未嘗並將也並將始於行父
許僑如嬰齊之戰鞌未嘗並會也並會始於宿老之
會吳未嘗並盟也今三卿並將二卿並盟強僭極矣
且盟亦與他盟異奪其地而脅之盟也不亦甚乎蔑
與句繹爲春秋書盟之始終可以考世變矣
夏四月丙子衛侯元卒
衛靈初年主威不立而盗殺其兄後且耄矣家政不
修而妻逐其子無道致亂數世不定其得沒身幸矣
滕子來朝
晉趙鞅帥師納衛世子蒯聵于戚
趙鞅怨衛助荀士未有以報衛人立聵之子輒因納
聵以爭國書鞅帥師著其志在亂衛也聵仍書世子
正名也聵罪未白而奔靈公後欲立郢郢辭遂止則
聵猶與國未絶也但既奔矣父未命復父死之謂何
又因以爲利乎且今之立者即聵子也而必爭之不
父矣父雖不父子不可不子輒辭立而迎父可也今
納于戚而不得入是拒父也公穀以為尊祖非也雖
祖命立輒輒豈無父之人哉而拒之滅天理矣况輒
之立也祗以郢辭立而言亡人之子輒在國人因而
立之耳豈祖命哉
秋八月甲戌晉趙鞅帥師及鄭罕達帥師戰于鐡鄭師
敗績
荀士在朝歌而齊人輸粟鄭罕達送之其帥師以防
劫耳則趙鞅主是戰矣鞅嘗叛今以叛治叛而主是
戰鞅之罪也達黨叛而以師狗焉逹之罪也
冬十月葬衛靈公
衛亂是以緩
十有一月蔡遷于州來蔡殺其大夫公子駟
避楚也吳滅州來而邑之蔡遷焉依吳也前年春請
遷於吳今始遷者中悔也蓋公子駟止之也吳人假
聘襲之蔡因殺駟以說哭而遷焉則是吳遷之也然
蔡本自請遷遷而仍自爲國故以自遷爲文夫遷國
大事也依人非計也國君宜以守死爲道耳駟果爲
君忠計宜諫於未請之先迨與吳成言而背之乎蔡
侯初既聽駟急則委罪亦非君道也故稱國以殺而
不去其官
三年
春齊國夏衛石曼姑帥師圍戚
聵在戚而輒使石曼姑圍之不同楚商臣蔡般者幾
希然圍者衛志使齊主兵何也齊大國也而世伯不
能以大義正輒乃助之圍父是輒之逆齊實成之也
然齊何以助輒高閌曰齊與晉爲讐若聵入則衛從
晉矣所以助輒也許翰曰晉君臣稱兵而齊爲臣伐
君衛父子爭國而齊助子圍父以是知齊之將亂也
夏四月甲午地震
五月辛卯桓宫僖宫災
桓公哀八世祖僖公哀六世祖世有先後子孫尊之
則一故其宫並列而不言及杜預曰親盡不毁宜爲
天所災但諸侯五廟親盡祧主廟猶是也非可毁也
公羊曰復立也但立宫必書武宫煬宫是矣桓僖何
以不書曰鞌之戰季孫禱於武公昭公之孫季孫禱
於煬公其立宫非禮甚矣故書之桓於隱爲弟僖於
閔爲兄其昭穆同意其初權宜而别立宫非祧而復
立也猶未大失也故略之也但隱閔既祧桓僖亦宜
祧今猶有宫是三家以私意存之也三家出於桓立
於僖世專魯政其諸以是爲悦而存之歟天譴以災
非譴桓僖也譴三家也
季孫斯叔孫州仇帥師城啟陽
地震廟災變異弗圖乃以夏月用師城邑豈惟勞民
不畏天矣季本曰啟陽故鄅國在邾東近費昭十八
年邾人襲鄅魯既取邾漷東沂西田意鄅亦入魯因
近邾故帥師城之季孫以叔孫附已與之同城而地
則季孫得之
宋樂髠帥師伐曹
討曹之奉樂大心以亂宋也助叛啟釁亡之徵也
秋七月丙子季孫斯卒
蔡人放其大夫公孫獵于吳
稱人衆尸之也蔡侯之不綱甚矣其事則史失之
冬十月癸卯秦伯卒
叔孫州仇仲孫何忌帥師圍邾
叔仲爲句繹之盟逾年而圍其國棄信甚矣
四年
春王二月庚戌盗殺蔡侯申蔡公孫辰出奔吳
按左氏蔡侯將如吳諸大夫恐其又遷也公孫翩射
之而卒翩以公孫而在大夫之列非微者也何以書
盗且雖微亦當書弑何以書殺是傳所載未審也黃
仲炎曰盗自他國至是也賊由他國不得言弑其事
已審則宣十八年邾人戕鄫子于鄫是也其謀尚秘
則目其奸曰盗著其横曰殺示以當詰盗所自來與
所自發也意楚使刺客賊之乎而公孫辰遂奔意與
楚同謀盗迹有涉其家乎然何以不奔楚而奔吳蓋
奔楚則其情必露身雖免而蔡必滅其家以爲討不
若奔吳則可詭以自免亦可覬免其家也宣七年書
蔡侯申卒今與高祖同名必文有一誤也蔡侯能復
屢世之怨可謂有志而卒死於亂書之哀之也
葬秦惠公
宋人執小邾子
伐曹執小邾子蓋齊景圖伯無成而宋亦志於爭伯
也宋襄間齊桓之没而爭伯爲暴於小國宋景間晉
之衰而爭伯亦爲暴於小國
夏蔡殺其大夫公孫姓公孫霍
繼盗殺而書辰奔盗發自辰可知乃蔡人疑爲姓霍
而殺之春秋不去其官明非賊也未討之奸誅之莫
白之冤雪之所以輔王政之窮補天地之憾也抑姓
常滅沈而殺其君所謂積惡殺身者乎
晉人執戎蠻子赤歸于楚
戎蠻子嘗誘殺於楚矣今其後又爲楚所暴窮而歸
晉晉不能庇已爲盟主羞矣執而歸楚是爲楚役也
然曷不如晉執曹伯畀宋人之例而書畀楚人乎蓋
畀宋人權在晉也歸于楚權在楚也公羊子所謂京
師楚是也執而名者不反之辭
城西郛
六月辛丑亳社災
亳社商社也武王克商頒商社於諸侯故國有兩社
傳曰間於兩社是也亡國之社屋之不受陽也屋之
故有災志災所以示儆也
秋八月甲寅滕子結卒
冬十有二月葬蔡昭公
賊未討而書葬盗無主名也
葬滕頃公
五年
春城毗
夏齊侯伐宋
定十四年齊宋會于洮宋從齊矣後宋伐曹執小邾
子爭伯也故齊伐之晉伯衰而吳楚越爭於外齊宋
爭於内春秋所以爲戰國也
晉趙鞅帥師伐衛
衛助齊以黨荀士荀士奔齊矣鞅度齊強而荀士未
可猝制故舍之而伐衛是時聵尚在戚計納聵而得
衛則可弱齊而孤荀士也家鉉翁曰輒以子拒父國
夏爲之圍戚逆也聵以父伐子趙鞅爲之伐衛其順
矣乎噫齊固失矣晉亦未爲得也晉欲申大義當請
王命召諸侯伐衛執輒歸京師而立郢然後爲允若
私於聵必求其入亦非春秋所許也况實以荀士之
故而納聵以爲名乎
秋九月癸酉齊侯杵臼卒
冬叔還如齊
閏月葬齊景公
喪不計閏閏月葬非禮也
六年
春城邾瑕
瑕繫邾邾邑也魯未嘗取之邾而遽城之恃強以廹
邾也是冬伐邾明年遂入邾蓋失其險而無以抗魯
也
晉趙鞅帥師伐鮮虞
前屢伐鮮虞貪兵也今以鮮虞助荀士而伐之忿兵
也晉臣惟以貪忿興兵晉豈惟失伯殆將失國
吳伐陳
吳之入楚召陳而陳不從今伐之修怨也家鉉翁曰
吳以太伯之後求主夏盟使其仗義以行如衛輒之
拒父宋之謀曹魯之謀邾鄭之滅許請王命以討之
然後有以大服人心今皆不能而爭陳於楚故春秋
譏之
夏齊國夏及高張來奔
陳氏厚施以謀竊齊齊景業已慮之而無如何矣乃
自啟釁黜長立幼陳乞所以生心也高國從君於邪
以貪固權勢不能察乞之詐而致敗遂委其所事而
奔書之所以誅也同奔書及意起國夏而高張從之
也由是權歸陳氏卒移齊祚其爲輕國本而任非其
人之戒至明切矣
叔還會吳于柤
始事吳也楚強事楚吳強事吳程端學曰以魯政之
不修務與吳親以資其力志柤之會知魯之將有吳
患矣
秋七月庚寅楚子軫卒
楚昭復國能任賢修政而復強蓋楚敗而懼是以不
亡吳勝而驕是以遂滅
齊陽生入于齊齊陳乞弑其君荼
陽生繫齊以長宜立也然君命立荼矣故不書公子
惡爭國也陳乞召之宜無難者書入逆辭也雖宜立
立之之道則逆也據傳陽生使朱毛弑荼何以歸獄
於乞蓋乞志竊國故逐高國而圖廢立所以專威柄
而爲攘奪之階也其始阿景公意而立荼今又外迎
君而立陽生則荼之死決矣特乞不欲顯任其事待
陽生而加之刃耳不然陽生一亡公子身之定否尚
難自必况敢輕行弑逆不畏乞討乎春秋推見至隱
以乞首惡杜亂源也又以見立幼之害也家國無釁
誰能乘之君之廢立權臣之資也景公愛荼陳乞順
之而立荼景公亦以爲愛荼也而適以弑荼荼弑陽
生立而齊遂終爲陳氏有矣可懼哉
冬仲孫何忌帥師伐邾
志滅邾也
宋向巢帥師伐曹
志滅曹也齊晉皆失道而衰吳楚越且迭強而横鄭
衛黨逆魯宋爲暴生民之害無時已矣
七年
春宋皇瑗帥師侵鄭
左云鄭叛晉故也但自定六年晉執宋行人其好已
絶何緣爲晉討叛哀九年宋又伐鄭趙鞅且欲救鄭
豈宋爲晉伐鄭晉反助鄭耶左氏非也趙鵬飛曰報
罕達之伐也罕達之師已七年矣其時宋鄭皆從齊
而鄭尤與齊厚宋雖仇鄭而不敢報今齊景殁而内
亂宋始報之也
晉魏曼多帥師侵衛
趙鞅伐衛未服故曼多又侵焉曼多助鞅者韓魏睦
於趙也
夏公會吳于鄫
臣會之君又會之過勤矣後而被伐失所因也故從
人不可以不愼
秋公伐邾
公無兵矣何能伐邾從季氏之意也三家屢伐邾取
其土待其將滅使公主兵以受惡名而抗大國之討
權奸欺君一至此哉然公惟所命而不敢違失君道
甚矣
八月己酉入邾以邾子益來
内滅書取此則入其國執其君直書而不諱何也蓋
伐邾者三家公雖在行而實不與臣獲其利君尸其
名非直書其事人止知邾之被魯虐而不知公之被
臣侮也邾大夫茅夷鴻保於茅請救於吳吳伐魯魯
復邾子故雖入而非滅也以來與以歸同歸外辭也
來内辭也
宋人圍曹
屢伐之又圍之志滅曹也
冬鄭駟弘帥師救曹
鄭聞宋之屢伐曹也曰宋之有曹鄭之患也故救之
蓋忌宋之強耳且春有皇瑗之侵亦所以報也然而
猶書救者與人爲善也列國之亂甚矣苟有救者亟
與之止亂也憂世之心切矣
八年
春王正月宋公入曹以曹伯陽歸
傳言滅經書入蘇轍因謂不言滅自滅也夫曹久困
於宋非有大惡不幸而亡與諸國之滅無異何獨文
致其罪以爲自滅蓋取其地而不絶其祀故止書入
觀孟子時有曹交爲曹君之弟是其証矣魯入邾而
執益宋入曹而執陽其暴同也
吳伐我
邾故也春秋詳内略外故他國被兵舉國而魯多言
四鄙此止書伐我者敵已深入至於城下也敵至城
下豈能不戰而退不言戰魯服也盟於城下也不言
救邾者志在服魯魯盟遂還不成爲救也昭定以前
三家初竊國柄猶協心以禦外侮故鄰國侵伐及四
鄙而止至此則三家之勢已成各不相下莫肯爲國
任患敵至徑薄國都國非其國矣
夏齊人取讙及闡
邾故也邾子蓋齊甥魯入邾而執邾子致齊以爲辭
故致賂以悦之在此爲賂據彼則言取婉其辭以諱
國惡也然不書伐則非兵取可知而魯之爲賂見矣
雖諱而不没其實也招伐於吳喪地於齊爲國不義
其害固如此
歸邾子益于邾
執而返何以言歸當歸也齊取魯邑怒猶未怠復請
師於吳故懼而歸之歸之義也然爲人所脅亦不得
謂之義矣齊欲存邾義也然召外兵而伐與國亦不
得謂之義矣况齊之力自足制魯何事召吳召吳以
禍魯卒以自禍也
秋七月
冬十有二月癸亥把伯過卒
齊人歸讙及闡
歸邾子故也執而取之歸而歸之雖取舍任意而非
爲利君子猶有取焉書歸善齊也
九年
春王二月葬杞僖公
宋皇瑗帥師取鄭師于雍丘
悉虜而俘之曰取隱十年宋人蔡人衛人伐戴鄭伯
伐取之伐者聲其罪也曰取之猶難辭也此直書取
易也譎而揜其不備也據傳使有能者無死而以二
人歸則殺人多矣尚詐嗜殺生民之禍烈矣春秋所
以胥爲戰國也
夏楚人伐陳
六年吳伐陳楚昭救陳卒於城父然卒則不能救矣
陳以無援故卽吳楚惠乃忿而伐之嗣此再使臣伐
之肆暴甚矣
秋宋公伐鄭
卓爾康曰宋景不自量妄圖興伯前年以曹伯陽歸
其志益驕而皇瑗又取鄭師其視滅鄭不啻入曹之
易矣連年侵伐卒喪師于嵒與雍邱相當兵驕者敗
宋之謂也
冬十月
十年
春王二月邾子益來奔
據傳魯歸邾子邾子又無道吳討之囚諸樓臺栫之
以棘使諸大夫奉太子以爲政今來奔逃吳也家鉉
翁曰邾子無立志之人非怙惡不悛者也豈失國而
返猶能無道乎蓋吳子責賂不遂而加之罪耳前吳
救邾本不成救今至逞威責報邾子旣爲魯俘又復
&KR0804;面來魯書以罪吳而病邾子也
公會吳伐齊
齊爲邾故旣取魯邑又請師於吳旣而魯歸邾子齊
歸魯邑乃止吳師吳遂伐齊齊義而吳不義矣魯忘
伐己之怨背歸邑之惠助吳以猾夏故書公會責魯
也家鉉翁曰甚矣夫差之不仁也邾子旣得返國齊
來止師齊魯無事矣吳亦得以自息其民乃反以爲
怒而伐齊蓋夫差負才矜力日尋干戈聞伐國則喜
聞止師則怒以是知其將亡也(一)
三月戊戌齊侯陽生卒
左云齊人弑悼公赴於師必有主名矣何以止言齊
人且齊爲大國何至畏吳而弑其君以說乎經書齊
侯陽生卒與常卒無異未見爲弑也時以吳師來伐
而悼公適斃遂以爲弑傳不言弑者之名則得於傳
聞不能指名也傳不可信信經可也
夏宋人伐鄭
晉趙鞅帥師侵齊
齊助衛輒而黨荀士故鞅乘其有吳師遂不恤齊喪
而侵之鞅罪大矣
五月公至自伐齊
齊侯以三月卒聞喪而還可矣久而歸制在吳也
葬齊悼公
衛公孟彄自齊歸于衛
彄初奔鄭今書自齊必自鄭適齊也書歸内受之也
彄本蒯聵之黨今歸于衛蓋見聵在戚而弱又從輒
也不計義而附勢反覆之小人也
薛伯夷卒
秋葬薛惠公
冬楚公子結帥師伐陳吳救陳
楚比歲伐陳爭陳於吳也故吳救陳吳豈能以存中
國爲義利陳私於己耳然書救終善之也善在外責
在内且傷諸夏之日衰也
十有一年
春齊國書帥師伐我
會吳伐齊故也傳載老幼守宮次雩門之外師及齊
師戰於郊故又書伐我而不言鄙蓋政在季氏生事
啟釁二家不肯同力故也不書戰勝負敵也由風俗
以禮義勝而諸賢致命也洙泗之化也不然國幾亡
矣去歲會吳伐齊魯誠有罪然吳實主之齊畏強淩
弱且居喪伐人無禮無義再速吳師以致敗又以見
齊之肆暴而失計也
夏陳轅頗出奔鄭
頗剝下媚上以自營其私而犯衆怒也國將亡而用
聚歛之臣至使衆爲政而逐之綱紀壞矣是速之亡
也
五月公會吳伐齊
齊伐魯魯致之也不反其所爲而使吳禍洊及於中
國誰之咎也是雖強家所爲而公與於會何以辭其
責
甲戌齊國書帥師及吳戰于艾陵齊師敗績獲齊國書
吳師之來齊人皆知齊必敗即當堅守勿犯其鋒况
齊患在内不在外陳氏弑主專國又值新喪危疑之
會也國書爲齊世臣宜修政以輔幼君安得生事於
外貪執兵柄乎且春之伐魯不義也夏之拒吳大難
也陳氏推書豈以兵柄讓書哉是使其以不義結怨
以犯難賈禍耳書在術中而不悟也且伐魯方歸疲
兵迎戰師敗身獲爲國大殃而陳氏之勢愈固矣以
書及戰罪書也書齊敗績傷之也楚敗晉則傷之吳
敗齊則傷之春秋内齊晉而外僣王之吳楚天子之
事也據傳將戰吳子呼叔孫而賜以甲劍鈹曰奉爾
君事則魯亦與戰矣戰不書公者助吳猾夏諱之也
然書會則伐見矣諱而不沒其實也平邱不盟人以
爲辱春秋則不隱艾陵戰勝人以爲榮春秋爲之諱
聖人以是非爲榮辱不以榮辱爲是非
秋七月辛酉滕子虞母卒
冬十有一月葬滕隱公
衛世叔齊出奔宋
諸侯搆怨侵伐不已大夫爭權奔亡相繼春秋之季
其亂極矣
十有二年
春用田賦
惡重歛也用者不宜用也賦有財賦有兵賦財賦者
税也兵賦者乘也夏后氏授民以田而使自賦財賦
也而兵賦亦寓焉商周助而不税惟計井邑邱甸而
出乘故治兵謂之治賦宣公初税畝則歛財於私田
矣成公作邱甲則增兵於舊制矣此之田賦據傳歛
從其薄及貪冐無厭云云者宜爲財賦矣然田即畝
也賦猶税也與税畝奚以異且傳云以邱亦足又似
兵賦何也蓋分之爲畝總之爲田税畝傳曰履畝而
税意其時履畝而視其收之盈歉因取其盈者税之
非有田者槪加之故不得言田後作邱甲則兵賦於
正數旣增而財賦遂亦視此爲準有定額矣猶未及
乎什二也傳云以邱亦足者據時之增額言之也今
之田賦則有田者旣槪加之而其額益重蓋即所謂
什二乎哀公在位二十有七年年饑之問有若之對
又在此後乎
夏五月甲辰孟子卒
昭公夫人也據傳云季氏不絻蓋不以夫人喪之也
故不書薨及葬昭公娶吳女書孟子何也因其稱而
稱之也語云君娶於吳爲同姓謂之吳孟子是也據
實書之而昭之失禮與三家之不臣具見
公會吳于槖皋
尋鄫好也吳欲求伯將合諸侯也公會之病公也
秋公會衛侯宋皇瑗于鄖
鄖吳地衛侯宋皇瑗何以在鄖而公會之乎宋衞從
吳可知也趙鵬飛曰諸侯東向事吳者魯爲之也故
四書公會吳繼書公會宋衛明年書公會晉侯及吳
子于黃池魯罪著矣
宋向巢帥師伐鄭
取鄭師後又三伐鄭矣
冬十有二月螽
冬温而螽生記異也
十有三年
春鄭罕逹帥師取宋師于嵒
取師雖宋首惡然鄭之報亦慘矣故均罪之
夏許男成卒
公會晉侯及吳子于黃池
黃池之會左云先晉國語云先吳但果先晉宜書公
會晉侯吳子今書會晉侯及吳子則主在吳子矣蓋
自吳柏舉之戰晉侯不復見者二十餘年晉固不能
爲主也然不書吳子晉侯者存中國也惟先書會晉
侯後書及吳子而吳之先晉與内晉外吳之意俱見
故曰春秋之志微而章晉盟主魯望國而皆從吳世
變至是極矣
楚公子申帥師伐陳
間吳出會而爭陳也畏強而淩弱也然楚猶能師而
晉遂衰聖人傷之
於越入吳
間吳出會而擣虛也柏舉勝楚而越入吳黃池先晉
而越又入吳均爲不務德而勤遠略之戒然柏舉猶
屬義舉黃池志在爭強且屢勝而驕反忘越不共戴
天之仇而憑淩上國宜其滅於越也
秋公至自會
晉魏曼多帥師侵衛
黃池晉爲吳下其辱甚矣晉臣不恥復比而淩暴近
國怙權自私此伯烈已盡之時也所以胥爲戰國也
亦晉國極衰之候也所以分於三家也
葬許元公
九月螽
冬十有一月有星孛于東方
不言次而言方平旦衆星皆沒也周十一月夏九月
也日在房心爲明堂布政之廷於是旦見與日爭明
其異大矣嗣此七國並興皆以號僭周室愈不可爲
也
盗殺陳夏區夫
春秋書盗四皆國亂無政也區夫之先徵舒爲逆而
戮於楚陳猶使世爲卿陳無政矣今爲盗殺雖其事
不可詳然要之以亂招亂也
十有二月螽
二年之内三書螽由田賦爲害民窮而天變作也
十有四年
春西狩獲麟
周之春有子丑月狩時也魯之西爲大野狩地也得
時得地則常事爾何以書爲獲麟記異也麟仁獸王
者之瑞也何異焉時無王者出非其時而又見獲也
獲者力得之辭麟死於兵也孔子周流天下冀道之
一行而卒不行晚乃約魯史作春秋春秋明王道也
苟有王者舉而行之天下猶治世也今麟出見獲故
感而傷之曰吾道窮矣春秋於是絶筆焉撥亂世返
諸正莫近諸春秋起隱公訖獲麟文成數萬時歴二
百四十二年備矣道行於世利一時道著爲教利萬
世聖人厄於遇麟死於兵亦春秋之氣運然爾天心
固有在也
