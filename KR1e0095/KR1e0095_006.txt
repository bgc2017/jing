御纂春秋直解卷六
(乙未)襄王二十有六年(在位三十有三年子頃王立在位六年子匡王立)
文公
名興僖公子也
元年
春王正月公卽位
世子嗣位終先君之年稱子逾年雖未葬稱爵蓋緣
始終之義一年不二君緣臣民之心不可曠年無君
也即位者告廟臨羣臣也隱不即位讓也莊閔僖則
繼故也桓即位安忍而自立也文則繼父也繼父即
位正也
二月癸亥日有食之(公羊日上有朔字)
天王使叔服來會葬
叔氏服字王之大夫也王於諸侯有弔贈含襚之禮
而使來會葬則天王之加禮於魯也惠王之葬魯君
不赴亦未遣使而王臣先期以待諸侯之葬魯不臣
王失政比事以觀可見矣
夏四月丁巳葬我君僖公
天王使毛伯來錫公命
毛國伯爵諸侯為王卿士者諸侯立世子必誓於王
世子嗣位告於王喪畢士服見於王而受命賜之黻
冕圭璧文公在喪未朝先來錫命蓋襄王以魯為宗
國故先之然非禮矣榖梁氏曰禮有受命無來錫命
晉侯伐衞
晉侯以衞不朝與侵鄭之故而伐之及南陽聽先且
居之言而朝王先且居伐衞乃必稱晉侯何也晉侯
以伐衞而出朝王其假也故削朝王不書而以伐衞
舉晉侯也晉以元咺故執衞侯其怨晉宜矣况衞新
播遷不自反而乘人之災不義之甚故書以罪之
叔孫得臣如京師
拜錫命也天王使來錫命當俟喪畢而躬往朝焉禮
也乃僅以陪臣拜命不恭甚矣
衞人伐晉
衞人孔逹也書伐晉罪衞也衞即楚侵鄭不自反而
伐盟主可乎故晉伐衞則罪晉衞伐晉則罪衞
秋公孫敖會晉侯于戚
魯卿而會伯主故直舉名氏責其伉也大夫專會諸
侯自此始趙鵬飛曰孟氏自敖而專叔孫氏自得臣
而横季孫氏自行父而侈
冬十月丁未楚世子商臣弑其君頵
自入春秋楚君之卒不見於經外之也特書楚頵以
世子大逆而志之也楚僭號其立世子必不誓於王
乃書世子者著元兇而討之也君於世子有君之尊
有父之親書其君者目世子則父之親已見故以君
之尊見義也王誠以其罪告諸侯命晉致討明大義
折強楚是謂天討乃天王不之罪而晉襄徒争小故
蓋討賊之義不明久矣故曰春秋成而亂臣賊子懼
公孫敖如齊
既會晉又如齊蓋兩屬且圖婚也
二年
春王三月甲子晉侯及秦師戰于彭衙秦師敗績
凡戰舉將敗稱師秦於戰稱師憫其衆而惡其將也
前入滑貪兵也今則忿兵也有敗道矣晉既得志於
殽秦再至宜修文告以却之或堅守以拒之秦如晉
何而逞志於再戰故書及穆憤敗而不能平襄狃勝
而不知止蓋交罪之
丁丑作僖公主
古者葬而虞虞主用桑期而練練主用栗終入廟以
辨昭穆踰練作主蓋逆祀有萌議論未定也
三月乙巳及晉處父盟
按左氏晉以公不朝來討公如晉晉使陽處父盟公
以恥之書及晉處父盟厭之也公羊氏曰陽處父不
氏諱與大夫盟也榖梁氏曰不言公處父伉也為公
諱也三傳之文公實與盟矣敖會晉侯公盟處父事
適相當且以見政在大夫皆其君授之柄故謹而志
之也公喪未畢故出不書如反不書至則重為公諱
也
夏六月公孫敖會宋公陳侯鄭伯晉士縠盟于垂隴
晉致諸侯而以士縠會之是以大夫主盟矣盟宜以
主者首而春秋序士縠於諸侯之下正君臣之分也
晉襄席伯驟勝而驕輕蔑諸侯罪也自士縠而後凡
役多書大夫大夫張也盟以討衞陳侯為衞請成執
孔逹以說
自十有二月不雨至于秋七月
不雨溯自去冬之十二月著其久也至於七月則八
月雨矣不雨彙而書之雨則不書見不以民事繫憂
樂也
八月丁卯大事于大廟躋僖公
大事何大祫也四時之祭有分有合合羣廟主升祭
於大廟為祫並祭毁主為大祫大祫三年一舉五年
又舉故曰五年而再殷祭祭書名譏非禮也時祭稱
有事大祫稱大事則常禮也譏不在祭也躋升也父
死子繼為易世兄終弟及為同世同世不殊昭穆而
以先後為次僖雖兄嘗臣於閔升居閔上以親亂義
非禮甚矣
冬晉人宋人陳人鄭人伐秦
晉再敗秦可以已矣又復怨焉不修德而殘民以逞
不待貶而惡見矣
公子遂如齊納幣
納幣常禮何以書譏喪未終制而圖婚也
三年
春王正月叔孫得臣會晉人宋人陳人衞人鄭人伐沈
沈潰
討其服楚也楚商臣負覆載不容之罪晉襄不能仗
義致討乃畏楚而伐服楚者夫服楚獨沈乎且沈僻
在南服素未與晉之會盟以國小服楚何足深罪伐
之而潰其民可乎蔡潰遂伐楚齊桓所以盛也沈潰
不伐楚晉襄之不足有為也
夏五月王子虎卒
王臣以卒赴者三尹氏王子虎劉卷皆不書爵譏外
交也
秦人伐晉
譏伐晉也秦屢敗僅而能復猶譏之何也逞志一決
以求勝是怙過也故譏之史記曰秦穆既封殽尸乃
誓於軍以申不用蹇叔之謀故程子曰秦人極其忿
而後能悔過聖人取其終能悔焉耳
秋楚人圍江
商臣為逆未嘗不憚晉討故前此止自固而未敢出
自晉伐沈始知晉技止此耳且晉與秦搆釁秦日擬
晉之後故楚間之而伐江江黃素從楚自盟貫之後
與楚隙齊伯從齊晉伯從晉楚既滅黃矣今復伐江
而圍之輕晉也
雨螽于宋
螽生於下今雨於上異之大也多而害物故雖外災
而亦志之
冬公如晉
十有二月己巳公及晉侯盟
晉以處父盟公之無禮而請改盟乃召而盟之於其
都晉不能以禮謝過魯不能以禮進退參譏之
晉陽處父帥師伐楚以救江
伯國大夫帥師以名氏見始此大夫強也伐楚是矣
書以救江者譏不能討賊惜伐楚之非伐楚也且楚
人圍江豈遂空國而出晉以一大夫將偏師以臨之
遂足拒楚而解江圍乎惜救江之非救江也
四年
春公至自晉
逾年始至見去國逾時之久也
夏逆婦姜于齊
夫人方逆稱女至國稱夫人有姑稱婦方逆即稱婦
榖梁曰成禮於齊是也納幣於喪中成禮於婦家失
禮之中又失禮焉故不言公諱之也不書以夫人至
者禮不備史略之也劉敞曰文公闇弱惰慢不能率
禮以為苟若而可故卒至於禍夫婦人倫之首可不
慎哉
狄侵齊
許翰曰狄自箕之敗至是復侵齊間晉有秦楚之難
也
秋楚人滅江
救江而江滅責晉也江黃皆以慕義從伯而滅先書
伐後書滅見齊不能救黃先書圍後書滅見晉不能
救江滅無奔執之文死社稷也
晉侯伐秦
楚滅江晉之恥也王官之役晉避秦而不戰耳與晉
何損哉乃不致役於楚而亟事於秦失緩急之宜矣
伐楚則大夫往伐秦則君行失輕重之衡矣書晉侯
目其人以責之也秦穆自是不復報序書終秦誓有
以也
衞侯使甯俞來聘
衞嘗多事矣至此事大睦鄰以安社稷蓋甯俞之謀
乎
冬十有一月壬寅夫人風氏薨
風氏僖公母也僖公崇其所生為夫人也春秋正名
之書乃即以其所稱稱之而書薨不為異辭者據實
書之謹禮所由變也
五年
春王正月王使榮叔歸含且賵
榮叔王之大夫也口實曰含含且賵過辭也厚禮之
加蓋遂成之為夫人也
三月辛亥葬我小君成風
葬稱小君又私諡焉仲子别宫猶疑之也不疑而全
乎小君之禮自成風始也
王使召伯來會葬
召伯王之卿也既使大夫歸含且賵又使卿會葬禮
益隆而失愈甚矣故謹而書之不敢略也
夏公孫敖如晉
王洊使人加禮於魯魯不往拜而亟遣使如晉比事
以觀失益著矣
秦人入鄀
按左氏鄀叛楚即秦又貳於楚秦人入鄀是鄀本楚
與國也其即秦必以秦為可恃也秦不可恃而復即
楚鄀固反覆而秦遽入之亦暴矣其後鄀卒為楚所
幷
秋楚人滅六
六臯陶之後國小而逼於楚周綱凌夷荆蠻恣横滅
江滅六蠶食肆暴由無人能討楚罪故也
冬十月甲申許男業卒
六年
春葬許僖公
夏季孫行父如陳
陳非大國又未嘗先聘於魯行父何以如陳蓋季友
與陳有舊行父假聘以締私書之志行父之得政也
秋季孫行父如晉
文公即位六年未嘗一如京師而朝晉者再且使貴
卿比年聘焉過矣行父與敖遂争權競出既如陳又
如晉書之著大夫之日恣也
八月乙亥晉侯驩卒
晉襄嗣位衰絰之中西敗秦北敗狄南伐許及商臣
弑逆不能討滅江滅六拱手聽之蓋驟勝而怠見小
昧大也晉文當楚之強崛起勝之襄值楚亂而卒不
得志於楚惜哉
冬十月公子遂如晉葬晉襄公
諸侯之喪士弔大夫會葬晉文昉為伯令卿供葬事
非禮也國嗣未定三月葬君亦非禮也然晉自是遂
為常制矣
晉殺其大夫陽處父晉狐射姑出奔狄
晉襄既卒嗣子方幼殺處父者狐射姑耳稱國以殺
何也晉襄使射姑將中軍趙盾佐之聽處父之言而
易之遂漏言於射姑是殺處父者射姑而致其殺之
者襄公也處父殺射姑奔比事屬辭可知殺之由射
姑矣書出奔譏失刑也
閏月不告月猶朝于廟
閏者積氣盈朔虚而成月所以定四時成歲者也告
月告朔也閏月多矣獨此言不告知前此皆告也文
公以閏非常月而不告輕正朔而慢時令矣王葆曰
朔者月之初吉月不告則一月之政不舉矣故變文
書月是也告朔於廟因有朝廟之禮猶者幸其不已
之辭聖人愛禮之心也
七年
春公伐邾
間晉難也
三月甲戌取須句遂城郚
魯嘗取須句矣復書取者盖又入於邾也僖公取須
句反其君今邾之公子叛邾在魯文公取須句使邾
之公子守焉絶大皞之祀貪土地而主逋逃非義甚
矣郚魯邑遂以伐邾之師城之民勞弗恤矣且東作
方興而奪農時何以為國
夏四月宋公王臣卒宋人殺其大夫
人衆辭國亂無政衆殺之也成公在殯昭甫立而欲
去羣公子穆襄之族因攻公而殺其大夫其作亂之
罪莫逭矣亦昭公有以啟之也大夫不名者因公而
死不可以貶倉卒遇難亦無可褒不得與孔父仇牧
同也故不錄其名惟書大夫則見大夫既殺君亦岌
岌矣危之也成公不書葬盖深責嗣子輕舉召亂致
先君葬不如禮而鄰國亦莫之會也
戊子晉人及秦人戰于令狐晉先蔑奔秦
據左𫝊此戰盖秦康公與趙盾也皆人之何也盾舍
嫡嗣而外求君不臣矣秦納不正不義矣不書秦伐
晉納雍者晉實召秦非秦自納雍以亂晉也則晉罪
重矣盾畏禍改圖乃不謝秦而興師襲之故書晉及
戰以深罪之先蔑迎雍者也從盾而覬立君之功亦
有罪焉耳故書奔迎雍先返而復從師自師奔也故
不言出
狄侵我西鄙
秦晉交争狄人窺伺遂越齊衛而遠侵魯其横甚矣
魯間晉難而伐邾狄亦間晉難而侵魯魯亦可自省
而知愧矣
秋八月公會諸侯晉大夫盟于扈
大夫而專主盟自此始垂隴之盟士縠嘗主之矣然
晉襄命之仍襄主之耳故序諸侯而目士縠今則趙
盾專之矣故變文書晉大夫書大夫而盟國君者二
此與莊七年齊大夫是也彼時齊無君大夫自為盟
無嫌也况莊欲納糾與之盟非齊大夫敢伉公也此
時晉有君大夫自為盟則無君且以大夫召諸侯而
盟焉則亂君臣之義矣凡諸侯不序者皆一事而再
見此則前無所見而不序義在大夫主諸侯之盟故
大夫不舉名諸侯不序爵責晉大夫也亦病諸侯也
大夫主盟而八國之君靡然從之故略之也
冬徐伐莒
徐僭號即戎後嘗從齊矣故經書人今以中國無伯
興師伐莒故復以號舉
公孫敖如莒涖盟
莒為徐故請盟於魯尋洮向之好也敖如莒假公以
為私也凡魯臣如大國多結援如小國多為私
八年
春王正月
夏四月
秋八月戊申天王崩
冬十月壬午公子遂會晉趙盾盟于衡雍
左氏謂扈之盟公後至晉人来討公子遂復為此盟
但經既書公會盟矣非後至可知𫝊不足信也盖盾
遂皆國之正卿復為此盟假公以締交耳遂乘文公
之怠結強援以專國故基殺嫡立庶之禍汪克寬曰
大夫專盟始此前此翟泉猶有僖公在焉繼此而有
袁婁之盟雞澤湨梁諸侯皆在而大夫自盟矣于宋
于虢晉楚之大夫狎主齊盟而諸侯不復在矣其事
自衡雍始也
乙酉公子遂會雒戎盟于暴
雒戎戎居雒水者衡雍與暴皆鄭地而近王畿時有
王喪儼然會盟於王畿之側不臣甚矣壬午距乙酉
凡四日兩書公子遂以二事出也
公孫敖如京師不至而復丙戌奔莒
如京師奔王喪也公當躬往而使大夫是無王也敖
又不至而復棄君命矣宣八年公子遂如齊因疾不
前猶不得已也故曰至黃乃復乃難辭也敖本無意
至京師故直書不至心别有在故曰而復而轉辭也
乘便奔莒也奔不言出自外也據𫝊敖奔莒從已氏
魯使非其人而政刑之不立如此尚可為國乎從已
氏之惡不見於經何也春秋舉大法而已未嘗𤨏屑
以及其私然前書如莒涖盟今書奔莒以迹考之其
有私於莒可知故曰春秋之志微而章
螽
宋人殺其大夫司馬宋司城来奔
再稱人以殺宋又亂也書大夫而目其二官重此二
官也不名者義繫於官不在其名也前昭公欲去羣
公子穆襄之族作亂故六卿和公室司馬樂豫以官
讓昭公之弟卬卬以親用非德選也於是公孫夀懼
禍辭司城而請用其子意諸意諸以幼進非民望也
昭又無禮於襄夫人夫人因戴氏之族作亂殺司馬
而逐司城繼為司馬者即戴族之華孫也則主勢孤
而昭之禍成矣前書宋人殺其大夫此書宋人殺其
大夫司馬宋司城来奔後書宋人弑其君杵臼比事
以觀昭無道而官非其人亂固有自然屢書人則宜
討者衆也三族之為亂襄夫人之謀亂與公子鮑之
成亂皆在討列宜分輕重以定獄春秋之誅亂賊巖
矣司城者蕩意諸伯姬之子伯姬逆婦為意諸也故
来奔
九年
春毛伯来求金
職貢不修王喪有闕求金於魯書以責魯而諸侯之
不臣皆著矣王宅憂而宰輔政故不書使
夫人姜氏如齊
夫人出姜也前書逆婦姜譏公失禮也此書夫人正
其名也如齊歸寧也常事何以書夫人生惡及視而
公嬖敬嬴生倭奪嫡之機兆矣其歸寧盖有故焉春
秋欲以禮已亂特於此正其名
二月叔孫得臣如京師辛丑葬襄王
王之葬諸侯宜親之而不親者必有故也無故而使
大夫非禮也然猶止此之得臣與昭公二十二年之
叔鞅而已魯號秉禮尚如是而諸侯可知矣
晉人殺其大夫先都
據𫝊先都士縠箕鄭父三人之死皆以争權而殺中
軍佐先克也是時晉靈幼而盾當國假公以討非出
君意故不得用累上之辭而書國然何以書人人者
國亂無政而衆殺之之辭盾執政而其黨和之變文
書人明盾之黨盛也故宋人屢殺大夫而君弑晉人
屢殺大夫而君弑詳書之以為鑒也
三月夫人姜氏至自齊
夫人與君一體出入必告廟其行非禮以不至見罪
歸寧而至正也然亦在常事不書之例出姜書至盖
以明小君之重責公嬖敬嬴以階亂也吕大圭曰錄
叔姬之歸為歸于酅起也錄出姜之至為歸于齊起
也聖人之微意也
晉人殺其大夫士縠及箕鄭父
凡殺大夫而累數其人者其人或同事或等罪而殺
之者之志亦均也書及則濫也先克之殺𫝊以為盗
則原無主名盾殺先都以試之既而歸獄於士縠而
箕鄭父亦與焉皆盾志也依次書之著盾之誅鋤異
已而專國弑君之漸非一日之故矣
楚人伐鄭
楚自城濮之敗不敢争鄭滅江滅六猶其鄰國也盾
執晉政專權行私晉君少志不在諸侯遂為楚所窺
師復及鄭矣
公子遂會晉人宋人衛人許人救鄭
不踰時而救雖不及楚非緩也然列國稱人非師也
救之為不力矣不於始動挫其鋒使得意去故晉以
不競而楚遂熾聖人善其救而又惜其不善救也
夏狄侵齊
四侵齊矣
秋八月曹伯襄卒
九月癸酉地震
地静常也動則為異盖隂逆而不順之象且害民也
冬楚子使椒來聘
自齊桓既卒而楚與宋争伯故盂之會書楚子自晉
文襄既卒而楚與晉争伯故自此迭書楚子盖楚勢
日張特書其爵以見其幾與中國侯伯侔也𫝊者不
知乃曰進之夫楚子者商臣大逆之賊也而進之耶
迨楚莊既伯則楚卿書氏書名盡同於大國亦其勢
然也
秦人來歸僖公成風之襚
春秋於君配曰夫人君之母與祖母亦曰夫人盖周
世無别稱孔子亦因舊史不敢損益也成風繫之僖
公則因禮之變而辨名也成風所以為夫人以子僖
公也仲子何以不繋桓公桓未立而隐成父惠公之
意而赴於王故繫以惠公也衣服曰襚成風之卒六
年矣秦始歸襚而魯受之均非禮也盖晉既失伯秦
楚伺釁故楚椒来聘秦人歸襚以結魯也
葬曹共公
十年
春王三月辛卯臧孫辰卒
夏秦伐晉
令狐之戰其曲在晉秦之報亦恒情也不稱人稱師
蓋闕文耳然秦納不正不自反而又伐晉則兵禍何
時已乎
楚殺其大夫宜申
按左氏宜申謀弑穆王為所殺夫穆王者商臣也宜
申不能早討其大逆之罪北面事之閱十年乃謀弑
之是為亂耳然逆賊無人不可討亦無時不可討春
秋終不宥商臣也故稱國以殺而不去其官其意微
矣
自正月不雨至於秋七月
及蘇子盟于女栗
蘇子王卿士也其盟魯盖王使之也頃王新立不能
修王度以朝諸侯乃使大夫出盟非政也及者公也
頃王立而公不朝乃與王臣為不相信之盟非義也
及盟不書公為公諱也而責魯之意深矣
冬狄侵宋
狄侵宋間宋難也凡外患必内有以召之故君子治
内
楚子蔡侯次于厥貉
凡書次兵次也商臣負罪未討其陳兵出次窺伺中
原究有疑畏不前之意乃晉前以救鄭不力失鄭與
陳故鄭陳從之而宋亦迎服矣然何以獨書蔡侯同
次蓋三君皆廹於威力姑從楚以紓國難耳觀後新
城之盟復從晉可見也惟蔡堅於從楚故特舉其爵
序於楚下以正其從逆之罪
十有一年
春楚子伐麇
厥貉之會宋陳鄭以大國公侯受役於楚麇微國也
麇子獨耻之而逃盖不屈於無禮也且麇子豈不知
逃之必伐伐則遂滅乎乃一敗於防渚再廹於錫穴
終不求成於楚盖效死以殉義也春秋以是非為榮
辱不以成敗為功罪故不書麇子之逃而特著楚之
伐以惡之
夏叔仲彭生會晉郤缺于承筐
是時諸侯多背晉從楚故晉徵會以謀之然晉政在
盾盾不躬出而使郤缺乎諸國莫應獨魯往會魯彭
生亦非執政者也則此會不足重矣然郤缺有能敬
之德有敗狄之勲彭生有為君遠寇亂為人和兄弟
之美有死君命之志事以人成其後諸侯再合同盟
新城實權輿於此矣
秋曹伯来朝
喪畢来見也曹本從齊宋襄圍之則從宋晉文執之
則從晉今晉失伯故朝魯以求庇也然朝於喪畢之
後不幾以事王者事魯乎非禮甚矣
公子遂如宋
據𫝊遂聘宋且復蕩意諸因賀楚師之不害也魯於
夏會晉謀諸侯之從楚者而是時宋從楚逾四年新
城復從晉意魯因賀宋而邀宋以從晉乎
狄侵齊
自僖公三十年至此狄五侵齊齊無以禦之衰至此
乎
冬十月甲午叔孫得臣敗狄于鹹
狄横甚矣侵諸國幾徧得臣敗之紀功也鹹魯地兵
不利為寇利禦寇故莊之伐戎則錄過此之敗狄則
紀功比其事而義見矣不書師師少也不書戰未陣
也
十有二年
春王正月郕伯來奔
按左氏郕太子朱儒自安於夫鍾國人弗徇郕伯卒
郕人立君太子以夫鍾與郕邽来奔公以諸侯迎之
故書郕伯趙匡曰嗣位未逾年稱子豈有君父病不
視死不喪身未即位以邑出奔而稱郕伯者乎因公
以諸侯迎之遂稱郕伯是紊王綱也何厚誣春秋耶
其言韙矣夫經書郕伯安見其為太子也盖嗣位未
久見逐其臣故書郕伯以正之
杞伯來朝
二月庚子子叔姬卒
左氏以子叔姬之卒不繫國而與杞伯来朝相次遂
云杞伯請絶叔姬而無絶婚公許之成公八年杞叔
姬来歸則續婚者而又絶也魯何甘惟杞命是聽耶
其誤明矣公穀以為許嫁而未適人者是也趙匡曰
時君之女故曰子
夏楚人圍巢
秋滕子來朝
秦伯使術來聘
九年秦將伐晉故歸襚此將戰河曲故來聘盖晉主
夏盟秦恐晉合諸侯以困已故有事於晉必先禮於
諸侯不獨結魯也
冬十有二月戊午晉人秦人戰于河曲
秦伯親將趙盾禦之稱人何也交罪之也令狐之戰
曲在晉秦既伐之今又来戰曲在秦凡戰皆以主及
客不書晉及者秦報復不已志乎戰也故重罪之不
書敗績交綏而退不大奔也
季孫行父帥師城諸及鄆
前城諸矣今復城大之也鄆有二成公四年城鄆西
鄆也近晉此東鄆也莒邑也莒邑魯何以城盖近其
地而城之也慮莒有争故帥師以往也諸鄆近費盖
行父自為封殖計耳一時兼城二邑勞民已甚况帥
師而城乎
十有三年
春王正月
夏五月壬午陳侯朔卒
邾子蘧蒢卒
自正月不雨至于秋七月
大室屋壞(大音泰)
大室魯公廟也周公封於魯留相成王使伯禽就封
周公魯之始祖故魯大廟祀周公其兩昭兩穆應稱
宫而主則迭毁第伯禽始就封故又立大室以祀魯
公雖創而得禮觀春秋書壊不書新可見矣宗廟者
君所常有事以久不省故壊怠䙝祖宗於民事何有
日就衰削有由矣
冬公如晉
承筐之會故也彭生約之公踐言焉自是有新城之
盟
衛侯會公于沓
承筐之會衛不至懼楚也今因公如晉而要於路以
會之盖又欲通晉也觀衛而列國之情可見矣
狄侵衛
衛前侵狄而與之盟狄不敢加兵者十餘年今衛侯
出而狄復侵衛伺釁也狄情畏威而逐利類如此
十有二月己丑公及晉侯盟
盟者約拒楚也不地則非禮矣公勤晉而晉慢公失
伯不亦宜乎
公還自晉鄭伯會公于棐
衛於承筐不會晉耳鄭於厥貉直從楚矣衛既因魯
求通鄭遂因魯求平焉其因魯何也魯望國也且睦
於晉故俱以魯為介以此見人心之同而天下事果
可為也魯能和鄰以輔伯而楚氛稍戢矣春秋詳書
公之往返亦以褒魯也
十有四年
春王正月公至自晉
邾人伐我南鄙叔彭生帥師伐邾(叔字下缺仲字)
邾居喪而修怨魯旋報而伐喪盖交罪之
夏五月乙亥齊侯潘卒
六月公會宋公陳侯衛侯鄭伯許男曹伯晉趙盾癸酉
同盟于新城
宋陳鄭從楚者也許則雖文襄之伯而猶堅從楚者
也魯倡從晉而四國與衛曹咸来會晉同外楚也靈
公雖幼盾當奉以臨會而盾乃自尸之不已專乎盟
書同衆辭不以盾主是盟也幽之同齊方伯而未盛
此之同晉失伯而僅收其事殊其為同一也
秋七月有星孛入于北斗
有不宜有也星芒偏指曰彗四出曰孛斗言北别於
南也有環域故曰入北斗居天之中密拱宸極紀綱
萬象孛入之其變甚矣
公至自會
晉人納捷菑于邾弗克納
邾世子貜且立庶子捷菑晉出也奔晉故盾納之邾
人仗義屈晉故弗克納弗者力能而義不可也盾庶
能徙義乎然何以書人盖以大夫而擅置君且助不
正以奪正雖聞義而屈罪僅可減而不得免也楚方
聘上國次厥貉晉幸藉諸侯之助為新城之盟乃區
區納一亡公子而為邾所屈盾之不義而無能亦甚
矣
九月甲申公孫敖卒于齊
大夫在位書卒敖棄君命竄身旅死於魯絶矣何以
書卒魯不能絶之也慶父擅權亂魯而敖繼之敖雖
奔而二子又繼之其生也公既許之復矣故不得不
錄其卒於以見臣強而典型之壊也
齊公子商人弑其君舍
嗣位未逾年稱子未成君也緣孝子之心而為之稱
也對臣子而言則固其君矣陸淳曰未逾年被弑而
不曰君則亂臣皆得肆其惡故原情以立此義晉奚
齊本不正故異於是
宋子哀來奔
子哀宋附庸蕭國之封人也宋以為卿故来奔盖宋
公失道大臣死亡相繼子哀超然遠舉得㓗身去亂
之義矣以惡去國曰奔外臣来魯不得諱奔若止書
来無以見其去國故異其稱曰子哀褒之也不使與
有罪者等也
冬單伯如齊
請子叔姬也子叔姬者齊君舍之母叔姬無寵舍無
威故被弑文公念其女使單伯請焉不討賊而自卑
以求之其取辱宜哉
齊人執單伯
請子叔姬何以見執盖商人弑舍必使賊殺之非明
言已殺之也今曰殺其子焉用其母是直揚言商人
殺之矣故怒而執之也
齊人執子叔姬
齊之國母而曰子叔姬自内錄也兩書執者事雖連
及内女不可與大夫連序以示别也商人既弑其君
又執其君母而書齊人何也商人驟施於國齊人懷
其私惠而不討且助其虐故書齊人書齊人則商人
之罪見書商人則齊人之罪不見春秋治亂賊必治
其黨也是歲春頃王崩不書不赴也然臣之於君猶
子之於父豈待赴而始奔喪乎内不赴外不奔交罪
之
十有五年
春季孫行父如晉
三月宋司馬華孫來盟
來盟曷以官舉著華族作亂而代為司馬也華孫者
華督之孫華耦也督負大惡其孫復為亂黨故以華
孫目之而不名義不繫於名也不稱使非君命也明
年昭公弑死難者蕩意諸耳華耦為司馬未聞為君
禦侮其迹較然矣
夏曹伯來朝
喪畢來朝今越五年又來朝皆事天子之禮曹行之
魯受之均罪也
齊人歸公孫敖之喪
大夫喪還不書此奔大夫也何以書有君命也罰不
能加且容其歸失政甚矣不言來歸者齊人但致之
境上而敖之子自取以葬也𫝊者謂因其子之哀請
以著教非也子安得以非分之請干國之典何為著
教哉
六月辛丑朔日有食之鼓用牲于社
單伯至自齊
大夫見執返國必書至國體所繫也命大夫不名尊
王命也
晉郤缺帥師伐蔡戊申入蔡
厥貉之次蔡首從楚新城之盟蔡復不至故伐之先
書伐而後詳其入之日見伐之不服而後入也第捨
楚而用事於蔡末矣惡蔡而病晉也
秋齊人侵我西鄙
罪齊人也抑魯有以取之焉不討賊而數求之其為
賊侮也固宜
季孫行父如晉
告齊侵也執我則如晉侵我則如晉不自強而恃人
未有能濟者也
冬十有一月諸侯盟于扈
新城嘗序諸侯矣於是蔡初服而八國盟以討齊則
曷為不序晉終不足以有為也以討召諸侯而受賂
釋賊故削晉伯而同之於諸侯且分惡於諸侯也分
惡於諸侯而討賊之途廣矣
十有二月齊人来歸子叔姬
来歸者出也内女出者三郯伯姬杞叔姬止書来歸
罪在已也子叔姬書齊人來歸罪在齊也執與歸皆
制於齊深病魯也魯兩告晉而晉師不出晉亦不得
辭咎矣
齊侯侵我西鄙遂伐曹入其郛
齊侯商人也莫之能討遂成君矣扈之會晉取齊賂
商人知諸侯之無能益肆其暴故復侵魯也遂伐曹
因其朝魯而遷怒也入其郛其暴甚矣
十有六年
春季孫行父會齊侯于陽穀齊侯弗及盟
商人弑魯甥出魯女執魯使侵魯疆魯兩告晉晉不
能直而齊師又至矣公遂懼而求平既約會矣畏齊
之辱又怠於行使行父會之商人靳而弗與之盟故
曰齊侯弗及盟夫以商人為賊則人人可討况大夫
乎以為齊侯則大夫烏可敵君宜齊有辭也不明大
義不能自強反為賊侮宜哉
夏五月公四不視朔
朔王所頒也謁上曰告臨下曰視先告朔尊王也因
而朝廟敬祖也由是視朔勤民也其典巨矣四不視
朔盖自二月至五月也怠以成習禮將遂廢故書以
謹之左傳云疾不視朔春秋書不視朔而不書疾明
怠於政非由疾也
六月戊辰公子遂及齊侯盟于郪丘
此以賂得盟也行父與遂皆大夫也行父乞盟則拒
之遂納賂則從之齊則貪而魯益懦貪者無足責而
懦者屢求可恥之甚也夫齊曲魯直不能仗義執言
乞盟不已至於納賂遂與行父之謀國一何舛哉
秋八月辛未夫人姜氏薨
僖公之妻文公母也
毁泉臺
泉臺先世所築其存與毁非治亂安危之所繫勞民
以毁之是彰先君之失也據左傳實為妖祥所惑譏
其毁抑又以正之也
楚人秦人巴人滅庸
楚素恃強遇屬國無道故庸乘楚饑帥羣蠻叛之楚
初畏而欲徙國幾殆矣以蔿賈謀伐庸轉敗為勝庸
固自招其禍然楚盍自反乎而遂滅之罪孰大焉秦
序楚下深責之也秦非楚所能脅乃黨僭號之楚以
滅國是狄而已矣彼晉之失策亦莫甚於失秦也初
失於襄再失於盾既以謬計立庶復以不義襲人怙
惡報復驅之附楚楚益強而晉以不振職有由矣
冬十有一月宋人弑其君杵臼
弑君書賊獄定也不書賊未定也或書國賊在當國
者也或書國人賊黨衆也昭之立也兩書宋人殺其
大夫今書宋人弑其君則賊黨之衆可知故稱國以
弑而該之曰人若曰衆不可指名而弑逆之大惡則
不可掩其獄固有所歸也蕩意諸死難不書盖始而
奔魯志在苟免既而復歸計圖固位雖死難非全節
也
十有七年
春晉人衛人陳人鄭人伐宋
四國稱人微者也伐宋討亂也以微者行失其義矣
况討亂必求亂源襄夫人之所助國人之所奉卒簒
國而有之者鮑也今不討鮑猶且立鮑是成亂也然
晉將何辭以釋鮑盖即左氏所云書人弑君君無道
之意乎有邪說則有暴行孔子所以懼也
夏四月癸亥葬我小君聲姜
九月而葬緩也無故而緩慢也文公為君無所不怠
雖親喪猶不自盡也姜不繫僖而别諡非禮也
齊侯伐我西鄙
郪邱甫盟又伐西鄙何也前之盟貪賂耳得賂而仍
以公不至為辭遂以兵脅之齊之無道極矣魯之不
振甚矣
六月癸未公及齊侯盟于穀
因伐而盟恥也文公之世強齊屢侵權臣竊命怠故
也怠則惟事倚人故威不振怠則以重付人故權下
移
諸侯會于扈
晉會之也公不與在穀也諸侯不序不足序也盟于
扈不能討齊會于扈不能討宋非特不討且安定之
會扈之惡更甚於盟扈矣家鉉翁曰桓二年宋督弑
其君齊魯陳鄭會于稷書曰以成宋亂兩扈不書成
亂何哉督之弑伯事未興故書成亂並責在會之諸
侯今晉主夏盟乃摟諸侯以定簒賊罪浮於稷故削
晉伯以示討也
秋公至自穀
諸侯與晉會扈公獨與齊盟穀棄伯從仇踰時而反
故書以著其失
冬公子遂如齊
公以秋反遂以冬聘而齊又戒師期矣卑屈之不足
紓禍也如此高閌曰公已盟而遂復往政在遂故也
十有八年
春王二月丁丑公薨于臺下
君不終正寢即為失正况臺下乎趙鵬飛曰三桓之
横始於文而甚於昭仲遂莊公之子親而用事尤横
於三桓故其禍魯尤速盖由文公怠懦不君諸大夫
外結大國内懷國人以自封殖公室寖弱權移於下
終不能收魯遂以微文公之責也
秦伯罃卒
夏五月戊戌齊人弑其君商人
商人弑君當討之賊齊人君之已三年矣今邴歜閻
職則僕御之賤而以私怨弑之法宜書盗乃變文而
蔽罪齊人何哉盖商人得為君者以齊人受其私惠
而奉之也及得志而肆暴故歜職既弑舍爵而行略
無顧忌是齊人咸惡商人而欲其弑也故特書齊人
見商人始由齊人而簒位終由齊人而殺身足徵天
道之不爽齊人則前不能以附逆而逭誅後不能以
坐視而逃刑而歜職亦齊人也不為漏網矣然果有
能伸大義而討商人者如之何曰衛州吁其例也故
以賊討之則斥名而書殺以正治亂也不以賊討之
則稱君而書弑不以亂易亂也不以亂易亂者不使
遞為亂也春秋撥亂世反之正而已矣
六月癸酉葬我君文公
秋公子遂叔孫得臣如齊
使舉上客常辭也今則二卿並聘矣其事異故其文
亦異也夫人姜氏生世子惡及視敬嬴嬖而私事遂
謀立其子倭然世子齊甥也遂畏齊故挾得臣並聘
以請於齊明非出己意惠公新立亦欲親魯故聽之
耳遂犯不韙而謀廢立以市恩於新君而久專國柄
其禍由内嬖始故曰為人君父而不通春秋之義必
蒙首惡之名前有讒而不見後有賊而不知
冬十月子卒
子即世子惡也不名先君已葬也一年不二君故不
曰公薨而曰子卒文雖異而實一也不地弑也不葬
賊不討也弑立之謀發於遂而得臣行父亦與焉故
前乎子卒而得臣同如齊後乎子卒而行父又如齊
也其抱忠而獨立者惟叔仲彭生耳公羊紀其拒遂
之言左氏載其殉君之事何以不錄其節盖舊史不
斥言子惡之弑故春秋以不地見弑而彭生之死史
官畏遂而不敢書則春秋亦不得而書之也
夫人姜氏歸于齊
繼子卒而書夫人其為嗣君之母可知歸者出也婦
人之出由夫先君既薨孰出之乎况嗣子卒而夫人
出則嗣子不以正終而夫人不容於魯具見矣嬖妾
孽子權臣之罪尚容誅哉而齊侯庇賊忘親其惡亦
著矣
季孫行父如齊
告立宣公也且懼夫人之訴而来討故預為之地以
解之歟
莒弑其君庶其
按左氏莒紀公生太子僕又生季佗愛季佗而黜僕
且多行無禮於國僕因國人以弑紀公以其寳玉来
奔則是以子弑父也春秋安得不從商臣之例以明
正其討乎特因莒既弑君太子懼禍竊寳玉来奔莒
人因加以弑君之名故季孫行父因以為言耳聖人
豈以偽赴者定獄乎其書國者盖必賊由大臣而未
得其主名也
