御纂春秋直解卷七
(癸丑)匡王五年(在位六年弟定王立)
宣公
名倭文公庶子也
元年
春王正月公卽位
桓宣之簒則一而情稍殊桓首惡也宣與聞耳其卽
位則同而實迥異桓以罪歸寪氏賊已就討隱爲已
攝本宜立也宣則内倚仲遂外結齊援同於繼正遂
自立耳故皆行卽位之禮春秋據實書之以著其惡
公子遂如齊逆女
桓之簒翬爲逆女宣之簒遂爲逆女其爲先君之賊
時君之謀主可知翬謀成於内其婚齊以結援蓋後
圖也遂謀成於齊其婚齊以固位蓋本計也權臣鄰
國比而弑立竟以喪娶明失禮且同惡也
三月遂以夫人婦姜至自齊
不稱公子蒙如齊也稱婦有姑也出姜歸齊矣其以
妾母爲姑者敬嬴也殺嫡子出夫人汲汲乎以姑自
處蓋其本志也
夏季孫行父如齊
據傳納賂以請會也自去冬至夏行父如齊者再僕
僕往來同惡之情著矣
晉放其大夫胥甲父于衞
晉三殺大夫皆稱人盾主之也放胥甲父稱國非盾
主之矣據傳討河曲之戰不用命者則趙穿罪首也
已八年矣前不討者盾庇之也今盾委曲釋穿而蔽
罪於甲父甲父既放穿實懼矣於是而穿之謀亂益
急明年遂有桃園之弑
公會齊侯於平州
定公位也簒弑之罪豈可以會得免蓋當時好賂容
奸其流極之惡習也公志定位齊志得賂不書及而
書會乃治亂賊必先治其黨之義使人不敢黨賊亂
可弭矣
公子遂如齊
拜成且致賂也自宣之未立及位之既定遂凡三見
而始終其事著首惡也
六月齊人取濟西田
外取内田不書諱失地之恥也此以賂齊蓋簒弑之
由義不得諱也遂初許之今則致之不書致而書取
深罪齊也齊惠惡商人之殺舍而自立今之子卒猶
舍之弑也宣卽位猶商人之簒也夫人姜氏歸齊猶
子叔姬之出也况姜乃齊女子惡齊甥滅親黨賊失
其初心何也田故也黃仲炎曰許田入鄭桓簒成郜
鼎入宋督罪釋濟西入齊宣位定利之禍如此其極
也
秋邾子來朝
黃仲炎曰僖文之世邾與魯抗宣簒而反朝之者畏
齊故也齊悦魯之利邾畏齊之強而是非不問矣
楚子鄭人侵陳遂侵宋
爭伯也楚自克庸以來日強故爭伯鄭以晉於兩扈
受賂失賊故背晉然楚又未嘗以兵脅鄭何遽助楚
耶侵陳者陳棄楚卽晉也遂侵宋者著爭伯之志也
宋爲望國又中夏之樞故楚成前此圍宋楚莊今復
侵宋宋固有罪然楚非討罪也爲暴而已陳傅良曰
齊遂伐楚志不在蔡也楚遂侵宋志不在陳也南北
之勢於是始也後十五年而宋楚平後五十年而晉
趙武楚屈建同盟於宋諸夏之君分爲晉楚之從矣
晉趙盾帥師救陳
楚鄭侵陳遂侵宋蓋已移兵於宋矣晉師無及於陳
而猶得以救書者楚鄭聞晉興師而遂去其救爲足
錄也不書救宋者宋負罪也書救宋典型紊矣
宋公陳侯衞侯曹伯會晉師于棐林伐鄭
晉師卽救陳之師也楚旣去矣盾駐于棐林而以伐
鄭召諸侯故四國來會會以定謀故先地而後伐伐
必有師而四國止舉爵君重於師也卿與師並重而
不書盾抑盾不使盾主兵也
冬晉趙穿帥師侵崇
崇秦與國也秦自敗殽而仇晉深結於楚今方扞楚
復無故而侵秦之與國是侮秦而啟之釁也趙穿實
主是謀盾何以許之意穿欲作難託伐崇以專兵盾
順其意而假之權耳次年桃園之事由穿握兵也經
書盾帥師穿帥師微而彰矣
晉人宋人伐鄭
鄭未服也鄭旣卽楚矣宋人弑君晉不能討棐林之
役見挫於楚鄭益輕晉今又興不戢之師而偕負罪
之宋以臨之其不服也宜哉
二年
春王二月壬子宋華元帥師及鄭公子歸生帥師戰於
大棘宋師敗績獲宋華元
兩書帥師見兩國之阻兵毒衆也書及見華元之主
乎是戰也書敗績書獲見華元之殄民辱國也君將
不言師君獲不言敗君重於師也卿將言師卿獲言
敗卿與師等也胡安國曰自行師而言以元帥爲司
命自有國而言以得衆爲邦本明此義然後知王者
之道輕重之權衡矣
秦師伐晉
河曲之戰至今七年秦晉幸無疆場之虞乃穿無故
侵崇速秦之伐伐者有言可執也圍焦不書略秦之
暴著晉失也宋敗於鄭而晉復撓於秦使楚得專意
北方則盾之庇私而誤國也
夏晉人宋人衛人陳人侵鄭
盾因救焦而復侵鄭蓋欲稍洗大棘之恥以塞宋意
耳不知始謀不臧不惟不足服鄭反招楚敵蓋是時
盾憂内難託於伐國握兵自衛實無鬭心故棐林之
役楚囚解揚卽還今與鬭椒遇又避之而去此其心
固有在也桃園之事廹矣
秋九月乙丑晉趙盾弑其君夷皋
趙氏專故也君失政而臣專兵内除同列外得諸侯
所由來者漸矣傳曰穿弑也盾爲法受惡夫弑君何
事乃釋弑者不罪使不弑者受之乎亡不出境反不
討賊所以証盾之首弑也非姑以是坐之也其不出
境教穿弑也曁乎返國方德穿之不暇而又奚討焉
盾造意穿從之造意者首孔子之刑書也越境乃免
非孔子之言也盾不與弑雖不出亡猶將宥之果弑
雖逃之海濱詎能解免哉奸雄之敢爲大逆者恃其
智與辯以爲吾隂爲其實陽不受其名而聖人不爲
所欺也於是乎奸雄之術窮而亂賊懼爲法受惡云
乎哉
冬十月乙亥天王崩
三年
春王正月郊牛之口傷改卜牛牛死乃不郊猶三望
養而未成曰牛在滌三月曰牲牛之口傷牛自傷也
魯既僭祈榖之郊今方正月又僭日至之郊且王喪
未葬幾欲同王之越紼行事矣乃者不得已之辭猶
者贅辭也可已而不已也
葬匡王
四月而葬速也會者不書微也
楚子伐陸渾之戎
陸渾之戎允姓秦晉共遷於伊川者耳異類逼居王
都秦晉之罪也然是時未聞爲患亦與楚無憾楚莊
伐之蓋以窺周室也傳載其觀兵問鼎逆情著矣止
書伐戎道其可道者耳先儒每以稱爵爲褒觀此則
知不可通矣
夏楚人侵鄭
鄭從晉也據傳晉侯伐鄭鄭及晉平不書者事可略
也繼伐戎而侵鄭楚勢益張故獨書楚侵以著猾夏
之罪
秋赤狄侵齊
狄之别種有赤狄又有白狄赤狄近晉白狄近秦
宋師圍曹
宋鮑簒立之二年武氏之族道昭公子而奉鮑之母
弟須鮑殺之因盡逐武穆之族二族以曹師伐宋不
書者非討罪不足書也然曹師何爲至宋哉鮑不自
反而恃強圍國不待貶而惡見矣
冬十月丙戌鄭伯蘭卒
葬鄭穆公
月日不具闕也冬卒而冬葬蓋在三月之内速也
四年
春王正月公及齊侯平莒及郯莒人不肯公伐莒取向
莒郯相怨郯魯姻國也公因欲爲郯平莒夫平不可
偏重亦非可用勢書公及齊蓋借勢於齊也書莒及
郯蓋責重於莒也故莒人不肯見同心不服非獨其
君也公不自反怒而伐之暴矣况因以爲利乎書取
向深病公也
秦伯稻卒
夏六月乙酉鄭公子歸生弑其君夷
據傳公子宋造謀歸生從之則宋爲首乃歸獄歸生
何也歸生正卿也宋有逆謀不正其誅反撓而從之
其罪大矣且宋何以謀之歸生權在歸生也歸生懼
宋之反譖而從其謀蓋歸生先有無君之心而宋乃
以逆謀告之苟非同心彼敢同謀哉宣十年傳載鄭
人討亂斲歸生之棺不聞治宋也則歸生親弑可知
春秋之權衡審矣
赤狄侵齊
以齊之強而狄連歲侵之齊無政而中國無伯具見
矣
秋公如齊公至自齊
宣所以簒齊輔之也旣結以賂復僕僕而往朝焉蓋
媚大以求安也然明年高固使齊侯止公亦殆矣春
秋備書之以著齊魯之惡
冬楚子伐鄭
左氏鄭未服也夫鄭弑君伐之可也然楚非討罪也
爭鄭耳是猾夏而已矣
五年
春公如齊
方逾冬而又如齊失位而屈於大國已甚矣左云高
固使齊侯止公請叔姬焉
夏公至自齊
公五如齊獨此歴時乃返經雖諱止公之跡然繼書
齊高固逆叔姬其實不可掩矣以見止而聯姻齊臣
降尊失列辱及先君乃飲至於廟乎故書以示過
秋九月齊高固來逆子叔姬
魯有嫁女於大夫者矣齊高固則以脅而得之公又
自主之故書於策蓋身爲不義故忍辱而屈於人如
此
叔孫得臣卒
不日闕文也
冬齊高固及子叔姬來
禮嫁女留其送馬謙不敢自安三月廟見壻遣使反
馬今固親來非禮也女嫁歲一歸寧今叔姬嫁未踰
時又偕高固而來亦非禮也且固無君事齊恣其行
魯與之接紊典而縱私故書以示戒
楚人伐鄭
前書爵君將也此書人大夫將也傳稱荀林父救鄭
而不書削之也趙盾歸生同爲大惡故同惡相保耳
若書救則似善之而討賊之義隱矣
六年
春晉趙盾衛孫免侵陳
陳卽楚故也不能服楚而徒侵陳義何居乎且盾負
大惡莫之能討而摟諸侯以討人春秋傷之宣之元
年楚侵陳而晉伐鄭曾無幾時楚伐鄭而晉侵陳小
國之困生民之塗炭極矣
夏四月
秋八月螽
冬十月
七年
春衛侯使孫良夫來盟
來盟稱使前定也定從晉也宣事齊而外晉衛與晉
睦故爲晉致魯旣約言矣魯猶有疑而衛任其無咎
故使良夫來盟盟而卒見辱盟不可恃審矣
夏公會齊侯伐萊
及者内爲志會者外爲主平莒及郯公所欲也伐萊
從齊令也萊近齊而遠魯齊欲并之而魯助其虐公
固甘爲齊役魯民何不幸耶
秋公至自伐萊
助人伐國不義也以是告至誣其祖矣
大旱
螽災之後繼以大旱民不聊生矣宣事齊而不恤下
至爲之伐無罪以自戕其民以是薄隂陽之和而旱
作經以大書危之也
冬公會晉侯宋公衛侯鄭伯曹伯于黑壤
晉自兩扈會盟諸侯不序失伯職也成公立已五年
請王以合諸侯王命王叔涖之蓋有志於諸侯也故
復序復序者望之也無王而思伯蓋亦不得已矣奈
成立於盾其本不正而政猶在盾故無能爲也據傳
晉人止公於會而不與盟公昵齊忽晉實自取之故
諱而不書但冬會而春至考其故而自見矣
八年
春公至自會
見止逾年以賂得免魯與晉均罪也
夏六月公子遂如齊至黃乃復
如齊者君命聘齊也乃者繼事之辭而有專意蓋至
黃有疾遂因自反於何知之以卒于垂知之夫大夫
受命雖死猶以尸將命豈疾而可復乎昭二十三年
公如晉有疾乃復公自行也故書疾臣不可以疾而
棄君命故不書疾垂訓遠矣
辛已有事于大廟仲遂卒于垂
有事者時享之常何以書爲猶繹去籥起文也遂如
齊書公子卒則書仲者遂弑君春秋雖屢著其實而
未明正其罪今因其死削其公子罪遂也仲者遂字
生而賜氏自是世仲氏也罪宣也黃與垂皆齊地
壬午猶繹萬入去籥
繹者祭之明日賓尸也禮大夫卒當祭則不告終事
而聞則不繹不告者盡肅敬之心於廟不繹者全始
終之恩於臣猶者可已而不已也萬者舞之總名籥
者文舞也去籥以示變也仲遂賊也本宜即誅然未
正其罪而身爲國卿則當爲之廢繹以全君臣之義
夫臣之事君以忠君之使臣以禮不辱君命之死靡
他忠之盛節也敬待大臣榮生哀死禮之善物也有
疾不復教臣以忠卿卒不繹教君以禮雖惡其人不
可不明其道
戊子夫人嬴氏薨
嬴氏文公妾也稱夫人踵成風也然其實則異矣莊
公夫人哀姜淫而弑君見討於齊文公夫人姜氏無
罪而爲亂臣悖妾所逐義不當絶非哀姜比嬴氏與
仲遂比而弑嫡子逐嫡母立其子而自尊焉亦烏得
與成風比也惟王室不競伯權不立終不見討故遂
以卿卒嬴以夫人薨春秋書之蓋傷之也然簒弑甫
八年耳遂死於齊嬴隕於魯相距八日與哀姜慶父
先後卽誅相類豈非天哉亂賊亦可以知懼矣
晉師白狄伐秦
晉侵崇致秦來伐自反可也白狄與秦同壤晉與爲
婚而結以伐秦黨非類事佳兵故與狄同序深責之
也且晉屢因伐秦而失伯今黑壤之會諸侯方睦不
思制楚而伐秦失計甚矣
楚人滅舒蓼
前書徐人取舒舒已滅矣曰蓼曰庸曰鳩則其同宗
而異國也滅舒蓼楚益張矣
秋七月甲子日有食之既
冬十月己丑葬我小君敬嬴雨不克葬庚寅日中而克
葬
己丑葬之期也克能也不克者欲葬而不能雨甚也
卜以己丑延至庚寅旦猶未可遂至日中禮之變也
葬者慎終之大節故謹而志之
城平陽
不時且非義也方舉大喪又興此役重困民力矣
楚師伐陳
從晉故也楚伐陳晉不能救自是復從楚
九年
春王正月公如齊公至自齊
有母喪而遠朝齊忘哀甚矣
夏仲孫蔑如京師
宣公兩如齊而於京師缺如也今身如齊而王使徵
聘則遣大夫一行比事直書而罪著矣
齊侯伐萊
狄比侵齊不敢報而亟伐萊齊惠之畏強凌弱也如
此襄五年齊卒滅萊
秋取根牟
根牟微國也國何以書取諱内滅也昭八年蒐于紅
自根牟至於商衛蓋即其地
八月滕子卒
九月晉侯宋公衛侯鄭伯曹伯會于扈晉荀林父帥師
伐陳
晉楚爭陳鄭十有餘年晉因陳即楚而先會扈蓋俟
陳服也不服始伐之庶爲有辭焉且晉嘗救陳所宜
與也而卒不至故列序諸侯而繼書伐陳深責陳也
旣會而不親伐有疾也諸侯來會必以師聽命不書
諸侯之師者林父兼將之也新城之會大夫主盟扈
之會大夫主伐會盟征伐皆自大夫出矣
辛酉晉侯黑臀卒于扈
諸侯卒皆不地外事則略也事關天下之得失則書
故卒于師書師卒于會書會此則旣會而晉侯獨以
疾留非會時也故書扈以表其志與書鄭伯卒于鄵
宋公卒于曲棘意同
冬十月癸酉衛侯鄭卒
晉衛二君皆不書葬魯不會也魯專事齊衛爲之通
魯於晉黑壤之會爲晉所止故扈之會魯獨不往二
國繼以喪赴亦皆不會非禮也兄弟雖有小忿不廢
懿親
宋人圍滕
滕喪不弔且用衆以圍之不仁也間晉喪而侵小不
義也趙汸曰齊桓卒而宋執滕子晉伯衰而宋圍滕
中國無伯小國之憂也宋襄執滕子身亦執於楚宋
文圍滕國亦圍於楚中國無道蠻夷之資也
楚子伐鄭晉郤缺帥師救鄭
楚間晉喪而猾夏郤缺救之書之以善晉也前此荀
林父救鄭不書何也彼時趙盾弑君而專國鄭亦方
有弑君之亂故削之也今盾死而政在缺缺非盾比
也明年傳載鄭斲歸生之棺意此時歸生已死矣鄭
以晉救遂敗楚師於柳棼
陳殺其大夫洩冶
凡稱國以殺大夫皆罪專殺也而專殺之中又有異
焉如申侯里克則有罪而殺之不以其罪也洩冶則
無罪也陳靈與孔寧儀行父宣淫於朝洩冶進諫蓋
其職耳幸而聽所全大矣不幸而死是死於忠也書
之以見殺諫臣者必有弑君亡國之禍非僅明冶之
無罪已也
十年
春公如齊公至自齊
比年朝正直過六年朝王之制矣屈體媚齊一至此
乎
齊人歸我濟西田
齊侯悦魯之媚已而歸所賂也經書歸田凡三鄆讙
龜隂之田齊景動於魯之義故書曰來歸服辭也讙
及闡齊悼以哀公之悔過故書曰歸順辭也此書曰
歸我責辭也蓋以明賂也取之時不言我者田非宣
之有簒國而因以爲利也絶之於宣也歸之時言我
者田非齊之有魯田而歸魯也絶之於齊也而二國
之罪著矣
夏四月丙辰日有食之
己巳齊侯元卒
齊崔氏出奔衛
書氏以族奔也君卒而奔必君所寵也嗣子在喪高
國逐之也以其宗彊故能返於齊而爲亂
公如齊
奔齊喪也不書尊内也趙汸曰奔喪臣子之事宣事
齊恭矣莫甚於奔其喪其後成公送晉景之喪襄公
且送楚子之喪甚則昭公弔少姜而晉不納魯曰卑
矣其失自宣公始
五月公至自齊
癸巳陳夏徵舒弑其君平國
淫於夏氏故也觀株林之詩淫而荒矣又殺忠諫宜
其及也以弑君大惡故正名以治其罪
六月宋師伐滕
宋間晉之多故前既圍滕今又伐之故稱師深惡其
凌小也
公孫歸父如齊葬齊惠公
公奔其喪卿會其葬於齊則過而於匡王則缺其罪
大矣
晉人宋人衛人曹人伐鄭
是時陳有弑君之禍乃釋陳而事鄭則非義矣且以
討逆遺楚也貶而人之晉之失伯也宜矣
秋天王使王季子來聘
報仲孫蔑也公羊以王季子爲王母弟不書弟爲卿
也若槩書王子不知爲母弟故書季以别之蓋明王
之重魯也宣以簒立且十年未朝乃因魯聘而以母
弟之貴報之王靈益不振矣
公孫歸父帥師伐邾取繹
宣初立邾來朝何負於魯而伐之又取邑焉暴且貪
矣歸父未終父喪而伐邾其濟惡而專魯也如是不
終也宜哉
大水
季孫行父如齊
聘新君也
冬公孫歸父如齊
間齊喪伐邾而即如齊畏討而卑以事齊也是年公
兩如齊使其臣者三焉王下聘而不往拜命直書而
罪著矣
齊侯使國佐來聘
魯之朝聘齊惠皆不報頃公甫立遽来聘魯何也蓋
國不靖而結魯也齊惠卒崔氏奔國之不靖可知然
嗣子能盡孝守禮人心自固矣彼宣之庸豈足爲助
而汲汲乎既以三月而速葬復未逾年而即吉書齊
侯書使著忘哀之實也胡安國曰嗣位之初舉動若
此已失守身之本矣喪師失地幾見執獲宜哉
饑
大水故也野有蓋藏君勤振救雖災不饑此以饑書
由宣虛内事齊不恤其民而漫無補救故大水之後
民遂乏食其責之深矣
楚子伐鄭
鄭介晉楚不能自立春秋恒閔之特以晉於兩扈失
賊忿而從楚是入楚黨也嗣後鄭一從晉楚反得以
叛責鄭凡五加兵焉鄭自取之矣左云晉士會救鄭
逐楚師於潁北諸侯之師戍鄭但觀次年經書楚盟
鄭而晉反會狄則此之救鄭逐楚且留戍者非其實
矣使晉果能攘楚鄭未有甘於從楚者也
十有一年
春王正月
夏楚子陳侯鄭伯盟于辰陵
晉不能討陳又不足庇鄭故皆折而從楚矣特序楚
子於陳侯鄭伯之上著其強也胡安國以楚莊謀討
陳賊而進之非也據傳楚侵鄭及櫟鄭既服并徵會
於陳而爲此盟盟後踰三時始討夏徵舒其時陳侯
在晉使辰陵有謀陳侯豈復如晉乎陳傅良又謂予
楚以伯更非矣春秋所以予伯者以其尊王楚既僭
號莊復觀兵問鼎卽有微善烏足贖其大惡
公孫歸父會齊人伐莒
齊令也齊魯平莒而不肯魯既伐之取向矣齊復伐
之其志可知也魯會伐萊又會伐莒歲饑而屢興師
民不堪命矣
秋晉侯會狄于欑函
楚盟諸侯于辰陵晉莫敢問乃孜孜於狄且往會焉
晉衰甚矣楚遂假名以討陳不惟勢足陵晉義亦足
以傾晉矣不自反而爲邲之戰以爭鄭宜其敗也
冬十月楚人殺陳夏徵舒
人者討賊辭也衛人殺州吁國討也蔡人殺陳佗鄰
討也楚人殺陳夏徵舒蠻夷討也皆善之也善在遠
則責在近周天子與諸夏何事乎又嚴佚賊之罰也
丁亥楚子入陳
殺夏徵舒書楚人公也入陳書楚子私也陳背晉而
托國於楚者也徵舒以忿恥弑君楚莊有志討賊即
辰陵之會召而戮之可矣乃盟後半載興師以來且
陳侯又在晉是擣虛之計假義以圖利耳徵舒食邑
在株執之株而驅之陳都轘諸栗門遂入陳而縣之
假討賊而巧取國也特書丁亥於殺徵舒之下入陳
之上蓋既殺徵舒遂乘間而入陳其事既白其心亦
得矣入者滅而不有之辭聽申叔時之言而復封陳
也
納公孫寧儀行父于陳
凡國君書納國其自有也順辭也楚納頓子齊納北
燕伯是也二子陳大夫耳大夫去位假外權以抗君
書納逆辭也故絶之而不繫於陳也二子爲陳致亂
陳靈旣弑二子奔楚因誘楚以利故楚子殺徵舒而
縣陳今既知陳不可取矣因納二子使執其國柄以
事楚蓋其心一於利耳春秋先旌其討賊之義後著
其入國且納亂臣之罪彰善癉惡纖介無遺非聖人
孰能修之
十有二年
春葬陳靈公
葬者臣子之事賊不討不葬責臣子也晉之弑州蒲
也以車一乘葬於翼東門之外至是楚人殺徵舒而
陳之臣子改葬其君禮也故得書葬
楚子圍鄭
春秋不予楚以伯其爭諸侯皆正其猾夏之罪况楚
既與陳鄭盟于辰陵口血未乾遂假討賊而入陳鄭
安得不懼而貳於晉楚不自反遂圍其國暴矣傳載
其克城而入鄭伯屈降楚子退師許平猶未成乎入
也故止書圍
夏六月乙卯晉荀林父帥師及楚子戰於邲晉師敗績
晉師之出以救鄭也乃春被圍而夏末始至則緩不
及事無救患之實故不得書救以晉及戰者徐邈曰
内晉而外楚是也書林父帥師主乎是戰者也主之
者責之也夫晉景嗣靈成之後伯業不競楚莊方強
晉既無及於鄭乃不量力而輕與之戰林父不能節
制其屬又不能躬帥力戰楚師一乘倉卒莫措鼓於
軍中倡爲奔北書敗績深罪林父也城濮晉敗楚邲
則楚敗晉喜晉而惡楚者外之也外楚所以尊周也
秋七月
冬十有二月戊寅楚子滅蕭
楚得陳鄭又敗晉師遂求逞於宋蕭宋之附庸滅蕭
所以逼宋而威諸侯也蕭在宋南自楚至宋蓋千里
楚之患深矣
晉人宋人衛人曹人同盟于清丘
宋與衛曹比鄰蕭滅而畏逼則懼而同欲倚晉然晉
與諸國不能任賢明政而徒要盟以禦楚末矣新城
同盟諸侯之散者復合已爲晉伯之衰今雖有懼難
聯交之心而謀之無成又在新城下矣故稱人以略
之
宋師伐陳衛人救陳
清邱之盟陳人不與宋伐之爲晉討貳也然陳有弑
君之亂晉初不能討比楚討之而定其君陳之服於
楚也固無足怪宋踐要盟而代晉責陳之貳亦不自
量矣附庸見滅不敢問楚而泄怒於陳故救陳者得
書救言陳無罪而被兵也然清邱方盟而衛顧背晉
以媚楚復何心哉兩有罪焉直書而義自見矣
十有三年
春齊師伐莒
左云恃晉而不事齊也間晉之不競而肆暴鞌之戰
所由肇端乎書師著用衆以凌小也
夏楚子伐宋
楚滅蕭其志在宋宋不圖自固其本輕爲兵先伐楚
與國宋失計矣然宋以踐盟召兵晉不能救其何以
宗諸侯
秋螽
冬晉殺其大夫先縠
邲之敗林父實尸之即先縠違命先濟林父亦可令
軍毋動按法行辟乃林父既聽韓厥之言而同濟矣
魏錡趙旃重激楚怒倉卒無備而敗是林父身爲主
帥應爲誅首魏趙召釁僨師先縠剛愎專恣厥罪惟
均乃林父已復其位魏趙皆置不問事已逾年罪獨
歸縠可乎故稱國以殺而不去其官見其出於君與
大夫之喜怒而非正刑也
十有四年
春衛殺其大夫孔達
爲救陳故悦於晉也孔達尋陳衛之舊約而背晉之
新盟至欲以身紓國難其志可憫其事則舛矣今晉
來討而達以縊死非衛殺之也然進謀者臣制命者
君始則用其謀以行私既則用其死以謝過失君道
矣故稱國以殺而不去其官
夏五月壬申曹伯夀卒
晉侯伐鄭
邲之戰以救鄭也師不用命故敗今乃不知省德而
務武不思制楚而殘鄭其圖伯也末矣
秋九月楚子圍宋
宋不量已而伐陳固爲失計然楚爭中夏鄭服必次
及宋雖無釁亦不免於兵故始則滅蕭以逼之今又
使不假道以挑之伐之不屈繼之以圍得宋平而後
已甚矣楚之暴也是時晉莫急於救宋乃勞師於鄭
而置宋度外至比之鞭長不及鄭既不得宋復失之
楚氛日熾而晉遂一敗不振徒畏楚強而昧緩急之
宜故也
葬曹文公
冬公孫歸父會齊侯于榖
楚圍宋逾時其勢危矣宋入楚則次及齊魯然齊強
而魯弱畏楚尤甚欲兼事楚而懼齊責也故於會謀
之明年歸父會楚子則禀命於齊而齊許之可知矣
齊何以許之蓋楚使申舟聘齊未至而宋殺之齊楚
固欲交好矣
十有五年
春公孫歸父會楚子于宋
楚以無名不義圍宋已歴三時堅守不下宋志亦可
憫矣魯望國也縱不能救忍助虐乎乃會楚於宋城
之下使圍者益張受圍者益困而無望矣且兵未及
魯望風薦賄獨何心哉歸父會齊方還卽往會楚則
其謀可知矣
夏五月宋人及楚人平
楚圍宋久矣宋不下望救也楚千里而圍國久不下
師老矣此與城濮之勢同晉復伯之機也晉不出而
魯會焉宋絶望故不得不與楚平不舉國而書人者
榖梁謂上下欲之是也華元以情告子反以義許之
宋不甘城下之盟楚子亦勉而從之也平先宋内辭
也亦著宋之義也而不救者之失亦見矣
六月癸卯晉師滅赤狄潞氏以潞子嬰兒歸
潞氏赤狄之别種戎狄無爵其書爵必會受王命者
也潞之罪在其臣鄷舒執而戮之安定潞子改紀其
政而返可也滅其國而以其君歸何義乎且楚逞志
於宋坐視而不救狄無晉虞而妄興大師私利其土
悖矣故林父爲帥不書而書師責其失伯且惡暴也
秦人伐晉
此秦桓公也曷爲稱人蓋秦以晉敗於楚乘隙而動
非義矣故秦伯自將稱人晉雖敗秦不書略晉而責
秦也
王札子殺召伯毛伯
王札子杜預曰王子札也生殺王之柄周衰諸侯旣
已專殺今内臣一朝而殺二卿王不能討王靈益墮
矣
秋螽
仲孫蔑會齊高固于無婁
自齊惠後魯事齊漸怠宋之會又兼事楚齊蓋有以
議魯矣高固娶於魯故蔑因固之出而往會焉以自
解於齊也本之不正惟事畏人亦可鄙矣
初税畝
治地殷曰助周曰徹助别公私徹則通公私徹猶是
助耳宣之税畝左氏云榖出不過藉旣藉矣又履畝
而税之是過藉也變法以厚歛書初病其作俑以厲
民終於哀公則二猶不足矣
冬蝝生
蝝螽子也周之冬夏之秋也榖將熟而蝝生災重及
民也天災洊至不畏天而剝民故謹而志之
饑
宣再書饑矣加賦凶歲坐視民死失君道矣
十有六年
春王正月晉人滅赤狄甲氏及留吁
晉滅潞氏猶有辭也甲氏其别種留吁尤其微者耳
復何罪而滅之使無遺類乎况欑函之會未幾而滅
狄者三大無信矣晉自爲楚敗惟務并狄土以自肥
其五伯之罪人矣士會爲將而書人深貶之也
夏成周宣榭災
成周東都也宣榭宣王之榭也其制有堂無室以便
射宣王講武於此詩所謂復會諸侯於東都者是也
振衰戡亂以成中興之業其遺跡僅存遇災而燬天
示意以儆周也
秋郯伯姬來歸
以自歸爲文有過而出也夫婦人倫之本風化之源
至於出則人倫變而教化衰矣張洽曰雖諸侯之尊
當謝不教而受之也
冬大有年
十八年中屢書災僅一大有年亦云幸矣書之以爲
民慶也
十有七年
春王正月庚子許男錫我卒
丁未蔡侯申卒
夏葬許昭公
葬蔡文公
自楚莊之強蔡許不見於經屬楚也宣公爲人計利
不顧義其初資齊得國獨厚於齊雖天王之尊盟主
之強猶簡其禮今則附楚蔡許爲楚之私皆會其葬
比事而其情見矣
六月癸卯日有食之
己未公會晉侯衛侯曹伯邾子同盟于斷道
榖梁曰同外楚也楚已得宋晉侯懼而爲此盟公雖
附楚因晉徵會又從晉也且當是時宋鄭陳蔡從楚
衛曹邾從晉而魯兩屬今晉侯親出而四君偕來故
書同然不修政自強而要盟以相固則亦末矣至徵
會於齊而齊侯以婦人之笑怒郤克是以有明春之
伐與成二年鞌之戰
秋公至自會
冬十有一月壬午公弟叔肸卒
諸侯之兄弟爲卿本其先君而書公子以别於今君
也其以事見而書兄及弟變文也義繫於事也至於
卒則非以事見而以人著矣肸不爲卿卒不應書其
書卒重其人也故不以貴别而以親通曰公弟賢之
也宣弑立肸心非之以義故不爲臣以親故不去得
弟道矣公於其卒有加禮故書叔錄異數也肸不爲
卿而其後則世爲卿此叔氏之始也
十有八年
春晉侯衛世子臧伐齊
斷道同外楚而齊不與非義也苐齊爲伯餘惟晉文
之盛齊從之今晉伯衰矣能必齊之從乎且楚侵軼
中原晉不之問而勤師伐齊是避楚而殘夏也諸侯
齊秦爲大晉旣失秦今復怒齊楚莊不死將收卞莊
之利矣衛從之懲孔逹之殺也書世子譏也世子不
可以帥師也
公伐把
魯把世婚僖文之世皆來朝宣立而不至不至義也
宣伐之適以自暴其惡而張把之義也
夏四月
秋七月邾人戕鄫子于鄫
賊在内曰弑自外曰戕戕者殘賊而殺之也人微者
繫以邾謀出邾子也前用鄫子今戕鄫子邾惡極矣
地以鄫罪鄫也用鄫子于邾而不報戕鄫子于鄫而
無衛鄫之臣子其罪大矣
甲戌楚子旅卒
楚君自是始書卒蓋魯事之一如齊晉故從赴而書
書子正其爵也不葬者其僭號不可書故削之也楚
旅以前雖僭號猾夏至睥睨周鼎力爭諸侯則旅爲
尤横論者乃謂進之是以爵之貴之是以卒之失春
秋之旨矣
公孫歸父如晉
宣公之初一意事齊及楚圍宋卽使歸父會楚至晉
徵會公卽自往會晉晉伐齊而齊服又使歸父聘晉
蓋惟利爲向背而已據傳歸父謀因晉力去三桓以
強公室但仲遂身爲大逆歸父嗣專國柄乃以已之
不正正人乎卽去三桓歸父亦一三桓也於公室何
益哉况不能以禮已亂而召外兵適以速禍耳宣此
舉爲失計矣是時晉政亦在強家又事晉未久故所
謀無成
冬十月壬戌公薨于路寢
歸父還自晉至笙遂奔齊
還自晉事畢也至笙未及國也遂奔者君薨而家遣
不可以返也不言出自外奔也宣以仲遂立已而愛
歸父用之太專三桓忌之久矣今又謀去三桓益重
其怨公薨而三怨作故奔夫遂之弑立爲子孫計耳
不旋踵而家遣子奔可鍳矣傳載季孫追論仲遂之
罪臧孫比而逐歸父不以君薨爲戚不以嗣君爲意
罪不容誅矣歸父聞君薨家遣墠帷成踊反命乎介
於禮有足觀者惜謀之不臧宜其及也
