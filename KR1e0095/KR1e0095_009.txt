御纂春秋直解卷九上
(己丑)簡王十有四年(在位十有四年子靈王立在位二十有七年子景王立)
襄公
名午成公子也
元年
春王正月公卽位
公生四年矣
仲孫蔑會晉欒黶宋華元衛甯殖曹人莒人邾人滕人
薛人圍宋彭城
楚取宋彭城使魚石據之且戍之三百乘矣猶繫之
宋者蓋本先王之授土以辨名也楚以蠻猾夏石以
臣叛君晉帥與國圍之伯職脩矣書之予之也然皆
大夫而君不與則政下逮矣李廉曰宋華元會晉圍
彭城猶衛石曼姑會齊圍戚然彭城書宋戚不書衛
者曼姑爲子拒父元爲君討叛也其義審矣
夏晉韓厥帥師伐鄭
晉既降彭城而執魚石矣以鄭從楚亂宋因仗義伐
鄭諸侯之師皆至獨晉伐之者任其勞也勞己以逸
人有恤諸侯之心焉故書以予之
仲孫蔑會齊崔杼曹人邾人把人次于鄫
以備楚也楚不出則一韓厥足以制鄭楚至則五國
之師固在焉故書次謹於用諸侯而厚以禦楚且不
輕殘鄭也齊把前不與圍後至也宋衛莒滕薛今不
與次先歸也汪克寬曰齊桓伐楚師次于陘晉悼伐
鄭師次于鄫皆不輕用兵重民命之意也
秋楚公子壬夫帥師侵宋
魚石之討諸國之執言甚正楚不敢敵晉而思洩憤
於宋故書侵以正其罪
九月辛酉天王崩
邾子來朝
冬衛侯使公孫剽來聘晉侯使荀罃來聘
左氏以諸侯卽位小國朝大國聘爲禮然天王方崩
襄公在喪而列國之朝聘如故列國不喪天王魯侯
不喪先君也
二年
春王正月葬簡王
五月而葬速也
鄭師伐宋
鄭之伐宋惟楚命是奉晉厲以力而不畏晉悼以義
而不服迷復也
夏五月庚寅夫人姜氏薨
成公夫人襄之嫡母也
六月庚辰鄭伯睔卒
鄭附楚故諸侯不會其葬夫鄭成以楚子之集矢於
目也故終附楚然楚亦自爲爭諸侯耳豈爲鄭哉乃
懷其私恩而從惡誤矣
晉師宋師衛甯殖侵鄭
晉宋稱師將卑師衆也衛舉將將尊師少也鄭雖以
黨楚爲罪然易世矣今因其喪而亟連二國侵之是
欲乘機以得志耳豈禮也哉直書而罪著矣
秋七月仲孫蔑會晉荀罃宋華元衛孫林父曹人邾人
于戚
謀鄭也於是仲孫蔑倡城虎牢以偪鄭之計善謀也
不果城齊未至也以崔杼意不服晉而滕薛小邾因
亦不至也
己丑葬我小君齊姜
三月而葬速也齊諡也别諡非禮也
叔孫豹如宋
通嗣君也
冬仲孫蔑會晉荀罃齊崔杼宋華元衛孫林父曹人邾
人滕人薛人小邾人于戚遂城虎牢
申前謀也齊滕薛小邾亦皆至也兩會戚而始城則
遂爲繼事而非生事也虎牢鄭地不繫鄭者鄭當南
北之衝而虎牢爲其要害非得鄭無以禦楚非城虎
牢無以制鄭既城踰年鄭來盟于雞澤而陳亦改圖
北嚮則是役也不殘民而制勝其功爲巨趙鵬飛曰
安一國之功小安天下之功大安一國者以一國之
辭繫之圍彭城繫宋是也爲宋治叛臣也安天下者
以天下之辭繫之城虎牢不繫鄭是也虎牢城而天
下均安也
楚殺其大夫公子申
申爲司馬而以賂聞固爲罪矣然意亦嬰齊壬夫以
其偪而讒之而楚子聽之乎故書法與側同
三年
春楚公子嬰齊帥師伐吳
晉與吳會鍾離矣楚畏吳乘其後故伐之以示威焉
晉事於秦而伯以衰楚事於吳而勢遂挫
公如晉
喪畢而朝也童子侯不朝王况同列乎
夏四月壬戌公及晉侯盟于長樗
晉悼修禮於諸侯出其國都而與公盟諸侯所以睦
也
公至自晉
以朝晉至也本謀如晉故不以長樗至
六月公會單子晉侯宋公衛侯鄭伯莒子邾子齊世子
光己未同盟于雞澤
鄭服也昔屢伐不至今不召自來何哉政教修明六
卿和睦内治矣圍彭城義昭矣城虎牢謀得矣謀得
則勢定義昭則人服内治則外從也然始合諸侯而
盟王臣與齊桓異矣故先會後盟止書日以别之而
不再言雞澤其事不足乎揚也
陳侯使袁僑如會
陳自辰陵卽楚二十有八年矣今鄭服而陳亦來疾
楚暴而慕晉義也
戊寅叔孫豹及諸侯之大夫及陳袁僑盟
鄭君先至諸侯旣盟之矣陳臣後來使大夫與盟焉
慰初附之心别君臣之分晉侯其適於情而明於禮
哉書叔孫豹及諸侯之大夫見受命於君書及陳袁
僑盟見以是結陳也兩書及所以具事實也乃榖梁
譏之曰諸侯盟大夫又私相盟大夫張也不知此與
十六年湨梁之盟異彼則諸侯會大夫盟大夫自爲
盟也私盟也此則諸臣之盟袁僑者卽諸君之盟鄭
伯者也豈私盟哉第積習生常諸侯在而大夫可衆
爲盟則湨梁或亦因此啟之矣是以君子愼始且晉
文踐土陳侯如會文不再盟陳服晉三世不叛今袁
僑如會悼使復盟陳從晉五年而逃蓋合諸侯在德
與勢盟何足恃哉
秋公至自會
冬晉荀罃帥師伐許
責許不會雞澤也許自新城以來不與諸侯之會盟
困於鄭也新遷于葉楚使之自近也豈能叛楚而遠
從晉晉果服楚許將焉往乃以鄭陳偶服遂侈然求
多於許心褊欲速宜不得許並鄭陳而失之也
四年
春王三月己酉陳侯午卒
夏叔孫豹如晉
報荀罃之聘也
秋七月戊子夫人姒氏薨
公生母也與齊姜並稱夫人踵成風也
葬陳成公
棄楚即晉故諸侯會其葬
八月辛亥葬我小君定姒
逾月而葬其禮簡也據傳行父不欲以小君禮葬因
匠慶之言而勉從之然遂簡其禮矣夫不欲以小君
禮葬定姒果公心歟是守典也如私心歟是慢君也
觀齊姜葬亦簡禮則行父蓋因君幼而慢君耳
冬公如晉
公甫七齡復居母喪而急於朝晉乎蓋行父以過禮
媚晉耳
陳人圍頓
據傳楚使頓間陳而侵伐之故陳圍頓然頓雖為楚
間陳陳且宜完守若楚來侵則請於晉以禦之乃不
勝其忿背喪以出是致寇也
五年
春公至自晉
夏鄭伯使公子𤼵來聘
鄭久淪於楚矣以陳踵鄭而服晉故楚不暇爭鄭鄭
得少寬而脩禮於諸侯蓋晉伯復興諸侯輯睦也
叔孫豹鄫世子巫如晉
鄫介魯與邾莒不勝三國之誅求故請專屬於魯以
為附庸鄫本子爵棄王爵而屬魯魯無王命而私請
於晉晉遂專而許之皆罪也諸侯之世子不宜後於
大夫今鄫世子直次内臣之下而不書及自比於魯
臣也然非禮矣
仲孫蔑衛孫林父會吳于善道
晉通吳吳再不至今使人請好晉將為之合諸侯于
戚以魯衛近吳且親也故使蔑與林父先通好且告
會期焉善道吳地往會之也晉倚吳以撓楚然求之
過卑非禮也無遠慮矣蔑與林父不言及俱受命於
晉也
秋大雩
楚殺其大夫公子壬夫
壬夫侵欲於小國固罪然楚子亦素知之矣不禁之
於先及陳怨已深而不服始歸咎而殺之非刑也且
疊殺三卿不亦甚乎故書法同
公會晉侯宋公陳侯衛侯鄭伯曹伯莒子邾子滕子薛
伯齊世子光吳人鄫人于戚
會吳且謀陳也前殊會往會也此列會吳來也前稱
吳其君也此書人其大夫也奔走天下以會吳非計
矣陳侯至而言楚患故命戍陳也吳人在世子下禮
也鄫列於會者魯人不利屬鄫使鄫人聽命於會也
諸侯會戚屢矣林父不憚供億以悦晉内專政而外
結援也
公至自會
冬戍陳
戍以防楚患義也孰戍之魯也諸侯皆受命於戚何
以獨書魯離至不可得而序也程子曰非王命而勤
民遠戍罪也然助陳而拒楚與之可也
楚公子貞帥師伐陳
公會晉侯宋公衛侯鄭伯曹伯莒子邾子滕子薛伯齊
世子光救陳
戍者戍於無事之時救者救於被兵之日既戍之又
救之其謀周矣冬伐之冬救之其赴勇矣諸侯皆至
睦也楚不戰避之也然則晉力足以濟矣乃士匄不
能將順君美倡言有陳非吾事以致人心不恊卒至
失陳不亦謬乎
十有二月公至自救陳
以救陳至善救陳也
辛未季孫行父卒
六年
春王三月壬午杞伯姑容卒
夏宋華弱來奔
秋葬杞桓公
杞小而遠以婚姻之故會其葬也叔姬嫁於杞定姒
乃杞女也
滕子來朝
莒人滅鄫
鄫初求屬魯魯復通於晉而列之會矣晉坐視其滅
而不救何哉公榖以莒之子後鄫子而書滅非也若
莒子以其子而亂鄫之嗣是絶世非滅國也若鄫子
以莒之子爲己之外孫而使爲己嗣則罪不在莒當
如梁亡之例而書鄫亡不得言莒人滅之也况滅者
亡國之善辭上下同力也二傳不可通矣
冬叔孫豹如邾
公初卽位邾子來朝四年有狐駘之戰至是往聘釋
怨以修好也
季孫宿如晉
宿行父子也父喪未期而遽如晉嗣父執政急自託
於晉也
十有二月齊侯滅萊
齊圖萊久矣至是卒滅之會盟使世子滅國則親之
怠於爲義而勇於爲不義也
七年
春郯子來朝
夏四月三卜郊不從乃免牲
卜不過三然卜郊止於三月四月而三卜則過時而
不敬矣
小邾子來朝
城費
費季氏私邑也旣冒喪如晉謟事伯國又城其賜邑
將何爲哉然自南遺請城南氏亦世其邑蓋宿但知
營私以弱公室不虞陪臣之擬其後也
秋季孫宿如衛
宿甫用事如晉如衛殆無虛歲皆假公以締私爾
八月螽
冬十月衛侯使孫林父來聘壬戌及孫林父盟
楚公子貞帥師圍陳
伐未得志復罄兵圍之期於必得陳也
十有二月公會晉侯宋公陳侯衛侯曹伯莒子邾子于
鄬
謀救陳也不書救不成救也陳圍三月矣陳侯蓋冒
圍而來乃徐徐爲會乎是不急陳徒質陳侯以要陳
耳悼承厲亂故初年勵精今諸侯睦矣故憚於敵楚
而懷安一念自足業由此隳惜哉
鄭伯髠頑如會未見諸侯丙戌卒于鄵
據傳公子騑弑之也鄭伯將會於鄬騑欲與楚鄭伯
不可騑弑之曷爲以卒書蓋鄭人以疾赴魯史以卒
書春秋無所據而革之也特書曰如會曰未見諸侯
以𤼵人之疑而見其實也蓋如會者其事也見諸侯
者其心也鄵鄭地外諸侯卒於境内不地以如會故
書地也然行未逾境何遽云未見諸侯因以著鄭伯
之心欲見諸侯也欲見而未得見必有故也則弑之
實彰矣其名之何榖梁曰諸侯不生名此之名卒之
名也卒之名何爲加之如會之上見以如會卒也是
也夫鄭伯弑矣而鄭人儼以疾赴使晉侯不知是不
明也知而不討是縱賊也然則晉罪亦莫逭矣
陳侯逃歸
此與鄭伯逃齊桓首止之盟同而亦有異彼書逃歸
而著其逃歸之故曰不盟專罪鄭伯也此書逃歸而
其所以逃歸者無可書也兼罪晉侯也蓋陳困於楚
陳侯親來求救不急赴之以致陳臣内貳附楚脅君
其逃也亦不得已焉耳鄭伯旣而乞盟桓之義足以
服鄭也陳侯遂不復來悼之德無以綏陳也趙鵬飛
曰陳方受兵宜遣使告晉而自守待救乃旣輕身出
會矣晉不救宜請歸以死社稷晉何辭以羈之初旣
不慮而出終乃不告而逃雖聖人以義責人而不窮
人於義然以國君而逃庸爲有禮乎與鄭伯首止同
辭賤之至矣
八年
春王正月公如晉
公嗣位八年三如晉矣
夏葬鄭僖公
賊未討何以書葬舊史無弑文雖削其葬無以明討
賊之義也
鄭人侵蔡獲蔡公子燮
鄭騑弑君欲從楚也乃僞若不欲從楚者而侵蔡蔡
附楚久矣中國不復問其去就鄭方居喪無故而亟
侵之何爲哉媚晉而逭討也然因是卽可致楚師而
堅從楚而國人亦無辭耳騑亦狡矣哉蔡無敗績之
文而獲其公子適得之也
季孫宿會晉侯鄭伯齊人宋人衛人邾人于邢丘
會以命諸侯朝聘之數晉侯重煩諸侯而使大夫聽
命意非不美然以是優諸侯而政反出於大夫毋乃
以姑息爲愛而不由德乎且是時君弱臣強伯主又
降尊與會愈莫挽矣張洽曰大夫會諸侯必人之者
所以嚴君臣之分謹上下之交而革伯者苟且之政
也是也至以鄭伯與會更非矣鄭賊不討賊臣反使
嗣君背喪來晉以獻捷爲名何禮也哉因其適至使
列於會幾以蔡捷可揜失陳之恥也直書而罪著矣
公至自晉
公在晉數月矣不列於會留之何爲若謂不敢煩公
則鄭伯固在會矣名曰優公而實少之以爲會公不
如其會宿也
莒人伐我東鄙
疆鄫田也魯主鄫以通於晉莒滅鄫晉不討於是伐
魯而疆鄫田輕晉也一念之怠四國覘之矣至魯不
能存鄫而竊其田以興莒師又不能禦其何以爲國
秋九月大雩
冬楚公子貞帥師伐鄭
得陳又爭鄭也向使救陳楚師焉得至鄭哉救陳則
兩得也不救遂兩失矣據傳楚師至而鄭平蓋招楚
以從楚鄭之本謀也
晉侯使士匄來聘
拜公之辱且告用師於鄭也晉屢聘魯猶知修禮諸
侯宜乎大小輯睦伯事復興也
九年
春宋災
外災來告故書
夏季孫宿如晉
報士匄之聘也士匄來聘報公朝也又報之過恭矣
五月辛酉夫人姜氏薨
宣公夫人公袓母也
秋八月癸未葬我小君穆姜
四月而葬速也穆姜爲行父所幽以死蓋假義以逞
其私忿而成襄兩公無能變焉君弱臣強一至此哉
冬公會晉侯宋公衛侯曹伯莒子邾子滕子薛伯杞伯
小邾子齊世子光伐鄭
去冬楚伐鄭而不能救今已逾歲又不敢伐楚而徒
伐鄭其何以責鄭幸不強要鄭而用荀罃三分四軍
之計以敝楚且歸謀所以省民是猶知本者故卒成
三駕之功
十有二月己亥同盟于戲
鄭受盟也書同要之也李廉曰時諸侯皆不欲戰則
内外之志咸疑怠矣盟書同雖曰同外楚而實著其
反覆也幸悼公方眀卒有成績則此盟蓋盛衰之機
括哉
楚子伐鄭
晉楚迭伐而鄭左右從大國無義小國無信也
十年
春公會晉侯宋公衛侯曹伯莒子邾子滕子薛伯杞伯
小邾子齊世子光會吳于柤
晉與楚爭鄭雖得鄭而屢失之以不能絶楚之侵伐
也因欲用吳以犄楚然吳強而遠故晉合諸侯遠會
吳以結之柤楚地蓋示楚以已得吳也與齊桓結江
黃之意同不用其兵而藉其勢也但以伯主而降尊
遠會雖曰以權濟事而功烈益卑矣
夏五月甲午遂滅偪陽
偪陽國名妘姓因會而乘便以滅之也意以偪陽爲
晉吳往來之衝故滅之以通吳乎然非義矣故書以
罪之
公至自會
楚公子貞鄭公孫輒帥師伐宋
凡内外卿專將言帥師會伐用衆惟魯卿言帥師詳
内而略外也他國會伐用衆惟列序某師某師而已
蓋或同謀用衆或從大國之令而用衆其志不在一
國故不言帥師也今鄭從楚會伐而書帥師蓋鄭自
用衆以媚楚非出楚令也其惡益甚矣故書以罪之
晉師伐秦
此荀罃將也止書師者輕民命於所不當用則師爲
重也諸侯惟宋事晉最謹今宋受兵不速救而治己
之私怨不知務也且楚通秦犄晉與晉通吳犄楚其
計同也晉知吳楚相敝爲己利乃與秦相敝以利楚
計亦左矣
秋莒人伐我東鄙
公會晉侯宋公衛侯曹伯莒子邾子齊世子光滕子薛
伯杞伯小邾子伐鄭
鄭從楚伐宋故晉帥諸侯伐鄭左謂晉悼三駕此其
一也柤之會光列小邾子之下正也今會伐鄭光先
至晉悼遂進其班於滕薛杞小邾之上眀年伐鄭光
又先至更進於莒邾之上蓋以齊國大而紊禮以懷
齊也光竟偃然受之伉亦甚矣故據事直書以著其
失
冬盗殺鄭公子騑公子𤼵公孫輒
兩下相殺兩書名氏者皆卿也卿近於君而權足亂
國被殺者即有致殺之由而殺者之罪大矣故詳其
名氏以正其無君亂國之罪今殺者尉止等也皆非
卿也既無列於朝而伺隙竊發則其名可略而目之
爲盗盗固當罪而被殺者亦有招之之罪且亦國君
無政之故也凡國討書國而目其大夫蓋大夫者君
之大夫也衆殺書人而亦目其大夫衆既繫國則亦
其國之大夫也賤而書盗豈可同君之例竊發者止
此數族亦豈可用衆之例故不曰其大夫也然何不
用盗殺蔡侯申之例而書盗殺鄭大夫某某乎蓋騑
也堅從楚以勞中國又弑君之賊發與輒惟騑是從
不書大夫者皆當討之賊也然從討賊之例當去其
屬籍何以猶書公子公孫乎蓋尉止等非能以賊討
不可以亂易亂也此春秋之權衡也
戍鄭虎牢
諸侯伐鄭師於牛首適鄭有内難若乘亂攻之入鄭
必矣晉不志於克鄭而志於服鄭故於向所城之虎
牢以諸侯之師戍之夫虎牢非鄭地矣而繫以鄭左
云言將歸焉得其旨矣蓋求鄭服而已不貪其地也
陳宗之曰既駐師扼險以偪鄭兼欲斷楚之路爲鄭
屏蔽鄭服則將歸焉德威並行以懷鄭也夫城而不
戍猶不城也戍則宿兵峙糧退可守進可戰鄭服則
保鄭以拒楚鄭貳則南向足以禦楚反向足以臨鄭
楚公子貞帥師救鄭
凡救多善辭而亦有異伯主之救安攘之義也諸侯
相救恤鄰之道也今鄭黨楚而楚救之是爭諸侯耳
豈善之哉紀其實焉耳夫晉伐鄭以疲楚楚亦伐宋
以撓晉晉不敢當楚楚亦不敢當晉故屢出師而不
相遇今晉伐鄭而楚救鄭則當晉矣荀罃猶欲避楚
是止欲勞諸侯而自完耳且以十二國而避楚之偏
師亦懦矣於是鄭復從楚
公至自伐鄭
十有一年
春王正月作三軍
書費誓曰魯人三郊三遂則魯有三軍舊矣史克頌
僖公曰公車千乘猶不失其舊也今書作三軍至昭
五年書舍中軍似魯止二軍今增中軍後舍中軍仍
爲二軍何也孔穎逹曰文公以來伯主之令軍多則
貢事多魯自減爲二軍理或然也然則宜書復何以
爲作蓋軍本屬公有事諸卿更將事畢則將歸於朝
車復於甸甲散於邱卒還於邑不相繫也文宣以來
政在私門襄公幼弱季氏益張假立三軍因以改制
三分公室各有其一且兹之三軍亦非舊制也故特
書作以著亂王制弱公室之罪
夏四月四卜郊不從乃不郊
凡卜郊不從必卜免牲免牲則不郊矣卜免不吉而
不敢免故直書不郊
鄭公孫舍之帥師侵宋
方晉悼初與楚爭鄭也晉楚之強弱未定故騑欲惟
強是從而舍之欲仗信待晉今騑死而諸大夫亦知
楚弱於晉矣舍之仍復叛晉何也晉避楚也且不特
叛晉而已又侵宋以挑釁焉欲晉驟来而楚弗能敵
然後可固從晉也後雖卒如其計然亦行險徼幸矣
萬一事出不意國其殆哉晉以計自完鄭以計致晉
君子均無取焉
公會晉侯宋公衛侯曹伯齊世子光莒子邾子滕子薛
伯杞伯小邾子伐鄭
此三駕之二也是時兵戍虎牢會伐爲易故諸侯應
時而至
秋七月己未同盟于亳城北
鄭復受盟也前盟已渝又盟何哉
公至自伐鄭
楚子鄭伯伐宋
鄭既同盟矣而楚又来鄭伯迎服遂與之伐宋其背
盟也愈速其猾夏也愈驟豈不畏晉哉不得已也晉
志避楚故激使當楚也夫晉力能制楚而屢避楚止
驅諸侯而用之鄭者蓋勞諸侯以困鄭敝楚而晉可
全制其勝也用術不用誠計利不計義矣
公會晉侯宋公衛侯曹伯齊世子光莒子邾子滕子薛
伯杞伯小邾子伐鄭會于蕭魚
此所謂三駕而楚不能與爭也一歲再出楚疲而無
力以應也伐而會得鄭之辭自是鄭從晉二十餘年
中國頼以少安三駕雖勞其功曷可少哉雖然悼止
爭鄭耳與桓之服楚文之勝楚有間矣况頻歲興師
黷武已甚楚雖疲而諸侯亦道敝矣幸吳議楚後不
暇爭鄭不然諸侯道敝而無成必貳恐如士匄所慮
矣惡可與桓文比烈哉
公至自會
鄭亦與會而服則諸侯息肩矣故以會致
楚人執鄭行人良霄
行人使人也兵交使在其間以通命也楚不能爭鄭
忿而執行人行人何罪哉書以譏之
冬秦人伐晉
秦與楚婚故黨楚伐晉
十有二年
春王三月莒人伐我東鄙圍台
莒三伐魯矣伐而圍台愈暴矣
季孫宿帥師救台遂入鄆
文十二年行父城鄆蓋鄆本莒邑魯又於其地城之
則魯亦有鄆矣此之鄆則莒之鄆也故杜預曰鄆莒
邑也是也帥師救台應兵也遂入鄆則非義矣
夏晉侯使士魴来聘
来聘且拜師晉悼服鄭制楚而修禮於諸侯善持勝
也
秋九月吳子乘卒
吳既列會故以卒赴不書葬避其號也
冬楚公子貞帥師侵宋
不伐鄭而侵宋不能爭鄭也
公如晉
朝且拜聘也過恭矣左以為禮何哉
十有三年
春公至自晉
夏取邿
邿微國也書取諱内滅也據傳邿亂分為三師救邿
遂取之以救為名因而利之也自作三軍公無兵焉
三家滅之假公命耳臣獲利而君尸名猶諱之者尊
君而不欲尸其名也
秋九月庚辰楚子審卒
趙鵬飛曰楚既仇中國猶赴於諸侯者卜諸侯之去
就也
冬城防
莊二十九年已城防矣今復城之者臧氏食采於防
蓋因季氏首城其私邑而效之以崇其私邑乎魯有
二防一近宋隐十年伐宋取防是也一近齊隱九年
會齊侯于防是也此蓋近齊之防厥後齊高厚伐魯
圍防意此亦假備齊而城之歟
十有四年
春王正月季孫宿叔老會晉士匄齊人宋人衛人鄭公
孫蠆曹人莒人邾人滕人薛人杞人小邾人會吳于向
使舉上客而叔老並書者以卿為介也以卿為介者
名為尊晉實季孫之自尊也而叔老不敢違魯事可
知矣晉士匄鄭公孫蠆以名見卿也諸國書人皆微
者也微者而加於鄭卿之上以國之強弱為序不計
位之尊卑也非禮也前此晉藉吳犄楚故再往會之
今晉為吳謀楚亦往會之何哉虛隆其禮而不實應
其事也故晉吳之會止此
二月乙未朔日有食之
夏四月叔孫豹會晉荀偃齊人宋人衛北宮括鄭公孫
蠆曹人莒人邾人滕人薛人杞人小邾人伐秦
晉悼用十年之力帥諸侯以爭鄭僅乃得之又帥之
伐秦其勞敝中國亦甚矣夫伐秦與爭鄭異復私怨
耳前此伐秦多自戰春秋猶惡之况用諸侯以行私
乎
己未衛侯出奔齊
春秋眀君臣之義而亦因其事以為權衡弑君則急
於討賊而君之無道在所後逐君則臣固當誅而君
亦有失馭之戒故君之見逐與臣之見逐同書奔而
逐君之名氏姑略之然觀屬辭而臣之惡與君之過
亦著矣衛君夏奔林父冬會諸侯之卿於其私邑則
林父逐君可知也據傳衛侯不禮孫甯又歌詩誚之
則失道矣而林父遂先謀亂公兩使人於林父皆殺
之及公奔又追敗公徒其未至弑逆者幾希視他逐
君者罪尤甚故君奔而立君必名奔君以别之今孫
甯立剽而衛侯不名變文也見臣之罪大君之過微
全君之尊嚴臣之誅也
莒人侵我東鄙
季孫宿入鄆非兵首也莒猶以為憾侵魯以報之國
小而競於兵湨梁之執有由矣
秋楚公子貞帥師伐吳
楚以吳故不得志於北方故置鄭宋而伐吳傳載是
年冬貞將卒遺言必城郢則吳為楚患廹矣
冬季孫宿會晉士匄宋華閱衛孫林父鄭公孫蠆莒人
邾人于戚
林父逐君晉悼不討而使大夫會之且即會於其私
邑是成亂也故是春列國之會于向者大半不至亦
可見人心之公而悼為荀偃邪說所誤不小矣列序
諸大夫而無貶罪歸悼公譏不在大夫也
十有五年
春宋公使向戌来聘二月己亥及向戌盟于劉
許翰曰不盟於國而盟于劉崇向戌也但魯於晉卿
從未出國而盟何於宋卿而崇之若是乎高閌曰凡
因聘而盟者必在國内宣十年晉侯使荀庚来聘衛
侯使孫良夫来聘丙午及荀庚盟丁未及孫良夫盟
成十年晉郤犫亦然襄五年衛孫林父亦然趙鵬飛
曰魯地無劉由經繼書劉夏逆王后之事相連而誤
耳姑存二說備參
劉夏逆王后于齊
劉采邑而即以為氏也夏名也王之上士也春秋十
三王其逆后凡兩見蓋太子立而妃為后者無緣而
書王逆后而非魯主婚即主婚而得禮者亦常事不
書也惟祭公以遂事譏劉夏以非卿譏也齊姜歸京
師不書者歸無可譏也
夏齊侯伐我北鄙圍成
魯舊事齊後從晉而為鞌之戰齊人怨焉然不敢加
兵於魯者三十餘年畏晉也今衛侯奔齊晉侯且釋
君助臣會戚以成其亂而季孫宿亦與焉故齊以晉
為不足畏也遂伐魯而圍成
公救成至遇
自作三軍公無軍矣今公自將救成者齊師久駐三
桓畏之故廹公使將蓋避其危而以公試也迨齊師
退而城成郛則季叔帥師屬辭而觀其情見矣然何
以不至成而至遇蓋軍非公有豈能為公用哉軍心
畏齊故公帥之而不前也救書次軍能救而已不力
也救書至已欲救而軍不前也以城之安自處且締
其私交之固以救之危子君兼䧟以無勇之譏三桓
之罪可勝誅哉
季孫宿叔孫豹帥師城成郛
郛郭也為齊所壞故城之然孟邑而季叔城之何也
三家相黨假備齊為名興大役以崇私邑也其城既
固故卒為魯患而不可墮
秋八月丁巳日有食之
邾人伐我南鄙
邾屬齊而黨莒故莒伐魯東齊伐魯北邾伐魯南魯
望國非弱也不競一至此哉許翰曰政在君則民一
民一則國強政在臣則民二民二則國弱魯至四鄰
交侵者民分於三桓故也
冬十有一月癸亥晉侯周卒
周之父曰惠伯大父曰桓叔晉襄少子也厲公蒙禍
周以公族迎立生十四年矣乃能力修内治勤撫諸
侯救宋圍彭城制鄭城虎牢諸侯翕然歸之後雖失
陳而卒得鄭楚不能爭功亞桓文焉然不能謹大夫
專政之漸至孫甯逐君而成其亂其惡大矣蓋質美
未學大義不眀且繼弑逆之後賊臣不除卒為所悞
惜哉
十有六年
春王正月葬晉悼公
欲會諸侯而速葬其親悖禮甚矣人倫政事之本國
君風化之基晉平其何以宗諸侯
三月公會晉侯宋公衛侯鄭伯曹伯莒子邾子薛伯把
伯小邾子于湨梁戊寅大夫盟
晉悼將為魯討莒邾未果而卒平以繼父志為名因
會以圖伯也衛侯者誰剽也列奸於會失於悼而成
於平也然經何以書衛侯蓋簒者皆不没其實即所
以實其簒而正其誅也齊不與者高厚逃也於是諸
侯在而大夫盟是無君也夫平公初政大夫何遽敢
無君平公使之也蓋是時政多逮於大夫以為盟君
不若盟臣之愈也是以使大夫盟也且六卿專晉之
勢已兆意必晉臣以是誤平而平遂聽之耳前此大
夫猶隂竊君權此盟之後直擅之矣平自禍其國並
禍諸侯之國而諸侯亦皆聽之均難辭咎也
晉人執莒子邾子以歸
莒邾侵魯信有罪矣請於王執而歸于京師可也擅
執二君累囚以歸是無王也故書人以著其罪
齊侯伐我北鄙
齊侯自成十七年柯陵之會遂不復出惟使世子出
會大夫聽命今晉為魯執莒邾齊復伐魯以報之侮
晉也
夏公至自會
五月甲子地震
叔老會鄭伯晉荀偃衛甯殖宋人伐許
許男請遷於晉為其臣所阻故晉伐之是晉主兵也
鄭與許有怨而君来會伐曷為先鄭臣不可以先君
也然鄭豈能號召諸侯鄭伯之下晉卿首列焉則主
兵者亦見矣宋稱人而居衛下將卑師少也夫許男
受制於臣不以義責其臣而遽以兵臨其國失恤小
之道矣
秋齊侯伐我北鄙圍成
三伐魯而再圍成矣再圍者志必得成也
大雩
冬叔孫豹如晉
魯不能自強急而求晉亦可鄙矣
御纂春秋直解卷九下
十有七年
春王二月庚午邾子牼卒
邾子執矣不書卒於晉歸之也歸不書不告也不書
葬有怨也
宋人伐陳
宣十四年宋師伐陳為晉討貳也此則傳不見二國
致釁之由意亦晉令乎但陳侯前逃鄬之會晉之過
也今楚弱矣綏之以德可以得陳遽使宋伐之乎且
陳近宋宋實利之假晉以濟其私耳蓋參譏之書人
將卑也
夏衛石買帥師伐曹
孫蒯因田而被辱自取之也蒯欲伐曹而石買乃為
孫氏役乎買石碏之後碏討賊而買黨賊愧其祖矣
秋齊侯伐我北鄙圍桃齊高厚帥師伐我北鄙圍防
捨成而圍桃蓋出魯不意且君臣同來分圍二邑更
使魯兩不相顧也
九月大雩
宋華臣出奔陳
華臣暴亂宗室國討不加懼而出奔失政刑矣且陳
為宋之仇國而臣託焉尤可誅也
冬邾人伐我南鄙
邾之先君以伐魯見執嗣子在喪而又伐魯是濟惡
也直書而罪著矣
十有八年
春白狄來
春秋之時戎狄錯居中國與之會盟則有譏若其慕
義而來則容而接之亦非不可惟謹所以待之之道
而已
夏晉人執衛行人石買
石買伐曹罪也然當問之於衛今因使於晉而執之
失討罪之義故書行人以著其失且買伐曹承孫氏
之意耳孫甯又有逐君之大惡乃捨大治小庇孫甯
而責買乎執復不歸京師故斥晉人以罪之
秋齊師伐我北鄙
六伐魯而四圍邑矣蓋晉悼既殁齊思争伯故挾莒
邾以病魯以為魯服則東方定可以與晉爭衡矣不
知無德禮而為暴未有能濟者也
冬十月公會晉侯宋公衛侯鄭伯曹伯莒子邾子滕子
薛伯杞伯小邾子同圍齊
齊暴甚矣晉侯帥諸侯討之齊禦諸平隂畏而遯遂
進圍其國書同圍猶云共圍也言其勢甚盛而齊幾
亡也著齊之自取也杜預以為同心非也彼邾莒嘗
病魯矣滕薛小邾亦皆屬齊矣畏晉而不敢不來豈
同心之謂哉齊圍魯邑晉圍齊國是效其所為而又
甚之也聖人惡為暴而又惡禁暴者之反為暴也莒
子亦執於晉今會者亦晉歸之也
曹伯負芻卒于師
楚公子午帥師伐鄭
鄭公子嘉召之也楚間鄭之從晉圍齊於是伐鄭是
為宼耳况從逆臣之邪謀乎
十有九年
春王正月諸侯盟于祝柯
此圍齊之諸侯也齊未服故再盟恐諸侯之貳也
晉人執邾子
邾仍伐魯罪也然既同圍齊復盟于祝柯矣又執之
乎不書以歸旋釋之也何以釋脅取其田也
公至自伐齊
取邾田自漷水
田繫邾安得亂先王之疆理而取之自漷水隨漷水
為界著取之多也而晉脅邾與魯豈伯主之道
季孫宿如晉
拜師且拜田也
葬曹成公
夏衛孫林父帥師伐齊
晉令也齊未服故也然伐齊而使逐君之賊尸其事
乎
秋七月辛卯齊侯環卒
晉士匄帥師侵齊至榖聞齊侯卒乃還
善士匄也晉前圍齊今又侵之非義也士匄至榖聞
喪而還得禮不伐喪之義故善之榖梁曰臣不專大
名宜壇帷而歸命於介如其說不更善乎曰猶在晉
境可也榖齊地駐師敵境遣介請命懈已軍心敵苟
乘隙是棄師也况喪必不可伐豈進退可疑而猶待
請乎帥師以出聞喪而還是不挾衆邀功而要之以
禮也春秋書以示褒垂訓遠矣
八月丙辰仲孫蔑卒
齊殺其大夫高厚
崔杼殺之也曷為書國蓋齊靈廢世子光而立庶子
牙高厚傅之是從君於昏也然既君命立牙矣崔杼
乘君疾革迎光而立之執牙而奪其位杼因殺高厚
於灑藍而兼其室是争權相滅者杼之本謀而亦光
之所欲也春秋書齊侯環卒繼書齊殺其大夫高厚
著光之逆固不得僅治杼之惡也由是政在杼而光
之禍亦兆於此矣
鄭殺其大夫公子嘉
據傳鄭人以盗殺三卿嘉知其謀楚午之師亦嘉所
召故殺之則嘉有罪矣乃子西子展遂分其室而鄭
君亦聽之非義討矣故稱國以殺而不去其官
冬葬齊靈公
釋怨也不廢喪紀以修舊好禮也
城西郛
郛不繫邑國之郛也懼齊而國郛是城其守國也末
矣
叔孫豹會晉士匄于柯
士匄曷為至柯據傳齊及晉平盟於大隧蓋士匄既
返而過柯豹往會之以固晉魯之交而察齊人之情
也
城武城
據傳豹歸曰齊猶未也不可以不懼乃城武城魯倚
晉撓齊今晉齊平則勢去而孤立矣會晉而繼以城
武城不勝其勞且拙也庸為國有人乎
二十年
春王正月辛亥仲孫速會莒人盟于向
及莒平也莒侵魯為齊也晉執莒為魯也今齊將從
晉故莒先平魯一不伐喪而諸侯修睦禍患之興惟
禮可以已之矣速者蔑子也未練而出會非禮也
夏六月庚申公會晉侯齊侯宋公衛侯鄭伯曹伯莒子
邾子滕子薛伯杞伯小邾子盟于澶淵
齊服也齊之無道晉帥諸侯圍之而不服以士匄不
伐喪遂會澶淵招㩦以禮服遠以德信哉然不伐喪
可嘉此盟究不足貴也光雖齊世子亦已廢矣乘父
病篤執牙以奪其位是簒也衛剽亦簒也會列二簒
晉盟替矣齊桓所不為也
秋公至自會
仲孫速帥師伐邾
晉執邾子而使魯取其田晉於魯厚矣魯之報邾亦
可已矣况晉甫為澶淵之盟魯邾咸與焉而又伐之
可乎
蔡殺其大夫公子燮蔡公子履出奔楚
燮嘗獲於鄭今書蔡大夫者蓋歸於蔡也蔡從楚久
矣燮欲從晉正也且先君之意也蔡乃殺之以媚楚
乎故稱國以殺而不去其官履其母弟也懼禍故奔
但從楚為可罪耳
陳侯之弟黃出奔楚
二慶廹之也書弟罪陳侯不保其弟也襄六年楚圍
陳陳侯在鄬二慶使楚執黃以脅陳侯今因蔡燮背
楚又誣黃同謀蓋黃以親用事二慶欲介楚力除黃
而專陳政也黃不奔他國而即奔楚將與蔡履同乎
曰不同履見兄燮背楚見殺而奔楚者懼累也明己
之不敢背楚也則不與兄同心矣黃因二慶之讒而
奔楚者辯誣也斥二慶之惡而欲楚討之也蓋猶有
為國之心差優於履也然懼累者與辯誣者咸奔楚
何也楚強而陳蔡世服焉倘奔他國楚以為討陳蔡
必滅其家以說於楚不若歸命於楚其情得白庶免
於禍也因是見陳蔡之不可為也其臣非黨楚即畏
楚滅無日矣
叔老如齊
魯與齊至澶淵而始平今修聘欲固齊好也
冬十月丙辰朔日有食之
季孫宿如宋
據傳報向戌之聘也但戌聘於今五年矣今始報之
哉蓋季氏與邾為姻邾與宋為姻此宿之私行而託
於聘也
二十有一年
春王正月公如晉
晉悼之世公四如晉彼時魯國少事無求於晉而猶
屢朝之蓋以公之朝為重也平公之立已六年矣公
始如晉魯屢受齊與莒邾之侵伐求於晉者實多乃
終平之世公僅一朝昭立而朝平者二其一為晉所
辭至河而返而魯臣之聘晉者凡十蓋晉平即位湨
梁首以大夫盟政自大夫出矣故不以公之朝為重
也而晉伯之衰世變之下比事益見矣
邾庶其以漆閭丘來奔
庶其邾大夫也漆閭邱二邑名庶其食邑也以邑出
為叛叛而歸魯則據其至魯而言來奔内外異辭也
然舉地言奔則庶其之叛與魯之納叛兩明矣天下
之惡一也執而返之義也而遂受之是貪利而為盗
藪也且疆場之釁多由納叛故書以示戒
夏公至自晉
庶其春來公以夏至則受庶其者季孫耳李廉曰經
書三叛人此年邾庶其昭五年莒牟夷三十一年黑
肱春秋内大惡諱此皆直書不諱者皆公不在國而
季孫受之也與僖十七年公會淮未至而直書滅項
義同
秋晉欒盈出奔楚
士匄逐之也然欒氏之積惡有自來矣書弑君而未
討黶又重之以汰禍起内亂天亡之也盈雖無大惡
而亦失於閑家又承積惡宜有餘殃矣楚晉之仇也
盈奔楚欲因楚力以復入是無君也
九月庚戌朔日有食之
冬十月庚辰朔日有食之
日食之變起於交推步之術皆一百七十三日始一
交去交遠則日食漸少無頻食之理此年及二十四
年則頻食也然漢世亦有頻食者高帝三年及文帝
三年是也或傳寫誤歟抑天道遠而難知歟
曹伯來朝
喪畢而來見以事王者事魯也
公會晉侯齊侯宋公衛侯鄭伯曹伯莒子邾子于商任
左云錮欒氏也士匄畏欒盈之多士也遂信讒而逐
之又懼其為亂而錮之夫盈非有犯上可誅之罪匄
實忌盈於國何有且逐盈而窮治其黨濫及無辜雖
叔向之賢幾且不免今又使君會諸侯以錮盈而逞
其憾匄亦悖矣哉而平公聽之非君道矣且此何事
而勤諸侯乎失伯職矣卒之激盈為難幾致國禍焉
二十有二年(是年十月庚子孔子生)
春王正月公至自會
夏四月
秋七月辛酉叔老卒
公孫嬰齊子也後書叔孫者為三桓止書叔者皆肸
之後
冬公會晉侯齊侯宋公衛侯鄭伯曹伯莒子邾子薛伯
杞伯小邾子于沙隨
左云復錮欒氏也欒盈以今秋去楚適齊故復為此
會以堅其約雖諸侯在列意專在齊也晉平徇柄臣
之意為一亡臣再勤諸侯昏庸一至此乎齊侯在會
蓋貌從而心違也明年夏盈入晉齊納之也及秋齊
大出師伐晉以盟主而受伐矣
公至自會
楚殺其大夫公子追舒
楚殺追舒以寵觀起蓋藉口之辭楚子語追舒之子
棄疾曰令尹之不能爾所知也是謂其不能有事於
諸侯藉寵觀起以殺之耳其罪不至死且與其子謀
非君道矣故稱國以殺而不去其官
二十有三年
春王二月癸酉朔日有食之
三月己巳杞伯匄卒
夏邾畀我來奔
畀我庶其之黨魯既受庶其而寵安之故畀我繼至
葬杞孝公
陳殺其大夫慶虎及慶寅陳侯之弟黃自楚歸于陳
黃奔楚訴二慶也據傳陳侯亦如楚蓋惑於權臣而
為黃與二慶和解之爾楚召二慶不至遂挾陳侯以
圍陳二慶以城築之虐自見殺於役人故不得以討
賊書而稱國病陳侯也二慶罪有輕重故書及二慶
既殺黃歸易矣自楚因楚力也又以責黃之脅君也
晉欒盈復入于晉入于曲沃
盈既奔矣猶繫晉者士匄逐之非國討也責匄也復
入者逆辭入晉則作亂以攻君矣罪盈也曲沃其舊
邑也入晉後而入曲沃不克而據邑也不克而猶能
據邑者曲沃不知有君惟知有盈也入晉蓋因曲沃
之力不先書入曲沃者志在亂晉不在據邑也繼書
入曲沃者據邑敵君猶欲亂晉也春秋備書之以正
逆臣之誅
秋齊侯伐衛遂伐晉
盈入晉而齊伐晉傳稱齊隂納盈者信矣乃盈入不
書自齊者盈以攻其君為罪齊以亂伯國為罪而盈
借外權與齊助臣叛猶小矣故書入書伐舉重也伐
衛遂伐晉者志本在晉而伐衛以先之欲晉之不備
也盈亂於内齊撼於外晉蓋岌岌矣書以著齊之惡
又以見晉之失道而召侮也
八月叔孫豹帥師救晉次于雍榆
救晉義也救而次則赴義不勇矣凡直書救者成其
救也有名為救而削其救者不成其救也次而救救
而次則失救急之義而猶存其救也僖元年齊之於
邢先次後救止而有俟遥為之援也然狄終去而遷
夷儀猶頼其援也此年魯之於晉先救後次畏而不
前姑助之勢也然齊終還而獲晏氂猶資其勢也此
功罪之權衡也
己卯仲孫速卒
冬十月乙亥臧孫紇出奔邾
紇阿季氏為之廢長立少乃孟氏效尤遂為紇禍其
奔也自取之也
晉人殺欒盈
盈嘗為晉大夫殺不書大夫者既出奔楚義與君絶
也書人者從討賊之辭稱兵為亂義當急討也
齊侯襲莒
輕兵以掩其不備曰襲蓋無名不義之甚盗賊之為
耳自晉未返遂襲莒不書遂者間有事也
二十有四年
春叔孫豹如晉仲孫羯帥師侵齊
豹救晉不力因假聘以觀晉意倘晉憾魯即可白已
次于雍榆之故因再請侵齊以悅晉焉觀繼書侵齊
其情見矣故侵齊雖羯帥師實豹之計也然前此當
救而畏齊今又無名興師以媚晉怯於為義而勇於
為不義也取輕於晉為暴於齊戕民生結國禍其計
舛矣羯繼速為卿未練從戎亦非禮也
夏楚子伐吳
楚三伐吳矣襄三年以附晉也十四年以助晉也今
則晉吳不交十年矣何以伐吳晉伯既衰楚將復爭
諸侯故先制吳也前之兩伐皆命將此則楚子自將
也
秋七月甲子朔日有食之既
齊崔杼帥師伐莒
齊侯襲莒身傷兵敗不得不許莒成崔杼復伐之者
從君之惡以悅君也夫杼以棠姜之故已畜逆謀猶
從君而悅之何也蓋齊禍已成於伐晉杼順君而伐
莒正所以重民怨啟鄰釁激伯主之怒倘晉來討斷
不捨齊侯而責杼也君受其名而杼因執其兵柄則
可制君而成其逆謀乃齊侯且悅其從己而任之不
疑其及宜矣
大水
八月癸巳朔日有食之
公會晉侯宋公衛侯鄭伯曹伯莒子邾子滕子薛伯把
伯小邾子于夷儀
謀伐齊也齊莊新立晉不伐喪故受盟于澶淵及商
任沙隨之會晉失其令齊遂輕晉甚至稱兵伐晉故
晉為此會將以伐齊然會而不伐不能伐也國勢不
競衆心不一也夫伯主將禁諸侯之擅相攻今伯國
受伐合十二諸侯而莫能令焉書之以著晉衰而失
伯也
冬楚子蔡侯陳侯許男伐鄭
間晉之衰而爭鄭也三國書爵序楚子下惡從楚也
晉平不綱諸侯解體啟楚人窺伺之階故前日同圍
齊而楚伐鄭今方會夷儀而楚子又帥三國而伐鄭
晉不能正齊之罰反使楚乘隙以為鄭患矣據傳雖
有救鄭之文不書者不成救也
公至自會
止以會致其伐而不果救不及事可知矣
陳鍼宜咎出奔楚
慶氏之黨也宜咎比匪固為罪然黃之復怨亦甚矣
趙鵬飛曰成襄以還諸侯從晉者其臣亦倚晉從楚
者其臣亦倚楚故其出奔者宋衛多奔晉陳蔡多奔
楚各倚其國之所畏以脅其君故春秋因其志而書
之以見其惡
叔孫豹如京師
據傳榖洛鬭毁王宫齊為王城郟蓋齊既背晉故求
媚於天子且以示義於諸侯魯與齊積怨而懼晉之
不競也故使豹聘王且賀城蓋假寵而釋齊怨爾然
自宣七年蔑如京師後今始一見慢王甚矣
大饑
民乏食曰饑大則異乎常矣備荒無政何以為國
二十有五年
春齊崔杼帥師伐我北鄙
杼又帥師矣齊侯襲莒而杼因之伐莒齊侯惡魯而
杼又因之伐魯雖曰報羯之侵而意不在病魯魯人
且知之矣而齊侯不悟則貪忿之心蔽之也趙與權
曰兵凶器也弗戢必自焚三年之間伐衛伐晉伐莒
伐魯曾弗之戢而又授兵於好亂之夫宜其不免也
夏五月乙亥齊崔杼弑其君光
齊莊乘父病篤而攘位當膺王誅然杼固導莊為簒
者也莊固杼之君也即莊侮大陵小亂杼之室亦惟
王治其罪杼惡得而斃之故書弑其君以正其罪至
州綽等死難而不錄者蓋以其死差足償其從君於
昏之責安得與赴義者比
公會晉侯宋公衛侯鄭伯曹伯莒子邾子滕子薛伯把
伯小邾子于夷儀
晉為會以謀報齊之伐也夫齊伐晉私怨耳齊莊死
怨無可報矣惟是莊以弑死則人倫之大變義所當
討晉平宜釋怨以申義帥諸侯而改治焉執戮崔杼
而置君以定齊則大倫正伯業光矣乃聽杼邪說反
以弑君為伐晉之故許其納賂以求成天理滅矣夫
杼以五月弑君晉以是月出會杼尚未知晉師之來
祗以私忿弑君而欺晉以自解晉平不知其欺是許
賊臣可弑君以與大國市也知其欺則是甘受其愚
惟賂是貪以成其惡也故以會而不伐深著晉平之
罪
六月壬子鄭公孫舍之帥師入陳
去秋夷儀之會楚合陳蔡許伐鄭當陳隧者井堙木
刊是年復會夷儀慮楚復來先問罪於陳勝而入之
然而非道矣鄭危國也以禮息民猶懼不靖而自開
兵釁乎雖有辭可執勝而不有然書入陳猶責鄭也
惟視無名陵小者差善耳
秋八月已已諸侯同盟于重丘
此之同盟左云齊成故也杜預因曰伐齊而稱同盟
明齊亦同盟但齊來者為崔杼歟概言諸侯可乎為
杼所立之新君歟春秋亦何必為晉諱惡而渾言諸
侯耶據傳齊使隰鉏請成慶封如師是杼與新君實
未嘗來則諸侯者蓋會夷儀之諸侯也乃盟書同何
也晉受賂縱賊諸侯不能徧有賂也晉懼失諸侯故
同盟以要之使不叛晉耳
公至自會
衛侯入于夷儀
會夷儀之衛侯剽也入夷儀之衛侯衎也衎入夷儀
與鄭突入櫟同突名而衎不名者衎正也其入也期
復其位非簒也不書歸者晉憫衎失位命衛與之一
邑國猶剽有不可言歸也
楚屈建帥師滅舒鳩
舒先與楚俱張故曰荆舒庸蓼鳩三國皆舒也今皆
滅矣滅國悉書著吞併之罪傷興滅繼絶之無人也
冬鄭公孫夏帥師伐陳
責鄭也入之伐之已甚矣
十有二月吳子遏伐楚門于巢卒
巢小國在吳楚之介文十二年楚圍巢蓋久屬楚矣
吳伐楚至巢巢附楚不聽其過故門于巢門者攻其
門也卒者死於兵也諸侯伐國不名今吳子名蓋以
卒之名加之伐楚之上也自輕以死於兵責吳子也
而巢人黨楚之罪亦具矣君殺於敵曰滅吳子不言
滅者蘇轍曰死而非獲也非獲則卒也
二十有六年
春王二月辛卯衛甯喜弑其君剽
喜受父命使納獻公以免逐君之惡剽又以公孫非
次而立則喜罪宜末减矣亦以弑君書何也蓋以王
法治剽則簒也宜討也使獻復國有道請於王而治
其簒亦可也至於衞人凡立剽之朝者剽固其君也
况甯氏親助其簒父子臣之者哉不正其罪則權臣
之輕議廢立者有所藉口矣且獻既以晉力入夷儀
喜亦懼禍之及獻又以苟反政由甯氏誘之則喜弑
剽純為其私而已
衞孫林父入于戚以叛
據邑背君曰叛林父首逐獻公矣今剽弑而獻將歸
故入於戚以叛逐君而復叛君書之所以誅也春秋
之季大夫皆崇其私邑叛而不能討天下之亂成矣
甲午衞侯衎復歸于衛
復歸者位未絶也國本其國不幸而出有歸道焉苐
誘喜以惡己因為利失其道矣故斥而名之
夏晉侯使荀吳來聘
晉為孫氏故將討衞荀吳來聘召公也
公會晉人鄭良霄宋人曹人于澶淵
澶淵衞地近戚晉黨孫氏討衛而疆戚田取衞西鄙
以與孫氏故會澶淵也卿例書名𫝊以晉為趙武宋
為向戌貶稱人也但宋果向戌肯居鄭下哉蓋晉宋
皆微者故良霄居宋上耳敢先宋不敢先晉伯故也
禮以勢易也然晉為會而使微者何也黨孫氏不義
也疆戚田細事也趙鵬飛曰晉平亦知此舉為不義
故不躬會而以微者主之也然何以使魯以君親之
移惡於魯也蓋晉主此會則得謗林父事晉最謹衞
逐林父晉莫之恤則愧林父晉素有德於魯故使魯
主之則恩歸於晉怨歸於魯所以有荀吳之聘斯有
澶淵之會也是也然晉平何利為此其臣尸之也六
卿專晉久矣羽翼叛人使交為亂然後已為亂而莫
之討也晉陽朝歌之入以至韓趙魏之分晉此會啟
之矣
秋宋公殺其世子痤
目宋公責之也世子國本而至於殺讒故也内嬖外
奸而奄寺為之附會其禍成矣乃晉獻殺申生獻與
驪姬謀之宋平雖寵芮棄本無殺痤之心而棄也連
奄豎結權奸共造讒而殺之可畏哉獻終身不悔平
猶能徐悟而烹伊戾似與獻有間矣然芮棄之寵向
戌之任不少衰嗣爲世子者即棄子也雖烹伊戾奚
益哉略造讒者而目宋公端其本之意也
晉人執衛甯喜
孫甯之罪一也孫逐君甯弑君然衎正而剽不正不
得謂逐輕於弑矣晉宜先執林父以正逐衎之罪次
執喜以正弑剽之罪且返戚田而定衎位則伯職修
矣若止治喜則已陂况不以弑剽執喜而以争戚與
戕晉戍乎不義甚矣故書人以著其悖
八月壬午許男甯卒于楚
朝楚而請伐鄭也以死要之遂以四岳之胄而卒于
荆蠻失所矣
冬楚子蔡侯陳侯伐鄭
蕭魚之後楚三伐鄭前此楚未得逞猶有諸侯之救
焉今晉無能爲矣故伐而莫救而鄭亦不禦以使其
逞蓋安攘之業隳矣
葬許靈公
二十有七年
春齊侯使慶封來聘
靈莊相繼齊爲魯難殆三十年景始立而通好賢於
日尋干戈者矣
夏叔孫豹會晉趙武楚屈建蔡公孫歸生衛石惡陳孔
奐鄭良霄許人曹人于宋
晉引楚爲會以弭兵也春秋之季其亂極矣周有明
王亦必用兵平亂趙武何人輕言弭乎是厝火積薪
之下也緣晉君暗臣私無志諸侯武受向戌之愚悅
其名之美遂欲博以為功然以此約楚楚可信乎楚
敝於晉吳又撓之其勢已挫以弭兵招楚楚反張矣
既引爲會必有所要請晉楚之從交相見楚計必出
於此晉慮不及而無以拒之紊中外之防䙝王爵之
貴假荆蠻之權重諸侯之困天下之大變也故書以
謹之
衛殺其大夫甯喜
喜罪應討乃衛獻約以政由甯氏則其大夫耳惡其
專而殺之則殺其大夫耳然使以弑剽討喜將為義
討乎非也喜與晉里克不同也克殺奚齊與弑卓克
自尸之惠雖以賂立可以討克失信之過小討賊之
義大也喜之弑剽獻實誘之喜之專亦獻許之信義
兩失無一而可也惠殺克不以其罪獻殺喜難言其
罪故皆不去其官克之殺由於惠喜之殺請之於免
餘獻口未許而心許之故皆稱國以殺
衞侯之弟鱄出奔晉
喜納獻與鱄有約獻殺喜鱄惡其食言故奔王樵曰
書弟責衞侯也書奔於殺喜之下見鱄爲喜出亦責
鱄也初鱄不能以大義動喜乃從獻公政由甯氏之
約則信不近義言不可復殺喜者此一言也不自咎
始謀之不臧乃病失信而薄兄弟之恩棄君臣之義
乎再三止之而不止决於自絶坐不向衛亦已甚矣
秋七月辛巳豹及諸侯之大夫盟于宋
楚請交相見晉許之矣又欲争長衷甲為劫盟之狀
而故使晉知之武懼而謀於叔向遂先楚夫交相見
諸侯屈於楚盟先楚晉亦屈於楚楚主夏矣猾夏不
足言也閱四年會虢仍先楚又閱三年楚且合十三
國而獨會申執徐子伐吳滅頼甚至滅陳滅蔡其禍
愈烈何弭兵之有至左以盟先楚經改先晉殊未然
蓋會在夏盟在秋争長在盟不在會也盟既先楚矣
春秋豈能先晉而亂其實故止書大夫盟而不序則
楚之陵晉之偷具見而存中國之意亦寓矣大夫繫
之諸侯者是時大夫無諸侯矣存諸侯也豹不氏前
見也左以逆命為貶亦非也季氏欲輕貢賦之數使
魯視邾滕則失位矣大夫出境有可以重社稷者專
之可也况命出季氏乎
冬十有二月乙亥朔日有食之
二十有八年
春無冰
夏衞石惡出奔晉
衞侯殺甯喜石惡其黨也故奔
邾子來朝
邾自晉執其君魯取其田又納其叛國益弱矣至是
來朝趙鵬飛曰邾子匿怨而來非得已也姑忍以存
社稷耳左以爲時事誤矣
秋八月大雩
仲孫羯如晉
交相見之禍見矣公將如楚先聘晉以請命弭兵其
名疲於奔命其實也
冬齊慶封來奔
崔杼弑君慶封黨之既而杼家亂封因除杼以專齊
今盧蒲癸王何逐慶封齊人因求崔杼之尸戮之而
改葬莊公封來奔魯受之齊人來讓遂奔吳夫齊莊
之弑從死者皆倖臣今爲之復仇者亦倖臣也而卿
大夫無能爲君討賊者亦卿大夫之恥也慶封歴諸
侯而入吳其後楚執而討之又中國之恥也陳傅良
曰齊滅崔氏而尸杼於市經不書者佚賊也崔杼弑
君偃然在位而以家禍亡其宗如是而得書臣子之
不誠於君父者得以盗名矣
十有一月公如楚
據傳為宋之盟故公及宋公陳侯鄭伯許男如楚陳
傅良曰諸侯旅見於楚始於此舉魯以見其餘也書
公朝于王所見王之衰書公如楚見伯之衰
十有二月甲寅天王崩
乙未楚子昭卒
甲寅至乙未為四十二日蓋閏月之日不書閏者范
甯曰閏承前月而受其餘日故閏月之日繫前月之
下史之常體也是也文六年不告月書閏譏廢政也
哀五年葬齊景公書閏譏殺恩也則特筆也
二十有九年
春王正月公在楚
正月者王朔之始諸侯有王事則從王無王事而在
國則朝正於廟禮也前此公如齊如晉而或廢朝正
已為失禮然伯國猶以尊王為名惟先書如後書至
即足正其失今朝僭王之楚楚無王而公亦自外於
王朔而無王矣故特書在楚夫昭公失國居外春秋
書所在今襄公因朝而出何與失國同辭蓋國建於
王自外於王朔而無王即與失國者等且失國書所
在存之也此書所在責之也乃公在楚在魯而當國
者誰乎季孫宿也宿專國自託居守使公朝楚楚外
蠻也辱甚矣又虎狼也危甚矣且因公在外取卞尚
為有君乎故書王正以正公之無王書公以正季氏
之無君書在楚以著公之辱與危且明非公志也乃
公所以在楚者何止公送葬也天王甫崩不奔王喪
而送楚葬乎不書楚葬惡其號而削之也
夏五月公至自楚
留楚蓋七月外屈於楚内疏於臣其至危之也然自
楚告至固終不如周也
庚午衞侯衎卒
閽弑吳子餘祭
閽守門者也書弑何以不稱其君閽賤不可謂之其
君也胡安國曰左以吳伐越獲俘以為閽亦邇怨之
失也
仲孫羯會晉荀盈齊高止宋華定衛世叔儀鄭公孫段
曹人莒人滕人薛人小邾人城把
凡事有是非心有公私時之諸侯皆背公而失是即
其是者不純是公者不純公然彼善於此恒錄之如
城成周關乎王室城虎牢繫乎中國城邢城楚邱城
緣陵合乎恤患是也今晉平以把出而城把則私矣
然使把果危亂當城豈可反以親故置之許其是恕
其私可也乃把未聞内憂外患而欲完其城晉平止
可自遣大夫以助役何侈然合十一國之衆代任其
勞且非時役民不亦悖乎
晉侯使士鞅來聘
拜城把且使魯歸把田也
把子來盟
把本公爵莊二十七年始見經稱伯僖二十三年二
十七年及此年三稱子餘皆稱伯穀梁以為時王所
黜近之然亦不應倏升倏降至此闕疑可也李廉曰
此非前定之盟亦非因朝而盟蓋晉命歸把田非公
義魯歸把田非誠心故把子親來以要結之耳
吳子使札來聘
吳圖伯也楚之大也使椒來聘秦之大也使術來聘
吳之大也使札來聘其事同故其文同或以其讓國
而褒之又或以其釀亂而貶之夫褒貶各以其事讓
國之褒安得於聘褒之釀亂之貶安得於聘貶之
秋九月葬衞獻公
齊高止出奔北燕
據傳齊公孫蠆公孫竈放其大夫高止許翰云臣放
大夫是無君也不可以訓故以奔書非也夫以不可
訓而改之將春秋所書皆可訓者耶蓋放者論罪之
辭必請於君書奔則非放也傳失實信經可也燕有
二其一姞姓此則姬姓而國在北故以北别之
冬仲孫羯如晉
報士鞅也
三十年
春王正月楚子使薳罷來聘
報公朝也小朝而大聘猶曰僭也内朝而外聘不更
辱乎是楚以齊晉之待魯者行於魯也宋之盟為之
也
夏四月蔡世子般弑其君固
先王之法内外亂鳥獸行則滅之蔡侯淫而不父王
法所當治也然其世子則有父之親君之尊而敢肆
大逆人理滅矣故書以正其罪商臣不誅般又襲迹
矣
五月甲午宋災宋伯姬卒
災與卒連而貫以日見以災卒也伯姬之室夜失火
保傅不至不下堂逮乎火而死或疑其輕生非也夫
子制義婦人守貞其道殊也伯姬以成九年歸宋今
已老矣而一貞自守臨危不亂蓋灼知禮重於生其
心素定也然則宋平無罪歟曰廹不及待情可原也
聞災緩赴其罪大矣
天王殺其弟佞夫
諸侯殺大夫不論有罪無罪皆稱國禁專殺也殺世
子與弟目君甚之也今書天王殺其弟與列國目君
者同文何歟曰天王異於諸侯者得討有罪耳非遂
可以殺無罪也無罪而殺則兄弟之情無貴賤一也
據傳靈王崩儋括欲立佞夫佞夫弗知景王立尹言
多等殺佞夫則佞夫無罪也雖尹言多等殺之承王
意耳故目天王以殺而書弟深病王也王道親親以
及天下忌其弟以嫌疑殺之宜諸侯之不服而周不
復興也
王子瑕奔晉
瑕與儋括同奔晉意與括同謀乎儋括不書賤也
秋七月叔弓如宋葬宋共姬
叔弓叔老子也魯人高姬之節使卿會葬然非禮矣
内女書葬者三紀伯姬不書諡紀侯未殁也紀叔姬
媵也不得配君之諡此書共姬從夫諡也從夫諡禮
也
鄭良霄出奔許自許入於鄭
許爲鄭仇奔許將以亂鄭也自許有奉也不書復入
者方奔即入也然方奔即入亦有以激之也則公孫
黑之專伐而鄭伯不能以法馭臣亦具矣
鄭人殺良霄
討賊也如欒盈良霄而後可殺稱兵也不書誅避王
也征誅惟王行之諸侯雖伐有罪不書征雖殺有罪
不書誅
冬十月葬蔡景公
君弑而賊不討不書葬責臣子也今世子為賊而國
人且奉之為君無臣子可責矣所望者鄰國能申大
義耳今不能討反使人會葬人理滅矣故書以罪之
晉人齊人宋人衞人鄭人曹人莒人邾人滕人薛人把
人小邾人會于澶淵宋災故
臣弑其君而諸侯定之自宋督始故稷之會直書曰
成宋亂子弑其父而諸國定之自蔡般始然定之之
實在於會葬葬以魯會而書他國無從而見也會葬
之後晉合十二國於澶淵而魯復不與是魯黨賊而
晉與諸國反似討賊矣即下無討文亦似欲討而不
果也故特書曰宋災故而諸國之不討賊而黨賊具
見矣蓋宋不戒於火自亡其財小事耳大合諸侯不
討賊而謀歸宋財不亦傎乎左乃云謀歸而無歸故
諸國書人而曰宋災故尤之也不書魯大夫諱之也
夫謀而不歸晉之失耳於魯何諱焉且會而不踐其
約者多矣他皆無尤特於歸財一事揭其故以尤之
是春秋貴惠不貴道也蓋諸國書人以歸財事細卿
不行也魯為宋姻卿共葬事相恤之事必厚故此會
轉不與也黃仲炎曰晉屢失討賊之義使楚竊而行
之故楚旅以討陳亂為名而縣陳楚虔以討蔡亂為
名而滅蔡
三十有一年
春王正月
夏六月辛巳公薨于楚宫
楚宫别宫也公辱於楚歸而不𤼵憤修政反慕荆蠻
不度之宫勞民以效之且即以楚名遂薨於此其志
荒矣非僅小寢失正之比國勢益屈強臣愈横曷怪
焉
秋九月癸巳子野卒
左云立胡女敬歸之子子野次於季氏卒毁也趙鵬
飛曰子野卒與子般卒子惡卒同文子般子惡傳以
為弑子野獨以為毁吾竊疑之於時季氏之專尤非
慶父與遂之比愚意子野賢季氏忌而弑之以毁言
於朝而世不察耳趙氏此言爲得其情蓋君貴正終
必書地薨而不地有臣子所不忍言者矣子卒不地
亦然先儒或謂不地不葬未成君也非也子不敢遽
以成君自居子道也論臣民之分則子繼君即君也
安得卒而不地夫人書葬妾母書葬外諸侯書葬安
在子不書葬况先君未葬嗣子宜次殯宫曷爲次於
季氏則當於季氏是問矣且公薨閱四月如子野已
有毁形季氏必不肯迎置其家如未有毁形安得次
季氏而遂云毁卒蓋前此襄公在楚畏季不敢歸子
野必憤襄之見欺而季氏憚之遂萌邪謀以為子之
喪親可以毁卒因加至美之名於君以惑羣聽且立
其母親娣之子以釋羣疑季之計深矣哉春秋推見
至隱故直與見弑者同文
已亥仲孫羯卒
冬十月滕子來會葬
禮諸侯之喪大夫會葬今滕子親來而魯受之皆非
禮也
癸酉葬我君襄公
十有一月莒人弑其君密州
程子曰春秋傳為案經為斷以傳考經之事跡以經
别傳之眞偽是讀春秋之法也傳記密州事與庶其
同蓋皆以子弑父也安得不嚴其誅經於彼稱國於
此稱國人則罪不在其子矣趙匡謂左傳載展輿因
國人以攻莒子弑之乃立以字當作之字傳文偶誤
後儒承誤而不敢改是也然展輿立於國人既立之
後不能討賊不子之罪亦莫逭矣
