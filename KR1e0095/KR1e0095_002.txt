御纂春秋直解卷二
(庚午)桓王九年(在位二十有三年子莊王立)
桓公
名允隱公之弟亦惠公之庶子也
元年
春王正月公即位
繼故不書即位而桓即位何也桓自正其即位之禮
蓋以罪歸寪氏為賊已就討又以嫡自居本宜立也
聖人仍舊史以著實而其罪自定且以見亂賊之得
志也天王之失誅也方伯之廢職也魯人之臣仇也
三月公會鄭伯于垂鄭伯以璧假許田
會鄭求定位也鄭方雄於諸侯且與隱睦故桓懼討
而求會書之惡鄭伯也不能討而首會之復因以為
利而求許田遂前此以祊來易之謀也無以為名曰
吾姑假之且加璧焉魯即如其意以予之賄賂彰矣
夏四月丁未公及鄭伯盟于越
垂會甫閱月而復為此盟蓋許田已歸得賂而深相
結也割地以逭討黷利以庇罪世衰道微弑逆得志
聖人傷之
秋大水
大水者恒雨為沴繫於時明其久也所以謹天戒憂
民生儆人修省也又水有所泄則不為害禹迹既湮
溝洫廢而民罹害故謹而書之
冬十月
二年
春王正月戊申宋督弑其君與夷及其大夫孔父
宋自與夷立屢舉伐鄭必欲除馮是安忍也十年十
一戰是阻兵也督乘民怨弑之以立馮魯為望國宋
作王賓允翬馮督相繼交發人倫之變甚矣孔父名
也劉敞曰君前臣名是也及累也君弑而臣與其難
惟孔父荀息仇牧三臣書及雖孔父先死亦蒙弑文
之下蓋以其能與君為存亡也倘三臣不死則能討
賊者必三臣也故賊必欲翦之也督不氏未賜族也
諸侯受賂而立之故督之後為華氏
滕子來朝
譏崇賊也隱強則朝隱桓弑則朝桓不擇人而謟之
宜其弱也書子時王黜之也滕侯也而稱子薛侯也
而稱伯小邾無爵而稱子王朝之黜陟不行於大而
行於小春秋本王制以正名天子之事也然則滕子
無貶乎曰書來朝非禮可知也名爵自有定稱是非
在乎其事不於事求義而以名稱為褒貶斯害春秋
矣
三月公會齊侯陳侯鄭伯于稷以成宋亂
為賂故立華氏也會必有故不書故者故已明也稷
與澶淵之會書故故未明也稷疑於討督澶淵疑於
討般也國莫弱於無禮人莫惡於無恥禍莫慘於欲
利悲莫痛於心死聚天下之諸侯受賂而共立賊貪
利蔑禮至於此尚為有恥心乎弑其君取其君之財
以賂諸侯而皆得立焉其誰不勸弑天下之禍靡所
止矣
夏四月取郜大鼎于宋戊申納于大廟
華督之賂也大鼎繋郜郜文之昭也武王克商班宗
&KR0595;於兄弟之國以為子孫藏則大鼎者必郜之分器
也郜雖滅而鼎名不可易尊王賜也書取非其有而
取之貪也著成亂之由也書納逆也神弗受也大廟
周公廟也納於大廟賂彰而教弑也誣其祖矣
秋七月紀侯來朝
謀齊難也齊欲滅紀紀婚魯故來朝而謀之桓何人
哉失所因矣
蔡侯鄭伯會于鄧
左氏曰始懼楚也蔡鄭天下之中也楚得蔡則長驅
宋陳鄭許之郊得鄭則界絶齊魯秦晉之路故齊與
楚争蔡晉與楚爭鄭也其地以國鄧亦與焉鄧近楚
楚姻國也蓋畏楚而託於鄧也然鄧不自保能庇蔡
鄭乎書鄧之會惡楚之馮陵也傷周室之無政與諸
侯之無謀也
九月入杞
書入惡桓也負大惡而入人之國無忌憚之甚也不
稱將將卑也二王之後莒取其邑魯入其都君子傷
之
公及戎盟于唐
修舊好也隱因戎之再請而始盟彼有慕而求於此
也桓自與戎盟此有畏而求於彼也
冬公至自唐
告於廟也凡公行必告於廟反行飲至舍爵策勲焉
禮也公至繁不勝書必有關得失之故而後書常事
則不書也
三年
春正月
不書王闕也未修之前史有闕文既修之後經有闕
文史闕聖人因之慎也經闕後人說焉鑿也
公會齊侯于嬴
自中邱會後齊鄭與隱相親也鄭執周政而多詐故
桓先納賂以結鄭齊為東州之大國次即乞婚以連
齊書之惡齊之黨賊也抑桓之婚齊求逭討也而卒
薨于齊豈非天哉其謀以自全者適所以自禍歟
夏齊侯衛侯胥命于蒲
胥命者相命也同列勢均不以齊侯命衛侯故曰胥
命也不盟結言猶近古焉荀卿曰春秋善胥命然謂
之愈於盟則可謂之正則不可其所命者非王命也
且其事又有善否焉今亦未知其事之果善也
六月公會紀侯于郕
為紀結郕也齊欲滅紀郕亦與齊有怨故公與紀會
于郕約拒齊也桓誠惡然其欲存紀則善矣春秋立
勸懲之極故善人有微惡必恕之成為善之美也惡
人有微善必錄之開遷善之門也如其善惡而無成
心焉是曰天也
秋七月壬辰朔日有食之既
既盡也其變大矣春秋日食三十六其旣者三焉
公子翬如齊逆女
翬於桓之世位以卿而逆夫人尊而親之也故稱公
子焉其與弑可知也與弑者而尊而親之是賞弑也
賞弑者志於弑以是知桓之果首弑也
九月齊侯送姜氏于讙
父送女非禮也不稱女已至魯境也不稱夫人猶未
成禮也㩀魯言齊故曰姜氏
公會齊侯于讙
齊侯以送姜氏來而公以會齊侯往其意在會不在
送女也輕禮而重𫝑也輕禮必不能盡倫倫失則階
厲重𫝑必不能守義義虧則召侮
夫人姜氏至自齊
不言翬以者既得見乎公也不言公以者不與公受
姜氏于讙也因會乞婚因會成禮始之不正庸人忽
之君子懼焉
冬齊侯使其弟年來聘
致夫人也齊侯送女其弟致女私文姜也前使弟今
又使弟私年也私者禍之階文姜之淫毋亦義訓有
缺乎後年之子無知作亂亦僖有以啟之也故春秋
貴義不貴惠繩其偏私使歸於正
有年
有年者豐也歲有豐凶天之行也歲凶必書示人君
先時警備及時軫恤也豐則不書十二公惟桓書有
年宣書大有年餘皆不書者常也桓宣何以書幸之
也桓十八年止一有年宣十八年止一大有年他年
之歉可知也
四年
春正月公狩于郎
冬田曰狩周之春則夏之冬狩時也得時何以書為
于郎書也郎巖邑也前城之今狩焉習備也然非地
矣蒐苖獮狩不時則傷農不地則害物
夏天王使宰渠伯糾來聘
桓至是立四年矣王不能討又下聘焉失政矣宰不
能諫復為使焉失職矣賵仲子咺與有責焉聘桓糾
與有責焉王之下士以人書中士上士以名書大夫
以字書卿以爵書獨宰以官書重宰也宰而名之從
中士之例深責宰也是年無秋冬闕也
五年
春正月甲戌
無事闕文也春秋記事必有始終蔡人殺陳佗事之
終也左𫝊云陳佗殺太子免則事之始也經無見焉
蓋在此乎故趙匡曰當記陳佗作亂之事是也
己丑陳侯鮑卒
甲戌之後不逾月而卒以憂卒也是嘗會稷以成宋
亂者遂自亂也陳桓魯桓及身而亂齊僖鄭莊身殁
而亂利人之亂惡有不亂者哉
夏齊侯鄭伯如紀
按左氏齊鄭朝紀欲以襲之是知齊鄭之朝紀偽也
紀人知之其計不行然後以朝反春秋書之使若誠
朝然疾之也𫝊曰朝而經書如𫝊以紀事經以眀義
也往其地曰如行朝禮曰朝惟朝王為宜故朝王雖
非其地亦曰朝公朝于王所是也成十三年公從諸
侯伐秦過周而朝止曰如蓋病其行禮之不專而不
與其朝也朝齊晉與楚亦曰如惡其以王禮事人而
不與其朝也他國來魯書朝魯者彼失禮而此受之
故貶彼以見義外相朝亦曰如蓋沒其實以見義皆
所以尊王也
天王使仍叔之子來聘
仍氏叔字王朝之大夫也仍叔之子父在子弱而已
奉使世官而子弟與政也桓罪著矣一聘已非况再
聘乎且以未命者將命王命輕矣周衰世卿專政爵
不以德使不以能君徇其愛臣執其柄國家之敝恒
必由之是年秋王伐鄭從者蔡衛陳三國而已今屢
使聘魯意召兵於魯乎魯重私黨而輕王命王師之
敗魯有責矣
葬陳桓公
佗當君在而殄君嗣君由是卒是賊也賊未討而葬
君魯不討而往會焉故書以著其罪
城祝丘
備齊也公將抗齊以存紀故備之夏城之不時也
秋蔡人衛人陳人從王伐鄭
周弱久矣桓王一旦欲振其威當權其輕重鄭之不
朝固有罪矣然視宋魯簒逆楚僣王號戎執王臣罪
孰重乎不擇罪而致討非義也天子之征内使卿士
外任方伯鄭莊狡而善戰宜簡元老以壯其猷不命
將而親征非計也且大國無從焉祗蔡衛與鄭有怨
陳佗計圖定位又皆稱人將卑師少以微者行也卒
之不戰而衂重挫王靈自後王命益不行於天下矣
屬辭之法首舉王而事繫於下則稱天王其不稱天
者特文也先舉其事以屬於王而不稱天者恒辭也
此之王不稱天恒辭也蓋鄭罪本當治也諸侯同伐
書會用其師書以王者天下之共主則書從而已矣
三國從王順也以微者從則蹈慢王之罪矣天子討
而不伐書伐者見未盡天討之義也沒其戰隱其敗
又以存天下之防也至鄭致王伐而又不服可勝誅
哉
大雩
龍見而雩歲之常祀故經無書六月雩者過則書旱
祭也志災也天子雩於上帝諸侯雩於境内山川書
大雩者雩於上帝因災以著僣也經於魯之僭皆因
事而始見其詞嚴其旨微矣
螽
蝗也常因旱而生志災以憫民也
冬州公如曹
以爵書公者宋是也以官書公者則三公也州寰内
邑州公蓋食采於州而為王之三公者也伐鄭之役
師敗王傷懼而謀自託焉故如曹乎何以書過魯也
憫周惡鄭而責州公之無具也
六年
春正月寔來
三𫝊以寔來為州公來或以寔為州公名詳其文義
與祭伯來相類葉夢得曰王之上士三命以名氏見
中士再命宜以名見則寔者王之中士也似為近之
不書使非王命也書來非事也王師喪敗王臣四出
天子不能庇其官王臣不能守其職蓋參譏之
夏四月公會紀侯于郕
謀齊難也齊鄭如紀故也紀苟知懼宜返而自修即
不得免效死可也與桓謀之奚益哉卒之紀滅而郕
降于齊再書此會哀紀之不能立明桓之不可倚而
齊恃強吞弱其罪甚矣
秋八月壬午大閱
大閱簡車馬也四時均教民習戰惟仲冬大閱為詳
蓋農事既畢不妨民也四時習戰皆因田而行不玩
武也今畏齊防鄭不因狩而簡車馬非制也不行于
夏之冬而行于周之秋不時也凡王所舉多曰大書
大閱又因以著僣也
蔡人殺陳佗
佗自立逾年而斥其名賊也蔡人謂誰蔡侯也按左
氏陳厲公蔡出也故蔡人殺佗而立之夫蔡侯欲立
其出其心私也然能正其罪其事則公也故從討賊
之辭而變文稱人存公義也楚子殺陳夏徵舒而書
楚人亦同此義蔡討陳之賊可乎不擇人而討廣討
賊之途也而陳之臣子不能討其罪著矣故曰春秋
成而亂臣賊子懼
九月丁卯子同生
子者繼體之稱生於夫人又以禮舉之則書蓋正始
明分所以重國本杜亂源也鄭玉曰子生則書見名
分之已定而明父子之親誓於天子然後稱世子見
爵秩之貴而明君臣之義
冬紀侯來朝
桓方會紀紀復來朝求魯之亟也紀之荒内治而徒
事倚人可見矣
七年
春二月己亥焚咸丘
火田也咸邱地名古者昆蟲蟄而後火田蓋去莾翳
以逐禽獸耳書焚咸邱則盡其地而滛獵矣蒐狩之
制講禮非尚殺也訓軍非盡物也淫獵則殺不以禮
而物盡故譏之
夏榖伯綏來朝鄧侯吾離來朝
謀楚難也名之失地也蔡鄭嘗會于鄧矣榖鄧皆近
楚楚欲有事於蔡鄭必先有事於榖鄧榖鄧距魯千
四百里其朝魯者為楚所逼委國而奔意以魯為東
方望國庶能安已而求援耳不知魯之不足恃也失
地何以書朝彼以禮來此以禮接之安得而不書再
書來朝殊見也按左氏鄧於莊十八年始滅於楚意
吾離來奔而鄧復立君乎
八年
春正月己卯烝
冬祭曰烝周之春夏之冬烝時也何以書胡安國曰
非為不時志也為再烝書也
天王使家父來聘
家氏父字王之大夫也王蓋三聘桓矣下書逆后則
此之聘蓋言婚紀乎婚紀曷為與魯言魯請之也魯
欲存紀因為紀謀俾納女於王託王為重焉王娶后
以母天下乃輕徇魯請可乎哉
夏五月丁丑烝
五月建辰為夏之季春春祭為祠今蓋以烝代祠也
四時之祭惟烝為腆冬則物備也非冬而烝亟也一
歲二烝黷也時祭當用夏之孟月若有故及日不吉
用仲月今用建辰則季月也又過時而慢矣皆非禮
也
秋伐邾
滕紀榖鄧皆朝而邾不至故伐之邾不至義也是以
不義伐義也
冬十月雨雪
周十月夏之八月不應雨雪書以紀異且眀害稼也
祭公來遂逆王后于紀
祭公何以來命魯主婚也至尊不可與侯國為禮也
婚禮不稱主人故不言使魯承命矣祭公宜復命且
大婚之禮祖於廟而後行不可以二事出也使公來
魯則輕祭公來而遂逆則輕王后女在其國稱女此
稱王后何王命之斯后矣尊王命也
九年
春紀季姜歸于京師
季字姜紀姓也歸不言以至者王者無外不可言自
紀也胡安國曰自逆者而言則當尊崇其匹故從天
王所命而稱王后示天下之母儀也自歸者而言則
從父母所子而稱季姜化天下以婦順也此正始之
道王化之基也高閌曰后必嫡女今曰季姜非嫡也
程端學曰紀畏齊而納女魯弑賊而主婚王娶紀之
季女皆非也
夏四月
秋七月
冬曹伯使其世子射姑來朝
使世子來朝者攝也周官典命凡諸侯之嫡子誓於
天子而攝其君下其君之禮一等未誓則以皮帛繼
子男是世子固有攝其君之禮然謂朝於天子則王
事不可廢耳朝桓何急乎且至正月而終生卒矣比
事屬詞其非義著矣
十年
春王正月
庚申曹伯終生卒
攝朝於冬春初君卒可以辭而不辭從亂命也世子
亦不得無過也
夏五月葬曹桓公
五月而葬正也諸侯五月同盟至魯會之禮也
秋公會衛侯于桃丘弗遇
期而不信也衛中變而公獨至故弗遇齊鄭急於圖
紀魯欲存之伐鄭之役衛實從王是與鄭有隙矣故
魯桓求會焉將以為援也然蒲之胥命衛與齊有舊
好矣衛初以鄭故約會終以齊故中更於是有郎之
戰書弗遇惡無信也
冬十有二月丙午齊侯衛侯鄭伯來戰于郎
按左氏以郎之戰為鄭請師於齊是鄭主兵乃首齊
何也曰鄭忽怒而請師於齊事在五年之前桓欲存
紀為齊所惡而存紀固義舉不可執以為辭姑借鄭
為名結衛偕來耳春秋不循其迹而誅其心故首齊
也諸侯加兵於魯衆矣此獨不稱侵伐以來戰為文
者責在外也
十有一年
春正月齊人衛人鄭人盟于惡曹
三國之君方為郎之戰逾月即為此盟則其為三國
之君審矣何以不書爵而稱人吕大圭曰春秋書法
凡一役再見者則人之隱十年公會齊侯鄭伯于中
邱夏翬帥師會齊人鄭人伐宋此其例也人之者略
之也以為不足再書其爵則人之而已矣譏辭也非
奪爵以示貶也三國來戰又為此盟同絶魯也魯存
紀義也而盟以絶之是誓不為義也此其可略之實
也歟
夏五月癸未鄭伯寤生卒
春秋之初罪莫甚於鄭莊至繻葛之戰敢敗王師有
王者作尚待教而後誅之哉而卒於其位君子傷之
秋七月葬鄭莊公
逾兩月而葬速也時突在宋蓋慮有争焉耳
九月宋人執鄭祭仲
惡專執也寤生卒世子忽立突宋出也故宋人執仲
使出忽而納突祭氏仲字命大夫也宋公者馮也鄭
莊以馮之故屢與宋戰曾莫之報乃挾突以亂鄭而
誘執其命卿使廢正而立不正不仁哉
突歸于鄭
突不繋鄭不宜有鄭也不稱公子爭國也歸有順辭
有易辭突不順而書歸易也權在祭仲也突簒而首
惡屬仲著禍本也
鄭忽出奔衛
忽繋鄭宜有鄭也不書爵未逾年也未逾年何以不
稱子嗣父之重未周乎喪委國而出豈曰能子乃其
後復歸而稱世子何也曰忽失在不能自立而非有
惡之可指故春秋不忍終絶也名之者何失國而有
爭國者故名以别之也或曰祭仲之為此者權也姑
出忽而立突則身可不死而突可徐出忽可徐反是
不然夫權者道之準也不守節死義而從人廢立悖
道矣惡乎權突出忽反亦偶然耳設雍糾之計行則
仲之骨已朽而突焉得出而忽焉得反君子之處事
計可否不計利害其觀人也論是非不論成敗祭仲
一執而突歸忽出其力足以濟而不能守義具見矣
比而書之惡宋而罪祭仲也
柔會宋公陳侯蔡叔盟于折
柔魯卿也不氏未賜族也蔡侯無子蔡叔蔡侯之弟
以國繋字示兄終弟及之義也魯以郎之敗而求宋
陳蔡蓋以敵齊鄭也然以大夫盟諸侯非禮矣内大
夫帥師自無駭始與諸侯盟自柔始
公會宋公于夫鍾
陳蔡一盟即合魯嘗敗宋而取其邑折之盟公又不
往宋疑焉故公親會以求之也
冬十有二月公會宋公于闞
冬又會亟求之也
十有二年
春正月
夏六月壬寅公會紀侯莒子盟于曲池
尋浮來之盟也紀故也
秋七月丁亥公會宋公燕人盟于榖丘
兩會之後復為此盟固宋也前盟宋而兼盟陳蔡此
盟宋而兼盟燕皆以廣已之援也燕南燕也姞姓
八月壬辰陳侯躍卒
新盟于折不葬非禮也
公會宋公于虛
冬十有一月公會宋公于龜
既盟而又會何也前此兩會兩盟皆魯自為也繼此
兩會以為鄭也乃左氏於榖邱之盟即有欲平宋鄭
之文宋以責賂不遂與鄭不平平鄭未有成言又兩
會以要之宋終辭平故公忿而盟鄭以伐宋屬辭比
事其情見矣
丙戌公會鄭伯盟于武父
宋辭平故也鄭伯者突也宋所立也曷為背宋而盟
魯不堪其責賂也魯宋𫝑盡而交疎鄭宋利盡而争
起宋朝魯而暮齊魯朝宋而暮鄭鄭朝宋而暮魯觀
其離合而世道人心可知矣
丙戌衛侯晉卒
再書丙戌因舊史也
十有二月及鄭師伐宋丁未戰于宋
此公及鄭伯也内不言公而書及外不爵鄭而稱師
陳傅良謂一役再見而略之者是也宋黷賂無厭故
魯鄭伐之然資其力以簒國者鄭突也魯為突求平
不從則亦已矣背盟不顧動衆毒民何為哉書戰于
宋責魯鄭也
十有三年
春二月公會紀侯鄭伯已已及齊侯宋公衛侯燕人戰
齊師宋師衛師燕師敗績
魯與齊戰也自戰郎以來齊不忘紀魯不忘齊二年
之間三盟四會懼齊故也魯結宋以敵齊反因鄭而
伐宋齊人因之遂結宋而連衛燕以伐魯焉燕夲與
宋魯同盟見桓背盟伐宋故從宋也魯急而請救於
紀鄭待紀鄭皆來而始能決日以戰故先會而後以
已已戰也戰不地於魯都也以魯主戰自治也今日
之戰丁未之戰激之也已實致宼而戰焉齊怒愈甚
非所以存紀也四國敗績有敗道也齊魯争紀齊曲
魯直紀怒齊鄭怒宋雖曰從魯猶自戰也衛燕之從
齊則怠矣戰稱君臣紀實也敗稱師重衆也衛宣未
葬而朔稱侯逾年也喪在殯孤無外事逾年稱君則
可未葬而從諸侯以即戎則不可
三月葬衛宣公
嗣子朔敗績而歸乃葬其親甚哉其不仁也魯與衛
戰乃會其葬是知古人以葬為重也怨不棄義怒不
廢禮惡不忘親
夏大水
秋七月
冬十月
十有四年
春正月公會鄭伯于曹
修武父之好也魯鄭伐宋又敗四國之師懼其復怨
故會以謀之地以國曹亦與焉魯鄭同惡而曹比匪
參譏之
無冰
燠而無冰蓋政治縱弛不眀之所致也氣失藏而萬
化乖其理矣劉向曰周失之舒秦失之急故周衰無
寒歲秦末無燠年
夏五
春秋之作也筆削以定天下之法此之夏五闕月與
事者蓋文成之後𫝊之脱漏耳
鄭伯使其弟語來盟
來盟稱使前定也蓋已有約未足效信復遣使以結
之也突與宋惡所恃惟魯忽尚伺釁亹儀在中不任
諸大夫而使其弟私也亦不得已也既而宋伐於外
仲抗於内窮而出奔矣蓋得國不正禍必至此其後
入櫟有鄭亦倖焉耳
秋八月壬申御廪災
御廪公所親耕以奉粢盛之所也天火曰災
乙亥嘗
壬申至乙亥方四日災於致齋之初不懼而改卜遽
舉以祭慢其祖矣况周之八月夏之六月稼未登場
安得新而嘗之以陳為新非嘗也著不時而紊先典
也
冬十有二月丁巳齊侯禄父卒
禄父有圖伯之志晚從鄭伯貪利忘義以紀故遂與
魯隙兵敗而抑鬱以死寤生悮之也易曰比之匪人
不亦傷乎
宋人以齊人蔡人衛人陳人伐鄭
東遷之初以伐國為罪至於會伐交亂甚矣以一國
而用諸侯之師自此始故特文以著其罪以者能左
右之以行已意惡首禍也宋黨孽黷貨摟諸侯以伐
人國其惡甚矣故皆不稱爵而書人
十有五年
春二月天王使家父來求車
諸侯於王朝有常貢周衰諸侯不臣遂至下求所求
非道益取輕於諸侯家父無所救正自取辱命之咎
矣
三月乙未天王崩
桓王也魯宋弑君不能討喪師於鄭陵夷甚矣西周
之不復平王為之也東周之不振桓王為之也
夏四月己巳葬齊僖公
齊僖與魯屢尋干戈而會葬如禮王崩則莫之赴比
事以觀其罪見矣
五月鄭伯突出奔蔡
突之歸書宋執仲明其所以簒也罪仲重於罪突也
突之奔不書仲逐突位本非其有也責突深於責仲
也稱鄭伯嘗君鄭也斥名者見鄭有君也忽雖未歸
國固其國也
鄭世子忽復歸于鄭
世子未嗣位之稱忽嗣君位五月而奔四年乃歸歸
而書復復其位也何以以未嗣位之稱稱之乎蓋奔
時喪未逾年今歸後始成為君方歸猶未君也不可
書爵喪已除矣不可稱子探其本而特書世子所以
别於突而明正也突歸忽出突出忽歸廢立易若反
掌仲罪可勝誅哉
許叔入于許
三國入許許君奔衛許已滅矣至此十五年而鄭内
亂許叔乘之復國故繋以國而書叔叔者兄弟之行
次也趙匡曰言與君一體是也何以書入無王命也
公會齊侯于艾
齊與魯絶矣齊僖即世魯往會葬復與齊通襄居喪
出會是蔑禮也桓喜於釋怨而狎之其禍遂兆於此
邾人牟人葛人來朝
三國皆附庸也何以稱人杜預曰皆附庸世子也其
君書字書名故其世子降而稱人是也王喪未逾年
而行嘉禮桓不赴王喪儼受人之朝且旅見焉重譏
之
秋九月鄭伯突入于櫟
春秋一國而二君者鄭之忽與突衛之衎與剽也突
入櫟而書名忽正而突不正也衎入夷儀而不名衎
正而剽不正也春秋别嫌疑以明是非而已矣于櫟
志大都耦國之害也制死虢君京禍太叔乃城櫟而
置子元使昭公不終則莊之詒謀誤也
冬十有一月公會宋公衛侯陳侯于袲伐鄭
忽在鄭突在櫟會于袲謀所伐也伐鄭則伐忽也突
仇宋而有功於魯故宋欲伐突魯欲伐忽會而謀之
卒從魯而伐忽也何為從魯突又許賂也謀者徇私
從者計利順逆之理舉不復問此天下所以亂也
十有六年
春正月公會宋公蔡侯衛侯于曹
前冬伐忽以納突而不克此復謀伐忽也又邀蔡同
會黨益張矣地以國曹亦與也
夏四月公會宋公衛侯陳侯蔡侯伐鄭
復伐忽也忽出五年莫有仗義而助之者突甫出而
入櫟五國翕然來會為利而已矣突以賂結諸侯而
宋則弑與夷而立之馮也魯則弑息姑而立之允也
衛則殺伋夀而立之朔也同惡相比惟利是圖陳蔡
牽於大國時先時後比事觀之蔑周班而行私槩可
知矣逾年鄭即有高渠彌之禍則忽之不終突之坐
大五國為之矣
秋七月公至自伐鄭
由冬歴夏至秋而還黨簒排正以之告至矯誣甚矣
自此以後忽與亹儀皆不見於經蓋魯桓黨突以定
其位赴告時通忽儀亹之弑殺則不告故莫得紀焉
春秋因事以見法不求備於史以著其人
冬城向
向地介魯莒之交隱二年莒人入向矣城之蓋欲與
莒爭向也至宣四年伐莒取向向乃為魯有城未有
繋月者城築之事非可月竟也冬城之時也志工役
之興重民力也
十有一月衛侯朔出奔齊
衛立公子黔牟而朔始奔其止書朔奔何朔有罪也
名之者别於黔牟也朔搆殺二兄而奪其位又淩蔑
天子周室欲討二公子因之立黔牟而逐朔則黔牟
之立必有王命矣朔齊出也故奔齊
十有七年
春正月丙辰公會齊侯紀侯盟于黃
為紀平齊也紀處齊肘腋齊志在必取而紀反助魯
敗齊齊憾深矣齊襄因公求平詭為此盟以安紀之
心而弛其備後二年齊遂遷紀三邑是可以知齊人
之本謀矣
二月丙午公會邾儀父盟于趡
尋蔑之盟也
夏五月丙午及齊師戰于奚
黃盟未幾遽興師齊惡著矣魯方為紀求平而遂與
齊戰何哉
六月丁丑蔡侯封人卒
蔡侯鄭伯懼楚而會于鄧乃蔡數伐鄭違初計矣不
同心禦楚而自相敝不數年而荆敗蔡謀之不臧自
詒伊戚桓侯之謂乎
秋八月蔡季自陳歸于蔡
前書蔡叔次立者也今又書季蓋叔先蔡侯卒而次
立又在季也季之歸介於蔡侯卒葬之間其為嗣位
明矣歸順辭蔡侯無子而季次立非争國也志歸不
志出奔略之也左云蔡人召之榖云陳有奉焉内得
衆外得助歸立莫善於季惟經書自陳則貶其不出
王命耳
癸巳葬蔡桓侯
諡稱公非正也臣子之辭也稱本爵正也天王誄之
也晉侯仇卒於平王之世諡曰文侯是也蔡桓書侯
蓋告王請諡禮也
及宋人衛人伐邾
宋志也邾鄭嘗伐宋也衛為宋黨從宋無足深怪魯
春與邾盟而秋伐之不信而佳兵可乎哉
冬十月朔日有食之
十有八年
春王正月公會齊侯于濼公與夫人姜氏遂如齊
黃盟未幾遽戰于奚奚戰未幾遽為此會如齊何為
哉會而遂如夫人之志也狎齊侯而偕夫人以來會
縱夫人而隨齊侯以如齊書公與夫人者順之之辭
彼欲而此從之也不閑有家而身從之禍之至也必
矣會曰公會如曰公與究禍本也
夏四月丙子公薨于齊
内弑書薨而不地在外不論有故無故皆當書地今
公與夫人如齊而公薨于齊則其故在齊而夫人固
有與聞乎弑之罪也前書公與夫人如齊後書夫人
孫于齊其事微而章矣
丁酉公之喪至自齊
傷之也不生還而喪至所以發魯之臣子不共戴天
之憤也
秋七月
冬十有二月己丑葬我君桓公
公以喪歸而成禮以葬蓋當其時欲以冺乎被弑之
迹與夫人之與聞乎弑也春秋因魯史之舊文以著
其實之不可掩且在臣子有不忍言者非賊在外之
謂也次年書夫人姜氏孫于齊則討賊之義可知矣
