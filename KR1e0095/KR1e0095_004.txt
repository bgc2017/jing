御纂春秋直解卷四
(庚申)惠王十有六年
閔公
名啟方莊公庶子也
元年
春王正月
榖梁於莊閔僖皆以繼弑君不言即位爲正但閔於
莊僖則有異焉閔甫八歲制在慶父慶父實欲自取
故公不行即位之禮耳
齊人救邢
邢以去冬被伐而春救之書之以善齊也齊自北杏
圖伯以來兩會鄄再盟幽而諸侯叛服不常自救鄭
救邢斯不復貳矣假仁而人翕然從之况以德行仁
乎胡安國曰凡書救者未有不善者也其稱人將卑
師少也得之矣
夏六月辛酉葬我君莊公
十有一月始克葬亂故也
秋八月公及齊侯盟于落姑
何以盟定公位且復季友也齊桓公爲伯不討慶父
之罪有軼罰矣然能順魯人之心而復季友故先爲
此盟使公安乎季友季友安乎公而慶父亦不敢害
季友季友歸而魯有所恃亂庶可弭乎則此盟之繫
於魯也重矣顧夫人慶父猶在則禍本尚未去也其
書公及者别内外之辭非公之能主是盟也
季子來歸
稱季子而不名貴之也莊公薨子般弑閔公幼慶父
擅權姜為内主國人洶洶願得季子以靖亂今來歸
深喜之也喜之深則望之切春秋書此所以著國人
之情哀魯人而欲季子之副其望也
冬齊仲孫來
按左氏齊仲孫湫來省難仲孫歸曰不去慶父魯難
未巳公曰若之何去之對曰難不巳將自斃君其待
之公曰魯可取乎對曰不可猶秉周禮周禮所以本
也公其務寧魯難而親之夫齊魯鄰封婚姻之國使
來省難婣睦之道也仲孫知慶父之爲難而不爲請
討桓公知魯難之未艾而遽以取國爲問是其臣不
明大義而其君欲乘之以爲利三王之罪人職是故
也春秋不書省難蓋不使得居美名直書曰來以紀
實耳
二年
春王正月齊人遷陽
陽國名齊恃強而遷以爲巳附庸也
夏五月乙酉吉禘于莊公
禘王者之大祭成王之賜非禮也言吉者公羊曰未
可以吉也是也喪畢而祭新主致於廟遠主遷於祧
毁與未毁之主咸在則是祫也魯以得禘之故遂於
祫而僭禘之備物盛樂故曰吉禘末流之一失也魯
行禘於太廟後遂行於羣宮末流之又一失也莊公
之薨二十有一月耳未吉而吉則㤀哀而失其時猶
在寢耳更䙝越而失其地非禮之中又失禮焉書以
詳事變而僭亦著矣
秋八月辛丑公薨
不地弑也孰弑之夫人孫慶父奔其人可知也不書
葬賊不討也
九月夫人姜氏孫于邾
哀姜棄位而姣與弑二君而書姜氏非降文姜也文
姜巳見蒙上文而不氏哀姜未見不可不氏以目之
也孫于邾者畏桓公之義不敢歸齊也
公子慶父出奔莒
慶父弑般歸獄圉人犖而立閔公罪狀猶未著故夫
人與慶父得幸免焉比閔公再弑則季友既歸魯人
弗順而齊侯使高子將南陽之甲亦將至矣乃懼而
出奔其後雖以縊死不見於經譏失賊也
冬齊高子來盟
高子齊大夫高傒也子男子之美稱不稱使權在高
子也齊侯使高子將南陽之甲以來可定則定之可
取則取之耳非取必於盟也高子與魯盟而立君以
定其亂是誠得大夫出疆之義而納君於善也故稱
子而不名以褒之季子來歸喜之也高子來盟感之
也國勢則巳危也人情則已急也故曰魯人至今猶
望高子也
十有二月狄入衛
志狄禍也衛自宣公上烝下淫惠公簒位逆命四維
巳亡禍本成矣重以懿公玩物失民狄入其都非齊
之存之康叔之祀滅矣淫亂之應如此其烈可不懼
哉
鄭棄其師
按左氏鄭人惡高克使帥師次於河上久而弗召師
潰而歸高克奔陳夫惡一臣而不能去借禦狄而畀
以兵欲因以去之卒至潰亂則是鄭伯自棄其衆也
然執政者亦不得辭其過曰鄭棄君臣同責也陳傅
良曰高克奔不書不足書也
