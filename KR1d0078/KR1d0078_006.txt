三禮圖集注卷六
宋聶崇義撰
虎侯熊侯
豹侯熊侯(畿内諸侯)
麋侯(畿内有采地卿大夫所射)大侯(畿外諸侯所射)
糝侯豻侯
五正侯三正侯
二正侯
射之所起在於黃帝故易繫黃帝九事云古者弦木為
弧剡木為矢弧矢之利以威天下又世本以黃帝臣揮
作弓夷牟作矢是弓矢起於此矣虞書曰侯以明之傳
云當行射侯之禮以明善惡之教則射侯見於堯舜夏
殷無文至周大備故禮有天子諸侯卿大夫大射賓射
燕射之文各張其侯鄉射記曰君國中射注云國中城
中謂燕射也於郊謂大射也於竟(音境)謂與鄰國君射即
賓射也天官司裘王大射則供(音供)虎侯熊侯豹侯設其
鵠(古毒反)此所謂皮侯也皮侯者謂用虎熊豹之皮各飾
侯側亦方制其鵠王將祀天地祭宗廟以射選諸侯卿
大夫士所射之侯也又夏官射人王以六耦射五正三
正二正之三侯者謂來朝諸侯賓射之侯也又鄉射記
云凡侯天子熊侯白質諸侯麋侯赤質大夫布侯畫以
虎豹士布侯畫以鹿豕此獸侯者燕射所張之侯也凡
侯以嚮堂為面侯道九十弓者用布三丈六尺(此謂大侯也)
大侯上个(讀為搚公幹之幹)下个各三丈六尺(上个最上幅下个最下幅也三)
(丈六尺各除左右出舌而言也)中丈八尺(大射量人量侯道以貍步注云貍之伺物每舉足者正視)
(遠近為𤼵必中也是以量侯道取象焉又鄉射記云侯道五十弓弓二寸以為侯中者以考工記弓之下制六)
(尺與步相應弓者侯之所取數宜於射器故侯道取於弓也古者布幅廣二尺二寸以二寸為縫諸幅皆以二)
(尺計之此侯九十弓弓二寸以為侯中二九十八故中丈有八尺也)侯中用布九幅幅有
丈八尺(總十六丈二尺)倍中以為躬躬身也上躬上接上个下
接中下躬上接中下接下个皆三丈六尺(與上个下个總十四丈四)
(尺)倍躬以為左右舌(此謂最上幅通數七丈二尺者也左右舌即上兩个也在躬兩傍謂)
(之个左右出謂之舌躬外兩廂各出丈八尺)下舌半上舌(左右各出九尺上舌則半者於躬下)
(舌上下舌共五丈四尺五寸三總共用布三十六丈也)上綱與下綱出舌尋縜寸
(音筠)綱者所以繫侯於植者也上下各出舌一尋者亦人
張手之節也縜者籠綱維持侯者也亦謂之維故鄭云
其邪制躬舌之角者為維亦曰維耳舊圖唯著三侯取
法不盡雖繁解說難辨指歸今於三侯之外更增十二
件通前十五侯分為上下卷所以盡正鵠之差見皮首
之狀依經申義煥然可觀又舊圖云上紐皆十二下紐
皆十而三侯數同此說亦失知者九十七十五十弓之
侯丈尺廣狹不同縜紐籠繫宜異今三侯一揆何所據
乎且以大侯上舌七丈二尺以十二紐所說計之上舌
兩端共使四紐餘有八紐布在七丈二尺之間每九尺
一紐則侯之緩縱上下不停既非正文今亦不取其縜
紐之數但依侯大小取稱為是其於樂之節奏鵠之等
衰正之采縜獸之毛物各隨侯圖而解之
司裘王大射則共虎侯言王大射者謂王將祀五帝於
四郊昊天於圓丘及享先王選助祭者故於四郊小學
之中王與諸侯及羣臣等行大射之法也虎侯者謂以
虎皮飾其布侯之側其鵠亦以虎皮方制之著於侯中
其侯道九十弓弓二寸以為侯中中亦身也侯身廣丈
八尺三分其侯而鵠居一焉則鵠方六尺矣此王之所射
之侯也與梓人張皮侯而棲鵠共為一事侯制上廣下
狹蓋取象於人張臂八尺張足六尺是取象率焉樂以
騶虞九節
王大射司裘亦共熊侯此助祭諸侯所射之侯也亦以
熊皮飾侯側兼方制其鵠侯道七十弓弓二寸以為侯
中廣丈四尺亦三分其侯而鵠居其一則鵠方四尺六
寸大半寸者賈釋云以侯廣丈四取丈二三分之得四
尺又於四尺之内取尺八寸得六寸有二寸在寸為三
分二寸總六分取二分二分於三分為三分寸之二也
三分寸之二即是大半寸也故云鵠方四尺六寸大半
寸又梓人為侯廣與崇方崇高也上下為崇横度為廣
則虎侯中丈八尺熊侯中丈四尺豹麋侯中一丈皆方
故云廣與崇方也又射之諸侯樂以貍首七節
王大射司裘亦共豹侯此助祭卿大夫并士所射之侯
也亦以豹皮飾侯側兼以豹皮方制其鵠侯道五十弓
弓二寸以為侯中廣一丈亦三分其侯而鵠居其一則
鵠方三尺三寸少半寸者賈釋云以侯廣一丈内取九
尺得三尺一尺取九寸得三寸一寸分為三分取一分
則分於二分為三分寸之三分寸之一則是少半寸故
云鵠方三尺三寸少半寸也謂之鵠者取名於鳱鵠(上古)
(寒切下古沃切)鳱鵠小鳥捷黠難中是以中之為雋而取鵠之
言較者直也射所以直已志虎熊豹示伏猛言能伏得
猛厲諸侯也麋者迷也以麋皮為侯示能討擊迷惑之
諸侯也射者大禮故於三侯之上取義衆多又侯道九
十七十五十弓遠近三等者以人有尊卑分為三節尊
者射遠卑者射近故也射人云孤卿大夫樂以采蘋五
節士樂以采蘩五節(士無大射而有賓射燕射之禮以士無臣可擇故無大射之禮)
司裘云諸侯則共熊侯豹侯此謂畿内諸侯大射將祀
先祖亦與羣臣射以擇士熊侯則諸侯自射者也豹侯
所選助祭臣下所射者也亦以熊豹皮各飾其侯側方
為之鵠其侯道鵠居皆與王之熊侯豹侯同
司裘云卿大夫則供麋侯此謂王朝卿大夫畿内有采
地者將祭先祖亦行大射之禮張麋侯君臣共射焉亦
以麋皮飾侯側又以皮方制其鵠著於侯中其侯道亦
五十弓侯廣鵠方丈尺之數亦與王之豹侯同
畿外諸侯將祭先祖亦行大射而射三侯與天子同畿
内諸侯近尊不得同於天子三侯但射二侯而已畿外
諸侯遠尊故得申也三侯雖同而用皮別耳即大射大
侯九十糝侯七十豻侯五十是也大射直言九十七十
五十不云弓者案鄉射記注云大侯九十弓糝侯七十
弓豻侯五十弓是有弓可知也又大射注云參讀曰糝
糝雜也干讀曰豻豻胡犬也畿外諸侯自射大侯即熊
侯也云大侯者與天子大侯同九十弓也其糝侯助祭
者所射也大侯與天子雖同其糝豻二侯用皮為別
此謂畿外諸侯卿大夫助祭於君所射之糝侯也糝雜
也雜侯者以豹尊於麋明以豹為鵠以麋為飾耳不純
用豹麋者下天子卿大夫故也其侯道七十弓侯廣鵠
方丈尺之數並與天子熊侯同
豻侯者外諸侯之士助君祭所射之侯也豻胡地野犬
以豻皮飾侯亦方制為鵠其侯道五十弓侯鵠方廣並
與天子豹侯同
天子賓射射五正三正二正之侯若諸侯朝會於王張
此三侯與之共射謂之賓射五正之侯九十弓亦三分
其侯正居一焉凡畫正五正五采三正三采二正二采
五采者先從中畫朱方二尺次白次蒼次黃次黑皆充
尺寸使大如鵠蒼即青也以射者是相克相伐之事故
還以南方為本其外白青等皆相克為次也又畫此五
色雲氣以飾其側樂以騶虞九節
此三正七十弓之侯亦三分其侯正居一焉三正之侯
去玄黃餘同五正還以朱白青三色畫雲氣以飾其側
此是諸侯朝王為賓所射之侯也凡畫雲氣用丹為地
以丹淺於赤也故於丹上得見赤色之雲諸侯於已國
射三正二正之侯樂以貍首七節
此二正五十弓之侯亦三分其侯正居其一二正之侯
又去白青直用朱綠而已還用朱綠二色畫雲氣以飾
其側此卿大夫聘會於王共射之侯也
三禮圖集注卷六
