三禮圖集注卷一
宋聶崇義撰
大裘冕衮冕(與后褘衣畫細紐約明已下皆有)
鷩冕毳冕
絺冕玄冕
韋弁服皮弁服
冠弁服三公毳冕
上公衮冕侯伯鷩冕
子男毳冕卿大夫玄冕
爵弁皮弁
諸侯朝服
周天子吉服有九冕服六弁服三凡九也故司服云王
祀昊天上帝則服大裘而冕祀五帝亦如之享先王則
衮冕享先公饗射則鷩冕祀四望山川則毳冕祭社稷
五祀則絺冕祭羣小祀則玄冕兵事韋弁服視朝皮弁
服凡甸冠弁服又孔疏引弁師掌王之五冕皆玄冕朱
裏止言玄朱而已不言所用之物論語云麻冕禮也盖
以布衣版上玄下纁取天地之色其長短廣狭則經𫝊
無文漢禮器制度云冕制皆長尺六寸廣八寸天子已
下皆同董巴輿服志云廣七寸長尺二寸皇氏沈氏以
為諸侯之冕應劭漢官儀云廣七寸長八寸皇氏沈氏
以為卿大夫之冕若依此言豈董巴專記諸侯應劭專
記卿大夫此蓋隨代變易大小不同今依漢禮制度為
定謂之冕冕者俛也後高前下有俯俛之形故因名焉
盖以在位者失扵驕矜欲令位彌高而志彌下故制此
冕令貴者下賤者也其服舊說云天子九章據大章而
言其章别分小章章依命數則皆十二為節上公亦九
章無升龍有降龍其小章章别皆九而已鷩冕毳冕以
下皆然必知有小章者若無小章絺冕三章則孤有四
命六命卿大夫玄冕一章卿大夫中則有三命二命一
命天子之卿六命大夫四命明大章中有小章乃可得
依命數又司馬彪漢書輿服志云明帝永平二年初詔
有司采周官禮記尚書之文制冕皆前圓後方朱裏玄
上前垂四寸後三寸王用白玉珠十二旒三公諸侯青
玉七旒卿大夫黑玉五旒皆有前無後此亦漢法耳今
案三禮經注孔賈疏義并諸家禮圖逐冕下别各明其
制度則古今沿革事可知矣
大裘者黑羔裘也其冕無旒亦玄表纁裏案鄭志大裘
之上又有玄衣與裘同色但無文彩耳裘下有裳纁色
朱韍素帶朱裏朱綠終辟佩白玉而玄組綬赤舄黑絇
繶純絇者謂拘屨舄之頭以為行戒繶縫中紃也純緣
也三者皆黑色大裘已下冕皆前圓後方天子以球玉
為笏王祀昊天上帝五帝崐崘神州皆服大裘
衮冕九章舜典曰予欲觀古人之象日月星辰山龍華
蟲作繢宗彝藻火粉米黼黻絺繡此古天子冕服十二
章王者相變至周而以日月星辰畫於旌旂所謂三辰
旂旗昭其明也而冕服九章初一曰龍二曰山三曰華
蟲四曰火五曰宗彝皆畫繢於衣次六曰藻七曰粉米
八曰黼九曰黻皆刺繡於裳此九章登龍於山登火於
宗彝尊其神明也以龍能變化取其神山取其人所仰
也火取其明也宗彝古宗廟彝尊名以虎蜼畫於宗彝
因號虎蜼為宗彝故并畫虎蜼為一章虎取其嚴猛蜼
取其智遇雨以尾塞鼻是其智也冕制廣八寸長尺六
寸以三十升布染之上以玄覆冕為延下以朱衣之又
以紐綴於冕兩傍垂之與武傍孔相當以笄貫之使得
牢固又以紘一端先屬於左邊笄上以一頭遶於頤下
向上於右邊笄上遶之衮冕十二旒以五采絲為之繩
貫五采玉每旒各十二玉垂於冕前後共二十四旒計
用玉二百八十八五采繩十二就就成也每就間蓋一
寸五冕服皆玄衣纁裳朱韍素帶朱裏又以朱綠終裨
(太子詹事尹拙議云衮冕已下君臣合畫充耳天子黈纊諸臣青纊工部尚書竇儀議云臣儀案周禮弁師掌)
(王之五冕皆玄冕朱裏延紐五采繅十有二就皆五采玉十有二玉笄朱紘諸侯之繅斿九就瑉玉三采其餘)
(如王之事繅斿皆就玉瑱玉笄注侯當為公字之誤也其餘謂延紐皆玄覆朱裏與王同也玉瑱塞耳者疏云)
(王不言玉瑱於此言之者王與諸侯互見為義是以王言玄冕朱裏延紐及朱紘明諸侯亦有之諸公言玉瑱)
(明王亦有之是其互有也詳此經注疏之文則是本有充耳今請令君臣衮冕已下並畫充耳以合正文)
鷩冕七章享先公饗射之服鄭注弁師云鷩衣之冕繅
九旒亦以五采繅繩貫五采玉每旒各十二玉垂於冕
前後共一十八旒計用玉二百一十六鷩雉名即華蟲也
華蟲五色蟲也故一曰華蟲二曰火三曰宗彝皆畫於
衣四曰藻五曰粉米六曰黼七曰黻皆刺於裳韍帶綬
舄皆與衮冕同
毳冕五章祀四望山川之服案鄭義毳冕七旒亦合五
采絲繩貫五采玉每旒各十二玉前後共十四旒計用
玉百六十八毳畫虎蜼謂宗彝也故此五章初曰宗彝
二曰藻三曰粉米皆畫於衣四曰黼五曰黻皆繡於裳
藻水草也取其文如華蟲之義粉米取其潔又取其養
人也粉米不可畫之物故皆刺繡於衣與裳也黼諸文
亦作斧案繪人職據采色而言白與黑謂之黼若據繡
於物上即為金斧之文近刃白近銎黑則曰斧取金斧
斷割之義也青與黑為黻形則兩已相背取臣民背惡
向善亦取君臣離合之義
絺冕三章祭社稷五祀之服孔安國以絺為細葛上刺
繡後鄭讀絺為紩或作黹本有此二文取紩為正既讀
絺為紩紩刺也絺之三章粉米在衣是不可畫之物乃
刺於衣上故得絺名則黼黻二章凖繡於裳也其冕五
旒亦五采藻繩十有二就每旒各貫五采玉十二用玉
百二十
玄冕一章祭羣小祀之服賈疏云上四衣皆玄而有畫
此衣不畫而無文其衣本是一玄故獨得玄名一章唯
裳刺黻而已其冕三旒五采藻十二就每旒亦貫五采
玉十二計用玉七十二羣小祀謂林澤墳衍四方百物
之屬
韋弁服者王及諸侯卿大夫之兵服後鄭云韋弁以韎
韋為弁又以為衣裳春秋𫝊曰晉郤至衣韎韋之跗注
是也今時伍伯緹衣古兵服之遺色矣其跗注賈服等
以跗為足跗注為注袴而屬於跗後鄭讀跗為幅注為
屬以韎韋如布帛之幅而連屬以為衣而表裳賈疏云
伍行也伯長也謂鄭見漢時宿衞者之行長服此重赤
之衣是古兵服赤色之遺象也天子亦以五采玉十二
飾弁之縫諸侯以下各依命數玉飾之皮弁玉飾亦然
士冠禮皮弁服素積緇帶素韠注云以白鹿皮為冠象
上古也此明上古未有布帛衣其羽皮也又云積猶辟
也以素為裳辟蹙其要中也亦用十五升布為衣以象
弁色蓋天子素帶素韠朱裏朱綠終辟佩白玉白舄青
絇繶純又弁師云王之皮弁會五采玉璂象邸玉笄注
云會縫中也璂讀為綦綦結也邸謂下柢梁正張鎰圖
云弁縫十二賈疏引詩會弁如星謂於弁十二縫中結
五采玉落落而處狀似星也又於弁内頂上以象骨為
柢至三王重質不變故王服之以日視朝燕諸公甥舅
視學祭菜皆服焉賈疏云皮弁韋弁同但色異耳
田獵則冠弁服後鄭云冠弁委貌也委安也服之所以
安正容體也若以色言之則曰玄冠故士冠禮云主人
玄冠朝服緇帶素韠其注云玄冠委貌也朝服則十五
升緇布衣素裳白舄養老燕羣臣亦服之其諸侯不限
畿内畿外視朝行道皆服之天子諸侯之卿大夫祭其
廟亦皆同服之但白屨為別然則周之委貌殷之章甫
夏之毋追並用緇布為之故有玄冠之名三代諸侯各
為朝服以行道
端取其正也士之玄端衣身長二尺二寸袂亦長二尺
二寸今以兩邊袂各屬一幅於身則廣袤同也其袪尺
二寸大夫以上侈之蓋半而益一然則其袂三尺三寸
袪尺八寸司服云齊有玄端張鎰圖云天子齊玄衣玄
冠玄裳黑韠素帶朱綠終辟佩白玉黑舄赤絇繶純諸
侯唯佩山玄玉為別燕居朱裳朱韠赤舄黑絇繶純卿
大夫素裳上士玄裳中士黃裳下士雜裳前玄後黃大
夫以上朝夕服之唯士夕服之夕者若今晡上視事耳
三公八命而下服毳冕者案射人職掌三公孤卿之位
三公北面孤東面卿大夫西面以三公臣中最尊故屈
使北面荅君也其摯執璧與子男同制故服毳冕與子
男同也雖從毳冕五章其旒與小章皆依命數此所謂
屈而伸者也玉繅亦皆三采每繅八成則八旒每旒八
玉計用瑉玉百二十八諸家禮圖皆不載三公之冕臣
崇義案弁師注於命爵之中獨著孤繅四就用玉三十
二仰推王之三孤六命上極三公繅玉形制彩繪章數
觸類可知故特圖於上公衮冕之右亦内外之次也
司服云公之服自衮冕而下注云自公衮冕至卿大夫
之玄冕皆朝聘天子及助祭之服諸侯非二王後其餘
皆玄冕而祭又弁師云諸公之繅斿九就瑉玉三采其
餘如王之事繅斿皆就玉瑱玉笄注云三采朱白蒼其
餘延紐皆玄覆朱裏與王同繅斿就皆三采每繅九成
則九斿每斿九玉計用玉百六十二其五冕之版亦廣
八寸長尺六寸前圓後方又覲禮注云公衮有降龍無
升龍又明堂位注韍畫山火而無龍祭義云諸侯冕而
青紘玉藻云笏諸侯以象又曰荼前屈後直張鎰圖云
其服玄衣纁裳朱韍素帶朱綠終辟佩山玄玉朱組綬
赤舄黑絇繶純其方伯及王之子弟出封侯伯皆得服
之朝王助祭焉
司服云侯伯之服自鷩冕而下弁師注云侯伯繅七就
繅玉皆三采每繅七成則七斿每斿亦貫七瑉玉計用
玉九十八韍帶綬舄皆與上公同王祀昊天上帝助祭
及朝王皆服之王者之後方伯王之子弟封為侯伯者
皆服之以助王祭先公及饗射
司服云子男之服自毳冕而下又弁師注云子男繅五
就繅玉皆三采每繅五成則五斿每斿亦貫五瑉玉計
用五十韍帶綬舄皆與侯伯同若朝王及助王祀昊天
上帝祭先王先公饗射祭四望山川及自祭四望山川
皆服之王者之後方伯王之子弟封為侯伯者皆服之
以助王祭四望山川
典命云公之孤四命以皮帛視小國之君又司服云孤
之服自絺冕而下鄭注弁師云孤繅四就繅玉皆朱綠
用玉三十二其服三章玄衣纁裳朱韍素帶玄華裨垂
佩水蒼玉緇組綬赤舄黑絇繶純服以助祭社稷又張
鎰圖云天子孤及卿皆六命則同絺冕之服三章小章
則畫六上公及王之三公二王之後二伯九州之牧侯
伯王之同姓封為侯伯者服之以助王祭社又玉藻云
笏大夫魚鬚文竹孤亦同焉
司服云卿大夫之服自玄冕而下注云朝聘天子及助
祭之服諸侯非二王之後其餘皆玄冕而祭又弁師注
云三命之卿繅三就繅玉亦朱綠用玉十八再命之大
夫繅再就繅玉亦朱綠用玉八若王朝之大夫上公之
卿得用三就之繅玉公之大夫子男之卿再命者得同
再就之繅玉其服皆玄冕一章小章各依命數玄衣纁
裳朱韍素帶玄華裨垂佩水蒼玉緇組綬赤舄黑絇繶
純二伯九州之牧王之同姓封為侯伯者助王祭羣小
祀視朔朝日皆服之
爵弁制如冕但無旒為異士冠禮注云爵弁者冕之次
謂尊卑次冕也張鎰退於韋弁之下亦非宜也其弁板
亦廣八寸長尺六寸前圓後方弁上覆大冕俱用三十
升布其色赤而微黑如爵頭然裏亦纁色一命大夫之
冕亦無旒其制與爵弁不殊得名冕者一命大夫之冕
雖無旒亦前低一寸二分故得冕稱其爵弁則前後平
故不得冕名又士冠禮云爵弁服纁裳純衣緇帶韎韐
注云此與君祭之服如自祭廟則服玄冠玄端純衣絲
衣也衣皆用布唯冕與爵弁服用絲耳韎韐緼韍也士
緼韍幽衡合韋為之士染以茅蒐因以名焉又士佩瓀
玟玉而緼組綬纁屨黑絇繶純
司服云士之服自皮弁而下又弁師注云韋弁皮弁之
會無結飾士冠禮云皮弁服素積緇帶素韠與君視朔
之服同玉藻云佩瓀玟玉而緼組綬又云士笏竹本象
可也若上公韋弁皮弁&KR0722;飾九玉侯伯七玉子男五玉
皆三采孤四命&KR0722;飾四三命之卿&KR0722;飾三再命之大夫
&KR0722;飾二皆二采諸侯皮弁白布衣素裳白韠素帶朱綠
終裨佩山玄玉白舄青絇繶純卿大夫則白屨諸侯朝
王及自相朝視朔則服之王朝之臣亦服以朝王其韋弁
服既為軍容君臣同服制度已見於上更不別圖
玉藻云朝服以日視朝於内朝鄭云朝服冠玄端素裳
也又王制云周人玄衣而養老注云天子燕服為諸侯
朝服彼云玄衣即此玄端也張鎰圖云緇玄二服素韠
素帶朱綠終裨佩山玄玉白舄青絇繶純天子之卿服
以從燕諸侯諸侯之孤卿大夫服以朝君
士冠禮云玄端玄裳黃裳雜裳緇帶爵韠注云此暮夕
於朝之服賈疏云謂嚮暮之時夕君之服也玄端即朝
服十五升布衣也不言朝服而言玄端者欲見色而取
其正也上云主人玄冠朝服此唯云玄端不言玄冠者
但冠者三加冠始加緇布次皮弁次爵弁不加玄冠故
不言也又說諸侯之士有三等之裳上士玄裳中士黃
裳下士雜裳前玄後黃但玄是天色黃是地色天尊地
卑故上士玄裳中士黃裳下士雜裳還用玄黃者以前
陽後隂故知前玄後黃也
三禮圖集注卷一
