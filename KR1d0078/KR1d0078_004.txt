三禮圖集注卷四
宋聶崇義撰
明堂宫寢制
王城九服
律吕圓丘樂
方丘樂禘祫樂
大宗子小宗子
四等附庸井田
溝洫明堂(此秦法故重出)
周人明堂度九尺之筵東西九筵南北七筵堂崇一筵
五室凡室二筵賈釋注云明堂者明政教之堂又夏度
以步殷度以尋周度以筵是王者相改也周堂高九尺
殷三尺以相參之數而禹卑宫室則夏堂高一尺又上
註云堂上為五室象五行以宗廟制如明堂明堂中有
五天帝五人神之坐皆法五行以五行先起於東方故
東北之室為木其實兼水矣東南火室兼木西南金室
兼火西北水室兼金矣以中央太室有四堂四角之室
亦皆有堂乃知義然也故賈釋太史閏月下義云明堂
路寢及宗廟皆有五室十二堂四門是也既四角之堂
皆於太室外接四角為之則五室南北止有二筵東西
各二筵有六尺乃得其度若聽朔皆於時之堂不於木
火等室若閏月則闔門左扉立其中而聽朔焉故鄭云
於文王在門謂之閏(法夏制凡階南面三三面各二)
舊圖以此為王宫五門及王與后六寢之制今亦就改
而定之孔義依周禮解王六寢路寢在前是為正寢五
在後通名燕寢其一在東北王春居之一在西南王秋
居之一在東南王夏居之一在西北王冬居之一在中
央王季夏居之凡后妃已下更與次序而上御於王之
五寢又案内命婦註云三夫人已下分居后之六宫其
實三夫人如三公從容論婦禮不分居除三夫人外已
下分居九嬪每宫各一人餘有三人在二十七世婦每
宫各三人餘有九人在八十一御女每宫各九人餘有
二十七人在從后唯其所燕息焉以后不專居一宫須
往即停故知從后所在而燕息也其次又上十五日而
徧者此謂九嬪已下分居六宫皆三分之一分從后兩
分居宫五日一番假令月一日分從后至月五日從后
者日滿則右邊三宫之中舊居宫者來替此從后日滿
者卻入在右邊三宫從后者至十日又滿則左邊三宫
舊居宫者來替從后日滿者亦卻居左邊三宫又至十
五日即三番總徧矣先鄭云后正寢在前五小寢在後
若如此說可與左三宫右三宫之義互相𤼵明如王六
寢其制自顯
天子五門曰臯曰庫曰雉曰應曰路(舊本只圖此五門曰王宫五門而無)
(名目今特添釋之)
匠人營國方九里旁三門國中九經九緯經塗九軌左
祖右社面朝後市賈釋註云營謂丈尺其大小天子十
二門通十二子謂以甲乙丙丁等十日為母子丑寅夘
等十二辰為子國中地中也城内經緯之塗皆容方九
軌軌謂轍廣也乘車六尺六寸傍加七寸凡八尺九軌
七十二尺則此塗十二步矣王城面有三門門有三塗男
子由右女子由左車從中央南北之道為經東西之道
為緯王宫當中經
周之王畿與九服共方萬里故此九服除王畿之外每
服而言又方以別之畿者限也樹之封疆而限千里故
曰王畿其外方五百里曰侯服侯者候也為王斥候服
者服事於王又其外方五百里曰甸服甸田也為王治
田出稅又其外方五百里曰男服男者任也為王任其
職理又其外方五百里曰采服采事也為王事民以供
其上又其外方五百里曰蠻服蠻者縻也以政教縻之
又蠻服大司馬謂之要服要者以政要束為義於四要
之内方七千里故王制註云周公復唐虞舊域分其五
服為九其要服之内七千里又其外方五百里曰夷服
謂此一服在夷狄之中故以夷言之又其外方五百里
曰鎮服此一服入夷狄又深故須鎮守之又其外方五
百里曰藩服以其最在外為藩籬也
太師註云黃鍾初九下生林鍾之初六賈釋云黃鍾在
子一陽爻生為初九林鍾在未二隂爻生得為初六者
以隂故退位在未故曰乾貞於十一月子坤貞於六月
未也林鍾又上生太蔟之九二太蔟又下生南吕之六
二南吕又上生姑洗之九三姑洗又下生應鍾之六三
應鍾又上生蕤賓之九四蕤賓又上生大吕之六四大
吕又下生夷則之九五夷則又上生夾鍾之六五夾鍾
又下生無射之上九無射又上生仲吕之上六同位者
象夫婦異位者象子母所謂律娶妻而吕生子也同位
謂若黃鍾之初九下生林鍾之初六俱是初之第一夫
婦一體是象夫婦也異位謂若林鍾上生太蔟之九二
二於第一為異位是象母子也但律所生者為夫婦吕
所生者為母子十二律吕律所生者常同位吕所生者
常異位故云律娶妻而吕生子也
凡樂圜鍾為宫黃鍾為角太蔟為徵沽洗為羽靁鼓靁
鼗孤竹之管雲和之琴瑟雲門之舞冬至日於地上之
圜丘奏之若樂六變則天神皆降註云天神則主北辰
先奏是樂以降其神禮之以蒼璧周人禘嚳而郊稷謂
此祭天圜丘以嚳配之圜鍾夾鍾也夾鍾生於房心之
氣房心為大辰天帝之明堂疏引石氏星經天宫之註
云房心為天帝之明堂布政之所出大火為大辰夾鍾
在夘位生於房心之氣為大辰天出日之處為明堂故
以夾鍾為天之宫又註云以此三者用聲類求之謂以
天地人三宫各用聲類求之若十二律相生終於六十
即以黃鍾為首終於南吕今此三者為宫各於本宫上
相生為角徵羽麤細殊品或先生後用後生先用故云
聲類求之也註又云天宫夾鍾隂聲其相生從陽數者
其夾鍾與無射相配合之物夾鍾是吕隂也無射是律
陽也天是陽故宫後歴八相生還從陽數是從無射數
也故下云其陽無射無射上生仲吕仲吕與地宫同位
而不用地宫林鍾也林鍾自與蕤賓合但仲吕與林鍾
同在南方故云同位以天尊地卑故嫌同位而不用也
仲吕上生黃鍾黃鍾為角也黃鍾下生林鍾林鍾地宫
又嫌不用林鍾上生太蔟太蔟為徵也太蔟下生南吕
南吕與無射同位又不用南吕上生姑洗姑洗為羽祭
天四聲足矣靁鼓靁鼗各八面孤竹竹特生者雲和山
名
凡樂函鍾為宫太蔟為角姑洗為徵南吕為羽靈鼓靈
鼗孫竹之管空桑之琴瑟咸池之舞夏至日於澤中之
方丘奏之若樂八變則地祇皆出註云地祇則主崐崘
先奏是樂以致其神禮以黃琮函鍾林鍾也林鍾生於
未之氣未坤之位或曰天社在東井輿鬼之外天社地
神也疏引星經天社六星輿鬼之南是其輿鬼外也天
社坤位皆是地神故以林鍾為地宫也林鍾上生太蔟
太蔟為角太蔟下生南吕南吕為羽先生後用也南吕
上生姑洗姑洗為徵後生先用祭地四聲足矣靈鼓靈
鼗六面孫竹竹枝根之末生者案毛傳云枚幹也幹即
身也以其言孫若子孫然故知枚根末生者也空桑亦
山名上言天神六變此地祇言八變下人鬼言九變者
皆據靈異而言但靈異大者易感小者難致故也
凡樂黃鍾為宫大吕為角太蔟為徵應鍾為羽路鼓路
鼗隂竹之管龍門之琴瑟九德之歌大㲈(音韶)之舞於宗
廟之中奏之若樂九變則人鬼可得而禮矣註云人鬼
則主后稷先奏是樂以致其神而以圭瓉祼神也此謂
秋祫知者但殷人祫以三時周禮唯用孟秋之月為之
黃鍾生於虛危之氣虛危為宗廟賈釋云黃鍾在子子
上有虛危是生於虛危之氣也又星經云虛主宗廟是
虛危為宗廟也故黃鍾為人宫黃鍾下生林鍾林鍾犯
地宫避之不取也林鍾上生太蔟太蔟為徵先生後用
也太蔟下生南吕南吕與天宫之陽同位又避之亦不
取也南吕上生姑洗姑洗南吕之合又避之姑洗下生
應鍾應鍾為羽應鍾上生蕤賓蕤賓地宫之陽以林鍾
是地宫與蕤賓相配合故又避之蕤賓上生大吕大吕
為角以絲多後生先用也祭人鬼四聲足矣路鼓路鼗
四面鼓隂竹生於山北者龍門亦山名
別子為祖此謂諸侯適子之弟別於正適故稱別子為
祖者謂此別子子孫為卿大夫者立此別子為始祖也
註云謂之別子者公子不得禰先君也此決上庶子王
今諸侯庶子乃謂之別子是別為始祖若其世子不立
庶子公子得有禰先君之義今云別子明適子在故謂
之別子者公子不得禰先君也又云繼別為大宗此謂
別子之世長子恒繼別子與族人為百世不遷之大宗
繼禰者為小宗禰謂別子之庶子其庶子所生長子繼
此庶子與兄弟為小宗故云繼禰為小宗也謂之小宗
者以其五世則遷比大宗為小也即下云有五世則遷
之宗其繼高祖者也五世謂上從高祖下至玄孫之子
即合遷徙不得與族人為宗也知此五世則遷之宗是
繼高祖之子者以其繼高祖者之身未滿五世而猶為
宗記文略唯云繼高祖者其實是繼高祖者之子也
大司徒職註云凡諸侯為牧正帥長及有德者乃有附
庸為其有禄者當取焉然則牧正帥長皆是諸侯有功
者得有附庸為禄又諸侯有德者雖不為牧正帥長亦
得取閒田為附庸以為禄也又註云公無附庸侯附庸
九同伯附庸七同子附庸五同男附庸三同進則取焉
退則歸焉以天子畿方千里上公方五百里地極大故公
無附庸侯附庸九同者謂侯有功進受公地但公五百
里開方之百里者五五二十五侯四百里開方之四四
十六加九同則為二十五同與公等故知侯附庸九同
也伯附庸七同者伯地三百里三三而九加七同則為
十六與侯等子本地四同有功進受伯地五同與伯等
男有功進受子地男本一同加三同與子等進則取閒
田為附庸退則歸之閒田故云進則取焉退則歸焉魯
雖侯爵以其是王子母弟得如上公受五百里之地與
上公等又成王以周公之勲賜魯以侯伯子男四等附
庸下註附庸二十四是此四等附庸之數也
小司徒佐大司徒掌都鄙三等之采地而為井田故經
云九夫為井四井為邑四邑為丘四丘為甸四甸為縣
四縣為都以任役萬民使營地事而貢軍賦出車役又
采地之中每一井之田出一夫之稅以入於官但此都
鄙是畿内之地小司徒並營其境界故孟子曰夫仁政
必自經界始經界不正井地不均榖禄不平是故暴君
汙吏必慢其經界經界既正分田制禄可坐而定也此
圖一甸之田則縣都之法亦可見矣
遂人職凡治野夫間有遂遂上有徑十夫有溝溝上有
畛百夫有洫洫上有塗千夫有澮澮上有道萬夫有川
川上有路以達于畿註云十夫二鄰之田百夫一鄼之
田千夫二鄙之田萬夫四縣之田遂溝洫澮皆所以通
水於川也遂廣深各二尺溝倍之洫倍溝澮廣二尋深
二仞徑畛塗道路皆所以通車徒於國都也徑容牛馬
畛容大車塗容乘車一軌道容二軌路容三軌都之野
塗與環塗同可也匠人環塗七軌萬夫者方三十三里
少半里九而方一同以南畮圖之則遂從溝横洫從澮
横九澮而川周其外焉賈釋遂從者南北細分是一行
隔為一夫十夫則於首為横溝十溝即百夫於東畔為
南北之洫十洫則於南畔為横澮九澮則於四畔為大
川此川亦人造雖無丈尺之數蓋亦倍澮耳此川與匠
人澮水所注川者異彼百里之間一川謂大川也案梁
正計九而方一同積是一同則九萬夫之田也圖施於
六遂則六鄉之制亦明矣
此秦制改周法為九室三十六戸七十二牖十二階今
以月令是秦法故存其制圖之於後
三禮圖集注卷四
