嘉熈己亥良月借虎邱寺本録蓋當時所賜藏之名山
者也末用蘇州觀察使印長貳押字志頒降嵗月平生
每見承平故物輒慨然起敬恨生不于其時乃録藏之
一切倣元本無豪釐差伯玉識
先生文昭公與阮屯田所定皇祐新樂圖記直齋
先生于一百九十七年之後見其書以為承平故物
慨然起敬至于有生不于其時之恨輒録藏之又後九
十一年夀民得其書而録之而敬藏之為幸多矣大元
天厯二年四月旦日霅城吳夀民書于郭西小舍(閣本録出)
按通鑑仁宗景祐三年二月詔胡瑗阮逸較定鐘律蓋
以李照樂穿鑿也至皇祐二年閏十一月置詳定大樂
局其鐘弇而直聲鬱不發著作佐郎劉羲叟曰此謂害
金帝將感心腹之疾已而果然然則羲叟審音出胡阮
一等矣何以當時不令羲叟同定樂哉此書閣抄本姑
録之以俟倫曠耳時萬厯三十九年十月十三日書于
奉常公署趙開美
