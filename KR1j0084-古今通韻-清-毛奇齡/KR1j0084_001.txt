古今通韻卷一
翰林院檢討毛奇齡撰
上平聲
上平下平原無取義祗因卷繁分上下耳俗傳上平
為陽平下平為陰平誤矣丁度集韻直改上平聲
為平聲上下平聲為平聲下
韻㑹舉要分韻作平聲上平聲下且于其下註云七
音原無上下之分舊韻特以平聲字繁故釐卷為
二至宋景祐間丁翰林度始改為平上平下其説
甚明近重刻廣韻者引舉要此註反駮云上平下
平自昔有之不始自度是誤以丁度之平上下亦
為上下平矣今仍從舊作上平下平不依集韻以
存原本
宋米元章云韻有五聲沈隱侯只知四聲求其宫商
而不得于是分平聲為二其説始于北魏江氏謂
晉吕静著韻集分宫商角徴羽為五篇故云殊不
知吕静五篇原分五卷故以配五音容有之考約
所撰祇一卷也且今所分上下平者何嘗是約書
而附㑹如是若徐景安著樂書直曰宫為上平商
為下平角為入徴為上羽為去此即本吕静五音
之説而實指之信然則紐合宫商無過五音集韻
一書乃集韻分卷又有中平則中屬何音始知五
音之説全屬影響非所據也
程元初律古曲韻通云上平者以其聲氣從咢上出
下平者以聲氣從舌上出按咢與舌為商角之分
與上下平聲諸部相校殊為不合若舉要所載七
音韻鑑上平以東為首山為末謂日出于東而没
于山下平以先為首凡為末謂先軰傳于後軰此
尤孩䜿之不足道者
宋魏鶴山謂唐韻于二十八刪二十九山之後即繼
以三十先三十一仙曾無上下之分則今所傳廣
韻雖曰藍本唐韻然其不相合已即此可驗苐宋
韻上平廿八部皆作二十七刪二十八山而此稱
二十八刪二十九山則不知唐韻所増是何一部
若偽唐韻刪去真韻之諄寒韻之桓次作廿五刪
廿六山則由不聞鶴山是説故妄刪二部此尤作
偽之最拙者耳或曰切韻顯分五卷宋景祐四年
崇文院上校定切韻五卷頒行天下則唐韻本切
韻自應亦作五卷安知非鶴山所據之謬但分卷
不一亦有次連而卷仍分者如洪武正韻亦分五
卷亦名上平下平而以十刪為上平之終十一先
為下平之首無不可者要之古韻既亡大節盡乖
况此璅璅殊不足道但記此以備考耳
一東一東二冬(二冬三鍾)
三江四江四支五支(六脂七之)
五微八微六魚(九魚)
七虞(十虞十一模)八齊(十二齊)
九佳(十三佳十四皆)十灰(十五灰十六哈)
十一真十七真(十八諄十九臻)附二十一殷
十二文二十文十三元(二十二元二十三䰟)
(二十四痕)十四寒(二十五寒二十六桓)
十五刪(二十七刪二十八山)
一東(獨用)
(獨用同用者皆律詩用例也律詩在東為獨用在冬鍾為同用此係平水未倂韻前)
(所註之例或疑唐人註或疑宋人註皆不可考且註本亦互有參變如模謨欣殷鎋)
(轄善線類見各部下)
古韻(東冬江陽庚青蒸)
三聲(東董送冬腫宋江講絳陽養漾庚梗敬青迴徑蒸拯證)
有入十七部(東冬江陽庚青蒸真文元寒刪先)東冬江陽庚青蒸侵
(覃鹽咸)
(凡古韻通轉者皆隨意取押如此七韻一通轉或統押七韻或祇押一二韻或以東)
(通冬或以冬通東無所不可三聲十七部冋互亦然或各通或合通總無可拘限者)
(他韻倣此)
舊韻分而不用如冬鐘雖分然未有限鐘一部作文
字者或曰宋初試士似乎炤分部限用觀東齋記
事謂真宗時陳彭年等作禮部韻為科塲所用至
仁宗朝而崇政殿説書賈昌朝言舊韻闕略致舉
人詞賦誤用遂令丁度等重照唐諸家本刋定其
韻窄者凡十三處許令附近通用即玉海亦稱景
祐中直講賈昌朝請修禮部韻略其窄韻凡十三
處聽學士通用之其所云窄者正指分韻中如冬
臻殷痕山談添銜凡等則其所限用亦甚猥陋然
亦不可考矣或曰唐韻字冗宋初凡一字見兩部
與一字分兩聲者皆刪其一部與一聲至是始許
通用所云重疊字疑單聲不専為通部設者要其
所云窄處則専指部限耳
每韻中有數音各以一字領之如東韻中有東同終
蟲等音而以東字為涷蝀之首同字為桐童之首
所謂領音亦所謂音紐也今有刪去韻名者如灰
韻咍字類有刪及音紐者如東韻㟅字類今並補
之所謂緦小功必察非耶
東部舊三十四紐毛晃禮部韻増一濃紐按濃本鍾
部中字雖唐律亦有押入東部者如宋若昭和御
製麟徳殿宴百僚詩(肅穆四門通恩沾雨露濃)類要是偶然兼
韻非真東部中字也惟宗農二紐在唐人東韻甚
多如唐樂中宗助祭升壇(嘉猷備六宫欽若薦禋宗)王維和僕
射晉公扈從温泉(天兵小戰功詞賦屬文宗)白居易感悟妄縁
題如上人壁(須㬰即色空無着是真宗)儲嗣宗過王右丞書堂
(章句世為宗干嵓水石空)宋若昭和御製麟徳殿(禮樂盛朝宗千官信一同)
王建上武元衡相公(健思潛搜海嶽空自西流水盡朝宗)僧貫休送
中觀進公歸巴陵(持行大衆中何處辟邪宗)太宗過舊宅(今宅九圍)
(中韜戈器反農)杜甫雨晴(從西萬里風久雨不妨農)魏兼恕送張兵曹
(王師毎務農足食乃深功)司空曙送李嘉祐正字括圖書兼往
揚州觀省(全多韋帶風使者得陳農)類不一而足故前人有疑
是東部字者然三唐出韻詩比比皆有觀平聲三
十韻盡然則非東部偶刪此二字概可知也至若
唐韻有㟅字一紐在東江二部俱有之如韓退之
詩詎敢陵崆㟅類今禮韻俱刪去即毛晃亦未嘗
増入今補之餘詳論例
唐韻有四萬二千三百八十三字見孫愐序然備而
不用若韻㑹韻例云禮部元收九千五百九十字
而申明續降諸家補遺與毛晃増註平水韻増合
増至二千三百零字則宋禮部諸韻止得及唐韻
四分之一惟集韻五萬三千五百三十五字増二
萬七千三百三十字然其字多不可用者大扺字
書貴備如玉篇類韻是也若韻書則專主切底底
苟可切安用紛賾雖唐人中晚爭尚奇僻然取用
自足故舊韻有懸頭字如枇杷之枇徘徊之徘有
截脚字如之為行&KR5311;之為走(字脚上無他字可引接為截脚)有
兩形字如戎之古為&KR1967;悤之俗為忩有兩音字如
侗列同音又列通音潨列終音又列叢音有希見
字如東之有支之有&KR3372;有轉見字如夢之列蒙
頌之列容(此即通轉字既立通轉部則本部可省)凡此者皆所不録
惟兩音字則仍出兩字如兹有龜兹竒有數竒音
義並殊皆當各出兩形字則擇其出處稍異者兩
存之如同一筒字然有吹筩有郵筒同一同字然
有鄭同有盧仝則亦兩存其字以備用者之採擇
若夫韻本龎賾不厭拘閡雖曰善用韻者方以搜
奇摘險為能事然食肉不食馬肝又何嘗不知味
焉
音紐下原有反切今並存之昔人謂切韻以翻切得
名者是也(切韻以分别親切為義觀其序云選令精切又云俱論同切可見然分别親切)
(亦必從反切得之見篇韻序)若五音集韻每部首皆加切音竟
稱徳紅東第一都宗冬第二則過當矣要其重韻
之意猶是耳
中終皆照母風豐皆非母公弓皆見母自宜併紐但
此係隋時作切韻時早已分列觀唐李涪著刋誤
其駁切韻者有云何必東冬中終妄别聲律則此
中古得失之界不可昧也苐其中有禮部改紐與
本互異則仍依禮部本以其為劉韻所自來耳後
倣此
東為德紅切諸書皆然曾記錢唐顧侍御席上極訿
德紅切之謬謂反切要法上字從母下字從聲然
聲有陰陽東是陰紅是陽聲不歸押便乖切例故
吕坤有韻是一書專主陰陽分切之義亦是一見
是書本欲倣禮韻通考以上字用母下字從收一
變舊習而繁雜未能今但照常參易袛改德紅為
徳中且于諸韻中反切略為改正使上母下聲稍
稍無誤此亦不可必得而思其次者雖陰陽不同
此本元人作曲韻者然亦千慮之一得也
韻中字概本禮部韻然亦有禮部韻所無而増以廣
韻字者如同増挏公増蚣崇増饛通増蓪皆廣韻
中字有今本禮部韻所無而仍増以舊禮部諸韻
字者如風之渢翁之螉籠之蘢嵩之娀皆禮部諸
韻中字凡此皆隨音收入不註出處若攏字為韻
㑹所増絨字為平水所増䆫字為毛晃所増今並
斟酌收入縱多遺漏尚待後補惟夢字衆字類在
去送韻皆舊禮部韻所無而禮韻續降與毛晃禮
部韻増入之者在唐人律詩既未嘗用而古韻則
三聲通轉又何必單入此一字也則直删之耳後
倣此
字有數韻俱收者如東冬二部皆有蘴&KR2280;攻潨諸字
數音義並同亦不抹去以彼此原可分用故也宋
人盡刪之指為重出致貢舉塲屋事干條例禮部
申明再三然後不得已許士子通押不許刪去以
示兩存之意其説見韻㑹註則宋人用韻全以意
増損不拘舊例而功令又復為之調停欲使舊韻
不盡遭禍敗不得已明初信宋儒太過即此一節
尚漆室長夜如此嗟乎又何言與(按通押謂異義音者亦許同押)
(觀毛晃于籭字簛字註云音雖微異不可重押可驗)
祥符禮部韻少釋義而景祐補之嗣後則淳熙紹興
愈増愈廣然究之與集韻表裏不過採字書諸註
而多其義類實則與韻學無當也即廣韻註稍古
似原本切韻長孫氏註與唐韻孫愐註故字書常
引為據然其繁簡亦多不合兹特參取諸家註斟
酌採擇務使本字詳明即已無他蔓引如東韻東
字則但存方名一註而直刪其餘何則凡字衹存
本義若上加一字如大東丁東類(見韻㑹註)是韻府下
加一字如東方東風類(見廣韻註)是篇海矣惟本字有
義則大槩節録如通為樂器同為酒尊類庶于通
押稍有禆耳觀者審之
(一東)東(徳中切方名)涷(水名又暴雨謂之涷離騷涷雨灑塵是也又瀧涷沾漬貌)(蛞即科斗也)
(儱儜劣貌)凍(凍凌)蝀(螮蝀虹也)通(他東切達也井十為通又南史梁主自制樂器名通)
蓪(蓪草藥名)(獸名)恫(痛)痌(上同)同(徒紅切合也又爵名書太保奉同又殷見曰同又六)
(同陰律又井里十終為同)仝(上同)銅(金品之一)桐(木)峒(崆峒山名)童(㓜也獨也又山無草木曰)
(童)僮(僕又僮僮莊敬貎)瞳(目童子)筒(竹名又斷竹為筒)筩(斷竹也黄帝制十二筩)侗
(倥侗無知貌)瞳(日初出貌)朣(月出)絧(布)橦(木名花可為布即橦布也)罿(鳥罟也一名翻車網)
&KR1299;(舟)艟(艨艟戰船)穜(禾之先種後熟者)潼(水名又闗名)衕(衚衕通街也)鮦(魚名)犝
(牛未有角者)&KR2667;(羊無角)(馬駱亦作酮)詷(共也一曰諏也)挏(引也漢有挏馬官作酒)氃
(氋氃散毛貌)戙(繫船杙也)㼧(㼧瓦)硐(磨也)䴀(鸏䴀水鳥)烔(烔烔熱氣也)&KR3805;(獸之似豕者)
籠(盧紅切籠絡又笭也畜鳥之器一曰土籠舉土者又荀子東籠而退註與涷瀧同)蘢(草名又蒙)
(蘢蔽覆貌)櫳(房室之疏也一曰檻也所以養獸與通)䆍(穧也一曰禾病也)聾(耳病)嚨(喉)曨
(日欲明曰瞳曨)朧(朣朧月欲明貌)瓏(禱旱玉龍也又玲瓏玉聲)礱(磨也亦作礲)襱(袴)豅(大谷)
瀧(瀧瀧雨貌又沾濕曰涷瀧)攏(理也)(車軸也)蠪(蠪蛭一名䗁如狐九尾能食人)䪊(馬䪊)
(頭也亦作龓)谾(山深貌相如賦深山谾谾)蓬(薄紅切蒿也又蓬蓬盛貌)&KR0963;(編竹覆舟車者亦作)
(䇨)(鼓聲)逢(上同)芃(草盛貌)(髮亂)菶(茂)(塵亦作&KR3285;)蒙(莫紅切覆也又女蘿)
(草名)冡(覆衣也)濛(微雨)幪(蓋衣曰幪又刑墨者所蒙之巾又帡幪)&KR1970;(上同)髳(草木蒙茸貌)
饛(食滿貌)雺(天氣下地不應曰雺)曚(曰將入也)朦(月蒙)艨(舟名)瞢(目不明貌)曚(瞽)懵
(無知也)懜(惛)罞(麋罟)(驢子曰)䰒(馬垂鬛)(麴生衣貌)蠓(蠛幪)怱(倉中切遽)
(也亦作悤)忩(上同晉張伯英忩忩不暇草書)葱(葷也又淺青色又葱葱氣通貌)聰(察也又耳能聽也)
(屋東西階相向處為)囱(竈突與匆同今借為匆遽之匆)䡯(載囚車也)璁(石似玉)驄(青馬)
(白色)窻(在墻曰牗在屋曰窻)蟌(蜻蜓)㚇(子中切鳥飛歛足也)翪(同上又竦翼也)葼(木細枝)
鬉(髮亂)稯(十筥曰稯猶束也)緵(緵九罭即百囊網也又絲數八十縷為緵)總(縫也)騣(馬鬛)豵
(豕生三子曰豵又一嵗豕)猣(犬生三子)椶(木)嵏(九嵏山名又校獵賦虎路三嵏謂三峰所聚處也)
嵸(巃嵸)&KR2943;(車輪)堫(垤)鬷(釡屬又詩越以鬷邁謂絲數也)艐(舩着沙不行)朡(三朡國名)鍐
(馬冠也後輿服志金鍐在鬉前)叢(徂紅切聚也亦作樷)䕺(草叢生貌)藂(上同)&KR2997;(籠&KR2997;取魚器)
潨(小水入大水)洪(以同切大也)紅(色也又女工通作紅)鴻(大雁也)䜫(大壑亦作谼)
訌(訟言相亂之意詩蟊賊内訌)洚(水不遵道也)虹(螮蝀)葓(水草)葒(上同)鉷(弩牙)烘
(呼公切燎也)叿(叿叿市人聲)(大聲)(巨風也)空(枯公切虚)悾(慤也)倥(無知也)
(空心草也)&KR3268;(衣袂)䅝(稻稈)(蟬蜕皮)埪(土埪龕也)公(古功切背私曰公又爵名又尊)
(老通稱)功(績)工(巧也又匠名)攻(擊也治也)玒(王)㓚(銍刈)釭(車轂中鐡也又趙后傳黄)
(金釭謂壁帶也以金塗之)疘(脱疘下部病也)蚣(蜈蚣)翁(烏公切老稱)(頸毛也)蓊(草花)
(之茸葉者)螉(蠮螉)䩺(襪䩓曰䩺)豐(敷空切豆之滿者又器名地名)酆(邑名亦作豐)灃(水名)
蘴(蕪菁)麷(煮麥也)僼(偓僼仙人名)風(方東切吹氣也又北牡相誘謂之風)楓(木)猦
(猿屬擊輙死得風復生)檒(梵聲)馮(房戎切馬行疾貌)渢(水聲)芃(草盛)汎(浮也)梵(水得)
(風貌)嵩(息中切山高貌又嶽名)崧(山名通作嵩)娀(有娀國名)菘(菜)(蘓公切惺)
(了慧也)充(昌嵩切美也備也)㤝(心動)珫(耳玉也通作充)忡(憂)(禪衣也)終
(職中切盡也又田制成十為終)螽(阜螽蝗屬)䈺(篋也)鼨(豹皮䑕也)(小雨)戎(如融切兵也大)
(也汝也又西夷名)茙(茙茙厚貌)狨(猛也又獸名)駥(馬八尺)絨(細布)(相助也通作戎)襛
(衣厚貌通作茙)崇(鋤紅切高也敬也)崈(上同)漴(水聲)(饞食食也)中(陟弓切堪)
(也半也中央也又鹿中兕中以盛算者)忠(盡心之謂)衷(方寸所藴也與中通)蟲(直融切有足曰)
(蟲無足曰豸)沖(和也深也又沖沖聲)冲(同上)种(稚也)爞(旱灼也)翀(上飛也)盅(器虚也老)
(子道盅而用之)隆(力戎切盛)癃(罷病)窿(穹窿天勢)&KR2280;(鼓音)霳(靊霳雷師也亦作豐隆)
融(以戎切炊氣上出曰融又和也散也)瀜(沖瀜水深貌)肜(祭之明日又祭曰肜又商祭曰肜)雄
(羽之父者後借作雄長之稱)熊(獸)弓(居中切弧也)躬(身屈為躬又親也)宫(室之有環)
(者又中聲也又腐刑)穹(去弓切窮也高也又天曰顥穹)芎(香草)窮(渠融切極也)藭(芎藭)
(草名一作鞠藭)㟅(五東切崆㟅山貌)
古韻(東冬江陽庚青蒸七韻通)
律韻三十部古韻衹作五部雖本鄭庠説而參變之
然歴考皆驗如東冬江陽庚青蒸七韻相通此是
一部按之五音為宫聲為反喉入鼻之音今詞曲
家猶以七韻為一類可見大抵東冬江為正宫音
陽庚青蒸為變宫音論例極明苐七韻之中又有
互通或四韻或三韻各有分合而三聲通轉竟有
合至數十韻者其説亦詳見論例及各韻下
東冬通江人皆知之如黄香號(天下無雙江夏黄童)阿童謡(阿童)
(復阿童銜刀浮渡江)矢口皆見獨通陽則人鮮識者嘗讀老
子五音令人耳聾五色令人目盲與自是者不彰
自伐者無功頗疑其韻及觀易夬彖亦有柔乗五
剛所尚乃窮語因思豫之象有凶與當行並押(志窮)
(凶也位不當也志大行也)師之象有邦功與常行並押(懐萬邦也大無)
(功也未失常也以中行也)恍然悟東陽本通且邦行二韻旁通
江庚或者鄭庠七韻之説不為無見然近人論韻
有謂江不通陽者恐易韻押法另有通變乃考之
毛詩即有瞻彼洛矣以泱同邦為韻(惟水泱泱福禄攸同保其)
(家邦)雖前章泱字不押而此章始押猶之葛覃谷字
首章不押而次章押(施于中谷是刈是濩)凱風南字次章不
押而首章押(颽風自南吹彼棘心)蕩詩商字諸章不押而六
章押(咨汝殷商如蜩如螗)此是詩例况皇矣四章亦有以邦
王押者(此章毎三句一押故以王此大邦與比于文王押若其徳克明與克長克君押見後)
(有入十七部内)而楚詞如九思(三光朗兮鏡萬方斥蜥蜴兮進龜龍棗謀從兮翼機)
(衡嗟英俊兮未為雙)七諌(伯夷餓于首陽叔齊久而逾明讒諛毁而在旁微霜下而夜降)漢
賦如吳都(爰居避風候㕍造江鸂鶒&KR1445;鶄鶴鶬)魏都(都護之堂殿居綺牕輿騎)
(朝猥蹂其中)樂府如黄鵠(七年不雙想其故䧺獨宿何傷)紫玉(羽族之長名曰)
(鳳皇雖有衆鳥不為匹雙)諸歌吳鐃歌(闗背徳作鴟張中有睿德與天通親任吕蒙溯)
(涉大江大據郢邦)晉四廂樂歌(文欽明德彌彰肇啟晉邦流祚無疆)焦仲卿
妻(新婦起嚴粧事事四五通精妙世無雙)以及四七言雜辭若韋孟
諷諌詩(以翼大商歴世㑹同實絶我邦)曹子建責躬詩(時維武皇與唐比蹤)
(君臨萬邦)陸雲詩(天地變通南征觀方飄飄南牕)陸機詠高岡詩(有椅其桐)
(實寳南江沈矩履方)宋武帝河洛䜟文(二口建戈不能方兩金相尅凝神鋒奴子)
(獨立又為雙)無不以東冬與江陽錯押始知江實通陽
其曰不通者仍刻舟之見也若又通庚青蒸則古
辭與蒿里(古辭狗吠深宫中天下方太平璧玉為軒堂魏武蒿里曲興兵討羣兇乃心在)
(咸陽千里無鷄鳴)卜居與惜誓(卜居寸有所長智有所不明神有所不通惜誓願從)
(容乎神明右大夏之遺風再舉兮睹天地之圓方)陸機贈弟與陸雲答兄
(陸機贈弟詩咨爾士龍非道莫弘耀穎名邦陸雲答兄詩邦家攸興凋俊墜䧺愴矣其傷)往往
而有至魏伯陽參同契則直七韻並收有東冬(運移)
(不失中繼體復生龍)有江(七八道已訖屈折低下降)有陽(震庚受四方兎魄吐生光)有
庚青蒸(日月氣雙明九六亦相應)韓愈此日足可惜一詩亦然
有東冬(左右泣僕童㑹合安可逢)有江(浩浩觀湖江惝怳難為雙)有陽(此酒不足)
(嘗列坐于中堂)有庚青蒸(聞子適及城相拜送于廷)韓詩如此唐韻可
考耳
附載(周頌烈文無封靡于爾邦惟王其崇之念兹戎功繼序其皇之)塗山歌九尾龎龎來賔
來王天人之際于兹則明(河梁歌孟冬十月多雪霜陳兵未濟秦師降聲傳海内威逺邦)卞和
(怨歌中有神寶灼明明穴山采玉難為功於何獻之楚先王)嚴忌哀時命采鍾山之玉英望閬風
之板桐又無羽翼而高翔(甘泉賦翍桂椒而鬱栘楊擊欂櫨而將榮聲駍隱而歴鐘玉繭投其鉤)
繩(韓非子去智而有明去賢而有功去勇而有強)東方朔七諌冀幸君之發朦恨申子之沈江
絶國家之久長(又讒諛進而相朋鳳皇飛而高翔道壅絶而不通)淮南鴻烈解輕賦薄歛以寛
(民甿布徳施惠以振困窮吊死問疾以養孤孀道藏昭靈夫人詩九音絳樞中香烟生緑牕三素)
(盻君房韋昭通荆門詩邈矣帝皇世聖吳同厥風荒裔望德清化恢弘煌煌大吳延祚永未央)
(秋風詩寒露零衣裳鳩鳥化為鷹身没有遺封陳琳雜詩憂愁為誰興各在天一方嗛嗛常饑空)
(班固西都賦遊上擬于公侯列肆侈于姬姜鄉曲豪舉遊俠之雄節慕原嘗名亞春陵)又英俊
之域紱冕所興冠葢如雲七相五公(東都賦薦三犧效五牲禮神袛懷百靈覲明堂臨辟雍登靈)
臺考休徴(張衡東京賦發鯨魚鏗華鐘大内弭節風后陪乗)焦仲卿妻合葬華山傍左右種梧
桐自名為鴛央夜夜達五更(又云有第三郎窕窈世無雙四角垂香囊綠碧青絲繩種種在其中)
(魏武黎陽作朝發鄴城夕宿韓陵霖雨載塗輿人困窮)黄庭經脾中之神舍中宫上伏命門合
明堂通利六府調五行(庾信代人傷往詩相思樹下兩鴛央不及從來莫作雙)韓愈谿堂詩既
富以疆不寧守邦(張籍寄逺曲蘭舟桂檝嘗渡江無因重寄雙瓊璫)
(東冬江陽四韻通)
説見前
(東冬江三韻通)
江部偏傍皆在東冬二部中明屬東冬之諧聲故江
部中悾囱洚釭撞龎虹瀧淙舂從鏦諸字皆直列
東冬部内觀此則東冬江不宜分列可知也餘説
見前(東冬之通江人人知之若一引据動輙累幅如此類㮣不引証一字後倣此)
(東冬陽三韻通)
説見前
附載(尚書臯陶謨同寅協恭和衷哉天命有德五服五章哉)列子馮公之蟲三斷不僵又
貧者士之常也死者人之終也(屈原九歌魚鱗屋兮龍堂紫貝闕兮朱宫)招䰟掌夢上帝其命
(難從若必筮子之恐後之謝不能復用巫陽焉又砥室翠翹挂曲瓊些翡翠朱帔爛齊光些)吕
(氏春秋彭祖以夀三代以昌五帝以昭神農以鴻)參同契剛柔相當羅絡始終陸賈新語懷徳
(者應以福挾惡者報以凶德薄者位危去道者身亡)史記敘傳開通闗梁厥稱太宗龜筴傳得
太公望與紂相攻(楚詞情沉抑而不揚悲精神之不通)又微霜降之蒙蒙疾風過之湯湯賈
誼惜誓木去根而不長惜傷身之無功(史起鄴民歌鄴有賢令兮為史公决漳水兮灌鄴傍)琴
(操神人暢清廟穆兮承子宗百僚肅兮于寢堂淮南子兵失道而弱得道而強將失道而拙得道)
而工(大招魂乎無南蜮傷躬只魂乎無西西方流沙漭洋洋只)東方朔七諌邪枉説飾而多曲
(兮正論孤而不公直士隱而避匿兮讒諛登乎明堂)又業失之而不救兮尚有論乎禍凶彼離畔
而朋黨兮獨行之士其何望(揚雄觧嘲以鴟梟而笑鳳皇執蝘蜓而嘲龜龍)陳琳答客難六合
咸熙九州來同倒載干戈放馬華陽(迷迭香賦雖幽翳而彌章亦何始之不終)王逸九思將馳
兮四荒下堂兮觸(夏侯湛昆弟誥訓翼從哉内外康哉)易林糗荷糧與利相逢蜀昭烈
讃皇帝遺植爰兹八方别是中山精是鍾(班固張敖銘襲封南宫永保無疆)徐幹思室詩中
心摧且傷嗛嗛常飢空(七喻燭宵夜而為陽豔色過乎芙蓉)楊泉蠶賦築室于傍在庭之東
張漢溧陽潘君碑扶弱申強流惡顯忠(楊戲闗張讃家破車亡杔鳳攀龍)左夫人歌浮觀霞上
空紫葢寄靈方(黄庭經同服紫衣飛羅裳但思一部壽無窮)曹植髙祖讃埽㓕英雄功著武湯
陸雲陸府君誄肆志篇章思齊曩蹤(陳琳大荒賦重訊我以童䝉理齊歸于文王)柳賦大小
率從干戈戚揚(又穆穆文子專聽聰兮德音允塞民所望兮)神女賦嘆鳴雁之噰噰請同歸乎
曲房(車渠椀賦㢘而不劌婉而成章德兼聖哲行應中庸)馬腦勒賦今月吉日天氣晏陽公子
命駕敖燕從容(胡綜大牙賦四靈既布黄龍處中周制日月是曰太常)薛綜騶虞詩奮威揚德
豈弟之風聖化極盛騶虞乃彰(古上留田行居世一何不同富人食稻與粱貧子食糟與糠)神
(弦姑恩曲明姑遵八風蕃謁雲日中前導陸離獸後從朱鳥麟鳳凰)謝惠連前緩聲歌雅韻能洋
洋終始福禄豐(猛虎行猛虎潛深山長嘯自生風人謂客行樂客行苦心傷)道藏歌命我生成
章一切稽首恭(又翻焉御飛龍翺翔閶闔傍又紫葢託朱方隕我白髮翁)韓愈李道古銘本
支于今其尚有封當公兄弟未續又亡(歐陽詹哀詞友則既穫兮祿實不豐以志為養兮何有牛)
羊(元稹人道短詩周公周禮十二卷有能行者知紀綱傳説説命三四紙有能師者稱祖宗)盧
(仝月蝕詩善善又惡惡郭公所以亡願天神聖心無信他人忠)又和月蝕詩賤臣仝再拜敢告上
天公臣有一寸刃可刳凶蟇腸(柳宗元平淮夷雅于廟告功以顧萬方)
(東冬庚青四韻通)
庚青多從陽蒸二韻以通東冬若専通則有易文言
訟象(文言與日月合其明與鬼神合其吉凶)訟象剛來而得中也訟不可成也楚詞
九歌(身既死兮神已靈魂魄毅兮為鬼雄)史記高帝語(吾翁即若翁幸分我一杯)
(羮)揚子雲甘泉賦(前殿崔嵬兮和氏玲瓏炫浮柱之飛欀兮神莫莫而扶傾)蔡
中郎碑文(綏我荆衡民安物豐)曹植七啓(造響于無聲何所規之不通也)稽
康贈秀才從軍(生若浮雲暫見忽終世故紛紜棄之八成)張説製唐封
泰山樂章(爼豆有馥粢盛潔豐亦有和羮既戒既平)諸詞
徐仲山嘗稱史龜筴傳用韻最奇至灌龜壇中後數
語幾不能讀及按之則鄉桐兵王正東陽東庚之
通韻也(龜筴傳邦福重寶聞于傍鄉殺牛取革被鄭之桐草木畢分化為甲兵戰勝攻取莫)
(如元王)唐人用韻惟昌黎為近古如嗟哉董生行壽
州屬縣有安豐數語(夀州屬縣有安豐董生召南隱居行義于其中刺史不能)
(薦天子不聞名聲)亦是東庚之通人憎其無韻若楊升菴
云淮南子有云聖人之能固已多矣而所守又約
故動而必榮愚人之知固已少矣其所事又多故
動而必窮以榮與窮叶則榮當入東韻不知榮窮
正東庚也升菴為此説亦正坐不識東庚之通故
然然則不識韻而欲以讀古可乎
附載(大雅泉之竭矣不云自中漙斯害矣職况斯弘)史記屈平嫉王聽之不聰也讒謟之蔽
明也(楚詞渉江吾不能變心以從俗兮固將愁苦而終窮接輿髠首兮桑扈倮行)越絶書種留
封侯不知令終蠡種比德種獨不榮(易林茹芝餌黄飲食玉瑛與神流邁長無憂凶)太元經减
首减于艾無以蒞衆也减黄貞臣道丁也(班固東都賦爾乃盛禮興樂供帳置乎雲龍之庭陳百)
寮而贊羣后究皇儀而展帝容(靈寶經天地運度亦有否終日月五星亦有虧盈)蔡邕詩庭陬
(有若榴緑葉含丹榮翠鳥時來集振翼修形容常建第三峰詩山暝學栖烏月來隨暗螢尋空静)
(餘響嫋嫋雲溪鍾)
(東冬蒸三韻通)
按左傳黒肱公羊傳作黒弓則肱入東韻儀禮侯道
十五弓註云今文改弓為肱則弓又入蒸韻故屈
原國殤(帶長劍兮挾秦弓首雖離兮心不懲)陸賈新語(事以類相從聲以音相應)
與逸詩翹翹車乗諸詩(翹翹車招我以弓豈不欲往畏我友朋)蒸皆
入東如陶弘景讀黄庭以膺音雍(舌下元膺生死岸作元雍)可
驗而左傳繇詞有雄字(兆其丘陵有夫之征而喪其雄)正義云古
人讀雄與陵為韻毛詩正月無羊詩皆以雄韻陵
是也(正月詩為岡為陵寧莫之懲誰知烏之雌雄無羊詩以薪以蒸以雌以雄)枚叔七
發以弓協乗(乗牡駿之乗左烏號之雕弓)揚雄甘泉賦又以風
協乗(方玉車之千乗輕先疾雷而馺遺風)如是則東又皆可入蒸故
劉貢父詩話云闗中呼中皆作蒸是東蒸讀音久
已相通(先子竟山等韻録云五方之音原與古韻相通嘗恠嶺南人呼東日為當日既而知)
(東陽本通音也若吳人呼朋為蓬呼薨為烘越人呼弘為紅呼榮為雄此正東冬庚青蒸通音之驗)
(至若楚人呼經為姜秦人呼中為蒸南昌學生以姜詩詩經作酒明府顛倒令白敏中鎮闗中土人)
(不敢賣蒸餅因經姜中蒸皆同音也又湘潭俗畫當熊圖為登瀛之兆以熊闗瀛初亦疑之及觀史)
(記黄帝南登熊湘註即衡湘春秋宣公八年葬我小君敬嬴公穀傳並作頃熊則熊瀛之通自古所)
(有他如閩人之呼知為朱吳興之呼魚為貽上江呼壚頭為頭下江呼婆娑為蒲蘇則以支魚歌)
(尤無不通耳)况東瞢蒸馮諸字其為兩收者正多也且
韻中彼此通轉其所通字不必即與音紐相半而
蒸韻可考者凡十數紐如鄭風冰字紐(抑釋掤忌抑鬯弓忌)
(掤在冰紐中)易蒙象應字紐(童蒙求我志應也初筮吉以剛中也)蔡邕九
疑山碑升字紐(人以有終解體而升)班固靈臺詩徵字紐(靈臺)
(既崇爰考休徴)陳琳武庫賦繩字紐(起齊軌乎玉繩騎浮厲乎雲宫)張昭
陶謙哀詞薨字紐(社稷是崇奄忽砠薨)馬融長笛賦興字紐
(餘絃所興密節疊重)陸機贈士龍詩弘字紐(播殖清風非道莫弘)胡廣
侍中箴陵字紐(侯有泮宫徳用不陵)華覈自責文凭字紐(蟬蜕)
(朝中青瑣是慿慿在凭紐中)馮衍顯志賦崩字紐(愍王道之將崩桾桓文之)
(譎功)漢書敘傳登字紐(扇而不終孝昭以登)張叔皮論騰字紐
(田鼠上騰鯀化為熊)劉楨魯都賦朋字紐(和族綏宗肅我友朋)凡若干
紐而蒸之為韻已槩可見矣况每紐中字不勝舉
耶
東部夢字本三聲字而雜入平韻者詩斯干鷄鳴是
也(斯于乃寢乃興乃占我夢鷄鳴蟲飛薨薨甘與子同夢)若瞢字則唐韻早
有之觀岑參寄青城龍溪奐道人詩蒸韻中有西
望青瞢瞢句則瞢字且為蒸韻之通字矣東韻之
入夢瞢字槩有謂耳或謂岑詩亦三聲通字焉見
非送部之入蒸協者雖其説亦當但禮韻早收之
則與衆訟字稍有别矣餘見後三聲條内
(東冬二韻通)
(江陽二韻通)
江陽之通早見吳栻韻補及洪武正韻諸書其相通
蹤蹟不辨自曉但近論韻家有謂三古漢魏初未
嘗通至唐後始偶有䦨入者其説甚謬固已盡見
之前諸條矣頃見閩人所刻韻要且謂六朝唐人
詩並無通用今不能遍考即舉所見者除前所引
庾信韓愈諸詩外如陳後主元日詩(南服阻遥江我思屬瀟湘)
徐陵鴛鴦詩(孤鸞照鑑不成雙無勝比翼兩鴛鴦)元稹有酒十章(有酒)
(有酒告臨江風漫漫兮水波長)皮日休南陽廣文飲于襄陽卜居
(地胏從來是福鄉廣文高致更無雙)曹鄴補漁謡(無人薦馮唐夫婦不成雙)李賀
嘲謝秀才妾縞練四首(刀環倚桂牕端坐據胡床)李商隱柳枝
(物物自成雙只見雙鴛鴦)岑參陪狄員外早秋登府西樓因呈
院中諸公(草樹映朝光里閈盤二江)類不可畢記且唐律首句
平起不用本韻而用通韻者謂之嫌韻嫌韻非尋
常習通者不取作押按杜牧寄唐州李玭尚書七
律首二句光降並押(累代功勳昭世光奚胡文道死心降)人但知張
説送廣州蕭都督入朝之以江協宗以為江必讀
工入東而不知唐人嫌韻之又有江必讀姜者在
也然則江不通陽創自近代亦何必矣餘説見前
三聲(東董送冬腫宋江講絳陽養漾庚梗敬音逈徑兼極證吝三誦通)
説見論例
附載易解康往得衆也乃得中也(詩行露何以穿我墉何以速我訟)小雅謀臧不徙不臧
覆用商頌受小共大共荷天之寵(三畧佞臣在上一軍皆訟無進無退苟然取容)列子天地
無全功萬物無全用(宋玉九辨又朱知其所從自厭按而作誦)陸賈新語大化絶而不通遑德
施而不用(又立則為衆木之宗仆則為萬出之用)淮南子有精而不使有神而不用契大渾之
樸立至清之中(管子其桑其松其杞其茸棰木胥容榆柳其棟)繁欽鳳閩賦橋不雕兮木不龍
反淳龎兮蹱元洞(董子繁露使人人從其欲快其意以逐無窮是大亂人倫而靡斯財用也)西
都賦黙駭觸鋒絃不再控(楊雄河東賦服元㝠及祝融奮六經以攄頌)劉向九嘆恐逐波而復
東忍見君之蔽壅(東方朔七諌封比干之丘壟日浸淫而㑹同)袁宏三國名臣頌干戈迭用孰
埽氛雺(潘岳闗中詩既徵爾辭既蔽乃訟當乃明實否則證空)石崇詩世事匪所務周公不足
夢玄寂令神王可以守至冲(張養浩賦詩人所以美武公子成所以見惜於子貢)郭璞鰠魚贊
壯士挺劍氣激白虹鰠魚潛淵出則色竦(晉愍懷太子文今爾之責抱寃于東悠悠有識孰不哀)
慟(韓愈進學解擘雖勤而不繇其統言雖多而不要其中文雖竒而不濟于用)㑹合聫向國讐
(未銷鑠我志蕩邛隴君才誠倜儻時論方涵溶李賀新夏歌長風廻氣扶葱蘢野家麥畦上新隴)
(柳宗元眎民詩廼器與用乃貨與通)
宋儒論四聲通轉竟及入聲與詞曲同故宋人不復
著詞曲韻正以此耳但其説多謬如魯頌敦商之
旅克咸厥功以功讀古此是叶音虞書汝惟不矜
天下莫與汝爭能汝惟不伐天下莫與汝爭功以
功協能此是轉音正東冬轉蒸之証而宋儒讀功
作刮與伐相協謂功古故刮四聲通轉且引克咸
厥功功字讀古為証殊不知功之讀古只是叶讀
原非通轉功在東韻古在麌韻無此轉法若又轉
刮則刮在黠韻愈轉愈逺天下無東平與虞之上
聲寒之入聲作轉合者而以為通轉是茫然不識
四聲為何物而欲以定韻豈不寃乎况詩易楚詞
及六朝唐詩亦並無入聲通轉者耶
舊韻三聲字袛列本韻原不兩録(如衆讀終訟讀從皆列去聲送宋部)
(内而東冬部不録)後人不曉三聲遂有以上去録平平録
上去者如東部衆字録于毛晃増韻然當時實未
頒用即禮部韻内仍未收入(按毛晃韻是欲進而未進之書觀其表首)
(稱擬進是也且其表署紹興三十二年係髙宗年號然其書中已預避寧宗之諱是當時雖擬表進)
(而實未嘗進故其子毛居正在寧宗朝又増訂避諱而其書則終宋之世未之進者凡晃居正前後)
(増字至理度後尚紛紜議増可見)故寧宗嘉定十七年代郡楊伯
嵓作九經補韻以衆字政字諸三聲字欲隨韻補
入再三諄諄其于衆字下則引春秋衆仲衆父讀
終為據政字下則引周禮小司徒施其職而平其
政讀征為據且曰宜添東部終字庚部征字下其
他皆然然則此衆字之收在寧宗終宋之代尚未
増入其為今人之所添而大不足據槩可知也葢
宋初試士用韻頗簡當時以韻略未備故元祐國
子博士孫諤陳請添收至南渡後則黄啟宗有補
韻毛晃有増韻張貴謨有韻略補遺逐漸議増且
有盡採子史蒼雅方言欲増入二千六百餘字而
究竟不果今不知何時往往簒入然不可考矣總
之舊韻不傳即唐人如韓愈元稹所用字宋韻多
遺至旁搜博採則又謬及三聲通轉諸字而恬不
知怪韻學至此此古文絶續所繫猶曰韻非急務
嗟乎可嘆已今東部已刪衆字恐其後多不盡刪
者姑發端于此以俟推類餘説見前
又(同上二十一韻通)
説見論例今仍舉一隅如旱麓之詩(黄流在中福禄攸降)以中
協降降在絳韻江之去也是東通江而并通江之
三聲易師之象(承天寵也懷萬邦也)以邦協寵寵在腫韻冬
之上也是江通冬而并通冬之三聲餘倣此
初讀二南至漢廣四句(漢之廣矣不可泳思江之永矣不可方思)苦不得
其韻但云泳音漾方音放然終不曉其例烏知即
陽庚之三聲也方如字則泳可音泱泳如字則方
可音菶並無正音説見論例
桑中詩期我乎桑中要我乎上宫送我乎淇之上矣
上與中宫協正東陽三聲之通近作詩本音者以
上字一韻直越數句與章首采唐三句協初亦惑
之及次章則采唐更為采麥三章則采唐又更為
采葑于是上字究無所附乃曰又與首章采唐協
則未免牽率矣于嗟麟兮于嗟乎騶虞于嗟乎不
承權輿皆末句自協此是一法然無越一章二章
而與首章首三韻協者况期我要我送我一氣直
下與于嗟乎章法又不同也予故曰不識古韻而
欲以講韻學雖讀書窮年猶多誤處况下此耶
附載易訟象剛來而得中也尚中正也(文言積善之家必有餘慶積不善之家必有餘殃)
(尚書臯陶謨天命有德五服五章哉天討有罪五刑五用哉)伊訓爾惟德㒺大萬邦惟慶爾惟不
徳罔大墜厥宗(丰詩子之丰兮俟我乎巷兮小雅頍弁憂心炳炳庶幾有臧)楊雄甘泉賦王
良投其鉤繩猶彷彿其若夢(太元彊首勉自彊也終以猛也)陳琳賦退齊思乎蘭房又訢予以
嘉夢(天問不任汨鴻何以尚之僉曰何憂何不課而行之)參同契八卦布列曜運移不失中元
精渺難睹推度效符證(又推類結孕原理為證坎戊月精離已日光)又怫怫被容中弱者德之
柄細微得調暢昏久則昭明(張衡西京賦其中則有黿鼉巨鼈鱣鯉鱮鮦鮪鯢鱨魦修額短項)
(東京賦人或不得其所若已納之于隍荷天下之重任匪怠遑以寧静)張載扇賦鵠質皎鮮玄的
點絳修短雖異而光彩齊同(馬融廣成頌豐彤薱蔚岑頟槮爽)樂府曲詞一濡多一艇何時至
江陵(魏武對酒曲宰相股肱皆忠良民無所争訟)道藏歌變化輪空洞號之曰元陽黄庭經
䰟勇曰守不争競神牛腹中啣玉璫(又黄庭内經玉書暢授者曰師受者盟)韓愈谿堂詩凡公
(四封既富以彊謂公吾父孰違公令)
有入十七部(東冬江陽庚青蒸真文元寒刪先十三韻通)
十七部之通説見論例然非十七部盡為通也袛以
第一部與第四部通第四部與第五部通連環通
轉如此十三韻一通則一部與四部之通例也大
抵真文六韻其通東冬江陽者少而通庚青蒸者
多所以吳棫韻補誤認真庚為正通而顧一而失
十耳要之兩界之通謂之旁通又謂之閏通可以
不用而必不可不知其例今按此十三韻通例其
可考者易繫詞(君不密則失臣臣不密則失身幾事不密則害成)召昊(池之)
(竭矣不云自頻泉之竭矣不云自中)大招(鰅鱅短狐王虺騫只魂兮歸來蜮傷躬只)太元
經(日飛懸陰君道隆也進以懼疏制于尊也)焦氏易林(嵩嶽岱宗峻直且神)曹植
七啟(太極之初渾沌未分萬物紛錯與道俱隆)魏伯陽參同契(運規以求方終)
(年無見功事約而不繁)司馬相如子虛賦(鶩于鹽浦割鮮染輪射中獲多矜而)
(自功)小招(經堂入奥朱塵筵些砥室翠翹挂曲瓊些)九思(被日月兮闇昧障覆天兮祲氛)
(伊我后兮不聰焉陳誠兮效忠)王粲贈蔡子篤詩(烈烈冬日肅肅凄風潛鱗在淵)
(歸雁載軒)柳子厚孝門銘(惟昔魯侯見命夷宫亦有考叔寤莊稱純)包明月
清商曲歌詞(當曙與未曙百鳥啼牕前獨眠抱被嘆憶我懷中儂單情何時雙)諸
詞此為真文六韻之通東冬江者若其通庚青蒸
則指不勝詘如易觀象(觀民也志未平也)文言(旁通情也以御天也)
詩盧令(盧令令其人美且仁)尚書洪範(無黨無偏王道平平)離騷(肇鍚予以)
(嘉名字余曰靈均)九辯(寂寥兮收潦而水清憯悽増欷兮薄寒之中人)嚴忌哀時
命(除穢累而反真中皎㓗而淑清)楚詞卜居(寧正言不諱以危身乎將從俗富貴以偷)
(生乎)參同契(較約而不繁奄然滅光明)離合詩(化形為仙淪寂無聲百世一下來游)
(人間)七發(女桑河柳素䈎紫莖苖松豫章條上造天)魏文帝步出夏門行
(日月不居誰得久存善哉殊復善絃歌樂情)漢燕王歌(狗不吠雞不鳴固知國中之無)
(人)豔歌行古詞(誰能刻鏤此公輸與魯班被之用丹漆薰用蘓合香)前溪歌
(東比有廣親憶汝涕交零)焦仲卿妻(耳著明月璫口若含朱丹)劉向列女贊
(防女未然莫不尊榮)魏邯鄲子淑受命述(納䇿公卿夕惕乾乾)漢鐃歌
(上陵何美美下津風以寒問客從何來言從水中央)謝莊饗神歌(紫烟遊冠青雲神之)
(體靡象形)張華食舉東西廂歌(廣大配天地順動若陶鈞元化參自然至徳通)
(神明)類且亦有三聲雜出以繁璅不便另列但附見
于此如劉向九嘆(情慷慨而長懷兮信上皇而質正合五獄與八靈兮訊九魁與)
(六神)魏武善哉行(積徳兼仁未必思命)張華鮑元泰誄(妙世顯名誕資)
(英俊)孫子荆韓王臺賦(屯羽嘈以成羣披蘢蓯以為徑)類
附載(易文言六爻發輝旁通情也時乗六龍以御天也)革象天地革而四時成湯武革命順
乎天而應乎人屯象志行正也不得民也(訟象訟不可成也入于淵也)詩小戎厹矛鋈錞虎
韔鏤膺東方未明倒之顛之自公令之(菀柳于何其臻居以凶矜)何草不黄何人不矜獨為
匪民車轔有馬白顛寺人之令(皇矣其德克明克長克君)又詢爾仇方以爾鉤援以伐崇墉
抑告之話言順徳之行(大雅纉女惟莘篤生武王)簡兮山有榛隰有苓文王無遏爾躬有
虞殷自天小雅我生不辰自西徂東(篤公劉度其隰原徹田為糧)屈原九歌蓀埜紫紫璮播
芳椒兮成堂(逺游篇曜靈華而西征悼芳草之先零)又麗桂樹之冬榮野寂莫其無人又連
絶垠乎寒門從顓頊乎増冰(宋王九辯愴悢兮薄寒之中人廓落兮羇旅而無友生惆悵兮而私)
自憐(史記龜筴傳官御不彊其勢不成大將不彊卒不使令)太元經去次七去其德貞三死不
令賈誼惜誓敬吊先生乃隕厥身(天問吳光争國久予是勝何環穿自閭社丘陵爰出子文)
(惜誦恐情質之不信兮故重著以自明矯兹美以私處兮願曽思而逺身)哀郢堯舜之抗行兮瞭
(杳杳而薄天衆讒人之嫉妬兮被以不慈之偽名)抽思初吾所陳之耿著兮豈不至今其庸亡何
毒藥之謇謇兮願蓀美之可完(嚴忌哀時命時厭飫而不用兮且隱伏而遯身聊竄端而匿跡兮)
嗼寂嘿而無聲(又邪氣襲予之形體兮疾憯怛而萌生願一見陽春之白日兮恐不終乎永年)
神鳳操賴先人恩澤臻予胥樂兮民以寧(周書師曠歌國誠寧矣逺人來觀修義經矣好樂無荒)
(易林禹名諸神㑹稽南山執玉萬國天下安寧又玉璧琮璋應聘齊秦)又殘祭側偏跛踦後
行上林賦翩幡互經偃蹇杪顛(又欃檀木蘭豫章女貞)揚雄甘泉賦紛榮寵以掍成颺翠華
之蜿蜒趙充國頌明靈維宣戎有先零(史龜筴傳務以費民殺戮無方)參同契教敕子孫相
據以生天地至精難以書傳(又午乃東旋主客二名何敢有聲妻子饑貧)荀卿成相篇水至平
端不傾直而用枻必叅天(靈寶經上帝高真嘯咏洞章)熊甫别歌徂風飇起蓋山陵氛霧蔽日
玉石焚陳琳大暑賦氣變志興式燕且殷(班固西都賦流曜含英夜光在焉)梁竦悼騷賦先
嚴斷而後弘卒誅暴乎兩觀暨太甲而俱寧(黄庭經内養三神可長生䰟欲上天魄入淵)又五
臟為主腎㝡尊伏于太陰藏其形(又問我仙道與竒方頭戴白素距丹田)七發螭龍徳牧邕邕
羣鳴陽魚騰躍奮翼振鱗(蔡中郎碑民安物豐以紀弘勲)魏志管輅筮詞内方外圓五色成文
含寶守信出則有章(王暉詩般輸共成篇賜與金一缾)李尤陽徳殿賦狀糽回以周旋錯金銀
千兩楹楊戲贊豫聞後綱造此異端(班固西都賦隋侯明月錯落其間金缸啣璧是為列錢翡)
翠火齊流耀金英(阮籍大人先生傳假亷以成貪内險而外仁罪至不悔過幸遇則自矜)謝莊
(明堂歌潔火夕照明水朝陳六瑚賁室八羽華庭)魏武對酒曲有若父與兄輕重隨其刑冬節不
斷人耄耋皆得以夀終(短歌行晉文亦伯躬奉天王受賜珪瓚秬鬯彤弓盧弓矢干虎賁三百人)
(晉惠公時童謡恭太子更葬兮後十四年晉亦不昌昌乃在其兄)周武尅商操上告皇天兮可
以行乎(焦仲卿妻作計何不量後嫁令郎君足以榮汝身)曹植七啟君子不遯俗而貴名智士
不背世而滅勲(劉又怨詩君莫嫌醜婦醜婦死守真山頭一怪石長作望夫名)張九齡廵屬縣
(途中作春令夙所奉駕言遵此行途中却郡椽林下招村民)李賀别張又新酬李漢詩開貫寫蚨
毋買冰防夏蠅時宜裂大被劍客盤車茵(道藏歌蹊路放炎煙陰精不復明)王粲贈文叔良詩
爾行孔邈如何勿勤君子敬始慎爾所生(陸雲谷風蘭波清澄芳滸増凉感物興想念我懷人)
(白居易賀雨詩上思答天戒下思致時邕莫如率其身慈和與儉勤)元禛同醉詩栢樹臺中推事
人杏花璮上鍊真形(姚合送盧拱秘書遊魏官閒身自在詩儉語分明車馬應回晚煙花滿去塵)
令苓零每與真先二韻通押正十七部通轉之證吳
門顧氏謂令與苓皆宜讀隣入真韻朱竹垞力辨
其謬嘗引采苓一詩折之謂枚乗蔓草芳苓李善
註文選皆讀作蓮苓即古蓮字采蓮山顛人言所
以無信也又楊雄趙充國頌以零協宣而漢書金
城有令居郡則令零亦皆可讀憐其言甚辨今按
十七部通例則真先皆通何有專屬譬之左延年
從軍行二子指隴西以西協身論者遂謂西當叶
真及讀漢樂章白集西則西又叶泉烏生八九子
出入烏東西則西又叶丸叶間魏文燕歌行披衣
出户步東西則西且遍叶元寒刪先而全未有定
世不識古韻乃欲以遍通之字限入一韻是烏可
也
韻補謂真通庚青蒸而文元不通近人且謂真文元
與庚青蒸絶不相通(吳門顧氏錢唐柴氏論韻皆然)嘗集同館客
有舉唐律相通者引孟浩然宴崔明府六韻律薛
能上鹽鐵尚書四韻律以傾字清字押入真韻為
辨(孟詩有歡㑹酒盃傾句薛詩有庭下眠秋沆瀣清句俱在真韻詩内)或謂律無通
韻此傾清二字當是頻親二字之誤是誠有然然
考元禛僧如展及韋載同遊碧澗寺七律真韻中
有成字(黄字新詩和未成不聞兼記舊交親)許渾哭楊樊處士七律
真韻中有陵字(溪上花開舊宅春至今鐘磬滿南陵)似唐人律體亦
原有偶然通用一例所稱兼韻者既有兼韻何獨
于兩界而無之總之唐人輕律韻四韻六韻不得
已而遵功令然往往潰逸如腐檻之制猿浮&KR3285;之
障水口憎筆訾無所不有今不識律韻所自始而
妄以三鍾四江之目上繩聖經反謂周易毛詩尚
有俗韻皆由仰遵律韻之太過故致此也故謂庚
青蒸袛通真而不通文元則吳棫之謬所不待言
何也以文元之通不特古詩即律詩亦有之如僧
無可酬厲侍御五律庚韻中有聞字(泉向亂松聞)可驗
也如謂真文元與庚青蒸絶不相通則于詩易離
騷百家諸子詩歌銘頌俱讀不得矣故古今無二
韻自三古至今經史載籍以至矢口所誦俱無有
二所巋然特出别成一例者秪元人北曲韻耳若
詩餘南曲即無一不與五部三聲兩界回互四門
相符故宋元人亦並無有造詞曲韻者以此也今
人于韻學茫然不曉反憎朱希真洪叔嶼王山樵
諸詞凡真庚蒸侵之通者指為失韻(如扶春來逺林相呼試看)
(燈何曽一字真揚州第幾程人情薄似秋雲更逄一朶花新不須計較苦勞心類)妄作詞
韻以律宋元人為詩餘者且有以南曲無韻强將
中原音韻北曲之韻責之南曲(如西樓記以中原音韻註每折下南)
(詞新譜反判古曲為失韻類)是欲冠夏人以幧頭衣周嬪以窮
袴也可笑孰甚矣
真部申字古通作信史韓王信都作申都然五經直
音有以信讀性者如大無信也不知命也類有以
申讀聲者如天子命之福禄申之類又説文註民
作㝠詩傳靈臺註又作萌謂民者萌也故民亦通
作氓又蘋苹萍本一字同義詩傳謂蘋即苹萍之
大者又史項羽傳鉏耰棘矜矜者柄也今臻部&KR1689;
字説文註作矛柄而顔師古謂矜與&KR1689;同又禮註
陳或作陵楚人聲也漢天文志凌雜米鹽作鱗雜
米鹽荀卿王伯篇以逄䝉為螽門則真韻讀音亦
原與庚青蒸有通見者雖曰兩界閠韻然安見非
元音之自然固如是也
磷與鄰同真部中字毛晃増入庚部引相如賦徑入
雷室之砰磷鬱律兮以砰磷讀澎陵為証此亦真
庚通見之可驗者
祭統燔燎羶薌註羶讀馨三蒼引詩菁菁者峩作葏
葏漢地理志石研闗即石硎關論語駢邑註音缾
邑此先青之通也又周禮地官賈師有奠其賈語
奠亦讀定作定解左傳乗衷甸兩牡陸德明讀甸
為乗此即先青去聲中字
(東冬江陽庚青蒸侵覃鹽咸十一韻通)
此第一部與苐五部通例也第五部皆闔脣韻似不
宜與他韻通押今以同界故通之間考其通轉處
其在東冬江之通五部則易有恒象艮象(恒象始求深也)
(能久中也無所容也安得禽也艮象危薰心也止諸躬也)詩有豳風雲漢(豳風鑿冰)
(冲冲納于凌陰雲漢靡神不宗上帝不臨)楚詞有招䰟九辨七發(招䰟湛湛)
(江水兮上有楓目極千里兮傷春心䰟兮歸來兮哀江南九辨騖諸神之湛湛歴羣靈之豐豐七發)
(掩青蘋臨清風陶陽氣蕩春心)賦有長門甘泉張衡西京(長門期城南之)
(離宫君不肯兮幸臨甘泉發蘭蕙與芎藭稍暗暗而靚深若䕫牙之調琴西京梓棫楩楓蔚若鄧林)
詩有蔡邕陸雲諸贈答(蔡邕答允式詩如雲如龍貽我德音陸雲贈張世顯)
(詩制動以静秘景在隆雲根可栖樂此隈岑)其在陽庚青蒸之通五部
則詩有雅頌(大雅矢于牧野惟予侯興上帝臨汝無貳爾心商頌下民有嚴不敢怠遑)
易有易林太元(易林剛柔相傷火爍銷金太元少首㝠自少不見謙也自少不至謀)
(不誠也)傳有三畧國語國䇿(三畧内貪外㢘詐譽取名國語衆心成城衆口)
(鑠金國策家有千金坐不垂堂)詩詞有郊祀神弦鼓吹韋孟之詩
楊雄之誄(漢郊祀歌流星隕感惟風薾歸雲撫懷心神弦曲芙蓉發盛華渌水清且澄弦)
(歌奏聲節髴髣有餘音晉鼓吹曲宣王輔政聖烈深網羅文武才慎厥所生韋元成戒子孫詩非我)
(同心莫我有矜揚雄元后誄享國六十殂落而崩四海傷懷擗踊拊心)原非偶然取
叶者又太元减首有衆禁協音(减其儀欲自禁也减于艾無以&KR0681;衆)
(也)王微觀海詩有心詠協音(善即誰為御我來無别心聊復寓兹興兹)
(興將何詠)是即兩界三聲也若其相通蹤跡見諸兩形
者如詩谷風我躬不閲表記作我今皇矣臨衝閑
閑韓詩作隆衝易豫象朋盍簪荀爽本作盍宗尚
書洛誥無若火始燄燄漢書梅福傳作庸庸史記
終南太乙淮南子作終隆漢人避明帝諱改莊忌
為嚴忌避殤帝諱改隆慮作林慮鄭元註尚書三
毫阪尹以函谷為降谷杜子春註周禮㕓人掌歛
市以總布為儳布此皆兩形之彰彰者况易象毛
詩如屯象(以從禽也往吝窮也)崧高(穆如清風以慰其心)小戎(載寢載興秩秩)
(德音)大雅之民人所瞻(民人所瞻考慎其相)不止一見
顧氏作唐韻正其于侵部云春秋盟于垂隴公羊糓
梁作垂歛左傳懿公奪閻職之妻史記齊世家作
庸職左傳窆封塴三字通用禮記明堂位魯有崇
鼎吕氏春秋作岑鼎風俗通空侯孝武時樂人侯
調所作本名坎侯此所引據皆十七部之証而末
云此土俗之殊非正音也則明知故犯矣予喜此
條多引據故附記此
詩本音一書堅執東蒸不通侵覃之說其于相通之
字皆曰古音某後人誤入某韻至于小戎之詩其
于騏駠是中騧驪是驂猶堅執中不音詹以為中
字本無韻而以下文納合邑念四去入字皆强讀
作平以與驂字協可云愎拗之極矣至末章言念
君子載寢載興厭厭良人秩秩徳音則無所置喙
但云豈方音之不同乎如此則何可為訓且何可
以註詩何可以論韻至于易音一書則别無發明
而但于東蒸東侵之通槩註以鄉音豈有此理
騏駠是中騧驪是驂二句一協龍盾之合鋈以觼軜
言念君子温其在邑又一協方何為期胡然我念
之又一協條理秩然今人不曉兩界又堅執中蒸
不通侵覃之説反曰中字惟竹冲竹仲二切與仲
字三音安得又有叶蒸音者何中字之多音哉乃
欲置騏駠是中句不韻而以合軜邑念四字與驂
字作協遂註曰合轉音含軜轉音南邑轉音安念
轉音年吾不知合軜邑念有幾音何其多音也若
然則請將中字亦轉音蒸何不可也且轉音何便
非叶也
上林賦猗狔從風還乎後宫與金石之聲管籥之音
協長門賦鬱起乎穹崇靡靡而無窮與噌而似
鐘音飾文杏以為梁協此正十一韻之全通者若
魏伯陽叅同契好用閏韻至此十一韻毎韻必備
(兎魄吐生光屈折低下降巽辛見平明艮直乎丙南下弦二十三東北喪其明繼体復生龍乾坤括)
(始終又不審道淺深欲速閼不通聾者聽宫商又人君深自藏閉口不用談)嘗疑閏韻
多無江韻而此獨有之始知古人用韻偶有偏枯
不必求備也
附載緑衣凄其以風實獲我心(小雅子孫其湛各奏爾能)生民其香始升上帝居歆何
人斯其為飃風胡不自南(蕩其命匪諶鮮克有終)魯頌貝胄朱綅戎狄是膺離騷欵秋冬之
緒風低予車兮芳林(卜居竭知盡忠而蔽障于讒心煩慮亂不知所從)易林追古傷今陰雄生
房又女化為男君臣相仍(又吉日車攻田獵穫禽)管子必先順教萬民向風旦暮利之衆乃
勝任(文子内能理身外得人心發施號令天下從風)天問比干何逆而抑沉之雷開何順而賜
封之(又勲闔夢生少離散亡何壯武厲能流厥嚴)枚乗七發衆芳芬鬱亂乎五風從容猗靡消
息陽陰(劉向九歎横邪世而不容遂見排而遭讒)東方朔七諌㢘方正而不容比干忠而剖心
太元日飛懸陰萬物融融(長門賦天飃飃而疾風神怳怳而外淫)樂録秦始皇歌洛陽之水
其色蒼蒼祠祭大澤倐忽南臨(淮南鴻烈解有谷無風有石無金)素問氣并于陰乃為炅中
(楚辭便娟之修竹兮寄生于江潭上葳𬎼而妨露兮下泠泠而來風)東觀漢紀梁商誄背去國家
都兹元陰幽居㝠㝠靡所宜窮(蔡邕答元戎詩濟濟羣彦如雲如龍君子博文貽我德音)列女
傳孔子出游阿谷之南異彼處子欲觀其風(參同契易總天心復卦建始萠)張衡思元賦長
予佩之參參美紛紜以從風(魏文帝黎陽詩朝發鄴城夕宿韓林霖雨戒塗輿人困窮)韋元成
(戒子孫詩于異卿士非我同心三事惟囏莫我肯矜)急就章曹富貴尹李桑蕭彭祖屈宗譚郭
(璞贈温嶠及爾臭味異苔同岑言以忘得交以淡成)李尤牗銘天設牕牗開光照陰施于明堂以
象八風(夏侯湛東方朔像贊乃研精而究其理不習而盡其功經目目諷于口過耳而闇于心)
馮衍顯志賦邈名賢之髙風務富貴之樂耽(壽陽樂籠窻取凉風彈素琴一嘆復一吟)戴凱之
(竹譜上密妨露下疎來風連畝接町蕭散岡潭韓愈送李愿歸盤谷序窈而深廓其有容)常建
(閒居詩青苔常滿路流水復入林逺與朝市隔日聞雞犬聲)
唐章孝標作駱谷行七律亦蒸侵通用(捫雲裊棧入青㝠鞿馬鈴)
(騾傍日星仰踏劍稜梯萬仞下縁水岫抜千尋)雖律體破格然亦惟蒸侵
本通故然也然則註周易毛詩而以律韻為金科
註曰二十蒸二十一侵亦可以廢然矣
叶調(詩車攻弓矢既調射夫既同離騷勉升降以上下兮求矩矱之所同湯武嚴而求合兮摯咎繇而能)
(調)國(老子修之于國其徳乃豐易林后稷農功富利我國)
叶韻動稱周易毛詩考周易韻不過彖象文言可按
者耳近有將卦爻位數吉凶悔吝諸字全為強叶
可怪孰甚賦頌本韻文然猶有子虛兩京多散行
處豈有明明散文而元亨利貞天尊地卑用九用
六無咎有悔皆亂合者若毛詩用韻其例不一然
亦有不必押者如于嗟麟兮于嗟騶虞誰謂無牙
誰謂無家等一槩從押則有髯皆武安矣詩易叶
註盡不妥而此為叶例故略指出其他叶書頗繁
皆乖舛不足據者世勿以是書所訐者又訐是書
斯可耳
叶字引證毎一字袛證一出處此獨兩證者詳所始
也向疑老子修之于鄉其徳乃長修之于國其徳
乃豐當是豐與鄉協即東陽之通既得易林功國
之協始知鄉長豐國各自為協乃轆轤押法然猶
未敢遽信也最後讀常武詩(赫赫明明王命卿士南仲太祖太師皇父)
(整我六師以修我戎既敬既戒惠此南國)則父與士協國與戎協曠若
發矇葢國隷職部為蒸之入聲東蒸本相通故取
為叶然則叶自有蹤跡非偶然也若易益六四(告公)
(從利用為依遷國)舊亦曽以國協從兹不槩引以爻詞可
協可不協耳至士父之協則紙語通用説見紙部
古韻内
去入回互以御遇嘯效號宥與屋沃七韻協則調之
叶同即蕭之叶東正回互之平韻也故東方朔七
諌亦以調同為叶(不量鑿而正枘兮恐榘矱之不同不論世而髙舉兮恐操行之)
(不調)可見然東冬二部多與魚虞蕭豪尤叶此亦有
成數者若國字則三聲偶及四聲之例説見論例
第十六十七二條
調叶讀同國叶讀公其不註翻切者以通叶皆無正
音可隨意讀也(如調入東韻則調讀同同入蕭韻則同亦讀調類)他傚此
二冬(與鍾同用)
古韻(見東部)
三聲(見東部)
有入十七部(見東部)
晉宋後子夜讀曲諸歌多用儂字即唐人亦然如韓
退之詩牙眼怖殺儂李義山詩近説稽山儂類禮
韻刪此字殊為不當若䃔䃧二韻二紐或刪䃧存
䃔尤不合䃔是懸頭字刪䃧則䃔益無著矣韓詩
亦有投奅閙䃔䃧句
甕是三聲字宋韻不載今反從増韻補入以罋為鍾
韻舊有字甕者甕之變形也漢書西域傳烏弋國
有大鳥卵如甕顔師古讀平聲作雍増韻引此甚
不當姑聽之三聲字例不闌入然又有不可執者
此類是耳
邕雝雍癰音義並同而各出者以各有據也宋科塲
事例凡音義並同者不許雙押然有據則否如蔡
邕時雍辟癰類見増韻癰字註
初踵紐收傭字而去字後見孟郊品松詩有抓拏
指爪復録之均也禮韻無此字
(二冬)冬(都宗切時名)&KR1854;(雨貌)苳(草)笗(竹)(獸如豹)彤(徒容切丹飾也)佟(北燕)
(有佟氏)(江水深貌)㤏(恎㤏懼也)鼕(鼓聲)爞(旱熱也)&KR0885;(憂)疼(痛)農(奴容)
(切耕也又甿)儂(我)(露多貌)膿(腫血)噥(多言不中)(强食曰)宗(作冬切尊也又)
(流派所出為宗)鬆(私宗切髼鬆髮亂貎)賨(徂容切戎税也南蠻傳蠻人賦布户一匹謂之賨)
琮(瑞玉八寸)悰(樂也)淙(水聲)潨(水㑹也)慒(慮也通作悰)(帛)鬃(髙髻)䃔(户容)
(切石隕聲)(大風)䃧(力容切䃔䃧義見䃔)(鼓聲亦作䥢)攻(姑宗切治也代也)
炵(他冬切火色)
(三鍾)鍾(職松切酒器也又量名左傳釡十則鍾)鐘(樂器又律名鍾氏染羽官)忪(怔忪心動)彸
(征彸行遽貌)蚣(阜螽名)橦(木一截也唐式柴方三尺五寸為橦)衳(小褌)籦(籠籦竹名)妐(夫之)
(兄)舂(書鍾切擣米也又山名)摏(撞)憃(愚)蹖(蹋也)&KR2936;(駑馬)&KR3165;(布榖鳥名)
衝(尺松切通道也當也)衝(上同又突也漢伏湛傳引詩作臨衝)罿(鳥網)憧(憧憧意不定貌)䡴(戰車)
艟(艨艟戰舩)䂌(予)&KR2678;(刺也)鱅(蜀容切魚名)慵(懶)茸(如容切草生貌)㲨㲨
(罽也)&KR2709;(矛屬)淞(思恭切江名)凇(凍也)樅(七恭切簴上牙也又木名)鏦(㦸)瞛(目光)
(也張協七命怒曰電瞛)蓯(蘢蓯茯名)䗥(螉䗥飛蟲名)縱(即松切真也)蹤(跡)豵(豕生)
(三字)松(祥雍切木名)從(疾容切就也順也)丰(夫宗切美也)夆(曳也)妦(好貌)
鋒(兵耑也亦作鏠)烽(烽候表也亦作㷭邊有警則舉𤇺)峯(山耑也)蜂(飛蟲能螫人亦作蠭&KR1123;)
桻(木末)蘴(菜名)重(直容切複也)穜(禾之先種後熟者)蝩(夏蠶周禮名原蠶)龍
(力容切鱗蟲之長又馬高八尺為龍)籠(&KR2486;籠竹車軬也又籦籠竹名)蘢(草名又蒙蘢蔽覆貌葸蘢草色)
&KR3505;(玉圭為龍文用以禱旱)巃(山峻貌)醲(女容切厚酒)濃(對淡之稱)穠(花稠貌)襛
(衣厚)容(餘濃切儀也又防也射禮待獲者所蔽謂之容)蓉(芙蓉)溶(水安流貌)庸(常也用也又民)
(功曰庸)墉(城垣)鎔(銷也又冶器之模笵也)鄘(國名)鏞(大鐘)䡥(車行貌亦作䡆)瑢(瑽瑢珮聲)
&KR3180;(兵器)榕(木名生南方)滽(水名)鱅(魚)褣(&KR2391;褣)封(方宗切大也緘也又錫土之名又大)
(戴禮五十里為封又罽賔國犎牛脊高者通名封)犎(義見上)葑(蔓菁)逄(符容切迎也遇也通)
(作縫謂縫掖也荀子其衣逄)縫(衣㑹也又以鍼紩衣之稱又縫掖大衣名)(義同上莊子摓衣淺帶)
蹱(丑宗切躘蹱行貌)(馬不行貌)傭(均直也又僱作謂之傭)(上同)銎(曲恭切斧)
(柄孔也又矛骰曰銎)&KR2486;(車弓)恭(九宗切衹也)共(敬也又地名又通作供書惟正之共)供(設也)
(給也)龔(給也又姓)珙(璧)胷(許宗切膺也)匈(與胷同史記漢王傷匈又匈匈勞苦貌)凶
(禍)洶(水勢)訩(訟也一曰衆語也)詾(同上亦作哅)跫(人行聲)恟(懼也)兇(上同)邕
(於宗切和也又州名通作雍)噰(鳥聲亦作嗈)雍(和也又州名又四方有水曰雍與邕同)雝(雝雝)
(與雍同)灉(水名)廱(辟廱)饔(熱食也亦作&KR1776;)壅(塞也)癰(疽)罋(汲器)甕(上同西域傳烏弋國)
(有大鳥卵如甕)顒(魚容切仰也又顒顒君徳貌)喁(噞喁魚口向上之貌史記喁喁謂衆口如魚然)
(又莊子後者唱喁)禺(番禺今廣州地)鰅(魚名皮有文)蛩(渠容切蛩蛩距虛獸名又蟬蛻曰蛩)
卭(地名又病)笻(竹)&KR1999;(蓂莢實)䅃(稰也)蛬(蟋蟀)(小舟名或作㮪)輁(輁輻所以支棺)&KR2486;
(籠&KR2486;竹車軬名)
三江(獨用)
古韻(見東部)
三聲(見東部)
有入十七部(見東部)
廣韻淙紐有鬃字而禮韻刪之増韻乃取集韻之從
字補入引檀弓爾無從從爾為証不知從字本鬃
字之别出者皆解作髻高之義而刪鬃増從兩失
之矣今先出鬃字而以從字補之所謂字須複出
者正指此類
方言有入韻者吳越間毎以䜋言為亂降初不曉降
字何義今知即虹字也虹同訌然皆讀降小雅所
謂實虹小子是已又强飲食曰囊酒囊飯今韻中
有字正強食之義强如字不讀上聲又江淮間
嘲自大者曰粧胮越人以負固不伏人者曰胦肛
初不識胮字胦肛字何解且亦不曉字形何等嘗
妄解曰胖與羊腔皆虛大之貌而不知實有其字
在韻部中也趙叔向作肯綮録専取韻字之切日
用者以示世而不及此數豈方言多未解耶胦音
握江切同央舊韻固收其字且特立一紐而禮韻
不收且以懸頭字置之若胮字原附龎紐内今照
廣韻别出一紐音匹訌切正以字音近滂與方言
合此亦禮失求野之一端耳
(四江)江(古雙切水名又水之大者皆曰江)扛(横闗對舉也)杠(旌竿也又床桯為為又星名晉天文)
(志華葢下九星曰杠隋志北極天杠又通矼孟子徒杠成)矼(聚石渡水者即石矼也)釭(燈)玒(玉)
肛(胮肛脹大之貌)茳(香草)豇(豆名)䜫(谷名在南郡)腔(苦江切骨體曰腔亦作羫)椌(柷也)
(所以合樂)悾(慤也)控(打)矼(堅實貌莊子徳原信矼)(尻骨也)降(下龎切下也)
洚(水不遵道)缸(甕也亦作缻)瓨(上同漢書醯醬千瓨)訌(䜋䧟也)虹(同上詩實虹小子)
邦(博江切國也)梆(木名)龐(薄幢切髙屋也又姓)逄(塞也又姓)(鼓聲)胮(匹江切脹)
(大之稱)(鼓聲)尨(莫龎切犬之多毛者又雜也)狵(上同)哤(雜語)駹(黒馬白面又冉駹西)
(南夷郡名)厖(石大貎又厚也相如傳湛恩厖洪)痝(病困)浝(水名)牻(牛黒白雜)&KR3257;(目不明也)
雙(所江切偶也)艭(舽艭舟名)𢥠(懼也左傳駟氏&KR0719;)瀧(奔湍也又水名)窻(楚江切牗也本)
(作囱)牕(上同)摐(撞也相如賦摐金鼓)鏦(矛屬又通摐漢書東越使摐殺吳王謂以矛撞之)淙
(士厖切水聲)鬃(髻高貌)從(上同)樁(者江切杙也)憃(丑江切愚也)(短蔽衣也)
(禾不實也)幢(傳龎切旛幢)撞(擊也)噇(喫貌)橦(帳柱也又木名)舡(許江切舽)
(舡吳舩名)肛(胦肛不伏人貌)谾(空谷貌)噥(泥厖切嗔語也)䁸(目不明)(耳中有聲)
(強食)鬟(亂髮也)㟅(五江切崆㟅山貌)
古今通韻卷一
