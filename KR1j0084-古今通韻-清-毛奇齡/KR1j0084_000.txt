古今通韻小學類三(韻書之屬)
提要
臣等謹案古今通韻十二卷
國朝毛奇齡撰奇齡有仲氏易已著錄是書為
排斥顧炎武音學五書而作創為五部三聲
兩界兩合之說五部者東冬江陽庚青蒸為
一部支微齊佳灰為一部魚虞歌麻蕭肴豪
尤為一部真文元寒刪先為一部侵覃鹽咸
為一部三聲者平上去三聲相通而不與入
通其與入通者謂之叶兩界者以有入聲之
東冬江陽庚青蒸真文元寒刪先侵覃鹽咸
十七韻為一部無入聲之支㣲齊佳灰魚虞
歌麻蕭肴豪尤十三韻為一部兩不相通其
相通者謂之叶兩合者以無入十三韻之去
聲與有入十七韻之入聲通用而不與平上
通其與平上通者謂之叶其例不一今考其
所列五部分配五音雖欲増一減一而有所
不可乃又分為兩界則五音之例亂矣既分
兩界又以無入十三韻之去聲與有入十七
韻之入聲同用則兩界之例又亂矣至三聲
之例本云平上去通則三聲兩合不又自相
亂乎葢其病在不以古音求古音而執今韻
部分以求古音又不知古人之音亦隨世變
而一槩比而合之故徵引愈博異同愈出不
得不多設條例以該之迨至條例彌多矛盾
彌甚遂不得不遁辭自解而叶之一說生矣
皆逞博好勝之念牽率以至於是也然其援
據浩博頗有足資考證者存備一家之説亦
無不可故已黜而終存焉乾隆四十六年十
二月恭校上
總纂官臣紀昀臣陸錫熊臣孫士毅
總校官臣陸費墀
