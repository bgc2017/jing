禹貢會箋卷五
翰林院檢討徐文靖撰
淮海惟揚州
蔡傳曰揚州之域北至淮東南至於海(箋)按釋名曰
淮圍也圍繞揚州北界東至海也孔傳但云北據淮
南距海蔡傳以東南至海為是杜佑曰自晉以下歷
代皆云五嶺之南至於海並禹貢揚州之地按荆州
南境至衡山之陽若五嶺之南在九州封域則以隣
接壤宜屬荆州豈有舍荆而屬揚又熊氏曰禹嘗至
會稽並越地屬揚州亦甚矣若會稽東南郡縣及粤
東八閩唐虞時聲教未通貢賦不及此皆秦漢後開
闢之地烏可以揚州概之今按堯典宅南交山海經
甌閩皆在海中桂林八樹在番禺東則南粤交廣禹
時已通聲教者可知國策吳起為楚悼南攻揚越史
南越尉佗傳秦時已併夫下略定揚越張晏曰揚越
揚州之南越也正義曰夏禹九州本屬揚州故曰揚
越觀禹貢揚州貢賦沿於江海而荆州但云江沱潛
漢其封域不及海可知矣
彭蠡既豬
蔡傳曰彭蠡地志在豫章郡彭澤縣東合江西江東
諸水跨豫章饒州南康軍三州之地(三州虔州洪州饒州也)所
謂鄱陽湖者是也(箋)按地理志豫章彭澤縣彭蠡澤
在西郡國志彭蠡湖周四百五十里荆州記曰宫亭
即彭蠡澤也謂之彭澤湖一名滙澤張勃吳錄曰彭
蠡今名洞庭湖案在今九江郡界正義曰彭蠡是江
漢合處元和志曰揚瀾湖一曰左里(今都昌縣西南九十里有左里)
(城)彭蠡又呼為左蠡是皆湖之異名也史記秦伐楚
取番置番陽縣以在鄱水之陽也隋始以鄱陽名湖
金仁山曰彭蠡今鄱陽湖自洪宫亭受江西嶺北江
東諸水在江饒南康興國之間至池州湖口入江漢
志所謂湖漢九水者是也
陽鳥攸居
蔡傳曰陽鳥隨陽之鳥謂鴈也今惟彭蠡洲渚之間
千百為羣記陽鳥所居猶夏小正記鴈北鄉也(箋)按
孔傳曰冬月所居於此澤正義曰日之行也夏至漸
南冬至漸北鴻鴈之屬九月而南正月而北左思蜀
都賦所云木落南翔冰泮北徂是也日陽也此鳥南
北與日進退故曰陽鳥夏小正曰正月鴈北鄉戴傳
曰鄉者何也鄉其居也鴈以北方為居何以謂之居
生且長焉耳九月遰鴻鴈何不謂南鄉也曰非其居
也今禹貢彭蠡攸居則又實指南鄉而言蓋是時水
土既平洲渚之間羣相聚處晞陽自得一若其生且
長於是焉故謂之攸居也
三江既入
蔡傳曰庾仲初吳都賦註松江下七十里分流東北
入海者為婁江東南流者為東江併松江為三江其
地今亦名三江口吳越春秋所謂范蠡乘舟出三江
之口者是也(箋)按地理志南江從會稽吳縣南東入
海(今蘇州吳縣)中江從丹陽蕪湖縣(今屬太平府)東北至會稽
陽羡東入海(今常州府宜興縣)北江從會稽毗陵北東入海
(今常州府江隂縣)故導水東為北江東為中江孔傳曰有北
有中南可知也蓋三江既入入海之道有三非謂入
震澤也蔡傳以松江婁江東江當之周公環曰(宋人)三
江口江面闊九里地𫝑低於震澤三丈蘇子瞻曰三
吳之水瀦為太湖湖之水溢為松江以入海然則三
江皆震澤之委又近在數十里内合為一江以入海
無所謂三江既入者也安得據以為禹貢三江
蔡傳曰蘇氏謂岷山之江為中江嶓冢之江為北江
豫章之江為南江似可依據然江漢會於漢陽合流
數百里至湖口而後與豫章江會又合流千餘里而
後入海不可復指為三矣(箋)按國語子胥曰吳之與
越三江環之民無所移固非一吳縣南之三江遂可
以環吳越矣周職方揚州其澤藪曰具區其川三江
其浸五湖吳地記云五湖太湖東岸五灣也然職方
藪具區注云即震澤安得又以太湖為浸而兩記之
也吳越春秋曰范蠡既滅吳乃乘扁舟出三江入五
湖若震澤即五湖三江即震澤之委何言出三江又
何言去吳而辭越也應劭曰范蠡出三江入五湖今
廬江臨丹陽蕪湖縣是也据漢志以禹貢中江在蕪
湖則廬江即為三江之一從可知矣蘇氏謂漢水自
北而來至大别入江是為北江然江漢並為大川不
應没漢之名改為北江也竊意山海經曰廬江出三
天子都入江彭澤西郭璞注曰江出岷山東南至廬
江南界今廬江正在江北彭澤正在江南而大江行
乎其中合為三江自尋陽而東直趨於海其東北至
常州宜興入海者是為中江又一股至松江江隂入
海者是為北江吳縣南東入海者為南江入海之道
有三也漢志廬江出陵陽東南北入江則入江為北
江何疑也
蘇傳曰蘇氏知其說不通遂有味别之說禹之治水
本為民去害豈如陸羽輩辨味烹茶為口腹計耶(箋)
按易緯河圖曰九州殊題水泉剛柔各異青徐泉酸
以鹹荆揚泉酸以苦梁州泉苦以辛兗豫泉甘以苦
雍冀泉辛以鹹唐書許敬宗傳古者五行皆有官水
官不失職則能辨味與色潛而出合而更分皆能識
之豈謂如陸羽輩為口腹計耶
震澤底定
蔡傳曰震澤太湖也地志在吳縣西南五十里今蘇
州吳縣也曾氏曰震如三川震之震若今湖翻是也
具區之水多震而難定故謂之震澤底定者言底於
定而不震動也(箋)按郡國志吳郡吳縣震澤在西劉
昭注曰越絶書云湖周三萬六千頃又有大雷山小
雷山山海經曰雷澤有雷神鼓其腹在吳西楊脩五
湖賦曰頭首無錫足蹄松江負烏程於背上懷大吳
以當胸岝㟧崔嵬穹窿紆曲大雷小雷湍波相逐皆
以雷澤為震澤易曰震為雷故名湖為震也若三川
震記異也豈可以震澤例之端臨馬氏曰太湖跨蘇
湖常三境宣歙以東富陽以北水俱從荆溪之百瀆
長興之二十四瀆湖州之三十六瀆吳江之七十二
漊吐納焉(揚州記太湖一名震澤一名笠澤一名洞庭)此底定所以難也
故經言震澤底定以見揚功之告成豈從前震蕩難
定至是乃底於定哉
篠簜既敷
蔡傳曰篠箭竹簜大竹郭璞曰竹闊節曰簜敷布也
(箋)按爾雅東南之美會稽之竹箭在禹跡為揚州故
特記篠簜也爾雅疏云李巡曰竹節相去一丈曰簜
孫炎曰竹闊節者曰簜竹紀曰小篠大簜竹之通稱
朱子曰簜小節竹也不知何据敷布也孔傳曰水去
布生如易說卦傳震為旉為蒼筤竹旉亦敷也氣盛
而敷布森列
厥草惟夭厥木惟喬
蔡傳曰少長曰夭喬高也(箋)按孔傳少長曰夭喬高
也正義曰詩云桃之夭夭南有喬木是也周書大聚
解旦聞禹之禁春三月山林不登斧以成草木之長
此夭喬所由來也
厥土惟塗泥
蔡傳曰塗泥水泉濕也下地多水其土淖(箋)按孔傳
地泉濕蔡傳易地為水水與泉豈有二乎又按夏小
正曰滌凍塗戴傳曰凍塗者凍下而澤上多也尸子
曰行塗以楯史記曰泥行乘橇荆揚塗泥禹施功為
尤多矣
厥田惟下下厥賦下上上錯
孔傳曰田第九賦第七雜出第六(箋)按周職方曰揚
州榖宜稻援神契曰泍泉宜種稻金氏曰古人尚黍
稷田雜五種(黍稷麥菽稻)故雖旱潦而各有所收塗泥之
土其田獨宜稻不利他種故第為最下下上上錯者
錯在下上之上
厥貢惟金三品
蔡傳曰三品金銀銅也(箋)按周職方揚州其利金錫
考工記曰吳粤之金錫越世家注曰賈逵說云虞夏
商周金幣三等或赤或白或黃黃為上幣銅錢為下
幣釋器云黃金謂之璗白金謂之銀三品之來古已
然矣
瑶琨篠簜(馬融本琨作瑻韋昭音貫)
蔡傳曰瑶琨玉石名詩曰何以舟之惟玉及瑶琨說
文石之美似玉者取之可以為禮器篠之材中於矢
之笴簜之材中於樂之管簜亦可為符節周官掌節
有英簜(箋)按周禮内宰職大祭祀則贊瑤爵鄭注曰
其爵以瑶為飾說文琨石似玉者山海經曰會稽之
山多金玉下多砆石殆琨之類也經又曰竹山多竹
箭郭璞曰箭篠也是篠中矢笴也儀禮大射禮簜在
建鼔之間鄭注曰簜竹也謂笙簫之屬又乃管新宫
注曰管謂吹簜以播新宫之樂是簜中樂之管也周
官掌節凡邦國之使節皆金也以英簜輔之鄭注曰
英飾也簜竹也以竹為函加以畫飾而盛其節也干
寳曰英刻書簜竹箭也刻而書其所使之事以助三
節之信未有以英簜為符節者惟朱子曰古人符節
多以玉為之又有竹符又有英簜符簜小節竹使者
謂之簜節也蔡傳簜可為符節本此
齒革羽毛惟木(史記無惟木二字)
蔡傳曰象有齒犀兕有革鳥有羽獸有毛木楩梓豫
章之屬(箋)按孔傳曰齒象牙革犀皮羽鳥羽毛旄牛
尾据周禮掌皮冬斂革共其毳毛為氈以待邦事司
服掌王之衣服祀四望山川則毳冕鄭氏曰毳罽衣
也正義曰爾雅云毛釐謂之罽則續毛為之若今之
毛布是也當是時洪水泛濫草木暢茂鳥獸蹄迒之
迹交錯於原野聖人因制為齒革羽毛之貢若周官
冥氏攻猛獸則獻其皮革齒須翨氏攻猛鳥以時獻
其羽翮使自為驅除而不之覺角人掌以時徵齒角
於山澤之農羽人掌以時徵羽翮之政于山澤之農
皆祖述禹貢之遺制也至於惟木之貢不言何木者
殆即為厥木惟喬者也前此巢居穴處至是易之以
宫室上棟下宇蓋取諸大壯則需於喬木者殊廣也
若必為楩梓豫章之屬何荆州言杶榦栝栢而此但
言惟木也周禮太宰九貢五曰材貢木材也是矣
島夷卉服
蔡傳曰島夷東南海島之夷卉草也葛越木棉之屬
(箋)按史記注海州東海縣有島山去岸八十里括地
志百濟國西南海中有大島十五所皆置邑有人居
島夷之屬大率類此卉服孔傳曰草服葛越後漢書
世祖勅會稽獻越布文選孫楚書葛越布於朔土注
葛即葛藟越即蕉苧黃草之屬蔡傳以為木棉之屬
非
厥篚織貝
蔡傳曰織貝錦名織為貝文詩曰貝錦是也今南夷
木棉之精好者亦謂之吉貝海島之夷以卉服來貢
而織貝之精者則入篚焉(箋)按初學記堯懸貝於撝
宫則大貝亦當時所重或然也朱仲相貝經有黃貝
紫貝餘泉餘蚳黃白文之異當時島夷布帛織為黃
白青黑之貝文因曰織貝傳以木棉之精好者亦謂
之吉貝據宋書蠻夷傳云悉蘭池國産吉貝布闍婆
國獻吉貝織雜色等布呵羅單國遣使致天竺白疊
古貝葉波國古貝等物古貝即吉貝也李東璧曰古
貝是木棉自劉宋始入中國禹時安得有之又小雅
巷伯萋兮斐兮成是貝錦錦亦謂貝之文耳傳以織
貝為錦名亦非
厥包橘柚錫貢
蔡傳曰包裹也小曰橘大曰柚錫者必待錫命而後
貢非歲貢之常也(箋)按周官太宰九貢有物貢鄭注
曰物貢雜物魚鹽橘柚也吕氏春秋曰果之美者江
南之橘雲夢之柚崔寔政論曰橘柚之實堯舜所不
常御故禹貢亦錫命而後貢考工記橘踰淮而北為
枳故淮海貢之王肅曰錫其命而後貢之不常入
㳂于江海達于淮泗(史記㳂作均達作通)
蔡傳曰順流而下曰㳂㳂江入海自海而入淮泗不
言達於河者因於徐也禹時江淮未通故㳂於海至
吳始開䢴溝隋人廣之而江淮舟船始通也孟子言排
淮泗而注之江記者之誤也(箋)按孔傳曰㳂江入海
自海入淮自淮入泗正義曰文十年左傳㳂漢泝江
泝是逆㳂是順㳂江入海順也自海入淮自淮入泗
逆也水經注曰昔吳將伐齊北霸中國自廣陵城東
南築䢴城城下掘深溝謂之䢴江亦曰韓溟溝左傳
哀五年吳城䢴溝通江淮杜預曰于䢴江築城穿溝
東北通射陽湖西至末口入淮今末口在淮安府北
五里哀十三年會晉侯及吳子於黃池吳語曰夫差
起師北征闕為溝於商魯之間北屬之沂西屬之濟
以會晉公午於黃池是吳之通水有二不獨江淮之
始通己也隋大業三年詔𤼵淮南兵夫十餘萬開䢴
溝自山陽淮至於揚子江三百餘里水面闊四十步
傳謂隋人廣之者也
禹貢會箋卷五
