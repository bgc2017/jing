松陽講義原序
隴其在靈壽簿書之暇輙至學聽諸生講書有所觸發
間疏其意示諸生或述先儒註解或自抒所見欲其即
聖賢之言引而歸之身心不徒視為干禄之具使書自
書我自我積久得一百十有八章有攜以南者家叔祖
話山翁家叔訥菴翁見之謂是有裨於學者非獨可以
教靈壽諸生也遂謀付梓既成而寄於京師命隴其自
序之隴其不敏雖嘗有志於學而不得其要領中年涉
獵先儒之書始若稍稍望見涯涘而質鈍功淺終未得
入其堂奥自汨没簿書以來益復鹵莽常思乞身歸田
整理書生舊業與同志之士講求討論或可追隨先儒
之萬一而一官羈絆尚未得遂至於此編因於諸生有
一日之長職當竭其愚故據胸中一時所得告之以稍
逭尸素之慚云爾非能著書講學也若其拳拳于諸生
者則有之矣董子有言仁人者正其誼不謀其利明其
道不計其功程子云佛氏之言學者當如淫聲美色以
遠之此二者學之大綱也大綱不差然後可漸而進焉
自明中葉以來學術壊而風俗乖卑者迷溺於功利高
者沈淪於虚寂視董子程子之言若茹毛結繩之不可
復行於後世不知有大綱又何論其他耶是世道之憂
也故嘗以為今之為世道計者必自羞乞璠賤壟斷闢
佛老黜陽儒陰釋之學始而是編之中亦三致意焉此
隴其所嘗奉教於君子者也或有小補於世意在斯乎
若夫擴而充之探其深而盡其微則尚願與學者共進
之焉
