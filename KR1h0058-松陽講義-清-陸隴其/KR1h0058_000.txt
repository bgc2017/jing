松陽講義四書類
提要
(臣)等謹案松陽講義十二卷
國朝陸隴其撰隴其有三魚堂四書大全四書
講義困勉錄諸書已著錄是書乃其官靈夀
知縣時與諸生講論而作故所說止一百十
八章於四書不能遍及蓋隨時劄記非節節
而為之解也隴其潛心正學於四子書用力
尤勤立說一以朱子為歸而凡異論紛呶是
非蠭起者皆拒之惟恐不力其增刪大全及
困勉錄中所引明儒之言類皆本此意以為
决擇之凖是編乃與諸生講授之語大都出
其所心得故於閑邪衛道之旨尤反覆致意
焉其間融貫舊說亦多深切著明剖析細密
自明代迄今講四書者醇正精實罕有能出
其右故數十年來經生家多採其說以為講
習之用其有功於學者非淺鮮云乾隆四十
五年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
