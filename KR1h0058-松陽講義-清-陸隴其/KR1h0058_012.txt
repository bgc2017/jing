松陽講義卷十一
贈内閣學士陸隴其撰
孟子
伯夷非其君章
這一章見君子不為一偏之學就是一部中庸的註脚
蓋天下道理只有一箇中庸君子只在這條路上走稍
有偏焉雖百世之師如夷惠者非君子所願學也以伯
夷之生平言之嚴于惡惡而不輕與人羣其一種不屑
就之意真可謂清之至矣使其當清而清清而不隘則
清即中矣然其清也却不能無隘處雖曰不念舊惡求
仁得仁固有清而得中之時矣然畢竟不中處常多以
柳下惠之生平言之寬以處衆而不輕與人絶其一種
不屑去之意真可謂和之至矣使其當和而和和而非
不恭則和即中矣然其和也却不能無不恭處雖曰中
倫中慮不以三公易其介固有和而得中之時矣然畢
竟不中處常多所以孟子既詳叙其清和而復一言以
斷之曰伯夷隘柳下惠不恭這不是言夷惠之清和不
好是言其清和有恰好處亦有過當處其恰好處便是
中其過當處便是隘不恭如一不屑就也理不當就而
不就便是中了亦有可以就之時彼亦不就則是隘而
已矣一不屑去也理不當去而不去便是中了亦有可
以去之時彼亦不去是則不恭而已矣隘非刻薄亦是
萬物一體之懷惟恐開人為不善之門而欲以正直之
道轉移之但時或失之過則謂之隘不恭非輕薄亦是
萬物一體之懷惟恐絶人為善之路而欲以忠厚之道
漸化之但時或失之過則謂之不恭這箇隘的病不要
看小了雖只是一點偏然後世有一種疾惡太嚴至于
上下危疑激成事變者皆從這箇隘起且未論至激變
纔有隘處也便不是至中之道了這箇不恭的病不要
看小了雖只是一點偏然後世有一種包容太過至于
賢否混淆釀成禍敗者皆從這不恭起且未論到釀禍
纔有不恭處也便不是至中之道了君子以中庸為學
者也雖當舉世頑鈍之時得一隘者亦可以維持天下
之廉恥如涼藥之可以治熱疾是亦厲世磨鈍之助也
百世之師也然不敢以是為學也雖當舉世殘忍之時
得一不恭者亦足以消融天下之慘刻如熱藥之可以
治寒疾亦是革薄從忠之藉也百世之師也然不敢以
是為學也學夫清之得中者猶恐其失之隘况以隘為
學耶以隘為學將有不止于隘者矣學夫和之得中者
猶恐其失之不恭况以不恭為學耶以不恭為學將有
不止于不恭者矣故由其清之中者不由其清之隘者
則善學夷者也由其和之中者不由其和之不恭者則
善學惠者也此孔子之所以為時中而孟子之所以願
學孔子子思所以提出中庸二字垂教萬世皆是這箇
意思新安陳氏謂孟子欲人法夷惠之得又恐人不知
夷惠之失其憂學者至矣這箇憂字最說得好孟子不
是空空評論二子全是要學者歸到中道上然須先將
中之界限辨得明白方纔能得中不然則自以為中而
不免于偏者多矣在夷與惠何常不要中皆是不知不
覺做成隘不恭學者誠有意化夷惠之偏而學君子之
中其必始于致知格物之功歟孟子所以又曰猶射于
百步之外也其至爾力也其中非爾力也今日學者病
痛又不但在隘不恭只知自私自利看得天下之是非
邪正漠不相關有時激而為忿戾為恣睢也是從己私
起見何嘗是伯夷之隘有時流而為詭隨為模稜也是
從己私起見何嘗是柳下之不恭故必先立一必為聖
人之志在正路上走了然後再辨其隘不隘恭不恭
上二節間架丘月林摘訓分得最好謂不羞不卑與
不事不友相照不隠賢四句與不立五句相照爾為
爾與鄉人相照援止與不受相照俱是一節深一節
又謂柳下節通是說他和之極處不隠二句只是起
不怨不憫意耳不自失亦是帶說俱不重只重和上
蒙引却重介處了又援止照上諸侯來不泛說皆說
得極分明但須知所謂一節深一節只是說其清和
尚未說到隘不恭明季講家多誤看
夷惠只是偏若楊墨於陵則僻矣百世之師章取其
偏以救世此章指其偏以明道大全朱子明謂孟子
直說他隘不恭不曾說末流如此今時文猶有主末
流說者非又有云隘不恭特以迹言之然心與迹一
也又有云所遇之時不同不得已也然不得已何不
如孔子乎此皆欲回護二子不知正不必回護也
蒙引謂由其清不由其隘存疑非之蓋以由其清不
由其隘則清和乃君子所由矣何以又云願學孔子
也不知蒙引自云由其清之得處不由其清之隘處
固無病淺說亦主蒙引君子暗指孔子亦指學孔子
者與論語逸民章及孟子養氣章皆相表裏
幾亭陳氏曰時中之聖惡惡未嘗不嚴故其惡也乃
矜憫之伯夷則直惡之而已若將凂焉惻怛微而潔
己勝也不磷不淄明示入羣不亂之意亦與焉能凂
我相似顧其入也乃欲從而變化之柳下則夷猶玩
忽之而已不必孳孳于成物蓋皆于萬物一體有未
至處是故清和二聖殊病同根愚謂幾亭此條不是
若于萬物一體有未至處安得謂聖二子與孔子一
樣只是分寸上稍偏
不恭最難體認明季講家謂其外雖偕其心則謂世
為混濁不可責以禮法分明有玩弄一世意愚謂不
然如此則看惠作東方朔一流人矣朔是學惠而弊
者與惠不同惠之不恭只是欲漸以化之放得太寬
不謹嚴耳雖大全朱子亦謂其心玩世視人如無也
然惠之玩世不比東方朔之玩世
松陽講義卷十一
