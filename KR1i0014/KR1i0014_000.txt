提要
古樂書樂類
提要
(臣)等謹案古樂書二卷
國朝應撝謙撰撝謙字嗣寅仁和人是書上卷
論律吕本原大㫖本蔡氏新書而叅以注疏
及朱子之説下卷論樂器制度則本陳祥道
禮書及李之藻頖宫禮樂疏者為多議論醇
正考訂簡核頗得要領其間立説之未合者
如六十聲圖以宫為最濁之音謂十二律旋
宫自黄鍾而下林鍾均則太姑二律為陵宫
南吕均則太姑㽔三律為陵宫其意盖以太
姑二律長於林鍾之六寸太姑㽔三律長於
南吕之五寸餘故應鍾為最短之律應鍾均
則徴商羽角四律皆為陵宫也不知旋宫之
法本於十二律之相生不以長短為相生之
次至長生短為下生短生長為上生不過以
上下為别非謂徴必短於宫商必短於徴也
其失總由於宫為最濁之一言而不知宫為
中聲故致此誤撝謙又謂古人既云黄鍾九
寸則其制度必加一寸而為尺謂黄鍾九寸
竟作一尺者固非謂黄鍾九寸止得八寸一
分者亦非云云夫黄鍾九寸為本造律度十
分之九而新九寸為一尺則横黍之度約九
寸為八寸一分則縱黍之度是云九寸與云
一尺云八寸一分者非有異也撝謙強加分
析尤屬未合然其他精審處亦往往足資考
証如考工記鳬氏為鍾兩欒謂之銑銑間謂
之鼓鼓上謂之鉦鉦上謂之舞十分其銑以
其二為之鉦以其鉦為之銑間去二分以為
鼔間以其鼓間為之舞修去二分以為舞廣
記文不言鉦間及鼓徑之度鄭注云鉦間亦
當六故又云鉦六鼓六舞四此鐘口十者其
長十六然鉦間鼓既同方六而記又云大鐘
十分其鼓間以其一為之厚小鐘十分其鉦
間以其一為之厚則鼓間鉦間不得同度撝
謙云鉦間與舞廣同為四校之鄭注頗為可
通又銑間謂之于先儒皆無明訓撝謙作正
體側體二圖則鼓間下段兩角之下垂者即
銑間盖古鐘制如鈴而不圓兩角相距之中
徑為十分其自兩角至鼓間之長體為八分
至兩角相距之外體獨缺故鄭注鐘長十六
不算銑間而又以于鼓鉦舞四名為皆鐘體
則銑間自有體長之度可知撝謙此二圖固
最為明晰也乾隆四十五年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
