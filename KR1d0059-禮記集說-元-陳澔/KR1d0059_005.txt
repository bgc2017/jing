禮記集說卷五元陳澔撰
禮器第十
(器有二義一是學禮者成德器之美一是行禮者明用器之制)
禮器是故大備大備盛德也禮釋回增美質措則正施
則行其在人也如竹箭之有筠也如松栢之有心也二
者居天下之大端矣故貫四時而不改柯易葉故君子
有禮則外諧而内無怨故物無不懷仁鬼神饗德(以禮為治)
(身之器故能大備其成人之行至於大備則其德盛矣禮之為用能消釋人回邪之心而增益其材質之美措)
(諸身則無往不正施諸事則無往不達以人之一身言之如竹箭之有筠足以致飾於外如松栢之有心足以)
(貞固於内箭竹之小者也筠竹之青皮也大端猶言大節二物比他草木有此大節故能貫串四時而柯葉無)
(所改易也君子之人惟其有此禮也故外人之疎遠者無不諧恊内人之親近者無所怨憾人歸其仁神歆其)
(德也)先王之立禮也有本有文忠信禮之本也義理禮之
文也無本不立無文不行(先王制禮廣大精微惟忠信者能學之然而纖悉委曲之)
(間皆有義焉皆有理焉無忠信則禮不可立昧於義理則禮不可行必内外兼備而本末具舉則文因於本而)
(飾之也不為過本因於文而用之也中其節矣)禮也者合於天時設於地財順
於鬼神合於人心理萬物者也是故天時有生也地理
有宜也人官有能也物曲有利也故天不生地不養君
子不以為禮鬼神弗饗也居山以魚鼈為禮居澤以鹿
豕為禮君子謂之不知禮(合於天時天時有生也謂四時各有所生之物取之當合)
(其時設於地財地理有宜也謂設施行禮之物皆地之所産財利也然土地各有所宜之産不可強其地之所)
(無如此自然順鬼神合人心而萬物各得其理也人官有能謂助祭執事之官各因其能而任之蓋人各有能)
(有不能也物曲有利者謂物之委曲各有所利如麴糵利於為酒醴桐竹利於為琴笙之𩔖也天不生謂非時)
(之物地不養如山之魚鼈澤之鹿豕之𩔖)故必舉其定國之數以為禮之大
經禮之大倫以地廣狹禮之薄厚與年之上下是故年
雖大殺衆不匡懼則上之制禮也節矣(定猶成也數税賦所入之數也)
(王制言祭用數之仂禮非財不行故必以此數為行禮經常之法也禮之大倫以地之廣狹天子諸侯卿大夫)
(地有廣狹故禮之倫𩔖不同地廣者禮備地狹者禮降也禮之厚薄則與年之上下為等王制言豐年不奢凶)
(年不儉是專言祭禮此兼言諸禮耳大殺謂年凶而税斂之入大有減殺也匡與恇通恐也衆不匡懼謂無溝)
(壑之憂也此其制禮有節財不過用故能如此殺色介切)禮時為大順次之體次
之宜次之稱次之堯授舜舜授禹湯放桀武王伐紂時
也詩云匪革其猶聿追來孝(時者天之所為故為大堯舜湯武之事不同者各隨)
(其時耳聖王受命得天下必定一代之禮制或因或革各随時宜故云時為大也順體宜稱四者下文析之詩)
(大雅文王有聲之篇革急也猶與猷通謀也聿惟也言文王之作豐邑初非急於成己之謀惟欲追先人之事)
(而致其方來之孝以不墜先業耳今詩文作匪棘其欲遹追來孝稱去聲革音棘或曰革如字遹音聿)天
地之祭宗廟之事父子之道君臣之義倫也(王者父事天母事地)
(故天地宗廟父子君臣四者乃自然之序故曰倫也倫不可紊故順次之)社稷山川之事鬼
神之祭體也(社稷山川鬼神之禮各隨其體之輕重而為禮之隆殺故曰體次之)喪祭之
用賓客之交義也(既於義不得不然必湏隨事合宜故曰宜次之)羔豚而祭百
官皆足大牢而祭不必有餘此之謂稱也諸侯以龜為
寶以圭為瑞家不寶龜不藏圭不臺門言有稱也(諸侯有國)
(宜知占詳吉凶故以龜為寶也家謂大夫也大夫卑不當寶藏五等諸侯各有圭璧以為瑞信又以天子所賜)
(如祥瑞之降於天故以為瑞大夫非為君使不得執故不當藏之臺門者門之兩旁築土為臺於其上起屋大)
(夫不然各稱其分守也故曰稱次之大音泰使去聲分音問)禮有以多為貴者天子
七廟諸侯五大夫三士一(一廟下士也適士則二廟適音的)天子之豆
二十有六(此天子朔食之豆數)諸公十有六(上公也更相朝時堂上之豆數更平聲)
諸侯十有二(通侯伯子男也亦相朝時堂上之豆數)上大夫八下大夫六
(皆謂主國食使臣堂上之豆數食音嗣使去聲)諸侯七介七牢大夫五介五
牢(介副也上介一人餘為衆介牢太牢也謂諸侯朝天子時天子以太牢之禮賜之周禮公九介九牢侯伯)
(七子男五今言七舉中以言之也大夫五介五牢者諸侯之大夫為君使而來各降其君二等此五介五宰謂)
(侯伯之卿亦舉中言之也)天子之席五重諸侯之席三重大夫再重
(天子祫祭其席五重諸侯席三重者謂相朝時賓主皆然也三重則四席再重則三席重平聲下節同)天
子崩七月而葬五重八翣諸侯五月而葬三重六翣大
夫三月而葬再重四翣此以多為貴也(五重者謂抗木與茵也茵以藉)
(棺用淺色緇布夾為之以茅秀及香草著其中如今褥子中用絮然縮者二横者三為一重抗木所以抗載於)
(土下棺之後置抗木於椁之上亦横者三縮者二上加抗席三此為一重如是者五則為五重也翣見檀弓)
有以少為貴者天子無介祭天特牲(介所以佐賓天子以天下為家無為)
(賓之義故無介也特獨也)天子適諸侯諸侯膳以犢諸侯相朝灌用
鬱鬯無籩豆之薦大夫聘禮以脯醢(天子祭天惟用一牛若巡守而過諸)
(侯之境則諸侯奉膳亦止一牛其尊君之禮亦如君之尊天也諸侯相朝享禮畢主君酌鬱鬯之酒以獻賓不)
(用籩豆之薦者以其主於相接以芬芳之德不在殽味也大夫出使行聘禮主國禮之酌以酒而又有脯醢之)
(薦此見少者貴多者賤也守去聲)天子一食諸侯再大夫士三食力無
數(食餐也位尊者德盛其飽以德不在於食味故每一餐輒告飽須御食者勸侑乃又餐故云一食也諸侯)
(則再餐而告飽大夫士則三餐而告飽皆待勸侑則再食食力自食其力之人農工商賈庶人之屬也無德不)
(仕無禄代耕禮不下庶人故無食數飽卽自止也)大路繁纓一就次路繁纓七
就(殷世尚質其祭天所乘之車木質而已無別雕飾謂之大路繁馬腹帶也纓鞅也在馬膺前染絲而織以)
(為罽五色一帀曰就就猶成也繁與纓皆以此罽為之車朴素故馬亦少飾也大路之下有先路次路次路殷)
(之第三路也供卑雜之用故就數多郊特牲云次路五就此蓋誤為七就繁音盤罽音寄帀作答切俗作匝)
圭璋特(圭璋形制見考工記諸侯朝王以圭朝后則執璋玉之貴者不以他物儷之故謂之特言獨用)
(之也周禮小行人掌合六幣圭以馬璋以皮然皮與馬皆不升堂惟圭璋特升於堂亦特之義也)琥璜
爵(琥為虎之形璜則半環之形也此二玉下於圭璋不可專達必待用爵蓋天子享諸侯及諸侯自相享至)
(酬酒時則以幣將送酬爵又有琥璜之玉以將幣故云琥璜爵也)鬼神之祭單席(鬼神異於)
(人不假多重以為温暖也)諸侯視朝大夫特士旅之此以少為貴也
(君視朝之時於大夫則特揖之謂每人一揖也旅衆也士卑無問人數多少君一揖而已)有以大為
貴者宫室之量器皿之度棺椁之厚丘封之大此以大
為貴也有以小為貴者宗廟之祭貴者獻以爵賤者獻
以散尊者舉觶卑者舉角五獻之尊門外缶門内壺君
尊瓦甒此以小為貴也(爵一升觚二升觶三升角四升散五升疏曰特牲云主人獻)
(尸用角佐食洗散以獻尸是尊者小卑者大按天子諸侯及大夫皆獻尸以爵無賤者獻以散之文禮文散亡)
(不具也特牲主人獻尸用角者下大夫也特牲少牢禮尸入舉莫觶是尊者舉觶特牲主人受尸酢受角飲者)
(是卑者舉角此是士禮耳天子諸侯祭禮亡五獻子男之享禮也凡王享臣及其自相享行禮獻數各隨其命)
(子男五命故知五獻是子男列尊之法門外缶者缶尊名盛酒在門外壺亦尊也盛酒在門内君尊子男之尊)
(也子男用瓦甒為尊不云内外則陳之在堂人君面尊而專惠也其壺缶但飲諸神小尊近君大尊在門是以)
(小為貴壺大一石瓦甒五斗缶又大於壺量去聲散如字觶音志甒音武)有以高為貴者
天子之堂九尺諸侯七尺大夫五尺士三尺天子諸侯
臺門此以高為貴也(九尺以下之數皆謂堂上高於堂下也考工記堂崇三尺是殷制此)
(周制耳臺門見前章)有以下為貴者至敬不壇埽地而祭天子諸
侯之尊廢禁大夫士棜禁此以下為貴也(封土為壇郊祀則不壇至)
(敬無文也禁與棜皆承酒樽之器木為之禁長四尺廣二尺四寸通局足高三寸漆赤中畫青雲氣菱苕華為)
(飾刻其足為褰帷之形棜長四尺廣二尺四寸深五寸無足亦畫青雲氣菱苕華為飾也棜是轝名禁者因為)
(酒戒也天子諸侯之尊廢禁者廢去其禁而不用也大夫士棜禁者謂大夫用棜士用禁也棜一名斯禁見鄉)
(飲酒禮兩埽去聲棜於據切轝輿同手對舉之車也)禮有以文為貴者天子龍
袞諸侯黼大夫黻士玄衣纁裳天子之冕朱綠藻十有
二旒諸侯九上大夫七下大夫五士三此以文為貴也
(龍袞畫龍於袞衣也白與黑謂之黼黼如斧形刺之於裳黑與青謂之黻其狀兩已相背亦刺於裳也纁赤色)
(冕祭服之冠也上玄下纁前後有旒前低一寸二分以其略俛而謂之冕冕同而服異一袞冕二鷩冕三毳冕)
(四絺冕五玄冕各以服之異而名之耳冕之制雖同而旒有多少朱綠藻者以朱綠二色之絲為繩也以此繩)
(貫玉而垂於冕以為旒周用五采此言朱綠或是前代之制十有二旒者天子之冕前後各十二旒每旒十二)
(玉玉之色以朱白蒼黃玄為次自上而下徧則又從朱起袞冕十二旒鷩冕九旒毳冕七旒絺冕五旒玄冕三)
(旒此數雖不同然皆每旒十二玉繅玉五采也此皆周時天子之制諸侯九上大夫七下大夫五士三此亦非)
(周制周家旒數隨命數詳見儀禮冕弁圖下疏曰諸侯雖九章七章以下其中有黼也孤絺冕而其中有黻)
(故特舉黼黻而言耳詩采菽云玄袞反黼是特言黼終南云黻衣繡裳是特言黻也陳氏曰藻潔而文衆采如)
(之故曰藻)有以素為貴者至敬無文父黨無容大圭不琢大
羹不和大路素而越席犧尊疏布鼏樿杓此以素為貴
也(敬之至者不以文為美如祭天而服黑羔裘亦是尚質素之意折旋揖讓之禮容所以施於外賓見父之)
(族黨自當以質素為禮不為容也大圭天子所搢者長三尺不琢不為鐫刻文理也大羹太古之羹也肉汁無)
(鹽梅之和後王存古禮故設之亦尚玄酒之意大路殷祭天之車朴素無飾以蒲越為席犧尊刻為犧牛之形)
(讀為娑音者謂畫為鳳羽娑娑然也此尊以麤疏之布為覆鼏樿白木之有文理者杓沃盥之具也琢讀為)
(篆大音泰和去聲越音活犧讀為莎鼏莫力切樿音展杓市約切)孔子曰禮不可不省
也禮不同不豐不殺此之謂也蓋言稱也(省察也禮之等雖不同而)
(各有當然之則豐則踰殺則不及惟稱之為善省悉井切殺色介切稱去聲)禮之以多為貴
者以其外心者也德發揚詡萬物大理物博如此則得
不以多為貴乎故君子樂其發也(用心以致備物之享則心在於物故曰外)
(心然所以貴於備物者聖人蓋見夫天地之德發揚昭著盛大溥徧於萬物是其理之所該者大故物之所成)
(者博如此豈得不以多為貴乎此制禮之君子所以樂其用心於外以制備物也詡音許樂吾教切)禮
之以少為貴者以其内心者也德産之致也精微觀天
下之物無可以稱其德者如此則得不以少為貴乎是
故君子慎其獨也(散齊致齊祭神如在皆是内心之義惟其主於存誠以期感格故不以備)
(物為敬所以然者蓋有見夫天地之德所以發生萬彙者其流行賦予之理密緻而精微卽大𫝊所言天地絪)
(緼萬物化醇也縱使徧取天下所有之物以祭天地終不能稱其德而報其功不若事之以誠敬之為極致是)
(以行禮之君子主於存誠於内以交神明也慎獨者存誠之事也致音治直二切稱去聲散上聲齊音齋予)
(上聲)古之聖人内之為尊外之為樂少之為貴多之為美
是故先王之制禮也不可多也不可寡也唯其稱也(尊如)
(中庸尊德性之尊恭敬奉持之意也尊其在内之誠敬故少物亦足以為貴樂其在外之儀物必多物乃可以)
(為美宜少者不可多宜多者不可寡或稱其内或稱其外也樂音洛稱去聲)是故君子大牢
而祭謂之禮匹士大牢而祭謂之攘(謂之禮稱也謂之攘不稱也疏曰)
(匹偶也士賤不得特使為介乃行故謂之匹士庶人稱匹夫者惟與妻偶耳大音泰使去聲)管仲鏤
簋朱紘山節藻梲君子以為濫矣(管仲齊大夫鏤簋簋有雕鏤之飾也紘冕)
(之繫以組為之自領下屈而上屬於兩旁之筓垂餘為纓天子朱諸侯青大夫士緇山節刻山於柱頭之斗栱)
(也藻水草也藻梲畫藻於梁上之短柱也此皆管仲僭禮之事濫放溢也)晏平仲祀其先人
豚肩不揜豆澣衣濯冠以朝君子以為隘矣(晏平仲亦齊大夫大)
(夫祭用少牢不合用豚周人貴肩肩在俎不在豆此但喩其極小謂併豚兩肩亦不足以掩豆故假豆言之耳)
(上言不豐不殺此舉管晏之事以明之管仲豐而不稱晏子殺而不稱者也隘陋也)是故君子之
行禮也不可不愼也衆之紀也紀散而衆亂(禮所以防範人心綱)
(維世變前篇言壞國喪家亡人必先去其禮壞音怪)孔子曰我戰則克祭則受
福蓋得其道矣(記者引孔子之言而釋之曰夫子所以能此二者蓋以得其行之之道也)君
子曰祭祀不祈不麾蚤不樂葆大不善嘉事牲不及肥
大薦不美多品(君子曰記者自謂也祭有常禮不為祈私福也周禮大祝掌六祈小祝有祈福)
(祥之文皆是有故則行之不在常祀之列麾快也祭有常時不以先時為快葆猶褒也器幣之小大長短自有)
(定制不以褒大為可樂也嘉事冠昏之禮奠告有常儀不為善之而更設他祭牲不及肥大及猶至也如郊牛)
(之角繭栗宗廟角握社稷角尺各有所宜用不必須並及肥大也薦祭之品味有定數不以多品為美也樂)
(音洛大祝大音泰)孔子曰臧文仲安知禮夏父弗綦逆祀而弗
止也(臧文仲魯大夫臧孫辰夏父弗綦人姓名也魯莊公薨立適子閔公閔公薨立僖公僖公者莊公之)
(庶子閔公之庶兄也僖公薨子文公立二年八月祫祭太廟夏父弗綦為宗伯典禮移閔公置僖公之下是臣)
(居君之上逆亂尊卑不可之大者時人以文仲為知禮孔子以其為大夫而不能止逆祀之失豈得為知禮乎)
(音夏上聲父甫綦音忌)燔柴於奧夫奧者老婦之祭也盛於盆尊
於瓶(此亦言臧文仲不能正失禮之事周禮以實柴祀日月星辰有大火之次故祭火神則燔柴也今弗)
(綦為禮官謂爨神是火神遂燔柴祭之是失禮矣禮祭至尸食竟而祭爨神宗婦祭饎爨烹者祭饔爨其神則)
(先炊也故謂之老婦惟盛食於盆盛酒於瓶卑賤之祭耳雖卑賤而必祭之者以其有功於人之飲食故報之)
(也盛奥讀為爨平聲)禮也者猶體也體不備君子謂之不成人
設之不當猶不備也禮有大有小有顯有微大者不可
損小者不可益顯者不可揜微者不可大也故經禮三
百曲禮三千其致一也未有入室而不由戸者(體人身也先王)
(經制大備如人體之全具矣若行禮者設施或有不當亦與不備同也大者損之小者益之揜其顯著其微是)
(不當也禮以敬為本一者敬而已未有入室而不由戶者豈有行禮而不由敬乎朱子曰禮儀三百便是儀)
(禮中士冠諸侯冠天子冠禮之𩔖此是大節有三百條如始加再加三加又如坐如尸立如齊之𩔖皆是其中)
(小目呂與叔云經便是常行底緯便是變底恐不然經中自有常有變緯中亦自有常有變趙氏曰經禮如)
(冠昏喪祭朝覲會同之𩔖曲禮如進退升降俯仰揖遜之𩔖當去聲)君子之於禮也有
所竭情盡愼致其敬而誠若有美而文而誠若(誠實也若語辭)
(謂以少者小者下者素者為貴是内心之敬無不實者以多者大者高者文者為貴美而有文是外心之實者)
君子之於禮也有直而行也有曲而殺也有經而等也
有順而討也有摲而播也有推而進也有放而文也有
放而不致也有順而摭也(親始死而哭踊無節是直情而徑行也故曰直而行父在)
(則為母服期尊者在則卑者不杖是委曲而減殺之也故曰曲而殺父母之喪無貴賤皆三年大夫士魚俎皆)
(十五是經常之禮一等行之也故曰經而等順而討者順其序而討去之若自天子而下每等降殺以兩是也)
(摲而播者芟取在上之物而播施於下如祭俎之肉及羣臣而胞翟之賤者亦受其惠是也推而進者推卑者)
(使得行尊者之禮如二王之子孫得用王者之禮及旅酬之禮皆得舉觶於其長是也冕服旗常之章米樽罍)
(之刻畫是放而文也公侯以下之服其文采殺於天子而不敢極致是放而不致也摭猶拾取也雖拾取尊者)
(之禮而行之不謂之僭逆如君沭粱士亦沐梁又有君大夫士一節者是順而摭也言君子行禮有此九者不)
(可不知也放殺色介切摲音芟上聲)三代之禮一也民共由之或素或
青夏造殷因(殷尚白夏尚黑素卽白也青近於黑不言白黑而言素青變文耳此𩔖皆制作之末)
(舉此以例其餘則前之創造後之因仍皆可知矣能朱子曰三綱五常禮之大體三代相繼皆因之而不變)
(其所損益不過文章制度小過不及之閒而已)周坐尸詔侑武方其禮亦然其
道一也(承上夏造殷因而言三代尸禮之異周之禮尸卽位而坐詔者告尸以威儀之節侑者勸尸為)
(飲食之進詔與侑皆祝官之職祝不止一人無方謂無常人也宗廟中可告之事皆得告之也亦然亦如殷之)
(禮也禮同本於道之同故云其道一也武讀為無)夏立尸而卒祭殷坐尸(夏之禮尸)
(當飲食則暫坐若不飲食則惟立以俟祭事之終也殷則尸雖無事亦坐)周旅酬六尸曾子
曰周禮其猶醵與(周家祫祭之時羣廟之祖皆聚於后稷廟中后稷尸尊不與子孫為酬酢)
(毁廟之祖又無尸故惟六尸而已此六尸自為昭穆次序行旅酬之禮故曾子言周家此禮其猶世俗之醵與)
(醵歛錢共飲酒也錢之所歛者均則酒之所飲必均此六尸之旅酬如醵飲之均平也醵其庶切與平聲)
君子曰禮之近人情者非其至者也郊血大饗腥三獻
爓一獻孰(近者為褻遠者為敬凡行禮之事與人情所欲者相近則非禮之極至者其事本多端此)
(獨舉血腥爓孰四者之祭以明之者禮莫重於祭故也郊祭天也郊祀與大饗三獻皆有皿腥爓孰此各言者)
(據先設者為主也郊則先設血後設腥爓孰大饗祫祭宗廟也腥生肉也去人情稍近郊先薦血大饗則迎尸)
(時血與腥同時薦獻酌酒以薦獻也祭社稷及五祀其禮皆三獻故因名其祭為三獻也爓沉肉於湯也其色)
(略變去人情漸近矣此祭血腥與爓一時同薦但當先者設之在前當後者設之居後據宗伯社稷五祀初祭)
(降神時已埋血據此則正祭薦爓時又薦血也一獻祭羣小祀也祀卑酒惟一獻用孰肉無血腥爓三者蓋孰)
(肉是人情所食最為褻近以其神卑則禮宜輕也爓音潛)是故君子之於禮也非
作而致其情也此有由始也是故七介以相見也不然
則已慤三辭三讓而至不然則已蹙(作如作聰明之作過意為之也言先)
(王制禮之初一以誠敬為本乃天理人情之極致後世守而行之非過意而故為極致之情也此由始於古也)
(上公之介九人侯伯七人子男五人此舉其中而言之兩君相見必有介副之人以伸賓主之情不如此則太)
(愿慤而無禮之文矣已太也三辭三讓者賓初至大門外交擯之時有三辭之禮及入大門主君每門一讓則)
(賓一辭凡三辭三讓而後至廟中也不如此則太迫蹙而無禮之容矣)故魯人將有事於
上帝必先有事於頖宮晉人將有事於河必先有事於
惡池齊人將有事於泰山必先有事於配林三月繫七
日戒三日宿愼之至也(此因上章言兩君相見之禮漸次而進故言祭祀之禮亦有漸)
(次由卑以達尊者魯人將祭上帝必先有事頖宮頖宮諸侯之學也魯郊祀以后稷配先於頖宮告后稷然後)
(郊也虖池并州川之小者河之從祀也配林林名泰山之從祀也帝牛必在滌三月繫繫牲於牢也七日戒散)
(齊也三日宿致齊也敬愼之至如此故以積漸為之何敢迫蹙而行之乎頖音判惡音呼池徒何切從去聲)
故禮有擯詔樂有相步温之至也(禮容不可急遽故賓主相見有擯相者以)
(詔告之樂工無目必有扶相其行步者此二者皆温藉之至也温藉之義如玉之有承藉然言此擯詔者是承)
(藉賓主相步者是承藉樂工也相去聲温於糞切)禮也者反本脩古不忘其初
者也故凶事不詔朝事以樂(本心之初天所賦也貴於反思而不忘禮制之初聖)
(所作也貴於脩舉而不墜二者皆有初故曰不忘其初擗踊哭泣不待詔告以其發於本心之自然也朝廷飬)
(老尊賢之事必作樂以樂之亦以愜其本心之願望也此二者是反本之事)醴酒之用玄酒
之尚割刀之用鸞刀之貴莞簟之安而稾鞂之設(醴酒之美)
(用矣而列尊在玄酒之下今世割刀之利便於用矣而宗廟中乃不用割刀而用古之鸞刀下莞上簟可謂安)
(矣而設槀鞂之麤者為郊祀之席此三者是脩古之事鸞鈴也刀鐶有鈴故名鸞刀割肉欲中其音節郊特牲)
(云聲和而後斷也莞蒲之細者可為席簟竹席也槀鞂除去穀之稈也鞂與禹貢秸字同莞音官簟徒點切)
(稾古老切鞂江八切中去聲斷上聲)是故先王之制禮也必有主也故可
述而多學也(有主主於反本脩古也但以此二者求之則可以稱述而學之不厭矣)君子
曰無節於内者觀物弗之察矣欲察物而不由禮弗之
得矣故作事不以禮弗之敬矣出言不以禮弗之信矣
故曰禮也者物之致也(無節於内言胸中不能通達禮之節文也觀物弗之察言雖見)
(行禮之事不能審其得失也察物而不由禮以察之何以能得其是非之實作事而不由禮何以能存其主敬)
(之心出言而不由禮何以能使人之信其言故曰禮者事物之極致也)是故昔先王之制
禮也因其財物而致其義焉爾故作大事必順天時為
朝夕必放於日月為高必因丘陵為下必因川澤是故
天時雨澤君子逹亹亹焉(財物幣玉牲牢黍稷之𩔖無財無物不可以行禮故先王)
(制禮必因財物而致其用之之義焉然財物皆天時之所生故祭祀之大事亦必順天時而行之如啓蟄而郊)
(龍見而雩始殺而嘗閉蟄而烝皆是也大明生於東故春朝朝日必於東方月生於西故秋莫夕月必於西方)
(為高上之祭必因其有丘陵而祭之為在下之祭必因其有川澤而祭之一說為高為圓丘也為下為方丘也)
(祭有輕重皆須財物故當天時之降雨澤也君子知夫天地生成財物之功如此乎勉勉而不已也則安得不)
(用財物為禮以致其報本之誠乎字朝音潮放上聲亹音尾見音現春朝朝如莫音暮)是故昔先
王尚有德尊有道任有能舉賢而置之聚衆而誓之是
故因天事天因地事地因名山升中于天因吉土以饗
帝于郊升中于天而鳳皇降龜龍假饗帝于郊而風雨
節寒暑時是故聖人南面而立而天下大治(置如置諸左右之置)
(謂使之居其位也禮莫重於祭當大事之時必擇有道德才能者執其事又從而誓戒之周禮冡宰掌百官之)
(誓戒是也因天之尊而制為事天之禮因地之卑而制為事地之禮郊社是也中平也成也巡守而至方岳之)
(下必因此有名之大山升進此方諸侯治功平成之事以告於天舜典柴岱宗卽其禮也吉土王者所卜而建)
(都之地也兆於南郊歲有常禮其瑞物之臻休徵之應理或然耳而後世封禪之說遂根著于此牢不可破皆)
(鄭氏祖緯說啓之也著假音格守音狩應禪並去聲陟略切)天道至教聖人至德廟
堂之上罍尊在阼犧尊在西廟堂之下縣鼓在西應鼓
在東君在阼夫人在房大明生於東月生於西此隂陽
之分夫婦之位也君西酌犧象夫人東酌罍尊禮交動
乎上樂交應乎下和之至也(天道隂陽之運極至之教也聖人禮樂之作極至之)
(德也無以復加故以至言罍尊夏后氏之尊也犧尊周尊也縣鼔大應鼓小設禮樂之器一以西為上故犧尊)
(縣鼔皆在西而罍尊與應鼓皆在東也天子諸侯皆有左右房此夫人在西房也君在東而西酌犧象夫人在)
(西而東酌罍尊此禮交動乎堂上也縣鼔應鼔相應於堂下是樂交應乎下也罍尊畫為山雲之形犧尊畫鳳)
(羽而象骨飾之故亦曰犧象此章言諸侯時祭之禮○犧音莎縣音玄應去聲分音問夫如字復扶又切)禮
也者反其所自生樂也者樂其所自成是故先王之制
禮也以節事脩樂以道志故觀其禮樂而治亂可知也
蘧伯玉曰君子之人達故觀其器而知其工之巧觀其
𤼵而知其人之知故曰君子慎其所以與人者(萬物本乎天人)
(本乎祖禮主于報本反始不忘其所由生也王者功成治定然後作樂以文德定天下者樂文德之成以武功)
(定天下者樂武功之成非泛然為之也節事為人事之儀則也道志宣其湮鬱也世治則禮序而樂和世亂則)
(禮慝而樂滛故觀禮樂而治亂可知也蘧伯玉衛大夫名瑗言君子之心明睿洞達觀器用則知工之巧拙觀)
(人之𤼵動舉措則知其人之智愚豈有觀禮樂而不知治亂乎禮樂者與人交接之具君子致謹于此以其所)
(關者大也故曰盖古有是言而記者稱之耳○樂其樂音洛之知知音智)大廟之内敬矣君
親牽牲大夫贊幣而從君親制祭夫人薦盎君親割牲
夫人薦酒(君出廟門迎牲親牽以入然必先告神而後殺故大夫贊佐執幣而從君君乃用幣以告)
(神也殺牲畢而進血與腥則君親割制牲肝以祭神於室此時君不親獻酒惟夫人以盎齊薦獻盎齊見前篇)
(及薦孰之時君又親割牲體然亦不獻故惟夫人薦酒也○大音泰從去聲齊去聲)卿大夫從君
命婦從夫人洞洞乎其敬也屬屬乎其忠也勿勿乎其
欲其饗之也(洞洞敬之表裏無閒也屬屬誠寔無偽也勿勿勉勉不已也一云切切也命婦卿大)
(夫之妻也○從去聲屬音燭)納牲詔於庭血毛詔於室羔定詔於堂
三詔皆不同位盖道求而未之得也(詔告也牲入在庭以幣告神故云納)
(牲詔于庭殺牲取血及毛入以告神于室故云血毛詔於室羹肉汁也定熟肉也煮之既熟將迎尸入室乃先)
(以俎盛羹及定而告神于堂此是薦熟未食之前也道言也此三詔者各有其位盖言求神而未得也○定丁)
(磬切)設祭於堂為祊乎外故曰於彼乎於此乎(設祭於堂者謂薦腥)
(爓之時設饌在堂也祊祭之明日繹祭也廟門謂之祊設祭在廟門外之西旁故因名為祊也記者又引古語)
(云於彼乎於此乎言不知神於彼饗之乎于此饗之乎○祊百彭切)一獻質三獻文五獻
察七獻神(獻酌酒以薦也祭羣小祀則一獻其禮質略祭社稷五祀三獻其神稍尊故有文飾五獻)
(祭四望山川之禮也察者顯盛詳著之貌祭先公之廟則七獻禮重心肅洋洋乎其如在之神也)大饗
其王事與三牲魚腊四海九州之美味也籩豆之薦四
時之和氣也内金示和也束帛加璧尊德也龜為前列
先知也金次之見情也丹漆絲纊竹箭與衆共財也其
餘無常貨各以其國之所有則致遠物也其出也肆夏
而送之盖重禮也(大饗祫祭也言王事者明此章所陳非諸侯所有之事也三牲牛羊豕也)
(腊獸也少牢禮云腊用麋籩豆所薦品味皆四時和氣之生成内金納侯邦所貢之金也示和示諸侯之親附)
(也一說金性或從或革随人故言和也君子於玉比德諸侯來朝璧加于束帛之上尊德也陳列之序龜獨在)
(前以其知吉凶故先之也金在其次以人情所同欲故云見情也自三牲以下至丹漆等物皆侯邦所供貢並)
(以之陳列或備器用與衆共財言天下公共所有之物也其餘無常貨謂九州之外蠻夷之國或各以其國所)
(有之物來貢亦必陳之示其能致遠方之物也但不以為常耳諸侯為助祭之賓禮畢而出在無算爵之後樂)
(工歌陔夏之樂章以送之設施如此盖重大之禮也註讀肆為陔者周禮鐘師掌九夏尸出入奏肆夏客醉而)
(出則奏陔夏故知此當為陔也○劉氏曰後篇言鐘次之以和居參之則此言内金示和亦取其聲之和耳見)
(情也者見人情之和也○與平聲内音納見音現肆音陔)祀帝於郊敬之至也宗廟
之祭仁之至也喪禮忠之至也備服器仁之至也賓客
之用幣義之至也故君子欲觀仁義之道禮其本也(祭天)
(之禮簡素至敬無文所以為敬之至仁之實事親是也事亡如事存所以為仁之至附于身附于棺皆必誠必)
(信所以為忠之至歛之衣服葬之器具皆全備無缺莫非愛親之誠心故亦曰仁之至朝聘燕享幣有常用故)
(幣帛篚筐將其厚意義之至也此仁與義之為道皆可于行禮之際觀之故曰禮其本也)君子曰甘
受和白受采忠信之人可以學禮苟無忠信之人則禮
不虚道是以得其人之為貴也(甘于五味屬土土無專氣而四時皆王故惟甘)
(味能受諸味之和諸采皆以白為質所謂繪事後素也以此二者况忠信乃可學禮道猶行也道路人所共行)
(者人無忠信則每事虚偽禮不可以虛偽行也大𫝊曰苟非其人道不虚行和去聲王去聲)孔子曰
誦詩三百不足以一獻一獻之禮不足以大饗大饗之
禮不足以大旅大旅具矣不足以饗帝毋輕議禮(不學詩無)
(以言然縱使誦三百篇之多而盡言語之長其于議禮猶槩乎未有所聞也一獻小禮亦不足以行之使能一)
(獻不能行大饗之禮謂祫祭也能大饗矣不能行大旅之禮謂祀五帝也能具知大旅之禮矣不能行饗帝之)
(禮也謂祀天也禮其可輕議乎)子路為季氏宰季氏祭逮闇而祭日不
足繼之以燭雖有強力之容肅敬之心皆倦怠矣有司
跛倚以臨祭其為不敬大矣(逮及也闇昧爽以前也偏任為跛依物為倚○跛彼)
(義切)他日祭子路與室事交乎戶堂事交乎階質明而始
行事晏朝而退孔子聞之曰誰謂由也而不知禮乎(室事)
(謂正祭之時事尸于室也外人將饌至戶内人于戶受之設于尸前内外相交承接故云交乎戶也正祭之後)
(儐尸于堂故謂之堂事此時在下之人送饌至階堂上人即階而受取是交乎階也質正也子路權禮之宜略)
(煩文而全恭敬故孔子善之也與去聲朝音潮)
郊特牲第十一
(陸氏曰郊者祭天之名用一牛故曰特牲梁王氏曰此篇皆記祭事而雜昏冠兩叚)(石冠)
(去聲)
郊特牲而社稷大牢天子適諸侯諸侯膳用犢諸侯適
天子天子賜之禮大牢貴誠之義也故天子牲孕弗食
也祭帝弗用也(禮有以少為貴者故此二者皆貴特牲而賤大牢也犢未有牝牡之情故云貴)
(其誠慤地朱子曰萬物本乎天人本乎祖故以所出之祖配天周之后稷生于姜嫄以上更推不去文武之)
(功起于后稷故配天須以后稷嚴父莫大于配天宗祀文王于明堂以配上帝上帝即天也聚天之神而言之)
(則謂之上帝又曰古時天地定是不合祭日月山川百神亦無合其一時祭享之禮又曰五峯言無北郊只祭)
(社便是此說却好二今按召誥用牲于郊牛二蔡氏以為祭天地非也牛帝牛稷牛也社于新邑祭地也故)
(用大牢切大音泰孕餘證召音邵)大路繁纓一就先路三就次路五就
郊血大饗腥三獻爓一獻孰至敬不饗味而貴氣臭也
(臭亦氣也餘並見前篇繁音盤)諸侯為賓灌用鬱鬯灌用臭也大饗
尚腵脩而已矣(諸侯來朝以客禮待之是為賓也在廟中行三享畢然後天子以欎鬯之酒灌)
(之諸侯相朝亦然明貴氣臭之義也周禮作祼字上公再祼而酢侯伯一祼而酢子男一祼不酢祼則使宗伯)
(酌圭瓉而祼之酢則賓酢主也此大饗謂王饗諸侯也脯加薑桂曰腵脩行饗之時雖設大牢之饌而必先設)
(腵脩于筵前然後設餘饌故云尚腵脩也此明不享味之義腵丁亂切)大饗君三重席而
酢焉三獻之介君專席而酢焉此降尊以就卑也(此大饗是)
(諸侯相朝主君饗客之禮諸侯之席三重今兩君禮敵故席三重之席而受客之酢爵也若諸侯遣卿來聘卿)
(禮當三獻其上介則是大夫故謂之三獻之介大夫席雖再重今為介降一等止合專席君席雖三重今徹去)
(兩重就單席受此介之酢爵是降國君之尊以就大夫之卑也重平聲)饗禘有樂而食嘗
無樂隂陽之義也凡飲養陽氣也凡食養隂氣也故春
禘而秋嘗春饗孤子秋食耆老其義一也而食嘗無樂
飲養陽氣也故有樂食養隂氣也故無聲凡聲陽也(饗春)
(饗孤子也禴春祭宗廟也孤子死事者之子孫食秋食耆老也嘗秋祭宗廟也周之禮春祠夏禴秋嘗冬烝春)
(禴夏殷之禮也饗禮主于酒食禮主于飯周制則四時之祭皆有樂禘讀為禴食音嗣)鼎俎竒而
籩豆偶隂陽之義也籩豆之實水土之品也不敢用䙝
味而貴多品所以交于旦明之義也(自一鼎至九鼎皆竒數其十鼎者陪)
(鼎三則正鼎亦七也十二鼎者陪鼎三則正鼎亦九也正鼎鼎别一俎故云鼎俎竒也籩豆偶者據周禮掌客)
(及前篇所舉皆是偶數又詳見儀禮圖竒居衣切旦讀為神)賓入大門而奏肆夏示
易以敬也卒爵而樂闋孔子屢歎之奠酬而工升歌𤼵
德也歌者在上匏竹在下貴人聲也樂由陽來者也禮
由隂作者也隂陽和而萬物得(燕禮則大門是寢門饗禮則大門是廟門也肆)
(夏樂章名九夏見周禮易以敬言和易中有嚴敬之節也卒爵而樂闋謂賓至庭而樂作賓受獻爵拜而樂止)
(及主人獻君樂又作君卒爵而樂止也歎之嘆美之也奠酬而工升歌謂奠置酬爵之時樂工升堂而歌所以)
(𤼵揚主賓之德故云𤼵德也匏竹笙也樂所以發陽道之舒暢禮所以肅隂道之收斂一闔一闢而萬事得宜)
(也䜴易以切)旅幣無方所以别土地之宜而節遠邇之期也
龜為前列先知也以鍾次之以和居參之也虎豹之皮
示服猛也束帛加璧往德也(旅陳也庭寔所陳之幣非一方所貢故曰無方以土)
(地之産各有所宜而地里有遠近則入貢之期日有先後也前篇言金次之此言鍾次之盖金之為器莫重于)
(鍾故變文言之也金示和而參居庭寔之間故云以和居參之也君子于玉比德往德者言往進此比德之玉)
(于有德之人也别必列切)庭燎之百由齊桓公始也(此以下言朝聘失禮之事)
(庭燎者庭中設炬火以照來朝之臣夜入者大戴禮言天子百燎上公五十侯伯子男三十今侯國皆供百僚)
(自桓公始之)大夫之奏肆夏也由趙文子始也(大射禮公升即席奏肆夏)
(燕禮賓及庭奏肆夏是諸侯之禮今大夫之僭自晉大夫趙武始)朝覲大夫之私覿非
禮也大夫執圭而使所以申信也不敢私覿所以致敬
也而庭寔私覿何為乎諸侯之庭為人臣者無外交不
敢貳君也(朝覲之禮國君親往而大夫從則大夫不當又以己物而私覿主君故曰非禮也若大夫)
(執其君之命圭而專使則當行私覿之禮以申己之信故從君朝覲而不敢私覿是敬己之君也今從君以來)
(而私設庭寔以為私覿大夫何可為此于諸侯之庭乎譏其與君無别也人臣無外交不敢貳心于他君所以)
(從君而行則不敢私覿也使去聲)大夫而饗君非禮也大夫強而君殺
之義也由三桓始也(大夫富強而具饗禮以饗君以臣召君故曰非禮大夫強横僭逆必亂)
(國家人君殺之是斷以大義也三桓魯之三家皆桓公之後也先是成季以莊公之命酖殺僖叔後慶父賊子)
(般又弑閔公于是又殺慶父故云由三桓始強疏曰按三桓之前齊公孫無知衛州吁宋長萬皆以盛被殺)
(此云由三桓始者據魯而言般音班)天子無客禮莫敢為主焉君適其
臣升自阼階不敢有其室也覲禮天子不下堂而見諸
侯下堂而見諸侯天子之失禮也由夷王以下(天子所以無客)
(禮者以其尊無對莫敢為主故也適臣而升自主階是為主之義不敢有其室者言人臣不敢以此室為私有)
(而主之矣况敢為主而待君為客乎覲禮天子負斧依南面侯氏執玉入是不下堂見諸侯也惟春朝夏宗以)
(客禮待諸侯則天子以車出迎夷王康王之玄孫之子○下去聲依上聲)諸侯之宫縣而祭
以白牡擊玉磬朱干設錫冕而舞大武乘大路諸侯之
僭禮也(天子之樂四面皆縣謂之宫縣諸侯軒縣則三面而已白牡殷祭之正牲後代諸侯當用時王)
(之牲也又諸侯當擊石磬玉磬天子樂器書言鳴球是也諸侯雖得舞大武但不得朱干設錫冕服而舞也干)
(盾也錫者盾背之飾金為之大路殷祭天所乘之車也縣音玄錫音陽字從昜與錫異)臺門而旅
樹反坫繡黼丹朱中衣大夫之僭禮也(此皆諸侯之禮兩旁起土為臺)
(臺上架屋而門當其中故曰臺門旅道也樹屏也立屏當所行之路以蔽内外為敬天子外屏諸侯内屏大夫)
(以簾士以帷坫在兩楹之間兩君好會獻酬飲畢則反爵于其上故曰反坫舊讀繡為綃今如字繡黼者繡刺)
(為黼文也丹朱染繒為赤色也繡黼為中衣之領丹朱為中衣之緣中衣者朝服祭服裏衣也制如深衣但䄂)
(小長耳冕服是絲衣則中衣用絹素皮弁服朝服玄端是麻衣則中衣用布也石梁王氏曰繡當依詩文不)
(可改為綃戚屏音丙好去聲刺音緣去聲)故天子微諸侯僭大夫強諸侯
脅于此相貴以等相覿以貨相賂以利而天下之禮亂
矣諸侯不敢祖天子大夫不敢祖諸侯而公廟之設于
私家非禮也由三桓始也(相貴以等謂擅相尊貴以等列也諸侯不敢祖天子而左)
(𫝊云宋祖帝乙鄭祖厲王魯襄十二年吳子夀夢卒臨於周廟禮也魯以周公之故立文王廟耳大夫不敢祖)
(諸侯而左𫝊云凡邑有宗廟先君之主曰都記者以禮之正言之而又有他義者舊說謂天子之子以上德為)
(諸侯者得祀其所出故魯以周公之故立文王廟公子得祖先君公孫不得祖諸侯故公子為大夫者亦得立)
(宗廟于其采地故曰邑有宗廟先君之主也其王子母弟雖無功德不得出封為諸侯而食采畿内者亦得立)
(祖王廟于采地故都宗人家宗人掌祭祖王之廟也由三桓始謂魯之三家立桓公廟也臨采並去聲)天
子存二代之後猶尊賢也尊賢不過二代(疏曰古春秋左氏說周家)
(封夏殷二王之後以為上公封黃帝堯舜之後謂之三恪恪者敬也敬其先聖而封其後)諸侯不臣
寓公故古者寓公不繼世(諸侯失國而寄寓他國者謂之寓公所寓之國不敢以之)
(為臣此寓公死則臣其子矣故云寓公不繼世)君之南鄉答陽之義也臣之北
面答君也(答猶對也鄉去聲)大夫之臣不稽首非尊家臣以辟
君也(諸侯于天子稽首大夫于諸侯亦稽首惟家臣于大夫不稽首者非尊重家臣也以避國之正君也)
(盖諸侯與大夫同在一國大夫已稽首于君矣家臣若又稽首于大夫則似一國而兩君矣故云以辟君辟)
(音避)大夫有獻弗親君有賜不面拜為君之答已也(有獻弗親)
(者使人往獻不身自往也不面拜不親見君之面而拜也恐煩君答拜故也為去聲)鄉人禓孔
子朝服立于阼存室神也(論語鄉人儺朝服而立于阼階即此事也舊說禓是強鬼)
(之名鄕人驅逐此鬼孔子恐驚廟室之神故衣朝服立于廟之東階以存安廟室之神使依已而安也禮大夫)
(朝服以祭故用祭服以依神禓音傷衣去聲)孔子曰射之以樂也何以聽何
以射(何以聽謂射者何以能不失射之容節而又能聽樂之音節乎何以射謂何以能聽樂之音節而使)
(射之容與樂之節相應乎言其難而美之也)孔子曰士使之射不能則辭以
疾縣弧之義也(為士者當習于射以六藝之一也不敢以不能辭惟可以疾辭盖生而設弧于)
(門左已有射道但未能耳今辭以疾而未能則亦與初生之未能相似故云縣弧之義也)孔子曰三
日齊一日用之猶恐不敬二日伐鼔何居(齊者不聽樂恐散其志慮)
(也今三日之間乃二日擊鼓其義何所處乎怪之之辭)孔子曰繹之于庫門内祊
之于東方朝市之于西方失之矣(繹祭之明日人祭也繹是堂上接尸祊是)
(于室内求神皆一時之事繹之禮當于廟門外之西堂今乃于庫門内祊當在廟門外西室今乃于廟門外東)
(方朝市即周禮所謂朝時而市也當于市内近東今乃于市内西方此三事皆違于禮故曰失之矣朝如字)
社祭土而主隂氣也君南鄉於北墉下答隂之義也日
用甲用日之始也(地秉隂則社乃隂氣之主社之主設於壇上北面而君來北墻下南向祭)
(之盖社不屋惟立之壇壝而環之以墻既地道主隂故其主北向而君南向對之答對也甲為十干之首)天
子大社必受霜露風雨以達天地之氣也是故喪國之
社屋之不受天陽也薄社北牖使隂明也(薄書作亳薄社于周為喪)
(國之社必存之者白虎通云王者諸侯必有誠社示有存亡也屋其上則天陽不入牖于北則隂氣可通隂明)
(則物死也喪去聲)社所以神地之道也地戴萬物天垂象取財
於地取法於天是以尊天而親地也故教民美報焉家
主中霤而國主社示本也(聖人知地道之大故立社以祭所以神而明之也美報美)
(善其報之之禮也上古穴居故有中霤之名中霤與社皆土神卿大夫之家主祭土神于中霤天子諸侯之國)
(主祭土神于社此皆以示其為載物生財之本也)唯為社事單出里(社事祭社之事也二)
(十五家為里單盡也言當祭社之時一里之人盡出而供給其事盖每家一人也為去聲下節同單音丹)
唯為社田國人畢作(為祭社之事而田獵則國中之人皆行無留家者)唯社丘
乘供粢盛所以報本反始也(祭社必有粢盛稷曰明粢在器曰盛此粢盛則使邱)
(乘供之井田之制九夫為井四井為邑四邑為丘四丘為乘也報者酬之以禮反者追之以心乘去聲盛平)
(聲)季春出火為焚也然後簡其車賦而歷其卒伍而君
親誓社以習軍旅左之右之坐之起之以觀其習變也
而流示之禽而鹽諸利以觀其不犯命也求服其志不
貪其得故以戰則克以祭則受福(建辰之月大火心星昏見南方故出火以)
(焚除草萊焚後即蒐田簡閱視也賦兵也歷數之也百人為卒五人為伍誓社誓衆于杜也或左或右或坐或)
(作皆是軍旅之法習變習熟其變動之節也驅逐之際禽獸流動紛紜衆皆見之故云流示之禽鹽讀為豔豔)
(諸利謂使之歆豔于利也禽獸雖甚可欲而殺𫉬取舍皆有定制犯命者必罰不使之犯命者是求以遏服其)
(貪利之志人君亦取之有制如大獸公之小禽私之不踰法而貪下之所得也以戰則克習民于變也祭則受)
(福獲牲以禮也者疏曰祭社既在仲春此出火為焚當在仲春之月記誤也為去聲鹽去聲見音現數上)
(聲)天子適四方先柴(書曰歲二月東巡守至于岱宗柴)郊之祭也迎長
日之至也(至猶到也冬至日短極而漸舒故云迎長日之至朱子曰以始祖配天須在冬至一陽)
(始生萬物之始宗祀九月萬物之成父者我所自生帝者生物之祖故推以為配而祀于明堂此議方正問)
(郊祀后稷以配天宗祀文王以配上帝帝只是天天只是帝却分祭何也朱子曰為壇而祭故謂之天祭于屋)
(下而以神祗祭之故謂之帝有今按郊祀一節先儒之論不一者有子月寅月之異周禮魯禮之分又以郊)
(與圓丘為二事又有祭天與祈榖為二郊今皆不復詳辨而以朱說為定)大報天而主日也
兆於南郊就陽位也掃地而祭於其質也器用陶匏以
象天地之性也(郊祭者報天之大事而主于迎長日之至祭義云配以月故方氏謂天之尊無)
(為可祀之以其道不可主之以其事故以日為之主焉天秉陽日者衆陽之宗故就陽位而立郊兆陶匏亦氣)
(之質者質乃物性之本然也掃去聲)於郊故謂之郊牲用騂尚赤也用
犢貴誠也郊之用辛也(問郊之用辛日何謂)周之始郊日以至(謂周)
(家始郊祀適遇冬至是辛日自後用冬至後辛日也)卜郊受命于祖廟作龜于禰
宫尊祖親考之義也(告于祖廟而行事則如受命于祖此尊祖之義作猶用也用龜以卜)
(而于禰宫此親考之義曲禮言大饗不問卜既用冬至則有定日此但云卜郊貝非卜日矣下文言帝牛不吉)
(亦或此為卜牲歟不然則異代之禮也)卜之日王立于澤親聽誓命受教
諫之義也(澤澤宫也於其中射以擇士因謂之澤宫又其宫近水澤故名也其日卜竟有司即以祭)
(事誓戒命令衆執事者而君亦聽受之是受教諫之義也)獻命庫門之内戒百官也
大廟之命戒百姓也(有司獻王所以命百官之事王乃于庫門内集百官而戒之又于大)
(廟之内戒其族姓之臣也大音泰)祭之日王皮弁以聽祭報示民嚴上
也喪者不哭不敢凶服汜埽反道鄉為田燭弗命而民
聽上(祭報報白日時早晚及牲事之備具也汜埽洒水而後埽也反道剗道路之土反之令新者在上也)
(鄉郊内六鄉也六鄉之民各于田首設燭照路恐王行事之早也喪者不哭以下諸事皆不待上令而民自聽)
(從盖歲以為常也剗汜音泛埽去聲洒去聲音産)祭之日王被袞以象天(象天謂有)
(日月星辰之章也外陳氏曰合周官禮記而考之王之祀天内服大裘被龍袞龍袞所以襲大裘也)戴
冕璪十有二旒則天數也乘素車貴其質也旂十有二
旒龍章而設日月以象天也天垂象聖人則之郊所以明
天道也(璪與藻同素車殷之木路也旂之旒與冕之旒皆取垂下之義餘見前)帝牛不吉以
為稷牛帝牛必在滌三月稷牛唯具所以别事天神與
人鬼也萬物本乎天人本乎祖此所以配上帝也郊之
祭也大報本反始也(郊祀后稷以配天故祭上帝者謂之帝牛祭后稷者謂之稷牛滌者)
(牢中清除之所也此二牛皆在滌中為猶用也若至期卜牲不吉或有死傷即用稷牛為帝牛而别𨕖稷牛也)
(非在滌三月者不可為帝牛故以稷牛代之稷乃人鬼其牛但得具用足矣故云稷牛唯具人本乎祖故以祖)
(配帝是郊之祭乃報本反始之大者别必列切註如字)天子大蜡八伊耆氏始為
蜡蜡也者索也歲十二月合聚萬物而索饗之也(蜡祭八神)
(先嗇一司嗇二農三郵表畷四貓虎五坊六水庸七昆䖝八伊耆氏堯也索求索其神也合猶閉也閉藏之月)
(萬物各已歸根復命聖人欲報其神之有功者故求索而享祭之也蜡音乍耆音其索色窄切)蜡之
祭也主先嗇而祭司嗇也祭百種以報嗇也(嗇與穡同先嗇神農)
(也主如前章主日之主言為八神之主也司嗇上古后稷之官百種司百穀之種之神也報嗇謂報其教民樹)
(藝之功種上聲)饗農及郵表畷禽獸仁之至義之盡也(農古之田)
(畯有功于民者郵者郵亭之舍也標表田畔相連畷處造為郵舍田畯居之以督耕者故謂之郵表畷禽獸貓)
(虎之屬也畷株劣切)古之君子使之必報之迎貓為其食田鼠
也迎虎為其食田豕也迎而祭之也祭坊與水庸事也
(田鼠田豕皆能害稼故食之者為有功迎者迎其神也坊隄也以蓄水亦以障水庸溝也以受水亦以洩水皆農事)
(之備故曰事也眉山蘇氏以為迎貓則為貓之尸迎虎則為虎之尸近于倡優所為是以子貢言一國之人皆)
(若狂也音為去聲坊防)曰土反其宅水歸其壑昆蟲毋作草木歸
其澤(此祝辭也宅猶安也土安則無崩圯水歸則無泛溢昆蟲謂螟蝗之屬害稼者作起也草木各歸根)
(于藪澤不得生于耕稼之土也毋無通)皮弁素服而祭素服以送終也葛
帶榛杖喪殺也蜡之祭仁之至義之盡也(物之助成歲功者至此而)
(老老則終矣故皮弁素服葛帶榛杖以送之喪禮之殺也此為義之盡祭報其功則仁之至也周禮籥章云國)
(祭蜡則龡豳頌擊土鼓以息老物殺色介切龡吹同)黃衣黃冠而祭息田夫也
野夫黃冠黃冠草服也(月令臘先祖五祀勞農以休息之此祭是也黃冠為草野之服)
(其詳未聞勞去聲)大羅氏天子之掌鳥獸者也諸侯貢屬焉草
笠而至尊野服也(諸侯鳥獸之貢屬大羅氏之掌其使者戴草笠是尊野服使去聲)羅
氏致鹿與女而詔客告也以戒諸侯曰好田好女者亡
其國(鹿者田獵所獲女則所俘于亡國者客貢使也使者將返羅氏以鹿與女示使者以王命詔之使歸)
(告其君而以王言戒之曰好田獵好女色者必亡其國舊說如此然鹿可歲得而亡國之女不恒有其詳未聞)
(也使好去聲去聲)天子樹瓜華不斂藏之種也(瓜華瓜與果蓏之屬也天子所)
(種者瓜華供一時之用而已不是收斂久藏之種也若可收斂久藏之物則不樹之惡與民爭利也此亦令使)
(者歸告戒其君之事種上聲)八蜡以記四方四方年不順成八蜡不
通以謹民財也順成之方其蜡乃通以移民也既蜡而
收民息已故既蜡君子不興功(記四方者因蜡祭而記其豐凶也蜡祭之禮列)
(國皆行之若其國歲凶則八蜡之神不得與諸方通祭所以使民知謹于用財不妄費也移者寬縱之義盖歲)
(豐則民財稍可寬舒用之也黨正屬民飲酒始雖用禮及其飲食醉飽則亦縱其酣暢為樂夫子所謂一日之)
(澤是也農民終歲勤動而于此時得一日之樂是上之人勞農之美意也既蜡之後收歛積聚民皆休息故不)
(興起事功也去移去聲屬音濁樂音洛勞聲積音恣)恒豆之菹水草之和氣也
其醢陸産之物也加豆陸産也其醢水物也(恒豆每日常進之豆)
(也周禮醢人所掌朝事之豆註謂清朝未食先進口食也菹酢菜也水草昌本茆菹之類加豆周禮註謂尸既)
(食后亞獻尸所加進之豆但醢人所掌是天子之禮此言諸侯之禮物既不同此朝事之豆與祭禮饋食薦孰)
(之豆俱為恒豆而加豆則祭未酳尸所用也水物若蠃醢魚醢是也菹醢皆以豆盛之菹茲居切)籩豆
之薦水土之品也不敢用常褻味而貴多品所以交於
神明之義也非食味之道也先王之薦可食也而不可
耆也卷冕路車可陳也而不可好也武壯而不可樂也
宗廟之威而不可安也宗廟之器可用也而不可便其
利也所以交於神明者不可同於所安樂之義也(不可耆謂)
(食之有節不可貪愛舊說謂質而無味不能悦口不可好謂尊嚴之服器不可以供玩愛武萬舞大武也以示)
(壯勇之容不可常為娱樂宗廟威嚴之地不可寢處以自安宗廟行禮之器不可利用以為便交神明之義如)
(此好耆音嗜卷音袞去聲樂音洛)酒醴之美玄酒明水之尚貴五味之
本也黼黻文繡之美疏布之尚反女功之始也莞簟之
安而蒲越稾鞂之尚明之也大羹不和貴其質也大圭
不琢美其質也丹漆雕幾之美素車之乘尊其樸也貴
其質而已矣所以交於神明者不可同於所安褻之甚
也如是而后宜(未有五味之初先有水故水為五味之本未有黼繡先有麤布故疏布為女工之始)
(周禮司烜氏掌以鍳取明水于月盖取其潔也明之昭其禮之異也雕刻鏤之也幾漆飾之畿限也安褻之甚)
(言甚安甚褻也宜猶稱也餘並見前去越音活大音泰和去聲幾音祈乘去聲稱聲)鼎俎竒而
籩豆偶隂陽之義也黃目鬱氣之上尊也黃者中也目
者氣之清明者也言酌於中而清明於外也(黃目黃彝也卣罍之)
(類以黃金鏤其外以為目因名焉用貯欎鬯之酒有芬芳之氣故云欎氣中中央之色也竒偶見前竒音基)
祭天掃地而祭焉於其質而已矣醯醢之美而煎鹽之
尚貴天産也割刀之用而鸞刀之貴貴其義也聲和而
后斷也(鹽以煎鍊而成故曰煎鹽必用鸞刀者取其鸞鈴之聲調和而後斷割其肉也貴其義是貴聲)
(和之義上掃去聲斷聲)冠義始冠之緇布之冠也大古冠布齊則
緇之其緌也孔子曰吾未之聞也冠而敝之可也(冠義言冠)
(禮之義也冠禮三加先加緇布冠是太古齊時之冠也緇布為之不用笄用頍以圍髮際而結于項中因綴之)
(以固冠耳不聞有垂下之緌也此冠後世不復用而初冠暫用之不忘古也冠禮既畢則敝棄之可矣玉藻云)
(緇布冠繢緌是諸侯位尊盡飾故也然亦後世之為耳石梁王氏曰冠一段當附冠義冠義始冠冠而去)
(聲之冠古冠如字齊側皆切緌如追切頍犬蘂切)適子冠於阼以著代也醮於
客位加有成也三加彌尊喻其志也冠而字之敬其名
也(著代顯其為主人之次也酌而無酬酢曰醮客位在戶牖之閒加有成加禮于有成之人也三加始冠緇)
(布冠次加皮弁又次加爵弁也喻其志者使其知廣充志意以稱尊服也此適子之禮若庶子則冠于房戶外)
(南面醮亦戶外也夏殷之禮醮用酒每一加而一醮周則用醴三加畢乃總一醴也適音的冠去聲稱去聲)
委貌周道也章甫殷道也母追夏后氏之道也(委貌章甫母追)
(皆緇布冠但三代之易名不同而其形制亦應異耳是皆先王制禮之道故皆以道言之委貌即玄冠舊說委)
(安也言所以安正容貌章明也所以表明丈夫母𤼵聲之辭追猶椎也以其形名之此一條是論三加始加之)
(冠追母音牟音堆)周弁殷冔夏收(周之弁殷之冔夏之收各是時王所制以為三加之冠舊)
(說弁名出于槃槃大也冔名出于幠幠覆也收所以收歛其髮也形制未聞冔音詡覆去聲)三王共
皮弁素積(皮弁以白&KR0951;皮為之其服則十五升之布也白與冠同以素為裳而辟積其要中故云皮)
(弁素積也三代皆以此為再加之冠服)無大夫冠禮而有其昏禮古者五
十而後爵何大夫冠禮之有諸侯之有冠禮夏之末造
也(諸侯大夫之冠一如士禮行之下章所謂無生而貴者也夏之末造言夏之末世所為耳)天子之
元子士也天下無生而貴者也繼世以立諸侯象賢也
以官爵人德之殺也死而諡今也古者生無爵死無諡
(元子適長子也其冠亦行士之冠禮無生而貴言有德乃有位也立諸侯以繼其先世以其能法前人之賢行)
(也以官爵人必随其德之大小而為降殺也死必有諡今日之變禮也殷以前大夫以上乃為爵死則有諡周)
(之制雖爵及命士死不諡也殺色介切)禮之所尊尊其義也失其義陳其
數祝史之事也故其數可陳也其義難知也知其義而
敬守之天子之所以治天下也(先王制禮皆有精微之理所謂義也禮之所以)
(為尊以其義之可尊耳玉帛俎豆各有多寡厚薄之數數之陳列者人皆可得而見義之精微者不學則不能)
(知也祝史其能知之乎中庸曰明乎郊社之禮禘嘗之義治國其如示諸掌乎此總結前章冠義以下)天
地合而后萬物興焉夫昏禮萬世之始也取于異姓所
以附遠厚别也幣必誠辭無不腆告之以直信信事人
也信婦德也壹與之齊終身不改故夫死不嫁(附遠附猶託也)
(託於遠嫌之義也厚别重其有别之禮也幣誠辭腆是欲告戒為婦者以正直誠信之行信其能盡事人之道)
(信其能有為婦之德也此以下言昏禮之義一鄭氏曰齊謂共牢而食同尊卑也石梁王氏曰昏段當附)
(昏義别取遠並去聲必列切)男子親迎男先於女剛柔之義也天先
乎地君先乎臣其義一也執摯以相見敬章别也男女
有别然後父子親父子親然後義生義生然後禮作禮
作然後萬物安無别無義禽獸之道也(先謂倡道之也執摯奠鴈也行)
(敬以明其有别故云敬章别也有别則一本而父子親親親之殺則義生禮作而萬物各得其所矣禽獸知有)
(母而不知有父無别故也迎先並去聲别必列切)壻親御授綏親之也親之也
者親之也敬而親之先王之所以得天下也出乎大門
而先男帥女女從男夫婦之義由此始也婦人從人者
也幼從父兄嫁從夫夫死從子夫也者夫也夫也者以
知帥人者也(親御婦車而授之綏是親愛之義也親之乃可使之親已故曰親之也者親之也太)
(王爰及姜女文王親迎于渭皆是敬而親之之道以至於有天下故曰先王之所以得天下也大門女家之門)
(也先壻車在前也女從男婦車随之也夫也者丈夫也丈夫者以才智帥人者也先去聲帥入聲知音智)
玄冕齊戒鬼神隂陽也將以為社稷主為先祖後而可
以不致敬乎(服玄冕而致齊戒是事鬼神之道鬼者隂之靈神者陽之靈故曰鬼神隂陽也今昏)
(禮者盖將以主社稷之祭祀承先祖之宗廟也可不以敬社稷與先祖之禮敬之而玄冕齊戒乎齊音齋)
共牢而食同尊卑也故婦人無爵從夫之爵坐以夫之
齒器用陶匏尚禮然也三王作牢用陶匏厥明婦盥饋
舅姑卒食婦餕餘私之也舅姑降自西階婦降自阼階
授之室也昏禮不用樂幽隂之義也樂陽氣也昏禮不
賀人之序也(牢俎也尚禮然謂古來所尚之禮如此共牢之禮雖三王所作而俎之外器用皆如)
(古者之用陶匏重夫婦之始也厥明昏禮之明日也盥饋盥潔而饋食也人之序謂相承代之次序也卒子)
(恤切餕音俊)有虞氏之祭也尚用氣血腥爓祭(句)用氣也(尚用)
(氣以用氣為尚也初以血詔神於室次薦腥肉于堂爓次腥亦薦於堂皆未熟故云用氣此以下至篇末皆言)
(祭禮)殷人尚聲臭味未成滌蕩其聲樂三闋然後出迎牲
聲音之號所以詔告於天地之閒也(牲未殺則未有臭味故云臭味未成)
(滌蕩宣播之意鬼神在天地間與隂陽合散同一理而聲音之感無閒顯幽故殷人之祭必先作樂三終然後)
(出而迎牲于廟門之外此是欲以此樂之聲音號呼而詔告于兩閒庶幾其聞之而來格來享也殷人先求諸)
(陽凡聲陽也幾號平聲無閒閒去聲平聲)周人尚臭灌用鬯臭鬱合鬯臭
隂達于淵泉灌以圭璋用玉氣也既灌然後迎牲致隂
氣也(周人尚氣臭而祭必先求諸隂故牲之未殺先酌鬯酒灌地以求神以鬯之有芳氣也故曰灌用鬯)
(臭又擣欎金香草之汁和合鬯酒使香氣滋甚故云欎合鬯也以臭而求諸隂其臭下達于淵泉矣灌之禮以)
(圭璋為瓉之柄用玉之氣亦是尚臭也灌後乃迎牲是欲先致氣於隂以求神故云致隂氣也石梁王氏曰)
(四臭字本皆句絶然細别之鬯灌之地此臭之隂者也蕭焫上達此臭之陽者也亦有義姑從釋文)蕭合
黍稷臭陽達於牆屋故既奠然後焫蕭合羶薌凡祭慎
諸此(蕭香蒿也取此蒿及牲之脂膋合黍稷而燒之使其氣旁達于牆屋之閒是以臭而求諸陽也此是)
(周人後求諸陽之禮既奠謂薦孰之時盖堂上事尸禮畢延尸于戶内而薦之孰祝先酌酒奠于鉶羹之南而)
(尸猶未入蕭脂黍稷之燒正此時也馨香即黍稷也既奠以下是明上文焫蕭之時非再焫也此是天子諸侯)
(之禮非大夫士禮也膋焫如悦切羶音馨薌音香音聊)魂氣歸于天形魄歸于地
故祭求諸隂陽之義也殷人先求諸陽周人先求諸隂
詔祝於室坐尸於堂用牲於庭升首於室直祭祝于主
索祭祝於祊不知神之所在於彼乎於此乎或諸遠人
乎祭于祊尚曰求諸遠者與(詔告也詔祝於室謂天子諸侯之祭朝事之時祝取)
(牲之膟膋燎於爐炭而入告神於室也坐尸於堂者灌鬯之後尸坐戶西南面也用牲於庭謂殺牲也升首於)
(室升牲之首也直祭正祭也祭以薦孰為正正祭之時祝官以祝辭告於神主如云薦歲事于皇祖伯某甫是)
(也索求也求索其神靈而祭之則祝官行祭于祊也祊有二一是正祭時設祭于廟又求神於廟門之内而祭)
(之詩云祝祭于祊此則與祭同日一是明日繹祭祭於廟門之外也於彼於此言神在於彼室乎在於此堂乎)
(或諸遠人者或遠離於人而不在廟乎尚庶幾也祭于祊庶幾可求之遠處乎索音色遠去聲與平聲膟音)
(律離去聲)祊之為言倞也肵之為言敬也富也者福也首也
者直也相饗之也嘏長也大也尸陳也毛血告幽全之
物也告幽全之物者貴純之道也(倞遠也承上文求諸遠者而言尸有肵俎)
(是主人敬尸之俎也人君嘏辭有富以福言也牲體首在前升首而祭取其與神坐相直也相詔侑也所以詔)
(侑於尸欲其享此饌也尸使祝致嘏辭于主人嘏有長久廣大之義也尸神象當為主之義今以訓陳記者誤)
(殺牲之時先以毛及血告神者血在内是告其幽毛外是告其全也貴純者貴其表裡皆善也倞音諒)
(肵音祈相去聲)血祭盛氣也祭肺肝心貴氣主也祭黍稷加肺
祭齊加明水報隂也取膟膋燔燎升首報陽也明水涚
齊貴新也凡涚新之也其謂之明水也由主人之絜著
此水也(有血有氣乃為生物血由氣以滋死則氣盡而血亦枯矣故血祭者所以表其氣之盛也肺肝)
(心皆氣之所舍故云氣主周祭肺殷祭肝夏祭心也祭黍稷加肺者謂尸隋祭之時以黍稷兼肺而祭也祭齊)
(加明水謂尸正祭之時陳列五齊之尊又加明水之尊也祖考形魄歸地屬隂而肺于五行屬金金水隂也故)
(加肺加明水是以隂物而報隂靈也膟膋腸閒脂也先燔燎于爐至薦孰則合蕭與黍稷燒之黍稷陽也牲首)
(亦陽體魂氣歸天為陽此以陽物報陽靈也明水隂鑑所取月中之水涚猶清也泲漉五齊而使之清故云涚)
(齊所以設明水及涚齊者貴其新潔也凡涚新之也專主涚齊而言故下文又釋明水之義絜著絜淨而明著)
(也自月而生故謂之明周禮五齊一泛齊二醴齊三盎齊四緹齊五沈齊齊去聲膟音律膋音僚涚音税隋)
(音灰)君再拜稽首肉袒親割敬之至也敬之至也服也拜
服也稽首服之甚也肉袒服之盡也祭稱孝孫孝子以
其義稱也稱曾孫某謂國家也祭祀之相主人自致其
敬盡其嘉而無與讓也(服者服順於親也拜服也謂再拜是服順也稽首為服順之甚)
(肉袒為服順之盡言服順之誠在内今又肉袒則内外皆服矣故云服之盡祭主於孝士之祭稱孝孫孝子是)
(以祭之義為稱也諸侯有國卿大夫有家不但祭祖與彌而已其祭自曾祖以上惟稱曾孫故云稱曾孫某謂)
(國家也盖大夫三廟得事曾祖也上士二廟事祖禰中下士一廟祖禰共之相詔侑於尸也相者不告尸以讓)
(盖是主人敬尸自致其誠敬盡其嘉善無所與讓也)腥肆爓腍祭豈知神之所饗
也主人自盡其敬而已矣舉斝角詔妥尸古者尸無事
則立有事而后坐也尸神象也祝將命也(祭之為禮或進腥體或薦)
(解剔或進湯沈或薦煮孰豈知神果何所享乎主人不過盡其敬心而已耳斝與角皆爵名詔告也妥安也尸)
(始即席舉斝角之時祝告主人拜尸以妥安其坐前篇言夏立尸而卒祭此言古者盖指夏時也夏之禮尸無)
(事則立有飲食之事然後得坐也尸所以象所祭者故曰神象為祝者先以主人之辭告神後以神之辭嘏主)
(人故曰將命審肆讀為剔腍而切)縮酌用茅明酌也(縮泲也酌斟酌也謂醴齊濁泲而後)
(可斟酌故云縮酌也用茅者以茅覆藉而泲之也周禮三酒一曰事酒二曰昔酒三曰清酒事酒為事而新作)
(者其色清明謂之明酌言欲泲醴齊則先用此明酌和之然後用茅以泲之也泲音姊齊去聲覆去聲為去)
(聲)醆酒涚于清汁獻涚于醆酒(醆酒盎齊也涚泲也清謂清酒也清酒冬釀接)
(夏而成盎齊差清先和以清酒而後泲之故云醆酒涚于清以其差清故不用茅也汁獻謂摩挲秬鬯及欎金)
(之汁也秬鬯中有煮欝又和以盎齊摩挲而泲之出其香汁故云汁獻涚于醆酒也疏曰以事酒泲醴齊清)
(酒泲盎齊今泲秬鬯乃用盎齊而不以三酒者五齊卑故用三酒泲之秬鬯尊故用五齊泲之也醆側眼切)
(獻讀為莎齊去聲差楚宜切和去聲)猶明清與醆酒于舊澤之酒也(上文所泲)
(三者之酒皆天子諸侯之禮作記之時此禮已廢人不能知其法故言此以曉之曰泲醴齊以明酌泲醆酒以)
(清酒泲汁獻以醆酒者即如今時明清醆酒泲于舊醳之酒也猶若也舊謂陳久也澤讀為醳醳者和醳醴釀)
(之名後世謂之醳酒澤音亦)祭有祈焉有報焉有由辟焉(此泛言祭禮又有此)
(三者之例如周禮所云祈福祥求永貞祈年于田祖詩言春夏祈穀之類是祈也報謂獲福而報之祭禮多是)
(報本之義由用也辟讀為弭如周所謂弭災兵遠罪疾之類由弭者用此以消弭之也辟音弭遠去聲)齊
之玄也以隂幽思也故君子三日齊必見其所祭者(齊而)
(玄冠玄衣順鬼神幽黯之意且以致其隂幽之思也見其所祭之親精誠之感也)
内則第十二
(疏曰閨門之内軌儀可則故曰内則石梁王氏曰此篇於曲禮之義為多)
后王命冢宰降德于衆兆民(冢宰掌邦治而治國者必先齊家降德者下其德教)
(於民也孝為德之本故首言子事父母之道君石梁王氏曰註分后王作兩字解不通書說命后王公后王)
(猶言君王天子之别稱也鄭註皆非記者本意但據周禮太宰掌建邦之六典則教典在所兼統如此亦可解)
(鄭分天子諸侯甚無意義治國治平聲)子事父母雞初鳴咸盥漱櫛縰笄
總拂髦冠緌纓端韠紳搢笏(盥洗手也漱滌口也櫛梳也縰黑繒韜髮者以縰韜)
(髮作髻訖即横插笄以固髻總亦繒為之以束髮之本而垂餘于髻後以為飾也拂髦振去髦上之塵也髦用)
(髮為之象幼時剪髮為鬌之形此所陳皆以先後之次櫛訖加縰次加笄加總然後加髦著冠冠之纓結于頷)
(下以為固結之餘者下垂謂之緌端玄端服也衣用緇布而裳不同上士玄裳中士黃裳下士雜裳也服玄端)
(著韠又加紳大帶也搢插也插笏于帶中韠以韋為之古者席地而坐以臨俎豆故設蔽膝以備濡漬韠之言)
(蔽也在冕服謂之韍他服則謂之韠一項氏曰髦者以髮作偽髻垂兩眉之上如今小兒用帶連雙髻横繫)
(額上是也畢潄先奏切縰所買切冠如字緌儒追切韠音搢音薦鬌音垂又音朵又音妥)左右佩
用左佩紛帨刀礪小觽金燧(所佩之物皆是備尊者使令之用紛以拭器帨以拭)
(手皆巾也刀礪小刀與礪石也觽狀如錐象骨為之小觽所以解小結者金燧用以取火于日中者帨音税)
(觽音兮)右佩玦捍管遰大觽木燧(玦射者著于右手大指所以鉤弦而開弓體也)
(捍拾也韜左臂而收拾衣䄂以利弦也管舊註云筆彄其形制未聞遰刀室也大觽所以解大結木燧鑚火之)
(器晴則用金燧以取火隂則用木燧以鑚火也玦音決捍音汗遰音逝著音斫)偪(即詩所謂邪幅也偪)
(束其脛自足至膝故謂之偪也)屨著綦(綦履頭之飾即絇也說見曲禮著猶施也朱子曰綦鞋口帶)
(也古人皆旋繫今人只從簡易綴之於上如假帶然著音斫綦音忌旋去聲)婦事舅姑如事
父母鷄初鳴咸盥漱櫛縰笄總衣紳(笄今之簪也衣紳玄端綃衣之上加)
(紳帶士妻之服也衣如字)左佩紛帨刀礪小觽金燧右佩箴管線
纊施縏袠大觽木燧衿纓綦屨以適父母舅姑之所(箴管)
(箴在管中也縏袠皆囊屬施縏袠者為貯箴線纊也衿結也纓香囊也纊音曠縏音盤袠陳乙切衿其鴆切)
(為去聲)及所下氣怡聲問衣燠寒疾痛苛癢而敬抑搔之
出入則或先或後而敬扶持之進盥少者奉槃長者奉
水請沃盥盥卒授巾問所欲而敬進之柔色以溫之(苛疥)
(也抑按搔摩也溫承藉之義謂以柔順之色承藉尊者之意若藻藉之承玉然燠音郁癢以想切少去聲奉)
(長並上聲溫於糞切)饘酏酒醴芼羹菽麥蕡稻黍粱秫唯所欲(饘厚)
(粥酏薄粥也芼羹以菜雜肉為羹也蕡大麻子酏音移芼音冐蕡音焚秫音述)棗栗飴蜜以
甘之堇荁枌榆免薧滫瀡以滑之脂膏以膏之父母舅
姑必嘗之而後退(飴餳也堇菜名荁似堇而葉大榆之白者名枌免新鮮者薧乾陳者言堇)
(荁枌榆四物或用新或用舊也滫說文久泔也瀡滑也滫瀡滫之滑者也凝者為脂釋者為膏甘之滑之膏之)
(皆謂調和飲食之味也此篇所記飲食珍羞諸物古今異制風土異宜不能盡暁然亦可見古人察物之精用)
(物之詳也酒飴音怡堇音謹荁音丸免音問薧音考滫思切瀡音髄膏之膏音告和去聲)男女未
冠笄者雞初鳴咸盥漱櫛縰拂髦總角衿纓皆佩容臭
昧爽而朝問何食飲矣若已食則退若未食則佐長者
視具(總角總聚其髮而結束之為角童子之飾也容臭香物也助為形容之飾故言容臭以纓佩之後世)
(香囊即其遺制昧晦也爽明也昧爽欲明未明之時冠去聲朝音潮)凡内外雞初鳴咸
盥漱衣服歛枕簟灑埽室堂及庭布席各從其事孺子
蚤寢晏起唯所欲食無時(古人枕席之具夜則設之暁則歛之不以私褻之用示人)
(也埽簟徒點切去聲)由命士以上父子皆異宫昧爽而朝慈以
旨甘日出而退各從其事日入而夕慈以旨甘(慈愛也謂敬愛)
(其親故以旨甘之味致其愛各從其事者各治其所當為之事也晚朝為夕鄭氏曰異宫崇敬也上上聲)
父母舅姑將坐奉席請何鄉將衽長者奉席請何趾少
者執牀與坐御者舉几歛席與簟縣衾篋枕歛簟而襡
之(將坐旦起時也奉坐席而鋪者必問何向祍卧席也將衽謂更卧處也長者奉此卧席而鋪必問足向何)
(所牀說文云安身之几坐非今之卧牀也將坐之時少者執此牀以與之坐御侍者舉几進之使之憑以為安)
(卧必簟在席上旦起則歛之而簟又以襡韜之者似親身恐穢汙也衾則束而懸之枕則貯于篋也奉上聲)
(鄉去聲懸音玄篋結叶切襡音獨更平聲)父母舅姑之衣衾簟席枕几不傳
杖屨祗敬之勿敢近敦牟巵匜非餕莫敢用與恒食飲
非餕莫之敢飲食(傳移也謂此數者每日置之有常處子與婦不得輒移置他所也近謂挨)
(偪之也敦與牟皆盛黍稷之器牟讀為堥土釜也此器則木為之象土釡之形耳巵酒器匜盛水漿之器此四)
(器皆尊者所用子與婦非餕其餘無敢用此器也與及也及尊者所常食飲之物子與婦非餕餘不敢擅飲食)
(之也音敦音對巵音支匜移餕音俊)父母在朝夕恒食子婦佐餕既食
恒餕父没母存冢子御食羣子婦佐餕如初旨甘柔滑
孺子餕(佐餕者勸勉之使食而後餕其餘也既食恒餕者盡食其常食之餘也御食侍母食也如初如)
(父在時也)在父母舅姑之所有命之應唯敬對進退周旋慎
齊升降出入揖遊不敢噦噫嚏咳欠伸跛倚睇視不敢
唾洟(應之辭唯為恭噦嘔逆之聲也莊子大塊噫氣詩願言則嚏咳𠻳聲也氣乏則欠體疲則伸偏任為)
(跛依物為倚睇視傾視也洟自鼻出者咳應去聲唯上聲齊音齋噦於月切噫於界切嚏音帝苦愛切跛彼)
(義切睇音第洟音替)寒不敢襲癢不敢搔不有敬事不敢袒裼不
涉不撅褻衣衾不見裏(襲重衣也袒與裼皆禮之敬故非敬事不袒裼也不因涉水則)
(不揭裳不見裏為其可穢撅音鱖見音現為去聲)父母唾洟不見冠帶垢和灰
請漱衣裳垢和灰請澣衣裳綻裂紉箴請補綴(唾洟不見謂即)
(刷除之不使見示于人也漱澣皆洗濯之事和灰如今人用灰湯也以線貫箴為紉見音現漱平聲澣胡管)
(切綻直莧切紉女陳切綴音拙)五日則燂湯請浴三日具沐其閒面垢
燂潘請靧足垢燂湯請洗少事長賤事貴共帥時(燂溫也潘)
(淅米汁也靧洗面也共帥時皆循是禮也燂詳廉切潘音翻靧音悔帥音率)男不言内女不
言外非祭非喪不相授器其相授則女受以篚其無篚
則皆坐(句)奠之而后取之(男正位乎外不當於外而言内庭之事女正位乎内不當)
(於内而言梱外之事惟喪祭二事乃得以器相授受者以祭為嚴肅之地喪當急遽之時乃無他嫌也非此二)
(者則女必執篚使授者置之篚中也皆坐男女皆跪也授者跪而置諸地則受者亦跪而就地以取之也梱)
(閫同)外内不共井不共湢浴不通寢席不通乞假男女不
通衣裳内言不出外言不入男子入内不嘯不指夜行
以燭無燭則止女子出門必擁蔽其面夜行以燭無燭
則止道路男子由右女子由左(湢浴室也不嘯不指謂聲容有異駭人視聽也)
(舊讀嘯為叱今詳嘯非家庭所發之聲宜其不可叱或有當發者如見非禮舉動安得不叱以儆之乎讀如本)
(字為是擁猶障也由右由左見王制湢音逼)子婦孝者敬者父母舅姑之命
勿逆勿怠(子而孝父母必愛之婦而敬舅姑必愛之然猶恐其恃愛而于命或有所違也故以勿逆)
(勿怠為戒)若飲食之雖不耆必嘗而待加之衣服雖不欲必
服而待(嘗而待服而待皆謂俟尊者察其不耆不欲而改命之則或置之或藏去乃敢如己意也飲)
(去聲食音嗣耆音嗜)加之事人代之已雖弗欲姑與之而姑使之
而后復之(尊者任之以事而已既為之矣或念其勞又使他人代為己意雖不以為勞而不欲其代)
(然必順尊者之意而姑與之若慮其為之不如己意姑教使之及其果不能而後已復為之也)子婦有
勤勞之事雖甚愛之姑縱之而寧數休之(謂雖甚愛此子婦而不忍)
(其勞然必且縱使為之而寧數數休息之必使終竟其事而後已不可以姑息為愛而使之不事事也數音)
(朔)子婦未孝未敬勿庸疾怨姑教之若不可教而后怒
之不可怒子放婦出而不表禮焉(庸用也怒之譴責之也不可怒謂雖譴責)
(之而不改也雖放逐其子出棄其婦而不表明其失禮之罪示不終絶之也)父母有過下氣
怡色柔聲以諫諫若不入起敬起孝說則復諫不說與
其得罪於鄉黨州閭寧孰諫父母怒不說而撻之流血
不敢疾怨起敬起孝(疏曰孰諫謂純熟殷勤而諫若物之成熟然說音悦復扶又切)
父母有婢子若庶子庶孫甚愛之雖父母没没身敬之
不衰(婢子賤者之所生也若及也或也没身終身也父母之所愛亦愛之至于犬馬盡然而况于人乎)
子有二妾父母愛一人焉子愛一人焉由衣服飲食由
執事毋敢視父母所愛雖父母没不衰(由自也不敢以私愛違父母之)
(情故也)子甚宜其妻父母不說出子不宜其妻父母曰是
善視我子行夫婦之禮焉没身不衰(宜猶善也大戴禮婦有七出不順父)
(母一無子二淫三妬四惡疾五多言六竊盗七三不去有所受無所歸不去曾經三年喪不去前貧賤後富貴)
(不去悦說音)父母雖没將為善思貽父母令名必果將為不
善思貽父母羞辱必不果舅没則姑老冢婦所祭祀賓
客每事必請於姑介婦請於冢婦(老謂傳家事于長婦也然長婦猶不敢專)
(行故祭祀賓客之事必禀問焉介婦衆婦也)舅姑使冢婦毋怠不友無禮於
介婦(石梁王氏曰友謂當作敢者是也劉氏曰使以事使之也毋禁止辭不友者不愛無禮者不敬也)
(言舅姑以事命冢婦則冢婦當自任其勞不可怠于勞而怨介婦不助已遂不愛敬之也)舅姑若使
介婦毋敢敵耦於冢婦(劉氏曰敵耦者欲求分任均勞之意言舅姑若以事使介婦為)
(之則介婦亦當自任其勞不可謂己與冢婦為敵耦欲求均配其勞也)不敢並行不敢並
命不敢並坐(又言介婦之與冢婦分有尊卑非惟任事毋敢敵耦亦且不敢比肩而行不敢並受)
(命于尊者不敢並出命于卑者盖介婦當請命于冢婦也坐次亦必異列)凡婦不命適私室
不敢退婦將有事大小必請於舅姑子婦無私貨無私
畜無私器不敢私假不敢私與(鄭氏日家事統于尊也適如字畜許六切)
婦或賜之飲食衣服布帛佩帨茝蘭則受而獻諸舅姑
舅姑受之則喜加新受賜若反賜之則辭不得命如更
受賜藏以待乏(或賜之謂私親几弟也茝蘭皆香草也受之則如新受賜不受則如更受賜孝)
(愛之至也不得命者不見許也待乏待尊者之乏也茝昌改切又音齒)婦若有私親兄弟
將與之則必復請其故(句)賜而后與之(故即前者所獻之物而舅姑不)
(受者雖藏於私室今必請於尊者既許然後取以與之也)適子庶子祗事宗子宗婦
雖貴富不敢以貴富入宗子之家雖衆車徒舍於外以
寡約入(疏曰適子謂父及祖之適子是小宗也庶子謂適子之弟宗子謂大宗子宗婦謂大宗子之婦)
(適音的舍如字去聲)子弟猶歸器衣服裘衾車馬則必獻其上而
后敢服用其次也若非所獻則不敢以入於宗子之門
不敢以貴富加於父兄宗族(猶若也謂子弟中若有以功德顯榮而蒙尊上歸遺)
(之以器用衣服等物則必獻其上等者于宗子而自服用其次者若非宗子之爵所當服用而不可獻者則已)
(亦不敢服用之以入宗子之門也加高也遺去聲)若富則具二牲獻其賢者於
宗子夫婦皆齊而宗敬焉終事而后敢私祭(賢猶善也齊而宗敬)
(謂齊戒而往助祭事以致宗廟之敬也私祭祖禰則用二牲之下者)飯黍稷稻粱白黍黃
粱稰穛(飯之品有黃黍稷稻白粱白黍黃粱凡六其穀熟而穫之則曰稰生穫之曰穛穛是歛縮之名)
(以生穫故其物縮歛也此諸侯之飯天子又有麥與苽飯目諸飯之品稰胥上聲穛音捉)膳膷臐
膮醢牛炙(膷牛&KR0796;臐羊&KR0796;膮豕&KR0796;皆香美之名也醢字衍當刪牛炙炙牛肉也此四物為四豆共為)
(一行炙膳目諸膳之品膷音香臐音熏膮音暁音柘炙牛如字&KR0796;音壑行音杭)醢牛胾醢牛
膾(醢肉醬也牛胾切牛肉也并醢與牛膾四物為四豆是第二行胾側吏切)羊炙羊胾醢
豕炙(此四物為四豆是第三行)醢豕胾芥醬魚膾(此四物為四豆是第四行共十六豆)
(下大夫之禮也)雉兔鶉鷃(此四物為四豆列為第五行共二十豆則上大夫之禮也鶉音淳鷃音)
(晏)飲重醴稻醴清糟黍醴清糟粱醴清糟或以酏為醴
黍酏漿水醷濫(醴者稻黍粱三者各為之已泲者為清未泲者為糟是三醴各有清有糟也以)
(清與糟相配重設故云重醴盖致飲于賓客則兼設之也以酏為醴釀粥為醴也黍酏以黍為粥也漿醋水也)
(醷梅漿也濫雜糗飯之屬和水也飲目諸飲之品重平聲醷音倚)酒清白(清清酒也祭祀之酒事酒)
(昔酒俱白故以白名之有事而飲者謂之事酒無事而飲者名昔酒)羞糗餌粉酏(周禮羞籩之寔)
(糗餌粉餈此酏字當讀為餈記者誤耳許慎云餈稻餅也炊米擣之粉餈以豆為粉糁餈上也糗炒乾米麥也)
(擣之以為餌盖先屑為粉然後溲之餌之言堅潔若玉珥也餈之言滋也糗起九切餌音二酏自私切)食
蝸醢而苽食雉羹麥食脯羹雞羹折稌犬羹兔羹和糝
不蓼(此言進飯之宜蝸與螺同苽雕胡也脯羹析脯為羹也稌稻折稌謂細折稻米為飯也此五羹者宜)
(以五味調和米屑為糁不須加蓼故云和糁不蓼也食音嗣下同蝸力戈切苽音孤稌音杜和去聲糁思)散
(切蓼音了)濡豚包苦寔蓼濡雞醢醬寔蓼濡魚卵醬寔蓼濡
鼈醢醬寔蓼(濡讀為胹烹煮之也胹豚者包裹之以苦菜而寔蓼于腹中此四物皆以蓼寔其腹)
(而煮之也卵醬魚子為醬也三物之用醬盖以調和其汁耳濡音而卵音鯤)腵脩蚳醢脯羹
兔醢麋膚魚醢魚膾芥醬麋腥醢醬桃諸梅諸卵鹽(腵脩)
(見前蚳醢以蚍蜉子為醢也謂食腵脩者以蚳醢配之食脯羹者以兔醢配之餘倣此麋鹿之大者膚切肉也)
(麋腥生麋肉也諸菹也桃梅皆為菹藏之欲藏必令稍乾故周禮謂之乾䕩食之則和以卵鹽大鹽形似鳥卵)
(故名卵鹽也令蚳音墀卵力管切蚍音皮蜉音浮平聲乾音于䕩音老)凡食齊視春時羹
齊視夏時醬齊視秋時飲齊視冬時(鄭氏曰飯宜溫羹宜熱醬宜凉飲宜)
(寒也去食音嗣齊聲)凡和春多酸夏多苦秋多辛冬多鹹調以
滑甘(酸苦辛鹹木火金水之所屬多其時味所以養氣也四時皆調以滑甘象土之寄歟)牛宜稌
羊宜黍豕宜稷犬宜粱鴈宜麥魚宜苽(上云折稌犬羹兔羹此云牛宜)
(稌者上是人君燕食以滋味為美此據尊者正食而言也)春宜羔豚膳膏薌夏宜腒
鱐膳膏臊秋宜犢麛膳膏腥冬宜鮮羽膳膏羶(牛膏薌犬膏臊)
(雞膏腥羊膏羶如春時食羔豚則煎之以牛膏故云膳膏薌也餘倣此腒乾雉鱐乾魚麛鹿子鮮生魚羽雁也)
(舊說此膳所宜以五行衰王相參及方氏燥濕疾遅強弱之說今皆略之腒音渠鱐音搜臊音騷麛音迷鮮)
(音仙王去聲)牛脩鹿脯田豕脯麋脯麕脯麋鹿田豕麕皆有
軒雉兔皆有芼(疏曰麛鹿田豕麕皆有軒者言此等非但為脯又可腥食腥食之時皆以藿葉)
(起之而不細切故云皆有軒不云牛者牛惟可細切為膾不宜大切為軒雉兔皆有芼者為雉羹兔羹皆有芼)
(菜以和之也鄭氏曰軒讀為憲憲謂藿葉切麕俱倫切軒音憲)爵鷃蜩范芝栭蔆椇
棗栗榛柿瓜桃李梅杏楂棃薑桂(蜩蟬范蜂芝如今木耳之類栭韻會註云)
(江淮呼小栗為栭栗蔆芰也椇形似珊瑚味甜美一名白石李鄭氏曰自牛脩至此三十一物皆人君燕食)
(所加庶羞也周禮天子羞用百有二十品記者不能次錄蜩音條栭音而蔆音陵椇音矩楂側加切)大
夫燕食有膾無脯有脯無膾士不貳羹胾庶人耆老不
徒食(因上文言人君燕食之物而言大夫燕食士不貳羹胾亦謂燕食也徒猶空也不徒食言必有饌)
(疏曰若朝夕常食則下云羹食自諸侯以下至於庶人無等)膾春用葱秋用芥豚春
用韭秋用蓼脂用葱膏用薤三牲用藙和用醢獸用梅
(芥芥醬也肥凝者為脂釋者為膏三牲牛羊豕也藙茱萸也和用醯以醯和三牲也獸用梅以梅和獸也薤)
(胡介切藙音毅和去聲)鶉羹雞羹鴽釀之蓼魴鱮烝雛燒雉薌無
蓼(鴽不為羹惟烝煮而已故不曰羹此三味皆切蓼以雜和之故曰釀之蓼魴鱮二魚烝而食之故曰魴鱮)
(烝雛鳥之小者燒熟然後調和故云雛燒雉則或燒或烝或以為羹皆可薌謂香草若白蘇紫蘇之屬也言烝)
(魴鱮燒雛及烹雉皆調和之以香草無用蓼也鴽音如釀尼亮切魴音防鱮音序)不食(句)雛鼈
狼去腸狗去腎狸去正脊兔去凥狐去首豚去腦魚去
乙龞去醜(此九者皆為不利于人雛鼈伏乳者魚體中有骨如篆乙之形去之為鯁人也醜竅也或)
(云頸下有骨能毒人聲去上聲凥苦刀切為去)肉曰脱之魚曰作之棗曰新
之栗曰撰之桃曰膽之柤犂曰攒之(脱者剥除其筋膜作者摇動之以觀)
(其鮮鯘一說作猶斮也謂削其鱗棗則拭治而使之新潔撰猶選也栗多蟲螙宜選擇之桃多毛拭治令青滑)
(如膽攅之者鑚治其螙處也此皆治擇之名聲撰須袞切柤側加切攅咨官切鯘餒同斮音勺治平螙蠧同)
牛夜鳴則庮羊泠毛而毳羶狗赤股而躁臊鳥皫色而
沙鳴鬱豕望視而交睫腥馬黑脊而般臂漏(牛之夜鳴者其肉庮)
(臭羊之毛本稀泠而毛端毳結者其肉羶氣狗股裏無毛而舉動急躁者其肉臊惡皫色色變而無潤澤也沙)
(嘶也鳴而其聲沙嘶者欎謂腐臭也望視舉目高也交睫目睫毛交也腥讀為星肉中生小息肉如米者也般)
(臂前脛毛斑也漏讀為螻謂其肉如螻蛄臭也牛至馬六物若此者皆不可食庮音由泠音零毳昌銳切皫)
(滂表切睫音接般音斑漏平聲)雛尾不盈握弗食舒雁翠鵠鴞胖舒鳧
翠雞肝雁腎鴇奥鹿胃(舒雁鵝也翠尾肉也胖脇側薄肉也舒鳧鴨也鴇似雁而大無)
(後指奥脾肶也藏之深奥處也此九物亦不可食鴞于嬌切胖音判鴇音保奥音郁肶音皮)肉腥細
者為膾大者為軒或曰麋鹿魚為菹麕為辟雞野豕為
軒兔為宛脾切葱若薤寔諸醯以柔之(細縷切者為膾大片切者為軒)
(或用葱或用薤故云切葱若薤肉與葱薤皆置之醋中故云寔諸醯浸漬而熟則柔軟矣故曰柔之疏曰為)
(記之時無菹軒辟雞宛脾之制作之未審舊有此言記者承而用之故稱或曰其辟雞宛脾及軒之名其義未)
(聞璧軒音憲辟音宛音苑)羹食自諸侯以下至於庶人無等大夫
無秩膳大夫七十而有閣(羹與飯常日所食故無貴賤之等差秩常也五十始命未)
(為甚老故無常膳七十有閣則有秩膳矣閣以木板為之所以庋飯食之物食音嗣差楚宜切庋音已)
天子之閣左達五右達五公侯伯於房中五大夫於
閣三士於坫一(疏曰宫室之制中央為正室正室左右為房房外有序序外有夾室天子)
(尊庖厨遠故左夾室五閣右夾室五閣諸侯卑庖厨稍近故於房中惟一房之中而五閣也大夫卑而無)
(嫌故亦於夾室而三閣士卑不得為閣但于室中為土坫以庋食五者三牲之肉及魚腊三者豕魚腊也)
凡養老有虞氏以燕禮夏后氏以饗禮殷人以食禮周
人脩而兼用之凡五十養於鄉六十養於國七十養於學
達於諸侯八十拜君命一坐再至瞽亦如之九十者使人
受五十異粻六十宿肉七十貳膳八十常珍九十飲食
不違寢膳飲從於遊可也六十歲制七十時制八十月
制九十日脩唯絞紟衾冐死而后制五十始衰六十非
肉不飽七十非帛不煖八十非人不煖九十雖得人不
煖矣五十杖於家六十杖於鄉七十杖於國八十杖於
朝九十者天子欲有問焉則就其室以珍從七十不俟
朝八十月告存九十日有秩五十不從力政六十不與
服戎七十不與賓客之事八十齊喪之事弗及也五十
而爵六十不親學七十致政凡自七十以上唯衰麻為
喪凡三王養老皆引年八十者一子不從政九十者其
家不從政瞽亦如之凡父每在子雖老不坐有虞氏養
國老於上庠養庶老於下庠夏后氏養國老於東序養
庶老於西序殷人養國老於右學養庶老於左學周人
養國老於東膠養庶老於虞庠虞庠在國之西郊有虞
氏皇而祭深衣而養老夏后氏收而祭燕衣而養老殷
人冔而祭縞衣而養老周人冕而祭玄衣而養老(此一節並)
(說見王制)曾子曰孝子之養老也(石梁王氏曰此一養字蒙上文當從上聲忠養之養)
(當從去聲)樂其心不違其志樂其耳目安其寢處以其飲食
忠養之孝子之身終終身也者非終父母之身終其身
也是故父母之所愛亦愛之父母之所敬亦敬之至於
犬馬盡然而况於人乎(樂其心喻父母于道也不違其志能養志也飲食忠養以上是)
(終父母之身愛所愛敬所敬則終孝子之身也樂音洛處上聲養去聲上上聲)凡養老五帝
憲三王有乞言五帝憲養氣體而不乞言有善則記之
為惇史三王亦憲既養老而后乞言亦微其禮皆有惇
史(憲法也養老之禮五帝之世主於法其德行而已至三王之世則又有乞言之禮焉惇史所以記其惇厚)
(之德也三王亦未嘗不法其德行然於乞言之際其禮微略不誠切以求之故云微其禮然亦皆有惇史焉)
(方氏曰五帝之憲也而老者未嘗無言要之以德為主耳故曰有善則記之盖可記者言故也三王之乞言而)
(老者未嘗無德要之以言為主耳故曰三王亦憲有音又行去聲要平聲)淳熬煎醢加于
陸稻上沃之以膏曰淳熬(淳沃也熬煎也陸稻陸地之稻也以陸稻為飯煎醢加于)
(飯上又恐味薄故更沃之以膏此八珍之一也淳之純切熬音遨)淳毋煎醢加于黍食
上沃之以膏曰淳毋(疏曰毋是禁辭非膳羞之體故讀為模象也盖法象淳熬而為之但)
(用黍飯為異耳此八珍之二也母音模食音嗣)炮取豚若將刲之刳之寔棗
於其腹中編萑以苴之塗之以謹塗炮之塗皆乾擘之
濯手以摩之去其皽為稻粉糔溲之以為酏以付豚煎
諸膏膏必滅之鉅鑊湯以小鼎薌脯於其中使其湯毋
滅鼎三日三夜毋絶火而后調之以醯醢(此珍主於塗而燒之故以)
(炮名牂牡羊也刲之刳之殺而去其五藏也萑蘆葦之類苴裹也謹讀為瑾說文黏土也擘之者擘去乾塗也)
(濯手以摩之去其皽謂擘泥手不淨又兼肉熱故必濯其手然後摩去其皽膜也糔與前章滫瀡之滫同以稻)
(米為粉滫溲之為粥若豚則以此粥敷其外若羊則解析其肉以此粥和之而俱煎以膏滅没也謂所用膏没)
(此豚與羊也鉅鑊湯以大鑊盛湯也脯解析之薄如脯也薌脯香美此脯也脯在小鼎内而小鼎則置在鑊湯)
(内湯不可没鼎没鼎則水入壊脯也毋絶火微熱而已不熾之也至食則又以醯與醢調和之此八珍之三四)
(也音將音牂刲音暌刳音枯萑音丸苴子餘切謹音芹乾干擘音百去上聲皽音展糔息酒切溲所九切藏)
(去聲)擣珍取牛羊麋&KR0951;麕之肉必脄每物與牛若一捶反
側之去其餌孰出之去其皽柔其肉(脄夾脊肉也與牛若一謂與牛肉之)
(多寡均也捶擣也反捶之又側捶之然後去其筋餌既熟乃去其皽膜而柔之以醯醢此八珍之五也擣音)
(島脄音每捶主蘂切)漬取牛肉必新殺者薄切之必絶其理湛諸
美酒期朝而食之以醢若醯醷(絶其理横斷其文理也湛亦漬也期朝今旦至)
(明旦也醷梅漿也此八珍之六也漬音自湛音尖期音基)為熬捶之去其皽編萑
布牛肉焉屑桂與薑以灑諸上而鹽之乾而食之施羊
亦如之施麋施&KR0951;施麕皆如牛羊欲濡肉則釋而煎之
以醢欲乾肉則捶而食之(此肉於火上為之故名曰熬生擣而去其皽膜然後布於)
(編萑之上先以桂薑之屑灑之次用鹽釋謂以水潤釋之也此八珍之七也鹽去聲)糝取牛羊
豕之肉三如一小切之與稻米稻米二肉一合以為餌
煎之(三如一謂三者之肉多寡均也稻米二肉一謂二分稻米一分肉也此即周禮糁食)肝膋取
狗肝一幪之以其膋濡炙之舉燋其膋不蓼(舉皆也謂炙膋皆熟)
(而焦食之不用蓼也此八珍之八記者文不依次故閒雜在糝食酏食之閒幪音蒙)取稻米舉
糔溲之小切狼臅膏以與稻米為酏(狼臅膏狼胸臆中之膏也此盖以滫)
(溲稻米之粉而煎之以膏註讀酏為餰者以酏是粥非豆寔也此即周禮之酏食臅音獨酏之然切餰饘同)
禮始於謹夫婦為宫室辨外内男子居外女子居内深
宫固門閽寺守之男不入女不出(夫婦為人倫之始不謹則亂其倫類故禮)
(始於謹夫婦也掌鄭氏曰閽掌守中門之禁寺内人之禁令)男女不同椸枷不敢縣
於夫之楎椸不敢藏於夫之篋笥不敢共湢浴夫不在
歛枕篋簟席襡器而藏之少事長賤事貴咸如之(椸枷見曲)
(禮植者曰楎横者曰椸楎椸同類之物椸以竿為之故鄭云竿謂之椸餘見前椸音移枷音架縣音玄楎音)
(輝笥音四)夫婦之禮唯及七十同藏無閒故妾雖老年未滿
五十必與五日之御將御者齊漱澣慎衣服櫛縰笄總
角拂髦衿纓綦屨雖婢妾衣服飲食必後長者妻不在
妾御莫敢當夕(櫛縰以下說見篇首角字衍天子之御妻八十一人當九夕世婦二十七人當)
(三夕九嬪九人當一夕三夫人當一夕后當一夕凡十五日而徧五日之御諸侯制也諸侯一娶九女夫人及)
(二媵各有姪娣此六人當三夕次二媵當一夕次夫人專一夕凡五日而徧也當夕當妻之夕也閒與並去)
(聲齊音齋漱平聲澣音浣)妻將生子及月辰居側室夫使人日再問
之作而自問之妻不敢見使姆衣服而對至于子生夫
復使人日再問之夫齊則不入側室之門(正寢在前燕寢在後側室)
(者燕寢之旁室也作動作之時也姆女師也見音現姆音茂復扶又切齊側皆切)子生男子設
弧於門左女子設帨於門右三日始負子男射女否(弧弓)
(也帨佩巾也以此二物為男女之表負抱也)國君世子生告于君接以大牢
宰掌具三日卜士負之吉者宿齊朝服寢門外詩負之
射人以桑弧蓬矢六射天地四方保受乃負之宰醴負
子賜之束帛卜士之妻大夫之妾使食子(接以大牢者以大牢之禮)
(接見其子也宰宰夫也掌具掌其設禮之具也卜士負之者卜其吉者而使之抱子也詩承也儀禮言尸酢主)
(人詩懷之亦承義射天地四方者期其有事於遠大也保保母也受乃負之受子於士而抱之也盖士之)
(負子特為斯須之禮而已宰既掌具故以醴禮負子之士仍賜束帛以酬之食子謂乳養之也今按此言)
(世子生接以大牢特言其常禮如此耳下文又言接子擇日則亦或在始生三日之後也鄭氏謂食其母)
(使補虚強氣讀接為捷而訓為勝其義迂方氏讀如本字今從之大音泰齊音齋射音石食音嗣)凡
接子擇日冢子則大牢庶人特豚士特豕大夫少牢國
君世子大牢其非冢子則皆降一等(冢子大牢謂天子之元子也大音)
(泰少去聲)異為孺子室於宫中擇於諸母與可者必求其寬
裕慈惠溫良恭敬慎而寡言者使為子師其次為慈母
其次為保母皆居子室他人無事不往(諸母衆妾也可者謂雖非衆妾)
(之列或傅御之屬可謂子師者也此人君養子之禮師教以善道者慈母審其欲惡者保母安其寢處者他人)
(無事不往恐兒驚動也)三月之末擇日剪髮為鬌男角女羈否則
男左女右是日也妻以子見於父貴人則為衣服由命
士以下皆漱澣男女夙興沐浴衣服具視朔食夫入門
升自阼階立于阼西鄉妻抱子出自房當楣立東面(鬌所)
(存留不翦者也夾囱兩旁當角之處留髮不翦者謂之角留頂上縱横各一相交通逹者謂之羈嚴氏云夾囱)
(曰角兩髻也午達曰羈三髻也貴人大夫以上也由自也具視朔食者所具之禮如朔食也朔食天子大牢諸)
(侯少牢大夫特豕士特豚也入門入側室之門也側室亦南向故有阼階西階出自房自東房而出也鬌音)
(朵囱音蔥)姆先相曰母某敢用時日袛見孺子夫對曰欽有
帥父執子之右手咳而名之妻對曰記有成遂左還授師子
師辯告諸婦諸母名妻遂適寢(某妻姓某氏也時日是日也孺稚也欽敬帥循)
(也言當敬教之使循善道也咳而名之者說文咳小兒笑聲謂父作咳聲笑客以示慈愛而名之也記有成謂)
(當記識夫言教之成德也授師以子授子師也諸婦同族卑者之妻也諸母同族尊者之妻也後告諸母欲名)
(成於尊也妻遂適寢復夫之燕寢也徧相去聲見音現帥入聲咳戶才切還音旋辯音識音志)夫告
宰名宰辯告諸男名書曰某年某月某日某生而藏之
宰告閭史閭史書為二其一藏諸閭府其一獻諸州史
州史獻諸州伯州伯命藏諸州府夫入食如養禮(宰屬吏也)
(諸男同宗子姓也藏之者以簡策書子名而藏于家之書府也二十五家為閭二千五百家為州州伯則州長)
(也閭史州史皆其屬吏也閭府州府皆其府藏也夫入食如養禮謂與其妻禮食如婦始饋舅姑之禮也疏)
(曰此經所陳謂卿大夫以下故以名徧告同宗諸男諸男卑者尚告則告諸父可知若諸侯絶宗則不告也)
(養去聲)世子生則君沐浴朝服夫人亦如之皆立于阼階
西鄉世婦抱子升自西階君名之乃降(諸侯朝服玄端素裳夫人亦如)
(之者亦朝服也當是展衣註云禒衣者以見子畢即侍御於君故服進御之禒衣也人君見世子於路寢此升)
(自西階是自外而入也凡生子無問妻妾皆在側室)適子庶子見於外寢撫其首
咳而名之禮帥初無辭(此適子盖世子之弟庶子則妾子也外寢君燕寢也燕寢在内)
(以側室在旁處内故謂此為外也與疏曰庶子見于側室此以撫首咳名無辭之事同故適子連文云見于)
(外寢耳處適音的帥入聲上聲)凡名子不以日月不以國不以隱疾
大夫士之子不敢與世子同名(說見曲禮)妾將生子及月辰
夫使人日一問之子生三月之末漱澣夙齊見於内寢
禮之如始入室君已食徹焉使之特餕遂入御(此言大夫士之)
(妾生子之禮宫室之制前有路寢次則君之燕寢次夫人正寢卿大夫以下前有適室次則燕寢次則適妻之)
(寢此言内寢正謂適妻寢耳如始入室者如初來嫁時也特餕使此生子者獨餕不切常時衆妾同餕也)公
庶子生就側室三月之末其母沐浴朝服見於君擯者
以其子見君所有賜君名之衆子則使有司名之(擯者傅姆)
(之属也君所有賜者此妾君所偏愛而特加恩賜者故其子君自名之若衆妾之子恩寵輕略者則使有司名)
(之也出疏曰前文已云適子庶子見異於世子今更重者以前庶適連文故此特言庶子之禮)庶人
無側室者及月辰夫出居羣室其問之也與子見父之
禮無以異也(問之之禮與執手咳名之事欽帥記成之辭皆與有爵者同故云無以異也)凡
父在孫見於祖祖亦名之禮如子見父無辭(應氏曰辭者夫婦所)
(以相授受也祖尊故有其禮而無其辭)食子者三年而出見於公宫則劬
(食子者士之妻大夫之妾也子三年則免懷抱故食者出還其家見于公宫而告辭則君必有賜劬者有賜以)
(勞其劬勞也聲食音嗣上勞去)大夫之子有食母士之妻自養其子
(食母乳母也士卑故自養食音嗣)由命士以上及大夫之子旬而見(註讀)
(旬為均謂適子妾子有同時生者雖是先生者先見後生者後見然皆在夫未與婦禮食之前故曰均而見也)
(瀆應氏曰子固以禮見于父父則欲時時見之又不可故每旬而一見之若庶人則簡略易通故不必以旬)
(而見今詳二說俱可疑闕之可也上上聲旬音均)冢子未食而見必執其右手
適子庶子已食而見必循其首(疏曰此天子諸侯之禮未與后夫人禮食而先)
(見冢子急于正也禮食之後乃見適子庶子緩于庶耳食如字)子能食食教以右手
能言男唯女俞男鞶革女鞶絲(食飯也唯俞皆應辭鞶小囊盛帨巾者男用革)
(女用繒帛唯上食與註如字下食音嗣上聲飯上聲)六年教之數與方名七年
男女不同席不共食八年出入門戶及即席飲食必後
長者始教之讓(數謂一十百千萬方名東西南北也)九年教之數日十年
出就外傅居宿於外學書計(數日知朔望與六甲也外傅教學之師也書謂六書)
(計謂九數如數上聲九數字)衣不帛襦袴禮帥初朝夕學幼儀請肄
簡諒(曲禮曰童子不衣裘裳不以帛為襦袴亦為太溫也禮帥初謂行禮動作皆循習初教之方也肄習)
(也簡書篇數也諒言語信寔也皆請于長者而習學之也一說簡者簡要謂使之習事務從其要不為迂曲煩)
(擾也亦襦音儒衣去聲為為去聲)十有三年學樂誦詩舞勺成童舞象
學射御(樂八音之器也詩樂歌之篇章也成童十五以上象說見文王世子射謂五射御謂五御也六)
(藝詳見小學書即朱子曰酌即勺也内則曰十三舞勺以此詩為節而舞也)二十而冠始學
禮可以衣裘帛舞大夏惇行孝弟博學不教内而不出
(始學禮以成人之道當兼習吉凶軍賓嘉之五禮也大夏禹樂樂之文武兼備者也孝弟百行之本故先務惇)
(行于孝弟而後博學也不教恐所學未精故不可為師以教人也内而不出言藴畜其德美于中而不自表見)
(其能也一說謂不出言以為人謀畫現冠去聲衣去聲弟音悌百行行去聲畜許六切見音為人為去聲)
三十而有室始理男事博學無方孫友視志(室猶妻也男事受田)
(給政役也方猶常也學無常在志所慕則學之孫友順交朋友也視志視其志意所尚也孫去聲)四十
始仕方物出謀發慮道合則服從不可則去五十命為
大夫服官政七十致事凡男拜尚左手(朱子曰物猶事也方物出謀則)
(謀不過物方物發慮則慮不過物問何謂不過物曰方猶對也比方以窮理)女子十年不出
姆教婉娩聽從執麻枲治絲繭織紝組紃學女事以共
衣服觀於祭祀納酒漿籩豆菹醢禮相助奠(十年不出謂十歲則)
(恒處于内也姆女師也婉謂言語娩謂容貌司馬公云柔順貌紝繒帛之屬組亦織也詩執轡如組紃之制似)
(絛古人以置諸冠服縫中者女姆音茂娩音晚枲音徙從□諸本誤從木治平聲紝金切組音祖紃音巡共)
(音恭相去聲絛音叨縫去聲)十有五年而笄二十而嫁有故二十三
年而嫁聘則為妻奔則為妾凡女拜尚右手(十五許嫁則笄未許)
(嫁者二十而笄故謂父母喪妻齊也妾之言接言得接見于君子不得伉儷也尚左尚右隂陽之别别必列)
禮記集說卷五
