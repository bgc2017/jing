禮記集說禮類三(禮記之屬)
提要
(臣)等謹案禮記集說十卷元陳澔撰澔字可
大都昌人宋亡不仕教授鄉里學者稱雲莊
先生其書衍繹舊聞附以已見欲以坦明之
說取便初學而於度數品節擇焉不精語焉
不詳後人病之蓋自漢以來治戴記者百數
十家惟衛湜集說徵引極審頗為學者所推
許澔是書雖襲其名而用意不侔博約亦異
觀其自序謂鄭氏祖䜟緯孔疏惟鄭之從為
可恨又以應鏞纂義於雜記等篇闕而不釋
為非亦不為無見第述其家學稱其父師事
雙峯以是經三領鄉書為名進士則其志趣
固專為帖括之助耳明初與注疏並頒學官
用以取士後乃專用是書迄今因之朱睦㮮
授經圖作十六卷朱彛尊經義考作三十卷
殆本各不同今卷蓋仍明時監板之舊云乾
隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
禮記集說序
前聖繼天立極之道莫大於禮後聖垂世立教之書亦
莫先於禮禮儀三百威儀三千孰非精神心術之所寓
故能與天地同其節四代損益世遠經殘其詳不可得
聞矣儀禮十七篇戴記四十九篇先儒表章學庸遂為
千萬世道學之淵源其四十七篇之文雖純駁不同然
義之淺深同異誠未易言也鄭氏祖讖緯孔疏惟鄭之
從雖有他說不復收載固為可恨然其灼然可據者不
可易也近世應氏集解於雜記大小記等篇皆闕而不
釋噫慎終追遠其關於人倫世道非細故而可略哉先
君子師事雙峰先生十有四年以是經三領鄉書為開
慶名進士所得於師門講論甚多中罹煨燼隻字不遺
不肖孤僭不自量會萃衍繹而附以臆見之言名曰禮
記集說蓋欲以坦明之說使初學讀之即了其義庶幾
章句通則藴奥自見正不必高為議論而卑視訓詁之
辭也書成甚欲就正於四方有道之士而衰年多疾遊
歴良艱姑藏巾笥以俟來哲治教方興知禮者或有取
焉亦愚者千慮之一爾至治壬戌良月既望後學東匯
澤陳澔序
