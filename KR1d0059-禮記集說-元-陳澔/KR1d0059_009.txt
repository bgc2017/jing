禮記集說卷九元陳澔撰
哀公問第二十七
哀公問於孔子曰大禮何如君子之言禮何其尊也孔
子曰丘也小人不足以知禮君曰否吾子言之也(哀公魯君)
(名蔣大禮謂禮之大者何其尊言稱揚之甚)孔子曰丘聞之民之所由生禮
為大非禮無以節事天地之神也非禮無以辨君臣上
下長幼之位也非禮無以别男女父子兄弟之親昏姻
疏數之交也君子以此之為尊敬然(此皆禮之大者故不得不尊敬之也)
(列長上聲别必切數入聲)然後以其所能教百姓不廢其會節(禮本)
(天秩聖人因人情而為之節文非強之以甚高難行之事也故曰以其所能教百姓會節謂行禮之期節如葬)
(祭有葬祭之時冠昏有冠昏之時不可廢也)有成事然後治其雕鏤文章黼
黻以嗣(有成事謂諏日而得卜筮之吉事可成也雕鏤祭器之飾文章黼黻祭服之飾也嗣者傳續不)
(絶之義此器服常存則此禮必不泯絶矣)其順之然後言其喪算備其鼎俎
設其豕腊脩其宗廟歲時以敬祭祀以序宗族即安其
居節醜其衣服卑其宮室車不雕幾器不刻鏤食不貳
味以與民同利昔之君子之行禮者如此(順之謂上下皆無違心也)
(言猶明也喪算五服歲月之數殯葬久近之期也即安其居者隨其所處而安之也節儉也醜猶惡也雕幾見)
(郊特牲器養器也自奉如此其薄者蓋欲不傷財不害民而與氏同其利也幾音祈處上聲)公曰今
之君子胡莫之行也孔子曰今之君子好實無厭淫德
不倦荒怠敖慢固民是盡午其衆以伐有道求得當欲
不以其所昔之用民者由前今之用民者由後今之君
子莫為禮也(實貨財也淫德放蕩之行也固如固獲之固言取之力也盡謂竭其所有也午與迕)
(同午其衆違逆衆心也求得當欲言不過求以稱其私欲而已不以其所不問其理之所在也由前由古之道)
(由後由今之道也聲好厭敖午當並去聲註行去稱去聲)孔子侍坐於哀公哀公
曰敢問人道誰為大孔子愀然作色而對曰君之及此
言也百姓之德也固臣敢無辭而對人道政為大(愀然悚動之貌作色)
(變色也百姓之德猶言百姓之幸也敢無辭猶言豈敢無辭愀七小切)公曰敢問何謂為
政孔子對曰政者正也君為正則百姓從政矣君之所
為百姓之所從也君所不為百姓何從公曰敢問為政
如之何孔子對曰夫婦别父子親君臣嚴三者正則庶
物從之矣公曰寡人雖無似也願聞所以行三言之道
可得聞乎(夫婦父子君臣三綱也庶物衆事也無似無所肖似言無德也别必列切)孔子
對曰古之為政愛人為大所以治愛人禮為大所以治
禮敬為大敬之至矣大昏為大大昏至矣大昏既至冕
而親迎親之也親之也者親之也是故君子興敬為親
舍敬是遺親也弗愛不親弗敬不正愛與敬其政之本
與(方氏曰夫婦有内外之位故曰别父子有慈孝之恩故曰親君臣有上下之分故曰嚴易曰有夫婦然後)
(有父子有父子然後有君臣故先後之序如此三者之正一以夫婦為之本故後言大昏為大也政在養人故)
(古之為政愛人為大然而愛之無節則墨氏之兼愛矣安能無亂乎故曰所以治愛人禮為大禮止於敬而已)
(故曰所以治禮敬為大禮以敬為主而大昏又為至焉故曰敬之至矣大昏為大大昏既為敬之至故雖天子)
(諸侯之尊亦必冕而親迎也己親其人乃所以使人之親己而已故曰親之也者親之也冕而親迎可謂敬矣)
(故曰興敬為親舍敬是遺親也弗愛則無以相合而其情疏故曰弗愛不親弗敬則無以相别而其情䙝故曰)
(弗敬不正愛敬之道其始本於閨門之内及擴而充之其愛至於不敢惡於人其敬至於不敢慢於人而德教)
(加于百姓刑于四海故曰愛與敬其政之本與迎去聲舍上聲與平聲惡去聲)公曰寡人願
有言然冕而親迎不已重乎孔子愀然作色而對曰合
二姓之好以繼先聖之後以為天地宗廟社稷之主君
何謂已重乎公曰寡人固(句)不固焉得聞此言也寡人
欲問不得其辭請少進(已重太重也寡人固自言其固陋也不固焉得聞此言者言若不)
(固陋則不以此為問安得聞此言乎請少進者幸孔子更略有以進教我也石梁王氏曰併言天地非止諸)
(侯之禮也焉音煙)孔子曰天地不合萬物不生大昏萬世之嗣
也君何謂已重焉孔子遂言曰内以治宗廟之禮足以
配天地之神明出以治直言之禮足以立上下之敬物
恥足以振之國恥足以興之為政先禮禮其政之本與
(直言二字未詳或云當作朝廷恥陸氏曰物以不振為恥國以不興為恥應氏曰物謂事物之汗陋國恥)
(謂國體之卑辱内外之禮交治則國家安富尊榮何恥之不伸是時魯微弱哀公欲振而興之而不知禮之為)
(急故夫子以是告之與平聲)孔子遂言曰昔三代明王之政必敬其
妻子也有道妻也者親之主也敢不敬與子也者親之
後也敢不敬與君子無不敬也敬身為大身也者親之
枝也敢不敬與不能敬其身是傷其親傷其親是傷其
本傷其本枝從而亡三者百姓之象也身以及身子以
及子妃以及妃君行此三者則愾乎天下矣大王之道
也如此則國家順矣(敬吾身以及百姓之身敬吾子以妻及百姓之子敬吾妻以及百姓之)
(愾猶至也暨也如朔南暨聲教之意大王愛民之君也嘗言不以養人者害人故曰大王之道也方氏曰冕)
(而親迎所以敬其妻也冠於阼階所以敬其子也為主於内者妻也故曰親之主傳後於下者子也故曰親之)
(後内非有主則外不足以治其國家矣下非有後則上不足以承其祖考矣此所以不敢不敬也君子雖無所)
(不敬又以敬身為大焉非苟敬身也以其為親之枝故也身之於親猶木之有枝親之於身猶木之有本相須)
(而共體又非特為主為後而已此尤不敢不敬也愾音迄大音泰)公曰敢問何謂敬身
孔子對曰君子過言則民作辭過動則民作則君子言
不過辭動不過則百姓不命而敬恭如是則能敬其身
能敬其身則能成其親矣(君子以位言也在上者言雖過民猶以為辭辭者言之成)
(文者也動雖過民猶以為則則者動之成法者也所以君子之言動不敢有過俱無過則民不待命令之及而)
(自知敬其上矣民皆敬上則君之身不為人所辱方謂之能敬身成其親者不使親名為人所毁也)公曰
敢問何謂成親孔子對曰君子也者人之成名也百姓
歸之名謂之君子之子是使其親為君子也是為成其
親之名也已孔子遂言曰古之為政愛人為大不能愛
人不能有其身不能有其身不能安土不能安土不能
樂天不能樂天不能成其身(方氏曰不能愛人則傷之者至矣故不能有其身不)
(能有其身則一身無所容矣故不能安土安土則所居無所擇樂天則所遭無所怨俯能無所擇則仰亦無所)
(怨矣故不能安土不能樂天能樂天則於理無所不順成身之道亦順其理而已樂音洛)公曰敢
問何謂成身孔子對曰不過乎物(應氏曰物者實然之理也性分之内萬物)
(皆備仁人孝子不過乎物者即其身之所履皆在義理之内而不過焉猶大學之止於仁止於孝也違則過之)
(止則不過矣夫物有定理理有定體雖聖賢豈能加毫末於此哉亦盡其當然而止耳)公曰敢問
君子何貴乎天道也孔子對曰貴其不已如日月東西
相從而不已也是天道也不閉其久是天道也無為而
物成是天道也已成而明是天道也(日月相從不已繼明照于四方也不)
(閉其久窮則變變則通也無為而成不言而信不怒而威也已成而明為法於天下可傳於後世也劉氏曰)
(天道至誠無息所謂維天之命於穆不已也君子貴之純亦不已焉然其不已者一動一静互為其根如日往)
(則月來月往則日來是以不窮其久無思無營而萬物自然各得其成及其既成皆粲然可見也蓋其機緘密)
(運而不已者雖若艱名而成功則昭著也無為而成者不見其為之之迹而但見有成也此唯天為大唯堯則)
(之蕩蕩乎民無能名焉巍巍乎其有成功也煥乎其有文章之謂也)公曰寡人憃愚冥煩
子志之心也(憃愚蔽於氣質也冥者暗於理煩者累於事志讀如字哀公自言其不能敏悟所教)
(欲孔子以簡切之語志記於我心故孔子下文所對是舉其要者言之憃尸雍切)孔子蹴然辟
席而對曰仁人不過乎物孝子不過乎物是故仁人之
事親也如事天事天如事親是故孝子成身公曰寡人
既聞此言也無如後罪何孔子對曰君之及此言也是
臣之福也(蹴然變容為肅敬貌無如後罪何言雖聞此言然無奈後日過乎物而有罪何此言是有)
(意於寡過矣故孔子以為是臣之福也方氏曰仁人者主事天言之也孝子者主事親言之親則近而疑其)
(不尊天則遠而疑其難格徒以近而不尊則父子之間或幾乎䙝矣徒以遠而難格則天人之際或幾乎絶矣)
(故事親如事天者所以致其尊而不欲其䙝也事天如事親者所以求其格而不欲其疎也石梁王氏曰仁)
(人之事親也如事天事天如事親此兩句非聖人不能言蹴音蹙辟音避幾平聲)
仲尼燕居第二十八
(石梁王氏曰文雖有首尾然辭旨散漫處多未必孔子之言)
仲尼燕居子張子貢言游侍縱言至於禮子曰居女三
人者吾語女禮使女以禮周流無不徧也子貢越席而
對曰敢問何如子曰敬而不中禮謂之野恭而不中禮
謂之給勇而不中禮謂之逆子曰給奪慈仁(縱言汎言諸事也周)
(流無不徧者隨遇而施無不中節也敬以心言恭以容言禮雖以敬恭為主然違於節文則有二者之弊給者)
(足恭便佞之貎逆者悖戾爭鬭之事夫子嘗言恭而無禮則勞勇而無禮則亂給則勞逆則亂矣夫子於三者)
(之弊獨言給之為害何也蓋野與逆二者猶是直情徑行而然使習於禮則無此患矣惟足恭便給之人是曲)
(意徇物致飾於外務以悦人貌雖類於慈仁而本心之德則亡矣故謂之奪慈仁謂巧言令色鮮矣仁而恥乎)
(足恭正此意也聲女音汝下同語去聲中去聲足去便平聲鮮上聲)子曰師爾過而商
也不及子産猶衆人之母也能食之不能教也子貢越
席而對曰敢問將何以為此中者也子曰禮乎禮夫禮
所以制中也(能食不能教亦為不及故子貢并以中為問食音嗣下節同)子貢退言
游進曰敢問禮也者領惡而全好者與子曰然然則何
如子曰郊社之義所以仁鬼神也嘗禘之禮所以仁昭
穆也饋奠之禮所以仁死喪也射鄉之禮所以仁鄉黨
也食饗之禮所以仁賓客也(前言禮釋回增美質此言領惡全好大意相類仁昭)
(穆謂祭時則羣昭羣穆咸在也饋奠喪奠也非吉祭鄉射鄉飲酒皆行之於鄉故曰仁鄉黨人而不仁如禮何)
(此五者之禮皆發於本心之仁也者應氏曰領謂總攬收拾之也好惡對立一長一消惡收斂而無餘則善)
(者渾全而無虧矣夫禮之制中非屑屑然與惡為敵而去之也養其良心啟其善端而不善者自消矣仁者善)
(之道也祭祀聘享周旋委曲焉者凡以全此而已仁心發於中而後禮文見於外及禮之既舉而是心達焉則)
(幽明之間咸順其序驩欣浹洽皆在吾仁之中是仁之周流暢達也劉氏曰領惡猶言克己也視聽言動非)
(禮則勿所以克去己私之惡而全天理之善也一日克己復禮則天下歸仁所以鬼神昭穆死喪鄉黨賓客之)
(禮無所往而不為仁也與平聲長渾去並上聲)子曰明乎郊社之義嘗禘之
禮治國其如指諸掌而已乎(明乎郊社之義則事天如事親明乎嘗禘之禮則事)
(親如事天仁人孝子明於此故能推民胞物與之心而天下國家有不難治者矣治平聲)是故以
之居處有禮故長幼辨也以之閨門之内有禮故三族
和也以之朝廷有禮故官爵序也以之田獵有禮故戎
事閑也以之軍旅有禮故武功成也(三族父子孫也上文言郊社以下五)
(者此又言居處以下五事皆所以明聲禮之無乎不在也處長並上聲朝平)是故宮室得其度
量鼎得其象味得其時樂得其節車得其式鬼神得其
饗喪紀得其哀辯說得其黨官得其體政事得其施加
於身而錯於前凡衆之動得其宜(方氏曰奥為尊者所居阼為主者所在寢)
(則無侵房則有方至是極而中者為極自是衰而殺者為榱楹以盈而有所任也檐以瞻而有所至也櫨若顱)
(然楣若眉然如是則宮室得其度矣若魯莊公丹楹刻桷臧文仲山節藻梲蓋失其度故也量左為升以象陽)
(之所升右為合以象陰之所合仰者為斛以象顯而有所承覆者為斗以象隠而有所庇外圜其形動以天也)
(内方其形靜以地也鼎口在上以象有所安乎上足在下以象有所立乎下大者為鼐以象氣之所仍揜者為)
(鼒以象才之所任足竒其數參乎天也耳偶其數兩乎地也非特此而已以兆之則有庣以既之則有概而量)
(之所象又有如此者以貫之則有耳以舉之則有鉉而鼎之所象又有如此者其音足以中黃鍾而量又有樂)
(之象焉其亨足以享上帝而鼎又有禮之象焉易曰以制器者尚其象蓋謂是矣然其器疏以達者所以象春)
(高以粗者所以象夏廉以深之象秋閑以奄之象冬器固無適而非象也止以量鼎為言者蓋量為器之大者)
(大者得其象則小者從可知鼎為器之重者重者得其象則輕者從可知若春多酸夏多苦秋多辛冬多鹹所)
(謂味得其時也陽而不散陰而不密剛氣不怒柔氣不懾所謂樂得其節也車得其式者六等之數作車之式)
(也五路之用乘車之式也鬼神得其饗者若天神皆降地柢皆出人鬼皆格可得而禮是矣喪紀得其哀者或)
(發於容體或發於聲音或發於言語飲食或發於居處衣服而各得其哀也辯說得其黨若在官言官在府言)
(府在庫言庫在朝言朝之類官得其體若天官掌邦治地官掌邦教之類政事得其施若施典于邦國施則於)
(都鄙施法于官府之類博劉氏曰禮以制中無過無不及克己復禮為仁則溥淵泉而時出之故凡衆之動)
(無不得其時中之宜經禮三百曲禮三千無一事之非仁也量去聲錯音措殺去聲庣音挑亨音烹)子
曰禮者何也即事之治也君子有其事必有其治治國
而無禮譬猶瞽之無相焉倀倀乎其何之譬如終夜有
求於幽室之中非燭何見若無禮則手足無所錯耳目
無所加進退揖讓無所制是故以之居處長幼失其别
閨門三族失其和朝廷官爵失其序田獵戎事失其策
軍旅武功失其制宮室失其度量鼎失其象味失其時
樂失其節車失其式鬼神失其饗喪紀失其哀辯說失
其黨官失其體政事失其施加於身而錯於前凡衆之
動失其宜如此則無以祖洽於衆也(倀倀無定向之貌祖始也洽合也言)
(無以率先天下而使之協合也别治平聲相去聲與平聲倀音昌錯音措處長並上聲必列切朝音潮量去)
(聲先去聲)子曰慎聽之女三人者吾語女禮猶有九焉大饗
有四焉苟知此矣雖在畎畝之中事之聖人已兩君相
見揖讓而入門入門而縣興揖讓而升堂升堂而樂闋
下管象武夏籥序興陳其薦俎序其禮樂備其百官如
此而後君子知仁焉行中規還中矩和鸞中采齊客出
以雍徹以振羽是故君子無物而不在禮矣入門而金
作示情也升歌清廟示德也下而管象示事也是故古
之君子不必親相與言也以禮樂相示而已(知者知其理也事者)
(習其儀也聖人已者言可以進於聖人禮樂之道也兩君相見諸侯相朝也賤樂器之懸於筍簴者也興作也)
(升堂而樂闋者既升堂主人獻賓酒賓卒爵而樂止也此饗禮之一節也賓酢主君又作樂主君飲畢則樂止)
(此饗禮之二節也下管象武之上缺升歌清廟一句或記者略耳升堂而歌清廟之詩是三節也堂下以管吹)
(象武之曲是四節也夏籥禹大夏之樂曲以籥吹之也與象武次序更迭而作故云夏籥序興言禮而必曰君)
(子知仁使三子求節文於天理之中也行中規第五節也還中矩第六節也采齊樂章名和鸞車上之鈴也車)
(行整緩則鈴聲與樂聲相中蓋出門迎賓之時此第七節也客出之時歌雍詩以送之此第八節也振羽即振)
(鷺禮畢徹器則歌振鷺之詩九節也九者之禮大饗有其四一是賓卒爵而樂闋二是賓酢主卒爵則樂又闋)
(三是升歌清廟四是下管象武餘五者則非饗禮所得專也方氏曰雍禘太祖之詩也其用為大故歌之以)
(送客振鷺助祭之詩其用為小故歌之以徹器而已二詩本主於禘太祖與助祭而又用之於此者猶鹿鳴本)
(以燕羣臣而又用於鄉飲也然論語言以雍徹其用與此不同又何也蓋彼言天子饗神之事此言諸侯饗賓)
(之事重輕固可知矣示情者欲賓主以情相接也示德者欲賓主以德相讓也示事者欲賓主以事相成也)
(劉氏曰仁者天下之正理禮序樂和天下之正理不外是矣故曰如此而後君子知仁縣音玄闋音缺夏上)
(聲中去聲還音旋齊音慈振平聲更平聲)子曰禮也者理也樂也者節也君
子無理不動無節不作不能詩於禮&KR1230;不能樂於禮素
薄於德於禮虛(樂記言樂者天地之和也禮者天地之序也此言禮者理也樂者節也蓋禮得)
(其理則有序而不亂樂得其節則雖和而不流君子無理不動防其亂也無節不作防其流也人而不為周南)
(召南猶正牆面而立不能詩者能不&KR1230;於禮乎禮之用和為貴不能樂則無從容委曲之度是達於禮而不達)
(於樂謂之素也素謂質朴也忠信之人可以學禮薄於德者必不能充於禮也&KR1230;去聲召音邵)子曰
制度在禮文為在禮行之其在人乎子貢越席而對曰
敢問䕫其窮與子曰古之人與古之人也達於禮而不
達於樂謂之素達於樂而不達於禮謂之偏夫䕫達於
樂而不達於禮是以傳於此名也古之人也(文謂文章之顯設者)
(苟非其人則禮不虛道是以行之在人也子貢之意謂䕫以樂稱而不言其知禮其不通於禮乎窮不通也夫)
(子再言古之人亦微示不可貶之意言䕫以偏於知樂是以傳此不達禮之名於後世耳然而畢竟是古之賢)
(者也故又終之以古之人也之言然則禮樂之道學者能知其相為用之原則無素與偏之失矣)子張
問政子曰師乎(句)前吾語女乎君子明於禮樂舉而錯
之而已(前吾語女謂昔者已嘗告汝矣舉而錯之謂舉禮樂之道而施之政事也)子張復問
子曰師爾以為必鋪几筵升降酌獻酬酢然後謂之禮
乎爾以為必行綴兆興羽籥作鐘鼔然後謂之樂乎言
而履之禮也行而樂之樂也君子力此二者以南面而
立夫是以天下太平也諸侯朝萬物服體而百官莫敢
不承事矣(筵席也綴兆舞者之行列也萬物服體謂萬事皆從其理復扶又切綴音拙而樂樂音)
(洛大音泰朝音潮行音杭)禮之所興衆之所治也禮之所廢衆之所
亂也目巧之室則有奥阼席則有上下車則有左右行
則有隨立則有序古之義也(衆之治亂由禮之興廢此所以為政先禮也目巧謂)
(不用規矩繩墨但據目力相視之巧也言雖苟簡為之亦必有奥阼之處蓋室之有奥所以為尊者所處堂之)
(有阼所以為主人之位也席或以南方為上或以西方為上詳見曲禮車之尊位在左父之齒隨行貴賤長幼)
(各有所立之位此皆古聖人制禮之義也相去聲處上聲)室而無奥阼則亂於堂
室也席而無上下則亂於席上也車而無左右則亂於
車也行而無隨則亂於塗也立而無序則亂於位也昔
聖帝明王諸侯辨貴賤長幼遠近男女外内莫敢相踰
越皆由此塗出也三子者既得聞此言也於夫子昭然
若發矇矣(此言禮之為用無所不在失之則隨事致亂為政者可舍之而他求乎貴賤以爵言長幼)
(以齒言遠近以親疎言男女以同異言外内以位序言也方氏曰發矇者若目不明為人所發而有所見也)
(句石梁王氏曰篇末二是記者自作結語)
孔子閒居第二十九
孔子閒居子夏侍子夏曰敢問詩云凱弟君子民之父
母何如斯可謂民之父母矣孔子曰夫民之父母乎必
達於禮樂之原以致五至而行三無以横於天下四方
有敗必先知之此之謂民之父母矣(詩大雅泂酌之篇凱樂也弟易也横)
(者廣被之意言三無五至之道廣被於天下也四方將有禍敗之釁而必能先知者以其切於憂民是以能審)
(治亂之幾也弟音悌)子夏曰民之父母既得而聞之矣敢問何
謂五至孔子曰志之所至詩亦至焉詩之所至禮亦至
焉禮之所至樂亦至焉樂之所至哀亦至焉哀樂相生
是故正明目而視之不可得而見也傾耳而聽之不可
得而聞也志氣塞乎天地此之謂五至(五至三無者至則極盛而無以)
(復加無則至微而不泥於迹之謂也在心為志發言為詩志盛則言亦盛故曰志之所至詩亦至焉詩有美刺)
(可以興起好善惡惡之心興於詩者必能立於禮故曰詩之所至禮亦至焉禮貴於序樂貴於和有其序則有)
(其和無其序則無其和故曰禮之所至樂亦至焉樂至則樂民之生而哀民之死故曰樂之所至哀亦至焉君)
(能如此故民亦樂君之生而哀君之死是哀樂相生也樂民之樂者民亦樂其樂憂民之憂者民亦憂其憂即)
(下文無聲之樂無服之喪是也目正視則明全耳傾聽則聰審今正視且不見傾聽且不聞是五至無體無聲)
(而惟其志氣之充塞乎天地也塞乎天地即所謂横於天下也哀樂樂音洛塞入聲復扶又切泥去聲)子
夏曰五至既得而聞之矣敢問何謂三無孔子曰無聲
之樂無體之禮無服之喪此之謂三無子夏曰三無既
得略而聞之矣敢問何詩近之孔子曰夙夜基命宥密
無聲之樂也威儀逮逮不可選也無體之禮也凡民有
喪匍匐救之無服之喪也(夙早也基始也宥寬也密寧也周頌昊天有成命篇言文)
(王武王夙夜憂勤以肇基天命惟務行寬靜之政以安民夫子以喻無聲之樂者言人君政善則民自然喜悦)
(不在於鐘鼓管絃之聲也逮逮詩作棣棣盛也選擇也邶風栢舟之篇言仁人威儀之盛自有常度不容有所)
(選擇初不待因物以行禮而後可見故以喻無體之禮也手行為匍伏地為匐邶風谷風之篇言凡人有死喪)
(之禍必汲汲然往救助之此非為有服屬之親特周救其急耳故以喻無服之喪也其音基)子夏曰
言則大矣美矣盛矣言盡於此而已乎孔子曰何為其
然也君子之服之也猶有五起焉(疏曰服習也言君子習此三無猶有五種)
(起發其義種上聲)子夏曰何如孔子曰無聲之樂氣志不違無
體之禮威儀遲遲無服之喪内恕孔悲無聲之樂氣志
既得無體之禮威儀翼翼無服之喪施及四國無聲之
樂氣志既從無體之禮上下和同無服之喪以畜萬邦
無聲之樂日聞四方無體之禮日就月將無服之喪純
德孔明無聲之樂氣志既起無體之禮施及四海無服
之喪施于孫子(方氏曰無聲之樂始之以氣志不違者言内無所戾也無所戾則無所失故繼)
(之以氣志既得得之於身則人亦與之故繼之以氣志既從人從之矣則聲聞于外故繼之以日聞四方日聞)
(不已則方興而未艾故繼之以氣志既起無體之禮始之以威儀遲遲者言緩而不迫也緩或失之於怠故繼)
(之以威儀翼翼威儀得中則無乖離之心故繼之以上下和同和同而無乖離則久而愈大故繼之以日就月)
(將愈大則不特施于近而可以及乎遠故終之以施及四海無服之喪始之以内恕孔悲者言其以仁存心也)
(仁者愛人故繼之以施及四國以仁及人則所養者衆故繼之以以畜萬邦所養者衆則其德發揚于外故繼)
(之以純德孔明德既發揚于外則澤足以被于後世故終之以施于孫子其序如此謂之五起不亦宜乎應)
(氏曰大抵援詩句以發揚詠歎之蓋贊美之不已也氣劉氏曰志氣塞乎天地則是君之志動天地之氣也)
(志不違以下則是君心和樂之氣感天下之志也施音異聞音問)子夏曰三王之德參
於天地敢問何如斯可謂參天地矣孔子曰奉三無私
以勞天下子夏曰敢問何謂三無私孔子曰天無私覆
地無私載日月無私照奉斯三者以勞天下此之謂三
無私其在詩曰帝命不違至於湯齊湯降不遲聖敬日
齊昭假遲遲上帝是祇帝命式于九圍是湯之德也(三王)
(之德參於天地蓋古語故子夏舉以為問詩商頌長發之篇孔子引之以證湯無私之德嚴氏曰商自契以)
(來天命所嚮未嘗去之然至湯而後與天齊謂王業至此而成天命至此而集天人適相符合也湯之謙抑所)
(以自降下者甚敏而不遲故聖敬之德日以躋升也敬為聖人之敬言至誠也日躋言至誠無息也德日親又)
(日新是聖敬日躋之盛即文王之純亦不已也其昭格覬於天遲遲甚緩吉湯無心於得天付之悠悠也湯無所)
(倖故唯上帝是敬其誠專一然天自命之以為法於天下使為王也勞去聲覆去聲上齊如字下齊音躋假)
(音格)天有四時春秋冬夏風雨霜露無非教也地載神氣
神氣風霆風霆流形庶物露生無非教也(上章引詩以明王道之無)
(私此言天地之無私也春夏之啟秋冬之閉風雨之發生霜露之肅殺無非天道至公之教也載猶承也由神)
(氣之變化致風霆之顯設地順承天施故能發育羣品形猶迹也流形所以運造化之迹而庶物因之以生此)
(地道至公之教也聖人之至德與天道之至教均一無私而已)清明在躬氣志如神耆
欲將至有開必先天降時雨山川出雲其在詩曰嵩高
維嶽峻極于天維嶽降神生甫及申維申及甫為周之
翰四國于蕃四方于宣此文武之德也(清明在躬氣志如神即至誠前)
(知之謂也耆欲所願欲之事也有開必先言先有以開發其兆朕者如將興必有禎祥若時雨將降山川必先)
(為之出雲也國家將興天必為之豫生賢佐故引大雅嵩高之篇言文武有此無私之德故天為之生賢佐以)
(興周而文武無此詩故取宣王詩為喻而曰此文武之德也嚴氏曰嵩然而高竦者嶽也其山峻大極至于天)
(維此嶽降其神靈以生仲山甫及申伯此申伯及山甫皆為周室之翰榦四國則于以蕃蔽其患難四方則于)
(以宣布其德澤聲耆音嗜為之為去)三代之王也必先其令聞詩云明
明天子令聞不已三代之德也弛其文德協此四國大
王之德也子夏蹶然而起負牆而立曰弟子敢不承乎
(先其令聞者末王之先其祖宗積德已有令善之聲聞也詩大雅江漢之篇弛猶施也詩作矢陳也協詩作洽)
(詩美宣王此亦取以為喻子夏問三王之德夫子但舉殷周言之者禹以禪無可疑殷周放伐故特明其非私)
(也蹶然喜躍之貎負牆而立者問竟則退後背壁而立以避進問之人也承者奉順不失之意應氏曰嵩高)
(生賢本於文武德洽四國始於大王其積累豈一日哉王聞並去聲大音泰蹶音鱖禪背並去聲)
坊記第三十
子言之君子之道辟則坊與坊民之所不足者也大為
之坊民猶踰之故君子禮以坊德刑以坊淫命以坊欲
(辟讀為譬坊與防同言君子以道防民之失猶以隄防遏水之流也應氏曰理欲相為消長人欲熾盛而有)
(餘則天理消滅而不足禮則防其所不足而制其所有餘焉性之善為德禮以防之而養其源情之蕩為淫刑)
(以防之而遏其流聖人防民之具至矣然人之欲無窮而非防閑之所能盡也聖人於是而有命之說焉命出)
(於天各有分限而截然不可踰也天之命令人力莫施以是防之則覬覦者塞羨慕者止而欲不得肆矣辟)
(音譬坊音防與平聲長上聲分音問塞入聲)子云小人貧斯約富斯驕約斯
盜驕斯亂禮者因人之情而為之節文以為民坊者也
故聖人之制富貴也使民富不足以驕貧不至於約貴
不慊於上故亂益亡(方氏曰小人無道以安貧故貧斯約無德以守富故富斯驕約者不)
(獲恣則有羨彼之志故約斯盜驕者不能遜則有犯上之心故驕斯亂凡此皆人之情也而禮則因而為之節)
(文富者不以有餘而慢於人貧者不以不足而窮其身貴者不以在上而慊於物皆由有禮故也若家富不過)
(百乘所以制富而不使之驕也一夫受田百畝所以制貧而不使之約也伐冰之家不畜牛羊所以制貴而不)
(使之慊也去慊口簟切乘聲)子云貧而好樂富而好禮衆而以寧者
天下其幾矣詩云民之貪亂寧為荼毒故制國不過千
乘都城不過百雉家富不過百乘以此坊民諸侯猶有
畔者(衆而以寧謂家族衆盛而不以悖亂致禍敗也天下其幾言此三者不多見也詩大雅桑柔之篇貪)
(猶約也荼苦菜也毒螫蟲也刺厲王言民苦政亂欲其亂亡故寧為荼苦毒螫之行以相侵暴而不之恤也千)
(棄諸侯之國其地可出兵車千乘也都城卿大夫都邑之城也雉度名也高一丈長三丈為一雉家富卿大夫)
(之富也不過百乘其采地所出之兵車不得過此數也石梁王氏曰貧而好樂添一好字恐非孔子語好)
(去聲樂音洛幾上聲乘去聲行去聲采去聲)子云夫禮者所以章疑别微以
為民坊者也故貴賤有等衣服有别朝廷有位則民有
所讓(疑者惑而未決微者隠而不明惟禮足以章明之分别之也别必列切下節同)子云天
無二日土無二王家無二主尊無二上示民有君臣之
别也春秋不稱楚越之王喪禮君不稱天大夫不稱君
恐民之惑也詩云相彼盍旦尚猶患之子云君不與同
姓同車與異姓同車不同服示民不嫌也以此坊民民
猶得同姓以弑其君(楚越之王喪書卒不書葬夷之也君不稱天避天子也大夫不稱君)
(而稱主避國君也詩逸詩也盍旦夜鳴求旦之鳥患求猶惡也言視彼盍旦之夜鳴以求曉是欲反夜作畫)
(所不當求者人尚且惡之況人臣而求犯其上乎不同車遠害也篡弑之禍常起於同姓故與異姓同車則不)
(嫌惡相去聲盍音渴去聲遠去聲)子云君子辭貴不辭賤辭富不辭貧
則亂益亡故君子與其使食浮於人也寧使人浮於食
(食禄也浮在上也才德薄而受禄厚是食浮於人也)子云觴酒豆肉讓而受惡民
猶犯齒衽席之上讓而坐下民猶犯貴朝廷之位讓而
就賤民猶犯君詩云民之無良相怨一方受爵不讓至
于己斯亡子云君子貴人而賤己先人而後己則民作
讓故稱人之君曰君自稱其君曰寡君(詩小雅角弓之篇爵酒器也嚴)
(氏云兄弟有因杯酒得罪而怨者此為持平之論以解之言凡人之不善者其相怨各執一偏而不能參彼己)
(之曲直故但知怨其上而不思己過然其端甚微或止因受爵失辭遜之節而或至於亡其身亦可念矣方)
(氏曰禮六十以上籩豆有加故酒肉以犯齒言三命不齒席于尊東故衽席以犯貴言族人不得戚君位故朝)
(廷以犯君言)子云利禄先死者而後生者則民不偝先亡者而
後存者則民可以託詩云先君之思以畜寡人以此坊
民民猶偝死而號無告(詩邶風燕燕之篇畜詩作勖勉也莊姜言歸妾戴媯思念先君)
(莊公以婦道勖勉寡人寡人莊姜自謂此以勖為畜者言能容畜我於心而不忘是不偝死忘生之意也疏)
(曰財利榮禄之事假令死之與生並合俱得君上則先與死者後與生者以此化民則民皆不偝於死者亡謂)
(身為國事而出亡在外存謂存在國内者君有利禄先與在外亡者而後與國内存者以此化民民皆仁厚可)
(以大事相付託也偝死而號無告者言民偝棄死者其生者老弱號呼無所控告也偝音佩號平聲令平聲)
(呼去聲)子云有國家者貴人而賤禄則民興讓尚技而賤
車則民興藝故君子約言小人先言(貴人貴有德之人也言君能貴有德)
(者而不吝於班祿則民興於讓善尚有能者而不吝於賜車則民興於習藝賤禄賤車非輕禄器也特以貴賢)
(尚能而不吝於所當與耳讀者不以辭害意可也言之不怍則為之也難故君子之言常約小人則先言而後)
(行不必其言行之相顧也人鄭氏曰約與先互言君子約則小人多矣小先則君子後矣)子云上
酌民言則下天上施上不酌民言則犯也下不天上施
則亂也故君子信讓以涖百姓則民之報禮重詩云先
民有言詢于芻蕘(上酌民言謂人君將施政教必斟酌參挹乎輿論之可否如此則政教所)
(加民尊戴之如天所降下者矣否則民必違犯也民不天上之所施則悖慢之亂作矣信則不欺於民讓則不恃)
(乎己以此臨民民得不親其上死其長乎故曰民之報禮重也詩大雅板之篇詢于芻蕘問于取草取薪之賤)
(者也引此以明酌民言之意施去聲長上聲)子云善則稱人過則稱己則民
不爭善則稱人過則稱己則怨益亡詩云爾卜爾筮履
無咎言(詩衛風氓之篇履當依詩作體謂卜之於龜筮之於蓍其卦兆之體皆無凶咎之辭也以無咎明不)
(争不怨之意醴石梁王氏曰鄭箋詩既以體為卦兆之何故於此曲附履字之訛)子云善則稱
人過則稱己則民讓善詩云考卜惟王度是鎬京惟龜
正之武王成之(詩大雅文王有聲之篇言稽考龜卜者武王也謀度鎬京之居蓋武王之志已)
(先定矣及以吉凶取正於龜而龜亦協從武王遂以龜為正而成此都焉是武王不自以為功而讓之龜卜也)
(故引以為讓善之證然此兩節所引詩意義皆不甚協度入聲)子云善則稱君過則
稱己則民作忠君陳曰爾有嘉謀嘉猷入告爾君于内
女乃順之于外曰此謀此猷惟我君之德於乎是惟良
顯哉(君陳周書與今書文小異引以證善則稱君之義女音汝於乎音嗚呼)子云善則稱
親過則稱己則民作孝大誓曰予克紂非予武惟朕文
考無罪紂克予非朕文考有罪惟予小子無良(泰誓周書引以證善)
(則稱親之義大音泰)子云君子弛其親之過而敬其美論語曰
三年無改於父之道可謂孝矣高宗云三年其惟不言
言乃讙(弛猶棄忘也三年不言見商書說命篇讙今周書無逸篇作雍讙與歡同言天下喜悦之也此條)
(引論語近之引書義不協因石梁王氏曰既有子云又引論語曰不應孔子自言知皆後人為之且不應孔)
(子發言段段引證如此齊同說音悦)子云從命不忿微諫不倦勞而不
怨可謂孝矣詩云孝子不匱(從命不忿謂承受父母命令之時不可冇忿戾之色)
(蓋或以他事致忿而其色未平也一說忿當作怠亦通詩大雅既醉之篇言孝子事親無乏止之時)子云
睦於父母之黨可謂孝矣故君子因睦以合族詩云此
令兄弟綽綽有裕不令兄弟交相為瘉(因睦以合族謂會聚宗族為燕)
(食之禮因以致其和睦之情也詩小雅角弓之篇令善也綽綽寬容之貎瘉病也瘉音庾)子云於
父之執可以乘其車不可以衣其衣君子以廣孝也子
云小人皆能養其親君子不敬何以辨子云父子不同
位以厚敬也書云厥辟不辟忝厥祖(父之執與父執志同者也車所同衣)
(所獨故車可乘衣不可衣廣孝謂敬之同於父亦錫類之義也辨别也同位則尊卑相等是不敬也故不同位)
(者所以厚敬親之道書商書太甲篇今書文無上厥字言君不君而與臣相䙝則辱其先祖以喻父不自尊而)
(與卑者同位亦為忝祖也列上衣去聲養去聲辟音璧别必切)子云父母在不稱老
言孝不言慈閨門之内戲而不歎君子以此坊民民猶
薄於孝而厚於慈(曲禮云恒言不稱老與此意同孝所以事親慈所以畜子言孝不言慈者)
(慮其厚於子而薄於親故也可以娛人而使之樂者戲也可以感人而使之傷者歎也閨門之内謂父母之側)
(戲而不歎非專事於戲也謂為孺子之容止或足以娛親猶云可爾恨歎之聲則傷親故不為也)子云
長民者朝廷敬老則民作孝子云祭祀之有尸也宗廟
之有主也示民有事也脩宗廟敬祀事教民追孝也以
此坊民民猶忘其親(方氏曰為親之死故為尸以象其生為神之亡故為主以寓其存經)
(曰事死如事生事亡如事存此所以言示民有事也追孝與祭統言追養繼孝同義長上聲)子云敬
則用祭器故君子不以菲廢禮不以美沒禮故食禮主
人親饋則客祭主人不親饋則客不祭故君子苟無禮
雖美不食焉易曰東鄰殺牛不如西鄰之禴祭寔受其
福詩云既醉以酒既飽以德以此示民民猶爭利而忘
義(籩豆簋鍘之屬皆祭器用之賓客以寓敬也菲薄而也廢禮與過文而沒禮皆不得為敬主人親饋是敬客)
(客祭其饌是敬主也易既濟九五爻辭禴薄也詩大雅既醉之篇方氏曰食者利之所存禮則義之所出故)
(言争利以忘義食音嗣)子云七日戒三日齊承一人焉以為尸過
之者趨走以教敬也醴酒在室醍酒在堂澄酒在下示
民不淫也尸飲三衆賓飲一示民有上下也因其酒肉
聚其宗族以教民睦也故堂上觀乎室堂下觀乎上詩
云禮儀卒度笑語卒獲(承奉事之也醴齊醍齊澄酒此三酒味薄者在上味厚者在下)
(貴薄而賤厚是示民以不貪淫於味也尸飲三主人主婦賓長各一獻也然後主人獻賓是衆賓飲一也尊上)
(者得酒多卑下者少是示民以上下之等也祭禮之末序昭穆相獻酬此以和睦之道教民也堂上者觀室中)
(之禮儀堂下者又觀堂上之禮儀其容有不肅者乎詩小雅楚&KR1492;之篇卒盡也言禮儀盡合於法度笑語盡得)
(其宜也醍齊音齋醍音體醴齊齊之齊去聲)子云賓禮每進以讓喪禮每加
以遠浴於中霤飯於牖下小斂於戶内大斂於阼殯於
客位祖於庭葬於墓所以示遠也殷人弔於壙周人弔
於家示民不偝也子云死民之卒事也吾從周以此坊
民諸侯猶有薨而不葬者(賓自外而入其禮不可以不讓喪自内而出其禮不容於)
(不遠其進其加皆以漸致禮之道也章首賓喪並言下獨言喪禮者重卒葬而言餘說見檀弓飯壙並上聲)
子云升自客階受弔於賓位教民追孝也未沒喪不稱
君示民不爭也故魯春秋記晉喪曰殺其君之子奚齊
及其君卓以此坊民子猶有弑其父者(魯僖公九年晉侯詭諸卒冬里)
(克弑其君之子奚齊十年里克弑其君卓子位方氏曰升自客階而不敢由於主人之階受弔於賓而不敢)
(居於主人之位所以避父之尊盡為子之孝而已父既往而猶未忍升其階居其位焉故曰教民追孝也居君)
(之位而未敢稱君之號則推讓之心固可見矣故曰示民不爭也)子云孝以事君弟以
事長示民不貳也故君子有君不謀仕唯卜之日稱二
君(推事父之道以事君推事兄之道以事長皆誠實之至豈敢有副貳其上之心乎欲貳其君是與尊者相)
(敵矣故云示民不貳也君子人君之子也有君君在也不謀仕嫌欲急於為政也世子他事皆不得稱君貳唯)
(命龜之事或君有故而已代之則自稱曰君之貳某左傳卜貳圉正謂君之貳故鄭引之云二當為貳也弟)
(去聲長上聲)喪父三年喪君三年示民不疑也(疏曰君無骨肉之親若不)
(為重服民則疑君不尊今與喪父同示民不疑於君之尊也)父母在不敢有其身不
敢私其財也示民有上下也(與曲禮不許友以死不有私財意同有上下謂卑當)
(統於尊也)故天子四海之内無客禮莫敢為主焉故君適其
臣升自阼階即位於堂示民不敢有其室也父母在饋
獻不及車馬示民不敢專也以此坊民民猶忘其親而
貳其君(曲禮云三賜不及車馬故州閭鄉黨稱其孝以上四節皆明事君事親之道故總結之曰忘其)
(親而貳其君)子云禮之先幣帛也欲民之先事而後禄也先
財而後禮則民利無辭而行情則民爭故君子於有饋
者弗能見則不視其饋易曰不耕穫不菑畬凶以此坊
民民猶貴禄而賤行(禮之先幣帛謂先行相見之禮後用幣帛以致其情也此是欲教民)
(以先任事而後得禄之義若先用財而後行禮則民必貪於財利矣無辭無辭讓之節也行情直行已情也禮)
(略而利行民不能無争奪矣人有饋遺於己禮也已或以他故或以疾病不能出見於人則不視其饋視猶納)
(也此蓋不敢以無禮而當人之禮易无妄六二爻辭今文無凶字田一歲曰菑三歲曰畬不耕而穫不菑而畬)
(以喻人臣無功而食君之禄引之以證不行禮而貪利也穫戶郭切菑音緇畬音余賤行行去聲遺去聲)
子云君子不盡利以遺民詩云彼有遺秉此有不斂穧
伊寡婦之利故君子仕則不稼田則不漁食時不力珍
大夫不坐羊士不坐犬詩云采葑采菲無以下體德音
莫違及爾同死以此坊民民猶忘義而爭利以亡其身
(詩小雅大田之篇秉禾之束為把者穧鋪而未束者言彼處有遺餘之秉把此處有不收斂之鋪穧寡婦之不)
(能耕者取之以為利耳伊語辭與今詩文顛倒不同仕則不稼禄足以代耕也田則不漁有禽獸不可再取魚)
(鱉也食時食四時之膳也不力珍不更用力務求珍羞也坐羊坐犬殺食而坐其皮也皆言不盡利之道詩衛風)
(谷風之篇葑蔓菁菜也菲亦菜名詩之意與此所引之意不同詩意謂如葑菲常食之菜不可以其近地黃腐)
(之莖葉遂棄其上而不采猶夫婦之間亦不當以小過而棄其善此引以為不盡利之喻者謂采葑菲者但當)
(采取其葉不可以其根本之美而并取之如此則人君盛德之聲遠播無有違之者而人皆知親其上死其長)
(矣詩則以及爾同死為偕老也穧才又切并去聲)子云夫禮坊民所淫章民之
别使民無嫌以為民紀者也故男女無媒不交無幣不
相見恐男女之無别也詩云伐柯如之何匪斧不克取
妻如之何匪媒不得蓺麻如之何横從其畝取妻如之
何必告父母以此坊民民猶有自獻其身(章明也無嫌無自嫌之行)
(也詩齊風南山之篇今詩作析薪如之何而豳風伐柯篇言伐柯如何匪斧不克克能也横從其畝言從横耕)
(治其田畝也自獻其身謂女自進其身於男子也以此坊民以下十一字舊本在詩云之上今以類推之當在)
(所引詩下從别必列切取去聲下節並同兹弓切行去聲)子云取妻不取同姓以
厚别也故買妾不知其姓則卜之以此坊民魯春秋猶
去夫人之姓曰吳其死曰孟子卒(厚别厚其有别之禮也卜之卜其吉凶也)
(吳太伯之後魯同姓也昭公取吳女又見論語去上聲夫如字下節同)子云禮非祭男女
不交爵以此坊民陽侯猶殺繆侯而竊其夫人故大饗
廢夫人之禮(陽侯繆侯兩君之諡也鄭云其國未聞侯方氏曰大饗者兩君相見之饗也因陽)
(之事而廢夫人之禮則陽侯以前夫人固與乎大饗而有交爵之禮矣乃云非祭不交爵者先儒謂同姓則親)
(獻異姓則使人攝此云不交爵謂饗異姓國君耳鄭石梁王氏曰陽侯繆侯既同是侯則殺字當如字讀既)
(未聞其國何以知陽侯為弑君繆音穆)子云寡婦之子不有見焉則弗友
也君子以辟遠也故朋友之交主人不在不有大故則
不入其門以此坊民民猶以色厚於德(寡婦之子見曲禮避遠者以避)
(嫌故遠之也去見音現辟音避遠聲)子云好德如好色(鄭云此句似不足好並去聲)
諸侯不下漁色故君子遠色以為民紀故男女授受不
親御婦人則進左手姑姊妹女子子已嫁而反男子不
與同席而坐寡婦不夜哭婦人疾問之不問其疾以此
坊民民猶淫泆而亂於族(諸侯不内娶若下娶本國卿大夫士之女則是如漁者之)
(於魚但以貪欲之心求之也故云漁色荒於色則紀綱弛民之昏禮亦化之而廢故遠色者所以立民之紀使)
(不以色而廢禮亂常也餘並見前遠去聲)子云昏禮壻親迎見於舅姑舅
姑承子以授壻恐事之違也以此坊民婦猶有不至者
(舅姑女之父母也承進也子女也論語註云送與之也儀禮父戒女曰夙夜無違命母戒女曰無違宮事皆恐)
(事之違也末世禮壊故有男行而女不隨者亦有親迎而女不至者成氏曰婦人謂夫之父母曰舅姑男子)
(亦謂妻之父母曰舅姑但加外字耳夫婦齊體父母互相敬也迎去聲見音現)
中庸第三十一
(朱子章句)
(大學中庸已列四書故不具載)
表記第三十二
(鄭氏曰記君子之德見於儀表者)
子言之歸乎君子隠而顯不矜而莊不厲而威不言而
信(方氏曰此篇稱子言之者八皆總其大同之略也稱子曰者四十五皆列其小異之詳也應氏曰歸乎)
(之嘆聖人周流不遇覩世道之益衰念儀刑之有本何必歷聘駕說而後足以行道哉隠而顯即中庸所謂潛)
(雖伏矣亦孔之昭是也不矜而莊不厲而威不言而信即所謂不動而敬不言而信是也中庸以是終篇蓋示)
(人以進德之事表記以是為始蓋發明聖人立教之故)子曰君子不失足於人不
失色於人不失口於人是故君子貌足畏也色足憚也
言足信也甫刑曰敬忌而罔有擇言在躬(疏曰甫刑呂刑也甫侯為)
(穆王說刑故稱甫刑見馬氏曰見其所可行而不慮其所可止則失足於人其所可喜而不慮其所可怒則)
(失色於人見其所可語而不慮其所可默則失口於人不失足於人故貌足畏不失色於人故色足憚不失口)
(於人故言足信足劉氏曰君子謹獨不待矜而莊故不失足於人而貌畏不待厲而威故不失色於人而色)
(足憚不待言而信故不失口於人而言足信也蓋其尋常敬忌故動處無不中節知此又引書以證之而義益)
(顯矣聲為去聲處上中去聲)子曰裼襲之不相因也欲民之母相瀆
也(裼襲見曲禮恐應氏曰裼襲以示文質各有異宜所謂不相因者一時或有異事必易服從事各存其)
(敬不以襲衣而因為裼不以襲衣而因為裼蓋節文既辨而又不憚其勞則無相䙝之患)子曰祭極
敬不繼之以樂朝極辨不繼之以倦(呂氏曰極敬者誠意至也苟至於樂)
(則敬弛極辨者節文明也苟至於倦則入於苟簡樂音洛朝音潮)子曰君子慎以辟禍
篤以不揜恭以遠恥(馬氏曰篤者居其厚不居其薄處其實不處其華則輝光發於外而)
(人不能揜也非應氏曰君子經德不回所以正行則其戒謹篤恭皆有為而為之也豈區區於避禍患防揜)
(恥乎記禮之垂是言亦以曉人知避困辱之道耳辟音避遠去聲)子曰君子莊敬日強
安肆日偷君子不以一日使其躬儳焉如不終日(馬氏曰莊)
(敬所以自強而有進德之漸故日強安肆所以自棄而有敗度之漸故日偷應氏曰儳者參錯不齊之貌心)
(無所檢束而紛紜雜亂遂至儳焉錯出外既散亂而不整則内亦拘迫而不安故不能終日也若主一以直内)
(而心廣體胖何至於如不終日乎儳仕鑑切)子曰齊戒以事鬼神擇日月以
見君恐民之不敬也(幽明之交上下之際尤其所當敬者故並言之齊側皆切見音現)
子曰狎侮死焉而不畏也(馬氏曰狎侮至於死而不畏者蔽其所䙝也)子曰
無辭不相接也無禮不相見也欲民之毋相䙝也易曰
初筮告再三瀆瀆則不告(易蒙卦辭謂凡占者初筮則誠敬必全若以明而治蒙必)
(其學者如初筮之誠則當告之若如再筮三筮之瀆慢則不必告之矣引此以言賓主之交際當慎始敬終如)
(初筮之誠不可如再三筮之瀆慢也之呂氏曰辭者相接之言如公與客宴曰寡人有不腆酒以請吾子之)
(與寡人須臾焉使某也以請之類是也禮者相見之摯如羔鴈雉鶩之類是也必以辭必以禮者交際不可苟)
(也苟則䙝䙝則不敬此交所以易疏也告入聲)子言之仁者天下之表也義
者天下之制也報者天下之利也(應氏曰仁之體大而尊昭揭衆善而人心)
(儼然知所敬故曰表義之體方而嚴裁割事物而人心凛然知所畏故曰制報之為禮以交際往來彼感此應)
(而有不容己者所以使人有文以相接有恩以相愛其何利如之)子曰以德報德則民
有所勸以怨報怨則民有所懲詩曰無言不讎無德不
報太甲曰民非后無能胥以寧后非民無以辟四方子
曰以德報怨則寬身之仁也以怨報德則刑戮之民也
(以論語以直報怨以德報德之言觀之此章恐非夫子之言方氏曰以德報怨則忘人之怨雖不足以有懲)
(而衆將德之而冇裕矣故曰寬身之仁以怨報德則忘人之德既不足以有所勸而衆且怨之而不容矣故曰)
(刑戮之民)子曰無欲而好仁者無畏而惡不仁者天下一人
而已矣是故君子議道自已而置法以民(呂氏曰安仁者天下一人)
(而已則非聖人不足以性仁苟至於仁矣無惡也則衆人皆可以為仁以聖人所性而議道則道無不盡以衆)
(人之可為而制法則法無不行則方氏曰欲而好仁則知者利仁之事也畏而惡不仁畏罪者強仁之事也)
(若所好生於無欲所惡生於無畏非中心安仁者不能故曰天下一人而已好惡並去聲)子曰仁
有三與仁同功而異情與仁同功其仁未可知也與仁
同過然後其仁可知也仁者安仁知者利仁畏罪者強
仁仁者右也道者左也仁者人也道者義也厚於仁者
薄於義親而不尊厚於義者薄於仁尊而不親(呂氏曰安仁利)
(仁強仁三者之功同歸於仁而其情則異此堯舜性之湯武身之五霸假之所以異也桓公九合諸侯一匡天)
(下雖湯武之舉不過乎是而其情則不同故其仁未可知也過者人所避有不幸而致焉周公使管叔以殷畔)
(過於愛兄而已孔子對陳司敗以昭公知禮過於諱君而已皆出乎情而其仁可知也道非仁不立義非人不)
(行凡人之舉動必右先而後左隨之故曰仁右道左知音智強上聲)道有至有義有考
至道以王義道以霸考道以為無失(應氏曰至道即仁也至道渾而無迹)
(故得其渾全精粹以為王義道嚴而有方故得其裁割斷制以為霸盡稽考之道而事不輕舉焉亦可以無失)
(矣子石梁王氏曰義道以霸非孔之言渾上聲斷丁玩切)子言之仁有數義有長
短小大中心憯怛愛人之仁也率法而強之資仁者也
詩云豐水有芑武王豈不仕詒厥孫謀以燕翼子數世
之仁也國風曰我今不閱皇恤我後終身之仁也(仁有數言)
(行仁之道非止一端蓋為器重為道遠隨其所舉之多寡所至之遠近皆可謂之仁也義冇長短小大言義無)
(定體在隨事而制其宜也中心憯怛惻隠之端也故為愛人之仁率循古人之成法而勉強行之此為求仁之)
(事資仁取諸人以為善也即上文強仁之意詩大雅文王有聲之篇言豐水之傍以潤澤生芑榖喻養成人才)
(也武王豈不官使之乎言無遺才也聖人為後嗣計莫大於遺之以人才是欲傳其孫之謀而燕安翼輔其子)
(耳曾玄以下皆孫也故夫子以為數世之仁蓋中心憯怛所發者深故所及者遠也國風邶風谷風之篇今詩)
(作躬閱容也言我身且不見容何暇憂後事乎此但欲以仁終其身而已耳蓋勉強資仁所發者淺故所及者)
(近也數有數數如字憯七感切怛多八切強上聲世數上聲遺才遺如字遺之遺去聲)子曰仁之
為器重其為道遠舉者莫能勝也行者莫能致也取數
多者仁也夫勉於仁者不亦難乎是故君子以義度人
則難為人以人望人則賢者可知己矣(呂氏曰管仲之功微子之去箕)
(子之囚比干之死皆得以仁名之語仁之盡則堯舜其猶病諸此仁所以取數之多也以義度人盡義以度人)
(者也以人望人者舉今之人相望也盡義以求人非聖人不足以當之故難為人舉今之人相望則大賢愈於)
(小賢故賢者可知己聲勝平聲夫音扶度入)子曰中心安仁者天下一人而
已矣大雅曰德輶如毛民鮮克舉之我儀圖之惟仲山
甫舉之愛莫助之小雅曰高山仰止景行行止子曰詩
之好仁如此鄉道而行中道而廢忘身之老也不知年
數之不足也俛焉日有孳孳斃而后已(大雅烝民之篇言德之在人其)
(輕如毛非難能也而民少能舉之者尹吉甫於儀匹之中圖謀之求其能舉德者乃惟仲山甫能舉之我愛其)
(人使其或有不及我思效忠以助之今吉甫雖愛山甫而欲助之而山甫全德吉甫無可以致其助者也小雅)
(車舝之篇言有高山則人瞻望而仰之有景大之德行則人視法而行之二止字皆語辭夫子引此兩詩)
(而贊之曰詩人之好仁如此哉中道而廢言力竭而止若非力竭則不止也不足少也人老則未來之歲月少)
(矣俛焉無他顧之意孳孳勤勉之貌斃死也叙應氏曰前章言仁重且遠而人不可以全責此又總而勸勉)
(之聲鮮上聲上行去好鄉並去聲)子曰仁之難成久矣人人失其所好
故仁者之過易辭也子曰恭近禮儉近仁信近情敬讓
以行此雖有過其不甚矣夫恭寡過情可信儉易容也
以此失之者不亦鮮乎詩云温温恭人維德之基(仁之難成)
(私欲閒之也私意行則所好非所當好故曰失其所好也苟志於仁雖或有過其情則善故不待多言而可辨)
(故曰易辭也恭儉信三者未足以為仁而亦行仁之資曰不甚曰鮮皆勉人致力於此可以由此寡過而進德)
(也詩大雅抑之篇聲石梁王氏曰信近情當為情近信好去聲易去下同夫平聲鮮上聲間去聲)子
曰仁之難成久矣唯君子能之是故君子不以其所能
者病人不以人之所不能者愧人是故聖人之制行也
不制以己使民有所勸勉愧恥以行其言禮以節之信
以結之容貌以文之衣服以移之朋友以極之欲民之
有壹也小雅曰不愧于人不畏于天(呂氏曰聖人制行以立教必以天下)
(之所能行者為之法所以為達道也惟不制乎已故民知跂乎此而有所勸勉知不及乎此而有所愧恥則於)
(仁也知所向矣非特此也制禮以節其行而使之齊立信以結其忘而使之固容貌以驗其文之著於外衣服)
(以稱其德之有於中朋友切磋相成以至於極而後己應氏曰五者輔道而夾持之欲其趨向之專壹也縱)
(有懈怠而欲為惡者獨不愧于人而畏于天乎聲小雅何人斯之篇制行行去聲移讀為稱去)是故君
子服其服則文以君子之容有其容則文以君子之辭
遂其辭則實以君子之德是故君子恥服其服而無其
容恥有其容而無其辭恥有其辭而無其德恥有其德
而無其行是故君子衰絰則有哀色端冕則有敬色甲
胄則有不可辱之色詩云維鵜在梁不濡其翼彼其之
子不稱其服(此承上文容貌衣服而言欲有其德行以實之也德謂得之於己行謂見之於事詩)
(曺風侯人之篇鵜鵜鶘也俗名淘河鵜鶘當入水中食魚今乃在魚梁之上竊人之魚以食未嘗濡濕其翼如)
(小人居高位以竊禄而不稱其服也行去聲衰音催稱去聲)子言之君子之所謂義
者貴賤皆有事於天下天子親耕粢盛秬鬯以事上帝
故諸侯勤以輔事於天子(應氏曰義者截然正方而無偏私也知賤之事貴而不知)
(貴之率賤豈絜矩之道哉故天子竭力致敬以事乎上帝則諸侯亦服勤以輔乎天子也盛平聲絜胡結切)
子曰下之事上也雖有庇民之大德不敢有君民之心
仁之厚也是故君子恭儉以求役仁信讓以求役禮不
自尚其事不自尊其身儉於位而寡於欲讓於賢卑己
而尊人小心而畏義求以事君得之自是不得自是以
聽天命詩云莫莫葛藟施于條枚凱弟君子求福不回
其舜禹文王周公之謂與有君民之大德有事君之小
心詩云惟此文王小心翼翼昭事上帝聿懷多福厥德
不回以受方國(役猶為也得之不得即中庸獲乎上不獲乎上也詩大雅旱麓之篇莫莫茂密)
(也藟似葛枝曰條榦曰枚嚴氏云是葛也藟也乃蔓於本之枝榦喻文王憑先祖之功而起也文王凱樂弟易)
(其求福不回邪也表記言得之自是不得自是以聽天命遂引此章蓋有一毫覬倖之心則邪矣詩大雅大明)
(之篇言文王小心翼翼然恭敬以明事上帝遂能懷來多福蓋其德不回邪故受此四方侯國之歸也應氏)
(曰數章之内自恭近禮儉近仁信近情之後又言恭儉役仁信讓役禮曰自卑而尊人又曰自卑而民敬尊之)
(曰不自尚其事不自尊其身又曰不自大其事不自尚其功萬音壘施音異弟音悌與平聲)子曰先
王諡以尊名節以壹惠恥名之浮於行也是故君子不
自大其事不自尚其功以求處情過行弗率以求處厚
彰人之善而美人之功以求下賢是故君子雖自卑而
民敬尊之子曰后稷天下之為烈也豈一手一足哉唯
欲行之浮於名也故自謂便人(諡以尊名為美諡以尊顯其聲名也壹專也惠)
(善也善行雖多難以枚舉但節取其大者以專其善故曰節以壹惠也以求處情謂君子所以不自大尚其事)
(功者以求處情實不肯虚為矯飾也過行弗率以求處厚者謂若有過高之行則不敢率循惟求以處乎篤厚)
(之道而已本分上不可加毫末也后稷教民稼穡為周之始祖其功烈之在天下豈一人之手一人之足遵而)
(用之哉固當以仁聖自居矣惟欲行過於名也故自謂便習民事之人而已行去聲處上聲分去聲)子
言之君子之所謂仁者其難乎詩云凱弟君子民之父
母凱以強教之弟以說安之樂而毋荒有禮而親威莊
而安孝慈而敬使民有父之尊有母之親如此而后可
以為民父母矣非至德其孰能如此乎(呂氏曰強教之者以道驅之如)
(佚道使民雖勞不怨者也說安之者得其心之謂也說以使民民忘其勞說以犯難民忘其死者也樂說安也)
(毋荒則有教矣威莊強教也安則說矣孝慈說也敬則有教矣強教則父之尊存焉說安則母之親存焉此言)
(君子仁民之道如此非聖人莫能與也與弟音悌強平聲說音悦樂音洛犯難難去聲去聲)今父之
親子也親賢而下無能母之親子也賢則親之無能則
憐之母親而不尊父尊而不親水之於民也親而不尊
火尊而不親土之於民也親而不尊天尊而不親命之
於民也親而不尊鬼尊而不親(下無能賤其無能之子也應氏曰命者造化)
(所以示人者也顯而易見故人玩之鬼幽而難測故人畏之或曰命謂君之教令故下文言夏道尊命易去)
(聲夏上聲)子曰夏道尊命事鬼敬神而遠之近人而忠焉先
禄而後威先賞而後罰親而不尊其民之敝惷而愚喬
而野朴而不文殷人尊神率民以事神先鬼而後禮先
罰而後賞尊而不親其民之敝蕩而不静勝而無恥周
人尊禮尚施事鬼敬神而遠之近人而忠焉其賞罰用
爵列親而不尊其民之敝利而巧文而不慚賊而敝(先禄)
(後威先賞後罰皆是忠厚感人之意故民雖知親其上而尊君之意則未也故曰親而不尊惷愚驕傲鄙野質)
(朴之敝皆忠之末流也殷人欲矯其敝故以敬畏為道以事神之道率民先其鬼之不可知者後其禮之可知)
(者先其罰之可畏後其賞之可慕尊則尊矣而親愛之情則無由生也故曰尊而不親流蕩而不知静定之所)
(者尊上鬼神之敝務自勝以免刑而無恥者先罰後賞之敝也周人見其然故尊禮以矯後禮之失尚施惠以)
(為恩亦如夏時之近人而忠其賞罰亦無先後但以爵列之高下為準如車服土田之賞有命數之異刑罰之)
(施有八辟之議及命夫命婦不躬坐獄訟之類皆是也故亦如夏世之親而不尊其後民皆便利而多機巧美)
(文辭而言之不怍賊害而蔽於理皆尊禮太過文沒其實之所致應氏曰三代之治其始各有所尊其終各)
(有所敝夏之道惟思盡心於民惟恐人之有所不正不得不重其文告之命遠神近人後威先禄皆其忠實之)
(過而徇於近也近則失之玩故商矯之而尊神焉君民上下情不相接率民事神先鬼先罰後禮後賞而遠於)
(物也遠則失於亢故周矯之而尊禮焉禮文委曲而徇人禮繁文勝利巧而賦其敝又有甚者焉凡此非特見)
(風氣既開而澆漓之日異抑亦至德之不復見而已歟石梁王氏曰此一章未敢信以為孔子之言夏上)
(聲下並同遠去聲憃尸容切喬音驕施去聲辟音闢復扶又切)子曰夏道未瀆辭不求
備不大望於民民未厭其親殷人未瀆禮而求備於民
周人強民未瀆神而賞爵刑罰窮矣(未瀆辭以其尊命也未瀆禮以其後)
(禮也未瀆神以其敬神而遠之也不求備不大望於民即省刑罰薄税斂之事未厭其親尊君親上之心自不)
(能忘也言夏之民未厭其親則殷周之民不然矣強民至言殷民不服而成王周公化之之難也賞爵刑罰之制)
(周而詳悉備具無以復加故曰窮矣窮極也一說賞爵不能勸善刑罰不能止惡故曰窮強上聲斂復並去)
(聲)子曰虞夏之道寡怨於民殷周之道不勝其敝子曰
虞夏之質殷周之文至矣虞夏之文不勝其質殷周之
質不勝其文(前章言夏殷周之事此又兼言虞氏以起下章上勝音升下二如字)子言
之曰後世雖有作者虞帝弗可及也已矣君天下生無
私死不厚其子子民如父母有憯怛之愛有忠利之教
親而尊安而敬威而愛富而有禮惠而能散其君子尊
仁畏義恥費輕實忠而不犯義而順文而静寬而有辨
甫刑曰德威惟威德明惟明非虞帝其孰能如此乎(呂氏)
(曰憯怛之愛猶慈母之愛非責報於其子也非要譽於他人也發於誠心而已忠利之教者若使契為司徒教)
(以人倫作為衣裳舟楫臼杵弧矢宮室棺槨書契使天下利用而不倦是皆有教人以善之誠無所不利之功)
(者也富而有禮節於物者也惠而能散周於物者也義以相正而不傷乎割文以相接而不傷乎動故寬裕有)
(容而容之中有辨焉賢應氏曰生無私有天下而不與也死不厚其子傳諸而為天下得人也生死無所私)
(而心乎斯民真若父母之於子親而尊至惠而能散猶元氣之運妙用無迹此中庸所謂用其中於民也其君)
(子化之皆為全德尊仁畏義不敢犯天下之公理恥費輕實不敢徇一己之私欲恥費用者儉於自奉也輕財)
(實者薄於言利也自庇民大德而下凡三章言臣道之難於盡仁惟舜禹文王周公可以為仁之厚而后稷庶)
(幾近之自凱弟君子而下凡四章言君道之難於盡仁惟虞帝可以為德之至而夏商周皆未免有所偏也)
子言之事君先資其言拜自獻其身以成其信是故君
有責於其臣臣有死於其言故其受禄不誣其受罪益
寡(應氏曰資憑藉也古之為臣其經世之學皆豫定於胷中至於事君則前定之規模先形於言以為藉然)
(後自獻其身以成其信自獻者非屈己以求售也如書之自靖自獻致命而無所愧也畎畝幡然之數語說命)
(對揚之三篇此伊傅先資之言也齊桓問答而為書燕昭命下而有對此管樂先資之言也言於先而信於後)
(無一不酬者後世若登壇東向之答草廬三顧之策亦庶幾焉馬氏曰受禄不誣言不素餐也)子曰
事君大言入則望大利小言入則望小利故君子不以
小言受大禄不以大言受小禄易曰不家食吉(不家食吉大畜)
(之彖辭也謂大畜之君子才德所藴者大則當食禄於朝以有為於天下而不食於家則吉此言不以大言受)
(小禄所謂達可行於天下而後行之者也下呂氏曰大言所言者大也小言所言者小也利及天澤及萬世)
(大利也進一介之善治一官之事小利也諫行言聽利斯從之矣先儒謂利為禄賞人臣事君各效其忠而已)
(言入而遂望其禄賞乃小人之道非所以事君也所謂不以小言受大禄不以大言受小禄者此君之所以報)
(臣非臣之所以望君也受之有義亦稱其大小而已小言而大禄則報踰其分大言而小禄則君不我知亦不)
(可受也孔石梁王氏曰此非子之言)子曰事君不下達不尚辭非其人
弗自小雅曰靖共爾位正直是與神之聽之式穀以女
(下達謂趨乎汙下如曰吾君不能如曰長君之惡逢君之惡皆是也伊尹使君為堯舜之君孟子非堯舜之道)
(不陳則謂之上達也尚辭利口捷給也自所由以進者也小雅小明之篇言人臣能安靖恭敬其職位惟正直)
(之道是與則神明聽之將用福禄與汝矣以與也共音恭女音汝長上聲)子曰事君遠而
諫則讇也近而不諫則尸利也子曰邇臣守和宰正百
官大臣慮四方(呂氏曰陵節犯分以求自達故曰讇懷禄固寵主於為利故曰尸利也方氏)
(曰所謂守和者過於和則流而為同不及於和則乖而為異故在於能守守則適中而無過與不及之患矣)
(應氏曰宰以職言大臣以位言自三公以下皆是不特六卿其序則先君德而後朝廷先朝廷而後天下也)
(石梁王氏曰遠而諫則讇非孔子之言讇音諂分去聲為利為去聲)子曰事君欲諫不
欲陳詩云心乎愛矣瑕不謂矣中心藏之何日忘之(諫者止君之失)
(陳者揚君之失也詩小雅隰桑之篇瑕詩作遐本謂我心愛慕此賢者思相與語以其相去遐遠故不得共語然欲發之)
(言藏於我心何日而忘之乎此記者借以為喻言我有愛君之心欲諫其過胡不言乎縱未得進諫亦藏於心而不忘但)
(不以語他人耳語去聲)子曰事君難進而易退則位有序易進而難退則
亂也故君子三揖而進一辭而退以遠亂也(呂氏曰所謂有序者)
(小德役大德小賢役大賢之謂也所謂亂者賢不肖倒置之謂也君信我可以為師非學焉而後臣之則不進)
(也信我可以執國政雖待以季孟之間亦不進也膰肉不至而即行靈公問陳而即行君子之道正君而已枉)
(己者未有能直人者也人之相見三揖至于階三讓以賓升而其退也一辭而出主人拜送賓去不顧若主人)
(之敬未至而強進主人之意已懈而不辭則賓主之分亂矣可仕可己可見可辭進退之義一也易遠並去)
(聲強上聲分去聲)子曰事君三違而不出竟則利禄也人雖曰
不要吾弗信也(違猶去也不出竟實無去志也謂非要利可乎呂氏曰孔子去魯遲遲吾行)
(以不忍於父母之國也孟子去齊三宿出晝冀齊王之悔悟也然卒出竟以去君子之義可見矣竟上聲要)
(平聲)子曰事君慎始而敬終子曰事君可貴可賤可富可
貧可生可殺而不可使為亂(馬氏曰在物者有命故可貴可賤可生可殺在己者)
(有義故不可使為亂也)子曰事君軍旅不辟難朝廷不辭賤處其
位而不履其事則亂也故君使其臣得志則慎慮而從
之否則孰慮而從之終事而退臣之厚也易曰不事王
侯高尚其事(呂氏曰亂者如絲之不治而無緒也臣受君命雖有所合不敢以得志而自滿故慎)
(慮而從之乃臨事而懼好謀而成者也有所不合又非所宜辭亦不敢怨於不得志故孰慮而從之卒事則致)
(為臣而去故可以自免而不累於上故曰臣之厚也易蠱之上九事之終且無位也有似乎仕焉而已者故曰不事王侯)
(乃可以高尚其事而不見役于人也去辟音避難去聲朝音潮處上聲孰熟通好聲)子曰唯天子受
命于天士受命于君故君命順則臣有順命君命逆則臣
有逆命詩曰鵲之姜姜鶉之賁賁人之無良我以為君
(詩衛風鶉之奔奔篇嚴氏云鶉之奔奔然鬭者不亂其匹也鵲之彊彊然剛者不淫其匹也刺宣姜與公子頑)
(非匹偶也人之不善者我乃以為小君乎天呂氏曰天道無私莫非理義君所以代天而治者推之理義以)
(治斯人而已天叙天秩天命天討莫非天也臣之受命于君者命合乎理義為順天命不合則為逆天命順則)
(為臣者將不令而行逆則為臣者雖令不從矣而治治如字以治治平聲)子曰君子不以
辭盡人故天下有道則行有枝葉天下無道則辭有枝
葉(不以辭盡人謂不可以言辭而盡見其人之實蓋有言者不必有德也行有枝葉根本盛而條達者也辭)
(有枝葉則蕪辭蔓說而已此皆世教盛衰所致故以有道無道言之行去聲)是故君子於有
喪者之側不能賻焉則不問其所費於有病者之側不
能饋焉則不問其所欲有客不能館則不問其所舍故
君子之接如水小人之接如醴君子淡以成小人甘以
壊小雅曰盜言孔甘亂是用餤(三者不能則不問不可以虚言待人也接交也)
(小雅巧言之篇盜言小人讒賊之言也餤進也餤音炎)子曰君子不以口譽人則
民作忠故君子問人之寒則衣之問人之飢則食之稱
人之善則爵之國風曰心之憂矣於我歸說(譽者揚人之善而過)
(其實者也國風曹風蜉蝣之篇詩人憂昭公之無所依故曰其於我而歸税乎說讀為税舍息也譽平聲衣)
(去聲食音嗣說音税)子曰口惠而實不至怨菑及其身是故君子
與其有諾責也寧有己怨國風曰言笑晏晏信誓旦旦
不思其反反是不思亦已焉哉(國風衛風氓之篇晏晏和柔也旦旦明也始焉)
(不思其反覆今之反覆是始者不思之過也今則無如之何矣故曰亦已焉哉呂氏曰有求而不許始雖咈)
(人之意而終不害乎信故其怨小諾人而不踐始雖不咈人意而終害乎信故其責大菑音災)子曰
君子不以色親人情疏而貌親在小人則穿窬之盜也
與子曰情欲信辭欲巧(情欲信即大學意誠之謂也巧當作考即曲禮則古昔稱先王)
(之謂也否則為無稽之言矣人呂氏曰穿窬之盜欺人之不見以為不義而已色親者巧言令色足恭無誠)
(心以將之情疏貌親主於為利亦欺人之不見也孔子曰色厲而内荏譬諸小人其猶穿窬之盜也與孟子曰)
(士未可以言而言是以言餂之也是皆穿窬之類也二者亦欺人之不見以為不義故所以為穿窬也石梁)
(王氏曰辭欲巧決非孔子之言巧言令色鮮矣仁)子言之昔三代明王皆事天
地之神明無非卜筮之用不敢以其私䙝事上帝是以
不犯日月不違卜筮卜筮不相襲也(不相襲說見曲禮劉氏曰此段經)
(文言事天地神明無非卜筮之用而又云大事有時日呂氏以為冬夏至祀天地四時迎氣用四立他祭祀之)
(當卜日者不可犯此素定之日非此則其他自不可違卜筮也然曲禮止云大饗不問卜周官太宰祀五帝卜)
(日祀大神示亦如之太卜大祭祀眡高命龜春秋魯禮又有卜郊之文郊特牲又有郊用辛之語是蓋互相牴)
(牾未有定說又如卜筮不相襲大事卜小事筮而洪範有龜從筮從龜從筮逆之文簭人有凡國之大事先簭)
(而後卜太卜又凡事涖卜又如外亊用剛日内事用柔日而特牲社用甲召誥丁巳郊戊午杜洛誥戊辰烝祭)
(歲凡此皆不合禮家之說未知所以一之也姑闕以俟知者示祗同眡視同簭祀同召音邵)大事有
時日小事無時日有筮外事用剛日内事用柔日不違
龜筮子曰牲牷禮樂齊盛是以無害乎鬼神無怨乎百
姓(大事祭大神也小事祭小神也外剛内柔見曲禮詳文理不違龜筮四字當在牲牷禮樂齊盛之下以其)
(一聽於龜筮故神人之心皆順也齊音粢盛音成)子曰后稷之祀易富也其辭
恭其欲儉其禄及子孫詩曰后稷兆祀庶無罪悔以迄
于今(富備也詩大雅生民之篇兆詩作肇始也以迄于今明其禄及子孫也易去聲)子曰大
人之器威敬天子無筮諸侯有守筮天子道以筮諸侯
非其國不以筮卜宅寢室天子不卜處大廟(龜筴之為器聖人所)
(以寓神道之教故言大人之器也以其威敬而不敢玩䙝故大事則用小事則否天子無筮惟用卜也而又云)
(道以筮者謂在道途中則用筮也守筮謂在國居守有事則用筮也龜亦曰守龜左傳國之守龜何事不卜非)
(其國不筮謂出行在他國不欲人疑其吉凶之問也宅居也諸侯出行則必卜其所處之地慮他故也大廟天)
(子所必當處之地故不卜也守去聲處上聲大音泰)子曰君子敬則用祭器是
以不廢日月不違龜筮以敬事其君長是以上不瀆於
民下不䙝於上(敬其禮故用祭器敬其事故詢龜筮不瀆不䙝以其敬故也疏曰敬事君長)
(謂諸侯朝天子及小國之於大國)
緇衣第三十三
子言之曰為上易事也為下易知也則刑不煩矣(呂氏曰上)
(好信則民莫敢不用情易事者以好信故也易知者以用情故也若上以禨心待民則民亦以禨心待其上姦生)
(詐起欲刑之不煩不可得矣易去聲)子曰好賢如緇衣惡惡如巷伯則
爵不瀆而民作愿刑不試而民咸服大雅曰儀刑文王
萬國作孚(緇衣鄭國風首篇美鄭武公之詩小雅巷伯寺人刺幽王之詩大雅文王之篇國詩作邦)
(不呂氏曰好賢必如緇衣之篤則人知上之誠好賢矣必爵命之數勸而民自起愿心以敬上故曰爵不瀆)
(而民作愿惡惡必如巷伯之深則人知上之誠惡惡矣不必刑罰之施而民自畏服故曰刑不試而民咸服文)
(王好惡得其正而一出乎誠心故為天下之所儀刑德之所以孚乎下也愿願同數入聲)子曰夫
民教之以德齊之以禮則民有格心教之以政齊之以刑
則民有遯心故君民者子以愛之則民親之信以結之
則民不倍恭以涖之則民有孫心甫刑曰苗民匪用命
制以刑惟作五虐之刑曰法是以民有惡德而遂絶其
世也(遯謂逃遯苟免也論應氏曰命當依書作靈善也石梁王氏曰倣語為此言意便不足孫去)
(聲)子曰下之事上也不從其所令從其所行上好是物
下必有甚者矣故上之所好惡不可不慎也是民之表
也(大學曰其所令反其所好而民不從好惡並去聲)子曰禹立三年百姓以仁
遂焉豈必盡仁詩云赫赫師尹民具爾瞻甫刑曰一人
有慶兆民頼之大雅曰成王之孚下土之式(豈必盡仁者言不必)
(朝廷盡是仁人而後足以化民也得一仁人為民之表則天下皆仁矣所謂君仁莫不仁也此所以禹以一仁)
(君立三年而百姓皆以仁遂故引詩書以明之詩小雅節南山之篇赫赫顯盛貌師尹周太師尹氏也具俱也)
(大雅下武之篇言武王能成王者之德孚信于民而天下皆法式之節音截)子曰上好仁則
下之為仁争先人故長民者章志貞教尊仁以子愛百
姓民致行己以說其上矣詩云有梏德行四國順之(章志)
(者明吾好惡之所在也貞教者身率以正也所志所教莫非尊仁之事以此為愛民之道是以民皆感其子愛)
(之心致力於行己之善而悦其上如子從父母之命也詩大雅抑之篇梏當依詩作覺言有能覺悟人以德行)
(者則四國皆服從之也覺好去聲長上聲說音悦梏讀作行去聲)子曰王言如絲其出
如綸王言如綸其出如綍故大人不倡游言可言也不
可行君子弗言也可行也不可言君子弗行也則民言
不危行而行不危言矣詩云淑慎爾止不諐于儀(綸綬也疏)
(云如宛轉繩綍引棺大索也危高也詩大雅抑之篇止容止也諐過也呂氏曰大人王公之謂也游言無根不)
(定之言也易曰誣善之人其辭游為人上者倡之以誠慤篤實之言天下猶有欺詐以罔上者苟以游言倡之)
(則天下蕩然虚浮之風作矣可不慎乎可言而不可行過言也可行而不可言過行也君子弗言弗行則言行)
(不越乎中民將效之言不敢高於行而言之必可行也行不敢高於言而必為可繼之道也綍音弗行去聲)
(諐愆同)子曰君子道人以言而禁人以行故言必慮其所
終而行必稽其所敝則民謹於言而慎於行詩云慎爾
出話敬爾威儀大雅曰穆穆文王於緝熙敬止(道化誨之也道)
(人以言而必慮其所終恐其行之不能至則為虚誕也禁謹飭之也禁人以行而必稽其所敝慮其末流之或)
(偏也如是則民皆謹言而慎行矣詩大雅抑之篇大雅文王之篇朱子云穆穆深遠之意於歎美辭緝繼續也)
(熙光明也敬止無不敬而安所止也兩引詩皆為謹言免行之證呂氏曰進取於善者夷考其行而不掩猶不)
(於狂况不在於善者乎故曰言必慮其所終夷惠之清和其末猶為隘與不恭故曰行必稽其所敝文王之德)
(亦不越敬其容止而已音道行並去聲話胡快切於烏)子曰長民者衣服不貳從
容有常以齊其民則民德壹詩云彼都人士狐裘黃黃
其容不改出言有章行歸于周萬民所望(詩小雅都人士之篇周忠)
(信也容馬氏曰狐裘黃黃服其服也其容不改文以君子之也出言有章遂以君子之辭也行歸於周實以)
(君子之德也聲從音聰行去)子曰為上可望而知也為下可述而志
也則君不疑於其臣而臣不惑於其君矣尹吉曰惟尹
躬及湯咸有壹德詩云淑人君子其儀不忒(君之待臣表裏如一)
(故曰可望而知臣之事君一由忠誠其職業皆可稱述而記志此所以上下之間不疑不惑也尹告伊尹告太)
(甲之書也今咸有一德篇文詩曹風鳲鳩之篇引書以證君臣相得又引詩以證壹德之義吉讀作告)子
曰有國家者章善癉惡以示民厚則民情不貳詩云靖
共爾位好是正直(鄭本作章義今從書作善之呂氏曰章明也癉病也明之斯好矣病之)
(斯惡之矣善居其厚惡居其薄此所以示民厚也好善惡惡之分定民情所以不貳也詩小雅小明之篇引之)
(以明章善之義聲癉丁但切共平)子曰上人疑則百姓惑下難知則君
長勞故君民者章好以示民俗慎惡以御民之淫則民
不惑矣臣儀行不重辭不援其所不及不煩其所不知
則君不勞矣詩云上帝板板下民卒&KR1248;小雅曰匪其止
共維王之卭(詩大雅板之篇板板反戾之意卒盡也&KR1248;詩作癉病也假上帝以言幽王反其常道)
(使下民盡病也小雅巧言之篇卭病也言此讒人非止於敬徒為王之卭病耳板詩證君道之失巧言詩證臣)
(道之失也君呂氏曰以君之力所不能及而援其君則君難從以之智所不能知而煩其君則君難聽徒為)
(難從難聽以勞其君而無益非所以事君也其方氏曰示民不以信則為上之人可疑可疑則百姓有不感)
(者乎事君不以忠則為下之人難知難知則君長其有不勞者乎章其所好之善故足以示民而成俗慎其所)
(惡之惡故足以御民而不淫若是則上下無可疑者故曰民不惑矣臣有可儀之行而所重者不在乎辭則凡)
(有所行者無偽行矣苟有所言者無虚辭矣&KR1248;丁但切卭音窮)子曰政之不行也教
之不成也爵禄不足勸也刑罰不足恥也故上不可以
䙝刑而輕爵康誥曰敬明乃罰甫刑曰播刑之不迪(康誥)
(甫刑皆周書播布也不字衍言伯夷布刑以啟迪斯民也呂氏曰政不行教不成由上之人爵禄刑罰之失)
(當也爵禄非其人則善人不足勸刑罰非其罪則小人不足恥此之謂䙝刑輕爵)子曰大臣不親
百姓不寧則忠敬不足而富貴已過也大臣不治而邇
臣比矣故大臣不可不敬也是民之表也邇臣不可不
慎也是民之道也君毋以小謀大毋以遠言近毋以内
圖外則大臣不怨邇臣不疾而遠臣不蔽矣葉公之顧
命曰毋以小謀敗大作毋以嬖御人疾莊后毋以嬖御
士疾莊士大夫卿士(大臣不見親信則民不服從其令故不寧也此蓋由臣之忠不足於)
(君君之敬不足於臣徒富貴之太過而然耳由是邇臣之黨相比以奪大臣之柄而使之不得治其事故大臣)
(所以不可不敬者以其為民所瞻望之儀表也邇臣所以不可不慎者以君之好惡係焉乃民之所從以為道)
(者也人君不使小臣謀大臣則大臣不至於怨乎不以不使遠臣間近臣則近臣不至於疾其君不使内之寵)
(臣圖四方宣力之士則遠臣之賢無所壅蔽而得見知於上矣葉公楚葉縣尹沈諸梁字子高僭稱公顧命臨)
(死回顧之言也毋以小謀敗大作謂不可用小臣之謀而敗大臣所作之事也疾毁惡之也莊猶正也敬也君)
(所取正而加敬之謂也比毗至切葉失涉切)子曰大人不親其所賢而信其
所賤民是以親失而教是以煩詩云彼求我則如不我
得執我仇仇亦不我力君陳曰未見聖若己弗克見既
見聖亦不克由聖(親善遠惡人心所同所謂舉直錯諸枉則民服今君既不親賢故民亦不)
(親其上教令徒煩無益也詩小雅正月之篇言彼小人初用事求我以為法則惟恐不得既而不合則空執留)
(之視如仇讎然不用力於我矣仇仇者言不一仇之無往而不忤其意也君陳周書兼引之皆為不親賢之證)
子曰小人溺於水君子溺於口大人溺於民皆在其所
䙝也夫水近於人而溺人德易狎而難親也易以溺人
口費而煩易出難悔易以溺人夫民閉於人而有鄙心
可敬不可慢易以溺人故君子不可以不慎也(小人民也溺為)
(其所陷也水為柔物人易近之然其德雖可狎而勢不可親忘險而不知戒則溺矣君子士大夫也言行君子)
(之樞機出好興戎皆由於口於己費則於人煩出而召禍不可悔矣大人謂天子諸侯也國以民存亦以民亡)
(蓋惟其蔽於情而不可以理喻故鄙陋而不通書言可畏非民此所以不可慢也棄而不保則離叛繼之矣三)
(者皆在其所褻故曰君子不可不慎也易去聲閉讀為蔽為其為去聲)太甲曰毋越厥命
以自覆也若虞機張往省括于度則釋兑命曰惟口起
羞惟甲胄起兵惟衣裳在笥惟干戈省厥躬太甲曰天
作孽可違也自作孽不可以逭尹吉曰惟尹躬先見于西
邑夏自周有終相亦惟終(毋書作無伊尹告太甲不可顛越其命以自取覆亡虞虞)
(人也機弩牙也括矢括也度者法度射者之所準望釋發也言如虞人之射弩機既張必往察其括之合於法)
(度然後發之則無不中也傳說告高宗謂言語所以文身輕出則有起羞之患甲胄所以衛身輕動則有起戎)
(之憂衣裳所以命有德謹於在笥者戒輕與也干戈所以討有罪嚴於省躬者戒輕動也孽災也追逃也夏都)
(安邑在亳之西故曰西邑夏國語曰忠信為周言夏之先王以忠信有終故其輔相者亦能有終也凡四引書)
(皆明不可不慎之意作省悉井切兑音悦逭乎亂切吉讀為告先舊本天今從書相去聲中去聲)子曰
民以君為心君以民為體心莊則體舒心肅則容敬心
好之身必安之君好之民必欲之心以體全亦以體傷
君以民存亦以民亡詩云昔吾有先正其言明且清國
家以寧都邑以成庶民以生誰能秉國成不自為正卒
勞百姓君雅曰夏日暑雨小民惟曰怨資冬祈寒小民
亦惟曰怨(此承上文大人溺於民之意而言昔吾有先正以下五句逸詩也下三句今見小雅節南)
(山之篇言今日誰人秉持國家之成法乎師尹實秉持之乃不自為政而信任羣小終勞苦百姓也君牙周書)
(資書作咨此傳寫之誤而下復缺一咨字鄭不取書文為定乃讀資為至今從書以資字屬上句方氏曰民)
(以君為心者言好惡從於君也君以民為體者言休戚同於民也體雖致用於外然由於心之所使故曰心好)
(之身必安之心雖為主於内然資乎體之所保故曰心以體全亦以體傷雅讀為牙資咨同)子曰下
之事上也身不正言不信則義不壹行無類也子曰言
有物而行有格也是以生則不可奪志死則不可奪名
故君子多聞質而守之多志質而親之精知略而行之
君陳曰出入自爾師虞庶言同詩云淑人君子其儀一
也(義不壹或從或違也行無類或善或否也君陳書言謀政事者當出入反覆與衆人共虞度其可否而觀)
(庶言之同異也詩曹風鳲鳩之篇引以證義壹行類於呂氏曰有物則非失實之言有格則無踰矩之行歸)
(一而不可變生乎由是死乎由是故志也名也不可得而奪也多聞所聞博也多志多見而識之者也質正也)
(不敢自信而質正於衆人之所同然後用之也守之者服膺勿失也親之者問學不厭也雖由多聞多知而得)
(之又當精思以求其至約而行之略者約也此皆義壹行類之道也行去馨)子曰唯君子能好其
正小人毒其正故君子之朋友有鄉其惡有方是故邇者不
惑而遠者不疑也詩云君子好仇(舊讀正為匹今從呂氏說讀如字蓋君子與君)
(子以同道為朋小人與小人以同利為朋君子固好其同道之朋矣小人亦未嘗不好其同利之朋不當言毒)
(害其匹也小人視君子如仇讎常有禍之之心此所謂毒其正也君子所好不可以非其人故曰朋友有鄉所)
(惡不可以及善人故曰其惡有方前章言章善癉惡以示民厚則民情不貳今好惡既明民情歸一故邇者遠)
(者不惑不疑也詩周南關雎之篇言君子有良善之仇匹引以證同道之朋好鄉惡並去聲好仇好如字)
子曰輕絶貧賤而重絶富貴則好賢不堅而惡惡不著
也人雖曰不利吾不信也詩云朋友攸攝攝以威儀(詩大)
(雅既醉之篇言朋友所以相撿攝者在威儀以喻不在貧賤富貴也馬氏曰賢者宜富貴而富貴者未必皆)
(賢惡者宜貧賤而貧賤者未必皆惡於其貧賤而輕有以絶之則是好賢不堅也於其富貴而重有以絶之則)
(是惡惡不著也是志在於利而不在於道人雖曰不利者吾不信也)子曰私惠不歸德君
子不自留焉詩云人之好我示我周行(上文言好惡皆當循公道故此)
(言人有私惠於我而不合於德義之公君子決不留之於己也詩小雅鹿鳴之篇周行大道也言人之好愛我)
(者示我以大道而已引以明不留私惠之義好去聲行如字)子曰苟有車必見其軾
苟有衣必見其敝人苟或言之必聞其聲苟或行之必
見其成葛覃曰服之無射(呂氏曰此言有是物必有是事登車而有所禮則憑軾有)
(軾則有車無車則何所憑而式之乎衣之久必敝有衣然後可敝無衣則何敝之有言必有聲行必有成亦猶)
(是也蓋誠者物之終始不誠無物引葛覃言實有是服乃可久服而無厭也射音亦)子曰言從
而行之則言不可飾也行從而言之則行不可飾也故
君子寡言而行以成其信則民不得大其美而小其惡詩
云白圭之玷尚可磨也斯言之玷不可為也小雅曰允
也君子展也大成君奭曰在昔上帝周田觀文王之德
其集大命于厥躬(從順也謂順於理也言順於理而行之則言為可用而非文飾之言矣行)
(順於理而言之則行為可稱而非文飾之行矣言之不怍則為之也難寡言而行即訥於言而敏於行之意以)
(成其信謂言行皆不妄也大其美者所以要譽小其惡者所以飾非皆言之所為也君子寡言以示教故民不)
(得如此詩大雅抑之篇玷缺也小雅車攻之篇允信也展誠也君奭周書言昔者上帝降割罰于殷而申重奬)
(勸文王之德集大命於其身使有天下抑詩證言不可飾車攻詩證行不可飾引書亦言文王之實有此德也)
(今上行如字下二行去聲寡舊讀為顧如字周田觀讀為割申勸要平聲)子曰南人有言
曰人而無恒不可以為卜筮古之遺言與龜筮猶不能
知也而況於人乎詩云我龜既厭不我告猶兌命曰爵
無及惡德民立而正事純而祭祀是為不敬事煩則亂
事神則難易曰不恒其德或承之羞恒其德偵婦人吉
夫子凶(論語言不可以作巫醫是為巫為醫此言為卜筮乃是求占於卜筮龜筮猶不能知言無常之)
(人雖先知如龜筴亦不能定其吉凶況於人乎詩小雅小旻之篇猶謀也言卜筮煩數龜亦厭之不復告以所)
(謀之吉凶也易恒卦三五爻辭承進也婦人之德從一而終故吉夫子制義故從婦則凶也應氏曰引兌命)
(有誤當依今書文足馮氏曰此篇多依倣聖賢之言而理有不純義有不者多矣與平聲兑音悦偵貞同)
奔喪第三十四
奔喪之禮始聞親喪以哭答使者盡哀問故又哭盡哀
遂行日行百里不以夜行唯父母之喪見星而行見星
而舍若未得行則成服而后行過國至竟哭盡哀而止
哭辟市朝望其國竟哭(始聞親喪總言五服之親也不以夜行避患害也未得行若奉)
(君命而使事未竟也辟市朝為驚衆也使去聲竟音境辟音避朝音潮)至於家入門左升
自西階殯東西面坐哭盡哀括髮袒降堂東即位西鄉
哭成踊襲絰于序東絞帶反位拜賓成踊送賓反位(此言)
(奔父喪之禮為人子者升降不由阼階今父新死未忍異於生故入自門左升自西階也在家而親死則并纚)
(小歛畢乃括髮此自外而至故即括髮而袒衣也鄭云已殯者位在下此奔喪在殯後故自西階降而即其堂)
(下東之位也襲絰者掩其袒而加要絰也序東者在堂下而當堂上序牆之東也不散麻者亦異於在家之節)
(也此絞帶即襲絰之絰非象革帶之絞帶也絰重象革帶之絞帶輕反位復先所即之位也凡拜賓皆就賓之)
(位而拜之拜竟則反己之位而哭踊也成踊說見前鄉去聲散上聲)有賓後至者則拜
之成踊送賓皆如初衆主人兄弟皆出門出門哭止闔
門相者告就次於又哭括髮袒成踊於三哭猶括髮袒
成踊三日成服拜賓送賓皆如初(皆如初者如先次之拜賓成踊與送賓反)
(位也次倚廬也在中門外又哭明日之朝也三哭又其明日之朝也皆升堂而括髮且袒如始至時三日三哭)
(之明日也相去聲)奔喪者非主人則主人為之拜賓送賓奔喪
者自齊衰以下入門左中庭北面哭盡哀免麻于序東
即位袒與主人哭成踊於又哭三哭皆免袒有賓則主
人拜賓送賓丈夫婦人之待之也皆如朝夕哭位無變
也(非主人其餘或親或疎之屬也故下云齊衰以下亦入自門之左而不升階但於中庭北面而哭也免麻)
(謂加免于首加絰于要也上文言襲絰于序東此言免麻于序東輕重雖殊皆是堂下序牆之東凡袒與襲不)
(同位也待之謂待此奔喪者以其非賓客故不變所哭之位也為去聲免音問)奔母之喪西
面哭盡哀括髮袒降堂東即位西鄉哭成踊襲免絰于
序東拜賓送賓皆如奔父之禮於又哭不括髮(父喪襲絰于序)
(東此言襲免絰于序東即加免輕於父也禮疏曰此謂適子故云拜賓送賓皆如奔父之也)婦人奔
喪升自東階殯東西面坐哭盡哀東髽即位與主人拾
踊(婦人謂姑姊妹女子子東階東而階非阼階也婦人入者由闈門闈門是東邊之門東階即雜記所謂側階)
(也髽說見小記東髽髽於東序不髽於房變於在室者也拾更也主人與之更踊賓客之也髽則瓜切拾其)
(劫切更平聲)奔喪者不及殯先之墓北面坐哭盡哀主人之
待之也即位於墓左婦人墓右成踊盡哀括髮東即主
人位絰絞帶哭成踊拜賓反位成踊相者告事畢(不及殯葬)
(後乃至也尸柩既不在家則當先哭墓此奔喪者是適子故其衆主人之待之者與婦人皆往墓所就墓所分)
(左右之位奔者括髮而於東偏即其主人之位禮畢則相者以畢事告)遂冠歸入門左北
面哭盡哀括髮袒成踊東即位拜賓成踊賓出主人拜
送有賓後至者則拜之成踊送賓如初衆主人兄弟皆出門
出門哭止相者告就次於又哭括髮成踊於三哭猶括髮成
踊三日成服於五哭相者告事畢(遂冠而歸者不可以括髮行於道路也冠謂素委貌)
(入門出門皆謂殯宮門也五哭者初至象始死為一哭明日象小斂為二哭又明日象大斂為三哭又明日成服之日為)
(四哭人明日為五哭皆數朝哭不數夕哭鄭云既期而至者則然故相者告事畢若未期則猶朝夕哭不五哭)
(而畢也哭雖五而括髮成踊則止於三下文免成踊亦同冠如字)為母所以異於父者
壹括髮其餘免以終事他如奔父之禮(疏曰壹括髮謂歸入門哭時也)
(及殯壹括髮不及殯亦壹括髮為去聲)齊衰以下不及殯先之墓西面哭
盡哀免麻于東方即位與主人哭成踊襲有賓則主人
拜賓送賓賓有後至者拜之如初相者告事畢遂冠歸
入門左北面哭盡哀免袒成踊東即位拜賓成踊賓出
主人拜送於又哭免袒成踊於三哭猶免袒成踊三日
成服於五哭相者告事畢(疏曰齊衰以下有大功小功緦麻月日多少不同若奔在)
(葬後而三月之外大功以上則有免麻東方三日成服若小功緦麻則不得有三日成服小功以下不税無追)
(服之理若葬後通葬前未滿五月小功則亦三日成服其緦麻者止臨喪節而來亦得三日成服也東即位拜)
(賓成踊者東即位謂奔喪者於東方就哭位拜賓則是主人代之拜此奔喪者當主人代拜賓時已則成踊也)
(又曰經直言免麻于東方即位不稱袒而下云成踊襲襲則有袒理經若言袒恐齊衰以下皆袒故不得總言)
(袒而稱襲者容齊衰重得為之襲也又按上文為父不及殯於又哭括髮成踊不言袒今齊衰以下之喪經文)
(於又哭三哭乃更言袒故知二袒字衍文也又哭三哭二袒字衍文)聞喪不得奔喪哭
盡哀問故又哭盡哀乃為位括髮袒成踊襲絰絞帶即
位拜賓反位成踊賓出主人拜送于門外反位若有賓
後至者拜之成踊送賓如初於又哭括髮袒成踊於三
哭猶括髮袒成踊三日成服於五哭拜賓送賓如初(篇首)
(言若未得行則成服而后行此乃詳言其節次餘見前章)若除喪而后歸則之墓哭
成踊東括髮袒絰拜賓成踊送賓反位又哭盡哀遂除
(句)於家不哭主人之待之也無變於服與之哭不踊(袒絰)
(者袒而襲襲而加絰也遂除即於墓除之也主人無變於服謂在家者但著平常吉服也雖與之哭於墓而不)
(為踊以服除哀殺也故云與之哭不踊)自齊衰以下所以異者免麻(齊衰大功)
(小功緦之服其奔喪在除服之後者惟首免要麻絰於墓所哭罷即除無括髮等禮也故云所異者免麻)凡
為位非親喪齊衰以下皆即位哭盡哀而東免絰即位
袒成踊襲拜賓反位哭成踊送賓反位相者告就次三
日五哭卒主人出送賓衆主人兄弟皆出門哭止相者
告事畢成服拜賓若所為位家遠則成服而往(人臣奉君命以)
(出而聞父母之喪則固為位而哭其餘不得為位也此言非親喪而自齊衰以下亦得為位者必非奉君命以)
(出而為私事未奔者也此以上言五哭者四前三節言五哭皆止計朝哭故五日乃畢獨此所言三日五哭卒)
(者謂初聞喪一哭明日朝夕二哭又明日朝夕二哭并計夕哭者以私事可以早畢而亟謀奔喪故也曰主人)
(出送賓者謂既奔喪至家則喪家之主人為之出送賓也所謂奔喪者非主人則主人為之出送賓是也衆主)
(人兄弟亦謂在喪家者成服拜賓者謂三日五哭卒之明日為成服其後有賓亦與之哭而拜之也前兩節五)
(哭後不言拜賓者省文耳若所為位者之家道遠則成服而后往亦可蓋外喪緩可容辦集而行也)齊衰
望鄉而哭大功望門而哭小功至門而哭緦麻即位而
哭(雜記云大功望鄉而哭者謂本是齊衰降而服大功也故與此不同)哭父之黨於廟母
妻之黨於寢師於廟門外朋友於寢門外所識於野張
帷凡為位不奠(檀弓云師吾哭諸寢又云有殯聞遠兄弟之喪哭於側室若無殯則在寢矣舊)
(說異代之禮所以不同不然記者所聞或誤歟鄭氏曰不奠以其精神不存乎是也)哭天子九
諸侯七卿大夫五士三大夫哭諸侯不敢拜賓諸臣在
他國為位而哭不敢拜賓與諸侯為兄弟亦為位而哭
凡為位者壹袒(九九哭也七七哭也九哭者九日七哭者七日餘倣此此以尊卑為日數之差)
(也大夫哭諸侯哭其舊君也不敢拜賓避為主也在他國為使而出也與諸侯為兄弟亦謂在異國者壹袒謂)
(為位之日也明日以往不袒矣若父母之喪則必三袒)所識者弔先哭于家而後
之墓皆為之成踊從主人北面而踊(己所知識之人死而往弔之時已在)
(葬後矣必先哭于其家者情雖由於死者而禮則施於生者故也主人墓左西向賓北面向墓而踊固賓主拾)
(之然必主人先而賓從之故曰從主人也言皆者必于家于墓皆踊也為去聲拾其劫切)凡喪父
在父為主父沒兄弟同居各主其喪親同長者主之不
同親者主之(此言父在而子有妻子之喪則父主之統於尊也父沒之後兄弟雖同居各主妻子)
(之喪矣同宮猶然則異宮從可知也親同長者主之謂父母之喪長子為主其同父母之兄弟死亦推長者為)
(主也不同親者主之謂從父兄弟之喪則彼親者為之主也)聞遠兄弟之喪既除喪
而后聞喪免袒成踊拜賓則尚左手(此言小功緦麻之兄弟死而聞訃在)
(本服月日之外雖不税而初聞之亦必免袒而成其踊者以倫屬之親不可不為之變也但拜賓則從吉拜而)
(左手在上耳)無服而為位者唯嫂叔及婦人降而無服者麻
(檀弓云子思之哭嫂也為位婦人降而無服謂姑姊妹而在室者緦麻嫁則降在無服也哭之亦為位麻者弔服)
(加緦之環絰也之妻則不能也)(鄭氏曰正言嫂叔尊嫂也兄公於弟疏曰既云無服又云麻故知弔服加)
(麻也)凡奔喪有大夫至袒拜之成踊而后襲於士襲而后
拜之(此言大夫士來弔此奔喪之人也尊卑禮異)
禮記集說卷九
