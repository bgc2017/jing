易源奥義周易原旨易類
提要
(臣)等謹案易源奥義一卷周易原旨八卷元
保巴撰(案保巴舊本作保八今改正)保巴字普菴色目人
居于洛陽其平生仕履别無可考是書前有
進太子牋結銜稱太中大夫前黃州路總管
兼管内勸農事不知其終於何官也牋末不
題年月黃虞稷千頃堂書目稱舊有方回牟
巘二序回巘皆宋末舊人則保巴當為元初
人矣是書原分三種統名易體用本程子之
說即卦體以闡卦用也朱彝尊經義考載
易源奥義一卷存周易原旨六卷存周易尚
占三卷佚考陳繼儒彙秘笈中有周易尚占
三卷書名與卷數並符書前又有大德丁未
保巴序人名亦合然序稱為瑩蟾子李清菴
撰不云保巴自作其書乃用錢代蓍之法以
六爻配十二時五行六親六神合月建日辰
以斷吉凶亦非尚占之本義序文鄙陋尤不
類讀書人語蓋方技家𫝊有是書與保巴佚
書其名偶合明人喜作偽本遂撰保巴序文
以影附之不知保巴說易並根柢宋儒闡發
義理無一字涉京焦䜟緯之說其肯以此書
當古占法哉今辨明其妄别存目于術數類
中而保巴原書則仍以所存二種著錄庶闕
而真猶勝于全而偽焉乾隆四十六年閏五
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
進太子牋
皇帝聖旨裏太中大夫前黃州路總管兼管内勸農事
臣保巴言伏以光奉詔書甫正貳儲之位敬敷易道少
禆熙緝之功天啓昌期(闕)治竊謂自龍圖之畫
既泄而象數之學肇開至六十四卦以成書為百千萬
年之明羲文孔子𤼵先天之妙京費王弼廣後世之傳
豈但求語下之筌蹄又當參胷中之關鍵凡蠡測管窺
以探精義皆銖積寸累以用深功苟得其真敢私以祕
臣保巴誠惶誠懼叩頭叩頭敬惟皇太子殿下英姿
岐嶷茂德淵冲民望具瞻共仰重离之照政機多睱
式昭幹蠱之勤方恢邦家太平之宏基宜得帝王相
傳之要領用師諸古有益於今臣保巴幸際清時輙
申丹悃不揆淺膚之素學冒干投進於青宫冀虎闈
齒胄之間特加披閱在鶴禁延儒之頃更賜表章臣
保巴無任瞻仰抃躍激切屏營之至謹奉牋以聞臣保
巴誠惶誠懼叩頭叩頭謹言太中大夫前黃州路總
管兼管内勸農事臣保巴上牋
易源奥義元保巴撰
先天圖
天一地二天三地四天五地六天七地八天九地十中
五見皇極觀物之理變化感應脈絡貫通皇極之數本
末源流以天地隂陽剛柔之氣必交合而後生物必進
退而後運其初本於天中爲五陽地中爲六隂蓋河圖
之數載於周易分隂分陽以爲天數二十有五地數三
十合得五十有五而去陽中之五爲大衍之數五十去
隂中之六爲大衍之用四十有九故前河圖之隂陽點
數計五十有五以其隂陽未分根干支末混淆之時所
謂先天故位數自一而起今列位數於後
位
乾一兌二
離三震四
巽五坎六
艮七坤八
數
甲乙丙丁戊
子丑寅卯辰巳此三即乾卦故乾一
九八七六五四二一
午未申酉戌亥可謂天下之大本也
己庚辛壬癸
右先天數者無極而太極先天數取純一不雜之意以
九數爲則故數起於一一即三三即九九即一故起於
一而極於九爲老陽老陽數老可致神極神極必變故
曰易易者變易不窮冒天下而言也可爲天地凖所謂
參天兩地而倚數者一三五也考其端一三成四四五
成九校其實即張子所謂乾稱父坤稱母予兹藐焉混
然中處天地人三才無間其義雖殊其神氣即一也所
以成言乎一一復爲九效諸文王元而亨亨而利利而
貞貞而復元法諸伏羲乾三連也所謂三者豈非天下
之大本乎無極而太極者乾坤之元也故先天譬爲根
其位皇極以之
大槩謂一隂一陽之謂道乾稱父坤稱母乾坤生六子
然後人倫序所以君君臣臣父父子子夫夫婦婦人道
立今列中天位數如後
位
艮一兌二
坎三離四
震五巽六
艮七坤八
乾九
數
甲三乙八
丙七丁二
戊五己十
庚九辛四
壬一癸六
右中天數者太極之運化也中天數取以竒數爲陽耦
數爲隂據一二之數爲則是故一生二即是畫卦之象
□此一竒一耦成三即地天泰也然中天八卦位數内
惟艮居一七之數何也蓋起於艮而止於艮說卦云艮
東北之卦也萬物之所成終而所成始也即元而亨亨
而利利而貞貞而元故周子所謂中正仁義而主静立
人極焉艮與静周起於靜而止於靜也所謂太極之運
化者自元而亨也故以中天譬爲干其位範圍以之
大槩謂根干支末之理於五行内剛中有柔柔中有剛
即隂中有陽陽中有隂地道立矣今列後天位數如後
位
坎一坤二震三巽四中五
乾六兌七艮八離九
數
子一亥六寅三卯八
巳二午七酉四申九
辰五丑十戌五未十
右後天數者三極之妙用也後天數取一動一静互爲
其根之理退乾坤却進坎離爲上下宗體以五行爲妙
用五行中而又分剛柔使致充廓萬物萬物各得其宜
故放之則彌滿六合斂之退藏於密所謂三極之妙用
者自亨而利貞也故以後天譬爲支其位大定以之
右自根而干自干而支三才五行具矣所謂縱横十五
即此生生無窮之道也本乎天者親上本乎地者親下
則各從其類故曰物有本末事有終始知所先後則近
道矣
易源心法
乾坤爲父母卦有八體本卦上下二體反對上下二體
互體二體互體反對二體共八體其六十四卦之中除
有此乾坤坎離頤大過中孚小過八卦不能全備八體
䷀乾坤二卦無反對無互體純一不雜倒正不變
䷁(已下六卦有互體無反對亦不能全八體)
䷜(坎上坎下)互體(震下艮上)頤共四體頤五體重
䷝(離下離上)互體(巽下兌上)大過共四體大過五體重
䷚(震下艮上)頤互體(坤下坤上)坤共四體五體重
䷛(巽下兌上)大過互體(乾下乾上)乾共四體五體重
䷼(兌下巽上)中孚互體(震下艮上)頤又肖體離共七體
䷽(艮下震上)小過互體(巽下兌上)大過又肖體坎共七體其他
五十六卦有互體有反對同重復備八體更以卦體言
之卦中有飛伏有肖體有乘木舟虚故曰易者變也
一定卦主二究卦義
三求卦位四推中正
五究爻義六窮事理
七明易道八盡三易
一定卦主者一卦之主意也繫辭云陽卦多隂以陽爲
主陰卦多陽以陰爲主是也震坎艮已上三卦以陽爲
主也震一陽動於下坎一陽陷於中艮一陽止於上巽
離兌已上三卦以隂爲主也巽一隂入於下離一隂麗
於中兌一隂說於上乾坤父母也純一不雜則以中正
爲主也
二究卦義者一卦之義理也說卦云乾健也坤順也震
動也巽入也坎陷也離麗也艮止也兌說也六十四卦
之中但有乾皆有健之義也坤皆有順之義也震皆有
動之義也巽皆有入之義也離皆有麗之義也艮皆有
止之義也坎皆有陷之義也兌皆有說之義也
三求卦位者六爻之義也繫辭云八卦成列位在其中
矣初與上無位五爲君二爲臣又初與二爲地三與四
爲人五與上爲天又九居三六居四皆得其位也
四推中正者得時得位之謂也二五爲中初爻三爻五
爻皆陽位陽居之謂之正二爻四爻上爻皆陰位陰居
之謂之正隂居陽位陽居隂位皆謂之不正也中而無
不善得中便有正也正而不中者未免小有疵正不必
有中也得正者當位也中正全善不可加不中又不正
其凶不假言也其間不中正而吉者鮮矣得時者中正
而不吉者亦鮮皆時也故易趨時爲大
五究爻義者玩羣爻之義也六十四卦共三百八十四
爻其中一百九十二陽爻皆乾陽也在初者都有潛隠
勿用之義在二者皆有利見大人之義在三者皆有乾
乾之義在四者皆有危厲之義在五者皆有天德天位
之義在上者皆有亢龍之義各以乾元用九與夫乾六
爻文言處之則能順理合義其間一百九十二隂爻皆
坤之隂也六爻之義用六爻之義並與乾同數而推之
自得之也其間或有不與文言相應者雖有之鮮矣
六窮事理者因時者理也作爲者事也又卦者事也爻
者時也當然者理也所以然者易之大本也今以乾爲
例剛斷果決事也元亨利貞理也潛見飛躍時也餘倣
此
七明易道者易有聖人之道四曰辭曰變曰象曰占極
深研幾微顯闡幽當推其辭隨時變易以從其道當玩
其變作事制器立法制度當觀其象動静作息趨吉避
凶當考其占子曰易有聖人之道四其斯之謂也
八盡三易者天易聖易心易極至易之妙也乾坤闔闢
隂陽消長四時行百物生天易也元亨利貞言四時成
歲辭有險易各指其所之聖易也仰觀俯察遠求近取
化而裁之推而行之心易也已上八段易之關鍵也貴
在默會心通可也向此八段上得意則未畫以前之易
不言而可知也
畫卦陽進隂退之例(自先天而序)
乾一兌二離三震四巽五坎六艮七坤八
☰乾三連本一進二成三畫
☱兌上闕本二進二成四畫
☲離中虚本三進一成四畫
☳震仰盂本四進一成五畫
☴巽下短本五退一成四畫
☵坎中滿本六退一成五畫
☶艮覆碗本七退二成五畫
☷坤六斷本八退二成六畫
前民十三卦(離益噬嗑乾坤渙隨豫小過睽大壯大過夬)作易者其有憂患
乎所以伏羲文王周公孔子四聖人憂民而設也
繫辭云八卦成列象在其中矣因而重之爻在其中矣
剛柔相推變在其中矣繫辭焉而命之動在其中矣吉
凶悔吝者生乎動者也剛柔者立本者也變通者趨時
者也吉凶者貞勝者也天地之道貞觀者也日月之道
貞明者也天地之動貞夫一者也夫乾確然示人易矣
夫坤隤然示人簡矣爻也者效此者也象也者像此者
也爻象動乎内吉凶見乎外功業見乎變聖人之情見
乎辭天地之大德曰生聖人之大寶曰位何以守位曰
仁何以聚人曰財理財正辭禁民爲非曰義是故古者
包犧氏之王天下也仰則觀象於天俯則觀法於地觀
鳥獸之文與地之宜近取諸身遠取諸物於是始作八
卦以通神明之德以類萬物之情作結繩而爲網罟以
佃以漁蓋取諸離䷝
包犧氏沒神農氏作斲木爲耜揉木爲耒耒耨之利以
教天下蓋取諸益䷩
日中爲市致天下之民聚天下之貨交易而退各得其
所蓋取諸噬嗑䷔
神農氏沒黃帝堯舜氏作通其變使民不倦神而化之
使民宜之易窮則變變則通通則久是以自天祐之吉
无不利黃帝堯舜垂衣裳而天下治蓋取諸乾䷀坤
䷁
刳木爲舟剡木爲楫舟楫之利以濟不通致遠以利天
下蓋取諸渙䷺
服牛乘馬引重致遠以利天下蓋取諸隨䷐
重門擊柝以待暴客蓋取諸豫䷏
斷木爲杵掘地爲臼臼杵之利萬民以濟蓋取諸小過
䷽
弦木爲弧剡木爲矢弧矢之利以威天下蓋取諸睽
䷥
上古穴居而野處後世聖人易之以宫室上棟下宇以
待風雨蓋取諸大壯䷡
古之葬者厚衣之以薪葬之中野不封不樹喪期無數
後世聖人易之以棺槨蓋取諸大過䷛
上古結繩而治後世聖人易之以書契百官以治萬民
以察蓋取諸夬䷪
右前十三卦詳見下繫辭
易源奥義
