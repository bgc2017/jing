春秋屬辭比事記春秋類
提要
(臣)等謹案春秋屬辭比事記四卷
國朝毛奇齡撰竒齡作春秋𫝊分義例為二十
二門而其書則仍從經文十二公之序此乃
分門隸事如沈棐趙汸之體條理頗為明晰
考據亦多精核蓋奇齡長於辨禮春秋據禮
立制而是書據禮以斷春秋宜其秩然有紀
也其不旁牽三禮而獨就經說經尤為特識
是書為奇齡門人所編云本十卷朱彝尊經
義考惟載六卷且云未見此本於二十二門
之中僅得七門而侵伐一門尚未及半雖非
完書然核其體要轉勝所作春秋𫝊也乾隆
四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
