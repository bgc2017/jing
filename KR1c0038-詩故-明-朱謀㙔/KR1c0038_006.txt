詩故卷六明朱謀㙔撰
小雅
鹿鳴燕羣臣嘉賓也曰燕羣臣是也曰嘉賓贅詞也燕
羣臣者通上下之情廣咨訪之益何取興于鹿鳴乎
鹿性警而善猜見人必驚顧逸去此云呦呦食苹安
適可知喻燕飲之際略威嚴洽歡好通話言去猜忌
也猜忌去話言通德音可得而聞矣
四牡勞使臣之來也使臣自遠而來歌此以燕勞之也
盬本池鹽因風日而成未經煆煉故其性不堅固王
事靡盬謂王事理須慎重不敢不堅固也鳥短尾者
為鵻鵻屬之翩翩而壹宿者莫如鳺鴀今鵓鴿也此
鳥謹慤有常雖移之遠所猶識故處翩翩來歸喻使
臣往而復返也
皇皇者華君遣使臣也皇皇猶煌煌言華之紅白燦爛
也方當陽春桃李爛漫景物暄妍萬物各遂其生孰
無室家燕婉之好乃今皇皇之華不覩于家庭而覩
于原隰怨曠之情不言可知矣詩人妙于體物不盡
其詞往往如此善讀詩者自得之
常棣燕兄弟也周公既以大義誅管蔡矣恐兄弟之恩
由此遂薄故因燕同姓而歌是詩常棣白華絳跗一
苞數萼子如櫻桃即今郁李詩舉此者喻兄弟同胞
而産非它姓比也裒之訓聚原隰裒矣言已死而葬
原隰聚土為墳也脊令小鳥其性慧黠每雙下取食
屢啄屢顧見人必疾鳴飛去其疾鳴者警同羣也兄
弟見患相救亦猶此矣恒訟曰䦧務與侮通言兄弟
不幸而致恒訟情已乖忤一旦卒有外侮横加必且
同力抗而禦之不覺宿忿之銷矣天性原親故也雖
有良朋屈于理勢即欲禦之不可得矣
伐木燕朋友故舊也非燕朋友故舊也燕異姓諸侯之
樂也伐大木者始有丁丁之聲舉大木者乃用許許
之力明致大物非一人可辦治天下國家必求輔相
以佐助之也黃鳥冬蟄谷中春深乃出性好雙飛其
始遷喬必嚶嚶求友得友乃去喻人可無求其朋友
乎以筐笮酒曰釃酒之不釃安得藇然而衍以喻朋
友不求安得成其好乎故有肥羜肥牡必速諸父諸
舅而燕饗之也
天保下報上也鹿鳴以至伐木皆上所以燕其下此篇
則下所歌以答其上也何福不除福日新也以莫不
庶福蕃庶也罄無不宜無拂迕也以莫不興無衰替
也以莫不增無耗損也徧為爾德無異心也人臣將
以福禄祝其君不敢自為之詞必稱天保之天定之
先公先王以詒之尊敬之義也
采薇遣戍役也何所戍戍玁狁也玁狁北狄在漢為匈
奴今之北方諸部是矣春中往戍至冬始還故首叙
薇之初生終以雨雪霏霏也維常之華即唐棣也召
南以興王姬之車此詩以興君子之車皆喻車飾之
繁縟也制勝莫如車北地廣漠侵掠無定所戍者聯
車為營無有定在一月三捷防秋之效也豈不日戒
待代者也
出車勞還率也南仲其率也毛傳謂南仲者文王之屬
竹書紀年因附會之然尋考大雅蓋宣王時詩耳簡
書者邊徼告急之書非戒命也喓喓草蟲趯趯阜螽
秋冬之際也斯薄伐西戎之日也至春而歸則奏績
矣
杕杜勞還役也出車以勞其率杕杜以勞其士衆周德
於是乎浹于人心矣杜棃成實其葉盡脫杕然而立
深秋之候也其葉萋萋復生則春晚矣明從役之久
也
魚麗美萬物盛多能備禮也非能備禮也盖還率之答
出車也西北土厚水深牛羊多而魚鼈少故燕享者
以魚鼈為備物舉所貴也魚具鱨鯊魴鱧與鰋鯉它
品之豐可知矣
南陔白華華黍有其義而亡其辭朱仲晦以為三篇有
聲而無詞夫無詞安得而有聲三篇之名何自而起
乎由庚崇丘由儀三篇皆亡也
南有嘉魚樂與賢也燕享通用之樂也鎬京北高南下
水澤歸南嘉魚集之故罩汕施焉興君子有酒宜與
嘉賓燕樂也豈必江漢丙穴而後有嘉魚哉曰嘉賓
曰甘瓠上燕下也翩翩者鵻烝然來思喻嘉賓燕已
而復燕之如鳺鴀往而復來敬愛無已也
南山有臺樂得賢也非樂得賢也在下者歌此以答南
有嘉魚也古者君臣燕飲必賦詩焉或以通其誠或
以宣其志故小雅菁莪以前多上下施報之詞此詩
五章所舉草木各有倫類臺也萊也附地者故曰邦
家之基桑也楊也葉之沃若者也故曰邦家之光杞
也李也能多子者也故曰民之父母栲杻也枸楰也
耐久者也故曰眉夀黃耉其取材之相當非直叶韻
而已也臺莎也萊蔾也杞枸杞也栲栲櫟也杻檍也
枸苦楸也或曰枸椇一名枅枸
蓼蕭澤及四海也非澤及四海也天子燕諸侯諸侯賦
此以致頌禱也蕭蒿屬葉碎細而有香周人焫蕭合
羶薌而祀神尚臭也蕭葉既碎受露為難今曰零露
湑兮明燕飲之久夜向深也我心寫兮下情得上達
也燕笑語兮霽威嚴也譽處猶言游處振鷺之永終
譽韓宣之譽嘉樹訓同也令德夀豈并壽考豈弟言
之也已燕則有車焉之錫故曰鞗革沖沖和鸞雝雝
湛露天子燕諸侯也蓋天子荅蓼蕭之歌也湛露匪陽
不晞期燕飲之達曙也露重則豐草俯垂飲在宗室
則欲極其醉飽也杞棘葉小而受露夜極深也椅桐
之實離離下垂喻諸侯既醉能恭謹也
彤弓天子錫有功諸侯也天子賜有功者彤弓一彤矢
百盧弓矢千今獨稱彤弓舉所貴重者言之
菁菁者莪樂育材也非育材也諸侯荅彤弓也莪謂之
蘿似邪蒿而細科香美可餌即今蒔蘿其苖與蒿相
似者莪微物也以采自中阿故得登于食品喻已有
微勞見知天子得蒙殊寵也錫我百朋謂彤弓也楊
舟沉浮未定喻已功罪未審也既見錫予之寵忡忡
之心始獲安定矣敬慎之詞也古者以貝為貨貝有
五等二貝為一朋大貝一朋直錢二百十文牡貝幺
貝小貝次之不成貝者不得為朋枚直三文曰百朋
者二百貝也
六月宣王北伐也尹吉甫北伐而歸宣王燕勞之也焦
穫澤名在今陜西涇陽縣北去鎬京百里太原即今
固原去朔方五百餘里玁狁在其東北則入周要路
當在此矣季本云然張仲蓋同吉甫北伐而驂乘者
采芑宣王南征也荆蠻負阻自古為患虞夏之際則有
三苖成湯武丁之世則有荆蠻周公亦曰戎狄是膺
荆舒是懲及周之衰復抗王命宣王中興命方叔征
之芑菜陸疏謂似苦菜莖青白色摘其葉有白汁出
可茹亦可生食蓋即今之油菜南人布種田間用以
腴田者薄言采芑于彼新田于此菑畝言采之甚易
為力喻方叔之征荆蠻不難克也反草曰菑賈思勰
言正月菑強土二月可菑美田三月可菑白沙輕土
之田五月六月可菑麥田知用芑于菑所以為腴也
服其命服蓋若羊祜輕裘緩帶之意也鷹隼飛薄雲
霄下察豪末所攫必得以喻方叔廟筭先定師不虚
發必制勝也兵法鼓之則進重鼓則擊金之則止重
金則退今曰鉦人伐鼓明有進而無退也執訊獲醜
詰問所獲之衆而差等其罪也
車攻宣王復古也宣王既攘夷狄復修文武之政會諸
侯于東都因田獵而講武焉甫草者畜牧之地周語
所謂藪有圃草囿有林池是也摶獸于敖圃草之所
也敖山在今鄭州滎陽西十有五里會同有繹諸侯
相繼而至也決拾皆射具決以護右指拾以護左臂
柴說文作㧘訓積也謂積所獲之禽也猗讀如綠竹
猗猗之猗兩驂不猗謂範我馳驅不詭遇也破讀如
波北方之音也有聞無聲言但聞金鼓之節制絶無
徒御之喧囂軍政肅然蒐獵之禮於是乎大成誠可
謂君子之軍矣
吉日美宣王田也何所田西都之田也大阜者草木隈
隩之所獸所聚也春蒐夏苗秋獮冬狩為田除害也
害稼穡者莫甚于鹿豕故田獵獨取之曰麀鹿曰小
豝皆是物也田而得兕是為大獲徒林之殪青兕之
殫皆其比矣
鴻鴈美宣王也何美乎謂能安集來歸之民也厲王之
虐道路以目榮公專利民命不堪流散于四方者多
矣宣王中興勞來而安集之還歸者喜得所而追賦
此詩鴻鴈秋南春北以辟寒暑民自喻也爰及攜挈
之也攜挈可矜之人同歸故里哀其鰥寡孤獨無所
恃賴耳凡鳥遠來栖集必嗷嗷羣鳴若喜得其所也
我今作歌非宣驕矜之意也亦自述其劬勞之苦耳
鴻鴈兩物形略相似第鴻大而鴈小鴻白而鴈蒼古
之所謂白鴈今之所謂天鵝則鴻也漸爻取象于鴻
飛有行列可知矣
庭燎美宣王也因以箴之者是也宣王始勤終怠姜后
脫簪珥待罪永巷以納諫此殆姜后之所作乎夜未
央未中夜也艾者衰盡之名夜未艾漏未盡也夜鄉
晨則漏盡而將曙矣
沔水規宣王也非規宣也諸侯相戒宗周也其時盖有
不來朝者王將起諸侯之師以伐之受命者賦此以
諷諭將見伐者焉流水朝宗于海喻諸侯當宗王室
也隼之飛揚將有所擊喻宣王將伐有罪也兄弟諸
友諸侯相謂也師之所加國將蹀血誅罰亦不小矣
奈何獨無父母之念乎諷其悔罪入朝禍亂可免也
隼之方揚未有定擊今則率彼中陵擊者有定所矣
衆所共聞形之訛言矣汝獨不知所懲乎我之友邦
誠能率職來朝則䜛謗何自而生乎痛誨之詞也
鶴鳴誨宣王也鶴性嗜魚籌量進止所取必得方其欲
漁之時寂然若寐魚不之覺及既得魚則長鳴水側
魚聞其聲争自潛藏矣故曰鶴鳴于九臯魚潛在淵
喻殺伐之志外形人將震懼而遠去也茂林之下不
能無隕蘀喻大德者不能無小疵也它山之石可以
攻玉喻微賤之言亦有時而適用也水所衝盪之級
謂之臯云九臯者喻涯岸之高深也鶴以取魚故即
彼臯壤耳石謂砂石今觧玉者用邢砂詳味是詩豈
諸侯之答沔水乎抑將料民太原之時乎詩道廣博
弘通不可以序槩之類如此
祈父刺宣王也傳稱宣王之末司馬職廢姜戎為敗周
語宣王三十九年戰于千畝王師敗績于姜氏之戎
盖其事也祈圻通謂王畿也司馬掌封畿之甲兵故
曰圻父爪牙虎賁氏掌先後王而趨者今之衛士也
六軍之士出自六鄉法不取諸虎賁氏今以軍數不
足移之以行故曰胡轉予于恤尸典治也為其母主
治饔飱知其為獨子無旁兄弟矣獨子違母從征是
以其詞甚哀
白駒大夫刺宣王也何刺乎鶴鳴之應也王不納誨賢
者懼禍及身故去之駕白駒者自比二王之後示不
臣也前二章將去而勉留之後二章已去而懷念之
生芻一束白駒樂得其所也其人如玉執志不回如
玉之堅也
黃鳥刺宣王也宣王之世諸侯兄弟有失所而來依于
王室者及其季年政體怠荒禮意衰薄窮困而不遂
思返故國而賦是詩黃鳥謂璊雀非鸝黃也桑榖竝
有實栩即杼也其實似栗而小狙公賦芧者是也凶
年儉歲人皆采之以充饑託言黃鳥無啄此物留以
待我為糧困極之詞也
我行其野刺宣王也黃鳥刺薄同姓此詩刺薄異姓諸
侯也昏姻之故謂與王室有甥舅之稱也周制賓至
門尹除門司里授館甸人執薪廪人獻餼以示厚也
今皆不然故以行野蔽樗為喻蓫牛蘈今之羊蹏菜
也葍燕䔰根正白可熟噉療饑葍讀如逼異讀如翼
成誠通實也實非賢哲富足而遠我亦直好新作異
而已論語齊景公章所引斷章取義耳
斯干宣王考室也雅自祈父以下宣德日衰未久而幽
未久而東矣安得考室之詩乎斯盖成王作洛周公
賦詩首以兄弟相好致祝懲管蔡之禍也成王時蓋
新婚故并祝其生育之蕃且戒生女以無非無儀又
懲妲己亡殷之事也前後間斷無所附麗故錄于此
秩秩斯干堂基崇高階級以次而上若犯險也幽幽
南山南見翠微之山依希難審也竹苞喻堂基之堅
固松茂喻南山之常青古公作岐百堵皆興此亦百
堵不欲過侈故曰似續妣祖室西南隅謂之奥常患
其闇築室之時於其所置戶牖焉故曰西南其戸如
鳥斯革革者疾也謂棟宇之制如征鳥厲疾盤于雲
中高且平也如翬斯飛謂丹彩之飾如文雉奮翼煥
乎其有章也堂以構室垣以繚堂故曰君子攸躋殖
殖深邃有容之貎覺明爽也庭則深邃有容楹則明
爽通光噲噲猶快快爽塏之意也正謂正寢即路寢
也冥謂奥窔則室中也大人謂太卜掌三夢之法者
周禮赤璋以禮南方弄之以璋南面之象也裼字韓
詩作&KR2103;小兒被名也男子生衣而裳之出其手示有
志于四方女子則衣以褓被并手足而裹之示其無
外務也
無羊宣王考牧也考室考牧篇次聯絡盖亦成王時詩
世道綦隆生息蕃廡故史氏述之爾雅牛之屬黑脣
曰犉黑眥曰牰黑耳曰犚黑腹曰牧黑脚曰犈今獨
舉一犉至于九十其餘可類推矣三十維物則牰犚
牧犈之物也周人尚騂物至三十騂其備矣以薪以
蒸游牧也以雌以雄别羣也皆牧法也賈思勰言牧
羊者須緩驅游行勿令停息乃能肥充大率十羊二
羝羝少則不孕羝多則亂羣不孕必瘦瘦則經冬或
死矣羊性護前日夕則競先争歸陵矜不讓故曰矜
矜兢兢非堅彊也羊皆健前知其舉羣無病不虧損
矣牛羊既休牧人安寢明旦則以夢告于王王使太
卜占之一國之衆非衆也乃魚也是乃豐年之兆也
郊野龜蛇之旐非旐也乃鳥隼之旟也是盖室家蕃
息之兆也即一牧豎之夢孜孜焉卜以求之矧賢人
君子之言乎此周室所以得人而國祚所以靈長也
詩故卷六
