詩經世本古義卷二十
明何楷撰
周桓王之世詩三十篇
燕燕衛莊姜送歸妾也(出序媯鄭玄云莊姜無子陳女戴生子名完莊姜以為)
(己子莊公薨完立而州吁弑之戴媯于是大歸莊姜遠送之于野作詩見己志按完卽桓公也春秋始於)
(隱元年為平王之四十九年時桓公在位已十三年矣計其即位在平王之三十七年也及隠四年而桓)
(公見弑凡在位十六年史記載桓公二年弟州吁驕奢桓公絀之州吁出犇十三年鄭伯弟叚攻其兄不)
(勝亡而州吁求與之友十六年州吁收聚衛亡人以襲殺桓公州吁自立為衛君此一叚足補左傳之缺)
(或者不知謂桓公甫立便遇弑非也)
燕燕于飛差池其羽(麌韻亦叶語韻王許翻)之子于歸遠送于野
(叶麌韻讀如竪上主翻亦叶語韻上與翻)瞻望弗(列女傳作不)及泣涕如雨(麌韻亦叶)
(語韻於許翻鳦興也燕鳥名陸佃云齊人呼鳦蓋取其鳥自呼故曰也一名玄鳥蓋取其色之玄故曰玄鳥)
(也一名鷾鴯莊周所謂鷾鴯者也言燕燕者曹氏云兩燕也按爾雅云巂周燕燕鳦孫炎舍人皆以為巂周名)
(燕燕又名鳦一物三名戴侗引陸璣言巂周子規也燕燕則乙也考說文云巂周燕也是以周燕訓巂其訓為)
(乙者祇名燕不名燕燕也孔穎逹則謂古人重言之漢書童謠燕燕尾涏涏是也然童謠之所云燕燕亦謂趙)
(飛燕姊弟二人同時入宫仍是兩燕也郝敬云燕雀依人為孚子也故玄鳥為祈子之祥莊姜于媯以子相依)
(子亡相失故用為比于飛者各飛也以興己與媯相離也差說文云貳也差不相值也陸佃云兩相差為差池)
(通作遲說文云徐行也楊慎云師曠禽經曰鳥向飛背宿燕向宿背飛此物理也故莊姜以為送歸妾之比取)
(其背飛之義送别之情也之子指戴媯也歸大歸也春秋文十八年夫人姜氏歸于齊左傳云大歸也以歸寧)
(者有時而反此即去不復來故謂之大歸也郊外曰野蘇轍云禮婦人送迎不出門遠送于野情之所不能已)
(也瞻望弗及者至野與之訣别已留而彼去稍稍更遠瞻望之不復能及也無聲出涕曰泣自目曰涕如雨者)
(如雨之傾也夫之子于歸以子弑也歸極苦矣送其歸者遭際同之悲人亦還自悲而州吁方阻兵安忍痛哭)
(之不可則有涕泣而已此豈若尋常臨岐惜别而已乎風人含不盡之意止言涕泣而吁之暴子之弑國之危)
(悉寓涕泣之中矣)燕燕于飛頡之頏(陽韻)之之子于歸遠于將(叶陽)
(韻資良翻)之瞻望弗及(緝韻)佇立以泣(緝韻也興也頡說文云直項頏亢同字爾雅)
(以為鳥嚨也蓋鳥高飛直上故見其項頸上向也雙燕各飛興己與媯形影相望也將持也言相携持而行也)
(佇說文云久立也)燕燕于飛下上其音(侵韻)之子于歸遠送
于南(叶侵韻乃林翻)瞻望弗及實勞我心(侵韻下興也孔云音無上惟飛有上下)
(耳知飛而上為音曰上音飛而下為音曰下音也鍾惺云音字從飛字看出故曰下上送于南者毛傳云陳在)
(衛南朱子謂遠送于南一句可為送戴媯之騐初别時至泣涕如雨已别后猶佇立以泣及望之不見而茫然)
(以失此時目斷行塵無淚可揮矣所謂實勞我心也陸化熙云實字絶有味政見無限苦楚都在心上而口說)
(不出亦微逗下思其賢意矣)仲氏任只其心塞淵(叶真韻一均翻豐氏本作&KR1570;)
終温且惠淑慎其身(真韻)先君之思以勖(禮記列女傳作畜)寡人
(真韻各賦也仲氏媯字也孔云婦人不以名行禮男女異長自為伯季故稱仲氏也鄭云任者以恩相親信)
(也周禮六行孝友睦婣任恤陸化熙云任是以恩意相孚在平日嫡妾相與上見提此一字便見感念只語已)
(辭也塞窒也一說通作㥶實也亦通淵深也塞淵有困心衡慮憂深思遠之意與衛文公之秉心塞淵同義終)
(者始終如一温和惠仁也藏諸中者為塞淵見諸外者為温惠淑通作俶說文云善也慎謹也淑慎其身言善)
(能謹慎其身塞淵温惠即其實也身者兼内心外貌而言徐光啓云凡人朝夕聚首雖深恩厚誼都可相忘一)
(經别離便想像他平日許多好處詩之曲盡人情如姜此先君謂莊公也勖說文云勉也寡人寡德之人莊)
(自稱也顧起元云君稱寡人而凡人亦可稱王右軍論字假令寡人躭之若此婦人亦可稱寡人莊姜云以勖寡)
(人是也此述其臨時分手之語蓋以莊姜敵體先君誼不可去與己為媵妾不同故勉其以先君為念又鄭云)
(戴媯思先君莊公之故故將歸猶勸勉莊姜以禮義亦通坊記子云利禄先死者而後生者則民不僣先亡者)
(而後存者則民可以托詩云先君之思以畜寡人以此坊民民猶偝死而號無告鄧元錫云篇中傷離美德終)
(不斥言國禍處大亂包周身之防也夫豐熙云春秋傳曰石碏之子厚從于州吁州吁弑桓公厚問定君于碏)
(碏曰王覲為可曰何以得覲曰陳桓公方有寵于王陳衛方睦若朝陳使請必可得也厚從州吁如陳石碏使)
(告于陳曰衛國褊小老夫耄矣無能為也此二人者實弑寡君敢即圖之陳人執之而請蒞于衛衛人使右宰)
(醜涖殺州吁于濮夫陳人旣從州吁之請而與之伐鄭矣曾幾何時乃從石碏之請而誅州吁蓋戴媯歸在陳)
(國有以愬于陳侯故碏得藉之以成討賊之功耳然則戴媯誠賢矣哉按史記州吁新立好兵弑桓公衛人皆)
(不愛石碏乃因桓公母家於陳佯為善州吁至鄭郊石碏與陳侯共謀使右宰醜進食因殺州吁于濮夫桓公)
(陳之自出而州吁弑之戴媯方大歸于陳則陳與州吁蓋仇國也州吁不知忌陳而反與陳睦卒殺其身可謂)
(愚矣)
燕燕四章章六句(孔氏正義云衛世家謂莊公娶齊女為夫人無子又娶陳女為)
(夫人生子早死陳女女娣亦幸于莊公而生子完完母死莊公命夫人齊女子之立為太子禮諸侯)
(不再娶且莊姜仍在左傳唯言又娶于陳不言為夫人世家云又娶陳以為夫人非也左傳唯言戴)
(媯生桓公莊姜養之以為己子而言完母死亦非也然傳言又娶者蓋謂媵也左傳曰同姓媵之異)
(姓則否此陳得媵莊姜者春秋之世不能如禮戴諡也媯陳姓也劉向列女傳則以為衛姑定姜者)
(衛定公之夫人公子之母也公子旣娶而死其婦無子畢三年之喪定姜歸其婦自送之至于野恩)
(愛哀思悲心感慟立而望之揮泣垂涕乃賦詩曰燕燕于飛差池其羽之子于歸遠送于野瞻望弗)
(及泣涕如雨送去歸泣而望之又作詩曰先君之思以畜寡人君子謂定姜為慈姑過而之厚韓詩)
(則云定姜歸其娣送之而作然其事有可疑者時定公尚在不得稱先君也定公卒立敬姒之子衎)
(為君是為獻公王伯厚引魯詩說云畜孝也獻公無禮于定姜定姜作詩言獻公常思先君定公以)
(孝于寡人則于是詩之上下文全不相屬其謬明矣按孔云坊記引此詩注以為夫人定姜之詩不)
(同者鄭志答炅模云為記注闕就盧君先師亦然後乃得毛公傳記古書義又且然記注已行不復)
(改之申培說又謂莊姜與娣戴媯皆為州吁所逐同出衛野而别莊姜作詩以贈媯焉今按莊姜被)
(逐事無所載且詩中明言遠送于野豈同逐之辭乎)
擊鼓怨州吁也(出序)衛州吁使公孫文仲帥師會陳侯
宋公伐鄭其從軍者賦此(子貢傳云州吁求寵于諸侯使公孫文仲帥師及宋)
(公陳侯魯人蔡人伐鄭衛人怨之申培說亦云州吁伐鄭國人怨之而作按左隠元年鄭共叔之亂公孫)
(滑出奔衛衛人為之伐鄭取廪延二年冬鄭人伐衛討滑之亂四年春衛州吁弑桓公而自立宋殤公之)
(即位也公子馮出奔鄭鄭人欲納之及衛州吁立將修先君之怨于鄭而求寵于諸侯以和其民使告于)
(宋曰君若伐鄭以除君害君為主敝邑以賦與陳蔡從則衛國之願也宋人許之于是陳蔡方睦于衛故)
(宋公陳侯蔡人衛人伐鄭圍其東門五日而還秋諸侯復伐鄭敗鄭徒兵取其禾而還朱傳以為此詩衛)
(人從軍者所作愚謂此當是再伐鄭時軍中寓書與家人訣别之辭以二章不我以歸三章爰居爰處之)
(語知之)
擊鼓其鏜(陽韻石經說文作鼞豐氏本作□)踊躍用兵(叶陽韻逋旁翻)土國城
漕我獨南行(叶陽韻寒剛翻見賦也鏜通作鼞鼓聲也踊跳躍迅也俱說文嚴粲云踊躍言喜)
(之之意鄭玄云此用兵謂治兵時曾鞏云鏜然擊鼓踊躍用兵想見州吁好兵喜鬭之狀其興師動衆非出于)
(不得已也人所甚憚者州吁之所最樂國人怨之正以其踊躍爾郝敬云擊鼓踊躍輕佻之狀輕佻者無謀易)
(師之彖曰師貞文人吉以兵為戲未有不亡者州吁所以死也按左傳記魯衆仲之對隱公曰州吁阻兵而安)
(忍阻兵無衆安忍無親衆叛親離難以濟矣夫兵猶火也弗戢將自焚也夫州吁弑其君而虐用其民于是乎)
(不務令德而欲以亂成必不免矣是歲九月衛人殺州吁于濮衆仲之言于是始驗土土功國國中城築城也)
(漕衛邑左傳作曹戴公廬于曹即此一統志云廢白馬縣在今大名府滑縣治南本衛之漕邑南行者從軍南)
(行伐鄭鄭在衛之南也衛國之民或役上功于國或築城于漕非不勞苦而猶處于境内今我獨南行則死亡)
(未可知其危苦為尤甚也此章追述始行之辭鄒忠胤云按史記衛桓公二年弟州吁驕奢桓公絀之州吁出)
(奔十三年鄭伯弟叚攻其兄不勝亾而州吁求與之友十六年州吁收聚衛亡人以襲殺桓公自立為衛君為)
(鄭伯弟叚欲伐鄭請宋陳蔡與俱三國皆許之觀此則州吁之伐鄭蓋與叚比謀所謂同欲相求如市賈者也)
從孫子仲(送韻)平陳與宋(叶送韻讀如送蘇弄翻)不我以歸憂心
有忡(叶送韻敕衆翻豐本作&KR0885;但賦也從說文云隨行也王粲詩曰從軍有苦樂問所從誰即此從也)
(孫公孫其後因以孫為氏子仲其字序稱公孫文仲者文其諡也名無考時軍帥也平朱子云和也合二國之)
(好也陳與衛相睦宋與鄭有仇衛欲伐鄭使宋為主以是時陳尚未從宋故先合二國之好而後進兵也自此)
(以上皆追述前日之語不我以歸者先是平陳與宋之後即往伐鄭既圍其東門五日而還矣未幾魯翬帥師)
(來會復往伐鄭自夏而秋僅隔一時耳必師歸在途又聞後命未得班師故曰不我以歸也忡說文云憂也旣)
(言憂又言忡者憂主前日言忡主今日言見其憂之繼至而無已也)爰居爰處(上聲)爰喪
(去聲)其馬(韻)于以求之于林之下(馬韻訣賦也此下皆與家人别之語爰說文)
(云引也謂引辭也上章言不我以歸則於是居於是處矣居者久居處者暫止未死則當久居死則為暫止總)
(之無還日也下文言林之下是其居處所在也喪失也錢氏云自知必死也不言死唯言喪馬蓋婉辭嚴粲云)
(身死則馬非我所有唐人詩所謂去時鞍馬别人騎也郝敬云唐詩可憐馬上郎意氣今誰見本此汝家中之)
(人若欲求我其于林之下乎山木曰林鄭玄云軍行必依山林求其故處近得之此蓋囑以後事左傳蹇叔哭)
(送其子曰晉人出師必于殽必死是間余收爾骨焉即此意也)死生契(陸德明云一作挈)闊
(曷韻)與子成說(叶曷韻讀如&KR0887;桑曷翻)執子之手(有韻)與子偕老(叶有韻朗)
(口翻說賦也契說文云大約也合以為信故其義為合也闊文云疏也猶言離也死生契闊蓋言夫婦之情)
(死生以之雖時之所遇有合有離而終于不相忘棄此是約誓渾成語子謂其家人成說朱子云謂成其約誓)
(之言偕說文云俱也又相與執手而期以俱老蓋欲其有合無離而白首同歸也此又成說時繾綣祝願之意)
于嗟闊(曷韻)兮不我活(曷韻)兮于嗟洵(真韻韓詩作夐陸德明云一作詢誤)
(也)兮不我信(叶真韻升人翻陸云信即古伸字經典通作伸徐鍇云假借也)兮(賦也于嗟嘆也)
(活生活也洵恂通說文云信也信通作伸舒展之意此承上章而言言人生雖契闊不常然離尚有合之日今)
(則必至死地無相見期矣向者執手之言何如其信今則中道捐棄不能遂其前約矣其憂危如此所以然者)
(則以州吁身犯大逆衆叛親離有必敗之道故也)
擊鼓五章章四句(序云怨州吁也衛州吁用兵暴亂使公孫文仲將而平陳與宋)
(國人怨其勇而無禮也今按平陳與宋專為伐鄭序但依經為說而不及伐鄭亦是漏義)
節南山刺桓王從尹氏助曲沃也(按左傳魯隱公五年桓王之二年也)
(曲沃莊伯以鄭人邢人伐翼王使尹氏武氏助之翼侯奔隨又據春秋書桓八年天王使家父來聘魯桓)
(公八年乃桓王之十六年則此詩所云尹氏家父其皆為桓王時人明矣莊伯者文侯仇弟成師之子而)
(翼侯者則文侯孫孝侯之弟也事見揚之水鴇羽等篇桓王輕徇曲沃之請助少陵長不可以訓意必尹)
(氏輩實慫惥之故詩以為刺己而曲沃叛王是年秋王復命虢公伐曲沃而立翼侯之子哀侯)
節彼南山維(漢書作惟)石巖巖(咸韻亦叶鹽韻疑杴翻陸德明本作嚴嚴)赫赫師
尹民具爾瞻(鹽韻亦叶咸韻側銜翻)憂心如惔(覃韻韓詩後漢書俱作炎字書豐氏)
(本俱作焱說文作㶣)不敢戲談(覃韻)國旣卒斬(叶咸韻側銜翻)何用不監(咸韻)
(岊興也節通作岊从山从卪徐鍇云山之陬隅高處曰凡國都南面所向之山皆可謂南山非終南山也以)
(所見起興巖通作碞說文云磛碞也巖巖毛傳云積石貌鄭玄云興者喻三公之位人所尊嚴赫赫毛云顯盛)
(貌師大師周之三公也尹尹氏為大師李氏云洪範曰師尹惟日此師尹不可指其人如此詩曰尹氏大師是)
(尹氏為太師明矣具通作俱偕也聸視也孔云尹氏為大師旣顯盛處位尊貴故下民俱仰爾而瞻之爾旣天)
(下所瞻宜當行德以副之按大學引此詩而申之曰有國者不可以不慎辟則為天下僇矣謂任相當慎也憂)
(心家父自寫也惔字从心从炎說文云憂也徐鍇云如火熱也孔叢子載孔子曰於節南山見忠臣之憂世也)
(戲謔談語也徐鍇云談者和繹而悦言之不敢戲談言不敢以談為戲猶云不敢不以正告也卒通作猝暴疾)
(也斬毛云斷也謂國祚中斷也監厥監維不遠之監通作鑒誡也按竹書載幽王二年錫太師尹氏皇父命則)
(皇父乃今尹氏之先當幽王之世已為太師善狀無聞徒與豔妻及多藏之人表裏煽結致使國統猝然而絶)
(今日者尹氏復居太師之位豈可不用此以為鑒戒而圖蓋前愆乎此追述驪山事其為東遷以後之詩明矣)
節彼南山有實其猗(叶歌韻於何翻)赫赫師尹不平謂何(歌韻)
天方薦瘥(叶歌韻才何翻說文豐本俱作嗟)喪亂弘多(歌韻)民言無嘉(麻韻)
(亦叶歌韻居何翻)㦧(陸德明本作噆)莫懲嗟(麻韻亦叶歌韻曹哥翻豐本作&KR3415;興也實毛云滿)
(也滿乎山者艸木是也猗通作倚說文云依也山中卉樹叢襍則交加相倚固其宜也今赫赫師尹為百官之)
(長而偏倚不平謂之何哉不平即指助曲沃伐翼之事然不明說出使之自悟後章言秉國之均亦此意謂何)
(者訝而詰之之辭也方者方來未已也薦通作荐爾雅云再也毛云重也按荐即藁也所以藉席故有重義瘥)
(說文云瘉也瘉者病也弘通作宖說文云屋響也屋大則響故為大之義天方降此荐至之病以人則死喪以)
(世則禍亂甚大而且多也興師助戰故有死喪兵爭未已故為禍亂嘉說文云美也民丁此喪亂不聞美言但)
(有謗黷而已㦧說文云痛也家父自言我為民言無嘉深痛朝廷之舉動乖方至於如此而尹氏太師絶無懲)
(創之見于事嗟□之形于聲恬然自是無改悔之意也金履祥云晉文侯于平王有修扞之功其後嗣為曲沃)
(所弱王室不能救已非矣桓王使尹氏武氏助曲沃於君臣大義邪正一切反之東遷已來諸侯方恣而周之)
(舉措如此何以服諸侯之心乎首章第就師尹二字起議此及下章則直指其助曲沃一事而深責之也)
尹氏大(音泰)師(支韻)維周之氐(叶支韻陟離翻)秉國之均(漢書豐本俱作鈞)
四方是維(支韻)天子是毗(支韻爾雅作肶荀子作痺王肅本作埤)俾(荀子作卑陸本)
(作裨)民不迷(叶支韻武夷翻)不弔昊天不宜空我師(見上吉賦也尹氏甫之)
(後大師三公之首公羊傳云尹氏者何天子之大夫也其稱尹氏何貶曷為貶譏世卿世卿非禮也何休云世)
(卿者父死子繼也氏者起其世也若曰世世尹氏也禮公卿大夫士皆選賢而用之卿大夫任重職大不當世)
(為其秉政久恩德廣大小人居之必奪君之威權胡安國云官不擇人世授之柄黨與旣衆威福下移大姦根)
(據而莫除人主孤立而無助國不亡幸爾汪氏云宣王時吉甫己稱氏春秋惟尹武公兩伐鄭書子其餘經傳)
(所紀悉曰尹氏疑若漢大將軍霍氏專權秉政特寵異之而不名也王應麟云春秋於平王之末書尹氏卒見)
(權臣之繼世也於景王之後書尹氏立王子朝見權臣之危國也詩之所刺春秋之所譏以此坊民猶有五侯)
(擅漢三馬食曹之禍氐毛云本也徐鍇云天根也指事按氐二十八宿之一說者謂角亢下繫於氐若本之有)
(根故名為天根因借訓為本也王安石云朝廷以尊官為氐氐者安危存亡所出也大師尊官也秉持也字从)
(又持禾又者手也以手持禾故其義為持也均說文云平徧也从土从勻平徧意也秉國之均言持國之平猶)
(商相名阿衡亦謂天下所倚平也孫鑛云刺其人却頌其職蓋反意責之維者連綴之義毗本作□說文云臍)
(也字从囱囱取氣通也按此則天子是毗猶云天子于焉寄心腹也或通作仳輔也徐鍇云仳輔字本作仳多)
(借此□字迷說文云惑也惟平則能使民不迷尊尊卑卑長長幼幼各安其分民知所趨向不至迷惑也夫然)
(後不愧為天子之腹心臣而四方侯國亦庶幾繫屬而不散矣孔子曰三軍大敗不可斬也獄犴不得不可刑)
(也罪不在民故也故先王旣陳之以道上先服之若不往可尚賢以綦之若不可廢不能以單之綦三年而百姓)
(矣邪民不從然後俟之以刑則民知罪矣詩曰尹氏大師維周之氐秉國之均四方是維天子是庳卑民不迷)
(又曰上陳之教而先服之則百姓從風矣躬行不從百而後俟之以刑則民知罪矣夫一仞之牆民不能踰)
(仞之山童子升而遊焉陵遲故也今是仁義之陵遲久矣能謂民弗踰乎詩曰俾民不迷又曰昔之君子道其)
(百姓不使迷是以威厲而刑措不用也故形其仁義謹其教道使民目晣焉而見之使民耳晰焉而聞之使民)
(心晰焉而知之則道不迷而民志不惑矣按魯有父子訟者季康子欲殺之孔子以為不可荀子說苑韓詩外)
(傳三書所載孔子之言互有出入而皆引此詩今節錄之蓋所責備于上人之身教者深矣綦當作惎教也單)
(當作癉病也不弔昊天刺尹氏也弔恤也天方薦瘥而尹氏不恤故曰不弔昊天此與昊天不弔文理自異左)
(傳之觧甚明詳見第六章空猶曠也我師以大師之官言尹氏旣不能佐天子以平其政而使民不迷是不恤)
(昊天之譴怒則不宜虛踞其位徒曠我大師之官也嚴云非其人而處其位與無人同故謂之空一說興師征)
(伐將恐有敗亡之禍是空我師也亦通)弗躬弗親(叶震韻七刅翻豐本作寴)庶民弗
信(震韻)弗問弗仕(紙韻)勿罔君子(紙韻)式夷式已(紙韻)無小人殆
(叶紙韻養里翻)瑣瑣(陸云或作璅非也)姻(石經豐本俱作婣)亞(石經豐本俱作婭)則無
膴仕(見上王賦也承上章言尹氏之不平固可罪矣而亦繇之任用而聽信之故此章專規王也躬謂)
(王身也王不身親為政自籌度其可否而一任尹氏之所為此庶民之所以不信服也胡安國云昔周公戒成)
(王以繼自今我其立政立事夫不自為政而委于臣下是以國之利器示人而不知寳也左襄七年晉韓獻子)
(告老公族穆子有廢疾將立之辭曰詩曰弗躬弗親庶民弗信無忌不才讓其可乎請立起也夫穆子身有廢)
(疾尚知不躬親之不可以為政而王乃使尹氏代為之可乎問訪問也弗仕謂失位者以下文姻亞膴仕反觀)
(之則此時失位者皆賢人也勿戒辭罔論語不可罔也孟子難罔以非其道之罔謂造設機謀以籠絡之如䧟)
(物于網罟之中使之不能自脱也君子指王也勿罔君子責尹氏也王縱不肯下問及弗仕之人以裁度其事)
(理而尹氏顧可以非理之事欺罔王行之乎楚語靈王虐白公子張諫曰齊桓晉文皆非嗣也還軫諸侯不敢)
(淫逸心類德音以得有國近臣謗與人誦以自詰也是以其入也四封不備一同而至於有畿田以屬諸侯至)
(于今為令君桓文皆然君不度憂於二令君而欲自逸也無乃不可乎周詩有之曰弗躬弗親庶民弗信臣懼)
(民之不信君也故不敢不言按詩刺王弗躬弗親而歸咎于弗問弗仕與白公諫楚靈意同式發語辭夷平已)
(止也尹氏之所行固不平矣尚望王平其心止其事也無毋通禁止辭下同小人指尹氏武氏輩也殆鄭云近)
(也孔云無小人近猶云無近小人也按易其殆庶幾乎亦訓殆為近疑通作逮逮訓為及近之義也又大戴禮)
(子貢云學以深厲以斷送迎必敬上友下交銀手如斷是卜商之行也孔子曰詩云式夷式已無小人殆而商)
(也其可謂不險也此言子夏于交友必慎即無近小人之意瑣通作&KR2639;字从貝从小蓋貝之小者故為細小之)
(義舍人云計謀褊狹之貌愚按此即上文所謂小人也以不一其人故曰瑣瑣下文言有為姻者有為亞者是)
(也爾雅云壻之父謂姻兩壻相謂為亞劉熙云曰亞者言每一人取姊一人取妹相亞次也又並來女氏則姊)
(夫在前妹夫在後亦相亞也膴說文云無骨腊也腴美之意位高則禄厚謂之膴仕按都人士之詩稱彼君子)
(女謂之尹吉鄭氏以為尹氏周室昏姻之舊姓然則此尹氏武氏意必皆憑藉昏連王室以處大位故勸王當)
(擇賢而用之不可使此輩濫居要職也往者不可諫來者猶可追王可不亟清政地以回喪亂之運收四方之)
(心乎)昊天不傭(冬韻韓詩豐本俱作庸)降此鞠訩(冬韻)昊天不惠(霽韻)
降此大戾(霽韻)君子如屆(叶霽韻居例翻)俾民心闋(叶霽韻苦桂翻)君子
如夷(支韻)惡(去聲)怒是違(叶支韻讀如為于媯翻用賦也此章申首章國旣卒斬何不監之)
(意但首章為尹氏言此則為王言耳昊大也說文以春為昊天爾雅以夏為昊天然堯典命義和統言欽若昊)
(天則未必為春夏之專稱也傭說文云均直也降下也鞠通作鞫爾雅云窮也字从言蓋謂以言語相窮詰也)
(說文無訩字當通作凶云惡也象地穿交䧟其中也惠順也戾毛云乖也大戾猶言大變也不傭不惠皆指幽)
(王之己事而言詩刺幽王信任昏姻而疎遠宗族所謂不傭也史記言幽王數欺諸侯諸侯叛之所謂不惠也)
(昊天惟以幽王之所行為不均也故降之以鞠訩謗黷嚻然離心離德也昊天惟以幽王之所行之事為不順)
(也故降之以大戾身旣被弑而周遂東也然則王今日可不知監乎君子與上章君子同皆指王也届說文云)
(極也闋息也說文云事已閉門也按事已閉門息之意也夷即式夷式已之夷惡怒謂民惡之極而至于怒次)
(章言民言無嘉是也君子如届二句反上文不傭而言王之信任姻婭如極于此而後勿復然庶使民弗信之)
(心於此而息君子如夷二句反上文不惠而言王所行之政如自今以往能反不平而之平則民之惡怒自去)
(矣勸勉之之辭欲王懲前毖後也)不弔昊天(叶庚韻鐵明翻)亂靡有定(叶青韻唐)
(丁翻)式月斯生(庚韻亦叶青韻桑經翻)俾民不寧(青韻亦叶庚韻讀如儜漏耕翻)憂
心如酲(庚韻)誰秉國成(庚韻)不自為政(敬韻亦叶庚韻諸盈翻禮記作正)卒
勞百姓(敬韻亦叶庚韻師庚翻鑒賦也定止也昊天於幽王之時降訩降戾其戒甚明如此而王曾)
(不少恤故今日喪亂弘多未有所止左傳成七年吳伐郯郯成季文子曰中國不振旅蠻夷入伐而莫之能恤)
(無弔者也夫詩曰不弔昊天亂靡有定其此之謂乎有上不弔其誰不受亂吾亡無日矣襄十三年吳侵楚養)
(由基奔命子庚以師繼之養叔曰吳乘我喪謂我不能師也必易我而不戒子為三覆以待我我請誘之子庚)
(從之戰于庸浦大敗吳師獲公子黨君子以吳為不弔詩曰不弔昊天亂靡有定合觀此二傳則不弔昊天之)
(觧甚明式發語聲月生必盈如月復生言幽王之世旣亂矣而今亂又方始也俾民不寧即前言弗信言惡怒)
(皆震盪而不安寧之象也憂心如酲家父自道也酲說文云病酒也前云憂心如惔如烈炎之乍熾據時事之)
(亂言也此云憂心如酲如宿酒之未醒則兼幽王時之亂而言也誰秉國成怨問之辭刺尹氏也成猶定也自)
(其公平正大之體而言則曰國均自其紀綱法度有一成而不可變者在則曰國成尹氏能秉國成則不至有)
(今日之事矣不自為政歸咎王也前章所謂弗躬弗親是也百姓與庶民不同古者以官為氏又左傳云天子)
(建德因生以賜姓謂建立有德以為公卿因其所生之地而賜之以為其姓故書君奭篇云百姓王人罔不秉)
(德明恤酒誥篇云越百姓里居罔敢湎于酒楚語觀射父云民之徹官百王公之子弟之質能言能聽徹其官)
(者而物賜之姓以監其官是為百姓愚按此即指尹氏武氏也尹武二氏乃百官之著姓者今王使之帥師助)
(曲沃是煩勞之也興得己之役故以煩勞嘲之亦微辭)駕彼四牡四牡項領(梗韻)
我瞻四方蹙蹙靡所騁(梗韻師賦也此章刺尹氏承王命出而行役于外也四牡駕)
(車四牡馬尹氏所乘也項說文云頭後也領即項四牡項領言四牡之項領整齊可觀蘇子繇謂好其項領是)
(也駕四牡者必加衡軛于頸上故以項領言我瞻四方二句歎其行無所之也蹙迫也騁直馳也俱見說文尹)
(氏助少凌長其心不平其事不順四方諸侯聞之方且心非舌刺共加憎惡行將安入乎又徐幹云良農不患)
(疆場之不修而患風雨之不節君子不患道德之不建而患時世之不遇詩曰駕彼四牡四牡項領我瞻四方)
(蹙蹙靡所騁傷道之不遇也豈一世哉豈一世哉劉向新序云宋玉事襄王而不見察意氣不得形於顔色或)
(謂曰先生何談說之不揚計畫之疑也宋玉曰不然子獨不見夫玄蝯乎當其居桂林之中峻葉之上從容游)
(戲超騰往來龍興而鳥集悲嘯長吟當此之時雖羿逢蒙不得正目而視也及其在枳棘之中也恐懼而掉栗)
(危視而蹟行衆人皆得意焉此皮筋非加急而體益短也處世不便故也夫處世不便豈可以量功較能哉詩)
(不云乎駕彼四牡四牡項領夫久駕而長不得行項領不亦宜乎易曰臀無膚其行趦趄此之謂也按此皆借)
(詩辭為比喻與本旨無涉)方茂爾惡相爾矛(尤韻)矣既夷既懌如相
醻(尤韻陸德明本作酬)矣(賦也茂說文云艸豐盛也爾指尹氏惡謂偏黨不平之惡相說文云省視也矛)
(所以刺者夷平懌悦也醻說文云主人進客也毛云猶遒飲也鄭云猶今俗人勸酒按主人進酒於客曰獻客)
(答主人曰酢主復酌賓曰醻及舉旅則又衆相醻此章據周鄭之事起議先是鄭莊公為平王卿士及平王崩)
(周人將畀虢公政於是周鄭交惡今曲沃以鄭人伐翼而王又使尹氏武氏助之時尹氏方有寵于王必是以)
(一己愛憎私意播弄其間故家父責之曰當爾惡意方逞視爾之於鄭不難推刅相加故使王惡鄭也及爾忿)
(怒旣平轉為悦懌則如飲酒者主賓相酬而不倦然何愛憎之至變如此夫周之東遷晉鄭焉依前此王之惡)
(鄭也固為惡其所不當惡今鄭與曲沃同惡相濟王不致討而反助之亦為助其所不當助矣)昊天
不平(庚韻)我王不寧(叶庚韻漏耕翻豐本作寍)不懲其心覆怨其正(叶庚)
(韻諸盈翻民賦也師尹不平將來必致昊天之不平言天怒也俾不寧其究必至吾王之不寧言王危也天)
(怒君危皆自尹氏之私心釀之可以憬然而改圖矣而莫懲者猶故反自以為是而怨人之規正于爾謂之何)
(哉)家父(音甫)作誦(叶冬韻牆容翻又楊慎云誦音松淮南書赤松子作赤誦子)以究
王訩(冬韻)式(新語作或)訛爾心以畜(新語作蓄)萬邦(叶冬韻悲恭翻賦也家父周)
(大夫何休以家為采地因以為氏父其字也春秋桓八年天王使家父來聘十有五年天王使家父來求車皆)
(作詩後事家父刺尹氏之不平不憚激怒于君相蓋竭忠于王室者曾幾何時風節頓隳至于曲徇王命而有)
(求卓之失人品之難持如此可畏哉誦說文云諷也又周禮注云背文曰諷以聲節之曰誦作誦謂作此可誦)
(之辭即此詩是也孔云詩人之情不一或微加諷諭或指斥懲咎或隠匿姓名或自顯官字家父盡忠竭誠不)
(憚誅罰故自載字焉寺人孟子亦此類也王應麟云吉甫作誦美詩以名著者也家父作誦以究王訩寺人孟)
(子作為此詩刺詩以名著者也為吉甫易為家父孟子難又鄒忠胤云其詩諫尹氏而非諫王故無嫌自稱其)
(字究說文云窮也訩即凶字以究王訩者家父自陳其作詩之意欲王聽家父之言則王之凶禍當窮止于此)
(庶國不至復斬耳式訛爾心二句又為叮囑尹氏之辭式𤼵語聲訛爾雅云化也猶今人言洗滌腸胃也上章)
(言不懲其心為指尹氏則此言式訛爾心其指尹氏可知舊說謂指王非是畜養也畜萬邦猶云懷諸侯治其)
(亂使上下相安持其危使大小相恤皆畜養之事也尹氏非盡化其從前不平之心必不能為此而王向之失)
(于偏聽輕任者聞此可以覺悟矣左昭二年晉侯使韓宣子來聘公享之季平子賦節之卒章)
節南山十章六章章八句四章章四句(左傳子貢傳申培說)
(豐氏本篇名俱作節申豐又作八章章八句今按後四章語氣恰是四叚若合而為二其意反不相)
(屬當以章四句為正利董仲舒云周室之衰其卿大夫緩於誼而急於亡推讓之風而有爭田之)
(訟故詩人疾而刺之曰節彼南山維石巖巖赫赫師尹民具爾瞻爾好誼則民向仁而俗善爾好利)
(則民好邪而俗敗豈可以居賢人之位而為庶人行哉今觀篇中絶無一語及爭田事惟天方薦瘥)
(說文作薦㽨云殘歲田也豈即爭田說耶然即如所言亦於義小矣若子貢傳第存桓王伐鄭家父)
(諫之二語而中有闕文申培為暢其說云桓王之時任用非人諸侯咸叛兵敗民殘家父憂之作此)
(以諫王焉此亦據春秋以家父為桓王時人遂附會于伐鄭之事而於詩刺尹氏竟無著落序則以)
(為家父刺幽王蓋亦為篇序所惑又泥于東遷以後不當有雅故不敢以此之家父為春秋之家父)
(耳愚按幽王時有家伯維宰為褒姒之黨彼决不敢刺王若家父之見于詩春秋止是一人則以左)
(傳載尹氏之伐翼家父之聘魯同在桓王之世此其最足徵者也)
雄雉刺衛宣公也軍旅數起(出序)室家之人思其君子
行役于外而作是詩(左傳隱四年冬十二月宣公即位隱五年四月鄭人侵衛牧以)
(報東門之役衛人以燕師伐鄭鄭曼伯與子元以制人敗燕師于北制秋衛師入郕隱十年秋宋人衛人)
(入鄭又伐戴桓五年王以諸侯伐鄭虢公將右軍衛人屬焉桓十年諸侯之大夫戍齊齊人饋之餼使魯)
(為其班後鄭鄭人怒請師于齊齊人以衛師助之戰于郎凡此皆宣公在位軍旅數起之事也是詩之作)
(不知其何時愚意必為以燕師伐鄭而𤼵此室家所思之君子即所使乞師于燕之人也宣初即位當以)
(休養民生為急而仍蹈州吁往轍報復無已忮求之刺其殆是與)
雄雉于飛泄泄(石經作洩洩)其羽(叶語韻讀如雨於許翻)我之懷矣自
詒(釋文作貽)伊阻(語韻葉興也雄說文云鳥父也雉解見匏有苦篇雉之雄者有冠長尾身有文采)
(善鬭陸佃云雉死耿介妬壟護疆善鬭雖飛不越分域一界之内要以一雄為長餘者雖衆莫敢鳴雊潘岳所)
(謂畫墳衍以分畿者也周官曰士執雉士死制故執雉所謂二生一死贄者也泄通作曳牽曳也愚按雉妬壟)
(護疆雖飛不越分域故有牽曳之象今大夫以軍事遠行于外則是雉之不如也懷說文云念思也思其夫也)
(詒通作貽說文云贈遺也伊鄭玄云當作繄繄猶是也阻險難也指軍旅之事而言此行役者必當時在朝同)
(與謀議以啓兵端故其妻咎之曰自詒也左傳趙宣子曰嗚呼我之懷矣自詒伊慼其我之謂矣自詒伊慼與)
(自詒伊阻語氣正同而彼二句不見于經杜預以為逸詩愚疑阻改為慼或傳寫譌也)雄雉于
飛下上其音(侵韻)展矣君子實勞我心(侵韻人興也嚴粲云詩之言不必)
(盡同燕燕言下上其音謂雙燕相追逐而飛鳴也此言雄雉下上其音則止是一雉之音或下或上也愚按雌)
(飛不越分域故其鳴音近而可聞今大夫遠行在外則無音之可聞矣展說文云轉也君子謂其夫也展轉在)
(懷惟此仰望終身之君子實使我心憂勞而不置也所以勞我心者誠慮其挑釁賈禍非徒牽於閨門之愛而)
(已)瞻彼日月悠悠(說苑作遥遥)我思(叶灰韻新才翻)道之云遠曷
云能來(灰韻月賦也程子云日月取其迭往迭來之意又日隂陽相配而不相見且旦暮所見動人)
(情思悠說文云憂也嚴粲云視日月之往來則君子之從役積時已久矣使我心悠悠然思之道路之遠如此)
(不知何時能歸乎又家語載孔子謂季孫曰今世之陵遲亦久矣而能使民勿踰乎因引此詩而曰伊稽首不)
(其有來乎其意謂若施德化使下人稽首歸向雖道遠必有來者然則此章乃刺宣公不務德以來遠人即下)
(章規其不忮不求之意並存之)百爾君子不知德行(叶陽韻寒剛翻亦叶漾韻合浪)
(翻)不忮不求何用不臧(陽韻亦叶漾韻才浪翻及賦也百猶凡也百爾君子泛同時)
(在位者而言德在内主于心行在外主于行忮說文云恨也毛傳云害也求通作逑說文云歛聚也臧善也言)
(告爾有位之君子我婦人亦不知如何為德行也我但知人若不忮恨而傷害于人不貪求而歛聚非有則何)
(往而不善乎刺當時之不然也夫不忮求則臧苟徒以忮求為事則必不臧矣言外深有為宣公慮患之意而)
(亦慮其君子之及所以勞心于伊阻之自詒而悠悠不能已也胡安國云春秋之時用兵者非懷私復怨則利)
(人土地耳不忮則能懲忿不求則能窒慾然後貪忿之兵亡矣朱善云不忮不求此孔門克己之術求仁之方)
(而婦人能言之其亦可謂賢也己子曰衣敝緼袍與衣狐貉者立而不耻者其由也與不忮不求何用不臧子)
(路終身誦之韓詩外傳云喜名者必多怨好與者必多辱唯滅跡于人能隨天地自然為能勝理而無愛名名)
(興則道不用道行則人無位矣夫利為害本而福為禍先惟不求利者為無害不求福者為無禍詩曰不忮不)
(求何用不臧又云聰者自聞明者自見聰明則仁愛著而廉耻分矣故非道而行之雖勞不至非其有而求之)
(雖強不得故智者不為非其事廉者不求非其有是以害遠而名彰也詩曰不忮不求何用不臧又云安命養)
(性者不待積委而富名號傳乎世者不待勢位而顯德義暢乎中而無外求也信哉賢者之不以天下為名利)
(者也詩曰不忮不求何用不臧)
雄雉四章章四句(序云刺宣公也淫亂不恤國事軍旅數起大夫久役男女怨曠)
(國人患之而作是詩今按此詩但是婦人思君子從役於外如朱傳之說而絶無譏及淫亂之意毛)
(鄭欲牽經以配序至謂下上其音興宣公大小其聲怡悦婦人可笑甚矣子貢傳申培說皆以為大)
(夫諫管叔之詩然觀此詩以雄雉起興而又曰展矣君子實勞我心及瞻彼日月一章自是婦人思)
(夫之語)
新臺刺衛宣公也納伋之妻作新臺于河上而要之齊
人聞而惡之(按左傳初衛宣公烝于夷姜生急子屬諸右公子職為之娶于齊而美公取之)
(是謂宣姜即此事也宣公名晉莊公之庶子桓公之弟也以周桓王二年即位實魯隱公之五年也史記)
(載伋壽爭死事在宣公十八年計其納宣姜當在初即位時伋急古字通用嚴粲云自齊人言之故以籧)
(篨戚施詆衛君而無嫌非衛人之辭也)
新(子貢傳申培說豐氏本俱作親下同)臺有泚(叶紙韻淺氏翻說文作玼云玉色鮮也)河水
瀰瀰(紙韻)燕(文選注作嬿說文作䁙云目相戲也豐氏本作□下同)婉之求籧篨不
鮮(叶紙韻想止翻北賦而比也爾雅云四方而高曰臺水經注云鄄城岸有新臺寰宇記云在濮州鄄城)
(縣北十七里蘇轍云國人疾宣公而難言之故但識其臺之所在而已孔穎逹云此時伋妻蓋自齊始來未至)
(于衛而公聞其美恐不從己故使人于河上為新臺待其至于河而因臺所以要之耳若已至國則不須河上)
(要之矣泚說文云清也新臺有泚言新臺之下有此泚然之清水也瀰說文云水滿也水所以潔汚穢公反于)
(河上而為淫昏之行雖挹彼洪流安能滌之乎登茲臺可以愧矣燕安婉順也俱見說文燕婉謂伋也籧篨說)
(文以為麤竹席顔師古云織蓆而麤文者方言云關西謂之簟其粗者謂之籧篨按籧篨人或編之為囷其狀)
(如人之擁腫而不能俯者故以名不能俯者之疾與末章戚施皆借以醜宣公非真有此疾也鮮通作癬說文)
(云乾瘍也其物善侵淫移徙亦惡疾也言齊女之來固將求為燕婉者之匹若彼醜惡之人何不嬰被重疾而)
(顧使能為新臺之遊以逞其淫穢之行乎甚惡之之辭)新臺有洒(叶銑韻蘇典翻與洗字通)
(韓詩作漼云鮮貌豐本同)河水浼浼(叶銑韻亡辨翻韓詩作浘浘云盛貌豐本同)燕婉之
求籧篨不殄(銑韻新賦而比也洒說文云滌也新臺有洒言臺之下有水來洒滌之也按爾雅)
(云望厓洒而高岸洒義同此浼說文云汙也詩緝云浼浼水濁流貌臺下之水甚深而公為淫昏之行累此河)
(水亦浼浼然受其汙也殄說文云盡也爾雅云絶也言此等醜惡之人天何不盡絶之也至此而惡之之辭為)
(益甚矣一說鮮少也殄絶也詩意蓋曰方將燕婉是求豈意世固不乏籧篨者哉亦通)魚網之
設鴻則離(支韻)之燕婉之求得此戚施(支韻戚施說文作&KR1434;&KR2100;韓氏集韻作)
(□䙾楊氏古音略作&KR3296;&KR3476;離比而賦也綱說文云庖犧所結繩以漁鴻鴈之大者易云麗也設魚網者宐得)
(魚鴻反麗焉所得非所求也魚比伋鴻比宣公戚施人之不能仰者亦醜疾也又太平御覽載薛君云戚施蟾)
(蜍也楊慎云蟾蜍形大背上多痱磊行極遲緩不能跳躍亦不觧鳴多在濕處故詩人以況宣公老而無恥之)
(狀說文引詩作&KR1434;&KR2100;即此物也以&KR1434;&KR2100;為戚施其音之轉乎又按爾雅云籧篨口柔戚施面柔孔云籧篨戚施)
(本人疾之名晉語籧篨不可使俯戚施不可使仰是也但人口柔者必仰面觀人之顔色而為辭似籧篨不能)
(俯之人因名口柔者為籧篨面柔者必低首下人媚以容色似戚施之人因名面柔者為戚施而季本不以為)
(然以為籧篨龜匈之疾戚施駝背之疾蓋衛晉以舅為君初至新臺時則以尊臨卑外為尊大之態如籧篨然)
(其後見齊女有未順者則俯而求之極其卑屈如戚施矣故衛人形容其情狀如此新臺二章本在臺言而皆)
(曰籧篨魚網鴻離一章則言戚施義各有當也真德秀云宣公既納伋妻而殺伋壽自伋壽死而國俗敗子頑)
(象之上烝君母君臣父子之行皆同於禽獸衛國之俗亦與之俱敝安得狄人之禍不乘之以作乎夫狄人非)
(能滅衛國也以衛君自為禽獸而後狄人得以肆焉亂亾之自兆也原宣公之初亦溺於情欲而不能制耳安)
(知其禍若此之烈哉三山李氏云聖人存此以垂戒後世宜懲其轍而乃有踵其惡者楚平王納太子建妻唐)
(明皇納壽王妃此三君者其惡一也其後宣公之子伋壽為賊所殺惠公奔齊子懿公為狄所滅楚平王有鞭)
(尸之禍唐明皇身竄南蜀幾失天下則知淫亂之禍其報如此可不戒哉)
新臺三章章四句(子貢傳作親臺申培說作寴臺序謂刺衛宣公也云云國人)
(惡之而作是詩也朱傳從之申培說亦云衛宣公為伋娶婦而美築寴臺而自納之衛人惡之而賦)
(其事子貢傳但云衛宣公納伋之妻國人惡之今按國人即惡其君未必敢顯然自為籧篨戚施嚴)
(氏之說固自中理)
蝃蝀刺衛宣公奪太子伋婦也亦齊人所作(史記衛世家云初宣)
(公愛夫人夷姜夷姜生子伋以為太子而令右公子傅之右公子為太子取齊女未入室而宣公見所欲)
(為太子婦者好說而自取之更為太子取他女今按此詩及新臺皆為此事而作新臺作于宣姜初至衛)
(之時此詩作于宣姜既配公之後所以知為齊人語者以懷昏姻也大無信也二語知之)
蝃(爾雅說文作螮)蝀在東(皮日休云鴛鴦在梁螮蝀在東即後人叠韻之始)莫之敢指
(紙韻)女子有行遠父母兄弟(叶紙韻蕩以翻毛興而賦也蝃蝀通作螮蝀傳云虹也)
(爾雅云螮蝀謂之雩郭璞云俗名為美人音義云虹雙出色鮮盛者為雄雄曰虹闇者為雌雌曰蜺虹色赤白)
(蜺色青白春秋元命苞云隂陽之氣聚為雲氣立為虹蜺離為倍僪分為抱珥曹氏云淮南子曰天二氣則成)
(虹說者謂隂陽相干也蓋隂氣積而上升日光映之乃成虹莊子云陽炙隂成虹劉公瑾云虹之為質不映日)
(不成蓋雲薄漏日日映雨氣則生也今以水噀日亦成青紅之暈劉熙云虹攻也純陽攻隂氣也又云淫風流)
(行男美于女女美于男恒相奔隨之時則此氣盛按爾雅螮蝀名雩夫雩以祈雨也謂之雩者猶言雨與不雨)
(尚未定也在東者暮虹也虹隨日所映故朝在西而暮在東也蔡邕云夫隂陽不和昏姻失序即生此氣虹見)
(有青赤之色常依隂雲而晝見于日衝無雲不見太隂亦不見見輙與日相互率以日西見于東方故詩曰蝶)
(蝀在東螮蝀虹也劉熙云蝃蝀其見每于日在西而見于東掇飲東方之水氣也顧起元云雲心漏日日脚射)
(雲則虹特明俗謂之鱟諺謂東鱟日頭西鱟雨信然大率與霞相映朝霞不出市暮霞走千里是也指以手指)
(之也莫之敢指者深惡而諱及之也陸佃云夫水氣之在天成虹天之淫氣爾尚且惡之如此而況于人乎愚)
(按蝃蝀在東所以擬衛宣也宣年老比日薄西山矣而淫恣不已猶蝃蝀為天之淫氣見于日在西之時也隂)
(陽不和不能降雨澤猶之昏姻失序不能成家道也女子指宣姜也有行謂嫁也女子有行與父母兄弟相隔)
(遠矣公於是無所顧忌因取而自納之耳韓詩傳云臣子為君父隠藏故言莫之敢指又曰乃如之人兮)
朝(豐氏本作鼂下同)隮于西(按隮西亦叠韻)崇朝其雨(麌韻)女子有行遠
兄弟父母(叶麌韻滿補翻眡興而賦也隮本作躋爾雅云陞也按周禮祲掌十煇之法以觀妖祥)
(辨吉凶一曰䘲二曰象三曰鐫四曰監五曰闇六曰瞢七曰彌八曰叙九曰隮十曰想孔穎逹云隮虹隮也繇)
(升氣所為故號虹隮朱子云蓋忽然而見如自下而升也崇之言終音之近也從旦至食時為終朝朝隮于西)
(擬宣姜也姜年少正如朝日在東之時而與宣公為配耦猶蝃蝀之朝升于西雖能成雨然不過終朝止耳以)
(女妻配老夫暫爾歡娛其能久乎女子有行遠在異國兄弟父母不能為謀而使之失身至此深惜之也上先)
(父母此先兄弟變文叶韻非有他義)乃如之人(真韻)也(韓詩外傳作兮說苑無也字)懷
昏姻(真韻豐氏本作婣)也大無信(叶真韻息鄰翻)也不知命(叶真韻眉辛翻)也
(賦也乃如之人指衛宣也懷猶戀也禮記疏云壻曰昏妻曰姻壻以昏時而來女則因之而去此云懷昏姻者)
(言宣公心思戀戀欲與宣姜諧昏姻之事也宣公為其子求昏于齊竟自取之是與其初約相背故曰大無信也)
(命者人所禀于天之正理子思所云天命之謂性也如縱欲恣情不顧禮義裂衣裳為毛羽貶人類于禽獸)
(宣公者彼豈知稟受之初有所謂天命之理哉故曰不知命也又按韓詩外傳及劉向說苑云天地有合則生)
(氣有精矣隂陽消息則變化有時矣故人生而不具者五目無見不能食不能行不能言不能施化三月逹眼)
(而後能見七月生齒而後能食期年生髕而後能行三年顖合而後能言十六精通而後能施化隂陽相反隂)
(窮反陽陽窮反隂故男八月生齒八歲而齠齒十六而精化小通女七月生齒七歲而齓齒十四而精化小)
(通是故陽以隂變隂以陽變故不肖者精化始具而生氣感動觸情縱欲故反施亂化是以年歲亟夭而性不)
(長也詩曰乃如之人也懷昏姻也大無信也不知命也賢者不然精氣闐溢而後傷時之不可過也列女傳亦)
(云大無信也不知命也言嬖色殞命也按此皆以命為壽命之命蓋古說云爾然于義膚矣)
蝃蝀三章章四句(序云止奔也衛文公能以道化其民淫奔之恥國人不齒也朱)
(謀瑋云文公懲衛之難繇乎縱欲忘禮故為是詩使瞽朝夕諷誦于宫闈之内以示教戒焉今按是)
(詩之屬于文公時無所依據序詩者或以其篇次在定之方中之後從而附會之耳韓詩傳則云刺)
(奔女也詩人言蝃蝀在東者邪色乘陽人君淫佚之徵雖亦近似然莫能定其為何世至子貢傳申)
(培說皆以為衛靈公為南子召宋朝于宋國人譏之按太白詩云漢祖吕氏食其在旁秦皇父后毒)
(亦淫荒蝃蝀作昏遂掩太陽似與其意脗合然靈公之世已在春秋之末聖人刪詩疑未及此)
君子偕老刺衛宣姜之詩(出申培說朱傳同閑子貢傳亦以為宣姜不于禮)
(衛人風之按宣公奪公子伋之妻其後遂稱宣姜則儼然為君夫人矣序以君子偕老𤼵端故知為刺宣)
(姜也)
君子偕老副笄六珈(叶歌韻居何翻)委委(爾雅音義作禕禕)佗佗(歌韻爾雅)
(音義作它它釋文作他他)如山如河(歌韻)象服是宜(叶歌韻牛何翻)子之不淑
(豐氏本作叔)云如之何(歌韻為賦也君子指宣公也凡婦人稱夫君子偕俱也倡隨大義從一)
(而終所謂偕老也此一句正指宣姜言若曰之人也是君子之所將偕與俱老也云爾副者祭服之首飾毛傳)
(云編髮為之按周禮追師掌王后之首服為副編次追衡笄注云副之言覆所以覆首為之飾其遺象若今之)
(步摇矣服之以從王祭祀編者編列他髮為之其遺象若今假紒服之以告桑也次者鬄他髮而次第其長短)
(與己髮相合為紒服之以見王也追者治玉石之名謂治玉為衡笄即詩追琢其章之追衡笄鄭玄以為二物)
(其制皆以玉為之謂祭服有衡垂于副之兩旁當耳其下以紞縣瑱孔氏以左傳衡紞紘綖証之謂紞與衡連)
(文明言紞為衡設矣然衡者横也笄横據在頭上以横貫為横此衡垂在副旁當耳據人身而言竪為從則此)
(衡為横其衡下乃以紞懸瑱也愚按如孔說大是強觧左傳雖衡紞連言然自是兩事如下言紘綎紘是纓從)
(下而上者綎是冠上覆之玄布何相涉之有且衡之為制既言垂于副之兩旁何得名衡據鄭衆杜預解衡但)
(謂維持冠者愚意左傳言衡直是指笄而周禮衡笄連文亦正謂笄横貫在頭上故名之謂衡笄耳男子之笄)
(以維持冠婦人之笄則以固髮所以知后笄用玉者以弁師王之笄以玉故知后與王同也侯夫人無考珈說)
(文云婦人首飾毛傳云珈笄飾之最盛者所以别尊卑鄭箋云珈之言加也孔云以珈字从玉則珈為笄飾繇)
(副既笄而加此飾故謂之珈如漢之步摇之上飾也言六珈必飾之有六據此侯夫人為六王后則多少無文)
(也季云笄本婦人之常飾惟副之珈則后夫人有之卿大夫以下妻所無也錢氏云今人步摇加飾以珠飾之)
(少者六多者倍蓰至三十六據詩云六珈然則古玉數凡六也按後漢書輿服志云皇后步摇以黃金為山題)
(貫白珠為桂枝相繆一爵九華熊虎赤羆天鹿辟邪南山豐大特六獸詩所謂副笄六珈者諸爵獸皆翡翠為)
(毛羽金題白珠璫繞以翡翠為華云疑未必古制也委說文云委隨也字从女从禾徐鍇云女子從人者也徐)
(鉉云取禾榖垂穗委曲之貌佗說文云負荷也愚按委委以狀其行步之美佗佗則指其首容所負荷者而言)
(即副笄六珈是也朱子云如山安重也如河寬廣也又季云山河衛國之疆域故特舉以明同主山川之意象)
(服即下章翟也孔云翟而言象者象鳥羽而畫之故謂之象以人君之服畫日月星辰謂之象故知畫翟羽亦)
(為象也宜說文云所安也子謂夫人也淑通作俶說文云善也此章及次章皆以祭服為言以見夫人承宗祧)
(之重不可慢易輕恌況祭祀家廟其禮尚嚴神實鑒之必有委委佗佗如山如河之度而後可與象服相宜有)
(如子而不淑謂此象服何哉蓋惜其不稱也咏歎諷動優柔不迫舊說徑以子之不淑二語為指斥之詞似未)
(是)玼(陸德明云本或作瑳與後文同不容重出)兮玼兮其之翟(叶霽韻都計翻)也
鬒(說文作㐱)髮如雲不屑髢(霽韻周禮注作鬄)也玉之瑱也(說文作兮)象
之揥(霽韻陸德明云一作摘音同或作擿又作謫並非)也揚且(子餘反)之晳(按晳字係)
(錫韻無霽韻疑當作晢从折不从析詩明星晢晢易明辨晢也皆此晢也霽韻)也胡然而天也
胡然而帝(霽韻)也(賦也玼說文云玉色鮮也王肅云顔色衣服鮮明貌上章言子指宣姜此言其)
(者承上文也翟山雉尾長者取以為衣名按周禮内司服掌王后之六服褘衣揄狄闕狄鞠衣展衣緣衣註云)
(褘當作翬揄與摇同狄與翟同皆雉名伊雒南雉素質五色皆偹成章曰翬江淮南雉青質五色皆偹成章曰)
(摇禕衣畫翬揄翟畫摇闕則刻繒為翟形而不畫禕衣從王祭先王之服色玄揄翟從祭先公服色青闕翟祭)
(小祀服色赤孔云凡諸侯夫人於其國衣服與王后同上公夫人得褘衣以下褘衣從君見大祖揄翟從君見)
(羣廟闕翟從君祭羣小祀侯伯夫人得揄翟以下揄翟見大祖及羣廟闕翟祭羣小祀又郝敬云闕狄喪大記)
(作屈狄栖㐲曰屈狄有揄屈猶衮龍有升降也鄭玄云三翟以翟雉之形為飾不用真羽孫毓云自古衣飾山)
(龍華蟲藻火粉米及周禮六服無言以羽飾衣者羽施于旌旂蓋則可施于衣裳則否蓋附人身動則卷舒非)
(可以羽飾故也鞠菊通黃衣也告桑事之服展玉藻作縠襢說文作□云丹縠衣也毛傳亦云禮有展衣者以丹)
(為衣與說文合當從之禮見王及賓客之服緣當作衣禒御于王之服色黑此后六服也又按鄭司農謂褘)
(玄揄翟青闕翟赤展衣白鞠衣黃禒衣黑而孫毓以為褘衣赤闕翟黑展衣赤其揄翟鞠衣禒衣同俱未詳所)
(出姑兩存以偹考此翟依鄭說則揄翟闕翟也與上章言副皆祭祀之服鬒說文云髮稠也鄭玄云髮黑也二)
(義兼之以下曰如雲則稠密之象又天油然作雲亦黑象也屑說文云動作切切也髢亦作鬄說文云髲也宣)
(姜髮美無資于髢故不切切于用髢也瑱說文云塞耳也以玉為之亦曰充耳周禮弁師職云侯玉瑱夫人與)
(君同也象象齒也揥所以摘髮因以為飾一云以象骨搔首若今篦兒一云整髮釵也未詳孰是玉瑱禮服所)
(有象揥禮服所無今並用之亦非禮也揚說文云飛舉也且朱子云助語辭晳通作晢說文云昭晢明也言揚)
(又言晢形容其軒昂開爽之狀想其瞻矚舉止風流照映正輿如山如河之象相反而又致訝于天帝胡然生)
(有此人蓋歎其為尤物也禮記疏云據其在上之體謂之天因其生育之功謂之帝帝為德稱是也舊說以為)
(言其服飾容貌之美見者驚猶鬼神如唐人咏太真詩云若非羣玉山頭見會向瑶臺月下逢然匹天帝于婦)
(人䙝斯甚矣)瑳兮瑳兮其之展(叶先韻也張連翻)蒙彼縐絺是紲
(說文作䙝今石經作絏)袢(叶先韻汾㳂翻)也子之清揚揚且(子餘反)之顔(叶先)
(韻倪堅翻)也展如之人兮邦之媛(叶先韻子權翻韓詩作援)也(說文作兮賦也瑳)
(說文云玉色鮮白也展展衣解見次章展衣色赤而云瑳兮者蓋象下文縐絺之色而言如從鄭司農以展衣)
(為色白則瑳兮又即象展衣之色矣宣姜以禮見君及賓客宜服展衣蒙通作冡說文云覆也縐絺鄭箋云絺)
(之蹙蹙者孔云絺者以葛為之精曰絺麄曰綌其精尤細靡者縐也言細而縷縐也按周禮六服之外原有素)
(沙鄭注謂素沙為六衣之裏據襍記云復用素沙其非衣裏明矣所謂蒙彼縐絺乃展衣上加縐絺蒙之即素沙)
(也郝敬云素沙即白紗所以加于衣上者尚絅之意今古婦人盛服以薄綃蒙于外凡繒薄細者皆稱絺即)
(方目紗之類不獨葛也紲說文云系也袢說文云衣無色也一云近身衣也故其字从衣从半即所謂䙝衣也)
(清視清明也揚觧見上章顔說文云眉目之間也揚且之顔者言其飛舉之象見於眉目之間也展據周禮注)
(即其之展也之展謂展衣也展如之人兮言服展衣者从有如此人也爾雅云美女為媛說文云人所援也从女)
(爰爰者引也謂其徒有美色而無小君之德至以邦之媛斥之其刺之益深切矣歐陽修云詩人之意責之)
(愈切則其言愈緩君子偕老是也鄭樵云詩有美刺者不可以言語求必將觀其意可矣其頌美是人也不言)
(其所為之善而言其冠佩之華容貌之盛而民安之以見其無愧也緇衣之宜兮服其命服朱芾斯皇是也其)
(譏刺是人也不言其所為之惡而言其爵位之尊服飾之美而民疾之以見其不堪也節彼南山維石巖巖君)
(子偕老副笄六珈是也)
君子偕老三章一章七句一章九句一章八句(序謂)
(刺衛夫人也夫人淫亂失事君子之道故陳人詩君之德服飾之盛宜與君子偕老也朱子云此)
(所以作亦未可考愚按今以詩之世論之則舍宣姜無足當此者碩人之詩雖贊美容貌頗復相似)
(而此曰子之不淑又曰邦之媛也其非所以施之莊姜明矣)
靜女刺時也衛君無道夫人無德(出序尚子貢傳云時不德陳古以)
(風之申培說亦云陳古諷今之詩而皆不著其世嚴粲以為此宣公時詩按宣公上烝父妾下納子婦淫)
(穢已極國人不欲斥言故托言思靜女以為刺亦猶車舝之思淑女也鄭玄云以君及夫人無道德故陳)
(靜女遺我以彤管之法)
靜女其姝(虞韻董氏云隋得江左本作&KR2673;豐氏石經本亦作&KR2673;)俟我於(韓詩外傳作乎)城
隅(虞韻)愛(說文石經及豐氏本作僾云彷彿也方言注引作薆云掩翳也)而不見搔首踟
蹰(虞韻踟蹰文選注作躊躇姝賦也靜通作竫說文云亭安也以德言故曰靜女說文云好也此贊其色)
(言旣有德而又有色也俟通作竢說文云待也待君命也周禮王城高七雉隅九雉隅說文云陬也吕大臨云)
(古之人君夫人媵妾散處後宫城隅者後宫幽閒之地也女有靜德又處于幽閒而待進御此有道之君所好)
(也故張敬夫詩云後宫西北邃城隅竢我幽閒念彼姝愛而不見二句俱指靜女言愛通作僾說文云彷彿也)
(搔說文云括也括者絜也搔首即束髮之謂也踟本作峙从止寺聲从止者止而不進也右施寺與待同意蹰)
(本作䠧說文云歭䠧不前也靜女安處于後宫幽閒之地以待君命雖彷彿見其容貌而猶未得見方且莊其)
(首容峙䠧而未遽進其守禮如此)靜女其孌(銑韻亦叶寒韻落官翻)貽我彤管
(叶銑韻古轉翻亦叶寒韻古丸翻)彤管有煒(叶紙韻讀如委鄥毁翻)說(釋文作悦)懌女
美(紙韻貽賦也孌說文云慕也靜女其孌言此女之可慕也說文云贈遺也彤說文云丹飾也彤管鄭玄)
(云筆赤管也毛傳云彤管以赤心正人也古者后夫人必有女史彤管之法史不記過其罪殺之后妃羣妾以)
(禮御于君所女史書其日月授之以環以進退之生子月辰則以金環退之當御者以銀環進之著于左手既)
(御著于右手事無大小記以成法孔穎達云此是女史之法似有成文未聞所出或謂古以刀為筆未有用毫)
(毛者安得有管故書謂之畫蓋以刀筆刻畫于簡至秦蒙氏始以毫毛製筆故漢以來始有竹簡寫之之說豐)
(坊辨之云夫以刀刻木乃包羲史皇書契之始至黃帝命沮誦為史以桼書記事于竹簡以墨書記言于帛桼)
(則削竹如筯以點之故有科斗之形墨必用有毫之管然後可書于帛孔子修春秋筆則筆削則削削謂以刀)
(除去竹簡之桼書筆則以墨書于帛也世傳蒙恬作筆謂始用中山兔毫前所用者羊豕之毛而已若用刀于)
(帛豈不百碎焉能成字耶按貽我彤管蓋靜女以此寓規諫之意進御以叙有過必書是也晉張華嘗假女史)
(作箴其辭曰茫茫造化二儀既分散氣流形既陶既甄在帝庖羲肇經天人爰始夫婦以及君臣家道以正而)
(王猷有倫婦德尚柔含章貞吉婉嫕淑慎正位居室施衿結褵虔恭中饋肅慎爾儀式瞻清懿樊姬感莊不食)
(鮮禽衛女矯桓耳忘和音玄熊攀檻馮媛趨進夫豈無畏知死不恡班妾有辭割驩同輦夫豈不懷防微慮遠)
(道罔隆而不殺物無盛而不衰日中則昃月滿則微崇猶塵積替若駭機人咸知飾其音而莫知飾其性性之)
(不飾或愆禮正斧之藻之克念作聖出其言善千里應之苟違斯義則同衾以疑出言如微而榮辱繇茲勿謂幽)
(昧靈鑒無象勿謂玄漠神聽無響無矜爾榮天道惡盈無恃爾貴隆隆者墜鑒于小星戒彼攸遂比心螽斯)
(則繁爾類驩不可以黷寵不可以專專實生慢愛極則遷致盈必損理有固然美者自美翩以取尤冶容求好)
(君子所讐結恩而絶職此之繇故曰翼翼矜矜福所以興靖恭自思榮顯所期女史司箴敢告庶姬此亦貽彤)
(管之意但詩在規人君而彼則專主戒後宫耳煒說文云盛赤也女指君所悦之女非謂靜女也靜女以彤管)
(貽君則固將以禮坊君矣然雖覩彤管之有煒記過記動何如可畏而我心喜悦在於女之美有非彤管之所)
(能遏者蓋情欲在人其易𤼵而難制類若此左傳引靜女之三章取彤管焉杜預注云雖悦美女義在肜管女)
(史記事規誨之所執)自牧歸荑洵(釋文作詢)美且異(寘韻)匪女之為美
美人之貽(叶寘韻羊至翻曰比也自從也爾雅云郊外謂之牧周禮三藪牧小雅我出我車于彼)
(牧矣是也張子云牧牧地也不耕種之牧地則多草木根芽歸猶獻也歸孔子豚之歸韻會云茅之始生曰荑今人食)
(之謂之茅堰詩手如柔荑或作稊列子因以為茅靡一作弟靡弟讀如稊荑與弟稊一也易曰藉用白茅蓋茅)
(本潔白之物況荑乃茅之始生者采之自郊外以比美女自外至而進之君也洵通作恂說文云信也洵美且)
(異言其美色信異於人也匪通作非女之為美即上章所云女美也人指靜女貽即貽我彤管之貽美女雖有)
(色可悦而不若靜女之所貽者能以禮坊君不納於淫也故申之曰女之美何足美如若人以彤管貽我乃可)
(美耳次章所云靜女其孌者以此今衛君與夫人不則德義而惟淫佚是聞何無有靜女其人者以彤管規誨)
(之也乎)
靜女三章章四句(朱子以為此淫奔期會之詩貽我彤管豈淫奔人語耶)
相鼠衛夷姜謫宣公也(班固白虎通云夫婦榮恥共之詩云相鼠有體人而無禮)
(人而無禮胡不遄死此妻諫夫之詩也愚按妻之諫夫至欲以身殉之其情可謂極矣此詩在衛風中雖)
(不著作者之名然攷左傳衛宣公烝於夷姜生急子其後為之娶于齊而美公取之生壽及朔於是夷姜)
(縊夫宣烝父妾而奪子妻躬鳥獸之行人之無禮孰過于此夷姜先既失身後復失寵不勝其憤恚之甚)
(因而自裁所謂不死何為其志已先露之矣故定為夷姜之詩亦以合于妻諫夫之說)
相(去聲下同)鼠有皮(支韻)人而無儀(支韻豐氏本作義下同)人而無(漢書作亾)
儀不死何為(支韻善比也相說文云省視也鼠穴蟲也似獸竊晝伏夜動人見其形而惡之故)
(首以皮言儀容也凡舉動之可觀者皆是左傳云有儀可象謂之儀人無威儀則衣冠掃地而軀殼徒存亦猶)
(鼠之僅有皮耳甚醜之也嚴粲云舊說鼠尚有皮人而無儀則鼠之不若以人之儀喻鼠之皮非也說詩全在)
(點掇此繇誤加尚字耳尚字當作只字言鼠則只有皮人則不可以無儀人而無儀則何異于鼠如此語意方)
(瑩點掇人而二字分曉人亦天地一物耳饑食渴飲無休時若非道義充其腹何異鳥獸安鬚眉即此意也愚)
(按上人而無儀是泛言為人不可以無儀下人而無儀則謂其夫之無儀也此夷姜刺宣公之詞也彼人而旣)
(無儀若此矣我不幸而身旣為彼所汚又為彼所棄不死欲何為哉詞若决絶而意寓感動此班固所以謂妻)
(諫夫之詩也馮時可云地無去天之義妻無去夫之義所謂不死何為者不忍其夫之無禮甘死而不去也左)
(傳襄二十七年齊慶封來聘魯叔孫與慶封食不敬為賦相鼠亦不知也)相鼠有齒(紙韻)人
而無止(紙韻)人而無止不死何俟(紙韻形比也按說文鼠字象徐鍇謂鼠好齧)
(傷故象齒又鼠有齒而無牙行露之詩云誰謂鼠無牙是也止釋文云止節也言無禮節也鼠偷食苟得而不知)
(止宣公前淫父妾後淫子妻其漁色無厭有如此鼠矣俟通作竢說文云待也)相鼠有體
(薺韻)人而無禮(薺韻)人而無禮胡不遄死(叶薺韻少禮翻者比也體四體禮)
(天理之節文所該甚廣夫婦人倫之首尤禮之所最重者吉鼠亦能行但有四體而無禮人而無禮則與鼠之)
(行走何異遄爾雅云疾也今人而既以無禮加我矣奈何不速死乎未幾而姜果自縊姜固無足道者然衛宣)
(之醜則已甚矣聖人錄刺宣之詩不一而足甚惡之也文禮記孔子曰夫禮先王以承天之道以治人之情故)
(失之者死得之者生詩曰相鼠有體人而無禮人而無禮胡不遄死是故夫禮必本于天殽于地列于鬼神逹)
(於喪祭射御冠昏朝聘故聖人以禮示之故天下國家可得而正也韓詩外傳載孔子曰為上無禮則不免乎)
(患為下無禮則不免乎刑上下無禮胡不遄死左傳定八年晉師將盟衛侯于剸澤涉佗捘衛侯之手及捥衛)
(侯怒叛晉十年晉人討衛之叛故曰繇涉佗遂殺涉佗君子曰此之謂棄理必不鈞詩曰人而無禮胡不遄死)
(涉佗亦遄矣哉昭三年鄭伯如晉公叔叚相甚敬而卑禮無違者晉侯嘉焉授之以策君子曰禮其人之急也)
(伯石之汰也一為禮于晉猶荷其禄況以禮終始乎詩曰人而無禮胡不遄死其是之謂乎晏子春秋云景公)
(飲酒酣曰今日願與諸大夫為樂飲請無為禮晏子蹙然改容曰君之言過矣羣臣固欲君之無禮也力多足)
(以勝其長勇多足以弑君而禮不使也禽獸矣力為政彊者犯弱故日易主今君去禮則是禽獸也羣臣以力)
(為政強者犯弱而日易主君將安立矣凡人之所以貴乎禽獸者以有禮也故詩曰人而無禮胡不遄死又云)
(景公飲酒數日而樂釋衣冠自鼓缶晏子朝公曰寡人甚樂此樂欲與夫子共之請去禮晏子對曰君之言過)
(矣羣臣皆欲去禮以事君嬰恐君子之不欲也今齊國五尺之童子力皆過嬰又能勝君然而不敢亂者畏禮)
(義也上若無禮無以使其下下若無禮無以事其上夫麋鹿維無禮故父子同麀人之所以貴於禽獸者以有)
(禮也嬰聞之人君無禮無以臨其邦大夫無禮官吏不恭父子無禮其家必凶兄弟無禮不能久同詩曰人而)
(無禮胡不遄死以上諸條但謂無禮之人必有死亡之禍以著禮之為急與詩之本指異)
相鼠三章章四句(申培說以為刺三叔之詩子貢傳以為尗處不義鄘人刺之豐)
(熙云霍叔名處初封于鄘鄒忠胤云處與鼠同音似非無意而作愚謂此特因是詩列于鄘風遂從)
(而附會之耳序則云刺無禮也衛文公能正其君臣而刺在位承先君之化無禮儀也此亦為毛傳)
(篇次所誤尤覺不倫)
谷風刺夫婦失道也衛人化其上淫于新昏而棄其
舊室夫婦離絶國俗傷敗焉(出序詞毛氏云皆述逐婦之也宣姜有寵而)
(夷姜縊是以其民化之而谷風之詩作所謂一國之事繋一人之本者如此朱善云谷風雖棄婦所作而)
(觀其自叙有治家之勤有睦鄰之善有安貧之志有周急之義則是初無可棄之罪也然其言之有序而)
(不迫如此殆庶幾乎夫子所謂可以怨者矣)
習習谷風以隂(豐氏本作霠)以雨(麌韻)黽(陸德明本作僶)勉(黽勉韓詩作密勿)
同心不宜有怒(叶麌韻腰五翻顔師古云自古讀有上去二音今山東河北但知怒有去聲失)
(其真也)采葑(字書作蘴)采菲無以下體(薺韻亦叶紙韻天以翻)德音莫違
及爾同死(紙韻亦叶薺韻少禮翻正比而賦也習本鳥數飛之義轉訓為重復以數義取之谷風)
(詩詁云風自谷出也陸佃云谷風言其自詩大風有隧有空大谷者大風之自也按宋玉風賦大風盛怒于土)
(囊注謂土囊谷口也嚴粲云來自大谷之風大風也盛怒之風也又習習然連續不斷所謂終風也又隂又雨)
(無清明開霽之意所謂曀曀其隂也皆喻其夫之暴怒無休息也舊說谷風為生長之風以谷為穀固已不安)
(又以習習為和調喻夫婦和同說此詩猶可通至小雅谷風二章言維風及頽頽暴風也非和調也三章言草)
(木萎死非生長也其說不通矣詩多以風雨喻暴亂北風其凉喻虐風雨凄凄喻亂風雨摽摇喻危大風有隧)
(喻貪故風雅二谷風邶下文言以隂以雨喻暴怒猶終風且曀喻州吁之暴也雅下文言維風及雨喻恐懼猶)
(後人以震風凌雨喻不安也愚按爾雅東風謂之谷風疏謂谷之言榖穀者生也然則此谷風亦與彼谷風異)
(矣黽蟲名鼃黽也其性好躍越王見怒蛙式之為其有氣即此蟲也勉說文云強也曰黽勉者雖力所不堪猶)
(勉強為之似黽之奮躍而不自量力者然怒說文云恚也言我黽勉盡力于家事與爾同心爾不宜以暴怒加)
(我如此也采說文云捋取也葑說文云蕦蓯也毛傳云須也按爾雅云須葑蓯孫炎云須菜名葑蓯草木疏云)
(蕪菁也亦名蔓菁郭璞云今菘菜也陸德明云案江南有菘江北有蔓菁相似而異張萱云蕪菁其梗短連地)
(而生葉闊而紅夏則苗枯又名雞毛菜唐本草注根葉及子乃是菘類特梢似蘆菔耳陸佃云蕪菁似菘而小)
(有臺字書葑作蘴方言云蘴蕘蕪菁也陳楚之郊謂之蘴魯齊之郊謂之蕘關之東西謂之蕪菁趙魏之郊謂)
(之大芥其小者謂之辛芥或謂之幽芥其紫華者謂之蘆菔東魯謂之菈&KR2776;陶隱居云蘆菔是今温菘根可食)
(葉不可食蕪菁根乃細于温菘而葉似菘可食然則是蕪菁蘆菔非一物矣圖經又云蕪菁亦謂之臺子春食)
(苗夏食心秋食莖冬食根又名諸葛菜嘉話錄云諸葛所止必多種之纔出甲便可啖一也葉舒可煑食二也)
(久居則隨以滋長三也棄之不足惜四也回則易尋而采五也冬有根可斸而食六也比諸菜其利最博菲孫)
(炎云葍類也陸璣云似葍莖粗葉厚而長有毛三月中蒸煑為茹甘美可作羹幽州人謂之芴爾雅又謂之蒠)
(今河内人謂之宿菜按爾雅云菲芴郭璞注以為土瓜也又云菲蒠菜郭注以為生下濕地似蕪菁華紫赤色)
(可食孔穎達云爾雅菲芴與蒠菜異釋郭注似是别草如陸之言又是一物某氏注爾雅二處引此詩即菲也)
(芴也蒠菜也土瓜也宿菜也五者一物也唐慎微云無土瓜根似葛細而多糝即月令所謂王瓜無如論語)
(乃為佞乎之無下體毛傳云根莖也周祈云二物根為美詩人謂采葑采菲者得無以下體之故乎愚按此即)
(取節之意舊注謂不可以其根之惡而棄其莖之美蓋繇不辨二物故也程大昌云古者祭之用牲以上體為)
(貴羊首牛首肩臑心肺皆上體之物也至於腎腸臀足之類皆不用以其在下而汙穢也蕪菁之葉可食而不)
(如其根之美故采葑者不棄下體也左僖三十三年晉臼季使過冀見冀缺耨其妻饁之敬相待如賓與之歸)
(言諸文公請用之公曰其父有罪可乎對曰舜之罪也殛鯀其舉也興禹管敬仲桓之賊也實相以濟康誥曰)
(父不慈子不祇兄不友弟不共不相及也詩曰采葑采菲無以下體君取節焉可也又坊記子云君子仕則不)
(稼田則不漁食時不力珍大夫不坐羊士不坐犬詩云采葑采菲無以下體孔穎逹云引此詩證君子不盡利)
(于人無以其根美則并取之義與此同德音程子云好音也指其夫言莫之言無音之近也違說文云離也同)
(死猶云偕老也言若使爾存取節之意而德音之加于我者無相離背之意則亦可以及爾同死而有終矣傷)
(所遭之不然也)行道遲遲中心有違(微韻)不遠伊邇薄送我畿
(微韻)誰謂荼苦其甘如薺(韻)宴(釋文作燕)爾新(豐本作親)昏如兄如
弟(薺韻棄賦而比也上章言本望與其夫偕老此乃述其見遲說文云徐行也違猶背也言我之被棄行)
(于道路遲遲不進蓋其足欲前而心有所不忍如心與足相背然也楊慎云紫玉歌所謂身遠心邇洛神賦所)
(謂足往神留皆祖其意畿者疆限之名毛傳以為門内也孔云周禮九畿及王畿千里皆期限之義言至有限)
(之處故知是門内吕祖謙云韓愈譴瘧鬼詩白石為門畿蓋以畿為門閫也按韻會閫門橛也即門限兩㫄夾木)
(此非真謂其夫之送之言我既行矣汝與我訣别即不不敢望其遠獨不可近相送而一至于畿乎柰何其)
(一顧也恝斯極矣白虎通云出婦之義必送之接以賓客之禮君子絶愈于小人之交詩云薄送我畿正謂此)
(也荼爾雅云苦菜易緯通卦驗玄圖云苦菜生于寒秋經冬歷春至夏乃秀月令孟夏苦菜秀即此荼也本草)
(一名選一名遊冬楚辭疏云三月生扶疏六月華從葉出莖直黃八月實黑實落根生於冬不枯紫葉者為香)
(荼青葉者為青荼陸佃云此草凌冬不凋故名遊冬凡此則以四時制名也顔之推云荼葉似苦苣而細斷之)
(有白汁花黃似菊陸璣云生山田及澤中得霜甜脆而美所謂堇荼如飴内則謂濡豚包苦用苦菜是也楊慎)
(云一名吳葵按唐王冰注素問引古月令四月吳葵華而無苦菜秀一句唐本草注吳葵云即關河間謂之苦)
(菜者俗作鵝兒菜又名野苦蕒嚴粲云經有三荼一曰苦菜二曰委葉三曰英荼此詩及采苓緜之荼皆苦菜)
(也良耜以薅荼蓼之荼委葉也出其東門有女如荼英荼也鴟鴞予所捋荼亦英荼之類又徐鍇云即今之茶)
(字按爾雅云檟苦茶乃今之茶然此在釋木之類非此荼也薺甘菜爾雅云蒫薺實本草云薺味甘人取其葉)
(作菹及羹亦佳通志云薺菜甚小自生園圃實曰蒫詩其甘如薺謂此菜之美沈萬鈳云冬至春開白花一名)
(甘草甘草先生則歲豐按爾雅薺類不一其一曰䓆蓂大薺俗呼老薺似薺而葉細又名薎䓆又名太蕺又名)
(馬辛其一曰蕇葶藶廣雅以為狗薺淮南子云薺水菜冬水而生夏土而死又其枝葉細靡謂之靡草月令孟)
(夏之月靡草死許慎鄭康成皆云靡草薺葶藶之屬是也又名大室又名大適子細黃至苦以上二薺皆非甘)
(而可食者其一曰菧苨郭璞以為薺苨本草陶注云根莖都似人參而葉小異根味甜或以為即此詩所詠之)
(薺也春秋繁露云薺以冬美冬水氣也薺甘味也乘于水氣而美者甘勝寒也此以荼苦比新人與下章以渭)
(清自況意互相發言誰謂新人之醜惡如荼之苦自君子愛之則不啻如薺之甘與己之貞絜本如渭之清然)
(君子惡之則不啻如涇之濁皆愛憎之至變也下文宴爾新昏如兄如弟正所謂其甘如薺者宴說文云安也)
(新昏夫所更娶之妻也孔云言安愛爾之新昏其恩如兄弟也以夫婦坐圖可否有兄弟之道故以兄弟言之)
(舊說謂荼雖甚苦反甘如薺以比己之見棄其苦有甚于荼而其夫方且宴樂其新昏如兄如弟而不見恤亦)
(通但于上下文湊泊不甚有情耳)涇以渭(陸本作謂)濁湜湜其沚(紙韻說文作止)
宴(列女傳作嬿)爾新(豐本作親)昏(列女傳作婚)不我屑以(紙韻)毋逝我梁
毋發我笱(有韻)我躬(禮記作今)不閱(左傳作說)遑(禮記作皇)恤我後(有韻比)
(而賦也涇渭二水名毛傳云涇渭相入而清濁異地理志云涇水出今安定涇陽西开頭山東南至京兆陵陽)
(行千六百里入渭漢書溝洫志云涇水一石其泥數斗尚書疏云渭水出隴西首陽縣至京兆北船司空縣入)
(河湜說文云水清見底也季本云涇濁渭清及旣合流則渭亦因涇而濁然二水相交之處壅土成沚而渭在)
(沚之上者則湜湜然見底而本清之體固自若也吕祖謙云涇新昏也渭舊室也涇渭旣合則清濁易惑于洲)
(渚淺處視之渭之清猶可見也詩人多述土風此衛鹹詩而遠引涇渭者蓋涇濁渭清天下所共知如云海)
(河淡也愚按涇以渭濁嚴粲謂涇誣渭謂濁是也程子云視于淺處則有清彼以為濁而其沚自湜湜以言其惑)
(而不能正也屑說文云動作切切也以說文云用也言不以我之平日動作切切然用力為有勞而念我也言)
(此以起下就其深矣三章之意梁笱之喻蓋本于此鄭玄云毋者諭禁新昏也逝說文云往也孔穎逹云我者)
(己所自專之辭梁魚梁王制云獺祭魚然後魚人入澤梁注云梁絶水取魚者發韓詩云亂也笱說文云曲竹)
(捕魚笱也按鄭云梁水堰堰水而為關空以笱承其空朱子云梁堰石障水而空其中以通魚之往來者也笱)
(以竹為噐而承梁之空以取魚者也孔云梁者為堰以障水空中央承之以笱然則水不絶云絶水者謂兩邊)
(之堰是絶水也程大昌云笱者以竹為器設逆鬚於其口魚可入不可出也曰毋逝我梁毋發我笱者蓋横溪)
(為梁梁傍開缺透水而設笱以承其下魚墮梁即覺水淺急趍旁闕以求入溪既入即陷笱中見者發笱而取)
(之也相戒毋發我笱者懼其發取已獲之魚也閱說文云具數于門中也遑急恤憂也俱見說文言我旣不能)
(自安其身于門内以簡閱取魚之數乃急急憂恤我已去之後欲何為哉自憐之甚也蘇轍云梁笱皆所設以)
(取魚逝人之梁而發人之笱因人之成功之謂也新昏因舊室之成業不知其成之難則將輕用之我雖見棄)
(猶憂其後之不繼也故告而止之梁笱指治家言即下章所言者是孔子曰我今不閱皇恤我後終身之仁也)
(輔廣云不忍遂棄其家事者仁也知其不能禁而絶意焉者知也羅景倫云太白去婦詞云憶昔初嫁君小姑)
(纔扶床今日妾辭君小姑如妾長回頭語小姑莫嫁如兄夫古今以為絶唱然以予觀之特忿恨决絶之辭耳)
(豈若谷風去婦雖遭放棄而猶反顧其家戀戀不忍乃知國風優柔忠厚信非後世詩人所能彷彿也)
就其深矣方之舟(尤韻)之就其淺矣泳之游(尤韻)之何有何
亡黽勉求(尤韻)之凡民有喪匍匐(禮記及谷永傳匍匐作扶服)救(叶尤韻居)
(尤翻)之(比而賦也鄭玄云言深淺者喻君子之家事無難易吾皆為之方說文云併船也徐鍇云今之舫竝)
(兩船也或云泭也水中為泭筏也按爾雅天子造舟注比船為橋也諸侯維舟連四船也大夫方舟併兩船也)
(士特舟單船也庶人乘泭併木以渡也然則方與泭異當以併船之解為正舟船也孔云舟者古名也今名船)
(爾雅云潜行為泳說文云潜行水中也游通作汓或作泅說文云浮行水上也今字从㫃音偃汓聲者乃旌旗)
(之流以偏傍同故得通用也言有亾者孔云謂于一物之上有此物無此物鄭玄云言君子何所有乎何所無)
(乎吾其黽勉勤力為求之有求多亾求有也深淺以比有亾方舟泳游以比勉求匍說文云手行也匐說文云)
(伏地也孔云問喪注匍匐猶顛蹷然則匍匐者以本小兒未行之狀其盡力顛蹷似之故取名焉救之者孔云)
(謂營護凶事若有賵贈也孔子以為此無服之喪也程子云就其深矣以下陳其躬所為治家勤勞之事隨事)
(盡其心力而為之不特如是治其家又周睦其鄰里鄉黨莫不盡其道也張氏云皆婦人曲徇其夫之言)
不我能慉(叶宥韻許救翻說文及孫毓王肅本俱作能不我慉又詩緝慉作畜)反以我為
讐(尤韻亦叶宥韻承咒翻)既阻我德賈(音古)用不售(宥韻亦叶尤韻時流翻)昔
育恐育鞠(屋韻毛傳作鞫字通用陸本作諊即鞫字讀詩記豐本俱作□)及爾顛(豐本作傎)
覆(叶屋韻芳六翻)既生既育(屋韻)比予于毒(叶屋韻讀如櫝徒谷翻賦也慉說文云)
(起也作興之意讐仇同義左傳云怨耦曰仇言不能興起我使有伉儷之樂而反以我為仇讐也阻猶拒也我)
(德即上章所言勤勞家事周恤隣里皆是賈說文云坐賣售也行賣曰商坐販曰賈售說文云去手也郝敬云)
(惟其有心阻我雖善不錄如賈百貨具陳終不見售矣程子云心旣阻絶我之善故雖勤勞如是而不見取如)
(賈之不售凡人所以憎而不知其善者繇其心阻絶其善故也昔前日也按昔本乾肉之名乾肉者所更多日)
(故謂昔為前日育爾雅云養也與下文既生既育皆以生理言商書所謂生生是也鞠通作㝪說文云窮也張)
(子云育恐謂生于恐懼之中育鞠謂生于困窮之際顛通作蹎說文云跋也覆本訓覂為蓋冐之義因又訓為)
(倒及爾顛覆鄭玄云與女顛覆盡力于衆事難易無所辟孔云以黽勉匍匐類之故顛覆為盡力若黍離云閔)
(周室之顛覆抑云顛覆厥德各隨其義不與此同言昔者求育養于恐懼困窮之時與爾顛覆盡力以營家業)
(今既遂其生而得所養矣乃反比我于毒而棄之乎毒謂藥物錢天錫云毒藥攻病必不得已而後用之故垂)
(絶之時藉以袪錮疾而生即棄去故曰比予于毒正所謂將恐將懼維予與汝將安將樂汝轉棄予是也)
我有旨蓄(陸本作畜)亦以御冬(叶東韻讀如東都籠翻)宴爾新(豐本作親)昏
以我御(陸本云一作禦)窮(東韻)有洸有潰既詒我肄(寘韻爾雅作勩)不念
昔者伊余來墍(寘韻積比而賦也旨說文云美也蓄說文云也字从艸徐鍇云蓄穀米芻茭)
(疏菜以為歲備也愚按此言旨又言御冬則專為蓄菜也急就章云老菁蘘荷冬日藏一說蓄菜名即小雅所)
(謂蓫陶隠居云羊蹄菜也今呼秃菜音之訛也未必是詩意御侍也下文御窮義亦放此亦以御冬言蓄聚美)
(菜以待冬月乏無之時則用此為伴侍也劉公瑾云古人場圃同地秋收則築堅圃地為場以納禾稼至來春)
(又耕治之以種菜茹故蓄菜但以御冬也御窮猶云侍窮言今君子安于新昏而厭棄我是但于窮苦之時則)
(以我為伴侍至于安樂則棄之似冬月蓄菜至春夏有新美之蔬可食而向之所蓄者皆見遺也曾鞏云窮猶)
(乏無耳人之于物得新可以捐故然厚者猶有所不忍夫婦義當偕老乃姑以御窮而已其薄惡可知鄒忠胤)
(云孔子繫易曰夫婦之道不可以不久也故咸而受之以恒戴記有七出之條而又有三不出之例其一謂先)
(貧後富者谷風之良婦未知何以見棄今觀其詩曰何有何亡黽勉求之昔育恐育鞠及爾顛覆則其食貧操)
(作艱阻亦既備嘗矣曰既生既育比予于毒曰宴爾新昏以我御窮此所謂富易妻者耶夫貧使舊婦拮据謀)
(之富則與新人宴安享之以新間舊而屏逐其舊苟未免有情亦復誰能堪此此谷風所為賦也有洸有潰正)
(與首章不宜有怒相應毛傳云洸洸武也潰潰怒也韓詩云潰潰不善之貌鄭云君子洸洸然潰潰然無温潤)
(之色按說文洸水涌貌也引詩有洸有潰徐鍇云言勇如水之涌也蒼頡篇云傍決曰潰項安世云水之潰者)
(其勢横暴而四出故怒之盛者為潰詒說文云相欺詒也誑詐之義肄說文云習也言時而武暴忿怒又或時)
(而為謾語以誑詐我既習以為常矣一說詒通作貽說文云相贈遺也肄即伐其條肄之肄言夫奮其武怒而)
(遺我以禍如萌蘖之生生不已亦通塈說文云仰塗也謂彌縫其闕如塗屋壁之罅隙也爾即棄絶我獨不念)
(往日來此彌縫闕失之時乎此申歎上章之意冀其夫之感悟也)
谷風六章章八句(小雅亦有谷風篇名良子貢傳申培說皆以為邶之婦見棄)
(于夫而作亦無所據)
氓衛宣公之時淫風大行男女無别互相奔誘華落
色衰復相棄背(出序)淫婦為人所棄而自叙其事以道
其悔恨之意(出朱傳禮焦氏易林云氓伯以㛰抱布自媒棄急情卒罹悔憂鄭樵云氓之)
(詩如是其醜也然有反之而自悔者此所謂變之正也)
氓(石經作甿)之蚩蚩(支韻字從虫之聲今俗之作山非)抱布貿絲(支韻)匪來貿
絲來即我謀(尤韻亦叶支韻謀悲翻)送子涉淇(支韻)至于頓(爾雅注作敦)
丘(尤韻亦叶支韻祛其翻)匪我愆期(支韻亦叶尤韻渠尤翻)子無良媒(叶支韻謨)
(悲翻亦叶尤韻迷侯翻)將子無怒秋以為期(見上民賦也孔穎逹云氓之一名此婦)
(人見棄乃追本男子誘己之時己所未識故以悠悠天下之民言之愚按氓字从亡从民乃流徙之民非土著)
(者孟子謂天下之民皆悦而願為之氓許行陳相自楚之滕皆曰願為滕氓即其義也楊慎云周禮凡治野以)
(下劑致氓以田里安氓以樂昏擾氓以土宜教氓又田曰新氓之治注謂新徙來者也若是本國之氓已授)
(矣又何必以田里安之已安土矣又何必以土宜教之乎以詩與孟子證之尤可驗詩曰氓之蚩蚩此蓋氓之)
(離其本土而淫于外州者也蚩說文云蟲也曰蚩蚩者言其蠢動無知如蟲之集聚然鄙賤之辭也布說文云)
(枲織也毛傳云幣也按周禮載師職鄭司農注云里布者布參印書廣二寸長二尺以為幣貿易物引詩云抱)
(布貿絲即此布也貿說文云易財也徐鍇云猶亂也交互之義鄭箋云季春始蠶孟夏賣絲孔云欲明此婦人)
(見誘之時節故言賣絲之早晚匪通作非後放此即就也此氓來意非真欲貿易我之絲乃借此以來就我謀)
(欲密邀我為室家耳送說文云遣也亦為隨行之義蓋遣之去而又隨之以行也子者男子之通稱指氓也劉)
(熙云丘一成曰頓丘一頓而成無上下大小之殺也爾雅易頓為敦敦亦頓也漢地理志東郡有頓丘縣師古)
(云以丘為縣也闞駰云頓丘在淇水南按今大名府之開州是其地水經注云淇水屈逕頓丘西又東屈而西)
(轉逕頓丘北又按宿胥故瀆受河于頓丘縣遮害亭東黎山西北會淇水戰國策所謂决宿胥之口魏無虛頓)
(丘即指是瀆也路史云即古觀國后啓五庶俱封於衛是謂五觀即此愆說文云過也期猶限也良說文云善)
(也周禮媒氏注云媒之言謀也謀合異類使和成也鄭玄云非我欲過子之期子無善媒來告期時將文選注)
(云辭也鄭云請也氓來即女謀本謀即挈是女而歸而女意猶未可謂子無良媒先來告我故我行計未辦請)
(子無怒以秋為限當從子以往蓋將為治裝地如下文所言以賄遷耳朱子云夫既與之謀而不遂往計亦狡)
(矣以御蚩蚩之氓宜其有餘而不免於見棄蓋一失其身人所賤惡始雖以欲而迷後必以時而悟是以無往)
(而不困耳士君子立身一敗而萬事瓦裂者何以異此可不戒哉)乘彼垝垣以望復
關(叶先韻圭玄翻)不見復關泣(楚辭章句作波)涕漣漣(先韻)既見復關載
笑載言(叶真韻疑斤翻亦叶先韻倪堅翻)爾卜爾筮體(禮記作履註云禮也韓詩亦作)
(履云幸也)無咎言(同上)以爾車來以我賄遷(先韻亦叶真韻蒼新翻賦也乘說)
(文云覆也蓋登高而覆之如乘馬之義垝說文云毁垣也垣而毁必危故字從土從危意兼聲也垣土墻也復)
(關當是古關名滑縣志云復關在縣城東北六十里今有復關堤寰宇記云澶州臨河縣復關城在南黃河北)
(阜也復關堤在南三百步自黎陽下入清豐縣界此氓所居之地不敢斥其名而以所居呼之猶秦人之稱樗)
(里也漣瀾同字古人謂流涕為汎瀾嚴粲云漣漣涕出接續之貌别後相思憑高遠望恐其負約則泣喜其踐)
(約則笑先笑而繼之以言故曰載笑載言也下四句乃其所言者爾指氓龜曰卜蓍曰筮體謂卜之兆體筮之)
(卦體也車者迎婦載賄之車賄說文云射也婦之嫁裝也婦人既與氓有成言乃問之卜筮以决其可託與否)
(而其兆卦之體皆無凶咎之言深自喜其得所托故謂爾可遂即以車來我當即以所有之賄財遷徙隨子而)
(往不煩再計也厥後色衰被棄似若卜筮不靈然者先儒所謂易為君子謀不為小人謀也坊記子云善則稱)
(人過則稱己則民不爭善則稱人過則稱己則怨益亡詩云爾卜爾筮履無咎言意謂人之踐履動與吉會者)
(不當自以為功必歸之于卜筮亦斷文取義耳)桑之未落(藥韻)其葉沃若(藥韻)于
嗟鳩兮無(豐氏本作毋)食桑葚(叶侵韻知林翻釋文作椹)于(韓詩外傳作吁)嗟女
兮無(豐氏本作毋)與士耽(叶侵韻持林翻爾雅作妉)士之耽兮猶可說也
女之耽兮不可說(說說相應為韻猶上章載言與咎言相應)也(賦而興也桑蠶所食葉木)
(也說文凡草曰零木曰落徐鍇云木曰落而從草者木但葉落耳其枝幹勁與草零無異故從艸秋以為期此)
(時車來桑猶未落故即其景以起興亦以言貿絲及之然曰未落已隱然見有黃落可慮矣沃本作□說文云)
(溉灌也沃若毛傳云猶沃沃然言潤澤也鳩毛傳云鶻鳩也江東亦呼鶻鵃以其春來冬去偹四時之事故少)
(皞氏取以名司馬之官陸佃以為一名鷽鳩按爾雅釋鳥云鷽山鵲也以此鳩似山鵲而小又其短尾青黑色)
(多聲故亦名鳴鳩也孔穎逹云爾雅鳩類非一知此是鶻鳩者以鶻鳩冬始去今秋見之以為喻故知非餘鳩)
(也葚說文云桑實也毛傳云鶻鳩食桑葚過則醉而傷其性又舊說鴞食桑葚則革暴鳩食之則淫故戒鳩無)
(食桑葚婦人未嫁稱女已嫁稱婦詩疏云士者男子行成之大稱又未娶亦謂之士周易老婦得其士夫是也)
(耽通作媅說文云樂也嚴粲云桑之沃若喻情眷歡洽之時鳩嗜桑葚之甘則食之不已猶女愛男情眷之濃)
(而為其所誘故嘆鳩無食桑葚女無與士耽今玩詩語意明是以鳩興女以桑興士而舊說謂桑之沃若以比)
(婦人容色未衰之時恐未然也說許慎云釋也鄭云解也士有百行可以功過相除至于婦人無外事維以貞)
(信為節嚴云女子一失身于人無可解說言其旣奔之後不待愛弛旋即愧悔已無及也鍾惺云淫婦人到狼)
(狽時偏看出許多正理說出許多正論與烈女貞婦只爭事前事後之别耳)桑之落矣其
黃而隕(叶真韻于貧翻亦叶先韻于權翻詩幅隕既長隕作圓讀)自我徂爾三歲食
貧(真韻亦叶先韻頻眠翻)淇水湯湯(陽韻尸羊翻)漸車帷(儀禮疏作幃)裳(陽韻)
女也不爽(叶陽韻師莊翻)士貳其行(叶陽韻寒剛翻)士也罔極(職韻)二三
其德(職韻氓賦而比也月令季秋草木黃落此時婦人已在家矣隕說文云從高下也曰其黃而隕者)
(桑葉先黃而後隕以比男子之情眷漸淡而向衰下文三歲食貧即其事也徂說文云往也往之夫家也三歲)
(自始嫁至今閱三歲也食貧猶云茹苦此氓非真貧特不以善遇此婦使如食貧者之食耳湯湯毛云水盛貌)
(漸朱子云漬也車帷在上曰幄在旁曰帷裳鄭云童容也孔云以幃幛車之旁以為容飾此惟婦人之車飾為)
(然丈夫車立乘則有蓋無帷裳或謂之幃裳爽說文云明也此追其始嫁時而言言我既以身許汝其時雖渡)
(深水至漸車之童容而我猶不遑恤曾不意其所托之非人如此因自恨其不明也士貳其行此有所指必氓)
(别有私者末二句又推本其德而言所以無所止極如斯者繇其心德所藏不能專一故也嚴粲云士也罔極)
(所謂怨靈修之浩蕩也罔極為無窮之意善惡皆可言之魏園有桃謂我士也罔極為志念無窮極蓼莪昊天)
(罔極謂父母之德無窮極青蠅讒人罔極桑柔民之罔極與此士也罔極皆為反覆無窮極劉公瑾云此婦首)
(稱曰氓繼而曰子繼而曰爾又繼而謂之士繼而復曰爾又復日士或鄙之或親之或貴之此所以為怨婦之)
(辭與左成八年晉侯使韓穿來言汶陽之田歸之于齊季文子餞之私焉曰大國制義以為盟主是以諸侯懷)
(德畏討無有二心謂汶陽之田敝邑之舊也而用師于齊使歸之敝邑今有二命曰歸諸齊信以行義義以成)
(命小國所望而懷也信不可知義無所立四方諸侯其誰不解體詩曰女也不爽士貳其行士也罔極二三其)
(德七年之中一與一奪二三孰甚焉士之二三猶喪配耦而況覇主覇主將德是以而二三之其何以長有諸)
(侯乎)三歲為婦靡室勞(豪韻亦叶蕭韻憐蕭翻讀作遼)矣夙興夜寐靡
有朝(蕭韻亦叶豪韻直高翻豐氏本作鼂)矣言既遂矣至于暴(號韻)矣兄弟
不知咥其笑(叶號韻讀如燥先到翻)矣靜言思之躬自悼(號韻)矣(賦也)
(靡之言無音之近也男以女為室勞說文云劇也言我三歲為爾婦無有為人室而受如是之勞劇者侵晨而)
(起至夜方寐靡有一朝之暇所謂勞也鍾惺云此婦劬勞何减谷風谷風見棄以色此曰三歲色未衰也直輕)
(其人耳言即首章來即我謀之言遂猶申也暴通作虣說文云虐也急也咥說文云大笑也初與爾謀為室家)
(惟恐不諧所願今前言既遂而爾至翻以暴虐加我我之定計從爾兄弟初不及知今見我為爾誘而還為爾暴)
(則惟有咥咥然笑我而已靜言思之孽自已作雖躬自痛悼亦何所歸咎哉連用數矣字寥落悲前事支離笑)
(此身情況淒絶嚴粲云此耳婦蓋父母不存惟有兄弟)及爾偕老老使我怨(叶翰)
(韻烏貫翻)淇則有岸(翰韻)隰則有泮(翰韻豐氏本作畔)總角之宴(叶翰韻於)
(旰翻孔穎逹云經有作丱者因甫田總角丱兮而誤)言笑晏晏(叶翰韻烏旴翻)信誓旦旦
(翰韻說文作&KR1556;&KR1556;)不思其反反是不思(支韻亦叶灰韻新才翻)亦已焉哉
(灰韻亦叶支韻將其翻今賦而興也及與偕俱怨恚也言初擬與爾相俱至老甫三歲而見暴至此則後來)
(老之境皆使我恚恨之境也岸水涯而高者隰阪下濕也俱見說文鄭云泮讀為畔畔涯也言淇與隰皆有厓)
(岸以自拱持今君子放恣心意曾無所拘制也總角者直結其髮聚之為兩角詩有總角丱兮為男子未冠按)
(内則云男女未冠笄者總角衿纓則女子亦得稱總角宴安也此總角蓋氓所私所謂士貳其行者捐故憐新)
(婦人之所為恨也舊說連下文言我自總角之時即與爾宴樂如古詩結髮為夫妻之意亦通晏說文云天清)
(也言笑晏晏者蓋象其開霽之狀旦旦明也嚴粲云昊天曰旦之旦此言笑信誓皆指氓言乃追數其昔日挑)
(誘之情狀非婦人自謂也爾雅云晏晏旦旦悔爽忒也反復也責其不思念復前言也亦已焉哉者决絶之辭)
(表記子曰口惠而實不至怨菑及其身是故君子與其有諾責也寧有已怨國風曰言笑晏晏信誓旦旦不思)
(其反反是不思亦已焉哉朱子以為此婦人自悔之語言我不自思其反覆以至此則亦如之何哉傳曰思其)
(終也思其復也思其反之謂也理亦可通然與孔子引詩之意不合陸化熙云此詩立言有序總是悔之無及)
(最可扼腕荀文若之失身曹瞞柳柳州之濡足叔文其是類也夫輔廣云谷風與氓二詩皆怨然谷風雖怨而)
(責之其辭直蓋其初以正也氓之詩則怨而悔之耳其辭隱蓋其初之不正也沈守正云詩雖作于悔恨然悔)
(所托之非人不悔始奔之不正此所謂淫人之悔也鄒忠胤云婚姻人道之始在易咸稱取女漸稱女歸皆利)
(貞則吉不徒悦徒㢲而已易歸妹曰征凶無攸利蓋其卦與漸反位不當而柔乘剛士動於欲而失其健女驕)
(於悦而失其順淫者之感終非嘉偶故象曰君子以永終知敝夫使行必稽其所敝何至立身一敗萬事瓦裂)
(自貽伊戚乎)
氓六章章十句(序云刺時也宣公之時禮義消亡云云或乃困而自悔喪其妃耦故)
(序其事以風焉美反正刺淫佚也朱子謂此非刺詩其曰美反正者尤無理子貢傳申培說皆以為)
(鄘人所作亦無據)
何人斯絶友也暴辛公為王卿士而譛蘇成公成公
之友有與暴同行者成公惡之作是詩以絶之(序以為蘇公刺)
(暴公也暴公為卿士而譛蘇公焉故蘇公作是詩以絶之愚按蘇公此詩雖為見譛于暴公而作而其意)
(所專責者非暴公也時蘇公之友有與暴公同譛之者偶過蘇公之門求見蘇公而公不之見故作此詩)
(以責之以暴公平昔交誼不如此人之深而此人去蘇從暴初終易面則無行義之尤者也暴公不足刺)
(矣刺此人亦所以刺暴公也鄭箋云暴也蘇也皆畿内國名按春秋文八年公子遂會雒戎盟于暴杜注)
(以為鄭地其姓未詳蘇據鄭語謂己姓昆吾之後左成十一年單子劉子曰昔周克商使諸侯撫封蘇忿)
(生以温為司寇與檀伯達封于河書立政篇所謂司寇蘇公是也春秋時蘇稱子以國在温又稱温子此)
(云公者孔穎逹謂蓋以子爵而為三公今以世本及譙周古史考證之則此暴公乃暴辛公蘇公乃蘇成)
(公也辛公路史又作新公世代無考又按左隱十一年王以蘇忿生之田温原絺樊隰郕攅茅向盟州陘)
(隤懷凡十二邑以與鄭人實周桓王八年也蘇公以被讒失國或在此時張守節云蘇忿生十二邑桓王)
(奪以與鄭故蘇子同五大夫伐惠王巵言云蘇為畿内國故桓王得以其田與鄭當時蘇之采地亦可謂)
(廣矣然所謂原樊成茅其初亦皆國也豈蘇子亦有兼并歟無故而奪之是以叛)
彼何人斯其心孔艱(叶先韻經天翻豐氏本作囏)胡逝我梁不入我
門(叶先韻謨連翻)伊誰云從維暴之云(叶先韻于員翻巧賦也彼何人斯義見言篇)
(此與第三章皆指蘇公之友新從暴公者也賤而惡之故若為不相識之辭然於暴公則顯其食邑於此人則)
(並不著其名氏亦所謂交絶不出惡聲者也孔甚也艱說文云土難治也鄭箋以為難也此人從暴公以過蘇)
(公之門欲不入見則似忘舊誼欲入見則恐拂新知遲迴于見不見之間有甚難為情者故曰其心孔艱也逝)
(鄭云之也主彼而言故曰之我蘇公自謂也後放此梁說文云水橋也夏令十月成梁之梁蘇公所居之門外)
(有之非魚梁也初逝梁之時尚未及我門故疑其不肯入也伊發語辭上云蘇公問也下云所問之人答也從)
(說文云隨行也暴暴公也不以公稱者亦惡而賤之也問彼所與相隨而行以逝我梁者何人乎曰維暴公耳)
(夫暴公與我不相善而斯人從之則其躊躇於門外而不即入也無怪矣)二人從行誰為
此禍(哿韻)胡逝我梁不入唁我(哿韻)始者不如今云不我可
(哿韻謂賦也孔云以上言維暴之云則暴是其一明二人者暴與其侣也為此之此蒙上文言禍害也凶終)
(隙未之意二人從行則其交深矣誰離間此人使之舍我從彼而使交道不能善其終非禍而何服虔云弔生)
(言唁相痛傷之名也朱子云弔失位也時蘇公必有被王譴讓之事故云然不入我門則不入唁我其為前此)
(相從以譛我明矣始者不如今言始者與我厚不如今之與暴公厚也云者代揣其意之言也可許也不我可)
(者言不許我為可猶言不悦也漢劉向傳上問楊興朝臣斷斷不可光禄勲何也其用不可字義同此)
彼何人斯胡逝我陳(真韻亦叶先韻澄延翻)我聞其聲不見其身
(真韻亦叶先韻尸連翻)不愧(陸德明本作媿)于人(真韻亦叶先韻如延翻)不畏于天
(先韻亦叶真韻汀因翻按賦也爾雅云堂塗謂之陳孫炎云堂下至門之徑也戰國策美人克下陳下陳猶)
(下堂也逝我陳則已入我門矣此人亦深情厚貌者故謬欲入而唁蘇公也蘇公已聞此人之聲音但薄其人)
(而不之見故曰不見其身非蹤跡詭秘之說既入我門矣秘將安往乎愧慙畏怯也天非蒼蒼之天吾心中有)
(天存焉可對人言斯可對天知故能不愧于人則不畏于天矣今此人欲入見而不勝其消沮閉藏之狀其負)
(愧于蘇公者何如亦寸心之天所不許也故蘇公陳正理以深責之表記子曰聖人之制行也不制以已使民)
(有所勸勉愧恥以行其言禮以節之信以結之容貌以文之衣服以移之朋友以極之欲民之有壹也小雅曰)
(不愧于人不畏于天疏云引此者言人之行當須愧于人畏于天也)彼何人斯其為飄
風(叶侵韻孚金翻)胡不自北胡不自南(叶侵韻乃林翻)胡逝我梁祗(音支)
攪我心(侵韻亦賦也此彼何人斯指暴公也不斥其姓名者賤而惡之之辭飄說文云回風也爾雅)
(作迴風郭璞云旋風也嚴粲云旋風迴旋無定故不自北不自南言無凖也喻讒者之反覆不測也先是二人)
(從行以逝蘇公之梁既而彼一人者入門至陳將以求見蘇公矣而暴公不與之偕入姑留梁間以待故此仍)
(云胡逝我梁也祗舊皆訓適也亦通作多晁氏云古文祗用多字攪說文毛傳皆云亂也疾之之深惟欲其不)
(相親近其來逝我梁何為哉則多足以攪亂我心而已)爾之安行亦不遑舍(叶魚)
(韻商居翻)爾之亟行遑脂爾車(叶魚韻斤於翻)壹者之來云何其盱
(叶魚韻讀如嘘休居翻文賦也此下三章所稱爾者皆者為蘇公之友言也遑說云急也周禮掌舍職注云舍)
(所解上之處亟疾也脂車以脂塗車軸使其滑澤也壹者一人也云者代暴公意中之言也盱說文云張目也)
(時蘇公之友入見蘇公而暴公待之于外蘇公惡其所比匪人而心不欲見之也因為辭以謝之曰爾此行也)
(果其安舒而别無所事也者似可以暫憩矣然我亦不急急為舍館以畱爾果其倥傯而别有所圖也者則爾)
(當從兹趣駕矣我即急急脂爾之車所以然者何故哉以爾二人從行今一人來此一人留彼彼留者必且曰)
(何其久而不出徒使我張目而望也然則爾今者且姑不見我可也)爾還而入我心
易(叶支韻以支翻韓詩作施云善也)也還而不入否(音鄙)難知(支韻)也壹者
之來俾我祗(支韻音岐)也(賦也還說文云復也鄭云行反也易平易也繋辭云易則易知與下)
(文難知對看否鄭云不通也祗適也亦通作禔易無祗悔王肅陸績本俱作禔可證禔之為言安也蘇公不欲)
(見此人而心又不忍終絶之也乃與之訂期後會言我今雖不見爾矣爾此行旋反之時其經過我門入而見)
(我乎我心平易明白原無所芥蔕也若還而不入則是爾之情與我否隔不通爾自示人以不可知於我何與)
(復又囑之曰爾即還而入見我亦必但以一人來勿與暴公同行庶乎使我心安也蓋薰蕕不同器惟絶暴公)
(乃可以交蘇公無騎墻中立之理易曰三人行則損一人一人行則得其友其謂是乎凌濛初云小人良心不)
(死如象之見舜而忸怩是也只是望其來見妙甚妙甚董氏云是詩至此其詞益緩若不知其為譛矣)
伯氏吹壎仲氏吹篪(支韻)及爾如貫諒不我知(支韻)出此三
物以詛爾斯(支韻之比而賦也此章發出始者不如今二句意伯仲鄭云喻兄弟也我與汝恩)
(如兄弟愚按此當以年之長幼序之今亦不定其誰屬也吹說文云嘘也從口從欠會意壎周禮爾雅俱作塤)
(按王嘉云春皇庖犧氏灼土為塤禮樂于是興矣爾雅云大塤謂之嘂孫炎云音大如呌呼聲也周禮注云大)
(如鴈卵郭璞云燒土為之大如鵝子銳上平底形如秤錘六孔小者如雞子陳𤾉云周官之於塤教于小師播)
(于瞽矇吹于笙師立秋之音也平底六孔水之數也中虛上銳如秤錘然火之形也塤以水火相合而後成器)
(亦以水火相和而後成聲故大者聲合黃鍾大吕小者聲合大簇夾鍾要在中聲之和而已風俗通謂圍五寸)
(半長一寸半有四孔其二通凡六空也蓋取諸此爾馬端臨云古有雅塤如雁子頌塤如雞子其聲高濁合乎)
(雅頌故也白虎通云塤之為言勲也陽氣于黃泉之下勲蒸而萌釋名云塤喧也聲喧喧然也篪本作䶵亦作)
(竾爾雅大篪謂之沂廣雅云以竹為之有八孔前有一孔上有三孔後有四孔頭有一孔郭云長尺四寸圍三)
(寸一孔上出徑三分名翹横吹之小者尺二寸按鄭司農周禮註謂篪七孔唐孔氏以為廣雅言篪八孔此蓋)
(不數其上出者非也據廣雅稱篪共有九孔又蔡邕云篪六孔有距横吹之此或小篪耳釋名云篪啼也聲從)
(孔出如嬰兒啼聲春分之音也世本載暴辛公作塤蘇成公作篪譙周古史謂古有塤篪尚矣周幽王時暴辛)
(公善塤蘇成公善篪今按二說大要因此詩而附會之殊不足信其實蘇公借以喻己與其友謀國議論唱和)
(相應如此亦非指暴公也張萱云八音皆克諧無有乖戾而不和者詩喻兄弟之和止以塤篪從來注疏皆未)
(能發其旨余因閱古今樂律諸書乃知七音各自為五聲如宫磬鳴而徵磬和獨塤篪則二器共為一音塤為)
(宫而篪之徵和伯宫也仲徵也此古人所以喻同氣也其旨微矣程良孺云如塤如篪古人比之兄弟相和夫)
(他音豈皆不和而獨以塤篪言者他音一音各為一節惟塤篪二音同為一節陳𤾉云土王於長夏而壎土音也)
(有伯氏之意焉竹王於仲春而篪竹音也有仲氏之意焉觀周官小師教塤瞽矇播之笙師兼篪而教之詳於)
(塤略於篪者以塤主唱始不得不詳篪主和終而已孚不得不略不亦寓伯仲之旨乎及爾如貫如易言有)
(攣如之意鄭云如物之在繩索之貫也董鼎云如貫弁貫珠皆以繩結之以上三句皆主平日言諒說文云信)
(也我之與爾交好中心誠信如此而爾曾不我知是以有二心于我也三物毛云犬豕雞也詛說文云詶也周)
(禮司盟職云盟萬物之犯命者詛其不信者註云盟詛主于要誓大事曰盟小事曰詛疏云盟者盟將來詛者)
(詛過往出此三物如鄭伯使卒出豭行出犬雞以詛射穎考叔者豭即豕也毛傳謂君以豕臣以犬民以雞似)
(無據因其曾不知我而詛之恚懟之深無聊之極欲其悔悟而速改之也孔云已不欲長怨欲與之詛而和諧)
為鬼為蜮(職韻)則不可得(職韻)有靦面目視人罔極(職韻)作
此好歌以極反側(職韻豐本作仄隠賦也嚴云末章峻辭責之不復含也說文云人所歸)
(為鬼韓詩外傳云人死肉歸于土血歸于水骨歸于石魂氣升于天其隂氣薄然獨存無所依也故純隂底滯)
(之氣著人為害蜮蟲名陸璣云一名射影江淮水皆有之人在岸上影見水中投人影則殺人故曰射影南人)
(將入水先以瓦石投水中令水濁然後入陸佃云蜮含水射人一曰含沙射人之影其瘡如疥稽聖賦所謂蛷)
(旋於影蜮射於光是也一名射工一名溪毒有長角横在口前如弩檐臨其角端曲如上弩以氣為矢因水勢)
(以射人故俗呼水弩然畏鵝鵝能食之禽經所謂鵝飛之則蜮沉鵙鳴則蛇結也羅願云蜮生江南溪水中甲蟲)
(類也長一二寸有翼能飛口中有横物如角弩冬月蟄澗谷口大雪時索之此蟲所在其雪不積氣起如烝)
(掘之不過入地一尺則得也說者又言水弩狀如蜣螂尾長四寸即弩也見人影則射南越志稱水弩四月一)
(日上弩射人影至八月卸弩此云弩在口彼云弩在尾差不同春秋莊十八年秋有蜮劉向以為蜮生南越越)
(地多婦人男女同川淫女為主亂氣所生故聖人名之曰蜮蜮猶惑也在水旁能射人甚者至死南方謂之短)
(狐劉歆以為蜮盛暑所生非自越來也又柳宗元云射工射虱含怒竊發中人形影動成瘡痏韻會小補云諸)
(家說蜮皆不為的居水中以氣射人者名射工居水旁山林間含沙射人者名射虱若說文所謂蜮似鼈三足)
(者是能也非蜮也靦說文云面見也字從面從見會意徐鉉云凡人所視瞻心實見之故有别識無恥之人面)
(見之而已心實否也國語范蠡曰雖靦然人面實禽獸也人對鬼蜮言罔極謂無所止極殷大白云恩之重者)
(曰罔極情慾之甚者曰罔極心術之險者曰罔極言鬼之為物往來無常蜮之為物能潜形以射人之影則吾)
(不得而知之今以靦然面目相看之人而視之亦如鬼蜮然其翻覆不測則無所止極良足慨也好鄭云猶善)
(也歌此八章之歌也極謂窮極其情初則絶而不之見既則訂之使復來又既則詛之以絶其翻覆皆所以窮)
(其罔極之情而使之止于是也反側毛云不正直也孔云翻覆之義王安石云作是詩將以絶之也而曰好歌)
(者惟其好也是以極求其反側極其反側非惡之也有欲其悔悟之心焉爾又云君子之處己也忠其遇人也)
(恕使其繇此悔悟更以善意從我固所願也雖其不能如此我固不為己甚豈若小丈夫然哉一與人絶則醜)
(詆固拒惟恐其復合也溤時可云匪人之比蘇安得無責者但交已絶而猶惓惓望之則與後世小人杯酒睚)
(眦之隙而至於樹黨相攻没身不觧者其亦異矣郝敬云愚讀是詩而益知性情之說矣欺君賊友分誼已絶)
(而其言周懇傷往望來有不忍遽絶之情何其厚也言不如此不可以為詩人能以詩之言養性則性定以詩)
(之義操心則心安以詩之氣處人則人和以詩之性情處變則無所往而不自得故曰不學詩無以言)
何人斯八章章六句(朱子云此詩與巧言篇文意相似疑出一手但上篇先刺)
(聽者此篇專責讒人耳按二詩立言之意本不相涉因朱子有是說而偽為子貢傳申培說者遂不)
(載此詩篇名豐鄒諸本徑合二篇而一之然則西漢龔遂王式及樂緯詩緯尚書璿璣鈐諸書皆以)
(三百五篇為夫子刪采定數此不已闕其一耶作傳說者其人皆在朱子之前不應朱子都不之見)
(而立論便闇合若此益顯其為淺陋之贗書也)
著刺魯桓公也娶齊文姜而不親迎至于讙以迎之
于是得見乎公矣國人代為文姜之辭以醜之(序云刺時)
(也時不親迎也愚按以其世求之則文姜也何以明之春秋桓三年公子翬如齊逆女九月齊侯送姜氏)
(于讙公會齊侯于讙夫人姜氏至自齊公羊傳云翬何以不致得見乎公矣胡安國云古者昏禮必親迎)
(則授受明後世親迎之禮廢于是有父母兄弟越境而送其女者以公子翬往逆則既輕矣為齊侯來乃)
(逆而會之于讙是公之行其重在齊侯而不在姜氏豈禮也哉不言以至者既得見乎公也不能防閑於)
(是乎在敝笱之刺兆矣)
俟(爾雅齊詩漢書俱作竢)我於著(叶虞韻重銖翻)乎而充耳以素(叶虞韻孫租翻)
乎而尚之以瓊華(叶虞韻芳無翻)乎而(賦也俟通作竢說文云待也我文姜自謂也毛)
(傳云門屏之間曰著通作宁李巡云謂正門内兩塾間人君視朝所宁立處也按昏禮壻往婦家親迎既奠鴈)
(御輪壻乃先往俟于門外婦至婿揖婦以入及寢門揖入升自西階今桓公既不親迎會讙之後以夫人歸所)
(謂俟我于著乎而即昏禮壻俟于門外婦至壻揖婦以入之時也孫炎云充耳是塞耳即所謂瑱懸當耳故謂)
(之塞耳懸之者别謂之紞經言充耳以素素絲懸之非即以素為充耳也鄭玄云素所以懸瑱者或名為紞織)
(之人君五色臣則三色王肅辨之以為王后織玄紞天子之玄紞一玄而已何云具五色乎王基理之云紞今)
(之絛豈有一色之絛色不襍不成為絛王后織玄紞者舉夫色尊者言之耳孔穎逹祖其說又謂天子諸侯皆)
(五色卿大夫士皆三色今按五色三色禮無明文鄭孔之意蓋惑于序中時不親迎之說以為此詩乃刺時之)
(詩不為諸侯咏耳愚以周禮玉瑞弁冕制度彷彿求之則此詩所云素青黃三色者乃正諸侯之紞也一見之)
(典瑞職云王圭繅藉五采五就公侯伯圭繅皆三采三就子男璧繅皆二采再就一見之弁師職云王五冕皆)
(五采玉諸侯瑉玉三采及孤卿大夫之冕各以其等為之夫天子之繅與玉既俱用五采諸侯之繅與玉既俱)
(用三采則懸瑱之紞何獨不然詩咏素青黃三色其為魯侯之服無可疑者所以取此三色素西方之色于時)
(屬秋青東方之色于時屬春春秋乃隂陽之中氣而黃又中央土之正色是或其所以取之之義也若天子則)
(位尊偹物當具五色矣篇中于著見素於庭見青于堂見黃但取韻叶孔謂素色分明目所先見故先言之此)
(迂繆無理之甚也又周禮註云一命之大夫冕而無旒士變冕為爵弁疏云無旒之冕與爵弁不殊但前低一)
(寸餘故亦得冕名今按充耳惟冕服有之弁則否則是自一命而下皆不得有充耳亦可知其非民間親迎之)
(常服也或又謂古者士昏禮攝盛故士得攝大夫冕服今考儀禮云主人爵弁纁裳緇拖從者畢玄端乘墨車)
(從車二乘註謂大夫墨車士淺車今墨車大夫已上有二車士無貳今從車二乘所謂攝盛也亦不聞有主人)
(服冕之說尚加也張子厚云充耳非一物先以纊塞後以玉加之瓊說文云赤玉也華孔云謂色有光華按毛)
(解充耳琇瑩謂天子用玉諸侯用石據周禮弁師職但云玉瑱絶無用玉用石之别而或又解琇為玉名此瓊)
(華當即是用玉鄭以為石色似瓊殊費解夫文姜自會讙時已得見乎公因隨之俱歸不謂已之失禮為可羞)
(而但津津魯君之盛飾為可喜則其為人流蕩淫佚于此已見其端矣)俟我於庭(青韻)乎而
充耳以青(韻)乎而尚之以瓊瑩(叶青韻戶扄翻)乎而(賦也庭說文云宫中)
(也增韻云門屏之内俟我于庭即昏禮所謂壻道婦及寢門揖入之時也瑩說文云玉色也)俟我
於堂(陽韻)乎而充耳以黃(陽韻)乎而尚之以瓊英(叶陽韻十良翻)
乎而(賦也堂正寢也升階而後至堂此昏禮所謂升自西階之時也吕祖謙云既不親迎故但行婦至壻)
(家之禮壻道婦入故于著于庭于堂每節皆俟之也華瑩英總一瓊而異其名按爾雅木謂之華草謂之榮榮)
(而不實者謂之英則言瓊華瓊英總之借草木以形容玉之光色耳)
著三章章四句(子貢傳申培說皆謂齊俗廢親迎之禮君子譏之朱子解同然勸篇)
(中所云著乃朝内之位至充耳瓊華之飾何等莊嚴豈是士庶所有儕之流俗其謬確矣如序謂刺)
(時不親迎却自渾然蓋謂其時固有如此人如此事耳又班固前漢書地理志引齊詩曰子之營兮)
(遭我乎嶩之間兮又曰竢我于著乎而以為齊俗舒緩之體如此固既以營為青州臨淄之營丘而)
(顔師古亦以著為濟南郡著縣審爾則茂昌庭堂亦復可以地名強解否耶是皆不究全詩之文理)
(而漫為之辭者也)
敝笱刺魯文姜也(出序能序以為齊人惡魯桓公微弱不防閑文姜使至淫亂為二)
(國患焉愚按左傳先是齊僖公欲以女文姜妻鄭太子忽太子忽辭想文姜為室女之日内行已不正矣)
(忽所謂齊大非耦蓋權辭也桓竟取之國人知其婦道之必不終也故作是詩以刺之觀篇中有齊子歸)
(止之語當是始嫁時詩也姜齊女魯婦以不正故使二國俱被惡名序所謂為二國患者以此)
敝(釋文作弊)笱在梁其魚魴鰥(叶元韻姑元翻)齊子歸止其從(去聲後同)
如雲(叶元韻於元翻之興也敝鄭玄云敗也笱梁俱見谷風羅願云笱守魚猶禮之守國也池魚三千)
(六百蛟來為之長能率魚飛置笱水中則蛟去矣魴解見魚麗篇說苑陽晝云夫投綸錯餌迎而吸之者陽橋)
(也其為魚也薄而不美若存若亡若食若不食者魴也其為魚也博而厚味陸佃云魴魚雖等美而緣水之異)
(則有優劣故里語曰洛鯉伊魴貴于牛羊又曰居就糧梁水魴愚按如陸說伊梁之魴雖美而詩有曰豈其食)
(魚必河之魴則河魴尤美也齊地近河據陳詩以食魚必河魴對言娶妻必齊姜是則魴乃姜之比此詩首章)
(言魴鰥次章言魴鱮鰥鱮之名變而魴名不變可知專以魴擬文姜而鰥鱮擬從者矣蓋文姜一而從者衆也)
(故焦氏易林云敝笱在梁魴逸不禁舍鰥鱮而專舉魴亦足為罪狀文姜之明據鰥之為魚未詳據孔叢子云)
(衛人釣于河得鰥魚焉其大盈車子思問曰如何得之對曰吾下釣垂一魴之餌鰥過而不視益以豚之半則)
(吞矣子思曰噫鰥貪以餌死士貪以禄死然則是鰥大于魴故毛傳以鰥為大魚嚴粲駁之云衛人所釣鰥魚)
(偶得大者以為大而詫之此詩配魴鱮言之則不必便是其大盈車者入笱中必非大魚此篤論也又按老而)
(無妻者名曰鰥劉熙釋名云為其愁悒不寐目恒鰥鰥然也故其字從魚魚目恒不閉者也夫魚不閉目凡魚)
(盡然故古者以魚司鑰然則鰥是魚視之狀初非魚名則詩人不應與魴鱮並咏矣曾記一書載東海之魚名)
(曰鰥比目而行不相得不能逹今忘其所出若以制字之意求之鰥右從眔眔之為義目相及也與比目而行)
(者義正相合其必繫是魚無可疑矣姑誌以俟後考鰥以目相及而得名然則是文姜從者之比也齊子文姜)
(也不稱姜稱子者非獨明其為齊女抑亦惡其醜行故諱之使若宋女然亦猶魯諱吳孟姬為吳孟子耳歸嫁)
(也舊說以為歸齊按婦人父母在稱歸寧去而不反同稱大歸無以歸名者此歸正與南山之詩既曰歸止)
(皆以嫁為歸也其從鄭玄云姪娣之屬如雲不獨言其人盛鄭以為其從者之心意如雲然雲之行順風者也詩)
(見魯桓為人昏闇懦弱逆料其不能制姜故以敝笱為比言女之歸夫家猶魚之入于笱可入而不可出者也)
(笱敝則任其往來今之入者不久將復出矣況以姜之健悍驕伉觀其挾如雲之從者以偕行其氣勢之盛如)
(此目中豈復有桓者哉必不能安其室已胡安國云為亂者文姜而春秋罪桓公治其本也乾者夫道也以乘)
(御為才坤者婦道也以順承為事易著于乾坤述其理春秋施于桓公見其用)敝笱在梁其
魚魴鱮(語韻)齊子歸止其從如雨(叶語韻讀如與演女翻興也陸佃云鱮魚似)
(魴而弱鱗其色白北土皆呼白鱮西征賦曰華魴躍鱗素鱮揚鬐性亦旅行故其制字從與亦或謂之鰱也傳)
(曰連行魚屬若此之類是已失水即死弱魚也其頭尤大而肥者或謂之鱅六韜曰緡隆餌重則嘉魚食之緡)
(調餌芳則庸魚食之鱅庸魚也故其字從庸蓋魚之不美者故里語曰網魚得鱮不如啖茹而鱅讀曰慵者則)
(又以其性慵弱而不健故也愚按此又足為文姜從者之比矣陸璣云幽州人謂之鴞□或謂之胡鱅羅云魚)
(雖一類而所食不同今鯇惟食草鱒食螺蚌鱮乃食鯇矢則宜其味之不美爾今人亦不珍此族如雨不獨言)
(其多陸佃以為其傾從如雨之從天是也鄭玄云如雨天下之則下天不下則止)敝笱(韓詩作簡)
在梁其魚唯唯(叶紙韻愈水翻韓詩作遺遺云不能制也豐氏本同)齊子歸止其
從如水(紙韻隨興也唯唯鄭云行相隨順之貌蒙前章鰥鱮魴而行以興從者隨姜而行如水不獨)
(言其衆如水之長流不息嚴云言從之者順猶孟子言民歸之如水之就下也陸佃云雲升而生雨故如雨繼)
(之雨降而生水故如水繼之亦立言之序黃佐云魯國無風寓齊詩中此詩及南山載驅是也然姜齊女也抑)
(固齊之風乎)
敝笱三章章四句(子貢傳申培說皆以為魯桓與夫人文姜如齊齊人刺之蓋繇)
(誤以歸止為歸齊耳朱子改為刺莊公詩尤為無據郝敬云莊公于文姜則子耳桓公其夫也夫為)
(妻網如笱可制魚子之于母猶曰弗克夫不能制其妻則同敝笱矣故敝笱以刺夫猗嗟以刺子序)
(說各有當也)
葛屨刺芮姜也芮伯萬之母芮姜惡芮伯之多寵人
也逐之出居于魏其寵人作此(芮姜事見左桓三年及四年秋秦師侵芮)
(敗焉小之也冬王師秦師圍魏執芮伯以歸竹書亦載周桓王十一年芮伯萬出奔魏十二年王師秦師)
(圍魏取芮伯萬而束之其事與左傳合芮伯之多内寵固可非而其母至逐之出居于魏以致身被執而)
(國幾滅則已甚矣此詩疑寵人所作因芮伯居魏故繫之魏風芮魏接壤水經謂河水自河北城南東逕芮)
(城是也河北縣故魏國也鍾惺云芮姜惡芮伯之多内寵逐之婦人之妬如此隋獨孤后見羣臣有媵妾)
(者輒言于上黜之惡其子勇多内寵廢之至死代人行妬真造化戾氣也)
糾糾葛屨可以履霜(陽韻)摻摻(文選注作纖纖說文作㩥㩥云好手貌豐氏本同)
女手可以縫裳(陽韻)要之襋(職韻)之好人服(叶職韻鼻墨翻)之(賦也糾說)
(文云繩三合也徐鍇云調三股繩也糾糾者糾而復糾繞纏之意故毛傳云猶繚繚也士冠禮云屨夏用葛冬)
(皮屨可也孔穎逹云夏日之有葛屨猶絺綌所以當暑特為便于時耳非行禮之服若行禮之服雖夏猶當用)
(皮鄭于周禮注及志言朝祭屨舄各從其裳之色明其不用葛也月令季秋霜始降則履霜自秋始葛屨履霜)
(指芮伯也意芮伯以夏時被逐至秋冬猶未得歸故著葛屨而履霜于中野見其凄凉之狀也說文無摻字當)
(作㩥云好手貌女寵人自謂也縫說文云以鍼紩衣也裳男子之下服孔云以婦人服不殊裳知當為男子之)
(下服要說文云身中也襋說文云衣領也好人正指芮伯也親愛之稱猶云大人美人也服說文云用也時芮)
(伯出亡在魏故此所寵之内人為之縫裳因治其衣之腰領而寄使服之也)好人提提(齊韻)
(亦叶霽韻大計翻楚詞章句作媞媞)宛然(說文作如)左辟(陌韻亦叶寘韻卑義翻說文作僻)佩
其象揥(霽韻亦叶齊韻都奚翻)維(石經作惟)是褊心是以為刺(寘韻亦叶陌韻)
(七迹翻間賦也提提當依楚辭章句作媞媞說文云江淮之謂母曰媞愚按此指芮姜也重言之者疑)
(其方言稱母如此今俗於親屬之稱亦多用叠字宛說文云屈艸自覆也曰宛然者蓋深自藏匿之意左辟當)
(依說文作左僻僻之為義從旁牽也黃公紹云手足便右以左為僻故凡幽猥皆曰僻左象揥解見君子偕老)
(篇陳祥道云以象骨搔首因以為飾名之曰揥蓋有事則為飾無事則佩之按婦人之襍佩不一今所佩者惟)
(象揥而已亦見其簡朴無華之甚也褊說文云衣小也或云衣急蓋以狹小而急故取以名焉褊心亦指芮姜)
(也刺說文云直傷也按以言語傷人者亦如刺之然故毛萇别訓刺為責也上章詠芮伯之出亡此章則表芮)
(伯之所以見逐于其母者正以内寵之故言此好人之芮伯有母芮姜臨之在上我輩之為妾媵者亦既自覆)
(藏于左僻之地而不敢與芮伯相近矣至于服飾無華僅以一象揥為佩而姜之褊心猶不能容且以此見責)
(也雖儉亦美德而刻核太甚至于逐其子以出亡不其忍與聖人所以錄此詩者見父母之教子自有其道如)
(芮姜之于芮伯但節其女寵可也身為國君而逐之于外謂宗祀何至使秦師見侵魏國被圍皆芮姜一逐階)
(之為厲婦人無識禍及國家遂至于此可畏哉)
葛屨二章一章六句一章五句(序謂刺褊也魏地惬隘其民機巧趨)
(利其君儉嗇褊急而無德以將之舊說因此遂謂儉之為害足以亡國亦與奢等愚深不謂然過儉)
(之弊其失為野而已豈遂至于亡乎且魏之後入于晉未聞有儉嗇之俗為史册所稱也子貢傳申)
(培說皆謂魏之内子儉不中禮媵者怨之語意近似然内子能儉政自可嘉乃徒以褊心見刺于媵)
(其意義甚小而聖人肯錄之于經歟)
墓門刺陳佗也陳佗無良師傅以至于不義惡加于
萬民焉(出序佗陳佗陳文公之子桓公鮑之弟桓公疾病殺其太子免而代之陳氏云此詩雖)
(以刺佗乃是耆舊之賢者偹見始末追咎先君不能為佗致良師傅致有弑逆之事也孔穎逹云史記世)
(家云文公圉卒長子桓公鮑立三十八年卒弟佗其母蔡女故蔡人為佗殺五父及桓公太子免而立佗)
(是為厲公厲公取蔡女數如蔡淫七年太子免之三弟長者名躍中曰林少曰杵臼共令蔡人誘厲公以)
(好女與蔡人共殺厲公而立躍是為利公利公者桓公子也按春秋桓五年春正月甲戌己丑陳侯鮑卒)
(左傳曰再赴也于是陳亂文公子佗殺太子免而代之則是佗自殺免非蔡人為佗殺免也桓六年經云)
(蔡人殺陳佗莊二十二年傳曰陳厲公蔡出也故蔡人殺五父而立之經云蔡人殺陳佗傳言蔡人殺五)
(父則五父與佗一人不得云為佗殺五父也六年殺復佗十二年陳侯躍卒則厲公即是躍躍為厲公則無)
(利公矣馬遷既誤以佗為厲公又妄稱躍為利公簡春秋世次不得有利公也遷蓋見公羊傳云陳佗淫)
(于蔡人蔡人殺之因傅會為說云誘以好女而殺之案蔡人殺佗在桓六年世家言佗死而躍立五月而)
(卒然則躍亦以桓六年卒矣而春秋之經躍卒在桓十二年距佗之死非徒五月皆史記之謬也)
墓門有棘斧以斯(支韻)之夫也不良國人知(支韻)之知而不
已(紙韻)誰昔然矣(紙韻之興之比而賦也周禮注云墓冡塋地孝子所思慕之處謂之墓)
(墓門毛傳云墓道之門斧斫刀也斯說文云析也爾雅云離也字從斤孫炎云斯析之離讀者如字毛云幽間)
(希行故生此棘薪惟斧可以開析之夫指陳佗也鄙而不欲斥名之意無良不善也已鄭玄云猶去也嚴粲云)
(論語三己之孟子士師不能治事則己之皆謂廢退之也誰昔爾雅云昔也朱子以為猶疇昔楊慎以為猶伊)
(昔今按誰字原有所指之人以誰昔為昔意似未盡蘇轍云桓公之世陳人知佗之不臣矣而桓公不去以及)
(于亂是以國人追咎桓公以為桓公之智不能及其後故以墓門刺焉夫墓門而生棘亦以斧析之則已不然)
(吾恐女死而棘盛以害女墓也佗之不良國人莫不知之者知而不之去昔者誰為此乎蓋歸咎桓公也吕祖)
(謙云左傳載佗勸陳侯許鄭平親仁善鄰之言中于言事理蓋非昏愚者陳侯不許卒見侵伐既而徐思佗)
(復與鄭和遣佗往鄭涖盟佗與鄭伯盟㰱如忘洩伯料其必不免攷其歲月纔數年爾而蠱惑變壞如是此詩人)
(之所傷也)墓門有梅(列女傳作□豐氏本作某)有鴞(列女傳作鶚)萃(寘韻)止夫
也不良歌以訊(叶寘韻雖遂翻集韻本作譢陸德明本作誶)之(列女傳作止)訊(楚辭)
(章句作誶)予(豐本作而)不顧(叶麌韻果五翻)顛倒思予(叶麌韻讀如雨王矩翻興之比而)
(賦也梅解見摽有梅篇程子云美木也邢昺云鴞一名鵩一名梟陸璣亦云鴞大如斑鳩綠色惡聲之鳥也入)
(人家凶賈誼所賦鵩鳥是也其肉甚美可為羹臛又可為炙漢供御物各隨其時唯鴞冬夏常施之以其美故)
(也今按如邢陸說則梟鴞鵩乃一物而羅願别鵩與鴞為二云鵩似鴞小如雉體有文采行不出域若有疆服)
(者故名鵩則鵩之非鴞明矣然鴞亦非梟張揖廣雅以為&KR2848;鳥但未詳其狀云何荆州記云巫縣有鳥如䳄雞)
(其名為鴞廣志云鴞楚鳩所生如蛩蛩巨虛種類不滋乳也其名梟者乃爾雅所云梟鴟耳亦謂之土梟故瞻)
(卬篇云為梟為鴟舊說相傳皆謂梟者土梟鴟者怪鴟此與鴞無涉不可不辨萃說文云草貌一曰聚也謂如)
(草之聚也蘇云墓門有梅而鴞則集之梅雖善將得全乎桓公之没也雖有太子免以為後而佗在焉求太子)
(之無危不可得矣嚴云萃集非止一鴞喻羣小附和之衆縱臾之為惡也愚按此即序所謂佗無良師傅以至)
(于不義者也歌以訊之訊予不顧指昔日言顛倒思予指今日言歌即此詩人所作所以告桓公者然今已不)
(傳矣訊爾雅云告也韓詩云諫也雖訊之而我言終不蒙其顧念至今日身死未寒而顛倒狼狽若此使桓公)
(地下有知亦必思我昔日所歌之言然已無及矣皆追恨之辭)
墓門二章章六句(朱子謂此詩不知何所指且云序因陳國無事可紀獨陳佗作)
(亂故以是詩與之耳郝敬辨之云夫事孰有大于弑君者陳之有佗猶衛之有州吁鄭之有叔段皆)
(國家大故采風而無刺奚貴為風故陳風墓門猶衛之終風鄭之叔于田耳其論良是子貢傳申培)
(說皆謂泄治諫靈公孔寧儀行父譛而囚之冶作是詩語亦近似獨發端以墓門起咏殊屬不倫若)
(列女傳所載陳辨女事云辨女者陳國採桑之女也晉大夫解居甫使于宋道過陳遇採桑之女而)
(戲之曰女為我歌我將舍汝乃為之歌曰墓門有棘斧以斯之夫也不良國人知之知而不已誰昔)
(然矣大夫又曰為我歌其二女曰墓門有梅有鶚萃止夫也不良歌以訊止訊予不顧顛倒思予大)
(夫曰其梅則有其鶚安在女曰陳小國也攝乎大國之間因之以飢餓加之以師旅其人且亡而況)
(鶚乎大夫乃服而釋之君子謂辨女貞正而有詞柔順而有守其後屈原天問中亦用其事云昏微)
(遵迹有狄不寧何繁鳥萃棘負子肆情按繁鳥當作&KR2848;鳥王逸注云人循闇微之道為戎狄之行者)
(不可以安其身謂晉大夫解居父聘吳過陳之墓門見婦人負其子欲與之淫佚婦人則引詩刺之)
(曰墓門有棘有鴞萃止言雖無人棘上猶有鴞汝獨不愧也玩逸此注則是陳國舊有此詩而辨女)
(引而歌之耳固非其所自作也)
習習谷風疑鄭人怨周之詩(篇名只谷風二字因衛詩亦有谷風特加習習)
(二字以别之王初幽王以鄭伯友為司徒申侯與犬戎入寇戎弑于驪山之下鄭伯友死之鄭人共立)
(其子掘突是為武公武公收父散兵從諸侯東迎故太子宜臼立之是為平王武公薨子寤生立是為莊)
(公相繼為王卿士王貳于虢鄭伯怨王王曰無之故周鄭交質王子狐為質于鄭鄭公子忽為質于周及)
(平王崩周人將畀虢公政鄭祭足帥師取温之麥又取成周之禾周鄭交惡桓王三年鄭伯始如周朝王)
(王不禮焉周桓公言于王曰我周之東遷晉鄭焉依善鄭以勸來者猶懼不蔇況不禮焉鄭不來矣十三)
(年王奪鄭伯政鄭伯不朝王以諸侯伐鄭鄭伯禦之王卒大敗祝𥅆射王中肩以上事俱見春秋傳鄭于)
(周有迎立興復之功而周不以為德且奪其政故其言如此其以子女對言絶不知有君臣之分王室陵)
(夷于兹可見所云小怨殆指取禾取麥事也東周之不競鄭實為之然周之失鄭不為無過此世變之大)
(者故著之于經而前人未有言及姑存此說質後之君子其後周襄王十三年鄭人伐滑王使游孫伯請)
(滑鄭人執之王怒將以翟伐鄭冨辰亦曰鄭在天子兄弟也鄭武莊有大勲力于平桓凡我周之東遷晉)
(鄭是依子頽之亂又鄭之繇定今以小忿棄之是以小怨置大德也無乃不可乎語意與此詩相類然則)
(愚之所疑或不謬也)
習習谷風維風及雨(叶語韻讀如與演女翻)將恐將懼(豐氏本作&KR1576;)維
(後漢書作惟)予與(後漢書作惟)女(音汝下同語韻)將安將樂(音絡後同)女轉棄
(後漢書作弃)予(語韻自比而賦也習習谷風解見國風嚴粲云來大谷之風大風也盛怒之風也又習)
(習然連續不斷繼之以雨喻遭變恐懼之時猶後人以震風凌雨喻不安也舊說谷風為生長習習為和調今考)
(二章言維風及頽頽暴風也非和調之類三章言草木萎死無生長之意其說難通矣將鄭箋云且也恐有危)
(疑之意安者恐之反懼有局促之意樂者懼之反棄說文云捐也維予與女我能先施也女轉棄予施而無報)
(也轉字最重言昔日同心協力忽然轉變也驚訝之志意當處變之時且恐且懼惟予與女同其憂患及得)
(之後且安且樂女反棄我其薄甚矣)習習谷風維風及頽(灰韻豐本作隤)將恐
將懼寘予于懷(叶灰韻胡隈翻)將安將樂棄予(新序作我)如(韓詩外傳作似)
遺(叶灰韻夷回翻云比而賦也爾雅云焚輪謂之頽扶摇謂之猋李巡焚輪暴風從上來降謂之頽頽下)
(也扶摇暴風從下升上故曰猋猋上也按頽本訓為秃貌如爾雅解則當通作隤隤者下墜之義考工記頽爾)
(如委禮記頽乎其順皆與隤通陸佃以風之銳而上者為猋名曰扶摇風之旋而上者為頽名曰羊角非也嚴)
(云不斷之風又加以暴風喻事變益甚寘安置也懷將抱也與免于父母之懷同義置我于懷抱如所謂若)
(加諸膝者親愛之至也劉峻云陽舒隂慘生民大情憂鳴合歡離品物恒性故魚以泉涸而呴沬鳥因將死而哀)
(同病相憐綴河上之悲曲恐懼寘懷昭谷風之盛典遺亡也如遺者鄭云如人行道遺忘物忽然不省存也此)
(比上章又深一層徐光啓云維予與女義同鶼鰈女轉棄予别有參商寘予于懷如漆中之投膠棄予如遺則)
(道旁之敝屣)習習谷風維山崔嵬(灰韻陸德明本作峞)無草不死無
木不萎(叶灰韻烏回翻徐幹中論作何木不死何草不萎)忘我大德思我小怨
(朱子云叶韻未詳豐道生云叶灰韻於隈翻草比而賦也崔嵬解見卷耳篇萎李氏云衰落也孔云小或連)
(根死故言死也木大或一枝枯故言萎也嚴云大風摧物惟戴土之石山崔嵬獨存而其山之草木無不萎死)
(矣喻大患難也大德謂共濟患難之大恩小怨謂言語行事之小失鄒忠胤云為此詩者必是危疑之際曾脱)
(其厄而與以生全故言山峻風高草枯木萎而女獨得至今享有安樂者繄誰之德柰何便忘却乎按此詩之)
(辭與周鄭交惡事絶為相類然古人以此詩為刺友而作相傳舊矣雖未必然而亦有關風教偹錄于後蔡邕)
(云古之交者其義敦以正其誓信以固逮夫周德始衰頌聲既寢伐木有鳥鳴之刺谷風有棄予之怨應劭云)
(謹按尚書曰人惟求舊詩曰雖有兄弟不如友生論語久要不忘平生之言周禮九兩友以任得民是以隋會)
(圖其身而不遺其友鮑叔度其德而固推管子厥後陵遲彌已凋翫伐木為鳥鳴之刺谷風有棄予之怨陳餘)
(張耳携手遯秦交猶父子及據國争權還為豺虎自漢所稱王貢彈冠蕭朱結綬博育復隙其終始以交為難)
(況容悦偶合而能申固其好者哉朱穆云務進者趨前而不顧後榮貴者矜已而不待人智不接愚冨不賑貧)
(貞士孤而不恤賢者戹而不存故田蚡以尊顯致安國之金淳于以貴埶引方進之言夫以韓翟之操為漢之)
(名宰然猶不能振一貧賢薦一孤士又況其下者乎此禽息史魚所以專名於前而莫繼於後者也是以虚華)
(盛而忠信微刻薄稠而純篤稀斯蓋谷風有棄予之嘆伐木有鳥鳴之悲李華正交論略云上古無交飽于和)
(氣至于善惡分利害競而後有交交天命也微鮑子之知管氏則諸夏遷為左袵無歸生之說屈建則椒舉死)
(于他國大者濟天下叔牙夷吾是也小者全宗族聲子伍舉是也慈明奉元禮一如大人真長喪仲祖臨柩慟)
(色繇是近于骨肉之恩不止交遊而已矣朋友漸于講習緣情而親于我為重憂危相急仕進相推望而不從)
(厚實生怨詩曰喪亂既平既安且寧美道義相成也又曰將恐將懼維予與女將安將樂女轉棄予哀勢利相)
(傾也利招則不悔機罔名眩則丼心鼎鑊傾之以勢則不畏于天地餌之以權則忍絶其親愛故詩有谷風之)
(刺禮有邦朋之禁以此防人猶或踰之嗟夫受施忘惠者仁義之蠧遠賢奔利者商販之行若然者無代無之)
(至交之道殆絶乎善交者義在切切偲偲匡救其闕則輔宣之過則以規誨之不從則一心以蔽之不幸寘于)
(刑辟則生死以全之傳曰朋友無大故不棄此之謂也苟能久要之約必存平生之言可復如樓護終身與吕)
(公同食張裔養楊恭母如親則家室有歸人誰虞死古者言之不出恥躬之不逮也務省諸身而已矣吕祖謙)
(云朋友之義出于天其相求本非以利害也故窮逹若一不知其義則利害而已耳離合安可常哉)
習習谷風三章章六句(子貢傳有朋友二字餘文俱闕序則云刺幽王也天)
(下俗薄朋友道絶焉申培說朱傳亦以為朋友相怨之詩劉彛云天子之於天下無他職也厚其人)
(倫皇建厥極人君之所以夙夜者也是故朋友道絶則琢磨之義不行琢磨之義不行則人不會其)
(有極而歸其有極矣於是君得以遂其不君臣得以遂其不臣至于父子兄弟夫婦莫不皆然皆繇)
(琢磨之義不行而習以成俗莫知以為恥也乃至人倫悖亂亡國喪身而弗可救天下俗薄而朋友)
(道絶非天子之職歟其曰刺之不亦宜哉郝敬云文武道隆伐木求友幽王失德谷風刺薄所以屬)
(雅雅政也獻納之義如謂民間朋友相怨而作則當屬風邦國為風王朝為雅又云小雅短章叠咏)
(如此篇之類猶是風體大雅皆莊嚴大篇是以有小大雅之别愚按此皆惑于詩序而云爾然愚獨)
(不謂然者如篇中言將安將樂此豈幽王時耶即不繫之幽王而交誼衰薄如此其不可語盛世景)
(象明甚且所謂安樂棄予者謂其不與共富貴耶邦無道富且貴焉其友人之品已自可知而且沾)
(沾慕之以不得分一臠為憾則其為見亦鄙矣)
伯兮衛宣公之時蔡人衛人陳人從王伐鄭伯也為
王前驅久故家人思之(出鄭氏箋或陸元朗云從王伐鄭讀者連下伯也為句)
(者非按此即繻葛之役也春秋書隠三年秋蔡人衛人陳人從王伐鄭服虔云言人者時陳亂無君)
(則三國皆大夫也故稱人詳見兔爰篇榖梁傳云鄭同姓之國也在乎冀州於是不服為天子病矣張洽)
(云自入春秋以來王室未嘗興兵伐諸侯今一旦天子率元戎啓行而諸侯從之若天討加于宋督魯桓)
(則所謂仁不以勇義不以力而真足以大服天下之心矣今桓王以小忿奪鄭伯之政又帥諸侯伐之而)
(巨姦大惡反易天常之亂臣賊子乃屢聘焉其失天下共主之義非小過也遂致鄭伯敢於抗拒祝𣆀逆)
(節加于王身而王靈至此竭矣)
伯(子貢傳作柏)兮朅(屑韻文選注作偈云桀挺也)兮邦之桀(屑韻)兮伯也執
殳(虞韻)為王前驅(虞韻詳賦也伯婦人目其夫之字也名氏未朅說文云去也言去從役也桀)
(通作傑毛傳云特立也白虎通云賢萬人曰傑執持也殳吕氏春秋謂蚩尤所作長丈二而無刅孔穎逹云考)
(工記殳長尋有四尺尋八尺又加四尺是丈二也冶氏為戈戟之刅不言殳刅是無刅也許慎謂積竹為之徐)
(鍇云殳體八觚戈殳戟矛皆插車輢此云執之者在車當插用則執之此據用以言也前驅王應麟云如今道)
(引也崔豹云殳前驅之器也以木為之後世滋偽無復典刑以赤油韜之亦謂之油戟亦謂之棨戟公王以下)
(通用之以前驅愚按伯也二句只是言其夫所事如此以起思念之端舊說謂惜其大才小用似無此意)
自伯之東(韻)首如飛蓬(東韻)豈無膏沐誰適(音滴)為容(叶東韻讀)
(如融余中翻時賦也孔云此時從王伐鄭鄭在衛之西南而言東者蔡衛陳三國從王伐鄭則兵至京師乃)
(東行伐鄭也上云為王前驅即云自伯之東明從王為前驅而東行故據以言之非謂鄭在衛東也蓬蒿屬艸)
(之不理者葉散生末大于本故遇風輒拔而旋朱子云其華如柳絮聚而飛如亂髮也自初至周而我首已如)
(飛蓬矣不待行役之久也膏油所以澤髮者沐說文云濯髮也朱子云滌首去垢也左氏傳遺之潘沐杜預注)
(云潘米汁可以沐頭適說文云之也容容飾也豫讓云女為悦己者容是也言伯既不在我當何所之而為容)
(飾乎吕希哲云詩曰豈無膏沐誰適為容則婦人塗面油髮自古而然莊子曰天子之侍御不爪揃不穿耳則)
(穿耳帶環自古而然)其雨其雨杲杲出日(質韻)願言思伯甘心首
疾(質韻因興也嚴粲云時以秋伐鄭秋暑之時艱于得雨故以起興朱子云其者冀其將然之辭杲說文)
(云明也從日在木上徐鍇云按淮南子曰日拂于扶桑是謂晨明故東字日在木中登于扶桑是謂朏明故杲)
(字日在木上日晡則反景上照于桑榆故杳字日在木下皆會意也鄭箋云人言其雨其雨而杲杲然日復出)
(猶我言伯且來伯且來則復不來甘毛傳云厭也凡人飲食口甘遂至于厭足曰甘心者心以如是為厭足也)
(首疾頭痛也夫憂思非人所欲而願言之至于頭痛然且甘心焉不以為悔可以觀情矣)焉得諼
(說文豐氏本作藼韓詩陸德明本作萱陸又云或作蘐爾雅音義作萲文選注作諠云忘憂也)草(說文韓詩)
(及豐本俱作艸)言樹之背(隊韻演繁露作北)願言思伯使我心痗(隊韻賦)
(也諼通作藼或作萱說文云令人忘憂艸也按本草即今之鹿葱也蓋鹿食九種草此其一云味甘豐熙云食)
(其花健忘一名宜男周處風土記云花宜懷姙婦人佩之必生男俗謂母為萱堂殆是義乎又名忘憂董子云)
(欲忘人之憂則贈之以丹棘丹棘一名忘憂欲蠲人之忿則贈之以青堂青堂一名合歡養生論以為合歡蠲)
(忿萱草忘憂即此是也朱子以合歡忘憂為一物誤矣徐勉萱賦云信兹華之獨茂挺金質于炎辰既耀色以)
(祛痗亦含香而可珍同芰荷于闌署及蟬露乎首旻其葉四垂其跗六出亦曰宜男嘉名斯吉華而不豔雅而)
(不質又名後庭草温庭筠詩云宜男漫作後庭草不似櫻桃結子紅又名萬年韭背毛傳云北堂也孔云背者)
(嚮北之義房室所居之地總謂之堂房半以北為北堂房半以南為南堂也郝敬云樹之背者今人多于堂北)
(墻下作花塢是也衛之君子行役過時不反其婦思之欲暫忘而不可得故願得忘憂之艸而植之庶幾漠然)
(而無所思陸機詩云安得忘歸草言樹背與襟亦是義也又按萱花宜懷姙則以為寓思夫之意亦通說文無)
(痗字當作悔通作&KR2644;易以本卦為貞變卦為&KR2644;故悔有改變之義願言思伯使我忽然將此心改變而不復思)
(也與上文欲樹諼草意相應蓋無所聊賴之辭夫臣子從王義也時王室漸卑諸侯犯上故其婦憂思而不能)
(忘若此是役果有射王中肩之事可以觀世變矣)
伯兮四章章四句(序云刺時也言君子行役為王前驅過時而不反焉愚按此詩)
(亦未見所謂過時云者但因其夫從王出征勝負未必故盼望而憂之耳鄭箋引春秋傳桓五年事)
(確無可疑或謂擊鼓亦衛風也乃伐鄭而曰我獨南行此不應云自伯之東殊不知周既東遷衛自)
(西北而往故曰之東孔氏解之晰矣子貢傳申培說皆謂鄘人從武庚伐衛室家憂之然武庚稱王)
(於他書無所考鄒忠胤引詩史前編謂武庚修其政令殷人悦之周公歸自東三叔懼乃尊武庚為殷)
(王遂率蔡霍及奄君淮夷叛王命亦未足信)
兔爰閔周也桓王失信諸侯背叛構怨速禍王師傷
敗君子不樂其生焉(出序王按左傳初鄭武公莊公為平卿士王貳于虢鄭伯怨)
(王王曰無之故周鄭交質平王崩桓王即位將畀虢公政鄭祭足帥師取温之麥又取成周之禾周鄭交)
(惡已而鄭莊公如周朝桓王王不禮焉又取鄔劉蒍邘之田于鄭魯桓公五年王奪鄭伯政鄭伯不朝王)
(以諸侯伐鄭王為中軍虢公林父將右軍蔡人衛人屬焉周公黑肩將左軍陳人屬焉鄭伯禦之鄭子元)
(請為左拒以當蔡人衛人為右拒以當陳人曰陳亂民莫有鬭心若先犯之必奔王卒顧之必亂蔡衛不)
(支固將先奔既而莘于王卒可以集事從之曼伯為右拒祭仲足為左拒原繁高渠彌以中軍奉公為魚)
(麗之陳先偏後伍伍承彌縫戰于繻葛命二拒曰旝動而鼓蔡衛陳皆奔王卒亂鄭師合以攻之王卒大)
(敗祝聃射王中肩林堯臾云自伐鄭無功而後王命始不行于天下)
有兔(漢書注作菟)爰爰雉離(漢書注作罹)于羅(歌韻)我生之初尚無
為(叶歌韻吾何翻)我生之後逢此百罹(叶歌韻良何翻揚雄方言云罹謂之羅羅謂之)
(罹陸德明本作離)尚寐無吪(歌韻陸德明本作訛氂比也兔獸名羅願云凡野獸有惟兔足底)
(皆毛號建毛性狡善走爰爰爾雅云緩也宜通作緩緩雉禽經云介鳥也解見雄雉篇離麗音近故易訓離為)
(麗也爾雅云鳥罟謂之羅說文云以絲罟鳥也戴侗云高网羅飛鳥者也以繩三維故其字從网從維是詩繻)
(葛之戰蔡衛陳三國之師先奔王師遂敗作詩者以兔比列國之卒以雉比王卒見王室微弱諸侯携心皆寬)
(緩無肯為王出死力者而王又好征伐無己則所苦者徒畿内之民而已或以兔喻鄭人未是尚字有二義說)
(文云曾也庶幾也尚無為之尚當從曾字解下文尚寐無吪之尚當從庶幾字解為本母猴之名姓好用爪故)
(借為造作之義逢說文云遇也罹說文云心憂也從网未詳愚按罹既訓心憂則字當入心部從羅省意兼聲)
(心事如在网羅中憂之意也原不宜入网部朱子云為此詩者蓋猶及見西周之盛故曰方我生之初天下尚)
(無事及我生之後而逢時之多難如此郝敬云繻葛之敗此霸者無王之始也自是以後桓文迭興諸侯相攻)
(而天下大亂王覇升降之際故曰我生之初尚無為我生之後逢此百罹王迹熄于五霸春秋始于詩亡以此)
(後儒言春秋奬霸失兔爰之意矣寐說文云卧也徐鍇云寐之言迷也目閉神藏謂之迷也吪說文云動也字)
(從口徐以為卧既覺必有聲氣是也言自今以後庶幾寐而不動則不復見此景象也)有兔爰
爰雉離于罦(叶嘯韻步妙翻說文作䍖)我生之初尚無造(叶嘯韻讀如陗七肖)
(翻)我生之後逢此百憂(叶嘯韻一笑翻)尚寐無覺(叶嘯韻吉弔翻讀如呌)
(比也罦說文云覆車也郭璞云今之翻車大䋞有兩轅中施罥以捕鳥或作罟非罟乃兔罟也造作也與為同)
(意即序所謂構怨連禍者憂通作&KR2147;說文云愁也字從心從頁頁者首也徐鍇云&KR2147;形于顔面故從首覺說文)
(云寤也唐人詩云安得中山千日酒酩然直到太平時正尚寐無覺之意)有兔爰爰雉離
于罿(冬韻)我生之初尚無庸(冬韻)我生之後逢此百凶(冬韻)尚
寐無聰(叶冬韻讀如衝昌容翻比之也韓詩云施羅于車上曰罿按爾雅云繴謂罿罿罬也罬謂之)
(罦據此則罦與罿是一物而詩人兩言之何也郭璞以大䋞解罦或罦大而罿小也又說文云罬捕鳥覆車也)
(然則罦罿皆鳥罟而孫炎乃以為掩兔之具不足信庸說文云用也用之于作為也凶禍也鄭玄云百凶者王)
(構怨連禍之凶聰聞也凡寐者必人呼之而後能覺故欲其無所聞焉聞先于覺覺先于吪三章立言自有次)
(第一節深一節也)
兔爰三章章七句(子貢傳申培說豐氏本俱作有兔子貢傳申培說皆以此詩)
(為晉趙鞅殺萇弘周人傷之而作按萇弘事劉文公嘗勸之擁敬王以安周薦孔子以相魯其後晉)
(趙鞅殺晉大夫邯鄲午午荀寅之甥也寅范吉射之姻也二子伐鞅鞅恨之劉氏與范氏世為婚姻鞅)
(遂遷怒于劉以弘為其黨也脅周殺弘弘死血化為碧云詩以兔喻趙鞅雉喻萇弘其說頗與朱子)
(合惟用我生之初等句終難強解故定從序)
有女同車刺忽也鄭人刺忽之不昏于齊太子忽嘗
有功于齊齊侯請妻之齊女賢而不取卒以無大國
之助至于見逐故國人刺之(出序鄭子貢傳申培說以為世子忽辭昏于)
(齊祭仲足諫之而作是詩按左傳魯桓公之未昏于齊也齊侯欲以文姜妻鄭太子忽忽辭人問其故太)
(子曰人各有耦齊大非吾耦也詩云自求多福在我而已大國何為君子曰善自為謀隠八年鄭太子忽)
(如陳逆婦以媯氏歸桓六年北戎伐齊齊侯使乞師于鄭鄭太子忽帥師救齊六月大敗戎師獲其二帥)
(大良少良甲首三百以獻於齊齊侯又請妻之固辭人問其故太子曰無事于齊吾猶不敢今以君命奔)
(齊之急而受室以歸是以師昏也民其謂我何遂辭之鄭伯祭仲曰必取之君多内寵子無大援將不立)
(三公子皆君也弗從三公子謂子突子亹子儀也桓十一年夏鄭莊公卒初祭封人仲足有寵于莊公莊)
(公使為卿為公娶鄧曼生忽故祭仲立之是為昭公又宋雍氏女于鄭莊公曰雍姞生突是為厲公雍氏)
(宗有寵于宋莊公故誘祭仲而執之曰不立突將死亦執厲公而求賂焉祭仲與宋人盟以厲公歸而立)
(之秋九月昭公奔衛桓十五年厲公惡祭仲之專使其壻雍紏殺之已而謀洩公出奔蔡六月昭公入桓)
(十七年高渠彌弑昭公立公子亹十八年齊人殺子亹而轘高渠彌祭仲逆子儀于陳而立之莊十四年)
(鄭傅瑕殺子儀而納厲公忽始于見逐終于見殺三公子更立亂鄭國使忽當日不辭昏則外有強援何)
(以至此)
有女同車(麻韻)顔如舜(說文作蕣豐氏本作䑞後同)華(麻韻豐本作&KR1191;)將翺將
翔(豐本作趨按據豐本則以趨琚都為韻而下章則以翔將忘為韻聲調殊叶矣但將翺將趨古無此文句)
(且兩章皆有孟姜又當如何叶耶)佩玉瓊琚(魚韻)彼美孟姜洵美且都(叶魚)
(韻陟魚翻讀如瀦昏賦也有女陳女也同車毛傳云親迎也孔穎逹云士禮壻揖婦出門乃云壻御婦車授)
(綏是親迎之禮與婦同車也此即忽如陳逆婦媯之事先是周鄭交質鄭太子忽為質于周在王所陳侯請妻)
(之鄭莊公許之乃成昏舜說文作蕣即木槿也華今文花字按爾雅釋草云椵木槿櫬木槿樊光云别二名也)
(其樹如李其華朝生暮落與草同氣故在草中木槿通作木堇抱朴子云夫木堇楊柳斷植之更生倒之亦生)
(横之亦生生之易者莫過斯物也陸璣云齊魯之間謂之王蒸五月始花故月令仲夏木槿榮郭璞云或呼日)
(及陸機賦如日及之在條常雖及而不悟是也日及通作日給篤論云日給之華似柰禁實而日給虚虛偽之)
(與真實相似也傅玄云或謂之洽容或謂之愛老陸佃云槿華如葵朝生夕隕一名舜蓋瞬之義取諸此衍義)
(云如小葵花淡紅色五葉成一花羅願云舜乃華之甚茂者枝葉相當有同車之象有女同車之詩比之舜華)
(舜英舜並蔕之華彼以諸侯娶諸侯之女故華色相降稱何彼穠矣之詩比唐棣之華言其反而後合若下)
(然又潘尼以朝菌為舜華非是翺翔緩飛也車中衣服迎風輕颺之貌瓊琚即佩玉也解見木瓜篇孟姜齊女也)
(孔云如左傳文齊侯前欲以文姜妻忽後復欲以他女妻忽非文姜也他女必幼于文姜而序謂之孟者或與)
(文姜非同輩耳都毛云閒也按都者鄙之對左傳云都鄙有章淮南子云始乎都者常卒乎鄙都者城廓之域)
(聲名文物之所聚故其士女雍容閒雅之態生相如傳車從甚都是也鄙者里鄼之名細民所居不過相習為)
(吝嗇村陋之狀今諺云野樣老子所謂我獨頑似鄙是也楊慎云冶容艷態多出于膏腴甲族薰醲含浸之下)
(彼山姬野婦雖美而不都縱有舜華之顔加以瓊琚之佩所謂婢作夫人鼠披荷葉舉止羞澁烏有閒雅乎漢)
(官尹夫人之見邢夫人賈充家郭氏之見李氏亦可證也嚴粲云舊說以有女即孟姜其文重復彼乃别指之)
(詞有女同車指忽所取者彼美孟姜指忽所不取者詩意言忽所取他國之女行親迎之禮而與之同車者特)
(取其色耳此女色如木槿之華朝生暮落不足恃也而今也且翺且翔于此佩其瓊琚之玉徒有威儀服飾之)
(可觀而無益于事也曷若彼美好齊國之長女信美而且閒雅乎齊大陳小其女子氣象自别忽若取之則有)
(大國足為援矣)有女同行(庚韻豐本作堂)顔如舜英(庚韻)將翺將翔(陽韻)
佩玉將將(叶陽韻資良翻楚辭章句豐本俱作鏘)彼美孟姜(陽韻)德音不忘
(陽韻故賦也女始乘車壻御輪三周御者代壻即先道而行曰同行英增韻云萼也又說文云草榮而不實)
(者謂之英舜華舜英皆言其不可與久之意將通作瑲說文云玉聲也班固云佩即象其事若農夫佩其耒耜)
(工匠佩其斧斤婦人佩其鍼縷何以知婦人亦佩玉詩云將翺將翔佩玉將將德惠音言也謂齊侯請妻之言)
(將大有造于鄭國故懷其惠而不能忘也或以德音為齊女之德音猶言有賢譽也亦通吕祖謙云不借助于)
(大國而自求多福忽非奮然誠有是志也蓋其為人淺狹而多所拘攣暗滯而動皆疑畏浮易而不知審量孑)
(孑然以文義自喜而國勢人情與其身之安危皆懵深然莫之察也適足以取亡而已矣使忽誠有是志而)
(求其實則質之弱固可強而所以持國者固無待于外助也惟其為善有名而無情所以卒見嗤于祭仲而為)
(詩人所閔此功利之說所以多勝而信道者所以益寡國張氏云忽之不昏于齊未為失也而詩人追恨其失大)
(之助者蓋見忽之弱為甚追念其資于大國或有以自立此國人之情也胡安國云詩人刺忽之不昏于齊至)
(于見逐欲固其位者必待大國之援乎曰此獨為鄭忽言也如忽之為人苟無大援則不能立爾若夫志士仁)
(人卓然有以自立者進退之權在我矣鄭自五伯之後益以侵削他日子産相與馳詞執禮以當晉楚至于壊)
(諸侯之館垣却逆女之公子于野皆變其常度以晉楚之強卒莫能屈亦待大國之助乎然則仲見脅忽出奔)
(咸其自取焉耳嚴云突挾宋之援以逐忽故國人惜忽之無援而作此詩也又鄒忠胤云夫昏姻禍福之階鄭)
(不耦齊鄭無齊援亦無齊禍魯一耦之得齊禍無若魯酷者般卒閔弑魯再罹婦禍也殺惡立接齊三成魯亂)
(也豈非利外不利内之明戒耶祭仲智猶未及此)
有女同車二章章六句(玩詩中孟姜二字明言齊女其事與左傳合而朱子)
(疑謂亦淫奔之詩則昭十六年鄭六卿餞晉韓宣子于郊子旗賦有女同車而宣子皆稱善豈有淫)
(奔之詞而可登之燕享者乎)
鴇羽刺時也晉昭公之後大亂五世(出序)民從征役而
不得養其父母故作此詩(出朱傳申培說同叔晉自潘父弑昭侯納桓不克)
(晉立昭侯子孝侯為桓叔子曲沃莊伯所弑晉立孝侯弟鄂侯莊伯伐之桓王使尹氏武氏助之鄂侯奔)
(隨已而曲沃叛王王命虢公伐曲沃而立鄂侯之子哀侯後為莊伯子曲沃武公虜而殺之晉立哀侯子)
(小子侯武公又誘殺之于是王又命虢仲立哀侯之弟緡此序所謂大亂五世而是詩所稱王事靡盬者)
(也然則是詩之作其在桓王十四年王命立緡之時乎故毛傳次序鴇羽下篇以無衣接焉)
肅肅鴇羽(麌韻)集于苞栩(麌韻)王事靡盬(虞韻)不能蓺稷黍(叶麌)
(韻讀如豎上主翻)父母何怙(麌韻豐氏本作怘)悠悠蒼(韓詩外傳作倉)天曷其
有所(叶麌韻讀如數爽主翻肅興而比也肅者矜持振肅之義鳥之振羽其形然故曰肅肅鴇鳥名陸)
(德明云似鴈而大無後指孔穎逹云鴇鳥連蹄性不樹止陸佃云毛有豹文一名獨豹羅願云鴇亦水鳥上林)
(賦曰鴻鷫鵠鴇鴐鵝屬玉交精旋目煩鶩庸渠箴疵鵁以盧羣浮乎其上是也鴇羽之詩言征役不得養其父母)
(喻鴇之集于苞栩苞棘苞桑蓋水鳥而木棲既失其常又無後指尤非所以有托于木者可謂不得其所矣段)
(成式云鴇遇鷙鳥能激糞禦之糞著毛悉脱今鵰之毛能落衆羽然其鷙烈足以服羽族此類之可推者鴇乃)
(水鳥不以鷙稱而鷙鳥為之落羽此類之不可推者按今號老娼曰鴇豈亦以是故與羽說文云鳥長毛也集)
(止也苞爾雅云稹也李巡云物叢生曰苞齊人名曰稹鄭玄云稹者根相迫迮梱緻貌栩爾雅云杼也郭璞云)
(柞樹也陸璣云今柞櫟也徐州人謂櫟為杼或謂之為栩其子為皂或言皂斗其殼為汁可以染皂今京雒及)
(河内多言杼斗或云橡斗謂櫟為杼五方通語也一名槲鄭樵云南多槲北多櫟按栩櫟本是一物而栩又有)
(柞櫟之名孫炎說櫟之實為橡而小爾雅亦云柞之實謂之橡本草圖經云柞櫟也栩也杼也皆橡櫟之通名)
(此說得之橡說文作樣煑食可以止饑以王命征伐謂之王事靡之言無盬之言固皆音近也解見采薇篇言)
(王事無有堅固者故使禍亂相仍征役不息如此以晉事求之翼與曲沃攻伐不休禍起于桓王之助曲沃詩)
(咏靡盬譏誚實深周昌年云此言王事靡盬與他處不同他處意皆在奮忠義此則一氣趕下直以失所而志)
(怨耳孔云怙恃義同言父母當何恃食故下言何食何嘗與此相接成也悠悠蒼天解見黍離篇有所猶云得)
(所但使得歸蓺黍稷以養父母則得其所矣孔云人窮則反本困則告天此時征役未止故訴天告怨也)
肅肅鴇翼(職韻)集于苞棘(職韻)王事靡盬不能蓺黍稷(職韻)
父母何食(職韻)悠悠蒼天曷其有極(職韻云興而比也翼說文翅也極止也)
(曷其有極言何時得止此征役也征役止則得耕田以供子職矣)肅肅鴇行(叶陽韻寒剛翻)
集于苞桑(陽韻)王事靡盬不能蓺稻粱(陽韻)父母何嘗(陽韻)悠
悠蒼天曷其有常(陽韻□興而比也行列也陸佃云說文曰相次也從七從十蓋鴇性羣)
(居如鴈自然而有行列故从□詩曰鴇行以此故也閩諺曰鴇無舌兔無脾蓋鴇無舌連蹄性不木止又其飛)
(肅肅勞苦然其于苞栩苞棘苞桑也尚得以其類集聚衆羽而成翼聚衆翼而成行今君子無所于愬下從征)
(役又不得養其父母則鴇之不如也又按先言集栩繼言集棘繼言集桑亦征役無定之況羅願云稻米粒如)
(霜性尤宜水故五榖外别設稻人之宫掌稼下地而漢世亦置稻田使者以其均水利故也稻一名稌然有黏)
(有不黏者今人以黏者為糯不黏者為秔然在古則通得稻稌之名說文云沛國謂稻曰稬秔稻屬或作粳是)
(則直以稬為稻耳若鄭康成注周禮稌稉也則稻是稉然要之二者皆稻也故汜勝之云三月種秔稻四月種)
(秫稻字林曰糯黏稻也秔稻不黏者今人亦皆以二榖為稻若詩書之文自依所用而解之如論語食夫稻則)
(稻是稉月令秫稻必齊則稻是糯周禮牛宜稌則稌是秔豐年多黍多稌為酒為醴則稌是糯又稻人職云澤)
(草所生種之芒種是明稻有芒有不芒者今之稉則有芒至糯則無是通得稱稌稻之明驗也然說文所謂沛)
(國謂稻曰稬至郭氏解雅稌稻乃云今沛國稱稌不知說文亦豈謂此稌訛為稬耶將與郭自異義也又有一)
(種曰秈比于稉小而尤不黏其種甚早今人號秈為早稻稉為晚稻蘇氏以稉一曰秈亦未盡也梁今之粟類)
(古不以粟為榖之名但米之有孚殼者皆稱粟今人以榖之最細而圓者為粟則粱是其類内則曰飯黍稷稻)
(粱白黍黃粱稰穛說者曰下言白黍則上是黃黍下言黃粱則上是白粱今粱有三種青粱殼穗有毛粒青米)
(亦微青而細于黃白米也夏月食之極為清涼但以味短色惡不如黃白梁故人少種之亦早熟而收少作餳)
(清白勝餘米黃粱穗大毛長殼米俱麤于白粱而收子少不耐水旱食之香味勝于諸粱人號為竹根黃白粱)
(穗亦大毛多而長殼麤扁長不似粟圓米亦白而大其香味為黃粱之亞古天子之飯所以有白粱黃粱者明)
(取黃白二種耳今人大抵多種粟而少種粱以其損地力而收穫少耳然古無粟名則是以粱統粟今粟與粱)
(功用亦無别明非二物也粱比他糓最益胃但性微寒其聲為涼蓋是亦借涼音如許叔重說黍大暑而種則)
(以黍从暑梁从涼其義一也又爾雅注云虋今之赤粱粟也芑今之白粱粟也皆好糓也郝敬云今高粱之類)
(胡胤嘉云周禮食毉云犬宜粱禮記粱曰薌萁以為宗廟之祭又大夫無故不食粱古人用粱之重如此燕代)
(間謂之粱糓關西謂之毛糓嘗徐鍇云口試其味也常朱子云復其常也得耕田以供子職則復其常矣)
鴇羽三章章七句(序謂昭公之後大亂五世君子下從征役不得養其父母而作)
(是詩今按篇中有蓺稷黍等語似與君子不類子貢傳以為魏若于征役之詩鄒忠胤云魏居周之)
(西土與邰芮岐畢俱屬邇封其調遣或尤煩于諸國此風詩王事靡盬所以獨見詠于魏耳亦無據)
山有扶蘇刺忽也所美非美然(出序裳愚按此與狡童褰三篇皆為祭)
(仲足而作據左傳仲足初為祭封人因有寵于莊公莊公使為卿為公娶鄧曼蓋君之嬖幸臣也仲雖為)
(卿詩人本其進身之始而醜之故有狂童狡童之目先是仲為莊公娶鄧曼生昭公忽以鄧曼故遂立忽)
(忽固長也已而為宋人所脅旋逐忽而立突是為厲公仲專政公惡之使其壻雍紏殺之以謀洩公遂出)
(奔昭公復位不久為高渠彌所弑立子亹仲與焉齊人來討高渠彌子亹見殺仲以智免又逆子儀于陳)
(而立之其後厲公使傅瑕殺子儀而復入因治與于雍紏之亂者而仲已死矣仲擅廢立之權犯不臣之)
(罪竟以善終君子恨之當時目之為狂狡固宜)
山有扶(楊慎云徐邈引作搏爾雅翼作枎)蘇(虞韻豐氏本作胥楊慎云徐邈引作疋)隰有
荷華(叶虞韻芳無翻豐本作&KR0990;)不見子都(虞韻)乃見狂且(叶虞韻叢租翻豐本作狙)
(觀興也扶蘇毛傳以為扶胥小木也未詳所出以文義之下篇喬松是高木則扶蘇非小木考說文扶字當)
(作枎枎之為義言枎疏四布也通作榑即榑桑之木也字从尃亦取枎疏四布之意後訛作搏淮南子朝發搏)
(桑是也後人溷作扶故稱扶桑今據徐邈引扶蘇作搏疋亦是以榑訛搏而榑又通為枎若蘇之言疋疋之言)
(疏皆以音同通用然則扶蘇即枎疏也說文以榑為榑桑神木乃日所出别無木名榑者愚按管子地員篇稱)
(五沃之土木宜桐梓扶櫄或即此枎耳其木之形象未詳隰說文云阪下濕也荷華荷之華也毛傳云扶渠也)
(扶渠即芙渠爾雅云荷芙蕖其莖茄其葉蕸其本蔤其華菡蓞其實蓮其根藕其中的的中薏李巡云芙渠其)
(總名也别名芙蓉郭璞云今江東人呼荷華為芙蓉北方人便以藕為荷亦以蓮為荷或用其母為華名或用)
(根子為母葉號此皆名相錯習俗傳誤也毛傳以扶渠名荷華所謂用其母為華名者也又陸元朗云華未開)
(曰菡蓞已發曰芙蕖嚴粲云世稱美好之人為子都孟子所稱子都以貌之美此詩所稱子都以德之美猶美)
(人之名或稱美貌或稱美德也若以此子都為美貌則與狂且意義不貫焦氏易林云視暗不明雲蔽日光不)
(見子都鄭人心傷狂且指祭仲也狂乃狾大之名韓子云心不能審得失之地謂之狂且語辭吕祖謙云山宜)
(有扶蘇者也隰宜有荷華者也朝宜有賢俊者也今觀昭公之朝者不見子都乃見狂且焉則昭公所美非美)
(可知矣)山有橋(陸德明本作喬)松(冬韻)隰有游龍(冬韻邢昺疏作蘢)不見
子充(東韻)乃見狡童(東韻爾興也橋通作喬說文云高而曲也雅云本上句曰喬松木名趙)
(頤光云夀木也故从公游取枝葉放縱為義龍毛傳云紅草也當作蘢爾雅云紅蘢古其大者蘬郭璞云俗呼)
(紅草為蘢鼓語轉耳紅亦作葒陸璣云一名馬蓼葉麄大而赤白色生水澤中高丈餘張子厚云其枝幹樛屈)
(著土處便有根如龍也廣雅以為龍□本草云一名鴻鴶如馬蓼而大主消渴去熱明目益氣陶隱居云馬蓼)
(生下濕地莖班葉大有黑點最大者是葒草即水紅也下濕地皆有之又陸佃云以縱故謂之龍木橋聳于上)
(草游縱于下則山濕之所養以自美者至矣羅願云龍與荷華皆隰草之偉者然所配扶蘇喬松不同按管子)
(有五栗五沃五位五蘟五壤五浮之土謂之上土五沃之土則桐柞枎櫄秀生莖起五臭疇生蓮與蘪蕪藁本)
(白芷然則首章言扶蘇荷華應此五沃之土也其五位曰其山之淺有龍與卉羣木安遂條長數丈其桑其松)
(其把其茸次章言喬松游龍應此五位之土也此皆土之最美者山不惟有扶蘇而又有喬松隰不惟有荷華)
(而又有游龍以興一國之大賢材無不有也充說文云長也高也子都子充總為題目賢人之稱不必有是人)
(名也狡說文云少狗也故以比童鄭玄云狡童有貌而無實亦指祭仲)
山有扶蘇二章章四句(子貢傳申培說豐氏本皆作扶胥朱子以為淫女)
(戲其所私者淺陋甚矣子貢傳申培說皆以為鄭靈公棄其世臣而任嬖人狂狡子良諫之而作是)
(詩考左傳載狂狡事在宣二年實鄭穆公二十一年也鄭公子歸生受命于楚伐宋戰于大棘宋師)
(敗績狂狡輅鄭人鄭人入于井倒戟而出之獲狂狡君子曰失禮違命宜其為禽也戎昭果毅以聽)
(之之謂禮殺敵為果致果為毅易之戮也狂狡本宋大夫而為鄭所俘獲事僅止此其見嬖于穆公)
(之子靈公絶不經見後靈公立一年為歸生及公子宋所弑鄭人欲立子良子良名去疾穆公庶子)
(也辭乃立襄公堅而子良為大夫云豐坊引樂正子春國記謂宋文公立狂狡年十八為大夫四年)
(降鄭鄭穆公使事太子夷嬖穆公薨夷立是為靈公狡以大棘之戰故怨公子歸生公子宋譛于靈)
(公將殺之歸生弑靈公狡死焉其族奔楚狂接輿其後也此書他不著錄人以為坊偽為之者不足)
(信坊又謂子都乃公孫閼字子充乃瑕叔盈字皆鄭世族之賢者今按二人同在鄭莊公時歷昭厲)
(文穆而後及靈凡六公矣乃引之與狂狡並稱殊屬無謂鄭多賢者亦何專屑屑稱此二人又考瑕)
(叔盈字子充原無所載而子都乃射殺孝子穎考叔者當時鄭莊公使卒出豭行出犬雞以詛之君)
(子方嘆其失刑則子都亦何賢之有季本云穆公卒而靈公嗣不半載而為公子歸生所弑蓋實歸)
(生之謀而假手于公子宋者也則歸生當國而公子宋輔之事權屬焉豈宋囚狂狡之所能輿而靈)
(公在位日淺即已被弑何遽能用狂狡哉且狂狡一小人耳其惡必不至如歸生與宋之甚不責歸)
(生與宋而區區于咎狂狡此非公論而孔子豈得錄之)
狡童鄭人忠于忽者之辭聞祭仲有立突出忽之謀
而因以告之也(嚴粲云為告忽言之故指狡童為彼而稱忽為子)
彼狡童兮不與我言(元韻亦叶先韻倪堅翻)兮維子之故使我不
能餐(叶元韻蘇昆翻亦叶先韻逡緣翻)兮(賦也狡童指祭仲也說見山有扶蘇篇不與我言所謂隂)
(謀也子指忽也禮諸侯即位未踰年稱子餐說文云吞也不能餐猶言食不下咽也嚴云彼者薄之之辭子者)
(親之之辭權臣擅命將有他志惡察察言故但言憂之而不能餐微詞也)彼狡童兮不與
我食(職韻)兮維子之故使我不能息(職韻)兮(賦也嚴云共食則可以從容謀)
(事息說文云喘也不能息者謂憂之深而至于不能喘息也一云息猶安止也即寢不安席之意亦通)
狡童二章章四句(子貢傳貴竹本申公說及豐氏本皆作麥秀豐氏本多一首章)
(其辭曰麥秀蔪蔪兮禾黍油油彼狡童兮不與我好兮愚按此箕子傷紂之歌見于史記此詩不應)
(全用其語或好事者見兩章各有彼狡童兮二句文法偶同因附益之然章法不類未足信也序)
(云刺忽也不能與國人圖事權臣擅命也所謂權臣擅命者得之惟以為刺忽而作則不無可議忽)
(以世子為鄭君其當時國人作詩義不容遂忘君臣之分而目為狡童也說者謬謂箕子亦目紂為)
(狡童然何知非指飛廉惡來軰乎朱子闢之謂昭公之為人柔懦疎闊不可謂狡即位之時年已壯)
(大不可謂童以是名之殊不相似其論正矣然云此亦淫女見絶而戲其人之詞不審聖人删詩將)
(以垂世教顧留此等詩何為子貢傳申培說以為子良諫用狂狡靈公不聽將去其國賦此然靈公)
(用狂狡事傳無所載亦不足信辨在山有扶蘇篇)
蘀兮鄭人思出突而納忽也忽以世子踐位正矣宋
人乃使祭仲立突而逐忽故鄭人不義突而作此詩
(出詩故之按左傳祭仲為鄭莊公娶鄧曼生昭公故祭仲立宋雍氏女于鄭莊公曰雍姞生厲公雍氏)
(宗有寵于宋莊公故誘祭仲而執之日不立突將死亦執厲公而求賂焉祭仲與宋人盟以厲公歸而立)
(之秋九月丁亥昭公奔衛己亥厲公立此詩之作當在祭仲與宋人盟之時也事在桓王十九年)
蘀兮蘀兮風其吹(支韻)女(音汝下同)叔(豐氏本作尗)兮伯兮倡予和
(卟支韻胡猥翻)女(比而賦也說文云草木凡皮葉落墮地為蘀女朱子云指蘀而言也此言忽之必為仲所)
(逐猶蘀之必為風所吹也憂懼之深不敢斥言正似隠語耳叔伯謂諸大夫也倡通作唱說文云導也和說文)
(云相譍也女指叔伯也言誰有倡大義者則我將應而從之也嚴粲云此詩小臣願忠于國而力不能自為呼)
(諸大夫而告之言汝叔伯其亟圖之汝倡我則我和汝矣謂患無其倡不患無和之者也當時卒無倡之者繇)
(忽無忠臣良士也張氏云忽蓋不足道而人之情猶不欲遽絶之者以其立之正故耳)蘀兮蘀
兮風其漂(蕭韻亦叶嘯韻匹妙翻釋文作飄)女叔(豐氏本作伯)兮伯(豐氏本作尗)
兮倡予要(嘯韻亦叶蕭韻伊堯翻說文本身腰字今身腰之要加月作腰而要但為要約字矣)女
(比而賦也漂飄通爾雅迴風為飄此則從風迴旋之意要本身腰之腰徐鍇謂腰為中關所以自臼持也故借)
(為約結之義和者和于始順而無逆也要者要于終約而不離也)
蘀兮二章章四句(序以為刺忽也君弱臣強不倡而和也今按如序言則此詩語)
(乃絶無人臣禮豈可以訓子貢傳申培說以為鄭莊公卒公子爭立而齊楚伐之忠臣憂之欲相帥)
(獻謀以救其國故作此詩較為近之然相帥獻謀獻之何人似不如出突納忽之義為得其正揣摩)
(當日詩意恰是如此不知朱子何意必欲改為淫女之詞夫女雖善淫不應呼叔兮又呼伯兮殆非)
(人理言之汚人齒頰矣又按鄭六卿餞晉韓宣子各賦鄭詩子柳賦蘀兮宣子皆稱善則其非淫詩)
(可知)
褰裳思見正也鄭祭仲恣行國人思大國之正已也
(出序但鄭祭仲三字原作狂童鄭孔穎逹云庶子與正適争國禍亂不已無可柰何國之人欲大國以)
(兵征鄭正其爭者之是非令去突而定忽也嚴粲云鄭人始作蘀兮望大夫相與扶持之既無其人則又)
(作褰裳望大國之見正蓋惓惓于忽也說者多以狂童指忽非也忽以世子嗣位其立也正國人憂之至)
(于不能餐其情可見此詩及有女同車皆欲求援大國以扶植之也王道既微小國無所控愬往往思方)
(伯之拯已覇圖能無興乎是可以觀世變矣)
子惠思我褰(說文作攐陸德明云或作騫非)裳涉溱(真韻豐氏本作潧)子不我
思豈無他(豐本作它後同)人(真韻)狂童之狂也且(音諸後同此句不用韻賦也)
(子斥大國之人也惠說文云仁也褰當從說文作&KR2081;云摳衣也班固云黃帝堯舜垂衣裳而天下治何以知上)
(為衣下為裳以其先言衣也詩曰褰裳涉溱所以合為衣也弟子職言摳衣而降也名為衣何上兼下也涉說)
(文云徒行厲水也溱水名河南通志云源出密縣一名澮水東北至新鄭縣與洧水合水經作潧水其名溱者)
(出桂陽臨武入匯非此水也酈道元云潧水出鄶城北西雞絡鄔下又東南流歷下田川逕鄶城西謂之為柳)
(泉水也故史伯答桓公曰若尅虢鄶君之土也前莘後河左雒右濟主丕騩而食潧洧循典刑以守之可以少)
(固即謂此矣南注于洧世所謂之為鄶水也補傳云溱洧未必褰裳可涉此言欲其急于拯亂耳言大國如有)
(惠然思念我鄭國之亂欲來為我討正之者則當速褰揭其裳渡水而來毋容少遼緩也他人他國之人也夫)
(亂臣賊子人人得而誅之縱爾不我思然大義所在獨無他國之人起而圖我者哉蓋激之也蘇轍云子苟不)
(我思豈無他人乎吾恐他人之先子也嚴云望大國之正已其情甚切不主一國也舊說謂爾不我思則當有)
(他國思我者如此則自為悠緩之辭非告急之意狂童指祭仲即扶蘇篇所謂狂且也鄧元錫云仲置君如奕)
(棋蓋其易也故詩數以狂童目焉榖梁傳云死君難臣道也今立惡而黜正惡祭仲也狂童之狂也且言狂童)
(之狂已甚故大國之正已不可緩也且助語辭左昭十六年四月鄭六卿餞晉韓宣子于郊子太叔賦褰裳宣)
(子曰起在此敢勤子至于他人乎子太叔拜宣子曰善哉子之言是不有是事其能終乎是可以得此詩之意)
(矣子太叔游吉字)子惠思我褰裳涉洧(紙韻)子不我思豈無他
士(紙韻)狂童之狂也且(賦也洧水名前漢地理志云潁川陽城山洧水所出東南至長平入)
(潁水經云洧水出河南密縣西南馬領山又東過新鄭縣南潧水從西北來注之又東過習陽城西折入于潁)
(考酈道元注謂陽城山在陽城縣之東北蓋馬領之統目而長平城在習陽城之上志與經合矣他士鄭玄云)
(猶他人也大國之卿當天子之上士)
褰裳二章章五句(子貢傳謂子良去國不忘諫君申培說謂子良如晉作詩以寓)
(靈公今按子良辭君位不肯立見于左傳從不聞有去國之事且子太叔之引是詩語意明白别無)
(煩曲說矣朱子舊注亦依序義後乃改以為淫女語其所私者之詩郝敬云按鄭風如蘀兮狂童褰)
(裳諸篇慷慨傷時而其言皆似婦人豔語此所謂鄭聲好濫淫志者也故曰詩言志勿以辭害志如)
(以辭而已凡鄭詩孰不可目為淫奔乎朱傳所以偏執成誤也又吕氏春秋云晉人欲攻鄭令叔嚮)
(聘焉視其有人與無人子産為之詩曰子惠思我牽裳涉洧子不我思豈無他士叔嚮歸曰鄭有人)
(子産在焉不可攻也秦荆近其詩有異心不可攻也晉人乃輟攻鄭其意與子太叔稱時頗相類於)
(詩指為近然子太叔與子産同時不應遂賦其詩或卽一事兩屬耶)
二子乘舟衛宣公之子伋也壽也朔也伋前母子也
壽與朔後母子也壽之母與朔謀欲殺太子伋而立
壽也使人與伋乘舟于河中將沉而殺之壽知不能
止也因與之同舟舟人不得殺伋方乘舟時伋傅母
恐其死也閔而作詩(出劉向新序傳二子乘舟之事當以劉向所為確其後舟行)
(無恙未幾又使伋之齊將使盜見載旌要而殺之壽止伋伋曰棄父之命非子道也不可壽又與之偕行)
(壽之母知不能止也因戒之曰壽無為前也壽又為前竊伋旌以先行幾及齊矣盜見而殺之伋至見壽)
(之死痛其代已死涕泣悲哀遂載其屍還至境而自殺兄弟俱死故君子義此二人而傷宣公之聽讒也)
(以上俱見新序與左傳史記毛傳列女傳諸書大同小異按左傳云初宣公烝于夷姜生急子屬諸右公)
(子為之娶于齊而美公取之生壽及朔屬壽于左公子夷姜縊宣姜與公子朔構急子公使諸齊使盜待)
(諸莘將殺之壽子告之使行不可曰棄父之命惡用子矣有無父之國則可也及行飲以酒壽子載其旌)
(以先盜殺之急子至曰我之求也此何罪請殺我乎又殺之史記則云宣公十八年太子伋母死宣公正)
(夫人與朔共讒惡太子伋宣公自以其奪太子伋妻也心惡太子欲廢之及聞其惡大怒乃使于齊與之)
(白旄而令盜遮界上殺之夀止太子不可乃盜其白旄而先馳至界界盜見其驗即殺之壽已死而太子)
(伋又至謂盜曰所當殺乃我也盜并殺太子伋以報宣公宣公乃以子朔為太子毛傳則以為使賊先待)
(于隘壽竊節先往列女傳則以為宣姜隂使力士待之界上曰有四馬白旄至者必要殺之然總之皆後)
(一節事其二子乘舟之詩實不作于是時也于何知之此詩中有乘舟之語固非待于隘而殺之于陸者)
(耳新序所載首尾完密足補信史故從之水經注云京相璠曰今平陽陽平縣北一十里有故莘亭道阨)
(陳蹊要自衛適齊之道也望新臺于河上感二子于宿齡詩人乘舟誠可悲矣今縣東有二子廟猶謂之)
(孝祠矣嚴粲云衛自宣公殺伋壽以朔為世子代立是為惠公左右公子怒朔之讒殺太子伋乃作亂立)
(黔牟惠公奔齊其後諸侯復立惠公黔牟奔周惠公怨周之容黔牟與燕伐周立子頽為王惠王奔温及)
(惠公卒子懿公立百姓大臣猶以殺伋之故皆不服狄乘其釁殺懿公而滅衛嗚呼衛之亂極矣父子兄)
(弟君臣之間相戕相賊不惟流毒子孫啓侮啓狄以之殺身亡國其餘殃所漸且稔王室之禍蓋綱常道)
(盡天地幾于傾陷矣推原亂根始于夫婦之不正衽席之禍一至此邪以是知詩首關睢聖人之意深遠)
(矣司馬遷云余讀世家言至于宣公之子以婦見誅弟壽爭死以相讓此與晉太子申生不敢明驪姬之)
(過同俱惡傷父之志然卒死亡何其悲也或父子相殺兄弟相戮亦獨何哉蘇轍云宣公專欲以興禍固)
(無足言伋壽勇於義惜其不為吳泰伯而蹈申生之禍以重父之過可以為廉矣未得為仁也胡胤嘉云)
(完廪浚井之命舜未嘗不從也卒不可得而殺者聖人之道全而德慧妙也大杖則走曾子之孝亦若是)
(矣曾子之父賢父也又似不可槩語者伋尊父命壽先兄死一往不返蓋有獨至之性焉廢長立少豈正)
(命哉伯夷逃之父尸未寒齊終棄其命而從兄千古稱兩人之仁未嘗有以陷父不義非之者有孔子之)
(斷例也伋壽即不得比于二子之無怨即其争死不悔亦足追其芳躅矣世之論者或以壽無救于兄而)
(重父之過或以伋當逃避使父無殺子之名此平居中庸之論值伋夀之時以推其不得已之心彼誠有)
(大不忍者迫于中也論人而以周孔為關鍵天下必無全人論人而以周孔為關鍵伋壽必無罪也何也)
(孔子仁夷齊必錄伋壽矣不然其事著于春秋聖人何不出一語貶之也耶又洪邁云考之左傳衛宣公)
(以魯隱四年十二月立至桓十二年十一月卒凡十有九年其烝于庶母夷姜也姑以即位之始便成淫)
(亂而伋即以次年生勢須十五年然後娶而奪之又生壽朔已能同母譛兄又能代為使越境非十歲兒)
(所能辦然則十九年之間何以處之此決無之事鄒忠胤駮之云夷姜固莊公妾而衛宣非與其父莊公)
(為代者洪氏殆考之未悉也莊卒而桓立十三年入春秋至魯隠四年則衛桓十六年矣其春桓為州吁)
(所弑九月衛人殺州吁而宣公晉以是冬立然則晉之烝夷姜而生伋子當在其兄桓公之世及宣即位)
(計伋年且長因以為世子新臺之築距此時亦或不遠其十九年間所生夀朔或已幾弱冠壽之能代兄)
(使而朔之能同母愬兄固無足怪其辨確矣愚按宣公殺伋之歲實桓王之十九年)
二子乘舟汎汎其景(叶養韻舉兩翻)願言思子中心養養(韻爾雅作)
(洋洋豐氏本作憬憬影賦也景說文云光也汎汎其景描寫其渡河之時舟與波光相上下也願通作愿說)
(文云謹也思子思二子也養通作恙說文云憂也重言之者見其憂之相繼續而無己也)二子乘
舟汎汎其逝(霽韻)願言思子不瑕(豐本作遐)有害(叶霽韻暇憩翻賦也逝)
(說文云往也瑕禮記注云玉病也害說文云傷也不瑕與泉水之解同但彼之有害以理言此之有害以身言)
(言二子乘舟孤帆遠去汎汎往矣願言思子其所自處者既無瑕玷豈誠不能免于有害乎揆理而姑以自慰)
(也作此詩者為伋之傅母亦賢矣哉)
二子乘舟二章章四句(序以為衛宣公二子争相為死國人傷而思之故作)
(是詩辨已在小引下子貢傳則云宣公殺其世子伋及母弟壽衛人傷之以壽為伋之同母弟絶無)
(稽據申培說則云宣公欲立少子朔使伋壽如齊而沉之于河衛人傷之而作是詩沉河於乘舟似)
(合矣然羣書所稱二子實死于盜非死于水皆不可信)
芄蘭刺衛惠公也驕而無禮大夫刺之(出序宣惠公名朔公子)
(按左傳惠公之即位也少杜預云蓋年十五六孔穎逹云初衛宣公烝于夷姜生伋子為之娶于齊而美)
(公娶之生壽及朔言為之娶于齊則宣公已即位也宣公以隱四年冬立假令五年即娶齊女至桓十二)
(年見經凡十九年而朔尚有兄壽則宣公即位三四年始生惠公也故疑為十五六也黃佐云序刺惠公)
(如魯昭公猶有童心之例)
芄(釋文一作丸)蘭之支(韻石經說文說苑俱作枝)童子佩(陸德明云字从人或作玉傍者)
(非)觽(叶支韻翾規翻又醉綏翻周禮注作鑴)雖則佩觽能不我知(支韻)容兮
遂(寘韻豐氏本作遂)兮垂帶悸(寘韻韓詩作萃云垂貌)兮(比也芄蘭艸名說文云莞也一)
(名葱蒲可為席周禮有莞筵蒲筵莞蒲總一草而莞則蒲之小者以之為席則莞精而蒲粗舊說誤讀爾雅有)
(雚艽蘭之句以為此即雚非也按郭璞注云雚芄蔓生斷之有白汁可啖孔疏云如此注則以雚芄一名蘭可)
(知其非此詩之芄蘭明矣莞所以名芄蘭者以莞叢生水中似蘭而莖圓故字从丸而又呼之以蘭也其質輕)
(揚善泛故取以為幼弱不能自立者之比支徐鍇云竹葉下垂也芄蘭之葉亦下垂如竹故其莖以支名觽者)
(成人之佩非童子之餙子華子云晏子聞其言請刻諸佩觽以志不忘是也按内則云子事父母左佩小觽右)
(佩大觽下别云男子未冠笄者但佩容臭而已故知觽為成人之佩貌如錐以象骨為之其銳端可以解結也)
(劉向云知天道者冠鉥知地道者履蹻能治煩决亂者佩觽能射御者佩鞢能正三軍者搢笏衣必荷規而承)
(矩負繩而准下故君子衣服中而容貌得接其服而象其德故望玉貌而行能有所定矣詩曰芄蘭之枝童子)
(佩觽說行能者也又沈括云芄蘭生莢枝出於葉間垂之正如解結錐後章所謂佩韘者疑古人為韘之制亦)
(當與芄蘭之葉相似但今不復見耳夫以童子而服成人之飾則儼然成人矣然而其實非也云能不我知者)
(言以彼材能若較之于我則未見其果有知識能加于我輕之之辭也惠公以徲年即位聽其母與庶兄通而)
(不能禁亦可謂無知之甚者矣容從容遂申遂朱子以為舒緩放肆之貌是也垂帶即紳玉藻云紳長制三尺)
(郝敬云禮童子不垂帶走則擁之有事則收之悸說文云心動也靈光賦云心愧愧而𤼵悸言彼之舉動雖雍)
(容直遂垂帶翩然而其執心終未免悸悸然不定蓋自覺不稱其服也此序所云驕而無禮也通篇皆比體乃)
(是借童子躐等之狀為刺若云正斥惠公則亦非大夫所宜言矣)芄蘭之葉(韻)童子
佩韘(葉韻)雖則佩韘能不我甲(叶葉韻吉協翻韓詩作狎)容兮遂(見前)兮
垂帶悸(見前)兮(比也韘說文云射決也毛詩云玦也車攻作决周禮作抉謂鉤弦也以象骨為之挾)
(矢時著右手巨指以鉤弦鄭玄則以禮無以韘為玦者云韘之言沓也所以彄沓手指放弦令不挈也按儀禮)
(大射云朱極三注云以朱韋為之用以韜指極猶放弦也三者食指將指無名指其小指短則不用也亦謂之)
(撻孔云巨指著玦右臂加拾右手指又著沓然則從鄭說為是愚按内則言右佩玦捍玦義見前捍即拾也不)
(及韘者以三物皆𤼵矢時所用舉其二以該之耳甲者十幹之首猶言長也即甲于天下之甲言其材能未必)
(遂長于我也)
芄蘭二章章六句(朱子謂此詩不可考當闕郝敬云夫衛惠公之為童子非不可)
(考也而謂當闕則三百篇之著姓名者無之子貢傳但以為童子不孫鄘人刺之既於義無所𤼵明)
(而鄒忠胤乃為說曰鄘在朝歌之南染紂餘習故周書畢命尚云兹殷庶士席寵維舊服美于人驕)
(淫矜誇將繇惡終況在鄘侯之世風未移于三紀乎信如所云以此入詩其猥已甚顧不知童子之)
(刺乃借言也申培說則云刺霍叔也以童子僣成人之服此其不度德量力而助武庚作亂胡胤嘉)
(駮之云按竹書記武王崩壽五十有四是時管叔五十有二蔡叔五十周公四十有八康叔四十有)
(六霍叔四十有四成王之二年管叔畔又七年而死則管叔壽止六十成王十年蔡叔卒則其壽五)
(十九是歲霍叔復封則五十有四矣非童幼時也何所取義哉)
牆有茨衛人刺其上也公子頑通乎君母衛人疾之
(出序姜按左傳初惠公之即位也少齊人使昭伯烝于宣不可強之生齊子戴公文公宋桓夫人許穆)
(夫人是其事也宣姜惠公之母昭伯即公子頑宣公子太子伋之同母弟也上淫曰烝)
牆有茨(說文作薺)不可埽(叶有韻蘇后翻)也中冓(集韻作㝤魯詩作夜晉灼張揖皆以)
(為夜也釋文作遘豐氏本作搆)之言不可道(叶有韻他口翻)也所可道(見上)也言
之醜(有韻豐氏本作□)也(比也茨說文云茅蓋屋也其字从艸从次徐鍇謂次第茅以蓋之也此言)
(牆有茨則是以茨覆牆周禮圉師職云茨牆則翦闔是也埽說文云棄也从土从帚會意夫人之有牆以蔽惡)
(也加茨以蔽牆惟恐牆壊人窺其中也厚茨猶恐不密況可埽而去之乎以比國醜不可宣揚因而思為之掩)
(蓋忠厚之至也又爾雅云茨蒺藜說文引此作牆有薺薺乃蒺藜布地蔓生細葉子有三角如菱而小刺人陸)
(佃云以其可以茨牆故謂之茨歐陽修云公子頑通乎宣姜人所共惡當加誅戮然宣姜是國君之母誅公子)
(頑則暴宣姜之罪傷惠公子母之道故不得而誅爾詩人乃引蒺藜人所惡之草今乃生於牆理當埽除然欲)
(埽除則懼損牆以為比亦通冓說文云交積材也象對交之形前漢梁共王傳聽聞中冓之言注應劭云中冓)
(材冓荏堂之中也顔師古云謂舍之交積材木也蓋室中搆結深密之處中冓之言若曰閨門之言也道通作)
(導說文云導引也謂導引之使言也醜說文云可惡也釋名云臭也如物臭穢也所以不可言者為其事臭穢)
(言之而汙人齒頰也范氏云埽之則傷牆道之則傷君孔穎逹云周禮媒氏凡男女之隂訟聽之于勝國之社)
(注謂隂訟乃爭中冓之事以觸法者勝國亡國也亡國之社掩其上而棧其下使無所通就之以聽隂訟之情)
(明不當宣露即引此詩以證之鄧元錫云曰不可言刺而疾也耻心若觀火然或昏而覆為之甚矣乎欲之惑)
(人也誠令為之者充觀之者之心廉耻有不興乎)牆有茨不可襄(陽韻)也中冓
之言不可詳(陽韻韓詩作楊)也所可詳(見上)也言之長(陽韻)也(比也襄通)
(作攘說文云推也推而去之也詳說文云審議也增韻云語偹也曰言之長者欲盡言則其說甚長蓋不欲言)
(之也今人不欲言之事則曰其說甚長)牆有茨不可束(沃韻)也中冓之言
不可讀(叶沃韻讀如毒徒沃翻陳士元韻注云讀舊本作抽顔氏正俗紏繆亦作抽鄭箋云抽猶出也)
(宣露之義)也所可讀(見上)也言之辱(沃韻)也(比也束說文云縛也毛傳云束而去之也)
(讀本誦書之義朱子以為誦言也辱說文云耻也毛傳云謂辱君也道詳讀有次第先必導人使言而後能知)
(其詳既知其詳則於是從而誦之也真德秀云夫言猶不可聖人乃著之于經何也善乎先儒楊時曰自古淫)
(亂之君自謂密於閨門之中世無得而知者故自肆而不反聖人所以著之于經使後世為惡者知雖閨)
(中之言亦無隠而不彰也其為訓戒深矣)
牆有茨三章章六句(子貢傳以為三尗冓周公鄘人風之申培說同豐氏本冓)
(作搆豐熙云中搆之言謂周公之流言繇三尗從中搆起骨肉相殘故以牆茨起興言牆之有茨以)
(禦盜不可埽而去之以興兄弟之親以禦外侮不可從中搆禍而傳道其言也常棣外禦其侮實本)
(于此次章曰言之長者長久遠也流言之禍管叔倡之蔡霍和之武庚奄君傳播之十七國附之三)
(年而後息可謂遠且久矣末章曰言之辱者謂傳誦之不已則自取危辱之禍也鄒忠胤云左傳叔)
(孫豹曰人之有牆以蔽惡也牆之隙壊誰之咎也燕惠王貽樂間書曰家之有垣牆所以合好掩惡)
(也室不能相和出語鄰家未為通計也三叔交冓周公正所謂蕭牆之釁故書大誥曰艱大民不靜)
(亦惟在王宫邦君室詩人以牆有茨𤼵端意蓋如此有茨借作有疵大誥亦曰知我國有疵想當時)
(三叔造為流言其謀頗洩而國人不與與之則為唐詩之揚之水不與則為鄘詩之牆有茨而已愚)
(按毛鄭解中冓之言亦以為宫中所冓成之語則謂此詩為三叔搆周公而𤼵語亦近似但觀古語)
(引用中冓皆指為閨門之事則從序為正)
鶉之奔奔娣妾刺衛宣姜之詩(出淕佃埤雅衛序云刺衛宣姜也人以)
(為宣姜鶉鵲之不若也胡安國春秋傳云臣昔嘗謂河南劉奕曰史氏記繁而志寡如班固書載諸王淫)
(亂等事盡削之可也奕曰必若此言仲尼删詩如牆有茨鶉之奔奔桑中諸篇何以錄于國風而不削乎)
(臣不能答後以問延平楊時時曰此載衛為狄所滅之因也故在定之方中之前因以是說攷於歷代凡)
(淫亂者未有不至于殺身敗家而亡其國者也然後知古詩垂戒之大而近世有獻議乞於經筵不以國)
(風進讀者殊失聖經之旨矣)
鶉(子貢傳豐氏本俱作□)之奔奔(音墳左傳禮記子貢傳豐本俱作賁賁)鵲之疆疆
(陽韻禮記作姜姜)人之(外傳作而)無良我以為兄(叶陽韻虛王翻䳺興也鶉䳺屬按)
(一名鴽爾雅謂鶉子鳼鴽子鸋賈公彦以鴽鶉為一物非也又其雄名鶛其牝名痺張萱云鶉淳也不亂其匹)
(與其牝偕者故曰鶛其匹不亂改其牝曰痺若牝鷄司晨非以不安于卑之故乎刑于者念之陸佃云此鳥性)
(淳惷不越横草所遇小草横其前即旋行避礙名之曰淳以此鵲觧見鵲巢篇奔說文云走也疆者有力之義爾)
(雅以為當也注謂好與物相當值也奔奔疆疆韓詩云乘匹之貌孔穎逹云言鶉則鶉自相隨奔奔然鵲則鵲)
(自相隨疆疆然各有常匹不亂其類今宣姜為母頑則為子而與之淫亂失其常匹曾鶉鵲之不如矣又禮)
(記注云疆疆奔奔争鬭惡貌也陸佃亦云奔奔鬭也疆疆剛也補傳云鶉所以奔奔然喜鬭者惡亂其匹而鬭)
(也鵲能不淫其匹故以剛言並存之人指宣姜無良不善也兄女兄即姊也此娣刺宣姜之詞左傳襄二十七)
(年鄭伯享晉趙孟伯有賦鶉之奔奔趙孟曰牀第之言不踰閾況在野乎非使人之所得聞也)鵲之
疆疆鶉之奔奔(叶文韻符分翻)人之無良我以為君(文韻疆興也疆奔)
(奔顛倒成文取叶韻耳君女君也釋名云女謂夫之嫡妻曰女君夫為男君故名其妻亦曰女君也此妾刺宣)
(姜之詞陳用之云國君理陽道而正人於其外故謂之君夫人理隂道而正人於其内故亦謂之小君易曰其)
(君之𬒮詩曰我以為君示與君齊也按表記子曰惟天子受命于天士受命于君故君命順則臣有順命君命)
(逆則臣有逆命詩曰鵲之疆疆鶉之賁賁人之無良我以為君引詩意蓋謂宣姜所行不順故娣妾輩得而譏)
(誚之耳而古注乃云姜姜賁賁爭鬭惡貌言我以惡人為君亦使我惡如大鳥姜姜于上小鳥賁賁于下溺其)
(解矣)
鶉之奔奔二章章四句(子貢傳以為衛昭伯無禮于宣姜國人惡之然次章)
(我以為君之語殊屬難解申培說以為刺宣姜與公子頑之詩朱傳亦謂衛人刺宣姜與頑非匹耦)
(而相從故為惠公之言以刺之夫頑為惠公之兄其曰人之無良我以為兄是已若我以為君斷當)
(主國人稱宣姜為小君而言均一我也上章則代惠公稱我下章則國人自我于文理毋乃未順耶)
桑中刺奔也衛之公室淫亂男女相奔至于世族在
位相竊妻妾期于幽遠政散民流而不可止(出序巫左傳)
(臣聘夏姬于鄭盡室以行申叔跪遇之曰異哉夫子有三軍之惧而又有桑中之喜宜將竊妻以逃者也)
(其引詩與序指合子貢傳亦云公室無禮衛人刺之鄭玄謂公室淫亂在宣惠之世而孔穎逹據毛傳篇)
(次但以為惠公時詩按惠公父宣公上烝父妾下奪子婦惠公母宣姜既以子婦而為舅之配復以繼母)
(而為子之室傷風敗俗亘古罕聞不至胥一國而禽獸之不止矣是詩乃國人代為淫奔者之語以志刺)
爰采唐(陽韻)矣沫之鄉(陽韻)矣云誰之思美孟姜(陽韻)矣期我
乎桑中(叶陽韻諸良翻)要(平聲後同)我乎上宫(叶陽韻俱王翻)送我乎淇之
上(叶陽韻辰羊翻)矣(賦也爰說文云引也謂引辭也唐艸名本草云夏生苖如絲蔓延木上生實如蠶子)
(按爾雅云唐蒙女蘿女蘿菟絲曰唐曰蒙曰女蘿曰菟絲一物四名又名松蘿又名玉女故爾雅又云唐玉女)
(則通為六名而其實非也陸璣云今菟絲蔓連草上正黃赤如金非松蘿松蘿自蔓生松上正青與菟絲殊異)
(本草經云菟絲子一名菟蘆一名菟縷一名唐蒙一名玉女一名赤剛一名菟纍陶隠居云田野墟落中甚多)
(皆浮生藍苧麻蒿上史記云下有茯苓上有菟絲淮南子云菟絲無根而生茯苓抽菟絲死按唐無根不擇物)
(而附有苟合之象劉彛云采唐麥葑者欲適幽遠行其淫亂不敢正名而托以采此也沬衛邑通作妹即妹邦)
(也晉書地道記云朝歌城本沫邑為殷邦孟長女也姜齊姓始于神農居姜水因以為姓所思云誰乃美色之)
(孟姜不惟其配惟其美也期謂相訂限也桑中朱子以為沫鄉之中小地名也要者約結之義必指盟誓之事)
(而言按通典衛州衛縣有上宫臺又孟子之滕館于上宫趙岐訓上宫謂樓也言舍止賓客所館之樓上也然)
(則相盟約于上宫者亦以其穢渫不欲人知之也淇水名出沮洳山至朝歌入河謂之淇水口詳見泉水篇焦)
(氏易林云采唐沫鄉要我桑中失信不會憂思約帶愚按此詩人代為之詞故連言我字韓詩曰匹夫匹婦相)
(會于廧隂而明日有傳之者矣獨之不可不慎如比)爰采麥(職韻)矣沬之北(職韻)矣
云誰之思美孟弋(職韻)矣期我乎桑中(見前)要我乎上宫(見前)
送我乎淇之上(見前)矣(比也麥說文云芒榖也郝敬云麥秋不收冬不藏三時在外謂之宿)
(麥有奔之象百物未長而獨先秋有淫之象弋女姓按春秋定姒公榖作定弋然則弋姒同一姓蓋把女夏后)
(氏之後)爰采葑(冬韻)矣沬之東(叶冬韻讀如冬都宗翻)矣云誰之思
美孟庸(冬韻)矣期我乎桑中(見前)要我乎上宫(見前)送我乎淇
之上(見前)矣(比也葑解見谷風篇郝云義取下體賤其䙝也補傳云鄘本庸姓之國漢有庸光及膠東)
(庸生是其後也古或作庸按通典衛州新鄉縣西南三十二里有鄘城即鄘國鄘為衛所滅故其後有仕于衛)
(者蘇轍云姜弋庸皆著姓刺無禮則稱孟言雖長而忘禮也美有禮則稱季曰有齊季女言雖幼而知好禮也)
(又黃佐云周婚禮惟嫁長女而其仲季充娣媵從之自殷以前皆然易曰帝乙歸妹其君之袂不如其娣之𬒮)
(良是也季文云歷數三人而見風俗之淫奔彼此不以為醜也鄒忠胤云墨子言燕之祖齊之社稷宋之桑林)
(楚之雲夢男女之所屬而觀也彼沬鄉東北亦前四國之類歟)
桑中三章章七句(樂記曰桑間&KR1499;上之音亡國之音也其政散其民流誣上行私)
(而不可止序偶用其語朱子遂謂桑間即此篇考史記紂使師延作新淫聲武王伐紂師延抱樂器)
(投濮水而死後師涓從衛靈公過濮上夜聞水中樂音因寫之為晉平公奏焉師曠撫之曰此亡國)
(之音得此必於桑間濮上乎然則桑間乃紂樂非桑中明甚又考郡國志東郡濮陽縣有顓帝冡皇)
(覽曰冢在城門外廣陽里中博物記曰桑中在其中疑此即桑間也若詩之桑中乃在朝歌今之衛)
(輝府是也與濮上迥不相涉至申培說云宣姜召公子頑于公桑久處而遠送之國人刺之而作是)
(詩則亦附會而強為之詞者其遠送之說尤無義理且以孟姜為宣姜似矣孟庸孟弋當作何解乎)
(朱傳與序同而但謂此詩乃淫奔者所自作則亦可醜之甚而夫子何錄焉固不如作刺者之說為)
(長)
東方未明齊人刺襄公無常也(序亦云刺無節也朝廷興居無節號令不)
(時挈壺氏不能掌其職焉朱傳從之但不著其世按左傳云初襄公立無常鮑叔牙曰君使民慢亂將作)
(矣而管子書亦云僖公生公子諸兒公子紏公子小白僖公卒諸兒以長得為君政令無常管鮑相謂曰)
(君亂甚矣必失國諸公子之可輔者非紏則小白也吾與子人事一人焉先逹者相收可以集事據二書)
(皆言襄公無常是即序所謂無節者然則是詩之作在此時也又孔穎逹云古者有挈壺氏以水火分日)
(夜謂以水為漏夜則以火照之冬則水凍不下又當置火于傍故用水用火凖晝夜共為百刻分其數以)
(為日夜以告時節于朝職掌如此漏刻之箭晝夜共百刻冬夏之間則有長短焉太史立成法有四十八)
(箭案乾象歷及諸歷法與今太史所候皆云冬至則晝四十五夜五十五夏至則晝六十五夜三十五秋)
(分則晝五十五半夜四十四半從春分至于夏至晝漸長增九刻半從夏至至于秋分所減亦如之從秋)
(分至于冬至晝漸短減十刻半從冬至至于春分所加亦如之又于每氣之問加減刻數有多有少其事)
(在于歷術以其筭數有多有少不可通而為率故太史之官立為法定作四十八箭以一年有二十四氣)
(每一氣之間又分為二通率七日強半而易一箭故周年而用箭四十八也歷言晝夜者以昏明為限馬)
(融王肅注尚書以為日永則晝漏六十刻夜漏四十刻日短則晝漏四十刻夜漏六十刻日中宵中則晝)
(夜各五十刻者以尚書有日出日入之語遂以日見為限尚書緯謂刻為商鄭作士民禮目錄云日入三)
(商為昏舉全數以言耳其實日見之前日入之後距較昏明各有二刻半減晝五刻以禆夜故于歷法皆多)
(五刻也鄭于堯典注云日中宵中者日見之漏與不見者齊也日永者日見之漏五十五刻日不見之漏)
(四十五刻與馬王不同與歷甚錯漏刻之數見在史官古今歷者莫不符合鄭君獨有此異不可強為之)
(辭案挈壺之職惟言分以日夜不言告時于朝春官雞人云凡國事為期則告之時注云象雞知時然則)
(告時于朝乃是雞人此言挈壺告時者蓋天子備官挈壺掌漏雞人告時諸侯兼官不立雞人故挈壺告)
(也庭燎箋云王有雞人之官是鄭意以為惟王者有雞人諸侯則無也)
東方未明(叶陽韻謨郎翻)顚倒衣裳(陽韻)顚之倒(叶嘯韻都妙翻)之自公
召(嘯韻)之(賦也古者衣裳連上曰衣下曰裳孔穎逹云此相對定稱散則通名曰衣曲禮兩手摳衣去齊)
(尺齊謂裳下緝是裳亦稱衣也今上者在下是為顛倒也自從也公君所也召說文云呼也王逸云以手曰招)
(以言曰召禮羣臣朝辨色始入今東方猶未明自可徐徐盛飾而入而乃至于顛倒衣裳所以然者以有自君)
(所而召之者故其急遽如此正序所謂興居無節號令不時者也又荀子云諸侯召其臣臣不俟駕顛倒衣裳)
(而走禮也詩曰顛之倒之自公召之說苑載魏文侯封太子擊于中山後遣趙倉唐賜太子衣一襲勅倉唐以)
(雞鳴時至太子起拜受賜發篋視衣盡顛倒太子曰趣早駕君侯召擊也倉唐曰臣來時不受命太子曰君侯)
(賜擊衣不以為寒也欲召擊無誰與謀故勅子以雞鳴時至詩曰東方未明顚倒衣裳顛之倒之自公召之遂)
(西至謁文侯大喜乃復封為太子愚按君召臣臣必速至雖於禮宜然然召臣不以其時則非禮矣)東
方未晞(微韻)顚倒裳衣(微韻)倒之顛(先韻)之自公令(叶先韻力延翻)之
(賦也晞說文云乾也毛傳以為明之始升嚴粲云日氣所乾為晞未晞未有日之乾氣則日未出也上章曰衣)
(裳此日裳衣上章曰顚之倒之此曰倒之顛之者非徒取其叶韻按說文顛頂也倒仆也頂本在上仆而在下)
(是上衣下裳倒置故曰顛之倒之既乃挈其倒於下者返之于上衣仍其上之舊裳仍其下之舊是曰倒之顛)
(之當其顛之倒之則衣裳翻為裳衣及其倒之顚之則裳衣仍為衣裳矣令說文云發號也上章言召之第謂)
(召見其人耳此則將有所使之雖不指言其事而此時非聽政出治之時則此召此令何為而至也哉)
折柳樊圃(叶遇韻博故翻)狂夫瞿瞿(遇韻豐氏本作䀠䀠)不能辰(朱傳豐本俱作)
(晨)夜不夙則莫(叶遇韻漠故翻下比也柳說文云小楊也朱子云楊之垂者陶氏以為水楊)
(本草注云柳與水楊全不相似水楊葉圓闊而赤枝條短硬柳葉狹長青綠枝條長軟樊通作藩說文云屏也)
(即籬落也說文云種菜曰圃周禮太宰九職二日園圃毓艸木說者以為種菜及果寙之地謂之圃其外藩籬)
(謂之園然則圃而有樊正名為園耳賈思勰齊民要術云凡作園籬法高七尺便足匪直姦人慙失而返狐狼)
(亦息望而迴枳棘之籬折柳樊圃斯其義也其種柳作之者一尺一樹初時斜插插時即編如其栽榆與柳斜)
(直高與人等然後編之數年長成共相蹙迫交柯錯崎葉持似房櫳既圖龍蛇之形復寫鳥獸之狀緣勢嶔)
(其貌非一縈布錦繡萬變不窮狂說文云狾犬也今名人曰狂夫者韓子謂心不能審得失之地謂之狂是也瞿)
(說文云鷹隼之視也字从佳从䀠佳鳥之短尾者䀠左右視也檀弓瞿瞿如有求而弗得註云瞿瞿眼目速瞻)
(之貌折柳樊圃二句乃思患豫防之義猶所云綢繆牖戶者左傳申公巫臣曰夫狡焉思啓封疆以利社稷者)
(何國蔑有勇夫重閉況國乎與此同意一說馮時可云折柳以為樊其為衛也疎矣雖以狂夫處于中猶尚瞿)
(瞿然而為偹乃國家危殆而人君莫之為念不慎其興居之節則狂夫之不若矣亦通按國語管仲至齊桓公)
(親迎之于郊而與之坐問焉曰昔吾先君襄公築臺以為高位田狩畢弋不聽國政卑聖侮士而惟女是崇九)
(妃六嬪陳妾數百食必梁肉衣必文繡戎士凍餒戎車待游車之裂戎士待陳妾之餘優笑在前賢材在後是)
(以國家不日引不月長恐宗廟之不掃除社稷之不血食管子書所載亦同觀此則襄公之為人可知其所以)
(興居無節號令不時者大抵皆荒淫無度使之然耳詩人所以惓惓致戒于樊圃也辰晨通說文云早昧爽也)
(不能辰夜者謂不能依晝夜之節明而動晦而休也夙早也莫說文云日且冥也字从日在茻中徐鍇云平野)
(中望日且莫將落如在艸茻中也茻音莽衆艸也不夙則莫言其恣情出入無復限制非失之太早則失之太)
(晚所謂不能辰夜者也魯語敬姜曰諸侯朝受天子之業命晝考其國職夕省其典刑夜儆百工使無慆淫而)
(後即安是則一日之中自晨至夜必有事焉若襄之不夙則莫非色荒即禽荒而已使奉命者奔走不遑國不)
(亡幸爾)
東方未明三章章四句(子貢傳申培說皆謂齊大夫相戒以勤于公今按孟)
(子言周公思兼三王幸而得之亦且坐以待旦則東方未明豈在公之時乎當以序說為正其所云)
(挈壺氏不能掌其職者蓋亦無所歸咎而責諸挈壺之辭非大指所在略之可也)
盧令刺荒也(出序)齊襄公好田大夫風之(出子貢傳云申培說亦)
(襄公好田君子諷之而作是詩按國語及管子書皆稱襄公田狩畢弋不聽國政公羊傳載莊四年公與)
(齊侯狩于禚左傳載莊八年齊侯田于貝丘見大豕從者曰公子彭生也公怒射之豕人立而啼公懼隊)
(于車因遂為無知所弑此足為襄公好田之明證)
盧令令(叶先韻力延翻說文作獜獜韓詩作泠泠孔穎逹本作鈴鈴豐氏本作㺦㺦)其人美
且仁(叶先韻如延翻豐氏本作甄韓賦而興也盧毛傳云田犬孔穎逹云戰國策曰國盧天下之駿犬)
(也東郭逡海内之狡兔韓盧逐東郭遶山三越岡五兔極于前犬疲于後俱為田父之所獲是盧為田犬也義)
(訓云良犬韓有盧宋有鵲盧黑色鵲黑白色按說文齊謂黑為黸則盧當作黸程大昌云世人呼雞皆曰朱朱)
(呼犬皆曰盧盧不問何地其聲皆同朱朱其來已久盧盧别無所見是借韓盧之名與犬為高耶令令毛云纓)
(環聲孔云此言鈴鈴下言環鋂鈴鈴即是環鋂聲之狀環在犬之頷下如人之冠纓然故云纓環聲也愚按下)
(章言盧重環盧重鋂蓋盧有帶重環者有帶重鋂者此以令令聲統之明非一盧也令據孔作鈴說文以為令)
(丁也環鋂之聲似之故曰鈴鈴耳其人指襄公也逐獸者犬也發縱指示者人也美以態度之好言仁自田獵)
(上見乃寬厚之意從狩必俱頒禽必均與人同樂不以尊卑形迹表異是其仁也)盧重(平聲後同)
環(叶先韻胡涓翻)其人美且鬈(先韻爾賦而興也璧肉好若一謂環雅注云邊孔適等此則)
(鐵鎖之屬即鋃鐺也以其圜形如環故亦名為環重環即頷帶兩環毛以為子母環孔以為大環貫一小環非)
(也鬈說文云髮好也一曰髮曲也愚按此以環之圜興髮之曲蓋贊其貌)盧重鋂(灰韻)其人
美且偲(灰韻豐氏作思子興也鋂說文云大鎖也一環貫二者增韻云母環也孔云謂一大環貫二)
(小環也曰重鋂是頷帶兩鋂如舊說以一大環貫一小環為重環則此重鋂可謂一鋂復貫一鋂乎是合大小)
(相連共有六環矣恐無此體製又陸佃云一章曰令令二章曰重環三章曰重鋂者言田事彌飾而彌以有制)
(所以刺荒也令令鈴聲也說文云旂有衆鈴以令衆也鈴以令之環以製之重鋂又言貫制之衆愚按令令繫)
(盧明是所帶重環重鋂相戛成聲以為旂鈴之聲非也偲說文云強力也徐鍇云偲之言材也鄭箋及廣韻皆)
(云多才也愚按此以環之多興才之多蓋贊其才)
盧令三章章二句(子貢傳申培說豐氏本篇名俱作盧序云刺荒也襄公好田)
(獵畢弋而不修民事百姓苦之故陳古以風焉其屬之襄公與傳說同惟云是陳古以風則以仁與)
(偲歸之似矣美且鬈明是見前有此人可亦謂是古人之鬈耶朱子不信序說但謂義與還同然則)
(禚及貝丘之證非與)
詩經世本古義卷二十
