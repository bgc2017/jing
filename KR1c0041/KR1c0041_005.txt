詩經世本古義卷五
明何楷撰
殷武乙之世詩五篇
關雎太姒之德也太姒將歸文王思得淑女爲媵故
作此詩(胡安國云諸侯有三歸嫡夫人行則以姪娣從三國來媵亦以姪娣從凡一娶九女所以)
(廣繼嗣左傳云凡諸侯嫁女同姓媵之異姓則否愚按關雎之詩太姒思求媵于他國之辭也求媵之事)
(自有主之者太姒特思之如是耳于以見賦性之能不妬也故序云關雎后妃之德也憂在進賢不淫其)
(色哀窈窕思賢才而無傷善之心焉是關雎之義也大戴禮云春秋之元詩之關雎禮之冠婚易之乾巛)
(皆慎始敬止云爾韓詩外傳子夏問于孔子曰關雎地何以爲國風之始也孔子曰關雎之大仰則天俯則)
(幽幽冥冥德之所藏紛紛沸沸道之所行如神龍變化斐斐文章大哉關雎之道也萬物之所繫羣生之)
(所懸命也子其勉之思服之天地之間生民之屬王道之原不外此矣子夏喟然嘆曰大哉關雎天地之)
(基也又論語子曰關雎樂而不淫哀而不傷或問朱子是詩人性情如此抑詩之詞意如此朱子云是有)
(那性情方有那詞氣聲音鄭樵云人之情樂者聞歌則感而爲淫哀者聞歌則感而爲傷惟關雎之聲和)
(而平樂者聞之其樂不至于淫哀者聞之其哀不至于傷此關雎所以爲美也又云夫子喜魯太師之樂)
(音節中度故曰樂矣而不及于淫哀矣而不及于傷皆從樂奏中言之非以别其文義按序云關雎風之)
(始也所以風天下而正夫婦也故用之鄉人焉用之邦國焉所謂用之鄉人者鄉飲酒禮是鄉大夫三年)
(賓賢能之禮其經云乃合樂周南關雎是也燕禮是諸侯飲燕其臣子及賓客之禮其經云遂歌合樂周)
(南關雎是也黃佐云燕禮鄉飲升歌三終笙入三終間歌三終乃合樂三終以爲亂亂者樂之末章也關)
(雎雖爲風始以合樂在升歌間歌之後則末也是以孔子曰師摯之始關雎之亂洋洋乎盈耳哉劉會孟)
(云嘗謂今世所存之詩特其辭與義耳詩之詞未嘗亡也其聲亡也)
關關雎(韓詩爾雅左傳俱作瞗)鳩(尤韻)在河之洲(尤韻說文豐氏本俱作州)窈窕
淑(豐本作叔)女君子好逑(尤韻禮記緇衣陸德明釋文前漢書俱作仇豐本作求興也關通)
(作&KR3281;說文云織絹以絲貫杼也盖象衆鳥飛翔往來之狀如穿梭之形也雎鳩爾雅云王睢也郭璞云雕類也)
(今江東呼之爲鶚好在江邊沚中亦食魚陸璣云雎鳩大小如鴟深目目上露骨幽州人謂之鷲左傳郯子云)
(少皡氏以鳥名官瞗鳩氏司馬也杜預云以其鷙而有别故爲司馬主法制俗云雎鳩交則雙翔别則立而異)
(處是爲鷙而有别列女傳曲沃負云妾聞男女之别國之大節夫雎鳩之鳥人未嘗見其乘居而匹處也又陰)
(陽自然變化論云雎鳩不再匹劉晝云關雎興于鳥而爲風之首美其鷙而有别也鹿鳴興于獸而爲雅之端)
(嘉其得食而自呼也以夫鳥獸之醜苟有一善詩人歌詠以爲美談矣况人之有善而可棄乎河季本云大河)
(之近洽陽者馮復京云太姒生于洽陽正在河西臨河之境洲本作州水中高土也爾雅云水中可居者曰洲)
(劉熙云洲聚也人及鳥物所聚息之處也徐鉉云雎鳩常在河洲之上爲儔偶更不移處盖鶚性好跱故每立)
(更不移處所謂鶚立義取諸此嚴粲云雕鶚皆摶擊之鳥故曰鷙或見經有河洲之言遂以爲疑今大雕翺翔)
(水上扇魚令出沸波攫而食之一名沸河淮南子所謂鳥有沸波是也以此言之不可謂鷙鳥不近河洲也然)
(此詩不取其鷙取其别窈深遠也窕深肆極也俱見說文指女子之所居也孔穎達云淑女已爲善稱則窈窕)
(宜爲居處楊雄王肅謂善心曰窈善容曰窕者非也按楚辭云眴兮窈窕孔静幽墨魯靈光殿賦云旋室便娟)
(以窈窕諸葛穎詩云窈窕神居遠喬知之詩云窈窕九重閨皆此義也淑通作俶說文云善也女者未嫁之稱)
(君子謂文王好美也逑通作仇匹也怨耦曰仇反言之也與公侯好仇同義漢書杜欽說王鳳云禮壹娶九女)
(所以極陽數廣嗣重祖也必鄉舉求窈窕不問華色所以助德理内也娣姪雖缺不復補所以養壽塞争也今)
(聖主富于春秋宜因始初之隆建九女之制詳擇有行義之家求淑女之質爲萬世大法匡衡云聞之師曰妃)
(匹之際生民之始萬福之原婚姻之禮正然後品物遂而天命全孔子論詩以關雎爲始言太上者民之父母)
(后夫人之行不侔乎天地則無以奉神靈之統而理萬物之宜故詩曰窈窕淑女君子好仇言能致其貞淑不)
(貳其操情欲之感無介乎容儀宴私之意不形乎動静夫然後可以配至尊而爲宗廟主此紀綱之首王教之)
(端也鄧元錫云后妃廣于求助情在得賢忘身之爲逑也若曰之淑女也慎固幽深是君子之好逑也吾何德)
(以配君子也云爾後漢書應奉以田貴人微賤不宜超登后位上書曰臣聞周納翟女襄王出居于鄭漢立飛)
(燕成帝嗣緒冺絶宜思關雎之所求以遠五禁之所忌)參(說文作槮)差荇(陸德明本作䓏爾雅)
(說文同)菜左右流(尤韻)之窈窕淑女寤寐求(尤韻)之求之不得
寤寐思服(叶職韻鼻墨翻)悠哉悠哉輾(釋文豐本俱作展)轉反側(職韻楚辭)
(章句作則豐本作仄伍興也參者二十八宿之一其宿有三星故借用爲參之義差說文云貳也差不相值)
(也陸佃云三相參爲參兩相差爲差荇說文作䓏云菨餘也亦作接余爾雅云荇接余其葉苻陸璣云莖白葉)
(紫赤色正圓徑寸餘浮在水上根在水底與水深淺等大如釵股上青下白鬻其白莖以苦酒浸之肥美可案)
(酒顔氏家訓云今是水悉有之黃華似蓴莖根極長江南人亦呼爲猪蓴羅願云猪蓴與絲蓴並一種春夏細)
(長肥滑爲絲蓴至冬短爲猪蓴此與鳬葵殊不相似葉卷漸開雖圓而稍羡不若蓴之極圓也葉皆隨水高低)
(平浮水上花則出水黃色六出今宛陵陂湖中彌覆頃畆日出炤之如金俗名金蓮子狀既似蓴又猪好食或)
(因是得猪蓴之名但非蓴菜耳鄭樵云今謂之水荇蔓鋪水上故杜詩水荇牽風翠帶長凡草之可食者皆以)
(菜名之故荇亦名菜嚴粲云參差訓不齊凡菜皆不齊何獨荇也今池州人稱荇爲莕公鬚盖細荇亂生有若)
(鬚然詩人之詞不苟矣程大昌云菨餘擬淑女也予於是疑漢之婕妤取此義以名也左右言非一方也流爾)
(雅云求也荇菜叢生水中盖順水之流而求之也案天官醢人陳四豆之實無荇菜意必别有所宜及或爲芼)
(羹之用耳季云荇可爲茹其性柔順故以起興寤覺寐寢或寤或寐言無時也后妃寢興之間無時不思求淑)
(女與之供己職也祭統曰官備則具備蠶繅衣服酒醴粢盛荐豆和羹之事皆后妃主之而内官左右相之也)
(服鄭玄云事也求賢女而不得則思己職事當誰與共之乎悠說文云憂也爾雅云思也輾本作展說文云轉)
(也轉說文云運也愚按展轉並言義當有别展之爲言舒也轉則運動之義反覆也側旁也俱見說文因展轉)
(而至于反至于側也總之臥不安席之意后妃自述其未得淑女則内職乏人而賓祭無所託故憂勞之甚至)
(于如此其輾轉反側乃以思服之故所謂得性情之正者也)參差荇菜左右采(叶有)
(韻此苟翻)之窈窕淑女琴瑟友(有韻)之參差荇菜左右芼(叶藥韻慕)
(谷翻)之窈窕淑女鐘鼓樂(叶藥韻歷谷翻)之(興也采說文云捋取也求而得之於是采)
(之也琴瑟皆絲音呂氏春秋云朱襄氏之王天下王建作五絃之琴高誘云王建朱襄臣也又琴操云伏羲作)
(琴世本說文皆云神農所作未詳孰是廣雅云神農氏琴長三尺六寸六分伏羲氏琴長七尺二寸上有五絃)
(曰宮商角徵羽文王增二絃曰少宮少商琴論云伏羲氏削桐爲琴面圓法天底方象地龍池八寸通八風鳳)
(池四寸合四氣琴長三尺六寸象三百六十日廣六寸象六合前廣後狹象尊卑也五絃象五行大絃爲宮小)
(絃爲臣加二絃以合君臣之恩又爾雅大琴謂之離郭璞云二十七絃白虎通云琴者禁也以禁制淫邪正人)
(心山海經云晏龍始爲瑟世本云伏羲作瑟五十絃或云四十五絃後黃帝使素女鼔瑟哀不自勝破爲二十)
(五絃又樂書云朱襄氏使士達制五絃之瑟後瞽瞍判五絃瑟爲十五絃舜復益以八絃爲二十三絃禮圖書)
(云雅瑟長八尺一寸廣二尺八寸二十三絃其常用者十九絃其餘四絃謂之番番贏也頌瑟長七尺二寸廣)
(一尺八寸二十五絃盡用又爾雅大瑟謂之灑郭璞云長八尺一寸廣一尺八寸二十七絃應劭云今瑟長五)
(尺五寸非正器也釋名云瑟施絃張之瑟瑟然也張萱云郭注瑟二十七絃邢疏據禮圖二十三絃此二少三)
(變之說誤之也夫五爲中聲三于五爲不足七于五為有餘中聲何繇得乎世或言朱襄氏使士達爲瑟五絃)
(瞽瞍判之爲十五絃夫五絃十五絃小瑟也二十五絃中瑟也五十絃大瑟也多與寡皆不失五也漢武祠太)
(乙作二十五絃之瑟宋太常樂瑟亦二十五絃其有意復古乎故余因瑟而知舜之琴五絃者亦其正也世傳)
(伏羲蔡邕以九孫登以一郭注以二十二頌琴十三今世所用以七亦二變二少之說誤之耳先儒謂七絃之)
(琴存之則有害古制削之而可白虎通云瑟者嗇也閑也所以懲忿窒欲正人之德也孔云性情之和上下相)
(親與琴瑟之音宮商相應無異若與琴瑟爲友然故曰琴瑟友之芼說文云草覆蔓也徐鍇云猶冒也盖得之)
(之多則以草覆冒而藏之猶包裹之意又爾雅云搴也邢昺云擇菜也謂求而得之多則可以擇而用之也二)
(義皆通鐘金音山海經云炎帝之孫鼓延始爲鐘許慎云古者垂作鐘呂氏春秋云黃帝命伶倫鑄十二鐘和)
(五音又傳云黃帝命伶倫與營援作十二鐘鼓革音樂書云鼓之制始于伊耆氏少昊氏夏后氏加四足謂之)
(足鼓商人貫之以柱謂之楹鼓周人縣而擊之謂之縣鼓周禮鼓人職云掌教六鼓而辨其聲用以雷鼔鼓神)
(祀以靈鼔鼓社祭以路鼓鼓鬼享以鼖鼓鼓軍事以鼛鼓鼓役事以晉鼓鼓金奏陳祥道云鄭氏謂房中之樂)
(不用鐘磬關雎之詩曰鐘鼓樂之而周禮教燕樂以磬師則房中之樂非不用鐘磬也風俗通云鐘秋分之音)
(鼓春分之音琴瑟之聲有婉娩媚順意則云友鐘鼓之聲有宣揚蹈厲意則云樂言各有當也荀子曰國風之)
(好色也盈其欲而不愆其止其誠可比于金石其聲可納于宗廟其是之謂與馮時可云庸人好賢則志有懈)
(倦中道而廢兹能寤寐而求之反側而思之不得不已至于既得則先以瑟琴繼以鐘鼓有加而無倦其好賢)
(切矣其性情正矣張綱云求而後采采而後擇者共荇菜之序也寤寐求之然後琴瑟友之鐘鼓樂之者得淑)
(女之序也琴瑟常御之樂也故鹿鳴燕羣臣則曰鼓瑟鼓琴鐘鼓至大之樂也故彤弓饗諸侯則曰鐘鼓既設)
(此盖燕禮小而饗禮大所用之樂亦從以異今后妃之待淑女始則欲以常御之樂友之而通其交際之心終)
(則欲以至大之樂樂之而極其歡欣之意此所謂至誠有加而無已也陳𤾉云古者后妃有房中之樂是詩特)
(取琴瑟鐘鼓者得無意乎曰虞書以琴瑟爲堂上之樂以鼓鏞爲堂下之樂后妃之于淑女不無上下之分焉)
(故詩人取之所以寓名分也荀卿謂君子以琴瑟樂心以鐘鼓道志后妃之于淑女不無心志之交焉故詩人)
(取之所以寓交際也后妃之于淑女至誠樂與以共圖職業憂勤以始之不倦以終之内則心志交而不疑外)
(則上下辨而不越夫然雖友以敬之而不敢慢樂以愛之而不敢惡而淑女終不失事后妃之道此所以爲樂)
(而不淫其于配文王之孝也何有崔銑云美哉周之后妃廣于求助精在得媛未得而求之已得而樂之協彼)
(衆善以事一人志在相夫爾忘其躬也樂乃未與爾略于色也夫公其心則合異以爲同詩曰白華菅兮白茅)
(束兮心苟私則判戚而爲敵易曰列其夤厲薰心古帝之聖曰堯舜事咨岳牧好察邇言比其化也岳孫帝位)
(九官讓能及乎主澤大熄爝存秦穆悔過求臣猶稱一介是則一言而治者其好善乎一言而亡者其妬才乎)
(是關雎之義也張綱又云關雎所言乃后妃求淑女以配君子之事而說者止稱其無妬忌之行此未足以盡)
(關雎之義盖治外者莫急于人材治内者求淑女以爲助固其理也文王之所以興周詩稱棫樸之官人書美)
(五臣之迪教濟濟多士並列于疏附先後奔走禦侮之職固未始不以人材爲先務是以其化刑于寡妻而后)
(妃于是乎有關雎之德觀其求淑女也寤寐反側而不能自已盖以爲不如是不足以配文王而成内外之治)
(夫惟文王得多士而立政于外后妃得淑女而輔佐于内則自閨門而達之朝廷宜無一事之不理所以協濟)
(大業而卜世卜年之永者其本實基於此)
關雎三章一章四句二章章八句(毛鄭本作五章章四句今從朱)
(傳賦子貢傳云文王之妃姒氏思得淑女以共内職關雎子曰關雎哀而不傷樂而不淫能正其)
(心則無怨嫉邪辟之思心正而身修身修而家齊家齊而國治國治而天下平故用之鄉人用之邦)
(國其奏樂也必歌關雎以亂之所以風天下也按傳謂此詩太姒所作爲得之其依附擬託孔子數)
(言反覺其鄙申培說謂文王之妃太姒思得淑女以充嬪御之職而供祭祀賓客之事故作是詩則)
(似惑于毛鄭共荇菜爲葅之說亦可謂不識比興之義者矣若諸書引關雎者多以爲諷刺之詩列)
(女傳曲沃負云周之康王夫人晏出朝關雎起興思得淑女以配君子路史云康王一晏朝而暴公)
(作關雎之詩以諷魯詩亦云后夫人雞鳴佩玉去君所周康王后不然故詩人歎而傷之後漢書皇)
(后紀序康王晏朝關雎作諷盖用此也及前漢書杜欽云佩玉晏鳴關雎歎之知好色之伐性短年)
(故詠淑女幾以配上忠孝之篤仁厚之作也後漢書明帝詔云應門失守關雎刺世注引春秋說題)
(辭曰人主不正應門失守關雎故歌以感之宋均云應門聽政之處也言不以政事爲務則有宣淫)
(之心關雎樂而不淫思得賢人與之共代修應門之政者也楊賜傳云昔周王承文王之盛一朝晏)
(起夫人不鳴璜宮門不擊柝關雎之人見幾而作薛君云詩人言關雎貞潔慎匹以聲相求隱蔽乎)
(無人之處故人君退朝入于私宮后妃御見有度應門擊柝鼓人上堂退反燕處體安志明今時大)
(人内傾于色賢人見其萌故詠關雎說淑女正容儀以刺時而司馬遷亦云周道缺詩人本之袵席)
(關雎作楊雄云周康之時頌聲作于下關雎作乎上習治也故習治則傷始亂也馮衍顯志賦云美)
(關雎之識微兮愍王道之將崩此其說必有所本朱子非之據儀禮以關雎爲鄕樂又爲房中之樂)
(謂周公制作之時已有此詩其非出于康王明甚又無故而播其先祖之失于天下不可以爲風化)
(之首于論正矣愚又讀後漢書注云康王晚朝内人誦關雎詩以刺王鄭樵奥論亦云古人以聲詩)
(奏之樂後世有不能法祖怠于政者則取是詩而奏之以申警諷故曰作非謂其始作于衰世也是)
(說盖近之而朱子直以爲文王求得聖女爲配宮中之人于其始至見其有幽閒貞静之德而作是)
(詩則愚不能無疑夫所謂宮中之人者果何人歟考大紀稱昌爲世子娶于有莘曰太姒則太姒至)
(時王季故在如以爲王季之宮人則古者命士父子皆異宮彼淑女之得與否亦何預于王季宮人)
(之憂樂也如以爲文王之宫人則古者諸侯一娶九女格之同時者盖必嫡夫人至而姪娣從之未)
(有夫人未至而先有宮人者也且大明之詩曰文王初載天作之合文王嘉止大邦有子何待宮人)
(寤寐求之展轉反側而後得耶至于琴瑟友鐘鼓樂若指文王則近于妉若指宮人則近于媚又何)
(以風耶朱說既無據而又不可以爲文王之作則非歸之太姒安屬乎愚之從序傳之說者以此他)
(若張超蔡邕又以爲畢公作要皆傳訛不足信程子謂序言后妃之德非指人而言凡爲王后妃者)
(當如是馮元成亦以爲周公制房中之樂追稱后妃思得淑女以共理内治所謂憂樂皆設言其事)
(播諸管絃以代箴銘者於理亦近似並存之)
鵲巢亦太姒之德也太姒來嫁於同與媵俱來詩人
美之(序云關雎后妃之德也又云鵲巢夫人之德也鄭玄云初古公亶父聿來胥宇爰及姜女其後)
(太任思媚太姒嗣徽歷世有賢妃之助文王刑寡妻至兄弟以御于家邦故二國之詩以后夫人之爲首)
(稱孔穎達云后妃夫人皆太姒也一人而二名各隨其事立稱以周南王者之化故稱后妃召南諸侯之)
(化故稱夫人愚于此詩主其說與關雎同意關雎在未嫁之時志在廣求淑女共事君子鵲巢在方嫁之)
(時將姪娣以俱來其不妬忌已早見于此非太姒之德而何詩之二南似易之乾坤繫關雎于周南者以)
(其主君子以立言若鵲巢則苐詠之子而已故繫之召南也二詩皆咏鳩意亦相類雎鳩以有别爲德此)
(鳩以壹宿爲德又按禽經云一鳥曰佳二鳥曰雔三鳥曰朋四鳥曰乘五鳥曰雇六鳥曰鶂七鳥曰□八)
(鳥曰鸞九鳥曰鳩十鳥曰&KR1860;鳩字從九其以是與諸侯一娶九女文王位當爲諸侯故有取于鳩也舊說)
(皆以鵲比國君鳩比夫人若然則末章維鳩盈之一句爲不通矣又按文王以中身受命以初載作合今)
(姑即竹書年數定之計其娶太似當在武乙之世)
維鵲有巢維鳩居(魚韻亦叶御韻居御翻)之之子于歸百兩御(韻亦)
(叶魚韻語居翻陸本作訝又作迓)之(興也鄭玄云鵲之作巢冬至架之至春乃成孔穎達云推度災曰鵲)
(以復至之月始作室家復于消息十一月卦故知冬至加功也月令十二月鵲始巢則季冬猶未成也故云至)
(春乃成也顧起元云冬至天元之始至後二陽已得來年之節氣鵲遂可爲巢知所向也陸佃云鵲知人喜作)
(巢取在木杪枝不取隳地者皆傳枝受卵故一曰乾鵲而莊子云鳥鵲孺鵲以傳枝少欲故曰孺也淮南子謂)
(太隂所建蟄蟲首穴而處鵲巢向而爲戶又云蟄蟲鵲巢皆向太乙盖鵲巢開戶嚮太乙而背歲故博物志云)
(鵲背太歲也先儒以爲鵲巢居而知風蟻穴居而知雨鵲歲多風則去喬木巢傍枝故能高而不危也然則疆)
(而不淫又能知風之自知歲之所在盖鵲之爲德與才如此俗說鵲巢中必有梁見鵲上梁者必貴今二鵲共)
(銜一木置巢中謂之上梁又舊說云鵲巢中必有棘盖棘性煖故也鳩拙鳥也直謂之鳩者即鵻也今之鵓鴣)
(方言云鳩自關而西秦漢之間謂之鵴鳩其大者謂之鳻鳩其小者謂之&KR1891;鳩或謂之䳫鳩或謂之䳕鳩梁宋)
(之間謂之鵻一名荆鳩一名楚鳩一名乳鳩爾雅以爲鳺□壹宿鳥也壹宿者壹于所宿之木又名夫不陸佃)
(云壹宿婦之正也夫或不然故孔子欲多識鳥獸草木之名一曰祝鳩或曰鵻與尸鳩皆壹鳥也故有尸祝之)
(號尸鳩性壹而慈祝鳩性壹而孝故一名尸一名祝也按周禮羅氏中春獻鳩以養國老不噎之鳥也古之養)
(老祝鯁在前祝噎在後欲老人不噎賜杖以鳩爲飾故名爲祝鳩也亦曰孝鳥杜預云鵻鳩孝故曰司徒禽經)
(云拙者莫如鳩巧者莫如鶻今鳩累巢止于數枝纔能載身而已天將雨則逐其雌霽則呼而反之人常聞其)
(聲故謂之鳴鳩歐陽脩云鳩不能作巢多在屋瓦間或于木上架結木枝初不成窠便以生子往往墜雛今鵲)
(作巢甚堅既生雛散飛則棄而去容有鳩來處彼空巢方宏静云間居數年墻之東嘉樹如盖有鵲巢焉每年)
(修巢必以小雪日其梁之上必吉日也門之向歲必更四月中雛能飛矣鳩則逐而居之五六月鳩將雛去小)
(雪鵲乃復來略無爽也夫巢居知風穴處知雨自古志之良知良能乃不假卜筮不俟推測也神妙物耶物自)
(妙耶五行家言所謂雖小道有可觀者耶鄒忠胤云鵲鳩殊種喻二姓之好族類名位之相稱歐陽云詩人取)
(鵲之成巢以比夫人起家來居已成之周室爾愚按如歐陽說則鵲乃比王季而鳩則以比太姒及媵也意者)
(太姒嫁時適當方春鳥獸孳尾之候詩人偶見鵲巢鳩居遂即之以起咏與之子謂太姒也百兩百乘也漢書)
(註云車一乘曰一兩言其輪轅兩兩而偶也風俗通云車有兩輪馬有四匹故車稱兩馬稱匹御迎也言夫家)
(以百兩之車往迎之大明之詩曰親迎于渭是也孔穎達云士昏禮從車二乘其天子與大夫送迎則無文朱)
(公遷云百兩不過極其盛而言之諸侯迎送車數未必如是之多士從車二乘等而上之亦恐不及百乘左傳)
(趙孟入于鄭鄭伯享之穆叔賦鵲巢趙孟曰武不堪也是盖以鵲有巢而鳩居之喻晉君有國而趙孟治之)
維鵲有巢維鳩方(陽韻)之之子于歸百兩將(叶陽韻資良翻)之
(興也方鄭玄云猶嚮也正義云諸言方者皆謂居在他所人嚮望之故云猶嚮也上章主迎之而言故曰居之)
(此章主送之而言故曰方之言嚮其巢之所在而將往居之也將送也孔云左傳曰凡公女嫁于敵國姊妹則)
(上卿送之公子則下卿送之于大國雖公子亦上卿送之太姒自莘適周必上卿送之又云夫人之嫁自乘家)
(車宣五年齊高固及子叔姬來反馬何彼穠矣美王姬之車鄭箴膏肓謂禮雖散亡以詩義論之天子以至大)
(夫皆有留車反馬之禮故泉水云還車言邁箋謂還車者嫁時乘來今思乘以歸是其義也知夫人自乘家車)
(也言迓之者夫自以其車迎之送之則其家以車送之故知壻車在百兩迎之中婦車在百兩將之中矣)
維鵲有巢維鳩盈(庚韻)之之子于歸百兩成(庚韻)之(興也盈滿也維鳩盈)
(之喻衆媵姪娣之多孔云諸侯一娶九女二國往媵之以姪娣從凡有八人是其多也胡安國云古者諸侯一娶)
(九女必格之同時者所以定名分窒亂源也首章親迎之禮男先女也次章同歸之禮女從男也在夫家則以)
(百兩迓在父母家則以百兩將而婚禮于是乎成故總之曰百兩成之)
鵲巢三章章四句(子貢傳以爲公子歸于諸侯國人觀焉申培說亦云諸侯嫁女)
(其民觀焉不斥言其爲太姒也今按序以鵲巢爲夫人之德與以關雎爲后妃之德同意明乎其指)
(太姒矣然繼之曰國君積行累功以致爵位夫人起家而居有之德如鳴鳩乃可以配焉則于詩人)
(寄興之意全無所發明若陳𤾉樂書引古琴曲以爲邵國男悦正女而作殊鄙淺無義齊魯韓三家)
(又以爲康王時詩皆不足信)
桃夭美太姒能脩婦道也(申培說以爲此周人美后妃終始婦道之詩盖始于)
(宜夫婦終于宜一家之人所謂始終婦道也知爲美太姒詩者以大學引此釋齊治知之)
桃之夭夭(說文作枖又作□)灼灼其華(麻韻)之子于歸宜其室家
(麻韻木興也桃木名春秋運斗樞曰玉衡星散爲桃祧者五之精仙木也而家語則曰六果桃爲下祭祀時)
(不用不登郊廟案周官飲食之籩曰其實棗栗桃乾䕩榛實則桃僅祭祀不用而已陸佃云桃有華之盛者其)
(性早華又華于仲春故周南以興女之年時俱當諺曰白頭種桃又曰桃三李四梅子十二言桃生三歲便放)
(華果早于梅李故首雖已白其華子之利可待也然皮束莖幹頗急四年以上宜以刀&KR2030;其皮不然皮急則死)
(故周南復取少桃以興所謂桃之夭夭是也夭通作祅說文云木少盛貌徐鍇謂草木始生未幾得地力而能)
(先長大也灼說文云炙也曰灼灼者盖言其華色盛如火炎也華江東呼爲荂俗作花亦作蘤爾雅木謂之華)
(草謂之榮然此對文爾若散文則草亦名華也嚴粲云夭夭以桃言指桃之木也灼灼以華言指桃之華也孔)
(穎達云桃或少而未華或華而不少此詩夭夭灼灼並言則是少而有華者故辨之木少壯則其華盛譬婦人)
(盛年則容色麗故此以興后妃始嫁之時也又按周禮仲春會男女鄭玄云仲春陰陽交以成昏禮順天之時)
(也意古制如此后妃始嫁時或當桃始華故詩人本而咏之也爾雅云之子者是子也孔云之爲語助桃夭爲)
(嫁者之子漢廣則貞潔者之子東山言其妻白華斥幽王各隨事而名之愚按此詩言之子兩字最有力他人)
(于歸者未必皆然此以知其專指后妃也鄒忠胤云以之子目后妃或嫌于褻然是固風體也即周公作爲大)
(雅以述先德而緜之篇曰爰及姜女大明之篇曰長子維行亦未有訾其褻者何疑于桃夭歸說文云女嫁也)
(字從止从婦省婦人謂嫁曰歸于歸猶言于其來歸也室家謂夫婦也男以女爲室女以男爲家左傳謂女有)
(家男有室孟子謂丈夫生而願爲之有室女子生而願爲之有家是也方來歸而夫婦即相宜同心一德不特)
(容色之美而已文王以肅肅雝雝之德刑于寡妻向使太姒之德不能與文王相配何宜之有)桃之
夭夭有蕡(豐稷云一作蕃不知何據)其實(質韻)之子于歸宜其家室(質韻)
(以興也羅願云麻實謂之蕡故古者朝事之籩熬麻麥實之謂之麷蕡麻于植物中最爲多子詩言桃華色)
(既盛又結子之多如麻子然說文亦云萉枲實或作□音雖異而意同實者富實之義故以爲虚之對凡草木)
(之結子皆曰實也取蕡實以興后妃者毛傳言非但有華色又有婦德是也首章先言室後言家易恒卦之義)
(也次章先言家後言室易泰卦之義也至是而夫婦之相宜爲益深矣又陸云桃性更七八年便老老則子細)
(此言少桃故曰有蕡其實言非但有華色又嫁而有子夫婦之道成焉亦通)桃之夭夭其
葉蓁蓁(眞韻通典作溱豐本作□)之子于歸宜其家人(眞韻文興也蓁說云草)
(盛貌故毛傳訓蓁蓁爲至盛貌李氏云桃之少壯則結實必大其葉亦蓁蓁然盛若非少壯則雖結實不復大)
(雖有葉不復蓁蓁矣陸云桃性華葉齊生至于有蕡其實然後其葉蓁蓁故其序如此抑陰青繁合休息者賴)
(之又在夏之時也家人謂一家之人上而舅姑中而妯娌下至媵妾童竪之屬皆處之得其道故不特夫婦相)
(宜而一家之人盡以爲宜也取興于其葉蓁蓁者陸謂能成其家又以芘其所賴是也大學引此章而申之曰)
(宜其家人而後可以教國人夫文王不出家而成教于國實太姒之賢内助有以成之味此則非汎咏民間之)
(女而爲美后妃之德抑又明矣又鍾惺云三宜字妙只是停當相安意女子無非無儀一停當相安便是求加)
(焉遂失之矣)
桃夭三章章四句(子貢傳云周人美后妃之德終始婦道賦桃夭子曰宜其家人)
(而後可以教國人見君子之修其身矣此扵詩意得之其綴以夫子之言則贗也聖言而可贗將何所)
(不贗耶序則謂桃夭后妃之所致也不妬忌則男女以正婚姻以時國無鰥民也朱子譏其意狹而)
(說疎是矣然據集傳謂詩人因婚姻之得時而嘆其女子之賢知必有以宜其室家則何所許之易)
(也豈凡女及時而嫁者皆足稱賢耶)
螽斯祝太姒子孫衆多也(序云后妃子孫衆多也言若螽斯不妬忌則子孫衆)
(多也愚按后妃子孫衆多也言若螽斯宜絶句讀謂后妃之子孫有如螽斯之衆多耳鄭玄讀連下文云)
(凡物有陰陽情慾者莫不妬忌惟蚣蝑不爾抑鑿矣通篇皆祝願之辭以子孫二字知之時太姒尚未有)
(孫安得徑指其多故知爲祝辭也朱子以爲衆妾所作亦通)
螽(爾雅作蜤豐氏本作&KR0977;)斯羽詵詵(眞韻陸德明云說文作&KR2226;今按說文無&KR2226;字)兮宜
爾子孫振振(叶眞韻之人翻)兮(興也毛傳云螽斯蚣蝑也朱子云詩中固有以斯爲語辭者如)
(鹿斯露斯之類然七月詩乃云斯螽動股則恐螽斯是名也孔穎達云螽斯斯螽文雖顛倒其實一也一名舂)
(黍幽州人謂之舂箕愚謂螽斯蚣蝑舂黍舂箕音皆相似直轉而訛耳益知螽斯是名也蔡邕月令云其類乳)
(于土中深埋其卵陸佃云字盖從冬冬終也至冬而終故謂之螽魯十月而有螽孔子曰火伏而後蟄者畢今)
(火猶西流再失閏也朱子謂一生九十九子蘇轍謂一生八十一子未知孰是陳少南云言羽者螽斯羽蟲也)
(無羊之詩羊言角牛言耳狀物多如此嚴粲云螽生信宿即羣飛因飛而見其多故以羽言之喻子孫之衆多)
(也愚按蕃育之最多者莫如螽斯故詩借以興子孫非詵咏其母或以螽斯比后妃不倫甚矣戴岷隠亦如此說)
(通作甡孔云詵即甡字說文云衆生並立之貌宜猶當也祝願之辭言宜乎其如此也爾指后妃也繇后妃不)
(妬故衆妾得以生子子多則孫亦多矣故兼言子孫也振奮也謂奮起也重言之者見子孫衆多也風人贊美)
(后妃意在言外但言宜其子孫如此使人自思其所以宜者何故而不明言之謂由后妃不妬忌而致此也)
螽斯羽薨薨(蒸韻豐本作&KR1415;)兮宜爾子孫繩繩(蒸韻)兮(興也薨薨博雅)
(云飛聲按趙頤光云薨當通作轟說文云羣車聲也韓愈詩云絲竹徒轟轟繩說文云索也繩繩者言如繩索)
(之相續不斷也一說韻會云繩繩有紀貌盖狀子孫之長幼森然各得其序亦如螽斯之羣飛行列不亂也又)
(按韓詩外傳引此皆曰言賢母能使子賢也)螽斯羽揖揖(緝韻豐氏石經本作緝)兮
宜爾子孫蟄蟄(緝韻)兮(興也揖通作輯晉語君輯大夫就車輯或爲揖故知二字通也車和)
(輯曰輯故爲和集之義三章亦有次第詵詵自未飛之時言也薨薨自方飛之時言也揖揖自飛而下集之時)
(言也張氏云物生而後有象象而後有滋滋而後有數螽斯形僅寸餘而滋數之多凡物皆不能及有親見其)
(子之類聚者大小不一與他類不亂亦不相軋且有大字小小依大之狀蟄說文云藏也物伏藏則安静故爾)
(雅又訓爲静也曰蟄蟄者安静而各得其所也振振但言其奮起而已繩繩則有繼續未艾之意蟄蟄則又見)
(其安静以處式相好無相猶也胡宏曰深遠哉周南之義后妃之能助其夫者事亦多矣聖人惟取不妬忌之)
(詩至于四五者何歟愚讀史至隋文帝獨孤后然後知婦人之惡以妬忌爲大也自漢而下后妃之妬忌者有)
(矣何獨至于獨孤后而知之吁婦人之妬妬其夫已爲非義獨孤后肆其妬心不獨妬文帝使不得有異生子)
(又妬及其子焉太子勇有寵妾曰雲昭訓獨孤怒曰睍地伐漸不可耐專寵阿雲有如許豚犬遂内啓賊子廣)
(行簒奪東宮之謀外賂姦臣素造反黜儲君之事而文帝亦不得其死曰獨孤誤我卒至宗祀絶滅生靈塗炭)
(開皇之中天下戶八百九十萬唐興撫綏三十餘年至永徽初始及三百八十萬戸耳吁獨孤一行妬忌于宮)
(閫之間而滅天下之戸五六百萬聖人刪詩立周南之義教訓萬世后妃專以無妬忌為大美也意深且遠矣)
(夫專以無妬忌爲大美則必以妬忌爲大惡矣考諸獨孤后其爲大惡豈不深切著明也哉愚是以知王者欲)
(齊其家措之天下而周南不可不學也)
螽斯三章章四句(子貢傳及申培詩說皆謂周人慶文王之多男而賦螽斯理亦)
(無害然咏子及母更爲親切故思齊之詩曰太姒嗣徽音則百斯男不以美文王也)
葛覃太姒自叙治葛畢而欲歸省其親見其能勤儉
孝敬也(出季本詩說解頥習此詩盖專爲歸寧而作太姒在父母家所者惟女功之事今雖已)
(出嫁猶不變其素履不如是則不敢歸見父母盖所得于家教者居多故序謂葛覃后妃之本也本之于)
(其父母也申培說云此詩亦太姒所自作)
葛之覃(陸德明本作蕈)兮施于中谷(豐氏本作逵)維葉萋萋(叶支韻此移翻)
(與下喈喈隔三句爲韻)黃鳥于飛集于灌木其鳴喈喈(叶支韻堅夷翻賦)
(也葛艸名羅願云生山澤間其蔓延盛者牽其首以至根可二十步毛傳云葛所以爲絺綌女功之事煩辱者)
(覃毛傳云延也施本訓爲旗逶迤之貌借以爲附麗纏繞之義中谷谷中倒其言者古人語多有之如螽斯曰)
(斯螽苦瓜曰瓜苦之類萋說文云艸盛也故毛傳以萋萋爲茂盛之貌黃鳥黃鸝留也或謂之黃栗留又作黃)
(栗流爾雅名皇詩又名倉庚一名商庚一名鵹黃一名楚雀幽州人謂之黃鸎齊人謂之摶黍亦或謂之黃袍)
(秦人謂之黃流離常葚熟時來在桑間故里語曰黃栗留看我麥黃葚熟否亦是應節趨時之鳥也格物總論)
(鶯大勝鴝鵒黑眉嘴尖紅脚青遍身黃色羽及尾又有黑毛相間三四月間鳴聲音圓滑集說文云鳥在木上)
(也灌木爾雅云叢木又云木族生爲灌族即叢也未詳其義喈說文云鳥鳴聲徐鍇云聲衆且和也今曰喈喈)
(者言不一鳴也言葛而及黃鳥者狀初夏之景此時葛方盛而未可刈也然已足見其動女紅之思而有念念)
(不忘之意矣萬時華云首章要體認初夏光景人到意念難忘處時過景銷耳目經歷似意中眼中一一活現)
(此便是服之無斁根子)葛之覃兮施于中谷(首二句不用韻如上章例下一句一)
(韻)維葉莫莫(藥韻)是刈(陸本作艾豐本作乂)是濩(藥韻)爲絺爲綌(陌韻亦叶)
(藥韻去略翻)服之無斁(陌韻亦叶藥韻弋灼翻禮記爾雅豐本俱作射賦也莫本古文暮字今)
(曰莫莫者盖取稠密隂暗之義刈芟取也濩說文云雨流需下貌釋文以爲瀹也按瀹者治也盖以水治之也)
(絺綌皆葛之成布者曲禮云爲天子削瓜巾以絺諸侯巾以綌玉藻云浴用二巾上絺下綌以絺精而綌麤故)
(貴絺而賤綌也刈濩理之有序絺綌成之有等皆親董其事如三繅之類服之者以之爲服也斁說文云解也)
(毛云厭也此言盛夏之時葛既成矣于是治以爲布而服之無厭盖預道其心之所期如此雖異日垢弊不忍)
(廢棄也夫知稼穡之勤者飲食則念農功知絲麻之勤者衣服則思女功然亦后妃淑性自爾非徒惜勞惜福)
(念使之然也緇衣記云苟有衣必見其敝而引葛覃服之無射爲言要以古之人無斁盡如此服矣張綱云后)
(妃之于女功志焉而不敢忘故往來于中谷以觀葛之漸長而采之方其初往也葛茂盛而未成但見黃鳥飛)
(鳴于灌木之上顔色之美聲音之好有可以悦其耳目及其繼往也葛成就而可采矣于此無暇及于耳目之)
(所聞見惟知刈葛而濩之以潙絺綌專心致志服之而無厭斁焉陸佃云夫禮后織玄紞今乃親葛事如此者)
(親蠶以勸女功之正事親葛以勸女功之餘事絲麻者本事也䔛葛者餘事也張敬夫云周自后稷以農事爲)
(務迄于今其君子則重稼穡之事其室家則重織紝之勤相與服習其艱難詠歌其勞苦此實王業之根本也)
(夫治常生于敬畏而亂常起于驕肆使爲國者每念稼穡之勞而其后妃又不忘織紝之事則心之不存者寡)
(矣此心常存則驕矜放恣何自而生故誦服之無斁之章則知周之所以興誦休其蠶織之章知周之所以衰)
言告師氏言告言歸(微韻)薄汙我私薄澣我衣(微韻)害(音曷)
(豐本作曷下同)澣害否(有韻豐本作不)歸寧(豐本作寍)父母(有韻侯賦也古者諸之女嫁)
(于諸侯父母在則歲一歸寧此章乃言將歸寧之事盖女功成矣時已暇矣言辭也如言采言念薄言駕言之)
(類皆語辭也師氏者女師也禮記云古者女師教以婦老無德婦言婦容婦功白虎通云國君取大夫之妾士之妻)
(子者而明于婦道又禄之使教宗室五屬之女何休云選老大夫爲傅老大夫妻爲姆昏禮注云婦人五十無)
(子出而不復嫁能以婦道教人者爲姆女出嫁姆隨之故有女師内則云大夫以上立師慈保三姆言告師氏)
(是自已告于師氏也言告言歸使師氏以己欲歸寧之意轉告于舅姑與夫子也白虎通云婦人所以有師何)
(學事人之道也張敬夫云后妃之貴亦必立師傅以訓之法家拂士非惟人主不可一日無后妃亦然也王安)
(石云有天地此有男女豈以女子而可無教乎古者設師傅保姆之官以教王六宮故葛覃之有師氏宋姬之)
(待傅姆民間之有女師主女教也以今觀祭祀賓客之禮琴瑟鐘鼔之樂房中之詩彤史之書非學何以能之)
(此古者后妃夫人所以能上奉神靈之統下理萬物之宜也後世之君既無修身齊家之學而呂武之使監宮)
(中者遂使人疑而不復信可哀也夫薄季云不敢大肆之辭猶楚辭言蹇言羌之類汙毛傳云煩也鄭玄云煩)
(撋之用功深阮孝緒云煩撋猶捼莏也朱子云煩撋之以去其汙猶治亂而曰亂也私燕服也婦人有副褘盛)
(飾以朝事舅姑接見于家庭進見于君子其餘則私也澣說文云濯衣垢也衣謂褘衣以下至褖衣禮服也薄)
(汙以下皆后妃自審之辭非告師氏之語汙私服者以服之常而垢多也澣禮衣者以服之少而垢少也盖因)
(女工暇而歸因歸而治服本與絺綌無關非服既成而即澣濯之也此后妃之儉德而服之無斁之意亦即于)
(此處可想見矣害通作曷音之近也說文云何也害澣害否蒙上文而言何者已澣何者未澣也朱子謂審其何)
(者當澣何者可以未澣亦通白虎通云父矩也以度教子也廣雅云母牧也育養子也釋名云父甫也始生己)
(也母冒也含生己也寧通作寍說文云安也歸寧者歸而問安之義吕大圭云父母在則歸寧葛覃稱歸寧父)
(母是也殁則使卿寧楚子庚聘于秦爲夫人寧是也周昌年云此治葛後事與七月之亟乘屋同意趁治葛之)
(暇亟爲歸寧計見過此而萋萋喈喈之景又催人矣孔穎達云在家本有此性出嫁修而不改婦禮無愆當于)
(夫氏可以歸問安否于父母張子厚詩云葛蔓青長谷鳥遷女功興念憶歸安不將貴盛驕門族容使親心得)
(盡歡張綱云斯干之卒章祝其女子無詒罹于父母觀后妃之歸寧然後知其父母免于憂也)
葛覃三章章六句(序云葛覃后妃之本也后妃在父母家則志在于女功之事躬)
(儉節用服澣濯之衣尊敬師傳則可以歸安父母化天下以婦道也朱子謂此詩之序首尾皆是但)
(所謂在父母家者一句爲未安若謂未嫁之時即詩中不應以歸寧爲言况未嫁時自當服勤女功)
(不足稱述爲盛美子貢傳則云太姒將歸寧而賦葛覃子曰貴而能勤富而能儉疏而能孝可以觀)
(化矣按傳謂將歸寧而賦者得之惟僞增夫子之言爲狂妄可厭耳若朱傳苐謂此詩后妃既成絺)
(綌而賦其事雖亦無害但言告師氏一節反無着落恐非詩意齊魯韓三家又以爲康王時詩皆不)
(足信)
詩經世本古義卷五
