詩經世本古義卷七
明何楷撰
殷帝乙之世詩五篇
草蟲思南仲也南仲以王命城朔方遂伐西戎其室
家思念之而作此詩(篇中喓喓六語與出車篇全同以是知為南仲之室家思南仲)
(也愚又疑此詩謂即六笙詩中之南陔東按儀禮燕禮篇大夫皆就席後席工于西階上少小臣納工)
(工四人二瑟小臣坐授瑟乃降工歌鹿鳴四牡皇皇者華卒歌主人洗升獻工笙入立于縣中奏南陔白)
(華華黍主人洗升獻笙乃間歌魚麗笙由庚歌南有嘉魚笙崇丘歌南山有臺笙由儀遂歌鄉樂周南關)
(睢葛覃卷耳召南鵲巢采蘩采蘋大師告樂正曰正歌備乃降復位鄉飲酒禮篇奠觶後設席于堂廉東)
(上工四人二瑟瑟先相者二人授瑟乃降工歌鹿鳴四牡皇皇者華卒歌主人獻工笙入堂下磬南北面)
(立樂南陔白華華黍主人獻工于西階上乃間歌魚麗笙由庚歌南有嘉魚笙崇丘歌南山有臺笙由儀)
(乃合樂周南關雎葛覃卷耳召南鵲巢采蘩采蘋工告于樂正曰正歌備樂正告于賓乃降此二禮作樂)
(樂賓之儀節大略也其南陔白華華黍由庚崇丘由儀六篇序皆以為有其義而亡其辭所謂有其義者)
(序謂南陔孝子相戒以養也白華孝子之潔白也華黍時和歲豐宜黍稷也由庚萬物得繇其道也崇丘)
(萬物得極其高大也由儀萬物之生各得其儀也又云南陔廢則孝友缺矣白華廢則廉恥缺矣華黍廢)
(則蓄積缺矣由庚廢則隂陽失其道理矣崇丘廢則萬物不遂矣由儀廢則萬物失其道理矣所謂亡其)
(辭則諸儒說各不同鄭玄謂遭戰國及秦之世而亡之朱子謂南陔以下今無以考其名篇之義然曰笙)
(曰樂曰奏而不言歌則有聲而無辭明矣意古經篇題之下必有譜焉如投壺魯鼔薛鼔之節而亡之耳)
(商份亦云所謂亡其辭今論語亡字皆讀為無字謂此六詩於笙奏之雖有其聲舉無辭句不若魚麗南)
(有嘉魚南山有臺於歌奏之歌人聲也故有辭耳此歌與笙之異也董氏之說亦然吕祖謙嚴粲頗不然)
(其說吕之言云笙入有聲無詩其說不為無理然國語叔孫穆子聘晉伶簫詠歌鹿鳴之三鹿鳴三篇既)
(可與簫相和而歌則南陔以下豈不可與笙相和而歌乎嚴之言云樂以人聲為主人聲即所歌之詩也)
(若本無其辭則無繇有其義矣序本因其辭以知其義後亡其辭則惟有序所言之義存耳黃震兩辨之)
(其辨吕云國語言歌則鹿鳴三篇有辭之可歌也儀禮不言歌則南陔六詩無辭之可歌也此不足疑也)
(其辨嚴云古之樂章今之琴譜類也琴譜有操辭具存者鹿鳴之詩之歌也有徒存其譜而無辭曲之可)
(歌者如長清短清與長側短側之類雖無其辭未嘗無其義也此亦不足疑也又王質云唐有上柱鳳雛)
(平調清調瑟調平折命喙七曲亦有聲無辭其說皆與朱子合而顧起元說略則又云笙詩有辭有聲如)
(其有聲無辭宜曰笙調不云笙詩燕禮升歌鹿鳴下管新宫新宫今亡宋公享公孫昭子賦新宫將謂管)
(亦有聲無辭耶笙詩之亡猶管詩之亡也書曰琴瑟以詠笙鏞以間詩曰我有嘉賓鼔瑟吹笙皆有詩也)
(歌詠之聲依之律和之自后夔以来未之有改也是故升歌三終鹿鳴三詩也笙入三終南陔三詩也間)
(歌三終魚麗由庚六詩也合樂終則二南六詩衆聲偕作矣於是工告樂正曰正樂備皆謂之歌而可謂)
(之有聲無辭耶凡樂四節首節歌也比歌以瑟也二節笙也輔笙以磬也三節歌笙相禪也四節鄉樂也)
(凡樂四節為詩十八篇皆有聲有辭鼔瑟鼔琴笙磬同音以雅以南此之謂也以上諸家持論翻駮各有)
(義理惟是果無其辭則序不應知其義既云有其義則又豈無一二傳其辭此終是可疑竊謂詩辭縱遂)
(亡序義未必真也及晉時束哲與同業疇人肄脩鄉飲之禮於是依附序義補著其文以綴舊制而鄭樵)
(劉辰翁輩皆非之以為無謂云間竊以愚意測之詩序所次篇目合六笙詩共三百一十一篇後人相傳)
(以為定本而史記言古詩三千餘篇及至孔子去其重取可施於禮義者三百五篇龔遂謂昌邑王曰大)
(王誦詩三百五篇王式曰臣以三百五篇諫及䜟緯之書如樂緯詩緯尚書璿璣鈐其傳自漢世者皆以)
(三百五篇為夫子刪存定數未嘗有三百一十一篇也抑微獨史記諸書而已當孔子未錄商頌之時所)
(刪周家之詩篇始于周南而以魯頌為殿亦只有三百篇耳故曰詩三百一言以蔽之曰思無邪詩三百)
(者全詩之數思無邪者殿卷之語也其後以己為殷人復錄商頌五篇綴于魯頌之後合之始有三百五)
(篇然則三百五篇之為夫子刪存定數審矣烏自而虚懸有六笙詩之名以為三百一十一篇乎蓋緣漢)
(儒見儀禮有此篇名謂諸詩皆已見經不應此六詩獨無輒便攙入于魚麗南有嘉魚南山有臺之間俾)
(以類相從而又復竄弁序語俾與諸詩一例大抵皆贗託非初本也若夫儀禮所取斷不為夫子所刪而)
(經夫子刪後之詩其存者惟有三百五篇而已則六笙詩何得不在其内故愚謂六詩具存特因笙奏曲)
(名與詩篇互異遂致此誤亦猶斯干之詩以管奏之則别名新宫時邁雝諸詩以鐘鼔奏之則别名九夏)
(也六詩伊何南陔即草蟲也二章三章皆有陟彼南山之語故曰南陔陔者隴也謂南山之隴也白華即)
(采薇也其四章曰彼爾維何維常之華常者常棣也常棣者白棣也隱常棣之名而著其色曰白華也華)
(黍即出車也其四章曰昔我往矣黍稷方華此則摘字為名如漢廣之類其尤昭晣者也三詩皆言為君)
(宣力之事故於燕禮鄉飲酒禮奏之使凡在席之臣聞而知勸亦與歌四牲皇皇者華同意者也由庚即)
(吉日也以吉日庚午取之禮歌魚麗則笙由庚謂燕饗之物無所不備水産有魚陸産有麀鹿有豝兕竭)
(誠盡禮之至也崇丘即緜蠻也以丘阿丘隅丘側取之禮歌南有嘉魚則笙崇丘謂上之人志在得賢必)
(有後車之載而後足慰翩鵻之思望諸侯貢士賓王也由儀即菁菁者莪也以樂且有儀取之禮歌南山)
(有臺則笙由儀古者養老必于太學凡視學必養老一以崇憲乞一以儲俊造是教化之大者也夫故燕)
(禮鄉飲酒禮均有取焉爾也)
喓喓草(豐氏本作艸)蟲(東韻釋文云或作虫非)趯趯阜(爾雅注作蛗豐本作&KR0935;)螽
(東韻)未見君子憂心忡忡(東韻豐本作&KR0885;)亦既見止(豐本作只下同)亦既
覯(爾雅作遘)止(豐本作只下同後漢書改此二句作既見君子)我心則降(叶東韻胡公翻興)
(也說文無喓字當通作要要本身腰之腰借為約束之義徐鍇云腰為中關所以自臼持是也此草蟲言要者)
(蓋象其結束精悍之形不然則疑嘌字之誤嘌之為言疾也與趯同意重言之者非一之辭趯趯倣此草蟲郭)
(璞云常羊也陸璣云大小長短如蝗奇音青色好在茅艸中作聲趯說文云踊也阜螽李巡云蝗子也陸璣云)
(今人謂蝗子為螽子兖州人謂之螣陸佃云今謂之&KR2689;䗥示跳示飛飛不能遠許慎以為蝗螽蔡邕以為螽蝗)
(明是一物方言云宋魏之間謂之蚮南楚之外謂之蟅螽蟒或謂之蟒或謂之&KR3821;按螽之族厥類實繁爾雅云蛗)
(蠜草蟲負蠜蜇螽蜙蝑蟿螽螇蚸土螽蠰谿陸佃云草蟲鳴阜螽躍而從之故阜螽曰蠜草蟲謂之負蠜也艸)
(蟲興南仲阜螽以自况婦人從夫其象有如此者君子指南仲也忡說文云憂也按忡字左从心右施中當謂)
(憂在心中不能脱離之意毛傳訓忡忡為衝衝義亦同此止通作只說文云語己辭也覯說文云遇見也見常)
(而覯暫今不敢必其能常見但遇見之猶愈于己故既言見而又轉言覯也降說文云下也對忡忡言憂向在)
(心中懸而不下今忽解去所謂降也謝枋得云猶今人云放下心也時南仲方薄伐西戎而其室家思之如此)
(又左襄二十七年鄭伯享趙孟子展賦草蟲趙孟曰善哉民之主也抑武也不足以當之卒享趙孟告叔向曰)
(子展其後亡者也在上不忘降此特借語為之辭耳非詩本義)陟彼南山言采其蕨
(叶屑韻紀劣翻)未見君子憂心惙惙(屑韻)亦既見止亦既覯止我
心則說(屑韻音悦云賦也南山周終南山也蕨爾雅云虌也通志莾芽也陸璣云山菜也初生似蒜)
(莖紫黑色可食如葵陸佃云初生無葉可食狀如大雀拳足又如其足之蹷也故名蕨周秦曰蕨齊魯曰虌俗)
(云初生者亦類虌脚故曰虌廣雅以為紫□非也羅願云蕨生如小兒拳紫色而肥今野人今歲焚山則来歲)
(蕨菜繁生其舊生蕨之處蕨葉老硬敷披人誌之謂之蕨基戴侗云其根掘而擣之取粉可食凶年以御飢謂)
(之鳥昧亦謂烏㮕格物論云二三月采山中人作茹食之惙說文云憂也戴侗云憂結貌按惙字右施叕叕者)
(綴聮之義戴說可信說許慎云釋也陸佃云降所以反忡忡說所以反惙惙忡忡言中而不下也惙惙言綴而)
(不解也降下也說解也又說苑孔子對魯哀公曰惡惡道不能甚則其好善道亦不能甚好善道不能甚則百)
(姓之親之也亦不能甚詩云未見君子憂心惙惙亦既見止亦既覯止我心則說詩之好善道之甚也如此亦)
(斷章取義)陟彼南山言采其薇(叶支韻靡為翻)未見君子我心傷
悲(支韻)亦既見止亦既覯止我心則夷(支韻山賦也薇陸璣云菜也莖葉)
(皆似小豆蔓生其味亦如小豆藿可作羹亦可生食今官園種之以供宗廟祭祀項氏云薇今之野豌豆苗也)
(蜀人謂之巢菜東坡改名元脩菜是也一名金櫻芽季本云薇似蕨而差大如巨擘剝而食之甘美莊子所謂)
(迷陽是也山間人謂之迷蕨陸佃云薇似藿菜之微者也故禮芼豕以薇記曰鉶芼牛藿羊苦豕薇是也程大)
(昌云山中極多味苦以芼火肉最相諧宜其苗春則盛發至秋老硬然不萎死雖雪中亦可采也詩註又名苦)
(盆三秦記云夷齊食之三年顔色不變武王戒之不食而死按爾雅薇垂水疏謂草生于水濱而枝葉垂于水)
(者曰薇今詩言山有蕨薇又言上山採薇恐非此草也據本草薇有二種生水旁葉似萍者薇也生平原川谷)
(似柳葉者白薇也此當為白薇耳夷說文云平也嚴粲云人喜悦則心平夷謝云惙惙憂之深不止于忡忡矣)
(傷則惻然而痛悲則無聲而哀不止于惙惙此未見之憂一節緊一節也降則心稍放下悦則喜動于中夷則)
(心氣和平此既見之喜一節深一節也愚按張衡謂大火流草蟲鳴然則草蟲鳴阜螽躍深秋候也四月之詩)
(以山有蕨薇並言而此詩言采蕨又言采薇蕨薇皆二三月所采而言蕨者常在薇先則蕨之生當稍先于薇)
(總之在初春時耳南仲以深秋伐西戎至春日遲遲而始奏凱以歸其節序物候恰與此合則其為室家思念)
(南仲之詩無可疑者繇南仲忠義天植國爾忘家其室家之人知之深故思之切如此)
草蟲三章章七句(序云草蟲大夫妻能以禮自防也朱子謂未見能以禮自防之)
(意直以為大夫行役在外其妻獨居感時物之變而思其君子按朱於詩意固為得之而不能知其)
(人則不過閨情之常耳有何關係若子貢傳謂南國之大夫聘于京師睹召公而歸心焉此第依附)
(召南以立說要無稽據申培說則云南國大夫夏聘于周次于終南睹王室之多賢相率以歸心焉)
(其汎斯甚觀篇中云未見君子豈博及多賢之辭哉)
出車勞還率也(出序)文王之時西有昆夷之患北有玁
狁之難以殷王帝乙之命命南仲城朔方因伐西戎
於其還也作此詩以勞之(竹書紀帝乙三年王命南仲西拒昆夷城朔方即此)
(詩事也按史記稱公季卒子昌立是為西伯西伯曰文王汲冡周書序云文王立西距昆夷北備玁狁謀)
(武以昭威懷則此詩之為文王詩明矣文王作此詩以慰勞南仲故篇中曰自天子所曰天子命我可知)
(非帝乙勞之也)
我出我車(荀子作輿)于彼牧(叶職韻讀如墨密北翻)矣自天子所謂我
來(叶職韻六直翻)矣召彼僕夫謂之載(叶職韻節力翻)矣王事多難(去聲)
維其棘(職韻)矣(賦也此詩言我者不一首二章言我者文王之辭中二章言我者代為南仲之辭其)
(第五章言我者則代為南仲室家之辭分别觀之乃得我車我所綂之戎車也文王時為西伯則西方諸侯之)
(戎車皆其所綂非必盡周車也彼主殷都而言爾雅郊外謂之牧周語國有郊牧註云放牧之地言我令人駕)
(出我所綂之戎車已至于殷都郊外之牧地蓋謂前軍之先行者也李氏云荀子曰天子召諸侯諸侯輦輿就)
(馬禮也遂舉此詩云我出我輿于彼牧矣毛氏本荀子之說以為出車就馬于牧地然未必得詩人之意馬端)
(臨云古人用兵必以車戰意在聲罪致討其坐作進退整暇有法未嘗掩人之不備而以奇取勝也故韓厥遇)
(齊侯則奉觴加璧郤至遇楚子則免胄趨風可以死則為于犨之請矢可以無死則為庾公之叩輪所謂殺人)
(之中又有禮焉至塞外之侵中國則雲合鳥散輕進易退于是車之雍容不足當其徒之慓疾遂至舍車而用)
(徒然彼長於徒我長于車捨我之長技而與角是以兵予敵也故必設伏以誘之未陳而薄之然後可以取勝)
(而車戰之法廢矣秦漢以後之用兵其戰勝攻取者大槩皆如鄭之禦戎晉之敗狄耳何嘗有堂堂正正之舉)
(乎自從也天子指帝乙也謂命也下同謂我来者命我来簡發此戎車也召說文云呼也僕夫毛傳云御夫也)
(載說文云乘也文王既承王命呼召己之御夫命之載已而歸將以料簡車徒使之尅期上道也王事王室封)
(疆之事也時玁狁昆夷並起為患故曰多難棘通作䩯說文云急也或通作亟說文云疾也戎狄秋高馬肥易)
(于南牧速則邊防可固緩則邊警可虞故曰維其棘矣觀後章城方之命則此行專以築城為事與六月出征)
(不同然必成師以出者蓋不如是則恐玁狁聞知必来撓我之築而方不可得而城也)我出我
車于彼郊(叶豪韻居勞翻)矣設此旐矣建彼旄(豪韻)矣彼旟旐斯
胡不旆旆(叶寘韻蒲寐翻)憂心悄悄僕夫況(豐氏本作怳)瘁(寘韻陸德明本)
(作萃十賦也韋昭云國外曰郊徐鍇云按爾雅註百里之國里為郊王畿千里郊當百里司馬法云王國百)
(里為郊五十里為近郊百里為遠郊白虎通云王及公侯必有郊者上則郊接天神下則郊接諸侯郊接鄰國)
(朱子云郊在牧内蓋前軍已至牧而後軍猶在郊也設陳也毛傳云龜蛇曰旐考工記云龜蛇四斿以象營室)
(疏云龜有甲象其捍難蛇無甲見人避之象其避害也營室北方七宿也其星象龜形又爾雅云緇廣充輻長)
(尋曰旐註謂以黑色之帛廣全幅長八尺屬於杠名旐蓋其制如此建立也旄注旄于旗干之首解見于旄篇)
(鄭云設旐者屬之於干旄而建之戎車孔云此旐彼旄一言彼一言此便文耳于彼新田于此菑畆皆此類也)
(毛云鳥隼曰旟謂畫朱雀及隼考工記云鳥旟七斿以象鶉火也說文云錯革畫鳥其上所以進士衆孫炎云)
(錯置也革急也畫急疾之鳥於縿也有旐有旟禮所謂前朱雀而後玄武也稱龜蛇為玄武者朱子云位在北)
(方故曰玄身有鱗甲故曰武陸化熙云出車在郊視前在牧之車為後軍則所見止是設旐建旄而設旟建旄)
(已在彼牧故亟接之曰彼旟旐斯蓋因言表章而兼舉前後軍言之也胡不猶言豈不也旆旆毛云旒垂貌董)
(氏云禮曰德車結旌武車綏旌綏謂垂舒之也昔晉治兵建而不旆壬申復旆諸侯畏之則知垂旌所以為戰)
(也按旆惟旐有之說文云繼旐之旗沛然而垂名旆此云旆旆者合旟旐飛揚之象而言與荏菽旆旆同意傳)
(所謂旒即四斿七斿之斿乃旌旗之末垂者嚴云繼旐曰旆旐以全帛為之續旐末為燕尾者名之為旆言旆)
(之本體也此胡不旆旆乃飛揚之貌愚按至此則文王出車之事已竣可以還報天子矣然兵凶器危事目擊)
(醜虜憑陵未知蕩平何日所以思之而憂心至于悄悄也悄徐鍇云憂思低小也其思多端故重言悄悄況說)
(文云寒水也荒凉之意說文無瘁字當通作顇謂形容顦顇也僕夫況瘁則亦文王憂國之誠有以感之而然)
(耳吕祖謙云古者出師以喪禮處之命下之日士皆涕泣皆此意也以上二章皆文王自為叙述也)王
命南仲往城于方(陽韻)出車(史記作輿)彭彭(叶陽韻逋旁翻)旂旐央央
(陽韻陸本作英英)天子命我城彼朔方(同上)赫赫南仲玁(豐本作獫)狁
于襄(陽韻命賦也首二章止言出車勤王耳未明言其何所也此方以承命出車之故言之王天子也)
(蘇轍謂王當為文王按文王未受命安得稱王乎南仲此時承王命為將者即常武詩所稱也又春秋隠九年)
(天王使南季来聘杜註謂南氏季字意即南仲後也城築城也方毛云朔方近玁狁之國也朱子云今靈夏等)
(州之地曹氏云即六月所謂侵鎬及方郡縣志夏州朔方縣什賁故城在縣治北即漢朔方縣之故城也詩所)
(謂王命南仲城彼朔方是也漢武帝元朔二年收河南地置朔方五原郡使蘇建築朔方什賁之號蓋蕃語也)
(鄭云往築城于朔方為軍壘以禦北狄之難按朔方即今陜西寧夏衛在固原西南五百餘里有待于南仲之)
(城者必翟患未肆之前常倚山河為固不待設險及玁狁内侵則將有决藩之勢其地始為華夷要區故不得)
(不為城以守耳嚴云朔方之地為玁狁所侵軼今王命南仲驅去玁狁以城之而已不事窮蹙之也彭通作騯)
(說文云馬盛也毛云交龍為旂爾雅註云懸鈴于竿頭畫龍于旂上劉熙云旂倚也畫作兩龍相依倚也通以)
(赤色為之無文采諸侯所建也鄭云兩龍一象其升朝一象其下復也孔云旂蓋南仲所建以下或載旐或載)
(旟此經所陳唯旂旐旟三物而已愚按所以不再舉旟者旟為前軍已往前進發南仲大將當居中軍王國大)
(夫視外諸侯分得建旂此時統後軍繼進故但言旂旐也央央通作英英鮮明之貌天子命我二句述南仲稱)
(王命以令衆也吕云大將傳天子之命以令軍衆於是彭彭然張其車乘央央然旆其旂旐威靈氣熖赫然動)
(人兵事以哀敬為本而所尚則威也赫赫南仲乃文王讚歎之詞後倣此赫說文云火赤貌以南仲之威熖如)
(之故曰赫赫襄與懷山襄陵之襄同蔡沈云駕出其上也按襄字訓駕當是通作驤漢書雲起龍襄又交龍襄)
(首奮翼皆取襄驤通用季本云城朔方所以斷戎狄往来之路西戎道絶而不相犄角則可以駕玁狁而出其)
(上故曰于襄程子云此章指元帥之名以顯其功也)昔我往矣黍稷方華(麻韻亦叶)
(虞韻芳蕪翻)今我來思雨(去聲)雪載塗(虞韻亦叶麻韻宅加翻豐本作涂)王事
多難(去聲)不遑啓居(魚韻)豈不懷歸畏此簡書(魚韻章賦也第三惟天)
(子命我二句述南仲之語此章則全是南仲語矣昔我往矣南仲就道時也黍稷方華方生華也鄭孔皆以為)
(六月中時按考靈曜云春鳥星昏中可以種稷夏火星昏中可以種黍汜勝之云黍者暑也種者必待暑羅願)
(云稷為首種孟春正稷之時又賈思勰云凡黍穄三月上旬種者為上時四月上旬為中時五月上旬為下時)
(夏種黍穄與植穀同時非夏者率以椹赤為候大抵植種有早晚則華實之早晚隨之非必定在六月中時方)
(生華也孔氏但據月令有孟秋農乃登穀之文鄭解所登之榖為黍稷故以為六月華不知月令仲夏之月農)
(既登黍矣豈盡俟孟秋乎今我来思歸而在道時也雪春雪也陸佃云臘雪握之輒聚立春以後不復可摶以)
(微温搏之故也塗毛云凍釋也夏小正云春正月寒日滌凍塗農及雪澤孔云雪落而釋為塗泥是春凍始釋)
(也鄭云因伐西戎至春凍始釋而来反也王事多難與首章語意正同而此更為伐西戎起語所以至于雨雪)
(載塗之時而後来歸者以西戎助玁狁為虐復承王命徂征自北而西歸計轉緩故不遑啓居也畏者凛凛欽)
(承之意與畏罪不同簡書策命之詞也孔云古者無紙有事書之於簡謂之簡書當時命南仲城方因見西戎)
(竊發故并命之竣事後移師往伐西戎耳左閔元年狄人伐邢管敬仲言於齊侯曰戎狄豺狼不可厭也諸夏)
(親暱不可棄也宴安鴆毒不可懷也詩云豈不懷歸畏此簡書簡書同惡相恤之謂也請救邢以從簡書同惡)
(相恤意簡書中舊有此語乃諸侯所受之于天子者故敬仲引及之舊說不達謂鄰國有急以簡書相告誤矣)
(自王事多難而下四語其事在黍稷方華之後雨雪載塗之前城方已畢似可歸而猶不得歸者為將伐西戎)
(故耳詩之叙事變幻錯綜若此以後章臆之其在徂秋涉冬之間乎)喓喓草(豐本作艸)蟲(東韻)
趯趯阜(豐本作&KR0935;)螽(東韻豐本作&KR0977;)未見君子憂心忡忡(東韻豐本作&KR0885;)既
見君子我心則降(叶東韻胡公翻)赫赫南仲薄伐西戎(東韻賦興而)
(也喓喓而下六語義俱同草蟲篇以時序考之張衡謂大火流草蟲鳴正深秋候耳草蟲鳴則阜螽躍而從之)
(以興夫唱婦隨其象亦如此也孔云此明在冬前晚秋之時因有草蟲而為興冬則蟲死不得過於晚秋也君)
(子室家斥南仲之辭我則室家自我也朱子云室家感時物之變而念之以為未見而憂之如此必既見而後)
(心可降耳愚按草蟲詩全同此六語豈其詩早已間于上而文王採之以入詩乎薄發語辭西戎昆夷也逸周)
(書言文王西距昆夷是也亦曰犬戎伐西戎所以剪玁狁之羽翼也此時室家雖思南仲而赫赫南仲方且薄)
(伐西戎若不知有其家者婦義臣忠兩得之矣曹氏云西北二虜相犄角為寇故征玁狁則西戎作伐西戎則)
(玁狁平)春日遲遲(支韻)卉木萋萋(叶支韻此移翻)倉庚喈喈(叶支韻堅)
(夷翻)采繁祈祈(支韻)執訊獲醜薄言還歸(叶支韻渠為翻)赫赫南仲
玁狁于夷(支韻二賦也春日以夏小正及七月詩推之知為月也遲遲解見七月篇卉說文云草)
(之總名也萋說文云草盛也通木言之者以葉盛而言詩詠梧桐亦曰萋萋又毛傳解蒹葭萋萋云猶言蒼蒼)
(也倉庚解見七月篇喈喈解見葛覃篇祈通作祁與七月篇采繁祁祁解同執生擒也訊問也程子云其魁首)
(當訊問者獲得也醜說文云可惡也謂其徒黨也此訊醜皆西戎之訊醜若玁狁則苐城方以備之耳未嘗有)
(交戰之事但既城朔方則玁狁不能乘虛為害而西戎可伐西戎既伐則有以剪玁狁之羽翼而玁狁可平事)
(實相因也鄭云稱美時物以及其事喜而詳之也歐陽修云述其歸時春日暄妍草木榮茂而禽鳥和鳴於此)
(之時執訊獲醜而歸豈不樂哉夷毛云平也陸云末二句全是歸功南仲前言于襄是在朔方時不敢憑陵此)
(言于夷則以去朔方後言便有幾世平定意輔云曰玁狁于夷而已則固不貴乎略地屠城輿尸蹀血之事也)
(鄭云獨言平玁狁者玁狁大故以為始以為終)
出車六章章八句(子貢傳亦云勞將率也而但以為宣王之詩申培說謂宣王再)
(命南仲伐玁狁遂平西戎勞其還師史籕美之班固漢書古今人表南仲作南中亦繫之宣王時人)
(又云宣王興師命將征伐獫狁詩人美大其功曰出車彭彭城彼朔方總之因常武篇有王命卿士)
(南仲大祖之語遂致誤耳或又疑竹書紀宣王三年命大夫仲伐西戎謂即此南仲考史記彼乃秦)
(仲也何得相混)
四牡文王勞使臣之詩(出陳𤾉樂書而序云勞使臣之来也有功見知則說矣)
(左襄四年穆叔如晉晉侯享之工歌鹿鳴之三三拜韓獻子使行人子員問之對曰四牡君所以勞使臣)
(也敢不重拜魯語則云叔孫穆子聘于晉晉悼公享之樂及鹿鳴之三而後拜樂三晉侯使行人問焉對)
(曰四牡君之所以章使臣之勤也敢不拜章子貢傳襲其說亦云章使臣之勤也疏義云歌于使来之時)
(則勞其来也而極言在外之情如此則章其勤也勞其来者此詩之用章其勤者此詩之意按采薇序云)
(文王之時西有昆夷之患北有玁狁之難以天子之命命將率遣戍役以守衛中國意是詩之作即在此)
(時篇中曰王事靡盬我心傷悲曰豈不懷歸不遑啓處曰不遑將父不遑將母與出車杕杜二詩語意相)
(為出入然則此詩倘亦即為南仲而作但彼全為叙述之辭此則代為南仲之辭以南仲此行城朔方伐)
(西戎樹功既懋經時頗久故所以勞之者亦不一而足歟又考舊史惟王命南仲西拒昆夷城朔方見于)
(竹書而此外寂寂無聞焉故知是詩斷為南仲作也)
四(儀禮疏作駟)牡騑騑周道倭(文選注作威釋文作委豐氏本作逶)遲(支韻韓詩文選)
(注豐本俱作夷又漢書地理志注倭遲作郁夷右扶風有郁夷縣顔師古注云言使臣乘馬行于此道)豈
不懷歸(叶支韻渠為翻)王事靡盬我心傷悲(支韻騑賦也牡牡馬也說文云驂)
(旁馬禮記疏云車有一轅四馬中兩馬夾轅名服馬兩邊名騑馬亦名驂馬今曰騑騑則于四牡之中特指兩)
(驂馬而言也周道自周適他處之道路主周而言故曰周道倭通作逶說文云逶迤衺去貌遲說文云徐行也)
(程子云倭遲回遠也王事靡盬義與采薇篇同傷創悲痛也俱見說文心有所思而不得遂起居不寧如身之)
(遭創痛然也言我豈不思歸特以王事尚未堅固不敢顧私圖而忘國恤徒自心懷傷悲而已孔穎達云我心)
(傷悲正謂念憶父母下章云將父母是也毛傳云思歸者私恩也靡盬者公義也傷悲者情思也鄭玄云無私)
(恩非孝子也無公義非忠臣也君子不以私害公不以家事辭王事范祖禹云臣之事上也必先公而後私君)
(之勞臣也必先恩而後義朱子云夫君之使臣臣之事君禮也故為臣者奔走于王事特以盡其職分之所當)
(為而已何敢自以為勞哉然君之心則不敢以是而自安也故燕饗之際叙其情而憫其勞臣勞于事而不自)
(言君探其情而代之言上下之間可謂各盡其道矣程則子云上不知下之勞則下不自盡其力故四牡之義廢)
(君臣缺矣)四牡騑騑嘽嘽(說文作痑痑漢書注作驒驒)駱馬(叶麌韻滿補翻)豈
不懷歸王事靡盬(麌韻)不遑啓處(叶麌韻此主翻也賦也嘽說文云喘息毛云)
(馬勞則喘息駱馬名詳見駉篇陸佃云駱馬善奈勞苦詩曰嘽嘽駱馬言駱性善勞而今喘息不平如此則以)
(甚苦故也不遑啓處解見采薇篇上言我心傷悲其故正在于此啓者謂長跪而進食于父母處則居處而已)
(輔廣云我心傷悲既述其私恩之不能忘不遑啓處又述其公義之不可已所謂天理人情之至也左襄二十)
(九年葬靈王鄭上卿有事子展使印叚往伯有曰弱不可子展曰與其莫往弱不猶愈乎詩云王事靡盬不遑)
(啓處東西南北誰敢寧處堅事晉楚以蕃王室也王事無曠何常之有遂使印叚如周)翩翩者
鵻(說文釋文俱作隹)載飛載下(叶麌韻後五翻)集于苞栩(麌韻)王事靡盬
(麌韻)不遑將父(麌韻翩興也翩說文云疾飛也以非一飛故曰翩鵻鳩類詳見鵲巢篇陸佃云鵻)
(性慈孝慤謹蓋孝所以致私恩謹所以致公義故四牡勞使臣之詩而其託况如此羅願云隹鳩孝鳥故少皥)
(氏以為司徒一名祝鳩似斑鳩而臆無繡采又頭有贅鵻既孝鳥故養老之杖倣之漢仲秋之月縣道皆案戶)
(比民年始七十者授之以玉杖餔之糜粥八十九十禮有加賜玉杖長尺端以鳩鳥為飾鳩者不噎之鳥也欲)
(老人不噎古之養老祝哽在前祝噎在後以為養老之備此所以取鳩而又名鳩為祝鳩也嚴粲云鵻一鳥而)
(十四名鵻也隹其也鵓鳩也祝鳩也鳺䲹也䳕鳩也鵾鳩也楚鳩也鳻鳩也荆鳩也乳鳩也鵴鳩也&KR1891;鳩也䳫)
(鳩也載之言則蓋音近也載飛載下言雖飛而尚下也後放此集于苞栩解見鴇羽篇將奉也戴岷隠云扶持)
(奉侍之謂蘇轍云祝鳩孝鳥是以孝子不獲養而稱焉鵻之飛也則亦下而集于栩不若使者之行久不返不)
(獲養父母也羅云禽經曰鵻上無尋鷚上無常言二鳥之起不過尋丈不遠而復而王事靡盬之臣則征役不)
(得暫息也范祖禹云忠臣孝子之行役未嘗不念其親君之使臣豈待其勞苦而自傷哉亦憂其憂如已而己)
(矣此聖人所以感人心也又韓詩外傳云齊宣王謂田過曰吾聞儒者親喪三年君與父孰重過對曰殆不如)
(父重王忿然曰曷為士去親而事君對曰非君之土地無以處吾親非君之禄無以養吾親非君之爵無以尊)
(顯吾親受之于君致之于親凡事君以為親也宣王悒然無以應之詩曰王事靡盬不遑將父)翩翩
者鵻載飛載止(紙韻)集于苞杞(紙韻)王事靡盬不遑將母(叶紙)
(韻母鄙翻其興也杞爾雅毛傳皆云枸檵說文云枸把也陸璣云樹如樗一名苦把一名地骨春生作羹茹)
(微苦其莖如莓子秋熟正赤莖葉及子服之輕身益氣廣雅名□乳又名地筋本草云一名枸根一名枸忌一)
(名地輔一名羊乳一名仙人杖一名西王母杖朱子云一名狗骨抱朴子云家菜一名託廬清冷真君外訣以)
(枸把為三青蔓其苖為换骨菜圖經云枸把春生苖葉如石榴葉而軟薄堪食俗呼為甜菜其莖幹高三五尺)
(作叢六月七月生小紅紫華隨便結紅實形微長如棗核其根名地骨春夏採葉秋採莖實冬採根廣韻云春)
(名天精子夏名枸把葉秋名郤老枝冬名地骨根今人相傳謂枸杞與枸棘二種相類其實形長而枝無刺者)
(真枸把也圓而有刺者枸棘也沈括云陜西極邊生者高丈餘大可作柱葉長數寸無刺根皮似厚朴其美異)
(他處大體出河東諸郡其次江淮間實如櫻桃暴乾為餅膏潤有味按詩有三把詳見將仲子篇上兩章為奉)
(使初發之詞此兩章以翩鵻起興又為久役未返之詞物猶得所止而人子乃缺乎孝養其感深矣集栩興將)
(父集把興將母苐取叶韻未必有義觀鴇羽篇亦詠集于苞栩而統言父母何怙可見)駕彼四
駱載驟駸駸(侵韻亦叶寢韻初朕韻)豈不懷歸是用作歌將母来
諗(寢韻亦叶侵韻式針翻皆賦也按第二章云四牡騑騑嘽嘽駱馬則知四牡駱故名四駱陸佃云古者)
(天子之卿純駟故詩曰駕彼四駱又曰乘其四駱若諸侯之卿則不能具純駟矣驟說文云馬疾步也嚴云走)
(馬曰馳不馳而步疾為驟駸說文云馬行疾也以非一駸故曰駸駸載驟駸駸則其尚在行役而未能遽歸可)
(見矣是用作歌者朱子云非使臣作是歌也設言其情而勞之耳諗鄭云告也左傳辛伯諗周桓公是也將母)
(来諗者言以己思欲將母之情来告于其母也蓋父母愛子之情雖一而父或猶知大義母未必不牽于私情)
(故思所以慰其意者如此陳際泰云先曰將父而後曰將母者尊父也既曰將母而又曰將母者親母也此孝)
(子之志人情之實也輔廣云詳于私情而略于公義君之勞臣當然也)
四牡五章章五句(申培說以為天子勞使臣之詩今繋此詩于文王則非天子之)
(詩矣或問何以知其非帝乙作也曰以周道倭遲之語知之儀禮於燕禮鄉飲酒禮皆歌此詩蓋其)
(初本為勞使臣作後乃移以他用耳大學始教則肄此詩義見鹿鳴篇小引下又詩緯汎歷樞推四)
(始之說以四牡在寅為木始未詳其義齊魯韓三家又以此詩為康王時詩似不足信)
杕杜勞還役也(出序次愚按此與出車同為一時之作以章卉木萋止一語知之鄭玄)
(云異歌異日殊尊卑也禮記曰賜君子小人不同日此其義也范祖禹云出車勞帥故美其功杕杜勞衆)
(故極其情先王以己之心為人之心故能曲盡其詞使民忘其死以忠于上也王安石云上之人能知其)
(下中心委曲之情而形於歌詠則下悦之出車杕杜是也上之人不能知而其下自陳其勞苦之狀悲傷)
(之情則怨也揚之水鴇羽是也)
有杕之杜有睆其實(質韻)王事靡盬繼嗣我日(質韻)日月陽
(韻)止(豐氏本作只)女心傷(陽韻)止征夫遑(陽韻)止(興也有杕之杜解見唐風杕杜)
(篇樹之特生者為杕陸化熙云杕杜雖以識時序之變而取義于杕亦因征夫在外而傷其孤特無依也杜與)
(棠相似白者名棠赤者名杜又按說文云牡曰棠牝曰杜趙頥光云牡棠牝杜與楊柳同義又言陰陽也此詩)
(代為室家思夫之辭故以杜寄興睆明貌檀弓華而睆之睆樹果曰實吕氏云杜之有實秋冬之交也毛傳云)
(杕杜猶得其時蕃滋役夫勞苦不得盡其天性孔穎逹云特生之杜猶睆然其實我君子獨行役勞苦不得安)
(於室家以盡天性而生子孫乃杕杜之不如也嗣續也我我君子也繼嗣我日追往役之始至此日而言日以)
(繼日不得休息也十月為陽兼言日者陽月之日也此即杕杜有實之侯止通作只語己辭也後倣此遑說文)
(云急也征夫隨南仲往城于方事竣可以歸矣至于十月而猶未歸則以其時有伐西戎之事故征夫方遑急)
(于征役也輔廣云述其室家之情不直言其思之而必曰王事靡盬焉則雖其室家亦知義也)有杕
之杜其葉萋萋(叶支韻此移翻)王事靡盬我心傷悲(支韻)卉木萋
(同上)止(豐本作只)女心悲(同上)止征夫歸(叶支韻渠為翻)止(興也萋萋丘氏云新葉也)
(承上章言杕杜睆實是去年十月間物色于今杜葉萋萋則實落而又生葉為今年之二月矣以杕杜逢春而)
(生意改觀如此閨中思婦其何以堪我女自我也卉木萋止復從杖杜而推廣之見萋萋者不獨一杕杜含悲)
(更深所以踰期未至者因南仵伐西戎故遷延至此出車末章所謂春日遲遲卉木萋萋即是時也然曰執訊)
(獲醜薄言還歸則已歸在道特尚未至家故其室人不知而思念之耳王者之體悉如此輔云王事靡盬者公)
(義也我心傷悲者私情也雖其室家亦情義並行而不相悖也)陟彼南山言采其把
(紙韻)王事靡盬憂我父母(叶紙韻母鄙翻)檀車幝幝(銑韻韓詩作&KR2389;&KR2389;石經作)
(䡲䡲釋文作張張)四牡痯痯(叶銑韻古轉翻)征夫不遠(叶銑韻讀如蝘於殄翻賦也)
(登山采把以望其君子郝敬云北山幽方憂思之北嚴云鄭孔皆不明言杞為何物以采言之當是枸把把之)
(可食者惟枸把也解見四牡篇按圖經云枸杞春生苗葉如石榴葉而軟薄堪食俗呼為甜菜陸璣云春生作)
(羹茹微苦計此云采把當即在卉木萋止之時特期而未至故借此以致其想望耳以出車末章推之可見說)
(者泥朱注春暮而把可食之語遂謂采把又過于木萋之時恐未然也又枸把甜菜味苦亦夫婦同甘共苦之)
(况父母謂夫之父母即舅姑也憂我父母言詒我父母之憂嚴云蓋謂父母思之當早歸也徐光啓云及期而)
(望曰女心傷悲過期而不至則曰憂我父母其憂有進焉者矣可見古人立言之法蔣悌生云此四句見于北)
(山詩其詞同其義同杕杜之詩為正雅北山為變雅何也杕杜之詩在上之人叙戍役之勞以閔之也北山之)
(詩役者自言其勞而有怨懟之心也詞義雖同而苦樂之意異矣檀車毛云役車也孔云伐檀曰坎坎伐檀又)
(曰伐輪伐輻是檀可為車之輪輻又大明云檀車煌煌檀之所施于車廣矣幝說文云車弊貌徐鍇云車弊則)
(木連及韋革金鐏起皆起若敗巾故字从巾曰幝幝者行役既久凡車皆弊也孔云役夫以從征之故其甲士)
(三人所乘之車而備四馬故曰四牡非庶人尋常得乘四馬也痯爾雅云病也按說文無痯字當通作蹇跛也)
(檀車耐用而亦敝牡馬有力而亦跛以見其久且勞也愚按車敝馬罷非目所見以行役之久料之征夫不遠)
(又於車敝馬罷料之皆意度之辭見在邊之久當歸非謂以幝痯之故不得不歸也又陳際泰云車之堅者敝)
(師老矣卒遇寇不可用也向者悲傷私情也至此多此憂焉其曲而中也夫)匪載匪來(叶職)
(韻六直翻)憂心孔疚(叶職韻訖刀翻)期逝不至(叶質韻職日翻)而多為恤(質韻)
卜筮偕(叶紙韻苟起翻)止會言近(叶紙韻巨椅翻)止征夫邇(紙韻)止(賦也匪通)
(作非載鄭云裝載也疚當作㝌爾雅云病也嚴云心甚病也期歸期也逝往也猶適也恤憂也期逝不至指萋)
(止時言憂心孔疚女心傷悲也而多為恤憂我父母也不獨我憂之父母亦憂所謂多恤也一說謂前已期征)
(夫不遠矣既而匪載匪來所以憂心孔疚曰而多為恤者饑渴與疾病與死傷與皆憂中事也于義亦通但歸)
(期太賒語意轉緩且於當日情事不合耳李氏云觀此詩言王事靡盬憂我父母何以異於鴇羽王事靡盬不)
(能藝稷黍父母何怙言期逝不至何以異於采綠五日為期六日不詹然鴇羽采綠下之人自訴其勞苦此則)
(下之人勞苦而上知之也灼龜曰卜揲蓍曰筮偕俱也禮大事先筮而後卜小事則龜筮不相襲今相襲俱作)
(以心之惶惑不定故至于無所不為也會聚也合也會言毛謂會聚卜人筮人之言鄭謂卜之筮之合言于兆)
(卦之繇二義皆通既訊之卜筮而皆曰近矣則征夫其亦邇而將至矣輔云征夫不遠想料之辭也征夫邇止)
(决定之辭也邇字如即刻到家之說嚴云此詩四章皆不言戍役来歸之事唯述其未歸之時室冢思望之切)
(如此則今日之歸其喜樂為何如也所以慰勞之也輔云勞帥勞役體悉其情無所不至而略不及論功行賞)
(之事者何哉蓋古者竭誠盡瘁以勤王之事者人臣之義也君臣各行其事而已下不以賞而望乎上上不以)
(賞而夸乎下此君臣相與之至情也豈後世所能及哉)
杕杜四章章七句(子貢傳申培說皆以為勞還戍也但繫之宣王時耳辨已在出)
(車下鄒忠胤云詩傳以此列于體君臣内則戍乃戍臣也舊以出車為勞還率杕杜為勞還役出車)
(明言赫赫南仲詳見本篇若杕杜之檀車四牡豈所槩於卒伍其為先王勞戍臣可知已愚按檀車)
(四牡唐孔氏之解自明若以戍為戍臣則何以别於將率豈謂戍守與征戰異乎果爾則檀車何以)
(幝幝四牡何以痯痯也且篇中所叙述者不過室家私情視出車篇迥異正與東山勞歸士詩同一)
(聲口耳從叙何疑)
皇皇者華文王遣使臣之詩(出陳𤾉樂書之序云君遣使臣也送以禮樂)
(言遠而有光華也曹氏云燕以遣之所謂禮也歌以樂之所謂樂也歐陽修云稱美其能將君命為國尤)
(華于外耳子貢傳朱傳皆云遣使臣也而春秋内外傳則云君教使臣愚謂遣者其事也教者其意也所)
(以定此詩為文王詩者晉語胥臣言文王之即位也詢于八虞而咨于二虢度于閎夭而謀于南宫諏于)
(蔡原而訪于辛尹是詩亦以咨諏咨謀咨度咨詢為言明是數事者皆將于使臣乎取之則奉使者其即)
(八虞二虢之流乎又按通志云文王即位之八年六月寢疾五日而地震東西南北不出郊圻有司曰地)
(震為人主也羣臣皆恐欲&KR1542;其城以移之文王曰天之見妖以罰有罪我若有罪若何逃罰率德改行其)
(可免乎於是謹其禮秩皮革以交諸侯飭其辭令幣帛以禮俊士未幾疾愈意皇華之遣當在此時也考)
(竹書周地震在帝乙三年夏六月因繫此詩于帝乙之世)
皇皇(豐氏本作煌煌)者華于彼原隰(緝韻)駪駪(國語說文說苑俱作莘莘楚辭章句)
(作侁侁)征夫每懷靡及(緝韻之興也皇通作煌說文云煇也煇為言明也毛傳云皇皇猶)
(煌煌也華朱子云草木之華也爾雅云廣平曰原下濕曰隰嚴粲云言皇皇然光明者草木之華于彼原隰之)
(間猶使臣能將命為國光華於遠近也一說毛云忠臣奉使能光君命無遠無近如華不以高下易其色亦通)
(駪說文云馬衆多貌征夫毛云行人也時文王所遣必非一使則衆多並行正謂同時出使之臣耳觀後章或)
(乘騏或乘駱或乘駰可見懷思也衆征夫皆同此懷故曰每懷言無一人而不然即春秋外傳所謂懷和為每)
(懷者也靡及者如恐不及事也朱子云此詩若以戒夫使臣者而托于其自道之詞以發之詩之忠厚如此晉)
(語齊姜謂公子重耳曰周詩曰莘莘征夫每懷靡及夙夜征行不遑啓處猶懼無及况其順身縱欲懷安將何)
(及矣人不求及其能及乎日月不處人誰獲安)我馬維駒(虞韻亦叶尤韻居侯翻說文釋文俱)
(作驕)六轡如濡(虞韻亦叶尤韻如繇翻)載馳載驅(虞韻亦叶尤韻祛尤翻但四章同用)
(此句則此字非韻)周爰咨(釋文忠經倛作諮)諏(虞韻亦叶尤韻將侯翻賦也說文云馬二歲)
(曰駒一云六尺以上馬五尺以上駒陸佃云傳曰大夫乘駒血氣未定則有蹄齧之虞故大夫乘之荀子曰大)
(路之馬必倍至于教順然後乘之所以養安也倍言年長以倍今羣牧選馬十六歲以上乃以進御曲禮曰齒)
(路馬有誅路馬之齒高矣故齒路馬有誅所以廣敬也詩曰我馬維駒而後言維騏維駱維駰則騏也駱也駰)
(也蒙上之文宜皆為駒文從句字音拘則以駒血氣未定宜拘執之焉爾詩曰縶之維之義蓋取此陳祥道云)
(馬八尺以上為龍七尺以上為騋六尺以上為馬六尺以下為駒天子所駕下止于馬諸侯所畜上止于騋則)
(大夫乘駒可知矣六轡解見駟鐡篇濡者霑濕之義如濡言柔忍也又鄭玄云言鮮澤也周依左氏作忠信解)
(書太甲篇自周有終之周解亦同此又歐陽修云周為周徧之周雖有馳驅之勞不忘國事周詳訪問因以博)
(廣聞也愚按為國事而周詳訪問即忠信之意苟非實心體國則必闊略而不周矣此一字着落在使臣身上)
(說爰說文云引辭也爾雅以為于也咨訪問也諏說文云聚謀也此詩雖賦乘馬出使之事而亦有比意寓其)
(中言我馬維駒雖苦于血氣之未定而賴有善執轡者于此則可以使之進退合節不至于泛駕而旁逸矣今)
(使臣既以每懷靡及為心凡征途採訪所及必極周詳以待上之人將於焉訪問而與之聚謀庶乎作用有可)
(觀也咨字虛諏字實諏正其所咨者非泛泛訪問而已後俱倣此諏謀度詢俱就君咨使臣說舊解未是左傳)
(魯穆叔如晉晉侯享之歌鹿鳴之三三拜韓獻子使行人子員問之對曰皇皇者華君教使臣曰必咨于周臣)
(聞之訪問于善為咨咨親為詢咨禮為度咨事為諏咨難為謀臣獲五善敢不重拜而外傳則云皇皇者華君)
(教使臣曰每懷靡及諏謀度詢必咨于周敢不拜教臣聞之曰懷和為每懷咨才為諏咨事為謀咨義為度咨)
(親為詢忠信為周君貺使臣以大禮重之以六德敢不重拜二傳微有異同而諏之為義具謀事謀才二訓愚)
(按才猶言作用蓋相與互參其說以訂此事之作用當何如耳馬融忠經云出于四方以觀風聽不可以不聰)
(視不可以不明聰則審于事明則辨于理詩云載馳載驅周爰咨諏)我馬維騏(支韻)六轡
如(墨子作若)絲(支韻)載馳載驅周爰咨(淮南子作諮)謀(叶支韻謨悲翻淮南子作)
(謨是賦也騏解見小戎篇按騏非上駟陸佃云詩曰騏騮中騧驪是驂蓋騏騮中駟騧驪上駟故服以騏騮)
(驂以騧驪如絲言條直也咨難為謀杜預云問患難也又咨事為謀蓋問其事中之患難)我馬維
駱(藥韻)六轡沃若(藥韻)載馳載驅周爰咨度(叶藥韻達各翻墨子作及賦)
(也駱解見四牡篇沃說文云溉灌也沃若言潤澤也咨義為度又咨禮為度毛傳總之云咨禮義所宜為度墨)
(子云助之視聽者衆則其所聞見者遠矣助之言談者衆則其德音之所撫循者博矣助之思慮者衆則其談)
(謀度速得矣故古者聖人之所以濟事成功垂名於後世者無他故異物焉曰惟能以尚同為政者也詩曰我)
(馬維駱六轡沃若載馳載驅周爰咨及又曰我馬維騏六轡若絲載馳載驅周爰咨謀即此語也)我
馬維駰(真韻)六轡既均(真韻)載馳載驅周爰咨詢(真韻解賦也駰見)
(駉篇陸佃云今之泥驄也詩曰我馬維騏我馬維駱我馬維駰其先後與駉之序合則駰不如駱駱不如騏矣)
(然乃卒言駰者以明馬雖彌劣所以御之滋善既均言和調也咨親為詢舊說謂親戚之謀為詢非也兩意相)
(親促膝籌畫言無不盡如舜之詢于四岳即此詢也諏有參伍意謀有瞻顧意度有折衷意詢有詳究意各以)
(先後為序非徒取叶韻而已參伍則其志遜故與如濡之柔忍相應瞻顧則其慮審故與如絲之條直相應折)
(衷則其機活故與沃若之潤澤相應詳究則其事妥故與既均之和調相應)
皇皇者華五章章四句(子貢傳申培說豐氏本篇名俱作煌華莊子云大聲)
(不入于里耳折揚皇荂則嗑然而笑陸佃云折楊逸詩皇荂即詩所謂皇皇者華是也申培說以)
(為天子遣使于四方歌此餞之今按此詩既系之文王之世則非天子之詩矣然其後為遣使通用)
(之詩至燕禮鄉飲酒禮亦皆用之而大學始教亦以此先焉又齊魯韓三家皆以此詩為康王時詩)
(不足信)
詩經世本古義卷七
