詩經世本古義卷後
明何楷撰
屬引
何子曰美哉周易之有序卦也越數千年卷帙粲然序
卦之烈也予既論次詩世著之小引以為定本异時陵
谷遷貿倘&KR1230;厥傳不其怊而爰倣序卦作屬引一篇其
辭曰
維予宅閩漳之浦厥有名山謚曰九侯胤于少康從會
稽來游余論其世以誦其詩爰有公劉始遷于豳居其
高丘詩表殊尤曰篤不忘是三百五篇之權輿而敕臯
傒汭之箕裘也維豳有風士農女桑公劉篤之以啓
靈長故次之以七月當夏省耘吁嗟求雨于社于方
又御田祖故次之以甫田及秋省斂報祭于方厥有
黍稷兼用犧羊故次之以大田三時不害慶此年豐
孟冬息老八蜡咸通故次之以豐年豈惟祭蜡亦復
祠社以續禾稼故次之以良耜既蜡而臘先祖五祀
屬民飲酒正位以齒故次之以載芟有飶其香酒醴
維醹速族人以序族夏是取故次之以行葦夏道既
湮杞不足徵賴周祖公劉存此八篇豈惟杞微繄宋亦
然及正考父如周商頌以傳十二存五聖人愾焉試尋
厥世自盤庚先故次之以長發長發大禘上溯高辛
越高宗祭成湯用樂娛神尚鬼尚聲于兹可論故次之
以那高宗肜日越有雉雊黷于祭祀傅氏以謀故次
之以烈祖鼎耳告異責躬思道重譯來朝景員是保
追報上甲殷邦肇造故次之以玄鳥維王大仁靖殷
乃雍既其殁也廟號高宗故次之以殷武殷武之後
殷道復衰組紺初興亶父遷岐舍伯立季將傳昌為洽
陽作合武乙之時故次之以關雎淑女充媵御以百
兩九鳥成鳩九女是倣故次之以鵲巢關雎鵲巢太
姒之德宜室宜家國人攸則故次之以桃夭維太姒
有徽音方兆多男故次之以螽斯宜爾子孫貴在惜
福衣錦尚絅毋忘中谷故次之以葛覃洎武乙震死
文丁嗣之翳徒不道公季靡之三大夫是獲九命作伯
故次之以采薇白華笙歌取此常華功高召忌塞庫
困季洎西伯昌受命思積賢自倞故次之以卷耳卷
耳懷人寘彼周行周行可示旨酒筐將故次之以鹿鳴
非徒尊賢尤善養老合語乞言敬祝夀考故次之以
南山有臺亦越季冬命國人合三族君子以悦小人
胥樂故次之以伐木時昆夷玁狁並起跳梁命南仲
城朔方又復西行臣忠婦義獨居感傷故次之以艸蟲
艸蟲既過采薇南山是曰南陔南仲方還奏凱遲遲
詩以勞之故次之以出車維此出車又名華黍更代
仲歌來諗將母故次之以四牡既勞還帥亦勞還役
何以異歌賜不同格故次之以杕杜是師之行在帝
乙三年六月周地震西伯怵然遣使四出交鄰禮賢故
次之以皇皇者華自西土光四方遂進爵為公維太
姒親蠶夙夜有事于公宫故次之以采蘩内有賢助
外有武夫無成代終公侯以娛故次之以兔罝公侯
作牧典治南國曰維下濟譬彼樛木故次之以樛木
樛木嘉魚南方之美來朝式燕主賓咸喜故次之以南
有嘉魚既化有邦風及在位節儉正直維召南諸大
夫之治故次之以羔羊羔羊大夫小星衆妾陽治陰
教于斯畢浹故次之以小星衆妾與嫡俱或歸以須
而不攣其孚則安能有其家故次之以江有汜當斯
時也内無怨女求我庶士六禮斯舉故次之以摽有梅
迨吉迨今匪禮不行漢神可望不可即言刈其薪欲
得荆故次之以漢廣一醮不復改而敢以疢倍故次
之以芣苢芣苢亦已惡不害我自芳麕鹿雖云健不
令彼得狂故次之以野有死麕是維文王德刑寡妻
母儀克正以範中閨先姜後任克與之齊周室三母麟
兮麟兮故次之以麟之趾繄公子振振長子發中子
旦皆聖人閻虎譛之牖里遘屯用史巫紛若婦勖其臣
故次之以殷其靁竒怪物既獻辛乃釋怒賜弓矢鈇
鉞遂伐密須得其路與鼓爰以大蒐式彰我武故次之
以騶虞伐密復滅崇始作邑于酆酆邑本崇地而有
彊暴戎召伯聽厥訟女不彊暴從故次之以行露都
鄷既三載乃始作辟廱譽髦喜既見由儀自舂容故次
之以菁菁者莪自作辟廱後殷辛甲出奔周下至畿
内民惟文王之求故次之以汝墳汝墳魚頳尾於虖
生靡樂文能咸和民臺沼相繼作于以燕嘉賓翫彼牣
魚躍故次之以魚麗厥享國五十年大綂未集武王
嗣西伯曰予亂臣十有婦人焉維齊邑姜追其教成婦
順克明故次之以采蘋惟彼蘋藻女子之祭諸侯五
廟歲事是繼夫人薦豆君則羞嚌燔炙殽脯繹祊靡替
故次之以鳬鷖鳬鷖享公尸武猶在諸侯及坶野歸
来革殷為周前歌後舞飲至優游故次之以魚藻溯
自古公實始戩商周原築室蹶生文王天下初定尊號
未遑故次之以綿追王三后上及亶父邦甸侯衛咸
駿奔走故次之以旱麓爰述先德森森有條追王匪
私仰契層霄故次之以皇矣乃望祭岐山大告武成
子孫當保此有夷之行故次之以天作越及次年薦
殷太廟禮成受釐有俶是詔故次之以既醉朝臣已
内和萬國已外驩四方皆來徹歌以繁又名昭夏文廟
是觀故次之以雝維此文考能刑文母在宫如在廟
實太任有造故次之以思齊是名齊夏又有章夏推
教子作人久道以成化文武具章相聖賢之流亞故次
之以棫樸問作人伊何精意在辟廱辟廱有鼓鐘論
倫與神通縦有臺囿沼至樂孰此同故次之以靈臺
文德已究矣復次武王事耕耤教公侯欲使勤地利故
次之以臣工亦有不為臣公侯靡足羈訪道道已傳
毋詘高節為故次之以白駒天下大封建孟侯在妹
邦勿若殷王受而以迷亂終故次之以小宛維小宛
憂傷自歎我日邁胡丁不造倏忽云逝隮祔皇祖是為
既葬卒哭之祭故次之以閔予小子哀哉武王崩羣
叔流言弼人刺管謂不念厥晜故次之以匏有苦葉
伊孺子摇摇周公閔斯維音嘵嘵故次之以鴟鴞公
避居東都充盈厥膚王未得金縢書但未敢誚諸故次
之以狼跋于後天大雷電以風王感悟將迎公于東
故次之以伐柯周公歸只使者欷只故次之以九罭
公居東二年歸滅武庚先四年王免喪初朝武王廟
中揚令德之紀之綱故次之以假樂率是辟公以見
昭考竣事勞之純嘏是禱故次之以載見辟公陛辭
勅遣遲遲交相警戒維前王思故次之以烈文春正
月朝廟初夏嘗麥延訪羣臣欲昭考攸則故次之以訪
落多難未堪重以集蓼惟羣臣助予予毖無小故次
之以小毖王求助匪懈羣臣咸悈維昭考陟降厥家
實陟降厥士王曰敬哉疇將予就冀顯德是示故次之
以敬之先是公滅武庚遂伐奄滅蒲姑既又伐淮夷
遷奄君于蒲姑庚黨無逋至是師来旋首尾三年故次
之以東山東山勞從軍從軍答公勤故次之以破斧
時禽父宅曲阜淮夷亦犯魯惟禽父類公允文允武
獻馘泮宫莫予敢侮故次之以泮水公既平多難閔
管辟蔡囚作詩聯宗族共藩屏周故次之以常棣於
是公為師述祖禰之德用告孺子王厥鑒維殷適故次
之以大明大明追挺生文武相繼剏鴻業今王為孫
子烝烝庶能愜故次之以文王有聲公具大聖才作
師而兼相制禮作樂頒度量郊祀后稷以配天尊祖無
以尚故次之以思文思文郊迎長日祈穀郊在啟蟄
美稷功與帝匹故次之以生民既尊祖又嚴父季秋
大享五帝咸聚宗祀明堂文王為主故次之以我將
敬天事已備蜡祭及靈星亦以后稷配皮弁素服見儀
刑故次之以絲衣惟后稷周始祖秋祫嘗修爨俎祊
祭後禮具舉樂章名祴夏送尸戒鐘鼓亦或名采薺用
以節步武故次之以楚茨四時之祭嘗與烝為備嘗
詳饋熟後烝詳朝踐前古文良竒幻合之成一篇故次
之以信南山又有季冬月寢廟薦厥魚先嘗而後薦
敬與秋嘗如故次之以潛是為宗廟禮次及于朝廷
諸侯來朝饗禮命寧亦名驁夏列于禮經故次之以桑
扈饗訓共儉燕示慈惠孔燕豈弟以寵嗣世故次之
以蓼蕭嗣世有燕朝正有饗饗畢而燕其儀不爽故
次之以湛(先君諱)露諸侯朝正或時獻功獻功之饗賜
彤玈弓饗禮無異受賜不同故次之以彤弓獻功而
外又有貢士載以後車達于天子取名崇丘升高之比
故次之以緜蠻洪範八政賓繼以師爰有軍禮當舉
行之維岐陽大田在成王六年被之笙歌由庚是傳故
次之以吉日亦越九年有事太廟我客助祭白馬來
朝習射澤宫鷺羽斯肖故次之以振鷺維兹太廟始
行大祫樂則用勺於古不襲故次之以有瞽大武六
成勺居其次始而北出我武斯試亦名為遏遏劉取義
在九夏中納夏是已故次之以武武後有勺是為再
成勺詩晚出舞曲始盈以其養晦名武宿夜舞莫重焉
謂滅商也故次之以酌三成而南封建諸侯命之大
賚繹思時周故次之以賚四成巡守南國是疆告祭
省方故次之以般告祭省方允王維后式序在位周
左召右是為五成肆夏金奏故次之以時邁保有厥
士于以四方六成復綴以崇我王周召之治武亂攸彰
故次之以桓我客觀成畢事將歸王燕餞之信宿依
依故次之以有客有客為誰曰維微子天命靡常觀
兹殷士念祖修德令聞不已王夏之奏有取于此故次
之以文王明年王與弟叔虞戲削桐葉以封史佚謂
天子無戲言遂國之汾河東錄古詩蟋蟀以見唐風故
次之以蟋蟀昔陶唐有冀方後世失道亂紀綱乃滅
而亡惟周召交營土中以敬德誥王欲至萬年保受王
明故次之以天保雒邑既成周公作明堂以明堂太
廟宗祀文王季秋大饗及兹而兩禮以義起嚴父無已
故次之以清廟文德丕顯無射于人秉以對天於虖
維純故次之以維天之命下管象武干戚以舞表文
之功伐崇肇禋德馨升聞式宜配天故次之以維清
乃落新宫用被下管是兆休祥君子晏衎故次之以斯
干厥既命庶殷處之于下都母忿疾其頑利豈弟以
需故次之以泂酌詩有泂酌書有召誥君奭納約與
旦同道旦逝奭衰馮翼者誰卷阿從遊以矢其詩故次
之以卷阿飄風自南當得賢士凱風自南當得孝子
康公輔周康叔化弼正君善俗賴二康在故次之以凱
風成王新陟康涖應門召畢率諸侯繇左右入執奠
稽首言王義嗣德賜予有繁故次之以采菽三年吉
禘更定樂章無聲之樂以頌成王故次之以昊天有成
命及其受釐因而陳戒昭哉嗣服惟德是勱堂下奏
武庶幾勿壊故次之以下武在成王廟申戒農官卜
郊于禰宫祈榖不遑安故次之以噫嘻及康末年召
康公始薨享夀百齡德洽黎烝故次之以甘棠成康
相連刑措不用昭舉日祭斤斤作頌故次之以執競
胡昭南游中流膠舟宴樂淮上樂極生愁故次之以鼔
鐘繼昭為穆於詩靡載有密康公在共之世粲者來
奔自弋厥戾故次之以綢&KR1230;密康色荒齊哀禽荒懿
王信譛哀遂遭烹故次之以還歷孝而夷王室逾衰
衞頃賂周復命為侯頃實不道仁賢用憂故次之以栢
舟仁賢用憂仕不得志居既見愠出亦遇㚄故次之
以北門㚄不可為攜手去之爾狐爾烏與爾長辭故
次之以北風攜手同行跋涉不顧亦有將士跋涉為
苦是維厲王暴虐之故故次之以漸漸之石王虐用
其民民不堪命芮良夫作詩譏切執政故次之以桑柔
亂生不夷覃及于鬼方荆楚之間鞠為戰場孝子從
役思祭徬徨故次之以四月四月建巳維六之日徂
歲暑興役及今兹未畢閨中憂危局髮首疾故次之以
采緣昔者聖王人情為田民勞不休怨曠騷然實小
子階厲使國有殘故次之以民勞蹻蹻小子不恤唸
㕧非徒好兵重以好利天心判離大難將至故次之以
板維王防口以諫為妖凡伯賦板召穆公賦民勞罔
敢斥王但斥同僚穆又廋厥辭託刺前朝故次之以蕩
蕩之與湯古字相通皆取水流莫知其窮蕩蕩上帝
畏其疾威子之蕩兮游蕩是譏故次之以宛丘陳幽
唱巫風民多淫祀市也婆娑子仲之子故次之以東門
之枌誰謂陳小猶可為善國釐公繼幽懦不能自力
衡門之賢棲遲太息故次之以衡門幽末釐初厲王
已㳅彘有共伯和實間王位後乃還共山以厲王為祟
周人懷之猶盱其至故次之以都人士當共伯攝位
時天下苦大旱窮民多離散及宣始來歸隨陽如鴻雁
故次之以鴻雁王既懷窮民尤欲懷諸侯四年命蹶
父諭韓使来朝故次之以韓奕韓侯受命為北國伯
俾追其貊乃有玁狁北狄之一五年盛夏忽内侵王命
薄伐屬尹吉賊從高邑來驅從太原出故次之以六月
從征者方叔已盛著威名先使教大閱因使伐蠻荆
屈指三月間二醜相繼平故次之以采芑淮徐尚未
靖明年王自將伐徐皇父休父從王師赫赫雷霆如故
次之以常武命召穆公往伐淮夷與王師為犄角俾
賊黨披離王歸自伐徐乃錫命之故次之以江漢自
北而南以及于東天戈所指無有不僵愾彼西戎殺我
西垂大夫與厥子兵七千使報父仇故次之以無衣
四方既平封申伯于謝匪元舅是私惟藩宣佊藉故次
之以崧高王命召伯為申伯定宅召伯勞厥士士因
以不啙故次之以黍苗亦既城謝又復城齊孰能補
王闕而出遣仲山甫兮吉甫作誦用當耳提故次之以
烝民城謝城齊皆七年事明年考室考牧附此敬小
慎微中興之理故次之以無羊豈惟物畜盛更侈車
馬修九季會東都圃田狩優游故次之以車攻攻車
欲得好造舟欲得堅車好可田獵舟堅可濟川孰如衛
共婦節比栢舟堅故次之以汛彼栢舟處變賦栢舟
處常賦雞鳴况于后夫人夙夜謹寢興姜后待永巷脫
簪間未央故次之以庭燎庭燎作諷王復勤政憂旱
側身以勵庶正故次之以雲漢云胡末年不藉千畆
戎至千畞師不能拒諸侯不勤王爪士責祈父故次之
以祈父異類擾邊陲飛隼盈朝紳祈父念寡母沔水
憂其親故次之以沔水憂親者伊誰杜伯子隰叔父
死遭周難反其舊唐族故次之以黃鳥黃鳥集于桑
檀園遍樹穀桑穀共生朝詩人為𤼵藥故次之以鶴鳴
宣王詩止此更理幽王篇王昏不若以醜為妍譬將
牛車自取塵昏故次之以無將大車小人在位君子
在野高原之物而生隰下故次之以隰桑用舍既乖
方聚斂以為務元年命皇父二年初增賦故次之以大
東既增賦又失刑巷伯行厥譛孟子共掖庭楊園倚
畞丘牽引恐不停故次之以巷伯即位及三年寵愛
彼褒姒䜛色貨具備西周將亡矣詩人咏鴛鴦追其大
昏始故次之以鴛鴦寵嬖立為后中宫遂見廢鴛鴦
戢左翼之子胡不類故次之以白華高岡析柞薪惡
其葉之湑碩女可尊之為辰卑人不可以為主故次之
以車舝王尊寵卑人爰私其親豈謂兄弟不如昏姻
故次之以角弓昏姻日以昵兄弟日以疎何當與宴
得厠玉除言所欲言豈為酒歟故次之以頍弁旨嘉
不敢望但望分瓠葉微薄不廢禮亦曰被延接故次之
以瓠葉幽王為褒煽遂闕親親恩秦雖號戎翟猶知
念厥昆故次之以小戎五楘梁輈何歷錄毋棄爾輔
顧爾僕棄輔及僕不可行局高蹐厚凛繁霜故次之以
正月四年四月隕繁霜赫赫宗周滅不久厲階自褒
姒蟊賊實繁有胡不自我先胡不自我後故次之以瞻
卬此賦瞻卭者昔亦曾賦板偕召穆公為厲王大簡
感穆同志懷其祖先人維求舊豈曰無賢故次之以召
旻召旻痛疾威回遹夷我邦小旻痛疾威謀猶回遹
從故次之以小旻以上凡四詩疑皆凡伯作内斥褒
姒閻外斥皇父虢辭意互出入驚心梟鴟惡内外相表
裏太子乃遭鑠故次之以青蠅青蠅汚白不可得理
太子奔申為逃其死故次之以我行其野奔申無聊
在幽五年傅欲悟君作詩以傳故次之以小弁小弁
親親讀者稱仁更作蓼莪痛呼昊天故次之以蓼莪
幽王竟不悟惟聽艷妻煽羣黨盛分布四方皆有羡宜
臼方奔申皇父乃都向日食在陽月謫見猶夢夢故次
之以十月之交都向既離居三事亶多藏獨有&KR0591;御
儔日瘁反得謗故次之以雨無正居者有&KR0591;御行者
有士子從事獨賢勞孔哀彼啙啙故次之以北山士
子馳驅勞及征夫率彼幽艸畏不能趨故次之以何艸
不黃行役已苦過期不代念彼共人亦孔之僾故次
之以小明更有鄶賢能明周道孝治天下仁親為寳
子生三年乃免懷抱用刺短喪古禮是考故次之以素
冠鄶仲驕慢好潔衣服服不式禮其何能國故次之
以逍遥羔裘逍遥失其伉儷叔妘外通留子私詣故
次之以丘中有麻諱鄭稱留寄孥為媒室既被竊國
亦殆哉故次之以隰有萇楚女德無極于何其臻鄶
以妘亡周以姒冺故次之以菀柳幽欲悦褒舉烽為
戲諸侯極焉後亦不至乃盟太室將謀伐申大夫憂亂
俾忖他人故次之以巧言十年伐申戎遂入寇誰為
此旤牝羊牡首故次之以苕之華幽死驪山下平遂
即位者東遷在斯時掘突作六師故次之以瞻彼雒矣
掘突從王遷寓居彼客舍平王深倚重臨視靡休暇
故次之以緇衣又有秦襄公以兵送平王王命為秦
伯車馬何焜煌故次之以車鄰及平之三年錫司徒
鄭伯命父子繼其職象賢斯為盛故次之以裳裳者華
六年鄭遷于溱洧溱洧有土風三月桃花水下時士
女秉蘭以徜徉故次之以溱洧昔言鄭詩淫於此始
一見更有女思奔在彼東門墠故次之以東門之墠
雖譏溱洧亦有雞鳴女曰士曰相戒勤生民勞則思何
淫不貞故次之以女曰雞鳴雖譏東門之墠亦有出
其東門勿用取女匪我思存以禮為坊其流不渾故次
之以出其東門繄鄭風駘蕩不如秦雄壯溱洧汧渭何
懸殊思女媚公各異尚故次之以駟驖舍拔以從禽
𤼵的以祈爵較獵雖見竒肄禮自足樂故次之以賓之
初筵衛武賓筵傞傞自怪及其耄年猶作懿戒故次
之以抑衛人頌武諡為睿聖切磋琢磨沒身斯竟故
次之以淇奥河淇故殷墟終南周所都殷墟為衛有
周都忽奏區覽兹興廢迹憑弔重嗟吁故次之以終南
維秦文公有此岐豐二后今邈矣孰為遡洄從故次
之以蒹葭秦賦蒹葭周詠禾黍豈無興復一成一旅
故次之以黍離平王無志棄地不顧念彼舊民誰堪
依怙故次之以中谷有蓷昏姻禮廢夫婦道苦永終
知敝以禮自處故次之以碩人衛姜感傅言操行不
衰惰秉禮自修持失意成轗軻故次之以綠衣絺綌
來風靜思其故何當迴君心倏解氣而悟故次之以終
風望夫君兮不來覩日月兮增懷故次之以日月
碩人何其頎寵嬖及厥子合舞忘教胄不講養正理故
次之以簡兮碩人雖俁俁居身亦太寬無别將生亂
賢者豈能安故次之以考槃獨寐非忘君不見如三
月遇合古所難此意誰為曰故次之以采葛鄭莊怨
䜛言寓意于采葛東遷鄭焉依遲君幸未𤼵故次之以
遵大路大路何皎皎白石何齒齒擥手以傳心不使
外人指故次之以白石素衣朱襮進之于沃子有衣
裳云何不著故次之以山有樞白石山樞微辭諷之
危彼晉昭力寡難支故次之以椒聊成師為椒聊晉
昭比揚水豈惟晉昭公平王亦如此故次之以戍申
遠戍何時歸御輕事已非雞棲牛羊下室家自絫欷故
次之以君子于役于役為誰維申之知公族罔念不
及葛藟故次之以葛藟人惟孝乎友于兄弟莫如鄭
莊公䧟段不以禮故次之以叔于田段出傾巷洵美
且武逞技公前袒裼暴虎故次之以大叔于田段封
大叔百雉都城仲足請圖暗與公迎故次之以將仲子
仲本祭封人而以疎間親立談投契卿材是甄故次
之以野有蔓艸樂莫樂兮新相知悲莫悲兮生别離
邂逅樂清揚遠送悲頡頑故次之以燕燕戴媯方歸
陳衛師從子仲不戢忘自焚州吁乃會宋故次之以擊
鼓宋會師伐鄭以鄭欲納馮及曲沃伐翼鄭又以師
從桓王初即位不問厥辠助少陵長俾民心痗故次之
以節南山王不勝忮求伐翼又伐沃衛宣亦忮求鄭
郕戴魯相繼被其毒曾謂在位百君子不及婦人能忠
告故次之以雄雉雄雉當求雌未聞雌雉乃從牡為
問新臺臺上人籧篨戚施形亦苦故次之以新臺臺
下水何深深朝隮雨何淫淫水深不足洮雨淫不終朝
故次之以蝃蝀衛宣大無信齊姜不知命偕不如仳
兮老不如死兮故次之以君子偕老冶容能誨淫云
何不自匿亦有靜女姝城隅焉是即故次之以靜女
貽彤管不堪攜上父妾下子妻宣姜死夷姜縊胡施顔
鼠不啻故次之以相鼠夫婦失道國俗傷敗棄舊淫
新不知所届故次之以谷風谷風婦之良更有婦而
淫奔人人賤之飲恨自傷心故次之以氓維夫婦暨
朋友其合皆以人夫婦猶相棄暴蘇安足論故次之以
何人斯逝我陳俟我著友不友女不女彼為何人而
居我處故次之以著魯桓迎齊子先得見于讙齊子
猶魴魚從者猶鱮鰥故次之以敉笱笱敉當補裳敉
當縫補笱屬夫道縫裳盡婦功故次之以葛屨糾屨縫
裳以事良人不似墓棘使鴞得親故次之以墓門深
言或不顧顛倒乃思予恐懼或不去安樂轉棄予人情
何常哉思來獨自語故次之以習習谷風周東鄭是
依周鄭乃交惡忘德以興師先驅至鄭路鄭固失臣節
周亦太不裕故次之以伯兮伯兮出無功不支而先
奔王卒遂大亂鄭聃射王肩故次之以兔爰自是鄭
稱強雄長于一時明年戎伐齊齊侯使乞師鄭忽獲戎
帥齊僖請妻之故次之以有女同車舜華不足慕羨
彼苞栩集國爾雖忘家忠孝固並急故次之以鴇羽
栩棘與桑在野黍稷稻粱在田荷華游龍在隰扶蘇喬
松在山不憂靡盬之王事但期比肩有多賢故次之以
山有扶蘇有如鄭祭仲是名狂狡童私從鄰國謀出
公復立公故次之以狡童鄭人惡仲播于有衆誰能
唱義者蠢蠢欲俱動故次之以蘀兮俱動苦綿力思
正于大國故次之以褰裳褰裳與乘舟所遇深淺異
褰裳可速涉乘舟須防墜故次之以二子乘舟伋夀
爭死誠可哀衛朔得位從譛來驕而無禮安恃哉故次
之以芄蘭朔也幼蘧蘧安能定婁豬故次之以牆有
茨廧陰之會明日有傳牀第之言娣妾能宣故次之
以鶉之奔奔淫風下滔盡喪其曹竊妻以逃故次之
以桑中桑中葉有幽相從似穿窬折柳以樊圃猶可
息狂夫故次之以東方未明未明而求衣求衣成何
事齊襄政無常每作從禽戲故次之以盧令獵有功
狗亦有功人豈其謀國而無與親故次之以揚之水
篇名揚之水于今凡三見桓王崩之年鄭昭始言返安
得君子臣同心節不變故次之以風雨風雨聽雞鳴
牝雞或無晨魯桓徇齊子爰以喪其身故次之以南山
南山見雄狐東日映姝子鳥獸同羣爾故次之以東
方之日齊魯共東方莊不報桓仇春秋書狩禚詩亦
刺射侯故次之以猗嗟莊非桓之子文姜實莊母齊
人呼莊甥又譬之苗莠故次之以無田魯莊亦已弁
恣其母宣淫行人口似碑何獨無人心故次之以載驅
宣淫未已再主齊昏齊侯之子平王之孫故次之以
何彼穠矣齊桓娶于周又有如夫人衛姬不聽樂雞
鳴詩以陳故次之以雞鳴當莊王之末桓霸未成春
秋始書荆執蔡侯獻舞又虜息君妻其夫人夫人生子
不言以死為殉故次之以大車荆子服毳衣曲沃簒
侯服七命荆固蠻兮沃亦夷僖王寵沃斯失正故次之
以無衣七兮僖傳莊及惠子頽作亂入王城歌儛享
賓樂禍以傾故次之以君子陽陽樂兮陽陽侜兮忉
忉當憂而樂死不可逃故次之以防有鵲巢鵲巢鳩
居以夫為天河水清漣思予美人故次之以伐檀魏
國困行役申生乘其隙克敵䜛言興嬖子方奪嫡故次
之以園有桃申生能慕父宋襄能念母母出不可歸
兩地思依依故次之以河廣宋在河南衛在河北衛
有狄人難求救婚姻國渡河以廬曹先賴宋之力故次
之以干旄竿旄已入浚竿竹可釣淇淇浚不相及空
勞衛女思故次之以竹竿衛女維何許穆夫人因衛
大夫告難感往事懷辛故次之以載馳自傷力小不
能救衛思控大邦維齊亦壻亦有曹邢可與共濟捄拯
焚溺孰如其銳故次之以泉水齊桓公新霸恤難扶
危戍漕遣無虧歸祭服重錦乘馬門材使衛不頽故次
之以有狐衛警未謐鄭亦戒嚴高克次河上而兒戲
以淹公子素憂棄師直指無嫌故次之以清人清人
方在逐存亡未可卜有伯主畏簡書國絶而復續圖報
百不足故次之以木瓜桓城楚丘封衛又與之繫馬
三百衛文新造邦衣大布兮冠大帛季年騋牝有三千
消殺倏然生羽翮故次之以定之方中作室揆以日
聽言揆以理信䜛不灼理采苓山巔似故次之以采苓
晉獻惑驪姬信䜛殺其子重耳乃出亡狐偃與終始
故次之以陟岵狐偃服父訓委質不二心譬彼中閨
婦百歲共枕衾故次之以葛生晉獻嗜攻戰國人多
死亡天道好還骨肉相傷夷吾得晉國時在周襄王既
不納羣公子又欲殺其兄祚以不長故次之以有杕
嗤夷吾無親踽踽瞏瞏卒見獲于秦靈臺未改館七年
孰為陳故次之以權輿重耳避惠久居于外懷安齊
姜狐偃用懟謀于桑下醉以車載故次之以十畞之間
遂行適曹乃覩蜉蝣故次之以蜉蝣維共公為蜉
蝣蕞爾曹而三百人乘軒安能久存故次之以候人
候人主送迎重耳返自秦罃也身自送舅氏路車乘馬
列佩珍故次之以渭陽重耳因秦得入國是為晉文
公寺人披求見告以吕郤將焚宫遂釋斬袪怨等之于
飄風故次之以羔裘豹袪怨可釋勞當報介推禄弗
及賢者將高蹈表兹禮賢心將永以為好故次之以有
杕之杜杕杜道左行者失庇晉文過曹莫為飲食遂
誅無禮以曹為首已復封曹乃頌德厚故次之以鳲鳩
過曹適鄭鄭亦不禮叔詹進諫當念兄弟及文定霸
問罪鄭疆詹紆國難時號忠良故次之以羔裘晉禮
詹歸在魯僖三十年次年魯始郊史克頌以傳故次之
以閟宫僖行郊禘周公衰矣惟大飲烝為得古禮故
次之以有駜駉駉有駜馬政大修齊戎田駑四種旁
逑故次之以駉良馬馳逸足不借翰晨風愛馬良馬
至亦與好士同故次之以晨風秦穆賤晨風固亦稱
好士如何輕用人子車殉三子故次之以交交黃鳥
黃鳥集于桑哀死斷人腸碩鼠食我黍何不徙遠方此
詩亦假託詭計招賢良叙在頃王世僅存此三章□次
之以碩鼠下此有定王其世詩八篇晉人重卿族始
立卿子田族行何纍纍紈袴或非賢試亦擬碩鼠奚以
解嘲焉故次之以汾沮洳如陳夏徵舒亦陳之公族
母氏為君淫二卿並不速朝夕在株林株林觸人目故
次之以株林朝從東門來夕從東門去仰慙啓明星
俯慙赤楊樹故次之以東門之楊東門有楊抑又有
池麻紵與菅何揀擇為故次之以東門之池姬身有
如池下流之所歸姬貌有如月深夜相因依徵舒窈糾
殺機動何不知機早自厞故次之以月出靈公死矣
孔儀徙矣夏姬㥋矣故次之以澤陂澤蒲體恒柔丘
葛節恒闊求人恒如蒲待求恒如葛故次之以旄丘
處者賦旄丘出者賦式微衛不恤黎難黎君胡不歸故
次之以式微繇來國勢微大率教化墜所以子産鄉
校不毁蔚為鄭名卿顯於景王世故次之以子衿僑
重子衿教化以行載誦丰詩得女之貞勿謂事微式關
大閑聖人錄閨節維此及汎彼栢舟兩篇故次之以丰
刪詩將終矣乃及敬王代孔子生斯時知命懷㤞憏
狄泉古下都非天子所詣荀躒雖納王徘徊功亦細特
錄下泉詩以表王靈替棄置不復續世衰無足系因之
作春秋獲麟而掩袂孟子歎詩亡學者須論世四始
其一端陋彼推五際維予生也晚樂道竊有志次第詩
篇章竊取大賢義託始于少康屬望中興意況復篤公
劉亦言遷都事周初遷日榮周末遷日顇東遷已卑陋
矧此東遷媿抑余殿下泉别又有取爾晉韓皆武穆
何從韓受氏荀伯晉之臣余祖晉兄弟今幸遇明主達
政乃可仕自公退食暇編摩不輟晷九侯山前余所居
元孫末裔族所起論世首少康序篇下泉止聖人立教
不忘先魯商有頌意如此千載而下有知詩經世本古
義為承學一家之言者余心亦快矣
詩經世本古義卷後
