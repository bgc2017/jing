詩經世本古義卷二十八
明何楷撰
周敬王之世詩一篇
下泉曹人美晉荀躒納周敬王也(焦贑易林蠱之歸妺其繇云下泉苞)
(稂十年無王荀伯遇時憂念周京今考詩與春秋事相符合焦氏所傳確矣當從之按左傳國語及杜預)
(韋昭注昭二十二年周景王崩先是太子夀卒王立子猛後復欲立子朝而未定至是單穆公旗劉文公)
(狄奉子猛立之子朝因舊官百工之喪職秩者與靈王景王之子孫以作亂單子劉子奉子猛出奔冬十)
(月晉籍談荀躒帥九州之戎及焦瑕温原之師將以納王于王城已而子猛卒周人謚曰悼王者是也猛)
(母弟王子匄立是為敬王晉師王師伐京圍郊子朝敗王使人告閒晉師還未幾子朝入于尹單子劉子)
(伐尹敗召伯奐南宫極以成周人戍尹王如劉王子朝入于王城尹辛敗劉師尹文公圉遂立王子朝時)
(昭二十三年六月也于是子朝稱西王天王居于狄泉稱東王狄泉者成周之城周墓所在杜預云今雒)
(陽城内大倉西南池水也時召簡公盈南宫嚚及甘桓公俱從子朝晉侯使人涖問周故問于介衆皆以)
(子朝為曲乃辭子朝不納其使二十五年夏晉人為黃父之會謀王室也令諸侯之大夫輸王粟具戍人)
(曹人與焉其君則悼公午也期以明年納王越明年劉師與子朝之師戰又敗王出奔次于滑七月晉荀)
(躒趙鞅帥師納王使女寬守關塞十一月晉師克鞏尹氏召伯毛伯以王子朝奔楚天王入于成周晉師)
(使成公般戍周而還二十七年秋復會于扈令戍周也曹人亦與焉時子朝餘黨儋扁之徒多在王城王)
(畏之昭三十二年劉文公與萇弘欲城成周距子朝作亂之時十年矣按王城在瀍水西周公所營以朝)
(會諸侯之地謂之東都今河南是也成周在瀍水東周公所營以處頑民之地謂之下都今雒陽是也天)
(子使告于晉曰天降禍于周俾我兄弟並有亂心以為伯父憂我一二親昵甥舅不遑啓處于今十年勤)
(戍五年余一人無日忘之昔成王合諸侯城成周崇文德焉今我欲徼福假靈于成王修成周之城俾戍)
(人無勤諸侯用寧蝥賊遠屏晉之力也其委諸伯父冬十一月晉魏舒韓不信如京師合諸侯之大夫于)
(狄泉尋盟且城成周曹人又與焉其君則隠公通也至次年春竣事穀梁傳云天子微諸侯不享覲天子)
(之在者惟祭與號故諸侯之大夫相率以城之此變之正也趙汸云周室東遷而後下陵上替已久鄭莊)
(公言天既厭周德晉女叔寬以萇弘謀王室為違天邪說誣民非一日矣然天子一命城成周而諸侯大)
(夫奔走恐後則人心猶不忘周也夫人心在周則天命未絶于周矣此聖人為東周之微意愚按自是而)
(後列國不復知有王矣故夫子之刪詩終于此)
洌彼下泉浸(陸德明本豐氏本俱作寖後同)彼苞稂(陽韻)愾我寤歎念彼
周京(叶陽韻居良翻易比而賦也洌冽字易混从水者說文云水青也井洌寒泉食是也从冫者說文)
(云寒也詩有冽氿泉是也此洌字從水當同易解下泉毛傳云泉下流也孔穎達云爾雅沃泉縣出李巡謂水)
(泉從上溜下出此謂泉下流是爾雅之沃泉也愚按下泉即指狄泉也浸漬也淫也苞爾雅云稹也孫炎云物)
(叢生曰苞齊人名曰稹郭璞云今人呼叢緻者為稹稂爾雅云童梁也說文作蓈云禾粟之采生而不成者謂)
(之蕫蓈陸璣亦云禾秀為穗而不成崱嶷然謂之童梁今人謂之宿田翁或謂守田也又郭璞以為莠類羅願)
(云稂惡草也與禾相襍故詩人惡之古者以飼馬魯仲孫它馬餼不過稂莠謂此也按詩稱稼之茂美繼之以)
(不稂不莠莠既别是一物則稂亦當是一物故郭璞云莠類蓋未能的知其物故稱其類耳而許叔重陸璣以)
(為禾之不成者則是亦禾而已何至與莠並稱乎按本草有狼尾草子作黍食之令人不饑似茅作穗生澤地)
(然則此物似是稂耳稂既有實如黍故能亂苗又莠今謂之狗尾草稂名狼尾則亦相類毛傳云稂非溉草得)
(水而病愚按苞稂以比王子朝及其黨靈景之族以其皆周同姓亦如稂之于苗也王所居有下泉焉能浸苞)
(稂使之病死胡子朝之黨盛行而莫之能制乎詩人之所以愾歎而念周京也愾博雅云滿也敵王所愾之愾)
(其字从心配氣怒蓄于心而氣滿也說文以為太息也嘆本作歎說文云吟也徐鍇云此悲歎也云寤歎者悲)
(憤在中惟寐則稍忘耳一寤則愾然發歎矣一說黃光昇云人晝間應接多則不暇思至于夜而寤百慮叢集)
(凡憤懣無聊皆于此時思之亦通周京謂周室之京師指洛邑也子朝周之同姓主子朝而言故先言周而後)
(言京)洌彼下泉浸彼苞蕭(叶尤韻疎鳩翻)愾我寤嘆念彼京周
(尤韻于比而賦也蕭解見采葛篇苞蕭以比王城之百工黨子朝同惡相濟者所謂蕭牆之内之人也羅云)
(周人尚臭以鬱合鬯灌以圭璋而使臭陰達于淵泉既奠然後焫蕭合黍稷羶薌爇之而使臭陽達于牆屋牆)
(内乃爇蕭之地故孔子曰吾恐季孫之憂不在顓臾而在蕭牆之内也京周謂京師之周室主百工言之故先)
(言京而後言周)洌彼下泉浸彼苞蓍(支韻)愾我寤嘆念彼京師
(支韻博賦而比也蓍蒿屬陸璣云似籟蕭青色科生說文及物志皆謂生千歲三百莖而五行傳以為百年)
(一本生百莖史記以為千歲一本生百莖論衡以為七十年生一莖七百年生十莖未之詳也龜策傳云上有)
(夀蓍下有神龜蓍生滿百莖者其下必有神龜守之其上常有青雲覆之又云蓍百莖共一根其所生獸無虎)
(狼草無毒螫白虎通云蓍之言耆也陽之老也羅云蓍之為字从耆耆者六十歲也王充論衡云孔子曰蓍之)
(為言耆也老人歷年多而更事久似能前知然何獨六十龜策傳曰天下和平王道得而蓍莖長丈其叢生滿)
(百莖方今世取蓍者不能中古法度不能得滿百莖長丈者取八十莖已上長八尺即難得也人民好用卦者)
(取滿六十莖以上長滿六尺者即可用矣然則自其可用者言之廣為六十莖從為六十寸故應耆耳陸佃云)
(蓍草之夀者也卦之别六十有四蓍數窮于此故謂六十曰耆愚按羅之說近迂陸為近之苞蓍以比王城之)
(中亦有老成人而從子朝為逆者如尹文公召伯奐南宫極之類也京師與周京京周同篤公劉詩云京師之)
(野董氏云所謂京師者蓋起于此其後世因以所都曰京師曰嬪于京依其在京則岐周之京也王配于京則)
(鎬京也春秋所書京師則洛邑也皆仍其本號而稱之猶晉之言新絳故絳也而公羊傳則云京師者何天子)
(之居也京者大也師者衆也天子之居必以大衆言之上二章皆言周此但言京師者以言周則嫌同于列國)
(隠然有尊共主以號令天下之意)芃芃黍苗陰雨膏(叶號韻居號翻)之四國
有王郇(易林路史俱作荀)伯勞(叶號韻郎到翻)之(比而賦也芃說文云艸盛也徐鍇云言汎)
(汎然若風之起苗說文云艸生于田者其字从艸从田會意羅云黍之秀特舒散故說者以其象火為南方之)
(穀詩亦云芃芃黍苗以此也膏潤也凡以脂膏潤物曰膏此借用耳陸佃云方黍之苗也暑雨暴息無陰雲以)
(覆之日隨蒸焉則苗稿矣將以潤之乃以害之也故詩正以陰雨為善今俗五月謂之分龍雨曰隔轍言夏雨)
(多暴至龍各有分域雨暘往往隔一轍而異也國語趙衰謂秦穆公曰重耳之卬君也若黍苗之卬陰雨也若)
(君實庇蔭膏澤之使能成嘉榖薦在宗廟君之力也正與此詩意同晉以盟主糾合四國效力成周所謂陰雨)
(也四國四方諸侯之國王指周天子四國有王者言四國共戴一王皆以王之事為事也郇伯晉荀躒也徐鈜)
(云按今人姓荀氏本郇侯之後宜用郇字後人去邑為荀今按郇侯本文王子左傳冨辰謂畢原鄷郇文之昭)
(是也水經注云涑水西逕郇城故郇國也今解故城東北二十四里有故城在猗氏故城西北俗名為郇城服)
(虔云郇國在解縣東郇瑕氏之墟也左傳成六年晉人謀去故絳諸大夫皆曰必居郇瑕氏之地沃饒而近鹽)
(韓獻子曰不可郇瑕氏土薄水淺其惡易覯易覯則民愁民愁則墊隘于是乎有沈溺重膇之疾不如新田土)
(厚水深乃遷新田是則郇地本為晉所滅其子孫仕于晉宜矣荀躒稱伯者左傳昭三十一年晉侯使荀躒唁)
(公季孫從知伯如乾侯所謂知伯即荀躒也諸荀在晉别為知與中行二氏故又稱知伯勞猶勉也勞來奔走)
(與四國相慰藉也又按此詩固美晉荀躒然亦有譏晉頃公之意焉諸儒于春秋論之詳矣昭二十三年經書)
(晉人圍郊胡安國云按左氏晉籍談荀躒帥師軍于侯氏箕遺樂徵濟師軍其東南正月二師圍郊郊子朝邑)
(也既不書大夫之名氏又不稱師而曰晉人微之也所謂以其事而微之者也當是時天子蒙塵晉為方伯不)
(奔問宫守省視器具徐遣大夫往焉勤王尊主之義若是乎書晉人圍郊而罪自見矣又按圍郊之後王使人)
(告閒暇于晉晉師遂還郝敬云向使晉人盡忠王室無懷二圖周惟恐晉師不留何告閒之有告閒則晉之師)
(可知也二十五年經書會于黃父高氏云自二十二年景王崩王室亂天王播越諸侯皆莫奔救四年之後晉)
(始為此會而諸侯不至但合諸大夫以謀之曰明年將納王夫王室之急如此豈可坐待明年哉有霸者作如)
(齊桓公盟首止以定王世子鄭晉文公誅叔帶以逆襄王豈不美哉桓文不作猛朝相競王室世臣不能明先)
(王一定之制順非而廢適使頃公而為桓文果至是乎是以聖人傷王室之亂而又于此著諸侯之無霸也二)
(十六年經書天王入于成周按左傳晉荀躒趙鞅帥師納王晉師克鞏子朝奔楚王入于成周季瑾云晉人納)
(王之善無一言及之何也罪晉不臣而哀周之衰也晉為同姓大國爵為侯伯主盟于時不能即逐子朝之黨)
(而安定之二十三年一圍郊而亟還坐視成敗五年然後興師納王原情責實不忠不臣之甚者也若以納王)
(之功而善之則藏姦觀釁不忠不臣者勝矣沈長卿云按傳晉師克鞏乃荀躒趙鞅帥師納王而子朝之告諸)
(侯亦曰晉為不道是攝是贊則晉有功于周明矣經顧沒之但書十月天王入于成周蓋罪晉之慢也桓文定)
(王室之難在俄頃間而克鞏之師遲至六年必待其告急而後勤王功不掩罪可謂盟主乎是時意亦同此在)
(荀躒之勤王固可美然天子有難閱至五年之久而後始遣荀躒合四國以勤王在晉頃則可刺也黍苖之仰)
(陰雨深矣晉之泄泄如此其何以為盟主此詩人言外之微意周室雖衰而是詩之忠誠激發如此文武成康)
(之德澤有深入于人心者也夫子錄此為變風之殿亦所云傷天下之無霸者乎胡安國云夫以王猛之無寵)
(單旗劉蚠之屢敗敬王初立子朝之衆召伯奐南宫嚚甘恒公之黨疑若多助之在朝也然會于黃父凡十國)
(而諸侯之大夫無異議焉是知邪不勝正久矣)
下泉四章章四句(孔叢子載子曰于下泉見亂世之思明君也序則以為思治也)
(曹人疾共公侵刻下民不得其所而思明王賢霸也申培說謂東遷之初曹人閔周而作朱子謂王)
(室凌夷而小國困弊故以寒泉下流而苞稂見傷為比皆附會揣摩之語至郇伯有勞四國之功他)
(經傳絶無所載毛傳解為諸侯有事二伯述職鄭玄改以為州伯孔云以經傳考之武王成王之時)
(東西大伯唯有周公召公太公畢公為之無郇侯者知為牧下二伯也鑿亦甚矣唯竹書載昭王六)
(年王錫郇伯命然不知其何所表見子貢傳闕文)
詩經世本古義卷二十八
