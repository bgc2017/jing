儀禮集編卷十一
龍里縣知縣盛世佐撰
燕禮第六之一
鄭目錄云諸侯無事若卿大夫有勤勞之功與羣臣
燕飲以樂之燕禮於五禮屬嘉禮
疏曰燕有四等目錄云諸侯無事而燕一也卿大夫
有王事之勞二也卿大夫有聘而來還與之燕三也
四方聘客與之燕四也
燕禮小臣戒與者
註曰小臣相君燕飲之法戒與者謂留羣臣也
疏曰案周禮大僕職云王燕飲則相其法又案小臣
職云凡大事佐大僕則王燕飲大僕相小臣佐之此
諸侯禮降於天子故宜使小臣相是以下云小臣師
一人在東堂下註云師長也小臣之長一人猶天子
大僕正君之服位者也
朱子曰留羣臣謂羣臣朝畢將退君欲與之燕故使
小臣留之疏說非是
敖氏曰與者羣臣之與此燕者也君所主與之燕者
亦存焉
郝氏曰戒猶宿也與與燕諸臣未定為賓皆曰與
膳宰具官饌于寢東
註曰膳宰天子曰膳夫掌君飲食膳羞者也具官饌
具其官之所饌謂酒也牲也脯醢也寢路寢
疏曰云寢路寢者以其饗在廟服朝服下記云燕朝
服於寢正處在路寢不在燕寢可知
朱子曰於寢下疑脫既朝服則宜於六字
敖氏曰具官饌謂具諸官所當饌之物也寢東蓋其
東壁之東也此時所具者其薦羞乎及既設賓席官
乃改饌之大射云官饌是也
郝氏曰寢東路寢東房鄉飲亦云東壁云左房養田
東出也
樂人縣
註曰縣鐘磬也國君無故不徹縣言(言或作宫誤)縣者為
燕新之
疏曰周禮眡瞭職云掌大師之縣諸侯無眡瞭則使
僕人縣樂大師以聲展之樂師又監之
敖氏曰此縣蓋在階間磬在阼階西南面鐘鑮次而
西建鼓在西階東南鼓鼙在其東國君燕禮輕於大
射故不備樂且於其日乃縣之而與常時同鄉飲酒
記曰磬階間縮霤北面鼓之
世佐案縣軒縣也軒縣之法見大射禮敖引鄉飲
酒禮特縣况之非此縣亦使眡瞭疏諸侯無眡瞭
之說誤說見後
設洗篚于阼階東南當東霤罍水在東篚在洗西南肆
設膳篚在其北西面
註曰設此不言其官賤也當東霤者人君為殿屋也
亦南北以堂深肆陳也膳篚者君象觚所饌也亦南
陳言西面尊之異其文
疏曰漢時殿屋四向流水故舉漢以况周對大夫士
言東榮兩下屋故也
敖氏曰洗與罍蓋瓦為之下云君尊瓦大則此可知
矣先設洗西之篚以為節故膳篚後設也設四器亦
司宫也見大射與少牢禮此經省文耳膳篚者實君
之象觚象觶者也君物而曰膳者以其善於諸臣所
用者而言也下文類此者皆以是推之諸本皆云
設洗篚繼公謂諸篇於此但言設洗無連言篚者而
此有之衍文耳又下别云篚在洗西則於此言篚文
意重複似非經文之體且篚在洗西亦不可以東霤
為節其衍明矣今以諸篇為據刪之
世佐案洗篚之篚當從敖氏作衍文賈云洗士用
鐵大夫用銅諸侯白銀天子黃金夫一承棄水之
器而以金銀為之侈矣敖說蓋得之罍字從缶亦
瓦可知也鄭云尊卑皆用金罍此酒器也以木為
之而飾以金詩曰我姑酌彼金罍是也盛水之罍
豈其比哉又案此二篚皆在堂下一盛諸臣飲器
一盛君飲器而無堂上篚者蓋堂上之篚所以盛
爵燕禮輕獻不用爵故也
司宫尊于東楹之西兩方壺左玄酒南上公尊瓦大兩
有豐幂用綌若錫在尊南南上尊士旅食于門西兩圜
壺
註曰司宫天子曰小宰聽酒人之成要者也尊方壺
為卿大夫士也臣道直方於東楹之西予君專此酒
也玉藻曰惟君面尊玄酒在南順君之面也瓦大有
虞氏之尊也禮器曰君尊瓦甒豐形似豆卑而大幂
用綌若錫冬夏異也在尊南在方壺之南也尊士旅
食者用圜壺變於卿大夫也旅衆也士衆食謂未得
正祿所謂庶人在官者也
疏曰庶人在官者謂府史胥徒
朱子曰在尊南者謂瓦大在方壺之南耳疏曰幂未
用而陳於方壺之南不雜於方壺瓦大之間誤也若
然則正在二者之間矣何得言不雜耶
敖氏曰先尊方壺於楹西以為節乃設公尊與上文
後設膳篚之意同臣尊用壺又以方者且無幂為與
君尊相屬宜遠别之也左玄酒據設尊者而言也蓋
凡設尊者皆面其鼻玉藻曰惟君面尊是尊鼻東向
也此設尊者西面故玄酒在南而為左若以尊言之
則為右矣瓦大瓦甒也用瓦甒者多矣惟君尊則或
謂之大豈制或異與尊皆南上者統於君位也君位
亦南上故順之此尊乃不統於賓者君臣之禮異也
大射儀放此錫者麻五十升去其半而加灰之布也
幂或以綌亦見其貶於大射耳大射之幂用錫若絺
此尊士旅食之尊亦當北面與大射同惟設之深淺
異耳方圜壺亦皆瓦為之
張氏曰諸侯之司宫與天子之小宰所掌同公席阼
階上西向尊在東楹之西南北並列尊面向君設之
與鄉飲酒賓主共之者不同故註云予君專此酒也
南上亦玄酒在左也圜壺無玄酒
世佐案司宫即天子之宫人也周禮宫人職云掌
王之六寢之修又云凡寢中之事埽除執燭共爐
炭凡勞事四方之舍事亦如之此燕于路寢六寢
之一而設尊筵賓又皆勞事故以司宫為之下經
云司宫執燭于西階上是其執燭之證矣大射于
郊而亦用司宫者所謂四方之舍事亦如之也宫
人中士則司宫下士也小臣于天子為上士以小
臣設公席以司宫設臣席亦其差也鄭乃以小宰
當之誤矣小宰諸侯之小卿也以尊官而執斯賤
役可乎又主人獻卿之時經云司宫兼卷重席設
于賓左東上疏云案大射席小卿賓西東上註云
席于賓西射禮辨貴賤也以此言之燕禮主歡不
辨貴賤小卿與大卿皆在賓東若然則小宰為小
卿之首是時亦當受獻乃為已設席且為次於己
者設席必無是理豈可以其聽酒人之成要而遂
當設尊之役乎又案士旅食者蓋下士也下士與
庶人在官者同祿故謂之士旅食與周禮云旅下
士
司宫筵賓于戶西東上無加席也
註曰席用蒲筵緇布純無加席燕私禮臣屈也諸侯
之官無司几筵也
疏曰諸侯兼官使司宫設尊并設席
世佐案戶西牖前也寢亦有東西房當以牖前為
客位若戶牖之間則堂之中矣郝云室戶西牖間
客位也非據經公席設於將即位之時與大射儀
異敖云設賓席當後于公席乃先言之者終言司
宫之事耳非大射賓有加席而此無之燕禮輕也
公食大夫有加席異國之臣得伸也三者參稽其
義乃見
右告借設具
射人告具
註曰告事具於君射人主此禮以其或射也
疏曰大射告具之上有羹定此不言羹定者文不具
也
敖氏曰是時公蓋在阼階東南南鄉射人北面告之
張氏曰周禮射人掌三公孤卿大夫之位又以射法
治射儀
小臣設公席于阼階上西鄉設加席公升即位于席西
鄉
註曰周禮諸侯昨席莞筵紛純加繅席畫純後設公
席者凡禮卑者先即事尊者後也
疏曰此燕私禮故賤者先即事大射辨尊卑故先設
公席後設賓席也
朱子曰此篇與大射雖設席先後不同然皆公先升
即位然後納賓非卑者先即事也但其言偶不同耳
不當據文便生異義也註疏說皆非是
敖氏曰加席别言設見其更取而設之也亦可見設
加席之法矣羣臣未入公先升即位尊者之禮也
張氏曰註引周禮司几筵文昨音義如酢酢席祭祀
受酢之席也引之者欲見燕席與酢席同
世佐案大射之禮重于燕燕禮之賓卑于大射於
加席之有無見之矣惟設席之次亦然大射先設
公席後設賓席賓猶得與公序也此設公席在告
具之後則不與賓序矣君益尊而賓益卑此其所
以異與註疏之說宜不為朱子之所取也
小臣納卿大夫卿大夫皆入門右北面東上士立于西
方東面北上祝史立于門東北面東上小臣師一人在
東堂下南面士旅食者立于門西東上
註曰納者以公命引而入也自士以下從而入即位
耳師長也小臣之長一人猶天子大僕正君之服位
者也凡入門而右由闑東左則由闑西
疏曰卿大夫入門右北面東上此是擬君揖位君爾
之始就庭位士立于西方東面北上此士之定位士
賤不待君揖即就定位也又云註凡入門而右由闑
東者臣朝君之法左則由闑西者聘賓入門之法(從張)
(氏句讀節本)
敖氏曰納卿大夫之辭蓋曰君須矣二三子其入也
卿大夫入門右之位蓋近庭南而當階士西方之位
亦宜於庭少南而東西則當西序門東之位近於門
也門西亦如之此北面者東上東面西面者北上皆
統于君凡已之臣子入門而左右皆由闑東
世佐案士立于西方是入門左矣然亦由闑東曲
禮曰士大夫出入君門由闑右是也註欠明疏家
此等處有功於鄭
公降立于阼階之東南南鄉爾卿卿西面北上爾大夫
大夫皆少進
註曰爾近也移也揖而移之近之也大夫猶北面少
前
敖氏曰古文爾邇通爾揖之使進而近於已也公俟
其入乃降而揖之明降尊之義也大夫不西面自别
於卿也君於卿與大夫各旅揖之大射儀小臣師詔
揖諸公卿大夫
右即位
射人請賓
疏曰君南面射人北面
敖氏曰請於君謂使誰為賓也
公曰命某為賓
註曰某大夫也
郝氏曰卿不為賓嫌逼也
射人命賓賓少進禮辭
註曰命賓者東面南顧禮辭辭不敏也
敖氏曰命賓者南面鄉之其辭蓋曰君命子為賓少
進者宜違其位案註云辭不敏者以士冠之賓辭
曰某也不敏故意此賓亦然
世佐案註云命賓者東面南顧者嫌背君也此時
君尚南面射人在君右敖云南面命賓非
反命
註曰射人以賓之辭告於君
又命之賓再拜稽首許諾
敖氏曰公不許其辭故射人復命之賓再拜稽首為
受君命也
射人反命
註曰告賓許
賓出立于門外東面
註曰當更以賓禮入
敖氏曰大射儀云北面此東字蓋誤也
公揖卿大夫乃升就席
敖氏曰揖之乃升禮之也亦異揖之
世佐案此揖卿大夫共一揖也蓋略于爾之之時
矣敖云亦異揖之恐未是
右命賓
小臣自阼階下北面請執幂者與羞膳者
註曰執幂者執瓦大之幂也方圜壺無幂羞膳羞於
公謂庶羞
敖氏曰士之掌此二事者有常職乃請之者蓋白之
於君然後敢命之也膳亦謂君物此雖指羞而言然
薦亦存焉
世佐案羞進也羞膳者謂進羞于公者也君物曰
膳謂脯醢也知不兼庶羞者下記云凡薦與羞者
小膳宰也則是有常職矣羞膳執幂皆以士必請
之者諸侯兼官士之掌此二事者無常職惟君所
命故也
乃命執幂者執幂者升自西階立于尊南北面東上
註曰以公命於西階前命之也東上玄酒之幂為上
也羞膳者從而東由堂東升自北階房中西面南上
不言之者不升堂略之也
疏曰下記云羞膳者與執幂者皆士也士位在西方
東面故知西階前命之羞膳者以下盡略之鄭知義
然者以經羞膳者無升文又且東面階西面階婦人
之階非男子之所升則羞者升自北階知由堂東者
以羞在房又大射工人士與梓人升自北階知房中
西面南上者約士冠禮贊者立於房中西面南上也
言略之者解不由前堂升
世佐案註云房中西面南上者薦脯者在南薦醢
者在北也羞膳者不由前堂升以其士賤且所事
者在房故也云略之者解經不言之故疏云解不
由前堂升非
膳宰請羞于諸公卿者
註曰小臣不請而使膳宰於卑者彌略也禮以異為
敬
郝氏曰斯禮本公燕臣而稱臣亦曰諸公是用王禮
也惟王臣有公諸侯之臣稱公自季世始
世佐案羞於諸公卿者亦謂進脯醢者也郝以羞
膳羞卿皆為進酒者非又案君稱公臣稱諸公一
字而尊卑辨矣大國之孤曰公說見鄉飲酒禮
右命執事者
射人納賓
註曰射人為擯者也
敖氏曰納賓之辭蓋曰君須矣吾子其入也
賓入及庭公降一等揖之
註曰及至也至庭謂既入而左北面時
敖氏曰一等者階也并堂為二等矣揖之使之升也
大射儀云賓辟
公升就席
註曰以其將與主人為禮不參之也
右納賓
賓升自西階主人亦升自西階賓右北面至再拜賓答
再拜
註曰主人宰夫也宰夫大宰之屬掌賓客之獻飲食
者也其位在洗北西面君於其臣雖為賓不親獻以
其尊莫敢抗禮也至再拜者拜賓來至也天子膳夫
為獻主
疏曰知主人是宰夫者燕義云使宰夫為獻主是也
其位在洗北西面者下文胥薦主人于洗北西面是
也
敖氏曰諸侯之宰夫蓋以士為之其位亦在西方故
賓進則主人因從而升也至再拜者於賓始至而拜
之所謂拜至也
郝氏曰周禮膳夫職云主燕飲酒則為獻主三膳夫
上士則諸侯宰夫亦士士代君主猶孫為王父尸也
張氏曰主人亦升自西階者代君為獻主不敢由阼
階也
世佐案宰夫士也初位在西方敖郝二說得之洗
北西面乃其受薦之位耳不可援以為證
右拜至
郝氏曰王燕飲使膳夫主獻此一人之禮未聞諸侯
也飲臣而不自主賓大臣而主以士簡也天子尊無
二上臣代主可諸侯用之泰也昔齊景公用斯禮饗
魯昭公以臣待魯侯而以王自處昭公所以去之世
儒定以為諸侯燕禮不亦好大之過與議禮者不可
不辨也
世佐案王燕飲使膳夫主獻公燕飲使宰夫主獻
皆所以明君臣之義也郝氏譏其泰過矣左傳昭
二十七年齊侯飲公酒使宰獻卑之比於大夫也
曷嘗以王自處哉
主人降洗洗南西北面
註曰賓將從降鄉之
賓降階西東面主人辭降賓對
敖氏曰階西東面東西亦當序此賓降而主人於洗
南辭之則其降之節亦可見矣賓對亦少進既則復
位
主人北面盥坐取觚洗賓少進辭洗主人坐奠觚于篚
興對賓反位
註曰賓少進者又辭宜違其位也獻不以爵辟正主
也古文觚皆為觶
疏曰此宰夫為主人非正主故用觚對鄉飲酒鄉射
是正主皆用爵
敖氏曰獻公用象觚則此觚乃角觚也下放此賓少
進者少南行而東面也主人興對亦西北面
郝氏曰反位反西階下東面之位
張氏曰凡觴一升曰爵二升曰觚三升曰觶四升曰
角五升曰散
主人卒洗賓揖乃升
敖氏曰賓每先升者以宰夫是士且非正士也
主人升賓拜洗主人賓右奠觚答拜降盥賓降主人辭
賓對
敖氏曰降辭之位皆如初可知
卒盥賓揖升主人升坐取觚
註曰取觚將就瓦大酌膳
執幂者舉幂主人酌膳執幂者反幂
註曰君物曰膳膳之言善也酌君尊者尊賓也
敖氏曰賓者君之所命者也故主人代君飲之則酌
君尊蓋達君之意也酌膳東面
郝氏曰反幂既酌反幂於尊上
主人筵前獻賓賓西階上拜筵前受爵反位主人賓右
拜送爵
註曰賓既拜前受觚退復位
敖氏曰獻賓蓋亦西北面與鄉飲酒同故不著之
膳宰薦脯醢賓升筵膳宰設折俎
註曰折俎牲體骨也鄉飲酒記曰賓俎脊脅肩肺
張氏曰引鄉飲酒記明此亦同也
世佐案此賓俎宜用臂公用肩尊卑之差也敖說
見後當從之
賓坐左執爵右祭脯醢奠爵于薦右興取肺坐絶祭嚌
之興加于俎坐挩手執爵遂祭酒興席末坐啐酒降席
坐奠爵拜告旨執爵興主人答拜
註曰降席席西也
疏曰降席坐奠爵拜鄭云降席席西不言面案前例
降席席西拜者皆南面拜訖則告旨
敖氏曰此賓乃大夫也亦絶肺以祭而下文又云公
祭如賓禮則是自上至下此禮同也舊說謂大夫以
上繚祭惟士絶祭其不攷諸此乎於此乃言爵者上
文已明不嫌其異故隨文便耳下文放此凡觚觶角
散亦通稱爵酒非主人之物賓乃告旨者以其為獻
主也
世佐案絶祭繚祭之分本周禮大祝職文康成謂
禮多者繚之禮略者絶則祭之是也攷之此經祭
肺之儀但見其絶未聞其繚說者欲以鄉飲酒禮
當之誠誤然鄉飲酒禮云弗繚明大夫以上固有
繚者矣其繚也必於饗饗禮雖亡以類推之可知
也鄉飲鄉射絶祭士賤也燕禮大射亦絶祭禮略
也尊於士詳於燕其惟大夫以上之饗禮乎若以
此經無繚祭之文遂謂自上至下同絶祭則汰矣
鄉飲酒禮疏云燕禮大射雖諸侯禮以賓皆大夫
為之臣在君前故不為繚祭皆為絶祭也此說近
之
賓西階上北面坐卒爵興坐奠爵遂拜主人答拜
敖氏曰執爵興主人乃答拜凡答拜皆於所答者興
乃為之經或不言其興文省爾
右主人獻賓
世佐案此節有與鄉飲酒禮同者不重釋下放此
賓以虚爵降主人降賓洗南坐奠觚少進辭降主人東
面對
註曰上既言爵矣復言觚者嫌易之也大射禮曰主
人西階西東面少進對
敖氏曰坐奠觚興少進皆西北面
賓坐取觚奠于篚下盥洗
註曰篚下篚南
主人辭洗賓坐奠觚于篚興對
敖氏曰辭亦宜少進如賓也於賓既對則反位
卒洗及階揖升主人升拜洗如賓禮
敖氏曰及階乃揖以已當先升也賓揖主人乃離其
位然則賓於主人卒洗之時固不待其及階而揖升
矣如賓禮謂迭拜
賓降盥主人降賓辭降卒盥揖升酌膳執幂如初
敖氏曰酌膳者主人酌此獻賓故賓酢亦如之亦以
其代君飲已尊之也執幂執幂者舉反之節也
以酢主人于西階上主人北面拜受爵賓主人之左拜
送爵
註曰賓既南面授爵乃之左
世佐案酢主人亦于西階上以公在阼也
主人坐祭不啐酒
註曰辟正主也未薦者臣也
張氏曰正主人皆有啐酒唯不告旨賓獻訖即薦脯
醢此主人是臣故酢時不薦至獻大夫後乃薦于洗
北
世佐案不于此時薦主人者亦辟正主之義且以
其士賤也
不拜酒不告旨
註曰主人之義
世佐案拜酒告旨本是一意上經云降席坐奠爵
拜告旨即其禮也凡言不告旨則不拜酒可知此
並著之者文詳也
遂卒爵興坐奠爵拜執爵興賓答拜主人不崇酒以虚
爵降奠于篚
敖氏曰不崇酒者無崇酒之拜也酒非已物故是禮
亦不可得而行
賓降立于西階西
敖氏曰己之獻酢畢而主人又將與君為禮故不敢
居堂
射人升賓賓升立于序内東面
註曰大射禮曰擯者以命升賓
敖氏曰升賓者優之也序内東面鄉君也
右賓酢主人
主人盥洗象觚升實之
註曰象觚觚有象骨飾也取象觚者東面
敖氏曰亦酌膳執幂如初不言者可知也案註云
象骨恐當作象齒
東北面獻于公
敖氏曰酒乃君物主人進之於君而曰獻者以主人
為獻主故也
公拜受爵
疏曰凡此篇内公應先拜者皆後拜之尊公故也是
以下舉旅行酬皆受酬者先拜公乃答拜此公先拜
受爵者受獻禮重故也
主人降自西階阼階下北面拜送爵
敖氏曰拜於下者臣也此惟一拜而已蓋答公拜也
一拜則不稽首答公拜而不稽首亦獻禮然也其他
則否凡臣先拜其君皆再拜稽首
郝氏曰升降不敢由阼避正主也
士薦脯醢膳宰設折俎升自西階
註曰大射禮曰宰胥薦脯醢由左房
疏曰前獻賓薦脯醢及設折俎皆使膳宰者賓卑故
也今於公士薦脯醢膳宰設折俎異人以其士尊於
膳宰君尊故使士薦引大射禮者證此經脯醢從左
房而來
敖氏曰升自西階者俎也著之者嫌設公俎宜由阼
也此公俎似當用肩賓俎用臂與鄉飲酒賓主之俎
異膳宰既設俎則少退東西而俟既贊授肺乃降
公祭如賓禮
敖氏曰祭謂祭薦祭肺祭酒也其異者於下見之
膳宰贊授肺不拜酒立卒爵坐奠爵拜執爵興
敖氏曰贊授肺者以授肺而贊之也君尊不興取肺
未祭則授之既祭則受之惟言授但見其一耳不拜
酒者以其為已物也不拜酒則亦不啐酒凡男子之
坐卒爵者奠爵乃拜婦人之尊者立卒爵而執爵拜
此立卒爵而奠爵拜其君禮與公於其臣乃先拜既
者亦獻禮重也
主人答拜升受爵以降奠于膳篚
敖氏曰云奠于膳篚見曏者取之亦在此也
右主人獻公
世佐案受獻之禮君先拜臣臣乃答以一拜上以
恭接下下以質應上太和氣象在成周堂陛間迄
今猶可想見所謂於朝曰君臣焉於燕曰賓主焉
先王以禮使臣之厚也
更爵洗升酌膳酒以降酢于阼階下北面坐奠爵再拜
稽首公答再拜
註曰更爵者不敢襲至尊也
疏曰主人受公酢而自酌者不敢煩公尊君之義
楊氏曰君尊不酢其臣主人自酢成公意也雖更爵
亦酌君之膳酒者明酢之之意出於君也
敖氏曰更爵者改取南篚之觚蓋不敢用君器也上
下文酌膳皆無酒字此有者衍也
主人坐祭遂卒爵再拜稽首公答再拜主人奠爵于篚
敖氏曰亦興坐奠爵乃再拜稽首執爵興
右主人受公酢
主人盥洗升媵觚于賓酌散
註曰媵送也讀或為揚揚舉也酌散者酌方壺酒也
於膳為散今文媵皆作騰
敖氏曰洗洗角觶也自飲而盥洗象賓之飲已也下
文類此者其義皆然主人因在下遂盥洗故賓不降
亦異於正主者也騰猶揚也觚當作觶此酬賓也乃
云媵觶者以主人於賓為降等故爾云媵觶于賓者
題其事耳媵者亦取其自下而上之意酌散者以其
將自飲凡卑者之酌酬酒其於臣禮則曰舉觶於君
禮則曰媵觶云
郝氏曰媵言酳嗣舉也初獻為正再酌為媵媵副也
與賸通貳嫡曰媵獻而又酬所以為媵
世佐案媵送也副也合二義乃備敖氏改從今文
不若仍用鄭本凡酬用觶而此及大射儀酬賓皆
用觚辟君也獻公用觚媵爵用觶以異為敬故賓
宜辟之改觚為觶非
西階上坐奠爵拜賓賓降筵北面答拜
疏曰案賓前受獻訖立于序内以來未有升筵之事
且鄉飲酒大射酬前賓皆無逆在席者或言降筵者
蓋誤(從句讀節本)
郝氏曰賓自酢主人後立序内至主人酌散賓降自
筵者當主人盥洗升賓已就筵矣或疑降筵為誤非
也
世佐案降筵二字當從疏作衍文疏曰或言降筵
者蓋誤則唐時傳本尚有無此二字者今所傳皆
其誤本也郝氏據誤本而議疏亦不審所去從矣
主人坐祭遂飲賓辭卒爵拜賓答拜
註曰辭者辭其代君行酒不立飲也此降於正主酬
也
朱子曰正主之酬皆坐卒爵此代君酬當降禮而立
飲今不立而坐則是不降故辭不敢當也
敖氏曰賓見主人將飲故辭之蓋欲即受此觶不敢
復煩主人之更酌已且遠辟媵爵于公之禮也媵爵
于公者亦皆先自飲乃更酌之云卒爵拜省文也大
射禮曰卒爵興坐奠爵拜執爵興(凡敖說騰字今仍從鄭本改為媵)
世佐案賓辭之意敖蓋得之如註說則主人之代
君久矣卿受賓酢亦不立飲賓何以不辭耶
主人降洗賓降主人辭降賓辭洗卒洗揖升
敖氏曰此皆如獻禮也
不拜洗主人酌膳賓西階上拜
註曰拜者拜其酌也
疏曰案鄉飲酒鄉射主人酬賓皆主人實觶席前北
面賓始西階上拜此及大射主人始酌膳時賓已西
階上拜者以其燕禮大射皆是主人代君勸酒其賓
是臣急承君勸不敢安暇故先拜也
敖氏曰拜為將受之是時主人已在筵前北面
世佐案鄉飲酒禮云主人實觶賓之席前北面賓
西階上拜此亦與彼同但文有詳略耳註疏說恐
未是當以敖說為正大射儀放此
受爵于筵前反位主人拜送爵
敖氏曰主人酬賓不奠乃授之者亦與士禮異者也
主人拜亦於賓右
賓升席坐祭酒遂奠于薦東
註曰遂者因坐而奠不北面也
郝氏曰賓不飲酬酒猶必坐祭後奠敬君也
主人降復位
敖氏曰位西方東面也此時未有洗北西面位至既
獻大夫而薦乃有之
賓降筵西東南面立
註曰賓不立於序内位彌尊也位彌尊者其禮彌卑
記所謂一張一弛者是之類與
疏曰賓初得獻立序内此酬訖立席西漸近賓筵是
位彌尊酬禮漸殺故云禮彌卑也(從句讀節本)
李氏微之曰東南面立鄉君也
敖氏曰降降筵也曩者賓降于階下而君命升之故
此時惟降筵而已恐䙝禮而重煩君命也不立于序
内者升降異處以相變為敬
世佐案此亦敖說得之註似迂晦
右主人酬賓
小臣自阼階下請媵爵者公命長
敖氏曰此媵爵以為旅酬始也長謂下大夫之長也
此但云命長不言下大夫者其以下大夫媵觶有常
職故與
世佐案長官之長非年之長也下大夫五人以屬
于司徒者為長蓋朝廷莫如爵鄉黨莫如齒其義
異也
小臣作下大夫二人媵爵
註曰作使也卿為上大夫不使之者為其尊
敖氏曰以公命作之也二人所謂長也大夫在入門
左之位北面則小臣作之者其亦南面與
世佐案註意蓋謂媵爵之事賤不可使尊官為之
也此與命大夫為賓宰夫為主人義異疏誤
媵爵者阼階下皆北面再拜稽首公答再拜
註曰再拜稽首拜君命也
敖氏曰北面亦東上
媵爵者立于洗南西面北上序進盥洗角觶升自西階
序進酌散交于楹北降阼階下皆奠觶再拜稽首執觶
興公答再拜
註曰序次第也猶代也楹北西楹之北也交而相待
於西階上既酌右還而反往來以右為上
疏曰西面北上者是未盥相待之位序進盥則北面
向洗又云二大夫盥洗訖先升者由西楹之北向散
尊酌訖右還復由西楹之北向西階上北面相待後
升者亦由西楹之北進向尊所酌訖右還而反二人
往來相遇於楹之北先酌者待後酌者至乃次第而
降故註云交而相待於西階上(從句讀節本)
敖氏曰序進之節先者既洗後者乃進也先者既洗
即升立于西階上以俟後洗者也酌散更言序進明
其復𤼵于西階上也交于楹北交相右也凡經文惟
言交者皆謂相右也階上之位退者在東進者在西
以相右為便降時亦先者降三等後者乃降蓋同階
而同時俱降之法然爾
媵爵者皆坐祭遂卒觶興坐奠觶再拜稽首執觶興公
答再拜媵爵者執觶待于洗南
註曰待君命也
敖氏曰洗南西面曏者之位
小臣請致者
註曰請使一人與二人與優君也
敖氏曰致如致爵之致酒君物也以進於君故謂之
致
張氏曰或皆致或一人致取君進止
若君命皆致則序進奠觶于篚阼階下皆再拜稽首公
答再拜
敖氏曰皆皆二人也言若者不定之辭下文云若命
長致與此互見也亦小臣命之乃序進
媵爵者洗象觶升實之序進坐奠于薦南北上降阼階
下皆再拜稽首送觶公答再拜
註曰序進往來由尊北交于東楹之北奠于薦南不
敢必君舉也大射禮曰媵爵者皆退反位
疏曰前二人酌酒降自西階故交於西楹之北此酌
酒奠于君所故交于東楹之北先酌者東面酌訖由
尊北又楹北往君所奠訖右還而反後酌者亦於尊
北又於楹北與反者相交先者於南西過後者於北
東行奠訖亦右還而反相隨降自西階凡奠爵將舉
者於右今媵爵於公為將舉旅當奠薦右而奠于薦
左是不敢必君之舉也引大射禮者見此二人阼階
下拜訖亦反門右北面位也(從句讀節本)
敖氏曰此進退皆不相待于西階上蓋急於為君酌
與拜送也
世佐案升實之不云酌膳可知也序進先酌者先
進也敖云既酌而並立于尊所乃行非公席在阼
階上西鄉薦南即其左也奠于薦南與鄉飲酒記
所謂將舉者於右之義異故註以不敢必君舉釋
之是也郝云君南面與尋常奠爵薦右異也何弗
考之甚耶
右二大夫媵觶于公
楊氏曰二人媵爵公取此媵爵以酬賓賓以旅酬於
西階上此與鄉飲酒禮一人舉觶于賓以為旅酬始
其義同而禮則不同
公坐取大夫所媵觶興以酬賓賓降西階下再拜稽首
公命小臣辭賓升成拜
註曰興以酬賓就其階而酬之也升成拜復再拜稽
首也先時君辭之於禮若未成然
疏曰賓降拜不於阼階下而言西階下故知公在賓
西階上也
敖氏曰曏者君與賓各受主人之獻其情意猶未接
至是公乃酬賓而與之為禮也興以酬賓謂興立于
席舉觶鄉賓而酬之也酬賓亦不下席君尊也西階
下再拜稽首雖為賓不敢不盡臣禮也辭者不受其
拜下之禮賓之也賓升成拜順君賓已之意也
世佐案公酬賓於西階上以貴下賤也敖說非當
以註疏為正
公坐奠觶答再拜執觶興立卒觶賓下拜小臣辭賓升
再拜稽首
註曰不言成拜者為拜故下實未拜也下不輒拜禮
殺也此賓拜於君之左不言之者不敢敵偶於君
疏曰上云公酬賓于西階上則此賓升再拜者拜於
君之左可知經不言者不敢敵耦于君闕其文也(從通)
(解節本)
敖氏曰小臣辭亦公命之經不盡見之也賓未卒拜
而小臣辭之亦異於初也此不言成拜者未卒拜於
下無所成也下文放此賓受公酬而每先拜蓋君臣
飲燕之禮然禮旅酬不拜既
世佐案奠觶答拜皆於西階上敖云奠于薦右郝
云答于阼階上皆非也君無北面之禮雖就賓階
酬之然其西面自若也賓之拜也於其西北面則
不得云拜于君之左矣註疏說亦未是
公坐奠觶答再拜執觶興賓進受虚爵降奠于篚易觶
洗
註曰君尊不酌故也凡爵不相襲者也於尊者言更
自敵以下言易更作新易有故之辭進受虚爵尊君
也不言公酬賓於西階上及公反位者亦尊君空其
文也
朱子曰更易二字註疏之說雖詳然於例頗有不合
疑本無異義不必強為分别也
敖氏曰篚謂膳篚易觶謂更取角觶也或言更或言
易互文耳
郝氏曰君既自飲不酌以虚爵授賓異於敵者親酌
授也
世佐案賓于此云進則拜時於西階上少西矣受
虚爵亦北面敖云受于君席之前東面非公既授
觶反位
公有命則不易不洗
敖氏曰命謂使之仍用象觶也賓則不易之不敢違
君意也不洗者嫌也承尊者後而復洗之則嫌若不
以為絜然
反升酌膳觶
敖氏曰觶字衍文大射儀無之酌膳者以為公所酬
亦達其意也雖易觶猶酌膳
下拜小臣辭賓升再拜稽首
註曰下拜下亦未拜凡下未拜有二或禮殺或君親
辭君親辭則聞命即升升乃拜是以(以通解作亦)不言成
拜
疏曰云凡下未拜有二禮殺者謂若此酬時也或君
親辭者謂若公食大夫云公拜至賓降西階東北面
答拜公降一等辭賓升階上北面再拜稽首是階下
未拜不得言升成拜也(從通解節本)
公答再拜
註曰拜於阼階上也於是賓請旅侍臣
疏曰云於是賓請旅侍臣者見下記與大射禮(從集說節)
(本)
賓以旅酬于西階上
疏曰此目旅酬之事下文射人作大夫長以下乃言
其法(從通解節本)
射人作大夫長升受旅
註曰言作大夫則卿存矣長者尊先而卑後
疏曰賓則旅三卿三卿徧次第至五大夫大夫徧不
及士
敖氏曰長如若長之長大夫長謂上卿若諸公也此
惟據受賓酬者而言若有諸公則先酬之
賓大夫之右坐奠觶拜執觶興大夫答拜
註曰賓在右者相飲之位
疏曰賓在西階上酬卿賓與卿並北面賓在東卿在
西是賓在大夫之右賓位合在西而今在東者相飲
之位也(從句讀節本)
敖氏曰惟云大夫者諸公與卿亦大夫耳大夫未獻
乃先受旅者此酬禮不主於已故無嫌
賓坐祭立飲卒觶不拜
註曰酬而禮殺
疏曰此對酢之時坐卒爵拜既爵是禮盛也
敖氏曰賓獨祭酬酒者以此酒為公所酬異之也
若膳觶也則降更觶洗升實散大夫拜受賓拜送
註曰言更觶卿尊也
敖氏曰公優所酬者或使得用象觶而不可以及乎
其他是以更用角觶旅酬而洗者亦為更觶新之也
餘則不洗賓既拜送則就席
張氏曰膳觶本非臣所可襲以君命故得一用至酌
他人則必更矣註釋更字義亦未可信
世佐案此為公有命則不易不洗者言也若既易
則不更不洗而竟實散矣不復酌膳者異于公所
酬也
大夫辯受酬如受賓酬之禮
敖氏曰如射人作升受旅以下之儀也
不祭
疏曰不祭者酬禮殺也
敖氏曰此見其異者也酬酒不祭乃其正禮賓之祭
者有為為之耳
卒受者以虚觶降奠于篚
註曰卒猶後也大射禮曰奠于篚復位
疏曰復門右北面位
敖氏曰卒受者下大夫之末者也無所酬獨飲于西
階上不言復位文省下放此
右公為賓舉旅
楊氏曰公取媵爵以酬賓此别是一禮與尋常酬賓
不同此所謂公為賓舉旅也燕禮君使宰夫為獻主
以臣莫敢與君抗禮也今君舉觶于西階之上以酬
賓可乎蓋君臣之際其分甚嚴其情甚親使宰夫為
獻主所以嚴君臣之分今舉觶以酬賓賓西階下拜
小臣辭升成拜公奠觶答再拜公卒觶賓下拜公答
再拜略去勢分極其謙卑所以通君臣之情也註云
不言君酬賓于西階下及公反位尊君空其文也此
又所以嚴君臣之分也
郝氏曰媵爵有二君以一酬賓一尚在薦南後一人
再媵遂成三爵酬不及士堂上無士席三旅後乃徧
及也
主人洗升實散獻卿于西階上
註曰酬而後獻卿别尊卑也飲酒成於酬也
疏曰此酬非謂尋常獻酬乃是君為賓舉旅行酬飲
酒之禮成於酬酬辯乃獻卿以君尊卿卑是以君禮
成卿乃得獻
楊氏曰卿者君之股肱腹心燕禮之所當先也獻禮
後卿何也燕義曰不以公卿為賓而以大夫為賓為
疑也明嫌之義也既命大夫為賓故先獻賓獻賓而
後獻公又獻禮成於酬禮成而後獻卿此事之序禮
之宜非後於卿也
敖氏曰實散降於賓也凡獻于西階上皆西南面
司宫兼卷重席設于賓左東上
註曰重席重蒲筵緇布純也卿坐東上統於君也席
自房來
敖氏曰兼卷謂以兩席相重而并卷之也其卷亦自
末執時兼卷是設時亦兼布之矣此固異於設加席
之法亦以其二席之長短同故得由便為之爾東上
者席也其位亦如之每獻一人則設席
張氏曰重席但一種席重設之故註云重蒲筵緇布
純也加席則於席上設異席如公食大夫記云司宫
具几與蒲筵常緇布純加萑席尋玄帛純是也
世佐案卿席于賓左猶鄉飲酒禮之遵者席于賓
東也惟東上為異遵席西上遵亦主也故統于賓
卿席東上卿亦臣也故統于君鄉飲酒禮尊于房
戶之間故遵在賓東實在尊東此雖尊于東楹之
西而席卿之處亦如之知不繼賓而東者以賓東
戶牖之間為王設扆之處宜辟之也三卿之序亦
以東為上司徒最東次司馬次司空也
卿升拜受觚主人拜送觚
敖氏曰拜送不言卿右可知也下放此
卿辭重席司宫徹之
註曰徹猶去也重席雖非加猶為其重累去之辟君
也
張氏曰以君有加席兩重此雖蒲筵一種重設嫌其
兩重與君同也
乃薦脯醢卿升席坐左執爵右祭脯醢遂祭酒不啐酒
降席西階上北面坐卒爵興坐奠爵拜執爵興主人答
拜受爵卿降復位
註曰不酢辟君也卿無俎者燕主於羞
疏曰此薦脯醢不言其人略之故下記辨之云羞卿
者小膳宰是也
敖氏曰不啐酒則不拜酒不告旨可知此亦降于賓
者也無俎者燕禮輕於大射故卿遠下賓也卿升降
席皆自西方
張氏曰獻公主人酢於阼階下此不酢者嫌與獻公
同也
世佐案復位復堂下西面位也
辯獻卿主人以虚爵降奠于篚
敖氏曰辯獻卿如實散以下之儀惟不洗耳主人既
奠爵復位于西方
射人乃升卿卿皆升就席若有諸公則先卿獻之如獻
卿之禮
註曰諸公者謂大國之孤也孤一人言諸者容牧有
三監
敖氏曰此禮通五等侯國言之故於諸公云若有蓋
上公之國乃有四命之孤侯伯以下則無之也先卿
獻之謂先獻公乃獻卿亦既獻則升就席不與卿序
升也
張氏曰鄭司農註典命云上公得置孤卿一人後鄭
從之是孤卿本一人也王制云天子使其大夫為三
監監於方伯之國國三人是方伯之國或有三公故
云諸公也疏文云立三監是殷法周使伯佐牧不置
監其有監者因殷不改者也故鄭云容容有異代之
法也
世佐案孤一人而曰諸公者以别於其君之稱公
也諸衆也若曰猶是衆臣云爾周禮典命職云公
之孤四命以皮帛眡小國之君註云視小國之君
者列於卿大夫之位而禮如子男也惟其禮如子
男故亦得稱公惟其列于卿大夫之位故加諸以
别之亦有言公而不加諸者鄉飲酒禮云公三重
是也以其在鄉里言之也天子之上公亦有稱諸
公者曲禮曰諸公東面是也以其在王朝言之也
正名之義各有攸當註乃引殷法以釋之誤矣
席于阼階西北面東上無加席
註曰席孤北面為其大尊屈之也亦因阼階西位近
君近君則屈親寵苟敬私昵之坐
疏曰孤無加席者亦是為大尊屈之也記云賓為苟
敬席于阼階之西以為敬此孤亦席于阼階之西故
為苟敬私昵之坐也(從通解節本)
敖氏曰席之於此以其尊於卿而不與之序也阼階
之西於君席為西南直其左也諸公在君之左卿在
君之右蓋以左為尊也東上者亦統於君也無加席
者以太近於君故設時即不敢與之同而不待其辭
也上為卿設重席而已而於公乃云無加席者明其
尊於卿若或於君所而用兩席焉則當有加席而非
重也禮加席尊於重席
右主人獻諸公卿
小臣又請媵爵者二大夫媵爵如初
敖氏曰上經云皆致是猶有一奠觶未舉也小臣又
請之者此媵觶之節耳蓋曏者公命所致今猶有一
奠觶若惟命長致則奠觶無矣故於是時不以奠觶
之有無皆當媵爵蓋以為節也
張氏曰二大夫媵爵自阼階下皆北面再拜稽首至
執觶待于洗南皆與前二人媵爵者同也
請致者若命長致則媵爵者奠觶于篚一人待于洗南
長致致者阼階下再拜稽首公答再拜
敖氏曰長二人中之尊者命長致云若則或有命皆
致者矣蓋說屨升坐以前君凡三行酬則大夫所致
者當有三爵然大夫致爵之節惟止于再故公之命
致爵者或前多則後寡或前竒則後偶皆互相進退
以取足於三觶之數使之無過與不及耳此經之所
明言者乃前多後寡者也其所不見者則皆言若以
包之若然則此時之當致者蓋有定數而小臣猶請
之者當由君命而不敢自專也
張氏曰前媵爵云若命皆致此媵爵云若命長致皆
不定之辭非謂前必二人後必一人也欲互見其儀
耳
洗象觶升實之坐奠于薦南降與立于洗南者二人皆
再拜稽首送觶公答再拜
註曰奠于薦南者於公所用酬賓觶之處二人俱拜
以其共勸君
敖氏曰不致者亦拜以始者並受君命宜終之也亦
拜于阼階下
張氏曰前二人媵觶奠二觶于薦南公取上觶為賓
舉旅不觶仍在今又媵一觶奠于薦南知其在公所
用酬賓觶之空處也
右二大夫再媵觶于公
公又行一爵若賓若長唯公所酬以旅于西階上如初
註曰一爵先媵者之下觶也若賓若長則賓禮殺矣
長公卿之尊者也賓則以酬長長則以酬賓
疏曰言如初者一如上為賓舉旅之節
敖氏曰先若二人致則此一爵乃先致者之下觶先
若一人致則此乃後致者之上觶也長公若卿之尊
者也至是云若長者公卿已在堂故君得酬之君酬
之是亦賓之也故其為禮與正賓同此酬主於公若
卿乃或又酬賓者容遂尊者之所欲耳公卿既受獻
君乃為之舉酬禮之序也下於大夫之禮亦然旅者
賓則以酬長長則以酬賓在堂者酬訖大夫乃升受
旅以辯
大夫卒受者以虚觶降奠于篚
敖氏曰言大夫卒受以見士不與也
右公為諸公卿舉旅
楊氏曰經云如初謂如前公為賓舉旅時禮也前君
命二人皆致有兩觶奠于薦南後命長致有一觶奠
于薦南前後凡有三觶燕禮自立司正以前凡有三
舉旅用此三觶也初酬賓時公坐取所媵一觶以酬
賓是行一觶也此公又行一爵若賓若長唯公所酬
註云公又行一爵先媵者之下觶也下觶未舉今舉
之是行二觶也工歌之後笙入之前公又舉奠觶唯
公所賜以旅于西階上如初是行三觶也註疏之文
不甚顯煥故表而出之又主人獻士之後賓媵觶於
公公取此觶為大夫舉旅此又在三觶之外也
主人洗升獻大夫于西階上
敖氏曰不言酌散者可知也後皆放此大夫中下大
夫也中大夫即小卿
世佐案周禮天官之屬大宰卿一人小宰中大夫
二人宰夫下大夫四人是卿之下有中下大夫而
無上大夫也春秋成三年左傳云次國之上卿當
大國之中中當其下下當其上大夫小國之上卿
當大國之下卿中當其上大夫下當其下大夫是
三卿之下有上下大夫而無中大夫也王制云諸
侯之上大夫卿下大夫上士中士下士凡五等是
亦有上下大夫而無中大夫且以卿與上大夫為
一也論語記孔子與上下大夫言亦不見中大夫
諸經所陳參錯如此說者謂諸侯無中大夫而卿
即上大夫有中大夫者自為天子之制其言似矣
奈與左傳不合何蓋天子諸侯之制所異者在設
官之多寡而其卿大夫尊卑之差大略相似天子
六卿分職無上中下之等而有三公三孤之號諸
侯惟公國有孤一人其餘皆無之卿止三人亦分
三等此其異也至于大夫則皆分為二等左傳所
謂上大夫即周禮之中大夫也周禮通卿而言卿
為上大夫則其下為中大夫下大夫也左傳别卿
而言卿既分上中下則大夫亦自分上下也以卿
與大夫對言則卿為上大夫大夫為下大夫王制
及論語所記是也孟子亦云卿一位大夫一位其
實細分之則卿之中仍有三等大夫之中仍有二
等也然則以卿為一等大夫為二等者天子之制
也卿為一等大夫為一等者以其尊卑大段言之
也卿為三等大夫為二等者以其隆殺小節言之
也詳略雖殊曷嘗見其齟齬而不合哉諸侯之國
無論大小皆有三卿五大夫惟畿内之國二卿(王制)
(云小國二卿皆命于其君註云小國亦三卿一卿命于天子二卿命于其君此文似脫誤耳或者欲)
(見畿内之國二卿與)三卿者何立司徒兼冢宰之事上卿也
司馬兼宗伯之事中卿也司空兼司寇之事下卿
也合言之皆上大夫也五大夫者何司徒之下置
小卿二人一是小宰一是小司徒司空之下亦置
二小卿一是小司寇一是小司空也司馬之下惟
置一小卿小司馬也合言之皆下大夫分言之其
小宰小司寇為上大夫小司徒小司馬小司空為
下大夫與三卿亦總謂之上卿五大夫亦總謂之
下卿春秋襄十一年公羊傳云三軍者何三卿也
古者上卿下卿上士下士何休云古者諸侯有司
徒司空上卿各一下卿各二司馬事省上下卿各
一若有軍事上士相上卿下士相下卿足以為治
是也以予所考諸侯之卿大夫尊卑之差若是敖
氏分大夫為中下而以中大夫為小卿語焉不詳
故及之
大夫升拜受觚主人拜送觚
敖氏曰拜位亦如獻賓
大夫坐祭立卒爵不拜既爵主人受爵大夫降復位
註曰既盡也不拜之者禮又殺
疏曰前獻卿不酢已是禮殺今獻大夫不但不酢又
不拜既爵故云禮又殺(從句讀節本)
敖氏曰獻而不拜既爵亦差卑也
郝氏曰不祭脯醢至終燕脫屨升席而後祭也降復
位反堂下北面東上之位也
胥薦主人于洗北西面脯醢無脀
註曰胥膳宰之吏也主人大夫之下先大夫薦之尊
之也不於上者上無其位也脀俎實
疏曰脀者升也謂升牲體于俎故云俎實也
敖氏曰宰夫士也先大夫薦之者以其為主人異之
也不於賓酢而薦之者以其爵本賤也宰夫之位本
在西方亦以其為主人故至是而薦之于洗北因使
之易位焉其意與卿大夫士既獻而易位者同洗北
于正主阼階東之位為近主人居之亦宜也薦西面
主人在其東也無脀者賤也自卿已下已無脀矣乃
於主人見之者嫌其與賓行禮或當有之胥亦宰胥
也
張氏曰宰夫代君為獻主君在阼階上則已不得干
正主之位而薦之堂下故註云上無其位也
世佐案宰夫天子以下大夫為之在諸侯當為士
也天子膳夫為獻主膳夫亦是上士敖說蓋得之
矣
辯獻大夫遂薦之繼賓以西東上
註曰徧獻之乃薦略賤也亦獻而後布席也
疏曰凡大夫升堂受獻得獻訖即降獻徧不待大夫
升遂薦於其位大夫始升故言遂也
敖氏曰辯獻乃布席布席然後薦是皆變於卿者也
繼賓以西東上言其薦之次也其席亦如之主人辯
獻大夫則降奠爵于篚而立于洗北之位下禮放此
世佐案繼賓以西若鄉射三賓之位然從其類也
賓東之席惟三卿小卿亦在賓西言大夫則兼之
矣疏云小卿與大卿皆在賓東此賓西無小卿位
非
卒射人乃升大夫大夫皆升就席
右主人獻大夫
儀禮集編卷十一
