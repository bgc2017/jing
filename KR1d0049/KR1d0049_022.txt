儀禮集編卷十九
龍里縣知縣盛世佐撰
公食大夫禮第九之一
鄭目錄云主國君以禮食小聘大夫之禮於五禮屬
嘉禮
疏曰篇中薦豆六黍稷六簋庶羞十六豆此等皆是
下大夫小聘之禮下乃别云上大夫八豆八簋又云
上大夫庶羞二十豆是食上大夫之法故知此篇據
小聘大夫也若然聘禮據侯伯之大聘此篇小聘大
夫者周公設經互見為義篇末云魚腸胃倫膚若九
若十有一下大夫則若七若九鄭註云此以命數為
差九謂再命者十一謂三命者七謂一命者九或上
或下者再命謂小國之卿次國之大夫也卿則曰上
大夫則曰下大國之孤視子男以此言之魚腸胃倫
膚皆七者謂子男小聘之大夫此分食序在聘禮之
下是因聘而食之不言食賓與上介直云大夫者若
云食賓與上介則小聘使下大夫上介乃是士是以
直云大夫兼得大夫聘賓與上介亦兼小聘之賓
敖氏曰此篇主言食小國小聘之賓蓋與前篇互見
其禮也
公食大夫之禮使大夫戒各以其爵
疏曰此篇雖據子男大夫為正兼見五等諸侯大聘
使卿之事故曰各以其爵也
敖氏曰云各以其爵則兼卿大夫言矣此蓋顧下經
見上大夫之禮而立文也
郝氏曰使本國大夫告賓於館各以其爵敵者往通
上下大夫言
張氏曰自此至饌于東房皆將食大夫戒備之事
上介出請入告
註曰問所以爲來事
疏曰大夫就賓館之門外賓使上介出請大夫所爲
來之事
三辭
註曰爲既先受賜不敢當
疏曰聘日致饔受賜大禮故今辭食不敢當之但受
饔之時禮辭而已至于饗食皆當三辭
敖氏曰食必三辭者重于燕也燕則再辭而許
賓出拜辱
註曰拜使者屈辱來迎已
大夫不答拜將命
註曰不答拜爲人使也將猶致也
賓再拜稽首
註曰受命
敖氏曰賓不言朝服可知也既對乃北面而拜
大夫還
註曰復于君
賓不拜送遂從之
註曰不拜送者為從之不終事
疏曰鄕飲酒鄕射戒賓遂從之而云拜辱拜送者以
其主人先反不相隨故得拜辱拜送覲禮使者勞賓
於門外侯氏再拜遂從之使者既不先反猶拜送者
尊天子使故也
右戒賓
賓朝服即位於大門外如聘
註曰於是朝服則初時玄端如聘亦入於次俟
疏曰如聘者賓主設擯介以相待如聘時也賓在館
拜所戒大夫即玄端賓遂從大夫至君大門外入次
乃去玄端著朝服出次即位也
敖氏曰拜命之時賓固朝服矣於此乃著之者明其
與聘服異亦因事而見之如聘謂賓入於次乃即位
而主君之擯者亦三人也賓即位亦於西方東面介
立於其東南北面西上
郝氏曰朝服即皮弁服即位于大門外即次也如聘
即位如聘時廟門外接西塾立也
姜氏曰註疏之說似有理但細玩經意如聘二字合
屬下即位具爲句盖賓朝服即位于門外言其與聘
禮異而如聘即位具言其與聘禮同也具之言備承
即位而言無不即位之謂具謂賓主擯介即位皆如
聘禮備具也
即位具
註曰主人也擯者俟君於大門外卿大夫士序及宰
夫具其饌物皆于廟門之外
敖氏曰賓即位而主人之有司乃具者節也具如具
官饌之具謂具其所當陳設之物也
張氏曰即位者待賓之人具者待賓之物
世佐案此節句讀當以註疏為正如聘者如其位
面及設擯介之法也即位謂自公以下也具官各
饌其所當供之物也燕禮告具而後即位此則即
位乃具者食重于燕也
右即位
羹定甸人陳鼎七當門南面西上設扃鼏鼏若束若編
註曰七鼎一大牢也甸人冡宰之屬兼亨人者南面
西上以其為賓統於外也扃鼎扛所以舉之者也凡
鼎鼏蓋以茅為之長則束本短則編其中央
疏曰聘禮致飱與饔餼皆九鼎此亦一大牢而七鼎
者食禮輕無鮮魚鮮腊
敖氏曰甸人掌以薪蒸役外内饔之事故此時為陳
鼎也天子則外饔為之大牢而用七鼎以所食者乃
下大夫也篇首雖言使大夫戒各以其爵而篇中則
實主言下大夫耳陳鼎於庭少北而東西則當門陳
鼎當門南面君禮也西上明為賓也設扃鼏在陳鼎
之前於此乃言之者亦因而見之也若束若編亦謂
七者皆科用其一耳此與若丹若墨之文意同
設洗如饗
註曰必如饗者先饗後食如其近者也饗禮亡燕禮
則設洗於阼階東南
疏曰引燕禮者欲見設洗之法燕與饗食同
小臣具槃匜在東堂下
註曰爲公盥也公尊不就洗小臣於小賓客饗食掌
正君服位
疏曰夏官小臣職云小祭祀賓客饗食如大僕之法
此諸侯之聘客饗食故亦小臣掌之也
敖氏曰匜盛盥水槃盛盥棄水也凡行禮其以槃匜
盥而不就洗者尊者一人而已有敵者則否不言簞
巾文略耳祭禮有槃匜必有簞巾
宰夫設筵加席几
註曰設筵於戶西南面而左几公不賓至授几者親
設湆醬可以略此
無尊
註曰主於食不獻酬
敖氏曰言此者嫌酒漿或用尊也
飲酒漿飲俟於東房
註曰飲酒清酒也漿飲酨漿也其俟奠於豐上也飲
酒先言飲明非獻酬之酒也漿飲先言漿别於六飲
也
敖氏曰漿在六飲而曰漿飲亦猶醴在五齊而云醴
齊之類也言俟者見其己在觶特俟時而設之耳
張氏曰食禮不獻酬設清酒以擬酳口故言飲酒漿
人共王六飲水漿醴凉醫酏此云漿飲明是漿之一
種不兼六飲漿亦以酳口也註云漿飲酨漿也疏云
酨之言載以其汁滓相載故云酨漢法有此名也
凡宰夫之具饌于東房
註曰凡非一也飲食之具宰夫所掌也酒漿不在凡
中者雖無尊猶嫌在堂
敖氏曰此所饌者謂豆簠簋鉶也
右陳設
公如賓服迎賓于大門内大夫納賓賓入門左公再拜
賓辟再拜稽首公揖入賓從
敖氏曰此行禮於禰廟亦有每門每曲之揖不言者
亦文省此說已在聘禮後不見者放此
張氏曰自此至階上北面再拜稽首言主君迎賓拜
至之事
及廟門公揖入
註曰廟禰廟也
䟽曰儀禮之内單言廟者皆據禰廟若非禰廟則言
廟祧又云受聘在祖廟食饗在禰燕禮又在寢是其
差次也(從句讀節本)
賓入三揖至于階三讓公升二等賓升
敖氏曰此下大夫與公升階之儀與卿同然則升階
尊卑之差不過一等此三揖與士冠禮者同與聘禮
者異
大夫立于東夾南西面北上
註曰東夾南東西節也取節於夾明東於堂
敖氏曰大夫亦兼上下者言也下大夫西面辟擯者
及士位而在此耳東夾南即東堂南舍坫而取節於
夾見其去堂遠也羣臣至是方即位於廟則是曏者
公亦不在廟明矣此其異於臣禮與士冠士昏禮主
人皆先待於廟乃出迎賓
張氏曰此謂主國卿大夫立位並下文士小臣宰内
官等皆從分入立於其位也
士立于門東北面西上
註曰統於門者非其正位辟賓在此
疏曰燕禮大射士在西方東面北上不統於門今統
於門者以賓在門西辟賓在此非正位故也(從楊氏圖節本)
敖氏曰立于門東宜東上而統於君乃西上者順其
本位之列所以見此非正位也西方北上門東西上
皆上左也聘時大夫士之位亦宜如是
小臣東堂下南面西上
敖氏曰小臣者小臣正小臣師與其從者也
宰東夾北西面
註曰宰宰夫之屬也古文無南上
敖氏曰宰大宰也東夾北北堂下之東方也宰尊官
於此乃見之者位定在後耳宰與羣臣同入以其位
在内故後於在外者鄭本此下有南上二字註曰
古文無南上繼公案經文惟言宰而己是獨立於此
也南上之文無所用之又以下文證之益可見矣蓋
傳寫今文者因下文而衍此二字也鄭氏不察而從之
非是宜從古文
郝氏曰東夾北大夫立之北也
世佐案敖說近是凡經單言宰者皆謂上卿執國
枋者也大射儀云宰戒百官有事于射者聘禮云
宰命司馬戒衆介是也東夾北於大夫所立之處
為北也宰為大夫之長故立於此以北為上也敖
以為北堂下之東方則非矣
内官之士在宰東北西面南上
註曰夫人之官内宰之屬也自卿大夫至此不先即
位從君而入者明助君饗食賓自無事
敖氏曰内官之士内小臣之屬也在宰東北少退於
宰也此惟取節於宰則宰獨立於此明矣
世佐案内官之士周禮所謂奄士也南上明不與
卿大夫序也
介門西北面西上
註曰西上自統於賓也然則承擯以下立於士西少
進東上
疏曰介統於賓而西上則擯統於君而東上可知承
擯是大夫又尊於士故知少進東上不言上擯者上
擯有事其位不定故不言
敖氏曰介位序於内官之後見其不從賓而入變於
聘時也上擯則隨公而入立於階下承擯紹擯亦随
入立於士東少進負東塾北面東上
右迎賓
公當楣北鄕至再拜賓降也公再拜
疏曰公方一拜賓即降賓降後公又一拜(從集說節本)
敖氏曰至再拜言其拜至之數也賓降之上不言公
壹拜者文脱耳於公壹拜而賓降者急於答拜亦所
以辟之
賓西階東北面答拜
註曰西階東少就主君敬也
擯者辭
註曰辭拜於下
拜也公降一等辭曰寡君從子雖將拜興也
敖氏曰公降一等辭止其又拜也公辭而賓猶欲拜
故擯者復釋辭以止之而賓終不從命也君於臣乃
拜至其禮太崇故答之亦與常禮異
世佐案曰上脱擯者二字以聘禮考之可見此辭
拜之節皆與彼同唯賓必終拜於下為異
賓栗階升不拜
註曰自以已拜也栗實栗也不拾級連步趨主國君
之命不拾級而下曰辵
敖氏曰升不拜者以其終拜於公辭之後也栗階說
見燕記
命之成拜階上北面再拜稽首
註曰賓降拜主君辭之賓雖終拜於主君之意猶為
不成
敖氏曰拜下者臣也拜於上者賓也既升而命之成
拜所以賓之
郝氏曰君命拜不受拜下之禮也北面再拜稽首從
君命也
右拜至
士舉鼎去鼏於外次入陳鼎於碑南南面西上右人抽
扃坐奠于鼎西南順出自鼎西左人待載
註曰入由東出由西明為賓也今文奠為委
敖氏曰去鼏亦右人也次序也次入鼎在西者先在
東者後也碑下脱一南字西南之南衍文皆傳寫者
誤也朝位君南面故陳鼎於内外皆順之鼎西每鼎
之西也順出以次而出也順出正禮也其或逆出由
便耳左人待載蓋各立於其鼎之東南面鄭本委
作奠註曰今文奠為委繼公案後篇皆作委宜從今
文
郝氏曰士謂有司之屬舉鼎謂扛鼎入去鼏去鼎蓋
外大門外次入依門外之次碑在堂下庭中七鼎陳
於碑南皆南向如門外之次西上上賓也首牛次羊
豕魚等横陳而東右人左人謂二人共舉鼎前者在
西為右後者在東為左鼎既陳右一人自西抽扃委
於鼎西向南遂西出左一人立鼎東待升肉載俎也
張氏曰自此至逆退復位言鼎入載實于俎以待設
石本正誤云陳鼎于碑南南面西上脱一南字
世佐案監本碑下有二南字當從之鼎南面以西
為右右人在鼎西故抽扃即奠於其西便也南順
言奠扃之法南北設之順鼎面也舉鼎之時扃横
加于鼎上及其奠之直設于鼎旁故云順出自鼎
西謂右人奠扃訖即自鼎西而出也上云次入則
出亦以次可知故不須言順出其或逆出乃著之
以其變于初也敖氏分句不審遂以西南之南爲
衍字過矣近山隂馬駉讀南順二字為句與郝氏
節觧合義較優今從其優者
雍人以俎入陳于鼎南旅人南面加匕于鼎退
註曰旅人雍人之屬旅食者也雍人言入旅人言退
文互相備也匕俎每器一人諸侯官多也
敖氏曰雍人西面於鼎南陳俎俎南順旅人南面於
鼎北加匕匕北枋退蓋兼執匕俎者而言旅人其士
旅食與
郝氏曰雍與饔同俎載鼎肉熟于鼎載于俎故雍人
以俎入陳于各鼎南旅人南面立于鼎北匕削木為
匙以取肉于鼎也
大夫長盥洗東南西面北上
敖氏曰當盥者七人皆違其位而立於此也國君設
洗當東霤於東夾南為少東洗之東南則又東矣
郝氏曰大夫操匕載肉者言長非一人也
序進盥退者與進者交于前
註曰前洗南
疏曰鄕飲酒鄕射賓盥北面則此大夫亦皆北面可
知
敖氏曰前者其立處之西也於洗南爲少東交於前
不言相右可知也此可見經文之例矣
郝氏曰序進謂在北立者先盥盥卒仍退立進者與
退者交于所立位之前
世佐案序進盥西面盥也凡盥主人於洗北南面
賓於洗南北面此大夫於洗東西面盥辟主人也
卒盥序進南面匕
敖氏曰南面立于鼎後也匕出鼎實也
載者西面
註曰載者左人也亦序自鼎東西面於其前大夫匕
則載之
疏曰待載時在鼎東南面今大夫鼎北面南匕之左
人當載故序自鼎東西面俎當鼎南則載者在鼎南
稍東(從楊氏圖節本)
敖氏曰西面執俎以載也
魚腊飪
註曰飪熟也食禮宜熟饗有腥者
疏曰上云羹定恐魚腊不在其中故此特著魚腊飪
也又曰國語云王饗用體薦體薦則腥矣樂記云大
饗俎腥魚是饗禮有腥也(從集說節本)
載體進奏
註曰體謂牲與腊也奏謂皮膚之理也進其理本在
前下大夫體七个
疏曰進其理本在前者此謂生人食法故進本本謂
近上者若祭祀則進末故少牢云進末鄭云變於生
食是也(從楊氏圖節本)
敖氏曰體者三牲則右體腊其一純與言體而不言
骨見其尊者耳牲體之數五其脊脅各三而皆二骨
以並腊則倍之也少牢饋食禮曰腊一純而俎進奏
註見鄕飲酒記
郝氏曰奏腠同皮也
張氏曰其載牲腊之體進其奏理之本使之向人體
七个者疏以爲當用右胖肩臂臑肫骼脊脅其左胖
爲庶羞下文十六豆二十豆是也
魚七縮俎寢右
註曰右首也寢右進鬐也乾魚近腴多骨鯁
疏曰縮縱也魚在俎為縱於人亦横賓在戶牖之間
南面俎則東西陳之魚在俎首在右腹腴鄉南鬐脊
也進脊在北鄉賓是取脊少骨鯁者以優賓也若祭祀
則進腴以鬼神尚氣腴者氣之所聚故少牢進腴是也
敖氏曰縮俎者首尾鄕俎之前後也
世佐案寢右者謂以魚之右體卧俎上也寢右而
右首則進鬐矣
腸胃七同俎
註曰以其同類也不異其牛羊腴賤也此俎實凡二
十八
疏曰牛羊各有腸胃腸胃各七四七二十八也(從集說節)
(本)
倫膚七
註曰倫理也謂精理滑脆者
疏曰倫膚謂豕之皮革為之
敖氏曰倫膚者雍人所倫之膚也倫猶擇也
郝氏曰純肉曰膚割正曰倫
腸胃膚皆横諸俎垂之
註曰順其在牲之性也腸胃垂及俎拒
敖氏曰横諸俎者以其皆出於牲體故載於俎也與
牲體同言垂之見其長也不言其垂之所及者腸胃
與膚其長或異
大夫既匕匕奠于鼎逆退復位
註曰事畢宜由便也士匕載者又待設俎
敖氏曰匕奠于鼎謂加匕于鼎上也位東夾南
右鼎入載俎
公降盥
註曰將設醬
張氏曰此下乃詳食賓之節爲賓設正饌賓祭正饌
爲賓設加饌賓祭加饌賓三飲侑賓以束帛賓卒食
凡七節而禮終賓出
賓降公辭
註曰辭其從已
敖氏曰公辭賓亦退而反位于階西於是小臣各執
槃匜簞巾以就公盥
卒盥公壹揖壹讓公升賓升
註曰揖讓皆一殺於初
宰夫自東房授醯醬
註曰授授公也醯醬以醯和醬
疏曰案記云蒲筵常長丈六尺於堂上戶牖之間東
面設之乃設正饌於中席已東自中席已西設庶羞
也
公設之
註曰以其為饌本
敖氏曰示親饋
賓辭北面坐遷而東遷所
註曰東遷所奠之東側其故處
疏曰君設當席中故東遷之辟君設處側近也近其
故處
敖氏曰辭時蓋東面於公之西辭者辭公親設也東
遷所東遷於其所也所者謂醬之正位也公設之處
於其正位爲少西必少西者為賓當遷之故也遷之
者示其不敢當公親設之意且以為禮也下皆放此
郝氏曰公立設賓跪遷之醯醬宜居東賓為遷於其
所不敢煩公也
姜氏曰註疏以坐遷而東遷所為句文體與經義兩
皆未安當有脱誤闕之可也或曰所字當是卒字誤
文此二字合在下文公立之上其說近是姑存以待
參
世佐案遷而東者謂遷醬於公所設之東也所公
設之處也遷所者又言遷醬之法但易其故處而
已恐其太東則失醬之正位也舊說皆以而東遷
所為句非
公立於序内西鄉
註曰不立阼階上示親饌
疏曰君之行事皆在阼階上今近阼北者以其設饌
在戶西近北今君亦近北是示親監饌故也
賓立於階西疑立
註曰不立階上以主君離阼也
敖氏曰序内西鄕主位也階西西階上之西也公與
賓各俟於此與鄕飲酒之主人立於階東之意同公
不立於阼階東者公尊也
宰夫自東房薦豆六設于醬東西上韭菹以東醓醢昌
本昌本南麋臡以西菁菹鹿臡
註曰醓醢醢有醓昌本昌蒲本菹也醢有骨謂之臡
菁蓂菁菹也
疏曰周禮醢人朝事之豆八此用其六彼註云醢肉
汁也昌本昌蒲根也又云細切為齏全物若䐑為菹
齏菹之稱菜肉通此經言菹不言齏者齏菹粗細雖
異通而言之齏亦得為菹也蓂菁即蔓青也(從通觧節本)
敖氏曰六豆為二列内列自西而東外列自東而西
惟云西上者明外列統於内列也
士設俎於豆南西上牛羊豕魚在牛南腊腸胃亞之膚
以為特
註曰亞次也
敖氏曰當豆南者牛俎也羊俎之半也設俎之法每
者必當兩豆欲其整也特在豕東
郝氏曰士宰夫之屬俎即前大夫匕載之俎俎七設
于六豆南南北二列始西北牛俎牛俎東羊俎羊俎
東豕俎此北一列也又西南魚俎當牛俎之南魚俎東
乾腊乾腊東腸胃北與豕對此南一列也二三并六
惟膚俎接腸胃東獨設無并曰特
世佐案膚以為特註云直豕與腸胃東敖云在豕
東郝云接腸胃東之三說當以敖說為正以士
昏禮腊特於俎北推之可見
旅人取匕甸人舉鼎順出奠于其所
註曰以其空也其所謂當門
敖氏曰甸人加扃乃舉鼎其出也亦匕先而鼎後
世佐案順出者先後依陳鼎之次也
宰夫設黍稷六簋于俎西二以並東北上黍當牛俎其
西稷錯以終南陳
敖氏曰東北上惟指黍當牛俎者言也錯以終者稷
南黍黍東稷稷南黍黍西稷也上列之黍當牛俎則次
列之稷當魚俎而後列南于魚俎之西也一簋當一
俎則其位之疏數可知矣
郝氏曰炊黍稷為飯盛以六簋陳俎西食主榖西為
上也
大羹湆不和實于鐙宰右執鐙左執蓋由門入升自阼
階盡階不升堂授公以蓋降出入反位
註曰大羹湆煑肉汁也大古之羹不和無鹽菜瓦豆
謂之鐙宰謂太宰宰夫之長也有蓋者饌自外入為
風塵
疏曰宰以盖出於門外乃更入門反於東夾北位也
(從集說節本)
敖氏曰此大羹謂牛汁不和者以無肉菜尚質也以
五味調物謂之和周禮曰凡和春多酸夏多苦之類
是也凡湆皆不和經特於此見之自門入者湆在爨
也士昏禮曰大羹湆在爨記曰亨于門外東方足以
明之矣
公設之于醬西賓辭坐遷之
世佐案此遷湆之法蓋與醬同
宰夫設鉶四于豆西東上牛以西羊羊南豕豕以東牛
註曰鉶菜和羹之器
疏曰下記云牛藿羊苦豕薇是菜和羹以此鉶盛之
也據羹在鉶言之謂之鉶羹據器言之謂之鉶鼎正
鼎之後設之謂之陪鼎入庶羞言之謂之羞鼎其實
一也
敖氏曰東上變於豆
郝氏曰鉶小鼎盛鉶羹和牲肉為陪鼎所謂膷臐膮
又謂羞鼎凡四牛二羊豕各一設當六豆西六簋北
也
飲酒實于觶加于豐
敖氏曰具饌之時則然矣言於此者為下文𤼵之
郝氏曰飲酒即前俟於東房之飲酒至是實觶加于
豐上
宰夫右執觶左執豐進設于豆東
註曰食有酒者優賓也設于豆東不舉也燕禮記曰
凡奠者於左
疏曰案下文宰夫執漿飲賓興受唯用漿酳口不用
酒今主人猶設之是優賓也此酒不用故奠於豆東
(從楊氏圖節本)
楊氏曰上文飲酒漿飲俟于東房疏云酒漿皆以酳
口此又云漿以酳口不用酒今主人猶設之所以優
賓兩說牴牾不同又案下文祭飲酒於上豆之間魚
腊醬湆不祭夫魚腊醬湆不祭而祭飲酒則知酒以
優賓但賓不舉爾豈酳口之物哉當以優賓之義為
正
敖氏曰不授觶者以未用也設于豆東者不主于飲
且後用之故不欲其妨
張氏曰凡奠者於左舉者於右鄕飲酒鄕射記皆有
此文註以為燕禮記誤也
宰夫東面坐啟簋會各郤于其西
註曰會簋蓋也亦一一合郤之各當其簋之西
疏曰郤者仰也簋蓋有六兩兩皆相重而仰之謂之
郤合故云一一郤合之各當其簋之西為兩處亦者
亦少牢故少牢云佐食啟會盖二以重設于敦南也
敖氏曰此六簋為三列每列之二會則各相重而郤
置于列之西故曰各郤于其西
郝氏曰簋蓋設則合之避風塵也至是啟會郤于簋
西空處云各者六簋六蓋也下而仰曰郤六簋二列
每列三蓋合而郤之各置于西
右設正饌
贊者負東房南面告具于公
註曰負東房負房戶而立也南面者欲得鄕公與賓
也
敖氏曰贊者所謂上贊也負東房負其墉也具謂正
饌已具
公再拜揖食
註曰再拜拜賓饌具
敖氏曰再拜者欲賓食禮之也拜亦當楣北面
賓降拜
註曰答公拜
公辭賓升再拜稽首
註曰不言成拜降未拜
賓升席坐取韭菹以辯擩于醢上豆之間祭
註曰擩猶染也
敖氏曰此所擩者醓醢而下五豆惟云醢者省文耳
少牢饋食用四豆尸取韮菹擩于三豆是其徵也上
豆韭菹醓醢也祭於二豆之間少北此節見少牢下
篇
贊者東面坐取黍實于左手辯又取稷辯反于右手興
以授賓賓祭之
註曰取授以右手便也賓亦興受坐祭之於豆祭也
獨云贊興優賓也少儀曰受立授立不坐
疏曰此所授者皆謂遠賓者菹醢及鉶皆不言授者
以其近賓取之易也引少儀者欲見贊興賓亦興之
義
敖氏曰辯謂辯取於三簋先黍後稷不欲其雜也每
取黍稷皆以右手而實于左手既則反于右手也亦
壹以授賓不言壹者其文已明也
郝氏曰東面坐簋西地空也
三牲之肺不離贊者辯取之壹以授賓
註曰肺不離者刌之也不言刌刌則祭肺也此舉肺
不離而刌之便賓祭也祭離肺者絶肺祭也壹猶稍
也
敖氏曰云不離者見其為切肺且明無舉肺也食而
舉肺脊者其肺則離之云壹者見其不再也必著之
者嫌每肺當别授之也
張氏曰離而不殊留中央少許相連謂之離肺刌則
切斷之故云不離祭離肺者必用手絶斷其連處刌
肺則否故註云便賓祭也壹說文訓專壹廣韻訓合
當是總合授賓使之祭如上文祭黍稷之例註云猶
稍也下文註云每肺興受恐與經未合食禮本殺節
文不宜如是其繁
賓興受坐祭
註曰賓亦每肺興受祭於豆祭
敖氏曰上言興授此言興受文互見耳
世佐案註云每肺興受非當以敖張二說為正
挩手扱上鉶以柶辯擩之上鉶之間祭
註曰扱以柶扱其鉶菜也挩拭也拭以巾
疏曰此云上鉶之間祭者著其異於餘者餘祭於上豆
之間此鉶别自祭鉶間
敖氏曰扱上鉶以柶謂以内列牛鉶之柶扱其鉶也
辯擩之者遂以柶擩三鉶也此四鉶皆有柶其擩之
則惟用其上者之柶與少牢饋食禮略同上鉶之間
謂内列二鉶之間少北也
祭飲酒於上豆之間魚腊醬湆不祭
註曰不祭者非食物之盛者
敖氏曰魚腊屬於牲醬屬於豆湆屬於鉶故此雖設
之亦不祭蓋已祭其大則略其細也不言腸胃膚者
在魚腊之下不祭可知
右賓祭正饌
儀禮集編卷十九
