儀禮集編禮類二(儀禮之屬)
提要
(臣)等謹案儀禮集編四十卷
國朝盛世佐撰世佐秀水人官龍里縣知縣是
書成於乾隆丁夘裒輯古今說儀禮者一百
九十七家而斷以己意浙江遺書總錄作十
七卷且稱積帙共二千餘翻為卷僅十七者
按經篇數分之不欲於一篇之中横隔也然
此本目錄列十七卷書則實四十卷蓋終以
卷軸太重不得已而分之矣總錄又稱末附
勘正監本石經補顧炎武張爾岐之缺此本
亦有錄而無書豈總錄但據目錄載之歟其
書謂朱子儀禮經傳通解析諸篇之記分屬
經文蓋編纂之初不得不權立此例以便尋
省惜未卒業而門人繼之因仍不改非朱子
之本意吳澄亦疑其經傳混淆為朱子未定
之稿故是編經自為經記自為記一依鄭氏
之舊其士冠士相見喪服等篇經記傳注傳
寫混淆者則從蔡沈考定武成之例别定次
序於後而不敢移易經文其持論頗為謹嚴
無淺學空腹高談輕排鄭賈之錮習又揚復
儀禮圖久行於世然其說皆本注疏而時有
併注疏之意失之者亦一一是正至於諸家
謬誤辨証尤詳雖持論時有出入而可備參
考者多在近時說禮之家固不失為根據之
學矣乾隆四十四年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
儀禮集編原序
禮古經篇五十六漢出孔壁為完書劉歆欲列諸學宫
諸博士荒固莫置對唐時猶存後亡之所存十七篇尚
賴明經學究專科經注並習未庋閣也王氏新經眩亂
設科專小戴而禮古經益否晦然禮古經為經而禮記
訓故之特重於他禮經學者抱守殘闕十七篇中獨軍
禮亡耳吉凶賓嘉小大於是焉稽通辨而推行之有周
盛時之宏典斌斌如矣且所存原不止士禮融貫精腴
可上下行於世吕柟嘗偕其僚合公侯伯及士子習行
於太學人識是經之寳貴其行於今盖寡特不之行耳
予曏友教南屏山禾之盛生來從事是經不輟寒暑昏
曉生精敏送難鈎玄暗與古合多抒特見𤼵前箋之所
未嘗經奥之抉疏訛之糾砉中理解刃之游且恢恢然
既數年生用功益勤而專倣何晏范寗臚先說而衷之
已意褎然成編分卷如經之舊前卷綱領其凡後卷附
錄勘正監本石本補顧炎武張爾岐之闕鄭賈楊氏之
圖之失胥正之高識炯炯辨經與記之參錯熊朋來目
儀禮經後即記惟士相見諸篇無之敖繼公疑有之而
逸生則謂士冠禮舊自記冠義已下為記然此乃戴記
郊特牲文耳凖諸例自若不醴則醮用酒以下即記矣
士相見禮舊無記凖諸例自士見於大夫已下即記矣
其注或連傳經為傳隔之類悉與更定諒哉言乎庶乎
經之功臣已昔范祖禹奏陳祥道注解儀禮乞下兩制
看詳備禮官討論詔從之
今上崇右經術世豈無范祖禹其人而生為陳祥道詎
忝乎抑此自論實獲固百世之業也韓子曰獨抱遺經
究終始歐陽子曰學者當師經生其務篤於經是師求
意得心定道純而充實盡終始之究得聖人之意次第
釐訂羣經而周官大小戴本是經表裏當先就緒予老
矣猶及為生續序之乾隆丁夘陽月錢塘桑調元書
凡例
歐陽子曰學者跡前代之所聞而校其得失或有之矣
若不見先儒中間之說欲特立一家之學吾未之信斯
言誠釋經之圭臬也是編采自先秦迄於本朝凡百九
十七家就中有全解行世者僅十數家文集語類雜說
及他經解苟有與此經相發明者務摭而錄之志在博
收兼存異義不專主一家言
宋太學生遺書時宰論服制稱嚴陵方氏說而不知其
出於正義衛正叔嘗引以為戒(見所著禮記集說)謂其遺本而
宗末也是書編次衆說一以時代為序二說略同則錄
前而置後後足以發前所未備始兼錄之或有襲用先
儒之說而没其姓氏者必與追正庶不使伯宗郭象之
流得售其攘善之技
記曰毋𠞰說毋雷同韓子亦曰自古於辭必己出降而
不能乃剽賊有明中葉以後經解之書往往隠没古人
名字將為已說顧炎武嘗病之不揣弇陋思表章微學
潛心是經幾十年始克成編間有一得之愚附於先儒
之說之後隨時劄記見有先我而得之者則削之惟恐
不盡雖未必盡得遺經之旨要蘄無蹈昔人所譏云
是經遭王安石廢罷之後讀者絶少宋人陳祥道張淳
李如圭輩之講說多不傳明國子監所刻十三經注疏
此經譌脱特甚或欲據關中石經刊正之(見顧炎武所作儀禮句讀)
(序)不知唐之石經在當時已譏其蕪累又况碑板剝落
補字荒陋惡可據為定本邪張爾岐參校為正誤嘉惠
後學不淺惜其所據止石本監本吳&KR0697;本而已未嘗博
考宋元人舊本及其論著故從違容有未當今更取朱
子通解楊氏圖敖氏集說諸本辨其異同務歸至當注
疏闕誤可考者亦與補正庶不至謬種流傳疑誤後學
康成祖䜟緯兼有牽率附會之病同時通人已有譏其
多臆說者(見太平御覽孔融與諸卿書)然其家世習禮身復博通羣
籍故其為文簡嚴該洽先王之制度賴以不墜其功居
多王子邕雖力排之而卒不能掩賈公彦等作疏芟除
異議鄭注遂孤行至今有宋而後說經者夥矣他經舊
說多遭擯棄而此書獨以罕習故得完朱子及其門弟
子著經傳通解裒集禮書垂千古不刊之典至於詮釋
多仍舊文敖繼公集說出間發新義以易之而於制度
文為反多闕而未備記其優劣蓋與陳澔之禮記集說
等京山郝氏尤好立異所著節解一書掊擊鄭賈不遺
餘力而考據未精穿鑿已甚今並錄諸家之說斷以已
意亦欲講去其非而求是耳非敢與先儒角短長也
朱子嘗謂儀禮疏說得不甚分明故通解所引用往往
加以潤色後儒因之於賈疏各有删改今掇其勝於原
文者著於篇而分注其下曰從某書節本蓋不没其所
自也若其未經删改者及他講師之說則但去其冗長
而已不敢妄加增損致乖本旨
鄉射禮文有與鄉飲酒禮同者大射儀有與燕禮鄉射
禮同者鄭氏各為之注未免前後複出今遇此等處概
從節去
分節法昉於通解而後之說儀禮者多遵之以其便於
讀者也顧其分合之處參錯不符人各有見今斟酌衆
本擇善而從務使經文血脉流貫條理秩然覽者幸勿
以割裂見誚(記文舊不分章張氏句讀始分之今於諸長篇亦用其法若寥寥數語讀者易了毋)
(庸過為離析也)
以記分屬於經文每條之下亦通解例也而以為釋是
經之例則其勢有不可行者敖氏論之詳矣或謂朱子
於易之彖象文言為費鄭王諸儒所亂者方且離之以
復於古豈有著禮書而反合其所本離者乎蓋編纂之
初不得不權立此例以便尋省惜未卒業而門人繼之
因仍不改非朱子本意也(吳草廬亦疑通解經傳混淆為朱子未定之稿)此言
未知然否要之通解一書規模闊大原不為詮解禮經
而設而讀者亦不可以釋經之例繩之也是編一依鄭
本經自為經記自為記不敢學步邯鄲失其故步
漢唐人說經皆慎重守師說不敢變宋初猶然當時儒
者不敢議鄭康成毋論經傳後來名儒輩出人心不安
於舊而新是圖於是有黜退傳注改竄經文者千百相
傳之遺經面目為之一變雖其廓清釐正之功誠非拘
墟者所及而逞一己之私見以滋紛更者亦不能保其
必無矣愚於是經士冠士相見喪服等篇經記傳注相
汩處心知其非聖經之舊然不敢輙為改易倣蔡氏書
傳例别為考定以附於後僭妄之罪後之君子其有以
諒之
古人之制度不可見矣信齋楊氏繪為圖以著之而其
門戶牖堂室之制升降揖譲之容如在目前後人嘆其
明便然以圖釋經毫釐之差便有千里之謬楊氏一遵
注疏無所是正時復有并注疏之意而失之者不無遺
憾焉今其書世多有之不須備錄惟揆之於理而未安
稽之於古而未協者則舍其舊而别搆之細流土壤仰
禆高深諒亦先儒所不棄也
周禮周公未成之書大小戴記綴緝自漢儒手醇疵参
半故禮書之存於今者惟此經稱完備惜古文增多三
十九篇佚不傳然冠昏喪祭鄉相見六禮脩之司徒以
節民性為士大夫日用所不可闕者具在是矣所亡惟
軍禮耳抑嘗思之孔子自謂未學軍旅而周禮夏官之
職亦多闕文隋志言河間獻王得司馬穰苴兵法一百
五十篇無敢傳之者豈以其書禁秘非儒者所素習故
不傳於後與要不足為是經累也自漢以來人無異議
張子朱子尤尊信此書世儒乃有疑其非盡於聖人者
(徐積說)有疑其非高堂生之書者(張淳說)少所見則多所怪
其信然乎樂史𤼵五疑之論章山堂擇焉不精采其說
而引伸之致令周公之所作孔子之所雅言者反不得
與漢儒之傳義並惑莫甚焉夫今之儀禮在漢謂之禮
經(儀禮之名蓋起於唐初隋經籍志猶目十七篇曰古經)出於高堂生五傳弟子
名著簡策班固藝文志鄭康成六藝論皆有確據何得
云漢儒未嘗以教授邪禮古經出於古淹中及孔壁其
十七篇與此同河間獻王孔安國皆嘗獻之而云諸儒
不獻之朝妄矣漢志所謂經十七篇即高堂生所傳也
傳寫者倒其文誤以十七為七十清江劉氏已正之史
乃謂七略九種並不著儀禮何其弗深考也以是推之
則其所謂五疑者皆捕風捉影之談耳又况徐積郝敬
輩(郝仲輿嘗謂作儀禮者未及親見古人又云儀禮作於衰世)以私意窺聖人見其
不合於俗而妄訾之何足與深辨哉愚既釋是經又撮
其大要為綱領一卷上自制作之本原下逮授受源流
先儒評論得失皆著之俾讀者有以考焉
音義句讀小學之功亦說經者所不廢而是編未之及
以其各有成書可考故也音義自說文字林而外有陸
德明釋文張參五經文字唐玄度九經字樣等書句讀
則近代郝氏(敬)張氏(爾岐)姜氏(兆錫)諸家之解皆有之
其紕謬處已僭為駁正至於順文會意願讀者自得諸
簡編
儀禮集編
引用姓氏
周
左氏(丘明)
孟子
荀氏(况)
公羊子(高)
穀梁子(赤)(一名淑字元始)
秦
孔氏(鮒)(子魚)
漢
伏氏(勝)
韓氏(嬰)
毛氏(萇)
賈氏(誼)
戴氏(德)(延君)
孔氏(安國)(子國)
戴氏(聖)(次君)
司馬氏(遷)(子長)
劉氏(向)(子政)
揚氏(雄)(子雲)
翼氏(奉)(少君)
匡氏(衡)(稚圭)
劉氏(歆)(子駿)
桓氏(譚)(君山)
杜氏(子春)
班氏(固)(孟堅)
鄭氏(興)(少贛)
鄭氏(衆)(仲師)
賈氏(逵)(景伯)
馬氏(融)(季長)
許氏(慎)(叔重)
服氏(虔)(子慎)(初名重改名祇後定名虔)
盧氏(植)(子幹)
鄭氏(玄)(康成)
孔氏(融)(文舉)
趙氏(岐)(邠卿)
何氏(休)(邵公)
應氏(劭)(仲逹)(一字仲瑗一字仲援)
阮氏(諶)(士信)
劉氏(熙)(成國)
蔡氏(邕)(伯喈)
荀氏(悦)(仲豫)
魏
徐氏(幹)(偉長)
王氏(肅)(子邕)
蘇氏(林)(孝友)
張氏(宴)(子博)
如氏(淳)
張氏(揖)(稚讓)
孫氏(炎)(叔然)
何氏(晏)(平叔)
田氏(瓊)
吳
韋氏(昭)(宏嗣)
射氏(慈)(孝宗)
晉
傅氏(玄)(休奕)
杜氏(預)(元凱)
郭氏(璞)(景純)
賀氏(循)
束氏(晳)(廣微)
虞氏(喜)
范氏(宣)(宣子)
臣瓚(未詳姓氏一作傳瓚)
袁氏(凖)
孔氏(倫)(敬序)
鄭氏(昕)
葛氏(洪)(稚川)
賀氏(瑒)
范氏(寗)(武子)
徐氏(邈)(仙民)
宋
范氏(曄)(蔚宗)
陳氏(銓)
雷氏(次宗)(仲倫)
庾氏(蔚之)
崔氏(凱)
齊
阮氏(孝緒)
黃氏(慶)
梁
劉氏(勰)(彦和)
皇甫氏(侃)
崔氏(靈恩)
北齊
熊氏(安生)
隋
王氏(通)(仲淹)
李氏(孟悊)
唐
陸氏(德明)(元朗)
魏氏(徵)(玄成)
顔氏(師古)(籀)
孔氏(穎逹)(仲逹一作冲遠)
賈氏(公彦)
李氏(元植)
杜氏(佑)(君卿)
韓氏(愈)(退之)(昌黎)
楊氏(倞)
張氏(鎰)
梁氏(正)
後晉
劉氏(昫)
宋
聶氏(崇義)(洛陽)
邢氏(昺)(叔明)
歐陽氏(修)(永叔)(廬陵)
周子(敦頥)(茂叔)(濓溪)
張子(載)(子厚)(横渠)
劉氏(敞)(原父)(公是)(清江)
司馬氏(光)(君實)(涑水)
程子(顥)(伯淳)(明道)
程子(頥)(正叔)(伊川)
周氏(諝)(希聖)(延平)
周氏(行已)(恭叔)(永嘉)
沈氏(括)(存中)
范氏(祖禹)(淳夫)(華陽)
蘇氏(軾)(子瞻)(東坡)
徐氏(積)(仲車)
吕氏(大臨)(與叔)(藍田)
陸氏(佃)(農師)(山隂)
陳氏(祥道)(用之)(長樂)
陳氏(賜)(晉之)
胡氏(安國)(康侯)(建安)
葉氏(夢得)(少藴)(石林)
吕氏(本中)(居仁)
張氏(淳)(忠甫)(永嘉)
董氏(逌)(彦遠)
方氏(慤)(性夫)(嚴陵)
馬氏(晞孟)(彦醇)
鄭氏(樵)(漁仲)(夾漈)
高氏(閌)(抑崇)(息齋)(會稽)
鄭氏(鍔)(剛中)(三山)
胡氏(寅)(明仲)(致堂)
晁氏(公武)(昭德)
朱子(熹)(元晦)(考亭)(紫陽)(新安)
張氏(栻)(敬夫)(南軒)
陳氏(傅良)(君舉)(止齋)
吕氏(祖謙)(伯恭)(東萊)
陳氏(振孫)(伯玉)
游氏(桂)(元發)(廣安)
項氏(安世)(平甫)(容齋)
李氏(如圭)(寶之)
陳氏(騤)(叔進)
葉氏(適)(正則)(水心)(龍泉)
黃氏(幹)(直卿)(勉齋)
輔氏(廣)(漢卿)(潛安)(慶源)
蔡氏(沈)(仲默)(九峯)
陳氏(淳)(安卿)(北溪)
陳氏(師道)
李氏(方子)
楊氏(復)(茂方)(信齋)(秦溪)
祝氏(穆)
真氏(德秀)(希元)(西山)
魏氏(了翁)(華父)(隺山)
虙氏(名字未詳世次見衛湜禮記集說)
衛氏(湜)(正叔)(櫟齋)
王氏(名字未詳見王與之周禮訂義)
三禮正義
禮圖說(以上二書未詳撰人見王與之周禮訂義)
王氏(與之)(次點)(東巖)
章氏(如愚)(俊卿)(山堂)
林氏(希夷)(鬳齋)
王氏(應麟)(伯厚)(深寧叟)(浚儀)
熊氏(禾)(去非)(退齋)(又號勿軒)
黃氏(震)(東發)
馬氏(廷鸞)(翔仲)(碧梧)(番陽)
家氏(鉉翁)(則堂)
李氏(微之)(名未詳見敖繼公儀禮集說)
元
熊氏(朋來)(與可)
敖氏(繼公)(君善一字長壽)
李氏(俊民)(用章)
吳氏(&KR0697;)(幼淸)(草廬)(臨川)
虞氏(集)(伯生)(道園)
馬氏(端臨)(貴與)
吳氏(師道)(正傳)
陳氏(櫟)(壽翁)(定宇)
陳氏(澔)(可大)(雲莊)(東滙)
明
宋氏(濓)(景濓)
曾氏(魯)(得之)
汪氏(克寬)(德輔一字仲裕)(環谷)
楊氏(士竒)(名寓以字行)(東里)
曾氏(棨)(子啟)
劉氏(績)(孟熙)
程氏(敏政)(克勤)
王氏(鏊)(濟之)(守溪)
何氏(孟春)(子元)
湛氏(若水)(元明)(甘泉)
劉氏(瑞)
唐氏(伯元)
童氏(承敘)(士疇一字漢臣)
桂氏(萼)
何氏(喬新)(廷秀)
焦氏(竑)(弱侯)(漪園)
李氏(舜臣)(懋欽一字夢虞)
李氏(黼)
徐氏(三重)(伯同)
吳氏(繼仕)
徐氏(師曾)(魯菴)
張氏(萱)(孟竒)
郝氏(敬)(仲輿)(京山)
馮氏(復京)(嗣宗)
張氏(采)(受先)
顧氏(炎武)(寧人)(亭林)
趙氏(魏史)
國朝
張氏(爾岐)(稷若)(濟陽)
萬氏(斯大)(充宗)
朱氏(彜尊)(錫鬯)(竹垞)
汪氏(琬)(苕文)(堯峯)
毛氏(竒齡)(大可)
閻氏(若璩)(百詩)
姜氏(兆錫)(上均)
