儀禮集編卷六
龍里縣知縣盛世佐撰
鄉飲酒禮第四之一
鄭目錄云諸侯之鄉大夫三年大比獻賢者能者於
其君以禮賓之與之飲酒於五禮屬嘉禮
疏曰凡鄉飲酒之禮其名有四案此賓賢能謂之鄉
飲酒一也又案鄉飲酒義云六十者坐五十者立侍
是黨正飲酒亦謂之鄉飲酒二也鄉射州長春秋習
射於州序先行鄉飲酒亦謂之鄉飲酒三也案鄉飲
酒義又有鄉大夫士飲國中賢者用鄉飲酒四也
吕氏大臨曰鄉人凡有會聚皆當行此禮恐不止四
事論語載鄉人飲酒杖者出斯出矣亦指鄉人而言
之
朱子曰孔穎逹以為吉禮非也以周禮考之唯祭祀
為吉禮其飲食賓射燕饗皆屬嘉禮則鄭云嘉禮為
是而孔說誤也射義放此(世佐案鄉飲酒義孔疏曰案鄭目錄云此于别錄屬)
(吉事陸氏釋文亦引鄭云别錄屬吉禮則以此為吉禮之說盖出於劉向而鄭君見之于禮記目錄不始)
(于孔氏也又案禮記冠昏鄉飲酒射燕聘諸義孔疏引鄭目錄皆云别錄屬吉事唯鄉飲酒射二義釋文)
(引鄭云别錄屬吉禮釋文禮字盖事字之誤鄭註儀禮於冠昏鄉飲酒射燕云嘉而聘云賓者以周官五)
(禮言之也若以事言之則吉者對凶之辭嘉也賓也皆可以言吉也此鄭于禮記目錄所以復存劉說與)
楊氏曰案疏所引四條後一條出鄉飲酒義鄉人士
君子尊於房戶之間賓主共之也註云鄉人鄉大夫
也士州長黨正也君子謂鄉大夫士也鄉大夫士飲
國中賢者亦用此禮也
敖氏曰鄉飲酒者士與其同鄉之士大夫會聚於鄉
學而飲酒之禮也
郝氏曰鄉飲酒禮者鄉之人有事相與飲酒皆得行
此禮也
張氏曰疏言鄉飲有四此篇所載三年大比賓賢之
禮也常以正月行之將射而飲下篇所列是也於春
秋行之黨正正齒位于季冬蜡祭鄕大夫飲國中賢
者則無常時
姜氏曰此周禮五州為鄉鄉大夫興賢能與之飲酒
之禮盖侯國亦如之也鄉飲酒之屬之禮僅存此篇
考其禮盖專主尚賢而註疏乃兼及尚齒(世佐案註疏于尚德)
(尚齒之異未嘗不分别言之姜氏猶訾其兼及尚齒似過)謂大蜡之時黨正以齒
飲民于序鄉大夫臨觀行禮亦名鄉飲酒也今案序
賢序齒禮不相混謂其通名鄉飲酒則可謂其通行
此禮則失矣况註疏於記義六十者坐以下又明言
黨正飲酒與鄉飲酒之異禮乎
世佐案此篇所陳乃侯國鄉大夫賓賢之禮他如
黨正正齒位州長春秋習射及鄉大夫士飲國中
賢者雖亦名鄉飲酒而其禮固不能無異也自吕
氏之說見採於通解而後儒宗之遂以為鄉人聚
會飲酒之通禮矣然論語所載有尚齒之意謂與
黨正飲酒法相似則可援以証此則不可且其所
謂鄉人者鄉之人耳與鄉飲酒義鄉人士君子之
鄉人註以為鄉大夫者亦别顧麟士曰鄉人飲酒
與鄉飲酒禮無預是也姜氏序賢序齒之辯甚善
若其釋為天子鄉大夫興賢能之禮而謂侯國亦
如之則非也以下文特懸磬考之其非天子之大
夫明甚愚故于註疏之說不敢有異議云
鄉飲酒之禮主人就先生而謀賓介
註曰主人謂諸侯之鄉大夫也先生鄉中致仕者賓
介處士賢者周禮大司徒之職以鄉三物教萬民而
賓興之一曰六德知仁聖義中和二曰六行孝友睦
婣任恤三曰六藝禮樂射御書數鄉大夫以正月之
吉受灋於司徒退而頒之於其鄉吏使各以教其所
治以考其德行察其道藝及三年大比而興賢者能
者鄉老及鄉大夫帥其吏與其衆寡以禮禮賓之厥
明獻賢能之書于王是禮乃三年正月而一行也諸
侯之鄉大夫貢士于其君盖亦(監本脱亦字今從疏增)如此云
古者年七十而致仕老於鄉里大夫名曰父師士名
曰少師而教學焉恒知鄉人之賢者是以大夫就而
謀之賢者為賓其次為介又其次為衆賓而與之飲
酒是亦將獻之以禮禮賓之也今郡國十月行此飲
酒禮以黨正每歲邦索鬼神而祭祀則以禮屬民而
飲酒于序以正齒位之說然(句)此篇無正齒位之事
焉凡鄉黨飲酒必於民聚之時欲其見化知尚賢尊
長也孟子曰天下有達尊三爵也德也齒也
疏曰云周禮至書數並大司徒職文引此者欲兼諸
侯司徒亦使鄉大夫教民以三物教成行飲酒之禮
興舉之也云鄉大夫已下至於王竝周禮地官鄉大
夫職文彼是天子鄉大夫法諸侯鄉大夫無文以此
約之故云諸侯之鄉大夫貢士於其君盖亦如此云
也云賢者為賓至是亦將獻之以禮禮賓之也者據
此經諸侯鄉大夫貢士之法亦如天子之鄉大夫故
云亦也若據鄉貢一人其介與衆賓不貢之矣但立
介與衆賓輔賓行禮待後年還以貢之耳案射義云
古者天子之制諸侯歲獻貢士註引舊說大國三人
次國二人小國一人大國三卿次國二卿小國一卿
所貢之士與鄉同則鄉送一人至君所其國有遂數
亦同其鄉并有公邑采地皆有賢能貢之而貢士與
鄉數同不言遂與公邑采地所貢者盖當鄉送一人
至君所君又總校德之大小取以貢之縱取鄉外仍
凖鄉數為定鄉大夫雖行飲酒禮賓之於其君簡訖
仍更行飲酒禮賓之于王是鄉大夫及諸侯貢士皆
行飲酒禮禮賓也云今郡國至之說然者鄭欲解此
鄉飲酒貢士法漢時所行者是正齒位與此不同之
意云以黨正每歲邦索鬼神而祭祀者禮記郊特牲
云歲十二月合聚萬物而索饗之周之十二月即夏
之十月農功畢而蜡祭也云則以禮屬民而飲酒于
序以正齒位者謂當蜡祭之月黨正序民於序學中
以三時務農將闕於禮此時農隙故行正齒位之禮
鄉飲酒義云六十者坐五十者立侍六十者三豆七十
者四豆八十者五豆九十者六豆年長者在上是正
齒位之法也云之說然者漢時十月飲酒禮取黨正
之文而然與此篇鄉飲酒禮異也民聚之時謂大比
大蜡之時尚賢據此篇鄉飲酒尊長據黨正鄉飲酒
也但黨正飲酒以鄉大夫臨觀行禮或鄉大夫居此
黨内則亦名鄉飲酒也引孟子者以證鄉大夫飲酒
是尚德也黨正飲酒是尚齒也爵於此無所當連引之
耳或曰賓若有尊者一章即尚爵之義也(世佐案自或曰已下)
(監本所無見通解疑此說當是朱子纂入而傳寫者也誤屬于疏耳然楊氏儀禮圖已仍之今亦未敢遽刪)
楊氏曰此篇主於賓賢雖無正齒位法然自賓介而
下衆賓有長立於堂下者有東上北上樂正與立者
皆薦以齒旅酬少長以齒是亦正齒位法但無黨正
三豆四豆五豆六豆之等差耳
張氏曰案此鄉飲酒禮有獻賓有樂賓有旅酬有無
算爵樂凡四大叚而禮成此下至當楣北面答拜則
將飲酒之始事初謀賓戒賓次陳設次速賓迎賓拜
至凡三節
世佐案或說及信齋之言此篇三達尊之義偹矣
但其意所專屬則在尚德耳姜氏謂尚齒與鄉飲
酒無涉似泥敖氏於主人賓介等俱泛言非辯見前
右謀賓介
主人戒賓賓拜辱主人答拜乃請賓賓禮辭許主人再
拜賓答拜
註曰拜辱出拜其自屈辱至已門也不固辭者素所
有志
疏曰知賓出門者見冠禮主人宿賓賓出門左鄉射
戒賓亦出門故也士相見固辭此禮辭即許者賓已
知欲貢已又以學習德藝情意相許也案冠禮主人
先拜賓答拜此賓先拜主人答拜者彼冠禮主人戒
同寮同寮尊又使之加冠於子尊重之故主人先拜
此則鄉大夫尊矣賓是鄉人卑矣又將貢已宜尊敬
主人故賓先拜辱也
朱子曰學成行脩進仕於朝上以致君下以澤民此
士之素有所志也
敖氏曰此拜辱即拜迎也
張氏曰主人戒賓言主人往至賓門欲相警告非謂
已戒之也至請賓方是發詞相戒耳主人再拜拜其
許已也
世佐案主人鄉大夫也賓處士也主人戒賓當如
先生異爵者請見禮先生異爵者請見先見之不
敢拜迎而此乃云拜辱者當賓興大典主人好善
忘勢而賓亦以道自重故以處士而儼然與大夫
抗禮不為驕也一辭而許註以為素所有志固已
然考士冠禮鄉射禮於主人之戒賓也皆云賓禮
辭許不聞有固辭者然則一辭而許為賓之道固
然此亦如其常而已以為將貢已而固辭君子惡
其矯也賓先拜主人答拜者考士冠宿賓鄉射戒
賓皆然是亦禮之常也士冠戒賓云賓禮辭許主
人再拜賓答拜主人之拜是拜賓之許己非先拜也
方其始至賓家之時仍當賓先拜彼不言者文不具
耳以宿賓禮例之可見也盖主人至賓家戒之則主
人為賓賓為主人賓既為主人禮應先拜疏家誤謂
冠禮主人先拜而其釋此賓先拜之故亦似沾滯
主人退賓拜辱
敖氏曰此即拜送也拜迎拜送皆言拜辱者盖一儀
而兼二義也迎送者據已言也辱者據彼言也此經
言戒賓之儀略者亦以士冠禮宿賓之儀見之也下
速賓倣此後篇同
世佐案凡賓主相見始而拜迎退而拜送禮之常
也拜迎可名拜辱則拜送獨不可名拜辱乎鄭君求
其說而不得因有以送謝之之解疏又云將貢已宜
尊敬主人是以去又拜辱以送謝之斯何見之陋也
夫主人之于賓即後世之所謂舉主也所謂座主門
生也古者鄕舉里選一以德行道藝為主而進退之
故在舉之者自盡其職之所當為非以樹恩也而所
舉者亦必克副其實而后應之公義重而私恩輕何
僕僕而亟謝為為此說者習見漢世報舉主之厚而
意之耳夫以漢世篤交念故之誼議者猶或非之况
自中唐而後一蒙賞拔名曰恩門長奔競之風胎朋
黨之禍其流極可勝道哉韓子曰吾未嘗聞有登第
於有司而進謝其門者斯固有識者之所耻也豈先
王制禮而不慮及此乎然則飲酒之明日賓鄉服拜
賜何也曰謝其以禮禮已也夫禮未有見禮於人而
不之謝者鄉射非貢士賓亦拜賜是已為貢己而以
送謝之私也為貢己而明日不拜賜避嫌也避嫌亦
私也此於士習官方頗有關係故不敢不辯
介亦如之
註曰如戒賓也
右戒賓介
乃席賓主人介衆賓之席皆不屬焉
註曰夙興往戒歸而敷席賓席牖前南面主人席阼
階上西面介席西階上東面衆賓於賓席之西不
屬者不相續也皆獨坐明其德各特
疏曰鄉射云席賓南面東上衆賓之席繼而西此衆
賓之席亦當然但不屬為異耳鄉射註云言繼者甫
欲習衆庶未有所殊别此乃特貢於君故衆賓之席
皆不屬焉雖不屬猶統賓為位同南面也
楊氏曰鄉飲酒禮註云賓於牖前與周禮司几筵延國
賓於牖前似同而實異賓位在西北以天子諸侯室有東
西房言之則室前之中為中此乃王位設扆之處自中以
西便為西北又是牖前如司几筵筵國賓於牖前是也以
大夫士東房西室言之房室之間為中故戶西牖東西北
之位家鄉國皆以為重士冠禮子筵於戶西士昏禮婦席
於戶牖間鄉飲席於牖前鄉射賓席在於戶牖之處名
雖不同皆是一義鄉飲雖云牖前亦是牖東也盖戶西牖
東正西北之賓位也士冠禮子士昏禮婦亦在此位敬禮
之如賓客然所謂醴於客位是也若牖前則近於西此
隅矣果賓席在牖前則三賓當如鄕射記東面北上今
經云衆賓之席繼而西則賓席决不在牖前明矣雖然
此特以鄭義大夫士東房西室言之也又案陳祥道云
鄉飲酒薦脯五挺出自左房鄉射記籩豆出自東房大
射宰胥薦脯醢由左房夫鄉射鄉飲大夫禮大射諸侯
禮其言相類盖言左以有右言東以有西則大夫士之
房室與諸侯同可知鄭氏謂大夫士無西房恐未然也
敖氏曰席賓主人介者為賓主人介設席也席賓於
戶牖間主人於東序介於西序少牢下篇席主人於
東序西面席侑於西序東面侑介之位同也衆賓衆
賓長三人也屬連接也必不屬者為其升降皆由下
也以是觀之則賓主在戶西牖東而當兩楹之間明
矣此席亦東上凡席皆有司設之
郝氏曰古者大饗必於宗廟廟堂後中為室室東為房
室與房皆有牖有戶牖皆居中戶皆在牖東皆南向故
戶牖間為堂中賓席在焉賓所立位在堂西階上東向
主席在堂東階上西向此廟中之禮也鄉飲酒不行於
廟於學宫諸館舍其位次與在廟殊饌席皆在堂上而
拜立之位仍在東西階故或退而復位進而升席也
張氏曰註言敷席面位可訂近日鄉飲隅坐之失
姜氏曰鄉飲席位經無明文註盖據鄉飲酒義而言
也但鄉飲鄉射之席賓與衆賓皆相繼而不屬言其
逓為位則相繼言其各為位則不屬二者参互推之
可見非有殊禮也所以鄉射言繼而西鄉飲言皆不
屬者鄉射单以賓與衆賓言之故言繼而西而鄉飲
合言席賓主人介衆賓之席凡十字為句則賓與衆
賓雖不屬而自相繼主介一東階一西階則不相屬
而亦不相繼矣而疏乃於句讀有差因於義釋有誤
乃謂賓以將貢於君有所殊别故衆賓之席不屬而
不相繼也不亦率為之說而使經義之盡晦哉
世佐案此節當以乃席賓三字為句主人介衆賓之
席又句舊說及郝氏姜氏析句俱未安經但言席賓
而不言位面以見於鄉射禮者可参考也鄉射無介
註知介席在西階上東面者以少牢下篇所載席侑
之處見之也鄉射禮衆賓之席繼而西此則云不屬
者興賢大典所以殊異賓於衆也皆者皆主人介衆
賓也主人也介也與賓之席遠矣云皆不屬者詞雖
總承而意則專主於衆賓也敖氏謂為其升降皆由
下姜氏謂言其逓為位則相繼言其各為位則不屬
二說皆未得經意當以註疏為正但註家誤看經文
皆字謂衆賓皆獨坐則猶未盡也經義盖謂主人介
衆賓之席皆不屬於賓耳非謂衆賓各不相屬也賓
是所興賢能之人故别異之彼衆賓者既不得與於
貢則其德故相埒也焉得人人而别之乎又案古人
宫室之制前堂後室室之東西偏曰房室與房皆有
戶室又有牖(考儀禮圖室有戶有牖房有戶無牖郝云室與房皆有牖戶非)戶在東而
牖在西(室西南隅為奥奥者以人所安息之處名之也論語載子問伯牛疾自牖執其手則牖亦在西南可)
(見郝氏謂牖皆居中非)戶牖之間堂之中也故古人重之室之
有東西房者則以牖前為賓位取其在西北也司几
筵所云是也室之有東房而無西房者則戶牖牖之
間為賓位亦取其在西北也士冠士昏禮所云是也
鄭氏謂大夫士東房西室以其私家言之也鄉飲酒
行禮於庠鄉射於序庠序皆學舍與私家之制異安
見其必無西房乎陳氏祥道之說極為有據然此註
不曰賓席戶牖之間而曰賓席牖前則鄭氏固未嘗
謂其無西房也若無西房則牖前乃堂之西北隅賓
既席於此則賓西更無容席之地不得云衆賓之席
繼而西矣(公食大夫記云蒲筵常倍尋曰常丈六尺也三賓之席合之几四丈八尺若無西房)
(何許著此)惟有西房故賓席雖在室之牖前而其西尚
可以容衆賓之席也然則此註所云牖前與司几
筵所云牖前其實無以異也楊氏因陳氏之言而
疑鄭氏大夫士無西房之說之誤殆未明乎庠序
與私家之異歟今繪圖於左使讀者得以考焉
(右今更定鄉飲酒禮賓位圖舊圖云衆賓南面坐不盡則東面北上亦誤說見後)
尊兩壺於房戶間斯禁有玄酒在西設篚於禁南東肆
加二勺於兩壺
疏曰東肆以頭首為記從西向東為肆則大頭在西
也又曰士之棜禁大夫之斯禁名雖異其形同若天
子諸侯承尊之物謂之豐豐有舟
敖氏曰設篚於禁南其間當容人蓋酌者北面也記
云尊綌幂賓至徹之則此二勺皆加於幂上矣
張氏曰兩壺酒與玄酒各一也斯禁以承壺玄酒在
酒之西設篚以貯爵在禁之南向東陳之其首在西
壺各有勺以備挹酌
姜氏曰案玉藻斯棜異制棜較卑也疏誤
世佐案戶室之戶也房戶間當左楹
設洗於阼階東南南北以堂深東西當東榮水在洗東
篚在洗西南肆
張氏曰堂上設篚此復設篚者上篚所貯三爵每一
爵行畢即奠下篚且貯餘觶也
右設席器
羹定
註曰肉謂之羹定猶熟也著之者下以為節
敖氏曰註云下以為節者謂下事以此為節也諸篇
凡言羹定者皆然
世佐案監本註中脱著之者下以為節七字今從
敖氏本補入
主人速賓賓拜辱主人答拜還賓拜辱
敖氏曰速賓之儀與戒賓同此經文又略也賓不遂
從之者為主人復當速介
世佐案拜辱即拜送也說見上聘禮使下大夫至
賓館公食大夫禮使大夫戒賓二處賓皆不拜送
者以賓遂從之也此處賓不遂從故仍行拜送之
禮非有他義疏謂鄉大夫尊賓卑又擬貢故特拜
辱而送之非
介亦如之
註曰如速賓也
疏曰是日必當遣人戒速衆賓但略而不言故下云
賓及衆賓皆從之
敖氏曰衆賓亦戒速而經惟言賓介者亦以主人親
為之其禮重故特著之耳
賓及衆賓皆從之
註曰言及衆賓介亦在其中矣
敖氏曰主人既速介即先歸介及衆賓皆至於賓之
門外俟賓同往也
右速賓介
主人一相迎於門外再拜賓賓答拜拜介介答拜
註曰相主人之吏擯贊傳命者
敖氏曰相蓋學中之有司給事於飲射之禮者古者
與鄉人飲射必於學宫者以其深廣且有司及器用
皆偹具故也
世佐案註以相為主人之吏而敖氏易之非也古
者黨有庠術(鄭讀為遂)有序教民之職在鄉則掌於州
長黨正以下而統於鄉大夫在遂則掌於縣正鄙
師以下而統於遂大夫治民之官即教民之官非
若後世守令之外别有教職也主人鄉大夫也自
州長以至比長皆其屬吏此相恐是擇州長中一
人為之周禮州長職云三年大比則大考州里以
贊鄉大夫廢興則相主人者舍州長而誰學中有
司如樂師大小胥之屬於國學則有之鄉學則未
之聞也
揖衆賓
註曰拜介揖衆賓皆西南面
疏曰賓介衆賓在門外位以北為上主人與賓正東
西相當則介與衆賓差在南東面主人正西面拜賓
則側身向西南拜介揖衆賓矣
主人揖先入
註曰揖揖賓也先入門而西面
敖氏曰不言入門右可知也
賓厭介入門左介厭衆賓入衆賓皆入門左北上
註曰皆入門西東面賓之屬相厭變於主人也推手
曰揖引手曰厭
疏曰引手曰厭者以手向身引之
郝氏曰厭壓同行先衆曰壓賓在介上厭介介在衆
賓上厭衆賓也
世佐案厭今文皆作揖文雖小異其為以手禮人
則一也鄭氏定從古文取變於主人之義是矣郝
氏顧譏其鑿而改訓為壓於義何取不亦鑿之甚
乎
主人與賓三揖至於階三譲主人升賓升
敖氏曰三揖三讓說皆見士冠禮鄉射禮曰主人升
一等賓升
主人阼階上當楣北面再拜賓西階上當楣北面答拜
註曰楣前梁也
敖氏曰此拜至也
右迎賓拜至
主人坐取爵於篚降洗
敖氏曰取爵蓋北面也為洗而降故云降洗
張氏曰此下至爵降奠於篚言主人獻賓介衆賓之
儀凡六節
世佐案篚謂堂上禁南之篚
賓降
註曰從主人也
敖氏曰賓降之位見下文
主人坐奠爵於階前辭
註曰重以已事煩賓也
敖氏曰奠爵乃辭者事異則不宜相雜且為敬也西
面坐奠爵興辭
賓對
註曰賓主人之辭未聞
郝氏曰主人辭賓降賓對以不敢不降如聘記辭曰
非禮也敢對曰非禮也敢後倣此
主人坐取爵興適洗南面坐奠爵於篚下盥洗
註曰篚下篚南
敖氏曰南面坐於洗北乃奠爵於篚南不敢由便也
盥洗既盥復坐取爵而將洗之也凡洗者必盥盥洗
皆立
張氏曰篚下當篚之下非於篚也盥洗者盥訖取爵
擬洗亦非謂遽已洗也
世佐案此篚謂堂下洗西之篚
賓進東北面辭洗
註曰必進東行示情
敖氏曰進者少南行也
世佐案敖說是賓初降時立當西序而此云東北
面辭洗則位已在洗南矣其進而南可知也
主人坐奠爵於篚興對賓復位當西序東面
註曰言復位者明始降時位在此
主人坐取爵沃洗者西北面
張氏曰古人盥洗並用人執器灌沃下别有器承其
棄水故有沃洗者
卒洗主人壹揖壹讓升
敖氏曰升亦主人先而賓從之
賓拜洗主人坐奠爵遂拜降盥
敖氏曰必盥者為將酌也既拜而盥為拜時以右掌
據地不無坋汙也内則曰凡男拜尚左手
張氏曰因事曰遂言遂拜者主人坐奠爵因不起而
遂拜也後凡言遂者皆因上事
賓降主人辭賓對復位當西序
敖氏曰對時違其位故云復下主人對倣此
卒盥揖讓升賓西階上疑立
疏曰不言一揖一譲從上可知
主人坐取爵實之賓之席前西北面獻賓
註曰獻進也進酒於賓
敖氏曰實者實以酒謂酌也
張氏曰必西北面者賓在西階欲其就席受爵故西
北向之也
賓西階上拜主人少退
註曰少退少避
賓進受爵以復位主人阼階上拜送爵賓少退
註曰復位復西階上位
疏曰鄉射云賓進受爵於席前
張氏曰賓進席前受爵復持此爵還西階上位
薦脯醯賓升席自西方乃設折爼
註曰升由下也升必中席
疏曰案曲禮云席南向北向以西方為上今升席自
西方云升由下者以賓統於主人以東方為上也
主人阼階東疑立賓坐左執爵祭脯醢
註曰坐坐於席祭脯醢者以右手
奠爵於薦西興右手取肺郤左手執本坐弗繚右絶末
以祭尚左手嚌之興加於爼
註曰肺離之本端厚大者繚猶紾也大夫以上威儀
多紾絶之尚左手者明垂紾之乃絶其末
疏曰少儀云取爼進爼不坐是以取時奠爵興至加
於爼又興也此鄉飲酒大夫禮故云繚祭鄉射士禮
云絶祭但云繚必兼絶言絶不得兼繚也
敖氏曰尚左手嚌之謂舉其左手而右手在下以末
授口嚌之也將嚌乃尚左手則祭時不然矣加於爼
以右手
郝氏曰末肺端也左手執之右手絶而祭之神道貴
右也既祭上其左手舉肺嚌之人道貴左也尚上同
張氏曰郤左手者仰其左手也弗繚者直絶末以祭
不必繚也繚祭以手從肺本循之至末乃絶之絶祭
不循其本但絶末而已大夫以上乃繚士則否經言
弗繚以賓固士也他事皆從士禮註疏獨於此處解
作繚祭不敢從
姜氏曰弗繚之弗註未釋蓋讀如紼綍之紼佛捩之
義尚左手當連嚌之為句註釋恐未安
世佐案經文明言弗繚而註疏乃云繚祭則弗字
之讀當如姜說然此固士禮也安得以大夫以上
之禮釋之乎註疏誤矣註之誤在以尚左手三字
連上句為義疏又因註而誤也曷不以鄉射禮参
觀之鄉射禮云坐絶祭尚左手嚌之夫鄉射固所
稱士禮也絶祭而不繚者也乃其經文亦云尚左
手則尚左手當連嚌之為句而弗繚之弗當讀如
字其說為不可易矣
坐捝手遂祭酒
註曰捝拭也拭以巾捝手為絶肺染汙也
疏曰内則事佩之中有帨則賓客自有帨巾以拭也
興席末坐啐酒
疏曰鄉飲酒義註云祭薦祭酒嚌肺於席中惟啐酒
於席末
敖氏曰席末席西端也
降席坐奠爵拜告旨執爵興主人阼階上答拜
註曰降席席西也
賓西階上北面坐卒爵興坐奠爵遂拜執爵興主人阼
階上答拜
註曰卒盡也於此盡酒者明此席非專為飲酒起
敖氏曰必西階上卒爵者以曏者於此拜受故也
世佐案鄉飲酒義云是席之正非專為飲酒也註
蓋本此謂卒爵於西階上即啐酒於席末之意也
此說深得禮意敖說淺矣
右主人獻賓
賓降洗主人降
註曰亦從賓也降降立阼階東西面
賓坐奠爵興辭
註曰西階前也
疏曰鄉射云賓西階前東面坐奠爵興辭降此亦然
主人對賓坐取爵適洗南北面
敖氏曰洗南北面别於主人也
主人阼階東南面辭洗賓坐奠爵於篚興對主人復阼
階東西面
疏曰案鄉射賓盥訖將洗主人乃辭洗先後不同者
彼與鄉人習禮輕故盥訖乃辭洗此鄉人將賓舉之
故未盥先辭洗重之也
朱子曰此等恐或文有先後未必有此輕重之别也
敖氏曰南面辭洗猶不離阼階東示違其位而已此
主人辭洗在賓盥之先與他禮微異未詳
張氏曰前獻賓主人既盥而後辭洗此則賓未盥而
已辭洗故主人奠爵初在篚下繼乃於篚以初未聞
賓命也賓奠爵即於篚以已聞主命也
世佐案盥而后辭洗禮之常也未盥而辭洗變以
示重也疏說朱子雖疑之然於此亦可見古人尊
賢之禮故存之
賓東北面盥坐取爵卒洗揖讓如初升
敖氏曰凡盥洗於洗南者皆北面此云東北未詳疑
東衍文也初一揖一讓也
姜氏曰不言沃洗者省文
世佐案上言沃洗者西北面此不言可知也主人
在洗北沃洗者在洗南(見儀禮圖)故主人南面沃沃洗
者西北面沃之便也今賓在洗南沃洗者在其右
故賓方盥洗必東北面邪向之亦取其便也敖氏
以東為衍文非
主人拜洗賓答拜興降盥如主人禮
敖氏曰如主人禮謂如上降盥以至坐取爵之儀但
面位異耳
賓實爵主人之席前東南面酢主人
張氏曰主人在阼階賓自主席前向之故東南面
主人阼階上拜賓少退主人進受爵復位賓西階上拜
送爵薦脯醢主人升席自北方設折爼祭如賓禮
註曰祭者祭薦爼及酒亦嚌啐
敖氏曰北方席下也主人介席皆南上
不告旨
註曰酒已物也
疏曰云不告旨明亦啐也
敖氏曰酒主人之物也其不告旨不言可知乃必言
之者宜别於如賓禮也
自席前適阼階上北面坐卒爵興坐奠爵遂拜執爵興
賓西階上答拜
註曰自席前者啐酒席末因從北方降由便也
疏曰凡升席必由下降由上今主人當降自南方以
啐酒於席末遂從席北頭降是由便也
敖氏曰從北方降正也
世佐案升席由下降由上此鄭義也敖氏則謂升
降皆由下故以此從北方降為正看來古人升席
必由下至於降席只是取便或由上或由下原無
一定之例也疏云降由上之正亦是便此為通論
若必執一例求之而於其所不通者諉曰是由便
也則固矣
主人坐奠爵於序端阼階上北面再拜崇酒賓西階上
答拜
註曰東西墻謂之序崇充也言酒惡相充實
疏曰奠爵於序端者擬後酬賓訖取此爵以獻介也
熊氏曰崇充也添酌充满之
敖氏曰崇重也謂賓崇重已酒不嫌其薄而飲之既
也故拜謝之卒爵乃拜者若曰已飲之乃審知其薄然
世佐案崇酒之義敖氏得之郝氏敬李氏之藻皆
同敖義鄭君之說郝氏譏其鑿今詳其意盖謂以
惡酒充賓腹故拜以謝過於經義未為大失然既
訓崇為充充字並無酒惡之意勢必添字乃通固
不如敖說之直截也至於熊說則去經旨遠甚几
酌酒於爵經皆云實爵不云崇酒况此爵虚爵也下
文取以獻介方將洗而實之豈於其奠之之時即酌
而充滿之乎其為謬誤顕然矣又案姜氏云此乃謝
賓之酢爵也崇之言隆謂之崇酒者謝賓酢之隆施
耳如以崇酒為謝酒之惡當於獻賓賓告旨之時不
當於酢主主不告旨之後此說亦可備一解
右賓酢主人
主人坐取觶於篚降洗賓降主人辭降賓不辭洗立當
西序東面
註曰不辭洗者以其將自飲
敖氏曰主人辭不言奠觶又不言賓對者如上禮可
知自飲乃洗者亦象賓之飲已也
張氏曰獻用爵酬用觶一升曰爵三升曰觶
卒洗揖讓升賓西階上疑立主人實觶酬賓阼階上北
面坐奠觶遂拜執觶興賓西階上答拜
註曰酬勸酒也
張氏曰先自飲所以勸賓也拜賓者通其勸意也答
拜者答其勸已也
坐祭遂飲卒觶興坐奠觶遂拜執觶興賓西階上答拜
敖氏曰此衆賓之飲已故其拜亦皆與受之於人者
同
主人降洗賓降辭如獻禮升不拜洗
註曰不拜洗殺於獻
敖氏曰如獻禮如其降後升前之儀
賓西階上立主人實觶賓之席前北面賓西階上拜主
人少退卒拜進坐奠觶於薦西
敖氏曰奠觶於薦西者主人以此觶不舉不敢親授
之重勞賓也凡酬酒有卒不舉者有未即舉者主人
皆奠之而不授其意則同燕與大射及少牢下篇主
人酬尸與賓皆授觶與士禮異
張氏曰奠觶西欲賓舉此觶也
世佐案酬觶奠而不授亦殺於獻也奠於薦西仍
是欲賓舉此觶若逆料其不舉而不親授則非主
人殷勤之意矣
賓辭坐取觶復位主人阼階上拜送賓北面坐奠鱓於
薦東復位
註曰酬酒不舉君子不盡人之歡不竭人之忠以全交也
敖氏曰辭辭其奠鱓也奠觶酬之正禮也然奠而不
授亦不能無降等之嫌故辭之辭之而不獲命乃坐
取觶示受也辭及取觶皆當東面
張氏曰賓辭疏以為辭主人復親酌已愚以主人方酌
時不辭殆非辭酌也仍是辭其親奠如鄉射二人舉觶時
世佐案奠觶於薦東示不舉也凡奠觶將舉者於
右不舉者於左辭是辭奠前二說得之
右主人酬賓
主人揖降賓降立於階西當序東面
註曰主人將與介為禮賓謙不敢居堂上
敖氏曰賓降之位其南北之節皆於階西至此始見
之也主人降西面於門東
主人以介揖讓升拜如賓禮
疏曰主人與賓三揖至於階之時介與衆賓亦随至
西階下東面此云揖讓升唯于升堂時相讓無庭中
三揖矣
敖氏曰介入門左止於其位至是乃進
世佐案上迎賓拜至節不見介與衆賓随至西階
下之事則介與衆賓尚在門西北上之位也此云
揖讓升拜如賓禮謂三揖三讓及拜至之禮皆如
賓也何得無庭中三揖乎疏誤當以敖說為正
主人坐取爵於東序端降洗介降主人辭降介辭洗如
賓禮
敖氏曰爵即曏之所奠者也賓禮者賓降至一揖一
讓升之儀也此時介降之位在賓南
升不拜洗
註曰介禮殺也
介西階上立
註曰不言疑者省文
主人實爵介之席前西南面獻介
張氏曰介席東面介立西階上在席南故主人西南
面向之
介西階上北面拜主人少退介進北面受爵復位
敖氏曰主人西南面獻介而介乃北面正方受爵以
是推之則賓酢主人主人亦北面受主人獻賓賓其
東面受與
世佐案儀禮圖主人獻賓賓酢主人受爵者皆北
面經於主人受爵雖不言其何面而於此特見之
則其餘從同矣鄉射禮主人西北面獻賓賓西階上
北面拜主人少退賓進受爵於席前夫拜既北面
則受亦北面可知敖氏謂主人獻賓賓東面受非
主人介右北面拜送爵介少退
註曰主人拜於介右降尊以就卑也
敖氏曰主人獻介乃拜於其右者降於賓也凡堂上
之獻酢皆分階而拜者賓主二人而已其餘則否
主人立於西階東
張氏曰在介右而又稍東以設薦之時介方升祭主
人無事故立於此
薦脯醢
敖氏曰介席南上則此薦脯當在北方與少牢下篇
設侑之豆同矣
介升席自北方設折爼祭如賓禮不嚌肺不啐酒不告旨
敖氏曰凡所不者下賓
自南方降席北面坐卒爵興坐奠爵遂拜執爵興主人
介右答拜
敖氏曰降席適西階上也
右主人獻介
楊氏曰介禮殺於賓者不拜洗主人不拜於阼階而
拜於介右不嚌肺不啐酒不告旨
介降洗主人復阼階降辭如初
敖氏曰初謂賓酢之時主人降以下至坐取爵卒洗
之禮也
卒洗主人盥
疏曰此主人自飲而盥者尊介也
介揖讓升授主人爵於兩楹之間
註曰就尊南授之介不自酌下賓
敖氏曰以後篇大夫禮例之介字宜在授字上於主
人之盥也介立於洗南以俟之主人既盥乃揖而行也
張氏曰介但授虚爵不自酌者介卑不敢必主人為
已飲也
介西階上立主人實爵酢於西階上介右坐奠爵遂拜執
爵興介答拜主人坐祭遂飲卒爵興坐奠爵遂拜執爵興
介答拜主人坐奠爵於西楹南介右再拜崇酒介答拜
註曰奠爵西楹南以當獻衆賓
世佐案註當字本或作爵誤
右介酢主人
主人復阼階揖降介降立於賓南主人西南面三拜衆
賓衆賓皆答一拜
註曰三拜一拜示徧不俻禮也不升拜賤也
疏曰主人在阼階下衆賓在賓介之南故西南向拜之
朱子曰此疏云衆賓各得主人一拜主人亦徧得一
拜
鄉射疏又云衆賓無論多少止為三拜是示徧也然
則主人之拜衆賓不能一一拜之但為三拜以示徧
而衆賓之長者三人各答一拜也然經文及註疏但
言衆賓一拜而無三人之文未詳其說鄉射倣此
敖氏曰是時衆賓皆在門内之西主人少南行近於
門東乃西南鄉之而拜三拜者旅拜之法也衆賓皆
答一拜亦答旅拜之法也此禮士大夫同之
世佐案主人與賓介行禮之時衆賓固在門西北
上之位迨其行禮既畢則衆賓皆進而立於賓介
之南矣無庭中三揖者賤不敢當主人之迎也經
不著其進立之節文不具也唯其已在賓介之南
也故主人得於阼階下西南面拜之敖說似太泥
主人之三拜衆賓與拜至之意相類特不升之於
堂而一一拜之是亦以其賤略之也又案禮成於
三故旅拜之法無論衆賓多少但為三拜以示徧
初不為賓長三人而設也經云衆賓皆答一拜亦
統指衆賓而言不專謂三賓也疏欠分明故朱子
不能無疑然即以經文證之則其疑可釋矣旅拜
之法大夫士微有不同大夫三拜衆賓衆賓答以
壹拜此及鄉射少牢有司徹所陳是也大夫尊不
敢備禮也士三拜衆賓衆賓答以再拜特牲所陳
是也士卑得備禮也詳見疏敖氏謂此禮大夫士
同之殆未深考與
主人揖升坐取爵於西楹下降洗升實爵於西階上獻
衆賓衆賓之長升拜受者三人
敖氏曰此獻之儀主人盖執爵西南面于西階上衆
賓則以次升受之不獻於席前辟尊者禮也其拜者
亦北面後於字衍
張氏曰主人揖升主人自升也衆賓尚在堂下至主
人於西階上獻爵衆賓始一一升受之耳經文自明
疏以揖升為揖衆賓升非也又記云衆賓之長一人
辭洗如賓當亦從堂下東行辭之疏以為降辭亦未是
主人拜送
註曰於衆賓右
坐祭立飲不拜既爵授主人爵降復位
註曰既卒也卒爵不拜立飲立授賤者禮簡
敖氏曰位堂下之位介之南也於此云復則主人揖
升之時衆賓其皆進與
張氏曰一人飲畢授爵降次一人乃升拜受也
世佐案衆賓皆進當在主人與介行禮甫畢之時
不在主人揖升時也敖說誤說又見上
衆賓獻則不拜受爵坐祭立飲
註曰次三人以下也不拜禮彌簡
張氏曰亦升受但不拜耳
每一人獻則薦諸其席
註曰謂三人也
敖氏曰此薦之節當在坐祭立飲之後與特牲饋食
之衆賓同無爼矣又既飲乃薦遠下賓介也不言不
祭可知也
衆賓辯有脯醢
註曰亦每獻薦於其位位在下
疏曰知位在下者以其言堂下立侍不合有席既不
言席故位在下
敖氏曰衆賓三人之外者也衆賓長以下其堂下之
位繼賓介之位而南
世佐案是時賓降立於階西當序東面介降立於
賓南故敖知衆賓堂下之位當繼賓介而南也又
案此則衆賓自三人之外皆無席亦無南面立於
堂上者矣而儀禮圖乃於賓長三席之西復有衆
賓之位云南面坐不盡則東面北上似誤也
主人以爵降奠於篚
郝氏曰奠爵於堂下洗西之篚示不用也
右主人獻衆賓(張氏曰自初獻賓至此為飲酒第一叚)
揖讓升賓厭介升介厭衆賓升衆賓序升即席
疏曰衆賓序升者謂三賓堂上有席者以年長為首
以次即席也
敖氏曰揖讓升者謂主人獨與賓一揖一讓而先升
也賓厭介升者賓既厭介乃升也介厭衆賓升亦然
三賓長則不相厭但以次序而升耳
張氏曰此下言一人舉鱓待樂賓後為旅酬之端也
一人洗升舉觶於賓
註曰一人主人之吏
敖氏曰獻禮既備即舉觶為旅酬始示留賓之意也
既洗乃升則用下篚之觶也舉觶猶揚觶
世佐案舉觶者將自飲乃洗者敖氏謂其意與主
人酬賓之禮同是也
實觶西階上坐奠觶遂拜執觶興賓席末答拜
疏曰賓席末答拜者謂於席西南面非謂席上近西
為末以其無席上拜法也已下賓拜皆然
敖氏曰賓席末拜示違其位也不降席答之者以其
賤也下二人舉觶倣此舉鱓者拜亦當楣
世佐案降席而拜故是常法但經既云席末答拜
與上文席末坐啐酒同是於席之西端不當仍指
為降席也史記載魏其行酒獨故人避席餘半膝
席盖以其失勢而忽之此賓之席末答拜與半膝
席相似則以舉觶者賤故也敖說似長
坐祭遂飲卒觶興坐奠觶遂拜執觶興賓答拜
姜氏曰鄉射云舉觶者坐祭此省文
降洗升實觶立於西階上賓拜
註曰賓拜拜將受觶
進坐奠觶于薦西賓辭坐受以興
註曰舉觶不授下主人也
敖氏曰此實取之而經云受者原賓意也
張氏曰案主人酬賓亦奠觶而不親授似酬法當然
註以為下主人恐宜再議
姜氏曰鄉射云舉觶者進此省文
世佐案禮敵者親授卑于尊則奠而不授不敢也
主人酬賓亦奠而不授禮之殺也于獻固嘗親授
矣今舉觶者之奠而不授自是卑于尊法初不因
禮之殺註云下主人良然張氏議之過矣賓辭者
亦辭其坐奠也
舉觶者西階上拜送賓坐奠觶於其所
註曰所薦西也
疏曰賓奠於其所者待作樂後立司正賓乃取此觶
以酬主人以其將舉故且奠之于右也
舉觶者降
右一人舉觶
疏曰案鄉射舉觶者降後有大夫此不言者大夫觀
禮之人或來或否故不言也
世佐案遵者之禮鄉射文屬于此而此篇則具書
于賓出之後非不言也但以其或來或否故記載
不同耳楊氏著儀禮圖移賓若有遵者一條於此
節之下盖以行禮之序序之也姜氏因之遂以此
篇為錯簡殊失經文變通之意今不從
設席於堂廉東上
註曰為工布席也側邊曰廉
敖氏曰此云設席于堂廉言其南北節也鄉射云席
工于西階上少東言其東西節也文互見耳
張氏曰此下作樂樂賓有歌有笙有間有合凡四節
世佐案工席北向乃東上者亦統于主人也
工四人二瑟瑟先相者二人皆左何瑟後首挎越内弦
右手相
註曰四人大夫制也二瑟二人鼓瑟則二人歌也相
扶工也衆賓之少者為之每工一人天子相工使視
瞭者後首者變于君也挎持也相瑟者則為之持瑟
其相歌者徒相也越瑟下孔也内弦側擔之(之下本或有者)
(字今從敖氏本刪)
疏曰此鄉大夫飲酒而云四人大射諸侯禮而云六
人若然士當二人天子當八人為差次也工二人歌
相亦二人以空手無事故不言也燕禮云小臣左何
瑟面鼓註云燕尚樂可鼓者在前也鄉飲酒亦尚樂
而不面鼓是變于君也
敖氏曰瑟先歌後行時以後為尊亦工禮之異者也
在肩曰何後首瑟之首在後也挎以指鈎之也後越
去瑟廉差近故以巨擘承下廉而三指挎越也内弦
弦鄉身也右手相者便也
樂正先升立于西階東
註曰正長也
敖氏曰此先升而立于西階東明其不與工序也鄉
射禮云樂正先升立于工席之西亦與此文互見也
又曰天子樂師以下大夫上士下士為之諸侯之樂
師唯當用上士下士然則此使之給事者其下士與
工入升自西階北面坐相者東面坐遂授瑟乃降
註曰降立于西方近其事
疏曰鄉射云樂正適西方命弟子贊工遷樂故知西
方是近其事也
敖氏曰相者東面坐於其席前之西也授瑟以瑟首
鄉東授之
工歌鹿鳴四牡皇皇者華
註曰三者皆小雅篇也鹿鳴君與臣下及四方之賓
燕講道脩政之樂歌也此采其已有旨酒以召嘉賓
嘉賓既來示我以善道又樂嘉賓有孔昭之明德可
則傚也四牡君勞使臣之來樂歌也此采其勤苦王
事念將父母懷歸傷悲忠孝之至以勞賓也皇皇者
華君遣使臣之樂歌也此采其更是勞苦自以為不
及欲諮謀於賢知而以自光明也
疏曰凡歌詩之法皆歌其類此時貢賢能擬為卿大
夫或為君所燕食以鹿鳴詩也或為君出聘以皇皇
者華詩也或使反為君勞來以四牡詩也故賓賢能
而預歌此三篇使習之也
朱子曰鹿鳴即謂今日燕飲之事所以導達主人之
誠意而美嘉賓之德也四牡言其去家而仕于朝辭
親而從王事於此乎始也皇皇者華言其將為君使
而賦政於外也學記曰宵雅肄三官其始也正謂此
也盖此三詩先王所制以為燕飲之樂用之鄉人用
之邦國各取其象而歌之也
敖氏曰春秋傳曰文王大明緜兩君相見之樂也兩
君相見得歌大雅則士大夫相飲得歌小雅差之宜
也此凡所歌者皆不取其詩之義但以其所得用者
樂賓耳不言瑟者瑟依歌其同可知書曰戛擊鳴球
搏拊琴瑟以詠禮又有頌磬頌鐘頌猶歌也然則工
歌之時亦奏堂下之樂以應之矣不言者主於歌也
下倣此
世佐案歌詩不類古人所誚也此凡所歌者故是
上下通用之樂然既歌其詩則必有取于詩之義
註疏及朱子所云皆可參觀也敖氏謂但以其所
得用者樂賓而不取其義非又案尚書蔡氏傳云
堂上之樂惟取其聲之輕清者與人聲相比則二
人歌時必二人鼓瑟以合詠歌之聲不言可知敖
氏乃謂工歌之時亦奏堂下之樂以應之則從古
無此凌亂雜揉之樂也書曰戞擊鳴球搏拊琴瑟
以詠此堂上之樂也下管鼗鼓合止柷敔笙鏞以
間此堂下之樂也堂上之樂以歌為主堂下之樂
以管為主歌發則堂下之樂不作管奏則堂上之
樂亦停所謂無相奪倫者此也此篇所記與虞書
異者三堂上有瑟無琴一也磬以石為之又在堂
下二也堂下之樂無管鼗諸器而以笙為主三也
之三者或因虞周異制或因天子宗廟與大夫士
相飲隆殺不同至其上下迭奏之法則古今一轍
家國同揆也敖氏解書未精致有此誤昔新安陳
氏譏王氏炎看儀禮疎率而誤解書今敖氏又因
書而誤解禮甚矣治經者之不可不博通也新安
陳氏之說見書集傳纂疏辯證甚悉今節錄之于
左
陳氏櫟曰郊特牲曰歌者在上匏竹在下貴人聲也
即此說以證此章(謂虞書戞擊鳴球章)與儀禮皆無不合戞擊
搏拊以詠歌詩章所謂歌者在上也管鼗柷敔笙鏞
皆在堂下以間者此衆樂與堂上之樂更代而間作
也所謂匏竹在下也奏石絲以詠謌之時則堂下之
樂不作奏匏竹等衆樂之時則堂上之樂不作以今
奏樂例之亦如此耳今諸解徒見鄉飲酒燕禮並有
間歌魚麗之文遂引以證此章林氏唱之其辭欠明
若王氏炎則看儀禮疏率陳大猷復引儀禮分註其
下改却本文尤非盖間歌魚麗南有嘉魚南山有臺
與笙由庚崇丘由儀相更替也與書之以間初不相
干不過一間字同間代更替之義亦同耳雙溪謂堂
上登歌堂下間歌直引間歌魚麗以解笙鏞以間謂
以間即是間歌殊不知堂下安得有歌乎
卒歌主人獻工工左瑟一人拜不興受爵主人阼階上
拜送爵
註曰一人工之長也凡工賤不為之洗
敖氏曰一人工之長乃歌者也不興受爵瞽者不能
如禮也主人亦坐授之主人獨拜于阼階上者以工
拜受於其位故不得拜于其右也
張氏曰工左瑟者移瑟于左身在瑟右以便受爵也
世佐案一人謂鼓瑟者之長瑟賤而先得獻者以
其先就事也說又見鄉射禮左瑟以主人于其右
授爵也工北面以東為右
薦脯醢使人相祭
註曰使人相者相其祭酒祭薦
工飲不拜既爵授主人爵
註曰坐授之
衆工則不拜受爵祭飲辯有脯醢不祭
註曰祭飲獻酒重無不祭也
敖氏曰祭飲祭酒乃飲也
大師則為之洗賓介降主人辭降工不辭洗
註曰大夫若君賜之樂謂之大師則為之洗尊之也
賓介降從主人也工大師也上既言獻工矣乃言大
師者大師或瑟或歌也其獻之瑟則先歌則後
敖氏曰大師周官以下大夫為之諸侯則宜用上士
也主人辭賓亦對衆賓不降别于賓介也工不辭洗
亦不降
張氏曰大師在瑟歌四人之内通謂之工獻之亦依
瑟先歌後之序但為之洗為不同
世佐案大師乃君所賜有爵者無論或瑟或歌必
先獻不當依瑟先歌後之序經既言獻工乃言大
師者以其出于君賜不必有也註誤
笙入堂下磬南北面立樂南陔白華華黍
註曰笙吹笙者也以笙吹此詩以為樂也南陔白華
華黍小雅篇也今亾其義未聞昔周之興也周公制
禮作樂采時世之詩以為樂歌所以通情相風切也
其有此篇明矣後世衰微幽厲尢甚禮樂之書稍稍
廢棄孔子曰吾自衛反魯然後樂正雅頌各得其所
謂當時在者而復重雜亂者也惡能存其亡者乎且
正考父挍商之名頌十二篇于周太師歸以祀其先
王至孔子二百年之間五篇而已此其信也
疏曰案詩序云南陔孝子相戒以養也白華孝子
之潔白也華黍時和年豐宜黍稷也以上是子夏
序文云有其義而亾其辭者此是毛公續序云有其
義者指子夏序有其義也云亾其辭者謂詩辭亾矣
南陔註云孔論詩雅頌各得其所時俱在耳遭戰國
及秦之世而亾之其義則與衆篇之義合編故存彼
詩鄭註又與此不同者鄭君註禮之時未見毛傳以
為此篇孔子前亾註詩之時既見毛傳以為孔子後
失也
劉氏敞曰此三篇皆笙詩也小序云有其義而亾其
辭亾謂本無非亾逸之亾也鄉飲酒禮鼓瑟而歌鹿
鳴四牡皇皇者華然後笙入堂下磬南北面立樂南
陔白華華黍燕禮亦鼓瑟而歌鹿鳴四牡皇皇者華
然後笙入立于縣中奏南陔白華華黍南陔以下今
無以考其名篇之義然曰笙曰樂曰奏而不言歌則
有聲而無辭明矣下由庚崇丘由儀倣此
朱子曰小序於此六笙詩皆著其義盖序者以意言
之今鄭此註云其義未聞則亦不敢信其說矣
敖氏曰磬南阼階西南也北面立盖亦東上如工立
于磬南近其所應之樂也
敖氏曰堂下之樂笙為主磬亦在堂下樂即笙磬
張氏曰磬縣南面其南當有擊磬者此笙入磬南北
面在擊磬者之南北面也
世佐案笙詩之說從來聚訟詩禮二註出康成一
手尚爾異同况生于其後者乎謂六篇之辭雖亾
而其義幸以序而存者箋疏而外陸氏德明束氏
晳蘇氏轍范氏處義黃氏櫄嚴氏粲也謂其辭既
亾則其義不可得而知作序者但考二字便率
意作一篇之序者鄭氏樵李氏樗也讀亾其辭
之亾為無而謂此六篇有聲無辭者劉氏敞商
氏份董氏逌王氏質黃氏震也朱子于有聲無
辭之解既用原父而以小序為無理則同漁仲
其說詳見詩集傳及辯說固足為定論矣然猶
未足以厭後人之心而關其口何也書曰詩言
志歌永言聲依永又曰予欲聞六律五聲八音
在治忽以出納五言汝聽然則有辭而後有聲
聲之不可離辭而後成樂也自古然矣况古人
名篇之例或以詩之首二字或一句或次取篇
中一二字以為題亦有舍篇中字而别命之者
要未有無其辭而可命之曰某詩某詩也夫詩
之逸者多矣如貍首采齊肆夏見于禮記祈招
河水新宮見于春秋左氏傳三夏之名見國語
九夏之名見周禮考其辭與義必無夫子所刪
者而今詩皆不能具其亾于夫子之前而不及
收與抑亾于天子之後而今之所存者或非其
舊與是皆未可知也何獨于南陔以下六篇而
保其非逸耶若徒以其曰笙曰樂曰奏而不言
歌以為有聲無辭之證則吕氏祖謙郝氏敬論
之詳矣其說可得而申也鄉射禮云奏騶虞
國語云金奏肆夏樊遏渠吕叔玉云肆夏時邁
也樊遏執競也渠思文也其說采于詩集傳是
皆有辭而亦云奏周禮籥章以籥豳詩吹即七月
也禮記升歌清廟下管象象即維清也燕禮升歌
鹿鳴下管新宫而左傳昭二十五年宋公賦新宮
謂之賦則有辭矣國語又稱伶簫詠歌鹿鳴之三
是籥與簫管所吹之詩皆有辭而謂笙所吹者獨
無辭乎張子曰既無詩安得有此篇必是其有辭
所以亾者良由施之于笙非若歌之可習此言殆
為平允矣
主人獻之於西階上一人拜盡階不升堂受爵主人拜
送爵階前坐祭立飲不拜既爵升授主人爵
註曰一人笙之長者也笙三人和一人凡四人鄉射
禮曰笙一人拜于下
疏曰案鄉射記云三笙一和而成聲爾雅曰笙小者
謂之和
敖氏曰主人獻時亦西南面也主人拜亦北面升授
主人爵亦盡階不升堂
張氏曰前獻歌工在阼階上以工在西階東也此獻
笙在西階上以笙在階下也
衆笙則不拜受爵坐祭立飲辯有脯醢不祭
註曰薦之皆於其位
敖氏鄉射禮曰主人以爵降奠于篚反升就席
乃間歌魚麗笙由庚歌南有嘉魚笙崇丘歌南山有臺
笙由儀
註曰間代也謂一歌則一吹六者皆小雅篇也魚麗
言太平年豐物多也此采其物多酒旨所以優賓也
南有嘉魚言太平君子有酒樂與賢者共之也此采
其能以禮下賢者賢者纍蔓而歸之與之燕樂也南
山有臺言太平之治以賢者為本此采其愛友賢者
為邦家之基民之父母既欲其身之壽考又欲其名
德之長也由庚崇丘由儀今亾其義未聞
疏曰云謂一歌則一吹者堂上歌魚麗終堂下笙中
吹由庚續之以下皆然案詩序云由庚萬物得由其
道也崇丘萬物得極其高大也由儀萬物之生各得
其宜也有其義而亾其辭堂上歌者不亾堂下笙者
即亾盖當時方以類聚笙歌之時各自一處故存者
併存亾者併亾也
世佐案疏言笙詩併亾之故要不若張子之確
乃合樂周南關雎葛覃卷耳召南鵲巢采蘩采蘋
註曰合樂謂歌樂與衆聲俱作周南召南國風篇也
王后國君夫人房中之樂歌也關雎言后妃之德葛
覃言后妃之職卷耳言后妃之志鵲巢言國君夫人
之德采蘩言國君夫人不失職采蘋言卿大夫之妻
能循其法度昔太王王季居于岐山之陽躬行召南
之教以興王業及文王而行周南之教以受命大雅
云刑于寡妻至于兄弟以御于家邦謂此也其始一
國耳文王作邑于豐以故地為卿士之采地乃分為
二國周周公所食召召公所食於時文王三分天下
有其二德化被于南土是以其詩有仁賢之風者屬
之召南焉有聖人之風者屬之周南焉夫婦之道生
民之本王政之端此六篇者其教之原也故國君與
其臣下及四方之賓燕用之合樂也鄉樂者風也小
雅為諸侯之樂大雅頌為天子之樂鄉飲酒升歌小
雅禮盛者可以進取也燕合鄉樂禮輕者可以逮下
也春秋傳曰肆夏繁遏渠天子所以享元侯也文王
大明緜兩君相見之樂也然則諸侯相與燕升歌大
雅合小雅天子與次國小國之君燕亦如之與大國
之君燕升歌頌合大雅其笙間之篇未聞
疏曰歌樂衆聲俱作者堂上有歌瑟堂下有笙磬合
奏此詩也
孔氏曰合樂三終者謂堂上下歌瑟及笙並作也若
工歌關雎則笙吹鵲巢合之若工歌葛覃則笙吹采
蘩合之若工歌卷耳則笙吹采蘋合之(見禮記鄉飲酒義疏)
朱子曰二南之分註疏說皆未安唯程子曰以周公
主内治故以畿内之詩言文王太姒之化者屬之周
南以召公掌諸侯故以畿外之詩言列國諸侯大夫
之室家被文王之化而成德者屬之召南此為得之
謂之南者言其化自岐雍之間被于江漢之域自北
而南也詩曰以雅以南即謂此也又曰合樂孔疏非
是當從賈疏之說言三終者二南各三終也
敖氏曰鄉飲酒士禮之盛者也故歌小雅與鄉樂若
其禮輕者則惟鄉樂而已下文息司正是也(世佐案鄉飲酒)
(大夫享士之禮也敖直以為士禮非然以下文息司正觀之則大夫燕士之樂略可以覩矣)
張氏曰案此合樂即論語所謂關雎之亂者也
世佐案饗燕所用詩之差等諸子用大雅諸侯小
雅大夫風此其宜也春秋傳曰肆夏繁遏渠天子
所以享元侯也頌是天子郊廟之樂歌而享諸侯
亦用之者所謂禮盛者可以進取也燕則升歌大
雅合小雅合小雅者所謂禮輕者可以下逮也傳
又曰文王大明緜兩君相見之樂也亦謂享禮進
取也燕則升歌小雅合鄉樂合鄉樂者亦下逮也
今鄉大夫享士而升歌笙問俱用小雅者亦進取
也註疏分别未妥敖氏不知春秋傳及此經所云
皆是享禮進取因謂諸侯宜歌大雅大夫士宜歌
小雅亦未是也傳稱穆叔如晉晉侯饗之歌鹿鳴
之三三拜饗也而與燕同樂諸侯于聘大夫之禮
則然賈疏據此遂謂饗燕同樂尤非詩譜云天子
諸侯燕羣臣及聘問之賓皆歌鹿鳴合鄉樂此則
得之凡笙間之詩皆與升歌同等而諸侯以上又
有以樂納賓之禮以樂納賓則升歌之後下管乃
笙所奏之詩亦皆與升歌同等燕禮具焉其他則
未之聞也仲尼燕居以升歌清廟下管象為兩君
相見之樂盖記者譌也清廟祀文王之升歌也(書大)
(傳云周公升歌清廟苟在廟中嘗見文王者愀然如復見文王焉)魯以成王之賜
得用之周公之廟(明堂位云季夏六月以禘禮祀周公于大廟升歌清廟下管象)
已為非禮(孔子曰魯之郊禘非禮也周公其哀矣程子曰成王之賜伯禽之受皆非也)
而謂大饗用之其可哉今詳列其差等如左
工告於樂正曰正歌偹樂正告於賓乃降
註曰樂正降者以正歌偹無事也降立西階東北面
右樂(張氏曰此作樂樂賓是飲酒禮第二叚並上叚鄭氏以為禮樂之正是也)
儀禮集編卷六
