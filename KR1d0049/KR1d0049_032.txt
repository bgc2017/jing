儀禮集編卷二十九
龍里縣知縣盛世佐撰
既夕禮第十三之一
鄭目錄云士喪禮之下篇也既已也謂先葬二日已
夕哭時與葬間一日凡朝廟日請啓期必容焉此諸
侯之下士一廟其上士二廟則既夕哭先葬前三日
别錄名士喪禮下篇
疏曰一廟則一日朝二廟則二日朝故葬前三日若
然大夫三廟者葬前四日諸侯六日天子八日差次
可知(姜氏曰其葬前八日以上無明文可考以理推之殆未可通)
黃氏曰此篇名既夕禮鄭目錄云别錄名士喪禮下
篇周禮註所引亦皆稱士喪禮下故今復士喪禮下
以從舊名
敖氏曰此禮承上篇為之乃别為篇者以其禮更端
故也篇首云既夕哭故以既夕名篇
郝氏曰此篇通前皆喪禮昔人以簡札太多别為一
卷借首既夕二字名篇前篇三月在殯之終此篇將
葬啓殯之始其間亦無士三月葬之文所謂既夕哭
即接前文卜日既朝哭而言非截然兩篇甚明說者
往往以既夕為一禮誤
世佐案士喪禮之既夕少牢饋食禮之有司本屬
一禮古者簡册以竹為之所編之簡不可以多故
釐而為二取其首二字以名篇非有意于其間也
然則儀禮十七篇其實十五篇耳敖云禮更端世
儒又分自筮宅以下為士喪禮下皆強作解者又
以有司篇之例例之則此篇但當云既夕本或有
禮字者疑後人妄加之也
既夕哭
註曰謂出門哭止復外位時
郝氏曰夕葬前二日之夕
請啓期告于賓
註曰將葬當遷柩于祖有司於是乃請啓肂之期於
主人以告賓賓宜知其時也
敖氏曰曏者既卜日即告于異爵及衆賓則是賓固
知其葬日矣知其葬日則啓之日不言可知而有司
必請其期以告于賓者重慎之至也於夕哭而賓在
焉則其朝夕哭之儀同矣
張氏曰請啓期主人曰在明旦有司遂以告賓
右請啓期
夙興設盥于祖廟門外
註曰祖王父也下士祖禰共廟
疏曰此設盥亦在門外東方如大斂也
敖氏曰設盥為舉鼎及設奠者也一廟而祖禰皆在
焉惟云祖者是禮主于祖也
世佐案大夫士將出必先釋幣于禰(聘禮云賓朝服釋幣于禰)
故將葬亦朝焉所以達死者之志也兼朝祖者祖
亦生平所逮事也官師一廟舉尊者而言故惟云
祖其有二廟者則各于其廟朝之禮見下記
陳鼎皆如殯東方之饌亦如之
註曰皆皆三鼎也如殯如大斂既殯之奠
疏曰案上文殯後大斂之陳三鼎有豚魚腊在廟門
外西面北上此陳鼎亦如之彼大斂時云東方之饌
兩瓦甒其實醴酒毼豆兩其實葵菹芋蠃醢兩籩無
縢布巾其實栗不擇脯四脡故今云東方之饌亦如
之
敖氏曰皆如殯謂三鼎之面位與其實皆如鄉者門
外所陳殯奠之鼎也東方之饌云如殯亦但據其盛
者言之也其遷祖奠之脯醢當在甒北不别見之者
略之也
侇牀饌于階間
註曰侇之言尸也朝正柩用此牀
疏曰柩至祖廟兩楹之間尸北首之時乃用此牀故
名侇牀也
敖氏曰此即曏者承尸于堂之牀也階間祖廟堂下
郝氏曰自盥至侇牀皆設于祖廟者以待柩朝也
右陳朝祖奠
二燭俟于殯門外
註曰早闇以為明也燭用蒸
疏曰大曰薪小曰蒸
郝氏曰照啓殯及徹奠也
丈夫髽散帶垂即位如初
註曰為將啓變也此互文以相見耳髽婦人之變喪
服小記曰男子免而婦人髽男子冠而婦人笄如初
朝夕哭門外位
疏曰未成服以前免髽既成服以後冠笄斬衰男子
括髮不言者啓殯之後雖斬衰亦免而無括髮
司馬氏光曰啓殯之日五服之親皆來會各服其服
入就位哭(註云自啓殯至于卒哭日數甚多今已成服若使五服之親皆不冠而袒免恐其驚)
(俗故但各服其服而已)
張氏栻曰主人及衆主人皆去冠絰以邪布巾貊頭
(註云參酌開元禮新修)
黃氏曰案既夕疏云髽既是婦人之變則免是男子
之變今丈夫見其人不見免則丈夫當免矣婦人見
其髽不見人則婦人當髽矣故云互文以相見耳啓
後著免至卒哭其服同以其反哭之時無變服之文
故知同也又案士虞禮云主人及兄弟如葬服疏云
葬服者既夕曰丈夫髽散帶垂也此唯謂葬日反日
中而虞及三虞為然其後卒哭即服其故服是以既
夕禮註云自卒至殯自啓至葬主人之禮其變同則
始虞與葬服同三虞皆同至卒哭卒去無時之哭則
依其喪服乃變麻服葛也
熊氏朋來曰小記男子免婦人髽自足為證既夕經
文必亦如小記所言而有脫字註者妄謂互文適以
惑人也
敖氏曰皆為之於次乃即位髽者去冠與纚而為露
紒也將髺髮者必先髽故言此以明之亦與前經髺
髮互見也此斬衰者耳其齊衰以下則皆免散帶垂
解其三日所絞者也凡大功以上皆然髽與散帶垂
未殯之服也是時棺柩復見故復此服焉此但言丈
夫是婦人不與也婦人之帶所以不散垂者初已結
本又質而少變故於此不可與丈夫同其所以不言
髽者婦人不當髽者雖未殯亦不髽則此時可知矣
其當髽者自小斂以來至此自若無所改變故不必
言之
郝氏曰婦人首不笄曰髽主人男子以下當斬衰者
皆免冠不笄不纚徒首髽如婦人不云婦人互見也
男子既小斂襲絰帶散垂成服後絞至是復散帶垂
如小斂即位于殯宫門外如朝夕哭之儀
張氏曰據疏當云丈夫免婦人髽此或偶脫去三字
註以為互見也
世佐案丈夫髺髮免婦人髽其制一也因男女異
其名耳斬衰婦人麻髽猶丈夫髺髮以麻也齊衰
以下至緦皆布髽猶免而以布也五世無服者亦
袒免則謂大功以下無髽非矣二者皆露紒為之
故髽亦名露紒說者以露紒與麻髽布髽並列而
為三亦非丈夫之髺髮免皆去冠婦人之髽不皆
去笄上篇云婦人髽于室是時未成服去笄而髽
以對丈夫髺髮免而言也喪服經云布總箭笄髽
哀三年笄髽並言明著笄亦復著髽矣是則男女
之别也丈夫而云髽者散文通也喪服四制云秃
者不髽是亦兼男女言也註云互文是不辭變免
言髽者以是時斬衰者當髺髮齊衰以下乃著免
言免不得兼髺髮言髽則得兼髺髮免也髽得兼
髺髮免者以其亦有麻與布之異也不言婦人者
丈夫如此則婦人之變可知斬衰者麻髽齊衰以
下皆布髽矣帶麻帶布帶也散帶垂者小斂時之
變服三日成服已絞帶矣至是復散其帶之垂者
猶成服以後已著喪冠而至是復髽也此唯謂大
功以上耳若小功以下則否矣上篇云婦人之帶
牡麻絰結本則婦人之帶初時亦不散垂此雖不
言不嫌與丈夫同也
婦人不哭主人拜賓入即位袒
註曰此不蒙如初者以男子入門不哭也不哭者將
有事止讙囂也
郝氏曰婦人在内男子未入故不哭主人門外拜賓
入即位于堂下
商祝免袒執功布入升自西階盡階不升堂聲三啓三
命哭
註曰功布灰治之布也執之以接神為有所拂仿也
聲三三有聲存神也啓三三言啓告神也舊說以為
聲噫興也
疏曰拂仿猶言拂拭
敖氏曰商祝公有司也其為士但當弔服加麻此時
有事於柩故復為之袒免
郝氏曰商祝立于階上殯前作聲者三如警使聞也
叩塗者三擊使開也乃命主人男女以下哭
燭入
註曰照徹與啓肂者
疏曰一燭入室中照徹奠一燭于堂照開殯肂也
祝降與夏祝交于階下取銘置于重
註曰祝降者祝徹宿奠降也與夏祝交事相接也夏
祝取銘置于重為啓肂遷之吉事交相左凶事交相
右
疏曰祝不言商夏則周祝也此所徹宿奠即下云重
先奠從者是也
敖氏曰祝降者周祝取銘而降也不言其升故以降
見之夏祝與執事者升取宿奠也祝取銘置于重為
啓肂遷之取銘在前置于重在後乃合而言之文順
耳
郝氏曰奠(奠當是商字之譌)祝以燭入照徹宿奠降而夏祝
升取殯前銘旌置庭下重上二祝往來相交
張氏曰燭入室時祝從而入徹宿奠徹奠者降至階
下夏祝升取銘亦至階下故曰交降階者近東升階
者近西是交相右也
世佐案祝即商祝也降啓畢而降也下文尚有拂
柩諸事乃即降者辟取銘者也其降也當帥舉殯
者復升矣取銘置于重者夏祝也初設重之時夏
祝取銘置于重則此可知矣下云奠從則徹宿奠
當在此時不言者文不具也舊解多舛誤謹正之
踊無算
註曰主人也
商祝拂柩用功布幠用夷衾
註曰拂去塵也幠覆之為其形露
疏曰夷衾於後無徹文當隨柩入壙矣(從集說節本)
敖氏曰夷衾即小斂後覆尸者也以其事相類故復
用之
世佐案此不見舉殯者升之節亦文不具
右啓
遷于祖用軸
註曰遷徙也徙于祖朝祖廟也檀弓曰殷朝而殯於
祖周朝而遂葬蓋象平生時將出必辭尊者軸輁軸
也軸狀如轉轔刻兩頭為軹輁狀如長牀穿桯前後
著金而關軸焉大夫諸侯以上有四周謂之輴天子
畫之以龍
疏曰轔輪也以軸頭為軹刻軸使兩頭細穿入輁之
兩髀前後二者皆然輁既如牀則有先後兩畔之木
狀如牀髀厚大為之兩畔為孔著金釧於中前後兩
畔皆然然後關軸於其中言桯者以其厚大可以容
軸也(從楊氏圖節木)
敖氏曰必遷于祖者以其昭穆同後又當祔之於此
故也檀弓曰喪之朝也順死者之孝心也其哀離其
室也故至於祖考之廟而後行
重先奠從燭從柩從燭從主人從
註曰行之序也主人從者丈夫由右婦人由左以服
之親疎為先後各從其昭穆男賓在前女賓在後
敖氏曰主人從衆主人以下從婦人從女賓從男賓
在後女賓以上其行皆以服之親疎為序服同乃以
長幼也經但言主人從者以其餘皆從可知也葬而
從柩之序亦然
郝氏曰奠即室中先夕之奠燭即前二燭
姜氏曰註所謂以服之親疎為先後者即文王世子
以喪服之精麤為序也而各從其昭穆者又序其尊
卑也且如齊衰則首世叔父次兄弟次兄弟之子餘
類推之可見
升自西階
註曰柩也猶用子道不由阼也
疏曰曲禮云為人子者升降不由阼階今以柩朝祖
故用子道不由阼也
敖氏曰升自西階神之也凡柩歸自外而入廟者既
小斂則升自阼階未忍異於生也既大斂則升自西
階此亦入廟耳故其禮與大斂而入者同
奠俟于下東面北上
註曰俟正柩也
敖氏曰北上則巾席在後也記曰巾席從而降
主人從升婦人升東面衆主人東即位
註曰東方之位
敖氏曰婦人東面當負序以辟奠者之往來東即位
者乃衆主人也脫一主字耳以記考之可見此時堂
下之位亦如朝夕哭不皆在東方
郝氏曰主人從升亦自西階升婦人主婦及衆婦人
也衆人衆主人也皆不升堂即東階下西向之位
張氏監本正誤云衆主人東即位脫主字
正柩于兩楹間用侇牀
註曰兩楹間象鄉戶牖也是時柩北首
疏曰戶牖之間賓客之位亦是人君受臣子朝事之
處父母神之所在故於兩楹之間北面鄉之
敖氏曰此正柩于堂正與小斂之後尸夷于堂者相
類故仍用其牀兩楹間東西節也其於楹間為少北
郝氏曰南向居中曰正尸北首示朝祖也
主人柩東西面置重如初
註曰如殯宫時也
疏曰亦如上篇三分庭一在南而置之(從句讀節本)
席升設于柩西奠設如初巾之升降自西階
註曰席設于柩之西直柩之西當西階也從奠設如
初東面也不統於柩神不西面也不設柩東東非神
位也巾之者為禦當風塵
疏曰殯宫朝夕奠設于室中者從柩而來還據室中
東面設之於席前也檀弓云喪不剝奠也與祭肉也
與據小斂大斂之等有牲肉故不倮露巾之此雖無
祭肉為在堂風塵故巾之異於朝夕在室者也
敖氏曰席設于柩西亦差近於柩奠設于席前亦當
柩少北柩北首西乃右也於此奠焉與奠于尸右之
意同不統於柩奠宜統於席也不去席者先己用席
則不變之且尸柩之奠亦宜異也
郝氏曰不奠于柩東鬼神尚西也柩在殯奠亦于室
西與始死奠尸東異始死生事之既殯神事之凡祭
室事皆西也升降自西階奠者升降也
主人踊無算降拜賓即位踊襲主婦及親者由足西面
註曰設奠時婦人皆室戶西南面奠畢乃得東面親
者西面堂上迫疏者可以居房中
疏曰主人從殯宫中降拜賓入即位袒至此乃襲襲
者先即位踊踊訖乃襲絰于序東案下記云將載柩
祝及執事舉奠戶西南面東上則知此設之時婦人
辟之之戶西南面待設奠訖乃由柩足鄉柩東西面
不即鄉柩東西面者以主人在柩東待設奠訖主人
降拜賓婦人乃得東也
敖氏曰主人即柩東之位則踊既奠乃降也即位亦
在阼階下襲亦在序東婦人由足出於柩南也西面
于阼階上亦南上若有南面者則東上
郝氏曰由足柩北首以南為足
薦車直東榮北輈
註曰薦進也進車者象生時將行陳駕也今時謂之
魂車輈轅也車當東榮東陳西上於中庭
疏曰薦車者以明旦將行故豫陳車云西上者先陳
乘車次道車次槀車也既當東榮而云中庭者據南
北之中庭不據東面為中庭也
敖氏曰此即遣車也北輈者以柩北首故爾乘車之
前一木當中而曲縳衡以駕馬者謂之輈大車之前
二木在旁而直縳軛以駕牛者謂之轅
郝氏曰輈車轅上曲如舟北輈輈向堂也
質明滅燭
註曰質正也
敖氏曰燭堂之上下者
徹者升自阼階降自西階
註曰徹者辟新奠不設序西南已再設為䙝
疏曰新奠遷祖之奠將設新故徹去從奠以辟之其
再設者啓殯前夕時一設至此朝廟又設是再設也
乃奠如初升降自西階
註曰為遷祖奠也奠升不由阼階柩北首辟其足
疏曰奠夙興所陳三鼎及東方之饌如初者亦於柩
西當階之上東西席前奠之辟足者以其來往不可
由首又飲食之事不可䙝之由足故升自西階也
敖氏曰此奠亦惟以脯醢醴酒
主人要節而踊
註曰節升降
疏曰奠升時主人踊降時婦人踊由重南主人踊也
敖氏曰節謂徹者奠者之升降與奠者由重南東時
也要節而踊丈夫婦人皆然如其在殯宫之儀也惟
言主人亦文省
薦馬纓三就入門北面交轡圉人夾牽之
註曰駕車之馬每車二疋纓今馬鞅也就成也諸侯
之臣飾纓以三色而三成此三色者蓋絛絲也其著
之如罽然天子之臣如其命數王之革路絛纓圉人
養馬者在左右曰夾既奠乃薦馬者為其踐汚廟中
也凡入門三分庭一在南
疏曰三色朱白蒼也巾車註云王路之樊及纓皆以
五采罽飾之此則三采絲為絛飾之但著之則同故
云如罽然也王革路不用罽而用絛為纓與此同故
引之既奠乃薦馬對薦車在奠上云凡入門三分庭
一在南者庭分為三分一分在北則繼堂而言一分
在南則繼門而言此既繼門故云三分庭一在南又
不言門左門右則當門之北矣
敖氏曰三就采三匝也惟言入門則是但沒霤耳每
馬兩轡交轡而夾牽之謂左人牽右轡右人牽左轡
也馬有纓而無樊蓋臣禮也春秋傳仲叔于奚請繁
纓以朝孔子非之
郝氏曰既奠薦遣車之馬禮士車二馬纓馬項下繁
纓三就以三采纏三匝馬入廟門北面以兩内轡交
結兩圉人左右各持外轡夾牽之
姜氏曰馬頸革曰鞅以其當膺樊飾故又謂之樊纓
註訓纓為馬鞅此也但案春秋傳拔劒斷鞅又晉有
士鞅鞅名非起于漢蓋漢亦謂之鞅耳
世佐案馬駕遣車之馬也若柩車則以人不以馬
雜記所謂乘人是也
御者執策立于馬後哭成踊右還出
註曰主人於是乃哭踊者薦車之禮成於薦馬
疏曰主人哭踊訖馬則右還而出右者亦取便故也
敖氏曰哭成踊圉人與御者也雜記曰薦馬者哭踊
右還者西上也
郝氏曰哭成踊主人以下也薦車不言哭馬言哭者
方奠車入未成薦既奠馬入并薦乃哭成禮非既薦
車别薦馬也車停廟中馬右還出
世佐案敖說誤其解雜記亦誤雜記云薦馬者哭
踊出謂薦馬者俟主人哭踊訖乃出也
右朝祖
黃氏曰案本經記有朝禰一節禮畢乃適祖今經文
但言朝祖註云上士祖禰異廟下士祖禰共廟專言
祖者共廟則舉祖以包禰兼言禰者異廟則先禰而
後祖經言下士記言上士文有祥略蓋互見耳
楊氏曰喪奠之禮有三變始死奠于尸東小斂奠亦
如之既殯奠于奥神席東面大斂奠朝夕奠朔月奠
亦如之啓殯之後席升設于柩西奠設如初如初云
者如前日室中神席東面也自是朝祖奠降奠還柩
奠遣奠皆如之
賓出主人送于門外有司請祖期
註曰亦因在外位請之當以告賓每事畢輒出將行
而飲酒曰祖祖始也
敖氏曰送亦拜之門廟門也案註每上更當有一
賓字
郝氏曰始出祭行曰祖凡祖以先夕柩明日行即朝
廟之夕設祖奠象生時出祖也
曰日側
註曰側昳也謂將過中之時
敖氏曰不用日中者辟殷人所尚也檀弓曰殷人尚
白大事斂用日中有司既得祖期不言告賓者於請
啓期已見之故略於此下經請葬期亦然
張氏曰主人應有司之辭
右請祖期
主人入袒乃載踊無算卒束襲
註曰袒為載變也乃舉柩郤下而載之束束棺于柩
車賓出遂匠納車于階間謂此車
疏曰郤猶却也鄉柩在堂北首今郤下以足鄉前下
堂載於車故謂之郤也喪大記云君蓋用漆三祍三
束檀弓云棺束縮二横三彼是棺束此經先云載下
乃云卒束則束非棺束是載柩訖乃以物束棺使與
柩車相持不動也
敖氏曰主人入袒當在阼階下既載則在柩東柩東
之位亦當柩少北
降奠當前束
註曰下遷祖之奠也當前束猶當尸腢也亦在柩車
西束有前後也
疏曰未束以前其奠使人執之待束訖乃降奠之當
束也
郝氏曰當柩車西之前束柩北首奠當尸右肩也
商祝飾柩一池紐前䞓後緇齊三采無貝
註曰飾柩為設牆柳也巾奠乃牆謂此也牆有布帷
柳有布荒池者象宫室之承霤以竹為之狀如小車
笭衣以青布一池縣於柳前士不揄絞紐所以聫帷
荒前赤後黑因以為飾左右面各有前後齊居柳之
中央若今小車蓋上蕤矣以三采繒為之上朱中白
下蒼著以絮元士以上有貝
疏曰此並飾車之事兩畔竪軨子以帷繞之上以荒
一池縣於前面荒之瓜端荒上於中央加齊也在旁
曰帷在上曰荒荒蒙也對言則惟為牆象宫室有牆
壁柳之言聚諸飾之所聚總而言之巾奠乃牆及檀
弓周人牆置翣是牆中兼柳縫人衣翣柳之材是柳
中兼牆士一池用竹而覆之無水可承也揄鷂也絞
蒼黃色人君於蒼黃色繒上畫鷂雉之形縣于池下
一名振容大夫士無之左右面謂帷也齊若人之臍
亦居身之中央縫合采繒為之以絮著之使高形如
瓜分然綴貝落其上及旁諸侯之士無貝也(從楊氏圖節本)
聶氏曰柳車名有四殯謂之輤車葬謂之柳車以其
迫地而行則曰蜃車以其無輤則曰軫車案周禮縫
人掌縫棺飾衣翣柳之材後鄭以必先纏衣其材乃
以張飾也柳之言聚也謂諸飾所聚也又上註云孝
子既啓見棺猶見親之身既載飾而行遂以葬若存
時居於帷幕而加文繡其帷荒畫火龍等是加文繡
也其生時帷幕則無此畫飾故云加也今柩入壙還
以帷荒等加於柩上同葬之故云遂葬喪大記曰飾
棺君龍帷三池振容黼荒火三列黻二列素錦褚加
帷荒纁紐六齊五采五貝魚躍拂池君纁戴六纁披
六此諸侯禮也漢禮器制度飾棺天子龍火黼黻皆
五列又喪大記註云荒蒙也在旁曰帷在上曰荒然
則荒柳車上覆謂鼈甲也天子之荒緣荒邊畫龍又
畫雲氣次畫白黑之黼文又畫火形如半環又畫兩
己相背之黻文於其間素錦白錦也禇即屋也於荒
下又用白錦為屋以葬車在道象宫室也禇外乃加
帷荒帷是邊牆荒是上蓋禇覆竟而加帷荒於禇外
也池者織竹為之狀如小車笭衣以青布挂著於柳
上荒之瓜端象平生宫室承霤然天子四注屋四面
各有承霤今池亦四而象之也諸侯屋雖四注而柳
降一池闕於後故三池振容者振動也容容飾也謂
以絞繒為之長丈餘如幡其上畫青質五采之揄翟
又懸銅魚於池下車動為容飾魚躍拂池也纁紐六
者以上蓋與邊牆相離故又以纁帛為紐連之相著
傍各三凡共用六紐也齊者謂在荒之上當柳之中
央形圜如車蓋上蕤矣(蓋之中央故舉以為說漢時小車蓋上有三采)以其
當中如人之臍故謂之齊高三尺徑二尺餘又案既
夕禮註云以三采繒為之上朱中白下蒼著以絮則
人君以五采繒為之亦著以絮蒼下有黃玄二色則
五等相次故云齊五采也五貝者又連貝為五行交
絡齊上纁戴六纁披六者戴披俱用纁帛為之戴值
也於車輿兩廂各豎三隻軨子各當棺束用此纁戴
貫棺束之皮紐出兩頭皆絆結其軨子各使相值堅
固方用纁披於棺上横絡過各貫穿戴之連結棺束
者乃於戴餘投出之於外使人持制之又棺横束有
三每束有二紐各屈皮為之三束兩旁共有六紐故
有六戴六披也持披者若車登高則前引以防軒車
適下則後引以防翻車欹左則引右欹右則引左使
車不傾覆也案阮氏圖云柳車四輪一轅車長丈二
尺廣四尺高五尺周禮謂之蜃車故遂師云大喪使
帥其屬以幄帟先及蜃車之役註云幄帟先者為於
葬窆之間先張神座蜃車柩輅也柩輅載柳四輪迫
地而行有似於蜃因取名焉又鄭註既夕禮記云其
車之輿狀如牀中央有轅前後出設前後輅輿上有
四周下則前後有軸以輇為輪許慎說有輻曰輪無
輻曰輇孔竇義云觀此註其輿與輴車同亦一轅為
之設前後輅者正經唯云前輅言前以對後明有後
輅也此輅謂以木縳於柩車轅上屬引而挽之故名
此轅縳為輅也輿上有四周者此亦與輴車同云下
則前後有軸以輇為輪此與輴車異也以其輴無輪
直有轉轔此則有輇輪而無輻
郝氏曰牆柳即今棺罩詳喪大記一池士禮也喪大
記云士纁紐二緇紐二䞓即纁前輕南方火色後緇
北方水色大夫以上加貝喪大記云君齊五采五貝
大夫三采三貝士三采一貝此無貝說異
張氏曰飾柩在旁為牆牆有帷在上為柳柳有荒牆
柳自其縳木為格者而言帷荒自其張於外者而言
池象承霤即簷也紐垂於四隅齊者柳之項結也
設披
註曰披絡(絡刊本多誤作輅今從集說改正)柳棺上貫結於戴人居
旁牽之以偹傾虧喪大記曰士戴前纁後緇二披用
纁今文披皆為藩
疏曰戴兩頭皆結於柳材又以披在棺上絡過然後
貫穿戴之連繫棺束者乃結於戴餘披出之於外使
人持之一畔有二為前後披人君則三披各三人持
之引喪大記者證披連戴而施之也云二披用纁者
與戴所用異大夫與人君則戴與披用物同故喪大
記云君纁戴六纁披六大夫戴前纁後玄披亦如之
是其用物同也
郝氏曰披以帛繫棺兩旁束上使人持之外連綍引
柩内制棺使不披側也
張氏曰以帛繫棺紐著柳骨謂之戴又以帛繫戴而
出其餘於帷外使人牽之謂之披
屬引
註曰屬猶著也引所以引柩車在軸輴曰紼古者人
引柩春秋傳曰坐引而哭之三
疏曰引謂紼繩屬著於柩車云在軸輴曰紼者士朝
廟時用軸大夫已上用輴故并言之言紼見繩體言
引見用力故鄭註周禮亦云在車曰紼行道曰引
敖氏曰引柩車之索也屬之於車絡云引者以用名
之凡引天子用六諸侯四大夫士二
右載柩
陳明器於乘車之西
註曰明器藏器也檀弓曰其曰眀器神明之也言神
明者異於生器竹不成用瓦不成味木不成斲琴瑟
張而不平竽笙備而不和有鐘磬而無簨虡陳器於
乘車之西則重之北也
疏曰自筲以下皆是藏器檀弓註成猶善也味當作
沬靧也
郝氏曰送葬之器曰明器明其為器耳不必任用也
乘車即前所薦車直東榮者
折横覆之
註曰折猶&KR1297;也方鑿連木為之蓋如牀而縮者三横
者五無簀窆事畢加之壙上以承抗席横陳之者為
苞筲以下䋫於其北便也覆之見善面也
疏曰折加於壙上時南北長東西短今經云横明知
其長者東西陳之言覆之見善面則折加於壙時擬
鄉上看之為面故善者鄉下今陳之取鄉下看之故
反覆善面鄉上也以其窆畢加之於壙上所以承抗
席若&KR1297;藏物然故云折猶&KR1297;也縮三横五亦約茵與
抗木但於壙口承抗席宜大於茵與抗木也縮三横
五以當簀處故無簀
敖氏曰陳折云横蓋象其在壙也後言横者縮者皆
放此自抗木至茵亦後用者先陳此折之用在抗木
之前乃首陳之者以其差重大於抗木故特異之與
郝氏曰壙上木曰折形同壙口長故横設容苞筲等
器於北也覆反也仰置之
抗木横三縮二
註曰抗禦也所以禦止土者其横與縮各足掩壙
疏曰明器由羡道入壙口唯以下棺大小容柩而已
今抗木亦足掩壙口也
加抗席三
註曰席所以禦塵
疏曰席加於木茵加於席後陳者先用也抗木在上
故云禦土抗席在下隔抗木故云禦塵
敖氏曰此席在茵與抗木縮者之間是亦縮也不言
者亦文省耳每席之長亦與壙齊用三則廣足以掩
之矣用時云覆是此陳時卻也
加茵用疏布緇翦有幅亦縮二横三
註曰茵所以藉棺者翦淺也幅緣之亦者亦抗木也
及其用之木三在上茵二在下象天三合地二人藏
其中焉今文翦作淺
疏曰染淺緇之色用一幅為之縫合兩邊幅為袋不
去邊幅故云有幅更以物緣之使牢因為飾抗木舉
蓋横縮先後據陳列之時鄭據入壙而言其用云木
三茵二亦互舉耳
敖氏曰翦與有幅皆未詳或曰有幅謂繚縫之而不
削幅也未知是否茵與抗木其陳之用之横縮之次
各不類蓋貴相變也
郝氏曰茵褥也著以茅秀藉柩壙底者麤布為囊淺
黑色翦淺通囊五布皆有邊幅用全幅也亦如抗木
直二横三陳于席上以上皆窆具也
張氏曰茵設壙中先布横三乃布縮二厝柩後施抗
壙上先用縮二乃用横三註云木三在上茵二在下
據既設後人所見而言也其實抗茵皆三者在外二
者在内如渾天家地之上下周匝皆有天也故疏云
木與茵皆有天三合地二
器西南上綪
註曰器目言之也陳明器以西行南端為上綪屈也
不容則屈而反之
敖氏曰器自苞而下者也均其多寡分為數列以要
方也其前列始於茵北之西以次而綪焉其後列不
過於茵北之東可知矣器主於入壙故南上
郝氏曰器即明器亦陳車西自南而北復自北屈而
南綪屈也
茵
註曰茵在抗木上陳器次而北也
敖氏曰茵之下有抗席抗木惟言茵者指其可見者
言也
郝氏曰茵即抗席上之茵器接茵北故復舉之
張氏曰愚意茵字當連上綪字為句言陳器當從茵
屈轉而北也不然前已詳茵豈合重舉
世佐案重舉茵者上詳其制及設法此則言陳器
之序自茵始蓋居諸器之最西南也抗席抗木在
茵下舉茵足以包之敖云指其可見者言是也張
氏不達斯意而謂茵字當連上綪字為句誤矣
苞二
註曰所以裏奠羊豕之肉(張氏曰奠謂遣奠)
郝氏曰苞葦囊以包牲肉入壙用二羊豕各一
筲三黍稷麥
註曰筲畚種類也其容蓋與簋同一觳也
疏曰筲以菅草為之畚器所以盛種此筲與畚同類
也故舉以相况四升曰豆豆實三而成觳觳受斗二
升
郝氏曰筲飯箕竹器送葬用草為之
罋三醯醢屑幂用疏布
註曰罋瓦器其容亦蓋一觳屑薑桂之屑也内則曰
屑桂與薑幂覆也
敖氏曰疏布六升以上至四升者也
甒二醴酒幂用功布
註曰甒亦瓦器
聶氏曰甒容受宜與罋同中寬下直不銳平底其罋
下銳與甒為異
郝氏曰醯醢醴酒濕物皆用幂
皆木桁久之
註曰桁所以&KR1297;苞筲甕甒也久當為灸灸謂以蓋案
塞其口每器異桁
疏曰云皆則自苞筲以下皆塞之置於木桁也罋甒
涇物非直久塞其口又加幂覆之
聶氏曰阮氏梁正等圖云桁制若今之几狹而長以
承藏具
敖氏曰皆以桁久之也久說見上篇
郝氏曰木桁木為架以閣苞筲罋甒等久灸通以上
食器也
用器弓矢耒耜兩敦兩杅槃匜匜實于槃中南流
註曰此皆常用之器也杅盛湯漿槃匜盥器也流匜
口也
疏曰弓矢兵器耒耜農器敦杅食器槃匜洗浴之器
皆象生時而藏之也
敖氏曰耒耜田器也耜以起土耒其柄也此有爵矣
乃以耒耜為用器為其有圭田故也孟子曰卿以下
必有圭田圭田者主人所親耕以共祭祀之齍盛者
也
無祭器
註曰士禮略也大夫以上兼用鬼器人器也
疏曰檀弓云宋襄公葬其夫人醯醢百罋曾子曰既
曰明器矣而又實之註云言名之為明器而與祭器
皆實之是亂鬼器與人器以此而言則明器鬼器也
祭器人器也士禮略無祭器有明器而實之大夫以
上尊者備故兩有若兩有則實祭器不實明器宋襄
公既兩有而并實之故曾子非之
張子曰明器而兼用祭器周之末禮也周禮唯言廞
郝氏曰士無祭田故生無祭器明器亦無祭器
世佐案明器皆所以資鬼用也鬼無所祭安用祭
器為經嫌明器取備物或并用之故發其例於此
耳非言無則有有者之謂也註謂大夫以上則有
之似錯會經意矣或曰祭器乃生人所用以祭此
葬者故檀弓以人器目之然上下文所陳皆鬼器
獨以此為人器亦未安若曰士生無祭器則特牲
禮所陳豆籩鉶敦之屬獨非祭器乎其說亦不可
通也
有燕樂器可也
註曰與賓客燕飲用樂之器也
疏曰燕樂器琴瑟笙磬之屬言可者許其得用也(從姜)
(氏節本)
敖氏曰檀弓曰琴瑟張而不平竽笙備而不和有鐘
磬而無簨虡其此之謂與云可亦不必其用之也
役器甲胄干笮
註曰此皆師役之器甲鎧胄兜鍪干楯笮矢箙
疏曰上下役用之器皆麤沽為之
敖氏曰笮不屬用器乃屬役器豈以有師役方用之
乎
燕器杖笠翣
註曰燕居安體之器也笠竹&KR2131;蓋也翣扇
疏曰杖者所以扶身笠者所以禦暑翣者所以招涼
而在燕居用之故云燕器&KR2131;竹青皮
右陳明器(張氏曰載柩陳器二事畢則日及側矣)
郝氏曰明器之設古人事死如生之意然多藏誨盜
為死者累古禮有不如今者此類是也
世佐案下記云弓矢之新沽功謂其麤惡而不堪
用也弓矢如此他器可知蓋古人之慮遠矣備物
以盡仁孝之心沽功以絶覬覦之念要使其中無
可欲而已曾謂制禮者不如張釋之哉
徹奠巾席俟于西方主人要節而踊
註曰巾席俟于西方祖奠將用焉要節者來象升丈
夫踊去象降婦人踊徹者由明器北西面既徹由重
南東不設于序西南者非宿奠也宿奠必設者為神
馮依之久也
敖氏曰徹者由東方當棧之南折而西至棧之西南
折而北東面而徹奠既徹至西方折而南乃由重南
東也要節者東方西鄉時丈夫踊西方南鄉時婦人
踊由重南東時丈夫踊也
張氏曰此所徹遷祖之奠為將旋柩鄉外更設祖奠
故遷之巾席即所徹奠之巾席俟者奠已東去而巾
席猶執以俟也註象升象降者此奠在庭徹者無升
降之事止有往來主人以其往來為踊節與徹室中
之奠升階降階者同故云象也
世佐案此主人亦兼丈夫婦人而言
袒
註曰為將祖變
商祝御柩
註曰亦執功布居前為還柩車為節
疏曰居柩車之前却行詔傾虧使執披其知其節度
郝氏曰柩已在階間車上北首商祝今御柩車轉首
西向示將出
乃祖
註曰還柩鄉外為行始
疏曰祖始也為行始去載處而已
郝氏曰乃設祖奠象行者出祖也踊襲以下祖奠之
儀
張氏曰還柩車使轅鄉外也
世佐案此目下事也下乃詳言其儀耳註說非是
郝直以祖為設祖奠亦未盡善
踊襲少南當前束
註曰主人也柩還則當前束南
疏曰前袒為祖變今既祖訖故踊而襲車未還之時
當前束近北今還車則當前束少南
敖氏曰不言主人者可知也此踊襲皆於故位既則
少南也
郝氏曰主人立柩東少南避婦人也
婦人降即位于階間
註曰為柩將去有時也位東上
疏曰云位東上者以堂上時婦人在阼階西面統于
堂下男子今柩車南還男子亦在車東故婦人降亦
東上統于男子也婦人不鄉車西者以車西有祖奠
故辟之在車後
張氏曰婦人在車後南面故註云東上
祖還車不還器
註曰祖有行漸車亦宜鄉外也器之陳自己(已集說作若)
南上
敖氏曰不還器者以陳之之時西面上已見行意也
必云不還器者嫌車與重皆還此亦宜如之也祖似
衍文經無此例
張氏曰車前所薦之乘車道車槀車也陳器本自南
上不須更還也
世佐案此祖字當從敖氏作衍文傳寫者蓋以下
記有祖還車不易位之文而衍耳
祝取銘置于茵
註曰重不藏故於此移銘加于茵上
疏曰初死為銘置于重啓殯至祖廟皆然今將行重
擬埋于廟門左首是入壙之物銘亦入壙之物故置
于茵也
敖氏曰銘之在重其面外鄉正與重之鄉背異故將
還重則徹之
二人還重左還
註曰重與車馬還相反由便也
疏曰車馬右還鄉門為便重面北人在其南左還為
便是相反由便
敖氏曰車馬西上宜右還重一而已宜左還皆由便
也二人還之則凡舉之亦二人矣重之向背不必與
柩同但因還柩之節而併還之也
布席乃奠如初主人要節而踊
註曰車己祖可以為之奠也是之謂祖奠
疏曰祖奠既與遷祖奠同車西人皆從車西來則此
要節而踊一與遷祖奠同
楊氏曰要節而踊者來由重北而西降(降當作出)由重南
而東來象升丈夫踊出象降婦人踊所謂要節也
敖氏曰記曰祝饌祖奠于主人之南當前輅北上巾
之謂此時與如記所云則是布席于柩東少南東面
而奠于其東也柩已南首故奠于此亦奠于尸東之
意也布席于柩西則北上柩東則南上與初大斂時
舉鼎以下之儀也是雖所奠異處而面位則同故以
如初蒙之奠者之來由東方當前輅而西既奠則由
柩北而西亦由重南而東反于其位矣要節而踊謂
奠者於東方西鄉時丈夫踊西方南鄉時婦人踊由
重南東丈夫踊也
世佐案亦記饌于主人之南則其在柩東也明矣
舊說在車西非是主人亦兼丈夫婦人言也
薦馬如初
註曰柩動車還宜新之也
世佐案如初謂自入門北面至右還出之儀也
右祖
賓出主人送有司請葬期
註曰亦因在外位時
世佐案此不見主人對辭亦文略
入復位
註曰主人也自死至于殯自啓至于葬主人及兄弟
恒在内位
疏曰自死至于殯在内位據在殯宫中自啓至于葬
在内位據在祖廟中又曰始死未小歛以前位在尸
東小斂後位在阼階下若自啓之後在廟位亦在阼
階下也
敖氏曰復柩東之位
張氏曰主人既以葬期命有司而遂入
右請葬期
儀禮集編卷二十九
