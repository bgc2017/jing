儀禮集編卷八
龍里縣知縣盛世佐撰
鄉射禮第五之一
鄭自錄云州長春秋以禮會民而射於州序之禮謂
之鄉者州鄉之屬鄉大夫或在焉不改其禮射禮於
五禮屬嘉禮
聶氏曰射之所起在於黃帝故易繫黃帝九事云古
者弦木為弧剡木為矢弧矢之利以威天下又世本
以黃帝臣揮作弓夷牟作矢是弓矢起於此矣虞書
曰侯以明之傳云當行射侯之禮以明善惡之教則
射侯見於堯舜夏殷無文至周大備
敖氏曰鄉射者士與鄉之士大夫會聚於學宫飲酒
而習射也此與上篇大同小異惟多射一節耳亦飲
酒而但以射言者主於射也
郝氏曰洪荒之初禽獸逼人聖王以弧矢為威教民
自衛其來尚矣此男子之業故古者天子至庶人莫
不有事於射比其敝也相角而爭聖人制為禮以教
之譲於是乎射禮興焉其為鄉射何也朝廷之上謂
之國邦國之中謂之鄉鄭氏附會周禮以鄉飲酒為
鄉大夫賓興鄉射為州長教民士大夫欲習射孰不
可用此禮者何必鄉大夫與州長禮主善俗冠昏以
士飲酒習射以鄉皆化民成俗之意鄭謂鄉飲於庠
庠鄉學習射於序序州學庠序學校同地異名養則
為庠射則為序豈養老一學習射又一學也
張氏曰據註此州長射禮而云鄉射者周禮五州為
鄉一鄉管五州鄉大夫或宅居一州之内來臨此射
禮又鄉大夫大比興賢能訖而以鄉射之禮五物詢
衆庶亦行此禮故名鄉射禮也
世佐案此篇陳天子之州長春秋習射之禮鄉老
及鄉大夫賓賢能訖亦用此禮詢衆庶侯國亦如
之注疏專指諸侯之州長似未備先儒或目為士
大夫習射之通禮非蓋以禮屬民而讀法飲射皆
有民社者之責也豈士大夫平居所常行乎士大
夫相與燕飲其事有類於射者投壺是已(投壺禮見大小)
(戴記頗與經文相類吳氏澄嘗取以補儀禮之逸)又案庠序之說經傳各
異鄉飲酒義云主人拜迎賓於庠門之外則庠為
鄉學矣周禮州長春秋以禮會民而射於州序黨
正國索鬼神而祭祀則以禮屬民而飲酒於序則
序為州黨學矣鄭說蓋本諸此又學記云黨有庠
術有序術鄭讀為遂孔疏云此是鄉之所居黨為
鄉學之庠不别立序凡六鄉之内州學以下皆為
序六遂之内縣學以下皆為序也又云庾氏云黨
有庠謂夏殷禮非周法義或然也孟子則謂夏曰
校殷曰序周曰庠學則三代共之夫鄉學之設但
聞鄉黨殊名不聞殷周異號且王制云有虞氏養
國老於上庠養庶老於下庠夏后氏養國老於東
序養庶老於西序殷人養國老於右學養庶老於
左學周人養國老於東膠養庶老於虞庠(陳氏祥道云四)
(代之學如此而周又有辟廱成均瞽宗之名)眀堂位云魯之米廩有虞
氏之庠也序夏后氏之序也瞽宗殷學也類宫周
學也然則國學之名亦代不相襲矣乃云三代共
之此皆不可曉朱子通解學制篇既並列諸說而
斷之曰孟子說與上下數條皆不合未詳其故又
云古者教人其立法大意皆萬世通行不可得而
變革若其名號位置節文之詳則自經言之外出
於諸儒之所記者今皆無以考其實矣然不敢有
所取舍姑悉存之讀者亦不必深究也斯言真得
闕疑之旨矣然以諸說之先後時世考之竊謂當
以鄉飲酒義及周禮之言為正蓋周之學制自春
秋時已廢不復講故佻達成風子衿作刺魯僖能
修泮宫史克至作頌以誇美之及其季世七國兵
爭此制益蕩然矣故孟子所至輒惓惓以興復學
校為勸說然其名號沿革之詳容有得之傳聞而
失實者又况漢儒攟摭灰燼之餘雜以夏殷之禮
何怪其參差而不相符乎乃若儀禮周禮皆周公
制作時所定而鄉飲酒義即儀禮之義疏也亦不
容有誤鄭公據此極為有見郝氏乃執孟子之言
而詆之過矣且謂庠序學校同地異名則於鄉學
國學之辨尤欠分曉不更為無稽之譚乎
鄉射之禮主人戒賓賓出迎再拜主人答再拜乃請
註曰主人州長也鄉大夫若在焉則稱鄉大夫也不
言拜辱此為習民以禮樂不主為賓已也不謀賓者
時不獻賢能事輕也今郡國行此禮以季春周禮鄉
老及鄉大夫三年正月獻賢能之書於王退而以鄉
射之禮五物詢衆庶諸侯之鄉大夫既貢士於其君
亦用此禮射而詢衆庶乎
疏曰案鄉大夫是諸侯鄉大夫則此州長亦諸侯之
州長以士為之是以經云釋獲者執鹿中記云士鹿
中是皆為此州長射而言是諸侯州長可知若天子
州長中大夫為之若然記云大夫兕中者為鄉大夫
詢衆庶而言也云周禮至衆庶皆周禮鄉大夫職文
引之者證此鄉射中兼有鄉大夫行射禮故有射於
堂及兕中之事云五物者按彼云一曰和二曰容三
曰主皮四曰和容五曰興舞鄭註云和載六德容包
六行也庶民無射禮因田獵分禽則有主皮主皮者
張皮射之無侯也主皮和容興舞則六藝之射與禮
樂與當射之時民必觀焉因詢之也是也
朱子曰五物之說未詳當闕
敖氏曰請下似脱一賓字迎者出見之之稱故雖不
入門亦謂之迎
郝氏曰射必有賓教民序也不謀賓無介禮主射將
觀德焉非專禮賓也
張氏曰案此射禮先與賓飲酒如鄉飲酒之儀及立
司正將酬旅乃暫止不旅而射射已更旅酬坐燕並
如鄉飲凡賓至之前賓退之後其儀節並不殊也此
下言將射戒賓陳設速賓凡三節皆禮初事賓以州
中處士賢者為之若大夫來為遵則易以公士
姜氏曰周禮註所釋五物之義雖甚大但此賓賢能
之後方思合民儲材豈能遽䋲以備德耶考馬融論
語註引此一曰和志言其平心志也二曰和容言其
和威儀也三曰主皮言其審正鵠也四曰和頌言其
合音節也五曰興舞言其中舞蹈也其說皆本射以
推於義為安
世佐案主人謂天子及諸侯之州長也若其詢衆
庶與則鄉大夫也鄉大夫所居之州雖春秋習射
亦鄉大夫為主人其戒賓也親之不合使州長疏
謂大夫來臨禮州長戒賓不自稱稱鄉大夫非又
案周禮六鄉之外更有六遂遂大夫以下其官皆
卑於鄉一等而其為牧民之職一也遂大夫三歲
大比則帥其吏而興氓與鄉同則其詢衆庶及春
秋習射亦同可知縣習射縣正為主人矣侯國遂
數如其鄉數主人之稱實兼此數者疏家泥於釋
獲者執鹿中之文專指諸侯州長頗覺掛一漏萬
故備論之又案主人戒賓必詣賓家請之註云出
迎出門也者謂賓出己家大門外迎主人耳疏曰
謂出序之學門非又案此篇與鄉飲酒禮相同處
互有詳略參觀乃備鄉飲酒禮兩云賓拜辱此則
云迎送者拜辱眀其意迎送指其事無異也註說
似求之過矣
賓禮辭許主人再拜賓答再拜主人退賓送再拜無介
註曰雖先飲酒主於射也其序賓之禮略
敖氏曰無介者以介尊次於賓同於大夫射時難為
耦也
世佐案無介之義註得之敖說似曲
右戒賓
乃席賓南面東上
註曰不言於戶牖之間者此射於序
疏曰此據州長射於序以其無室無戶牖設席亦當
戸牖之處耳
敖氏曰不言戶牖間者可知也記云出自東房有東
房西房則中有室而席賓於室之戸牖間也明矣凡
席於此者皆東上經不悉見之也惟為神席則西上
世佐案此賓席亦當在牖前經不言者客射於序
也鄉大夫射於庠庠有室云牖前可也州長射於
序序無室云牖前不可也序何以無室也州之學
小於鄉其堂淺去其室壁之限堂斯深矣無室則
無房本記云出自東房為射於庠言之也敖氏據
此决其有室非序雖無室然其制亦三間五架與
大夫士之私室殊而謂席賓於戶牖間亦非庠之
圖已見上篇今更參取楊氏郝氏之說作序圖於
左云
案棟後第一架即有室者之南壁也戶牖皆啟於
此西後楹之東即室之牖也席賓之處以東西節
言之則當西楹之東以南北節言之則當棟後第
二架棟後第二架亦有牆席在牆前與知在棟後
第二架者本記云序則物當棟堂則物當楣席與
物每隔一架以席前當設薦俎恐其妨也若仍在
牖前何取乎序之無室也
衆賓之席繼而西
註曰言繼者甫欲習衆庶未有所殊别
疏曰鄉飲酒三賓之席不屬
敖氏曰衆賓亦衆賓之長三人也繼繼賓席也
席主人於阼階上西面
敖氏曰阼階上東西節也南北當東序凡主位皆然
尊於賓席之東兩壺斯禁左玄酒皆加勺篚在其南東
肆
註曰設尊者北面西曰左尚之也
敖氏曰賓席之東即房戶之間也此亦與前篇互見
其文
世佐案鄉飲酒禮云尊兩壺於房戶間此不言房
戸間而言賓席之東者容或有射於序者無房戶
可言也賓席隨地而移故依之以見設壺之處且
與前互備此古人立言之法
設洗於阼階東南南北以堂深東西當東榮水在洗東
篚在洗西南肆縣於洗東北西面
註曰此縣謂磬也縣於東方辟射位也但縣磬者半
天子之士無鐘
疏曰鄉飲酒無射事縣於階間此兼有鄉大夫詢衆
庶當為判縣宜有鐘而總云無鐘者方以禮樂化民
雖大夫亦同士特縣也天子諸侯鐘磬鏄具卿大夫
天子士已下亦無鑄知者以其諸侯卿大夫士半天
子卿大夫士若有鏄添鐘磬為三半不得也
敖氏曰縣不近階者權移於此宜辟東縣之正位也
大射東縣在阼階之東縣謂縣鐘磬與鏄於筍簴也
鼓鼙之屬亦存焉周官小胥職曰凡縣鐘磬半為堵
全為肆又曰天子宫縣諸侯軒縣卿大夫判縣士特
縣然則凡為士者之樂皆得縣鐘與磬唯以特而别
於其上耳大射儀言國君西方之縣先磬次鐘次鑮
鼓鼙在其南下經云不鼓不釋鐘師職曰掌以鐘鼓
奏九夏鏄師職曰掌金奏之鼓此與上篇皆賓出奏
陔夏金奏之一也然則是禮亦有鐘鼓鑮眀矣
世佐案縣編縣也不言所縣者所縣非一等也天
子之鄉大夫州長遂大夫皆判縣鐘磬二肆諸侯
之鄉大夫半之鐘磬各一堵天子之縣正特縣鐘
磬一肆諸侯之州長半之唯磬一堵斯禮也實兼
此數者故也大夫判縣當東西分列今皆在洗東
北者辟君也大射君禮本合三面皆縣以辟射位
闕其北唯東西各一肆故此宜辟之又按春秋襄
十一年左傳云鄭人賂晉侯歌鐘二肆及其鏄磬
晉侯以樂之半賜魏絳魏絳於是始有金石之樂
禮也孔疏云以魏絳蒙賜始有金石之樂知未賜
不得有也賜之而云禮也知禮法得賜之也據此
諸侯之大夫未蒙君賜在私家不得有鐘磬與鏄
之樂其有之者蓋出於特典此在公所行禮雖未
賜亦合鐘磬俱有鏄未聞據賈疏則卿大夫以下
皆無鏄也下經云不鼓不釋則鼓亦有之以其非
金石之樂大夫士皆可用也此與上篇皆大夫士
之禮敖氏雜引天子諸侯禮釋之誤經云西面則
鼓之者東面矣若有鐘在其南鼓又在其南皆西
面也鼙未聞
乃張侯下綱不及地武
註曰侯謂所射布也綱持舌䋲也武迹也中人之迹
尺二寸
疏曰周禮梓人云上綱與下綱出舌尋縜寸焉註云
綱所以繫侯於植者也中人之迹尺二寸者無正文
漢禮云五武成步步六尺或據此而言也(從集說節本)
敖氏曰射布而曰侯者王朝射之以威不寧侯遂以
名之也諸侯以下則因其名而不改與下綱謂已繫
者也綱不及地武則下个亦然
郝氏曰射布曰侯形似猴也
張氏曰侯制有中有躬有舌有綱有縜中其身也方
一丈倍中以為躬中之上下横接一幅各二丈謂之
躬倍躬為左右舌用布四丈接於躬上左右各出一
大為舌下舌半上舌用布三丈接躬下左右各出五
尺也其持舌之䋲謂之綱維其綱於幹者又謂之縜
上下各有綱下綱去地之節則尺二寸
世佐案侯義未詳考工記曰祭侯之禮以酒脯醢
其辭曰唯若寧侯母或若女不寧侯不屬於王所
故抗而射女敖氏本此立說然象人而射之毋乃
傷仁乎郝說蓋取便捷難中與正鵠之類同義而
改侯為猴亦出臆說姑並存之以俟知者又案鄉
侯以布為之侯中用布五幅幅長一丈廣二尺古
者布幅廣二尺二寸以二寸為縫諸幅皆以二尺
計之又以一幅横接於中之上下謂之躬躬各二
丈其接於躬者謂之舌亦謂之个上舌四丈下舌
三丈上廣下狹也合之用布十六丈下綱不及地
武則上綱去地丈九尺二寸矣
不繫左下綱中掩束之
註曰事未至也
敖氏曰侯以左為尊故事未至則未繫左下綱也中
掩束之者中掩左下个而以綱束之也下个出於躬
五尺中掩之是所掩者二尺五寸矣
張氏曰侯向堂為面以西為左射事未至故且不繫
左下綱並綱與舌向東掩束之待司馬命張侯乃脱
束繫綱也
世佐案中讀如字釋文丁仲反非下舌三丈中掩
之是所掩者丈五尺也姜氏訓中為侯中之中謂
掩其中而束之也亦是一解存之
乏參侯道居侯黨之一西五步
註曰容謂之乏所以為獲者御矢也侯道五十步此
乏去侯北十丈西三丈
敖氏曰爾雅曰乏謂之防說者云如今牀頭小曲屏
風也侯黨指侯之西邊而言此乏參分侯道而居其
一也乃云侯黨者眀雖取數於侯道實取節於侯黨
也西五步亦謂侯黨之西也然則此乏其南十丈其
東三丈乃與侯黨相當與
郝氏曰乏以皮為之形如曲屛唱獲者所隱蔽一名
容容身於内以避矢矢力至此乏竭故名乏黨偏近
也玉藻云侍坐引去君之黨鄉侯去射位五十步蓋
三十丈也三分之而乏偏近侯一分則去侯十丈去
堂上二十丈也西五步謂去侯西三丈避矢道也
張氏曰黨旁也三分侯道而居旁之一偏西者五步
此設之之節也侯道五十步步六尺計三十丈乏居
三之一西五步故云北十丈西三丈必於此者取可
察中否唱獲聲達堂上也
世佐案此言設乏之法也參侯道居侯黨之一者
其南北節也西五步者東西節也黨郝訓偏近得
之蓋侯道三十丈若第云三分侯道而居其一未
知其近堂與近侯與惟云居侯黨之一而後知其
去侯十丈也先儒以侯旁釋之其義頗晦且經云
西五步則其在侯西偏眀矣何必以黨為旁乎
右設器席張侯
羹定主人朝服乃速賓賓朝服出迎再拜主人答再拜
退賓送再拜
註曰射賓輕也戒時玄端
敖氏曰禮戒速同服此速賓朝服則戒時亦朝服可
知
世佐案於此乃言朝服則戒時不朝服眀矣鄉飲
酒禮不言主人服而其記云朝服而謀賓介是戒
速亦皆朝服也主人待賓輕重之差於此可見敖
說非
賓及衆賓遂從之
右速賓
敖氏曰自此以後經文及記文有與鄉飲酒禮同者
不重釋之
及門主人一相出迎於門外再拜賓答再拜
世佐案若射於序則為之相者其黨正與
揖衆賓主人以賓揖先入賓厭衆賓衆賓皆入門左東
面北上賓少進
註曰以猶與也少進差在前
敖氏曰賓厭衆賓入門左此脱三字爾少進謂少東
世佐案少進謂少北既云北上又云賓少進者衆
賓雖皆北上其實比肩而立賓序在前去衆賓差
遠也敖云少東非
主人以賓三揖皆行及階三讓主人升一等賓升
敖氏曰皆行言無先後也主人升一等賓乃升敵者
之禮也
郝氏曰皆行主人與正賓同行也正賓升堂而衆賓
立門内左以俟
世佐案前二說是疏謂賓主既行衆賓亦行故云
皆行非矣此亦與鄉飲酒禮同但文有詳略耳
主人阼階上當楣北面再拜賓西階上當楣北面答再
拜
右迎賓拜至
主人坐取爵於上篚以降賓降主人阼階前西面坐奠
爵興辭降賓對主人坐取爵興適洗南面坐奠爵於篚
下盥洗賓進東北面辭洗主人坐奠爵於篚興對賓反
位
註曰反從降之位也鄉飲酒曰當西序東面
主人卒洗壹揖壹讓以賓升賓西階上北面拜洗主人
阼階上北面奠爵遂答拜乃降賓降主人辭降賓對主
人卒盥壹揖壹讓升賓升西階上疑立主人坐取爵實
之賓席之前西北面獻賓
敖氏曰席之當作之席
賓西階上北面拜主人少退賓進受爵於席前復位主
人阼階上拜送爵賓少退薦脯醢賓升席自西方乃設
折俎主人阼階東疑立賓坐左執爵右祭脯醢奠爵于
薦西興取肺坐絶祭
世佐案鄉飲酒禮云右手取肺卻左手執本坐弗
繚右絶末以祭此亦同但文略耳
尚左手嚌之興加於俎坐捝手執爵遂祭酒興席末坐
啐酒降席坐奠爵拜告旨執爵興主人阼階上答拜賓
西階上北面坐卒爵興坐奠爵遂拜執爵興主人阼階
上答拜
右主人獻賓
賓以虚爵降主人降賓西階前東面坐奠爵興辭降主
人對賓坐取爵適洗北面坐奠爵于篚下興盥洗主人
阼階之東南面辭洗賓坐奠爵于篚興對主人反位
註曰反位從降之位也主人辭洗進也
世佐案鄉飲酒禮云主人復阼階東西面
賓卒洗揖讓如初升主人拜洗賓答拜興降盥如主人
之禮賓升實爵
世佐案後升字疑衍鄉飲酒禮云賓實爵
主人之席前東南面酢主人主人阼階上拜賓少退主人
進受爵復位賓西階上拜送爵薦脯醢主人升席自北
方乃設折爼祭如賓禮不告旨自席前適阼階上北面
坐卒爵興坐奠爵遂拜執爵興賓西階上北面答拜主
人坐奠爵于序端阼階上再拜崇酒賓西階上答再拜
疏曰奠爵於序端此擬下獻衆賓
右賓酢主人
主人坐取觶于篚以降賓降主人奠觶辭降賓對東面
立
世佐案鄉飲酒禮云立當西序東面
主人坐取觶洗賓不辭洗卒洗揖讓升賓西階上疑立
主人實觶酬之阼階上北面坐奠觶遂拜執觶興賓西
階上北面答拜主人坐祭遂飲卒觶興坐奠觶遂拜執
觶興賓西階上北面答拜主人降洗賓降辭如獻禮升
不拜洗賓西階上立主人實觶賓之席前北面賓西階
上拜主人坐奠觶於薦西
世佐案鄉飲酒禮云主人少退卒拜進坐奠觶於
薦西
賓辭坐取觶以興反位主人阼階上拜送賓北面坐奠
觶於薦東反位
右主人酬賓
主人揖降賓降東面立於西階西當西序
註曰主人將與衆賓為禮賓謙不敢獨居堂
主人西南面三拜衆賓衆賓皆答一拜主人揖升坐取
爵于序端
世佐案序端之爵即受酢時所奠者
降洗升實爵西階上獻衆賓衆賓之長升拜受者三人
主人拜送坐祭立飲不拜既爵授主人爵降復位
敖氏曰位亦堂下之位賓之南也
衆賓皆不拜受爵坐祭立飲每一人獻則薦諸其席衆
賓辯有脯醢主人以虛爵降奠于篚
右主人獻衆賓
揖讓升賓厭衆賓升衆賓皆升就席一人洗舉觶于賓
升實觶西階上坐奠觶拜執觶興賓席未答拜舉觶者
坐祭遂飲卒觶興坐奠觶拜執觶興賓答拜降洗升實
之西階上北面賓拜舉觶者進坐奠觶於薦西賓辭坐
取以興
註曰若親受然
敖氏曰前篇言受此言取互文也
舉觶者西階上拜送賓反奠於其所舉觶者降
右一人舉觶
大夫若有遵者則入門左
註曰謂此鄉之人為大夫者也謂之遵者方以禮樂
化民欲其遵法之也其士也於旅乃入鄉大夫士非
鄉人禮亦然主於鄉人耳
敖氏曰入門左則曏者賓入之位也不俟於門外别
於正賓
張氏曰按鄉飲酒於篇末略言遵者之禮此經乃著
其詳正所云如介禮者也
世佐案註云其士也於旅乃入則鄉中命士來觀
禮者亦得謂之遵矣云鄉大夫士非鄉人禮亦然
者謂他鄉之大夫士偶來為遵者其待之之禮隆
殺之宜亦如本鄉也
主人降
註曰迎大夫於門内也不出門别於賓
賓及衆賓皆降復初位
註曰不敢居堂俟大夫入也初位門内東面
敖氏曰初位階西以南當序之位
世佐案此亦與鄉飲酒禮同復初位者復初降時
西階下東面位也衆賓在賓南鄭解為初入門内
之位非
主人揖讓以大夫升拜至大夫答拜主人以爵降大夫
降主人辭降大夫辭洗如賓禮
敖氏曰此賓禮自三揖三讓以至於一揖一讓升之
儀也
世佐案以爵降亦取爵於上篚也
席于尊東
註曰尊東眀與賓夾尊也不言東上統於尊也
疏曰下云大夫降席東南面降由上故知西上統於
尊也
敖氏曰此言尊東鄉飲酒言賓東亦文互見也
世佐案遵者之席於庠則在東房前之西於序則
在棟後第二架當左楹之左皆所謂尊東也此亦
謂無諸公則然若有諸公則大夫於主人之北西
面
升不拜洗主人實爵席前獻於大夫大夫西階上拜進
受爵反位主人大夫之右拜送
敖氏曰席前獻其西北面與主人既拜送則亦立於
階東
世佐案凡獻必向所獻者之位獻大夫當東北面
以其位在東北故也敖云西北面非
大夫辭加席主人對不去加席
註曰辭之者謙不以已尊加賢者也不去者大夫再
重席正也賓一重席
敖氏曰鄉飲酒禮曰大夫則如介禮有諸公則辭加
席委於席端主人不徹無諸公則大夫辭加席主人
對不去加席此惟主言無諸公之大夫則是鄉射禮
諸公不與
世佐案本記云若有諸公則如賓禮大夫如介禮
無諸公則大夫如賓禮今觀此章所陳正與上篇
介禮相同蓋為有諸公之大夫而言也有諸公則
大夫之辭加席也亦當如上篇所云委於席端主
人不徹此乃云主人對不去加席是又與無諸公
之禮同矣何其互異若此與蓋遵者之來否及諸
公之有無皆不可定經故錯舉一二以示例其隆
殺信屈之詳必待記而後備記之所以有功於經
也然觀乎此則其所謂如賓禮者亦可以類推矣
敖氏據此遂為鄉射之禮諸公不與并訾記者之
失毋乃以辭害意與
乃薦脯醢大夫升席設折爼祭如賓禮不嚌肺不啐酒
不告旨西階上卒爵拜主人答拜
註曰大夫升席由東方
敖氏曰主人答拜亦於大夫之右
大夫降洗
註曰將酢主人也大夫若衆則辯獻長乃酢
世佐案大夫雖衆然受獻後湏一一酢主人如經
所陳也辯獻長乃酢惟主人尊賓賤乃可今大夫
尊於諸侯之州長於鄉大夫為敵不可也疏引有
司徹為證非其倫矣
主人復阼階降辭如初卒洗主人盥
註曰盥者雖將酌自飲尊大夫不敢䙝
揖讓升大夫授主人爵于兩楹間復位主人實爵以酢
于西階上坐奠爵拜大夫答拜坐祭卒爵拜大夫答拜
主人坐奠爵于西楹南再拜崇酒大夫答拜主人復阼
階揖降大夫降立於賓南
疏曰此受大夫酢不奠於篚者為士於旅乃入擬獻
士故奠爵於此也
敖氏曰必降者宜與賓序升也立於賓南下之也
主人揖讓以賓升大夫及衆賓皆升就席
敖氏曰賓亦厭大夫大夫亦厭衆賓乃升也衆賓其
長三人也
右遵者之禮
席工於西階上少東樂正先升北面立于其西
註曰言少東者眀樂正西側階不欲大東辟射位
敖氏曰少東據工之下席而言也樂正立於其西猶
未至階也鄉飲酒禮曰樂正先升立于西階東
張氏曰案鄉飲酒不射席工亦與此同此註云辟射
位恐非經意或是欲其當賓席耳
世佐案蒲筵丈六尺工四人席六丈四尺也即謂
周以八寸為尺(王制云古者以周尺八尺為步今以周尺六尺四寸為步註云周尺)
(之數未詳聞也按禮制周猶以十寸為尺蓋六國時多變亂法度或言周尺八寸)亦當今
之五丈有竒此豈西階上少東所能容乎且鄉飲
酒禮云樂正先升立於西階東此云樂正先升北
面立於其西文互見也樂正立于工席之西猶於
西階為東則工席更東可知經云少東據工席之
最西者言也工賤者先就事布工席亦先布其最
西者故經據之而言也敖說得之下經云樂正適
西方命弟子贊工遷樂於下辟射也夫將射乃辟
則此席不辟眀矣註云辟射固非張云欲其當賓
席亦未為得也
工四人二瑟瑟先相者皆左何瑟面鼓執越内弦右手
相入升自西階北面東上工坐相者坐授瑟乃降
註曰瑟先賤者先就事也面前也鼓在前變於君也
執越内弦右手相由便也越瑟下孔所以發越其聲
也前越言執者内有弦結手入之淺也相者降立西
方
疏曰案大射大師少師歌衆工瑟是瑟賤也凡工皆
先瑟後歌是賤者先即事故得獻亦在前也鄉射與
大射相對大射君禮而後首此臣禮前首故云變於
君
敖氏曰前越去廉差遠故不可挎但執之而已面鼓
亦變於飲酒
張氏曰面鼓者瑟首在前也鼓謂可鼓處與鄉飲酒
不同者在鄉飲酒欲其異於燕在鄉射欲其異於大
射皆為變於君也
世佐案瑟體首寬尾狹内越孔雖長廣狹亦等但
弦居瑟上近首鼓處則寬近尾不鼓處并而狹此
疏說也若然則側持之法近鼓持之手入得深宜
云挎近尾持之手入得淺宜云執今以經文考之
反是此與燕禮皆面鼓乃云執鄉飲酒與大射皆
後首乃云挎鄭公内有弦結之說不可通矣當以
敖說為正蓋瑟體尾狹則後越去瑟廉差近故可
挎首寬則前越去瑟廉差遠故僅可執也
姜氏曰註疏變於君之說覺支鄉射禮輕於鄉飲燕
禮輕於大射鄉飲賓賢大射選士其禮重矣故可鼓
者皆在後主於將敬也若鄉射祇習藝燕禮祇達情
而已故可鼓者皆在前以鳴豫也
世佐案姜說與註疏合之其義乃備蓋以鄉飲與
燕禮對鄉射與大射對則為變於君以鄉飲與鄉
射對大射與燕禮對則又為將敬與鳴豫之别儀
禮一書此等至纖細之處亦精密周帀乃爾横說
豎說無所不通信非聖人不能為也讀者幸以是
求之
笙入立于縣中西面
註曰堂下樂相從也縣中磬東立西面
世佐案縣中磬南鐘北也此主大夫判縣而言鄉
飲酒禮云笙入堂下磬南北面立與此異
乃合樂周南關雎葛覃卷耳召南鵲巢采蘩采蘋
註曰不歌不笙不間志在射略於樂也不略合樂者
周南召南之風鄉樂也不可略其正也
工不興告于樂正曰正歌備樂正告于賓乃降
註曰不興者瞽矇禮略也
世佐案正歌謂鄉樂也大夫士以歌風為正鄉飲
酒升歌笙間用小雅禮盛者進取也於此益可見
矣
主人取爵於上篚獻工大師則為之洗賓降主人辭降
註曰大夫不降尊也
敖氏曰大夫不降亦别於賓
世佐案經不言大夫降以大夫或來或否也若來
亦當從主人降大夫不尊於賓也註非鄉射禮云
賓介降大夫如介禮亦不得云别於賓也
工不辭洗卒洗升實爵
敖氏曰主人卒洗亦與賓揖讓乃升此以上著大師
之禮異也
工不興左瑟一人拜受爵
註曰左瑟辟主人授爵也一人無大師則工之長者
主人阼階上拜送爵薦脯醢使人相祭工飲不拜既爵
授主人爵衆工不拜受爵祭飲辯有脯醢不祭不洗遂
獻笙于西階上
註曰不洗者賤也衆工而不洗矣而衆笙不洗者笙
賤於衆工正君賜之猶不洗也
敖氏曰非大師則工之長亦不洗矣乃著笙不洗者
正使笙師猶不洗也諸侯之笙師蓋以下士為之
笙一人拜于下盡階不升堂受爵主人拜送爵階前坐
祭立飲不拜既爵升授主人爵衆笙不拜受爵坐祭立
飲辯有脯醢不祭主人以爵降奠於篚反升就席
註曰亦揖讓以賓升衆賓皆升
疏曰云亦者亦前主人共大夫行禮訖主人揖讓以
賓升大夫及衆賓皆升就席也上賓降時雖不言衆
賓降衆賓卑從降可知故今從賓升也
世佐案主人揖讓以賓升之節當在此經不言者
以大師或有或無也若無大師不為之洗賓亦不
降也
右樂
主人降席自南方側降作相為司正司正禮辭許諾主
人再拜司正答拜主人升就席司正洗觶升自西階由
楹内適阼階上北面受命于主人
註曰洗觶者當酌以表其位顯其事也楹内楹北
疏曰受命謂受主人請安賓之命
世佐案楹謂前楹由楹内言其入堂之節也圖見
上
西階上北面請安于賓
註曰傳主人之命
敖氏曰賓為射事而來此時未射若無嫌於不安乃
亦請安於賓者飲酒之節宜然也
賓禮辭許司正告于主人遂立于楹間以相拜主人阼
階上再拜賓西階上答再拜皆揖就席
敖氏曰賓辭者亦不敢必主人之終行射事也
世佐案主人所以請安於賓者為行禮既久恐賓
身或有不安也賓辭亦恐主身有不安也禮之體
人情也至矣如第曰為賓欲去留之則此賓為射
而來事未至而故留之賓故辭毋乃文繁而詐乎
司正實觶降自西階中庭北面坐奠觶興退少立
敖氏曰此中庭其阼階前南北之中與蓋射時司正
為司馬至誘射之後方易位於司射之南則此位必
不在階間如鄉飲酒司正之位也
世佐案司正奠觶處鄉飲酒禮云階間此云中庭
互見也其位同及其為司馬也乃位於司射之南
辟射也敖說誤
進坐取觶興反坐不祭遂卒觶興坐奠觶拜執觶興洗
北面坐奠于其所興少退北面立于觶南
註曰立觶南亦其故擯位
右立司正
未旅
張氏曰鄉飲酒立司正即行旅酬今此禮主於射故
且未旅急在射也
三耦俟于堂西南面東上
註曰司正既立司射選弟子之中德行道藝之高者
以為三耦使俟事於此
楊氏曰此時擬取三耦之人俟事於此未比三耦
郝氏曰凡射二人為耦天子六耦諸侯四耦大夫士
三耦謂之正耦鄉射正耦三用六人
張氏曰自此以下始言射事射凡三番第一番三耦
之射獲而不釋獲第二番賓主大夫衆賓耦射釋獲
升飲第三番以樂節射此下至乃復求矢加於楅言
三耦之射司射請射於賓命弟子納射器比三耦司
馬命張侯又命倚旌樂正請樂器三耦取弓矢司射
誘射乃作三耦射司馬命設楅取矢凡九節射之第
一番也
司射適堂西袒決遂取弓于階西兼挾乘矢升自西階
階上北面告于賓曰弓矢既具有司請射
註曰司射主人之吏也於堂西袒决遂者主人無次
隠蔽而已袒左免衣也决猶闓也以象骨為之著右
大擘指以鈎弦闓體也遂射韝也以韋為之所以遂
弦者也其非射時則謂之拾拾斂也所以蔽膚斂衣
也方持弦矢曰挾乘矢四矢也大射曰挾乘矢於弓
外見鏃於弣右巨指鈎弦
䟽曰主人無次對大射人君禮有次在東方不湏適
堂西也凡事無問吉凶皆袒左唯有受刑袒右
敖氏曰設决謂之决設遂謂之遂兼皆也未射則不
搢三挾一異於耦也
郝氏曰袒露左臂也遂著於左臂挾之言夾也夾於
第二三間也每射必四矢象四方也
世佐案挾矢之法蓋以左手執弣右大指鈎弦而
并夾四矢於第二第三指間於弓外見鏃於弣如
大射之儀也
賓對曰某不能為二三子許諾
註曰言某不能謙也二三子謂衆賓已下
司射適阼階上東北面告於主人曰請射于賓賓許
敖氏曰阼階上告主人當北面東似衍文上言司正
阼階上北面受命於主人足以見之矣北面告變於
君也大射儀司射東面請射於公
右司射請射
司射降自西階階前西面命弟子納射器
註曰弟子賓黨之年少者也納内也射器弓矢决拾
旌中籌楅豐也賓黨東面主人之吏西面
乃納射器皆在堂西
敖氏曰初納之時總置於堂西未有所分别既則陳
其弓矢如下文所云
賓與大夫之弓倚於西序矢在弓下北括衆弓倚于堂
西矢在其上
註曰上堂西廉矢亦北括
敖氏曰謂此以弓位之上下見尊卑也下文云東序
東則此序下似脱一西字也序西堂西之弓其亦皆
北上與
郝氏曰西序堂上西墻括矢端受弦處括言會也矢
與弦會也括向北鏃向南順也衆耦之弓倚於堂西
階下矢在階上
主人之弓矢在東序東
姜氏曰賓與大夫之弓矢亦在西序西主人之弓亦
倚於東序矢在其下北括皆互文也
右納射器
司射不釋弓矢遂以比三耦于堂西三耦之南北面命
上射曰某御于子命下射曰子與某子射
註曰比選次其才相近者也
敖氏曰比猶合也謂合之而為耦也上下射相配謂
之耦命上下射之辭異示尊卑也其命之唯以所立
之序為先後故不復變位既命耦乃定所謂比也下
比衆耦放此
郝氏曰司射自初取弓挾矢至是不釋執所事也後
倣此凡耦尊者立右為上射武事尚右左為下
張氏曰御進也侍也進而侍射於子尊辭也
世佐案某字也某子氏也下射稱字上射稱子亦
尊卑異辭也
右比三耦
司正為司馬
註曰兼官由便也立司正為涖酒耳今射司正無事
敖氏曰遠辟君禮也大射儀司馬二人司正如故
司馬命張侯弟子說束遂繫左下綱
註曰事至也
司馬又命獲者倚旌于侯中
註曰為當負侯也獲者亦弟子也謂之獲者以事名
之
郝氏曰射中曰獲報中之人曰獲者旌獲者所執矢
中揚旌唱獲時司射將誘射司馬命獲者取旌倚侯
北正中
獲者由西方坐取旌倚于侯中乃退
敖氏曰云坐取旌見其偃於地也侯中侯之中央也
倚之於此若示射者以中地然退反於西方之位也
倚旌而未負侯蓋當誘射之節則異於耦射也且行
事亦宜有漸
郝氏曰取旌由西方射噐在堂西也
右張侯倚旌
樂正適西方命弟子贊工遷樂于下
註曰當辟射也贊佐也遷徙也
敖氏曰適西方自西階東而往西階前也樂謂瑟也
亦西面命之
弟子相工如初入降自西階阼階下之東南堂前三笴
西面北上坐
註曰笴矢幹也
疏曰案矢人註矢幹長三尺是去堂九尺也
敖氏曰如初入謂何瑟之儀與後先之序也必空三
笴者辟主人往來堂東之路也位於堂下而坐惟工
耳亦無席
世佐案坐必於席蓋遷樂時并工席亦遷之也敖
云無席非
樂正北面立于其南
註曰北面鄉堂不與工序也
右遷樂
世佐案以上三節皆一時事當司射比三耦之時
司馬即命張侯倚旌而樂正命遷樂矣經文序事
不得不爾非真有先後也
司射猶挾乘矢以命三耦各與其耦讓取弓矢拾
註曰拾更也
敖氏曰猶者言其未變改也取云拾者謂更迭取之
也
郝氏曰三耦既比司射先自射教之射者禮儀未閑
司射挾乘矢命各與其耦揖讓迭取弓矢勿相雜越
皆司射命也
姜氏曰命各與其耦讓者射以觀德命之揖讓以審
其比禮比樂之意此鄉大夫所謂退而以五物詢衆
庶者也拾取弓矢亦其中和容之一徵故首命之
世佐案郝氏姜氏皆於讓字句得之
三耦皆袒决遂有司左執弣右執弦而授弓遂授矢
註曰有司弟子納射噐者也
敖氏曰上云衆弓倚於堂西矢在其上是納射器則
陳之矣弟子乃留於堂西主授受之事故此復執以
授之
郝氏曰弣弓把也
三耦皆執弓搢三而挾一个
註曰未違俟處也搢插也插於帶右
郝氏曰插三矢於帶間挾一矢於第二指間備先射
也一个謂一矢凡竒曰个
司射先立于所設中之西南東面
敖氏曰下經云設楅於中庭南當洗又云設中南當
楅西當西序然則此時司射之位少南於洗而西當
榮與司射先立於此欲三耦知其位也
郝氏曰中器名木為之以盛算射中釋算故謂中
張氏曰中謂鹿中以釋獲者其設之處南當楅西當
西序此時尚未設中云所設中之西南者擬將來設
中之處也
三耦皆進由司射之西立于其西南東面北上而俟
敖氏曰進亦每耦並行上射在左如退適堂西之儀
也俟俟作射
右三耦取弓矢俟射
司射東面立于三耦之北搢三而挾一个
註曰為當誘射也固東面矣復言之者眀郤時還
敖氏曰復云東面者以其違於舊處且眀既還而後
搢三挾一也三耦之北其正位之西也立於此者示
三耦以揖進之節耳
張氏曰據註疏言司射本立於中之西南今命三耦
已復還立此經上文先字非先後之先乃舊先之先
愚詳經文似當仍作先後字為妥此復言之者欲言
其將誘射故復從立處說起耳
姜氏曰司射原在中之西南東面因三耦來立於其
西南其時司射郤身遜避以便其進立至三耦立定
隨復回向三耦之北東面而立註云復言之者眀郤
時還也味文義當是如此而疏說未眀故順其意而
發之
世佐案司射自請射之後即於階前命弟子納射
噐比三耦於堂西又命三耦取弓矢其初固未有
定位也經云先立者謂先三耦而立於所設中之
西南以示射位也下經云司射先反位與此先字
義同其非舊先之先眀矣張氏辨之甚當然其自
為說亦非也案上經三耦立於司射之西南見司
射之位在其東北也此云立於三耦之北則進而
西矣既違故位嫌其所面亦異故復云東面以决
之非複出也由三耦東北進而立於其北未嘗有
所退郤回還也註云郤時還亦非
揖進當階北面揖及階揖升堂揖豫則鈎楹内堂則由
楹外當左物北面揖及物揖
註曰鈎楹繞楹而東也序無室可以深也周立四代
之學於國而又以有虞氏之庠為鄉學鄉飲酒義曰
主人迎賓於庠門外是也庠之制有堂有室也今言
豫者謂州學也讀成周宣榭災之榭周禮作序凡屋
無室曰榭宜從榭州立榭者下鄉也左物下物也今
文豫為序序乃夏后氏之學亦非也
疏曰王制云有虞氏上庠下庠夏后氏東序西序殷
人左學右學周人東膠虞庠周立四代者通已為四
代也故周之小學為有虞氏之庠制而在西郊立殷
之右學為瞽宗亦在西郊立夏后氏之東序為東膠
而在王宫之東而又以有虞氏之庠為鄉學其制有
堂有室又以序為州學則有堂無室也
朱子曰下記云上射於右故此以左物為下物也註
疏所言四代之學未有以見其必然姑存其大略而
已但豫有堂無室則粗可見蓋有室則四分其堂
去一以為室故淺無室則全得其四分以為堂故深
也
敖氏曰自揖進以下皆教三耦以射儀也誘射而就
左物者亦以其為主黨也庠州黨之學堂即庠也鄭
氏以為鄉學是也黨屬於州州屬於鄉以此言之則
三者之學其小大深淺可知矣序則鈎楹内謂繞楹
之東而北以其物當棟也堂則由楹外謂循楹之南
而東以其物當楣也蓋射者必履物而物之在堂有
深有淺故爾
鄭本序作豫註曰今文豫作序繼公謂序之文意眀
白於豫且記亦以序與堂對言宜從今文
郝氏曰司射東面立以下皆司射自射以教射也揖
進即所立之次東向一揖進當西階塗北向一揖及
西階下一揖此堂下三揖也楹即今廳中四柱負棟
者鈎楹謂近檐兩楹内可鈎行古人堂牖戸皆在後
楹間室與房在堂之北後楹中間戶牖室也後楹東
間戶牖房也所謂東西階位皆在堂深處而前當兩
階非就檐下布席也
張氏曰物者以丹若墨畫地作十字形射者履之以
射左物下射所履故云下物也
姜氏曰物者猶物色之物大射禮云若丹若墨畫物
而午是也
世佐案禮記學記云術有序周禮州長職云春秋
以禮會民而射於序本記云序則物當棟皆作序
此古文作豫誤也鄭公從之者取其與榭字略似
便改讀以求合於爾雅無室曰榭之文耳詎知榭
是臺上之屋所以臨觀講武與此州黨學舍絶不
相干不可援以為據也若夫序之無室其證有三
而爾雅不與焉蓋序為州黨學其規模制度必狹
小於鄉學之庠而其器席陳設一與庠同又湏留
餘地以通行禮者之往來若復去其四分之一以
為室其勢必不能容一也庠大於序而射者所履
之物止於當楣楣棟前一架也序小於庠而物反
當正中之棟若其有室則室之牖前為賓席席前
又設薦爼與物同在一架之内能無礙乎二也又
以經文證之序本與庠對今以堂對言者互文也
堂者對室之稱無室不可以言堂故言序則知堂
之為庠矣言堂則知序之無室矣其言簡而義該
如此三也之三者皆足以明序之無室鄭公不一
為拈出而輕改經文以申已臆過矣若以序為夏
后氏之學其說出於王制眀堂位與孟子異未知
孰是然即謂周人立夏之學於州去室而仍取序
名亦無不可何必改序為榭耶
左足履物不方足還視侯中俯正足
註曰方猶併也志在於射左足至右足還併足則是
立也南面視侯之中乃俯視併正其足
疏曰案大射納射器之下即言工人士與梓人升自
北階兩楹間疏數容弓若丹若墨度尺而午此不言
者卑者文略亦當在納射器後即畫之也
朱子曰此疏解註文不可曉恐有脱誤蓋註意若曰
左足履物而右足不併便還足南面視侯之中也若
使併右足則是立矣以志在相射故未暇立而先視
侯既視侯而後俯併其足也
敖氏曰左足履物履從畫也大射儀曰司射由下物
少退則履物者當履其從畫也不方足未暇北面而
立也他時凡欲還者必先立故言此以眀之還謂右
還而南面也右還者為下射宜向上射也既視侯中
乃俯視而正足則視侯中之時右足其亦在從畫而
少退與正足謂左右各履横畫之兩端也亦左先而
右次之
世佐案射之立法與他時異他時併足而立可也
而射者之足則不可併併則不可射聖人於此恐
人或有未嫻也故先於射位畫為一縦一横之物
而使之取正焉司射於誘射之時既視侯中即俯
而視足以察其合法與否皆所以教也方足者併
足而立也此常法也正足者正其足於物也物一
縦一横履之者亦左足縱而右足横如其所畫也
至今射者之立取象於丁猶古人畫午之遺意與
註於正足方足之分茫然莫辨而敖氏遂以左右
各履横畫之兩端釋之若然則其身正南面而立
矣將何以支左詘右而射乎蓋自文武殊科而射
為武事於是習於射者既不能講明容體以證於
經而儒生學士游於藝者蓋寡又徒守紙上之空
言謬誤相承莫能是正而經義遂晦矣此愚之所
以讀之而慨然也至於疏說之誤則由讀註之不
審註云左足至右足還者謂志在於射故左足甫
至物右足即還不及併足而立也又云併足則是
立也者反言以眀之耳疏以右足還三字連下為
句則非矣得朱子之解註意始眀而近世又有謂
左足至(句)右足還併足(句)則是立也三句皆是反
言者亦失註意故復論之
不去旌
郝氏曰凡射獲者持旌侯西唱獲此教射不計獲故
旌倚侯不去也
誘射將乘矢
註曰誘猶教也將行也行四矢象有事於四方
執弓不挾右執弦
註曰不挾矢盡
敖氏曰執弓左執弣也挾弓者以右巨指鈎弦也此
不挾則但執弦而已
南面揖揖如升射降出於其位南適堂西改取一个挾
之
註曰改更也不射而挾之示有事也
敖氏曰南面揖揖退也揖如升射謂如其當物升堂
之揖也云出於其位南見是時未有司馬西方之位
也自賓與大夫之外凡南行而適堂西與堂西出而
北行者皆由於此惟發於其位及反位者則否
張氏曰司射位在所設中之西南東面今乃出其位
南北廻適堂西者疏以為教衆耦威儀之法故也衆
耦射畢皆當自此適堂西釋弓脱决拾也
遂適階西取扑搢之以反位
註曰扑所以撻犯教者書云扑作教刑
張氏曰反位所設中之西南東面也
右司射誘射
儀禮集編卷八
