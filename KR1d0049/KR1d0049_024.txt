儀禮集編卷二十一
龍里縣知縣盛世佐撰
覲禮第十
鄭目錄云覲見也諸侯秋見天子之禮春見曰朝夏
見曰宗秋見曰覲冬見曰遇朝宗禮備覲遇禮省是
以享獻不見焉三時禮亡惟此存爾覲禮於五禮屬
賓
疏曰案曲禮下云天子當扆而立諸侯北面而見天
子曰覲天子當宁而立諸公東面諸侯西面曰朝鄭
註諸侯春見曰朝受摯於朝受享於廟生氣文也秋
見曰覲一受之於廟殺氣質也朝者位於内朝而序
進覲者位於廟門外而序入王南面立於扆宁而受
焉夏宗依春冬遇依秋春秋時齊侯唁魯昭公以遇
禮相見取易略也是朝宗禮備覲遇禮省可知
孔氏曰凡諸侯朝王一年四時案宗伯春曰朝夏曰
宗秋曰覲冬曰遇鄭註朝猶朝也欲其來之早宗尊
也欲其尊王覲之言勤也欲其勤王之事遇猶偶也
欲其若不期而俱至若通而言之悉曰朝從初受名
覲禮云諸侯前朝皆受舍於朝又云乘墨車載龍旂
弧韣乃朝又春秋僖二十八年夏五月經曰公朝於
王所知朝通名也但朝覲宗遇禮異耳案大行人云
侯服歲壹見甸服二歲壹見男服三歲壹見采服四
歲壹見衛服五歲壹見要服六歲壹見隨服更來周
而復始然而六服分來又每方服别分為四分一分
朝春一分宗夏一分覲秋一分遇冬四方竝然故鄭
註云其朝貢之歲四方各四分趨四時而來或朝春
或宗夏或覲秋或遇冬要服之外有夷鎮藩三服案
大行人云九州之外謂之藩國世壹見鄭註云世謂
父死子立及嗣王即位乃一來耳六服之中服數朝
外又有四名一是時見曰會者若諸侯有不服者王
將有征討之事若東方諸侯不服則與東方諸侯共
討之若南方諸侯不服則與南方諸侯共討之諸方
皆然朝竟王乃爲壇於國外與之會盟春於國東夏
南秋西冬北會則隨事無有定期有時而然故曰時
見曰會也二曰殷見曰同者天子十二年一廵守或
應廵守之歲而天下未平或王有他故不獲自行則
四方諸侯並朝京師朝竟亦於國外爲壇以命之政
事殷衆也其來既衆故曰殷見曰同也三曰時聘曰
問者謂王有事諸侯非朝王之歲不得自來遣大夫
來聘因而問王起居此亦無常期故曰時聘曰問也
四曰殷頫曰視者謂元年七年十一年唯有侯服來
朝朝者既少諸侯遣卿大夫以大禮來聘聘者既衆
故曰殷也頫亦見也爲來見王起居故曰頫也殷頫
亦並依時春東夏南秋西冬北各隨方逐時但不每
方分為四耳故鄭註大行人云其殷同四方四時分
來如平時也鄭既云四時分來如平時而前六服初
時唯云四時雖不言四方後又云四方各分趨四時
明其同也然所以殷頫不須分見四時者小禮不須
更見四時法也又曰凡天子三朝其一在路門内謂
之燕朝大僕掌之故大僕云王視燕朝則正其位文
王世子云公侯朝于内朝親之也此則王與宗人圖
其嘉事及王退俟大夫之朝也其二是路門外之朝
謂之治朝司士掌之故司士云正朝儀之位王南鄕
三公北面東上孤東面北上卿大夫西面北上王族
故士虎士在路門之右南面東上大僕大右大僕從
者在路門之左南面西上此是每日視朝之位其王
與諸侯賓射亦與治朝同故射人云三公北面孤東
面卿大夫西面諸侯在朝則皆北面不云王族故士
虎士大僕大右者文不具耳不云士者鄭註云此與
諸侯射士不與案諸侯大射士立于西方東面是天
子大射士亦預禮也其三是臯門之内庫門之外謂
之外朝朝士掌之故朝士云左九棘孤卿大夫位焉
右九棘公侯伯子男位焉面三槐三公位焉此是詢
衆庶之朝也
吕氏大臨曰古者謂相見曰朝相問曰聘臣見于君
子見于親賤見于貴皆謂之朝以朝暮别之則朝見
曰朝暮見曰夕以春秋别之則春見曰朝秋見曰覲
然考之舜典二月東廵守肆覲東后則春亦曰覲蓋
朝覲互名至周始以春秋别之又有夏宗冬遇以備
四時之朝又曰春朝以圖天下之事秋覲以比邦國
之功夏宗以陳天下之謨冬遇以恊諸侯之慮則四
者非獨時異事亦異矣曲禮言天子之立有當依當
宁之别其朝位有諸侯北面及諸公東面諸侯西面
之别則朝覲之禮非獨事異儀亦異矣
陳氏祥道曰周禮司几筵凡大朝覲王位設黼依依
前南鄕覲禮天子衮冕負斧依明堂位天子負斧依南
鄕而立則天子於朝覲未嘗有當宁之禮司士正朝
儀之位王南鄕三公北面孤東面卿大夫西面朝士
掌建邦外朝之法左九棘孤卿大夫位焉右九棘公
侯伯子男位焉面三槐三公位焉明堂位三公北面
諸侯西面諸伯東面諸子東北面諸男西北面特射
人掌羣臣見王之位諸侯北面焉則諸侯之於朝覲
未嘗有北面之禮記之所言非周制也古者冠禮冠
于廟聘禮享于廟禘而發爵服嘗而出田邑𤼵秋政
出而治兵入而策勲莫不一於廟凡以尊重事不敢
輕之已矣豈獨覲禮然㦲
游氏桂曰夫禮不可一端盡也不有君臣相臨之禮
則無以見大君之尊不有賓主相與之禮則無以見
同姓異姓親親之恩夫諸侯之中有伯父焉有叔父
焉有伯舅焉有叔舅焉有兄弟焉有昏姻焉三王家
天下所恃以為天下者不獨恃其利勢也天子以親
親之恩而臨諸侯諸侯亦以親親之恩而報天子上
下相睦同奬一姓所以數百年長久安寧而無患由
此之故且尊卑之分不統於一聖人固以為不可天
子之尊諸侯之卑其自然之分固也然諸父兄弟舅甥
昏姻相去之遠而久不相見於其來朝忘親親之恩專
以分臨之聖人之心無乃有所不安于此此親親之恩
賓主之禮所以行于春朝而異于覲禮之受於廟而臣
皆北面也此三代之至文聖人待諸侯之禮備矣
項氏安世曰朝以行禮覲以獻功行禮則異等威辨
儀物盛朝會之禮以示衆庶故君於外而立臣分班
而見也獻功則南面而聽治北面而致之故受之于
内而一其向也朝者正禮之名覲主于見而已
敖氏曰此篇主言同姓大國之君入覲於王之禮初
無四時之别與周官所謂秋見曰覲之意異
汪氏克寬曰天地位而尊卑定矣卑高陳而貴賤位
矣王者首出庶物德配二儀其尊貴明矣而聖人所
恃以為天下者不獨恃其尊貴勢分也故於諸侯之
卑其中同姓則有伯父叔父焉異姓則有伯舅叔舅
焉有兄弟焉有㛰姻焉于其來朝也逆勞眡館具備
多儀篤以親親之恩接以主賓之禮而恩禮雝雝乎
尊貴勢分之間有莫知其德之感化之至也此春朝
所以異乎覲禮之受于廟而臣皆北面也夫贄貢諸
侯所以述職也今也親受之于朝其志重于器物者
明尊賢之禮等也祭器天子所以事神也今焉用之
于大饗其致敬于賓客者示神事之禮同也若是者
豈天子自示寡昧而忘其尊卑之分哉蓋以億兆歸
命于一人而一人未易遽化也治亂潜幾於一德而一德難
乎遽孚也於是崇德率衆謙已下賢俾上之恩深下
之報厚内外同奬於一心遠近咸歸于一德卒致垂
拱成化享國永年而能保其尊貴者有由來矣此所
以為三代之至文朝見之盛禮也
郝氏曰諸侯朝見天子曰覲周衰禮廢文武攸同之
蹟不可詳考後儒纂緝舊聞摹為覲禮記其大略耳
未若燕射聘食諸侯大夫禮言之娓娓然而反足信
周禮大宗伯春朝夏宗秋覲冬遇皆名家以臆鑿說
諸侯見天子禮唯有覲今以覲禮為嚴曰殺氣質生
氣文别為朝宗遇以便不寧侯是東遷以還頽政非
先王舊章也鄭康成好信不逹謂三時禮亡豈其然
乎豈其然乎
姜氏曰案周禮朝宗覲遇會同六者皆朝見于王之
禮今儀禮獨存覲禮一篇而餘禮者皆闕其異同固
皆不可考矣鄭註云朝有擯迎之儀取于通情也夏
宗亦如之覲無擯迎之儀取于辨分也冬遇亦如之
何氏云入朝而與天子議行天道生育之令故相見
時先有温厚氣象入覲而與天子議行肅殺之政故
相見時先有嚴毅氣象也以此而推今覲禮自至于
郊始而其前在國以至入境無文者盖其前當與朝
禮同而至郊以後其儀則異與
世佐案朝覲大典而三禮所陳已不能無異況後
之說者乎禮記出于漢儒之纂錄猶可曰是夏殷
法也儀禮周禮皆周公制作時所定不應枘鑿乃
爾則以朝覲宗遇之禮因時而制者固不可強而
一也且此篇自郊勞以前賜車服以後文多不具
必其詳已見于朝禮故於是略之也禮經之逸者
多矣執此區區之僅存者而謂其所不見者皆無
是禮也豈通論哉鄭氏觧經固多牽合之弊要其
有本者不可盡廢也世儒信經不篤逞臆而談其
爲經害尤甚得游氏汪氏之說而通之亦可知春
朝秋覲之所由以分矣
覲禮至于郊王使人皮弁用璧勞侯氏亦皮弁迎于帷
門之外再拜
註曰郊謂近郊去王城五十里小行人職曰凡諸侯
入王則迎勞于畿則郊勞者大行人也皮弁者天子
之朝朝服也璧無束帛者天子之玉尊也不言諸侯
言侯氏者明國殊舍異禮不凡之也郊舍狹寡為帷
宫以受勞掌舍職曰為帷宫設旌門
疏曰案大行人上公三勞侯伯再勞子男一勞蓋五
等同有畿勞侯伯又加遠郊勞上公又加近郊勞此
據上公而言五十里有市市有館或來者多館舍狹
寡故為帷宫(從楊氏圖節本)
敖氏曰勞而用璧以為信天子於諸侯之禮也璧無
束帛别于享禮且為其當還之也凡以玉行禮而當
還者例不用帛云侯氏者指來覲之一者而言耳若
泛言之乃云諸侯帷門者以帷為門也掌舍職曰為帷
宫設旌門彼天子之制也然則此但為壇與帷門而
已其不為宫與蓋于壇之南横設兩帷于兩旁而空
其中以當門也不受於館舍而受于此蓋其禮宜然
耳
郝氏曰稱侯氏者君前以侯為氏不敢自殊也帷郊
外設帷為次以受王命
張氏曰此下言侯氏入覲初至之事至郊則郊勞至
國則賜舍凡二節
使者不答拜遂執玉三揖至于階使者不譲先升
註曰不答拜者為人使不當其禮也不讓先升奉王
命尊也升者升壇
敖氏曰侯氏既拜亦揖而先入門右使者乃執玉也
言遂者明即於此執之也使者既入門左侯氏乃與
之三揖也
世佐案升階之法先升者先讓今使者先升而不
讓則侯氏之不敢讓可知也
侯氏升聽命降再拜稽首遂升受玉
註曰使者東面致命侯氏東階上西向聽之
敖氏曰降拜于階間北面升就使者北面訝受之
使者左還而立侯氏還璧使者受侯氏降再拜稽首使
者乃出
註曰左還還南面示將去也立者見侯氏將有事於
已俟之也還玉重禮
疏曰直云使者左還不云拜送玉者凡奉命使皆不
拜送若身自致者乃拜送
敖氏曰左還東面以俟之也侯氏就使者還璧使者
於是復南面受之降拜為送玉也亦于階間北面還
璧者明其以為信也
侯氏乃止使者使者乃入侯氏與之讓升侯氏先升授
几侯氏拜送几使者設几答拜
註曰侯氏先升賓禮統焉几者安賓所以崇優厚也
上介出止使者則已布席也
敖氏曰有司既布席侯氏乃出止使者止止其去也
且迎而欲儐之使者亦禮辭許侯氏揖先入使者乃
入也既入不言三揖者如上禮可知讓升侯氏與使
者三讓而先升使事既畢則行賓主禮也儐而用几
尊王使也授几設几之儀見於士昏聘禮及少牢下
篇此經文略也
郝氏曰止使者將儐也侯氏先升導賓也授几則設
席可知使者受几自設于席左也
侯氏用束帛乘馬儐使者使者再拜受侯氏再拜送幣
註曰儐使者所以致尊敬也拜者各于其階
敖氏曰使者受儐不稽首者同為王臣故不因其受
幣之禮也其授受之節蓋于壇中亦北面授
使者降以左驂出侯氏送于門外再拜侯氏遂從之
註曰騑馬曰驂左驂設在西者其餘三馬侯氏之士
遂以出授使者之從者于外從之者遂隨使者以至
朝
敖氏曰使者亦左執幣乃北面右執左驂以出也四
馬象在車前故西者曰左驂駕車之馬兩服居中兩
驂在旁使者以左驂出侯氏之士以三馬從之既則
其從者並授幣而皆訝受馬也從之者隨以入國
郝氏曰左驂庭實四馬最西一馬也馬首北以西為
左
右郊勞
楊氏曰凡布席設几皆在西北位此帷宫恐亦當然
帷宫無堂可升升者壇也左氏傳子産相鄭伯以如
楚舍不為壇註云至敵國郊除地封土為壇以受郊
勞是也又宣十八年子家壇帷復命於介謂之壇帷
是壇亦帷其旁非特為帷宫而已設几則必有席蓋
几席相將無席何以設几故鄭註云上介出止使者
則己布席太宰贊玉几註云立而設几優尊者此使
者亦不坐而設几故註云几者安賓所以崇優厚
天子賜舍
註曰以其新至道路勞苦未受其禮且使即安也賜
舍猶致館也所使者司空與小行人爲承擯
疏曰此不言致館言賜舍者天子尊極故也司空主
營城郭宫室館亦宫室之事故知所使者司空也但
司空亡無正文故云與以疑之知小行人為承擯者
案小行人及郊勞視館將幣為承而擯是其義也
敖氏曰侯氏至于國而即館天子則使上大夫賜舍
也此舍謂分館
曰伯父女順命于王所賜伯父舍
註曰此使者致館辭
疏曰此及下經皆云伯父謂同姓大國也舉同姓大
國則同姓小國及異姓之國禮不殊也
侯氏再拜稽首
註曰受館
敖氏曰不著其所是於舍門外也使者東面致命侯
氏西面聽命既則北面拜
儐之束帛乘馬
註曰王使人以命致館無禮猶儐之者尊王使也侯
氏受館于外既則儐使者于内
敖氏曰侯氏于使者亦有迎送之拜不言者文略耳
下于大夫戒之禮亦然案註云禮謂禮物也
右賜舍
天子使大夫戒曰某日伯父帥乃初事
註曰大夫者卿為訝者也掌訝職曰凡訝者賓客至
而往詔相其事戒猶告也其為告使順循其事也初
猶故也
疏曰初事者以其四時朝覲自是尋常故事也(從集說節)
(本)
敖氏曰此戒之亦于舍門外其面位與賜舍同
郝氏曰某日謂覲日帥乃初事率循故事也諸侯既
至入覲自有常期天子必使人告示賓禮之意
張氏曰此下言將覲之事王使人告覲期諸侯先期
受次于廟凡二事
侯氏再拜稽首
註曰受覲日也
右戒日
諸侯前朝皆受舍于朝同姓西面北上異姓東面北上
註曰言諸侯者明來朝者衆矣顧其入覲不得並耳
受舍于朝受次于文王廟門之外聘禮記曰宗人授
次次以帷少退于君之次則是次也言舍者尊舍也
天子使掌次為之諸侯上介先朝受焉此覲也言朝
者覲遇之禮雖簡其來之心猶若朝也分别同姓異
姓受之將有先後也春秋傳曰寡人若朝于薛不敢
與諸任齒則周禮先同姓
疏曰春夏受贄于朝無迎法受享于廟有迎禮秋冬
受贄受享皆在廟並無迎法是以大門外無位既受
覲于廟故在廟門外受次又云天子春夏受享諸侯
相朝聘迎賓客者皆有外次即聘禮記宗人授次是
也有外次于大門外者則無廟門外之内次天子覲
遇在廟者有廟門外之内次無大門外之外次此文
是也又云下曲禮云天子當依而立諸侯北面而見
天子曰覲彼諸侯皆北面不辨同姓異姓與此不同
者此謂廟門外為位時彼謂入見天子時
李氏微之曰受舍于朝所謂外朝也
敖氏曰朝猶覲也前朝者先覲日也此舍如廬舍之
舍謂覲時待事之處也若諸侯相朝則但授次而已
聘禮記所云君之次者是也
張氏曰受舍于朝康成以為受次于文王廟門之外
蓋以下文有肉袒廟門之東一語遂以爲宗廟戴氏
駁之甚當天子三朝臯門内庫門外之朝謂之外朝
路門外之朝謂之内朝亦曰治朝其後路寢謂之燕
朝燕朝非接見諸侯之所則受享于廟者路門外之
朝天子當扆而立者也受贄于朝者庫門外之朝天
子當宁而立者也鄭既以廟為宗廟遂以朝為路門
外之内朝故其註曲禮者曰朝者位于内朝而序進
覲者位于廟門外而序入當亦誤也
世佐案此云諸侯云皆則天子之見諸侯非一一
而見之也明矣前朝其覲之前一日與曲禮孔疏
云其朝日未出之前恐非是舍即大門外之次也
不於臨時授之而先事受之者防凌越也朝外朝
也受舍必親造朝重其事也孔疏云諸侯上介受
舍于廟門外亦非同姓西面北上異姓東面北上
此次之位也非朝位也此禮蓋亦訝聽之又案註
疏謂春夏受贄于朝受享于廟秋冬一受之于廟
蓋以下經侯氏肉袒廟門之東决之也張氏則以
廟為内朝朝為外朝引曲禮為證不知曲禮所言乃
夏殷之制非周制也陳氏虙氏辨之詳矣康成據
儀禮以釋曲禮先儒嘗訾其謬今欲正註疏之失
而不免仍蹈其誤此愚所未敢信也
右受舍
侯氏裨冕釋幣于禰
註曰將覲質明時也裨冕者衣禆衣而冠冕也裨之
爲言埤也天子六服大裘為上其餘為裨以事尊卑
服之而諸侯亦服焉上公衮無升龍侯伯鷩子男毳
孤絺卿大夫玄此差司服所掌也禰謂行主遷主矣
而云禰親之也釋幣者告將覲也其釋幣如聘大夫
將受命釋幣于禰之禮既則祝藏其幣歸乃埋之于
祧西階之東
疏曰裨讀從詩政事一埤益我取禆陪之義天子吉
服有九言六服者據六冕而言以大裘為上無埤義
衮冕以下皆爲禆諸侯唯不得有大裘上公則衮冕
以下故云此差司服所掌
敖氏曰裨冕者冕服之次者也侯氏若上公也則服
鷩侯伯也則服毳子男也則服希是時天子受覲亦
服其禆冕故覲者不得服其上服也天子以大裘而
冕十二章者爲上衮冕九章者次之禰謂考也釋幣
者告將覲也其禮則筵几于其館堂戶牖之間南面
祝升自西階君升自阼階祝奠幣于几下君北鄕祝
在左君及祝再拜興祝曰孝嗣侯某將覲天子敢用
嘉幣告于皇考某侯又再拜君就東箱祝就西箱有
間君反位祝乃取幣藏之君反于阼乃降而遂出也
歸則埋幣于禰廟西階之東此朝以裨冕亦與周官
異大行人職言朝服云上公冕服九章侯伯七章子
男五章皆其上服也
郝氏曰覲之晨侯氏先自告其行主古者大事出奉
其廟主行有事則告禆猶副也天子衮冕為正諸侯
以下冕服為副釋幣奠幣告禰以將入覲也古者天
子受覲于廟所以昭先烈也諸侯入覲告禰所以率
先職也
張氏曰此下至升成拜降出備言入覲之事質明先
以將覲告行主乃入覲以瑞玉為贄次行三享次肉
袒請罪凡三節王勞之乃出禆冕者上公衮冕侯伯
鷩冕子男毳冕也案玉藻諸侯元冕以祭不得服衮
冕以下而此禆冕釋幣于禰者以將入天子之廟故
服之也
世佐案禆冕者諸侯之朝服也上公衮冕九章侯
伯鷩冕七章子男毳冕五章皆其上服也而謂之
禆者據王而言猶下記以金路而下為偏駕也玉
藻亦云諸侯玄端(註云端當為冕)以祭禆冕以朝是三禮
所言合矣侯氏禆冕為將朝也釋幣則因事而服
之耳故與正祭異也夫諸侯于其國雖祭不得服
其上服惟于朝天子及助祭之時服之而敖氏又
謂當服其次則上服更何所服之乎其說蓋不可
通矣禰註以爲遷廟主據曾子問而言也但彼所
云乃天子廵守之禮諸侯述職無明文故敖氏直
以為考據經而斷近得其實當從之
右釋幣於禰
乘墨車載龍旂弧韣乃朝以瑞玉有繅
註曰墨車大夫制也乘之者入天子之國車服不可
盡同也交龍為旂諸侯之所建弧所以張縿之弓也
弓衣曰韣瑞玉謂公桓圭侯信圭伯躬圭子榖璧男
蒲璧繅所以藉玉以韋衣木廣袤各如其玉之大小
以朱白蒼為六色
疏曰云墨車大夫制者以周禮巾車職云大夫乘墨
車故也云乘之者入天子之國車服不可盡同者巾
車云同姓金路異姓象路四衛革路據在本國所乘
並得與天子同此乘墨車以朝是車服不可盡同也
云交龍為旂諸侯之所建者司常職文云弧所以張
縿之弓者爾雅說旌旗正幅為縿故以此弧弓張縿
之兩幅也(從集說節本)
敖氏曰乘墨車屈也載龍旂不没其實也晉韓宣子
聘于周自稱曰士大國之卿自比天子之士則其君
自比于大夫亦宜也上云前朝此云乃朝則以覲名
篇之意可見矣
世佐案凡旌旗之屬皆有弧以張縿弧上又畫枉
矢考工記輈人云弧旌枉矢以象弧是也龍旂弧
韣載之于車以為餙也龍旂象文德也弧弓也載
弧不忘武備也于龍旂則張之弧則韜之以韣是
矢其文德雖有武備而不用也一車餙也而先王
之寓意深矣繅說見聘禮記
天子設斧依于戶牖之間左右几
註曰依如今綈素屏風也有繡斧文所以示威也斧
謂之黼几玉几也左右者優至尊也其席莞席紛純
加繅席畫純加次席黼純
敖氏曰右亦設几者至尊宜逸不取便其右之義也
然則天子升席不由下矣生人左几自諸侯而下
郝氏曰斧作黼繡黼為屏風設于座後天子所依也
考工記白與黑謂黼色取西北金水嚴凝象乾之斷
也戶牖之間南面之位古廟制堂北中為室牖東為
室戶席在戶牖間左右皆几優至尊也神几尚右人
几尚左左右兼設以安至尊爲神人共主也
張氏曰依讀如扆于豈反孔安國顧命傳云扆屏風
畫爲斧文置戶牖間是也莞席紛純等並周禮司几
筵文
天子衮冕負斧依
註曰衮衣者禆之上也繢之繡之爲九章其龍天子
有升龍有降龍衣此衣而冠冕南鄕而立以俟諸侯
見
疏曰負謂背之南面也
敖氏曰衮冕天子之禆冕也負斧依以俟侯氏入所
謂不下堂而見諸侯也而周官齊僕職乃言車送逆
朝覲者之節大行人職亦先言公侯伯子男其朝位
賓主之間相去之步數乃云廟中將幣亦與是禮異
者與
張氏曰自衮冕至玄冕五者皆禆衣惟衮爲最尊天
子與上公同服以有升龍爲異九章一曰龍二曰山
三曰華蟲四曰火五曰宗彛皆繢于衣六曰藻七曰
粉米八曰黼九曰黻皆繡于裳凡九也
世佐案周禮齊僕職云朝覲宗遇饗食皆乘金路
其法儀各以其等為車送逆之節疏云大行人云
上公九十步介九人擯者五人廟將幣三享鄭註
云朝先享不言朝朝正禮不嫌有等是春夏受贄
于朝無迎法受享則有之秋冬一受之于廟亦無
迎法故郊特牲云覲禮天子不下堂而見諸侯是
受贄受享皆無迎法今言朝覲宗遇饗食皆乘金
路者謂因此朝覲宗遇而與諸侯行饗食在廟即
有乘金路迎賓客之法也斯言善通二禮之異矣
嗇夫承命告于天子
註曰嗇夫蓋司空之屬也爲末擯承命于侯氏下介
傳而上上擯以告天子天子見公擯者五人見侯伯
擯者四人見子男擯者三人皆宗伯為上擯春秋傳
曰嗇夫馳
疏曰此所陳擯介當在廟之外門東陳擯從北鄕南
行西陳介從南鄕北各自為上下嗇夫承命告于天
子則命先從侯氏出下文天子得命呼之而入命又
從天子下至侯氏即令入此覲遇禮略惟有此一辭
而已司儀云交擯三辭者據諸侯自相見于大門外
法其天子春夏受享于廟見于大門亦可交擯三辭
矣又云大宗伯為上擯小行人為承擯嗇夫為末擯
若子男三擯此則足矣若侯伯四擯别增一士上公
五擯更别增二士若時會殷同則肆師為承擯
敖氏曰侯氏以天子將廟受之其禮太重故不敢而
辭焉嗇夫于是承其命以告于天子擯者不承命者
是時在廟門内猶未出也或曰嗇夫微者也不可以
與國君接而直告于至尊蓋嗇當作大字之誤也未
知是否
世佐案嗇夫蓋諸侯之末介故承其君入覲之命
以告也所告者天子之擯者耳乃云告于天子者
猶上云天子設斧依其實司几筵設之也
天子曰非他伯父實來予一人嘉之伯父其入予一人
將受之
註曰言非他者親之辭嘉之者美之辭也上擯又傳
此而下至嗇夫侯氏之下介受之傳而上上介以告
其君君乃許入
敖氏曰言所以廟受之者非有他也以嘉其來朝之
故耳
世佐案詩云豈伊異人兄弟匪他昏禮壻見之辭
亦曰某以非他故皆親之之意也敖說非此擯者
納賓之辭也乃云天子曰者見其述王言也
侯氏入門右坐奠圭再拜稽首
註曰入門右執臣道不敢由賓客位也卑者見尊奠
摯而不授
擯者謁
註曰謁猶告也上擯告以天子前辭欲親受之如賓
客也其辭所易者曰伯父其升
侯氏坐取圭升致命王受之玉侯氏降階東北面再拜
稽首擯者延之曰升升成拜乃出
註曰擯者請之侯氏坐取圭則遂左降拜稽首送玉
也從後詔禮曰延延進也
疏曰侯氏得擯者之告坐取圭遂向門左從左堂塗
升自西階致命也(從句讀節本)
敖氏曰拜于西階東别于内臣也侯氏既成拜宰乃
受玉以東是時王于侯氏之拜皆不答所以見至尊
之義也
右覲
楊氏曰曲禮云天子當扆而立諸侯北面而見天子
曰覲此經同姓西面異姓東面彼諸侯覲皆北面不
辨同姓異姓者此謂廟門外爲位時彼謂入見天子
時鄭註云覲者位于廟門外而序入入謂北見天子
時
郝氏曰此節叙覲禮簡而直情而信無交擯三辭親
迎親送賓主對立遠近步數之法鄭氏僻信周禮穿
鑿粧餙過也嗟乎天冠地履萬古常新雖無此文覲
禮可知況彰彰如是乃引衰世下堂之事以為三時
禮闕豈不謬哉
世佐案交擯三辭乃諸侯相朝之禮郝以是爲朝
王禮誣矣
四享皆束帛加璧庭實惟國所有
註曰四當為三古書作三四或皆積畫此篇又多四
字字相似由此誤也大行人職曰諸侯廟中將幣皆
三享其禮差又無取于四也初享或用馬或用虎豹之
皮其次享三牲魚腊籩豆之實龜也金也丹漆絲纊
竹箭也其餘無常貨此地物非一國所能有惟所有
分爲三享皆以璧帛致之
疏曰三牲魚腊籩豆之實以下皆禮器文云璧帛致
之者據享天子而言若享后即用琮錦但三享在庭
分為三叚一度致之據三享而言非謂三度致之為
皆也(從句讀節本)
郝氏曰四享諸侯五等子男同等故四猶下言四傳
擯也
奉束帛匹馬卓上九馬隨之中庭西上奠幣再拜稽首
註曰卓讀如卓王孫之卓卓猶的也以素的一馬以
爲上書其國名後當識其何産也馬必十匹者不敢
斥王之乘用成數敬也
疏曰中庭亦是南北之中不參分庭一在南者以其
三享同陳須入庭深設之故也
熊氏朋來曰案韵釋卓蚤也蓋諸侯朝覲進十馬難
盡數牽引至殿庭先引上一馬而九馬隨之當以卓
訓蚤于義為通
敖氏曰匹馬卓上謂以一馬卓然居前而先行也言
此者明其入不與九馬相屬也此奠幣蓋于入門左
之位
郝氏曰奉親奉特出曰卓論語云如有所立卓爾一
馬中庭卓立九馬羅列于後先進者從西以次幷列
而東故曰西上
世佐案卓字之訓註說似鑿當以後說為正
擯者曰予一人將受之
註曰亦言王欲親受之
敖氏曰此擯者曰乃言予一人則是擯者凡告于侯
氏皆為述王言矣是亦異于國君以下擯者之禮與
世佐案上云天子曰此云擯者曰文互見也
侯氏升致命王撫玉
註曰王不受玉撫之而已輕財也
敖氏曰撫之者示受之王不執璧帛者貶于瑞玉亦
至尊禮異也
郝氏曰王撫玉以手撫摩其璧不撫帛也撫其玉不
親受尊受卑者之禮與昏禮舅氏撫婦之贄同
侯氏降自西階東面授宰幣西階前再拜稽首以馬出
授人九馬隨之
註曰以馬出隨侯氏出授王人於外也王不使人受
馬者至于享王之尊益君侯氏之卑益臣
疏曰幣即束帛加璧并玉言幣故小行人合六幣皮
馬與玉皆為幣宰即太宰太宰主幣周禮太宰職云
大朝覲會同贊玉幣玉獻玉几玉爵註云助王受此
四者是也春夏受贄于朝雖無迎法王猶在朝至受
享又迎之而稱賓主覲禮受享皆無迎法不下堂而
見諸侯已是王尊侯卑王猶親受其玉至于三享使
自執其馬王不使人受之于庭是王之尊益君侯氏
之卑益臣也享天子訖亦當有幣問公卿大夫左傳
曰戎朝于周發幣于公卿
敖氏曰幣謂璧帛西階前拜送幣者非其正位以欲
執馬由便也擯者不延之升變于授圭時也馬左馬
也侯氏親以左馬出敬之至也王臣不于内受馬者
無以為節亦至尊之禮異也凡他禮之庭實其主人
之士受之者皆以堂上授受爲節
郝氏曰侯氏自奉其玉帛降西階下東面授太宰即
階下再拜稽首送幣不敢授之堂上也王既受享侯
氏自牽其馬出授王人異于常禮主人士受以出也
世佐案侯氏拜于西階前者與宰授受為禮也故
擯者不延之以升
事畢
註曰三享訖
敖氏曰覲有三享經之所見初享之儀耳其次二享
庭實惟國所有不可相蒙故空其文
右三享
乃右肉袒于廟門之東
註曰右肉袒者刑宜施于右也凡以禮事者左袒
敖氏曰肉袒示恐懼也袒右變于禮事也爲之于廟
門之東亦變位
郝氏曰覲享既畢黜陟未分懼王或譴乃右肉袒請
事肉袒袒衣見肉
乃入門右北面立告聽事
註曰入更從右者臣益純也告聽事者告王以國所
用為罪之事也
疏曰國所用為罪之事加得字解之當云告王以國
所用為者得非罪之事(世佐案此疏則今本註為罪之間脱一非字)
敖氏曰入而復右已事更端也告聽事者告擯者以
已于此聽事也
郝氏曰聽事猶言待罪告告擯者
張氏曰告聽事者告王以已所為多罪願聽王譴責
之事也
擯者謁諸天子天子辭于侯氏曰伯父無事歸寧乃邦
註曰謁告寧安也乃猶女也
敖氏曰天子辭于侯氏者天子以命擯者擯者以告侯氏
也云伯父無事者辭其聽也云歸寧乃邦者安之之
辭實未使之歸也
汪氏克寬曰此諸侯入辭而天子告之之辭也忠厚
警戒藹然見之參之書文侯之命曰父義和其歸視
爾師寧爾邦其義同也
世佐案此諸侯請罪而天子辭之之辭也汪說殆
失考與
侯氏再拜稽首出自屏南適門西遂入門左北面立王
勞之再拜稽首擯者延之曰升升成拜降出
註曰王辭之不即左者當出隐于屏而襲之也天子
外屛勞之勞其道勞也
疏曰云天子外屏者據此文出門乃云屏南也(從集說節)
(本)
陳氏祥道曰古者門皆有屏天子設之于外諸侯設
之于内禮臺門而旅樹旅道也當道而設屏此門外
之屏也治朝在路門之外天子當宁而立宁在門屏
之間此路門之屏也國語曰吳王背手而立夫人向
屏此寢門内之屏也魯廟疏屏天子之廟餙此廟門
之屏也月令天子田獵整設于屏外此田防之屏也
疏屏疏通之也
敖氏曰出自屏南乃適門西則侯氏之出入天子之
門亦必由闑東矣適門西為襲也西下似脱襲字袒
于東襲于西宜相變也王勞之亦擯者傳王之辭
郝氏曰屏南屏牆南侯氏既得天子命遂出廟門由
屏南適門西入廟門左北面復常位也勞安慰也升
拜拜謝也
右侯氏聽事天子辭乃勞之
天子賜侯氏以車服迎于外門外再拜
註曰賜車者同姓以金路異姓以象路服則衮也鷩
也毳也古文曰迎于門外也
疏曰案周禮巾車掌五路玉路以祀尊之不賜諸侯
金路同姓以封象路異姓以封革路以封四衛木路
以封蕃國鄭云同姓謂王子母弟率以功德出封雖
爲侯伯其畫服猶如上公賜魯侯鄭伯服則衮冕得
乘金路以下與上公同則太公與杞宋雖異姓服衮
冕乘金路矣異姓謂舅甥之國與王有親者得乘象
路異姓侯伯同姓子男皆乘象路以下四衛謂要服
以内庶姓與王無親者自使伯子男皆乘革路以下
蕃國據外爲總名皆乘木路而已案司服上陳王之
吉服百九下云公之服自衮冕而下如王之服侯伯
自鷩冕而下如公之服子男自毳冕而下如侯伯之
服也
敖氏曰門外舍門外也案聘禮則舍惟有一門而已
此今文雖有外門外之文然以其行禮之節求之絶
無可以爲二門者之徵故且以古文為正
張氏曰自此至乃歸皆言王賜禮侯氏之事
路先設西上路下四亞之重賜無數在車南
註曰路謂車也凡君所乘車曰路路下四謂乘馬也
亞之次車而東也詩云君子來朝何錫予之雖無予
之路車乘馬又何與之玄衮及黼重猶善也所加賜
善物多少由恩也春秋傳曰重錦三十兩
疏曰路大也君之居以大為名是以云路寢路門之
等引左氏重錦以證重賜也(從楊氏圖節本)
敖氏曰路車一而已乃云西上者以其與馬同設也
四馬設于車東異于駕也
汪氏克寬曰周制諸侯踐位而入見則有錫命修聘
來朝則有錫命能敵王所愾而獻功則有錫命此禮
之正也若書稱蔡仲之命文侯之命詩稱王錫韓侯
王命召虎之類是已若遣使就其國而錫命之禮無
是也如春秋書王使榮叔來錫桓公命天王使毛伯
來錫公命之類皆非正也比事以觀義自見矣
郝氏曰重賜加賜如金帛噐用往畜之類
世佐案車以輪為上加馬時馬在車前是其下也
故以乘馬為路下四
諸公奉篋服加命書于其上升自西階東面大史是右
註曰言諸公者王同時分命之而使賜侯氏也右讀
如周公右王之右是右者始隨入于升東面乃居其
右
疏曰言諸非一之義以諸侯來覲者衆各停一館故
命諸公分往賜之周公右王左傳晉祁奚語引之者
證大史是右是佐公而在公右之義也大史卑始時
隨公後升訖公東面大史于是乃居公右而並東面
以宣王命也
敖氏曰奉篋服者一人耳乃云諸公者若師若傅若
保不定也置服于篋故謂之篋服命書若文侯之命
之類是也先設庭實乃奉其所以將命者亦至尊之
禮異也此不言揖讓之禮如勞可知
世佐案是義如王躬是保之是云大史是右者主
諸公而立文也
侯氏升西面立大史述命
註曰讀王命書也
侯氏降兩階之間北面再拜稽首
註曰受命
敖氏曰是時侯氏升降自阼階故拜于兩階之間不
于階東者拜至尊之命宜異于常禮也使者不辭之
者以其同為王臣且尊之也春秋傳宰孔止齊侯毋
下拜以王命辭之也
升成拜
註曰大史辭之降也春秋傳曰且有後命以伯舅耋
老母下拜此辭之類
敖氏曰亦于阼階上不辭之而升成拜尊者之禮也
必成拜者放授玉之儀也受勞者未有所放故惟拜
于下而已
世佐案升成拜以公辭之故也不言公辭文省既
拜于下乃辭禮之正也春秋僖九年左傳王使宰
孔賜齊侯胙齊侯未下拜而孔辭之待以殊禮也
既不復成拜于上者謙不敢貪天子之命也故與
此異敖以為不辭而升成拜非
大史加書于服上侯氏受
註曰受篋服
敖氏曰受亦北面諸公南面訝受之此受于堂乃不
著其所是就而受之明矣
使者出侯氏送再拜儐使者諸公賜服者束帛四馬儐
大史亦如之
註曰既云拜送乃言儐使者以勞有成禮略而遂言
張氏曰使者兼公與大史而言儐使者在拜送前乃
于送後略言之者以前經郊勞時已詳載成禮故略
言已足也
右賜車服
同姓大國則曰伯父其異姓則曰伯舅同姓小邦則曰
叔父其異姓小邦則曰叔舅
註曰據此禮云伯父同姓大邦而言
右天子稱諸侯之辭
饗禮乃歸
註曰禮謂食燕也王或不親以其禮幣致之略言饗
禮互文也掌客職曰上公三享三食三燕侯伯再享
再食再燕子男一享一食一燕
疏曰案聘禮及諸文言饗皆單云饗無云禮鄭故引
掌客五等饗食燕三者具有明禮為食燕也云互文
者直言饗見王無故親享之若王有故亦以侑幣之
禮致之變食燕而言禮見王有故以禮幣致之亦宜
有王無故親食燕故云互文也
右天子待諸侯之禮
諸侯覲于天子為宫方三百步四門壇十有二尋深四
尺加方明于其上
註曰四時朝覲受之于廟此謂時會殷同也宫謂壝
土為埒以象墻壁也為宫者於國外春會同則於東
方夏會同則於南方秋會同則於西方冬會同則於
北方八尺曰尋十有二尋則方九十六尺也深謂高
也從上曰深司儀職曰為壇三成成猶重也三重者
自下差之為三等而上有堂焉堂上方二丈四尺上
等中等下等每面十二尺方明者上下四方神明之
象也上下四方之神者所謂神明也會同而盟明神
監之則謂之天之司盟有象者猶宗廟之有主乎王
廵守至于方嶽之下諸侯會之亦為此宫以見之司
儀職曰將會諸侯則命爲壇三成宫旁一門詔王儀
南鄕見諸侯也
疏曰案大宗伯云時見曰會殷見曰同鄭註云時見
者言無常期諸侯有不順服者王將有征討之事則
既朝覲王為壇于國外合諸侯而命事焉春秋傳曰
有事而會不協而盟是也殷猶衆也十二歲王如不
廵守則六服盡朝朝禮既畢王亦為壇合諸侯以命
政焉所命之政如王廵守殷見四方四方四時分來
終歲則遍若如註則時會殷同亦有朝覲在廟假令
當方諸侯有不順服則順服者皆來朝王其中若當
朝之歲者自于廟朝覲若不當朝之歲者當在壇朝
十二年王不廵守則殷朝六服之内若當歲者即在
廟其餘在壇朝故鄭言既朝覲乃為壇于國外也朝
事義未在壇朝而先言帥諸侯拜日亦謂帥已朝者
諸侯而言也方明者合木爲上下四方故名方此則
神明之象故名明秋官司盟云北面詔明神故曰所
謂明神也天之司盟即左氏襄十一年傳司慎司盟
是也南鄉見諸侯者王在堂上公于上等侯伯于中
等子男于下等奠玉拜皆升堂授玉乃降也
敖氏曰為宫者築宫牆也王十二歲若不廵守則四
方諸侯皆來朝于是為壇壝宫于國門外之南方而
受之此所謂大朝覲也司儀職曰將合諸侯則令為
壇三成宫旁一門詔王儀南鄕見諸侯正謂此也方
明云者其制方而每面又各以色為其神明之象因以
名之加此于壇為將祀之也掌舍職曰為壇壝宫設
棘門
張氏曰自此至篇末皆言時會殷同及王廵守為壇
而見諸侯之事
世佐案此下言諸侯入覲而天子率之以祀羣神
也既分覲之又總會之所以固其志也春秋傳曰
有事而會不恊而盟非禮之常故綴于末與然詳
其文體頗有似乎傳記者且與周禮司儀及大戴
朝事所記互有詳略疑非此經之舊而記者取以
足之也為宫掌舍職也司儀主令之四門所謂旁
一門也壇十有二尋者謂其下等也壇凡三等上
有堂以祀方明并王立之所方二丈四尺堂下每
等加廣二丈四尺上等方四丈八尺中等方七丈
二尺至其下等則方九丈四尺矣每等高一尺堂亦
高一尺從堂視下深四尺也
方明者木也方四尺設六色東方青南方赤西方白北
方黑上玄下黃設六玉上圭下璧南方璋西方琥北方
璜東方圭
註曰六色象其神六玉以禮之上宜以蒼璧下宜以
黃琮而不以者則上下之神非天地之至貴也設玉
者刻其木而著之
疏曰天地之至貴者昊天崑崙是也既非天地之至
貴即日月之神典瑞云圭璧以祀日月故用圭璧也
敖氏曰設六色以象天地四方之色也設六玉為祀
時以此禮之上不以璧而以圭下不以琮而以璧亦
與周官異也所以然者以四方之玉無所象故于天
地之玉亦不必象之也用圭璧者圭璧尊也大宗伯
職曰以玉作六器以禮天地四方以蒼璧禮天以黃
琮禮地以青圭禮東方以赤璋禮南方以白琥禮西
方以玄璜禮北方謂方明之玉也
郝氏曰方四尺上下四旁各一尺設六色每方一色
象天地四方也設六玉每方以其玉函木上上與東
方皆圭上為天帝東方帝所出其玉同圭銳象陽居
上璧孔象隂居下璋半圭象半陽居南璜半璧象半
隂居北琥虎形象金猛居西圭上剡象物生居東
張氏曰方明之制合六木而為之上下四方各異色
刻木為䧟而飾以玉蓋以一物而象上下四方之神
非六物也
世佐案六色設之于木上六玉則分方而置諸其
側以禮神也上從北下從南註云刻木而著之恐
非是上下即天地也禮之用圭璧不用璧琮殺于
正祭也考典瑞職所以祀日月者乃一圭有邸者
耳圭璧一物也此云上圭下璧其為二物明矣疏
混而一之亦非四方之玉則亦各象其方之色而
已郝說鑿
上介皆奉其君之旂置于宫尚左公侯伯子男皆就其
旂而立
註曰置于宫者建之豫爲其君見王之位也諸公中
階之前北面東上諸侯東階之東西面北上諸伯西
階之西東面北上諸子門東北面東上諸男門西北
面東上尚左者建旂公東上侯先伯伯先子子先男
而位皆上東方也諸侯入壝門或左或右各就其旂
而立王降階南鄕見之三揖土揖庶姓時揖異姓天
揖同姓見揖位乃定古文尚作上
疏曰中階之前已下皆朝事儀明堂位文以朝事儀
論會同之事明堂位周公朝諸侯于明堂不在宗廟
皆與此同故鄭依之也言上者皆以近王為上云或
左或右者二伯初帥之各依左右若康王之誥云大
保帥西方諸侯入應門左畢公帥東方諸侯入應門
右皆北面也土揖庶姓之等是司儀職文鄭彼註云
土揖推手小下之也時揖平推手也天揖推手小舉
之
敖氏曰旂上左而公侯伯子男皆就其旂而立則是
五等之位自西而東皆北面與朝事義所言諸侯之
位異也射人職言正朝之位云諸侯在朝則皆北面
朝士職言外朝之位云右九棘公侯伯子男位焉然
則五等諸侯同在朝唯為一列亦可見矣鄭本上
作尚註云古文尚作上案上左云者以左為上也且
春秋傳亦有上左之文則上字之義優于尚也宜從
古文
郝氏曰上介諸侯之相君之旂即諸侯之旂置于宫
豫識其君朝列之位也上左諸侯各以其爵自東立
而西不言面皆北面可知
世佐案尚上通上左者據王而言也王南鄉以東
為左故諸公北面者東上諸侯在諸伯之東諸子
在諸男之東是皆以左為上也後二說皆非
四傳擯
註曰王既揖五者升壇設擯升諸侯以會同之禮其
奠瑞玉及享幣公拜于上等侯伯于中等子男于下
等擯者每延之升堂致命王受玉撫玉降拜于下等
及請事勞皆如覲禮是以記之覲云四傳擯者每一
位畢擯者以告乃更陳列而升其次公也侯也伯也
各一位子男俠門而俱東上亦一位也至庭乃設擯
則諸侯初入門王宫之伯帥之耳
疏曰三等拜禮皆司儀職文受玉謂朝撫玉謂享子
男共一位故設擯四(從楊氏圖節本)
聶氏曰公奠玉于上等降拜于中等侯伯奠玉于中
等降拜于下等子男奠玉于下等降拜于地及升成
拜皆于奠玉之處又曰降拜者皆降于地升成拜于
奠玉之處也
敖氏曰王既揖於是諸侯皆升奠瑞玉公於上等侯
伯于中等子男于下等既則皆拜于下擯者總延之
曰升乃各升成拜于奠玉之處降出三享奠玉幣亦
如之傳擯者傳其擯辭使之升拜也一朝三享凡四
此于享亦升之異于特覲者以其衆也
郝氏曰四傳擯公一侯一伯一子男同一相禮者各
以其等傳命見王于宫而後從王以祭也
張氏曰據註疏推其次第上介先期置旂質明王帥
諸侯拜日東郊反祀方明二伯帥諸侯入壝門左右
立王降階南鄕三揖諸侯皆就其旂而立乃傳擯執
瑞玉以覲璧帛以享請事勞皆如前經所陳也
世佐案大行人云上公擯者五人侯伯四人子男
三人謂交擯法也此合諸侯于壇用傳擯法與交
擯異其人數未聞傳擯者擯者傳告五等諸侯使
之各以其幣升壇覲王也以奠玉之等論之公一
侯伯一子男一則三傳擯可矣鄭分侯伯以足四
傳之數不若敖說能櫽括此禮之始末也降拜之
法聶氏後說近是
天子乘龍載大旂象日月升龍降龍出拜日于東門之
外反祀方明
註曰此謂會同以春者也馬八尺以上為龍大旂大
常也王建大常縿首畫日月其下及旒交畫升龍降
龍朝事儀曰天子冕而執鎮圭尺有二寸繅藉尺有
二寸搢大圭乘大路建太常十有二旒樊纓十有二
就貳車十有二乘帥諸侯而朝日于東郊所以教尊
尊也退而朝諸侯由此二者言之已祀方明乃以會
同之禮見諸侯也凡會同者不恊而盟司盟職曰凡
邦國有疑會同則掌其盟約之載書及其禮儀北面
詔明神既盟則藏之言北面詔明神則明神有象也
象者其方明乎及盟時又加于壇上乃以載辭告言
詛祝掌其祝號
疏曰此四門之禮乃將見諸侯先禮日月山川也禮
既畢乃祀方明于壇祀方明禮畢遂去方明于下天
子乃升壇與諸侯相見朝禮既畢乃更加方明于壇與
諸侯行盟誓之禮若邦國無疑王帥諸侯朝日而已
無祀方明之事(從楊氏圖節本)
敖氏曰載大旂者以拜日及祀方明也巾車職曰玉
路樊纓十有再就建大常十有二斿以祀此載大常
則乘玉路矣東門即此宫之東門也拜日于東鄕其
所出之處也于宫門外者由便爾祀方明者祀上下
四方之神也上下四方之神惟壹祀之者因朝為之
故其禮簡大宗伯職曰皆有牲幣各放其器之色謂
祀方明之禮也此言已受諸侯之朝享乃帥而拜日
其節亦與朝事義不同
郝氏曰乘龍以龍馬駕車也大旆大旗也象謂旆上
畫日月交龍之象出由宫出東門即壇宫東門反祀
方明祀于壇上也
姜氏曰案周禮司儀職王會同為壇既詔王南向見
諸侯而與之三揖及其擯之也各以其禮為三等其將
幣亦如之其禮亦如之則傳擯固已朝見矣此四傳
擯之下言拜日祀方明乃朝見之後率行禮祀也而
註顧云已祀方明乃會見諸侯也何哉考朝義所稱
率諸侯朝日東郊者乃約言朝覲之禮而退而朝諸
侯者則言為壇合諸侯之禮猶此篇覲禮會禮本二
禮而相繼序次其儀未可牽其次而謂既祀乃朝也
漢興得鄭氏說經功固匪淺然其于闕疑之學蓋未
講而于治經之義例凡所為對文散文及省文互文
變文之屬亦有未盡融者故不失之臆而牽即失之
溺而固也學者正其踳駁以發其明通則庶乎得先
聖之遺經矣
世佐案此言于傳擯之下則是受朝以後之事也
大戴禮言先朝日而後朝諸侯所記不同耳鄭氏
必欲強合之誠不免牽率又拜日以下諸儀皆于
受朝後一時舉行而鄭乃分四時以配之亦非
禮日于南門外禮月與四瀆于北門外禮山川丘陵于
西門外
註曰此謂會同以夏冬秋者也變拜言禮者容(容坊本作)
(客誤今從朱子集註改正)祀也禮月于北郊者月太隂之精以為
地神也盟神必云日月山川焉者尚著明也詩曰謂
予不信有如皦日春秋傳曰縱予忘之山川神祇其忘
之乎此皆用明神為信也
敖氏曰門亦謂宫門禮謂祀之也不言祀者以異于
正祭變其文耳禮日于南禮月與四凟于北禮山川丘
陵于西皆隨其地之隂陽而為之與拜日于東之義
異也禮川不于北者四凟尊宜辟之也此三禮者皆
與上事相屬而舉之天子廵守有懷柔百神望秩山
川之禮此諸侯以天子不廵守之故而來覲故天子
于此亦略修祀事以放廵守之禮云
郝氏曰日為明主東方生明迎日而反祀于壇上既
祀又禮之者祀方明則合羣神而禮則各就其方位
南北西門皆壇宫門日為陽精故于南門月與四凟
隂精故于北門山川丘陵主成物故于西門皆于門外
者望其神致禮也
張氏曰鄭云變拜言禮者客祀也拜日于東門之外
日實在東故言拜日月四凟山川丘陵不在其處但
于此致敬而已故云客祀不言拜而言禮也禮畢亦
反祀方明而見諸侯矣
世佐案上云拜日特迎之而已至是又以牲幣之
屬禮之也日君象也故聖王尤重之東者所出之
方南則其正位也故于是二處行禮焉又案註云
變拜言禮者容祀也者蓋謂拜或無祀祀必先拜
故言禮以兼之本或作客者傳寫之譌耳張氏不
詧又從而為之辭鑿矣
祭天燔柴祭山丘陵升祭川沈祭地瘞
註曰升沈必就祭者也就祭則是謂王廵守及諸侯
之盟祭也其盟揭其著明者燔柴升沈瘞祭禮終矣
備矣郊特牲曰郊之祭也迎長日之至也大報天而
主日也宗伯職曰以實柴祀日月星辰則燔柴祭天
謂祭日也柴為祭日則祭地瘞者祭月也日月而云
天地靈之也王制曰王廵守至岱于岱宗柴是王廵
守之盟其神主日也春秋傳曰晉文公為踐土之盟
而傳云山川之神是諸侯之盟其神主山川也月者
太隂之精上為天使臣道莫貴焉是王官之伯會諸
侯而盟其神主月與
敖氏曰謂以此四事用其祭物也祭物謂牲幣之屬
燔柴者置之于積柴之上而燔之升謂縣之瘞埋也
此皆順其性而為之蓋因上文遂并言正祭之法以
明所謂禮者異于此也然此祭亦不盡與周官合未
詳
郝氏曰祭即禮也祭天神日月燔柴升煙以通之祭
山丘陵升高以加之祭川沈物以委之祭地瘞物以
實之皆所謂禮皆行于各門之外
張氏曰此言天子廵守四岳各隨方向祭之以為盟
主于山言升于川言沈是就其處而舉此禮故知是
王者廵守之事鄭前註云王廵守至于方岳之下諸
侯會之亦為此宫以見之為此經設也鄭又以祭天
為祭日祭地為祭月皆非正祭天地之神前經春夏
皆祭日則此言祭天燔柴亦謂春夏東廵南廵也前
經秋祭西郊此言祭山丘陵升亦西廵事前經冬祭
月與四凟此言祭川沈祭地瘞亦北廵事未知然否
姑據註疏釋之
世佐案此汎言祭祀之法以釋上文之所謂禮之
者亦如是也日月皆天神也云祭天則所以禮日
月者可知矣云祭山丘陵及祭川則禮于西門
外者可知矣不云四凟四凟亦川之大者也從川
可知上不言禮地此言之者以類及之耳故綴于
末也
右合諸侯之禮
郝氏曰鄭于此節引周禮四時之說與禮記明堂位
牽合秋官司盟謂天子設壇郊外與諸侯同盟本文
自明曉被其附合割強不可讀甚無謂也世儒標目
以為大朝覲之禮豈非以耳食者與
世佐案東萊吕氏說書洛誥云人主臨鎮新都之
始齊祓一心對越天地達此精明之德放諸四海
無所不凖而助祭諸侯下逮胞翟之賤亦皆有孚
顒若收其放而合其離蓋格君心萃天下之道莫要
於此愚謂此篇于朝覲既畢之後恐諸侯有不順
服者復合之于壇宫而稱殷禮焉亦猶此旨也豈
必讀書㰱血而後足以要約之哉鄭註固多附會
而周禮司儀職所稱將合諸侯則令為壇云云者
實與此合故取以目之敖氏謂之大朝覲之禮姜
氏謂之諸侯會同禮亦未為大失以其時會殷同
及朝諸侯于方岳之下亦放是禮而行之也郝氏
以耳食詆之過矣
記
几俟於東箱
註曰王即席乃設之也東箱東夾之前相翔待事之
處
敖氏曰經云設斧依于戶牖之間左右几乃云天子
衮冕負斧依則是天子登席于既設几之後也而此
云几俟于東箱其指未設几之前而言與
偏駕不入王門
註曰在旁與已同曰偏同姓金輅異姓象輅四衛革
輅蕃國木輅駕之與王同謂之偏駕不入王門乘墨
車以朝是也偏駕之車舍之于館與
敖氏曰言此者明惟王車乃入王門也几非王車皆
謂之偏駕
張氏曰周禮巾車掌王五輅玉輅以祀金輅以賓象
輅以朝革輅以即戎木輅以田此五輅者天子乘之
為正諸侯分受其四則為偏也駕之為偏其猶冕之
為禆與
世佐案偏駕謂諸侯所受金輅以下是也王門王
城門也不入者以其疑于天子也然則諸侯在天
子之國皆乘墨車不獨朝時為然故記著之若以
此為釋乘墨車以朝之故則非也墨車亦未嘗入
臯門豈特偏駕哉
奠圭於繅上
註曰謂釋于地也
疏曰此觧侯氏入門右奠圭釋於地時當以繅藉承
之乃釋於地
敖氏曰明奠時開繅而見玉也經云乃朝以瑞玉有
繅
儀禮集編卷二十一
