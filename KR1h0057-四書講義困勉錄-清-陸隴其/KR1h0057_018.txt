四書講義困勉錄卷十七
贈内閣學士陸隴其撰
憲問
憲問恥章張彦陵曰按行已有恥是狷者事然狷者
有所不為只了得一身的勾當不知士君子任天下
之責當思大有為以建立於當世故夫子合有道無
道以明恥正欲廣憲不為之志以進於有為前章
行已有恥不止說狷者此段不過借言之勿泥看
彦陵又曰有道無道夫子原只兩平說按註倒重有
道上時說倒重無道上俱偏然旨意只重有為不重
有守以守非憲之所難也周季侯曰恥在俗情中
者易見恥在名節中者難知邦有道非全不要守
邦無道非全不要為註但舉其尤重者言耳邦有
道穀不必到有道而後可恥即未逢有道而可恥者
固在不然則沮溺一輩可以免恥抑不必到苟禄而
後可恥即未嘗受禄而可恥者仍在不然則巢由一
輩可以免恥馬世竒曰賢者之品以狂與狷定者
也賢者之心不以狂與狷定者也人知進取之心狂
有之不知狷亦有之夫狷如原憲而何以恥問也曰
其心有不安於狷者也馬憲問恥破云有留意於
恥者亦狷者之進取也
克伐怨欲不行焉章大全胡氏克伐是因己所有而
生氣盈也怨欲是因己所無而生氣歉也克伐之心
由人己相形怨欲之心由得失相形徐玄扈曰若
其不行出於自然便是仁若出於勉然便未仁此
不在自然勉然上分克己何嘗不勉然但所以為勉
者不同耳王元美曰可以為難雖是許之之詞然
克己只直截而易制私只禁伏而難正在難處未得
為仁按元美說與李見羅說同翼註亦主此李
見羅曰自其著力處固叫做難而自其喫力處亦叫
做難由前之難其所著力處即是其得力處由後之
難其所喫力處即是其受病處故曰仁則吾不知也
微矣微矣蒙引存疑淺說都不主喫力講蓋以不
行對縱欲者言則不行者難以不行對克己言則不
行又不足為難正意似如此然李說亦似好蔡晉
江曰不行而謂之難者蓋克伐怨欲之私藏於杳然
冥然之中而發於卒然忽然之際最難制也今能止
之而使不行是其用力之艱盖有甚於激湍之隄防
奔馬之駕馭者故曰難啓蒙曰克伐怨欲在自然
生機上流出各有天則不爽便是仁克伐怨欲比
不得視聽言動視聽言動乃是不可全去者須知此
章是以制私言不以過情言袁七澤曰不行不是
只不行於外而中心猶有潛伏在他不行處亦是除
欲不留根然所以不得為仁者只是欠頭腦只見此
四者為心之累苦苦在四者上剥落不知以念滅念
念起即差正所謂二乘糞除之道也曷自反曰是誰
克伐是誰怨欲則覓克伐怨欲了不可得欲更教誰
不行耶此論講家多取之其意是欲提良知作主
若良知常作主這四者自然日消月化其論固高然
不知只說得存心工夫聖門固有存心工夫亦自有
克己工夫也
士而懷居章朱子曰士君子要為聖賢豈是塊然守
定在此一室自古無關門獨坐的聖賢此是就一
端說非以居為止此也陳大士曰居不足以累人
而懷始足以累人懷不足以累人而懷居始足以累
人湯睡菴曰士則天地民物皆其閫域何有於居
士則古今宇宙視為蘧廬何有於居就逸則辭勞益
己則損人責以士之度量當不如是矣將來則覬覦
已往則躊躇責以士之見識當不如是矣外不必口
體耳目馳逐於無方而情欲一萌物焉而不化即為
私内不必朝夕經營追尋於無窮而意識所向過焉
而復留即為私楊慈湖曰人生不可被一區宅子
幾畝田園貯却自己
邦有道章姚承菴曰危言危行非是意氣用事只是
當言當行的無所顧忌人見以為危君子亦以循其
常耳言孫只是孫於理而不直遂此正善行其危處
須知此是餘意副墨曰君子立身持世止有一
危意若曰君子處有道固言與行而俱危即無道之
世行亦危而不變特言語之間孫以出之耳真是中
流一砥副墨此說即所謂善行其危者也余前以
為是餘意今看來即作正意亦極好(丙申九月十日)管
登之曰和而不流中立而不倚此危行也
有德者章張彦陵曰不重言與勇全是要人充養在
内二項俱重在上句言勇俱兼治身治世說
莊忠甫曰人欲言其所迷言其所疑誠為難耳有德
者言其中之所自得如食人之說飽衣人之說煖豈
有不能者哉雖然迷者疑者固不能言矣亦有行不
逮而知及之者彼即不能言其所得亦能言其所明
是二言者相去固無幾也此言之不可以信德也夫
人惟有堅忍果斷之力然後能制私欲而成其仁豈
有不勇而能仁者然世亦有堅忍果斷之力用之以
成就其私意如尾生之信直躬之直陳仲子之廉此
其勇皆有過人者故勇者不必有仁當知有言者之
言亦言其德非便佞之言也有勇者之勇亦勇於義
非鬭很之勇也註便佞口給及血氣之強要看得
好不本於躬行底即是便佞口給不出於無私底便
是血氣之強故無論言之強辨者為便佞即言得合
理亦是便佞無論勇之過當者為血氣即當勇而勇
者亦是血氣若明道所謂造道之言如顔子之言
孔子孟子之言堯舜止是造道之深所見如是有德
之言亦可謂之口給乎曰若充類至義之盡亦不能
不如此說佐案曰須知道所急需者一曰議論一曰
擔當言勇正亦不輕曰必有不必有者謂徒有之以
言勇而言勇轉輕不若有之以德仁而言勇斯重蓋
欲人立德存仁而并收言勇之用也一味抹倒言勇
者非是
羿善射章樂天齋翼註曰善射盪舟是有力然羿以
善射之力而簒夏自立奡以盪舟之力而滅斟灌斟
尋殺夏后相又是有權故註兼言權力不答時解
又有以福善禍淫之理不可知說者不知福善禍淫
聖賢原只主理言不必主事言何不可知之有只依
註為是須知此節只重尚德意不重不答意又有
謂其理固然不必答者亦未是附顧錫疇曰今適
而羿奡凶終耳假令羿奡得死遂將為羿奡乎今幸
而禹稷保世耳假令禹稷不王遂不能為禹稷乎吾
想天之意固欲盡人皆為禹稷也如盡人皆為禹稷
安得人人而畀以天下且禹之德奚遽償之於其身
爾時為禹信者已為稷疑而稷之德奚獨酬之於其
子孫一似眷稷者久不復眷禹而夫子豈能為天明
之也哉按此節福善禍淫不可知之說其意欲人
只盡人事不要問休咎於天也四書鏡曰君子二
句依註一直說唯尚德所以為君子也
君子而不仁者有矣夫章沈無回曰此是論仁不是
論君子小人張彦陵曰正所謂危微之辨樂天
齋翼註曰此不仁與仁字俱以一念言不以全體言
佐案曰使小人乍見入井亦必有怵惕之心然善
念乍動而納交要譽之私己紛然而起故雖行好事
而盡是私心真未有一息之仁也小人不仁不必
說到假仁即使真心發見亦随見随滅故曰未有此
甚言人之不可流入於小人一流入於小人遂有江
河不反之勢通章總見從仁而至不仁易從不仁而
至仁難其儆人意最為深切大全朱子說君子處太
恕了恐非聖人旨存疑解仁字兼立心制行極完
然其末句曰其本心則非也若改為随見随滅尤明
愛之能勿勞乎節張彦陵曰此章忠愛二字認得真
切則能勿精神自透勞與誨正忠愛中事也蓋父之
愛子臣之忠君此情理所不容解然何謂愛亦望其
子之為聖賢而已何謂忠亦望其君之為堯舜而已
然則逸豫正敗德之媒而依回寔長君之惡則勞固
所以成其愛也而誨乃所以成其為忠也愛自不能
不勞忠自不能不誨非迹相反而相成之說王觀
濤曰勞非在撫摩之外别有一術以苦他正是撫摩
之真心所躊躇圖之者誨非在悃款之外别開一路
以煩他正是悃款之真心所委曲引之者顧麟士
曰大全及虚齋說愛之忠焉本不專指父之於子臣
之於君然從衆可也
為命章通義仁山金氏曰此萬世為辭令之條例鄱
陽朱氏曰此章即諸侯辭命而見用人之效二說
稍異須兼用之此章即鄭之為命以見事之貴詳
審而又見能得人能用人之效羣賢之和衷子産之
不自用共有五意又要由為命而推之凡事由鄭國
而推之凡為國者討則以事勝論則以理勝脩則
片言扼要飾則累辨不窮樂天齋翼註曰勿以飾
字作文飾恐礙潤色陳大士曰子産非不能草創
而草創用禆諶也非不能討論而討論用世叔也非
不能脩飾而脩飾用子羽也己特受其成局稍加潤
色而已矣子産真足相天下者哉
或問子産章聖人論人大抵才德俱全者上也才不
勝德者其次也德不勝才者又其次也才與德兩無
取焉斯為下矣此章關紐如此沈無回曰三段随
問随答之詞原無關紐後人立主意搏捥為作時文
計耳書中放此者多不可不知愚意雖是随問随答
原無關紐然後人看書須尋其關紐方是非止為作
文地也但不當以内夏外夷立說耳陳大士曰僑
與仲即非中國亦所必褒子西即非楚大夫亦所必
貶一因乎人之分量為評初非有意為低昂者張
彦陵曰伯氏之奪自桓公但致其奪者仲也怨宜歸
仲仲却功足以服人故伯氏無怨勿說到伯氏安貧
上吳因之曰聖人本意只是欲明管仲為有功之
人却不直說特取駢邑一事為言最是善形容處太
史公作史頗得此法遂為千古絶調
貧而無怨難章張彦陵曰按吾人實地學問必須從
世味中磨練過來方有得力處故夫子往往把貧富
相形教人當身體驗若能打破此關方是學問小歇
手處處富處貧只是一箇道理此處却將無怨無驕
分别箇難易出來正要人到處一化齊地位若斤斤
在貧富上較量便非本旨難易集註主人情說大
全胡氏兼人情事勢說胡氏似備存疑亦依胡氏
邱月林曰難易耑就人情說却從事勢上來不可把
事勢人情平看沈無回曰此夫子就人情事勢而
權其難易若此若有道者不知有貧富之異則無怨
無驕一也此又當别論若是樂好禮便分不得難
易
孟公綽為趙魏老則優章薛方山曰此章分明譏魯
失官人之道據翼註亦有諷公綽任職不稱之意
當兼用為是高中玄曰家之大者無如趙魏國之
小者無如滕薛人各有能有不能公綽正廉静而短
於才若使他做家老就是趙魏大家尚優況小於趙
魏者乎若使他做大夫即滕薛且不可況大於滕薛
者乎以其優於家老也而即使之為大夫則必至於
廢事以其不可為大夫也而亦不使為家老則必至
於廢人諷魯之意隠然可想此章老大夫字是實
字趙魏滕薛俱活看中玄得之註中大家勢重并國
小政繁只是順文解釋非指定趙魏滕薛也亦要活
看便無病蒙引謂魯也是國小政繁者與滕薛一樣
看更無分别則呆矣廉静自廉静短於才自短於
才非廉静便是短於才也世之所謂短於才者只是
指廉静耳所謂才者只是指不静不廉耳可歎(辛酉三月)
子路問成人章總旨張彦陵曰首節下截是中行次
節是狷以首節下截為中行次節為狷最妙則知
前不得中行之中行亦兼學質說但須知其與聖人
尚有别耳蒙引專以資質言者似太拘大抵以中
行成人二章與有恒章同看則中行兼君子善人狷
是有恒今之成人亦是有恒文禮樂則是中行之君
子如行已有恥三句亦是中行之君子
子路問成人節沈無回曰不曰禮樂以文之而曰文
之以禮樂是渾將四子推入禮樂中去不復見有四
子在文之而不見有智廉勇藝文之而方成為知
廉勇藝註才全德備二句承四子之長來中正和
樂二句承文之以禮樂來大全自明蒙引謂才全德
備四句俱承文之以禮樂來恐未是蒙引二段附下
附蒙引曰四者只是才德必文之以禮樂方才全
德備渾然不見一善成名之迹不然雖兼四子之長
人猶見是知是廉是勇是藝到文之以禮樂則無知
名無勇功而廉與藝皆不見痕迹矣又附蒙引曰
知足以窮理四句未宜說上盡好去為有下文文之
以禮樂在使德成於内而文見乎外猶在文之以禮
樂句内則才全德備四句却只自文之以禮樂說合
亦可以為成人禮樂俱當兼本末說偏指者俱非
註才全德備雲峰胡氏以不欲為德知勇藝為才
蒙引又謂廉勇為德知藝為才俱有未安愚意知廉
勇俱是德藝是才如此則與下節註才智禮樂有所
未備句尤合盖思義是廉授命是勇而知藝則未備
以才字代藝字註自明分言則知廉勇為德藝為
才合言則四者俱是德故語類亦有四德之目若
德成於内德字與才全德備之德又稍異盖此德字
兼藝在内此成字是以智廉勇藝之出於禮樂者說
今之成人者何必然節袁七澤曰正夫子思有恒之
意或曰此節正見不當以今人自限大全辨少
墟馮氏曰見利思義見危授命得力不在臨時必平
日講一介不苟之學而後能見利思義必平日講朝
聞夕死之學而後能見危授命不然利至然後斟酌
道義危至然後商量生死則不及矣樂天齋翼註
曰兩見字一不忘字要玩利害未見人多義命自安
一當其前不覺貪畏始要之日人多慷慨期許久之
不覺頓忘此皆念頭不真實之故張彦陵曰按平
生之言是平生期許之言不在然諾上論徐自溟曰
平生所期許即上文義命是也利害乃人道大關頭
始終乃人道大操履必久要不忘方是守得義命定
打得關頭破沈無回曰生平之言非止約信己也
是平生期待之言如志道德者期周孔志功名者期
伊吕久之時移勢變事不從心往往退步此便是無
骨幹久要不忘則一生之操履可知李九我曰只
有忠信而不及禮樂者以其才雖不足而真心不失
根本未漓故也若真心已失則禮樂亦無安頓處
附樂天翼齋註曰上節告子路以人道之全下節告
子路以人道之重
子問公叔文子於公明賈曰章夫子常欲思狷者今
據時所稱文子庶幾近之夫子就賈而欲核其實故
開口信乎二字乃欲得其恬静之真非疑其不情
徐玄扈曰時方巧令成風貪冒不忌夫子傷之意文
子審有其實儘可風世張君一曰言笑取之發固
有使人遊其中而不厭亦有使人見其約而不厭是
不厭之言非必時也不厭之笑非必樂也不厭之取
非必義也大抵文子是寡言寡笑寡取之人註所
謂廉静之士是也時人及賈之言俱過其實
臧武仲以防求為後於魯章武仲如防可以要季氏
解可以存先祀解可以未嘗以防為言解夫子正之
兼此三意君不可要而要之是其智之蕩君不必
要而要之是其智之鑿
晉文公譎而不正章吳因之曰此是夫子賤伯之意
初非評其優劣權以濟事曰譎晉文公創伯於桓公
之後此時緣人心已識破伯者機關不可再哄故其
取威定霸多譎而不正若齊桓公初做這箇事業緣
人心尚思王道仁義二字還鼓動得他起故以正出
之而人心即服夫子言此正見霸道之不足尚晉文
已不能及齊桓所為了況欲學二公而又差者乎
此條發出所以彼善於此之故補註所未及可謂朱
子之功臣矣管登之曰齊桓内行多不正而晉文
頗稱謹飭夫子為春秋明大義故略其小而重其大
此尚論者所當知也大全辨卓菴張氏曰桓文正
譎之殊如此而繼嗣之賢不肖懸絶豈非桓公好内
多嬖廢長立愛貽謀不善之所致與大全辨謂桓
公初起楚雖猾夏不過鄭蔡近楚之國未嘗與中國
並驅争先故齊桓猶得徐為之謀至晉文之時楚執
中國盟主而在會諸侯不敢與之争至戍穀逼齊合
兵圍宋曹衛皆受其節制勢極盛矣故晉文用計亦
異按此云桓文事勢不同固是然云文公不得不
譎則非聖賢之論也
桓公殺公子糾章
桓公九合諸侯節只以大義大信去服人省了多少
戰争
管仲非仁者與章吳因之曰夫子稱管仲之功正叙
處只在一匡天下句下二句又承上一匡意而益致
鋪張之詞到今受賜止是言後世被澤而當時之意
便已在内不可以一匡受賜作天下後世兩平對看
李毅侯曰管仲相桓其經濟全在作内政而寄軍
令其本領在禮義廉恥國之四維看來註圈外圈
内只是有功無過之意功過不相掩之說朱子未嘗
主此雖亦有此言然只指事糾非正之過非指其有
忘君事仇之過也予向疑集註之有兩意不是但功
過不相掩之說亦自有理難兼用而可並存也(己亥七月)
(初四)
公叔文子之臣大夫僎節首節止言與文子同升耳
升者僎也與文子同升者亦僎也文子薦賢意當在
言外補出湯賓尹首節文曰使文子有媢嫉之心
而見稍不達則才露而恐其形已勢俱而恐其軋己
僎必不能以臣役之身自奮於上使文子有推讓之
心而見稍不廣則收而為己之私席以成己之重亦
必不能以我所臣服之人共之於上
可以為文矣節張彦陵曰文子得諡為文衛人曾無
議及此者夫子特為拈出這重公案言只此一事便
無愧於文蓋極取其事非解諡法李仲用曰史臣
之文文子不若夫子之文文子夫子有惜史臣之略
大而舉小意須知此是餘意借諡法以見進賢
之義是正意是於文子之所以不愧於文因見史臣
之不知所以為文是餘意
子言衛靈公之無道也章徐巖泉曰非但用之各當
其才亦且使之各盡其才而叔圉輩又相濟共成其
美所以不喪三子若遇有道便未必得罪名教了
靈公有伯玉史魚而不知用猶未盡用人之道也
不然使伯玉諸君子出入風議以為國之光而使三
才臣折衝奔走以謀國之事豈猶有無道之名耶
衛靈章言得人之重非謂得人而可無道也大抵君
無道而得人者可以免其身而不能保其世故靈公
沒而蒯瞶之禍興武氏沒而五王之變作曰若得伊
周之佐何如曰伊周則能轉無道為有道而非能保
無道之及世也然則君有道而不得人可乎曰有道
未有不得人不得人不可謂有道然則陳卧子謂齊
桓無管隰之佐晉文無狐趙之徒則雖不負婦人而
朝不納懷嬴於室亦不至於霸其說非耶曰不負婦
人於朝不納懷嬴於室可謂不無道已耳未可謂有
道也有道未有不得人也
其言之不怍章張彦陵曰此章只將不怍二字激發
人必為之志又曰言何以可怍也正以其言之而
未必能為之也乃夫子所謂不怍即在言之時見之
沒了這點羞惡的念頭則勇猛振發之氣從何處鼓
出須善會夫子本意不是要人緘口結舌正要人竭
力去做事以免此内愧耳由勇生怍怍復生勇二
意須相足凡人志於為者必顧自己造詣力量時
勢事機决不敢妄發言如言之不怍以為己能不是
輕言苟且即是大言欺世之人為難即在不怍時見
得非為之後方見其難註則無必為之志而不自
度其能否矣是逆推其言之前欲踐其言豈不難哉
是正解為之也難句是預料其言之後然却是預料
不是到為之方見其難
陳成子弑簡公章總旨此章破承當云君臣之義聖
人必欲伸於天下者也蓋弑君之當討也請之而得
而君臣之義行請之不得而君臣之義亦明故雖未
嘗討也而恒固已討矣
陳成子弑簡公章張彦陵曰孔子請討凛然正君臣
之義若云借以正魯反小兩不敢不告一是背後說
是歎辭一是當面說是警辭一見吾為大夫且不敢
不告况君乎一見吾為告老之大夫且不敢不告況
在位之大夫乎當時天子不問罪方伯不連帥而孔
子侃然倡大義於魯庭雖未能興兵討恒(須知是非孔子初心)
而恆固已討矣胡氏先發後聞之說只是言其有
此理大全朱子闡之詳矣雲峯謂謂魯非謂孔子失
其意矣似拘在魯當日即當行先發後聞之事孔子
之請是也在孔子則有先發後聞之理胡氏之論是
也胡氏之論只是人人得而討之意又蒙引載黃
氏日抄之言曰此事果可先發後聞則夫子亦為之
矣不待胡氏發其所不及也黃氏之論可謂癡人說
夢矣
子路問事君章張彦陵曰勿欺二字是臣道徹始徹
終之本又進言時無内無外之心饒雙峯曰勿欺
甚難須是平日實落下慎獨工夫表裏如一方能如
此葛屺瞻曰人臣事君不獨自私自利為欺即成
心難化識見未真反之本心焉能自慊子路不知為
知尚坐此病故以勿欺告之按葛說是合誨汝知
之章看大全辨芑山張氏曰勿欺而犯亦須道理
的確可行有裨國事若不度是非可否則天下儘有
此心無愧未嘗欺君而識見執物議論迂疎不可見
諸行事者雖空言何益此處便見得人臣勿欺必學
問經濟兼至非區區樸忠而謂之能勿欺也按此
與葛說同欺之類最衆當言不言當為不為欺也
不當言而言不當為而為欺也不知其當言不當言
當為不當為而蹈之欺也知其當言不當言當為不
當為而蹈之欺也不當言而不言當言而言而心有
不實欺也不當為而不為當為而為而心有不實欺
也當言而言不當言而不言當為而為不當為而不
為其心又無不實而不本於平日之慎獨亦欺也犯
只是勿欺中一事夫子緣子路只能此一事故告之
如此范註是也蒙引存疑謂犯亦子路所未能恐不
必存疑說附後存疑曰犯其顔色以諫諍之此事
最難子路不能救季氏之伐顓臾則犯亦未能也故
范說在圈外子路不諫伐顓臾不是不能犯只是
不知其當犯此等看得最支離犯自犯勿欺自勿
欺一就平日言一就諫諍時言何必紐作一件即俱
就諫諍時言亦一是心一是言亦不當紐作一件又
兩件自應並重何必專重勿犯范註在圈外原不必
泥(癸亥七月初一)
按癸亥所定未是(壬申)
君子上達章劉涓水曰天壤之高卑易辨方寸之上
下難定李崆峒曰論地位天地懸隔論來路幾希危
微此與喻義章同但喻義喻利是以其已成者言
上達下達是以其日進之勢言皆有留脚不住之
勢註日進高明日流汙下正解上達下達大全胡
氏以為上達下達之效者非大全辨惑曰君子時
時存此天理如登層臺然美可大大可聖而神其進
自不能已小人纔動念於欲則凡欲皆呼羣引類叢
至沓來其進亦自不能已要之只從一念上起分别
路頭只在戒懼慎獨又曰此節當與孟子利與善
之間參看理欲初分只在一個路頭分别又曰全
是要學者謹幾意不上達即下達無不進不退不升
不崩就中可息肩住足之地上達下達是中閒話不
是兩邊話專為半塗而廢一流人痛加鞭策非分别
君子小人造詣已成明其為上達下達也
古之學者為己章張彦陵曰此章當看兩者字言同
此一箇學但學之者用心不同兩為字即註兩欲字
是學的主意俱在心上分别為己而學則日做進身
心上為人而學則日脩飾名譽上徐儆弦曰為己
則天地萬物皆屬之己為人則形骸耳目皆屬之人
唯為己故能克己唯為人故益失人此章是務名
務實之分不是成己成物之分為人為己俱兼成己
成物說但其所以要成者不同耳圈外程註另是一
意
蘧伯玉使人於孔子章張彦陵曰此章只重欲寡其
過句而交友之義為使之道只帶說就是了刪正
云夫子問何為使者乃不說其所為而直指其用心
處以對是之謂知言王觀濤曰留心克治的人始
覺得過易滋而難化但只要寡少還是難的註但字
猶字宜深味未能根欲字來是他心上自覺得未能
非真力不從心也鄧文潔曰非必沈溺之為害也
即一時克治之疎皆清明之累也非必邪僻之為害
也即偶然履蹈之失亦疚心之端也身過心過俱未
易寡
君子思不出其位章吳省菴曰位以内當思位以外
不當思思之便出位君子經營謀畫只在位之中不
在位之外得艮卦止而不動意君子當兼安勉說
君子恥其言而過其行章
君子道者三章總旨張彦陵曰此夫子望道未見之
心此章凡三說夫子實見其於道有未盡而子貢
則知夫子之已能一說也夫子知道之原無盡而子
貢亦知之又一說也夫子自言其化境而子貢知之
此又一說也當以第一說為正大全蒙引俱是第一
說
君子道者三章指南道字且虚下三句正是道三者
字勿作三樣人看盖即其會於君子之心者名之也
仁知勇原是心之本體只為有私便傷了本體君子
之心絶無私意其純然處是仁其洞然處是知其浩
然處是勇完全是心之本體便不憂不惑不懼陳
眉公曰若見以為能便非聖人之道若見以為能而
故謙處於不能尤非聖人之心也蒙引謂本文絶
不可說出成德字看來即說出亦與經旨無妨也蒙
引說附下附蒙引曰本文絶不可說出成德字子
罕篇亦不可說出進學字且進學成德字是尹氏合
二章而言其一則知為先一則仁為先之意耳非經
旨也
子貢方人章張彦陵曰湏知子貢之方人把做學問
内一件事看非如世人臧否人物然畢竟非切己之
學方人亦不是不好的要玩註專務二字子貢之
病只在專務便於切己處未免稍疎樂天齋翼註
曰賢字以自治有餘言不暇字以自治不足言聖人
功夫皆是切己不暇並非謔語夫子一生好古敏求
下學上逹安得有暇張彦陵曰要知自治之功無
窮無盡何得暇時暇字便是學者大病痛聖人終身
於學之中即從心不踰亦仍是學生安到老亦困勉
到老何嘗有暇時若子貢知此即自治不暇又何暇
方人哉李見羅曰見賢思齊見不賢而内自省也
安暇方人此又是見人之賢否而益有不暇也又
深一層
不患人之不己知章鄒東郭曰學而求能乃為己之
實功若謂求能以為人知地則猶然是患人不己知
之心也君子無求人知之心患不能亦非謂能人自
知之也惟是切於實學而已
不逆詐章張彦陵曰不逆不億主虚言不主誠言盖
虚是無意必誠是有實理自有分别又曰先字亦
要體認如鑑在此無物亦未嘗不照蓋先有照以待
物非物至而索照也吳因之曰覺與逆億字緊相
對覺如覺痛覺癢覺饑覺寒皆感而自應觸而自知
初不由念慮不經思索者也曰覺正是不逆不億處
言君子於詐者不信者未嘗逆之億之也第覺之耳
若說未嘗逆億却又先覺便是兩層葛屺瞻曰玩
抑亦二字言不逆億而倒會先覺其能覺之妙虚虚
含在言外說者皆以不逆不億就是先覺雖有此旨
於抑亦二字不貼此章依存疑則與和而不同一
類專就公私上論依集註蒙引則兼過不及公私論
包得和同矜争兩邊例與比義章一類存疑雖說似
精而不可用姑附于下附存疑曰逆億是把火去
照物先覺是火在此物來自照小註都說人不曾詐
不信而逆億之看來不是既不曾詐不信何消說先
覺聖人此語是說非億度之知乃明照之知耳億度之
知有心之知明照之知無心之知饒氏不逆不億為
待物之誠非是玩註似只就過不及一邊說未嘗
兼(癸亥七月)張江陵曰非有居敬窮理之功講學親賢
之助則此心虚靈之體未免為物所蔽欲以坐照天
下亦未易能大全辨芑山張氏曰凡事之多疑皆
生於不明如以察為明皆至暗也唐德宗之流是也
又卓菴張氏曰億逆非矣又有不逆不億而其弊
較甚於逆億者如漢元帝之於石顯唐玄宗之於安
禄山德宗之於盧𣏌宋高宗之於秦檜度宗之於賈
似道皆深信不疑
微生畝謂孔子曰章王宇泰曰無乃二字微生非直
指夫子為佞乃設佞之一字以探其何為栖栖之意
若有令人不可解者果為佞則無不合又何必栖栖
孫淮海曰微生畝徒泥於無道則隠之說而不知
聖人以道易天下之心便是固處
驥不稱其力章張彦陵曰驥所謂德亦在力處見之
善用其力便是德若舍德而言力此與凡馬之馴良
者何異故德力兼方謂之驥然驥之所以見稱於世
却在德不在力則君子之所重可知
以德報怨章總旨張彦陵曰愚按吾人以太虚應物
施忘其施報忘其報德怨自不必相形德怨之說專
因所報而見夫既不能忘情於不報則德怨自宜分
明若因世之脩怨而故意徇物何以銷天下不平之
憾吳因之曰世人有心於薄或人有心於厚聖人
無心而各得其平其報也咸其所自取則併可化天
下之德怨而歸之大道區區在脩怨上商厚薄者何
啻天壤通章重報怨上報德帶說
以德報怨章怨自有當報者不必論到何以報德而
後見以德報怨之不可也然論到何以報德而愈見
以德報怨之不可蒙引解以直報怨存疑非之然
看來兩說可兼用郵無正之於尹鐸文王之於崇侯
蒙引所謂以直也周禮之令勿仇春秋之許復仇存
疑所謂以直也高中玄曰直者情理之無所曲者
也若本有可怨乃曲其心以為忍置之不問是匿怨
而友微生高之乞醯也可以為直乎然則何如曰怨
當報則報之無過則焉不當報則不報無逞忿焉出
乎心之公得乎理之正斯為直而已矣解狐之薦
祁伯唯其才也彎弓送之曰怨子如初則其本情也
孔明之斬馬謖唯其罪也既斬而後撫其妻子其本
情也夫各有所當而已玩中玄之說與朱註仍是
一意乃深駁朱註未知何故當取問辨錄再詳之(戊午)
(五月念二)
莫我知也夫章總旨鄧定宇曰子貢平日求知於外
不曾從心體上用功莫我知之歎分明是喚醒他欲
使求之己所獨知之妙也不怨不尤正是心體無累
自家有一段獨見其妙處夫子意謂我不曾從人耳
目所見處討知只從心體上打得空淨無累每每於
下學處便有上達之妙上達正是心中妙悟處後章
所謂一貫是也知我其天猶云與天默契云耳人知
便有可見可聞天知何曾有見聞可言此正是人不
及知之妙莫我知即含下學意下學自兼内外說
專以墮黜見聞獨持心體為解者偏盖子貢聰穎之
士病痛不但在專事見聞不求心體其見聞處亦不
實落不切近故下學不得偏說若一貫章則是其功
夫已進步與此又不同
莫我知也夫章須知此不是歎莫知其聖是歎莫知
其所以聖大指與無行不與章相類與道不行等章
絶不相干下學對隠怪惟不怨不尤然後能下學
上達張侗初曰下學從不怨尤始徐自溟曰似
宜云學下而達上盖道理分不得上下特其學處見
為下而達處見為上耳未達處皆下隨學來即上若
其未達必是於下處未學也高中玄曰此聖人
自述其為己之學如此他人學問便有邀福求知之
心有不得便自怨尤此便有形迹表著而人可知夫
子孜孜下學只是了自己事無與於人則自無形迹
表著人將何以知之故曰知我者其天乎為己與
自脩似少異自脩内包得為己意也(辛丑六月十五)反
己自脩此句原非所以論聖人然在聖人自道則不
妨通考朱氏說自明大凡為人之學則必立異若
無與於人者則不必有異於人也原是一意註以
循序漸進解下學上達蒙引主積久說存疑主逐節
說看來當兼用大全原有一節上達全體上達之說
朱子不以為是者恐人認全體在一節之外認一節
為全體之妙故爾若認得朱子意則此二句自可用
不兼為妙(甲寅十一月)程遴長曰以天對人看則天
字不宜懸空屬理存疑云這天是蒼蒼之天而天之
所以為天者理而已矣下學人事而上達天理則其
理與之默契故人不及知而天獨知之天若泛作理
說理無知何以能知得聖人達說亦云知我者其惟
彼蒼之天乎蓋奉天之理則天理之周旋是即天心
之降監故此天字是指理言却亦指上天言若中庸
不可以不知天天字泛以理言時文誤用維皇鑒觀
等字集註自有人不及知而天獨知之妙此段原
在本文口氣外李毅侯曰我非生而知云云所謂
下學也女以予為多學云云所謂上達也子貢多學
而識其於上下一貫之妙尚未了然夫子以此示之
其聞性與天道盖自此章得也下學二字盖夫子
教子貢以随事精察而力行之乎
公伯寮愬子路於季孫章巢睫子曰達人安數壯士
除姦各成其是而已大全齊氏曰公伯寮愬子路固
假手以沮孔子故孔子不為子路禍福計而有吾道
興衰之說云蒙引以齊氏之說為非固是然齊氏
亦自有見備看可也沈無回曰興是大概話朱
子曰聖人不言命凡言命者皆為衆人言也若以
朝廷之法論之公伯竂自應肆市朝以已然之興
廢言之則皆出於命而伯竂不必殺以未然之興廢
言之則亦皆出於命而伯竂不可殺
賢者辟世章賢者即有辟世之時亦當如太公居海
濱之類不是長往不返也樂天齋翼註曰去亂國
適治邦此治字亦輕活看蓋此邦明知其亂而彼一
邦尚未可知故適之以圖行道耳又曰有違言是
與君議論不合玩程註所遇不同一句此章不當
以沮溺孔子並看所謂賢者是時中之士所謂避世
亦是舍之則藏與沮溺絶不相干言外則見沮溺之
辟世為己甚而夫子之避地色言為適時也大全吳
氏說雖引其端而未能了了大全辨唯適張氏曰
辟世只是無道而隠如後世乞骸歸里不任職事皆
是非必拘拘如伯夷太公之居東北海也或曰此
歎世道之衰不重賢者之去就此另是一說
作者七人矣章
子路宿於石門章南軒謂聖人非不知道之不行者
亦是後面子路道之不行已知之矣之意知字輕看
方無病只是逆料的意到歸與之歎方是真知其不
可聖人與沮溺輩亦同歸於辟世但一則是逆料
其不可為而不為者也一則是真知其不可而不為
者也(己亥閏三月)大全辨或曰三都踰制則請隳至費
不可則己之陳恒弑君則請討君相不可則己之為
乎不得不為止乎不得不止而後見聖人之能權或
者云聖人舉事動出萬全夫必事可功成而後動則
天下事可言可為者不亦寡乎此聖人所以疾固與
果也
子擊磬於衛章總旨沈無回曰當時如荷蕢楚狂一
流人亦非無心於當世者也但其分量未到得無治
亂地位故決意長往而不返耳驟聞磬聲不覺打動
熱腸忽然歎曰有心哉旋轉一念又曰鄙哉始之歎
即夫子之心也既之鄙則真荷蕢之心也
子擊磬於衛章張彦陵曰擊磬只是偶然但夫子一
副憂世心腸不覺自寓於磬聲中鄙是陋其識之
不達硜硜是病其守之太堅莫己知以下正說其鄙
而硜硜處王觀濤曰引詩只借作自家語言涉水
者尚知淺深之宜用世者何不自度量勿以淺深分
配治亂說
高宗諒隂章丘瓊山曰嗣主委君道以伸子道百官
盡臣職以承相職此天下忠孝相成之大關也昔周
公負扆以朝諸侯而流言起則此制不得不變故康
王葬畢遂即位而漢文以日易月之制亦世道江河
不返也但服制奪於世變哀戚本乎至情當於二十
七日之後以衮服居外朝以衰服居内殿斯兩全也
衮服不若墨縗為尤安按丘說盖召公輩已鑒
於流言之禍矣然則此制之廢自周始也故書詳紀
之與于忠肅曰百官聽冢宰事只恐遇操莽何以
處之曰嗣主剛明老成亦可以易制其相如嗣主非
剛明老成又何以處之曰此須要舉朝忠義矢心方
能使事不搖動而權姦可抑自漢文以後惟晉孝
武魏文帝周高祖宋孝宗明建文行三年之喪
上好禮章上好禮自一身動静以至事為設施之禮
也此是蒙引說即所謂該本末言也存疑愚見以下
不過發明此意非有兩樣
脩己以敬章張彦陵曰敬即是脩不是把敬去脩己
以敬是脩己的方法脩有二義天真不足則用脩以
補之氣質有餘則用脩以治之胡敬齋曰端莊整肅
威嚴是敬之入頭處提撕喚醒是敬之接續處主一
無適湛然純一是敬之無間斷處惺惺不昧精明不
亂是敬之效騐處朱子謂敬則能體信達順蒙引
謂體信達順即是敬者朱子淺言敬蒙引深言敬也
樂天齋翼註曰三箇以字不同脩己以敬的以字
有工夫言把敬脩己也下二以字不著力作即以看
脩己即以安人也脩己即以安百姓也李毅侯曰
不敬之己為昏昧放逸只一味情識用事這情識便
自封自隔對面之甘苦不能共一家之疴癢不能通
其不能安人安百姓可知也能敬之己為戒懼慎獨
便純是天理流行這天性便共立共達以乾坤為父
母以民物為胞與其能安人安百姓亦可知也彦
陵曰堯舜猶病直是以己未盡脩為歉不在安百姓
上發念正是脩己以敬處吳因之曰非病有負於
百姓實病有負於己之分量耳
原壤夷俟章夷俟非故意慢夫子只放於禮法之外
耳昔人云禮豈為我輩設壤即此意
闕黨童子將命章王觀濤曰成字乃成人之成對童
子看非學問有成也只據他以成人之禮自居故曰
欲速成樂天齋翼註曰通章以禮字為主童子不
循禮故夫子欲使之習禮習禮内有抑其虚憍反其
德性意不徒以儀文為重
四書講義困勉錄卷十七
