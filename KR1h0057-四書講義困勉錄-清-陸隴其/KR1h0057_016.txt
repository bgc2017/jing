四書講義困勉錄卷十五
贈内閣學士陸隴其撰
顔淵
顔淵問仁節王陽明曰克有掃除廓清之意無事時
將己私逐一追究搜尋出來定要拔去病根方是真
實用功到得無私可克自有端拱時在袁七澤曰
所謂己者何即下文視聽言動是也已禮非一非二
迷之則已悟之則禮已如結水成冰禮如釋冰成水
故釋冰即是水不别求水克己即是禮不别求禮下
文非禮勿視聽言動便是克己工夫蒙引曰已是
形色之己即下文視聽言動是也克己非克去其己
乃克去己中之私欲即下文克去視聽言動之非禮
也此段甚妙陳明卿大全删本載之余所覽蒙引删
本不載己字兼氣質之偏耳目口鼻之欲人我忌
克之私說呂氏所謂物我並觀亦是克復内事但不
當專指耳若大全朱子謂物我並觀與克己全不干
涉則又似偏矣已字亦不妨對人字說非人所同得
之理便是己謝註性偏難克大全止就剛柔言刁
蒙吉復推廣之曰如性偏好貨則從好貨處克將去
性偏好色則從好色處克將去性偏好名則從好名
處克將去又曰克盡已私誠意也皆歸於禮則心
正而身脩矣此恐不然克復俱兼得身心意克己
克字是行的工夫蓋顔子平日知的工夫大略已盡
此處只重在行上集註所謂至明至健是總顔子前
後說不是謂此章知行並重也此章正所謂約之以
禮若饒氏云吾與回言於吾言無不悦是說博文
此四勿是約禮此則又偏彼兩處難定他只說博文
劉炫曰克訓勝也已謂身也身有嗜慾當以禮義
齊之嗜慾與禮義戰使禮義勝其嗜慾自得復歸於
禮如是乃為仁也仁與禮似有體用之分玩輔氏
理虚禮實之說可見然則以禮對仁言則仁是内而
禮又是外也此尤可見看書之當有活法蓋以天
理之節文對人事之儀則言則天理之節文在内所
謂禮與己各自有内外也但此章禮字比禮之用章
較闊耳以天理之節文對天理言則天理是内所謂
仁是内而禮又是外也凡内外體用動静皆當作
三義對峙看看書須得活法方妙蓋此若合而言
之則禮與己各自有内外若分言之則禮為内已為
外又分言之則視聽為外言動為内又分言之則視
為外聽為内此看書到衆說爭峙處以此法求之大
半冰釋蒙引謂禮字只作天理之當然看而以輔
氏限制等級一條為非然限制等級即是天理之當
然似不必辨但須知其不專在外面耳周季侯曰
禮原非有實相可以舉似所謂有去翳法無予明法
也若謂禮無實相可舉則非聖人不曰理而曰禮
之意矣但禮是我所本有只克己而禮在是矣所謂
有去翳法無予明法則得之矣淺說曰自一心而
言則念念皆仁而無一念之不仁自一身而言則事
事皆仁而無一事之不仁按淺說解克復兼身心言
最明據蒙引則首節兩個為仁一樣據語類則不
同然依註則蒙引為是今姑兩存之為仁由己兼
有難易二意易則以其在我難則以其非他人所能
助然須側說蓋註重在易一邊也蒙引得之由已
二字所以形容直捷之極最得此旨蓋顔子為仁無
求助他人之理何待叮嚀刁蒙吉曰機如弩機之
機一撥即轉者也機在人則我束手故難機在我則
我操之而我發之故無難也
請問其目節徐岩泉曰夫子告顔回以四勿其意重
在視聽言動四字上不重勿字上工夫只在眼前此
正是約之以禮百方家問答亦載此說勿字固
是緊要然在克字内已包得不當至下節始提此為
主腦凡大全語類重講勿字者須善看刁蒙吉曰勿
者禁止之辭禁者防閑之意止者遏絶之意勝私復
禮之機機字即在我而無難之機存疑謂非禮勿
視聽言動却就動上說聖賢有持敬涵養之功聖人
不以告者動静交養是學者事顔子生知之亞静亦
無待於簡點也此說不然非禮勿視聽言動原兼動
静說觀朱子謂發時固用克未發時也須致其精明
可見大全真氏又以勿視聽屬存養勿言動屬謹獨
此又太鑿四項俱兼存省不宜分屬查大全以四
者分存省此似是徽菴程氏說非西山說(癸亥閏六月)
存疑顔子生知之亞一段自妙朱子所謂發時固用
克未發時也須致其精明者乃是本文言外意余初
誤看存疑說正與程子制外養中之說合(己亥六月初三)
程子謂制於外所以養其中對仁看則禮與已皆在
外故云制於外大全許氏及蒙引謂制之於外是克
己也以安其内是復禮也恐不然(己亥六月初三)朱子答
呂子約云由乎中而應乎外是推本視聽言動四者
皆是由中而出泛言其理之如此耳非謂從裏面做
工夫出來也制乎外所以養其中方是說做工夫處
全是自外而内自葉流根之意非謂内外交相養與
此章之文本不相戾(文集卷四十八庚申看)語類謂克己工
夫其初如何便得會自然也須著禁制始得此段要
看得好要與克伐怨欲不行有别蓋其為禁制同而
所以禁制則異朱子只要人下工夫未暇辨其同異
以四勿配五事則勿字屬心又視聽言動皆兼思
徽菴程氏云動兼思貌而言不必以勿字為心者非
大全辨或曰中庸喜怒哀樂以性之寓於情者言
此云視聽言動以性之寓於形者言管登之曰人
心之主不在勿而在禮克義則在勿字中禮常為主
自能照非幾之萌而克之不然雖欲禁止非禮而無
及矣顔子不遠復其主全在機先蓋勿從禮出禮不
從勿出依此則反重在復禮了此亦是提良知為
主的話頭不知此是論力行不是論存心也且此禮
字亦難當良知看又有以人生而静為綱以隨感
而動為目亦非克己即是綱目即是綱之目不分兩
項存疑得之請事斯語只就此脚頭踏處便是下
手之時譚梁生曰不敏請事則是足發不惰見進
不見止之象是以其心三月不違仁也曾子一言則
曰唯顔子九言則云然徐岩泉曰顔子曰請事斯
語甫出口而己巳克矣禮已復矣豈待退而徐議克
哉亦豈待臨境而後議禁哉此亦是欲仁仁至話
頭然仁遠章是當下指點此章是大成工夫似不得
作一樣看刁蒙吉曰註云程子四箴發明傳授心
法最為親切學者宜深玩其所以親所以切而躬行
之不可徒作文字讀也又解視箴蔽交於前兼不正
之色不正之書二意解聽箴閑邪兼防其滛聲防其
邪說
仲弓問仁章莊忠甫曰出門而介秦越使民而别貴
賤此慢之生於妄者也無賓而視以為賓無祭而見
以為祭此敬之生於妄者也以妄治妄終以藥發病
若功行圓滿必待并忘見賓承祭之心然後可或
問未出門使民時如何楊中立曰對境不動難刁
蒙吉曰敬以持己直其内也恕以及物方其外也
大全諸家多以内外體用分言敬恕須知恕未全是
外未全是用但對敬看故云然當與參乎章參看
張彦陵曰須知怨根消處正顯得我全體圓融聖人
說此二語不重在有效正重在自己工夫耳吳因
之曰顔子請事斯語乾道也曰乾道有徑捷要約之
意仲弓請事斯語坤道也曰坤道有積累慎密之意
故講顔子請事處當云四勿只是一心只把一心去
遏絶便可勝私復禮何憂已之難克也唯從其事斯
語而已講仲弓請事處當云為仁之功一毫疎略不
得若不從敬恕做去便無頭緒便無入門唯兢兢於
見賓承祭之語及不欲勿施而已如此說方兩邊移
動不得刁蒙吉曰言效便要他自考蒙引曰顔子
不言自考者無待於此也豈其然新建新鄭及龍溪
諸公俱詆斥註說以為不怨天不尤人之說大謬矣
司馬牛問仁節註心存不放四字說透言訒原故且
勿入講恐碍下節刁蒙吉解註中忍字用含忍堅
忍二意
其言也訒節難非力行之難是其難其慎之意
君子不憂不懼章憂自内生懼自外入不必分當事
未事張彦陵曰不憂不懼即無入不自得意只據
見成說内省二語是無憂懼根子然非教他方去用
功乃令他自己去想要到不疚地位當盡何等樣工
夫周季侯曰不疚從他心苗隱微處勘世上儘有
事可對大庭質聖賢却自家查來覺自有過不得去
處凡事須是仔細省察心上打得過方能不憂不懼
靠著仁義道德只討得題目做去未便能不憂不懼
也薛敬軒曰君子對青天而懼聞震雷而不驚履
平地而恐涉風波而不懼唐荆川曰險處惶惑原易
處錯過不曾做得工夫也多憂懼人與多言而躁
人正矛盾多憂懼人見難不見易也正當於此處想
出一個司馬牛
人皆有兄弟三節大全辨唯適張氏曰宋哲宗時章
惇復位怨劉安世尤深必置之死因復徙安世於梅
州推士豪為轉運判官使殺之判官承意疾馳未至
梅三十里嘔血死安世獲免可以知命矣他如鄒浩
諫立賢妃竄於新州對友人田畫出涕畫曰使志完
隱默官京師遇寒疾五日不汗死矣豈獨嶺海之外
能死人哉此又以義制命不以死生貳其心者也
君子敬而無失節李衷一曰大抵司馬牛處兄弟之
間决有未盡道處子夏此言分明欲牛自盡恭敬以
感其兄魋原不是欲牛把自己兄弟舍置了認别人
做兄弟也意謂君子能盡個恭敬雖四海之内都是
兄弟疎者尚可親况親者乎何患無兄弟當從自己
兄弟看不當從四海看了凡亦主李說謂到此田
地四海之内將改暴易亂而為我之兄弟矣况其親
者乎使魋而能遷善也是我能立命也我能格天也
固無患乎無兄弟也使其怙終不悛則是我立命有
虧也事天未至也亦何患乎無兄弟也子夏非為不
得已之詞亦非意圓語滯樂天齋翼註曰皆兄弟
以愛敬我言我無往不敬誰人慢我我無往不恭誰人
侮我譚梁生曰說理亦靡靡可聽若周公誅管蔡
云何又曰司馬牛憂懼之意多敬恭之意少敬恭
憂懼似之而非子夏之言正言君子蓋敬恭者無惡
於志不愧不怍之君子也又曰處牛之勢唯有去
而已子夏之言非寬其憂也策其憂也見幾而作不
俟終日計當持身避難秉禮異國是無兄弟而有兄
弟也語曰患之將至思而弗憂則子夏導牛意也牛
不能從至魋之叛宋欲滅桓氏而始出奔不遑擇國
而處其亦晚矣
子張問明章總旨此當與衆好衆惡章參看又當與
先覺章參看此章當合先覺章及何為則民服章
同看
子張問明章子張問明意思分明要從遠處討明夫
子窺其意向在遠故言汝欲明只就人情物理上明
得便是明即此明得便是遠何必遠求都是因其務
外好高之病而藥之明處全在不行上然其所以不
行全在本體空明之盡(此句不若蒙引存疑居敬窮理之說為精)若在譖
愬上料理則其不行處正是行無有是處識先覺
之賢便知明遠之故譖愬極切近浸潤膚受之譖
愬極精細此段就切近上說大全輔氏就精細上說
其實相發明蓋唯切近處精細即此是明即此是明
之遠宋羽皇曰家庭邦國無處不有譖愬同室相
鬭骨肉參商皆此軰為之非設為之辭也李衷一
曰人心本來自有明覺到被人欺來瞞去不是人能
欺瞞得我都是我心中私意紛擾本體上不光潔不
定静可以閒而投可以激而怒所以浸潤膚受紛然
得行李毅侯曰不行譖愬全在心體上說譬如鏡
然只在磨拭上用工不在照物上用工也又曰問
譖愬何以不行吾心之明何以不為譖愬所蔽曰此
理在先覺章魏徵言兼聽則明偏信則暗此只是
所以不行之一端張芑山謂内多欲則小人伺間而
進此即蒙引居敬窮理之說乃其本也王宇泰曰
不行謂譖愬雖巧而不得行之於我也非我不行人
之譖愬也他人在行處求明所以不遠聖人只在不
行處求明所以自遠不行有兩解麟士以王宇泰
說為雅看來兼用為是沈無回曰遠是就其明而
贊之說不止於明者固不是說明之遠者猶屬兩層
遠是其所以明處不遠之明止可言察不可言明吳
因之曰遠非旁燭遠到之謂乃精微深邃之謂全要
看註中不蔽於近一句然不蔽於近何以為遠大凡
遠處易看唯近處看不破且如天地鬼神往古來今
雖甚幽渺寥廓然於我初無情識所牽愛憎所動故
聰明可用而探索可窮唯耳目見聞之近毁譽是非
之間以情觸情以識投識聰明有所不能用察識有
所不及施這等去處必非揣摩物情可得全是胸中
原無情識種子所以種種變態當下銷鎔此視探賾
索隱鈎深致遠之明何可同日而語故曰可謂遠也
已矣如鏡之明者不必往燭萬形而其能不昏翳處
却便是遠也若只在照上用功不在磨鏡上用功此
便流入億逆窠穴何啻千里據存疑則明遠本領
當在言外補出因之則混在本文說了存疑較清楚
譚梁生謂假女謁苞苴醉飽燕樂之利以行其譖
譖安得不行指攘名奪位嫁禍陰賊之害以行其愬
愬安得不行蓋兩者從己利害起見非從人利害起
見人之利害可視為隔膜已之利害必急於燃眉按
此論甚好但以此講浸潤膚受則未切
足食足兵章總旨此章說得常變說不得經權兵可
去食可去而信不可去正是立萬世之經如何可說
權李衷一曰大抵兵之可去食之可去都謂其有信
在耳去食不是主定必死直是恃信足猶可全活也
萬一不幸至死則寧以信死無寧以不信生信之所
係豈不大哉民無信不立不但財窮食盡之時相叛相
離不能一朝雖國富兵強之日相詐相傾而勢亦將
渙矣聖人談經濟實用畢竟歸重信字
足食足兵節首節只重信蓋借兵食以衞信非以兵
食而輕信也因之說最得李毅侯曰帝王先富後
教井田學校相為表裏民信之矣自在兵食既足之
後又曰此章孔子意自重在信而今說者之意反
重在兵食所以書義不得通曉
必不得已而去二節兵食俱以周官兵食言若後世
召募之兵税畆之食則不待不得已而始去也孫
淮海曰無信不立不但說兵食可去而信不可去且
以見欲足食足兵而必在於立信也食足而無信則
倉廩之儲未有不為大盜積者兵足而無信則器械
之用未有不為大盜資者且將并兵食而失之矣
吳因之曰去食去兵是斟酌於不得已之中而權其
所可去自古皆有死二句則獨揭信字另發一論以
深著其不可無蓋上言其所可去民無信云云則言
其不可去者非徒申明去食意而已民無信全要見
得為政者使之如此觀註寧死而不失信於民二句
最要於使字上著力政行於常兵食與信俱存政行
於變信不與兵食俱去故曰信者國之大寶
棘子成曰章總旨李衷一曰章中重君子二字君子
者主張風教維持世道之人也
何以文為節譚梁生曰質勝文則野勝文且不可况
去文乎子成不特文勝質而直欲去文存質是不特
為野人之說而直為異端非禮非樂之說也
惜乎夫子之說節王觀濤曰意主救世故曰君子言
過於激故云失不可追唯有此意而乃為此言所以
可惜
文猶質也節文待質而立質待文而顯原是分拆不
開的上二句只泛言文質之不可分虎豹二句方
破文之不可去是比體不是喻體此專以本質之
質言須兼質朴之質方是葛屺瞻曰如在士君子
則須從文備物備儀方成觀美若純任本質便無以
别等威而明體統在細民則止能任質僑野率真自
得其便若加了文采反張皇跼蹐此段是以質朴
對文采言俱在外面論文質以時言則不特後王
用文即上古亦未嘗全廢文以人言則不特君子宜
文即小人亦不得全廢文以地言則不特治外宜文
即治内亦不得廢文以事言則不特文事宜文即武
事亦不得廢文此文猶質二句之意是論其理如此
虎豹二句則以廢文之弊言廢文之弊不特君子小
人無辨註獨以此言者舉此以示例耳此段是以
内而本質外而文章言
年饑用不足章總旨王季和曰君民一體財用亦互
相流注民富則互相流注者曰增故不至獨貧民貧
則互相流注者日減故不能獨富君或不足民自有
以供之君雖有備民將起而奪之民之有即君之有
三說當兼用若劉上玉謂均在徹内均是足的當
緊從徹字透出利弊似太拘
年饑用不足節存疑註云公之意蓋欲加賦以足用
夫年饑民正賦且不能辦如何又欲加賦乃是欲今
後加賦使國有餘積以備凶年不致臨時缺乏不是
目下就欲加賦也蒙引謂不可曉蓋未得此耳
盍徹乎節張彦陵曰盍字宜玩如云昔也徹行而足
今也徹廢而不足則權之足與不足之間何不依先
去行徹法語意虚活要他想那行徹法的好處出來
譚梁生以朱子合作均分之說為誤謂古今公私
情事不甚相遠所謂一夫受田百畆受而耕非受而
食也所食者百畆之餘故僅足八口也猶今之佃戶
此說大可駭異存疑徹法兼貢助夏法十中取一
民得其九公取其一助法十一中取一民得其十公
得其一註只云民得其九公取其一者就貢概言也
故曰大約云樂天齋翼註曰宣公税畝亦不曾廢
了井田只是徹法外又加履畝之税今但革去履畝
之税便是依舊行徹耳節用意雖極緊要然却本
文所無當在言外補說蓋有若只要發出君民一體
之意未暇及此有若之意主於開源註則兼節流
說存疑哀公之加賦是欲富國也有若之輕賦是
欲富民也徹法行而三家不得自肆大全朱子亦
有此說然須知是餘意不可作正講
百姓足節張彦陵曰百姓之足不足須根徹法之行
不行來譚梁生曰大夫陪臣之足百姓所以不足
在官則不在民也百姓之不足君用所以不足在私
則不在公也陳之遴百姓足節文百姓足之時
無論賦額畢登而宼盜不作物價不騰抑且家給人
樂無戾氣以干天譴而什一安得不有餘百姓不
足之時無論箕斂不應而寇盜費其半物價踴其半
且民窮財盡聚衆怨以召凶荒而什一安得不告匱
先王裕民多術而要不出於薄賦什一其迹耳蠲
租之詔歲下補助之恩時及一且貸其強半矣今
日瘠民多術而要莫慘於加賦什二亦其名耳吏以
巧取為賢民以稱貸救死十且征其三四矣大全
辯芑山張氏曰宋神宗熙寧元年執政以河朔旱傷
國用不足乞南郊勿賜金帛詔學士議司馬光曰救
災節用當自貴近始可聽也王安石曰國用不足以
未得善理財者故也光曰善理者不過頭會箕斂耳
安石曰不然善理財者不加賦而用足光曰天下安
有此理天地所生財貨百物不在官則在民彼設法
奪民其害乃甚於加賦此蓋桑弘羊欺武帝之言太
史公書之以見其不明耳按光之言甚正加賦固足
以害民乃又有詭為不加賦之說而其害乃倍蓰於
加賦如安石之行青苗手實者後世不可不深戒也
又朱子云自古救荒自有兩說第一是感召和氣
以致豐穰其次只有儲蓄之計若待他飢時理會更
有何策乾道中崇安大飢朱子立社倉法以救之此
所謂儲蓄之計也陸象山云社倉固為農之利然年常
豐田常熟則其利可久苟非常熟之田一遇歉歲則
有散而無斂來歲缺種異時乃無以賑之莫若兼置
平糶一倉豐時糴之使無價賤傷農之患缺時糶之
則摧富民閉廩騰價之計折所糴為二每存其一以
備歉歲代社倉之匱實為長利也按象山此舉足補
朱子社倉所未及後世徒知有社倉之法而不講求
象山平糴之制無怪其名存實亡本以利民而反害
之也黃氏震云社倉之弊至民不堪命或至自經僉
謂此文公法也無敢議變震謂非變其法也救其弊
耳乃請於朝鳩錢買田豐年聚租荒年賑散不惟不
取其息併亦不取其本庶乎有利無害愚按黃氏不
拘先法而買田以救其弊意固甚善然有散無斂民
無後慮在良農固可助其不給無荒時失事之憂彼
惰農亦私有所恃而不盡力於南畝則反以滋小民
惰窳之習助天而棄人亦非策之善者不若象山平
糴之說為久而無弊也救荒者慎思之
子張問崇德辨惑節張彦陵曰崇德工夫全在徙義
上但根基須從實地做起故以主忠信先之二者原
是一串事但論用力則徙義為實論立本則忠信為
先二者雖是一串而實有兩項對說為是麟士亦
欲作一串解不必從喬君求曰只是一個忠信必
奉此念為主宰然有悃愊為忠信拘攣亦為忠信却
又去此取彼如遷移然則自一念之真實積為百念
之高明日新月盛而不自知矣沈無回曰人心之
不變不化者是忠信義即此心之萬變萬化者也
義自兼内外而大全蒙引皆以忠信為内義為外者
只以事之宜言也主字徙字是工夫忠信與義是
德饒氏謂忠信是德徙義是崇林次崖謂主忠信未
有工夫徙義方是工夫俱謬麟士不取饒而取林不
知何也刁蒙吉曰主忠信而不徙義則有膠柱鼓
瑟之患徙義而不主忠信則為權謀術數之學聖
門工夫只有博學於文約之以禮此崇德便是約禮
中事辯惑便是博文中事比博文約禮又較切實些
想立此名目是因人而施(壬申八月閱大全朱子論胡氏之說識此)崇
非有所添增謂其不流於汚下也
愛之欲其生節張彦陵曰所愛惡雖主一人但上是
開說重兩欲字上下是實說重既又二字上倏愛倏
惡倏生倏死意上二句已含下二句只是叠上語耳
既字又字只要形容他惑亂意出非有兩層徐自
溟曰要在四個欲字上見惑惑只是個欲心所蔽耳
祛惑莫先祛欲存疑謂愛惡只作一人看看來上
二句還宜開說不必專主一人既欲二句方專指一
人看佐案曰毋論好惡之僻即其人本自當愛當
惡加一毫意思便於心體有累便是惑
君君臣臣章總旨樂天齋翼註曰此章即正名之意
刁蒙吉曰還是核實之意
君君臣臣章徐自溟曰夫子意在責成君父景公果
善其言則當反其所以為君父者何如則臣子之經自
此定矣乃其言曰君不君臣不臣父不父子不子則是不
揣一個頭腦而欲大家分任其責又安能以君而制其臣
父而制其子也哉刁蒙吉曰春秋於臣子弑逆者必
重其責於君父君唯不君臣所以不臣父唯不父子所以
不子端本澄源之道也詩書於君父頑悖者必重其責於
臣子君雖不君臣不可以不臣父雖不父子不可以不子負罪
引慝之道也四件四平說譚梁生謂自晏嬰沮尼谿之
封孔子接淅而行反於魯時年四十二是歲昭公薨定公立
孔子自此用魯後去魯周流列國不復更入齊境矣是知
景公問政在昭公之世也是時弑莊公者崔杼也滅崔氏者
慶封也圍逐慶氏者欒高陳鮑也孔子之對不專在去陳
氏迨陳乞子恒弑簡公去孔子對景公問時且三十年所矣
片言可以折獄者章聲清曰康誥論聽獄曰服念五
六日至於旬呂刑論聽獄曰察辭于差非從唯從大
都欽恤用刑者貴遲疑不貴神速然則夫子何以片
言與由曰此雖明與其捷實隂戒以驟也若曰片言
折獄唯由若他人或不必如此驟決耳忠信明決
該得廣輔氏蔡氏皆就折獄說故蒙引以為小然蔡
氏說亦渾附李毅侯曰忠信是本明決是用子路
片言折獄全在忠信上人心各有良知道之以德齊
之以禮有恥且格君能以禮讓為國則可以無訟矣
而况於折獄乎片言折獄全是未言之先有以取信
於人故如此其去無訟者不言之化亦只在升堂入
室之間耳程子所謂達却便是這氣象也
聽訟吾猶人也章道德齊禮是乃所以使也
子張問政章朱子曰若是有頭無尾的人便是忠也
不久所以孔子先將個無倦逼截他只重無倦以
忠不重居之行之居行雖有心與事之分而無倦以
忠則俱在心上說故雙峯謂此論為政之心最是
君子成人之美章刁蒙吉曰誘導引也就未成時說
掖扶翼也就將成時說奬誇許也就正成時說勸勉
勵也就既成時說既成又恐其以一善自阻也故勉
勵之四字四樣意思皆所以玉人於成也莊忠甫
曰人之美惡無所待而生有所待而成生由乎我成
由乎人方一念之初發也贊之以堅其志鼓之以決
其氣助之以壯其勢則其成也忽然矣若訾其疵以
敗其意陳其禍以怵其心散其援以孤其力則不成
也亦決然矣蓋成與不成之機在心不在迹聖人特
恐世人不察心而觀迹則有疑君子而信小人者故
特别而言之君子時借人以私便似乎導欲而長
邪然其意歸於成美如謂好勇好貨好色為無傷是
也小人時繩人以正理似乎擁善而牖良然其意歸
於成惡如樓護議論常依名節袁盎引義慷慨是也
小人之於人之惡也迎合之容養之而已高中
玄曰國家用一君子則不止獨受其人之利而其成
就天下之善為利更無窮用一小人則不止獨受其
人之害而其敗壊天下之善為害更無窮可不審察
之哉學者取友亦然
政者正也章吳因之曰此與大畏民志同上下之道
交相畏者也上有畏其下之心所謂赫赫具瞻是也
然後下有畏其下之心所謂有恥且格是也孰敢二
字可玩若使今人遇一大人問政不知條陳出許
多事件看聖人對康子何等要言不煩(壬申八月)
季康子患盜章莊忠甫曰上不欲則下不竊非獨感
化之說也多欲則斂重斂重則民窮民窮則不得已
而為盜不欲則藏富於民民富而禮義附焉孰甘棄身
於不義故曰雖賞之不竊張子曰欲生於不足
欲生於不足此與莊說雖非正意而可相發明樂
天齋翼註曰康子之問在弭盜以法夫子之對在弭
盜以心大全辯卓庵張氏曰北魏主問秘書令高
祐曰何以止盜對曰昔宋均立德猛虎渡河卓茂行
化蝗不入境況盜賊人也苟守宰得人治化有方止
之易矣唐太宗與羣臣論止盜或請用重法太宗曰
當去奢省費輕徭薄賦使民衣食有餘則自不為盜
安用重法此皆端本澄源之義所謂先自治而後治
人也至僖宗朝王仙芝陷曹濮州黃巢聚衆應之攻
剽州縣民困重斂者爭歸之數月間衆至數萬范氏
曰自古盜賊之起國家之敗未有不由暴賦重斂而
民之失職者衆也唐之季世政出閹宦不惟賦斂割
剝復販鬻百物盡奪民利使民無衣食之資欲不亡
得乎按范氏此論即太宗止盜之意乾符三年僖宗
令天下鄉村各設弓刀鼓板以備羣盜綱目深譏之
孔子所以專言不欲而不及備盜之具良有以也
如殺無道章如殺無道句說約所載鄒嶧山三說可
兼用欲字深看起念方寸盟心幽獨皆安於天理
之粹然則意念所到之處即提醒開悟民心處而民
自潛化於善矣樂天齋翼註曰猶云真心好善也
有躬行以率之意不作欲民之善說風草是借言
不是喻言
子張問士章總旨此章即是為己為人之辯但子夏
則防其於謹嚴處有箇為人之意子張則防其於廣
大處有箇為人之意一真一假一欺一慊闇然
而日章的然而日亡的是此章注脚管登之曰子
張質最近仁蓋有善與人同之度而不以狷介為高
者其干禄其求聞皆欲公其身於天下也使在今日
則皆目之為萬物一體之聖學矣夫子所以嚴為之
檢者為其氣度本近誠而僻習亦易入偽也好義下
人亦子張之能事特分量為難滿耳唯質直少有未
足而亦必無色取行違之弊也
子張問士二節李毅侯曰何哉爾所謂達者一句為
一章精神發出他病痛然後下藥
是聞也節四書鏡曰達是我這裏達將去聞是要他
那裏聞知我譚梁生曰是聞也非達也如謂問行
與干禄是截然兩義也問行則是干禄則非也達者
不求人之有譽獨求己之無咎聞者反是是聞也
非達也是說聞與達名義之不同夫達也者二節是
說其所以致聞致達者須辯不是以上節包下二節
也蓋我之所以致之者不同故世之所以報我者
亦不同
夫達也者節張彦陵曰質是質朴無粉飾直是正直
無邪曲佐案曰大抵率直的人只愁不會委曲不
怕他迎合人情但肻在人情上體貼便是自己不存
適莫正善於比義者此直字與人之生也直直字
不同彼直字闊吳因之曰註以所行合宜解義與
别處因時制宜不同言只就素位中所宜做底去做
更不竒竒怪怪丢起本身别做一樣驚世駭俗之事
觀察下人還是兩件世固有能觀察而不肯下人
者有下人而不能觀察者饒氏謂是一件事恐非存
疑謂觀察是為下人張本則亦是兩件矣而又以饒
氏之說為是不可解也然大全朱子亦說得不甚分
明須再詳之下人似亦不止在觀察此意與刁
蒙吉暗合刁蒙吉曰或曰人之言色未必有公而
無私以之為符驗可乎曰察之觀之以其公而無私
也若毁謗之言忌嫉之色則非所問矣卑以自牧慮
以下人也易所謂謙謙君子尊而光卑而不可踰者
與蓋處心積慮之間實有不敢上人者非徒以其言
與色而已也學問既成之後雖有微瑕人多不敢
直指故尤不可不觀察(壬申)徐岩泉曰慮以下人者
縱我或有實行矣而人或不信我亦謙謙然只管自
家做去便有人不知而不愠意此是為己實心實學
學力到此自然誠能動物尹孔怡曰此非謙恭以
周旋人事也以下節反照乃疑不自居意下人者與
無忌憚相反所謂務實者兼實心實行質直慮下
是實心好義觀察是實行註自脩乎内及充乎内二
内字似當兼身心說與内主忠信之内不同
夫聞也者節張彦陵曰色取仁便見行違仁此乃相
足之語無兩層此節分明畫出一個鄉愿色取行
違即居似忠信行似廉潔意居之不疑即自以為是
意邦家必聞即衆皆悦之意語類有一條說此與
鄉愿不同樂天齋翼註曰行違據註是行實背仁
看來他非不欲假於色并假於行但事事合理則又
無以自便其私故不覺違背去了蓋色為虚而行為
實實處却假不得劉上玉曰亦有不自知其非而
居之不疑者此意亦可兼用刁蒙吉曰今之學者
一意做舉業固不待言即希聖希賢之軰或欲求譽
於一時或欲著聲於百代其不從名上起見者蓋寡
矣
樊遲從遊於舞雩之下章總旨蒙引謂崇德脩慝辯
惑皆是心上工夫然看來德字似不專指心
樊遲從遊於舞雩之下節
先事後得節蔡虚齋曰先事後得只是心力專一必
有事焉而勿正底意朱子以意思高遠來說崇德又
是一意然亦當兼說先事後得大全朱子兩條
一是未為而先計之一是方為而遽圖之不曰德
崇而曰崇德見這先事後得之心正所以崇其德而
使之滋長也不可把德字倒在崇字上吳因之曰
攻寇目不他視耳不他聽努力向前專心致志一縮
手不得一退步不得無攻人之惡不是聖人禁止他
也不是脩慝者用力拏住須先認得慝字分曉那無
字便得力蓋顯然過惡還易掃除唯在心曲隱微處
那頭緒渾不見若真箇理會得便見前念方息後念
又起此方按伏彼又跳梁方苦主弱而客強雖欲攻
自是無暇凡暇於攻人者只是未嘗攻己惡也惡
顯而慝微然微必至顯故遲以為慝而夫子以為惡
四書鏡曰不必不從事於德而後德不崇也即一
心以圖其事又一心以計其得則雜而不純便非崇
德不必不從事於治己而後慝不脩也即一心以治
己又一心以治人則自治緩而不切便非脩慝樂
天齋翼註曰一朝之忿言其忿至小非終身不可解
之仇袁了凡曰人心唯怒為難制忿不及懲則盪
情滅性是不知有身也不能抑情制欲而傷其身是
亦親之辱也此論是非不論利害此論最精然是
非利害還當兼說譚梁生評了凡此條云聖學正
不在論心而遺事亦非論是非而遺利害如此說似
入細反入套
樊遲問仁章總旨吳因之曰問仁而曰愛人問知而
曰知人觀知人愛人並舉可知便是不相妨害了舉
直錯枉二句即是明知人愛人道理舜有天下節又
即是發明舉直錯枉能使枉直道理大抵樊遲未達
以下只申明首節所寓之意非以仁知異用仁知相
承作兩項開對
樊遲問仁節
樊遲未達兩節劉上玉曰此處仁字絶不可露一露
則遲無復疑矣註使枉者直則仁矣及二者相為用
俱宜渾之
樊遲退節李衷一曰遲只曉得夫子之言知故把能
使枉直之言都做知看謂既知其孰枉孰直愛便行
不去不知就能使二字便見知有轉移曲成處亦是
仁不必盡舉無錯乃為仁也遲問子夏分明見夫子
畢竟要分别枉直不免要用舉錯其初知妨於仁之
疑終未洒然遲既以夫子之言專為知發則知妨
於仁之疑終未釋且復疑使枉者直之無與於知矣
但對子夏說則只疑得使枉者直一句蒙引亦明其
初知妨於仁之疑雖終未洒然然遲口中未嘗說出
李說只可在言前說下文子夏之答則併遲意中
之惑都解之矣吳因之曰何謂也言夫子論知之
言如此實有可疑不知其果何謂也註未達能使枉
者直之理謂未達此句是論仁而非論知之理蓋遲
唯合認舉直錯枉二句皆為知故有何謂之問譚
梁生曰見字一經電切視也一形甸切顯也露也俗
作現現字義屬物見屬人同韻相見之見本如字讀
集註每一處兩音如儀封人前後音現中音見此章
見子夏音建見於夫子音見
富哉言乎節子夏解遲之惑只富哉言乎一句已盡
了下節不過引舜湯事以足其詠嘆之意
舜有天下節看來第四節遲非疑化枉之無與於知但
謂舉錯是我所得主枉者直非我所得主必使枉者
直而後為知則天下之為知者難矣如此說方與註
又字切若如蒙引因之之說則只宜用因字不宜用
又字矣富哉言乎一句則解遲意中之惑引舜湯事
則以見能使枉直為必然之理也自是兩截余向俱
似誤看曰如此則註子夏蓋有以知夫子一句當在
富哉言乎下何以置在舜湯節下也曰此固可疑然
亦不必拘想朱子以此章兼仁知意為重故復說此
一句於末原非指舜湯一節言也(己亥十一月十六改)圈外尹氏
註另是一樣間架與圈内不合不特贊樊遲好問之
為餘意也
子貢問友章樂天齋翼註曰忠是一段真懇忠愛心
在言前未有此言先有此心張彦陵曰不可非不
聽也謂其人不可以忠告善道即止不言所謂諒而
後入也此意亦本蒙引然須兼不聽說方是李
衷一曰不可則止非棄之也機未投且俟之尚可後
圖理解曰不可則止者積誠以動之寬歲月以待
之非畏辱而棄之也分之則三項合之只一件不
忠告叫不得善道不善道叫不得忠告不可不止叫
不得忠告善道不忠告善道叫不得不可則止叫不
得不辱
君子以文會友章吳因之曰君子會友果何所為欲
藉之以講明天下之理也其聞見所資豈不甚重哉
而抑又不但資聞見已也即為仁工夫全是自己著
實做的亦是友以輔之而已此一節只要說得取友
之益意思透徹便是顧涇陽曰自古無關門閉戶
的聖賢自古聖賢無孤立無與的學問刁蒙吉謂
可作此章注疏
四書講義困勉錄卷十五
