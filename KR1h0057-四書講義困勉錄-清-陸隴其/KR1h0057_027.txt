四書講義困勉錄卷二十六
贈内閣學士陸隴其撰
公孫丑上
夫子當路於齊章總旨沈無回曰通章以功德二字
作眼目圖伯計功致王以德究之王者之功亦非伯
者之所能比又曰德是根本時勢是其所乘孟子
之能使齊王者是德其反手處是時勢有德然後可
以論時勢不可以時勢德三平看翼註曰以齊王
由反手也斷上是斥伯功以崇王道下是明易王以
時勢也
夫子當路於齊四節翼註曰前四節勿露出伯字方
不碍管仲以其君伯句又曰畏只是不敢忽他非
謂曾子不及子路也張彦陵曰兩孰賢都論人品
不論事功管仲得君三句把專與久兩路相形見得
無解於功業之卑耳重功業卑句專指伯業說楊
龜山曰自孟子後人不敢小管仲只為見他不破近
世儒者如荆公雖知卑管仲其實亦識他未盡人若
知王良羞與嬖奚乘比而得禽獸雖若丘陵弗為之
意則管仲自卑不足道按註以曾西為曾子之孫
誤據經典序錄曾申字子西曾子子子夏以詩傳申
左丘明作傳以授申曾西之學於是可考又楚公子
申亦字子西則曾西為申無疑翼註曰不可說曾
西不為况我又賢於曾西者只說我與曾西同一淵
源意又曰言管仲以該晏子
管仲以其君霸節
以齊王由反手兩節張彦陵曰德兼政教說大行即
上洽字意四書脈曰大行就文德洽天下說不重
武周
文王何可當也節翼註曰朝諸侯即是有天下非既
失而復有之也只是振起之耳史氏曰孟子謂商
家代有賢聖之君已自難變又加之武丁中興故其
德澤愈未易衰况紂去武丁未遠兼以諸賢夾輔故
雖暴虐亦未遽至於亡所以文武興起之難耳皆反
復發明文王何可當也一句張彦陵曰故家以勲
舊言遺俗以沿習言澤之在下者流風以脩齊教化
言善政以紀綱法度言澤之在上者又曰微子微
仲比干箕子是貴戚之卿膠鬲是異姓之卿時勢
二字雖在下節然此節點出亦不妨淺說講此節明
說以時言之以勢言之云云四書脈曰文王猶方
百里起此百里亦是商家之地與民也
齊人有言曰五節張彦陵曰夫德者王天下之本也
作事之以智慧力田之以鎡基豈非本哉而齊人乃
有待時乘勢之說何哉蓋為有知慧有鎡基者言也
若無智慧無鎡基雖有時勢何益故後面又把德之
流行說出来四書脈曰德行原是速的如文王之
百年未洽非德行之不速德之成功不能速也顧
麟士曰古人馬必駕車馬逓騎置之說恐亦是漢以
下事殆不足據麟士此疑雖是然亦安知古人於驛
不獨騎馬耶
夫子加齊之卿相章總旨賽合註曰養氣章時說並
以知言養氣為主却未是通章還以不動心為主心
者功業之本故大功業皆從心出若平日所養不得
力則遇事時縱有旋乾轉坤大事不免此心忙錯要
須整齊安排孟子不動心全是平生學力已到心體
力量已沈隨手應去直做到底更無退縮屈餒之時
全是以理内主即夫子一貫之妙也張彦陵曰通
章以不動心為主知言養氣為目願學孔子為宗
王觀濤曰在必從吾言斷上是言已不動心之學異
於告子者在知言養氣二端下是願學孔子而推尊
之以見不動心之所自来前段吾嘗聞大勇於夫子
一語便埋願學根脚後段堯舜百王等語亦與大任
相應陸聚崗曰通章把一心字為綱知行二字為
目而以理字為主湖南講曰孟子學問還在存心
養性上養氣原不是上乘功夫大全辯看養氣章
多祖陽明而排朱註最謬
夫子加齊之卿相節當大任只是平常應酬一般方
是不動心註恐懼是埋養氣根脚疑畏是埋知言根
脚湛甘泉曰天道常運而不息人心常活而不滯
而云不動心者何也常活而不滯者人心之本體動
乎自然者也四十不動心者不失其心之本體而能
不動乎勢利者也是故知常動之體然後能不動乎
勢利也
若是則夫子過孟賁遠矣節四書脈曰是不難謂不
問其所以不動者何如而但曰不動則不動亦不難
即告子亦先我不動心翼註曰先我是不待四十
佐案曰提出告子乃賓主相形法北宫黝孟施舍
賓中賓也曾子主中賓也先完賓中賓主中賓纔及
正賓正主且先叙告子而後自叙到後以未嘗知義
結最有次序張彦陵曰按不動心便是勇故下文
以勇字發明不動心之道
不動心有道乎節張彦陵曰有字虚說許白雲曰
有主二字兼下五人北宮以必勝為主孟舍以無懼
為主曾子以理直為主孟子以知言養氣為主告子
冥悍強制為主皆可以不動
北宮黝之飬勇也節翼註曰北宮黝節一步進一步
看按翼註與東陽許氏合最明麟士謂自不膚撓
至不受於萬乘之君是彼不可加於我之意視刺萬
乘至反之是我必可加於彼之意此不可從蓋不受
内已有我加於彼之意也賽合註曰要模寫他必
勝意蓋膚撓目逃非勝也不撓不逃便是必勝處受
挫不刺非勝也不受必刺便是必勝處惡聲不反非
勝也必反便是必勝處按李九我曰其膚挺然而
不撓目凝然而不逃此說亦不是只依麟士解方得
賽合註謂此說於必勝為主意不襯貼是也褐寬
博只是一件蒙引已明然蒙引又云褐寬博是兩般
不是褐衣寬大也則自相背矣只從其一件之說為
是講意曰視刺萬乘若刺褐夫亦非此時就刺了只
是意在必勝視之若無難耳須看一視字此正眇視
諸侯處故遂接以無嚴諸侯云四書脈曰視刺三
句正不受萬乘之事刺萬乘只是設言無嚴諸侯却
是實說看一思字視字正摹寫他意在必勝光景即
下節舍之言亦是想像他無懼為主而代為之語耳
惡聲之必反之大全蒙存翼註脈俱兼褐寬博萬乘說
獨淺說單指萬乘言不可從吳因之曰黝二節不
是實叙當時行事實叙當時口語是極其形容話頭
孟施舍之所養勇也節張彦陵曰視不勝只是逆料
的說話此時猶未戰也亦尚未嘗不勝量敵慮勝正
與視不勝猶勝相反末二句又是自解其視不勝猶
勝意蓋心主無懼便儘力向前雖不勝亦無悔也不
可泥註遂把猶勝作無懼說此註是倒釋體須辨
彦陵又曰進是往與之戰會則已進而戰吳因
之曰孟施舍節是想像他無懼為主而代為口說如
此
孟施舍似曾子節翼註曰似曾子似子夏只在人已
二字彷彿相視非真可同日語也賽合註曰似只
似其氣象斷當依註以人已相似言之新說謂子夏
出見紛華而悅悅在外者也黝務敵人敵在外者也
此所以相似此說斷不可從四書脈曰未知孰賢
直說二子之勇一般未有一賢者
昔者曾子謂子襄曰節翼註曰自反不縮不過設言
以起下文耳重在理直氣壯一邊勿以善藏其勇善
用其勇平對又曰往而敵之如以一是矯衆非以
一正抗衆邪之類睡菴謂自反指平日所為言非
臨時也按此亦小誤自反只指臨時但本於平日所
為耳四書脈曰曾子只要自反常直不是臨敵時
視縮不縮為勇怯若既自反不縮安得為大勇宋
羽皇謂往千萬人之勇易見惴褐寬博之勇難知此
邪說斷不可從鄒德溥昔者曾子二節文曰當其
惴也以理自裁君子謂其能養勇當其往也以理自
壯君子謂其能用勇按此即宋羽皇之說似亦於
義可從(己酉四月)大全辯維立陳氏曰惴往都是勇不
往處正是千萬人不敢撓的精神藴蓄處丘月林
曰大勇只末二句見之或以吾惴為能怯吾往為能
勇總為大勇未是陳氏又曰曾子孟子養氣大關
頭常恐有不縮處不得於心處不慊處行不義殺不
辜處若云知言養氣更無不得於心不得於言之時
是欲擡高聖賢失却聖賢側身改過大旨李毅侯
曰問此處專言養勇與養氣相關遺却知言意何也
曰知言養氣是一事蓋必明乎道義而後能配乎道
義則知言自在養氣之先也
孟施舍之守氣節吳因之曰說守約處全要緊根反
身循理意蓋理者至當不易隨他天翻地覆古往今
来更摇動不得曾子一以是為主則是心中所見與
其所執持己把握那萬變不摇的物事了疑惑何由
起恐懼何由生雖當大任何由動心豈不獨得其要
言外便見得所謂不動心有道者此正其道而凡不
動心者當以此道為準矣翼註曰此不如是相去
霄壤意附四書家訓曰舍之守氣亦是心上守但
所守者心之氣而非心之理終著力把持終震撼得
動安得自如何如以心順理只顧自家理之是非其
中豈不凝然貞靜耶右條與予舊歲所見有不同
者姑附於此(壬寅)
敢問夫子之不動心節李衷一曰告子初間用工夫
猶見有不得便猶心動因此遂割絶使一理俱不出
不入後来亦無復不得矣到無不得時便成箇告子
的不動心湖南講曰告子說義外是將言與氣都
看在外邊的吳因之曰告子主意大段與老莊虚
無相似一味都撇開不令擾亂吾胸臆袁七澤曰
此心寂靜活潑不以求時動不求時不動也告子
之病正在強認志氣合一故孟子分别言之耳蓋志
氣合一乃從容中道之候告子陽明起手就要如此
所以成其告子陽明翼註曰夫志氣之帥也以下
俱見得氣不偏輕之意以正其勿求於氣之非抑揚
重氣邊看四書脈曰故曰乃孟子云然非古語也
翼註曰持其志兼靜存動察工夫暴字暗與善養
字反置而不養固暴也養而不善亦暴也按持志
非守其心之謂志可著力而心則自然不持志者乃
是空守其心不知明理以定其志耳湖南講曰志
可著力而心則自然告子恐動心亦未必去持志
四書家訓曰持志非存心之謂也心有所之當敬謹
操持不可妄有向往右一條與予舊歲所見有不
同者姑附於此右據家訓謂持志非存心然則竟
將持志作知言看似亦直捷可從(壬寅四月)翼註曰
理學諸公都說志氣非兩物持志之外别無養氣底
工夫然玩白文口氣不如是也蓋人未有不持志而
能言無暴氣者亦未有暴其氣而能收持志之全功
者故對舉而互言其義始備大抵持志養氣合言
之則是一件分言之則是二件亦如明新知行之可
分可合也朱子小註講持志無暴其氣俱以喜怒
為說蓋喜怒哀樂有在志者有在氣者徐儆弦曰
無暴其氣只是不斲喪他使之盛大流行如所云愛
養精力不殉欲忘生亦無暴氣之一大端也薛敬
軒曰言要緩行要徐手要恭足要重立要端以至作
事有節皆無暴其氣之事怒至於過喜至於流皆是
暴其氣也翼註曰不可說告子能持志但不免於
暴氣蓋勿求則氣暴矣氣暴則虧持志之全功按
翼註不說告子能持志亦不說告子不持志只說暴
氣則虧持志之全功最是吳因之曰或問黝舍既
是守氣似非勿求於氣者有合無暴之旨否曰黝舍
全靠血氣用事不勝其剛猛暴戾之極此正所謂暴
氣可見暴氣亦不同如告子不理著他固暴也如黝
舍把来壞了亦暴也黝舍告子總是一個圈子又
曰此氣與上施舍守氣之氣本無兩樣然此處作好
看施舍作不好看何也蓋氣必與理對施舍所守全
不顧義理故作不好看若論氣則均是體之充豈有
不好者哉
時說俱謂告子守其空虚無用之心而不管外面之
差失因目為禪定之學者非也告子乃是欲守其心
以為應事之本蓋亦陽明之學也然既不能知言養
氣則其所守之心亦何能以應事故猶自覺有不得
處然彼終欲固守其心也殆其久也則亦不自覺有
不得而冥然悍然而已以冥然悍然之心而應事則
亦為介甫之執拗而已故告子者始乎陽明終乎介
甫者也朱子以論性數章為勿求於心之驗此亦就
其為介甫之時言也大抵陽明天資高故但守其心
而亦能應事告子天資不如陽明則遂為介甫之執
拗矣然則學陽明而不成者其弊必至於執拗乎
曰又不然也告子天資剛強故成執拗若天資柔弱
者則又為委靡矣大抵學陽明之學者強者則至於
拗弱者則至於靡陽明之徒亦認告子為老莊禪
定之學蓋謂告子不得於心勿求於氣如種樹者專
守其本根不求其枝葉若孟子夫志以下是說志氣
合一蓋志之所在氣必從焉則如養其本根而枝葉
自茂與告子之勿求者異矣故陽明曰孟子不動心
與告子不動心所異只在毫釐間告子只在不動心
上著功孟子便直從此心原不動處分曉噫孰知陽
明之所以言孟子者乃正告子之所以為告子也與
黃氏洵饒謂告子勿求於心與孟子持其志相反
非也勿求於心自與知言相反其所以勿求於心者
是欲固守其心也正是其持志處但究其實則告子
所持之志乃冥然頑然之志非真能持志也不可專
以勿求於心為不持志然則黝舍亦可謂能持志
乎曰黝舍只知有氣耳蓋黝舍者任氣者也告子者
任心而亦歸於任氣者也任氣者心為氣使者也任
心而卒歸於任氣者欲以心制氣而不知心反為氣
使也故黝舍告子者自以為其心不為天下所動而
不知已為其氣所動既為其氣所動則又烏能真不
為天下所動也(以上五條己酉另錄出末條稍改)
既曰志至焉節按志壹二句唯蒙引存疑淺說兼善
惡說大全說約俱無明文因之及賽合註亦與蒙存
同其餘講章則謬看者多矣
敢問夫子惡乎長節徐懋齋曰因善養纔見浩然不
然則只是體之充耳甚至暴之則充於四體者且為
血氣為客氣為游氣按蒙引曰以志對氣則持志
與無暴其氣為二事相交養以知言對養氣則養氣
内自有敬以持志者在愚謂知言養氣内皆有持志
者在不必專在養氣内黃氏謂持志工夫簡而易明
故不復更言極是然亦須知是告子之所粗明故略
之(此條與己酉所見不同)
敢問何謂浩然之氣節焦漪園曰難言不是真無可
言者學者須工夫到頭方此氣充滿方識得此氣方
可與他言稍不到頭縱與他言亦不省得故難言二
字謂須是實體而自得也丑先問氣者只依註承
上文方論志氣而言也大全朱子有異說不必從
至大至剛節賽合註曰至大至剛是狀浩然之本體
要本源委說来蓋天地之正氣而人得之以有生故
其為氣也至大至剛至大至剛便有塞天地之氣象
了四書脈曰真養之後不至消爍其剛大的本體
則吾與天地之氣合一無間自覺得高乾廣坤之内
惟吾之所運量卷舒而無處可以限我無處可以屈
我故曰塞乎天地之間非把吾身之氣去充塞之也
塞天地只復得此原初剛大本體勿說到彌綸參贊
處恐涉功用上去此孟子就難言中指出浩然體段
直見得人身與天地一般萬物皆備於我氣象此等
氣非實見得孰信得乃所以為難言也翼註曰直
養無害只一意非直養了又要無害按合言之則
一意分言之則是二事集註乃是分言之下文集襲
及有事勿正勿忘勿助俱可分合看劉上玉曰以
剛大塞天地明浩然是本意則以直養只現成帶說
如何用功以直養之自在下集義有事方著實言之
凡言體段者固兼體用在内與體用之體不同然
如此處以剛大之體段對下文配道義之功用看則
亦與體用之體不異矣但輔氏舉體該用之說則殊
謬宜為蒙引所駁也
配義與道節翼註曰體段功用意亦相承配道義在
直養無害之後又曰配義與道在作事上看張
彦陵曰配訓合而有助單重氣一邊賽合註曰此
餒字就配道義處言下餒字就初養時言所指不同
四書脈曰配義節是言氣之作用處氣養到復了
塞乎天地本體遇著當為的事便配道義發出来使
無是塞天地之氣則不能配道義而餒也豈得稱剛
大須知配道義正是塞天地之實用處非塞天地之
外又有配道義也又曰平日直養無害未感時道
義已渾然全於此膽魄中到遇事時此道義奮迅激
昂自然益加百倍非氣之助而何按未感時一層
當補在配字前不可以上節為未感此節為遇事也
四書家訓曰配義與道亦從直養得来但亦不重
養成上只是見浩然中溢發之妙耳吳因之曰配
道義者氣足以輔志次足以輔至也無是餒者氣不
足以輔志次不足以輔至也按配道義不可專謂
是輔志然輔志實在其中蓋有氣則知言持志俱能
見功也盛符升配義與道論云未養之氣氣也分
乎理者也既養之氣氣即心也合乎理者也又云
設使吾心徒有是理而無氣以配之將必寂守之為
枯槁冥索之為空虚是則告子之治心而已矣設使
吾身徒有是氣而無理以配之又必至於馳騖為大
鹵莽為剛是則北宮黝孟施舍之養勇而已矣道
字蒙引朱子以統體言存疑以在物為理言存疑較
長壬寅七月讀割烹章存疑乃知所謂在物為理
者即是和順於道德之道也然則朱子蒙引存疑本
同一說所謂以統體言者即指在物為理者也順
治丁酉浙江配義與道王遇墨使徒言其量而不知
天地所以藉氣之由與氣所以見功於天地之實則
浩然者終不可窺氣非浩然則義與道雖留於天
地而莫為之助則道義亦止在天地而不在吾身惟
直養者一端之道義即有全體之氣以應之故自有
氣而道義遂見功於天地氣非浩然則義與道雖
載於吾心而莫為之輔則道義亦隠於吾心而奚
裨事業直養而無害者一息之道義皆有生平之
氣以貞之故自有氣而道義克廣效於吾心又
顧嘉墨氣與道義共進而有功於志氣與道義
共進而藏用於心
是集義所生者節王聖俞曰論養成之後氣固配乎
義論始養之時氣實生於義故又曰是集義所生者
朱子曰首二句根上来的是字與非字對集字與
襲字對取字與生字對此段大全似勝之賽合註
曰集義猶云積善蓋欲事事皆合於義也此解甚明
新說集義云者是集在義上猶言即乎人心之安也
不訓積善義不在事此說詭異斷不可從徐岩泉
曰氣本完具於吾心不待生也此生字對餒字說非
吾心本無而忽然生出也王聖俞曰生字取字亦
自分曉生如自根生幹自幹生枝取則是強拿他来
的冉永光曰義襲而取註曰只行一事偶合於義
諸書有謂即在行此一事上襲取有謂在行一二事
後襲取看来即在行此一事上為捷也愚按二說
當兼用為是(壬申四月)宋羽皇曰襲是義在彼而
掩而據之爭以為名執以取勝認假為真亦是可生
可死可以服人而神明終不自得也按宋說不是
依此說則是以襲為假託矣(甲寅七月)張彦陵曰
行字屬氣有不慊於心即是不得於心即所謂氣壹
則動志也不說不合於義而以不慊於心代之者又
因以起下文告子之外義耳然此處且未重在心只
重義上又此節自則餒矣以上雖有義内意然却
是賓故行有不慊於心句重在不慊於心要見不可
不慊於心也我故曰以下則又以義内為主而義以
生氣之意却補在言外故字承上行有不慊於心說
来也反重在行上見行之得失係於心之慊否而要
求慊於心者必須行皆合義也又曰則餒矣下過
至我故曰告子未嘗知義蒙引用夫心之慊否係於
義之得失則義之非外昭昭矣此即註然則義豈在
外哉一句意也單承行有不慊於心六字来存疑謂
其遺了氣之充餒一截固是然玩註則必不能集義
以生浩然之氣一句則氣之充餒意自補在以其外
之也下原是無漏也總之此節自則餒矣以上是言
氣之生必由於義自我故曰以下則言告子既不知
義則自不能養氣矣又我故曰三句是推究出告
子不求氣病根非辨義内外也告子既不知義内
則無論其不求於氣也即使知求於氣亦為黝舍之
守氣耳豈所語於浩然哉吳因之曰告子未嘗知
義此不重斥告子之非只重吾人當以告子為鑒決
不可以義為外而自懈其集義之功亦猶下節舉宋
人只重當戒宋人而自防其助長之害語意一樣
必有事焉而勿正節沈無回曰必字是承上文之詞
言必也如是而後為集義耳若有事焉上著一必字
即是正助之病有事勿正勿忘勿助長俱就行事
上說心勿忘句心字亦不重言其心勿忘其所有事
正欲就行事上著力也時文重拈心字者非雙峯謂
忘便是不能持其志者亦非時說又謂離事求心
便非聖學故曰必有事焉此說雖合於理然本文事
字却非行事之事只是以此為事之意乃虚字也
其曰勿正者聽氣之自生而不欲以心期之也曰心
勿忘者惟知從事於集義養氣而不欲獨任其心
也盖此是言集義養氣而非言持志也李毅侯
曰正則必忘忘則必助是一箇病痛如告子平日
不知集義是忘到臨時義襲暴氣却又是助賽
合註曰助根正來故下文只言助長之害而含正
之意在其中宋人閔苖便是正揠之便是助天下
句借苖言氣謂夫天下之養氣者義未集而先以
期必氣未完而先以助長求其不以助苖長者而
助氣蓋寡矣此其心得無以助之有益而無害又
得無以助之猶愈於舍其所事不知以為無益而
又害之也云云顧仲恭曰正忘助三項人俱是
求於氣而失之者若告子則深恐求氣之動志而
勿求之矣世人強把告子扯入助長内有何相干
按此雖駁得是然余前說頗精吳因之曰趨
視而苖已槁言不待久也已在趨上見槁之速意
翼註曰天下之不助苖長者寡矣指養氣言
張彦陵曰不耘苖是忘也析疑曰不耘苖亦是做
過工夫的人非無苖也但不耘耳告子始也任
心而不求氣是不耘苖者也既也任心而卒歸於
任氣則是助之長者也但此處只重在助長一邊
非徒無益而又害之存疑說雖明實然淺說尤
周密張彦陵曰此害字正與直養無害害字相
應只就當下見之不必說到任事上吳因之曰
孟子助長之戒深造以道之說便是繫辭過此以
往未之或知窮神知化德之盛也一叚議論聖賢
說道理說為學前後只是一派又曰須知至大
至剛四節或言浩然之體叚或言養成之功用或
詳善養之功夫只完箇我善養吾浩然之氣一句
按此則至大至剛四節俱宜就孟子自家身上
說為是
何謂知言節吳因之曰連舉詖淫邪遁者見憑他千
船說話皆不能逃吾之鑑四書脈曰詖淫雖偏見
猶依傍名理及其陷溺既久純是一片邪說略無依
稀近似矣張彦陵曰四言皆談道之言四病皆見
道之病其持之有故言之成理非止以空言惑世實
欲主持世教然毫釐之辯若不從根原處討個分曉
世必以為確不可易之論而見之行事其為害不小
矣知之便有以息之距之放之使邪說者不得作直
是孟子承三聖作用故曰聖人復起不易吾言矣
言之病皆由於心之失則所重在心矣然須知此處
孟子之意不是欲人守其心乃是欲人求其理於心
耳若守其心則即是告子之勿求於心矣
宰我子貢節直解曰在宰我子貢兼不得德行在冉
子閔子顔淵兼不得說辭惟孔子則言語德行都兼
有之附蒙引曰問善言德行是亦兼言語德行而
有之乎曰丑之學識粗淺蓋以為只是善言德行而
已不能善說辭也以此當孟子之善養氣若以理言
則實是兼言語德行然公孫丑之見不及此也按
蒙引原有二說此說雖似優然玩下文具體而微句
則丑非見不及此者也故不敢從曰然則冉閔已兼
有說辭矣又曰孔子兼之何故曰丑之意以為冉閔
顔子雖兼有說辭然終是德行多故只以當孟子之
善養氣耳賽合註曰辭命命字即為命之命不必
分文辭命令張彦陵曰以辭命人故謂之辭命
吳因之曰夫子既聖之言非如下節子貢真見孔子
為聖而以是稱之只是說夫子勇於自任如此豈不
既聖矣乎故我於辭命則不能句正照孟子勇於自
任意不可輕看註中兩自謂要重看四書脈曰此
是推尊孟子勿云過於自任按二說不同睡菴為
長但丑之推尊亦非如子貢之真見只因孟子自任
而因以推尊之耳
惡是何言也節翼註曰即學不厭見聖心之明通即
教不倦見聖心之公溥不是由不厭不倦而造於仁
智亦不是由仁智而後不厭不倦按翼註說得固
好然依愚中庸自成章解即作由仁智而後不厭倦
亦似不妨姑俟再定睡菴謂養氣得孔子之仁知
言得孔子之智者非也此仁智既分貼教學則與他
處作知行看者自稍别安得以知言養氣貼之
昔者竊聞之節論語喟然章註明謂顔子已到大底
地位了此節註又謂其未廣大何也曰論顔冉之詣
皆可謂大矣但未至於化則其所謂大者猶有盡也
故白文謂之微而註以未廣大貼之耳不可竟謂其
未大也
姑舍是節翼註曰姑舍是是立志貴高取法貴上意
不可貶了諸賢
伯夷伊尹何如節翼註曰不同道且虚下面是清和
與時不同道乃所願則學孔子要與不動心相關蓋
仕止久速一聽於時此心常如太虚而已無一毫芥
蔕便是不動心源頭湛甘泉曰孟子生平得力全
在知言養氣而本之願學孔子願字要看大凡戰者
得地利則勇自倍眺者登高阜則望自遠故持學孔
子之志者氣乃得所養而游孔氏之門者詖滛邪遁
自難為言也學者未發此大願而察察然求言之知
求氣之養者吾弗之知矣賽合註曰乃所願則學
孔子句要渾融不要說三子不及孔子碍下班字只
說孔子之道乃吾之道所願學者在此若夷尹則與
我不同道矣是亦在所不處也
伯夷伊尹於孔子節若是班乎與然則有同與俱從
皆古聖人来後敢問其所以異是從願學孔子来
張彦陵曰未有孔子不是說凡民中未有孔子自天
地生人以来聖人不知有了多少皆未有如孔子
賽合註曰未有孔子含下宰我曰三節意在此當以
道德事功入講按賽合註最是蓋此處說得虚所
以又有敢問其所以異一問附淺說曰蓋自古聖
人有行造其極而不足以兼全乎衆理有德極其全
而事功僅止於一時其道德之全事功之盛則孔子
一人而已按淺說便說得實了
然則有同與節賽合註曰然則有同節輕輕看重在
後面上吳因之曰得百里二段是形容德之盛與
心之正非正指其德與心也張彦陵曰上二句論
力量下二句論心術相承說是一事然行不義殺不
辜却是推原其心如此然虚齋以假使二字作轉語
最妙徐自溟曰於有為處見有王之德於不為處
見無伯之心德之盛德字即大學明德之德以其
為事業之本故曰根本心之正心字即大學正心之
心以其為明德之一節故曰節目
或問其所以異節直解曰丑又問夷尹之與孔子其
根本節目之同則既聞之矣敢問孔子之所以異於
夷尹者何如四書脈曰敢問其所以異句是從生
民未有句生来洪覺山曰孔子與三聖異處直是
難言故止引三子極稱夫子之語使人大著眼目自
思得之翼註曰只重智足以知聖人下句反言意
輕
以予觀於夫子節大全辯卓菴張氏曰三子之語前
略後詳雖同為尊聖初無淺深而孟子位置諸語實
有互相發之意夫以成敗論人無不軒堯輊孔宰予
獨謂孔賢於堯舜此見既定方可與論聖故先宰予
然言出宰予又無事實將不免阿私之疑至子貢差
等百王則事有據而言有徵故次子貢然又恐人視
聖太高不可學而至惟推本於民然後知孔子非有
異於人人自異於孔子耳故以有若終之
見其禮而知其政節見其禮二句朱子謂是大㮣說
蒙引存疑遂皆含孔子在内殊不是麟士得之翼
註曰政德與其人俱往禮樂則流傳於後世者禮以
飾政故見禮有煩簡則政中之質文可知樂以彰德
故聞樂有美疵則德中之性反可知存疑謂凡人
見於身者禮度可觀則設施之當人心亦可知也但
此語本意是指王者言最明然則蒙引謂但其發於
辭氣之間音吐洪亮而氣調和平則其所存斷然可
知亦然也存疑謂德須兼功說極是蓋依上節事
功例也蒙引疑此說殊不是看来德兼功說而其
意反重在功也或即以此德字指功及物者說亦高
賽合註曰重德政不重禮樂吳因之曰生民未
有不重百王賴之以傳謂夫子斟酌其禮删定其樂
有以垂法萬世不但如前王之德政僅行一時而已
豈惟民哉節張彦陵曰豈惟民哉喚起含同類意然
說個類正甚言其不類王聖俞曰類以有生之初
言萃以有生之後言四書脈曰出類以並生言拔
萃以並處言拔萃是形容出類意不是兩平語出類
云者同得理以為性而獨能盡性同得氣以為形而
獨能踐形也拔萃云者在一鄉則高乎一鄉在一國
高乎一國在天下高乎天下也未有盛於孔子只
依淺說云是出類拔萃之尤者不必云出乎羣聖之
類拔乎羣聖之萃然兼說似亦可吳因之曰謂未
有盛於孔子者蓋其立言垂訓為後来準則使萬世
而下得所依據以各踐其形各盡其性凡後之踐形
盡性以稱聖於天下者皆夫子之功之所貽非特如
羣聖之出類拔萃只了得一身一時之事而已故以
為獨盛子貢德政盛於百王意亦如此又曰三子
論聖俱不直就孔子說必把堯舜百王来形容者蓋
不如此不足以見其事功之獨盛耳然所謂事功不
重紹述往聖之功全重垂憲萬世之功三言皆當以
此意體會要之此意孟子所謂生民未有中已該得
了但丑不悟而復問故如此申說明白耳敖龍峰
曰三子所言意指各别孟子備引之無非見其異於
夷尹而表已願學意不必泥某說事功其說道德
以力假仁者霸章總旨翼註曰舊說上節言王霸感
人有誠偽下節言人之應之亦有誠偽也近見一說
云下節即足上節之意以力服人者非心服也云云
能不待大乎以德服人者中心說而誠服也云云又
何待大哉此見甚高按翼註後說即蒙引之說也
四書脈賽合註皆主之其所謂舊說者則存疑
淺說皆主之當以蒙引為主
以力假仁者霸章惟適張氏曰以力假仁者霸霸字
連上為句不可於者字一讀此是從成伯後推其所
為皆假仁耳若謂以力假仁可以霸則是教猱誨盜
矣語意離合間便有天淵之隔讀者不可不慎大
全辯中洲金氏曰王霸二字是定其人品之誠偽非
論其王天下與霸天下之功業也張彦陵曰仁指
及人之澤言所該亦廣養民亦是仁教民亦是仁伐
罪弔民亦是仁霸王字定其人品不作事業看翼
註曰仁字主事功說德字在心以德行仁即是以天
德行王道也輯語曰以德行仁是一滚出來火然
泉達原非兩層兩層看便著假矣
仁則榮章總旨張彦陵曰按好榮惡辱人之常情然
榮辱之機自人心之仁不仁決之人心之仁不仁又
自閒暇時決之孟子提醒世主處全在及是時三字
上
仁則榮節張彦陵曰仁不仁就行事上看榮辱就國
勢上看榮即人畏辱即人侮兩則字便各含自求意
如惡之節張彦陵曰如惡之三字極有力正借他這
點羞惡之心去竦動他貴德尊士一直說尊士即是
貴德賢能便是士賢位能職便是尊翼註曰莫如
字直貫至政刑註正君善俗脩政立事且勿露出蓋
此即下明政刑事也賽合註曰位輔弼之位職庶
司之職彦陵曰國家之事一日二日萬幾至廣如
何得閒暇謂之閒暇者蓋指無敵國外患而言大
全辯或曰戰國所謂閒暇時搶攘暫息無敵國外患
耳說持盈保泰者誤明政刑必須反其平日所為宜
切戰國時勢言須知及是時不特閒暇時方有即
貴德尊士内亦何嘗無
迨天之未隂雨節張彦陵曰迨字正與及字應翼
註曰知道是知治國之道但意在下二句且慢說
又曰能治其國家要見未然之防意方與詩應
今國家閒暇節
禍福無不自巳求之者兩節張彦陵曰以其防於未
雨所以得福以其怠於閒暇所以得禍可以明自已
求之說吳因之曰講自已求須切未雨閒暇意乃
是若泛泛說個自已求便非旨魏莊渠曰人之禍
福定於有生之初合下禀得福厚的因為惡減了些
分數禀得福薄的因為善增了些分數皆不可知又
氣化有盛衰彼小人有僥倖獲福而免禍者此特一
時之變久之必復其常古語云天網恢恢疎而不漏
諺云天有記性無急性其言皆是至理人莫不以
顔子之貧夭而疑其福之薄然安知其非增至於此
莫不以盜跖之壽終而疑其福之厚然安知其非減
至於此
尊賢使能章總旨張彦陵曰五悅字與願字相照願
字生於悅字來王道以得人心為本曰悅曰願皆是
得其心也
尊賢使能五節正德庚午程文云衆賢之中有俊傑
焉乃德之異者也衆能之中有俊傑焉乃才之異者
也四書脈曰悅與願皆以心言未便立其朝張
彦陵曰市是統言廛是市中列肆故曰市宅官為之
者沈無回曰言廛而不征則法在内言法而不㕓
則不征在内彦陵又曰問市一耳廛與法何以異
王荆公曰制商賈者惡其盛盛則人去本者衆又惡
其衰衰則貨不通故制法以權之稍盛則廛而不征
已衰則法而不廛此說與蒙引不同似亦可兼用
治市之術有抑有勸廛與法抑之之術也不征不
[門@里]勸之之術也首句是於其盛時而勸且抑也次句
是於其衰時而勸且抑也合二句看則是權其盛衰
而為勸且抑也不可謂盛時專主抑衰時專主勸
王麟洲曰大都只要說得聖人不得已立市廛關津
之心事明曉蓋先王節用愛人自助法公田外其餘
不欲分毫擾於民若得天下百姓務本力穡諸法可
盡廢今不得已些須取而推抑之只念念在百姓身
上何曾攙入一分封殖自家意思丘月林曰就市
中交易言故曰商就市中居處言故曰民論来廛
而不征之廛承上市字来則專指後市之廛廛無夫
里之布之廛則兼指左右各三區及後市之廛於義
為安然集註於第五節不别解廛義亦㮣指為市宅
何也看来集註於第五節廛字亦欲作後市之廛看
不兼左右三區言大抵左右三區之廛不過是農夫
在邑之里與夫百工營作之所及商賈居停積貯之
處耳戰國雖重斂未必㮣責以夫里之布惟後市之
廛乃商賈交易之所利之所在故當時因而重斂之
耳集註定為市宅不為無見存疑得之蒙引謂左右
各三區皆民所居所謂願受一廛而為氓者此是廛
無夫里之廛後市之廛是廛而不征之廛而疑朱註
之無分别乃回護之曰雖均為市宅但彼是商之市
宅此是民之市宅夫左右三區之廛可以為之市宅
乎亦附會矣附翼註曰五節廛字有兩說一說依
許行願受一廛而為氓例作農夫之市宅所謂二畆
半在邑者也一說依上文例作商之市宅似前說勝
按依存疑則是後說勝也附蒙引曰夫里之征
先王設此本以罰游惰之民非常賦之制也如市宅
之民已賦其廛猶為常制今既廛之又令出夫里之
布不以為罰乃以為常制夫曰所謂布縷之征粟米
之征力役之征是惟正是供之常法也此所謂一里
二十五家之布一夫百畝之稅一家力役之征却是
先王所設以警游惰之法非常制也後之暴君汙吏
乃承之以為常制之名色遂使民不聊生按依存
疑說則雖戰國時此法亦止行之於商則仍以為罰
而非常制也楊升菴曰氓字從亡從民流亡之民
也此說自用脩始集註並無此解麟士以孫疏野
人之解為非得之矣而亦主用脩此說則誤也沈
無回曰市廛等在先王之世不過常政戰國行之便
是創觀
信能行此五者節張彦陵曰信能二字重看謂實實
落落能行不從虚文粉飾惟信可以動人民字包士
農商旅仰之若父母從上五願字生来天吏專以征
伐言張賓王曰對民而言則曰父母對天而言則
曰吏民之父母天之吏也翼註曰天吏依註兼廢
興存亡說而側重廢亡邊如云其有所扶而興存之
者固所以奉天命德之意其有所伐而廢亡之者亦
所以奉天討罪之意
人皆有不忍人之心節張彦陵曰曰人則無古今爾
我曰皆則無彼此異同曰有則非本無加益翼註
曰不徒曰不忍之心而必加一人字者同類尤相親
也
先王有不忍人之心節李衷一曰看一個斯字何等
迅捷何等快便何煩思量何有停待就是下文之怵
惕惻隱其不期然而然火始然泉始達其自然而不
容不然亦是此斯的氣勢又曰以不忍人之心一
句只叠上文說下註察識而推之政事之間此推
字與下文擴充意不同此是以由心而達之政言下
文擴充是以一端而達之全體言註似缺擴充一
邊者蓋存焉者寡即是不能擴充意運掌句翼註
四書脈賽合註俱云不作效說看来此句非效而何
但其所以說此效者乃是言此皆有之心即所以運
天下於掌上而天下運掌之治不過滿吾皆有之心
非徒鋪張先王之效也此節總不重在先王上蒙
引謂註政事二字衆人皆有不是蓋此章既為諸侯
發則不必如此說矣大全辯少原余氏曰治天下
大作用只就不忍一念運旋出来運掌不重易治正
形容不忍之心包天地民物旁皇周浹充足有餘不
可不擴充意按此節似與言必稱堯舜句一樣(戊)
(午五月)
所以謂人皆有不忍人之心者節張彦陵曰今人乍
見一句字字有意而尤妙在乍見二字蓋惟卒然而
感正是本心發見處若既見之後稍涉安排商量便
非本心矣曰今人正見不忍之心非先王所獨有
萬歷丙午江西傅元範所以謂人至怵惕惻隱之心
墨曰吾嘗驗之旦晝之牿反覆而不可執以此觀心
且倍蓰而無算者也吾即驗之平旦之復又隱約而
不自持以此觀心是剝復而難明者也則何以謂皆
有哉其乍見孺子入井乎石竹林曰石中有火擊
之乃見今人乍見孺子入井莫不有怵惕惻隱之心
孟子特於石火見處點之欲人因所擊之火悟火在
石中不擊亦有胡敬齋曰滿腔子是惻隱之心則
滿身都是心如刺著便痛非心而何然知痛是人心
惻隱是道心季彭山曰内交等本不是惡但從軀
殼上起念則已雜人欲之私矣
由是觀之節焦漪園曰惻隱羞惡辭讓是非皆不忍
之别名不是有四個心季彭山曰天地之心只有
一個生物此心恥未合宜便能羞惡懼有過分便能
辭讓虚靈不昧自能分别是非故因論惻隱而併及
之翼註曰非人也不是說名雖為人而實無異禽
獸意只是決言其必有與可離非道也一例張彦
陵曰只重在情上蓋原情為性之所自出非因情以
著性之本體而遂重性也須知與告子篇不同
惻隱之心節袁七澤曰如何說惻隱等是仁義禮智
之端乎曰見人影則知有人見鳥影則知有鳥見山
中響則知有泉見瓦縫烟則知有火仁義禮智是性
體非知可知非識可識惟於發用處見得耳故曰端
湖南講曰惻隱羞惡辭讓是非就是那仁義禮智
的端此不是把情来證性端者端倪之謂此心乍見
時方有豈不乍見時便無言此乃是端倪見端可以
知委定有個全體在内連下文擴充意已寓於此
人之有是四端也節附說叢袁七澤曰四端就與四
體一般誰人不信自已有四體者誰人以有四體為
竒特事者奈何不信已有四端奈何以有四端為竒
特事哉說到此尚恐人信不及又以賊身賊君惡名
激他若不信四端皆有便是這般人了可不懼哉
按依此則此節全是結上文必有意了淺說賽合註
似長賽合註曰首二句結上文必有意以起下文
自賊賊君與下節當擴充意自賊與賊君語意重在
自賊邊謂其君二句帶看
凡有四端於我者節劉上玉纂語類曰(闕)凡有此
四端於我者不甘自賊察識此心知道如乍見孺子
而惻隱只是一件事仁之端只是仁萌芽處如羞惡
辭讓是非只是義禮智之萌芽處要從此推廣充滿
得自家本然之量不特是孺子入井便恁地其他事
皆要恁地如羞惡辭讓是非不特於一件事之恁地
要事事皆然則此道漸漸生長便不能自已若火之
始然便不可遏泉之始達便涓涓流而不息此知擴
而充之機勢也未節知字口氣連下是知去擴充
存疑得之淺說將此知字當察識看不是蓋察識者
只是察識其端又在此知字前劉上玉所纂語類頗
明按語類曰今有一種人雖然知得又道是這個
也無妨如知這事做得不是得人憎面前也是皇恐
識得可羞又却不能改如今人受人之物既知是不
當受便不受可也心裡又要却說是我且受去莫管
這便是不能充此條似知而不能行然却說是不能
充者蓋就萬事上論則一事然而他事不必然是不
能充就一事上論則初念然而繼念未必然亦是不
能充
矢人豈不仁於函人哉章總旨賽合註曰擇術莫如
為仁為仁決當由己
矢人豈不仁於函人哉節翼註曰首節是破降才爾
殊之說蓋觀矢函巫匠非人品有高下而心之慈忍
頓異可見心非無定惟以習移也又曰術字承矢
函巫匠而推廣之凡人所肄習皆術也不止曲藝
又曰不可不慎言當就其全吾仁者去其累我仁者
徐自溟曰勿以習為性勿以術移心孔孟吃緊為
人只是一意巢睫子曰治術不慎則其心便不顧
殺天下學術不慎則其心便不顧殺後世四書脈
曰慎於擇術是要處仁不使不仁閒雜之也下節乃
明所以當擇仁而處之意
里仁為美節吳因之曰是不智要見不智在不仁之
前與下文不仁不智在不仁之後者不同然不智雖
在不仁前却非推原口氣言由莫之禦而不仁可知
胸中是非之明昧決擇之見淆惟不知其為尊爵故
舍焉而勿尊也惟不知其為安宅故曠焉而勿居也
豈非不智之甚乎此節只言仁道之大而不可不為
至下節方論到榮辱然總之為莫如為仁張本翼
註曰註云得之最先而兼統四者先字猶云第一件
也非先後之先按翼註最妥了凡駁註云天命之
性一齊禀受豈有先付以仁而萬善在後之理蒙引
則取小註有是心斯有是形之說而謂不是得仁在
義禮智之先俱未妥
不仁不智節吳因之曰朱子曰四端迭為賓主張
彦陵曰仁義禮智有則俱有無則俱無倪伯昭曰
業已擇不處仁以致為人所役而又引以為恥與恥
為弓矢者何異只甚言恥必無益
如恥之節吳因之曰莫如者兩相比較而見其不若
為仁正孟子為人擇術處
仁者如射節翼註曰射者始而正己既而求己皆由
己不由人之意又曰由己與慎術亦相應蓋術者
已所自擇人莫之禦註引由己不由人之言乃是
釋所以正己反己之故非正訓也
子路人告之以有過章總旨吳因之曰聖賢樂善無
有窮盡只管高向上去此處雖不可太分别大小然
由由而進之禹禹而進之舜語意自是如此若只平
看便不見得愈進愈無窮意
子路人告之以有過三節楊慈湖曰人有過旁人覺
知者衆然不敢言者慮其意逆也學者能使人無以
意逆憚吾則庶乎善矣直解曰子路之喜猶見不
善之在己未能忘己禹之拜猶見善之在人未能忘
人吳因之曰大抵由禹樂善與舜樂善亦無甚異
但由禹多了人已一層意見大舜全抹倒這意見此
便是大小之别看此三節全將此意理會乃是且如
兩下人子俱餽食於父母其一則曰我的東西送與
父母其一則曰與父母便了初不認作我的東西是
我送的就此兩邊對較則不認作我的東西者真是
父母一體之愛油然不容間渾然無二孝子之至也
此舜之與善所以為尤大翼註曰過至大舜有大
焉須先贊由禹樂善已不可及了乃大舜有大焉不
可先貶由禹朱子小註謂拜是容貌間未見得行
不行若舜則真見於行事處此恐未然舜禹之别只
在人已之見上不在行不行上推舜善與人同之
心其已未善也只知有未善之當舍而善之當從而
已不知未善之在己與夫善之當有於己也使其猶
有己之見存焉則安能舍之如是也其人有善也只
知有善之當取而已不知善之在人也使其猶有人
之見存焉則安能樂取如是也不可但云不自滿假
若但云不自滿假則與由禹何異哉但其見已有未
善則亦不自滿假之心而已朱子小註及蒙引俱得
之但猶未甚明暢予故因其說而暢之賽合註曰
舍己二句正講善與人同註解兩平而以為同善之
目目條件也是把二句作二件看然意亦交互上句
是以己從人下句是取人為己故下文只承取諸人
為善亦盡兩句之意朱註亦自有見新說病之亦欠
體認姚承菴曰舍己樂取亦是旁人看聖人見其
如此若聖人與善為一方忘乎其從也安知其舍忘
乎其舍也又安知其取樂取内可想見舜之心至
精至一至虚至實相遇以天相通以性(壬申)附湖
南講曰舍己是無我相從人是無人相然我相人相
雖空若不空事相所取也不免有得舜則自耕稼陶
漁做工作以至為帝治天下那一樣不是取於人的
此不是論窮通要在事上看按此與舊說以境言
者不同
取諸人以為善節吳因之曰與人為善不是天下有
意為善以求取於舜只是囿於懽忻鼓舞之内者陶
鎔漸染不覺意氣踴躍耳始而樂取諸人舜忘人也
終而與人為善則人亦相忘於舜矣人已兩忘樂之
至也同之極也故曰莫大如此說亦不妨若說善
與人同即兼與人為善意則不通矣因之又曰凡
樂不足以鼓舞人者亦其樂之未至也其曰與人為
善只假此以深著其樂取乃虚活形容之辭莫大
雖與大舜有大焉相應然一是說取人之大一是說
與人之大不可於第三節大字内即兼與人為善意
直解曰天下有善的以見取為榮自然益勵於善
天下有未善的以不見取為恥也都勉而為善是乃
助人之為善者也按直解說助善意淺因之說得
深然看来似可兼用蓋聖化之及人亦必有淺深也
杜靜臺曰兩個大字一就裕於己說一就及於人
說惟其裕於己者大故其及於人者大則下面大字
實從上面大字生来翼註曰君子作聖人看
伯夷非其君不事章總旨賽合註曰此章見君子不
為一偏之學姚元素曰夷以世不足與而明絶之
惠以世不足較而姑置之皆持一點遺世之心如世
道何學者須識孔孟濟時行道之心始得
伯夷非其君不事節賽合註曰不受也者二句原其
不受之故亦結得上三段意思蓋視之為非君目之
為惡人之朝等之為塗炭之凂也按不受也者二
句只結得末段但不屑二字意則上三段内俱有也
柳下惠不羞汙君節陶石蕢曰凡人情事汙君為小
官不滿其所願却便不肯展發已能若下惠則惟知
進不隱賢必以其道而已此在别處是介若此章只
見得是和項仲昭曰惠蓋謂世俗昏蒙而直道不
足以投其好無怪其遺且阨故遺阨於唐虞三代之
朝則可恥遺阨於春秋之季則宜也不必怨不必憫
也徐玄扈曰爾為爾我為我如許分别故見得人
不能凂所以能和若只漫無分别放身自隨是箇同
流合汙之人安得謂聖張彦陵曰由由與偕數句
雖㮣自處衆言然當時之所以不羞不卑不怨不憫
正是此意麟士謂此條總形容其和不形容其介
諸家說頗謬愚謂進不隱賢至不憫非說介而何所
謂不自失者亦介也爾焉能凂我哉内亦含介意但
其意則重在和不重在介口氣若謂惠之意以為我
之和固無妨於我之介也何勿和也
伯夷隘節翼註曰不恭難體認蓋他外雖偕其心則
謂世為昏濁不可責以禮法分明有玩弄一世意思
隘不恭不但以迹論其心固如此有謂夷惠之
隘不恭隨其所遇之時而不得已也夫苟不得已則
何不如孔子乎此皆欲回護二子不知正不必回護
也青岩逸叟曰君子借夷以激世可借惠以渾世
可寓意夷惠之中以為世用可游神夷惠之外以為
世轉亦可總之他用他法我用我法此正發明願學
意陳伯玉曰君子暗照孔子君子不由與孔子自
異逸民同意此章大旨非論夷惠所以發願學之意
蒙引由其清不由其隘之說存疑非之極是蓋謂
由其清不由其隘則清和乃君子所由矣何以又云
願學孔子也若改云由其清之得處不由其清之隘
處便不妨然由其清之得處亦是百世之師章意
非此章正意也此章只重願學孔子之意玩註自見
大全朱子謂孟子恐人以隘為清以不恭為和故
曰隘與不恭君子不由也亦似有蒙引之病大全
辯嘉善陳氏曰時中之聖惡惡未嘗不嚴顧其惡也
乃矜憫之伯夷則直惡之而已若將凂焉惻怛微而
潔已勝也不磷不緇明示入羣不亂之意亦與焉能
凂我相似顧其入也乃欲從而變化之柳下則夷猶
玩忽之而已不必孳孳於成物蓋皆於萬物一體有
未至處是故清和二聖殊病同根
四書講義困勉錄卷二十六
