四書講義困勉錄卷六
贈内閣學士陸隴其撰
八佾
孔子謂季氏章袁了凡曰不曰可誅而曰可忍全要
發季氏一點良心按忍包敢忍容忍二義春秋傳
所謂忍人此敢忍之義所謂君其忍之此容忍之義
前一義指亂臣賊子之心後一義誅亂臣賊子之法
圈外謝氏說雖非正意然可兼用
三家者以雍徹章只提出天子二字便是春秋書法
然奚取二字是冷覰語若將大夫陪臣道破反不似
譏詞呂東萊曰儒者之議禮每力争於毫釐尺寸
之間如天子之席五重諸侯之席三重所争者纔再
重耳天子之堂九尺諸侯之堂七尺所争者纔二尺
耳由庸人而觀天子諸侯之分豈再重之席二尺之
堂所能抑揚何儒者之迂耶大隄雲横屹如山岳其
視尺寸之土若不能為堤之損益然水潦大至勢與
堤平苟有尺寸之土未沒則瀕水之人可恃無恐當
是時百萬生靈之命係於尺寸之土焉尺寸之土可
以遏昏墊之害尺寸之禮可以遏僭亂之源然則儒
者力争於毫釐尺寸之間非迂也勢也
人而不仁如禮何章不仁的人正是假禮樂以自飾
者翼註曰人誰無心如何說人心亡矣蓋心如穀
種仁則其生理也若穀種無生意不成穀種了便是
穀種亡矣又曰人而不仁包得廣不敬不和各具
一端又曰欲發如禮何如樂何只在從中流出與
襲取於外上體認蓋人心不亡則自其心之中正者
流出便為禮自其心之和樂者流出便為樂禮樂雖
在外面却全是一段真心發見若人心既亡則雖用
禮樂却是襲取於外的不是從中流出的其奈禮樂
何哉譬如穀種完固方生出枝葉若穀種朽壊如何
生枝葉雖剪綵為之終不是真的
林放問禮之本章總旨姚承菴曰禮之本安在此心
之誠慤是也夫子非不欲一口吐出但世衰文盛趨
不可挽第曰禮之本在誠慤人誰不曰我之禮吾心
之誠慤為之而禮其亡矣所以將奢儉相形使人披
枝見根放問禮之本夫子不告以體而告以用不
告以用之得中者而告以用之失中者此處可參
大哉問節註禮之全體體字非體用之體
禮與其奢也寧儉節註不及而質質字以質樸說
寧儉戚與從先進有别從先進是儉戚之得中者
以本始之本言則儉戚是本以天下之大本言則非
特奢易非本即儉戚亦非本非特儉戚之失中者非
本即儉戚之得中者亦非本蓋一則以體用對言而
體為本一則就用之始終言則用之始又為本也勉
齋雲峰之說自明李毅侯曰儉蓋近於本者也如
季氏歌雍舞佾奢則不遜至於蔑禮則寧若并其大
夫之禮俱從樸略簡易尚不失為忠臣孝子也其實
奢非禮儉亦非禮此一時救世之權也胡雙峰曰
本有二其末亦不同本根之本其末為枝葉枝葉出
於本根而亦能庇其本根可相有而不可相無本始
之本末流必有失禮始於儉末也必奢故曰與其曰
寧孔子因末流之失不得已而為反本之論也佐
案曰人心一念之忠信未可名之為文質而文質緣
是以生此禮之本也夫子非不能直言之但救當時
之弊則曰寧戚寧儉云爾究竟本字上章仁字已逗
出了禮正所以維風
夷狄之有君章傷中國而借夷狄以甚之之詞有君
謂其臣知有君也即左傳不有寡君之義亡者視有
若無不得竟作無字解
季氏旅於泰山章嗚呼二語是冉求不能救而夫子
代救之如此莊忠甫曰進說於人者因其心之所
畏而為之轉移則其言易入季氏舞八佾歌雍徹其
不畏君審矣而惓惓於泰山之旅則其心猶知畏鬼
神也就其畏鬼神之念即以鬼神之靈爽不歆非類
不享淫祀者惕之未有不爽然自沮者此不救之救
也雖然亂臣賊子既不能懼之以王朝之賞罰又不
能懼之以春秋之是非而徒借鬼神之靈爽以惕止
之豈聖人之得已哉即使泰山不吐季氏亦不當
祭夫子之言特欲季氏知其無益耳然道理亦實如
此翼註曰要尊泰山不可抑林放又曰作文只
會意透發神不享非禮而林放字輕輕點明亦不必
多纏
君子無所爭章必也射乎只是喝起的話言欲求其
争除非是射而射唯揖讓畢竟無争讓者争之反
揖讓貫下始射而升堂既射而復位射畢而飲是三
節事翼註曰其争也君子言其實非争也如云夫
子之求實非求也袁了凡以君子常見萬物一體講
無争此是老莊之論即楚人亡弓之意許魯齋辯之
詳矣(乙丑八月廿四)許敬菴曰君子之無争道在自反故
曰射有似乎君子此意亦有但只說得不勝者一
邊愚謂其争也君子要在争之中見出個君子來
正與和光同塵者有辨
巧笑倩兮章總旨副墨曰子夏之問是不打要緊問
夫子之答亦是不打要緊答惟忽想到禮上於口頭
語發出一段道理方見善悟若說他問時先有重質
意則反把悟處看呆了
巧笑倩兮節質字有本質之質有質朴之質林放章
質字是質朴之質此章註美質質字是本質之質
前章質字可兼本質之質此章質字不可兼質朴之
質首節有兩說一說子夏之意重在素謂天下莫
絢於天然而粉澤為下即質素便可當絢爛了何消
又加粧飾故疑詩人之素絢並重一說子夏之意在
素絢並重而錯認詩人之言為即素是絢似抹殺了
絢一邊看來兩說當兼用子夏原未有定見也子曰
繪事後素下一後字便不同蓋不是重素不是素絢
並重但絢後於素耳禮後乎後字亦要如此看近來
講章俱說殺了子夏意思玩存疑之說則又似子夏
口中絶不評論素絢輕重只空空說去俱所未安
徐自溟說是以絢與禮為不好的太偏了看來子
夏之意只是疑詩人抹殺了絢一邊(壬申三月)
繪事後素節張彦陵曰詩言素以為絢是比體以素
比美質絢比文飾夫子言繪事後素繪即絢也不是
又把繪事譬素絢
禮後乎節張彦陵曰禮後乎是悟語不是問語此禮
字指儀文言又曰子夏不是抹殺禮正深於求禮
見得禮非無自而起者又曰即如世人講禮後亦
只說得文後耳禮該文質通體俱後此與林放章
不同此與從先意亦異從先是從用上擇個中此
是就用内想出個體來可與言詩與子貢只重在
觸類者不同蓋凡詩之言雖比物連類深探其旨必
有關於人心世教今子夏即一素絢便悟到禮後上
深得詩人正人心維世教之旨故曰可與言詩與其
可言詩正與其可論禮即小而明大即此而得彼
即偏而得全皆是可與處此與子貢亦不必分别但
子貢是從穎悟得來子夏是從學力得來楊慈湖
曰禮後乎夫仁之在禮猶春之在草木使春在前草
木在後則血脈斷春不能榮草木而草木不能顯春
仁之非先而禮之非後猶是也故曰三千三百無一
事非仁也又曰一日克己復禮天下歸仁焉又曰人
而不仁如禮何此論最精是深一層語但此時子
夏口中則不如此
夏禮吾能言之章李衷一曰看來夫子嘆文獻無徵
不是空空寄慨分明是欲當事培植二氏之子孫收
文錄獻以待後人故曰足則吾能徵矣噫聖人所望
於秉禮之君其意遠哉文武之政布在方策賢者
識其大者不賢者識其小者周之文獻自足也夫子
欲挽文勝之弊何不取周禮示之而致惜於二代之
無徵也雙峰以為百王損益之大法一句最妙蓋一
代自有一代之禮而非合三代之禮不足見損益之
妙而惜乎其無徵也一代自有一代之禮而非合
三代之禮不足見損益之妙苟文獻俱足而夫子論
定三代之禮則知忠後之必以質質後之必以文文
後之當復用忠百王之損益準此矣單說挽文勝則
偏說約謂大段只是云言之不是行之妙若夫子
自行之則固有不必其足者存疑兩段最可玩楊
慈湖曰杞宋二國文獻既皆不足無所徵驗則孔子
何所攷而能知夏商之禮既無所孜又何所據而能
言大哉禮乎本於太乙分為天地轉為隂陽變為四
時生而為萬物行而為萬務為經禮三百曲禮三千
父以此慈子以此孝君以此尊臣以此卑兄弟以此
篤夫婦以此和是謂天則是謂帝則是豈以有文與
獻而存無文與獻而亡近在人心本非外物賢獻知
之愚衆惑之唯孔子自知自信故自能言但無文策
可證無賢獻能證則庸衆必疑必不信也然則禮豈
禮家之所能知看潛室陳氏之說知此為偏
禘自既灌而往者章若專主譏魯僭禘說則豈必待
既灌而後不欲觀耶
或問禘之說章翼註曰說字深看在禮文禮器之外
李毅侯曰不知也三字講處不可寥寂蓋此正夫
子之善言禘也周季侯曰要十分含蓄註中非仁
孝誠敬不王不禘二段自是夫子意中事不可作口
中語禘意深遠只看既灌章註自明祀始祖矣而
又推始祖所自出之帝祀之這種心腸直要追到渺
茫不可測識之際尋求至此天下之大真正只如一
點骨血何親何疎何遠何近此豈語言形容得若
認做為魯諱禘猶是第二義也翼註又曰知其說
二句若但云通幽者必能達明格神者必能感人則
凡祭鬼皆然不獨禘也要切知禘之說裕於治處蓋
七廟祖禰猶曰吾所建事天地百神猶曰吾所靈承
至於始祖遠矣始祖所出之帝遠之又遠矣音容不
相接世代不相近以遠之又遠如是者乃能知其精
神一脈之相聫而聚吾精神以格之則豈不知宇宙
民物皆我一體皆可以精神聫而皆可以格之也哉
故曰如視諸斯也
祭如在節說叢楊慈湖曰祭如在祭神如神在此門
人記錄之詞若孔子之心則知鬼神之實在也不止
於如在大全以祭神為孔子在官時恐不必拘
謂祖考與吾同此一氣而我之氣即祖考之氣可謂
祖考既往更無所謂氣不可謂祖考之氣待我而始
有不可或謂有聚散者氣無聚散者理是祭祀之
來格者理也非氣也亦不是理氣不相離有是理必
有是氣謂祖考與子孫同是一氣故可感格固是
然山川社稷古昔聖賢亦同是一氣但祖考更覺親
切耳不然難道非祖考便不可感格祖考之氣有
聚散各因其生時之盛衰非子孫所能必然為子孫
者則唯冀其常聚且我竭誠以格之則祖考將散之
氣未必不因我之氣而常聚蓋散者不可復聚而將
散者可令常聚也豈即以我之氣為祖考之氣而奏
假之時無所謂來享者乎朱子雖收范氏之說而置
之圈外有故也鬼神來格之理不易推測若如范
氏所謂有其誠則有其神無其誠則無其神則是神
之有無係於人之誠否而天下之所謂鬼神者皆妄
也若謂已散之氣随祭享而聚則是其既死之氣猶
有潛寓於宇宙之間而宇宙間去去來來只是這些
氣了而佛氏之說儒者不當全斥其誕矣唯大全季
路問鬼神章朱子說似明白人死氣雖終歸於散亦
未便散盡故祭祀有感格之理先祖世次遠者氣之
有無不可知然奉祭祀者既是他子孫畢竟只是一
氣所以可感通然已散者不復聚故謂釋氏之說為
非觀朱子之說則祭祀之來享者是氣之未盡散者
非散而復聚也推而言之氣有盛衰則散有遲速聖
賢之氣浩然塞天地配道義生則澤流天下沒則神
在萬世無死生無聚散而獨行於古今者也如伯有
為厲之類是邪氣之偶聚也聖賢之氣萬世不散者
正氣之常聚也釋氏所謂鬼復為人其信否雖不可
知使其果信亦必是氣之未散者若其既散則無復
聚之理矣蒙引專主范氏之說謂祭祀之儀不過仁
人孝子報本之心而祖考非真來享也然則人唯心
存孝思果於為善以不辱其先亦足為孝矣何必為
此無實之文哉即曰人不能不思其祖先故必有以
致其如在之誠不然則豺獺之不如矣夫果於為善
不辱其先獨非所以致其如在之誠乎人之所以勝
於豺獺者不可謂不在此也又何必為此無實之文
也其說亦難通矣且蒙引又謂天地山川之類生氣
萬古不化随祭而享其理固真夫天地如此祖先獨
不可如此乎後又謂天地山川之祭亦未必天神真
來享抑以表其誠耳則又與前說自矛盾矣
吾不與祭節吳省菴曰吾之典禮人可得而攝之吾
之精神人不得而攝之也
與其媚於奥節莊忠甫曰奥尊竈卑之說蓋相沿而
莫覺其非也奥非神也何尊之有賈之意蓋以奥為
公朝而竈為私室也徐自溟曰凡祭而奉神於奥
必先由竈而達賈意謂欲得君必先由己而致也又
以奥特室西南隅乃棲神之虚位君之擁虚位也猶
此
獲罪於天節獲罪字不應推開就生平說只宜就媚
上見出凡人纔生一媚心起念即不可與天知即是
獲罪於天
周監於二代章王觀濤曰此章還是夫子自表其憲
章之心主挽文勝之弊說者還似牽強添設略於末
後用之可也陳新安曰周之文亦承夏忠商質之
後風氣漸開不得不然者况武王周公制作之初參
酌損益良不苟矣夫子從之蓋從盛時文質得宜之
文非從周末文勝之文也徐自溟曰看起頭一周
字見周非尚文之周也乃監二代以成其周之文也
故末吾從周周字正映起頭那周字莫要認錯夫子
緣末俗之靡失却原來制作精意故思周初之文以
志感袁了凡曰曰監則斟酌損益之謂非加增添
飾之謂也曰郁郁則文質合宜之謂非以文滅質之
謂也故孔子從周即從先進之意豈從其繁文縟節
哉翼註曰文盛貌盛字與勝字不同吾從周不重
為下不倍重在文盛上大全辯曰按先王制作雖
與氣數相終始其間變化推移却自有不為氣數所
拘處非概聽之氣數也周禮大備不可謂非氣數極
盛要之前後聖人損益之功為多須側重聖人制作
精詳一邊說大全新安陳氏原兼氣數聖人二意
今時文多偏了若側重聖人一邊說則文字便非忠
質文之文(壬申四月朔日)
子入大廟章袁了凡曰大廟二字便是書法宜重看
蓋大廟之祭所謂知其說即治天下無難者雖以夫
子之習禮而精義無窮豈敢自謂已知乎則其入而
問問而詳固其良心所不能已者李衷一曰看來
或人譏夫子不知禮夫子不應自分疏我知禮夫子
語意不辯我知與不知只是把禮來說猶云我雖不
知禮我問處就是禮語意最要渾融翼註曰夫子
非為己辯為禮辯也恐人不知敬謹為禮反以粗率
忽略為禮也以我為不知禮可也以我之問為不
知禮不可也若雖知亦問與器數必問此是人看聖
人則然非口氣中正意沈無回曰聖人動容周旋
中禮遇一事則一事之節文生焉宗廟生欽墟墓生
哀常人猶然况聖人乎入廟每事問是有所不能已
於衷故問此便是節文之所在也但聖人渾身是禮
初不自知因或人之譏始自回想亦覺不錯故曰是
禮也然師冕章節節是道然亦不覺因子張拈出便
見是道耳舊說千番回護不免有抵對或人意大失
聖人心事
射不主皮章古道不見於今不知其幾矣夫子獨於
此而嘆息謂非憫戰争之禍而傷德化之衰哉馮
琢菴曰此感為主世教者言德力異尚即王伯分途
之機沈無回曰較射性情發越之際也而即以不
尚力為閑情正性之方古人作一事便寓一深意夫
子所以嘆想之說約主盛時之難再說固是蓋是
嘆世亂而不得不用貫革與他處譏變古者不同所
謂言古之道以正今之失者失不在於貫革而在於
所以不得不用貫革之故也然禮射武射在亂世亦
可並用武王散軍郊射之前亦未必純用貫革也不
主貫革則人皆可射正可以廣武事豈在亂世則必
不可用乎則譏變古之意亦自切當也禮射武射
在盛世是並行的在夫子時亦不是廢禮射不用只
是雖禮射亦主皮翼註曰古之道泛說不必指定
周初正鵠之義東陽許氏之說詳矣蒙引獨謂棲
皮曰鵠天子諸侯之的也畫布曰正大夫士之的也
大夫士無革只是就布畫之不知何據
子貢欲去告朔之餼羊章總旨李衷一曰子貢欲去
羊不是惜小費蓋有激而言其意謂告朔之禮已久
不行而此羊猶供何為不如并去之都是為禮發此
議論但不曉得存羊即存禮去羊即去禮故曰我愛
其禮不消說到興復就此空名存亦是禮猶有存者
子貢忿其無實夫子惜其有名集註大全蒙引存
疑皆以子貢為惜小費又集註禮雖廢羊存猶得以
識之而可復焉得以識之是存羊即存禮而禮可復
焉是因羊可復禮兩意原並用而大全南軒張氏及
存疑單主因羊復禮一邊此等處則皆前人不及後
人不可不知若時說單主存羊即存禮一邊則又偏
矣存羊即存禮因羊可復禮兩意原當交發與是
知也一例看自明沈無回曰舊說以去羊為憤激
為覈名實皆非也羊之去留君相事也謀野之聖賢
安得與之總是痛惜古禮之亡而閒居歎息如此子
貢曰禮已亡矣不如去之夫子曰禮雖亡矣何忍去
之兩人相對悽然滿目蓋有無窮之感焉同是一腔
絶無排擊子貢意按惜小費覈名實憤激三意沈
說内原包得(辛丑六月廿二)
子貢欲去告朔之餼羊節湯若士曰子貢當時無因
革之權只是憤時設議以激魯人之意訂釋曰告
朔有三重焉尊正朔重天子也告大廟重祖考也修
月令之政重民事也文公忽此三重於是政權旁落
於大夫而魯事日非矣夫子之愛豈淺焉而已哉
爾愛其羊節王宇泰曰此一羊也在子貢見以為羊
在夫子見以為禮以羊為羊是禮在羊之外而禮亡
以羊為禮是禮在羊之中而禮存壬戌十月評陳瑚
作甚明此章諸條俱不可觀
事君盡禮章湯霍林曰禮自有個準則盡則止於禮
之中諂則出乎禮之外袁了凡曰當時不是誣君
子為諂他心裡實見得事君之禮不必如此禮之泯
於人心豈不重可慨哉姚尊生曰人以為諂也此
人是何人獨非事君人乎自有此等人臣子且不畏
禮而畏人言
定公問君使臣章此章夫子有上下交責之意有明
良交泰之思使不是後使只作服馭看禮字蒙引
兼待之誠說大全存疑謂皆自其所不足言則單就
節文說而含待之誠意在内存疑為優翼註曰一
切得體皆是禮楊維節文從人君平日納身軌物
人臣平日宅心誠正說在事使前一層此是先輩議
論李衷一曰禮者君之大柄也昔齊景公憂田氏
之偪而晏子曰唯禮可以已之此禮字當有惜威福
正名器之意忠字當有尊君徇國不肯淩僭之意定
公為太阿倒持之君故欲坊之以禮三家為尾大不
掉之臣故欲教之以忠按李說與大全蒙引諸說
不同然可參看
關雎樂而不淫章張彦陵曰按關雎是文王宮人所
作哀樂俱是宮人哀樂不是文王哀樂也不淫在宜
其有三字上見不傷在不能無三字上見蔡虚齋曰
關雎所詠本疑淫與傷也但以施於文王之與后妃
而得為不淫不傷耳要重在后妃之德上秦他石曰
唯聖主有肅雝之令範故閨門有哀樂之正情此
章蒙引存疑與大全各别愚意當兼用為是詩樂
註自兼說此章重在哀樂不重在詩樂也翼註曰
據朱註樂雖深哀雖盛等語是說詞雖極樂却是理
當樂而樂不淫也詞雖極哀却是理當哀而哀不傷
也此純主理說也今以詩經考之關雎獨平淡不似
其他變風變雅之詩語樂必極沈湎語哀必極酸苦
則知夫子所贊不獨以其理亦以其詞即宮人之
哀樂可想文王之哀樂故朱註專主宮人蓋言宮人
可該文王言文王不可該宮人也右說予向意如
此今看來無以易此單主文王者固非蒙引反覆辨
論欲專主宮人亦不能無疑豈宮人如此而文王則
漠然不動者乎詩傳小註固相表裏也右予前兩
段是欲於言外見文王之哀樂看來哀樂内即兼文
王宮人說亦似不妨出於文王便非湛出於文王
之宮人便非媚此當與周比章一例看到底前說
是(壬戌)宮人非文王姬妾之謂未娶時那得有
哀公問社於宰我章總旨徐玄扈曰當時三家強公
室弱魯幾不社矣哀公問社倘有起敝之思乎宰我
曰使民戰栗勸其斷也夫三家之僭唯禮可以已之
而欲懼之以威是速其禍而已夫子所以深責之也
按此說與通考趙氏之說不同然各有其妙在宰
我當日立言之意原不可考兼說亦可
哀公問社於宰我節立社本意蒙引已見大概恐尚
不止於此須更參之古人立社自有深意宰我所
對只舉所樹之木極沒要緊且夏后氏以松之類未
必舉天下皆如此則沒要緊中又有疎處此上三句
中有此二失也又言周所以用栗之意則失之附會
矣而曰使民戰栗則附會得又不是此下一句内又
有此二失也集註所謂非立社之本意以其沒要緊
與疎與附會言之又啓時君殺伐之心則以其附會
得又不是言之蓋其差處尤在此也蒙引存疑似以
非立社之本意句專屬上三句以啓時君殺伐句該
下一句看來未是非立社之本意原包四件但啓
殺伐意尤重故特加一又字抽出言之口氣當云沒
要緊而疎而附會已非立社之本意又附會得不是
則愈失其本意矣疎處集註雖不言然原已包在
内蒙引說極是
成事不說節說謂陳其是非諫謂申其匡救咎謂指
其愆尤此三語正不說之說不諫之諫不咎之咎
張治城曰振弱之道在修德不在修刑而扶魯之策
在威臣不在威民倘哀公用宰我之言而殘民以逞
則元氣益削魯事愈不可為皆此言誤之也夫子責
之蓋深悲其言之已出不可救耳兩事字不可如
俗說作魯事看存疑看得極好李見羅曰非不說
成事貴其未成而說之也非不諫遂事貴其未遂而
諫之也非不咎既往蓋不欲既往而後咎之也正君
道友皆須識先後著一落後著不唯人之善惡無可
救改而我雖有忠愛之心亦無所措其口矣此論
固好然此節主於責宰我不重在此若欲斷章取義
者則不可不知此以此作大結則佳
管仲之器小哉章總旨蔡虚齋曰器小二字包括管
仲一身奢而犯禮正是器小中發出來的病症夫子
非直以二事證器小也但從此二事看亦見他器小
處朱子曰奢而犯禮是他裏面著不得見此些小功
業便以為驚天動地所以肆然犯禮無所忌也亦緣
他只在功利上走所以設施不過如此馮具區曰仲
即儉即知禮無解於器小而况三歸備官塞門反坫
幾於濫且逼乎亦足徵器小之盈而溢也又開之
曰作此題者惜管仲纔是高手罵管仲便是拙筆
管仲之器小哉章齊氏曰大其功為天下幸小其器
為管仲惜以仲之功較之春秋諸臣則大以仲之
功擬之伊周之佐則小不可謂其功大而器小也功
字亦即在器字内萬歷甲午應天程墨俱不是輔
氏以才器對言似謂仲才大而器小然器之能受處
即是才器小則才亦不得為大翼註曰器字須要
體認譬如升合斗斛皆器也然合不能受升升不能
受斗斗不能受斛所受多者施出去亦不易竭所受
寡者施出去亦易竭據此看則器字當兼所受所施
言而所受所施又自相承凡為王佐者胸中容受得
許多大學術施出去做大事功仲乃伯佐耳其胸中
只容些小伯術故做出些小伯功故曰器小董思
道云彼其最初發念只為富強說叢袁七澤曰藉
令仲能源頭上清徹一番即無一匡九合之功其器
何嘗不大孟子中天下而立定四海之民君子樂之
而性不存焉註局量褊淺言其見理不明而心裏
容受不去也容受不去由於見理不明東陽許氏之
說極是規模卑隘以其外之設施言言其不曾做得
大功業也如伐楚之役可見然即使仲做得大功業
亦是卑狹以其不過自私自利之事也二句總是器
小而規模卑狹又由於局量褊淺勉齋黃氏與圈外
蘇氏之說當玩奢而犯禮亦褊淺卑隘内事然褊淺
卑隘則不止此大全朱子第一段富貴能淫數句是
含奢僭說麟士刪去恐人錯認也最有見輔氏齊氏
之說却都未免偏了李見羅曰堯舜若非知學則
當地平天成之後生了多少驕慢而方且兢兢方且
業業看得天大的事只如一點浮雲過太虛也
樂其可知也章翼註曰可知蒙引作當字看不是樂
其可知猶曰樂亦不難知也庚戌房書評曰知字
須淺看只以聲音節奏言之若說得深奥既非太師
所解且與下數句不相照矣附張侗初曰太師樂
官豈不知樂只是聖人神游其際想像其自然節奏
耳按此說亦似是俟再定翼註曰翕如舊說八
音齊作也看來太淺無味還當就精妙處說聽其聲
音覺神氣翕聚無浮散不攝之病翕如敔雖未作
亦不害其為八音齊作也(辛丑四月)翼註看翕字最好
胡思泉講翕如云堂上堂下其交作也工師鼓師其
並奏也恐未是樂音自有先後之序無一時俱作之
理看來翕純皦繹逐音内俱有(戊午三月)蒙引謂繹如
者一清一濁之相為終始一高一下之相為起伏而
無間斷也與大全蔡氏所謂别而又不失於和俱是
繹如妙義大全覺菴蔡氏東陽許氏皆以繹如連
以成蓋本圈外謝氏之說蒙引謂純如三句俱綴以
縱之下蒙引說是饒雙峰曰翕合之餘有純和純
和之中有明白明白之中無間斷餘中二字有辯
天地間自然之節奏以四時看純皦繹自明
翼註曰樂其可知常說云古樂雖亡而天地之元聲
人心之元韻則未嘗亡耳樂有可知之理據此說是
聲音節奏都不理會只空空說個理了非夫子本意
也看來還是就音節中指出精妙處告他觀下翕純
皦繹俱是節奏之妙而精理在其中如天如地不
圖至斯亦不過是翕純皦繹到極熟處耳(戊午三月)
儀封人請見曰章饒雙峰曰夫子得位不得位封人
所不能知所可知者夫子之道德如是天將使之振
揚文教以開天下後世也或得位或周流四方皆在
其中薛文清曰治世者以權用道師世者以道用
權勞來匡直木鐸於唐虞庠序學校木鐸於商周刪
定修贊木鐸於萬古此皆天也特孔子之天遠孔子
之天隠
子謂韶盡美矣章張彦陵曰此章要得嘉舜而悲武
之意美是聲容之盛從外面看善是所以為聲容的
根子只就美上看出非美之外又有所為善也美善
雖有精粗内外之分然皆兼功德不可謂美專言功
而善專言德也且又有個時在薛方山曰唐虞交會
之間正太和文明之日而舜則躬逢其盛商周改革
之際又餘風未殄之時而武則適遭其窮此韶之盡
善莫能擬諸形容而武之盡善終亦不能無遺憾夫
子傷之也惜之也不是以韶來形容武短也四書
家訓曰此節總是契慕虞周之意非優劣之也翼
註曰未盡善非不善也未盡耳此章是論舜武不
是論征誅揖遜征誅做到盡善時亦何異於揖遜故
大全真氏之說雖佳而予不深取也揖遜征誅亦
是德中之一節不可認做功(戊午三月)大全朱子德有
淺深時又有幸不幸是圈外程子意不重觀其上段
已翻去時字問武當舜時亦只是未盡善如此則
竟將時字抹殺了集註何又存程子之說而大全朱
子何以又曰德有淺深時又有幸不幸曰武遇舜時
雖只是未盡善然或不至如此之甚則時字亦非盡
抹殺也
居上不寬章四書家訓曰此是夫子崇本之論寬敬
哀俱以心言心本也有此寬厚之心恭敬之心哀戚
之心由此行出來即未必盡得其中而本實未撥猶
有可觀不然縱上有條教號令禮有威儀進退喪有
衰麻哭踊皆為末節失固失也得亦失也雖欲觀何
所據而觀之如一篇文字主意既差則辭之工拙皆
可勿論翼註曰白文以字最重是執本以觀其末
意根本既差則其他雖有是處都不是了非更有
是處而不足觀也集註大全看得最妙存疑謂只與
其餘不足觀句同看非是
四書講義困勉錄卷六
