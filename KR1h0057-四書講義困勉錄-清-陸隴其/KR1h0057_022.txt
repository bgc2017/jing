四書講義困勉錄卷二十一
贈内閣學士陸隴其撰
微子
微子去之章總旨通章大意大都專為微箕暴白精
誠存疑亦主此說然不必
微子去之節顧涇陽曰或去或奴或死總是一副心
腸各分頭去做凡皆多方設法為感悟獨夫地也
感獨夫存宗祀二意當兼用牛春宇曰按書云吾
家耄遜於荒則微子之去只是遯於荒野冀感悟君
心地非便是歸周樂天齋翼註曰抱器歸周在克
商後微子面縛抱器用脩皆疑其無看来二事雖
不得謂其皆有亦不得謂其皆無面縛之說出於左
氏似可信所謂左牽羊右把茅者不必以手牽之把
之也奴猶云囚犯也是紂囚箕子以為奴為之二
字則屬箕子身上有二意不極諫而死是其為之奴
處也佯狂愛辱而不復諫是亦其為之奴處也
殷有三仁焉節樂天齋翼註曰仁字主愛之理言去
以存祀奴以俟時死以悟主皆是愛君愛國不咈乎
愛之理便全其心之德矣不平輔氏謂註不咈乎
愛之理指惻怛而言有以全其心之德指至誠而言
也此說不是愛之理内也有至誠惻怛心之德内也
有至誠惻怛雲峯說得好至誠即作無私看惻怛
即作當理看曰仁則忠與義皆不足以名之以其
非徒慷慨激烈自表見而已者(癸亥錄廣炬訂)
柳下惠為士師章樂天齋翼註曰言人情皆惡直而
好枉直道則雖去無益若枉道則又不必去須上重
下輕抑揚看方見必不肯枉道之意又曰三黜是
屢黜不限三次蒙引云子未可去而之他邦乎或者
有以見用也此語最細又曰直道枉道寬說而刑
罰在其中仕而黜黜而復仕此其和而介之見於
三黜前者三黜而終不去三黜而終不枉道此其和
而介之見於三黜後者和而介是其同於聖人處和
有不恭意是其異於聖人處
齊景公待孔子章張彦陵曰即此商量計較(此條與蒙引合)
便非待賢之誠老不能用以孔子無近功也孔子行
承上二意重不用邊按蒙引程註各是一說不可
強合予初誤看(辛丑六月念七)析疑曰齊之陳氏即魯之
季氏也以季孟之間待之即是陳氏之下諸卿大夫
之上矣尚為薄乎記者載此正見齊待孔子如此之
厚而只為一言不用遂行可見孔子只要行道全不
顧禄位按此與程註合乃正說也蒙引不必從
齊人歸女樂章沈無回曰季桓之用孔子亦知其非
附己者然不無任德之心不料甫得政而墮三都出
藏甲慮無不強魯而弱季者桓子已心忌之矣獨其
所持正又進用由己去之苦無策耳齊人窺見是意故
敢於行間而不虞不受桓子亦樂於齊之有是間故
明受其餌而不辭外借隙於鄰國内分謗於主君而
隂以快其強國削家之憾此意夫子窺之深矣即女
樂不至亦必不能竟其施於魯使郊而膰焉夫子猶
行也不然桓子果誤於一時則夫子行矣可以悟矣
寧待死之日而始悔不用耶記魯論者不曰魯君受
之曰季桓子受之三日不朝孔子行若與魯君無與
者明乎季桓子之行孔子也楊誠齋曰人主之治
天下必先正其治之之主人臣之相其君必先正其
人主之主而小人敵國之欲傾人之國也必先敗其
人主之主而已齊人懲於夾谷而謀魯也不以齊謀
魯也以魯謀魯也魯以女樂罷朝而孔子行則先敗
其用孔子之主也孰謂用孔子之主非魯君之心乎
註簡賢棄禮依新安說簡賢即貼棄禮看是矣而
棄禮内又當兼季桓子受之二句看而季桓子受之
二句又當各兼二意看季桓子受之一則見桓子之
專擅一則見魯君之失柄三日不朝一則見君之荒
一則見臣之荒總之是棄禮以齊魯二章對接輿
輩看則見仕止之義以二章自對看則見久速之宜
久速之宜從接淅膰俎事看出本章所無故麟士
謂不扯為是然看來兩行字内自可包得此意當
行而行雖謂孔子未嘗行可也沈無回一條亦太
看刻了桓子大全孟子交際章朱子謂墮三都季氏
何以不怨盖是時季氏自不奈陪臣何此是近情之
論(壬寅八月初四)
楚狂接輿歌而過孔子曰章林震華曰鳳正所以尊
夫子也非時而見故為德衰而用一何字則有不宜
衰之意故下遂以来者可追諷之己之一字正見是
可追處從政者殆而則冷語拖說此節意聫而語散
乃歌體李九我曰語意只渾渾說鳳而譏孔子之意
自在不必說鳳又說孔子接輿胸中自有所謂德
德其所德非吾所謂德接輿人名莊子屢見之而
高士傳乃云陸通字接輿(大全刑疏主此)今說者遂謂陸通
接夫子之輿而歌皆出附會存疑說約皆主此說
殊謬老龍孔鳳春秋時極竒品題
孔子下節顧涇陽曰天下有一毫不可為豪杰不肯
犯手天下有一毫可為聖賢不肯放手
長沮桀溺耦而耕三節附顧麟士曰按通義仁山金
氏曰古之隠者不以姓名自見人亦不得而知之論
語所載若荷蕢晨門荷蓧丈人皆以其物與事名之
不得姓名之真也獨長沮桀溺若得其姓氏者然長
與桀古無此姓氏而名又皆從水夫子使子路問津
而不告則一時何自而識其姓名計亦以其物色名
之盖二人耦耕於田其一長而沮洳其一桀然高大
而塗足故因以其物色名之猶荷蓧丈人之云爾
按此與看接輿法同然終近鑿是知津矣似譏非
譏語意含蓄桀溺則發洩殆盡蒙引謂桀溺詞語
意思又較從容得多與此又不同誰以易之句大
全張氏是一樣說饒氏是一樣說存疑是一樣說從
存疑可也
子路行以告節四書鏡曰斯人人字兼君民言
子路從而後節荷蓧便知非負荷世道之人樂天
齋翼註曰會其意只責子路不務農耳
子路拱而立節
止子路宿節丈人之待子路前倨後恭是欲動子路
而不知隠然為子路所動也若謂其以田野氣味動
子路之隠則淺
明日節
不仕無義節張彦陵曰此節不仕一句提起下皆明
此句意長幼之節五句就丈人身上說是責其忘世
之非君子之仕四句就君子身上說是明其用世之
志通節重一義字龔應身曰仕字有委曲周旋栖栖
皇皇意義字只依雙峯為是(壬申十月刪改)刁蒙吉曰
長幼之節句緊根見二子來君臣之義尤重於長幼
長幼之節其所明也君臣之義其所蔽也因其明以
曉其蔽此易納約自牖之道樂天齋翼註曰行義
與行道不同行道在君必待遇而後行行義在我無
論遇與不遇而皆當行的君子之仕不拘定在朝如
惓惓為世之心而不肯已便是行義故道行則此義
親見於吾身固行義之事也道不行則此義昭揭於
天下亦行義之心也義字原總去就說但此對丈
人言則重在就一邊故存疑以註非忘義以徇禄為
餘意
逸民章總旨姚承菴曰天地變化草木蕃天地閉賢
人隠是固然矣不曰天之生斯民也使之開太平不
使之自遺逸而已乎數子之逸雖曰為世所遺然不
無自遺逸之意一有自遺逸之意胸中即有可不可
非所稱天民大人矣故記者冠以逸民二字無可無
不可者不先主逸字於胸中也盖逸民有心避世而
聖人無意終藏故詳列逸民而以己終之見惓惓不
忘用世意
逸民節張彦陵曰逸民二字乃記者所標逸非隠逸
之逸言其胸懷瀟洒不可以常格拘者如心逸日休
之逸盖高民也是故有以隠而逸者有以仕而逸者
其心一而已徐自溟曰逸有遺逸意言其未獲大
用也逸有隠逸意言其自沒於世也逸有飄逸意言
其不受塵鞅也逸有安逸意言其不任勞役也逸有
散逸意言其各行己志也兼衆說以解逸字較註
似勝然畢竟遺逸是正意姚承菴說妙
不降其志節陳新安以非君不事為不降志以不立
惡人之朝為不辱身此不可曉不降不辱總是一事
志以立心言身以制行言
謂柳下惠少連節輔潛菴曰倫是義理之次第則慮
亦人之正思慮也人之公心即義理所在故曰中慮
姚承菴曰其斯而已矣應上降志辱身句凡世之
降志辱身者一向潦倒不知名節道義為何物二子
雖降辱而言行必依名節道義中倫中慮是尚志潔
身之流也所稱逸民者意在斯乎而已矣者二子無
别行外此亦不足以見二子也中倫中慮只說不
隨似不當兼不激不激在降志辱身内蒙引即從
三黜章看其中倫中慮極是但其所云辭氣雍容與
三黜猶仕此二意不重中倫二句只要說其不流不
重在和上
謂虞仲夷逸節隠居是以隠為高放言是言不合乎
經所以示不可用也註獨善自廢乃自隠居放言中
推出他那意思如此不可說隠居就是獨善放言就
是自廢身字根隠字来猶云身之將隠也囂俗汚世
不得而染之故曰中清廢者故為放縱而令人廢之
合乎用晦之道也故曰中權包氏云放置也不
復言世務大全辯卓菴張氏曰放猶置也胸中欲
言者姑置不發如後人不談國事之類舊說誤將放
字看作猖狂自恣不知此特莊周之流耳聖人是取
逸民非取異端也按此看放字最妙與注亦不碍
即介之推身將隠焉用文之之意(戊午五月念四)樂天齋
翼註曰清權二句講須斟酌只在他逸處模寫便是
講太好是時中了吳省菴曰中清中權只是合得
二者内一端不可謂全是清權鄒嶧山曰道雖以
致用為貴然時不可出亦有獨善其身而特立於汙
濁之世而合乎道之清者道雖以正言為常然經不
可守亦有辭若詭正而不失乎用晦之宜而合乎道
之權者蒙引云隠居放言比之中倫中慮者又不
同矣存疑曰隠居則行未必中慮矣放言則言非中
倫矣按此俱是鄭申甫曰上節即中倫中慮上見
其雖降志辱身非汙也下節即中清中權上見其雖
隠居放言非誕也吳因之曰夷齊不降志辱身此
天下所明知也至惠連則似和而縱矣仲逸則似隠
而僻矣而夫子謂其中倫中慮中清中權正所謂發
潛德之光而取人於形迹議論之外者也仲逸夷
齊是一流人但夷齊是清而剛者仲逸是清而柔者
隠居放言與不降不辱同但不降不辱則風節外
露而隠居放言則光芒盡斂矣予前以清而剛清而
柔分之最明隠居雖與北海之辟同而其剛柔之用
則分矣予前疑夷齊仲逸分别處只在放言不在隠
居則大誤也(辛丑六月念八改)
我則異於是節可不可以迹言道則必從其可惟以
道為可則是無可無不可也以南軒則夷齊輩為
有不可惠連輩為有可依蒙引則各兼可不可蒙引
較是
大師摯適齊章張彦陵曰非其官之罪也故書其職
非其人之罪也故書其名非其心之亡魯也故書其
地徐自溟曰這些人在魯而樂亡這些人去魯而
樂存此三家驅之去乎孔子導之去乎倘周天子詔
太常之典吾知其各執伎而起矣惜哉以洋洋並奏
之侣而沒之烟霞縹緲之外也樂天齋翼注曰適
是避地入是避世太師作一頭是諸人之倡下兩平
看諸侯三飯魯備天子樂故有四飯不言初飯者
只依蒙引解為是謂孔子正樂而去其一者未必然
看來應依朱子說(壬申)
周公謂魯公曰章沈無回曰周公之治魯也尊尊而
親親太公曰易世其衰矣此語世世傳之後人見魯
之式微或歸咎於貽謀之過不知魯之可以一變至
道者皆其忠厚之餘澤而其漸至式微者則子孫不
能守先世之典刑耳故記者於魯事日非賢人散亡
之後而記開國之語便知魯之所以衰非其先世之
過也林次崖曰不是怕大臣怨方用他專其權
久其任皆所謂以也
周有八士章樂天齋翼註曰周字見氣運之隆培養
之厚意不重四乳八子之異只重賢上王宇泰曰
逹是明於義理适是宏度而能容物突有御難之才
忽有總理之才夜柔順不迫得夜之道夏剛明不阿
得夏之道隨才能順應騧德超尋常亦駿馬名此
種意思大全蒙引存疑淺說皆無之而近來講章始
有之可見雅俗之分亦以近來課士有以二字為題
者不得不及此也然豈無超脱之法乎八士皆雙
生止見於繁露而古注因之至謂八士為南宫氏則
因逸周書克殷解有命南宫忽振鹿臺之財南宫有
逹遷九鼎因以書之南宫适合之遂以八士為南宫
氏此不足據也國語亦止言詢于八虞不言其何氏
四書講義困勉錄卷二十一
