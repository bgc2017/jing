四書講義困勉錄卷十九
贈内閣學士陸隴其撰
季氏
季氏將伐顓臾章總旨張彦陵曰按首句是通章斷
案下分三段首一段是以是非之理論後一段是以
利害之勢論然畢竟顓臾之不可伐是主意大頭腦
後欲二子陳匡救之言於季氏又欲季氏酌利害之
權以自止特因冉有曲為之解再申其責之之意耳
此是夫子之大義伐謀處徐儆弦曰玩夫子此章惻
然有公室之思一以懼季氏使不至偪上所以安魯
一以責冉有使不至逢君亦所以安委氏姚承菴
曰季氏伐顓臾只是一個欲字欲便患寡患貧便無
魯先王冉求以子孫之憂文季氏之欲夫子明大義
以止其欲直從欲字究到他蕭牆之憂見欲之必不
可肆也樂天齋翼註曰首節提起下分三段看一
段何以伐為止正言伐顓臾之非下二段相對一因
冉有歸過於君而責其過之不可辭一因冉有文過
於己而詳其憂之非所急總見伐顓臾之非無非正
季氏之僭而為扶公室計也所重在昔者先王一節
伐顓臾事已斷盡了下文特因冉有解釋又再申其
責之之意耳
季氏將伐顓臾節張彦陵曰按將者謀已成而事未
發也人臣無將將則必誅伐者征有罪之詞此以伐
書猶曰季氏以彼為有罪而伐之耳
冉有季路見於孔子曰兩節
夫顓臾昔者節
夫子欲之節
周任有言曰兩節王宇泰曰冉有歸咎於季氏而孔
子明其咎之不可辭二節一直說下(玩註自明)言不欲則
當諫諫而不聽則當去不去則季氏之惡已不得不
任其責矣總見不可歸咎季氏意此節皆周任之
言陳力二字最重扶持是陳力處專就言責上說
周任之言不專就言責說但夫子引來則重在言責
耳
今夫顓臾節
君子疾夫節夫子欲之欲字是說欲伐顓臾此欲字
是說伐顓臾是欲其利絶不相同蒙引甚明
丘也聞有國有家者節張彦陵曰按此節本先王之
制来提出均字作主翼註曰均以分言安以勢言
均字要見得國不下替家不下陵方切諷季氏意安
非安危之安乃彼此相安於無事也盖字推原所以
患不患之意下文添出和傾二字来盖和即寓於均
安故併及之傾不止於貧寡故究言之和以情言上
文以均屬寡而下乃屬貧此等處俱不必管他為高
只取大意相應國家本無貧寡因患見貧寡不
均不安則真箇要到貧寡地位存疑所謂君貧而臣
亦不能享其富也盖連他所當得的都守不住了
本文無不均則如何一層存疑謂不均則君既貧而
臣亦不能享其富此以事言饒氏謂不和則人民雖
衆而心常以為寡此以心言二說可兼用講不患
寡二句就要補說和字傾字就要側重均字則下三
句易講矣大意當云非特貧寡不必患也即貧寡之
甚而至於傾亦不必患非但不均安當患也而不均
安之中又有不和亦所當患要之不和不安亦不足
患而惟不均當患何也盖均無貧云云此三句大意
只是謂一均則自和自安自無貧無寡無傾特故意
錯綜言之耳然人但知此三句錯綜而不知上文先
已錯綜盖上文語意當云不患貧不患寡而患不均
而不安乃曰不患寡而患不均不患貧而患不安此
亦是錯綜也刁蒙吉曰下用盖字申明上意錯綜
說不拘拘與上文相應也
夫如是節張彦陵曰按夫如是三字承上文来大凡
有患寡患貧之心則欲利遠人以自益夫既如此不
患寡患貧立心只在均和上初無求於分外又何利
人之有故遠人即不服則修文德以来之而已不即
稱兵也既来之則安之而已不利其有所也樂天
齋翼註曰来字或内附或外屬皆是不限定是襁負
而来既来之則安之正照顓臾盖顓臾為社稷之
臣則是遠人之既来者存疑謂此句帶說不重者謬
下文不能来則與修文德應不能守則與内治修應
謀動干戈於邦内則與既来之二句應上節是不
患貧寡而不貪利於内此節是不患貧寡而不貪利
於遠夫如是三字要玩是要推所以修内治者以為
待遠人之法
今由與求也節註遠人謂顓臾此句不可泥盖顓臾
雖亦可稱為遠人然此遠人却是泛指四鄰不指顓
臾為下有邦内二字也若上文遠人雖是泛說而顓
臾却在其内遠人即依註作顓臾看不妨下邦内
即作遠人看(庚子四月十八)刁蒙吉曰註遠人謂顓臾饒
氏曰夫子以蕭牆對顓臾則蕭牆近顓臾遠此理亦
好吕涇野泥邦内句謂遠人不指顓臾謬矣
而謀動干戈於邦内節蕭牆明其近也即後世謂變
生肘腋意遠人不服而不能來則啓疆之思每欲
緣内間而竊發邦分崩離析而不能守則傾危之志
每欲借外釁而煽訌此蕭牆之禍所由起也註只
承不能守說此兼承不能來說雖似悖註然實相發
明憂在蕭牆正所謂傾也註引哀公以越伐魯
之事來證蕭牆之變則蕭牆似暗指君說然此只是
明其近意不必拘拘依金仁山說作季氏之蕭牆自
佳盖蕭牆雖是諸侯之牆然春秋時大夫皆僭臺門
旅樹之禮則季氏亦有之也
天下有道節王觀濤曰天下有道句不可混過天子
以道建極而禮樂不僭征伐不濫故臣下不得竊之
不然而網解紐弛權惡得不下移也有道無道俱以
天子作主此雖與蒙引不同然實本大全南軒說
當依此講蒙引說附後附蒙引曰有道無道不必
說於下文見之只是言世治世亂云耳畢竟蒙引
說是(壬申)諸侯之上陵實由天子之下替首節末
當補一句云如是則庶人之議不得不起矣
則政不在大夫節蒙引謂政不在大夫政字只是國
政泛言賞罰號令非禮樂征伐天下有道諸侯安得
有禮樂征伐為大夫所僭耶此說太拘天下有道
則政不在大夫蒙引存疑俱謂當時列國之政皆自
大夫出故夫子云然看來不是上文既兼諸侯陪臣
說矣此何獨專指大夫宜兼說為是語氣當云向使
天下有道則政不在大夫而諸侯可知矣而陪臣可
知矣翼註調停得好樂天齋翼註曰獨言政不在
大夫者有感於當時政在大夫也政即禮樂征伐末
補不在諸侯陪臣可知
則庶人不議節輔全菴曰下有竊議則上之人於道
猶歉故必至於庶人不議方為有道之極議出於
庶人則雖公亦私耳張江陵曰天下有公議有私
議公議可畏也私議不可徇也在上者唯自反其所
為果有背乎道理有拂乎人心則雖匹夫匹婦之言
有不可忽者焉若使其所為一出於大公至正而在
下者敢為私議以阻撓搖惑之是壊法亂紀之民刑
戮之所必加也何徇之有此又在上者所當知又
江陵解衆惡章曰天下有衆論有公論衆論未必盡
出於公公論未必盡出於衆能於此而加察焉則朋
黨比周之人不得以眩我之明而孤立無與之士咸
得見知於上矣
禄之去公室章禄去公室政逮大夫互言也重在
大夫樂天齋翼註曰此章論竊權之必失惕權臣
也三桓之子孫微作已然說此時桓子已為家臣陽
虎所執孔子此言政發於被囚時也又曰但文中
不必點出被囚事只暗說必有效尤而奪其柄意故
夫猶云宜乎也刁蒙吉曰微有指未然說者有指
已然說玩故夫口氣當指已然說管登之曰記曰
大夫強而君殺之義也由三桓始也則知三桓原受
誅於魯君但文獻失考耳(析疑)
益者三友章張彦陵曰按三友之友乃我友之也損
益俱主我言然益友多出於可畏損友多生於所狎
全在自己慎其所擇益有薰陶漸染日進而不自
知意損有浸淫漸漬日退而不自知意存疑謂益
友損友作見成人說友直友諒友多聞言友之直者
友之諒者友之多聞者蒙引又謂益矣損矣只說損
者益者還他看来都不必友與損益但主我言為是
沈無回曰夫子只淺淺說友之益者三損者三如
此而友之則益矣如此而友之則損矣只如此說而
人之當趨益而不趨損己在其中矣三樂亦然徐
儆弦曰直諒多聞三友缺一不可至於損者三友則
一人亦足以敗德可見成之難而壞之易也樂天
齋翼註曰便辟是便於辟也善柔是善於柔也便佞
亦是便於佞也註解可見便是&KR0570;熟意辟開張也故
解為威儀便辟足恭善柔令色便佞巧言熊伯
甘曰辟得便捷柔得善巧佞得便捷便辟存疑引
尚書蔡傳來解曰便者順人所欲辟者避人所惡因
人好惡而為順避便是不直此解視朱註習於威儀
尤分曉親切按存疑前解師也辟亦如是予已收之
然與下文便佞不合還依朱註為是析疑朱子曰
劉忠定公有言子弟寧可終歲不讀書而不可一日
近小人
益者三樂章朱子曰君子於禮樂講明不置則存之
熟是非不謬則守之正熟則内有以養其莊敬和樂
之實正則外有以善其威儀節奏之文與夫道人善
而悦慕勉強之意新多賢友而直諒多聞之士集樂
是三者而不已焉雖欲不收其放心以進於善亦不
可得已内有以養其莊敬和樂之實外有以善其
威儀節奏之文此節禮樂之益也大全朱子與存疑
俱同但朱子講節禮樂只主辨其制度聲容說存疑
兼内主敬和說盖朱子謂此句要說得淺所以如此
然如存疑說亦自可說得淺也看來節字不但當
兼内主敬和說外亦當兼行說要之註辨字亦自可
包得三意只當依朱子不必如此(癸亥七月)張彦陵
曰樂多賢友多字著力驕樂是立身行已放縱於
規矩之外佚遊是不做事業只恁閑游蕩宴樂如飲
食聲色之類若解宴為晏安便與佚字相犯溺於
聲色亦可謂之晏安但須知與他處晏安不同耳他
處晏安兼得佚游驕樂者恃氣以凌物則不復循
規蹈矩矣佚遊者怠惰而自失則不復志於為善矣
宴樂者多欲以求安則不復望人之規正此其所以
相反也
侍於君子有三愆章孫淮海曰三愆之失亦只是平
日無治心檢身之功而臨事又無審己識時之智所
以如此古之君子所以不失足於人不失色於人不
失口於人三愆有因放肆而然者亦有因跼促而
然者總是不能養之於素所以如此此與失言失
人章一例但彼是見言當因人此則見言當因時
樂天齋翼註曰躁隠瞽俱是無心失理之病不可將
隠字作以言餂之之類說得姦深劉上玉曰按黃
氏說或長者當先言或君子先有問則言及之言未
及之兩言字是合君子與侍者概說不必專屬君子
若而言而不言而言三言字則專屬侍者矣按劉
說不是言未及之言及之猶云時未可言時可以言
云爾兩言字俱屬侍者為是沈無回曰未見顔色
不專在時已可言時說凡人之言須與受言者之色
相當其間剛柔揚抑真有不可預先打點者於此不
見則所言必不能中肯如孟子論卿王色變便曰王
問臣臣不敢不以正對亦是見色發言之妙之一節
王觀濤曰看他顔色不在便是意思不在然而察
言觀色正恐自家失言非迎合喜怒之謂
君子有三戒章劉上玉曰戒者預禁之嚴制之而不
敢犯之意沈無回曰只時時心志為主而不随血
氣轉移便是君子之戒要知三戒只是一戒又曰
管登之曰戒亦有要乎曰克己復禮至矣其次持其
志無暴其氣血隂而氣陽厚齋以其所自出言蒙
引以見在言當兼用饒雙峯曰魂者氣之靈魄者
血之靈心是魂魄之合氣屬天血屬地心屬人人者
天地之心心是血氣之主能持其志則血氣皆聽命
於心不能持其志則心反聽命於血氣羅近溪曰
色不專是女色凡世間一切綺麗可悦之事皆色也
鬭不專嚷鬭凡才能技藝與物相競常懷上人之心
皆鬭也得亦不專是好利凡一生彀當可便身圖者
皆得也樂天齋翼註曰未定是易流於欲意不是
言未強固當保養也人生血氣未定時不知蚤服
仲尼之戒故其壯也血氣當剛而不剛所以寒暑易
侵學道以身為本不可不留意斯事也
君子有三畏章總旨張彦陵曰盖吾心常惺惺一念
即是畏也君子小人品格何等懸絶而聖狂分介正
在敬肆之間信乎此念不可一事不提醒稍放逸便
自墮落吁可畏哉
畏天命節樂天齋翼註曰三畏畏字非是空畏一念
兢兢戒懼實體之而不違也三畏皆有不敢顯忽之
隂背之之意三畏只是一畏大人聖言不過在天
命中抽出言之耳佐案吳因之曰天命之謂性戒
懼慎獨所謂畏也然非只静時存養性體凡日用動
静至大至小都是天命流貫於中天之於人猶水之
於魚觸處是天則觸處是畏大人聖言特其中抽出
最大者言之耳熊伯甘曰不畏天命未必定是愚
下之人世間儘有才學高一世之人只於天命鑒臨
之義信奉不及外而行事便是十分好一至暗室屋
漏却以莫予云遘不覺放鬆吳因之曰畏是我自
家心上工夫所見者大人而我胸中嚴憚之心自因
人而翼翼所聞者聖言而吾胸中嚴憚之心自因言
而凛凛若徒曰欽承佩服則泛然在外邊作念莊
忠甫曰叛聖言以自恣者侮聖言之淺者也借聖言
以自飾者侮聖言之深者也熊伯甘曰小人以形
色為偶然假合以吉凶為適然相遭亦好
生而知之者章張彦陵曰此夫子勉人為學之意二
次字非言其相遠乃言其相近大意謂生而知之者
是上等學而知之者即次之困而知之者又次之皆
可與上者同歸唯不學而後成其為下則人可以質
自諉乎哉李毅侯曰兩次也最難看猶云學而知
之此亦一上也困而學之是又一上也唯不學斯為
下則誰非上者熊伯甘曰前三種人上的固是首
出了次與又次亦即次於上等也不學焉得有困勤
苦一番醒悟不來便爾中廢其意自謂我之資力到
不得上却已竭盡吾才了就此歇手或亦不失中人
乎而直斷其民斯為下所以加鞭後馬俾其努力向
前此章即人之學不學以為氣質之高下能學即
是其氣質之高不學即是其氣質之下與中庸以學
之難易為氣質高下之分者不同玩困而知之及困
而學之二句自見中庸困字是言其學之苦此困字
是言於事理有不通須辨盖總是勉力為學但此即
以學不學為氣質高下又較切饒氏三等之說謬
三之字俱指義理言上字次字下字俱以氣質言
陸象山曰生知盖謂有生以来渾無陷溺無傷害
良知俱存能存良知亦是氣質最高故不可以孟
子言来解此彼是以理言此是以氣言周萊峯曰
困而不學民斯為下今人尚未知困在安能學也記
云學然後能知困不學不能也飽食終日無所用心
言不及義好行小慧者方自以為通達也豈知困乎
故困於心衡於慮而後作者多自動心忍性中来豈
易得也
君子有九思章張彦陵曰此正是慎思之法道理只
在日用耽空固落昏沉妄想亦属馳逐矣許敬
菴曰學者多言九思只是一思道理豈不如是聖人
之意却要人於身心之間每事致思反求而得其理
也九思只是一思提醒此心常明常覺隨感隨應
者此思之體隨事致察者此思之用九思是以用言
提醒此心即戒懼慎獨意南軒云養之未發持之
方發是又專以静時工夫說朱子曰閒時思量義
理是又以致知說此三意皆補本文所未及九思
蒙引存疑謂於人事已無不該大全陳氏謂不止於
九者當依大全盖如克己復禮視聽言動便該得盡
大全辨惟適張氏曰成祖云古人言聽思聰聰作
謀非持敬不能盖心不存雖聽不聞聽不聰雖謀不
獲愚按成祖所云持敬正是思聰處然敬之一字九
思皆不可缺非獨聽聰而已
見善如不及章或以此章對沮溺文人之流說或以
此章對激濁揚清如黨錮諸君者說都不是盖誠於
好惡之人也不是過於激揚的也不是竟為高蹈的
只是反躬己實而力量未滿的將志字道字看得深
自覺諸說之非未見其人只是言其難得以勉人
之意如未見好仁惡不仁未見剛者之類天下之大
而有一二焉亦可謂未見不必如註抑顔子以實其
言亦不必說顔子隠而未見亦不必說顔子不幸早
死註抑顔子處大全朱子已自言其非然大全朱子
又謂此以事言非論其德之淺深此即註顔子隠而
未見之說麟士本其說而曰春秋之時不惟無伊尹
太公便是有伊尹太公亦自無湯武也孔子一生轍
環而老於洙泗可知矣故曰求志達道二者合一未
見其人據此則此章是傷時語非論人品矣看来不
必袁了凡曰道字最可味盖行義而止建立功名
廣施德澤猶在作用上著力道者率性之謂措置不
合乎天真設施不本諸性命則雖天下國家可均皆
非達道也此所以未見其人
齊景公有馬千駟章只泛就景公夷齊為人說不必
專就争國讓國說争國讓國亦在其内陳伯玉曰
使夷齊有千乘定然異於齊景不限定是窮餓此
說妙盖此只見稱之不係於貧富非謂貧者之必有
稱富者之必無稱也莊周云伯夷死名於首陽之
下非知伯夷者也若伯夷可謂全其性命之正者矣
謂之死名可乎附大全辨或曰論語但言餓於首
陽耳後人却添出餓死意當時遜國而逃豈至餓死
若夫叩馬采薇不見於經傳雖以左傳國語之好誣
未嘗傳其事於列國卿大夫士之口歌詞尤淺陋以
暴易暴比擬不倫此豈賢者之言司馬遷好竒輕信
取韓詩外傳為據書未之聞也按程子云史記所載
諫詞皆非也武王伐商即位已十一年安得父死不
葬之語註不明說最是樂天齋翼註曰異以德言
子亦有異聞乎章總旨此章總見聖教之公而擬之
曰異擬之曰遠者皆非也自其非異者論之不特所
聞止詩禮而非異即鯉之所聞進於詩禮有如顔曾
之所聞者必是因其天資功夫所近而仍非異自其
非遠者論之不特聞詩聞禮而非遠即初聞之時止
有詩未有禮初聞之前未有禮并未有詩亦必是因
其天資功夫所未近而仍不得謂之遠
子亦有異聞乎節樂天齋翼註曰註隂厚其子勿說
太甚恐傷聖門體面
嘗獨立二節吳無障曰伯魚說又獨立須與起初光
景不同言我昔日只道是偶然一次誰想他日原是
這樣過庭畢竟學禮之外别無說話此伯魚最善形
容處能言能立雖從詩禮来實從心體上發出来
也若只勦襲詩禮之糟粕與心體有何干涉刁蒙
吉曰事理通達品節詳明是說識見心氣和平德性
堅定是說涵養鯉退而學詩鯉退而學禮此二句
不可看閒了見得伯魚承當得夫子之訓
聞一得三節樂天齋翼註曰聞詩聞禮不是前此不
曾聞只是聞此而益知詩禮當學意胡寅之曰詩
禮雖夫子之雅言然向也習而不察一得於提醒則
恍如有得遠字只對私厚而言君子不私厚其子亦
足破世人異同之小見豈不是長了一見識此是陳
亢實有所得處劉上玉曰亢語意仍重喜在聞君
子之遠其子一邊沈無回曰有意於遠其子則不
能無意於異其子矣遠與異一私心也陳亢到㡳不
曾明白
邦君之妻章邦君之妻四字是通節綱領而君稱之
曰夫人一語又是下二段綱領下文兩君夫人俱因
君所尊而尊之正名定分全在君稱之三字上許
白雲曰天地間男貴女賤女子貴者方得比於男子
故夫人自稱曰小童比於小男子也大夫之妻曰孺
人亦比小男子也公侯之妻曰夫人則比男子矣至
為天子之妻始曰后則直比於繼體之君矣此章
南軒以正嫡妾之分言蒙引謂未見得是看來有二
意一是警婢妾不得上僭一是警夫人不得下替然
總在邦君身上邦君不得輕夫人而使有白華之怨
亦不得縱夫人而使有牝鷄之晨小童小君雖是
謙詞然不重在謙見得唯夫人然後用此以為謙亦
是見其重意時說竟謂此二句不重者非大全辨
或曰春秋時以妾媵為夫人徒欲尊寵其所愛而不
虞卑其身如惠公仲子者是也以妾母為夫人徒欲
尊崇其所生而不虞賤其父如僖公成風者是也卑
其身則失位賤其父則無本信乎名之不可不正也
四書講義困勉錄卷十九
