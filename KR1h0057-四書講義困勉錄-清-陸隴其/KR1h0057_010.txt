四書講義困勉錄卷九
贈内閣學士陸隴其撰
雍也
雍也可使南面章總旨翼註曰首節許其宜君下三
節因其論簡而然之益見其宜君簡字是主四書
家訓曰首許仲弓終然仲弓皆以其得簡之本也
雍也可使南面節張彦陵曰南面不必說人君凡臨
民者俱南面南面寬說亦是然註却指人君
仲弓問子桑伯子節張彦陵曰可也簡如云其人的
好處在簡蓋夫子之意但言其人之可而簡只是明
其所以可若作簡也可解便非語氣淺說曰講可
也簡須以己意議論斷講若依夫子語意則難措詞
按淺說最是推此志也凡管仲之器小哉吾未見剛
者之類俱當斷講為是翼註曰仲弓問子桑伯子
非借人之短以形己之長作自考說亦通然據下節
是仲弓已真知伯子之病矣何又自考看來只是仲
弓於伯子為人心有獨鑑而又就夫子一質證耳考
字不如質字四書家訓曰仲弓已料夫子許已在
簡但未得夫子明言縱已之簡是不敢自信故以伯
子問意以伯子之簡與已不同看夫子評他如何則
已之簡明矣蓋不為伯子而為自證也按如此則
與伯夷叔齊何人也一例子曰雍也可使南面已
是包居敬一節意思仲弓問伯子亦已有居敬一節
意思子曰可也簡亦已有居敬一節意思但口中則
俱不說出
居敬而行簡節紹聞編曰程子謂能敬則心中
無物故所行自簡此論敬德之成者也朱子謂是兩
件事是為方事於治人脩已者發也如程子之意豈
有表裏肅然靜虚動直而行事猶煩苛使人難事者
乎如吕進伯固是好人即上蔡之言觀之亦恐於居
敬之道有未盡也曹參得老氏之穅粃乘斯民之厭
亂因時與之休息則有之豈眞知簡之道者此程子
歸重一敬字於學最有功也然自始學言之當從朱
子之法須是兩盡作一件滚做不得至於德盛仁熟
篤恭而天下平則又作做兩件不得故此等處須要
知得異處又要知得全不相妨處精義曰敬則自
虚静不可把虚静喚做敬居敬自然簡居敬行簡似乎
簡矣然乃所以不簡又曰克己便是復禮程子說也
朱子恐學者過看直捷生出即心即佛之病故云勝
私而復於禮言克己又須復禮更加精密矣此與
敬簡一例張彦陵曰無乃二字有質疑意吳因
之曰聖人以兢業做本體子桑伯子以清淨做本體
意欲掃除一切但有脱離世故之想無提醒本原之
意便屬不敬
雍之言然節鄒嶧山曰是併所謂可與太簡者而然
之或謂雍太簡之言正我可也簡之意偏矣
哀公問弟子孰為好學章張彦陵曰不遷者旋怒旋
釋復於無怒不貳者旋覺旋改復於無過所謂不遠
之復也若怒而過則者便是逐情若欲強制其心
使全然不怒又是滅性須要怒而不怒鄒嶧山曰
不遷怒或主兩人言(存疑亦兼用)或主一人言看來只是
隨物而怒亦隨物而忘意蓋因物之可怒而怒之而
已無與焉怒纔過而此心又復寂然是不遷也若怒
不休歇便是遷朱子曰内有私意而至於遷怒者
志動氣也有為怒氣所動而遷者氣動志也怒此
人而移於彼人是遷怒在今日而移於明日也是遷
怒止該一分而增作一分一釐也是遷凡此又皆可
謂之不中節大全雖分别遷與不中節看來不分也
得遷與不中節有分别否獨舉怒者七情惟怒
為難制舉一以該餘也其實七情皆然方其用工時
不止在怒上用工及其成效時亦不止在不遷怒上
見效不貳過大全許氏及存疑俱主心過說看來
即兼身說亦似不妨程子亦只說是微有差失未嘗
限定是心過王龍溪曰顔子之學只在理會性情
遷與止對貳與一對顔子心常止怒即旋釋故能不
遷心常一過即旋改故能不貳不遷不貳只就怒
與過上說所以不遷貳則以心之常止與一不得即
以止與一為不遷貳正解亦不得以止與一分解不
遷貳
子華使於齊章總旨此章前二節以義裁冉求之過
與重不繼富句後二節以義裁原思之過辭重毋字
高中玄曰君子之於辭受取與也必有道焉而不可
以執著有所執著則非惟取不可也與亦不可也非
惟受不可也辭亦不可也二子皎皎之行蓋賢者之
過正所謂不知所以裁之者也故夫子特為裁之而
門人合記之以示聖人中正之訓其意亦自可想
子華使於齊節張彦陵曰與釜與庾或曰示不當與
不當益非也(此本圈外程註翼註亦主此似亦不妨壬寅四月)聖人豈以徇
人為義乎釜庾亦問餽之常即下周急意也
赤之適齊也節翼註曰周急輕帶只主不繼富周字
繼字有味
原思為之宰節毋字重講是正意以與爾鄰里鄉黨
乎一句反是餘意沈無回曰夫鄰里鄉黨亦豈盡
人而與之哉必有斟酌之義在矣
子謂仲弓曰章張彦陵曰此只泛論世類難拘絶不
染著仲弓身上玩聖人歎息語意分明為塵俗中有
竒品不能必見知於人唯以聽造物而已言外有勉
仲弓脩身邁德之意不專在見用上說觀人者不
可以世類為去取唯知好德而已矣自立者亦不可
以世類為勸阻唯知脩德而已矣集註大全只主
不以世類觀人上無勉仲弓脩德意止可作餘意不
可以觀人自立對四書家訓曰雖欲勿用句併山
川字俱不可著象說謂其子既合當時之尚而中犧
牲之宜其用必矣就欲不用他而以理論之自有不
得而舍者故曰山川其舍諸雖說神享實說人用蓋
即神以決人也
回也其心三月不違仁章張彦陵曰仁體原無斷續
心機自分去來存養之功不可須臾間斷耳心如
明鏡仁則鏡體之光明光明與鏡有何分别但就其
為塵掩時似乎失明就其不受塵時依然如故故以
不違狀之夫子於顔淵提出心字此正是覿體相呈
處日月至猶云日計月計總是形容那去住不定之
意袁七澤云辟如迷人認東方為西方而方實未
嘗轉也忘機曰凡大智慧只是有進無止諸子之
日月至也為是他得一至處便自叫絶便自愛戀
按仁體原自平淡稍著念便有斷續如此參至字真
是竿頭進步回護其餘莫如真氏寡欲之說及語
類徹底曾到一番之說若存疑所辨日至月至内外
賓主二條與朱子相反不必用蓋仁為客欲為主原
屬朱子初說倪氏辨之詳矣若以後條屋喻之說解
之自可無病何必牽連不違云迭為賓主乎如此說
來則但從三月日月處分别而不違與至字之義不
見矣殊有不安故說約亦不之從若日至月至之辨
雖說約從之然三月是借以言其久日月是借以言
其暫原非實話亦不必更為附會内外賓主說約
欲不添欲字作伴亦非心在仁外為賓則在欲内為
主矣即添欲字亦不妨過此幾非在我者此句只
是足上不能已意故朱子以欲罷不能解之存疑謂與
上文相礙者非顧涇陽當下繹以此章與互鄉童
子章並看甚好嘉靖丁酉應天丘鵬墨以造次顛
沛必於是視聽言動無違理講不違仁最妙月至
強於日至蓋言一月之内或數日或半月二十日心
常在於仁(壬申四月十七日)
由也可使從政也與章張彦陵曰果達藝就才品上
說於從政句方說到應用上翼註曰註云通事理
事理者事之理也但曰通理則是在格物窮理上說
了唯曰通事理則是練世故上說也通字有明通
圓通二意明通與汶闇反圓通與拘滯反實是一意
按翼註固是但格物窮理章句亦以事理為解
季氏使閔子騫為費宰章翼註曰季氏使之之意只
是浮慕好賢之名且引為私門之重耳若云求忠臣
於孝子太腐若云欲植黨以傾君又太刻又曰善
字不可說勿觸彼之怒只是能達我之意止彼之召
伯牛有疾章徐儆弦曰顔淵之死則謂之天喪伯牛
之亡則歸之於命蓋在顔淵則可以言天在伯牛則
可以言命不盡其道而死者皆不可以言命也
賢哉回也章張彦陵曰顔之不改實與子之忘憂意
味相似樂只是得我性體耳人有問予顔子不
改其樂所樂者何事予曰且問子人不堪其憂所憂
何事知世人之所憂則知顔子之所樂矣我輩學
道須是打疊教心下快活故曰無悶曰不慍曰樂則
生矣曰樂莫大焉夫子有曲肱飲水之樂顔子有陋
巷簞瓢之樂曾點有浴沂詠歸之樂曾參有履穿肘
見歌若金石之樂周程有愛蓮觀草弄月吟風之樂
學道而至於樂方能真有所得大概於世閒一切嗜
好洗得淨看得破然後快活意思方自此生或曰君
子有終身之憂又曰憂以天下又曰莫知我憂又曰
先天下之憂而憂此義又是如何曰聖賢憂樂二字
並行不悖故魏鶴山詩云須知陋巷憂中樂又識耕
莘樂處憂最可玩味師門求正牘云耿先生曰周子
不言尋樂而言尋樂處樂處即是憂處知得樂處亦
可於憂處尋之噫微矣緣他做得博文約禮工夫
所以有其樂緣他博文約禮工夫始終不輟所以能
不改其樂周子通書富貴人所愛者也顔子不愛
不求而樂乎貧者獨何心哉天地間有至貴至富可
愛可求而異乎彼者見其大而忘其小焉爾見其大
則心泰心泰則無不足無不足則富貴貧賤處之一
也朱子註所謂至貴至富可愛可求者即周子之教
程子每令尋孔顔樂處所樂何事也原憲之樂曾
點之樂皆猶與道為二老莊之樂則直跳出道外去
了須合此三者看方知顔子之樂方知程子所謂樂
非樂道(壬申四月十八)時文有以樂天說者亦好此章
一樂字即下論所謂屢空須先想其樂處次想其不
改處不改則樂之深矣(壬申四月二十)管登之曰孔顔曾
點之樂處無乃異乎曰樂處本同而體段則異也孔
顔之樂仁體也曾點之樂知體也仁必合知而成聖
知或掩仁而為狂體仁而樂用行舍藏無所不可體
知而樂憂世之心薄矣其幾辨於毫釐而聖狂之判
乃在於此袁了凡曰人都說孔子稱顔子安貧余
謂實取顔子之精進耳
非不說子之道章孫淮海曰不曰道而曰夫子之道
既曰說夫子之道而又諉於力不足是在聖人身上
尋求而非自已心上尋求徒說以口耳而非說之以
心者宜乎自謂力不足也四書家訓曰說字以欣
慕言淺淺說亦有用力意力不足者以知言之則
博文之功浩繁而難盡也以行言之則約禮之功拘
束而難遵也氣質之禀者一時變化之難習俗之慣
者一時跳脱之難迫於勢而正誼明道之學不能不
變也限於時而正心誠意之學不能不改也非如一
官一職一才一藝之可以隨分盡力(壬申四月十八)張彦
陵曰中道而廢正是虚擬箇力不足模樣以破其畫
耳非謂世閒必有此等人此即求也退故進之之
意
女為君子儒章丘毛伯曰儒外之小人易辨唯小人
而冒儒之名則小人不易辨者曰為曰無為極重
四書家訓謂一彼一此剖其界出此入彼嚴其幾是
而非非而是謹其似極得陸颺史曰註云為已為
人自是君子小人定案然子為子夏言之必有關切
子夏病處故謝氏云恐其遠者大者有昧焉要之為
已則遠大為人則近小註意自合也為人是學者
通病才高意廣者有高廣的為人處篤信謹守者有
謹守的為人處但此對子夏言則當指謹守中之為
人處若謂子夏是信果之流故教之以大儒無適莫
之道在他處則有之非此章之旨謝註所謂遠者大
者是以體言不以用言為人則雖有廣大之用不免
為近小為已則雖規模之卑狹不失為遠大觀下章
滅明之事皆近謹守一邊而楊氏以為有正大之情
可知
子游為武城宰章沈無回曰不知天下之人不足以
宰天下不知一邑之人不足以宰一邑夫子問女得
人焉爾乎煞是問得緊要子游應聲而對便舉出滅
明之事來可想見聖賢留心處(佐案)分職事資講論
端風俗是主輔政說以立身以傳道以用世是推開
說皆是得人内事女得人焉爾乎楊氏主輔政說
蒙引推開說看來兼用為是若焉爾乎三字只是語
助詞仁山金氏之說不必用吳因之曰世風日下
多自託於圓以脂韋趨時所以弄得十分狼狽子游
獨取一等寧方毋圓世俗所不喜之人此挽回世道
人心之意又曰士大夫居鄉固曰不在其位不謀
其政然或邑中有甚疾苦有司所不盡知而已復默
默即世道何補朱子謂凡一邑休戚所關當告有司
者亦是公事據此議論雖若謂後世開一請謁法門
而不知真心存心民瘼者正不必以此避嫌也
孟之反不伐章高中玄曰此要識之反分明是以敗
軍憂主為辱不敢以後殿為功故其言如此自掩其
功是就别人說他有心自掩其功是詭情也是要譽
也不情甚矣伐固惡德然不情之病甚於伐更多也
高中玄云註云故以此言自掩其功本自有功而
故掩之是不情也伐固惡德然不情之病甚於伐微
生乞醯聖人以為不直而乃取不情之之反必不然
矣然則何如曰有奔而殿之跡而亦有馬不進之實
可據以為功矣乃不以為功而道其實焉曰非敢後
也馬不進也愚謂聖人之言隨方立案安有定則夫
子見當時爭功矜能者多故表之反而出之即如註
說亦何害蓋夫子節取之為當世發也翼註曰不
伐以心言世之淺中狹量有二有不知其職分之
當為與職分之未盡而伐焉者有雖知其職分之當
為與職分之未盡而以人形已而伐焉者朱子說得
明白蒙引存疑中玄俱說得不明白大全知其職
分之所當為自然無伐心一段自好與蒙引存疑及
中玄之說類然皆只是就事論朱子則又翻進一層
却主平日存心說所謂心地平底人即謝氏所謂無
欲上人之心蓋非平日存心如此則雖知職分之所
當為雖知敗軍憂主之辱少閒不知不覺伐心又起
矣此說得最精然如此則純乎天理矣而朱子又謂
這便是克伐怨欲不行者何也蓋所云心地平者亦
只是操持得如此未是渾然天理地位此又不可不
知朱子既謂這便是克伐怨欲不行又謂與顔子
無伐善相似此須善看玩相似二字原非謂其同也
不有祝鮀之佞章張彦陵曰愚按士君子立身制行
只求自信斷不肯投時俗所好尚世風日趨日壞若
有求免於俗的念頭必佞如鮀美如朝而後可而鮀
與朝必不可為(是不可為非但是不能為)奈何甘以自己之耳目
口鼻供時人之玩弄夫子寄慨於鮀朝正為求免於
今之世者醜之也意在言外董思白曰此歎當世
無一正人而惟佞色之好蓋為必求鮀與朝者恨非
謂不能鮀與朝者惜也倘有寧為世所憎而言之不
出貌之若愚者庶藉以挽回世風耳較前段尚落
一層非為不能鮀朝者惜亦非止為愛鮀朝者歎
蓋專為求免者警而為守正者勸也
誰能出不由戶章陳伯玉曰不曰誰能入不由戶曰
誰能出不由戶人處室内從戶而出人在道中由道
而出人自以為身在道外若不得其門而入孰知人
盡處道内正恐不得其戶而出出不能不由戶戶
固不難由行不能不由道道又本不難行此提醒語
也但知出必由戶而不知行必由道此怪歎語也依
南軒解則當以提醒為正解而以怪歎意補在後依
註則當以怪歎為正解而以提醒意提在前依註為
是伯玉說亦在提醒内莫由亦兼過不及說
質勝文則野章張彦陵曰此章要得文不可勝的口
氣野字正對君子看當時類以質為野人文為君子
故夫子言質勝文者誠為野人矣其文勝質者亦不
得為君子也乃蹈史氏浮靡之失必文質彬彬然後
為君子耳然後二字重看平說為得蓋天下亦有
以質為君子者如棘子成之類彦陵又曰文質雖
就人身上說亦可兼經制上說翼註曰質文不專
在禮制上凡持身涉世無處不有陳定宇曰文可
損益而質無損益方孟旋曰記曰禮有以質為貴
有以文為貴此二字似俱自外邊說質是朴實頭徑
情直遂意文是箇粉飾潤色意文專在外質兼内
外陳氏以在内者言質故曰文有損益質無損益輔
氏兼内外言質故曰野則質有餘而文不足二說稍
異蒙引存疑皆從輔氏者也然新安之說亦精但可
兼說不可單用耳至近說謂文質俱自外面說則必
有文質彬彬而不可謂君子者似難說陳氏所言
之質本質之質也輔氏所言之質質朴之質也此質
字二意俱有陳伯玉曰質勝文連質也不像箇質
不算做質直謂之野文勝質連文也不像箇文不算
做文直謂之史湯霍林曰彬彬内有相濟意有相
生意有相須意有相調意大概是質為主文為輔若
以三分文七分質貼說殊為可笑蒙引三分文七分
質之說霍林非之極是蓋以在内者言質不得止用
七分若以在外者言質亦當隨時損益使執定三分
七分之說則為子莫之執中皆有病按蒙引之說較
之文質相半之說已進一層矣而霍林又進一層信
乎理以辨而益出也徐自溟曰中庸曰君子之道
闇然而日章闇然處是質日章處是文知闇然日章
為君子之道斯知文質彬彬所以為君子矣按此
與闇然日章有分别不可混此章當與執兩用中
參看文質彬彬本文是以成德者言自無有餘自
無不足自不待損益學者當損有餘補不足是集註
補說非正觧附疑問云抑愚有疑焉記曰禮有以
質為貴者有以文為貴者此質文二字宜皆從外邊
說故以偏勝者為野史而彬彬者為君子若質訓做
忠信誠慤文訓做藻繢華飾誠信忠慤正是極好處
豈同於野而不得為君子耶要知文質皆本此心來
而質文之用自宜相濟而不可偏勝也李毅侯曰
質立而文生焉原非兩件如愛親敬長質任自然所
謂質也節文舞蹈生烏可己所謂文也有是質自然
有是文有是文乃見有是質故曰文猶質也質猶文
也原著一勝字不得庸知夫野之獨愈於史乎故彬
彬然後為君子又曰與其史也寧野
人之生也直章直字有二說一謂公天下之好惡而
不私即直道而行之直指情上看此楊龜山之說也
一謂惻隱辭讓羞惡是非都是本心自然生發出來
無所矯揉之謂直指性上看此朱考亭之說也合而
言之順理為直逆理為枉性情原合一未嘗有二
存疑謂直當以情言蓋直與枉對動時方見得然
看來須合性情動靜講方是動時之直已發之和也
靜時之直未發之中也龜山之說亦是舉類而言非
必謂專以情言也若微生高直直道而行舉直錯枉
之直則專就動上言專以情言耳此章罔之二字亦
專就情言蓋情有善惡性無變易也翼註曰直對
曲言順理直遂内不遷於情外不役於物是之謂直
如孔子謂無毁無譽為直道只是順乎是非正理不
被私愛私憎牽累了亦不顧别人愛他憎他何如無
一毫之委曲所以為直舉此一端可以例見當與
直躬章參看李毅侯曰聖人曰剛曰直意義殊大
其中含蓄義理無盡仁義禮智皆隨地立名者耳孟
子直養浩然其淵源蓋出於此人之生也直便是
誠者自成也便是性善冉永光斷以蒙引為是而以
存疑直解為非最是(壬申四月二十)四書家訓曰生有靜
機如喜怒哀樂未發而無偏倚生有動機如好惡是
非已發而無邪曲要識生與直不相離處翼註
曰人之生也直下須用必直而後可以生也一語接
上起下方圓融朱子謂如不孝於父却與人說我
孝不弟於兄却與人說我弟此便是罔此段要看得
好蓋不孝於父不弟於兄便是不直不必到說我孝
說我弟而後為不直也觀後段云見入井而不惻隱
見可羞惡而不羞惡這便是罔可見吳因之曰聖
人不把義理之性與形骸之軀分作兩樣看若無義
理便不宜有此形骸故曰罔之生也幸而免如草木
生機已絶根幹必枯此是聖人實際語非徒甚其詞
以儆省天下也
知之者章張彦陵曰按語意似歸重樂上然樂原於
好好原於知不至於樂總成不得知知好樂本是貫
串兩箇不如一步緊一步見得此中旨趣原自無窮
隨人所造以為深淺若夫真知自不能以不好真好
自不能以不樂到一徹盡徹地位方是學問究竟處
兩箇不如是以地位言樂原於好好原於知是以
工夫言真知自好真好自樂是以究竟言聖人鼓
舞吾人進步處全在兩不如上蓋學問中境界無盡
若生一念執著便是住境聖人從吾人得力處點出
箇中消息令其自探自討光景躍如即樂亦非究竟
處蓋功夫得手之後不在能取而在能舍也此章
知字好字皆當淺看樂字則當兼淺深看大全謂此
樂與孔顔之樂不同看來兼說亦不妨袁七澤曰
所謂之者何物耶
中人以上章張彦陵曰要知聖人無語不是上只是
人有可不可之分耳袁七澤曰中人以下不可以
語上然則聖人豈揀中人以上者而密室傳授乎哉
非也坦途非限夫行者行者自差日先非薄夫矇人
矇人自障聖人無時無處不昭揭以示人人之聞者
其心所得各異耳若以坦途日光喻此章則當以
坦途日光為上以坦途起頭處日先一隙處喻下
聖人無語不是上道德性命上也洒埽應對亦上也
只是人有可不可之分坦途非限夫行者行者自差
日光非薄夫矇人矇人自障此究竟語為學者言也
是無行不與四時百物二章之旨也若淺言之則道
德性命是上洒埽應對是下聖人設教固先以下不
先以上此分别語為教者言也夫子文章及此中人
以上二章之旨也意雖相通若竟以前二章意解此
二章便是將賓作主沈無回曰近來說語上語下
處都要說得渾融謂語上即在語下之中只是要人
會悟會悟得則下即上不悟得則上亦下說豈不精
其實上下雖一貫到語時不無上下之别如克復語
顔一貫語曾其他隨問隨答便不及此豈不是語上
語下分别處講此題要會可語不可語之故又曰
論道原無本末論教不無精粗語意似重不可語邊
見教者不可以精玄誤人意若論道則凡有語莫非
上也天下豈有二道乎李毅侯曰即如對樊遲說
移去對顔子說他依舊在上處理會凡言道與教
者學者皆當各作兩層意看如分言之是如何合言
之是如何所謂精粗無二致者有二一如言費隱
一如言遠近遠近又俱在費内分出近自夫婦居室
之閒遠而至於聖人天地之所不能盡皆費也皆粗
也然其所以然則隱而莫之見是隱也精也而精即
在粗之内是無二致也分言之則夫婦居室之閒粗
也聖人天地所不能盡則精也而精之理即粗之理
是無二致也所謂教不躐等者亦然一是從費而至
隱一是從近而至遠(九月十一因看問事鬼神章又記)翼註曰可
以不可以只說他領受得領受不得不說到教者當
語不當語可字作堪字不作當字上字不必說到
天地聖人所不能盡只是大不是上(壬申四月二十二)中
人以上猶當因其候而語之也何况中人以下中人
以下但可語下猶當循其序而語之也而况乎其上
(壬申四月二十三)看來無行不與亦只是說文章及語下
一邊仍是教不躐等之說無語不是上在彼亦是賓
意據存疑所解無行章如是須再詳之
樊遲問知章張彦陵曰務義内便有對越神明意遠
字又正發明敬字之義徐鴻洲曰惠廸吉從逆凶
就務民義中其禍福之理已先定不得於此别外言
禍福所謂質諸鬼神而無疑者也聖賢禍福都在
民義上論合義便是福違義便是禍初不在鬼神上
論務義自然遠鬼神不遠鬼神叫不得務義遠正
是其務處先難自然後獲不後獲叫不得先難後正
是其先處凡講知行工夫義利關頭及體用淺看便
皆可交互如云或知而不能行或行而不先知若深
看則皆不可交互(己酉四月改)翼註曰民字只作人字
對鬼神字言勿作下民麟士謂難字較闊不必即
粘為仁不是仁字豈是狹的仁外豈更有道理即粘
仁解為是若陳氏謂先難所包者廣本不但言克己
便不妨四書鏡曰仁之任最重道至遠其工夫亦
甚難矣翼註曰後獲是全不計效勿泥後字洪
覺山曰吾人不惟此事外有所攀援方為私意即就
此事上有個希圖所得的意思亦是私心用事此
事上無所希圖是後獲包得此事外無所攀援亦如
遠字之包凡事之不當為者故朱子上嶺一段云思
量得某處便是求獲雖非獲字正解而實相發明
蒙引謂仁知皆舉現成的說但未至自然地位存疑
刪下句極有見盖不妨兼安勉說也
知者樂水章徐岩泉曰天地閒流行的是氣主宰的
是理這理氣在物得之則為水為山在人得之則為
知為仁當知山水是天地閒仁知之象仁知是人心
上天地之精樂山樂水樂吾心之仁知耳唐荆川
曰仁則所見無非山知則所見無非水非遇境而情
生非離境而情係動靜屬心不屬境朱子曰動不
是恁地勞攘紛擾靜不是恁地塊然死守蘇紫溪
曰動靜二字不必過為分别知者之心隨事融通無
所滯礙故謂之動然其靈明之體未嘗擾也何動非
靜仁者之心一真為主萬感不摇故謂之靜然其虛
中之妙應未嘗膠也何靜非動按動靜合一理固
如此然夫子正從分别處模寫仁知不必苦苦串合
說動靜合一不妨但要象知仁之動靜合一不要
象聖人之動靜合一動而無動靜而無靜者聖人
之動聖人之靜也動固動靜亦動者知者之動也靜
固靜動亦靜者仁者之靜也翼註曰明達的人知
經又知權無可無不可全不執一故曰動純一的人
理不閒以欲真不參以妄胸中無私意攪擾故曰靜
動靜俱屬心但兼寂感非以動属事靜屬心也羅
一峰曰樂不取必于遇而取必于心夀不取必于數
而取必于理李九我曰動而樂者其理不窮非逐物
之動矣靜而夀者其理不息非枯槁之靜矣緣樂夀
以識動靜則仁知可知而所謂樂山樂水者皆其理
之相契與夫馳情于物者異矣
齊一變章吳因之曰齊魯受病已深一旦欲更變其
俗不是尋常改頭換面的作用且如齊人雄其富強
逞其變詐方自謂得計乃欲反而入于義理非脱胎
換骨不可若魯有先王遺風似不甚費力不知玩愒
偷惰已成痼疾須重新整頓一番直有洗腸滌胃意
思故皆謂之一變齊魯之變其意向皆以至道為歸
但齊國人心方濡染于功利中豈能一朝拔去病根非
謂一變之初其主意便只欲至魯也因之之說專
重變更則二段皆重上一句雲峰之說專重黜霸則
二段皆重下一句兩說當兼用四書家訓曰此節
是夫子望齊魯善變以復先王之道非徒第其至道
之難易兩度所至全是鼓舞他見變更足以善治而
不可安于今日之頽壞也齊所以難變集註專歸
咎桓公大全併咎太公看來大全似勝淺說從集註
夏長泰講至于道云以忠厚為不可恃者此知道
之能為弱不知道之能為強也知道之能為靜不知
道之能為動也李毅侯曰夫子此時有抵掌而談
想望用我之意會此方為得神
觚不觚章楊升菴曰古者獻以爵而酬以觚以觚之
制言之上圓象天下方象地春秋時盖已有破觚為圓
者矣古人制器必尚象徒取其利于工之易鑄而不
知失其象其事雖小而輕變古制不師先王已有
秦人開阡陌廢井田焚詩書尚法律之漸矣觚哉之
歎與春秋大復古而譏變法同一旨歟註不得為
觚是謂名存而實亡也升菴之說謂名實俱亡者也
以君臣論之春秋之君臣名存而實亡者也田和之
簒三晉之分名實俱亡者也集註是說前一截事升
菴是說後一截事餼羊之論所以存名觚哉之歎
所以惜實二者同為憂世之言而餼羊之憂愈迫矣
春秋中有存其名者如周雖衰必稱天王此愛餼
羊之意也有責其實者如葬成公則王不稱天此是
歎觚之意也冕可以用純觚不可以無稜酒器
木簡似可兼說
仁者雖告之曰章袁了凡曰宰我此問欲舍生以求
仁(亦是)非憂為仁之陷害也須玩他雖字口氣設為不
可從之勢以探仁者所必從之心耳可逝不可陷是
就事上說可欺不可罔是就理上說此二句亦總見
不可陷的意思存疑亦有此說不是吳因之曰
何為其然也暗合下文虚提一句又曰宰我疑仁
者須從井救人夫子告之以不可陷而決仁者不從
井救人語意似已應付去了然仁者所以不從井救
人處尚未究竟說出意思終不明白而宰我憂為仁
陷害意終未釋然故復以可欺不可罔申之可欺不
可罔寬論其理而逝乃欺中一端陷乃罔中一端也
宰我說處須得為仁陷害意躍然言外夫子說處須
得為仁決無陷害意躍然言外宰我此問還是憂
為仁之陷害不是欲舍生求仁以短喪章參看可見
了凡說似是而非因之說得是(己亥五月十八)宰我說井
有人焉不專說是欺其意只重在從之上夫子說可
逝可欺亦須兼說若曰論逝則無論果有此人而可
逝也即本無此人而亦可逝也論陷則無論本無此
人而不可陷也即果有此人而亦不可陷也存疑曰
井有人焉本無人也故曰雖不是翼註曰雖字言
不但平時濟人雖告以至危之事亦將從之乎不限
定井本無人從井章直躬章及孟子廉士章此三
章一例桃應章則又是一例(辛酉三月)
君子博學於文章饒雙峰曰一博一約相為開合恐
人墮於一偏也因其所博從而約之恐人之離為二
也由博而約次有先後恐人之失其序也蓋必博而
能約則無泛濫支離之失必約而本之於博則無偏
狹固滯之病此博約之貴於兼盡也然君子之博正
欲貫通乎理以為反約之地豈博自博而約自約哉
此博約之所以相為用也必由博而反約使事物之
理有未究而遽執吾所自得者以為據依則以非禮
之禮為禮者有之矣何以能不畔於道哉此不博而
徑約之過也大全蔡覺軒顔淵章曰不說窮理又
不說格物只說博文蓋文字上該乎理而比之理則
尤顯下該乎物而比之物則尤精不說理只說禮便
是與復禮之禮同此禮字便有檢束便有規矩準繩
若只說理便泛楊慈湖曰近世學者多以理釋禮舍
禮而言理以三百三千之衆多疑其不可以為約也
故必歸之於理不知夫三百三千條目雖多為禮則
一三百三千非自外至皆循吾心之所安加一毫不
可也損一毫不可也一而已矣不必舍三百三千而
言也即禮而未嘗不約也即其至繁而未嘗不至簡
也博約諸家皆以知行分然則此與一貫似不同
與尊德性似不同蓋觀曾子一貫註謂以行言子貢
一貫註謂以知言則是知亦有博約行亦有博約也
若尊德性自屬存心道問學註雖屬致知其實兼行
在内豈可分配博約乎朱子以一貫尊道來解此似
難說也竊意文不是禮之散殊處禮不是文之總會
處蓋文是說的禮禮是行的文文是籠統的禮禮是
切要的文二者皆屬道問學邊蒙引以多聞見愼言
行來解此極精若尊德性則是存心徹始徹終工夫
又在二者之外至一貫則又是約禮進步處約禮是
一事各具一禮一貫是萬事統體一禮也以一貫之
一較約禮之約則約之中又有約者也多學而識
章大全朱子博約一條最明四書家訓曰約是將
外面的收攝到身心上來如萬殊會為一本語不切
蒙引所講約禮在陽明則屬博文而蒙引所謂博
文陽明則已抹去矣斷不可從此章若依蒙引之
解而以陽明知行合一之說解之則必約禮方可叫
做博文不約禮叫不得博文然陽明此章似只作體
用看不作知行看又似以博為行以約為知此章
蒙引說精矣說約又引蒙引曰此章重博約不重知
行却又似兩岐余所覽蒙引刪本不載此段可謂有
見
子見南子章沈無回曰非夫子不敢見南子非見南
子亦不足以見夫子非子路不敢不說非不說不足
以見子路分量如是朱子曰龜山云子見南子包
承者也乃大人處否而亨之道非也使大人處否而
包承小人以得亨利亦不足為大人矣翼註曰否
字只不當見而見便是否勿露出有見小君之禮來
註只說有見小君之禮不說有好德之意然程子
固兼說要味朱子此是聖人出格事而今莫要理
會他一段若說有見小君之禮則古禮之不可行者
多矣若說因其好德之意則陽貨豈無好德之意乎
在聖人之見固不出此二項然自有箇權度非學者
所能測也學者未到聖人地位且須如子路夫子
之見南子堯之容四凶也夫子之不見陽貨舜之誅
四凶也
中庸之為德也章楊慈湖曰中庸之德本無可言至
矣之名生於民鮮使聖人不因民鮮之久則亦無至
矣之歎
如有博施於民章總旨第二節要看他以兩人字換
博衆字便見重在心上此是主腦處然在學者而遽
責以及人則猶之博猶之衆也故又有能近取譬一
節此章當與從井章同看
如有博施於民節博施濟衆新安陳氏說好程註以
老壯兼贍為博華夏兼及為衆恐未是二項博施濟
衆内俱有翼註曰博施不止於仁如云帝王不止
於貴此喻最明翼註曰必也聖乎乎字活看引起
堯舜猶病若實作聖人能之便失其意袁了凡曰
堯舜猶病就心說世界無窮民物無窮即博施廣濟
安能滿我之願聖人之心原是如此若不思博濟決
非仁聖一體之心若謂吾能博濟亦決非仁聖無窮
之心張侗初曰堯舜猶病正是仁的生機立人達人
都在此
夫仁者節倪伯昭曰欲立欲達雖就心上說然謂之
立人達人便涉在事業上亦不是空存此心便了只
是隨其地位皆可盡仁不必定要博施濟衆耳了
當與麟士合此節就心論仁非空存此心也但所
重在心耳非不必見之事也但不必皆為博濟之事
耳麟士說當如此看蓋此節文勢原重在心但須如
此補說方是羅近溪曰分明立達不在已上(是萬物一)
(體之意)立人達人正是已立己達處其心則萬物一
體之心其事則隨在可行之事有其心而博施濟衆
焉固仁也即施焉濟焉而不必博不必衆亦仁也第
二節大意如此
能近取譬節四書鏡曰末節近字與博字衆字相形
言仁者之心只在欲立欲達則其心固甚近也吾未
能如仁者之自然唯即吾心之近以度之人而知人
心之欲無異於我由是而善推其心焉則推其欲立
之心便可進於立已立人推其欲達之心便可進於
達已達人此亦仁之方也已大抵仁與不仁只在公
私之閒忘私則仁矣勝私則可進於仁矣翼註曰
能近取譬下據註當補推其所欲以及人李毅侯
曰此處一能字切勿輕易看過從來多少學人終身
克治究竟人我籓籬未易脱化胸中不無膏肓之疾
者有矣豈易言哉此正一言可以行終身而究其至
極直可以當一貫者也孟子牽牛章已包在能近
取譬一句中萬歷甲辰老吾老二句程文云凡愛博
者患其難徧及則以心體心愛愈施而愈周凡惠費
者患其易窮及則以人利人惠隨分而隨繼亦可作
此章義疏
四書講義困勉錄卷九
