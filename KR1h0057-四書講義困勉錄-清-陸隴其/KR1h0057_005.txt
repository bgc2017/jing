四書講義困勉錄卷四
贈内閣學士陸隴其撰
圖書編曰孔氏之教其徒也一則曰仁二則曰仁當
時學者之學於孔氏也一則曰求仁二則曰求仁是
故立而立人達而達人者語其體也克己復禮主敬
行恕參前而倚衡者語其方也一貫者語其約也天
下歸仁者語其大也擇善者擇乎此也固執者固執
乎此也造次於是顚沛於是者語其不息乎此也曾
子之一日三省志乎此而省也子路之樂與物共志
乎此而共也顔子之無伐善施勞志乎此而無伐施
也又曰將以仁為難與一日克己復禮天下歸仁
有能一日用力於仁未見力不足者將以為易與何
為罕言仁而謂若聖與仁則吾豈敢將以為近也仁
以為己任不亦重乎死而後己不亦遠乎將以為遠
也仁遠乎哉我欲仁斯仁至矣苟志於仁無惡也將
以為人心之固有而不待求與君子無終食之違造
次顚沛必於是雖之夷狄不可棄也將以為求之方
寸而足與凡視聽言動居處執事與人交以及出門
使民能行五者於天下皆是也將謂取足於己而己
乎君子以友輔仁事其大夫之賢者友其士之仁者
皆仁之資也將謂其必藉於人乎當仁不讓於師為
仁由己而由人乎哉於此會而通之神而明之仁其
庶幾矣又曰仲尼發憤顔子竭才曾子死而後己
此正是聖門學脉所繫後人不能希聖希賢病正坐
此又曰聖學之全固揭之首章矣併玩志道據德
依仁游藝脩德講學徙義改過共學適道與立與權
知及仁守莊涖動禮知之好之樂之可見學有全功
不可闕功有漸次不可紊也又曰聖人之學性學
也仁義禮知性也觀孔子教人之求仁則知孔門教
人之盡性也又曰論語中所記多是面相授受忠
告善道辭簡意盡蓋平日聖德既己服其心當是誠
意柔顔温辭和氣又足以啟其信要皆以無厚入有
閒而不覺其入之深焉真是法言不容不從而改巽
言不容不悦而繹雖羣賢之辭亦自與他書所記載
者迥别又曰回也仰鑽涉於無誘之以博約而卓
然有真見參也省身泥於有啟之以一貫而唯然無
方體
李毅侯曰論語頭緒雖繁其中緊要只數條便盡看
透時節節俱了如高屋之上建瓴水也大抵聖賢終
身受用只一學字為主學者何博學審問慎思明辯
篤行是也所學者何人倫事物之理本於天命之性
者是也聖賢本領只在一天字上聖賢功夫只在一
學字上學不知天非聖人之學也性相近也習相遠
也百姓日用而不知此學之所以重也故曰生而知
之者上也學而知之者次也夫子生知之聖而自謂
好學好古敏求聞見擇識是也惟其知之是以好之
其得力迥與人異故自謂下學而上達五十而知天
命則夫子終身一學也夫子終身一天也故曰我非
多學而識之者予一以貫之一貫之一則性與天道
是也無適而非天性之流行則樂矣故曰樂以忘憂
好之者不如樂之者樂亦在其中矣此聖人地位也
近聖人者顔子也近顔子者子貢也參也魯其質之
明睿少遜焉而誠意慎獨反身自慊終得聞夫子一
貫之道故回之年未竟其學而曾子之學獨傳蓋夫
子所謂性與天道只一誠而已仁與誠一也故中庸
言誠而論語獨言仁當仁一事聖門所最重也夫子
五十而知天命不言仁而安仁可知矣顔子克己是
當下將私意克盡了便復全天性之則故三月不違
仁曾子誠意慎獨在強恕上得力把私意漸漸消磨
天理漸漸完復所以能弘毅任仁顔子乾道曾子坤
道也先儒每教人尋孔顔樂處夫孔顔之樂只天性
流行洒然自得而已夫子知天命故樂顔子克已復
禮故樂孟子曰反身而誠樂莫大焉知顔子克己之
樂則亦可知曾子誠身之樂矣故聖道之得傳者曾
子也子貢問一言終身而夫子語之以恕終得聞性
與天道其亦庶幾乎此也按強恕為求仁吃緊工夫
而曾子曰夫子之道忠恕而已矣然則恕之一言固
聖賢下學之始事而究極之精微也所以程子移上
一階說聖人也是此忠恕又移上一階說天地也是
此忠恕則恕之為如心也即仁與誠即性與天道而
已矣故聖賢所終身者學也而其終身於學者天也
學不知天非聖人之學也夫子好學而知天命顔曾
子貢其知天一也自是而外無聞焉所謂中人以上
可以語上中人以下不可以語上者夫子亦與之言
下學而已夫下學之即為上達也存乎其人矣又
曰本領一天功夫一學二言了一部論語發明性與
天道處曰誠曰仁曰恕要之有異名無異體自下學
為恕自上達即仁與誠即性與天道吾道一以貫之
如此而已聖門如顔子子貢皆是學知利行者曾
子是困勉者
圖書編曰好仁好知好信好直好剛好勇苟不好學
則有蔽矣使德之不修徒曰學之不講是吾憂也可
乎學詩學禮學易學韶咸有益於得矣使博學於文
不能約之以禮欲其弗畔於道也得乎
學而
學而時習之章總旨王觀濤曰聖人一生只是箇學
而不厭學則那有盡頭特為世人苦難而無自得之
趣故說此悦樂不愠境界以鼓舞而欣動之只玩本
文三不亦字便想見他循循善誘之意陳行之曰
時習盡君子之學悦字盡學之趣即此是徹首徹尾
的二節朋來之樂就其中及人者言末節不愠之君
子就其中忘遇者言李毅侯曰劈頭說此一章分
明自道其一生好學之至發憤忘食樂以忘憂不知
老之將至此時習而悦也為之不厭悔人不倦此朋來
而樂也不怨天不尤人下學而上達此不知而不愠也
學而時習之節張彦陵曰工夫全在時習上箇中有
勿忘勿助意說字正形容時習之妙見無限自得光
景俱從時習裏面出來是聖人鼓舞人心語翼註
曰人但知忘者非習而不知助亦非習助長則生澁
習則馴熟是勿助勿忘意註雖不明分二義然自
不妨新說專以不著力為解則偏矣聖人論學極著
力極不著力若竟不著力則巳是生安地位矣真
學自然能時習真時習自然能朋來不愠若大槩言
之則固有學而不習習而不時時習而未至於朋來
朋來而未至於不愠者後說是題中正解而前說則
深一層解也朱子常以知行分說而陽明言知行合
一亦然故顧麟士云學字少不得作主然體勢三平
凡說家作串逓語者自可芟却也其說極是陸象
山曰論語中都無頭柄說話如學而時習之不知所
謂習者何事一部大學說的都在王龍溪曰古
人理會心性只家常事故開口便說學而時習之不
必說如何是學楊慈湖曰時習者時時而習無時
而不習也凡作意用工有所起必有所輟陳白沙
曰習通天地川上不舍習貫古今千聖面命圖書
編曰或曰時之義果無閒斷如禹之惜隂耶抑善變
通如巽以行權耶曰皆是也天之運也積十二時以
成日積四時以成歲惟其無間斷是以常變通也
淺說曰不亦說乎說者說於學也註中其進自不能
已句正貼說字說字解其進自不能已句可味然
自不能已處即欲罷不能意
有朋自遠方來節朋來不愠俱有工夫蓋首節學習
工夫尚淺進而不已焉學益深習益熟則朋來又進
而不已焉學愈深習愈熟則不愠不可謂下二節只
是效驗是從效驗上見工夫耳雙峯之說須善會也
朋來只依大全蒙引作新民看為是存疑之說不
必從附後附存疑曰朋來而樂雖是成物事與大
學新民覺稍異新民與明德皆大學之道尚在這學
字内朋來而樂似有後明德新民一步但學就該體
用未有舉體而遺用者朋友相從乃是學體用全備
之學觀此則朋來與新民不同可見矣世之學者
莫不有朋其於人之知或不汲汲焉而侈言聲氣不
免以交游之盛而致道德之衰感懷世事甚至以逃
名之心長傲物之習亦孰非時習之功少哉(壬申閱時文摘)
(出)張彦陵曰樂字固非以人驗我學亦非慶吾道
之廣其傳亦非以人資已只是慶吾道之廣其傳
(乙卯二月三十)徐巖泉曰只是此心流通於天地萬物之
間欲不間斷耳
人不知而不愠節蔡晉江曰時習是終身事說亦是
終身事雖至於不知之地而時習之功未嘗有間曰
不愠特自其人不知而言耳蓋人不知而有愠則猶
是時習之功未至即此愠之時猶未能說也此君子
是就見成說當與中庸遯世不見知而不悔易不見
是而無悶同看到此始完全得一箇時習翼註
曰識見高故知其無損於我涵養定故自然不動其
心非成德君子而何沈無回曰學妙於時習自然
與天地萬物相通即一人不來自有天下歸仁之象
豈有不朋來之理然不可謂來者便是知而不來者
方是不知大抵學得盡處其獨得之妙不可持以語
人人亦豈盡解得如孔子之在當時三千七十豈不
朋來然欲無言則子貢疑之見南子則子路不悦故
曰知我者其天乎不怨不尤又何嘗因之而生愠此
是學問中必有之理不到此不是真學問此亦是
人不知内事但專說則偏朱子曰人不知乃不知
於世之好為詭異者蓋時習之學平平常常闇修於
已無以致其知也大全不載此說問不愠是漠
然無所動於中否羅近溪曰如此則孔子之教亦有
倦時矣蓋此當與不患人之不己知求為可知同看
君子之心直是要天下萬世相通人有不知必反己
以為可知而後已於人何敢愠焉如此說方見學
問無歇手處要知不屑教誨亦是不愠息邪距淫
亦是不愠道不行而思居夷浮海亦是不愠蓋此心
不動便是不愠沈無回曰近溪說此是道理但不
可此處說君子有終身自反之功亦有毅然獨信之
處此君子與中庸遯世不見知而不悔同一人不
知自有天下歸仁之象是不必愠此反己之說則不
敢愠兼說為佳蔡覺軒曰程子謂不見是而無悶
乃見君子是不愠然後君子也朱子謂惟成德者能
之則是君子然後不愠以說樂兩句例之則須如程
子之說兩意亦是相足如第一節是由時習而
得說也而朱子又曰學到說時已是進了一步則又
似非說不足為時習兩意亦是相足
其為人也孝弟節張彦陵曰有子指出孝弟示人正
要人根本上著力不是虛論道理聖賢那一語是
虚論道理又曰就見成說好從心上來不但無其
事而且無其心滿腔都是至和極順的意思梁無
知曰天下豈有好犯上作亂之理但不孝不弟之人
滿腔子都是殺機一念不已又續一念習慣自然真
如好之者然犯上作亂從不好說來正在心上銷融
之意
君子務本節此節蒙引存疑皆不主仁山之說依
新說則為仁之本首節已括盡此特借君子咏嘆出
來與雲峯仁山之說相背可刪也翼註曰不可以
本屬心道屬事蓋道皆本心而達於事本是道之一
端最切近者按晦翁伊川以為字屬仁字讀蓋孝
弟是仁裡而發出來的乃推行仁道之本自此始耳
仁則流通該貫不專主於孝弟之一事仁就性上說
孝弟就事上說王觀濤曰仁者以萬物為一體而
親與兄是一體中更親切者故即此愛親愛兄一點
良心乃無所不愛之根聶雙江曰孝弟是初心萌
芽至真切處孩提不待學慮而自知自能者人能培
養得這箇真念不息則氤氲化醇資生資始萬物育
焉故曰為仁之本論念頭則孝弟之念最真論作
用則孝弟之事最切兼說為是沈無回曰本以言
此心之根底處人惟孝弟與生俱來一念包孕千枝
萬葉無不攝入故曰為仁之本此只就當體說方見
完足若說施由親始便支離重講孝弟謂仁義禮
知總是孝弟之體仁民愛物總是孝弟之用說非不
精然却令人無下手處不若程朱之淺言孝弟重講
仁字也且如新說仁與孝弟滚作一團則於本字終
說不去張侗初曰仁是生人者也有生而後有孝
弟如何孝弟為仁之本曰仁在未生以前無思無為
一落於為人而仁有為矣知愛知敬乃情識所自始
於情識中培養真念便生意充滿故曰其為仁之本
要理會兩箇為人為仁字羅近溪曰仁是天地間
生生大德而吾人從父母一體而分亦只是一團生
意故生理本直枉則逆逆非孝也生理本活滯則死
死非孝也生理本公私則小小非孝也在父母則為
孝子在天地則為仁人程子曰性中只有箇仁曷
嘗有箇孝弟亦可曰性中只有箇孝弟曷嘗有仁然
不如此說者重講仁也未可泥著
巧言令色章張彦陵曰巧令俱是好字樣正是色取
仁的人聖人勘破他心事只在言色上做工夫全不
著心體故曰鮮矣仁徐儆弦曰世態上多一分粧
點天理上便減一分本質強排道理皆巧言也危
冠危服皆令色也(析疑)
吾日三省吾身章張彦陵曰此曾子母自欺之學吾
身二字最真切人惟認不忠不信不習為欺人所以
瞞昧過了日子曾子認得自己身上病痛便是一毫
苟且不得曰吾身則更無人可替代更無人來催
迫然又是十目所視十手所指省字内含二意一
是内省之省極精密一是儆省之省極勇猛朱子
曰三省看來是當下便省得纔有不是處便改非省
察已作底事邢叔和一日三檢點明道曰可哀也
哉其餘時理會甚事蓋倣三省之說錯了可見不曾
用工所以朱子說當下便省三省即常惺惺法不
在事前事後論三省是合動靜工夫亦是徹首尾
工夫湛甘泉曰學貴日新須於日用閒對境時自
取徵驗才是貼身實進步處若只以虚悟做成學問
觸發根源依然是舊不忠不拘事之成敗只懼心
有分毫未盡處信不在言語上亦非求友信我只懼
吾心衷曲未貫洽習不徒求無負於師直求無負於
此心耳必如顔子之不惰足發方是習朱子曰人
之本心固不是要不忠信但才見是别人事便自不
如己事切了若是計較利害猶只是因利害上起這
箇病猶輕惟是未計較利害時已自有私意這箇病
却是重往往是有這軀殼便是私了佛氏所謂流注
想者是也不知不覺流射到那裡去但其端甚微直
是要省此條大全不載信字之義甚廣言行相
顧是信心口相符是信内外如一是信始終如一是
信總是循物無違總是以實看來程朱論信字不
止是踐言大學註曰徇物無違論語註曰以實若無
理而不以實雖踐言亦不得為信且信又似不止屬
言凡行事以實皆是若弟子章謹信相對則信乃專
屬言也大全不重章廣平游氏一段可見又正顔色
斯近信矣亦然陳伯玉曰三不字謂外面已看得
過人與師友亦或信得過只是自已心上有纖毫打
不過處便是此即毋自欺慎獨工夫徐自溟曰三
不字三乎字有歉心有疑心有懼心陳大士曰三
者未足盡天下之事而曾子汲汲焉已覺檢之有不
能盡三者未足難天下之人而曾子汲汲焉已覺檢
之有不勝難附淺說曰斯言也其在聞一貫之前
乎種植方勤而時雨未至乎若源頭一開則中流自
在無事推移之力矣
道千乘之國章張彦陵曰按此章雖分五項總是以
為民之實心行為民之實政敬是一點兢業之心
信是一點真確之心節用是一點惜費之心愛人是
一點惻怛之心時使是一點愛養民力之心心即
在政上見不是空空箇心千乘便見得事煩民衆
沈無回曰不曰敬而曰敬事是萬殊之敬非一本
之敬也若一本之敬則修己以敬堯舜其猶病諸安
得復有别項袁了凡曰敬字不是一心在事上只
是心常存而事不苟君子因事以治心未嘗役心以
應事玩沈無回說知此為偏宋羽皇曰雖事勢
之窮亦濟以變化之權而至誠惻怛者常貫焉是之
謂信非信於號令之說也翼註曰信兼政與令言
按節用非纖嗇之謂也因事制費我不為侈愛人
非始息之謂也因情制法我不為刻據舊解人字
内兼臣民農隙四時皆然不是至冬乃役也顧
巖叟曰時至事起使之者與為使者俱無心也五
者總是一心就其兢業處則謂之敬就其真確處則
謂之信就其撙節惻怛順時處則謂之節愛時使心
存而五者自見者聖人之事以五者為心者賢君之
事在聖人則見其合在賢君則見其分
弟子入則孝章此章以弟子起語全是責成為父兄
者王龍溪曰此章分為本末然都是培養本心的
工夫王宇泰曰此示弟子為學大段規模全在幾
箇虛字上討精神人之一身非入則出非言則行非
待人接物則燕居獨處今無一時一事不範圍於天
則中放心安得不收德性安得不純按此章須說
得淺方切弟子身上學文是要開發其知能之良不
專為考六事之故而六事自在其中蒙引云小學
大學雖均有文行而所以為文行者又各不同翼
註曰謹字本是敬慎意而註乃曰行之有常何也蓋
動作威儀出入起居皆有常度不敢放縱正是敬慎
之意又曰舊說似將衆字限定作同為弟子者仁
字亦限定是弟子出類者不必如此拘又曰仁人
只作善人看文學道學與學文學道雖非兩項乃
學道即小人可與而學文非君子不能(析疑)陽明曰
近世訓蒙穉者若待拘囚彼視學舍如囹獄而不肯
入視師長如寇讎而不欲見窺避掩覆以遂其嬉遊
設詐飾詭以肆其頑鄙(祈疑)
賢賢易色章張彦陵曰按聖門論學只在人倫日用
上做工夫非另有一種聞見之學故人若實實能盡
倫即此是學更有何學雖字未字虚看只是假設之
詞吳因之曰除却綱常之外有何名理除却實踐
之外有何講究此章註圈内圈外是二意俱要細
看圈内是幹全語圈外是翻剝語王宇泰曰人只
有一箇心而今好德恰似將那好色的心換過了更
無纖毫掛帶先恭簡云今人賢人之廉未嘗易其利
之心賢人之恬退未嘗易其好進之心可想易字之
義楊復所曰朱子謂如送這身子與他憑他將來
如何使不必就死難說張南軒曰子夏之意非謂
能如是則不待夫學也蓋所貴乎學者在此不在彼
欲學者務其本也翼註曰雖曰未學曰字輕看只
作雖未學便了又曰吾必謂之學矣蓋子夏非信
此人已有聞見之學只說有是四者即此是學矣不
必多聞多見而後為學朱子曰君實忠孝誠實只
是天資原不知學堯夫坦夷亦是天資自美耳皆非
學之功也(析疑)即此是學是子夏要人務本之意但
恐人徒求盡此四者而不去學則亦終無由盡故注
吳氏一段當看子夏之意不如此子夏之言則弊或
至於此朱子曰大抵博雜極害事先達所以深懲
玩物喪志之弊范醇夫一生作此工夫想見將聖賢
之言都只忙中草草看過抄節一番便完事了原不
曾仔細玩味所以見處全不精明
君子不重則不威章總旨林次崖曰威重是為學根
基譬如耕種田地忠信如下箇種子友勝已是培養
速改過是芟艾此章當與志道章參看此四者皆
所以成其志道據德依仁游藝之功也
君子不重則不威節蔡虚齋曰君子字只當學者看
不重就質說人須是有重厚的質方可為學若不重
厚便無基址了縱去學也不成不重不威俱屬外面
說又曰威重就資質上說此處全未說到學上必
有是資質方可為學此重字與孟子無暴其氣暴
字對看絶妙李毅侯曰形神原是相關若外面飛
揚浮躁内邊決無近裡著已工夫決不能理會著忠
信故先言此聖人所以要人威重只為與裏面相關
非祇就形骸檢束也所以莊涖動禮為知及仁守之
進步内邊功夫愈至得力處便自然周旋中禮而威
重又不足以言之聖人之學表裏合一徹頭徹尾神
妙如此固學兼已得未得為是
主忠信節王宇泰曰威重非取於色莊必以忠信為
主大全陳氏曰主與賓對賓是外有出入主常在
屋裡
無友不如已者節無友非拒之也戒其樂與為友之
一念(右鼎峙)沈無回曰或以我既友勝已則人將不
肯友我為疑故謂不如已為與己不相同調之人非
也此處重無友之心而不重友也人苟不以得少為
足而好上人則所見自然皆勝已者他山之石可以
攻玉而况同趣向者乎朱子語類亦有此問答曰不
然人自是要得臨深以為高
過則勿憚改節克已工夫全在勿憚斬釘截鐡用力
無一毫姑息放過之意如吝者執之怠者安之皆憚
也勿憚有破釡沉舟之意淺說曰四項各自說
不用牽連過文亦不可以首節為一截游氏總註未必
是夫子本意
慎終追遠章大全慎終存哀中之敬追遠動敬中之
哀存疑以追遠不止是父母看來慎終亦不止是
父母但其中自有箇輕重耳書曰惟民生厚厚是
民之本性但溺於習尚故相率而趨澆薄歸厚云者
若久客於外而今反於家之謂也全在上之人以身
風之耳不曰民風而曰民德是更深一層話歸
字有不煩驅迫之意厚字寬說不必指喪祭
夫子至於是邦也章總旨沈無回曰見與之權邦君
不得而操之亦自夫子操之也
夫子至於是邦也節玩本文抑字求與意自抑揚子
禽在必聞處起疑意夫子用世心切或求亦所不惜
耳(亦說煞)至於是邦句見得非欵洽之素
夫子温良恭儉讓以得之節按五德就盛德光輝接
人上見之是一時俱形的凑合一處而德則根於中
無可名狀者也分不得和敬眼目以得之以字不
著力只是子貢從旁模擬之詞夫子固不自知即邦
君亦有所不知得字即聞字别名李毅侯曰夫
子温良恭儉讓與堯之允恭克讓舜之温恭允塞一
般光輝發越令人心醉神游故堯曰時雍舜曰風動
夫子曰綏來動和其神化一也夫子聞政亦不專
在邦君就問入其國觀其風土入其朝觀其朝會聘
享俱可以知政但如此說却無了感通一段精神所
以子貢將德容來說(鼎峙)蒙引曰温良恭儉讓以得
之則非求亦非與也子貢之言蓋謂夫子之聞政自
有以得之者與且不足言况於求乎故置與不答特
借求之一字反言之翼註曰他人之求有心去求
也夫子之求無心自致也異字只在有心無心上分
别常說皆云他人之求皆側媚依阿以求聞雖不差
然畢竟粗了聖人豈但異於側媚小人哉只略有一
點干預國政的念頭便不是聖人又曰雖借言夫
子之求實辨其非求
父在觀其志章有一層進一層之意歸重不忍改之
心上許敬菴曰父在觀志父沒觀行志欲其蚤立
而行欲其自修所以勵天下之為人子者非徒為觀
人發也朱子曰孝子之處心親雖有存沒之間而
其心亦如父在不敢自專故夫子直指其不忍之心
推見至隠不必主事言若乃外迫公議内懷欲改而
方且隠忍遷就以俟三年大非聖人意也高中玄
曰三年無改者但言其久而不改非謂三年之後改
也上二句重在第一句父沒句正見得父在不得
自專意是帶說三年句緊頂父沒句見得雖父沒亦
非即改則始終一不自專也存疑謂此必人子父
在志不相合父沒遂改所為其事本善者聖人不全
許之而為此語其說雖是未若新安陳氏之渾新
安陳氏曰此為父子志趣事為之不同者言之管
登之曰此章必為有家之大夫輕改父道而以幹蠱
矜能者發
禮之用章總旨有子為人樂放縱而廢禮故為是探
本之論以矯之言禮何嘗不貴和即今日有所不行
誰說是和之弊但一於和而不知節亦便不可行耳
上下只一意非為禮過嚴而欲其和和太勝而又欲
其節也總是辯和以維禮非兩救語翼註曰此章
為當時以拘病禮而徒知和者發也下節是發論主
意若曰禮原非拘原亦以和為貴但徒和則不可行
耳若不得其旨反以上節為恐人之過嚴而示之以
和曾不思晚近世不患其拘唯患其縱也
禮之用節太史公曰緣人情而制禮朱子曰禮如
此甚嚴分豪不可犯何處有個和須知吾心安處便
是和如入公門鞠躬須如此方安不如此便不安不
安便是不和以此見至嚴便是至和處不分兩截
翼註曰禮之用不可作人之用禮說蓋禮之施用與
人之用禮固無兩意但口氣有順逆若作人之用禮
以和為貴便是有意於和了又曰和字不是相親
相愛只是從容不迫之意從容不迫亦只是心安二
字盡之又曰為貴不是須要和的意思若有意要
和又是知和了禮中之和在行禮者亦不自知其和
但論禮者則以是為貴耳又曰先王之道道即禮
也以其有可通行而名之曰道正應由字張彦陵
曰先王二字重看所謂尊其名以警世也非是引先
王來作証翼註又曰通章全要分别箇禮中之和
禮外之和禮中之和心安為和也無意於和者也禮
外之和任情為和者也有意於和者也故下節知字
最重知有和便涉有意了禮有以嚴為貴者有以
浹洽為貴者亦自有二種此處單就嚴肅一邊說且
勿以浹洽意相渾蓋只是禮中之和初不及禮外之
和也
有所不行節翼註曰不行非人不行和也乃和行不
去也不能推之四海而皆準達之萬世而無弊也即
末句不可行意張彦陵曰按行字承上由字來見
得小大由之是禮以和行矣而復有所不行者病不
在和病在求和於禮之外耳知和之和與上和字同
而和之和與上和字異要之著一知字并和亦差認
沈無回曰才言禮則自和自節而無不行矣知和
者於禮中剔出一和用之其和純是一團放縱非復
先王之和矣才知和而和便自不與禮相節二句作
一句讀非如時文所云又不以禮節之也亦字之
意若曰和本可行唯其離禮以為和亦不可行也亦
字不對拘迫難行者看沈無回曰亦不可行自其
流弊說世人云一於嚴者固不可行矣一於和者亦
豈可行哉大謬李毅侯曰知和而和不以禮節之
則其所謂和者正先王所謂不和之甚者也先王之
道以和而貴所以小大必由今之知和而和者反於
先王之所可貴所以小大必由者亦不可行也
信近於義章張雨若曰天下只有道理始終顛撲不
破故不必計較後來但執一無弊之道便是善始善
終朱子曰交際之初合下便當思量到無弊處王遵
巖曰此須是平時講究這箇道理始得顧湛菴曰即
其約信合義時即知其言必可踐即其至恭合禮時
即是無恥辱即其所因可親時即得可宗之人不必
作日後看郭青螺曰此三段工夫全在兩近字一
不失字上有許多斟酌意思學者須有一種精神照
管於人己之交近義是議之而後言近禮是議之而
後動不失其親是擇其人而後交周用齋曰慷慨
然諾近於意氣執躬卑遜近於長厚傾蓋定交近於
豪傑之致三者皆人情所自動故必須合下討箇究
竟是以君子寧言之不顧不規規非義之信寧身被
困屈不徇人以非禮之恭寧孤立無助不失於可踐
之人李毅侯曰此就人情相與易於失足者立之
防也輕約過恭及一時傾蓋不慎皆自負慷慨只在
情貌上周旋者一時非不可喜却至後來不勝自失
之悔故君子審焉吾輩當寫一通置之座右恥由
内生辱是外至因只是偶然相依倚可親以道言
不以情言(大全親又較厚之說不必拘)宗是宗法之宗梁無知曰
凡可親之人定是朴厚老實無一段巧言令色動人
故因之時最易失之翼註曰因猶依也如樂正子
從子敖之齊便是暫時依他宗猶主也在野則有道
德之宗如七十子之宗孔子在朝則有事功之宗如
十亂之宗周公如此解因字宗字方精不可但解為
暫交久交項仲昭曰可復者踐言固可雖有時不
必踐亦不害其為可也看得極活後二段亦當以此
推之專主太過一邊說亦妙然朱子過不及之說
非無意味當參看也
食無求飽章王觀濤曰此章總以心字貫朱子曰
此章須反覆看其意思如何若只不求安飽而不敏
事慎言有甚意思若只敏事慎言而不就正有道則
未免有差若工夫不到則能親有道亦無可取正聖
人之言周徧無欠缺類如此又曰無求安飽須是見
得心裏常有一箇合當著緊的道理此類自不暇及
若說道要在此著緊都不濟事李衷一曰只緣有
這箇無求的心方能去敏慎就正其實無求安飽正
是吾儕大學力處所謂打破嗜慾關頭若根源處不
潔淨雖竭力用功只是皮膚上綽過按此與自不
暇及之說雖稍似異然其實可相發明朱子曰事
非特行事凡學問思辯等皆事也慎言自是專心於
内有言之得無訒乎意亦非有意慎密其間翼註
曰就者親近之意正言行之是非兼印正觀法二意
看所正者何事學有淺深所正者亦與之為淺深
是始終要如此的蒙引曰不求安飽者志在於道
也敏事慎言者用工於道之實事也就正有道者是
欲使吾之道都恰好而無差也
貧而無諂章總旨此章須知樂與好禮是轉語引詩
是轉語錢肇陽曰士人悟道全憑這點靈機靈機
未啟而欲向無窮理窟勉強探索不免得此遺彼掛
一漏萬何由於精上取精於密中加密唯透出這點
靈明便覺得理無窮盡學無駐法徹頭徹尾觸類貫
通夫子稱曰告往知來來字有多少無窮道理知字
有多少無窮會悟有告往知來之識方能進於義
理無窮之域蓋唯知之者能行之也故夫子許之此
論可補大全所未發但不可偏重在知一邊耳看
來只是許其知之不滯用工却易不必專拘詩上
貧而無諂節張彦陵曰按樂不是樂貧亦不是樂道
(非道而何)胸中自有一段好光景(道外豈復有好光景)與貧相忘耳
禮是天理之節文不曰理而曰禮以其若有規矩可
循也加一好字便見此心自相浹洽處禮即克已
復禮之禮徐儆弦曰貧如孔顔只是一樂字富如
周公亦只是一好禮字全然不在處貧富上著脚
楊慈湖曰豈唯無貧富且無天地萬物者也非無天
地萬物無一而非吾心也陳伯玉曰凡人學問有
如行路山窮水盡處須别一蹊徑夫子拈一未字
可味悟到時樂與好禮非住處切磋琢磨非住處更
進亦非住處言外又有進子貢意蓋未知則不能
行既知又不欲其徒知也
如切如磋節陳霜赤曰只義理無窮四字便可括盡
通章之旨末節亦不重在言詩第許賜之善悟頗與
雍之言然意義一例巧笑章亦然
賜也節張彦陵曰不是夫子讚揚他是夫子鼓動他
姚元素曰人心一點靈機常為意見名言封閉不
得透露夫子只要點明此件子貢論貧富子夏論繪
素原未及詩禮而二子忽然悟及是他靈機動處故
引誘開發令其神解得自本心全不在詩禮分疏
翼註曰始字作方字看他人不可與言詩如賜也方
可與言詩不是說賜前此不可與言今日方可與言
詩湖南講曰此原非大悟不必說玄說妙其大悟
乃在多學而識章
不患人之不已知章張彦陵曰此夫子於患人不知
者下一轉語全要學者用心於内只就他患心上去
點醒他患不知人要說到切自己身心上薛方山
曰要在自己窮理正心平衡空鑑湖南講問在知
人上用功不幾方人乎曰此要看他主意若主意在
品題便是方人主意在資益便是為己
四書講義困勉錄卷四
