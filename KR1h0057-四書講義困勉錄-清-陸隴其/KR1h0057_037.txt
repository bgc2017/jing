四書講義困勉錄卷三十六
贈内閣學士陸隴其撰
盡心上
盡其心者章總旨湖南講曰告子篇論性又論心其
言甚詳俱各開說此盡心章則合心與性而約言之
當是告子篇總論張彦陵曰此章全是以人合天
之學吳因之曰據通章語意盡心知性便是知天
存心養性便是事天只把這箇工夫做到盡頭處即
所以立命矣孟子主意只是欲人於心性上著力徹
始徹終無少休廢盡人合天更無餘事矣汪搢九
曰莫要說首節只發明合一之理次節方是做工夫
處蓋養性者順理無拂之謂若不先於性上討箇明
白安能順理而不拂哉首節語氣固屬現成然謂工
夫盡在下節則斷不可也
盡其心者節盡心者只是還我本來之心耳朱子
謂盡心即物格知至之事是矣又謂即曾子所以一
唯而無疑於一貫者則稍差蓋曾子一貫已兼存養
之功在内當引子貢之一貫方是盡心知性看來
亦無先後存疑謂有先後者非也余初誤收四書
家訓曰知處正是盡處云略分先後者便不是了
疑問云盡心由於知性知性即是知天此盡字知字
是徹上徹下語初間一一理會是盡心知性用功到
盡頭處亦只是盡心知性按蒙引謂雲峰知是積
累用工之言是推本說最妙朱子知字零星之說
亦當如此看疑問此一條亦當如此看盡其心一
節文徐健菴云學者曠觀於天人之間而思所由
合要不越窮理而得之矣趙廷珪云性處實而心
處虛載乎性者唯心而宰乎心者亦唯性心有爲而
性無爲離心無所爲性而離性亦無所爲心見性
於天見天於性見天於天見天於性張曾
祚云未有性而先有天性出於天之中既有天而即
有性天又寓於性之内性賦於天之後而見天無
非見性天立於性之始而見性即以見天
存其心節盡心知性是一件工夫存心養性是兩件
工夫故雲峰謂知性有工夫盡心無工夫存心有工
夫養性無大工夫曰無大工夫則非絶無工夫者也
其說自明潛室陳氏謂非存心外别有所謂養性工
夫稍誤看來存心猶大學所謂忠養性猶大學所
謂信若他處但言存心則亦該得養性蔡虚齋曰
存養工夫各該動静靜時默存動時惺存是謂存心
靜是寂養動是順養是謂養性蒙引謂中庸存養
專主靜時與存疑中庸解不同姑俟再定四書家
訓曰存心非待心既盡而後存隨存隨盡隨盡隨存
也養性非待性既知而後養隨養隨知隨知隨養也
按此條是餘意翼註曰天與人以心性存養心
性便所以事天如君與臣以職事修舉職事便所以
事君
殀壽不貳節不貳只是看得破之意故註以疑字解
貳字蓋知生死壽殀乃氣數之必然耳小註謂不以
死生爲欣戚是又從貳字生出既無所疑又何欣戚
耶王陽明曰學問工夫於一切聲利嗜好俱能脱
落殆盡尚有一種生死念頭毫髮掛蒂便於全體有
未融釋處殀壽不貳而不能修身者有二一則雖
識得破却不能放下一則既識破便一切放下蕩然
自肆如莊周之類皆是不能修身以俟註流蕩不
法四字不可專指異端言亦不可除却異端言蓋殀
壽不貳而不能修身者原自有二樣也雲峰特以人
專指異端說故力言其非不可因此遂除却異端也
張彦陵曰吾人修身之功往往銳於始而怠於終
者以其貳於死生之故也玩大全朱子亦有不貳
而不能修身者不得如此偏說翼註曰身即心性
命即天也張彦陵曰命字不指殀壽立字須帶殀
壽不能搖奪意吳因之曰至於殀壽不貳修身以
俟則是天付我以心我果有以完天之心天付我以
性我果有以完天之性故曰所以立命也謂之立命
者完却心性無沗所生也全本心性說乃是李卓
吾曰事天時天做主立命時我做主蒙引謂陳新
安以立命命字兼理氣言者其意以爲正命兼理氣
非正命氣也蓋新安看立命命字與下章命字一般
即朱子小註天之正命自我而立之說也俱未得旨
自蒙引之說出然後人知立命命字是純以理言洵
乎有功後學矣朱氏公遷說知命俟命極精說立
命兼知行雖亦是然亦不曾說得是以理言湖南
講問命如何下箇立字答曰譬如今人做官奉朝廷
的勅依著這勅上去做君命無有廢墜豈不是立若
把這勅上不遵行便是放倒他一般如何說得箇立
莫非命也章總旨張雨若曰今人開口便說有命諉
天數而不修人事不知人事盡方可言命賽合註
曰此章命字雖以氣言然曰順受其正盡道而死皆
以理爲主與殀壽不貳修身以俟相發明即所謂立
命也故曰發末句未盡之意乃以順受發立命之意
非以正命發上章命字之意也
莫非命也節莫非命也泛指吉凶禍福言則正命與
非正命皆在内矣故朱子小註謂此一句是活絡言
最是蒙引乃謂是朱子未定之論殊不可解湖南
講曰氣有舒有促有生有殺所以在人身上就有殀
壽生死上邊的命是我自己心性用得功的所以要
立這箇命是由不得我的所以要順受翼註曰順
受其正不重順受乃重正字蓋同一命也而正不正
分焉君子唯當順受其正看來正字含下盡道意
順受是不怨不尤意翼註曰正不正不專論氣數
而兼論人事氣數本無兩樣但人事能盡則命爲正
命人事不盡則命非正命此便以義安命之學
是故知命者節知命立命之分雲峰謂一是已造聖
賢之域一是方入聖賢之階極是潛室陳氏以知行
分看不是蓋知命不是空空知就有行意故下云知
命者不立乎巖牆之下立命亦兼知行觀其上云殀
壽不貳可見高中玄曰愚不肖而不知命必且妄
爲妄爲則有滅頂之禍賢智而不知命必且強爲強
爲則有壯趾之凶唯君子知命素位而行不行險以
僥倖斯之謂不立巖牆斯之謂順受其正
盡其道而死者兩節舜之得福孔孟之不過皆正命
也盜跖之壽終四凶之被戮皆非正命也
求則得之章總旨吳因之曰只言求在我便有益求
在外便無益以深著我之當求而外之不必求更不
問我之為我者何如外之爲外者何如蓋章旨是以
内外别所求非指内外之寔也仁義禮智富貴利達
等語不必填實
求則得之節賽合註曰求則得二句意相連求便得
舍方失可見唯不求求斯益矣二句須有斟酌按
此與操則存二句作危言口氣者自别賽合註最說
得明
求之有道節賽合註曰求有道言有箇義理在不可
妄求非言求之有法也得有命緊連上句言縱求得
之亦有命在未可必得是求之與得不相資也大
全南軒謂求之有道二句言求之縱有道矣而得自
有命在此說不可從
萬物皆備於我矣章總旨四書家訓曰此章依總註
還不可以仁字貫斷該以首句為王張侗初曰上
章既說求其在我而求之一字却說得混淪未破故
此章直指箇我體出來令人從強恕下手正求在我
著落處也此說雖於理無礙然大全蒙引存疑淺
說翼註因之睡菴說約皆未嘗言此章承上章說唯
樂天齋翼註始有此說看來亦不必也吳因之曰
反身而誠二節不是第其安勉之等總是責成於人
意或誠身而樂或強恕求仁必如是而後無負於我
之本然也
萬物皆備於我矣節賽合註曰萬物指理言我指人
身言人有此身便有此理萬般具備一無欠缺是謂
萬物皆備於我不曰理而曰物理皆在物物莫非理
首句有泛作萬物一體看者亦不切王守溪曰
此物指有物有則之物言蓋舉物而見則也如言父
子是仁之理在我言君臣則義之理在我翼註曰
蓋所謂我者非孑然之我又非與物對立之我實萬
物皆備之我
反身而誠節存疑云此章與中庸言誠者天之道誠
之者人之道相似極是若蒙引謂反身而誠即中庸
所謂則亦天之道者也則稍偏矣細玩自見大全
程氏復心以反身節為盡性之事強恕節爲學者之
事與蒙引同病賽合註曰次節是舉已成者言末
節方是用工夫又曰反身身字即上句我字張
彥陵曰反字不著力只是反觀非說工夫翼註曰
誠是實理自然註云如惡惡臭如好好色是下學之
誠非聖人之誠也特以爲例耳說約曰須是此理
實有諸己已不與理爲對方樂既不是有道可樂亦
不是道外别尋箇樂來今人言樂却先有箇興趣引
自己身心安頓在樂裏便覺有快活意如此却只是
一時意氣瀟灑到臨境依舊發惱瀟灑不已增入豪
邁豪邁不已增入放曠流弊到無忌憚去唐荆川
曰靜涵萬物之情無不真切動應萬物之宜無不順
適張彥陵曰此樂字有主無内歉說者此與大
全賽合註同又有主能外通說者依此與論語
首章樂字同與存疑作樂則生矣之樂者又不同然
亦不是賽合註曰註中行之不待勉強句正是誠
字内事對下強之而行言也有貼在樂字内非是
按賽合註此說正與小註以不愧怍解樂字同存疑
以註中不待勉強句貼樂字者誤也附下附存疑
曰行之不待勉強而無不利就在樂字内這樂是樂
則生矣之樂觀其註曰和順從容無所勉強可見與
此一般小註說樂與大註異當從大註細玩之可見
強恕而行節吳因之曰上節行之不待勉強行字與
此節強恕而行行字同說約曰反求諸己即謂之
恕恕得快便即謂之仁所謂己欲立而立人己欲達
而逹人者也又曰謂求仁莫近焉可也謂求我莫
近焉可也即謂之求誠莫近焉亦可也又曰我字
與克己由己之己相似私則格萬物之我不可有也
誠則備萬物之我不能無也徐汧文云素所期人
之事至己而倒其施素所不昧之情欲出而難其決
此反強恕二字甚明
行之而不著焉章總旨張彥陵曰此章孟子欲人之
由道者加著察工夫與論語民可使由之不可使知
之意却不同論語不深責其知此章則深憫其不
知而深望其知
行之而不著焉章賽合註曰行習總是由著察總是
知行之而不著蒙引有二意一是百姓日用而不
知之意一是所行者亦不能盡其節目二意當兼用
湖南講曰行習不是指百姓乃曾用功的學者玩
行之習矣終身由俱是他著力在那裏用功的又
曰中非爾力知其可忽視哉四書家訓曰不著不
察是人都從外面做工夫不曾向心裏體會所以終
身不知非道之難知也翼註謂著是此理呈露端
倪察是此理昭灼莫掩亦引中庸形著察天地來證
此屬異說斷不可從翼註曰衆以人衆言
人不可以無恥章四書家訓曰人原有恥心此云不
可無者要人常提醒此心之意依大全朱氏公遷
說則此章與下章不同處只在一勸一戒然此章無
恥字泛說下章則專主爲機變之巧者說此又不可
不辨也陸象山曰人惟知所貴然後知所恥不知
吾之所當貴而謂之有恥焉者吾恐其所謂恥者非
所當恥矣夫人之所當貴者固天之所以與我者也
而或至於戕賊陷溺顛迷於物欲而不能以自反則
所可恥者亦孰甚於此哉不知乎此則其愧恥之心
將有移於物欲得喪之閒者矣然則其所以用其恥
者不亦悖乎由君子觀之乃所謂無恥者也孟子曰
人不可以無恥以此
恥之於人大矣章總旨張彦陵曰按此章是提醒世
人語全重一巧字世人只爲用巧把良心汨沒而不
覺不知人之爲人全靠這點羞惡作主此念一釋何
所不爲故開口便說恥之於人大矣見得未有人而
可無恥者天下唯用巧者最可恥而用巧的反無所
用恥恥心一喪豈復有人理哉章中三人字最宜玩
王龍溪曰君子慎獨亦以養此羞惡之心也亦
唯有此羞惡之心然後能慎獨推之凡致知力行皆
然大全辨或曰戰國時可恥之人有二其一乞墦
齊人也其一縱横捭闔爲機變之巧儀秦是也此章
特爲儀秦輩發自孟子說破此心曲便與乞墦無異
恥之於人大矣兩節吳因之曰機變之人正指儀秦
孫吳等言之翼註曰不善多端獨舉爲機變之巧
者其喪良心尤甚也又曰要見得此機變之人自
謂術高天下不知自淪汙下而已不可不儆醒又
曰機械變詐似不必分心事但要理會字義機字如
掩取禽獸之機乃借字也在人則暗藏姦險者變字
有多端誑誘使入吾機之意按械是縶繫手足刑
其機曰機械是藏姦險以制服人鄒嶧山曰機械
有制服人意變詐有誑誘人意又曰機變便是巧
大病在為字上說約曰無所用三字下得極妙人
一失脚機械日用日熟久之反以為天理人情之宜
然即有恥心亦無處用得他著了吳因之曰爲機
變之巧者無所用恥所謂無恥而不以爲恥者也與
無恥之恥正相反
不恥不若人節張彦陵曰人之異於禽獸者只是恥
若無恥則與禽獸何異不得復列於人故曰何若人
有吳因之曰人惟自恥其不善還有悔悟自新的
日子他做反事恬然不以爲恥一發越要去做了凡
敗名喪節皆將不顧而冒為之只消無恥一件不如
人件件都出人後恥其不能而爲之不必論到終
必能即此一念便是聖賢路上人恥其不能而掩藏
之不必論到終不能即此一念便是小人路上人輔
氏說須善看又程子亦只明不可掩藏之意亦不
見得其用後說也
古之賢王章張彦陵曰按通章雖說君重士士亦自
重上下相反而實相成然語意要將性分壓倒人爵
賢王賢士麟士作兩平看極是或重賢王或重賢
士俱偏程竹山曰蒸豚之餽以禮而不敬兼金之
餽敬而不以禮故致敬盡禮兩言之四書脉曰致
字盡字有味不但有挾心者不亟見即敬賢加禮而
未致盡猶不亟見矣
孟子謂宋句踐曰章總旨翼註曰此章雖從遊說起
而後面道理甚大不必粘定遊說按翼註甚是麟
士謂此章大意須顧一遊字不要太說道理遠了亦
太拘矣賽合註曰總註内重而外輕句屬可以囂
囂矣上無往而不善句屬故士窮不失義三節切勿
糊塗按賽合註與存疑同若依蒙引則内重外輕
句直管到故士窮不失義節自故士得已以下方貼
無往不善句此不可從
人知之節張彦陵曰囂囂二字欲其先存此心非於
知不知時方始有也
何如斯可以囂囂矣節樂天齋翼註曰斯可以之問
見囂囂之不易則可以之答見囂囂之不難張彦
陵曰德義本一物由賦畀言曰德由德而行光明正
大磊磊落落處曰義四書家訓曰德本可尊吾一
心尊之則天下之至尊在我不必顯榮而後尊義本
可樂吾一心樂之則天下之真樂在我不必顯榮而
後樂豈不可以囂囂張彦陵曰若在我無可尊可
樂雖欲強爲囂囂而不可得也四書家訓曰說到
則可以囂囂矣遊說之道已盡下又本尊樂囂囂之
意而究極言之見士持此涉世窮達咸宜而一時之
知不知不足言矣
故士窮不失義節樂天齋翼註曰義與道非二道之
守於己曰義義之推於人曰道不失不離是平日尊
樂已深自有定守而無變塞非貧賤富貴所能易也
賽合註曰此條註中實字重見於行事上下條註
中實字是詳言其實也稍别故士節有三說依新
安陳氏則上文尊德樂義是就心上說而此節則見
於行事之實也依蒙引淺說則上文尊德樂義是虚
說而此節則分窮達說依存疑則尊德樂義是就平
日用功言而此節則就行事言也與註皆無礙而存
疑為長蒙引淺說附下附蒙引曰尊德樂義不專
就出處說此曰窮不失義達不離道則專就出處說
故曰此尊德樂義見於行事之實也又附蒙引曰
尊德樂義則可以囂囂者言其理故士窮不失義達
不離道則指實而言也不失義故士得已不離道故
民不失望者言其理也古之人得志澤加於民則又
指實而言也附淺說曰夫囂囂本於尊德樂義如
此故士之處窮也必尊德樂義不以窮而失義焉其
處達也亦必尊德樂義不以達而離道焉尊德樂義
如此則何往而不善哉蓋唯其窮不失義也則士亦
不至於失己焉云云
窮不失義節四書家訓曰夫士之所以爲己者義窮
不失義即不失己了故曰得己有自得其得之意民
所仰望於士者道達不離道即不失民望了有與民
共由之意
古之人節四書家訓曰古之人即尊德樂義士也
湖南講曰古之人見非今時說士之比正叫那游說
之人高視闊步仰法古人不要與傾危之士隨行逐
隊而自隘其胸次也四書脉曰修身而曰見世者
即守先王之道以待後學之類大全辨或曰說到
修身見世將巢許卞務一流俱壓倒了鄒東郭曰
吾儕須識取善字本體即逆順境界自不能移此是
唐虞至洙泗相傳止至善學脉得志與民由之故曰
兼不得志獨行其道故曰獨獨時善不曾減兼時善
不曾增故陋巷簞瓢與平水土樹稼穡同道徐自
溟曰二則字要玩味有隨時旋轉意任其窮達境界
變遷而吾非獨善即兼善無所不可賽合註曰善
即德義王弱生曰沮溺稱不得得已儀秦稱不得得民
待文王而後興者章總旨徐自溟曰凡民豪傑其品局
皆由心自造孟子此語以興不興分凡民豪傑之品
非以凡民豪傑分興不興之異豪傑何以不必待而
興哉蓋世無文王而文王之精在心也即世有文王
而吾心之文王不在世也心一墮於凡想即凡民心
一作豪傑即豪傑何論有文王無文王徐說妙極
存疑謂豪傑之士亦天生成勉強不得殊失孟子立
言之意矣豪傑雖亦由資稟然人苟能自興則能
變化其資稟之不善而為善矣中洲金氏曰總是
鼔舞凡民爲豪傑意當從興不興分凡民豪傑不當
以凡民豪傑分興與不興天下豈有生成的凡民只
是因循姑待便一向趨到凡民路上去了天下亦無
生成的豪傑只要振作有為便逐漸做成豪傑的事
業了能自興則人人豪傑能豪傑則人人文王不然
我待文王文王又奚待哉若云凡民資質庸下必有
待而後興豪傑品地卓越雖無文王猶興是凡民豪
傑皆由天定非學問能轉移孟子此語不特不能勵
凡民爲豪傑且將沮豪傑爲凡民矣
待文王而後興者章獨言文王者舉此以見例耳存
疑謂文王化行江漢比自古聖人獨盛謬矣按待
文王而興不必在既興之後復分優劣只是此種人
不遇文王必不能興所以謂之凡民是慨其不能興
非謂其雖興不足貴也此意須辨又待文而興則
是今日斷無人能興便有慨堯舜之道無人復任仁
義之說無人復明井田學校之法無人復行之意然
此所以待凡民而非所以論豪傑所謂豪傑亦不是
世俗才智一流只是入孝出弟守先待後不淫不移
闢邪崇正孟子隱然有自任之意又須想其所興
者何事如孝弟忠信仁義禮樂皆孟子所日夜望人
之興者而卒無其人所以忽然發此歎彼不能興者
亦不是庸流如楊墨申韓蘇張之徒皆有絶世聰明
特以其不能興於正道故謂之凡民待字是旁人看
出謂此等人必待文王在上庶幾能反正非謂其人
自有待之一念也若其人自有待之一念則雖未興
起亦不至背馳於正道矣翼註曰豪傑要認得真
據白文豪傑對凡民言只是不凡之謂據註凡不凡
皆以資稟言兼言物欲之有蔽無蔽意方完氣禀所
拘物欲所蔽者凡民也有過人之資無物欲之蔽者
豪傑也註又云才智即資也智屬知才屬能按註亦
本是兼資稟物欲而言說約曰待文王無文王不
必以時言即使豪傑生文王之世亦不必師文王何
也從人問渡者便是凡民不是豪傑顔淵曰予何人
也舜何人也有為者亦若是如此方是豪傑按文
周未嘗不相師然非專恃夫師也此條須善看翼
註曰興者興起為善有勃然而發奮然而往意愚
意豪傑雖無所待而興必有所待而成如夫子亦曰
好古敏求是也(丁巳十一月)張侗初曰豪傑不待
人興便可以興人文王只一豪傑四書脉曰有時
覺我與文王肖處非肖文肖心也有時覺我與文王
會處非會文會心也朱子曰豪傑而不聖賢有矣
未有聖賢而不豪傑者也
附之以韓魏之家章張彦陵曰此為世之溺情於富
貴者發附益也寄也如贅疣然富貴原是外物故謂
之附看得附字透便會欿然此解附字固妙然此
意當在韓魏之家下補出不可作正解彦陵又曰
欿然又非藐富貴之說要會本文自視二字謂其不
從韓魏起見也此真是無加無損境地故曰過人遠
矣全在識趣上見得沈無回曰自視欿然只是猶
夫平日便是若知有韓魏之家而視欿然則有意薄
之與有意豔之䆒竟亦是一流人耳何過人之有
欿然本是不自滿之意但平日如此欿然既附之後
仍如是欿然則作猶夫平日之意看亦不差翼註
曰此富貴亦是道當得者若不當得則辭之不但自
視欿然矣又曰過人遠據註以識言所謂識者亦
只是在物我上看得分明我本無物物本無加於我
愚按註雖以識言然兼養言方妙蓋此人不但有
卓識亦必有定力註特引尹氏成語耳附存疑曰
過人遠似當只就此上見得與稱舜禹巍巍一般但
蒙引不主此說不知何如大全辨卓菴張氏曰此
即所謂與衣狐貉者立而不恥者過人遠不是就此
而止只言其内重外輕可與進道耳若謂即此便是
過人别無進步則終身誦之孔子不必又言何足以
臧合語孟參看自見存疑謂只就此上見得與稱舜
禹巍巍一般非是
以佚道使民章總旨張彦陵曰本文二道字最重
彦陵又曰天下惟道足以服人何怨之有不是令其
無怨此心自無可怨也翼註曰竊疑道字當解做
理字不但解做心字但在心上說理可耳
以佚道使民章蘇東坡曰使民爲農民曰是食我之
道也使民為兵民曰是衛我之道也使民為城郭溝
池民曰是域我之道也雖勞而不怨也曰盤庚之民
何以怨民可以樂成而不可與慮始蓋終於不怨也
(即使終於怨然其理實無可怨也)若夫田獵之娱宴好之奉上之人
所自為之者君子蓋不以勞民也以生道殺民蒙
引共有三說似可兼用除害去惡似已盡殺之之
事註又用之類二字者蓋指其中條目耳與上播穀
乘屋之類稍異蒙引或曰一條以抑洪水驅猛獸
伐桀紂之類為除害以誅有罪為去惡固是然二項
内亦各自有除害去惡翼註曰二怨字即指被勞
所殺之人其曰雖死不怨殺者亦自其必死之時言
之耳註有其不然者一句或非佚之而徒勞之非
生之而徒殺之或佚之而適以勞之生之而適以
殺之皆所謂不然也
霸者之民章總旨吳因之曰王霸之辨只有心與無
心之間孟子論王霸全在此處分别故此章大旨一
言可蔽王民無心王道無心而已蒙引云王道只是
公最好按此章自王者之民至不知為之者只是
言王民之氣象而含有王道之大意末節則直指王
道之大然須知其是言王道之大不是言王道王道
在至誠無息上至誠無息意在言外故朱子謂自王
者之民至末皆是說王者功用甚明賽合註曰此
孟子尊王賤霸意也新安陳氏所謂王者廣大深
遠而無迹此是言王道之大在首二節雖已含得然
須至末節方露若至誠無息意則不妨於首二節即
露也
王者之民節翼註曰註云廣大自得廣大對狹小言
感恩者狹小忘恩者廣大自得是恬愉自得固無怨
咨亦無欣喜莊子所謂使天下欣欣焉樂之是不恬
也使天下瘁瘁焉苦之是不愉也正與此意互證廣
大是自得的規模自得是廣大的趣味總是一忘字
意張彦陵曰王者無意見德於民則其民忘然此
意勿露出翼註亦謂此意勿露出看来露出實不
妨與下文並無礙也大全辨嘉善陳氏曰王民皥
皥久道也故曰必世而後仁若初政則雖王者不能
使其民無驩虞之意商師弔民天下大悦周反商政
天下大悦及其久也則相忘而仁矣
殺之而不怨節殺之而不怨雖即上章以生道殺民
之意然依存疑此章專主刑言亦與上章稍别翼
註曰為之謂做出他箇善來即教之意又曰次節
正皥皥處註中非有心及使自得之見上之忘也本
文不怨不庸不知為之者見下之忘也合之上下兩
忘也翼註甚明吳因之謂王民皥皥下忘上也過
化存神上忘下也如此却將兩節分作兩屬了不是
蒙引曰殺之以下總是寫其景象有說以過化節
深一層看者非是按蒙引存疑淺說翼註因之說
約脉賽合註俱不作深一層看唯大全新安陳氏謂
王者功用之大其本在於過化存神而已則似作深
一層看然此非也蓋過化存神即是功用之大無兩
層
夫君子所過者化節翼註曰此節要說與皥皥相關
莫去了忘字吳因之曰所過即化王者不知也所
存即神王者不知也二句内正好想見王道無心之
妙須知過化存神不重王道感人全重王道無心上
按因之說甚是但須知無心意自在言外張彦
陵曰下箇過字者只見不必積久而後其民化下箇
存字者亦見得不必積久而後其化神又曰德在
言外所存只作欲殺欲利欲教看賽合註曰神
則有是心便有是政恭默於廟堂而風行乎海宇不
疾而速不行而至也註不測字亦即是化之速意
有是心便有是政解神字最妙翼註謂不必形出而
後其化神殊有病蒙引曰一說所過者化以所存
者神也論理果是如此但本旨鋪敘之旨不然張
彦陵曰流字重要貼註同運並行意見得天地之神
化流至此王者之神化亦流到此正與下小補相反
四書家訓謂與天地同流非配合之謂說叢謂與
天地參還當不得上下與天地同流蓋曰配曰參猶
有對待之迹曰同流則王者與天地直渾作一片矣
此在字義上分别之固然然不可因此遂看小了中
庸配字參字之意蓋中庸配字參字亦舍得同流之
意也朱子曰上下與天地同流重鑄一番過相似
小補只是逐段逐些子補綴翼註曰朱子此說補
字最精又譬如衣服有破缺故從而補之謂之小補
若重製一件則不謂之小補矣王字泰曰說者謂
王者有補於天地不知王者言不得箇補字天地之
大皆在王者陶鑄豈是小補說補便小四書家訓
曰小補句只是說王者功業之大不必以小補來形
容以伯與王難比論也
仁言不如仁聲之入人深也章總旨四書家訓曰此
章仁善字原並舉開說不得牽扯纏擾單釋政教而
不釋言聲者以言聲不待釋也新說云人君治天下
唯有政教兩端發之則為言播之則為聲非有二也
善政善教正是仁言仁聲的實事善在仁内得民乃
所以入民也無兩層備之善政善教原是仁言仁
聲的實事此論理固然但此章口氣只宜開說不必
牽纏至謂其無兩層則於理不通矣
仁言不如仁聲之入人深也節
善政不如善教之得民也節翼註曰次節政雖是法
制禁令然謂之善政則與惡政不同矣亦能得民但
不及善教耳法制政之立也禁令政之行也善教註
以道德齊禮解則亦非耳提面命之教矣道德教之
本也齊禮教之其也又曰不如字且虚註制外格
心即下節意勿用出
善政民畏之節張南軒曰善政立而後善教可行所
謂富而教之者也南軒此說最謬蓋善政豈專是
富民善教亦兼教養觀睡菴說可見四書脉曰善
教亦兼教養如教之樹畜稼穡之類要皆懇懇款款
委曲開導意翼註曰畏字不可說嚴刑峻法使民
凛凛恐懼只是遵其法制禁令而不敢玩忽意子
産之火烈是善政民畏之四書家訓曰愛之是感
於其教而愛戴不忘得心是化於其教而回心向道
翼註曰得民財亦不待横征暴斂只與無政事則
財用不足反看生之有道取之有制用之有節故百
姓足而君亦無不足陸聚岡曰畏愛在政教之初
得財得心在政教既成之後
人之所不學而能者章總旨翼註曰此章大指諸理
齋云欲人知仁義非外爍也蘇紫溪云欲人不失其
良心也蓋凡聖賢立言無非教人未有無故而空言
者二公皆於此著眼而蘇說為勝良知良能總是良
心良心即是仁義不可泥性情之别作推本於仁義
說吳因之曰通章全是欲人復其愛敬之初意
賽合註曰全章要得欲人察識其良心而擴充之以
全仁義之意附蒙引曰今人語之以仁義輒驚天
動地而不敢當不知人人有不學而能之良能人人
有不慮而知之良知孩提稍長無不然者即此孩提
無不知愛之親親稍長無不知敬之敬長即是驚天
動地所不敢當之仁義也按蒙引此條即理齋仁
義非外爍之說
人之所不學而能者節翼註曰學是脩習慮是思慮
論吾人用工學慮亦不可廢但不學不慮尤是本體
呈露之妙耳吾人用工則當學以復其不學之體慮
以復其不慮之體但孟子不曾說及此耳時文說壊
學慮大非按學慮不可無此是論義理如此若論
此章語氣則與性善諸章一例仍宜著眼在不學不
慮上重講學慮未免語氣隔礙矣欲防姚江流弊只
當於抑揚中帶見之顧涇陽曰孟子以不學而能
為良能不慮而知為良知吾以為不能而學亦良能
也不知而慮亦良知也何也微良知良能彼有安於
不能不知己耳孰牖之而使學孰啟之而使慮也吾
又以為學而能亦良能也慮而知亦良知也何也知
能之入處異而知能之究竟處同非學不學慮不慮
所得而岐也王龍溪曰識有分别知體渾然識有
去來知體常寂良知良能俱在用上說依龍溪却
在體上說了殊謬四書脉曰愛親只是眷戀而不
忍違意敬長只是後先追隨而不忍慢意須淺淺說
方像孩提稍長
親親仁也節吳因之曰親親仁也敬長義也此親親
敬長字面略說得泛便不是須緊根孩提稍長說
四書脉曰達之天下處處孩提稍長皆是此愛敬麟
士謂既出乎人之本然必通乎人之同然最妙蓋達
之天下句只是應轉上二節語無二意也淺說以上
二節為言愛親敬長者人之本然末節言愛親敬長
人之同然殊誤潛室陳氏及存疑俱以親親敬長
為仁義之發新安陳氏以親親敬長為仁義之實二
說於理俱無礙但此章不必如此說故蒙引淺說翼
註俱只云親親即是仁敬長即是義翼註曰末節
又指良知良能為仁義者見得人決不可失其良心
也非又添一意親親即仁敬長即義不可說是仁義
之發愛敬逹之天下所以便謂之仁義者蒙引淺
說俱云仁義者乃天下之公理也而親親敬長達之
天下無不同者此其所以為仁義也甚明因之云愛
敬達之天下若不是原有是仁愛何以達不長原有
是義敬何以逹此似以愛敬為仁義之發了稍誤
舜之居深山之中章總旨翼註曰此章不用心迹分
看只是聖人之心虚而應也
舜之居深山之中節按居深山四句原就迹上說但
其所以如此說者要見其心之虚耳故通是說心
吳因之曰居深山亦要說得虚活孟子亦偶借深山
一事以形出聖心之空洞耳又曰與木石居相忘
於木石直與之同居也鹿豕遊亦然不重所居之陋
意又曰惟一物之不著乃能無一物之不受一事
之不染乃能無一事之不通舜之所以莫禦全在上
半節莫把居深山等作閒看按註所謂渾然之中
萬理畢具乃上半節意也其不可閒看固矣然所謂
渾然之中萬理畢具者雖在上半節已含得而必至
下半節露出方妙與不違如愚章一例以此章與
論語不違如愚章參看則不違如愚時已是若決江
河矣不可謂不違如愚與無以異於深山之野人同
也說約曰此章語氣與吾與回言終日章絶相類
俱是一往一來反覆贊美之詞又曰要見舜與木
石居與鹿豕遊而無異深山野人之時其沛然若江
河之決者已存及若決江河之時所以與木石居與
鹿豕遊者如故此聖心常寂而常通常應而常定所
以能立極於萬世又曰易曰無思也無為也寂然
不動感而遂通天下之故非天下之至神其孰能與
於此正此章之意湖南講曰上半截虚虚說箇無
以異於野人跌入聞一善言處及其二字方有情若
於舜之居深山先實講一段寂然道理下面語氣便呆
吳因之曰幾希二字要看得好言其所以異者
幾希之可見而已若論大舜胸中蘊蓄必有所以異
於深山之野人者然就此時而論發露無幾雖其不
容終藏之中不無稍稍顯見却亦甚不多特幾希之
微而已湖南講曰幾希只是說差不多即就人之
所以異於禽獸者幾希看在那邊是指心上差不多
這裏是指迹上差不多俱屬虚字何得作實義講
張彦陵曰問舜亦從聞見入乎曰舜虚靈之中萬善
悉備一有感觸無不沛然若胸中本自蔽塞全靠所
聞所見為主便落了依傍的窠臼安能有感即通
翼註曰註云其應甚速又云無所不通非二意蓋無
所不通即速也即莫之能禦也
無為其所不為章翼註曰此章不作充義為高只用
註心字作主雖為屬事欲屬心欲不為不欲却總是
心不肯為之欲之也不被私意所奪違其初心便無
為其所不為無欲其所不欲此是不違本心意與後達
之於所不忍不為又達到他事上者亦不同如此而
已矣只是完了心體便無餘事意亦要見無為所不
為則所為者皆所當為無欲所不欲則所欲者皆所
當欲意方備按即依註以義言亦不妨但須依蒙
引作專言之義看即依註以充義言亦不妨但須知
與後達之所不忍不為不同又按直解曰推之仰
不愧天俯不怍人皆不過由此不為不欲之心擴充
之而已立人之道豈復有餘事哉此說擴充與註又
不同然亦相發明四書家訓曰兩無字最是十分
著工夫處全在心上堅忍有一刀兩截之意李毅
矦曰不為不欲人之良心也雖屬義實統心性之全
不失其良心則集義而浩然矣自學問求於心以至
存養逹天總只如此故以一言括之沈無回曰當
知此亦是為知善端而能擴充者言若常人之心起
念多不清楚如何任他硬做熊氏謂此大學誠意
章事甚是蓋此對既知者言與誠意章同也但亦不
可專泥意上蓋正心脩身亦是無為無欲内事也
人之有德慧術知者章總旨此章似只是增益其所
不能而集註南軒兼引動心忍性者是又推本言之
其實動心忍性意在言外
人之有德慧術知者節張彦陵曰德無慧則知經而
不知權術無知則可常而不可變離德之慧又小慧
而非大慧離術之知又私智而非正智唯德慧術知
乃是聖賢豪傑的作用莊忠甫曰心之有慧
與知如鏡之有明如火之有光然安樂生乎昏
惰則光明以翳障而銷微備嘗振其精神則本
體以磨揭而灼爍附翼註曰德之慧則於事
理明無不照術之知則於事理處無不宜此用
蒙引說也按此是蒙引别說存疑淺說俱不
用此皆主未然當然之說張侗初曰以正大
心諳練世故而出者謂之德慧術知以邪曲心
窺瞷世情而出者謂之機械變詐故學者切不
可輕語通達先務正心為是漢疏云疢疾人
之有小疾常霑在身不去者
獨孤臣孽子節翼註曰獨字之義謂臣之中獨有孤
臣子之中獨有孽子四書脉曰獨孤臣孽子情義
隔於君親勢分制於近嫡欲效其悃款而類於要將
安於義命而近於恝又曰操心是恐懼意慮患是
脩省意蓋操心危是恐懼不敢自安若空空恐懼何
益又必慮及未然之患而設策以處之却是慮患深
不必分先事臨事此條雖本存疑然存疑却分先
事臨事殊不是蓋德慧術知可分先事臨事而操心
慮患不可分先事臨事也張彦陵曰此處最要體
認若只為自身免禍計夫亦何難唯其身處孤孽而
其心欲成全君父向使形迹稍露未免觸其所忌不
得不深計熟處以冀一悟則凡可以自盡與其所以
感格君父者洞悉矣何不達之有
有事君人者章總旨張彦陵曰愚按此章不重列臣
品之高下只要人取法乎上之意蓋天壤閒有第一
流人品則有第一流事業有志用世者便當以第一
流自期若一念墮落便自凡庸故把容悦者引起借那
最卑的品格形出那最高的品格見得在人自立何
如耳四書家訓曰欲為人臣者以容悦為戒而由
忠以進於大由大以進於化也按孟子以伊尹為
聖而此章集註以伊尹為天民則只是大而未化之
地位耳蓋淺言之則大而未化者已可為聖若深言
之則非大而化者不足以為聖矣翼註曰各節上
句且虚講下正見之也
有事君人者節徐自溟曰容悦之徒不可數於臣列
只可謂事君人耳如役隸等也四書家訓曰無論
不為大人事不為天民事即社稷事亦不為矣附
湖南講曰四等臣品固一步高一步然即容悦亦非
側媚體面好者當是具臣俱在好一邊論也擬人必
於其倫下面三種臣是甚麽品格怎把那側媚的人
與較等級
有安社稷臣者節張彦陵曰此悦字借上文悦字來
形容忠臣殉國之念見得以安社稷為悦則雖拂君
之欲而亦有所不顧也意在言外
有天民者節天民所以未得為大人者存疑謂孔子
委吏乘田亦為而天民必可行天下而後出輔氏謂
終是有任的意思在二說不同可兼用張彦陵曰
達可行只主道不主時要見得他不大行不肯輕試
意
有大人者節四書脉曰物正是世道自我主張氣化
自我挽回
君子有三樂章總旨張彦陵曰此章首尾俱以王天
下相形見得吾性中自有真樂原與勢分毫無干涉
在人認取如何耳沈無回曰此等處須識孟子内
重則外自輕學問非以王天下為細而弁髦之也弁
髦天下便是巢許矣吳因之曰一樂天倫二樂成
身三樂傳道此處全要把可樂意著實發得痛快方
能壓倒王天下之樂四書家訓曰一二三字是數
君子所有三件樂不必較其輕重且章旨只重樂上
原非較樂之輕重也按蒙引分輕重者乃論理之
辭此云不必分輕重者乃所以順口氣也不相悖
三樂及定四海之民之樂如何分别曰三樂中不愧
不怍即君子所性節内事固非定四海之樂可得並
矣餘二樂雖一係於天一係於人然亦非定四海之
樂可得並也曰然則唯定四海之樂為性分外之事
而三樂皆屬性分内乎曰非也此二章唯王天下是
性分外事若三樂及定四海之民皆非性分外事但
以定四海之民較之三樂則三樂為性分内事而定
四海之民為性分外事矣又就三樂較之則以不愧
不怍為本是性分内事餘二樂一係於天一係於人
亦是性分外事矣尤西川曰中天下定四海其道
大行正君子所樂但不在此三樂之中耳故曰不與
存焉猶云不在其數也
君子有三樂節
父母俱存節蔡虚齋曰父母俱存得以致吾孝兄弟
無故得以致吾友須關到君子身上來若空空說箇
俱存無故只是徒僥倖於天數何樂之有此條本
蒙引而衍之極是翼註亦謂蒙引此語最佳存疑乃
謂蒙引以孝弟入說未是亦拘矣
仰不愧於天節丘月林曰天之所付者無不全則於
天無愧人之所同者無不盡則於人無怍即大學所
謂自慊是也程子克己之說是推原
得天下英才而教育之節樂天齋翼註曰天下二字
要看見非一鄕一國之善士也
君子有三樂節四書脉曰末節申上三節要兩意相
形與首節虚含不同
廣土衆民章吳因之曰廣土章是為不得行道而發
不是為推明所性而發言通之大行雖亦是君子所
樂然畢竟行與不行無關所性只消聽其自至便了
豈以是為欣戚哉此亦吾何為不豫之意但彼以道
不終窮言此以所性至足言佐案張羽臣曰聖賢
學問内重外輕他處將性分勢分對說其重輕易見
此章說廣土衆民則澤及一國說中天下而立定四
海之民則澤及天下都是性分内事唯其為性分内
事所以君子欲之樂之且睟盎生色與那所欲所樂
事業非有大小鬯於四支發於事業也只是一齊到
底如何却說所性不存蓋事業在性中性不在事業
中也
廣土衆民節顧麟士曰按紹聞編曰廣土衆民君子
欲之孔門由求之所志者便是此也翼註曰欲樂
皆是行道澤民但有淺深慶源輔氏謂所欲極於
所樂固亦非性外事存疑亦主此說雲峰胡氏謂所
性在所樂之外二說似不同然實不相背輔氏是正
意雲峰乃分言之耳
中天下而立節翼註曰中天下而立詞雖指建都意
不重建都蓋其意只要見得是有天下者不徒偏安
於一隅耳又曰定四海之民有兩說一說定字只
是歸其統御一說定字便主政教言前說與上廣土
衆民相配後說與註相合按蒙引主前說蓋註意
自在言外
君子所性雖大行不加焉節賽合註曰此論性體本
無加損非是君子之性不加損也按大全蒙引存
疑諸家都如此看又曰凡物可加損者必其初之
不足或有餘也這箇性是天所分與本渾然各足吾
人合得之分便已一定而不可移易了所以外來窮
達都不得加損此性也張彦陵曰纔說性便見分
纔說分便見定纔說分定便見無可加損要知唯定
故無可加損不是以無可加損處為定翼註曰得
位行道亦是性之發見似可加損乎性不知性之有
此發用如燈有光耳燈光雖照一室燈體不加雖藏
於櫝中燈體不損
君子所性仁義禮智根於心節賽合註曰須知末節
與分定節非有二意但上只指其概末節言上節之
蘊按末節雖就君子定性上說與上節言性體之
本然者不同然不重在定性上只是發性之蘊耳與
上節不作二意看也玩註可見翼註曰所性分定
人人有之獨君子根心生色者分定知樹木種子根
幹花實已無不包根心生色則種於地而生者亦不
過盡其分耳四書脉曰根心須照分定說唯合下
便分得來故仁義禮智種種含在這裏觸之而生意
自滋滋欲流故曰生色生字從根字來根深則自有
生意生色雖由於根心然亦不必專重根心賽
合註曰根心是所性之和順積中生色是所性之英
華發外張彦陵曰要知到根心地位亦據見成說
大全辨芑山張氏曰性與人同君子能使仁義禮
知根於心者此中却有工夫附存疑曰根心生色
充實而有光輝之大也四體不言而喻大而化之之
聖也按睟面盎背四體不言而喻大全蒙引淺說
翼註說約因之睡菴諸家皆不作兩項看存疑不是
湯霍林曰睟字盎字當著在仁義禮知上論不當
著在面字背字上論也翼註曰清和不粗糲也潤
澤不枯稿也此俱不死煞在形迹上認須在德之生
意寓於形者講附蒙引曰仁義禮知根於心一條
意似是為窮居不損言若自大行者言之則為仁義
根於心而暢於四支發於事業與天地合其德日月
合其明四時合其序鬼神合其吉凶先天而天弗違
後天而奉天時矣按蒙引此條甚拘吳因之曰
未節語氣全是形容在我者有大可欲大可樂意蓋
以此壓倒在外之勢分也此章全是把在外之遇與
在我之性兩相較對故吾道大行究竟亦是性分内
事却在此處便認作外面看矣
伯夷辟紂章總旨吳因之曰玩通章口氣第二節正
為下節張本三段俱當重看上句至足以衣帛足以
食肉足以無飢等句宜輕吳因之曰既言善養老
則仁人歸復詳其養老者不待家賜人益甚是易行
總是歆當時以善養老意按易行意本蒙引翼註
已非之余初誤收
伯夷辟紂節
五畝之宅節吳因之曰第二節似與養老無與必先
著此一節者正為制其田里教之樹畜導其妻子三
句根本吳因之曰樹牆下以桑專重文王講言文
王因牆下可桑而令民樹之桑以備夫蠶之用焉五
母雞二母彘亦重文王
所謂西伯善養老者節吳因之曰制田里即五畝百
畝之謂教樹畜即樹桑雞彘之謂導妻子即匹婦蠶
匹夫耕之謂導其妻子與上二句為一類不可獨把
此句連屬下文文王之民無凍餒之老全在使民各
養其老不然文王之恩亦有所遺安能便無凍餒哉
大抵此節全憑著非家賜而人益意發揮乃得本旨
田里樹畜妻子民之所有也制之教之導之使養其
老所謂非家賜而人益正在此處見得張彦陵曰
是因民之所利而利之鍾完嬰曰文王善養老必
從分田制里說來者蓋二老以天下為心者也使生
民失養而但養老者必不以一己口食之故而就其
養明矣故以善養歸之文王也鄧子孺曰所謂二
字即指太公伯夷所稱來翼註曰五十非帛四句
又泛論老之失所以引起文王之無失所極輕王
觀濤曰此之謂也謂字打轉首謂字為是此字指制
田里四句又曰愚玩註意只言其别於小專耳易
行意原無
易其田疇章總旨翼註曰此章只論養民未及教民
也是足民即所以仁民耳
易其田疇節四書家訓曰田疇荒蕪則難為常耕耘
易其田疇節四書家訓曰田疇荒蕪則難為常耕耘則易
治故以治為易集解曰易薄皆本上人說使字方有力
兩其字指民易只是不奪農時使得用力於南畆薄只是
什一而取不是减民可使富是來富而使之富也此為
民開財之源首二節講家皆以開源節流說固是然與
大學開源節流却異大學開源節流皆就上人說只是此
章首節事生衆為疾所謂易其田疇也食寡用舒所以
薄其税歛也此章次節意乃大學所無
食之以時節張彦陵曰以時如魚不盈尺人不得食
等類是也然饔飱燕享亦包在内禮主品節不主吉
凶賓祭兼豐儉異制老少異宜說王觀濤曰食以
時重在非時者不妄食用以禮重在非禮者不妄用
翼註曰食以時用以禮皆教民如此也又曰財
不可勝用是富者不復貧大全辨卓菴張氏曰治
奢之法莫善於禮禮行則奢自息咸知崇儉而不知
推明先王之禮以教天下蓋未聞孟子此節之義
王三原曰上之人自能節儉方能教人節儉
民非水火不生活節翼註曰至足矣矣字作故也二
字看下當接云夫人不私水火而獨私菽粟者以菽
粟不足耳方起得下文張彦陵曰民焉有不仁句
是反跌語意不重在仁民上見得民足自無不仁世
主欲民之仁不可使之不足耳此處仁字並不由於
教化來仁是人的本心生養既足民自不失其本心
所謂有恆産者有恆心也教化又後一層大全辨
芑山張氏曰禮義生於富足即管子衣食足而知禮
節之說然歴觀古今每有上失其教雖富足而流於
淫侈者
孔子登東山而小魯章總旨顧涇陽曰此章大旨只
是眼界欲空脚根欲實
孔子登東山而小魯節吳因之曰一節俱是形容其
大非實著其大又曰登東山二句言孔子已走在
極大的山上去便視下皆小孟子主意只是言所處
之大不是言所處之高朱註言高須活看翼註曰
東山不及太山之高在聖道却無兩樣不必泥張
彦陵曰上二句就本身所處上言其大下二句就人
所見上言其大但玩白文故字唯聖人所處之高故
人見之者大不兩平翼註曰視下益小視字要看
蓋孔子非蔑視國與天下但據地位言之若有不足
當其一盻者附蒙引曰或以孔子一讀而謂大註
聖人正指孔子不知何據不肯說孔子登山不知若
說孔子登山便何害又附淺說曰聖人亦泛說不
專指孔子按麟士謂孔子二字一頓極是蒙引淺
說俱不是蓋登東山太山原非孔子實事故頓說為
是也又此章聖人即專就孔子說亦不妨蒙引淺說
泛說者亦非也又附蒙引曰此節四句通是假借
形容話小註謂以登山觀水起聖門難為言者非
又附淺說曰遊於聖人之門一句與上句一例亦是
形容語小註謂以登山觀水起聖門句固非蒙引
淺說謂登東山四句通是形容說亦非須依存疑謂
登東山二句是形容說正意在言外觀海句起下聖
門句張彦陵曰難為水不但溝瀆即江淮河漢皆
為支流難為言不但曲學即諸子百家皆為唾餘
賽合註曰難為言此言亦見道之言但不免有偏聖
門吐詞為經無非天命人心之正故難為言
觀水有術節淺說曰人徒見其道之大而不知其所
以大者有其本也蓋大德敦化乃小德之所以分一
理渾然乃萬理之所自出翼註曰有明非對有術
若欲對得整齊必添數字云觀水之源有術必觀其
瀾觀日月之明有術必觀其容光必照又曰體在
天謂之明照及地謂之光容光必照言有一隙可容
其光者亦必照四書家訓曰其光無不照比大是
矣瀾解湍急何以比大水一湍急而出必至洋溢無
窮故亦曰大吳因之曰聖道如何大謂其統括得
全而於古今之道無所不包於天地之道無所不統
是也聖道之本何處見得且如中庸至聖章生知四
德溥博淵泉而時出皆所謂大而至聖則其本也至
誠章盡人物參天地贊化育皆所謂大而至誠則其
本也蒙引以泛應曲當為聖道之大一理渾然為聖
道之本如此是把大與有本分作内外兩項不知大
兼内外不專指在外唯本字則似以在内者言然只
大概渾淪說為是因之此條亦不是(己巳四月改正)
流水之為物也節徐岩泉曰學者全在志有志則以
漸而進志一放倒便日退矣故曰君子之志於道
翼註曰志於道道即大而有本之聖言志字亦不可
忽附吳因之曰成章正按上觀瀾節後達正按上
登東山節按因之說不是翼註得之翼註曰不
成章不達從來說不玲瓏愚見曰成章是就其所造
地位成一段精彩其本猶未拓而大猶未完也譬如
由賜成其為由賜冉閔成其為冉閔皆可言成章必
如孔子方可言大雖曰本猶未拓而可以漸拓雖曰
大猶未完而可以漸完此與中庸致曲而形著明意
正相似水之盈科滿一坎進一坎亦是如此又曰
達字不可死煞說達於聖道譬如善信美大聖神六
箇階級善成其為善方達於信信成其為信方達於
美此皆可言達也若說漸達至聖道却無妨徐岩
泉曰章即闇然日章之章大賢以下皆露精彩故言
成章若聖道渾淪故言大賽合註曰成章與論語
成章不同狂簡成章尚有病故須裁之此成章是成
就箇片段乃中行路上走故能達尊其所開日進
於高明此知之成章也由是而之焉博觀於萬變而
可見道之大矣靜驗於一貫而可見道之本矣行其
所知日進於廣大此行之成章也由是而之焉積小
以高大可以盡道之大也執簡以馭煩可以握道之
本也狂之期許甚高自成其章而非君子所謂章也
君子必循循俯就範圍而後乃深造自得狷之持守
甚嚴自成其章而非君子所謂章也君子必亹亹從
事於高深而後乃積厚流光(壬申七月)附淺說曰
成章前面有許多工夫在言必至成章之地方可達
聖人之地非謂學者當自成章始也所以必說成章
而後達者蓋成章是下學工夫盡頭處未到此是工
夫猶有欠也或者不知孟子勉人盡力以求其至之
意謂成章是一節過一節而立為善信美大之說非
也附蒙引曰不成章不達大註云必以其漸乃能
至也夫成章非以漸所以成章者以漸也故本於所
積者厚夫所積之厚非以漸而何又附蒙引曰所
積者厚如中庸其次致曲曲能有誠文章外見則如
所謂誠則形著明者也如是則駸駸然入於聖人之
域而有不自覺其至者矣沈無回曰顔子喟然章
孟子東山章俱是贊歎聖道之妙而二賢之力量亦
自和盤托出
雞鳴而起章總旨吳因之曰天下道理只有善利兩
端天下人品只有舜跖兩途而相去之遠所爭只毫
末翼註曰通章重一間字末節特自首節看出非
推其所以然也過文只云由是觀之
雞鳴而起節翼節曰雞鳴固是夜氣清明之自然自
雞鳴而起便去為善為利便含得日夕不已意二為
字有主念言者拘雞鳴時說也有主事言者不拘雞
鳴時說也亦兼得四書家訓曰起非睡了起來之
起大全辨嘉善陳氏曰孳孳為三字大有經營在
非寂然自守而已伊川謂計較是利無計較是善愚
謂為一身計較是利為天下計較是善譬如從心不
踰矩周公豈不到此地位觀其兼三王施四事曉暮
躊躇蓋雖聖人須如此仔細詳審方無一毫誤天下
蒼生不得謂感而遂通物來順應冥然一概何思何
慮也張彦陵曰為善為利只是向善向利的念頭
耳不必說到作為上又曰徒字活猶云是舜一邊
人是蹠一邊人又曰莫說錯走路頭方是蹠即時
時在善念念是善而一時一念稍差便不免為蹠終
身品格始自雞鳴一念柰何不慎舜之徒蹠之徒
存疑以積漸說大士以當下說可兼用陳大士曰
舜者天下之絶善也蹠者天下之絶惡也而顧分於
雞鳴之一念善利之間何也吾以為當下一念之善
即全舜矣當下一念之利即全蹠矣後有轉焉者耳
未轉時雜之舜蹠之中無辨也後有甚焉者耳舜蹠
未甚時以此雜之舜蹠之中無辨也一念善與利甚
微而舜蹠已具一時善與利甚細而舜蹠已分
欲知舜與蹠之分節翼註曰欲知舜與蹠之分
亦承上舜蹠之徒來非止較舜蹠也四書家
訓曰無他非不在他事也言不在利與善究竟
處分而在利與善間處分也翼註曰分字正
應間字分兩路分開也間者兩條路界限處也
註相去不遠所爭毫末耳最懇切作文只當體
此意人心本有善無利講語亦要有分曉有低
昂不必是善無利兩念並發於心而兩持未決
纔謂之間人豈無一直向善者乎又豈無一直
向利者乎但據善端初起微别於利利端初起
微别於善而聖狂即從此分即是分於善與利
之間按翼註說間字甚明蓋間原是中間之
間但不可泥為善利未決之時也玩存疑是如
此睡庵因之便謂間非中間恐非
楊子取為我章總旨張彦陵曰孟子之闢楊墨者屢
矣此獨兼言子莫者楊墨之害道易見子莫之害道
難知玩此章之旨似闢子莫意居多蒙引因之皆
如此看樂天齋翼註曰楊墨之賊與吾道角子莫
之賊竄入於吾道之中管東溟曰學者當知天下
道術除孔子之時中外又除素隐行怪一途其近於
道者只有楊墨子莫三種而已外此便是功利辭章
之學不足道也
楊子取為我兩節張彦陵曰為我與世人之自私自
利者不同楊子見得人各有我人各自治其身而吾
事畢矣取如取必之取(此說皆註賽合註闢之甚是)是楊子立意
如此舊作僅足解則孟子斷之之詞似非翼註曰
為我與為己不同為己是脩己為我只是自私又
曰為我是一種學問不是泛猶世人之自私者而已
此意難識又曰為我兼愛非楊墨自立此名俱是
孟子名之拔一毛而利天下不為也摩頂放踵利天
下為之亦非楊墨自說要如此亦是孟子就其所執
推之則必至於此耳與斷論子莫者一般四書家
訓曰在楊墨方自以為是肯云為我兼愛乎不拔
一毛與摩頂放踵不是形容其為我兼愛之至乃言
楊墨一主為我便不復及人一主兼愛便不復顧已
正說他執一處要與猶執一也相關四書家訓曰
楊子以人人自為則天下治墨子以人人不自私則
天下治俱亦有見但其見偏執耳兼愛非博愛合親
與疎一樣用愛也小註以楊子為失之不及墨子
為失之太過此是分言之耳若合言之則二者各兼
過不及
子莫執中節翼註曰近之近似於道也道中而已子
莫執中據其名迹近似於道不作猶賢於楊墨說蓋
彌近理則大亂真不可謂猶賢大全朱子云中庸
言擇善而不言擇中此段不是中字善字似不當如
此分别鄒南臯曰唐虞授受之中孔子得之為時
孟子發之為權此章權字與論語未可與權權字
稍異論語權字對經字說此章權字對衡字說雖皆
是隨事任理之心然對經字說則只在處變上看對
衡字說則通常變在内矣
所惡執一者節翼註曰所惡執一者兼楊墨子莫
姚承庵曰天下理一而分殊隨時以變易楊子一執
為我則不復知有人而倂其所自為者悉非(此即蒙引說較)
(註更深一層然亦不相背)墨子一執兼愛則不復知有己而倂其
所以為人者悉非子莫一執二氏之中則不復知隨
時而倂其所為中者悉非故說舉一而廢百蓋一處
有執處處成非不當止以賊仁賊義賊時中分說
冀註曰賊道且虛勿如註中說透舉一廢百正是賊
道處按翼註曰時當為我而為我時當兼愛而兼
愛此二句亦有病不可用蓋為我兼愛是曲學名目
按翼註甚拘只依大全南軒張氏說可也
飢者甘食章總旨吳因之曰此章是就世味中推究
人心受害處蓋人心之初本是湛然無物澄然不累
能不以貧賤之故動心則此心依舊是太虚清空吾
之心一聖賢無欲之心也心聖賢之心豈不為聖賢
之人故曰不及人不為憂矣蓋通章總是論心
飢者甘食節徐岩泉曰舊說以飢渴害口復貧賤害
心志作兩項比擬非也飢渴就貧賤中一節言說到
害心處究其極也飢渴雖亦是貧賤中一節然此
處只是喻言耳何得如此呆講此謬本新安陳氏
張彦陵曰病只在一甘字假令不甘而飢渴自飢渴
飲食自飲食亦何害之有又曰心之受害只在急
不暇擇中失脚翼註曰人心亦皆有害新說云人
心亦為飢渴所害不像白文有字意還照註作貧賤
為是若欲渾融但不明用貧賤字面暗說貧賤意可
耳按淺說明用貧賤字亦何妨
人能無以飢渴之害為心害節翼註曰只就此安貧
賤一事說他不憂不及人不必推開到將來德業
按翼註此條與註極合然又有一條云不及人不為
憂如聖人之忘欲賢人之遏欲此亦可以企而及也
則又似說倒將來矣看來兼說似亦可張彦陵曰
要從親身經歴說來大凡吾人心體原自潔淨然身
處境外而談空說妙亦只是掠虚頭漢實落置身於
貧賤而此念淡然不生羶趣此非方寸中見得真守
得定者斷斷不能故曰不及人不為憂矣此處莫輕
放過正是刀鋸鼎鑊學問賽合註曰及人兼識見
涵養講此與附以韓魏之家節同意一是不為富貴
所加一是不為貧賤所損不及人不為憂即過人遠意
但及人語氣與過人稍差
柳下惠章翼註曰介有分辨之意實主守言蓋唯心
有分辨故以正自守必如此必不如彼確乎不可易
也賽合註曰欲得三公時貶其介以取三公既居
三公時遂改平時之介以保禄位俱是以三公易其
介
有為者章蒙引存疑淺說俱云此章兼為治為學說
而大全朱氏公遷則云此章勉人進學之詞蓋公遷
所謂學乃大學之學耳兼明新在内勿泥看翼註
曰辟若掘井句且虚正意在棄井後大發附顧麟
士曰首句掘井宜一頓必要及泉已在其裏下反言
之按蒙引淺說翼註首句俱虚說麟士不是徐
岩泉曰泉者水之源頭也按大全蒙引存疑淺說
並無源頭之說翼註曰猶字宜玩見得况未至九
軔者乎
堯舜性之也章總旨四書脉曰此章不重辨帝王之
安勉只是舉帝王之誠以别伯者之偽翼註曰此
章當以有字貫堯舜所性而有湯武能復其有總是
能真有者獨五伯則非有而託為有又倂忘其非有
故不可入堯舜之道耳
堯舜性之也節翼註曰三之字俱作道道不外仁義
吳因之曰湯武身之也與湯武反之也要說得有别
蓋性之與反之相對只是安勉兩意此處把性之身
之與假之相對則性與身之處隱隱是誠的意思在
曰性則天生帶來曰身則在己身上著實做非若假
之者多在外面粧點翼註曰五伯假借仁義之名
以濟其私此說仁義全說得粗了只在事迹上看如
内則驩虞小補似仁義施於民外則會同征伐似仁
義及於天下
久假而不歸節四書脉曰初猶知非真有久則謂堯
舜湯武亦不過如此倂不自知其非真有矣
伊尹曰予不狎于不順章總旨張彦陵曰此章借尹
立論所以立人臣不軌之防
伊尹曰予不狎于不順節翼註曰伊尹言止不狎一
句下五句敘其事
賢者之為人臣也節翼註曰玩次節賢者二字可見
此章是即伊尹以泛論人臣可照伊尹例否也故末
節可不可俱泛說
有伊尹之志則可節張彦陵曰志字重看即所謂無
利天下心是也然此志亦非臨事辦得全體精神正
在不與不取弗視弗顧中培出徐儆弦曰伊尹心
事如青天白日篡竊之徒自不敢以尹藉口且伊尹
借亮隂之義而放之桐(此又是一層意)亦非明言其為放也
霍光之舉所以為不學無術
不素餐兮章總旨樂天齋翼註曰此章深著國家隂
受君子之益見非無功而食之意蓋君子仕之功顯
而易見在經綸事業未仕之功隱而難知在國勢人
心張彦陵曰此章以功字為主在師世上說不在
用世上說素餐之論原非要君子必耕而食即傳食
諸侯為泰意
不素餐兮章公孫丑之問只是彭更之意耳註兼陳
相言者是極其弊而言南軒張氏以許行為說者亦
是極其弊而言四書家訓曰用之用其言從之從
其教俱作已然事方見有功非擬度也又曰富字
不專是府庫充實人君藏富於民榮有二說一云大
國必畏一云聲名顯赫從後說按榮字二說兼用
為是翼註曰其子弟從之只是從其教不限及門
私淑亦是
士何事章總旨張彦陵曰舉世溺於功利而士獨以
仁義為志
士何事節賽合註曰王子以何事為問亦不耕而食
之意也末句大人之事與士何事事字相應看見得
尚志備大人之事便是士有所事勿謂士無事而唯
有志也四書脉曰尚非隱居高尚之謂乃是謂身
雖卑微而志則高大不淪於卑汙齷齪也此已包得
下節意
何謂尚志節翼註曰講仁義要見得仁冒天下之道
義伸萬物之上方切尚志盧未人曰殺一無罪四
句是泛論居惡在四句方說尚志盧說畢竟非正
近艾干子又以殺一無罪四句與居惡在四句對謂
上四句是充之於至盡下四句是出之以至安尤乖
謬又曰舊說殺無罪四句謂志中籌度之語曰我
若得志必不為非仁義之事則此句已說盡尚志更
不消居惡在四句此蓋正說也淺說主此殺一
無罪四句是反說居惡在四句是正說註非仁非
義之事雖小不為殺一無罪不是小事但對大者言
而謂之小耳存疑末條須善看賽合註曰大人註
明解公卿大夫備字註明云大人之事體用已全新
說不肯依註謂備具備也即萬物皆備之備不是預
備他日大人之事裁成輔相左右民物原無窮達之
異今日懷抱即今日之大人他年經綸即他年之大
人即使終不得志而大人之事亦了盡無欠此說亦
通但與註背只依舊說為是按玩賽合註說則大
全辨芑山云備字兼豫備全備二意者誤矣賽合
註曰註中體用二字不必分貼仁義仁義藴於己是
體措於民是用按此與大全南軒說不同乃是深
一層看非正解也南軒是正解
仲子不義與之齊國而弗受章張彦陵曰玩本文兩
信字只因世人被他瞞過特為點出見得時人之耳
目易眩君子之公論難逃李毅侯曰世之廉仲子
也謂其辭一世家也而吾曰此小節也不寧唯是縱
使仲子辭不義之齊國而人皆信之吾猶曰是舍簞
食豆羹之義也非大節也則以亡親戚君臣上下故
也按仲子實無讓齊國之事特因其平目不食不
居之操推其心而設言之翼註曰仲子略讀住不
義與之齊國而弗受九字連讀又曰人皆信之要
理會下文大節字如云齊人皆以此為大節而信其
賢賽合註曰據註以舍簞食豆羹為小廉以亡親
戚君臣為大罪解甚當矣新說却病註中罪字小廉
字不是翼註曰人莫大焉亡親戚君臣上下作一
句讀言人之罪莫有大於亡親戚君臣上下者又
曰信其大者大者大節也此大節無定指在孟子以
人倫為大節在齊人則以不受齊國為大節今只虚
虚看但把信其大節其字改作為字意方融四書
脉曰奚可哉只以亡倫意發
舜為天子章總旨李衷一曰此章只因把情法二字
立案桃應之問意在兩難孟子之答意在各盡然各
盡中却有相成之意即睡庵之意吳因之曰此
章是論聖賢用心之所極全重在心字心對事看蓋
事則畢竟還有變通須知湯武之於君周公之於
兄仍是竊逃之心周官之議尊議親仍是執之之心
徐儆弦曰周官八議自有議尊議親二項臯陶終
不成執天子之父舜終不成竊負而逃此只言聖人
之心耳衞輒唯無此心故行得全錯須知衞輒雖
不拒父亦難免君子之誅何則其心猶知有國也
舜為天子節翼註曰首節是綱中三節言臯陶之執
法末二節言舜之全親首節則如之何兼舜與臯陶
註可據據淺說講則如之何亦兼舜臯陶麟士乃
謂此如之何似只問臯陶後故曰然則舜如之何也
大謬
執之而已矣四節執之而已矣南軒及淺說因之俱
明說是執瞽瞍而翼註賽合註脉則俱云只是執法
非執瞽瞍看來即作執瞍何妨吳因之曰講執之
而已矣不可真說臯陶去執瞽瞍是孟子模想當日
守法之心言臯陶惟知有法雖執之且不顧矣講末
節亦不可著實了是孟子模想當日愛親之心言舜
唯知有父縱使天下之大且不暇計矣四書脉曰
執瞍法也然但執之未去時不復窮之既去後則法
中未始無情竊逃情也然寧使身失天子不欲使身
撓國憲則情中未始無法按存疑言此章未粘著
人情上而此以竊逃為情者此所謂情乃淺一層看
竊負而逃依南軒說似在既執之後而翼註則云
須在未執之先看來本無實事自可兼說樂天齋
翼註曰遵海濱而處去之遠是於法無所骩非法不
能加之說也翼註曰時講云棄天下以事言忘天
下以心言愚謂棄在未逃之先忘在終身之久本不
同亦何必分心與事吳因之曰此章未論到事為
委曲處蒙引就把作事看故有紛紛之疑耳温公
曰所貴於舜者為其能以孝諧其親使之進於善而
不至於惡也舜為天子瞽瞍必不殺人明矣不能止
其未然使至於殺人執於有司乃棄天下竊之以逃
是安得為舜乎此與蒙引所疑同但蒙引則疑在
臯陶不當以人臣而執其君之父總皆不如大全朱
子及存疑之說為精又蒙引所疑在大全南軒已闢
之矣
孟子自范之齊章總旨沈無回曰孟子平日以廣居
自負即在衆人中精采自覺不同因見王子觸發起
來故詞氣反覆感歎若此語語歎王子實語語歎廣
居也非是因王子始悟出廣居來翼註曰通章重
况居天下之廣居一句上是感觸下是旁證皆輕
孟子自范之齊節翼註曰居屬位養屬禄養又本於
居故下單言居此居養二字單就位尊禄厚者言非
兼尊卑厚薄言又曰氣如氣象之氣體如體態之
體折衷云氣者體之充體者氣之寓說得精吳因
之曰居而有異於人之居則必足以移氣養而有異
於人之養則必足以移體居養照註只就禄位上
說不兼廣居意蓋此句只管到其居使之然也句
吳因之謂居移氣二句特為廣居而發不為王子而
發殊不是翼註曰大哉居乎言所關於氣體不小
非贊美也上三句泛說夫非以下方就王子說又
曰盡猶概也一概是人子
王子宫室車馬衣服多與人同節四書脉曰同是日
用所資之同非制度華美之同翼註兩節文勢一
貫下猶云王子夫非盡人之子與且其宫室車馬衣
服又豈不多與人同與而氣體若彼異者何也其居
使之然也張彦陵曰廣居不必添出仁字即添
出何妨
魯君之宋節翼註曰呼字貼命令意不拘定是傳呼
又曰此非吾君二句是訝詞非疑詞
食而弗愛章總旨翼註曰首節言待君子者不貴徒
食徒愛而貴於敬下二節恐人認幣帛作敬又言敬
貴實而不貴虚也敬字一章之骨實字又敬字之骨
然實字即在敬字内首節敬字即指其有實者言特
未抽出耳又非兩層此章據蒙引則首節泛說而
下二節指諸侯說據淺說則似首二節泛說末節指
諸侯說據翼註則謂通章俱是泛說而暗指諸侯然
愚意通章皆明指諸侯似亦無不可姑侯再定
食而弗愛節翼註曰此節以食引起愛以愛引起敬
只重敬上又曰愛敬何以有淺深蓋愛以情合敬
以道合愛或聞其名而慕之或哀其窮而救之或喜
其可親而昵就之未有崇重意敬則有尊德樂道意
恭敬者節翼註曰恭敬二字無二意故首節只單言
敬
恭敬而無實節翼註曰虚拘猶言把箇空套子拘留
他拘字是羈縻之意不可虛拘不是說君子不當留
只是說人君決不能留君子也要辨得真慶源輔
氏在下者一段是餘意蓋正意是對在上者說
形色天性也章總旨張彦陵曰此章示人以誠身之
學把聖人立箇樣子玩惟字然後字都是勉人希聖
意凡言聖人有因人不求至於聖而言者如此章
及規矩方圓之至章是也有因人高視乎聖而言者
如曹交章是也雖意亦相通然須知其各有所主
形色天性也節無能子曰形骸者性命之器也猶乎
火之在薪薪非火不焚火非薪不光形骸非性命不
立性命假形骸以顯徐自溟曰堯舜性之純是天
性不見有形色湯武身之則即形色以會天性四
書家訓曰愚不肖視為血肉之粗戕此性於形之中
賢智又高談性命墮體黜聰離此性於形色之外
高中玄曰踐者履其實也恭作肅便是踐貎之實從
作乂便是踐口之實明作哲便是踐目之實聰作謀
便是踐耳之實睿作聖便是踐心之實然則一一踐
之乎非也性具於心心具而衆體從之斯為踐形而
已矣蓋聖人以性而踐其形衆人則以形而鑿其性
形色雖具乃却空缺虧欠也朱子解天性以所以
然所當然貼說而蒙引曰天性是自然之理自然與
當然有辨天性須用自然字貼解看來自然之理即
當然之理不必拘
齊宣王欲短喪章總旨張彦陵曰通章以註中至情
二字為主喫緊在亦教之以孝弟而已矣一句翼
註曰朱註以至情二字為主即孝弟是也四書家
訓曰前半是主後半是客吳因之曰此章先要看
得短喪重然後見教以為期之不可先要看得紾兄
重然後見得教以徐徐之不可須在言外會意通章
大旨只是說為期非所以教短喪全重責公孫丑不
重責齊王猶論紾兄全重教紾者不重紾之之人論
王子全重傅之為王子請者不重王子終喪須看口
氣明白
齊宣王欲短喪節翼註曰欲短喪尚未定也附賽
合註曰宣王短喪未必短為朞故丑教以為朞猶愈
於不為是長君之惡與於不仁之甚者也按蒙引
說宣王欲短為期從蒙引可也
是猶或紾其兄之臂節翼註曰味註彼當自知四字
及示之至情非強之也二句可見教以孝弟之旨趣
蓋人方悍然紾兄我直禁之曰汝勿紾是以我之說
勝彼彼未必聽也我教之以孝弟至情是以彼之良
動彼也彼自知兄之不可紾矣無人說破此意
王子有其母死者兩節翼註曰王子二句記者之言
吳因之曰若此者何如不是問數月之喪是非何
如乃是問傅之請數月者何如丑蓋欲託傅以自解
耳故下文欲終之而不可得二句斷請數月者之是
謂夫句斷教短喪者之非亦歸重丑身上去講謂夫
句全要緊根註中我前所譏意發乃於謂夫字面有
著落是欲終之看來還是終三年之喪不是終既
葬而除之喪玩淺說亦如此蒙引似未是余初誤收
季子不得之鄒儲子得之平陸翼註曰一則數
月亦可以為厚為其有孝弟之心一則期月亦所以
為薄為其無孝弟之心
君子之所以教者五章總旨張彦陵曰通章玩所以
字見得因材而施其機權其中有多少委曲成就的
意在翼註曰五段平看只重君子教人不重人能
受教上又曰五者字皆指教言言有如此一教又
有如彼一教四書脉曰要得不倦意
有如時雨化之者節翼註曰時雨化者雖兼天資學
力而註重學力邊張彦陵曰此只重教者點化上
不重學者能化上翼註曰上達兼知行
有成德者節翼註曰成德達材據小註是天資純粹
有德可成天資明敏有材可達不兼學力者别乎時
雨化之也新說大註既以冉閔由賜為例焉得全無
學力乎亦通看來可兼用翼註曰達材要重範
之以正意存疑所謂使之就理與時講所謂矯偏歸
正皆此意也如子路之勇可使治賦非材乎但他有
涉於血氣便是不甚正處若不矯其不正則必至於
暴虎馮河不可與行三軍而其用反不達矣故須要
矯偏歸正附四書脉曰達者誘掖開道未就理者
使之就理未通變者使之通變也按脉兼通變言
與存疑翼註稍異
有答問者節小註謂答問未及師承而存疑謂答問
亦是門人當兼用四書家訓曰疑而問者為之決
其疑蔽而問者為之開其蔽問以求知者則牖之使
知問以求行者則翼之使行翼註曰答問者是資
學俱劣無德可成無材可達只就所問而答以解其
疑而徐俟其有進
有私淑艾者節張彦陵曰按淑艾自是兩意淑字進
善邊居多艾字去惡邊居多翼註曰善治其身不
是以善而治其身只是善其身治其身也又曰此
一教不論人品高下皆有
此五者節張彦陵曰找此一句見得君子教思無窮
甄陶之術亦無窮在受教者之自得何如耳又曰
誨人不倦君子之心曲成不遺君子之教
道則高矣美矣章總旨翼註曰此章以教字作主不
以道字作主道字提起作原委唯道有定體故教有
成法丑欲孟子貶教非欲其貶道也故引繩墨彀率
為喻總是發明教不可貶意又曰貶教與漸進不
同漸進者寧學聖人而未至貶教則舍此至善之矩
而别求卑近易行之說矣故下以改發繩墨變其彀
率為喻又曰在匠羿則繩墨彀率是法必待善用
繩墨善用彀率者而後有得心應手之妙在君子則
致知力行是法必待善會悟善體驗者而後有盡神
體化之妙故朱子云但授以學之之法而不告以得
之之妙妙在法中善用法即妙矣末節能者字正與
次節拙工拙射反對拙工不善用繩墨者也拙射不
善用彀率者也能者善會悟善體驗者也
道則高矣美矣節翼註曰道字泛說不明指孟子
吳因之曰高美即下註得之之妙張彦陵曰高美
二字不平美在高處見得登天即形容其高也翼
註曰宜若登天然二句無兩意宜若上要補一句云
但就由教入道者觀之方與下彼字應
大匠不為拙工改廢繩墨節四書家訓曰繩墨匠之
法彀率射之法此匠羿教人所必不能改變的講此
便要含法中之巧俟人自悟意兩箇拙字與後能字
相反
君子引而不發節張彦陵曰引字不發字躍如字都
影射字來躍如就在引而不發之内中道而立就在
不發躍如之内只是論教法不是論道體見得君子
教人有可得而授者有不可得而授者如射者引弓
而不發矢然其所不發者已躍然於不言之表蓋無
所為高無所為美(此是深一層說)但中道而立以待能者之
自從耳翼註曰引是引弓發是發矢俱是借字不是
譬喻作文全要影竊字義方切題不可誤認引為引
誘發為發明又曰引而不發躍如也一氣重躍如
邊夫既躍如則學者只消一領會耳何至若登天之
難乎朱子以道理活潑潑地解躍如以妙處不容
說解不發似不差然存疑謂其不是者蓋此節俱主
教言朱子之言乃似主道言乃是君子之教所以然
之故非正解也故存疑以為非是四書鏡曰不發
何如能躍如也蓋道固不囿於法而實不離於法非
下學人事之外而有所謂上達天理之功也中道而
立立字正所謂脩道以立教也中字即於上文二句
見之矣從之者得意於法之中也翼註曰中道而
立緊承上言君子之教引之而有不發者存固非不
及而易從不發而有躍如者寓亦非太過而難從一
中道而立耳中道雖兼非難非易只重非難邊當弔
起非易在前又曰立字極有味是箇決不可遷就
之意正與下從字相應譬如君子在中路站立聽那
能者跟上我來我不去遷就他又曰能者是善學
者從之當與論語雖欲從之從字一例作從而與之
一看君子中道而立能者跟上來便與君子同一箇
地步豈不是與之為一又曰能者從之言外便見
不能者亦末如之何矣只重教不可貶意勉學者意
尚緩四書家訓曰中道即繩墨彀率立即不改變
也賽合註曰中道而立見非若登天之難也能者
從之能即是悟對拙字看從之對上不可幾及看從
則及之矣吳因之曰中者謂在難易之中間非如
大中至中之說翼註又曰中道中於道也註云無
過不及之名謂固無不及於理亦無太過於理正中
於道而立也人都不曉認作大中之道意却於而立
二字文理不通(因之翼註此二條不可從甲寅八月十四重定)徐儆弦曰
說躍如而不言中道而立則學者便談空說妙無形
無影無所歸著矣(看來此說乃是止解甲寅八月十四重定)不倦竭兩
端三隅反而復俱是引語上言性天道時雨化呼參
語顔雖似發然却不全由教者俱是不發無行不與
時行物生俱是躍如能與人規矩是引不能使人巧
是不發巧即在規矩中是躍如過者能俯而就方
是能者不及者能仰而企方是能者(壬申)此章甲寅
因評蘇紫溪末節文重更定前所錄不可盡據
附蘇紫溪末節文評不發小註以雖啟其端不竟
其說為解蒙引謂與大註之意不同蓋既授以學之
之法則非只啟其端而已如博文約禮三綱領八條
目諄諄不倦特未嘗告以得之之妙即所謂不發也
荆川文以一隅方舉兩端方竭並言似欲兩用小註
蒙引之說註云中者無過不及之謂中道而立言
其非難非易玩此則是因中道而謂之非難非易不
是因非難非易而謂之中道也蒙引云得之之妙如
曾子所得之一貫顔子所得之卓爾比誠所謂中道
而立無過不及之所在固非可以易言然亦天理之
當然而已故曰非難非易也甚明荆川以形而上形
而下貼中道亦是指其無過不及者言蓋無過不及
之中道形而下者在是形而上者即在是此所以非
難非易嘉隆以前先輩之說都如此至吳因之講意
則云中者謂在難易之中間非如大中至中之說翼
註則云中道中於道也今人誤認作大中之道依此
二家之說則是因非難非易而謂之中非大註意矣
因之諸家所以將非難非易作中道正解者緣公
孫丑是欲孟子貶教不是欲孟子貶道貶道者以高
美之不可及而欲另換一道貶教者以高美之不可
及而欲盡情發出與他欲貶道則宜以大中之道不
可貶者告之欲貶教則只宜以非難非易不必貶者
告之所以如此解也不知教之所以非難非易正以
其道之大中也言大中之道則非難非易可見豈可
即以非難非易為中非難非易意自當補在中道而
立之外中道而立猶論語所謂吾無行而不與二三
子上文躍如也猶論語所謂吾無隱乎爾徐儆弦云
言躍如而不言中道而立則學者便談空說妙無形
無影無所歸著矣最為得解若直以非難非易為中
則仍無形無影
天下有道章翼註曰此章上節為下節而發殉字要
刻畫有味即不離意以道殉身以身殉道道與身皆
不相離以道殉人則道與身離矣又曰有道無道
當側看引起未聞字如云天下有道君子固以道殉
身即不幸天下無道亦以身殉道而已殉身者固不
必殉人殉道者亦不肯殉人未聞以道殉乎人者也
殉人在無道邊多焦漪園曰殉道殉身是以己為
主也殉人是以人為主而依附之也以己為主進退
之權在我以人為主榮辱之權在人賽合註曰註
中身出在有道内道屈在無道内翼註同張彦陵
曰未聞口氣有太息當時意在翼註曰以道殉人
道字輕看既曰殉人則必枉道以殉之失其身矣
滕更之在門也節翼註曰禮字主答問言不答其問
即是不在所禮了公都子意謂滕更以國君之弟又
知來學宜若在夫子所加禮而有問必答者矣乃不
答其問何也
挾貴而問節翼註曰五問字俱是問道但他心中却
挾了貴賢等件不是以貴賢等件顯之於問也又
曰賢字淺看四書脉曰挾長非必長於師只是年
之大張彦陵曰故有二說一是故舊一是故家
大全翼註皆只主故舊言翼註曰皆所不答也要
看註有所挾則求道之心不專意非吝教也
於不可已而已者章總旨張彦陵曰此章大意只就
人情所必至者以示戒己以處事言見該做的決己
不得薄以待人言見該厚的決薄不得進以修為言
見該從容的決性急不得四書脉曰此章須以處
事待人修為三者開說以怠心忍心躁心點之四
書家訓曰三項各重上句下句意就在上句内見
張彦陵曰愚謂不可已而已者漫不事事是清靜家
一流人其所厚者薄慘刻少恩是刑名家一流人其
進銳者退速喜於有為而不能持久是更張無漸一
流人
於不可已而已者節四書脉曰不可已乃事之最急
處於此而已其他當次第而及者可知故無所不已
所厚乃情之最切處於此而薄其他當錫類而推者
可知故無所不薄翼註曰講無所不已不可說凡
事在可已者皆無所不已若果事在可已已之正是
合該的了孟子又何責他只是比那不可已者稍緩
耳無所不薄(倣此)
其進銳者其退速節存疑翼註俱云進銳退速不可
專主為學只用修為渾融唯淺說專主為學言此本
大全勿軒熊氏甚拘王觀濤曰進銳如何反退速
只看註其氣易衰便見蓋進銳不是真心求進只是
箇浮氣這箇浮氣最不可耐久張彦陵曰進銳者
未能得此又欲圖彼之謂四書脉曰進銳者詎不
自擬有進無退不知人止有此精神精太用則竭神
太用則疲必且未幾而倦勤其退速矣雲峰引過
猶不及來解進銳退速似非正解
君子之於物也章總旨翼註曰此章上下兩層只一
意總是君子用惠不混其等而必以其等也不以下
半節申上半節註中序字即等字以輕重言不以先
後言賽合註曰此章是一反一正過文不用何也
作轉語
君子之於物也章翼註曰弗仁弗親俱要見理勢不
可意蓋物之多不能徧仁且仁之則無同生異類之
别民之多不能徧親且親之則有兼愛二本之嫌
又曰前兩而字作然而二字看後兩而字作等而下
之四字看張彦陵曰愚意天地萬物雖有親疎内
外然莫非同體而吾心稍生分别則同體之心未免
有間物止曰爱民止曰仁似乎有所分别其間不知
因物付物不惟親疎内外各得其理正所以全其同
體之心若混而同之墨氏兼愛豈獨薄於吾親并不
成其仁民愛物矣此正是私意作障妄生分别處
吳因之曰施恩本是好事却用不得其當非惟不足
為恩反以成其惡德親疎倒置貴賤異等其究且窮
焉而不可繼必至無恩而後已至誠之所以盡人性
盡物性贊化育參天地只在此處調停得好四書
脉曰非有所隔而不能流亦非有所靳而不欲盡也
徐儆弦曰天地間理一而分殊理一則齊親疎合
貴賤而不嫌於同分殊則明親疎辨貴賤而不嫌於
異同則無為我之私異則無兼愛之失附翼註曰
新說云固是用恩有等亦要見親親為大意蓋君子
於物則愛之弗仁别有用吾仁者在也於民則仁之
弗親别有用吾親者在也所親者何在惟親而已至
於民止曰仁之則與親親異也於物止曰愛之則與
親親尤異也按此說不可從通章只是說施恩有
等不必重在親親
知者無不知也章總旨翼註曰此章主人君圖治而
言重一務字務者急務也故首節有四急字
知者無不知也節翼註曰首節智半邊俱屬處事仁
半邊俱屬待人賽合註曰此四句只論仁智之理
非論兩等人附四書家訓曰無不知無不愛以智
仁之全體言不可著用說若就用說恐是偏了按
即著用說亦何妨翼註曰當務空空說不可指定
何事蓋亦隨其時事不同又曰當務要見是最當
知之事方應智字又曰親賢之為務五字對當務
二字急字對上急字四書脉曰急字重看聖人唯
日不足之心即既務既親之後而其心急急無巳時
張彦陵曰要知急先務正所以成其無不知急親
賢正所以成其無不愛點出兩務字是論盡仁盡智
之方非教以去煩就簡之說張彦陵曰仁知提出
堯舜便是無不知無不愛的樣子又曰把堯舜提
醒處見得仁知至堯舜極矣然知不過急當務仁不
過急親賢乃所以成其無不知無不愛而世主奈何
舍其所當務務其所不必務哉徐儆弦曰不徧物
者不泛置其心於不可勝窮之地正所以養吾之知
以為兼照之資而急先務者又所以用其智者也不
徧愛人者不濫用其恩於不可勝窮之地正所以全
吾之愛以為博施之資而急親賢者又所以廣其愛
者也翼註曰徧物即徧知天下之事
不能三年之喪節附翼註曰末節乃不知務的模樣
非不知務之實也如所惡於上一節是絜矩模樣是
之謂不知務句虛虚活活說言外找出知不急先務
仁不急親賢亦猶是耳按翼註看末節與淺說不
同淺說是也因之亦云此之謂不知務句就仁知說
喪服飲食註雖以輕重大小分貼然似可互用
故新安陳氏止用大小二字總貼吳因之曰道散
於萬固隷首所不能算而窮年所不能窮也若不得
其要只泛泛從事便茫無頭緒故孟子論道每每推
究要領使人可下手用功此喫緊為人處也如知者
無不知及仁之實章毋輕放過此章只是言從事於
仁知者當有其要末處知務二字是一篇綱領謂之
知務者言只檢要緊去做也
四書講義困勉錄卷三十六
