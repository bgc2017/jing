四書講義困勉錄卷三十四
贈内閣學士陸隴其撰
告子上
性猶𣏌柳也章總旨李衷一曰據告子以人性為仁
義之說何嘗以仁義為不可為也彼其意但謂非人
性中本有必為之而後成耳張彦陵曰孟子就他
為字生出戕賊字來見他說得大有破綻
性猶𣏌柳也節張彦陵曰性猶𣏌柳二句虚至下二
句方可見人性本無仁義意且其言性亦即生之謂
性也不可用降衷秉彛等語𣏌柳桮棬蒙引亦說
得未明然大概𣏌柳是一物而桮棬是兩物吳因
之曰告子認性為氣認仁義為理認性在有生之前
認仁義在有生之後是把性與仁義分作兩項看了
故有以人性為仁義之說
子能順𣏌柳之性節吳因之曰此段雖未言性善然
謂之不可戕賊則性善亦隠然在言外矣孟子闢
告子不說性如何善者蓋孟子性善之論必告子所
素聞但他欲以自已議論破孟子之說故孟子只闢
其說之非而性善不待言矣翼註曰子能二句非
兩問之辭乃是言此豈能如彼必將如此也是決詞
附四書脉曰子能二句本決辭卻像商量言你還
是順其性而為之是逆其性而為之其待戕賊必矣
勿于能上加豈字將上加必字貢受軒曰告子言
性原有何仁義如𣏌柳本無桮棬孟子言何不將他
木做桮棬只緣𣏌柳之性原有桮棬故順其性而成
之耳若本無桮棬而人為加之是戕賊其性也如牛
性本耕犬性本守馬性本乘皆因其性而付以此事
性中原有仁義因其機而擴充之非禍性也禍仁
義翼註又載一說曰以仁義為禍性也背註不可從
吳因之曰此篇言性多端然可一言以蔽曰性即
仁義有善無惡固緣情可驗而聖凡一致者也然性
本善不可無察識擴充之功故繼之以人心得養失
養之分齊王一暴十寒之喻究竟于舍生取義之真
反覆乎宫室妻妾外誘之惑辨析乎養其大體小體
之孰重孰輕無非歸之實踐履以全其在我而已孟
子一生學問一生莫大之功全在性善之論蓋性既
善則父可使之慈子可使之孝為君者可使法堯為
臣者可使法舜然後天地以位人極以立不然則相
糜相刃弑父弑君無所不至而曰性本惡也奈之何
哉又曰告子𣏌柳食色生之謂性諸章是故意設
為此等議論要與孟子抗衡講中要體會此意又
曰𣏌柳章只辨得一為字湍水章只辨得一決字蓋
搏擊節正在決字生議論也白之謂白章只辨得一
生字白馬白人兩章只辨得一義外字
性猶湍水也章總旨吳因之曰看告子立論處全要
模想性無定體意看孟子闢他處全要模想性有定
體意
性猶湍水也節按性本定于善則不待決矣其不善
則必待決也搏激者決之謂也
水信無分於東西節張彦陵曰孟子以上下字換他
東西字便明翼註曰人性之善也四句似疊牀蓋
下二句決上二句之意無有不是決詞不重同意
今夫水節張彦陵曰此節不是為不善人分疏正見
人無有不善處水之過顙在山由于搏擊來則水之
無有不下也明矣為不善而出于使可見天下即有
為不善之人決無有不善之性
生之謂性章總旨沈無回曰生之謂性告子亦未嘗
不是只是見得統儱了不能柝到人之所以異於禽
獸者幾希處故孟子以犬牛之性折之便無可解
生之謂性節孟子以生之理為性則非徒人物之性
不同也且人物之生先不同矣告子只以生為性則
人物之生初無異也而人物之性亦不得謂有異矣
既以生為性則便不得復分人物此是一病非二
病也蒙引雙峰俱云知覺屬心運動屬身然則凡
知處皆屬心凡行處皆屬身矣與大學聖經知行之
分又不同蓋亦可互相發也
生之謂性也兩節翼註曰白之謂白是凡物之白者
同謂之白則羽雪玉已該在内了孟子恐告子遁詞
故再問以實之吳因之曰白羽及白雪白玉各二
字連珠不必以上白字作稱許看直解曰告子之
言是徒泥其色之同而不思其質之異第二節註
凡有生者同是一性句即貼本節似不妨蒙引謂此
處不當照註貼似拘誤錄管登之曰讀告子篇當
知生之謂性一句此告子論性之宗旨也𣏌柳之喻
本于此湍水之喻本於此食色仁内義外之論亦本
於此未嘗少變其說玩後面告子曰性無善無不
善也集註曰此即生之謂性食色性也之意至或曰
性可以為善可以為不善集註曰此即湍水之說然
則告子此章雖是發明𣏌柳湍水二章之本旨然較
之𣏌柳湍水之說又稍變乎曰不然無善無不善之
說又在其後變出不必云說生之謂性時即變出(丁巳)
(十月十六改)
食色性也章總旨吳因之曰此章是論仁義不是論
性愚意論仁義正所以論性
食色性也節告子之說雖屢變而生之謂性食色性
也之說乃其宗旨未嘗變者也無善無不善之說乃
其定論終不變者也今乃曰仁内也非外也仁既在
内則性為有善而食色不可謂性矣曰非也告子所
謂仁亦即指甘食悦色之類耳故其始以仁義為皆
外此則乂以仁為在内蓋前之所謂仁乃指吾儒所
謂仁故以為在外此所謂仁乃告子所見為仁故以
為在内則其前後之旨固一也朱子謂告子得孟子
說方略認仁為在内恐未是集註亦無此意朱子
謂告子亦不以仁為性之所有但比義差在内耳亦
恐未是蓋謂之内則是指為性矣仁者心之德愛
之理蒙引謂告子只說得心之愛德字理字都無了
固是矣又其所謂愛者亦只是愛食色之愛與夫愛
親之愛耳若夫仁民愛物統體之愛又不在内矣
果如告子之說則物則非性而物欲是性矣道心非
性而人心是性矣李毅侯曰告子食色謂性即生
之謂性之意其意謂食色是性何嘗有仁義帶來除
是仁還在内若義却斷然在外了看來仁内二字亦
說得不分曉亦未見是但義外之說尤謬故曰何以
謂仁内而義獨外也以折之舊解仁内四句根食色
性也來食為我心所甘色為我心所悦故曰仁愛之
心生於内食之所在宜甘色之所在宜悦故曰事物
之宜由於外支離難解按此即朱子略認仁為在
内之說(癸夘十一月初八)因之又曰告子言仁内義外是
仁縱在内義終不在内也按此即朱子略認仁為
在内之說也不似告子口氣朱子略認仁為在内
亦不以仁為性之所有其說甚是余初不取似不是
姑識以俟再定(癸夘十一月初七)四書鏡曰告子意以凡
出於中心所欲不因外而生者是之謂仁在内凡事
宜在外而強我以從者是之謂義在外二句不拘食
色亦不離食色吳因之曰義本是心之制事之宜
告子遺却心之制只言事之宜且所謂宜又全據事
物現成者言更不及處合其宜之意沈無回曰義
外亦不專以敬長言即仁中許多條件不從孩提之
性生來者便屬義
何以謂仁内義外也節四書脈曰何以謂仁在内而
義獨在外重闢義外邊翼註曰我長之且只說以
彼為長勿露敬字直至長人之長方可露敬字又
曰故謂之外也指義言遙承上長長非近接白白也
異於白馬之白也節吳因之曰通節口氣順逓說下
而存疑諸書作兩段意可怪翼註曰白馬之白下
白字是白色上白字是稱謂餘倣此吳因之曰白
馬二句甚輕只起下張彦陵曰白馬四句不是空
空闢其以白喻長之非全要借長馬長人别出長之
在我破他非有長於我之說白馬四句是闢其以
白喻長之非以白喻長所以為非者蓋白馬白人無
異而長馬長人則必區别於人與馬之際其權度悉
由中出便可見義之非外所以以白喻長為非也須
發得此意透蓋闢其以白喻長之非即是闢其外義
之非也附吳因之曰不識長馬之長無以異於長
人之長正與非有長於我對且謂二句正與故謂之
外對依蒙引存疑則不識二句已兼與故謂之外
對四書鏡曰且謂二句兩乎字須實斷義之非外
且謂長者義乎二句言我不必問義之内外而且
問子以何者為義知何者之為義則其内外不待辨
矣與白馬四句畢竟是兩層問且謂長者二句告
子何以不答也曰告子意以為義雖長之者而不在
長者然長之之心原起於外則義仍在外矣且謂二
句固不必答矣蓋告子亦是以長之者為義但究
其實則是認長者為義矣
吾弟則愛之節告子見孟子以長馬長人之不同證
義之非外因以長楚長長吾長證義之外孟子白
馬四句先說長之之心在内故說長之者為義便見
義之在内告子長楚長一段乃說長之之心在外則
雖以長之者為義而義仍在外矣故人謂此章得力
在長之者一句吾謂此句非得力之處也
耆秦人之炙節莫中江曰雖借耆炙喻長長其實嗜
亦從愛來見義若說外則仁亦說得外今既明於仁
内則亦可以即此明彼矣翼註曰物字指炙然字
指嗜之同章末須繳云義既非外則仁益非外仁
義非外則性固善而食色不可為性矣
何以謂義内也兩節吳因之曰行吾敬吾字極重後
孟季子兩執己見只是要破壞吾字孟子公都子各
伸其說只是要闡明吾字蓋說箇在吾則義内說箇
在人則義外論義大關鍵正在此按重吾字極是
下文因時制宜之意雖重然亦歸到吾字上蓋謂因
時制宜亦是吾也所謂皆由中出也吳因之曰公
都子行吾敬之言雖已得其意然至於不能答畢竟
是認吾不透蓋但知敬由於吾而不知因時制宜
之敬亦由於吾也
鄉人長於伯兄一歲節吳因之曰此與下節俱把鄉
人伯兄並言然辨難激切處都在鄉人一邊據季子
則以敬在伯兄矣而鄉人之酌乃有以移奪之敬因
人改易以此見義在外所敬在此二句及敬叔父則
敬二句俱要相連貫下看不可平按因之此說得
是矣又云據孟子則以鄉人先酌特為其在賓位而
非果得以奪伯兄之敬也敬非徒泛然改易以此見
義在内此說得不是當改云特為其在賓位故暫移
伯兄之敬以敬之方是告子之意是謂敬因人觸
發而非吾得主張季子之意則謂敬因人轉移而非
吾得主張略不同
公都子不能答節吳因之曰彼將曰在位故也雖指
弟言却要歸到叔父上見弟若不在尸位叔父之敬
豈有時易乎子亦曰在位故也雖指鄉人言亦要歸
到伯兄上見鄉人若不在賓位伯兄之敬豈有時易
乎庸敬斯須隨時斟酌所敬所長非胸中漫無主張
而徒因人轉移者也義之在内昭昭矣翼註曰前
一在位指弟在尸位後一在位指鄉人在賓客之位
吳因之曰庸敬在兄二句見伯兄之敬未嘗同於
鄉人鄉人之敬不得以同於伯兄之敬此亦不是蓋
此處所謂因時制宜者只是制其當敬不當敬之宜
不是制其敬之輕重之宜因之似誤認又曰時當
庸敬而庸敬時當暫敬而暫敬皆憑心上裁制故由
中出四書鏡曰使中無定主而惟因人轉移則當
其庸敬也何以不敬鄉人當其酌也何以不先伯兄
附淺說曰因時制宜皆由中出得朱子補此三句
意方明白當時孟子若先說出季子聞之必無疑矣
看來庸敬在兄二句終欠分曉折他不倒按劉上
玉因此遂謂此節因時二句尚宜渾之此謬也因時
二句正當在孟子口中明說出蒙引存疑直解皆然
無可疑也下文季子之言正駁因時制宜之意蓋孟
子之意則謂因時制宜皆由中出季子之意則謂既
說因時制宜便非由中出矣總是一句話而兩邊所
認不同兩邊所認既不同蓋雖再說千百句亦終
不明白此固難以吾說争之也故公都子只得因其
所明以通之上章孟子之屈告子者亦如此也孟
子看制宜二字重季子看因時二字重
季子聞之曰節徐玄扈曰長楚之說就同者言外則
孟子亦以耆之同者言内鄉人伯兄之說就異者言
外則公都子亦以飲之異者言内
性無善無不善也章總旨李衷一曰通章只情性才
三字惻隠四端是情仁義禮智是性情之能運夫性
曰思曰求是才詩之則字彛字德字是性好是情能
好是懿德是才孔潁達曰性情才三者合而言之則
一物也分而言之則有三名張彦陵曰引詩處提
出一天字即天命之謂性之說併性善源頭指出
性無善無不善也三節翼註曰三說一言性之渾淪
一言性之無定一言性之有定吳淯世詠思評韓
文公原性曰三品之說即孔子上智下愚性近習遠
之說上智是上品下愚是下品性近習遠是中品又
即兼告子内有性善有性不善可以為善可以為不
善之說性善是上品性不善是下品可以為善可以
為不善是中品不託其說於或人而溯其源於孔子
是善占地步處
今曰性善節家訓曰公都子見性未透雖聞孟子性
善之說而不能無搖惑於衆論故即意三說之非而
不敢必其非即信孟子之是而未能領其是能無辨
乎非冀衆論有是處而反疑孟子也講今曰性善二
句全要斟酌王陽明曰性無定體論性亦然有自
本體上說者有自發用上說者有自源頭上說者有
自流弊處說者其實皆是性性之本體原是無善無
不善的其發用原是可以為善可以為不善的其流
弊原是一定善一定惡的只因諸儒各執所見如羣
盲之模象或得其首或得其尾或得其背或得其牙
決裂全體不能會通不若孟子從源頭上說為無弊
耳潛室陳氏謂孟子性善是從源頭上說者是謂
從性之本然處說耳非如陽明之說也按管登之
又謂孔子以相近言性是從人生而静時說孟子以
繼善言性則從人生而静以上說也此即陽明之說
非孟子本旨也觀雙峰云人未生以前不喚做性可
見
乃若其情節乃若二字要見孟子一段確有證據光
景不是勉強等一證(丁巳十一月)其情其字集註蒙引
存疑淺說皆指人言樂天齋翼註謂指性言恐不是
湖南講曰性原是無聲臭的隨人體認故有紛紛
三說文武興幽厲興堯為君瞽瞍為父都紛紛有箇
證據而孟子獨言性善把甚麽來作證佐專就情上
見得情乃人人皆有箇箇不無發乎性而未離乎性
於此認性最為切近湖南講問赤子墮地思乳置
之不安則啼豈不是帶來貪嗔種子如何說得性善
且以情善明性善則惻隠四樣固為情善甘食悦色
獨非情乎亦可說得善否曰赤子求乳求安道理何
嘗不該如人饑自然要食世法中原重室家之好唯
嗟來之食鑚穴之從方是不該得的怎麽見甘食悦
色的情不可謂善
若夫為不善節張彦陵曰上以情善證性之善此以
才善證性之善四書鏡曰天之生人與之心而統
是性情則必與之以是才而能盡是性能達是情也
才與材之别大全朱子說不甚分明大抵謂以義
理而兼形體說者是才其專就形體說者是材孟
子所謂才畢竟是氣是理曰才畢竟是氣但專指其
自理而發者故集註曰孟子專指其發於性者言之
存疑亦曰孟子言才自理言也愚意此所謂才即是
浩然之氣但才則兼知行在内耳又志亦在其内
雙峰以良能來解才字蒙引謂其最切是矣然愚意
更欲兼良知說
惻隠之心節附存疑曰惻隠之心人皆有之四句是
解乃若其情則可以為善惻隠之心仁也至我固有
之也是解乃所謂善弗思耳矣至不能盡其才是解
若夫為不善非才之罪按存疑段落與新安陳氏
同與淺說達說大同小異淺說達說得之吳因之
曰仁義禮智非外鑠我三句與不能盡其才緊相接
應蓋謂之曰我固有者見我要仁便能仁我要義便
能義我要禮智便能禮智此處正是箇才善的意思
若先說固有後方補出才善便非本旨四書脈曰
仁義禮智三句還帶下說以起弗思句樂天齋翼
註曰爍字要體自外至内意言四者雖因情始見非
緣情後有非如火之銷金自外而入也二句一反一
正四書脈曰得謂得其惻隠等之善翼註曰或
相倍蓰句主舍則失之去求則得之者之遠言下句
方接得吳因之曰我有才無奈不肯求盡其才二
句道盡下半節大旨
天生蒸民節張彦陵曰情才性前已發明此節只重
引孔子贊的詩詞揭出一箇真證佐又曰蒸民便
是聖凡無兩樣樂天齋翼註曰物以形言則以形
中之理言因情驗性之意當我在末吳因之曰謂
之好者就其行於惻隠羞惡恭敬是非之中油然順
適略無勉強真有歡欣暢洽之意故曰好全在此處
想得好字真切若泛以孚契等語貼之便是失旨矣
總註省察矯揉大全分貼知行殊不是附蒙引
曰是民所秉執之常性也故人之情無不好此懿德
者不可因上句性字下句情字遂謂是性善而情亦
善者看上句是人所秉執之常性也乃指有耳目則
有聰明之德有父子則有慈孝之心似亦為情矣上
文則字即是按蒙引此條背註不可從大全淺說
逹說俱不如此說看來此處所謂聰明之德慈孝之
心似俱當於性上說諸儒論性不同非是於善惡上
不明乃性字安頓不着
富歲子弟多賴章總旨翼註曰首節非天之降才爾
殊也一句是主下面同類同嗜同聽同美同然皆自
非殊字生出首節是綱次二節即物類之同以見人
類之同後五節即小體之同以見大體之同通章以
心字作主按此與蒙引存疑同因之謂聖人與我
同類句是一章大綱領不當以降才爾殊為一章綱
領謬矣
富歲子弟多賴節張彦陵曰借富歲凶歲以形容習
染之移人亦容有不善者非專就豐凶論性也翼
註曰多暴處且勿說出衣食不足留在陷溺其心内
用看來通出一節多賴處亦不可發透只以賴字作
善字說過如人暴横者謂之無賴或云無藉即此賴
字意多暴即是非僻之心生不必說到事為而後
為暴也此處文勢與苟無恒心放僻邪侈略異存疑
殊混若陷溺其心與非僻之心生則仍是兩層也
蒙引謂不曰降性降情而獨曰才者就所為上為
切依此則才專就發處見依前章四書鏡之說則才
兼就性情上說兼說為是但此章大旨則在發處說
耳徐儆弦曰飢寒疾苦之迫其身其為陷溺也淺
紛華靡麗之蕩其心其為陷溺也深此又不可以多
賴多暴律之也
今夫麰麥節四書脈曰人都以地同時同熟同謂足
明降才之同余謂不然須知麰麥美種原含生意其
種之美同故得地得時則其生其熟自同人性皆善
苟無所陷溺其心而培其生機則人人皆可為聖即
麰麥之熟有不同必有不齊處人之遠於聖必是陷
溺其心而操存之功與聖異也翼註曰麰麥節常
說云其地同性之所宜同也時又同性之所育同也
日至皆熟性之所成同也丘月林云只重皆熟句不
必作三同甚是按此與四書脈同但此云只重皆
熟句不若脈兼重其生其熟更完也蒙引存疑淺說
大約皆主三同之說不是附蒙引曰今夫麰麥播
種而耰之其地同樹之時又同浡然而生至於日至
之時皆熟矣何嘗有不同雖其間不能無多寡之不
同則以地有肥磽雨露之養人事之不齊也在麰麥
豈有不同哉總見同類相似之意不必依新安陳氏
以此譬降才同而養其心與陷溺其心有不同也觀
下文接云故凡同類者舉相似也可見蓋所謂養其
心與陷溺其心之不同意皆在言外通一章看可見
蓋聖人與我同類而人心皆同然乎理義如此然則
其所以不同者非以陷溺其心乎按蒙引此條甚
拘只依新安陳氏為是四書脉亦本新安也湖南
講曰麰麥播種時地俱同則其生熟亦同地有肥
磽三句三平看每句内皆有不齊意然不必以第三
句不齊二字總承也大全蒙引存疑淺說翼註說約
等書皆無明訓愚看來當如此張彦陵曰究竟說
不同處正要發明他同處
故凡同類者節翼註曰同類以形言相似以性言聖
人與我同是人類就形說而含性意張彦陵曰愚
按吾人不肯合下承當只此疑根作阻孟子曰何獨
至於人而疑之喝出本來面目何處更著聖凡二相
附四書脉曰聖人與我同類只說同一人類而性
無不同意尚含蓄未露按依集註蒙引存疑淺說
即露出亦不妨但只宜輕發耳
故龍子曰節樂天齋翼註曰故龍子故字承聖人與
我同類來
口之於味四節四書脉謂子都即鄭大夫公孫閼
樂天齋翼註曰故曰六句乃孟子收上文語點醒同
字以起心之同然意先字對陷溺之後言非是聖人
先得此理義而人後得之也降才原無先後也故理
義故字緊頂上來非重悦之深只重悦之同上此二
句皆要見得自有而自悦之非悦在外者四書脉
曰先得句要剔一先字衆人陷溺須觸此理纔見其然
便屬後得聖人不為物溺未觸以先原無不然即先
得也講内要點說聖人只先得非獨得醒出聖凡同
然意不重聖人先得上故理義故字頂此句說唯人
之心與聖人同故其悦乎理義者亦同吳因之曰
末節理義二字要說得重見禮義是天地間至純不
雜至粹無疵的人心所同然就是這箇物件要在此
處隠隠藏得箇性善的意思乃佳徐巖泉曰心遇
理義自然悦不待使心到理義上(此即指惻隠羞惡之類)口遇
芻豢自然悦不待使心到芻豢上天機之妙不待安
排張彦陵曰按芻豢句昔解只說是例其同時解
乃並說是例其悦之妙要之唯其妙於自然斯見其
為同然若悦處有所勉強有所假借便有然有不然
又安所得同如此看則同然意當在言外補出矣
亦未是愚意此二句當重兩我字蓋理義悦心在聖
人固如此也而在我心亦如此是即所謂同然也不
必在言外見同然意吳因之曰章内相似字面及
諸同字俱是大關鍵處然此章專為性善而發乃不
徒言性善而必深著其同者蓋人至聖而極聖且與
我不異是人性之皆善也明矣又曰此章全重心
言心正所以言性也心性原不是兩箇故曰盡其心
者知其性又曰以心明性以心之同然理義明性
善此孟子論性最精切處按以心之同然理義明
性善即與上章以情徵性同
牛山之木嘗美矣章總旨樂天齋翼註曰通章即山
木以著人心失養之害而申言其係於養末引言人
心之難養以見其當養也
牛山之木嘗美矣節梁無知曰以其郊於大國句最
宜著眼正斧斤牛羊所自來也老子曰不見可欲使
心不亂亦避大國之意也聖賢學問又不必專以
避為事看來未伐而保之已伐而復之兩層意亦
俱重何必專重下一層樂天齋翼註曰潤即潤其
所息也
雖存乎人者節張彦陵曰雖存乎人者雖字照下違
禽獸不遠看非承上山木來不直曰有仁義而曰豈
無仁義是就放失後追論未失之前如此依此則
人字就不好人說矣此本吳因之與蒙引又不同與
存疑亦不同附蒙引曰雖存乎人者二句承上文
言山之必有材此在山者然也雖然在人者亦豈無
仁義之心哉附翼註曰其日夜之所息與上節不
同此只重夜字按淺說亦與翼註同俱不是日夜
二字只平說蓋此句内不必遽重在夜也劉上玉
曰其日夜句大全諸子及諸講俱說夜氣清足以生
息尚未妥氣字在下句此句不當說本註自明按
其日夜句亦有氣在内但不專主於氣耳翼註曰
好惡與人相近好在仁義惡在不仁不義也又曰
仁義是性好惡是情能好惡是才徐自溟曰與人
相近是自覺非人見鄭豁渠曰人所謂本來人也
四書脉曰夜氣即是才李衷一曰聖人無夜氣
以其常清常明也衆人良心放失日間好惡必是拂
人之性直至夜來睡寐之時前念已往後念未興積
至平旦睡寐初醒尚有一點靈明透露出來直是人
元來的心忽自障翳自現出李見羅曰孟子論良
心多於卒然有感之際驗之如入井之見而惻隠生
嘑蹴之與而羞惡生皆天機之自然驟感驟應不容
強為者也然必乍見嘑蹴而後有是心則非乍見嘑
蹴之時冺矣故特提夜氣二字以驗人心之真湖
南講曰從來論學問者率多指心今論到氣似反說
麤了不知心惟有養的方心能作主心不曾有養的
反聽憑著氣蓋心乘乎氣氣清則心與之俱清氣昏
則心與之俱昏浩然之氣是通一身之氣夜氣是
此心精英之氣大全雲峰胡氏東陽許氏俱牽浩氣
來說恐未是右愚初見如此然看來夜氣亦似通
一身之氣言即依雲峰東陽說自妙也張彦陵曰
初學須在平常心中認識出本心來做主腦此最是
初入門一段要緊路徑本心雖汨沒其實有不容冺
滅處常因時發見學者但要識取耳平旦好惡孩提
愛敬乍見惻隠生死欲惡皆孟子教人識本心處若
不當面錯過時時應有入路孟子言性之善則驗
之情言情之善則驗之乍見之孺子平旦之好惡孩
提之知能妙妙梏之反覆不可謂夜之所息而旦
晝梏之旦晝所息夜又梏之也須如淺說云昨夜所
息而今日梏之今夜所息而明日梏之蒙引存疑亦
甚明朱子曰夜氣不足以存不足以存此心耳非
謂存夜氣也若存得這箇心則氣自清吳因之日夜
氣不足以存正與日夜之所息一句相反存字要說
得細蓋當良心放失之後猶有日夜所息是良心既
絶而復續既往而復來有既亡而復存意故云存至
於梏之反覆則併夜間亦無所生息直是絶不復續
往不復來亡不復存矣故曰不足以存就其無所生
息處便是不足以存非兩層按因之說甚明但謂
夜氣不足以存與日夜之所息一句相反稍欠完備
一字當改作三字張彦陵曰違禽獸不遠對與人
相近看蓋禽獸有知無良人無良心其所存者亦只
是知覺運動故與禽獸不遠觀此乃知孟子動輙
以禽獸比人不是罵人乃實理如此
故苟得其養節翼註曰養字兼未失而保之既失而
復之物字所包者廣山木人心在内只虚虚渾說為
妙四書脈曰長不在維持之久消不待漸摩之久
只一念自為轉移耳
操則存節翼註曰上四句懸空說末句方可露心字
四書鏡曰道心人心相為消長蒙訓曰孔子當
日只是狀人之心是箇極員活的物事尚未言及操
心不舍之法四書脉曰末節不重形容心之神重
在欲人存養意張彦陵曰操舍只以理欲言此心
在天理上便是存此心在人欲上便是亡存亡便是
出入蓋天理是心之窟宅所謂神明之舍也出入云
者出入於神明之舍耳王陽明曰若論本體原是
無出無入的此即范淳夫女心豈有出入之說程
子雖取之然未嘗以為孟子本文正解也陽明則便
以為孟子正解矣謬甚蓋此節不是論心之本體也
觀大全朱子說自明王陽明云出入無時二句學
者要知得心之本體原是如此不可便謂出為亡入
為存云云此說從程子心本無出入句生來說非不
精但常人之心豈能日應萬事而原無出入須是操
存得手的方有此境界耳亦與孟子引來警戒凡人
意不合故斷以朱說為長又考大全中有一條云問
范淳夫女云云觀此條則朱子非不知此說但此處
論心不當如是精言故不用耳又曰居業錄云孟
子求放心操則存者只是約束收斂不放縱使内有
主而已與禪家常看管一箇心光光明明如一物在
此者相似而實不同收斂有主則心體昭然遇事時
鑒察必精若守著一箇光明的心則人倫世事都不
管湖南講曰前邊說氣謂何又說操心可見養氣
時仍在那裏提攝此心人能操存得心則氣自隨他
轉大全朱子謂不能操而存之則其出而逐物於
外與其偶存於内者皆荒忽無常似將出入無時二
句專承舍則亡矣恐未是所謂偶存於内者即日夜
之所息平旦之氣也亦屬操存邊矣宋潛溪曰唐
虞言惟微惟危孔子言無時無鄉孟子言物長物消
此勘破千古人心之機唐虞言精一孔孟言存養此
指示千古心學之要
無或乎王之不智也章總旨吳因之曰此章承上文
心字來大都亦是論心見專一之心不可無而鴻鵠
之心不可有意此章兩節譬喻新安陳氏則以兩
意分析而意不相貫淺說亦以兩意分析而中用一
過文云然君子進見之時少者由齊王聽信之不專
也蒙引存疑翼註說約因之睡菴則俱云二節是一
意三說不同作一意看者是翼註曰舊說末節是
推原小人所以得雜進者由王聽信之不專也看來
吾見亦罕矣即是王不專心了豈待下節推出然只
云譬了又譬亦不見滋味要看小數也句與為是其
智弗若與句方知此節意味蓋治國大事或猶諉於
天資之不逮今奕即小數縱使天資不濟豈不能理
會得這些小事今乃有精有不精則其由不專心甚
明而王之不智信由於見之罕寒之至無可惑者矣
下節決上節之意按翼註與蒙引存疑同與新安
陳氏及淺說俱不同
無或乎王之不智也節吳因之曰人心虚靈莫不有
智唯王不智宜若可怪然據王所為自有所以壅塞
蔽錮之者何怪其然故曰無或乎王之不智大率此
章雖自議論實隂寓諷諭微旨正欲齊王親賢遠佞
以歸於智故首句就有竦動激發之意
雖有天下易生之物也節四書脉曰吾見亦罕矣全
重歸咎王疎君子而親小人張彦陵曰吾見亦罕
矣已不勝寒之者之深矣况又有鴻鵠之馳乎是併
進見之頃亦寒之時而非暴之時也王之不智又何
怪焉此說是主新安陳氏之說翼註曰有萌生
於一暴終無如何生於十寒附四書脉曰有萌不
必說孟子見王時乃有萌此說齊王本心靈根不死
有觸即生即放失之後而萌蘖自生
今夫奕之為數節張彦陵曰即王心亦有萌處便見
非智之不若人四書脉曰末節重學奕不重誨奕
上又曰專心者心專於奕而不他也致志者求至
奕秋而後已
魚我所欲也章總旨四書脉曰此章以本心二字為
主上六節言人有本心末二節傷人失本心舍生取
義乃人之本心本心不昧則此身且非我有何况身
外物乎勘得生死富貴關破便為勿喪之資翼註
曰通章以義字作主末句本心謂羞惡之心即是義
之端也吳因之曰此論秉彛義理處必因生死推
出者蓋生死人所極重且敵義理不過則良心人所
固有益彰彰矣欲惡有甚於生死是他合下生來便
有此秉彛之心欲義則甚於生惡不義則甚於死正
所謂心之同然者理也義也蓋指本然欲惡說故後
曰本心
魚我所欲也節四書鏡曰首節四箇所欲且勿露熊
掌尤美義尤重意此意還在下文所謂二者不可
得兼固不止謂簟食豆羹得生失死之際然簞食豆
羹得生失死之際亦在其内新安陳氏以為是說托
孤寄命之大節時事拘矣樂天齋翼註曰生與義
為何不得兼就遇變難處言欲全生則害義欲全義
則捐生如何兼得既不可兼則有舍取吾度人心自
然之願欲必舍生而取義張彦陵曰舍生取義不
是勉人之詞蓋人心自然如此所謂本然之良心也
四書脉曰舍生非必死樂天齋翼註曰舍生取
義所包甚廣不專在君父之難上說觀一簞節可見
翼註曰舍生則必死矣故下兼死
生亦我所欲節洪覺山曰所欲有甚於生所惡有甚
於死孟子亦不得已指出良心與人使人知所自擇
若是聖人處生處死直是見義無比擬張彦陵曰
兩甚字雖指義不義說本文却不道破即明點義
字亦何妨淺說亦明點義字樂天齋翼註曰首二
節重一義字註云秉彛之良心是也良心即末節本
心也
如使人之所欲兩節如使節是反言以見良心之必
有不是反言以見良心之不可無玩慶源輔氏說亦
可見翼註曰第三四節不過即次節之義而反覆
言之
是故所欲有甚於生者節張彦陵曰是故二字結上
起下重人皆有之句然賢者能勿喪耳亦非帶言惟
賢者但能勿喪見彼不能勿喪者非本無也
一簞食節徐儆弦曰人之舍生取義必有一個真心
激發處方能抛得身子所以拈出嘑蹴二字作話頭
然賢者之激發其心處與衆人不同若衆人則不至
嘑爾蹴爾其真心亦不能即發見也沈無回曰不
受嘑蹴之心如電光忽過景不及搏稍落第二念則
心擾萬慮而未必不受矣此不受的人與下受無禮
義之萬鍾的人作一等人看孟子亦就陷溺的人
說若賢者則時時是禮義豈待嘑蹴之時方見得
樂天齋翼註曰不受不屑之心不可指定行人乞
人說只是雖行乞且激於義而不苟受况非行乞者
乎
萬鍾則不辨禮義而受之節盧未人曰萬鍾對簞豆
看輕重不同何加對生死看緩急不同物重則不當
輕受事緩則不必苟受乃禮義不辨而受之此必有
所為矣張彦陵曰生死主於決斷故單言義辭受
主於遜讓故兼言禮翼註曰於我何加言得失無
係於生死不作性分之上不容一物看翼註曰妻
妾之奉還是奉養妻妾難說以萬鍾去娶妻成玉
弦曰所識窮乏者得我亦是好念頭但為此而不辨
禮義則是徇名而喪實故與宫室妻妾作一例看
末句與字作斷詞看不必作疑詞淺說得之
鄉為身死而不受節鄉為身死作一讀不必如東陽
許氏之說四書脉曰鄉為今為只就一人看又
曰失其本心言非無欲惡之本心乃是失其本心也
按告子上篇自魚我所欲以上皆是言仁義為人
所固有而人自失之自仁人心也章以下皆是言仁
義之切於人而人不可不求
仁人心也章總旨翼註曰此章以心字作主前兼言
仁義仁固人心義亦根心故後但言求放心而義自
在其中四書脉曰此章專是教人求放心分言之
有仁義合言之是一箇心附吳因之曰仁人心也
節是學問之道在求放心的根子要看得相關這道
莫大於仁義而心便是仁心之運用而為路便是義
心之關係甚重而决不可放如此故學問之道在求
放心而已前二節先把心字說得重末節說箇求放
心方始得力按朱子明謂不是把仁來形容人心
若如因之說則是把仁來形容人心矣大謬大謬
仁人心也節翼註曰首節兩人字最見仁義切於人
身意葛屺瞻曰仁為善之長并禮義知信俱可該得
又抽出義來云人路如夫子云復禮為仁便將禮為
仁用孟子平日論事俱以仁義並言便將義為仁用
如陽明致良知又重在知可見箇箇字俱可提得
註仁則其生之性此以心之德言大全朱子謂生之
性便是愛之理者蓋謂愛之理亦是生之性耳非正
解本文也樂天齋翼註曰義人路將此惻隠之心
行而宜之何等坦平豈不是路外此皆荆棘坑塹非
人著足之地矣
舍其路而弗由兩節二句只平說為是與首節一例
須知舍其路句亦有知字在内又須知此數知字
猶淺只如大學知所先後之知張彦陵曰放心加
一不知求三字便見人心放逸都從昏昧不覺來看
來這一知字便是求放心的機括此節大全朱氏
公遷說殊不妥蓋所謂輕與惰者皆當兼自暴自棄
皆是不肯居仁由義皆是不能求放心公遷分配得
不是
學問之道無他節翼註曰此放字是無形之放蓋天
理是心之本體離了本體便是放猶俗云走作了也
放不是放在身外求亦不是向外尋求迷則千里覺
則見在方孟旋曰放非專馳鶩之謂求非專操存
之謂若不識本來面目求即是放若識得時寧獨操
存是收即放下亦是收湯霍林曰求放心之功有
三未放而守之此存養之學問將放而防之此慎獨
之學問既放而挽之此善反之學問如此方說得工
夫全大慧師曰要須内不放出外不放入内不放
出則是内心無喘外不放入即是外息諸緣鶴林
玉露曰孟子言求放心而康節邵子曰心要能放二
者天淵懸絶蓋放心者自放也心放者吾能放也(大全)
(朱子亦有此意)衆人之心易放聖賢之心能放易放者流蕩
能放者開闢流蕩者失其本心開闢者全其本心
翼註曰放字病痛有粗細極言之一念少差即謂之
放終食不違乃深於求兼静存動察言按翼註最
是朱氏公遷謂操存是存養求放心是省察誤矣
或謂求放心愈求則愈昏亂如何朱子曰即求者便
是你心也知求則心在矣此心不待尋求即覺其失
處即心何更求為孟子說求放心求字是遲了聖
賢功夫原有當下即了的有終身做不了的朱子固
未嘗偏執也專以此為朱子晚年定論亦誤矣附
淺說曰學問之道對學問之事說道要也學問之道
是中庸尊德性工夫學問之事是中庸道問學工夫
按勉齋已謂學問之道固非一端矣淺說殊穿鑿
大註特將事字代道字耳非以事字與道字對說也
朱子小註謂放心不收則何者為學問思辨存疑
謂此說不是是矣存疑又謂大註能求放心則氣質
清明云云亦是小註意思則誤大註之意蒙引解得
好蒙引及朱氏公遷俱云學問兼知行與中庸道
問學同固是但須知此學問不但兼知行并兼存心
是又與道問學小異也此章總要見仁義切於人
之意末節亦是此意蓋學問之道所以求仁義也然
謂之求仁義則猶未見其切於人也謂之求放心則
其切於人明矣故不曰求其仁義而已矣而曰求其
放心而已矣口氣若曰仁義在人本不待學問而自
有也自人之失其仁義也而學問於是急矣而人往
往怠於學問也亦思學問何為者乎蓋仁義者人之
心而學問所以求此心也急乎不急乎此章學問
二字乃實指好的學問非泛說也學問兼尊德性道
問學在内求放心猶云脩德凝道學問之道無他求
其放心而已矣猶云尊德性而道問學者非為他欲
以脩德凝道而已此集註之本意朱子之定說而蒙
引存疑所主也今斷從之有以學問為道問學求放
心為尊德性謂先求放心而後可以學問者此朱子
未定之論也又有以學問為道問學求放心為尊德
性而謂學問亦所以求放心者此亦依傍朱子未定
之論而為之者也又有以學問二字虚說謂求放心
便是學問而以尊德性為求放心抹去道問學一邊
者此象山陽明之說也若淺說則又以學問之道對
學問之事說此誤看集註之意也若吳因之則又云
義與仁並重均之不可失却究竟只一求放心便都
完事了故曰學問之道無他求其放心而已矣此尤
為穿鑿也凡此五說俱不可從凡聖賢說存心有
與窮理養性對說者有包窮理養性說者此章與前
後諸章說存心俱是包窮理養性說
今有無名之指節姚承菴曰人心本信於萬物之上
今却屈於物欲而不能信故借指之屈信為喻陳
伯玉曰屈而不伸處不可說指之通害若通害又何
以云不若人哉直解曰於身非有疾痛之苦於事
未為舉動之害張彦陵曰心之若人只提醒方寸
之間便是故以不遠秦楚之路影說
指不若人節吳因之曰指不若人節勿用平實講須
體會竦動人心意言指甚輕心甚重明明白白他究
竟不曉得倒置舛錯非誠所謂不知類而為天下之
至愚極暗者哉凡看孟子儆省天下處須放得虚活
乃妙葛屺瞻門人鄭萬齡問伸無名指養桐梓兼
愛寸膚數章都是論心的其中議論多端請各分别
箇實際答曰孟子的言每於一義生出許多指點若
必逐處討箇實際恐沒有這許多說話
拱把之桐梓章張彦陵曰愚按此章喚醒人處全在
一箇愛字蓋人雖至愚未有不以身為愛者然往往
置身於物欲攻取之場雖曰愛之其實害之矣孟子
從愛字剔出一養字又從養字剔出兩所以字正見
養乃所以成其愛也既昧其所以養矣又何以成其
為愛也哉人若思量到此决不肯甘置其身於物欲
故又以弗思二字指點他吳因之曰所以二字是
一節精神樂天齋翼註曰此章是孟子惕人不知
養身者前以心照指言重在信上此以身照桐梓言
重在生上姚承菴曰養桐梓者滋培灌溉必在根
上用功心者人之根也所以養身之處也下章無以小
害大從其大體是所以養也程子曰古人有聲音
以養其耳(以合理之聲色言)采色以養其目舞蹈以養血脉
威儀以養四體今之人只有禮義以養其心又不知
求甚而血肉之軀且不知養有多欲以戕之者良可
哀也直解曰内不知以理義養其心外不知以中
和養其氣致使良知萌蘖伐於物欲之斧斤夜氣幾
希梏於旦晝之攻取豈愛身不若云云按此說養
身兼内外說本新安陳氏而蒙引則云身以心為主
似不同蓋分言之則心與氣為二合言之則總謂之
心未嘗相悖也依南軒張氏則養之者有欲其進
益之意蒙引又一說則謂人苟欲生之只是養令生
活未及冀其長進之意看來生字包得長進之意蓋
至於進益而生之量始全也直解又云所謂養身
者必寡慾以養心集義以養氣此即孟子所謂持志
養氣孔子所謂主忠信徙義也吳因之曰世俗之
養者養其生而有盡之身也所以養者養其生而不
死之身也按養身即是養心不必到所以二字方
見得是養心所以二字乃是養心之工夫耳家訓
曰弗思甚句與不知類句同意俱是提醒人意非徒
慨之也翼註曰思字勿深發蓋身與桐梓輕重甚
明只是人不曾想到耳吳因之曰所謂思若只向
養處摸索也不濟事須先從身上要看破蓋人皆知
血肉之軀之為身而不知此雖不可謂之非身又不
可即謂之身也乃人之真身必有在焉能思身之所
以為真然後能思養之所以為養若論其極則豈惟
小害大賤害貴為弗思彼老之長生猶為溺於養也
釋之無生適以叛於養也溺於養者私其身不知此
身原非我所得私也叛於養者贅疣其身不知大冶
原未嘗以我為贅疣也則亦未講於慎思而已矣
人之於身也章總旨吳因之曰通章重所以考其善
不善三句下只發明此意耳大人小人比對正見所
養之善否而已當自審後獨就養不善一邊以垂鑒
戒蓋申說養小之為小人而益見當審輕重於己也
樂天齋翼註曰首二節言養之善否决於己下深
戒不善養者而益以見其當自審也
人之於身也節張彦陵曰人之於身也五句概論人
情翼註曰身字渾融說勿露大體小體愛以心言
養以事言樂天齋翼註曰所以考其善不善者豈
必外身而他求哉己身之中輕重自别只就自己身
上反看一看則輕重審而善不善昭然於己取之是
示以稽考不眩的方法非謂近取而有餘也蓋此
是明其考之之法不是明其考之之易也直解曰
於自己身上反而求之審其何者為重而在所當急
何者為輕而在所當緩養其所當重則善養其所當
輕則為不善善與不善特近取於吾身而自得其理
耳使非反之於己而審其輕重之倫有不失其養之
宜者哉
體有貴賤節吳因之曰過第二節當云何以見人當
取之於己以考其善不善耶又曰體有貴賤二句
見體原有不同不是可概養的言體之在人非曰皆
貴而可養也蓋有貴而亦有賤矣非曰皆大而可養
也蓋有大而亦有小矣張彦陵曰貴賤大小註雖
以口腹心志言看來還是虚虚說分稱獨尊為貴聽
其役使為賤權無不統為大各分一官為小無以小
二句見當審其輕重養其小二句正見其養之善不
善處樂天齋翼註曰於為小人見養之不善於為
大人見養之善
今有埸師兩節張彦陵曰賤埸師曰狼疾人都著則
為二字見養小者為小人由己不能考其善不善耳
又曰一指肩背乃就小體中又分大小以喻不是
實語
飲食之人節徐儆弦曰飲食不必言躭口腹之欲而
害心志之大只是不去照管自家本性理會自家身
子雖生於天地之間亦只養得一箇口腹而已此所
以為飲食之人也莊子云風波之民孟子云飲食之
人一而已矣
飲食之人無有失也節樂天齋翼註曰末節設言若
使養小而不失大則小體亦重何以養而取賤耶不
但為尺寸之膚只是言所係亦重是决言養小者之
必失大耳張覲文曰此非放寬飲食之人正喫緊
喚醒飲食之人耳(文評)末節依註是反言以决養小
者之必有失四書脉誤附下附四書脉曰無有失
是就飲食之人撥轉他語若苟無害大害貴之失則
人心一轉便是道心口腹之養即養心志豈僅僅為
尺寸之膚哉則字緊承無有失說非軀命所關之謂
此未嘗不是但以此解口腹句則謬矣口腹句只
照註中軀命所關說直解曰善養心志者只在辨
禮義而已能辨禮義則是嘑蹴不受至於萬鍾不取
皆確然有一定之見而生死不能移利害不能易矣
鈞是人也章總旨張彦陵曰愚按此章綱領在從其
大體為大人一語而先立乎大四字是工夫下手處
思之一字則又指出箇機竅正要人從形氣中認出
主宰來則能參能贊的人即此能視能聽的人莫大
品格其主張端的在自己心上吳因之曰思之一
字是此章大關鍵又曰細玩此章便是非禮勿視聽
道理
鈞是人也節翼註曰前云鈞是人也宜其成就同也
後云鈞是人也宜其趨向同也意各有别為大人為
小人為字作謂字看不著力四書鏡曰大體小體
且空講慢露出心與耳目為是四書家訓曰從與
養不同養以用功言從打養來以成功言
鈞是人也或從其大體節吳因之曰從其大體只在
小者不能奪上但非先立其大則亦不能故特推明
而言之又曰耳目之官節耳目一些主張也沒有
唯心做得主天之所與本有大小如此故人能先立
乎其大主張耳目便稱大人了思則得不思則不得
不是言其所關之大言唯其所主張也正反上蔽於
物意樂天齋翼註曰自耳目至不得也二段只就
耳目與心上閒閒說不著人言不思不是人不肯思
思不是人用力去思乃是耳目與心小大之本體原
是如此陳大士曰從大體而即以為大人從小體
而即以為小人則大體之當從小體之不當從此不
待知者而决也然亦有欲從大體不從小體而卒不
如其願者何也則以不得其從之之術也今夫小體
之不足恃也明矣所恃者獨在能思之心使棄焉而
不立立焉而不先俱非所謂從之之術也何也不立
則我必不能以虚應不先立則我必不能以卒持故
夫古之君子知言養氣積其不動之學問於恒居之
時而思患預防定其不驚之精神於涉境之際由是
可以交物而無所防此從乎大體之方而適於大人
之路乎四書脉曰蔽與引不同亦無甚先後蓋為
姦聲亂色所遮蔽便從他去矣張彦陵曰引之而
去是引耳使聽引目使視不是引心陳伯玉曰思
則得之二句正形容思之靈通所以為大體與操則
存舍則亡有辨吳因之曰若作次節文當云耳目
不思而蔽最易引物而為心之累而心官能思獨操
得失之權則固可以制耳目者也使於天所與之中
有所獨主而先立其大焉則所謂小者自不能奪矣
羅整菴困知記云聖人所謂無意無私意耳所謂
何思何慮以曉夫憧憧往來者書曰思曰睿睿作聖
非思則作聖何由故大學之教不曰無意惟曰誠意
中庸之訓不曰無思惟曰慎思此吾儒入道之門窮
理盡性必由於此彼禪學者惟以頓悟為主必欲掃
除意見屏絶思慮將四面八方路頭一齊塞住使其
心更無一線可通牢關固閉以冀其一旦忽然有省
終有所見不過靈覺之光景而已張彦陵曰此天
之所與我者總承上說要見天方賦予之初原是以
心為耳目之主耳目不得不從心本一定不易者故
能先立其大即小者自不能奪只閑閑舉箇見成的
說翼註曰立字有植立不仆之意謂之先立須在
聲色未交之時與方交之始先有主張此亦不是矜
持把捉只是天理自強不息奪是奪心不但淫聲邪
色即如目看詩書若心無正解亦是目奪其心推類
可見庚戌林麐焻曰心立於耳目不交之地思固
以却物而見其能先心立於耳目方交之時思又以
御物而見其能先此即翼註之意先立似即中
庸前定之意不必專就不睹聞與隠微時說也翼註
說須善看徐自溟說殊有見徐自溟曰人生終日
開目便視觸耳便聽又何處去先立若必在静坐時
先立定此心然後去視去聽决無此理只是將此心
念念操持時時提醒使能思之體常足為應用之主
不待物已交之後纔來用此心去思也崔後渠曰
先立乎其大者能思之謂也夫耳目有用而無思故
邪正兼收心則能思以制用故取舍不忒心不思則
役於物猶耳目也何立之有故外思而言立非告子
之強制則釋氏之悟空直解曰立本固可以應事
而制外亦所以養中故必於淫聲美色禁之使不接
於耳目庶幾外者不入而内者亦固矣此又内外交
脩之道按直解所說即所謂無暴其氣也亦是先
立乎大之工夫不必在言外見也蓋持志養氣皆所
以從乎大體不持志不養氣則皆所以從乎小體時
文有云任耳目而忘心而心遂化而為耳目因心以
及耳目而耳目亦可進而見心正得此意嘉靖壬
午福建程講先立乎大云制之於動則難矣必主敬
於無聲之先慎之於動亦晚矣必存誠於不睹之始
此亦近直解之說張彦陵曰到小者不能奪固是
妙其能思之用亦只是還其無思之體樂天齋翼
註曰此謂大人句頂上二句言此所謂從其大體者
而安得不為大人乎堪輿二字蒙引一說謂堪者
天道輿者地道又一說謂堪任也只是謂任載之輿
指人在地之上而言在地之上則在天之下矣二說
未知孰是且堪輿二字亦未知出於何書
有天爵者章總旨張彦陵曰愚按此章借爵之一字
以分别天人正欲人轉人爵之慕而為天爵之脩也
曰惑之甚曰終亦必亡都是點醒世人語馮開之
曰古之時天人之爵合今之時天人之爵分如此說
方明張彦陵曰學術之淳漓事功之真假世運之
升降皆出於此庚戌會墨左襄南獨從正學術維
世道勘出孟夫子立言警世本心最見其大
有天爵者節鍾乾所曰天爵之說孟子創之實得自
維皇寵錫語意來淺說謂天爵不必說是天與者
似不是翼註曰人性之德莫大乎仁義而忠信即
仁義之有實處至於樂此仁義忠信之善而不倦只
是秉彛好德自然之情切勿涉工夫故曰自然之貴
樂善不倦翼註謂勿涉工夫極是蒙引以美大聖
神及樂斯二者來說者乃比例之辭非正解也雙峰
謂仁義人人有之忠信樂善人所當勉則誤矣若淺
說講脩其天爵而曰盡夫仁義忠信之理造於樂善
不倦之地便不妨蓋論本體則樂善不倦本來如此
論工夫則樂善不倦乃造其極之境也附劉上玉
曰首節正說不必遽側貶人爵人爵亦御世之大分
不可廢也按人爵雖不可廢然此處不重此意全
要見人得而予奪意淺說自明
古之人脩其天爵而人爵從之節樂天齋翼註曰古
之人節不重古人上借古以惕今也人爵從之下
當補云唯其若是是以人爵既得而其脩天爵者自
若也而人爵亦永享而弗失矣方與下節對
今之人脩其天爵以要人爵節吳因之曰末節則惑
之甚句重看終亦必亡句帶言沈無回曰天爵棄
而人爵亡即為要人爵者計亦不當一日不脩天爵
此孟子不得已喚醒人之辭湛甘泉曰其要之心即
其棄之之心也
欲貴者節張彦陵曰蔡虚齋云貴因有所崇重而得
名欲貴只虚虚說箇願慕尊榮意按蒙引並無此
說淺說亦主爵位言湖南講曰欲貴即欲人爵的
貴樂天齋翼註曰貴於己就是良貴弗思耳非慨
人不思正喚人去思耳要得儆醒人意
人之所貴者節樂天齋翼註曰人之所貴與下人之
膏梁人之文繡此二人字俱指操爵人之柄者言如
趙孟之類
既醉以酒節張彦陵曰仁義本德字說來聞譽又本
仁義說來方文伯曰兩人之字正對上貴於己的
己字看樂天齋翼註曰聞譽仁義中所自有不指
聲譽說即遯世不知亦不害其為聞譽吳因之曰
既醉節正見其為良貴非在我重而外物自輕之意
故尹註在外曰不願膏粱正形容飽仁義之為可貴
曰不願文繡正形容令聞廣譽之為可貴非渺小富
貴凌壓勢利之意按因之說極明玩存疑亦是如
此蓋此節是言良貴之可貴不主得良貴者言尹註
乃言外意也淺說講第三節即補說良貴過至第三
節則云然則能得夫己之所貴者又豈肯慕夫人之
所貴者乎此不可從四書家訓曰此節總見良貴
在人常有常足非若人貴之聽人貴賤者蓋深為不
思者醒也按此與因之存疑合玩因之說則知
新安陳氏云兩不願即中庸不願乎外之意亦是言
其大意如此非正解本文也中庸所謂不願乃是主
得良貴者說雲峯一條亦與新安一例四書脉曰
在我者取不盡用不竭淡泊固足明志而紛華亦非
奪心不必膏繡亦不必不膏繡孔之曲肱舜之袗衣
同一不願而已此說得最妙蒙引謂不願是無慕
於彼非不願就也其意亦如此
仁之勝不仁也章總旨吳因之曰此因當時以仁為
不勝不仁故發此論本文不熄則謂之水不勝火是
立言根子大意言為仁不力是以不唯無益而且
有害非仁之咎也
仁之勝不仁也章徐巖泉曰仁是心之本體不仁是
從物感上生來仁原是主不仁原是賓仁勝不仁本
是常理姚承菴曰人心只有箇仁人若全體此仁
自無不仁不消說勝字說仁勝不仁亦就理欲貞勝
處言此章仁不仁南軒張氏就一人說而翼註直
解主之新安陳氏作兩人說而蒙引存疑淺說說約
皆主之朱子小註則又兼兩人一人說看來朱子為
長新安謂此章恐為戰國諸侯說未必然也至以
終必亡為滅亡尤謬附淺說曰仁不仁須作兩人
說不是理欲消長之說附翼註曰仁不仁只是一
心中理欲勿作兩人看翼註曰猶字直貫至不勝
火按猶字雖貫至不勝火然須在也字一頓不熄
句帶下此又句說蓋此節自不勝火以上是言其無
益不熄以下是言其反有害不熄句特蒙上猶字而
言之耳非一直貫下也大全辨云則字謂字形容
暴棄一流人最親切陳大士曰以積錮之習欲勝
以宋人助長之精神其勢不能謂之水不勝火是
他人謂之如此非自諉之辭自諉意當在亦終必亡
句内玩註自見張彦陵曰與於不仁句要說得重
把别人的不仁都歸到他名下無非深罪之也亦終
必亡即指今之為仁者說直解過至第二節云非
但有害於人就是自己也信之不專為之不力將併
其幾希之仁寖消寖微而終至於亡矣最明
五穀者章上章言為仁不力則不能勝不仁而不得
咎仁之不能勝此章言為仁不力則不如他道之有
成而不可徒恃其種之美其意蓋相因也蓋為仁者
既貴能勝又貴能熟翼註曰通章歸重末句張
彦陵曰此章只重熟仁非是取荑稗為仁不熟乃至
不如荑稗蓋甚言仁之當熟以成其為美也沈無
回曰孟子不以他物言仁而獨舉五穀蓋於美種中
有獨見其真正者在也學者亦必須先辨種而後可
以論熟翼註曰美種就養上見徐自溟曰不徒
曰熟而曰熟之可見責在人之用工求熟非是舉其
已熟之成功而與他道較美惡也但熟之之工夫又
全在心體涵濡勿矯強襲取王觀濤曰心如穀種
必以存養為栽培以克復為耘耨至天機暢茂德性
堅凝方是熟處鄧定宇曰仁到熟處動與仁游静
與仁俱時時皆仁處處皆仁不待安排方始是熟
黃厚齋曰仁在乎熟之而已子路未熟之五穀管仲
楊墨已熟之荑稗陳大士曰從心不踰天下視為
疑鬼疑神之事而君子亦初無難熟故也殺身成仁
天下視為至危至險之事而君子亦初無難熟故也
苟為不熟一日至焉一月至焉或原之不逢用之
而有扞格之勞或居之不安處之而又有退轉之路
馬君常曰一暴十寒則以閒歇而不熟進銳退速
則以急遽而不熟優游度日則以怠緩而不熟守氣
助長則以強制而不熟註又不可以仁之難熟二
句是餘意
羿之教人射章張彦陵曰通章要看四箇必字樂
天齋翼註曰羿與大匠尚不能廢法教誨則法之難
廢可知翼註謂此章重教邊看來不必張彦陵
曰此章不徒論法正見教學相成之妙按此章亦
無此意徐儆弦曰執規矩以盡匠之神亦非上達
之妙也故神而明之存乎其人按此是梓匠章意
非此章意也葛屺瞻曰正意不曾說破然前章論
性論心論仁而以此結之當是教人求仁與心性者
必遵箇方法乃可坐進此道耳樂天齋翼註曰二
志字二以字亦有别志即内志正之志引弓滿彀凝
神不分乃可命中故曰志以用也規矩無一定之則
大小方員唯所用之故曰以按雖有此分别然不
重在此
四書講義困勉錄卷三十四
