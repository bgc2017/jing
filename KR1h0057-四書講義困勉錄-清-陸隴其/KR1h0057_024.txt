四書講義困勉錄卷二十三
贈内閣學士陸隴其撰
堯曰
咨爾舜章總旨蒙引存疑皆云此章不必節節討個
中字盖歷聖相承雖只是一中然記者則未嘗特把
中字做個骨子也其說固是然亦安知記者不以中
字做骨子也理既可通何必不用甚矣蒙引之拘也
咨爾舜節張彦陵曰按歷數在躬有投大遺艱意中
字在政事上看執字與守字不同守便死煞執者隨
時隨物而執其中也不徒曰執而曰允執盖必隨時
處中圓融不滯方是信能執中四海困窮二句不過
反言以足上意正見中之不可不執也
舜亦以命禹節樂天齋翼註曰中外無道
予小子履節徐儆弦曰此節總是既伐桀而告諸侯
之詞而簡在帝心以上則自述其初請命於天而伐
桀之詞也予小子履六句見上帝命討之嚴而脱然
無利天下之心朕躬四句是在已寄託之重而恐然
有任天下之懼帝臣大全淺說皆不專指伊尹
簡在帝心總命討說蒙引存疑說約皆同
周有大賚節張彦陵曰大賚五節記者零碎收拾凑
成武王一段事實或舉其詞或述其事句句要見反
商之政大賚是溥濟窮民富善人是加厚天下良
民(大全饒氏及存疑淺說皆主此)或曰二句只一意謂大賚之所富
者皆善人後說為長書大賚蔡註無明文竊意
亦只是善人是富非人人而富之也論語此節正
是武成注脚蒙引解此節是矣而謂此與書不同恐
亦不必分别若麟士以錫予善人為克商賞功之時
則斷難從
雖有周親節
謹權量節非其人之謂廢舉其職之謂修是三者政
之綱也四方之政行言四方之政次第舉行不作效
說廢官兼非其人缺其職說淺說講謹權量三
節根百姓有過在予一人来總是武王以天下為己
責之實妙按淺說曰夫武既以天下為己責於是
謹權量云云
興滅國節張彦陵曰興滅繼絶是兩事無後者續之
已滅者封之也逸民仁賢之不在位者不止商容
箕子蒙引太拘焦漪園曰謹權量等項紀綱何等
嚴肅森然是一統規模興滅國等項恩澤何等浩大
藹然是太和氣象樂天齋翼註曰徐岩泉云上是
盡義截然齊一下是盡仁藹然太和
所重節喪祭兼有其財有其(闕)說
寬則得衆節沈無回曰四者是言治法非言心法也
治法不在心法之外然相混亦不是四書鏡曰堯曰
章只重寬信敏公不重得衆等效
尊五美章總旨五美從道心運用四惡從人心上恣
肆樂天齋翼註曰夫子告顔淵為邦示以法戒告
子張問政告以美惡盖惟戒而後法盡善惟屏而後
尊無疵也
尊五美節五美下一尊字奉若神明蓍蔡必欲出乎
身四惡下一屏字視如荼毒蛇蝎必不使加乎民
何謂惠而不費節張彦陵曰愚按利雖民間所自有
然非人主為之經畫則利亦不能自興故利之所在
即是惠不費二字全在因字看出莊忠甫曰時可
勞而勞則不怨違事可勞而勞則不怨厲力可勞而
勞則不怨勤分可勞而勞則不怨侵仁字大全朱
子主治己說蒙引存疑說約主從政說看来當兼用
刁蒙吉亦云此仁字宜兼内外說仁者心之德欲
仁則保合其心之德是出政之本也仁者愛之理欲
仁則推廣其愛之理是行政之實也李九我曰君
子常有從容暇豫安舒自得之意是之謂泰而其迹
似於放曠佚樂恣情玩世有疑於驕(存疑亦如此說然如此恐與惠)
(而不費等不合)然惟其生平未嘗慢一人輕一物故無尤無
悔無愧無怍常快然自得而泰樂天齋翼註曰人
心苟侮一人忽一事此心亦必有不安者心安則為
泰矣於無敢慢下補說泰字意方可接下句蒙引
存疑皆如此此泰字本不甚美泰而不驕在過不
及上論與子路篇泰而不驕稍别不必分别(壬申十月)
正與尊須要本心之恂慄出現如在外面檢點恐
矯強不來
何謂四惡節殺之雖當亦謂之虐大全辨或曰看
孟子凶年饑歲至上慢而殘下一段便見出納之吝
其惡與虐暴賊等刁蒙吉曰五美則寬信敏公之
驗也四惡則寬信敏公之反也
不知命章總旨黃勉齋曰知命知其在天者知禮知
其在己者知言知其在人者利害不能動乎外而後
可以脩諸己義理有以養乎内而後可以察諸人
三知字俱當兼行說
不知命節張彦陵曰按命字舊主氣數說即所謂吉
凶禍福也知命即有居易以俟意非全諉之氣數也
唯知命乃可以為君子盖趨避之念銷斯進脩之志
决朱子曰今人開口亦解說一飲一啄自有定分及
遇小小利害便生趨避計較之心古人刀鋸在前鼎
鑊在後視之如無者只緣見道理都不見那刀鋸鼎
鑊管登之曰命有當順有當衡若一身榮辱貴賤
貧富死生利害此命當順若天地之危而致安之萬
物之死而致生之豈可但委於命此命之當衡者
析疑曰夀縱百年不可姑待明日夭即一息此志不
容少懈此君子之所以為脩身俟命也非不可奈何
而姑安之之謂也以不可奈何而安之若命此特莊
列之知命非夫子之所謂知命也(聞斯)
不知禮節徐岩泉曰先王制禮所以斂血氣也血氣
從所禀来若無學問之力便奔蕩四出所損不小止
有性靈至妙之天則降伏得他禮是性靈中原有的
節度文章故須要知禮方能執持方能自立盖不為
血氣所奪也徐儆弦曰立字兼内外說記曰禮釋
回增美質其在人也如竹箭之有筠也如松栢之有
心也竹箭之堅在筠禮之捍外誘也如之松栢之堅
在心禮之固内守也如之樂天齋翼註曰據注立
只就外面說然有兼治心治躬者亦不妨
不知言節知言即依存疑與孟子一樣亦不妨雲峯
說不必泥但此與孟子或有生熟之别耳只當依
雲峯(癸亥七月)張彦陵曰要知知人處不只是辨别人
品正是驗自己學力
四書講義困勉錄卷二十三
