四書講義困勉錄卷十三
贈内閣學士陸隴其撰
鄉黨
孔子於鄉黨章總旨翼註曰此章只重言不重貌註
云言貌者言之貌也此章重註不同二字在鄉黨
則不言在廟朝則言唯謹爾只帶說正見其言也如
雲峯說則在鄉黨固不言在廟朝亦不輕言反重在
唯謹處此另是一說不必從蔡曦伯曰常人於父
兄宗族前誇逞才辨而一遇當場大禮大政所在一
籌不能展聖人則恂默於鄉黨而大能發抒於宗廟
朝廷可見語默無非天則玩上下文勢信當如此看
非兩平分列語此節議論殊令人可愧刁蒙吉
曰孔子雖少孤顔母在堂有年伯兄殘疾亦未聞不
壽事親從兄之儀豈無可述而誌者與乃篇中曾不
之及何也
孔子於鄉黨節王觀濤曰恂恂只是樸茂對文飾言
不對詐偽言似不能言二句連看勿斷口氣猶云恂
恂乎其似不能言蒙引解恂恂二句皆言貌合說
極是存疑又謂只作詞氣說容貌在其中更分曉
其在宗廟朝廷節徐自溟曰於鄉黨則敦退讓於朝
廟則示建明其隱默於鄉黨正以唯謹之心而默養
其能言之氣其發舒於朝廟又正展其能言之似而自
致其忠孝不容己之極思上下相形只一意
朝章總旨張彦陵曰侃侃是明行其直誾誾是婉行
其直(此與雲峯看鄉黨章一例)總是一直字踧踖是趨步不遑與
與是踖踧處中適總是一敬字
朝與上大夫言節徐自溟曰首著一朝字頗重見是
君之朝也是諸大夫所共以事君之朝也諸大夫既
是共朝以事君則所與言之事皆為君而言侃侃誾
誾皆形容其言時之氣度聖人豈以勢位之崇卑而
異待蓋下大夫分等而人衆非直毅且開聚訟之門
上大夫權一而望隆必巽語始臻和衷之雅因人而
施無非忠於為國意翼註曰言主商確政事說註
諍字不是彼有失而我諍之只寓直於和便是諍
君在節陸聚岡曰說君在則天威儼然踖踧如象其
起居不遑之狀而與與如又象其踖踧之中適是一
個意象不平對翼註曰踖踧字從足傍說者謂足
不寧也看來還包一身儀容言不專主足又曰威儀
中適之貌中是得中而不為己甚之恭適是安適而
全無拘迫之態
君召使擯章總旨張彦陵曰首節是被命之初次節
是賓主方見之時三節是君迎賓以入之時末節是
禮畢之後各節俱重下半截蓋始終一於敬而已
君召使擯節翼註曰君命當敬而擯相又國之重事
故尤加敬四書家訓曰舉上下以該一身
揖所與立節吳因之曰揖所與立左右手宜不免於
參差而不齊而衣之前後常自襜如左右手與襜如
緊相呼應翼註曰襜如云者非徒以其衣之整而
美觀也要得其旨趣在手動而身不與之俱動上蓋
揖左人傳君命而出然轉身向左則背君今但左其
手不左其身揖右人傳賓命而入然轉身向右則背
賓今但右其手不右其身身不動故衣亦不動而襜
如整齊見其不背君賓也襜如是身不動之驗身不
動是不背君賓之意此是旨趣麟士謂以夫子為
次擯似拘最妙蓋擯原不止三人則不必為次擯而
後有左右也擯介之數大全蒙引只說得兩君相
見之禮邢疏又有使卿大夫相聘禮其介各下其君
二等主君擯數如待其君但主君至大門而不出限
不傳命上擯進至末擯閒揖賓賓亦進至末介間上
擯揖而請事入告君君自來必傳命者聘義云君子
於其所尊弗敢質敬之至也邢疏說得詳但謂不傳
命則擯介自上擯以外只虚陳列而無所事所謂揖
所與立左右手似不說此所以大全蒙引只以兩君
相見之禮言
趨進節揖所立時而襜如是手雖動而身容肅趨進
時而翼如是足雖動而手容恭丘月林曰張是臂
不貼身而張開如翼拱是手不下垂而高拱如翼
賓退節總註擯相相字未見著落
入公門章總旨此章以出入二字為關鍵入有入門
過位升堂三節事出有降階沒階復位三節事上是
君漸近而敬有加下是君漸遠而敬無己自始至終
只是一個敬胡雲峯曰初則身如不容次則言似不
足又次則氣似不息君愈近則敬愈加至於舒氣解
顔若少放矣而踖踧餘敬久而未忘則聖人之所以
存心者可見矣
入公門節鞠躬二句連看下句是形容上句
立不中門節或問中門之說饒雙峯曰中間有闑兩
旁有棖棖是大門兩旁之木如今壁尺相似闑是中
間兩扉相合之處又有一木常設而不動東西兩扉
各有中君出入則皆由左出則以東扉為左入則以
西扉為左士大夫出入君門則皆由右出以闑西為
右入以闑東為右然雖由右亦不敢正當棖闑之中
蓋避君出入處也雙峯東入西出之處麟士駁之
極是但謂雙峯誤認由闑右即是解不中門則苛雙峯
亦非以由闑右為不中門正解但其看由闑右處差
耳其謂雖由右亦不敢當棖闑之中原不差也冉
永光曰闑右饒氏兼東西兩扉說麟士只主右扉說
引證固為有據然從饒說者多以其文義明暢故也
中門中字語類既云活看則不專是右扉之中矣
而集註又云君出入處也則又似專以右扉言看來
此君字疑當兼本國之君異國之君說竊疑士大
夫出入公門由闑右即是拂闑之意蓋謂由闑右而
不由闑中耳然麟士謂此句非不中門正解未敢遽
斷姑俟再定(壬寅六月十一)大全辨惟適張氏曰此即廉
遠堂高之意一舉足而不敢忘君則必無犯上干紀
之事矣非徒敬君亦使人絶放僻之念古人謹微之
意如此莫僅作常禮看後世人臣惟有不必如此之
意推而至於弑逆無難方知古人禮意深遠處
過位節孟子曰舜南面而立亦可証古無坐見臣下
之禮
攝齊升堂節四書家訓曰臣北面見君原在堂下而
此云升堂者何乃君出相見正禮已畢而或特命夫
子升堂咨詢政事也
出降一等節翼註曰出字是自堂而出不是出公門
附四書家訓曰此出字舊與入字對說不去又
曰逞顔色怡怡者非以君不見而有肆心乃深幸升
堂之餘得以自效不覺其和悦耳怡怡如也正是
形容逞顔色處趨字連上謂沒階而趨也攝齊
升堂沒階趨皆非夫子所獨重在其下句餘俱當以
此推之
執圭章總旨合言則總名曰聘享與覿皆聘中事分
言則聘是聘享是享覿是覿聘則執圭是初見享是
第二次見覿是第三次見
執圭節執圭提起非被命之初乃在鄰國行禮之時
四書家訓曰非圭之重君之重也丘毛伯曰夫
子一捧著命圭自頂至踵手足頭面那一處不為君
用故敬形於躬則鞠躬如不勝敬形於手則上如揖
下如授敬形於面則勃如臨戰之色敬形於足則縮
縮如有循行之度翼註曰足縮縮如有循是接武
而不布武也
享禮有容色節行聘禮畢而後行享禮聘是以命圭
通信少間仍舊退還命圭享是獻其圭璧琮璜非命
圭也翼註曰上節執圭主於敬下節享覿主於和
四書家訓曰非敬無以謹聘問之禮非和無以展
聘問之情刁蒙吉曰晁氏之說甚謬孔子行實豈
史氏能盡錄按此大全厚齋馮氏已駁之
君子不以紺緅飾章總旨徐儆弦曰孔子之服吉凶
有等邪正有辨寒暑有宜内外有辨公私有别表裏
有稱長短有度厚薄有宜其動必中則皆聖心化裁
之妙用紺緅節吉凶之辨也而見於飾者如此紅
紫節邪正之辨也而見於䙝服者如此當暑四節寒
暑之辨也而見於裘葛者如此當暑節内外之辨也
而見於葛者如此緇衣三節公私之辨也而見於裘
者如此緇衣節表裏之稱也而見於公服者如此䙝
裘節長短之度也而見於䙝裘者如此狐貉節厚薄
之宜也而見於䙝裘者又如此去喪節亦吉凶之辨
也而見於佩者如此帷裳節亦公私之辨也而見於
裳者如此羔裘節又吉凶之辨也而見於弔喪者如
此吉月節又公私之辨也而見於致仕而朝者如此
参錯相應文章妙絶
君子不以紺緅飾節刁蒙吉曰紺深青揚赤色揚浮
也浮赤色於深青之色也註但曰齊服而不言飾則
是齊服純用紺也玩註紺齊服也孔註亦謂紺者
齊服盛色則以齊服純用紺非若緅之僅用以飾也
而蒙引則謂齊服用紺飾喪服用緅飾大全亦有齊
服用絳之說則紺又似止用以飾與緅一例也從蒙
引大全似直捷四書家訓曰紺色即今之鴉青緅
色即今之水紅爾雅曰一染謂之縓再染謂之頳
三染謂之纁考工記曰三入為纁五入為緅七入為
緇檀弓曰練衣縓緣孔氏是讀緅為縓故以緅為練
服而曰一入曰緅也集註因此饒氏陳氏駁之非是
但亦須識得緅字本義
當暑袗絺綌節備考曰論語表絺綌絺綌在外也詩
蒙彼縐絺縐絺在外也然詩傳原有兩說不必太拘
許白雲謂此常居之服看來兼公私為是翼註
曰當暑不重袗絺綌只重必表
緇衣羔裘節蔡虚齋曰依語錄則裼在内依集註則
裼在外今考之玉藻曰羔裘緇衣以裼之又曰裘之
裼也見美也服之襲也充美也又記曰曾子襲裘而
弔子游裼裘而弔由此觀之則裼在外明矣語錄
之說誠不可解虚齋辨之是矣余所覽蒙引删本去
此一段何也緇衣以裼裘裼字與鄭氏必當裼也
之裼有别蓋裼字有二義對裘言則為掩覆之義對
襲言者是呈美之義竊疑對裘言者是裼字正解對
襲言者是轉用按息民之祭即所謂臘也
䙝裘長二節
狐貉之厚以居節徐儆弦曰出以輕裘為便故厚者
以居輕重之間有制存焉
去喪無所不佩節喪不佩去喪必佩二意兼重許
白雲曰凡佩有德佩有事佩
非帷裳節不敢以私服而混於朝廟可見尊祖敬宗
之心非止為省費言大全胡氏謂唯深衣則殺蒙
引謂殺不止深衣未知孰是按麟士於孟子陳代
章引農書徐元扈之說曰計周一尺當今浙尺八寸
當今織染所欽降金星牙尺六寸四分而於此章則
云周尺於今尺不知何如想忘之耳
羔裘玄冠不以弔節四書家訓曰重辨服不重哀死
大全李氏羔裘朝服玄冠祭服考禮朝服亦玄冠
是玄冠不止是祭服然蒙引存疑說約皆主此說不
知何故
吉月節此句不重在吉月而朝重在朝服二字或
曰魯自文公不行視朔之禮孔子恐其禮廢故每於
月朔必朝服而朝所謂我愛其禮也四書家訓謂
朝是北面而拜於家極是但亦不必拘說兼用可也
刁蒙吉曰蘇氏謂此章雜記曲禮非特孔子事愚
謂曲禮古今所同也見曲禮於行事孔子所獨也而
況化裁妙用出於曲禮之外者固多乎安得不以為
孔子事也
齋必有明衣節翼註曰布非尚儉取其純素所以表
誠朴之意按祭服必致美而齋服則用布亦先有
質而後有文之意
齊必變食節變食不飲酒茹葷加牲盛饌二義可兼
用王宇泰曰夫人心易於玩忽故飲食起居之間
亦必變而遷之異於平時所以提撕此心使無時不
致其精明也大全謂總注致潔屬明衣寢衣變常屬
變食遷坐看來夫子衣食起居皆可謂致潔皆可謂
變常不分為是
食不厭精章總旨張彦陵曰在不多食斷上是飲食
之制下是因飲食而類記之總重在節飲食上吳
因之曰道不外日用聖人非必矯拂人情以自異也
記者默窺其意而記之曰不厭精不厭細其節制之
妙正在人情中發出天理作用而老莊必曰五味令
人口爽是欲絶之也嗟乎此吾儒異端所以别也孫淮
海曰人莫不飲食也鮮能知味也孔子可謂知味矣粗
言之不過日用之常而精言之可通神明之德安可
以其微而忽之哉翼註曰首節善其養生次節戒
其傷生三節雖不傷生亦不苟食四節雖當食當飲
者亦有酌量按第三第四節勉齋總以失節縱欲貼
之雖未嘗差然翼註尤說得明
食不厭精節本文精字與八斗為精之精微别註鑿
字與九斗為糳之糳微别蓋曰精曰糳本有定指但
本文精字與下文細字對則是活字包得精糳不指
定九斗八斗也註鑿字亦如此大全雲峯及備考之
說太拘
食饐而餲節徐儆弦曰食饐而下一步深一步語但
自必不可食者推起耳不然饐餲餒敗常人亦能辨
之何待聖人食之精膾之細膏粱者所深嗜而特不
厭無口腹之欲也食之餲魚之餒飢渴者所不擇而
必不食無口腹之害也饐是飯初成而濕熱氣盛
之時餲是飯已久而味變也一失之先時一失之
後時色惡臭惡如吳氏廣言衆物為是註未敗而
色臭變當活看所謂未敗不必專指魚肉
割不正不食節王宇泰曰如大夫無故不殺羊士無
故不殺犬豕是也豈非所謂用以禮者與不必如
此說依註自妙也葉氏看席不正節與此正同蒙引
評之最明若曉得蒙引意思即依此亦不妨有害
之說未為不是然不用為妙恐妨集註也翼註曰
不得其醬非無醬也不得所宜用之醬耳
肉雖多節食膾節見養生之道食饐節見衞生之周
割不正二節見失節縱慾之戒勉齋說得最明上三
節是慎之於飲食之物下一節是慎之於己之飲食
惟酒無量不及亂節新安學者當以有量學聖人之
無量一句妙絶但以程子所謂浹洽而已為有量恐
非程子此句是解聖人之不及亂非指學者言
沽酒市脯不食節沽酒節與食饐節一類薑食節與
食膾節一類不多食與肉雖多節一類皆是參錯相
應與衣服章一例也若沽酒節從章說而以不多食
連薑說則此三節皆與肉雖多節一類尤直捷也
通章大意如此然亦不必盡拘拘也章重一節文
最妙可補註所不及註有不必盡從者此及告朔章
是也大全辨中洲金氏曰沽酒市脯不食非徒疑
其不潔也酒脯非若穀食决不可少之物有則食之
無則不食可也何為循口腹之欲而必沽之市之乎
蓋以義理防嗜慾也
不撤薑食節薑味辛得天地之義薑性温得天地之
和
不多食節
祭於公節吳因之曰養生報死原無二道聖人之心
貫乎幽明徹乎人鬼雖尋常飲食間而心思意念有
與天地祖宗相流通者自無往而非仁人孝子之念
報本反始之誠
食不語節張彦陵曰謂正含哺時非謂終食都不語
禮云長者有問口有物則吐之是也大全辨芑山
張氏曰門人偶因聖人食時不答語寢時不自言記
其如此以見語默自然中節非聖人自家限定食不
語寢不言亦非記者限定聖人食必不語寢必不言
也須活看信如范楊二氏之說則凡周公之吐哺見
賢漢高之吐哺趣銷印祖逖之蹴劉琨起舞皆背理
傷氣之甚矣
雖蔬食菜羹節蘇子由曰禮食必祭祭先飯祭乎其
始食者也古者將田祭貉將射祭侯用火祭爟用師
祭禡食必祭先倉爨必祭先炊養老則祭先老不忘
本也先衣先虞先蠶先卜先馬先牧先農先嗇先食
先酒皆其類矣先王之制禮無非教也
席不正不坐節張彦陵曰此須活看勿泥坐位一件
言聖人心安於正便是坐席也要正蓋舉此以見其
無往不正也一篇鄉黨皆然葉少蘊曰席南鄉
北鄉以西方為上此以方為正者也有憂者側席而
坐有喪者專席而坐此以事為正者也
鄉人飲酒章總旨徐儆弦曰聖人居鄉之事偶記此
二條亦可以見聖人庸德之行無微不謹處按王
道之行也以禮教始禮教之行也以居鄉始此二條
正是聖人敦禮教事所謂觀於鄉而知王道之易易
也即此意
鄉人飲酒節禮記鄉飲酒義此是州長黨正之事是
公酒須兼伯叔甥舅歲時相聚之私酒方完(辛酉三月)
鄉人儺節蒙引存疑專主致敬言注或曰一段非正
意不必從也然所謂致敬者有二一則以賓主之禮
不可因鄉人而失之一則以先王之禮不可以近戲
而忽之蒙引只說得賓主一邊未是玩註則似欲只
重古禮一邊者跳躁庭除事極狂悖而聖人端冕
正笏儼然當階其何物之不正聖人於古之禮不
可行者則不行可也既行之矣必不視為故事而苟
且為之於人之行禮於我者不可受則不受之可也
既受之矣必不視為等閒而倨傲待之此不特鄉人
儺為然或曰一段似可兼用但不當專說兼此意
說亦可見仁人孝子之思無在而或忘也大全馮氏
說得完密大全辨中洲金氏曰大意與存餼羊同
尤展成曰人不畏人而畏鬼鬼不畏鬼而畏人人
不畏鬼而畏假人之鬼鬼不畏人而畏假鬼之人聖
人不以人治鬼而以鬼治鬼不以鬼之鬼治鬼而以
人之鬼治鬼故為儺雖然天下皆儺也人頭羅刹鬼
面夜乂觸目是也吾不知人假鬼乎鬼假人乎非假
也真鬼矣論衡解除篇解除之法緣古逐疫之禮
也昔顓頊氏有子三人生而皆亡一居江水為虐鬼
一居若水為魍魉一居歐隅之間主疫病人故歲終
事畢驅逐疫鬼因以送陳迎新納吉也世相倣傚故
有解除
問人於他邦節四書家訓曰上節是誠見於己之交
乎人下節是誠見於人之交乎己翼註曰上節重
拜送下節重拜受及直言上而謹疾意輕拜而送之
非拜使者乃遥拜所交之人也
康子饋藥節楊龜山曰康子饋藥孔子既拜而受之
矣乃曰丘未達不敢嘗此疑於拂人情然聖人謹疾
豈敢嘗未達之藥既不敢嘗則直言之何用委曲微
生高乞鄰醯以與人是在今之君子蓋常事爾然孔
子不以為直以辭康子之言觀之信乎其不直也
亦不必是親饋或遣人饋亦未可知此節當與朋
友之饋節参看翼註曰不可說大夫有賜於士蓋
康子時孔子以大夫告老矣非士也沈無回曰未
達不敢嘗蓋叩其味以求達非終不嘗也大全辨
芑山張氏曰聖人於饋藥者未達且不敢嘗况方士
金石之藥豈可輕信而遽服之哉
廏焚章邢氏吳氏以為家廏家語以為國廏本文原
無定指看來俱不必拘也要在倉卒不及計較之
時看若斟酌於貴人賤畜何異說夢
君賜食章總旨此章雜記事君之禮當與朝聘等章
同看
君賜食節張彦陵曰正席先嘗只重如對君上不薦
及頒賜意俱輕逮下之仁奉先之孝育物之仁皆自
其敬君者推之也翼註曰首節以敬君賜榮君賜
仁君賜立意而餘當頒賜及孝先愛物俱是餘意
侍食於君節邢疏謂客有先祭後祭之别是也則君
祭先飯恐君以後祭之禮待之也又曰此言君祭先
飯則是非客之禮也此句不是如此則註不敢當客
禮一句說不去矣竊意此即玉藻所謂後祭先飯註
謂不祭者不必竟不祭也麟士謂玉藻與此宜别者
惑於郉疏也若先飯而君必命之祭則仍祭矣所謂
後祭也何别之有
疾君視之節張彦陵曰禮接君必立於阼階疾不能
立而東其首猶阼階之意若曰受生氣豈獨君視之
時為然耶東首亦輕只重加朝服拖紳不敢以䙝服
見君此意可商東首謂首在東非向東也此
可補註所不及蓋平時之東首者受生氣也君視之
而東首者阼階之意也
君命召節王宇泰曰荀子曰諸侯召其臣臣不俟駕
顛倒衣裳而走禮也以此看禮最活尋常大夫不可
以徒行及至趨召則徒行乃更為禮而至於顛倒衣
裳不為過儀文逐境而移由心而變豈有常乎此
意甚妙以此統看全章尤佳但不可專主此意須與
無不敬並說
朋友死章吳氏以此殯為館於夫子者太鑿即不館
於夫子而為之喪主即是於我殯也誠館於夫子即
非聖人何得不殯之哉翼註曰上節是義重而生
死不二下節是義重而財物為輕刁蒙吉曰均之
言交也在上節則曰人而以誠意盡之在此節則曰
朋友而以義盡之泛言之則曰人而切言之則曰友
以誠交義之根心者也以義交誠之合宜者也蒙
引歸重下節雖非正意其旨甚精
寢不尸章總旨首二句是敬以處己見齊衰至有盛
饌數句是敬以待人迅雷風烈句是敬以事天都要
見容貌之變意然其變也乃所以不失其常
寢不尸節翼註曰首節似不見變意說者曰與常人
不同即變也
見齊衰者節翼註曰狎是親狎非狎侮也
凶服者式之節周玉繩曰式負版聖人有無限情況
其轍環天下皆為生靈之故一旦車中遇此版籍即
林總如在目前即有三代生聚之想叔季憔悴之悲
自不覺其式而敬之也
有盛饌節大夫無故不殺牛士無故不殺犬豕此以
人為盛者也王公立飫則有房烝親戚晏享則有殽
烝此以事為盛者也山居則珍魚鼈水居則珍鹿豕
此以地為盛者也禮有因盛饌而見者有不必因
盛饌而見者此特記其因盛饌而見者爾世固有盛
饌而有禮者有盛饌而不必有禮者此特記其盛饌
而有禮者爾大全辨或曰三必變所謂周旋中禮
發皆中節皆夫子之大常而非變也大常者禮也
迅雷風烈必變節王氏曰迅雷風烈天之威也天子
當察於天下諸侯卿大夫當自察於國士庶人當自
察於身王宇泰曰舜烈風雷雨弗迷見知天之至夫
子迅雷風烈必變見事天之誠翼註曰必變只是
改易常度非驚懼失次
升車節正之一字是上下文關鍵綏是挽以上車之
索非僕人所執之轡也劉曰珩上玉曰麟士說証
引歴歴然照下節車中二字即如註作初升未嘗不
妥立者立於車下執綏以升於車上立字亦未嘗碍
升字按上玉駁麟士之說亦是但麟士意亦不是專
以升車為在車中蓋升車二字兼初升既升言車中
二字則專指既升言如此則既可合總註記孔子升
車之容一句而亦不碍下節車中二字也蓋初升之
立甚暫既升之立甚久皆難於必正玩麟士立字
碍升字之說則似專以在車為升車者此則其謬耳
按四書家訓曰升車方升車也立是暫立車後只
如此說亦妥余前說殊多事總註只言升車者亦省
辭耳姑志於此以俟再定(壬寅六月十二)
車中不内顧節唐士雅曰聖人心安於正之妙莫可
形容故特假不内顧疾言親指以形容之若實說他
目容端口容静手容恭只就說得聖人如泥塑人相
似而不得其神非記者立言本旨
色斯舉矣章張彦陵曰按通章重一時字色舉翔集
即得時處三嗅而作即時舉而舉意也(要補翔集意)記此
於鄉黨之末蓋以孔子聖之時所契無非時也斯字
而後字重吳因之曰首言鳥有見機之智知止之
明而雌雉止於山梁飲啄得時便有翔集意子路共
之徵於色也三嗅而作知所舉矣故特引以為証
徐玄扈曰夫子與弟子偶爾行遊瞥見雌雉觸機有
感寓言自嘆其時夫子見之而弟子或未之見故著
曰字在山梁雌雉之上蓋一時景色指點與二三子
共之依徐玄扈說則色舉二句即是夫子語但夫
子意是指雉而口中未說出是雉意是說時口中未
說出時字故下文云云此說最是新安陳氏及存疑
俱欲移山梁雌雉句冠於章首而與色舉二句並為
記者之辭存疑又欲作子曰山梁雌雉時哉時哉色
斯舉矣翔而後集都未是依徐說則此章只缺得
子曰二字通章俱以鳥之飛集得時說而警人意
在言外時哉句兼時飛時止二意三嗅而作下當補
出既作之後亦必翔而後集蓋色舉翔集夫子未嘆
時之得其時也三嗅翔集夫子既嘆後之得其時也
通章在時哉時哉截下二句只帶說不重大全辨
中洲金氏曰孟子贊嘆夫子只一時字記者先得之
於家常日用之間以此作鄉黨一大結沈無回曰
自鄉黨至升車叙夫子言貌衣食行止交接可謂曲
折周盡矣然終是有形之可見者耳恐讀者泥之物
而不神故於末處拈出一時字見夫子隨其日用活
潑潑地初無一毫意必固我於其間也鄉黨得此一
節便都活不然只是死板此記者之點化處也
鄉黨總論附沈無回曰讀鄉黨者知記者不能不
記又不能記不得已而強為形容以記之則思過半
矣姚承菴曰學而一章是孔子自摩的小影志學
一章是孔子自叙的年譜葉公問子路一章是孔子
自贊的行實莫我知也夫是孔子自表的心事鄉黨
一篇則是門人熟察於俯仰之間彷彿摸擬孔子的
行狀忘機曰一滴水具大海味謂一滴水非海不
可謂海是一滴水不可行住坐卧穿衣吃飯無非佛
也而佛盡於此乎尼父亦復如是
四書講義困勉錄卷十三
