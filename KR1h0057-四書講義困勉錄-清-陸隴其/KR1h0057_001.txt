四書講義困勉錄原序
稼書先生既點定四書大全輔以蒙引存疑諸解羽翼
傳註深切著明而遺箧中復有困勉錄前後二編即先
生自題大全序所云萬歷以後諸家之說則别為一册
者也其高弟席子漢翼昆季并梓以行余得受而讀之
喟然歎曰先生一生心力畢萃於孔曾思孟之書而禔
躬之篤行淑世之精誠具見於此矣夫聖賢立言所以
傳心明道顯之為日用彝倫微之為性命神化約以一
二言而可以振挈綱維擴以千百言而可以兼綜條貫
故斯須去之而不得終身由之而不盡者四書之言是
也有宋大儒蔚興力洗漢人訓詁支離之病而後鄒魯
墜緒揭若日星然朱子傳註既作微獨承其後者論解
疊陳即以朱子語類所載推廣傳註同異不妨互存總
為聖賢義藴無窮好學者折衷以求至是爰取於旁通
曲暢引伸不已固非可以排決籓籬亦非可以横分畛
域也自夫帖括令行濡首操觚之士不過循章摘句保
殘守缺而止應舉畢而向所誦習之書棄若土苴即有
博聞多識者出方且浸淫泛濫玩物貽譏其於聖賢之
所以立言與夫先儒表彰論辨之本意茫乎胥失之矣
欲望道德之成名節之立將何所依據也與先生自釋
褐休暇迄夫解組歸田晝考夕思其於四書義藴如食
充飢如衣禦寒窮年矻矻無異經生舉業時搜輯羣書
遠宗近取辨其醇疵晰其深淺既以大全為經復以是
錄為緯於整齊畫一之中寓融會貫通之致舊聞新得
相輔彌彰而獨名之為困勉則豈徒竭蹶編摩泥守書
册之謂哉孔子論列知行自生安學利及於困勉非必
天下盡出於困勉之一途而孔子自言必曰憤忘食樂
忘憂其教人也語上語下施無躐等蓋自古聖賢真實
為學之心不特已百已千者之為困勉即生安學利之
資其返躬克己存理去欲無不從功夫磨鍊中來彼夫
好言頓悟漫語現成固不待辨而已屏絶焉程子曰學
只要鞭辟近裏著已又曰人之學不進只是不勇朱子
亦曰開卷便有與聖賢不相似處豈可不自鞭策此困
勉之說也惟先生粹質清明造履嚴苦律己服官一介
不取以貞其操直道而事以遂其志凛然樹乞墦壟斷
之防泊然守陋巷簞瓢之素其以困勉自處寧為人所
難不為人所易然後言行同符始終合轍因於是錄標
舉欲學者知所嚮方云爾嗚呼先生往矣廉聲惠政嘉
謨讜論淪浹人心而猶惜其措施未究望絶蒼生獨是
遺編什襲之藏一朝流衍所謂載道之文篤其實而藝
者書之美則愛愛則傳焉者其在斯乎余夙植淺劣何足
以知先生之萬一而中心景仰積有年所兹得席子
昆季傳習拳勤公諸來學共識典型因謂先生之書藝
林固知尊而信之矣而吾黨之見其書當如見其人者
困勉之義有待於精思力踐也故不禁娓娓言之以就
正夫有道君子康熙歲次己夘八月朔旦長洲復初學
人彭定求序
四書講義困勉錄目錄四書類
卷一
大學
卷二
中庸上
卷三
中庸下
卷四(論語)
學而
卷五
為政
卷六
八佾
卷七
里仁
卷八
公冶長
卷九
雍也
卷十
述而
卷十一
泰伯
卷十二
子罕
卷十三
鄉黨
卷十四
先進
卷十五
顔淵
卷十六
子路
卷十七
憲問
卷十八
衛靈公
卷十九
季氏
卷二十
陽貨
卷二十一
微子
卷二十二
子張
卷二十三
堯曰
卷二十四(孟子)
梁惠王上
卷二十五
梁惠王下
卷二十六
公孫丑上
卷二十七
公孫丑下
卷二十八
滕文公上
卷二十九
滕文公下
卷三十
離婁上
卷三十一
離婁下
卷三十二
萬章上
卷三十三
萬章下
卷三十四
告子上
卷三十五
告子下
卷三十六
盡心上
卷三十七
盡心下
(臣)等謹案四書講義困勉錄三十七卷
國朝陸隴其撰是書因彦陵張氏所輯講義原
本刪剟精要復益以明季諸家之說而以己
見折衷之始於順治戊戌越康熙癸夘而書
成凡大學一卷中庸二卷論語二十卷孟子
十四卷本隴其未定草稿隴其殁後其族人
公鏐始為繕寫編次以授其門人席永恂等
梓行之其曰困勉錄者則隴其所自署也自
朱子集註出四書大指闡發始明其後宋元
諸儒各有成編剖晣益無遺藴明代諸儒所
說如蒙存淺達之類雖經生所傳習要不
能盡出其範圍然聖賢之書旨趣深長其
理愈推而愈顯凡節目所在得後人為之融
會貫通其足以羽翼集註者固亦不少隴其
詳加别擇舉明末陽儒隂釋似是而非之說一
舉廓淸之而獨取其純粹無疵可與集註相
表裏者洵朱子之功臣固不徒為舉業家津
梁之導矣乾隆四十五年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
