公是先生七經小傳卷上
尚書
堯典曰申命羲叔宅南交說者曰春與夏交非也冬
與秋交秋與夏交春與冬交亦何不曰西交北交
東交乎且春曰嵎夷曰暘谷秋曰宅西曰昧谷冬
曰朔方曰幽都此皆指地而言不當至於夏獨以
氣言也本蓋言宅南曰交趾後人傳寫脫兩字故
爾非眞也春云宅嵎夷秋云宅西推秋之西而知
嵎夷爲東也夏云宅南冬云宅朔方推夏之南而
知朔方爲北也此蓋堯舜時四境所至四岳所統
也故舉以言爾
舜典曰正月上日受終于文祖輯五瑞者收諸侯圭瑞
還之王府旣月乃日者旣正月之明日謂二月朔耳
輯五瑞必俟旣月之明日頒之諸侯者以新曆數也
修五禮五玉三帛二生一死贄如五器卒乃復如者
同也五器者吉凶禮樂及戎器同之一制度也卒
乃復者巡守事畢王乃還都也
五載一巡守者唐虞氏分天下五服其在畿内甸服
之君則皆執事之人也朝夕見焉故不特修朝覲
之禮至於侯服當朝一年綏服當朝二年要服當
朝三年荒服當朝四年則天下諸侯畢皆一朝一
朝則天子廵守故五載一巡守也
夔曰於予擊石拊石百獸率舞益稷之末又有夔曰
於予擊石拊石百獸率舞然則舜典之末衍一簡
也何以知之邪方舜之命二十二人莫不讓者惟夔龍
爲否則亦巳矣又自贊其能夔必不爲也且夔於
爾時始見命典樂不應遂巳有百獸率舞之事是
今日適越而昔至也
九共九篇共當作丘古文丘作與共相近故誤傳
以爲共耳九丘者即所謂八索九丘按小序帝釐
下土方設居方別生分類作汨作九共及稾飫然
則汨作之篇言所以釐下土興工致治之道𡭗九
丘者乃所謂方設居方別生分類者也九州殊土
異俗各因其性順其舊而教擾之故爲九篇篇言
一州也舜肈十有二州而今但九者幽并之俗與
冀州類營州之俗與青州類但疆土廣大故分之
耳至於人物自如舊也孔安國爲隷古定書不知
丘字誤爲共遂肆臆說云述職方以除九丘案職
方氏之書一官所守耳周禮出於周公仲尼未嘗
刪述而云除九丘乎又今職方氏所掌但其地名
山川大較豈與方設居方別生分類比乎此云九
共當爲九丘必也禹貢雖載九州之地形乃是治
水之書亦無方設居方別生分類之事則禹貢所
言者形質也九丘所言者情性也惜哉此書之亡
不及見有虞氏之明德也
大禹謨益曰都帝德廣運乃聖乃神乃武乃文皇天
眷命奄有四海爲天下君禹曰惠迪吉從逆凶惟
影響此言帝賞罰之審且速也故能爲天下君
臯陶謨曰都亦行有九德亦言其人有德此說性善
也行有九德者言人之性固有九德也寬柔愿亂
擾直簡剛彊是也亦言其人有德者言性雖有德
猶待其人之有德乃成德也栗立恭敬毅温廉塞
義是也愿而恭恭與愿一物爾愿者益恭非德性
相濟者也恭當作荼字誤也荼者舒也愿慤過者
患在不荼故以荼濟愿也簡而廉簡者簡易也簡
易之人失在無廉隅故濟以廉所謂居敬也彰厥
有常吉哉吉猶士也所謂吉士也於九德之中能
一德有常則可謂士矣三德可以爲卿大夫六德
可以爲諸侯九德咸事可以王天下然則有常所
謂有恒三德所謂善人六德所謂君子九德所謂
聖人惟聖人惟能王天下君子可以爲諸侯善人
可以爲卿大夫有恒者可以爲士以孔子之徒論
之顔淵問爲邦子曰行夏之時乘殷之輅服周之
冕此王天下之任聖人之德也又曰雍也可使南面
先有司赦小過舉賢材此君一國之任君子之德
也又曰由也千乘之國可使治其賦也升堂未入
於室此卿大夫之任善人之德也又曰不得中行
而與之必也狂狷乎狂者進取狷者有所不爲此
吉士之任也有恒之德也物之性未有能兼剛柔
者也謂聖人備九德然則聖人之性剛且柔乎曰
聖人神矣其性無所不備無所不備者或不可得
而聞矣不可得而聞則所聞者常聞其接於事爲
之迹爾臯陶稱舜曰臨下以簡御衆以寬此九德
之二也極此言之意故當曰事親以柔行已以愿
臨事以亂任賢以擾秉德以直斷謀以剛敷政以
彊此所謂大備之人也
益稷曰禹曰弼成五服至于五千州十有二師外薄
四海咸建五長各迪有功說者謂禹治水州用三
萬人非也師猶長爾一州十二師以商周之制推之
則連率卒正之類也以五長稽之則五國有長而
十長有師乎長所以長也師所以師也十長之師
凡五十國一州十二師則六百國也州六百國計
十二州則七千二百國也十二州之外薄于四海
又有五長是以禹會諸侯於塗山執玉帛者萬
國也
笙鏞以閒鳥獸蹌蹌何謂也曰古者制樂皆有所法
也或法於鳥或法於獸其聲清揚而短聞者皆法
之鳥也其聲宏濁而遠聞者皆法之獸也則此言
笙鏞之器各得其法而盡其聲則鳥獸蹌蹌然也
擊石拊石百獸率舞何謂也曰聖王功成而作樂樂
行而物遂則此言四海之内血氣之類莫不逸豫而
自得也人樂極則舞獸不能舞推其樂極則亦宜
舞也故謂之率舞也擊石拊石何也曰凡樂厚聲
石此言所擊者與所拊者皆厚以和皆泊以恬則
能以感人者也
禹貢青州萊夷作牧厥篚檿絲徐州淮夷蠙珠曁魚
厥篚玄纖縞楊州島夷卉服厥篚織貝予謂三篚
皆三夷之貢也故序於三夷下織讀如士不衣織
之織染貝爲織島夷所服蓋如厚繒貝者木名耳
五百里要服三百里夷二百里蔡五百里荒服三百
里蠻二百里流凡唐虞九州州方千里適三千里
矣要荒則在九州之外三百里夷者稍以夷禮通
之若春秋𣏌鄫葛莒也三百里蠻者亦言雜以蠻
俗待之若春秋楚越也二百里蔡者蔡讀如蔡蔡
叔之蔡二百里流流讀如流共工之流輕罪則蔡
於要服重罪則流于荒服所謂投之四裔屏之遠
方者也此則五宅三居之二矣然則其一在綏服
九州之内也凡夷性近於人蠻性遠於人故近者
稱夷遠者稱蠻也
嗣征曰火炎崐岡玉石俱焚天吏逸德烈于猛火殱
厥渠魁脅從罔治言火炎則玉石俱焚吏逸則善
惡并誅若此則是威烈甚於火矣故不欲如火但
殱厥渠魁而巳所以分別玉石
湯誓曰伊尹相湯伐桀升自陑陑者桀恃嶮也升之
者言其易也著此者言桀雖據險亦不能拒湯所
謂地利不如人和孔氏注乃曰出其不意孫吴之
師非湯與伊尹之義也
伊訓曰惟元祀十有二月乙丑伊尹祠于先王奉嗣
王祗見厥祖元祀者太甲之元年也十有二月者
夏正十二月殷正月也舉元祀於上則明十二月
者殷正月也不言正月而云十二月者於書未有
言王者三統之辨使上下互相備也此先君以去
年十二月夏之十一月崩故太甲以今年正月夏
之十二月朝廟正君臣至三年十二月則二十六
月喪畢而以冕服歸于亳矣若謂十二月亦殷之
曆者古天子逾年改元一年不二君則元祀十二
月乃太甲改元之後十二月也去先君崩一朞矣
至三年十二月太甲乃歸于亳歸于亳之時凡居
喪三十七月不得爲二十六月也欲就二十六月
而言之則太甲以先君之末遂爲元年乃可爾而
非逾年改元一年不二君之義伊尹豈爲之哉
臣下不匡其刑墨墨者非刑名也謂其刑如墨也貪
以敗官爲墨今臣不匡君是貪位明矣故使坐貪
也傳曰昏墨賊殺臯陶之刑也
微子曰父師若曰我舊云刻子王子弗出我乃顚隮刻
猶害也言我舊常云紂欲害子今王子不出必見殺
王子見殺我乃隕滅矣所以然者三仁存則殷存三
仁亡則殷亡武王觀兵還師此其驗也均之不可亡
而微子先遜于荒者微子以地逼見疑欲害與其見
殺而速亡不如避禍而緩死也然則三人亦何向何
背何去何處勢物之變微子以母兄宜避箕子以
同姓宜留此仁者之外化内不化也故曰爲百世師
泰誓曰惟十有一年武王伐殷孔氏曰觀兵孟津以
卜諸侯伐紂之心諸侯僉同乃退以示弱非也詩
云匪棘其欲聿追來孝聖人豈有私天下之心哉
觀兵孟津者所以憚紂也欲其畏威悔過反善自
修也如紂遂能改者武王亦北面事之而巳矣然
則進非示強也退非示弱也進所以警其可畏退
所以待其可改及其終不畏終不改然後取之此
篇稱紂罔有悛心乃夷居弗事上帝神祇足以知
武王之退非示弱而襲之明矣
武成曰武王伐殷往伐歸獸識其政事作武成識記
也言史官具記武王克商所施行之政以爲此書
也然此書簡策錯亂兼有亡逸粗次定之于下曰
惟一月壬辰㫄死魄越翼日癸巳王朝步自周于
征伐商此下當次以底商之罪告于皇天后土所
過名山大川(云云)下至大賚于四海而萬姓悅服
皆在紂都所行之事也然後次以厥四月哉生明
王來自商至于豐然後又次以丁未祀于周廟(云)
(云)下至予小子其承厥志此下武王之誥未終當
有百工受命之語計脫五六簡矣然後次以乃偃
武修文(云云)然後又次以列爵惟五(云云)
戊午師逾孟津癸亥陳于商郊甲子俟天休命(經文甲子)
(二字在休命下)孔氏曰自河至朝歌出四百里五日而至
赴敵宜速非也傳曰紂使膠鬲問師期武王告以
甲子武王恐失期而膠鬲死於是亟行軍吏曰請
少緩武王不可曰膠鬲賢者也吾以此傳雖不見
經而以解此經爲合夫王者之師正而不竒不乘
人以險不掩人以不備者也何以赴敵宜速哉
無逸曰此厥不聽人乃訓之又曰此厥不聽人乃或譸
張爲幻此兩聽字皆當作德字字形相似故誤爾
毛詩
子夏序詩云禮義廢政教失國異政家殊俗而變風
變雅作矣然則諸國風其言正義善事合於道者
皆正風也其有刺譏怨諷者乃變風也亦猶二雅
言文武成康爲正雅言幽厲爲變雅矣今說者皆
斷周南召南爲正風自邶以下爲變風遂令淇奥
緇衣與南山北門同列非夫子之意子夏之指且
國史明乎得失之迹傷人倫之廢哀刑政之苛爲
變風可矣若人倫不廢刑政不苛何故(一本無何字故作顧)
不得爲正風乎旣横生分別不與二雅同又襃貶
錯謬實無文可據未足以傳信也
葛覃二章曰葛之覃兮施于中谷維葉莫莫是刈是
穫爲絺爲綌服之無斁者葛居谷中莫莫茂盛於
是則有人就而刈之穫之以爲絺綌而服之不厭
如后妃在家德美充茂則王者就聘之以爲后妃
與之偕老矣
卷耳序稱后妃又當輔佐君子求賢審官内有進
賢之志至於憂勤吾於此義殊爲不暁后妃但主
内事所職隂教善不出閨壼之中業不過籩饋之
事何得知天下之賢而思進之乎假令實可不害
武王豈責紂爲牝雞無晨周公作易何言在中饋
無攸遂乎假令后妃思念進賢爲社稷計亦何至
朝夕憂勤乎要之后妃本不與外事自無緣知賢
者不肖主名若謂后妃賢當並治其國者是開後
世母后之亂吕武所以亂天下也若爾又何以號
爲正風教化萬世乎且令自古婦人欲干預政事
故引此詩爲證初雖以進賢審官爲號巳而晨鳴
便無可奈何矣驗大姒大任等亦但治内事無求
賢審官之美審知此詩序之誤也蓋后妃於君子
有夙夜警戒相成之道此詩言后妃警戒人君使
求賢審官之意耳不謂后妃己自求賢審官也事
體相類辭意相混故序詩者誤之曰采采卷耳不
盈頃筐采卷耳者欲求盈筐今不得盈心不在故
無獲也以言爲國當求賢耳而賢不至者亦以心
不專故賢不來矣如是頃筐無所獲則失其所願
周行無所寘則失其所治此爲后妃警戒求賢審官
也其餘又陳當知臣下之勤勞之事亦謂從容警
戒於君耳非以后妃己所行也
甘棠曰蔽芾甘棠勿翦勿伐召伯所苃蔽芾盛貌召
伯在之時嘗憩息此棠樹之下今其人雖不在猶
當勿伐此棠蓋覩其物思其人思其人則愛其樹
得人心之至也詩人託事指意足以逹其情之深
切著明而巳而說者遂謂召公眞暴露此樹下使
召公爲墨子之道也則或有之矣若彼召公者仁
人也則有朝廷宫室是乃中庸之法上下之節矣
安可非苦就行以干百姓之譽哉(非苦就行四字諸本皆爾當考)
旄丘詩曰何其處也必有與也何其久也必有以也
言我所以處且久者正以衛爲方伯連率爾怨問
之也
泉水詩曰我思肥泉兹之永歎出同而歸異曰肥作
此詩之女於今衛侯兄弟也以言亦出同而歸異
不得相見爾是之爲歎也(夫人有遣大夫歸寧兄弟禮)
園有桃其實之殽園之有桃猶國之有君也桃不能
自用其實故其實爲人之殽猶君不能自用其民
反爲人有也
揚之水白石鑿鑿此興晉人將叛而歸沃之意也激
揚之水湍疾騰蹙反令白石鑿鑿然鮮明猶昭
公暗弱不修德政反驅百姓歸於沃沃以盛強也
非揚之水不能使白石鑿鑿非昭公微弱不能驅
百姓歸沃沃以盛強卒章曰我聞有命者道民將
叛之實也
狼跋曰公孫碩膚赤舄几几公孫者豳公之孫謂周
公也周公有碩膚之德故攝政而履人君之舄几
几然甚宜之也毛以公孫爲成王鄭以公孫爲公
遜皆非是
常棣之四章曰兄弟䦧于牆外禦其侮每有良朋
烝也無戎按此詩八章七章合韻惟此戎字不合
韻疑戎當作戍戍亦禦也字旣相類傳寫誤也
伐木三章章十二句每一章首輙云伐木凡三云伐
木故知當三章也今毛氏詩斷六句爲一章蓋誤矣
伐木丁丁丁丁聲相應也伐木者小事爾猶求同志
共事其聲丁丁然以言自天子至庶人亦當須友
以相成也彼伐木能求助於人使有聲丁丁然况
任天下之事事多重於伐木者乎此乃詩意巳毛
鄭說俱非是也
有枤之杜有睆其實枤杜特生之杜也以興君子于
役則婦人特居焉睆然其實者方其盛時也
白駒四章皆興也白駒以斥賢者言若有是白駒食
我之埸苗者我則縶維之雖不得久留猶願永終
今朝焉愛之厚也以言若有賢者肯食王䘵王
則羈縻之雖不得久留猶願永終今朝焉亦愛之
厚也二章申慇懃皆所以教王也三章言有皎皎
之白馬其㓗白可愛猶賁然而來今汝賢者何故
自㓗白則不肯來乎此以屬賢者故上刺其君之
不能下怨賢者之棄吾君忠厚之道也四章皎皎
白駒在彼空谷生芻一束其人如玉生芻薄陋也言
白駒不見收逸於空谷其養甚薄生芻一束而巳
猶賢者不爲世用而甘於菲薄也
黃鳥黃鳥無集于榖無啄我粟此邦之人不我肯榖
言還言歸復我邦族興也黃鳥集榖啄粟則有
彈射捕逐之害猶我嫁于此邦居于此室而遭衰
薄之俗有斥逐之辱一人之性不足以變一家一
家之俗不足以變一邦而云爾者隂禮不修則舉
國皆汙故曰復我邦族也
十月之交天命不徹我不敢傚我友自逸徹均也
小旻四章章八句二章章七句乃得其理今誤爲三
章八句三章七句卒章曰不敢暴虎不敢馮河人
知其一莫知其他此言小人短慮暴虎馮河之患
患在目前則知避之喪國亡家之禍禍在歲月故
不知憂戰戰兢兢如臨深淵如履薄冰者言善
爲國者當如此矣
小弁曰鹿斯之奔維足伎伎伎伎顧其子也雉之朝
雊尚求其雌其雌妃也言王放逐太子曾不如鹿
乎廢黜申后曾不如雉乎譬彼瘣木疾用無枝者
木瘣則無枝無枝則木死矣亦若王受讒放逐太
子自殘其嗣其嗣誠殘王亦且斃踣矣相彼投兔
尚或先之者兔爲人所驅急更投人人哀其窮則
及驅者未至而先存之兔雖可利以其可憐猶存
之也何則誠不忍其心之窮急也以言王何獨忍
人哉今俗猶言飛鳥入懷勿殺殺之不祥此投兔
之比
巷伯之詩者孟子所作也孟子仕(一作寺)人以避嫌不審
爲讒者譛之至加宫刑爲寺人故作此詩也詩
名巷伯者是其身所病者故以冠篇末云楊園
之道猗于畝丘者言讒人罔極不獨譛已而已必
將上及大臣骨肉但先自已始也故曰凡百君子
敬而聽之其後王后太子及大夫果多以讒廢者
谷風曰習習谷風維山崔嵬無草不死無木不萎忘
我大德思我小怨習習之風生草木也崔嵬之山
養草木也然而不能使草長不死不能使木長不
萎者天地之功有所不足也奈何忘我大德思我
小怨乎
四月維夏六月徂暑先祖匪人胡寧忍予此不欲生
之辭也我之先祖曾匪以人恩畜我乎何爲忍使
我當此亂世而生也滔滔江漢南國之紀盡瘁以
仕寧莫我有者江漢之水能紀綱南國諸川而有
之今我盡勞從仕王曾不顧有於我計王之德不
若江漢之水也匪鶉匪鳶翰飛戾天匪鱣匪鮪潜
逃于淵者言怨亂並興憂之之辭也曾不爲鶉鳶
乎翰飛戾天曾不爲鱣鮪乎潜逃于淵言非此四
者則皆罹其患矣
北山五章章六句故言六章三章六句三章四句非
無將大車祇自塵兮無思百憂祇自疷兮博士讀
疷爲邸非也疷當作痻讀如緍病也字誤耳
小明四章章十二句故言五章三章十二句二章六
句非
鼓鍾詩曰以雅以南文王世子曰小樂正學干大胥
贊之籥師學戈籥師丞贊之胥鼓南此言南者皆
指文王樂也則吴季子所觀象箾南籥者也非南
夷之樂也南夷之樂曰任不曰南謂之曰南強厥
名矣鼓鍾之詩傷幽王亂文武之樂故末及雅與
南也雅亦用籥南亦用籥故云以籥不僣也然文
王之樂稱象箾南籥者文王之化先被江漢之域
故作樂以象其功也象者象南方之譯云
信南山曰中田有廬於田中作廬此井田之法也廬
舍居内貴人也公田次之先公也私田居外後私也
采菽采菽筐之筥之興也菽薄物采以爲藿然而不
可不敬故或筐之或筥之况諸侯之君乎故當有
以厚錫予之也觱沸檻泉言采其芹采芹者以檻
泉㓗清則就采其𦵔况諸侯之君有修㓗之德乎
亦不可不以恩禮接之也
假樂故言四章章六句以文理考之實六章章四句
卷阿詩曰似先公酋矣召康公則何以不欲成王似
先王而獨曰似先公乎曰成王之時周之先王惟有
文武文武皆聖人不可似也是以欲成王似其可
及者則莫若先公也然則聖人不可及而大賢有
可到非不欲其似先王也智不能也以爲不然復
察於詩召公戒成王則作公劉之詩周公戒成王
則作大王之詩所以不及文武者其意皆可知矣
常武有常德以立武事因以爲戒然常德者旣敬旣
戒惠此南國是也言宣王命太師皇父爲冡宰
整其六軍旣敬矣旣戒矣無負於南國矣而南國
今不率職故可以征之此謂先自治然後治人故曰
常德二章命程伯休父者南國旣有變故勑大司
馬陳行戒師旅而往討太師皇父爲冡宰實緫六
軍故曰整我六師程伯休父爲大司馬專軍政故
戒左右陳行也因以爲戒者王猶允塞徐方旣來
徐方不回王曰還歸是也凡兵出則戒於詐故曰
王猶允塞乃能來也武成則戒於瀆故曰還歸者
止於義也
季札聞歌小雅而曰美哉思而不貳怨而不言其周
德之衰乎猶有先王之遺民焉杜注云衰小也先
王殷王也文中子曰季札焉知樂小雅周之盛也
予謂二子之說皆未得其眞何者思而不貳怨而
不言何關殷之末王乎若聞鹿鳴魚麗而謂之衰
又何以爲季札乎蓋昔者周德旣衰樂章錯亂太
師非其人不知小雅自有正雅大雅自有變雅而
遂誤以凡變雅者爲小雅凡正雅者爲大雅而季
札所聞適皆節南山之類故有周德衰之歎耳後
至仲尼自衛反魯乃始分雅頌各得其所由仲尼
而雅頌各得其所則仲尼以前大小雅不得其所
矣故季札所聞者皆厲宣幽王之詩而當時太師
目之爲小雅者也此其所以稱怨而不言不亦宜乎
七月詩周公作也公劉詩召公作也周公召公等也
七月陳王業之本公劉亦云戒以民事美公劉之
厚於民其意亦等也周公作之戒成王也召公作
之戒成王也戒成王等也七月之興當旣王之後
公劉之興亦當旣王之後其時又等也然而七月
則繫豳風公劉則入大雅何也公劉豈非豳國之
君七月豈非公劉之詩乎先儒以爲周公遭變故
七月爲變風召公無變故公劉爲大雅其然乎其
不然乎豳風者名之爲豳實周公詩耳周公之詩
何不名曰周公國風而曰豳乎周者畿内國也畿
内諸侯上繫於王不得國別風也何不編於魯魯
者伯禽封耳周公不之魯也何不編之雅與公劉
相倫公劉之詩言其政事七月之詩言其風俗旣
曰風矣不得編於雅矣周公作詩意在於豳而周
公之詩無所可繫故因謂之豳也就豳言之七月
東山皆正風也鴟鴞以下皆變風也由是言之豳
七月自無緣入雅不得云周公遭變故爲變風也
且以七月東山爲變風世復有正風者乎且復有
不變風者乎曰然則鴟鴞破斧之屬何不列之於
雅曰列之於雅是爲變雅成王雖始疑周公而終
任之攝政六年而後復子明辟君臣之道亦無閒
矣君子成人之美故不使成王之世有變雅之聲而
攝引其詩使還周公也曰東山之詩非刺也亦何
以不入雅曰當此之時成王猶諒闇故兹事不爲
成王之美亦不入雅明緫已之際責在冡宰也與
春秋毛伯來求金相似乃知聖人之意六經如合
符契耳
維清之詩序曰奏象舞也象則文王之樂所謂象箾
者蓋文舞也故其辭稱文王之典夫文王之舞謂
之象武王之舞謂之武將舞象則先歌維清是
以其序曰奏象舞其辭曰文王也將舞武則先歌
武是以武之序曰奏大武其辭曰於皇武王也内
則十三學舞勺勺大武也十五學舞象象則象
箾也教者當舉時王之教學者當舉時王之樂
故勺與象明文武之功也
雝禘太祖也太祖即后稷矣
長發大禘也此禘于宗廟之禘所謂五年再殷祭與
祫連稱者也禘于太祖則功臣與祭故末章言伊
尹也云昔在中葉者作此詩之時指湯未受命之
前爲中葉也有震且業者常有震恐危業之事
即仲虺云肇我邦于有夏若苗之有莠若粟之有
秕小大戰戰罔不懼于非辜者此也
公是先生七經小傳卷上
