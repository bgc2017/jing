易翼宗卷二
湖北巡撫晏斯盛撰
上經
䷆
師(句)貞(句)丈人(句)吉无咎(丈人李氏易解作大人誤)
傳師衆也貞正也能以衆正可以王矣剛中而應行險
而順以此毒天下而民從之(句)吉(句)又何咎矣大象地
中有水師君子以容民畜衆序卦訟必有衆起故受之
以師師者衆也雜卦師憂
需訟坎乾相加覆推而成師比則坤坎相加覆推而
成此乾坤對待相推于初交之後坎男往來于其間
自然之次也本卦坎上乘坤一剛五柔是羣陰統于
一陽如衆之有統率也因名曰師古者兵出于農自
十乘百乘以至千乘萬乘皆由田起故稱人之衆皆
曰師詩所謂殷之未喪師是也師用以征征之為言
正也又師直為壯九二得中故有貞義詩曰維師尚
父時維鷹揚又曰方叔元老克壯其猷丈人之謂也
九二剛中專閫于下六五正應推轂于上又坎為中
男故有丈人之象且卦德坎險而坤順師雖危事而
大順民心故吉而可以无咎既曰吉又曰无咎者因
兵凶戰危勞民動衆而言言其師之吉而後得无咎也
丈人子夏傳作大人李鼎祚遂謂丈人者大人之誤
然揚雄衆首擬師而其贊曰丈人推拏正襲易丈人
之文不得謂古本非丈人
初六(句)師出以律(句)否臧(句)凶
傳師出以律失律凶也
六在師之初爻故言師出才柔不中當事之始一失
節制必見覆敗故有否臧之戒以律臧也否臧即失
律律正也師之貞也其在樂也十二律皆有正聲是
以古人行師吹律聽聲而知勝負其在師也正為主
而竒為用不正即凶之道不待其覆轍而後知也
九二(句)在師中(句)吉(句)无咎(句)王三錫命
傳在師中吉承天寵也王三錫命懷萬邦也
九二居下卦之中為師之主以一剛而統羣陰彖所
謂貞也丈人也吉而无咎者也上應六五六五中而
居尊王也德通道合志安天下眷顧殷隆三錫之命
誠慎之也此所以得專師中之吉而无咎也
六三(句)師或輿尸(句)凶
傳師或輿尸大无功也
六三才柔乘剛二主乎中而三復動乎其外輿如輿
論之輿衆也以二視三則衆矣尸如誰其尸之之尸
主也乘剛而動則主矣不中不正違其主帥有凶之
道故傳曰大无功若尸作敗師解則不必釋矣觀後
弟子輿尸更明程傳曰三居下卦之上居位當任者
也不惟其才陰柔不中不正師旅之事任當專一二
既以剛中之才為上信倚必專其事乃有成功若更
使衆人主之凶之道也輿尸衆主也盖指三也以三
居下之上故發此義軍旅之事任不專一覆敗必矣
王氏申子曰三不中不正是小人之才弱志剛者而
居二之上是二為主將三躐而尸之也凡任將不專
偏禆擅命權不出一者皆輿尸也軍旅何所聽命乎
其取敗必矣
六四(句)師左次(句)无咎
傳左次无咎未失常也
八陣圖天前衝地前衝在右天後衝地後衝在左右
為前左為後故兵家尚右上將軍居右偏將軍居左
左傳云師三宿曰次左次師後退而舍止也六四以
柔承五知難而退兵家之常故无咎
六五(句)田有禽(句)利執言无咎(句)長子帥師(句)弟子輿
尸貞凶
傳長子帥師以中行也弟子輿尸使不當也
六五中正居尊為用師命將之主征不庭討不享其
所有事也田以講武有師象故言田羣陰比翼有禽
象故言禽有禽田之所也詩曰獸之所同麀鹿麌麌
漆沮之從天子之所有禽而田非荒也則以義興師
非黷也言征討之言執言謂聲其罪以討之實彖所
謂貞无咎之道也郭京本利執言作利執之非也夫
聲罪致討以義服之可矣在帥師者主之而已六五
柔中而應九二其所有事也師非以黷武也中道也
若執言可服而猶戰焉是又弟子專功之謀矣凶也
盖命將為行師之本長子謂九二即彖所謂丈人自
衆尊之曰丈人自君稱之則曰長子弟子謂三命將
貴兼才德乃堪重寄如九二之剛中為五正應是其
選矣若六三則才柔不中偏裨之衆陰邪狂恣使專
謀議雖貞得無凶乎
玩傳田有禽利執言无咎不釋而專釋長子帥師弟
子輿尸者以執言為長子之事也六五柔中不欲黷
武也不然則專功者主之矣豈師之道哉向來俱不
解此
弟子輿尸向來俱兼三四言玩彖左次无咎則四能
自反而退非輿尸者惟三以柔乘二之剛不度才不
量力與二有競功之象本文輿尸即從前象來非别
一義
上六(句)大君有命(句)開國承家(句)小人勿用
傳大君有命以正功也小人勿用必亂邦也
上六師之終順之至論功行賞建邦啟土之時也又
坤為土地為均為文為衆故有大君有命開國承家
之象亂之終而治之始治即防亂故戒使勿用小人
謹始之意為國家計也聖人體元流行不息開國承
家治本也元也小人勿用為治國家言也
朱子曰開國承家小人勿用舊時說只作論功行賞
之時不可及小人今思他既一例有功如何不及他
得看來開國承家一句是公共得的未分别君子小
人在小人勿用則是弗更用他與之謀議經畫耳漢
光武能用此義自定天下之後一例論功行封其所
以用之左右者則鄧禹耿弇賈復數人他不與焉此
義方思量得如此未曾改入本義且記取
胡氏炳文曰初師之始故紀其出師而有律上師之
終故紀其還師而賞功六爻中將兵將將伐罪賞功
靡所不載末曰小人勿用則又戒辭也雖然亦在於
謹其始焉耳曰丈人曰長子用以行師者得其人及
其開國承家自不至于用小人矣
䷇
比(句)吉(句)原筮(句)元(句)永(句)貞(句)无咎(句)不寧方來(句)
後夫凶
傳比吉也比輔也下順從也原筮元永貞无咎以剛中
也不寧方來上下應也後夫凶其道窮也大象地上有
水比先王以建萬國親諸侯序卦衆必有所比故受之
以比比者比也雜卦比樂
師之覆也坤來居下坎往居上文王觀此坎上坤下
坤順坎行五陽居尊衆陰歸之因名為比原再也左
原田漢書原廟本草原筮俱訓再凡卦先内卦後外
卦再筮謂九五比師之反對師而言九五在外卦故
曰原筮九五剛而得中有元善永久貞固之德所以
吉而无咎曰吉原筮元永貞者倒揭語也卦體九五
得位坤順六二正應羣陰相輔有歸心恐後上下恊
應之象故曰不寧方來當此比順之時天下歸心有
後之者心欲後也觀望遲疑中懷異志是悖乎比之
義者窮之道也故曰後夫凶夫出衆者如丈人長子
之類牧誓稱夫子勖哉勖哉夫子即其人也庸可後
哉初二三四不寧方來者也上六高亢後夫也
蒙屯之反剛來居内故曰初筮比師之反剛往居外
故曰再筮此如貞悔之謂聖傳皆曰以剛中也本義
作再筮以自審不恊
初六(句)有孚(句)比之(句)无咎(句)有孚盈缶(句)終來有他
吉
傳比之初六有他吉也
坤體比初歸附最先方來之始其于五位雖遠而已
有以信之矣本自无咎不但无咎已也孚信之至至
于積誠既久則五其志同道合矣吉何如之六皆比
陽者也而誠不誠異後夫懷疑故凶三與後𩔖故傷
觀後之所以凶則知初之所以吉初對後看吉可豫
卜傳比之初六倒轉爻辭正從初字得義而直决其
有他吉非後與三之所能同也缶雖最薄之陳而誠
積于初則孚之早矣
鄭氏汝諧曰五為比之主初最遠而非其應何以有
吉義盖機生于應物之先而誠出于志之未變故以
信求比何咎之有盈充也缶素器也居下而位卑擴
吾之信以充之雖遠而非其應終必應而有他吉矣
有他吉者非期於必得而得之也
六二(句)比之自内(句)貞吉
傳比之自内不自失也
内已也五其正應有適合之道以天下所共比之主
而已與之應道合志同則一德一心不苟于比而適
相比者其正也故正而吉傳曰不自失不失其正也
本義曰柔順中正上應九五自内比外而得其正吉
之道也
六三(句)比之匪人
傳比之匪人不亦傷乎
不中不正危疑之地處二之後五隔于四不能相比
與上相應後夫之𩔖後夫凶而比傷可知矣之謂上
也非初二四之𩔖也故曰匪人專以應言
語類曰初應四為比得其人二應五亦為比得其人
惟三乃應上上為比之无首者故為比之匪人也趙
氏彦肅曰初比于五先也二應也四承也六三無是
三者之義將不能比五矣
六四(句)外比之(句)貞(句)吉
傳外比于賢以從上也
上謂九五五位尊剛正一卦之主賢也四從五五在
外而四從之正也比之最切者也從龍從虎氣𩔖自
然
李氏過曰二與四皆比于五二應五在卦之内故言
比之自内四承五在卦之外故言外比之外内雖異
而得其所比其義一也故皆言貞吉
九五(句)顯比(句)王用三驅(句)失前禽(句)邑人不誡(句)吉
傳顯比之吉位正中也舍逆取順失前禽也邑人不誡
上使中也
九五居尊為比之主剛健中正而羣陰翕然從之剛
健則明而不暗中正則公而不私故曰顯比觀顯之
為義則廓然并包乎天下而無所于廹坦然誠服乎
天下而無所于疑已盡一爻之神而吉可知矣失前
禽顯比之德剛中之存來者不殺而衆歸之王者之
仁所以蓄衆邑人不誡顯比之化剛中之致自恊乎
中而不知誰之為之帝力于我何有也陸氏振竒曰
三驅失禽置失得于無恤者狀蕩平之王心邑人不
誡冺知識于大順者狀熙皥之王化
三驅失禽之義程傳本義俱以天子不合圍及武湯
祝網為解然古註云凡驅禽而射三度則已也軍禮
禽在前來者不逆而射之不殺降也旁去又不射奔
者不禁也惟背我而去則射之故自膘達肩為上殺
而傷者不以獻是舍逆者不迎射之也取順者取其
所當取如書所謂取亂侮亡也失前禽則所到皆下
不殺一人而全收其衆正顯比之事若來者不拒則
來即取而殺之矣于義未安又邑人不誡本義云雖
私屬亦喻上意不相警備以求必得經傳義俱未合
語類則云邑人不誡如有聞無聲言其不消告誡又
如歸市者不止耕者不變相似後條更切得顯比景
象
上六(句)比之无首(句)凶
傳比之无首无所終也
九五為比之主初比之最先故有喜二正比五四外
比五故皆貞吉六陰柔疑貳比之最後而居于五之
上既已過之不知天命禍可言乎此彖之所謂後夫
凶也无首即後也无所終據无首而言也與不寧方
來對看非先无首而後不知所終也王氏弼曰无首
後也處卦之終是後夫也為時所棄宜其凶也王氏
申子曰五以一陽居尊四陰比之于下故彖傳曰下
順從也而上六孤立于外而不從豈非後夫之象二
家得之
䷈
小畜(句)亨(句)密雲不雨(句)自我西郊(小畜歸歲作&KR3303;畜誤)
傳小畜柔得位而上下應之曰小畜健而巽剛中而志
行乃亨密雲不雨尚往也自我西郊施未行也大象風
行天上小畜君子以懿文德序卦比必有所畜故受之
以小畜雜卦小畜寡也
畜因乎比覆乎履比一陽為五陰所歸而小畜以一
陰制乎五陽此其剛柔相因而推之者也履上乾而
下兑柔不當位而履乎剛小畜上巽而下乾柔得其
位而上下之剛繫之此其剛柔反復而推之者也柔
止剛非亨道也第以其内健而外巽陽剛居二五之
中而其志得行乃可以亨也兑反為巽自内而外兑
升成巽三往居四故聖傳曰尚往往期于遠而近在
乾上故曰自我西郊夫陰陽和而後雨澤降陽為陰
畜則陰為主而陽未得遂故有此象然不雨不遽雨
也施未行未竟行也此乃所為畜之小而有亨之道
也如初九之復自道九二之牽復九五之有孚則尚
往而施未行之時矣至上九巽變為坎則雨之盈而
畜者盛故貞厲征凶畜之極而亨道難矣先儒俱謂
雲起自西即不成雨故于本文亨下二語不屬經傳
彖爻俱多牴牾嘗驗之諺云久雨西風晴久晴西風
雨雲隨風行歴歴不爽則西起之雲亦未嘗不雨也
來氏頗窺亨畜之旨而于象義猶未盡恊由其未明
此理并用互爻而不及剛柔相推之本也
初九(句)復自道(句)何其咎(句)吉
傳復目道其義吉也
二五剛中志行故能亨乾不可得而畜也初當畜之
伊始九以陽剛之才乘其機之萌而自行其志不為
四制而四且應之則復其常矣道之本然也故曰復
自道不惟无咎而實為事理之宜故聖傳曰其義吉
此君子之所以大居正也貴謹幾也觀屯否之初可
見
九二(句)牽復(句)吉
傳牽復在中亦不自失也
牽連也連乎初也初合志同德者也乾不可畜九二
剛中陰不能制不成乎畜正與初九相牽而復其常
亨畜之理一也聖傳承初九不畜之義而言故曰亦
不自失
九三(句)輿說輻(句)夫妻反目
傳夫妻反目不能正室也
九三切近乎四既比之復廹之欲動不能故有輿說
輻之象三四陰陽比近夫婦之義然陽剛不中而陰
柔得位居外將欲制其陰而反為陰制反目不相對
視各相惡而不相下也不能正室非不欲正不能正
也
項氏安世曰輻陸氏釋文曰本作輹按輻車轑也輹
車軸轉也輻以利輪之轉輹以利軸之轉然輻無說
理若輹則有說時車不行則說之矣大畜大壯皆作
輹字胡氏炳文曰大畜九二輿說輹輹與輻或據左
傳註以為通用何也曰說文輹車下橫木非輻也大
畜九二說輹剛而得中自止而不進也小畜九三說
輻剛而不中止于陰而不得進也說輹可復進說輻
則不可以行矣二說互相發
六四(句)有孚(句)血去惕出(句)无咎(血晁以道作恤)
傳有孚惕出上合志也
六四承五為畜之主象五位尊而相得故象為有孚
而傳曰上合志上謂五也畜得其正順承以為畜也
此為最善故无咎血晁氏本作恤盖恤字之誤也恤
憂恤也謂九三本象陰為陽所廹說輻反目者也四
既承五則九三之憂恤者去矣惕本爻四多懼故惕
然以陰承陽畜之正者故出乎惕即象即占從前血
惕二義俱未明徹
九五(句)有孚攣如富以其鄰
傳有孚攣如不獨富也
四以陰畜陽不得其正惟承五故有孚五則陽為主
而陰之畜者成之又有二之剛中為應其志得行故
曰有孚攣如攣如孚之甚猶所謂心如結兮者彖之
剛中而志行是也畜有富義畜正而盛則富矣鄰即
四畜盛而富則四之孚者亦富也如君于臣正其志
而諫行言聽則臣亦與共天禄書曰臣哉鄰哉是之
謂矣本義謂三爻同力畜乾為鄰之象未合彖傳觀
之
上九(句)既雨既處(句)尚德載(句)婦貞(句)厲(句)月幾望(句)
君子征凶(德京房虞翻子夏傳皆作得幾唐一行作既俱誤)
傳既雨既處德積載也君子征凶有所疑也
既雨雨之既也如既然之既月幾望幾及也如庶幾
之幾上九畜之終亨之久富之盛非德之積不足以
載之故曰尚德載不然則滿而傾矣書曰滿而不溢
所以長守富也其為是乎此君子之道貴剛以守之
也若陽畜不止則六四用事婦道為主危厲不免如
月之及望而陰疑于陽矣君子當此豈可復征故不
戒者凶也畜極而通則雨矣因彖文不雨而言故曰
既雨望月之盈也陰之盛也本爻巽體畜極故曰月
幾望婦陰道君子猶言男子猶九三之言夫也應也
其情同王氏應麟曰小畜上九月幾望則凶陰疑陽
也歸妹六五月幾望則吉陰應陽也中孚六四月幾
望則无咎陰從陽也據此分晰得同辭異義之旨然
歸妹中孚之月幾望皆陰爻此獨陽爻變坎則陰之
畜極者不知止也故征凶九三之夫婦反目終必及
也
既雨既處尚德載二句與婦貞厲月幾望君子征凶
三句上下相承對看玩傳文既雨既處德積載也為
一段婦貞厲君子征凶有所疑也為一段文勢分明
先儒以婦貞厲屬上段與君子征凶對看不協
䷉
履虎尾(句)不咥人(句)亨
傳履柔履剛也說而應乎乾是以履虎尾不咥人亨剛
中正履帝位而不疚光明也大象上天下澤履君子以
辯上下定民志繫辭履德之基也履和而至履以和行
序卦物畜而後有禮故受之以履雜卦履不處也
履小畜之反也小畜外巽之六四來内乾之九三兑
柔乾剛而乾上兑下若履踐然故名為履乾虎象凡
卦從下而上則四即其尾也然本卦之體内兑外乾
兑說乾健柔以應剛無所傷害故雖履虎尾而不咥
人占此者亨且五當尊位所履者尊剛中而正故不
疚又九五剛正有光明之象履之所以無傷而能亨
也履虎尾以九四言彖傳履帝位以九五言其不咥
人不疚及九五之貞厲而不至凶互相發明
初九(句)素履往(句)无咎
傳素履之往獨行願也
素履猶中庸言素其位而行也素者本然固有之謂
履禮也知崇禮卑本爻剛而能下居履之初未為物
遷率其本然固有者而行之獨得于己不願乎外故
无咎
九二(句)履道坦坦(句)幽人(句)貞(句)吉
傳幽人貞吉終不自亂也
九二中正故有履道坦坦之象中道而行依乎中庸
者也平易明白中有所主﨑險竒衺不足以亂之對
九五帝位而言則此為幽人猶中庸所謂遯世不見
知而不悔者也剛中即所以為正貞也故吉梁氏寅
曰行于道路者由中則平坦從旁則﨑險九二以剛
居中是履道而得其平坦者也持身如是不輕自售
故為幽人貞吉
六三(句)眇能視(句)跛能履(句)履虎尾咥人(句)凶(句)武人
為于大君
傳眇能視不足以有明也跛能履不足以與行也咥人
之凶位不當也武人為于大君志剛也
不中不正居凶危之地暗昧陂側而行險犯義下履
九二上履純乾其志甚剛不免于禍此履之凶者本
卦小畜之反也巽反為兑是乾也而成兑矣兑為毁
折則眇且跛也不必象家互爻而始合也柔履剛本
爻為履之主就全體而觀則兑說而應乎乾就一爻
而言則正履乾剛而失其柔故即承彖文履虎尾而
分别之曰此則其咥人者也王氏申子所謂彖總言
一卦爻則據其時與位而言是也來氏謂人居兑口
鑿矣武陰象三也眇視跛履而履虎尾者也大君乾
也為則作威作福之謂為于大君犯分干義履之事
也所以明上文之象也聖傳上以位言下以志言本
一意王氏申子謂武人用之以有為于大君之前則
可者亦失傳意
九四(句)履虎尾(句)愬愬終吉(愬愬馬融作虩虩誤)
傳愬愬終吉志行也
履非其地皆屬危機九四不中不正與六三同故亦
曰履虎尾四多懼故愬愬也以剛居下上承九五履
危而知所戒懼與暴虎馮河眇視跛履者異盖履剛
而能柔志自可行故終吉
九五(句)夬履(句)貞(句)厲
傳夬履貞厲位正當也
剛中而正履當尊位不疑所行故夬履夬決也快也
中正故貞厲而不至咎凶此即彖所謂履虎尾不咥
人傳所謂履帝位而不疚者也所以夬履而貞且厲
者以正當乎履之位決于履且固守其履也以視履
元吉觀之則夬履之貞厲可見矣噬嗑之貞厲无咎
傳曰得當兑五之有厲傳曰位正當皆以當乎位之
尊而言也彖傳爻辭非有異文
上九(句)視履(句)考祥其旋(句)元吉
傳元吉在上大有慶也
上九履之終行之成不壯往不徑行故曰視履視審
慎也考視之詳也祥善之至履之度也旋周旋折旋
也中規中矩善也就履而言故不僅曰善而曰祥也
履禮也周規折矩有節有文秩然藹然中乎天則考
祥如是所謂動容周旋中禮盛德之至者履以和行
莫之或過夬履者行若危愬愬者行自懼眇跛者行
若狂坦坦者行未著素履者行未成吉無踰此者故
元吉
來氏知德曰視履作一句與素履夬履同例祥善也
三凶五厲皆非善也考其履之善必皆天理之節文
人事之儀則下文其旋是也旋者周旋折旋也凡禮
以義合而截然不可犯者謂之方猶人之步履折旋
也以天和而怡然不可解者謂之圓猶人之步履周
旋也禮雖有三千三百之多不過周旋折旋而已考
其善于周旋折旋之間則中規中矩豈不元吉按此
義最精但其中有中爻離目視之象也句未解傳元
吉在上專以上言不主六三也此又用互爻而失之
鑿故刪之
䷊
泰(句)小往大來(句)吉(句)亨
傳泰小往大來吉亨則是天地交而萬物通也上下交
而其志同也内陽而外陰内健而外順内君子而外小
人君子道長小人道消也大象天地交泰后以財成天
地之道輔相天地之宜以左右民序卦履而泰然後安
故受之以泰泰者通也雜卦否泰反其𩔖也
泰者否之反小謂陰大謂陽往者自内之外來者自
外至内小往坤三陰自否内往居外大來乾三陽自
否外來居内陽來陰往交也陰陽交則和和則通上
下交則合合則固故曰泰正月之候成平之世天時
人事一也吉亨者吉以亨也泰也
雜卦傳否泰反其𩔖言此為反易之卦只從否泰觀
其往來大分了然不兼歸妹彖傳較然劉氏牧亦專
主内外卦
初九(句)拔茅茹以其彙(句)征吉
傳拔茅征吉志在外也
泰初陽來于下天道下濟君德下交之始即上交之
初茅微賤之物以其在初也茹根也彙𩔖也征進也
仕進之謂下交之初衆志欣動進而從君也茹茅之
根彙又根之類思皇多士維周之楨濟濟多士文王
以寧王陽在位貢禹彈冠觀士氣而知興朝之象據
初而言也盖拔茅之茹而連乎茹之彙則極其下者
而擬之以見交泰之初氣𩔖之從也先儒謂連及三
陽者猶隔一層
九二(句)包荒(句)用馮河(句)不遐遺(句)朋亡(句)得尚于中
行
傳包荒得尚于中行以光大也
泰二陽交于二上應六五交之最盛者泰之主也荒
遠也乾體廣大無不兼容而量有必周故曰包荒非
僅初之拔茅茹而以其彙已也九二剛中能濟往而
無阻有馮河之勇焉乾用剛果無所私眤而不疑所
行故曰用馮河非僅初之征進已也惟其體之無不
容也故不遺遐遠惟其用之無所私也故不溺朋比
皆據二而言泰之中道也傳曰光大者中德也本義
謂包容荒穢來氏謂包初皆非也未知上下四句之
相承見義也未知得尚于中行為本爻之主也未知
傳舉首尾以括中二句也
九三(句)无平不陂(句)无往不復(句)艱貞无咎(句)勿恤(句)
其孚(句)于食(句)有福
傳无往不復天地際也
三處上下卦之間地與天往來之界地之形无平而
不陂天之氣无往而不復當此之際非乾陽之貞以
固其交能為泰乎知其艱而貞以守之斯无咎震无
咎者存乎悔其為艱也能勿恤乎其能貞也則有孚
矣孚則陰陽交而泰矣如是則不僅无咎也艱貞者
于是乎食矣且有福矣勿恤恤也于食食也俱二字
為句
泰否反易亦對待九三陰陽交際之大分故就其大
分以為辭與論承應者又别聖傳以一際字括一爻
之象竒甚
六四(句)翩翩不富以其鄰(句)不戒以孚(翩翩陸德明作萹萹誤)
傳翩翩不富皆失實也不戒以孚中心願也
泰四柔順之體陰以得陽為心上交之時近五應初
同心相應翩翩來不已之貌狀四之情也不富以其
鄰言𩔖應之速不有其富相與為泰也鄰謂五五泰
之至隆四以陰相承急欲相從以成泰同情也傳曰
失實者忘私忘家之謂非不待富之謂不戒以孚言
不富以其鄰之實也不待戒而自孚出于中心之所
欲得也故傳曰中心願實泰交之美者本義謂其占
為有小人合交以害正道君子所當戒于爻情傳義
俱未恊何氏楷曰此正陰陽交泰之爻也翩翩羣飛
而下貌陰虚陽實凡言不富者皆陰爻鄰指五上四
能挾其並居之鄰相從而下者以三陰皆欲求陽故
不待教戒而能以之下孚乎陽也此說近是
六五(句)帝乙歸妹以祉(句)元吉
傳以祉元吉中以行願也
帝乙歸妹借時事為象如高宗箕子之𩔖帝乙謂湯
湯稱天乙故亦稱帝乙其嫁妹之辭曰無以天子之
富而驕諸侯陰之從陽女之順夫天下之義也往事
爾夫必以禮義是也泰五陰居尊位帝女之象泰交
于陽下嫁之象來氏謂本卦陰陽交泰陰居尊位而
陽反在下故象以此者得之其謂中爻三五為雷二
四為澤有歸妹之象者亦偶合此體非本意何也無
帝乙二字也祉當作禮即必以禮義之文元吉至善
而大吉也福在其中皆五之中德為之故傳曰中以
行願也女之嫁與四之願交于陽同也帝制為下嫁
之禮則中以行之矣
上六(句)城復于隍(句)勿用師(句)自邑告命(句)貞吝
傳城復于隍其命亂也
泰極矣過乎中矣必復為否政令顛倒成者壊之尚
可為哉坤為地為土故取象城隍坤為衆變艮為止
故勿用師邑親近之地令不及遠而告命自邑雖正
亦吝泰極之時為之也程子曰掘隍土積累以成城
如治道積累以成泰及泰之終將反于否如城土頽
圮復及于隍也上泰之終六以小人處之行將否矣
師衆也勿用師君之所以能用衆者上下之情通而
心同也今泰之將終失泰之道上下之情不通矣民
心離散不從其上豈可用也用之則亂衆既不可用
方自其親近而告命之雖所告命者得其正亦可羞
吝來氏曰此復字正應无往不復復字
䷋
否(句)之匪人(句)不利君子貞(句)大往小來
傳否之匪人不利君子貞大往小來則是天地不交而
萬物不通也上下不交而天下无邦也内陰而外陽内
柔而外剛内小人而外君子小人道長君子道消也大
象天地不交否君子以儉德辟難不可榮以禄序卦物
不可以終通故受之以否雜卦否泰反其𩔖也
否者泰之反乾三陽往居外坤三陰來居内陽散陰
離不交也陰陽不交則不和不和則不通上下不交
則不合不合則不利故曰否衰謝之候敗壊之秋天
時人事無可為者否之匪人與履虎尾同人于野艮
其背同例獨以匪人當之者内小人小人道長也不
利君子貞者不利于君子之正外君子也君子道消
也天地塞賢人隠不能以行道為正故大象曰君子
以儉德辟難不可榮以禄也泰但言小往大來而著
其吉亨否則詳言人事而後言大往小來若曰當斯
時也雖曰天命豈非人事哉言世之否塞皆小人為
之也
來往只從泰否反易見義不兼漸卦否之匪人來氏
以為非人也天也天字多一轉失聖人立象之意不
利二字為句與上下句不相屬只如舊讀即小人道
長君子道消之謂也
初六(句)拔茅茹以其彙(句)貞(句)吉(句)亨
傳拔茅貞吉志在君也
否初事尚可救陰陽雖不交而外有九五剛正之君
因時而早圖之則猶可及止也惟在正而固以守之
則吉而否者以亨亨否非一人之事亦必有傑出之
人氣機之際旋轉之功在初為最切也且否泰反易
同體故初爻之辭差同其不同者貞也亨也貞君子
之道也彖辭不利君子貞而初以貞而吉且亨者以
初之時言也君子之道未竟消也先儒俱以三陰皆
為小人是專見彖而不見爻也彖言陰陽之大分爻
言所值之時位各有所當約而言之諸卦大象之不
吉者初爻皆有吉義如屯蠱暌蹇之𩔖言其勢之可
迴也且據其材而言之苟有可治則否即可亨也四
五六亦然古今治世而伏亂幾亂世而基治理豈不
惟其人乎
六二(句)包承(句)小人吉(句)大人否亨
傳大人否亨不亂羣也
包一陰居中而上下兩陰包之也承承六三也六二
柔中當否之時包陰而又承三無所作為承順而已
夫不敢妄作小人之福也故吉然爻本中正可以自
立雖包陰承三不為所亂安其否而道自亨也或曰
上應九五否者可亨也曰天地不交不能為應也六
十四卦中有應而不能為應者獨此卦也故傳曰不
亂羣獨言大人者所以著君子之柔正不同乎小人
之柔靡也
六三(句)包羞
傳包羞位不當也
六三偏暗當上下交接之地有陽可從而偏邪險側
與羣陰為黨以成為否小人誤國貽禍于世上下切
齒靦面自安可羞孰甚詩云天之方蹶無然泄泄孟
子曰泄泄猶沓沓也事君無義進退無禮言則非先
王之道者猶沓沓也其是之謂乎
九四(句)有命(句)无咎(句)疇離祉
傳有命无咎志行也
否九四泰之九三也而所處之地尤善以陽居四剛
而承五剛中之君相與共濟亨否何疑命以四承五
出納王命柔不茹剛不吐何咎之有泰三勿恤有孚
而後有福否四有命自无咎而同類且受祉語曰大
旱之後易為澤所處之地然也疇𩔖也離麗也祉福
也項氏安世曰泰雖極治以命亂而成否否雖極亂
以有命而成泰命者天之所令君之所造道之興廢
豈非天邪世之治亂豈非君邪旨哉斯言
明王文成公答朱侍御書曰疇祉盈朝志行于衆
九五(句)休否(句)大人吉(句)其亡其亡繫于苞桑
傳大人之吉位正當也繫辭子曰危者安其位者也亡
者保其存者也亂者有其治者也是故君子安而不忘
危存而不忘亡治而不忘亂是以身安而國家可保也
易曰其亡其亡繫于苞桑
否至于五噫甚矣將息矣九五剛中故足濟否非大
人孰能與于斯乎然否之在休猶未盡也未亡者一
綫耳苞桑之繫微矣桑非樟楠松柏之大不固磐石
而繫苞桑其危何如否休之際有此象也漢唐中興
不其然乎繫辭傳于危亡亂丁寧再三聖人之情見
乎辭皆休之義也否泰之分也
唐陸贄收復河北後請罷兵狀云邦國之杌&KR1150;綿綿
連連若苞桑綴旒幸而不疎者縷矣此語可以觀象
上九(句)傾否(句)先否後喜
傳否終則傾何可長也
否極矣亂極生治否之上九泰之上六時𫝑必然泰
上曰復否上曰傾傾與復正相對傾盡則泰矣故先
否後喜傳曰何可長言不終否也陽長而陰消也天
之元為之主也
䷌
同人于野(句)亨(句)利涉大川(句)利君子貞
傳同人柔得位得中而應乎乾曰同人同人曰同人于
野亨利涉大川乾行也文明以健中正而應君子正也
惟君子為能通天下之志大象天與火同人君子以類
族辨物序卦物不可以終否故受之以同人雜卦同人
親也
泰否小乾坤也以下一陰五陽一陽五陰者四而同
人則其間接續者也師一陽居二而統羣陰同人一
陰居二而合羣陽師衆也同人親也名卦相因同人
大有乾離相加覆推而成柔以二為正為中柔正居
中足繫兩陽而外又應乎乾以柔中而合健德大同
之象也故曰同人其于野涉川皆謂乾也于野象其
曠遠涉川象其健行曠遠者無私交健行者無沉溺
故亨且利又離文明而乾健九五中正而應乎二惟
其中正故羣陽俱應也非君子孰能與于斯貞正也
初九(句)同人于門(句)无咎
傳出門同人又誰咎也
剛正居下同人之初無所偏係又位在最近之地故
曰門于門者于野之初也傳曰出門則無門内之私
二之柔中在前同之而不徇也故曰誰咎
六二(句)同人于宗(句)吝
傳同人于宗吝道也
宗主也六二為同人主爻其在大象本以柔中而同
乎羣陽大公之道也至于本爻則二與五為正應其
情專一于初三四上若相離者然失同人之道矣與
大象之應乎純乾者異故吝
九三(句)伏戎于莽(句)升其高陵(句)三歲不興
傳伏戎于莽敵剛也三歲不興安行也
卦以同為義不同則争乾來同于離而三以偏暗居
離之間欲敗其同然乾尊離明不得肆也又九三剛
而不中欲與二同而二與五為應不能為同欲謀間
五而剛正不敵同而不同是有戎心矣且三居下卦
之上隔四望五故有升其高陵之象然乾敵剛正終
不能動故三歲不興三歲爻居三也不興即伏也静
而不動也故傳曰安行安行猶曰潛行
九四(句)乘其墉(句)弗克攻(句)吉
傳乘其墉義弗克也其吉則困而反則也
四亦欲同乎二而惡其專于五也墉謂三離中虚有
垣象故三為其墉四乘而攻之然剛在乾下尚知自
反以五在上而不能逞也以五為正而不可肆也不
能逞故乘墉而攻不克也不可肆故終守分遜五而
吉也傳曰義弗克非但勢不克五尊與二為正應實
有不可攻之義困而反則則知義矣
九五(句)同人先號咷而後笑(句)大師克(句)相遇
傳同人之先以中直也大師相遇言相克也繫辭同人
先號咷而後笑子曰君子之道或出或處或默或語二
人同心其利斷金同心之言其臭如蘭
不同則憂同則喜同人之情所必至也號咷憂之切
笑喜之誠先號咷者三四間之也後笑者五與二中
正而應也人之不同者即争象三伏莽四乘墉陽剛
設險必大師乃克既克則同而相遇矣傳同人之先
句連號咷後笑在内如包荒得尚乎中行拔茅征吉
等句皆省文也
上九(句)同人于郊(句)无悔
傳同人于郊志未得也
初曰門二曰宗三曰陵四曰墉五能同矣上居其外
離其儔侣故曰郊又乾有郊野大象國外謂之郊郊
外謂之牧牧外謂之野皆曠遠之地于郊去野不遠
宜同占義矣而僅曰无悔者本爻廓落無與耳未若
大象之𩔖應無私也于野者文明以健剛中而應能
通天下之志于郊則于野有間矣明健不足剛而不
中九三不應雖无所悔而實未能通天下之志也故
傳曰志未得象傳志字正對彖傳志字
大有(句)元(句)亨
傳大有柔得尊位大中而上下應之曰大有其德剛健
而文明應乎天而時行是以元亨大象火在天上大有
君子以遏惡揚善順天休命序卦與人同者物必歸焉
故受之以大有雜卦大有衆也
同人之覆也陽大陰小大謂陽六五柔尊得中上下
交應五陽皆其所有故曰大有也乾剛健離文明乾
三陽應離六五與天相應時中而行所以元善而亨
通也乾曰元亨利貞大有曰元亨離明天上與天同
體矣
程子曰卦之才可以元亨也凡卦德有卦名自有其
義者如比吉謙亨是也有因其卦義便為訓戒者如
師貞丈人吉同人于野亨是也有以其卦才而言者
大有元亨是也由剛健文明應天時行故能元亨也
初九(句)无交害(句)匪咎(句)艱則无咎
傳大有初九无交害也
五陽皆為六五之有初去五尚遠不能相與故无交
然陽剛在初不涉物累故亦无害不求不忮非有咎
也其所以无交害者剛以守之也艱也斯无咎之道
六五曰厥孚交如威如羣陽皆孚也此曰无交害遠
于五也
九二(句)大車以載(句)有攸住(句)无咎(車蜀才本作輿)
傳大車以載積中不敗也
陽剛得中正應六五能成其有若大車之載物中廣
能積滿而不溢足以任重致遠故往而无咎
九三(句)公用亨于天子(句)小人弗克(亨虞氏作享與春秋傳合)
傳公用亨于天子小人害也
本義亨春秋傳作享謂朝獻也古者亨通之亨享獻
之享烹餁之烹皆作亨確不可易先儒作亨通之亨
者泥于字也當大有之時居上下之交二有大車之
載往四有匪彭之无咎則三以乾下之上而上交離
明宜其為公也為亨于天子也雖地處偏隘剛柔之
際不無小人之害然健以明繼不能勝也亦不可不
慎也亨之成不成重有關于大有之時也象傳分明
程傳謂小人處之則專其富有以為私本義謂小人
无剛正之德雖得此爻不能當俱不協來瞿塘知四
之阻為小人而又以離為兵戈之象亦鑿
九四(句)匪其彭(句)无咎
傳匪其彭无咎明辨晳也
程傳曰彭盛多之貌詩載驅云行人彭彭行人盛多
之狀雅大明云駟騵彭彭言武王戎馬之盛也沈氏
該曰謙少自居而懼以戒其盛得明哲保身之義故
无咎按四連三陽而進彭彭然盛之貌也四多懼以
剛下柔戒懼謙退不有其有彭彭然者匪其有也明
于義理之至也故无咎沈氏深得象傳意
六五(句)厥孚交如(句)威如吉
傳厥孚交如信以發志也威如之吉易而无備也
六五虚中九二誠應五虚中而信于下二志實而應
乎上上下交孚之象也書曰元首明哉股肱良哉大
有之交也二應而五陽俱應矣故曰厥孚交如斯時
也恭己南面禮明樂備坦易明白不大聲色離當文
明故曰威如先儒威如句作戒辭未詳聖傳
上九(句)自天祐之(句)吉无不利
傳大有上吉自天祐也繫辭易曰自天祐之吉无不利
子曰祐者助也天之所助者順也人之所助者信也履
信思乎順又以尚賢也是以自天祐之吉无不利也
六五有乎大者也羣陽大之有乎五者也上吉大之
極而六五柔中實與親信上剛從柔思順乎五當有
之極不自有其有而為六五有心知六五之賢而尚
而信且順之相得之深有之成也故曰自天祐之吉
无不利而傳曰大有上吉自天祐也言上之所以吉
也繫辭傳所謂履信思乎順又以尚賢者正相發明
本義曰大有之世以剛居上而能下從六五是能履
信思順而尚賢也經傳聮貫無復疑義而郭氏雍鄭
氏汝諧俱謂履信思順為六五之事而特于上九發
之以見其有失爻義矣
䷎
謙(句)亨(句)君子有終
傳謙亨天道下濟而光明地道卑而上行天道虧盈而
益謙地道變盈而流謙鬼神害盈而福謙人道惡盈而
好謙謙尊而光卑而不可踰君子之終也大象地中有
山謙君子以裒多益寡稱物平施繫辭謙德之柄也謙
尊而光謙以制禮序卦有大者不可以盈故受之以謙
雜卦謙輕
同人大有皆一陰五陽見于泰否之後謙豫則皆一
陽五陰坤艮反覆相推而成者自然相因之序也為
卦上坤下艮地卑居上山高居下坤順艮止艮九三
一陽止于坤順之下皆不自尊亢之象故名曰謙天
地之體用人鬼之性情皆以謙為貴其德足為衆之
所歸故有亨道是謙之所以亨由艮之一陽止於衆
陰之間尊而終見其光卑而終不可踰故曰君子有
終
初六(句)謙謙君子(句)用涉大川(句)吉
傳謙謙君子卑以自牧也
六在謙初以謙自治者謙而又謙敬謹之至用涉危
險必克有濟故吉止而順以柔處初涉險不陷即涉
川之義不必互體震坎隔爻取象
六二(句)鳴謙(句)貞吉
傳鳴謙貞吉中心得也
鳴和于外也柔順中正與三相得三為謙之主鳴謙
鳴三之謙也同聲相應同氣相求聲氣不孤得心應
響有不啻若自其口出者矣故為鳴謙惟其中正故
貞且吉蘇氏軾曰雄鳴則雌應故易以陰陽唱和寄
之于鳴謙之所以為謙者三六二其鄰也上六其配
也故皆和之而鳴于謙來氏取小過飛鳥之象為鳴
不若此條得卦之主
九三(句)勞謙(句)君子有終(句)吉
傳勞謙君子萬民服也繫辭勞謙君子有終吉子曰勞
而不伐有功而不德厚之至也語以其功下人者也德
言盛禮言恭謙也者致恭以存其位者也
三剛德艮體居下之上為羣陰之所歸有功于民者
也而止于坤順之際不傲上不凌下所謂謙尊而光
卑而不可踰者此君子也其有終也萬民之所以服
也故吉繫辭傳有功謂已成之功即勞也故下云語
以其功下人者也來氏取象互坎分别功先勞後失
傳意
六四(句)无不利(句)撝謙
傳无不利撝謙不違則也
上有柔中之君四下之而不亢故无不利然三者謙
之主爻以剛下柔謙之所以為謙也諸爻之謙視之
為則四之所以无不利者當發揮乎三之謙也二承
三上應三皆得鳴三之謙四乘三當發揮乎三之謙
觀傳所謂不違則者爻義甚明本義于撝謙另作戒
辭來氏解為撝者裂也避陽而去之俱非聖傳意
六五(句)不富以其鄰(句)利用侵伐(句)无不利
傳利用侵伐征不服也
