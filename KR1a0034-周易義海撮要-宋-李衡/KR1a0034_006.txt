周易義海撮要卷六宋李衡撰
䷶(離下震上)豐亨王假之勿憂宜日中
大而亨者王之所至為天下之主而令微隱者不亨
憂未已也故豐亨乃得勿憂用豐亨不憂之德宜處
天中以徧照故曰宜日中也(注)王假之者聖人必假
此豐盛之時發號令行賞罰以至制禮作樂可以大
行於天下也
彖曰豐大也明以動故豐王假之尚大也勿憂宜日中
宜照天下也日中則昃月盈則食天地盈虚與時消息
而况於人乎況於鬼神乎
豐闡大之大也大者王之所尚故至之勿憂之德宜
照天下豐之為用困於昃食施於未足則尚豐施於
己盈則方溢不可以為常故具陳消息之理(注)豐大
王之本也今言假之者不敢以豐大自處故言假之
尚大者宜於庶事守謙卑惟在照臨天下之際宜尚
此光大之德也勿憂者豐卦用宏大之德光被四表
若守其憂懼則其志齷齪失豐之體也(牧)居天位之
尊有四海之富兆民之衆言極天下之盛大惟王者
能至也保有之道非小才小知之所能故所尚亦宜
大也豐盛之時民物之繁庶治之豈易周乎宜如日
中明無不照然後可勿憂日中盛極昃食之戒欲守
中而勿過處中之道豈易也哉(伊)
象曰雷電皆至豐君子以折獄致刑
雷者天之威動電者天之光耀雷電俱至則威明備
足以為豐也君子法象天威而用刑罰亦當文明以
動斷決獄訟須得虚實之情致用刑罰必得輕重之
中若動而不明則淫濫斯及(注)象其威明之義取不
失其情又有斷也(石)電明照也所以折獄雷威怒也
所以致刑(朱)
初九遇其配主雖旬无咎往有尚象曰雖旬无咎過旬
災也
旬均也以陽適陽以明之動能相光大者也(注)无咎
而往有嘉尚也勢若不均則相傾奪爭競乃興相違
背而災咎生(正)明於動進而速有功也遲而過旬失
其動也災之道矣(子)旬數之極也猶日之中也言无
咎者謂初未至中猶可進也若進而過中則災故象
稱過旬災也爻辭不言豐者謂初未至豐往有尚言
其進至於豐也(牧)初明之初四動之初位則相應用
則相資故初謂四為配主旬均也勢均則不能相下
常理也故天下之相應者常非均敵如隂之應陽柔
之從剛下之附上惟豐之初四其用則相資以相成
故雖均是陽剛相從而无咎也盖非明則動无所之
非動則明无所用同舟則胡越一心共難則怨仇協
力勢使然也往而相從則能成其豐故云有尚若勢
均而懷先己之私有加上之意則咎當至矣故曰過
旬災也(伊)
六二豐其蔀日中見斗往得疑疾有孚發若吉象曰有
孚發若信以發志也
蔀覆曖鄣光明之物處明動之時不能自豐以明大
之德既處乎内又以隂居隂所豐在蔀幽而无覩者
也日中者明之盛斗見者闇之極不能自發故往得
疑疾然履中當位處闇不邪有孚者也(注)不能自發
以自求於五故往則得見疑之疾然居中履正有信
以自發其豐大之志不困於闇故得吉也(正)蔀蔽也
謂君之明臣下障蔽之故曰豐其蔀日君之象斗臣
之象今日中之時而見斗是臣之威明侵於君也且
五不當位而二當位是僭也五不顯明而四顯明是
專也二與四互有僭專之咎故爻辭同也往得疑疾
者更往則益疑陽之嫌必掇所患若能以信發明其
志使不疑于時則吉矣(牧)斗隂也而主運平五以隂
柔當君位之象日中明盛之時乃見斗猶豐大之時
遇闇弱之主二有至明中正之才而遇闇弱不正之
君既不能下求於己若往而求之則反得疑疾此暗
主之常也然則如之何而可君子之事上不得其心
則盡其至誠以感發其志意而已苟誠意能動則雖
昏蒙可開也雖柔弱可輔也雖不正可正也管仲孔
明是也(伊)
九三豐其沛日中見沬折其右肱无咎象曰豐其沛不
可大事也折其右肱終不可用也
沛幡幔所以禦盛光也沬微昧之明也應在上六志
在乎隂雖愈乎隂以處隂亦未足以免於闇也所豐
在沛日中見沬之謂也施明則見沬施用則折其右
肱可以自守未足用也明不足不可大事(注)日在雲
下於沛沬小星也(虞)沛者枝葉偏垂之貎偏盛也沬
者斗槩謂斗之輔星三以陽得正而上應於上下比
於二日中見沬之象斗以象大臣槩以象家臣家臣
秉政志在偏私故不可興大事折右肱使不得終竟
用事者則固无咎矣(陸)九三以陽居陽又過其中亦
是大臣剛亢者沛如水之沛然不可禦亦過盛之義
沬微昧之象臣既過盛是微沬其君者右隂也今是
隂盛若能折去其右肱亦可无咎盖極盛之臣終不
可用也肱亦股肱大臣之義(石)九三遇豐之時有大
事之材可以豐其澤者也上六以幽闇為之主不可
與有為故曰折其右肱无咎(介)沛者驟明之謂沬者
幽闇之謂右者位之隂肱者身之輔九三以陽處陽
豐之驟也應在上六明而闇也應在幽昧故若折其
肱焉(侁)豐而過盛不能自明災及其身又誰咎焉(簡)
沛古本作旆沬星之微而无名數者居豐之時而遇
上六日中而見沬者也无可賴之主不能有為如人
之折其右肱人之為有所失則有歸咎欲為而上无
所賴尚何咎乎(伊)
九四豐其蔀日中見斗遇其夷主吉象曰豐其蔀位不
當也日中見斗幽不明也遇其夷主吉行也
九四以陽居隂闇同六二夷平也四應在初同是陽
爻能相顯發而得其吉初適四則以四為主故曰遇
其配主四之初則以初為主故曰遇其夷主以陽居
隂位不當所以豐蔀而闇幽不明日中盛明而反見
斗應明而幽闇不明也處於隂位更應於隂无由獲
吉以與陽相遇故得吉行(正)四雖不當位然而僭過
上體明揜扵君亦有疑君之象故與二同爻辭初炎
上四又動應之故得發其光明斯為一卦等夷之主
(牧)四承六五之柔遇其夷易之主雖幽晦而遇夷主
是以志行而吉也(石)初四皆陽又居相應之地居大
臣之位而得在下之賢同德相輔故為夷主然致天
下之豐有君而後能也以不中正而遇五隂柔闇弱
之主故為豐其蔀也(伊)
六五來章有慶譽吉象曰六五之吉有慶也
以隂之質來適尊陽之位能自光大章顯其德獲吉
譽也(注)來章謂乘四之明四來章明扵已也處豐柔
謙不自光大吉其宜矣(牧)二以文明中正之德而在
下章美之才也五能致之在位則可以致豐大之慶
名譽之美故吉初與三四皆陽剛之才五能用賢則
彙征矣五无虚已下賢之象聖人設此義以為教(伊)
五屈體下四四之明上行之五相錯成離坤離為文
章者文成也九四上行則初應四二應五三應上六
爻並用成豐大之慶五屈己下賢四志行乎上人自
譽之兊為口譽之者也五得正吉也(朱)
上六豐其屋蔀其家闚其戶閴其无人三歲不覿凶象
曰豐其屋天際翔也闚其戸閴其无人自蔵也
以隂處極而最在外深自幽隱絶跡深蔵者也三年
豐道之成治道未濟隱猶可也既濟而隱以治為亂
也(注)鳥飛翔扵天際言隱翳之深也非有為而蔵可
以出而不出无事而自為隱蔵也(正)屋於室為外家
於國為私上六窮扵極大行失其中但豐扵其外蔀
其所私窮大者必失其居削國以益家天人所不祐
本欲豐屋蔀家反闚戶无人天人之際詳矣(陸)飛鳥
遺之音謂宜下而反上豐之志皆欲顯其居今空其
内而无所託故愧于時而反自蔵也(牧)始顯大如飛
鳥之扵天際而飛翔終自然必蔵退皆聖人戒其過
盛子雲曰炎炎者滅隆隆者絶觀雷觀火為盈為實
天收其聲地蔵其熱高明之家鬼瞰其室正合此義
(石)上六翔扵天際自以為明之主也而其闇足以自
蔽其身故曰豐其屋蔀其家九三自折其右肱而莫
為之用豈真无人哉畏我而自蔵也三歲不覿其自
為明者窮矣故凶(坡)
䷷(艮下離上)旅小亨旅貞吉
旅寄他方苟求僅存雖得自通非甚光大不足以全
正吉之道故特重者旅貞吉也(注正)身寄它國親戚輔
已者少故其道不得盛行其志不得大通但不失為
旅之正則吉(胡)
彖曰旅小亨柔得中乎外而順乎剛止而麗乎明是以
小享旅貞吉也旅之時義大矣哉
夫物失其主則散柔乘扵剛則乖既乖且散物皆羇
旅何由得小亨而貞吉乎夫陽為物長而隂皆順陽
惟六五乘剛而復得中乎外以承于上隂各順陽不
為乖逆止而麗明動不履妄雖不及剛得尊位恢弘
大通足以小亨令附旅者不失其正得其所安也旅
者大散之時物失其居咸願有附豈非知者有為之
時乎(注)寄旅而不失其中常人之所難故仲尼至聖
栖栖扵旅人至是邦也必聞其政是能以温良恭儉
讓而得也(石)艮止乎下也離麗乎外也止而麗乎外
旅也柔得中而外順乎剛止而麗乎明不足以有為
非所以大亨也(逢)
象曰山上有火旅君子以明慎用刑而不留獄
火在山上逐草而行勢不久留故為旅象又上下二
體艮止離明故君子象此以静止明察審慎用刑而
不稽留獄訟(注)山上有火則明无不照明而止慎之
象也火行而不處不留之象也明不可恃故戒以慎
(伊)
初六旅瑣瑣斯其所取災象曰旅瑣瑣志窮災也
瑣瑣細小卑賤之貎當旅之時最處下極是寄旅而
不得所安志意窮困自取此災也(正)初以隂柔在旅
之時志窮而處卑其才如此上雖有援无能為也況
四體離而陽性非就下者又在旅則與他卦為大臣
者異矣(伊)柔順太過為卑賤動其心苟容苟合其道
不通其志困窮是以取災(胡)
六二旅即次懷其資得童僕貞象曰得童僕貞終无尤
也
得位居中體柔奉上以此寄旅必獲次舍懷來資貨
得童僕之所正也旅不可以處盛故其美盡扵童僕
之正(注)惟正扵童僕則終保无尤(正)以隂居二即就
其舍承陽有實故懷其資初者卑賤二得履之故得
童僕處和得位故正也(九)資謂才也上承於三得安
其位不敢自顯其才用惟以卑順為心是得童僕之
正固非君子之正也羇旅而卑順故終无尤(陸)六二
居得其位猶旅而即其次舍者資材也得位居中是
内懷資材之人為旅之道不能歸伏他人雖居中正
但如得其所舍得其童僕以為使是其吉也(石)履柔
得位止滯无應懷戀資貨以附不正故曰旅即次懷
其資不能任中以求自奮在童僕則得正无尤非君
子有為之道(薛)次舍旅所安也貨財旅所資也童僕
旅所頼也柔弱而在下者童也強壯而處外者僕也
二有柔順中正之德得内外之心故曰得童僕貞也
(伊)
九三旅焚其次喪其童僕貞厲象曰旅焚其次亦以傷
矣以旅與下其義喪也
居下體之上與二相得以寄旅之身而為施下之道
與萌侵權主之所疑故次焚僕喪而身危也(注)亦以
傷矣者言失其所安亦可悲傷其義喪者以旅與下
理是喪亡與得政事之萌(正)與二相得不能守正而
反通扵下斯失旅之義故次焚也童僕主人之所使
也失扵主矣次其亡矣何保扵童僕故喪其所親而
危及之(子)九三剛而不中又居下體之上艮體而居
上自高之象也自高則不順扵上故上不與而焚其
次失所安也過剛則暴下故下離而喪童僕之貞失
其心也如是則危之道也(伊)
九四旅于處得其資斧我心不快象曰旅于處未得位
也得其資斧心未快也
處上體之下不同九三之自尊然不得其位猶寄旅
之人求其次舍不獲平坦之所而得用斧之地言用
斧除荆棘然後乃處故曰旅于處得其資斧也求安
處而得資斧之地所以其心不快也(正)以陽居隂志
在謙下得旅之宜故旅于處也有應在初而上比扵
五上下未决必資扵斧以斷也體性炎上卒承扵五
斷得所取初為正應而懼不敢與以陽下隂亦非本
志故其心不快也(陸)四體陽明有才也任剛直有斷
也非正位而不獲其次未為亨也且旅而雖有才斷
志不得行故曰我心不快也明寄旅之道純任卑巽
今四雖能謙下然而體性猶剛未得安于童僕之貞
矣是于旅之宜未盡善也(牧)居隂不得行而處者也
有剛動能斷之志焉故能安其不可為之時而樂之
者也故心不快此知者之旅也(介)二三止而得位為
次舍四巽為入未得位行者處而已入對出言之為
處得其資以為利得其斧以為斷上得乎五下得乎
三之助也九剛明之才而處四履謙能下善處乎旅
故得上下之利然未得位上不足以發五之志下不
足以致六二之賢雖得資斧未免為旅人故我心不
快四進于上道行乎五而二應則快矣孟子曰久於
齊非我志也(朱)
六五射雉一矢亡終以譽命象曰終以譽命上逮也
羇旅不可以處盛位譬之射雉惟有一矢射之而復
亡矢其雉終不可得然處文明之内能照禍福之幾
不乘下以侵權而承上以自保故得終以美譽而見
爵命逮及也承及扵上也(正)雉文明離象矢專直之
象射者司中之謂處羇旅之時皆失所欲以專直之
道期中文明之位此必不可得者故曰射雉一矢亡
言亡雉也不下據四而仰承扵上上下交歸故終以
譽命命猶名也言雖不得正位之實而終名譽之美
也尼父之旅近之(陸)上能逮及扵已盖已能承順扵
人也(石)六五所謂柔得中乎外而順乎剛者也雖有
柔順中正之德知其親比者寡未嘗固必其所求若
但以一矢射雉其得失未可知雖一射至扵亡矢亦
終有嘉美之譽然為上九所信尊顯之命及之也(胡)
五在旅卦不取君象君不可旅也五雖有文明之德
未可以動上九屈體逮之則令譽升間而爵命之矣
(朱)五有文明柔順之德而上下與之如射雉一矢而
亡之發无不中也雉取文明動而必中文明之道也
逮與也能承順扵上而上與之在上得乎下而下與
之譽令聞命福祿(伊)
上九鳥焚其巢旅人先笑後號咷喪牛于易凶象曰以
旅在上其義焚也喪牛于易終莫之聞也
居高危以為宅巢之謂也客而得上位先笑也以旅
處上衆之所嫉必凶故後號咷牛者稼穡之資以旅
處上喪牛于易不在扵難物莫之與危而不扶故莫
之聞莫之聞則傷之者至矣(注)牛順物也旅之為道
全扵順也剛而亢居喪其順也旅者人之所容剛而
无順人何容哉故喪扵无難凶其宜矣(子)
䷸(巽下巽上)巽小亨利有攸往利見大人
巽之為義以卑巽為體以容入為用上下皆巽不為
違逆君唱臣和命令乃行然全用卑巽則所通非大
故曰小亨巽悌以行物無違拒故利有攸往但能用
巽无往不利大人用巽其道愈隆明上下皆須用巽
也(正)六四得位為羣陽之主全以柔巽之德非君子
之道故小亨而已柔巽則无所不往唯見大人不陷
於邪得所巽之道也(陸)
彖曰重巽以申命剛巽乎中正而志行柔皆順乎剛是
以小亨利有攸往利見大人
上巽能接下下巽能奉上上下皆巽命乃得行雖上
下皆巽若命不可從則物所不與故又因二五之爻
剛而能巽不失其中所以志意得行申其命令也柔
皆順乎剛者剛雖巽為中正柔若不順乎剛何以申
其命令乎故又就初四各處卦下柔皆順剛无有違
逆所以教命得申成小亨以下之義(正)巽為命令重
命令者欲丁寧也二得中五得正體兩巽故曰剛巽
乎中正皆據隂故志行隂為卦主故小亨(績)蠱所以
得元亨者以其巽而能止也巽所以惟小亨者以其
巽而无所止也且夫巽過而欲齊之必至于用刑故
蠱言先甲三日巽言先庚三日甲主仁庚主刑也夫
齊之以刑不若導之以德故蠱為元亨巽為小亨(牧)
柔在下而承二剛巽也内巽者命之始外巽者巽而
逹乎外申前之命也九二之剛巽乎中九五之剛巽
乎中正巽乎中正則其剛不過而所施當乎人心是
以志行乎上下九二之剛巽乎中則初六之柔順之
九五之剛巽乎中正則六四之柔順之上下之柔皆
順乎剛則物无違者而九二九五之志行九五巽乎
中正而柔順之則柔者亦得其正而小者亨矣豈非
小者之利乎故六四利有攸往利見大人而其道上
行故曰是以小亨利有攸往利見大人(朱)巽之所以
為巽者初與四也二五雖據用事之地而權不在焉
故曰剛巽乎中正而志行焉言必用初與四而後得
志也權雖在初與四而非用事之地故曰柔皆順乎
剛是以小亨言必順二五而後亨也利有攸往為二
五用也利見大人見九五也有其權而无其位非九
五之大人孰能容之(坡)
象曰随風巽君子以申命行事
兩風相随非是令初故君子則之以申命行事(正)法
教百端令行為上貴其必從故曰行事也(荀)古之為
命也必反復申明之然後事必行(坡)
初六進退利武人之貞象曰進退志疑也利武人之貞
志治也
處令之初未能服命故進退疑懼成命齊邪莫善武
人(注)風性動進進欲承五為二所據故志以疑也(荀)
巽在下不能果決進退申命行事之初利扵勇而行
之則正也非暴也志行其治者也(子)初六以隂居陽
是不能卑巽者進无所應退窮在下心无所定如此
惟利剛武之人能用其正者(石)初六有其權而无其
位九二九三之所病故疑而進退也小人而權在焉
則易謂之武人武人貞其力而不正扵君志亂也及
其志治則以貞扵君為利(坡)
九二巽在牀下用史巫紛若吉无咎象曰紛若之吉得
中也
處巽之中既在下位而復以陽居隂卑巽之甚卑甚
失正則入于過咎能以居中施至卑扵神祗而不用
之於威勢則乃至于紛若之吉而亡其過矣(注)以陽
居隂巽之太過入于牀下失安身之所而非所處之
正行未違中可以求福故能用史巫紛若以享則鬼
神降福吉而无咎(陸)處巽太過不能申命行事止可
用之史巫史巫薦人之誠磬折俯仰紛紜以巽謝于
神明故巽甚而不為之咎蓋守中存實謙卑可薦神
獲吉(牧)
九三頻巽吝象曰頻巽之吝志窮也
頻蹙不樂窮不得已之謂剛正而為四所乘志窮而
巽是以吝(注)乘陽无據為隂所乘號令不行故志窮
也(荀)以陽處陽在巽而不為巽者也四為巽主不得
不承情有不順故頻蹙而後巽志意窮故自恨而已
(陸)權始扵微物情之未然道而之善使樂以易非逆
而止之也三用剛而必使由之頻數之令人所不與
故曰吝也(逢)剛不得中又在下體之上非能巽也苟
勉而為之故屢失也居巽之時而上臨之承乘皆重
剛則勢不得行其志矣志窮而頻巽是以吝(伊)
六四悔亡田獲三品象曰田獲三品有功也
乘剛悔也得位承五卑得所奉雖以柔御剛而依尊
履正以斯行命必能獲強暴遠不仁田而有獲莫善
三品一曰乾豆二曰賓客三曰充君之庖(注)田獲三
品喻行命有功(正)乘剛有悔然居正是亡也寡者衆
之所宗以一隂為四陽所從如田獵之有功所獲可
以備三品也(石)田者興事之大者也三品有功之盛
者也柔而可以大有功者巽乎正而得所附也(介)隂
柔无應而乘承皆剛宜有悔也而四以隂居隂得巽
之正在上體之下居上而能下者也居上之下巽扵
上也以巽臨下巽扵下也其自處如此所以悔亡如
田之獲天下之事苟善處則悔或可以為功矣(伊)
九五貞吉悔亡无不利无初有終先庚三日後庚三日
吉象曰九五之吉位正中也
以陽居陽損扵謙巽然秉乎中正以宣其令物莫之
違故曰貞吉悔亡无不利也化不以漸卒以剛直用
加扵物故初皆不說終扵中正邪道以消故有終也
申命令謂之庚夫以正齊物不可卒也民迷固久直
不可肆也故先申三日令著之後復申三日然後誅
而无咎怨矣甲庚皆申命之謂(注)甲庚者皆申命令
之謂甲者德政也蠱以四德創制彖言其正曰先甲
後甲所以原始要終也庚者刑政也巽以小亨申命
故爻言其變曰先庚後庚所以信而審之也甲出也
庚更也以庚變甲天之道也先後三日使知其意審
其令也(陸)五居尊位為巽之主命所出也處得中正
盡巽之善故吉然巽者柔順之道所利在貞非五之
不足在巽所當戒也故貞吉而後悔亡无不利命令
之出有所變更始未善也故无初更之使善故有終
十日戊己為中過中則變故謂之庚甲者事之始庚
者變更之始(伊)
上九巽在牀下喪其資斧貞凶象曰巽在牀下上窮也
喪其資斧正乎凶也
過巽失正喪其所斷(注)處上窮巽故過在牀下正理
須當威斷而喪之是正乎凶也(正)二巽過乎謙上巽
過乎中俱失所安(牧)處上以此雖正亦凶况不貞乎
(介)居上過巽至扵自失則扵正道為凶也(伊)
䷹(兌下兌上)兊亨利貞
澤以潤生萬物所以萬物皆說施扵人事猶人君以
恩惠養民民无不說也惠施民說所以為亨以說說
物恐陷諂邪其利在扵貞正(正)不謂之說而謂之兊
者聖賢感天下之心必以仁義恩惠之道不可以言
語口實故去其言而為兊(胡)
彖曰兊說也剛中而柔外說以利貞是以順乎天而應
乎人說以先民民忘其勞說以犯難民忘其死說之大
民勸矣哉
說而違剛則諂剛而違說則暴剛中故利貞柔外故
說亨天剛而不失說者也(注)先以說豫撫民然後使
之從事則民竭力而忘勞先以說豫勞民然後使之
犯難則民皆授命而忘死豈非說義之大能使民勸
勉矣哉(正)天之所助者順也人之所助者信也柔外
為順剛中為信故得順乎天而應乎人(牧)
象曰麗澤兊君子以朋友講習
麗猶連也(注)講習道義相說之盛莫過扵此(正)兩說
而合莫過講習(子)說扵聲色極必有害說扵道義久
而彌益(牧)講習固說之大當取相益之義(伊)取其樂
而不流也(坡)
初九和兊吉象曰和兊之吉行未疑也
居兊之初應不在一无所黨係和兊之謂說不在諂
履斯而行未見有疑之者吉其宜矣(注)以剛正之說
首出門而和人也何往不吉行豈疑哉(子)九二剛中
而說君子也初九說君子而與之和是以吉(介)剛而
處說无偏係之私能可否相濟者也九四疾惡六三
小人然體巽不果不果疑也初九動而上行以濟其
決初九遠扵六三无嫌扵說小人九四未疑也是以
能濟其決否則疑矣晉訾祐實直而博范宣子朝夕
顧之以問國事不正其身未有能決人之疑者故曰
和兊之吉未疑也(朱)
九二孚兊吉悔亡象曰孚兊之吉信志也
說不失中有孚者也失位而說孚吉乃悔亡也(注)失
位而得吉是其志信也(正)失位與三豈无悔也志在
利人欲其說信中不失正故吉也夫何悔焉(子)二不
違中有信者也說不爽信吉其宜矣然比于三而狎
小人有悔也以其能退而不固守其正故得悔亡二
不當其位是不守其正也(牧)信道篤而自知明說之
不以道不說也(簡)和而不同謂之和信扵其類謂之
孚六三小人也初以遠之而无嫌至九二則初疑之
外與而内不與所以信扵初九也(坡)
六三來兊凶象曰來兊之凶位不當也
三為陽位隂來居之是進來求說以不正求說邪佞
之道故凶(正)三為一卦之主而不以正用說欲以邪
諂招來剛直誘掖衆陽使之說已者也冶容誨滛邪
行來兊凶其宜也(陸)三隂柔不正下親于二二避之
而不納故稱來兊凶也兊體趨下是來親于下也二
以不處其正是以避之(牧)一隂為四陽之主來者己
皆說之如一小人居四君子之間諂佞之人不當其
位所以凶(石)比在下之陽枉已以求說是以凶之内
為來上下俱陽而獨之内者以同體而隂性下故也
(伊)
九四商兊未寧介疾有喜象曰九四之喜有慶也
三為佞說將近至尊四以剛德商量裁制而介隔之
匡内制外是以未寧處扵幾近閑邪介疾宜有喜也
(注)至尊所善天下蒙賴故言有慶(正)四以陽居隂是
說而能和者又體剛而不為遷諂也比于三而不與
之同體是能專介而疾乎小人也下同初而說扵賢
宜其喜而有慶陽為賢隂為小人也(牧)商取西方金
剛斷之義介者言剛介之德嫉惡佞人也(石)三柔而
己乘之上柔而君近之兊之時不幸為邪柔小人之
所介欲施說而不能故商度而未安然五剛而正中
終莫得而說之小人不得其志則病矣小人病則君
子喜是以四間扵二柔之間可喜也(逢)三有來兊之
凶五有孚剝之厲四處其位豈得安乎若能耿介疾
惡喜必來應也(侁)從五正也比三邪也擬議所從介
然自守而疾邪則將得君以行道而慶斯及物故有
喜也兩間謂之介介分限也故人之守節者謂之介
(伊)
九五孚于剝有厲象曰孚于剝位正當也
處尊正之位比扵上六不說信乎陽而說信乎隂也
剝小人道長之謂以正當之位而疏君子信小人(注)
責之也(正)五本應扵九二九二有剛正之德已不能
盡柔巽以任用之反比扵上六邪佞刻剝不正之臣
是其危厲之甚也(胡)五得尊位處中盡說之道猶曰
有厲者剝隂消陽之名謂上六也雖聖賢在上天下
未嘗无小人能使不敢肆其惡而已勉而革面亦聖
人之所說也信其革面而不知其包蔵則終必害善
危道也巧言令色孔壬舜且畏之其可忽諸(伊)六三
進而上則四五消有剝牀之象(朱)
上六引兊象曰上六引兊未光也
以夫隂質最處悅後静退者也故必見引然後乃悅
(注)不同六三自進求說雖免躁求之凶亦有後時之
失經无吉文以其道未光也(正)上六不累于位是志
于高尚然執德不固見誘則從故稱引兊雖能說君
之旨乘剛而不為之下然喪其高尚之風未足為光
也(牧)上六以隂柔居一卦之極當无位之地欲以柔
邪不正之道苟且以牽引天下之民使歸悅扵己雖
得人之悦其道未足為光大也(胡)上說道之成六正
已輔九五剛健中正之君宜有膏澤下扵民而未光
何也以引六三之小人也初九剛正不疑扵三而行
九二剛中不比扵三而悔亡九四以三為疾九五孚
于三而厲上六引三而未光小人以說進而為害可
不慮乎(朱)六三上六皆兊之小人六三履非其位處
於二陽之間以求說為兊者故曰來兊言初與二不
招而自來其心易之以為害淺故二陽吉而六三凶
上六超然扵外不累扵物此小人之託扵无求以為
兊者九五引之而後至其心難知其為害深剝者五
隂剝一陽上六之害何至是九五以正當之位而孚
于難知之小人其至扵剝豈足怪哉雖然其心盖不
知而賢之非說其小人之實也知其實則去之矣故
有厲而不凶然上六所以不凶何也曰難進君子之
事使上六引而不兊則其道光矣(坡)
䷺(坎下巽上)渙亨王假有廟利涉大川利貞
序卦曰說而後散之雜卦曰渙離也渙之為義小人
遭難離散而逃避也大德之人能扵此時建功立德
解難釋險故謂之渙能釋險難所以為亨可以至於
建立宗廟也德合神人可濟大難大難既散當以正
道而柔集之故曰利貞(正)人氣聚則生氣散則死故
聖人以神氣渙散乃立宗廟以萃聚之是以萃渙二
卦皆曰王假有廟所以明聚散之理為教化之宗主
也物散則失正故利貞也(陸)
彖曰渙亨剛來而不窮柔得位乎外而上同王假有廟
王乃在中也利涉大川乘木有功也
二以剛來居内而不窮扵險四以柔得位乎外而與
上同内剛而无險困之難外順而无違逆之乖是以
亨利涉大川利貞也凡剛得暢而无忌回之累柔履
正而同志乎剛則皆亨利涉大川利貞也(注)險難未
夷方勞經營今在渙然之中故至扵有廟乘木涉川
必不沉溺以渙濟難必有成功(正)此本否卦乾之九
四來居坤中剛來成坎水流而不窮也坤之六二上
升乾四柔位乎外上承貴主與上同也(盧)大凡為民
除險難須在上卑巽以順民散然後道得亨通乘木
涉川亦是濟難之象王假有廟者渙是初為散釋患
難之初始民未知禮須假立廟貎以為教化之宗(石)
遇渙之時兩隂不能陷一陽五免扵險四不應内而
上同乎五此渙之所以亨九五以王德居王位能拯
天下之難得四海之歡心以事其親能假有廟矣(介)
若大難未散王亦同在難中豈暇有廟患難已散同
在渙然之中乃可以安神報功故曰王乃在中也(代)
二以剛在隂中力能濟難四以柔在險外動无違逆
(同上)二以身入險四則輔君任事上下同志厥事乃濟
李晟入險陸贄輔后二爻之象(薛)當渙之際何以御
之在王者宅中而正位託天地宗廟之靈以固民之
離心故曰王假有廟王乃在中也(繪)二不窮下四同
乎上以坎為水巽木乘之所以利涉有功也(薄)世之
方治如大川安流而就下及其亂也潰溢四出而不
可止方渙散之時宜經營四方之不暇而其彖曰王
假有廟其象曰先王以亨于帝立廟何也曰犯難而
爭民之所疾也處危而不媮者衆之所恃也先王居
渙之中安然不爭而自為長久之計宗廟既立享帝
之位定而天下之心始有宗矣(坡)
象曰風行水上渙先王以享于帝立廟
風行水上激動波濤散釋之象先王以渙然无難之
時享于上帝以告太平建立宗廟以祭祖考(正)隂上
至四承五為享帝陽下至二為立廟(虞)冬月天地閉
塞水凝為冰春風一動釋其否結解其冰凍亦得此
渙象王者出民塗炭之後法此以教民為本享帝所
以訓民事君立廟所以教民事親二者忠孝之道教
化所先也(石)風行水上渙然離散之象天下險難方
作先王以是享于上帝以一天下之心使知无二主
也立廟以合天下之渙散則人知反本鬼有所歸觀
此則知魯用郊晉祀夏郊魯有周廟鄭有厲王之廟
非先王意也秦位在藩臣臚扵郊祀天子不能制反
致文武胙卒併天下揚雄曰僭莫僭扵祭祭莫重於
地地莫重扵天雄其知渙之說矣(朱)享帝立廟推尊
親仁義之極可以无渙矣(介)
初六用拯馬壯吉象曰初六之吉順也
處散之初乖散未甚故可以游行得其志而違其難
不在危劇而後逃竄故曰用拯馬壯吉觀難而行不
與險爭順也(注)渙之初可以散動二能濟而已附之
故顯而行之无畏忌也壯馬馳騁而得其吉(子)初以
隂處下在渙散之始是往而拯之不可後時固當用
剛壯之馬急扵解民之難執柔順之道以拯濟之使
得萃而不散吉之道也(胡)九二在下而有能行之材
馬象也初承之以失險拯馬之象也二得其拯而初
得其随是以壯吉(介)初六身既无位衆不羈縻足可
避扵患難宜乎乘馬自往而得壯吉坎為馬内難而
行不與險爭故曰順也此知齊小白入莒之類也(緯)
二有剛中之才兩皆无應親比而相求如得馬壯以
之拯渙其必有濟渙拯扵始則為力易故順也然六
爻獨初不云渙者辨之扵蚤則不至扵渙故也(伊)九
二在險中得初六而安故曰用拯馬壯吉明夷之六
二有馬不以自乘而以拯上六之傷渙之初有馬不
自乘而以拯九二之險故象皆曰順言中順之正也
(坡)
九二渙奔其机悔亡象曰渙奔其机得願也
机承物者也謂初也(注)奔初獲安是得其願(正)二在
險中渙而未出居失其位不可以安故宜出奔三在
坎上已先見渙而位亦不當固非所安下與二比同
志相得故二往奔之必得所願能憑扵三所以悔亡
(陸)居險難之中以陽居隂本有悔也六三將出于險
若能依憑六三同出于險可以悔亡(石)諸爻皆云渙
謂渙之時也在渙離之時而處險中有悔可知二以
初為机初謂二為馬初雖坎體而不在險中在渙而
與之合則可憑以為安者也先儒謂五為机非也當
渙之時二陽豈能同同則成濟險之功豈止悔亡而
已哉(伊)
六三渙其躬无悔象曰渙其躬志在外也
渙之為義内險外安六三内不比二而外應上九是
不固所守而能散其躬故得无悔應在上九志在外
也(正)上九居一卦之極有剛明之才以己為正應不
同所守往從扵上然不能濟天下之大事亦可以釋
一身之患而无悔吝也(胡)如晉重耳内有坎難而志
在外(緯)以隂柔之質不中正之才居无位之地豈能
極時之渙然獨有應止於其身可以无悔而已悔亡
者本有而亡无悔者本无也(伊)應上近二二者必爭
故渙其躬无所適從惟有道者是與而安(坡)
六四渙其羣元吉渙有丘匪夷所思象曰渙其羣元吉
光大也
踰乎險難得位體巽與五合志内掌機密外宣化命
者也故能散羣之險以光其道然處於卑順不可自
專而為散之任猶有丘墟匪夷之慮雖能元吉所思
不可忘也(注)丘者不平之象得位散險不能使初附
已以求免故心未平也然志在奉上思渙其羣雖不
應初固未傷也(陸)四首散險難上輔至尊宜其光大
徧普濟其衆不可小存險難有所遐遺以起怨望不
平之思四質柔任重懼其志弱不盡遐濟故申戒之
(牧)居大臣之位初出民扵塗炭猶有丘墟不平之事
不可夷平其思慮如漢皇初出民扵暴秦之間事由
草創至文景之世有六臣之佐然後紀綱制度方稍
復古而光大也(石)丘臲卼不平之地六四上奉九五
之君下為百官之長權大職重常終日乾乾不敢少
安亦未嘗平其思慮也(胡)山地之高以止而物附焉
者也尊位之象也丘山之次也近尊而德上同之象
渙有丘大公至正心无偏係則非等夷所思不與六
三而初六不應也渙其羣匪夷所思也(介)丘聚也得
位上同散者聚也故曰渙有丘憂勞王室不安其慮
故曰匪夷所思(薛)方渙之時用剛不能使之懷附用
柔不能使之依歸四以柔巽之正道輔剛中正之君
君臣同功天下渙散能使之羣是以元吉渙有丘匪
夷所思贊美之辭也丘聚之大也方渙而有丘則功
大事難其用妙矣匪平常之思所能及唯賢智足以
與此然元吉光大不在五而在四者四言施用五言
成功君臣之分其義通也(伊)邱聚也宣王承厲王之
後天下離散召伯之徒佐王建國親諸侯遣使勞來
安集之渙其羣也(朱)
九五渙汗其大號渙王居无咎象曰王居无咎正位也
處尊履正居巽之中散汗大號以盪險阨者也為渙
之主唯王居之乃得无咎正位不可以假人(注)人遇
險阨驚怖而勞則汗從體出故以汗喻險阨九五能
行號令以散險阨者也(正)五建二為諸侯使宣布號
令若汗之出身不復反也九五為散險難之主宜有
非常之赦令以解國人之罪戾若病者得渙則百骸
俱暢也王者居渙然之中志在散險用時之中道方
可无咎非此時而用之惠姦之道也(陸)發大號令為
民除其疾苦如汗之通腠理壅滯亦取必行而不可
反也渙王居无咎者為民渙除險難之後非皇極之
君不能居正位也(石)五與四君臣合德號令洽扵民
心如汗之浹扵四體則信服而從矣如是則可以濟
天下之渙居正位而无咎也再云渙者上謂渙之時
下謂處渙如是為无咎(伊)汗取其周徧而不反渙然
之中不知孰為臣孰為主至扵有廟天下始知王之
所在故曰渙王居言渙之中居矣(坡)
上九渙其血去逖出无咎象曰渙其血遠害也
逖遠也最遠扵害不近侵克散其憂傷遠出者也散
患扵遠害之地誰將咎之(注)應獨者多至扵爭此易
之常情也上獨有應而遠扵傷害者當其渙得行其
志從其道也故血去害遠而无咎(子)渙散其血是弗
相傷也三為正應而二憑之與二爭三理當相害處
在卦外志不必傷故曰渙其血也當渙離之時无救
物之志全身遠害去而逖出雖獲无咎固未光也既
已去三而更遠出遠害之甚者也(子)六三以柔乘剛
在内困扵有難之地隂之傷也故曰血上九應之則
與之俱傷矣去而逖出則遠害矣(介)一本作惕三居
險陷之極下從扵二則不能出渙險有傷懼之象故
去血惕上以陽剛處渙之外有出渙之象又居巽之
極能順於事理故能使其血去其惕出則无咎矣(伊)
䷻(兌下坎上)節亨苦節不可貞
彖曰節以制度雜卦云節止也然則節者制度之名
節止之義制事有節其道乃亨故曰節亨節須得中
為節過苦傷扵刻薄物所不堪不可復正故曰苦節
不可貞也(正)坎陽在上兊隂在下亦如為君為父為
長者在上為臣為子為少者在下聖人人倫之至制
節謹度莫大乎人倫上下之至故得此節之義苦節
者味苦人所不樂如申徒狄抱石入河夷齊餓死陳
仲子之廉晏平仲之儉陳相欲君臣並耕皆不得禮
義之中於正道是不可也(石)失情性之中正故不可
以為貞(陸)渙之彖曰剛來而不窮自否而來也節之
彖曰剛柔分自泰而分也以節繼渙猶以泰繼否也
泰之象后以財成輔相天地之道以此卦為彼象之
用也節以禮為界其道乃亨過苦傷陋亦不可以為
正也(薛)
彖曰節亨剛柔分而剛得中苦節不可貞其道窮也說
以行險當位以節中正以通天地節而四時成節以制
度不傷財不害民
坎陽兊隂陽上隂下剛柔分也剛得中而為制主節
之義也節之大者莫若剛柔分男女别節過苦物不
能堪不可復正无說以行險過中而為節則其道窮
也(注)天地以氣序為節使寒暑往來各以其序則四
時之功成王者以制度為節使用之有道使之有時
則不傷財不害民(正)泰卦分乾三上升坤五分坤五
下處乾三故剛柔分而得中(盧)說以行險凡人當險
阨艱難之中少有持其節操而不改者故仲尼之厄
從者皆不及門獨稱顔氏盖言險難而不失其節也
(石)
象曰澤上有水節君子以制數度議德行
水在澤中乃得其節數度謂尊卑禮命之多少德行
謂人才堪任之優劣(正)澤上有水止而不洩下保其
潤上得其安(子)名位有等差德行有小大君子議德
行升之品位則名器无玷濫矣(牧)數度政事德行教
化皆所以為民物之節(坡)
初九不出戸庭无咎象曰不出戶庭知通塞也
為節之初將整離散而立制度者也故明扵通塞慮
於險偽不出戶庭慎密不失然後事濟而无咎也(注)
此卦二三四五剛柔相分三四下比於二四則上承
於五初則節制之始而心无私係此制度數議德行
之主也必明通塞之變以定用捨之宜此皆節之於
内而施之扵外故慎密不出然後可以无咎(陸)節者
止也止物之通也且物通散而止之非所願也盖不
得已而從其制也猶叔孫通創緜蕝之儀耳將立制
以節物情可使由之不可使知之也凡機事之失泄
于言語防其言語不出戸庭慎之至也何咎之有且
節者謂以中道節物情謂過則節之未至者俾跂而
及之也初雖承渙之末然物情未至扵節故不行其
節也知通塞者水之在澤畜之則功不及物必通散
之散之不已則遂至于竭必止塞之也以初承渙之
末散未至于節弗行其節故曰知通塞也(牧)戸庭戶
外之庭門庭門内之庭初以陽在下而上有應非能
節者也當節之初故戒之謹守使不出戶庭則无咎
然君子貞而不諒通則行塞則止故象明之曰知通
塞也係辭所解獨以言者盖人之所當節者言行而
言又在所先(伊)
九二不出門庭凶象曰不出門庭凶失時極也
初已造之至二宜宣其制矣而固匿之失時之極則
遂廢矣(注)極時之中也(正)以剛居中失位在内是不
能行節制之令失時之極(陸)初未履中道猶可待焉
二已履中當行失時則為極極甚也(牧)
六三不節若則嗟若无咎象曰不節之嗟又誰咎也
若辭也以隂處陽以柔處剛違節之道以至哀嗟自
己所致无所怨咎(注)體柔性悦下比扵二不能自制
失節者也乘剛失位行又過中以致失節嗟何所及
(陸)節之爻惟居中得正者能立節二當節而不節有
後時之凶三過節而不節有悲嗟之歎(牧)以隂居陽
不節其制度然咨嗟而思之則免於咎(白)
六四安節亨象曰安節之亨承上道也
得位而順不改其節而能亨者也承上以斯得其道
也(注)六四以柔順之道上承扵君以行節制率天下
之人得以亨通是承君上之道(胡)節以安為善強守
而不安則不能常(伊)
九五甘節吉往有尚象曰甘節之吉居位中也
當位居中為節之主不失其中不傷財不害民之謂
也為節不苦非甘而何(注)以此而行所往皆有嘉尚
也(正)聖人性乎情故逹節賢人逹乎情故守節苟能
通天下之情不違其禮守極中之節不失其時以此
而行聖人之所尚也(陸)甘臨无攸利者在下用甘佞
而進也甘節有尚者在上用甘民悅随也大禹勤儉
於邦家可謂節矣未聞有不樂者也(薛)甘中也和也
致中和則天地位焉舜湯用中和如斯而已也(逢)五
自泰九三變以說行險有廿之意先王建國宅中均
道里制邦域之時乎二說從之往有尚也尚配也往
有尚配乎中也詩曰商邑翼翼四方之極往有尚也
故九二不出門庭凶(朱)
上六苦節貞凶悔亡象曰苦節貞凶其道窮也
過節之中以至亢極節之苦者也以斯施正物所不
堪以斯修身行在无妄故得悔亡(注)以苦節之性而
遇甘節之主必受其誅華士少正夘之爻也苦節既
凶甘節得志故悔亡六乘陽於上无應於下其道窮
也(荀)當節之終居險之極節之苦者也固守之則凶
悔則凶亡矣悔損過從中之謂也(伊)
䷼(兊下巽上)中孚豚魚吉利涉大川利貞
信發於中謂之中孚人主内有誠信雖隱微之物信
皆及之莫不得所而獲吉故曰豚魚吉也隱微獲吉
顯著可知既有誠信光被萬物萬物得宜以斯涉難
何往不通信而不正凶邪之道故利在貞(正)三四合
體為中孚之主中孚者中有誠信若鳥卵之有孵實
柔在内而剛包之鳥卵孵實之象也豚之微魚之隱
皆不欲傷之況人乎中孚則水火可蹈何不利之有
(陸)二隂居中是虚中而發誠信扵内出之於性也(胡)
彖曰中孚柔在内而剛得中說而巽孚
有上四德然後乃孚(注)
乃化邦也
信立而後邦乃化也剛得中則直而正柔在内則静
而順說而以巽則乖爭不作如此則物无巧競敦實
之行著而篤信發乎其中矣(注)
豚魚吉信及豚魚也
爭競之道不興中信之德淳著則微隱之物信皆及
之(注)
利涉大川乘木舟虚也
以中信濟難若乘虚舟以涉川也(正)
中孚以利貞乃應乎天也
天德剛正而氣序不差是正而信也今信不失正乃
得應天是中孚之盛(注)二五殊位而志同二得中而
說於内所以正性情之本也五得正而巽扵外所以
行教化之方也中孚有天性之道教化之所由生也
教化之極必始性情之際若自孵而鷇然後羽翼成
焉故中孚變為小過有飛鳥之象(陸)利正若尾生之
徒皆是不得其正者(石)在全體則内外皆實而中虚
在二體則二五皆陽而中實中虚信之本中實信之
質卦之所以為中孚上以巽而順乎下下以說而從
乎上如是其孚乃能化邦信及豚魚則无所不感舟
虚中虚之象无覆溺之患也天之道孚貞而已故中
孚以利貞乃應乎天(伊)
象曰澤上有風中孚君子以議獄緩死
風行澤上无所不周猶信之被物无所不至中信之
世必非故犯過失為辜情在可恕故君子以議其過
失之獄緩其當死之刑(正)中孚之信暗扵中猶獄情
之難明也故君子緩其死而議之求得其誠則不枉
矣(牧)風澤幽暗之地獄訟亦幽暗之事君子所以論
獄情緩其死恕以及人(石)化邦之時不可以用刑(坡)
初九虞吉有它不燕象曰初九虞吉志未變也
虞專也燕安也初為信始專應乎四更有它來不能
與之共相燕安以志未變改不更親它也(正)虞宴也
初於四宜自安虞无意於四則吉四若承五有它意
於四則不安矣(荀)虞守也在中孚之始處内卦之下
隱而未見行而未成故務守其中未爽其志志在於
道故獲吉也有應扵四宜往從之而誠信未通未能
及物故自守則吉而有它則不燕燕安也(陸)虞度也
六四為之正應然中有九二六三間隔已之正應是
以初九能度四之正應裁量其情以孚信應扵已否
(胡)初九六四正應也初宜信四而初四相易以失位
為憂以其有憂也故虞度之虞乃不失其正應故吉
它謂三也初與三同體說乎隂而往應之為有它初
九所以虞吉者得其所從未變扵三變扵三矣何燕
之有(朱)初應在四而四上與五初若能虞度其道内
比扵二則吉必至故九二曰嗚鶴在隂其子和之鳴
鶴在隂以陽居隂之謂也其子和之得初之應之謂
也故象曰其子和之中心願也(侁)虞猶度也燕當為
變字之誤也初應在四方弃類而進故云絶類上也
三應扵上四阨之而不得進故經曰或泣或歌初雖
以四為應三與四為仇三既不得志扵四則必見侵
於已故當度而為之備四雖弃類而上終為己應宜
乎固守一節雖有它來不變其志(金)
九二鳴鶴在隂其子和之我有好爵吾與爾靡之象曰
其子和之中心願也
九二體剛處扵卦内又在三四重隂之下而履不失
中是不徇於外自任其真者也處扵幽昧而行不失
信則聲聞于外為同類之所應焉故如鶴嗚幽遠為
其子之所和也不私權利惟德是與若我有好爵吾
願與爾賢者分散而共之誠信之人願與同類之人
相應得誠信而應之是中心願也(正)君子之言行至
誠而善則雖在幽隱亦聞于遠為己類者亦以至誠
從而應之靡好爵其尤難者也上欲與之靡好爵而
不疑中孚之至也(介)四與二同體震九二陽為大六
四隂為小故四有子之象二四同志二鳴而四和二
中也四亦中虚心之象其應豈強為哉出于中心願
而已巽為命五出命者也陽為美好好爵者爵命之
美吾四自謂也我四謂五猶曰我君也爾親乎二也
二誠乎中四自和之若曰我君有好爵吾與爾共靡
之非二有求於四也四於五其䟽附之臣乎靡子夏
傳陸績作縻巽為繩縻係之象當作縻(朱)
六三得敵或鼔或罷或泣或歌象曰或鼓或罷位不當
也
三居少隂之上四居長隂之下對而不相比敵之謂
也以隂居陽欲進者也欲進而閡敵或鼔也四履正
而承五非已所克故或罷也不勝而退懼見侵陵故
或泣也四履乎順不與物校退而不見害故或歌也
不量其力進退无恒憊可知也(注)只為不當其位故
妄進也(正)三四俱隂故得敵四得位有位故鼔而歌
三失位无實故罷而泣(荀)失中與信何以事君故進
退憂喜皆妄也(簡)敵謂所交孚者上九是也四得位
居正故亡匹以從上三不中失正故得敵以累志盖
柔說之質居位不當惟所信是從故鼔張罷廢或歌
或泣惟係乎所信故未知吉凶非明逹君子(伊)
六四月幾望馬匹亡无咎象曰馬匹亡絶類上也
處巽應說得位履順上承於五内毗元首外宣德化
充乎隂德之盛如月之近望三與已敵進來攻己若
與三校戰則失其所盛故棄三之類如馬之亡匹上
承其五不與三爭乃得无咎絶類上者絶三之類不
與之爭而上承五也(正)巽隂之盛月近望也與初同
其類而應今乃絶之而附順於五初遂亡之矣隂盛
得附故无咎(子)為成孚之主居近君之位處得其正
當孚之任者也如月之幾望盛之至也望則敵矣臣
而敵君禍敗必至古者駕車用四馬不能備純色則
兩服兩驂各一色故兩馬為匹初應四而四從五皆
上行也孚道在一下係扵初則不一而害於孚為有
咎矣故絶類則无咎(伊)
九五有孚攣如无咎象曰有孚攣如位正當也
攣如者繫其信之辭也處中誠以相交之時居尊位
以為羣物之主信何可舍故有孚攣如乃得无咎(注)
正當尊位故戒以繫信若直以陽得正位而无有係
信則招有咎之嫌(正)處中孚之尊為羣生之主不能
恢弘信誠以化萬邦而乃攣係於四其志不遠然處
正得中不委於四雖未光大固无咎也(陸)攣如充實
之貎(石)至誠發于内以牽攣天下之心上下内外皆
以誠信相通得君之道又何咎也(胡伊)小當中孚九五
之位皆曰有孚攣如得四之援而然也(侁)
上九翰音登于天貞凶象曰翰音登于天何可長也
翰高飛飛音者音飛而實不從之謂居卦之上處信
之終信終則衰忠篤内喪華美外揚正亦凶矣(注)窮
上失位信不由中以此申命有聲无實是翰音登天
也巽為雞雞曰翰音虚音登天何可長也(侯)聲聞過
情雖貞亦凶況不貞乎(介)
䷽(艮下震上)小過亨利貞可小事不可大事飛鳥遺之音
不宜上宜下大吉
王於大過之下音相過之過恐人作罪過之義過於
小事如行過乎恭喪過乎哀之類是也禇氏謂小人
之行小有過差君子為過厚之行以矯之如晏子狐
裘之比也因過為小事道乃可通明非罪過矯世勵
俗利在歸正故曰利貞時世小有過差可矯以小事
不可正以大事也過厚之行有吉有凶飛鳥遺其音
聲哀以求處過上則愈无所適過下則不失其安以
譬君子處過差之時為過矯之行順而止之則吉逆
而忤鱗則凶順則執卑守下逆則犯君陵上故以臣
之逆順類鳥之上下也(正)二剛皆失位而柔皆得中
是小者過而得亨也利貞者大凡作事必須相時時
若過差失其中道則君子儉以矯之立大功建大事
必須用剛正今柔得中不可作大事(石)小過以四隂
在外二陽在内是綱紀未甚墮壊天下之事小有差
忒故聖賢之人小小過行其事以矯正一時之失則
天下之人一歸大中之道而得亨通也飛鳥遺之音
但聞其音不見其跡君子矯弊但使民由之而不使
知之也宜上不宜下者猶君子不可大越其事遠於
人情當附近民心然後獲吉(胡)中孚柔在内而剛在
外有鳥孵實之象變為小過則剛在内而柔在外故
有飛鳥之象焉大者本在外而得中今在内而失中
是君子失中其道不行於世則當守其實而遺其名
若鳥之翰飛也五在四上乘剛逆也二在三下承陽
順也上飛則犯於五下飛則得於二故不宜上宜下
也小過之時二五為小人之得中者上則犯五凶之
道也下而得二故獲大吉焉所以然者大者在内其
道未顯故不可以上行而可以俯就也(陸)
彖曰小過小者過而亨也過以利貞與時行也柔得中
是以小事吉也剛失位而不中是以不可大事也有飛
鳥之象焉飛鳥遺之音不宜上宜下大吉上逆而下順
也
矯枉過正應時所宜不可常也故曰與時行也六二
六五以柔居中九四失位不中九三得位不中柔順
之人惟能行小事柔而得中是行小中時剛健之人
乃能行大事失位不中是行大不中時故曰小事吉
不可大事也六五乘九四之剛六二承九三之陽上
則乘剛而逆下則承陽而順故曰不宜上宜下大吉
以上逆而下順也(正)隂稱小四應初過二而去三應
上過五而去五處中見過不見應故曰小者過而亨
(荀)四五失位二三得位故曰上逆而下順(肅)
象曰山上有雷小過君子以行過乎恭喪過乎哀用過
乎儉
雷本出地今出山上過其本所故曰小過小人過差
失在慢易奢侈故君子矯之(正)震為雷長男大也艮
為山少男小也雷在山上是大者過小也明君子之
德大而其過小用小過以矯時也(子)雷在山上威不
遠也(薄)小過之君弱臣子痛自貶損以張君父(坡)考
父之過恭高柴之過哀晏平仲之過儉非過於理也
小過乃所以為時中盖時當小過君子不得不小有
所過以矯正一時之過也(朱)
初六飛鳥以凶象曰飛鳥以凶不可如何也
小過上逆下順應在上卦進而之逆无所錯足飛鳥
之凶(正)初六以隂柔在下小人之象也而上應於四
四動體也小人躁易而上有應於所當過必至於過
甚矣況不當過而過乎其過如飛鳥之迅疾所以凶
也躁疾如是所以過之速且遠則雖欲救之无所用
其力矣故曰不可如何也(伊)以如師能左右之曰以
四動體而躁初艮體不正柔而止不當過也有應在
四為四所以不當過而過其過至甚如飛鳥迅速雖
欲救止不可如何其凶必矣與鼎信如何也同象是
謂惡成而不及改者(朱)
六二過其祖遇其妣不及其君遇其臣无咎象曰不及
其君臣不可過也
過而得之謂之遇在小過而當位過而得之之謂祖
始也謂初也妣者居内履中而正者也過初而履二
位故曰過其祖而遇其妣過而不至於僭盡其臣位
而已(注)臣不可自過其位(正)祖者陽之尊稱九三之
謂也妣者隂之尊稱六五之謂也君亦陽也臣亦隂
也二近於三而自應五故有過祖遇妣不及其君遇
其臣之象(侁)陽之在上者父之象尊於父者祖之象
四在三上故為祖二與五居相應之地同有柔中之
德志不從三四故過四而遇五是過其祖遇其妣也
五隂而尊祖妣之象與二同德相應在它卦則隂陽
相求當過之時必過其常故異也无所不過故二從
五亦戒其過不及其君遇其臣謂上進而不陵及於
君適當臣道則无咎也遇當也過臣之分則咎可知
矣(伊)
九三弗過防之從或戕之凶象曰從或戕之凶如何也
小過之世大者不能立德故令小者得過九三居下
體之上以陽當位不能先過為防至令小者咸過上
六小人最居高顯而復應而從焉其從之也則有殘
害之凶至矣從於小人果致凶禍將如何乎(正)陽不
得政不過者也小人匡政忌於君子可以防之應而
從之則戕之矣(子)二在三下為五所取五來取二已
必見傷弗能過防遂罹戕賊也(侁)小過陽失位而不
中故其君在三四三之所臣者初與二也六二強臣
也而未之過而九三疑之故或從而戕其君謂之戕
者以明二本无心於逆咎在三也春秋臣殺其君或
曰弑或曰戕弑者其來有漸戕者一朝一夕之故(坡)
九四无咎弗過遇之往厲必戒勿用永貞象曰弗過遇
之位不當也往厲必戒終不可長也
雖體陽爻而不居其位不為貴主故得无咎失位在
下不能過者也以其不能過故得合(正作遇)於无咎之
宜夫宴安酖毒不可懷也處於小過不寧之時而以
陽居隂不能有為者也以此自守免咎可也以斯攸
往危之道也不交於物物亦无與无援之助故危則
必戒而已无所告救也沈沒怯弱自守而已以斯而
處羣小之中未足任也故曰勿用永貞言不足用之
永貞(注)卑退自守故曰无咎也剛失位不能過者也
下應而來非已之召故曰遇也恃應自得以往危也
必自戒之此不足為長正之道(子)小者在上四能下
之是以无咎小過之義以中為所過也四體陽爻故
曰弗過上承於五故曰遇之以陽居隂故位不當斯
得小過之心也若動而犯上則失飛鳥之宜故往乃
致危必在戒之而已勿用者戒之辭也勿用君子之
道所以深思遠慮以保永久之貞(陸)九四不得位而
比於六五是以宜遇之也以陽遇小過之時居隂而
應下則雖於卦為震不志於動以進者故曰无咎弗
能過六五而與之比故曰弗過遇之遇者若孔子之
遇陽虎也可遇也不可往也往則厲矣必戒備勿有
為則永貞矣(介)四不當位以剛履柔為得宜矣故无
咎四下應初則過二二中也弗可過也知二不可過
乃與五遇五亦中也弗過二則與五適相當遇得其
道若去柔用剛進而之五往則危厲故必以用剛為
戒小人過君子之時不戒而用剛鮮不為禍故丁寧
之既曰必戒又曰勿用永貞當随時處順不可固守
其正是以終无咎也然盛衰相循无小人常過君子
之理陸震曰小人者之過終不可長也戒而慎之以
俟其復(朱)
六五密雲不雨自我西郊公弋取彼在穴象曰密雲不
雨已上也
六得五位是小過於大隂之盛也隂盛於上而艮止
之九三陽止於下是隂陽不交雖復至盛密雲至于
西郊而不能為雨也施之於人是柔得過而處尊未
能行其恩施廣其風化也公者臣之極五極隂盛故
稱公也小過之時為過猶小而難未大作猶在隱伏
以小過之才治小過之失能獲小過在隱伏者有如
公之弋獵取得在穴隱伏獸也艮之陽爻已止於一
卦之上而成止故不上交而為雨也(正)六五以隂得
小過之主是隂雖極而德未盛其惠未行故不能為
雨澤施於下但為西郊密雲而已西郊謂隂之正位
也六五隂盛稱公以弋繳取穴中之物猶聖賢雖過
行其事意在矯正於下也五隂柔處尊无剛陽之德
止可為公之事也已上上當作止言陽氣艮止於下
所以不雨(胡)六五隂爻為小過之主才不稱位致令
九三不交臣下既止其權君上難施恩惠已上者陽
已上於下卦之上而止之不復更上又隂柔不能治
大事故有取彼在穴之辭也(昭)隂得位盛于上居震
之中隂能薄陽雨乃下降今三應在上四又納初氣
已通焉故无雨也震之風起於東方則雲飛揚而聚
于西郊(荀)中虚穴也二五本非相應弋而取之雖得
之兩隂豈能濟大事已上者隂已在上也(伊)
上六弗遇過之飛鳥離之凶是謂災眚象曰弗遇過之
已亢也
小人之過遂至上極過而不知限至于亢也過至于
亢將何所遇飛而不已將何所託災自已致復何言
哉(注)四以陽承五故弗過遇之上以隂過中故弗遇
過之以隂在上過之極也若飛鳥太高必反至下下
上无常則羅網離之是謂災眚災自外來眚由内出
失中故也(陸)小者為過越大者之事至於亢逆之甚
則天下之所疾也天曰災人曰眚天人一道也(介)初
六以凶是初行僭逆而用往凶處此離之凶即已至
亢離之處散之凶也故用飛鳥離羣失侣之象以明
之(昭)
䷾(離下坎上)既濟亨小利貞初吉終亂
既濟者萬事皆濟若小者未亨則有所未濟故曰既
濟亨小也小者尚亨何况於大大小剛柔各當其位
皆得其所非正不利故曰利貞但人不能居安思危
慎終如始故戒以既濟之初雖皆獲吉若不進德修
業至于終極則危亂及之矣(注)水上火下隂陽交通
雖復微小得以盡濟剛柔正位得盡濟之功故利貞
初以隂陽氣交故吉終則水火不同性故凶(陸)亨小
當作小亨小者亨也(胡)
彖曰既濟亨小者亨也利貞剛柔正而位當也初吉柔
得中也終止則亂其道窮也
既濟者以皆濟為義小者不遺乃為皆濟剛柔正而
位當則邪不可行故惟正乃利貞柔得中則小者亨
柔不得中則小者不亨小者未亨雖剛得正未為既
濟也故既濟之要在柔得中也以既濟為名者道極
无進終惟有亂故曰初吉終亂終亂不自為亂由止
故亂故曰終止則亂也(注)若進修不止則既濟无終
由止故亂(正)此本泰卦六五降二九二升五是剛柔
正當位也剛得正柔得中故初吉正則有終極濟有
怠止止則窮亂故曰終止則亂其道窮也(侯)終止則
亂者返本之謂水返而終於潤下火返而終於炎上
故有終止則亂之戒(侁)享已成之樂忘未然之患衰
亂之起必自佚樂開元之盛繼以天寶初吉終亂之
驗(薛)
象曰水在火上既濟君子以思患而豫防之
存不忘亡既濟不忘未濟(注)六爻既正必當復亂(荀)
水火之性竟則必復復則為變(牧)
初九曳其輪濡其尾无咎象曰曳其輪義无咎也
始濟未涉於燥心无顧戀志在棄難於義无所咎矣
(注)剛為既濟之初力微而去險未逹也既濟涉險而
未逹於陸故曳輪至濡尾也初濟而不敢怠其義豈
有咎乎(子)陽之承隂動承靜也施之于濟物輪之象
焉夫世以畢濟而初居其後是前皆已濟而後見溺
者不能量力而致濡其尾以其志在畢濟于時剛克
而能有其終於義不可為咎(牧)初陽居下為用濟之
始如車之曳輪狐之濡尾憂不前也然慮患合於備
豫故无咎也(何)輪有剛動之才而為車之用剛不及
中材不足者體又在後是以曳其輪濡其尾志在應
上趣既濟之時是以无咎(介)初以陽居下上應於四
又離體其進之志銳也然時既濟矣進不已則及於
悔咎故曳其輪濡其尾无咎輪所以行倒曳之使不
進也獸之涉水必揭其尾濡其尾則不能濟方既濟
之初能止其進而不至於極則其義无咎(伊)
六二婦喪其茀勿逐七日得象曰七日得以中道也
居中履正處文明之盛而應乎五隂之光盛者也然
居初三之間上不承三下不比初近不相得能无見
侵乎稱婦者明自有夫而它人侵之也夫以中道執
乎貞正而見侵衆之所助也處既濟之時不容邪道
者也時既明峻衆又助之竊之者逃竄而莫之歸量
斯世也不過七日不須已逐而自得茀首飾也(注)初
雖任剛而能陵于柔然不能害其正是外飾有所喪
而其躬无玷也存乎貞潔外飾終自得矣言七日者
以初非正配而來犯已行其隂私至明必敗七日少
陽生為明故隂私之行敗露也(牧)茀所以蔽車九五
所以蔽六二而六二賴以行者也九五與四則六二
喪茀矣心无偏係中正以待則上終與之而不能違
也故曰勿逐七日得(介)二以文明中正之德應九五
之君宜行其志者也然五得尊位當既濟之時无復
進而有為矣下雖有賢才不得遂其行也自古既濟
而用人者鮮矣以唐太宗之用言猶怠於其終況乎
其下者乎二隂也故以婦言茀婦人出以自蔽者也
喪其茀則不可行矣逐者從物也從物則失其素守
故戒以勿逐自守不失則七日當復得也卦有六位
七則變矣七日謂時變也雖不為上所用而中正之
道无終廢之理不得行於今必行於異時聖人之勸
深矣(伊)七日得自二數之至上為五復自初數之至
二凡七日以中道也中道者天地之所不能違故坤
極生乾七日必復而況人乎(朱)
九三高宗伐鬼方三年克之小人勿用象曰三年克之
憊也
處既濟之時居文明之終履得其位是居衰末而能
濟者也君子處之故能興小人居之遂喪邦也(注)高
宗中興德實文明勢甚衰憊不能即勝(正)以盛天子
伐小蠻夷猶三年克之言救衰憊為中興之主難也
(石)詳夫既濟之爻辭皆不稱既濟者何以其各得位
而互於逐爻明其義也且二以中女既濟故稱婦喪
其茀三以過時既濟故引高宗之伐鬼方四以臣既
濟故稱繻有衣袽五以君居既濟故美西鄰之禴祭
初上居前後故以首尾言之(牧)不在五言而在三言
之取其中興者也(白)事之至難勞憊之甚无高宗之
志則殃民而已聖人因九三當既濟而用剛發此義
以示人為法為戒豈淺見所能及也哉(伊)
六四繻有衣袽終日戒象曰終日戒有所疑也
王注云繻宜曰濡衣袽所以塞舟漏者也六四處既
濟之時履得其位而近不與三五相得如在舟而漏
矣舟漏則濡濕所以得濟者以有衣袽也鄰於不親
而得全者終日戒也不與三五懼其侵克有所疑故
也(正)繻亦作襦飾之盛也袽者衣之弊也六四得位
於外名之美也險而乘剛行可疑也猶盛飾而衣有
弊袽終日戒之不足為醜也夫君子不疑在躬而後
能濟四方行有所疑而終不為累者以終日之戒善
補其過故聖人許之二以乘剛故婦喪其茀四亦以
乘剛故襦有衣袽二以得中雖有所失而復得四以
得正雖有可疑而免累既濟之義在於盡濟苟有可
濟之理聖人亦因而濟之此易之旨也(陸)繻細密羅
衣之上宜加弊袽者謂四當既濟之時極人臣之位
是躍淵之地負疑陽之嫌不可以不自晦其明不可
不戒之也不言无咎者以終日戒之纔能免咎若小
有怠慢則禍斯及矣(牧)六四上比九五之君下應初
六之臣大臣之位當既濟之時則思未濟繻細密之
羅服之鮮美者袽衣之弊敗者言美服有時而弊如
當既濟則亦有未濟大臣憂國故終日防慎而戒疑
其有弊(石)繻者鮮美之裳在下也袽者弊壊之衣在
上也若紂為无道而在上文王有德而在下故文王
終日戒懼以避紂之所疑(白)
九五東鄰殺牛不如西鄰之禴祭實受其福象曰東鄰
殺牛不如西鄰之時也實受其福吉大來也
牛祭之盛禴祭之薄居既濟之時而處尊位物皆濟
矣將何為焉所務者祭祀而已祭祀之盛莫如修德
故沼沚之毛蘋蘩之菜可羞於鬼神故黍稷非馨明
德惟馨是以東鄰殺牛不如西鄰之禴祭實受其福
然在合於時不在於豐(注)大來者非惟當身福流後
世(正)祭得時為敬失時為怠東者陽位君道也西隂
位臣道也君失時而用豐不如臣得時而用薄其德
可見也其文王與紂之事乎君臣不可相擬議故以
鄰國而言之所謂曲而中肆而隱也祭而得時明神
所饗吉大來也(陸)東鄰陽也謂五西鄰隂也謂二殺
牛盛祭盛不如薄者時不同也二五皆有誠孚中正
之德二在下有進也故受福五處極則无進矣以至
誠中正守之苟不至於反而已理无極而終不反者
也(伊)東六二西九五殺牛用順之道禴祭篤誠之理
二居文明之中厚禮薄信雖用柔順豈若薦誠(侁)五
坎為月二應在離(憬)祭未有殺牛者禴時祭國之常
事小人以為常事不足以致福故非時殺牛而求之
不知時祭之福不求而大也人之情在難則厭事而
无難之世常不能安其福故聖人以為既濟之主在
守常安法而已求功名於法度之外則易之所謂殺
牛也(坡)
上六濡其首厲象曰濡其首厲何可久也
處既濟之極既濟道窮之於未濟則首先犯焉過進
不已則遇於難故濡其首也將沒不久危莫先焉(注)
初沾尾以象難在後上沾首以象難之極初難淺則
可揭之上在險極力不能濟其危已甚安可久乎(陸)
濡其尾者有後顧之義濡其首者不慮前也恃以為
濟遂至陷沒沒而至首其危可知歴險而不虞後患
故曰亂者有其治者也既濟終亂其義見矣(薛)既濟
之終固不安而危也而又隂柔處之在險體之上既
濟之終而小人處之其敗可立而須也坎為水濡亦
取水義(伊)
䷿(坎下離上)未濟亨小狐汔濟濡其尾无攸利
未濟之時小才居位不能建功立德拔難濟險若能
執柔用中委任賢哲則未濟有可濟之理所以得通
汔者將盡之名小才不能濟難事同小狐雖能渡水
而无餘力必順水汔方可涉川未及登岸而濡其尾
濟不免濡豈有所利(正)否二之五柔得中天地交故
亨濟成也六爻皆錯故稱未濟(虞)剛柔失正故未濟
五居中應剛故亨小狐力弱水未涸而濟故尾濡(于)
剛在險中而上應於五在未濟之時得其通者也小
狐者所疑之象當未濟之時衆皆未濟五柔在内而
有應此幾可以自濟也履失其位違衆獨濟濟非其
正小有可疑者也違衆獨濟後莫之繼故終於未濟
而沾其尾焉故不續終也疑事未成往何所利君子
之窮在於事矣(陸)聖人以六十四卦始於乾坤明天
地君臣之大分然以未濟為終篇者存王道而知終
始也蓋易取生生不絶之義不可窮極在卦火在水
上不能成烹飪之象是以不能濟於物也不曰不濟
而曰未濟言猶有可濟之理(石)狐能渡水濡其尾則
不能濟其老者則多疑畏故履冰而聽懼其陷也小
者則未能慎故勇於濟汔當作仡壯勇状書云仡仡
勇夫是也未濟之時求濟之道至慎則亨如小狐之
果則不能濟也(伊)
彖曰未濟亨柔得中也小狐汔濟未出中也濡其尾无
攸利不續終也雖不當位剛柔應也
以柔處中不違剛也能納剛健故亨汔乃能濟未能
出險之中濟而濡尾力竭於斯不能續終未足以濟
也位不當故未濟剛柔應故可濟(注)雖剛柔相應而
不以正猶未能濟(荀)未出中者據二而言也二以剛
居險中將濟者也而上應於五險非可安之地而五
宜從之者也果於濟如小狐然則有濡尾之患故未
能出於險中也其進銳者其退速始雖勇於濟不能
續而終之故无攸利卦之諸爻皆不得位所以為未
濟雖不當位而剛柔皆相應是當未濟而有與者也
能慎重則有可濟之理言濡尾以汔濟故也雜卦云
未濟男之窮謂三陽皆失位也斯義聞之成都隱者
(伊)未濟陽皆乘隂上下之分定未可以有為也汔涸
也坎在離上水則溢而火怒於下必進之象是以雖
溢而可濟坎在離下則水涸而火安於上不進之象
也是以雖涸而不可濟君子見其大者遠者小人見
其近者小者初六六三小人也是謂小狐汔濟九二
君子也以為不可曳其輪而不進是謂未出中也二
隂輕進而不與是以六三征凶初六濡其尾雖九二
亦病矣故无攸利見易而輕犯之遇難而退雖有智
者不能善其後故曰不續終也(坡)詩曰汔可小康鄭
康成曰汔幾也四為坎險五為中出險也初往之四
幾濟而未及於五未出中也(朱)
象曰火在水上未濟君子以慎辨物居方
辨物居方令物各當其所(注)火在水上各守其所雖
未濟而各保其安也(陸)火在水上不當其處故慎辨
物居方使各止於其所(伊)未濟之時使不相犯既濟
則大通矣
初六濡其尾吝象曰濡其尾亦不知極也
處未濟之時最居險下不可以濟者也而欲之其應
則溺身未濟之始始於既濟之上六也濡其首猶不
反至于濡其尾不知紀極者也然以隂處下非為進
亢遂其志者也困則能反故不曰凶(注)不能豫照事
之幾萌困而後反頑亦甚矣故曰吝也(正)以柔濟險
初始涉者也近淺猶濡尾況其深遠必不濟矣不知
力之極也(子)體隂之質在險之始未能自濟可以退
者退而尚蚤未入險中故心吝而已(陸)既濟初爻謂
居其後此言首先涉深不知其極辭雖同而向背之
義異(牧)以畫卦言之初為始為本上為終為末以成
卦言之上為首為前初為尾為後(朱)
九二曳其輪貞吉象曰九二貞吉中以行正也
體剛履中而應於五五體隂柔應與而不自任者也
(注)五委任於二經綸屯蹇任重憂深曳其輪者言其
勞也濟難在正然後得吉位雖不正以其居中故能
行正(正)坎為輪離為牛牛曳輪上以承五命故貞吉
(于)既濟之初思未濟之難故曳輪沾尾同在一爻未
濟之初隂在坎下未能自濟故沾尾而退二雖陽爻
復未出險坎性趣下未能濟物故曳其輪而反反不
違中德而行正故吉(陸)負荷重任若車重行遲拖曳
其輪用正治難而得其吉(代)五以柔居君位二以剛
陽之才居相應之地當用者也剛有陵柔之義水有
勝火之象方艱難之時所賴者才臣耳尤當盡恭順
之道故戒以曳其輪則得正而吉也曳其輪所以緩
其進戒用剛之過也剛過則好犯而順不足唐之郭
子儀李晟當艱難未濟之時保其終吉者用此道也
六五言貞吉光輝盡君道之善九二則戒以恭順盡
臣道之正(伊)
六三未濟征凶利涉大川象曰未濟征凶位不當也
以隂之質失位居險不能自濟者也以不正之身力
不能自濟而求進焉喪其身也故曰征凶二能濟難
而已比之棄已委二載二而行溺可得乎何憂未濟
故曰利涉大川(注)未濟者未成也女在外男在内㛰
姻未成征上從四則凶利下從坎(荀)力小失位遠應
何為附於二剛險其濟也(子夏)未濟之極必有可濟之
理上九有濟物之功從之乃得濟(闕)未濟
非不濟有所待之詞也盖將畜其全力一用之於大
難六三見水之涸幸其易濟而驟取之後有大川則
其用廢矣故曰征凶見涸而濟三與初均初吝而已
三至於凶位不當也
九四貞吉悔亡震用伐鬼方三年有賞于大國象曰貞
吉悔亡志行也
處未濟之時而出險難之上居文明之初體乎剛質
以近至尊雖履非其位志在乎正則吉而悔亡矣其
志得行靡禁其威故曰震用伐鬼方伐鬼方興衰之
象也處文明之初始出於難其德未盛故曰三年也
五居尊以柔體乎文明之盛不奪物功者也故以大
國賞之(注)四已出險是將濟者處非其位行未及中
故能貞吉然後悔亡也既濟九三體陽得位以文明
而用武三年則憊矣未濟九四以陽失位用威明以
伐國三年而有賞者明有德之君親征不足貴用得
其人故有功而可賞(陸)既濟九三當明衰之運須有
闇者起亂明伐衰叛宜以高宗為象此九四初出其
險文明之始也文明之始須有闇者未歸不宜天子
親行云震用者震為長男大臣之象彼三年力疲而
成功明衰之際也三年力全而成功初興之際也彼
則君功故不言賞也(昭)名臣任重再造區宇不寧之
世然後有之震用伐鬼方不寧之謂也(薛)
六五貞吉无悔君子之光有孚吉象曰君子之光其暉
吉也
以柔居尊處文明之盛為未濟之主故必正然後乃
吉吉乃得无悔也(注)有應於二是能付物以能而不
自役使武以文御剛以柔有君子之光華矣有孚吉
者付物以能而无疑焉則物竭其誠功斯克矣其暉
吉者光暉著見然後乃得吉也(正)離為禮五居明離
之中應二比四任賢委能而勿貳是由禮者故曰君
子之光也又中能立信有孚吉也(牧)光出於形之表
而不以力用君子之廣大者也下有九二其應也傍
有九四上九其鄰也險難未平三者皆剛莫能相用
將求用於我之不暇非謀我者也故六五信是三者
則三者為盡力而我无為此正吉无悔君子之光也
(坡)
上九有孚于飲酒无咎濡其首有孚失是象曰飲酒濡
首亦不知節也
居未濟之極則反於既濟既濟之道所任者當則信
之无疑故得自逸飲酒而已自逸飲酒而不知其節
則濡首之難還復及之難及之者良由信任得人不
憂事廢故失於是(正)上九以剛明之德是内有孚也
在未濟之終終又反於既濟故得飲酒自樂若樂而
不知節復濡其首則雖有孚必失於此此戒之之辭
也(石)未濟之極无極而自濟之理非剛健之才得時
得位上下孚應終不濟也上九君子有才而不當位
與六三相應而无可濟之資以其有孚矣相與飲酒
樂天順命以俟可濟之時則於義无咎從樂耽肆亦
不知節矣(朱)人之於患難知其无可奈何從樂而耽
肆至於濡首而不知節亦豈安於義命者哉如是而
有孚則失其宜矣(伊)節事之會也是時也險難未平
六五信我將以用我矣我則飲酒而已者何也將安
以待其會也故无咎上九之謂首濡其首者可濟之
時也飲不知節至於可濟而猶未已則信我者失是
時也(坡)
周易義海撮要卷六
