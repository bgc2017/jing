周易義海撮要卷五宋李衡撰
䷪(乾下兊上)夬揚于王庭孚號有厲告自邑不利即戎利
有攸往
夬與剥反者也剛隕則君子道消柔消則小人道隕
(注)王庭百官所在之處以君子決小人故可顯然𤼵
揚決斷之事於王者之庭示至公而无私隠也用明
信之法宣其號令即柔邪者危故曰孚號有厲以剛
制斷行令於邑可也若用剛即戎尚力取勝為物所
疾以此用師必有不利雖不利即戎然剛德不長則
柔邪不消故陽爻宜有所往則夬道乃成(正)凡決去
柔邪當先明信其法宣其號令一小人猶在上故須
常懷危厲故彖曰危乃光也(介)告自邑者命始於朝
廷行于國邑亦自邑而行之不利即戎者一隂在上
小人已窮又攻之不已是尚勝君子不為也利有攸
往剛得中也(陸)
彖曰夬決也剛決柔也健而說決而和揚于王庭柔乘
五剛也孚號有厲其危乃光也告自邑不利即戎所尚
乃窮也利有攸往剛長乃終也
一柔為逆衆所同誅而无忌者故可揚于王庭健而
說則決而和柔邪者危其危乃光尚力取勝物所同
疾剛德愈進柔邪愈消往乃成也(注)柔乘五剛上六
乘九五之剛衆陽比五親決五為王位故曰揚于王
庭(介)四罪而天下咸服健而說決而和也(陳)古之人
退人以禮其用刑至于殺之而不怨彼嚴而少恩敢
於殺以失人之情豈知健決有和說之義一柔乘五
剛小人得位未易去也故曰揚于王庭柔乘五剛也
一柔乘五剛而未去其危之道其危猶曰其亡則決
小人之道光如唐去李輔國則不光矣舜修文德文
王无畔援歆羡告自邑之謂所貴乎夬者乘時去害
動而不窮也不能揚于王庭孚大號于下藉戎兵以
清君側猶鑿木去蠧熏社逐鼠如漢唐之季召外兵
以去近習其禍至于覆宗聖人之戒不其深乎君子
之道有始必有終夬始於復其剛浸長一柔尚存桓
彦範之不誅武三思卒為世患剛長不終也(朱)
象曰澤上於天夬君子以施祿及下居德則忌
澤上於天必來下潤施祿及下之義忌禁也法明斷
嚴不可以慢故居德以明禁也(注)若以德惠自居不
能及物君子所忌惡也(石)以夬施祿則果於養賢以
夬居德則果於自用衆之所惡(介)夬決之世君必先
以仁義之德自居於身然後可以明禁忌以示天下
則當作明字(胡)用健忌於不悅決事忌於不和威惠
兼行居德明忌合夬之義(代)君子居德於身小人自
然忌憚(畋)祿不可妄施於下宜有德者居之小人无
德居位而必去之則忌於上決矣(逢)雨澤上於天其
勢不居必決而下流君子之於德寬以居之然後仁
以行之若決而散則不可以畜矣故以此施祿則可
以此居德則忌(朱)
初九壯于前趾往不勝為咎象曰不勝而往咎也
居健之初為決之始宜審其策以行其事(注)暴虎馮
河謬於用壯不勝之理在往前也(正)剛以應剛不能
克之(虞)夬決之道不能用之以漸而躁以決之理必
不勝而猶往焉自為咎也(陸)未有權位而足將前(石)
人之大事莫過於戎戰之不勝由前不能料敵也(牧)
无應不可先動(朱)
九二惕號莫夜有戎勿恤象曰有戎勿恤得中道也
居健履中能審已而不疑者也雖有惕懼號呼莫夜
有戎不憂不惑(注)初不以漸二則惕懼而號戒之體
大得中而小心翼翼故莫夜有戎不足憂恤(陸)九二
位之不當故必惕懼守正中之道行號令至于暮夜
可謂勤矣可謂能矣恐有它患者外人之辭被決者
之誣讀之當曰惕號莫夜(旦)古之剛斷類此者衆亞
夫當之(石)内懷兢惕外嚴戒號(伊)戎上六也惕號莫
夜警也有戎勿恤静也得中道矣(坡)
九三壯于頄有凶君子夬夬獨行遇雨若濡有愠无咎
象曰君子夬夬終无咎也
頄面權謂上六也剥之六三以應陽為善處剛長而
助柔則凶夬為剛長而三獨應上六助小人也君子
處之則棄夫情累決之不疑故曰夬夬若不與衆陽
為羣而獨行殊志應於小人則受其困焉遇雨若濡
有恨而无所咎也(注)九三體乾乾為君子三五同功
二爻俱欲決上故曰君子夬夬也獨行謂一爻獨上
與隂相應為隂所施故遇雨也(荀)當君子之世而應
小人故外有沾汙之累内有愠恨之恥然終獲无咎
者志有存焉(陸)濡變也愠怒也隂陽和而為雨三始
欲獨行殊志後遇衆和同遂嚮善疾惡怒而決之故
終无咎謂三始欲助小人終能變而從衆故无咎也
(牧)頄在上而見於外體之无能為者也九三乾體之
上剛亢外見壯于頄者也陽未上行未可以勝隂之
時也應在上六未可以決之之位也夬夬者必乎夬
之辭也必乎夬與壯于頄何異以其能待時而動知
時之未可而不失其和也應乎上六而與之和疑於
汙也故曰若濡君子之所為衆人固不識若濡則有
愠之者矣和而不同有夬夬之志焉何咎之有然君
子與之和也偽歟曰誠信而與之和何偽焉使彼能
遷善以從已與之和同而无夬矣(介)頄在上而未極
于上三之象也上有君而自任其剛壯于頄者也方
羣陽決隂而已獨與之和其非可知矣惟果於斷終
遠絶之見濡而有愠色則无過矣三體健處正非必
有是失因此義以垂教(伊)
九四臀无膚其行次且牽羊悔亡聞言不信象曰其行
次且位不當也聞言不信聦不明也
下剛而進非已所據必見侵傷失其所安羊扺狠難
移之物謂五也五為夬主非下所侵若牽於五則可
悔亡剛亢自任不能納言同於噬嗑滅耳之凶(注)志
進決柔而逼於上坐不能安行不能正剛而不當其
位也羊觝突不回之物比之用壯者能自牽繫其志
不縱其比則悔亡也是語也聽之而不能明昧其為
道也(子)羊謂九三若能牽連九三之剛與衆賢協心
盡力上決於小人則其悔可亡也(胡)四承上履剛非
中不正宜從衆取順牽連乾之三爻既順三爻不无
連五之義(遵)以陽居隂剛決不足欲止則衆陽進於
下故傷而不能安欲行則居柔而失其剛故進而不
能前羊羣行之物也能自牽以從其羣則悔可亡矣
聞善而能用惟剛明者能之(伊)
九五莧陸夬夬中行无咎象曰中行无咎中未光也
草之柔脆決之至易故曰夬夬五處尊位最比小人
躬自決者也以至尊敵至賤雖克勝未足多也處中
而行足以免咎而已未足光也(注)諸家以莧陸為一
草一名商陸董遇云前人莧陸商陸以為二草俱柔
脆之物(石)陸者最高之地若小人在高位衆人疾之
決之亦易矣(牧)卦惟一隂五以剛中正居尊位而反
比之其咎大矣故必夬夬如莧陸然則於中正之道
為无咎五心有所比以義不可而決之然於中道其
能光大乎莧陸感隂氣之多而其柔易折今所謂馬
齒莧是也(伊)詳注騐經誤增中字(咸)
上六无號終有凶象曰无號之凶終不可長也
處夬之極君子道長衆所共棄非號咷所能延也(注)
无號禁之也(正)小人乘至尊雖无號令終自有凶况
號令嚴信告自下邑而共決者哉(牧)上六居衆陽之
上為不順之人合當誅罰是則王之號令所不及矣
又曰小人乘尊位不承號令而致凶也(徐)雖號呼于
天亦終不免凶咎(胡)不能號咷以憂而改修其道(介)
无號者陽不警則有以乘之然終亦凶(坡)
䷫(巽下乾上)姤女壯勿用取女
此卦一柔遇五剛施之於人即是一女遇五男淫壯
至甚故戒之曰此女壯甚勿用取此女也(疏)姤之主
在初六其氣尚微安得女壯乎巽為長女為風為入
微隂遇陽有長女之性風動而无所不入(陸)陽在上
之物自下上則反其所故曰復隂者在下之物自下
上則與陽遇故曰姤(介)小人有不正之行而遇時(集)
娶下誤增女字(京)
彖曰姤遇也柔遇剛也勿用取女不可與長也天地相
遇品物咸章也剛遇中正天下大行也姤之時義大矣
哉
凡言義者不盡於所見中有意謂者也(注)就卦以騐
名義只是女遇於男博尋遇之深旨乃至道該天地
(正)凡人有剛明之德不遇中正之位則不能行其道
九五有德有位故教化大行(胡)二五之剛在姤遇之
時皆得中正之位則天下人倫之化大行非正義所
謂剛遇中正之柔男得中正之女也(句)九二亡而後
為遯姤无臣也九五亡而後為剥姤无君也剛者二
也中正者五也(坡)巽為女既已長矣又姤五月之卦
一隂用事剛寖而隕長隂之來剛不能制是謂女壯
也(金)
象曰天下有風姤后以施命誥四方
風行偃草天之威令風行天下无物不遇故人君法
此施教命誥於四方也(正)諸象稱先王者如建國作
樂省方勅法閉關育物享帝之類皆所以立法制也
后者后王所為財成天地施命誥四方是也君子上
下之通稱王公之通稱曰大人(伊)
初六繫于金柅貞吉有攸往見凶羸豕孚蹢躅象曰繫
于金柅柔道牽也
金者堅剛之物柅者制動之主羸豕牝豕也羣豕之
中豭強而牝弱隂質而躁恣者羸豕特甚初以一柔
承五剛體夫躁質得遇而通散而无主自縱者也柔
之為物不可以不牽臣妾之道不可以不貞故必繫
于正應乃得貞吉若不牽于一而有攸往行則惟凶
是見矣其為淫醜若羸豕之務躁而蹢躅然也(注)柅
王肅之徒為織績之器惟馬云在車之下所以止輪
(正)絲繫於柅猶女繫於男故喻以初宜繫二也順二
則貞吉復往見四則凶矣(九)隂微未盛之時固止之
使不得進則陽剛貞正之道進而往則害陽而見凶
豕隂躁之物微而在下中心常在於消陽故聖人戒
之曰羸豕孚蹢躅君子小人異道雖微弱之時未嘗
无害君子之心防於微則无能為矣(伊)
九二包有魚无咎不利賓象曰包有魚義不及賓也
初以隂處下故稱魚捨九四之正應樂充九二之庖
廚不正之隂不能逆近也非為犯奪故得无咎擅人
之物以為已惠於義不可及賓(正)賓謂四乾尊稱賓
二據四應不利賓也(虞)不正之隂與剛中之二相比
能包而有之使其邪不及於外(陸)二以陽處中有包
容之德使初之淫醜不彰於外義存掩惡中饋非正
不足成禮其能致於賓乎(牧)魚民也賓衆也四陽皆
遠乎初二近而有之不及衆也(逢)九二居非其位是
亦非正人初來因而攘之同惡共隠雖不罹禍咎庸
可聞於它人乎(陳)一民不可有二君古者有分土无
分民得道則歸往失道則攜持而去初九遠近内外
之閒顧遇民之道如何耳(朱)遇道當一二則離矣故
義不及賓也(伊)
九三臀无膚其行次且厲无大咎象曰其行次且行未
牽也
二據於初居不獲安行又无應不能牽據以固所處
然履得其位非為妄處不遇其時故使危厲災非已
招故无大咎(注)初若牽三三則必行斯大咎矣初為
二所制未得牽已故咎不至大(陸)以陽居陽正也守
正而不居中是執節過苦者也二為不正不可以據
四自起凶不可以承則是持正堅固不苟合之人以
不合衆是以危厲然不為妄有何大咎(陳)隂陽之情
必求相遇二比於初已包有之三非義求遇何所得
哉處則為二所侵行則遇情未忘可謂危厲然九三
剛正處巽知義不可而舍之初隂不能牽其後故无
大咎(朱)
九四包无魚起凶象曰无魚之凶遠民也
二有其魚无民而動失應而作是以凶也(注)孟子曰
得道者多助失道者寡助今九四居不得正履失其
中是寡助之人也(胡)民所系者德也二以中而系之
民歸之也是以起凶(陳)起凶難將作也(伊)起動也(陸朱)
九五以杞包瓜含章有隕自天象曰九五含章中正也
有隕自天志不舍命也
杞之為物生於肥地包瓜為物繫而不食九五履得
尊位而不遇其應得地而不食含章而未發然處得
其所體剛居中志不舍命不可傾隕(注)居尊當位志
不舍命惟天能隕之耳(正)无中正之德者皆因魚以
至於悔也五德博道尊謀其道不思其欲故食杞包
瓜而已含章明之德志在行道不舍教令如天之降
也莫不咸賴矣謂剛遇中正而天下大行也(子)初有
意於五此瓜蔓延滋之象五以重剛下際於一隂杞
根深之象也此君子用剛正之德正小人淫邪之心
當天地相遇之時使萬物各正性命者也剛徤處尊
中正无私能施誥命大興教化所謂剛遇中正天下
大行此有其德有其時有其位者也外施教化内含
章美率性修道志不舍命此能知天命而不憂者也
自非天隕其命復何憂於患災也(陸)九五以爻位无
應如不遇時者此與彖剛遇中正之說殊也得位无
應如杞梓美才反不見用包瓜如吾豈包瓜也哉之
義美才不用内含章美而不見食也有隕自天者君
子仁義道德修諸身遇不遇用不用歸之天雖見傾
隕不以已命不遇舍道德而改其志也(石)為姤之主
不遇其應衆陽在下各固其位猶杞之茂材為瓜之
延蔓纏繞為累也已有剛明之才含畜仁義禮樂章
美之德有唱而无和是以焦心勞思以求天下之賢
是以盡其至誠不舍其命以求賢言天若隕墜我之
命則已若未墜其命則我求之不已天必生賢臣以
為已輔佐志不舍命者我之志不舍求賢之命高宗
之得傅說周世宗之得王朴(胡)杞得地也匏无應也
含章中正也有隕自天奉天命以翦凶孽也五陽同
功一隂為亂若不除去是舍命也故曰有隕自天志
不舍命也(集)杞高木大葉處高體大可以包物者也
瓜美實在下賢人側微之象九五尊居君位屈己求
賢如杞之包瓜也内藴中正之德充實而成章含章
者也人君如是所求其有不遂乎故有隕自天言必
得之也命天理也至誠求賢亦不違天理而已(伊)杞
葉大而蔭可以芘下者也瓜譬則民瓜雖可欲而潰
必自内始九五當隂長之時含章不耀中正在上遇
九二之賢而用之以剛守中道防民之潰故曰以杞
包瓜用九二以防民之潰者人也盡人謀則有時而
勝天然或不勝至於隕越亦天也九五之志知盡人
謀而已以謂天之所命以祐下民者在我有隕越者
自天隕之吾終不舍天之命也(朱)
上九姤其角吝无咎象曰姤其角上窮吝也
最處上體進之於極无所復遇遇角而已角非所安
與无遇等故獨恨而鄙吝然不與物争其道不害故
无凶咎上窮者處於上窮也(正)過中失位是以吝喪
健自保而已故无咎(陸)至剛而在上者角也九以剛
居上故以角為象人之相遇由降屈以相求和順以
相接故能合也上九高亢而剛極人誰與之以此求
遇固可吝也將安歸咎乎(伊)
䷬(坤下兊上)萃亨王假有廟利見大人亨利貞用大牲吉
利有攸往
招民聚物其道必通天下崩離民怨神怒雖復亨祀
與无廟同王至大聚之時孝德乃洽始可謂之有廟
聚而无主不散則亂惟有大德之人能弘正道乃得
常通而利正大人為主聚道乃全以此而用大牲神
明降福人聚神祐何往不利(正)三十七卦繇辭有亨
者三十六唯萃有二亨彖中又无相關之意陸氏云
諸家本无惟王肅本有利見大人亨聚以正也亨字
宜屬上句王弼云通聚以正以亨字連下句非也(昭素)
下順而上悅相聚而亨也(陸)
彖曰萃聚也順以悅剛中而應故聚也王假有廟致孝
享也利見大人亨聚以正也用大牲吉利有攸往順天
命也觀其所聚而天地萬物之情可見矣
但順而說邪佞之道也順說而以剛為主非邪佞也
應不失中非強亢也如此方能聚物聚道既全至於
有廟設祭祀而致孝享也大人有中正之德能以正
道通而化之然後聚道得全也天之為德剛不違中
今順以說而以剛為主是順天命也動順天命无往
不利可用大牲以享神明凢物之所以得聚者由情
同也情志若乖无由得聚故觀其所聚則天地萬物
之情可見矣(正)王五廟上聚百物以祭其先於廟五
親奉上也(績)氣聚而生故精氣為物氣散而死故游
魂為變魂氣游散无所依歸故聖人於萃聚之時立
宗廟以致孝享(陸)人之來聚聚於貨食也人君聚而
能散謂之仁散而能節之謂政且天道惡盈物又不
可以終通故聚而能散散而能節斯順天命也(牧)王
能萃聚天下民心歸之當須有以教之教莫先於孝
所以假有廟以致孝享教天下孝也(穆)易曰方以類
聚物以羣分有類必有黨有黨必有争故萃者争之
大也盍取爻以觀之五能萃二四能萃初近四而无
應則四能萃三近五而无應則五能萃上豈非爻争
之際也哉且天下未有不萃于一者順以說剛中而
應者二與五而已大人者因其所萃而聚之從我者
納之不從者付之萃有二亨萃未有不亨者其未見
大人則亨而不正争非其有之謂故曰利見大人亨
聚以正也王至于有廟而盡孝享非安且暇不能物
見其安且暇安能不聚而歸之此聚之正也易言薦
與禴享非正言也皆有寄焉易曰何以聚人曰財用
大牲猶曰用大利祿云天之命我為物主非以厚我
也主而享之則過矣故利有攸往順天命也不期而
聚必正情也(坡)
象曰澤上於地萃君子以除戎器戒不虞
聚而无防則衆心生(注)澤上於地則水潦聚除治也
(正)放牛歸馬除去戎器因民之隙訓習師旅以為國
備(胡)不言水者澤既上於地則潤澤廣備物得廣聚
水潦則傷物義必不然(昭素)
初六有孚不終乃亂乃萃若號一握為笑勿恤往无咎
象曰乃亂乃萃其志亂也
有應在四而三承之心懷嫌疑故有孚不終不能守
道以結至好情志迷亂萃不以禮一握小之貌為笑
懦劣之貌(注)若自號比於一握之小執謙退之容不
與物争則不憂於三往必得合(正)坤順之始有信者
也未及於中故不終也一握非所長之意為笑順從
三之意若號而自謂已非有所長又順而從之即所
志必伸(陸)號呼自省度其可否反而哂之(子)初未適
中誠信未定若人以已處萃之始未至盈大以小見
笑則勿用憂恤終得盈大動而有應故无咎(牧)初與
四為正應有孚以相從者也當萃之時三隂无守正
之節舍正應而從其類則有孚而不終也乃亂惑其
心乃萃從其類也初能守正不從若號而求正應則
一握為笑矣一握謂聚而為笑也勿恤而往從正應
則无咎不然則入於小人之羣矣(伊)初六柔不中正
進則疑六三之閒已退不能專一以待應乃亂者退
而亂於三隂之中乃萃者欲進而與四相萃也其志
惑亂不決是以有孚不終若四在上號召之三隂不
正惡初之往合於四一握其手笑以喻意微動之也
萃聚之世上下相求以隂從陽動而得正何恤小人
之笑而不往哉自古不知堅守其節從應以動捨君
子之正義畏小人之非笑相率陷於非義皆不知萃
之道(朱)
六二引吉无咎孚乃利用禴象曰引吉无咎中未變也
以隂居隂復在坤體志於退静則是守中未變乖衆
違時須得牽引乃无咎居聚之時處於中正而行以
忠信故可以省薄薦於鬼神(正)柔不先倡盡誠應五
五必見援二下之中也中正盡誠祭必受福何尚多
品(陸)萃之為道不期而聚相聚之理貴於和同二獨
應於正不同其它咎何免矣若能引已接衆則吉无
咎矣雖誠信可以薦神明而不能協衆以其守中未
知變也(陳)二與五為正應而相遠又在羣隂之聞必
引而後得其萃也二與五不相引則過矣處羣隂之
閒能自守不變遠須正應宜剛立者能之二隂柔之
才以其有中正之德故可覬其未變耳(伊)
六三萃如嗟如无攸利往无咎小吝象曰往无咎上巽
也
履非其位以比於四四方失位不正患所生也千人
之應害所起也故萃如嗟如上六亦无應而獨立處
極而憂危思援而求朋巽以待物者也與其萃於不
正不若之於同志故可以往而无咎也二隂相合猶
不若一隂一陽之應故有小吝(注)六三履非其位欲
萃於四四應初欲萃於二二應五莫知所萃故萃如嗟如
上六无與據高慮危孤立求助六三動而往則正正
則无咎然萃於四二之閒故小吝(朱)
九四大吉无咎象曰大吉无咎位不當也
以陽居隂履非其位而下據三隂得其所據失其所
處處萃之時不正而據必立大功乃得无咎(正)以陽
居隂故位不當承五應初故大吉无咎(虞)九四无它
辭而直謂大吉然後无咎者何顯戒之也夫萃之世
弱趨於剛闇依於明四臣位也陽處之始以說以澤
而接三隂民樂歸之者也若不專君惠吉非大者乎
嗚呼王得貴位惠未孚而民不趨萃道固鬱矣若捨
永正於勢可勝諱哉惟造微者敏於畏(坦)管仲有奢
僭不正之惡而能九合諸侯立大功以掩其過正合
此象(阮)大吉謂匪躬盡瘁始終无玷可免專民之咎
若以立大功免咎竇憲何以伏誅(房)上比九五之君
得君之聚下比羣隂得民之聚四以陽居隂非正也
雖得上下之聚必大吉然後无咎大周徧之義天下
之聚固有不由正道而得者如齊之田常魯之季氏
是也其得為大吉乎(伊)
九五萃有位无咎匪孚元永貞悔亡象曰萃有位志未
光也
既得盛位所以无咎匪孚者良由四專而據已德化
不行信不孚物自守而已故曰无咎匪孚若能修夫
大德久行其正則其悔可消故曰元永貞悔亡久乃
悔亡今時志意未光大也(正)當萃處尊不能博施獨
應於二故曰未光四據其民志不為邪將立大功以
輔於五五未失業故无咎匪孚也體元善居上應下
守其中道永保貞吉故悔亡也(陸)以陽居陽是不拯
於弱也永貞臣道也元善也始失信於民故有悔以
其能依附臣之善道故得亡其悔(牧)匪孚者以其應
之於一不能盡天下之誠(范)四幹其位民咸附之是
我德化不弘信未及物永修仁德悔乃消亡(句)萃天
下之衆得中正之道无咎也如是者不信而未歸焉
則道未光也自反以修其德則无思不服而悔亡矣
苗民匪孚而舜乃誕敷文德无永貞悔亡之道也悔
者志未光也元謂有君長之道永謂可久貞謂得正
比天下之道與萃天下之道皆在此三者(伊)
上六齎咨涕洟无咎象曰齎咨涕洟未安上也
居於上極五非所乘内无應援處上獨立近遠无助
危莫甚焉齎咨嗟嘆之辭若能知危之至懼禍之深
憂病之甚至于涕洟不敢自安亦衆所不害也(注)齎
猶持也咨猶才也无應乘剛持小人之才而无所與
萃則憂危恐懼故至涕洟不安於上欲下與三三亦
无應與已同志故獲无咎(陸)上六說之主也以隂柔
之才說高位而處之天下莫與及其窮迫則顛沛而
涕洟乃其自取又誰咎乎(伊)上以柔乘剛處上獨立
危而无助必至於求萃而之三齎持也咨嘆息也上
三相持動而憂則无咎三亦隂柔不足為助(朱)
䷭(巽下坤上)升元亨用見大人勿恤南征吉
巽順可以升陽爻不當尊位无嚴剛之正則未免於
憂以柔順之南則麗乎大明也(注)木生地中日長於
上故謂之升(玄)木柔地順養而長之此元亨之德其
德日升用此而往可見大人柔以時升志在濟物物
必階升故有喜焉升而向明吉其宜矣(陸)尊爻无此
人故不云利見(代)
彖曰柔以時升巽而順剛中而應是以大亨用見大人
勿恤有慶也南征吉志行也
六五隂柔若不得時則不能超升貴位純柔則不能
自升剛亢則物所不從卦體巽且順九二又剛中而
應有此衆德故元亨以大通之德用見大人不憂否
塞必致慶喜往於闇昧非其本志今升於大明其志
得行也(正)巽以剛中而往坤以柔中而來以實升虚
上下相應是以大亨也五以柔居尊位是虛己而中
正者也二以剛中而往不為邪諂者也往則見納如
石投水若行此道以求見大人則何用憂恤必有慶
也兹乃元凱之升於舜也陽氣左行而南巽順陽氣
而發生故南征吉志行者文王柔以時升漸基王迹
武王終獲南狩之志湯亦伐桀升自陑陑南也陽升
明君子之志得此謂六四之德也(牧)南征前進也(伊)
象曰地中生木升君子以順德積小以高大
木生地中始於毫末終至合抱君子象之以順行德
積其小善以成大名善不積不足以成名是也(正)積
德而升何往不從故六爻之義鮮有咎悔(陳)
初六允升大吉象曰允升大吉上合志也
巽三爻皆應升上二三有應於五六升之不疑惟初
无應當二三升時與之俱升必大得矣上合志者上
謂二三也(正)初雖失正乃與二陽允然合志俱升五
位(九)處升之初為巽之主无應於上進不在私四亦
无應與己合志為衆所信故升而大吉(陸)初承九二
之剛巽之至者也二以剛中之德上應於君當升之
任也初无應而能信從於二與之合志而同升吉孰
大焉允信從也(伊)
九二孚乃利用禴无咎象曰九二之孚有喜也
與五為應往必見任體夫剛德進不求寵閑邪存誠
志在大業故乃利用納約于神明(注)上升則為君所
任納約則為神所享斯之為喜不亦宜乎(注)剛而能
正中而无私應上以孚盡下之義豈俟豐物而後享
焉上應其誠下升而大雖非其位得其道也故有喜
无咎(子)以陽處隂以剛應柔以此而升恭以應也升
與萃為反對萃之六二以盡誠於五升之九二以推
誠於五故皆利用禴(陸)二以陽剛而事柔五以隂闇
而臨明勢非誠服上下之交不誠其可久乎故孚乃
利用禴言當以誠感通於上臣以誠事上豈唯无咎
可以行剛中之道而澤天下是以喜也(伊)
九三升虚邑象曰升虛邑无所疑也
履得其位以陽升隂以斯而舉莫之違距故若升虛
邑(注)上六隂柔不能距已往必得邑何所疑乎(正)坤
稱邑也五虛无君利二上居之(荀)剛得位而有應前
无難之者其升无疑升虛邑者易而小之也湯武之
升是矣(介)
六四王用亨于岐山吉无咎象曰王用亨于岐山順事
也
六四處升之極下體三爻皆來上升可納而不可距
文王岐山之會也順物之情而立功立事故曰順事
(正)升之六四柔以時升太王之德隨之上六天下悅
隨文王之德太王在岐直曰岐山武王在鎬故曰西
山(陸)下有三爻皆務上升已當納之上近至尊體是
坤順又順事於上文王岐山之會得上下之心也三
分天下有其二以服事商是順而事上也(石)四以隂
居柔而在下止其所也上順天子而欲致之有道下
順天下之賢而使之進已則止其分焉分雖當止德
則當升道則當亨盡斯道者其唯文王乎然而有无
咎之辭者居近君之位在升之時不可復升升則凶
咎至矣如文王可也(伊)
六五貞吉升階象曰貞吉升階大得志也
六五以柔居尊位納於九二不自專權故得貞吉升
階保其尊貴而踐祚矣(正)以柔居尊有應於二是能
委仕於臣又以居中是正而得吉也升階者如自階
升堂得居至尊之極也(石)六五虛中降位而接九二
九二階之以升則五正而吉不正則信賢不篤用賢
不終其能吉乎五正而吉者以二升階也五正二升
君臣道行由是而致治故五大得志也(朱)
上六冥升利于不息之貞象曰冥升在上消不富也
進而不息雖冥猶升施於不息之正則可用於為物
之主則喪矣勞不可久消之道也(注)已在升極是昧
於升進之理若能知時消息不務進往而守其正即
利也息如生息之息但自消退不更求進乃利也消
不富蓋非陽爻无陽明之德所以消不富也(石)冥謂
杳冥也言升之極而至於杳冥矣是升而无所往畢
凑于已也且衆凑已則所耗至多故象曰消不富也
然君子居于上位衆來升已不以耗損多而不納之
納之又幾困匱故利于自強不息貞幹以濟于衆矣
然非有大人之德者其孰能行之哉(牧)處於升極在
衆隂之上自下升者无不巽順已勢高權盛合推功
讓能柰進不得中升而不已至于不可升之處猶自
升之是冥升者乎若不能止必致其困既困物必消
散无以保其所有之富盛矣孔子云利不息之貞者
要久行正道䟽謂為政不息終至消耗非也(昭)以小
人貪求无已之心移之於進德則何利如之(伊)坤為
冥晦隂虛為不富(朱)
䷮(坎下兊上)困亨貞大人吉无咎有言不信
窮必通也處窮而不能自通小人也(注)履正體大之
人能濟於困然後得吉而无咎處困窮之世在於正
身修德若巧言飾辭人所不信其道彌窮故誡之以
有言不信(正)貞大人吉謂五也在困无應宜静則无
咎(虞)困者柔掩剛君子困於小人者也九二剛雖見
掩而不失中與五同志是以亨也(陸)易曰困德之辯
言困方辯其德故曰正大人吉无咎言大人君子雖
有困厄長守正道以爻論之二五皆有剛中之德然
也大舜𤼵於畎畝傅說膠鬲叔敖之徒皆是也天降
大任於是人必先苦其心志勞其筋骨而後亨仲尼
厄陳文王囚羑孟子不遇荀卿逃讒是能守其正者
有言不信者在困言則誰信(石)乾上九降居二位降
而之險坤六二上為上六而掩剛成困之義剛見揜
不失中所以亨正大人吉以剛中也(侁)困而亨者正
也惟大人能紓當世之困解民倒懸救民塗炭則吉
而无咎救時之困利見於行事不可垂之空言也(房)
彖曰困剛揜也險以說困而不失其所亨其唯君子乎
貞大人吉以剛中也有言不信尚口乃窮也
剛則正直所以為貞中而不偏所以能大若正而不
大未能濟困(正)剛揜者謂二五為隂所掩也險以說
者此卦否卦陽降為險隂升為說也困而不失其所
亨者謂二雖掩隂陷險猶不失中與正隂合故通喻
君子雖陷險中不失中和之行也貞大人吉以剛中
者謂五雖掩於隂近无所據遠无所應體剛得中正
居王位則吉无咎也尚口乃窮者隂從二升升上六
成兊為有言失中為不信動而乘陽故曰尚口乃窮
也(荀)初六六三揜九二六三上六揜九四九五(朱)
象曰澤无水困君子以致命遂志
水在澤下則澤上枯槁萬物皆困君子遭困厄之世
期於致命喪身志不屈撓改移也(正)命可致而志不
可奪(何)致極盡之義道之不行非已之咎蓋天命也
君子達性命之理不以困躓易其節操恬然自樂以
遂其志(胡)致至也遂安也能說困以盡心盡心以知
性知性以至命樂天不樂乎人天得之人失之恬然
處焉人得之天失之介然違焉處與違適於正而安
其志此孔子荀孟身困而道亨也(坦)澤无水則澤道
困矣然水在澤下未嘗不通(朱)當困之時盡其道而
不得免焉命也知命之當然雖厄窮而不以動其心
行吾義而已所以遂為善之志(伊)
初六臀困于株木入于幽谷三歲不覿象曰入于幽谷
幽不明也
最處低下沉滯卑困居无所安欲之三應二隔其路
居則困于株木進不獲拯必隠遯者故曰入于幽谷
困之為道不過數歲困解乃出故曰三歲不覿(注)机
木謂之株(正)以隂處下臀之象也坎於木為堅多心
株木象也失位困極故困于株隂質幽暗水性趨下
无所覩見故曰入于幽谷有應在四體性底滯不能
自達以至三歲不覿困之甚也(陸)初居下處困未通
必至以求安臀者坐之任也株木槎枿之木其形凹
坎之象坐槎木而不安遂退矣求遷于中則近亨坎
谷流下退則轉之幽暗是愈遠所亨故曰入于幽谷
三歲數之成也久也求亨而背馳雖久无所覩矣不
言凶者以困而退故不履凶(牧)株木二也初欲進礙
二二在困險中所依不可移易故以株木喻焉初暗
劣不知幾執志係應不回心助明故入于幽谷三歲
不覿者自初至四歴三爻故以為數焉四處困初不
能共理其險直待三歲政成乃可見矣(昭)初在下不
中臀之象株木不能芘蔭其下九四困於九二不敢
進而應初株木之象也(介)有應在上不能進而求亨
反退入幽谷尤失其所是自困而不明也(房)四在上
體之下為臀剛而不中不安其居困于株木豈能濟
人之困哉初迷謬自四反二二又深陷猶入于幽谷
也三歲不覿不明乎處困之道也(朱)揜非一人所能
故初六之揜九二必將有待於六三六三則其所謂
臀也臀得其所據而後其身能有所為今六三之所
據者蒺蔾也則臀之困於株木身且廢矣株木蒺蔾
皆非臀之所據夫以柔助剛則其幽可明以柔掩剛
則其誰明之有配在四而不善二是以三歲不得見
也(坡)
九二困于酒食朱紱方來利用享祀征凶无咎象曰困
于酒食中有慶也
以陽居隂尚謙者也謙以待物物之所歸剛以處險
難之所濟履中則不失其宜无應則心无所私以斯
處困物莫不至不勝豐衍故曰困于酒食美之至也
坎北方之卦朱紱南方之物處困以斯能招異方者
也豐衍盈盛利用享祀盈而又進傾之道也以此而
往凶誰咎乎(注)二以中德被物物之所賴故曰有慶
(正)九二以中和居亂世困于酒食者困于祿也朱紱
者天子所賜大夫之服文王之困其位在二故以大
夫言之(乾)酒食可以說衆二以剛質為隂所掩然困
而得中大人求通所以獲吉以大人道濟天下醉飽
萬物之心當受命于天天祿且至享祀則膺大福故
曰朱紱方來利用享祀也享謂享帝人臣行之當凶
此文王羑里之難而受命之基生焉(陸)二有陽明之
德无應於五又在險中如賢人君子不為上所養也
朱紱祭服方來者方方而來皆云此九二君子可以
為主而濟險難謂此人可衣朱紱而享宗廟也征凶
既在險中何可以行无咎以其居陽明之德可以无
咎(石)處困中而有剛明之德能自濟者也能自濟則
衆皆歸之衆歸則所奉者厚困于酒食厭饇之象也
方將也朱紱天子之服二有剛明大中之德天子必
委任之降體貌以禮之寵命將至也易中言享祀之
類皆謂以至誠上通於神明故利用享祀人臣之分
盡此矣復求進凶禍必至凶禍之來已所招也復何
咎於人此亦戒之之意(胡)酒食人之所欲所以施惠
也二雖困厄无所動心其所欲者濟天下之困也未
遂其欲困于酒食之謂二以剛中之德困于下上有
九五同德之君方且來而相求朱紱王者之服蔽膝
也以行來為義故以蔽膝言之享祀以至誠交神明
者也在困之時至誠如享祀則足以通於上矣自昔
聖賢困於幽遠德卒升聞道卒為用者惟其自守至
誠而已不能守誠安處以俟命往而求之則犯難得
凶將誰咎乎諸卦以隂陽相應而吉惟小畜與困以
同德相求蓋小畜以隂畜陽困以柔揜剛皆厄於隂
也故同德相求如君臣朋友以義合也方始困則无
上下之與有則非困矣故徐合而後有說祭泛言之
則通分言之則祀天神祭地示享人鬼五君位言祭
二在下言享各以其所當用也(伊)
六三困于石據于蒺蔾入于其宫不見其妻凶象曰據
于蒺蔾乘剛也入于其宫不見其妻不祥也
三以隂居陽志武者也四自納初二非所據无應而
入焉得配耦(注)祥善也吉也必有凶也(正)石之為物
安而不能動者也應在上六而上六不能應故曰困
于石(介)六三與上六為應上又隂爻况當困極合應
而不應有若入其宫不見其妻凶也(昭)宫安居也妻
所安之主也繫辭云非所困而困焉名必辱非所據
而據焉身必危既辱且危死期將至妻其可得見耶
上二陽不可犯也而犯之以取困非所困而困也名
辱其事惡也三在二上謙柔以下之則无害乃用剛
險以乘之則不安而取困(伊)六三隂也而居陽自以
為陽而求配上六不祥也困之三隂其始相締交而
掩剛其終初六之臀困六三之妻亡小人易合而難
久(坡)
九四來徐徐困于金車吝有終象曰來徐徐志在下也
雖不當位有與也
二剛以載金車也徐徐者疑懼之辭志在於初而隔
於二履不當位威命不行棄之則不能欲往則畏二
故曰來徐徐困于金車有應而不能濟故曰吝然以
陽居隂履謙之道量力而處不與二争雖不當位物
終與之故曰有終(注)四處澤底剛而能載故稱金車
徐徐謙貌言困于金車者以澤載水則有功及物今
澤既无水是車之空也有德无用故曰困于金車功
无所施吝也曰有終者以其下獨應已也且下能潤
已下又應已則困有所濟故能保終也(牧)
九五劓刖困于赤紱乃徐有說利用祭祀象曰劓刖志
未得也乃徐有說以中直也利用祭祀受福也
以陽居陽物則不附忿其不附而用壯猛行其威刑
異方愈乖遐邇愈叛刑之欲得乃益以失履夫中位
困而能改不遂其迷以斯祭祀祭必受福(注)兊為西
方之卦赤紱南方之物言九五剛猛不能感異方之
物也若但用中正之德招致於物不在速暴而徐徐
則物歸之而有說(正)物莫兩大二之豐則五道滅矣
以剛得衆而五怒其進將欲刑之上下敵應不能勝
也故困之矣夫居尊以忿失其道也終以中直久而
說矣至諴感神况赤紱乎故精意乃受其祐(子)五以
剛中處位能去非類小人救天下之困者也上六鼻
之象六三足之象此皆隂爻掩剛之物於五剛為非
類故刑而去之赤紱諸侯之服五在困世處君位聖
主也困窮而通德辨而明中正道行志則大遂故乃
徐有說也朱紱方來天子之事故利用享祀者天神
福之九五困于赤紱者諸侯之事故利用祭祀者人
鬼福之鬼神交福德之盛者故曰德大備也(陸)五居
尊无應如君上之困諸侯不臣也赤紱亦朱諸侯祭
服也以其不臣用刑而刑之已得尊位有陽明之德
又中直終必有喜祀天祭地王者之事雖下有不服
已用中直必須隂得天地之祐天地且福之况人乎
(石)赤亦朱也欲明二之紱故異言之二不應已困无
攸濟故曰困于赤紱也(牧)五為困之主衆所不輔困
之極也當用慈惠仁義屈已下人人則歸之反以剛
壯之道刑罰之威以服其人人必不從反為諸侯之
所困也乃徐有說者五本居中履正若能緩而圖之
施德布惠人必感悅而從利用祭祀者言五感悅之
道必須盡其至誠以通於鬼神也二臣位曰享祀五
君位曰祭祀分尊卑之差也(胡)下方險難尊而无應
故用刑獨行禮化徐而教之以道天下福也(集)以陽
居陽而无謙遜物則不附怒而行刑異方之人轉更
離之(錡)異方不賓悟而徐改然以剛中之大人與二
同德利用祭天地也(房)九四君側強臣之象二五同
德相求而四間之劓則醜刖則不行五為四傷亨困
之志未得行於二也赤紱諸臣之紱二躊躇不往以
征為凶五以无助而困困于赤紱也九五剛中而正
動以直行中則思慮精審直則其行不撓如是則君
臣相說之志久而必亨九四豈能閒之故曰乃徐有
說以中直也人君得九二之賢利用誠意感格之如
祭祀然上下並受其福矣(朱)上下皆揜於隂為其傷
害劓則之象(伊)
上六困于葛藟于臲卼曰動悔有悔征吉象曰困于葛
藟未當也動悔有悔吉行也
居困之極而乘於剛下又无應行則纏繞居則不安
物窮則思變困則謀通處至困之地用謀之時也曰
者思謀之辭也謀之所行有隙則獲言將何以通至
困乎曰動悔令生有悔以征則濟矣(注)處於困極而
又乘剛所處不當故致此困知悔而征行必獲吉(正)
君子之窮動則生悔天地之道困極必通不可以動
而輙悔遂窮不思變知將有悔思變而行困窮而通
理當獲吉所謂吉凶悔吝生乎動者也知吉而行故
曰吉行行而獲吉故曰變乃通也(陸)上隂不正處夫
困極不能固窮也五以同體居尊任中道以率正糾
束之志不得專故困于葛藟也乘剛不安故曰于臲
卼也且困之極必反于井故兊反于巽則能升井水
而上也隂質柔弱雖首能反時以濟困懼乎不逮必
有先唱之悔動而至於有悔則獲吉以其時處困極
而皆願亨通也衆願從之行之吉也(牧)凡困者其所
欲則以失之為困困于酒食是也其所惡則以得之
為困石金車葛藟是也葛藟謂六三牽已今以柔居
柔所牽則愈困矣(介)尺蠖之屈以求伸也龍蛇之蟄
以存身也君子窮不易德困不變常屈伸卷舒由諸
道也讀困卦者至矣夫(薄)有悔咎前之失也曰自謂
也若曰動皆得悔當變前之為有悔也悔而求去可
以出困故征吉也(伊)上六困于三五而不終去則謀
全之過也曰不可動動且有悔而不知其不動乃所
以有悔也上无揜我者則吉莫如征也而不征何哉
以柔用剛則乘之者至以為蒺蔾以剛用剛則乘之
者以爲臲卼而已(坡)
䷯(巽下坎上)井改邑不改井无喪无得往來井井汔至亦
未繘井羸其瓶凶
邑雖遷移井體无改以不變為德也終日汲引未嘗
言損終日泉注未嘗言益德有常也往者來者皆使
潔静不以人有往來改其洗濯之性不渝變也汔幾
也幾近也繘綆也雖汲水以至井上然綆出猶未離
井口鉤羸其瓶而覆之棄方成之功與未汲不異喻
人德行无常故就人言凶(注䟽)邑之有井猶國之有
法國可變而法不可易欲汲而來既汲而往不拒不
留君子之道亦猶是也(陸)邑猶君子之身井猶君子
之德身可貴可賤可富可貧道无加損无喪无得猶
君子積德於身用與不用乃君民幸與不幸耳君子
之身何所損益往來井井往來之人蒙其利猶君子
之德无不及也(胡)
彖曰巽乎水而上水井井養而不窮也改邑不改井乃
以剛中也汔至亦未繘井未有功也羸其瓶是以凶也
巽為木在下又巽為入以木入水而上水井之象也
二五以剛居中故能定其所而不改變井未有功者
水未及用則井功未成猶人德未及物修德未成而
止羸其瓶凶也(正)坎之中畫其剛中乎君子窮居不
損盛行不加窮亦樂通亦樂非剛中不變能之乎
象曰木上有水井君子以勞民勸相
勞賚勸助莫若養而不窮(注)荀子曰不足者天下之
公患也苟知勞民勸相之道而以不足為患者未之
有也(介)水性潤下能上潤於物者井之用也(繪)彖曰
巽乎水而上水凡物入水而上水井之象也今大象
若云巽上有水風上有水則文不便又坎為水巽為
木二象俱實可以成文(房)
初六井泥不食舊井无禽象曰井泥不食下也舊井无
禽時舍也
最在井底上又无應沈滯滓穢不見渫治禽所不嚮
而况人乎一時所共棄也(注)井由於源瀆其源則井
泥法生於禮禮亂則法乖惟井與邑民居所在國墟
无人則禽犯井邑邑苟有人舊井可治一時所舍未
可永廢(陸)禽古擒字猶獲也(崔)
九二井谷射鮒甕敝漏象曰井谷射鮒无與也
鮒謂初也失井之道水不上出而反下注故曰甕敝
漏也不與上交則莫之與无應於上反與初也(注)喻
中人之性不能應上從師友之訓而反習於下自敗
其材器之象鮒或以為蝦䗫(石)下趨者谷之道失井
之道而為谷故曰井谷井有鮒則人惡之矣然猶至
於甕何也彼有利器肯以我汙之歟必敝甕也(坡)
九三井渫不食為我心惻可用汲王明並受其福象曰
井渫不食行惻也求王明受福也
渫不停汙之謂處下卦之上履得其位而應於上得
井之義當井之義而不見食修已全潔而不見用故
為我心惻為猶使也不下注而應上故可用汲也王
明則見昭明既嘉其行又欽其用故曰王明並受其
福也行惻者行感於誠故曰惻也(注)以陽處陽雖得
正而行過乎中猶井雖渫治而不食功未濟物物思
其仁故為我心惻王者以明德在上必汲用賢人賢
人用則能博施濟衆並受其福不獨自利而已(陸)此
託殷之公侯時有賢者獨守湯法而不見任用謂微
箕之倫也惻傷悼也周德來被故曰求王明受福子
求王明孔子所謂異乎人之求也君子之於君也以
不求求之其於民也以不取取之其於天也以不禱
禱之其於命也以不知知之井之道无求也以不求
求之而已(介)九三正而不中故潔而不食不中非邑
居之所會也井未有以不食為惻者凡為我惻者皆
行道之人耳行惻者明人之惻我非我之自惻也是
井非敝漏之甕所能容擇其可用汲者其惟器之潔
者乎器之潔則王之明者也器潔王明則受福者非
獨在我而已(坡)
六四井甃无咎象曰井甃无咎脩井也
得位无應自守而不能給上可以修井之懷補過而
已(注)坎性下降嫌於從三能自修正以甃輔五故无
咎(荀)井壞則水渾故甃而修之法亂則民擾故治而
正之(陸)得位无應自守而已如人但可修德自治(石)
修潔也陽為動為實隂為静為虛故三陽為泉三隂
為井初六最下故曰泥上六最上故曰收六四居於
其間而不失正故曰甃甃之於井所以禦惡而潔井
也待是而潔故无咎
九五井冽寒泉食象曰寒泉之食中正也
冽潔也居中得位體剛不撓不食不義中正高潔故
井冽寒泉然後乃食(注)剛正之主不納非賢必須行
潔才高然後乃用以中正者若非居中得正則任用
非賢不能待寒泉而後食也(正)居於中正為井之主
保井之德養而不窮者也道之上行人受其施皆得
食其井也冽者寒之甚(子)五以陽明處坎中是泉之
潔而泠者猶富其位明其法信其令天下仰而生者
也輔嗣謂不食不義豈反自食耶自食則博施之道
虧矣(坦)冽謂甘潔也泉以寒為美井道之至善也然
而不言吉者井以上出為功未至於上未及用也故
至上而後元吉(伊)
上六井收勿幕有孚元吉象曰元吉在上大成也
處井上極水已出井井功大成故曰井收也幕猶覆
也不擅其有不私其利則物歸之(注)信能致大功而
獲元吉(正)收謂以鹿盧收繘(虞)井至水上收井之功
也應於下引於五博濟而无不施信大成而元吉(子)
如人有功德不私其利不伐其能所以為人信向而
大吉(石)君子體井之用德則取其常行則取其清潔
義則取其博施而不窮善則取其有終也卦辭雖不
具四德而四德具矣(牧)它卦之終為極為變惟井與
鼎終乃為成功故吉(伊)
䷰(離下兊上)革已日乃孚元亨利貞悔亡
民可與習常難與適變可與樂成難與慮始故革之
為道即日不孚已日乃孚孚然後乃得元亨利貞悔
亡也已日而不孚革不當也悔吝之所生生乎變動
者也革而當其悔乃亡也(注)有四德方可以革既革
而悔亡(陸)井但喻人修德於身終始不變至於適用
之時亦當有所變革也(石)
彖曰革水火相息二女同居其志不相得曰革已日乃
孚革而信之文明以說大亨以正革而當其悔乃亡天
地革而四時成湯武革命順乎天而應乎人革之時大
矣哉
凡不合而變生故取不合之象以為革息者生變之
謂火欲上澤欲下水火相戰而後生變二女同居有
水火之性近而不相得也夫所以得革而信者文明
以說也文明以說履正而行以斯為革應天順民大
亨以正者也革而大亨以正非當而何(注)武王觀兵
孟津還歸二年乃伐紂所謂已日乃孚革而信也(干)
中女思嫁反居内少女戀家反居外出處之志不同
也(牧)水遇火而消火遇水而滅水火之性自然相息
滅也(胡)先儒已日作已事之已當讀戊己之已十日
至庚而庚更革也自庚至巳十日浹矣已日者浹日
也湯之伐桀猶曰舍我穡事而割正夏故革即日不
孚浹日乃革乃難辭也(朱)革而當謂四也(牧)
象曰澤中有火革君子以治歴明時
天時變革故須歴數君子觀兹革象修治歴數以明
天象(正)兊為金離為火金在火上從革(石)革者謂炎
水以熟物也火之炎水必漸至於湯湯必漸至於熱
其可速乎熱徹于中物乃熟信徹于中民始行故即
日不孚已日乃孚也(牧)
初九鞏用黃牛之革象曰鞏用黃牛不可以有為也
鞏固也黃中也牛之革堅紉不可變也在革之始革
道未成固夫常中未能應變可與守成不可以有為
也(注)革之道不可驟有所為必須以仁義大中之道
鴻漸固結於下使民心信而順從於已然後可以大
有為而行變革之事也今初九但可固守中順而結
之未可大有為也(胡)初九剛大而文明其材可以有
為也在下无應雖材不可以有為也用中順固其志
待上革而已(介)革事之大必有其時有其位有其才
審慮而慎之然後可以无悔九以時則初動於斯時
則无審慎之革而有躁易之象以位則下也无時无
援而動於下則有僭妄之咎而无體勢之重以才則
離體而陽也離性上而剛體健皆速於動也其才如
此有為則凶咎至矣蓋剛不中而體躁所不足者中
與順而已黃中色牛順物鞏用黃牛之革謂以中順
之道自固不妄動也妄動則有凶咎以中順自固而
不革則何吉凶之有(伊)
六二已日乃革之征吉无咎象曰已日革之行有嘉也
隂之為物不能先唱順從者也不能自革革已乃能
從之故曰已日乃革之也二與五雖有水火殊體之
異同處厥中往必合志不憂咎也是以征吉而无咎
(注)往應見納故有嘉慶(正)日以喻君五已居位為君
二乃革意去三應五故曰已日乃革之上行應五去
卑事尊故曰征吉无咎(荀)得位以正居中有應則是
湯武行善桀紂行惡各終其日然後革之行此有嘉
(崔)初固物情物情漸化至二則久而信之是謂已日
乃孚革之也有應在五故征吉无咎(牧)六二柔順而
中正文明之主也而上有同德之君為之應中正則
无偏蔽文明則盡事理應上則得權任體順則无違
悖時可矣位得矣才足矣處革之至善者也然臣道
不當為革之先必待上下之信故已日乃革之也不
進則失可為之時而有咎也(伊)
九三征凶貞厲革言三就有孚象曰革言三就又何之
矣
已處火極上卦三爻雖體水性皆從革者也自四至
上從命而變不敢有違故曰革言三就其言實誠故
曰有孚如是而猶征之凶其宜也(注)三應於上欲往
應之為隂所乘故曰征凶若正居三而據二隂則五
來危之故曰貞厲(荀)受命之君雖誅元惡即行改命
習俗不安故曰征凶猶以正自危故曰貞厲是以武
王尅商反商政一就也釋囚封墓二就也散財發粟
三就也(崔)自初至三令已行矣民已信矣又何之乎
(子)自初固中順之道二則已日乃孚三則革道已成
宜守正嚴厲以宣布命令也若以征則凶矣革道既
成法必更為法制更為之始不可不喻其則也宣布
制令信不可爽故言三就而有孚矣三者猶先甲三
日就謂誥之使知也(牧)革之為道宜剛中而已九三
剛過中故征凶貞厲以過中之剛其能革物也必矣
故革言三就則雖過中而不失正故有孚其稱三者
衆辭也言從革者衆而有成功也三過中是以言而
後能革革之次也九五尊位盛德不言而能革革之
上也有位无德有德无位必至於告戒丁寧然後能
感喻其人而成革之功也盤庚大誥之所以革民者
不可謂未占有孚也所謂不言者非无言也其所待
於言也略矣(介)以初二照之則在下體者當從上命
以九四九五觀之亦有自上革下之道故自初至此
為三就(薛)革言謂當革之論就成也合也審當革之
言至於三而皆合則可孚矣(伊)九三剛正而明處下
之極革之已當不可復動往而不已有凶成則必虧
以正守之猶厲初不可有為二已日乃革之三革之
而就稽之於衆其言亦曰三就故曰革言三就(朱)
九四悔亡有孚改命吉象曰改命之吉信志也
初處下卦之下革道未成故未能變九四處上卦之
下所以能變也无應悔也能變故悔亡也處水火之
際居會變之始能不固吝不疑於下信彼改命之志
而能從之合於時願所以得吉信志者信下之志而
行其命也(正)火之焚澤物則變革四體在澤為火所
焚以陽處隂得革之義此革而當故悔亡也為物所
信則命令不便於民者可改易而獲吉志在救物信
則行焉志可尚者也(陸)成革之體在斯一爻所革而
當其悔乃亡且自初至三則革道已成故下三爻皆
以革字著於爻辭至於四則惟曰悔亡有孚改命吉
也以至誠及物吉其宜焉(牧)九四革之盛也陽剛革
之才也離下體而進乎上革之時也居水火之際革
之勢也得近君之位革之任也下无係應革之志也
以九居四剛柔相濟革之用也夫事有可悔然後革
之四具此數者則革之而當矣故其悔乃亡也改命
謂革之也事敝而當革行之以誠上信而下順則其
吉可知矣然四非中正而至善何也曰惟其處柔也
故剛而不過近而不逼順承中正之君則上下信其
志矣是以吉也(伊)
九五大人虎變未占有孚象曰大人虎變其文炳也
居尊處中為革之主損益前王創制立法有文章之
美煥然可觀有似虎變其文彪炳則是湯武革命順
天應人不勞占決信德自著(正)大人虎變威德折衝
萬里望風而信以喻舜舞干羽而有苗自服周公修
文德越裳獻雉故曰未占有孚(馬)五為革命之主是
威武宣而文德著者也三以革言三就命令己申四
以改命信志物盡從化至五則大亨以正不假占而
有孚也(牧)
上六君子豹變小人革面征凶居貞吉象曰君子豹變
其文蔚也小人革面順以從君也
居變之終變道已成君子處之能成其文小人樂成
則變面以順上改命創制變道已成功成則事損事
損則无為故居則得正而吉征則躁擾而凶(注)不能
大變故文細而相映蔚不能潤色立制但順而從君
也(正)君子大賢次聖人之謂若周召之徒也豹虎之
屬蔚炳之次也君聖臣賢殷之頑民皆改志從化故
曰小人革面天下既定當偃武不用故曰征凶居貞
吉得正有應君子之象(千)豹次虎而變故其文蔚内
信而外發也小人无所明安於舊俗樂於舊政革面
而已如周之三監征之凶居而守正則吉(子)天下丕
變而小人心猶未革長惡不悛動而危殆若能静而
守正然後可以獲吉(陸)居正吉垂拱而天下治也(石)
初至三則革道已成四至上則變道已成三則貞厲
上則居貞吉征則皆凶也稱變者謂主宣文德而民
由我化大人君子也稱革者謂下之改轍而從上命
庶民也上雖柔而不正然體兊而下從於五之威有
文明之應故稱豹變也(牧)
䷱(巽下離上)鼎元吉亨
鼎之為器有二義一有亨飪之用二有物象之法故
彖曰鼎象也明其有法象也雜卦曰革去故而鼎取
新明其亨飪有成新之用此卦明聖人革命示物法
象惟新其制有鼎之義以木巽火有鼎之象故名為
鼎焉變故成新必須當理故先元吉而後乃亨(正)鼎
象物也謂成熟之器也象物所以濟用德之大者莫
若於元用之切者莫若於亨九二以剛處柔六五以
柔處剛得中而和故元吉而後亨也(陸)
彖曰鼎象也以木巽火亨飪也聖人亨以享上帝而大
亨以養聖賢巽而耳目聦明柔進而上行得中而應乎
剛是以元亨
象也者有亨飪成新之法象也亨飪也者明上下二
象有亨飪之用此釋卦名也享飪所須不過二事一
祭祀二賓客祭祀天神為大賓客聖賢為重享帝尚
質特牲而已故直言亨聖賢既多養須飽飫故言大
亨聖人謙巽大養聖賢聖賢獲養則憂其事而助於
已明目達聦不勞已之聦明則不為而成矣六五柔
進上行體已獲通得中應剛所通者大故能制法成
新而獲大亨也(正)形象非法象(昭)六十三卦彖不名
卦為象惟鼎器故言象(旦)鑄金所為而有法象(胡)下
虛象足中三爻實象腹五虛象耳上實象鉉(何)五以
謙柔居尊下應九二之賢臣上又有上九賢臣皆巽
納聖賢之象所以得大吉而亨通(胡)元亨者元始即
亨鼎蠱大有三卦彖皆不云大亨是其義也(昭)乾為
天在上為帝指上九也在下為聖賢指二三四也享
上帝之心推之以養聖賢人有不樂盡其心者乎(朱)
象曰木上有火鼎君子以正位凝命
正位者明尊卑之序凝命者成教命之嚴(注)木上有
火即是以木巽火有烹飪之象所以為鼎(正)君子謂
三也鼎五爻失正獨三得位故以正位凝成也體姤
謂隂始凝初巽為命故君子以正位凝命也(虞)離明
南方之卦聖人南面而聽天下者此也巽順也申命
行權之謂也正位凝命蓋取諸此(侁)已革之後立成
器而為法度不可復變以亂其制故君子於此正人
倫之大法正朝廷之綱紀使君臣父子貴賤尊卑之
位一正而不可亂禮樂刑政朝廷命令之所出一定
而不可變(金)鼎者神器至大至重正位凝命法其重
大不可遷移也(房)火出於木然後變新以成飪法出
於人所以救弊而繩下君子始則易正其服位一民
於新也終則緩成其命令息民於易也(坦)
初六鼎顛趾利出否得妾以其子无咎象曰鼎顛趾未
悖也利出否以從貴也
凡陽實而隂虛鼎之為物下實而上虛今隂在下是
為覆鼎鼎覆則趾倒矣否不善之物取妾以為室主
亦顛趾之義處鼎之初將在納新施顛以出穢得妾
以其子故无咎(注)倒以寫否未為悖逆舊穢也新貴
也棄穢納新去妾之賤名而為室主亦從子貴也(正)
趾當承鼎顛而覆之悖也於是出其惡故雖覆未悖
猶妾至賤不當貴以其子故得貴焉春秋之義母以
子貴是也(陸)顛趾變常也得妾詭正也變常而義詭
正而道故无咎所謂可與權者也(介)去穢取新除不
肖而用賢也事雖顛於義无害(陳)
九二鼎有實我仇有疾不我能即吉象曰鼎有疾慎所
之也我仇有疾終无尤也
以陽之實處鼎之中有實者也不可復加益之則溢
反傷其實仇謂五也困於乘剛之疾不能就我則我
不溢得全其吉(注)六五我之仇匹欲來應我困於乘
剛之疾不能就我之往也自此以往所宜慎也五不
能加故終无尤(正)剛以中應而承其實任之重者也
四以近權惡我專任怨傷敵我不可以不慎其所行
也四之覆餗正无幾矣豈暇謀我獲其終吉(子)居中
而應有實者也三无應而疾之我仇也雖應不我就
不失正吉也(何)二陽剛有濟用之才能慎所之與五
相應則得正而其道可亨仇對也隂陽相對之物謂
初也與初密比隂從陽者也相從則非正而害義故
戒使遠之二居中而應中不至於失正能自守以正
者也人能自守以正則不正者不能即之所以吉也
(伊)
九三鼎耳革其行塞雉膏不食方雨虧悔終吉象曰鼎
耳革失其義也
鼎虛中以待物者也三處下體之上以陽居陽守實
无應无所納受耳宜空以待鉉而反全其實塞故曰
鼎耳革其行塞雖有雉膏而終不能食也雨者隂陽
交和不偏亢者也雖體陽爻而統屬隂卦若不全任
剛亢務在和通方雨則悔虧終則吉也(注)失義者失
虛中受納之義(正)雉膏八珍之數三與上无應如有
雉膏而不食然在巽卦體猶屬隂若與上九和通不
務剛亢即是為雨之象如此乃能虧除其悔而終獲
吉(石)耳上九也九三之實上九之所舉也熟物謂之
革鼎之所以熟物者以腹不以耳上九離之極火之
所炎以耳革者也耳之受炎也足以廢塞其行不足
以革故曰鼎耳革失其義也九三實之將盈者也於
是可食矣而其行廢故雖有雉膏而不食也耳以兩
舉者也六五之耳可鉉而上九之耳不可鉉六五雖
欲獨舉得乎隂欲行而陽欲留其為悔也大矣故至
於雨然後悔虧而終吉雨者隂陽之和玉鉉之與金
鉉也(坡)
九四鼎折足覆公餗其形渥凶象曰覆公餗信如何也
處上體之下而又應初既承且施非已所堪初已出
否至四所盛則已潔矣故曰覆公餗也渥沾濡之貌
智小謀大不堪其任受其至辱災及其身故曰其形
渥凶不量其力果致凶災信如之何(注)信有此不可
如何之事(陸)初為鼎足顛而上焉是不承於四四故
折足也餗糝也(陸)四大臣之任不能得天下之賢知
而下應於初隂柔之小人不勝其任至於覆敗故其
形渥謂赧汗也上為人君之所倚下為斯民之所望
與已致身任道之志不失所期乃所謂信不然則失
職矣得為信乎(伊)孔子曰德薄而位尊智小而謀大
力少而任重鮮不及矣方其未及也必有告之者而
不信及其已信則无如之何矣(坡)
六五鼎黃耳金鉉利貞象曰鼎黃耳中以為實也
黃中也金剛也鉉所以貫鼎而舉之也五為中位故
曰黃耳應在九二以柔納剛故曰金鉉所納剛正故
曰利貞也中為實者六五以中為實所受不妄也(正)
以文明之德得黃中之義虛以待鉉柔以納剛是天
子三公能舉其職者故曰黃耳金鉉耳之受鉉鼎有
實故也九二五之實也有實受鉉可以養賢故利貞
隂爻得中黃耳之象五為剛位金鉉之象以隂含陽
耳受鉉之象(陸)鉉貫鼎耳而舉之謂九二也言六五
以隂柔之質居大中之位能謙虛以下接九二之剛
猶鼎虛其耳以待鉉成鼎之道也以人事言則是君
謙虛接賢賢相率以輔于已利貞者以六五九二俱
履非其正夫以不正之道相親比則不能无悔故聖
人於此深戒之言利在至正之道可以獲吉也中以
為實者五以隂柔之質本非其實而能虛中以納物
行大中之道以為實也(胡)
上九鼎玉鉉大吉元不利象曰玉鉉在上剛柔節也
居鼎之成體剛履柔用勁施鉉以斯處上高不為亢
得夫剛柔之節能舉其任者也應不在一則靡所不
舉故曰大吉无不利(注)玉又貴於金者凡烹飪之事
自鑊升鼎載於俎自俎入於口馨香上達動而彌貴
故鼎之義上爻愈吉鼎主烹飪不失其和金玉鉉之
不失其所公卿仁賢天王聖明之象君臣相臨剛柔
得節故吉无不利(千)上九在卦之外如一賢人在上
當鼎立制度已成之後不累於位者玉者言火炎而
不變其性者也鉉亦取能舉其任以剛履柔不為過
亢所以大吉而无有不利此爻周公告老之時當之
矣(石)上九動而下三知剛也静而在上知柔也動静
適宜剛柔有節是以能保其成功(朱)
䷲(震下震上)震亨震來虩虩笑言啞啞震驚百里不喪匕
鬯
懼以成則是以亨天威震動物皆驚懼整齊所以由
懼而獲通虩虩恐懼之貌啞啞笑語之聲物既恐懼
不敢為非保安其福遂至笑語之盛匕所以載鼎實
鬯香酒也震卦施於人為長子長子正體於上出則
撫軍守則監國威震驚於百里可以奉承宗廟彝器
粢盛守而不失也(正)虩蠅虎始在穴中跳躍而出象
人心之恐動也(陸)震陽德之失震隂而達陽者也故
亨(坡)震為動動之大莫如雷震驚百里言其威遠也
人之致誠莫如祭祀匕載鼎實升之於俎鬯以灌地
而降神方其酌灌以求神薦牲而祈饗盡其誠敬之
心則雖雷震之威不能使之懼而失守也故曰不喪
匕鬯夫臨大震懼而不自失者惟誠敬而已(伊)
彖曰震亨震來虩虩恐致福也笑言啞啞後有則也震
驚百里驚遠而懼邇也出可以守宗廟社稷以為祭主
也
威震驚乎百里之遠則惰者恐懼於近出謂君出廵
狩等事(正)物既得雷動則得其亨通如人能戒懼敬
天之怒則亦得亨天子諸侯之冢嫡亦須有威望即
能守祭祀而不失出者但言出即可承祭祀(石)
象曰洊雷震君子以恐懼修省
洊重也因仍也君子畏天之威彌自修身省察已過
(正)
初九震來虩虩後笑言啞啞吉象曰震來虩虩恐致福
也笑言啞啞後有則也
初九剛陽之德為一卦之先剛則不暗於幾先則能
有前識故處震驚之始能以恐懼自修而獲吉屯卦
初九與卦俱稱利建侯者卦汎舉屯時宜有所封建
爻則以貴下賤則是堪建之人與此卦自震言人爻
則據人威震所說雖殊其事一也(正)震來虩虩羑里
之厄也笑言啞啞後受方國也(干)初九有陽明之德
居震之始是能先戒懼者故繇彖所言此爻當之(石)
君子之懼於心也思慮必慎其始則百志弗違乎道
懼於身也進退不履於危則百行弗罹于禍故初六
震來而致福慎於始也(范)震之初九慎始恐懼所以
致福豫之初六倡始逸豫所以致凶(房)
六二震來厲億喪貝躋于九陵勿逐七日得象曰震來
厲乘剛也
初九以剛處下聞震恐懼而致福則是有德之人六
二以隂賤之體不能敬於剛陽尊其有德而反乘之
是傲尊陵貴為天所誅震來則危亡喪其資貨无糧
而走雖超越陵險必困窮匱不過七日為有司所獲
億辭也(正)六二木爻震之身也得位无應而以乘剛
為危此託文王積德累功以被囚為禍也億歎辭也
貝寳貨也産乎東方行乎大塗此喻紂拘文王閎夭
之徒乃於江淮之浦求盈箱之貝而以賂紂也故曰
億喪貝貝水物而方升于九陵今雖喪之猶外府也
故曰勿逐七日得七日者七年之日誕保文武受命
惟七年是也(干)萬萬曰億言理必不易也(陸)剛動以
震而已乘之動而來則遇剛進而危矣億安也安其
位而不知避則喪其位矣貝者人之所寳六二之所
寳者位也陵者高大而平者也動之時高大而无難
者可以為動之主矣進而得主初不能為已難而已
之喪可以勿逐而復之矣九陽數也動之主也七日
者從其隂以反復之時也(介)九者陽數之極也七日
初爻之謂也卦必以初爻為七日者舉前卦而云也
故復之七日來復既濟之七日勿逐皆舉初爻之謂
也(薛)乘剛自危必失其守憂懼之極若升高陵履正
居中義當來復未有畏威慎命而不能保其位者也
(簡)震之六爻以失位為能戒懼六二得位所以不吉
(石)震之動天之威行也驚恐者致其福惰慢者致其
災也二雖體動然而安于得位是慢而不戒者又乘
剛乘剛逆也當天道威行之際犯逆而不戒故震來
則危也且危來逼已敢據其位耶必駭而奔矣億辭
也貝者寳貨也寳之大者二以得位為有其寳今既
逼于危難遂懼而弃之是喪其貝也躋升也九陽數
之極也陵謂險之地二以威逼于下故升上而奔且
懼深而逋必至于險之極也然威明大行時不敢隠
至七日乃自獲也七日少陽之數二以隂賊逃難利
于幽暗少陽升而明顯故必得也凡隂賊奔竄皆稱
七日得故既濟六二亦曰婦喪其茀七日得也(牧)六
二居中得正善處震者也而乘初九之剛初震之主
也剛動而上奮孰能禦之故曰震来厲厲猛也危也彼来
厲則已處危矣億度也貝所有之資也躋升也九陵
陵之高也九言其重之多陵之重高之至也如所謂
九天九地也以震之來厲度不能當必喪其所有則
升至高以避之守其中正而不自失過則復其常矣
是以勿逐自得也逐即物也以已即物失其守矣故
戒以勿逐避遠自守處震之大方也卦位有六七乃
更始事既終時既易也不失其守雖一時不能禦其
來然時過事已則復其常故云七日得也(伊)
六三震蘇蘇震行无眚象曰震蘇蘇位不當也
蘇蘇畏懼不安之貌雖不當位而无乘剛之逆故可
以懼行而无災眚位不當者猶竊位者遇威嚴之世
不能自安也(正)死而復生曰蘇三死坤中動出得震
為生(虞)弱而无當蘇蘇也居則不安行乃无眚(子)蘇
蘇猶偲偲也位既不當行又過中是以震懼偲偲然
也四為震主三能承之位雖不正承剛為順恐懼而
行可以无眚眚由内出内自循省故得无眚(陸)蘇蘇
舒緩也二安于得位見危三不當位而知懼故得舒
緩(牧)蘇蘇神氣緩散自失之狀三以隂居陽不正也
因懼而行以就四正也故二勿逐則自得三能行則
无眚
九四震遂泥象曰震遂泥未光也
處四隂之中為衆隂之主當恐懼之時宜勇其身以
安衆若自懷震懼則遂滯溺而困難矣故曰震遂泥
也失位違中不能除恐使物安已道德未光大也(正)
以陽處隂失位而動雷聲未隆者也處升陽之時為
衆隂之主不能大通萬類鼓動羣生止於遂泥而已
其德固未光也(陸)知懼而後時其德滯泥以隂處陽
又居上體之下纔可免凶咎而已(牧)剛陽物震動義
以剛處動有光亨之道以其失德陷於重隂之閒而
不能自震故未光也(伊)
六五震往來厲億无喪有事象曰震往來厲危行也其
事在中大无喪也
往則无應來則乘剛恐而往來不免於危(注)處震之
時而得尊位斯乃有事之機若守中建大則无喪有
事若恐懼往來則致危无功(正)懼而往也尊位何安
其反來也剛以為疾故皆危也斯以厲而居矣位尊
大中震之主也剛從而依不敢遂逼懷懼而已无所
喪也(子)无應乘剛是其危厲以柔履中行不過當用
此以往萬萬无失者也以无喪之理而有為於事可
以開物成務(陸)夫當威震之世下有剛權不正之臣
若專无為而治則不足拯天下之難救天下之敝固
當有為獨任以權天下可也其位合於中道雖興起
大事亦无所喪失也(胡)臨有事之機宜億度而居剛
不敢逼内省不疚則无喪失所有之事也(句)居尊而
不以静鎮見危而不能自處用意往來危乃從之然
尊位居中時事所繫應機決行則大功可建故曰其
事在中大无喪也(薛)諸卦二五雖不當位多以中為
美三四雖當位或以不中為過蓋中則不違於正正
則不必中也天下之理莫善於中於二五見之矣六
五動皆有危惟在億度无喪其中而已有事謂中也
(伊)
上六震索索視矍矍征凶震不于其躬于其鄰无咎婚
媾有言象曰震索索中未得也雖凶无咎畏鄰戒也
居震之極求中未得故懼而索索視而矍矍无所安
親也已處動極而復征焉凶其宜也若恐非已造彼
動而懼懼鄰而戒合於備豫故无咎也極懼相疑故
雖㛰媾而有言也(注)震不于其躬于其鄰者謂九四
之剛威不能及已之身鄰謂五犯九四之剛有往來
之厲則已能觀此鄰戒以自修省其身整治其行故
无咎也(胡)上六過中處震之極窮而氣索將下交於
三三亦過中而窮莫助之者是以恐懼失守窮之又
窮故曰震索索中未得也若得中自持則不至於窮
索矣視矍矍者以震索索也恐懼如此當守其正征
則凶能自戒懼不動則雖處凶地而无咎矣无咎者
得正也上六六五隂也九四陽也六九相配有㛰媾
之義上六不得乎三或來交四則五必有言四五相
比上安得而配之上既不可以交三又不可以交四
以此見上六終不可動故曰征凶横渠曰五既附四
已乃與焉則招悔而有言矣能以鄰為戒則无咎易
傳曰聖人於震中示人知懼能改之義為勸深矣(朱)
䷳(艮下艮上)艮其背不獲其身行其庭不見其人无咎
艮其背施止之所也若有物對面而來則情欲有私
於己既止在後則是施止无見所止无見何及其身
故不獲其身不獲其身則相背矣相背者雖近而不
相見故行其庭不見其人无咎也若對面不相交通
則是否之道但止其背則是止之於未兆治之於未
萌故得无咎(正)艮次震者動而不已必有悔吝故以
艮次之背者見所不見之所也言艮止之道必止於
未萌之前若聖人治天下欲禁民之邪必於利害嗜
欲未形未作之前先止其心而不陷於邪惡若止之
於背之後目所不覩不見其身也行其庭不見其人
庭指淺近之處行淺近不見其人蓋得止之道各守
其所而有定分不相揉雜也謂百官各有職掌四民
各守其業不相雜亂故无咎也(胡)人主不見可欲百
姓日用不知之時也然則務止其欲不止民欲者也
止物徇己則艮其限列其夤而大器喪矣夫背之為
體雖不遠身而目未嘗見目所不見雖與之處而思
慮亦絶君子於欲亦當然耳夫愛欲與生俱生者也
然而寓目皆可愛欲蓋人道之常不可得而免故君
子之在愛欲猶心目之於背可也可與物游而无欲
物之心身與欲處而无欲物之樂不必釋心去欲然
後為静所以喻之以背也不獲其身者君子坐忘遺
照不知身之為身也行其庭不見其人者相背故也
君子之於它物亦然非獨身之謂也(陳)
彖曰艮止也時止則止時行則行動静不失其時其道
光明艮其止止其所也上下敵應不相與也是以不獲
其身行其庭不見其人无咎也
止道不可常用必施於不可以行適於其時道乃光
明施止於止不施止於行得其所矣(注)凡應者一隂
一陽二體不敵今上下之位雖復相當而爻皆峙敵
不相交與故曰上下敵應不相與也八純之卦六爻
皆不應而獨於此言之者此卦既止而不交爻又止
而不應與止義相協故兼取以明之明相與則有咎
也(正)震動而艮止此兼言動静者蓋人之静止是難
能也若能不失其時知止則止則其道光明也仲尼
之門獨稱顔子用之則行舍之則藏是知止者少也
若止非其時則是素隠行怪者鳥獸不可與同羣又
非知止之人也(石)時行時止所以為萬世動静之戒
不於震卦言而於艮始言之者蓋震為雷雷有時而
静艮為山山一定而不動恐後人法此止静不復求
於進用使天下之人无所濟也(胡)
象曰兼山艮君子以思不出其位
各止其所不侵官也(注)
初六艮其趾无咎利永貞象曰艮其趾未失正也
處止之初行无所之故止其趾則无咎至静而定故
利永貞(注)静止之物不可躁動故利永貞行則有咎
止則不失其正(正)初最下趾之象趾動之先也艮其
趾止於動之初未至於失正也隂柔患不能常不能
固故戒以利永貞(伊)六居初不正宜有咎然止之於
初其止蚤矣未失正也(朱)
六二艮其腓不拯其隨其心不快象曰不拯其隨未退
聽也
腓腸也在足之上拯舉也今既施止於腓腓不得動
則足无由舉然腓是躁動之物強止之則貪進而不
得故其心不快未退聽者既不能拯動又不能静退
聽從其見止之命所以其心不快(正)腓在股足之閒
下不能及其足而上隨於股无以自得故无所遂躁
動无守未能退聽而志在股隨物唯上之命是聽失
止之道者也所以得无咎悔中正存焉有愧而已故
其心不快也(陸)腓應上而動者也六二承九三宜應
九三而動者也遇艮之時是以艮其腓也剛上而柔
下得位以相比欲拯其隨固其理也六二之中正固
欲循理以拯三而九三以剛亢遇艮之時未肯退聽
二之拯已也欲拯之而不得方且違之而有不快之
心雖未失中正與夫樂則行之憂則違之者固有閒
矣(介)六二以隂從陽者也而三亦艮限不進不見拯
援又未能退以聽命故其心不快(侁)六二居中得正
得止之道上无應不獲於君者也三居下之上主乎止者
也剛而失中不得止之宜非能降而求下也二雖有
中正之德而行止係乎主故為腓之象股動則腓隨
動止在股不在腓也二不得以中正之道拯三之不
中必勉而隨之雖咎不在己豈其所欲哉言不聽道
不行故其心不快士之處高位則有拯而无隨在下
位則有當拯有當隨有拯之不得而後隨有不拯而
惟隨者以在上者未能下從也退聽下從也(伊)
九三艮其限列其夤厲薰心象曰艮其限危薰心也
限身之中人繫帶之處言三當兩象之中故謂之限
夤當中脊之肉也薰燒灼也既止加其身之中則上
下不通之義是分列其夤身當喪亡君臣共治大體
若身大體不通則君臣不接君臣不接則上下離心
列夤則身亡離心則國喪憂危莫甚焉(正)事至中半
而改之亦已晚矣文中子曰未有處峻路而不遲回
者蓋情欲之起人少有速止之者(石)身之中不能自
動惟下之與上有所動則從而動之如上下欲動而
艮止其身之中則必分裂其脊之肉矣此言人不能
制事於始又不能成事於終於措置之閒不得其道
而欲止於中道則進退不可而致蠱敗其事故有危
厲之苦而薰灼其心也(胡)限者界也列者位也三居
下卦之極履二體之閒以陽履陽其危可畏必在位
夤恭始得其道(侁)薰孟京馬王皆作熏虞作閽荀以
熏為勲古本當作動心傳者併作勲字其後又加草
遂成薰字未聞易道以坎水熏灼人也(朱)
六四艮其身无咎象曰艮其身止諸躬也
中上稱身履得其位止求諸身得其所處故不陷於
咎(注)六四己入上體則非上下不接故能揔止其身
不分全體(正)四過中而近上心之所也自趾已上皆
得謂之身然心者身之主故四即曰艮其身大凡作
事心始思慮知其宜静便能止之故无咎蓋止之於
身所為非妄也(石)君子以濟物為心其心若止忘天
下也不言止諸心而言止諸躬者有為在心但身不
行耳(薛)居大臣之位以隂柔而不遇剛陽之君不能
止其所當止惟止其身則无咎施於有政則有咎矣
(伊)
六五艮其輔言有序悔亡象曰艮其輔以中正也
輔頰車能止以處中故言有倫序能亡其悔以中正
者位雖不正以居得其中故不失其正而言有序也
(正)五君位艮之主也主天下之止者也隂柔以才不
足以當此以其在上故取輔言之輔言之所自出人
之所當慎止者惟言行而已輔與頰舌皆言所自出
而艮在中艮其輔謂止於中也(伊)
上九敦艮吉象曰敦艮之吉以厚終也
居止之極極止者也敦重在上不陷非妄宜其吉也
(注)動者利之求也動失則害至止者正之元也久守
則福來非敦厚之德不能止其終也(子)仁者必静艮
止之道也上居艮極敦艮者也敦於静止所以篤於
仁用也仁厚以終故獲吉(陸)逐爻本動各強止之獨
上九不由牽制而自敦厚不動以保其終(白)敦益也
艮止於輔極矣而又止之故曰敦艮(坡)敦篤實也居
止之極而不過故為敦人之止難於久終故節或移
於晚守或失於終事或廢於久人之所同患也上能
厚於終止道之至善所以吉也六爻之德唯此為吉
䷴(艮下巽上)漸女歸吉利貞
凡物有變移徐而不速謂之漸也女歸吉者歸嫁也
女之生有外成之義以夫為家故謂嫁曰歸婦人之
嫁備禮乃動故漸之所施吉在女嫁故曰女歸吉利
貞者女歸有漸得禮之正故曰利貞(正)臣之事君浸
以爵命冒寵躁進則凶之道也三五二四各得正位
以漸而進故得利貞(陸)
彖曰漸之進也女歸吉也進得位往有功也進以正可
以正邦也其位剛得中也止而巽動不窮也
卦之名漸是之於進也九五進得位是往而有功也
六二適九五是進而以正身既得正可以正邦也剛
得中言九五也止不為暴巽能用謙以斯適進物无
違拒故能漸而動進不有困窮也(正)進雖得位然處
其中正則可正邦故二五言吉三與四各涉凶咎也
上以陽居上以其處于外表正其下故用其儀吉(牧)
内止而不躁外巽而不争以斯而進不亦漸乎長女
得位乎外故曰女歸吉也(范)漸之進其德有四得位
往有功也進而正可以正邦也其位剛得中也止而
巽動而不窮也四者隂之位六往居之得位也位者
待才用之宅進而不得其位則无所施位過其才則
力不勝進而得位往必有功故曰進得位往有功也
四者諸侯之位坤土在上為邦君子之進正己而已
己不正未有能正人者其始不正終必不正三以正
進四以正交則四爻皆正邦國正也猶女得所歸男
女既正家道不期於正而自正故曰進以正可以正
邦也此兩者以六居四言漸也或曰剛得中謂九五
誤也在九五當曰剛中而應如无妄萃是也當曰中
正而應如同人是也此謂九三也剛陽德也其位在
六爻為一三五一始進也五進之極三得中也已極
則不復進矣太玄曰月闕其膊不如開明於西剛得
中其進未極漸如是可進矣故曰其位剛得中也此
以九三言漸也内艮止也外巽巽也易傳曰人之進
也以欲心之動躁而不得其漸則有困窮矣在漸之
義内止静而外巽順其動不窮也故曰止而巽動不
窮也動言三四動動而正所以不窮此以兩體二爻
言漸也(朱)
象曰山上有木漸君子以居賢德善俗
木生山上因山而高非是從下忽高故是漸義君子
求賢德使居位化風俗使清善皆須文德謙下漸以
進之(正)賢德以止巽則居風俗以止巽乃善(注)居賢
德則漸育人材善風俗則漸隆教化(牧)君子法漸進
之象必居賢德善俗之閒以務進其道孟子之母為
子三徙其鄰卒使其子為萬世亞聖之賢蓋其擇善
賢之力也(胡)君子之進德習而後能安安非可陵節
而遽至也移風易俗不以其漸可乎(伊)脫風字(京)
初六鴻漸于干小子厲有言无咎象曰小子之厲義无
咎也
始進而位乎窮下又无其應若履于干危不可以安
也始進而未得其位則困於小子窮於謗言困于小
子讒謗之言未傷君子之義(注)干水涯也(正)體隂質
滯不能漸進猶小人懷土宴安鴆毒當居德善俗之
日遂至有言然无應而止未至害義(陸)君子之進小
人所忌(胡)鴻水鳥漸于干不失其宜也小子三四干
非其應應非其正小子之象也孔子曰未信而諫以
為厲已也初當應四時三與之比以初為進而于已
所比故厲有言初守其分不求其應四雖小子厲有
言義无咎矣(介)初以隂居陽上无其應始欲進而位
于下若鴻之漸于水涯者也施之小人則是不能正
而進必有危厲責讓之言斯聖人垂戒小人居漸之
始若能知有危厲善補過則獲无咎君子則能居德
善俗和光同塵以俟乎漸不失其正也(袁)小人見已
然之事從衆人之知不能燭理故危懼而有言不知
在下所以有進用柔所以不躁无應所以能漸於義
无咎矣(伊)
六二鴻漸于磐飲食衎衎吉象曰飲食衎衎不素飽也
磐山石之安者也進而得位居中而應本无祿養進
而得之其為歡樂願莫先焉(注)位乎中正以應於五
五以道義奉養賢人故曰飲食衎衎衎衎饒益之謂
當位養賢是不素飽猶不素飡也素空也不空自飽
是能養賢故吉(陸)
九三鴻漸于陸夫征不復婦孕不育凶利禦宼象曰夫
征不復離羣醜也婦孕不育失其道也利用禦宼順相
保也
陸高之頂也進而之陸與四相得不能復反者也夫
征不復樂於邪配則婦亦不能執貞矣非夫而孕故
不育也三本艮體而棄于羣醜與四相得遂乃不反
至使婦孕不育見利忘義貪進忘舊凶之道也異體
好合順而相保物莫能閒故利禦宼(注)高平曰陸鴻
漸于陸猶君子進於夷道也九三在下體之上剛而
得位以此而進夷易之道然履失其中上无其應進
雖得位行則无功有進正之名无正邦之用象之於
夫則雖征伐而陷於危難不復其家者也象之於婦
則雖受其孕而徒為憂難不育其子者也有其事而
无其功凶可知矣漸有女歸之吉異體相保之道也
四與三相比而相得有同心不違之義故利用禦宼
捍戎夫征不復是離羣醜婦孕不育由失其道利用
禦宼順以相保(陸)醜衆也三以陽居陽剛進而過中
是獨高其行者有先人之志異夫羣衆衆所不與不
能復其身于出征也孕者漸以成體宜温柔以保之
今九三剛暴故至于傷其孕而不育是失其道夫漸
之為體止而巽戒其剛暴故有兹象(牧)上九九三皆
在一卦之上故稱陸(薛)夫陽也謂三也三不守正而
與四合是知征而不知復者也征行也復反也不復
謂不反於理義也卦之位爻无不善而獨失正則是
離其羣類也婦謂四也四以不正而合則不由其道
矣故雖孕不育也夫三之所利在禦宼而已蓋君子
之與小人比也自守以正豈惟君子自完其已而已
乎亦使小人得不陷於非義也是以順道相保禦止
其惡也(伊)
六四鴻漸于木或得其桷无咎象曰或得其桷順以巽
也
六四進而得位故曰鴻漸于木桷榱也之木而遇堪
為桷之枝取其易直可安也六四與三相得无乘剛
之咎故曰无咎四雖乘三體巽而下附三雖被乘上
順而相保所以六四得其安栖(正)木非鴻之所止漸
而得位於高或得其桷桷上附也承五而相得焉亦
非其安而安也五巽以順尊而相保不可傾奪故无
咎(子)木雖在上非鴻之所安以其乘剛也比於兩剛
之閒而疑於所與是以稱或桷之為木在上者也或
得其桷與上而承之也上順也順以巽故乘剛而无
咎(介)進而漸于木乘剛失所也或得勁直之桷可容
網足而安棲謂上附於五故无咎(房)上承五以巽事
之下得三以順接之故介于二剛之閒得位而无咎
(朱)
九五鴻漸于陵婦三歲不孕終莫之勝吉象曰終莫之
勝吉得所願也
陵次陸者也進得中位而隔乎三四不得與其應合
故婦三歲不孕也各履正而居中三四不能久塞其
塗者也不過三歲必得所願矣進以正邦三年有成
成則道濟(注)二本應五三近止之而五而三故曰三
歲不孕(子)少男下長女雖交而應然長女志乎外少
男止乎内兩志不相感與是其交而不感也所以婦
三歲而不孕五剛而得中漸升尊位美之至也然漸
本隆禮禮尚謙恭不務勝也好勝則失漸之義故保
其終莫之好勝則吉(牧)
上九鴻漸于陸其羽可用為儀吉象曰其羽可用為儀
吉不可亂也
進處高潔不累於位无物可以屈其心而亂其志峨
峨清遠儀可貴也(注)高過則反下故上復為陸進道
已極志在夷易故曰鴻漸于陸羽毛所以輔鴻之飛
禮義所以輔上之德羽毛可取以為儀禮義可用以
為治也禮義為治則衆不可亂斯所以為夷易之道
故吉(陸)上雖高於五所以降云陸者以上是臣位君
臣之定分也諸家改為陵非也上九在卦外如賢明
之人清遠之志不累於位可以表儀於天下(石)陸當
作逵逵雲路也猶賢人君子在下而登公輔之列不
為外物所動情欲所感故積累至于德業高大而不
可亂也(胡)復曰陸者戒使退而反于艮巽性樂上進
而不止則躁涉之累至焉羽者或翔或戢藉而為儀
者也今自陵反陸得却之之正累焉浼哉出處語默
介於道而適於分是亦儀民者矣(坦)
䷵(兌下震上)歸妹征凶无攸利
泰卦據兄嫁妹此卦以妹從娣而嫁咸卦明二少相
感恒卦明二長相承此卦以少承長非是匹敵明是
妹從姉嫁故謂之歸妹妹從姉嫁本非正匹惟須自
守卑退以事元妃若妄進求寵則有並后凶咎之敗
故曰征凶无攸利(正)易以咸恒為夫婦之道漸歸妹
為夫婦之義漸四爻得正故漸女歸吉歸妹四爻失
正故歸妹征凶妹者從娣而嫁本非其正用以繼室
則可欲專内政則凶(陸)
彖曰歸妹天地之大義也天地不交而萬物不興歸妹
人之終始也說以動所歸妹也征凶位不當也无攸利
柔乘剛也
天地交合然後萬物蕃興聖人制禮令娣姪從其姑
姉而充妾媵者所以廣繼嗣以象天地少隂少陽長
隂長陽之氣共相交接所以蕃興萬物也天地以隂
陽相交而生物不已人倫以長少相交而繼嗣不絶
歸妹豈非天地之大義人倫之終始也少女而與長
男交少女所不樂也今說以動所歸必妹也雖與長
男交嫁而係於姉是以說也係姊為媵不得别適若
不以備數更有動望之憂故係姊而行合禮說以動
也二三四五並皆失位其勢自然柔皆乘剛其猶妾
媵求寵其勢自然以賤陵貴以明柔之乘剛緣於失
正而進也(正)不孝有三无後為大姪娣之從廣其嗣
息是人倫之終始也人非正匹豈樂從哉說而動是
妹從姉之象(石)人有生則有死有盛則有衰諸侯一
娶九女正室死則右媵繼之以至左媵及姪娣繼之
所以廣嗣息而承祖先之業是歸妹者人之終始也
(胡)少女歸長男得其常不失其時故曰說以動所歸
妹也(介)女少而男長如用事而男下之之謂也夫所
以下之者豈一日之故哉將相與終始故也(坡)男女
交然後有生生之道故前者有終而後者有始相續
不窮矣(伊)父命子而醮之代父之道終之也婿受女
於主人人道之始始之也終始相續生化无窮故曰
歸妹人之終始也(朱)
象曰澤上有雷歸妹君子以永終知敝
歸妹相終始之道故以永終知敝(注)夫婦之道有時
而敝弃衰逐盛人之常情君子所以歸姪娣者所以
永長終知其必有敝且以廣其嗣也(石)夫人之所說
者澤也所畏者雷也說中必知所畏君子終身之防
也是以君子於說動相感之時必思永久之敝則无
中敝之患矣(陳)震長陽兊少隂老夫女妻過以相與
又非其正苟不知永終之敝而預防之不諱之後小
者家大者國少母稚男妻妾之位不明嫡庶之分不
辨或不修於帷薄或干預於刑政其敝非可一二陳
漢武之於勾弋夫人其知此乎(繪)雷震於上澤随而
動少女之悅而動情之感也動則失正非夫婦久長
之道天下之反目者皆不能永終者也(伊)
初九歸妹以娣跛能履征吉象曰歸妹以娣以恒也跛
能履吉相承也
初九以兊適震非夫婦匹敵是從姉之義也妹而繼
姉為娣雖非正嫓不失常道譬猶跛人之足然雖不
正不廢於能履少長非耦為妻而行則凶為娣而行
則吉妹而為娣常久之道行得其宜相承之吉(正)妹
從姉歸而復以娣從即又季也明矣當歸妹而用其
娣明有讓也初以陽德而處卦下惟保其所恒故可
以久也跛者行之不安者也妹者嫓之不正者也歸
妹而以娣猶不正而能行也位雖不當行未失道上
下相承故得征吉妹從姉娣從嫡相承之謂也(陸)初
承二娣承嫡之象二承五嫡承夫之象故曰跛能履
相承也(介)履之六三跛能履不足以與行何也履禮
也禮以中正為得六三以位不當故凶歸妹則以不
居其正為得宜故行之以不正為吉何則尊正室也
若行之以正則是專正室矣所以能守其娣之禮為
常也不取居正而又處下以尊正室行之奉上故得
上下順而吉相承(牧)居下而无正應娣之象以剛居
正處說而順娣之有賢貞之德者也歸妹之義以說
而動非夫婦能常之道初有賢貞之德乃能以恒者
也雖在下不能有所為知跛者之能履然征而吉者
能相承助其君娣之吉也(伊)
九二眇能視利幽人之貞象曰利幽人之貞未變常也
九二雖失位不廢居中處内以言歸妹雖非正配不
失交合之道猶如眇目之人視雖不正不廢能視居
内處中能守其常施之於人是處幽而不失貞正也
貞正者人之常履中不偏未變常也(正)履之六三以
其位不當故凶歸妹九二雖居中而云眇能視者以
陽居隂為不正也履之九二幽人貞吉同此爻辭者
以其履道尚謙不貴處盈務致至誠惡夫外飾者也
二以陽居隂履于謙也况乎幽人之志專静而卑退
无所侵越猶娣之禮務卑退也但專一奉正室而不
敢越且婦人以隂處隂又居内為得位故家人六二
在中饋貞吉今九二雖以剛處柔然位不當正合娣
之義利幽人之貞不亦宜乎(牧)以陽居隂履非其正
能盡卑下之節以承於上猶目之偏亦不廢於視也
然上有六五之應不可以越其位分而上進上進則
奪女兄之權故當退處其位分守其幽静之道而不
廢故獲利也雖有其應不妄求進是未變常也(胡)以
陽居隂上應六五剛下而柔上是婦制其夫故爻辭
不言歸妹嫓之不正剛柔相反未足為明猶如眇目
之人不廢能視但居内守常同乎幽隠之人亦不失
其貞正也謙正自得而无邪競之心是見利而未變
常性也(勾)剛而得中女之賢貞者也五以隂柔之質
與之正應動於說者也乃女賢而嫓不良也二雖賢
不能自遂以成内助之功適可善其身而小施之如
眇者之視言不能及遠也男女之際當以正禮五雖
不正二自守其幽貞乃所利也二有剛貞之德幽人
也其才如是而言利貞者謂宜於如是非不足而為
之戒也(伊)
六三歸妹以須反歸以娣象曰歸妹以須未當也
室主猶存而求進焉進未值時故有須也不可以進
故反歸待時以娣乃行也(注)六三在歸妹之時處下
體之上有欲求為室主之象(正)在天文織女為貴須
女為賤歸妹以賤女歸不當者也歸之不當而反歸
以娣順以正也以柔乘剛是不敬也四爻皆失位而
此言不當者以獨失歸妹之義(陸)六三以隂柔之質
居剛陽之位是履非其正者也猶姪娣之從女兄其
年尚幼未可適人必待年於父母之國待其長大然
後歸君子之家以為姪娣故春秋隠二年書伯姬歸
于紀至七年書叔姬歸于紀是也未當者是言姪娣
幼小未當歸人必待年於父母之國也(胡)六三居不
當位德不正也柔而上剛行不順也為說之主以說
而歸動非禮也上无應无受之者也如是而賤矣故
曰未當也易傳曰未當者言其處其德其求歸之理
皆未當故无取之者反歸以娣何也女謂嫁曰歸自
内之外也三本泰之四爻三无所適反歸於四則得
正其應在初初正也娣之位也諸娣從婦同行者也
故應初乃有以娣之義魯春姜之女三往三逐春姜
召其女留之三年乃復嫁之率知為人婦之道春姜
知反歸以娣之義也(朱)
九四歸妹愆期遲歸有時象曰愆期之志有待而行也
夫以不正无應而適人必須彼道窮盡无所與交然
後可以往故愆期遲歸以待時(注)妹當歸而愆期者
待年也愆期以待年當年以待時遲待也愆期之志
待年而往是未虧也待時之義得禮而行是所宜也
時謂仲春六五以隂柔在上是姉之象凡女子十五
而嫁笄而字今五正當嫁則四之年未及其時但隨
姉而行故曰愆期遲待也待姉而行姉行有時也(石)
說以動謂少女說從於長男今四居下體之上位過
乎少女是歸妹之愆期者也女過盛年則興摽梅之
嘆然四以陽處隂不居其正合歸妹之象雖有勤望
之志而不為淫奔之行兹待禮而行者故象曰愆期
之志有待而行也(牧)四上體地之高也陽剛居之女
子之有正德而賢者也无正應未得其歸也愆期非
不售有待而行者也愆期之志以明在己而不在人
也(伊)
六五帝乙歸妹其君之袂不如其娣之袂良月幾望吉
象曰帝乙歸妹不如其娣之袂良也其位在中以貴行
也
六五居歸妹之中獨處貴位是帝王所嫁之妹也袂
衣袖也所舉斂以為容帝王嫁妹為之崇飾故曰其
君之袂配在九二兊少震長以長從少者也以長從
少雖有其君崇飾之袂猶不若以少從長之為美也
月幾望者隂而貴盛如月之近望以斯適配雖不如
以少從長然以貴而行往必合志故得吉也(正)六五
以隂柔之質居上卦之中是猶帝乙之王所歸之妹
也帝乙商之賢王於時最能盡㛰姻之禮故聖人特
取以為言君者諸侯正室之小君也言姪娣本卑賤
之位今六五居極貴之地是正室已死而娣姪繼為
正室有柔順之德能盡婦道以配於君子雖其正室
之德亦不如娣之容禮最全備而良善也但如月幾
望不至盈滿則獲其吉也其位在中以貴行也者是
姪娣至此得繼其姉而為正室以配於上是以賤從
貴也(胡)六五在上歸妹之為女君者也九二在下歸
妹之為娣者也二以陽處隂娣之盛也五以隂處陽
女君之謙者也應乎九二能逮下者也能逮下而謙
故帝乙歸妹其君之袂不如其娣之袂良也(介)臣之
事君如女之事夫不可盛滿以敵其上六五以隂居
盛位可謂帝乙之歸妹於人也言六五若作小君夫
人之崇飾不若謙以自牧作姪娣之容儀則雖隂盛
如月之望亦保終吉(陳)當位下應乎二君禮於臣尊
下乎卑帝乙歸妹也天子歸妹於臣下以貴行也雖
王姬下嫁諸侯夫婦之禮不可廢也故小君降心而
不凌其夫則其禮容不如娣之盛焉善之善者也(逄)
下應於二下嫁之象易中隂尊而謙降者則曰帝乙
歸妹泰之六五是也尊高之德同娣媵娣媵則以容
飾為事幾望未至於盈不亢其夫之象(伊)
上六女承筐无實士刲羊无血无攸利象曰上六无實
承虛筐也
羊謂三也處卦之窮仰无所承下又无應為女而承
命則筐虛而莫之與為士而下命則刲羊而无血不
應所命也進退莫與故无攸利(注)六三隂虛象筐體
兊為羊不應於上故无實與血也實以象義血以象
誠女承筐而无實則助奠之禮不成士刲羊无血則
祭廟之誠不至以柔乘剛下无其應士女子之行病
於斯矣无實无血故无攸利夫歸妹人倫之終始君
子以永終知敝故於卦之終而著道之敝焉(陸)六三
以隂居陽失夫之道上六以隂在上失女之道六三
為士刲羊无血羊之為物很者也血者隂之傷也刲
羊而无血隂很而不可勝之象也此士之不得其所
御者也上六失為婦之道而不得其所承六三失為
夫之道而不得其所御是以无攸利也(介)上六女歸
之終而无應女歸之无終者也筐篚无實則无以奉
祭祀夫婦共承宗廟婦不能奉祭祀乃夫之不能承
祭祀也故刲羊而无血亦无以祭也婦不能奉祭祀
則當離絶矣何所往而利哉(伊)
周易義海撮要卷五
