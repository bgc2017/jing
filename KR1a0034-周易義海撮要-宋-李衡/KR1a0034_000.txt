周易義海撮要易𩔖
提要
臣等謹案周易義海撮要十二卷宋李衡撰
衡字彦平江都人乾道中官秘閣修撰尋除
御史改起居郎事跡具宋史本傳先是熙寧
間蜀人房審權病談易諸家或泥隂陽或拘
象數乃斥去襍學異說摘取專明人事者百
家上起鄭元下迄王安石編為一集仍以孔
穎逹正義冠之其有異同疑似則各加評議
附之篇末名曰周易義海共一百卷衡因其
義意重複文詞冗瑣刪削釐定以為此書故
名曰撮要其程頤蘇軾朱震三家之說則原
本未收衡所續入第十二卷襍論亦衡所補
綴故婺州教授周汝能樓鍔跋稱卷計以百
今十有一蓋耑指所刪房本也書錄解題作
十卷又傳寫之誤矣是書成於紹興三十年
至乾道六年衡以御史守婺州始鋟于木自
唐以来唯李鼎祚周易集解合漢後三十五
家之說略稱該偹繼之者審權義海而已然
考宋史藝文志但有衡書而無審權書陳振
孫書錄解題亦惟載殘本四卷豈卷帙重大
當時即已散佚抑衝書出而審權書遂廢歟
然則採擷精華使古書不沒于後世衡亦可
謂有功矣乾隆四十三年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周易義海撮要原序
易義海熙寧間蜀人房審權所編房謂自漢至今專門
學不啻千百家或泥隂陽或拘象數或推之於互體或
失之於虚无今於千百家内斥去雜學異說摘取專明
人事羽翼吾道者僅百家編為一集仍以正義冠之端
首釐為百卷目之曰周易義海或諸家說有同異理相
疑惑者復援父師之訓朋友之論輙加評議附之篇末
衡得是書而讀之其間尚有意義重疊文詞冗𤨏者載
加刪削而益之以伊川東坡漢上之說庶學者便於觀
覽云紹興庚辰十一月辛已江都李衡彦平遂安雙清
堂書
