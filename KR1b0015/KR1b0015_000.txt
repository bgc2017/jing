五誥解書類
提要
(臣)等謹案五誥解四卷宋楊簡撰簡有慈湖
易𫝊已著錄昔韓愈稱周誥殷盤佶屈聱牙
宋儒如吕祖謙書說亦先釋周誥而後及虞
夏商書蓋先通其難通者則其餘易於究尋
簡作是書惟解康誥以下五篇亦是意也簡
受學於陸九淵如舉新民保赤之政推本於
心學又當字說盛行之後喜穿鑿字義為新
竒之論措辭亦迂曲委重未能暢所欲言然
如康誥言惠不惠懋不懋則歸重於君身服
念旬時則疑孔𫝊三月為過久酒誥厥心疾
狠指民心而言召誥顧畏于民碞謂民愚而
神可畏如碞險洛誥公無困哉謂困有倦勤
之意皆能駁正舊文自抒心得至如先卜黎
水用鄭康成顧彪之說封康叔時未營洛邑
用蘇氏書𫝊之說復子明辟之訓詁圻父薄
違之句讀用王氏書義之說又能兼綜羣言
不專主一家之學矣此書世久失𫝊文淵閣
書目作一冊焦竑經籍志作一卷朱彛尊經
義考以為未見今從永樂大典各韻中按條
薈萃惟闕梓材一篇餘皆章句完善謹依經
文前後釐為四卷乾隆四十六年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
