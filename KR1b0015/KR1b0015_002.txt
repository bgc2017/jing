五誥解卷二宋楊簡撰
酒誥
王若曰明大命于妹邦
妹邦紂所都今因餘民所居使康叔昭天之大命也
無失德則為昭明
乃穆考文王肇國在西土厥誥毖庶邦庶士越少正御
事朝夕曰祀兹酒
毖者致謹戒慮庶邦謂鄰國諸侯心悅誠服而聽命
者文王告諭戒愼之及于庶士越及也少正其次者
御事其下者朝夕諄諄告曰惟祀乃用酒
惟天降命肇我民惟元祀
古始惟大祀用酒小祀猶不用酒
天降威我民用大亂喪德亦罔非酒惟行越小大邦用
喪亦罔非酒惟辜文王誥教小子有正有事無彝酒越
庶國飲惟祀德將無醉
老成蒙被文王德化自不酣酒惟後生小子亦有正
長有御事每告戒之使無常飲酒及屬後之庶國咸
戒以惟祀乃飲雖祀飲必以德將無醉
惟曰我民迪小子惟土物愛厥心臧聰聽祖考之彝訓
越小大德小子惟一
文王惟曰我民但施行於後生小子意謂老成已無
慮惟小子尚可慮惟教小子使藝黍稷惟土物愛則
其心善矣臧善也今農民大體朴質此其騐也使小
子聰聽祖考之彝訓及凡小德大德必當使之存一
無得二三文王能使後生小子皆純一不可二三此
一德雖大而德不容有二不純一於善則變為惡矣
妹土嗣爾股肱純其藝黍稷奔走事厥考厥長肇牽車
牛遠服賈用孝養厥父母厥父母慶自洗腆致用酒
康叔及羣臣善心固純一妹土之人亦當嗣繼爾股
肱羣臣之純善種藝黍稷奔走事父兄農事畢乃始
牽牛服賈以孝養父母父母有慶事則躬自洗潔腆
厚用酒以養
庶士有正越庶伯君子其爾典聽朕教爾大克羞耇惟
君爾乃飲食醉飽丕惟曰爾克永觀省作稽中德
因誥康叔而庶士之正長與大夫之庶伯長在焉因
顧而言曰爾則常聽朕教矣羞耇養老也爾謂康叔
養先者君之職也養老則宜使之飲食醉飽是惟養
老用酒明其餘則不可也我大思惟曰惟爾能永永
觀省於己也作行也稽考也中德修身治國惟本中
德堯舜三王惟𫝊中德何謂中德人心自善自正自
明自神惟起意則差則偏則倚則失中平平庸庸惟
無動乎意則無不中由此而行曰作慮其或昏而差
不覺起意生過故常考察之曰稽康叔有中德則禮
樂刑政庶務咸熙中即一即彜即忱即丕則即宅心
即天道
爾尚克羞饋祀爾乃自介用逸兹乃允惟王正事之臣
因前言祀兹酒此併明孝祀孔子曰所重民食喪祭
祭禮發於孝孝心無所不通即中德可以感人善心
兹亦惟天若元德永不忘在王家
能從上所訓則有元德天必順若在王家亦永不忘
爾德也元德即中德之純全者
王曰封我西土棐徂邦君御事小子尚克用文王教不
腆于酒故我至于今克受殷之命
棐輔也徂往也腆厚也西土之鄰國服從者為輔棐
之邦我西土往昔輔棐邦君下至於御事小子尚克
遵用文王教不厚酒故我至於今克受殷命其本原
因不腆于酒也道二是與非而已矣常情而觀腆酒
似無大害然自古惟祀乃用酒列聖維持無敢寬縱
者以能昏人為滛為縱皆酒發之能不腆酒則不昏
不縱不滛而為善為正為治萬善隨之故克受天命
王曰封我聞惟曰在昔殷先哲王迪畏天顯小民經德
秉哲自成湯咸至于帝乙成王畏相惟御事厥棐有恭
不敢自暇自逸矧曰其敢崇飲
天顯福善禍滛甚明然天視自我民視天聽自我民
聽民之所欲天必從之民之所惡天必棄之故殷哲
先王畏之也迪者行其所畏也非空言而不行故曰
迪畏經謂絲之經直而無二經之一言說出德性甚
明哲明也明者人心所自有惟多昏故為非僻今能
秉執明哲常明不昏則德性常明哲即德即天即合
小民之心咸皆也自湯至帝乙皆成王道皆畏輔相
大臣置咸字于中者古文之常惟哲王乃畏相畏相
即文王之敬忌即經德秉哲雖御事凡輔棐小臣皆
恭敬不敢自暇逸矧敢崇飲
越在外服侯甸男衛邦伯越在内服百僚庶尹惟亞惟
服宗工越百姓里居罔敢湎于酒不惟不敢亦不暇惟
助成王德顯越尹人祗辟
前言御事厥棐小官故此又言百僚庶尹宗工尊官
老成有德餘亞次皆所服從宗工必不腆于酒皆助
成王德至於顯著及尹人皆祗敬法辟前已言庶尹
而此又言尹人者總宗工而言也言百姓里居者與
尹人皆祗法也餘亞次可知也
我聞亦惟曰在今後嗣王酣身厥命罔顯于民祗保越
怨不易誕惟厥縱淫泆于非彝用燕喪威儀民罔不衋
傷心惟荒腆于酒不惟自息乃逸厥心疾狠不克畏死
辜在商邑越殷國滅無罹弗惟德馨香祀登聞于天誕
惟民怨庶羣自酒腥聞在上故天降喪于殷罔愛于殷
惟逸天非虐惟民自速辜
上文既言殷先哲王之罔敢崇飲及臣工之罔敢湎
于酒此又引紂之以酒亡國為康叔明其大戒也嗣
王謂紂也謂之今後嗣王者紂雖亡而其事若在目
前也紂以沉湎為樂則終身于酣飲而已其所施之
命令亦如醉語囈語罔能以明顯之德及於民也保
者守而不遷之意紂以罔顯之命施于民保守于心
下民皆怨咨而紂猶不知改易也誕大也紂以剛愎
之性大縱其淫泆恣為亂常之事習而安焉喪其威
儀所謂望之不似人君也紂之所以至此者以不知
明命也明命即道心失其道心則無所不至矣其端
甚微可不戒哉民見紂之荒腆于酒也其心衋傷怨
之至而傷心也其所以傷心者以其荒腆不息惟圖
自暇逸也推其疾狠之心不畏亡國死喪之戚實見
商王有罪雖滅亡而無所憂也上言商邑下言殷國
互文見意言有罪在商邑之王其究乃喪其國也夫
國之所以能久長者以馨香之德上聞也今下民疾
怨之聲羣以荒酒之罪聞于上天使天欲不降喪其
何愛于殷而任其荒逸乎又言天非虐待于殷民心
既去自速其辜也天視自我民視觀兹益信
王曰封予不惟若兹多誥古人有言曰人無於水監當
於民監
不惟若兹多誥言上文所述殷先哲王後嗣王之事
非徒述其成事以垂訓誨而已欲康叔實體于身念
念不忘也水監以别状貎不若監于民以占向背夫
民心疾狠願殷國之滅亡而天之降喪曾無所顧愛
則民情當監宜古人之垂戒也監字有照視意鑑字
亦從監古人比心如鑑則可以察物無遺當於民監
言此心無私曲無偏執惟以下民為監視也
今惟殷墜厥命我其可不大監撫于時
今殷既墜命果如民言則我其可不大監于民以撫
于時時是也此也意指今天下也
予惟曰汝劼毖殷獻臣
劼有用力之意毖致謹當竭力謹慮戒諭殷之賢獻
之臣殷獻臣湏當收用而漸染紂化其勢恐不能全
免于酒故必劼毖之
侯甸男衛矧太史友内史友越獻臣百宗工矧惟爾事
服休服采矧惟若疇圻父薄違農父若保宏父定辟矧
汝剛制于酒厥或誥曰羣飲汝勿佚盡執拘以歸于周
予其殺又惟殷之迪諸臣惟工乃湎于酒勿庸殺之姑
惟教之
侯甸男衛鄰國交際至於殷獻臣及鄰國邦交尚宜
劼毖況于本國之太史内史君之所友及賢獻之臣
百宗工侯國之尊官皆近君之臣士民儀表其可不
劼毖乎又況爾御事或服休美之事或服采而多事
皆有官君子其可不劼毖乎又況於爾之朋儔圻父
司馬征伐違道農父司徒順若保民宏父司空審定
法辟皆所以治人者可不求自治而或不劼毖乎汝
既剛制於酒厥或告曰有羣飲汝勿致其逃佚盡拘
執以歸于周予其殺以其間有大臣故歸周歟又有
習殷之舊惟殷之行迪行也此殷諸臣非大官或湎
於酒則勿殺之姑教之若前言殷獻臣收用者則不
在此例
有斯明享乃不用我教辭惟我一人弗恤弗蠲乃事時
同于殺
周公所以誅管蔡者用此義也立君為民不可用私
情
王曰封汝典聽朕毖勿辯乃司民湎于酒
毖謂致謹之教也辯即徧音勿容司民之官皆湎于
酒康叔遵誥必不至司民徧湎于酒
梓材(案梓材篇解永樂大典原闕)
