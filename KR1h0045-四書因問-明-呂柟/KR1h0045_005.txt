四書因問卷五明吕柟撰
梁惠王
榖問既曰王何以利吾國以下又曰萬取千焉以下不
亦復乎曰其上以利而言也其下以義而言也惟不知
義而後之是以專言利也何以又云乎仁曰義利對稱
之常辭也然言義仁在其中矣仁在義先者也天子三
公六卿二十七大夫八十一元士如萬取千焉盡萬乘
之國不足為其采邑而天子又何有耶曰士食於大夫
大夫食於公卿皆在於乘之内者也故周禮有邦甸邦
縣家削之賦
靈臺之詩不言民樂湯誓之書不見臺池烏獸者何曰
此孟子讀詩書之法也乃可謂以意逆志矣文王不能
使民遂生養之性其能使子來以成臺池而又樂其所
有乎若書既言偕亡天下且不可得而况有此臺池鳥
獸哉嗚呼惠王可以警懼矣
世輔問百畝之田勿奪其時者何曰授田之時也上已
言不違農時下又言數口之家知其為授田之時矣謹
庠序之教申之以孝弟之義者何曰此不獨言教躬行
亦在其先也
思敬問作俑無後奚訓乎曰言斯人也無後嗣耳非後
必殉葬乎曰作俑已殉葬矣盖此作俑者既欲死人豈
不至於死已哉
壯者以暇日脩其孝弟忠信不暇之日則不孝弟忠信
乎且深耕易耨非孝弟忠信耶曰不然也省刑罰薄稅
斂深耕易耨皆仁政之目故觀彼奪其民時使不得耕
耨以養父母可見矣故暇日對有甲兵之時而言也
濟民問無已則王乎之章有叙乎曰自德何如以至君
子遠庖厨言王心足以致王而欲識其隱顯也自他人
有心至王請度之言王恩易於致王而欲審其輕重也
自抑王興甲兵至於何以異於鄒敵楚哉言霸道不足
以得人又有其害也自今王發政施仁至章末言王道
所以得人又有其本也曰自是心以至遠庖厨其言不
亦複乎曰是盖始開其心而復逹之於其所忍因閉其
心而復通之於其所不忍也既言天下可運於掌又言
保四海者何曰老吾老以下論其理詩以下證其實故
推恩以下行其事也夫孟子之論王道其本也自吾老
幼其政也制其恒産非有異說也然用則治不用則亂
反掌之耳為政者可以知自省矣
思敬問對莊暴則曰齊國對齊王止曰齊者何曰此孟
子對君臣之異辭也齊者王之所有也故不曰國非暴
之所有也故不獨曰齊耳既曰今樂古樂何以又曰今
由古也曰鐘鼓管籥車馬羽旄豈有今古之異哉故曰
由若夫疾首蹙頞欣欣相告不啻南北矣故曰今古而
范氏以為實實今樂古樂不同則非孟子之意矣
顓問孟子告齊宣王不曰是心足以王則曰與百姓同
樂則王司馬氏疑孟李氏常語鄭氏藝圃折中譏孟子
忍心忘周而無君臣之義者信然乎哉曰不然也凡孟
子之所謂王主救民而言如其救民也王自歸之耳三
氏之所謂王主篡竊而言如其篡竊也民亦叛之耳又
安有所謂王乎余隱之及朱子辨之又弗能究焉宜乎
至今而人猶議於斯也
應晹問文王之囿芻蕘雉兔之皆往何以見之曰讀兔
罝漢廣之詩可見矣又以見文王之囿不啻七十里也
蓋與民同樂雖天下可為囿矣
用問孟子論交鄰以湯文為仁宜矣夫仁智一道也若
句踐者董子所謂先詐力而後仁義越未有一仁者也
未有仁則未有智矣孟子乃躋諸大王不亦過乎曰句
踐固非大王之儔也然其憤檇李之敗而棲會稽也葬
死問傷養生弔死送往迎来去惡補不足女子十七不
嫁丈夫二十不娶其父母有罰免者有醫疾病有救國
人三請戰而後興師可謂知耻自憤足以近智矣當孟
子時其君有能如此者乎故秦穆公五霸之亞也孔子
以其悔過可以入聖也錄其言以終堯舜越句踐諸侯
之末也孟子以其知耻可以近智也取其志以並湯文
聖賢樂善棄過之心如此夫孟子既以文王為仁矣又
引伐密之詩不背于字小乎曰密人侵阮是不字小也
故伐之耳樂天畏天有優劣乎曰仁智本無高下之異
而大小固有樂畏之分不然何孟子嘗以大王為仁人
而此又以為智乎故我將之詩獨證畏天以見樂天也
懷仁問雪宮之樂奚指乎曰其惟仁智乎樂而不私憂
而深其惟仁智乎能此者則為諸侯度今之諸侯可知
也不能此者則為諸侯憂古之王者可知也然則又何
以教齊王之王也曰其曰方命虐民則固未嘗不尊周
耳李氏鄭氏司馬氏可自觧矣民亦樂其樂憂其憂者
何曰樂君之所有憂君之所未遂也遊言休豫言助者
何曰休猶行者之得息也助猶饑者之得食渴者之得
飲也徵招角招者何曰盖徵調角調也
九霄問常語言君親無將孟子欲齊王居明堂即取王
位也如何曰孟子之意欲其行王政非欲取王位也况
所引文王公劉大王之事真天地為心者也豈有私意
哉若毁明堂無王甚矣李氏何不思之甚也積倉亦務
農之常胥宇亦室家之理遂以好貨加公劉好色加大
王不亦誣乎曰此借齊王之言以導之耳夫好貨而與
民同則非徇利之私好色而與民同則非燕昵之欲可
謂人心而以道心為主矣於前賢奚汚焉
藻問孟子既曰國君進賢如不得已又曰左右皆曰以
下者何曰其皆曰賢者不啻為衆所悅恐或溺於尊親
也其皆不可者不啻為俗所憎恐或拘於卑䟽也又曰
可殺以下者何曰上言命德此言討罪耳左右國人其
言皆同則又察於何所也曰或因言以察其心或因事
以考其行或參伍以變或錯綜其數之類也
仲武問巨室璞玉之譬不亦複乎曰前欲愛賢如大木
後欲其愛國如玉也愛賢然後能愛國耳
九式問滕小國雖鑿池築城亦不能以禦齊楚孟子為
滕謀者非誣則迂矣曰孟子欲其與民效死以守城池
非專以城池為險也然得民至於效死豈惟守城池也
哉
冰曰創業垂統者奈何曰業基也猶土地也統緒也猶
基業也創之者或增益於前或不失其舊皆自為善中
得之耳然其意但使子孫可繼耳而行善以光先人非
有志於取天下也
劉銑問孟子謂滕君擇斯二者夫遷矣而齊楚又侵如
之何曰孟子之意非欲滕君之遷也盖言能如大王去
邠遷岐從之者如歸市則遷耳不能則效死勿去也若
雖遷而無從之者遍天下不可以立身况大王所避者
狄也滕如得民如歸市彼齊楚者亦國中人耳又何懼
以遷哉
世輔問既曰行或使之止或尼之又曰行止非人所能
不亦背乎曰言人之行止雖有使尼而其所以行止非
人之所能使尼也盖有使之不能行尼之不能止者矣
雖曰使尼之而行止其究亦非人也嗚呼此見孟子以
天自處矣固以見臧倉不能止亦以沮樂正子不能使
也
公孫丑
官問孟子尊曾西子路而卑管仲晏子至復以當時比
紂文王比齊王而曰功必倍之真忘周室矣彼管晏者
又何嘗廢周也温公之疑然矣曰非然也當管晏之時
楚獨稱王天下諸侯未然也故管晏之時君伯孟子之
時韓趙魏大夫也亦已為王而諸侯有稱東西帝者矣
故孟子以其君王管晏時可尊王而不尊孟子時當行
王道而不能行故孟子卑管晏而稱文王微子微仲王
子比干箕子膠鬲幾人乎曰五人耳子皆爵也
達問不動心之章亦有叙乎曰自北宮黝養勇至曾子
守約皆言不動心之道而以曾子為是也自不得於言
至反動其心則論告子不動心之失而以己為是也難言
以下則言養氣之事宰我子貢以下則又兼言之而究
其學於孔子也既曰難言何以又曰至大至剛塞於天
地也曰此其所難言也配義與道即塞天地之事也集
義所生原其生氣之由也必有事焉以下斯為養之之方
耳宋人之事何以獨譬助長乎曰有事於此未免興助
長之心也詖淫邪遁者何曰心開明者則見四方上下
故為一偏之言者乃其心之蔽也心無所沉溺者能酌
言也有所陷矣如淪於淵如投於井盖不復知天地之
大道將肆其所見而猖狂自恣放蕩不檢矣斯淫辭也
邪正不兩立心離乎道言必邪其心自求於理而不通
是窮也則必不認所學之非而隂附理以為言猶夷之
推墨附儒之意者遁辭也伯夷伊尹之不同道者何曰
孟子言與己不同道也故願學孔子耳夫孔子雖堯舜
之賢百世之王及出類拔萃之聖且不能及而况伯夷
伊尹乎此孟子之見獨高而願學之也夫子優於百世
之王者何曰求夏時殷輅周冕之禮則知綏來動和之
政如天不可升非一王所能舉也求用韶舞之樂則知
温良恭儉讓之德無人不可感非一世所能成也
顒問七十子之服孔子者何曰此形容中心悅而誠服
之狀耳其詩則證之也夫東西南北無不服則盡乎天
下矣如夫子而有位則天下皆七十子也是故湯以七
十里文王以百里
鼐問仁不仁之榮辱者何曰其下是也是故大國必畏
榮莫甚焉是自求禍辱莫甚焉
士華問尊賢使能俊傑在位奚訓乎曰賢以德言能以
才言皆所謂人之俊傑也㕓無夫里之布者何曰既㕓
矣與民之有職業宅之有毛者均矣又令之出布非仁也
故止賦市地之㕓耳
商經問乍見孺子而有怵惕惻隱之心何以言内交孺
子父母要譽鄉黨朋友及惡其聲而然也曰父母孺子
之至親者也及鄉黨朋友惡其聲名己之所好者也當
是時也事出倉卒興乃偶爾雖孺子父母不能啓其愛
無求於彼也雖鄉黨朋友不能歆其念令名美譽不能
感其中無意於我也皆天真之自然耳故曰人皆有不
忍人之心也若是又何以四端四體言之曰四端言其
本於性也四體言其見於身也夫本於性猶隱然見於
身則顯矣而人猶不知存是心耶既曰火然泉逹又曰
保四海者何曰擴而充之求充也苟能充之果充也故
有淺深耳此章非言人臣其曰謂其君不能者何曰凡
言人盖皆有志於四方者也有志於四方則有志於正
君矣故下曰保四海夫一人也且如此况於為君者乎
得輿問孟子論擇術而言里仁為美以下何曰術莫大
于仁也故惟仁至貴而人之至賤者乃自取惟仁本直
而人之或枉者則自求
濟民問舜之與人為善亦有是心乎曰與人為惡則無
是心也與人為善之心豈止有之耶盖加于衆人之心
萬倍矣故曰欲並生哉故自耕稼以下言其實自取諸
人以下言其所以大也
弘學問伯夷柳下惠隘不恭推其弊乎曰一清一和而
不即隘與不恭也又奚推故孟子學孔子
景章問天時謂時日支干孤虚王相者何曰王相以其
相生相助而言如甲子乙丑遇壬癸之類也孤虚以相
克相害而言如庚申辛酉遇丙午丁未之類也既有天
時地利然則人可以勝天地乎曰人得天地之氣獨全
與在天之時日在地之城池不同故一得其和天地從
之矣盖天地人一道也故曰得道者多助多助之至天
下順之也
雲霄問孟子于景丑論朝齊王其言亦有叙乎曰自内
則父子以下因論敬而言用敬莫如我也自父召無諾
以下因論禮而言失禮莫如王也敬在心以言言禮在
貌以行言孟子既言朝廷莫如爵又言惡得有其一以
慢其二哉則齊王者何與孟子論齒于鄉黨耶曰不然
言朝廷之上亦有論齒德之處而論爵則多鄉黨之中
亦有論爵德之處而論齒則多是故燕毛序齒建官惟
賢左右惟人此商周之朝廷也一命不齒于鄉黨鄉里
以為儀表此周漢之鄉黨也故莫如云者非必止在其
一尊也
士問孟子受餽于諸侯何至兼金百鎰七十五十之多
也曰君子辭受論義不論多寡故舜受堯之天下不以為泰
世用問孟子處孔距心及蚔鼃皆非鼃距先有所問
也孟子乃先言之如此可謂不在其位而謀其政矣
又况于未問而言乎曰聖賢之心苟可以救民而正君
不暇計其他也于距心則救民之事于蚳鼃則正君之
事二子之所行即孟子之所行也又距心蚳鼃在交遊
之間亦不可知
滋問孟子反齊滕之路不與王驩言君子之處小人不
亦太過乎曰賓師之體亦自如是耳故曰既或治之予
何言哉然其所不言之意固已深矣
士問禮天子槨四重諸侯大夫以下降殺以一今孟子
言自天子逹於庶人棺槨皆七寸不亦無等威乎曰所
用之木不同如天子之木則固題輳者也
增問今之君子豈徒順之順君之過乎曰順己之過即
順君之過文君之過即文己之過也
增問繆公之待子思泄柳申詳異乎曰泄柳申詳之賢
不及子思故繆公待子思特優也故曰吾於子思則師
之若泄柳申詳其顔般之徒乎
達問孟子言以其時考之以上言不豫者何曰言天必
欲平治天下又何必不豫哉
滕文公
增問孟子之論性善既稱堯舜何以又言道一而述三
言也曰前證以二聖之行後證以三賢之言也引一言
足矣何至於三言曰成覸時人也其言猶可疑顔淵大
賢也其言不可疑周公大聖也其言益不可疑也既言
性又言道者何曰性隱而道顯道即性也曉人當如是
耳
衢問三年之喪斬衰而孟子言齊䟽者何曰齊䟽非齊
衰也言齊之粗䟽齊之䟽則斬矣滕父兄百官言喪祭
從先祖而世子以為不我足者何哉曰世子言己平日
馳馬試劍父兄百官不欲顯言其不能行大事特假志
言以沮之耳嗚呼即世子斯言可知其終必能盡大事
也世子亦賢乎哉
雲霄問孟子既言賢君恭儉又言禮下取於民有制者
何曰恭儉德之體也禮下取民有制德之用也其實皆
什一者何曰夏取一於什之内殷取一於什之外周之
用徹亦取一於什之外故曰皆什一也徹法奚訓乎曰
同力合作計畝均分之訓的矣但所謂鄉遂用貢都鄙
用助者孟子尚未之言耳雖周亦助始度周亦用助而
請野以下斯孟子斟酌三代之法而欲滕行之也未必
皆周之徹耳曰如龍子孟子之言則禹之制貢亦不仁
之甚矣禹何以為聖人曰此後世守法者之過也觀禹
貢兖州之賦曰作十有三載乃同而冀梁等州皆言錯
者可以見禹之心矣助法之善何曰豈惟見天時私田
凶者公亦凶亦以見地利私田肥者公亦肥也若貢法
上不論天時之旱澇下不論地利之肥瘠亦如後世計
畝徵税之弊矣故孟子既以數歲為常言貢之弊而復
以雨我公田私田言助之善矣夫貢固有不雨而徵者
矣孟子既言請野九一國中什一又言鄉田同井以下
者何曰盖不以助之善為可廢也國中什一權處焉耳
要其常惟助法也盖既不失治下之理又不失事上之
忠如之何其勿行之既用助法則有公田厚君子私田
厚小人矣又用圭田及餘夫之田者何曰公田所入之
粟意必計官尊卑為降殺若圭田則仕者皆同也餘夫
一區則傷義不田則傷仁故二十五畝者曲成之道也
餘夫田奚在乎曰雖在井之内亦可也雖在井之外亦
可也在井之内或數夫而共一區在井之外或數人而
共一溝圭田亦若是處耳不然或在官之餘田也
世用問孟子闢許行之並耕既自種粟以下又自有大
人之事以下者何曰上以人有定業語之而不悟則必
以人有定分者曉之也夫人有定分實天下之通義觀
堯舜命禹稷契之事可見矣故其下申言所憂之大不
同農夫也是何也盖其德與小善不同而其心與志末
者異耳此堯舜之憂所以為大也陳良既北學於中國
乃至使北方學者未能或先而良獨為豪傑者何且其
所從受學者亦不及良耶曰豪傑以資質言孟子固曰
雖無文王猶興也然則良之所從學則亦無常師乎且
以孟子言陳良為豪傑則孟子亦可知矣子夏子張子
游曾子尊聖人何以不同曰三子者得聖道一支故其
所尊者小曾子得聖道全體故其所尊者大也物之不
齊而謂之情者何曰情實也猶性之者也而許子欲齊
之真乃為偽耳而曰國中無偽何耶
勲問孟子彼有取爾以下既即經意以明夷之所援之
非矣其言天之生物以下者何曰此即天理以明其所
學之非也夫父母保赤子推之匍匐入井其恩至矣此
亦可見一本也而夷子以為愛無差等非二本而何哉
商經問孟子論不見諸侯既言齊景公田以下又言枉
尋直尺至雖若丘陵弗為者何曰上即其義言不可往
下就其利言亦不可往耳如枉道以下則又言其所以
不可往之故也
文舉問孟子言衍儀乃妾婦之道彼妾婦者豈一怒而
諸侯懼哉曰求富貴於此邦而不得也則必怒而隂行
諂謀於他國以賊乎此邦非妾婦而何哉彼居廣居立
正位行大道窮達無二者果如是乎
增問三月無君則弔之謂何曰弔如弔喪之弔不獲祭
其先人與亡其先人者等也故人皆弔之願有室家不
言男女而言父母之心者何曰父母之心可說也男女
之心不可說也故不待父母之命以下則賤男女之心
也君子而易仕與賤男女奚異哉
思敬問孟子既言傳食諸侯之泰以為輕仁義者矣其
自其志將以求食以下則謂之何曰上因彭更言食功
責其反慢乎大功也下因彭更論食志詰其實貴乎無
功也盖自何以其志為哉以下借以有功發其食志之
言難以無功得其食功之心故耳孟子辨侫之巧如此
夫
聘問孟子論王政言湯則言為童子復讐言武王則言
士女為綏者何曰此可見湯武父母斯民之心矣斯謂
之王政
世寧問孟子論宋王之為善而欲長幼卑尊皆薛居州
則何以能之曰此謂戴不勝也戴氏其宋國執政之臣
薛居州其戴氏所喜之人乎相國之體用人之法俱盡
之於斯言矣戴氏而知此宋雖以王天下不難也
雲霄問君子之所養可知者止言曾子子路乎曰雖段
干木泄柳者處之已甚亦豈諂笑之徒哉則夫子見陽
貨之事可知矣然則不見諸侯豈無義乎集註謂此章
言聖人禮義之中正者何曰此章非謂評品聖賢乃論
見諸侯之事也
九儀問戴盈之言待來年者何曰此必有牽滯不斷之
欲故云爾故曰改過不速者遷善必不勇
孟子叙治亂言堯舜既沒及紂天下又大亂啟少康太
甲武丁且勿言禹湯亦在亂數乎曰上既堯使禹治洪
水故言堯舜正以言禹也其曰暴君代作則湯太甲武
丁之賢自不沒矣但不如唐虞之際聖賢之接迹為盛
耳故曰及紂之身天下又大亂周室之治始於文王成
於武王而乃叙周公為首以天下大悦係之而以文謨
武烈之書證之於後者何曰雖則文謨武烈亦周公之
所相也然則文武不及周公乎曰此章叙治亂多自臣
下而言蓋寓自任之意是故堯舜之時不言堯舜言禹
周公之初不言文武言周公春秋之時言孔子也孔子
之後則孟子自繼之矣故曰禹抑洪水周公兼夷狄孔
子成春秋我亦欲正人心云故此章治亂各凡三節也
孔子之言春秋若曰知我則無罪若曰罪我則不知兼
之者何也曰知我者其天乎罪我者其天乎孟子叙當
時之亂無父無君之禽獸至於率獸相食者何曰此即
孔子亂臣賊子之世傳所謂甚於禹之洪水毒於周公
之夷狄猛獸者也其曰聖人之徒者何曰言世無有獨
能為距楊墨之說者也有則亦聖人之徒人亦何故而
從楊墨乎嗚呼孟子於此雖欲辭斯道之傳不可得矣
弘學問孟子前既言充仲子之操則蚓而後可者也末
又言若仲子者蚓而後充其操者奚不同曰上言若仲
子之廉蚓優乎仲子下言若仲子之廉仲子必學蚓然
後至也是豈人所為哉且母兄與妻孰重棄其大而小
是為雖此於世之卑汚苟賤者不同然語其亂倫則一
也
續因問(鷲峯東所語)
梁惠王
象先問聖賢之心直是與天地萬物為一體欲使天下
萬物各得其所却有個要處只在君上轉移故孟子因
惠王招賢說以仁義其心便可想見此意未知是否先
生曰豈惟招而後往見哉昔者孔子轍環天下其之荆
也先之以子夏申之以冉有是何等樣心
問未有仁而遺其親未有義而後其君註云此言仁義
未嘗不利象先以為仁義者吾心之天理人之居仁由
義是天理合當如此的而民之興起自無不愛親急君
之理是仁義本無一毫求利之心若說仁義有愛親急
君之利恐涉於有所利而為適所以開惠王求利之端
殊非拔本塞源之意如何先生曰註亦不妨小人不見
利不勸孟子對個惠王只得如此說昔其師子思亦曰
仁義固所以利之也一友問孟軻氏於齊王好勇好貨
好色之類莫不委曲順導未嘗遽忤其說而於惠王利
國之問遂斷然遏絶之曰不可者何故象先曰好勇好
貨好色此一人之私情也而宣王天資樸實自說己短
無所隱護孟子以為猶可引歸於善故其意婉若利國
之問干係治體故遏絶之辭不得不嚴未知是否先生
曰此亦然但聖賢之言圓轉流通應口而出無非至理
其說到仁義未嘗不利處與論好勇好貨之致王者亦
未嘗不同也
柳本泰問引靈臺之詩與本詩文辭不同者何先生曰
如今引詩書皆是就字意上看矣若孟子引詩書因其
曰臺沼有一靈字即知道民歡樂之也因其麀鹿攸伏
等語即知民樂其有麋鹿魚鼈也因其有時日曷喪之
語即知其雖有臺池鳥獸不能樂也盖他得其大意不
在尋行數墨耳
象先問民樂臺沼麋鹿魚鼈不惟可見文王先憂後樂
之情亦可見能盡己性則能盡人物之性先生曰然故
予嘗說靈臺之篇一章言能仁民也二章言能愛物也
三章言能養士作人也惟文王能修身以養士而作人
斯能盡民物之性耳然則惠王不能與民同樂者將所
謂修身作人者初未有乎
或問使聖人當釁鐘之時亦以羊易牛如齊宣王乎象
先曰不然宣王之見牛所謂乍見孺子將入井者而羊
又未見故以易牛可也若聖人既知得釁鐘是用之以
禮雖見牛之觳觫亦不必易也故易牛之事只可在無
心中偶一行之耳是否先生曰然有仁術者雖牲殺必
備養仁術者於庖厨亦遠孟子姑即齊王之微仁而開
廣之非所以論於仁之全也
象先問一友云輕重長短不在物亦不在心在心之應
物上不知是否先生曰輕重長短雖在物而所以能輕
重長短實在心不然則老老幼幼猶恩加百姓也恩加
百姓猶不忍牛之觳觫也
宋儒范氏云必欲以禮樂治天下當如孔子之言必用
韶舞必放鄭聲為邦之正道孟子謂今樂猶古樂乃救
時之急務所以不同象先謂孟軻氏述與民同樂一段
非用韶舞之意乎述不與民同樂一段非放鄭聲之意
乎而謂孟子之言不出於正道孔子之心不切於救民
可乎不識以何者而謂其有不同也先生曰此辯亦是
范氏盖就其立言之體而斷之也
張南軒云文王之囿或蒐田所及而民遂指為文王之
囿耳象先意以為此論良是夫囿者蕃育鳥獸之所果
以閒曠七十里之地為蕃育鳥獸恐亦非制節謹度者
矣先生曰自不妨既與民同樂雖數百里亦可也或問
孟軻氏於滕只說苟為善後世子孫必王又謂文王以
百里起何耶一友云王者必世而後仁文王自后稷太
王積德深矣故文王可以百里起滕欲為善纔自文公
始故王須待其子孫象先意謂此固是一說大抵王天
下德為上勢亦次之當時滕止五十里國勢煞弱且列
國漫無統紀欲朝行仁而暮及於天下却難文王時方
百里起且天下只有個商舍商之暴便歸於周之仁矣
其勢較易若說必待數世而後王君人者便得以委諸
人而生今之民固不得蒙王者之澤矣且孟軻氏謂以
齊王猶反手者又何也先生曰此論亦是
逹問句踐之專吳也用大夫種之謀以己女女吳王大夫
女女吳大夫士女女吳士復納美女於大宰嚭撫越十
四年而遂滅吳董子所謂先詐力而後仁義者也孟子
比諸太王不亦過乎先生曰句踐固非太王之儔矣然
其憤檇李之敗而棲會稽也葬死問傷養生弔憂送往
迎來去惡補不足免者醫病者救怨曠者有罰國人三
請戰而後興師可謂知辱自憤近於知矣當是時也有
如此君者乎故秦穆公五伯之亞也孔子以其悔過可
以入聖也錄其書以終堯舜越句踐諸侯之末也孟子
以其知恥可以入智也取其志以並湯文聖賢樂善棄
過之心如此夫
何堅問樂正子曰君為來見也如何先生曰樂正子自
以為己能使魯君見孟子但臧倉沮之故不行故孟子
說行雖或有使之者止或有尼之者然其實非人所能
為以此觀之則魯君今日之止臧倉固不能沮樂克亦
焉能使之行哉蓋亦沮樂正子耳觀孟子滕文問他守
國之法便告以鑿池築城效死之說梁惠問利國齊宣
好色好貨好樂皆隨事區處應答不失其正鑿乎可以
見之實用可謂深逹一貫之道矣
公孫丑
官問孟子尊曾西子路而卑管仲晏嬰至復以當時比
紂文王比齊王而曰功必倍之真忘周室矣彼管宴者
又何嘗廢周也溫公之疑然矣先生曰非然也當管宴
之時楚獨稱王天下諸侯未然也故管晏以其君伯孟
子之時韓趙魏大夫也亦已為王而諸侯有稱東西帝
者矣故孟子以其君王管晏時可尊王而不尊孟子時
當行王道而不能行故孟子卑管晏而稱文王
問孟子時雖列國相雄長以今觀之不過一諸侯况周
室尚存名分固在孟子為大賢遨遊其間初未嘗仕何
故於齊梁皆稱臣何故以王稱諸侯先生曰周制雖士
於大夫亦稱臣故有輿臣皂之說况是時周室雖存實
亡韓趙魏大夫也且稱王况諸侯乎是故孔子時猶可
尊周至孟子時則難矣
象先問持志養氣是一時工夫非判然二事如手容恭
足容重一般手容足容是氣而其所以恭且重者孰主
之皆志為之也故觀孟子前面並說持志養氣後面只
說養氣更不說持志可知矣然則志至氣次之說如何
此次字正如春秋傳所謂其師次於某處之次一般非
有先後之可言也先生曰志雖至極而氣即次於志非
可緩之物可見雖飬氣亦用志也不然蹷者趨者雖是
氣而所以蹷趨者亦是志之未持也故孟子說善養浩
然之氣為不動心
象先問孟子所謂直養即子思所謂致曲工夫一般集
義只是事事皆直仰不愧俯不怍浩然之氣自生而今
只將自家心體上驗到那無私曲處自然有此氣象故
謝良佐有云浩然之氣須於心得其正時識取此等說
集義似亦盡了先生曰不知當三五人看又如何不知
當百數十人看又如何如有未然焉得謂之盡乎象先
愕然曰安能必百數十人之皆然哉先生曰只如此亦
可以觀集義
象先問塞於天地之間此是對後人欠缺時說不然雖
不說充塞亦得故程子曰天人一也更不分别謝上蔡
曰浩然是無虧欠時下面配義與道便是塞於天地的
事有說此段是氣之體下段是氣之用恐不可如是支
離也先生曰以予觀之上段雖謂之用可也下段雖謂
之體可也盖不有配義與道之體則無充塞天地之用
矣然則所謂難言者豈惟在剛大充塞也且據剛大充
塞而言固謂之難言若配義與道豈可以易而說乎故
有配義與道則不患無剛大充塞矣剛大充塞不是做
功處所說配義與道便是塞天地事良是
問塞乎天地之間六合是恁的大吾人以眇然之軀何
以塞之先生曰吾與天地本同一氣吾之言即是天言
吾之行即是天行與天原無二理故與天地一般大塞
猶是小言之也
象先問其為氣也配義與道李延平說氣與道義元是
一滚出來的此論極是却又將襯貼字觧配字恐未稳
夫天之生人道義與氣便一齊具足無有個無理之氣
惟直養無害便與道義渾合無間故云配耳孟子下一
配字對失養時言之故也註云若無此氣一時所為未
必不出於道義然其體有不充亦不免於疑懼而不足
以有為恐亦未安盖無浩然之氣便無道義了便欿然
餒矣安有道義於一時而後日纔餒耶是否先生曰這
配字如廣大配天地變通配四時之配盖天地就是個
廣大不是廣大又是一個物與天地相對合也故配義
與道方是浩然之氣耳苟無道義雖謂之血肉之軀可
也又安得以言浩然哉觀諸乞墦之人紾臂之子又何
嘗一時所為出於道義哉
年問配義與道者何先生曰言此氣是搭合着道義說
不然則見冨貴也動見貧賤也動而餒矣又問孟子不
及孔子者在何處先生曰只這說浩然之氣便是不及
孔子處孔子何嘗無浩然之氣却不如此說與天地合
德矣又何須說充塞
或問孟軻氏上說配義與道下只云是集義所生者何
象先曰朱子不觧云道者天理之自然義者人心之裁
制故如慈孝之理是道也如撫養教訓温凊定省之類
是義也盖道其全體義其條件也道上却無做工夫處
故下面只說集義是否先生曰此看亦可謂善屬辭比
事矣然集義處即是道不以道言者道統乎義也易云
殊途而同歸亦此意
王材問必有事焉而勿正心勿忘勿助長也見朋友記
先生語勿忘云若坐馳了却是忽心不可竊意既謂之
必有事如何又有坐馳曰此記者誤也必有事以集義
為事矣若為他念牽扯此便是忘勿忘即是不息不息
最難曰必有事即是有為者辟若掘井勿忘即是掘井
九仞而不及泉猶為棄井也先生曰然
先生曰陳白沙謂舞雩三三兩兩只在勿忘勿助之間
想當時曾點只是知足以及之恐勿忘勿助工夫却欠
缺些不然則不止於狂矣
問孟子所謂勿忘勿助只是說自然而已盖忘則涉於
無情助則出於有意也先生曰勿忘亦非自然盖自強
也功夫全在此
濟民問舜之與人為善亦出於有心乎先生曰與人為
惡則無是心也與人為善之心豈止有之耶盖加於中
人之心萬倍矣故曰欲並生哉故自耕稼以下言其實
自取諸人以下言其所以大
王材問孟子曰天時不如地利地利不如人和只此二
言省了多少兵家說話孔子所謂我戰則克其道想亦
是如此先生曰然看來只是要得人心就如程子云今
將數千人能使他依時及節得飯喫亦是難事左氏所
謂三軍之士皆如挾纊此是人和至於昔日之羊子為
政今日之事我為政雖有天時地利何所用之曰就是
吳起所以成功亦是能與士卒同甘苦但此恐還是第
二着先生曰是教之孝弟忠信之行務農講武之法是
第一着若夫凶年饑歲君之民使老稚轉乎溝壑壯者
散而之四方則所謂夫民今而後得反之矣
先生曰曾子曰彼以其富我以吾仁等以今學者觀之
似不當說不知還不欲如此抑是氣歉不敢說欽䕫曰
還是氣歉先生曰然連此語不道方是孔子
滕文公
先生曰孔子繋易言一隂一陽之謂道繼之者善成之
者性是性則善便在前孟子道性善便在後却源流於
孔子世儒謂孟子性善專是言理孔子性相近是兼言
氣質却不知理無了氣再那裏有理有理便有氣何須
言兼都失却孔孟論性之旨了
孟子引書多就己意說如言若藥不瞑眩盖言滕雖可
以為善國然而非勇不能也
柳本泰問助貢之法先生曰莫善於助莫不善於貢此
是就後面行之者說若在夏禹之時貢法自是善或上
上錯或中上錯或下上錯至兖州則十有三年其賦貢
豈為不善
老泉論井田終行不得也迂矣横渠欲買田一區自行
井田恐亦難只是當時他心上有不平處故欲為之也
欲行井田如古之制必是創業之君乃可易曰雲雷屯
君子以經綸必是時而後可以有為也然又須思量整
置設法備盡使後世無所改易方為無弊若繼世之君
此法如何行得必也其均田乎均田即仲舒限田此法
甚好其次唐口分世業法亦善廉吏奉行者少此朝廷
之法所以難行
光祖問曰禹貢所載九州田賦上上者今反為下下下
下者今反為上上如雍冀豫不如荆揚是也豈風氣有
遷轉耶先生曰風氣遷轉雖亦有之但堯之時禹治洪
水既平西北最高故水初落時田壤方藉漸漬灌溉是
以田賦為上而荆揚一帶地勢卑淤水盡渰沒故其土
為塗泥財賦尚未甚美也及至後來水既歸壑流行日
下地之高者無所潤澤故西北之土多乾枯甚至深掘
猶未見泉而東南田壤猶禹時之西北是以其産勝也
此皆土地因時之水勢高下而有肥磽不專委之風氣
之遷轉人事之勤惰也田下而賦上田上而賦下據一
時言之賦不止田中所出如山林川澤之財皆是故總
計之為上為下也孔氏言田下賦上人功修田上賦下
人力廢亦未為得
滋問禹之治水不顧妻子矣其後戒舜猶識之不忘聖
人亦常情乎先生曰聖人之心固人情耳但視事有輕
重則非人所及耳當其水之方割也視萬姓重視妻子
輕猶堯為天下得人捐二女棄九男不恤也豈人所可
及哉及其戒舜猶述之者職於懲丹朱耳盖以人所易
戀者言之也嗚呼此聖人行高而言卑
王標問舉齊景公言不可往見之義枉尺以下何也曰
就以利言亦不可盖枉己者未有能直人是以理斷其
無枉尺直尋之事也
王標問居天下之廣居其意何在先生曰廣居正位大
道而以天下言者見天下莫能尚也所居所立所行者
皆天下莫能尚的大境界彼冨貴貧賤威武或以順從
乎人者何足道哉
王獻藎問孔子三月無君胡為乎皇皇如也先生曰聖
人見天下陷溺荼毒性未復生未遂故皇皇然要出去
救他盖其民胞物與之心視天下疾痛疴癢與己一般
故如此學者須要有這樣心腸方好若後之汲汲於仕
者盖為冨貴利禄計耳故曰同行異情
光祖問孔子之心常以尊周為本其至齊衛之邦皆見
其君何獨至周之都而不見其王耶果周王衰甚難於
扶持抑周無賢人之引歟先生曰無賢人之引或然盖
夫子亦嘗至周問禮樂矣知禮樂者未嘗薦夫子况其
他乎故曰古之君子未嘗不欲仕又惡不由其道
標問戴不勝何如人先生曰必是宋之相臣故孟子以
以人事君之道告之
戴盈之章王政行農則什一而税商賈則關市無征天
下多少快活
四書因問卷五
