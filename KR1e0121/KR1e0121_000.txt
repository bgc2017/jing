春秋隨筆春秋類
提要
(臣)等謹案春秋隨筆二卷
國朝顧奎光撰奎光字星五無錫人官瀘溪縣
知縣是編不載經文但偶有所得則錄之故
名隨筆其中如桓公會稷以成宋亂成自訓
平其下取鼎納廟之事所謂美始而惡終也
而奎光以為成就其亂春秋諱國惡二百四
十年中無此徑遂之筆也公子翬之寵自以
翼戴之故華氏之立自以賂故兩不相謀而
奎光謂立華氏為翬之私華氏立而翬遂命
為公子夫國君樹其私人豈必援隣國之例
不立華氏翬將終身不命乎鄭滅虢檜晉滅
衛霍其事舊矣而奎光謂滅國自齊桓始何
不考也紀叔姬歸於酅自重叔姬之節而奎
光謂以酅存紀是泥於陳滅書陳災之傳莊
公之娶哀姜奎光謂因其色美已為臆度之
詞而又謂莊公不聞好色彼築臺以臨黨氏
割臂以盟孟任非好色之明證歟公子友敗
莒於酈奎光以為與翬帥師慶父帥師其專
相等此無論莒人責賂利兵而來居於必應
之勢非出軍疆外者比且核以傳文絶無專
行之證何所據而斷非君命也子卒不書弑
自與隠公不書弑一例而奎光以為史臣之
曲筆豈春秋亦曲筆乎敬嬴雨不克葬自是
適值其時公羊以為咎已出附會而奎光乃
借以明天道豈弑逆者葬必遇雨耶且春秋
以褒貶為賞罰不以果報為勸戒此非經義
也如斯之類瑕纇蓋所不免至其謂春秋例
從義起非義從例生謂春秋有逹例有特筆
然亦須理會大處不可苛刻繳繞謂春秋時
天子僅守府小國亦失職說者乃於小國見
伐責其不告不足以服其心謂春秋將以治
世之無王者而胡氏於宰咺歸賵則曰貶而
書名於榮叔歸含及賵則曰王不稱天如此
則無王自春秋始矣謂說春秋者自相矛盾
既曰為賢者諱又曰責賢者備既曰隠公為
攝又曰桓公為簒何者為是其論皆深中說
春秋者苛刻迂謬之弊故其所論多平允近
於事理頗能得筆削之旨奎光嘗撰然疑錄
所載說春秋諸條與此相同其為先有此本
又編於然疑錄中或先載錄中又摘出别為
此本均不可考然然疑錄頗為瑣襍論其菁
華則已盡此兩卷中矣乾隆四十四年正月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
