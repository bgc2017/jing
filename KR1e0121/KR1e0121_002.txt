春秋隨筆卷下
瀘溪縣知縣顧奎光撰
桓宣繼弑而書即位者外援既定内位既固從容成禮
無復危疑畏憚之心可以見亂賊之得志也
桓公元年三月公會鄭伯於垂即書鄭伯以璧假許田
所以結鄭也宣公元年夏書公會齊侯於平州公子遂
如齊即書齊人取濟西田所以賂齊也此與會於稷以
成宋亂取郜大鼎於宋皆同盖亂賊所畏不在強大而
在無欲
晉趙盾帥師救陳下書宋公陳侯衛侯曹伯會晉師於
棐林伐鄭言伐鄭故書會晉師而趙盾已見於上文不
必復書趙盾文自簡明謹禮於微諸說俱可不必
晉雖大國獨當一楚猶或不敵復加以秦則晉不支矣
故晉與秦合而楚敗楚與秦合而晉敗殽之後秦晉報
復紛然自是晉之全力在秦而不在楚至楚人滅庸而
秦楚之交合矣趙穿侵崇求成益為失策不能合秦以
拒楚而怒秦以資楚舛矣
經不書師敗績而書獲其君與將者韓原之獲晉侯鄭
獲蔡公子燮盖君與將雖見獲而師徒不至大崩也其
書敗其師而獲君與將者以蔡侯獻舞歸獲莒挐獲宋
華元獲陳夏齧獲齊國書皆師先敗而君將復見獲者
也或疑豈有君將見獲而師徒不至大崩者不知韓之
戰晉戎馬還濘而止是以見獲而秦伯亦幾為晉止為
慶鄭所誤耳是晉侯雖獲而師未動也傳叙城濮之戰
楚惟中軍不敗邲之戰晉惟下軍獲全始書敗績則知
書敗與否皆據實而言但君將見獲敗亦可想見矣
趙盾舍靈公而欲立公子雍秉國者如此便是大事糊
塗令狐以後秦晉之搆兵盾為之也其郉政偏頗絶無
執守内不得於君而外不競於敵三傳所紀如鉏麑彌
明靈輒等事人豔稱之吾謂厚施養士使君側左右皆
為之死黨後來游俠氣習已開於此桃園之賊即趙氏
羽翼穿特為之首耳
盾於趙穿曲徇其意正欲得其死力如求成於秦而反
伐其與國秦非畏晉者安得成盾非不知此以穿欲得
兵柄故遂使之侵鄭之役合諸侯之師力非不足而去
之亦緣君臣相圖意不在鄭弑械於此成矣其亡也以
君委穿而已且中立不成則奔成則復穿愚而盾巧矣
亡不越竟而非謂越竟討賊遂可免罪即使盾歸罪於
穿執而戮之終無以自解劉氏(敞)謂盾之免與不免在
乎討與不討而不在越與不越此未是司馬昭即斬賈
充亦何以謝天下何况成濟
魯宣繼弑齊惠亦繼弑故宣之立不事晉而事齊鄭襄
繼弑晉成亦繼弑故襄之立不附楚而附晉所謂同惡
相濟
齊侯止公以叔姬免(五年春)晉侯止公以賂免魯本望國
至是辱甚矣(黑壤之盟在七年冬)
仲遂之卒上書公子下書氏及名互詳之也春秋未嘗
貶曷為不貶遂之惡無待於貶也
弑君大惡天地所不容載非文字間貶斥得蔽其辜故
文姜哀姜猶稱夫人小君慶父仲遂猶稱公子正欲天
下後世見其為夫人公子罪乃益重若不書與常人等
耳文姜孫齊不書姜氏哀姜喪歸不書姜恐是遺闕姑
為說之耳
葬我小君敬嬴雨不克葬胡傳曰著咎徵焉此說為勝
潦車載蓑笠士猶備之豈有葬君母而無備者宣公親
母且由以得立未必苟簡從事不克葬則雨甚矣弑君
逐嫡而居然正夫人之位生榮死哀豈復有天道乎雨
甚水至踰時淹日不能成禮亦足覘天人之理矣
宣公三年楚侵鄭書人四年伐鄭書爵胡氏曰與之也
歸生有可討之罪而楚非討罪之師春秋安得與之乎
五年伐鄭書人九年伐鄭又書爵胡氏曰下書晉卻缺
帥師救鄭則知其非與之然則四年伐鄭果可為與乎
吾謂楚之伐鄭皆非予詞君行則書爵大夫行則稱人
耳若晉郤缺帥師救鄭與陽處父帥師伐楚以救江同
意有救之名無救之實力不足畏德不足懷救江而江
滅救鄭而鄭叛猶之弗救而已春秋憤楚之憑陵而書
救以解嘲耳故十年楚伐鄭士會之救遂不書盖謂晉
救不足為有無也
楚人殺陳夏徵舒予楚也合下入陳納孔寧儀行父二
事觀之固未嘗以討賊予楚盖自徵舒言之則弑君之
賊雖蠻夷戎狄亦得明正其罪而又傷王法之不申伯
威之不競此書殺徵舒意也自楚言之則既有利心復
納亂臣以間之若正本清源二人當與徵舒同辟一殺
一納於義安居書入書納可見楚之非伯討矣
左氏叙邲之戰說楚之所以勝在晉人口中叙出晉之
所以敗在楚人口中叙出其叙楚之勝在楚之不欲戰
處見之叙晉之敗在晉之或欲戰或不欲戰處見之不
必看到交鋒接刅己自勝負燎然
晉殺其大夫先縠不正其邲之罪而加以召狄者何也
桓子請死而士貞子救之若趙穿魏錡皆無討焉則無
辭以誅縠故置邲事不問而以召狄中之可見縠之剛
愎不容於晉矣
宋人及楚人平(宣十五年夏)左傳言華元夜入楚師登子反
之牀而起之子反懼與之盟而告王公羊言司馬子反
乘堙而窺宋城宋華元亦乘堙而出見之二傳不同公
羊語為可信子反為大將軍中守備護衞必然嚴密何
以夜入登牀如無人焉果爾則必如後世劍俠之術也
異矣
春秋書饑書有年重民命也桓宣書有年說者(胡氏孫氏)以
為不宜有夫其君是惡其民何罪此正見天心之仁愛
耳復何異乎汪氏(克寬)曰幸其僅有年也得之矣親戚間
財帛交際若我貧彼富不可不分明我富彼貧又太分
明不得錙銖計較縱是分所應得亦能致怨
宣十四年秋九月楚子圍宋至十五年五月而後宋及
楚平其服宋也可謂難矣宋人告急晉安得不救而伯
宗之言曰天方授楚未可與爭雖晉之強能違天乎諺
曰高下在心川澤納汙山藪藏疾瑾瑜匿瑕國君含垢
君其待之晉本畏楚而伯宗復以此言佐之晉益不振
矣楚雖強而頓兵堅城之下已踰半載師老財匱勢如
弩末使晉救之未必不退而包羞忍恥不敢出師順天
者存果如是乎書宋人及楚人平所以傷中夏之無盟
主而譏晉也說春秋者乃以專政擅名罪華元子反豈
識輕重哉
楚圍宋而晉不救於是宋未下而魯先降矣(十五年春公孫歸父)
(會楚子於宋)使晉能救宋魯猶有所恃也
孟獻子謀魯薦賄以求免其恇懦無策與伯宗同而一
則以禮意文之一則以天意諉之故謀國者論時勢不
容以盛衰強弱委之天意而不知自強論道理又不可
珠玉皮幣之事為以小事大之禮後世若漢唐之和親
宋之歲幣孟獻子之故智也宋之偏安伯宗之故智也
二人言皆可聽而誤國不小
斷道之盟(宣十七年)五國之君皆在故書爵非予之而貴之
也外楚既無事實謀齊亦出私憤何予之而貴之有(予之)
(趙氏鵬飛說貴之家氏鉉翁說)
宣公即位以來事齊甚至末年乃謀伐之必不堪其誅
求也依人自立者必受其敝以力服人者必反為讐石
晉之於契丹亦猶是矣
宣公弑立而叔肸非之織屨而食終身不食宣公之禄
與之財則曰我足矣穀梁以為通恩胡氏以為明親親
厲不軌其賢於春秋宜也書字必賜氏也胡氏以不用
事不見經為疑非也不食其食矣其不用事可知也賜
氏自是宣公之恩叔肸有不得而辝者未有君不賜氏
春秋賢之而特加以字者也叔肸以加字為賢則仲遂
當去字為貶遂不可去字則肸亦不可加故斷其為宣
公賜也
魯肸衞鱄皆公弟之賢者衞獻無信故去之魯宣有恩
故留之所遇異也楊氏(士勛)以春秋字肸而名鱄強分優
劣非是然則仲遂亦字謂遂賢於鱄可乎
楚子旅書卒不書葬公羊以為辟其號是也孫氏(復)曰
貶之也春秋於列國之君不備禮不書葬不往會不書
葬皆非貶詞如貶之則於吳楚并不書卒可矣何獨不
書其葬哉
宣公薨而歸父逐榖梁曰捐殯而奔其父之使者是亦
奔父也胡氏曰罪成公君臣死君而忘父逐之亟也論
固正矣然使舊主耄昏奸權擅柄新君嗣政大憝不除
而執三年無改之說襲其粃政用其私人因循而莫敢
動何以明賞罸而新號令若歸父則固不必逐而逐之
若是亟者以欲去三桓之怨也行父始不能治仲遂之
惡而比之繼不能忍歸父之怨而逐之則是為死君而
已矣
鞌之戰(成公二年)四卿並將掃境興師大夫氣熖赫然而公
室微矣然亦不獨魯也戰鞌之後即為袁婁之盟征伐
者大夫會盟者亦大夫雖其來有漸而是役實一大關
目也
自鞌以後六年侵宋則仲孫蔑叔孫僑如昭公十年伐
莒則季孫意如叔弓仲孫貜定公八年侵衞則季孫斯
仲孫何忌哀公二年伐邾則季孫斯叔孫州仇仲孫何
忌而鞍之役尚有臧孫許公孫嬰齊伐莒之役尚有叔
弓餘則無非三家者故大夫擅兵自翬帥師而已然若
兵柄悉屬三家則自此始耳
成公以前民猶公家之民兵猶公家之兵故師則命帥
將必屬卿至是則各自為帥有專屬而無兼統故分則
獨出合則並出然三家之中季孫為主後此書並將無
有不合季孫者惟六年侵宋不預耳
陽橋之役王卒盡行楚以衆勝而晉亦辟之故侵衞書
師盟蜀書人皆著其衆也人楚故並列國之卿人之又
以見服從楚者衆也中書公會楚公子嬰齊於蜀見侵
衞盟蜀者為嬰齊也非貶詞盖不待貶耳三年伐鄭晉
宋衞曹並書爵則以其君自行亦非予詞夫冬盟蜀則
即楚而背晉(在十一月)春伐鄭則即晉而背楚(正月)反覆無常
二三其德難乎其立國矣屢書公而不諱亦危之也
郯伯姬來歸杞叔姬來歸皆見出也雖未審其事然為
不安於國則同叔姬之歸杞伯先來朝而後復逆其喪
者杞素畏魯故未敢决絶耳未見叔姬之優於伯姬也
蟲牢之盟左氏曰鄭服也鄭以訟許不勝急而求合非
力屈而服非心悦而服雖汲汲為此盟而必不能固矣
吳伐郯(成公七年春)家氏(鉉翁)曰貴郯而賤吳也夫吳為太伯
之後而周章武王所封何賤焉孫氏(復)曰惡其僣號也
是時楚僣王號方主夏盟春秋書子書卒業已與諸夏
同何獨惡吳之僣號其書國者始通上國猶略之之詞
逮盟會漸數故至襄五年於戚則書吳人襄十年書吳
子卒則詳之矣楚見於經始亦稱荆(莊公十年九月書荆敗蔡師於莘)
至莊公二十三年書荆人僖元年書楚人四年書楚屈
完二十一年書楚子亦漸詳之也蠻夷漸盛交於諸夏
而無攘却之者聖人憂而傷之則有之矣若曰書國書
人皆為惡斥之詞則其強盛之時尤當痛絶不應嚴於
前而恕於後也以書國為賤以書爵為貴則盂之會黃
池之會可謂貴之乎
吳與楚敵已久蠻夷自相攻伐聖人弗責也至是則兵
連上國矣故以伐郯始猶楚之見經以敗蔡師於莘始
也
易首乾坤詩始關雎書重釐降禮謹大昏春秋為國史
於男女夫婦之間未嘗不反覆致意以其為人倫之始
也故於納幣親迎致女逆女來媵來歸苟非得禮為常
事莫不悉書於大美大惡則尤言重詞複不厭其詳於
文姜則詳之(會禚亨祝丘之類)志淫也於哀姜則詳之(納幣觀社遇榖)
(盟扈之類)志亂也内女之賢詳書之者紀叔姬媵也而書歸
書卒書葬宋伯姬尤詳凡七見經皆以其守貞而全義
也此不特見史法詳略之宜而聖人重男女夫婦之節
亦顯然矣
孔氏(穎達)云史稱有屠岸賈者有寵於靈公此時為司寇
追論趙盾弑君之事誅趙氏殺趙朔趙同趙括而滅其
族案三年傳欒書將下軍則於時朔已死矣同括為莊
姬所譛此年見殺(成公八年)趙朔不得與同括俱死也於時
晉君明諸臣強無容有屠岸賈輒厠其間得如此專恣
又說云公孫杵臼取他兒代武死程嬰匿武於山中居
十五年因晉侯有疾韓厥乃請立武為趙氏後與左傳
背違馬遷妄說不可從也汪(克寬)氏曰史記稱屠岸賈誅
趙氏殺趙朔趙同趙括趙嬰皆滅其族而春秋止書殺
同括不書殺朔嬰則不惟與傳牴牾亦且與經相戾此
据經駁史尤無可疑左氏於趙氏事如鉏麑提彌明靈
輒輩皆記之豈有杵臼程嬰所為略不一及而其事又
非尋常不容冺冺反覆覈之史所言恐無稽也
使召伯來錫公命稱天子益知天王之稱王非貶詞也
孔氏(穎達)曰稱天王者二十五稱王者六稱天子者一王
稱竝行傳無異說故知天子天王王者之通稱也
生而賜氏者三季友仲遂叔肸也以父字為氏者一仲
嬰齊也皆變禮故書之
晉侯執曹伯歸之於京師書爵者書其歸京師為天討
也雖伯主必能尊王而後可以討罪晉侯是舉能正已
矣負芻弑立稽三載而執之則緩列之會而執之則譎
春秋善善從長無不足之詞盖初時諸侯請討晉以伐
秦為勞請俟他年此與之會負芻不敢不至因而執之
則不興師旅罪人斯得皆有息民之意焉此春秋之所
恕也
公如京師(成十三年三月)因伐秦也不書朝王必其不成朝王
之禮也宣伯欲賜請先使王以行人之禮禮焉孟獻子
從王以為介而重賄之是時凌替已甚更不如河陽踐
土時矣王待諸侯之臣若此則諸侯可知當時局景豈
特下堂而已若使朝王成禮雖以他事至而存之二百
四十年以志餼羊之意未必非春秋所樂書也故傳言
朝王而經不書
子魚讓宋襄公子西讓楚昭王子良讓鄭襄公子臧讓
負芻季札讓僚及光皆能敝屣千乘者而子臧季札尤
稱其賢然較爭奪簒弑之人雖過百倍而反使爭奪簒
弑者偃然得志君父大讐不復關念惟知歸潔其身非
聖賢所許也晉人執負芻將見子臧于王而立之其將
亡也國人皆將從之外為大國所與内為國人所歸而
不能正負芻之罪是其守節適以成就亂賊而已
魯兩嬰齊仲嬰齊仲遂子也公孫嬰齊叔肸子也叔老
叔弓叔輒叔鞅始以叔為氏而嬰齊稱公孫故知以王
父字為氏者正也仲嬰齊其變也
鍾離會吳通吳以牽楚也
范文子其大臣乎憂深而慮遠伐鄭之役(成十六年)則曰若
逞吾願諸侯皆叛晉可以逞若惟鄭叛晉國之憂可立
俟也盖逆知必有楚師矣及戰於鄢陵則曰夫合諸侯
非吾所能也以遺能者我若羣臣輯睦以事君多矣又
曰惟聖人内外無患自非聖人外寧必有内憂盍釋楚
以為外懼乎鄢陵之反至於祈死而死盖厲公之侈欒
郤之不協外嬖與諸大夫之相爭勢必作難而又勝楚
以益其疾故鄢陵之勝晉君臣之禍也孟子曰入則無
法家拂士出則無敵國外患者國恒亡春秋諸臣惟文
子知此意賢哉
榖梁曰四體偏斷曰敗此言敗則目也其說固矣春秋
書敗績者其君皆折肱傷股乎
伐鄭之役王臣始會伐(成十六年秋)自尹子而後以諸侯用
王師而王臣奔走與諸國大夫無異此又一變也非挾
天子以令諸侯乃挾諸侯以令天子矣高氏(閌)謂其扶
義以令天下豈不謬哉
王臣會伐自劉康公成肅公從伐秦始至尹武公同伐
鄭經始書之繼是復伐鄭則尹單二公并預柯陵之盟
㰱血要言王官與列卿夷矣然首止葵丘會而不盟翟
泉為盟之始此則會伐而同盟之始(僖公八年洮之盟王人與焉微者也)
(且王室有難故無譏焉)
晉弑其君州蒲稱國以弑不得其主名也或本國史官
書之或魯史書之則聖人因之否則不得而懸坐也董
狐南史所以可貴
行父亂賊之尤也妾不衣帛馬不食粟小善耳豈足掩
其夫惡哉仲遂弑君而人謂之賊行父與於弑君而人
謂之忠欺世盗名又甚於遂矣
簡王崩於九月辛酉訃告未及邾子之朝晉衞之聘皆
無貶焉此亦幸耳當時諸侯即訃告已及亦豈能因聞
喪而輟朝聘哉楊氏(士勛)謂魯是有禮之國焉得受之不
知魯非昔日之魯春秋時天王之待魯為最殷勤而魯
之事天子極偃蹇落穆特較之射王中肩首犯不韙者
稍愈耳
孔氏(穎達)曰經云六月庚辰鄭伯睔卒傳言七月庚辰鄭
伯睔卒杜以長歴校之此年六月壬寅朔其月無庚辰
七月壬申朔九日得庚辰則傳與歴合知傳是而經誤
也經在當時日月不應誤意是傳寫譌耳其它殘脱舛
漏亦不能無讀經者不可概忽為傳疑亦不可強生别
解也
遂城虎牢扼吭拊背得地利之勝者也然悼公即位諸
侯大睦故能偪鄭以制楚蓋先得人和矣
襄四年公如晉請屬鄫晉侯許之五年穆叔覿鄫世子
巫於晉九月穆叔以屬鄫為不利使鄫大夫聽命於會
六年莒人滅鄫魯既屬鄫而不能庇故晉人以為討春
秋鄫極微弱宋人用之邾人戕之其受凌虐亦無如鄫
者至是見滅於莒非必如榖梁立異姓以蒞祭祀之說
也小國互相并吞而大國莫正其罪利其賂則請為屬
不利則聽其亡魯豈有字小之義乎晉不討莒而討魯
未為偏也
季友賜費在僖元年至襄七年南遺為宰始城費自後
南蒯以費叛(昭十二年)弗狃以費叛(定八年)至定十二年墮之
大夫方張陪臣繼叛此天道也
晉欒書中行偃弑君而書晉弑則漏其主名矣然猶知
其為弑也鄭公子騑弑君而以瘧疾赴竟若非弑者然
亂賊益巧而史益無直筆矣
初税畆(宣十五年)始征私田也用田賦(哀十二年)則又加征矣公
田之法什取其一今又履其餘畝復什收其一(杜氏預說合於)
(哀公二猶不足之言故朱子從之榖梁曰非公之去公田而履畝十取一也是尚未至什而取二故杜說為長)
已為什而取二至哀公託名軍用加歛於田數之多寡
不可知要之又多於税畝矣古者田出租里出賦賦之
本義專為出軍租取民財田主供之賦取民力商賈之
里㕓供之國語孔子對冉有之言曰先王制土籍田以
力而砥其遠邇賦里以入而量其有無任力以夫而議
其老幼於是乎有鰥寡孤疾有軍旅之出則征之無則
已其歲收田一井出稯禾六百四十斛秉芻二百四十
斗出米十六斗不過是也先王以為足胡傳取國語謂
田以出粟為主而足食賦以出軍為主而足兵弛力薄
征當以農民為急而增賦竭作不使末業者獨幸而免
也觀此則用田賦者乃令出粟者復出軍既失重本抑
末之意而更假軍旅之名為聚歛之實不過加征以足
用耳(吕大圭曰陳君舉謂以丘賦為未足又以田賦之田賦之者家一人以為兵也然九夫為井六十四)
(井為甸甸出革車一乘則是五百七十六夫而出七十五人今几受田者皆出兵一人比古七倍恐加兵不至)
(如是之甚賈逵以為周制十六井賦戎馬一匹牛三頭今使一井之田出十六井之賦是多於常賦十六倍於)
(理亦未然)論語有哀公問有若之言是舉宜出於哀公然自
襄十一年作三軍而民之屬公者僅十二分中之五至
昭五年舍中軍公室無復有民矣此雖哀公之意亦三
家為之故季氏使冉求訪於孔子可見哀公不得而為
主也
初税畝首壊田制也作丘甲首壊軍制也至用田賦則
田制軍制俱亂矣(於倍征後加征是亂田制令出粟者出兵是亂軍制)六書故上
取諸下曰賦禹貢厥賦惟上上錯註賦謂土地所生以
供天子周禮以九賦歛財賄太宰八則五曰賦貢註曰
率出泉也貢功也九職之功所税也是租亦云賦故曰
賦税而計口率泉乃屬兵賦(周禮辨其夫家之衆寡與其可任者國中自七尺以)
(及六十野自六尺以及六十有五皆征之即漢之口賦也)左傳言悉索敝賦則以兵
為賦漢郉法志畿方千里有税有賦税以足食賦以足
兵始分賦税為二矣
九夫為井四井為邑四邑為㐀(一百四十四夫)四㐀為甸(五百七十)
(六夫)甸地方八里旁加一里為成一成之賦長轂一乘戎
馬四匹牛十二頭甲士三人步卒七十二人二十五人
為一甲積四㐀而具一乘每㐀出十有八人耳作㐀甲
則使一㐀出一甲士二十四步卒而長轂牛馬之數亦
加四之一是每甸增一甲也(杜民謂使㐀出一甸之賦太過)此與用田
賦不同作㐀甲專為益兵而用田賦乃是加征耳(九夫為井)
(實則八家蓋去公田百畝矣一㐀止應一百二十八家也)税畝在宣公十五年㐀甲
在成元年踰三年耳變亂先王成法自其君始而其臣
遂無顧忌矣成法既壊則由是而作三軍舍中軍無所
不可故公室之分宣公先啟之也
魯本有三軍而此言作者分公室之始也專擅改作不
足責而弱公強私之罪大
始則三分其民三家各得其一繼則四分其民季氏獨
得其二故作三軍而三家並強舍中軍而季氏獨強
邢丘之會(襄八年)命朝聘之數也大夫聽命已為過矣况
諸侯乎胡氏曰朝聘事之大者而使大夫聽命無乃以
姑息愛人而不由德乎是不知晉命朝聘之數為以天
子自居而欲使諸侯親自頫首於壇坫之下以成其僣
妄也榖梁曰見魯之失正也不知此正以公不與會稍
為得體以為失政非也陳氏(傅良)曰大夫不書尊晉侯也
亦無此意伯主尊大自為典制彼不尊周室春秋何為
獨尊晉侯哉晉侯親發命鄭伯親聽命則書晉侯鄭伯
而已無所庸其尊高厚向戍輩知有伯主不知有天子
奉命惟謹微之則書人而已亦無所庸其貶
溴梁之會(襄十六年)高厚歌詩不類荀偃怒且曰諸侯有異
志矣使諸大夫盟高厚高厚逃歸大夫遂自盟是大夫
之盟固有君命矣孔氏(穎逹)云君使之盟非自專也高厚
是大夫盟高厚故使大夫無諸侯盟大夫之禮公榖胡
氏皆以為諸侯失政大夫不臣殆未考本事政在大夫
豈自今日始哉
悼公三駕襄十年秋戍鄭虎牢一也十一年秋同盟於
亳城北二也九月會於蕭魚三也三駕而後得鄭諸侯
之勞肄亦甚矣盟則不如召陵戰則不如城濮其得計
者在城虎牢以逼鄭而通吳以牽楚故鄭服而楚亦不
爭其不與楚戰終是畏楚之意多以為疲楚者非也
吳子壽夢卒臨於周廟禮也凡諸侯之喪異姓臨於外
同姓於宗廟同宗於祖廟同族於禰廟是故魯為諸姬
臨於周廟為邢凡蔣茅胙祭臨於周公之廟是則傳所
言周廟者宗廟也文王廟也周公之廟者祖廟也諸侯
不敢祖天子而有文王廟非禮也
杜氏(諤)曰宣十八年錄楚子旅卒者甚其暴盛此書吳
子(乘即壽夢)卒亦以其暴盛此說無理國君薨卒來赴告則
書之否則不書此常例也若云甚其暴盛則春秋書卒
如杞邾莒之君亦書豈有暴盛意乎盟會侵伐其暴盛
於生時為甚何反於書卒而見之乎
襄十三年春公至自晉傳云孟獻子書勞於廟禮也桓
二年傳曰凡公行告於宗廟反行至舍爵策勛焉公之
如晉也以朝且拜士魴之辱其事伯主卑恭已極告事
而已何勞可書而謂之禮乎長樗之盟孟獻子相(襄三年夏)
公稽首知武子曰天子在而君辱稽首寡君懼矣恭不
近禮識者非之獻子有賢德而不知事大之禮使其君
屈體強大僕僕道途又自以為功可謂無恥矣
晉侯蒐於綿上以治兵士匄讓荀偃韓起讓趙武欒黶
讓韓起傳言晉國之民是以大和諸侯遂睦其事在襄
十三年至十四年春會於向將執戎子駒支范宣子親
數諸朝則云今諸侯之事我寡君不如昔者是與諸侯
遂睦之語相背矣及夏伐秦之役荀偃欲戰欒黶徑歸
而欒鍼死士鞅逐其不和如此一年之間事語不相應
自為矛盾左氏可盡信乎
衞侯出奔齊以臣逐君不可訓也故失國而不名晉為
伯主當正林父之罪而納衞侯乃聽師曠荀偃之言反
助林父而立剽政郉既失則齊人之貳正不在假羽毛
而弗歸也師曠之言似識道理荀偃之言似識時勢此
謂巧言亂德
襄十九年八月仲孫蔑卒而二十年正月仲孫速會莒
人盟於向二十三年秋仲孫速卒而二十四年春仲孫
羯帥師侵齊此不行三年喪之始
季武子廢彌(公鉏)立紇(悼子)而公鉏即為仲孫廢秩立羯武
子明知秩長當立而無以荅公鉏故曰身不行道不行
於妻子
邾庶其以漆閭丘來奔啖氏曰不言叛為内諱也非也
叛者從其國言之如衞孫林父宋華亥宋弟辰晉趙鞅
等是也書來奔者詞繫於魯而不繫於邾何由書叛
經書三叛人襄二十年邾庶其昭五年莒牟夷三十一
年邾黑肱皆季氏為逋逃之主而公不在國也季氏外
倚強臣内受叛臣所謂同惡相濟
莊公之弑晏嬰不死其言曰君為社稷死則死之為社
稷亡則亡之若為己死而為己亡非其私暱誰敢任之
此賈舉州綽之徒所以不得為死節也然身為大臣於
君之失德無諫諍之節君之臨危無捍衞之謀及君既
死不能討賊復不能潔身而去徒以嬰言為貪生苟免
之計則害義矣
宋公殺其世子痤(襄二十六年秋)讒痤者伊戾也殺痤者向戌
也大臣不賢女寺得計能使人君父子不能相保而無
敢明白其事者江充之讒戾太子使為宰相者能持重
而以田千秋之告武帝者入奏帝未必不悟乃倉黃發
兵至於兩敗張九齡去而太子瑛死李泌在而廣寧王
安由是觀大臣之係於國家豈淺鮮哉
向戌以弭兵為名而晉楚之從交相見自此南北兩伯
而中夏諸侯皆南面朝楚乃東西並帝之權輿也故宋
之會為春秋一大關鍵(襄二十七年夏)
向戌之弭兵又即戰國合縱之始也但此主通和彼主
拒秦耳其游說列國頗類蘇秦
宋之盟成於二十七年之秋至明年而宋鄭陳許皆旅
見於楚公留楚七月至使親禭見辱如此謂非向戌之
罪乎然晉已不競無能庇諸侯其折而服從楚亦勢也
襄二十九年夏五月閽弑吳子餘祭與吳子使札來聘
文不隔月蓋餘祭使札在先被弑在後札之至魯未及
聞喪故請觀周樂而後去魯據吳赴則餘祭弑在前季
札至在後則追書於來聘之上杜註孔疏皆極明白傳
言城杞在六月而士鞅之聘杞子之盟俱在城杞之下
則札來在六月可知春秋於夏五月下連系七事更不
隔月者蓋使五月書吳子弑六月書吳子使札則將以
札為夷昧所使而君尚未葬概行吉禮益滋後人之疑
矣
襄二十八年十有二月天王崩(靈王)乙未楚子昭卒明年
春王正月書公在楚夏五月書公至自楚不奔天王之
喪而送楚子之葬何也三十年夏四月蔡世子般弑其
君固冬十月葬蔡景公即書會於澶淵宋災故不討弑
君之賊而恤失火之災何故公在楚為天王崩而書非
以存君宋災故為葬蔡景公而書非為失信
子野卒而立禂穆叔不欲而季孫立之蓋立長立賢權
臣所忌也
莒人弑其君密州程子曰莒子虐國人弑之而立展輿
展輿非親弑是也如傳云展輿因國人以攻莒子則弑
君與父不容不書且經云密州傳云買朱鉏顯與經異
當以經為正
宋之會晉楚並伯申之會(昭四年夏)楚專會諸侯而獨伯矣
然魯辭以祭衞辭以疾曹邾辭以難楚威雖盛而諸侯
之未肯甘心服從猶可見也在會而執徐子蓋欲以威
諸侯至秋而伐吳則宋鄭滕小邾亦不與矣
中軍之舍(昭五年春)乘叔孫豹之卒(豹卒於四年冬十二月)不特卑公
室并以弱仲叔二家也
惠牆伊戾之讒太子痤也以坎牲加書平公既知痤之
冤而烹伊戾矣及寺人柳之讒華合比也亦坎牲加書
平公又信之一法再施而又屢騐何以接踵蹈襲平公
明而復闇佐無左師之聒亦絶不為解也此傳之可疑
者
昭七年春王正月暨齊平傳曰齊求之也若謂與燕平
則下云燕人行成盟於濡上且歸燕姬賂以瑶罋玉櫝
斝耳是燕求之不應云齊求之若云與魯平則齊魯十
數年中並無怨隙自崔杼伐我北鄙之後(襄二十五年)已有
慶封之聘未嘗搆怨何事議和即云昭公即位以來未
嘗與齊通好然但求通好會可也盟可也何必言乎李
氏(廉)謂下文又有叔孫涖盟正與叔還涖盟之事相類
然鄭人來輸平(隠六年)則平狐壤之怨定十年及齊平則
平八年侵齊伐魯之怨定十一年及鄭平則平六年侵
鄭取匡之怨獨此與下涖盟後雖有屬而前則無根以
經文求之則暨齊平即蒙上伐北燕為文間時不間事
而叔孫涖盟在三月公如楚之後間事復間時則以為
燕齊平較優
葬陳哀公誰葬之輿嬖袁克葬之是未必成葬禮諸侯
未必敢往會葬楚靈之暴并未必能葬故君以示恩而
春秋書葬者與下書會陳陳災同為特筆以絀楚而存
陳也
楚子虔誘蔡侯般殺之於申書楚子名變例也公羊曰
絶之胡氏曰惡之高氏(閌)曰同斥其名以見其罪同說
皆是然楚靈罪大極惡非書名足以蔽辜(毛西河說)實未得
確然之義(春秋非失國而生名者衞侯煅及楚子虔)
許世子止弑其君買三傳皆以為非弑諸儒釋之又以
不嘗藥為無解於弑以合經文然左氏言止奔晉榖梁
言止未踰年而死其紀已有參差吾謂春秋原情定罪
竟以許止蔡般一例並書未免漫無區别歐陽公竟以
止為弑君非無見也公羊曰葬許悼公是君子之赦止
也然則葬蔡景公亦赦般乎髠頑之弑以瘧疾赴楚麇
之弑以瘧疾赴所以掩飾者亦復略同
曾子問曰諸侯之祭社稷俎豆既陳聞天子崩后之喪
君薨夫人之喪如之何孔子曰廢然則是四者雖祭亦
告卿大夫之卒則不告也(榖梁言大夫之卒雖祭禮皆告於君)
檀弓仲遂卒猶繹仲尼曰非禮也卿卒不繹然則卿大
夫之喪正祭不可廢而繹祭可廢也何休言禮大夫死
為廢一時之祭有事於廟而聞之者去樂卒事而聞之
者廢繹是故萬入去籥非禮之禮也繹祭尚可廢豈去
籥足以明待大臣之禮乎叔弓蓋涖事而卒於廟非當
祭而告也去樂卒事乃禮之正與去籥一失一得
昭二十二年六月叔鞅如京師葬景王王室亂此春秋
特筆也魯之如京師者止此矣王室之亂亦無復能安
定之者矣既傷無王兼惜無伯昔時子頽子帶之難恃
有桓文起而定之今則兩王並立共主播遷至四年之
後始為黃父之會猶曰將待明年怠敖至此欲其勤王
以求諸侯者亦不可得故特書王室亂所以重責盟主
而兼及諸侯
子朝告諸侯之詞甚直其言王后無適則擇立長年鈞
以德德鈞以卜王不立愛公卿無私古之制也穆后及
太子壽早夭即世單劉贊私立少以間先王亦惟伯仲
叔季圖之蓋子朝是庶長而王猛敬王是太子母弟劉
單奉嫡以絀庶尹毛奉長以絀幼故子朝以齒序為辭
自春秋書王子猛卒又書天王居於狄泉尹氏立王子
朝然後天位大定而庶長不得干嫡幼之分明矣
王城曰東都對西京而言此一東西周也東都自平王
東遷以來世居之洛誥所謂卜澗水東瀍水西惟洛食
傳所謂定鼎於郟鄏是也亦名上都成周下都也周公
遷殷頑民於此洛誥所謂卜瀍水東亦惟洛食是也而
成周在王城東故子朝據王城敬王入成周萇弘以敬
王為東王子朝為西王此又一東西周也敬王不居王
城晉率諸侯城成周遂定都焉則以下都為東周而非
郏鄏之舊矣洎考王封其弟揭於河南曰河南桓公乃
前東都(即子朝所據稱為西周)威烈王時桓公孫惠公復封其少
子班於鞏曰東周惠公韓趙即其所封分為二顯王寄
居東周(鞏也)赧王復遷西周(東都也)而周遂亡此又一東西
周則又以鞏為東周而非下都矣
昭公兩朝晉而一見止五如晉而四不得入此失國出
奔之由也季氏所畏者晉而無忌於齊使公朝必見盟
會必與睦於盟主則季氏逐君詎能晏然惟意如結援
晉臣而惡公於晉使晉視公藐然若無而不復有敬禮
之心使公亦與晉愈疎而不敢倚以自固臣交日密主
勢日孤然後無君之心大逞公雖流徙播遷無復援而
納之者季氏竟安意肆志據有魯國矣故公之見辱於
晉正意如之謀而薨於乾侯張本也
釋春秋而責昭公是以成敗論人假令鬷戾不救平子
出亡則將以剛果善斷許之而不復罪其輕發矣公若
公為公果公賁郈氏臧孫皆以私怨若禘於襄公萬者
二人而衆萬於季氏則大夫之怨平子乃公憤也僚祖
告公至於再三而曰非小人所及亦非一味輕舉特誤
以公果輩為可恃而不知其亦徼倖於一勝耳然伐季
氏而入其門無敢倒戟而禦者即孟叔二家觀望不動
登臺之請惶急已甚此際能有操縱使孟叔不救而聽
其出亡未至一敗塗地是公之伐季氏在不知人而不
可專責以逞私妄動也
讒人以君僥倖奪門諸臣是矣
昭公入國甚易而竟薨於乾侯者由齊晉無助之者也
凡君出奔者必立一君以為之敵如鄭之突衞之叔武
及剽皆是而昭公既出君仍虛位未嘗别立新主意如
雖強然孟孫終不為助而甚畏於晉車馬衣屨之饋偽
為周旋晉定使荀躒一訊詞哀而理屈不敢悍然出無
君之言較之祭仲高渠彌元咺孫林父甯喜輩其惡不
如至若叔孫昭子孟懿子皆欲納公未嘗得罪通國而
卒不得歸者其不能自歸則為從者所劫其不能正季
氏之罪而歸魯君者則在齊晉之君皆昏弱臣皆貪黷
而無勤恤之意也梁丘據取貨而齊為季援矣范獻子
取貨而晉為季援矣景及頃定皆瞢然無定見紛紛之
議反若季氏逐君為順天而存昭公失國為逆天而亡
者伯圖不競君臣之義益不明於天下經書曰次於陽
州齊侯唁公於野井齊侯使高張來唁公晉侯使荀躒
唁公於乾侯控於大邦唁之而已使在桓文時安得至
此此春秋所傷也
公至自齊居於鄆其設主以行告至之禮與否不可知
也前年次於陽州唁於野井皆齊地此書至自齊者明
鄆之猶為魯地也然上言齊侯取鄆後言鄆潰(二十九年)見
此一隅之地猶藉人之力有之而卒不能有自是削跡
於魯而一民尺土非公有矣
城成周說者以為善列國非也王室之亂在昭公二十
二年踰年而晉有圍郊之師四年而晉有黃父之會及
成周之城閱十年矣有怠慢若此而謂之尊王勤王者
乎天王入於成周無一字及晉納王見春秋之深惡晉
矣
公薨於乾侯甚意如之惡也有君不事致淹恤在外八
年而卒客死其罪上通於天矣其不敢簒不敢别立君
者外懼討而内則孟叔不同心也說春秋者反責昭公
可謂不識輕重是必祭則寡人含羞忍垢而老死牖下
者乃為賢也是猶以高貴鄉公為罪而末減司馬氏也
定公即位於六月戊辰六月以前為昭六月以後為定
然不可一年兩君而昭之薨在十二月故即書定元年
仍是踰年改元之例若昭薨於正月則定雖六月即位
不得書定元年
正月二月無事故書春王三月左氏公榖離而析之故
諸儒有正始而明王法不與季氏頒朔之論惟邵氏(寳)
趙氏(恒)余氏(光)之說最簡易其竟不書正月者昭公之
喪未歸定公之位未定故不欲如隠莊閔僖之例無事
亦書所以存其實也
以不討賊責定公是又欲其上告天子下告方伯也可
謂不識時務(汪氏克寬以不討賊責之)而家氏(鉉翁)并例定於簒更深
文矣春秋但據事直書書日者見猶是殯而即位之常
書即位者正以明嗣君繼及之始不與季之得專廢立
也書法詳明豈有先罪定公之意
定公初年夫子不仕是未有用之者說者更謂昭定之
際子有所歉故然集註於子奚不為政亦及此意實則
非也若云惡定公之立不正與季氏之逐君當始終痛
絶決志不仕何以惡於初年而恕於中葉又何以惡平
子而恕桓子乎
秋七月癸巳葬我君昭公痛之也距薨則八月距喪歸
則踰月又葬之墓道南是不成乎為葬而猶曰我君也
此魯臣所泚顙也我君而如此薨如此喪歸又如此葬
也此聖人所痛心也
春秋隨筆卷下
