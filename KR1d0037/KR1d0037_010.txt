欽定儀禮義疏卷八
鄉射禮第五之一
正義鄭氏康成曰州長春秋以禮會民而射於州
序之禮謂之鄉者州鄉之屬鄉大夫或在焉不改
其禮(賈疏此是州長射法周官大司徒職五州為鄉是一鄉管五州鄉大夫或宅居州内來臨)
(此禮是為鄉大夫在焉)於五禮屬嘉禮大戴十一小戴及别
錄皆第五又曰周官鄉老及鄉大夫三年正月
獻賢能之書於王退而以鄉射之禮五物詢衆庶
(賈疏鄉大夫職五物一曰和二曰容三曰主皮四曰和容五曰興舞注云和載六德容包六行主皮)
和容興舞則六藝之射與禮樂與(葉氏時曰和内志正也容外體直也主皮持弓矢審固也和容)
(容止比於禮也興舞節奏比扵樂也)諸侯之鄉大夫既貢士於其君
亦用此禮射而詢衆庶乎
案春秋以禮會民而射於州序者州長職文若五
物詢衆庶則鄉大夫職文也以鄉大夫之職文而
曰退而以鄉射之禮則知鄉射之禮主於州長矣
然周官所言者王國之州長也周官著其主禮之
人與其行禮之時與地而此經則具其儀也注謂
鄉大夫或在者不謂遵者之大夫蓋指管屬此州
之大夫如疏家之說也若五物詢衆庶之射則主
人以鄉大夫而不以州長其時以三年正月而不
以春秋其地以鄉庠而不以州序徒以其儀節悉
用此禮故此經中時兼見之如堂則由楹外之文
是也大抵鄉飲酒之禮主扵鄉大夫之賓興而黨
正之正齒位則其兼義也鄉射之禮主於州長之
習射而鄉大夫之詢衆庶則其兼義也又案五
物之說注本三物以立義葉氏則㩀射義以為言
然德者其内德修而後志正行者其外行立而後
體直其餘三者則以配射禮樂是二家之說似異
而實同也以五物較三物所闕者惟御與書數耳
存疑敖氏繼公曰鄉射者士與其鄉之士大夫會
聚於學宮飲酒而習射也
案此篇亦皆士禮與鄉飲酒同故敖氏云然存之
以備一說
鄉射之禮
正義呂氏大臨曰先王制射禮以善飬人於無事之
時使其習之久而安之君子敬以直内義以方外則
不疑其所行故曰内志正外體直然後持弓矢審固
可以言中也
通論汪氏克寬曰弦木為弧見於易繋侯以明之載
扵虞書則射藝已見於黃帝堯舜之時而其制度禮
文則大備於周也
主人戒賓賓出迎再拜主人答再拜乃請
正義鄭氏康成曰主人州長也卿大夫若在焉則稱
鄉大夫也(賈疏州長戒賓不自稱稱鄉大夫以戒)出迎出門也請告也
告賓以射事不言拜辱此為習民以禮樂不主為賓
已也不謀賓者時不獻賢能事輕也今郡國行此禮
以季春賈氏公彦曰不言日數戒賓與射同日同
鄉飲酒也鄉飲酒之鄉大夫是諸侯鄉大夫則此州
長亦諸侯州長以士為之若天子州長中大夫為之
敖氏繼公曰迎者出見之之稱雖不入門亦謂之
迎
存疑賈氏公彦曰出迎謂出序之學門
案此所出門乃賓家之門疏誤
賓禮辭許主人再拜賓答再拜主人退賓送再拜
正義鄭氏康成曰退還射宮(賈疏射宮者鄉庠州序是也)省錄射
事(賈疏張侯等事)
案衆賓亦當遣人戒之
無介
正義鄭氏康成曰雖先飲酒主於射也其序賓之禮
略敖氏繼公曰無介者以介尊次扵賓同於大夫
射時難為耦也
案介以輔賓射乃有賓而無介者主人既與賓耦不
可以更耦於介若使賓黨之士若主人之屬耦之又
非所以優介也曷不耦以遵者之大夫遵者之大夫
有無不定故也敖說可與注說相備
右戒賓
乃席賓南面東上
正義敖氏繼公曰不言戶牖間者可知也記云出自
東房有東房西房則中有室而席賓於戶牖之間也
明矣凡席於此者皆東上惟為神席則西上
存疑鄭氏康成曰不言於戶牖之間者此射於序
賈氏公彦曰鄉飲酒在庠有室序無室無戶牖設席
亦當戶牖之處耳東上主人在東故席端在東不得
以曲禮席南向北向西方為上解之
案庠與序深淺有殊其為規制一也若中無室與戶
牖則傍亦無房籩豆俱無所置之何以行禮敖氏引
記文證之當已堂上生人之席皆東上不以主人故
也遵者席西上則與賓相變
衆賓之席繼而西
正義敖氏繼公曰衆賓之長三人也繼繼賓席也明
其以次而西衆賓之席亦皆不屬而東上
存疑鄭氏康成曰言繼者甫欲習衆庶未有所殊别
(賈疏決鄉飲酒三賓之席各自特不繼有所殊别)
案席無相屬之法相屬則不便於升降矣鄉飲酒禮
言不屬此禮言繼互見為義也蓋鄉飲酒禮所言者
其席耳至此禮乃言其席之面言其席則謂席賓矣
席主人矣席介矣其席之特不必言也至衆賓則三
席相繼疑於不特故曰皆不屬也言其面則謂席賓
南面矣東上矣至衆賓之席則與之相繼其為南面
東上不異也故曰繼而西也敖說得之
席主人於阼階上西面
正義敖氏繼公曰阼階上東西節也南北當東序凡
主位皆然
案鄉飲酒禮之席皆不言其面位故此詳之鄉飲酒
禮席賓主人介連言此禮後言主人者欲令衆賓與
賓相繼文順也非謂席衆賓訖而後席主人也
尊于賓席之東兩壺斯禁左玄酒皆加勺篚在其南東
肆(勺上灼反篚音匪)
正義敖氏繼公曰賓席之東即房戸之間也此亦與
前篇互見其文鄭氏康成曰設尊者北面西曰左
尚之也(賈疏經云左玄酒據人設尊北面故以西為左若據酒則南面地道尊右以西為右玄酒)
(在右故云尚之)
案玄酒亦加勺故曰皆飲酒禮加二勺於兩壺是也
設洗于阼階東南南北以堂深東西當東榮水在洗東
篚在洗西南肆(深式蔭反)
案他處設洗特洗耳此則又將以為下縣之節也
縣于洗東北西面(縣音懸)
正義鄭氏康成曰縣于東方辟射位也(賈疏決鄉飲酒無射事縣)
(於階間)
存疑鄭氏康成曰此縣謂磬也但縣磬者半天子之
士無鐘(賈疏對大夫及天子士有鐘)賈氏公彦曰此兼鄉大夫
詢衆庶當為判縣而無鐘者若鄉飲酒之從士禮也
天子諸侯鐘磬鎛具卿大夫天子士以下亦無鎛以
諸侯卿大夫士半天子卿大夫士若有鎛添鐘磬為
三半不得也
辨正敖氏繼公曰縣不近階者宜辟東縣之正位也
大射東縣在阼階之東縣謂縣鐘磬與鑮於筍簴也
鼓鼙之屬亦存焉周官小胥職凡縣鐘磬半為堵全
為肆又云天子宮縣諸侯軒縣卿大夫判縣士特縣
然則凡為士者之樂皆得縣鐘與磬惟以特而别扵
其上耳大射儀言國君西方之縣先磬次鐘次鑮鼓
鼙在其南鐘師職掌以鐘鼓奏九夏鎛師職掌金奏
之鼔此與上篇皆賓出奏陔陔夏金奏之一然則亦
有鐘鼓鑮明矣其設之磬在北鼓在南略放大射西
方之縣焉
案編鐘編磬十六枚為一堵合两堵為一肆天子宮
縣四肆諸侯軒縣三肆卿大夫判縣二肆士特縣一
肆諸侯之士與天子之士一也鐘磬各十六以備十
二律四清聲若無鐘則八音不全不可以為樂矣且
九夏皆金奏亦見有鑮何獨於陔夏無之豈陔夏僅
以革奏而可乎
右陳席器
乃張侯下綱不及地武
正義許氏慎曰侯本作矦從人從丆象張布之狀矢
在其下鄭氏康成曰侯謂所射布也(賈疏下記大夫士皆言布)
(侯)綱持舌繩也(賈疏考工記梓人云上綱與下綱出舌尋縜寸焉注云綱所以繫侯於植)
(者也)武迹也中人之迹尺二寸(賈疏無正文漢禮云五武成步步六尺或據此)
(而言)侯象人綱即其足也是以取數焉(賈疏侯上廣下狹象人張足六)
(尺張臂八尺)敖氏繼公曰下綱謂已繋者也綱不及地
武則下个亦然
案據許氏則侯字本為射而制射義所謂威不寧侯
者從為之辭耳
不繋左下綱中掩束之(繫吉詣反又胡計反)
正義鄭氏康成曰事未至也侯北面西方謂之左
賈氏公彦曰侯以向堂為面左下綱以西畔而言
敖氏繼公曰侯以左為尊故事未至則未繋左下綱
也中掩束之者中掩左下个而以綱束之也
案侯之上下方左右各有五尺之躬其上方又各有
一丈之舌下方亦各有五尺之舌必綴以綱而繋之
於兩植而後其侯得牢焉所謂張也不繋左下綱謂
惟繫其右方之下綱而暫舍其左方者也中即侯中
也謂之掩者侯中一丈而左方之躬與舌合長一丈
引此一丈者以向右方則適與侯中之一丈者相掩
故曰中掩也束之者既掩過侯中因用其所綴之綱
籠扵絹而束之於右方也燕禮之侯臨射乃張而此
與大射皆預張之者此在學宮大射在射宮與在寢
者異也然雖預張之猶留其左下綱者不繋以示若
未張者然故下於繋左下綱時直曰司馬命張侯也
其所不繋必左下綱者以侯之西畔為賓所從入之
方故也
乏參侯道居侯黨之一西五步
正義鄭氏衆曰容者乏也待獲者所蔽也鄭氏康
成曰容謂之乏(賈疏射人職王射三容)所以為獲者御矢也侯
道五十步此乏去侯北十丈西三丈(賈疏鄉侯五十弓弓之下制六)
(尺與步相應五十步則三十丈三分取一為十丈西三丈者經云西五步五六三十故也)郭氏
璞曰容如小曲屏唱射者所以自防聶氏崇義曰
容縱廣七尺以牛革鞔漆之賈氏公彦曰參謂三
分之黨傍也在侯之西北邪鄉之敖氏繼公曰侯
黨指侯之西邊而言此乏參分侯道而居其一乃云
侯黨者眀雖取數扵侯道實取節扵侯黨也然則此
乏其南十丈其東三丈乃與侯黨相當矣
存疑賈氏公彦曰云乏者謂矢扵此匱乏不去
辨正鄭氏樵曰文反正為乏正以受矢乏以蔽矢是
相反也陳氏祥道曰正面北乏面南故文反正為
乏侯必有獲獲必有容大夫士一侯一獲一容謂之
容以獲者所厞也爾雅云容謂之防容與防皆乏之
異名也
案乏之為義鄭氏陳氏之說是也若如疏解則禮射
雖不以挽強為雋然距侯十丈矢已不去其人宜不
在與射之數矣惡得以拙射者之短為射器之名乎
右張侯
羹定主人朝服乃速賓賓朝服出迎再拜主人答再拜
退賓送再拜(定多佞反朝直遥反)
正義敖氏繼公曰禮戒速同服此速賓朝服則戒時
亦朝服可知鄉射而朝服其義與鄉飲同
存疑鄭氏康成曰戒時玄端賈氏公彦曰鄉飲酒
賓主俱不言服以彼禮重戒速俱朝服此禮輕故戒
時玄端召乃朝服
案飲射一也鄉飲戒㝛同服則鄉射同服可知於是
言朝服者舉後以見前耳猶鄉飲記之舉前以見後
也
賓及衆賓遂從之
正義敖氏繼公曰主人既退衆賓乃至於賓之門而
與之皆行也言遂者雖相去有間而事實相接也
案鄉飲酒禮言皆從之此言遂從之互見為義
右速賓
總論敖氏繼公曰自此以後經文及記文有與鄉
飲酒禮同者不重釋之
案射義曰卿大夫士之射也必先行鄉飲酒之禮
故此經自速賓至立司正以及篇末旅酬以後大
抵皆同今於其解義之同者概不重錄惟詳略互
見者乃為明之
及門主人一相出迎于門外再拜賓答再拜揖衆賓主
人以賓揖先入賓厭衆賓衆賓皆入門左東面北上賓
少進(相息亮反厭於葉反下同注今文皆曰揖衆賓)
正義敖氏繼公曰門謂學門也少進謂少東鄭氏
康成曰以猶與也少進差在前也
案言以賓揖明此揖不及衆賓也
主人以賓三揖皆行及階三讓主人升一等賓升主人
阼階上當&KR0925;北面再拜賓西階上當楣北面答再拜(楣密)
(夷反)
正義敖氏繼公曰皆行言無先後也主人升一等賓
乃升敵者之禮也
存疑賈氏公彦曰賓主既行衆賓亦行故云皆行
案以賓三揖亦不及衆賓皆者皆主人與賓也衆賓
猶在門左東面之位若衆賓皆行則將隨賓而揖乎
抑賓揖而随者不揖乎均不可矣且三揖是兩人相
耦之禮非旅進之禮也
右迎賓拜至
主人坐取爵于上篚以降賓降主人阼階前西面坐奠
爵興辭降賓對(注今文無阼階)
正義賈氏公彦曰凡取爵于篚以降者皆是上篚鄉
飲酒不言上者文略也
案鄉飲酒禮階前不言西面此詳之下主人辭降亦
云賓西階前東面則知凡賓主奠爵于階前者皆東
西相面矣
主人坐取爵興適洗南面坐奠爵于篚下盥洗賓進東
北面辭洗主人坐奠爵于篚興對賓反位
正義鄭氏康成曰反位反從降之位也鄉飲酒曰當
西序東面
主人卒洗壹揖壹讓以賓升賓西階上北面拜洗主人
阼階上北面奠爵遂答拜(注古文壹皆作一)
案卒洗之節此文略飲酒禮云主人坐取爵沃洗者
西北面卒洗
乃降賓降主人辭降賓對主人卒盥壹揖壹讓升賓升
西階上疑立(疑魚乙反)
正義鄭氏康成曰疑止也有矜莊之色(賈疏鄉飲酒注云疑正立)
(自定之貎二義相兼乃具)
案鄉飲酒禮賓對下曰復位當西序
主人坐取爵實之賓席之前西北面獻賓賓西階上北
面拜主人少退
正義鄭氏康成曰凡進物曰獻賈氏公彦曰周官
玉府注云古者致物於人尊之則曰獻敖氏繼公
曰席之當作之席
案鄉飲酒禮賓拜受不言面此詳之
賓進受爵于席前復位主人阼階上拜送爵賓少退
案鄉飲酒禮賓受爵不言于席前此詳之
薦脯醢賓升席自西方乃設折俎主人阼階東疑立賓
坐左執爵右祭脯醢奠爵于薦西興取肺坐絶祭尚左
手嚌之興加于俎(折之設反後放此嚌才計反)
正義鄭氏康成曰郤左手執本右手絶末以祭也(賈疏)
(約鄉飲酒知之)肺離上為本下為末嚌嘗也右手在下絶以
授口嘗之
案鄉飲酒禮右手取肺郤左手執本坐弗繚右絶末
以祭此文不具
坐挩手執爵遂祭酒興席末坐啐酒降席坐奠爵拜告
旨執爵興主人阼階上答拜(挩始銳反啐七内反注古文挩作說)
案鄉飲酒禮挩手下不言執爵此詳之
賓西階上北面坐卒爵興坐奠爵遂拜執爵興主人阼
階上答拜
右主人獻賓
賓以虚爵降主人降賓西階前東面坐奠爵興辭降主
人對
正義賈氏公彦曰鄉飲酒不言虚爵此不言洗互見
為義
賓坐取爵適洗北面坐奠爵于篚下興盥洗主人阼階
之東南面辭洗賓坐奠爵于篚興對主人反位
正義鄭氏康成曰賓北面盥洗自外來(賈疏對主人自内出南面)
反位反從降之位也主人辭洗進也(賈疏經直言反不言進注以由)
(進乃反故本之)
案鄉飲酒禮於適洗曰洗南於興對下曰主人復阼
階東西面
賓卒洗揖讓如初升主人拜洗賓答拜興降盥如主人
之禮
案鄉飲酒禮賓東北面盥坐取爵卒洗
賓升實爵主人之席前東南面酢主人主人阼階上拜
賓少退主人進受爵復位賓西階上拜送爵
正義敖氏繼公曰鄉飲酒無升字
案上既言降盥則此宜有賓升之文鄉飲酒禮扵賓
實爵不言升此詳之
薦脯醢主人升席自北方乃設折俎祭如賓禮不告旨
自席前適阼階上北面坐卒爵興坐奠爵遂拜執爵興
賓西階上北面答拜主人坐奠爵于序端阼階上再拜
崇酒賓西階上答再拜
正義賈氏公彦曰奠于序端擬下獻衆賓
案鄉飲酒禮阼階上北面再拜崇酒
右賓酢主人
主人坐取觶于篚以降(觶支義反)
正義鄭氏康成曰將酬賓
賓降主人奠觶辭降賓對東面立主人坐取觶洗賓不
辭洗卒洗揖讓升賓西階上疑立
案鄉飲酒禮賓不辭洗下曰立當西序東面
主人實觶酬之阼階上北面坐奠觶遂拜執觶興賓西
階上北面答拜主人坐祭遂飲卒觶興坐奠觶遂拜執
觶興賓西階上北面答拜
案鄉飲酒禮賓兩答拜皆無北面之文此詳之
主人降洗賓降辭如獻禮升不拜洗賓西階上立主人
實觶賓之席前北面賓西階上拜主人坐奠觶于薦西
賓辭坐取觶以興反位主人阼階上拜送賓北面坐奠
觶于薦東反位
正義鄭氏康成曰賓辭辭主人復親酌已
案鄉飲酒禮賓西階上拜下云主人少退卒拜進坐
奠觶於薦西
主人揖降賓降東面立于西階西當西序
正義鄭氏康成曰主人將與衆賓為禮賓謙不敢獨
居堂
右主人酬賓
主人西南面三拜衆賓衆賓皆答一拜
正義鄭氏康成曰獻賓畢乃與衆賓拜敬不能並
主人揖升坐取爵于序端降洗升實爵西階上獻衆賓
衆賓之長升拜受者三人(長知丈反)
正義賈氏公彦曰衆賓亦三人在堂上與鄉飲酒數
同其堂下衆賓無定數
案獻衆賓之爵飲酒禮取于西楹南而此則取于序
端者鄉飲酒有介主人于介右受介酢訖其爵即奠
于西楹南此禮無介主人于阼階受賓酢訖其爵本
奠于序端故也
主人拜送坐祭立飲不拜既爵授主人爵降復位
正義賈氏公彦曰此還據堂上三人者降復賓南東
面位敖氏繼公曰位亦堂下之位賓之南也
衆賓皆不拜受爵坐祭立飲
正義賈氏公彦曰此謂堂下衆賓無數者
每一人獻則薦諸其席
正義賈氏公彦曰此還據堂上三人有席者
衆賓辯有脯醢(辯音遍)
正義賈氏公彦曰還據堂下無席者
主人以虚爵降奠于篚揖讓升賓厭衆賓升衆賓皆升
就席
案鄉飲酒禮衆賓序升
右主人獻衆賓
一人洗舉觶于賓升實觶西階上坐奠觶拜執觶興賓
席末答拜舉觶者坐祭遂飲卒觶興坐奠觶拜執觶興
賓答拜
案鄉飲酒禮先言升後言舉觶于賓此先言舉觶于
賓後言升盖舉觶于賓目下事耳文不妨扵互倒也
降洗升實之西階上北面賓拜舉觶者進坐奠觶于薦
西賓辭坐取以興舉觶者西階上拜送賓反奠于其所
舉觶者降
正義敖氏繼公曰前篇言受此言取互文也
右一人舉觶
大夫若有遵者則入門左(遵將氲反注今文遵為僎)
正義鄭氏康成曰謂此鄉之人為大夫者也謂之遵
者方以禮樂化民欲其遵法之也其士也扵旅乃入
(賈疏記云士既旅不入明未旅皆得入)卿大夫士非鄉人禮亦然(賈疏以其)
(同是卿大夫士禮無異)主於鄉人耳賈氏公彦曰言若者或
無不定也敖氏繼公曰若有遵者謂若有與此會
而為遵者也入門左則曏者賓入之位也不俟於門
外别扵正賓
案飲酒禮惟於篇末略言遵者之禮此詳之下記云
有諸公則如賓禮大夫如介禮無諸公則大夫如介
禮可見諸公亦與也經特舉大夫以見遵者之儀耳
主人降
正義鄭氏康成曰迎大夫於門内也不出門别扵賓
賓及衆賓皆降復初位
正義鄭氏康成曰不敢居堂俟大夫入也敖氏繼
公曰初位階西以南當序之位
存疑鄭氏康成曰初位門内東面
案自門至階主人與大夫當有三揖之禮焉若此降
復之位為門内東面之位則當主人與大夫揖進時
賓既未可以厭大夫又無使賓随大夫行之理其扵
禮也窒矣階西當序之位凡賓降皆立於是當以敖
說為長
主人揖譲以大夫升拜至大夫答拜主人以爵降大夫
降主人辭降大夫辭洗如賓禮席于尊東
正義鄭氏康成曰尊東明與賓夾尊也(賈疏上云尊于賓席之東)
(則賓席在尊西此言席于尊東夾尊可知)不言東上統於尊也(賈疏繼尊而言故知)
(西上)敖氏繼公曰如賓禮自三揖三讓以至於一揖
一讓升之儀也此言尊東鄉飲酒言賓東亦文互見
也
案下經自升不拜洗至扵嚌啐不告旨禮皆與介同
而記云無諸公則大夫如賓禮者指辭洗以前禮也
拜洗以後雖無諸公亦如介矣經扵如賓禮下乃繼
之曰席于尊東者遵者有無不定其席不可以預布
故既以此明遵者布席之節又以見必無諸公而大
夫如賓然後得席於是若有諸公則鄉飲酒記所謂
主人之北西面者是大夫之席位也大夫之席西上
與賓相變也可見賓席之不統於主人矣賓與大夫
之間有尊焉故不嫌統扵賓也若有二三大夫皆西
上
升不拜洗主人實爵席前獻于大夫大夫西階上拜進
受爵反位主人大夫之右拜送
正義敖氏繼公曰席前獻其西北面與主人既拜送
則亦立于階東此與薦脯醢已下皆如鄉飲酒之介
禮
大夫辭加席主人對不去加席(去起吕反)
正義鄭氏康成曰辭之者謙不以己尊加賢者也不
去者大夫再重席正也賓一重席敖氏繼公曰鄉
飲酒禮曰有諸公則辭加席委于席端主人不徹此
惟主言無諸公之大夫
案鄉飲酒禮惟言公與大夫辭席之差而未及其辭
之之節據此經則知既獻將薦之時是其辭席之節
矣雖諸公禮亦宜同
乃薦脯醢大夫升席設折俎祭如賓禮不嚌肺不啐酒
不告旨西階上卒爵拜主人答拜
正義鄭氏康成曰凡所不者殺於賓也大夫升席由
東方(賈疏大夫席西上升由下)賈氏公彦曰注云凡所謂經中
三事然上不拜洗亦是殺於賓之類敖氏繼公曰
主人答拜亦於大夫之右
大夫降洗主人復阼階降辭如初卒洗主人盥揖讓升
大夫授主人爵于兩楹間復位主人實爵以酢于西階
上坐奠爵拜大夫答拜坐祭卒爵拜大夫答拜
正義鄭氏康成曰降洗將酢主人也大夫若衆則辯
獻之長乃酢(賈疏此經據一大夫而言故獻大夫即酢有司徹主人洗爵獻長賓于西階上)
(然後衆賓長升拜受爵宰夫贊主人酌若是以辯乃升長賓主人酌酢于長賓西階上北面是辯獻長乃)
(酢也)敖氏繼公曰授主人爵于兩楹間者大夫雖尊
若與飲射之禮則屈於正賓其禮但比於介故此授
受之節亦惟與介同
案酢之為言報也敵者之禮也故惟賓介大夫得酢
主人餘則否然名以定位位以起禮故三賓之名同
也其位同也主人辯獻三賓惟長拜洗衆大夫之名
同也其位同也主人辯獻衆大夫惟長一酢其義一
也若然則遵者若兼有諸公亦當辯獻諸公大夫而
後諸公一酢與
主人坐奠爵于西楹南再拜崇酒大夫答拜主人復阼
階揖降大夫降立于賓南
正義鄭氏康成曰降立于賓南雖尊不奪人之正禮
敖氏繼公曰必降者宜與賓序升也立于賓南下
之也鄉射禮大夫下於賓鄉飲禮公與大夫皆下於
介
案鄉飲酒禮之爵其奠于西楹南者獻介之爵也以
其介右拜送故也此亦大夫之右拜送故所奠同處
然彼西楹南之爵其繼以獻衆賓獻訖乃降奠于下
篚此爵疑主人於復阼揖降時亦當以降奠文不具
耳
主人揖讓以賓升大夫及衆賓皆升就席
正義敖氏繼公曰賓獻大夫大夫獻衆賓乃升也衆
賓其長三人也
案大夫若衆其亦序升與
右遵者之禮
案鄉飲酒禮賓若有遵者則既一人舉觶乃入此
即叙於一人舉觶之後順其節也
席工于西階上少東樂正先升北面立于其西
正義鄭氏康成曰言少東者明樂正西側階(賈疏既言席工)
(西階上少東復云立于其西故知側近西階)敖氏繼公曰少東據工之
下席而言也樂正立于其西猶未至階也鄉飲酒禮
曰樂正先升立于西階東
存疑鄭氏康成曰不欲大東辟射位
案此席工之法與鄉飲無異俱自西階之東始而放
于東下經云樂正命弟子贊工遷樂于下將射而遷
之則設席時無庸辟射位明矣
工四人二瑟瑟先相者皆左何瑟面鼓執越内弦右手
相入升自西階北面東上工坐相者坐授瑟乃降(相息亮反)
(何胡可反越胡末反)
正義鄭氏康成曰瑟先賤者先就事也面前也鼓在
前變於君也前越言執者手入之淺也相者降立西
方敖氏繼公曰前越去廉差遠故不可挎但執之
而已面鼓者亦變於飲酒
案鄉飲酒禮相者二人皆左何瑟又云相者東面坐
遂授瑟此不言二人又不言東面皆文略也
通論賈氏公彦曰鄉射與大射相對大射君禮後首
此臣禮前首燕禮與鄉飲酒相對燕禮面鼓又與鄉
飲酒後首相變瑟近首鼓處則寬近尾不鼓處則狹
側持之法近鼓持之手入則淺近尾持之手入則深
是以此與燕禮面鼓則云執之手入淺也大射與鄉
飲酒後首則云挎越手入深也
笙入立于縣中西面(縣音懸)
正義鄭氏康成曰堂下樂相從也敖氏繼公曰縣
中蓋縣之西
案鄉飲酒禮升歌既畢始言笙入者彼樂備四節其
歌笙二節工與笙迭為之故得序入此止有合樂一
節須工與笙並為之故笙從工而並入也
存疑鄭氏康成曰縣中磬東立西面(賈疏知不在磬西西面者笙者)
(背磬不可也)
案縣在洗東北笙若更東則距階太遠笙者必與歌
瑟相比太遠非所宜也在縣西而西面者以須鄉歌
者且不可與賓主人行禮者背也
乃合樂周南關雎葛覃卷耳召南鵲巢采蘩采蘋(合如字劉)
(音閤召音邵)
正義鄭氏康成曰不歌不笙不間志在射略於樂也
不略合樂者周南召南之風鄉樂也不可略其正也
敖氏繼公曰為射事繁且久故略也
案此禮與大射皆略於樂故此不備前三節大射不
備後二節也
工不興告于樂正曰正歌備樂正告于賓乃降
正義鄭氏康成曰不興者瞽矇禮略也樂正降者堂
上正樂畢也降立西階東北面陳氏暘曰樂以人
聲為主故合樂亦謂之歌
案鄉飲酒禮歌畢即獻工笙畢即獻笙更越間合二
節始告備以至是始備也此則僅有合樂一節故先
告備而後獻
主人取爵于上篚獻工
案鄉飲酒禮獻工之爵不言所自取此乃明之
大師則為之洗賓降主人辭降工不辭洗卒洗升實爵
(大音泰為于偽反)
正義敖氏繼公曰大夫不降亦别於賓主人卒洗亦
與賓揖讓乃升此以上著大師之禮異也餘則與非
大師者同
案此文專為有大師者言之也鄉飲酒禮記此於獻
工既畢之後此經則叙入於此故敖氏别白之
工不興左瑟一人拜受爵主人阼階上拜送爵
正義鄭氏康成曰左瑟辟主人授爵也一人無大師
則工之長者
薦脯醢使人相祭工飲不拜既爵授主人爵衆工不拜
受爵祭飲辯有脯醢不祭(相息亮反辯音遍下並同)
正義鄭氏康成曰祭飲坐祭坐飲
不洗遂獻笙于西階上
正義敖氏繼公曰非大師則工之長亦不洗矣乃著
笙不洗者正使笙師猶不洗也諸侯之笙師蓋下士
為之言遂者承工後也郝氏敬曰不笙亦獻笙者
合樂有笙但不獨奏耳
案鄉飲酒禮獻工既訖主人奠爵于篚更越笙入三
終乃再取以獻笙此言遂者明其相因而獻與鄉飲
酒之禮異也
笙一人拜于下盡階不升堂受爵主人拜送爵階前坐
祭立飲不拜既爵升授主人爵衆笙不拜受爵坐祭立
飲辯有脯醢不祭
正義賈氏公彥曰此總獻笙人雖賤中亦有尊卑故
一人升餘者不升
案鄉飲酒禮笙一人拜不言於下此詳之衆賓授爵
亦升
主人以爵降奠于篚反升就席
存疑鄭氏康成曰亦揖讓以賓升衆賓皆升
案主人獻工而賓有降者以為大師洗也若無大師
則主人不洗即賓不降矣且因主人洗而降者亦惟
賓耳衆賓與大夫皆不降也觀鄉飲酒禮止言賓介
降者可見就令有大師主人洗而賓降其以賓升亦
當在於卒洗升實爵之時如敖氏之說不當至獻笙
之後始以賓升也注誤
右樂
主人降席自南方側降作相為司正司正禮辭許諾主
人再拜司正答拜主人升就席(相息亮反)
正義鄭氏康成曰側降賓不從降
案鄉飲酒主人拜不言再此詳之司正答亦再拜
司正洗觶升自西階由楹内適阼階上北面受命于主
人
正義鄭氏康成曰洗觶者當酌以表其位顯其事也
楹内楹北賈氏公彦曰受命謂受主人安賓之命
敖氏繼公曰楹謂兩楹
案由楹内道賓之前乃受命于主人也鄉飲酒亦當
然
西階上北面請安于賓賓禮辭許
正義鄭氏康成曰傳主人之命敖氏繼公曰賓為
射來此時未射若無嫌於不安乃亦請安扵賓者飲
酒之節宜然也
司正告于主人遂立于楹間以相拜(相息亮反)
正義鄭氏康成曰相謂贊主人及賓相拜之辭
主人阼階上再拜賓西階上答再拜皆揖就席(注今文揖為升)
正義鄭氏康成曰為己安也
司正實觶降自西階中庭北面坐奠觶興退少立(注古文曰)
(少退立)
正義敖氏繼公曰此中庭其阼階前南北之中與蓋
射時司正為司馬至誘射之後方易位於司射之南
則此位必不在階間如鄉飲酒司正之位也鄭氏
康成曰奠觶表其位也
案鄉飲酒禮曰退共少立
進坐取觶興反坐不祭遂卒觶興坐奠觶拜執觶興洗
北面坐奠于其所興少退北面立于觶南(注今文坐取觶無進又曰)
(坐奠之拜)
正義鄭氏康成曰立觶南亦其故擯位(賈疏案射禮云擯者退中)
(庭是擯者在中庭有位燕禮大射皆擯者為司正此及鄉飲酒作相為司正相即擯也故曰故擯位)
案上之少立即此觶南之位也此之其所即上奠觶
之所也所與位雖相距無幾然上之奠觶既言退則
此之取觶宜有進取觶雖於其所而卒觶必於其位
鄉飲酒禮於取觶不言進於卒觶不言反故此詳之
右立司正
未旅
正義鄭氏康成曰未旅酬以將射也旅則禮終也
敖氏繼公曰大射亦司射已定位即行射事然則射
之正禮以此為節上下同也
存疑賈氏公彥曰未旅而射者旅則醉恐終不得射
也
案燕禮既旅乃射初不以醉為嫌則疏家之說格矣
蓋燕主歡心糾儀之意略無妨射於既醉之後此禮
主於習禮醉而射恐其愆於度也故以旅為禮終
三耦俟于堂西南面東上
正義鄭氏康成曰司射選弟子之中德行道藝之高
者以為三耦孔氏穎達曰射法每兩人相對以决
勝負名之曰耦朱子曰序之外謂之夾室夾室之
前曰箱亦曰東堂西堂東堂下西堂下曰堂東堂西
堂西即西堂下也敖氏繼公曰記云三耦使弟子
司射前戒之至是乃立於此以俟其比也郝氏敬
曰凡射二人為耦三耦用六人長幼序立而西雖有
三耦之數尚未定同耦之人立扵此以待司射比耦
也
案必南面者射位在南也必東上者射耦尚左也
司射適堂西袒決遂取弓于階西兼挾乘矢升自西階
階上北面告于賓曰弓矢既具有司請射(袒徒旱反決古穴反挾子)
(協反又音協乘繩證反下並同注古文挾皆作接)
正義鄭氏衆曰決者所以縱弦也拾者所以引弦也
或謂決引弦彄也拾韝扞也鄭氏康成曰司射於
堂西袒決遂者主人無次隠蔽而已(賈疏對大射有次在東方)袒
左免衣也(賈疏事無問吉凶皆袒左惟有受刑袒右)決猶闓也以象骨為
之著右大臂指以鈎弦闓體也(賈疏用象取其滑也)遂射韝也
以韋為之著左臂所以遂弦者也(賈疏大射注云著左臂)其非
射時則謂之拾拾歛也所以蔽膚歛衣也(賈疏蔽膚據士歛衣)
(據大夫以大夫與士射袒纁襦也若對君大夫肉袒亦為蔽膚)方持弦矢曰挾乘矢
四矢也大射儀曰挾乘矢於弓外見鏃於弣右巨指
鈎弦(賈疏記曰凡挾矢扵二指之間横之其方可知引大射是其方也若側持則名執下文兼諸弦)
(面鏃注云并矢扵弦尚其鏃是也)敖氏繼公曰司射蓋學中之有
司給射事者也設決謂之決設遂謂之遂未射則不
搢三挾一異於耦也階上北面位當少東言有司請
射示已不敢擅其事也
案司射之弓與乘矢在鄉射則與扑同倚於階西大
射則倚扵階西者惟扑耳其弓與乘矢皆在次至誘
射後改挾之一个則鄉射大射皆在堂西此挾乘矢
而曰兼者明司射之挾矢以一个為正此時以未誘
射故兼其乘者挾之也階上者西階上也告賓于西
階上下告主人則于阼階上以賓主分階行禮故各
就其階而告之也
通論陳氏祥道曰詩曰決拾既佽鄉射曰袒決遂大
射曰設決内則曰佩決捍蓋決著於右巨指以鈎弦
者也拾著於左臂以遂弦者也拾亦謂之遂鄉射決
遂是也亦謂之捍内則決捍是也
賓對曰某不能為二三子許諾(為于偽反)
正義鄭氏康成曰言某不能謙也二三子謂衆賓已
下敖氏繼公曰不能謂不善射也為二三子許諾
見所以不辭而即許之意賓為射來故不敢辭但謙
遜而已
通論賈氏公彦曰投壺禮因燕而為之再辭乃許此
為衆習禮不專為已故即許大射為擇士故不須云
許直告射節此為衆習禮故云為二三子許諾
司射適阼階上東北面告于主人曰請射于賓賓許
正義敖氏繼公曰不請于主人惟告以賓許者緣主
人尊賓之意賓許之辭主人與聞之矣必告之者禮
當然也
存疑敖氏繼公曰告主人當北面東似衍文上言司
正阼階上北面受命于主人北面告變扵君也大射
儀司射東面請射于公
案司射兼司賓主二黨之射故東面以鄉主人猶北
面以鄉賓蓋兩鄉之所以變於司正也大射儀三耦
未射之先司射之請射自阼階前至公臨射之時乃
東面請此時之請與阼階前之請同節至下經取矢
之後又升請射乃與東面之請同節耳敖氏以此為
變於東面請者誤也
右請射
司射降自西階階前西面命弟子納射器
正義鄭氏康成曰弟子賓黨之年少者也納猶入也
射器弓矢決拾旌中籌楅豐也賓黨東面主人之黨
西面
案弟子蓋即學中肄業之年少者也射為六藝之一
宜所共肄故習射之時既擇其尤者以充三耦次者
或以備衆耦而於其餘者則當其將射也命納射器
焉命張侯焉命贊工遷樂于下焉其初射畢也命設
楅焉命取矢焉其再射畢也取矢而外又命設豐焉
其三射畢也取矢設豐而外又命退楅焉命贊工遷
樂扵下焉逮乎將燕則又命俟徹俎焉凡皆使之習
扵禮而嫻其儀相觀而善以為鄉人倡其有過者則
司射以扑撻之是其射也即其所以為教也以其非
主人之贊者故皆謂之賓黨耳飲不勝時其洗觶升
酌者為勝者之弟子凡賓之弟子亦多肄業扵學可
知又周官鄉師職黨共射器其器疑指旌中籌楅豐
而言若弓矢決拾宜射者自備之納之者謂使將射
者之弟子各以其弓矢決拾入獲者以旌入釋獲者
以中與籌入弟子以楅豐入其既也弓矢決拾楅豐
弟子司之旌與中籌獲者與釋獲者司之
乃納射器皆在堂西賓與大夫之弓倚于西序矢在弓
下北括衆弓倚于堂西矢在其上(倚於綺反括古活反)
正義敖氏繼公曰初納時總置于堂西未有所分别
既則陳其弓矢陳弓以弓位之上下見尊卑序西堂
西之弓其亦皆北上與賈氏公彦曰序在堂上故
矢在弓下堂西在堂下故矢随其弓而在堂西廉稜
之上也北括者順射時矢南行也鄭氏康成曰上
堂西廉矢亦北括
通論陳氏祥道曰君射則始納扵西堂下繼又總之
以適次大夫士射則納扵堂西而已此尊卑之辨也
主人之弓矢在東序東
正義鄭氏康成曰亦倚於東序也矢在其下北括
朱子曰大射君之弓矢適東堂大射之東堂即鄉射
之東序東也
案以此推之賓與大夫之弓亦當倚于西序西上惟
言西序省文耳西序西即西堂也
通論陳氏祥道曰王弧王之弓彫之荀卿何休曰天
子彫弓是也唐大諸侯之弓彤之荀卿何休曰諸侯
彤弓是也鄉射大夫士用夾庾荀卿曰大夫黑弓則
夾庾黑之士亦用夾庾者以鄉射有大夫存焉非鄉
射則士弊弓而已枉矢絜矢五分二在前三在後則
其達遠故用諸城守車戰殺矢鍭矢三分一在前二
在後則其達遲故用諸近射田獵矰矢茀矢七分四
在前三在後則其行高故用諸弋射恒矢庫矢八分
四在前四在後則其行平故用諸散射爾雅曰金鏃
翦羽謂之鏃骨鏃不翦羽謂之志則金鏃不獨鏃矢
茀矢已上皆然君子志於中不志於殺故禮射之矢
皆謂之志翦羽尚疾也不翦羽尚舒也尚疾則以金
鏃而必其入尚舒則以骨鏃而防其傷又曰詩曰
舍拔則獲考工記曰夾其羽而設其比家語曰括而
羽之又曰後矢之括猶銜弦列子曰後鏃中前括然
則括也拔也比也皆矢末也矢以鏃為首括為末
右納射器
司射不釋弓矢遂以比三耦于堂西三耦之南北面命
上射曰某御于子命下射曰子與某子射(比毗志反又筆倚反下同)
(注古文云某從於子)
正義鄭氏康成曰比選次其才相近者也敖氏繼
公曰比猶合也合之而為耦也命上下射之辭異示
尊卑也既命耦乃定所謂比也下比衆耦放此
案司射升時既言取弓挾矢矣此復言不釋者嫌請
命傳命事畢或當釋之也
右比三耦
司正為司馬
正義鄭氏康成曰兼官由便也立司正為涖酒爾今
射司正無事敖氏繼公曰以其始與射事故名為
司馬此時之位其西面於觶南與司正為司馬遠辟
君禮也大射儀司馬二人司正如故方氏慤曰司
正以治禮名之司馬則以治兵名之也燕禮事也射
兵事也方燕之時名為司正及射之時則名為司馬
各從其類也
案此一人耳始為相繼為司正又為司馬其旅也還
為司正故注以為兼官也司正以正酒禮司馬以正
射禮禮相踵則職相因故司正言作司馬更不待作
又案上經言司正中庭奠觶北面下經言司馬命
張侯而記云司馬階前命張侯遂命倚旌則奠觶在
阼階前南北之中而不在兩階之間也審矣
餘論賈氏公彦曰射義云孔子射扵矍相之圃射至
於司馬使子路執弓矢出延射此篇司射恒執弓矢
則子路為司射也射至司馬則當此節也
司馬命張侯弟子說束遂繋左下綱(說吐活反繋吉詣反又胡計反注今)
(文說皆作稅)
正義鄭氏康成曰事至也賈氏公彦曰上不繫束
之今說其束繋扵植也敖氏繼公曰繫左下綱耳
乃云張侯者張侯之事成扵此故也
司馬又命獲者倚旌于侯中獲者由西方坐取旌倚于
侯中乃退
正義賈氏公彦曰記云司馬階前命張侯遂命倚旌
明同是西階前也鄭氏康成曰為當負侯也謂之
獲者以事名之鄭氏鍔曰獲者唱獲者也射必有
一人執旌以唱獲每侯用一人敖氏繼公曰侯中
侯之中央云坐取旌見其偃於地也倚之侯中若示
射者以中地然退反扵西方之位也
案前司射命納射器曰階前西面以弟子在西方故
也至司馬命張侯亦命弟子則其為階前西面不假
言已此命獲者非弟子矣故特曰又命見與張侯相
繼而命其面位不異也
右繫綱倚旌
樂正適西方命弟子贊工遷樂于下
正義鄭氏康成曰當辟射也贊佐也遷徙也敖氏
繼公曰適西方自西階東而往西階前也亦西面命
之
案弟子在西堂下之南東面立故適西方乃命之
弟子相工如初入降自西階阼階下之東南堂前三笴
西面北上坐(相息亮反笴古我反又古老反注今文無南)
正義敖氏繼公曰如初入謂何瑟之儀與後先之序
也堂東堂也必空三笴者辟主人往來堂東之路也
位於堂下而坐惟工耳亦無席鄭氏康成曰笴讀
為槀謂矢幹陳氏祥道曰矢材謂之槀以竹為常
以楛為異賈氏公彦曰矢人注矢幹長三尺三笴
是去堂九尺也
案遷工於阼階東南者奏射節宜就主人之方且其
位亦得與縣相近也
樂正北面立于其南
正義鄭氏康成曰北面鄉堂不與工序也敖氏繼
公曰北面者變扵堂上之位堂上則樂正與工同面
右遷樂
司射猶挾乘矢以命三耦各與其耦讓取弓矢拾(拾其劫反)
(除決拾之外皆同)
正義鄭氏康成曰猶有故之辭拾更也賈氏公彦
曰大射取弓矢于次不拾注云次中隐蔽也此無次
故逓取弓矢見威儀敖氏繼公曰譲者下讓其上
也拾者更迭而取之也司射以此二者命之
案言猶者承上不釋弓矢之文明仍於三耦之南北
面命之也言猶挾乘矢者起下改挾一个之文明誘
射後即不挾乘矢也凡諸射儀司射皆扵誘射時以
身為教惟誘射無耦則與其耦讓取弓矢拾不能以
身教也故預命之
三耦皆袒決遂有司左執弣右執弦而授弓遂授矢
正義鄭氏康成曰有司弟子納射器者也凡納射器
者皆執以俟事弣弓把賈氏公彦曰有司授弓訖
復授矢敖氏繼公曰如此授之是並授也云遂則
亦授弓者授之也上既納射器則陳之矣弟子乃留
於堂西主授受之事故此時復執以授之朱子曰
後記君袒朱𥜗大夫袒纁襦君在大夫射則肉袒然
則士射皆肉袒與
三耦皆執弓搢三而挾一个(搢音晉)
正義鄭氏衆曰搢謂插扵紳帶之間若帶劍也(賈疏帶有)
(二大帶即紳也革帶以佩玉佩之等插扵紳之外革之内故云紳帶之間)鄭氏康成曰
未違俟處也(賈疏下文乃云三耦皆進)搢插也插扵帶右(賈疏以左手執)
(弓右手抽矢而射故知插扵帶右詩云左旋右抽)个猶枚也
司射先立于所設中之西南東面
正義楊氏復曰此時未設中但言立于將設中處之
西南敖氏繼公曰下經云設楅于中庭南當洗又
云設中南當楅西當西序然則此時司射之位少南
于洗而西當榮與司射先立于此欲三耦知其位也
司射俟三耦畢取弓矢乃適其位者以三耦皆弟子
備或未習其禮也
三耦皆進由司射之西立于其西南東面北上而俟
正義敖氏繼公曰進亦每耦並行上射在左如退適
堂西之儀也立于其西南以司射立處為節也俟俟
作射
右三耦就射位
司射東面立于三耦之北搢三而挾一个
正義鄭氏康成曰為當誘射也固東面矣復言之者
明郤時還(賈疏司射先在中西南東面今三耦立定郤來三耦之北東面明郤時右還乃復東)
(面也)敖氏繼公曰復云東面者以其違於舊處且明
既還而後搢三挾一也
案三耦立于司射之西南則司射位在三耦之東北
至是郤身右旋北面乃少向西行復左旋東面而在
三耦之直北又變其兼挾者為搢三挾一如三耦之
儀以將誘射不欲自異於耦且示三耦以揖進之節
也
揖進當階北面揖及階揖升堂揖豫則鈎楹内堂則由
楹外當左物北面揖及物揖(注豫讀如榭今文豫作序敖云宜從今文)
正義鄭氏康成曰鈎楹繞楹而東也周立四代之學
於國而又以有虞氏之庠為鄉學鄉飲酒義曰主人
迎賓扵庠門外是也左物下物也賈氏公彦曰升
堂揖訖東行向楹豫則鈎楹内過以物當棟近北故
過由楹北也堂則由楹外過而東行以物當&KR0925;近南
故過由楹南也物以南面為正東為左物也敖氏
繼公曰自揖進已下皆教三耦以射儀也注云今文
豫作序序之文意明白扵豫且記亦以序與堂對言
宜從今文序州黨之學也堂即庠鄉學也州屬扵鄉
黨屬扵州則三者之學其大小深淺有差矣序則鈎
楹之東而北以其物當棟也堂則循楹之南而東以
其物當楣也蓋射者必履物而物有深有淺故耳此
篇以鄉射為名而禮乃及扵州黨之學者君子之居
或近於庠或近於序故其射也各隨其所近而以行
禮焉此其所以不容不異也誘射而就左物者以其
為主黨也及物揖揖履物也
存疑鄭氏康成曰序無室可以深也堂之制有堂有
室豫謂州學也讀如成周宣榭災之榭周禮作序凡
屋無室曰榭州立榭者下鄉也今文豫為序序乃夏
后氏之學亦非也
案序無室之說已於篇首席賓辨其不然矣州長職
春秋以禮會民而射于州序鄭注云序州黨之學也
經注甚明何至此乃改為榭乎爾雅闍謂之臺有木
者謂之榭榭蓋有柱而四面或三面無壁者其不可
以為學宮明矣且記明言東房東房之外遵者席焉
若無室則賓席於後遵者席扵前參差不整必無是
理如併無房則豆籩置扵何所而記語亦為虛設矣無
室之云䆒不可從自揖進以及當階及階之揖所謂
堂下三揖也自升堂以及當物及物之揖所謂堂上
三揖也揖進之揖始發扵位而揖也升堂之揖復發
於階而揖也當階與當物同義及階與及物同義凡
此諸揖惟揖進為東面揖餘俱北面揖乃經扵當物
必重言北面者以鈎楹由楹為鄉東行嫌或東面揖
故也
餘論賈氏公彦曰王制云有虞氏上庠下庠夏后氏
東序西序殷人右學左學周人東膠虞庠虞殷大學
在西郊小學在國中夏周大學在國中王宮之東小
學在西郊周立虞之上庠殷之右學亦在西郊立夏
之東序即周之東膠在王宮之東故云周立四代之
學也陳氏祥道曰四代之學如此而周又有辟雍
成均瞽宗之名蓋上庠東序右學東膠大學也下庠
西序左學虞庠小學也周之學成均居中其左東序
其右瞽宗此大學也虞庠在國之西郊則小學也記
曰天子視學命有司行事祭先師先聖焉卒事遂適
東序設三老五更之席又曰食三老五更扵大學祀
先賢於西學夫天子視學則成均也祭先師先聖即
祀先賢於西學所謂祭於瞽宗者也適東序設三老
五更之席即飬國老於東膠所謂食三老五更於大
學者也然則商之右學在周謂之西學亦謂之瞽宗
夏之東序在周謂之東膠亦謂之大學蓋夏學上東
而下西商學上右而下左周之所立特其上者而東
序右學與成均並建扵一邱之上也朱子曰注疏
所言四代之學未有以見其必然陳氏說其位置又
與諸儒不同皆無可考闕之可也
案并東序於東膠疏說與陳氏同惟疏以上庠右學
在郊東序東膠在王宮之東陳氏則謂與成均並在
一邱之上位置為異至上庠辟雍與成均為并為析
陳氏曾未之詳攷董仲舒以成均為五帝學名疑即
上庠以其四面環水壅之故又以辟雍名意亦一學
而三名與
左足履物不方足還視侯中俯正足(還音旋)
正義鄭氏康成曰方猶併也志在於射左足至右足
還併足則是立也南面視侯之中乃俯視併正其足
(朱子曰注意若曰左足履物而右足不併便還足南面視侯之中也若便併右足則是立矣以志在扵射)
(故未暇立而先視侯既視侯而後俯併其足也)敖氏繼公曰左足履物履
從畫也大射儀曰司射由下物少退則履物者當履
其從畫矣他時凡欲還者必先立此不方足未暇北
面而立也還謂右還而南面也右還者為下射宜鄉
上射也既視侯中乃俯視而正足則視侯中之時右
足其亦在從畫而少退與陳氏祥道曰凡射履物
則先左足以正其位還視侯中以審其的然後俯正
而俟物者則之所自出射之所履不過乎物故位謂
之物賈氏公彦曰大射納射器之下即言工人士
與梓人升自北階兩楹間疏數容弓若丹若墨度尺
而午此不言畫物早晚者文略亦當納射器後即畫
之也
案矢南行射者必側身西鄉其足當左前右後不得
併足也此所云正足乃甫至物時之足容其既乃側
身而射如前法觀下文於上耦曰合足而俟蓋合足
之後又經司馬命去侯司射命射而後射則知正足
非即射時之足容明矣
不去旌(去起呂反)
正義鄭氏康成曰以其不獲敖氏繼公曰倚旌扵
侯而不去者以誘射不主於中且不獲也
存疑賈氏公彦曰旌擬唱獲誘射不唱獲
案注所云獲謂中也旌倚侯中不去旌而命中則并
中其旌矣故不去旌者明不責誘射者之命中也其
不責以命中者以誘射者之射而盡中則難乎其為
繼射之人使誘射者之射而盡不中則又無以塞乎
教射之責故惟主於儀而不主扵中以是為禮射之
誘射也云爾疏說不如注善
誘射將乘矢執弓不挾右執弦
正義鄭氏康成曰誘猶教也將行也行四矢象有事
於四方不挾矢盡敖氏繼公曰誘引導也亦有教
之之意執弓左執弣也不挾明事畢也挾弓者以右
巨指鈎弦不挾則但執弦而已
南面揖揖如升射降出于其位南適堂西改取一个挾
之(注今文曰適序西)
正義敖氏繼公曰南面揖揖退也揖如升射謂如其
當物升堂之揖也云出于其位南見是時未有司馬
西方之位也自賓與大夫之外凡南行而適堂西與
堂西出而北行者皆由於此惟發於其位及反位者
則否鄭氏康成曰改更也不射而挾之示有事也
賈氏公彦曰一个不在西階而在堂西故適堂西
即云改取一个也楊氏復曰不從階西徑過堂西
必出于其位南而後向北以適堂西亦教衆耦以適
堂西之威儀也
案司射升時堂上三揖退亦當然但升時之揖北面
退則南面故曰南面揖揖如升射也至堂下則降時
一揖如升射之有及階之揖也出于其位南又揖如
升射之有當階之揖也將適堂西又揖如升射之有
發位之揖也此三揖惟適堂西為西面揖又案言
出于其位南則當與三耦立處相當盖三耦本立于
其位之西南也司射至此乃轉而西行至上耦前又
轉而北行以適堂西也言改者改乘為一也不搢三
者以將搢扑也
遂適階西取扑搢之以反位(扑普卜反)
正義鄭氏康成曰扑所以撻犯教者書云扑作教刑
敖氏繼公曰搢扑者以三耦將射也陳氏祥道
曰衆之所在非威不足以制之故古者閭胥扵鄉小
胥扵學有觵撻司市於市有扑罰司徒扵誓田亦有
扑禮稱夏楚二物收其威也則射之有扑宜矣
案反位謂反中西南東面之位
右誘射
欽定儀禮義疏卷八
