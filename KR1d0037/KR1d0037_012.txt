欽定儀禮義疏卷十
鄉射禮第五之三
賓北面坐取俎西之觶興阼階上北面酬主人主人降
席立于賓東
正義賈氏公彦曰俎西之觶謂上一人舉觶于賓賓
奠于薦西者也
賓坐奠觶拜執觶興主人答拜賓不祭卒觶不拜不洗
實之進東南面主人阼階上北面拜賓少退主人進受
觶賓主人之西北面拜送賓揖就席
正義鄭氏康成曰所不者酬而禮殺也賓立飲
主人以觶適西階上酬大夫大夫降席立于主人之西
如賓酬主人之禮主人揖就席
正義鄭氏康成曰其既實觶進西南面立鄉所酬
賈氏公彦曰云以觶者旅酬恒執此觶以相酬
若無大夫則長受酬亦如之(長知丈反)
正義鄭氏康成曰長謂以長幼之次酬衆賓(賈疏言三賓也)
敖氏繼公曰長謂衆賓之長也此惟據主人所酬
者而言大夫若衆則相酬辯乃及長
司正升自西階相旅作受酬者曰某酬某子受酬者降
席(相息亮反)
正義鄭氏康成曰某者字也某子者氏也稱酬者之
字受酬者曰某子尊之也春秋傳曰字不若子(賈疏莊十)
(年公羊傳)敖氏繼公曰此謂大夫酬長若長相酬之時
也司正稱酬者之字稱受酬者某子彼此之辭也此
主為酬者命受酬者緣酬者之意欲尊敬所酬故於
此言字於彼言子
存疑鄭氏康成曰此言某酬某子者射禮略於飲酒
飲酒言某子受酬以飲酒為主
案司正之相旅猶司射之比耦也相旅而曰某酬某
子猶比耦之言子與某子射也相旅而曰某子受酬
猶比耦之言某御於子也蓋當兩告之某子受酬之
云即所以作受酬者也鄉飲酒禮不言作受酬者故
其辭曰某子受酬為受酬者言之也此經既言作受
酬者故曰某酬某子為酬者言之也二經亦互見為
義耳
司正退立于西序端東面
正義鄭氏康成曰退立俟後酬者也始升相立階西
北面
衆受酬者拜興飲皆如賓酬主人之禮辯遂酬在下者
皆升受酬于西階上卒受者以觶降奠于篚司正降復
位(辯音遍)
正義鄭氏康成曰在下謂賓黨也鄉飲酒記曰主人
之贊者西面北上不與無算爵然後與此異於賓
敖氏繼公曰在下者迭升受酬亦如上禮可知
案鄉飲酒禮衆受酬者受自左
右旅酬
使二人舉觶于賓與大夫
正義敖氏繼公曰至是乃并舉觶于大夫者異之也
案鄉飲酒禮舉觶于賓介此無介故于大夫二人主
人之贊者已見鄉飲禮
舉觶者皆洗觶升實之西階上北面皆坐奠觶拜執觶
興賓與大夫皆席末答拜舉觶者皆坐祭遂飲卒觶興
坐奠觶拜執觶興賓與大夫皆答拜
正義敖氏繼公曰大夫席末席東端也
舉觶者逆降洗升實觶皆立于西階上北面東上賓與
大夫拜舉觶者皆進坐奠于薦右賓與大夫辭坐受觶
以興舉觶者退反位皆拜送乃降賓與大夫坐反奠于
其所興(注坐反古文曰反坐)
正義敖氏繼公曰東上舉于賓者在右也此奠于其
所亦少違其故處而在其俎之西也於此言興見其
無事則不坐也鄭氏康成曰坐奠之不敢授辭辭
其坐奠觶
案鄉飲酒禮賓介異面故賓奠于薦西介奠于薦南
皆其右也此賓與大夫同面故止言薦右
若無大夫則唯賓
正義敖氏繼公曰言此者明不舉觶于衆賓之長此
二人舉觶雖曰正禮然無大夫則闕一人以其禮唯
當行於尊者耳
存疑鄭氏康成曰長一人舉觶如燕禮媵爵之為
案注所謂長一人者於二人中其一人長者也燕禮
承二人媵爵之後故有二人此前無二人舉觶之節
則若無大夫惟當一人舉觶如旅酬之為不得如燕
之媵爵矣
右二人舉觶
司正升自西階阼階上受命于主人適西階上北面請
坐于賓賓辭以俎反命于主人主人曰請徹俎賓許司
正降自西階階前命弟子俟徹俎
正義敖氏繼公曰司正升阼階上北面而受命鄭
氏康成曰上言請坐于賓下言主人曰互相備耳(賈疏)
(凡辭皆司正請于主人主人有命司正乃傳告賓今上文云司正請坐于賓直見司正傳主人辭不見主)
(人曰請坐于賓之辭此下直見主人曰請徹俎不見司正傳主人辭以告賓是互相備也)
司正升立于序端賓降席北面主人降席自南方阼階
上北面大夫降席席東南面
正義鄭氏康成曰俟弟子升受俎
賓取俎還授司正司正以降自西階賓從之降遂立于
階西東面司正以俎出授從者(還音旋下同從者才用反)
正義鄭氏康成曰授賓家從来者也古者與人飲食
必歸其盛者所以厚禮之(賈疏鄉飲酒燕禮大射皆歸賓俎公食禮有司卷三)
(牲之俎歸于賓館)
案卷俎以歸於賓館者禮之重者也飲射禮輕故出
授其從者而已
主人取俎還授弟子弟子受俎降自西階以東主人降
自阼階西面立
正義鄭氏康成曰以東授主人侍者敖氏繼公曰
主人取俎未必在司正出門之後上文蓋終言之耳
西面立階東當序位
案先言以東而後言主人降明主人之降亦從俎也
大夫取俎還授弟子弟子以降自西階遂出授從者大
夫從之降立于賓南(從者才用反)
正義鄭氏康成曰凡言還者明取俎各自鄉其席
案燕禮賓卿大夫皆自以俎出者尊君也此敵禮故
使司正及弟子代為出俎賓大夫惟降階下而已
衆賓皆降立于大夫之南少退北上
正義賈氏公彦曰三賓無俎亦從降知將燕故同降
同升也
右徹俎
主人以賓揖讓說屨乃升大夫及衆賓皆說屨升坐(說吐)
(活反)
正義鄭氏康成曰說屨者將坐空屨䙝賤不宜居堂
也說屨則摳衣為其被地敖氏繼公曰亦當說屨
乃揖讓如飲酒之禮特立文異耳
右說屨升坐
乃羞
正義鄭氏康成曰燕設啗具所以案酒
無算爵使二人舉觶賓與大夫不興取奠觶飲卒觶不
拜
正義鄭氏康成曰二人謂曏者二人也使之升立于
西階上當執觶也卒觶者固不拜矣著之者嫌坐卒
爵者拜既爵也此坐于席禮既殺不復崇敖氏繼
公曰使之亦司正也此舉觶謂取而酌之即下文所
云執觶者受觶遂實之之事也其位蓋在西序端北
上若無大夫則惟一人賈氏公彦曰經賓上有于
字者誤此二觶仍是前二人所舉者今二人升舉發
行無算爵非新觶也
案此人即向所使之人此觶即向所舉之觶未嘗别
使他人更舉他觶也而經必重言使二人舉觶者明
此無算爵所以終向者舉觶之禮也
執觶者受觶遂實之賓觶以之主人大夫之觶長受而
錯皆不拜(長知丈反錯倉各反注今文執觶及賓觶大夫之觶皆為爵)
正義鄭氏康成曰長衆賓長錯者實主人之觶以之
次賓實賓長之觶以之次大夫其或多者迭飲於坐
而已(賈疏衆賓三人若大夫亦三人則得交錯相酬若一大夫則衆賓二人無所酬直迭飲而已若)
(大夫四人已上多於三賓自三人之外無所酬則亦自相迭飲而已)皆不拜受禮又殺
也(賈疏上二人舉觶飲卒不拜是其殺今不拜受又殺)
案若大夫一人則主人所受之賓觶當以之第二賓
至賓長所受之大夫觶無大夫可酬則當以之第三
賓矣是賓與賓迭飲也若大夫四人則主人所受之
賓觶仍當以之第二賓若賓長所受之大夫觶則當
以之第二大夫而第二賓所受於主人之觶以之第
三大夫第二大夫所受於賓長之觶以之第三賓至
第三大夫所受於第二賓之觶無賓可酬則當以之
第四大夫矣是大夫與大夫迭飲也所以然者以堂
上之酬未辯無酬及在下者之禮故也
辯卒受者興以旅在下者于西階上(辯音徧)
正義敖氏繼公曰辯謂堂上皆已受爵也卒受者衆
賓長之末者也鄭氏康成曰執觶者酌在上辯降
復位
案卒受者之觶猶執觶者酌之自此以後則皆在下
之賓矣在下之賓既受酬訖則自向尊前北面實觶
以酬其肩随之賓於西階上故注曰不使執觶者酌
也所以不使者以執觶者與已皆為在下之列亦當
與旅故也
長受酬酬者不拜乃飲卒觶以實之(注古文曰受酬者不拜)
正義賈氏公彦曰長謂堂下賓黨之長鄭氏康成
曰言酬者不拜者嫌酬堂下異位當拜也實之不使
執觶者酌敖氏繼公曰言酬者不拜嫌親酬當拜
也實之謂自實之
受酬者不拜受
正義鄭氏康成曰禮殺雖受尊者之酬猶不拜(賈疏堂下)
(者受堂上者猶不拜)敖氏繼公曰曏者旅酬有拜而飲者拜
而受者故於此一一明之
辯旅皆不拜(辯音徧)
正義鄭氏康成曰主人之贊者於此始旅嫌有拜
執觶者皆與旅(與音預)
正義鄭氏康成曰嫌已飲不復飲也上使之勸人耳
非逮下之惠也亦自以齒與於旅也敖氏繼公曰
於此言執觶者與旅則曏者旅酬時主人之贊者不
與明矣
卒受者以虚觶降奠于篚
案上所云卒受堂上之卒受者也此則在下之卒受
者
執觶者洗升實觶反奠于賓與大夫(注今文實觶觶為之)
正義鄭氏康成曰復奠之者燕以飲酒為歡醉乃止
主人之意也敖氏繼公曰二觶原在賓與大夫之
前故云反奠餘則皆如上文賓與大夫不興取奠觶
飲以下之儀不言者可知也此後酒行終而復始儀
亦如之至醉而止所謂無算爵也
案反奠而復舉所以醉賓雖不再舉亦必反奠以禮
成於尊故也
無算樂
正義鄭氏康成曰合鄉樂無次數
案鄉飲酒禮之無算樂注云或間或合而此惟曰鄉
樂者以射禮繁且久正歌已殺則無算樂又當殺也
然鄭亦臆言之耳飲射同用鄉樂為近之
右無算爵
賓興樂正命奏陔賓降及階陔作(陔古才反)
正義敖氏繼公曰降謂降堂及階至階上也
賓出衆賓皆出主人送于門外再拜
右賓出
明日賓朝服以拜賜于門外主人不見(朝音潮)
正義鄭氏康成曰不見不䙝禮也敖氏繼公曰拜
賜之禮賓至于門外擯者出請入告主人辭不見賓
乃拜主人拜辱亦如之
如賓服遂從之拜辱于門外乃退
右拜賜拜辱
主人釋服乃息司正無介
正義鄭氏康成曰息司正謂賓之與之飲酒以其昨
日尤勞倦也此已下皆記禮之異者敖氏繼公曰
昨日正禮已無介乃言之者嫌不射而飲或用介也
不殺使人速迎于門外不拜入升不拜至不拜洗薦脯
醢無俎
正義敖氏繼公曰亦當使人戒乃速經文略也言不
殺復言無俎者嫌不殺亦或有俎也士冠士虞以乾
肉折俎
賓酢主人主人不崇酒不拜衆賓
正義敖氏繼公曰主人不崇酒則賓亦不告旨矣其
他不見者可以意求之
案拜迎拜至拜洗之節於賓而既省矣衆賓復言不
拜者上云賓酢主人則主人於賓有獻獻酢有拜此
衆賓雖獻不拜故下文即曰既獻衆賓明此不拜為
獻衆賓言之也
既獻衆賓一人舉觶遂無算爵
正義鄭氏康成曰言遂者明其間闕也(敖氏繼公曰謂舉觶之後)
(無算爵之前其間工入升歌等禮皆闕也)賓坐奠觶于其所擯者遂受命
于主人請坐于賓賓降說屨升坐矣不言請坐者請
坐主於無算爵敖氏繼公曰此一人舉觶在獻衆
賓之後雖與正禮之為旅酬始者同實為無算爵始
也言遂無算爵明其說屨升坐即取此觶飲也
無司正
正義鄭氏康成曰使擯者而已不立之
賓不與(與音預注古文與作豫)
正義鄭氏康成曰昨日正賓不可䙝也
徵唯所欲以告于鄉先生君子可也
案鄉先生君子已見士冠禮及鄉飲酒禮
羞唯所有鄉樂唯欲
右息司正
總論敖氏繼公曰此與前篇息司正之禮亦同但
文有詳略耳
記大夫與則公士為賓使能不宿戒(與音預)
正義鄭氏康成曰不敢使鄉人加尊於大夫也公士
在官之士鄉賓主用處士
存疑賈氏公彦曰鄉射使處士無爵命者為賓有大
夫来不以加尊於大夫故易去之使公士為賓
辨正敖氏繼公曰大夫於一人舉觶于賓乃入主人
必無臨時易賓之禮然則大夫之與此禮者亦主人
請之明矣舊說謂鄉飲鄉射大夫自来觀禮非也
右記賓
其牲狗也亨于堂東北(亨普庚反)
正義敖氏繼公曰用狗者因大射之牲也其義與鄉
飲同此下有不釋者見鄉飲記
尊綌幂賓至徹之蒲筵緇布純(純之閏反又章允反)
正義鄭氏康成曰以綌為幂取其堅潔
右記牲與尊幂筵
西序之席北上
正義鄭氏康成曰衆賓統於賓敖氏繼公曰經言
衆賓長升就席者三人耳又曰衆賓之席繼而西是
未必有西序之席北上者
存疑賈氏公彦曰衆賓之席繼賓以西南面東上今
復有東面者若公卿大夫多尊東不受則於尊西也
案西序之席注謂衆賓者是也敖氏疑之亦是也遵
者非衆賓也無席于尊西之理疏蓋求其說而不得
姑為之辭耳豈三賓以下亦有不立于堂下者乃為
此席與
右記西序之席
獻用爵其他用觶以爵拜者不徒作
右記爵觶之用及以爵拜者
薦脯用籩五膱祭半膱横于上醢以豆出自東房膱長
尺二寸(膱音職注古文膱為胾今文或作植)
正義鄭氏康成曰脯用籩籩宜乾物也醢以豆豆宜
濡物也膱猶脡也為記者異耳(賈疏鄉飲酒記云五脡)祭横于
上殊之也於人為縮膱廣狭未聞敖氏繼公曰曲
禮云以脯脩置者左胊右末是膱長尺二寸而中屈
之也士虞記有乾肉折俎亦曰朐在南此可以見其
制矣祭半膱則不屈之賈氏公彦曰周官醢人注
云作醢及臡者必先膊乾其肉乃後細剉之雜以粱
麴及鹽漬以美酒塗置甀中百日則成矣
右記脯醢
俎由東壁自西階升賓俎脊脅肩肺主人俎脊脅臂肺
肺皆離皆右體也進腠(腠七奏反)
正義鄭氏康成曰以骨名肉貴骨也賓俎用肩主人
用臂尊賓也右體周所貴也若有尊者則俎其餘體
也敖氏繼公曰不言大夫俎者有無不定也
右記俎
凡舉爵三作而不徒爵凡奠者於左將舉者於右衆賓
之長一人辭洗如賓禮(長知丈反)
正義鄭氏康成曰尊之於其黨
右記行禮諸節
若有諸公則如賓禮大夫如介禮無諸公則大夫如賓
禮
正義鄭氏康成曰尊卑之差
案此禮無介記者蓋以飲酒禮之賓介明公與大夫
之差等耳
右記遵者諸公大夫之差
樂作大夫不入樂正與立者齒
正義敖氏繼公曰但云與立者齒則獻薦旅皆在其
中矣
右記大夫入節樂正立位
三笙一和而成聲(和戶卧反)
正義鄭氏康成曰三人吹笙一人吹和凡四人也爾
雅曰笙小者謂之和(賈疏釋樂云大笙謂之巢小者謂之和)陳氏祥
道曰古者造笙以匏為主列管匏中施簧管端其制
法鳳皇以象其鳴大者十九簧而以巢名之以其管
在匏有鳳巢之象也小者十三簧而以和名之以其
大者唱則小者和也
存異敖氏繼公曰三人吹笙而一人歌其所吹之詩
以和之而後笙之辭顯而成聲也
案升歌時無笙笙入時無歌間歌亦一歌一笙無歌
笙並作之事若合樂則歌者二人又不止於一和敖
說非是
右記笙
獻工與笙取爵于上篚既獻奠于下篚其笙則獻諸西
階上(注今文無與笙)
正義鄭氏康成曰奠于下篚不復用也
右記工與笙之獻
立者東面北上
正義鄭氏康成曰賓黨敖氏繼公曰門内堂下之
位同
案飲酒記云若有北面者則東上東上當作西上
右記立者之位
司正既舉觶而薦諸其位
正義鄭氏康成曰薦於觶南
右記司正薦節
案以上多有與鄉飲酒相出入今但釋其異者
三耦者使弟子司射前戒之
正義鄭氏康成曰弟子賓黨之少者也前戒謂先射
請戒之敖氏繼公曰三耦射則在先立則居前以
弟子為之者為司射當誘射也誘有教之之意故以
少者為三耦而誘之不使長者嫌其待之淺也惟前
戒故不待命而先俟于堂西
右記三耦
司射之弓矢與扑倚于西階之西
正義鄭氏康成曰便其事也賈氏公彦曰司射初
取弓于階西兼挟乘矢則誘射之弓矢在階西矣若
誘射訖適堂西改取一个挟之此一个實在堂西至
視算時適階西釋弓去扑獻釋獲者此亦在階西
案此矢謂乘矢也大射儀司射之弓矢在次此無次
故記人明之
右記司射弓矢扑倚處
司射既袒決遂而升司馬階前命張侯遂命倚旌(注古文曰)
(遂命獲者倚旌)
正義鄭氏康成曰著並行也(敖氏繼公曰謂此時司正司馬同時行事非相)
(繼為之)敖氏繼公曰經言司馬命張侯倚旌在司射
比三耦之後記言此以明其在司射升請射于賓之
時非若經文之次也然經文如彼者欲終上事乃言
下事故爾階前即觶南之處也此云階前下云命負
侯者由其位文互見也
案司馬命張侯亦當在司射升請而賓許之後下記
云命負侯者由其位則是於阼階前觶南西面中庭
之位矣故此曰遂命見與張侯相因而命故不異其
處也
右記司射司馬並行之節
凡侯天子熊侯白質諸侯麋侯赤質大夫布侯畫以虎
豹士布侯畫以鹿豕(麋密夷反)
正義鄭氏康成曰此所謂獸侯也燕射則張之(賈氏梓人)
(云張獸侯以息燕)而記此者天子諸侯之燕射各以其鄉射
之禮而張此侯(賈疏諸侯燕用鄉射之禮天子雖無文據此記明天子燕射亦用鄉射之)
(法)則經獸侯是也由是云焉白質赤質皆謂采其地
(賈疏白質以蜃灰塗之使白為地赤質亦以赤塗之使赤為地)其地不采者白布也
(賈疏謂大夫士直云布侯)熊麋虎豹鹿豕皆正面畫其頭象於正
鵠之處耳(賈疏梓人云三分其廣而鵠居一據大射之侯若賓射則正居一燕射則獸居一)
君畫一臣畫二陽竒隂耦之數也其畫之皆毛物之
(賈疏各以其色)朱子曰天子只云熊侯者燕射惟有五十
步侯而已無尊卑之别也陳氏祥道曰天子諸侯
言質而不言布大夫士言布畫而不言質則大夫士
其地不采可知敖氏繼公曰布侯言布見熊麋二
侯其體亦布也大射之禮王則虎侯熊侯豹侯諸侯
則熊侯参侯豻侯卿大夫則麋侯此天子用其三侯
之次諸侯又用卿大夫之侯皆辟其大射也
存疑鄭氏康成曰射熊虎豹不忘上下相犯射麋鹿
豕志在君臣相飬
辨正朱子曰注說未安恐射此野獸止是取其服猛
除害之義王氏應電曰虎熊豹皆獸之極猛者春
秋書多麋害稼之獸取以為侯示驅猛除害之意
案司裘注云用虎熊豹麋之皮示服猛討迷惑者也
其疏曰虎熊豹是猛獸麋者迷也據此則此注乃鄭
氏未定之說
通論易氏祓曰皮侯大射之侯也五采之侯賓射之
侯也獸侯燕射之侯也此記所言即獸侯也蓋大射
以鵠賓射以正燕射以質
凡畫者丹質
正義鄭氏康成曰賓射之侯燕射之侯(賈疏采侯是賓射之侯獸)
(侯是燕射之侯故並言之)皆畫雲氣於側以為餙必先以丹采其
地丹淺於赤賈氏公彦曰賓射天子九十步侯朱
白蒼黃玄五正者還畫此五色雲氣於其側七十步
侯朱白蒼三正者還畫此三色雲氣於其側五十步
侯朱綠二正者還畫此二色雲氣於其側必先用丹
采此地乃於其上畫雲氣也陳氏祥道曰攷聘禮
記繅藉三采朱白蒼二采朱綠則三正去玄黃二正
朱綠理或然也
案一說此丹質專承布侯而言所謂凡者凡大夫與
士也所謂畫者即指畫以虎豹畫以鹿豕者言也蓋
熊侯白質麋侯赤質而布侯則丹質也亦通
通論孔氏穎達曰禮射有三一為大射二為賓射三
為燕射天子大射射虎侯熊侯豹侯諸侯大射亦張
三侯曰大侯参侯干侯卿大夫射麋侯也天子賓射
用五正三正二正之侯諸侯賓射用三正二正之侯
卿大夫用二正之侯士亦用二正之侯天子以下燕
射則尊卑皆用一侯此記下文云侯道五十弓弓二
寸以為侯中則天子以下皆五十弓侯中同方一丈
也而皇氏沈氏乃云天子熊侯或云九十弓或云七
十弓同三侯上下之差其義非也朱子曰梓人職
有皮侯采侯獸侯其曰張皮侯而棲鵠者天子大射
三侯用虎熊豹皮餙侯之側而畫以五采之雲氣號
曰皮侯又各以其皮為鵠綴之中央似鳥之棲故謂
之棲鵠其曰五采之侯者賓射之侯也正之方外如
鵠亦三分其侯而居一中二尺中畫朱次白次蒼次
黃次黑充其尺寸使大如鵠而亦畫其側為五采雲
氣三正之侯則去玄黃二正之侯則去青白直以朱
綠也射義注所謂畫布曰正棲皮曰鵠是也其曰獸
侯則燕射之侯此記所言天子熊侯諸侯麋侯大夫
士布侯者是也蓋皆用布而畫獸頭於正鵠之處故
名獸侯且天子諸侯則以白土赤土塗其布以為質
大夫士則用布而不塗其側所畫雲氣采色之數則
亦如采侯之差等也
右記侯
射自楹間物長如笴其間容弓距隨長武(笴古我反又古老反)
正義鄭氏康成曰楹間中央東西之節也物謂射時
所立處也物猶事也君子所有事也長如笴者謂從
畫之長短也笴矢幹也長三尺與跬相應(賈疏一舉足謂之跬)
(再舉足謂之步)射者進退之節也間容弓者上下射相去六
尺也距随者物横畫也始前足至東頭為距後足来
合而南面為随武跡也尺二寸陳氏祥道曰笴長
三尺距随長武一縱一横縱長而横短所謂度尺而
午也敖氏繼公曰其間容弓為從畫言也横畫之
距随長武則上下射之相去不及五尺矣射者南面
還視侯中之後先以左足履物之東端乃以右足履
其西端而合之故名東端為距西端為随取其左足
至則右足從之也距至也随猶從也
序則物當棟堂則物當楣
正義鄭氏康成曰是制五架之屋也正中曰棟次曰
楣前曰庪賈氏公彦曰五架之屋庠序皆然敖
氏繼公曰當棟當楣以庭之深淺而異堂之庭深於
序故進退其物以合侯道之數此侯道五十弓
案此物南北之節也庠序各異東西則無論庠序皆
取節於楹間
右記物
命負侯者由其位
正義鄭氏康成曰於賤者禮略賈氏公彦曰司馬
自在己位遥命之經無司馬命負侯之位故記之也
敖氏繼公曰位觶南也此與前二命皆不離其位
者以射事未至略之由便也
右記司馬命負侯之位
凡適堂西皆出入于司馬之南唯賓與大夫降階遂西
取弓矢
正義鄭氏康成曰尊者宜逸由便也敖氏繼公曰
凡凡司射司馬三耦衆耦也此於司射司馬之位為
南於耦之射位為北故以之為節賓無射位大夫不
立於射位故取弓矢于堂西不由之大夫卒射而退
乃由此者與上耦俱行故也
案賓與主人耦主人降階遂東取弓矢故賓亦然而
大夫視之
右記適堂西所由
旌各以其物
正義鄭氏康成曰旌總名也(賈疏周官司常職九旗對文雜帛為物析羽為)
(旌各别今名物為旌者散文通)雜帛為物大夫士之所建也敖氏
繼公曰此據士之為主人者言也云各則是三等之
士物亦有不同者矣士喪禮曰為銘各以其物亦此
意也
存疑賈氏公彦曰鄉大夫詢衆庶於庠州長習射於
榭雖同建物杠則大夫五仞士三仞不同
案疏家循用禮緯謂旌杠士三仞大夫五仞諸侯七
仞天子九仞夫旌獲者執之以時而舉時而偃者也
必輕簡乃得便捷豈其七仞九仞而可以倏舉倏偃
乎侯之上綱去地一丈九尺二寸獲者取旌倚于侯
中則旌雖高出於侯諒不甚遠杠之長自士大夫以
上大概相同唯物則異如是乃一人舉之而有餘也
以士喪禮推之則敖氏之說亦可尋
無物則以白羽與朱羽糅杠長三仞以鴻脰韜上二尋
(糅人酉反杠音江脰音豆韜吐刀反注今文糅為縮韜為翿)
正義鄭氏康成曰此翿旌也(賈疏據下文士鹿中翿旌)翿亦所以
進退衆者糅者雜也杠橦也鴻鳥之長脰者也八尺
曰尋(賈疏冬官殳長丈二而云尋有四尺除四尺則尋八尺)賈氏公彦曰下
云君國中射以翿旌獲此士與君同者士卑不嫌命
士以上尊卑自異也敖氏繼公曰無物謂士之未
仕者也大夫士建物蓋指己仕者而言以白羽朱羽
相雜而綴於杠之首亦象析羽為旌之意也
案白羽與朱羽糅猶物之以白帛與絳帛雜也韜者
以綃籠杠如鴈之頭頸三分其竿韜上二尋為一丈
六尺餘不韜者八尺也
存疑鄭氏康成曰無物者謂小國之州長也其鄉大
夫一命其州長士不命(賈疏典命職子男大夫一命士不命)不命者無
物七尺曰仞賈氏公彦曰書傳雉高一丈祭義曰
築宫仞有三尺除三尺只有七尺故知七尺曰仞
辨正孔氏安國曰八尺曰仞朱氏載堉曰仞尋皆
八尺也但上下縱長言之則曰仞左右横廣言之則
曰尋考工記云廣二尋深二仞謂之澮則仞與尋同
為八尺此其證也祭義築宫仞有三尺蓋一丈一尺
也若仞乃七尺加三尺為一丈者只言一丈豈不明
白而反含糊言之理不通矣
案仞之說非一孔鮒小爾雅曰四尺謂仞王肅從之
包氏論語注曰七尺曰仞與此注同然趙岐孟子注
房氏管子注皆同孔氏書傳以八尺為仞
右記旌
凡挟矢於二指之間横之
正義鄭氏康成曰二指謂左右手之二指(賈疏以云横之知左)
(右手皆挟)此以食指將指挟之(賈疏第二指為食指左傳子公之食指動是也第三)
(指為將指左傳闔閭傷於將指是也以左擘指拓弓右擘指鈎弦故知挟矢以第二第三指間)敖
氏繼公曰云凡者或多或寡其法皆然寡則挟以食
指將指多則以餘指分挟之凡挟矢有挟一矢者有
挟四矢五矢者
右記挟矢之法
司射在司馬之北司馬無事不執弓
正義鄭氏康成曰以不主射故也郝氏敬曰司射
常執弓挟矢司馬惟有事升堂乃執弓
右記司射之位司馬執弓之節
始射獲而未釋獲復釋獲復用樂行之(復扶又反)
正義鄭氏康成曰君子取人以漸敖氏繼公曰始
射謂第一番三耦射時前言復謂第二番射時後言
復謂第三番射時三耦始射志在於中中則當言獲
未釋獲者此如習射然未宜較勝負且三耦之外皆
未射難以相飲不可以徒釋之也次射則賓主而下
皆繼射乃可以釋獲第三射則事已熟乃可以樂為
節也
右記再射三射漸進之序
上射於右
正義鄭氏康成曰於右物射
右記射位左右
楅長如笴博三寸厚寸有半龍首其中蛇交韋當
正義鄭氏康成曰博廣也直心背之衣曰當(賈疏言當心中)
(央)以丹韋為之左右司馬撫矢而乘之分委於當
敖氏繼公曰龍首者刻其上端作龍首之狀為識且
以餙也上端為首則下端為尾明矣經云東肆是其
證也蛇交以兩木屈曲為之狀如蛇交然
存疑鄭氏康成曰兩端為龍首中央為蛇身相交也
案古器皆有首尾如俎豆籩敦之類皆然此楅亦當
然也韋當者以韋束楅之中央而分其左右也矢各
有標識司馬撫矢時上射者分於左下射者分於右
故注曰分委於當
楅髤横而奉之南面坐而奠之南北當洗(髤虚求反奉芳勇反)
正義鄭氏康成曰髤赤黑漆也呂氏大臨曰奉者
承之以兩手也敖氏繼公曰奉之明執其兩端也
賈氏公彦曰取矢北面故南面奠之當洗南北節
案設楅南北當洗則洗不當碑而碑之節不以堂深
可見矣
辨正朱子曰奉或誤寫作拳釋文遂以權音張淳校
定印本亦不能正而曲從之
右記楅
射者有過則撻之(撻他達反)
正義賈氏公彦曰司射搢扑是教射法撻犯禮之過
者尚書云侯以明之撻以記之是也敖氏繼公曰
有過謂不能盡循司射之教而犯其所命者然則撻
之者其司射與又考司射行事其有關於尊者必去
扑則是尊者之射雖有過固不在此科也
右記撻
衆賓不與射者不降(與音預注古文與為豫)
正義鄭氏康成曰不以無事亂有事敖氏繼公曰
衆賓在三人之中者也射時賓主人大夫皆降而此
衆賓或不降者以是時堂下無衆賓不射者之位故
也
案大夫之不與射者視此記蓋以衆賓該之
右記堂上衆賓
取誘射之矢者既拾取矢而后兼誘射之乘矢而取之
(拾其劫反)
正義敖氏繼公曰經云後者遂取誘射之矢此則見
其於既拾取己矢乃為之
存疑鄭氏康成曰謂反位已禮成乃更進取之不相
因也賈氏公彦曰反位東西望訖上射乃更向前
兼取誘射之矢
辨正朱子曰經云後者遂取誘射之矢此注乃云反
位禮成乃更進取之似相矛盾疏上射字與後者二
字不相應當作下耦之下射
右記兼取誘射之矢
賓主人射則司射擯升降卒射即席而反位卒事
正義鄭氏康成曰擯賓主人升降者皆尊之也不使
司馬擯其升降主於射敖氏繼公曰擯謂以辭贊
之將擯而去扑搢之乃反位射時擯升降則取矢亦
當然也
案賓主人降取矢而後升射是射前一升降也既降
釋弓而升即席是射後又一升降也司射皆擯之不
擯大夫者大夫有耦也
右記司射擯升降
鹿中髤前足跪鑿背容八算釋獲者奉之先首(奉芳勇反)
正義鄭氏康成曰前足跪者象教擾之獸受負也(賈疏)
(屈前足以受負若今駝受負則四足俱屈)
右記中
大夫降立于堂西以俟射
正義鄭氏康成曰尊大夫不使久列於射位(賈疏射至乃就)
(其耦)
大夫與士射袒纁襦耦少退于物(纁元作熏舊監本己改纁今從之襦人于)
(反)
正義鄭氏康成曰不肉袒殊於耦耦少退下大夫也
既發則然敖氏繼公曰袒纁襦尊者不見體也襦
先著於衣内袒時則出之大夫非射於君所固不肉
袒矣乃以與士射為言者嫌為下射或當統於上射
而不異之也郝氏敬曰纁赤色襦裏衣袒禮衣見
襦不肉袒也耦居右物每既發一矢輙少退辟尊也
右記大夫堂下立處并袒法
司射釋弓矢視算與獻釋獲者釋弓矢
正義鄭氏康成曰惟此二事釋弓矢則擯升降不釋
敖氏繼公曰視算則射事己因去扑之節而并去
之獻釋獲者釋弓矢為有洗酌答拜等事故也
右記司射釋弓矢之事
禮射不主皮主皮之射者勝者又射不勝者降
正義鄭氏康成曰禮射謂以禮樂射也大射賓射燕
射是矣主皮者無侯張獸皮而射之言不勝者降則
不復升射也天子大射張皮侯賓射張五采之侯燕
射張獸侯敖氏繼公曰主皮之皮與皮侯之皮不
同蓋以中甲之革為之周官云射甲革樂記云貫革
皆指此也中甲之革犀兕若牛之皮也為物堅厚強
者乃能貫之故禮射不主皮為力不同科故也主皮
之射以又射與不射示榮辱亦異於禮射者也
存疑鄭氏康成曰不主皮者貴其容體比於禮其節
比於樂不待中為雋也尚書傳曰戰鬭不可不習故
於蒐狩以閑之也閑之者貫之也貫之者習之也凡
祭取餘獲陳於澤然後卿大夫相與射也中者雖不
中也取不中者雖中也不取何以然所以貴揖讓之
取也而賤勇力之取嚮之取也於囿中勇力之取今
之取也於澤宫揖讓之取也澤習禮之處非所於行
禮其射又主中此主皮之射與
案主皮之皮堅厚難射非皮侯采侯獸侯之比非強
有力者弗能貫也故凡射禮不以之若禮射則未嘗
不以命中為雋亦未嘗不以矢貫於正鵠為中也鄭
氏此解適與經違又引尚書傳既以射於澤宫為揖
讓之取何又以當主皮之射乎蓋主皮之射本以習
戰而非禮樂之事觀樂記及論語所云足以明之矣
書傳本難徵信况又顯然矛盾邪
右記主皮
主人亦飲于西階上
正義鄭氏康成曰就射爵而飲也已無俊才不可以
辭罰賈氏公彦曰此謂主人在不勝之黨
右記主人飲處
獲者之俎折脊脅肺臑(敖云臑字衍)
正義鄭氏康成曰臑若膞胳觳之折以大夫之餘體
賈氏公彦曰賓主人已用肩臂唯有臑及膞胳觳
若脊脅骨多尊卑皆有自臑以下各得其一注具言
之欲見無大夫獲者得臑若大夫一人大夫得臑獲
者得膞大夫二人獲者即得胳若大夫三人獲者即
得觳大夫更多則折之不得整體敖氏繼公曰折
謂折分其牲體不用全體也無大夫則臑折有大夫
則折其餘體肺離肺也下同臑在肺下非其次且與
折文不合蓋傳寫者因注首言臑而衍也大射注引
此無臑字又釋獲者之俎折脊脅肺則此俎不當言
臑明矣
東方謂之右个
正義鄭氏康成曰侯以鄉堂為面也
釋獲者之俎折脊脅肺皆有祭
正義鄭氏康成曰皆皆獲者也祭祭肺也以言肺嫌
無祭肺(賈疏明記者之意見上已有肺嫌不别有祭肺故言皆有祭)敖氏繼公
曰皆皆二俎也二俎有離肺復有祭肺者為獲者祭
于三處而加之釋獲者之俎因亦加祭肺一也
右記獲者釋獲者俎實
大夫說矢束坐說之(說吐活反)
正義鄭氏康成曰明不自尊别也
右說大夫說矢束
歌騶虞若采蘋皆五終
正義鄭氏康成曰每一耦射歌五終也敖氏繼公
曰若采蘋亦與周官異者也
右記歌之終數
射無算
正義鄭氏康成曰謂衆賓繼射者衆賓無數也
右記射耦無定數
古者於旅也語凡旅不洗不洗者不祭既旅士不入
正義鄭氏康成曰禮成樂備乃可以言語先王禮樂
之道也疾今人慢於禮樂之盛言語無節故追道古
也敖氏繼公曰言古者以見周之不然古謂殷以
上也於旅而語以敬殺也然則周之禮其燕坐乃語
與
通論張子曰語謂唯語禮樂言不及他飲射之際皆
當如是方氏慤曰語即大司樂所謂樂語也道古
即語也鄭氏釋樂語曰道者言古以制今蓋謂是矣
陳氏暘曰言歌騶虞采蘋繼之以於旅也語既歌
而語以成之也文王世子合語之禮皆小樂正詔之
於東序大樂正則斆而說之以言父子君臣長幼之
道合德音之致者也然則古者於旅也語豈非古樂
之法然邪
右記旅及士入節
大夫後出主人送于門外再拜
正義鄭氏康成曰後出下鄉人不干其賓主之禮拜
送大夫尊之也主人送賓還入門揖大夫乃出拜送
之敖氏繼公曰大夫後出與其後入之意同欲使
主人於賓與大夫各盡其禮而賓與大夫亦各得伸
其尊也大夫雖多亦惟拜送其長而已鄉飲酒遵者
之禮亦當如此
案迎大夫於門内者殺於迎賓也此則賓既出矣故
送之禮與賓同自此以上皆為射禮而記依經為序
右記大夫出節
鄉侯上个五尋中十尺(个如字)
正義鄭氏康成曰上个最上幅也上幅用布四丈中
方者也用布五丈今官布幅廣二尺二寸旁削一寸
(賈疏兩半各削一寸為縫)考工記曰梓人為侯廣與崇方謂中也
案布幅之廣說者非一漢志云二尺二寸淮南子云
二尺七寸廵守禮云三尺二寸注疏所言據漢志也
侯道五十弓弓二寸以為侯中(注今文改弓為肱)
正義鄭氏康成曰言侯中所取數也量侯道以貍步
(賈疏大射文)而云弓者侯之所取數宜用射器也(賈疏六尺為步)
(弓制六尺與步相應)二寸者骹中之博也(賈疏弓人職骹中有變焉謂弓弣把中側)
(骨處博二寸故於此處取數焉)陳氏祥道曰古者器用生於類故
侯道生於弓侯中亦生於弓鄭氏鍔曰弓二寸以
為侯中則九十弓之侯中丈八尺鵠六尺七十弓之
侯中丈四尺鵠四尺六寸有竒五十弓之侯中一丈
鵠三尺三寸有竒鄭衆馬融皆曰十尺曰侯四尺曰
鵠二尺曰正蓋不攷諸此耳
倍中以為躬倍躬以為左右舌下舌半上舌
正義鄭氏衆曰兩个謂布可以維持侯者也上方兩
枚與身三設身廣一丈兩个各一丈凡為三丈下兩
个半之傅地故短也鄭氏康成曰躬身也謂中之
上下幅也用布各二丈(賈疏謂中上中下各横接一幅布者)左右舌謂
上个也(賈疏對下个不倍躬者)居兩旁謂之个左右出謂之舌
(賈疏謂躬外兩相各出一丈若人舒舌)半者半其出於躬者也用布三
丈所以半上舌者(賈疏上舌兩相各一丈今下舌兩相各五尺通躬二丈故用布三丈)
侯人之形類也上个象臂下个象足中人張臂八尺
張足六尺五八四十(賈疏據上个)五六三十(賈疏據下个)以此
為衰也凡鄉侯用布十六丈(賈疏中五幅幅一丈用布五丈上下躬各二丈)
(總四丈上个四丈下个三丈是總十六丈)數起侯道五十弓以計道七十
弓之侯用布二十五丈二尺(賈疏侯道七十弓弓取二寸二七十四侯中丈)
(四尺七幅幅丈四尺用布九丈八尺上下躬各用布二丈八尺總五丈六尺上个倍躬為五丈六尺上舌)
(出者兩相各出丈四尺下舌半之兩相各出七尺通躬二丈八尺總四丈二尺通計用布二十五丈二尺)
道九十弓之侯用布三十六丈(賈疏侯道九十弓弓取二寸侯中丈八尺)
(九幅幅丈八尺用布十六丈二尺上下躬各用布三丈六尺總七丈二尺上舌倍躬亦七丈二尺下舌用)
(布五丈四尺總用布三十六丈)
餘論陳氏祥道曰古者制度取於身五十弓者侯道
之所始也故五十弓之侯其上象人之臂下象人之
足中其身也上下其躬也左右出者舌也下綱其足
也則侯之取於身備矣
案侯之制上闊下狭考工記上綱與下綱出舌尋又
疏云植在兩旁斜竪之蓋植之下有鐏扱於地旁更
有繩斜繫鐡橛而以築於地與
右記鄉侯之度
箭籌八十長尺有握握素
正義鄭氏康成曰箭篠也籌算也八十者略以十耦
為正貴全數握本所持處也素謂刊之也握本一作膚
(賈疏何休云側手為膚投壺云室中五扶注云鋪四指曰扶一指案寸四指則四寸握謂四寸也長尺有)
(握則此籌尺四寸矣)敖氏繼公曰尺有握猶尺有四寸也必
云握者見為所握處也
案其本四寸處刊之使白是謂握素不刊者外長一
尺
通論陳氏祥道曰射矢不曰籌故箭算曰籌投壺矢
曰籌故箭籌曰算
右記箭籌
楚扑長如笴刊本尺(刊苦干反)
正義鄭氏康成曰刊其可持處
案持籌以手故所刊惟握扑搢於要故所刊倍於握
而強
右記扑
君射則為下射上射退于物一笴既發則答君而俟(注今)
(文君射則為下)
正義鄭氏康成曰退于物一笴不敢與君併也答對
也此以下雜記也敖氏繼公曰下射之物在東主
位也答君謂東面立而對之射時進左手微背於君
故既射則還對之俟待君發也鄭氏鍔曰笴所謂
妢胡之笴是也字文為槀故有槀人之官
案物長如笴退于物一笴則遠離於物矣大夫之耦
少退猶在物也此遠離于物彌下也
君樂作而後就物君袒朱襦以射小臣以巾執矢以授
正義鄭氏康成曰君尊也不搢矢不挟矢授之稍屬
陳氏暘曰君樂作而後就物優尊以異卑也君不
搢矢故授以小臣君物不可徒執故藉以巾敖氏
繼公曰君樂作乃就物亦以樂節多故也大射儀曰
小臣師以巾内拂矢而授矢于公稍屬蓋以巾拂之
而又藉手以執之也
若飲君如燕則夹爵(飲於禁反夹古浃反)
正義鄭氏康成曰謂君在不勝之黨也賓飲君如燕
賓媵觶于公之禮夹爵者君既卒爵復自酌
案媵觶之禮不夹爵故先自酌而後媵公是如燕矣
既媵而復自酌所謂則夹爵也
右記君射諸儀
案自此以下數節蓋通燕射大射言之
君國中射則皮樹中以翿旌獲白羽與朱羽糅(翿徒刀反注古)
(文無以今文糅為縚皮樹為繁竪)
正義鄭氏康成曰國中城中也謂燕射也皮樹獸名
以翿旌獲尚文德也張氏鎰曰皮樹人面
案此條朱子通解以入燕禮記
於郊則閭中以旌獲
正義鄭氏康成曰於郊謂大射也大射於大學王制
曰小學在公宮之左大學在郊(賈疏據諸侯言天子大學在國中小學在)
(郊)閭獸名如驢一角或曰如驢岐蹄(賈疏已上山海經文)周書
曰北唐以閭(賈疏周書見國語)孔氏穎達曰諸侯大射案
大射儀云公入驁射畢而云入謂從郊入國則射在
郊學也郭氏璞曰閭即羭也角如麢羊一名山驢
今晉陽縣西汲甕山多有之陳氏祥道曰郊特牲
卜之日王立于澤親聽誓命大射儀曰公入驁禮記
言王之出於澤儀禮言公之入於澤則天子澤宮西
郊小學也諸侯澤宫郊之大學也此曰閭中諸侯郊
射之中也
於竟則虎中龍旜(竟音景旜之然反)
正義鄭氏康成曰於竟謂與鄰國君射也(賈疏賓射也)畫
龍於旜尚文章也通帛為旜孔氏穎達曰天子賓
射則在朝諸侯賓射若在國則亦在朝與天子同若
在國外相會則在境陳氏祥道曰諸侯賓射不特
於竟其在國中亦皮樹中
案此條朱子通解以附燕禮記
辨正敖氏繼公曰此記言君之中與所獲者有國中
郊竟之異而不言為某射則是其所以異者惟繫於
地之遠近不繫於射之大小也若然則固有大射而
用皮樹中翿旌燕射而用虎中龍旜者矣
大夫兕中各以其物獲士鹿中翿旌以獲(兕徐履反注古文無以獲)
正義敖氏繼公曰其指大夫而言大夫有上中下之
異故物亦有差司常職曰大夫士建物翿旌即白羽
與朱羽糅者也上記言士禮云旌各以其物無物則
以白羽與朱羽糅此直見翿旌而已蓋記者雜也
鄭氏康成曰兕獸名似牛一角用翿為旌以獲無物
也許氏慎曰兕如野牛有毛其皮堅厚可以制鎧
賈氏公彦曰公侯伯大夫再命子男大夫一命不
同故云各公侯伯州長一命有旌亦入物中陳氏
祥道曰鹿中前足跪鑿背皮樹閭虎兕之制蓋亦然
也
案大夫與士俱各以其物獲則物有不同敖說是也
此記直言翿旌則三等之士雖有物而不妨通用翿
旌蓋慮有不備者也又案此記言中上不及王故
周官大史職注云天子之中未聞
右記中與獲之等
唯君有射于國中其餘否(注古文有作又今文無其餘否)
正義鄭氏康成曰臣不習武事於君側也敖氏繼
公曰其餘否謂人臣不為射主於國中也君有射於
國中者以其於公宮為之也若人臣之家其庭淺隘
器用又未必備故射則必於鄉州之學行事焉是雖
居於國而亦不能射於其中也此不惟見尊君之意
亦其勢然爾
通論賈氏公彦曰天子諸侯燕射皆在國天子賓射
亦在國大夫士燕射賓射不在國大夫又得行大射
亦不得在國
右記人臣無國中之射
君在大夫射則肉袒(注今文無射)
正義鄭氏康成曰不袒纁襦下於君也
案此蓋不辨上下大夫及耦於君與否皆肉袒也
右記大夫侍君射袒法
鄉射總論陳氏祥道曰諸侯之射先行燕禮卿大
夫之射先行鄉飲酒禮旌以詔之鼓以節之扑以
戒之定其位有物課其功有算使人冺争心於揖
遜之間奮武事於燕樂之際德行由是可觀齒位
由是可正所以正交接於鄉黨也
欽定儀禮義疏卷十
