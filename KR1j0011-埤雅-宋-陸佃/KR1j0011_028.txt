埤雅卷十五宋陸佃撰
釋草
竹蓬蒿蘩
荇蘋藻海藻
蕭蔆虞蓼卷耳
萑芥芡
竹
竹物之有筋節者也故蒼史制字筋節皆从竹爾雅曰
東南之美者有㑹稽之竹箭焉今竹性亦喜東南引生
故古之種法云斸取東南引根於園角西北種之乆之
自當滿園語曰西家種竹東家治地言其滋引而生來
也易曰方以類聚竹引東南則以卦推之巽為竹矣震
東方也故震為蒼筤竹而已蒼筤幼竹也今人穿沐叢
竹芟其繁亂不使分其勢然後枝榦茂擢俗謂之洗洗
竹第如洗華例非用水也𫝊曰淇衛箘簬又曰淇衛之
箭又曰下淇園之竹以為楗又曰伐淇園之竹以為矢
蓋淇之産竹土地所宜故風人以此美武公之徳也詩
曰瞻彼淇奥緑竹猗猗瞻彼淇奥緑竹青青竹之初生
其色緑長則緑轉而青矣故是詩如此然其卒章又曰
如簀如簀言盛也且曰如簀則又以明其為竹矣禮器
曰禮器是故大備大備盛徳也其在人也如竹箭之有
筠蓋曰如切如瑳如琢如磨則禮至於器矣禮器是故
大備大備盛徳也故詩曰有匪君子終不可諼兮道盛
徳至善民之不能忘也國語曰及其沒也謂之睿聖武
公然則武公其殆聖矣乎爾雅曰如竹箭曰苞如松柏
曰茂苞言其本茂言其末竹性叢生行鞭深逺故曰苞
詩曰秩秩斯干幽幽南山如竹苞矣如松茂矣干言原
流之長也山言基址之固也竹言根本叢緻松言枝葉
繁衍蓋不如是雖有室豈足藥哉故考室之詩首章如
此竹譜曰北方寒冰至冬地凍竹根類淺故不能植為
是故也爾雅又曰莽數節桃枝四寸有節粼堅中簢筡
中凡此皆竹之類一疏一數一虚一實爾雅又曰簜竹
孫炎以為濶節為簜按儀禮簜在建鼓之間簜盖簫屬
明非數節者也舊說竹率六十年根輙一易即華實而
枯死實落於土復生六年成疃稽聖賦曰竹布實而根
枯蕉舒花而株槁禮斬衰杖竹齊衰杖桐說者以為竹
圎效天桐方法地又曰竹者蹙也桐者痛也竹外節桐
内節喪禮以壓於父故為母朞則其節有不得逹於外
矣且桐削杖亦以明其眚禮夫父不可亢也然母亦豈
可略哉故齊衰杖桐削之使勿充而已檀弓曰竹不成
用瓦不成味木不成斵竹言用瓦言味木言斵相備也
竹曰不成用主其質言之木曰不成斵主其文言之其
曰瓦不成味則言以受飲食又不足以成味也荀子曰
木器不成斵陶器不成物薄器不成内變味言物變用
言内其義一也說文云竹冬生艸也象形下垂者箁箬
也蓋竹从倒艸竹艸也而冬不死故从倒艸一曰竹倒
種故从倒艸其萌曰筍筍从勹从日勹之日為筍解之
日為竹一曰从旬旬内為筍旬外為竹今俗呼竹為妬
母草言筍旬有六日而齊母
蓬
釋草云齧彫蓬薦黍蓬詩曰首如飛蓬蓬蒿屬草之不
理者也其葉散生如蓬末大於本故遇風輙㧞而旋說
苑曰秋蓬惡於根本而美於枝葉秋風一起根且㧞矣
是以君子務本也騶虞一章曰彼茁者葭二章曰彼茁
者蓬葭澤草也蓬陸草也故詩以言庶類蕃殖書曰疇
若予上下草木鳥獸荘子曰夫子猶有蓬之心也夫蓬
善轉旋非直逹者也商子曰飛蓬遇飄風而行千里乘
風之勢也蓋蓬有利轉之象故古者觀浮木而知為舟
觀轉蓬而知為車然蓬雖轉徙無常其相遇徃徃而有
也故其制字从逢東觀漢記曰栗駭蓬轉因遇際㑹管
子曰無儀法程式蜚揺而無所定謂之蜚蓬之問蜚蓬
之問明主不聽也故詩曰匪先民是程匪大猷是經大
夫以刺幽王
蒿
晏子曰蒿草之髙者也爾雅曰蘩之醜秋為蒿蓋蘩之
類至秋則髙大矣故通呼為蒿也又曰蒿菣蔚牡菣今
人呼青蒿香中炙啖者為菣青蒿蒿背之不白者也詩
曰蓼蓼者莪匪莪伊蒿蓼蓼者莪匪莪伊蔚以言憂思
亂其精神故目視昬華視莪以為蒿蔚也蔚大於蒿故
前曰蒿後曰蔚也荘子所謂蒿目放於此乎說文耄从
蒿省蓋五十象艾六十象蓍七十象蒿艾治也蒿亂也
荘子曰是其於辯也將妄鑿垣墻而殖蓬蒿也蓬蒿以
言穢亂管子曰今鳳皇麒麟不來嘉榖不生而蓬蒿藜
莠茂鴟梟數至蒿之類至多如青蒿一類自有兩種有
黄色者有青色者本草謂之青蒿亦恐有別也陜西綏
銀之間有青蒿在蒿叢之間時有一兩株逈然青色土
人謂之香蒿莖葉與常蒿悉同但比常蒿色青翠一如
松檜之色至深秋餘蒿並黄此蒿猶青氣稍芬香恐古
人所用以此為勝
蘩
蒿青而髙蘩白而繁爾雅曰蘩皤蒿白蒿也葉麤於青
蒿從初生至枯白於衆蒿欲似細艾者所在有之故曰
皤蒿也今俗謂之蓬蒿可以為菹箋云豆薦蘩菹是也
一曰由胡廣雅曰由胡白蒿也北海謂之旁勃夏小正
曰蘩由胡由胡旁勃也詩曰于以采蘩于沼于沚蘩所
以祭也于沼于水之外也于沚于水之内也荇采之左
右蘩采之内外蘋藻采之上下則其位彌下者其事亦
彌繁故也傳曰夫人執蘩菜以助祭神饗徳與信不求
備焉王后則荇菜也國語曰王后親織𤣥紞公侯之夫
人加以紘綎卿之内子為大帯命婦成祭服列士之妻
加之以朝服自庶士以下皆衣其夫與此同意七月之詩
曰春日遲遲采蘩祁祁𫝊曰采蘩所以生蠶也蓋農功
有早晚蠶事有先後故言求桑于前以箸蠶之早者采
蘩于後以箸蠶之晚者今覆蠶種尚用蒿云仙經曰白
蒿白兔食之仙爾雅曰蘩菟蒵豈謂是歟采蘩先言于
沼于沚後言于澗之中言夫人於事有進而無退采蘋
言澗在前米蘩言澗在後夫人嫌於事不勤大夫妻嫌
於徳不劭也
荇
爾雅曰莕接余其葉苻蓋荇一名接余亦或謂之鳬葵
叢生水中莖如釵股葉在莖端随水淺深詩曰參差荇
菜左右流之三相叅為參兩相差為差參差言其出之
無類左右言其求之無方王文公曰菨餘詩雖以比淑
女然后妃所求皆同徳者則菨餘惟后妃可比焉其徳
行如此可以妾餘艸矣若蘩蘋藻所謂餘艸舊說藻華
白荇華黄顔氏家訓云今荇菜是水悉有之黄華似蓴
是也夫后祭荇夫人祭蘩大夫妻祭蘋藻而詩之言荇
止於芼之而已蘩則曰于以用之蘋藻則至于盛之湘
之奠之無所不為焉亦其位彌髙者其事亦彌略之證
也又后妃言河夫人大夫妻言澗后妃言洲夫人言沼
言沚大夫妻言瀕言潦亦言之殺也且蘋蘩蕰藻溪澗
沼沚之毛也而荇則異矣故后妃采荇詩𫝊以為夫人
執蘩菜以助祭神饗徳與信不求備焉沼沚溪澗之草
猶可以薦后妃則荇菜也據此荇菜厚於蘋蘩故曰后
妃有關雎之徳乃能共荇菜備庶物以事宗廟荇之言
行也蘋言賔藻言澡蘩言盛然則荇菜言采言芼是亦
共之而已故教成之祭芼用蘋藻以成婦順易曰徳言
盛禮言恭又曰君子以成徳為行然則后妃采荇夫人
采蘩大夫妻采蘋藻固有次第哉且后妃夫人采一大
夫妻采二二而足非其至也許大夫妻者不一而足
蘋
昬義曰教成祭之牲用魚芼之以蘋藻所以成婦順也
蘋之言賔也藻之言澡也魚亦柔巽隠伏故此三者昬
禮以成婦順韓詩曰沈者曰蘋浮者曰藻蓋藻萍類也
似槐葉而連生生道旁淺水中與萍雜至秋則紫今俗
謂之馬薸亦呼紫薸故曰于以采藻于彼行潦而𫝊云
藻聚藻也吕覽曰菜之美者崑崙之蘋髙誘謂蘋大蘋
水藻也據此蘋即所謂藻水深絜處乃有故曰于以采
蘋南澗之濵也先言于以采蘋南澗之濵後言于以采
藻于彼行潦亦言大夫妻之徳有隆而無殺左𫝊曰潢
汙行潦之水蘋蘩蕰藻之菜可薦於鬼神可羞於王公
淮南子曰容華生蔈蔈生萍藻萍藻生浮草謂是歟蓋
非蒲藻之藻萍藻之藻浮蒲藻之藻沈草木疏以為葉
似蓬蒿莖如釵股而大謂之聚藻類矣按顔氏家訓云
莙牛藻也即璣所謂如蓬者也郭璞注三蒼亦云蕰藻
之類則明非蕰藻蕰藻一名聚藻蕰聚也藻出乎水之
上蘋出乎水之下故大夫妻采之然而采蘩曰可以奉
祭祀而采蘋言共者蓋曰于以用之公侯之宫則所謂
奉也于以奠之宗室牖下則是共之而已若然誰其尸
之有齊季女者祭主也蓋非大夫妻春秋傳曰濟澤之
阿行潦之蘋藻置諸宗室季蘭尸之敬也說者以為季
蘭季女佩蘭者也然則大夫之妻教成之祭共蘋藻為
於是使女之季者佩蘭主而奉之故𫝊以為季女微主
也
藻
藻水草之有文者出乎水下而不能出水之上其字从
澡言自絜如澡也書曰藻火粉米藻取其清火取其明
也周官希冕四章自藻而下其章不足道也故謂之希
冕希冕言其數也𤣥冕二章自黼而下其數不足道也
故謂之𤣥冕𤣥冕言其色也先儒以為希冕三章𤣥冕
一章非是也孔子曰黼衣黻裳者不茹葷非不能食也
服使然也蓋𤣥冕繪黼於衣繡黻於裳大祭則王服以
齊故曰不茹葷也中祭而下則服𤣥端然則禮曰齊之
𤣥也以幽隂思也𤣥冕亦爾非特𤣥端而已禮曰𤣥冕
齊戒詩曰又何子之𤣥衮及黼黼𤣥冕也以衮舉上以
黼舉下蓋言之法也由此觀之𤣥冕兩章則希冕四章
明矣蓋子男之服毳冕五章則人君所服盡於此矣人
君所服盡於毳冕則希冕而下臣服也故禮自毳冕而
上章數皆以竒自希冕而下章數皆以偶竒陽也偶隂
也孔子曰管仲鏤簋而朱紘山節而藻梲賢大夫也而
難為上也說者以為藻取其文蓋藻非特為取其文亦
以禳火今屋上覆橑謂之藻井取象於此亦曰綺井又
謂之覆海亦或謂之罳項風俗通曰殿堂宫室象東井
形刻作荷菱荷菱水草也所以厭火與此同義詩曰魚
在在藻有頒其首王在在鎬豈樂飲酒魚在在藻有莘
其尾王在在鎬飲酒樂豈蓋魚性食藻王者徳至淵泉
則藻茂而魚肥故以頒首莘尾為得其性荘子曰在之
也者恐天下之淫其性也故三章皆曰魚在在藻王在
在鎬也且周之興也憂勤在豐其豈樂在鎬豈樂在鎬
其嘉樂在洛故是詩正言樂豈蓋憂釋而為樂怒釋而
為豈尚書大𫝊曰周書自泰誓就召誥而盛於洛誥𫝊
曰士卒鳬藻言其和睦歡恱如鳬之戱於水藻也或言
魚藻亦以其如此
海藻
爾雅曰&KR1627;海薻如水藻而大似髪黒色生深海中陳藏
器本草以為爾雅所謂綸似綸組似組東海有之正為
二藻也善療瘤癭夫頸處險而癭今汝洛間多焉而浙
右閩廣山嶺重阻人鮮病之者按本草海藻昆布青苔
紫菜皆療瘤癭結氣被海之邦食此故能療之也
蕭
蕭可以祭故其字从肅亦秋風之過蕭意象肅然故蕭
一名荻其字从肅也爾雅曰蕭荻蕭似白蒿莖麤科生
有香氣故祭祀以脂爇之詩曰取蕭祭脂凡祭灌鬯求
諸隂焫蕭求諸陽奏樂求諸隂陽之間故禮曰聲音之
號所以告詔於天地之間也又曰見以蕭光以報氣也
加以鬱鬯以報魄也凡祭言鬯常先於蕭今祭義言鬯
更在蕭後則以言商禮故也蓋周人先求諸隂故先灌
鬯焫蕭在後商人先求諸陽故先焫蕭灌鬯在後且周
祭肺商祭肝故祭義言商禮先舉肝所謂羞肝肺首心
是也郊特牲言周禮先舉肺所謂祭肺肝心是也詩曰
洌彼下泉浸彼苞蕭民者上之所恃以事宗廟社稷蕭
之象也又曰蓼彼蕭斯零露湑兮蕭微物也而其香能
上逹故詩亦以況四海之諸侯蕭今俗謂之牛尾蒿
蔆
爾雅曰蔆蕨攗其葉似荇白華實有紫角刺人可食一
名芰屈到嗜芰即此是也亦名薢茩說文云楚謂之芰
秦謂之薢茩今俗但言蔆芰諸盗朱書亦不分別惟武
陵記云四角三角曰芰兩角曰蔆其花紫色晝合宵炕
随月轉移猶葵之随日也羣說鏡謂之蔆華以其靣平
光影所成如此庾信鏡賦云照壁而蔆華自生是也
虞蓼
此即蓼之生水澤者也似蓼莖赤味辛一名薔爾雅曰
薔虞蓼是也詩曰其鏄斯趙以薅荼蓼荼陸草也蓼水
草也以薅荼蓼則髙下無所不治且因暑雨化之則草
不復生而地美蓋非特去草之害亦以醲其田疇故荼
蓼朽止於是黍稷茂止也月令季夏燒薙行水利以殺
草如以熱湯可以糞田疇可以美土疆此之謂也詩曰
未堪家多難予又集于蓼成王初惑管蔡而疑周公四
國之亂㡬毁王室則甞集于蓼矣悟而毖後患故曰未
堪家多難予又集于蓼予又集于蓼言辛苦也離騷曰
蓼蟲不能從乎葵藿則葵藿甘而蓼苦故也吳越春秋
曰越王念復呉怨卧則切之以蓼冬則抱冰夏則附火
言其刻志如此
卷耳
爾雅曰菤耳苓耳廣雅曰即枲耳也幽州人謂之爵耳
或曰形似䑕耳故有耳之號也或曰白華細莖子如婦
人耳璫故名云荆楚記曰卷耳一名璫草亦云蒼耳叢
生如盤今人以葉覆麥作黄衣者所在有之詩曰采采
卷耳不盈頃筐嗟我懐人寘彼周行言后妃持是器采
是物而不滿焉則以志在彼不在此也問者曰后妃貴
矣今曰采卷耳何也曰是詩也非是之謂也詩人借此
以寫后妃之志焉耳故曰說詩者不以文害詞不以詞
害意以意逆志是為得之荀子曰頃筐易滿也卷耳易
得也然而不可以貳周行昔秦穆公謂伯樂曰子姓有
可使求馬者乎伯樂對曰良馬可形容筋骨相也天下
之馬若滅若没若亡若失有九方臯此其於馬非臣之
下也穆公使行求馬三月而反報曰已得之矣穆公曰
何馬也對曰牝而黄使人徃取之牡而驪穆公不說召
伯樂而謂之曰敗矣子所使求馬者物色牝牡尚弗能
知又何馬之能知也伯樂喟然太息曰一至於此乎是
乃其所以千萬臣而無數者也若臯之所觀天機也得
其精而忘其麤在其内而忘其外若臯之相者乃有貴
乎馬者也馬至果天下之馬然則善讀書者若九方臯
之相馬可也舊說千嵗之龜巢於蓮葉㳺於卷耳之上
萑
爾雅曰萑蓷荒蔚也葉形似荏方莖白華華生節間如
雞冠子黒色細長三稜一名蔚臭劉歆云萑臭穢是也
一名益母故曽子見益母而悲也一名蓷詩曰中谷有
蓷暵其乾矣旱乾曰暵蓷者能暵之草今曰暵其乾矣
則非一日之亢也故序以為凶年饑饉室家相棄爾
芥
芥似菘而有毛其子如粟𫝊曰磁石引鍼琥珀拾芥即
此是也或曰草謂之芥琥珀所脅謂草爾故類從以為
琥珀脅草也方言曰蘇芥草也江淮南楚之間曰蘇自
關而西或曰草或曰芥孟子曰君之視臣如手足則臣
視君如腹心君之視臣如土芥則臣視君如㓂讎手足
有之也土芥曼之也芥辛菜也今人望梅生津食芥墮
淚此五液之自外至也慕而涎垂愧而汗發此五液之
自内至也化書曰琥珀不能呼腐芥蓋芥腐矣雖琥珀
不能呼也故同氣相求乾之二五利焉二五皆龍徳故
也本草經曰尋萬物之性皆有離合虎嘯風生龍吟雲
起磁石引鍼琥珀拾芥漆得蟹而散麻得漆而湧桂得
葱而軟樹得桂而枯戎鹽累卵獺膽分盃其氣爽有相
關感多如此類其理不可得而思也
芡
芡葉似荷而大其上有數十蹙衂如沸梂生而有芒刺
其中有米可以濟飢𫝊云蓮芡之屬有橐韜一名雞頭
蓋其蓬鐏似雞首故曰雞頭一名雞壅荘子曰藥也其
實堇也桔梗也雞壅也豕零也是時為帝者也此言貴
賤更事也當其所湏則貴雖用而緩則賤豈有常也哉
俗云荷華日舒夜歛芡華晝合宵炕此隂陽之異也方
言曰北燕謂之䓈青徐淮泗之間謂之芡南楚江淮之
間謂之雞頭或謂之鴈頭状蓋似禽鳥之首故博以名
之周官籩人加籩之實蔆芡㮚脯蔆芡取之水㮚脯取
之陸所謂籩豆之實水陸之品也
埤雅卷十五
