春秋左傳補註卷一
元和惠棟撰
棟曾王父樸菴先生幼通左氏春秋至耄不衰常因杜
氏之未備者作補註一卷傳序相授於今四世矣竊謂
春秋三傳左氏先著竹帛名為古學故所載古文為多
晉宋以來鄭賈之學漸微而服杜盛行及孔穎達奉勅
為春秋正義又專為杜氏一家之學值五代之亂服氏
遂亡嘗見鄭康成之周禮韋宏嗣之國語純采先儒之
說末乃下以己意令讀者可以考得失而審異同自杜
元凱為春秋集解雖根本前修而不著其說又其持論
間與諸儒相違於是樂遜序義劉炫規過之書出焉棟
少習是書長聞庭訓每謂杜氏解經頗多違誤因刺取
經傳附以先世遺聞廣為補註六卷用以博異說袪俗
議宗韋鄭之遺前修不揜效樂劉之意有失必規其中
於古今文之同異者尤悉焉傳之子孫俾知四世之業
勿替引之云爾戊戌冬日東吳惠棟定宇序
隱元年經公及邾儀父盟于蔑蔑本姑蔑定十二年
傳費人北國人追之敗諸姑蔑是也隱公名息姑而
當時史官為之諱猶定公名宋哀廿四年傳宗人釁
夏曰孝惠取于商不云宋也古人舍故諱新故哀為
定諱定不為隱諱汲郡古文云魯隱公及邾莊公盟
于姑蔑魏史不為魯諱則此經為隱諱明矣
傳都城過百雉國之害也管子曰國小而都大者弑
先王之制大都不過參國之一中五之一小九之一
周書作雒云大縣城方王城三之一小縣立城方王
城九之一不舉中者從可知此周公相成王作雒所
定之制故云先王之制
公入而賦大隧之中徐齊民北征記曰菀陵縣東南
有大隧㵎鄭莊公所闕
其樂也融融融古文作肜張衡思玄賦展洩洩而肜
肜舊注云洩洩肜肜皆和貌李善云左傳曰鄭莊公
入而賦大隧之中其樂也肜肜融與肜古字通(案殽阮碑)
(陰亦以肜為融)
注不皆與今說詩者同余仁仲左傳字辨曰不皆與
今說詩者同不皆相臺岳氏本作皆不誤也
贈死不及尸弔生不及哀注諸侯已上既葬則衰麻除
無哭位諒闇終喪樸菴子惠子曰荀卿云貨財曰
賻輿馬曰賵衣死也送死不及柩尸弔生不及悲哀
非禮也贈弔及事禮之大也荀卿所稱乃時王之禮
故左氏依以為說杜元凱遂借以文其短喪之說誕
之甚妄之甚
衛侯來會葬注諸侯會葬非禮也諸侯五月同盟至
先王之禮也杜以卅年傳文為據明同盟惟大夫有
是理乎棟聞諸家君云
二年傳脩惠公之好兩國有前好而會盟者謂之脩
好亦謂之尋高誘戰國策注曰温故曰脩温亦訓尋
禮記中庸温故而知新鄭注云温讀如尋温之温(亦作)
(燖)哀十二年傳云若可尋也亦可寒也賈陸曰尋温
也是尋與脩其義一爾
三年經春王二月己巳日有食之隋志曰推合己巳
朔
傳且夫賤妨貴少陵長遠間親新間舊小加大淫破義
所謂六逆也君義臣行父慈子孝兄愛弟敬所謂六
順也子惠子曰此所據古亦云然而柳子厚有駁
六逆之說蓋唐以来始有不信古者棟案管子五輔
篇曰聖王飭八禮以道民八者各得其義則為人君
者中正而無私為人臣者忠信而不黨為人父者慈
惠以教為人子者孝弟以肅為人兄者寬裕以誨為
人弟者比順以敬為人夫者敦懞(與厖同)以固為人妻
者勸勉以貞夫然則下不倍上臣不殺(音弑)君賤不踰
貴少不陵長遠不間親新不間舊小不加大淫不破
義凡此八者禮之經也周語富辰亦云夫禮新不間
舊則八禮之說古矣石碏止舉六者禮諫有五風諫
為上碏為君陳古義倍弑之事非所宜言又公方暱
嬖人夫婦之際所宜深諱是純臣之義也
四年傳敝邑以賦服虔曰賦兵也以田賦出兵故謂
之賦正謂以兵從也朱子注論語用其說
五年傳則公不射此指祭祀射牲夏官射人云祭祀
則贊射牲司弓矢共射牲之弓矢外傳左史倚相曰
天子禘郊之事必自射其牲諸侯宗廟之事必自射
其牛刲羊繫豕是也朱子據傳曰則君不射是以弓
矢射魚如漢親射蛟江中之類恐未然
鄭人侵衞牧詩靜女云自牧歸荑王質以為即春秋
之牧邑
郕人侵衞注東平剛父縣西南有郕鄉羅苹曰郡有
剛縣晉為東平國之剛平無剛父棟案京相璠春秋
土地名曰東郡廩邱縣南三十里有故郕都
使曼伯與子元潛軍軍其後案荀子議兵篇曰王者
不屠城不潛軍不留衆潛軍之法公羊所謂詐戰非
偏戰也
六年經鄭人來渝平注渝變也案渝讀為輸二傳作
輸廣雅曰輸更也與懌悛改同釋秦詛楚文變輸盟
刺謂變更盟刺耳渝更也平成也故經書渝平傳曰
更成杜注自明而獨訓渝為變必俗儒傳寫之譌服
虔曰公為鄭所獲釋而不結平於是更為約束以結
之故曰渝平是服亦訓渝為更(桓元年渝盟乃訓為燮古文渝輸通此經)
(輸作渝乃古文之僅存者)
納諸鄂注鄂晉别邑案世本居篇云唐叔虞居鄂宋
忠曰鄂地今在大夏(釋例云晉大鹵大原大夏參虚五名然則大夏即晉地故杜以)
(為晉别邑)
七年傳㰱如忘說文引云㰱而忘服虔曰如而也臨
㰱而忘其盟載之辭古如而皆通用莊七年經夜中
星隕如雨昭六年傳大如象之皆讀為而
八年傳因生以賜姓王充曰因其所生賜之姓也若
夏吞薏苡而生則姓苡氏商吞燕子而生則姓子氏
周履大人跡則姓姬氏
十年傳以王命討不庭尒疋釋詁庭直也謂諸侯之
不直者
十一年傳爭長服虔曰争長先登受玉
工則度之尒疋釋器木謂之度亦作剫廣雅云剫分
也
桓元年經公即位鄭衆曰古文春秋經公即位為公
即立云古位立同字也棟案古鼎銘位皆作立(見朱氏彝)
(尊吉金貞石志)
傳目逆而送之服虔曰目者極視精不轉也
二年經孔父注孔父稱名者内不能治其閨門外取怨
於民身死而禍及其君棟案孔父孔子之先也傳
云孔父嘉為司馬是嘉名孔父字古人稱名字皆先
字而後名蔡仲足是也鄭有子孔名嘉說文曰孔从
乙从子乙請子之鳥也乙至而得子嘉美之也古人
名嘉字子孔說文此訓蓋指宋鄭兩大夫故先儒皆
謂善孔父而書字杜輒為異說不可從也
傳立華氏也立立證周法也立華氏為證乃佐成孔
父之罪下文所云是也言桓公受賕枉法
鞶厲游纓游李善引作斿顔籀同以為當从偃聲案
說文無斿字有游字云旌旗之流从㫃汓聲汓與泅
同上形下聲不當音偃顔說非也蔡邕石經論語子
游之游亦作斿斿當从㫃汓省聲游與旌旗字皆在
㫃部㫃本音偃故子游名偃
惠之二十四年唐石經廿四年下惠之三十年唐石經
卅年棟案石經凡經傳中二十字皆作廿三十字
皆作卅此古文春秋左氏傳本文也說文廿二十并
&KR2497;三十幷也古文省說文所以謂古文乃孔壁中文
也蔡邕石經論語云卅而立又云年卌而見惡焉又
云凡廿六章考工輪人云輪人為蓋部長二尺桯長
倍之四尺者二十分寸之一謂之枚鄭注云故書十
與上二合為二十字鐘鼎文如秦權微欒鼎二十字
作廿石鼓文周陽侯鐘三十字作卅此又金石文之
可為左證者今九經二十三十字皆當從石經改正
四年經渠伯糾注渠氏案渠周邑昭廿六年傳劉子
以王出次于渠注云周地然則伯糾蓋氏于邑者
五年經城祝丘司馬彪郡國志曰琅邪即邱春秋時
曰祝邱闞駰十三州記曰即祝魯之音蓋字承讀變
蔡人衞人陳人從王伐鄭服虔曰言人者時陳亂無
君則三國皆大夫也故稱人
傳蔡衞不枝戰國策曰魏不能支高誘云支猶拒也
支與枝同項羽傳莫敢枝梧如湻曰猶枝扞也
旝動而鼓賈逵曰旝發石一曰飛石范蠡兵法曰飛
石重十二斤為機發行二百步說文旝建大木置石
其上發以機以追敵也从㫃會聲詩云其旝如林三
國志太祖為發石車擊袁紹注引魏氏春秋曰以古
有矢石又傳言旝動而鼓說曰旝發石也于是造發
石車所云說者即賈侍中說也杜以旝為旃蓋本馬
融(追古文磓)
注鄭志在苟免王討之非也劉氏權衡曰此言不可
以訓於世奈之何以其解經且是使亂臣賊子喜也
何謂懼乎
六年經子同生子惠子曰榖梁子曰疑故志之案桓
三年夫人姜氏至自齊十八年公與夫人姜氏遂如
齊始與齊侯亂中間文姜未有如齊之事而于六年
始書子同生明同為桓公子此聖人筆削之微意莊
四年冬公及齊人狩于禚齊有猗嗟之詩為莊公狩
而作也其詩云展我甥兮亦嫌文姜之亂而證其為
齊之甥夫子刪詩存之與書子同生一例公羊傳曰
同非吾子齊侯之子也名教大閑聖人于此安得而
不愼乎知此則知聖人刪定六經之意矣三傳惟榖
梁得聖人之旨其真子夏之門人歟(此論始于朱子近日汪鈍翁朱)
(竹垞亦有論說與此略同)
傳薳章王符曰蚠冐生蒍章者王子無鈞也令尹孫
叔敖者蒍章之孫也薳與蒍同
奉牲以告周禮充人曰碩牲則贊是也
瘯蠡說文曰痤小腫也一曰族絫張有復古編云族
从㫃矢昨木切絫从厽糸力軌切别作瘯□非釋丈
云瘯本又作蔟蠡說丈作□
嘉栗旨酒劉光伯以栗為穗貌詩云實穎實栗
接以太牢服虔曰接者子初生接見于父與杜異
與吾同物物謂六物歲時日月星辰是也與桓公同
日故云同物(古稱六物唐稱禄命)
八年傳無與王遇遇敵也戰國策曰盻子復整其士
卒與王遇高誘云遇敵也敵猶當也故少師以為不
當王
十年傳齊人餼諸侯餼說文引作氣云饋客芻米也
十有一年經宋人執鄭祭仲注祭氏仲名不稱行人聽
迫脅以逐君罪之也劉光伯以祭仲是字鄭人嘉
之又云祭仲本非行人棟案五年傳云祭仲足為左
拒此年傳云祭封人仲足世本載姓氏皆先字後名
此與孔父嘉一例則仲字足名確然無疑杜於五年
傳注云祭足即祭仲之字是專欲違舊法以就其曲
說劉氏規之是也(左氏無貶仲之文仲為宋所迫脅雖死無益于忽故公羊以為行權)
(釋例斥其挾偽以篡其君過矣)
傳君多内寵服虔曰言庶子有寵者多
雍氏宗有寵于宋服虔曰為宋正卿故曰有寵
十二年傳坐其北門注坐猶守也案兵法有立陳坐
陳見尉繚子立陳所以行也坐陳所以止也傳曰裹
糧坐甲又云王使甲坐于道又云士皆坐列司馬法
曰徒以坐固荀子曰庶士介而坐道及此傳坐其北
門皆坐陳也杜訓坐為守蓋未通于古義
十三年傳舉趾高趾漢書引作止高誘曰止足也鄭
注士昏禮曰古文止作趾
賴人注賴人仕於楚者案賴即厲也楚與國詳見後
盧戎習鑿齒曰中盧縣古盧戎也釋文作廬
莫敖縊于荒谷羣帥囚于冶父盛宏之荆州記曰荒
谷今竹林是也又云汪陵縣東三里餘有三湖湖東
有水名長谷又西北有小城名曰冶父酈元曰湖水
東通荒谷荒谷東岸有冶父城
十六年傳使盜待諸莘服虔曰莘衞東地京相璠曰
今平陽陽平縣北一十里有故莘亭道阨限蹊要自
衞適齊之道也
十七年傳疆埸之事慎守其一古文作畺易周禮有
畺地易地呂君碑曰慎守畺易蓋用此文(隸釋諱慎改為謹)
說文曰畺界也从畕三其界畫也或从彊土
復惡已甚矣案韓非子亦載此事復惡作報惡鄭注
大司寇云復猶報也杜訓為重失之
十八年傳齊侯通焉服虔曰旁淫曰通
莊元年傳不稱姜氏絶不為親服虔曰夫人有與殺
桓之罪絶不為親得尊父之義善莊公思大義絶有
罪故曰禮也此說與杜異案莊廿二年肆大𤯝然後
書葬我小君文姜則服氏之說為有據矣說苑曰絶
文姜之屬而不為不愛其母正與此同屬謂不稱姜
氏也
八年傳戌葵丘京相璠曰齊西五十里有葵邱若是
無庸戍之僖公九年齊桓會諸侯于葵邱宰孔曰齊
侯不務德而勤遠略葵邱不在齊也胡公(廣)言汾陰
有葵邱或山陽西北葵城宜在此
瓜時而往曰及瓜而代服虔曰瓜時七月及瓜謂後
年瓜時
請代弗許尉繚子曰兵戍邊一歲遂亡不候代者法
比亡軍故二人謀作亂也
九年高傒宰相世系表曰齊太公六世孫文公赤生
公子高孫傒為上卿與管仲合諸侯有功桓公命傒
以王父字為氏食邑於盧諡曰敬仲世為上卿敬仲
生莊子虎虎生傾子傾子生宣子固固生厚厚生子
麗子麗生止奔燕
十年經公敗宋師于乘丘注魯地案應邵地理風俗
記曰濟陰乘氏縣故宋乘邱邑也張華博物志亦云
古乘邱杜以齊宋次于郎故指為泰山之乘邱縣但
轉戰所及乘勝逐北豈必盡屬魯地杜氏望文為義
非遂實有所據如十一年傳宋侵我公敗之鄑說文
以為宋魯間地杜則直云魯地矣
十一年傳禹湯罪己子惠子曰禹哭罪人湯禱桑林
皆罪己之事
臧孫達世本孝公生僖伯彄彄生哀伯達達生伯氏
瓶瓶生文仲辰此傳先載文仲之言不應後錄哀伯
之語達當為辰字之誤也桓二年傳先稱臧哀伯後
云臧孫達與此一例(陸湻纂例以臧孫辰為哀伯子蓋未考世本)
十二年經宋萬弑其君捷賈逵曰公羊穀梁曰接案
捷與接古字通易晉卦曰晝日三接鄭注云接勝也
禮内則接以太牢注云接讀為捷捷勝也音義皆同
傳批而殺之玉篇引作&KR1290;云手擊也與杜注同張有
曰&KR1290;反手擊也从手□别作批非匹齊切(玉篇别有批字云擊)
(也不云見左傳)
遇太宰督于東宫之西又殺之注殺督不書宋不以告
家君曰督乃弑君之賊豈可與仇牧同書杜氏之
謬也
十四年傳大陵京相璠曰潁川臨潁縣東北二十五
里有故巨陵亭古大陵也
其氣燄以取之余仁仲左傳字辨曰其氣燄以取之
陸德明音義本云炎以音艷案王符潜夫論漢書五
行志皆云其氣炎以取之釋文傳作炎注仍作燄尋
洛誥燄燄字亦當作炎炎故杜氏引以為證揚雄解
嘲炎炎者滅尚書多俗字鄭學已亡無可是正(梅福引書)
(云無若火始庸庸此今文尚書)
繩息媯呂覽四月紀曰周公旦作詩以繩文王之德
孔鮒云繩之譽之也杜注本此表記曰君子不以口
譽人鄭注譽繩也釋文說文作譝今說文闕廣雅云
譝譽也音繩
十有八年經春王三月日有食之隋志曰推合壬子
朔
有蜮服杜皆以為短狐王伯厚曰沙隨春秋例目云
有蜮或考隸古春秋作□□音特棟案□亦作蟘說
文云吏冥冥犯法即生螟蟘即詩之螟螣也唐公□
碑又作蟘□與蜮字相似呂覽任地曰大草不生又
無螟蜮高誘曰蜮作螣食心曰螟食葉曰螣兖州人
謂蜮為螣音相近也螟蜮皆害苗者故書于春秋若
是短狐不須記也
傳閻敖游涌而逸盛宏之荆州記曰江津東十餘里
有中夏州州之首江之汜故屈原云經夏首而西浮
夏首東二十餘里有涌口所謂閻敖遊涌而逸二水
之間謂之夏州首尾七百里
十九年傳鬻拳鄭箴膏肓曰鬻拳楚同姓
廿一年傳鄭伯享王于闕西辟服虔曰西辟西偏也
毁敦銘云繼治我西偏東偏
廿二年傳弛於負擔案漢碑負擔字皆作儋說文曰
儋何也从人詹聲然則負儋猶負何也
五世其昌竝于正卿服虔曰言完後五世與卿竝列
遇觀之否案之字義訓變漢高祖諱邦荀悦曰之字
國惠帝諱盈之字滿亦此類王充曰卜曰逢筮曰遇
尚書金縢曰乃逢是吉今尚書作竝
庭實旅百奉之以玉帛韋昭曰庭實庭中之實百舉
成數也棟謂庭實車馬之屬玉帛束帛加璧呂覽曰
荀息以屈産之乘為庭實而加垂棘之璧是也
廿三年傳會以訓上下之則制財用之節朝以正班爵
之義帥長幼之序又云諸侯有王王有巡守以大習
之注大習會朝之禮案管子幼官篇曰千里之外
二千里之内諸侯三年而朝習命二千里之外三千
里之内諸侯五年而會至習命所謂大習者蓋習會
朝之教命也
廿四年傳女贄不過榛栗棗脩正義曰先儒以為栗取
其戰栗也棗取其早起也脩取其自脩也說本范甯
唯榛無說棟案榛說文引作亲从木辛聲云果實
如小栗呂堪字林榛木之字亦从辛木云實如小栗
曲禮釋文曰榛古本又作亲然則亲與栗同義故先
儒不釋亲音壯巾反正義以為榛聲近虔失之外傳
魯語云夫婦贄不過棗栗以告虔也不及榛脩明亲
不訓虔(字林曰榛木叢生也非果實)
廿八年經冬築郿京相璠曰公羊傳謂之微在東平
壽張縣西北三十里有故微鄉魯邑也棟案公羊釋
文云築微左氏作麋麋古文眉眉與微古今字特牲
饋食禮眉夀萬年鄭注云古文眉為微
蒲與二屈君之疆也韋昭曰疆竟也二屈屈有南北
河東有北屈則是時復有南屈酈元案汲郡古文曰
魏襄王十一年翟章救鄭次于南屈
鄭人將奔桐丘注許昌縣東北有桐丘城京相璠曰
今國無而城見存西南去許昌城可三十五里俗名
之曰隄其城南即長隄因洧水之北防也西面桐邱
其城邪長而不方蓋憑邱之稱即城之名矣
諜告曰注諜閒也案周禮環人云摶諜賊注云諜賊
反閒國賊郭璞曰諜今之細作也
臧孫辰告糴于齊禮也子惠子曰周書糴匡篇年儉
穀不足君親巡方卿參告糴故外傳臧文仲曰國有
饑饉卿出告糴古之制也辰也備卿辰請如齊凡稱
禮皆周制也
廿九年傳水昏正而栽蔡邕月令章句引傳曰水昏
正而栽築即營室也昏正者昏中也栽築者栽木而
始築也
卅二年傳臨黨氏釋文云黨音掌郭忠恕曰黨氏之
黨音之仰反與鄉黨字别襄廿九年傳黨叔定七年
公族黨氏哀十一年黨氏之溝同音掌
圉人犖家君曰圉猶扈也公羊作扈文異義同
能投蓋于稷門服虔曰能投千鈞之重過門之上杜
氏曰蓋覆也走而自投接其屋之桷反覆門上劉炫
規過曰公言犖有力焉如杜此說勁捷耳非有力也
當謂投車蓋過於稷門棟謂杜說鑿劉說淺服說近
之
成季奔陳服虔曰季友内知慶父之情力不能誅故
避難出奔
閔元年傳親有禮因重固說文引云種有禮因重固
因就也从口大能大者衆圍就之服虔曰重不可動
因其不可動而堅固之杜氏从許君說
趙夙注趙衰兄案世本公明生孟及趙夙夙生成季
衰史記以衰為夙之孫晉語以為夙之弟無緣繆戾
至此且夙與衰世次相縣不應為弟兄必傳寫之譌
史記所見異辭當以世本為正(焦氏易林云伯夙奏獻衰續厥緒則非見)
(弟明矣)
畢萬注畢萬魏犫祖父世本曰萬生芒季季生武仲
州(禮記正義引世本云萬生芒芒生季恐非)州生莊子降降生獻子荼荼
生簡子取取生襄子多多生桓子駒駒生文侯斯(禮記)
(正義)州即犫也降即絳也荼即舒也多即曼多也宰相
世系曰犫生悼子悼子生昭子絳史記索隠曰系本
云武仲生莊子絳無悼子又系本居篇曰魏悼子徙
霍則是有悼子系本卿大夫代自脱耳昭子徐廣曰
世本曰莊子索隱曰世本錯也居篇又曰昭子徙安
邑與此文同愚案左傳亦作莊子
先為之極服虔曰言其禄位極盡於此
為吴大伯子惠子曰穆天子傳云大王亶父之始作
西土封其元子吴大伯于東吴詔以金刃之刑賄用
周室之璧上文分之都城而位以卿是以大伯之地
處之但曲沃在近地故欲使逃之以順父志也
以是始賞天啓之矣服虔曰以魏賞畢萬是為天開
其福
辛廖注晉大夫劉炫曰若在晉國而筮何得云筮仕
於晉又辛甲辛有竝是周人何故辛廖獨為晉大夫
服氏以為畢萬在周筮仕於晉是也
二年經齊人遷陽正義曰杜世族譜土地名闕不知
所在棟案地理志東海郡陽縣注應劭曰春秋齊
人遷陽是又城陽國陽都縣注應劭曰齊人遷陽故
陽國是一國兩屬未詳孰是
傳虢公敗犬戎于渭汭服虔本作渭隊注云隊謂汭
也
鶴有乘軒者服虔曰車有藩曰軒
遂滅衛詩載馳序云衛懿公為狄人所滅鄭箋云滅
者懿公死也君死於位曰滅閻百詩曰下文狄入衛
方是入其國都孔疏傳言滅而經書入引釋例為從
齊桓告諸侯之文殊不然
衛侯不去其旗胡渭生曰去藏也古人以藏為去棟
案鄢陵之戰乃納旌於韜中胡說是
立戴公以廬于曹注廬舍也案公劉詩曰于是廬旅
毛傳云廬寄也小尔疋同管子中匡篇曰狄人攻衛
衛人出旅於曹外傳作廬訓為寄故詩序亦言東從
渡河野處漕邑詩序漕字从水旁曹傳作曹古文省
與門材周禮掌舍為壇壝宫棘門杜子春云棘門或
為材門正義云衛文公居楚邱國家新立齊桓共門
材先令䜿立門戶以材木為門也
東山皋落氏劉昭案上黨記曰東山在壺關城東南
晉申生所伐今名平皋服虔曰赤狄之都也
有守則從服虔曰有代太子守則從君
從曰撫軍服虔曰助君撫循軍士
君其舍之服虔曰舍之置申生勿使將兵也
不對而退服虔曰里克不對
公衣之偏衣服虔曰偏衣偏裻之衣偏異色駮不純
裻在中左右各異故曰偏衣此說詳於杜裻即督也
莊子緣督以為經
尨涼說文引作牻㹁云㹁牻牛也牛之雜色者不中
為犧牲衣之不純者不得為太子若以尨為涼義無
所取古文省少或借涼為㹁(補正引林氏說亦未當)
金玦不復應劭曰復反也金玦猶決去不反意也荀
卿子曰絶人以玦
昔辛伯諗周桓公注諗告也案說文曰諗深諫也
外寵二政棟案二讀為王貳于虢之貳韓非子引此
正作貳
與其危身以速罪也服虔曰速召也疾也言太子不
去自必危疾召罪狐突知其亂本既成而太子拘於
一節不達至孝之義與皋落雖戰勝而歸猶不能免
於難而使父有悖惑殺子之罪故傳備衆賢之言以
迹太子所以死也經在僖公五年晉侯殺其世子申
生
大帛之冠鄭康成引作白云大白冠大古之布冠也
注蓋用諸侯諒闇之服家君云此杜預自造之語俗
語杜撰本此棟案服虔曰戴公卒在於此年故杜彌
縫其說耳
僖元年經次于聶北說文引作嵒北云讀與聶同
邢遷于夷儀注夷儀邢地司馬彪郡國志曰東郡聊
城有夷儀聚薛瓚曰今襄國西有夷儀去襄國百餘
里
傳諸侯救邢注實大夫也而曰諸侯總衆國之辭家
君曰實大夫也何得稱為諸侯此預之妄也
二年傳保於逆旅案逆旅亦作御旅見荀子(御與迓通周官)
(有掌訝先鄭云訝讀為跛者訝跛者之訝案公羊訝作御尚書迓字皆為御)御迎也與逆
通
四年經齊人執陳轅濤塗釋文作袁(穀梁傳同)云本多作
轅案國三老袁良碑云周之興滿為陳侯至元孫濤
塗立姓曰袁法言曰齊桓公欲徑陳陳不果内執袁
濤塗皆不从車旁今本及唐石經皆作轅王伯厚曰
轅與袁同
傳唯是風馬牛不相及也賈逵曰(春秋正義作服虔)風放也
牝牡相誘謂之風案呂覽曰乃合纍牛騰馬游牝於
牧高誘曰纍牛父牛也騰馬父馬也皆將羣游從牝
於牧之野風合之其說與賈侍中蓋同漢儒相傳有
是語也(尚書云馬牛其風)
爾貢包茅不入子惠子曰韓非子外儲說曰是時楚
之菁茅不貢於天子三年矣
無以縮酒案說文引作莤酒云禮祭束茅加于祼圭
而灌鬯酒是為莤象神歆之也(鄭少贑說同)一曰莤榼上
塞也鄭大夫讀莤為縮詩伐木云有酒湑我毛傳曰
湑莤之也是先鄭以來皆作莤讀為縮也(周伯琦六書正譌云)
(莤从艸酉酉即酒字會意左傳無㠯莤酒俗用縮非汗簡云古文尚書縮作&KR1732;案丣為古文酉是&KR1732;即莤)
(也說文酉部有莤字而艸部又有&KR1732;字以為鳬葵此必茒字之誤周禮醢人有茒菹詩薄采其茒皆从夘)
(徐邈音柳是混&KR1732;茒而為一非也)
昭王南征而不復唐石經云昭王南征没而不復(案碑)
(没字後增或據古本益之)高誘呂覽注引此傳與石經同
死王事加二等於是有以衮斂賈逵曰死王事謂朝
天子以命用師衮斂上公九命服衮也
且其䌛曰服虔曰䌛抽也抽出吉凶也
五年傳遂登觀臺五經異義云古春秋左氏說曰天
子靈臺在大庿雍之靈沼謂之辟廱諸侯有觀臺皆
以望嘉祥也服虔曰人君入大庿視朔天子曰靈臺
諸侯曰觀臺在明堂之中
凡分至啓閉必書雲物為備故也服虔曰分謂春秋
分至謂冬夏至啓立春夏也陽氣用事為啓閉立秋
冬也隂氣用事為閉雲五雲也物風氣日月星辰也
分至啓閉天地之大節陰陽之分也故遂登觀臺望
氣以審妖祥變亂之氣先見於八節審其雲物之形
言其所致務為之備也
虞不臘矣朱子曰秦時始有臘祭而左氏謂虞不臘
矣是秦時文字分明案御覽引舊注云臘祭名也日
月會于龍尾百物備合因于是祭羣神也正義云月
令孟冬臘門閭及先祖五祀臘之見於傳記者唯月
令與此二文而已秦本紀惠王十二年初臘始皇三
十一年更改臘曰嘉平應劭風俗通曰案禮夏曰嘉
平殷曰清祀周曰大蜡漢改曰臘此之虞不臘者明
當時有臘祭周時臘與大蜡各為一祭言漢改曰臘
不蜡而為臘耳又案蔡邕月令章句曰夏曰清祀殷
曰嘉平周曰蜡秦曰臘棟案如應蔡之說則三代本
有清祀嘉平蜡臘之祭歷代因革故秦惠十二年改
蜡為臘始皇三十一年更改臘曰嘉平是臘與嘉平
皆三代祭名朱子以秦始有臘祭考之不審耳
丙之晨子惠子曰師法用辰不用日丙日也子辰也
言丙不言子者日在尾故舉日不舉辰辰為客時為
主人故言丙之晨
均服振振服虔曰均服黑服也古戎服尚黑戰國策
左師觸龍曰老臣賤息舒祺最少不肖而臣衰竊愛
憐之願令補黑衣之數以衛王宫注云黑衣戎服漢
書作袀(劉逵注吴都賦引此傳亦作袀)儀禮士冠禮云兄弟畢袗玄
鄭注曰袗同也古文袗為均司馬彪輿服志云郊祀
之服皆以袀玄淮南子曰尸祝袀袨高誘云袀純服
袨黑齋衣也袀袨猶袗玄(袗字篆書與袀相似)上下皆玄故謂
之黑服謂均服為黑服失之袀古文皆作均杜氏謂
戎事上下同服是也管子大匡篇云四年脩兵同甲
十萬同甲者均服之謂也(呂覽王孫滿謂秦師曰今初服回建左不軾而右之)
(高誘曰初同也兵服上下無别故曰初服初當作袀傳寫之誤)
而脩虞祀子惠子曰終宫之奇之言
六年傳許男面縛子惠子曰漢書項羽傳馬童面之
張晏曰背之也師古曰面之謂背之不面向也面縛
之亦謂反偝而縛之杜元凱以為但見其面非也
七年傳若總(石經作惣孫愐曰此俗字當作總)其罪人以臨之戰國
策曰楚請道以臨韓魏高誘曰臨猶伐也(定二年傳以師臨我)
(同)
會而列姦注列姦用子華當云用子華為内臣昭四
年傳云姬在列者言姬姓為君者也子華欲以鄭屬
齊為附庸之君齊若許之是列姦也故下云記姦之
位位謂君位杜下注云會位失之如杜說何以經仍
書鄭世子華乎必不然矣
君盟替矣三體石經作㬱(說文云暜廢一偏下也从竝白聲或从曰或从兟从)
(曰)
子華由是得罪於鄭服虔曰鄭伯罪之也
八年傳不殯於廟服虔曰廟謂殯宫鬼神所在謂之
廟服知周法不殯于廟故以為殯宫
九年經晉侯詭諸卒案唐石經及釋文皆作佹惟穀
梁傳作詭釋文云左傳作佹又案鄭固碑云造厀佹
辭是佹與詭通
傳王使宰孔賜齊侯胙服虔曰胙膰肉周禮以脤膰
之禮親兄弟之國不以賜異姓敬齊侯比之賓客
以是藐諸孤注言其幼賤與諸子縣藐案吕諶字林
曰藐小兒笑也(文選注)顧君訓藐為小亦未當
公家之利高誘吕覽注云公家公之朝也
齊隰朋王符曰隰氏姜姓
能鬭不過棟案此即外傳所謂怒不及色也韋昭曰
無色過
臣聞之唯則定國子惠子曰呂覽愼大覽引以為詩
詞蓋逸詩也
十年傳狐突適下國服虔曰晉所滅以為下邑一曰
曲沃有宗廟故謂之國在絳下故曰下國
余得請於帝服虔曰帝天帝請罰有罪
七輿大夫注侯伯七命副車七乘服虔曰下大夫輿
師七人屬申生者棟案服杜二說皆非也晉國之
法上大夫二輿二乘中大夫二輿一乘下大夫專乘
專乘謂一輿(見韓非子)文公作三行景公時改為三軍大
夫一司馬三行為六輿司馬專乘合七輿之數後遂
以為官名故襄廿三年傳云七輿大夫與欒氏蓋自
文公以後始有七輿獻公時止有二行一尉不得為
七輿七當為五古五字如七(見王肅詩傳)遂譌為之叔堅
以下舉里㔻之黨不必皆在七輿之數杜以七人為
七輿則左右行又何說與
十一年傳賜晉侯命注諸侯即位天子賜之命圭為瑞
家君曰命圭世世守之未聞新君再賜古禮新天
子輯瑞諸侯薨還圭若國易一君亦易一瑞則古無
是禮
十二年經春王三月庚午日有食之隋志曰推合庚
午朔
傳若節春秋杜从賈逵訓節為時案王肅曰春秋聘
享之節也
應乃懿德應讀曰膺言膺受女美德也古文皆以應
為膺(尚書康誥曰應保殷民亦古文膺字故徐邈音於甑反後人以為應對之應失之廣雅釋言云)
(應受也)
十四年經諸侯城緣陵薛瓚曰北海營陵縣春秋謂
之緣陵
十五年經夏五月日有食之隋志曰推合癸未朔
齊師曹師伐厲注厲楚與國義陽隨縣北有厲鄉案
桓十三年傳云楚子使賴人追之杜注與此略同昭
四年經云楚伐吴遂滅賴公羊傳于此年賴作厲釋
文云厲如字又音賴公羊僖十五年釋文云厲舊音
賴則知厲與賴本一國古音通故或作厲或作賴也
(論語云未信則以為厲己也康成注云厲讀為賴)司馬彪曰汝南褒侯縣有
賴亭故賴國
傳秦穆姬屬賈君注晉獻公次妃案獻公取于賈則
是正妃為惠公之適母何須穆姬之屬唐尚書曰賈
君申生妃故僖十年傳云夷吾無禮此為近之
東盡虢略司馬郡國志云宏農陸渾西有虢略地
夫狐蠱必其君也狐無喻君之理齊詩有雄狐謂襄
公也齊襄通于文姜晉惠通于賈君故以狐為君
寇深矣戰國策三國攻秦入圅谷秦王謂樓緩曰三
國之兵深矣高誘曰深猶盛也
步揚御戎注郤犫父世本曰郤豹生義義生步揚步
揚生州州即犫也(孫愐曰食采于步後因氏焉)
亂氣狡憤鄭康成曰憤怒氣充實也
曰上天降災使我兩君匪以玉帛相見而以興戎若晉
君朝以入則婢子夕以死夕以入則朝以死唯君裁
之以上四十二字(釋文云四十七字案文當作四十二字)孔氏正義
从定本刪宋以來又从唐石經采入(北宋本五經正義不載經註南)
(宋以後始增入也)
公子贄韋昭據禮記云贄字子顯盧植曰古者名字
相配顯當為韅
無始禍高誘曰始首也
其卜貳圉也注貳代也棟謂貳副也坊記曰孝以事
君弟以事長示民不貳也故君子有君不謀仕惟卜
之日稱貳君(鄭氏曰卜之日謂君有故而為之卜也唯卜之時辭得曰君之貳謀尔又引此)
(傳以證之周禮有卜立君之文外傳云其改置以代圉故杜訓貳為代兩傳異文似不必牽合)
晉於是乎作爰田注分公田之税應入公者爰之於所
賞之衆服虔曰爰易也賞衆以田易其疆畔棟謂
爰田者猶哀公之用田賦也下文作州兵者猶成公
之作邱甲也外傳爰作轅賈逵曰轅車也以田出車
賦說文曰爰籀文以為車轅字春秋左傳多古字古
言故以爰為轅服訓爰為易易田之法本是周制何
云作也漢書地理志曰秦孝公用商君制轅田豈亦
賞衆以田邪外傳所云賞衆是一時之事爰田州兵
是當日田制兵制改易之始故特書之其後文公作
執秩而官制又變晉之所以彊者未必不由乎此然
其後六卿分晉而晉先亡君子于是知舊章之不可
易也
敗于宗丘案曲禮注邱與區同音故與上姬旗為協
顔師古曰今江淮田野之人猶謂區為邱亦古之遺
音也
蛾析釋文曰本或作蟻婁夀曰古蛾與蟻通漢書白
蛾羣飛扶服蛾伏陳球後碑蜂聚蛾動仲秋下旬碑
蛾附皆與蟻同析釋文作晳與石經異
十六年經是月也六鷁退飛過宋都釋文曰鷁本或
作鶂案說文引春秋傳亦作鶂或从二傳之文左氏
當不爾也
公子季友卒注稱字者貴之杜以為季字友名劉炫
以季為氏云季友仲遂皆生賜族非字也
傳吉凶由人漢書由作繇是也由訓為生古文甹字
(吉凶生乎人故云由人)
十七年傳齊侯好内服虔曰内婦言也
因内寵以殺羣吏服虔曰内寵如夫人者六人羣吏
諸大夫也
十八年傳無以鑄兵棟案楚金利鄭刀良故云無以
鑄兵禹貢荆揚二州貢金三品鄭康成曰銅三色考
工記云鄭之刀遷乎其地弗能為良是也高誘曰鑄
讀作祝(鑄祝屬注古皆同音)辨見詩古義史記秦本紀云始皇
二十六年收天下兵聚之咸陽銷以為鍾鐻金人十
二重各千石應劭曰古者以銅為兵杜氏之注本此
十九年傳次雎之社張華博物志曰琅邪臨沂縣東
界次雎有大叢社民謂之食人社即次雎之社
退脩教而復之注復往攻之今唐石經及宋本皆云
復伐之陸氏以伐為衍字
廿一年經盟于鹿上注宋地案司馬彪郡國志曰濟
陰乘氏縣有鹿城鄉酈元曰春秋之鹿上也
春秋左傳補註卷一
