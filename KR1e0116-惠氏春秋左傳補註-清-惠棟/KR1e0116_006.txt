春秋左傳補註卷六
元和惠棟撰
廿五年經宋公佐卒于曲棘圈稱陳留志曰外黃於
春秋為宋之曲棘里故宋之别都矣
傳天地之經而民實則之案古文孝經實作是是即
古寔字見尚書秦誓及詛楚文鄭康成詩箋云趙魏
之東寔實同聲故此傳又作實
生好物也死惡物也周書度訓曰凡民之所好惡生
物是好死物是惡
有鸜鵒來巢書所無也服虔曰鸜鵒不隃濟今隃宜
穴而又巢故曰書所無也
吾聞文武之世童謠有之唐石經作文成謂魯文公
成公時也史記漢書論衡皆作文成舊本左氏傳亦
有作成者若云周之文武上下數百年豈能逆知童
謠為魯昭徵騐乎今本皆作文武俗誤行之久矣
徵褰與襦方言曰袴齊魯之間謂之䙭郭璞云傳云
徵褰與襦音騫
郈氏為之金距服虔曰金距以金踏距高誘吕覽注
云以利鐡作鍛距沓其距上沓即踏也又淮南子注
云金距施芒于距
郈昭伯案世本昭伯名惡
臧昭伯之從弟會賈逵曰昭伯臧伯賜也案世本臧
會臧頃伯也宣叔許之孫與昭伯為從父昆弟也司
馬貞曰為讒于臧氏史記為作偽(月今云無或作為滛巧注云今月令)
(無于時作為為詐偽左傳偽字亦有作為者定十二年傳云子偽不知釋文作為讀為偽)
拘臧氏老服虔曰老臧氏家之大臣
萬者二人其衆萬於季氏吳仁傑曰淮南書亦云禱
于襄廟舞者二人案傳氏言四人為列尚不成樂況
二人乎人當作八傳文誤也
請以五乘亡服虔曰言乘自省約以出
日入慝作周禮環人察軍慝康成曰慝隂姦也謂軍
中有為慝者
司馬鬷戾鄭康成曰大夫家臣為司馬者
大子欒黃伯思曰祕閣古寳器有宋公䜌餗鼎考汲
冢師春書䜌乃宋景公名與鼎銘合董遇曰竹書有
宋景公䜌而史為頭曼孫炎以䜌為頭曼合聲以辨
周秦之語則䜌為古文欒也
楄柎所以藉幹者說文引云楄部薦榦云楄部方木
也幹脅也
計於季氏上計也
廿六年傳百兩一布先鄭云布泉也墨子曰商人用
一布不敢繼苟而讎焉必擇良者
齊子淵捷王符曰齊子淵氏姜姓
鑋而乘於它車注鑋一足行正義云說文云鑋金聲也
棟案說文鑋讀若春秋傳曰&KR1698;而乘它車則傳本
作&KR1698;(五經文字亦誤作鑋)故杜氏訓為一足行若从金輕聲與
斷足無涉必傳寫之譌正義失考
女寬韋昭曰女齊之子叔褒
是亂國而惡君王也服虔曰廢而不立是謂亂國追
惡君王也
國有外援不可黷也服虔曰外援謂太子任秦之外
孫黷易也秦為任外援不可易
奉周之典籍以奔楚周之典籍盡在楚矣三墳五典
八索九丘左史倚相觀射父讀之而楚檮杌之書頗
可觀國語采之流及屈宋而楚騷比于周雅書之益
人如是乎
王愆于厥身汲郡古文云夷王八年王有疾諸侯祈
于山川王陟
諸侯釋位以閒王政服虔曰諸侯釋其私政而佐玉
政案閒氣為臣故云閒
宣王有志鄭康成周禮注云志古文識有志謂長而
有知識也王伯厚以為有撥亂之志恐非外傳曰宣
王長而立之彘之亂宣王尚少至始有知識乃授之
政猶周公復子眀辟也
貫瀆鬼神說文引作摜訓與杜同
君無違德論衡引作回德回邪也與下文回亂合
廿七年傳與吳師遇於窮京相璠曰今安豐有窮水
北入淮水經曰淮水又東北窮水入焉注云水出安
豐縣窮谷窮音戎唐石經窮下有谷字酈元所引同
正義曰此為定七年敗尹氏于窮谷涉彼而誤非也
左尹郤宛王符曰郤氏之班有州氏祁氏伯宗以直
見殺其子州黎奔楚郤宛直而和故為子常所妬受
誅其子嚭奔吳為太宰懲祖禰之行仍正直遇禍也
乃為謟諛而亡吳徐廣史記注云伯州犂者晉伯宗
之子也伯州犂之子曰郤宛郤宛之子曰伯嚭宛亦
姓伯又别氏郤司馬貞曰郤宛州犂子伯嚭郤宛子
伯氏别族案定四年傳云楚之殺郤宛也伯氏之族
出注云郤宛黨又云伯州犂之孫為吳大宰楚世家
云宛之宗姓伯氏子嚭則嚭乃宛之族也與左傳合
王符徐廣司馬貞皆以為郤宛子非也韋昭又以為
伯州犂子尢誤趙長君又以郤宛即白州犂
此時也服虔曰時言可殺王時也
不索何獲服虔曰不索當何時得也
我王嗣也注光吳王諸樊子也故曰我王嗣正義曰吳
世家云餘昧之子僚公子光者王諸樊之子公芈云
云世本云夷昧及僚夷昧生光服虔云夷昩生光而
廢之僚者夷昩之庶兄夷昩卒僚代立故光曰我王
嗣也是用公羊為說也杜言光吳王諸樊子用史記
為說也棟案司馬遷採世本為史記然亦有旁采
諸國之書不與世本左傳合者今以左傳證之服氏
之說是也襄公卅一年傳吳屈狐庸曰若天所啟其
抂今嗣君乎有吳國者必此君之子孫實終之注云
嗣君謂夷昧則光夷昧之子審矣世本左傳本出一
人之手正義以世本多誤不足依馮豈其然乎
母老子弱是無若我何正義曰彭仲博云當言是無我
若何我母無我當如何我字當在若上案彭注說
唐時已亡此當采自服氏解誼
王使甲坐於道荀卿子曰庶士介而坐道楊倞曰庶
士軍士也介而坐道被甲坐於道側以禦非常
鈹交於胷唐石經初刻作匈古文胷
以待天命服虔曰待其天命之終也
不足以辱令尹高誘吕覽注曰辱屈辱也
吾無以酬之高誘曰酬報也
或取一秉秆焉秆說文引作稈或从干
邇無極也邇讀為爾燕禮曰公南鄉爾鄉爾大夫鄭
注云爾近也移也揖而移之近之也
使宰獻而請安注比公于大夫也案管子幼官篇云
三千里之外諸侯世一至置大夫以為延安齊君飲
昭公酒故使宰獻而仍用延安之禮非卑公也杜氏
以為比公于大夫失之
廿八年傳憖使吾君聞勝與臧之死也以為快注憖發
語之音棟案憖願也言鈞死耳願使吾君先聞二
人之死以為快注言發語音非外傳云吾憖置之於
耳以憖御人又云憖庇州犂韋昭皆訓為願大夫稱
主今稱君者蓋其臣三世仕於祁氏矣詩云不憖遺
一老箋云憖者心不欲自彊之辭也釋文云憖尔疋
願也彊也且也韓詩云憖誾也(憖讀為銀與寧同音又讀為甯古寧甯同)
(字說文寧與甯皆訓為願)
其母欲取其黨案論衡叔向之母姬姓
吾懲舅氏矣列子曰北山愚公懲山北之塞出入之
迂注韓詩外傳云懲苦也
樂正后夔取之伏生書大傳曰樂正定樂名八伯貢
樂九奏具成則自唐虞已有樂正之名尚書不詳耳
成鱄曰昔武王克商光有天下其兄弟之國者十有五
人姬姓之國者四十人案荀子以為天下立七十
一國姬姓獨居五十三人與此異也
心能制義曰度服虔曰心能制事使得其宜言善揆
度事也棟案自此至經緯天地曰文皆見周書諡法
惟闕曰莫曰君張守節所引諡法云賞慶刑威曰君
孔晁注云能行四者德正應和曰莫注云正其德應
其和
德正應和曰莫服虔曰抂己為德施行為正發號施
令天下皆應和之言皆莫然無讙譁也
昭臨四方曰明服虔曰豫見安危也
教誨不倦曰長服虔曰教誨人以善不懈倦言善長
以道德也
慈和徧服曰順服虔曰上愛下曰慈和中和也為上
而愛下行之以中和天下徧服從而順之
擇善而從之曰比服虔曰比方損益古今之宜而從
之
經緯天下曰文服虔曰德能經緯順從天地之道故
曰文
閻没韋昭曰閻没閻明
不夕食服虔曰昨顧酒醉故不夕食案二人謂昨不
夕食故始饋而恐不足耳杜注不及服氏之分明
屬厭而已韋昭曰屬適也厭飽也已止也適小飽足
則自節止
廿九年傳主君服虔曰大夫稱主
豢龍氏御龍氏賈逵曰豢養也榖食曰豢
乃擾畜龍應邵曰擾音柔擾馴也能順養得其嗜慾
案玉篇擾當作犪(尚書擾而毅徐廣曰擾一作柔字本作犪音柔今人字與音皆失之)
(廣雅曰馴擾也)
其後有劉累後古文作后服虔曰后劉累之為諸侯
者夏后賜之姓
以更豕韋之後史記更作愛(夏本紀)周禮巾車云歲時
受讀杜子春云受當為更儀禮燕禮及大射儀注皆
云古文更為受是更與受古今字也(汲郡古文云孔甲元年廢豕韋)
(氏使劉累豢龍)
魯縣汲郡古文曰孔甲七年劉累遷於魯陽班固曰
南陽魯陽縣有魯山古魯縣御龍氏所遷
遂濟窮桑服虔曰濟渡也言四叔子孫世不失職遂
渡少暤之世
遂賦晉國一鼓鐡以鐵刑鼎服虔曰鼓量名也曲禮
曰獻米者操量鼓取晉國一鼓鐵以鑄之禮記音義
隠義曰東海樂浪人呼容十二石者為鼓以量米王
肅曰三十斤謂之鈞鈞四謂之石石四謂之鼓與隠
義合顧氏云蓋用四百八十斤鐵
卅一年傳十二月辛亥朔日有食之是夜也趙簡子夢
童子臝而轉以歌旦占諸史墨曰吾夢如是今而日
食何也對曰六年及此月也吳其入郢乎終亦弗克
入郢必以庚辰日月在辰尾庚午之日日始有謫火
勝金故弗克服虔曰是歲歲在析木後六年在大
梁大梁水宗十一月日在星紀為吳國分楚之先顓
頊之子老童童子楚象行歌象楚走哭姬姓日日在
星紀星紀之分姬姓吳也楚衰則吳得志吳世世與
楚怨楚走去其國故曰吳其入郢吳屬水水數六十
月水位故曰六年及此月也有適而食故知吳終亦
不克後六年定四年十一月閏餘十七閏在四月後
其十一月晦庚辰吳入郢在立冬後復此月也十二
月辛亥日會月於龍尾而食庚午日初有適故曰庚
辰一曰日月在辰尾尾為亡臣是歲吳始用子胥之
謀以代楚故天垂象午火庚金也火當勝金而反有
適故為不克晉諸侯之霸與楚同盟趙簡子為執政
之卿遠夷將伐同盟日應之食故夢𤼵簡子周禮
占夢職以日月星辰占六夢之吉凶鄭注云日月星
辰謂日月之行及合辰所在春秋昭三十一年史墨
云云此以日月星辰占夢者其術則今八會其遺象
也鄭志張逸問占夢注云云不知何術占之前問不
了(前問載鄭志今無考)答曰日月在辰尾夏之九月辰在房末
有尾星建戌厭寅(建戌則辰抂夘前一次故厭寅)寅與申對辰與戌
對(對酒衝也)申近庚(孝經援神契曰斗指申處暑指庚白露故知申近庚)辰與戌對
故知庚辰辰下為主人故知為主人(翼奉曰辰為客時為主人)金
侵火故不勝雖不勝即復故云弗克日有適氣時九
月節者以庚午在甲子篇辛亥在甲辰篇也(古五字書每甲)
(為一篇也)中有甲戌甲申甲午成一月也從庚午以下四
日從甲辰至辛亥八日并之十二日通同四十二日
如是庚午之日當在八月十九日故言時得九月節
也言雖不勝即復者以其庚金午火位相連故云雖
不勝即復也言雖不勝者吳君臣爭官秦救復至不
能定楚是其不勝不能損吳是明即復也問曰何知
有此厭對之義乎答曰按堪輿黃帝問天老事云(蓻文)
(志堪輿金匱十四卷)四月陽建於巳破於亥(巳亥為對月建為破)隂建於
未破於癸是為陽破隂隂破陽故四月有癸亥為隂
陽交會十月丁巳為隂陽交會言未破癸者即是未
與丑對而近癸也(援神契曰斗指癸小寒指丑大寒故知丑近癸為未所破也)交
會惟有四月十月也若有變異之時十二月皆有建
厭對配之義也問曰周之十二月夏之十月夏體
正應在析木而云在星紀何答曰據此月中有十一
月節(析木十月星紀十一月)故舉言之成長以為誤也賈公
彦曰今八會其遺象者按堪輿大會有八小會亦有
八賈不疏八會者賈蓋據鄭志唐時堪輿已亡故不
詳也案越絶書言太歲八會淮南天文曰北斗之神
有雌雄十一月始建於子月從一辰雄左行雌右行
五月合午謀刑十一月合子謀德太隂所居辰為厭
日(雄為建雌為厭厭抂日前一次謂之隂建)厭日不可以舉百事堪輿徐
行雄以音知雌故為竒辰數從甲子始子母相求所
合之處為合十日十二辰周六十日凡八合合於歲
前則死亡合於歲後則無殃即八會法也蓋六十日
之中大合八小合八(詳禮說)
卅二年傳史墨曰不及四十年越其有吳乎越得歲而
吳伐之必受其凶服虔曰歲在星紀吳越之分野
蔡復之歲歲在大會距此十九年昭十五年有事於
武宫之歲龍度天門龍歲星也天門在戌是歲越過
故使今年越得歲龍東方宿天德之貴神其所抂之
國兵必昌向之以兵則凶吳越同次吳先與兵故凶
也或歲星在越分中故云得歲史墨知不及四十年
越有吳者以其歲星十二年一周天存亡之數不過
三紀三者天地人之數故歲星三周星紀至玄枵哀
二十二年越滅吳至此三十八年
遲速衰序注衰差也案襄廿九年正義云衰者差也
九章算術謂差分為衰分是衰與差通故訓衰為差
士冠禮記云以官爵人德之殺也注云殺猶衰也亦
以衰為差
定二年傳閽乞肉焉子惠子曰諸侯燕禮賓醉而出
必取所薦脯重君賜也以所執脯賜鐘人于門内霤
廣君惠也夷射姑私出無脯奪枝敲閽無禮甚矣
三年傳閽以缾水沃廷韓非子云損水郎門霤下類
溺者之狀
有兩肅爽馬子惠子曰當用賈逵注載見正義漢注
多舊典遺言杜預盡去之而益以臆說正義所載者
千百之十一而已
四年經許遷于容城地理志南郡華容縣應邵曰春
秋許遷于容城是
戰于柏舉高誘吕覽注云柏舉楚鄙邑京相璠曰柏
舉漢東地夏有洰水或作舉疑即此也柏二傳皆
作伯郭璞穆天子傳注云古伯字多从木
傳社稷不動劉炫以社稷動為軍行是也杜注非
君以軍行祓社釁鼓案即周禮大祝所謂設軍社也
夏后氏之璜高誘曰半圭曰璜夏后氏之珍玉也
封父之繁弱鄭康成曰封父國名荀卿子曰繁弱鉅
黍古之良弓也繁亦作蕃古字通上林賦云彎繁弱
文潁曰蕃弱夏后氏良弓之名
備物典筴釋文云本又作册或作笧說文云冊符命
也諸侯進受於王也象其札一長一短中有二編之
形古文作笧从竹今作策从俗
命以伯禽當用劉炫說伯禽唐誥百篇不載封伯禽
事别見洛誥唐叔有歸禾故皆不載也(孔子刪書亦用春秋一書)
(不再書之例)
管蔡啟商惎閒王室注惎毒也棟案惎當訓為教(宣十)
(二年注訓惎為教)言管蔡開商叛周之心而教之棄閒以圖
王室張衡西京賦云天啟其心人惎之謀與傳意合
左傳惎字凡四見宣十二年傳楚人惎之當依說文
作卑哀元年傳少康惎澆當訓為毒(說文云惎毒也)廿七年
傳趙襄子惎知伯當訓為忌(小尒疋云惎忌也)此傳當訓為
教(小尒疋云惎教也)杜唯哀元年注得之餘皆非也
無始亂賈逵曰無為亂始
還塞大隊直轅冥阨案冥阨九塞之一高誘曰在楚
史記蘇秦傳云塞鄳阨徐廣曰鄳江夏鄳縣棟謂鄳
阨即冥阨也墨子非攻篇曰吳闔閭次注林出於冥
隘之徑(隘即阨傳亦作隘)戰於柏舉中楚國而朝當子常不
從司馬之計濟漢轉戰至於柏舉其時吳已出隘而
西楚事不可為矣
季芈畀我當用服虔注
申包胥服虔曰楚大夫王孫包胥
封豕長蛇高誘曰封大也豕蛇喻貪也
虐始於楚高誘曰虐害也始先也言將以次至秦也
五年傳陽虎將以璵璠斂高誘曰璵璠君佩玉也昭
公在外平子行君事入宗廟佩璵璠故用之正義曰
璵璠是一玉名案說文孔子曰美哉璵璠遠而望之
奐若也近而視之瑟若也一則理勝一則孚勝明是
兩王正義非也
改步改玉周語襄王謂晉文公曰先民有言曰改玉
改行韋昭曰玉佩玉所以節行步也君臣尊卑遲速
有節案荀子王霸篇云國者世所以新者也是憚憚
非變也改王改行也與周語同是玉從古文作王成
二年齊侯朝于晉將授玉玉本作王故張平子誤以
為尊晉侯為王乃知古文春秋玉字皆作王也
公山不狃王符曰公山氏魯公族姬姓
奔楚為堂谿氏王符曰堂谿谿名抂西平司馬彪郡
國志云汝南吳房有堂谿亭廣韻引作棠古字通
藍尹亹涉其帑廣韻引世本云楚大夫涉其帑則亹
帑為二人然外傳云載其孥則孥非人名未知世本
何據
六年經仲孫忌賈逵曰公羊曰仲孫何忌公羊疏云
賈經無何字案下經云仲孫忌當無何字
傳小惟子吕覽云小帷子陸氏釋文云本又作帷
八年傳士皆坐列案坐謂坐作列謂表正行列(司馬法云)
(徒以坐固又云行愼行列)
吾志其目也鄭康成云志意所擬度也商書曰若射
之有志
主人焚衝高誘淮南子注曰衝車大鐡著其轅端馬
被甲車被兵所以衝於敵城也
或濡馬褐以救之注馬褐馬衣高誘淮南子注曰褐
毛布如今之馬衣
捘衛侯之手及捥說文云捘推也捥唐石經初刻从
定本後作腕腕俗字也經傳皆作掔郊祀志云海上
燕齊之間莫不搤掔游俠傳云搤掔而游談師古曰
掔古手腕字說文曰掔手掔也从手臥聲今傳作捥
者儀禮士喪禮云設決麗于掔(今作掔字之誤)鄭康成注云
古文掔作捥史記樊於期偏祖搤捥索隠曰捥古腕
字史記多古文今人知者鮮矣(高誘吕覽注云掔讀如棬椀之椀)
戒都車案戒讀為駴鄭康成云疾雷擊鼓曰駴易歸
藏曰君子戒車小人戒徒
林楚怒馬高誘曰怒讀如強弩之弩方言曰弩猶怒
也匡謬正俗曰怒字古讀有二音今山東河北人讀
書但知怒有去聲不言本有二讀曾不尋究失其真
矣
子言辨舍爵辨古文徧
陽虎入于讙陽關以叛讙應劭引作酄云今泰山鉅
平縣陽關亭是也
九年傳兹陽貨所欲傾覆也韓非子載其語曰陽虎
有寵於季氏而欲伐季孫貪其家也今君富於季而
齊大於魯陽貨所以盡詐也
載蔥靈賈逵云蔥靈衣車也尚書大傳云未命為士
不得有飛軨鄭康成注云如今窗車也軨與靈古字
通
趙氏其世有亂乎此語非實事春秋後事左氏不及
知故云然案韓非子曰陽貨逐於魯疑於齊走而之
趙趙簡主迎而相之左右曰虎善竊人國政何故相
也簡主曰陽貨務取之我務守之遂執術而御之陽
貨不敢為非以善事簡主興主之強幾至於霸也
吾從子如驂之靳毛詩小戎云游環脅驅傳云游環
靳環也沈重曰靳者言無常處游在驂馬背上以驂
馬外輿貫之以止驂之出猛蓋言靳所以輔驂非相
違也而相從也何仇難之有
龜焦焦說文引作□云龜□不兆□讀若焦(哀二年龜□同)
晳幘傅遜曰晳白晳幘以巾髮卑賤所服此說非也
古者有冠無幘秦漢以來始有其制此傳幘字說文
引作䶦云齒相值也故杜訓從之古省或以幘為䶦
衣貍製注製裘也子惠子曰說苑吳赤市使於智氏
假道於衞甯文子具紵絺三百製將以送之左傳貍
製注云裘此云紵絺非裘也乃衣耳裘名為製不見
經傳疑杜注誤棟案傳曰貍製故注云裘謂貍裘也
哀廿七年陳成子救鄭及濮雨成子衣製杖戈注云
製雨衣也杜皆望文為義然以製為裘似有脱文
十年經鄆讙龜隂田服虔曰三田汶陽田也龜山名
隂之田得其田不得其山也
傳步左右皆至劉熙曰徐行曰步步捕也如有所伺
捕務安詳也
叔孫氏之甲有物注物識也周禮閽人職云潛服賊
器不入宫注云賊器盜賊之任器兵物皆有刻識棟
案刻識之語出于漢時梁冀傳云刻其毛以為識是
也
十二年傳登武子之臺酈元曰曲阜上有季氏宅宅
有武子臺王肅曰季孫宿所築
十三年傳歸告其父兄服虔曰午之諸父兄及邯鄲
中長老
戍也驕注戍文子之子世本曰衛獻公生成子當當
生文子拔(傳作發)拔生朱為公叔氏鄭康成云朱春秋
作戌
十四年傳使死士戰國策蘇秦曰厚養死士高誘曰
死士勇戰之士也先鄭司農曰死士欲以死報恩者
大公六韜曰有貧窮忿怒欲快其志者聚為一卒名
曰必死之士賈景伯以死士為死罪人非也
哀元年傳如子西之素案功命日謂之素宣十一年
令尹蒍艾獵城圻三旬而成不愆于素是也
蔡人男女以辨辨讀曰班徐廣史記註曰辨音班漢
書王莽傳辨社諸侯義作班襄廿五年傳云男女以
班賂晉侯劉炫曰哀元年蔡人男女以辨與此同士
虞禮曰明日以其班祔鄭康成云古文班或為辨是
辨為古文班也
敗越于夫椒賈逵曰夫椒越地杜氏云夫椒吳縣西
南大湖中椒山司馬貞曰賈說得之杜以為大湖椒
山非戰所夫椒與椒不得一且夫差以報越為志又
伐越當抂越地何乃不離吳境近抂大湖中又案越
語云敗五湖也
大夫種高誘曰大夫種姓文字會楚鄞人
樹德莫如滋去疾莫如盡戰國策引書曰樹德莫
如滋除害莫如盡今在大誓與此異
滅夏后相汲郡古文曰帝相九年居於斟灌廿六年
寒浞使其子澆帥師滅斟灌廿八年寒浞使其子澆
弑帝公羊傳云君死于位曰滅
生少康焉服虔曰后緍遺腹子
而邑諸綸司馬彪郡國志曰梁國虞縣有綸城少康
邑
以收夏衆撫其官職服虔曰因此基業稍收取夏遺
民餘衆撫修夏之故官憲典
祀夏配天不失舊物服虔曰以鯀配天也物職也
注猶言天與不取漢書蕭何曰書云天與不取反受
其咎
欲與楚者右此與絳侯右祖意同懷公意欲從吳故
使與楚者右
在軍孰食者分而後敢食案劉向說苑載此事云在
軍食孰者半而後食故服虔注云以其半分軍士而
後自食其餘若簞醪注流也公羊傳曰師喪分焉分
亦訓平杜訓為徧古訓之亡自杜始
二年傳郢不足以辱社稷服虔曰郢自謂己無德不
足立以汚辱社稷
八人衰絰偽自衛逆者服虔曰衰絰為若從衞來迎
太子也較杜注為明
上大夫受縣下大夫受郡周書作雒曰國方千里分
以百縣縣有四郡郡有四鄙高誘曰周制天子地方
千里分為百縣縣有四郡郡有四鄙故言上大夫受
縣下大夫受郡周時縣大郡小秦始皇兼天下初置
三十六郡以監縣耳
志父注志父趙簡子之一名也杜意言趙鞅一名志
父今俗本作改名誤
桐棺三寸不設屬辟荀卿子曰罪人之葬棺椁三寸
衣衾三領不得飾棺鄭玄引此傳作屬椑
樸馬荀卿子云若馭樸馬楊倞曰未調習之馬
羅無勇麋之廣韻引作□(八年傳云及潞麋之注云麋亦束縛疑麇麋字通)
無折骨無面傷鄭仲師引云無破骨無面夷案外傳
晉惠公韓之誓曰將止無面夷死此求勝之辭故云
無面夷
大命不敢請晉語曰死不敢請韋昭曰言不敢請歸
之神也
三年傳鬱攸從之尒疋曰鬱氣也攸所也火氣出之
所也襄九年傳云奔火所杜注欠分明
命藏象魏曰舊章不可忘也服虔曰象闕也法令縣
之朝謂其書為象魏案象魏六官所縣之象如治政
教刑之類繪為圖象唐虞所謂畫象是也此說本程
大昌棟案風俗通云光武中興以來五曹詔書題鄉
亭璧歲補正多有闕謬永建中兖州刺史過翔箋撰
卷别改著版上一勞而久逸漢之五曹猶周之六官
又漢時教令皆奏可施行尚書掌之故謂之五曹詔
書亦見應劭傳
拾瀋注瀋汁也釋名曰宋魯人皆謂汁為瀋高誘引
作瀋
四年傳諸大夫恐其又遷也承注承音懲蓋楚言正義
曰懲創往年之遷也棟謂承讀為懲經傳無文詩
魯頌曰戎狄是應荆荼是懲則莫我敢承毛傳曰承
止也傳言承者謂諸大夫皆欲止之也
五年傳范氏之臣王生惡張柳朔墨子所染篇云范
吉射染於長柳朔王□王□即王孫也古張字省作
長見楚相孫叔敖碑此古文也
齊燕姬服虔曰燕姬齊景公之嫡夫人昭七年燕人
所歸
諸子鬻姒之子服虔曰諸子諸公子鬻姒景公妾淳
于人所納案諸子内官傳氏遜據管子辨正杜沿服
氏之譌耳淳于人所納未詳所出
諸大夫恐其為子也言於公曰君之齒長矣未有太子
若之何服虔曰為子為太子也荼少故恐立之言
君長未有太子一旦不諱當若之何欲齊侯早立長
也案今本為子作為太子疑後人所增杜無注或杜
所增也
二三子閒於憂虞則有疾疢亦姑謀樂何憂於無君
服虔曰言二三子當國家閒暇無憂虞恐疾疹在其
間今無疹疾何為不自謀樂何憂無君乎
寘羣公子於萊服虔曰寘置萊齊東鄙邑欲使遠齊
萊人歌之曰景公死乎不與埋三軍之事乎不與謀師
乎師乎何黨之乎服虔曰萊人見五公子遠遷鄙
邑不得與景公葬埋之事及國三軍之謀故愍而歌
師衆也黨所也言公子徒衆何所適也
六年傳楚子使問諸周太史服虔曰諸侯皆有太史
主周所賜典籍故曰周太史一曰是時往問周大史
棟案楚靈王言齊衞晉魯皆有分而楚獨無有則楚
不當有周所賜典藉蓋自王子朝奉周之典藉以奔
楚是時當有掌典藉之太史從子朝奔楚楚子在外
而使問周太史也
三代命祀祭不越望服虔曰謂所受王命祀其國中
山川為望
冀方高誘淮南子注曰冀九州中謂今四海之内糓
梁傳曰鄭同姓之國也在乎冀州詳顧炎武日知錄
闞止案吕覽以闞止為宰予高誘曰宰予字子我史
記亦言宰我與田常作亂皆秦漢人相傳之語未必
然也
以安孺子如賴古今人表作晏孺子晏與安古文通
今文尚書欽眀文塞晏晏今尚書文思安安司馬彪
曰濟南管縣有賴亭
君大訪於陳子而圖其小子惠子曰必欲殺孺子而
先以政授陳子此齊之所以亡也一言喪邦朱毛之
謂
七年傳執玉帛者萬國今其存者無數十焉戰國策
顔斶曰大禹之時諸侯萬國及湯之時諸侯三千今
乃二十四
邾茅夷鴻以束帛乘韋自請救於吳告請者無庭實
此云乘韋者賈公彦曰求救非法故有乘韋為庭實
也
社宫鄭衆曰社宫中有室屋者
乃背晉而奸宋賈逵曰以小加大
八年傳所託也則隱所託也者謂所寄託之國則隱
者隱本國之惡也杜注不明
魯雖無與立必有與斃國於天地必有與立魯無與
立言弱也必有與斃言公賓庚之屬
拘鄫人之漚菅者鄭康成注考工記引作渥菅釋文
渥烏豆反與漚同是渥為古文漚也
何故使吾水滋說文引作兹云黑也釋文云本又作
兹
景伯負載鄭玄詩箋云載猶戴也謂負戴器物劉光
伯說是也
栫之以棘說文曰以柴木壅也从木存聲本又作存
釋文作薦音在薦反非也
遂殺之悼公弱安能殺鮑子必陳乞之謀也陳乞所
畏者鮑高國耳乞既除高國所畏者鮑氏耳故希公
意并除之而後行簒弑以并齊耳有馬千乘之言亦
乞所搆
十年傳吳子三日哭于軍門之外服虔曰諸侯相臨
之禮
十一年傳黨氏之溝黨氏魯大夫猶云子駒之門也
注有子冉求也正誤曰論語冉求稱冉子有若稱有
子冉求字有亦稱冉有二者必有一誤春秋權衡曰
案有子當為子有子有者冉求字也仲尼門人字多
云字某者不得云有子也傳寫誤之矣
見保者而泣王肅曰保縣邑小城也案晉語尹鐸曰
抑為保障乎韋昭曰小城曰保禮記曰遇入保者(後世)
(作堡)
壤地同而有欲於我吕覽載子胥語曰夫吳之與越
接土鄰境壤交通屬習俗同言語通我得其地能處
之得其民能使之越于我亦然故云有欲於我
得志於齊猶獲石田也無所用之吕覽載子胥語曰
夫齊之與吳也習俗不同言語不通我得其地不能
處得其民不得使故謂之石田也
鳥則擇木服虔曰鳥喻己木以喻所之國
如是則以丘亦足矣丘賦作於前故云以丘亦足矣
十二年傳吳人藩衛侯之舍注藩離案杜注非也藩
藩盾扶胥之屬名為宿衛實因之也
效夷言觀此則春秋時已重吳音矣不始于晉也
十三年傳為二隧注隧道也軍法司空治軍隧道義
見淮南子
彌庸見姑蔑之旗墨子旗識篇曰建旗其署令皆明
知之曰某子旗
十四年經齊陳恒執其君寘于舒州史記齊世家云
田常執簡公于俆州司馬貞曰俆字从人說文作䣄
竝音舒續漢志云薛本國六國時曰徐州戰國策齊
一篇曰楚成王戰勝于徐州高誘曰徐州或作舒州
是時屬齊棟案徐舒古字通易困之九四曰來徐徐
子夏傳作荼荼先鄭考工注云荼讀為舒舒徐也荼
本古舒字是徐與舒同說文䣄讀若塗易釋文云荼
音圖然則舒亦有塗音歟非也司馬貞得之
傳諸御鞅世本曰陳桓子産子亹亹産子獻獻産鞅
司馬貞曰鞅為僕御之官故曰御鞅
子行舍於公宫服虔曰止于公官為陳氏作内閒也
成子兄弟四乘如公服虔曰成子兄弟八人二人共
一乘杜氏云成子之兄弟昭子莊簡子齒宣子夷穆
子安廩丘子意兹芒子盈惠子得凡八人二人共一
乘司馬貞案世本曰東僖子乞産成子常簡子齒宣
子其夷穆子安廩丘子尚毉(意與毉通)兹子芒盈惠子得
凡七人杜預又取昭子莊以充八人之數案世本昭
子將來是桓子之子成子之叔父又不名莊強相証
會言四乘有八人耳今按田完世家田常兄弟四人
如公宫與此事同今此惟稱四乘不言人數知四乘
謂兄弟四人乘車而入非二人共車也然其昆弟三
人不見者蓋時或不在不同入公官不可強以四乘
為八人添叔父為兄弟之數服杜殊失之(正義引世本云僖子)
(生昭子莊云云豈亦因杜注而附會之歟)
太史子餘子餘陳氏黨
侍人御之服虔曰閹豎以兵御陳氏
何以見魯衛之士服虔曰子方將欲奔魯衛也
公文氏攻之王符曰衛之公族有公文氏
十五年傳寡君是以寒心高誘戰國策注曰寒心懼
也
二人蒙衣而乘服虔曰蒙衣為婦人之服巾蒙其頭
而共乘也
孔氏之老欒寧問之服虔曰家臣稱老問其姓名
遂入適伯姬氏服虔曰入孔氏家適伯姬所居
孔伯姬杖戈而先服虔曰先至孔悝所
遂劫以登台服虔曰於衛台上召衛羣臣
使告季子子路二十字也季子五十字
召獲駕乘車服虔曰駕乘車不駕兵車也言無距父
之意也
行爵食炙王充曰車行酒騎行炙案古人皆以車騎
行酒肉(嘯堂集古錄載周叔邦父簠云叔邦父作簠用征用行用從君王又叔夜鼎云叔夜釁其)
(饋鼎以征以行用饘用羹知古人有行爵食炙之事)故西都賦云陳經騎以行
炰騰酒車而斟酌馬融廣成頌云清醪車湊燔炙騎
將行爵食炙而行示無懼也正義以為此句顛倒辭
氣不允蓋未通於古
奉衛侯輒來奔服虔曰召獲奉衛侯
弗及不踐其難賈逵曰言家臣憂不及國不得踐履
其難鄭衆曰是時輒已出不及事不當踐其難子羔
言不及以為季路欲死難也
無入為也服虔曰言輒已出無為復入
必或繼之王肅曰必有繼續其後攻大子
十六年傳旻天不淑不憖遺一老俾屏余一人以在位
應邵曰憖且詞也言旻天不善於魯不且遺一老
使羣蔽我一人也鄭玄所引與此同今不淑作不弔
憖作憗王肅曰屏輔也
煢煢余在疚鄭康成許叔重引此傳皆作嬛嬛
嗚呼哀哉尼父鄭玄曰尼父因目字以為之諡孔氏
駁之案字諡見糓梁非康成臆說以字為諡左傳有
眀文孔氏之駁未為得也
使貳車反祏於西圃魯語曰天子有虎賁習武訓也
諸侯有旅賁禦災害也大夫有貳車備承事也士有
陪乘告奔走也許叔重五經異義曰或曰卿大夫有
主不答曰卿大夫非有土之君不得祫享昭穆故無
主古春秋左氏傳曰衞孔悝反祏於西圃祏石主也
言大夫以石為主謹案大夫以石為主禮無明文大
夫士無昭穆不得有主今山陽民俗有石主玄之聞
也(以上鄭氏駁)少牢饋食大夫祭禮也束帛依神特牲饋
食士祭禮也結茅為菆主者神象也孝子既葬心無
所依以虞而立主以事之唯天子諸侯有主卿大夫
無主尊卑之差也卿大夫無主者依神以几筵故少
牢之祭但有尸無主三王之代小祥以前主用桑者
始死尚質故不相變既練易之遂藏於廟以為祭主
孔悝祐主者祭其所出之君為之主耳(以上皆鄭氏說鄭志張逸)
(問許氏異義駁衞孔悝之反祏有主者何謂也答云禮大夫無主而孔獨有者或時末代之君賜之使祀)
(其所出之君者諸侯不祀天而魯郊諸侯不祖天子而鄭祖厲王皆時君之賜也)正義曰以
為孔氏姞姓仕於衛已歴多世不知本出何國安得
有所出公之主知是僭為之此說非也管子山至篇
曰君人之主弟兄三世則昭穆同祖十世則為祏三
世則同祀所出之公故不立主十世為祏所以别于
宗也案世本莊叔達至孔悝凡七世上歴三世當在
春秋之前至孔叔時合為祏主春秋以來兼國多矣
未必皆書于經何得以所出之公無考而遂謂之僭
耶鄭氏之言不為無本若以舊章放失追議先儒恐
違闕疑之義(昭十九年傳云懼隊宗主服虔云祏主藏于宗廟故曰宗主)
市南有熊宜僚高誘曰熊宜僚勇士居楚市南
請以戰備獻子惠子曰戰備猶家備備甲兵也
齊管修風俗通曰管修自齊適楚為隂大夫
高府淮南子曰闔閭伐楚五戰入郢燒高府之粟蓋
宫中府名
圉公陽史記曰惠王從者屈固
其徒微之說文曰微隱行也
十七年傳戎州司馬貞曰陳留濟陽縣東南有戎城
濟陽與衛相近故莊公登台望見戎州又隠七年云
戎伐凡伯于楚邱是戎近衛
酁般說文曰酁宋地也讀若讒疑殷采邑
十八年傳宋殺皇瑗汲郡古文曰敬王四十三年宋
殺其大夫皇瑗于丹水之上丹水雍不流
廿年傳吳公子慶忌高誘曰慶忌吳王僚之子又淮
南子注云吳王僚之弟子
史黯高誘曰史黯史墨也
廿一年傳使我高蹈吕覽曰子胥高蹶高誘曰蹶蹈
也傳曰魯人之高使我高蹈瞋怒兒(高與皋通見釋名)
廿二年傳甬東賈逵曰甬東越東鄙甬江東也
廿三年傳其可以稱旌繁乎繁說文引作緐云馬髦
飾也
廿五年傳褚師聲子韈而登席注古者見君解韤東
昌彭氏軏以為古無見君解韤之禮棟案燕禮云賓
反入及卿大夫皆說屨升就席鄭志云凡燕坐必說
屨屨不在堂也蕭山毛氏甡以為脱屨非解韤也棟
又案少儀云凡祭於室中堂上無跣燕則有之鄭志
云祭不跣者主敬也燕則有跣為歡也毛甡曰燕飲
君但脱屨而臣必解韤記曰燕則有跣跣者解韤也
閻百詩曰陳氏禮書謂漢魏以後朝祭皆跣韤又
謂梁天監問尚書奏議案禮跣韤事由燕坐今極恭
之所莫不皆跣清廟崇嚴既絶常禮凡有履行者應
皆跣韤蓋是時有不跣韤者故議者及之杜氏謂見
君解韤見君字不確須易為古者燕飲解韤耳棟
又案宣二年左傳云晉侯飲趙盾酒其右提彌明趨
登曰臣侍君宴過三爵非禮也遂扶而下服虔本作
遂跣以下注云趙盾徒跣而下走此本書燕飲解韤
之明文也左傳古本盡為杜預所改故學者每有疑
義莫能詳焉
君將㱿之說文引作嗀云歐兒从口㱿聲玉篇同案
釋文作嗀與說文合與石經異釋文是也
君何所不逞欲說文引云何所不逞云楚人謂疾行
為逞
廿六年傳后庸唐石經作舌庸廿七年傳同(吳語亦作舌庸)
掘褚師定子之墓掘玉篇引作搰云掘也釋文云本
或作搰(戰國策禽滑厘古今人表作禽屈厘)
公遊于空澤酈元曰獲水東南逕空桐澤北澤在虞
城東南左傳公遊于空澤即此然則空澤者空桐之
澤也
今君無疾而死汲冢古文瑣語曰初刑史子臣謂宋
景公曰從今以往五祀日臣死後五年五月丁亥吳
亡後五祀八月辛巳君薨刑史子臣至死日朝見景
公夕而死後吳亡景公懼思刑史子臣之言將死日
乃逃於瓜圃遂死焉求得已蠱矣
使祝為載書周禮詛祝作盟詛之載辭
廿七年傳設乘車兩馬服虔曰一曰兩飾
及留舒鄭康成引作柳舒孔氏曰留柳不同蓋所據
書異棟案裴松之三國志注云古劉留聊柳同用卯
字以从聲故也(律歷志云留孰於夘)
吾乃今知所以亡子惠子曰恨其語不審
惠定宇先生左傳補註六卷向在京師假閱未及
錄乾隆壬辰冬歷城周書昌寄副至羊城乃戴東
原先生手挍本予覆挍其半將歸潮陽以付順德
胡先生常刻之明年癸巳三月胡生書至云刻未
竣而病久之始知其是月已死其冬予再至羊城
屬順德張君錦芳蕆其事而胡生不及見矣胡能
詩古文精六書予辛夘分挍鄉試所得士會試報
罷與東原同舟行月餘慕其學歸益鑽研經義豁
然有心得而天弗假以年惜哉甲午二月益都李
文薻記
春秋左傳補註卷六
