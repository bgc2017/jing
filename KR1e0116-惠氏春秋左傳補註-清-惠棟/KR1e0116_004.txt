春秋左傳補註卷四
元和惠棟撰
廿二年傳焉用聖人風俗通曰聖者聲也言聞聲知
情故曰聖家語顔回曰武仲世稱聖人何休膏肓曰
說左氏傳者春秋之志非聖人孰能脩之言夫子聖
人乃能脩之御叔謂臧武仲爲聖人是非獨孔子玄
箴之曰武仲者述聖人之道魯人稱之曰聖今使如
晉過御叔御叔不說學見武仲而雨行敖之云焉用
聖人爲左氏傳載之者非御叔不說學不謂武仲聖
與孔子同
與執燔焉釋文云燔又作膰案僖廿四年傳及成十
三年傳皆作膰說文曰㸋宗廟火孰肉从炙番聲春
秋傳曰天子有事㸋焉以饋同姓諸矦此傳燔字當
从㸋轉寫誤爲燔耳
執事實重圖之高誘曰重深
貴而能貧能猶耐也
未益祿而有馬數十乘荀卿子曰大功已立士大夫
益爵官人益秩庶人益祿未益祿而有馬士庶同于
卿
三日棄疾請尸周禮掌戮曰凡殺人者肆之三日
廿三年傳禮爲鄰國闕服虔曰鄰國尚爲之闕樂况
甥舅之國乎顧氏補正用其說而不稱服註
右撫劒案古制舞劒于左軍禮從右
斐豹廣韻引作奜甫微切
戍郫邵棟案郫邵晉二邑文六年傳云趙孟殺公子
樂于郫說文曰郫晉邑司馬彪郡國志曰河東垣縣
有邵亭張華博物志曰垣縣東九十里有郫邵之阨
晏氂徐邈音來棟案外傳作萊古字通徐音是也
新樽絜之釋文云本亦作尊又昭十五年傳樽以魯
壼釋文云樽本或作尊又作罇棟案曹憲文字指歸
云檢字無此从缶从木者說文云字从酋寸酒官法
度也今之尊卑從此得名故尊亦爲君父之稱
禍福無門唯人所召無門言同一門出入也荀卿子
曰禍與福鄰莫知其門管子禁藏篇曰福不擇家禍
不索人
美疢不如惡石服虔曰砭石也戰國策曰扁鵲怒而
投其石高誘曰石砭所以砭彈人癰腫也(砭石見山海經)
娶于鑄注鑄國樂記曰武王未及下車封帝堯之後
于祝康成云祝或爲鑄高誘曰鑄讀作祝古音通故
或作鑄或作祝
盍以其犯門斬關周禮司盟曰盟萬民之犯命者故
孟椒欲用之當其罪
季孫用之疾疢之言騐矣
下妾不得與郊弔子惠子曰賤者野受弔謂之郊弔
所謂君遇柩於路使人弔者庶人則然士喪君視斂
則郊弔非士也注與正義皆失之
不穴於寢廟子惠子曰廟日祭月祀朝聘饗燕皆行
之於廟故鼠不穴疏以爲廟幽静失之
廿四年傳旣殁其言立高誘呂覽注曰立猶見也
恕思以明德周書程典曰愼德必躬恕恕以眀德李
登聲類曰恕人心度物也(文選)
輔躒說文引作䟏釋文曰本又作櫟
部婁無松栢說文引作附婁云小土山也應邵風俗
通曰部者阜之類也今齊魯之間田中少高卭名之
為部矣周伯琦六書正誤□从&KR0935;仅聲俗用培塿非
皆居轉而鼔琴傅遜曰轉當為軫棟案文選注引許
愼淮南子注曰軫轉也或是古軫字有作轉耳方言
曰軫謂之枕郭璞曰車後横木
敢問降階何由君禮臣有降階之儀程鄭下人非所
宜問故云惑也
廿五年經諸侯同盟于重丘應劭地理風俗記曰安
德縣北五十里有重邱鄉故縣也
傳困于石往不濟也據于蒺藜所恃傷也往不濟謂
九四為石所情傷謂九二為蒺藜初至四互未濟故
往不濟
公拊楹而歌服虔曰公為姜氏不知已在外故歌以
命之也一日公自知見欺恐不得出故歌以自悔
陪臣干掫史記作爭趣棟案左傳掫字亦有作趣者
昭廿年傳云賓將掫杜子春注周禮引此作趣史記
本作干趣(徐廣云)後人改為爭趣非也(掫趣二字古皆从取聲)
故君為社稷死則死之為社稷亾則亾之服虔曰謂
以公義為社稷死亾也如是者臣亦隨之死亾案杜
義未完
若為己死而為己亾非其私暱誰敢任之服虔曰言
君自以己之私欲取死亾之禍則私近之臣所當任
也
南史氏新序云南史氏是其族也
執簡以往服虔曰古文篆書一簡八字案齊崔杼弑
其君光則一簡之文也
四翣高誘呂覽注曰翣棺飾也畫黼黻之狀如扇於
僂邊天子八諸侯六大夫四也又淮南子注曰翣狀
如今要扇畫文插置棺車箱以為飾多少之差各從
其爵命之數也翣本作歰古文也周禮縫人云衣翣
柳之材注云故書翣柳作接櫍鄭司農云接讀為歰
櫍讀為柳皆棺飾檀弓曰周人牆置翣春秋傳曰四
歰不蹕先鄭引檀弓作翣引左傳作歰明古文春秋
傳本作歰杜氏改為翣失之矣
當陳隧者高誘曰隧道也司空治軍隧道王肅以為
墓道非也
昔虞閼父陳球碑作遏高誘曰閼讀曰遏止之遏然
則閼遏同音故或作遏也
為周陶正王應麟曰有虞氏上陶舜陶河濱器不苦
窳周陶正猶以虞閼父為之
以備三恪說文引作愙从心客聲敬也義雲章亦以
愙為恪魏封孔羡碑又作愘焦弱侯以為恪卽古客
字未詳(禮記正義熊氏云周之三恪越少昊高辛遠存黃帝者取其制作之人故易繫辭云神農)
(氏没黃帝堯舜氏作)
授手于我手古首字士喪禮云載魚左首進鬐注云
古文首為手成二年經曹公子首公羊作手是字通
之證
天子之地一圻鄭康成引作畿高誘曰方千里為畿
方百里為同周禮大司馬九近之籍先鄭司農云近
當言畿蓋古圻字或作近禮記相近于坎檀王肅讀
近為祈齊侯鎛鐘云用□眉壽□本古文近字通為
祈詩有祈父尚書酒誥作祈父鄭康成詩箋云祈圻
畿同
書曰愼始而敬終終以不困注逸書案周書常訓解
云愼微以始而敬終乃不困正義以蔡仲之命云云
證之此晉時偽古文襲左傳而為之者也(徐榦中論引書云愼)
(始而敬終以不困)
廿六年傳頷之而已說文引作顉云低頭也玉篇引
杜氏注亦作顉又音欽曲頤也列子云巧夫顉其頤
而歌合律注云顉猶搖頭也
子産其將知政矣吕覽仲冬紀曰申矦伯如鄭三年
而知鄭國之政高誘曰知猶為也
乃立囚子惠子曰立囚為證也
赤而毛服虔曰其身色赤而生毛也
平公入夕服虔曰視夕也
而視之尤服虔曰尤過也意悦之視之過也
姬納諸御服虔曰納之平公之御
嬖生佐惡而婉大子痤美而很服虔曰婉順也佐貌
惡心順太子貎美而心很很戾不從教案後傳云元
公無信多私不得如服注惡而婉謂內惡而外婉也
美而很謂內美而外很也以伊戾之讒慝小人而不
爲太子所寵而元公獨嬖寺人柳則二人之賢不肖
顯然矣
寺人惠牆伊戾服虔曰寺人宋閹士惠牆皆發聲實
爲伊戾以公寺人爲太子內師掌內官
過宋服虔曰楚客道過宋
夫不惡女乎服虔曰夫謂太子伊戾無寵於太子故
曰夫不惡女
縱有共其外莫共其內服虔曰言我內師也當共內
使
加書徵之服虔曰以書爲之徵騐也書盟書
欲速服虔曰速疾也欲疾代公得位故與楚客謀弑
其父也
固聞之服虔曰固久也久聞太子欲爲亂
唯佐也能免我佐內惡而外婉太子不知而謂其能
免我實不然也
左師聞之服虔曰聞太子與佐期日中
乃縊而死服虔曰經書宋公殺其世子痤平公用伊
戾之譖信夫人左師之言世子無罪而死故稱宋公
殺罪之也
左師見夫人之步馬者廣韻曰□馬習馬孫愐案左
傳步馬字不从馬
君夫人氏也正義曰夫人氏者氏猶家也棟案正義
非也弃本芮司徒女與宋同姓故不云某氏始言君
夫人氏後言君之妾弃也公羊傳曰宋三世無大夫
三世內娶也
君與夫人不善是也唐石經云君與大夫下云君大
夫謂椒舉石經是也案林堯叟本仍作夫人知傳譌
已久韋昭曰是理也
楚之良在其中軍王族而已唐固國語注云族親族
同姓也韋昭曰族謂部屬棟案韋說是也成十六年
傳云欒范以其族夾公行劉光伯曰族者屬也非謂
公族之兵
欒范易行以誘之鄭衆曰易行中軍與上下軍易䘚
伍也中軍之䘚良故易之賈逵又一說見正義皆勝
杜注
廿七年傳皆取其邑而歸諸侯諸侯是以睦于晉
劉光伯云晉宋古本皆不重言諸侯則唯謂齊魯宋
三國睦耳棟案不重言諸侯是也謂唯三國睦非也
上文云使諸侯偽效烏餘之封者是時三國皆在故
下云皆取其邑而歸為絶句重言諸侯者衍文也
唯卿備百邑注此一乘之邑正義曰一乘之邑每邑方
十里棟案熊安生禮記義疏云卿備百邑者鄭志
以為邑方二里與百乘别
欲弭諸侯之兵弭亦彌周禮小祝彌烖兵杜子春讀
弭如彌兵之彌康成云彌讀如敉敉安也
仲尼使舉是禮也以為多文辭服虔曰以其多文辭
故特舉而用之後世謂之孔氏聘辭以孔氏有其辭
故傳不復載也此與公羊昭二十五年齊侯唁公于
野井以遇禮相見孔子曰其禮與其辭足觀矣皆仲
尼之所取者也
楚氛甚惡王逸楚辭章句曰氛惡氣也
晉楚争先子惠子曰楚人衷甲為争先也
以誣道蔽諸侯陸氏曰服虔王肅董遇竝作弊婢世
反云踣也正義曰服本作弊云斃踣也一曰罷也棟
案蔽與弊通昭十四年傳云叔魚蔽罪邢侯周禮大
司宼職云以邦成弊之鄭衆曰敝之斷其獄訟也是
蔽與弊通
何以恤我我其收之顧炎武云見周頌棟案頌云假
以溢我說文及廣韻引詩云誐以謐我誐與何音相
近伏生尚書云維刑之謐哉古文作恤恤慎也故毛
傳亦訓溢為慎(釋詁文)今傳作恤與毛傳義合古謐溢
字通(莊子齊物曰以言其老洫也釋文云洫本亦作溢古書篆作立心與水相近故恤誤為洫又為)
(溢也)鄭氏訓為盈溢失之杜氏訓恤為憂尤誤說文云
誐嘉善也毛傳訓假為嘉義亦同
齊崔杼生成及彊而寡墨子辭過篇曰内無拘女外
無寡夫又云天下之男多寡無妻女多拘無夫顧炎
武案小尒疋云凡無夫無妻通謂之寡
棠無咎唐石經無作无棟案无字見衛宏古文竒字
今易无咎字皆从此釋文云本亦作无
崔宗邑也案宰相世系表崔氏之先齊丁公之嫡子
季子讓國叔乙食采于崔遂為崔氏故曰宗邑猶晉
之曲沃也
崔明來奔宰相世系表曰子明奔魯生良十五世孫
意如為秦大夫封東萊侯
廿八年傳歲在星紀而淫于玄枵注星紀在丑斗牛
之次玄枵在子虚危之次漢律歷志星紀在子玄
枵在丑正以歲星右行于天星紀為子而貞于丑故
丑其次玄枵貞于丑則在子如是則十二辰皆合
合樂用焉漢法陽左行隂右行右行者每退一辰以
次為貞故星紀貞于丑時俗以星紀為丑玄枵為子
失之(合辰合樂本坤彖喪朋之說)
子雅子尾注二子皆惠公孫棟案高誘吕覽注云子
雅惠公之孫公子欒堅之子竈也子尾惠公之孫公
子高祈之子蠆也杜氏高氏皆據世本唐時世本已
非全書故正義不詳所出(韓非子日子夏子尾者景公之二弟也夏與雅古字)
(通)
得慶氏之木百車于莊注六軌之道下云反陳于嶽
注云嶽里名案莊亦里名昭十年傳云又敗諸莊哀
六年戰于莊孟子曰莊嶽之閒趙岐曰莊嶽齊街里
名
欒高陳鮑之徒注欒子雅高子尾案欒堅高祈以字
為氏故日欒高
慶封汜祭鄭康成讀汜與窆同補鄧反
吴句餘注句餘吴子夷末也司馬貞曰計餘祭襄十
九年卒則二十八年賜慶封邑不得是夷末棟案服
虔以句餘為餘祭是也
朱方顧夷吴地記曰朱方秦改曰丹徒
在外不得宰吾一邑得罪出亡在外則不得宰一邑
故下云恐失富也正義以宰為益失之
夫民生厚而用利于是乎正德以幅之使無黜嫚子
惠子曰此夏書九歌中三事之義疏也
武王有亂臣十人唐石經無臣字石經論語亦然又
昭二十四年傳引大誓亦無臣字後人皆據晉時所
出古文大誓以益之非也辨見論語考
榮成伯王符曰榮氏魯公族韋昭曰成伯魯大夫聲
伯之子名灓
以徵過也子惠子日徵讀從楚辭不清徵其然否之
徵
廿九年傳璽書追而予之高誘曰璽讀如移徙之
徙印也韋昭曰古者大夫之印亦稱璽璽書璽封書
也應劭漢官儀曰封太山以金泥銀澠印之以璽璽
施也信也古者尊卑共之月令曰固封璽春秋傳璽
書追而與之是也秦漢以來尊者以為名乃使避衛
宏漢舊儀曰秦已前民皆以金銀銅犀象為方寸璽
各服所好漢以來天子獨稱璽又以玉羣臣莫敢用
也棟案璽惟周禮月令及此傳有明文餘無聞焉唐
六典引周書曰湯放桀大會諸矦取天子之璽置天
子之座云云據此則商以前已有璽名矣
祗見疏也棟謂疏當為□字之誤也吕覽先識篇云
無由接而言見□高誘曰□讀為誣妄之誣下云欺
其君何必使余明疏為誣欲之而言叛非誣乎杜氏
好改古文故古文古義存者少矣
固辭鄭康成曰固之言如故也言如故辭者重辭也
(投壺注)唐石經云辭固疑非
不尚取之服虔曰不尚尚也尚當取女叔矦殺之
武獻以下兼國多矣吕覽曰獻公即位五年兼國十
九
毋寧夫人而焉用老臣服虔曰毋寧寧也寧自取夫人
將焉用老臣乎劉炫是服說
請觀于周樂服虔曰周樂魯所受四代之樂
猶未也賈逵曰言未有雅頌之成功也服同
吾聞衛康叔武公之德如是賈逵曰康叔遭管叔蔡
叔之難武公罹幽王褒姒之憂故曰康叔武公之德
如是
為之歌王服虔曰王室當在雅衰微而列在風故國
人猶尊之故稱王猶春秋之王人子惠子曰王者采
風畿内故有王風周官六詩比賦興風雅頌安得謂
王者無風後儒以詩亡為雅亡失之甚矣
其細已甚民弗堪也服虔曰其風細弱已甚攝乎大
國之閒亡遠慮持久之風故曰民不堪將先亡也
泱泱乎大風也哉服虔曰泱泱鈎緩深遠有大和之
意其詩風刺辭約而義微體疏而不切故曰大風
國未可量也服虔曰國之興衰世數長短未可量也
此之謂夏聲服虔曰與諸夏同風故曰夏聲棟按後
世言秦夏本此
大而婉險而易行賈逵曰其志大直而有曲體歸中
和之德難成而易行按史記險作儉古文也漢劉脩
碑云動乎儉中今易作險
則明主也史記作盟主按古盟字从囧賈侍中說讀
與明同嘯堂集古錄載齊矦鏄鐘曰繼命于外内之
事中敦&KR3072;㓝&KR3072;㓝即明刑也毛詩黃鳥曰此邦之人
不可與明箋云明當為盟釋名盟明也告其事于神
明也
怨而不言王肅曰非不能言畏罪咎也
其周德之衰乎服虔曰此歎變小雅也自鹿鳴至菁
菁者莪道文武脩小政定大亂致太平樂且有儀是
為正小雅陳文王之德武王之功自文王以下至鳬
鷖是為正大雅
遷而不淫服虔曰遷徙也文王徙酆武王居鄗
若有他樂吾不敢請已服虔曰周用六代之樂堯曰
咸池黃帝曰雲門魯受四代下周二等故不舞其二
季札知之故曰有他樂吾不敢請
子速納邑與政服虔曰入邑與政職于公不與國家
之事子惠子曰古者有政便有邑邑者田邑也古禄
以田
慎之以禮服虔曰禮所以經國利社稷也
辨而不德必加於戮服虔曰辨若鬭辨也夫以辨爭
不以德居之必加於刑戮也
吾子好直服虔曰直不能曲橈以從衆
禆諶古今人表作卑湛師古曰卑音脾湛音諶風俗
通曰卑氏鄭大夫卑湛之後漢有卑躬為北地太守
杜改卑為禆俗又改湛為諶古文盡亡矣釋文猶作
湛
卅年傳正月甲子朔四百有四十五甲子矣其季於今
三之一也熊朋來曰魯襄公三十年歲次戊午二
月辛酉朔初四日甲子二十三日癸未日其季於今
三之一者言甲子數至癸未日正得二十日是三分
六十甲子之一也季者餘數也積四百四十四甲子
零二十日算得二萬六千六百六十日除五十三日
在本年正二月(戊午正月大該三十日二月二十三日)止有二萬六千
六百零七日逆推得絳縣老人是魯文公十一年乙
丑歲三月生故曰臣生之歲正月甲子朔注謂夏正
月若以周正則三月也本合云七十四年此時方是
二月若夏正則十二月故除本年不算曰七十三年
也
亥有二首六身子惠子曰史趙以亥字推算其年者
蓋以亥乃絳縣人之名即孟子之亥唐韓非子言晉
平公於唐亥云云或孟子傳寫倒其名氏也
或叫于宋大廟曰譆譆出出叫說文引作訆云大呼
也唐石經作□傳遜曰說文云譆痛也案說文引傳
云誒誒出出云誒然从言矣聲說文訓譆為痛與此
傳無涉傅氏非也(鄭氏周禮注引作譆譆出出)
公焉在士喪禮曰升公卿大夫繼主人東上鄭注云
公大國之孤四命也賈疏典命云公之孤四命鄭為
伯爵不命言孤但良宵鄭之公族大夫貴重之極比
于大國之孤故家臣尊其主亦號為公耳
印段說文作碫字子石
介于襄庫案介甲也取襄庫之甲以入代襄廿六年
齊烏餘襲高魚介其庫注云入高魚之庫而介其甲
是也襄廿七年傳云介慶氏之甲
上下有服高誘曰服法服也君子小人各有制
斗城案水經注斗城在陳留沙水所經也
吾其與之高誘曰與猶助也
卅一年傳古之道也何休膏肓曰若其以卜隠桓以
禍皆由此作乃曰古制固亦謬矣鄭箴之曰立長以
嫡不以賢固立長矣立子以貴不以長固以貴矣若
長均貴均何以别之故須卜禮有詢立君卜立君是
有卜也
是謂不度顔籀曰不度不遵禮度也棟案孝經援神
契云天子之孝曰就諸侯曰度抂戚而有嘉容故謂
之不度
猶有童心服虔曰言其無成人之志案士冠禮曰弃
爾幼志順爾成德幼志猶童心也諸侯十二而冠昭
公十九年矣猶有童心故不終(荀子曰天子諸侯十九而冠弃爾幼志今)
(有童心故不終也)
高其閈閎注閎門也匡謬正俗曰下文云門不容車
杜元凱云門庭之内廹迮又有牆垣之限尒疋云所
以止扉謂之閎郭景純云門辟旁長橛也左傳曰高
其閈閎案若館門實高而直庭内廹迮者即當云庭
不容車不應云門也又高為門戸非關止盜之方文
伯所稱不應云以無憂客使若門得車入則子産止
須引車入門何勞壞垣云不可踰越蓋是門既不大
而止扉又高以牢固扞禦寇賊子産為其不容車入
故壞垣耳尋文究理郭說得之
繕完葺牆李涪刊誤曰案文當云繕宇葺牆書云峻
宇彫牆足以為比
圬人以時塓館宫室劉逵引此傳塓作冪云墁也館
宫室諸侯傳也
夭厲不戒正誤曰夭厲注疏及臨川本作天地之天
興國本及建本作夭閼之夭據注當作天然經中有
言厲疾夭札則夭厲亦不為非姑示達者
子太叔美秀而文案說苑政理篇亦載此事蓋本左
傳乃云子太叔善決而文善決訛為美秀
公孫揮能知四國之為而辨於其大夫之族姓班位
說苑政理篇作族姓變立愚案變立即古文班位字
也古讀變為辨辨為班古文位作立劉歆傳曰春秋
傳多古字古言乃知向所據者皆古字也
故委政焉倉頡篇曰委任之也(文選)
令尹似君矣正義曰服虔云言令尹動作以君儀故
云以君矣服言以君儀者明年傳云二執戈者前矣
是用君儀也俗本作似君若云似君不須言矣今定
本亦作似君恐非棟案古以字作㠯與似通故誤作
似此條正義見宋槧本故備錄之
衛詩曰十九年傳歌弼鄘衛季札曰是其衛風乎知
弼鄘衛皆為衛詩詩序亦云
紂囚文王七年諸侯皆從之囚汲郡古文曰帝辛廿
三年囚西伯于羑里廿九年釋西伯諸侯逆西伯歸
于周周書程典商王用宗讒震怒無彊諸侯(闕)娱逆
諸文王
昭元年傳伍舉為介孫叔敖碑作五舉案唐石經初
刻亦作五後改从人非也伍尚伍員字同(古今人表伍子胥亦)
(不从人)
梁其踁孫愐曰梁其踁魯伯禽子梁其之後
牆之隙壞韓非子曰牆之壞也必通隙
周有徐奄案周書周公相天子殷東徐奄从三叔為
亂又汲郡古文云成王二年奄人徐人及淮夷入于
邶以叛賈景伯杜元凱皆云徐即淮夷失之
趙孟欲一獻鄭玄曰一獻士飲酒之禮
具五獻之籩豆於幕下注朝聘之制大國之卿五獻
禮記正義曰卿大夫俱三獻故昭六年傳云得貺不
過三獻五獻者亂世之法非禮之正也
大國省穯而用之周書程典曰生穯省用不濫其度
弁冕端委注弁冕冠也案釋文云弁端委無冕字石
經及正義皆云弁冕端委說文云㝸(古弁字)冕也故杜
訓為冕冠弁冕之冕衍文也
子盍亦遠績禹功而大庇民乎周譜云定王五年河
徙故道及穀雒鬭後河勢愈甚劉子以治河事委趙
孟故有是言齊人城郟晉未聞焉鄭大叔曰晉國不
恤宗周之闕是也
諺所謂老將知而耄及之者大雅抑詩曰借曰未知
亦聿既耄蓋當時之語云亦然
徐吾犯廣韻曰鄭公子有食采於徐吾之鄉後以為
氏據此則子南子晳爭同姓以為室也
及衝擊之以戈說文引云及衝以戈擊之
將行子南鄭康成詩箋云行亦放也(下文子將行之同)
周公殺管叔而蔡蔡叔注蔡放也釋文云上蔡字音
素葛反說文作&KR1281;从殺下米玉篇云&KR1281;䊝&KR1281;散也書
作蔡字(正義同)漢書宣帝元康三年詔曰骨肉之親粲
而不殊稽康琴賦云新衣翠粲李善云子虚賦翕呷
翠粲張揖曰翠粲衣聲也案子虚賦又作萃蔡愚謂
漢書文選粲字皆&KR1281;字之誤&KR1281;本與蔡通故又作蔡
禹貢曰二百里蔡鄭康成注云蔡之言殺(鄭注尚書大傳云蔡)
(衰也衰猶殺也)減殺其賦減殺者猶末減也叔非首謀慮从
未減之科故不殺而囚之如此則不必改字而義亦
得矣(上文云余不女忍殺宥女以遠亦謂从末減)小尒疋曰蔡法也
造舟于河徐堅曰在蒲反夏陽津今蒲津浮橋是其
處
鮮不五稔王充曰王者有過異見於國不改災見草
木不改災見於五糓不改災至身若年榖和孰不至
及身而亡故云鮮不五稔
兩於前伍於後專為右角參為左角偏為前拒服虔
引司馬法曰五十乘為兩百二十乘為伍八十一乘
為專二十九乘為參二十五乘為偏阮逸謂荀吳用
車法雖舍車而法在其中服氏之說未可非也
實沈臺駘為祟說文曰祟神禍也
曠林賈逵曰曠大也
遷閼伯於商丘賈逵曰商邱在漳南
主辰服虔曰主祀也
及成王滅唐而封太叔焉史記封作國(鄭世家)棟案尚
書序云武王既勝殷邦諸侯又康誥序云以殷餘民
邦康叔孔氏云國康叔為衛侯此傳依史記當云邦
太叔古字邦封同(見書正義)漢諱邦改為國故云國太叔
也(論語邦域之中今作封域是字同之騐)下文封諸汾川同
宣汾洮正義曰洮水闕子惠子曰洮即涑川酈氏以
為涑水一名洮水水出河東聞喜縣黍葭谷俗謂之
華谷至周陽與洮水合司馬彪曰洮水出聞喜縣故
王莽以縣為洮亭
山川之神則水旱癘疫之災於是乎榮之日月星辰之
神則雪霜風雨之不時於是乎榮之鄭康成注周
禮引此傳云日月星辰之神則雪霜風雨之不時於
是乎禜之山川之神則水旱癘疫之災於是乎禜之
賈公彦曰鄭君所讀春秋先日月與賈服不同說文
曰榮者設緜蕝為營以禳風雨雪霜水旱癘疫於日
月星辰山川也是許君所讀春秋亦與鄭同(史記所載同於)
(服賈)
中聲以降荀卿子曰詩者中聲之所止也楊倞曰詩
謂樂章所以節聲音至乎中而止不使流淫也
風淫末疾賈逵以末疾為首疾謂風眩也逸周書曰
元首曰末易卦初為本上為末故上為首為角杜據
素問以四支為四末故謂未疾為四支然不及賈注
之當
榖之飛亦為蠱釋器云康謂之蠱郭璞曰米皮簸之
揚之康秕在前故云榖之飛外傳云蠱之慝榖之飛
實生之
將會孟子餘史記趙世家云趙夙生共共生孟孟生
衰古今人表云趙孟夙子生衰世本云公明生共孟
及夙案文當云共孟及衰史記分共孟為兩人傳寫
之誤孟子餘謂共孟及衰
甲辰朔烝于温服虔曰甲辰朔夏十一月朔也祭人
君用孟月人臣用仲月
二年經叔弓注叔老子世本曰叔肸生聲伯嬰齊齊
生叔老老生叔弓
傳見易象與魯春秋曰周禮盡抂魯矣吾乃今知周公
之德與周之所以王也古謂易為象故曰易象九
家說卦云乾為衣坤為裳繫曰黃帝堯舜垂衣裳而
天下治蓋取諸乾坤尚書皋陶謨帝曰予欲觀古人
之象古人之象即易也法乾坤而制衣裳觀象方知
故欲觀古人之象古人當謂黃帝伏羲畫八卦神農
重之黃帝通之杜子春以歸藏為黃帝易有以也在
天成象伏羲法之作八卦故謂之象商謂之坤乾周
謂之易左氏稱易象猶不失古意觀書于太史氏上
自易象下至魯春秋中與周禮而周禮一書于宣子
口中叙出此左氏行文之妙也周禮為周公致治之
書觀周禮故知周公之德易為聖人贊化育之書故
觀易象而知周之所以王謂文王也讀者不考周禮
一語遂謂易象爻辭乃周公所作以實周公之德一
語失之遠矣
季氏有嘉樹焉宣子譽之注譽其好也服虔曰譽游
也宣子游其下夏諺曰一游一譽為諸侯度今孟子
作豫趙岐章句曰豫亦遊也春秋傳曰季氏有嘉樹
宣子豫焉周易序卦曰豫必有隨鄭康成注引孟子
吾君不豫以為證則知此傳譽字本作豫故服趙互
引為證孫子兵法曰人效死而上能用之雖優游暇
譽令猶行也外傳作暇豫李善曰譽與豫古字通
三年經北燕伯欵出奔齊此與衛侯衎出奔齊一例
杜注謬
傳張趯宰相世系表曰周宣王時有卿士張仲其後
裔事晉為大夫張侯生老老生趯趯生骼
豆區釜鍾顧氏補正云毛晃曰豆當為斗後人誤作
俎豆之豆用之考工記一獻而三酬則一豆矣豆古
斗字棟案考工梓人云爵一升觚三升獻以爵而酬
以觚一獻而酬則一豆矣一獻三酬則十升不得為
四升之豆故鄭注云豆當為斗陶人云庾實二觳先
鄭云觳讀為斛觳受三斗聘禮記有斛案聘禮記云
十斗曰斛案得云觳受三斗故鄭據旊人云豆實三
而成觳則觳受斗二升明觳不得為斛豆不得為斗
矣
三老凍餒注三老謂上夀中夀下夀皆八十已上不見
養遇服虔云三老者工老商老農老棟案杜說是
也晉姜鼎銘云保其子孫三夀是利魯頌曰三夀作
朋三代養老之法于國老中取三人焉謂之三老于
庶老中取五人焉謂之五更
道殣相望荀悦曰道瘞謂之殣亦作墐韋昭依毛傳
曰道冢為墐
女富溢尤周書酆保十敗所謂女貨速禍也
君日不悛以樂慆憂注慆藏也棟案慆過也言君不
思悛改可憂而樂與日俱慆(訓慆為過見毛詩傳)劉光伯云慆
慢也好音樂而慢易憂禍義亦通
讒鼎之銘韓非子說林曰齊伐魯索讒鼎魯以其鴈
往齊人曰鴈也魯人曰真也是古鼎之名(已見困學紀聞)蓋
當時鼎已在齊故晏子述之
公事有公利無私己韓非子曰私怨不入公門一說
忌忌日故云私忌
小人糞除先人之敝廬聘禮卿館于大夫游吉卿也
張趯大夫也吉送少姜葬館焉故今云糞除先人敝
廬舍廟中故云先人
春秋左傳補註卷四
