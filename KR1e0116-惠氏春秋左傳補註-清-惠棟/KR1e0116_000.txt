左傳補注春秋類
提要
(臣)等謹按左傳補注六卷
國朝惠棟撰棟有周易述已覺錄是書皆援引
舊訓以補杜預左傳集解之遺本所作九經
古義之一以先出别行故九經古義刊本虚
列其目而無書目作四卷此本實六卷則後
又有所增益也其中最典確者如隠五年則
公不射引周禮射人祭祀則贊射牲司弓矢
供射牲之弓矢及國語倚相之言證旁引射
蛟之誤(案此朱子之說非杜註也蓋因補杜而類及之)莊公十四年
繩息媯引吕覧周公作詩以繩文王之德表
記鄭注譽繩也證杜注訓譽之由二十八年
臧孫辰告糴于齊禮也引周書糴匡篇年儉
榖不足君親巡方卿告糴證為古禮僖五年
虞不臘矣引太平御覽舊注及風俗通月令
章句證臘不始秦十年七輿大夫引王肅詩
傳證七當作王二十二年大司馬固諫曰引
晉語公子過宋與司馬公孫固相善證固為
人名二十七年夏書曰引墨子明鬼篇證尚
書但有夏書商書周書本無虞書文十八年
在九刑不忘引周書嘗麥解證為刑書九篇
宣二年以視於朝引毛詩鹿鳴箋儀禮士昏
禮注證視為正字郭忠恕作示為誤三年不
逢不若引郭璞爾雅注作禁禦不若證以社
注逢字在下文知今本訛寫六年以盈其貫
引韓非子以我滿貫證貫字成十六年徹七
札焉引吕覽愛士篇證鄭康成一甲七札之
說襄二十三年娶于鑄引樂記鄭注證鑄即
祝國又踞轉而鼓琴引許慎淮南子注證轉
即軫二十五年慎始而敬終以不困引周書
常訓解證不出古文蔡仲之命二十七年
崔杼生成及彊而寡引墨子辭過篇證無妻
曰寡昭元年具五獻之籩豆於幕下引禮記
正義證杜註五獻之誤十五年一歲而有三
年之喪二引墨子公孟非儒二篇證妻喪三
年為春秋末造之禮十六年鑋而乘于他車
引說文證&KR1698;誤作鑋二十五年襪而登席引
少儀證燕必解襪皆根據昭然不同臆揣至
文二年廢六關引公羊傳注證廢訓置則是
又引韋昭國語注證置訓廢則非蓋置有二
義一為建置之置公羊注所言是也一為棄
置之置國語注所言是也此猶亂可訓治而
亂離瘼矣不可訓治臭可訓香而逐臭之夫
不可訓香古之設關在譏而不在征臧文仲
廢六關以博寬大之譽而使姦究莫詰隂以
厲民故誅其心而謂之不仁棟但執反覆旁
通之義殊為偏駁又文十四年其處者為劉
氏孔穎達疏明言漢儒加此一句則為劉氏
無疑而必謂原作留字漢儒改為卯金刀宣
二年文馬百駟當以邱光庭兼明書所辨為
是而必引說文畫馬之訓成十七年澤門之
晳謂古臯澤字通又謂諸侯有臯門其說固
是然邑中澤門各指所居臯門非所居之地
也二十一年公姑姊既謂註疏皆非斷為同
宗之女然于姑可解于姊終無解也二十五
年執簡而往引服虔說一簡八字證太史書
崔杼事亦八字殊嫌牽合三十年亥有二首
六身即指為孟子之亥唐尤為附會昭七年
余敢忘高圉亞圉引竹書紀年補杜預之闕
不知汲郡古文預所目睹預既不引知原書
必無此文未可以後來偽本證其疏漏(案書中屢)
(引竹書紀年蓋未及詳考今本之偽)至于二十五年鄭翩願為
鸛引陸佃埤雅之雜說(案鸛井出酉陽雜爼非始于佃)哀六
年無疾而死引汲冡瑣語之野談十二年效
夷言謂春秋時已重吳音不始于晉更非注
經之體矣他如公即位之位必欲從古經作
立屢豐年之屢必欲從說文作□亦皆徒駴
耳目不可施行蓋其長在博其短亦在于嗜
博其長在古其短亦在于泥古也乾隆四十
六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
