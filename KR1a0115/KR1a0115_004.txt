易經通注卷四大學士傅以漸
左庶子曹本榮撰
下經
䷞(艮下兑上)
咸亨利貞取女吉
咸者无心之感兩情訢合本體毫无間隔故曰亨然
必直從天命人心發出我感而不存感之之念人應
而不存應之之念如取女之貞則相與有成長保其
亨矣
彖曰咸感也
有感斯有應有應復為感天道人事未有不交感者
也
柔上而剛下二氣感應以相與止而說男下女是以亨
利貞取女吉也
何以亨利貞取女吉卦體兑柔在上艮剛在下正所
謂天氣下降地氣上騰柔感則剛應和合大同不相
拂戾此造化所感之正也卦德止則求者專一而不
他說則應者順從而不逆此人已所感之正也卦象
以艮男而下少女男先于女旣不越分以少配少又
不失時此男女所感之正也精神至此豈不流洽然
道固如是是以亨必利貞如取女則吉也
天地感而萬物化生聖人感人心而天下和平觀其所
感而天地萬物之情可見矣
極言感通之理天地之感普萬物而无心聖人之感
順人心而无為皆本于正可見一正則无不正觀人
心所感而天地位萬物育之氣象已昭然于致中致
和之間寂然不動性也感而遂通情也
象曰山上有澤咸君子以虚受人
山性虚故澤上通以人受人以虚受虚而已
初六咸其拇
拇腓股等皆人身之情所注此卦雖主于感然六爻
皆宜静而不宜動况在艮初尤所當止應四則不免
先動其心根基不定不可以為學
象曰咸其拇志在外也
志者心之動果能在内即情事紛糾何害在外則大
者不立小斯奪之矣
六二咸其腓凶居吉
全體寂然謂之止一體卓然謂之居六二隂柔不能
固守故欲行則先自動然有中正之德故以居字戒
之此虚以受人之本也
象曰雖凶居吉順不害也
豈教人以苦寂之守哉天下事各有宜順其自然可
也
九三咸其股執其隨往吝
止極不中則偏而為執所謂從風而靡與世俯仰而
執定隨人為感應之正道者可羞孰甚
象曰咸其股亦不處也志在隨人所執下也
初二隂躁其動也宜九三陽剛堅毅之才而亦不知
處何哉吾知其志在隨人也下柔本屬乾剛之正執
定如此舉一害百聖人惜之
九四貞吉悔亡憧憧往來朋從爾思
九四居股之上脢之下又當三陽之中心之象咸之
主也心之感物當正而固静以主動動不離静正所
謂感人心而天下和平者四乃以陽居隂為失其正
而不能固故戒以貞則物无不通而係累之悔亡矣
若憧憧往來不能正固朋類從之豈能及遠哉
象曰貞吉悔亡未感害也憧憧往來未光大也
感害言不正而感則有害也虚生明故光虚能容故
大既以未感害危之又以未光大醒之所以處艮兑
之間者盡矣
九五咸其脢无悔
在心上而相背執定无心之感竟落禪寂之學悔則
无矣其如感通之正何哉艮體為止止宜居二失之
兑體爲說說宜感五失之
象曰咸其脢志末也
志在躭空失心之本
上六咸其輔頰舌
輔頰舌皆所以言者上六隂柔居說之終處咸之極
感人以言而无其實故其象如此凶咎可知
象曰咸其輔頰舌滕口說也
馳騁飾辯去貞遠矣
䷟(巽下震上)
恒亨无咎利貞利有攸往
天下惟常者為可久即天賦我之恒心恒性必貫之
以至誠无息之學自能豁然通達而无二三之咎然
有執中无權之輩曷嘗不自以為恒但其初擇之不
精仁非其仁義非其義故聖人教之以貞大中至正
乃成其為恒而作用綽綽乎有餘裕也
彖曰恒久也剛上而柔下雷風相與巽而動剛柔皆應
恒
卦體震剛在上有常尊巽柔在下有常卑天地君臣
之大分也卦象雷因風而益迅風因雷而益烈不相
悖而相與是為恒運卦德動而不過于動无所忘亦
无所助順其所自然而行其所當然德之所以固也
隂陽相應則陽得隂助隂得陽輔是又情之可常久
者故名恒
恒亨无咎利貞久於其道也天地之道恒久而不已也
恒固能亨且无咎矣然必利于正乃為久于其道不
正則久非其道矣天地之道所以長久亦以正而已
矣
利有攸往終則有始也
久于其道終也利有攸往始也學術滿盈之後經濟
有勃不可遏者也
日月得天而能久照四時變化而能久成聖人久於其
道而天下化成觀其所恒而天地萬物之情可見矣
即恒久之道而極言之終始相生者莫如日月惟得
天之正故不常亦常終始相生者又莫如四時惟有
正以握變化之樞故常成其為常况聖人固久于其
道者哉未始不經權迭用而淵然默運天下已化其
心成其俗天地萬物之情又何在能外此貞者此恒
道所為大也
象曰雷風恒君子以立不易方
天下至震動者莫如雷風凡人易至倉皇失措而君
子以為此恒也生平確有把持自不因驚頓變至變
不變其學乃真
初六浚恒貞凶无攸利
恒固貴貞然天下有理本正而勢不可通者初六以
隂居下為巽之主用功淪于穿鑿則雖貞亦凶而无
所利也
象曰浚恒之凶始求深也
深造以道欲其自得始求而過于深是立志太銳取
效太急必有欲速助長之病矣
九二悔亡
以陽居隂本當有悔能變化氣質則喜反以為功也
象曰九二悔亡能久中也
未發之中即為恒性而恒性之明不可息非有大學
者不能
九三不恒其德或承之羞貞吝
德本三所自有而過剛不中當風雷之變不能自守
或者不知其何人之辭言人皆得奉而進之不知其
羞所自來也貞吝者正而不恒為可羞吝
象曰不恒其德无所容也
公是公非在人十目十手在獨无可逃于天地之間
也
九四田无禽
三當恒而不恒四不當恒而恒以陽居隂遊神于无
何有之鄉内不足以成已外不足以成物
象曰久非其位安得禽也
位即所當止之正道以有用之心用之无用之地大
可惜也
六五恒其德貞婦人吉夫子凶
六五固有德者但以隂居陽處位不當當有陶鑄之
學以變化其氣質執此為貞守之不變如婦人順德
為終身者豈丈夫所宜哉久道化成非精義入神安
足語此
象曰婦人貞吉從一而終也夫子制義從婦凶也
執一无權故不能主張在我
上六振恒凶
居恒之極處震之終恒極則不常震終則過動又隂
柔不能固守居上非其所安故有振恒之象誤天下
蒼生索國家元氣必此人也
象曰振恒在上大无功也
其進銳者其退速何功之有
䷠(艮下乾上)
遯亨小利貞
此卦二隂浸長陽當退避故為遯君子能遯必有善
蔵其用者故身雖退而道亨小人則利于守正不可
以浸長之故而遂浸廹于陽也
彖曰遯亨遯而亨也剛當位而應與時行也
以九五一爻釋亨義遯而亨亨即在遯剛當位者善
用其剛立身无可指摘小人自潜移默運其中而不
覺因時而行委婉盡變與世之戀功名而廹于不得
已者大别故曰亨也
小利貞浸而長也
小人浸長其勢必至于否然非小人之福也故必利
貞
遯之時義大矣哉
隂方浸長處之為難非有先見之哲勇退之力者不
能也故嘆其大
象曰天下有山遯君子以遠小人不惡而嚴
天體無窮山高有限遯象也君子以天自處所守方
嚴小人自不能近不惡而嚴真嚴也
初六遯尾厲勿用有攸往
物之惡者其毒在尾初小人在下以尾害君子者也
害正多殃豈可以此心往哉
象曰遯尾之厲不往何災也
往則必災直以禍患怵之也
六二執之用黃牛之革莫之勝說
結納君子奉之以中順小人中之出類者也莫之勝
說執之極也所謂應在此所謂利貞亦在此
象曰執用黃牛固志也
聖人慮其為邪黨所摇惑也故示之以固守其志焉
九三係遯有疾厲畜臣妾吉
上四爻皆君子之能遯者九三下比二隂是當小人
維係之時而遯有疾而危之道也必用畜臣妾之法
以為之盖小人易親如臣妾之易以惑主上三陽全
恃九三之調護捍蔽故嚴以杜其狎邪之奸而不惡
以柔其忿戾之氣則可免疾厲而得吉也
象曰係遯之厲有疾憊也畜臣妾吉不可大事也
小人係君子蠱惑之術必生君子窺見已真姑與之
為羈縻豈可與之共大事哉
九四好遯君子吉小人否
下應初六而乾體剛健有所好而能絶之以遯之象
也君子則吉小人閉塞矣
象曰君子好遯小人否也
君子好遯小人自否其權在君子耳
九五嘉遯貞吉
剛陽中正下應六二亦柔順而中正所謂剛當位而
應與時行者遯之嘉美者也遯得其貞保全善類不
亦吉乎
象曰嘉遯貞吉以正志也
志雖不能大有所展持之以正則直遂而无少屈撓
所以為不惡而嚴
上九肥遯无不利
以剛陽居卦外下无係應遯之遠而處之裕者也天
下事无不可為也
象曰肥遯无不利无所疑也
三疑于所比四五疑于所應故无所疑獨歸之上宇
宙殺機皆從疑生方有疑即于天覆之量不无虧蝕
幽棲高隠僅稱山澤之癯何以能肥上可謂依乎中
庸者矣
䷡(乾下震上)
大壯利貞
此卦四陽盛長理勢相鼓以成大壯壯何可恃故戒
以利貞禮義廉恥立身之大防温厚和平立朝之大
本也
彖曰大壯大者壯也剛以動故壯
卦體陽長過中正人盈庭卦德乾剛震動天德為主
動罔不臧所以為大壯也
大壯利貞大者正也正大而天地之情可見矣
大則未有不正者此即天地惓惓君子之真情也故
正則情可見君子忍負天地乎哉
象曰雷在天上大壯君子以非禮弗履
雷在天上聲勢赫然君子用克己之功嚴絶非禮之
私銷融淨盡自不形乎動履之間始知自強不息非
關意氣輕憤一擊非時之雷也氣洩不固矣
初九壯于趾征凶有孚
趾在下而進動之物也剛陽處下而當壯時壯于進
者也居下而壯于進其凶必矣
象曰壯于趾其孚窮也
言必困窮
九二貞吉
二為乾主處壯不可不正正所為以禮禔躬者君子
皆賴其維持矣
象曰九二貞吉以中也
貞者壯之方中者貞之幹德性優厚併无用壯之心
也
九三小人用壯君子用罔貞厲羝羊觸藩羸其角
九四者衆陽之藩也一以防隂之入使不得螫陽一
以閑陽之輕進使不陷小人之阱九三過剛不中當
壯之時是小人用壯而君子則視有如无豈非過于
勇者乎雖正亦危盖觸藩而往不協衆力罔視甚矣
安得不敗
象曰小人用壯君子罔也
小人何敢于用壯由君子之昏蒙耳惜之也
九四貞吉悔亡藩决不羸壯于大輿之輹
卦以剛動為義故九四為成卦之主不恃其壯則得
進而阻撓之悔亡矣有藩籬之才決此小人必不反
受其殃騰驤皇路經濟綽綽大抵皆一貞所為也
象曰藩决不羸尚往也
積四陽之壯至是而後遂剛其可妄動乎
六五喪羊于易无悔
天下事豈可易心處哉六五隂柔則退縮而不前居
中則安常而自止自喪其剛非處壯之道特愈于壯
趾取凶觸藩羸角者耳故姑以无悔與之
象曰喪羊于易位不當也
柔中雖善以之處壯則為不當剛固不可恃抑豈可
喪哉
上六羝羊觸藩不能退不能遂无攸利艱則吉
壯終動極其質本柔志則壯而才則弱故進退兩失
其據然猶幸其不剛誠能内審事理外度時宜尚可
進而得吉也
象曰不能退不能遂不詳也艱則吉咎不長也
以為易則不詳以為艱則詳矣故艱者非禮弗履之
轉關也
䷢(坤下離上)
晉康侯用錫馬蕃庶晝日三接
大明在上下體同附有君明臣良萬邦從王之象治
進而盛躋一世于康寧之域侯之力也侯以和順得
衆之績上通天子天子以柔中之德比而親之不特
錫馬蕃庶且當晝日之朝接見之禮頻加皆康侯之
可以用大君所不容已也
彖曰晉進也
世道日進于休明也
明出地上順而麗乎大明柔進而上行是以康侯用錫
馬蕃庶晝日三接也
人臣之進錄功者時立功者德報功者君卦象明出
地上則世道清明而賞罰无私卦德坤順而麗乎英
察之主則恭順事上而竭智盡忠卦變自觀六四之
柔上行于五是又徽謙在御而崇德奬勲三者俱備
此天寵所以重頒也
象曰明出地上晉君子以自昭明德
日出地則明入地則晦日明本无增損蔽與不蔽之
間耳日新又新完明德之體其功惟自至健莫如天
故君子以之自強至明莫如日故君子以之自昭
初六晉如摧如貞吉罔孚裕无咎
以隂居下應不中正見幾而作恍乎四之摧之者不
夤緣以干進則道可行矣然此論其理耳設不為人
所信亦當處以寬裕則无失身之咎也
象曰晉如摧如獨行正也裕无咎未受命也
獨者介然不拔之義初居下位未有官守之命以正
見摧正可因摧行正也
六二晉如愁如貞吉受兹介福于其王母
當大明之世而上無應援憂道不行寧无不豫乃不
階左右以先容其道未有不行者自重者人必重之
王母寵用之福直有以受之而不辭矣
象曰受兹介福以中正也
大明之主得失兩忘至中且正二以隠微之中發為
操持之正德同道合豈至福來始信哉
六三衆允悔亡
三不中正宜有悔者然居順之極可進而不遽進必
衆允之而後進是順而麗乎大明者也
象曰衆允之志上行也
君子進德修業莫先于立志三志向上其進修必卓
有可觀不則衆豈易允哉
九四晉如鼫鼠貞厲
不中不正以竊高位貪而畏人盖危道也雖爵禄頒
自天朝何益
象曰鼫鼠貞厲位不當也
晉世尚有摧愁之賢豈可无德而居相位哉
六五悔亡失得勿恤往吉无不利
柔進上行大明之體全无計較即失與得且不論以
此治世上下與天地同流矣
象曰失得勿恤往有慶也
萬方之慶關乎主德之純與不純故君道貴剛晉則
患其過剛而流于察也
上九晉其角維用伐邑厲吉无咎貞吝
剛進之極貪名位而不止有晉其角之象此道无適
而可惟用之以克去已私夫克已誠難極剛勝私不
至從欲惟危則雖危而吉且无咎然不能防之未萌
而制之已發雖貞且吝況溺而忘反者乎甚哉已私
之不可不伐而自昭為處晉之本也
象曰維用伐邑道未光也
以極剛而治私終屬強制于自昭明德之體不同故
曰未光明可過中乎哉
䷣(離下坤上)
明夷利艱貞
正道沉淪惟有艱難貞固獨守其意而已
彖曰明入地中明夷
以卦象釋卦名大明之德為隂邪所傷也
内文明而外柔順以蒙大難文王以之
以卦德釋卦義心胸洞達形跡韜固以善蔵于闇主
之朝有感悟之深思以保天下即力窮于主未嘗不
保其身以為主保天下此文王之妙用難言也
利艱貞晦其明也内難而能正其志箕子以之
以六五一爻之義釋卦辭箕子情切休戚較之文王
又覺不同挽之不能去之不可所默默周旋者止有
正志一法耳卒之文王演易箕子敘疇斯文即大著
于憂患之間盖有天意存焉
象曰明入地中明夷君子以蒞衆用晦而明
不明則墮奸過明則傷厚故不貴善用而貴善蔵蔵
之正所以用之也
初九明夷于飛垂其翼君子于行三日不食有攸往主
人有言
當明夷之世志不可伸動遭淹抑有欲飛不能者幸
其居初見幾明决即三日不食未嘗不可辭豐就約
則庸者&KR0988;未夷先遯則愚者疑主人有言亦聽之而
已
象曰君子于行義不食也
義者事之决也非廹于勢而不食也晦之至也
六二明夷夷于左股用拯馬壯吉
為天子股肱之臣而元首未明即欲畢謀效力動輙
掣肘然休戚與同豈忍坐視須馬壯以佐國家之急
而後可
象曰六二之吉順以則也
忍傷以救國事合乎為臣之則也
九三明夷于南狩得其大首不可疾貞
以剛居剛又在明體之上而屈于至暗之下正與上
六闇主為應故向明以除君側之元惡雖亦人臣之
正道然嫌于逼上侵權不可亟也
象曰南狩之志乃大得也
但為朝廷去巨奸大息天下之害志已足矣别无利
天下之心也
六四入于左腹獲明夷之心于出門庭
以宗臣而遭内難不得已潜身遠害行遁于荒野盖
柔正居闇地而尚淺者也
象曰入于左腹獲心意也
迹則似乎遠害心實專為存宗社計僅可自知難與
人言也
六五箕子之明夷利貞
居至闇之地近至闇之君而能正其志箕子之象也
貞之至也君何使臣至此極也
象曰箕子之貞明不可息也
忠義炳朗精忱憤烈即萬苦備嘗絲毫不容間斷也
上六不明晦初登于天後入于地
以隂居坤之極不明其德以至于晦始則處高位以
傷人之明終必至于自傷而墜厥命盖君雖无道在
五位則无可伐之理在上則天人共棄故聖人特異
其文示萬世行權之準
象曰初登于天照四國也後入于地失則也
亡國之主初何嘗不高視遠覽自神其明察哉失為
君之則究成昏闇故順則者用晦而明失則者不明
而晦
䷤(離下巽上)
家人利女貞
家人者一家之人也家之難治莫甚于婦人故女貞
尤要修身謹刑于之化則内正而外无不正矣
彖曰家人女正位乎内男正位乎外男女正天地之大
義也
以卦體釋利女貞之義六二柔順中正九五剛健中
正内外不相假借即天地之大義萬古不毁總之一
正而已
家人有嚴君焉父母之謂也
正則内外整肅何其嚴也不特國與天下有嚴君家
人亦有嚴君焉正此父母之謂也母不嚴家之蠧也
故並稱嚴君
父父子子兄兄弟弟夫夫婦婦而家道正正家而天下
定矣
惟有此嚴君故父子兄弟夫婦各得其所而家道正
天下之定即在于此可不嚴肅以正其家哉上父初
子五三夫四二婦五兄三弟以卦畫推之又有此象
所以陽爻俱尚剛明
象曰風自火出家人君子以言有物而行有恒
火與風皆以氣用風自火出則火之熾皆風之力君
子知風化之本在家而家本在身深究乎慈孝友恭
唱隨之原言必有據行必可常如火之烈烈難犯者
貞嚴孚威俱在其中矣
初九閑有家悔亡
治家之道莫重乎始始之不閑相瀆相夷之悔從此
生焉初九以陽剛處有家之始能範圍之不過教婦
初來教子嬰孩正在此
象曰閑有家志未變也
志未變而豫防之離有先見之明故也
六二无攸遂在中饋貞吉
六二柔順中正女之正位乎内者也事无專制中饋
外无餘事焉必貞而後得吉勉之也
象曰六二之吉順以巽也
所以巽從九五者本于幽閒貞静之德豈至今日而
始勉之以貞哉
九三家人嗃嗃悔厲吉婦子嘻嘻終吝
以剛居剛而不中過乎剛者也義勝傷恩一時固不
免于悔厲然不失為正家之吉道反是而嘻嘻則終
必吝君子可不為終計哉
象曰家人嗃嗃未失也婦子嘻嘻失家節也
家人骨肉之情最无窮極故必有節以防之嚴則不
曰不失而曰未失寬則直决其失以三在内外之介
故戒之者切也
六四富家大吉
王者以天下為家四其家相也以柔正居上位開源
節流能富天下之家禮義生于富足仁譲之風成矣
大吉之道也
象曰富家大吉順在位也
富豈金帛寳玉之謂哉慈孝友恭因自有之恩義而
惇厚之所以為生財之大道也
九五王假有家勿恤吉
五以天下為一家而與二為應二既正位乎内但以
精神感格内外自无不正者所謂雝雝在宫是也勿
用憂恤桃夭化成天下治矣
象曰王假有家交相愛也
夫愛其内助婦愛其刑家治化之彰固本乎性情之
正也
上九有孚威如終吉
上九以剛居上在卦之終故言正家久遠之道治家
固非至誠不可然慈過則无嚴恩勝則掩義必森森
毫不可犯則傳之永久人心常自振肅也
象曰威如之吉反身之謂也
謂非作威也反身自治則人畏服之矣
䷥(兑下離上)
睽小事吉
舉大事者以人心為本人心乖異豈能大有為哉僅
可圖偏安之小事而已
彖曰睽火動而上澤動而下二女同居其志不同行
以卦象釋卦名義物理之睽在動人道之睽在志所
潜滋者微矣
說而麗乎明柔進而上行得中而應乎剛是以小事吉
睽則无一可為何以小事吉盖濟睽之道非德非勢
非輔不可卦德内說心氣和平外又善灼事機卦變
自離柔進居三自中孚柔進居五自家人兼之是才
雖柔弱得位乘權卦體六五且以虚中之誠得英賢
之助故雖不得肇造寰區猶可延國祚而繫人心也
天地睽而其事同也男女睽而其志通也萬物睽而其
事類也睽之時用大矣哉
且人亦知不睽則不合乎天高地下化育之事則同
成男成女唱隨之志則通物以羣分感應之事則類
睽固生生之本化化之原所以立天地之大義挈人
物之終始者也是在人之用之也
象曰上火下澤睽君子以同而異
孤高絶俗何以濟世故君子未嘗不有異也但以同
而異油然樂易之中自有耿然特立之骨彖言睽而
合責其功也象言同而異標其性也
初九悔亡喪馬勿逐自復見惡人无咎
人我相合睽乃克濟初不與四應而德則相同喪馬
勿逐而自復悔亡之象也同德協力異已生嫌苟又
分别大嚴未免為䜛邪所搆即惡人豈當峻絶哉此
乃合異為同之妙用歟
象曰見惡人以辟咎也
且无論濟世先圖避咎安其身而後可以合天下也
九二遇主于巷无咎
二五隂陽正應居睽之時乖戾不合必委曲相求而
得會遇下有悃悃欵欵之臣上豈有亢然難下之主
厥宗噬膚所自來矣
象曰遇主于巷未失道也
其迹可疑故聖人以君臣大義明之
六三見輿曳其牛掣其人天且劓无初有終
正應上九而居二陽之間故致正應之疑而三遂以
疑成見輿所以載已者牛所以引車者欲進以附上
復疑以自尼本无曳若為二曳本无掣若為四掣本
无天與劓刑之傷若上且天之劓之然邪不勝正終
必得合也
象曰見輿曳位不當也无初有終遇剛也
處位不當迹有可疑何以尚能有終則遇剛故也大
凡剛性最為躁急稍見可疑不惜情面至狠至毒然
胸中實无他腸心志一明渙然冰釋矣
九四睽孤遇元夫交孚厲无咎
睽孤謂无應遇元夫謂得初九喪馬勿逐之仁人交
孚謂同德相信然當睽時嫌隙易生故必危厲乃得
无咎也孚正所以成其遇厲正所以成其孚
象曰交孚无咎志行也
大臣濟天下之睽全以至誠感動豈止无咎哉
六五悔亡厥宗噬膚往何咎
以隂居陽而居中得應則悔亡矣二為五之宗臣五
切下交二來巷遇若噬膚之易合又何睽之不濟乎
象曰厥宗噬膚往有慶也
二止无咎臣盡上應之責也五乃有慶君取下賢之
福也
上九睽孤見豕負塗載鬼一車先張之弧後說之弧匪
寇婚媾往遇雨則吉
睽孤謂六三為二陽所制而已又猜狠而乖離也見
豕負塗見其汙也載鬼一車以无為有也疑情所結
怪妄叢生故張弧欲射而六三正應其誠終著故說
弧不射迨其後兩相和諧即最難合者且合一卦之
睽无不合矣
象曰遇雨之吉羣疑亡也
剛明之極一亡則无所不亡也
䷦(艮下坎上)
蹇利西南不利東北利見大人貞吉
世難方殷止而不進然果可束手坐聽乎利西南則
英雄得用武之地不利東北可知大人德位兼隆奉
之為主斷不為行一不義殺一不辜之事是當顛沛
而信義愈明人心響應大勲可成也
彖曰蹇難也險在前也見險而能止知矣哉
坎險在前不冒入其中卦德能居静以觀變故贊其
美
蹇利西南往得中也不利東北其道窮也利見大人往
有功也當位貞吉以正邦也蹇之時用大矣哉
卦變自小過陽進居五是得天下形勢之中可戰可
守若往東北即英雄且奈何哉卦體九五剛健中正
救時之明君故見則有功自二以上五爻皆得正位
協德而共濟故邦歸于正正固所以善其用止尤所
以精其往蹇抑何必辭也
象曰山上有水蹇君子以反身修德
山峻水險足不能進自反此躬何故受蹇將生平所
不至者檢省而刮剔之反身取艮之背修德取坎之
心
初六往蹇來譽
初居艮始見險而止故往過險而來得知幾之譽也
象曰往蹇來譽宜待也
非勿往也宜待時而往也
六二王臣蹇蹇匪躬之故
柔順中正正應在上而在險中故蹇而又蹇以求濟
之非以其身之故也但當鞠躬盡力成敗利鈍豈所
論哉
象曰王臣蹇蹇終无尤也
事雖不濟亦無可尤況濟乎
九三往蹇來反
下就二隂同心戮力則得其所安也
象曰往蹇來反内喜之也
二為與君休戚之臣赤心報國原喜三反三亦何憚
而不反乎
六四往蹇來連
天下豪傑誰不思建功立業我无以結納之則不得
其力連于九三傾心依比尚不可共與有為乎
象曰往蹇來連當位實也
九三以陽居陽實有濟蹇之才四所以宜速連之也
九五大蹇朋來
以天下之蹇為蹇而陽剛中正信義足以感人故朋
皆來助而蹇可濟
象曰大蹇朋來以中節也
遺大投艱不有剛貞之節未有不畏難而中阻者故
中節者朋來之本也
上六往蹇來碩吉利見大人
已在卦外往无所之益以蹇耳來就九三與之共見
九五之大人則濟蹇之功可成三為成卦之主正見
險而能止者
象曰往蹇來碩志在内也利見大人以從貴也
引天下國家為分内之責又奉天潢之正派而從之
也
䷧(坎下震上)
解利西南无所往其來復吉有攸往夙吉
中原鼎沸主張世道者具震動之才以解散之元氣
初復正宜培養休息故利西南取平易也安平无事
則當修復治道明法度正紀綱天下享太平之福矣
若餘孽未必盡熄大奮神武掃清中夏早往早復豈
可久煩擾哉
彖曰解險以動動而免乎險解
以卦德釋卦名義當險難之衝有戡定之才則屯尚
動乎險中此直動乎險外矣
解利西南往得衆也其來復吉乃得中也有攸往夙吉
往有功也
卦變自升三往居四入于坤體地坦而數多是能平
易近民者二居其所而又得中安静无為與民休息
得處解之中道聖人又慮其優柔養亂不憚一時之
勞而貽萬世久安之利功莫大焉
天地解而雷雨作雷雨作而百果草木皆甲拆解之時
大矣哉
極言而贊其大也形隨氣解仁氣旁流不言用者用
已顯也
象曰雷雨作解君子以赦過宥罪
雷者天威雨者天澤威中有澤故過則赦而不問罪
則宥而從輕廣天地之仁使反側子自安也
初六无咎
解初原宜安静不必有所作為而自爾无咎者初也
象曰剛柔之際義无咎也
難之方解固貴静息亦不可不有以振作初六之柔
得際乎九四之剛不擾不弛盖得雷雨作之大義焉
故无咎也
九二田獲三狐得黃矢貞吉
解則險已平矣不知天下有至險未平者小人百姓
之過罪猶可原小人之奸惡必不可騁九二屏去邪
媚會聚中直此大臣之正道所以清朝廷而安天下
者也
象曰九二貞吉得中道也
君側之小人難去疎逖之君子又不易合自非心无
邪曲一中自秉安能舉直錯枉整頓朝綱至此
六三負且乘致寇至貞吝
小人而居高位雖以正得且可羞吝也
象曰負且乘亦可醜也自我致戎又誰咎也
縱曰不奪尚屬可醜況乎致寇夫誰之咎
九四解而拇朋至斯孚
大臣門下无私交初六以柔際剛可倚四不可倚初
故解之而真朋自來共奏開國之治也
象曰解而拇未當位也
我以失位不正而應初故初得附之為拇聖人所以
責大臣者嚴矣
六五君子維有解吉有孚于小人
小人難去人君往往外疏而中親即此為喪邦之本
故非决斷直捷不可君子有解以小人之退為驗也
象曰君子有解小人退也
特患君子不解耳君子有解小人豈有不退者哉
上六公用射隼于高墉之上獲之无不利
三據高位以害人隼象也上六蔵器待時一發而功
成
象曰公用射隼以解悖也
小人亂邦名之曰悖著其當解之罪也悖解乃真大
順
䷨(兑下艮上)
損有孚元吉无咎可貞利有攸往
此卦損下卦上畫之陽益上卦上畫之隂損兑澤之
深益艮山之高剥民奉君之象也國家有大變故大
興革用度不足不免常賦之外别加徵發必平日節
用愛人之心素著臨時乃諒其有不得已之實民樂
輸而事可濟道為元吉征有名而怨不生義為无咎
又須持守正固不為朝令夕更斯天下可通行耳
曷之用二簋可用享
國家莫大乎祭至此而不得不損可見其不得已可
見其真有孚
彖曰損損下益上其道上行
卦體有剥民奉君之象苟非有孚損道未有不上行
者何以元吉无咎可貞利有攸往也
損而有孚元吉无咎可貞利有攸往曷之用二簋可用
享二簋應有時損剛益柔有時損益盈虚與時偕行
損而有孚既无所不可又曰二簋用享者何盖損不
出于聖人之意而出于天下之時國奢則示之以儉
國儉則示之以禮時當二簋故二簋也彊弗友剛克
夑友柔克德之時也凶歲不祭肺施之豐年則隘平
國用中典施之亂國則弛作用何在不當以時哉
象曰山下有澤損君子以懲忿窒慾
山下有澤氣泄成損忿起象山當摧其勢慾流象澤
當窒其源君子修身所當損者莫切于此
初九已事遄往无咎酌損之
損下益上之卦聖人所不忍言故六爻皆言懲忿窒
慾之事所以深發明有孚之義也初九當損下益上
之時上應六四之隂輟所為之事而速往以益之成
人即以盡已无咎之道也然必忠告善道方可
象曰己事遄往尚合志也
爻曰酌損聖人慮觀望者之藉口而不往也謂四之
志正欲損已之疾豈有不喜初遄往者乎
九二利貞征凶弗損益之
九二剛中志在自守不肯妄進故利貞而往則凶弗
損益之言不變其所守乃所以益上也
象曰九二利貞中以為志也
有確乎不拔之志故貞中則欲不染氣不囂其所以
貞也
六三三人行則損一人一人行則得其友
下卦本乾而損上爻以益坤三人行而損一人也一
陽上而一隂下一人行而得其友也精義之學豈不
貴損哉
象曰一人行三則疑也
兩相與則專三則雜而亂故一人行正所以致一
六四損其疾使遄有喜无咎
以初九之陽剛益已而損其隂柔之疾初之遄也實
四遷善改過之心有以使之内省不疚不亦可喜而
无咎乎
象曰損其疾亦可喜也
天下豈惟秉性中和者為可喜哉
六五或益之十朋之龜弗克違元吉
柔順虚中以居尊位當損之時受天下之益者也清
心寡欲誰不樂從彼慧通之士决幾斷疑各以嘉謀
嘉猷入告有若或錫之十朋之龜而弗克違者焉君
德純治化普矣
象曰六五元吉自上祐也
賢才皆天所相惟德動天惟天眷德故曰上祐
上九弗損益之无咎貞吉利有攸往得臣无咎
上九當損下益上之時居卦之上受益之極而欲自
損以益人也然居上而益下有所謂惠而不費者不
待損已然後可以益人也能如是則无咎然亦必以
正則吉王道平平澤可旁達踐土食毛誰非臣子三
得友歸其功于上也上得臣溥其益于天下也
象曰弗損益之大得志也
三志字皆本于懲忿窒慾无一夫不被其澤君子樂
之
易經通注卷四
