春秋毛氏傳卷十八
翰林院檢討毛竒齡撰
文公(公名興僖公子母聲姜夫人出姜諡慈惠愛民曰文)
元年
春王正月公即位
周制遭喪即位踰年改元其改元時自當在既葬之
後然或冬盡遭喪遽當歲首則雖未及葬而己即有
改元即位之事此文之即位所以在葬僖之前也胡
氏不識典例謂新君即位必當告廟既當告廟則必
易服而離次未有初喪服始成而即可易服可離次
者故太甲告廟伊尹攝行康王即位尚未成服其言
甚辨殊不知改元即位商周不同商制踰月改元(尚書)
(孔註謂成湯十一月死太甲十二月改元)周則踰年改元商祗一即位周
有兩即位(遭喪一即位踰年兩即位說見前)毋論此時即位是逾年
即位與遭喪不同而即以遭喪言從來喪中即位並
不告廟商書祗見厥祖周書三宿三祭皆是倉皇之
頃急就殯宫而奠之謂之奠殯並無入廟饗告之禮
胡氏誤讀尚書遠據堯舜禪受上格文祖而不識周
制周凡國君將薨則先禱于廟及甫薨又復于廟(以衣)
(呼復)至既薨之後則宗祝歛羣廟之主藏于太室以示
弗祭(天子七月而後祭諸侯五月大夫士三月)當是時寢室枵然主尚無
有亦安得有廟之可告若謂太甲奠殯伊尹攝行則
尚書明言嗣王見祖太甲儼在未有身親臨奠而可
云攝者且商周異制高宗三年不言與康王八日作
誥迴然不同故論語于百官總己曰古之人皆然以
為此古制也孟子于五月居廬未有命戒曰魯宗國
莫之行滕先君亦莫之行(數語始明不然豈有三年喪並未行者)以為
從來周制無此事也至謂康王即位在成服前則尚
書本文顯有時日成王以乙丑日崩即于當日迎康
王入寢宅憂恤宗則已儼居喪次矣乃越三日丁卯
而作冊又越七日癸酉而後即位誥羣臣考之通禮
天子七日而殯殯而成服而周制則大夫以上皆以
死之明日起數則自乙丑至壬申巳七日成服至癸
酉則八日矣是成服之後又越一日夫然後即位作
誥成服者不必不易服居次者不必不離次也至于
釋冕反服則正以易服之故至事畢而然後釋去麻
冕反服喪服而胡氏又誤以反服為成服夫反者還
也禮所謂既除喪已反服其服是也曾成服而反服
也乎
二月癸亥日有食之
杜氏曰日食不書朔官失之
天王使叔服來會葬
叔氏服字王朝大夫據傳是内史官
夏四月丁巳葬我君僖公
雜記諸侯五月而葬今僖公以去年十一月薨至此
已逾一月矣故傳以為緩若杜氏謂是年三月閏并
閏數之是七月始葬則葬與喪服無數閏者杜說非
也
天王使毛伯來錫公命
此襄王也錫公命錫文公命也毛伯毛國伯爵以入
為卿士遂世為王臣而食采于毛者凡諸侯新立王
有錫命則錫瑞之命也周禮大宗伯以玉作六瑞以
等邦國(公執桓圭侯執信圭伯執躬圭)謂之命圭以命而後錫也諸
侯既薨王亦有錫命則策誄之命也周制王遣卿士
下弔錫以哀詞謂之追命以追敘其德也前此錫桓
公命是錫追命與昭七年王使成簡公如衛弔且追
命襄公例同此錫文公命是錫命圭與僖十一年天
王使内史過錫晉侯命侯受玉(即圭)不敬例同公羊以
錫命為賜服此據諸侯七命冕服七章而誤者若胡
氏據穀梁歷引詩序以為王無來錫之禮是烏知春
秋本文自有典例不煩詩序乎
晉侯伐衛
衛成公屢為晉執讐晉不朝且侵鄭焉(以鄭服晉也)晉襄
在祥練之間使告諸侯以伐衛至南陽用先且居謀
朝王于温而轉使胥臣伐之圍戚(衛邑)取其地獲孫昭
子而還(守戚者)其轉遣大夫而仍書晉侯從初帥師也
叔孫得臣如京師
拜錫命也(何休謂喪聘誤)得臣者叔牙之孫
衛人伐晉
前晉人伐衛衛使告于陳陳共公不平謂晉衛敵也
不朝而伐之圍其邑俘獲其守臣何其甚也盍報伐
之乎衛以為然遣孔逹帥師伐晉報圍戚也左氏曰
君子以為古以為庶見古道焉
秋公孫敖會晉侯于戚
公孫敖魯大夫慶父之子時晉侯取戚而疆其田故
往會之此與宣十九年公孫歸父會齊侯于穀昭十
一年仲孫貜會邾子于祲祥例同
冬十月丁未楚世子商臣弑其君頵(公穀作髠)
傳楚子將立商臣為太子令尹子上沮之不可既又
欲立庶子職而黜商臣商臣乃與其師潘崇謀以宫
甲圍楚子楚子請食熊蹯而死弗聽遂自縊商臣立
以其室賜潘崇使為太師且掌環列之尹
公孫敖如齊
禮凡君即位卿出並聘傳曰穆伯如齊聘禮也
二年
春王二月甲子晉侯及秦師戰于彭衙秦師敗績
前此殽之役晉人既歸秦帥或以罪孟明秦伯曰是
孤之罪也仍使為政至是秦謀報復重遣孟明伐晉
戰于彭衙更為晉所敗晉人謂之拜賜之師(以孟明言三年)
(將拜君賜故誚之)但彭衙不知何地公穀註秦地而杜氏亦
云馮翊郃陽有彭衙城如此則仍是晉伐秦非秦伐
晉矣此必註有誤者若晉侯本禦秦而反稱晉侯及
秦者以晉襄有意伺敵身親帥師雖名為客應而實
則主之故書法如此胡氏必以此為晉侯罪則不然
此與僖二十二年楚人來伐宋而反書宋公及楚人
例同
丁丑作僖公主
據傳凡君薨卒哭而祔祔而作主(言因祔作主非祔後始作主也)而
考諸禮文則卒哭在虞祭之後祔又在卒哭之後大
抵諸侯之禮五月而葬(天子七月諸侯五月)葬日即虞而諸侯
有七虞(天子九虞諸侯七虞)七虞之明日然後卒哭(雜記天子九月而卒)
(哭諸侯七月而卒哭此戰國言禮與周制不合)卒哭之明日然後以主祔廟
(士虞禮明日以其班祔)是作主在五月之後祔廟之前率以卒
哭為度(卒哭日當主成)今僖薨在三十三年十一月而文元
年四月始葬則逾一月至二年二月始作主則又逾
十月故傳曰緩曰不時此實錄也何休公羊註不檢
經文謂逾十九月既已誤矣又公羊謂喪有二王一
是虞主一是練主(謂練時别作一主)則遍考諸禮文並無其
事且曰虞主用桑練主用栗則國語晉文設桑主在
獻公久喪之後並非虞時即論語問主以松以栗則
栗固有之然未聞期練時可易主也若穀梁依附公
羊分喪主吉主且曰吉主于練壊廟易檐亦于練謂
新主將入廟而先壊舊廟而易其檐皆當在練祭之
候則又全不知周制者周制君薨即歛羣廟之主而
藏于太室以五月不舉祭也至祔之前一日則以新
主將祔廟而先迎羣廟之主以還舊廟使新主可祔
然祔主之禮苐迎新主于祖主之旁而祖孫並祭之
(禮所云孫從祖)祭畢即迎主還寢而羣廟羣主則仍安舊廟
以便行祭左氏所謂特祀于主烝嘗禘于廟者至禫
後喪畢夫然後遷主入祧而禘新主于廟焉是練祭
之時羣主正在廟並非虚廟豈有先君之父儼居此
中而可易其檐毁其屋者公羊道聽不曉祔廟之非
吉禘故吉禘莊公不解何祭而此又疑卒哭而祔不
無太急因創為期練之祔(惟兩祔故造兩主)以為卒哭行祭
先用喪主而期練即吉則始作吉主入祔而不知練
祭非吉祭祔廟非禘廟期年非遷廟之時祥練無致
主之禮古禮與周制無一而可吾故曰公穀言禮皆
戰國儒說往往與春秋多不合非虚語也
三月乙巳及晉處父盟
據傳晉人以公不朝(晉襄初立魯衛俱不朝)來討公如晉晉使
陽處父盟公以恥之是公親至晉而晉侯不出會但
使大夫與公盟則辱甚矣故不書如晉并不書會于
何地一似不知有晉并不知是盟之在晉地者此文
例也此所謂春秋諱辱之書法也若大夫與國君盟
則禮例有之並無貶義其書及與成三年及孫良夫
盟同書處父無氏與桓十一年柔會宋公陳侯蔡叔
盟于折同
夏六月公孫敖會宋公陳侯鄭伯晉士縠盟于垂隴(公穀)
(作垂斂)
晉以魯衛俱不朝伐衛討魯故公知晉尚未還而晉
復討衛以衛方抗晉未能平也前此晉侯疆衛田時
公孫敖曾往會晉侯于戚而衛之伐晉則陳共公勸
成之故衛遣孔逹帥師以圖報復而不虞衛之非晉
敵也至是陳共公不安乃邀敖并諸侯求成于晉而
晉使士縠受成因有是盟是時陳侯并執衛孔逹以
求說於晉以為前此報伐實孔逹為之經不書者為
諸國諱也但公尚在晉敖不受公命而出似乎過專
舊註謂命卿守國例得專行故經無貶文且于同惡
相恤之義有并切焉若謂士縠能任事貴而見書則
天下有君使之受成而可告不能者乎士縠士蒍之
子垂隴鄭地名
自十有二月不雨至于秋七月
杜云周七月今五月也不雨足為災而不書旱者以
未為禾稼害耳
八月丁卯大事于太廟躋僖公
大事者吉禘也(見閔二年傳)竹書吉禘于先王許慎謂三
年喪畢則致新死之主于太廟而合羣主而祭之本
謂之祫(公羊稱大祫)其又名禘者以諦視昭穆故也但禘
須禫後一月士虞禮稱禫月吉祭猶未配妣故必當
踰此禫月始可行吉禘之祭而禮記又謂吉事先近
日謂禫祭以前其卜日皆先遠日從下旬起卜而此
是吉祭可先卜上旬是明明于禫祭之後改月卜日
(上旬必須月初)在二十七月之後今計僖薨至此祗二十二
月其于再期之祥尚闕三月而遽行大事則非禮矣
至躋僖公則又一失禮事而連記者據傳僖公是兄
閔公是弟而閔先兄立其于四親廟中己在禰廟今
僖將入祔而宗伯夏父弗忌欲依兄弟為先後因易
其昭穆令閔仍在穆而升僖公於昭廟謂之躋僖然
而逆矣(孔子譏臧文仲縱逆祀)嘗考廟次與世次不同世次以
倫敘言而入廟之次則一以傳位之先後凖之國語
云工史書世世即世次如曹為文昭晉為武穆是也
又云宗祝書昭穆昭穆即廟次如懿王姪而孝王叔
則孝之嗣懿姪昭叔穆以姪先入廟而叔繼之也平
王祖而桓王孫則桓之嗣平祖昭孫穆平不得有子
在穆則桓亦不得有父在昭也蓋昭穆者父子之别
名凡昭即是父穆即是子而祖禰者則又祖廟父廟
之定位凡先入禰廟即于新君為之父而繼入祖廟
則又于新君為之祖是以就世次言閔僖本兄弟而
就廟次言則在閔僖為君臣為父子而在文公則僖
為禰而閔為祖故宗有司曰子雖齊聖不先父食久
矣言僖未入廟時閔踞父之廟而先僖而食者且三
十三年(僖在位之年皆祭禰之年)不可為不久也(舊以父子喻君臣謂君即父臣)
(即子非是)而公羊又曰其逆祀奈何先禰而後祖也以為
祀有何逆如文公之先父禰而後閔祖即謂之逆(舊謂)
(禰是親祖是莊非是)然則僖不得躋閔廟次之不得同世次有
斷斷者若何休又云兄弟同次不分昭穆魯惠南向
則隠桓皆北向莊公南向則閔僖皆北向其所云升
亦但同向分上下耳則不然母論宗祝所爭明爭昭
穆與所言不合而即曰同次同宫耶抑異宫同向耶
同宫則一廟無二主必欲通變或中一以祔(如閔僖一祖一)
(禰已踞二廟而僖復有弟則祔之閔傍謂之間一祔祖又謂之孫從祀)一正一傍不得
同向而苟其異宫則諸侯五廟二昭二穆閔僖既兩
穆尚得有隠桓耶無隠桓尚有惠耶且莊己在昭二
矣閔可在穆一耶夫南向北向就太室合食言之而
合食之次即東西分宫之次無二次也休但以合食
妄論而不知于宫廟之位有大戾者周禮盡在魯何
可使言禮舛錯如此
冬晉人宋人陳人鄭人伐秦
晉復連諸國大夫伐秦報彭衙之役取汪及彭衙而
還此大夫帥師而不以名告即不書並無貶例
公子遂如齊納幣
此不知月日然傳稱有禮則必在十二月再期後矣
納幣說見前
三年
春王正月叔孫得臣會晉人宋人陳人衛人鄭人伐沈
沈潰
據傳莊叔會諸侯之師伐沈以其服于楚也潰者衆
散也沈小國名
夏五月王子虎卒
王子虎者即王叔文公也前此僖二十九年經書會
王人盟于翟泉傳以王人為王子虎則虎本王子而
諡文者凡有諡必有爵其但稱王子杜氏以為必天
王命赴故特書其親不書其爵禮或有然若公穀謂
虎是叔服即元年來會葬者以新使乎我故來赴則
叔服為周内史傳稱内史叔服能相人曾為公孫敖
相二子者此别是一人非子虎也
秦人伐晉
秦伯伐晉濟河焚舟取王官及郊(晉地)晉人不出乃自
茅津濟河封殽尸而還遂霸西戎是時帥師當不出
孟明而並不指名故書人凡人皆國之通稱原不以
將之尊卑師之多寡為言不然晉人不出豈卑者不
出乎抑不出之師有多寡乎說見前
秋楚人圍江(江小國名見僖二年)
雨螽于宋
雨螽傳謂螽隊而死故如雨不然螽飛無如雨之理
此不以災書以異書者而穀梁獨曰災甚茅茨盡矣
著于上見于下謂之雨謂如雨之得穿屋而下也則
安見螽之雨宋必屋下地乎
冬公如晉十有二月己巳公及晉侯盟
傳晉人懼其無禮于公也請改盟(改二年處父之盟)公如晉
及晉侯盟晉侯饗公賦菁菁者莪莊叔以公降拜晉
侯降辭登成拜(禮凡君燕臣臣降階再拜君辭之則升成拜此拜下禮也今公謙亦降階)
(將拜而晉侯亦降階辭之故升成拜)公賦嘉樂
晉陽處父帥師伐楚以救江(公穀無以字)
傳晉以江故告于周王叔桓公(即王叔文公之子)晉陽處父
伐楚以救江門于方城遇息公子朱而還(子朱楚大夫伐江之)
(帥師者今聞晉來伐撤圍而還)其不書王人者以桓公不帥師便不
得書諸國大夫後也按城濮之戰晉文伐衛以致楚
此則晉襄伐楚以救江其用計雖同而此為較正但
江黃楚屬不當與争齊桓會江黃而楚滅黃此以救
江而楚反滅江不惟為德不卒且以一救而滅之矣
胡氏動輒云上告天子下告方伯今晉襄繼文思逞
而此又先告天子宜無所譏乃復曰宜合諸侯則是
摟伐勝征討矣且曰獨遣一軍遠攻強國必不能濟
故書此以為春秋紀用兵之法則向使晉如法以行
令秦甲出武關齊以東兵略陳蔡而南而江已滅之
久矣且此時之晉能必齊秦之皆至乎今師甫至楚
而圍江之師即撤之而還則救似有濟而特惡其不
終救而反致滅也則仍是罪耳
四年
春公至自晉
前垂隴之盟晉於魯衛皆受成焉今魯復就盟而衛
憾亦釋因于公還時并釋孔逹歸于衛曰此衛之良
也(二年衛執孔逹說晉)衛侯亦如晉拜焉
夏逆婦姜于齊
此文公娶夫人也禮娶大國以上卿往迎此以所迎
非上卿故不書然非禮矣若稱婦姜則並無貶例凡
娶在家稱女在途稱婦兩皆可稱此與莊十九年公
子結媵陳人之婦宣元年夫人婦姜至自齊例同公
羊謂此所娶者必齊大夫之女以非國君女故賤之
穀梁謂不書卿逆者公自逆也稱婦者公自逆而即
在齊成婚也是不據策書不考史事一如唐人作賦
得題但取題中字憑臆撰造嗟乎春秋此時己亾矣
若胡氏謂文公喪娶禫制未終而逆女故貶稱婦則
試取夫子經文較之僖以三十三年十一月薨至此
四年夏已四十月矣天下有四十月而禫制未終者
乎或曰此云禫制以納幣時言前此納幣在二年之
冬則正值二十五月為大祥易服之際故原意誅之
則春秋書法未有誅納幣而貶逆婦先王制禮亦無
有當大祥而稱禫制者其為理之難通已非一節且
周制二十五月即可娶婦考士虞禮荀子三年問諸
書無不曰二十五月而免喪而曾子問曰免喪則不
復昏禮乎言必當昏禮也是再期大祥原可娶婦並
不待禫服之終制與否而况納幣非娶婦大祥不禁
娶而謂禫制禁納幣乎向予避人在禹州與客論三
年喪制予堅執三十六月因作三年之喪不折月說
(見喪禮吾說篇)然猶斷言嫁娶之期在禫纖以後雖非再期
然亦不必盡三十六月蓋不以一禮廢諸禮有如是
矣儒者注經貴有貫穿豈可釋春秋以禮而茫不識
禮制乃爾
狄侵齊(狄為齊桓所懲久矣至是以齊昭勢稍衰因屢侵之)
秋楚人滅江(惟秦伯為降服出次不舉曰矜滅國也)
晉侯伐秦
晉侯伐秦圍邧新城以報王官之役其書侯以親帥
師也胡氏不知例以為書晉爵者正所以深善秦伯
夫稱桀為帝而謂之尊堯可乎
衛侯使甯俞來聘
甯俞衛大夫即甯武子也公與之宴賦湛露及彤弓
不辭又不答賦公使問故曰臣以為肄業及之也(肄業)
(習樂也)昔諸侯朝王而王宴之則賦湛露諸侯獻功而
王賜之則賦彤弓何敢干大禮以取罪戾
冬十有一月壬寅夫人風氏薨
此禮例也夫人者莊之媵僖之母也媵無稱夫人者
惟其子嗣位則母以子貴正名夫人以子既為君則
邦人上下不敢于君之母有異稱也但適夫人在則
喪葬諸禮不能備文至適夫人薨而祔姑反哭成喪
諸禮無一不備則并書曰葬我小君某氏所以正其
為夫人之禮也今適夫人哀姜早已死齊則此稱夫
人後此書葬于禮最宜而胡氏以為越禮誤矣(詳見喪禮)
(吾說篇)春秋書法謹嚴全在比例後此以子貴正夫人
者三一宣八年一襄四年一昭十一年皆先書夫人
某氏而後書葬我小君某氏前後一例並無異詞則
此在魯行之謂之禮而在史官書之即謂之例故曰
此禮例也胡氏不識禮例先以此極貶風氏而後于
敬嬴則與此所貶不合無所置喙但曰無如何夫無
如何而可以註經也乎風氏即任氏後何休曰任宿
顓臾之姓
五年
春王正月王使榮叔歸含且賵
此襄王也榮叔者王國大夫榮采而叔字者禮有飯
含謂以物實死者口也周禮玉府大喪共含玉杜氏
註珠玉曰含賵者贈喪物也(見隠元年)周制天子有贈送
諸侯小君之禮其贈物等數惟二王之後有含有禭
有賵有賻四者俱備若諸侯則含且賵而止小君亦
如之是歸含且賵正與贈諸侯小君禮合無所過也
胡氏不識禮又不識例妄謂天子贈諸侯之妾廢王
法而亂人倫故天王削天以貶之夫母以子貴正名
夫人在前已言之屢矣猶是諸侯之妾則已耳既正
名夫人正名小君則書薨書葬是禮來賵來會葬亦
是禮未有在本國已赴告薨葬而反罪天子以贈送
者况書薨書葬在後此宣八年襄四年昭十一年已
有成禮書賵書天王則前此隠元年已有成例吾故
曰此是禮例其不書天者闕文也(說見前)若公羊謂含
賵宜二使今兼使非禮則雜記云諸侯相弔含禭賵
臨同日而畢况天子乎穀梁謂賵早含晚兩不及事
則邦國異地赴告不迭從未有能逮事者故諸侯既
殯來含則以葦席承含物既葬來含則以蒲席承含
物明殯葬之後皆可致含未嘗晚也若賵則將葬以
前先贈車馬正是及時而又以為早何與
三月辛亥葬我小君成風
正名小君反哭成喪則書葬禮也此與宣八襄四昭
十一年書葬例同胡氏以二夫人祔廟為亂倫失禮
則禮凡葬後無不祔廟者雖天子諸侯廟制無考其
繼室以子貴者或别立一廟如隠元年考仲子之宫
類要之當其葬後卒哭則必先祔廟而後三年而始
易廟焉雜記所謂主妾之喪則主人自祔是也若三
年入廟則後世天子祗以一帝一后為太廟之制其
于春秋以前禮未知若何如以大夫士禮推之則凡
諸妻妾無不同廟小記云婦祔于祖姑(廟制孫從祖故孫必間一)
(位而祔祖)祖姑有三人則祔于親者三人謂適與繼與妾
也(或云一適二繼則繼何限于二)適孫婦祔適祖姑繼妾之孫婦祔
繼妾祖姑則妾不已在廟乎又云妾祔于妾祖姑夫
妾不入廟而可有在廟之妾祖姑乎
王使召伯來會葬(穀梁作毛伯)
傳召昭公來會葬禮也(召采地伯爵)
夏公孫敖如晉(三年冬公與晉侯盟此修好焉)
秦人入鄀(初鄀叛楚即秦今又貳于楚故入鄀入例見前)
秋楚人滅六(六人叛楚即東夷故楚滅六六國今廬江縣)
是年冬楚又滅蓼臧文仲聞之曰皋陶庭堅不祀忽
諸(二國皆皋陶後)德之不建民之無援(無大國援)哀哉
冬十月甲申許男業卒
六年
春葬許僖公
夏季孫行父如陳
傳臧文仲以陳衛之睦欲求好于陳故聘之且娶焉
行父季友之孫即季文子也是年秦穆公卒以子車
氏之三子為殉(稱三良)不告故不書
秋季孫行父知晉
季文子將聘晉聞晉侯疾使求遭喪之禮以行(謂喪中所)
(用幣物)杜氏曰論語所謂三思此其一也
八月乙亥晉侯驩卒(公羊驩作讙)
傳晉襄公卒靈公少(靈公適子穆嬴所出)晉人以難故欲立長
君趙孟(即趙盾)請立公子雍(襄公庶弟杜祁所出)賈季(即狐射姑)曰不
如立公子樂(亦襄公庶弟懷嬴所出)趙孟曰樂母淫且賤班在
九人樂僻處在陳無援雍母杜祁(杜伯之後祁氏)讓偪姞(襄公)
(母)而下之又讓季隗(狄女)故班四而雍仕秦為亞卿焉
乃使先蔑士會如秦迎雍賈季亦使召樂于陳趙孟
乃伺樂至郫(晉地)使殺之孟之專而無禮如此餘見七
年晉先蔑奔秦傳
冬十月公子遂如晉葬晉襄公
晉殺其大夫陽處父晉狐射姑出奔狄(穀梁晉狐射姑下别作一節射)
(作夜)
前五年晉趙衰欒枝先且居胥臣皆卒至六年晉蒐
于夷(晉地)舍二軍(先蒐清原作五軍今復三軍制)改擇諸將佐以補趙
衰等三軍之闕已使狐射姑(即賈季狐偃之子)將中軍趙盾
(衰子)佐之而陽處父至自温(從使衛返)改蒐于董(亦晉地)易中
軍(盾為帥射姑佐之)陽故黨趙氏至是曰盾能使能國之利
也及晉襄卒既葬賈季怨陽子之易其班也使續鞫
居殺處父十一月晉殺續簡伯(鞫居字)而賈季奔狄按
賈季以私怨實殺上卿而經書晉殺一似假國刑以
貰其罪而實不然者季使續鞫居殺處父而鞫居已
正法則賊已有人而賈季之罪反匿不著故策書有
晉殺續簡伯而簡獨不書但曰晉殺陽處父則此時
先君已葬而新君未定誰殺之者是一書晉而必求
其故以得其人此文例也公羊道聽造言晉君欲將
射姑而處父諫沮及處父出射姑入而君與射姑言
之射姑怒遂出刺處父于朝而走則一時之事此時
晉襄方葬晉靈未立不知此君是何君無理極矣穀
梁襲其說頗知難通因作為兩時之事謂晉襄與狄
戰射姑為將處父請公易趙盾而公見射姑而泄其
言及公死射姑殺處父則晉襄何人其沉密有算歷
見成事豈有直告所言如蜀漢五伐諸憨主者且晉
自五年之冬諸將佐卒至六年春復置三軍然後補
盾與射姑而其年甫秋而晉侯即卒並無狄侵晉與
晉伐狄之事穀梁徒以射姑出奔狄而遂曰晉與狄
戰此思鏝公羊之闕而仍有漏者乃胡氏又遵之何
也
閏月不告月猶朝于廟(告月一作朔)
告月告朔也周禮太史頒告朔于邦國鄭玄云天子
頒朔于諸侯諸侯藏諸祖廟至月朔則朝于廟告而
受行之其告廟之禮則諸侯用特羊論語所云告朔
之餼羊是也至告朔畢則即以是日聽視此月之政
謂之視朔亦謂之聽朔玉藻天子聽朔于南門之外
諸侯皮弁聽朔于太廟是告朔視朔本是兩事文公
此時但不告朔而猶視朔至十六年公四不視朔則
并視朔亦亡之矣但此是閏月公穀以為原可不告
朔如喪事不數閏類(葬與喪服俱除閏數月)閏者附月之餘日
也則不然閏有氣有候氣候所至雖分屬前後兩月
而逐候逐日皆有時政左氏所云時以作事豈可因
閏月而并捐之且不聞閏之為義乎天子遇此月則
聽朔于明堂闔門左扉而立于其中以聽此終月之
政因作閏字象一王之居門内是閏以此名而反曰
閏不告朔謬矣祗朝廟有二解杜氏謂每月必告朔
因朝宗廟是朝廟為告朔設故曰猶朝于廟謂一事
而不行在彼猶有行在此者如三望因郊而設而不
郊而猶三望則謂之猶此本一事而分行者而孔氏
疏謂是兩事告朔一事朝廟是朝享祭法所謂月祭
者又是一事古者月朔必祭廟不關告朔在月朔行
之謂之朝享在歲首行之即謂之朝正其曰猶者謂
不行彼禮猶行此禮也按日祭月祭見諸國語然不
明言祭于何廟而祭法則云王立七廟曰考廟王考
廟皇考廟顯考廟祖考廟皆月祭之二祧享嘗乃止
(只時祭也)諸侯五廟曰考廟王考廟皇考廟皆月祭之顯
考廟祖考廟享嘗乃止是諸侯月祭未嘗及祖廟也
告朔在祖廟所云諸侯受而藏諸祖廟者而月祭朝
享皆在他廟安可以祖廟之朝廟溷作月祭若歲首
朝正則又合七廟五廟而並朝之其云朝正即朝享
朝享即月祭皆非也孔氏言謬也
春秋毛氏傳卷十八
