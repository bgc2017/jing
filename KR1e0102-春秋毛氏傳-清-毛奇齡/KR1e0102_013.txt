春秋毛氏𫝊卷十三
翰林院檢討毛奇齡撰
閔公(公名啓史世家名開避景帝諱也莊公子母叔姜諡法在國逢難曰閔)
元年
春王正月
不書即位者以繼弑而不忍行即位之禮宜也說見
隠元年
齊人救邢
狄伐邢在上年冬齊桓用管仲之言故救之穀梁曰
善救邢是也書人者以大夫帥師也
夏六月辛酉葬我君莊公
十一月始葬者𫝊曰亂故是以緩也
秋八月公及齊侯盟于落姑(落公穀作洛)
此時慶父在齊季友在陳季欲歸魯定亂而慮齊桓
之以姜故助慶父也故先乞公盟齊桓而後來歸此
皆成季之謀所豫定者不然是時姜在宮閔方九歲
國無重臣焉能遇事果斷越國而會強大如此落姑
齊地名
季子來歸
大夫公子例稱名字然亦有稱子者(男子通稱)其在大夫
與下二年齊高子來盟例同其在公子與宣十年天
王使王季子來聘例同(王季子即劉康公也此時並無褒例可驗)
冬齊仲孫來
此因公有落姑之盟而齊使大夫來省難者也據𫝊
仲孫名湫此不書名字而書仲孫以史例原有書某
氏子某氏孫一例(仲孫齊公子仲氏之孫)此與隠三年武氏子
來求賻文十五年宋華孫來盟並同
齊桓問仲孫曰魯可取乎曰不可猶秉周禮周禮所
以本也又曰魯不棄周禮未可動也然則周禮盡在
魯非一人言矣
二年
春王正月齊人遷陽
陽國名杜氏云齊人逼遷之
夏五月乙酉吉禘于莊公
吉禘者喪畢即吉所以致新主祧遠主合食太祖而
審諦昭穆之祭也本謂之祫祭然以合食言則謂之
祫而以諦親言則謂之禘蓋天子七廟自禰祖曾高
而上復有高祖之父高祖之祖二廟祭法稱為二祧
以昭穆之祧從此二廟始也其所祧之主則另有遷
廟藏之曾子問所謂七廟無虚主别有遷廟主可備
出載是也諸侯五廟亦然故先君新主將入禰廟則
必祧昭于上而後可祔穆于下因之合六廟之主升
食太祖以審諦所親謂之吉禘但喪畢即吉必在二
十五月之後(二期裕一月)今莊公以三十二年八月薨至
此年五月止二十二月故𫝊以速譏之杜氏以于莊
公謂别立莊廟此襲公羊無據之言而胡氏謂禘是
禘所自出則誤以五年之禘為喪畢之禘又謂四時
之禘為禮文錯失則又誤以礿禘之禘亂吉禘之禘
殊不知禘名有三毋容溷也且周禮散亡三禮皆後
起之書不足深據乃陋儒無學反有執三禮以繩春
秋者如魯有吉禘明是周禮胡氏必強引禮運孔子
曰魯之郊禘非禮也一語遂謂魯不宜禘又引祭綂
云成王以周公為有勲勞于天下賜魯重祭似乎魯
之有禘因賜而得之則襄十六年𫝊晉人答穆叔有
云以寡人之未禘祀謂晉悼初薨斯時尚未吉禘也
是晉亦有禘孔子身作春秋未聞曰晉之有禘非禮
也何與是豈唐叔封晉亦有勲勞成王曾賜之與周
末儒者竊引夫子及游夏之徒雜說成禮原有茫然
不經讀春秋者胡氏既𫝊春秋則當通春秋全經全
𫝊而備觀之而亦茫然不一讀何也若云禘所自出
惟王者有之故又曰不王不禘則下文不又曰宗其
繼别子之所自出百世不遷乎王者禘所自出而祭
帝嚳宗國亦禘所自出而祭文王故公山弗狃以魯
為宗國而襄公哭吳子壽夢于出王之廟出王文王
也則即五年之禘魯所應有禮也宗法也非成王賜
之而周公始受之也故禘禮有三禘所自出則惟王
有之魯亦有之吉禘礿禘則不惟魯有之凡列國諸
侯皆有之此核之春秋旁證之三𫝊及論語諸書而
皦然者(詳見予論語稽求篇大小宗通繹二書)故曰周禮盡在魯此周
禮也
秋八月辛丑公薨
據𫝊初公傅奪卜齮田公不禁至是共仲使卜齮賊
公于武闈(闈宮門之小者武者右也)其不書弑者諱國惡也薨不
以地弑也說見隠十一年
九月夫人姜氏孫于邾(公羊作邾婁)
范氏云哀姜與弑閔公故出奔孫者避也此與莊元
年夫人孫于齊例同
公子慶父出奔莒
武闈之弑共仲謀簒也乃以與弑之哀姜而先奔于
邾圖外應也季即奉僖公以適邾(𫝊成季以僖公適邾共仲奔莒乃入)
(立之)驟扼其去路而制其所應則共仲之勢于斯盡矣
蓋共仲所恃者姜姜所恃者齊也前此子般之弑慶
父奔齊及季子使閔公盟齊而齊來省難則姜與慶
父俱不敢復至齊國而大援遂絶此皆成季之豫為
謀者至是共仲奔莒原屬鼠竄故請歸而使之自縊
(𫝊季以賂求共仲于莒莒人歸之及密共仲使公子魚請勿殺季不許公子魚哭而往共仲聞之曰奚斯)
(之聲也遂縊奚斯魚字)則討賊之速莫此為甚而胡氏又以緩
而失賊為慶父擁兵之鑒則夢囈中矣若落姑之盟
諸𫝊皆不得領要不知仲孫省難高子來盟誅哀姜
而定魯亂皆本諸此此按之經文而自見者其不書
殺慶父并慶父卒亦是文例說見前公子牙卒𫝊
冬齊高子來盟
高子齊大夫高徯也來盟者平魯亂也其稱子是書
例與前年季子來歸宣十年王季子來聘並同
十有二月狄入衛
𫝊狄伐衛衛懿公(惠公子宣公孫也)好鶴鶴有乘軒者將戰
國人受甲者皆曰使鶴鶴實有祿位余焉能戰遂敗
績狄乃從入衛衛國不守先是宣公殺子伋而立惠
公衛國不伏曾逐惠公而立子伋之母弟黔牟凡八
年而惠公復入至是懿公死國人仍惡惠公朔之殺
子伋而復立子伋母弟昭伯之子申為戴公廬于漕
蓋伋與黔牟昭伯皆同母弟而戴公文公宋桓夫人
許穆夫人皆昭伯所生子(此據史世家與𫝊不同)故戴公渡河
宋桓公逆而濟之許穆夫人賦載馳詩于是齊桓使
公子無虧帥車三百乘甲士三千人戍漕且歸公乘
馬祭服畜產門材歸夫人軒車重錦諸物既而戴公
卒文公立大布之衣大帛之冠務材訓農通商惠工
敬教勸學授方任能元年革車三十乘季年乃三百
乘
鄭棄其師
傳鄭人惡高克使帥師次于河上而弗召師潰而歸
高克奔陳鄭人為之賦清人(清人鄭詩名詩序云刺文公退臣不以道為危)
(國亡師之本)
春秋毛氏𫝊卷十三
