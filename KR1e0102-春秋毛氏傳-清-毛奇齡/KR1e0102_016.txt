春秋毛氏傳卷十六
翰林院檢討毛竒齡撰
二十有一年
春狄侵衛
宋人齊人楚人盟于鹿上
前諸國盟齊特要楚人所以謀宋故宋盟鹿上專求
解于齊楚兩大使宋得仍主盟會傳曰宋人為鹿上
之盟求諸侯于楚楚人許之不虞楚之偽許之也此
盟鹿上與後會在盂俱是宋地盂會諸侯全恃鹿上
乃盟甫踰時而楚反假盂之會直執宋公以伐宋要
盟夷狄其足信乎
夏大旱
周之夏夏之二三四月也於時方下種雖不雨不傷
禾稼然三月無雨則亦愆陽矣故書之但是年不饑
則終是春旱於禾稼無與耳
秋宋公楚子陳侯蔡侯鄭伯許男曹伯會于盂執宋公
以伐宋(盂公作霍穀作雩或作宇左公穀皆以執宋公下别作一節)
諸侯會宋地(盂宋地)宋襄主盟乃無故而楚子執襄以
伐宋此必諸侯惡襄不道執殺國君因以此報之雖
假手楚子實則諸侯共為政故鹿上要盟不足解釋
以盟齊之役先有以結之故也胡氏不量世事尚謂
五國之君不能相救夫五國之君並主之而又救之
乎陳蔡楚鄭皆盟齊之國唯許曹新會而曹又屢被
宋伐必不肯救宋者苐楚會中國始于盟齊劫盟竊
伐實始此會此則諸侯之罪書其事而義自見耳執
宋公不言楚子非分惡諸侯亦非不予夷狄承上連
文書例如此此與前十九年邾執鄫子不書宋公正
同(詳見前傳)
冬公伐邾(公羊作邾婁)
邾為宋用鄫子鄫子魯婿也故公特伐之雖是時邾
滅須句傳謂為須句伐邾則伐邾取須句在三十二
年此非其事也
楚人使宜申來獻捷
魯與盟齊而不與鹿上與盂之盟不直宋也然楚以
盟齊之故使來獻捷其不言獻宋捷者秋伐宋冬獻
捷事不異年則承上連文亦書例也說見前執宋公
傳
十有二月癸丑公會諸侯盟于薄釋宋公
杜氏云諸侯既與楚共伐宋宋服故為薄盟以釋之
公本無會期聞盟而往其稱公會者書例然也(見前)諸
侯即上會盂之諸侯也然執不言釋此獨言釋者亦
以公與會得載其事故書之並無義例
二十有二年
春公伐邾取須句(邾公羊作邾婁已後並同)
據傳須句顓臾風姓也邾人滅須句須句子來奔且
又與僖母成風同姓成風為言因伐邾取須句而返
其君取者取之邾也返其君則取之而歸其君也猶
言取而還之也但經言取不言返者春秋經也經有
因傳以見者如此但書取不書返其知返者以傳見
也然亦有因經以見者如此書伐邾取須句文七年
又書伐邾取須句向使須句為魯有則此已取之何
必再取觀後之取則知此之返此則因經以見之者
也若取之為義則推于我曰予得之彼曰取並無書
例而胡氏又以書取為擅夫取而有之尚不擅而擅
夫還之者乎
夏宋公衛侯許男滕子伐鄭
宋襄乃伐鄭以報盂之役
秋八月丁未及邾人戰于升陘
僖公兩伐邾并取須句故邾乘不備而來報之時臧
文仲力諫當設禦不聽因敗績邾人獲公胄懸于邾
城之魚門其無禮如此升陘魯地
冬十有一月己巳朔宋公及楚人戰于泓宋師敗績
𫝊楚人伐宋以救鄭宋待于泓當楚人未渡泓時宋師
已成列司馬子魚請擊之不聽及渡泓楚師未成列
司馬又請擊不聽且曰君子不重傷不禽二毛不以
阻隘不鼓不成列遂大敗此興師自楚而書宋及者
楚雖為救鄭而來而宋襄以盂盟見執本思雪恥故
知其將来而先興兵以俟之大司馬諫襄曰天棄商
久矣君將興之不可赦也是宋實興兵先阻先列宋
為主而楚就之經書宋及本實事非義例也若宋稱
公楚稱人者楚子雖在軍而帥師有人君不親將則
不書說見隠元年傳
二十有三年
春齊侯伐宋圍緍(緍穀梁作閔後同)
齊孝公為宋襄所納而曹南之盟齊並不與反與諸
國謀宋盟于齊地今又專行討伐且親將之實怨乎
甗之敗齊志在爭伯非為納君也春秋假借仁信終
必敗露况襄又行詐之尤者乃蹶不旋踵彼車我徒
皆轢躡及之欺世之事可為乎所謂但書事而義自
見者春秋有焉不通者于書伐書圍妄指義例春秋
書伐二百餘書圍四十四而欲于此二字决是否安
能辨之
夏五月庚寅宋公茲父卒(茲公作慈)
秋楚人伐陳
傳楚成得臣帥師伐陳討其貳于宋也
冬十有一月把子卒
卒不書名史闕之也與隠七年滕侯卒八年宿男卒
同若把本公爵入春秋稱侯莊二十七年稱伯今又
稱子范氏云為時王所黜理或有之說見桓二年滕
子来朝傳
二十有四年
春王正月
夏狄伐鄭
滑本姬姓小國而附于鄭者前二十年以滑貳于衛
鄭伐之滑己聽命矣及鄭師還而又即于衛故鄭再
討之周襄王不知何故使伯服游孫伯為衛請滑鄭
伯不從則亦已矣乃又執王之二臣則跋扈已甚王
怒而伐之宜也乃使頽叔桃子出狄兵以伐鄭取櫟
則非復聲罪致討之師王綱之不振至矣宜其不踰
時而召戎禍也此不及王討一字一若狄之自來伐
者雖為王諱然亦曰此非王所為狄為之也文也亦
義也
秋七月
冬天王出居于鄭
初襄王為世子時母后早死其後母曰惠后(惠王之后)
生叔帶而欲立之未及而卒(後母死)及襄王即位叔
帶乃通狄謀伐襄王襄王欲誅帶帶已奔齊前二
十二年用富辰之言而召歸之(以親親故也)至是王出
狄師以伐鄭取櫟遂德狄人取狄女隗氏為后而
叔帶與隗氏通因廢后頽叔桃子乃奉大叔以狄
師攻王殺譚伯獲周公原伯毛伯富辰富辰死之
王出奔鄭居于汜是召寇殺人而適以自殺誘夷
用讎姦宫禍國百不一當此固直書之而義自見
者但史記曰王出奔鄭與厲王出奔彘書法並同
此但書居而不書奔者以諸侯去國則書奔桓十
五年鄭伯突出奔蔡十六年衛侯朔出奔齊是也
天子去國則書居昭二十二年王猛居于皇二十
三年天王居于狄泉是也若𫝊曰天子無出謂天
子不宜出出則書之非謂天子不書出出即貶之
也公羊與曲禮不解春秋謂天子不言出增一言
字便與夫子書法有未通矣書金縢王出郊康王
之誥王出在應門之内未嘗不言出故冋命曰出
入起居罔有不欽王制曰天子將出類于上帝出
與入同入之有出猶出之有入也春秋于襄王之
奔但書出而入自見曰天王出居于鄭于王猛敬王
之奔則但書入而出亦自見曰王猛入于王城曰天
王入于成周此真夫子之春秋也胡氏解春秋但知
有公榖而全不知有夫子如此經曰貶而書出夫襄
固有罪當貶書出王猛與敬王何罪而乃貶而書入
乎
晉侯夷吾卒
此晉惠公也據傳惠公之死在二十三年越二年而
始見于此以赴之晚也是時公子圉立是為懷公懷
公乃召晉大夫之從重耳者以狐偃不至殺其父狐
突先是重耳出亡過狄狄伐廧咎如獲其二女叔隗
季隗納諸公子公子取季隗而以叔隗妻趙衰生盾
過衛衛文公不禮焉及齊齊桓妻之及曹曹共公聞
其駢脅浴薄而觀之及宋宋襄公贈之以馬二十乘
及鄭鄭文公亦不禮焉及楚楚子饗之至是及秦秦
伯納女五人懷嬴與焉乃納公子于晉懷公奔高梁
殺之以不告故不書是時襄王亦使大宰文公及内
史興錫晉文命(注命命服也諸侯七命冕服七章)
二十有五年
春王正月丙午衛侯燬滅邢
邢衛皆姬姓國皆為狄所滅而邢遷夷儀衞遷楚丘
齊桓公皆城之則邢衛二國本宜協力距狄互相拯
援而前十八年邢反挾狄以伐衛圍衛莬圃及狄退
而邢獨留師不去則邢惡過矣越明年衛乃伐邢報
莬圃之役並未嘗得志于邢又明年齊孝因邢欲報
衛盟狄于邢以謀衛則邢實為主而狄反為客然且
前年之秋甫盟狄而去年之春狄即侵衛則鋒起肘
腋狡獪莫測于是衛文用閒使大夫禮至昆弟先隂
仕于邢以為内應而後一舉而滅之是雖滅同姓然
敵國逼處勢不俱立非得已也但春秋滅國三十無
書名者此獨書衛侯燬傳遂有滅同姓故名一語而
曲禮遂引之曰失地名滅同姓名定之為春秋之例
夫失地無書名者曲禮鄭註引莊十年荆敗蔡師于
莘以蔡侯獻舞歸為據夫獻舞即蔡哀侯也哀侯以
被執書名未嘗失地經凡被執必書名如許男斯沈
子嘉類不一而足已見前傳實則哀侯之執至楚即
還寸土不失觀後三年即與齊桓為北杏之會顯然
在經可驗也若失地之君春秋多有紀侯去國譚子
奔莒並不書名至于滅同姓則在楚所滅雖不可考
然二十六年經書楚子滅夔註云同姓或以為待夷
狄之禮故不名若僖二年虞師晉師滅下陽則夏陽
虢也虞虢與晉皆同姓以兩同姓滅一同姓而虞與
晉皆不名何也若晉獻滅虢并滅虞則以一同姓滅
兩同姓然又不名故胡氏亦知難通乃曰晉滅虞不
名而此獨名者虞公貪璧以易鄰與邢之挾狄以伐
衛罪有輕重夫不責虎狼之挾群而責蟲魚之貪餌
非平情矣予向謂書名書爵並無史例况偶然一見
尤不可據且經有闕文又有羡文先仲氏曰桓十二
年丙戌盟武父又云丙戌衛侯晉卒下之丙戌由上
之丙戌而羡之者也此云衛侯燬滅邢下文云衛侯
燬卒上之衛侯燬則由下之衛侯燬而羡之者也此
確論也
夏四月癸酉衛侯燬卒
宋蕩伯姬來逆婦
蕩伯姬者公女而嫁于宋大夫蕩氏為妻者也今為
其子來逆婦而借以歸寧特禮無姑自親逆者書逆
婦則其非禮可知也周禮諸侯嫁女于大夫使同姓
大夫主之此來逆婦不知何人女并不知誰主而胡
氏謂譏公失禮下主大夫之昏大不可解蕩者宋桓
公子蕩之後
宋殺其大夫
大夫無名闕文此與莊二十六年曹殺其大夫闕文
例同公羊謂宋三世内娶故三世無大夫(謂宋公三世皆娶大)
(夫女故不敢臣婦父也)則其時武穆桓莊之族甚夥必非内娶
三世便無賸氏且未聞君不臣婦父者周武王未嘗
不臣齊尚父也若穀梁謂所殺者孔氏故孔子諱之
則桓二年宋督殺大夫孔父顯見乎經而敢為是說
妄矣春秋有闕文又有羡文此即闕文之一耳
是年晉文勤王以左師迎王入于王城右師取大叔
于温殺之因朝王王饗醴命之宥且賜之陽樊温原
攢茅之田晉文復請隧弗許
秋楚人圍陳納頓子于頓
頓小國名杜氏謂頓君迫于陳而出奔楚楚因圍陳
而納頓君于頓然則楚之圍陳為頓故也與前二年
楚人伐陳别是一事
葬衛文公
冬十有二月癸亥公會衛子莒慶盟于洮
莒與我舊怨入春秋以来因紀君娶魯女盟莒于密
此後桓二十七年莒慶以莒大夫而娶莊公女叔姬
為婦始相和好至閔元年公子慶父出奔莒季友賂
莒得慶父而莒復以師責賂故僖元年季友帥師敗
莒師于酈獲莒挐至是衛文欲修好于魯因之平莒
而衛文又死其子成公修成之故衛侯于既葬之後
變例稱子承父志也然則莒慶即莒大夫之娶莊女
者洮向二盟莒慶未必無意焉故先之莒慶而後以
莒子乃穀梁曰莒無大夫其曰莒慶何也是全忘君
女之得嫁大夫其于春秋前經瞢然不識而欲以傳
春秋可乎洮魯地莊二十七年公會杞伯姬于洮是
也惟僖八年洮之會杜氏范氏俱注作曹地非是
二十有六年
春王正月己未會莒子衛甯速盟于向(速公作遫後同)
此尋洮之盟也洮盟衛君為政而莒大夫涖之此盟
則莒君為政而衛大夫涖之舊註向小國之近莒者
隱二年莒人入向是也公穀謂入者得而不居今盟
莒于向後宣四年公伐莒取向則公然莒地矣甯速
衛大夫莊子即甯武子父也
齊人侵我西鄙公追齊師至&KR0566;弗及(&KR0566;公穀作雋弗左傳作不)
齊魯自長勺乘丘諸戰後相安至今此何以突見侵
伐嘗以經考之齊桓卒時宋師納孝公而魯曾興師
以距之以孝公之弟公子潘其後繼孝公為昭公者
本娶魯女為妻故魯爭立之前十八年經書師救齊
者是也至是孝公来修怨而公追逐之&KR0566;者齊地蓋
逐之出境也諸傳不顧經因不識見侵之由苐于書
人書師嘵嘵置辨夫齊人者齊大夫也齊師者齊大
夫所帥之師總稱也此見子隱元年傳條例甚明自
陋者創為人寡稱人人衆稱師之說則此既稱人又
稱師多寡雜出為不可通于是穀梁謂人本微者而
以我能追故稱師以大之而胡氏又謂齊先以少誘
我故稱人既而伏其衆以邀我故稱師殊不知春秋
書法人師並見者甚多並無義例前二十二年宋人
及楚人戰于泓宋師敗績後二十八年晉侯及楚人
戰于城濮楚師敗績此豈戰時人少敗時人反多耶
抑豈戰時以少誘之敗時反以多邀之耶何悖誕至
此
夏齊人伐我北鄙
是時齊侯親至境臧文仲曰事急矣乃使展喜乞展
禽(即柳下惠)為詞以犒齊師齊侯始去其稱人者以帥師
有人齊侯不親將也說見前
衛人伐齊
齊衛無惡專以洮向之盟為我伐齊故傳曰洮之盟
故也胡氏不讀春秋謂衛人報德以怨伐齊之喪而
公兩盟之是黨衛也故齊人既侵其西又伐其北是
既不解魯齊之惡又不識齊衛之怨茫然立言夫衛
未嘗伐齊喪也前十七年齊桓卒十八年宋人曹伯
衛人邾人伐齊此非伐喪也齊桓之卒五公子爭立
而宋襄遵齊桓舊約合曹衛以納孝公此一伐齊正
所謂定齊難正齊位孝公所宜感德不暇者特甗之
敗齊則諸國師退而宋必取勝故齊啣宋則有之然
于曹衛並無與耳且齊果怨衛則直宜伐衛今經書
衛伐齊是衛黨魯非魯黨衛也衛怨齊非齊怨衛也
且衛以黨魯而後伐齊非齊為黨衛而然後伐魯也
事有始末時有前後經文具在何可使顛倒謬亂至
于如此
公子遂如楚乞師
公子遂即東門襄仲也強隣薦偪乞師距之亦屬恒
事特乞楚則摟伐無已矣此直書而義自見者
秋楚人滅夔以夔子歸(夔公作隗)
夔熊摰之後楚同姓國也
冬楚人伐宋圍緡(緡穀作閔)
據傳晉文過宋宋襄贈馬二十乘宋遂謂有德于晉
背楚即晉楚乃使子玉伐宋
公以楚師伐齊取穀
取者楚取之也
公至自伐齊
二十有七年
春把子來朝
把本公爵而稱子為時王所黜也傳謂把桓公用夷
禮故稱子謬矣前二十三年書杞子卒此把成公也
成公為莊公之婿莊二十五年伯姬歸于把是也今
此把子則成公之子桓公亦是魯婿後三十一年把
伯姬來求婦為子桓公求婦是也但此時桓公尚幼
觀前五年伯姬來朝其子以桓幼不能朝故母㩦持
之以朝後三十一年始為求婦則少君初立朝且不
能豈有遽行夷禮之理况莊二十七年把伯来朝此
成公也後此文十二年杞伯來朝則桓公也是成公
則始稱伯卒乃稱子先不行夷禮而後行夷禮桓公
則此稱子後復稱伯先行夷禮而後又不行夷禮天
下無父子對偶兩適相左如此經者夫魯侯無黜陟
時君之權春秋亦無用夷禮貶爵之例故范甯曰把
子卒把子來朝則時王所黜故父貶爵而子即承之
此把子来朝後杞伯来朝則時王所進故初黜而後
復進之此明可據者傳不顧經徒以春甫來朝秋即
伐杞而策書不載其事遂造為惡用夷禮之說不知
此本有他故而史未明載春秋多有之如桓二年秋
杞侯来朝九月即入把此並不用夷禮也其稱把侯
並未嘗以夷禮貶也然而秋来朝而秋即伐之與此
之春来朝而秋即伐其事正同蓋必有他故而史闕
之矣乃彼曰惡其無禮此曰惡其用夷禮夫既來朝
則雖甚無禮然猶愈于不來朝者甫來朝而遽加兵
萬一不來朝何以處之
夏六月庚寅齊侯昭卒
秋八月乙未葬齊孝公
乙巳公子遂帥師入杞(杜註八月無乙巳乙巳九月六日)
見前傳
冬楚人陳侯蔡侯鄭伯許男圍宋
前年楚自伐宋此則合諸國伐之總以其貳于晉也
時楚成王親在軍而稱人者以子玉為將也
十有二月甲戌公會諸侯盟于宋
楚與諸國皆在宋而我往會之與楚好也
春秋毛氏傳卷十六
