春秋毛氏𫝊卷十
翰林院檢討毛奇齡撰
九年
春齊人殺無知
據𫝊初無知虐雍廩(齊大夫)至是雍廩殺之例見前
公及齊大夫盟于蔇(蔇公穀作暨)
杜氏云此齊大夫之迎子糾者(見下文)以非一人故不
名蔇魯地
夏公伐齊納糾齊小白入于齊(納糾左𫝊作納子糾正義謂定本經文糾上有)
(子字今本無子字闕文)
據𫝊初襄公立政令不常鮑叔牙(公子傅)曰君使民慢
亂將作矣奉公子小白(杜氏云僖公庶子)出奔莒及亂作管
夷吾召忽(二人皆公子傅名)奉公子糾(杜氏云小白庶兄)來奔(謂奔魯也)
至是公伐齊納子糾而小白先自莒入其一書納一
書入者入有二義天王入于成周許叔入于許此宜
入者也衛侯朔入于衛齊小白入于齊此不宜入者
也然春秋褒譏實不在此總不過由外入内之義納
則有諸侯之師為之納之皆史書常法不立義例至
于二公子宜立與否則同為支庶不問長次乘亂而
入先則得之原無褒譏而胡氏謂子糾不當立小白
宜有齊别無他據祗以子糾為弟小白為兄故立此
說按史世家襄公次弟糾奔魯次弟小白奔莒子糾
者小白兄也故荀卿曰桓公殺兄以反國莊子桓公
小白殺兄入嫂而管仲為臣古越絶書曰管仲臣於
桓公兄公子糾即管仲大匡篇亦曰齊僖公生公子
諸兒公子糾公子小白又曰鮑叔傅小白辭疾不出
以小白幼而賤(賤者母賤幼者齒幼)不欲為傅故也則明明子
糾是兄小白是弟而胡氏引據有云史稱齊桓殺其
弟以反國一語求之列代之史並無其文及考漢淮
南王𫝊知淮南厲王不法文帝令大將軍薄昭以書
責之有曰昔周公誅管蔡以安周齊桓殺其弟以返
國其云弟者以文帝是兄故諱言兄而言弟韋昭本
註所謂子糾本兄而稱弟者不敢斥也胡氏不考所
自徒以程子曾誤讀漢書早有桓兄糾弟之說而此
又承程子之誤不得原文混稱曰史是以誤讀人書
且誤解人說之故而移誤聖經甚至紊亂人之兄弟
倫次誣妄立說于以誤天下誤後世此其所繫匪淺
鮮也若夫夫子許管仲而不許召忽直是崇尚事功
務求有用並不從糾桓兄弟以倫次長幼定是非而
宋儒承誤之徒必曰桓兄糾弟故管仲可相桓召忽
必不可死糾于以定唐王珪魏徵事秦王而不死建
成元吉之罪予嘗曰夫人亦各事主耳事兄可死事
弟不可死則凡為弟者懼矣此皆立說之最不通者
况復誤耶詳見予論語稽求篇
秋七月丁酉葬齊襄公
八月庚申及齊師戰于乾時我師敗績
不能納糾而又不退師遂至大敗據𫝊公喪戎路乘
他車以歸戎右與御皆被獲焉乾時齊地
齊人取子糾殺之
𫝊云鮑叔帥師來言曰子糾親也請君討之管召讎
也請受而甘心焉乃殺子糾于生竇召忽死之管仲
請囚鮑叔受之及堂阜而税之遂用為相是殺之在
魯而曰齊人殺之者齊大夫至魯而遂殺之也取者
取之我也蓋病夫我之為所取也
冬浚洙
洙水在魯城北浚者深之所以防齊也
十年
春王正月公敗齊師于長勺
此齊人伐我而我應之者其不書彼伐而苐書敗彼
甚善我之能敗彼也臨難辟讎不廢權譎况用兵乎
此用曹劌之計初稽其陳列(齊人三鼓始與之戰曰一鼓作氣再而衰三而)
(竭彼竭我盈故克之)後覘其伏莽(公將馳之劌視其轍亂其旗靡始逐之恐伏莽也)雖
制奇而實用正焉胡氏謂善陳取勝非王者事則必
強寇臨疆國亡主虜一如靖康之拱手讓敵兵刃不
接然後為王者事乎以魯之積弱強讎來侵加之齊
桓管鮑銳師初出自非長勺乘丘操奇制勝則魯鮮
有能圖存者故夾谷之會夫子必先請備兵具左右
司馬然後與會蓋聖人未嘗忘戰也且未嘗頃刻忘
戰勝也故曰我戰則克又曰戰陳無勇非孝也至矍
相校射則首斥奔軍之將在亡國大夫與孝弟好禮
修身稱道之上其重戰勝如此宋儒不讀書好侮聖
言動輒以不戰立說誤本國誤天下後世致崇禎癸
未賊迫畿甸廷臣尚有請舞干羽者嗟乎盍亦就聖
經一深思之
二月公侵宋
齊每挾宋師伐魯此必長勺之役宋人與謀而我報
之者觀下齊宋共次郎可知也書例有鐘鼓曰伐無
鐘鼓曰侵見後二十九年𫝊
三月宋人遷宿
杜氏云強遷之而取其地也宿見前
夏六月齊師宋師次于郎公敗宋師于乘丘
此亦彼來伐而我敗之者然長勺不書彼伐此書彼
伐者以長勺祗齊師書敗者而伐者見此齊宋兩師
但書宋敗則齊伐不可見也然此亦以術勝者(齊師宋師)
(次于郎公子偃曰宋師不整可敗也宋敗齊必還請擊之公不許乃自雩門竊出蒙皋比而先犯之公從)
(之大敗宋師于乘丘齊師乃還)夫以我魯積敗之師當齊桓新銳之
衆而連以術勝然則用兵之不可無術也如此乘丘
魯地
秋九月荆敗蔡師于莘以蔡侯獻舞歸(舞公羊作武)
此春秋楚通中國之始也然甫通而即敗我同姓之
國無道可知矣此必非楚來告而蔡來告者莘者楚
地獻舞蔡哀侯名即前經所稱蔡季者也(穀梁胡氏皆謂别一)
(人誤)歸者獲而去之春秋書歸不一然皆書爵書名如
宣十年以潞子嬰兒歸定四年以沈子嘉歸六年以
許男斯歸哀八年以曹伯陽歸類皆是惟僖廿六年
以夔子歸無名則以夷國來告偶失名或亦史文有
闕逸耳而胡氏謂有罪則名無罪即不名則弱小受
侮者皆罪人矣據𫝊蔡哀侯娶于陳息侯亦娶焉息
媯過蔡蔡侯曰我姨也止而見之弗賓息侯怒乞楚
伐蔡則蔡侯本有罪然其書名不以此楚芈姓高陽
之後周初封熊繹于荆後遷楚僭稱王春秋自是年
後皆稱荆至僖元年稱楚是時楚君為楚文王此但
書荆者以君不親至也
冬十月齊師滅譚譚子奔莒
譚國名據𫝊齊侯之出也過譚譚不禮焉及其入也
譚又不賀遂滅譚齊桓之惡如此
十有一年
春王正月
夏五月戊寅公敗宋師于鄑
宋為乘丘之役故侵我公乘宋師未陳而薄之遂敗
其師鄑魯地
秋宋大水
以災告而我弔之故書
冬王姬歸于齊
此齊桓也齊桓逆共姬以我主婚故記之其不書來
逆者以歸見逆也此與後伯姬歸于把例同
十有二年
春王三月紀叔姬歸于酅
杜氏云紀侯去國而死叔姬無所歸因歸于酅以紀
季居酅守紀宗廟則酅其家也故歸之若曰此我歸
紀之叔姬也今歸酅乎傷哉
夏四月
秋八月甲午宋萬弑其君捷及其大夫仇牧
𫝊曰乘丘之役(前十年我敗宋師于乘丘)公以金僕姑(矢名)射南宮
長萬(宋卿南宮氏長萬名)公右顓孫生搏之(右者戎右顓孫其名也搏者獲取也)
宋人請之(乞還也)宋公靳之(戲而相愧曰靳)曰始吾敬子今子
魯囚也吾弗敬子矣病之(萬以為患)至是秋乃弑閔公于
蒙澤(宋地)遇仇牧(宋卿)于門批而殺之遇大宰督(即華督)于
東宮之西又殺之立子游(公子名)羣公子奔蕭公子御
說(公子名)奔亳(蕭亳皆宋邑)南宫牛(長萬子)猛獲(長萬黨名)帥師圍
亳其事如此則宋萬見獲與萬之得歸原在一時宋
閔之靳萬與萬之弑閔則兩時兩地公羊道聽塗說
竊宋公靳之一語遂謂莊公獲萬歸散舍諸宮中數
月然後歸宋宋復使為大夫與閔公博婦人在側萬
誦魯公之美閔公妬其言顧婦人曰此虜也更謂萬
曰爾非虜焉知魯公之美萬怒遂搏閔絶脰其說似
可聽然細按之實大謬不然者莊既獲萬請而得歸
此是恒事乃不言得歸何由歸在何日而曰散舍之
宮中數月天下無俘虜而可散處于宮中至數月者
况南宮長萬素號多力其後奔陳能乘車輦母行二
百六十里而一日至者此可散處宮中乎至蒙澤之
弑𫝊不言故史世家謂獵蒙澤而博爭行萬多力以
局殺閔公乃又曰婦人在側豈又散舍宮中耶此皆
道聽之可笑者也若夫仇牧華督同死君難而一書
一不書者此皆因來告之文告牧則書不告督則不
書此是書例而胡氏謂督身有罪(桓二年宋督弑殤公)夫子削
之夫覆愆補過先聖所許唐堯衛武雜稱晚蓋(堯簒兄摯)
(武弑共伯後皆稱之)向使弑君之賊果能遷善則方汲引之不
暇明明死君而反從削之則凡自新者廢然返矣恐
夫子書法必不出此
冬十月宋萬出奔陳
據𫝊蕭叔大心(蕭宋邑叔者守邑大夫之名也)及戴武宣穆莊之族
(宋五公之子孫)以曹師伐之殺南宮牛于師殺子游于宋立
桓公(即公子御說也)宋人請猛獲于衛衛歸之亦請南宮萬
于陳并賂陳人乃使婦人飲之酒而以犀革裹之比
及宋手足皆見宋人皆醢之是宋萬奔陳即已見殺
經不書者不以殺告也其不書葬宋閔公者以亂故
我不會葬也此例甚明而胡氏有不討賊則不書葬
之說則此已討賊而仍不書葬說不驗矣乃又為遁
詞以堅持之曰天下之惡一也陳人不以萬為賊而
納之又受宋人之賂而使婦人飲之酒是與賊為黨
非政刑也特書萬出奔陳而閔不書葬以著陳人與
賊為黨而不能正天討其法嚴矣殊不知賊者宋之
賊也討賊者宋人之事也宋追賊至陳遂請賊于陳
不得已而又賂陳必得賊首與賊黨而盡誅之然後
已此可謂討賊之盡善者矣乃又無所歸咎而遷惡
于陳曰陳不討賊陳受賂陳獲賊不以正而以詐飲
婦人酒為陳罪案則試問此宋萬者陳賊乎陳當討
乎其不葬者陳之君乎不書葬則陳之卿大夫士皆
無所容于天地之間乎故不書乎然且以萬之多力
犀革裹之尚能裂犀革而使手足皆見乃惡其飲之
酒不正天討則試問此時欲正天討將先拘其人而
請誅之乎抑舍之如公羊所云散舍之宮中然後請
王命而使就戮乎舍則不可拘則不能飲酒行詐又
不得勢必如艾子所稱□儒遇虎斥去戈擭雅步以
臨之究至噬其軀而不之悟也噫可歎也已
𫝊稱蕭叔大心杜氏註蕭宋邑叔者蕭大夫名則必
大夫之守蕭者但大心無註即正義亦不解按此𫝊
稱蕭叔大心以曹師伐之而定十年有宋樂大心出
奔曹十一年宋樂大心自曹入于蕭大心名既同而
蕭與曹又適合則似前後即此人而守蕭而通曹者
祗計此年至定十一年約一百八十餘年年又不合
此豈蕭曹字偶同而誤入此大心字與若蕭本宋之
公邑二經所書皆屬之宋其在後十三年蕭叔朝公
宣十二年楚子滅蕭則另是一蕭當是附庸之國之
近楚者昔人所稱蕭蓼荆楚皆以草名可見正義謂
此年以討賊者功宋封為附庸之國後為楚滅則宋
焉能封人國既為楚滅則蕭屬楚地何得宋諸公子
與樂大心又得以定十一年仍据以叛此則孔疏之
難通者夫此年之蕭叔與大心猶是𫝊文若定十一
年則經矣經何可貿貿如此
十有三年
春齊侯宋人陳人蔡人邾人會于北杏(齊侯穀梁作齊人)
此齊桓主盟會之始也桓欲修霸業乘宋之亂而會
諸侯以平之例凡盟會征伐君身書爵卿大夫有名
者書名無名即書人其說歷見前經久矣此會止齊
侯一人而列國皆以大夫至一則桓初興霸諸侯未
經信從一則北杏齊地宋亂倉猝不能急至書爵書
人皆是書例並無褒譏于其間即有褒譏亦並不在
此國爵人名有無增減之際而胡氏又謂桓非受命
之伯諸侯自相推戴以為盟主是無君矣故稱人以
貶之桓能會諸侯安中國免民左袵則稱侯以與之
則試問此會是諸國為政而迎桓以主其事乎抑桓
召諸國乎桓不出齊疆坐徵諸國諸國方奔命不暇
未知所向乃桓獨受褒而諸國無端各予以罪是殺
人市中從觀者皆典刑而持刃之人翻受功賞何以
服衆春秋直書其事功過並見平宋亂似功也然平
宋而必使之服已過也召諸侯以伐諸侯過也不奉
王命而召之又過也其功其過皆桓自受之無與他
人若謂功在桓過在列國則孟子所云三王之罪人
者當指列國諸侯矣予鄉王甲庵名寅精于經學其
著春秋自得篇謂春秋記過之書有貶無褒(孟子謂亂臣賊)
(子懼宋邵雍謂孔子之刑書因歷指列國大夫如管仲子產伯玉史魚平仲舅犯皆不見于經以無罪也)
(見則有罪矣先仲氏嘗謂其說稍偏夫子不削孔父未為貶祖别本春秋止于孔子卒豈為貶聖乎要其)
(書則一家言也)齊桓每稱人所以殺其罪晉文則稱侯矣北
杏之會罪專在桓故齊獨侯而他則稱人雖其立說
亦終以人爵書例起見然正與胡氏所云功罪全反
亦一快也
夏六月齊人滅遂
遂國名北杏之會以遂人不至遂滅之桓惡如此
秋七月
冬公會齊侯盟于柯
魯自長勺乘丘之役見忌于齊故專為此盟據𫝊莊
公升壇曹子(史記作曹洙)手劒劫桓公要反侵地管子請
桓反汶陽之田(向為齊所侵者今還之魯)此雖戰國荆聶之習從
此而開然魯則自是有立矣要非歷能制勝不至此
柯齊地
十有四年
春齊人陳人曹人伐宋
北杏之會所以平宋而宋人不伏故伐之其稱人者
君不親帥師也胡氏自為例必謂稱人是貶以漢儒
將卑師少之說為謬此則又曰將卑師少矣其不一
定又如此
夏單伯會伐宋
此齊桓假王命也諸侯伐宋齊請師于周故單伯來
會取成于宋而還單伯周大夫見前
秋七月荆入蔡
據𫝊蔡哀侯為莘故(前十年敗于莘為楚虜歸)繩息媯(繩者譽其美也)以
語楚子楚子如息以食入享遂滅息以息媯歸生堵
敖及成王焉未言(不與楚王言語)楚子問之曰吾一婦人而
事二夫縱弗死其又奚言楚子以蔡侯滅息遂伐蔡
冬單伯會齊侯宋公衛侯鄭伯于鄄
以宋服故遂歸功天子而作此會鄄衛地
十有五年
春齊侯宋公陳侯鄭伯會于鄄
復會鄄者初推王官此尊伯主也𫝊曰齊始霸也此
與前年冬鄭伯皆突也前年𫝊鄭厲公自櫟侵鄭及
大陵獲𫝊瑕瑕請釋已為内應遂反弑子儀而納厲
公厲公入殺瑕此前年夏事則入冬與春兩作鄄會
皆是突而非子儀可知也齊僖與襄皆黨忽讎突故
突在僖襄之世有伐無會此時齊桓不然耳說見桓
十五年𫝊
夏夫人姜氏如齊
杜氏云文姜也
秋宋人齊人邾人伐郳(郳公羊作兒)
郳即小邾也杜氏曰宋主兵伐之
鄭人侵宋
鄭突之初入鄭與再入櫟皆倚宋師為之援以突為
宋雍氏出也自宋莊公卒後突居櫟最久而宋不一
顧至是乘宋師在郳而遂侵之所以啓齊楚之伐也
孟子曰國必自伐然後人伐之以此
冬十月
十有六年
春王正月
夏宋人齊人衛人伐鄭
報侵宋也杜氏曰齊楚爭鄭自此始矣
秋荆伐鄭
鄭伯自櫟入緩于告楚故伐之
冬十有二月會齊侯宋公陳侯衛侯鄭伯許男滑伯滕
子同盟于幽(二月下公羊有公字許男下公穀有曹伯二字)
𫝊曰同盟于幽志鄭成也夏伐鄭而鄭服之故為此
盟同盟者言衆共為之與文十四年同盟于新城襄
三年同盟于雞澤例同其不書公者祗言會而公在
其中與僖十九年會諸人盟于齊二十九年會諸人
盟于翟泉例同若夫列國之次陳久在衛下自此以
後陳皆在衛上者杜氏曰齊桓正其序故告文次第
如此
邾子克卒
邾子名克即隠元年邾儀父也杜氏曰齊桓請王命
為諸侯故稱子穀梁曰進之夫夫子能筆削其能進
附庸之國為五等爵乎
春秋毛氏𫝊卷十
