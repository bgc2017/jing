春秋毛氏傳卷三十二
翰林院檢討毛竒齡撰
二十有五年
春叔孫舍如宋(策書未詳)
夏叔詣會晉趙鞅宋樂大心衛北宫喜鄭游吉曹人邾
人滕人薛人小邾人于黃父
初鄭伯如晉子太叔謂范鞅曰王室之不寧晉之恥
也鞅懼與韓起謀于是為黃父之會謀王室也趙鞅
令諸侯之大夫輸王粟具戍人曰明年將納王是役
也得春秋盟會之正然美刺兼有而胡氏疑其無美
詞夫春秋書事何曾有美刺之字見于文間苐書事
而善惡自見此即例也如此經自美多刺少然善觀
者于此則晉侯與諸侯皆不親會齊則併大夫亦不
與會但有會而此後並無有諸侯之師此年夏會黃
父而明年之冬然後天王入成周則其可刺處在經
文多有之不必檢傳之徒具戍人明年納王然後知
諸侯之怠王事失效官也不善解者但求其字于文
間而求之不得則又舍本文而别求他義烏知大義
炳然要皆本文所固有乎
有鸜鵒來巢(鸜公作鸛)
此記異也魯大夫師己云文成之世早有鸜之鵒之
公出辱之鸜鵒之羽公在外野之謠今鸜鵒果來當
為昭公出奔之兆蓋失所處也考工記鸜鵒不踰濟
此鳥為魯所無有者且其鳥穴處多藏巖谷與城障
間或攘鵲巢以為居召南所云維鵲有巢維鳩居之
是也則是來一異巢又一異蓋一事而兩記異者劉
向云有蜚有&KR0558;氣之所生鸜鵒來巢氣之所致氣所
生為𤯝氣所致為祥此謂旅鳥變居皆逐君沴氣所
先致者祥者兆也胡氏謂公子宋有國之祥則弟受
兄國有何異事而異物異處所兆如此此在漢晉儒
者便無此言
秋七月上辛大雩季辛又雩
上辛下辛上下旬之辛也上辛正祭下辛呼旱之祭
蓋周之七月為夏五月舊制龍見而雩在建已四月
去五月不遠故五月猶是正祭至又雩則旱耳說見
桓五年傳若公羊謂又雩非雩本借雩聚衆以逐季
氏則衆非雩祭可得而聚且九月公遜其期尚早此
時即逐季之謀尚未有緒而欲先事而揚兵誤矣
九月己亥公孫于齊次于陽州(己穀作乙陽公作楊)
此昭公出奔也書法他國君被逐曰出奔魯君被逐
曰孫孫遜同避也雖昭公自奔不關被逐然君逐臣
而不得而君反出國則君被逐矣此固昭公信讒輕
舉妄動然而季孫之逆仲叔二氏之黨惡無君苐書
事而義俱見者徐仲山所謂強臣執國勢極難輓養
癰在胸腹則决去必敗有國者所當戒也據傳季公
鳥(平子庶叔父)之妻有他行惡公若(即公亥公鳥弟)與公思展(季族)
申夜㚲(公鳥家臣)之相其室譖于季平子平子使公之(平子)
(弟)拘展與夜姑殺之季郈之鷄鬭(郈昭伯與季家相近)季氏介
其雞(甲其首)郈氏以金為距平子怒侵郈氏地以益居
且責之臧昭伯之從弟會為盗于臧氏而逃于季氏
臧氏之老就季氏拘會而季氏反執之會將禘襄公
(襄不宜專祭此以時祭重禰廟故言之)習萬(舞)者不之公而之季氏(季有)
(私祭)衆惡之公若乃獻弓于昭公之公子務人且與之
出射于外而謀去季氏公初難之既而告臧孫(昭伯)未
許也郈孫力勸之以告子家羇(公孫歸父之子即懿伯)子家羇
曰不可公室失民數世矣失民則何以集事讒人以
君徼幸事不克而君受之矣且政在未可圖也公不
聽值叔孫昭子如闞(魯邑)公居于長府伐季氏殺公之
于門平子登臺而請曰君不察臣之罪使有司討臣
以干戈臣請待于沂上以察罪弗許請囚于費弗許
請以五乘亡弗許子家羇曰君許之政之所在衆用
命焉日將暝而姦慝作事去矣郈孫曰必殺之公使
郈孫逆孟懿子叔孫氏之司馬鬷戾言于衆曰季氏
之有無于我孰利皆曰無季氏是無叔孫氏也曰然
則救諸帥徒以往陷西北隅以入公徒釋甲執冰而
踞(冰箭筩蓋可取飲者踞蹲坐也)遂逐之孟氏執郈昭伯殺之于南
門之西遂伐公徒子家羇曰君止(不可自出)諸臣劫君而
負罪以去(使諸臣出奔)君無與也意如不敢不改也公曰
余不忍也(指諸臣)乃與臧孫如墓謀遂行次于陽州(齊魯)
(境上地)
齊侯唁公于野井
齊景公將唁公于平隂公乃就野井會之唁者弔問
之名野井齊地時齊侯請自莒疆以西致公千社(二十)
(五家為社即里也千社二萬五千家)公喜子家子曰天若胙君以魯足
矣失魯而以千社為齊臣則誰肻復從君者且齊未
可信不如早之晉不聽臧昭伯率從者以盟請處者
皆有罪從者皆無罪毋通内外毋離散毋不繾綣以
從公子家子曰如此則吾不可盟吾方欲與居守者
同心迎公而以為皆有罪方欲負罪去公自相離散
通内外以使公速入而以為守公不去毋通内外吾
何敢盟
冬十月戊辰叔孫舍卒
叔孫昭子自闞歸見平子平子稽顙曰子若我何昭
子曰人誰不死子以逐君成名子孫不忘不亦傷乎
將若子何平子曰苟使意如得改事君所謂生死而
肉骨也昭子從公于齊與公言子家子命適公館者
執之(恐從者知叔孫謀)公與昭子言于幄内曰將安衆而納
公公徒將殺昭子(公入則從公伐季者惟恐得罪故欲殺昭子)伏諸道左
師展(魯大夫)告公公使昭子自鑄歸(從他道避伏兵)既而平子
有異志(不欲納公)昭子乃大恚齋于其寢使祝宗祈死自
十月辛酉至戊辰七日無疾卒杜氏云自殺焉左師
展將以公乘馬而歸(謀單騎不用車)公徒執之
春秋出君自鄭昭公厲公外惟衛有四君一惠公朔
一成公鄭一獻公衎一出公輙然皆得返國而昭公
獨否予嘗謂返國有二一是諸侯納之一是本國迎
入之今晉伯既不足恃而齊衛二君又適當景公靈
公之庸懦有虛禮而無實濟且晉臣強横荀鞅趙鞅
輩多黨季氏又貪瀆無厭動輙求貨則諸侯之納固
無望矣若本國迎入則昭似較易于四君何則四君
皆有新立之一君為之抵敵惠公有黔牟成公有叔
武有公子瑕獻公有衛侯剽出公有父蒯聵昭無有
也無有則國無匹敵之君君出君入綽然餘裕即居
守從亡皆不得以兩君顧忌有所藉口又且公逐季
氏原非季氏逐公其在公之入不必餙辱而在季氏
則原非其罪幡然迎入雖曰改節亦並無有前後兩
端待請愆謝過之重煩解說此其間即一本國大夫
通之有餘故子家羇聞不通内外之盟即毅然拒之
聞叔孫昭子之歸通意如即力為衛之至意如隨荀
躒迎公乾侯即勸公從之及叱意如退荀躒俱去猶
乞公以匹馬入魯師而歸之而無如從亡者與公徒
之必不願公歸而公不覺也蓋從亡者皆發難之
人也公若昭伯輩與意如勢不兩立而公徒敗事怠
不用命然而入季氏之門者公徒也心不自安一日
從公則公一日不得歸是以長府之役子家欲公使
諸臣出奔則公可不出即既出而諸人散去有如叔
孫昭子者通乎其間則公可即歸而公以不忍諸臣
而不離意如以諸臣從公而必不敢逆諸臣則惟恐
公歸但借繾綣從公為名而必不肻去此公之所以
薨于乾侯者非天意也實人為之也易曰不利有攸
往小人長也言與衆小人居則無可往也又曰小人
剥廬終不可用也言用小人則併所居亦喪也公何
所往乎剥廬而已
十有一月己亥宋公佐卒于曲棘
宋元公謀納公如晉至曲棘而卒曲棘宋地
十有二月齊侯取鄆
取鄆以居公也鄆魯邑
二十有六年
春王正月葬宋元公
三月公至自齊居于鄆
齊侯為公取鄆而公得居之是時公次陽州未嘗至
齊而曰自齊者見公之已去魯也鄆即魯邑而不曰
歸魯者見鄆之不為魯所取也至若告至曰至公未
嘗告廟而仍書曰至賈逵謂季為守臣當為公代祭
如荀躒所云子姑歸祭者恐意如無道未肯出此此
必公在行所亦設主以告而史官則特以書之亦文
例也况居鄆則在所必書也(又范鞅亦云意如事君如在國如書公行告公)
(至類要是黨意如之言)
夏公圍成
成者孟氏邑也齊侯將納公命無受魯貨季氏使申
豐女賈(二人家臣名)以幣錦賂梁丘據(齊大夫)梁丘據謂齊
侯曰羣臣不盡力于魯君者非不能事君也宋元公
為魯君如晉卒于曲棘叔孫昭子求納其君無疾而
死不知天之棄魯耶抑魯君有罪于鬼神故及此也
君盍卜焉可則師先濟而君繼之否則君何辱為齊
侯乃使公子鉏帥師從公成大夫公孫朝者意如黨
也詐以成誘齊師曰成可取也既而季氏師已集復
謝齊師曰取成非衆意請戰及戰則齊子淵捷苑何
忌子囊帶(三人齊大夫)與季氏野洩冉竪(二人季臣)遇苐傷而
不殺若無意克敵者故戰于炊鼻(魯地)而經不書不予
齊以名也曰公圍則齊無與也雖然公圍之而魯尚
可以抗之也乎此其中有義焉
秋公會齊侯莒子邾子杞伯盟于鄟陵
謀納公也然何益矣鄟陵地闕
公至自會居于鄆
九月庚申楚子居卒
楚平王卒令尹子常以長庶子西賢欲立之子西不
從乃立子壬為昭王
冬十月天王入于成周
尹氏召伯毛伯以王子朝奔楚
單子以子朝之立告晉劉子初攻王城師敗之既而
劉師亦敗劉子以王出王宿于褚氏而進次于滑晉
乃使知躒趙鞅帥師納王召伯盈逐王子朝(始叛而今反正)
朝乃同召氏之族毛伯得尹氏固奉周之典籍以奔
楚召伯逆王及劉子單子盟遂入成周而盟于襄宫
(襄王宫)晉師使成公般戍周而還不書晉師者尊王也
且晉侯不在師也
二十有七年
春公如齊公至自齊居于鄆
夏四月吳弑其君僚
據傳吳子欲因楚喪而伐之使公子掩餘公子燭庸
帥師圍潛楚使莠尹然工尹麋及左尹郤宛救之時
季札聘上國未還也公子光乃伏甲于堀室而饗王
王徒皆執鈹夾道羞者不敢近光使勇士鱄設諸寘
劒于魚腹而進之抽劒刺王公子掩餘奔徐燭庸奔
鍾吾楚師曰彼乘喪伐我我不可乘亂伐彼遂引還
于是光自立是為闔廬按僚者夷昩子也吳子夀夢
生四子長諸樊次餘祭次夷昧次季札諸樊相約必
兄弟傳國以及季子夷昧死季子不受乃立夷昩子
而光自以為諸樊之子當立因弑之其不書吳光弑
而書吳弑者非貰光也莒僕弑父晉荀偃欒書弑君
未聞有可貰之罪而文十八年莒弑其君庶其成十
八年晉弑其君州蒲史文詳略如是矣蓋既有策書
則苟無首從皆可虛其名以按其實以中無彼此可
推卸也胡氏謂諸樊之國遞致不受則國宜之光而
不宜予僚故稱國以弑而不歸獄于光則直貰光矣
且授受大事于此不明則千秋簒案終古未决如宋
宣讓穆則穆之子馮反弑宣子諸樊讓弟則諸樊之
子又得弑僚似乎是非無一定者按禮運云大人世
及以為禮世者傳子及者傳弟也蓋三古授受祗有
傳子傳弟二法而要之傳弟之法終歸傳子舍傳子
而求他法則簒弑矣故夏周傳子殷商傳弟然傳弟
之竆即傳子以繼之如沃丁傳弟太庚則太庚子小
甲立小甲傳弟雍己雍己傳弟太戊則太戊子仲丁
立其始于傳弟而終于傳子殷三十王一轍也(考世家惟)
(太丁𫝊弟外丙外丙𫝊弟仲壬以仲壬無子立太丁之子太甲又沃甲祖丁則先立兄沃甲子後立弟祖)
(丁子以祖丁子陽甲未能立也餘二十八君皆立弟之子無異)蓋父傳子兄傳弟順
也弟傳兄之子則逆矣兄傳弟父傳子總一制也至
叔父𫝊姪則變制矣是以宋穆傳目夷則變制啟亂
闔廬弑君僚則大逆不道有明景泰帝既正位號則
自宜易儲其不幸而復辟者偶然耳此禮不明遂有
執吳光之說以懲忠肅者因舉授受之大法以并正
之(公羊謂光為夷昧子僚為夷昧庶兄則尤屬杜撰無據)
楚殺其大夫郤宛
左尹郤宛直而和國人說之而為左師費無極右領
鄢將師所惡值令尹子常賄而信讒無極告子常曰
宛欲飲子酒告郤宛曰令尹欲就飲于子郤宛曰吾
何足辱令尹令尹果來吾何以獻之無極曰令尹好
甲兵子出之吾擇焉取五甲五兵令帷諸門及饗日
謂令尹曰吾幾禍子子惡(郤宛氏)將為子不利甲在門
矣且救潛之役乘吳亂可得志也子惡取賂焉曰乘
亂不祥夫吳乘我喪我不可乘其亂乎令尹命鄢將
師攻郤氏且爇之宛自殺時國人弗肻爇將師曰不
爇與郤氏同罪乃或取一編菅焉(一束草)或取一秉秆
焉(一把禾)既而投之地終弗爇將師遂假令尹命爇之
滅郤氏族及陽令終氏晉陳氏既而國人多謗言沈
尹戍謂子常曰夫左尹(郤宛)與中廄尹(楊令終)莫知其罪
而子殺之夫費無極楚之讒人也去朝吳(在十五年)出蔡
侯朱(在二十一年)喪太子建殺連尹奢(見定四年傳)平王之不
聰邇無極也今殺三不辜以與大謗(郤氏陽氏晉陳氏)幾及
子矣遂殺費無極與鄢將師以說于國而謗乃止
秋晉士鞅宋樂祁犂衛北宫喜曹人邾人滕人會于扈
會扈者令戍周且謀納公也宋衛皆固請納公獨范
鞅取貨于季孫謂司城子梁(樂祁)與北宫貞子(北宫喜)曰
季孫何罪而公伐之請囚請亡不許而君自出之公
徒之怒實以啟叔孫之心不然豈其伐人而脱甲執
冰以游者(見前)今魯君守齊三年無成而季氏甚得其
民有備多矣然且有備而事君一如其在國此不可
測也二子願納魯君則鞅請從無成將死之衆懼而
退是役也其令戍周則得矣而于納魯則未也此亦
苐書事而義自見者若大夫通序則書例如此並無
他義
冬十月曹伯午卒
邾快來奔(快邾大夫名其事史闕)
公如齊公至自齊居于鄆
公如齊齊侯請饗之子家子曰朝夕立于其朝又何
饗焉其飲酒也及飲使宰夫主獻兼請安(不親獻請安以大夫)
(禮待公)子家子以公出時孟懿子陽虎伐鄆將奪公歸
鄆人請戰子家子不可公乃遣子家子如晉公徒禦
之于且知(近鄆地)敗而退
二十有八年
春王三月葬曹悼公(六月而葬緩)
公雖去魯而季孫猶遣使會葬范鞅所謂事君如在
國者此其一也
公如晉次于乾侯(晉地)
公以齊敬衰始謀至晉然當待于境使之通之俟晉
命來逆而然後入今遽次乾侯則倨矣子家諫不聽
晉乃辭曰天禍魯國君淹恤在外君亦不使一个辱
在寡人(謂不通一使)而即安于甥舅(齊異姓甥舅之國)其亦使逆
君(亦使我來逆而後入)公乃復還境而後逆之(不能用子家故見辱)
夏四月丙戌鄭伯寧卒(寧公作甯)
六月葬鄭定公(三月而葬速)
秋七月癸巳滕子寧卒(寧公作甯)
冬葬滕悼公
二十有九年
春公至自乾侯居于鄆齊侯使高張來唁公
公次乾侯不得見晉君仍返于鄆而齊侯使人來唁
夫唁者初失國而弔之之禮今公自晉歸客寄如故
而忽使來唁則誚公矣蓋誚公之如晉而不納同失
國也然且來唁者稱公主君則更以大夫比公矣故
子家子曰齊卑我甚矣君母辱此故特書之以見齊
之無禮者若其書公至則前公在齊魯境上與齊侯
遇返而居于鄆爾時未嘗至齊也經書自齊居于鄆
今直入晉地不書自晉居于鄆而書自乾侯以齊侯
見公晉侯未見公也見則非齊而書齊不見則自晉
而不書晉書唁惡齊書自又惡晉也至若國之辱則
至此亦不能諱矣
公如晉次于乾侯
平子每歲買馬具從者之衣屨而歸之于乾侯公執
歸馬者而賣其馬遂不歸馬時衛侯獻乘馬名曰啟
服墮塹而死公將為之櫝子家子曰從者病矣請以
食之(欲使食馬)始以帷裹而埋之
夏四月庚子叔詣卒(叔輙之子)
秋七月
冬十月鄆潰
民逃其上曰潰鄆人與公徒為二此必公徒虐鄆人
而致潰者公自此無居所矣
三十年
春王正月公在乾侯
史例國君出外則必書然但書出與至而並無出至
之間又特書所在之例其或書所在必于元正以元
正朝廟係國大事此禮未行則必書所在以示貶辱
故諸公在晉非一次而經皆不書獨于襄二十九年
書公在楚蓋書則責之不書則諱之也今忽書公在
乾侯此固責公之不用諫不疎羣小以致戮没故連
書三年以明戒而不知春秋者謂君凡所在必書所
以存君則公自二十五年遜後歴二十六七八九凡
四年未嘗一書所在也胡氏謂他年不書以鄆猶在
魯封内無適而非其所也至是鄆潰而寄乾侯非其
所矣故必書則二十八年已去鄆而亦不書何也蓋
春秋書在專為朝正闕而不書所以諱惡後儒不知
春秋妄作書在以存君之說致有明靖難無頼造為
建文出狩錄每歲必記所在以為書法夫君死國亡
何處朝正而誣妄如此此豈春秋乎
夏六月庚辰晉侯去疾卒
秋八月葬晉頃公(三月而葬速)
冬十有二月吳滅徐徐子章羽奔楚(羽公作禺)
吳子使徐人執掩餘鍾吾人執燭庸(二父子皆王僚子二十七年奔)
(其地者)二公子奔楚楚子大封土田而居之子西諫不
聽吳子乃執鍾吾子伐徐徐子章羽斷其髮擕其夫
人以逆吳師吳子唁而送之既而奔楚
三十有一年
春王正月公在乾侯
季孫意如會晉荀躒于適歷(躒公穀作櫟後同適歷晉地)
晉定公初立將以師伐意如而納公范鞅曰若召季
孫而不來則信不臣矣然後伐之如何晉侯召季孫
范鞅私謂季孫曰子必來季孫乃會荀躒于適歷經
特書者善之也荀躒乃訊曰寡君使躒謂吾子何故
出君有君不事周有常刑子其圖之季孫練冠麻衣
跣行伏而對曰事君臣之所不得也敢逃刑命君若
以臣為有罪請囚于費以待君之察也唯君(此察而後死)
若以先臣之故不絶季氏而賜之死若弗殺(或賜自盡而不)
(殺)弗亡(不滅其族舊解誤)君之惠也死且不朽(此死而不滅亡)若得
從君而歸則固臣之所願也敢有異心(此竟不察不死而釋之苐)
(迎之而歸此是本意)
夏四月丁己薛伯穀卒
晉侯使荀躒唁公于乾侯
晉侯初立未與公相見故先來唁公禮也季孫意如
乃從知伯(即荀躒)如乾侯子家子曰君與之歸(勸公許其歸)
一慙之不忍而終身慙乎(一慙謂慙與同歸也終身慙不歸也)公曰諾
衆曰在一言矣君必逐之(從公不願歸者欲公逐季孫舊解誤)荀躒以
晉侯之命唁公且曰寡君使躒以君命討于意如意
如不敢逃死君其入也公曰君惠顧先君之好施及
亡人將使歸糞除宗祧以事君則不能見夫人已所
能見夫人者有如河(夫人季孫也誓不相見正欲逐季孫之言也言不逐則不歸也)
荀躒掩耳而走曰寡君其罪之恐敢與知魯國之難
(言如此則納公且有罪矣何敢再知逐季氏事)臣請復于寡君退而謂季孫
君怒未怠子姑歸祭(謂攝君祭事)子家子曰君以一乘入
于魯師季孫必與君歸(既恥為晉納晉使又去則借魯師之迎而單騎自歸此與)
(左師展以乘馬挾公與孟懿子陽虎伐鄆劫公意同)公欲從之(則前誓非公意矣)衆從
者脅公不得歸(公之不歸全在從者)予嘗從經校公出始末齊
景公為德不卒宋元公急于救公而無故路死衛靈
泄泄晉頃君臣則兇惡之極昭公不幸而遭此不意
晉定初立即懷救䘏向使有臣左右之則乾侯之誓
毅然為公逐叛臣有何難事而無如范鞅荀躒皆意
如黨也夫如是則就其迎納慷慨而歸亦所云一慙
可忍者而羣小脅從終始不破公從此無歸日矣經
特書晉唁而不書納公痛納公之無成也若晉言則
誠可嘉也
秋葬薛獻公
冬黑肱以濫來奔(肱公作弓)
黑肱邾大夫不書邾史闕文也濫邾邑
十有二月辛亥朔日有食之
三十有二年
春王正月公在乾侯取闞
取闞事闕公羊曰闞者邾婁之邑也據定元年葬昭
公季氏使役如闞則闞本魯邑為羣公墓地所在公
羊妄說也若杜氏謂公遣人誘闞而取之則亦無據
且此時取闞何為乎
夏吳伐越(吳始用師于越也)
秋七月
冬仲孫何忌會晉韓不信齊高張宋仲幾衛世叔申鄭
國參曹人莒人薛人杞人小邾人城成周(世叔穀作大叔莒人下公)
(有邾婁人穀有邾人)
王使富辛與石張如晉城成周以子朝餘黨多在王
城不敢歸也晉魏舒韓不信如京師合諸侯之大夫
于狄泉尋盟(不書者以公薨未告也)且令城成周于是計丈數
揣高卑度厚薄仞溝洫物土方議遠邇量事期計徒
庸慮材用書餱□以令役于諸侯著為成命
十有二月己未公薨于乾侯
公疾徧賜大夫大夫皆不受子家子雙琥一環一壁
輕服受之大夫皆受至公薨子家子反賜于府人曰
吾不敢逆君命也大夫皆反之
春秋毛氏傳卷三十二
