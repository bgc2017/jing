古音叢目小學類三(韻書之屬)
提要
臣等謹案古音叢目五卷古音獵要五卷古
音餘五卷古音附録一巻明楊慎撰慎有檀
弓叢訓已著録是四書雖各為卷帙而核其
體例實本一書特以陸續而成不及待其完
備每得數卷即出問世故標目各别耳觀其
古音獵要東冬二韻共標鞠朋衆務調夢窻
誦雙明萌用江十三字與古音叢目東冬二
韻所標者全複與古音餘東冬二韻所標亦
複五字是即隨所記憶觸手成編㕘差互出
未歸畫一之明證矣其書皆仿呉棫韻補之
例以全韻分部而以古音之相協者分隸之
然條理多不精宻如周易渙六四渙有丘匪
夷所思丘與思為韻无妄六三无妄之災或
繫之牛行人之得邑人之災災古音菑牛古
音尼與災為韻繫辭乾以易知坤以簡能能
古音奴來反與知為韻慎于古音叢目支韻
内丘字下但注云詩牛字下但注云楚詞能
字下則並不註出典又繫辭神而化之使民
宜之慎于古音叢目五歌韻内知宜字之為
牛何切下注云易而化之為毁禾切則但註
云見楚詞又易彖傳父父子子兄兄弟弟夫
夫婦婦婦與子及弟字為韻慎于古音叢目
四紙韻内婦字下但引西京賦作房詭切豐
六二豐其蔀日中見斗蔀古音蒲五切斗古
音滴主切故九四蔀斗二字與主為韻又繫
辭傳无有師保如臨父母母字與上度懼故
為韻慎于古音叢目語虞韻内斗字下但注
云毛詩母字下但注云易林凡此皆不求其
本隨意捃摭又古音皆其本讀非可隨意諧
聲輾轉分隸如江韻之江窻雙控四字古音
獵要皆收入冬韻是也而古音叢目又以東
韻之紅冬韻之封龍三字收入江韻考易説
卦傳震為雷為龍虞翻干寳並作周禮巾
車革路龍勒注也車故書作龍車犬人
凡幾珥沈辜用可也注故書作龍則本
音龍以在東韻為本音不容改龍以叶封
與邦通邦之古音諧丰聲紅與江通江之古
音諧工聲亦以東冬為本韻不得改封紅以
入江也葢慎博洽過陳第而洞曉古音之根
柢則不及之故蒐輯秦漢古書頗為該備而
置之不得其所遂往往舛漏牴牾以其援據
繁富究非明人空疎者所及故仍録其書以
備節取焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
