周官新義卷十四宋王安石撰
秋官一
惟王建國辨方正位體國經野設官分職以為民極乃
立秋官司寇使帥其屬而掌邦禁以佐王刑邦國刑官
之屬大司寇卿一人小司寇中大夫二人士師下大夫
四人鄉士上士八人中士十有六人旅下士三十有二
人府六人史十有二人胥十有二人徒百有二十人
遂士中士十有二人府六人史十有二人胥十有二人
徒百有二十人
縣士中士三十有二人府八人史十有六人胥十有六人
徒百有六十人
方士中士十有六人府八人史十有六人胥十有六人
徒百有六十人
訝士中士八人府四人史八人胥八人徒八十人
朝士中士六人府三人史六人胥六人徒六十人
司民中士六人府三人史六人胥三人徒三十人
司刑中士二人府一人史二人胥二人徒二十人
司刺下士二人府一人史二人徒四人
司約下士二人府一人史二人徒四人
司盟下士二人府一人史二人徒四人
職金上士二人下士四人府二人史四人胥八人徒八十人
司厲下士二人史一人徒十有二人
犬人下士二人府一人史二人賈四人徒十有六人
司圜中士六人下士十有二人府三人史六人胥十有
六人徒百有六十人
掌囚下士十有二人府六人史十有二人徒百有二十
人
掌戮下士二人史一人徒十有二人
司隸中士二人下士十有二人府五人史十人胥二十
人徒二百人
罪隸百有二十人
蠻隸百有二十人
閩隸百有二十人
夷隸百有二十人
貉隸百有二十人
布憲中士二人下士四人府二人史四人胥四人徒四十人
禁殺戮下士二人史一人徒十有二人
禁暴氏下士六人史三人胥六人徒六十人
野廬氏下士六人胥十有二人徒百有二十人
蜡氏下士四人徒四十人
雍氏下士二人徒八人
萍氏下士二人徒八人
萍之浮物不沈溺又勝酒故掌國之水禁幾酒謹酒
禁川游者謂之萍氏
司寤氏下士二人徒八人
司烜氏下士六人徒十有二人
條狼氏下士六人胥六人徒六十人
脩閭氏下士二人史一人徒十有二人
冥氏下士二人徒八人
庶氏下士一人徒四人
穴氏下士一人徒四人
翨氏下士二人徒八人
柞氏下士八人徒二十人
薙氏下士二人徒二十人
硩蔟氏下士一人徒二人
翦氏下士一人徒二人
赤犮氏下士一人徒二人
蟈氏下士一人徒二人
壺涿氏下士一人徒二人
庭氏下士一人徒二人
銜枚氏下士二人徒八人
伊耆氏下士一人徒二人
大行人中大夫二人小行人下大夫四人司儀上士八
人中士十有六人行夫下士三十有二人府四人史八
人胥八人徒八十人
環人中士四人史四人胥四人徒四十人
象胥每翟上士一人中士二人下士八人徒二十人
掌客上士二人下士四人府一人史二人胥二人徒二
十人
掌訝中士八人府二人史四人胥四人徒四十人
掌交中士八人府二人史四人徒三十有二人
掌察四方中士八人史四人徒十有六人
掌貨賄下士十有六人史四人徒三十有二人
朝大夫每國上士二人下士四人府一人史二人庶子
八人徒二十人
都則中士一人下士二人府一人史二人庶子四人徒
八十人
都士中士二人下士四人府二人史四人胥四人徒四
十人家士亦如之
大司寇之職掌建邦之三典以佐王刑邦國詰四方
邦國刑之所加故曰刑邦國四方則有威讓之令有
文告之辭布令陳辭而又不至則又增修于德而已
故曰詰四方
一曰刑新國用輕典二曰刑平國用中典三曰刑亂國
用重典
刑新國用輕典則教化未明習俗未成以柔乂之也
刑平國用中典則教化已明習俗已成以正直乂之
也刑亂國用重典則頑昏暴悖不可教化以剛乂之
也故書云惟敬五刑以成三德
以五刑糾萬民一曰野刑上功糾力二曰軍刑上命糾
守三曰鄉刑上德糾孝四曰官刑上能糾職五曰國刑
上愿糾暴
野刑為事故上功糾力力所以致功軍刑為政故上
命糾守守所以致命鄉刑為教故上德糾孝孝所以
致德官刑為治故上能糾職職所以致能國刑刑也
故上愿糾暴失愿而暴刑所取也然則刑無為禮乎
曰禮之施萬民者在教而已自野刑序之以至于國
則與書序蠻夷猾夏寇賊姦宄同意
以圜土聚教罷民凡害人者寘之圜土而施職事焉以
明刑恥之其能改者反于中國不齒三年其不能改而
出圜土者殺
凡害人者謂有過失而麗于法者也其獄謂之圜土
則有生養之意也其人謂之罷民則不自強以禮故
也施職事焉則使知自強以明刑恥之則使知自好
其能改者反于中國不齒三年者寘之圜土外之于
中國也故其能改而反也謂之反于中國其收之也
三讓而罰三罰而歸之圜土及與其能改亦不可以一
年而足故不齒三年三年無違則亦久矣于是以倫
類序之其不能改而出圜土者殺則上所以宥而教
之至矣既不能改又逃焉殺之義也先王之于民也
德以教之禮以賓之仁以宥之義以制之善者怙焉
不善者懼焉故居則易以治動則易以服
以兩造禁民訟入束矢於朝然後聽之以兩劑禁民獄
入鈞金三日乃致于朝然後聽之
以兩造禁民訟者訟以兩造聽之而無所偏受則不
直者自反而民訟禁矣入束矢于朝然後聽之者以
束矢自明其直然後聽蓋不直則入其矢亦所以懲
其不直以兩劑禁民獄者獄以兩劑聽之而無所偏
信則不直者自反而民獄禁矣入鈞金三日乃致于
朝然後聽之者以鈞金自明其不可變然後聽蓋不
信則入其金亦所以懲不信獄必三日然後聽則重
致民于獄也獄必以劑則訟至于獄無簡不聽非特
劑而已舉劑以見類焉
以嘉石平罷民凡萬民之有罪過而未麗於灋而害於
州里者桎梏而坐諸嘉石役諸司空重罪旬有三日坐
朞役其次九日坐九月役其次七日坐七月役其次五
日坐五月役其下罪三日坐三月役使州里任之則宥
而舍之
嘉合禮之善也以嘉石平罷民罷民不能自強以禮
故也萬民之有罪過而未麗于法而害于州里者則
司救所謂衺惡也凡害人者則司救所謂過失是也
過失不謂之罪而得罪反重于衺惡則為其已麗于
法故也惟其過失是以未入于刑不虧其體而以圜
土教之也衺惡謂之罪而得罪反輕于過失為其未
麗于法故也坐諸嘉石使自反焉且以恥之役諸司
空則以彊其罷故也重罪旬有三日坐朞役其次九
日坐九月役其次七日坐七月役其次五日坐五月
役其下罪三日坐三月役則報之各稱其罪之輕重
使州里任之則宥而舍之則無任者終不舍焉是乃
所以使州里相安也先王善是法以為其刑人也不
虧體其罰人也不虧財非特如此而已司空之役不
可廢也與其徭平民而苦之孰若役此以安州里之
為利也
以肺石達窮民凡遠近惸獨老幼之欲有復於上而其
長弗達者立於肺石三日士聽其辭以告於上而罪其長
肺之情憂其竅為鼻以肺石達窮民則以其憂在内
不能自達故也非此疾也不為窮民以大僕觀之則
欲其速達甚于遽令然而立于肺石三日然後聽則
又惡民之凟其上民凟其上憒眊而不渫雖誠無告
反不暇治矣
正月之吉始和布刑于邦國都鄙乃縣刑象之灋于象
魏使萬民觀刑象挾日而斂之凡邦之大盟約涖其盟
書而登之于天府大史内史司會及六官皆受其貳而
藏之
凡邦之大盟約大司寇涖其盟書者刑一成而不可
變盟約如之且違焉則刑所取也登之于天府者謹
藏之也大史内史司會及六官皆貳而藏之者各以
考事焉非特備失亡而已
凡諸侯之獄訟以邦典定之凡卿大夫之獄訟以邦灋
斷之凡庶民之獄訟以邦成弊之
諸侯強大其獄訟難定故言以邦典定之卿大夫親
貴其獄訟難斷故言以邦法斷之若夫庶民患其情
偽難弊而已故言以邦成弊之
大祭祀奉犬牲
犬金畜也秋官羞之則各從其類也因致其義焉奉
不可變之義一于所事致其守禦以佐大事者大司
寇之職也小司寇小祭祀奉犬牲士師刉珥奉犬牲
與此同義所任有小大而已
若禋祀五帝則戒之日涖誓百官戒于百族
涖誓而戒焉則制百官百族于刑之中義也謂之禋
祀則致意之精焉刑官佐王事上帝如斯而已天地
二官不言禋則所以佐王事上帝有大于此者此無
所事意不期精粗焉
及納亨前王祭之日亦如之奉其明水火凡朝覲會同
前王大喪亦如之大軍旅涖戮于社凡邦之大事使其
屬蹕
及納亨前王祭之日亦如之者於是也治官以宰制
斟酌贊王而刑官先焉俾王從欲以治則刑先之故
也司寇稱祭之日而宰稱祀則宰天官也故稱祀司
寇秋官也制物之形焉故稱祭明水火之為物潔而
清明之至也清以察理之在我明以燭事之在物潔
以革汙穢而除之刑官所以格上帝于是為至朝覲
會同前王大喪亦如之則與大祭祀前王同義大軍
旅涖戮于社則涖戮刑官之事也蹕者止人使毋敢
干焉刑官之事也小司寇國之大事使其屬蹕則事
在國中而已大司寇邦之大事使其屬蹕則事之所
在通國野焉
小司寇之職掌外朝之政以致萬民而詢焉一曰詢國
危二曰詢國遷三曰詢立君其位王南鄉三公及州長
百姓北面羣臣西面羣吏東面小司寇擯以敘進而問
焉以衆輔志而弊謀
國危國遷立君大事也有疑焉則所謂大疑故致萬
民而詢焉三公鄉老也上言三公中言州長下言百
姓則鄉官皆在此矣上言萬民下言百姓則詢備矣
其言百姓猶洪範之言庶人其言萬民則猶洪範之
言庶民也百姓北面荅君也三公及州長北面帥民
也羣臣西面羣吏東面則左右其事而已民為貴于
是見矣小司寇擯以敘進而問焉以衆輔志而弊謀
則以王志而輔之衆以衆謀為稽而弊之於王也
以五刑聽萬民之獄訟附于刑用情訊之至于旬乃弊
之讀書則用灋凡命夫命婦不躬坐獄訟凡王之同族
有罪不即市
以五刑聽萬民之獄訟者聽獄訟當知罪所麗故也
知罪所麗則姦民有可刺之實不能以巧免愚民有
可宥之情知所以出之焉附于刑用情訊之者既得
其情罪附于刑矣則用情訊之恐其惟從非從也至
于旬乃弊之者慎用刑也與書要囚服念五六日至
于旬時丕蔽要囚同義讀書則用法者弊其罪則讀
其服罪之書讀其服罪之書則用法而已不以意為
輕重訊用情則民得自盡弊用法則吏無所肆焉凡
命夫命婦不躬坐獄訟者貴貴也凡王之同族有罪
不即市者親親也貴貴親親如此而已豈以故撓法
哉
以五聲聽獄訟求民情一曰辭聽二曰色聽三曰氣聽
四曰耳聽五曰目聽
聽獄訟求民情以訊鞫作其言因察其視聽氣色以
知其情偽故皆謂之聲焉言而色動氣喪視聽失則
其偽可知也然皆以辭為主辭窮而情得矣故五聲
以辭為先氣色耳目次之
以八辟麗邦灋附刑罰一曰議親之辟二曰議故之辟
三曰議賢之辟四曰議能之辟五曰議功之辟六曰議
貴之辟七曰議勤之辟八曰議賓之辟
出命制節以治人罪謂之辟八辟有議則非制于法
而已故稱辟焉王所以馭萬民者有八統故其用刑
有八辟麗邦法附刑罰則若今律稱在八議者亦稱
定行之律也謂之議則刑誅赦宥未定也然以臯陶
為士瞽瞍殺人而舜不敢赦則其議之大槩可知矣
以三刺斷庶民獄訟之中一曰訊羣臣二曰訊羣吏三
曰訊萬民聽民之所刺宥以施上服下服之刑
聽民之所刺宥以施上服下服之刑則刺宥聽命而
已訊羣臣訊羣吏則臣吏能循民志而達之者也
及大比登民數自生齒以上登于天府内史司會冡宰
貳之以制國用
及大比登民數自生齒以上登于天府者生齒則有
食之端有食之端則將任之以職故自生齒以上登
其數登于天府則寶而藏之内史司會冡宰貳之以
制國用者國用以賦斂制之賦斂多寡以民制之故
也
小祭祀奉犬牲凡禋祀五帝實鑊水納亨亦如之
曰以木爨火亨飪也實鑊水則濟以木爨火之事而
成之秋官之屬也
大賓客前王而辟后世子之喪亦如之小師涖戮凡國
之大事使其屬蹕孟冬祀司民獻民數於王王拜受之
以圖國用而進退之
内史司會冡宰制國用王圖國用而進退之者圖圖
其大計制事為之制雖事為之制而進退之則斷于
王焉言圖制國用于此則民之犯刑以其貧而已民
之貧以上賦斂之多而已賦斂之多以不知圖國用
制之而已
歲終則令羣士計獄弊訟登中于天府正歲帥其屬而
觀刑象令以木鐸曰不用灋者國有常刑令羣士乃宣
布于四方憲刑禁乃命其屬入會乃致事
中獄訟之中中言事實之書也天府謂之治中告天
謂之升中與此同義
士師之職掌國之五禁之灋以左右刑罰一曰宮禁二
曰官禁三曰國禁四曰野禁五曰軍禁皆以木鐸徇之
于朝書而縣于門閭
五禁之法以左右刑罰為以五禁左右之五刑自野
以及國而五禁自宮以及軍則禁欲其毋犯而已此
其所以異于刑也
以五戒先後刑罰毋使罪麗于民一曰誓用之于軍旅
二曰誥用之于會同三曰禁用諸田役四曰糾用諸國
中五曰憲用諸都鄙
以五戒先後刑罰者以刑罰為中以五戒先後之若
盤庚上篇則以誥先之也若盤庚下篇則以誥後之
也誓誥則若湯誓之於伐桀洛誥之於營周為一事
施一時而已故曰用之於軍旅用之於會同禁糾憲
則所用非特一事一時故曰用諸田役用諸國中用
諸都鄙毋使罪麗於民則軍旅為大會同次之田役
次之國中都鄙則戒之於無事之時先國中後都鄙
與五禁先近後遠同義
掌鄉合州黨族閭比之聯與其民人之什伍使之相安
相受以比追胥之事以施刑罰慶賞
掌鄉合州黨族閭比之聯與其民人之什伍者以比
合比以伍合伍使之相聯也使之相安相受以比追
胥之事以施刑罰慶賞者去其害人者則使之相安
使州里任焉而舍之則使之相受相安相受然後可
以比追胥之事以施刑罰慶賞則廢事者施刑罰有
功者施慶賞士師掌刑使之相安而已若夫使之相
保則有教存焉非士師所及也
掌官中之政令察獄訟之辭以詔司寇斷獄弊訟致邦
令
掌官中之政令者其政令施于其官府之中而已致
邦令者有邦令則致之于官府邦國都鄙也
掌士之八成一曰邦汋二曰邦賊三曰邦諜四曰犯邦
令五曰撟邦令六曰為邦盜七曰為邦朋八曰為邦誣
邦汋汋邦事輕重緩急所在而為鄉背出入者也邦
賊則是為邦賊而已為邦盜則是為邦盜者也非邦
盜而已亂之初生以有邦汋邦汋之不治失政刑矣
宄自内作而為賊姦自外來而為諜固其所也賊諜
為害大矣然未如犯邦令之甚令不行則其害非止
賊諜犯邦令之不治則撟邦令者至焉撟邦令之不
治則為邦盜者至焉易所謂上慢下暴盜思伐之者
也然為邦盗者中無主不至為邦朋為邦誣則盜之
所主也邦朋非邦誣不立則邦誣非邦朋不成惡直
醜正相與為比守正特立之士不容于時而有大物
者無與昭姦此綱紀所以壞大盜所以作然不知禍
本在此而以危亡為兢兢亦難以祈無事矣故事之
八成其序如此
若邦凶荒則以荒辯之灋治之令移民通財糾守緩刑
有移民通財糾守緩刑之事則因有辯矣故有荒辯
之法焉大行人言若國凶荒令賙委之則令諸侯相
賙委故言國小司寇言若邦凶荒以荒辯之法治之
則凶荒徧邦然後以荒辯之法治之故言邦荒政無
糾守而有去幾今此無去幾而有糾守王責諸侯以
守故可以去幾邦國為王守則有糾守而已
凡以財獄訟者正之以傅别約劑
以此正獄訟則民知無傅别約劑之不可治皆無敢
苟簡於其始訟之所由省也孔子聽訟吾猶人也故
於訟欲作事謀始始之不謀及其卒也雖聖人亦末
如之何矣
若祭勝國之社稷則為之尸
滅亡刑之類也
王燕出入則前驅而辟祀五帝則沃尸及王盥洎鑊水
洎鑊水者續司寇之事而終之
凡刉珥則奉犬牲諸侯為賓則帥其屬而蹕于王宫大
喪亦如之
大小司寇使其屬則弗親蹕也士師帥其屬則親蹕
矣大司寇蹕邦事小司寇蹕國事故士師蹕王宫而
已
大師帥其屬而禁逆軍旅者與犯師禁者而戮之歲終
則令正要會正歲帥其屬而憲禁令于國及郊野
雖大師然然所禁而戮非但大師也
