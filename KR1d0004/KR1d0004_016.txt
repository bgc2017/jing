周官新義附卷上宋王安石撰
考工記(一)
國有六職百工與居一焉或坐而論道或作而行之或
審曲面埶以飭五材以辨民器或通四方之珍異以資
之或飭力以長地財或治絲麻以成之
有職者當聽上所聽乎上者言所以為言者音音之
所不能該則聽無與焉奚所受職不通乎此乃或失
職則傷之者至矣工興事造業不能上達故不出上
一百官謂之百工者以其如之故書當其聮事合志
則謂之百僚當其分職率屬則謂之百官當其興事
造業則謂之百工
坐而論道謂之王公作而行之謂之士大夫審曲面埶
以飭五材以辨民器謂之百工通四方之珍異以資之
謂之商旅飭力以長地財謂之農夫治絲麻以成之謂
之婦功
韓非曰自營為厶背厶為公王公之公人臣尊位故
以自營為戒公又訓事公雖尊人亦事人亦事事易
曰地勢坤太下則為勢衰太高則為勢危坴睦也高
而平得埶者也坴睦也彼已睦矣合而成埶得埶而
弗失者善其□故也或又从力以力為勢斯為下从
辛者商以遷有資無為利下道也干上則為辛焉从
内者以入為利从口者商其事故為商賈商度宫商
之字商為臣如斯而已於飭能力者飭也農致其爪
掌養所受乎天五者故从臼从囟欲無失時故从辰
辰地道也農者本也故又訓厚濃水厚醲酒厚禯衣
厚永木上&KR0708;極矣則别而落無以下冂焉麻木榖也
其&KR0708;不一卒於披而别之男服尚之於廟於庭於序
於府皆广也王后之六服或素或沙皆絲絲陽物也
故隂尚之六冕皆麻麻隂物也故陽尚之系幺可飾
物合系為絲無所不飾焉凡从系不必絲也
粤無鎛燕無函秦無廬胡無弓車粤之無鎛也非無鎛
也夫人而能為鎛也燕之無函也非無函也夫人而能
為函也秦之無廬也非無廬也夫人而能為廬也胡之
無弓車也非無弓車也夫人而能為弓車也
知者創物巧者述之守之世謂之工百工之事皆聖人
之作也爍金以為刃凝土以為器作車以行陸作舟以
行水此皆聖人之所作也
知如矢直可用勝物然必欲使之非不疾而速不行
而至是智之事而已所謂良知以直養之可以命物
矣知智之事故其字通於智禮从豆用於交物故也
則知从矢亦用于辨物智者北方之性也刀用于當
歛之時雖殺不過也用于方發之時則為創焉創則
懲矣故又為予創若時之字倉言發刀言制故又為
創業垂統之字愴心若創焉愴重隂創物工則欲巧
巧者善偽在所丂焉作者交錯而難知述者分辨而
宜審辨矣然後辵以述之杀察本末述則述其末而
已凡作無常一有一亡是唯人為道實無作金性悲
悲故慘聚得火而樂樂故融釋凡物凝止慘聚火爍
之而為樂焮之而為欣刀制也能制者刀所制者非
刀也刀以用刃為不得已欲戾右也于用刃也乃為
戾左刃刀之用刃又戾左焉刃矣重隂則凝凝則疑
易曰履霜堅冰隂始凝也
天有時地有氣材有美工有巧合此四者然後可以為
良材美工巧然而不良則不時不得地氣也橘踰淮而
北為枳鸜鵒不踰濟貉踰汶則死此地氣然也鄭之刀
宋之斤魯之削吳粤之劒遷乎其地而弗能為良地氣
然也燕之角荆之幹妢胡之笴吳粤之金錫此材之美
者也天有時以生有時以殺草木有時以生有時以死
石有時以泐水有時以凝有時以澤此天時也
時以日為節度數所自出當時為是是在此所故時
又訓此又作旨日有為之焉人以為時以有之也故
曰時無止有隂氣焉有陽氣焉有冲氣焉故从一起
于西北則無動而生之也卬左低右屈而不直則氣
以陽為主有變動故也又為气與之气者气以物與
所賤也天地隂陽冲氣與萬物有气之道又為气索
之气者萬物資焉猶气也其得之有量或又从米米
食氣也孔子曰肉雖多不使勝食氣夫米殘生傷性
不善自養而又養人為事氣若此斯為下
凡攻木之工七攻金之工六攻皮之工五設色之工五
刮摩之工五摶埴之工二攻木之工輪輿弓廬匠車梓
攻金之工築冶鳧㮚段桃攻皮之工函鮑韗韋裘設色
之工畫繢鍾筐㡛刮摩之工玉楖雕矢磬摶埴之功陶旊
从工者若所謂攻金之工攻木之工是也从攴者若
所謂鳴鼓而攻之是也
有虞氏上陶夏后氏上匠殷人上梓周人上輿
依阜為之勹缶屬焉陶勹隂陽之氣憂樂無所泄如
之故皆謂之陶
故一器而工聚焉者車為多車有六等之數車軫四尺
謂之一等戈柲六尺有六寸既建而迆崇於軫四尺謂
之二等人長八尺崇於戈四尺謂之三等殳長尋有四
尺崇於人四尺謂之四等車戟常崇於殳四尺謂之五
等酋矛常有四尺崇於戟四尺謂之六等車謂之六等
之數
車从三象三材从口利轉从通上下乘之莫轚之而
專則轉或乙之則軋或叕之則輟于所俞則輸其載
臣道也輖往而可復周者也輹復也轐僕也軨令也
□以為卩者軫旗斿之所㐱也夫軫之方也以象地
也方地事也方而不運故物㐱焉與車相收也故軫
訓收琴所謂軫與琴相收故曰軫軾所憑撫以為禮
式之者也有式則有几軌于用式則為之先輈載欲
準行欲利以需為病以覆為戒又作□兩車也兩戈
也兵車于是為連也軌行無窮也而車之數窮于此
輿有臼之乎上有卄之乎下君子所乘烝徒從焉故
輿又訓衆作車者自輿始故輿又訓始轛對乘者乘
者君子也宜能立式者對焉輪一畐一虚一有一無
運而無窮無作則止所謂輪者如斯而已輻畐者也
實輪而凑轂致福之道也軸作止由之者也轊當轂
之先而致用焉慧也轂以虚受慧以實受福轂者榖
善心也軏者䡇善首也載者輿運者輪服者輈軏無任焉
而持其先出其上輗則有大焉所謂能兒子者也元不
足以名之輈也車所以冒難而楘也為之纏固敄此
木也輻有軹不出於轂若賢而非賢也輢有軹不入
于軾若轛而非轛也轂有口所以為利轉至軹而窮
焉是皆宜只者也輮柔木以為固抱也輢兵所倚也
衆亦倚焉車有六等之數兼三材而兩之較效此者
也故君子倚焉
凡察車之道必自載於地者始也是故察車自輪始凡察
車之道欲其樸屬而微至不樸屬無以為完久也不微至
無以為戚速也輪已崇則人不能登也輪已庳則於馬終
古登阤也故兵車之輪六尺有六寸田車之輪六尺有三
寸乘車之輪六尺有六寸六尺有六寸之輪軹崇三尺有
三寸也加軫與轐焉四尺也人長八尺登下以為節
度土高深用仞人以度之刃以志之考工記曰人長
八尺登下以為節
輪人為輪斬三材必以其時三材既具巧者和之轂也
者以為利轉也輻也者以為直指也牙也者以為固抱
也輪敝三材不失職謂之完望而眡其輪欲其幎爾而
下迆也進而眡之欲其微至也無所取之取諸圜也望
其輻欲其揱爾而纖也進而眡之欲其肉稱也無所取
之取諸易直也望其轂欲其眼也進而眡之欲其幬之
廉也無所取之取諸急也眡其綆欲其蚤之正也察其
菑蚤不齵則輪雖敝不匡凡斬轂之道必矩其隂陽陽
也者稹理而堅隂也者疏理而柔是故以火養其隂而
齊諸其陽則轂雖敝不藃轂小而長則柞大而短則摰
是故六分其輪崇以其一為之牙圍參分其牙圍而漆
其二椁其漆内而中詘之以為之轂長以其長為之圍
以其圍之阞捎其藪五分其轂之長去一以為賢去三
以為軹容轂必直陳篆必正施膠必厚施筋必數幬必
負幹既摩革色青白謂之轂之善參分其轂長二在外
一在内以置其輻凡輻量其鑿深以為輻廣輻廣而鑿
淺則是以大扤雖有良工莫之能固鑿深而輻小則是
固有餘而強不足也故竑其輻廣以為之弱則雖有重
任轂不拆參分其輻之長而殺其一則雖有深泥亦弗
之溓也參分其股圍去一以為骹圍揉輻必齊平沈必
均直以指牙牙得則無𣙗而固不得則有𣙗必足見也
六尺有六寸之輪綆參分寸之二謂之輪之固凡為輪
行澤者欲杼行山者欲侔杼以行澤則是刀以割塗也
是故塗不附侔以行山則是摶以行石也是故輪雖敝
不甐於鑿凡揉牙外不廉而内不挫旁不腫謂之用火
之善是故規之以眡其圜也萭之以眡其匡也縣之以
眡其輻之直也水之以眡其平沈之均也量其藪以黍
以眡其同也權之以眡其輕重之侔也故可規可萭可
水可縣可量可權也謂之國工
規成圓圜天道也夫道也規形而下者於天道為不
居性之圓為覺在形而下者於天道為不足性之圓
為覺在形而下則為見規所正在器而已榘从木者
一曲一直而成方生於木之曲直从矢者方生直也
从巨者五寸盡天下之方器之巨者巨以工則榘工
所用巨以半□則榘與規異
輪人為蓋達常圍三寸桯圍倍之六寸信其桯圍以為
部廣部廣六寸部長二尺桯長倍之四尺者二十分寸
之一謂之枚部尊一枚弓鑿廣四枚鑿上二枚鑿下四
枚鑿深二寸有半下直二枚鑿端一枚弓長六尺謂之
庇軹五尺謂之庇輪四尺謂之庇軫參分弓長而揉其
一參分其股圍去一以為蚤圍參分弓長以其一為之尊
上欲尊而宇欲卑上尊而宇卑則吐水疾而霤遠蓋已
崇則難為門也蓋已卑是蔽目也是故蓋崇十尺良蓋
弗冒弗紘殷畆而馳不隊謂之國工
輿人為車輪崇車廣衡長參如一謂之參稱參分車廣
去一以為隧參分其隧一在前二在後以揉其式以其
廣之半為之式崇以其隧之半為之較崇六分其廣以
一為之軫圍參分軫圍去一以為式圍參分式圍去一
以為較圍參分較圍去一以為軹圍參分軹圍去一以
為轛圍圜者中規方者中矩立者中縣衡者中水直者
如生焉繼者如附焉凡居材大與小無并大倚小則摧
引之則絶棧車欲弇飾車欲侈
輈人為輈輈有三度軸有三理國馬之輈深四尺有七
寸田馬之輈深四尺駑馬之輈深三尺有三寸軸有三
理一者以為媺也二者以為久也三者以為利也軓前
十尺而策半之凡任木任正者十分其輈之長以其一
為之圍衡任者五分其長以其一為之圍小於度謂之
無任五分其軫間以其一為之軸圍十分其輈之長以
其一為之當兔之圍參分其兔圍去一以為頸圍五分
其頸圍去一以為踵圍
凡揉輈欲其孫而無弧深今夫大車之轅摯其登又難
既克其登其覆車也必易此無故惟轅直且無橈也是
故大車平地既節軒摯之任及其登阤不伏其轅必縊
其牛此無故唯轅直且無橈也故登阤者倍任者也猶
能以登及其下阤也不援其邸必緧其牛後此無故唯
轅直且無橈也是故輈欲頎典輈深則折淺則負輈
注則利準利準則久和則安輈欲弧而無折經而無絶
進則與馬謀退則與人謀終日馳騁左不楗行數千里
馬不契需終歲御衣袵不敝此唯輈之和也勸登馬力
馬力既竭輈猶能一取焉良輈環灂自伏兔不至&KR1270;七
寸&KR1270;中有灂謂之國輈
輈之方也以象地也蓋之圜也以象天也輪輻三十以
象日月也蓋弓二十有八以象星也龍旂九斿以象大
火也鳥旟七斿以象鶉火也熊旗六斿以象伐也龜蛇
四斿以象營室也弧旌枉矢以象弧也
穴有穹者陶宂是也弓有穹者若蓋弓是也椽緣也
相抵如角故又謂之桷自極衰之故又謂之榱聯屬
上比為上庇下下有僚之義故又謂之橑蓋弓如之
故亦曰橑龍旂九斿以象大火鳥旟七斿以象鶉火
熊旂六斿以象伐龜蛇四斿以象營室旐卑者所建
兵事兆於此龜蛇北方物所兆也旟所帥衆有與也
鳥隼南方為有與焉旗軍將所建衆期焉其得天數
乃可期物熊虎西方止而左右物所期也旂人君所
建以帥衆則宜有義辨焉夫旗熊虎也故宜以知變
為義夫旂龍也故宜以義辨為言
攻金之工築氏執下齊冶氏執上齊鳬氏為聲㮚氏為
量段氏為鎛器桃氏為刃金有六齊六分其金而錫居
一謂之鍾鼎之齊五分其金而錫居一謂之斧斤之齊
四分其金而錫居一謂之戈戟之齊參分其金而錫居
一謂之大刃之齊五分其金而錫居二謂之削殺矢之
齊金錫半謂之鑒燧之齊
鼎以木巽火日二氣而餁之所謂鼎盛者以取新為
義所謂鼎鼎者其重如此凡任用兵遠則弓矢者射
之近則矛者句之句之矣然後殳者擊之戈戟者刺
之弓象弛弓之形欲有武而不用從一不得已而用
欲一而止矢從入從睽而通也從入欲覆入之從一
與弓同意覆入之為上睽而通其次也一而止又其
次也睽而不能通斯為下誓謂之矢激而後發一往
不反如此矢又陳也用矢則陳焉矛句而&KR1525;焉必或
尸之右持而句左亦戾矣殳右擊人求已勝也然人
亦丿焉戈兵至于用戈為取小矣從一與弓同意戟
戈類兵之健者
築氏為削長尺博寸合六而成規欲新而無窮敝盡而無惡
工□木築有節又作䈽以畐土焉
冶氏為殺矢刃長寸圍寸鋌十之重三垸戈廣二寸内
倍之胡三之援四之已倨則不入已句則不決長内則
折前短内則不疾是故倨句外博重三鋝戟廣寸有半
寸内三之胡四之援五之倨句中矩與刺重三鋝
金以隂凝冶以陽釋之使唯我所為能冶物者也所
謂冶容悅而散若金之冶
桃氏為劒臘廣二寸有半寸兩從半之以其臘廣為之
莖圍長倍之中其莖設其後參分其臘廣去一以為首
廣而圍之身長五其莖長重九鋝謂之上制上士服之
身長四其莖長重七鋝謂之中制中士服之身長三其
莖長重五鋝謂之下制下士服之
劒鍛者歛其刃焉服者又欲歛而不用
鳧氏為鍾兩欒謂之銑銑間謂之于于上謂之鼓鼓上
謂之鉦鉦上謂之舞舞上謂之甬甬上謂之衡鍾縣謂
之旋旋蟲謂之幹鍾帶謂之篆篆間謂之枚枚謂之景
于上之攠謂之隧十分其銑去二以為鉦以其鉦為之
銑間去二分以為之鼓間以其鼓間謂之舞脩去二分
以為舞廣以其鉦之長為之甬長以其甬長為之圍參
分其圍去一以為衡圍參分其甬長二在上一在下以
設其旋薄厚之所震動清濁之所由出侈弇之所由興
有說鍾已厚則石已薄則播侈則柞弇則鬱長甬則震
是故大鍾十分其鼓間以其一為之厚小鍾十分其鉦
間以其一為之厚鍾大而短則其聲疾而短聞鍾小而
長則其聲舒而遠聞為隧六分其厚以其一為之深而
圍之
鳬有不可畜者能反人也為得已焉有可畜者不能
乙也為戾右焉鍾金為之鼓壴則用焉鼓從支鍾從
種者種以秋成支以春始支作而散無本不立種止
而聚乃終于播而後生焉鼓又從攴攴擊也種又或
從重國語曰鍾尚羽樂器重者從細鍾鼓皆壴而支
焉于鼓從壴從支則鼓以作為事于鍾從金從重則
皆其體也止為體作為用鼓以作故凡作樂皆曰鼓
鍾訓聚止而聚故也鼓又作□□者作也作已而古
有承之者柞氏攻木者也虞衡作之而有柞氏攻
之而亡柞木有實而無華有華而無實柞又栩也實
染乃見亦一有一亡也所謂種侈則柞乍作而止聲
一而已柞也春秋外傳曰革木一聲
㮚氏為量改煎金錫則不耗不耗然後權之權之然後
準之準之然後量之量之以為鬴深尺内方尺而圜其
外其實一鬴其臋一寸其實一豆其耳三寸其實一升
重一鈞其聲中黃鍾之宫槩而不稅其銘曰時文思索
允臻其極嘉量既成以觀四國永啟厥後兹器維則凡
鑄金之狀金與錫黑濁之氣竭黃白次之黃白之氣竭
青白次之青白之氣竭青氣次之然後可鑄也
從木者隂所能㮚以陽而已從口從重入隂疑陽也
從一從丨陽戰而丨也卜則勝隂故一上右㮚北方
果縮而㮚者木兆于西方故桃從兆至東方生子故
李從子至南方子成適口故杏從口北木本實故㮚
木在下木在下東南未盛故李杏木在上西木配也
故桃木在左木巽曲直木之巽以行權雚上下觀以
知輕重水至平準致一可準釜有承之者無事於是
父道也尚其道故金在下鬲有足鬴無足以鬲視鬴
為有父用焉重一鈞鈞輕重之鈞均均遠近多少之均量
所槩水所溉盡而有繼手所槩亦盡而有繼稅有程
也有稱也悅然後取則民得說焉故又通於駕說之
字從日日可量也從土土可量也從□□而出乃可
量從宀宀而隠亦可量也從口從十可口而量以有
數也十上出口則雖在數有不可口而量者詩曰天
生烝民有物有則是非人為也若具之為利也書曰
知人則哲明哲實作則是則人為也若夫刀之為制
也以有則也者則有則之也者故又為不重則不威
之則七月之律謂之夷則隂夷物以未及中為則故
至酉告酷焉叉作&KR0767;鼎者器也有則焉刀者制也作
則焉又作□者天也人也皆有則也
段氏(闕)
函人為甲犀甲七屬兕甲六屬合甲五屬犀甲夀百年
兕甲夀二百年合甲夀三百年凡為甲必先為容然後制
革權其上旅與其下旅而重若一以其長為之圍凡甲
鍛不摯則不堅已敝則橈凡察革之道眡其鑚空欲其
惌也眡其裏欲其易也眡其朕欲其直也櫜之欲其約
也舉而眡之欲其豐也衣之欲其無齘也眡其鑚空而惌
則革堅也眡其裏而易則材更也眡其朕而直則制善
也櫜之而約則周也舉之而豐則明也衣之無齘則變
也
三十年為一世則其所因必有革革之要不失中而
已治獸去皮其毛謂之革者以能革其形革有革
其心有革其形若獸則不可以革其心者不從世而
從廿從十者世必有革革不必世也又作莗莗有為
也故爪掌焉
鮑人之事望而眡之欲其荼白也進而握之欲其柔而
滑也卷而摶之欲其無迆也眡其著欲其淺也察其線
欲其藏也革欲其荼白而疾澣之則堅欲其柔滑而腛
脂之則需引而信之欲其直也信之而直則取材正也
信之而枉則是一方緩一方急也若苟一方緩一方急
則及其用之也必自其急者先裂若苟自急者先裂則是
以摶為帴也卷而摶之而不迆則厚薄序也眡其著而
淺則革信也察其線而藏則雖敝不甐
韗人為臯陶長六尺有六寸左右端廣六寸中尺厚三
寸穹者三之一上三正鼓長八尺鼓四尺中圍加三之
一謂之鼖鼓為臯鼓長尋有四尺鼓四尺倨句磬折凡
冒鼓必以啟蟄之日良鼓瑕如積環鼓大而短則其聲
疾而短聞鼓小而長則其聲舒而遠聞
韗所治以軍為末謂之韗人舉末以該之或作韗亦
是意人各致功不可齊也故以磬鼓之音臯則用衆
故臯字從□從白□進趨也大者得衆可以進趨矣
臯大者得衆進趨隂雖乘焉不能止也能臯之而已
所謂隰臯山阪駿疾臯則臯緩
韋氏(闕)
裘氏(闕)
畫繢之事雜五色東方謂之青南方謂之赤西方謂之
白北方謂之黑天謂之玄地謂之黃青與白相次也赤
與黑相次也玄與黃相次也青與赤謂之文赤與白謂
之章白與黑謂之黼黑與青謂之黻五采備謂之繡
畫隨其分為之畫所謂今女畫者自為分阻以止之
意所謂繪畫者蓋始于此義繢陽也繡隂也凡繡所
象皆德非苟設飾也使心有肅心焉繢陽也施於衣
繪會五采焉青東方也物生而可見焉故言生言色
白西方也物成而可數焉故言入言數青生丹為出
白受青為入出者順也入者逆也夫丹所受一乃木
所含而為朱者也夫一染而縓再染而䞓乃白所謂
入二者也坎為赤内陽也乾為大赤内外皆陽也字
以火大為赤外陽也於赤質其物故又作烾炎也土
也要其末也色本欲幽其末在明故探其本於黑要
其末於烾至隂之色乃出於至陽故火上炎為黑天
謂之玄至黑謂之黼剛柔雜故从又始乎出而顯卒
乎入而隠入在下則文在地事也音變至十則章成
矣剛柔雜於東南至西南而章成故畫繪之事以青
赤為文赤白為章所謂煥乎其有文章猶畫繪也斤
尸木者斧而斤繼事故尸在上斧於斤有父道焉其
西北為黼黼在乾位則斧有父體矣黹不一而止終
於甫黼黻皆黹也斧有父體焉黼有用而已黻兩已
相弗而以丿為守
土以黃其象方天時變火以圜山以章水以龍鳥獸蛇
雜四時五色之位以章之謂之巧
地道得中而莢則其美其見於色如此又作□也盛
矣而不可以有行也黑探其本烾要其末青推其色
白逆其數赤質其物黃正其所□期其極或&KR1163;於言
凡有名者皆言類或&KR1163;於絲凡有數者皆絲類變支
此支此者藏于密故支在内戀心戀焉圜則可口以
為圜所&KR1834;則睘無所至圜德之圓也易曰蓍之德圓
而神圜器之圜也易曰乾為圜
凡畫繢之事後素功
素系其本也故系在下垂為衣裳其末也故垂在上
凡器亦如之周官春獻素秋獻成素末受采故以為
裳素之素素而已故又為素隠之素
鍾氏染羽以朱湛丹秫三月而熾之淳而漬之三入為
纁五入為緅七入為緇
水始事木生色每入必變變至於九九已無變故又
从木而九在木上火炎之木赤黃色也其熏而黑則
猶纁可上達而為玄纁事也玄道也緅舍纁取玄可
謂知取矣水色玄玄有赤黑焉坎為赤流故也䞓从
巠則以陽流而䞓緇从甾則以隂雝而緇緇則水之
所以為赤者隠田之所以為黃者廢
筐人(闕)
㡛氏湅絲以涗水漚其絲七日去地尺暴之晝暴諸日
夜宿諸井七日七夜是謂水湅湅帛以欄為灰渥淳其
帛實諸澤器淫之以蜃清其灰而盝之而揮之而沃之
而盝之而塗之而宿之明日沃而盝之晝暴諸日夜宿
諸井七日七夜是謂水湅
&KR1647;孰也羊孰乃可亯淳洎厚也亯物以水為節則洎
厚所謂其民淳淳者如物孰洎厚所謂以欄為灰渥
淳其帛者灰渥而孰之也醇酒厚也酒生則清孰
則醇周禮有清酒昔酒昔酒則孰之者也諄孰言
之
