周官新義卷十一宋王安石撰
春官四
大祝掌六祝之辭以事鬼神示祈福祥求永貞一曰順
祝二曰年祝三曰吉祝四曰化祝五曰瑞祝六曰筴祝
順祝所謂順豐年年祝所謂逆時雨寧風旱吉祝所
謂祈福祥化祝謂弭災兵遠辠疾瑞祝則若金縢植
璧秉圭筴祝則金縢册祝是也遠辠疾所謂永貞餘
皆所謂祈福祥而吉祝則非有所指求是以為祈福
祥之正
掌六祈以同鬼神示一曰類二曰造三曰禬四曰禜五
曰攻六曰說
類類上帝之屬造造于祖之屬禬禬國之凶荒民之
札喪之屬禜春秋祭禜之屬攻以攻禜攻之之屬說
以攻說禬之之屬
作六辭以通上下親疎遠近一曰祠二曰命三曰誥四
曰會五曰禱六曰誄
命誥誄言其事之辭祠會禱言其辭之事
辨六號一曰神號二曰鬼號三曰示號四曰牲號五曰
齍號六曰幣號
牲齍幣亦皆為之號禮之敬文也
辨九祭一曰命祭二曰衍祭三曰炮祭四曰周祭五曰
振祭六曰擩祭七曰絶祭八曰繚祭九曰共祭
命祭禮記所謂若賜之食而君客之則命之祭然後
祭周祭禮記所謂殽之序徧祭之振祭儀禮所謂取
肝擩于醢振祭擩祭儀禮所謂取菹擩于醢祭于豆
間絶祭儀禮所謂右取肺左郤手執本坐弗繚右絶
末以祭共祭膳夫肆師所謂授祭唯衍炮繚祭無所
經見然鄉飲酒禮言弗繚則祭有繚者矣
辨九&KR0596;一曰稽首二曰頓首三曰空首四曰振動五曰
吉&KR0596;六曰凶&KR0596;七曰奇&KR0596;八曰襃&KR0596;九曰肅&KR0596;以享右
祭祀
享尊在已上者右尊在已右者
凡大禋祀肆享祭示則執明水火而號祝隋釁逆牲逆
尸令鍾鼓右亦如之來瞽令臯舞
號祝號致焉而後祝也執明水火則明水火之為物
致潔而清明大禋祀致其精以祀也肆享致其全以
享也祭示致其察以祭也上所致如此而祀陳信於
鬼神則其所執宜以至潔而清明來瞽則樂師詔之大
祝來之臯舞則樂師詔之大祝令之
相尸禮旣祭令徹大喪始崩以肆鬯渳尸相飯贊斂徹
奠言甸人讀禱付練祥掌國事
言甸人讀禱者於甸人讀禱則大祝言於匶使知焉
國有大故天烖彌祀社稷禱祠
彌與小祝所謂彌烖兵同義
大師宜于社造于祖設軍社類上帝國將有事于四望
及軍歸獻于社則前祝大會同造于廟宜于社過大山
川則用事焉反行舍奠
大師先社後祖隂事也大會同先廟後社陽事也
建邦國先告后土用牲幣禁督逆祀命者頒祭號于邦
國都鄙
大宗伯言大封告后土今此言建邦國則唯建邦國
為大封矣逆祀命謂命之祀而弗祀非所命而祀焉
頒祭號于邦國都鄙謂頒其所得用之祭號
小祝掌小祭祀將事侯禳禱祠之祝號以祈福祥順豐
年逆時雨寧風旱彌烖兵遠辠疾大祭祀逆齍盛送逆
尸沃尸盥贊隋贊徹贊奠凡事佐大祝大喪贊渳設熬
置銘及葬設道齎之奠分禱五祀大師掌釁祈號祝
大師掌釁祈號祝者左氏傳所謂軍行祓社釁鼓祝
奉以從也
有寇戎之事則保郊祀于社凡外内小祭祀小喪紀小
會同小軍旅掌事焉
保郊保神壝之在郊者社不在郊無事保祀之而已
喪祝掌大喪勸防之事及辟令啓及朝御匶乃奠及祖
飾棺乃載遂御及葬御匶出官乃代及壙說載除飾小
喪亦如之掌喪祭祝號王弔則與巫前
勸防為行匶也勸勸力防防傾虧辟辟殯啓啓菆塗
朝朝廟奠奠匶以祝御匶則象其生時既御匶出宫
後祝代之執事說載除飾為將窆故也弔用巫祝臨
死者故也
掌勝國邑之社稷之祝號以祭祀禱祠焉凡卿大夫之
喪掌事而斂飾棺焉
勝國邑之社稷喪之類故喪祝掌其事
甸祝掌四時之田表貉之祝號舍奠于祖廟禰亦如之
師甸致禽于虞中乃屬禽及郊饁獸舍奠于祖禰乃斂
禽禂牲禂馬皆掌其祝號
舍奠于祖廟禰亦如之則出而時田故舍奠田亦以
遷祖行則奠以祖為正故曰禰亦如之大祝造于祖
不言廟今此言廟者言奠不言廟則嫌奠于行主而
已及郊饁獸釋奠于祖禰不言廟則亦言禰非行主
可知也凡言師田師不必田田不必師今此言師甸
而其事皆田又甸祝所掌則是用師以田而已小宗
伯言頒禽於此言歛相備也禂牲禂馬許慎以為禂
禱牲馬之祭而引詩既伯既禂以釋之今詩禂為禱
則禂禱盖同義
詛祝掌盟詛類造攻說禬禜之祝號作盟詛之載辭以
敘國之信用以質邦國之劑信
於人也盟詛以要之於鬼神也類造攻說禬禜以求
之民之所不能免也先王與同患焉因為典禮而置
官以掌之弭亂救災於是乎在矣所載于盟詛之書
是謂國之信用有劑焉以信其約是謂邦國之劑信
司巫掌羣巫之政令若國大旱則帥巫而舞雩國有大
烖則帥巫而造巫恆祭祀則共匰主及道布及蒩館凡
祭事守瘞凡喪事掌巫降之禮
帥女巫也不言女則以女巫見之造巫恆造其所禳
之恆事也恆久也其所造事災弭而後止焉非頃而
已巫神所降故喪事有巫降之禮焉盡愛之道也
男巫掌望祀望衍授號旁招以茅冬堂贈無方無算春
招弭以除疾病王弔則與祝前
授號者授祭者以祭號旁招以茅者以茅招所祀四
方之神以茅則與藉之用茅同意堂贈盖歲有事於
堂而贈焉無方則唯巫之所之無算則唯巫之所用
招招福祥弭弭禍崇於喪祝言王弔則與巫前然後
知其為喪祝於男巫言王弔則與祝前然後知其為
男巫
女巫掌歲時祓除釁浴旱暵則舞雩若王后弔則與祝
前凡邦之大烖歌哭而請
女隂物舞陽事舞女以助達隂中之陽用巫則以接
神故也國大旱則旱大矣又徧國焉故司巫帥舞旱
暵則不至是也故女巫舞之而已歌以致神哭以祈
哀
大史掌建邦之六典以逆邦國之治掌灋以逆官府之
治掌則以逆都鄙之治凡辨灋者攷焉不信者刑之凡
邦國都鄙及萬民之有約劑者藏焉以貳六官六官之
所登若約劑亂則辟灋不信者刑之
司約掌邦國及萬民之約劑若大亂則六官辟藏其
不信者殺盖六官所藏約劑有登于司約而藏焉大
史又藏焉則以貳六官所藏及其所登辟灋啓其書
正歲年以序事頒之于官府及都鄙頒告朔于邦國閏
月詔王居門終月
歴日月以正歲年正歲年以序事序事以授時頒之
于官府都鄙授事時也歲則馮相氏所謂十有二歲
年則若春秋書年頒告朔亦授以事時也謂之告朔
則諸侯以所頒藏於祖廟朔月則告廟而受行之月
日時有常而置閏無常無常者變也一闔一闢利用
出入有常者待是焉
大祭祀與執事卜日戒及宿之日與羣執事讀禮書而
協事祭之日執書以次位常辨事者攷焉不信者誅之
辨灋辟灋不信則刑之尊灋故也辨事則事有大小
不皆刑也故言誅之而已
大會同朝覲以書協禮事及將幣之日執書以詔王大
師抱天時與大師同車大遷國抱灋以前
大祭祀言與羣執事讀禮書而協事大會同朝覲言
以書協禮事祭祀所謂事即禮事會同朝覲所謂書
即禮書相備而已
大喪執灋以涖勸防遣之日讀誄凡喪事攷焉小喪賜
諡凡射事飾中舍算執其禮事
鄭氏謂史讀誄大師帥瞽作諡王誄諡成於天道中
形為閭虎兕鹿之屬而鑿中以盛算明善射多算則
能勝物而制之以為用
小史掌邦國之志奠繫世辨昭穆若有事則詔王之忌
諱大祭祀讀禮灋史以書敘昭穆之俎簋大喪大賓客
大會同大軍旅佐大史凡國事之用禮灋者掌其小事
卿大夫之喪賜諡讀誄
父謂之昭子謂之穆父子相代謂之世世之所出謂
之繫奠繫世以知其本所出辨昭穆以知其世序鄭
氏謂小史叙俎簋以大史與羣執事讀禮灋為節卿
大夫之喪即大史所謂小喪鄭氏所謂讀誄亦以大
史賜諡為節事相成
馮相氏掌十有二歲十有二月十有二辰十日二十有
八星之位辨其序事以會天位冬夏致日春秋致月以
辨四時之敘
序事春作夏訛秋成冬易厥民析因夷隩之屬是也
天位星鳥星火星昴星虛之屬是也馮相氏辨而會
之羲和之事也而以中士為之則世及於此略天道
詳人事矣
保章氏掌天星以志星辰日月之變動以觀天下之遷
辨其吉凶以星土辨九州之地所封封域皆有分星以
觀妖祥以十有二歲之相觀天下之妖祥
掌天星者掌天與星也所謂日月之變動五雲之物
十有二風皆天也遷亦變動變動吉凶之所生然天
不因人不成故仰以志星辰日月之變動俯以觀天
下之遷辨其吉凶分星各有所主封域歲無常主異
於分星故以其相觀天下之妖祥
以五雲之物辨吉凶水旱降豐荒之祲象以十有二風
察天地之和命乖别之妖祥凡此五物者以詔救政訪
序事
五雲之物或兆吉凶或兆水旱兆水旱故以其物降
豐荒之祲象使人知而為備氣祥謂之祲形本謂之
象以風察天地之和和則無事矣不和也則命乖别
之妖祥焉乖别在人而妖祥先見於風則亦人與天
地同流通萬物一氣故也豐荒之祲象言降乖别之
妖祥言命皆命而降之也命謂名言之救政救凶荒
乖别之政序事救政之事所當先後緩急詔以詔上
訪以訪下
内史掌王之八枋之灋以詔王治一曰爵二曰祿三曰
廢四曰置五曰殺六曰生七曰予八曰奪
謂之八枋之法則其所掌者法而已
執國灋及國令之貳以攷政事以逆會計掌敘事之灋
受納訪以詔王聽治
上以道制之下守以為法上以命使下下禀以為令敘
事事治先後也納納言於上訪訪事於下受納則受
其所納之言受訪則受其所訪之對掌敘事之灋所
以詔聽其事受納訪所以詔聽其情
凡命諸侯及孤卿大夫則策命之凡四方之事書内史
讀之王制祿則贊為之以方出之賞賜亦如之内史掌
書王命遂貳之
策竹為之方木為之命以為之節故以策命之祿及
賞賜則以仁之故以方出之名之曰方則有義存焉
讀四方之事書次於策命之之後則事非命不立故
也言書王命次於方出之之後則命非祿及賞賜不
行故也内史所掌始於八枋之法盖爵祿廢置生殺
予奪無道揆無法守而枋移於小人則何法之能立
何令之能行何治之能聽雖有爵祿賞賜適足誘天
下而為邪讀四方之事書則以納罔欺而已書王命
而藏之則以記過惡而已
外史掌書外令掌四方之志掌三皇五帝之書掌達書
名于四方若以書使于四方則書其令
御史掌邦國都鄙及萬民之治令以贊冢宰凡治者受
灋令焉掌贊書凡數從政者
巾車掌公車之政令辨其用與其旗物而等敘之以治
其出入
掌公車之政令者自庶人乘役車以上皆非私車也
辨其用與其旗物而等敘之以治其出入者等等其
上下敘敘其先後敘其先後則以治其出入是故有
先路綴路次路之名焉
王之五路一曰玉路鍚樊纓十有再就建大常十有二
斿以祀金路鉤樊纓九就建大旂以賓同姓以封象路
朱樊纓七就建大赤以朝異姓以封革路龍勒條纓五
就建大白以即戎以封四衛木路前樊鵠纓建太麾以
田以封蕃國
玉德之美故以祀金義之和故以賓同姓以封象義
之辨故以朝異姓以封革義之制故以即戎以封四
衞盖革而制之以扞外蔽内是乃所謂義之制也且
戎路不革無以待敵謂之四衞固欲其扞外蔽内也
木仁之質也故以田以封蕃國觀騶虞之詩則田事
貴仁可知也蕃國不及以政則亦仁之而已且田路
不革無所戒故也大常象天有日月焉大旂象春有
交龍焉大赤象夏正南方之物也大白象秋正西方
之物也大麾象冬正北方之物也玉路德之美也大
常則以道格之金路義之和也大旂則以仁接之象
路義之辨也大赤則以禮示之革路義之制也大白
則以義受之木路仁之施也大麾則以知服之自大
旂以下其以封也為賜而已非諸侯所建諸侯所建
則皆旂而已亦非所謂大旂也故此諸旂義主於王
而皆不以象諸侯之德言同姓以封而不言以封同
姓言異姓以封而不言封異姓則嫌以賓獨賓同姓
以朝獨朝異姓故也建大麾以田而司馬辨旂物之
用不言者司馬所辨教治兵而已既教治兵遂以獮
田於是建大麾焉
王后之五路重翟鍚面朱總厭翟勒面繢總安車彫面
鷖總皆有容蓋翟車貝面組總有握輦車組輓有翣羽
蓋
后五路其制皆不可考然言翟則必以翟飾言輦則
必以人輓自翟車以下皆有容蓋自翟車以上則皆
有握自輦車以上則皆有翣羽蓋服物上得兼下下
不得兼上故也
王之喪車五乘木車蒲蔽犬䄙尾櫜疏飾小服皆疏素
車棼蔽犬䄙素飾小服皆素薻車薻蔽鹿淺䄙革飾駹
車萑蔽然䄙髤飾漆車藩蔽豻䄙雀飾
喪車之制皆不可考然木車蔽䄙櫜服皆疏則必始
喪所乘素車蔽䄙服皆素則少變而飾以素不皆䟽
矣盖後車變而彌吉以至於喪除焉犬䄙則以犬皮
為車幦尾櫜則以犬尾為兵櫜疏飾則用素而疏素
飾則變疏而素小服則矢服之小者鹿淺䄙則以鹿
之淺毛為䄙革飾則又以其革飾焉然䄙則以然皮
為幦髤飾則飾以髤色豻䄙則以豻皮為䄙雀飾則
飾以雀色革不言色盖如素車用素髤雀不言物盖
如薻車用革木車尾櫜鄭氏以為始喪君道尚微與
書以虎賁百人逆子釗同意盖素車去櫜薻車去服
則宅宗久位定矣浸可以不戒也大䄙則始宅宗之
時先王之政不可變先王之器不可失當守而已故
䄙用犬尾櫜則明其為御之末小服則明其為戒之
小鹿淺䄙則鹿之為物知接其類始喪則與人辨稍
吉則與人接其接之淺矣故䄙用鹿淺然䄙則然之
為物行有先後食有長幼喪事變而彌吉則將用禮
焉故䄙用然豻䄙則豻夷犬也其守在夷方喪之時
宅宗而已將即吉則王政施焉將在四夷故䄙用豻
䄙用豻則異於犬䄙尾櫜遠矣
服車五乘孤乘夏篆卿乘夏縵大夫乘墨車士乘棧車
庶人乘役車凡良車散車不在等者其用無常凡車之
出入歲終則會之凡賜闕之毁折入齎于職幣
夏篆以采篆飾車也夏縵則采而不篆墨車則墨而
不采棧車則無飾矣考工記曰棧車欲弇飾車欲侈
墨車以上皆飾車也役車鄭氏謂可載任器以共役
然謂之乘則非特以載任器矣
大喪飾遣車遂廞之行之及葬執蓋從車持旌及墓嘑
啓關陳車小喪共匶路與其飾
廞之於宫行之以適墓
歲時更續共其弊車大祭祀鳴鈴以應雞人
弊則更之闕則續之有湏弊車為用則共之
典路掌王及后之五路辨其名物與其用說若有大祭
祀則出路贊駕說大喪大賓客亦如之凡會同軍旅弔
于四方以路從
出路者或乘之或陳之
車僕掌戎路之萃廣車之萃闕車之萃苹車之萃輕車
之萃凡師共革車各以其萃會同亦如之大喪廞革車
大射共三乏
此五車者皆戎車故各有萃隊也戎路所謂革路廣
車則左氏傳所謂乘廣闕車則左氏傳所謂游闕輕
車則孫武所謂馳車苹車盖輜車有屏蔽者也各以
其萃則其車之萃伍習睦焉言革車則五戎備廞焉
司常掌九旗之物名各有屬以待國事日月為常交龍
為旂通帛為旜雜帛為物熊虎為旗鳥隼為旟龜蛇為
旐全羽為旞析羽為旌
自常已下凡九物而旗居其一謂之九旗則猶公侯
伯子男謂之諸侯旗之名則旂常旜物之屬旗之物
則通帛雜帛之屬各有屬以待國事則自王以下各
有屬建旗則使其屬視而從焉則凡以待國事日月
為常天道之運也交龍為旂君德之用也能升能降
乃不為亢故為交龍焉通帛為旜純赤而已赤之為
色宣布著見於文從亶義可知矣雜帛為物則兼赤
白焉隂陽之義也熊虎為旗義之屬也尚毅以猛鳥
隼為旟禮之屬也貴摯以速龜蛇為旐知之屬也取
完以果夫介其所以完也夫螫其所以果也全羽為
旞以全而遂之為義析羽為旌以析而旌之為義
及國之大閱贊司馬頒旗物王建大常諸侯建旂孤卿
建旜大夫士建物師都建旗州里建旟縣鄙建旐道車
載旞斿車載旌
王建大常則志天道也諸侯建旂則志君德也孤卿
建旜則亶以事上也士建物則士雖賤亦物其所屬
焉物其所屬則一隂一陽曷可少哉然物莫不貴陽
而賤隂則帛之雜不如通之貴矣師都建旗則以毅
猛致其義州里建旟則以摯速致其禮縣鄙建旐則
以完果致其智以完果致其智則所以戡其敵以摯
速致其禮則所以衞其上以毅猛致其義則所以用
其衆卑而遠者能戡其敵貴而近者能衞其上為之
將者能用其衆軍旅之事如斯而已所謂都則孤卿
也三孤一位而有師保傅之名大舉師則保傅從之
矣此孤所以謂之師卿采邑為都詩所謂都人則卿
之有都者也此卿所以謂之都於其事上則謂之孤
卿於其涖衆則謂之師都於其涖軍則又謂之軍吏
大司馬所謂軍吏載旗是也師都建旗及教治兵則
載旜焉以軍吏載旗故也州里州所里也五黨為州
州所建旟則建於州長之所里故曰州里建旟州言
里縣鄙亦各建於其里可知也縣縣正鄙鄙師縣鄙
建旐則遂官降鄕一等故也言州建旟而不言鄉所
建則鄉大夫卿所謂師都是也言縣建旐而不言遂
所建則遂大夫與州長皆中大夫且縣建旐則遂建
旟可知也言州建旟而不言黨所建則黨正與縣正
皆下大夫且州建旟則黨建旐亦可知也盖軍自旅
以上乃有旗故鄕遂所建自鄙以上而已道車載旞
則乘以朝焉以底天下之道全而遂之斿車載旌則
乘以游焉以閱天下之故析而旌之盖王者朝無非
道也游無非事也旌旞言載在車故也自旐以上言
建則凡祭祀會同賓客建焉不必在車覲禮所謂上
介皆奉其君之旂置於宫皆就其旂而立是也
皆畫其象焉官府各象其事州里各象其名家各象其
號凡祭祀各建其旗會同賓客亦如之置旌門
官府事異所畫象其事則足以相别州里及家則無
異事故所畫象其名號亦如之師都州里縣鄙類也
而州里居中焉言州里則師都縣鄙亦象其名從可
知矣祭祀會同賓客各建其旗者衆之所會使各視
旗而知所從焉置旌門則置之而已於是掌舍受而
設焉
大喪共銘旌建廞車之旌及葬亦如之凡軍事建旌旗
及致民置旗弊之甸亦如之凡射共獲旌歲時共更旌
軍事則以旌旗作其衆且有進退故建之及致民則
置之而已無所事建置者植之弊者仆之歲時共更
旌者敝則更之
都宗人掌都宗祀之禮凡都祭祀致福于國正都禮與
其服若有宼戎之事則保羣神之壝國有大故則令禱
祠既祭反命于國
家宗人掌家祭祀之禮凡祭祀致福國有大故則令禱
祠反命祭亦如之掌家禮與其衣服宮室車旗之禁令
都宗人若有寇戎之事則保羣神之壝者以其掌都
祭祀之禮故使與小祝保神壝之在外者焉小祝言
保郊此言保羣神之壝相備也都宗人正都禮與其
服則家如之矣家宗人掌家禮與其衣服宫室車旗
之禁令則都如之矣都宗人國有大故則令禱祠既
祭反命於國則家亦如之矣家宗人國有大故則令
禱祠反命祭亦如之則都亦如之矣言既祭反命於國
則雖非國故禱祠亦必命之祭然後祭
凡以神仕者掌三辰之灋以猶鬼神示之居辨其名物
以冬日至致天神人鬼以夏日至致地示物鬽以禬國
之凶荒民之札喪
日月星謂之三辰其氣物時數升降出入往来鬼神
示各以象類從焉故三辰之法可以猶鬼神示之居
辨其名物
