周官新義卷二宋王安石撰
天官二
小宰之職掌建邦之宫刑以治王宫之政令凡宫之糾
禁
小宰治王宫之政令而内宰治王内之政令王内后
宫也内宰治后宫之政令故小宰獨治王宫之政令
至于后宫之糾禁則小宰兼之故曰凡宫之糾禁也
掌邦之六典八灋八則之貳以逆邦國都鄙官府之治
執邦之九貢九賦九式之貳以均財節邦用
操縱之權上之所專故于六典八灋八則之貳則曰
掌出納之正下之所守故于九貢九賦九式之貳則
曰執執則固矣掌則掌之而已六典八灋八則之書
大宰與大史作而立之故大宰曰掌建邦之六典以
佐王治邦國以八法治官府以八則治都鄙大史亦
曰掌建邦之六典以逆邦國之治掌法以逆官府之
治掌則以逆都鄙之治夫皆作而立之也乃獨於六
典言建則舉大以知小故也司書則正掌其書者也
故司書曰掌邦之六典八法八則小宰司會則副掌
其書者也故小宰司會皆曰掌六典八法八則之貳
以逆邦國都鄙官府之治也逆者有所治正也有所
治正則逆之矣所治在大史則大史之所逆也所治在
司會則司會之所逆也所治在小宰則小宰之所逆
也非大史司會小宰所逆然後大宰以典法則待之
其言六典八法八則皆以六典為先八法次之八則
為後者以應大宰所治之序也其言邦國都鄙官府
則以邦國為先都鄙次之官府為後者以應大宰所
待之序也至其言九貢九賦九式小宰司會所序先
後皆與大宰不同則大宰以道佐王揆事使邦國服
然後致其貢物故序九貢在九式之後小宰司會則
以貢賦之法受其入以式法出之而已所以致其貢
之序則非所豫也故以九貢為先九賦次之九式為
後
以官府之六敘正羣吏一曰以敘正其位二曰以敘進
其治三曰以敘作其事四曰以敘制其食五曰以敘受
其會六曰以敘聽其情
敘敘其倫之先後也以敘正其位者以其人之敘正
之以敘進其治者以其位之敘進之謂治目有功進
使治凡也以敘作其事者以其位治之敘作之以敘
制其食者以其治事之敘制之以敘受其會者以其
治事與食之敘受之以敘聽其情者自會以上不得
其情則皆有訟訟則各以其敘聽之
以官府之六屬舉邦治一曰天官其屬六十掌邦治大
事則從其長小事則專達二曰地官其屬六十掌邦教
大事則從其長小事則專達三曰春官其屬六十掌邦
禮大事則從其長小事則專達四曰夏官其屬六十掌
邦政大事則從其長小事則專達五曰秋官其屬六十
掌邦刑大事則從其長小事則專達六曰冬官其屬六
十掌邦事大事則從其長小事則專達
天地四時之官各以象類名之其義甚衆非言之所
能盡觀乎天地四時則知名官之意矣盖治所不能及然
後教教所不能化然後禮禮所不能服然後政政所
不能正然後刑刑所不能勝則有事焉刑之而能勝
則無事矣事終則有始不可窮也故以邦事終焉
以官府之六職辨邦治一曰治職以平邦國以均萬民
以節財用二曰教職以安邦國以寧萬民以懷賓客三
曰禮職以和邦國以諧萬民以事鬼神四曰政職以服
邦國以正萬民以聚百物五曰刑職以詰邦國以糾萬
民以除盜賊六曰事職以富邦國以養萬民以生百物
所謂節財用者非特節邦之財用而已邦國不敢專
利以過制萬民不敢擅財而自侈然後財用可節也
故治職以平邦國以均萬民然後以節財用邦國不
安萬民不寧雖其封域之内散蕩離析而不能守也
又安能使賓客懷之故教職以安邦國以寧萬民然
後以懷賓客邦國不和則無與事其先王萬民不諧
則無與致其禋祀故禮職以和邦國以諧萬民然後
以事鬼神聚百物則將求之邦國萬民而已不能服
之正之則其財豈肯供上之所求故政職以服邦國
以正萬民然後以聚百物除盜賊則令糾守比追胥
而已邦國不可詰則無以令糾守萬民不可糾則無
以比追胥矣故刑職以詰邦國以糾萬民然後以除
盜賊生百物則將任之邦國萬民而已不能富之養
之則其力豈能勝上之所任故事職以富邦國以養
萬民然後以生百物六職終于以生百物則事者物
之所成終始也
以官府之六聯合邦治一曰祭祀之聮事二曰賓客之
聮事三曰喪荒之聮事四曰軍旅之聮事五曰田役之
聮事六曰歛㢮之聮事凡小事皆有聮
祭祀在所尊賓客在所敬喪荒在所恤三者人治之
大也為人亂之也故有軍旅之事軍旅以用衆也田
則簡衆而已役則任衆而已歛㢮之事比田役為小
故一曰祭祀之聮事二曰賓客之聮事三曰喪荒之
聮事四曰軍旅之聮事五曰田役之聮事六曰歛弛
之聮事
以官府之八成經邦治一曰聽政役以比居二曰聽師
田以簡稽三曰聽閭里以版圖四曰聽稱責以傅别五
曰聽禄位以禮命六曰聽取予以書契七曰聽賣買以
質劑八曰聽出入以要會
聽政役以比居者比謂國比居謂民居聽政役者欲
知其可任與施舍而已故以國比正之以國比正之
而不服則又以民居正之以國比正之則若後世以
五等簿差役也以民居正之則若後世以簿差役不
服則檢視屋産矣聽師田以簡稽者簡謂閱而選之
稽謂考而計簡稽則皆有書焉聽師田者欲知其車
徒之所任財器之所出而已故以簡稽聽之也聽閭
里以版圖者版謂人民之版圖謂土地之圖閭則六
卿所謂五比為閭里則六遂所謂五鄰為里聽閭里
者欲知其地域所守人民所屬而已故以版圖聽之
也聽稱責以傅别者傅朝士所謂地傅也責傅其事
者若今責契立保也别朝士所謂判書也判書稱責
之要也别謂人執其一人執其一則書其所予之數
使責者執之書其所償之數使稱者執之以其償責
或不能一而足故也聽禄位以禮命者禮有數命有
等禄位視此制之故也聽取予以書契者書簡牘而
已契則取予之要也契謂人執其一予者執左取者
執右合而騐之也别也契也皆要也稱責為之别則
其用以别為主取予謂之契則其用以合為主聽賣
買以質劑者質人大市則以質小市則以劑質則有
質其事者若人市契立見也劑則為要書而已聽出
入以要會者月計謂之要歲計謂之會八成所序先
後盖或以事之大小或以治之多寡
以聽官府之六計弊羣吏之治一曰廉善二曰廉能三
曰廉敬四曰廉正五曰廉灋六曰廉辨
治汙謂之汙治荒謂之荒治亂謂之亂治擾謂之擾
則治弊謂之弊矣所謂弊羣吏之治者治弊之謂也
善其行謂之善善其事謂之能能直内謂之敬能正
直謂之正能守法謂之法能辨事謂之辨廉者察也
聽官府弊吏治察此而已欲善其事必先善其行善
行宜以德不宜以偽直内則所以為德也直而不正非
所以成德正然後能守法守法則將以行之行之則
宜辨事辨事則吏治所成終始也故一曰廉善二曰廉
能三曰廉敬四曰廉正五曰廉法六曰廉辨此人之
行能謂之六計者察其吏治而知其所以治者行能
如此此聽官府弊吏治之數也故謂之六計焉
以灋掌祭祀朝覲會同賓客之戒具軍旅田役喪荒亦
如之七事者令百官府共其財用治其施舍聽其治訟
小宰掌戒而不掌誓掌具而不掌修盖誓聽于一而
修則有所加損戒與衆共而具則具之而已又言以法
則亦不豫道揆故也施惠焉謂之施舍政役焉謂之
舍理其事謂之治爭其事謂之訟財用出于官府施
舍加于人民治訟則或以財用之不共或以施舍之
不治故先言共其財用次言治其施舍後言聽其治
訟
凡祭祀贊玉幣爵之事祼將之事凡賓客贊祼凡受爵
之事凡受幣之事喪荒受其舍禭幣玉之事
宗廟之祼求神于陰賓客之祼則若今禮飲賓客祭
酒也祼將祼而將瓚也喪荒有幣玉則賻贈賙委之
物也
月終則以官府之叙受羣吏之要贊冡宰受歲會歲終
則令羣吏致事正歲帥治官之屬而觀治象之灋徇以
木鐸曰不用灋者國有常刑乃退以宫刑憲禁于王宫
令于百官府曰各脩乃職攷乃灋待乃事以聽王命其
有不共則國有大刑
徇以木鐸文事故也文事奮木鐸尚仁故也武事奮
木鐸尚義故也有令焉必徇鐸奮之者盖將以禁人
則宜使之皆知不使之不知也及犯令而刑之則是
罔人而已大司徒令于教官曰各共爾職脩乃事以
聽王命其有不正則國有常刑小宰令于百官府曰
各脩乃職攷乃灋待乃事以聽王命其有不共則國
有大刑者大司徒令于教官則所謂修乃事者自其
教官之職事也小宰以宫刑憲禁令攷乃法則所以
避禁也令待乃事則其事有待乎王宫之政令焉故
也共所以事上正所以臨下在宫則戒以不共在府
則戒以不正亦各其所也為宫刑而令獨曰國有大
刑則以宫刑宜嚴于官府今律宫殿中所坐比常法
有加亦是意也小宰先正羣吏然後可以舉邦治其
舉邦治也欲人分致其事故分職以辨之為其辨之
有不能舉也故又聮事以合之有辨有合則官府之
治無不舉矣於是聽萬民之治所謂羣吏之治者以
聽萬民之治為主聽萬民之治矣于是弊羣吏之治
焉若夫以法掌戒具贊幣爵祼將含禭弊玉之事則
皆其分職聮事所治也至于受羣吏之要贊冢宰受
歲會令羣吏致事則所治終焉觀治象以宫刑憲禁
則所謂終則有始也
宰夫之職掌治朝之灋以正王及三公六卿大夫羣吏
之位掌其禁令
治以致其事者吏也謂之三公六卿大夫羣吏之位
則比羣吏非大夫以上也小宰掌王宫之政令凡宫
之糾禁而宰夫掌治朝之法則所謂政也以正王及
三公六卿大夫羣吏之位掌其禁令不言政及糾者
正治朝之位則所謂政也以法正之則糾在其中矣
叙羣吏之治以待賓客之令諸臣之復萬民之逆
下有事則治乎上上有事則令乎下大宰尊于賓客
故大宰以禮待賓客之治賓客尊于羣吏故小宰叙
羣吏之治以待賓客之令復有報乎上也逆有言乎
上也上言而令之下聽而行之所謂順也下有言乎
上則逆矣
掌百官府之徵令辨其八職一曰正掌官灋以治要二
曰師掌官成以治凡三曰司掌官灋以治目四曰旅掌
官常以治數五曰府掌官契以治藏六曰史掌官書以
贊治七曰胥掌官叙以治叙八曰徒掌官令以徵令
掌官府之徵令辨其八職者有官府則有所徵令矣
有徵令則其所掌治不可以不辨也正其屬所取正
者也師則教其屬者也司則各自司其職事而已旅
則衆而有所從焉數一二三四是也合衆數而為目
合衆目而為凡合衆凡而為要要則月計凡則旬計
目則日計旬計則宰夫所謂旬終正日成是也一二
三四之數府史之所掌也而旅治之目則旅之所掌
也而司治之凡則司之所掌也而師治之要則師之
所掌也而正治之此官府之八職也故治至于要而
止若夫會則正之所掌也而王治之矣故大宰受百
官府之會而詔王廢置廢置在王則王治之矣王省
惟歲亦謂此也凡治官府以法為主成則以待萬民
之治常則聽官治而已故正掌官法師掌官成旅掌
官常司亦掌官法者正掌官法以正其屬司掌官法
則貳焉而已
掌治灋以考百官府羣都縣鄙之治乘其財用之出入
凡失財用物辟名者以官刑詔冢宰而誅之其足用長
財善物者賞之
不言以法而言掌治法者宰夫所攷雖及百官府羣
都縣鄙之治然其事則治官之事其法則治官之法
而已五官所掌攷則弗預也所謂縣者縣師所掌閒
田之縣也宰夫所攷及于百官府羣都縣鄙則大宰小
宰所謂官府都鄙其為百官府羣都縣鄙可知矣不
言會其財用而曰乘者以二三四乘之則謂之乘總
會其數則謂之會欲知其總數則宜言會欲知其别
數則宜言乘今此欲知其失財用物辟名足用長財
故言乘其財用之出入也失其所藏之貨賄則謂之
失財非所用而用焉則謂之失用所失之物非貨賄
也則謂之失物辟名則其出入名不正而已足用者
用無不足而已長財則所藏又有餘焉善物則所作
所受又無不善夫物有不可謂之財而財亦有物也
言失財用物則失物非財以其既言失財故也言善
物則財亦物也以其未嘗言善財故也所誅非特治
官之屬也故曰以官刑詔冢宰而誅之誅以詔冢宰
則賞可知矣
以式灋掌祭祀之戒具與其薦羞從太宰而眡滌濯
具與薦羞則以式掌之戒與滌濯則以灋掌之
凡禮事贊小宰比官府之具
小宰以灋掌祭祀朝覲會同賓客之戒具軍旅田役
喪荒亦如之七事者令百官府共其財用所謂官府
之具者此也祭祀則吉禮之事也軍旅田役則軍禮
之事也喪荒則凶禮之事也所謂凡禮事者此也
凡朝覲會同賓客以牢禮之灋掌其牢禮委積膳獻飲
食賓賜之飱牽與其陳數凡邦之弔事掌其戒令與其
幣器財用凡所共者
牛羊豕謂之牢米禾薪芻謂之委積夕食謂之飱牢
生可牽謂之牽牢禮則大行人掌客牢禮之等數是
也牢禮之法則其掌之又有法焉委積則上公五積
之屬是也膳則飲膳大牢之屬是也獻則上介有禽
獸之屬是也飲則壺四十之屬是也食則食四十之
屬是也飱則飱五牢之屬是也賓之飱牢則有司所
共賜之飱牽則王所好賜陳數則以爵等為之牢禮
之陳數是也
大喪小喪掌小官之戒令帥執事以治之三公六卿之
喪與職喪帥官有司而治之凡諸大夫之喪使其旅帥
有司而治之
與職喪帥官有司而治之則帥宰夫職喪之屬官與
其府史治之使其旅帥有司而治之則使宰旅帥其
府史治之
歲終則令羣吏正歲會月終則令正月要旬終則令正
日成而以攷其治治不以時舉者以告而誅之
告或以告于上或以告于下故不言所詔而曰以告
而誅之以告而誅之者不待三歲大計而誅之者也
正歲則以灋警戒羣吏令脩宫中之職事書其能者與
其良者而以告于上
宫正稽其功緒糾其德行歲終會其行然後宰夫得
以攷其會而正歲書其能者良者以告于上良者書
之賢可知矣
