周官新義卷十五宋王安石撰
秋官二
鄉士掌國中各掌其鄉之民數而紏戒之聽其獄訟察
其辭辨其獄訟異其死刑之罪而要之旬而職聽于朝
司宼聽之斷其獄弊其訟于朝羣士司刑皆在各麗其
法以議獄訟獄訟成士師受中協日刑殺肆之三日若
欲免之則王會其期大祭祀大喪紀大軍旅大賓客則
各掌其鄉之禁令帥其屬夾道而蹕三公若有邦事則
為之前驅而辟其喪亦如之凡國有大事則戮其犯命
者
遂士掌四郊各掌其遂之民數而紏其戒令聽其獄訟
察其辭辨其獄訟異其死刑之罪而要之二旬而職聽
于朝司寇聽之斷其獄弊其訟于朝羣士司刑皆在各
麗其法以議獄訟獄訟成士師受中協日就郊而刑殺
各於其遂肆之三日若欲免之則王令三公會其期若
邦有大事聚衆庶則各掌其遂之禁令帥其屬而蹕六
卿若有邦事則為之前驅而辟其喪亦如之凡郊有大
事則戮其犯命者
縣士掌野各掌其縣之民數紏其戒令而聽其獄訟察
其辭辨其獄訟異其死刑之罪而要之三旬而職聽於
朝司宼聽之斷其獄弊其訟于朝羣士司刑皆在各麗
其法以議獄訟獄訟成士師受中協日刑殺各就其縣
肆之三日若欲免之則王命六卿會其期若邦有大役
聚衆庶則各掌其縣之禁令若大夫有邦事則為之前
驅而辟其喪亦如之凡野有大事則戮其犯命者
鄉士掌國中各掌其鄉之民數者通掌國中而分掌
其鄉焉鄭氏謂鄉士八人四人而分掌三鄉也遂士
掌四郊而各掌其遂之民數者通掌四郊而分掌其
遂也縣士掌野而各掌其縣之民數者通掌野而分
掌其縣也所謂四郊非鄉地所謂野非遂地盖所謂
公邑之在郊野者焉而於鄉士言紏戒之遂士縣士
言紏其戒令者鄉治詳故鄉士不特紏之而已又戒
焉縣遂治略故遂士縣士無所戒也違其遂縣吏之
戒令則紏之而已異其死刑之罪而要之者死刑之
罪定而又要之若今責伏辨矣鄉士旬而職聽于朝
者慎用刑故也遂士二旬縣士三旬則以遠也羣士
司刑皆在各麗其法以議獄訟者羣士司刑各有所
掌若司刑掌五刑之法司刺掌三刺三赦三宥之法
又或掌官法或掌官成或掌官常故各麗其法也士
師受中協日刑殺者獄訟成而上其中于士師士師
受之然後協日刑殺也鄉士刑殺不言所就以縣士
遂士推之就國中明矣鄉士若欲免之則王會其期
者王親會其期聽而議之也遂士王令三公會其期
縣士王命六卿會其期則遠故也六卿言命三公言
令則六卿任事王親命之而已三公尊不任事書命
以令焉鄉士三公有邦事則為之前驅而辟遂士六
卿有邦事則為之前驅而辟縣士大夫有邦事則為
之前驅而辟為尊者辟行人使避也公卿大夫教治
政事所自出非刑官先而辟焉則有所不行其喪亦
如之者則喪終事也
方士掌都家聽其獄訟之辭辨其死刑之罪而要之三
月而上獄訟于國
方士三月而上獄訟于國鄭氏謂變朝言國以其自
有君異之也
司寇聽其成于朝羣士司刑皆在各麗其法以議獄訟
獄訟成士師受中書其刑殺之成與其聽獄訟者凡都
家之大事聚衆庶則各掌其方之禁令
司寇聽其成于朝則獄訟成而後上于國也既成而
後上于國而于羣士司刑麗法以議又言獄訟成者
前所謂成都家聽斷之成也後所謂成司寇羣士司
刑聽議之成也書其刑殺之成與其聽訟獄者鄭氏
謂備反復有失實者
以時修其縣法若歲終則省之而誅賞焉凡都家之士
所上治則主之
以時修其縣法若歲終則省之而誅賞焉者省盖巡
而視之與省方同義鄭氏謂縣法縣師之職也方士
歲時修此法歲終則又省之而誅賞焉
訝士掌四方之獄訟諭罪刑于邦國凡四方之有治於
士者造焉四方有亂獄則往而成之邦有賓客則與行
人送逆之入於國則為之前驅而辟野亦如之居館則
帥其屬而為之蹕誅戮暴客者客出入則道之有治則
贊之凡邦之大事聚衆庶則讀其誓禁
訝士掌四方之獄訟故邦有賓客則與行人送逆之
入于國則為之前驅而辟野亦如之居館則帥其屬
而為之蹕也
朝士掌建邦外朝之法左九棘孤卿大夫位焉羣士在
其後右九棘公侯伯子男位焉羣吏在其後而三槐三
公位焉州長衆庶在其後左嘉石平罷民焉右肺石達
窮民焉
右公侯伯子男尊故也羣吏在其後則外朝聽獄弊
訟之朝也故治事者在焉面三公位焉州長衆庶在
其後則答王故也棘之為木也其華白義行之發也
其實赤事功之就也束在外所以待事也槐之為木
也其華黃中德之暢也其實玄至道之復也文在中
含章之義也右窮民則不傲無告故右焉司士以正
朝儀之位辨貴賤之等為職故其序朝位先尊後卑
朝士以掌建外朝之法為職故其序朝位先卑後尊
先卑後尊則先法之所制者
帥其屬而以鞭呼趨且辟禁慢朝錯立族談者
以鞭呼趨且辟呼朝者使趨焉又為之辟也呼趨則
戒以肅辟則使人避焉禁慢朝錯立族談者朝當如
此故孔子在朝廷便便言唯謹爾孟子不踰階而揖
不歴位而言
凡得獲貨賄人民六畜者委于朝告于士旬而舉之大
者公之小者庶民私之
易得曰得難得曰獲獲伺度而得之也人民在貨賄
之後盖奴虜之亡者市民所會伺察者衆故曰獲貨
賄六畜其亡必得故曰得舉之民無私焉則亦市之
為治欲民不以無故得利也三日而舉之則民所會
也其求宜速朝之所委則亡不必得故小者使民私
焉使民私焉則亦朝之為治欲不盡利以遺民也求
者或遠則待之宜緩故旬而舉之市不言獲人民則
市之所會幾察者衆非亡民所赴也
凡士之治有期日國中一旬郊二旬野三旬都三月邦國
朞期内之治聽期外不聽
民之所急宜以時治苟為不急又在期外亦可以已
矣夫獄訟追證無罪之民豫受其弊則其不急豈可
長哉
凡有責者有判書以治則聽
有判書以治則聽者以責與人必使有判書其扺冒
而訟有判書則為之聽治焉
凡民同貨財者令以國法行之犯令者刑罰之
凡民同貨財者令以國法行之犯令者刑罰之者刑
罰其犯令者而已不誅同財之人也若貨不出于關
而舉其貨罰其人所謂國法也二人同財而一人犯
此令則并舉其貨焉是為令以國法行之若夫罰則
施犯令者一人而已
凡屬責者以其地傅而聽其辭
以責屬人必使有傅傅必有地著其相抵冒而訟以
其地傅來乃為之聽治屬責而無傅有傳而無地著
不知所在不可追證則弗聽也
凡盗賊軍鄉邑及家人殺之無罪凡報仇讎者書於士
殺之無罪若邦凶荒札喪宼戎之故則令邦國都家縣
鄙慮刑貶
軍謂衆攻圍鄉邑及家則人得殺之仇讐之罪已書
於士而得則士之所殺也已書於士而不得則罪不
嫌于不明故許之專殺也思患曰慮慮刑則非特緩
刑而已若荒政除盗賊費誓無餘刑非殺則以災宼
之故有加急焉故令慮以制之慮貶則用財當貶於
平時然欲適宜則亦不可以無慮也
司民掌登萬民之數自生齒以上皆書於版辨其國中
與其都鄙及其郊野異其男女歲登下其死生及三年
大比以萬民之數詔司寇司寇及孟冬祀司民之日獻
其數于王王拜受之登于天府内史司會冡宰貳之以
贊王治
於小司寇言内史司會冢宰貳民數制國用王受民
數圖國用而進退之而於司民云内史司會冢宰貳
之以贊王治者司民掌民數之官也生齒之不蕃至
於具禍以燼則以王無陪無卿無義治之非特為貧
故也
司刑掌五刑之法以麗萬民之罪墨罪五百劓罪五百
宫罪五百刖罪五百殺罪五百若司宼斷獄弊訟則以
五刑之法詔刑罰而以辨罪之輕重
先王之懲民也以讓為不足然後罰以罰為不足然
後獄之圜土役之司空以獄而役之為不足然後墨
以墨為不足然後劓以劓為不足然後宫以宫為不
足然後刖以刖為不足然後殺墨劓宫刖殺棄人之
刑也以殺為不足則又有奴其父母妻子者奴其父
母妻子非刑之正也故不列于此
司刺掌三刺三宥三赦之法以贊司宼聽獄訟壹刺曰
訊羣臣再刺曰訊羣吏三刺曰訊萬民壹宥曰不識再
宥曰過失三宥曰遺忘壹赦曰幼弱再赦曰老旄三赦
曰憃愚以此三法者求民情斷民中而施上服下服之
罪然後刑殺
不識過失遺忘致慎則或可以免焉故宥之而已幼
弱老旄憃愚則非人之能為也故赦之憃愚憃而愚
也孔子曰古之愚也直今之愚也詐而已所謂憃愚
則異乎今之愚矣盖愚而非憃幼而不弱老而不旄
則不在所赦矣以此三法者求民情斷民中而施上
服下服之罪然後刑殺者罪在所刺則下刑有適重
而上服罪在所宥則上刑有適輕而下服以三法者
求民情然後斷民中斷民中然後施罪施罪定矣然
後刑殺若在所赦則赦之矣
司約掌邦國及萬民之約劑治神之約為上治民之約
次之治地之約次之治功之約次之治器之約次之治
摯之約次之
治神之約謂若魯用郊之屬治民之約謂若分衛以
士族之屬治地之約謂若取於相土之東都以會王
蒐之屬治功之約謂若虢叔虢仲勲在王室藏在盟
府之屬治器之約謂若魯得用四代之器之屬治摯
之約謂若公孫黑使強委禽之屬凡此諸治皆有許
與之約焉不信而訟則司約掌之
凡大約劑書於宗彜小約劑書於丹圖若有訟者則珥
而辟藏其不信者服墨刑若大亂則六官辟藏其不信
者殺
珥而辟藏重其事六官辟藏則以盟約六官皆受其
貳藏之故也
司盟掌盟載之法凡邦國有疑會同則掌其盟約之載
及其禮儀北面詔明神既盟則貳之盟萬民之犯命者
詛其不信者亦如之凡民之有約劑者其貳在司盟有
獄訟者則使之盟詛凡盟詛各以其地域之衆庶共其
牲而致焉既盟則為司盟共祈酒脯
謂之明神則宜鄉明者也故北面詔之質于明神以
相要者民之所不免也先王因以覆盟詛為大戮而
躬信畏以先之至其成俗盟邦國不協與民之犯命
而詛其不信者有獄訟者使之盟詛弭亂息争豈小
補哉及後世王迹熄慢神誣人實倍其上神亦既厭
莫之顧省則區區牲血酒脯不足以勝背誕之衆矣
盖治有本末本之不圖無事於末故君子屢盟詩以
為亂是用長鄭伯詛射穎攷叔者傳以為失政刑矣
職金掌凡金玉錫石丹青之戒令受其入征者辨其物
之&KR0839;惡與其數量楬而璽之入其金錫于為兵器之府
入其玉石丹青于守藏之府入其要掌受士之金罰貨
罰入于司兵旅于上帝則共其金版饗諸侯亦如之凡
國有大故而用金石則掌其令
士之金罰盖所謂金作贖刑而司寇無金贖之法或
者掌貨賄有焉
司厲掌盜賊之任器貨賄辨其物皆有數量賈而楬之
入于司兵其奴男子入于罪隸女子入于舂槀凡有爵
者與七十者與未齓者皆不為奴
其奴男子入于罪隸則為隸民焉女子入于舂槀則
以役舂人槀人之事凡有爵者七十者與未齓者皆
不為奴則鄭氏謂奴從坐没入縣官者是也盖盜賊
之罪有殺不足以懲之者所謂無餘刑非殺也
犬人掌犬牲凡祭祀共犬牲用牷物伏瘞亦如之凡幾
珥沈辜用駹可也凡相犬牽犬者屬焉掌其政治
犬人掌犬牲而凡相犬牽犬者屬焉掌其政治則并
掌田犬矣鄭氏謂伏伏犬以車轢之瘞地祭也
司圜掌收教罷民凡害人者弗使冠飾而加明刑焉任
之以事而收教之能改者上罪三年而舍中罪二年而
舍下罪一年而舍其不能改而出圜土者殺雖出三年
不齒凡圜土之刑人也不虧體其罰人也不虧財
司寇謂之聚教而司圜謂之收教則致其詳焉
掌囚掌守盜賊凡囚者上罪梏拲而桎中罪桎梏下罪
梏王之同族拲有爵者桎以待弊罪及刑殺告刑于王
奉而適朝士加明梏以適市而刑殺之凡有爵者與王
之同族奉而適甸師氏以待刑殺
掌囚凡囚皆守焉而特言盗賊者盗賊必囚而守之
故也梏在脰桎在足拲在手左氏傳子蕩以弓梏華
弱于朝則梏在脰明矣明梏著其罪于梏猶明刑也
掌戮掌斬殺賊諜而搏之凡殺其親者焚之殺王之親
者辜之凡殺人者踣諸市肆之三日刑盜于市凡罪之
麗於法者亦如之唯王之同族與有爵者殺之于甸師
氏凡軍旅田役斬殺刑戮亦如之
斬殺賊諜而搏之者已得則斬殺之未得則搏之凡
殺其親者焚之者賊仁莫甚焉故也殺王之親者辜
之者賊義莫甚焉故也刑盜于市凡罪之麗于法者
亦如之者所謂刑人于市非特于衆棄之亦以人之
犯刑皆以趨利為本正以趨利犯刑則唯盗而已故
特言刑盗于市也
墨者使守門劓者使守關宫者使守内刖者使守囿髠
者使守積
墨者使守門劓者使守關皆無妨無禁禦故也劓罪
重故遠之刖者使守囿則妨於禁禦可使牧禽獸而
已髠者使守積則王族無宫髠之而已使守積積在
隠故也
司隸掌五隸之法辨其物而掌其政令帥其民而搏盗
賊役國中之辱事為百官積任器凡囚執人之事邦有
祭祀賓客喪紀之事則役其煩辱之事掌帥四翟之隸
使之皆服其邦之服執其邦之兵守王宫與野舍之厲
禁
罪隸掌役百官府與凡有守者掌使令之小事凡封國
若家牛助為牽徬其守王宫與其厲禁者如蠻隸之事
蠻隸掌役校人養馬其在王宫者執其國之兵以守王
宫在野外則守厲禁
閩隸掌役畜養鳥而阜蕃教擾之掌子則取隸焉
掌役畜養鳥役於掌畜也
夷隸掌役牧人養牛馬與鳥言其守王宫者與其守厲
禁者如蠻隸之事
貉隸掌役服不氏而養獸而教擾之掌與獸言其守王
宫者與其守厲禁者如蠻隸之事
不言阜蕃猛獸非阜蕃之物
布憲掌憲邦之刑禁正月之吉執旌節以宣布于四方
而憲邦之刑禁以詰四方邦國及其都鄙逹于四海凡
邦之大事合衆庶則以刑禁號令
宣布于四方者以宣布故言四方與詩四方于宣同
義以詰四方邦國及其都鄙則詰及邦國之都鄙非
特邦國而已達於四海則四方之遠極于四海凡邦
之大事合衆庶則以刑禁號令謂于邦有大事鄉合
州黨族閭比之聯與其民人之什伍則以刑禁號令
焉
禁殺戮掌司斬殺戮者凡傷人見血而不以告者攘獄
者遏訟者以告而誅之
掌司斬殺戮者謂非以法斬殺戮者司之以告而誅
之也傷人見血而不以告者攘獄者遏訟者謂有司
宜告而不以告宜授而攘遏之見傷而不自言與獄
訟而見攘遏非善良則窮弱侵善良抑窮弱刑禁所
為設也
禁暴氏掌禁庶民之亂暴力正者撟誣犯禁者作言語
而不信者以告而誅之凡國聚衆庶則戮其犯禁者以
徇凡奚隸聚而出入者則司牧之戮其犯禁者
力正謂人言不可聽不可從以力正之使聽而從焉
士昏禮曰父西面戒之必有正焉與此正同義政之
不明也以下之難知政之不行也以下之難制撟誣
作言語而不信下之難知者也暴亂力正犯禁下之
難制者也上之所誅於是為急誅庶民如此則自上
可知矣
野廬氏掌達國道路至於四畿比國郊及野之道路宿
息井樹若有賓客則令守涂地之人聚柝之有相翔者
誅之凡道路之舟車轚互者敘而行之凡有節者及有
爵者至則為之辟禁野之横行徑踰者凡國之大事比
修除道路者掌凡道禁邦之大師則令掃道路且以幾
禁行作不時者不物者
三十里有宿宿有路室所謂宿也十里有廬廬有飲
食所謂息也横行謂不由道徑徑踰謂不由橋梁國
之大事則在國中而已邦之大師則通國野焉
蜡氏掌除骴凡國之大祭祀令州里除不蠲禁刑者任
人及凶服者以及郊野大師大賓客亦如之若有死於
道路者則令埋而置楬焉書其日月焉縣其衣服任器
於有地之官以待其人掌凡國之骴禁
任人謂司圜任之以事之人大賓客亦令州里除不
蠲禁刑者任人及凶服者以及郊野則承事如祭有
齊敬之心焉
雍氏掌溝瀆澮池之禁凡害于國稼者春令為阱擭溝
瀆之利於民者秋令塞阱杜擭
害於國稼謂害國及稼不言野而言稼盖野之禁唯
稼而已
禁山之為苑澤之沈者
沈酖也禁山之為苑不使民專利禁澤之沈者惡其
所害衆
萍民掌國之水禁幾酒謹酒禁川游者
幾酒微察其不節也謹酒謹制其無度也
司寤氏掌夜時以星分夜以詔夜士夜禁禦晨行者禁
宵行者夜遊者
詩曰肅肅宵征抱衾與稠則宵非中夜矣詩曰夜如
何其夜鄉晨則自宵以至於晨皆所謂夜時禦晨行
者則禦使須明而行禁宵行者則禁之使止也禁夜
遊者則遊非其時雖不行亦禁焉
司烜氏掌以夫遂取明火於日以鑒取明水於月以共
祭祀之明齍明燭共明水凡邦之大事共墳燭庭燎中
春以木鐸脩火禁于國中軍旅脩火禁邦若屋誅則為
明竁焉
明燭以明火為燭明齍以明水為齍鄭氏謂取火于
日取水於月欲得隂陽之潔氣也墳燭大燭屋誅盖
舉家得罪而誅者也明竁盖楬其罪於竁上若明刑
明梏
條狼氏掌執鞭以趨辟王出入則八人夾道公則六人
侯伯則四人子男則二人凡誓執鞭以趨於前且命之
誓僕右曰殺誓馭曰車轘誓大夫曰敢不關鞭五百誓
師曰三百誓邦之大史曰殺小史曰墨
掌執鞭趨以辟者趨而避也條狼主誓者掌辟之官
以禁止為事故也誓僕右者為僕為右誓其屬也誓
馭者為馭誓其屬也僕右曰殺馭曰車轘則軍旅之
事僕右之政當如此誓大夫曰敢不關鞭五百則大
夫不掌軍政當豫聞而已故誓之事曰敢不關誓之
刑曰鞭五百師誓其屬曰三百則所誓樂人而已大
史曰殺則大軍旅抱天時從焉誓其屬不可以不嚴
小史曰墨則佐大史而已於大史曰邦之大史則明
此所為誓皆王宫于史稱邦則師以上皆可知也
脩閭氏掌比國中宿互柝者與其國粥而比其追胥者
而賞罰之禁徑踰者與以兵革趨行者與馳騁於國中
者邦有故則令守其閭互唯執節者不幾
國粥謂行粥物于國中者市官所不治故修閭氏比
之不言禁横行則國中故也
冥氏掌設弧張為阱擭以攻猛獸以靈鼓敺之若得其
獸則獻其皮革齒須備
設弧以射之設張以伺之為阱擭以陷之以靈鼓敺
之則使趨所陷焉
庶氏掌除毒蠱以攻說禬之嘉草攻之凡敺蠱則令之
比之
以攻說禬之則用祝焉以嘉草攻之則用葯焉
穴氏掌攻蟄獸各以其物火之以時獻其珍異皮革
翨氏掌攻猛鳥各以其物為媒而椅之以時獻其羽翮
各以其物為媒而椅之者媒之以其類也攻猛鳥以
除人物之害焉非特利其羽翮而已孟子曰鳥獸之
害人者消然後人得平土而居之
柞氏掌攻草木及林麓夏日至令刊陽木而火之冬日
至令剝隂木而水之若欲其化也則春秋變其水火凡
攻木者掌其政令
薙氏掌殺草春始生而萌之夏日至而夷之秋繩而芟
之冬日至而耜之若欲其化也則以水火變之掌凡殺
草之政令
春始生而萌之則始生而夷之不能使其不生故萌
之而弗治焉夏日至而夷之則生氣極矣於是乎可
夷秋繩而芟之則夷而又生生而芟之也冬日至則
生氣復之時於是耜之則不復生矣若欲其化也則
以水火變之者月令所謂燒薙行水也於是草化焉
鄭氏謂含實曰繩盖以繩為&KR2335;
硩蔟氏掌覆夭鳥之巢以方書十日之號十有二辰之
號十有二月之號十有二歲之號二十有八星之號縣
其巢上則去之
盖日辰月歲星之神凡有氣形者制焉故書其號焉
可以勝天
翦氏掌除蠧物以攻禜攻之以莽草熏之凡庶蠱之事
赤友氏掌除牆屋以蜃炭攻之以灰洒毒之凡隙屋除
其貍蠱
貍蠱亦有害人者故除之
蟈氏掌去鼃黽焚牡蘜以灰洒之則死以其煙被之則
凡水蟲無聲
去鼃黽使水蟲無聲亦置官者養至尊具官備物焉
且先王之齋去樂以致一方是時也蟲之怒鳴安可
以弗除除則宜有掌之者矣
壺涿氏掌除水蟲以炮土之鼓敺之以焚石投之若欲
殺其神則以牡橭午貫象齒而沈之則其神死淵為陵
除水蟲殺淵神為其有害人者今南方有所謂淵神
者民犯之能出為祟
庭氏掌射國中之夭鳥若不見其鳥獸則以救日之弓
與救月之矢射之若神也則以大隂之弓與枉矢射之
鳥獸言夜射則神以晝射矣嘗用此救日月焉故其
精氣足以勝天鄭氏謂太隂之弓救月者也枉矢救
日者也
銜枚氏掌司囂國之大祭祀令禁無囂軍旅田役令銜
枚禁嘂呼歎鳴於國中者行歌哭於國中之道者
伊耆氏掌國之大祭祀共其杖咸軍旅授有爵者杖共
王之齒杖
杖咸鄭氏謂去杖以函盛之既事乃受共王之齒杖
鄭氏謂王所以賜老者之杖唯大祭祀共杖函盖非
大祭祀則杖於朝者弗豫焉
