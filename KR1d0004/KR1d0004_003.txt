周官新義卷三宋王安石撰
天官三
宫正掌王宫之戒令糾禁以時比宫中之官府次舍之
衆寡為之版以待夕擊柝而比之國有故則令宿其比
亦如之辨外内而時禁稽其功緒糾其德行幾其出入
均其稍食去其淫怠與其竒衺之民會其什伍而教之
道藝月終則會其稍食歲終則會其行事凡邦之大事
令于王宫之官府次舍無去守而聽政令春秋以木鐸
脩火禁凡邦之事蹕宫中廟中則執燭大喪則授廬舍
辨其親疏貴賤之居
戒之字從戈從廾兩手奉戈有所戒之意令之字從
亼從卩下守以為節参合乎上之意糾之字從系從
丩若糾絲然糾其緩散之意禁之字從林從示示使
知阻以仁芘焉之意然則戒戒其怠忽糾糾其緩散
令使為之禁使勿為也小宰掌王宫之政令凡宫之
糾禁而宫正掌王宫之戒令糾禁則王宫之政與后
室之糾禁皆非宫正所豫也以時比其宫中之官府
次舍之衆寡則以知其人名數也次蓋其所直舍蓋
其所居為之版以待則版其名數以待戒令及也夕
擊柝而比之則若今酉點有故則令宿其比亦如之
則若今坐甲辨外内而時禁則辨其外内職所當守
法所得至而時其出入啟閉之禁也稽其功緒則防
其怠糾其德行則防其衺幾其出入則微察其出入
均其稍食則平頒其稍食去其淫怠與其竒衺之民
則凡在宫之民尚然其吏士可知矣竒無常也衺不
正也竒則畸於人矣是以謂之竒也會其什伍而教
之道藝則會其人以為伍合其伍以為什使之相保
然後教之道藝也月終則會其稍食為小宰受其月
要故也歲終則會其行事為大宰受其歲會故也凡
邦之大事令于王宫之官府次舍無去守而聽政令
鄭氏謂使居其處待所為也春秋以木鐸修火禁鄭氏
謂火以春出以秋入因天時以戒也春秋修火禁則
若今皇城四時戒火矣凡邦之事蹕鄭氏謂事祭事
也誤矣凡邦之事則孰非事也何特祭祀而已宫中
廟中則執燭鄭氏謂祭社稷五祀於宫中祭先王先
公於廟中則執燭亦誤矣凡在宫廟中則執燭何特
祭社稷五祀先王先公之時凡邦之事蹕則以嚴於
禁止為事宫中廟中執燭則以明於照察為事大喪
則授廬舍辨其親疎貴賤之居則宫正平時以比官
府次舍衆寡辨内外為職故也言偃曰君子學道則
愛人小人學道則易使夫惟愛人然後可使之近君
夫惟易使然後可責以守衛則教之道藝宫正所急
也然欲教之道藝而不先會其什伍則莫相勸督而
務學欲會其什伍而不先去其淫怠竒衺之民則或
叙胥淪溺而敗類欲去其淫怠而不稽其功緒則滛
怠與敬孰分欲去竒衺而不糾其德行則竒衺與正
孰辨則稽其功緒糾其德行又宫正所先也以稽其
功緒糾其德行為先則不可不致察幾其出入則所
以致察也以會其什伍教之道藝為急則不可不致
養均其稍食則所以致養也均其稍食矣然後稍食
可會也教之道藝矣然後行事可會也行事可會矣
然後邦有大事可責以聽政令而守也於是無事矣
思患預防而已
宫伯掌王宫之士庶子凡在版者掌其政令行其秩叙
作其徒役之事授八次八舍之職事若邦有大事作宫
衆則令之月終則均秩歲終則均敘以時頒其衣裘掌
其誅賞
掌王宫之士庶子凡在版者則士衛士也庶子國子
之倅未為士者也上言士下言庶子則包國子之未
為士者矣掌其政令則士庶子之政令行其秩叙則
秩其掌賜敘其事治先後作其徒役之事則有役焉
作其徒也授八次八舍之職事則授其王宫四角四
中宿衛之職事也若邦有大事作宫衆則令之則所
令非特徒役之事而已月終則均秩秩酒秩膳之類
日月有焉故月終均之歲終則均叙勞逸劇易宜以
歲時更焉故歲終均之以時頒其衣裘則若今賜春
冬衣也掌其誅賞誅賞士庶子也士庶子非王族則
功臣之世賢者之類王以自近而衛焉故君臣國家
休戚一體上下親而内外察也
膳夫掌王之食飲膳羞以養王及后世子凡王之饋食
用六榖膳用六牲飲用六清羞用百有二十品珍用八
物醬用百有二十罋王日一舉鼎十有二物皆有爼以
樂侑食膳夫授祭品嘗食王乃食卒食以樂徹于造
膳夫授祭者授王以所祭之物也食有祭所以仁鬼
神君子無終食之間違仁焉品嘗食者養至尊當慎
故也其所防也微矣事君左右就養有方則品嘗食
膳夫之事以樂侑食卒食以樂徹于造者無大喪無
大荒無大禮無天地之烖無邦之大故則王可以樂
之時故侑食及徹皆以樂所謂憂以天下樂以天下
者也且人之養也心志和而後氣體從之食飲膳羞
以養氣體也侑徹以樂則所以和其心志而助氣體
之養焉造至也致食於是然後進而御王及其卒也
徹於所致而置焉是之謂徹于造
王齊日三舉
孔子齊必變食者致養其體氣也王齊日三舉則與
變食同意孔子之齊不御于内不聽樂不飲酒不膳
葷喪者則弗見也不蠲則弗見也蓋不以哀樂欲惡
貳其心又去物之可以昏憒其志意者而致養其氣
體焉則所以致精明之至也夫然後可以交神明矣
然此特祭祀之齊尚未及夫心齊也所謂心齊則聖
人以神明其德者是也故其哀樂欲惡將簡之弗得
尚何物之能累哉雖然知致一於祭祀之齊則其於
心齊也亦庶幾焉
大喪則不舉大荒則不舉大札則不舉天地有烖則不
舉邦有大故則不舉
大喪大荒喪荒之大者也大喪則不舉大荒則不舉
大札則不舉天地有烖則不舉邦有大故則不舉者
王以能承順天地和理神人使無灾害變故故宜饗
備味聽備樂今不能然宜自貶而弗舉矣
王燕食則奉膳贊祭
王舉則授祭而弗贊燕食則授而贊之贊之則以其
祭不如舉之盛然非祭朝之餘膳也祭所以致敬也
祭而弗敬如弗祭故禮餕餘不祭奉餘膳而祭則非
所以致敬也且王舉之饋膳用六牲而䱷人掌畜以
魚鳥共膳則燕食有魚鳥之膳矣
凡王祭祀賓客食則徹王之胙爼
祭餘謂之胙胙爼則祭餘之爼也賓客食則亦必膳
夫授祭及卒食又膳夫徹祭餘之爼則重祭故也故
膳言授祭於祭祀賓客言徹胙爼相備也
凡王之稍事設薦脯醢
謂之稍則禮事之略者故膳夫設薦脯醢而已
王燕飲酒則為獻主
燕飲酒則主於羣臣亦有賓主之道焉故不可以無
獻主雖然君臣之義不可以燕廢也故使膳夫為獻
主而已蓋燕飲之禮惟主於以食飲養賓而膳夫以
食飲養王之官也使所以養王者養賓焉則王之厚
意也
掌后及世子之膳羞凡肉脩之頒賜皆掌之凡祭祀之
致福者受而膳之以摯見者亦如之
祭祀之致福者歸王以其福也以摯見歸王者以其
德也歸王以其福則愛之至歸王以其德則敬之至
且衆歸王以福而王能享之所以備多福衆歸王以
德而王能納之所以成盛德故受而膳之
歲終則會唯王及后世子之膳不會
所謂不會非不會其出不為多少之計而已王與后
及膳禽飲酒及服皆不會者至尊不可以有司法數
制之世子則惟膳正禮可以不會膳禽則燕食之膳
也與其飲酒及服皆會則以防荒侈故也
庖人掌共六畜六獸六禽辨其名物凡其死生鱻薧之
物以共王之膳與其薦羞之物及后世子之膳羞
六畜可畜而養者也六獸可狩而𫉬者也六禽可禽
而制者也以共王之膳與其薦羞之物及后世子之
膳羞則庖人所共后世子者膳羞而已蓋薦則自后
世子之官屬共之膳夫言掌王之食飲膳羞以養王
及后世子其物備衆而其言薦則曰王之稍事設薦
脯醢而已則薦所共設薄矣
共祭祀之好羞共喪紀之庶羞賓客之禽獻
共祭祀之好羞者先王先公及先后夫人平生所好
祭祀則特羞之事亡如存之意夫齊則思其所嗜則
其祭也可以不羞其好哉雖然求所難致傷財害民
以昭其先之好僻則君子亦不為也孔子為政於魯
先簿正祭噐不以四方之食共簿正則先王不肯求
所難致以傷財害命可知矣共喪紀之庶羞共賓客
之禽獻則仁喪紀賓客故使共王膳羞之官共之也
或言喪事或言喪紀之事喪事喪之在我者也喪紀
喪之在彼者也喪紀之事喪在彼而我有事焉者也
喪在彼我以禮數紀之故謂之喪紀
凡令禽獻以灋授之其出入亦如之
掌客所謂乘禽於諸侯各如其命之數聘禮所謂乘
禽於客日如其饔餼之數士中日則二雙與此官所
謂凡用禽獻者法也令獻禽則以此法授之使知所
獻之物與其數及其出以給用受而入之則亦以法
焉其法蓋詳矣如上所言則其存而可見者爾
凡用禽獻春行羔豚膳膏香夏行腒鱐膳膏臊秋行犢
麛膳膏腥冬行鱻羽膳膏羶歲終則會唯王及后之膳
禽不會
春行羔豚夏行腒䐹秋行犢麛冬行鱻羽各以其時
物所宜鄭氏以羽為雁誤矣謂之羽豈特雁而已魚
謂之鱻則以别於鱐故也膳膏香者膳用牛膏也牛
土畜也方春木用事之時則宜助養脾故也膳膏臊
者膳用犬膏也犬金畜也方夏火用事之時宜助養
肺故也膳膏腥者膳用雞膏也雞木畜也方秋金用
事之時宜助養肝故也膳膏羶者膳用羊膏也羊火
畜也方冬水用事之時宜助飬心故也
内饔掌王及后世子膳羞之割亨煎和之事辨體名肉
物辨百品味之物王舉則陳其鼎爼以牲體實之選百
羞醬物珍物以俟饋共后及世子之膳羞辨腥臊羶香
之不可食者牛夜嗚則庮羊泠毛而毳羶犬赤股而躁
臊鳥皫色而沙嗚貍豕盲眡而交睫腥馬黑脊而般臂
螻
内則以貍為欝則氣無所泄而其臭惡蓋烏皫色而
沙嗚則其臭如之貍與欝文雖異其義一也先言辨
腥臊羶香之不可食者然後言羊泠毛而毳羶犬赤股
而躁臊豕盲視而交睫腥則所謂腥臊羶之不可食者
也
凡宗廟之祭祀掌割亨之事凡燕飲食亦如之凡掌共
羞脩刑膴胖骨鱐以待共膳
凡掌共羞脩刑膴胖骨鱐以待共膳者此七物有掌
之者有共之者有掌而共之者各掌共其物以待内
饔共膳也蓋内饔掌王及后世子之膳則宜選取於
羣有司以備珍膳故也
凡王之好賜肉脩則饔人共之
饔人者内饔之屬人也使内饔共好賜肉脩則王所
好賜親而私之故也
外饔掌外祭祀之割亨共其脯脩刑膴陳其鼎爼實之
牲體魚腊凡賓客之飱饔饗食之事亦如之邦饗耆老
孤子則掌其割亨之事饗士庶子亦如之師役則掌共
其獻賜脯肉之事凡小喪紀陳其鼎爼而實之
耆老孤子蓋所謂死政之老與其孤也外饔言饗耆
老孤子而士庶子亦如之酒正言饗士庶子而後言
饗耆老孤子外饔掌饔饔以養之為主酒正掌酒酒
以禮之為主
亨人掌共鼎鑊以給水火之齊職外内饔之爨亨煑辨
膳羞之物祭祀共大羹鉶羹賓客亦如之
荀况曰大饗先大羹貴飲食之本也夫大羹肉湇也
不致五味凡所以薦鬼神養賓客則必共之非特共
之又貴而先之者古之時禽獸嘗偪人矣聖人教之
田罟則亦以除患故也未知火化非所以養生脩火
之利則使之免死而已當是時人知食肉而飲其湇
其相養亦足矣及至後世阻威役物暴殄生類以窮
鼎爼之欲雖聖人復起亦無如之何矣則亦因時之
宜為制貴賤之等使無泰甚而已然則庶具百物備
者豈以為吾心如是而後慊哉其勢有不得已爾故
每於為禮本始以示之使知禮意所尚在此不在彼
也
甸師掌帥其屬而耕耨王藉以時入之以共齍盛祭祀
共蕭茅共野果蓏之薦喪事代王受眚烖王之同姓有
辠則死刑焉帥其徒以薪蒸役外内饔之事
公田謂之藉以其借民力治之故也王所親耕謂之
藉則亦借民力終之故也王有王之藉侯有侯之藉
故甸師所耕耨謂之王藉四海之内各以其職來祭
而王必親耕以共齍盛者以為祭弗自致焉則猶不
祭以此率天下則耕與養知勸矣祭祀共蕭茅者蕭
合脂與黍稷焫之以祭詩所謂取蕭祭脂是也凡鬼
享祼鬯求諸隂焫蕭求諸陽索祭祝于祊求諸隂陽
之間遊魂為變無不之無不為也故求之不可以一
處茅藉以縮酒者藉何所不可而必以茅則其為體
順理直柔而潔白承祭祀之德當如此共野果蓏之
薦者為其非場圃所出故稱野焉薦於王藉共之則
盡志而已祭祀則致衆致遠盡物故也喪事代王受
眚烖者人曰眚天曰灾受眚則以眚為在已受烖則
服烖而弗拒使甸師代則以方宅喪不可接神而甸
師掌共祭薦之物神所依故也王之同姓有辠則死
刑焉者刑于隠也刑于隠而必於甸師則亦以甸師
共祭薦之物故也共祭薦之物所以事宗廟宗廟之
親而致死刑焉則正法然後能保天下國家能保天下國
家然後宗廟可得而事也然則親而致死刑乃所以
事宗廟也
獸人掌罟田獸辨其名物冬獻狼夏獻麋春秋獻獸
物時田則守罟及弊田令禽注于虞中
冬獻狼夏獻麋者冬物成之時狼殘物之尤者夏田
稼之時麋害稼之衆者春秋書多麋為是故也各於
其尤害物之時罟而獻之明設官主以除民物之害
春秋獻獸物者雍氏春令為阱擭之利於民者則春
獻獸物亦以除害與雍氏為阱擭同意大司馬秋田
羅弊則秋獻獸物自其用罟之時及弊田令禽注于
虞中者令田衆以所𫉬禽置虞旗所植之中野謂之
注則衆赴而投焉若水之注也
凡祭祀喪紀賓客共其死獸生獸凡獸入于腊人皮毛
筋角于玉府凡田獸者掌其政令
共其生獸為或用鮮故也獸人皮毛筋角入于玉府
而䱷人凡䱷征亦入于玉府者周之初園囿沛澤多
而禽獸至人嘗患其偪矣唯周有以勝之然後中國
之害除而人更頼其所𫉬以共服食噐用然則獸人
之官修寧百姓之大者也魚之為物潛逃微𦕈難及
以政方周盛時乃能使之莘其尾頒其首浮沉小大
備得其性則以有法度加焉而已然則䱷人之官修
養萬物之悉者也以獸人之官修為寧百姓之大以
䱷人之官修為養萬物之悉故使各入其物于玉府
以為王者仁民愛物其施如是然後可以兼百姓之
奉備萬物之養以足其燕私玩好之欲也然則冥氏
宂氏翨氏攻鳥獸之猛而其所獻皮革齒須及羽翮
之類不入于玉府者冥氏宂氏翨氏特除其害獸人
凡田之政令掌焉則其所修之利衆所除之害悉所
頼之𫉬多王政及人於是為大矣
䱷人掌以時䱷為梁春獻王鮪辨魚物為鱻薧以共王
膳羞凡祭祀賓客喪紀共其魚之鱻薧凡䱷者掌其政
令凡䱷征入于玉府
春獻王鮪則以其時物王鮪鮪之大者王大也故物
之大者多謂之王詩序言冬薦魚而此不言者䱷人
以時䱷為梁凡祭祀共鱻薧則冬薦在是矣
鼈人掌取互物以時簎魚鼈龜蜃凡貍物春獻鼈蜃秋
獻龜魚祭祀共蠯蠃蚳以授醢人掌凡邦之簎事
鼈及龜字乳以夏而蜃以夏秋春獻鼈蜃秋獻龜魚
則避其字乳之時獻龜以秋者龜主以卜全而用之
故取以其堅成之時魚美於秋冬而冬為尤美不以
冬獻則鼈人所獻以簎得之故先為梁之時而獻鼈
尤美於夏然以避其字乳之時而弗獻唯王不以飯
食之養害仁政之法度如此然後能率天下之民以
成魚麗之功告神明矣
腊人掌乾肉凡田獸之脯腊膴胖之事凡祭祀共豆脯
薦脯膴胖凡腊物賓客喪紀共其脯腊凡乾肉之事
