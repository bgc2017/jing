周官新義卷七宋王安石撰
地官二
司市掌市之治教政刑量度禁令以次敘分地而經市
以陳肆辨物而平市以政令禁物靡而均市以商賈阜
貨而行布以量度成賈而徵儥以質劑結信而止訟以
賈民禁僞而除詐以刑罰禁虣而去盜以泉府同貨而
斂賖
大市日昃而市百族爲主朝市朝時而市商賈爲主夕
市夕時而市販夫販婦爲主
凡市入則胥執鞭度守門市之羣吏平肆展成奠賈上
旌于思次以令市市師涖焉而聽大治大訟胥師賈師
涖于介次而聽小治小訟
凡萬民之期于市者辟布者量度者刑戮者各於其地
之敘凡得貨賄六畜者亦如之三日而舉之凡治市之
貨賄六畜珍異亡者使有利者使阜害者使亡靡者使
微
凡通貨賄以璽節出入之國凶荒札喪則市無征而作
布凡市僞飾之禁在民者十有二在商者十有二在賈
者十有二在工者十有二市刑小刑憲罰中刑徇罰大
刑扑罰其附于刑者歸于士
國君過市則刑人赦夫人過市罰一幕世子過市罰一
帟命夫過市罰一蓋命婦過市罰一帷凡會同師役市
司帥賈師而從治其市政掌其賣儥之事
過市非所以明遠利也市人犯刑以利而已國君近
市則市人何誅焉故國君過市則刑人赦所謂刑人
亦憲徇扑三者而已幕也帟也蓋也皆庇下之物爲
上近利則無以庇下矣
質人掌成市之貨賄人民牛馬兵器珍異凡賣儥者質
劑焉大市以質小市以劑掌稽市之書契同其度量壹
其淳制巡而攷之犯禁者舉而罰之凡治質劑者國中
一旬郊二旬野三旬都三月邦國朞期内聽期外不聽
質劑之治宜以時決久而後辨則証逮或已死亡其
事易以生僞故期外不聽亦所以省煩擾
廛人掌斂市絘布總布質布罰布廛布而入于泉府凡
屠者斂其皮角筋骨入于玉府凡珍異之有滯者斂而
入于膳府
皮角筋骨屠者之餘財也廛人斂而入于玉府明所
取者非民之正利
胥師各掌其次之政令而平其貨賄憲刑禁焉察其詐
僞飾行儥慝者而誅罰之聽其小治小訟而斷之
賈師各掌其次之貨賄之治辨其物而均平之展其成
而奠其賈然後令市凡天患禁貴儥者使有恆賈四時
之珍異亦如之凡國之賣儥各帥其屬而嗣掌其月凡
師役會同亦如之
司虣掌憲市之禁令禁其鬭嚻者與其虣亂者出入相
陵犯者以屬遊飲食于市者若不可禁則搏而戮之
司稽掌巡市而察其犯禁者與其不物者而搏之掌執
市之盜賊以徇且刑之
胥各掌其所治之政執鞭度而巡其前掌其坐作出入
之禁令襲其不正者凡有罪者撻戮而罰之
肆長各掌其肆之政令陳其貨賄名相近者相遠也實
相近者相爾也而平正之斂其總布掌其戒禁
泉府掌以市之征布斂市之不售貨之滯於民用者以
其賈買之物楬而書之以待不時而買者買者各從其
抵都鄙從其主國人郊人從其有司然後予之凡賖者
祭祀無過旬日喪紀無過三月凡民之貸者與其有司
辨而授之以國服爲之息凡國事之財用取具焉歲終
則會其出入而納其餘
司門掌授管鍵以啓閉國門幾出入不物者正其貨賄
凡財物犯禁者舉之以其財養死政之老與其孤
司門總統諸門故掌授管鍵之事
祭祀之牛牲繫焉監門養之凡歲時之門受其餘凡四
方之賓客造焉則以告
司關掌國貨之節以聯門市司貨賄之出入者掌其治
禁與其征廛凡貨不出於關者舉其貨罰其人凡所達
貨賄者則以節傳出之國凶札則無關門之征猶幾凡
四方之賓客敂關則爲之告有外内之送令則以節傳
出内之
掌節掌守邦節而辨其用以輔王命守邦國者用玉節
守都鄙者用角節凡邦國之使節山國用虎節土國用
人節澤國用龍節皆金也以英蕩輔之門關用符節貨
賄用璽節道路用旌節皆有期以反節凡通達於天下
者必有節以傳輔之無節者有幾則不達
門關則以符合之貨賄則以璽驗之道路則以旌表
之
遂人掌邦之野以土地之圖經田野造縣鄙形體之灋
五家爲鄰五鄰爲里四里爲鄼五鄼爲鄙五鄙爲縣五
縣爲遂皆有地域溝樹之使各掌其政令刑禁
比相保則鄰亦相保閭相受則里亦相受族相葬則
鄼亦相葬矣黨相救則鄙亦相救矣州相賙則縣亦
相賙矣鄉相賓則遂亦相賓矣
以歲時稽其人民而授之田野簡其兵器教之稼穡凡
治野以下劑致甿以田里安甿以樂昏擾甿以土宜教
甿稼穡以興耡利甿以時器勸甿以疆予任甿
孟子曰唯助爲有公田許慎釋鋤以商人七十而鋤
則助鋤一也興之以助公田則甿得所私焉所以利
之善其器則以勸謂之時器則器之用各有時若耜
以耕銍以穫
以土均平政辨其野之土上地中地下地以頒田里上
地夫一廛田百畮萊五十畮餘夫亦如之中地夫一廛
田百畮萊百畮餘夫亦如之下地夫一廛田百畮萊二
百畮餘夫亦如之
凡治野夫閒有遂遂上有徑十夫有溝溝上有畛百夫
有洫洫上有涂千夫有澮澮上有道萬夫有川川上有
路以達于畿
以歲時登其夫家之衆寡及其六畜車輦辨其老幼廢
疾與其施舍者以頒職作事以令貢賦以令師田以起
政役
遂人既登其夫家衆寡六畜車輦遂師又以時登則
遂師登之于遂人遂人登之于小司徒
若起野役則令各帥其所治之民而至以遂之大旗致
之其不用命者誅之
鄉師致民以司徒之大旗遂人所謂大旗亦司徒之
大旗于是建焉于遂言遂之大旗則鄉可知于鄉言
司徒之大旗則遂亦可知
凡國祭祀共野牲令野職凡賓客令脩野道而委積大
喪帥六遂之役而致之掌其政令及葬帥而屬六綍及
窆陳役凡事致野役而師田作野民帥而至掌其政治
禁令
遂師各掌其遂之政令戒禁以時登其夫家之衆寡六
畜車輦辨其施舍與其可任者經牧其田野辨其可食
者周知其數而任之以徵財征
經牧其田野猶小司徒所謂經土地而井牧其田野
不言井則以下言辨其可食者周知其數而任之故
也
作役事則聽其治訟巡其稼穡而移用其民以救其時
事
凡國祭祀審其誓戒共其野牲入野職野賦于玉府賓
客則巡其道脩庀其委積大喪使帥其屬以幄帟先道
野役及窆抱磨共丘籠及蜃車之役軍旅田獵平野民
掌其禁令比敘其事而賞罰
幕人大喪共帷幕帟綬今此幄帟非幕人所共矣道
野役帥以至墓磨者適歴執綍者名也丘籠之役竁
復土也其器曰籠蜃車柩路也柩路載柳四輪迫地
而行有似于蜃因取名焉行至壙乃說更復載龍輴
蜃車載闉壙之蜃者
遂大夫各掌其遂之政令以歲時稽其夫家之衆寡六
畜田野辨其可任者與其可施舍者以教稼穡以稽功
事掌其政令戒禁聽其治訟令爲邑者歲終則會政致
事正歲簡稼器脩稼政三歲大比則帥其吏而興甿明
其有功者屬其地治者凡爲邑者以四達戒其功事而
誅賞廢興之
縣正各掌其縣之政令徵比以頒田里以分職事掌其
治訟趨其稼事而賞罰之若將用野民師田行役移執
事則帥而至治其政令既役則稽功會事而誅賞
遂官各降鄉一等其官亦各降焉故州謂之長縣與
黨同謂之正鄙與族同謂之師移執事若遂師所謂
巡其稼穡而移用其民以救其時事也
鄙師各掌其鄙之政令祭祀凡作民則掌其戒令以時
數其衆庶而察其媺惡而誅賞歲終則會其鄙之政而
致事
鄼長各掌其鄼之政令以時校登其夫家比其衆寡以
治其喪紀祭祀之事若作其民而用之則以旗鼓兵革
帥而至若歲時簡器與有司數之凡歲時之戒令皆聽
之趨其耕耨稽其女功
里宰掌比其邑之衆寡與其六畜兵器治其政令以歲
時合耦于耡以治稼穡趨其耕耨行其秩敘以待有司
之政令而徵斂其財賦
鄰長掌相糾相受凡邑中之政相贊徙于他邑則從而
授之
旅師掌聚野之耡粟屋粟閒粟而用之以質劑致民平
頒其興積施其惠散其利而均其政令凡用粟春頒而
秋斂之凡新甿之治皆聽之使無征役以地之媺惡爲
之等
掌聚野之耡粟屋粟閒粟而用之者聚此三粟而用
以頒以施以散也施其惠若民有艱阸不責其償
稍人掌令丘乘之政令若有會同師田行役之事則以
縣師之灋作其同徒輂輦帥而以至治其政令以聽於
司馬大喪帥蜃車與其役以至掌其政令以聽於司徒
丘之政令司徒所掌乘之政令司馬所掌稍人掌令
丘乘之政令耳丘言其地乘言其賦所謂同則丘地
也所謂徒役輂輦蜃車則乘賦也其作而帥以至掌
其政令以聽于司馬司徒則所謂令丘乘之政令也
委人掌斂野之賦斂薪芻凡疏材木材凡畜聚之物以
稍聚待賓客以甸聚待羇旅凡其余聚以待頒賜
稍聚者所聚稍給之物甸聚者所聚甸賦之物余聚
者所聚經用之餘物頒則用財之餘事故以余聚待
之
以式灋共祭祀之薪蒸木材賓客共其芻薪喪紀共其
薪蒸木材軍旅共其委積薪芻凡疏材共野委兵器與
其野囿財用凡軍旅之賓客館焉
土均掌平土地之政以均地守以均地事以均地貢
均人無所不均故曰均地政土均雖有及乎地征然
以土爲主未及乎均人故言平土地之政
以和邦國都鄙之政令刑禁與其施舍禮俗喪紀祭祀
皆以地媺惡爲輕重之灋而行之掌其禁令
草人掌土化之灋以物地相其宜而爲之種凡糞種騂
剛用牛赤緹用羊墳壤用麋渴澤用鹿鹹潟用貆勃壤
用狐埴壚用豕彊㯺用蕡輕爂用犬
稻人掌稼下地以瀦畜水以防止水以溝蕩水以遂均
水以列舍水以澮寫水以涉揚其芟作田凡稼澤夏以
水殄草而芟夷之澤草所生種之芒種旱暵共其雩斂
喪紀共其葦事
夏以水殄草則以夏水如湯利以殺草也喪紀共其
葦事葦生下地故也
土訓掌道地圖以詔地事道地慝以辨地物而原其生
以詔地求王巡守則夾王車
誦訓掌道方志以詔觀事掌道方慝以詔辟忌以知地
俗王巡守則夾王車
山虞掌山林之政令物爲之厲而爲之守禁仲冬斬陽
木仲夏斬陰木凡服耜斬季材以時入之令萬民時斬
材有期日凡邦工入山林而掄材不禁春秋之斬木不
入禁凡竊木者有刑罰
考工記曰凡斬轂之道必矩其隂陽陽也者縝理而
堅隂也者疏理而柔是故以火養其隂而齊諸其陽則
轂雖敝不藃所謂陽木則縝理而堅者也所謂隂木
則疏理而柔者也疏理而柔宜以火養則斬以仲夏
使盛陽暴之與火養同意隂木如此則陽木斬以仲
冬宜矣
若祭山林則爲主而脩除且蹕若大田獵則萊山田之
野及弊田植虞旗于中致禽而珥焉
蹕止人犯其祭虞主山林掌其政令且爲之厲禁也
林衡掌巡林麓之禁令而平其守以時計林麓而賞罰
之若斬木材則受灋于山虞而掌其政令
澤虞言使其地之人守其財物而林衡不言林衡言
平其守而澤虞不言互見也林之政山虞掌之川衡
掌其巡之禁令而已然則林衡正於山虞者也川衡
正於澤虞者也
川衡掌巡川澤之禁令而平其守以時舍其守犯禁者
執而誅罰之祭祀賓客共川奠
澤亦必如此而不言亦互見也
澤虞掌國澤之政令爲之厲禁使其地之人守其財物
以時入之于玉府頒其餘于萬民凡祭祀賓客共澤物
之奠喪紀共其葦蒲之事
使其地之人守其財物則人自爲守所以澤雖大莫
或害其養蕃山林川澤皆有財物惟澤入于玉府者
澤物最小也所以自養取薄所以養人從厚夫是之
謂王德又頒其餘于萬民則雖澤物亦不盡利
若大田獵則萊澤野及弊田植虞旌以屬禽
澤野所謂藪也
迹人掌邦田之地政爲之厲禁而守之凡田獵者受令
焉禁麛卵者與其毒矢射者
名曰迹人以迹知禽獸之處而後可得田而取矣邦
田無地則鳥獸無所生有地而無政則其生不能蕃
息雖有政不爲厲禁以守之則侵地盜物所以干有
司者衆矣雖爲厲禁以守之然雉兔者往焉亦弗禁
也
卝人掌金玉錫石之地而爲之厲禁以守之若以時取
之則物其地圖而授之巡其禁令
角人掌以時徵齒角凡骨物於山澤之農以當邦賦之
政令以度量受之以共財用
羽人掌以時徵羽翮之政于山澤之農以當邦賦之政
令凡受羽十羽爲審百羽爲摶十摶爲縳
掌葛掌以時徵絺綌之材于山農凡葛征徵草貢之材
于澤農以當邦賦之政令以權度受之
掌染草掌以春秋斂染草之物以權量受之以待時而
頒之
掌炭掌灰物炭物之徵令以時入之以權量受之以共
邦之用凡炭灰之事
掌染草至掌蜃所徵亦必當邦賦之政令而不言者
則以角人羽人掌葛見之
掌荼掌以時聚荼以共喪事徵野疏材之物以待邦事
凡畜聚之物
掌蜃掌斂互物蜃物以共闉壙之蜃祭祀共蜃器之蜃
共白盛之蜃
用蜃以禦濕除貍蟲
囿人掌囿游之獸禁牧百獸祭祀喪紀賓客共其生獸
死獸之物
獸人共生獸死獸囿人共生獸死獸之物者獸人所
共田獵所罟囿人所共囿游所牧共其物若麋膚熊
蹯之類
場人掌國之場圃而樹之果蓏珍異之物以時斂而藏
之凡祭祀賓客共其果蓏享亦如之
廩人掌九穀之數以待國之匪頒賙賜稍食以歲之上
下數邦用以知足否以詔穀用以治年之凶豐凡萬民
之食食者人四鬴上也人三鬴中也人二鬴下也
民之食可以鬴計者校登夫家貴賤老幼廢疾之數
觀稼省斂稽比財物其法詳也
若食不能人二鬴則令邦移民就穀詔王殺邦用凡邦
有會同師役之事則治其糧與其食大祭祀則共其接
盛
舍人掌平宫中之政分其財守以灋掌其出入凡祭祀
共簠簋實之陳之賓客亦如之共其禮車米筥米芻禾
喪紀共飯米熬穀以歲時縣穜稑之種以共王后之春
獻種掌米粟之出入辨其物歲終則會計其政
倉人掌粟入之藏辨九穀之物以待邦用若穀不足則
止餘灋用有餘則藏之以待凶而頒之凡國之大事共
道路之穀積食飲之具
法式所用有雖不足不可以已者有待有餘然後用
者所謂餘法用則待有餘而後用者
司祿(闕)
司稼掌巡邦野之稼而辨穜稑之種周知其名與其所
宜地以爲灋而縣于邑閭巡野觀稼以年之上下出斂
灋掌均萬民之食而賙其急而平其興
舂人掌共米物祭祀共其齍盛之米賓客共其牢禮之
米凡饗食共其食米掌凡米事
饎人掌凡祭祀共盛共王及后之六食凡賓客共其簠
簋之實饗食亦如之
舂人舂穀以爲米饎人炊米以爲食其職事相成故
舂人祭祀共齍盛之米饎人祭祀共盛舂人賓客共
牢禮之米而饎人共其簠簋之實饎人共王及后之
六食饔飱亦共簠簋之實而舂人不言共米則以言
祭祀賓客從可知也
槁人掌共外内朝宂食者之食若饗耆老孤子士庶子
共其食掌豢祭祀之犬
