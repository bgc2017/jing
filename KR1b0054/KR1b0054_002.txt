洪範正論卷二
德清胡渭撰
一五行一曰水二曰火三曰木四曰金五曰土
傳曰五行以下箕子所陳正義曰五行先後以微著
為次水最微為一火漸著為二木形實為三金體固
為四土質大為五王氏(安石)曰五行也者成變化而
行鬼神往來乎天地之間而不窮者也是故謂之行
林氏曰自此而下皆箕子歴陳九疇之名廣九疇之
義使先王治天下之大法昭然在目可以舉而措之
事業者也武王於此必復有所𤼵問如子張何謂五
美之𩔖及箕子錄其語以成書略去繁文以就簡要
耳
日記云一五行以下一二等字漢石經無之渭按
漢石經者桓帝延熹中蔡邕所書立於太學者也
古文尚書終東漢之世不得立然則邕所書者伏
生之今文也而無一二等字漢書儒林傳曰孔氏
有古文尚書孔安國以今文字讀之起其家授都
尉朝而司馬遷亦從安國問故遷書載堯典禹貢
微子洪範金縢多古文說然則宋世家所載洪範
乃壁中真古文也而亦無一二等字今文古文皆
無獨唐人注疏本有之其故何哉蓋穎逹義疏就
梅賾所獻古文本為之(東晉時豫章内史梅賾獻孔安國古文尚書傳)故
經有不同也傳云龜文有數至於九正與其經符
合宋人從而附會之或以為竒白偶黑之點或以
為一二三四之字劉牧當之以五合關子明易之
以九宫謬種流傳衆言淆亂而洛書之本文晦矣
原其弊實列數至九之說有以啟之也推尋箕子
之意蓋以前一節惟述禹第九疇之言而洛書之
本文有幾字未及詳也故於演傳之首特揭五行
等二十字以明之若一二等字則前節已具箕子
何為複舉之哉然則小劉之說雖聖人復起亦無
以易之矣
九疇子目疑是當時之訓詁為洪範之學者遞相
傳授以迄於殷而箕子述之以告武王不然文獻
無徵恐箕子亦不能次第臚列如此也
水火金木土者六府孔修之序也木火土金水者
四時相生之序也木金火水土者五德相勝之序
也而洪範皆有異故知其先後以微著為次云
漢書五行志以天一至天五為五行之生數地六
至地十為五行之成數說本劉歆歆特據繫辭傳
以釋左氏水妃火牡之義意不在洪範然水一火
二木三金四土五之數實本此章而志載歆說洪
範之後復有二語曰河圖洛書相為經緯八卦九
章相為表裏此宋世紛紛附會所自來也范諤昌
傳偽龍圖以五合為羲皇重定地上生成之位劉
牧宗之著易數鉤隱圖以五生數列上位五成數
列下位合為一圖名之曰洛書遂若洪範五行止
得其半而有待於易傳之補綴何其謬也孔子曰
在天成𧰼在地成形又曰乾知大始坤作成物五
行之氣行乎天材質成乎地陽倡而不和陰和而
不倡五行無地生天成之理也以此說易尚不可
况洪範乎且五行之先後以微著為次不因數而
起如必泥天一地二之數以水屬天以火屬地則
五事八政五紀三德五福六極皆有一曰二曰之
文亦將以一三五七屬天二四六八屬地耶歆以
洛書為文字最有功於經而五行生成則失之一
言之謬貽誤千載可不慎與
禹告成功曰六府孔修而無五行之名六府者水
火金木土榖也各有官掌之故謂之府蔡墨所謂
木正火正金正水正土正田正者是也及禹第九
疇初一曰五行而以食為八政之首食即穀也然
不得與五行並列矣蓋自上古以來皆設六府之
官至禹受命而一變故甘誓聲有扈之罪亦曰威
侮五行五行之名於是乎著而六府之號隱矣
水曰潤下火曰炎上木曰曲直金曰從革土爰稼穡(釋文)
(炎榮鉗反上時掌反又如字)
傳曰潤下炎上言其自然之本性木可以揉曲直金
可以改更種曰稼斂曰穡土可以種可以斂正義曰
揉曲直者為器有須曲直也可更改者可銷鑄以為
器也言其可為人用之意由此而觀水則潤下可用
以灌溉火則炎上可用以炊㸑亦可知也四者即水
火木金之本性其稼穡以人事為名非是土之本性
變曰言爰以言其異也蔡氏曰潤下者潤而又下也
炎上者炎而又上也曲直者曲而又直也從革者從
而又革也稼穡者稼而又穡也稼穡不可以為性故
不曰曰而曰爰爰於也於是稼穡而已非所以名也
王介甫云水言潤則火燥土溽木敷金斂可知也
火言炎則水洌土蒸木温金清可知也水言下火
言上則木左金右土中央可知也木言曲直則土
圜金方火銳水平可知也金言從革則木變土化
水因火革可知也土言稼穡則水之井洫火之㸑
冶木金之為械器可知也所謂木變者何灼之而
為火爛之而為土此之謂變所謂土化者何能熯
能潤能敷能斂此之謂化所謂水因者何因甘而
甘因苦而苦因蒼而蒼因白而白此之謂因所謂
火革者何革生以為熟革柔以為剛革剛以為柔
此之謂革金亦能化而命之曰從革者何可以圜
可以平可以銳可以曲直然非火革之則不能自
化也故命之曰從革也渭按王氏此義如說卦之
廣𧰼雖未必皆聖人之意而亦未嘗背於理視彼
拘而鮮通者有鵬鷃之别矣
張子正蒙曰水火氣也故炎上潤下與陰陽升降
土不得而制焉木金者土之華實也其性有水火
之雜故木之為物水漬則生火然而不離也蓋得
土之浮華於水火之變也金之為物得火之精於
土之燥得水之精於土之濡故水火相得而不害
爍之反流而不耗蓋得土之精實於水火之際也
木曰曲直能既曲而反申也金曰從革一從革而
不能自反也土者物之所以成始而成終也地之
質也化之終也水火之所以升降物兼體而不遺
也(朱子云張子此說一字不可增減)
陳氏(櫟)纂疏云自潤下而下皆二意水能潤能下
火能炎能上金從而又能革從從所鍛制革又可
革而為他而其堅剛之資依舊自在故與曲直等
俱成雙字炎上上字當上聲潤下下字當去聲
土無所不生而五穀乃人生所不可一日無者故
特就穀土言之曰土爰稼穡按禹貢九州有厥土
厥田之别蓋萬物自生者謂之土庶土交正是也
人所耕藝以得穀者謂之田田為穀土咸則三壤
是也土亦可埏埴以為器非不切於民用然終不
如稼穡之為急故略彼而言此
鄭氏云此五行即六府也蓋指生民日用之利而
言之玉氏讀書管見云五行非泛論造化指五材
言之乃養民之六府耳此言深得經旨劉向說洪
範五行專主災異以為田獵不宿飲食不享出入
不節奪民農時及有姦謀則木不曲直棄法律逐
功臣殺太子以妾為妻則火不炎上作宫室飾臺
榭内淫亂犯親戚侮父兄則稼穡不成好戰攻輕
百姓飾城郭侵邊境則金不從革簡宗廟不禱祠
廢祭祀逆天時則水不潤下漢志於五者之後又
各摭其事應以實之此皆穿鑿附會之說非經旨
也今一槩不取
潤下作鹹炎上作苦曲直作酸從革作辛稼穡作甘(釋文)
(鹹音咸)
正義曰指其體則稱曰致其𩔖則言作下五事庶徵
言曰作者義亦然也又曰此章所演文有三重第一
言其名次第二言其性體第三言其氣味蘇氏曰五
行之所作不可勝言所可言者聲色臭味而已人之
用是四者惟味為急故舉味以見其餘邵氏(寳)曰言
味則聲色臭在其中矣有理焉而不言者蓋於五事
見之五事人也五行天也天人一理也
口之於味目之於色耳之於聲鼻之於臭皆人頼
五行之所作以為養者也而味為最急五味入於
口充於藏腑滋於營衛而達於肌膚平時則可以
養人之生有疾則可以活人之命天地之大德莫
盛於此故特舉五味言之
五味之所以養人者粒食之外有二道焉一是膳
羞周官食醫職云凡和春多酸夏多苦秋多辛冬
多鹹調以滑甘左氏昭二十年晏子曰和如羹焉
水火醯醢鹽梅以烹魚肉燀之以薪齊之以味濟
其不及以洩其過君子食之以平其心是也一是
藥物瘍醫職云凡藥以酸養骨以辛養筋以鹹養
脉以苦養氣以甘養肉以滑養竅是也王介甫云
鹹可用以耎苦可用以堅酸可用以收辛可用以
散甘可用以緩氣堅則壯故苦可以養氣脉耎則
和故鹹可以養脉骨收則強故酸可以養骨筋散
則不攣故辛可以養筋肉緩則不壅故甘可以養
肉堅之而後可以耎收之而後可以散欲緩則用
甘不欲則弗用也古之養生治疾者必先通乎此
不通乎此而能已人之疾者蓋寡矣
不曰水作鹹而曰潤下作鹹不曰火作苦而曰炎
上作苦是古人文字近便承接之法讀者不可以
辭而害意潤下等十字仍當作水火木金土五字
看内經素問岐伯曰木生酸火生苦土生甘金生
辛水生鹹其明證也蓋五行在天之氣陽變陰合
絪緼於太虚之中降生庶物千彙萬狀不可窮極
或一物自為一味或一物而兼數味甚至有五味
具備如本草所稱五味子者惟其材質未定故遇
物成味無所不作若在地之五材則囿於一物安
能如此變化此雖好學深思心知其意而終莫能
言其所以然也嗚呼非知天地之化育者其孰能
與於此
或問就近承接之文法它書亦有可證者乎曰有
之杜預注左𫝊降生五味云謂金味辛木味酸水
味鹹火味苦土味甘皆由隂陽風雨而成是物之
味皆成於天之氣也至𤼵為五色則云辛色白酸
色青鹹色黑苦色赤甘色黃夫味之辛者豈能成
白酸者豈能成青乎是辛酸鹹苦甘五字仍當作
金木水火土五字看也徵為五聲則云白聲商青
聲角黑聲羽赤聲徵黃聲宫夫色之白者豈能成
商青者豈皆成角乎是白青黑赤黃五字亦仍當
作金木水火土五字看也蓋不欲重舉五行字面
遂頂針說下然亦無害於義昧者不察遂以為色
生於味聲生於色耳
先儒說此節泥潤下炎上等字面皆以五材為五
味所由成故其說膠滯膚淺多乖謬而不可通孔
𫝊云鹹水鹵所生苦焦氣之味酸木實之性辛金
之氣甘生於百穀正義釋之曰水性本甘久浸其
地變而為鹵鹵味乃鹹說文云鹵西方鹹地東方
謂之斥禹貢海濱廣斥是海浸其旁地使之鹹也
月令冬云其味鹹其臭朽是也火性炎上焚物則
焦焦是苦氣月令夏云其臭焦其味苦苦為焦味
故云焦氣之味也臭之曰氣在口曰味木生子實
其味多酸五果之味雖殊其為酸一也是木實之
性然也月令春云其味酸其臭羶是也金之在火
别有腥氣非苦非酸其味近辛故辛為金之氣味
月令秋云其味辛其臭腥是也穀乃土之所生故
甘為土之味月令中央云其味甘其臭香是也夏
元肅云五味必言作者水之𤼵源未嘗鹹也流而
至海凝結既久而鹹之味成則鹹者潤下之所作
火之始炎未嘗苦也炎炎不已焦灼既久而苦之
味成則苦者炎上之所作木之初生金之始鑛土
之始稼穡亦然已上諸說皆以在地之五材能作
五味今按左傳昭元年醫和曰天有六氣降生五
味𤼵為五色徵為五聲六氣隂陽風雨晦明也分
為四時序為五節(六氣之化分而序之則成四時得五行之節)是天之
六氣即五行之氣也(史記軒轅治五氣集解王肅曰五行之氣)又二十
五年子太叔曰生其六氣用其五行(謂天生之天用之)氣
為五味𤼵為五色章為五聲正義曰五行之氣入
人之口為五味𤼵見於目為五色章徹於耳為五
聲是味聲色皆出於天之五氣非在地五材之所
為也五臭為鼻之所欲者香而已視色聲又緩故
左傳不言臭穎達見其不言臭遂認六氣為五臭
而謂羶焦香腥朽乃五味所由成夫氣者味色聲
臭之原也天之氣豈即物之臭乎謬極矣
素問六氣臟𧰼論云天食人以五氣地食人以五
味五氣入鼻藏於心肺五味入口藏於腸胃夫氣
云入鼻則五氣當即是五臭故王冰注素問曰五
氣者臊氣湊肝焦氣湊心香氣湊脾腥氣湊肺腐
氣湊腎也以氣為臭僅見於此然醫和之所謂六
氣顯指陰陽風雨晦明六者皆天之氣豈可謂或
香或羶腥或焦朽哉即月令之言五臭春羶夏焦
季夏香秋腥冬朽亦謂其時所尚者在此物非謂
春氣羶夏氣焦季夏氣香秋氣腥冬氣朽也儒書
與醫不同說洪範者自當依經𫝊以立義不可闌
入醫書也
本草凡草木蔬果鳥獸蟲魚之𩔖皆各有其味可
以養生可以療病審如孔義則鹹惟海水酸惟木
實而他物之鹹酸者皆不在其數矣苦惟火之餘
燼辛惟金在冶之氣則當食苦者必以火燼當食
辛者必以爍金而堇荼薑桂之屬反不得為苦辛
矣甘惟田中所生之穀則凡植物動物之甘者皆
不必用矣謂海物與水俱鹹可也若百果之甘苦
者或兼酸味或先酸後甘則有之矣何云味雖殊
而為酸一乎藥味之苦者多矣豈皆火焚之餘乎
五辛之味皆出於土豈鑠金之氣所為乎種種紕
繆不可殫述夏氏謂五行之初未成五味久之而
後變為其味總不離乎二孔之見故欲知五味所
由成必當於天氣求之而在地之五材斷不能觸
物成味如本草之所云也夫天道幽遠而難知五
行之作五味自箕子𫝊之則然也後未有能言其
所以然者也聖人不我欺篤信焉而已矣於其所
不能言者而強為之說則鑿矣
或問百果草木之實歲各一熟豈五行之氣歲歲
為之味乎曰非也經特言太初造物之始五味各
有所屬耳若既有種𩔖則其味一成而不變自生
自結造物者無所事於其間矣然吾觀一歲之中
凡百果草木之實收有豐歉味有美惡恐亦五行
之偏勝所致内經有司天六氣之運實至理所存
不可以不察也
九章之中惟五事庶徵可與五行相配餘皆無涉
劉向并以配五福又於五咎徵外增一恒隂以配
六極之弱真可供一笑也
二五事一曰貌二曰言三曰視四曰聽五曰思(釋文貌本亦作)
(䫉視常止反徐市止反思如字徐息吏反)
正義曰貌舉身之大名言是口之所出視是目之所
見聽是耳之所聞思是心之所慮蔡氏曰貌言視聽
思者五事之序也貌澤水也言揚火也視散木也聽
收金也思通土也王氏(樵)曰人者天地之心五行之
秀氣也故水火木金土之氣凝而為貌言視聽思之
質
東坡書𫝊曰人之生也五事皆具而未能用也自
其始孩而貌知恭見其父母匍匐而就之擎跽而
禮之是貌恭者先成也稍長而知其語以達其意
故言從者次之於是始有識别而目乃知物之美
惡耳乃知事之然否於是而致其思無所不至故
視明聽聰而思睿者又次之蔡𫝊云人始生則形
色具矣既生則聲音𤼵矣而後能視而後能聽而
後能思也說本蘇氏日記駮之曰蘇蔡以𤼵用先
後立說但嬰兒之能言則有在視聽之後者矣以
聲音為言殆又不可既生而聲音𤼵如之何從作
乂邪此說良是然蘇氏據醫經五藏所屬之五行
以配五事其先後之義未明也故復就嬰兒𤼵用
以曉之今蔡氏既遵朱子而五事之序一如上章
五行之序則先後之義了然矣何為復舉始生既
生以支離其說哉蓋蘇朱二義不可和會而蔡氏
乃兼用之宜其齟齬而不相入也
以始生之胚胎說貌以既生墮地之後說言視聽
則言未必在視聽之前不若皆以始生言之之為
愈也孔子曰精氣為物游魂為變子産曰物生始
化曰魄既生魄陽為魂此皆就胚胎言之魄者精
之所為也隂也水之屬也始化曰魄其五藏九竅
百骸之形略具是為貌既生魄而魂附之魂者氣
之所為也陽也火之屬也(釋氏四大之說以氣為火)口之所以
能言者於是乎在黃勉齋(幹)云精濕而氣燥精實
而氣虚精沈而氣浮故精為貌而氣為言此說是
也久之而魂益昌盛木之𤼵榮滋長也而目之所
以能視者具矣又久之而魄更堅強金之凝結沈
重也而耳之所以能聽者全矣若夫心者神明之
舍也樂祁曰心之精爽是謂魂魄蓋魂魄分屬貌
言視聽而總會於心土之居中央而分王乎四季
也故能思者備焉此說仍依五行微著之序與朱
子不相背馳其理似長於蘇蔡而貌澤言揚視散
聽收思通之義亦於斯可見矣
陳師凱蔡𫝊旁通曰精之潤澤者為貌如水之浸
潤故屬水氣之𤼵揚者為言如火之炎上故屬火
又貌者精之榮也故為水言者心之聲也故為火
目内實而精散於色故屬木色之華彩者莫如木
也耳内虚而氣接於聲故屬金聲之遠聞者莫如
金也故木實則色茂眼實則視廣金虚則聲揚耳
虚則聽收心者思之體思者心之用也五事之有
思猶五行之有土也水火木金皆不可無土貌言
視聽皆不可無思故論語云貌思恭言思忠視思
明聽思聰思於貌言視聽無所不在土於水火木
金亦無所不有故以思屬土
孔疏云木有華葉故貌屬木言之決斷若金之斬
割故言屬金火外光故視屬火水内明故聽屬水
土安靜而萬物生心思慮而萬事成故思屬土謂
東方震為足足所以動容貌也西方兑為口口出
言也南方離為目目視物也北方坎為耳耳聽聲
也中在内猶思在心也此皆據漢志以為說漢志
本劉歆劉歆本伏生尚書大𫝊其義蓋取易八卦
之方位東西南北四正卦以為木金火水之序以
配洪範之貌言視聽而坤土寄王於西南其位實
在中央遂以配思也兊口言離目視坎耳聽取義
頗切惟以震足為貌之動未免牽強
蘇子由云人之身蓄為五藏𤼵為五事以應五行
脾之𤼵為貌而主土肺之𤼵為言而主金肝之𤼵
為視而主木腎之𤼵為聽而主水心之𤼵為思而
主火自黃帝以來言之詳矣醫者舍此無以治病
今按子由說本醫經言屬金聽屬水與漢志同日
記云木藏曰肝而𤼵竅於目水藏曰腎而𤼵竅於
耳金藏曰肺而𤼵竅於口耳目口道家謂之三要
以其為精氣神之門戸也心為火藏用事於中百
體之君也而其官則思脾為土藏運化萬物餘藏
之母也於五事當屬貌觀佛家言四大以毛髮爪
齒皮肉筋骨髓腦垢色皆歸於地地即土也則貌
當屬土矣此其理之不容有二者也
朱子語錄吳人傑云貌是水言是火視是木聽是
金思是土與庶徵之序相脗合可見以五行之序
配五事蔡本於朱朱本於吳前此未有也王天與
曰伏生漢志多牽強蘇氏雖有據亦未順洪範之
序唯吳蔡說五行五事庶徵皆順
五事配五行經無明文說者謂五事不本五行可
也謂五事之序不必依五行之序亦可也從漢志
貌木言金視火聽水思土之說可也從醫經貌土
言金視木聽水思火之說亦可也然五徵之配五
事經固有明文矣肅乂哲謀聖吾知其為貌言視
聽思之所作也若雨之何以應貌𤾉之何以應言
燠之何以應視寒之何以應聽風之何以應思則
茫然不知其故雖先儒於肅乂狂僭等十字比物
連𩔖曲為之說而反覆推尋終無確然不易之理
其可信以為是乎唯五徵之配五行差明於五事
之所配雨吾知其為水易象坎為水為雲為雨可
證也雨與肅相應則貌之屬水焉必也𤾉吾知其
為火易象離為日為火可證也𤾉與乂相應則言
之屬火焉必也巽為木位東南於時為燠木性温
和雖隆冬按之亦不冷故春秋雨木冰為災則燠
者木之𩔖也燠應哲則視之屬木焉必也金體嚴
凝雖盛夏按之亦不熱故乾位西北為金為寒為
冰則寒者金之𩔖也寒應謀則聽之屬金焉必也
土者五行之冲氣居中央而分王乎四季風行於
雨𤾉寒燠之間亦如之故風與土為𩔖風應思則
思之屬土焉必也故五事依五行之序則五徵皆
順從漢志醫經之說則五徵有不可曉者朱子所
以獨有取乎斗南之說也或難余衆言殽亂折諸
聖今子以一家之言折羣儒之謬然則朱子既聖
矣乎余曰朱子雖未入聖域而其言深合乎聖人
之意是亦聖人之徒也中庸曰百世以俟聖人而
不惑孟子曰聖人復起必從吾言吾於朱子亦云
林少穎云五行自為五行五事自為五事以至八
政五紀已下各自為疇而不可以附會先儒既以
五行配五事故其論五事之序或以為合於五勝
或以為合於五常要皆是附會之辭林氏之持論
如此愚竊謂五行之理有可以相通者五事庶徵
也其不可以相通者八政五紀皇極三德稽疑福
極也庶徵之配五事經有明文後之學者因其有
可通而悉欲通之非也因其有不可通者而遂謂
無一之可通亦非也林氏之言未免膠柱而鼓瑟
矣
貌曰恭言曰從視曰明聽曰聰思曰睿(釋文睿悅歲反)
正義曰恭從明聰睿即是敬用之事吕氏曰此形色
天性之善也謂之曰者本然之體非有所待如水曰
潤下之𩔖也有貌則有恭貌本恭不恭則非所謂貌
矣餘亦然
貌言視聽思者烝民之所謂物孟子之所謂形色
也恭從明聰睿者烝民之所謂則孟子之所謂天
性也孔子曰非禮勿視非禮勿聽非禮勿言非禮
勿動動即貌勿者心之所為也故曰視思明聽思
聰貌思恭言思忠孔孟與尹吉甫之言後先一揆
其精於洪範之學如此
貌有動容之意與言視聽同言視聽不但指口目
耳則貌亦非但指其身可知也曲禮曰坐如尸立
如齊玉藻曰趨以采齊行以肆夏周還中規折還
中矩又曰足容重手容恭目容端口容止聲容靜
頭容直氣容肅立容德色容莊周禮保氏養國子
以道乃教之六儀一曰祭祀之容二曰賓客之容
三曰朝廷之容四曰喪紀之容五曰軍旅之容六
曰車馬之容凡此𩔖皆貌之恭也
從者順理成章之謂也詩曰維號斯言有倫有脊
又曰出言有章易曰言有序論語曰言中倫皆所
謂從也曾子曰出辭氣斯遠鄙倍矣蓋倍則不順
理鄙則不成章故君子戒之
明者觀人之詳聰者聽言之審也非徒辨色别聲
之謂曾子固云古之人主前旒蔽明黈纊塞聰非
塗其耳目也亦不用之於小且近所以養其聰明
也養其聰明者蓋將用之於大且遠夫天下至廣
不可以家至戶察人能用其聰明於大且遠者得
其要也昔舜治天下欲無蔽於諸侯百官則詢四
岳欲無蔽於四岳則闢四門欲無蔽於四門則明
四目達四聰者舜不任其視聽而因人之視聽以
為聰明也不自用其聰明而因之於人者此君道
固天道天聰明自我民聰明是也
日記以思曰睿為思無邪非也無邪别是一義睿
則通微之謂也蓋理之至者不可以耳目求不可
以言語𫝊唯思為能通之雖所思一出於正而不
能通乎微猶弗思也荀子曰思之思之鬼神通之
揚子曰潛天而天潛地而地其睿之謂乎
己之貌使人視之而可畏可象是曰恭己之言使
人聽之而有倫有脊是曰從人之貌已視之而知
其邪正是曰明人之言已聽之而知其是非是曰
聰當貌思貌當言思言當視思視當聽思聽而能
通乎微以致其恭從明聰是曰睿
恭作肅從作乂明作哲聰作謀睿作聖(釋文哲之舌反徐丁列反又之)
(世反渭按哲史記作智)
正義曰此章所演亦為三重第一言其所名第二言
其所用第三言其所致吕氏曰改曰為作用工之地
各由其本然而修之以成德也林氏曰孟子曰形色
天性也惟聖人然後可以踐形貌言視聽思必皆以
敬用者此蓋踐形之學也恭從明聰睿蓋學所以踐
形也肅乂哲謀聖則可以踐形而治天下國家之本
立矣陳氏曰自恭而充之齊一清整而能肅自從而
充之理當人服而能又自明而充之洞達立决而能
哲自聰而充之審善定計而能謀自睿而充之則無
所不通而能聖
觀二章所演俱作三重枝枝相對葉葉相當益信
五事序本五行林氏謂不可通真謬論也
君子正其衣冠尊其瞻視儼然人望而畏之則可
謂恭作肅矣孟子曰動容周旋中禮者盛德之至
也堯之允恭舜之温恭文王之懿恭孔子之恭而
安是也蓋至是而作肅之能事始畢
書曰聖有謨訓明徵定保詩曰訏謨定命遠猶辰
告易曰君子居其室出其言善則千里之外應之
此所謂從作乂也
孔子曰視其所以觀其所由察其所安李克謂魏
文侯曰居視其所親富視其所與達視其所舉窮
視其所不為貧視其所不取此皆觀人之法也臯
陶之稱帝堯曰知人則哲能官人何憂乎驩兜何
遷乎有苗何畏乎巧言令色孔壬其作哲之極功
乎
易大𫝊云將叛者其辭慙中心疑者其辭枝吉人
之辭寡躁人之辭多誣善之人其辭游失其守者
其辭屈孟子曰詖辭知其所蔽淫辭知其所陷邪
辭知其所離遁辭知其所窮此皆知言之道也詩
曰謀夫孔多是用不集諺曰築舍道旁三年不成
以聽之不聰故爾聽既聰矣則將如舜之好問好
察執其兩端用其中於民何謀之不𫉬哉故曰聰
作謀
孔𫝊云睿通於微於事無不通謂之聖周子通書
曰無思本也思通用也幾動於彼誠動於此無思
而無不通為聖人不思則不能通微不睿則不能
無不通是則無不通生於通微通微生於思故思
者聖功之本而吉凶之幾也
小旻之五章曰國雖靡止或聖或否民雖靡膴或
哲或謀或肅或艾五事之德見於它經者惟此而
已
魯昭公之習儀以亟漢成帝之尊嚴若神恭之末
也不可以作肅祝鮀之佞嗇夫之利口從之似也
不可以作乂離朱之目足以察秋毫之末明之小
者也不可以作哲師曠之耳能識南風之死聲聰
之小者也不可以作謀思莫切乎貌言視聽游心
六合之内窮高遠而測深厚思之蕩而無用者非
睿也不可以作聖故中庸曰慎思論語曰近思易
曰君子思不出其位
五行之氣凝為五材潤下以資溉濯炎上以供炊
㸑曲直從革以備宫室械器稼穡以充粒食皆生
民之所用而不可一日無者雖聖人亦不能不用
子罕曰天生五材民並用之廢一不可是也至於
降生五味徵為五色章為五聲達為五臭所以給
口目耳鼻之養者凡民莫不用之聖人亦豈能去
之哉然聖人終不以為用也何也五材與味色聲
臭皆氣之麤者也其賦於人清明粹美不離乎氣
質而亦不雜乎氣質者有理存焉豈徒甘味悅色
娛聲别臭云爾哉語其本然之則曰恭曰從曰明
曰聰曰睿語其成德之功作肅作乂作哲作謀作
聖此修身之要治天下國家之本聖人之所用而
不敢斯須不敬者也凡民莫不有貌言視聽然其
所辨者秪在味色聲臭之間至於恭從明聰雖固
有之而不能盡其才肅乂哲謀亦可以有為而卒
不能成其德故曰惟聖人然後可以踐形敬用五
事精於用五行者也故五行不言用而於五事乎
見之
洪範正論卷二
