洪範正論書𩔖
提要
(臣)等謹案洪範正論五卷
國朝胡渭撰渭有禹貢錐指已著錄此書大旨
以禹之治水本於九疇故首言鯀堙洪水繼
言禹乃嗣興終言天乃錫禹則洪範為體而
禹貢為用互相推闡其義乃彰然大旨主於
𤼵明奉若天道之理非鄭樵禹貢洪範相為
表裏之說惟以九州次序分配五行者比也
其辨証前人之說如謂漢人專取灾祥推衍
五行穿鑿附會事同讖緯其病一洛書本文
即五行五事至五福六極十二字惟敬用農
用十八字為禹所加與危微精一之心法同
旨初一次二至次九不過是次第名色亦非
龜文所有龜之有文如木石之文又如魯夫
人公子友有文在手之𩔖宋儒創為黑白之
點方圓之體九十之位變書而為圖以至九
數十數劉牧蔡季通紛紜更定其病二又洪
範原無錯簡而王栢胡一桂等任意改竄其
病三皆切中舊說之失蓋渭經術湛深學問
有根柢故所論一軌於理漢儒附會之談宋
儒變亂之論能一掃而廓清之云乾隆四十
四年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
洪範一書如日月之麗天有目者所共覩而問有晦肓
否塞者則先儒之曲說為之害也五亊本於五行庶徵
本於五事不過以雨𤾉燠寒風之時不時驗貌言視聽
思之敬不敬而漢儒五行傳專主災異其所言貌之不
恭厥極惡等事固已乖矣而又推廣言之曰妖曰孽曰
旤曰痾曰眚曰沴復援春秋及漢亊以實之以瞽史矯
誣之說亂彛倫攸叙之經害一也洛書之本文具在洪
範劉歆之言非妄而宋儒乃創為白黑之點方圖之體
九十之位則書也而變為圖矣且謂範之理可通於易
故劉牧易數鉤𨼆以九位為河圖十位為洛書而蔡元
定兩易其名害二也洪範元無錯簡而宋儒任意改竄
移庶徵王省惟歲以下為五紀之傳移皇極斂時五福
至其作汝用咎及三德惟辟作福以下並為五福六極
之傳害三矣愚為是解非敢撥棄舊詁而逞吾臆見也
去其不正者以就其正者而聖人之意得矣自甲申迄
己丑芟緐補闕辨誤析疑纂成五卷名之曰洪範正論
德清胡渭
