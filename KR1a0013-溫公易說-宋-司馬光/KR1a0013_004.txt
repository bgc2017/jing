易說卷四
宋司馬光撰
下經(萃妹升歸豐)(困旅)(井巽)(革兌)(鼎渙)(震節)(艮孚中)(漸過小)
(既濟未濟)
䷬(坤下兌上)
萃亨王假有廟利見大人亨利貞用大牲吉利有攸往
彖曰萃聚也順以說剛中而應故聚也王假有廟致孝
亨也利見大人亨聚以正也用大牲吉利有攸往順天
命也觀其所聚而天地萬物之情可見矣
物順以說萃之象也上剛中而下應之亦聚之象也
大人者以正聚物者也聚得大人然後通也
象曰澤上于地萃君子以除戎器戒不虞
初六有孚不終乃亂乃萃若號一握為笑勿恤往无咎
象曰乃亂乃萃其志亂也
六二引吉无咎孚乃利用禴
象曰引吉无咎中未變也
六三萃如嗟如无攸利往无咎小吝
象曰往无咎上巽也
九四大吉无咎
象曰大吉无咎位不當也
九五萃有位无咎匪孚元永貞悔亡
象曰萃有位志未光也
以剛中之德僅能保位无咎而德信不洽于民未足
光也故必以元永貞之道聚民然後悔亡也
上六齎咨涕洟无咎
象曰齎咨涕洟未安上也
䷭(巽下坤上)
升元亨用見大人勿恤南征吉
彖曰柔以時升巽而順剛中而應是以大亨用見大人
勿恤有慶也南征吉志行也
象曰地中生木升君子以順德積小以高大
初六允升大吉
象曰允升大吉上合志也
九二孚乃利用禴无咎
象曰九二之孚有喜也
九三升虚邑
象曰升虚邑无所疑也
六四王用享于岐山吉无咎
象曰王用享于岐山順事也
太王避狄順也肇基王迹升也
六五貞吉升階
象曰貞吉升階大得志也
上六冥升利于不息之貞
象曰冥升在上消不富也
䷮(坎下兌上)
困亨貞大人吉无咎有言不信
彖曰困剛揜也險以說困而不失其所亨其唯君子乎
貞大人吉以剛中也有言不信尚口乃窮也
象曰澤无水困君子以致命遂志
初六臀困于株木入于幽谷三歲不覿
象曰入于幽谷幽不明也
谷者險而窮下之象也
九二困于酒食朱紱方來利用享祀征凶无咎
象曰困于酒食中有慶也
六三困于石據于蒺藜入于其宫不見其妻凶
象曰據于蒺藜乘剛也入于其宫不見其妻不祥也
九四來徐徐困于金車吝有終
象曰來徐徐志在下也雖不當位有與也
九五劓刖困于赤紱乃徐有說利用祭祀
象曰劓刖志未得也乃徐有說以中直也利用祭祀受
福也
上六困于葛藟于臲卼曰動悔有悔征吉
象曰困于葛藟未當也動悔有悔吉行也
䷯(巽下坎上)
井改邑不改井无喪无得往來井井汔至亦未繘井羸
其瓶凶
彖曰巽乎水而上水井井養而不窮也改邑不改井乃
以剛中也汔至亦未繘井未有功也羸其瓶是以凶也
象曰木上有水井君子以勞民勸相
初六井泥不食舊井无禽
象曰井泥不食下也舊井无禽時舍也
九二井谷射鮒甕敝漏
象曰井谷射鮒无與也
谷窮也窮于井中所守隘也射鮒于井所獲微也甕
者所以汲也甕敝而漏水不可得也九二處下而在
内又不當位上无其應應斯象也
九三井渫不食為我心惻可用汲王明並受其福
象曰井渫不食行惻也求王明受福也
六四井甃无咎
象曰井甃无咎修井也
九五井洌寒泉食
象曰寒泉之食中正也
井洌寒泉食居位用事而澤及于民之謂也
上六井收勿幕有孚元吉
象曰元吉在上大成也
䷰(離下兌上)
革已日乃孚元亨利貞悔亡
彖曰革水火相息二女同居其志不相得曰革已日乃
孚革而信之文明以說大亨以正革而當其悔乃亡天
地革而四時成湯武革命順乎天而應乎人革之時大
矣哉
革之為道不可易也故元亨利貞而後悔亡也初則
民心未孚故鞏用黃牛不可變也二則得時之中故
已日革之行有嘉也
象曰澤中有火革君子以治歷明時
初九鞏用黃牛之革
象曰鞏用黃牛不可以有為也
六二已日乃革之征吉无咎
象曰已日革之行有嘉也
九三征凶貞厲革言三就有孚
象曰革言三就又何之矣
九四悔亡有孚改命吉
象曰改命之吉信志也
九五大人虎變未占有孚
象曰大人虎變其文炳也
上六君子豹變小人革面征凶居貞吉
象曰君子豹變其文蔚也小人革面順以從君也
䷱(巽下離上)
鼎元吉亨
彖曰鼎象也以木巽火亨飪也聖人亨以享上帝而大
亨以養聖賢巽而耳目聰明柔進而上得行中而應乎
剛是以元亨
象曰木上有火鼎君子以正位凝命
初六鼎顛趾利出否得妾以其子无咎
象曰鼎顛趾未悖也利出否以從貴也
九二鼎有實我仇有疾不我能即吉
象曰鼎有實慎所之也我仇有疾終无尤也
九三鼎耳革其行塞雉膏不食方雨虧悔終吉
象曰鼎耳革失其義也
九四鼎折足覆公餗其形渥凶
象曰覆公餗信如何也
六五鼎黃耳金鉉利貞
象曰鼎黃耳中以為實也
上九鼎玉鉉大吉无不利
象曰玉鉉在上剛柔節也
六五鼎黃耳金鉉利貞上九鼎玉鉉大吉無不利黃
者中也耳者所以聽也君子虚其耳以聽于下非則
不受也金者剛而忍者也玉者堅而温者也五隂也
故尚乎剛上陽也故尚乎温夫柔不失剛剛不失温
然後能舉其大器者也
䷲(震下震上)
震亨震來虩虩笑言啞啞震驚百里不喪匕鬯
彖曰震亨震來虩虩恐致福也笑言啞啞後有則也震
驚百里驚遠而懼邇也出可以守宗廟社稷以為祭主
也
震驚百里不喪匕鬯夫主大器者不可以無威也無
威則民不服民不服則所守喪矣故曰震驚百里不
喪匕鬯
象曰洊雷震君子以恐懼修省
初九震來虩虩後笑言啞啞吉
象曰震來虩虩恐致福也笑言啞啞後有則也
六二震來厲億喪貝躋于九陵勿逐七日得
象曰震來厲乘剛也
六三震蘇蘇震行无眚
象曰震蘇蘇位不當也
九四震遂泥
象曰震遂泥未光也
泥者以陽居隂喪其威也
六五震往來厲億无喪有事
象曰震往來厲危行也其事在中大无喪也
上六震索索視矍矍征凶震不于其躬于其鄰无咎婚
媾有言
象曰震索索中未得也雖凶无咎畏隣戒也
震不于其躬于其鄰者禍在彼而思在此也楚人滅
江秦穆公為之降服出次不舉過數曰吾自懼也君
子曰詩云惟彼二國其政不獲惟此四國爰究爰度
其秦穆公之謂矣
䷳(艮下艮上)
艮其背不獲其身行其庭不見其人无咎
彖曰艮止也時止則止時行則行動静不失其時其道
光明艮其止止其所也上下敵應不相與也是以不獲
其身行其庭不見其人无咎也
象曰兼山艮君子以思不出其位
初六艮其趾无咎利永貞
象曰艮其趾未失正也
其位則下也其事則初也止而不行何咎之有抑君
子于其所止不可不謹擇也止于永貞利莫大焉
六二艮其腓不拯其隨其心不快
象曰不拯其隨未退聽也
九三艮其限列其夤厲熏心
象曰艮其限危熏心也
六四艮其身无咎
象曰艮其身止諸躬也
六五艮其輔言有序悔亡
象曰艮其輔以中正也
凡剛柔當位正之象也孔子贊乾之九二龍德而正
中艮之六五曰以中正何也曰艮六五文之誤也當
云以正中也正中者正得其中非既正又中也然則
二爻其為不正乎曰非謂其然也中正者道之貫也
相須而成相輔而行者也
上九敦艮吉
象曰敦艮之吉以厚終也
䷴(艮下巽上)
漸女歸吉利貞
彖曰漸之進也女歸吉也進得位往有功也進以正可
以正邦也其位剛得中也止而巽動不窮也
象曰山上有木漸君子以居賢德善俗
初六鴻漸于干小子厲有言无咎
象曰小子之厲義无咎也
六二鴻漸于磐飲食衎衎吉
象曰飲食衎衎不素飽也
九三鴻漸于陸夫征不復婦孕不育凶利禦寇
象曰夫征不復離羣醜也婦孕不育失其道也利用禦
寇順相保也
六四鴻漸于木或得其桷无咎
象曰或得其桷順以巽也
九五鴻漸于陵婦三歲不孕終莫之勝吉
象曰終莫之勝吉得所願也
上九鴻漸于陸其羽可用為儀吉
象曰其羽可用為儀吉不可亂也(案漸卦說原本缺)
䷵(兌下震上)
歸妹征凶无攸利
彖曰歸妹天地之大義也天地不交而萬物不興歸妹
人之終始也說以動所歸妹也征凶位不當也无攸利
柔乘剛也
象曰澤上有雷歸妹君子以永終知敝
初九歸妹以娣跛能履征吉
象曰歸妹以娣以恒也跛能履吉相承也
不正而合是以跛也以娣而行故能履也所以吉者
說以承上也
九二眇能視利幽人之貞
象曰利幽人之貞未變常也
六三歸妹以須反歸以娣
象曰歸妹以須未當也
九四歸妹愆期遲歸有時
象曰愆期之志有待而行也
六五帝乙歸妹其君之袂不如其娣之袂良月幾望吉
象曰帝乙歸妹不如其娣之袂良也其位在中以貴行
也
上六女承筐无實士刲羊无血无攸利
象曰上六无實承虚筐也
䷶(離下震上)
豐亨王假之勿憂宜日中
彖曰豐大也明以動故豐王假之尚大也勿憂宜日中
宜照天下也日中則昃月盈則食天地盈虚與時消息
而況于人乎況于鬼神乎
象曰雷電皆至豐君子以折獄致刑
初九遇其配主雖旬无咎往有尚
象曰雖旬无咎過旬災也
六二豐其蔀日中見斗往得疑疾有孚發若吉
象曰有孚發若信以發志也
六二處下在内以隂居隂如蔀屋幽塞而不見知于
人者也故曰往得疑疾蘭生深林不以無人而不芳
君子居中履正久幽而不變人將信之然後可以發
其蔀而行其志矣
九三豐其沛日中見沬折其右肱无咎
象曰豐其沛不可大事也折其右肱終不可用也
九四豐其蔀日中見斗遇其夷主吉
象曰豐其蔀位不當也日中見斗幽不明也遇其夷主
吉行也
豐歸妹之彖先陳其善而後釋其凶豐九四之象先
叙其惡而後著其吉聖人之辭至公以直善惡也
六五來章有慶譽吉
象曰六五之吉有慶也
上六豐其屋蔀其家闚其戸闃其无人三歲不覿凶
象曰豐其屋天際翔也闚其戸闃其无人自藏也
䷷(艮下離上)
旅小亨旅貞吉
彖曰旅小亨柔得中乎外而順乎剛止而麗乎明是以
小亨旅貞吉也旅之時義大矣哉
象曰山上有火旅君子以明慎用刑而不畱獄
初六旅瑣瑣斯其所取災
象曰旅瑣瑣志窮災也
六二旅即次懷其資得童僕貞
象曰得童僕貞終无尤也
九三旅焚其次喪其童僕貞厲
象曰旅焚其次亦以傷矣以旅與下其義喪也
九四旅于處得其資斧我心不快
象曰旅于處未得位也得其資斧心未快也
六五射雉一矢亡終以譽命
象曰終以譽命上逮也
上九鳥焚其巢旅人先笑後號咷喪牛于易凶
象曰以旅在上其義焚也喪牛于易終莫之聞也
大壯之六五喪羊于易旅上九喪牛于易易者不憂
險阻之謂也
䷸(巽下巽上)
巽小亨利有攸往利見大人
彖曰重巽以申命剛巽乎中正而志行柔皆順乎剛是
以小亨利有攸往利見大人
象曰隨風巽君子以申命行事
初六進退利武人之貞
象曰進退志疑也利武人之貞志治也
九二巽在牀下用史巫紛若吉无咎
象曰紛若之吉得中也
九三頻巽吝
象曰頻巽之吝志窮也
六四悔亡田獲三品
象曰田獲三品有功也
九五貞吉悔亡无不利无初有終先庚三日後庚三日
吉
象曰九五之吉位正中也
巽之彖曰重巽以申命重巽隨風也隨風者申命之
象也風為號令九五之君為號令之主得位以行其
令不失其中正故曰貞吉悔亡无不利民可與樂成
難與慮始故曰无初有終庚屬西方金金主斷制號
令不嚴則不行故先庚三日後庚三日吉也
上九巽在牀下喪其資斧貞凶
象曰巽在牀下上窮也喪其資斧正乎凶也
䷹(兌下兌上)
兌亨利貞
彖曰兌說也剛中而柔外說以利貞是以順乎天而應
乎人說以先民民忘其勞說以犯難民忘其死說之大
民勸矣哉
象曰麗澤兌君子以朋友講習
初九和兌吉
象曰和兌之吉行未疑也
九二孚兌吉悔亡
象曰孚兌之吉信志也
六三來兌凶
象曰來兌之凶位不當也
九四商兌未寧介疾有喜
象曰九四之喜有慶也
九五孚于剝有厲
象曰孚于剝位正當也
上六引兌
象曰上六引兌未光也(案兌卦說原本缺)
䷺(坎下巽上)
渙亨王假有廟利涉大川利貞
彖曰渙亨剛來而不窮柔得位乎外而上同王假有廟
王乃在中也利涉大川乘木有功也
象曰風行水上渙先王以享于帝立廟
初六用拯馬壯吉
象曰初六之吉順也
九二渙奔其机悔亡
象曰渙奔其机得願也
六三渙其躬无悔
象曰渙其躬志在外也
六四渙其羣元吉渙有丘匪夷所思
象曰渙其羣元吉光大也
九五渙汗其大號渙王居无咎
象曰王居无咎正位也
渙利涉大川坎下巽上乘木有功也九五渙汗其大
號渙王居无咎王者號令之從出也庶人禀于士士
禀于大夫大夫禀于君君禀于天子天子至尊出令
而非受令者也其餘則有所禀而不敢專也故王居
无咎
上九渙其血去逖出无咎
象曰渙其血遠害也
䷻(兌下坎上)
節亨苦節不可貞
彖曰節亨剛柔分而剛得中苦節不可貞其道窮也說
以行險當位以節中正以通天地節而四時成節以制
度不傷財不害民
象曰澤上有水節君子以制數度議德行
初九不出戶庭无咎
象曰不出戸庭知通塞也
九二不出門庭凶
象曰不出門庭凶失時極也
六三不節若則嗟若无咎
象曰不節之嗟又誰咎也
六四安節亨
象曰安節之亨承上道也
九五甘節吉往有尚
象曰甘節之吉居位中也
上六苦節貞凶悔亡
象曰苦節貞凶其道窮也
節者貴于適事之宜者也故初无咎而二有凶也君
子以制數度議德行德行者議之而後動動而中節
然後為善也兌說也和易也坎險也嚴峻也知說而
不知險則民不肅知險而不知說則民不親不肅則
慢不親則乖慢與乖亂亡之道也是以說以行險得
節之宜也三極說而過乎中故曰不節若則嗟若上
極險而過乎中故曰苦節不可貞節物者無位則不
能也故曰當位以節子臧曰聖達節次守節下失節
九五正不違中中不離正達節者也六四以下承上
以柔成剛而不失其正守節者也九二以陽居隂六
三以隂居陽失夫節者也九五居夫尊位以中節物
故曰居位中也
䷼(兌下巽上)
中孚豚魚吉利涉大川利貞
彖曰中孚柔在内而剛得中說而巽孚乃化邦也豚魚
吉信及豚魚也利涉大川乘木舟虚也中孚以利貞乃
應乎天也
中孚者發于中而孚于人也豚魚幽賤無知之物苟
飼以時則應聲而集而況于人乎至誠以涉險如乘
虚舟物莫之害故曰利涉大川乘木舟虚也
象曰澤上有風中孚君子以議獄緩死
初九虞吉有他不燕
象曰初九虞吉志未變也
九二鳴鶴在隂其子和之我有好爵吾與爾靡之
象曰其子和之中心願也
鳴鶴在隂其子和之言至誠以待物無遠不應
六三得敵或鼓或罷或泣或歌
象曰或鼓或罷位不當也
六四月幾望馬匹亡无咎
象曰馬匹亡絶類上也
九五有孚攣如无咎
象曰有孚攣如位正當也
上九翰音登于天貞凶
象曰翰音登于天何可長也
䷽(艮下震上)
小過亨利貞可小事不可大事飛鳥遺之音不宜上宜
下大吉
彖曰小過小者過而亨也過以利貞與時行也柔得中
是以小事吉也剛失位而不中是以不可大事也有飛
鳥之象焉飛鳥遺之音不宜上宜下大吉上逆而下順
也
小過何小者隂也隂之過差者也不宜上宜下與其
過而僭上不若過而逼下也
象曰山上有雷小過君子以行過乎恭喪過乎哀用過
乎儉
初六飛鳥以凶
象曰飛鳥以凶不可如何也
小過初六飛鳥以凶者止過宜在初也與坤豫之初
同困豫皆戒于初而慮于終也
六二過其祖遇其妣不及其君遇其臣无咎
象曰不及其君臣不可過也
九三弗過防之從或戕之凶
象曰從或戕之凶如何也
九四无咎弗過遇之往厲必戒勿用永貞
象曰弗過遇之位不當也往厲必戒終不可長也
六五密雲不雨自我西郊公弋取彼在穴
象曰密雲不雨已上也
上六弗遇過之飛鳥離之凶是謂災眚
象曰弗遇過之已亢也
小過六二過其祖遇其妣不及其君遇其臣无咎夫
過者上也不及者下也遇者得其中也陽君象也隂
臣象也九三居下體之上而用小過之道上之所忌
下之所疾故弗過防之則或就戕之矣九四以陽居
隂過恭者也故无咎行過乎恭非過也故曰弗過遇
之若守以為常則消陽之道故往厲必戒勿用永貞
也上六弗遇過之初與上皆過而失中之甚也
䷾(離下坎上)
既濟亨小利貞初吉終亂
彖曰既濟亨小者亨也利貞剛柔正而位當也初吉柔
得中也終止則亂其道窮也
象曰水在火上既濟君子以思患而豫防之
初九曳其輪濡其尾无咎
象曰曳其輪義无咎也
曳輪不速進也濡尾後其難也險已濟故雖艱无咎
六二婦喪其茀勿逐七日得
象曰七日得以中道也
九三高宗伐鬼方三年克之小人勿用
象曰三年克之憊也
六四繻有衣袽終日戒
象曰終日戒有所疑也
九五東鄰殺牛不如西鄰之禴祭實受其福
象曰東鄰殺牛不如西鄰之時也實受其福吉大來也
上六濡其首厲
象曰濡其首厲何可久也
䷿(坎下離上)
未濟亨小狐汔濟濡其尾无攸利
彖曰未濟亨柔得中也小狐汔濟未出中也濡其尾无
攸利不續終也雖不當位剛柔應也
狐者審于濟水者也汔幾也幾濟而陷猶未濟也濡
其尾无攸利未出險中而力盡不繼也
象曰火在水上未濟君子以慎辨物居方
既濟未濟反復相承也險難未濟功業未成故君子
以矜慎之心辨物之宜處之以道如是則險無不濟
功無不成無所復為則又思未萌之患而豫防之是
以君子能康乂民物而永保安榮也
初六濡其尾吝
象曰濡其尾亦不知極也
九二曳其輪貞吉
象曰九二貞吉中以行正也
六三未濟征凶利涉大川
象曰未濟征凶位不當也
九四貞吉悔亡震用伐鬼方三年有賞于大國
四者卦體變革之際故否睽未濟之象皆云志行也
六五貞吉无悔君子之光有孚吉
象曰君子之光其暉吉也
五雖未濟以柔居中又有文明之德能任賢以濟難
故曰君子之光光輝著明為物所信則吉從之矣上
首也下尾也初不知極上不知節皆入于險其揆一
也
上九有孚于飲酒无咎濡其首有孚失是
象曰飲酒濡首亦不知節也
易說卷四
