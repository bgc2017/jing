周易辯錄卷三
明楊爵撰
䷞(艮下兑上)
咸亨利貞取女吉
咸之義則感也兊柔在上艮剛在下與地天為泰之
義相類是二氣感應以相與也又艮以篤實感而兑
以和說應又艮以少男下於兊之少女皆有感應之
義而卦以咸名者應由於感而感可以綂乎應也感
則應有亨通之理然必利於正不正則感之者非以
道矣君臣朋友以義相與皆正也推類而觀之凡巨
細之舉必廓然而大公物來而順應皆正也取女之
道萬化之原所由始於感之所係為尤重婚禮備而
貞女行感以正也如是則吉天地感而萬物化生天
地之感之正也聖人感人心而天下和平聖人之感
之正也天地非有心於感也至理之流行而已聖人
非有心於感也順至理而已故曰天地无心以成化
聖人有心而无為盈天地間皆感也感則有應應又
所以為感天地萬物之情之可見者感以正也如寒
暑往來動息榮悴之類何莫非正乎凡動止語默皆
感之義也感之道二正邪而已出乎此則入乎彼是
非得失治亂安危皆由於此水在山下出而為澤則
在其上亦感應相與之義也心虛則无物廣大无外
之體全矣應酬萬變此其本也用之以受人則尤為
切至而非智者不能用也咸以人身取象咸之時皆
欲感人者也初六以隂居下在感之時為咸其拇之
象感之者可謂下而微矣以其斗筲樸&KR0554;之質本自
无正大光明之作用矣人品之卑下舉動之瑣細是
咸卦中之賤丈夫也以此感人人將漠然无所有矣
初六為咸其拇拇之上為腓六二當其處為咸其腓
矣拇與腓皆所以行而易失之輕動者也初尚微小
凶或可免二之輕動則顯而大矣故感即有凶二有
中正之德又艮體有能止之義故又勉之以居則吉
居謂安所遇也安其所遇非不動也乃動所當動而
不妄動也既有中正能止之德曷又咸其腓而有失
乎咸之時皆欲感人以求所欲也富貴利達之迷人
或剛立者所不免而況於隂柔者乎堅其志趨審擇
所為而必以正乃守身之常道而聖賢之感人不外
此矣是所謂居吉者也拇上為腓腓上為股九三當
其處為咸其股之象股隨足而動者足動則股動足
止則股止股之動止一由於足咸其股則不能自處
其身而所執者惟有隨人而已人之相與有當隨者
有當止者以道則隨非道則止臣之於君子之於父
朋友之交皆宜如此守之以有終剛不至於失巳失
人矣若九三者事君則諂佞容悦長君之惡事父則
阿意曲從陷親於不義交友則亦便佞苟合虚文虚
貌而无相規相益之實心焉以是而往可吝之甚也
九三剛正艮體何以有此失乎以其不中而居止之
極不中則多過止極則不止矣況當咸之時而又以
感人為心故不善變而至此極焉三本陽剛有才者
也用其才以為善則善无不至用其才以為惡故惡
亦无不至矣可戒哉貞者至極之善人心本然之理
千聖感物之常道也堯舜禹湯文武之所以盡君道
者此也臯䕫稷契伊尹萊朱周召之所以盡臣道者
此也孔子之所以繼往聖開來學者亦此也非九四
之所有也九四以陽居隂已失其貞而有悔矣所尚
者憧憧往來之敝習也聖人以其當心之處為咸之
主故以人心所具之常理啟之欲其反身而誠以盡
感物之道也言能貞則吉而悔可亡若循其故習憧
憧往來而蔽於私則但其朋類從爾矣安能有感必
通而得人心之應乎六二之居亦欲其勉乎此也憧
憧往來間以私昵而昧以公理乃黯昧邪小之心度
故象言其未光大也脢背肉與心相背心能裁處萬
變脢則不動之物咸其脢則感之以无能為也五雖
陽爻然體本兊柔尚和說而少剛立不能以道自強
者也又无忠賢夾輔以成德業故安於庸懦而自謂
治道至此可矣如漢元帝唐文宗之類元凶閹宦竊
其大柄不能尊賢任能奮然興起而所尚者區區之
節儉耳王鳳秉政為國大蠧則九四以陽居隂之不
正者也王章以剛直而死獄中九三過剛不中者似
之谷永貢禹之徒知有權臣而不知有天子皆瑣尾
之匹夫而為初與二之類也引君當道使志於仁而
大有為誰其人哉五至此而不悟豪傑之士知有潛
身遠害而已矣既不能有為而苟於幸安則亦賴先
哲以保其成業耳不至於妄動招災而致悔矣咸以
人身取象上六則輔頰舌之處也又兌為口舌故取
此義以柔說而居咸之極則感人以言而无其實儀
秦之流是也詩曰巧言如簧顔之厚矣上六有焉
䷟(巽下震上)
恒亨无咎利貞利有攸往
恒久也有常則可久矣震剛在上巽柔在下剛柔各
得其所雷迅則風烈為雷風相與又先天圖雷與風
對亦一義也巽而動動不以巽非可久之道也卦之
六爻剛柔相應此四者皆理之常而可久者也故卦
名恒人之所信所守久而不變則為有恒固可以致
亨而无咎矣然必利於貞乃為久於其道不正則所
恒者邪妄之小術而非道也固有恒而不貞者未有
貞而不恒者也如楊墨之徒自守其術至於死而不
變豈不有恒而謂貞則未也豈久於其道者乎天地
之道固恒久不已之道也人之恒久而有未貞焉則
與天地之道不相似也利有攸往終則有始者此事
之有終而彼事又有始也事變无窮而所以應之之
道亦无窮一恒久之理得而自足以周萬變之應由
其所恒者一於道也所恒者一於道則无不可為之
時亦无不可為之事而利有攸往矣日月得天得其
恒久不已之理也故能久照四時之變化亦得其恒
久不已之理也故能久成聖人與天地恒久之理脗
合而為一者也故久於其道而天下化成天地恒久
之理消息盈虛有常而已觀所謂恒之義則天地萬
物之情可見矣天地萬物之情恒之理足以盡之而
无餘矣萬物之形形色色愈出愈新亦得天地恒久
之理也所謂天下无性外之物而性无不在者也雷
風有恒之象君子立不易方則恒在我矣方者其所
當行之道也隨其所遇道无不在君子立之而不以
死生患難易其節則體恒之義也初六與九四為正
應四震體陽性上而不下无意於初初在下為交與
之始未可深求乃巽順而必欲入之深以常理求之
之象也守此始求之深以為可常而不知變則凶而
无所利矣漢文既疏於賈生矣誼以何為痛哭流涕
而言之切犯於此爻之戒矣長沙之行幾不能容矣
何所利哉九二以陽居隂不得其正則有悔矣當恒
之時處下卦之中所恒者中道也中者无過不及之
至理也守此至理久而不失至於死而後已則其悔
可亡矣凡進身不正而能使作用合於至道造次顛
沛而不少變則可以蓋前愆焉其九二悔亡之義也
九三當恒之時過剛不中是不能常守其德也剛而
不中則流於剛惡任意使氣无所不至於聖賢忠信
義理之心胷作用相去遠矣无所往而不失則无所
往而不取羞其身至此不能容矣德者人心固有之
善也三豈獨无此善乎但不能恒以守之耳使能反
而求之以其剛正之根本而用之為善則何所不至
哉九四當恒之時以陽居隂為非其位固能久矣然
所久者非其道也是見其偏而未見其全流於私小
而遠於大中至正者也以修己則不能畜内聖之德
以治人則不能成外王之化安得禽乎管仲得君如彼
其專也行乎國政如彼其久也功烈如彼其卑也管
仲死桓公薨天下不復宗齊由仲之所久者非其道
也六五以柔中之德而應九二之剛中可謂恒其德
而守其正矣然此乃婦人之道也婦人無非無儀維
酒食是議有閨門之修无境外之志從一而終焉者
也故婦人如此則吉夫子則因時順理隨事處宜如
五之恒其德貞凶之道也聖人以六五處丈夫之位
而從婦人之道故𤼵此義顔子禹稷憂樂不同而同
於道曾子子思遠害死難而易地則皆然非禮之禮
非義之義固不屑矣此惟可與權者能之德未至而
強欲為是小人之猖狂自恣假聖賢之言以遂其私
者也上六以隂柔之質居恒之極震之終震終則過
於動恒極則反變而為不恒矣故為振恒之象以不
常之心而過於動是小人之率意而妄為者也何能
免於凶乎故象言其大无功大无功則凶即至矣若
以君子處之則恒之上為恒之終震之極為過人之
動而善莫大焉
恒九三所久者非其德也非其德則肆意妄作而无
所不至矣故象言其无所容也九四所久者非其位
也非其位則牽制徇從而不能進於有為矣故象言
安得禽也九三在三畫巽卦為非中而居恒卦亦非
中故以所守之德言九四在三畫震卦為得正而居
恒卦則非正故以所處之位言要之九三始終以非
道自處者也九四為富貴所動而不能盡行其所學
也外堯舜禹湯文武周公孔子之道而自以為道則
九三之謂也欲以道濟天下而有枉尺直尋之意則
九四之謂也四近於五位之所在則治亂安危繫之
天下而義固自重於三矣如魏相假許史以進則位
之所得非其正矣宣帝少恩相不能濟之以寬仁之
道而治止於雜霸則田無禽也孔孟非不欲行道以
濟世也然待價而沽不見諸侯以枉已者不可以正
人也恒六爻各有所恒初六以浚為恒九二以中為
恒九三以非德為恒九四以苟得其位為恒六五以
不知變通為恒上六以侮智躁動為恒惟九二善餘
皆惡之類也
䷠(艮下乾上)
遯亨小利貞
遯亨身遯而道亨也九五當位下有六二之應自淺
見者觀之謂時尚可以有為見幾之君子則知其决
不可以有為但當奉身而退於義乃為當耳故於斯
時而遯謂之與時行也與時行則能以身殉道而未
嘗不亨也當是時小事可以利貞大事則不利於貞
矣蓋小人之勢浸長而九五之當尊位者又與之為
應則權柄已在其掌握而君子不能伸其志矣故小
事利於貞則小有救濟而已若進君子退小人振經
國之要務端治化之本原則難乎其措手且將一敗
塗地而國勢遂至於不可為矣小事利貞大事不利
於貞君子豈能以小小之補塞者而苟容其身乎此
所以知有遯而遯之可以得亨也姤一隂生則君子
尚有處小人之道而可以回造化至於二隂生則但
有遯而已蓋勢不得以不遯義不可以不遯也遯之
時義可謂大矣非卓然之君子不能與於此也若孔
子之去魯遲遲去齊接淅而行乃仁之至義之盡也
宋子哀不立危亂之邦而春秋美之亦庶幾乎遯而
亨也天下有山亦遯之象謂去之遠也君子之遠小
人未嘗形諸聲色以絶之但引身而去則判乎其不
相及矣何其嚴哉初六處卦之下為遯而在後尾之
象也隂柔之才不能察之於微而致之以决至是而
始遯則小人動心矣豈非危之道乎遯既在後而不
可遯則勿用有攸往潛晦其德以免災害俟其可遯
之機而徐處之亦或一道也非終於不遯而已也聖
人言勿用有攸往欲人之善處而免害也毫釐有差
則為與世浮沈之小人矣六二當遯之時有中順之
德自謂於是時而必遯則所處得中而合於順時之
應矣二之所執者此理也其執之之固而人不能以
言間之可謂知及之仁能守之矣皎皎白駒在彼空
谷生芻一束其人如玉終不以爾公爾侯之言易其
心此爻似之九三剛而不中下比二隂與相親昵又
艮體為止勇退之節非其所長當遯之時有所係於
心而不能即遯之象也三之有疾何疾也或戀戀於
富貴之榮寵而不欲去乎惴惴於小人之氣燄而不
敢去乎有一於此皆足為害心之疾危厲之道也然
是道也惟用之以畜臣妾則吉臣妾微賤者不必其
賢而可畜矣天下之治亂係庶官之賢否豈於小人
而可以昵近乎九三以畜臣妾之道而用之以畜庶
官焉聖人所以斥賤之也九四與初六居相應之位
四陽剛乾體上而不下絶初而不與之應有好遯之
象焉人見其絶小人遠利寵而决於必遯以為好遯
而不知四非好遯者也有所沮撓道不行而勢不得
以不遯是君子之能事也小人之汲汲於求而戀戀
不能去安能與于此九五當遯之時與六二居相應
之位二之應非尊仰其道德之可以益世也特怵惕
其責任尚可以有為而曲意以順承之耳五心知其
如此以其勢之方盛未已而時不可以不遯於斯時
而去之在巳既不失進退之道足以正其志又渾厚
其迹而小人莫測其所以遯焉是可謂處之甚善遯
之嘉美正而吉矣上九以剛陽居卦之上在事之外
剛陽既有能遯之節在事之外又無小人相與以係
累之為肥遯之象肥者寬裕自得之意言超然遠遯
而人莫之疑邈乎其不可近矣天子不得臣諸侯不
得友免於是非之議利害之交無往而不利矣
䷡(乾下震上)
大壯利貞
大謂陽君子之類也大壯謂大者壯也以一卦之體
言則四陽盛長而過中為大壯以二卦之德言則乾
之德為剛震之德為動剛以動也剛以動亦為壯盛
之勢也以其壯而形諸作用則利於正正則為君子
為以義理用事者也不正則為小人為以血氣用事
者也正則為王道不正則為霸術矣文武一怒而安
天下之民大壯之正者也齊桓晉文威制諸夏亦可
謂壯矣然假之而已非正也如言君子和而不流強
哉矯中立而不倚強哉矯國有道不變塞焉強哉矯
國无道至死不變強哉矯皆大壯之正也若暴虎馮
河死而无悔失其正矣大者本所以為正正為大者
所有之道非假於外求也特以不察而自失其正者
有之天地之情正大而已生長收蔵與時消息皆正
大之道也此大壯之不可不利於正也正則盡人道
以合乎天道矣聖人先天而天弗違後天而奉天時
盡其正大之作用而已矣一失其正則與天地不相
似而非率性之道也雷在天上有大壯之象非禮弗
履則真能用其壯矣顔子之非禮勿視聽言動是也
然必至明能察其幾然後能以至健而致其决也知
之不明則非禮之禮非義之義安能自擇趾在下而
進壯於動者也初九陽剛當大壯之時固欲用其壯
者也然位次最下以壯進動而欲大有所為則壯于
趾之象也以是而行則凶可信有矣凡人臣之疏遠
未信者欲勇於去君側之惡以天下事自任則動取
窮極一蹶而仆此壯趾征凶之義也九二以陽居隂
本非正也然所處得中則上應六五當大壯之時而
承之以有為者率不失乎天下之至理是能以義理
用事者也如此則以九居二者未為不可適見其為
得正而吉矣凡居其位而能盡其所當為之事則其
位為所宜居而為正矣居其位而不能盡其所當為
之事則其位為非所宜居而為不正矣九二貞吉聖
人言簡而義精矣九三過剛不中當大壯之時在小
人則為用壯焉狼瞫馳秦師而死是也在君子則為
用罔焉君子固以義理用事者然或有忘其深遠之
慮而忽於禍機之防者矣張柬之謂武三思如几上
肉而不足畏者是也以是為正道而守之則亦危矣
如羝羊觸藩而羸困其角則智竭力窮人得而制之
矣五王以禍自及而唐之宗社幾於危亡則用壯用
罔所致也九四當大壯之時以陽居隂為不得其正
是用壯而不以道者也聖人以其陽剛之才可以有
為又時當大壯則易於振奮故勉其能貞則吉而以
陽居隂之悔可以亡之貞者天下之達道也慎修而
有得焉則為聖哲之作用矣何吉之不可致何悔之
不能亡乎至是則裁處百為隨感而應視天下之事
皆有可乘之幾伸縮變通之妙用在我而不窮矣藩
决不羸之象也其才德足以任天下之至重焉壯於大
輿之輹之象也至是則為體用全備之事業矣聖人
之教九四亦不得中行而與狂狷之意也卦之體似
兊有羊象焉故九三六五上六皆取其義羊則内剛
外柔而喜觸者也六五以柔居剛而得其中所持者
平易之道也剛壯則或過於激烈而有抵觸之失平
易則不能抵觸為喪羊於易矣他卦以柔居五者或
為過於柔大壯之時則為得中矣況自四以下皆為
五所用諸爻之剛即五之剛也衆賢以剛德同奮而
明作有功人主以柔中而制之而惇大成裕則何悔
之有如光武之時寇恂賈復皆以剛壯用事者也世
祖以柔道制之或息其忿争或戒其黷武卒皆得其
用而成中興之業此喪羊于易无悔之義也上六處
壯之終動之極其過動用壯之餘習則固在也故觸
藩而不能退然壯之終則將失其壯動已極則動或
不能繼而有止矣況其質本柔弱故不能遂其進也
由其用壯過動而失之輕易也亦何所利哉若能反
其所為艱以處之則得吉大抵天下之事莫不成於
難而敗於易以為難則可以无難處之事以為易則
憂即至矣艱之一言乃聖人示人以存誠之基本而
轉災為祥之機也
九三剛而得正君子之類也應上六上六居壯之極
則用壯以制君子之小人當小人用壯以制君子謀
隠交合而君子者其勢固不能以自全矣故密其機
慎其動猶懼不能免禍九三過剛不中則任氣自裁
而視之蔑如也是當小人用壯之時而君子如九三
者則用罔也象曰小人用壯君子罔也非有小人用
壯而猶不可用罔況小人用壯君子所當深慮也而
顧可以用罔乎
䷢(坤下離上)
晉康侯用錫馬蕃庶晝日三接
晉進而上也世道之升於隆平道德之躋於高明人
臣之以事覲君皆此義也日出地上有其時矣順而
麗乎大明有其德矣柔進而上行有其事矣康侯安
國之侯也當此之時德備功成而進謁於君是以有
錫馬蕃庶晝日三接之寵賚也有其時而无其德有
其德而无其事皆不足以與此詩曰君子來朝何錫
與之雖無與之輅車乘馬又何與之玄衮及黼其錫
馬蕃庶晝日三接之謂乎周襄王賜晉文公大輅戎
輅之服出入三覲有類此義而文公不足以當康侯
也明出地上明進而上有晉之象自昭明德日非不
明也掩於地下則不明出於地上則明矣德非不明
也蔽以巳私則不明克去其私則明矣自昭明德克
已復禮之學也取明出地上之象日有上達則亦晉
之義也當晉之時居下者孰不欲進而用世以行其
志乎初六之所應者九四也九四不中不正居上之
下是蔽賢之小人也安能汲引草茅之士盡其以人
事君之道乎故初六進而為其摧折欲進而不能也
但當隠居求志獨行其正以待善為人信時可進而
進之則吉矣如不為人所信而終不能進亦當處以
寬裕則无咎若急迫求進則為欲所動而咎多矣蓋
初處最下既无官守又无言責可進可退其機在我
固綽綽然有餘裕矣初之才德非能如此聖人但以
出處之常道教之而欲其知所以自處也六二當晉
之時上无應與欲進而愁如也非以區區榮遇之未
遂而憂世之誠心不能已也二雖中正然隂柔之質
恐其於廢斥之際不能堅志於正道而終不變故言
若能自處以正終始不移則吉而受兹介福于王母
矣王母祖母謂六五以隂居尊之象也有離明得中
之德離明則知賢之不可不用得中則任賢有常而
不以小人間之賢如六二則自當見用於世而受大
福矣六三以隂居陽不中不正本有悔也然居下之
上處順之極居下之上有時事之責任者也處順之
極則能以順處天下之事者也凡賢才在下而欲上
進如二與初之類者已必與之同升而盡其以人事
君之道一念為國之誠心衆皆信之而樂為之用則
三之志亦可以行於上矣如此則其初之所悔者至
是亦可以亡矣九四以陽居隂不中不正處上之下
位近於六五當晉之時是患得患失之小人履高位
竊大柄以自私者也必隂窺潛探伺君心之所欲而
蠱惑之以保其榮寵鼫鼠之象也是所謂逢君之惡
者也以其竊據者為已所當得而固守之則危矣小
人誤人之國以基深禍而至於亡已亦安能獨保其
富貴哉六五以隂居陽非其正宜有悔矣然有離明
之德以處尊位而下皆順從則悔可以亡矣失得勿
恤則存王道之大要而不屑於霸者功利之小術也
如蕭何勸高帝養民致賢收用巴蜀此計失得之私
心也文王則誠心養民以盡君道而已失得所不恤
也如是而往則吉而无不利聖人以六五明察而不
足於君道故欲其遠功利之小術而尊帝王之大道
也上九晉其角以剛處上角之象也以剛處上已之
私邑或有不服者則當伐之下卦為坤有邑之象六
三居下之上與上為應而間於九四有不臣服之象
上九剛明非柔暗又離為甲兵有征伐之象必舉大
衆動征伐而後臣順則厲而吉伐所當伐而非窮兵
也故无咎兵凶器不得已而後用之者也以此征伐
為正而不知修德以綏服之則吝之道也聖人抑揚
予奪之微意欲上之人以德為化民之本而兵不可
以輕用也
䷣(離下坤上)
明夷利艱貞
明而見傷展轉困迫去死一間耳處之之道利艱貞
心存戒懼若未嘗戒懼視其窘辱若固有之而心若
樂受者也時事得失心如未嘗有知語言動作此心
默默以操運用之準繩而外若愚人焉剛忿以重其
困殞穫而喪其心則失之遠矣離之象為日坤之象
為地日之明為地掩明而見傷之象也内文明則所
以察乎處難之理者至矣外柔順則所以由於處難
之道者盡矣微用其周身之智委曲於安土之誠文
王所以蒙大難之道也故曰文王以之利艱貞晦其
明而未顯見於外心固未嘗晦也心晦則志不得為
正矣遭家大難而處之以此道者箕子也故曰箕子
以之然自衆人視之則其明若晦而无所謂明矣自
知微之君子觀之則已光輝𤼵越而為明之至矣君
子莅衆固有當用晦之時亦有當用晦之事用晦若
其心有未明者然要其所以而論之乃其至明也人
之邪正有未可以盡知者事之是非有未可以盡辨
者非不能知非不能辨也知之辨之為非宜也在智
者默識之耳如世祖平王郎不省吏民交通之詞此
用晦也如此則反側子之心安河此安而天下遂安
矣非光武之明見萬里不能如此處之也初九當明
夷之初傷之尚淺為于飛垂其翼之象垂其翼尚可
以飛君子雖有所傷尚可以行之但不能盡遂其所
志耳始焉不能盡遂其志終則至於反其所為又甚
則殺之矣君子于行三日不食行之速而不暇食所
以避殺身之禍也當是時則富貴寵利為喪生之鴆
毒矣君子所以潔身而急遠之也愚昧淺見之匹夫
安知此義反以去為无故而議其所處之非矣君子
之所為衆人固不識也明夷乃上六之隂暗傷下五
爻之君子也初九去之甚遠陽剛有勇退之德故能
超然遠去六二與上六相去雖尚遠比於初九則有
間矣故當明夷之時傷其左股焉股所以行者也傷
其股則不能行矣股之用右為切左為緩傷其左股
則傷之未切雖不能行而尚可去二之救其所傷又
有壯馬則得吉矣二有柔順中正之德為離之主見
幾之明應幾之圖皆所優為順處而有則者也用此
德以處之而免於傷則以壯馬拯之而獲吉之義也
二之獲吉有餘裕矣有德故也九三剛而得正居下
之上有天吏之責者也正與上六為應為其所傷則
順天應人伐而去之明夷于南狩得其大首之象此
湯武之事也此事間不容髮一日之間天命未絶則
為君臣當日命絶則為獨夫此不可疾之義也有湯
武之仁遇桀紂之暴則可不然是未免於篡弑之罪
此不可貞之義也上六為大首則六四正當其腹之
處古者尚右以右為尊六四柔而得正以其柔而同
體則為腹心以其持正而行則非所尊右而入于左
腹矣四雖獲明夷之心而視其所右者則猶有間故
于出門庭終得去矣此已陷暗中而僅得出之之象
可謂百死中得一生矣象取門庭者以五在其上當
其至暗至切之傷在其門庭之内而不能出矣四猶
有可出之道焉六五為箕子之明夷箕子之傷可謂
切矣箕子之處可謂盡矣貴戚之卿義同休戚去之
則不可救之則不能處之之道貞而已於人事則咎
之以己於大運則歸之於天自靖其志獻于先王此
箕子之貞不息之明而後人之所當法也上六傷絶
君子委用細邪下失人心上違天意此不明其德而
至於晦也非无德也自不能明耳初登于天所處者
照臨四國之位也後入于地則有死亡而已矣人君
失道求為匹夫而不可得安有肆惡已極而能保其
身乎上六之惡雖已極矣若能瞿然省悟翻然遷改
則有自怨自艾之太甲明德復全而為萬世之瞻仰
也
䷤(離下巽上)
家人利女貞
卦名家人取一家中人之義也必利女貞閨門風化
之原女貞則家可齊家齊則國治而天下平舉而措
之耳隠微之際所係甚大六二以柔得中正女正位
乎内也九五以剛得中正男正位乎外也男女正合
於天地之道故為天地之大義也自二五各有其德
又以德相應而言則謂之男女自二五各盡其道又
以道齊家而言則謂之父母以卦之六爻言上九以
陽居上有父之象初九以陽居下為子之象九五居
上之中為兄之象九三居下之上為弟之象五三又
為夫之象二四又為婦之象四配五冢婦也二配三
衆婦也父子兄弟夫婦各盡其道則家道正矣家道
正而天下不定者未之有也火家之所用以炊爨者
也風化自此而出亦有家人之象言有物則順理而
言又不徒言而必行之也行有恒則要之以有終而
不變也此脩身之要也家固國與天下之本而身又
為家之本也立家之初習尚未定心志未變訓之以
正則正感之以邪則邪如影響之出形聲斷乎其不
易矣初九陽剛得正當有家之始是能閑之者也閑
之之道何如内外之分長幼之節宗法之嚴恩禮之
周曲盡其道又能謹身教以率勵之則家可齊而悔
可亡矣六二以柔順中正之德上應九五承之以有
終而已无自遂焉婦人无遂事有之則為婦乘夫舍
閨門之修而與境外之事矣在中而主饋食之事所
謂精五飯幕酒漿事舅姑縫衣裳皆婦人之職也守此
以為正則吉否則淫蠧之惡生而家之所以敗也婦无
公事休其蠶職與此正相反焉詩人所以深刺之也
九三雖剛而得正然過於剛者也在家人中為嗃嗃
然治家嚴厲之象比於仁讓之化不言而信不怒而
威者則有間矣過於嚴則人情或有所不堪者焉致
悔而有厲矣三之心則欲防其惡而同歸於善焉威
之者乃所以愛之也若婦子嘻嘻然至於失家之節
則由處之過於柔而人无所畏憚也安能相與羣居
而不亂乎故終吝爻无嘻嘻之象聖人舉其與嗃嗃
之相反者以戒之也隂主以利養萬物而使遂其生
者也六四居隂得正處上之下其位與才皆可致富
故為富家而大吉矣四之能富其家不過生之者衆
食之者寡為之者疾用之者舒四者而已外此无所
謂致富之道也小人剥民奉君務聚斂以充府庫者
无以藉口九五王假有家假至也以是道而理其家
為至其家也五之道何道也已以陽剛中正刑其家
而為男正位乎外六二以柔順中正助之而為女正
位乎内此皆五所有之道也以是道而齊家者得天
地之大義也勿憂而吉可得矣言九五之道而有及
於六二何也妻道无成而代有終六二之道即九五
之道也二固不得而專之矣故象言交相愛則二在
中矣上九以剛陽之德居上而處終居上則有尊於
一家之象處終則能要之以有終也為一家之尊用
剛陽之道以治其家而要之以有終則人見其有孚
威如而不可犯也有孚威如猶言信哉其威如也如
語辭凡與與如也恂恂如也皆此人視之以為然也
上九非有意於作威也知有反己自治而已反己自
治則持身不苟動作威儀自然有則儼然人望而畏
之矣如此則終吉終吉言吉可以有終也吉之有終
由德之有終也其正大服人之氣象宛乎可見矣
䷥(兊下離上)
睽小事吉
睽乖異也火則動而上澤則動而下動輒相反言无
往而不相異也二女同居而其志不同行不同居而
不同行固其所也同居矣而志不同行見其乖戾之
甚也卦之名睽以此睽之時小事可以得吉而大事
不可為以時方甚難而卦之才德又不足以濟睽也
濟一時之睽非有剛明之德者不足以任其事說而
麗乎明比於其德剛健而文明者則不同矣柔進上
行得中而應乎剛比於應乎天而時行者則不同矣
以此才德用之於内外安静之時則无不可以有為
者若内叛外抗動相乖戾非此才此德所能辦也如
周室東遷之後内則王室乖離外則諸侯背叛當此
之時非有上聖之才不能為也晉睿宗委任王導君
臣同心而僅足以保江左謝安桓沖劉裕檀道濟之
輩終不能平一中原則小事吉之義也天地異位暌
也然天道下濟地道上升以成化育之功其事同也
男女異質睽也然男以女為室女以男為家而交相
願焉則其志通也萬物之形象有萬其不同也然以
類相聚於不同之中而各有同焉則其事類也天地
萬物之形皆有自然之睽睽之相與則皆有自然之
道聖王之治天下使各正於自然之道而已此則睽
之時用也盈天地間滿眼皆暌之象亦滿眼皆睽之
時用也在默而識之君子之相與則同而異同而異
不害其為同乃所以為大同也同而異則為公君子
相與之道也同而不異則為私小人相與之道也初
九居下无應宜有悔者也然當睽之時志在有為或
以才德相與而即為所應者亦有之故初九之與九
四雖皆陽剛而亦相應焉則初之悔可以亡之而為
喪馬勿逐自得之象馬人所乘以行者也初之遇四
則可資之以行其道矣然必見惡人則可以无咎時
之睽率以惡人致之而使至於睽也或權柄在其掌
握者亦有之豪傑之士欲起而救之不一見焉則有
山林獨善而已矣往而見之藉其力以有為而處以
善處之道則伸縮運用轉移變化之機操之在我而
可以有濟矣如孔子欲討陳恒則往見三子三子者
非所謂惡人者乎使當時能用孔子之言則聖人作
用之微權因是得以舉行變春秋之衰晚以復文武
成康之盛治亦未可知也然初九之道德亦必有大
過人者而可以見惡人故聖人與其見之觀九四目
之為元夫則亦不世出之才也非初九之類而欲見
之剛則必取禍柔則必取辱矣下此則又為鞠躬權
門之匹夫而不足道者也九二上應六五五離性躁
而過察上而不下易於猜忌者也二剛中而說體有
遇主于巷之象巷取委曲之義言委曲以行其志而
不失臣道之正也程子所謂至誠以感動之盡力以
扶持之明理義以致其知杜蔽惑以誠其意者也如
此則无咎矣大抵睽之時温厚明辯者志或可伸而
剛直自遂者率皆見忤而速禍矣孟子於齊王即其
好勇好貨之類而引之使歸於王道亦遇主于巷之
義也六三見輿曳輿三也三隂爻自坤而來坤為大
輿三亦可以取輿之象矣曳為二所曳也牛謂四離
畜牝牛則四可以取牛象矣三居二陽之間處位不
當二陽皆以非道而相求焉上九六三之正應當睽
之時猜狠方甚三往應之不惟拒絶而且有髠劓之
傷未有以正相求而終不相得者暌之極亦可合焉
故无初有終九四當睽之時下无應與則睽孤矣得
初九之陽與之同德相應而且相信焉則為遇元夫
交孚矣其初以孤立處不得正之陽當睽時而居上
之下又有時事之責任者不亦危乎既而得人共濟
相與有為可以行其志矣故无咎六五以隂居陽本
有悔然為離之主所處得中則可以亡其悔矣厥宗
謂九二六五賴其輔弼以成治則二為五所宗依者
也五有明中之德能聽於二而行其道故二之道得
行於五而易合焉為厥宗噬膚之象五能如此則君
道得而可以濟睽矣以是而往何咎之有上九疑六
三而不與之應為睽孤六三處不得正而居二陽之
間其迹固可疑矣上以剛居明極睽極之時明極則
過察而多疑睽極則猜甚而難合故有見豕負塗載
鬼一車張弧欲射之象然睽巳極矣時極則當變事
久則自明故又有後說之弧匪寇婚媾之象惟往遇
雨則隂陽相合應六三以成濟睽之功則吉上九以
剛明之才又當可濟之時處之以道則可以成功矣
䷦(艮下坎上)
蹇利西南不利東北利見大人貞吉
循平易不行險見大人尚貞正不特處蹇當然治平
之世亦宜如此但卦有此象義故聖人繫以此辭彖
贊其時用之大此道理即時中也即堯𫝊之舜舜𫝊
之禹湯文武周公孔子也聖人因卦象義以𤼵胷中
之理耳卦之象義即胷中所具之理也見險而止謂
之仁亦可也謂之義與禮亦可也然曰知矣哉以知
之明而守之固於知為切知對愚而言險在前而不
見與見之不能止迷於欲而妄動昏愚之流也反身
修德處蹇之時固當如此而待時以濟蹇亦必本於
此不能反身修德安有西南不東北見大人貞之作
用乎往蹇來譽初六可謂能諒其時與巳之才矣六
二居其位而有應足以行其志矣不能濟蹇者才弱
也故聖人許其忠節而惜其不能成功耳若以聖人
處此則朞月而巳可也六二謹厚君子也撥亂世而
反之正非其事也九三剛正之才迫近於險而憂方
甚大所應所喜又隂柔之才而遠出巳下者也安能
有濟故聖人但言其為人所喜與而未許其成功諸
葛孔明似之六四居隂得正才不足以濟蹇連於九
三之實得處之之道也阨於時勢之難而未見有成
功之機子家子於魯昭公有類此爻而子家无可連
之人耳九五之蹇非一身之蹇也四海九州之塗炭
皆巳之責也故謂之大蹇有位有德故諸賢合力以
應而樂為之用惜皆中才而不足以稱任使已又在
險中故至此尚不能成功耳上六之才不及九三六
二而成功反過之者以處將濟之時知九五可以有
為而能從也聖人於蹇之卦爻至此始以吉與之信
乎處世之有難易而知幾之君子可尚也
䷧(坎下震上)
解利西南无所往其來復吉有攸往夙吉
利西南與來復吉夙吉亦是卦有此象義而西南來
復夙皆處解之道也西南來復夙皆中道也看至此
則聖人繫易可一笑只是此理逐卦逐爻因時與事
而𤼵之耳中庸可以盡之三往居四而入坤體利西
南之象也二居其所而得中來復之象也卦无有攸
往夙吉之象聖人以義言之大抵解之後或有未解
而尚當解之者貴於夙耳不夙則為害不細也既解
便當平易安静來復其所漢高入關約法三章光武
燒棄文書令反側子得以自安裴度入蔡州言蔡人
則吾人皆平易來復之義也若既解之後无中生有
過求細小久為煩瑣則難復生矣天地解而雷雨作
雷雨作而百果草木皆甲拆天地亦解之義也天地
閉塞賢人隠則反乎解矣赦過宥罪體解之義法天
地好生之德也天地間一治一亂一善一惡一得一
失皆解之義也君子省之使有治无亂有得无失有
善无惡則善於用解者矣初六之應九四可也隂陽
相應未得其正故言善於補過而未有美詞以與之
也九二上應六五當解之任者也難之未解以小人
害之也有以去之即得中直之道矣二可謂无愧於
委任者矣六三負且乘致寇至寇之至也三之致也
天乎人也亦何尤也九四解去小人則能反正而有
君子之志向矣朋不至而相孚者未之有也六五之
君子惟有解則吉也所當解者信小人而用之也聖
人懼五為羣小所惑而任九二之不專故特戒之於
九二則以去羣隂而許其得中直於六五則欲去羣
隂之惑亂可謂丁寧切至矣五柔暗之主難於任君
子而易於信小人若陽剛則无事於戒矣上六處卦
之終備解之道也當解之極則解之易也可謂蔵其
用而以時𤼵之也據上六之才德未能如此蓋其處
終則養之有素當害之將解而衆皆欲解之故成功
之易也
䷨(兊下艮上)
損有孚元吉无咎可貞利有攸往曷之用二簋可用享
損而有孚如茅茨土階菲飲食惡衣服卑宫室損之
事也忘勢禮賢役己利物亦損之義也損所當損而
皆出於誠心則盛德至善可大可久施之天下國家
无所往而不當矣二簋用享以祭之一事當損者而
言亦凶年用下牲之義也損下益上其道上行乃上
自伐其本根不自知其為損而反以為益矣鹿臺之
財鉅橋之粟乃所以速其亡也損何大焉猶曰其道
上行在下者不可謂非事上之道焉此君民之義也
聖人一繫詞而警戒之切名義之嚴盡之矣然悦而
止則自足自怠亦損之義也卦之得名以上下之體
相遇而言詞則直言損之義也二簋應有時損剛益
柔有時損益盈虛與時偕行有孚也君子損益非有
意也循天理而已矣懲忿窒欲謂之損可也謂之益
亦可也聖人特以克己而言則理之復者非益乎消
一分人欲則長一分天理初九所當益者六四也已
事遄往盡巳之誠以益之也然有上下之分隂陽之
别說止之體焉故戒以酌損之此處己處人之道也
九二所不足者貞也又說體而易有過動之失故利
貞而戒其征凶固守其貞即可以成人之善若失已
徇人則相率而陷於惡矣六三之損所以為益免於
雜亂而成其相應之專在人事固有如此者六四之
疾多矣初九乃已疾之藥石也聖人於初九微示以
不可則止之意於六四則欲其虛心求善痛自遷改
而與道同歸矣君之所當寳者善也當損下益上之
時人固欲以善進矣而五又虛中以應之則進善无
窮而其益无方矣上九弗損益之得居上益下之體
也非小補之益而人之應之者衆矣故象曰大得志
也
䷩(震下巽上)
益利有攸往利涉大川
益之道損上益下民說无疆自上下下其道大光以
此大光之道而得民說之无疆何所往而不利何險
之不可濟乎二五中正之道固可以有慶矣中正之
道大光之道也木道乃行程子作益道理或然也動
而不以巽躁於動者也有損而已動而巽所以日進
於无疆也天施地生其益无方上之益下亦猶是也
凡益之道與時偕行則益之所施當其可矣先王益
下井田學校封建肉刑舉一世而甄陶之功業之盛
上下與天地同流豈小補之哉見善則遷進善无窮
有過則改可至於无過此作聖之功也初九當益下
之時受上之益厚矣不為大作不足以報之上之益
初亦欲其大作也故曰利用陽剛之才亦足以為大
作而致元吉矣六二居中而有應上之益下必自益
賢以及之共天位治天職食天禄而及於二者自不
能已而二亦弗克辭之也爻位皆隂或不能固守而
少誠實也故戒以永貞吉守正而不為富貴所淫則
吉也曰王用享于帝吉盡誠心以事上而不有其身
則吉也六三不中不正當益下之時受上之益者凶
事也上之益下窮乏者周給之賢能者任使之不肖
者懲戒之聖人无棄物王者重絶人豈可遽棄六三
而不求其遷改乎若三格則承之庸之否則威之矣
三處動體之極非止於惡而不進者也故得无咎又
期以有孚中行望其所得者深矣告公必用圭公始
信之三之所以告公而得其信在有孚中行而已六
四居上之下所不足者亦中行也行未得中而能盡
益下之道未之有也故戒以中行則告公以益下之
志而公從之矣卦爻之義有因其所不能而戒之者
有據其所巳能而與之者有慮其所必至而防之者
有即其所可至而勉之者國依於民者也中行益下
得民之心而用以遷國則民无不從大王遷岐而民
從之如歸市即其事也國未必皆遷特即得民心而
可以有為言之耳九五以有孚惠下則下以有孚而
惠上以德矣未有上好仁而下不好義者也五之益
下有德有位有時矣戴之為元后親之如父母其生
也榮其死也哀皆有乎惠我德之義也初與二三受
上之益者也四五益下者也上九居卦之上處益之
極而未有益下之任乃自益者也若以道義自益則
安貧樂道之逸民也聖人用以戒貪人故以為求自
豐殖之賤夫而斥之也立心勿恒喪其所守其義凶
也
䷪(乾下兊上)
夬揚于王庭孚號有厲告自邑不利即戎利有攸往
揚于王庭孚號告自邑不即戎有攸往皆夬之用也
健而說决而和夬之德也柔乘五剛治亂安危基於
此矣安得不揚于王庭乎斯時也君子不特以去就
决之如貴戚之臣與國同休戚者雖死生以之亦不
為過孚號有厲必盡吾决之誠與决之道也成敗不
必論而其道可謂光明矣不告自邑而徒即戎小人
得以藉口而君子反為所制自速其窮而已矣剛長
乃終時則可决而幾不可以自失也唐之五王昧於
此義相繼就死而宗社之危幾不救可為鑒也陳蕃
竇武則又下於此者施禄及下當賞而賞无所吝也
取其流通潤澤之義居德則忌取其淵深廣大之義
忌敬之意也敬德之輿不敬則德不可居矣初九壯
于前趾往不勝咎也在下不當進者而進又先之以
疎遠未信之小臣欲去君側之惡而又先焉躁動之
甚也安能有濟九二有能决之才有能决之德終日
乾乾夕惕若之心也謹慎周密之至而真可以當决
之任矣意外之患不足慮也九三過剛不中以决小
人是用壯而見於頄凶之義而非君子决所當决之
道也君子夬夬决其所當决而已行其所无事而吾
无加惡焉健而說决而和是也三若得此道焉則善
用其决矣雖合於上六之小人如獨行遇雨若濡終
則知其可愠而愠之亦无咎矣此因其所不足而戒
之也臀无膚不决則不安行次且往决則不進持兩
端以觀望公私交戰之機也何以至此以九居四而
處說體失其陽剛之德致悔之道也若撁挽衆陽合
力以决則可以亡其悔而又不以為然焉處天下事
智仁勇三德缺一不可四之所以卒失也九五切近
上六乃其所親昵者也若但知小人之當去忘私順
道决其所當决不以私昵之故而失其果斷之德則
合於中行而无咎矣下而衆陽處之各盡其道則上
六无號終有凶矣若知其窮極變為君子而以國與
民為心則聖人未嘗不與也
䷫(巽下乾上)
姤女壯勿用取女
以一小人敢於犯天下之公議與衆君子敵則壯之
甚也君子宜謹於防慮而求所以遠之焉一隂猶可
制之故言勿用取女若至二隂生則有遯而巳矣一
隂生為姤一陽生為復主客之義也三隂生則成否
始於用娶也四隂生則為觀變其名義以抑揚之剥
之君子得輿亦此義也雖世運之常亦有可回之理
而轉移之機在我矣天地相遇品物咸章天地之常道
遇而已剛遇中正天下大行聖人德與位遇而化行於
天下矣盈天地間皆遇之義也而聖人制以相遇之
禮焉如五品人倫之相與一事一物之裁制君子遇
之以道小人遇之以非道富貴貧賤死生患難之在
人亦遇也而亦有遇之之道焉非其道則妄而巳矣
遇之之道所以巳天下之亂也施命誥四方取其風
行天下之義也初六繫于金柅貞吉有所往見凶聖
人不以小人不可變而絶望於善焉故啟反正之機
在君子不可以惡未著而易之故警之以羸豕孚蹢
躅張柬之以武三思為几上肉而卒為其所害昧於
羸豕蹢躅之訓也二處初之上初之惡尚微二猶可
以制之而使不得以肆其毒二剛而得中善於處初
者也而初在其所處之下故聖人深以制初之惡望
之焉九三過剛不中下无所遇故臀无膚上无所遇
故其行次且孤立无助故厲遠於汙邪故无大咎言
无大咎則小出入有之由於過剛不中也若以剛中
而无所遇則為幽人之貞矣自九二視初六則為害
治之邪而欲其遠之自九四視初六則為所御之民
而欲其近之易惟變所適而不可為典要如此若取
名卦之義則四近五而居不得正下應柔邪罪莫大
焉不取此者居上位而澤不下究使民轉而望救於
他人亦足以為世戒矣九五有德有位治初六之柔
邪若甚易也而聖人特慎之而欲含章焉蓋小人變
詐百出而易以惑衆淺謀躁動為所窺見則乘間抵
隙眩人之耳目亂人之心志而使莫知適從矣惟時
其動勿使有妄密其機勿使或露則處得其道而治
可以常保矣上九過剛而居卦之上角之象也知剛
而不知柔視中和之德遠矣而莫與羣焉吝之道也
然剛善也終不為欲所動故无咎
䷬(坤下兊上)
萃亨王假有廟利見大人亨利貞用大牲吉利有攸往
此順而彼說剛中而有應皆聚之義也若未順而得
說非剛中而致應則聚不以道矣王假有廟王者聚
道之大而亦所以聚天下也利見大人亨非有君長
臨之則不能相正以生矣而何以致亨通聚不以正
則苟合而豈聚之道哉聚之時用大牲有所往皆理
之正故為順天命也豐年用上牲得其所聚仁之愛
之之道不可已也天地萬物之情聚而已天施地生
乾坤交泰聚之義也五品人倫恩義相篤亦聚之義
也飛潛動植類聚羣分亦聚之義也盈天地之間者
聚而已但以道則得非道則失升降消長治亂安危
胥此焉基膺宰治之責者默識而操之以道可也除
戎器戒不虞乃處聚之一道而致其常聚也兵非聖
人之得已而為德化之輔不可廢也處萃之道知仁
勇三德缺一不可初六知及之而仁不能守故有孚
不終乃亂乃萃初之本心不自昧而萃非其所在初
終不能以自安也故又號呼而為衆所笑惟勿恤流
俗往從正應則无咎大抵聚之時易至於苟聚或以
遠近或以難易或制於強力而不能自振君子審於
逆順公私而已矣馬援舍公孫而就光武萃之正也
張瑛從宦官而攻陳竇其失甚矣臧洪不憚殺身而
應張超得往无咎之義矣六二應九五而雜於二隂
必引吉乃得无咎引謂心懸於五而有以感招之也
感招之道誠而已矣故又曰孚乃利用禴禴祭之儉
薄之義盡其誠則雖儀物不足而可以通其志於五
矣人臣有孤忠為讒慝所間而君或未諒者惟積誠
以感之而已矣三所乘者二而二則萃於五矣所比
者四而四則萃於初矣已以不中不正人莫與萃求
萃不得則嗟如而已亦何所利哉惟往從上六求與
之萃則无咎上雖非陽當萃之時固有以類相聚者
所應之義可略也雖與上六兩隂相聚亦无大益差
勝於无所與聚而已故小吝三惟不中正故嗟如若
以剛陽之德處斯時則為獨立不懼而五與二之外
皆不屑與之相萃也九四處位不當必大吉始得无
咎非大吉不足以補過人臣有進不以正而位非所
當得者必攄忠誠以大建明始可以掩前愆矣九五
以剛陽當萃之時而居尊位德可以稱其位固无咎
矣或有未孚則亦脩其元之德而已元為四德之首
君德也君子體仁足以長人元之德至於常永貞固
則君德備而萬邦作孚悔可以亡矣悔謂德未盛而
人未孚也謂其志未光也蓋兊體柔說而非純粹於
剛陽中正者也上六无應處萃之終衆之萃皆已定
矣而已无所萃人之云亡邦國殄瘁之時也故始焉
齎咨而終至於涕洟不能一朝自安也其求萃之心
切矣故无咎杕杜之詩近之故曰彼君子兮逝肯適
我求之可謂誠矣君欲得臣以用其道臣欲資君而
行其義朋友之以道德相須皆此義也
䷭(巽下坤上)
升元亨用見大人勿恤南征吉
柔以時升升也地中生木亦升也巽而順亦升也巽
而順則德尊業廣日進未已亦升之義也若自賢自
用過於高亢日下而已安能升升之時向治之時也
巽順於理以制事變則所以應天下之故而圖於幾
微者亦精且密矣有剛中之臣而得柔中之君以應
之皆致元亨之道也六五應九二有見大人之象如
卦之才以見大人相與大有為則何處不遂何行不
得故南征吉成湯三聘伊尹十一征而无敵於天下
先主三顧孔明而成霸業用此道也順修其德而積
小以成高大士希賢賢希聖亦升之義也初六居二
陽之下九二上應六五剛而得中九三居下之上剛
而得正其心皆欲以人事君也初六有巽德而與同
體其志相合故允升大吉九二輔六五以致升者也
九三剛而得正六四柔而得正一時之賢俊而履已
之上二雖剛中然以陽居隂而得善猶有可議焉若
疑忌之心生則於開誠心廣忠益之道有未盡而五
亦疎之矣故盡其誠心則雖儀物不足而可以達其
志於五矣九三以剛正之才居下之上前臨於坤无
所疑礙得升而行其志可謂才與時合矣六四坤體
而有順德王用亨于岐山用其誠而已用其誠以輔
君順人臣之道以為其所事也不言升者六四近君
位已高矣患於尸位而无以報稱故勉之以誠六五
以隂居尊所不足者貞也故言能貞則吉而如升階
之易五之所升世底於極治也惇典庸禮命德討罪
本於天命人心之正而已无與焉貞之義也能如此
則世臻隆平而君道盡矣故大得志上六冥升孜孜
於為惡而惟日不足也聖人設言以誘其入善言以
此惟日不足之心而用之於貞則為君子矣其啟人
遷善之意至矣以隂柔居升極馴習為苟賤流為汚
穢患得患失无所不至於君德民生則忘之久矣才
一也用之以為惡則惡无不至用之以為善則善亦
无不至矣上六得至於升之極非无才者也用其才
於為惡而已故聖人勉以不息之貞
升六四王用亨于岐山吉无咎象曰王用亨于岐山順事
也王大王也六四居上卦之下坤為土為有土諸侯之象
正大王之謂也坤之德為順上順天命下順人心邠人從
遷于岐山國勢亨通而日升於強大王業肇基正大
王之事業也故吉而且无咎事固有吉而不免於咎
者亦有无咎而未能吉者王業肇基國勢昌大吉也
順天命人心而非有覬覦之私則无咎也孔子恐人
疑大王亨于岐山有僥倖苟得之心故𤼵明其義曰
順事也順之一字足以破千古之惑與隨上六相類
彼為文王之事三分天下有其二以服事殷隨道之
極也出羑里之囚則誕受天命享于西山也象言上
窮者窮極而後亨也西山盡周西土而言氣象故大
於岐山矣本義之誤自見
䷮(坎下兊上)
困亨貞大人吉无咎有言不信
困亨險以說困而不喪其所守是身困而道則亨處
困之正理君子之能事固可以得吉而无咎若隕穫
於困阨僥倖以求免則失其所以處之之道而咎多
矣含蓄晦默静以待之不可尚口益取困窮方在困
中一身一心不為所信而況於言乎有言適所以招
尤取辱也兊為口舌巧言求免以冀苟脱豈處困之
道哉故又以尚口為戒困之時非實有所見實有所
得不能處也聖人安土敦仁而皆自得賢者决於義
命而可泰然實有所見實有所得則言語動止死生
處之如一盡言語之道則能盡動止之道盡動止之
道則能盡死生之道言語動止死生皆理之常事有
大小道无二致見其為一則能與天地萬物同流而
无所謂困矣致命遂志則不但處困能亨處死亦亨
矣初六當困之時上无所庇下不能以自安臀困於
株木之象也昧所以自處之道入于幽谷三歲不覿
之象也不能自安人品之卑也昧自處之道識見之
暗也如初六者未足與之處困也酒食人之所欲九
二有剛中之德可欲之善也當困之時反以此可欲
之善而自困焉大凡有德之君子必以國與民為心
而憂時慨世之心為獨切欲轉移之則又勢方殷盛
力所未能而心不能以自已適見其困而已矣藴仁
義之道懷經濟之術躋一世於平康者舍斯人无與
歸上之人方委以拯困之責任而朱紱方來矣惟盡
我之誠一念忠貞可以感神明而无間察其機會而
徐處之乃為利也若遽欲征行則時方甚難而反凶
矣九五為困之主未能出困而有劓刖之傷在九二
則主憂臣辱主辱臣死之時也故雖凶而於義則无
咎矣當困之時君子固為小人所困而亦思所以去
小人矣六三不中不正處九四之下而不能動乎四
困于石也履九二之上而不能自安據于蒺藜也上
有難動之人下无自安之地則死亡无日矣故入于
其宫不見其妻凶初六九四之正應初六方困於下
九四處位不當不能濟物又為九二所間而濟之緩
在九四亦可吝矣春秋之法救而書次則為貶畏於
強梗而為義不果來徐徐吝之道也齊桓公一為陽
穀之會楚人滅黃而不能救處位不當不能濟物之
義也九四說體恤小事大睦以與人之意多雖履險
之上而已出於險之外故終有濟於初六惜齊桓不
能自強而无終也九五上為柔所掩下為剛所挾是
上下俱傷矣赤紱賞德之服也以赤紱賞柔說之邪
而使履已之上賞不中正之剛而使之迫近於巳賞
之未當故上下俱傷困於赤紱也善惡在人未有久
而不定者也況五有中直之德故久則得其道而可
以濟天下之困而志遂矣乃徐有說之義賞善去惡
以拯一世之困誠而已未有誠而不動者也未有誠
而弗能成功也故利用祭祀則可以獲福矣人君之
福在天下免於困阨而躋於康泰也五何以未盡道
待勉乎亦萃有位未光之義也上六困于葛藟纏綿
不能脱之義也于臲卼則動輒顛危而不可動也處說
之上暗之甚而又當困極之時也妄說昏暗困其所
失而固拯則有可濟之幾曰更端之辭故更端而告
之曰若於動而有悔之時即能悔其既往之失而勉
於善則行合於道而得吉矣悔自凶而向吉故有獲
吉之理
周易辯錄卷三
