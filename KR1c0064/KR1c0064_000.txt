詩序補義目錄詩類
卷首
綱領
卷一
國風
周南
卷二
國風
召南
卷三
國風
邶
卷四
國風
鄘
卷五
國風
衛
卷六
國風
王
卷七
國風
鄭
卷八
國風
齊
卷九
國風
魏
卷十
國風
唐
卷十一
國風
秦
卷十二
國風
陳
檜
曹
卷十三
國風
豳
卷十四
小雅
鹿鳴之什
卷十五
小雅
南陔之什
彤弓之什
卷十六
小雅
祈父之什
卷十七
小雅
小旻之什
卷十八
小雅
北山之什
卷十九
小雅
桑扈之什
都人士之什
卷二十
大雅
文王之什
卷二十一
大雅
生民之什
卷二十二
大雅
蕩之什
卷二十三
周頌
清廟之什
臣工之什
閔予小子之什
卷二十四
魯頌
商頌
(臣)等謹案詩序補義二十四卷
國朝姜炳璋撰炳璋號白巖象山人官石泉縣
知縣是編用蘇轍詩傳之例以詩序首句為
國史所傳以其下申明之語為經師所加謂
之續序亦謂之後序但轍竟刪之炳璋則存
其原文與首句中離一字書之以示别耳其
大意以講師所加多不得原序之義故往往
詞意乖舛為攻詩序者口實因辨别其文闡
首句之旨而訂附贅之謬故命曰補義其論
江有沱謂古者嫡媵並行無待年於國之例
然春秋伯姬歸紀叔姬歸&KR0008;實非一年之事
未可斷其必無論魯頌謂用天子禮樂自吉
禘莊公始見於經斷以為僭自僖公然吕覽史
角之事雖出雜說而考仲子之宫初獻六羽註
謂前此用八故曰初獻是已在隠公時矣是
皆過於考證轉失之眉睫之前他如論野有
死麕以厖吠為喻之類亦失經旨要其恪守
先儒語必有據而於廢序諸家亦置而不争
不可不謂篤實之學也其綱領有云有詩人
之意有編詩之意如雄雉為婦人思君子凱
風為七子自責是詩人之意也雄雉為刺宣
公凱風為美孝子是編詩之意也朱子順文
立義大抵以詩人之意為是詩之旨國史明
乎得失之迹則以編詩之意為一篇之要尤
可謂持平之論矣乾隆四十三年三月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
詩序補義卷首
石泉縣知縣姜炳璋撰
綱領
序稱大小古無是說也唐陸德眀云舊說起后妃之德
至用之邦國焉名關雎序謂之小序自風風也訖末
謂之大序是分一篇為大小序已啓朱子離篇之始
程氏大昌云凡詩發序兩語如關雎后妃之德也世謂
小序者古序也續而申之世謂大序者衛宏語也范
氏處義云小序一言國史之所述也小序以下皆大
序亦國史之所述也按諸家以詳略分大小扵義無
害獨鄭氏樵以名篇二字為大序以下為小序其說
最謬朱子分詩者志之所之也至詩之至也為大序
引以冠經餘首尾之文及各篇之序謂小序此又以
總論綱領者為大序而以分著各篇為小序也
沈氏重云按鄭詩譜意大序是子夏作小序是子夏毛
公合作或云小序是東海衛宏作成伯瑜詩說關雎
序首尾相結冠束二南故梁昭眀亦云大序是子夏
全製其餘衆篇之小序子夏惟裁切初句耳按諸說
當以程子之說為允程子曰詩大序其文似繫辭盖
夫子慮後人之不知詩也故序關雎以示之學詩而
不求序猶入室而不求戶也又曰使當時無小序雖
聖人亦辨不得國史得詩必載其事然後其義可知
今小序之首是也其下則學者之辭也是以首篇為
大序夫子所作而衆篇之首為小序國史所定也張
子曰詩序亦有後人添入者則極淺近自可辨盖指
小序以下之續序及大序中憂其進賢不淫其色數
語也今從程子之說以首篇為大序每篇之首二語
為古序其下學者之辭為續序亦曰後序與古序離
一字庶幾無魚目之混
攻序者以序為毛公衛宏所作尊序者以序首二語為
孔子所作皆非也盖序者國史之題辭有詩即有序
序在孔子之前假樂序云嘉成王也中庸曰嘉樂君
子左傳亦曰嘉樂君子知左氏子思之從序矣
孟子論小弁曰親親仁也盖以宜臼之傅述宜臼之言
為得親親之仁也若平王忘親戍仇安得有是詩又
安得以為仁故朱子註孟子亦改集傳從序孟子曰
誦其詩讀其書不知其人可乎是以論其世也非序
何以論其世何以知其人知孟子未嘗不讀序也
古序為國史定論詩學之津梁集傳集諸儒大成取士
之正鵠集傳未安寧從古說黃東發云晦庵古說學
者參之
有詩人之意有編詩之意如雄雉為婦人思君子凱風
為七子自責是詩人之意也雄雉為刺宣公凱風為
美孝子是編詩之意也朱子順文立義大抵以詩人
之意為是詩之旨國史眀乎得失之迹則以編詩之
意為一篇之要
鄭漁仲說詩往往自相矛盾如云武帝時毛詩始出自
以源流出扵子夏當毛公之時左氏傳未出孟子國
語儀禮未甚行而毛氏之說先與之合不謂源流子
夏可乎漢興三家盛行毛最後出世人未知毛氏之
密其說多從齊魯韓氏迨至晉魏有左氏國語孟子
證之然後學者舍三家而從毛氏從韓氏之說則二
南商頌皆非治世音從毛氏之說則禮記左氏無往
而不合此所以毛詩獨存扵世也又云序謂變風出
扵情性止扵禮義此言見夫王澤雖衰人猶能以禮
義自防也其推尊序傳至矣至其作辨妄一書力攻
古序殊不可曉
序言簡而該旄丘曰責衛伯細味詩言皆責字之意也
擊鼓曰怨州吁細味詩言皆怨字之意也序以一字
括全篇者多類此
序言隠而彰綠衣日月終風三詩皆言莊姜傷已也續
序者譔出思念州吁認賊作子倫理俱亡細心繹之
乃知綠衣傷已不得輔君子成内治也日月州吁之
亂傷已無以致鄰國之見正也終風傷已不能討賊
也詩義自眀序但引而不發
序當扵無文字處會之靈臺序云民始附也承上章伐
崇之事盖既伐扵崇作邑扵豐遂作靈臺扵崇地而
見其民之歸心也噫嘻序曰春夏祈榖扵上帝也豐
年序曰秋冬報也郊以祈榖至秋冬而報之也祈必
有報禮之自然也
善會序意者莫如毛公然傳亦須扵無傳處會之如父
母孔邇父母二字無傳知其意之不指文王也日居
月諸胡迭而微日月無傳知其意之非喻夫人與妾
也
續序雜沓支離多與古序相戾蘇子由錢文子盡删去
之然續序扵芣苢云和平則人樂有子扵汝墳云婦
人能閔其君子勉之以正扵采蘩云夫人可以奉祭
祀扵羔裘云在位皆節儉正直其所以發眀首序之
意者不能更僕懲羹吹虀毋乃過正
衛敬仲後毛公百數十年續序中有為傳所依據者則
講師舊有之說非敬仲倡之也其傳所未及而續序
有之則敬仲之說也漁仲不得槩云序為宏作矣
王氏栢云書授扵伏生之口止二十八篇參之孔壁所
蔵又二十有五篇其亡失猶有四十餘篇余不知詩
之為經蔵扵何所乃如此之秘傳扵何人乃如此之
的吾斯之未能信扵是不特詆序并亦删詩不知詩
為學士之諷咏工瞽之絃歌非他經可比夫以詰屈
聱牙之今文伏生猶能誦之况詩之有聲有韻者乎
魏武時猶有東漢雅樂郎杜夔能奏騶虞伐檀鹿鳴
文王四篇况在西漢之世乎魯齋之果扵自用亦甚
矣
書序可廢而詩序不可廢即雅頌之序可廢而十五國
風之序不可廢此馬氏端臨之說也書序且無暇論
若雅之序廢則朝會燕饗受釐陳戒之典不眀頌之
序廢則郊禘祈報廵狩祭告之禮不著似雅頌之序
尤不可廢
齊魯韓三家皆無詩序而專門師授各自為說隋經籍
志云齊詩魏代已亡魯詩亡扵西晉韓詩雖存無傳
之者然三家遺文賸句猶散見諸書乃關雎並謂刺
詩豳風不登七月則大槩可知也
范家相曰諸儒以樂之非雅者為淫聲故子夏以宋鄭
衛齊皆淫扵色而宋本無聲是皆鄭聲也非謂鄭風
即為鄭聲古之作詩未必無邪心夫子必不留之以
貽來學何者姦聲亂色不留聰眀淫樂慝禮不接心
術大學之教禁扵未發之謂豫鄭聲之淫夫子既必
放之何删詩猶存其什詩存而聲亦存是未嘗放也
同車遵路蔓草狡童如謂淫者之作不特立意鄙褻辭
亦一覧無餘惟有序則美人香草各有指歸體骨既
高風情自遠屈宋可作衙官矣聖人錄此垂教豈偶
然哉
馬貴與謂三百篇無淫詩其說當矣惟桑中宛然淫者
之言盖述其言暴其惡而不可以辭害志也如以辭
則四牡類乎怨上采薇出車類乎苦役正雅猶然况
風乎况變風乎
衛風之淫至刺宣姜而極齊風之淫至刺襄公而極盖
君臣父子之倫澌滅盡矣而鄭風固未嘗有此也班
志惟指出其東門溱洧二詩以徵風俗之淫夫子何
獨云放鄭聲知夫子所放者别有一種淫哇之曲謂
之鄭聲耳非此二十一篇之詩亦非此二十一詩之
聲也說見鄭風
無邪可以蔽三百漢儒以為詩人之思無邪朱子以為
學者之思無邪如朱子之說當云誦詩三百一言以
蔽之曰思無邪今但言詩三百恐漢儒之論正不可
廢
康成立意尊毛故不曰註而曰箋而每與毛相左由其
泥續序之言遂失古序之旨然拾遺補闕為毛氏之
功臣毛傳之行箋為之也昔人云讀詩未到康成處
不敢高聲論聖賢正謂此爾
古人註書但釋字義其意旨所在聽人自會傳箋之所
以簡勝也孔穎達承詔旨作正義述毛申鄭不惮辭
費其捃摭羣書該博曉暢使人讀一經而得十三經
之用則孔氏之功也
詩序補義卷首
