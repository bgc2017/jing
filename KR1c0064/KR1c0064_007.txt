詩序補義卷七
石泉縣知縣姜炳璋撰
鄭
鄭詩不淫馬氏端臨言之詳矣而夫子曰鄭聲滛
說者因謂鄭聲自淫鄭詩目正也豈有論其詩則
忠臣賢士語其聲則里巷俟邪者乎蓋夫子所放
者别有所謂鄭聲而非此二十一篇之謂也春秋
時鄭簡公以師觸師蠲賂晉悼矣後又以師茷師
慧賂宋慧亦自云淫樂之矇意必當時新撰一種
淫哇以媚強國而聲遂流傳聖人筆削在一時賡
歌在衆口豈能驟奪其所習而使之一歸於正為
邦者偶一不察足以亂樂故夫子亟欲放之也如
必以鄭詩為淫則秦以女樂遺戎齊以康樂遺魯
真淫聲也豈亦以是二十一篇為樂章乎古樂之
不傳久矣樂書云東漢雅樂郎杜䕫已老祗記鹿
鳴騶虞伐檀文王四篇餘聲不傳太和又亡其三
至晉而又無傳然則東萊所謂三百篇皆中聲朱
子非之竊恐無所據以知其是亦恐無所據以辨
其非也魏文侯以鄭衛之聲為新聲子夏亦以為
新聲此二十一篇自桓武以來即有之豈傳至戰
國而反以為新者哉新聲云者新造之聲豔麗之
曲代有創作俱謂之鄭聲者以淫樂始於鄭也其
中不過極形男女閨房之欲所謂奸聲以濫獶雜
子女不知父子正謂此也又考漢志云鄭聲施於
朝廷哀帝時鄭聲尤甚而左延年之徒以善鄭聲
被寵隋書安馬駒曹妙遠等能造曲多習鄭聲三
百篇之聲亡久矣豈鄭詩獨傳于後世乎然則鄭
聲别有其聲而非此二十一篇也若此二十一篇
班固惟以出其東門溱洧二詩徵風俗之淫其餘
多忠君愛國之意思賢懷人之作音節雖曰優柔
本體自爾剛直而直指為淫竊恐其未必然也
緇衣美武公也父子並為周司徒善於其職國人宜
之故美其德以明有國善善之功焉
記曰好賢如緇衣則爵不凟而民作愿孔叢子曰於
緇衣見好賢之心至也傳曰鄭武公養賢而賦緇衣
是也續序之說非也好賢之詩多矣而聖人必以緇
衣為法者豈獨以其志哉即音節神韻之間具有纏
綿悱惻之意焉連用四兮字兩子字兩予字一段親
愛之神如見
一章緇黑色緇衣武公所與賢者之衣也宜稱也言
新成之衣長短與身相稱也子無珍惜之也服之而
敝予又改為也且適子之舘凡器用之具使令之人
果無不適意否也子或省親而還歸則途中飲食予
授子以粲無稍匱也粲餐也何以不言車馬其所常
有者無待言也蓋武公養士於學之詩
二章好謂既敝改為而色鮮明也服之而敝則又改
造有加無已也
三章蓆改造而更寬大也敝又改作始終不變也
緇衣三章章四句
將仲子刺莊公也不勝其母以害其弟弟叔失道而
公弗制祭仲諫而公弗聽小不忍以致大亂焉
此欲莊公之保全叔段而作此詩以諷之也言公之
封段于京不得已耳祭仲之諫公也云都城過百雉
國之害也公嘗曉之曰請仲子兮無踰我里以比無
預我家事也無折我樹杞以比無欲徙段於他邑也
吾豈敢愛段之才寄以人民社稷乎畏我父母故也
仲子君將不堪之說殊可懷也而父母請之之言亦
可畏也畏即所云焉避害是也然不與以師保而聽
其所為必至於作亂吾恐里中樹杞不能相庇又縦
尋斧焉已也蓋詩人以仁厚居心以忠愛事君以防
微杜漸憂國以保全骨肉悟主莊能用其言何至為
克段之舉哉
將仲子三章章八句
叔于田刺莊公也叔處于京繕甲治兵以出于田國
人悦而歸之須三章合併看乃見叔段之美之至其
所以為美者正其大不美者也而莊公則俟其自及
可刺也詩人習見叔段遊獵前後而形容之覺隨舉
一事而京城里巷總無與之相比又仁人多不能威
武威武之人多不能延接賓客叔兼有之乃為盡美
然以見其遨遊里巷狎比小人招集亡命走馬擊劍
後日敗關並著於此而公置之不論則寵之者乃所
以陷之也詩人所為刺之也
叔于田三章章五句
漢宣帝以次子淮陽憲王聪達有才拜韋元成為
淮陽中尉欲感諭王輔以推讓之誼由是太子遂
安齊高帝從弟季敞性豪縱上心非之嘗語之曰
卿可數詣王思遠以其立身簡潔也皆因其所闕
而儀以賢佐使之潛移則莊公於叔段可刺矣
大叔于田刺莊公也叔多才好勇不義而得衆也
此篇俱作叔自于田而公所二字苦無安頓惟傳善
說詩乃曰叔之從公田也則獻于公所句最著眼而
將叔無狃戒其傷女尤為一篇之綱蓋詩人想莊公
失教之故或者平日一種粗厲輕儇之習足為亂階
者未嘗親見之故不以為意耳至從公田獵公所目
擊也䄠禓暴虎誇示乃兄而傷女之戒藹然形於莊
公之口吾以為無傷也其臨事之善射御者如此事
畢之整暇者如此夫安得傷之所可懼者負才恃衆
未聞父兄之教師保之訓吾恐禍在蕭牆危如履尾
正不徒區區䄠禓間矣詩人于莊公口中露一狃字
若已深中段之痼疾又用一傷字若已預知他日敗
關而一時之言旋過旋忘欲保骨肉無傷不可得矣
詩人忠愛之至彼祭仲公子吕輩豈足及此哉不義
得衆之說本之後序疏以負才恃衆易之甚當
箋云宵田也非也蓋焚林而田也如組如舞傳曰驂
之與服和諧中節疏云言叔之所乘馬良御善耳非
大叔親自御之下文又良御忌方大叔自御
嚴氏粲云磬以騁馬控以止馬則馬之進退惟其意
所以實其善御也後手絶力而縱前手攧而送則矢
去勁而有力所以實其善射也射御之善俱是一
時事又俱是從公時事段以公戒其無傷益逞其武
威鼓其技勇以見弟優為之不煩阿兄致慮也
按古射御用兩人所謂不失其馳舍矢如破穀梁傳
云御者不失其馳然後射者能中是也段此時心目
中有莊公在故將御者之轡自已執之隨御隨射顧
盼自雄顯出超羣軼倫從來未有之技使觀者歎服
方足驚動乃兄
首章言火烈具舉舉起也蓋火起虎出段握拳迎之
的是初獵事火勢漸揚禽獸並出故驅車逐之的是
中間事火勢已盛禽獸四散已畢故車遲發罕以終
焉只寫火而次第不紊如此罕傳曰希也如鼓瑟
希之希猶間隙也謂漸漸希間去正與慢字對而叔
之餘勇可賈矣
大叔于田三章章十句
清人刺文公也高克好利而不顧其君文公惡而欲
遠之不能使高克將兵而禦敵於竟陳其師旅翺翔
河上久而不召衆散而歸高克奔陳公子素惡高克
進之不以禮文公退之不以道危國亡師之本故作
是詩也
按左傳杜註高克好利而不顧其君向不知所據及
讀詩後序知杜氏所本也然三傳及史記俱不言克
好利後序何以知之蓋以殺申侯傳而臆揣之耳鄭
文殘忍過人如執王臣使盜殺二子皆優為之何有
於克使克專利何難數而誅之而反授之以兵陽若
任用而隂去之耶故孔氏疏春秋以為無罪可告諸
侯是也且文公非忌虎假以翼也逆料清邑之兵非
其素將久留河上人心自離及師潰而歸欲止不能
欲歸不可不得不舍鄭而奔也後序周納高克幾與
申侯同科聖人灼見至隠大書鄭棄其師而不言高
克出奔朱子歸獄鄭文而削去克之好利萬世之是
非定矣
上二章作引起之辭上三句言車馬器物整齊若此
而問其所事則河上翺翔而己
矛之上勾曰喬二矛故重喬李迃仲謂只寫甲兵之
盛若云英敝則未有英敝而車馬猶武健者恭錄
折中云左後軍右前軍也旋迴抽拔也自彭而消自消
而軸時更久矣止馳駟介不建二矛無鬭志矣翺翔逍
遥之態忽而變焉左軍旋車而欲返右軍抽隊以潛遁
中軍高克自將作為好言以鎮撫之而亦不能固其志
也有潰而已於是左右之將返國而中軍之將出奔
謹案高克所將雖止清邑之兵然鄭師所至每分三
軍繻葛則分中軍左右距衛人伐鄭鄭以三軍軍其
前則此分三軍可知然不言軍則以不滿二千五百
人之數也
清人三章章四句
序以詩為公子素作意其或有傳受歟
羔裘刺朝也言古之君子以諷其朝焉
凡刺詩而語若稱美者續序悉云陳古刺今非也此
美其大夫而古序云刺朝何也蓋刺朝廷之不親任
而置之疏逖之地也凡言彼其之子猶云彼人耳皆
外之之辭如王之揚水魏之汾沮洳唐之椒聊曹之
候人皆是蓋美在彼則刺在此也對居内者言則居
外者為彼對親任者言則疎逖者為彼此大夫云彼
其之子或已去位而追念其在朝之日或居疎逖而
數稱其才德之全蓋惜之也觀下篇遵大路之思賢
則知此時賢人之不得志者多矣
一章洵直與下章孔武一例直訓順順理之謂也順
理而率意徑行非侯也故必從容盡善乃見其美命
天所賦之理舍者中心安之不渝正形容其安處時
勢益險阻此心益順適此章就從容順理處美之
已包下二章意次章就果斷處說末章就文采處說
皆舍命不渝之一節也
二章孔武有力謂遇事有擔當有骨力也司主也一
邦之中無剛正之人則是非可否全無主張之子為
正直之主一邦賴之
三章三英裘飾當從集傳朱子以此句言裘故以上
洵直孔武俱以裘言傳以洵直指大夫說故以三英
為大夫之三德按此章已作别調不與上章一例故
上二章從傳而此章當從集傳
召南羔裘其飾五紽五緎而此云三英豈古今異制
損五為三耶
羔裘三章章四句
遵大路思君子也莊公失道君子去之國人思望焉
序言思君子乃從既去之後追想臨去之時一段留
行情緒而思之彌篤言君子之去時我執子之袪曰
無以失禮惡我我先君故舊不可遽忘也而飄然遽
去先君有知能無悵然蓋使其君聞之知賢人在國
衆心所歸而先君舊臣不宜輕棄從對面一照而君
之不可寁故已在言下不言惡君而言惡我吕氏曰
婉辭也故謂與先君故舊也或云掺執子袪子字蓋
面言之然則畏子不敢亦豈嘗與大夫面言乎詩人
與君子有同僚之誼原非泛常國人故思之切如此
後序謂莊公時亦無據自莊公後代多失德君子以
為醜行而吐棄之故曰無我魗好箋云善也當讀如
字言今雖可棄而昔日先公之善不可遽忘纔與魗
字對
遵大路二章章四句
女曰雞鳴刺不說德也陳古義以刺今不說德而好
色也
刺詩有譏刺則指其過之謂也有風刺則規諷之謂
也雞鳴之詩乃賢婦以其夫不說德而箴規諷切之
也前二章規其懷晏安而忘職業後一章規其暱閨
房而忘取善續序陳古刺今非也
一章首二句苦難安頓遂致通節不靈如謂女方曰
雞鳴而士且曰已昧旦則士勤于女矣尚須婦速之
興且婦猶寢何暇規其夫彼爛然之明星又何以見
之也竊謂此章俱婦人之辭禮雞初鳴夫婦盥潄適
父母舅姑所是雞鳴而起乃人之常此蓋賢婦夙興
而其夫猶燕寢乃告其夫云興居之節女曰雞鳴而
起士之起或稍遲於女亦當曰昧旦而起矣子試興
而視夜明星爛然非昧旦乎翺翔弋射男子之事尚
其勤厥職哉不言夫婦而言士女見男正位乎外女
正位乎内截然不可踰越勿安於夫婦之私情也子
興者速之使興視夜之早晚也明星有爛昧爽也翺
翔有鼓舞踴躍意正振其惰心使之勃然興起也
三章決非一時之言朱子次章謂既得鳬雁而歸末
章云又語其夫界限分明其夫既弋而歸婦又語之
曰弋言加之試與子宜之與之飲酒以期偕老斯時
也勤則不匱足以資生樂而無荒足以蓄德而琴瑟
之在御者亦静好焉男修其業女勤其職黽勉同
心夫婦相保所謂偕老也射弋不過其中一事飲酒
和樂易流燕昵琴瑟窒人淫心故以静好為言
三章然止警戒于帷房之間而未能親賢友善猶非
說德者也此章不言子之當贈當問當報只形容自
已說德之誠而君子之當親賢自見此從對面託出
倍見真切
女曰鷄鳴三章章六句
車牽之詩曰高山仰止景行行止觀此賢婦真令
人有高山之仰景行之行矣
有女同車刺忽也鄭人刺忽之不昏於齊太子忽嘗
有功於齊齊侯使妻之齊女賢而不取卒以無大國
之助至於見逐故國人刺之
藉昏姻之故求繫大國君子恥之忽之辭昏可謂有
君人之度丈夫之志矣祭仲勢利之徒其言不足深
責而詩人乃以之為刺聖人又存而弗削此則大可
駴者竊以為此詩之作當在昭公出奔之時蓋忽承
莊公餘烈郎之戰惡曹之盟與齊最睦山戎伐齊忽
執其帥大良少良歸之固有功於齊者也齊侯兩請
妻之又與忽甚暱也使忽有中主之材仲執突歸發
兵拒守而請齊為援亦足自救觀忽奔而齊再伐鄭
納突而齊不與忽被弑而子亹誅渠彌轘則齊之能
為忽用也明矣乃敵未壓境抱頭鼠竄固已大誤又
不奔素所親厚之強齊而倚託苶然無氣之衛朔越
五年而朔猶未免於奔其能如忽何詩人目擊其事
而心傷之謂人君之擇所與猶親迎者之擇所偶也
朝榮暮落之舜華乃與之同車雖翺翔佩玉何益焉
而彼美孟姜美且都者反無作合之意可謂昧所擇
矣彼者外之之辭後復警之云齊侯請昏之德音汝
豈忘之純是一片借境首序所謂刺忽也後序以此
為忽罪豈足以為訓鄭六卿餞韓宣子子旗賦此詩
宣子稱為暱燕好可證此詩之旨矣
有女同車二章章六句
山有扶蘇刺忽也所美非美然
五詩皆作於昭公奔衛之日厲公竊位之時而此一
篇則以子都指忽而狂且目突也子都莊公時人鄭
之美麗者也故鄭人以意所美者即為子都子充猶
子都也褰裳後序以狂童指突其說是也而傳誤以
為指昭公按鄭風言狂言狡皆指突也春秋弑君篡
國不絶書而執其臣使廢其君以立其所私則自宋
創之鄭以小國受制莫敢誰何于是日望昭公之來
而寄棲于衛者四年若不知有鄭者故詩人作此諷
之使知人心猶繫乎故君鄰國非可以久託也或曰
何不明刺之乃宛若婦人之言何也突猜刻人也祭
仲立之而欲殺仲傅瑕迎之而卒誅瑕斯時昭公在
衛其勢岌岌國中稍有向背形迹難以免矣詩人以
思忽惡突之心而若為女子之刺男子者然不見乃
見猶云燕婉之求得此戚施耳此際苦衷正難告之
千載下耳國史知其心故曰刺忽亦諷刺之義也
一章扶蘇宜在于山荷華宜在于隰興子都宜在于國
者也乃見此狂且而子都者漂泊他邦無所棲寄乎
二章山不惟有扶蘇而又有橋松隰不惟有荷華而
又有游龍木則惟喬殊挺拔也葒則枝葉放縦殊奮
發也今狡童在國而子充委靡不振一籌莫展乎上
章閔忽之失所此章則刺其不能自強也
山有扶蘇二章章四句
蘀兮刺忽也君弱臣強不倡而和也
鄭突因宋得國而宋多責賂鄭不能堪也魯桓欲平
宋鄭連年盟會而鄭必取盈鄭難再索突遂邀魯以
戰宋復以魯紀敗齊宋燕衛之師迨宋以齊蔡陳衛
報伐入其國都毁其祖廟而鄭竟不能禦則突&KR0629;甚
矣當是時宋既成讎齊復搆怨而齊與昭公有夙好
者也使昭以一乘入齊齊必為昭用以齊要宋合兩
大國之師以納昭如疾風捲蘀耳昭何為而安居於
衛哉
一章詩人喚醒之曰今日時勢如風之吹蘀女知之
乎齊宋兩大國若曰女乘此時以倡之則予必從而
和之矣得國猶反掌也叔伯與旄丘之言叔伯同謂
齊宋諸國也倡字略斷予諸侯自指也詩人有所畏
不敢斥言故隠其辭也
二章漂與飄同捲而去之甚于吹矣要要結也言女
能倡我亦當要約與國連兵以納女也非齊宋之果
有是言詩人設為是言以見其事可操券而成也倡
有結強援申大義乘時振起意
蘀兮二章章四句
狡童刺忽也不能與賢人圖事權臣擅命也
按朱子答徐容問云忽有甚狡若鄭突却是狡此詩
乃鄭突篡位之日詩人不仕其朝思忽而諷以發憤
歸國也狡對柔懦言不與我言不仕其朝喜其不與
我謀也不與我食恥其食為不義之食也維子言無
貳心子指忽諸侯未踰年之稱正忽出奔之時也不
能餐不能食憂其柔懦終無以復國亦諷刺之義
或曰詩人何以不刺突所謂刺者諷諫之義忠臣之
所以施於君者也突則絶之於鄭矣何為刺之
突逐兄據國羣臣如祭仲輩俯首聽命代為畫策方
以與言為榮受祿為幸而詩人皭然泥而不滓懇懇
焉惟故君是念豈非歲寒松栢疾風勁草乎
狡童二章章四句
褰裳思見正也狂童恣行國人思大國之正已也
此鄭之賢人思忽而刺其不知復國之道也子指忽
言子惠顧而思我則當使人褰裳涉溱至鄭而求我
矣子即不我思鄭國中豈無他人如我者欲為子畫
策乎狂童之狂已甚逆理恣行人心不附可乘之會
也而淹留異國恭然不振可怪也
晉文公之復國所賴狐偃趙衰諸人衛成公之復國
亦頼寗俞諸人未有無謀臣竒士而能成其事者鄭
忽羈衛四年其從亡諸臣皆猥瑣之才始既昧于所
從繼復戀棧不去卒至一籌莫展非鄭無其人也有
人而忽不知用也詩人作詩招之忽猶未悟必藉祭
仲之迎而復國未幾身死賊手藉有賢人何為至斯
褰裳二章章五句
顧氏炎武曰傳曰忽何以名春秋伯子男一也辭
無所貶李因篤云春秋之法天子三公稱公王者
之後稱公其餘大國稱侯小國稱伯子男是公侯
為一等伯子男為一等也故子産曰鄭伯男也遭
喪未踰年之君公侯降稱子如宋子衛子陳子之
類是也今鄭伯爵也伯與子男為一等下此更無
所降不得不降而書名矣非貶忽之辭故曰辭無
所貶然則五詩之作于奔衛之日瞭然也式微曰
微君之故黎侯即位久也狡童曰維子之故忽未
踰年也皆臣子之辭耳如在復國之時夫子明以
世子予之國史何為斥其名哉或謂刺忽之詩何
以獨多昭公為莊冡嗣素繫人心而迫于強令坐
視其君父之出走而不一援手舉國中曾無哀怨
之音則天理絶矣此忽詩之所以多也五詩雖同
刺忽而義各有主聖人存而弗削者一以見名義
既正雖至失國猶足以繫人心一以見先王之澤
忠義之心未嘗一日忘也
丰刺亂也昏姻之道缺陽創而隂不和男行而女不
隨
首序刺亂者有三有刺淫亂者有刺國亂民貧者有
刺不用賢而致亂者此詩則女子適人不得其所困
極而自悔之辭詩人述之以刺國亂民貧也言已之
在母家也俟巷者有之俟堂者有之求昏者之衆也
斯時即于求我者之叔兮伯兮許其親迎盛服共駕
何至有今日之阨乎蓋或格於擇壻過嚴或阻於他
故未偶皆不可知夫不以今日之家室為可安而轉
以從前之庶士為可慕國亂民困衰世之音也四章
皆自悔之辭固非望其再來迎己亦非欲他人之迎
也
人情憂喜極時往往為過分語求昏者多而云既有
俟巷又有俟堂悔其不送悔其不將皆過分語鄭氏
以為親迎誤矣親迎無婦自迎壻之禮是從極失意
後癡心摹想從前一番熱閙不可多得也
士昏禮壻親迎女登車姆為加景景與褧通加褧衣
于禮衣之上避道路風塵也故傳云嫁者之服然曾
子問孔疏云嫁服士妻褖衣大夫妻展衣卿妻鞠衣
也無錦衣衣裳用錦箋云庶人妻之嫁服也蓋言錦
衣也而復加褧衣錦裳也而復加褧裳嫁時之服已
備斯時也予得以自主之叔伯即指上俟巷俟堂者
駕字當讀斷言許昏而使之親迎也又在送將之後
衣錦褧衣二句顛倒重複蓋困極無聊回想前日從
其身上衣想到裳又從裳想到衣歷歷豔稱却是嗚
咽之甚若作女為悦己者容便失其旨
中谷有蓷之婦人已至仳離而但曰不淑曰艱難未
嘗遽怨也此則失所而菲薄其夫鄭俗不如王風遠
矣
丰四章二章章三句二章章四句
東門之墠刺亂也男女有不待禮而相奔者也
先儒讀逸詩唐棣之華以為辭無甚暱非淫詩如淫
則夫子不責其未之思矣此篇乃反其室遠之說正
合何遠之旨宜為聖人所取晉酒泉太守馬岌求見
宋纖不得銘曰丹崖百尺青壁千尋室邇人遠實勞
我心古人直以此詩與杖杜緇衣並用故說者謂其
室則邇其人甚遠二語足該蒹葭一篇而序云刺亂
者當與下篇參看蓋賢人隠處人君棄而不求邦之
所以亂也下篇曰風雨如晦則亂可知也故序但云
思君子此云子不我即則棄賢可知也故序但云刺
亂序詩者亦序其未明之意耳後序傳箋皆無取焉
一章言賢人立品之高也東門之外有墠墠外之坂
有茹蘆生焉此賢人之室也其室甚邇矣而其人則
遠不以禮致之不可得見也夫室之邇人何以遠人
之遠也亦君自遠之耳
二章言人君棄賢以致亂也踐行列貌言家室中之
内外上下截然整肅也豈賢者置身局外坐視國之
迷亂而不一救哉賢人若曰豈不思爾而一救正乎
亦子不我即雖欲救之無由也
東門之墠二章章四句
風雨思君子也亂世則思君子不改其度焉
傳曰興也謂風雨雜至而如晦喻世之昏亂也難鳴
在暗而思曙喻君子居亂而思治也然兼有賦意憂
世之士當此晨夕徬徨永夜安得君子正色立朝不
改其度撥亂而反之治乎下二句從反面透出思字
意既見而夷則未見而臲卼矣既見而瘳則未見而
若負重疴矣既見而喜則未見而抑鬱愁慘矣夷集
傳平也傳訓說便與喜字複
詩所凄凄風雨初至而寒涼也瀟瀟既至而有聲也
如晦風雨而晦冥也鷄初鳴則喈喈然相和再鳴則
膠膠然相雜三鳴而將旦則接續以鳴而其聲不已
矣夷如病初退瘳如病既愈喜則無病而且喜樂也
云胡不喜此憂劇之辭也
風雨三章章四句
子衿刺學校廢也亂世則學校不修焉
此當時賢者為閭師黨正主學校之事故言今日者
學校荒蕪生徒解散無以作育人材悠悠之思以漸
而深焉而無賢君相振興學校之意隠然見于言外
青青子衿不一其人也是為師者指其弟子而言往
往教也嗣音謂繼續其絃誦之音也來來學也
乍往乍來於城闕之間便有輕儇恣縦意一日三月
所謂悠悠我思也亦以見一日荒落已有一日之害
況不止一日二語通篇著眼處為人上者廢學不修
吾恐有用之子衿流為佚遊之比匪人心風俗之患
可勝言哉語語為子衿丁寕却語語為當道提醒
子衿三章章四句
房玄齡問於薛收曰道不行矣夫子何營營乎收
曰上失其道則下修之得時則行失時則蟠先王
之道所以續而不墜也古者謂之繼時縱我不往
子寧不嗣音如之何以不行廢也言雖無興起學
校之人而嗣音者當在子衿耳自秦坑儒燔詩書
天下以學為諱漢祖馬上得天下未遑禮樂而一
二老生於兵戈荆棘之際誦法孔子私相傳授人
自為師乃得十一於千百漢武以來崇儒重道而
宿儒名彦崛起以經學鳴毛公之於詩亦其一也
苟非漢儒為先聲宋儒雖欲表章無由矣得魚忘
筌豈通論哉
揚之水閔無臣也君子閔忽之無忠臣良士終以死
亡而作是詩也
箋謂同姓臣所作是也後序以為閔忽則非也
亂臣弑逆必先翦君之羽翼使之孤立於上而後惟
我所欲為至於宗室大臣尤所深忌詩人同姓親臣
當君弱國危之日憂讒畏譏之時此身一去而君隨
之故不覺垂涕泣而道之也
一章激揚之水不可以流束楚興異姓之人不可以
間兄弟也昔也兄弟世臣徧滿列位而漸次删除至
於終鮮所存者惟予與君耳言汝親之也彼方謂人
之親汝勝于兄弟用兄弟不如用他人此必無之理
迋汝之言也
二章惟予二人言兄弟在君左右者我之外更無一
人危之亦痛之也姚氏舜收曰迋是一時之妄言不
信是平日之不誠推極于平素甚言其不可信也
揚之水二章章六句
出其東門閔亂也公子五争兵革不息男女相棄民
人思保其室家焉
班固地理志鄭國土惬而險山居谷汲男女亟聚會
故其俗淫鄭詩曰出其東門有女如雲又曰溱與洧
方渙渙兮此其風也則二詩之旨瞭然矣序云閔亂
閔淫亂之成俗也
主持風教者敬以修已禮以齊民斯廉恥之心生冶
遊之習化鄭上下習為淫風故出其東門而袨粧麗
服紛然出遊至于如雲之多凡賢人所為觸目深惡
者當時恬然不以為怪故不以無恥為可刺而轉以
沈溺不反為可閔也匪我思存言雖則如雲之多非
我之所取者也惟此樸素而無妖冶之飾勤儉而無
佚遊之事相與樂之以為内助而已極華豔之地提
出綦縞以明已之好尚在此而不在彼所以挽回世
道也如雲非必皆淫女也通解云不過冶容誨淫
耳
如荼言如荼之輕白可愛也吾惟此縞素之衣茹藘
所染之布裳聊可與娱而已便見夫婦之外更無同
志世道日非風俗日蠧可閔也
出其東門二章章六句
野有蔓草思遇時也君之澤不下流民窮於兵革男
女失時思不期而會焉
蘇傳鄭人困于亂政感蔓草之得露零以生而自傷
不及也故思得君子以被其膏澤思之而不可得庶
幾邂逅而見之以適我願故鄭伯享趙文子於垂隴
子太叔賦野有蔓草文子曰吾子之惠也義取此矣
或曰有美一人婦人之謂也然則彼姝者子何以畀
之亦婦人耶韓詩外傳家語夫子遇程木子引此詩
教子路以有美一人比程木子知此詩之旨矣以
蔓草之遇零露反興民間之不得厚澤也推其故朝
無君子耳有美一人指賢人也清揚者眉宇之間可
慕悦也古人於賢人得於觀感之間則眉目間當有
不可掩者邂逅不期而遇謂賢人與君相遇也若言
與我相遇何益之有適我願者膏澤下於民也與子
偕臧君子得行其道小人得遂其欲吾與子皆得其
臧也序云思遇時思遇夫賢人柄用膏澤流行之時
也有美一人有字最重有此人而用之澤可遠施望
之也有此人而不用民不被澤惜之也在當時必有
所指矣男女失時以下講師附益耳
蔓草二章章六句
溱洧刺亂也兵革不息男女相棄淫風大行莫之能
救焉
鄭衛二國獨以淫稱後序推其故衛則由上所化而
鄭未聞也因想到公子五争男女相棄失其配偶釀
為淫風故出其東門以下悉歸此時今考溱洧一篇
男女出遊采蘭相謔何嘗一毫困頓朱子駁之是也
至於上已祓除其來久矣周禮春官女巫掌歲時祓
除風俗通禊者絜也於水上盥絜也非獨鄭有之韓
詩内傳桃花水下之時鄭國之俗三月上已於溱洧
兩水之上執簡招魂祓除不祥斯則專指鄭矣男女
聚會積久遂成淫風詩人目擊而刺之曰士曰女皆
旁觀者述之之辭蓋叙其事而可惡處使人自思如
衛之桑中是也
詩中皆是女子誘男故朱子曰衛猶為男悦女而鄭
皆為女惑男蓋以此詩推之也兩方字有方來未已
之意早已注著下章殷其盈句
二章只用殷盈二字而界限分明
蕳蘭也蘭品最貴而今之蘭非古之蘭朱子楚辭辨
證云黃魯直言一幹一花而香有餘者蘭一幹數花
而香不足者蕙今按本草所言之蘭雖未之識然云
似澤蘭則處處有之蕙則自為零陵草尤不難識其
與人家所種葉類茅而花有兩種如黃說者皆不相
似大抵古所謂香草必其花葉皆香而燥濕不變故
可刈而為佩若今之所謂蘭蕙則其花雖香而葉乃
無氣其香雖美而質弱易萎皆非可刈而佩者也又
吳草廬有蘭說甚詳今所謂蘭因黃山谷稱之遂謬
以為離騷之蘭夫今之蘭其種盛于閩朱子閩人豈
不析其土産而辨析如此世俗猶以非蘭為蘭也按
家語晏子云蘭之本三年湛之以漉酳既成則易以
匹馬非蘭之本性也所以湛者美矣註云本根也投
物水中曰湛澄酒曰漉以酒嗽口曰酳夫惟蘭之根
葉俱香故投於酒而香冽其貴敵匹馬若今蘭之根
投之酒中立見敗腐矣尤可為今蘭非古蘭之證也
溱洧二章章十二句
王氏柏欲舉聖經中朱子所謂淫者盡删之其說
曰淫奔之詩聖人之所必削決不存于雅樂也審
矣故新臺牆有茨十篇猶可存之若淫奔之詩雖
閭閻小夫莫不醜之今夫童子淳質未離情欲未
開或於誦習講說之中反有以導其邪思非所以
為訓敢記其目以俟有力者請於朝再放黜之一
洗千古之蕪穢計三十有一篇焉且召南之野有
死麕王之大車秦之晨風齊之綢繆唐之葛生朱
子不謂淫者亦以為淫而去之明李經綸亦欲删
詩大旨如王洵如是也王李欲洗千古之淫詩以
正人心而聖人獨留此淫詩以蠧風俗乎夫乃知
淫詩聖人早删之固無待於後人之補救也其不
删者刺淫而非淫者之詩也
孔子謂放鄭聲朱子以為鄭詩宜放然鄭詩中緇
衣羔裘女曰雞鳴出其東門不可以為淫也壹不
知放之者并此四詩放之歟抑存此四詩而不放
也欲存之而槩曰放之不可也欲盡放之而一則
曰吾於緇衣見好賢之誠再則曰好賢如緇衣於樂
則放之唯恐不速於修身立政稱之惟恐不至毋
乃相左乎今惟左氏傳一書可以證鄭詩之不淫
而說者則又以為斷章取義夫斷章取義亦必有
義可取以太王之事為文王以衛之仁人為孔子
所謂儗人於其倫也若淫昏之人狹邪之語何義
可取而比強國之諸侯大夫欲其母免於罪戾也
得乎哉故曰鄭聲者别有淫聲而非此二十一篇
之詩也
鄭二十一篇五十三章二百八十三句
詩序補義卷七
