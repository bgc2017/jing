周易玩辭困學記卷八
海寧張次仲撰
䷡(乾下震上)
大壯利貞(壯強大也六書正譌从士強大莫如士也楊止菴曰从土以土培植&KR1051;盛&KR1051;長之義石經)
(从士)
彖曰大壯大者壯也剛以動故壯大壯利貞大者正也
正大而天地之情可見矣
易以陽為大陽動于復長于臨交于泰至四而後壯
卦以初二為少三四為壯也天地間柔者不能壯惟
剛故壯剛而不動亦無由見其壯下乾上震剛以動
故壯既值壯盛更無巧法惟利貞為第一義卦詞戒
其利貞彖傳言其本正齊節初曰大者壯以氣言大
者正以理言
凡人說到情字便不正大聖人說惟正大乃見天地
之情不正則不大不大則不正正大而天地之情見
天地之于人有何愛憎蕩蕩平平並生並育而已壯
趾用罔皆无得于天地之情者也傳言天地萬物之
情者三咸恒萃也壯止言天地不言萬物萬物不能
及天地之正大也
復雷在地中陽氣潛蔵見天地之心大壯雷在天上
陽氣發動見天地之情
錢塞菴曰剛者壯之德也動者壯之時也時動而動
謂之貞待時而動二之貞也時至而動四之貞也非
時而動則初之壯趾三之用罔矣故繫辭曰大壯則
止何閩儒曰剛以動故壯說者乃以壯不可過剛當
濟之以柔失成卦之義矣
胡仲虎曰觀四隂不取小者之壯而以二陽在上為
觀大壯則以四陽為大者之壯而猶恐大者或失其
正小者得以乘之也戒以利貞其拳拳君子之意可
知矣
象曰雷在天上大壯君子以非禮弗履
張敬夫曰古人云自勝之謂強夫酒清人渴而不敢
飲肉甘人饑而不敢食非強有力者不能也
朱元晦曰人之克已當如雷在天上方能克去非禮
若半上半落濟不得事
初九壯于趾征凶有孚
象曰壯于趾其孚窮也
初陽在下好剛喜事既壯于趾而征凶矣聖人復書
有孚以暴白其心事蓋不以成敗埋沒其精神也爻
言壯于趾猶未凶也征則凶象不論其征不征并不
問其凶不凶只是壯于趾知其孚之必窮夫人患不
孚耳若壯于趾則雖孚亦窮此聖人作易之微意也
初居下有趾之象九有壯之象陽實有孚之象(私記)
九二貞吉
象曰九二貞吉以中也
注居得中位以陽居隂履謙不亢是以貞吉吕伯恭
曰九二之爻聖人不加一詞而直謂之貞吉者蓋直
指大壯之體以示人也人見說大壯將謂直是猛厲
不知只在剛柔得中二柔也九剛也居卦之中中也
不激不阿是君子所謂吉也
九二以陽居隂非貞也而曰貞吉故象歸本于中以
發明中即貞之意
九三小人用壯君子用罔貞厲羝羊觸藩羸其角
象曰小人用壯君子罔也
大壯之壯本屬君子而今乃為小人所用者何也上
六窮隂九三重剛剛壯則輕敵隂窮則謀深君子悻
悻然自恃其氣類之衆名義之直何其壯也小人從
旁睨視以為此可乘而用也委蛇巽順令君子之氣
益驕而志益滿毫不以小人為念是小人用君子之
壯以愚君子君子為小人所愚而用罔也用壯語氣
與使貪使詐相似此絶妙機權墮其術中而不悟者
也雖貞亦厲觸藩羸角正貞厲之象羊喜于鬭而狃
于勝喜于鬭故技止于一觸之勇狃于勝故怒及于
無心之藩藩無心而能係角易往而難反士君子當
為神龍不當為羝羊當蕩除城府不當自樹藩籬自
壊頭角非正大氣象象稱述爻詞而去一用字此有
二解一則謂小人用壯由于君子之罔蓋罪之也一
則謂小人用壯是其本色不意君子而亦罔也蓋惜
之也(私記)
王輔嗣曰大壯未有違謙越禮能全其壯者也故陽
爻皆以處隂位為美用壯處謙壯乃全也用壯處壯
則觸藩矣
彖詞利貞乃處壯之道爻詞各隨時位發眀利貞之
義大抵大壯之時以不恃其壯為貞故同一貞也九
二九四貞而吉九三貞而厲則重剛不重剛之故也
彖言剛以動故壯而公于重剛之爻備言用壯用罔
之害兩聖互相發眀如此(私記)
胡仲虎曰大壯九三即遯九四兩爻皆分君子小人
在遯者其詞平在壯者其詞危聖人之意深矣
錢塞菴曰論語學而不思則罔少儀衣服不知其名
曰罔言其冥行不眀于事機也
卦體似兊兊為羊牡羊曰羝陽象羸與纍通震為木
為竹為萑葦藩籬之象
九四貞吉悔亡藩決不羸壯于大輿之輹
象曰藩決不羸尚往也(字書决本作□石經作決从水从夬俗从冫从夬誤)
卦以剛動得名而四為動主成卦之義在此一爻必
貞然後吉而悔亡貞即二之貞也何言乎吉悔亡也
隂者羊之藩陽者車之輹藩決則彼壅已通輹壯則
此進甚便所謂貞吉悔亡者如此象單釋藩決不羸
一句蓋藩之決不決角之羸不羸在心不在境胸中
不立城府世路自无荆榛故曰尚往言如此庶幾其
可往也(私記)
彖曰剛以動故壯初九九三以陽居陽所謂剛以動
也而未免征凶未免羸角大壯利貞大者正也九二
九四以陽居隂所謂不正也而二曰貞吉四曰貞吉
于此有得可以談易矣(私記)
卓去病曰九四貞吉與九二同而四多悔亡藩決壯
輹諸詞然不若二之善也九二言貞之外无剰義言
吉之外無剰占簡言之而其德全也淡言之而其旨
藴也象亦約略指之而其義奥也吉人詞寡其斯之
謂與
胡仲虎曰易春秋美惡不嫌同詞九二因中得正曰
貞吉許之也九四不中不正曰貞吉戒之也
輹車下横木四陽在下輹壯之象
六五喪羊于易无悔
象曰喪羊于易位不當也
四陽盛長五爻變即為夬矣是泰之所以為壯者四
而壯之所以不為夬者五也四陽並驅而前藩決輿
壯何等氣象忽遇柔爻技無所施勇無可賈若喪羊
于易者然夫泰山之高百仞而跛羊牧其上羊何以
喪于易也泰山不如平地大縦于廣漠之野遊于無
何有之鄉而後知觸藩羸角固羊性使然亦由編籬
插棘有以致之也(私記)
此卦四陽爻論用剛之道二隂爻論御剛之術無
非欲大者無失其為大壯者常保其為壯而已六
五于陽盛之世忽變柔爻聖人觀象覺别是一番
世界别是一種道理而係之曰喪羊于易向來觸
藩羸角都化為烏有豈非善全其壯耶凡事有以
喪而悔者有以喪而无悔者有以位當而得者有
以位不當而得者神而眀之存乎其人易道之所
以為大
潘去華曰四以剛居柔故藩決而悔亡六五以柔居
剛故羊喪而无悔四之所決即九三所觸之藩五之
所喪即上六不退之羊
胡仲虎曰旅上九喪牛于易牛性順上九以剛居極
不覺失其所謂順此曰喪羊于易羊性剛六五以柔
居中不覺失其所謂剛
昔桓温盛氣入朝將移晉室召謝安及王坦之欲害
之坦之問計于安安曰晉室存亡在此一行既見温
坦之倒執手板安從容就席謂温曰安聞諸侯有道
守在四隣眀公何須壁後置人耶温笑曰正自不得
不爾笑語移日卒寢狂謀以此擬喪羊最為親切但
四陽非桓温之軰(私記)
陸公紀易作埸田畔地也震為大塗埸之象也漢食
貨志埸作易
上六羝羊觸藩不能退不能遂无攸利艱則吉
象曰不能退不能遂不詳也艱則吉咎不長也
九三純剛居乾體之極上六純隂居震體之極有應
于三不能抑之而使退懼剛之長又不能遂之而使
進三角固被羸上藩亦終壊彼此兩傷故無攸利象
曰不詳言非羊之故也若知難而審處則吉而咎不
長矣
蘇子瞻曰羊九三也藩上六也自三言之三不應
觸其藩自上言之上不應羸其角二者皆不計其
後而果于發者方其前不得遂而退不得釋也豈
獨羊之患雖我則何病如之且未有羊羸角而藩
不壊者也故无攸利均之為不利也則以知難而
避之為吉
胡仲虎曰五上皆隂五已喪羊上又取羝羊觸藩者
五喪羊專以一爻言也上羝羊合一卦而言也
上六亦非隂邪小人與君子為難者但氣類不同意
見各别猶漢文時絳灌之屬也諸陽盛長喜功名而
上六頗以為多事不能抑之使退亦不能延攬而遂
其進分眀是賈長沙董江都局面(私記)
陸庸成曰大者壯也故四陽有壯五上無壯大者正
也故四陽有貞五上無貞初不言貞壯之累也二不
言壯貞之全也四與五同義可以知其近相取也上
與三同辭可以知其遠相取也
䷢(坤下離上)
晉康侯用錫馬蕃庶晝日三接(說文晉進也日出萬物進也从日从臸毛氏曰)
(晉字上从兩至今省作□亦省作亚非□也)
彖曰晉進也明出地上順而麗乎大眀柔進而上行是
以康侯用錫馬蕃庶晝日三接也
大有明在天上其明最盛有大之義晉明出地上其
明方新有進之義明出地上者晉之時順而麗乎大
明者晉之人柔進上行者晉之主也
胡仲虎曰康侯者安民之侯非以功名顯者也下之
務進者易生事以徼寵今多受大賜而顯被親禮者
惟治安之侯明不欲以多事擾天下也君以柔道致
治臣以順德承之明良一心其所以為晉明之時乎
朱康流曰易道貴剛而六五在離體者凡八聖人無
不以柔之得位為美以其眀也
趙氏曰三象曰志上行則柔進上行指三明矣柔之
上行凡四噬嗑睽鼎皆言得中故上行謂六五惟晉
不言得中是六五為下接之君而六三為上行近五
之侯也
康侯即考工記所謂寧侯也民功曰康書所謂康功
是也坤為牝馬為衆錫馬蕃庶之象離為日而在上
晝日之象三隂三接之象周官校人天子十有二閑
馬六種邦國六閑馬四種凡朝覲會同毛馬而頒之
錫馬蕃庶也大行人公之禮三享三問三勞晝日三
接也姚氏小彭曰晝日三接王接侯之禮也覲禮延
升一也覲畢致享升致命二也享畢王勞之升成拜
三也
象曰明出地上晉君子以自昭明德
胡仲虎曰至健莫如天君子以之自強至明莫如日
君子以之自昭
王汝中曰君子之學欺曰自欺慊曰自慊復曰自復
得曰自得眀曰自眀昭曰自昭知曰自知甚而暴曰
自暴弃曰自弃皆非有待於外也袁云靠講論發揮
非自也靠博問充拓非自也靠意見窺測非自也吾
德本明吾自昭之而已
胡庭芳曰合兩體成一卦大象夫子只以卦之重者
論如此卦只取離眀之義蓋有不必盡論兩體者即
此亦可以推他卦矣
初六晉如摧如貞吉罔孚裕无咎(裕从衣)
象曰晉如摧如獨行正也裕无咎未受命也
六二晉如愁如貞吉受茲介福于其王母
象曰受茲介福以中正也
焦弱侯曰仕進之日剛躁者欲速銳進初二皆柔
體初自抑而如摧二自斂而如愁是即所謂貞是
即所謂吉二如字乃擬其難進之意象如此非真
有摧之愁之者也如注家所言幾于說夢矣罔孚
者以其應四而未之信也大抵仕進之初人多有
未信罔孚在人吾不可以不裕薛文清云人未巳
知不可急求其知人未巳合不可急求其合此名
言也識得裕字减多少躁妄之心增多少道義之
氣獨行正是推原所以摧如之故未受命者聖人
恐後人不達寬裕之義故以未受命洗發爻外之
意坤體含弘裕之象以中正見福非無因而至
愁有吾斯未信之意
人不可无志于功名志功名而欲速媒進比匪枉道
如柳子厚劉禹錫之徒一蹶不收此亦急功名之殷
鑒也張忠定謂宼公用太早仕太速蒼生无福固知
仕進之際迂回遲重非徒身名康泰國家亦受其福
故皆曰貞吉(私記)
六二彖之所謂康侯也彖蕃馬三接即爻所謂介福
彖言錫爻言受互文也介大也六五以隂居尊故象
王母
六三衆允悔亡
象曰衆允之志上行也
三為諸隂之長與四相比衆所易疑而曰衆允此非
以形跡論也獲上信友全憑此志三志在上行非碌
碌圖富貴之人衆有何疑已有何悔若虚聲鼓動意
氣相附到底相疑相忌亦自悔其初心矣衆允與罔
孚相應
晉與升義類相同皆柔德用事之卦也升之初曰允
升象曰上合志晉之三曰衆允象曰志上行升之初
上隔于二陽晉之三上隔于一陽升之初與二陽同
志者也晉之三與一陽不同志者也故升之初曰合
志曰大吉晉之三曰志上行曰悔亡(私記)
九四晉如鼫鼠貞厲
象曰鼫鼠貞厲位不當也
方以類聚物以羣分柔主在上康侯在下四以一陽
横踞于其間非其氣類擬之于物如鼠之夜行晝伏
無大害而有可厭凡偶爾富貴可羞可鄙者皆此類
也夫鼠亦世間之物四亦卦中之人並生並育未嘗
非正也然人生世上無論賢愚貴賤各宜悠然自得
如四者捫心自愧亦大危矣若是者何也人各有位
人與位相稱則安不相稱則愈崇高愈臲卼畏首畏
尾又何怪哉(私記)
四處大明之下晝伏者也坤悔之上夜動者也故曰
鼫鼠又離下而上進退未定亦首鼠兩端之象
郝仲輿曰天下何治無亂何盛世無小人聖人憂患
作易故于晉明之世著鼫鼠之戒
胡仲虎曰解以隂居陽象狐晉以隂居陽象鼠狐性
疑解當去其疑鼠性貪晉當去其貪
朱康流曰此與豫之九四皆下據三隂上承柔主于
豫之六三曰位不當九四曰志大行于此之六三曰
志上行九四曰位不當象同而義則相反者何也豫
以四為主此以五為主也五為主者正也四為主者
變也故豫之三隂四得而有之故以得衆為四功不
得而私之故以私比為三罪此之三隂四不得而有
之又豈得而阻之不得而有之故以上行為三美不
得而阻之故以阻衆為四責
鼫鼠廣韻以為螻蛄則非鼠矣玉篇以為形大如鼠
頭似免尾有毛青黃色則又鼠之異者也蔡邕以為
五技鼠能飛不能過屋能緣不能窮木能遊不能度
谷能穴不能掩身能走不能先人則飛鼠也郭景純
以為形大如鼠好在田中食粟豆則田鼠也廣韻鼫
字與碩字同類二字從石皆音石詩碩鼠刺貪
六五悔亡失得勿恤往吉无不利
象曰失得勿恤往有慶也
衆允而悔亡者六三是也不言衆允而悔亡者六五
是也悔與恤相為本末悔則恤恤則悔膠膠擾擾總
此得失一念誤之也五為大明之主天下臣民莫不
順麗但恐心體未純有得有失非帝王高明廣大之
度耳若悔亡失得勿恤則往吉而无不利矣夫得失
亦人情所必謀也胡以勿恤恤失得者求治必太急
求人必太備責效于旦夕而使天下匿情以逃責&KR0915;
文以要功有何吉利之有聖人破其障礙曰失得勿
恤則自此而往心體恬愉吉也大政小事旁行四達
无不利也象復申之以往有慶所以贊美者靡不至
矣嗟乎不計功謀利則事不成沾沾計功謀利則事
亦不成此中消息惟聖人能知之惟聖人能行之非
可以凡心測也
凡居官而計升沉作事而防悔譽學道而不能忘情
于生死皆失得之類也有一于此胸中便凝滯障礙
如何推之而凖動之而化故无妄六二曰不耕穫不
菑畬則利有攸往(私記)
胡仲虎曰彖惟升言勿恤豐言勿憂爻則泰九三家
人九五萃初六皆言勿恤事有不必憂者勿恤寬之
之詞也有不當憂者勿恤戒之之詞也
上九晉其角維用伐邑厲吉无咎貞吝
象曰維用伐邑道未光也
何閩儒曰卦惟二剛四處卦内為竊弄威福之貴臣
上處卦外為掌握兵權之重臣夫横隔上下之交者
四也上聲罪伐之於以紏主慝而開三隂之塗四敢
與抗哉雖危而獲吉且于義為无咎然上有大明之
君下有柔順之臣彼鼫鼠者貪而無所得終戢身而
退耳亦何以伐為故曰貞吝言其義雖正而道則吝
以眀六五之世無所事此也蓋鼫鼠五技而窮聖人
不以豺狼蛇蝎擬四而以鼠擬四則四原非温懿莽
操之軰也
象揆之于道而曰未光受病在維用二字蓋晉角之
象巍峩岌嶪如龍首抗殿原是世間偉人乃不用之
遠者大者而悻悻然維以伐邑為事畢竟是急功名
尚意氣之人非康侯作用亦非聖賢蕩平之道故曰
未光(私記)道未光單釋貞吝二字
卦以柔進得名故柔爻多吉晉之道不利于剛也
初二欲進未能三始出地上率衆柔俱進晉之為
晉六三當之五為接柔之主四以剛居下畏伏如
鼠上以剛居外嚴毅如角不得不伐以正之此六
爻之情也
䷣(離下坤上)
明夷利艱貞(說文明照也夷平也按凡物必有所剷削然後得平故轉注為傷序卦曰夷者傷也)
(字書夷从大从弓俗从戈非)
彖曰眀入地中眀夷内文明而外柔順以蒙大難文王
以之利艱貞晦其明也内難而能正其志箕子以之(利艱)
(貞二句宜在明入地中下)
以二體言則離明也傷之者坤以六爻言則初至五
皆明也傷之者上文王得全卦之義箕子得六五一
爻之義文王之難關天下故曰大箕子之難在同室
故曰内二聖所處不同所以事暗君者均為盡善故
夫子兩言以發明其義利艱貞晦其明也明即貞晦
即艱也多方韜晦痛苦自知故曰艱内明外順即晦
明之意晦明而明在即志之正
論象則内離外坤眀入地中為見傷之世論德則内
離外坤自晦其明為善處之道遇此卦即有此卦之
義不必外求此易之所以為妙(私記)
玩彖傳辭義利艱貞二句宜在明入地中二句下一
釋卦名一釋卦辭而下引文王箕子以發明艱貞之
義方為文從理順本義以文王配卦名以利艱貞專
指六五恐非經旨(私記)
象曰眀入地中眀夷君子以莅衆用晦而明
以蒙養正以晦莅衆莅衆者以離照坤也用晦者以
坤養離也
質卿曰天下事所以破壊而大失人心者只緣用眀
而明何曾用晦而明智者用晦愚者用明
初九明夷(句)于飛垂其翼君子于行三日不食有攸往
主人有言
象曰君子于行義不食也
眀夷六爻其傷有遠近淺深之不同其為利艱貞則
一下三爻正明入地中者故句首俱題之曰明夷言
其時也傷之也四五則明夷在句中上六不曰明夷
而直曰不明晦聖人下語斟酌如此
王輔嗣曰初處卦始最遠于難絶跡匿形不由軌路
故曰于飛懷懼而行行不敢顯故曰垂翼志急于行
饑不遑食故曰三日不食殊類過甚以斯適人人必
疑之故曰主人有言
子瞻曰眀夷者自夷以全其眀也將飛而舉翼必
見縻矣故垂其翼所以示不飛之形也方其未去
垂其翼緩之至也及其去三日不食亟之至也馮
元敏曰辭豐而就約則庸者怪未傷而先遯則愚
者疑宜其有言也聖人特為說破欲君子不以人
言介意
楊敬仲曰垂其翼三日不食君子初未嘗置已意于
其間苟彰著其行去之跡是謂有攸往是謂不垂其
翼主人將有言矣有垂翼之智則有馬壯之才天下
事固非隠忍貪昧者之所能圖也
象單釋不食一句而以義斷之蓋去就之際戀戀不
能割者單為爵禄一念判斷不下所謂君親之恩繫
縻于前妻子之計推葺于後若不以義裁决則方寸
亂矣安能為脫兔投林之事哉(私記)
卦中六爻凡七于字其義有二于飛于南狩于往也
周書民獻有十夫予翼以于餘五于字於也照尋常
看(私記)
胡氏曰君子去就之義皆于其初占之賁之初不可
乘而不乘義也眀夷之初不當食而不食亦義也卦
皆下離决去就之義于早非智者不能也
六二眀夷(句)夷于左股(句)用拯(句)馬壯吉
象曰六二之吉順以則也
二居卦中當用事之地受傷最切故不徒曰明夷
又疊一字曰夷于左股身受其痛視垂翼者相去
遠矣聖人愛其身以為天下受害既切救不可緩
故用拯其拯之也非孱弱者所能必馬壯而後吉
吉者免禍而已象曰順以則聖人舉動上順天心
下順人事雖事越尋常道无軌跡要不踰于法度
所以杜天下邪行徑竇之念也順以則單釋吉字
非順非則縱免于禍何吉之有文王出羑里之事
可以當之(私記)
來矣鮮曰左右二字以體而言則左陽右隂如東西
卯酉之序隂陽之定位也世之所以尚左也以用而
言則右陽左隂右常用事也動者為陽静者為隂也
古人之所以尊右也
九三明夷(句)于南狩得其大首不可疾貞
象曰南狩之志乃大得也
朱元晦曰以剛居剛在明體之上而屈于至暗之下
正與上六暗主為應故有得其首惡之象此武王之
事也武王以不可疾為貞箕子以利艱為貞各當其
事也離南方之卦故曰南狩之志乃大得也曰志曰
大得其非富天下可知其不以台為口實可知亦不
必諄諄于疾貞之戒矣
六四入于左腹獲眀夷之心于出門庭
象曰入于左腹獲心(句)意也
離坤異體為異姓之臣故曰翼曰股四五同體為
同姓之臣故曰腹曰心坤為腹自離而入于坤也
心蔵于腹入于左腹晦其眀也能入左腹所以能
出門庭不曰獲心而曰獲眀夷之心其心何心也
欲哭則不敢泣則近婦人啞子喫瓜惟于出門之
際一步一心折而已本義謂得意遠去忒煞快活
(私記)
入于左腹獲明夷之心取象甚竒傳恐人之泥于文
句直以一字釋之曰意也知其為意則所謂獲眀夷
之心者不言而喻矣六十四卦惟蠱明夷用兩意字
(私記)
劉去非曰四之出門庭與初之于行若同若異有
無可奈何之計萬不得已之行一腔熱血欲灑无
地不可言亦不必言故爻不著吉凶傳亦不作解
語惟曰獲心意此心自獲亦自信耳又誰得知之
哉蓋文箕之心易見微子之心難知六四爻辭亦
可解不可解
六五箕子之明夷利貞
象曰箕子之貞明不可息也
居至暗之地近至暗之君救之不能去之不可分
眀是箕子故曰箕子之眀夷既值箕子地位當為
箕子之貞故曰利貞象不言其地位直言箕子之
貞而曰不可息非但謂精忠大義炳然天日也委
曲以冀君心之悟即萬苦艱難之中此念未嘗一
毫回曲一毫間斷故不曰不息而謂之不可息不
可息正在耿耿一念處見得夫子特深贊之不必
申以艱貞之戒
李宏甫曰大難外難也外難可以計較求出亦可以
晦眀不入若内難則出不得入不得真難矣故曰箕
子之眀夷
上六不明晦初登于天後入于地
象曰初登于天照四國也後入于地失則也
上為卦主卦之所以為明夷者皆上為之也彖言晦
其明此言不眀晦惟上不明晦諸爻之所以晦其眀
也
焦弱侯曰眀夷晉之倒卦也眀出地上故曰初登于
天眀入地中故曰後入于地
自古亡國敗家之人起初何嘗不高視遠覽所謂照
四國也只是失為君之則究竟成個極懵懂漢則者
不可踰之理失則所以為紂順則所以為文王
徐衷眀曰君為元首以賢人為羽翼忠臣為股肱大
臣為腹心羽翼傷股肱折腹心離元首可知矣
丘行可曰詳玩六爻皆合商紂時事上六紂也五為
箕子之奴四為微子之去三為武王之牧野二為文
王之羑里初為伯夷太公之居海濱各爻雖未明言
義則備矣
䷤(離下巽上)
家人利女貞(周伯温曰豕居之圈曰家故从宀从豕後人借為室家之家猶牢本牛屋後人借為)
(牢獄之牢爾雅室内謂之家紀聞曰□古家字家无二尊一人在二人之上一人為主之意小篆訛从豕)
彖曰家人女正位乎内男正位乎外男女正天地之大
義也家人有嚴君焉父母之謂也父父子子兄兄弟弟
夫夫婦婦而家道正正家而天下定矣
何閩儒曰為卦離下巽上乃二女之卦以隂陽爻相
比為夫婦無相應之義二為内卦之主三居二上則
為離女之夫二為内三為外四為外卦之主五居四
上則為巽女之夫四為内五為外以六畫卦言三四
為人位以三畫卦言二五為人位統而名之為家人
家人以女為奥主故曰利女貞蓋指二四而言也離
中女而位二巽長女而位四以柔居柔婦德恊矣長
女位上中女位下少不陵長名分肅矣是皆正象正
家之效觀乎女正家之道責乎男男女舉一家而言
下文父子兄弟夫婦皆是父母其綱領也故歸本于
父母
趙氏汝楳曰父義母慈母何以亦稱嚴蓋母之不嚴
家之蠧也瀆上下之分庇子弟之過亂内外之别嫚
帷簿之儀父雖嚴有不能盡察者必父母俱嚴内外
齊肅然後父尊子卑兄友弟恭夫制婦聽各盡其道
而後家道正正家而天下定矣正天下易正家難正
婦女尤難正女以男正男以身正身以言行
朱康流曰家不難有嚴父而難有嚴母不難有嚴母
而難有順父之嚴母父所振飭母奉以行而後家道
之正无或有不正者以敗之其嚴也乃所以為順也
故彖傳曰嚴君而六四之傳曰順在位苟或不順是
二君也其能治乎
陸庸成曰巽德為順離德為明通卦不言明者以家
人非用明之地也
象曰風自火出家人君子以言有物而行有恒
孔疏巽在離外是風從火出火出之初因風方熾火
既炎盛還復生風内外相成有似家之義
叔正曰風者火氣之所化炎氣上衝猛急飄揚即風
也廣中颶風大作則空中飛火火極明處風亦極盛
蓋氣所奮激皆風也口鼻之嘘亦然
物必有自出風自火出教自家出家自身出
來矣鮮曰有物者言之不虚言孝則實能孝言弟則
實能弟也有恒者行之不變孝則終身孝弟則終身
弟也言有物則言顧行行有恒則行顧言
初九閑有家悔亡
象曰閑有家志未變也
此卦上下二爻以卦之初終取義二三四五爻各以
剛乘柔初為儲貳二三為家督四五為嚴君上則一
家之耆老也
教婦初來教子嬰孩家潰而後嚴之志變而後治之
悔之晚矣初剛正有齊家之本離體有先見之明能
及志之未變而豫為防閑必无傷恩敗義之事何悔
之有
禮猶短垣千頃之陂汪洋㶑灩而不潰者以數尺之
隄為之限也治家以閑為主内外之制尊卑之分親
疎之辨此是人家三鐡門限所謂閑也閑則有家不
閑則无家矣雖富何益(私記)
六二无攸遂在中饋貞吉
象曰六二之吉順以巽也
二居内處中履得其位彖所謂女貞者也遂韻書往
也從志也公羊傳大夫无遂事在者不離其位之謂
无攸遂在中饋詩所謂无非无儀惟酒食是議也即
此是貞即此是吉孟母曰婦人之禮精五飯羃酒漿
養舅姑縫衣裳有閨門之修无境外之志巽從也出
嫁從夫是分内事然須順于理而從非阿諛詭隨之
謂故不徒曰巽而曰順以巽
俞玉潤曰蒙六五曰順以巽事師之道漸六四曰順
以巽事君之道家人六二曰順以巽事夫之道
木上火下烹餁之象順是二之體巽謂上卦
九三家人嗃嗃悔厲吉婦子嘻嘻終吝
象曰家人嗃嗃未失也婦子嘻嘻失家節也
胡庭芳曰六爻獨九三稱家人以其居下體之極介
二隂之間有夫道焉一家之主也
治家易失之寬嚴是正理然過嚴則无和樂之味尊
而不親亦非吉祥善事故于重剛不中之爻曰悔曰
厲曰吉曰終吝酙酌言之唐凝菴曰節以調劑其寬
嚴之中也立于始則為閑劑于中則為節言節于三
者以三在内外之界耳
胡仲虎曰悔自凶而趨吉吝自吉而向凶九三以剛
居剛若能嚴于家人者比乎二柔又若易昵于婦子
者三其在吉凶之間乎故悔吝之占兩言之
嘻字書歎也禮嘻其甚也周頌噫嘻皆歎辭无訓笑
者嬉笑之嬉從女噫嘻嘻字從口宋王回疑重剛无
嬉笑理得卦情矣
六四富家大吉
象曰富家大吉順在位也
陽實隂虚六四乘承應皆陽以虚受實富家之象富
家與家富不同家富是享已成之業富家是講生財
之道富家不難難于大吉隂性吝嗇刻核聚歛最易
賈怨招尤四富家而復大吉其必有在術數之外者
矣象曰順在位惟順則能調上下之情惟在位則各
守耕織之業禮運父子篤兄弟睦夫婦和家之肥也
諺曰十人一心有財買金十人十心无錢買鍼(私記)
方獻夫曰父主教化母主貨財儀刑表帥父道也收
蔵謹節母道也故五言假家四言富家
李去非曰初閑之二饋之三治之四則享其富此治
家之序也巽為近利市三倍富家象
九五王假有家勿恤吉
象曰王假有家交相愛也
假即奏假无言之假潛孚嘿化并閑與節之迹而融
之矣有家謂所有之家内則母妻妾媵諸婦外則父
兄子弟諸子彖言嚴君此言相愛至嚴中真愛融洽
不獨夫婦相愛合父子兄弟而无不愛矣故曰交相
愛卓去病曰勿恤者存大體舉大綱不屑屑于小節
之拘也王者以天下為家宜以天下為公憂慮太過
亦是治家一病
蘇子瞻曰王者以天下為家家人之家近而相瀆天
下之家遠而相忘知其患在于相瀆也故推嚴别遠
以存相忘之意知其患在于相忘也故簡易勿恤以
通相愛之情君臣欲其如父子父子欲其如君臣聖
人之意也
人孰无家家正則可謂之有不正雖謂之無可也自
古有天下者多矣孰能有家初九閑有家家道之始
九五假有家家道之成
上九有孚威如終吉
象曰威如之吉反身之謂也
此家道之終也上以剛陽居長老之位誠實篤至可
敬可畏一家之人懾服而不敢為誕妄之事故曰有
孚威如如者不怒而威之謂家道至此而成故曰終
吉象言反身正發明威如之旨孔子家兒不知有怒
所謂威如非大聲色作威福之謂反身之謂也反身
謂何言有物行有恒而已前五爻是家法未及身教
故此象探本言之
張彦陵曰吝曰終吝吉曰終吉計及于所終而後知
治家者不可苟且于目前
吳幼清曰此卦初上二爻以初終取義下體在下之
家也以有家之臣而言三為夫二為婦上體在上之
家也以天下之君而言五為主四為后不取遠應為
配而取近比者家道尚親也
䷥(兊下離上)
睽小事吉(睽音奎說文睽从目癸聲目不相視也凡人情好隔絶則相對而目不相視也)
彖曰睽火動而上澤動而下二女同居其志不同行說
而麗乎明柔進而上行得中而應乎剛是以小事吉天
地睽而其事同也男女睽而其志通也萬物睽而其事
類也睽之時用大矣哉
火性上動而愈上澤性下動而愈下物理之睽也二
女同居志不同行人情之睽也故名為睽言乎卦材
則睽而必合矣以動而下者言則說而麗上之眀下
之合于上也以動而上者言家人六二進而上行于
五得中應剛上之合乎下也是以小事吉何以言小
事也兩皆柔卦合睽之主又柔當睽之時不可復以
剛強處之惟寬裕和平則睽者自合故曰小事吉剛
為大柔為小即小心翼翼之意非不可大事之謂
鄭孩如曰緣不和說故睽說者去睽之善道也而麗乎
眀則不苟說又說之善者也天下不可以柔主也剛柔
不遇所以睽也得中應剛睽以合矣是以小事吉
蘇子瞻曰人苟惟同之知若是必睽人苟知睽之足
以有為若是必同是以自其同者言之則二女同居
而志不同故其吉也小自睽而同者言之則天地睽
而其事同故其用也大
馮元敏曰自古豪傑處于卑小而以安國定衆者何
限如平之交勃寔之弔讓子産之賂伯石仁傑之交
二張是也漢之袁何唐之李鄭欲討君側之惡而張
皇其事遂至于睽散而不可解則无得于易之義者
也
家人諸卦二女同居者多矣因卦以睽立義故以不
同行明之孔子設卦觀象往往如此不然卦中之藴
豈能一一而言亦豈可盡比而同之哉
朱康流曰小事者不大其事也事之未乖當慎小如
大事之既乖當化大為小睽說文云目不相視也舉
天下悖亂縱横紛紛搆鬭入于眀且說者之胸中直
視為家人反目之事則不俟調劑自然漸次冰釋矣
故曰小事吉
睽有必不可無者等威明白所以和合混瀆無别必
致陵異水火以尅而相濟鹽梅以反而相成諸葛武
侯云若違覆得中是棄瓦礫而得金玉也故聖人極
其時用而言之若散不可復聚離不可復合則無以
見易道之大
象曰上火下澤睽君子以同而異
離火兊澤二隂同體而炎上潤下所性異趨睽之象
也君子體之以同而異不能大同者亂常拂理之人
也不能獨異者隨俗習非之人也同一君臣父子而
忠孝異同一飲食男女而貪廉異所謂堯舜與人同
而堯舜與人異也
初九悔亡喪馬勿逐自復見惡人无咎
象曰見惡人以辟咎也
彖傳言睽物性之定分六爻言睽物我之私情故下
體三爻在下則睽上行則合上體三爻在上則睽下
行則合
此聖人合初九九四之睽也人情先親後疎皆因悔
其初交之誤種種見人不是不期睽而自暌初為一
卦之始五為一卦之主劈頭言悔亡所以拔睽之病
根也試以人情論之凡有所喪而必逐者内自歉也
悔亡則不以得失動其心而睽者終合有喪馬勿逐
自復之象凡不相得而不相見者内自疑也悔亡則
不以同異動其心而睽情頓釋有見惡人无咎之象
初九剛德兊體剛動而正不起疑妄兊悦而和不生
乖違故能相安相忘如此
陸君啟曰睽是不好時節情之疑者解之則愈疑言
之悖者辯之則愈悖交之離者強之則愈離寬以待
其復欵以折其凶處睽之用微矣
天下之咎莫大于睽天下之睽皆始于惡人起人風
波離人骨肉皆惡人之為也周公言見惡人无咎太
近自然相見之際未免安意肆志孔子言以辟咎有
憂危慮患之意自然不露圭角可以化睽為同故略
去喪馬之象而單言見惡人(私記)
朱康流曰人競趨利而避害此世之所以睽也不知
利或失于過求害或生于過拒初以剛正居兊體不
以利之遠我而過求之利者自在是喪馬勿逐自復
也不以害之廹我而過拒之害者自消是見惡人无
咎也
質卿曰馬所以行行有不得吾不可以求之人惡人
世所嫉人所共嫉我不可以不容洪覺山曰世道之
睽皆起于邪正太明好惡太峻故必量足以容天下
乃可以托于天下仁足以養天下乃可以寄于天下
林素菴曰白香山交牛李之間郭汾陽處程魚之際
温嶠見任于王敦謬為勤敬陳寔行弔于張讓竟免
禍胎皆辟咎之義也
楊廷秀曰初動而下四動而上舍我而去喪馬之象
九四之火值初九之水則息初九之水值九四之火
則涸彼㸑而我涸惡人之象
或曰權奸當國嚬笑之間俱關禍福見乎不見乎曰
所謂見者非欵門求謁望塵稽首也班行之中道塗
之際率爾相逢平懷酬接不作悻悻面孔此遇陽貨
家法也若借口經傳以自文其佞說則聖經為諂脇
之嚆矢矣(私記)
九二遇主于巷无咎
象曰遇主于巷未失道也
此聖人合二五之睽也睽之爻俱就正應上取二五
正應然彼此失位居睽之時必委曲相求而得會遇
故曰遇主于巷巷者委曲之塗遇者會逢之便遇巷
跡似詼詭然術在悟君未為失道所以教人臣無好
為攖鱗之事也
吕子木曰巷閭閻小徑内可以達朝廟外可以通四
海一里八十戶八家共一巷離中虚有巷之象
六三見輿曳其牛掣其人天且劓无初有終(曳字書音裔从申从)
(丿无點掣說文作觢觢音誓角一俯一仰也天乃而字之誤古篆文天與而相近而古耏字从彡頰旁毛)
(也罪輕不至髠則耏鬢)
象曰見輿曳位不當也无初有終遇剛也
此聖人合三上之睽也人在寂寞中懷想最切猜疑
亦最易生三與上正應望上甚切而隔于四五隂性
多疑因上之不下交也若輿已駕而復曳牛已服而
更掣其人猶昔人也而髠首劓鼻面目可憎不知上
之輿何嘗曳牛何嘗掣人亦何嘗劓哉三之處位不
當妄見使然耳幸而遇上九之剛是高明豁達之人
其初也形迹可疑便風旋電激其終也心迹一眀便
霧釋冰消故曰无初有終遇剛也睽之成卦在隂而
合睽必以陽為主程傳曰合以正道无終睽之理故
賢者順理而安行智者知幾而固守其人御車服牛
之人也
一隂之卦唯兊以柔乘剛澤體含垢少女狎邪故凡
兊六三爻象多險怪睽所以反家人者徒以兊兊所
以反巽者徒以三故象曰不當位
九四睽孤遇元夫交孚厲无咎
象曰交孚无咎志行也
四處二隂之間上處高亢之地居无所安比非吾與
故皆稱睽孤元夫謂初初陽德也九四性情孤僻舉
世无一當意之人然冷面熱心志在濟睽以天下為
己任故一遇元夫便如以膠投漆若許遠之與張廵
本非統屬乃以同心為國彼此推誠至死不變
林次崖曰人之相與在大同之時則安常處順而釁
蘖无門處乖異之世則變故横生而風波易起故危
厲乃得无咎敬承曰異我者惡人也計詭而疑貳易
滋必寬其量以杜其隙故見則无咎同我者元夫也
勢孤而讒間易乘必危其心以固其交故厲乃无咎
象旨初四皆无應而四稱睽孤在下猶可獨立在上
不可无輔也
凡爻以正應為相與敵應為不相與此獨取其同德
者處睽之時貴其同不貴其異也
六五悔亡厥宗噬膚往何咎
象曰厥宗噬膚往有慶也
處睽只在悔亡悔亡則于己无憾而睽有可合之道
六五柔中應剛柔中為文明之體應剛无偏係之私
復何悔于心哉聖人推原其故謂五之未免有悔者
當睽之時恐往而二未必合耳不知二乃五之宗也
彼方委曲求遇意味之合如噬膚然往有何咎而濡
滯不往乎象復贊以有慶君臣同心社稷蒼生之福
非區區補過之事故再提往字以贊决之厥宗謂二
離兊同出于坤曰宗者二以五為主尊之也下以分
嚴上也五以二為宗親之也上以情親下也
汝吉曰四言志行大臣以得人合睽為志也五言有
慶王人以得人合睽為慶也
凡爻之上稱往此五上以之下稱往者火動而上澤
動而下所以為睽若不往下則睽何由得合抑斶前
為慕勢王前為趨士五固當先往聖人懼其疑而阻
之也故决之以何咎鼓之以有慶
上九睽孤見豕負塗載鬼一車先(讀)張之弧後(讀)說之
弧匪宼婚媾往遇雨則吉
象曰遇雨之吉羣疑亡也
睽孤謂六三為二陽所制而己處睽極明極剛極之
地睽極則拂戾而難合剛極則躁暴而不詳明極則
過察而多疑與三正應妄生瘡痏見豕負塗見其汚
也載鬼一車以无為有也張弧欲射之也說弧疑稍
釋也匪宼婚媾知其非宼而實親也往遇雨則吉疑
盡釋而睽合也上九與六三先睽後合如此曰羣疑
亡則上與三之疑亡而二與五四與初之疑皆亡一
疑則无所不疑一亡則无所不亡一睽則无所不睽
一合則无所不合故諸爻止言无咎而上獨言吉
兊為澤雨之象
卦以睽得名獨九四上九稱睽孤則睽之為睽實此
二爻當之矣蓋四與上居高危之位朝夕在君左右
所當開誠布公休休有容而俱屬離體抱剛強之性
擅眀察之才善惡太分界限太嚴但知破朋黨之門
不覺成孤立之勢于是上疑下下亦疑上雖欲不孤
不可得矣所以不至終睽者柔進上行得中應剛二
有于巷之遇五有噬膚之味二以五為主五以二為
宗君臣同心非獨三與上之疑亡一卦六爻之疑亦
无不亡矣蓋四與上皆秉忠為國之人但賦性狷狹
天地睽而事同男女睽而志通萬物睽而事類此等
大道未之或知而妄生意見自起疑城今見二五之
交孚能不渙然冰釋哉嗟乎為大臣者躬延攬則恐
其植黨杜私交又慮其睽孤皆疑為之祟也杯中蛇
影去其弓而後可甕内人形破其甕而後可濟睽在
决疑决疑在自斷(私記)
馮時行曰内卦皆睽而有待外卦皆合而不睽初喪
馬勿逐至四遇元夫而初四合矣二委曲求遇至五
往何咎而二五合矣三輿曳牛掣至上遇雨而三上
合矣天下之理固不能久合亦未有終睽也
䷦(艮下坎上)
蹇利西南不利東北利見大人貞吉(說文蹇跛也从足寒省聲)
彖曰蹇難也險在前也見險而能止知矣哉蹇利西南
往得中也不利東北其道窮也利見大人往有功也當
位貞吉以正邦也蹇之時用大矣哉(難平聲)
李子思曰震坎艮相遇為蹇解而坎常在焉二卦皆
以坎為義艮下坎上則是止乎險中故為蹇坎下震
上則是動而出乎險中故為解命名大率以出險不
出險為義也
鄭申甫曰蹇以遇險而止得名則九三為成卦之主
解以居險能動得名則九四為成卦之主
卦名以止為義能止則不入于險卦傳以往為義往
則可以出險止曰能止有力量有作用能止者能往
也見得到便站得定赴得捷故曰往得中往有功
聖人作易因人情引而歸諸大道當蹇之時人思避
難有東西南北之意當决擇其利與不利而從事焉
則可以出險而成功故易于此指其所之而避其所
忌曰西南則利東北則不利所以西南利東北不利
者何也艮居東北艮為山山川險阻之地也東北與
西南對西南坤方坤為地平易之鄉也士君子欲有
為于天下必先立身于无險之地而後可以出險苟
所遇者險而所行又險是僥倖于巖墻之下必无濟
矣故曰利西南不利東北孔疏云世道多難率物以
適平易則蹇難可解若入于險阻彌加壅塞去就之
際理宜如此
張中溪曰往得中指五也五以乾剛之才往居坤而
得其中坤為西南西南平地此西南所以利也其道
窮指三也三為艮主艮為東北止而不進則常在險
中此東北所以不利也
唐凝菴曰蹇之利西南與解之利西南皆指上卦言
坤位西南坎震二卦皆乾所索于坤坎一陽居坤二
隂之中故蹇言得中坤為衆震一陽得坤二隂之衆
故解言得衆皆在上卦故皆曰往解則坎在下卦故
曰乃得中
周氏光德曰坤卦之象有西南而无東北蹇卦之象
有東北而无西南文王各舉對方而發明之不必卦
内有所取也
楊敬仲曰易于坎蹇睽三卦皆言時用聖人欲使天
下後世知如坎如睽如蹇之時无非大易之妙用不
可以險難而自喪其學問也
象曰山上有水蹇君子以反身修德
張中溪曰反身取艮之背修德取坎之心
林寒泉曰天下之水皆發源于山未有不導山而可
以導水者天下之蹇皆歸咎于身未有不反身而可
以修德者
顔應雷曰孟子曰行有不得者皆反求諸己處頑嚚
之親則子職无違遇手足之釁則友愛愈篤當横逆
之交則仁禮靡懈推而至于天下之蹇則蔵身于固
以全哲養德于愚以知幾讓善于无以遠害皆反身
修德之謂也
初六往蹇來譽
象曰往蹇來譽宜待也
王注處難之始居止之初獨見前識覩險而止以待
其時智矣哉故往則遇蹇來則得譽
險難之世惟見幾遠引之士為人歎賞故曰來譽夫
子恐人誤認為沽名釣譽故以宜待申明之待字十
分鄭重宜字十分斟酌
别傳曰彖言往得中往有功是蹇貴往也然往與來
跡似相反機實相成故諸爻皆先言往而後言來來
正往中作用來所以成其往非謂往則必蹇而竟不
往也
質卿曰士君子處君臣父子兄弟朋友之倫及上下
治亂去就離合之際情之所不能通理之所不可化
勢之所不可禁者皆蹇也斯時措足足難措手手難
開口口難第一要審察往來若不審情不度理不察
勢徑往赴之必遭陷害莫可救藥惟回心忍耐始有
商量所以諸爻只貴其來不貴其往
六二王臣蹇蹇匪躬之故
象曰王臣蹇蹇終无尤也
蘇子瞻曰初六九三六四上六彼四爻者或遠或近
或視其勢之可否以為往來之節獨六二有應于五
君臣之義深矣是以不計遠近不慮可否无往无來
蹇蹇而已
以柔居柔忠順有餘才力不足捐軀蒙難感激羣情
以來諸賢之助蹇蹇之象匪躬句是推原蹇蹇根由
其所以歴盡艱辛不肯休歇者皆緣委身致命不自
有其身家所以至此象又申之曰終无尤蓋起初發
心如此雖糜爛其軀亦復何恨
九三往蹇來反(舉正據輔嗣本作來正)
象曰往蹇來反内喜之也
卦以九三成義居乎險止之間往則陷止則免間不
容髮往來之當謹莫謹于此爻蓋三有剛實之才可
以濟蹇但與五非比非應切近于二二乃蹇蹇之王
臣三來就之應上致初可以反危而為安故曰來反
蹇一反即成解矣夫子慮三之懷疑也故以内喜慰
之内謂初二蓋二獲匪躬之助初得所待之人戮力
時艱同舟共濟何喜如之
在四而來連者比三也故言當位實在上而來碩者
應三也故言志在内
六四往蹇來連
象曰往蹇來連當位實也
連如連衡之連連三與五也卦惟三五二陽各當其
位四居其間來而連三往而輔五衆正夾持出險可
必鄒汝光曰連齊桓管仲之交者鮑叔也連簡公子
産之交者子皮也連漢高韓信之交者蕭何也
程叔子曰處蹇難非誠寔何以濟當位不曰正而曰
實上下之交主于誠實用各有其所也
四與上皆賴三以為援以其為内艮之主下三爻皆
倚以為重也實與貴皆主陽言上六以九五為貴六
四以九三為實實者陽實而隂虚也若但言當位則
六四亦當位故加實字以别之
九五大蹇朋來
象曰大蹇朋來以中節也(中平聲)
一身一家之蹇小天下之蹇大蹇者人之所避也九
五剛健中正无往无來屹然立于其中而不避此必
有以任天下之難者矣是以鼓動羣賢合來譽來反
來連來碩之才翕然而至共濟時艱謂之大人不亦
宜乎諸爻之來自外反内也朋來自下趨五也天下
无不來不言濟蹇而蹇之濟可知矣自本爻言之所
謂當位貞吉以正邦也自上下諸爻言之所謂利見
大人往有功也
郝仲輿曰二以柔應五三與二同體故三助二亦以
助五上以柔應三上與五同體故上應三亦以輔五
此五所以朋來也
象以中節申言朋來之故當此大險大難之世而能
使諸賢翕然而至非徒富貴網羅聲名鼓動九五身
當重任材智之士視為進止剛而得中文武張弛妙
合機宜功名之士靡不心服雲集響應寧顧問哉(私記)
上六往蹇來碩吉利見大人
象曰往蹇來碩志在内也利見大人以從貴也
項平甫曰上六之往猶初六之來上六本无所往特
以不來為往耳初六本无來特以不往為來耳三内
卦也上應之故曰志在内五大人也上利見之故曰
從貴志内所以尚賢從貴所以明分
諸爻不言吉獨上言吉謂出蹇之時也上居卦外與
五无名分之拘下應九三九三五之碩人上因三而
見五向時往往來來靡有依歸今日得見龍行虎步
之人自此有天有日共享昇平之樂矣故曰利見大
人象申之以從貴自今爾公爾侯非復向時貧賤
卦惟三五兩陽五為主三為用五身當大難者也三
才知之臣也二四與三比上與三應三來則衆爻皆
來而險可濟矣獨初六才柔位卑故象以宜待明之
周易玩辭困學記卷八
