周易玩辭困學記卷三
海寧張次仲撰
䷇(坤下坎上)
比吉原筮元永貞无咎不寧方來後夫凶(比古文作□兩人以正相)
(親也許叔重云比密也)
彖曰比吉也比輔也下順從也原筮元永貞无咎以剛
中也不寧方來上下應也後夫凶其道窮也
師比俱以坤坎合而成卦坤順坎險聖人於師取其
險而順於比取其順不取其險惟以九五一陽為成
卦之主上下五隂順從立義蓋險而順則可順而險
則不可設卦觀象自有神會處也(私記)
此卦五隂比一陽凡卦爻剛柔以一為主一陽則衆
隂比一隂則衆陽畜一陽之卦凡六得位者師比而
已得君位者為比得臣位者為師師之應謂五應二
將之任專也比之應謂上下應五君之分尊也
天下有主則治無主則亂五倫中未有孤危而不凶
者聖人看到比卦不覺手舞足蹈曰比吉也比輔也
下順從也重複其詞以慶之初之終吉二四之貞吉
九五之顯比吉無非為比樂志喜也故曰比吉也下
謂下四隂順謂坤(私記)
趙氏汝楳曰一剛在上如車合坤衆而順從于下如
輔吉者卦之義輔者吉之繇兩舉卦名自有兩義車
兩旁木曰輔
凡再用而仍前者謂之原禮記末有原左氏原田漢
書原廟本草原蠶同義自問自考常若明神之難欺
曰筮不以人歸自信仍前内省曰原筮一陽為元坤
為永貞上之比下下之從上必乾坤合德乃得无咎
蒙之剛中陽在下卦初筮得之也比之剛中陽在上
卦再筮乃得之也故蒙曰初筮而比曰原筮蒙之初
筮問之人者也不一則不專比之原筮卜之我者也
不再則不審
吳因之曰剛是性體陽剛主生隂柔主殺隂柔多躁
動而無操陽剛多沈毅而有守隂柔者所向常在私
邪一邊陽剛者所向常在公正一邊中是把此剛養
得十分純粹人只是養得不純便殘忍便間斷便私
邪雜出養得純粹自然無三者之雜蓋元永貞總是
天理中條件殘忍間斷私邪總是人欲中條件中者
天理之極致也其為元永貞無疑
考工記曰惟若寧侯母或若女不寧侯古謂諸侯之
不朝貢者為不寧當比之世上有剛中之君不寧之
侯方來不已王注所謂火有其炎寒者附之也來者
五為卦主故内詞下指下四隂上指五後夫謂上六
後夫之窮非王者窮之也上有道而我不服是違道
也衆咸服而我不服是違衆也萬國朝禹而防風後
至諸侯朝齊而譚子不來田横公孫述之徒也
俞玉潤曰師旋之後天下歸附方新上下憂疑未定
比取其情之親應取其情之合不寧取其情之迫
馮奇之曰萃與比下體坤順同上體水澤不相遠萃
九四一爻有分權之象故元永貞言於五比下無分
權者故元永貞言于卦
象曰地上有水比先王以建萬國親諸侯
子夏傳曰地多水而柔水得土而流比之象也黃海
岸曰水者地之經絡也分界九州血脈聫貫故以建
國親侯象之建之而枝榦固親之而脈絡通
潘去華曰元永貞比天下之大本建國親侯比天下
之大機顯比無私比天下之大道彖言五隂比一陽
象言一陽比五隂
質卿曰聖人法地中之水藏天下于天下得容民畜
衆之道法地上之水以天下治天下得建國親民之
道
宋永亨曰易于乾坤之後繼以屯蒙需訟師比六卦
卦皆有坎聖人防危慮險之意深矣
初六有孚(句)比之无咎(句)有孚盈缶終來有它吉(他石經作)
(它)
象曰比之初六有它吉也
易六爻貴乎正應惟比諸爻不論應否專以比五為
義初為比始倡諸隂而比五故於此發全卦之義
大兵之後君臣之分初定此時歸戴全在真心實意
若以不信居比之始禍莫大焉故就比之時論比之
理必有孚始得无咎此已盡比道之大綱矣周公繫
詞到此覺有孚之道盡善盡美謂此有孚一念果然
徹表徹裏滿其本懷豈獨无咎到後更有意外好處
蓋甚言比之不可不孚也(私記)
周公謂事在謀始比之初六或發念不真故一則曰
有孚再則曰有孚諄諄告戒夫子謂人情靡不有初
起初念頭都好不復提起有孚但閒冷咏歎曰比之
初六有他吉也筮仕在初考終亦在初令人深思自
得堅守其初念而已朱康流曰君臣相擇惟比之最
先者相信必深如蕭何護高祖於布衣鄧禹親光武
於同學(私記)
方獻夫曰比下之道貴乎公比上之道貴乎誠所謂
元永貞者不過此公與誠而已
吳因之曰他字從有孚生來今人只要希信任邀寵
榮則信任寵榮都是思維夢寐中物件豈得言他他
者身外意外之謂卓去病曰舊謂初不係四之應而
五應之故曰他吉者非也君之於民隨其幽遐皆吾
赤子民之于君不論草野莫非吾君苟其歸心無不
可應豈得以五非正應而以他視之乎
缶瓦器爾雅云盎也初陽實六隂虚虚者缶也實者
盈也程氏所謂中虚信之本中實信之質也虞仲翔
曰坤器為缶坎水流坤故盈缶缶者質素之器言不
文飾也俗作缶非
六二比之自内貞吉(内字書从入石經从人)
象曰比之自内不自失也
凡卦以下卦為内上卦為外比六二言内六四言外
内外卦之分見於此紀聞曰比之自内如舜起歴山
尹起莘野傳說起自巖穴養高待聘者也外比則杖
策來從者也象曰不自失道義自之道義名節自之
名節我不自失孰得而失之此卦五隂皆主比五而
比之為道則在中正
卓去病曰自内有三義一者本其自盡之心二者繇
其在卦之内三者處其居中之位合而成義凡爻取
義皆是此法
六三比之匪人
象曰比之匪人不亦傷乎
匪人不可指二四亦不必指上六比之匪人與否之
匪人同一句法即六三也大抵人以類聚物從氣合
六三當比人之時隂性陽質不正不中見邪即入遇
醜即趨譬之懶婦之油嬉戲即明紡績即暗豈必指
定一爻為匪人而與之比乎
爻不言凶咎要得聖人不言之意非若他處猶待於
别白指陳耳象曰不亦傷乎惻然痛憫令人有深省
處與離婁同楫罔不涉與師冕同轍罔不蹶
錢啟新曰大人首繫於乾二五未有不剛健中正而
可為大人君子首繫於乾三未有不日乾夕惕而可
為君子小人首繫於師上則知戈矛鬭怒無不為小
人矣匪人首繫于比三則知依阿淟涊無不為匪人
矣
六四外比之貞吉
象曰外比於賢以從上也
凡卦以上為外四下而五上則五為外五為比主四
與初應不内比於初而外比於五故曰外比二自内
比四自外比二四以柔居柔皆得其正故皆曰貞吉
賢即五也不曰五而曰賢明五之為賢也曰比賢又
曰從上見非獨聲氣相求天命真人作君作師大分
所在自當竭蹶而從
蘇君禹曰古之人互相固結一心事君二遠臣也而
與内臣相比四近臣也而與外臣相比夫以遐方之
牧伯而結公卿其勢易于借交而失已故以不自失
嚴其守以廟堂之大僚而親外吏其勢易于結黨而
失賢故以從上定其分此段議論極佳但外内字于
卦例不合
九五顯比王用三驅失前禽邑人不誡吉
象曰顯比之吉位正中也舍逆取順失前禽也邑人不
誡上使中也(舉正失前禽舍逆取順也)
陽剛中正凡卦九五皆然而莫盛於比蓋衆隂皆伏
九獨居尊上下無陽以分其民聖作物覩之象也顯
比者至陽赫赫凡隱秘權術可以比天下而不可以
示天下王者不由也非大中至正其孰能之三驅失
禽正摹寫顯比氣象太陽普照萬物向榮而來者後
者皆無容心以其無心於得也謂之失以其若或使
之也謂之使其實失無其失使無其使相忘于無何
有而已焦弱侯曰逆者如覆盆不見天日非光景之
不明舍者如鳬雁不計去來非鄙棄而不納
不徒曰正中而推尊于位有仲尼之德而无堯舜之
位亦不能使天下歌舞于光天化日之下作易者之
心事可知矣(私記)
卓去病曰邑人不誡即不識不知順帝之則氣象聖
人之于天下不使其親已不使其去己亦不使其防
人自有恰好所在使其中而已使之一字線索精神
維繫在手
沈氏曰王者惟以比天下為心而未嘗強人士固有
志不相迫也人各有主不相強也雖盗賊不必盡誅
小人不必盡竄置之度外耳譬之三驅豈以失禽介
意哉此堯舜禹湯之世非三代而後所可得而擬議
故程氏曰以聖人之公言之固當以至誠待天下以
後王之事言之不求民附則危亡至矣
劉元炳曰彖之占主文德柔遠而以後夫示不庭之
伐爻之占主武功誅殘而以前禽示不殺之仁不侵
邑屋不犯禾稼講武而歸有聞無聲謂之邑人不誡
上爻在五前故爻曰前禽畫卦在五後故彖曰後夫
坎為豕禽象班孟堅曰禽者鳥獸之總名
譚經家謂隂以乘陽為逆舍逆者舍上一隂是長亂
也隂以承陽為順取順者取下四隂是殺降也或謂
來者不殺為取順去者不追為舍逆是終日而不獲
一禽也楊用修曰古注云軍禮失前禽謂禽在前來
者不逆而射示降者不殺也旁去者不射示奔者不
禁也惟其走而前去者射之示服叛取亂也今本義
似背此且來者不拒去者不追為設教者言非為田
獵言也田獵之禮即寓兵威若去者不追則數年之
間王者為獨夫矣舜征有苖啟征有扈可謂去者不
追乎卓去病曰輔嗣謂三驅之禮禽逆來趨己則舍
之背己而走則射之愛於來而惡於去也是射去我
之禽也或曰三驅失前禽者三面之網前開一面以
為門自門驅而入禽之向我而逆則舍之故無面傷
順我而去則射之故自膘達肩為上殺舍逆取順所
取者所失者也是亦射去我之禽也程子曰天子之
畋圍合其三面前開一路使之可去好生之仁也只
取其不用命者不出而反入者也禽獸前去者其免
矣故曰失前禽也是射向我之禽也朱子曰田獵之
禮置㫋以為門獵者自門驅而入禽獸向我而去者
免被驅而入者皆獲是亦射向我之禽也俞玉吾曰
禮言畋獵之事以禽獸背已而去為順向己而來為
逆而其面傷者弗以獻故前禽弗射而舍之是亦射
去我之禽也孫聞斯曰舍逆取順者向前而來以勢
則逆以心則順舍其身正取其心世人以不取為失
先王以易取不取為失其顯明大道如何聞斯亦是
射向我之禽第以逆順二字總在向我之禽上見耳
諸儒之說逆順不同其言逆者逆我之命逆我顔行
之逆也順者順我之命孚我用物之心也若射去我
之禽則業欲其去而復射取之則生者更致之死似
覺違心若射向我之禽則以逆為順又于舍取之旨
似乎牽強姑存之以求確解可也
上六比之无首凶
象曰比之无首无所終也
比合一卦而觀下固順從上亦下應故有不寧方來
之象以一爻而觀羣隂在下而承五上獨在上而乘
五故專言無首之凶人之有主猶身之有首也五為
一卦之首上亢焉而居其上比之無首者也無所依
歸將安結果故曰無所終無所終則凶矣
馮奇之曰以六位自下言之初始而上終初本而上
末以人體自上觀之上首而初足上角而初尾乾咸
姤艮賁既濟未濟之象可見
吉而曰他見一切寵榮俱屬意外毫無覬覦其胸中
粹白可知正是有孚盈缶之處(補遺)
䷈(乾下巽上)
小畜亨密雲不雨自我西郊(小微細也淮南子玄田為畜何閩儒曰當玄月之時)
(田事已畢收穫而藏之故為畜聚之義廣韻畜養也又止也止之所以養之也)
彖曰小畜柔得位而上下應之曰小畜健而巽剛中而
志行乃亨密雲不雨尚往也自我西郊施未行也
以陽畜隂以大畜小天地之大經也然事有出於一
時不可為典要者于是有小畜小畜美隂德也乾坤
而下隂之用事自此始蓋天下惟至柔為能馳騁天
下至剛也郝仲輿曰其在于女則上以承夫下以孕
子其在於臣則上以承天王下以制強國所謂三寸
之鍵能閉百尺之關一絲之綸可掣吞舟之鯉按此
則讀易者須知小畜是何世界六四是何人物方可
以讀易
柔得位有二義以柔居柔為巽之主柔順沈潛是其
德也同人柔得位在下卦此柔得位在上卦乘乾逼
五是其勢也有此二者五陽安得不應
亨字有謂卦以小畜大指六四言者有謂易為君子
謀豈得舍五陽而指六四不知亨者通達無滯之謂
若隂欲畜陽而有意憑陵陽為隂畜而頡頏不下彼
此隔礙豈得言亨今卦德健而巽九五以剛居中微
彰柔剛妙合機宜由是四之志得行于陽陽之志亦
未嘗受挫于四彼此神情休和諧暢所謂亨者乃在
于此文王既繫之以亨矣徘徊諦視又覺時勢不盡
如意復以密雲不雨二句形容興雲布雨欲畜不能
之象所謂小畜也尚往言雖不雨雨氣尚往而未已
也施未行言雖欲雨未能沛然莫禦而行也尚往未
行抑揚轉折我文王自謂西郊謂岐周有無窮感慨
視民如傷之意故曰道在小畜又曰作易者其有憂
患(私記)
郭白雲曰有止而畜之者畜之大也有入而畜之者
畜之小也子瞻曰陽之畜乾也厲而畜之厲而畜之
者非以害之也將盈其氣而作之爾隂之畜乾也順
而畜之順而畜之者非以利之也將即其安而縻之
爾故大畜將以用乾而小畜將以制之乾進而求用
則可進而受制則不可故大畜之乾以之艮為吉小
畜之乾以之巽為凶
胡仲虎曰小過六五爻詞與小畜彖辭同文王之意
謂一隂畜乎五陽隂有所不及不能成雨也周公之
意謂四隂過乎二陽陽有所不及亦不能成雨也
涿田旱天忽興雲將雨農人不甚悅也太史氏曰爾
不欲雨耶農人曰雨暴騰無畜雖雨亦不洽雨隂陽
之交也厚斯醖醖則雨沛然矣己而果不雨太史氏
曰畜之用大矣哉
象曰風行天上小畜君子以懿文德
天地之氣鬱結醖釀方能蒸而成雨風主渙散風起
則雲散而不雨矣故曰風行天上小畜小畜者閉之
不固積之不厚也吾人學問亦如此
初九復自道何其咎吉
象曰復自道其義吉也
此初應四也卦以隂畜陽為義爻以不畜于人為道
初體得正前遠于隂雖與四正應而自守以正故為
復自道曰復其詞直曰自其情親曰道其理正更有
何瑕可指何釁可攻而咎之故不曰无咎而曰何其
咎快之之詞象曰其義吉見非論利害據理而斷所
以堅君子守正之志也
錢塞庵曰復自道傳義皆謂進復於上以陽本在上
之物故自下升上曰復然五陽皆受畜於隂者進復
于上不成畜義當與復卦之復同復者往而返之意
初志在上進為四所畜不進而復自守其道何至於
咎
九二牽復吉
象曰牽復在中亦不自失也
此二應四也九二漸近于隂以其剛中而與初同體
同德故連于初而復有牽之象居中自守本無徵逐
之情初二同體亦非無因之與故吉象剔出在中字
見所謂牽者非依附攀援以剛在中實能耿介自守
故曰亦不自失亦者承初之詞自即自道之自見得
雖牽復却自有主張在程傳以牽復為二與五然二
五无應二之牽復自係于初五之攣如自係于四
九三輿說輻夫妻反目
象曰夫妻反目不能正室也
此三應四也三以剛居剛四以柔居柔相近而不相
下柔性善入制剛而乘其上剛性躁暴不能忍而居
其下說輻反目之象說輻者陽畜于隂而不得進也
反目者陽不平其畜而與之争也彖所謂施未行者
以此爻辭不言吉凶象歸過于正室可見四原无害
三之情三亦只是意氣不下夫妻到底是夫妻雖反
自庸何傷
輻吳草廬以為與大畜輿說輹同義是不然無論卦
之名義異輻與輹亦異輹伏兔也在軸之上承輿者
車不行則說之矣輻輪中直木老子所謂三十輻共
一轂必輪破轅裂而後可說大畜陽能自止欲不行
則說其輹小畜陽與隂争有傷於輻而說之則說輹
主於不欲行說輻主於不得行當有辨
胡仲虎曰大畜九三曰曰閑輿衞利有攸往小畜則
曰輿說輻何也大畜以艮畜乾小畜以巽畜乾大畜
九三與艮一陽同德故其輿利往小畜九三近巽之
一隂而為其所制故其輿不可行
六四有孚血去惕出无咎
象曰有孚惕出上合志也
此所謂得位而上下應也以一隂畜五陽事體重大
地勢高危羣陽之所望而忌焉者也若復以權勢駕
馭以智術籠絡則諸賢有渙然散耳故戒之曰六四
柔順得正虚中巽體原非剛暴驕亢之人但隂性多
疑只要開誠布公一段精誠血者去惕者出則可以
无咎血者隂也血去則雖純隂而無純隂之累惕乾
惕也惕出則雖非乾而有乾惕之心象曰上合志上
謂五也以其為君子之領袖故言上以其切比故言
合以其皆有孚故言志四之畜乾不泛用精神只與
五合志諸陽之志自合所謂剛中而志行也惕屬乾
體故象不言血去而單言惕出此正相合之處(私記)
大畜以上九為主以四五為用小畜以四為主以五
上為用此剛柔相濟文武互用之術(私記)
卓去病曰四之比剛一也乃比三而反目比五而有
孚蓋九三在下四處其上原有相持之勢况卦分兩
體情不相親故其象反目不能和也九五在上與四
一體四處其下樂於附從故與五相孚而用力以畜
乾也
胡仲虎曰九五陽實曰有孚六四隂虚亦曰有孚何
也中孚二隂居一卦之中中虚為信之本二五皆陽
居上下卦之中中實為信之質小畜四與五皆曰有
孚亦此意
九五有孚攣如富以其隣
象曰有孚攣如不獨富也
此所謂剛中而志行也四為成卦之主五為衆陽之
主四與五合志五與四同體四有孚五亦有孚一體
固結攣如之象不獨孚同體兼孚同德富以其隣之
象陽與陽為隣乾陽皆五之隣也象言不獨富見得
不專以力服人感動人心全恃此孚耳明孚之為本
也
富即畜聚之義陽實為富隂虚為不富否六四謙六
五皆言不富巽為利市三倍亦富之象巽為繩攣如
之象
胡仲虎曰攣字與牽字皆有相連之義初與二皆乾
體故二連初有牽之象四與五皆巽體故五連四有
攣之象大有六五亦言厥孚交如交如者異體之交
也攣如者同體之合也
大畜以艮畜乾艮止也牛牿豕牙皆止之具也小畜
以巽畜乾巽入也有孚攣如皆入之義也
上九既雨既處尚德載婦貞厲月幾望君子征凶(旣从白从)
(匕字書日月之朢从臣瞻望之望从亡下皆从壬壬音挺石經作望)
象曰旣雨旣處德積載也君子征凶有所疑也
上爻總論一卦之義如大有上爻非獨以上言也上
九畜道已成昔之不雨者今既雨矣既雨則隂陽各
得其所而安處矣尚德載與說輻應婦貞厲與反目
應貞厲者言婦之厲以貞而厲非以強悍為厲也隂
德至此如月之幾望而圓滿矣四句詞繁而不厭無
非形容畜道已成君子于此宜善始善終之意故又
戒之曰征凶象即以德積載釋雨處見所謂雨處者
非以術籠勢劫乃隂德之積滿而然君子于此尚可
有所疑乎疑人者人亦疑之疑則戰國家之禍自此
始矣有疑與有孚相反聖人于上爻特書君子則所
謂六四者不知其何如人也(私記)
蔡虚齋曰處如處暑之處七月立秋然後處暑言暑
至此而止也
彖通論一卦之體故曰密雲不雨爻各言一爻之德
故曰既雨既處如履卦不咥人亨爻言咥人凶比卦
云比吉上云无首凶復卦復亨上云迷復凶皆卦與
爻義相反
王伯厚曰易中言月幾望者三皆對陽而言中孚言
從乎陽歸妹言應乎陽此則言抗乎陽也
沈氏曰此所謂君子者吾不知其誰雖以陽為君子
隂為小人然如大畜小畜諸爻未可定其孰為君子
孰為小人也大過小過亦如此
朱康流曰彖傳云柔得位而上下應止言一隂畜五
陽不言巽畜乾也但五陽之中有為所畜而相得者
五與上是也有為所畜而不相得者三是也有為所
畜而自遠者初與二是也蓋初二三為異體之應應
之而卒以異五上為同體之應應之而卒以同故曰
上合志又曰不獨富非同力畜乾之說也
䷉(兊下乾上)
履虎尾不咥人亨(履音里足所依也从舟象履形毛氏曰舟能載物履能載人从尸聲也从)
(彳从文)
彖曰履柔履剛也說而應乎乾是以履虎尾不咥人亨
剛中正履帝位而不疚光明也
朱元晦曰履有所躡而進之義也以兌遇乾和說以
躡剛強之後有履虎尾而不見傷之象胡仲虎曰程
傳訓履為踐為藉以上下論也本義云有所躡而進
以前後論也於尾字為切諸家多以兑為虎本義以
乾為虎本夫子彖傳意也大抵人之涉世舉足動步
皆履也皆有危機則皆虎也太平之代虎不食人不
為所傷乃見學問
黃葵峰曰或問柔剛說乾四字何别曰柔剛且以各
人本等性質言說乾則二人之所以相與者也柔履
剛只解得履字履危而不危全在說而應乎乾上以
柔履剛剛狠不可機械不可惟以兌說應之則雖至
危之地亦無所不安矣莊子曰虎之與人異類而媚
養己者順也
剛中正數句若泛論君道與上文何涉上言柔履剛
此言剛中正兩剛字相承正指五也剛不徒剛中而
且正此聰明睿知漢高漢武之流為之下者若用智
謀逞才氣未有不遭其咥者此正見虎尾之難履處
蓋事君難而事英主尤難也(私記)
俞玉吾曰易以剛居上不獨一卦于履獨曰帝位蓋
履辨名分之卦也
劉元炳曰乾坤合六子之卦其義皆取諸六子六子
之三爻其義皆取諸一隂一陽履之時義當取諸兑
而兑當取諸三爻乃作易之大法重卦之定旨也
章本清曰下兑上乾履曰柔履剛自三之柔爻言也
下兌上坤臨曰剛臨柔自二之剛爻言也卦名象義
皆以隂陽爻數之少者為主
虎能夜視視止一目射之光墜地成白石尾端有骨
如乙字長一二寸許者乃其威也
象曰上天下澤履君子以辨上下定民志
賈子曰勢明則民定而出於一道故人争為宰相而
不姦為世子非宰相尊而世子卑也不可以知求不
可以力争也又云尋常之室無奥標之位則父子不
别六尺之輿無左右之義則君臣不明
程正叔曰古者冠婚喪祭車服器用等差分别莫敢
僣踰故財用易給而民有常心今禮制未修奢靡相
尚卿大夫之家莫能中禮而商販之類或踰王公禮
制不足以簡飭人情名數不足以旌别貴賤既無定
分則奸詐攘奪人人求厭其欲而後已此争亂之道
也
何閩儒曰所謂辯者亦于細微之際人所易忽者明
别之耳人知主威不可犯而不知路馬不可齒知兄
臂不可紾而不知疾行為不弟君子欲移風易俗必
于隱微疑似之間區分縷析使民凛然畏懼不敢踰
越尺寸乃可定其心志若徒曰天尊地卑君上臣下
則古之奸雄僭逆悍然不顧何接踵比肩哉
初九素履往无咎
象曰素履之往獨行願也
以陽在下居履之初未為物遷率其素履者也履道
惡華素乃无咎無應故曰獨獨專也人各有願若欲
貴之心與行道之心交戰于中豈能安履其素哉此
是教人出門第一步崔仲鳬曰隨分而止人之大美
非分而求人之大惡
九二履道坦坦幽人貞吉
象曰幽人貞吉中不自亂也
履道尚謙惡盈尚誠惡飾二在内卦之中不偏不頗
坦坦之象坦坦即居易也二臣位而言幽人者以其
无應於上雖處富貴淡然不以得失自亂故也不以
棼華染其醇白之行則曰素不以廊廟損其山林之
致則曰幽
無應於上而與三比三志剛尚氣得時行事是儕輩
中之虎也九二以剛居柔而得中不設機械不為詭
異平易恬淡與三無忤三亦莫能加之此履之最善
者也象曰中不自亂自字最有味讀獨行願不自亂
二語可見世路崎嶇全看主宰如何若胸中作得主
不以禍福利害動其心則虎豹豺狼可以狎處張太
嶽云高岡虎方怒深林蟒正嗔世無迷路客終是不
傷人陽明先生云東家老翁防虎患虎夜入室銜其
頭西家小兒不知虎持竿驅虎如驅牛較太岳更進
一層矣(私記)
說箇履道未免涉矜持露形跡曰坦坦則行所無事
委蛇安步非徒不露英雄氣象并不作聖賢面孔荆
棘盡為康莊矣(私記)
錢塞庵曰兊以說應乾而初二爻詞若與說應無關
者何也說和說也說以和陽非以媚陽也初曰素履
二曰履道只依著本分憑著道理淡然坦然與上無
應而其閒静和平之氣能使乾剛自調不說而說不
應而應若有說上之心胸中先自亂矣何以應乾
邱行可曰履以陽爻處隂位為美二與四同而二有
坦坦之吉四有愬愬之懼者二得中而四不得中也
二與五各得中位二貞吉而五貞厲者二以剛居柔
五以剛居剛也
六三眇能視跛能履履虎尾咥人凶武人為于大君
象曰眇能視不足以有明也跛能履不足以與行也咥
人之凶位不當也武人為于大君志剛也
王輔嗣曰六三為兊之主以說應乾成卦之體在此
一爻故彖言雖危而亨爻不論成卦而專指爻位之
不當故不獲亨而見咥
一隂居五陽之中自謂一卦之主志在統攝諸剛而
不知身之不中不正不足與有為也位陽能視而隂
居之為眇位剛能履而柔居之為跛眇未有能視者
而曰能視跛未有能履者而曰能履予聖予雄盖不
獨三自謂能也天下亦信其能矣由聖人觀之咥人
之凶皆能之一念誤之也故一則曰不足再則曰不
足長言以深醒之下乃說明賈禍之故曰位不當曰
志剛夫以位不當之人而行以剛猛之志其一蹶不
收也又何疑哉(私記)
六三居兊之成兑為毁折故稱跛眇大君指九五不
曰為而曰為于言徒以膂力之剛效使令不學無術
可知劉念臺曰本言履也而推本於視惟其強不知
以為知故亦強所不行以為可行也
九四履虎尾愬愬終吉
象曰愬愬終吉志行也
王輔嗣曰迫近至尊以陽承陽處多懼之地故曰履
虎尾然以陽居隂以謙為本雖處危懼終獲其志
象申之以志行見所謂終吉者非徒長享富貴所謂
愬愬者亦非為保守富貴致君澤民四之素志英雄
之主千載難遇少有齟齬非徒一事无成抑且萬事
莫贖愬愬而後志行可見大臣欲展舒其志全不在
炫才使氣徐中山之事明高帝頗得此道(私記)
胡仲虎曰三履虎四亦言之者承三而言也大抵以
兌說視乾剛則乾為虎自乾之三爻視之五以剛居
剛則五為虎也三四皆不中正而占有不同者三以
柔居剛四以剛居柔也
郝仲輿曰履與小畜本純乾之卦一隂往來于三四
凶懼之地變而為小畜為履隂當位則為小畜之六
四文王所以服事殷商也隂不當位則為履之六三
韓信所以死於漢高也傳曰咥人凶位不當為其犯
五也
或曰爻以位為志如履三言志剛卻補出才弱履四
言志行又謂九雖剛而志柔似屬蛇足且聖人明言
剛柔相易不可為典要今說易者不知六爻相雜之
有主但以爻位之剛柔言當與不當執一爻以論爻
而不通六爻以論爻是一爻之變未適也何以通之
諸爻乎
胡庭芳曰或謂六三隂柔非武人之象不知陽類多
寬和隂類多強暴陽主生隂主殺陽氣温厚隂氣嚴
凝也
胡仲虎曰行不中則跛歸妹初爻但曰跛不中也視
不正則眇歸妹九二但云眇不正也履六三並書之
者不中且不正也爻以位為志其所自處如此則志
可知矣三志剛所以觸禍四志行所以避禍凡卦詞
以爻為主則爻辭與卦同如屯卦利建侯而初爻亦
利建侯以卦上下體論則爻辭與卦不同如此卦云
履虎尾不咥人而六三則曰咥人是也(已上二則在六三爻下)
九五夬履貞厲(夬从又俗作央缺一點非義見夬卦)
象曰夬履貞厲位正當也
此所謂履帝位而不疚者九五以剛居中而下以兑
說應之凡事必行無所疑礙夬履之象孔仲達云所
以夬履貞厲者以其處九五之位不得不決斷不得
不貞厲故曰位正當也潘去華曰貞者舉動正大厲
者君威嚴厲不正則剛失於過不厲則隂易以乘非
五之剛健中正孰能當之按貞厲是夬履氣象正當
是貞厲根原猛虎不處卑勢鷙鳥不立垂枝
上九視履考祥其旋元吉(考从丂祥从示)
象曰元吉在上大有慶也
總前卦爻詞而觀之吉凶悔吝之故居然可見矣故
視所履以考其祥莫如旋而返下旋即凱旋之旋謂
還歸也初言往上言旋初上履之終始昔往而今旅
也合諸人事則為功成名遂之際奉身而退善刀而
藏如子房之辟穀范蠡之扁舟則終身不遭毒手所
謂不咥人者至此乃真不咥矣此非一身一家之事
君臣相保社稷蒼生之福故不徒曰吉而曰元吉不
徒曰慶而曰大有慶潘去華曰百順之福生于自反
至當之德歸於有終曰視曰考曰其皆酙酌之詞(私記)
繫辭曰履不處也旋即不處之義
蔡介夫曰不考吉凶而曰考祥祥吉之先見者也人
事多方有近有遠非可以旦夕計然所履已終其祥
可得而考如執玉高卑其容俯仰而子貢知二君之
將亡亦非以目前論也
胡仲虎曰小畜履上九皆不取本爻義小畜取畜之
終履取履之終小畜之終從六四一隂說履之終統
諸爻說
邱行可曰初上履之始終也初言往上言旋一進一
反而履之象見矣中四爻以剛履柔者吉以柔履剛
者凶九五以剛履剛君道以剛為主與諸爻又自不
同也
張西農曰昔人品題名士不以風流所歸乃在門庭
蕭寂漢晉叔度而下其風軌有足懷者如右軍靖節
淡然泊然真陋巷風味坦坦幽人而論者不列儒林
得無以清辭妙翰漉酒安歌言不及已發未發太極
無極遂非聖人之徒耶(補遺)
䷊(乾下坤上)
泰小往大來吉亨(說文泰滑也从廾从水大聲他蓋切何閩儒曰廾音拱竦手也疑是以手)
(掬水灑物故有滑意字書泰通也安也寬也大也)
彖曰泰小往大來吉亨則是天地交而萬物通也上下
交而其志同也内陽而外隂内健而外順内君子而外
小人君子道長小人道消也
天尊地卑乾坤定矣此不易之分不易之理也然則
乾下坤上是否象坤下乾上是泰象庸俗人所知也
聖人設卦觀象别具眼孔於乾下坤上看出隂陽融
洽氣象而命之曰泰繫之曰小往大來洗心讀之覺
尊卑上下俱是形跡中間自有一種流行至理令人
拘執障礙之見渙然冰釋(私記)
小者自往無去小人之勞且不見其為小人是無小
人也而小人道消大者自來無援君子之跡并不見
其為君子是皆君子也而君子道長卓去病曰小人
道消不是斥遠亦不必調停正氣足則邪氣自消消
者消其道非消其人也泰否之彖歸宿在君子小人
故曰易以天道明人事
蘇子瞻曰陽始於復而至於泰泰而後為大壯大壯
而後為夬泰之世不若大壯與夬之世小人愈衰而
君子愈盛也然聖人獨安夫泰者以為世之小人不
可勝盡必欲迫而逐之使之窮而無歸其勢必至於
争争則勝負之勢未有決焉故獨安夫泰使君子居
中嘗制其命而小人在外不為無措然後君子之患
無由而起此泰之所以為最安也
張彦陵曰天不能無隂人不能無小人小自往大自
來如一條通衢大路任人往來不必互相排擊互相
援引方是泰的世界或曰如此恐與否卦往來字有
礙曰往來自是一般只要論往來之人何如耳泰先
言小往而後言大來是以小之往成其大之來也故
其路便通達而無礙否先言大往而後言小來是以
大之往成其小之來也故其途便阻塞而不通又曰
此節是彖傳中變例聖人覩此世界不覺為吾道踴
躍稱慶把卦辭一口吐出直恁通暢玩則是口氣天
地交等語正是從泰的時節看出許多好處不徒釋
卦詞意
君子小人内外不必在朝在野只當權不當權便是
魏文靖事宋穆陵進講泰卦曰内君子外小人固為
泰第在外而心腹是寄不為外在内而情意不親不
為内可謂深於内外之解矣
郝仲輿曰天地間只一陽氣無一息不往來陽來即
是隂往陽往即是隂來陽來萬物通暢而泰陽往萬
物消歇而否其實一陽而已
胡庭芳曰文王卦辭中如泰卦小往大來否卦大往
小來之類孔子彖傳中如隨卦剛來下柔蠱卦剛上
柔下之類蓋言一卦中隂陽自相上下往來所謂上
下無常剛柔相易也伏羲當初畫卦六十四卦一時
俱定此卦固非是彼卦變來彼卦亦非自此卦變去
聖人觀卦繫辭偶然見有此象又從而取之於以見
易道之變無有終窮而道理亦只在聖人口頭說出
便是也
象曰天地交泰后以財成天地之道輔相天地之宜以
左右民
蘇子瞻曰物至於泰極矣不可以有加矣故因天地
之道而裁成之即天地之宜而輔相之以左右民使
不入於否而已否未有不自已甚者始故左右之使
不失其中則泰可以常有也
初九拔茅茹以其彙征吉(拔从犮不从叐)
象曰拔茅征吉志在外也
王輔嗣曰茅之為物拔其根而相連引者也三陽同
志初為類首舉則類從故曰以其彙征吉胡仲虎曰
初曰以其彙君子與君子為類也三陽欲進而以之
者在初四曰以其隣小人與小人為類也三隂欲復
而以之者在四泰之征吉引其類以有為否之貞
吉擇其人以有待
外謂外卦初九身在三陽之下處泰之初而即志在
外之隂欲使安頓得所故致四等翩翩相信而小大
相交也初志在外以陽感隂四為坤首以隂從陽隂
陽交和成泰之道實基於此
李子思曰卦以氣交自上而下也爻以位升自下而
上也茅草名茹茅根彙類也初在下根象
九二苞荒用馮河不遐遺朋亡得尚于中行(苞石經从草)
象曰苞荒得尚于中行以光大也
九二為泰之主致泰者也内之二陽外之三隂皆賴
以調和浹洽少立崖岸便啟事端故以包荒為第一
義荒如洪荒之荒山川榛莽渺茫無際包如天之包
地不問清濁不論高下混混沌沌一槩帡幪三隂三
陽所以各安於内外而毫无間隙者皆包荒之力也
用馮河者委身於艱難而勇往圖濟也不遐遺朋亡
者不棄疎遠不私親近也如此乃得上合於六五之
中行象只提包荒兩字可見馮河不遐遺朋亡皆包
荒内事險遐與黨類正所謂荒也以險而避非包也
以遐而遺非包也以類而比非包也故曰包荒得尚
於中行得者慶幸之詞尚如列侯尚公主之尚吳因
之曰四件一時俱有蓋一事之中而四者齊備絶非
各有所宜之謂
玩辭云九二剛而能柔其道中平无所偏倚聫在外
三隂與之相應如徒步涉河无所疑忌隂雖遠而不
之遺陽雖近而不之比獨離其朋上合于六五之中
行二五相易遂成既濟
若誤認包荒則胡廣之中庸味道之模稜何嘗不自
附于中行不知心事暧昩全是貪位慕禄伎倆誤天
下蒼生者必此人也所以夫子推原到根本上去說
包荒未必盡是中行而得尚于中行者以其光大也
光如日月之光無所不照臨大如天地之大無所不
覆載一切賢愚好醜是非人我投諸此中毫無著落
有何人容不得何事做不來旋乾轉坤如以針鋒刺
一棗葉天下萬世賴之矣(私記)
九三无平不陂无往不復艱貞无咎勿恤其孚于食有
福
象曰无往不復天地際也
九三當泰極否來之際保泰之機全在於此故極陳
循環之理持盈之道以深戒之平陂二句非徒說天
運正見得消長之幾間不容髮艱難守正及時挽回
乃得无咎讀平陂二句泰極否來之理萬分的確令
愚者灰心知者卻步似乎人事一無所用故聖人以
勿恤寬大其懷抱慫慂其精神令人憂疑之心豁然
放開既勿恤矣將何以救之其惟孚乎真心為國為
民開誠布公以祈天祐則國家安寧神情暇裕退食
之際亦自衎衎非徒无咎于食有福不則相疑相忌
有食不下咽者矣其字是斟酌語勿恤即李長源凡
人可言命君相不可言命之說來矣鮮曰无平不陂
以上卦地形易險之理言无往不復以下卦天氣往
來之理言(私記)
說文際壁會也下乾上坤正相交之處故曰天地際
不曰否泰而曰天地者天地乃否泰所自出非離非
合相摩相盪氣數到此蓋剥復之交玄黃之戰也非
至聖神人孰能窺其際乎張彦陵曰象提出際字要
人及時挽回再遲延不得
六四翩翩不富以其隣不戒以孚
象曰翩翩不富皆失實也不戒以孚中心願也
錢啟新曰翩翩者鵻載飛載下翩翩疾飛貌又往來
貌急於奉公朝夕不暇啟處不遑也不富忘其家計
忘其身圖也初與三陽同類一德一心以其彙也四
與三陽非同類左之右之无之不見其可親以其隣
也法度明章程一君子不煩告戒小人無不委心承
聽不戒以孚也不戒以孚小人輸誠以事君子于内
勿恤其孚君子推誠以任小人於外惟泰交之三四
有此
孚從中起三四居一卦之中故皆有孚兩孚字相應
三為卦主四為隂首三孚四四孚三交泰窽係實在
於此
當泰之時小人見衆君子在朝憤懣媢嫉時刻不忘
若有物横於胸中者然所謂實也自有九二之包九
三之孚無偏無黨小人到此向來磊塊全體放下若
有物而失去者然所謂失也莊子云今者吾喪我喪
者失也凡物之失皆以相忘之故失實二字摹寫最
妙此正泰之景象若有一毫我相人相見得彼是君
子此是小人尚得為泰乎(私記)
六五帝乙歸妹以祉元吉(祉从示)
象曰以祉元吉中以行願也
此所謂上下交而其志同者本卦隂陽交泰隂居尊
位而陽反在下故其象如此
錢啟新曰五處上君位二處下臣位言君臣則堂階
之分猶嚴言帝妹則魚水之情至篤以祉從中而左
右四上為以以隂必從陽以順必承健以小人必事
君子以娣必尊君自内自外無一人不禔之以福是
為泰五之元吉象曰中以行願此中行字正與尚于
中行相應
陸君啟曰祉言其福元吉贊其大善以祉者以此受
祉也治以好善為優德以下賢為盛君以知臨為宜
竭蹷而圖之躬親而濟之雖治定功成然非有餘之
化可繼之理也可謂之元吉乎
來矣鮮曰四曰中心願五則見諸行事矣故曰中以
行願願者何隂陽和協之謂也二曰尚五曰歸一往
一來之意也二曰中行五曰中行上下交而志同也
項氏曰泰之所以成泰者以六五九二九二之陽上
交于五如舜之尚見於帝故曰得尚于中行六五之
隂下交于二如帝女之下嫁于諸侯故曰帝乙歸妹
治泰之事皆九二主之六五獨享其成而已故九二
爻辭言事而不言福六五爻辭言福而不及事君臣
相與有成如此
子瞻曰古注乾樂上復坤樂下復下復而奪乾乾則
病矣坤將傷焉使乾不病坤不傷莫如輔乾之意行
其下復之願如帝女之歸其夫者帝女之歸也非求
勝其夫將以祉之坤之下復非求奪乾將以輔之如
是而後可
彖傳内君子而外小人六五亦可謂之小人耶胡庭
芳云卦分兩體以象言只是兩象以人言只是兩人
爻分六位以象言則是六象以人言則是六人各據
卦爻而論故泰之兩象則陽象君子隂象小人爻之
六象則二卑象臣五尊象君
朱康流曰周書自成湯至于帝乙罔不明德慎罰是
帝乙處商家泰運之終故六五象之郝仲輿曰按商
帝號乙者前有成湯為天乙中有祖乙武乙而帝乙
最後左傳襄公九年微子啓帝乙之長子也帝乙七
祀文王始立立三十祀而帝乙崩然則帝乙正當文
王之世周公作爻辭蓋據文考時王為象
上六城復于隍勿用師自邑告命貞吝
象曰城復于隍其命亂也
泰極生否聖人于三示其端于上要其極警戒之意
亦消長之理兩復字正相應郝仲輿曰用師謂動衆
修城治隍此常理也乃禁勿用衆但自邑告以命之
當否非人力可為夫否泰雖命而補弊則存乎人坐
以待弊貞吝之道也葉敬之曰古者天子有道守在
四裔其次守在諸侯今乃告自邑焉何其圖之不豫
也蘇君禹曰累治成泰猶累土成城城復于隍則平
日積累之功廢于一旦紀綱陵替法度廢弛其命亂
也城復于隍天也孔子仍歸之人事
九三上六其位皆正故皆得為貞九三將變而有陽
剛之才故能艱貞則无咎上六已亂而以重隂處之
則所謂貞不過固守其柔不敢動作而已其能免於
吝乎
有城則有邑古書多以已所居邑曰邑王率割邑商
邑翼翼盤庚不常厥邑周公作新大邑皆謂已邑
隍城塹有水曰池無水曰隍
程正叔曰凡貞凶貞吝有二義有貞固守此則凶吝
者有雖得正亦凶吝者不云貞凶而云貞吝者將否
而告命為可羞吝
楊廷秀曰乾坤天地之初屯蒙人物之初有物此有
養故需以養之養者生之源亦争之端争一生焉小
者訟大者戰師以除其惡比以附其善畜以生聚履
以辯治而後致泰豈一手一足之力哉胡仲虎曰自
乾坤至履陽三十畫隂三十畫隂陽之數適相等然
後為三隂三陽之泰馮竒之曰乾坤之後經歴六坎
險阻備嘗内有所畜外有所履然後致泰而泰之後
否即繼之以此知斯人之生立之難而喪之易國家
之興成之難而敗之易天下之治致之難而亂之易
此序易者之深意亦天地自然之理也
周易玩辭困學記卷三
