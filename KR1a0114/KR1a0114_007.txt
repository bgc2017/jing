周易玩辭困學記卷七
海寧張次仲撰
周易下篇
䷞(艮下兊上)
咸亨利貞取女吉(說文咸皆也从戌戌悉也徐鍇曰从口其口同也何閩儒曰同即皆義而)
(傳以感解咸者非感則獨何以為咸)
彖曰咸感也柔上而剛下二氣感應以相與止而說男下
女是以亨利貞取女吉也天地感而萬物化生聖人感
人心而天下和平觀其所感而天地萬物之情可見矣
咸者感也所以感者心也無心者不能感故咸加心
而為感有心於感者亦不能咸故感去心而為咸聖
人以咸名卦而彖以感釋之所以互明其旨也剛柔
以質言感應以氣言柔上上六也六本居三上而為
兊是乾感於坤而坤應之坤與乾也剛下九三也九
本居上下而為艮是坤感於乾而乾應之乾與坤也
以德言艮止則感之專兊說則應之順所謂亨所謂
貞也以象言艮下兊上男下於女女應於男得男女
之正所謂取女吉也風雨露雷天地之感萬物也而
萬物化生以實理流行也禮樂刑罰聖人之感人心
也而天下和平以至誠發見也皆所謂貞也觀天地
感物聖人感人不過一貞則天地萬物之情可見矣
情者其誠然也嶢崩涇竭麟鬭日薄九鍾將鳴凌霜
乃落豈容有偽哉
賤臣叩心六月飛霜荆卿入秦白虹貫日豪傑之感
令人喜令人怒令人悲聖人感人如清風徐來水波
不興熙熙皥皥既和且平而已(私記)
昏義父親醮子而命之迎主人拜迎於門外壻執鴈
入升堂奠鴈降出御婦車而婿授綏御輪三周先俟
于門外婦至婿揖婦以入
象曰山上有澤咸君子以虚受人
咸者感也受者應也彖爻言感大象言應
初六咸其拇(拇子夏作&KR2129;足大指也)
象曰咸其拇志在外也
咸以人身取象初最下故象拇拇無與於五官而五
官不得則不全其為疾痛疴癢一也然而體有貴賤
有小大以參贊位育之身而沾沾於足指之間蓋其
人挾一才一技以游於世而不知有心性之學者也
故曰志在外(私記)
蘇君禹曰吾人起初學問最要根脚立得定初六在
感之初是一念初起而即逐乎外一事初感而即役
於中跟脚不定如拇之欲動然季彭山曰指雖小動
未移其足以喻人心初感止有其志不言凶咎者聖
人不欲以一念之始而概其平生也
胡庭芳曰文王兩體重在三上兩爻以男女之正取
婚姻之象周公於六爻又自以人身取象以四當心
位為感之主絶無卦辭之意卦爻不同如此
諸爻詞咸字宜讀所謂咸者特其拇其腓等耳非能
超然於形體之外也
六二咸其腓凶居吉
象曰雖凶居吉順不害也
說文腓脛腨即足肚也四體中之最無骨者在踝上
膝下上則隨股下則隨足二以柔居柔在下體之中
故以此取象
無心為咸二與三皆誤認无心之學而失之者也聖
人无意必固我然操縱在手初非若水上葫蘆漫無
欛柄六二以柔居柔原无骨氣之人謬附中庸之學
其究必至依阿淟涊無以自立故凶幸其中正根器
猶在但能安靜便可得吉君子趨吉避凶豈有巧術
以彌縫之哉不過動靜之間而已或曰此墨子宋鈃
尹文之學泛愛兼利雖天下不欲而強聒不舍者也
鼓不扣而鳴則妖石非言之物而言則怪(私記)
凶與害相尋居與順相因二之所以咸腓者恐違衆
忤俗有害于身世故耳不知動則逆居則順順則不
任情亦不矯情不徇俗亦不違俗質任自然身世俱
泰何害之有蓋順乃二之本體故即以此利道之雖
者與奪之詞(私記)
胡仲虎曰咸艮皆取身為象咸六二即艮六二艮其
腓不言吉凶咸其腓則曰凶者躁動故也居吉即艮
其腓之謂也在咸下體則凶如艮本體則吉
九三咸其股執其隨往吝
象曰咸其股亦不處也志在隨人所執下也
三在下卦之上股在下體之上股之為物隨足而動
不知其隨而隨豈有隨之可執哉三以陽居陽原非
詭隨之性下與二比見二之隨也以為時變所適道
宜委蛇矯枉之過執其隨而不變此老莊之學為後
而不為先寧下人而不敢上人非聖賢大中之道也
亦不處承二而言處即居吉之居下即為谿為谷之
意二以柔居柔三以剛居剛皆无當於咸之旨可見
人以學問為主質性非所論也(私記)
子瞻曰附於足而足不能禁其動者拇也附於股而
股不能禁其行者腓也股欲止而牽於腓三欲止而
牽於二此猶禪家所云隨法華轉非轉法華者也
胡仲虎曰艮言隨在二二腓隨上之限而止也咸言
隨在三三股隨下之足而動也按咸拇咸腓咸股身
未動而足先動孳孳急急惟以感人為事而人卒無
感之者則咸之為咸亦可知矣
九四貞吉悔亡憧憧往來朋從爾思
象曰貞吉悔亡未感害也憧憧往來未光大也
王輔嗣曰四處上卦之初應下卦之始居體之中在
股之上二體始相交感以通其志者也凡物感而不
正則至於害故必貞然後吉然後得亡其悔
六爻之中四為心位聖人不言心亦不言咸一正一
反設兩端以論心學蓋咸以四為主凡咸拇咸腓咸
股咸脢咸輔頰舌皆四為之四者心也心在拇則拇
在腓則腓倏而拇倏而腓所謂憧憧往來拇不知有
腓腓不知有拇所謂朋從爾思貞則恭已無為勿視
勿聽勿言勿動將不知手舞足蹈豈不吉而悔亡虞
仲翔曰之外為往之内為來四在上下卦之間故為
往來三陽相比亦有朋從之象四雖剛而體說故象
如此
有虞氏未施信于民而民信之夏后氏未施敬于民
而民敬之後人施信而民弗信施敬而民弗敬者何
也聖人從所以感處著精神如天地之感何曾于動
植上用功後人但從感人上做工夫咸拇咸腓咸股
憧憧然奔走往來務以悅人然而愛人不親禮人不
荅所從者不過其朋類而已豈能皥皥然使天下和
平哉象曰未光大謂其心體曖昧無天清地寧氣象
所以周旋世故既恐已之不能感人又恐人之不肯
感我全是霸者作用去聖人之學奚啻萬里(私記)
蘇子瞻曰四之所居心之所在方其為卦也四隠而
不見心與百體並用而不知是以無悔無朋及其表
之以四也心始有所在有所在而物疑矣故正則吉
不正則不吉其朋則從非其朋則不從
鄭申甫曰咸艮二卦皆言心學四當心之處俱不露
心字此是妙理見不可有心於感亦不可有心於艮
有心於感逐物之學有心於艮絶物之學逐物非虚
有心於絶物復為絶物所係亦非虚也
胡仲虎曰爻言貞吉悔亡凡四卦皆先占後象巽九
五咸大壯未濟皆九四九居四本非貞而有悔聖人
因占設戒而兩開其端
張彦陵曰兩未字大可味未感害之未見害即在感
中有危之之意未光大之未見心體本來原自光大
有醒之之意字書憧意不定也又行不絶貌
九五咸其脢无悔
象曰咸其脢志末也
陸農師曰脢在口下心上即喉中之梅核今謂之三
思臺者是脢與頰舌最為比近已發於心而未形於
言慎其所感不滕口說悔所由免也在心之上故為
五象象曰志末謂其意在謹言不於根本上用功雖
守口如瓶非聖賢立本之學孔仲達云淺於心神厚
於言語
紀聞曰脢言背肉殊與爻象不合艮言止可取諸背
咸言感所取皆動物由拇而腓而股而心而喉之脢
口之輔頰舌自下而上自本而顛皆有次序皆運用
之物五獨取背非其倫類凡人將行未行則拇自振
摇將言未言則喉中宛轉拇者動腓股之漸脢者鼓
頰舌之先
上六咸其輔頰舌(字書舌从干俗从千誤)
象曰咸其輔頰舌滕口說也(滕从舟从灷从水)
童景孟曰咸之諸爻曰拇曰腓曰股曰脢取象各以
其一上六曰輔曰頰曰舌取象獨以其三其惡佞也
深故取類也徧招尤取憎不問可知故不言吉凶滕
口說非獨指儀秦之軰後世不求心得不務躬行專
以議論為事是孔子所謂德之棄釋教所謂文字禪
也說文滕張口逞詞貌
輔者口輔也近牙之皮膚與牙相依所以輔相頰舌
之物故曰輔頰面旁也輔在内頰在外舌動則輔應
而頰從之三者相須用事皆所用以言者兊為口舌
故取此象
卦以感為義爻以靜為善子瞻曰咸者以神交也夫
神者將遺其心而况身乎身忘而後神存足不忘屨
則屨之為累也甚於桎梏腰不忘帶則帶之為累也
甚於縲絏人之所以終日躡屨束帶而不知厭者以
其忘之也道之可名言者皆非其至而咸之可分别
者皆其粗也是故在卦者咸之全而在爻者咸之粗
也爻配一體自拇而上至於口當其處者有其德德
有優劣而吉凶生焉合而用之則拇屨腓行心慮口
言六職並舉而我不知此其為卦也離而觀之則拇
能履而不能持口能言而不能聽此其為爻也方其
為卦也見其全而不見其偏及其為爻也見其偏而
不見其全見其全所以為亨為吉見其偏所以為凶
為吝
人之咸人非能相視以目不言而喻也無過言行二
端言行君子之所以動天地也下卦拇腓股行之象
也以靜為善上卦脢輔頰舌言之象也以寡為吉四
居中心之位也心以虚而靈故不言心心虚拇腓等
節節皆靈心不虚拇腓等節節皆妄一卦六爻總盡
于孟子誠則動不誠則不動兩語若徒在形骸上周
旋是以聲音笑貌為恭儉也在手足則勞而無功在
口舌則煩而無益自頂至踵無一而可此周公取象
之意立言之旨也(私記)
䷟(巽下震上)
恒亨无咎利貞利有攸往(何閩儒曰恒从亘亘古文作舟說文云竟也象舟竟兩岸)
(也然則恒之从亘蓋取綿亘至竟無間斷之意所謂恒有常義也張中溪謂易恒字无下畫左旁从心右)
(旁从一从日取立心如一日之義然古无此字當從說文爲正)
彖曰恒久也剛上而柔下雷風相與巽而動剛柔皆應
恒恒亨无咎利貞久於其道也天地之道恒久而不已
也利有攸往終則有始也日月得天而能久照四時變
化而能久成聖人久於其道而天下化成觀其所恒而
天地萬物之情可見矣
疏咸明感應故柔上剛下取二氣相交恒明長幼故
剛上柔下取尊卑有序
項平甫曰剛上柔下其分正也雷風相與其氣通也
巽而動其事順也剛柔皆應其情交也此卦之所以
為恒也亨者以此而亨无咎者以此无咎利貞者利
固守此也其道即上四者之道久非其道則有咎矣
行何由而亨守何由而利哉
聖人恐人之以執為久也故曰久於其道明所久在
道非執也又恐人不知道之所在故曰天地之道恒
久不已明道配天地所以能久也
凡易言利有攸往俱以事應言此釋終則有始則全
從性命推究不曰始終而曰終始終始不分作兩截
又不徒曰終始而曰終則有始始即在終之中此古
今至理騐諸鼻息昭然可見即如咸恒二卦陽終於
艮而震始之隂終於兊而巽始之循環無端天地之
道恒久不已者如此恒嶽注云隂終陽始其道常久
故名恒山(私記)
日月得天以一日言四時變化以一歲言天行一日
一周有一定之躔度而日月因之以迭照故曰得天
天氣一歲四變有一定之節候而四時因之以成歲
故曰變化張希獻曰不能體常者不可與盡變不能
盡變者不可以體常天地所以能常久者以其能盡
變也
咸曰化生恒曰化成生屬天地成屬聖人天地生之
而聖人成之也
鄭申甫曰咸以感為義而要於無感天地聖人皆感
而無心於感者恒以不易為義而妙於變易四時日
月皆變易而不易者觀其所感觀其所恒所字有味
欲人得於立義之外也
楊敬仲曰咸感也觀其所恒即觀其所感知所恒即
所感則天地萬物之情昭然可見恒之剛柔即咸之
剛柔恒之變化即咸之變化苟以為咸自有所感之
情恒自有所恒之情則不惟不知恒亦不知感今夫
飄風不終朝驟雨不終日此其不恒者皆形也其風
之自雨之自不可知也不可知者未始不恒也
咸感也不在感上做工夫恒久也不在久上做工夫
吾人終日酬酢父子兄弟情誼不浹然有傾蓋如故
觸目道存者何也人生在世少者數十年多者七八
十年電光石火塵銷影滅然顔子三十二而殁至今
未之或亡者何也夫子曰觀其所感觀其所恒而天
地萬物之情見要人從根源理會(私記)
象曰雷風恒君子以立不易方
吳幼清曰雷之起每歲各有方風之起八節各有方
周而復始常久不易
雷風天下之至動疑不可以言恒而所以為風雷者
君子以為未始或動也故體夫雷風為恒之象則雖
酬酢萬變妙用無方而其所立必有卓然而不可易
者
易鈔曰至靜莫如山而以為咸寂然不動者正其感
而遂通者也至變莫如風雷而以為恒變化無端者
正其常久不已者也
丘行可曰巽入也而在内震出也而在外二物各居
其位則謂之恒故君子體之而立不易方方乃理之
不可易者若雷入而從風風出而從雷二物異位而
相從則謂之益矣故君子體之亦有遷改之義此恒
益二象之所以不同也
朱康流曰人皆知圓之善變而不知方之善變也有
定理以御之而縱横變化無不脗合旁行雜越無不
辨治寥廓放紛無不輳會此非圓者之所能也
初六浚恒貞凶无攸利
象曰浚恒之凶始求深也
初為巽主處恒之初在卦之下隂性務入不論人情
物理專以刻深為事如浚井然故曰浚恒以浚為恒
也象申之曰始求深君子深造以道深亦何害但順
其自然由淺而深其深可久求則有穿鑿之苦始求
更有欲速之病言乎學問則流於異端言乎事業則
近於雜霸但有凶耳何利之有(私記)
初居巽下以深入為恒上居震極以震動為恒深入
者刻振作者擾擾則無功刻必有禍况在始而求深
在上而好動乎
林寒泉曰恒以初與四為成卦之主所謂剛上而柔
下者也震起也巽伏也震在上則起者益起巽在下
則伏者益伏雷風相與而不相與剛柔皆應而不皆
應卦之利貞利有攸往者胥失之矣
何閩儒曰彖言亨通卦體而言也爻多不吉析爻位
而言也此讀彖爻之法
九二悔亡
象曰九二悔亡能久中也
過與不及皆非可久之道道之可久中焉止矣九二
失位故悔得中故悔亡程傳中重于正是也象提九
二以明中之故久而不中者初四上也不久不中者
九三也執中無權者六五也
卓去病曰陽居隂位隂居陽位儒者以為不正又以
為有悔然亦有不可執者觀六五以柔中為從婦則
五宜剛中矣五宜剛中則二宜柔中矣今九二剛中
而悔亡則陽居隂位為悔之說未可執也
程正叔曰六爻惟此爻為善巽而居中入理深處道
當故能優游而不變非中其誰能之能字有工夫有
本領陸君啟曰有悔中便間斷悔亡則能久於中矣
舊說久於中故悔亡夫既久中矣何處尋悔來胡仲
虎曰九二提出能久中三字諸爻不中故不久皆可
見程可久曰大壯九二解初六及本爻皆不著其所
以然蓋以爻明之也
九三不恒其德或承之羞貞吝
象曰不恒其德无所容也
唐凝菴曰九三處得其正是其德之可恒者也本義
謂其過剛不中志從於上夫使三而以隂居之則既
病其不正矣而又嫌其過剛乎剛柔皆應恒也志從
於上而又可非乎而以為不恒其德何也三當巽之
終震之始以剛躁而處風雷之交動靜不得自主不
恒之象也焦弱侯曰隂性刻深故初取巽之入陽性
剛决故三取巽之躁
周氏光德曰无德而不恒不足責也惟不恒其德則
人將以其所至議其所不至以其晚節誅其生平君
子耻之小人非之於世豈有容地故有德不可无守
程敬承曰三不言凶而曰羞者以凶懼之不若以羞
愧之尤為激切也且凶害猶可逃羞則内愧已外愧
人無可逃於天地之間故曰无所容
李衷一曰或之云者自家惶愧不知何所從來此分
明不貞的人曰貞吝甚之之詞言前美盡喪後悔莫
贖也
農有恒産工商有恒業賈多端則貧工多技則窮信
道不篤喜怒不常之人父子兄弟難與久處何所容
其身乎無所容則但有羞愧而己(私記)
九四田无禽
象曰久非其位安得禽也
田取震動馳騁之義凡漁佃於學問馳騖於功能而
中無實得者皆田无禽之類也潘去華曰久非其位
謂非中也若謂以陽居隂為非其位則九二亦以陽
居隂而曰悔亡九三以陽居陽而曰貞吝俱有所扞
格矣卓去病曰不在不久弊在於動久在動地徒勞
无功安能成也
震為大塗田象巽為雞禽象田取震動之義震雖好
動而離巽之位則无禽
六五恒其德貞婦人吉夫子凶
象曰婦人貞吉從一而終也夫子制義從婦凶也
焦弱侯曰二五皆久於中者也二悔亡而五凶何也
居下當固守而居上當專制始當堅守而極當變通
位與時自不同也易於恒而發此義以見久於其道
乃為恒非執一不通之謂錢塞菴曰尾生之信申生
之孝伯姬之守禮六五似之
測言曰其德者六五之德也六五以隂居陽處位不
當君子於此自有變化之功陶鑄之學苟以此為貞
守之不變則如婦人執順德以終身者耳豈丈夫所
宜哉
李之翰曰恒以常為體變為用偏於變通是不恒其
德偏於執守則為婦人之恒
丘行可曰恒九四之才與二同而位異故四之久不
如二之久六五之位與二同而才異故五之柔中不
如二之剛中也
胡仲虎曰咸其腓戒二之動也五咸其脢不動矣而
又不能感或承之羞戒三之不恒也五恒其德貞矣
而又執一不通易貴於知時識變固如是哉
林素菴曰晉元帝庸劣之資神州陸沉來臨江左而
剛斷不足故大業未濟内難已興宋高宗偷懦之性
舉族北轅即位臨安而英哲無聞故播遷窮壁坐失
事機
上六振恒貞凶
象曰振恒在上大无功也
注云靜為躁君安為動主故安者上之所處也靜者
可久之道也按上六居恒之極處震之終恒極則不
常震終則過動又隂柔不能固守居上非其所安故
振恒而凶振恒者以振為恒也振作也起也振作太
過騷擾太甚則必有意外之變故凶其初志在要功
聖人探其志而折之曰大无功曰大者上無益于國
家下不利於生民安石新法之禍是也字書振如振
衣振書抖擻運動之謂
林素菴曰桓温奸雄任術本無恢復中原之志而連
年北伐卒取枋頭之敗殷浩儒流恂雅原非經略用
兵之材而統將北征卒潰山桑之師
李宏甫曰卦中四以失位无禽三得位矣而巽極則
躁雖正亦吝則不專以得位為恒也二久中悔亡五
亦得中而不能制義雖正亦凶是又不專以得中為
恒也巽入宜深也初求深雖正亦凶是巽不專以入
為恒也震出宜動也上震極過動無功是震又不專
以動為恒也浚不可振不可不恒不可以恒為恒亦
不可求得不可無得亦不可然則將何如久於其道
而已二之久中是也
䷠(艮下乾上)
遯亨小利貞(說文遯逃也从辵豚聲辵音綽王氏曰辵行而去也按豕見人則逸羊見人則觸故)
(遯取豚以象退大壯取羊以象進)
彖曰遯亨遯而亨也剛當位而應與時行也小利貞浸
而長也遯之時義大矣哉
遯以二隂之長成卦以四陽之遯得名易為君子謀
名卦必以陽為主也遯而亨者善藏其用無拘無礙
遯而亨也挽回世道將安將樂遯而亨也與時行是
遯之作用剛當位而應是遯之時候九五陽剛當位
而二應之此時權柄猶在嫌隙未生見幾而作無痕
跡之可尋此達權妙用難與拘方者論也小利貞舊
以小為二隂利於正而不害君子然二隂漸長明是
小人得意之際如何能摧抑之使歸於正况下即接
遯之時義句則所謂小利貞者亦遯中事也蘇君禹
曰君子當二隂浸長之時必勤小物矜細行纖悉幾
微舉合於正斯為利也何也羣小用事方將持君子
之短長苟點檢少疎則彼將投間抵隙其何以自解
乎聖人婆心為君子處全在此句
遯之時義大矣哉時從外遇義自中裁昧者不知直
以奉身而退為遯夫世豈能容君子遯君子亦何敢
遯何可遯終身遯世而未嘗離世不與時止而與時
行社稷蒼生賴以奠安其時其義豈不大哉此警戒
之詞非贊賞之語楊廷秀曰小人之於一身徼倖於
萬一聖人之於天下亦徼倖於萬一
質卿曰引而避之可名曰退辭而違之可名曰去惟
遯則無頭腦無圭角驀然而起出於事機之外如一
言語一舉動皆識幾先有對面相遯而無痕跡者是
真遯也
項平甫曰小利貞聖賢救世之微機也隂方浸長世
道未至喪亡尚有可小小扶持之處天若未喪亦有
興衰撥亂之理此郭林宗周旋郡國誘掖人才之意
也自遯而上更進一隂則不利君子貞无復小利貞
之望矣
吳幼清曰卦辭遯亨為四陽言也彖傳專言九五者
九五四陽之統得處遯之宜有致亨之道
象曰天下有山遯君子以遠小人不惡而嚴
孫聞斯曰天下有山天無卻山之情山無援天之路
萬尚烈曰與小人處不必在小人身上着脚惟以天
自處則無小人之足慮矣
郝仲輿曰刻核太甚必應以不肖之心周旋太密又
濟其朋比之惡惟以禮相與以誠相感而已
初六遯尾厲勿用有攸往
象曰遯尾之厲不往何災也
卦之名遯以二隂浸長而迫陽以遯非初自遯也傳
義謂遯而在後非卦象義矣易之取象多以上為首
下為尾遯者陽也尾者隂也四陽將遯初尾其後或
搜其過於謝事之餘或摘其短於退身之後皆尾之
象也厲勿用有攸往皆指陽而言
卓去病曰潛身隠遁雖非入世然有所作止即是轍
跡即謂之往勿用有攸往者并遯亦无跡可尋然後
災害可避孫聞斯曰災不從一人看當遯不遯則身
汙身汙則邪黨得逞志於我并逞志於同類害及於
國家故曰不往何災蓋决詞也
六二執之用黃牛之革莫之勝說
象曰執用黃牛固志也
二柔浸長為成卦之主蓋迫陽以必遯者然居艮體
柔順中正應五比三不以權勢相逼而以欵誠相結
不獨留其身且將固其志固志堅固遯者之志使不
去已也固志正解莫之勝說三之係遯所謂莫之勝
說也曰執未免有束縳之意曰黃牛之革則柔順堅
牢君子欲說之而不能此小人作用之妙黃言中牛
言順革言堅艮體為執咸九三艮體亦言執也(私記)
九三係遯有疾厲畜臣妾吉
象曰係遯之厲有疾憊也畜臣妾吉不可大事也
乾三陽所以得遯而避二隂之長者有九三以止之
也然三與二隂同體二以情好相固結三牽係而未
能决將為隂柔所薄而元氣危矣故曰有疾厲疾者
行之疵厲者身之危無一可者也惟以此係之道畜
臣妾則可蓋出處大節與豢養私恩不同甚言係之
不可也郝仲輿曰疾以纏綿為困故處遯則厲臣妾
以係戀為恩故畜臣妾則吉
馬氏理曰或係於朝有牽挽之人或係於家有俯仰
之累心遠而身留身遠而心戀子雲十年不調徘徊
莽賢之間卒至投閣此其證也按憊疲極也摹寫最
為有味九三以剛居剛亦是正直一流人物但小人
不可與作緣一通情好剛腸柔於綽約士君子之於
小人慎之哉
畜臣妾吉與恒婦人吉一例
九四好遯君子吉小人否
象曰君子好遯小人否也
三以剛居剛而曰係遯四以剛居柔而曰好遯者遠
近之别也君子之於小人猶錫之於油膩遠則無累
近則相昵四與初雖正應而相去甚遠不知不覺好
好遯去不以應之故而有偏係之私亦不以遯之故
而開異同之隙此君子之吉小人之否小人以中傷
善類為計吉在君子則否在小人矣象曰君子好遯
小人否也蓋謂其計之不行而幸之也否猶否卦之
否
何閩儒曰係好兩字形容最細小人方盛之時力能
抗君子而初二兩柔只是情好術數羈縻係戀而已
君子悟之則遯不悟即身辱名壊從此始矣
九五嘉遯貞吉
象曰嘉遯貞吉以正志也
此彖所謂剛當位而應與時行者非正應而相昵曰
係以中正而相應曰嘉二五本是嘉耦五居乾之中
見幾明决當其歡然相應固而留我若嘉耦之時翩
然而去故曰嘉遯二固志固五之志也五正志正而
不為二所固也功名富貴之念盡情抛棄略無沾染
豈不貞而吉
上九肥遯无不利
象曰肥遯无不利无所疑也
遯二隂四陽三與二初同體四與初應五與二應故
三言係而四言好五言嘉上無所應故言肥肥者疾
憊之反三憊而上肥者有係無係之間而已有係則
有疑所謂心戰而癯也無係則無疑所謂戰勝而肥
也君子小人之隙皆從疑起無所疑則君子不疑小
人小人不疑君子如忘機鷗鳥方是遯之妙境
項平甫曰下三爻艮主於止故為不往為固志為係
遯上三爻乾主於行故為好遯為嘉遯為肥遯
潘去華曰係不如好好不如嘉嘉不如肥當遯而猶
係者大夫種也乘相好之時而遯者范蠡也以為嘉
耦而猶遯者子房也在事物之外肥而無憂者四皓
兩生也
張伯起曰肥遯漢儒作飛遯攝山碑緬懷飛遯然東
方朔畫像贊作肥遯居貞王右軍顔魯公書之亦俱
作肥張有道為阮孝緒筮得此爻亦曰肥遯
李衷一曰隂盛於否而至於剥君子未嘗不周旋其
間遯以二隂伏四陽之下隂猶未足以勝陽聖人惟
恐君子不遯又恐遯之不早者何也剥隂雖盛滅貞
之罪己暴著於天下君子有防之之心無係之志且
剥極思治大機大權將轉而入君子之手故不食之
果乾坤之生意起焉遯則二隂雖微其勢至銳君子
不虞其銳且忽其微故小人暗傷君子不在於相悖
而在於相應君子隂受小人之傷亦不在於相侵而
在於相係係則疾好則吉嘉則貞肥則利不可不以
浸長而蚤為備也
周易玩辭困學記卷七
