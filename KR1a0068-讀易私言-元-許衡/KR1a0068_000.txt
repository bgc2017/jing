讀易私言易𩔖
提要
(臣)等謹案讀易私言一卷元許衡撰衡字平
仲河内人官至集賢殿大學士兼國子祭酒
諡文正事迹具元史其書論六爻之德位大
旨多𤼵明繫辭傳同功異位柔危剛勝之義
而又𩔖聚各卦畫之居于六位者分别觀之
蓋健順動止入說陷麗之吉凶悔吝又視乎
所值之時而必以正且得中為上孔子彖象
傳每以當位不當位得中行中為言衡所𤼵
明蓋本斯旨此書本在衡文集中元蘇天爵
文𩔖明劉昌中州文表皆載之
國朝曹溶採入學海𩔖編通志堂刊九經解遂
從舊本收入而何焯校正九經解目錄以為
即元李簡之書今考簡所撰學易編其書具
在未嘗與此書相複且永樂大典所載亦作
許衡則非李簡書明甚焯之所校不知何以
云然也乾隆四十年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
