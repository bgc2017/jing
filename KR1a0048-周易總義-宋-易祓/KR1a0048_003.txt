周易總義卷三
宋易祓撰
需
坎上乾下
&KR0306;&KR0320;&KR0306;&KR0320;&KR0320;&KR0320;
(入于酒出自穴食穴)泥沙郊
需之成卦坎居乾上乾之三陽在下欲進于上而
二隂間之所以為需也然所需不在二隂而在坎
中之一陽九五陽剛以中正居尊天下之大利歸
焉故係以酒食之象盖其坎體為水三陽以遠近
于水而取義初需于郊則遠于水者也水有遠近
而二隂居其上是以有凶有吉惟九五與之同德
故言需于酒食酒食之利同德所需是以三陽上
行不隔于二隂而二隂敬順與三陽同麗于五上
下皆順需道之成者也
需有孚光亨貞吉利涉大川
彖曰需須也險在前也剛健而不陷其義不困窮矣需
有孚光亨貞吉位乎天位以正中也利涉大川往有功
也
需之為言須也乾之三陽在下為君子之象前遇
坎險必有所需而後進坎之所以為險者二隂也
二隂者小人之象也隂險在上為三陽之害若不
可以進矣惟三陽與五同德是以二隂不能陷而
無困窮之義蓋坎體中實三陽待之而孚故曰有
孚坎險在前而剛不揜焉故曰光亨剛以健行而
守以正固故曰貞吉備是三德是以位乎天位居
中履正而獨得進退君子小人之權三陽並進而
君子得以用其剛二隂遜避而小人無以施其險
以此而往何向不濟此所以利涉大川而往有功
也
象曰雲上于天需君子以飲食宴樂
雲上于天需之象也何與于飲食宴樂乎夫宴樂
與憂患為對而九五自為險體二隂居其上下未
免涉憂患之域雖有飲食其能安乎惟剛健得中
衆陽俱進共與之濟險則所需得其道此飲食所
以為宴樂也
初九需于郊利用恆无咎
象曰需于郊不犯難行也利用恒无咎未失常也
需以乾之三陽上行而坎體在前姑少須之初去
險尚遠有需于郊之象曠遠之地上有二陽為援
初隨之而進又與四為正應而小人無害君子之
意不犯險難而行者也以乾陽之性不犯險難則
勇于必進變常者多矣顧乃以安靜處之未失乎
常雖進不遽待時而已以此涉世何咎之有
九二需于沙小有言終吉
象曰需于沙衍在中也雖小有言以吉終也
沙去險為漸近未之溺也故二言需于沙沙以衍
而在中何憚而不進然前有六四之險未免于小
有言君子處之豈直與相交為敵者哉惟其得中
平其心以待之小人自不得以用其險此所以爻
謂之終吉而象謂之吉終也
九三需于泥致寇至
象曰需于泥災在外也自我致寇敬慎不敗也
泥之于水最近而逼又其性善陷非若沙之不陷
而遠于水也二之需于沙已不免小有言至三則
重剛不中乃君子過于用剛而四以小人阻之隂
險在前故言需于泥泥則陷于坎險之中坎體為
盗寇也災也了齋陳氏曰災在外則非我自我致
寇則非人非我者无妄之災非人則敬慎在我况
九五以同德相濟之雖勇于進而不敗也此九三
之所以不病于剛也
六四需于血出自穴
象曰需于血順以聽也
六四坎體之小人也方五之一陽陷于險中三陽
上行同德濟險乃君子道長之漸而四以隂柔在
上獨與之抗當是時也坎為血言需于血則隂𩔖
之傷也坎以陷為穴言出自穴則隂出而避之也方其
未出也所謂四者為險為難為災為寇及三陽上
應于五而四亦與初為應君子亦非輕絶乎小人
也需其自委順而聽命云爾
九五需于酒食貞吉
象曰酒食貞吉以中正也
坎體多言酒食如困于酒食之𩔖以九居二養之
失其道則為困以九居五養之得其道則為需五
其需之主歟大象言雲上于天需君子以飲食宴
樂宴樂與憂患為對若周之文武猶未免涉憂患
之域至成康而后可以言宴樂所需至此得矣然
玩所樂而忘所戒則宴安之鴆其毒尤慘惟五以
陽剛得中則酒食雖宴樂之時而常以正守之故
曰貞吉
上六入于穴有不速之客三人來敬之終吉
象曰不速之客來敬之終吉雖不當位未大失也
上不言需者需至于上無所復需也故言入于穴
穴一而已上入于穴則得所安四出于穴則有所
傷何也四當三陽之衝必有所傷然後出自穴以
避之而三陽與五為應上居九三相應之地必有
所安然後入于穴而與三陽同比于五三人三陽
也客者乾西北之位也速遽也不速之客三人來
者謂君子上進而小人遜順至上六而𫉬見盖上
六與九三相應九三以敬而不敗故上六亦以敬
而𫉬吉若初與二雖不當相應之位敬其一不敬
其二則必失其陽剛之𩔖三陽皆敬同比于五未
為大失是以上六得所安而終吉固異乎六四之
有所傷而後順也
訟
乾上坎下
&KR0320;&KR0320;&KR0320;&KR0306;&KR0320;&KR0306;
(終凶)(元吉)(不克食舊不克不永訟德訟所事)
訟之成卦乾以健而在上坎以險而在下險而健
訟之象也盖天下惟剛而險者為能訟亦必剛而
健可以主其訟也九五剛健中正其為訟之主歟
然訟之六爻有剛有柔初與三柔居陽位雖可以
訟而不至于訟二與四之隂位而居之以剛德故
已訟而不克訟惟上九處訟之極剛而不反决于
求勝是以終凶也盖必九五以中正主之如虞舜
之訟獄皆歸文王之虞芮質成是不特可以息天
下之訟亦可以使無訟也
訟有孚窒惕中吉終凶利見大人
彖曰訟上剛下險險而健訟訟有孚窒惕中吉剛來而
得中也終凶訟不可成也利見大人尚中正也不利涉
大川入于淵也
訟之所主者孚也乾以剛臨下坎以險遇上險而
健所以為訟也何以言有孚卦自遁來以九三之
剛易六二之柔而居下卦之中其中剛實為有孚
然上下二隂陷之未免窒而不通坎為加憂為心
病所以惕而知懼中吉者九二剛來有得中之義
終凶者上九過剛而有不可成之義利見大人者
以九五陽剛得位而尚乎中正不利涉大川者以
三陽乘坎險極而益深然訟之與需皆因坎而生
故皆言涉大川而需卦則利訟卦不利者需以健
往而出于險訟以健來而陷于險此吉凶之所由
以異亦所以見訟之不可長也
象曰天與水違行訟君子以作事謀始
天之與水其始未嘗違行也記于仲冬之月言水
泉動盖坎為陽水一陽之氣潛行于萬物之表高
下升降脉絡無間見于地行者水之餘耳是以水
在天下相違而為訟君子知違行者為訟則當求
其始之不違行者事親敬長待人接物皆有本然
之天理順理而動謀始之謂也
初六不永所事小有言終吉
象曰不永所事訟不可長也雖小有言其辯明也
初在下體之下去乾剛為尚遠入坎險為未深以
隂柔處之不能為訟故爻辭不言訟而言不永所
事永長也言其訟不可長也雖初與四相應失位
故小有言四體互離雖小有言而其辯明因其始
而知其終故曰終吉
九二不克訟歸而逋其邑人三百戶无眚
象曰不克訟歸逋竄也自下訟上患至掇也
周禮大司馬註眚字曰猶人眚瘦也王霸記曰四
面削其地
訟之二五君臣之位也臣無訟君之理惟五與二
两剛不相應故謂之訟使其不知自反則自下訟
上其患自取如手取物之掇乃患之所必至者惟
得中處柔是以彖曰剛來而得中雖訟而不克訟
歸而逋可也其邑人三百戶无眚者二正居臣位
有食采之邑以周室班爵禄推之大國之君其禄
為三百二十夫次國之君其禄為二百四十夫又
天子之卿受地視侯大夫受地視伯舉其成數則
曰三百戸方其歸而退聽也曰逋曰竄皆有自省
知懼之意是以无眚言不削奪其邑而可以長保
其富也至此則知象所謂患至掇者非九二得中
之事蓋所以為两剛不相應之戒特因九二以發
其義當于其不克訟之旨而深思焉
六三食舊德貞厲終吉或從王事无成
象曰食舊德從上吉也
三不言訟無訟也隂居陽位宜食于舊德而已游
氏謂舊德為世禄以二之邑戸推之則世禄為可
知禄不可私稱德而授食其舊德何訟之有然坎
險之極乘承皆剛所處不安雖貞而厲惟以正應
從上所以終吉或從王事无成者三從上之王事
而上九好訟三不敢成其事惟相應而同比于五
亦終吉之義也耳
九四不克訟復即命渝安貞吉
象曰復即命渝安貞不失也
即就也渝變也命者天理之正也訟上為方命則
從應為即命方命為逆則即命為復四與二皆以
剛居柔位故皆言不克訟然二五两剛不相應惟
能窒惕中吉是以无眚此與初雖相應而失位固
不免于小有言四為辨明知其不義而復即正理
變其不正而安于守正言不失者即命而變不失
正理所以貞吉也
九五訟元吉
象曰訟元吉以中正也
九五非為訟者也而爻言訟者謂九五以中正主
天下之訟而已合諸爻而論初三以隂居陽位皆
不為訟二四以陽居隂位皆不克訟上九好訟或
至三禠之惟九五以中正主其訟懲惡勸善悉歸
中正所以為元吉也
上九或錫之鞶帶終朝三褫之
象曰以訟受服亦不足敬也
鞶大帶也命服之錫也服以德授則天下莫不敬
其德敬由内心以生者也上九陽剛太過居訟之
終是謂終凶何有于德而至于以訟受服乎以内
卦邑戸食舊德推之必無位而爭爵邑者上居外
卦之外貴而無位争爵為可知如忽突以兄弟而
争蒯瞶輒以父子而争訟而或勝以至受服初非
德授何足敬也况未必勝乎故或之或者未必勝
之辭縱使勝之必有終朝三褫之辱信乎訟之不
可終也
師
坤上坎下
&KR0306;&KR0306;&KR0306;&KR0306;&KR0320;&KR0306;
(君命)(三錫)(左次)(弟子)(長子)(師出)
師之成卦坤在上為衆坎在下為律以律制衆師
之象也師以九二為主陽剛在下卦之中其主將
之任乎是以初之以律出師見可而進者也四之
左次无咎知難而退者也上之承家開國皆九二
之事所以言在師中吉若夫柔居陽位輕進敗事
者六三而已必有六五中順之君為之進退取舍
焉長子如九二則命之弟子如六三則舍之夫善
將兵者固王將之事而善將將者實大君之事也
師貞丈人吉无咎
彖曰師衆也貞正也能以衆正可以王矣剛中而應行
險而順以此毒天下而民從之吉又何咎矣
彖論丈人之義曰師衆也貞正也王者之道本乎
正能以正用衆而後可以當丈人之事也丈無他
義盖取乎分寸尺丈之丈五度至于丈則分寸尺
之所積其數為始定盖下卦坎體爾雅曰坎律銓
也兵法也生度此法度之所取正者惟九二以丈
人主此法度是以剛中而應行險而順乃王者仁
義之師而九二以法度用之非能以衆正者乎如
攻疾然雖曰毒之乃所以生之也民說而從為王
孰禦之此吉且无咎之義也
象曰地中有水師君子以容民畜衆
地中有水㐲而不見遇險即出乃寓兵于農之象
農民也兵衆也坤為衆之象坎以二隂為民之象
容民而後畜衆古者兵農之政盖見于此
初六師出以律否臧凶
象曰師出以律失律凶也
晁古易曰否字先儒多作不
初六師之始也古者用師之道師出以律而戒乎
失律如楚之亂次齊之散亂吳之争舍晉之争舟
皆失律之師失律為不臧不臧所以為凶出師之
初即以凶為戒則知王者不輕于用師如此也
九二在師中吉无咎王三錫命
象曰在師中吉承天寵也王三錫命懷萬邦也
二爻之正位也以九居之而後可以任閫外之權
上應六五之君則奉君而出師非承天寵而何五
二皆得其中故言在師中吉无咎曰王三錫命懷
萬邦者觀上六小人必亂邦之戒則知二之懷萬
邦者必非小人僥倖以求勝之舉惟九二以長子
帥師則以懷萬邦為主此有征無戰王者之師也
六三師或輿尸凶
象曰師或輿尸大无功也
三以隂居陽位志剛而體柔本不可以帥師故或
之言人君或委而任焉則貪進敗事輿尸之象也
徂徠石氏謂尸為主輿然經之言輿者如小畜之
輿說輹大畜之閑輿衛剝言君子得輿之𩔖皆不
以衆取義朱文公曰師徒敗撓輿尸而歸故三之
大无功視二之在師中吉為有間爻辭又於五六
發其義曰長子帥師弟子輿尸二者正安危存亡
之機不可不謹所擇此二之所以為吉三之所以
為凶也
六四師左次无咎
象曰左次无咎未失常也
六四重隂也居坤體之下坤隂以静退為主故曰
師左次傳以師宿為次次則止而不進是已軍事
進則尚右退則尚左夫二以中道行師左之右之
皆進退之常至四之時知其不可進而量敵慮勝
為之左次以退為進何失常之有此其義所以為
无咎也
六五田有禽利執言无咎長子帥師弟子輿尸貞凶
象曰長子帥師以中行也弟子輿尸使不當也
六五用將之主也柔順得中不為兵端不得已而
應之田有禽之象禽之害稼去其害而已用師之
道執其罪而聲言于衆故曰利執言无咎然柔順
之主用師固主于不暴任將或疑于不决曰長子
帥師以中行者謂九二之剛中也弟子輿尸使不
當者謂六三之失位也蓋二互三四震體震以初
爻為長子則次爻為弟子長子受任弟子失位亦
在乎五之所擇然弟子輿尸而下復繼之以貞凶
者師貞以丈人為吉丈人專主法度使小人参之
雖貞亦凶矣聖人申六三之爻辭而一再言之所
望于用將者甚切也
上六大君有命開國承家小人勿用
象曰大君有命以正功也小人勿用以亂邦也
上六師之成也凡用師之道師出則嚴其律於始
師休則正其功於終小人無自而入焉小人之所
由以入者常自不以律始惟不以律始故小人行
險僥倖以求勝師休之日將錄其一勝之功命之
開國承家則亂自此階非王者保治之道論功行賞
而獨以小人必亂邦為言必之一辭致戒于小人
尤切也
比
坎上坤下
&KR0306;&KR0320;&KR0306;&KR0306;&KR0306;&KR0306;
(无首)(顯比)(外比)(匪人)(比自有内孚)
比之成卦坤上坎下卦以九五一陽為比之主而
五爻皆隂𩔖不論其應否而專以比五為主故五
之得位陽剛中正有下臨諸侯之象至餘爻分位
如五等列爵有上朝天子之象二之藴德于内以
正應比五初之誠信質實自他而比五四之親賢
從上以近而比五皆有𫉬吉之道至若三之隂柔
不正所比匪人未免有傷也上之无終後而不比
其凶為尤甚耳惟九五得所比之道至於上下皆
得其應此比道之善者也
比吉原筮元永貞无咎不寧方來後夫凶
彖曰比吉也比輔也下順從也原筮元永貞无咎以剛
中也不寧方來上下應也後夫凶其道窮也
比之言吉者盖一陽為五隂所比比者輔也先王
封建萬國如輔車之𫝑得下之順以從而已筮者
决也原者再也九五在上再筮以自審其德元有
善之意永有久之意貞有固而不變之意能有此
三者然後為比之主可以无咎矣而五居尊位猶
在坎險不敢以自安故言不寧方來不寧與建侯
不寧之義方來與朱紱方來之文相同其心不寧
方且來比于下而後在下者無不比乎上夫上六
居比之極乃獨後乎五有凶而窮之道凡易言窮
者窮則能變所以卦言比吉也
象曰地上有水比先王以建萬國親諸侯
地上有水密比無間五王也餘爻諸侯也坤在下
國也晉畢萬卜事遇屯之比則曰坤土動于下是
為有國今坎水在上為衆乃衆建其國之象建萬
國則有以比乎國親諸侯則有以比乎王建之而後
親之密比無間之道也
初六有孚比之无咎有孚盈缶終來有他吉
象曰比之初六有他吉也
居比之初未與物交有誠信之道焉故言有孚比
之无咎然去五最遠未易遽比故再言有孚盈缶
缶者質也盈者實也質而且實則誠信素積于中
可以上比于五五亦自上比下故曰來非所應而
應焉故曰有他吉
六二比之自内貞吉
象曰比之自内不自失也
比之為道皆以衆隂比陽為貴如初之有他吉四
之外比貞吉皆以求比而後濟其有不求而自比
者惟六二得中應五比之自内初未嘗躁求于外
而知所謂不自失之道以正而比所以貞吉也豈
他比之可同哉
六三比之匪人
象曰比之匪人不亦傷乎
三隂柔不正去五甚遠而上比于四下比于二介
乎隂柔之間故曰比之匪人且二比五于内四比
五于外皆有貞吉之道何以謂之匪人以二四言
之固以比五為貞以三之一爻言之則上下隂柔
非所比之正誠可傷也已
六四外比之貞吉
象曰外比于賢以從上也
易以上卦為外下卦為内而二體亦各有内外四
與五同體而言外比亦所以比五也五以陽剛中
正為比之主以德則賢也以位則上也四之比賢
從上于義為正盖四與二同義皆柔順得位故二
言比之自内四言外比而皆謂貞吉
九五顯比王用三驅失前禽邑人不誡吉
象曰顯比之吉位正中也舍逆取順失前禽也邑人
不誠上使中也
五比之主也一陽居中正之位顯比道于天下豈
有心于求比者哉譬之從禽設驅逆之車逐禽于
圍乃田獵之常今王田不合圍三面而驅順而來
則取之初不強其來逆而去則舍之亦不遏其去
雖失前禽不顧也盡吾之比而已故以邑人言之
邑人從王而田乃已之私屬不待告誡而舍逆取
順自然有相比之理以此比天下不特順者來比
而逆者亦以不比比之吉孰大焉此無他使之以
中而已
上六比之无首凶
象曰比之无首无所終也
乾比既濟未濟皆以上為首
比以九五陽剛為主而羣隂皆比上居一卦之極
而不能比无首也无首者无所終也以上下言之
則為无首以始終言之則為无所終此即卦辭所
謂後夫凶深所以為不能比乎陽剛者之戒
周易總義卷三
