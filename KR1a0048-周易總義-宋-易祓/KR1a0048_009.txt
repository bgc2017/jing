周易總義卷九
宋易祓撰
山經
大過
兑上巽下
&KR0306;&KR0320;&KR0320;&KR0320;&KR0320;&KR0306;
(女妻)(士夫)(棟隆)(棟橈)(老夫)(老婦)
大過之成卦巽下兑上上下二隂而四陽居中大
者過也卦之全體取象于木初為木之本上為木
之末本末俱弱故卦言棟橈也而諸爻皆以陽過
為義二爻以陽而近于本五爻以陽而近于末乃
木之弱者故皆有取于枯楊之象然謂之生梯生
華者二以陽居隂而五則過于陽也三爻與四爻
乘承皆陽乃木之剛者故皆有取于棟之象謂之
棟橈棟隆者四以陽居隂而三則過于陽也然曰
隆曰橈與卦言棟橈相反何也卦舉初上二爻言
之爻舉三四兩爻言之而過之義則同君子于其
過之中而求濟焉大過之所以亨歟
大過棟橈利有攸往亨
彖曰大過大者過也棟橈本末弱也剛過而中巽而說
行利有攸往乃亨大過之時大矣哉
大過以陽過為義而初上亦過于隂柔故以本末
弱言之本末既弱陽剛之所以為過也此大過所
以謂之棟橈蓋棟橈則顛而覆矣乃言利有攸往
何耶此以濟過之時言之夫大過之時未嘗有不
可支之𫝑而患無以濟過之責今也二五爻雖過
于剛而處之以中位巽順于内兑說于外巽而說
行則能抑其有餘之陽而濟其不足之隂所以利
有攸往而有亨之道也此大過之時所以謂之大
也
象曰澤滅木大過君子以獨立不懼遯世无悶
澤在木上而乃滅木大過也君子體大過之象獨
立不懼則所守在我而不可變遯世无悶則舉世
不我知而不加損是能以其大過人之德而行濟
過之事者也
初六藉用白茅无咎
象曰藉用白茅柔在下也
大過之四陽在上履物者也夫履物為履履于物
者為藉初以巽體在下隂柔之才上承四陽故言
藉用白茅蓋巽為草為白有白茅之象今初柔而
在下不能无咎陽剛大過而以柔藉之則謹畏自
持而四陽無所用其剛矣是能補其陽剛之過何
咎之有柔之善用也
九二枯楊生梯老夫得其女妻无不利
象曰老夫女妻過以相與也
二爻與五爻言老夫老婦者大過之義也凡物之
過乎少壯者皆以老為言說者多以二為老夫初
為女妻五為士夫上為老婦獨虞翻以老婦喻初
六以女妻喻上六謂巽為長女兑為少女而以大
過取義蓋二與五為應而五非其應也過乎五而
得于上六五與二為應而二非其應也過乎二而
得于初六二者皆過以相與此老夫老婦所以有
枯楊之喻然二謂之生梯五謂之生華者何也華
者𤼵而將散無所生息所以喻九五爻之過于陽
二則不然九二爻雖為老夫而以陽居在卦下體
陽過之始過而未及又得上六之士妻故言枯楊
生梯梯者顛而復蘖反其始也其榮在下根本甚
固誠大異于五之生華而無益于枯者也故曰无
不利彖言剛過而中乃亨九二之謂乎
九三棟橈凶
象曰棟橈之凶不可以有輔也
九三言棟橈凶而卦言棟橈亨者何也卦之全體
四陽為棟而本末俱弱棟橈之象惟君子有濟過
之道所以言亨九三則不然以陽居陽而上承二
陽末重本輕剛過于上雖與上為正應而上過于
柔弱且居大過之末具能輔之乎象言棟橈之凶
不可以有輔無輔于上宜其凶也
九四棟隆吉有它吝
象曰棟隆之吉不橈乎下也
四爻與三爻皆陽也而有棟隆棟橈之異者何耶
三以陽居陽上承二陽是為末重本輕與上為正
應而過于柔弱故言棟橈而不可以有輔四以陽
居隂下履二陽是謂本重末輕剛積于中不橈于
下此所以為棟隆之吉然與初為正應而初之柔
弱在下不能有濟苟私于從應未免偏係是有它
也故戒曰有它吝
九五枮楊生華老婦得其士夫无咎无譽
象曰枮楊生華何可久也老婦士夫亦可醜也
大過之九五得中居尊宜非二之比也然九二爻
乃陽剛之始乂得上六之少女為妻故其象為枯
楊生梯蓋梯者猶有生息之理五以陽居陽位陽
過而極又得初六之老婦婦既老矣無復生息雖
得士夫果何益哉故其象為枯楊生華陽剛上行
耗蠧之餘無益于枮其能久乎五本喻士夫而言
老婦者五與二皆取義于老二有生息之理故先
言老夫而繼之以无不利五無生息之理故先言
老婦而繼之以无咎无譽而象則以為可醜者亦
深戒乎陽剛之不可過者也
上六過涉滅頂凶无咎
象曰過涉之凶不可咎也
上居兑澤之極有過涉之象于是時也險難之𫝑
必有奔潰而不可禦者上六隂柔之極勇于濟難
以至于滅頂自其身言之所以為凶然殺身成仁
亦不可咎此義之所以為无咎也
坎
坎上坎下
&KR0306;&KR0320;&KR0306;&KR0306;&KR0320;&KR0306;
(過于用險)(出險)(出險)(坎窞)(有險)(坎窞)
坎險也坎之成卦卦之上下二體各以一陽陷于
二隂之中其義為兩險相重乃君子習坎之象初
爻言入于坎窞則其險在下二爻言求小得則未
出乎險三爻言來之坎坎則為重險往來之地下
三爻皆受險者也四爻言樽酒簋貳則人臣受險
之道五爻言不盈既平則人君用險之道上爻言
徽纆叢棘則過于用險而及于險上三爻皆治險
者也卦體上下皆險而彖言剛中為亨則專指二
五兩爻然二何以言未出中五何以言中而未大
中無定位以德為本惟五比四為剛柔相濟是以
習坎而不陷于險坎之所以亨也
習坎有孚維心亨行有尚
彖曰習坎重險也水流而不盈行險而不失其信維心
亨乃以剛中也行有尚往有功也天險不可升也地險
山川丘陵也王公設險以守其國險之時用大矣哉
險便習也坎以二隂為險而一陽陷于險中以重
險言之其險為益深所以貴乎習故曰習坎重險
也重險謂之二體而習不以重取義若取重義則
大象言水洊至不當復言習又言君子以常德行
習教事亦無重意此王輔嗣所以專有取于便習
之說凡重卦皆一字而坎獨加習字使人知重險
之可懼習其行險之道而已若禹湯文武數聖人
皆未免于險難惟其能重是以能安此聖人憂患
以仁天下後世之心至于習坎險而後見也蓋天
下之至險莫如水水流而不盈者正所以為險行
險而不失其信則三五陽剛中實其德為有孚卦
言有孚維心亨而彖以剛中明之剛中其心之謂
歟行則有尚謂出險也往則有功謂濟險也如天
地有自然之險王公有設險之固險之時何如哉
彖復以大言之謂因其所以為難而亦所以為用
惟聖人體習坎之義所以能用其大者也
象曰水洊至習坎君子以常德行習教事
水之洊至為至險故貴乎習坎君子以常德行習
教事如政刑之𩔖亦習之以有常之德詩之美宣
王者曰有常德以立武事武事即教事之一也而
詩人猶以常德為戒此所以修攘復古得習坎之
道也君子以之
初六習坎入于坎窞凶
象曰習坎入坎失道凶也
夫一陽陷于二隂之中為坎而初之習坎又居重
坎之下故曰入于坎窞又說文謂坎更有坎曰窞
言其險為尤深君子處之必有濟險之道所謂道
者其有孚維心亨歟初爻以隂柔之才上承陽剛
而心不相孚習險所以出險而反陷于坎窞此失
道之所以凶者也
九二坎有險求小得
象曰求小得未出中也
夫易之為道陽無求于隂而隂有求于陽是求有
益于得者也蒙卦之童蒙求我者是也陽有求于
隂是求無益于得者也坎卦之坎有險求小得者
是也蓋二陷于險未能出乎險中而欲上求乎九
五之陽乃相敵而不相應惟與上下之二隂相比
僅足以自振而已是求小有得者也小者謂二隂
也二隂非濟險之才者也乃以剛中求之即小有
所得果何益于求哉
六三來之坎坎險且枕入于坎窞勿用
象曰來之坎坎終无功也
來退也之進也三爻隂柔不立居下卦之上退而
從二既陷于險進而從四復涉于險故曰來之坎
坎將奚適哉而乃自以為安險而且枕枕者安也
安于不安之地故與初皆入于坎窞然初在下而
不能出險三比于四而反陷于深險故戒以勿用
用則終于无功也
六四樽酒簋貳用缶納約自牖終无咎
象曰樽酒簋貳剛柔際也
王注一樽之酒二簋之食瓦缶之噐晁氏古易以
先讀樽酒簋為一句貳用缶為一句則與衆辭不
合矣蓋樽以盛酒簋以盛黍稷取坎為酒食之義
也當從注
八卦重體諸爻皆不相應惟以近比為貴六四以
隂居隂而上比于五九五以陽居陽而下比于四
四五爻君臣之位而言剛柔際也與解卦之四五
爻同義蓋剛柔各當其位而相孚之意自有得于
禮文之先者樽酒簋貳噐皆用缶至于納約信以
牖前為禮亦不必堂序行禮之地足以見其質實
之至五與四相孚如此其終所以无咎也
九五坎不盈祗既平无咎
象曰坎不盈中未大也
晁古易祗古文多字見復初九
九五剛中在上若足濟險而一陽尤陷險中故言
坎不盈水不盈科不行故雖中而未大然濟險之
責將奚所屬五比于四剛柔有以相濟故又言祗
既平祗者多也水多則有通流之漸行則有尚此
四五所以言无咎也
上六係用徽纆置于叢棘三歲不得凶
象曰上六失道凶三歲也
坎之上與初其位不同而皆謂之失道何也初爻
以隂柔居重坎之下處于險而未能出于險上爻
以隂柔居重坎之極過于用險而反陷險之内二
者失道則一而上為甚蓋九五君位當以道處險
而比于六四則剛柔足以相濟不過于用險至于
上九則險難已極如係用徽纆置于叢棘無可出
之理三爻求應而非其應則不能相援故言三歲
不得也是上爻則有過于初之坎窞矣此初上二
爻所以皆言其失道凶也
離
離上離下
&KR0320;&KR0306;&KR0320;&KR0320;&KR0306;&KR0320;
(出征)(戚嗟)(突如)(日昃)(黃離)(履錯)
離明也離之成卦卦之上下二體各以一隂麗于
二陽之中其義為兩明相重乃三代以來人君重
明繼世之象初爻言履錯之敬則明之謹于始者
二爻言黃離元吉則明之正于中者三爻言日昃
之離則明之善于終者下三爻離體前一君之象
也四爻言突如其來如則剛躁之害我明者五爻
言出涕戚嗟則憂畏而保其明者上爻言出征折
首則慎動而用我明者上三爻離體後一君之象
也前後皆明是為重明苟繼世之時所麗非正則
禍亂實階于此秦隋季世其事亦可為鑑此離之
所謂重明要在乎謹所麗而已也
離利貞亨畜牝牛吉
彖曰離麗也日月麗乎天百穀草木麗乎土重明以麗
乎正乃化成天下柔麗乎中正故亨是以畜牝牛吉也
離之為麗者明也卦言利貞亨而彖以日月草木
百穀釋之既曰重明以麗乎正乃化成天下又曰
柔麗乎中正何也夫柔之麗乎中者五爻也柔之
麗乎中而正者二爻也二明于始五重于後五得
中在上亦欲麗乎六二之中正是知離之成卦所
主在二也六二柔順而有牝牛之象蓋人之惡乎
柔順者為其邪而已今麗乎中正亦何惡乎柔順
也畜者養也養之以中正之道即利貞亨之義此
重明之得所麗者然也
象曰明兩作離大人以繼明照于四方
作如雷雨作解天地解而雷雨作作字為句
明兩作離者所以繼明也象之取義不一繼與重
異重有前後相重之義繼有始終相繼之義繼明一
而已何以言兩作哉大人與日月合其明明之所
形有始有終苟或一息之不繼則明有時而或息
惟始終相繼之無有間斷所以無遠不照方是大
人之明者也
初九履錯然敬之无咎
象曰履錯之敬以辟咎也
離者火也躁而麗于物故于其初者戒之蓋文明
之初侈靡紛華錯然于前當是之時出與物接吉
凶休咎實係于所履一或不敬咎所必至古之人
主惟知履錯之敬而不至輕于所履此避咎之方
所以无咎者也
六二黃離元吉
象曰黃離元吉得中道也
二爻與五爻皆以柔得中道柔之麗乎中者五爻
也柔之麗乎中而又正者二爻也中正之道惟六
二爻能兼之彖言柔麗乎中正故亨是謂黃離蓋
六爻中正之爻而黃即中正之色與坤之黃裳同
義所以皆謂之元吉象以元吉為得中道者離以
中為重之故也
九三日昃之離不鼔缶而歌則大耋之嗟凶
象曰日昃之離何可久也
鄭薜本無凶字晁古易按無凶字得象數
九三爻下卦離體之極也夫日過則昃作易者所
以致日昃何可久之戒蓋有始有卒者天道之常
也當衰暮之年知道者處之如唐堯之明揚側陋
周武王之貽謀燕翼安乎常而已矣若夫不鼓缶
而歌則大耋之嗟未免有哀樂之相襲非知道者
也
九四突如其來如焚如死如棄如
象曰突如其來如无所容也
四已升乎上體而火性炎上逼近六五當重明之
始或有害我之明突如其來如如舜之四凶周之
四國盛世所不能兔惟六五爻柔中在上麗乎中
正不為剛所陵而四則无所容適所以貽自焚之
禍以至若燼而死若灰而棄其殘滅有如此者乃
剛而犯上之故也
六五出涕沱若戚嗟若吉
象曰六五之吉離王公也
六五以柔中處尊位重明繼世之主也人主繼世
之初以代親為憂故言出涕戚嗟取互兑為澤為
口之義象言六五之吉離王公者言必若是而後
可以麗王公之位在書顧命康王之誥是已若曹
丕為嗣而喜見辭色君子以是知魏祚之不昌憂
樂之間吉凶判焉此不以位為樂者所以麗正而
𫉬吉也故其宜耳
上九王用出征有嘉折首𫉬匪其醜无咎
象曰王用出征以正邦也
上九言王而不言公者公無專征之義而出征乃
王者之事蓋重明之始以正邦為急有扈之戰商
奄淮夷之伐皆人主繼世不得已而征不服有嘉
折首則如殱厥渠魁之𩔖𫉬非其醜則如協從罔
治之𩔖不過曰用以正邦而已此上九雖言无咎
及其成功則六五之所以為吉者也
周易總義卷九
