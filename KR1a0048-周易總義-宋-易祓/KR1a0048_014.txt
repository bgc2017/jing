周易總義卷十四
宋易祓撰
下經
革
兑上離下
&KR0306;&KR0320;&KR0320;&KR0320;&KR0306;&KR0320;
(豹變)(虎變)(改命)(三就)(已日鞏用乃革黃牛)
革之成卦離在下兊在上澤火相變為革之象革
者變也黃帝堯舜氏以来變通不窮皆革之義而
彖言湯武革命乃革道之大者初爻不可以有為
故言鞏用黃牛伊尹耕莘大公釣渭之時也二爻
中正得君可以有為故言已日乃革之伊尹就商
太公歸周之時也三爻言三就則升陑孟津之役
四爻言改命則南巢牧野之舉五爻言虎變則革
夏反商之事爻辭皆言有孚者革而當者也上爻
言貞凶居貞吉則都亳都鎬之後濟其革之過者
也其他如不相襲禮不相沿樂以至改正朔易服
色之類无非通變之道革之貴乎時義者如此
革已日乃孚元亨利貞悔亡
彖曰革水火相息二女同居其志不相得曰革已日乃
孚革而信之文明以說大亨以正革而當其悔乃亡天
地革而四時成湯武革命順乎天而應乎人革之時大
矣哉
革卦之上體兊為澤非水也而彖言水火者火不
宜居澤水之下取水火相息之義而已亦兊離二
女同居而志不相得之意盖離火至正秋之兊則
為澤水所變故曰革然聖人之有所革于天下不
能使人之遽信俟其已日乃孚非革而信者乎以
卦彖言之文明以說所以釋革卦上下二體之義
也大亨以正所以釋革卦元亨利貞之義也是以
宜革而當其悔乃可亡也彖復以天地之成四時
湯武之順天應人以推明革之時義知時義之大
則知革卦之所以為大者也
象曰澤中有火革君子以治歷明時
澤中有火者天地革之義也治歷何取乎革日行
之度每歲有差堯命羲和歷象日月星辰昴中之
時日躔于虛至周已躔于牽牛其後躔于南斗歲
差有法革之而後當所以推明天地革而四時成
之大義者也
初九鞏用黃牛之革
象曰鞏用黃牛不可以有為也
革卦之初九爻陽剛未中乃不可以有為之時故
戒之以鞏用黃牛之革此皮革也借用其義鞏者
固也黃者中色也牛者順物也中順者六二爻之
德何以言于初九爻初九用六二之德而不敢以
自用故曰鞏鞏則自外而来于内與遁卦之六二
爻同辭遁言于下卦之中而革言于下卦之初初
則尤不可以有為者也
六二已日乃革之征吉无咎
象曰已日革之行有嘉也
六二爻柔順中正臣道之善者也上應九五爻剛
柔相濟于是乎可以言革矣然臣道不可先乎君
先乎君則咎所由生故已日乃革之言革之已日
者九五爻以正應在上待其巳事之日而往應焉
是以行則有嘉盖君與臣相得往吉自可无咎尤
革卦之道至為善者也
九三征凶貞厲革言三就有孚
象曰革言三就又何之矣
九三爻以隂居陽位過中妄動其征必凶其道為
至危守以貞固亦為貞厲然離之體在下初爻不
可以有為二爻于已日乃革之三爻則革之而就
稽之于衆亦云可革故曰革言三就三陽數之老
者也上六爻為正應有孚也有孚則革之而當又
何之焉言其不可舍是而他有所之已上三爻皆
以互乾卦之體為有孚
九四悔亡有孚改命吉
象曰改命之吉信志也
革卦六爻之中惟九四爻不當位宜有悔也而居
澤火革之際其動也革而當悔亡矣是以下與初
六爻相應上與九五爻相比上下交信為有孚其
志既孚于人而後可以言改命改命即革命之義
也易之取義不一故不言革而言改九四爻互巽
卦之體為命當革卦上下之變則為改命之象也
改命于有孚之後上與下信其志所以為吉也
九五大人虎變未占有孚
象曰大人虎變其文炳也
革卦九五爻言大人亦猶乾卦九五爻之言大人
也乾卦于五爻有飛龍之象革卦于五爻有虎變
之象均是大人也而象則異亦各因其時而已盖
革之上卦兊體兊西方為虎變下與六二爻為應
六二居離體之中柔順而文明其文炳然惟革之
大人足以當之當革之時固不待占而已為有孚
與二爻四爻之有孚異矣
上六君子豹變小人革面征凶居貞吉
象曰君子豹變其文蔚也小人革面順以從君也
上六爻革道之成者也革至于五爻大人虎變其
文巳炳然至于上爻則人心從化在君子則下大
人一等謂之豹變其文茂密故曰蔚小人則回心
向道以正王面故曰面面取乎所向而已君子本
與君同向為成文之美小人本與君不同向亦為
順從之義當是時也何革為哉若復紛更是謂征
凶矣惟能與天下相安而歸乎常所以居貞而吉
此持盈守成之爻也哉
鼎
離上巽下
&KR0320;&KR0306;&KR0320;&KR0320;&KR0320;&KR0306;
(玉鉉)(黃耳)(折足)(耳革)(有實)(顛趾)
鼎之成卦巽居下離居上取象于鼎者也易之諸
卦皆言象近取諸物以為象者鼎與井而已井卦
以木巽水鼎卦以木巽火二卦皆以飬人為義故
皆實象明之今鼎卦之六爻初爻言鼎顛趾則以
隂柔在下為足二爻在下卦之中位為鼎有實三
爻在下卦之上為鼎耳革四爻應乎下卦之初爻
為鼎折足三者皆以陽剛在中為腹五爻言鼎黃
耳則以柔居中為耳上爻言鼎玉鉉則以剛柔相
節為鉉全體皆具而後足成鼎之用也盖鼎卦之
與井卦其用在五爻而成功皆在上爻井之卦至
上六爻而後為元吉鼎之卦至上九爻而後為大
吉皆所以全飬人之道以溥利者也
鼎元吉亨
彖曰鼎象也以木巽火亨飪也聖人亨以享上帝而大
亨以飬聖賢巽而耳目聰明柔進而上行得中而應乎
剛是以元亨
鼎卦繼于革卦之後故初爻利出否否道既革鼎
而新之斯謂之元必元吉而後可以言亨物之不
亨不知元吉之道者也彖為之推廣其象巽木居
離火之下以木巽火也巽下也以木下于火亨飪
之象也惟聖人為能極其用亨以享上帝則天道
貴乎質故其禮為亨大亨以飬聖賢則人事貴乎
文故備其禮而為大亨又上卦離為目五爻為耳
下巽巽也自下而上故言巽而耳目聰明盖卦自
巽来柔進而上行于五爻五爻以柔得中而進乎
九二爻之剛中君臣以中道相孚而成革故鼎新
之功至是而後言元亨則吉亦在其中矣
象曰木上有火鼎君子以正位凝命
木上有火離與巽成體乃鼎之象也禹之貢金九
牧鑄鼎象物三代傳之以為有國者之大寶鎮離
體在上位也必有大寶而後可以正離明之位巽
體在下命也必有大寳而後可以凝巽申之命至
于武王乃遷鼎于雒邑周公遂定鼎于郟鄏皆正
位凝命之大旨也
初六鼎顛趾利出否得妾以其子无咎
象曰鼎顛趾未悖也利出否以從貴也
初六爻居卦之下為鼎趾仰而從四爻之正應則
趾反居上顛趾之象趾顛則鼎覆咎也于義為悖
今象言未悖者何也盖鼎當致用之始欲取其㓗
新者必去其穢故者否者故穢之物也利出否以
從貴則雖顛趾而末悖易以陽為貴隂為賤初爻
之應四爻以賤從貴者也巽在互兊之下為妾三
陽爻在前為子長子主噐正鼎之象亦子貴賤妾
之義又初爻之隂柔妾也顛趾而未悖者也上從
四爻之正應子也出否從貴者也是以无咎
九二鼎有實我仇有疾不我能即吉
象曰鼎有實慎所之也我仇有疾終无尤也
九二爻鼎之腹也正應在六五爻易以陽為實隂
為虛六五爻隂柔而虛其中九二以陽剛應之則
虛者實矣故曰鼎有實然二爻五爻雖正應而二
去五尚遠其間必有梗其進者春秋傳曰嘉耦曰
妃怨耦曰仇以六五爻言之二爻其嘉耦而三四
爻其怨耦歟三四爻以陽剛不中之才見阻于上
下交際之間二爻將柰之何哉惟謹其所之不容
悅以詭随亦不輕躁而冒進二爻亦乘剛在上互
兊體為毁折是謂我仇有疾不我能即矣其終至
於九二爻六五爻自然相應亦無所取于我也乃
君臣相得斯謂之吉者歟
九三鼎耳革其行塞雉膏不食方雨虧悔終吉
象曰鼎耳革失其義也
九三爻亦鼎之腹宜有實者也而曰鼎耳革者耳
謂六五爻正所謂運鉉而逹其腹之所容者惟上
无正應失隂陽相濟之義則鉉塞不行而五之耳
無所用力子其間實在其中美如雉膏誰得而享
之耶上卦離明為雉膏互兊口在下為不食不食
則烏能无悔然君子處已之道要使美實備于我
而不計其行之通與塞及其終三爻與二爻以同
體順乎五爻隂陽相濟有至和將雨之道此所以
虧其始之悔而終以𫉬吉也
九四鼎折足覆公餗其形渥凶
象曰覆公餗信如何也
九家京荀虞以形為刑以渥為剭重刑也音屋薛
云古文作渥
九四爻亦鼎之腹宜有實者也其實在二陽之上
已過于溢而乃以陽剛之才求應于初爻初爻趾
已顛而四爻互兊為毁折故曰鼎折足覆公餗盖
四爻近君位為公之象也公為上所委任信如何
也而可以覆餗敗事也宜乎刑之至于渥則其凶
可知矣折足可乎哉
六五鼎黃耳金鉉利貞
象曰鼎黃耳中以為實也
六五爻為鼎黃耳黃取中色所以虛中受實為鼎
之主然在鼎之上受鉉以舉鼎者乃耳也在鼎之
外貫耳以舉鼎者乃鉉也上九爻以剛陽為金鉉
而言于六五爻者謂六五爻以中處居無為之地
而来上九爻剛實之助也以貞為利君臣相正之
義得矣
上九鼎玉鉉大吉无不利
象曰玉鉉在上剛柔節也
上九爻居鼎之極而在趾腹耳之外乃鉉也鉉在
鼎之外勇于從五以成運動之功六五以柔中而
資上九之陽剛故曰金鉉金鉉者取其剛而已未
足以語其德之全也至上爻處一卦之外以剛履
柔如玉之剛柔有節故曰玉鉉鉉之為用一而已
在上爻為鉉在五爻為金鉉至是而後見其佐五
爻以成運動之功然功成矣而不居其功所以大
吉而亦無所不利者也
震
震上震下
&KR0306;&KR0306;&KR0320;&KR0306;&KR0306;&KR0320;
(索索)(往來遂厲泥)(蘇蘇)(來厲)(虩虩)
震者動也一陽動乎二隂之下為雷之象合卦之
二體則為洊雷震初九爻前震也前震人所駭懼
故虩虩九四爻後震也後震人所暇豫故啞啞此
前懼後喜之義也六二爻言震来謂前震之来也
六五爻言震往謂前震往矣後震復来也二近乎
初之震五近乎四之震最近則最危故皆以利言
之然二之震言来厲震来虩虩也故喪貝五之震
往来厲笑言啞啞也故无喪此先喪後得之義也
六三爻去震為遠故言震蘇蘇而无眚上六爻去
震亦遠故言震索索而无咎此又玩則招禍恐則
致福之義也卦中六爻之義取象洊雷則是恐懼于
先而修省于後其用震之道者歟
震亨震来虩虩笑言啞啞震驚百里不喪匕鬯
彖曰震亨震来虩虩恐致福也笑言啞啞後有則也
震驚百里驚遠而懼邇也出可以守宗廟社稷以為祭
主也
王昭素按徐氏云出字上脱不喪匕鬯四字
震卦之所以言亨者初爻與四爻也二爻三爻五
爻上爻所震也虩虩者顧慮不安之貌啞啞者笑
聲不𤼵之貌震之方来而顧慮不安者乃所以為
致福之理此以前震論初爻也震之往来而笑聲
莫知所自可以為後之則此以後震論四爻也然
四爻之遂泥不如初爻之吉者坤一索于初而後
震謂之長男其象為雷雷乃𤼵聲之時初爻有震
驚百里之威所以言吉四爻之遂泥者亦初爻之
餘威而已驚遠者謂五爻也懼邇者謂二爻也匕
鬯謂秬鬯鬱鬯灌地以求神之出皆長子主噐之
象二爻居中正之位惟以恐懼致福所以喪貝五
爻得中而處尊位惟其後之有則所以无喪此不
喪匕鬯出則可以守宗廟社稷乃所以𤼵明震亨
之義也
象曰洊雷震君子以恐懼修省
洊者如水洊至習坎之義重也重云者上下皆震
故曰洊雷震初爻為前震恐致福也所以貴乎恐
懼耳四爻為後震後有則也所以貴乎修省耳然
必有取乎洊震者欲君子之恐懼修省不敢一日
間斷以自已也
初九震来虩虩後笑言啞啞吉
象曰震来虩虩恐致福也笑言啞啞後有則也
震者長男之卦也以初爻為主故初爻與卦皆言
震来虩虩笑言啞啞其詞雖同而其時不同盖卦
以全體言故喜懼同時爻以各體言故前懼後喜
以初爻本無啞啞之象于笑言字上獨加後之一
字則知後字乃上卦之九四爻特舉九四之啞啞
為初爻之虩虩發義自二爻至上爻皆不言吉而
初爻之獨以吉稱國本所關以恐懼致福而後遂
有則故于初爻𤼵明吉之義也
六二震来厲億喪貝躋于九陵勿逐七日得
象曰震来厲乘剛也
二爻次于初爻乘初爻之剛故言震来厲震方来
厲未免喪其所有耳古者寶龜而貨貝貝之為貨
人所資者也今喪貝及十萬之數且極其高遠躋
于九陵所喪何其多耶惟二之長男柔順中正能
以恐懼自守雖有所喪初不必逐七日可得矣七
日者卦中之六爻周而復始故言七日可得以其
當于所位故焉耳
六三震蘇蘇震行无眚
象曰震蘇蘇位不當也
三爻遠于初爻者也不若二爻之最近而最恐然
二爻以長男居正得中以厲存心喪貝必得三爻
不當位故曰蘇蘇言神氣緩散而不伸也當前震
之来行以避之僅以旡眚乃怠慢之所自取也
九四震遂泥
象曰震遂泥未光也
九四爻後震也陽剛失位與前震為不同初爻之
一陽方来震所以亨今一陽間于上下四隂爻之
間且互坎卦為未光其震遂泥而不釋故曰震遂
泥泥讀為致遠恐泥之泥以其威極必䙝不若初
之恐懼致吉也
六五震往来厲億无喪有事
象曰震往来厲危行也其事在中大无喪也
以六居五爻正長子主噐之時也五爻與二爻皆
震之最近者其得喪亦在乎所處之位而巳二爻
以震厲有喪有得五爻往来皆厲何以有得无喪
且成天下大有之事盖居得尊位正所以𤼵明不
喪匕鬯出則可以守宗廟社稷以為祭主之義爻
言億无喪象言大无喪皆衆多之事此出而主噐
所以尤貴乎恐懼修省也
上六震索索視矍矍征凶震不于其躬于其鄰无咎婚
媾有言
象曰震索索中未得也雖凶无咎畏鄰戒也
上六爻隂柔居震體之極雖比于六五爻之中而
志不相得故曰中未得也索索者氣衰而不振之
貌矍矍者目動而不安之貌將安之乎所以征凶
也然尚遠于四爻非若五爻之鄰于四爻也九四
爻之威僅足以及我之鄰而不能及我之躬故曰
震不于其躬于其鄰畏鄰戒而恐懼以臨之是以
雖凶而无咎然而九四之爻乃陽之爻也上六之
爻乃隂之爻也隂與陽兩相配合婚媾之義不能
恐懼于震来之始迨乎迫之始知所畏宜其婚媾
有言此亦必不能免之者矣
艮
艮上艮下
&KR0320;&KR0306;&KR0306;&KR0320;&KR0306;&KR0306;
(敦艮)輔身限腓趾
艮卦以兼山為止不徒止也止有行之理惟其時
而已知時之說則知行與止之說聖人觀象設卦
而艮以背為主寧非專于止者哉盖人之身惟背
為止專于止則止其所未足以明艮止之義故諸
爻皆以動體為象初六爻言艮其止六二爻言艮
其腓九三爻言艮其限六四爻言艮其身六五爻
言艮其輔至上九爻則言以厚終由爻義推之固
以動體為言動而不適乎時則各囿于一偏非艮
體之全亦為止其所止惟聖人得乎時止時行之
道是以卦中六爻之動隨所感而應之也故曰動
靜不失其時其道光明行于其所當行止于其所
可止行止皆當乃盡艮之道者也
艮其背不𫉬其身行其庭不見其人无咎
彖曰艮止也時止則止時行則行動靜不失其時其道
光明艮其止止其所也上下敵應不相與也是以不𫉬
其身行其庭不見其人无咎也
晁古易按艮其止只依卦辭作艮其背
艮卦以止為義卦之定體也卦辭不過曰无咎而
已未足以言聖人之止彖辭始𤼵明艮之之一字
謂卦以艮名者時止也盖天下之理凡可止而不
止與夫不當止而止者皆非聖人之時以舜之安
汝止言之宜若淡然而無所事者及惟動丕應傒
志則出而酬酢萬物之變是為時止則止時行則
行動靜不失其時其道光明此行止以時乃聖人
之事若言艮其止止其所也上下六位之爻皆敵
應而不相與故曰艮其背背者以相背為義如兩
人背行則在我不𫉬其身至于在人則行其庭不
見其人此止其所止之義非聖人時止時行之道
者也是以不能隨所感而應之惟能有以補其不
相與之過使之情通此无咎之謂也
象曰兼山艮君子以思不出其位
重艮為體兼山之象山以靜為義是以君子思不
出其位夫所謂位者凡我所當為而不可過于有
所為者皆位也天下之理初非甚高難行不過君
止于仁臣止于敬父子止于慈與孝其諸君子思
不出其位者乎然必以思言之思乃出于心憧憧
往来何有紀極惟能思不出其位則盡我所當為
之理是得其所止者也
初六艮其趾无咎利永貞
象曰艮其趾未失正也
初六爻居卦之下乃足趾之象凡人之行也必先
舉趾趾貴乎動而艮止之下動必失正正之于初
則不果于有行于正為未失何咎之有也然初六
爻柔順未必能固守其正故利在永于貞盖貞則
正固而有常矣是謂得其所止之理此所以致戒
于艮之初六爻也
六二艮其腓不拯其隨其心不快
象曰不拯其隨未退聽也
六二爻居艮止之上其象為腓矣腓者足之腹也
上與股相依股動則腓隨非能自動者也隨乎三
而已何以知其所隨在三爻盖咸卦之九三爻言
執其隨謂股也股居下卦之上剛而不中六二爻
能以中正拯之則剛而不病于剛今六二爻以隂
柔不能拯三而惟志于隨九三爻亦過剛不中不
能退聽于二是以其心不快凡在下位而上無應
援乃柔而不立艮其腓之謂也
九三艮其限列其夤厲薰心
象曰艮其限危薰心也
九三上九爻皆成艮之主也上九居一卦之極而
無所累于止以敦艮而止三爻下卦之上上下之
際皆接于我而乃能固止其所是謂艮其限列其
夤限與夤在人身皆為上下之交列而絶之能無
厲乎厲既薰心而象辭復謂之危盖人心之天未
始或忘心既不安其危特甚此三之言危薰心尤
有甚于二之心不快也
六四艮其身无咎
象曰艮其身止諸躬也
六四爻巳出下之體而進于上之體在人則為身
之象爻言艮其身而象釋之以止諸躬何也躬即
身之傴者也亦艮其背之義不言背而言躬躬猶
足以見其身與不𫉬其身者為不同然自其身之
傴者言之則見其背而不見其面故象于諸爻之
下不言止而于此爻獨言止者亦止諸躬而已豈
僅免于咎故曰无咎也
六五艮其輔言有序悔亡
象曰艮其輔以中正也
六五爻居尊位而在衆體之上其位為輔輔頰車
也言之所自出也夫君子出其言善則千里之外
應之出其言不善則千里之外違之從違之間榮
辱係焉能无悔乎五爻惟位乎中正觀其輔之所
止而知其出乎言乃有序是以命令皆得其正當
此悔所以能亡者也
上九敦艮吉
象曰敦艮之吉以厚終也
上九爻居一卦之極全兼山之體夫山者厚也故
曰敦艮盖敦至上九之爻乃成卦之主艮之終者
也天下惟善終者為難耳晚節不移惟厚德者始
能之此君子之行其所止非厚德不能以有立也
夫人之止難于久終故節或移于晚守或失於終
事或廢于久人之所同患也上九能敦厚于終止
道之至善所以吉也艮卦之六爻惟此為吉者以
其善于守終者也
周易總義卷十四
