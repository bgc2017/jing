周易總義卷八
宋易祓撰
上經
无妄
乾上震下
&KR0320;&KR0320;&KR0320;&KR0306;&KR0306;&KR0320;
眚疾(可貞)災(利往)(往吉)
无妄者實理自然之謂也其成卦震下乾上六爻
皆為无妄固有无妄而吉者亦有无妄而凶者吉
固其所當得理之常者凶固非其所當得理之不
常者也初言无妄往吉二言利有攸往四言可征
无咎謂在我有致吉之道而得其所當得者也三
言无妄之災五言无妄之疾上言无妄行有災眚
謂在我無致凶之道而得其非所當得者也惟君
子不以吉凶累乎已而常盡其所以處乎吉凶之
道安行乎實理之際而無所有期望乎其間蓋自
然而然此乃无妄之謂歟
无妄元亨利貞其匪正有眚不利有攸往
彖曰无妄剛自外來而為主于内動而健剛中而應大
亨以正天之命也其匪正有眚不利有攸往无妄之往
何之矣天命不祐行矣哉
朱文公易本傳曰史記作无望謂无所期望而有
得焉者其義亦通
无妄遁之變也九自三來下居于初初在内而為
卦之主合卦之二體震動而乾健九五爻以乾之
剛中而位乎上六二爻以震之柔中而應于下彖
言大亨以正者所以釋元亨利貞之義蓋乾言四
德純一不雜无妄言四德而繼之以匪正有眚則
參之以人事而不能純乎乾之德大亨以正天之
命而已然而命者理也順理而動之是為无妄之
正初二四五爻正也正則以往為利三上爻匪正
也匪正則以往為有眚是以不利有攸往在將安
之乎君子攸行其動以健而𫉬自天之祐然後可
以言无妄之正也行可妄乎哉
象曰天下雷行物與无妄先王以茂對時育萬物
天下雷行而物與之者无妄也惟其時而已得其
時則蟄藏者啓湮鬱者奮雖無所容心于萬物而
萬物莫不與之焉是以先王體之當萬物暢茂之
時對時育物而萬物莫不各遂其正性亦即物與
之之无妄也
初九无妄往吉
象曰无妄之往得志也
无妄卦之全體皆以正為利初爻之陽剛在内居
得其正又以動體為一卦之主上無係應以正而
動初無一毫人為之累自然以往而𫉬吉是謂志
無心之吉也
六二不耕穫不菑畬則利有攸往
象曰不耕穫未富也
二爻震體也居中得正而上應乾體之九五乾健
震動其動于天者故無一毫人為參乎其間大凡
世之所謂耕穫菑畬者皆人為也人為有致富之
理而六二之象言未富者不求乎富也二豈容心
于此哉不求于九五而九五自應焉不耕穫不菑
畬之象也如是而往也是謂无妄之往矣宜其无
所往而不為利者也
六三无妄之災或繫之牛行人之得邑人之災
象曰行人得牛邑人災也
卦之六爻皆无妄者也六三不中不正故設為此
義謂或者繫牛于此而行人得之行人莫知其所從
來而乃責牛于邑人此邑人所以罹无妄之災蓋
三爻互巽為繩直繫牛之象三爻居動體之上不
利有攸往邑人之象二爻以中正而動利有攸往
行人之象二爻以應而往三爻以無應而止是謂
行人得牛邑人之災也此雖无妄之災亦卦辭所
謂其匪正有眚者也
九四可貞无咎
象曰可貞无咎固有之也
四爻出震體之上居乾體之下而下無係應其可
果于有為者哉守吾乾剛固有之物故言可貞夫
可貞則不累于有為而後可以大有為是雖無期
望之心而不至于有无妄之災矣此其所以為无
咎者也亦正之利耳
九五无妄之疾勿藥有喜
象曰无妄之藥不可試也
易以乘剛為疾若豫之六五柔居尊位為剛所制
自取之也非无妄也夫无妄之九五剛中而應宜
若無疾然以其乘承皆剛或以疾言非所自取乃
无妄之疾也人之于疾惟藥可以巳之无妄之疾
則不然疾自外來何取乎藥治疾反以增疾故象
以為不可試惟陽剛守正不試以无妄之藥是謂
勿藥有喜无妄之至者也
上九无妄行有眚无攸利
象曰无妄之行窮之災也
卦辭言有眚在乎匪正上九以陽居隂位不特匪
正而已乾健至上本亢極之地也窮而无所之矣
是謂无妄行有眚无攸利而象則以窮之災釋之
者何也蓋在天曰災在人曰眚以眚為災者人事
即天理之應者也
大畜
艮上乾下
&KR0320;&KR0306;&KR0306;&KR0320;&KR0320;&KR0320;
(尚賢)(畜賢)(畜賢)(上合志)(受畜)(受畜)
大畜之成卦艮在上而畜乾于下大者畜也凡乾
在重卦之下體者皆取象于君子故易以大畜為
畜賢之卦然賢者難進而易退若之何可以畜之
哉古之聖人必以尚賢為先畜賢為後初爻之利
已二爻之輿說輹雖不輕于進而受畜于正應四
爻言童牛之牿五爻言豶豕之牙雖無求勝之心
而能應剛于下是固可以畜言也若三爻言良馬
逐上爻言何天之衢亨則賢路無往而不通尚何
待于畜之云乎哉然上之陽爻曰亨而四五之隂
爻曰喜曰慶曰吉曰元吉者隂柔雖貴乎能畜而
陽剛有自亨之理此畜道之所以異也
大畜利貞不家食吉利涉大川
彖曰大畜剛健篤實輝光日新其德剛上而尚賢能止
健大正也不家食吉養賢也利涉大川應乎天也
卦之辭言利貞者以上三爻言之蓋上三爻所以
畜賢下三爻乃賢者之畜德剛健篤實者乃乾之
德也輝光日新者乃乾德之發見于外者也蓋賢
者畜德初不輕于進在乎以正用之而已惟上九
自大壯九四而變故言剛上且與九三合德而陽
剛得以上進故言尚賢三引同類並升而四五以
艮體畜之故言止健止健者正也尚賢者尤正也
是謂大正然賢者亦不可以徒尚也尚賢而不與
之共天位治天職食天禄是以犬馬畜伋也非養
賢也養之有其道而賢者不使之家食吉孰大焉
二爻至四爻互兑澤為大川所以成利涉之功利
涉大川者非天也而謂之應乎天者乾之陽剛上
行而上或行之四五或止之曰止曰行天道之自
然應乎天而行此尚賢而止健大畜之道也
象曰天在山中大畜君子以多識前言往行以畜其德
天在山中非謂山之可以畜天也所以發明大畜
之義君子以多識前言往行以畜其德者互兑體
為口為說言也互震體為足為動行也艮止于上
有成終之義前言往行也以此畜乾之德所以貴
乎識之多君子多乎哉不多也一以貫之而已
初九有厲利已
象曰有厲利已不犯災也
大畜六爻之義最為易曉下三爻則明賢者難進
之義上三爻則明人君與大臣進賢之義乾之三
陽在下賢也初又在其下而上應六四若他卦則
以正應為相得在大畜則相應乃所以相止四居
艮體以艮止乾為災與无妄之六三近比于乾而
為災者同非四為已災陽剛上行有犯災之道賢
者處此有厲利已已者止也所以為初之利也
九二輿說輹
象曰輿說輹中无尤也
九二為六五所畜者也六五亦以正應止二又二
互兑為毁折止而不進有輿說輹之象惟能以中
道自處得賢者不苟進之義雖說輹而无尤若小
畜之九三亦說輹不行而夫妻遂至于反目何也
夫九三進而尤于四此九二不進而四无從尤于
我所畜之異故也
九三良馬逐利艱貞曰閑輿衛利有攸往
象曰利有攸往上合志也
鄭本曰作日人實反閑習也
三居乾體之極上居艮體之極極則變變則通又
上與三皆陽爻在他卦則以陽遇陽為敵應在大
畜則以敵應為合志故不相畜而與之同于上進
也蓋乾為良馬以剛遇乾體之上而合上九之志
則為良馬逐然陽極則過于剛惟利于艱貞日習
吾之輿衛以防泛軼之患所以利有攸往且三之
閑輿衛與二之輿說輹何以異曰二之說輹者非
不進也不亟進也乃所以為三之進也戒謹而進
之則亦無所往而不利矣
六四童牛之牿元吉
象曰六四元吉有喜也
四畜初者也初之陽剛在下何以受畜于四四近
君位乃大臣之任固在于畜賢然大畜之時以柔
處柔難以力勝故曰童牛之牿童牛未有角者初
之象也未角而加以牿者畜初之象也牿加于未
角之先則調伏其剛而使之不自知也以此畜賢
而上輔乎五是謂元吉象曰有喜者喜于應初而
得所畜是以大善而吉也
六五豶豕之牙吉
象曰六五之吉有慶也
五畜二者也二之陽剛得位何以受畜于五五為
君位正畜賢之主然以柔用剛其力若有所以勝
惟其得中在上所以能畜有豶豕之象蓋豕之猛
者以牙為利二之象也牙而豶之則剛而不暴畜
二之象也惟其豶于巳牙之後則二雖剛剛而樂
為吾用是謂吉而有慶謂人君以得賢為慶而能
均慶于天下吉之至者也
上九何天之衢亨
象曰何天之衢道大行也
大畜上九即卦辭所謂剛上而尚賢能止健大正
者也上卦全體皆止健而尚賢獨歸于上九何耶
上之同德在三而三引衆陽與其同類上行是謂
尚賢所謂尚陽剛之賢而與之上達于五至上九
而後可以驗畜道之成其道大行賢路亨通與天
無間天衢之象也天衢在上本陽剛所履之位今
上以艮之陽剛而履其所履是以乾陽在下為良
馬逐不待天衢而自能進乎上故曰何天之衢亨
嗚呼兹尚賢所以為畜道之大者乎
頤
艮上震下
&KR0320;&KR0306;&KR0306;&KR0306;&KR0306;&KR0320;
(由頤)(拂經)(顛頤)(拂頤)(顛頤)(孕頤)
頤之成卦震下艮上上下二陽中含四陰外實而
中虚上止而下動為頤之象也頤者養也大凡物
之得所養者以靜止自養為吉以妄動求養為戒
觀上下之二體可以概見之也初爻以孕頥為不
足貴二爻以顛頤為行失類三爻以拂頤為道大
悖此下卦震體動而求養于外所以三爻皆言凶
也四爻以顛頤為上施光五爻以居貞為從上順
上爻以由頥為吉大有慶此上卦艮體止而自得
其養所以三爻皆言吉也夫知自養之為吉而即
知求養于外之為凶吉凶不佔在人亦盡其在我
者而已蓋頥之為義豈養口體者哉
頤貞吉觀頤自求口實
彖曰頥貞吉養正則吉也觀頤觀其所養也自求口實
觀其自養也天地養萬物聖人養賢以及萬民頤之時
大矣哉
頥之言貞吉者謂以正而養則吉也養有二義觀
其所養者養人者也觀其自養者養已者也養人
而不得其正則如犬馬畜伋之類是也養已而不
得其正則如餔啜從驩之類是也是二者何取乎
頥惟所養者君子之人自養者君子之道然後可
以言頤之正彖復以天地聖人之所養者而推原
時之所以大則自養之末節所養之小惠豈足以
盡頥道之貞吉者哉
象曰山下有雷頤君子以慎言語節飲食
震下艮上為頥之象言語自内而出飲食自外而
入震動于下之義也言語出而欲其謹飲食入而
欲其節艮止于上之義也非求養于人乃自養之
正也君子以之
初九舍爾靈龜觀我朵頥凶
象曰觀我朵頤亦不足貴也
主爻稱我義見觀之六三
說者謂初九為爾四為我此泥于爻應之說者也
蓋頤之二體不論應比而惟取陽養陰為義六四
重隂也資陽以為養烏能養初乎初上爻皆陽剛
上為一卦之主天下由之而養故以主爻稱我而
謂初為爾若初之在下不能致養于物亦當如靈
龜之自養乃以震動之體不安于下而求養焉以
卦象推之外實中虚下動上止亦龜之象龜能咽
息不求養于外初乃舍靈龜之義而朵頥于上九
之養豈知所養之正者哉是謂飲食之人人皆賤
之宜其不足貴也直曰凶而已
六二顛頥拂經于丘頤征凶
象曰六二征凶行失類也
六二重隂不富資陽以為養者也初陽在下近而
相比求養于初其義為顛是為顛頥頤道雖顛亦
求養之常然初之舍爾靈龜觀我朵頥則自養猶
不足安能致養于二于是拂其常經而求養于上
九故曰于丘頥謂上卦艮體之山不言山而言丘
者致養之道有所不足而上非正應其行亦為失
𩔖矣此征凶之道也
六三拂頤貞凶十年勿用无攸利
象曰十年勿用道大悖也
三與上為正應以應求上得所養之正而凶莫甚
于三者何也凢上之養下與下之養于上其義皆
貴乎正故頥之卦德曰頤貞吉三既不正汲汲求
養于上上以艮體居止之極三以震體居動之極
二者相違是謂拂頥之貞所以取凶三爻互坤為
十數之成故曰十年勿用道大悖也悖亦拂頥貞
之甚者何所往而利
六四顛頥吉虎視眈眈其欲逐逐无咎
象曰顛頥之吉上施光也
四應于初二比于初皆曰顛頥而吉凶相反何也
二以震體而動所養失其正乃取凶之道四以艮
體而止所養得其正乃致吉之道惟四以止為吉
是以不求乎初之養而有得于上之施其道光矣
然上以陽剛居艮體之極艮居寅位在天文為虎
其視眈眈者所以嚴乎外其欲逐逐者所以充乎
内今四乃越五以求養宜若有咎惟得正而知所
止是以无咎而能保其吉者也
六五拂經居貞吉不可涉大川
象曰居貞之吉順以從上也
五之拂經與二同二則不正五則善用其正蓋五
居尊位以君道惠養天下頥之經也今以柔順不
足乃順以從上而反資于上九之養拂頥之經矣
惟居中在上有上九之賢以輔之是謂養賢以及
萬民且在艮體之中以居貞而吉所謂不可涉大
川者震木動于下艮山止于上以柔順處之固不
可以成利涉之功必資上九之陽剛而後可以利
涉亦即六五之功也
上九由頥厲吉利涉大川
象曰由頥厲吉大有慶也
一卦二陽而初九在下自養不足不能致養今陽
剛在上自六五以下皆由我以養故曰由頥然上
九居頥之終爻因憂其亢極而畏惕祇懼可謂厲
矣上九之厲而吉亦猶六五之居貞而吉六五貞
吉而不可以涉大川者以柔順之君可以守成上
九厲吉而利于涉大川者以陽剛之臣可以濟難
君臣相得而後天下皆得其養所以謂之大有慶
此養賢以及萬民之效于一卦之終而見之也
周易總義卷八
