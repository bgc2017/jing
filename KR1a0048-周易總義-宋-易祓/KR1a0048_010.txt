周易總義卷十
宋易祓撰
下經
咸
兑上艮下
&KR0306;&KR0320;&KR0320;&KR0320;&KR0306;&KR0306;
(輔頰舌)脢思服腓拇
咸之成卦艮在下兊在上卦辭言吉而諸爻皆不
純乎吉者何也咸感也感以心為主而偏體皆所
感之一初為感之始故曰感其拇二為感之正故
曰咸其腓三曰感之過故曰咸其股曰拇曰腓曰
股則非其所當感者也五應二而未免乎私意故
曰咸其拇上應三而容說以為尚故曰咸其輔頰
舌曰拇曰輔頰舌皆不足以為感者也惟所感出
于心故皆以咸字明之若九四當上下往来之間
其位為心故不言咸而言所感之道所感得其道
則謂之貞吉所感非其道則有朋從爾思之戒六
者其職各舉其偏體所感皆以心為之主惟聖人
能盡咸感之道者歟咸所以利貞也
咸亨利貞取女吉
彖曰咸感也柔上而剛下二氣感應以相與止而說男
下女是以亨取女吉也天地感而萬物化生聖人感人
心而天下和平觀其所感而天地萬物之情可見矣
咸之所以為感者咸之卦本否卦之體三爻上爻
相易是謂柔上而剛下二氣感應自然之理也二
氣感應以相與者艮卦止于下而感之者至兊卦
說于上而應之者切男下于女是得男女之正者
故曰亨利貞取女吉也豈惟取女哉盖天地萬物
以情言則所感無不通惟利乎貞則天地感而萬
物化生矣聖人感人心而天下和平矣此义廣言
相感之理感之者至也
象曰山上有澤咸君子以虛受人
澤在山之上山以虛中而受澤之氣者也盖惟虛
故始能受惟受故始能感惟感故始能通是以君
子體之以虛受人者也所以感無不通盖納汙藏
疾之義云爾
初六咸其拇
象曰咸其拇志在外也
初六者艮之始也艮以止為義而初居艮體之下
尤不可以妄動惟其上應六四之爻四在外卦而
初欲從應故象曰志在外也然咸卦六爻之義皆
以身為喻初履隂居下為拇拇為足之大指乃一
身之中至微者身雖未動而拇有欲往之志志方
在外而聖人已為之戒懼其一摇足而不可止則
未有不失其正者然不言凶與悔者以其居動之
始而猶可以或止者也
六二咸其腓凶居吉
象曰雖凶居吉慎不害也
腓者在拇之上股之下足之肚也足動而拇應於
下股應於上腓居其中不能止其行又從而順之
順物而動乃凶之道也然二爻艮體為止得中守
正所以貴乎能居居者謂居中則不一於隨雖順
而不害故曰居吉也然吉凶並言者以二之得中
而知所擇之故也
九三咸其股執其隨往吝
象曰咸其股亦不處也志在隨人所執下也
處者止也三爻與初二兩爻皆居咸之下體初二
爻隂柔在下感陽而動故為拇為腓三爻以陽剛
之才為艮之主宜其止而不動者顧乃說乎隂而
欲應乎上故曰咸其股股在拇腓之上謂其隨拇
腓而動不異乎初與二爻故象曰亦不處也盖三
與上為正應所感在上故言不處而所執在下故
言志在隨人三以陽居陽在艮止之終不能以靜
處之者見上之可說乃隨人以往是謂知隨而不
知止此所以為往吝者也
九四貞吉悔亡憧憧往来朋從爾思
象曰貞吉悔亡未感害也憧憧往来未光大也
九四取象居腹之上脢之下又為三陽之中以序
言之當曰咸其心心者一身之君主也不可與脢
股同列則言其所感之道何謂道也貞吉悔亡是
也曰係於初六之私應固不免於悔貞吉悔亡則
未免為感道之害惟下體已往上體方来且以上
下二陽為明乃勞思以應之故言憧憧往来朋從
爾思盖一涉於私累於偏則所感益狹未為光大
然則四之不言感者果何取于感大傳申言之曰
天下何思何慮推而至于日月寒暑之往来尺蠖
龍蛇之屈伸以至窮神知化之所以然盖無非所
以𤼵明爻辭之意以明所感之道也
九五咸其脢无悔
象曰咸其脢志末也
五居尊位當思萬物為一體而後足以盡咸感之
道然九五之應在六二二以艮體止于下五以兊
體說于止方其未能相感而上居一體之末以滕
口說為尚小人也五或近而說之不可也故有咸
其脢之象脢者背肉也與心相背者也五既志于
上六之末則有親狎小人之悔故欲咸其脢以背
其志之所向既舍乎上必應乎二中正相與庶乎
其可然專應乎二則心累乎私與萬物不相通亦
不足以言吉僅能无悔而已
上六咸其輔頰舌
象曰成其輔頰舌滕口說也
咸之為道也自拇而股主于足之舉止者也自心
而脢主于身之動寂者也至上六爻處兊之極正
兊為口之象也隂柔容說而以滕口說為尚者故
曰咸其輔頰舌曰輔曰頰曰舌皆兊體為口而不
言口者以三者雖動而未𤼵于口豈知所謂感者
乎夫感以无心為先而出于心思者次之九四爻
涉于思所感已狹况乎滕口說以為說感道之窮
也與諸爻豈可同語哉
恒
震上巽下
&KR0306;&KR0306;&KR0320;&KR0320;&KR0320;&KR0306;
(振恒)(恒其田无不德禽恒)(悔亡)(浚恒)
恒之成卦巽居下震居上震者長男也巽者長女
也男以動而居外女以順而居内乃人道之正而
六爻皆不純乎吉者何也中與不中而已二五兩
爻以中相應故二悔亡而五恒其德貞初爻與四
爻不及乎中三爻與上爻過乎中故初與上皆凶
而四至于无禽三至于貞吝是人道戒乎不中而
貴乎中也然漸之為卦亦男女之正惟漸之二五
爻中而得位故二爻皆言吉恒之二五爻中而不
當位故亦至於悔亡婦人貞吉而已聖人欲明男
女夫婦之正于恒之卦義尤拳拳三致意焉
恒亨无咎利貞利有攸往
彖曰恒久也剛上而柔下雷風相與巽而動剛柔皆應
恒恒亨无咎利貞久于其道也天地之道恒久而不已
也利有攸往終則有始也日月得天而能久照四時變
化而能久成聖人久于其道而天下化成觀其所恒而
天地萬物之情可見矣
恒之所以為久者恒之卦本泰之體初四相易是
謂剛上而柔下上下惟變所適烏得无咎然論卦
之全體震以長男位乎外巽以長女位乎内雷風
相與者也巽以隂柔順于下震以陽剛動于上巽
而動剛柔皆應者也以此論恒所以為亨何咎之
有然必先于利貞者天地之道久而不已無非此
理之正故利有攸往利有攸往者始也久而不已
者終也終則有始天道之常也極而至于日月之
得天四時之變化聖人久于其道以至觀其所恒
而天地萬物之情可見情者謂始終之理見其情
者則恒久之道著焉者矣
象曰雷風恒君子以立不易方
居其所而不易者謂之方常也而雷風則非常之
物也以非常之物而係之于常又言君子立不易
方果何所取于雷風之義歟盖天下之道惟常與
變二端適變者必以常為主不然則因利乘便巧
詐之人而已矣君子體之以立不易方則凡盈乎
天地之間凡如雷之動者如風之散者亦皆可常
之道也故曰雷風恒
初六浚恒貞凶无攸利
象曰浚恒之凶始求深也
浚者深也天下之理深必有漸初以隂柔在下又
巽體務入未可深求乎應四雖正應在上震體陽
性上而不下不度𫝑力而深求之故曰浚恒也凡
人道之交始而遽求深則疎辱隨之矣恒已戒乎
深求而復守之以貞夫貞者謂有心于固執乃取
凶之道也何利之有
九二悔亡
象曰九二悔亡能久中也
二爻五爻正應也在恒之義五言夫子制義則二
為婦道婦人以剛德居柔烏能无悔惟二以巽體
之長女居于内剛得中而有所制五以震體之長
男居于外柔得中而有所立剛與柔相濟夫與婦
永終是謂久中臣道子道亦然而以婦道推之此
久中所以悔亡也
九三不恒其德或承之羞貞吝
象曰不恒其德无所容也
三與初四上四爻皆不恒其德者也而三爻為尤
甚陽剛不中居巽體之終變態不常之人而已果
能恒其德者乎夫德之不常進退皆无所容不特
自羞而已且被及于他人而或承之者初與四上
皆羞也故曰或承之羞以貞守之而又固執以為
恒是以終至于吝
九四田无禽
象曰久非其位安得禽也
四與二爻皆陽居隂位故二爻不言恒而言久久
所以用其恒也恒以得中為貴乃可久之道二爻
久于中是以悔亡四爻不得中久非其位矣非其
位而為動之主動而无𫉬故曰田无禽盖古人取
禽有時田之禮取非其地无禽之象巽卦之六四
田𫉬三品在乎得位此則失位不中且不能常何
以為久宜其無所𫉬也
六五恒其德貞婦人吉夫子凶
象曰婦人貞吉從一而終也夫子制義從婦凶也
六五爻君位也以九居五則為恒以六居五則為
非其恒六五非其恒而謂之恒其德者恒其柔順
之德而己故此爻設為二義謂柔順為恒者婦道
也以貞而固執之者婦人之守正者也處以婦人
則惟夫子是從是謂從一而終也所以為吉然六
五爻居震體長男之象處以夫子而固執其柔順
乃婦人之德失制義之道此從婦所以為凶也盖
六五爻柔順之才下從九二之爻故以為戒言夫
婦則君臣父子之義可知也
上六振恒凶
象曰振恒之凶大无功也
上六以隂柔居一卦之極乃震體之終者也是謂
亟于動而不能安其常故曰振盖振者動之亟也
凡居上之道必有常德安靜守正不亟于動不動
則已動必有功今以庸人擾之浸為禍階不特无
功且大无也此振恒之所以為凶也
遯
乾上艮下
&KR0320;&KR0320;&KR0320;&KR0320;&KR0306;&KR0306;
(肥遯)(嘉遯)(好遯)(係遯)(黃牛之革)(遯尾)
遯之成卦艮居下乾居上二隂浸長而四陽漸退
為遯之象遯者退也盖天下無不可為之時豈以
處退為賢哉不過順以處之而已聖人為君子慮
必有以示其扶陽抑隂之道初爻之隂柔在下則
戒之以勿用攸有往二爻之隂柔得中則戒以執
之用黃牛之革自此以上則皆君子處遯之道三
爻近于二畜以臣妾故曰係遯四爻應于初與之
同好故曰好遯五爻應于二而以中順為嘉上爻
雖无應而陽剛充裕故曰肥遯自三至上曰吉曰
无不利而皆無貶辭宜乎四陽當遯之時以進為
退而二隂皆順遯之所以亨也
遯亨小利貞
彖曰遯亨遯而亨也剛當位而應與時行也小利貞浸
而長也遯之時義大矣哉
遯無亨之理能善處之則亨也如剥卦之世順而
止之猶能以一陽而剥去小人之廬况遯卦四陽
在上之時哉以卦體推之九五陽剛得位而六二
亦以中正相應隨時消息即時行之義也所謂小
利貞浸而長者與臨卦之言浸長同意臨之彖曰
剛浸而長遯卦二隂也彖亦曰浸長而不言柔所
以戒隂于无形而艮體二隂止而不行故曰小利
貞小者利貞則小人皆為君子之歸矣知時義之
大則知所以處遯之道矣
象曰天下有山遯君子以遠小人不惡而嚴
君子之遠小人也如山在天下𫝑不相及是謂不
惡而嚴也嚴則不得而親不惡則不得而疎非有
心于遠自然相遠故也
初六遯尾厲勿用有攸往
象曰遯尾之厲不往何災也
易卦以上爻為首初爻為尾遯之二隂尚往而初
隨之故以尾為言也盖尾雖不為主而與六二爻
同類若隨之而往則消陽有漸非二之福也所以
危而言厲厲之不已則災繼之果何以遽往哉初
爻艮之體為止故戒之以勿用有攸往而象亦曰
不往何災初可往乎
六二執之用黃牛之革莫之勝說
象曰執用黃牛固志也
卦之二隂皆遯也而二爻不言遯者二隂尚往有
消陽之理所幸艮之體為止六二之爻有中順之
德而上之九五陽剛為正應欲固其相應之志故
言執之用黃牛之革二在巽體為順牛順物也黃
中色也革堅物也執之用黃牛之革則二以中順
之德固其志以應五而五之于二當位而應是謂
莫之勝說也此六二之爻雖不言遯而自有止而
不往之理遯之善者也
九三係遯有疾厲畜臣妾吉
象曰係遯之厲有疾憊也畜臣妾吉不可大事也
九三比于六二當二隂浸長之時從而係屬之若
係小子之係故曰係遯也然係之而不能畜將有
消陽之理此係之病也故爻言有疾厲而象亦言
有疾憊惟九三以陽剛當位二隂為我所畜當以
臣妾畜之傳言男為人臣女為人妾則馴服于下
而役屬乎我也正如剥卦之六五爻以宫人寵羣
隂之類惟厚其恩而不任以事言其不可以大事
也故爻曰畜臣妾吉
九四好遯君子吉小人否
象曰君子好遯小人否也
九四爻與初六爻正應也初爻以隂柔在下浸長
而未盛樂于從應與之同好故曰好遯也好非君
子之志也聖人以四初二爻皆非中正或至阿其
所好故設為二義謂君子能以道制欲所守不易
以此為好故謂之吉也若小人處此暱比无間乃
陷溺而不自知覺故謂之否也九四爻居上卦乾
體之下其非小人者也而必言小人者正欲使小
人為君子之歸者也
九五嘉遯貞吉
象曰嘉遯貞吉以正志也
九五以陽剛居尊位正彖所謂剛當位而應應者
應乎二爻也六二隂也何以謂之嘉遯也夫有所
謂嘉禮有所謂嘉會有所謂嘉耦皆交通相與之
義也六二以順柔固其志以應九五而九五亦正
其志以為六二之應二五爻在中為心位故皆言
志曰固曰正者皆貞之義也此遯卦之九五能嘉
遯所以為貞吉者也
上九肥遯无不利
象曰肥遯无不利无所疑也
遯之上卦乾體四五爻以陽剛之德下應于初二
之爻未免有所偏係矣惟上九之爻處一卦之外
無應于下而陽剛有充裕之象故曰肥遯也而象
言无所疑者與坤卦之六二爻文言同也盖有所
疑則害于行而利于行者自無所疑君子之待小
人可不以誠心孚之哉上九非當位之人不與二
隂為應超然在上不以其身處于有所疑之地是
以肥遯无不利者也
大壮
震上乾下
&KR0306;&KR0306;&KR0320;&KR0320;&KR0320;&KR0320;
(羝羊)(喪羊)(羊藩)(羝羊)(貞吉)趾
大壮之成卦乾在下震在上謂之大壯者與大畜
大過同義皆陽盛之卦也然大畜則陽有所止矣
大過則陽比于弱矣未若大壯之體乾健震動其
壯孰有大于此者故爻以陽盛為戒也初爻與三
爻之陽居陽位所以凶厲二爻與四爻之陽居隂
位所以貞吉五爻雖陽位而居之以六能不過于
用壯所以无悔上爻雖居壯之終而才與位皆隂
雖无攸利而克艱則吉凡六爻之義皆所以戒乎
陽剛之過孟子曰至大至剛以直飬而無害則塞
乎天地之間即卦體利貞之義也飬之苟得其道
大壯之所以為大者也惟君子能之
大壯利貞
彖曰大壯大者壯也剛以動故壯大壯利貞大者正也
正大而天地之情可見矣
大者陽也陽道常饒故以壯名之盖大壯之時陽
過乎剛或乖于正故卦辭獨係以利貞二字謂乾
剛在下而震動于上大固所以為壯壯而不正為
暴而已故以貞為利也或曰貞者正也易之爻例
以當位為正而其不當位者不正今九二九四六
五三爻則以不當位而皆利初九九三上六三爻
則以當位而皆不利是諸爻之利何取乎正盖大
壯以陽盛為戒剛過乎暴則其正乃所以為不正
故彖辭曰大者正也至此復以天地之情極言之
是知天地之間陽剛運行其道常久而不已者亦
無非大者之正正大而天地之情可見大壯之義
也
象曰雷在天上大壯君子以非禮勿履
天以雷為壯人以禮為壯盖天下暴亂惟禮可已
故語天下之壯者莫如禮夫禮者天理也凡人能
勇于一决者皆可以赴湯火蹈白刃惟不出于天
理之正是以雖壯而易撓者也此君子非禮弗履
所以為大壯也
初九壯于趾征凶有孚
象曰壯于趾其孚窮也
大壮之卦乾在震下為足初在其下為足之趾趾
所以行也陽剛妄動有壯于趾之象則不可以有
行其征必凶何以復言有孚孚者謂三陽在上為
同類同類並進重剛為暴雖有孚而過于用壯故
象曰其孚窮也
九二貞吉
象曰九二貞吉以中也
易之諸卦隂陽貴乎得位惟大壯之卦陽剛或過
則以陽居隂位者為吉盖以慮其陽剛之過于壯
者也故二爻與四爻皆言貞吉然九四之貞吉而
非中故爻辭以悔亡戒之九二之爻中而无悔故
以剛履柔而能不以用壯為壯壯之正者也此爻
辭所以獨言貞吉
九三小人用壯君子用罔貞厲羝羊觸藩羸其角
象曰小人用壯君子罔也
大壯以陽盛為戒而九三乘承皆剛又重剛不中
非大者之正在小人則有勇無義而為盜在君子
則有勇無義而為亂故小人直用其壯君子故不
免于用罔罔者謂不直夫子曰人之生也直罔之
生也幸而免以罔對直若用罔不直為可知以直
養之乃非禮勿履之義今君子用罔是不能養之
以直何以異乎小人之用壯是以貞亦厲盖三本
坤體以初二爻變乾成兊有羝羊之象三陽剛居
乾體之上則為角九四以陽剛阻之則為藩言君
子小人當大壯九三之時雖其才品不同而皆非
所謂用壯之正故言觸藩羸其角此所以深戒乎
陽剛之過也
九四貞吉悔亡藩决不羸壯于大輿之輹
象曰藩决不羸尚往也
四陽並進已極于壯安得无悔惟陽居隂位是為
貞吉而悔可亡往而上行藩雖决而其角不羸故
其剛(闕)太剛必折之患以此尚往則
陽剛之壯足(闕)大輿之輹輹者軸之傳
輹壮則輿強其利為(闕)利而行亦所以為君
子之壯也
六五喪羊于易无悔
象曰喪羊于易位不當也
六五在上而四陽在下皆以變乾成兊為羊之象
羣羊並進其性善觸苟以剛應之則以剛敵剛其
壯必窮矣能无悔乎惟六五爻履剛以柔位雖不
當乃以柔中處之而無所用其壯矣故曰喪羊于
易也夫所謂易者盖不勞餘力而四陽皆順之所
以謂之无悔也
上六羝羊觸藩不能退不能遂无攸利艱則吉
象曰不能退不能遂不詳也艱則吉咎不長也
古王肅孔以詳為祥善也晁氏古易按古文祥字
為詳也
(闕)隂柔在上非用壯也何取乎羝羊之象處震
體之極而下有九三正應既不能退而和順又不
能(闕)事雖無羸角之厲既不能退而和順又
不能(闕)事是謂不詳惟以艱守之咎不長也
此與臨六三爻同義(闕)爻皆以居極而變臨
以三爻變而成泰之卦大壯以上爻變而成大有
之卦皆君子自反之道所以吉也
晉
離上坤下
&KR0320;&KR0306;&KR0320;&KR0306;&KR0306;&KR0306;
(角)(悔亡)(石鼠)(衆允)(愁如)(摧如)
晉之成卦離居坤上順而能麗以進為義明出地
上(闕)以臨諸侯順而麗乎大明諸
侯所以承天子(闕)體之五也順而麗
則三隂麗乎大明也初(闕)進處之以
裕則无咎二雖進而未免乎憂(闕)以中
正則介福三則進道已成故衆允而悔亡(闕)
三爻雖坤體之至柔其順而麗者乎至四與上
惟獨以陽剛處之故二爻皆言麗然四近君位有
貞厲之象也而上處一卦之外雖以厲吉亦不免
于貞吝非順而麗之者也然與五同為離體而下
承乎坤隂之順所謂順而麗者當以卦之全體見
之
晉康侯用錫馬蕃庶晝日三接
彖曰晉進也明出地上順而麗乎大明柔進而上行是
以康侯用錫馬蕃庶晝日三接也
(闕)彭氏曰康侯用錫馬蕃庶享王之禮也錫猶
(闕)錫錫貢之類享禮匹馬卓立九馬隨之故
曰蕃庶也晝日三接王接侯之禮也覲禮延升一
也覲畢致(闕)致命二也享畢王勞之升成拜
三也(闕)易以元亨利貞為卦德而晉獨不言德
而彖辭特以進為義何也明進而盛者也明出地
上則以卦之全體言之順而麗乎大明則以坤體
之三爻麗乎五者言之柔進而上行則以晉自觀
来柔進于五者言之此君明臣良千載一遇之時
君子可以進矣所以謂之晉康侯是已諸侯能寧
其一國之民故謂之康侯康侯上近天子之光故
有亨王接侯之禮盖下為坤之體則為衆為牝馬
有錫馬蕃庶之象上卦離為日為火有晝日三接
之象此君臣相過之盛所以彖辭有晉者進之義
雖卦不言德而卦德可知也
象曰明出地上晉君子以自昭明德
明出地上晉可以進也君子之進必反求諸已而
後(闕)行于人明德之昭非人昭之自昭而已
此自求多福自作元命之義也
初六晉如摧如貞吉罔孚裕无咎
象曰晉如摧如獨行正也裕无咎未受命也
晉諸爻皆以進為義初六以順體在下當晉之始
乃欲進而向乎明故曰晉如去大明為最遠猶為
在上所阻故必深自抑損而不輕于進故曰摧如
進而不合君子亦不可枉道以徇人必戒之以守
正則可得吉罔孚者无求信于人也在下者不能
使人之必信悻悻然必求人之信已咎且至矣惟
未受命之時我無官守我無言責其進退豈不綽
綽然有餘裕哉以是而行故言无咎
六二晉如愁如貞吉受兹介福于其王母
象曰受兹介福以中正也
二隂柔中正當晉之世出任輔君之責而五不應
于上進而愁焉故曰愁如愁與憂同惟其能憂故
不與上應惟其能守乎正是以貞吉何謂吉在我
者正矣(闕)居中守正而已雖不忘天下
之憂(闕)應焉不求而福自来故言
受兹介福于其王母隂位之至尊者也謂六五也
六三衆允悔亡
象曰衆允之志上行也
居坤體之上三隂之衆同志而已故曰衆允允者
信也(闕)體為衆以晉之時觀之初
六之進則謂之摧如六二之進則謂之愁如非以
其柔而在(闕)柔而隂居陽位為上所應
是謂衆允(闕)所以為悔亡也
六四晉如鼫鼠貞厲
象曰鼫鼠貞厲位不當也
(闕)所守也古易鼫一本作碩取詩之
鼫鼠(闕)蔡邕勸學篇云鼫鼠五能不成
一技釋(闕)也(闕)
晉之下卦坤也坤體以柔順進乎上九四
以剛體獨以剛進焉就二爻言之上處一卦之上
而不進于五剛居柔位是謂不當象謂鼫鼠鼫鼠
之進雖貞亦厲戒之切也
六五悔亡失得勿恤往吉无不利
象曰失得勿恤往有慶也
五與三皆不當位故皆不言晉者宜有悔也三順
而五居中是以悔亡五以君位居尊在卦為柔進
而上行有(闕)君之象失得勿恤乃進者
之事如成康(闕)陕初不較一時之失得
而惟以憂天下(闕)桓文之徒始課利
計功于是有失有得(闕)是以為君者中
道而立優遊無為委(闕)慶吉无不利
盖君臣相得為慶也
上九晉其角惟用伐邑厲吉无咎貞吝
象曰惟用伐邑道未光也
(闕)莫不善于剛上與四言厲以剛
(闕)貞厲上處一卦之外無所復進
(闕)牝牛為體以九居上有角之象
非當進而進乃晉道之窮盖坤為邑離為伐有隹
用伐邑之象程子謂伐其居邑為治内治(闕)
處吉且无咎而象言未光者謂守
貞(闕)以此求進如角之抵藩非我傷
物則物必傷我矣
周易總義卷十
