周易總義卷十五
宋易祓撰
下經
漸
巽上艮下
&KR0320;&KR0320;&KR0306;&KR0320;&KR0306;&KR0306;
陸陵木陸磐干
漸之成卦艮下巽上上順下止其進以漸漸者進
也卦以女歸為義而爻以鴻漸為說以象君子之
進不苟于進安恬怡愉常有難進易退之風以爻
義推之初六爻言鴻漸于干六二爻言鴻漸于磐
九三爻則下體之極故言鴻漸于陸此三爻艮體
以止為進者也六四爻言鴻漸于木九五爻言鴻
漸于陵上九爻則上體之極故亦言鴻漸于陸此
三爻巽體以順為進者也廣平曰陸人之所往來
者也有在磐之上者九三之爻是已有在陵之上
者上九之爻是已盖處上與下兩體之高而皆擇
廣平之地此君子之進所以不苟于進者也其進
乃為有序者也漸之為用大矣哉
漸女歸吉利貞
彖曰漸之進也女歸吉也進得位往有功也進以正可
以正邦也其位剛得中也止而巽動不窮也
漸卦之為義進也凢人之進於德進於事進於位
其進皆以漸而女歸為先女子謂嫁曰歸以巽之
女歸艮之男男在下卦而得其所止女在上卦而
知其所順以漸為進故曰女歸吉所謂利貞者貞
之為言正也盖以卦變釋之自渙卦而來九二進
居九三爻自旅卦而來九四進居九五爻皆為得
位故曰進得位往有功也又得位而正故曰進以
正可以正邦也以至卦中之諸爻皆正而九五爻
之得位以剛而中故能總衆正以成漸之功以卦
之上下二體言之内艮止則居之而安外巽順則
行之而不迫以此而動動乃不窮也
象曰山上有木漸君子以居賢德善俗
山上有木艮止而巽順也君子自居賢德先得其
所止而後優柔巽入以善其俗非一朝一夕所能
成亦漸進之義
初六鴻漸于干小子厲有言无咎
象曰小子之厲義无咎也
鴻者隨陽之鳥也出必居水初六爻始離水故曰
鴻漸于干干者水之湄也艮屬少男為小子以柔
在下即隨卦係小子之義小子細人也以干在互
坎之下乃窮迫之地未免厲而有言然在漸之初
當柔順以待時寧止于此而不可速于進則于義
乃可以免無咎也
六二鴻漸于磐飲食衎衎吉
象曰飲食衎衎不素飽也
六二爻自干而磐磐者大石也漸遠于水安且固
矣六二爻之柔順中正上應九五爻之君當漸之
時而進于安且固之地故言飲食衎衎二爻至四
爻為互坎體易于凡卦之坎體皆有飲食之象食
君之禄可飽飲食而已乎彼君子兮不素餐兮即
不素飽之義也上應九五爻而中正之道可行于
天下矣所以為吉也
九三鴻漸于陸夫征不復婦孕不育凶利禦寇
象曰夫征不復離羣醜也婦孕不育失其道也利用
禦寇順相保也
九三爻自磐而陸陸雖廣平而安然九三之才剛
而不中上無應援且在互坎中位止山上有水之
象進則難犯故言鴻漸于陸正所以為過剛不中
之戒盖三爻以陽剛為夫而居艮之上有夫征不
復之象四爻以陰柔為婦而居巽之下有婦孕不
育之象夫征不復則舍初二爻之同體而急于欲
進離羣醜也婦孕不育則比昵于四爻而不由于
正矣失其道也若是者無凶得乎然以一陽爻乘
二陰之爻惟可用以禦寇而初六爻六二爻亦以
順而相保所以為利以是而漸于陸得以止為進
之義也
六四鴻漸于木或得其桷无咎
象曰或得其桷順以巽也
六四爻已離艮體而進居巽體巽為木而居艮山
之上故言鴻漸于木或得其桷桷者即榱椽之𩔖
木之方而正者也鴻之為物聮趾而不能握何以
木棲故或之或之者謂或得方且正之木則可以
為棲止之地耳盖君子之所以進者正而已進而
處近君之地惟正而後可以安其位今四爻乃巽
之體以六居之為順順而且巽有或得其桷之象
謂自得安寧之道故曰無咎
九五鴻漸于陵婦三歲不孕終莫之勝吉
象曰終莫之勝吉得所願也
九五爻以陽剛居正鴻之漸于高陵者也六二爻
正應也于五爻為婦而上比于三四之爻昵于所
比其交必隔歴三爻而後應是為三歲不孕也然昵
于三四爻者柔邪之道耳但邪不可以勝正惟二
五相應不正者豈能間之是謂終莫之勝君臣道
同得其所願所以吉也
上九鴻漸于陸其羽可用為儀吉
象曰其羽可用為儀吉不可亂也
上九爻與九三爻各居兩卦之極而皆言鴻漸于
陸者何也九三爻之陸則在磐之上上九爻之陸
則在陵之上皆廣平之地各安其所處而已盖君
子進退之際有道存焉上九處巽體之極而復進
焉將安之乎進至上九爻乃復處于陵上之陸盖
陵上磐上其陸亦各有義夫磐上之陸以順相保
僅足以禦寇陵上之陸人所聸仰羽儀不亂此君
子在上位而其德足以儀刑衆庶所以吉也
歸妹
震上兊下
&KR0306;&KR0306;&KR0320;&KR0306;&KR0320;&KR0320;
(无攸帝乙利歸妹)(愆期)須(幽人)娣
歸妹之成卦兊下震上取少女歸長男之象王輔
嗣以妹為娣非也娣謂之媵不謂之歸歸非其嫡
者乎以下三爻兊體言之初九爻言歸妹以娣則
女之以娣從嫡者九二爻不言娣與歸而言幽人
則女之當為嫡而未歸者六三爻言歸妹以須反
歸以娣則女之有所待而後從嫡者此以兊說之
體而為言也至上三爻震之體而後發明女歸之
義九四爻言遲歸有時則有所待而後行六五爻
言君之袂不如娣袂之良則以得中為吉上六爻
言無攸利則以不中為戒此以震動之體而為言
也然歸妹卦者乃漸卦之反者也漸卦則正其始
歸妹卦則戒其終人道可不謹也哉
歸妹征凶无攸利
彖曰歸妹天地之大義也天地不交而萬物不興歸妹
人之終始也說以動所歸妹也征凶位不當也無攸利
柔乘剛也
歸妹卦與家人卦彖皆言天地之大義家人卦言
大義則男女得其正所以為之勸也歸妹言大義
則男女失其正所以為之戒也男女夫婦非天地
之大義乎天地不交而萬物不興此歸妹所以為
人道終始之義關睢樂得淑女盖以德選為主也
今男上女下以說而動則歸妹盖有不以德選者
矣故自二爻至五爻皆不當位初爻上爻雖得位
而陰反在外陽反在内亦不當者也位既不當所
以征凶又六三之爻六五之爻皆以柔乘剛是男
牽于欲而失其剛女狃于說而忘其順男女凟亂
所以無攸利然女歸不正之弊僅見于上六之爻
而前之五爻皆為正禮何也盖正者天地之大義
不正者人倫之大戒于不正之中而欲反之于正
此聖人所以發明正家之道甚嚴矣哉
象曰澤上有雷歸妹君子以永終知敝
歸妹者以女從男偕老永終夫婦之常安得有敝
所謂敝者不正而已以正而行是謂永終君子欲
永其終則當知其敝彖辭所謂歸妹者人之終始
此之謂也
初九歸妹以娣跛能履征吉
象曰歸妹以娣以恒也跛能履吉相承也
歸妹卦以兊之少女為主初九爻之陽剛得正在
少女則為堅貞之德惟在下無位上無正應自無
所歸而上從乎嫡故言歸妹以娣娣雖非正亦人
道之常也以從嫡為常而已然初爻謂之跛者兊
之體毁折而在震足之下又居下卦之下正有是
象也從陽而動故跛而能履上從乎嫡而有吉相
承之義也故曰征吉
九二眇能視利幽人之貞
象曰利幽人之貞未變常也
九二爻亦兊體之毁折者也互離體為目其象為
眇陽居中位眇而能視與初爻之跛能履同初九
爻雖陽剛之才在下無位從陽而動故先言歸妹
以娣而後繼之以跛能履征吉不言娣與歸者少
女在下卦之中位而上又有正應而女之正者惟
獨此一爻得非女之當為嫡而未歸者乎未歸則
未變少女之常惟其乘陽未動此所以先言眇能
視而後言利幽人之貞也
六三歸妹以須反歸以娣
象曰歸妹以須未當也
六三爻與初九爻皆言娣二爻皆從嫡者也初九
爻乃兊體在下少女得位故以從嫡為正六三爻
在兊體之上正一索而得少女之畫女少則其年
尚幼若遽從嫡其位未當姑少須之故曰歸妹以
須須者待也又曰反歸以娣春秋𨼆分二年書伯
姬歸于紀七年又書叔姬歸于紀釋者謂待年于
父母之國不與嫡俱行者盖已許其從嫡而留于
其國故言反反于國而須其長然後以娣而從所
歸者也此爻正所以發明少女之意
九四歸妹愆期遲歸有時
象曰愆期之志有待而行也
歸妹卦之下三爻兊體為少女上三爻震體則女
歸之時也九四爻以震體居兊體之上夫兊正秋
也而婚姻為愆期盖婚姻之期當在中春中春者
震也而九四爻猶在震體之下未及中春之正遲
歸有時則其禮有所待而行凡進非其時無以遇
合行其志此歸妹所以貴乎時也
六五帝乙歸妹其君之袂不如其娣之袂良月幾望吉
象曰帝乙歸妹不如其娣之袂良也其位在中以貴
行也
五爻君位也以六居之在歸妹之時是為小君取
帝女下嫁之義故曰帝乙歸妹也盖歸妹卦自泰
卦變升降者三爻四爻兩爻而已泰卦之六五言
帝乙歸妹則與歸妹卦之六五同辭其袂不如娣
袂之良豈娣之求勝于嫡者哉夫貴女之歸以德
為飾而不以服之飾為美衣之褏曰袂美其服飾
而進御于君者娣也六五爻在中位有進賢之德
無忌妬之心謙以下人以相夫子得在中以貴行
之義故曰月幾望月望者則陰之盛也而敵乎陽
矣幾望者則月猶為未盈耳盖婦道戒乎盈而貴
乎謙五之高貴不至于盈故曰月幾望吉
上六女承筐无實士刲羊无血无攸利
象曰上六无實承虚筐也
上六爻歸妹卦之終者也善終者必戒乎始故不
言夫婦而言士女女未嫁者也士未娶者也說者
謂承筐刲羊為奉祭祀未娶未嫁之時則未有奉
祭祀之義左氏載晉伯姬之筮嫁其叙承筐刲羊
為甚明盖婦見舅姑有棗栗之贄即女承筐也夫
婦合卺有同牢之禮即士刲羊也歸妹之上卦為
震體有筐之象六三爻以互離承之為無實歸妹
之下卦為兊體有羊之象九四爻以互坎承之為
無血上六爻與三四爻不相比應無實無血也無
實無血何以謹始士女不戒其始則夫婦為不終
何所利哉此君子所以貴乎永終知敝
豐
震上離下
&KR0306;&KR0306;&KR0320;&KR0320;&KR0306;&KR0320;
屋(來章)(遇夷主)沛蔀(遇配主)
豐之成卦離在下震在上以明向動為豐之象也
盖天下無常豐之理明極必晦威極必褻于震離
二卦可以推之初九爻為離明之方來以遇配主
而有尚六二爻則離明之中正以有孚發若而吉
九三爻則離明之已極以折其右肱而無咎此明
極必晦之義也九四爻則震動之方至以遇夷主
而吉六五爻則震動之中正以來章有慶譽而吉
上六爻則震動之已極以三歲不覿而凶此威極
必䙝之義也明晦威䙝即卦彖所謂盈虚消息之
理聖人盡保豐之道豐之所以亨也歟
豐亨王假之勿憂宜日中
彖曰豐大也明以動故豐王假之尚大也勿憂宜日中
宜照天下也日中則昃月盈則食天地盈虛與時消息
而况於人乎况于鬼神乎
豐之所以亨者大也離明而震動所以極乎大卦
自泰變以二爻易四爻則泰之無平不陂無往不
復所以見天下無常豐之理能無憂乎故言王假
之假至也惟六五爻足以當此極其所至所尚者
大是以勿憂盖震下之離為日之未中日未中則
有正中之理此所以宜日中宜照天下然日之中
與昃月之盈與食乃天地盈虚與時消息之常故
以天地神人言之夫天地神人猶戒乎盈則知聖
人保豐之道不可忽者也
象曰雷電皆至豐君子以折獄致刑
豐卦與噬嗑卦皆以雷電為象噬嗑卦言雷電而
豐卦言雷電皆至何耶當豐之時固貴乎明威之
並行苟以為皆至而不復思其所未至則明極必
晦而折獄或至于枉威極必䙝而致刑或至于濫
于是有戒之之辭知其易晦易䙝而盡心焉然後
折獄致刑可以言雷電皆至之義噬嗑謹其始而
豐戒之於後其用一也
初九遇其配主雖旬無咎往有尚
象曰雖旬无咎過旬災也
鄭本以旬為均晁古易按旬古文均字
初九爻與九四爻本非正應而謂九四爻為配主
者同德相求之故也豐者大也二陽爻俱大為同
德不期而會為遇故曰遇其配主九四爻為配主
亦猶初九爻為夷主夷者等也配者偶也遇上為
配遇下為夷上下二爻明與動相須莫適為尊卑
故皆以主為言雖旬無咎旬即均字不可過于均
爾均則明動相等是謂雷電皆至若明過于動其
夫也苛寧非災乎是以君子處之勢均則與配主
共濟是謂無咎往有尚也
六二豐其蔀日中見斗往得疑疾有孚發若吉
象曰有孚發若吉信以發志也
六二爻居中得正為明之主而六五爻不相應明
無所用故指五爻為蔀蔀者障蔽之物又言日中
見斗斗亦五之君位日中豈有見斗之理乎見斗
則日失其明不可往而從之往則疑而致疾惟古
之君子若不得其君則以至誠感發其心六五爻
以虚中受人而六二爻亦以中正相孚為信信以
發志斯有孚而吉者矣
九三豐其沛日中見沬折其右肱无咎
象曰豐其沛不可大事也折其右肱終不可用也
釋文沛作旆幡幔之類沬昧小星之類
九三爻以陽剛居離體之上明之極也上六爻雖
正應而柔闇居震之極動極必止是以九三爻當
豐而見旆當晝而見沬所明者烏可大事哉以互
體之艮與兊言之是為折其右肱人之一身有右
有左左不如右之力折右肱而終不可用其過皆
在上爻非三之咎也
九四豐其蔀日中見斗遇其夷主吉
象曰豐其蔀位不當也日中見斗幽不明也遇其夷
主吉行也
九四爻言豐其蔀日中見斗與六二爻同象六二
爻以重陰無應而得中居正故有孚發若而吉九
四爻不中不正本無致吉之理惟遇初九爻為夷
主初九爻亦遇九四爻為配主二者均為陽剛而
九四爻之下行從初九爻甚得明動相須之義所
以亦能致吉者耳
六五來章有慶譽吉
象曰六五之吉有慶也
六五爻以陰柔在上而足以致豐何也居豐之世
得中而動足以得衆賢之助初爻二爻三爻四爻
皆為邪闇所蔽故有貴乎來章章者謂章而顯之
也又自上而下曰來六五爻能屈己而來杜羣賢
之蔽以章衆賢之善于是有得賢之譽有任賢之
慶宜其有吉者也
上六豐其屋蔀其家闚其戶闃其無人三歲不覿凶
象曰豐其屋天際翔也闚其戶闃其無人自藏也
上六爻以陰柔居豐之極而不知止有豐其屋天
際翔之象其欲無厭又將蔀其家以為障蔽之私
自為計則是矣然而天下之理必反雖欲自厚何
以能久要其終必至于闚其戶闃其無人乃始退
藏是以三歲不覿而凶也正序卦所言窮大者必
失其居其豐終之戒乎
旅
離上艮下
&KR0320;&KR0306;&KR0320;&KR0320;&KR0306;&KR0306;
(焚巢)(射雉)(于處)(焚次)(即次)(瑣瑣)
旅之成卦艮體居下離體居上止而麗乎外為旅
之象旅非古也其殆起于三代之衰國君公子之
徒失國失位而羇寓于外者以卦之六爻推之則
旅之名為不一初六爻言旅瑣瑣窮而在下之旅
者也六二爻言旅即次九三爻言旅焚其次九四
爻言旅于處逹而在上之旅者也若六五爻為君
象言射雉一矢亡不可以旅而名然則上九爻何
以獨言旅人盖甚之焉旅而不歸旅人而已春秋
書天王出居于鄭是以言出而不言旅其他國君
公子在内曰孫在外曰奔有是非順逆存焉知春
秋一字之嚴則易之書旅為尤嚴也
旅小亨旅貞吉
彖曰旅小亨柔得中乎外而順乎剛止而麗乎明是以
小亨旅貞吉也旅之時義大矣哉
旅卦與睽卦同義睽之柔進而上行得中而應乎
剛是以說而麗乎明所以言小事吉旅亦得中乎
外雖與剛非應而能順剛于外是以止而麗乎明
亦所以小亨既曰旅小亨矣又曰旅貞吉者旅以
陰柔用事必貴乎貞貞則柔順可以亨而未足以
盡貞之道旅貞吉而已然而旅復言時義之為大
者盈虚消息不可常也旅卦者豐卦之反也日中
則昃月盈則食豐既足以致旅日往月來終始不
窮旅亦足以致豐盡貞吉之道則不特于小旅之
時義所以為大也旅亦所以難處也
象曰山上有火旅君子以明慎用刑而不留獄
旅卦之為象火明而山止也君子觀其象明以象
離之火慎以象艮之山山非火之所留是以明慎
用刑而不留獄
初六旅瑣瑣斯其所取災
象曰旅瑣瑣志窮災也
初六爻以陰柔失位而在下困于旅者也寬和暇
豫人情始順今乃屑屑惟細故是計如慶封奔吳
而致富息夫躬寄丘亭而祝盗故曰旅瑣瑣也正
應在九四爻四爻在離之下為災災自外來乃所
自取志窮災也
六二旅即次懷其資得童僕貞
象曰得童僕貞終无尤也
六二爻即公侯大臣之顯而在旅者也以六居二
曰即次二爻得其中曰懷其資初六爻在下而比
之曰得童僕昔晉文公之奔也至齊焉至楚焉至
秦焉即次而安者也齊妻之焉楚饗之焉秦納之
焉懷其資而裕者也言腹心則子犯之徒言股肱
則魏犨之徒言紀綱則秦之三千人得其童僕以
為用者也有是三者處旅不困而象以得童僕為
重而六二爻以中正處之斯謂之貞其終無尤也
處旅之善者也旅而亨者也
九三旅焚其次喪其童僕貞厲
象白旅焚其次亦以傷矣以旅與下其義喪也
九三爻亦分侯大臣之顯而在旅者也居下卦之
上重剛而不中有多上人之心且近離體之火為
焚旅焚其次亦已傷矣乃以旅與下童僕下也其
義為喪魯昭公之在乾侯也季孫欲與之歸國而
公不見魯人歸焉而公執之非喪其童僕乎夫童
僕乃旅之所依我以旅與之彼亦以旅而視我宜
乎喪其童僕雖貞而厲也
九四旅于處得其資斧我心不快
象曰旅于處未得位也得其資斧心未快也
九四爻在下卦之上亦公侯大夫之顯而在旅者
也以其近君之位而旅于内得所處之地故曰旅
于處其鄭厲公在櫟衛獻公在夷儀之時乎以九
三爻証之九三以剛處剛而不能全其剛故喪九
四爻以剛處柔而得其順故得離戈兵為斧以剛
利為用而上無陽剛之助下無陰柔之應雖得其
資斧我心不快也象言心未快則終可得志此所
以優于三爻而劣于二爻也
六五射雉一矢亡終以譽命
象曰終以譽命上逮也
六五爻君位也旅卦之諸爻皆言旅而六五爻獨
不言旅者君位不當有旅君位果無旅乎盖戛之
少康周之宣王則六五爻之在旅者故曰射雉一
矢亡盖罔罟以田乃取諸離又離體之文明為雉
有射雉一矢亡之象也夫亡所以為旅一矢亡而
所喪甚少是以終有譽命譽在人者也命在天者
也天人之應在我而已五在上而逮乎下也二在
下以誠心相與故言上逮
上六鳥焚其巢旅人先笑後號咷喪牛于易凶
象曰以旅在上其義焚也喪牛于易終莫之聞也
凢宅危以為安者鳥之巢也旅宜在下而巽順今
上九爻以剛居上而失其所處矣則有所處無所
止也又在離體之上故有鳥焚其巢之象焉夫離
為雉為火于木為科上槁皆俱是象始焉宅危以
為安則先笑終焉在上而失其所處則後號咷矣
盖旅卦之諸爻不言旅人而上九爻獨言旅人者
則有終身旅人之理乃夏之太康周之厲王是已
故又言喪牛于易夫牛者順物也在離之體為牝
牛處上之窮喪牛于易謂忽易以失其順也且至
終莫之聞其凶可知也使自覺知則不至于極而
號咷矣
周易總義卷十五
