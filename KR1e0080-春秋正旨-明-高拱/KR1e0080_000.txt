春秋正旨春秋類
提要
(臣)等謹案春秋正旨一卷明高拱撰拱字肅
卿新鄭人嘉靖辛丑進士官至吏部尚書中
極殿大學士諡文襄事蹟具明史列傳是編
之作蓋以宋以來說春秋者穿鑿傅會欲尊
聖人而不知所以尊欲明書法而不知所以
明乃推原經意以訂其謬首論春秋乃明天
子之義非以天子賞罰之權自居次論孔子
必不敢改周正朔而用夏時次論託之魯史
者以其尚存周禮非以其周公之後而假之
次論王不稱天乃偶然異文滕侯稱子乃時
王所黜聖人斷無貶削天子降封諸侯之理
次論齊人歸鄆讙龜陰田非聖人自書其功
深斥胡傳以天自處之非次論春秋作於哀
公十四年乃孔子卒之前一歲適遇獲麟因
而書之經非感麟而作麟亦非應經而至次
論說經以左氏為長胡氏為有激而作餘諸
家之紛紛皆由誤解天子之事一語其言皆
明白正大足破說春秋者之痼疾卷帙雖少
要其大義凜然多得經意固迥出諸儒之上
矣乾隆四十六年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
