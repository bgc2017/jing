易經衷論易類
提要
(臣)等謹案易經衷論二卷
國朝張英撰英字敦復桐城人康熙丁未進士
官至文華殿大學士兼禮部尚書諡文端是
書乃所作易義專釋六十四卦之旨而不及
繫詞以下每卦各為一篇詮解大意而不列
經文其立說以朱子本義為宗各為闡發其
藴而於坎卦之貳用缶句則又以本義為未
安而依程𫝊以樽酒簋貳為句其斟酌盡善
不為苟同非世之遷就傅會者所可及其解
乾彖元亨利貞云文王繫辭本與諸卦一例
解乾坤文言云聖人舉乾坤兩卦示人以讀
易之法應如此擴充體會亦皆見地明逹無
紛紜轇轕之病其他本乘承比應之理以直
抉夫吉凶悔吝之所以然大都言簡意該不
以象數穿鑿自生枝節猶說易家之平正篤
實者也乾隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
