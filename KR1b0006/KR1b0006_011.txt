書傳卷十一宋蘇軾撰
周書
旅獒第七
西旅獻獒太保作旅獒
召公也
惟克商遂通道于九夷八蠻西旅底貢厥獒
西方之國有以獒為貢者旅陳也春秋傳曰庭實旅
百犬四尺曰獒
太保乃作旅獒用訓于王曰嗚呼明王慎德四夷咸賓無有遠
邇畢獻方物惟服食器用王乃昭德之致于異姓之邦無替厥服
如以肅慎楉矢分陳之類使知王能以德致四夷之物況諸
夏乎
分寳玉于伯叔之國時庸展親
如以夏后氏之璜分魯之類以布親親之意
人不易物惟德其物
同是物也有德則貴無德則賤
德盛不狎侮狎侮君子罔以盡人心
君使臣以禮
狎侮小人罔以盡其力
小人學道則易使
不役耳目百度惟貞
不以聲色為役
玩人喪德玩物喪志志以道寧言以道接
玩人則人不我敬故喪德玩物則志以物移故喪志
志喪則中亂故志以道寧德喪則人離故言以道接
不作無益害有益功乃成不貴異物賤用物民乃足
民爭為異物以中上好則農工病矣
犬馬非其土性不畜珍禽竒獸不育于國不寳遠物則
遠人格
夷狄性貪故喜廉而畏貪古之循吏能以廉服夷狄
者多矣而貪吏亦足以致寇況於王乎周穆王得狼
鹿爾而荒服因以不至
所寳惟賢則邇人安嗚呼夙夜罔或不勤不矜細行終
累大德為山九仞功虧一簣
大德細行之積也九仞一簣之積也
允迪兹生民保厥居惟乃世王
巢伯來朝芮伯作旅巢命
芮在馮翊臨晉縣一篇亡
金縢第八
武王有疾周公作金縢
金縢之書緣周公而作非周公作也周公作金縢策
書爾
既克商二年王有疾弗豫
猶言不懌也
二公曰我其為王穆卜
太公召公也穆敬也
周公曰未可以戚我先王
二公欲卜於廟周公曰王疾無害未可以憂我先王
周公欲自以身禱故以此言拒二公
公乃自以為功
功事也
為三壇同墠
築土曰壇除地曰墠
為壇於南方北面周公立焉植璧秉圭乃告太王王季
文王
植置也秉執圭
史乃冊祝
史太史也冊祝册也告神祝辭書之冊以告
曰惟爾元孫某遘厲虐疾若爾三王是有丕予之責于
天以旦代某之身
某發也丕壯大也言爾三王天必欲取其一壯大子
孫者則旦亦丕子也可以代之
予仁若考能多材多藝能事鬼神乃元孫不若旦多材
多藝不能事鬼神乃命于帝庭敷佑四方用能定爾子
孫于下地四方之民罔不祗畏嗚呼無墜天之降寳命
我先王亦永有依歸
我仁孝能順父祖且多材多藝於事鬼神為宜乃元
孫材藝不若旦而有人君德度留以王天下為宜死
生有可相代之理世多疑之予觀近世匹夫匹婦為
其父母發一至誠之心以動天地鬼神者多矣況周
公乎且周公之禱非獨弟為兄臣為君也乃為天下
為先王禱也上帝聽而從之無足疑者世之所以疑
者以己之多偽而疑聖人之不情也
今我即命于元龜爾之許我我其以璧與珪歸俟爾命
爾不許我我乃屏璧與珪乃卜三龜一習吉啓籥見書
乃并是吉公曰體王其罔害予小子新命于三王惟永
終是圖
龜之兆吉凶也詳矣故許不許皆聽命于龜已而視
龜之體知王之罔害己亦莫之代也故曰予受命于
三王王之壽考長終可圖也
兹攸俟能念予一人
一人者指武王也武王臨天下未久人之念其德者
尚淺周公憂其崩而或叛之故欲以身代既見三龜
之吉知王之未崩天假之年以紹其德故曰此可以
待天下之能念王也
公歸乃納冊于金縢之匱中
縢緘也以金緘之欲人之不發也
王翼日乃瘳武王既喪管叔及其羣弟乃流言於國
管叔鮮武王弟也羣弟蔡叔度霍叔處之流也武王
崩成王幼周公專國政故羣叔疑而流言也
曰公將不利於孺子
成王也
周公乃告二公曰我之弗辟我無以告我先王
辟誅也管叔之當誅者挾殷以叛也
周公居東二年則罪人斯得
二年而後克明管蔡亦得衆也
于後公乃為詩以貽王名之曰鴟鴞
豳詩鴟鴞惡鳥也破巢取卵以比管蔡之害王室及
成王也
王亦未敢誚公
未敢誚明其心之疑也
秋大熟未穫天大雷電以風禾盡偃大木斯拔邦人大
恐王與大夫盡弁以啓金縢之書
皮弁也意當時占國休咎之書皆藏金縢故周公納
冊于此而成王遇災而懼亦啓此書也
乃得周公所自以為功代武王之說二公及王乃問諸
史與百執事對曰信噫公命我勿敢言王執書以泣曰
其勿穆卜昔公勤勞王家惟予沖人弗及知今天動威
以彰周公之德惟朕小子其新逆
自新且使人逆公公時尚在東也
我國家禮亦宜之王出郊
郊告謝罪也
天乃雨反風
雨降風回天意得而災乃解
禾則盡起二公命邦人凡大木所偃盡起而築之歲則
大熟
大木既拔築之而復生此豈人力之所及哉予以是
知天人之不相遠凡災異可以推知其所自五行傳
未易盡廢也
大誥第九
武王崩三監及淮夷叛周公相成王將黜殷作大誥
三監管蔡武庚淮夷徐奄之屬也
王若曰猷大誥爾多邦越爾御事
猷謀也越及也
弗弔天降割于我家不少延
天弗弔恤我降喪于我邦家不少延武王之命
洪惟我幼冲人嗣無疆大歴服弗造哲迪民康矧曰其
有能格知天命
服事也造至也大哉我幼冲人繼此大歴事也我尚
不能至於知人迪哲以安民者况能至於知天命乎
已予惟小子若涉淵水予惟往求朕攸濟
已矣今予但求所濟而已
敷賁敷前人受命兹不忘大功
賁飾也我之所敷者以飾敷前人受命而不忘其功
也
予不敢閉于天降威用
天降威三監叛也天欲絶殷故使之叛也
寧王遺我大寳龜紹天明即命
當時謂武王為寧王以見其克殷寧天下也下文曰
乃寧考知其為武王舊說以為文王非也曰前寧人
者亦謂武王之舊臣也天降威于殷予不敢隱閉用
武王所遺寳龜卜之所以繼天明而待命也
曰有大艱于西土西土人亦不靜
此龜所以告者也
越兹蠢
蠢動也及此三監果動
殷小腆誕敢紀其叙天降威知我國有疵民不康曰予
復反鄙我周邦
腆厚也殷少富厚乃敢紀其既亡之叙蓋天降威亦
其心知我國有三叔之疵而民不安故欲作難以鄙
我周邦也
今蠢今翼日民獻有十夫予翼以于敉寧武圖功
獻賢也敉撫也四國蠢動之明日民之賢者有十夫
來助我求往征四國撫循寧王之武事以圖功也周
公之東征邦君卿士皆疑天下騷動而此十夫者至
故周公喜之表其人以令天下漢高祖討陳豨至趙
得四人皆封之千戶曰吾以羽檄徵天下兵未有一
人至者吾何愛四千戶不以慰趙子弟乎此亦周公
之意也
我有大事休朕卜并吉肆予告我友邦君越尹氏庶士
御事曰予得吉卜予惟以爾庶邦于伐殷逋播臣爾庶
邦君越庶士御事罔不反曰艱大民不靜亦惟在王宮
邦君室越予小子考翼不可征王害不違卜
休美也尹正也官之表正也翼敬也害曷也詩曰害
澣害否我事既美矣而我卜又吉故告爾以東征殷
之叛臣今汝反曰難哉此大事也民之不靜亦惟在
王與邦君之家及王之身考德敬事脩已以正之不
可征也王曷不違卜而用人言乎
肆予沖人永思艱曰嗚呼允蠢鰥寡哀哉予造天役遺
大投艱于朕身越予沖人不卬自恤義爾邦君越爾多
士尹氏御事綏予曰無毖于恤不可不成乃寧考圖功
卬我也毖畏也我聞汝衆言亦永思其難曰是行也
信動鰥寡哀哉然予為天子作天之役天實以大艱
遺我故勉而從天非我自憂也爾衆人義當以言安
我曰無畏此所憂之事惟當一心以成汝寧考所圖
之功今乃不然故深責之也
已予惟小子不敢替上帝命天休于寧王興我小邦周
寧王惟卜用克綏受兹命今天其相民矧亦惟卜用嗚
呼天明畏弼我丕丕基
已矣予惟不敢替上帝命帝美寧王之德而興周王
惟用卜以安受帝命至于今天其猶助我民況我亦
用卜哉天所以動四國明威命者非以困我欲輔成
我大業也
王曰爾惟舊人爾丕克遠省爾知寧王若勤哉
王又特命久老之人逮事武王者曰爾當犬省久遠
爾知武王之勤勞若此也哉
天閟毖我成功所予不敢不極卒寧王圖事
閟閉也天所以閉塞艱礙我國者使我知畏而成功
於此我其敢不盡力以終寧王所圖之事哉
肆予大化誘我友邦君
王告此舊人我已大化誘我友邦君無不從我矣
天棐忱辭其考我民予曷其不于前寧人圖功攸終
天既助我至誠之辭其必考之於民以驗其實我其
可不與寧王之舊臣圖功之所終乎
天亦惟用勤毖我民若有疾予曷敢不于前寧人攸受
休畢
天所以勤勞憂畏我民者使我日夜思念如人有疾
之不忘醫也予其可不與前寧人同受休終哉
王曰若昔朕其逝朕言艱日思
如我本意則昔者已往矣所以至今者以言艱而日
思之也
若考作室既底法厥子乃弗肯堂矧肯構
王以築室喻也父已準望高下程度廣狹以致法矣
子乃不肯為基矧肯構屋乎
厥父菑厥子乃弗肯播矧肯穫
王又以農喻也菑耕也播種也穫斂也
厥考翼其肯曰予有後弗棄基
父雖敬其事而子不繼其父其肯曰我有後不棄我
基乎
肆予曷敢不越卬敉寧王大命
我其敢不及我身之存以撫循寧王之大命乎
若兄考乃有友伐厥子民養其勸弗救
養厮養也父兄而與朋友伐其子其家之民養當助
父兄歟抑助其子歟其將相勸助其父兄弗救其子
也今王與諸侯征伐四國如父兄與朋友伐其子爾
衆人孰當助乎
王曰嗚呼肆哉爾庶邦君越爾御事
肆過也過矣哉爾衆人也不助父而助子
爽邦由哲亦惟十人迪知上帝命
邦之明乃能用哲今十人歸我而不助彼則帝命可
知矣
越天棐忱爾時罔敢易法矧今天降戾于周邦惟大艱
人誕鄰胥伐于厥室爾亦不知天命不易
及天之方輔誠以助我爾時我猶不敢不畏法度矧
今天降戾使我大艱難之民與強大之鄰相伐于厥
室鄰室相攻可謂急矣汝猶不知天命不易欲安而
不問也
予永念曰天惟喪殷若檣夫予曷敢不終朕畝
天使我喪殷若農夫之去草其敢不盡力乎
天亦惟休于前寧人予曷其極卜敢弗于從率寧人有
指疆土矧今卜并吉肆朕誕以爾東征天命不僭卜陳
惟若兹
方是時武王之舊臣皆欲從王征伐故王曰天若欲
休息此前寧人者予何敢盡用卜敢不從衆而止乎
今寧人指我以疆域所至不可坐受侵略況今卜并
吉是天欲征而不欲休也我其必往蓋卜之久矣陳
久也盤庚大誥皆違衆自用者所以藉口也使盤庚
不遷都周公不攝政天下豈有異議乎平居無事變
亂先王之政而民不悅則以盤庚周公自比此王莾
所以作大誥也
微子之命第十
成王既黜殷命殺武庚命微子啓代殷後作微子之命
王若曰猷殷王元子惟稽古崇德象賢
禮曰繼世以立諸侯象賢也用庶人之賢者不如用
世家之賢者民服也
統承先王脩其禮物
用其正朔禮樂使不失舊物也
作賓于王家
二王後客禮
與國咸休永世無窮嗚呼乃祖成湯克齊聖廣淵
齊肅也史記幼而徇齊
皇天眷佑誕受厥命撫民以寬除其邪虐功加子時德
垂後裔爾惟踐脩厥猷舊有令聞恪慎克孝肅恭神人
予嘉乃德曰篤不忘上帝時歆下民祗協
予嘉乃德曰若厚而已帝且歆之民且歸之
庸建爾于上公尹兹東夏欽哉往敷乃訓慎乃服命
服章命令也
率由典常以蕃王室弘乃烈祖
成湯也
律乃有民
律法也
永綏厥位毗于一人世世享德萬邦作式俾我有周無
斁嗚呼往哉惟休無替朕命
方武庚叛後而封微子微子蓋處可疑之地而命之
曰上帝時歆又曰弘乃烈祖又曰萬邦作式此三代
之事後世所不能及也
唐叔得禾異畝同穎獻諸天子王命唐叔歸周公于東
作歸禾
成王弟唐叔虞也禾各生一壟而合為一穟
周公既得命禾旅天子之命作嘉禾
二篇亡
書傳卷十一
