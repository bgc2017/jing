書傳卷四宋蘇軾撰
虞書
益稷第五
帝曰來禹汝亦昌言禹拜曰都帝予何言予思日孜孜
汝亦昌言者因臯陶之言以訪禹也臯陶曰予未有
知者猶曰吾不知其他也思日夜贊襄而已贊進也
襄上也讀如懷山襄陵之襄臯陶之意曰吾不知其
他也思日夜進益而已知進而不知退知上而不知
下也易曰天行健君子以自強不息行健者如登高
進而不知止雖超太山可也禹亦因臯陶之言而進
之曰予何言何言者亦猶臯陶之未有知也又曰予
思日孜孜思日孜孜者亦猶臯陶之思日贊贊襄哉
也其言皆相因之辭予是以知曰之當為日也伏生
以益稷合於臯陶謨有以也夫
臯陶曰吁如何禹曰洪水滔天浩浩懷山襄陵下民昏
墊
昏瞀也墊陷也
予乘四載隨山刊木暨益奏庶鮮食
水行乘舟陸行乘車泥行乘輴山行乘樏秦漢以來
師傳如此且孔氏之舊也故安國知之非諸儒之臆
說也四載之解雜出於尸子慎子而最可信者太史
公也亦如六宗之說自秦漢以來尚矣豈可以私意
曲學鐫鑿附會為之哉而或者以為鯀治水九載兗
州作十有三載乃同禹之代鯀蓋四載而成功也世
或喜其說然詳味本文予乘四載隨山刊木則是駕
此四物以行於山林川澤之間非以四因九通為十
三載之辭也按書之文鯀九載績用弗成在堯未得
舜之前而殛鯀在舜登庸歷試之後鯀殛而後禹興
則禹治水之年不得與鯀之九載相接兗州之功安
得通四與九為十三乎禹之言曰娶于塗山辛壬癸
甲是娶在治水之中又曰啓呱呱而泣予弗子惟荒
度土功是啓生在水患未平之前也禹服鯀三年之
喪自免喪而至于娶而至于子自有子至于止禹而
泣亦久矣安得在四載之中乎反覆考之皆與書文
乖異書所云作十有三載乃同者指兗州之事非謂
天下共作十三載也近世學者喜異而巧於鑿故詳
辯之以解世之惑
予決九州距四海
九州之名川也
濬畎澮距川
畎遂溝洫澮皆通水之道達于川者也
暨稷播奏庶艱食鮮食懋遷有無化居烝民乃粒萬邦
作乂
播種也奏進也鮮食肉食也禹之在山林也與益同
之益朕虞也其鮮食鳥獸也其在川澤也與棄同之
棄后稷也其鮮食魚鱉也艱食者草木根實之類凡
施力艱難而得者也艱食鮮食民粗無饑矣乃勉之
遷易其有無以變化其所居積而農事作矣
臯陶曰俞師汝昌言
禹所謂孜孜者其言至約而近也故臯陶吁而問之
禹乃極言孜孜之功效其所建立成就巍巍如此故
臯陶曰俞師汝昌言失以一言而濟天下利萬世可
不師乎
禹曰都帝慎乃在位帝曰俞禹曰安汝止惟幾惟康其
弼直惟動丕應徯志以昭受上帝天其申命用休帝曰
吁臣哉鄰哉鄰哉臣哉禹曰俞
止居也安汝居者自處於至靜也防患於微曰幾幾
則思慮周無心於物曰康康則視聽審思慮周而視
聽審則輔汝者莫不盡其直也反而求之無意於防
患則思慮淺有心於求物則視聽亂思慮淺而視聽
亂則輔汝者皆諂而已士之志於用者衆矣待汝而
作故曰徯志汝既能安居幾康而觀利害之實是惟
無動動則凡徯志者皆應矣夫豈獨人應之天必與
之鄰近臣也帝以其言切而道大故歎曰我獨成此
非臣誰與共之助我者四鄰之臣而助四鄰者凡在
朝之臣也故曰臣哉鄰哉鄰哉臣哉
帝曰臣作朕股肱耳目予欲左右有民汝翼
左右助也助我所有之民也輔翼之也
予欲宣力四方汝為
朝諸侯服四夷凡富國強兵之事也
予欲觀古人之象日月星辰山龍華蟲作會宗彝藻火
粉米黼黻絺繡以五采彰施于五色作服汝明
日日也月月也星五緯之星也辰心伐北辰三辰也
山山也龍龍也華蟲雉也日也月也星辰也山也龍
也華蟲也此六章者畫之於宗廟之彝樽故曰作會
宗彝也藻水草也火火也粉粉也米米也黼斧也黻
兩已也藻也火也粉也米也黼也黻也此六章者繡
之於絺以為裳絺葛之精者也故曰絺繡以五采彰
施于五色作服者通言十二章也上六章繪而為衣
下六章繡而為裳故曰作服也自孔安國鄭玄王肅
之流各傳十二章紛然不齊予獨為此解與諸儒異
者以虞書之文為正也
予欲聞六律五聲八音在治忽以出納五言汝聽
在察也忽不治也聲音與政通故可以察治否也五
言者詩也以諷詠之言寄之於五聲蓋以聲言也故
謂之五言
予違汝弼汝無面從退有後言欽四鄰
帝感禹言有臣鄰之歎故條四事以責其臣而又戒
之曰欽四鄰
庶頑讒說若不在時侯以明之撻以記之書用識哉欲
竝生哉工以納言時而颺之格則承之庸之否則威之
論語曰有恥且格格改過也春秋傳曰奉承齊犧古
者謂奉牲幣而薦之曰承承薦也衆頑讒說之人不
率是教者舜皆有以待之夫化惡莫若進善故擇其
可進者以射侯之禮舉之其不率教之甚者則撻之
其小者則書其罪以記之欲其竝居而知恥也此士
之有罪而未可終棄者故使樂工采其謳謠諷諫之
言而颺之以觀其心其改過者則薦之且用之其不
悛者則威之夏楚之寄之之類是也
禹曰俞哉
春秋傳太子欲殺渾良夫公曰諾哉諾哉云者口諾
而心不然也禹之所以然者曰俞而已俞哉云者亦
有味其言矣舜舉四事以責其臣立射侯書撻等法
以待庶頑皆治理也而禹獨有味於斯言也者蓋其
心有所不可於此以為身脩而天下自服也
帝光天之下至于海隅蒼生萬邦黎獻
衆賢也
共惟帝臣惟帝時舉敷納以言明試以功車服以庸誰
敢不讓敢不敬應帝不時敷同日奏罔功無若丹朱傲
惟慢遊是好傲虐是作罔晝夜額額
頑狠之狀
罔水行舟朋淫于家用殄厥世予創若時娶于塗山辛
壬癸甲
創懲也懲丹朱之惡辛日娶于塗山甲日復往治水
啓呱呱而泣予弗子惟荒度土功
啓禹子也禹治水過門不入聞啓泣而不暇子也惟
大度土工而已
弼成五服至于五千
五服侯甸綏要荒也服五百里四方相距為方五千
里
州十有二師
師二千五百人一州用三萬人九州二十七萬人
外薄四海咸建五長
五國立賢者一人為方伯謂之五長
各迪有功苗頑弗即工帝其念哉
禹見帝憂讒邪之甚故推廣其意曰帝之德光被天
下至于海濱草木而況此衆賢乎考其言明其功誰
敢不從帝不能如是布宣其德以同天下使苗民逆
命日進而終無功者豈其脩已有未至也哉故戒之
曰無若丹朱傲而歴數其惡曰我惟以丹朱為戒故
能平治水土弼成五服今天下定矣而苗猶不即工
者帝不可以不求諸己也故曰帝其念哉此禹得之
於益班師而歸諫舜之詞也而說者乃謂禹勸舜當
念三苗之罪而誅之夫所謂念哉者豈誅有罪之言
乎
帝曰迪朕德時乃功惟敘臯陶方祗厥敘方施象刑惟
明夔曰戛擊鳴球搏拊琴瑟以詠祖考來格虞賓在位
羣后德讓
此堂上樂也戛擊柷敔也鳴球玉罄也搏拊以韋為
之實之以糠所以節樂虞賓丹朱也二王後故稱賓
下管鼗鼓合止柷敔笙鏞以間鳥獸蹌蹌簫韶九成鳳
凰來儀
此堂下樂也鏞大鍾也夔作樂而鳥獸舞鳳凰儀信
乎曰何獨夔也樂工所以不能致氣召物如古者以
不得中聲故爾樂不得中聲者器不當律也器不當
律則與擿植鼓盆無異何名為樂乎使律能當律則
致氣召物雖常人能之蓋見於古今之傳多矣而況
於夔乎夫能當一律則衆律皆得衆律皆得則樂之
變動猶鬼神也是以降天神格人鬼來鳥獸皆無足
疑者不如此何以使孔子忘味三月乎丹朱之惡幾
於桀紂罔水行舟朋淫于家非紂而何今乃與羣后
濟濟相讓此其難化蓋甚於鳥獸也
夔曰於予擊石拊石百獸率舞庶尹允諧
舜聞禹諫則曰道我德者皆汝功也今苗民逆命臯
陶方祗厥敘而行法焉故夔又進而諫曰鬼神猶可
以樂格鳥獸猶可以樂致也而況於人乎此所謂一
執藝事以諫者也
帝庸作歌曰勑天之命惟時惟幾乃歌曰股肱喜哉元
首起哉百工熙哉臯陶拜手稽首颺言曰念哉率作興
事慎乃憲欽哉屢省乃成欽哉乃賡載歌曰元首明哉
股肱良哉庶事康哉又歌曰元首叢脞哉
叢脞細碎也
股肱惰哉萬事墮哉帝拜曰俞往欽哉
帝至此納禹之諫乃作歌曰天命不可常也待禍福
之至而慮之則晚矣當以時慮其微者蓋始從禹之
諫而取益之言有畏滿思謙之意也臯陶颺言曰念
哉申禹之諫也曰凡所興作慎用刑廣禹之意也雖
成功猶内自省終益之戒也帝之歌曰股肱喜則元
首起而百工熙臯陶反之曰良康惰壞皆元首之致
也嗚呼唐虞之際於斯為盛而學者不論惜哉
書傳卷四
