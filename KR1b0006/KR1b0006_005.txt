書傳卷五宋蘇軾撰
夏書
禹貢第一
禹别九州隨山濬川任土作貢
不貢所無及所難得
禹敷土
敷道修載叙乂皆治也
隨山刊木
山行多迷刊木以表之且以通道史記云山行表木
奠高山大川
奠定也高山五岳大川四瀆定其名秩祀禮所視
冀州
堯河水為患最甚江次之淮次之河行冀兗為多而青徐
其下流被害亦甚堯都於冀故禹行自冀始次于兖次于
青次于徐四州治而河患衰矣雍豫雖近河以下流既治
可以少緩也故次乎揚次乎荆以治江淮江淮治而水患
平次于豫次于梁次于雍以治江河上流之餘患而雍最
高故終焉八州皆言自某及某為某州而冀獨否蓋以餘
州所至而知之先賦後田不言貢篚皆與餘州異
既載壺口治梁及岐
壺口在河東屈縣東南梁山在左馮翊夏陽縣西北
岐山在扶風美陽縣西北梁岐二山在雍州今於冀
州言之者豈當時河患上及梁岐乎禹通砥柱則壺
口平而梁岐自治因河而言非以二山為冀州之地
也
既修太原至于岳陽
太原晉陽也岳太岳也亦號霍太山在彘縣東
覃懷底績至于衡漳
覃懷河内懷縣漳水横流入河衡横也濁漳水出長
子縣東至鄴入清漳清漳水出上黨沾縣大黽谷東
北至渤海阜城縣入河
厥土惟白壤
無塊曰壤
厥賦惟上上錯厥田惟中中
賦田所出榖米兵車之類禹貢田賦皆九等此為第
一雜出第二之賦冀州畿内也田中中而賦上上理
不應爾必當時事有相補除者豈以不貢而多賦耶
然不可以臆說也
恒衛既從大陸既作
恒水出常山上曲陽縣東入滱水衛水出常山靈壽
縣東北入滹沲大陸在鉅鹿縣北水已復故道則大
陸之地可耕作
島夷皮服
東北海夷也水患除故服皮服
夾右碣石入于河
碣石海畔山在北平驪城縣西南河自碣石山南渤
海之北入海夾挾也自海入河逆流而西右顧碣石
如在挾掖也
濟河為兗州
河濟之間相去不遠兗州之境北距河東南跨濟非
止於濟也
九河既道
河水自平原以北分為九道其名據爾雅則徒駭也
太史也馬頰也覆釡也胡蘇也簡也潔也鈎槃也鬲
津也漢成帝時河隄都尉許商上書曰古記九河之
名有徒駭胡蘇鬲津今見在成平東光鬲縣自鬲津
以北至徒駭其間相去二百餘里以許商之言考之
徒駭最北鬲津最南蓋徒駭是河之本道東出分為
八枝徒駭在成平胡蘇在東光鬲津在鬲縣其餘不
可復知也然爾雅九河之次自北而南既知三河之
處則其餘六者太史馬頰覆釡當在東光之北成平
之南簡潔鈎槃當在東光之南鬲縣之北也其河堙
塞時有故道春秋緯寶乾圖云移河為界在齊呂填
閼八荒以自廣故鄭玄云齊威公塞之同為一河今
河間弓高以東至平原高津往往有其遺處蓋塞其
八枝并使歸於徒駭也
雷夏既澤灉沮會同
灉沮二水雷澤在濟隂城陽縣西北
桑土既蠶是降丘宅土厥土黑墳
黑而墳起
厥草惟繇厥木惟條
繇茂也條長也
厥田惟中下厥賦貞
貞正也賦當隨田高下此其正也其不相當者蓋必
有故如向所云相補除者非其正也此州田中下賦
亦中下皆第六
作十有三載乃同
兗州河患最甚故功後成至于作十有三載
厥貢漆絲厥篚織文
幣帛盛於篚書曰篚厥玄黃
浮于濟漯逹于河
順流曰浮因水入水曰逹漯水出東郡東武陽縣至
樂安千乘縣入海濟水具下文自漯入濟自濟入河
海岱惟青州
西南至岱宗東北跨海至遼東舜十二州分青為營
營州即遼東也漢末公孫度據遼東自號青州刺史
嵎夷既略濰淄其道
嵎夷即堯典嵎夷也略用功少也濰水出瑯邪箕屋
山北至都昌縣入海湽水出泰山萊蕪縣原山東北
至千乘博昌縣入海
厥土白墳海濱廣斥
說文云東方謂之斥西方謂之鹵鹵鹹地也
厥田惟上下厥賦中上
田第三賦第四
厥貢鹽絺
絺細葛也
海物惟錯
錯雜也魚鰕之類
岱畎絲枲鉛松怪石
畎谷也枲麻也鉛錫也怪石石似玉者貢此八物
萊夷作牧
春秋夾谷之會萊人以兵劫魯侯孔子曰兩君合好
而裔夷之俘以兵亂之以是知古者東萊之有夷也
牧芻牧也傳曰牧隰臯井衍沃蓋海水患除始芻牧
也
厥篚檿絲
爾雅檿桑山桑惟東萊出此絲以織繒堅韌異常萊
人謂之山蠒萊夷作牧而後有此故書篚在作牧之
後
浮于汶逹于濟
汶水出太山萊蕪縣西南入濟諸州之末皆記入河
水道以堯都在冀而河行於冀也雖不言河濟固逹
河也
海岱及淮惟徐州
東至海北至岱南及淮
淮沂其乂蒙羽其藝
淮水出桐柏山其原遠矣於此言之者淮水至此而
大為害尤甚喜其治故於此記之沂水出泰山蓋縣
臨樂子山南至下邳入泗蒙山在泰山蒙隂縣西南
羽山在東海祝其縣南二水既治則二山可種
大野既豬東原底平
大野澤在山陽鉅野縣北東原今東平郡也水之停
曰豬
厥土赤埴墳
土黏曰埴
草木漸包
進長曰漸藂生曰包
厥田惟上中厥賦中中
田第二賦第五
厥貢惟土五色
王者封五色土為社建諸侯則以其方色土賜之燾
以黃土苴以白茅使歸其國立社
羽畎夏翟
夏翟雉也羽中旌旄羽山之谷有之
嶧陽孤桐
東海下邳縣西有葛嶧山即此山也其特生之桐中
琴瑟
泗濱浮磬
泗水依山水中見石若浮於水上此石可為磬
淮夷蠙珠暨魚
詩有淮夷知古者淮有夷也蠙蚌屬出珠惟淮夷有
珠暨魚如萊夷之有檿絲也貢此六物
厥篚玄纖縞
玄黑繒縞白繒纖細也
浮于淮泗逹于河
自淮泗入河必道于汴世謂隋煬帝始通汴入泗禹
時無此水道以疑禹貢之言此特學者考之不詳而
已謹按前漢書項羽與漢約中分天下割鴻溝以西
為漢以東為楚文穎注云於滎陽下引河東南為鴻
溝以通宋鄭陳蔡曹衛與濟汝淮泗會於楚即今官
渡是也魏武與袁紹相持於官渡乃楚漢分裂之處
蓋自秦漢以來有之安知非禹迹耶禹貢九州之末
皆記入河水道而淮泗獨不能入河帝都所在理不
應爾意其必開此道以通之其後或為鴻溝或為官
渡或為汴上下百餘里間不可必然皆引河水而注
之淮泗也故王濬伐吳杜預與之書曰足下既摧其
西藩當徑取秣陵討累世之逋寇釋吳人於塗炭自
江入淮逾于泗汴泝河而上振旅還都亦曠世一事
也王濬舟師之盛古今絶倫而自泗汴泝河可以班
師則汴水之大小當不減於今又足以見秦漢魏晉
皆有此水道非煬帝創開也自唐以前汴泗會于彭
城之東北然後東南入淮近歲汴水直逹于淮不復
入泗矣吳王夫差闢溝通水與晉會于黃池而江始
有入淮之道禹時則無之故禹貢曰沿于江海逹于
淮泗明非自海入淮則江無通淮之道个之末直云
浮于淮泗逹于河不言自海則鴻溝官渡汴水之類
自禹以來有之明矣
淮海惟揚州
北跨淮南跨海
彭蠡既豬陽鳥攸居
陽鳥鴻鴈之屬也避寒就煖九月而南正月而北彭
蠡在彭澤西北北方之南南方之北也故陽鳥多留
於此
三江既入震澤底定
三江之入古今皆不明予以所見考之自豫章而下
入于彭蠡而東至海為南江自蜀岷山至于九江彭
蠡以入于海為中江自嶓冡導漾東流為漢過三澨
大别以入于江東匯澤為彭蠡以入于海為北江此
三江自彭蠡以上為二自夏口以上為三江漢合于
夏口而與豫章之江皆匯于彭蠡則三江為一過秣
陵京口以入于海不復三矣然禹貢猶有三江之名
曰北曰中者以味别也蓋此三水性不相入江雖合
而水則異故至于今而有三泠之說古今稱唐陸羽
知水味三泠相雜而不能欺不可誣也予又以禹貢
之言考之若合符節禹之叙漢水也曰嶓冡導漾東
流為漢又東為滄浪之水過三澨至于大别南入于
江至于東匯澤為彭蠡東為北江入于海夫漢既已
入江且匯為彭蠡矣安能復出為北江以入于海乎
知其以味别也禹之敘江水也曰岷山導江東别為
沱又東至于澧過九江至于東陵東迤北會于匯東
為中江入于海夫江既已與漢合且匯為彭蠡矣安
能自别為中江以入于海乎知其以味别也漢為北
江岷山之江為中江則豫章之江為南江不言而可
知矣禹以味别信乎曰濟水既入于河而溢為滎禹
不以味别則安知滎之為濟也堯水之未治也東南
皆海豈復有吳越哉及彭蠡既豬三江入海則吳越
始有可宅之土水之所鍾獨震澤而已故曰三江既
入震澤底定孔安國以為自彭蠡江分為三入震澤
為北入于海疎矣蓋安國未嘗南游按經文以意度
之不知三江距震澤遠甚決無入理而震澤之大小
決不足以受三江也班固曰南江從會稽陽羡東入
海北江從會稽毗陵縣北東入海會稽并陽羡有此
三江然皆是東南枝流小水自相派别而入海者非
禹貢所謂中江北江自彭蠡出者也徒見禹貢有南
北中三江之名而不悟一江三泠合流而異味也故
雜取枝流小水以應三江之數如使此三者為三江
則是與今京口入海之江為四矣京口之江視此三
者猶畎澮禹獨遺大而數小何耶
篠簜既敷
篠竹箭也簜大竹闊節曰簜
厥草惟夭厥木惟喬
少長曰夭喬高也
厥土惟塗泥厥田惟下下厥賦下上上錯
田第九賦第七雜出第六
厥貢惟金三品
金銀銅
瑶琨篠簜
瑶琨石似玉者
齒革羽毛惟木
齒象齒革犀革之類毛旄牛尾之類木楩楠豫章之
類貢此數物
島夷卉服厥篚織貝
南海島夷績草木為服如今吉貝木綿之類其紋斕
斑如貝故曰織貝詩曰萋兮斐兮成是貝錦
厥包橘柚錫貢
小曰橘大曰柚包裹而致也禹貢言錫者三大龜不
可常得磬錯不常用而橘柚常貢則勞民害物如漢
永平唐天寶荔枝之害矣故皆錫命乃貢
沿于江海逹于淮泗
逹泗則逹河矣
荆及衡陽惟荆州
舊有三條之說北條荆山在馮翊懷德縣南南條荆
山在南郡臨沮縣東北自南條荆山至衡山之陽為
荆州自北條荆山至于河為豫州
江漢朝宗于海
二水經此州入海百川以海為宗宗尊也
九江孔殷
九江在今廬江潯陽縣南潯陽記有九江名一曰烏
白江二曰蚌江三曰烏江四曰嘉靡江五曰畎江六
曰源江七曰廩江八曰提江九曰箘江殷當也得水
所當行也
沱潛既道
爾雅水自江出為沱自漢出為潛南郡枝江縣有沱
水尾入江華容縣有夏水首出江尾入沔此荆州之
沱潛也蜀郡郫縣有沱江及漢中安陽皆有沱水潛
水尾入江漢此梁州之沱潛也孔安國云沱潛發源
梁州入荆州孔穎逹云雖於梁州合流還於荆州分
出猶如濟水入河還從河出也以安國穎逹之言考
之則味别之說古人蓋知之久矣梁州荆州相去數
千里非以味則安知其合而復出耶
雲土夢作乂
春秋傳曰楚子與鄭伯田于江南之夢又曰王寢于
雲中則雲與夢二土名也而云雲土夢者古語如此
猶曰玄纖縞云爾
厥土惟塗泥厥田惟下中厥賦上下
田第八賦第三
厥貢羽毛齒革惟金三品杶榦栝柏
杶柘也以為弓榦柏葉松身曰栝
礪砥砮丹惟箘簵楛
箘簵美竹楛中矢幹貢此十物
三邦底貢厥名
三邦大國次國小國也杶榦栝柏礪砥砮丹與箘簵
楛皆物之重者荆州去冀最遠而江無逹河之道難
以必致重物故使此州之國不以大小但致貢其名
數而準其物易以輕資致之京師重勞人也
包匭菁茅
匭匣菁茅以供祭縮酒者
厥篚玄纁璣組
纁絳也三入為纁璣珠類組綬類
九江納錫大龜
尺二寸曰大龜寶龜也不可常得故錫命乃納之
浮于江沱潛漢逾于洛至于南河
江無逹河之道捨舟陸行以逹于河故逾于洛自洛
則逹河矣河行冀州之南故曰南河
荆河惟豫州
自北條荆山至河甚近當是跨荆而南猶濟河惟兗
州也
伊洛瀍澗既入于河
伊水出弘農盧氏縣東熊耳山東北入洛洛水出弘
農上洛縣冡領山東北至鞏縣入河瀍水出河南穀
城縣潛亭北東南入洛澗水入弘農新安縣東南入
洛三水入洛洛入河
滎波既豬
沇水入河溢為滎澤堯時滎澤常波而今始豬也今
滎陽在河南春秋衛狄戰于滎澤當在河北孔穎逹
謂此澤跨河而南北也
導菏澤被孟豬
沇水東出于陶丘北又東為菏澤在濟隂定陶縣東
孟豬在梁國雎陽縣東北水流溢覆被之
厥土惟壤下土墳壚
壚疏也或曰黑也
厥田惟中上厥賦錯上中
田第四賦第二雜出第一
厥貢漆枲絺紵
貢此四物
厥篚纖纊
細綿也
錫貢磬錯
治磬錯也以玉為磬故以此石治之
浮于洛逹于河華陽黑水惟梁州
自華山之南至黑水皆梁州
岷嶓既藝沱潛既道
岷山嶓冡皆山名也沱水出于江潛水出于漢二水
發源此州而復出於荆州故於荆州亦云
蔡蒙旅平
蔡蒙二山蒙山在蜀郡青衣縣今曰蒙頂祭山曰旅
水患平始祭也
和夷底績
和夷西南夷名
厥土青黎
黎黑也
厥田惟下上厥賦下中三錯
田第七賦第八雜出第七第九
厥貢璆鐵銀鏤砮磬
璆美玉也鏤剛鐵也可以鏤者
熊羆狐貍織皮
以罽者曰織以裘者曰皮
西傾因桓是來浮于潛逾于沔
西傾山名在隴西臨洮縣西南桓水出焉桓入潛潛
入河漢始出為漾東南流為沔至漢中東行為漢
入于渭亂于河
沔在梁州山南而渭在雍州山北沔無入渭之道然
按前漢書武帝時人有上書欲通襃斜道及漕事下
張湯問之云襃水通沔斜水通渭皆可以漕從南陽
下沔入襃襃絶水至斜間百餘里以車轉從斜下渭
如此漢中穀可致此則自沔入渭之道也然襃斜之
間絶水百餘里故曰逾于沔蓋禹時通謂襃為沔也
黑水西河惟雍州
西跨黑水東至河河在冀州西
弱水既西
衆水皆東此水獨西
涇屬渭汭
涇水入渭屬連也汭水涯也
漆沮既從
從如少之從長渭大而漆沮小故言從
灃水攸同
灃渭相若故言同
荆岐既旅
荆北條荆山也
終南惇物至于鳥鼠
三山名武功縣東有太一山即終南山有垂山即惇
物
原隰底績至于豬野
詩云度其隰原即此原隰也豳地武威縣東有休屠
澤即豬野
三危既宅三苗丕敘
春秋傳曰先王居檮杌于四裔允姓之姦居于瓜州
杜預云允姓之祖與三苗俱放于三危瓜州今敦煌
也
厥土惟黃壤厥田惟上上厥賦中下
田第一賦第六
厥貢惟球琳琅玕
球琳玉琅玕石而似珠貢此二物
浮于積石至于龍門西河會于渭汭
積石山在金城河關縣西南河所經也龍門山在馮
翊夏陽縣北禹鑿以通河也渭水至長安東北入河
河始大自渭汭而下巨舟重載皆可以逹冀州矣
織皮崑崙析枝渠搜西戎即叙
禹貢之所篚皆在貢後立文而青徐揚三州皆萊夷
淮夷島夷所篚此云織皮崑崙析枝渠搜西戎即叙
大意與上三州無異蓋言因西戎即叙而後崑崙析
枝渠搜三國皆篚織皮但古語有顛倒詳略爾其文
當在厥貢惟球琳琅玕之下其浮于績石至于龍門
西河會于渭汭三句當在西戎即叙之下以記入河
水道結雍州之末簡編脱誤不可不正也
導岍及岐至于荆山
岍山在扶風即吳岳也荆山北條荆山也孔子敘禹
貢曰禹别九州隨山濬川蓋言此書一篇而三致意
也既畢九州之事矣則所謂隨山與濬川者復中言
之隨山者隨其地脉而究其終始也何謂地脉曰地
之有山猶人之有脉也有近而不相連者有遠而相
屬者雖江河不能絶也自秦蒙恬始言地脉而班固
馬融王肅治尚書皆有三條之說鄭玄則以為四列
古之逹者已知此矣北條山道起岍岐而逾于河以
至太岳東盡碣石以入于海是河不能絶也南條之
山自嶓冡岷山至于衡山過九江至于敷淺原是江
不能絶也皆禹之言卓然見於經者非地脉而何自
此以下至敷淺原皆隨山之事也
逾于河壺口雷首至于太岳
三山之名也雷首在河東蒲坂南太岳者霍太山也
底柱析城至于王屋
底柱在陜東北析城在河東濩澤西南王屋在河東
垣縣東北
太行恒山至于碣石入于海
大行山在河内山陽縣西北恒山在上曲陽縣西北
西傾朱圉鳥鼠
西傾山在隴西臨洮縣西南朱圉山在天水冀縣南
鳥鼠同穴山在隴西首陽縣西南
至于太華
太華在京兆華隂南
熊耳外方桐柏至于陪尾
熊耳山在弘農盧氏縣東外方嵩高山也在潁川桐
柏在南陽平氏縣東南陪尾山在江夏安陸縣東北
導嶓冡至于荆山
南條荆山
内方至于大别
内方山在江夏竟陵縣東北春秋傳曰吳楚夾漢而
陳自小别至于大别二别山皆在漢上
岷山之陽至于衡山
岷山在蜀郡湔氏西衡山在長沙湘南縣東南
過九江至于敷淺原
豫章歴陵縣南有博陽山即敷淺原
導弱水至于合黎餘波入于流沙
合黎山在張掖郡刪丹縣弱水自此西至酒泉合黎
張掖郡有居延澤在縣東即流沙也自此以下皆濬
川之事也所導者九弱水不能載物入居延澤中不
復見此水之絶異者也黑水漢水與四瀆皆特入海
渭洛皆入河逹冀之道故特記此九者餘不錄也
導黑水至于三危入于南海
黑水得越河入南海者河自積石以西皆多伏流故
黑水得越而南也
導河積石至于龍門
施功發于積石
南至于華隂東至于底柱又東至于孟津
孟津在河内河陽縣南都道所湊古今以為津
東過洛汭至于大伾
洛汭洛入河處在河南鞏縣東大伾山在黎陽或曰
成臯
北過降水至于大陸
河至大伾而北降水在信都
又北播為九河同為逆河入于海
播分也逆迎也既分為九又合為一以一迎八而入
于海即渤海也
嶓冡導漾東流為漢
嶓冡山在梁州南
又東為滄浪之水
出荆州東南流為滄浪之水即漁父所歌者也
過三澨至于大别
三澨水在江夏竟陵
南入于江
觸大别山而南
東匯澤為彭蠡
匯廻也
東為北江入于海岷山導江東别為沱
江東南流沱東行
又東至于澧
澧水在荆州楚詞云遺予佩兮澧浦
過九江至于東陵東迤北會于匯
迤迤邐也匯彭蠡也
東為中江入于海
今金山以北取中泠水味既殊絶稱之輕重亦異蓋
蜀江所為也
導沇水東流為濟入于河溢為滎
濟水出河東垣縣王屋山東南至河内武德縣入河
竝流而南截河又竝流溢出乃為滎澤也
東出于陶丘北
陶丘在濟隂定陶西南
又東至于菏又東北會于汶
汶入濟也
又北東入于海導淮自桐柏
淮水出胎簪山東北過桐柏胎簪蓋桐柏之傍小山
也
東會于泗沂東入于海
泗水出濟隂乘氏縣至臨淮雎陵縣入淮沂水先入
泗泗入淮也
導渭自鳥鼠同穴東會于灃
灃入渭也灃水出扶風鄠縣東南北過上林苑入渭
又東會于涇
涇入渭也涇水出安定涇陽縣西東南至馮翊陽陵
縣入渭
又東過漆沮入于河
沮水出北地直路縣東入洛鄭渠在太上皇陵東南
濯水入焉俗謂之漆水又謂之漆沮其水東入洛此
言東會于灃又東會于涇又東過漆沮者渭水自西
而東之次也雍州所云涇屬渭汭漆沮既從灃水攸
同者散言境内諸水非西東之次也詩云自土沮漆
乃豳地非此漆沮
導洛自熊耳東北會于澗瀍又東會于伊又東北入于
河九州攸同
書同文車同軌
四隩既宅
隩深也四方深遠者皆可居
九山刊旅九川滌源九澤既陂四海會同六府孔修
水火金木土榖
庶土交正底慎財賦咸則三壤成賦中邦
交通也正平準也庶土不通有無則輕重偏矣故交
通而平準之九州各則壤之高下以制國用為賦入
之多少中邦諸夏也貢篚有及於四夷者而賦止於
諸夏也
錫土姓
春秋傳曰天子建國因生以賜姓胙之土而命之氏
祗台德先不距朕行
台我也我以德先之則民敬而不違矣
五百里甸服
王畿千里面五百里也甸田也為天子治田
百里賦納總
總藁穟并也最近故納總
二百里納銍
銍刈也刈其穟不納藁
三百里納秸服
秸藁也以藁為藉薦之類可服用者
四百里粟五百里米
稍遠故所納者愈輕
五百里侯服
此五百里始有諸侯故曰侯服
百里采
卿大夫之采也
二百里男邦
與百里采通為二百里也男邦小國也
三百里諸侯
自三百里以往皆諸侯也諸侯大國次國也小國在
内依天子而國大國在外以禦侮也
五百里綏服
綏安也
三百里揆文教二百里奮武衛五百里要服
總其大要法不詳也
三百里夷
雜夷俗也
二百里蔡
放有罪曰蔡春秋傳曰殺管叔而蔡蔡叔
五百里荒服
其法荒略
三百里蠻二百里流
罪大者流于此
東漸于海西被于流沙朔南暨聲教訖于四海禹錫玄
圭告厥成功
以五德王天下所從來尚矣黃帝以土故曰黃炎帝
以火故曰炎禹以治水得天下故從水而尚黑殷人
始以兵王故從金而尚白周人冇流火之祥故從火
而尚赤湯用玄牡蓋初克夏因其舊也詩云冇客有
客亦白其馬是殷尚白也帝錫禹以玄圭為水德之
瑞是夏尚黑也此五德所尚之色見于經者也
書傳卷五
