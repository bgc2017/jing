書傳卷三宋蘇軾撰
虞書
大禹謨第三
臯陶矢厥謨禹成厥功帝舜申之作大禹謨臯陶謨益
稷
矢陳也申推明之也
曰若稽古大禹曰文命敷于四海祗承于帝
命教也以文教布于四海而繼堯舜以文命為禹名
則布于四海者為何事耶
曰后克艱厥后臣克艱厥臣政乃乂黎民敏德
此禹之言也君臣各艱畏則非辟無自入民利在為
善而已故敏於德
帝曰俞允若玆嘉言罔攸伏野無遺賢萬邦咸寧
君臣無所艱畏則易事而簡賢賢者遁去而善言不
敢出矣
稽于衆舍己從人不虐無告不廢困窮惟帝時克
無告天民之窮者也困窮士之不遇者也帝堯也
益曰都帝德廣運乃聖乃神乃武乃文皇天眷命奄有
四海為天下君
都美也至道必簡至言必近君臣相與艱畏舍己而
用衆禮鰥寡達窮士其為德若卑約然此夸者之所
小而世俗之所謂無所至也故舜特申之曰是德也
惟堯能之他人不能也益又從而贊之曰是德也推
而廣之則乃所以為聖神文武而天之所以命堯為
天子者特以是耳
禹曰惠迪吉從逆凶惟影響
惠順也迪道也言吉凶之出於善惡猶影響之生於
形聲
益曰吁戒哉儆戒無虞
虞憂也自其未有憂而戒之矣
罔失法度罔游于逸罔淫于樂任賢勿貳去邪勿疑
貳不專任也
疑謀勿成百志惟熙
人之為不善雖小人不能無疑凡疑則己則天下無
小人矣人之所以不能大相過者皆好行其所疑也
疑謀勿成則凡所志皆卓然光明無可媿者
罔違道以千百姓之譽罔咈百姓以從己之欲
民至愚而不可欺凡其所毁譽天且以是為聰明而
況人君乎違道足以致民毁而已安能求譽哉以是
知堯舜之間所謂百姓者皆謂世家大族也好行小
慧以求譽於此固不足恤以為不足恤而縱欲以戾
之亦殆矣咈戾也
無怠無荒四夷來王
九州之外世一見曰王國語日祭月祀時享歲貢終
王
禹曰於帝念哉德惟善政政在養民水火金木土穀惟
脩
所謂六府
正德利用厚生惟和
所謂三事也春秋傳曰民生厚而德正用利而事節
正德者管子所謂倉廩實而知禮節衣食足而知榮
辱也利用利器用也厚生時使薄斂也使民之賴其
生也者厚也民薄其生則不難犯上矣利用厚生而
後民德正先言正德者德不正雖有粟吾得而食諸
九功惟敘九敘惟歌戒之用休董之用威勸之以九歌
俾勿壞
先事而語曰戒休恩也董督也太史公曰沐浴膏澤
而歌詠勤苦古之治民者於其勤苦之事則歌之使
忘其勞九功之歌意其若豳詩也歟
帝曰俞地平天成六府三事允治萬世永賴時乃功
水土治曰平五行敘曰成賴利也乃汝也
帝曰格汝禹朕宅帝位三十有三載耄期倦于勤
八十九十曰耄百年曰期頤
汝惟不怠總朕師禹曰朕德罔克民不依臯陶邁種德
德乃降黎民懷之帝念哉念兹在兹釋兹在兹名言兹
在兹允出兹在玆惟帝念功
邁遠也降下也種德者如農夫之種殖也衆人之種
其德也近朝種而莫穫則其報亦狹矣臯陶之種其
德也遠造次顛沛未嘗不在於德而不求其報也及
其充溢而不已則沛然下及於民而民懷之聖人之
德必始於念故曰帝念哉念兹者固在兹矣及其念
之至也則雖釋而不念亦未嘗不在兹也其始也念
仁而仁念義而義及其至也不念而自仁義也是謂
念兹在兹釋兹在兹名言者其辭命也允出者其情
實也孔子曰名之必可言言之必可行是之謂名言
名之以仁固仁矣名之以義固義矣是謂名言兹在
兹及其念之至也不待名言而情實皆仁義也是謂
允出兹在兹此帝念念不忘之功也故曰惟帝念功
禹既以是推臯陶之德因以是教帝也曰邁種德者
其德不可以一二數也念之而已念之至者念與不
念未嘗不在德也其外之辭命其中之情實皆德也
而德不可勝用矣孔子曰非禮勿視非禮勿聽非禮
勿言非禮勿動一出於禮而仁不可勝用矣舜禹臯
陶之微言其傳於孔子者蓋如此
帝曰臯陶惟兹臣庶罔或干予正
干犯也
汝作士明于五刑以弼五教期于予治刑期于無刑民
協于中時乃功懋哉
期至也
臯陶曰帝德罔愆臨下以簡御衆以寬罰弗及嗣賞延
于世宥過無大刑故無小罪疑惟輕功疑惟重與其殺
不辜寧失不經好生之德洽于民心兹用不犯于有司
帝因禹之讓臯陶故推其功而勉之臯陶憂天下後
世以刑為足以治也故推明其所自以為非帝之至
德不能至也
帝曰俾予從欲以治四方風動惟乃之休
帝之所欲欲民仁而壽且富也風動者如風動物而
物不病也
帝曰來禹降水儆予成允成功惟汝賢
降當作洚孟子曰洚水者洪水也天以洪水儆予而
禹平之使聲教信于四海
克勤于邦克儉于家不自滿假惟汝賢
假大也
汝惟不矜天下莫與汝爭能汝惟不伐天下莫與汝爭
功予懋乃德嘉乃丕績天之歷數在爾躬汝終陟元后
人心惟危道心惟微惟精惟一允執厥中
人心衆人之心也喜怒哀樂之類是也道心本心也
能生喜怒哀樂者也安危生於喜怒治亂寄於哀樂
是心之發有動天地傷隂陽之和者亦可謂危矣至
於本心果安在哉為有耶為無耶有則生喜怒哀樂
者非本心矣無則孰生喜怒哀樂者故夫本心學者
不可以力求而達者可以自得也可不謂微乎舜戒
禹曰吾將使汝從人心乎則人心危而不可據使汝
從道心乎則道心微而不可見夫心豈有二哉不精
故也精則一矣子思子曰喜怒哀樂之未發謂之中
發而皆中節謂之和中也者天下之大本也和也者
天下之達道也致中和天地位焉萬物育焉夫喜怒
哀樂之未發是莫可名言者子思名之曰中以為本
心之表著古之為道者必識此心養之有道則卓然
可見於至微之中矣夫苟見此心則喜怒哀樂無非
道者是之謂和喜則為仁怒則為義哀則為禮樂則
為樂無所往而不為盛德之事其位天地育萬物豈
足怪哉若夫道心隱微而人心為主喜怒哀樂各隨
其欲其禍可勝言哉道心即人心也人心即道心也
放之則二精之則一桀紂非無道心也放之而已堯
舜非無人心也精之而已舜之所謂道心者子思之
所謂中也舜之所謂人心者子思之所謂和也
無稽之言勿聽弗詢之謀勿庸可愛非君可畏非民衆
非元后何戴后非衆罔與守邦欽哉慎乃有位敬脩其
可願
人之所願與聖人同而不脩其可以得所願者孟子
所謂惡濕而居下惡醉而強酒也
四海困窮天祿永終
舜之授禹也天下可謂治矣而曰四海困窮者託於
不能以讓禹也
惟口出好興戎朕言不再
好爵禄也戎兵刑也吾言非苟而已喜則為爵禄怒
則為兵刑其為授禹也決矣
禹曰枚卜功臣
枚歷也
惟吉之從帝曰禹官占惟先蔽志昆命于元龜
蔽斷也昆後也使卜筮之官占是事必先斷志而後
令龜
朕志先定詢謀僉同鬼神其依龜筮協從
其者意之之詞也以龜協從知之
卜不習吉
習因也卜已吉而更卜為習吉
禹拜稽首固辭帝曰毋惟汝諧正月朔旦受命于神宗
堯之所從受天下者曰文祖舜之所從受天下者曰
神宗受天下於人必告於其人之所從受者禮曰有
虞氏禘黃帝而郊嚳祖顓頊而宗堯則神宗為堯明
矣舜禹之受天下於堯舜也及堯舜之存而受命於
其祖宗矣舜受命二十八年而堯崩禹受命十七年
而舜崩既崩三年然後退而避其子是猶足信乎
率百官若帝之初帝曰咨禹惟時有苗弗率汝徂征
率循也徂往也
禹乃會羣后誓于師曰濟濟有衆咸聽朕命蠢兹有苗
蠢動也
昏迷不恭侮慢自賢反道敗德君子在野小人在位民
棄不保天降之咎肆予以爾衆士奉辭伐罪爾尚一乃
心力
尚庶幾也
其克有勲三旬苗民逆命益贊于禹曰惟德動天無遠
弗届
屇至也
滿招損謙受益時乃天道帝初于歴山往于田日號泣
于旻天于父母負罪引慝祗載見瞽瞍夔夔齊慄瞽亦
允若
夔夔敬懼貌也
至諴感神
以誠感物曰諴
矧兹有苗禹拜昌言曰俞
昌言盛德之言也
班師振旅
班還也入曰振旅
帝乃誕敷文德
誕大也
舞干羽于兩階
干楯也羽翳也兩階賓主之階也
七旬有苗格
世傳汲冡書以堯舜為幽囚野死而伊尹為太甲所
殺或以為信然學者雖非之而心疑其說考之於書
禹既受命于神宗出征三苖而反帝猶在位脩文德
舞干羽以來有苖此豈逼禪也哉
臯陶謨第四
曰若稽古臯陶曰允迪厥德謨明弼諧
迪蹈也謨謀也弼正也諧和也言世所稱臯陶之德
臯陶信蹈而行之非虚名也其為人謀也明其正人
之失也和皆臯陶之德也書言若稽古者四蓋史之
為此書也曰吾順孝古昔而得其為人之大凡如此
在堯曰放勲欽明文思安安允恭克讓光被四表格
于上下在舜曰重華協于帝濬哲文明溫恭允塞在
禹曰文命敷于四海祗承于帝在臯陶曰允迪厥德
謨明弼諧皆有虞氏之世史官記其所聞之辭也有
虞氏之世而謂舜臯陶為古可乎曰自今已上皆古
也何必異代春秋傳凡虞書皆曰夏書則此書作於
夏氏之世亦不可知也
禹曰俞如何
允迪厥德謨明弼諧者史之所述非臯陶之言也而
禹曰俞所然者誰乎此其間必有闕文者矣臯陶有
言而禹然之且問之簡編脫壞而失之耳
臯陶曰都慎厥身脩思永
慎其身之所脩者思其久遠之至者禮曰君子過言
則民作辭過動則民作則故言必慮其所終行必稽
其所敝
惇敘九族庶明勵翼邇可遠在兹
惇厚也敘次也庶明衆顯者謂近臣也勵勉也翼輔
也自脩身以及九族近臣此邇可遠之道也
禹拜昌言曰俞
盛德之言故拜
臯陶曰都在知人在安民禹曰吁咸若時惟帝其難之
知人則哲能官人安民則惠黎民懷之能哲而惠何憂
乎驩兜何遷乎有苖何畏乎巧言令色孔壬
孔甚也壬佞也
臯陶曰都亦行有九德亦言其人有德乃言曰載采采
人有可知之道而無可知之法如蕭何之識韓信此
豈有法可學哉故聖人不敢言知人輕用人而不疑
與疑人而不用皆足以敗國而亡家然卒無知人之
法以諸葛亮之賢而短於知人況其下者乎人主欲
常有為則事繁而民亂欲常無為則政荒而國削自
古及今兵強國治而民安者無有也人之難安如此
此禹之所畏堯舜之所病也臯陶曰然豈可以畏其
難而不求其術乎蓋亦嘗試以九德求之亦行有九
德者以此自脩也亦言其人有德者以此求人也論
其人則曰斯人也有某德言其德則曰是德也有某
事某事采者事也載采采者歴言之也
禹曰何臯陶曰寬而栗
栗懼也寬者患不戒懼
柔而立愿而恭
愿慤也慤者或不恭
亂而敬
横流而濟曰亂故才過人可以濟大難者曰亂亂臣
十人是也才過人者患在於夸傲
擾而毅
擾馴也
直而温簡而廉
簡易者或無廉隅
剛而塞
塞實也剛者或色厲而内荏故以實為貴易曰剛徤
篤實輝光日新其德
彊而義彰厥有常吉哉
德惟一動罔不吉故常於是德然後為吉也
日宣三德夙夜浚明有家
宣達也浚盡其才也明察其心也言九德之中得三
人而宣逹之盡其才而察其心則卿大夫之家可得
而治也
日嚴祗敬六德亮采有邦
得六人而嚴憚敬用之信任以事則諸侯之國可得
而治也
翕受敷施九德咸事俊乂在官百僚師師百工惟時撫
于五辰庶績其凝
翕合也有治才曰乂撫循也五辰四時也凝成也九
德竝至文武更進剛柔雜用則以能合而受之為難
能合而受之矣則以能行其言為難故曰翕受敷施
九德咸事此天子之事也古之知言者忘言而取意
故言無不通後之學士膠於言而責其必然故多礙
多礙故多說天子用九德諸侯用六大夫用三言不
得不爾而其實未必然也孔子曰天子有爭臣七人
諸侯五人大夫三人使諸侯而有爭臣七人可得謂
之僭天子乎故觀書者取其意而已或曰臯陶之九
德區區剛柔之迹耳何足以與知人之哲乎然則臯
陶何為立此言也曰何獨臯陶舜命夔曰直而溫寬
而栗剛而無虐簡而無傲箕子教武王正直剛克柔
克沉潛剛克高明柔克雖三聖之所陳詳略不同然
皆以長短相輔剛柔相濟為不知人者立寡過之法
也其意曰不知人者以此觀人恭其短長剛柔而用
之可以無大失矣譬如藥之有方聚衆毒而治一病
君臣相使畏惡相制幸則愈疾不幸亦不至殺人者
此豈為秦越人華陀設乎
無教逸欲有邦兢兢業業一日二日萬幾
事無不待教而成惟國君之逸欲莫有以教之者而
自能也位不期驕祿不期侈故一日二日之間而可
致危亡者至於無數幾危也
無曠庶官天工人其代之
天有是事則人有此官官非其人與無官同是廢天
事也而可乎
天敘有典勑我五典五惇哉
勑正也
天秩有禮自我五禮五庸哉
秩亦敘也庸常也
同寅協恭和衷哉
寅敬也衷誠也
天命有德五服五章哉天討有罪五刑五用哉政事懋
哉懋哉
懋勉也父義母慈兄友弟恭子孝皆出於民性之自
然孰為此敘者非天乎我特從而正之使益厚耳豺
獺之敬啁啾之悲交際之歡攘奪之怒牝牡之好此
五禮之所從出也孰為此秩者非天乎我特從而脩
之使有常耳此二者道德之事非君臣同其誠敬莫
能致也五等車服天所以命有德而我章之刑罰天
所以討有罪而我用之此二者政事也勉之而已
天聰明自我民聰明天明畏自我民明威達于上下敬
哉有土
上帝付耳目於民者以其衆而無私也民所喜怒威
福行焉自天子達不避貴賤有土者可不敬哉
臯陶曰朕言惠
惠順也
可底行禹曰俞乃言底可績臯陶曰予未有知思曰贊
贊襄哉
曰當作日
書傳卷三
