書傳書類
提要
(臣)等謹案書傳二十卷宋蘇軾撰尚書所載
皆帝王大政軾究心經世之學明于事勢而
又長于議論故其詮解經義於治亂興亡之
故披抉明暢較他經獨為擅長其釋禹貢三
江定為南江中江北江本諸鄭康成遠有端
緒但未嘗詳審經文攷覈水道而附益以味
别之說遂以啟後人之譏議至于以羲和曠
職為貳於羿而忠于夏則林之奇宗之以康
王之誥服冕為非禮引左傳叔向之言為証
則蔡沈取之朱子亦稱其解吕刑篇以荒度
作刑為句甚合于理則皆卓然具有特見朱
子雖有惜其太簡之說然漢代訓詁文多簡
質自孔賈以後徵引始繁軾文如萬斛源泉
隨地涌出非不能曼衍其詞當以解經之體
詞貴典要故歛才就範但取詞逹而止未可
以繁省為優劣也乾隆四十三年五月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
