書傳卷六宋蘇軾撰
夏書
甘誓第二
啓與有扈戰于甘之野作甘誓
史記有扈禹之後其國扶風雩縣是也國語曰夏有
觀扈周有管蔡以比管蔡兄弟之國也甘扈之南郊
也
大戰于甘乃召六卿
天子六師其將皆命卿
王曰嗟六事之人予誓告汝有扈氏威侮五行怠棄三
正
王者各以五行之德王易服色及正朔孔子曰行夏
之時自舜以前必有以建子建丑為正者有扈氏不
用夏之服色正朔是叛也故曰威侮五行怠棄三正
天用勦絶其命今予惟恭行天之罰左不攻予左汝不
恭命右不攻于右汝不恭命
左車左也主射右車右執戈矛攻治也
御非其馬之正汝不恭命
春秋傳曰楚許伯御樂伯攝叔為右以致晉師樂伯
曰吾聞致師者左射以菆攝叔曰吾聞致師者右入
壘折馘執俘而還是古者三人同一車而御在中也
車六馬兩服兩驂兩騑各任其事御之正也王良曰
吾為之範我馳驅終日而不獲一為之詭遇一朝而
獲十此所謂御非其馬之正也
用命賞于祖不用命戮于社
孔子曰當七廟五廟無虚主師行載遷之主以行無
遷廟則以幣曰主命故師行有祖廟也武王伐紂師
度孟津有宗廟有將舟將舟社主在焉故師行有社
也戮人必於社故哀公問社宰我對以戰栗
予則孥戮汝
戮及其子曰孥堯舜之世罰弗及嗣武王數紂之罪
曰罪人以族孥戮非聖人之事也言孥戮者惟啓與
湯知德衰矣然亦言之而已未聞真孥戮人也
五子之歌第三
太康失邦
太康啟子也
昆弟五人
皆啟子
須于洛汭作五子之歌
須待也
太康尸位
尸主也
以逸豫滅厥德黎民咸貳
貳攜貳也
乃盤遊無度
盤樂也
畋于有洛之表
洛表水南也夏都河北而畋于洛南言其去國之遠
也
十旬弗反有窮后羿因民弗忍距于河
有窮國名羿其君也春秋傳曰后羿自鉏遷于窮石
忍堪也
厥弟五人御其母以從徯于洛之汭
母徯焉而不歸以著太康之不孝也
五子咸怨述大禹之戒以作歌其一曰皇祖有訓民可
近不可下民惟邦本本固邦寧予視天下愚夫愚婦一
能勝予一人三失
皇祖禹也民可近者言民可親近而不可疎也不可
下者言民可敬而不可賤若自賢而愚人以愚視天
下則一夫可以勝我矣一人三失者失民則失天失
天則失國也
怨豈在明不見是圖
怨不在大當及其未明而圖之
予臨兆民
十萬曰億十億曰兆
凛乎若朽索之馭六馬為人上者奈何不敬
馭民若朽索之馭馬不已過乎曰天下皆有所恃民
恃有司以安其身有司恃天子之法以安其位惟天
子無所恃恃民心而已民心攜則天子為獨夫謂之
朽索不亦宜乎
其二曰訓有之内作色荒外作禽荒甘酒嗜音峻宇雕
牆有一于此未或不亡其三曰惟彼陶唐有此冀方
陶唐堯也堯都平陽舜都蒲坂禹都安邑皆在冀州
今失厥道亂其紀綱乃底滅亡
大曰綱小曰紀舜禹皆守堯之綱紀
其四曰明明我祖萬邦之君有典有則貽厥子孫關石
和鈞王府則有荒墜厥緒覆宗絶祀
關通也和平也緒餘也古者有五權百二十斤曰石
三十斤曰鈞舉其二則餘可知矣太史公曰禹以聲
為律以身為度左準繩右規矩知度量權衡凡法度
之器至禹明具故曰我祖有典法以遺子孫凡法度
之器具在王府而吾不能守以亡也
其五曰嗚呼曷歸予懷之悲萬姓仇予予將疇依鬱陶
乎予心顔厚有忸怩弗慎厥德雖悔可追
鬱陶憤懣也顔厚色愧也有讀曰又忸怩心慙也
胤征第四
羲和湎淫廢時亂日胤往征之作胤征
羲和掌天地四時之官堯時為四人今此有國邑而
以沈湎得罪則一人而已不知其何自為一也按史
記及春秋傳晉魏絳吳伍員言帝太康帝仲康帝相
帝少康四世事甚詳蓋羿既逐太康太康崩其弟仲
康立而羿為政仲康崩其子相立相為羿所逐羿為
家衆所殺寒浞代之浞因羿室生澆及豷使澆伐滅
二斟且殺相相之后曰緍方娠而逃于有仍以生少
康少康復逃于有虞虞思邑之於綸少康布德以收
夏衆夏之遺臣靡收二斟之餘民以滅浞而立少康
少康滅澆與豷然後祀夏配天不失舊物以此考之
則太康失國之後至少康祀夏之前皆羿浞專政僭
位之年如曹操之於漢司馬仲逹之於魏也胤征之
事蓋出於羿非仲康之所能專明矣羲和湎淫之臣
也而貳於羿蓋忠於夏也如王淩諸葛誕之叛晉尉
遲迥之叛隋故羿假仲康之命以命胤侯而往征之
何以知其然也曰胤侯數羲和之罪至於殺無赦然
其實狀止於酣酒不知日食而已此一法吏所辦耳
何至於六師取之乎夫酒荒廢職之人豈復有渠魁
脅從之事是強國得衆者也孔子敘書其篇曰羲和
湎淫廢時亂日者言其罪止於此也曰胤往征之者
見征伐號令之出於胤非仲康之命也此春秋之法
曰然則孔子何取於此篇而不刪去乎曰書固有非
聖人之所取而猶存者也孟子曰盡信書不如無書
吾於武成取二三策而已紂之衆既已倒戈然猶縱
兵以殺至於血流漂杵聖人何取焉予於書見聖人
所不取而猶存者二胤征之挾天子令諸侯與康王
之誥釋斬衰而服袞冕也春秋晉侯召王而謂之巡
狩孔子書之於策曰天王狩于河陽若無簡牘之記
則後世以天王為真狩也胤征之事孔氏必有師𫝊
之說也久遠而亡之耳
惟仲康肇位四海胤侯命掌六師
胤國名
羲和廢厥職酒荒于厥邑胤后承王命徂征告于衆曰
嗟予有衆聖有謨訓明徵定保先王克謹天戒臣人克
有常憲百官修輔厥后惟明明
徵猶書所謂庶徵也保猶詩所謂天保也羲和之罪
止於日食不知故首引天事以誓之
每歲孟春遒人以木鐸徇于路
孟春觀治象之法徇以木鐸此周禮小宰之事而在
夏則遒人之職也遒之言聚也木鐸金口木舌也昔
者有文事則徇以木鐸有武事則徇以金鐸
官師相規工執藝事以諫
工各執其事諫如虞人之箴也
其或不恭邦有常刑惟時羲和顛覆厥德沈亂于酒畔
官離次
官局所在曰次
俶擾天紀
俶始也擾亂也
遐棄厥司乃季秋月朔辰弗集于房瞽奏鼓嗇夫馳庶
人走
日月合朔於十二辰今季秋之朔而不合于房日食
也古有伐鼓用幣救日之事春秋傳曰惟正陽之月
則然餘否今季秋而行此禮蓋夏禮與周異漢有上
林嗇夫嗇夫小臣庶人庶人之在官者
羲和尸厥官罔聞知昏迷于天象以干先王之誅政典
曰先時者殺無赦不及時者殺無赦
先後時罪之薄者必殺無赦非虐政乎惟軍中法則
或用之穰苴斬莊賈是也傳曰國容不入軍軍容不
入國此政典夏之司馬法止用於軍中今無以加羲
和之罪乃取軍法一切之政而為有司沈湎失職之
罰蓋文致其罪非實事也
今予以爾有衆奉將天罰爾衆士同力王室尚弼予欽
承天子威命
曹操司馬仲逹楊堅之流討貳己者未嘗不以王室
為辭也
火炎崑岡玉石俱焚天吏逸德烈于猛火殲厥渠魁脅
從罔治舊染汙俗咸與維新
玉石俱焚言不擇善惡也天吏之勢猛於火故脅從
染汙皆非其罪言此者以壞其黨與也
嗚呼威克厥愛允濟愛克厥威允罔功其爾衆士懋戒
哉
先王之用威愛稱事當理而已不惟不使威勝愛若
曰與其殺不辜寧失不經又曰不幸而過寧僭無濫
是堯舜已來常務使愛勝威也今乃謂威勝愛則事
濟愛勝威則無功是為堯舜不如申商也而可乎此
后羿之黨臨敵誓師一切之言當與申商之言同棄
不齒而近世儒者欲行猛政輒以此藉口予不可以
不辨
自契至于成湯八遷湯始居亳從先王居作帝告釐沃
自契至湯十四世凡八徙都契之世父帝嚳都亳湯
自商丘遷焉故曰從先王居五篇皆商書也經亡而
序存文無所託故附夏書之末
湯征諸侯葛伯不祀湯始征之作湯征
葛梁國寧陵葛鄉也征葛事見孟子
伊尹去亳適夏既醜有夏復歸于亳
古稱伊尹五就湯五就桀夫湯與桀敵國也伊尹往
來其間皆聞其政而兩國不疑則伊尹聖人也其道
大矣其信於天下深矣是以廢太甲復立之而太甲
安焉非聖人而何
入自北門乃遇汝鳩汝方作汝鳩汝方
二臣名
書傳卷六
