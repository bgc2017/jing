書傳卷丄宋蘇軾撰
周書
洪範第六
武王勝殷殺受立武庚以箕子歸作洪範
洪範大法也武王殺受立武庚非所以問洪範者而
孔子於此言之明武王之得箕子蓋師而不臣也箕
子之言曰殷其淪喪我罔為臣僕殷亡則箕子無復
仕之道以此表正萬世為君臣之法如伯夷叔齊之
志也箕子之道德賢於微子而況武庚乎武王將立
殷後必以箕子為首微子次之而卒立武庚者必二
子辭焉武庚死而立微子則是箕子固辭而不可立
也太史公曰武王封箕子朝鮮而不臣也非五服之
外賓客之國則箕子不可得而侯也然則曷為為武王
陳洪範也天以是道畀禹而𫝊至于箕子不可使自我
而絶也以武王而不𫝊則天下無復可𫝊者矣故為箕
子之道者𫝊道則可仕則不可此孔子叙書之意也
惟十有三祀王訪于箕子
商曰祀周曰年在周而稱祀亦箕子不事周之意
王乃言曰嗚呼箕子惟天隂騭下民相協厥居我不知
其彝倫攸叙
騭升彝常也倫理也天人有相通之道若顯然而通
之以交於天地鬼神之間則家為巫史矣故堯命重
黎絶地天通惟逹者為能默然而心通也謂之隂騭
君子而不通天道則無以助民而合其居矣故武王
以天人常類之次訪箕子
箕子乃言曰
乃言曰難之也王虚心而後問箕子辭讓而後對也
我聞在昔鯀陻洪水汨陳其五行帝乃震怒不畀洪範
九疇彝倫攸斁鯀則殛死禹乃嗣興天乃錫禹洪範九
疇彝倫攸叙
汨亂也九疇如草木之區别也斁厭也執一而不知
變鮮不厭者孔子曰克伐怨慾不行焉可為難矣好
勝之謂克治民而求勝民者必亡治病而求勝病者
必殺人堯謂鯀方命圯族楚詞云鯀婞直以亡身知
其剛愎好勝者也五行土勝水鯀知此而已不通其
變犬物之方壯不逹其怒而投之以其所畏其爭必
大豈獨水哉以其殛死知帝之震怒也舊說河出圖
洛出書河圖為八卦洛書為九疇其𫝊也尚矣學者
或疑而不敢言以予觀之圖書之文必粗有八卦九
疇之象數以發伏羲與禹之知如春秋之以麟作也
豈可謂無也哉
初一曰五行
無所不用五行故不言用
次二曰敬用五事次三曰農用八政
農厚也
次四曰協用五紀次五曰建用皇極次六曰乂用三德
次七曰明用稽疑次八曰念用庶徵次九曰嚮用五福
威用六極
嚮趨也用福極使人知所趨避也
一五行一曰水二曰火三曰木四曰金五曰土
此五行生數也生成之數解見易𫝊
水曰潤下火曰炎上木曰曲直金曰從革上爰稼穡
皆其德也水不潤下則不能生物故水以潤下為德
火不炎上則不能熟物故火以炎上為德木曰曲直
謂其能從繩墨也木不曲直則不能棟宇故木以曲
直為德金曰從革謂其能就鎔範也金不變化則不
能成器故金以從革為德土無所不用不可以一德
名而其德盛於稼穡不曰曰而曰爰爰於也曰者所
以名之也無成名無專氣無定位蓋曰於此稼穡而
非所以名之也
潤下作鹹炎上作苦曲直作酸從革作辛稼穡作甘
五行之所作不可勝言也可言者聲色臭味而已人
之用是四者惟味為急故舉味以見其餘也
二五事一曰貌二曰言三曰視四曰聽五曰思貌曰恭
言曰從視曰明聽曰聰思曰睿恭作肅從作乂明作哲
聰作謀睿作聖
人生而有耳目口鼻視聽言思之具中有知而外有
容與生俱生者也今五事先貌而次言然後有視聽
已而乃有思何也人之生也五事皆具而未能用也
自其始孩而貌知恭見其父母匍匐而就之擎跽而
禮之是貌恭者先成也稍長而知言語以達其意故
言從者次之於是始有識别而目乃知物之美惡耳
乃知事之然否於是而致其思無所不至矣故視明
聽聰思睿者又次之睿者達也窮理之謂也貌恭而
人畏之謂之肅言從而民服之謂之乂視明而不為
色所眩謂之哲聽聰而不為言所移謂之謀致思自
窮理盡性以至於命謂之聖此天理之自然由匹夫
而為聖人之具也聖人以為此五者之事可以交天
人之際治隂陽之變山川之有草木如人之有容色
威儀也故貌為木而可以治雨金之聲如人之有言
也故言為金而可以治暘火之外景如人之有目也
故視為火而可以治燠水之内景如人之有耳也故
聽為水而可以治寒土行於四時金木水火得之而
後成如人心之無所不在也故思為土而可以治風
此洪範言天人之大略也或曰五事之叙與五行之
叙異蓋從其相勝者是殆不然聖人叙五事專以人
事之理為先後如向所云者其合於五勝適會其然
耳從而為之說則過矣
三八政一曰食二曰貨三曰祀四曰司空五曰司徒六
曰司寇七曰賓八曰師
食為首貨次之祀次之食貨所以養生而祀所以事
死也生死之理得則司空定其居居定而後可教既
教而後可誅故司空司徒司寇次之所以治民者至
矣然後治諸侯治諸侯莫若禮所以賓之者備矣而
猶不服則兵可用故賓而後師
四五紀一曰歲
歲星所次也
二曰月
月所躔也
三曰日
日所在也
四曰星辰
星二十八宿辰十二次也星辰者歲月日之所行也
此四者所以授民時也
五曰歷數
以歷授民時則并彼四者為一矣豈復與彼四者列
而為五哉予以是知歷者授民時者也數者如陽九
百六之類聖人以是前知吉凶者也書曰天之歷數
在爾躬
五皇極
大而無際謂之皇莊子曰無門無旁四達之皇皇至
而無餘謂之極子思子曰喜怒哀樂之未發謂之中
道有進此者乎故曰極亦曰中孔子曰過猶不及學
者因是以謂中者過與不及之間之謂也陋哉斯言
也聵者之言不粗則微何也耳之官廢則粗微之制
不在我也聰者之言無粗微豈復擇粗微之間而後
言乎中則極極則中中極一物也學者知此則幾矣
皇建其有極
大立是道以為民極
斂時五福用敷錫厥庶民惟時厥庶民
我有是道五福自至可以錫庶民矣
于汝極
我有是道則民皆取中于我
錫汝保極
我有是道則民皆保我以安我以五福錫民民以保
安錫我
凡厥庶民無有淫朋人無有比德惟皇作極凡厥庶民
有猷有為有守汝則念之不協于極不罹于咎皇則受
之而康而色曰予攸好德汝則錫之福時人斯其惟皇
之極無虐煢獨而畏高明人之有能有為使羞其行而
邦其昌凡厥正人既富方榖汝弗能使有好于而家時
人斯其辜于其無好德汝雖錫之福其作汝用咎
皇極之道大矣無所不受無所不可苟非淫朋比德
自棄於邪者皆可受而成就之與作極也有猷者有
謀慮者也有為者有材力者也有守者有節守者也
皆可與作極者也汝則念之勿忘也雖不協于極而
未麗於惡者汝則受之勿棄也有自言者曰我所好
者德也雖真偽未可知汝則錫之福則人知為善之
利斯大作極矣虐煢獨而畏高明則人慕冨貴厭貧
賤利不在於為善矣人之有能有為皆得自進而邦
乃昌雖正人亦有見而後仁既富而後為善者汝知
其不邪斯可進矣不必待其有善而後禄也汝見正
人而不能進使與汝國家相好則此正人亦或去而
為惡也于其無好德者所謂淫朋比德自棄於邪者
也斯人而錫之福則汝亦有咎矣大哉皇極之道非
大人其孰能行之嗚呼此固硜硜者之所大笑也歟
不協于極而受之自言好德而信之必有欺我而敗
事者矣然得者必多失者必少唐武氏之無道也獨
於進人無所留難非徒人得薦士亦許自舉其材其
後開元賢臣致刑措者皆武氏所收也德宗好察而
多忌士無賢愚皆不得進國空無人以致奉天之禍
故陸䞇有言武后以易得人而陛下以精失士至哉
斯言也昔常袞為相艱於進人賢愚同滯及崔祐甫
代之未朞年除吏八百多其親舊其曰非親舊莫由
知之若祐甫與䞇真可與論皇極者也
無偏無陂遵王之義無有作好遵王之道無有作惡遵
王之路無偏無黨王道蕩蕩無黨無偏王道平平無反
無側王道正直會其有極歸其有極
偏陂反側而作好惡此最害皇極者皇極無可作可
作非皇極也去其害皇極而已
曰皇極之敷言是彝是訓于帝其訓
天之錫禹九疇不能如是諄諄也蓋粗有象數而已
禹箕子推而廣之至皇極尤詳曰此非皆帝之言也
皇極之敷言也帝以數象告而我敷廣其言為彝訓
亦與帝言無異故曰于帝其訓
凡厥庶民極之敷言是訓是行以近天子之光曰天子
作民父母以為天下王
皇極非獨天子事也使庶人而能訓行此敷言者其
功烈豈可勝言哉亦足以附益天子之光明且能使
其民愛其君如父母也
六三德一曰正直二曰剛克三曰柔克平康正直彊弗
友剛克燮友柔克
不剛不柔曰正直孔子曰以直報怨平安無事用正
直而已燮和也過彊不順者則以剛勝之人治之和
順者則以柔順之人養之所謂剛亦不吐柔亦不茹
也
沈潛剛克高明柔克
沈潛地也坤至柔而動也剛是以剛勝也高明天也
天為剛德猶不干時是以柔勝也坤六二直方大乾
上九亢龍有悔臣當執剛以正君君當體柔以納臣
也
惟辟作福惟辟作威惟辟玉食臣無有作福作威玉食
臣之有作福作威玉食其害于而家凶于而國人用側
頗僻民用僭忒
聖人之憂世深矣其言世為天下則既陳天地君臣
剛柔之道矣則憂後世因是以亂君臣之分故復深
戒之
七稽疑擇建立卜筮人
將與卿士皆謀及之其可不擇而立乎
乃命卜筮
卜筮必命此人不使不立者占也
曰雨
其兆如雨
曰霽
如雨止
曰蒙
如蒙霧
曰驛
兆絡驛不相屬
曰克
兆相錯入也
曰貞曰悔
春秋傳曰秦伯伐晉卜徒父筮之遇蠱曰蠱之貞風
也其悔山也是内卦為貞外卦為悔也卦之不變者
占卦而不占爻故用貞悔占者變者則止以所變之
爻占之其謂之貞悔者古語如此莫知其訓也
凡七卜五占用二衍忒
衍推也忒過也謂變而適他卦者也卜用其五占也
於二曰貞曰悔此其不變者耳又當推其變者皆占
之
立時人作卜筮三人占則從二人之言
既立此人為卜筮矣則當信而從之其占不同則當
從衆
汝則有大疑謀及乃心謀及卿士謀及庶人
聖人無私之至視其心與卿士庶人如一皆謀及之
周禮有外朝致民之法然上酌民言聽輿人之誦皆
謀及之道也
謀及卜筮汝則從龜從筮從卿士從庶民從是之謂大
同身其康彊子孫其逢吉汝則從龜從筮從卿士逆庶
民逆吉卿士從龜從筮從汝則逆庶民逆吉庶民從龜
從筮從汝則逆卿士逆吉汝則從龜從筮逆卿士逆庶
民逆作内吉作外凶龜筮共違于人用靜吉用作凶
内祭祀昏冠之類外出師征伐之類
八庶徵曰雨曰暘曰燠曰寒曰風曰時
貌木也其徵為雨言金也其徵為暘視火也其徵為
燠聽水也其徵為寒思土也其徵為風聖人何以知
之以四時知之也四時之氣木為春春多雨故雨為
貌徵金為秋秋多旱故暘為言徵火為夏夏多燠故
燠為視徵水為冬冬多寒故寒為聽徵土為四季而
風行於四時故風為思徵箕子既叙此五徵矣則又
有曰時者明此五徵以四時五行推知之也
五者來備各以其叙庶草蕃廡一極備凶一極無凶
備者皆有而不過也極備者過多也極無者過少也
此五者有一如此則皆凶也
曰休徵曰肅時雨若曰乂時暘若曰哲時燠若曰謀時
寒若曰聖時風若曰咎徵曰狂恒雨若
貌不肅則狂
曰僭恒暘若
言不從則僭僭不信也
曰豫恒燠若
視不哲則豫豫淫樂於色也
曰急恒寒若
聽不聰則曰急急過察也
曰蒙恒風若
思不睿則蒙蒙暗也
曰王省惟歲
自此以下皆五紀之文也簡編脫誤是以在此其文
當在五曰歷數之後莊子曰除日無歲王省百官而
不兼有司之事如歲之總日月也
卿士惟月師尹惟日
卿士亦不侵師尹之職也
歲月日時無易百榖用成乂用明俊民用章家用平康
日月歲時既易百穀用不成乂用昏不明俊民用微家
用不寧
歲月日時相奪則百穀不成君臣相侵則治不明俊
民微而家不寧
庶民惟星星有好風星有好雨日月之行則有冬有夏
月之從星則以風雨
箕好風畢好雨月在箕則多風在畢則多雨言歲之
寒燠由日月其風雨由星以明卿士之能為國休戚
庶民之能為君禍福也
九五福一曰壽二曰富三曰康寧
無疾病
四曰攸好德
作德心逸日休其為福也大矣
五曰考終命六極
極窮也
一曰凶短折
不得其死曰凶
二曰疾
多疾病
三曰憂
人有常戚戚者亦命也
四曰貧五曰惡
醜陋也
六曰弱
尫劣也福之反則極也極之對則福也五與六豈其
盡之皇極之建則多福不建則多極皆其大略也必
曰何以致之則過矣
武王既勝殷邦諸侯班宗彝作分器
宗彝宗廟彝尊也以為諸侯分器一篇亡
書傳卷十
