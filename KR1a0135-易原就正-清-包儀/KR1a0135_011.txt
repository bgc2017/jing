易原就正卷十一
邢臺包儀撰
繋辭下𫝊
八卦成列象在其中矣因而重之爻在其中矣
上𫝊𤼵明隂陽之理下𫝊推論吉凶之情八卦成列
是小横圖因而重之是大横圖聖人作易教人卜筮
故易書備言吉凶而吉凶原於象爻然則象爻何由
立乎成三畫而有八卦隂陽純雜之象著不特雷風
山澤也因三畫而倍六畫承乘比應之爻備不特貞
悔貴賤也而易之體立矣
剛柔相推變在其中矣繋辭焉而命之動在其中矣
卦爻為易之體何以為易之用哉卦爻之變動是也
然變動則何所從來乎卦爻者剛柔而已矣剛極而
柔推之柔極而剛推之迭相推也而交錯之變已具
變有得失則辭有險易故聖人觀變繋辭而命之卦
命全體之吉凶爻命一節之吉凶雖未即於動而當
動之卦爻有辭可玩則占者値之孰能舍此而他圖
易之用其行矣夫
吉凶悔吝者生乎動者也
動在辭中用易者何以用其辭哉蓋卦爻之辭或吉
或凶或悔或吝不動則幾無所用故必抱蓍問易占
者値之而後用之也是生乎動者也生乎動可不於
其動也而即以玩其占决之辭乎
剛柔者立本者也變通者趣時者也
立本是本卦趣時是之卦卦爻動而剛柔變通矣蓋
未動則剛柔有定體立本者也已動則變通無定用
惟趣乎進退之時耳
吉凶者貞勝者也
剛柔變通而吉凶見用易者豈聽其吉凶而已哉無
為貴理矣天下有常勝之道貞是也貞正也正則吉
不正則凶是貞勝者也
天地之道貞觀者也日月之道貞明者也天下之動貞
夫一者也
貞之理為常勝之道豈無所據而徒為之說哉聖人
作易本天地之道以教人天地之道為覆為載亘萬
古而無疆則知其所正而常者以為觀貞觀者也即
得乎天地之道者而論之日月之道為晝為夜亘萬
古而不息則見其所正而常者以為明貞明者也而
人可以不貞乎何貞乎貞夫理之一而已故天下之
動雖不一而貞則貞夫一者也有何吉凶之可得而
範圍乎哉
夫乾確然示人易矣夫坤隤然示人簡矣
貞一者何即乾坤之易簡也夫乾至徤者也思其至
徤者而幾不可測則見其確然而已矣確然貞此大
始之一理而無所難非示人生物之易乎夫坤至順
者也思其至順者而幾無所似則見其隤然而已矣
隤然貞此大終之一理而不自作非示人以生物之
簡乎
爻也者效此者也象也者像此者也
乾坤以易簡示人聖人作易以教人亦法此易簡而
已矣故八卦因重而有爻爻也者非他也竒所以效
乾之易偶所以效坤之簡也效此者也八卦成列而
有象象也者亦非他也陽所以像乾之易隂所以像
坤之簡也像此者也天下之動誰謂不貞夫一乎
爻象動乎内吉凶見乎外功業見乎變聖人之情見乎
辭
聖人作易爻象之體固由易簡而立而爻象之用則
由蓍卦而行也故揲蓍求卦爻象動則吉凶見矣夫
爻象之動即變也雖未有功業之可據而所以通志
成務者不已見於變之所値乎吉凶之占即辭也雖
未為聖人之有意而所以與民同患者不已見於辭
之所决乎無非易簡之理也則亦無非貞夫一者也
天地之大德曰生聖人之大寳曰位何以守位曰仁何
以聚人曰財理財正辭禁民為非曰義
夫卦爻吉凶本易簡而貞夫一則知天地之造化與
聖人之功業未有不貞夫一者也同此貞一之理也
宰於天地為造化天地不有大德乎其大德則惟生
而已矣體於聖人為功業聖人不有大寶乎其大寶
則惟位而已矣守之以仁而行之以義功業與天地
同流皆易簡之理為之也而易之功用大矣哉
附餘
仁字從來作人苐思天地之大德曰生聖人效法天
地之大德不當曰仁乎天地生萬物不與聖人同憂
聖人生萬民非得位不能而守位自非仁不可故仁
字應從生字來而義則仁之裁制也而况聖人作易
立人之道曰仁與義乎作人字殊無深意敢以質之
高明學者
右第一章
古者包犧氏之王天下也仰則觀象於天俯則觀法於
地觀鳥獸之文與地之宜近取諸身遠取諸物於是始
作八卦以通神明之德以類萬物之情
自八卦成列而易之功用乃爾八卦之作於何始乎
古者包犧氏之王天下也俯仰遠近無所不觀無所
不取而知天地人物之至理莫非隂陽消長之兩端
於是始作八卦即六十四卦皆此八卦也則天地隂
陽之妙即德入神明此八卦可以相通而情分萬物
此八卦可以相類易豈特卜筮之書哉立成器以為
天下利亦不外神明之德萬物之情也
附餘
觀鳥獸之文與地之宜句朱註集王昭素曰與地之
間諸本多有天字當有不當有未曾註明終是闕疑
余思邵子所謂走飛木草皆屬之地嘗觀飛之羽走
之毛無不與其地所生之草木形色相類知走類木
而飛類草則地之宜也明矣若云天地之宜上下義
理似難牽合
作結繩而為網罟以佃以漁蓋取諸離
此鮮食之始也網大罟小網佃罟漁離麗也取物麗
之義是尚德也兩目相承亦於尚象似未明亮坎象
牖矣離不當象網罟乎且中四爻互兊互巽巽為繩
直兊為口結繩之上有口焉非網罟耶而又巽木成
林兊為澤則佃於林而漁於澤也
包犧氏沒神農氏作斵木為耜揉木為耒耒耨之利以
教天下蓋取諸益
此粒食之始也朱註詳矣但斵木揉木巽為工也為
耜為耒互艮銳其前互坤曲其柄也而且震於稼也
為反生先天卦位震居寅而巽居申正是東作西成
也
日中為市致天下之民聚天下之貨交易而退各得其
所蓋取諸噬嗑
此通財之始也日中離在上也為市震大塗也致天
下之民互坎為通也聚天下之貨互艮為止也交易
而退各得其所以火互水以動互止也朱註噬為市
嗑為合是又尚音也夫亦知市人嗜利交而未肯即
易爭多寡權子母必噬而後嗑耶
神農氏沒黃帝堯舜氏作通其變使民不倦神而化之
使民宜之易窮則變變則通通則久是以自天祐之吉
无不利黃帝堯舜垂衣裳而天下治蓋取諸乾坤
此人文之始也乾為衣坤為裳乾坤本諸卦之宗變
化之祖也通變則不倦神化則民宜蓋合乎易則合
乎天合乎天天有不祐之者乎黃帝堯舜垂衣裳而
天下治亦即其文治之可見者而言也三聖人其乾
坤變化而無為者乎則凡通德而類情者民宜不倦
何莫非易之妙哉
刳木為舟剡木為楫舟楫之利以濟不通蓋取諸渙
此舟楫之始也木在水上其為木也何用其為水也
不險而阻乎㢲為工刳木使中虚而為舟剡木使末
銳而為楫中爻又互震互艮當動而動當止而止則
何險不濟何阻不通渙之為言散也而可以聚矣
服牛乘馬引重致遠以利天下蓋取諸隨
此輿馬之始也馬能行地剛在足也震固有馬象焉
牛無上牙虚在口也兊亦有牛象焉兊一隂附於二
陽牛性順而可服也震一陽制於二隂馬性健而可
乘也順則可以引重健則可以致遠隨人之義也而
况下動而上說乎
重門擊柝以待暴客蓋取諸豫
此防患之始也震二隂在前有重門象坤三隂中虚
有柝象互艮有手象震動之一陽在手有擊象又震
互坎為盗有暴客象又坤互艮為門闕則止也止於
門闕之間有待象豫備之義則卦之名也
斷木為杵掘地為臼臼杵之利萬民以濟蓋取諸小過
此舂作之始也剛何以破之柔何以碎之臼杵之濟
民用也為不可少矣震穉木也互兊金而克之不亦
斷乎艮堅土也互㢲木而制之不掘地乎震又互㢲
為直矣艮又互兌為口矣直其木而上動者則杵也
口其地而容止者則臼也萬民以濟利亦溥矣豈特
脱粟而已哉
弦木為弧剡木為矢弧矢之利以威天下蓋取諸睽
此弓矢之始也睽乖而與我異矣我欲威以服之雖
離火與兊金皆有兵象而短兵不足以制之離互坎
其於木也為堅多心又坎為矯輮為弓輪木也而弦
之為弧矣兊為附决互離而銳在前則剡木附弧而
决者非矢耶威而服則睽而合矣
上古穴居而野處後世聖人易之以宫室上棟下宇以
待風雨蓋取諸大壯
此宫室之始也為者開其剏也易者改其制也上古
冬穴居而夏野處民無所安息後世聖人易之以宫
室雖取壯固之義何以有宫室之象哉大過四陽居
中而為棟大壯之四陽在下而向上非上棟耶二隂
在上而垂下則下宇矣且雷在天上風雨可立待也
不以待風雨乎從此而有安宅矣生者之得其所也
古之葬者厚衣之以薪葬之中野不封不樹喪期无數
後世聖人易之以棺槨蓋取諸大過
此棺槨之始也以㢲木制於兊金而成器内四陽上
下左右相若也非棺耶外二隂上下左右亦相若也
非槨耶送死大事而過於厚亦卦名之義也從此而
有喪禮矣死者之得其所也
上古結繩而治後世聖人易之以書契百官以治萬民
以察蓋取諸夬
此書契之始也書以紀言契以騐信結繩而治原未
嘗亂惟不若書契之便耳聖人於何取象而易之乾
一也一者文字之祖也非書耶兊二也本自乾來以
一而為二非契耶而且乾為君君不有百官萬民耶
兊為附决以治以察附之而即决也非夬之義耶
右第二章
是故易者象也象也者像也
彖者材也
爻也者效天下之動者也
是故吉凶生而悔吝著也
觀夫制器之尚象如是則知天地間萬物之象何莫
不在易之中也是故羲皇作易自太極而兩儀而四
象而八卦而六十四卦無非變變化化之形象也然
而象也者豈徒剛柔之迹而已哉正彷彿乎隂陽之
理之似而像之也故文王本此象而繋彖辭雖德體
象變之不一而辭有險易亦盡乎其材之不得不然
也周公本此象而繫爻辭雖愛惡遠近之不同而各
指所之亦效乎天下之動而不得不然也既有羲皇
先天之象又有文周後天之辭而吉凶悔吝之占豈
不顯然於象辭之中耶學易者惟有觀象玩辭而已
矣
右第三章
陽卦多隂隂卦多陽
其故何也陽卦竒隂卦耦
其德行何也陽一君而二民君子之道也隂二君而一
民小人之道也
易固惟卦畫隂陽之象也觀象者則不可以不知其
大義純陽純隂之乾坤易知也而六子之陽卦反多
隂隂卦反多陽其故則何以說哉凡陽卦一陽二隂
合為五畫五數之竒也凡隂卦一隂二陽合為四畫
四數之耦也仍不離乎陽竒隂耦之大義也然有數
則有理得乎其理謂之德循乎其理謂之行其德行
又何以說哉陽貴而隂賤亦易之大義也則陽卦多
隂者一君而二民矣統御羣下大公至正君子之道
也隂卦多陽者二君而一民矣政出多門罔上行私
小人之道也聖人作易又不獨前民用亦以扶世教
也
右第四章
易曰憧憧往來朋從爾思子曰天下何思何慮天下同
歸而殊塗一致而百慮天下何思何慮
日往則月來月往則日來日月相推而明生焉寒往則
暑來暑往則寒來寒暑相推而歲成焉往者屈也來者
信也屈信相感而利生焉
尺蠖之屈以求信也龍蛇之蟄以存身也精義入神以
致用也利用安身以崇德也
過此以往未之或知也窮神知化德之盛也
君子小人初無二理而終則道二其所以用心者公
私迥異耳公則可以應天下私不足以安一身不觀
夫咸四之辭乎憧憧往來朋從爾思豈知吾人一身
之外天下之大何處可容吾心之思且容吾思之深
而慮哉蓋天下之理原其歸宿本同也而事物散見
其塗不能不殊殊卒不離乎同也抑天下之理推其
極致本一也而情識云為其慮不能不百百卒不離
乎一也因天下以應天下順其自然而可矣何用憧
憧思慮為哉即往來而論屈信造化與物理皆然可
以知君子之屈信往來矣君子惟有學也精義則至
於入神利用則見其安身屈信自如往來無迹用之
所以致也殊合為同百融為一德之所以崇也然過
此精義利用以後而交養互𤼵之機我亦不得而自
主矣未之或知何其神化也哉窮神知化德至此豈
徒崇之而已乎其盛矣夫德盛而神化自致天下何
思何慮
易曰困於石據於蒺藜入於其宫不見其妻凶子曰非
所困而困焉名必辱非所據而據焉身必危既辱且危
死期將至妻其可得見耶
君子之精義利用如此小人反是未有不困而致凶
者也不觀夫困三之辭乎不量力而動適以辱名不
度人而依適以危身既辱且危惟有凶而已矣見妻
何為而况前有石而後蒺藜不可得見耶
易曰公用射隼於高墉之上獲之无不利子曰隼者禽
也弓矢者器也射之者人也君子藏器於身待時而動
何不利之有動而不括是以出而有獲語成器而動者
也
小人之身名俱喪者蓋不若君子之有器可藏惟時
是待也不觀夫解上之辭乎非弓矢何以射隼非藏
器何以待時非動而不括何以出而有獲爻之義語
成器而動者也
子曰小人不恥不仁不畏不義不見利不勸不威不懲
小懲而大誡此小人之福也易曰屨校滅趾无咎此之
謂也
小人之無器可藏而妄動也不知有仁義而惟利威
是趨耳故勸不如懲懲不如誡小懲而大誡非小人
之福乎噬嗑之初屨校滅趾而得无咎正小懲而大
誡之謂也
善不積不足以成名惡不積不足以滅身小人以小善
為无益而弗為也以小惡為无傷而弗去也故惡積而
不可揜罪大而不可解易曰何校滅耳凶
仁義者善也不積亦小善耳不仁不義者惡也不積
亦小惡耳小善何足以成名小惡何足以滅身故小
人以小善為無益於名而弗為以小惡為無傷於身
而弗去惡不積耶可以揜耶罪不大耶可以解耶噬
嗑之上何校滅耳凶豈非不知大誡之所致乎
子曰危者安其位者也亡者保其存者也亂者有其治
者也是故君子安而不忘危存而不忘亡治而不忘亂
是以身安而國家可保也易曰其亡其亡繋於苞桑
小人不知誡而致凶則知誡者可述也人世之道有
安必有危有存必有亡有治必有亂故當安存治之
時雖未有危亡亂之事而不可無危亡亂之心惟君
子知之而不敢忘是以身安而國家保否五之其亡
其亡繋於苞桑可謂知誡者矣
子曰德薄而位尊知小而謀大力小而任重鮮不及矣
易曰鼎折足覆公餗其形渥凶言不勝其任也
夫人而即君子也亦有知誡而或至於身危而國家
不可保者何也德有厚薄位有尊卑而知力且有大
小苟不能度德審知量力而強為之何異鼎四之折
足覆餗而形渥不亦凶乎言不勝其任也
子曰知幾其神乎君子上交不謟下交不瀆其知幾乎
幾者動之微吉之先見者也君子見幾而作不俟終日
易曰介如石不終日貞吉介如石焉寧用終日斷可識
矣君子知微知彰知柔知剛萬夫之望
如鼎四之不勝任而致凶者不知幾者也知幾其神
乎凡人於上下之交大都不無謟瀆之私則理為欲
蔽幾不自覺君子不謟不瀆天下無可欲者蔽其心
有不知幾者乎苟能知幾則知幾之動也惟有吉而
無凶故君子見幾而作其速也不俟終日非神也而
能若是乎無異於介石之豫二矣蓋靈明定靜動則
幾先雖微也彰也柔也剛也莫不有幾莫不於其動
也而知之矣神乎不神乎君子哉可以與民同患矣
豈不為萬夫之所望哉
附餘
吉之先見者也句朱註謂漢書吉之之間有凶字余
謂不當有凶字蓋吉凶本於善惡繼善成性以來人
無有不善則幾先有善而無惡動之微自是有吉而
無凶
子曰顔氏之子其殆庶幾乎有不善未嘗不知知之未
嘗復行也易曰不遠復无祗悔元吉
夫欲知幾必須先知善欲知善必須先知不善然而
難言之矣顔氏之子其殆庶乎可以與幾乎回也於
天人危微之際有不善未嘗不知其為人也不貳過
知之未嘗復行也是不待既不善而後善者也於復
之初九爻義不亦相符也乎
天地絪緼萬物化醇男女搆精萬物化生易曰三人行
則損一人一人行則得其友言致一也
致一合二以專一也蓋幾本無二而况三乎然有一
必有二惟合二以專一而後吉之先見者生生而無
已也不觀之天地人物乎天地絪緼化醇之幾也男
女搆精化生之幾也皆合二以專一也故易損之三
非以言乎其致一耶致一則損所當損天地交而少
男少女生生其有窮乎
子曰君子安其身而後動易其心而後語定其交而後
求君子修此三者故全也危以動則民不與也懼以語
則民不應也无交而求則民不與也莫之與則傷之者
至矣易曰莫益之或擊之立心勿恒凶
君子能致一耶致一則知幾而身安心易矣上下之
交亦定矣故動有動之幾安其身而後動也語有語
之幾易其心而後語也即求亦有求之幾定其交而
後求也君子修此三者其於人已之間亦何所不全
乎反是則其誰與我豈特不與而已哉恐傷我者即
至矣不觀夫益上之辭乎莫益之或擊之究恒而立
心勿恒者也安得不凶先見之吉自蔽矣故君子誠
不可以不知幾而精義利用之學豈小人所能及哉
右第五章
子曰乾坤其易之門耶乾陽物也坤隂物也隂陽合德
而剛柔有體以體天地之撰以通神明之德
吾前觀六子之陽卦多隂隂卦多陽因以及君子小
人之吉凶兹不可以遺乾坤而弗論也門與緼不同
緼是包蓄門是所從出自有乾坤不但六子皆乾坤
六十四卦皆乾坤也乾坤非易之門耶蓋三竒而乾
純陽之物也三耦而坤純隂之物也隂陽分而德乃
合德者得也得乎剛者剛為體得乎柔者柔為體六
十四卦之消息盡是一竒一耦之相交非隂陽合德
而剛柔有體耶何體乎雷風山澤者天地之撰也六
子之形象不與同體而無殊乎體之用也變則通何
通乎健順動止者神明之德也六子之性情不與相
通而無間乎以體天地之撰以通神明之德羲皇畫
卦所以始乾而終坤文王序卦所以首乾而次坤也
其稱名也雜而不越於稽其類其衰世之意耶
六十四卦既惟乾坤羲皇本隂陽以作易文周豈離
隂陽以繋辭哉大要於體撰處立名亦即於通德内
示意故卦爻之辭其稱名也或假物宜或就事變雖
紛然雜出總不越乎隂陽之理然稽其所言之類而
知皇風下衰聖人憂世之心日切立言不得不詳且
盡其衰世之意耶
夫易彰往而察來而微顯闡幽開而當名辨物正言斷
辭則備矣
夫合羲文周而先天之易與後天之易何理數之有
不備哉亦莫非隂陽而已矣消息盈虚天道之已然
者往也既有方圓之圖又有彖爻之辭非所以彰乎
其往耶吉凶悔吝人事之未然者來也既有卦爻之
象又有象變之辭非所以察乎其來耶既往者亦甚
顯矣然象以盡意意難盡象顯也而先天則微之將
來者亦甚幽矣然象有其變變有其通幽也而後天
則闡之闡之維何立名必當其實取物必辨其類於
本卦則言無回互而正於變卦則辭無疑二而斷也
合先天後天而易亦何所不備哉
其稱名也小其取類也大其旨遠其辭文其言曲而中
其事肆而隠因貳以濟民行以明失得之報
易何以必合先天後天而始備蓋後天之辭正所以
廣先天之教也不觀夫卦爻之稱名乎擬議者雖一
事一物之小而所取之類則皆隂陽之變化何其大
也大則遠矣然指示雖必及乎道德功業之遠而所
發之辭則經緯而成文文則其言曲矣而於理未嘗
不精確而中中則其事肆矣而於理又未嘗不含蓄
而隠易辭之妙真可謂雜而不越矣聖人亦何因而
若是哉天下之理貞夫一而民二之則有得有失得
失之不明也何知所以報耶故聖人觀象繋辭定吉
凶以濟民行亦以明失得之報也先天後天總不出
乎隂陽之二物信乾坤其易之門耶
右第六章
易之興也其於中古乎作易者其有憂患乎
自天地設位而有易聖人吉凶與民同患千古而一
心但興衰有時述作待人故易始於羲皇雖有濟民
行之心而民之於易也未興未有興之者也至夏有
連山商有歸藏是易之興也其於中古乎然述也而
非作也易道猶至於中衰文王演於羑里而繋彖辭
則周易之作也自此始其時有憂患之心安得不即
教人以處憂患之道乎憂患且可處未有不可處者
矣
是故履德之基也謙德之柄也復德之本也恒德之固
也損德之修也益德之裕也困德之辨也井德之地也
㢲德之制也
履和而至謙尊而光復小而辨於物恒雜而不厭損先
難而後易益長裕而不設困窮而通井居其所而遷㢲
稱而隠
履以和行謙以制禮復以自知恒以一德損以遠害益
以興利困以寡怨井以辨義㢲以行權
六十四卦各有其德而以處憂患之道論之則莫如
履謙復恒損益困井㢲九卦之德為切要也朱註詳
矣首節明九德之序玩朱註前八卦皆所以治已後
一卦乃所以應物也次節序九德之善句中皆一抑
一揚方是而字神情末節善九德之用重看以字便
得但不可拘拘說用之以處憂患九卦如此其他五
十五卦豈不各有所用乎
右第七章
易之為書也不可遠為道也屢遷變動不居周流六虚
上下无常剛柔相易不可為典要唯變所適
文王繋彖之後周公則師文之意合兩彖而繋爻辭
易成書矣故易之為書也切於民用不可須臾離也
而可遠乎哉蓋其為道也亦如天道地道人道之屢
遷何以見其屢遷少不變而老變以其動也九六變
動自不能止於所居六位皆非其實在不周流六虚
耶雖上下之卦位有常而九六則无常雖剛柔之爻
位不易而九六則相易此豈可以一定之典要拘哉
惟隨其變之所適而已屢遷如此皆三極之道也而
人可以遠乎哉
其出入以度外内使知懼
夫惟變所適則九變而陽出隂入六變而隂出陽入
豈任其出入而無度耶有確不可易之法焉非以度
耶其以度何也出而外則有得有失入而内亦有得
有失將使人知順理則得而吉逆理則失而凶寧不
深可懼乎
又明於憂患與故无有師保如臨父母
何以能使人知懼也周公師文王而繋爻辭文王作
易於憂患周公則明其憂患之心與所以致憂患之
故雖无師保垂憂患之訓如臨父母處憂患之時懼
乎不懼乎故出入以度之中而辭之諄切可懼也如
此
初率其辭而揆其方既有典常苟非其人道不虚行
明於憂患與故而繋辭耶則知懼者當玩其辭矣初
率其六虚之辭而揆其屢遷之方即憂患與故無不
於出入以度之中而有典常矣然有初則有終有常
則有變而况无方之方非神而明之者能由辭以達
變而初終於易之為道也躬行而實踐乎
右第八章
易之為書也原始要終以為質也六爻相雜唯其時物
也
自周公繋爻辭而易之既成書也其何以備全體而
妙大用哉蓋原夫一畫之始以要其六畫之終則隂
陽純雜之體以為一卦之質也若一卦六爻之位或
剛或柔或得或失相雜而靡定者則隂陽二物各以
時成時陽而陽時隂而隂寧有定體之可拘乎惟其
時物也
其初難知其上易知本末也初辭擬之卒成之終
即時物之見於初上者而論之如乾初之姤而繫潛
龍坤初之復而繋履霜此難知者也如乾上之夬而
繋亢龍坤上之剥而繋龍戰此易知者也何也難知
者先本而後末易知者由本可以及末也吾思聖人
大要初辭而擬之則即其所擬以成其終耳
若夫雜物撰德辨是與非則非其中爻不備
初爻上爻固足以該時物之終始若夫雜陳隂陽之
物撰著剛柔之德并辨其物與德之是非則惟中四
爻之正變約互而後備也不然如屯三何以即鹿蒙
三何以見金夫且師五之長子帥師而比五之顯比
失禽又何取乎二五為上下兩體之中三四為一卦
全體之中
噫亦要存亡吉凶則居可知矣知者觀其彖辭則思過
半矣
噫時物之用妙矣哉六爻之雜撰是非既備則天道
人事之存亡吉凶不亦居然可知乎吾又思公之於
時物也原本於兩彖之辭以繋爻辭雖取正取變之
不同而知者觀其彖辭則存亡吉凶之理可見於時
物之間者思過半矣何待公備繋六爻而後知之而
無如天下不皆知者也爻辭可不繋耶
二與四同功而異位其善不同二多譽四多懼近也柔
之為道不利遠者其要无咎其用柔中也
再即中爻而論之因同以辨異不在位而在德也不
觀夫二與四乎皆隂也柔順以為功不同功乎上下
以定位不異位乎而善之有所不同者則二多譽而
四多懼也四何以多懼哉近五之君也然柔之為道
不利遠於陽二又何以遠於五而大要得无咎其用
柔中也知四懼之由於近則知二譽之由於遠知二
譽之由於中則知四懼之由於不中矣
三與五同功而異位三多凶五多功貴賤之等也其柔
危其剛勝耶
不觀夫三與五乎皆陽也亦同功而異位乃繋三之
辭多凶而繫五之辭多功何也五位乎天之位
三處乎人之下貴賤之等也槩而言之不可以不得
其正若以柔居之不但三多凶而五亦危惟剛則能
勝不但五多功而三亦或不至於凶非以其正耶于
以知遠近貴賤者物也剛柔中正者德也譽懼凶功
者是非之辨也非中爻何以悉備如此哉
右第九章
易之為書也廣大悉備有天道焉有人道焉有地道焉
兼三才而兩之故六六者非他也三才之道也
易之繫爻辭也豈特為屢遷時物之書哉統而言之
則廣大析而言之則悉備上二爻有天道焉中二爻
有人道焉下二爻有地道焉才者能也天能覆地能
載人能參天地三畫已具三才兼三才而兩之故有
六畫六畫非他也正三才各得夫一隂一陽之謂道
也
道有變動故曰爻爻有等故曰物物相雜故曰文文不
當故吉凶生焉
一隂一陽之謂道有常必有變有靜必有動道有變
動故曰爻道之流行也爻之承乘比應非等乎爻有
等故曰物道之分别也物之或剛或柔間雜而燦列
者不亦文乎物相雜故曰文道之經緯也然有剛居
柔柔居剛而位不當者亦有剛居剛柔居柔而位不
當者是剛柔互有得失故吉凶生焉公之所以繫辭
也亦盡乎三才之道也豈不廣大悉備乎
右第十章
易之興也其當殷之末世周之盛德邪當文王與紂之
事邪是故其辭危危者使平易者使傾其道甚大百物
不廢懼以終始其要无咎此之謂易之道也
易之書雖成於周公之繫爻辭非文王繋彖以開其
先即羲皇且無以傳於後易何由而興乎易之興也
其當殷之末世察民故之多艱周之盛德明天道之
在躬當文王與紂之事則親歴憂患矣是故演易於
羑里而繫彖辭其辭未有不危者蓋危則使平易則
使傾雖由於理勢之自然而若或有以使之也其辭
安得而不危總之易道甚大利用甚切天下之物一
無容廢危之者所以懼之也懼以終始要期於无咎斯
已耳此之謂易之道也其道顧不大哉
右第十一章
夫乾天下之至徤也德行恒易以知險夫坤天下之至
順也德行恒簡以知阻
危者平易者傾六十四卦無非皆乾坤也故文王繫
彖而首乾坤夫乾之性天下之至健者也本此健德
以為行乾易知不恒易乎易本無險而凡險之幾則
普照無遺不待險而後知之也夫坤之性天下之至
順者也本此順德以為行坤簡能不恒簡乎簡本無
阻而凡阻之幾則安貞無間不待阻而後知之也所
以能危能懼而無易者之傾也
能說諸心能研諸慮定天下之吉凶成天下之亹亹者
乾坤之德行如此惟聖人能說諸心焉又能研諸慮
焉說諸心則心與理會何天下之吉凶有不定乎研
諸慮則理因慮審何天下之亹亹有不成乎聖人之
前知心易之妙也亦何假卜筮為哉
是故變化云為吉事有祥象事知器占事知來
聖人不假卜筮而能前知豈無所可據而徒以臆度
也哉天道之有變化人事之有云為吉事也必有得
失將兆之祥此皆可據者也理之既定謂之器事之
未然謂之來說心研慮之聖人擬議而象其事焉不
可以知器乎幾先而占其事焉不可以知來乎所由
心易之妙也
天地設位聖人成能人謀鬼謀百姓與能
然則不假卜筮而知器知來惟聖人能之而非百姓
之所能無神物數法何以前民用哉自天地設位而
有易聖人成天地所不能成之能人謀鬼謀而有卜
筮百姓得以與聖人所已成之能矣
八卦以象告爻彖以情言剛柔雜居而吉凶可見矣
百姓何以與能哉有觀象玩辭之法在聖人畫為八
卦即六十四卦無非此八卦而隂陽純雜之體不明
明以象告耶而又險阻之情恐百姓未能遂知聖人
即象所告者而繫爻彖之辭或統言或析言不明明
以象中所具之情言耶象告情言皆吉凶也本象告
之吉凶為情言之吉凶以是知剛柔雜居而吉凶可
見矣
變動以利言吉凶以情遷是故愛惡相攻而吉凶生遠
近相取而悔吝生情偽相感而利害生凡易之情近而
不相得則凶或害之悔且吝
不特觀象玩辭而已也又有觀變玩占之法在方其
揲著求卦也隂陽老少分而變者動矣此時雖未即
成卦而趨避之機已寓非以利言乎及占決已著有
吉有凶則因其卦爻之情有消息當否之殊而吉凶
隨之非吉凶以情遷乎惟其情遷也是故愛與愛相
攻而吉生惡與惡相攻而凶生矣若夫吉凶之未判
有悔吝焉吉凶之方萌有利害焉則是遠近相取或
乖離或妄合而悔吝生情偽相感或義交或物引而
利害生大要凡易之情近而相得者吉不待言遠而
不相得似亦無傷惟近而不相得則嫌怨起而施受
速凶害悔吝即至矣易之情猶之乎人之情也
將叛者其辭慚中心疑者其辭枝吉人之辭寡躁人之
辭多誣善之人其辭游失其守者其辭屈
夫所謂吉凶以情遷則不特卦爻之象以情遷而卦
爻之辭亦以情遷矣易之情猶之乎人之情卦爻之
辭不猶夫人之辭乎可以觀人之辭矣將叛之辭慚
中疑之辭支吉人之辭寡躁人之辭多誣善之辭游
失守之辭屈知人之辭以情遷者如此則卦爻之辭
以情遷亦猶是也百姓可以與能矣
右第十二章
易原就正卷十一
