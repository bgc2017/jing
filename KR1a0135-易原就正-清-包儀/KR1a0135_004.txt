易原就正卷四
邢臺包儀撰
周易上經
䷐隨(震下兊上)
隨元亨利貞无咎
豫而繼之以隨何也豫和也隨從也天下有和而不怡
然相從者乎彼此相從未有不元善而亨通者然君子
小人之不同有非義則匪正矣能无咎耶戒之以利貞
者見居躬涉世之難必備乾之四德而後可故乾之四
德同彖者五焉屯隨臨无妄革也屯始交而難生臨浸
長而消息天道之長慮也无妄以𤯝而得災革以變而
去悔人事之大戒也隨於是得三焉當革而未可以革
六三以之居貞當獲而有所不獲九四以之明道遇𤯝
而不入於𤯝上六以之用亨夫是三者聖人皆非有意
為之也亦隨其宜焉耳隨其宜而不失四德又何咎哉
彖曰隨剛來而下柔動而說隨
大亨貞无咎而天下隨之
隨之時義大矣哉
卦名隨其義何也夫唱婦隨陽唱隂隨理也情也故
以柔隨剛為卦之常以剛隨柔則卦之變也變云何
觀卦之初上而知始終相隨之義矣初自困來而下
於二五自噬嗑來而下於上合二變而兼未濟皆剛
來而下柔也不特此也内變坎而為震外變離而為
兌震動而兌說是德為此動而彼說也非皆所以名
隨之義耶然辭何以既言元亨又必戒之以利貞而
後予之以无咎盖大亨而能貞貞而无咎則天下之
所從也否則違時悖義動而得愆說亦惟戾耳隨之
時義大乎不大乎
象曰澤中有雷隨君子以嚮晦入宴息
兌正秋也月令謂雷始收聲水始涸是澤隨雷動亦
隨雷藏也不可因動而隨者推本於其静而隨耶兹
震下雷也兌上澤也非澤中有雷之象乎是明明示
人以與時休息之為隨也君子觀象而知所以法之
矣人能覩澤於明而莫能覩澤於晦人能聞雷於動
而莫能聞雷於息無本之學也不覩而覩不聞而聞
嚮晦入宴息其究也振民育德
初九官有渝貞吉出門交有功(之萃)
卦變所謂自困來者也困極而思有所從故來居初
隨二也隨人者主於人而不能自主能不變其常乎
為官有渝之象焉然所主所變惟得其正則吉本彖
之義也二互艮為門闕利見利往豈門内事耶以假
廟之誠廣無私之量出門交有功則之彖之義也
象曰官有渝從正吉也出門交有功不失也
九居初正也六居二亦正也九來隨六而皆得正官
有渝非以其從正而致吉耶出門交有功自不若二
三之偏係而有丈夫小子之或失也
六二係小子失丈夫(之兌)
兌說也二與五為正應卦變九五自噬嗑來頤中有
物必齧而後合二不能待初隨我而我說之遂為在
下之小子所係係小子則失丈夫矣
象曰係小子弗兼與也
係小子則惟小子與之矣丈夫豈兼與耶
六三係丈夫失小子隨有求得利居貞(之革)
革去故也卦惟三四不變是當革而仍未革則三之
隨四猶是故人故係失與二相反四亦樂三之相隨
而兩備四德不有求必得乎然而非正應也故又戒
之以利居貞不貞則為依阿之小人所得不償所失
矣妄求苟得者不於此廢然返耶
象曰係丈夫志舍下也
人之取舍决於志三若不舍在下之初四豈容其隨
有求得耶
九四隨有獲貞凶有孚在道以明何咎(之屯)
屯則勿用有攸往而可隨乎雖兩備四德未嘗不貞
大臣有陵君之勢分茅胙土劍履几杖要知皆殺身
夷族之先資耳隨而有獲不亦凶乎然而在噬嗑是
離體五六變而四不變猶自明者也明則見幾幾則
信理而一斷之於道便不為利慾所昏更何咎哉周
公當其明霍光當其凶功盖天下者不賞威名震主
者身危此韓信之死於大丈夫當真王一語而千古
未之知也
象曰隨有獲其義凶也有孚在道明功也
有得必有失有利必有害自然之理也義也隨有獲
是無所不獲矣天下有無所不獲而不至於凶者耶
苟其信之惟以道自處明哲保身其斯之謂與故斷
其凶於義而歸其功於明也
九五孚于嘉吉(之震)
文言謂元善亨嘉是嘉即亨之嘉也蓋卦備四德而
爻得正位者初即元二即亨也故革之二孔子以為
行有嘉可以知隨之二矣隨之所以為隨者動而說
也兹九五居尊而之震六二應順而之兌震動兌說
恰好是卦之動而說而况震兌又皆亨不亦嘉乎中
實中虛安得不彼此相孚兌利貞而震笑言啞啞不
喪匕鬯又安得不予之以吉
象曰孚于嘉吉位正中也
兩彖無吉辭而予孚嘉何也卦之四德六爻所共位
之正中二五所獨不論德而論位論位即以見德所
以嘉也所以孚也所以吉也
上六拘係之乃從維之王用亨于西山(之无妄)
上為兌主所謂動而說者也人心惟不相說則携離
解散而不相隨兹下動而上說隨而无妄真誠相感
全無私合所謂天下隨之者也自是固結而不可解
盖下動上說中歴四爻互艮則為手互巽為繩直手
與繩相當真誠固結之象非如既拘且係又從而維
之乎人和則神亦享矣周之岐山在其西亦兌位也
兌為巫變兌而為乾乾為君巫所以悅神君是以稱
王故又有王享西山之象焉兩備四德不致匪正而
有𤯝也
象曰拘係之上窮也
人之隨我係之可也而何至於拘上則有退而無進
矣窮矣不有所以拘而係之者太王居岐山之下安
得從之如歸市乎
附餘
或曰五不言隨固君無隨臣之理而初與二上亦不
言隨獨三四言隨何也初卦之所以為隨者故不欲
其私隨而勉之以出門交有功隨從也彼在前而我
從其後也二宜從三三隂柔不中正而不足隨五為
正應二隂柔不自守而弗與隨故曰係小子上居隨
極而無可隨故惟見其真誠之拘係也則三之所以
隨四四之所以隨五可知矣
䷑蠱(㢲下艮上)
蠱元亨利涉大川先甲三日後甲三日
隨而繼之以蠱何也蠱為隨之綜卦也所謂反易之
卦二十八此又其一也隨人者必有事蠱則壞極而
有事矣亂當復治自然之理也不元亨乎第所由以
元亨者卦變自賁井來而既濟兼之既濟有濡首濡
尾濡衣袽之象而且本卦艮山與兌澤通氣又㢲木
有舟楫之功不利涉大川乎然而難言之也非先患
而維之後患而持之兢兢乎始終其事者未必利涉
安得元亨蠱也者木之蠧而山將崩也木生於震震
取乎甲帝出之始終則巽艮也故先甲而為艮者三
日得乾之辛後甲而為巽者三日得坤之丁辛所以
自新丁所以丁寧也巽艮與辛丁互對治巽以辛治
艮以丁乾坤之道備矣何蠱之不得元亨哉
彖曰蠱剛上而柔下㢲而止蠱
蠱元亨而天下治也利涉大川往有事也先甲三日後
甲三日終則有始天行也
卦名蠱其義何也以卦體言之也内與外皆剛上而
柔下以卦變言之初與二五與上亦皆剛上而柔下
剛上則末強柔下則本弱末強而本弱未有不壞者
也又卦德内巽而凡事卑下外止而凡事苟且非皆
所以為蠱也既蠱矣元亨豈易言哉將泰而先隨將
否而先蠱是蠱者天下亂也元亨非天下治耶治天
下不能無事利涉大川則往有事矣有事必知所先
後而永終可以謀始先甲後甲為艮㢲舉震木也三
日三日不又於辛丁起乾坤耶終萬物始萬物者艮
也一始而無不始者巽也言萬物之潔齊也物壞而
復潔齊亂之終治之始非天運之所必然耶終則有
始天行也帝出乎震之妙也
象曰山下有風蠱君子以振民育德
生物於春木之時也殺物於秋風之令也同一巽也
而生殺異其權况山風當夏盡之候物未有遭之而
不壊者兹巽下風也艮上山也其山下有風之象乎
是明明示人以物壊而有事之為蠱也君子觀象而
知所以法之矣世敝而振民以仁身先而育德為本
事莫大於治已治人之道也振民育德其究也嚮晦
入宴息
初六幹父之蠱有子考无咎厲終吉(之大畜)
卦變自賁來賁初原是九九陽也父也今以六居初
若似乎因循前緒家食而已者不家食而涉大川則
克振家聲矣非幹父蠱之子哉有子如此考復何咎
然涉川危事也知其危而先甲後甲其終吉也宜矣
象曰幹父之蠱意承考也
孰非盡人之子哉而幹蠱者不多見父在觀其志父
没觀其行正取其意向何如耳能幹父蠱非意在承
考者耶
九二幹母之蠱不可貞(之艮)
卦變賁二原是六六隂也母也今以九居二之艮為
山坤地而隆其上非幹母蠱者哉然以剛乘柔倘使
無處非山也萬物何所附以致養焉故曰不可貞
象曰幹母之蠱得中道也
幹蠱難事也而幹母蠱為尤難盖必得乎其道也何
道也九雖非正位二則得中道也
九三幹父之蠱小有悔无大咎(之蒙)
卦惟三四不變三不變而應井來之上以九居上艮
主也艮為正位當其極凡事苟且而蠱極矣三之蒙
而過剛少年喜事更張太銳幹父蠱而未免有悔者
也然以其有悔也而咎之孰小孰大人自見諒也
象曰幹父之蠱終无咎也
三年無改於父之道可謂孝矣為人子而至於幹父
蠱豈得已哉有悔似亦有咎其始也或然終无咎也
又何悔之有
六四裕父之蠱往見吝(之鼎)
四不變而應賁來之初以六居初巽主也巽為入位
處於下凡事卑巽而蠱深矣蠱之所以元亨者涉大
川也四之鼎鼎但元亨而一無所事是隂柔無為因
循日甚非裕父之蠱哉夫何往往必見吝其奚疑
象曰裕父之蠱往未得也
裕蠱者見本彖為利涉而之彖又元亨豈不欲有所
往哉殊不知鼎非涉川之具也雖欲往而未得也徒
吝而已
六五幹父之蠱用譽(之巽)
五在井卦原是九非幹父蠱耶應二則剛柔相濟之
巽則申命行事以此幹蠱天下無不仰其善繼善述
之達孝故曰用譽譽也者風聲之所及也
象曰幹父用譽承以德也
甚矣治蠱之難也初厲而二不可貞三有悔而四見
吝五獨用譽者何也同是承蠱而治之諸爻承之以
才之有餘不足而五則承之以德之克剛克柔也
上九不事王侯高尚其事(之升)
上在井卦原是六而今為九之升已無可升矣然用
見大人南征吉而曰不事王侯何也當幹蠱用譽之
世元亨矣而上既無幹蠱之任雖有大人見何為哉
不在朝而在野才無所用而德有可居故曰高尚其
事九進而至于上我固高而彼尚之豈猶賢勞乎幹
蠱之事哉亦升之義也
象曰不事王侯志可則也
有堯舜不妨有巢由天子不得臣諸侯不得友其志
何如哉安車蒲輪而至者猶未置身於蠱外者也志
可則後世惟嚴光得之
䷒臨(兌下坤上)
臨元亨利貞至于八月有凶
蠱而繼之以臨何也臨大也十二月之卦也自十一
月冬至一陽來復漸積而二陽浸長則大矣蠱有事
而後可大故臨所以繼蠱也既臨矣從此而三陽開
泰以至於六陽為乾乾元亨利貞臨有不元亨利貞
者乎然而消長之理循環無端圓圖春分為臨秋分
為遯自一陽之月至二隂之月遯也八月也至秋分
亦遯也八月也遯則隂長陽消矣得無凶乎
彖曰臨剛浸而長
說而順剛中而應
大亨以正天之道也
至于八月有凶消不久也
卦何以名臨也以卦體之剛長也剛豈遽長耶漸至
而不驟方來而未艾有自然而然不期然而然之妙
也浸而長也隂符經曰天地之道浸言一氣不頓進
一形不頓虧臨之剛長而陽逼於隂者其斯之謂乎
則元亨利貞者可知矣卦德内說而外順卦體剛中
而柔應自是元亨而必言利貞者盖大亨以正不獨
人事當然亦天道之所必然耳而况浸長者不能不
浸消耶至于八月有凶以明其長而至于消也即至
矣可不戒哉
象曰澤上有地臨君子以教思无窮容保民无疆
以二陽之浸長論之臨者大也以兩卦之時義論之
則不行之謂臨也至於斯而不行必說而衆順之也
天下有說如兌而衆順如坤者乎兹坤上地也兌下
澤也其澤上有地之象乎是明明示人以說衆不行
之為臨也君子觀象而知所以法之矣說可以教衆
必能容教有盡而思无窮容有限而保无疆教思容
保其究也遠小人不惡而嚴
初九咸臨貞吉(之師)
咸感也感而無心曰咸初備四德而為正衆之丈人
是大公至正之君子無心感人以為臨而天下亦以
無心化之故曰咸臨何其貞也陽節方長隂節方消
未至八月但有吉而無凶
象曰咸臨貞吉志行正也
隂浸長則思黨小人以害君子陽浸長則思正一己
以正天下咸臨貞吉者是以九居初本志既正而行
有不正者乎行之象决兌澤而下流也
九二咸臨吉无不利(之復)
復剛反而臨剛長君子得時得位之象也若得時得
位而以有心臨天下則小人何所容豈無窮無疆之
世哉故亦曰咸臨而其占為吉无不利者何也是无
疾无咎利往之義也而况剛得中而勢上進耶
象曰咸臨吉无不利未順命也
二象未順命本義云未詳諸家解者又俱未妥竊謂
否四爻有命无咎註謂天命二之復復其見天地之
心此命字亦應是天命蓋隂陽消長之理原是天命
若但聽順天命而一無人力維持世何貴乎有君子
哉二之咸臨得吉而无不利者固有天命在焉而實
有人力以維持其間未徒順乎天之命也
六三甘臨无攸利既憂之无咎(之泰)
三為兌主兌為口為說泰然臨人而徒以口說之是
把好言好語將以籠絡在下之君子非甘臨耶咎在
是矣君子終不為之籠絡何利之有然而兌之為德
也少女之性不說則憂與其甘而无利何如憂之无
咎哉
象曰甘臨位不當也既憂之咎不長也
澤不可以為天也小人而可乘君子之器乎以不中
不正之隂柔下臨浸長之二陽甘何益哉位不當也
以是知憂之无咎亦非本無咎也咎自此而庶不長
也處泰而有不當泰者戒之哉
六四至臨无咎(之歸妹)
征凶无攸利而曰至臨无咎何也是猶未至於八月
也歸妹有婚媾之義四應初而各得其正若婚媾然
矣而况後天卦位坤兌之交恰好地澤緊接非臨之
至乎至即冬至夏至之至也是以兩彖雖凶何咎之
有
象曰至臨无咎位當也
成卦之位不當不可以為至應爻之位不當亦不可
以為至兹卦位適如後天之坤上兌下而爻位又柔
正適應乎剛正皆當也寕復有或至或不至之咎乎
六五知臨大君之宜吉(之節)
坤有國象五居其中非大君耶變坤地而為坎水水
知也如是以為臨非知臨耶知臨而能節則不至於
苦矣非大君之宜乎安得不吉
象曰大君之宜行中之謂也
以六居五柔矣非正也大君之宜何謂乎坤位得中
坎水流行知臨而吉無所不宜行中之謂也
上六敦臨吉无咎(之損)
損以為臨而有孚利往也天下何損乎臨而無所損
非敦厚其臨者乎吉而无咎善於損而不至八月有
凶者也敦之象變艮而坤土隆其上也
象曰敦臨之吉志在内也
内謂内卦說萬物者莫說乎澤志在内則教思容保
無非厚澤矣故敦臨而吉也此志之象則因教思容
保取義也
䷓觀(坤下㢲上)
觀盥而不薦有孚顒若
臨而繼之以覯何也觀為臨之綜卦也所謂反易之
卦二十八此又其一也我臨人人必觀我我有所以
為觀者而後可觀也為觀莫如尊可觀莫如敬而尊
敬莫如承祭八月之卦當酉政酉月當嘗祭萬物告
成薦宗廟而嘗新之時也上巽為潔互艮為手又止
也將祭者潔手非盥耶潔手而又止焉非不薦耶九
五中實非有孚耶既尊且敬非顒若耶夫如是以為
觀而誠可觀矣隂節雖長孰不仰化於陽德耶
附餘
本義四隂長而二陽消為八月之卦而名卦繫辭更
取他義亦扶陽抑隂之意何謂也盖九月則又進一
隂而為剥十月則六爻皆隂而為坤兹當隂長陽消
之際其實是盛隂窺伺衰陽而九五應先受其剥落
乃聖人意在扶陽抑隂謂九五有中正之德不是四
隂窺伺九五是九五為四隂所仰也故名其卦曰觀
否則四陽長而為大壯四隂長則當為小壯矣豈聖
人扶陽抑隂之意哉而彖辭云云者是又不欲示之
以為觀之迹而示之以為觀之神也若曰陽位之尊
嚴如此陽德之冲穆如此宜乎其下觀而化也
彖曰大觀在上順而㢲中正以觀天下
觀盥而不薦有孚顒若下觀而化也
觀天之神道而四時不忒聖人以神道設教而天下服
矣
卦名觀其義何也卦體以九居五而在四隂之上陽
大隂小以小觀大非大觀在上耶卦德内順以柔勝
而外巽以行權况九五之既中且正以為觀於天下
乎此其所以名觀也可以知其致潔而誠中形外者
有不下觀而化者耶由是而極言之觀不以迹而以
神也四時不忒天之神道為之也設教而天下服聖
人之神道為之也皆所以為觀也故君子過化必本
於存神以神道設教聖人渾然一天矣
象曰風行地上觀先王以省方觀民設教
物之善入也莫如風其善化物也亦莫如風故萬物
致養乎坤潔齊乎巽潔齊者教之義也兹巽上風也
坤下地也非風行地上之象乎是明明示人以善入
善化之為觀也先王觀象而知所以法之矣同是民
也而方異之同是教也而民異之省方以觀民設教
以為觀其究也非禮弗履
初六童觀小人无咎君子吝(之益)
卦以觀示為義爻以觀瞻為義本義詳矣初變坤而為
震震一索而得男初也非童耶童何知有顒若之誠
與涉川之利哉益則觀無益則不觀童之情也君子
乎小人乎小人可也君子則不可咎吝迥别矣
象曰初六童觀小人道也
初而六也童之柔暗者也變坤順而為震動柔暗而
好動觀非所觀矣豈君子之道哉小人道也
六二闚觀利女貞(之渙)
門内露隙而視謂之闚假廟涉川而曰闚觀利女貞
何也身在廟而心在川不闚觀耶假廟而不薦顒若
以涉川丈夫豈如是耶得坤之中畫而居二女子之
貞也故利焉
象曰闚觀女貞亦可醜也
非禮勿視視之不可不正也容闚觀耶雖女子所宜
而貞亦非美德况不為女子者乎其醜也可勝道哉
盖心神渙散之女子假廟涉川未有不醜態萬狀者
六三觀我生進退(之漸)
變坤而為艮艮有身象故曰我漸進也進可以不自
察其生平乎然而猶觀也進不遽進退不竟退是尚
在進退之間可進而進可退而退不以進退為進退
而以我生為進退也進退者三近巽也
象曰觀我生進退未失道也
知進而不知退亢龍亦有悔以退而為進老子其猶
龍甚矣進退時宜之難也而三則不中不正似乎失
進退之道矣觀我生以為進退是處於進退無可無
不可之間也未失道也
六四觀國之光利用賓于王(之否)
以巽木為乾天而互坤坤有國象乾為君則王也然
則不利君子貞而曰觀光用賓何也否陽往者也觀
之否陽來者也陽來而有孚顒若非國之光乎非王
之賓乎利之者何也猶恐其徒觀也終於不薦而已
也
象曰觀國之光尚賓也
卦以九五為主有主不可以無賓五為四隂所逼正
欲得賓以自輔之否而陽來則賓也其尚之也必矣
豈徒觀光而已哉
九五觀我生君子无咎(之剥)
觀八月之卦也時雖未至於剥而剥則五當之然應
剥之數在天而不可剥之理在我我生而果君子也
小人奈我何哉以九居五既中且正觀我生非君子
无咎耶
象曰觀我生觀民也
天下之治亂本於民心之向背我之生平可知矣則
五之所以觀我生者正惟觀民以自觀也坤為衆隂
為民應與之二中正則得民且得衆矣
上九觀其生君子无咎(之比)
其指九五也比輔也上非所以輔五者哉然必其可
輔而輔之否則微子不失為殷仁比干何益於紂主
乃觀其生而君子矣无咎矣安得不比之乎亦原筮
元永貞之義也
象曰觀其生志未平也
下有欺罔之羣小上不可無憤勵之孤忠觀其生而
君方有道民不離心有志者豈不念先剥而後坤國
喪則家亡勢必將以及我矣容不憤然自勵也哉志
未平也變坎為水水有不平之象焉
附餘
五上兩爻皆曰君子无咎聖人之微詞也一以明其
為君子而四隂雖長五上實无咎可乘自當仰而觀
之一以警其為君子而四隂方長五上必无咎自信
而後可以為觀
䷔噬嗑(震下離上)
噬嗑亨利用獄
觀而繼之以噬嗑何也噬齧也嗑合也相觀必期於
相合有間之者不齧之而後合耶噬嗑矣即所以亨
也天下有強梗而間我者可推此而治之矣内震威
而外離明中爻互坎為桎梏互艮為閽寺閽寺者内
不得出外不得入禁止之嚴也治獄之道惟威與明
而六五又寬柔得中不亦利用獄乎噬嗑之義大矣
哉
彖曰頤中有物曰噬嗑
噬嗑而亨剛柔分動而明雷電合而章柔得中而上行
雖不當位利用獄也
卦名噬嗑其義何也於卦體得其象焉下動而上止
頥之象也兹下動而上麗一陽間於其間非頥中有
物齧而合之之象乎噬嗑之義云爾也而利用獄者
可得而詳言之矣治獄之道不噬安得嗑不嗑安得
亨而且過剛則或枉過柔則或縱非善動不足以御
變非虛明不足以得情即使如雷似電不合亦不章
若夫有位無德不中亦不行獄關重大豈易用哉故
即卦之所以得名與其體德象變而彙觀之無不適
得其所利雖以六居五而似不當位亦宜乎其法嚴
而性寬也利用獄也
附餘
或曰卦以九四一陽間於其中為頥中有物曰噬嗑
山火賁以九三一陽間於其中豈不得為頥中有物
耶是賁亦可以為噬嗑余曰若以山火為噬嗑是頥
中有舌非物也舌可以齧而合之耶或又曰何以見
九三則為舌也余曰於咸之上爻知之上六咸其輔
頰舌兌為口謂之輔頰可也上六與九三為正應猶
輔頰之有舌也故山火自為賁不可為噬嗑況為卦
下動而上麗非頥口齧合之象乎故以九四為物間
而名其卦為噬嗑
象曰電雷噬嗑先王以明罰勑法
聖人本欲以德化天下也至於用刑豈得已哉然而
難言之矣非至明則既死不可復生非至威則懲一
不能警百聖人何以用刑而有刑措之風耶兹離麗
於雷上電也震動於電下雷也非電雷之象乎是明
明示人以至明至威之為噬嗑也先王觀象而知所
以法之矣罰不明則民無所措手足法不𠡠則民何
所為從違明罰𠡠法其究也勞民勸相
附餘
易六十四卦而以刑罰之事著於大象者凡四噬嗑
曰明罰勅法賁曰明庶政無敢折獄豐曰折獄致刑
旅曰明慎用刑而不留獄噬嗑旅上卦為離豐賁下
卦為離離明也聖人知刑獄為人司命故設卦觀象
必以文明為主而後世付之文法俗吏何耶
初九屨校滅趾无咎(之晉)
震木一陽在下有校象焉又為足初則趾也以康侯
之明當用獄之始雖未能必天下無惡人自能令天
下不敢為惡屨校滅趾小懲而大誡天下皆奉法寡
過之民矣蕃庶之錫晝日之接隆禮於康侯者為不
誣也
象曰屨校滅趾不行也
初之上二三四便互艮艮止也非不行耶止惡於初
無惡復行矣何咎之有
六二噬膚滅鼻无咎(之暌)
互艮有身象變震為兌兌一隂附於二陽之上非膚
耶又艮為鼻凡人賦形之始也故畫家畫人先畫鼻
所謂鼻祖是也噬嗑者齧而後合不睽何以合哉此
一獄也細故也初犯也懲惡易於噬膚杜患早於滅
鼻雖不謂之有功亦可因之无咎小事吉之義也
象曰噬膚滅鼻乘剛也
噬膚也而何至於滅鼻初為震主震為反生二以柔
正乘剛正鼻者生之始也不滅之必致反生除惡務
除其根豈徒无咎已哉
六三噬腊肉遇毒小吝无咎(之離)
腊之為言夕也朝曝而夕乾也周禮腊人掌乾肉柔
而難斷是也噬嗑而三互坎坎為豕頥中之物非肉
耶近離而又之離離為日日以晅之非腊肉耶三承
四而柔不勝剛非遇毒耶亦火盛毒𤼵之義也德不
足以化頑梗固我之吝頑梗亦自外王化豈我之咎
哉
象曰遇毒位不當也
噬腊肉何毒耶我柔而彼剛我三而彼四弱不足以
制強下不足以敵上位不當也非遇毒而何哉
九四噬乾胏得金矢利艱貞吉(之頤)
胏腊之有骨者金剛也矢直也四柔而九剛亦互坎
又為離體非噬乾胏者耶之頥震動而艮止止而動
者為金動而止者為矢金剛矢直以剛治強以直理
枉不謂之得金矢耶然獄為民命攸關剛直未可恃
也安得不艱難貞固而後吉亦頥貞吉之義也
象曰利艱貞吉未光也
離火以炎上為光四雖離體而居下燃亦不得熾利
艱貞而吉者非以其未光也耶未光則不明不明而
剛直自用民命何堪所由利艱貞而後得吉
六五噬乾肉得黃金貞厲无咎(之无妄)
離得坤之中畫為黃變乾則金也五亦互坎而當離
主非噬乾肉耶備四德以用獄天下莫不仰其寬猛
之得中故有得黃金之象焉然又有匪正者在也必
既貞且厲而後无咎聖人慎刑之意深哉
象曰貞厲无咎得當也
聖人不得已而用刑期於得當而已寬則或失之姑
息猛則或失之撡切甚矣得當之難也兹貞固以自
持危厲以自懼不圖有功惟求无咎豈復有或寬或
猛之失當也哉
上九何校滅耳凶(之震)
離於木也為科上槁一陽在上亦象校亦象何下之
三四五互坎故有耳象而上之一陽離火息其上炎
而為震故有滅耳之象明罰勑法用獄者不啻震來
既虩虩而復笑言啞啞是置王章若罔聞者何校不
為過滅耳當其罪堯舜之世不能免放殛之誅惟有
凶而已矣
象曰何校滅耳聰不明也
火外明而内暗亦上明而下暗以離為震火炎息矣
豈猶明耶何校滅耳非罪其聽之不聰正罪其聰之
不明也世之窮兇極惡未嘗不知有三尺而愍不知
畏所謂利令智昏可悲也夫
附餘
噬嗑者所重在噬也何中四爻言噬而初上不言噬
本義謂初上無位為受刑之象中四爻為用刑之象聖
人之情見乎辭文公得之矣
䷕賁(離下艮上)
賁亨小利有攸往
噬嗑而繼之以賁何也賁為噬嗑之綜卦也所謂反
易之卦二十八此又其一也自乾道成男坤道成女
有夫婦父子君臣上下而使無禮義錯於其間成何
世界故曰物不可以苟合而已不苟合而有賁聖人
所由因天理而節文也然則何以見卦之為賁乎下
離火也上艮山也中四爻互震龍也互坎為水連震
為蕃鮮水上之蕃鮮則藻也山龍火藻黃帝堯舜垂
衣裳而治之始也非文飾乎文則亨矣而不可過也
小利有攸往否則率天下而為偽矣
彖曰賁亨
柔來而文剛故亨分剛上而文柔故小利有攸往天文
也
文明以止人文也
觀乎天文以察時變觀乎人文以化成天下
賁以為飾也若似乎勉然而為之不知皆自然而然
當然而然者也即卦之自損與既濟變者而論三來
而文二上來而文五非柔來文剛耶柔來文剛剛豈
不分而文柔耶二上而文三五亦上而文上然剛者
質也柔者文也以文文質者質自無不及是以亨也
以質文文者恐文或太過故小利有攸往也剛柔之
交各相為飾非自然而然之天文也耶再即卦德而
論人文亦可知矣内離有文明而無不相麗之美外
艮有各得其分而止之之義豈非當然而然之人文
耶不特此也即天文而觀之六十四卦無非天文而
剛柔相推盈虛消息四時之變以察矣即人文而觀
之三百三千無非人文而名分各得一道同風天下
之化以成矣賁道顧不大哉
象曰山下有火賁君子以明庶政无敢折獄
天下凡事都用得文飾惟獄則一些不可用故酷吏
刻覈曰深文鍛鍊曰文致皆有敢心為之也以此折
獄下殘民命上干天和敗國亡家同歸於盡明不及
遠也明莫明於火火在天上則無所不照在山上且
去而不留而况山下耶兹艮上山也離下火也非山
下有火之象乎是明明示人以明不及遠之為賁也
君子觀象而知所以法之矣善用我明周詳庶政雖
獄亦庶政也倘折之而曰敢則君子之大戒也明庶
政无敢折獄其究也致命遂志
初九賁其趾舍車而徒(之艮)
卦唯初與四兩爻不變變者以動極之爻為主故於
上九而得反賁於上之象不變者以静極之爻為主
故於初九而得自賁於下之象之艮艮有身象身之
最下者非趾耶行其庭非賁其趾耶初與四應而不
與四賁四於既濟本坎體其於輿也為多眚眚車何
足取而况庭非乘車之地乎不見其人徒步而已非
舍車而徒耶
象曰舍車而徒義弗乘也
君子之取舍惟義所在四本於坎體居下而不變正
多眚之輿也眚車可乘乎初不舍之而徒恐未免致
眚而不獲其身矣揆之於義乘之何益
六二賁其須(之大畜)
人之文明而柔順中正者莫如須卦變二自損來原
是兌體兌為口三兌主則口也今柔下居二而文剛
剛上居三而文柔口之賁而下生者非須乎然則之
大畜何以說也不家食而涉大川正是賁須之丈夫
象曰賁其須與上興也
二隂柔而中三陽剛而正隂從陽理固然也而况須
附於口二本兌主口不動而須能自賁耶與上興也
必矣
九三賁如濡如永貞吉(之頥)
分剛上而文兌澤之柔以成離明之象而又互坎非
賁如濡如乎水火既濟文質彬彬永而貞之安得不
吉是為得所養也亦頥之義也頥貞吉賁不尤當永
耶
象曰永貞之吉終莫之陵也
甚矣質不可以無文文亦不可以失質無文則侮失
質則靡不至於陵替者鮮矣可不貞乎可不永貞乎
予之以吉者非三之陽剛得正文質咸宜終莫之陵
耶
六四賁如皤如白馬翰如匪寇婚媾(之離)
畜牝牛而曰白馬何也賁而離文明太著矣聖人有
憂之白者賁之質也四與初應而初不與四賁則皤
如矣四在既濟為坎體不變之爻坎之於馬為美脊
為亟心皤如故取象白馬亟心故取象翰如亦坎有
飛鳥之象也婚媾者初之於四在損為山澤婚媾也
四之於初在既濟為水火亦婚媾也且二三五上變
而初與四不變又猶然婚媾也然四之求初甚急而
初不與四賁者何哉四又坎體有盜象舍車而徒者
見白馬之翰如能不疑其為寇耶匪寇也婚媾也初
不得因三之隔而致疑矣
象曰六四當位疑也匪寇婚媾終无尤也
以隂從陽理所必至舍近求遠情或未然兹以六居
四而比以九居三當位矣豈有近舍賁濡之三而遠
求賁趾之初耶白馬翰如將何為誠可疑也疑之能
无尤乎既匪寇而婚媾也始雖疑終无尤也
六五賁于丘園束帛戔戔吝終吉(之家人)
艮山也變巽為木巽木得艮山而成林有山林之象
焉然而家人也則丘園矣應二為離主得坤之中畫
坤為帛而外陽相束有束帛之象焉又坤為吝嗇兩
陽而束一隂有戔戔之象焉利女貞女子賁而得貞
者至丘園而止耳束帛戔戔不離乎女貞者近是亦
小利有攸往之義也禮奢寧儉始雖吝而終則吉也
象曰六五之吉有喜也
悔自凶而趨吉吝自吉而向凶易之道也五吝矣宜
乎其可憂何喜之有終不向凶而得吉無可憂也無
憂不有喜乎離火中虛于五情為喜二雖非正應而
應則為五有
上九白賁无咎(之明夷)
天文人文無非離明生色成文耳明而夷矣賁無色
也非白賁乎利艱貞夫復何咎賁極而返樸還淳善
補過者也
象曰白賁无咎上得志也
文極當衰失志之時也上能返樸還淳以補過豈不
得志耶離火炎上則志也三雖非正應而應則上得
之
易原就正卷四
