春秋此事卷十八宋沈棐撰
救
古者有救民無救國湯伐桀而拯夏武王伐紂以拯商
此救民也當時方國分布以法相持諸侯講信修睦若
出一家干戈相陵未嘗聞也安得有救國哉下逮春秋
王制不行強者并吞而無厭弱者危懼而不保稱兵侵
伐從事於湯火矢石之埸於是始有援救之師然則救
者亂世之事非三代盛德也雖然即春秋而論之則提
師赴難亦衰世之幸有不可謂無取於聖人特當時本
無救患之心徒欲外示聲援盗名掠美不足以盡得聖
經之褒耳故凡經之書救有出於王臣有出於霸主有
出於諸侯有出於大夫有出於夷狄雖其所書之意不
同而怠於救患無功而還者居多焉
經書王臣救者
莊六年王人子突救衞盖衞朔烝父之嬖起難於衞負
罪出奔是時黔牟已立衞有君矣而齊僖因朔附已迺
會四國之師伐衞而納之莊王雖固守名義遣師救衞
而𫝑孤力微卒不克救黔牟不免於失位衞朔不免於
復歸子突之出其挫衂也甚矣夫子疾諸侯之暴横傷
周室之衰微故書曰王人子突救衞曰救所以傷之也
曰子尊王命也盖天子之師有伐無救今曰救則傷之
可知公榖謂貴子突盖似得其意然不知尊王命者乃
所以重諸侯之惡也此王命之救
經書霸主救者
莊二十八年公會齊人宋人救鄭夫荆楚病鄭小白圖
霸會宋師而救之自此以後鄭遂帖服來從盟會則非
救而無功也春秋安得人之哉盖小白自莊十六年至
二十七年兩合諸侯同盟於幽則霸功已盛宜乎楚人
畏遁不敢彎弓以向鄭矣至此尚猶伐鄭而齊合宋魯
之師乃能救則小白之霸未可以為盛是以春秋書齊
人惡其未能郤楚也按莊二十七年伐徐二十八年伐
衞閔元年救邢例皆稱人則伐國救國春秋不與小白
明矣閔元年齊人救邢左曰狄伐邢管敬仲言於齊
侯請救邢僖元年齊師曹師次於聶北救邢先儒以閔
元年救邢小白未能率諸侯以往故貶稱人攷之經意
似或然矣然謂聶北之師同合三國能為救援其驅攘
之功漸見故少進之則非也盖稱師者罪小白也春秋
書次有二義伐而次之則善之救而次之則惡之今邢
為狄患朝不及夕小白主霸合三國以救邢急之可也
乃逡廵顧望次於聶北坐待邢人之罷弊及其既遷而
始往城之而要救患之名豈霸者救哉故書齊師宋師
曹師次於聶北救邢譏齊侯合三師以救邢而不能救
也公謂不及事榖謂言次非救其說不取僖六年楚
人圍許諸侯遂救許夫小白是年召陵之盟折服強楚
兵威大振至五年會王世子以定其位則霸業盛矣而
鄭畏楚逃歸不盟故六年齊合諸侯伐之楚以齊伐鄭
欲為鄭援於是圍許是以率諸侯而救許焉經書曰遂
云者大齊侯能伐鄭又能救許也諸侯不序者遂事也
榖謂善救許盖得之矣成七年公會晉侯齊侯宋公
衞侯曹伯莒子邾子杞伯救鄭盖景公即位之初晉弱
楚強齊宋諸公畏楚肆虐横潰而往晉不能制至鞌之
戰大敗齊師兵威浸強諸侯不從者稍稍歸晉故鄭自
宣十二年即楚之後及成五年蟲牢之盟始背楚而向
晉焉楚以鄭服晉故公子嬰齊帥師伐之景公新得諸
侯急鄭之難且慮鄭之病楚復與晉貳於是因嬰齊之
再伐大合諸侯之師以救鄭夫楚以一國伐之而晉以
九國救之其師旅之衆盖十倍於楚宜乎既救之後楚
不敢以爭鄭鄭不敢以向楚也然干戈既回楚已救鄭
於掌股之間晉雖命將興師執其國君以伐其國終景
公之世卒不足以得鄭則晉雖區區於救鄭徒勞師動
衆弊於兵革耳故經書此傷晉之弱而疾楚之強也
襄五年公會晉侯宋公衞侯鄭伯曹伯齊世子光救陳
盖陳之比楚久矣自重耳定霸城濮始來會盟自後一
於附楚雖間從晉命不旋踵而叛之則晉之得陳尤難
於得鄭也當魯襄公時晉悼繼霸外強内安中國諸侯
靡然歸之雖難服之陳亦遠來從晉故襄三年陳侯使
袁僑如會叔孫豹及諸大夫盟而春秋兩書及以善袁
僑晉悼之功亦云盛矣至五年尋戚之會合十四國以
戍陳未幾而楚殺壬夫立囊瓦舉兵以伐陳晉侯雖合
諸侯之師戮力救援然陳人畏楚之威不遑事晉至七
年鄬之會遂逃歸自是盟會不來車轅遠矣然則陳之
叛晉非悼公罪特勢有所不可也故經書之亦以傷晉
而疾楚也前謂霸主救者此也
經書諸侯救者
僖十八年夏師救齊夫無嫡立庶均庶立長古今通義
也小白六子均庶以義言之則無虧當立易牙寺人雖
微而立之正矣宋襄公固守信義欲立孝公而魯出師
救之則公之救齊為得正也而經何無善魯之文盖提
兵出師扶危救難苟合於義則聖人幸其成功而已僖
公以一國之師救齊而不能保一無虧卒使師敗於宋
孝公簒立其削弱可知也故書曰師傷其舉魯之衆而
不能救也宣十二年宋師伐陳衞人救陳左氏之意
以陳人貳於晉而清邱之盟晉宋同心恤病討貳故宋
於此為晉伐之盖當景公之初晉德衰微諸侯離叛邲
之戰見敗於楚是以陳人無向晉之心而即楚焉夫楚
蠻夷也陳中國也以中國而從蠻夷則陳為可伐而宋
伐之正也而衞人徇孔逹之言固守先君之舊好不顧
夷夏大義方且出師救陳則是衞人助夷狄扼中國其
救為不正也故經於宋稱師於衞稱人則罪衞之意可
知襄十五年齊侯伐我北鄙圍成公救成至遇盖魯
自成公背齊從晉鞌之戰晉敗齊師請盟袁婁自是齊
不犯魯者三十年非魯能拒齊也以悼公興霸晉強齊
弱晉足以制齊故魯賴以無患也及悼公末年晉霸稍
衰衞侯奔齊間齊之好齊侯始復修怨於我伐我北鄙
而圍成是年悼公既没平公嗣位諸侯乘悼之亡各相
攜貳征伐四起莫適為主求如悼公之時聽命於晉不
可得矣故圍成之師公雖往救不過至遇而已遇晉邑
也救成而至遇是魯畏齊而不敢進也畏齊而不敢進
以晉不足為魯援故也故書曰公救成至遇非徒病魯
亦傷晉也凡此皆諸侯之救也
經書大夫救者
僖十五年公孫敖及諸侯之大夫救徐夫徐以弱小之
國見戕於楚是時齊侯主霸牡邱之盟諸侯悉至將以
援徐然而經乃言公孫敖及諸侯之大夫救徐何哉盖
小白自葵邱之會霸業已衰故楚人乘間浸以驕暴觀
僖十年伐黃十二年滅黃至是時滅徐則其服齊之心
不及於前可知也牡邱之盟雖糾率諸侯將為徐援而
懼楚之強不敢赴難是以公孫敖率諸大夫以往救之
而又不足以成功故此年書楚人敗徐于婁林則諸大
夫之師初無補於徐可知也且小白經營中國功盖當
時宜乎提師救難蔑無不濟而救徐之師遠次于匡委
之大夫卒不克濟則罪可知矣何則能以身任難然後
能使人免於難今小白畏楚之患自處於安而推難於
人宜乎諸大夫之不及事也故經書曰公孫敖帥師及
諸侯之大夫救徐責諸大夫之輕而罪齊侯之重也
文三年晉陽處父帥師伐楚以救江盖楚自重耳之没
復寇中原至是圍江而陽處父伐楚以救之然楚為江
病處父之意以楚方欲圖江其鋒必銳吾直救之必貽
挫衂從事於楚則江圍自解殊不知救人之師急於水
火先於伐楚非江利也是以晉師雖出而楚卒滅江則
處父之救江實非救也故書先言伐楚而後言救江惡
不能救也九年公子遂會晉人宋人衞人許人救鄭
夫楚自城濮之戰畏晉之強不敢加兵於鄭今晉文既
没中國不振於是始復伐鄭是以趙宣子會諸大夫之
師以救之觀十四年鄭伯與會則趙盾之師亦不可謂
無功於鄭也然當時靈公繼文而立不能援鄭却楚克
紹先烈而使救鄭之事出於大夫則靈公之罪可知也
故稱人微之也微諸大夫不使救鄭之事大夫得專之
也宣元年晉趙盾帥師救陳九年晉郤缺帥師救鄭
成六年晉欒書帥師救鄭凡此三大夫救陳救鄭無非
以楚之侵伐而已然以春秋考之陳鄭二國雖皆隣楚
而文宣以來楚之病鄭也急何則重耳之没不過十年
楚遂伐鄭晉雖力爭而楚不息也至陳則距重耳之霸
凡二十年盟會侵伐蔑不從晉及宣元年始有侵陳之
師而趙盾救之夫既得鄭又連鄭以侵陳則楚之強横
至此甚矣趙盾黽勉救難棐林之師伐鄭威楚足以捍
陳不及四年陳已回車而向楚則盾之救陳非謂久遠
之功也至鄭則自宣以來無歲不有楚師雖黑壤及扈
略同盟會而豺狼廹脅隨即叛去故宣十一年辰陵之
盟十二年圍鄭之役楚魯無憚晉之意焉則九年郤缺
之救鄭亦非功也及成十二年晉以鞌戰敗齊霸德稍
興僅能服鄭然蟲牢之盟鄭伯始來而楚兵已臨鄭境
矣故六年楚嬰齊伐鄭欒書救之七年嬰齊又伐鄭景
公不勝其忿合諸侯之師同以救鄭鄭始從晉盟於馬
陵則欒書之救亦非功也夫以陳鄭之難服如此然則
為三卿者盍亦輔佐景公增修德業糾合諸侯大合兵
車以追城濮之戰使荆蠻之楚消縮喪沮遁迯竄伏則
霸功可繼陳鄭可服而救難之美有倍於前矣不務為
此乃區區以孱弱之師聲名救援是猶百川崩潰而一
簣障之多見其不知量也故經所書例皆曰某師救某
者傷晉德之不競三臣之無功也襄十二年季孫宿
帥師救台遂入鄆按是年莒人伐我東鄙圍台故季孫
宿救台而遂入鄆先儒徇榖梁之說皆以謂受命而救
台不受命而入鄆故書遂以譏之夫當襄公時三家擅
權專恣日甚其無君之心久矣矧自文公以來政在大
夫歷宣踰成至於襄公齊魯諸臣紛然肆横盟會征伐
出於國君十一也安得而受命哉襄十二年距聖人之
生未久使季孫果受命於公則經所書宜有以别異之
也盖宿之出師本欲竊魯之鄆自為封殖而已非有意
於救台也然必於救台而入鄆者其意若曰使吾無尺
寸之功而舉魯之師竊據強邑則諸侯國人必有謀我
者今以莒人之圍台出師救之因是而得鄆則吾有救
台之功諸侯國人將必恕我是鄆可長得也夫命令國
君所出也土地國君所守也必若假其命令盗其土地
則聖人之意寧不救台也故書曰季孫宿救台遂入鄆
深罪宿假救難之名而盗魯邑也襄二十三年叔孫
豹救晉盖晉自成二年敗齊之師諸侯歸命其後悼公
更霸晉德中興齊乃事晉不敢爭魯及悼公卒平公不
競齊始易晉而興兵矣故二十三年齊侯伐衞遂伐晉
叔孫豹帥師救之次於雍榆救而次者畏齊之強不敢
奔難故也夫以晉之恩魯深矣齊雖得志無大造於魯
也為魯大夫者忍忘疇昔之好視晉之困弊不借一臂
之援哉今叔孫豹雖曰救晉而次於雍榆與不救等也
故書救晉而次罪豹之不赴晉難也哀七年鄭駟弘
帥師救曹按是年春宋皇瑗帥師侵鄭又圍曹故駟弘
救之鄭實有惡於宋初非德曹之意雖非德曹然使鄭
之師足以勝宋而釋曹之圍則排難恤災仁人之事春
秋亦許之也奈何鄭雖救曹而明年宋公入曹劫曹伯
以歸則鄭師之出曾無毫髮之助適足以堅宋之虐曹
爾故書鄭駟弘帥師救曹病其不能也凡此大夫之救
也
經書夷狄救者
僖十八年狄救齊盖齊以五公子作亂宋伐之戰敗於
甗故狄救齊先儒以謂是年伐衞經書狄人善其救齊
故人之也春秋苟善其救齊則必曰狄人救齊何救齊
稱狄伐衞稱人哉盖稱狄救齊病狄之強也救難而病
狄罪不在救傷中國之不能救齊也僖二十八年楚
人救衞盖曹衞楚與國也重耳興霸欲克服強楚撫定
中原而曹衞附楚梗其喉牙故先侵曹伐衞以折楚之
肘臂楚方爭雄諸侯不能存衞則虐焰未可逞故力於
救衞以遏晉師則楚之惡可知書曰楚人救衞罪衞不
當從楚楚人不得救衞也襄十年楚公子貞帥師救
鄭哀十年吳救陳盖自襄二年城虎牢之後至於此年
鄭凡再服而再叛晉也晉以鄭之難服故合諸侯城虎
牢以逼之是以楚公子貞帥師救鄭夫晉楚爭鄭自靈
公以來無慮四十年且救之且伐之且城之其為鄭禦
楚非不力也然楚未嘗出師以救鄭至此始救之靈公
昏懦不君隕墜先業固不足道成公在位不久景厲雖
號興霸而不競厥初終無赫赫之功是以數君雖力於
救伐終不足以却楚而芘鄭楚人之意若曰吾雖不救
鄭不我棄也洎悼公聿興同盟歸向虎牢之城亳城之
盟始足以威荆蠻而衞中國故自蕭魚之會鄭不叛晉
者二十年則攘却之功自重耳以來未有若此之懿也
是以楚人至此始興師以救鄭則楚人之弱力不敵於
晉可知及哀公之末晉德既替楚亦衰微吳偃然横行
中夏侵齊伐魯敗楚服陳兵師四出横潰莫制雖欲有
陳鄭而不可得故哀十年楚公子結伐陳而吳救之經
書曰吳救陳傷晉楚之微而救難之師歸於吳也前謂
出於夷狄者此也凡經之書救或出於天王或出於霸
主或出於諸侯或出於大夫或出於夷狄雖皆有救難
之名然考其事迹有師次而不及事有及事而不成功
有成功而不正者違禮失義若出一律其間僅可取者
惟莊二十八年公會齊人宋人救鄭僖六年諸侯救許
襄五年公會七國救陳而已然則扶患恤災仁人之難
得也如此是宜春秋重許可也嗚呼使東遷已後王道
之正如三代盛事則列國無侵伐之亂天子無救患之
師諸侯大夫夷狄雖妄自興兵盗一時之譽不可得也
不幸王室不競出於二霸又不幸而出於諸侯出於大
夫重不幸而出於夷狄政如閨門之内禮法廢壞骨肉
相殘而求救於奴隷委身於盗賊也可勝歎哉
平
杜曰和而盟曰平春秋凡書平者以其釋怨結好棄干
戈而修禮文也考羣公之年書平者六隠六年鄭人來
輸平三傳之說左氏及杜為近然亦未盡經意盖是時
魯與宋好四年翬嘗會宋伐鄭五年宋圍長葛故是年
遂來輸平盖欲結好於魯以絶宋之援觀八年鄭來歸
祊則知輸平為結好明矣宣四年公及齊侯平莒及
郯莒人不肯公伐莒取向斥言公者深譏之也十五
年宋人及楚人平按經文十四年九月楚子圍宋十五
年公孫歸父會楚子於宋夏宋人及楚人平則魯實平
之也盖宋被楚圍九月諸侯莫有救者魯比楚親宋使
歸父會而平之禮也然春秋皆稱人者傳謂大夫未盡
經意盖宋先代之後天子之上公而楚蠻夷之國宋不
可被屈於楚楚不可得志於宋故兩國皆貶稱人昭
七年書暨齊平左謂齊伐北燕盖燕與齊平也夫經書
外平若楚宋者必曰某與某平也若齊與燕平安得與
魯同文哉盖魯自襄公以來與齊結怨按襄二十四年
仲孫羯帥師侵齊二十五年崔杼伐我及至七年以前
雖兩與齊同會然未嘗有修好之事至是始與魯平故
是年叔孫婼如齊涖盟則知與魯平明矣說者曰齊來
求平不得已而從之明非魯志也夫齊強魯弱尚矣齊
何畏魯而求成哉盖自昭公以來楚人暴横日甚於前
四年楚子主會於申又連諸侯以伐吳而魯嘗結交於
楚故六年叔弓如楚七年公如楚是時齊有田氏之權
國勢漸微則求成於魯恐魯結楚以謀之也然則書暨
明非魯志明矣定十年及齊平夫齊魯兩國雖仇好
不常而經書齊伐魯倍於魯之侵齊以齊強魯弱齊之
勢可以凌魯魯不敢易齊也至定八年齊未嘗伐魯而
魯兩侵齊者盖魯倚晉為重度齊報伐晉必救援故八
年國夏伐我繼書公會晉師於瓦左謂晉趙鞅帥師救
我則其再侵齊魯倚晉明矣齊懼晉之援而欲收魯之
好於是遂及魯平魯亦自是舍晉以從齊焉終定之世
十三年盟齊侯於黃十四年會齊侯于牽而無好晉之
文則魯之背晉從齊又可知也十一年及鄭平盖鄭
當定公時背晉從齊故定七年齊侯鄭伯盟于鹹而八
年晉士鞅帥師侵鄭魯方好晉則為晉以侵鄭及與齊
好則因齊以好鄭然則魯之與鄭或仇或好皆為齊晉
而已然杜謂和而不盟曰平攷之經昭七年春王正月
暨齊平三月叔孫婼如齊涖盟定十一年及鄭平叔還
如鄭涖盟盖有平而盟者矣杜例不通也嗟夫春秋之
時諸侯日尋干戈務相吞滅強大者以力自肆弱小者
不能自保大抵尚征伐者多修情好者少經於侵伐圍
入戰取之文不可勝數而書平者終春秋纔六爾然則
釋怨結平雖未盡講信修睦之道而彼善於此盖亦春
秋之所喜歟
春秋比事卷十八
