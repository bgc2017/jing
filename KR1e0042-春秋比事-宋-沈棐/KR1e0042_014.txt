春秋比事卷十四宋沈棐撰
朝
古者邦國惟諸侯入覲天子歲有常禮至於列國必嗣
君繼立然後得以相朝所以修先君之好嚴謹始之禮
也春秋之時王綱不施朝覲之禮浸以廢弛孱君弱國
無所宗嚮區區欲保守疆土幸免并吞苟其勢力強盛
足以肆凌轢者莫不劘車重研奔走而臣事之是以魯
國之君則朝於晉齊而邾莒滕薛則朝於魯盖各以強
弱相制勢使然也夫以先王盛時方國諸侯所以朝事
不懈者唯天子一人而已未聞有強國也及周之衰是
禮不行於天子而雄強之國侵權僭禮偃然以王者自
居其於天子蔑無尊事之心僅同一小國耳聖人傷周
之不振而悼弱之無依是以舉相朝之禮具載筆削請
得而論之
按經書來朝者十六國
滕自隠十一年朝魯其後桓二年滕子來朝文十二年
滕子來朝襄六年滕子來朝哀二年滕子來朝滕子來
朝凡五邾子自桓十五年朝魯其後宣元年邾子來
朝成六年邾子來朝十八年邾子來朝襄元年邾子來
朝二十八年邾子來朝定十五年邾子來朝邾子來朝
者凡七杞自桓二年杞侯來朝其後凡五莊二十七
年杞伯來朝僖二十七年杞子來朝文十二年杞伯來
朝成四年杞伯來朝十八年杞伯來朝曹自桓九年
來朝其後凡五文十二年曹伯來朝十五年曹伯來朝
成七年曹伯來朝襄二十一年曹伯來朝小邾之朝
四僖七年襄七年昭三年十七年郯子之朝二襄七
年昭十七年紀以桓六年榖鄧以桓七年牟葛以桓
十五年郳黎來以莊五年蕭以莊二十三年鄫以僖十
四年郜以僖二十年皆一朝此其大凡也夫春秋書來
朝之意皆以魯不當受彼不當來實交譏之也其間筆
削之文有可論者請摭言之隠十一年滕侯薛侯來
朝三傳之說左氏公羊無取榖梁庶幾雖然魯十二公
受小國與往朝諸侯固皆有罪然首僭朝禮罪始隠公
夫魯周公之後守天子之東藩固當恪守周禮率先諸
侯以朝天子可也隠公當東遷之後首嗣魯統不聞講
朝王之禮而傲然自尊受人之朝遂使後世子孫例以
為常蔑有天子則隠公作俑之罪盖甚於羣公矣桓
七年榖伯綏來朝鄧侯吾離來朝三傳公榖無取左氏
雖當而未究經意盖春秋之法諸侯不生名名惡之大
者也桓公弑君自立諸侯皆得而誅之榖鄧合諸侯不
能以致討反交臂來朝其罪尤大故生而名之特異於
他文也九年曹伯使其世子射姑來朝三傳榖梁之
說為近盖當春秋時爭國竊位簒弑攘奪不可勝數今
曹伯有疾而使世子來朝召亂之本也世子徇父之命
委國而出尤其罪之大者故書以譏之十五年邾人
牟人葛人來朝按經來朝之文未有書人此三人來朝
皆貶稱人惡其朝桓亦榖鄧稱名之義也莊五年郳
黎來來朝按春秋附庸之國例書字若蕭叔朝公是也
此獨名者謂弱小之國土地微陋其禮不足故賤之此
固不可攷其理或然莊二十三年蕭叔朝公盖禮犧象
不出門嘉樂不野合莊公急齊之婚不顧父讐及齊侯
遇于榖固已非矣而蕭叔又往朝之朝於内且不可况
在外乎故曰蕭叔朝公以譏之也僖十四年季姬及
鄫子遇于防使鄫子來朝盖内嫁曰歸于某故春秋於
郯杞莒諸國凡内嫁之女必書其歸季姬前此無歸鄫
之文則是未嫁也是年及鄫子遇使鄫子來朝明年季
姬歸于鄫是先遇後嫁其使來朝實請婚期於魯也季
姬之行不正可知矣季姬之不正魯之恥也故書及書
遇所以顯其惡雖然春秋於朝魯小國所書之爵不同
若杞或稱侯或稱伯稱子滕或稱侯稱子皆以例降何
也說者謂杞迫近東夷禮文隨化故聖人貶之然則滕
之國亦豈近荒裔哉盖聖王不作諸侯自恣朝會不常
彼三國者或以侯禮而朝或以伯子而會春秋從而錄
之以見禮典廢壞名爵不正也若夫小邾子說者謂邾
之别封書小邾以别邾子理或然歟
聘
諸侯相聘雖著於國典然三代盛時聘問之禮玉帛之
使所以交通於京國者盖欲講信修睦比小事大同心
協力以藩翰王室也春秋以來此禮雖存大抵連衡合
黨以相比周非欲保我社稷則利彼疆土是以藉縟儀
營私意覬為緩急之援而已非若先王時示恩結好經
營以衞上也故聖人載於筆削以傷其禮存而義廢焉
請備言之經書晉聘十二成三年晉荀庚來聘八年
晉士夑來聘十一年郤犨來聘十八年士匄襄元年荀
罃八年士匄十二年士魴二十六年荀吳二十九年士
鞅昭二年韓起二十一年士鞅齊聘五隠七年弟年
桓三年弟年僖三十三年齊國歸父宣十年齊國佐襄
二十七年齊慶封宋聘四成四年華元八年華元襄
十六年向戍昭十二年華定衞聘四文四年寗俞成
二年孫良夫襄元年公孫剽七年孫林父陳聘一莊
二十五年女叔鄭聘一襄五年公子發楚聘三莊
二十三年荆人文九年椒襄三十年薳罷秦聘一文十
一年術吳聘一襄二十九年吳子使子札來聘凡此
三十一聘或敵國内聘而相執或大國因朝而下聘或
假聘以圖事或因聘而結盟左氏所載雖各有事實然
筆削之意大旨略同無可深議今摭其可言者而論之
隠七年桓三年齊侯使其弟年來聘三傳皆不盡經
意盖銜命出聘國之重事乃卿佐之職不可以私其任
也今齊侯以其弟年來若曰親為母弟而使之聘魯將
以隆恩好於魯也然使弟年不稱使職傷辱國體反致
嫌怨為齊侯者將何以處之罪之則傷恩貸之則撓法
然則使弟非禮也故春秋特書其弟所以責齊侯也莊
二十五年陳侯使女叔來聘夫以女叔為天子之命大
夫則當時列國若晉宋齊衞來聘之卿豈無命大夫者
而經例皆書名何獨於女叔稱字哉若以陳為結好嘉
之而不名則凡諸國來聘結好者多矣何獨嘉女叔也
然則女叔當為名二傳之說不通矣
經書聘而盟者四
成三年晉侯使荀庚來聘衞侯使孫良夫來聘丙午及
荀庚盟丁未及孫良夫盟十一年晉侯使郤犨來聘已
丑及郤犨盟襄十五年宋公使向戍來聘二月已亥及
向戍盟于劉按經書諸國來聘未有盟者此皆因聘而
盟者故春秋異其文以言之然先書來聘而後及其人
盟言彼以聘來而此要之以盟也按成二年四大夫帥
師會晉衞及齊侯戰於鞌齊師敗績盖魯自宣公背齊
從晉齊嘗伐魯又伐衞魯衞不勝其忿遂因郤子請於
晉而為鞌之會則此戰實主於魯衞而晉助之也齊雖
服晉而魯懼其蓄憾復以伐我於是因晉衞之來聘而
請結盟以堅其好堅其好者實所以防齊也至十一年
晉厲初即位使郤犨來聘是時魯雖與齊四同盟會然
以景公之没厲公始立恐慢晉好而復有齊難故又因
其來聘而請盟之自是終成之世魯無齊虞者以晉強
齊弱晉足以制齊而魯不失晉好故也襄十五年宋公
使向戍來聘遂及向戍盟于劉杜謂尋亳之盟夫諸侯
結盟自有常禮豈有因而尋盟哉攷經文上下襄十四
年衞侯出奔齊十六年齊侯兩伐我自是魯復與齊交
怨矣兵連禍結比歲不解則知魯之好盟於宋抑必有
意盖魯自成公時交結晉衞以備齊則魯之所仗者晉
衞也衞侯既出奔齊是魯失一臂之助魯懼齊衞比周
反以謀伐是以因宋來聘而與之盟堅其信好以為緩
急之援焉觀十五年季孫宿叔孫豹帥師城成郛左謂
備齊則魯之盟宋其為齊也明矣夫盟以結信聘以修
好禮制不可踰也苟於修好講禮玉帛交薦之時而展
牲㰱血以虞人之不信則其害禮也亦甚矣故書其來
聘及某盟示魯之國君因聘而要盟晉衞大夫不受君
命而與盟所以交譏之也
經書夷狄來聘者五
莊二十三年荆人來聘文九年楚椒襄三十年楚薳罷
文十二年秦術二十九年吳札說者以謂聖人之於夷
狄來聘以其能慕中國修禮文故喜而錄之是不然春
秋之時吳楚暴横交亂中原秦以蠻夷之胄數為晉患
其所以來聘者非好尚禮文欲交通中國也實假聘問
之禮而覬諸侯之尊事若齊晉之君耳若曰吾以強雄
之國振悚諸侯今命一介之使將吾重命致聘弱國則
可以號召諸侯鈐率歸已使之俛首屈膝請命下吏朝
事會盟土地方物唯吾所命無不如意是假聘問之虛
名以為驅迫之資也聖人深疾其然是以明載春秋且
不氏其臣以别異於中國也然吳秦楚三國之使例皆
去氏而薳罷獨名氏其人說者謂春秋於三國以漸進
之故始稱人次爵其君而名氏其臣所以漸進也雖似
得其意而未盡盖聖人非以進之也傷中國之衰微而
疾三國之強盛故進三國所以病中國也當莊僖以來
楚雖強横然前有小白後有重耳景悼厲三公亦克紹
霸足以駕強楚故召陵之盟城濮之役鄢陵之戰蕭魚
之會皆有服楚之功至襄十五年悼公既卒湨梁之盟
大夫專政中國始無霸主是致楚人得逞桀傲不制馴
致昭四年遂主會于申則其憑陵天下盖數倍於曩時
矣故聖人於襄三十年特氏其臣以同諸侯之文又進
楚於諸侯所以甚傷中國之削弱也三傳不明聖人大
旨或謂褒楚子賢繆公善使季子義亦淺矣
總論
夫總中國而論之則齊晉於魯大國也宋衞陳鄭敵國
也吳楚秦夷狄之強也強大之國𫝑足以陵我比肩之
國勢足以抗我故其交結於我者止有來聘之文而無
朝事之禮盖齊自隠七年以來聘魯而晉自成三年始
見經者盖晉以僖二年始入春秋比之於齊未甚強也
重耳興霸晉文勢盛然在位不久此禮未舉歷襄公及
靈公晉霸中微魯方勤齊交晉頗簡至宣十七年景公
即位斷道之盟始同晉會明年遣公孫歸父一聘于晉
成公即位魯數被齊難方堅晉之好禮文綢縟故二年
敗齊于鞌三年晉遂來聘則知晉之於魯至是而始聘
者以魯奉事之謹晉於是修聘以答其意也自是以後
魯一於事晉故晉之聘禮驟多於齊而齊之聘魯不過
襄二十七年一聘而止耳至陳則在隠桓莊僖之間交
通中國其後脅制於楚禮文疎絶故莊二十五年一聘
而止鄭以小國介乎晉楚左右脅廹干戈日侵不敢一
於所嚮故於諸侯禮文稀闊暨襄二年悼公興霸五年
城虎牢以逼鄭鄭始歸服中國舉曠絶之禮求以自新
故特於襄五年來聘也若夫衞宋兩國則自文宣以來
至襄昭之間始有聘禮蓋前此者二霸迭興諸侯一心
服從霸主盟會薦舉信好敦固不待聘問而相親也後
此者霸業不競諸侯攜貳各懷異心雖盟會之禮且猶
墮廢况玉帛之使乎洎吳楚秦三國聘魯先後抑又可
言盖楚以莊九年始入春秋是時小白雖經營霸業而
未成服楚之功楚勢方張欲收結諸侯與齊為抗故二
十三年始來致聘雖中更二霸或盟或戰足以挫其鋒
銳二霸既没楚復偃然有窺中國之心至文九年乘晉
靈之驕暴遂復修聘以求諸侯及襄三十年晉悼即世
平公繼之不能克修先烈以張中原故自襄二十七年
以後夷狄侵柄與晉交盟晉遂挈諸侯委属於楚曾莫
之止是以三十年又來一聘吳自成七年躡楚之蹤傲
睨天下當時諸侯病楚之強力不能勝方欲假吳為援
於是驅率同盟屈意就會故吳得以交通諸侯復如強
楚此襄二十九年所以來聘魯也若夫秦則僻居遐壤
罕援中土故自僖以前閴無聘問之文及文公時與晉
為仇屢舉大戰至十二年間其衰釁交結諸侯欲以解
晉之援故修聘禮然則此二國者雖名聘好原其心非
服諸侯以逞志則結諸侯以求援也嗚呼先王裁制聘
禮以示後世將要敦睦之實不獨於區區之文也春秋
衰世物具而意違名侈而實喪故交聘之禮雖舉行於
邦國當時諸侯規利背義仇好不常玉帛方加兵刃已
接則繁文末禮適以長禍亂耳吁可歎歟
春秋比事卷十四
