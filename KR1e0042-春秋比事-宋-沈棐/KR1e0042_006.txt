春秋比事卷六宋沈棐撰
晉
悼公(名周成十八年立襄十五年卒在位十六年)
晉自文公興霸其子孫更五君皆無顯迹足以昭前人
悼公自外至國人賢而立之遂能率服諸侯外強内安
用成霸業比功重耳可謂盛矣攷其大要始勤宋次服
陳鄭次又服鄭後制秦定衛垂休身後猶能杜強楚之
侵陵而中國頼以不擾自襄靈以來未之有也請列其
事而言之宋共公卒蕩澤作亂殺公子肥華元奔晉
魚石奔楚逮十八年楚鄭聞晉之亂伐宋彭城以納魚
石冬又侵宋宋人告難於晉悼公遂會諸侯同盟于朾
左氏謂謀救宋也宋辭諸侯而請師以圍彭城故十八
年晉侯盟以謀之襄元年晉欒黶合九國大夫圍宋彭
城左氏謂彭城非宋地追書也於是為宋討魚石遂稱
宋且不登叛人也盖楚子伐宋取彭城使魚石守之所
以逼宋也伐取宋邑寵其叛臣則楚之惡可知矣故雖
入楚孔子還繫之宋所以抑強狄而黜叛逆也按左氏
云彭城降晉晉人以魚石置諸瓠丘若此者悼公動宋
之績也晉憤鄭之比楚故是年韓厥帥師伐之而楚
使公子壬夫侵宋以救鄭明年鄭師伐宋又帥宋衛侵
之是年秋晉荀罃會六國大夫于戚冬又會九國大夫
于戚遂城虎牢以逼鄭鄭乃求成公羊謂虎牢鄭邑言
城之不敢取之為中國諱伐喪也(是年鄭伯卒故)夫不
言伐取且不繫之於鄭皆所以與晉也鄭叛去中國與
楚比周荀罃再會于戚城虎牢以逼之然後始服故不
繫之於鄭使若自城中國之邑然後鄭服以安諸侯晉
之美也公羊以為諱伐喪豈不陋哉且戚之始會齊滕
薛小邾不與而次會皆與者左氏謂元年鄫之會崔氏
有背晉之言滕薛小邾不至皆齊故也晉請於齊齊懼
晉伐故戚之再會齊帥小國從之然終悼公時盟會侵
伐唯崔氏太子在列齊侯未嘗親至其間如彭城之圍
鄬之會齊又不來則知齊雖名為從晉而其實有貳晉
之心也逮三年晉已得鄭故大合諸侯盟于雞澤以結
鄭之好而陳侯使袁僑如會遂以諸侯大夫共盟袁僑
夫陳之比楚久矣唯重耳定霸于城濮始來會盟自後
一於附楚雖間從晉好不旋踵而叛之則晉之得陳尤
難於得鄭也今悼加兵於鄭僅得就盟於陳不舉一戢
乃能使慕德悦義背強楚而即中國則其霸業之強殆
不減於重耳焉若此者悼公服陳鄭之績也雖然陳之
勢不與鄭等盖其地遠國弱脅制於楚雖中國盛強可
使暫來而不可使久故鄭可爭也陳不可得也五年晉
尋戚之會合十四國以戍陳未幾而楚師伐之晉侯雖
以諸侯之師戮力救陳而七年鄬之會陳侯迯歸自是
不復盟會矣非悼公德不足以懷之強不足以服之盖
其勢不可也楚既得陳復欲爭鄭故八年晉侯會諸侯
于邢邱左氏謂鄭伯獻蔡捷于會遂親聽命故是年冬
楚公子貞帥師伐之封其侵蔡也鄭懼楚之伐遂與楚平
故九年晉侯合十一國以伐鄭鄭又克復於是同盟于
戱盟會方罷楚復伐鄭鄭人又與楚平是以十年楚鄭
連師伐宋而晉侯合十二國伐鄭以報之遂城鄭虎牢
二年城虎牢而鄭服此年戍虎牢而鄭不服故城虎牢
則不繫之鄭戍虎牢則以鄭言之盖諸侯與楚爭久矣
自襄二年至于此年鄭凡再服而再叛始也諸侯大夫
城虎牢而鄭服今以十二國之師重兵戍之而不能得
鄭是諸侯之無能也故虎牢雖諸侯所戍孔子還繫之
鄭盖譏之也至十一年鄭帥師侵宋晉以諸侯伐鄭同
盟于亳城北鄭雖受盟旋以叛晉故與楚子伐宋而晉
侯又以諸侯伐之會于蕭魚鄭始服也至此蕭魚之會
鄭凡三服而三叛自是一服之後中國能有鄭二十年
盖自二霸以來服鄭之功未有若此之懿也夫言伐而
復言會者得鄭伯之辭也故下文云公至自會不以伐
鄭致文云楚人執鄭行人良霄則其得鄭可知矣然既
得而不以盟結之乃獨書會者盖九年戱之會是年亳
城比之盟非不盟也然其反側之心雖盟無益今鄭知
楚不足恃而堅從晉好不假盟約故特會之而已若此
者悼公服鄭之績也夫楚已懼矣鄭已服矣為晉之
敵者惟秦而已盖秦晉結怨自襄至悼凡六君矣交兵
不息償報無時而悼公於襄十四年服鄭之後使荀偃
合十三大夫并力伐秦自此終於春秋秦不復窺晉若
此者悼公制秦之績也是年衛侯不君為寗殖孫林
父所逐出奔于齊晉士匄合七國大夫于戚左氏謂謀
定衛也是時衛已立剽晉侯欲討之中行獻子曰伐之
未可以得志而勤諸侯不如因而定之盖使衛侯無罪
而見逐則剽不可不定衛不可不討今衛侯得罪於衛
自取奔逐之禍則立衛剽而安諸侯可也若此者悼公
定衛之績也至若強吳則自厲公之時與之會于鍾離
悼公繼好凡三與吳會襄五年晉侯合十四諸侯於戚
吳人聽命於會夫吳負夷狄之性強狡獫狼不易制也
今兹遠慕中國來會諸侯非悼公威命足以制之也故
聖人於此特書吳人所以進之也十年晉侯合十一諸
侯會于柤左氏謂吳子壽夢也於是荀偃士匄請伐偪
陽而封宋向戌焉遂滅之而戍偪陽乃與宋公(偪陽中)
(夏之微國也)夫遠會強夷以滅中夏之微國此則悼公
之罪也至十四年晉士匄合十三大夫會吳于向左氏
謂吳告敗于晉(為楚敗)會于向吳謀楚也范宣公子數
吳之不德以退吳人攷之經楚伐吳在襄三年距向之
會踰十年矣何為至此始會晉以謀之以吳之強中國諸
侯猶憚而從之何畏楚哉左氏之說似未安也雖然吳
者楚之仇讎而中國之聲援也故中國得吳可以餌楚
之暴而吳楚交横則中國益微而夷狄益盛矣然則晉
凡三會強吳進不與之結盟退不與之攻伐特為會以
禮之誠得所以權時之宜而以霸主臨帥諸侯而往會
焉亦足以傷中國之衰微也夫悼公盟諸侯者三莫盛
於三年雞澤之盟會諸侯者八莫盛於五年戚之會伐
國者六莫盛於十一年伐鄭之役欲觀晉霸之盛即此
三者可以曉然矣
平公(名虎襄十六年立昭十年卒在位二十六年)
平公在位二十六年即位之初承悼公之烈鄭已服從
中國故侵伐罕見惟齊背好數與魯仇衛邾皆一叛盟
會伐曹伐魯而衛且有弑君之亂故見於經者時有執
伐之文自襄二十年以後大夫交亂無國無之自二十
七年以後夷狄侵中國之柄浸逞殘暴是時晉雖有盟
會以親諸侯而與夷狄狎主夏盟混然無别至昭二年
以來則諸侯各救國亂不暇相攻而中國之盟會寂然
不復講矣嗚呼悼公之業一跌不復晉主諸侯使衰亂
至此豈非平公之罪哉請總其事而言之襄十六年
平公始即位合十一諸侯會于湨梁晉人執莒子邾子
以歸以魯故也盖悼公時邾莒數侵魯境(襄八年莒伐)
(魯十年十二年又伐魯十四年侵魯十五年又伐魯)魯
與邾莒常與會盟服從中夏而邾莒背盟棄好敢陵大
國故平公於此執之然而邾莒既預盟會退復執之非
所以正其罪也執而以歸不歸京師非所以尊王室也
至十七年經書邾子牼卒則知前年晉執邾子尋已赦
之故也邾人不悛是年冬復伐魯南鄙故十九年祝柯
之盟晉執邾子以討其罪自是之後不復加兵於魯矣
齊以十六年伐魯北鄙十七年兩伐魯十八年又伐
之衛以十七年伐曹背盟好而尋干戈在諸侯不可不
討也十八年晉人執衛行人石買以曹故也是年大合
諸侯圍齊以魯故也衛已服罪故圍齊之役衛侯在列
圍脅既終故十九年諸侯盟于祝柯以固前好而齊猶
未肯服也故經於是年書士匄侵齊聞齊侯已卒乃還
彼三傳皆取之是不然宣成而下政在大夫至此而尤
專矣故士匄受命以出廢命而還雖有不伐喪之善而
墮君之命其罪又有大於此者齊以晉數見伐故十二
年澶淵之盟來從晉好至此而齊始服矣然齊至二十
三年又復叛晉伐衛伐晉連見於經故二十四年平公
會諸侯于夷儀以謀伐齊而二十五年崔氏弑其君以
悦於晉晉侯許之故盟于重邱左氏云齊成故也二十
六年衛寗喜弑其君孫林父竊邑以叛晉人會于澶淵
以林父故謀討衛故彊戚田又執衛寗喜書晉人執得
其罪也平公能終始力服齊衛故二十七年衛石惡受
宋之盟二十九年齊高止與城杞之役皆從晉好莫有
攜貳則齊衛於此又復矣許雖小國常叛中國之盟
會在襄三年悼公嘗一伐之至十六年許欲叛楚遷于
晉許大夫不可左氏云故荀偃帥五國之師伐許討其
不遷也凡此數者皆平公營中國而正諸侯之事也然
晉為盟主崔氏弑君以求成平公不能討治其罪而受
賂於亂臣之手苟欲其服降而不顧名義之重何以合
諸侯哉逮衛之亂雖能執衛寗喜而受林父之竊邑則
仇寗喜者非討其弑君之罪盖討其伐孫氏也(事見前)
於齊則苟悦其服於衛則苟利其邑區區糾率諸侯為
不義之舉則晉德至此尤衰矣夫崔氏負滔天之惡人
所弗容林父有叛君之罪宜誅戮不貸者也晉不能討
反嬖寵之以臣忘君是長權臣之禍亂也盖自襄二
十年大夫專恣奔亂浸不可制故經書大夫之事或殺
或奔或叛比國皆然二十年蔡殺公子燮公子履奔楚
三十年蔡世子般且有弑君之亂二十年陳侯之弟奔
楚二十三年殺兩大夫二十四年陳宜咎奔楚昭八年
陳侯之弟招殺世子偃師公子留奔鄭陳殺公子過二
十一年邾庶其以邑奔魯二十三年邾畀我奔魯二十
一年晉欒盈奔楚二十三年入於曲沃二十二年楚殺
公子追舒昭元年楚公子比奔晉五年楚殺大夫屈申
襄二十三年魯臧紇奔邾二十五年齊崔杼弑其君二
十八年慶封奔魯二十九年高止出奔北燕昭十年欒
施奔魯襄二十六年衛寗喜弑其君孫林父入於戚以
叛二十七年衛殺寗喜衛侯之弟鱄奔晉二十八年石
惡奔晉三十年天王殺其弟佞夫王子瑕奔晉鄭良霄
奔許自許入於鄭鄭人殺之昭二年鄭殺公孫黑襄三
十一年莒人弑其君昭元年莒去疾自齊入于莒莒展
輿出奔吳昭五年莒牟夷以邑奔魯秦伯之弟鍼奔晉
六年宋華合比奔衛凡此者上自天王次及盟主下至
小國權臣起亂莫此為甚原其禍端盖起於襄十六年
湨梁之會政在大夫諸侯會而大夫盟也晉宗諸侯平
公方立不能一正綱維而使權移臣下故數十年之間
權臣之亂所以相尋而作也(襄十七年宋華元奔陳十)
(九年齊殺高厚鄭殺公子嘉雖有大夫之亂未始如二)
(十年後之甚耳)由是楚人乘間得逞故二十七年晉楚
會諸侯于宋晉與楚敵國也前此有征伐而無會盟盖
中國諸侯倚晉為重賴以屈服強楚不使與中國之禮
文也今晉不能服楚既合諸侯大夫同會又復與之結
盟則中國之衰夷狄之強可知矣故二十八年書魯公
如楚以見中國諸侯莫不朝於楚矣三十年書楚使薳
罷聘魯以見中國諸侯莫不受其聘好矣是以昭元年
晉楚大夫會九國大夫于虢昔之從晉者今轉而與夷
狄交至昭四年楚遂得專制諸侯之會合十三國于申
而堂堂之晉於此蔑聞矣楚得肆其暴横遂因會而執
徐子因伐吳而殺齊慶封(慶封以襄二十八年奔吳)又
以諸侯滅賴五年復以諸侯伐吳八年滅陳殺陳行人
于徵師陳孔奐執公子昭天下之政中國之事皆制於
夷狄之手而晉及諸侯不復盟會之好是見中國不振
喪亂日甚幅裂横潰權在夷狄於斯時也天下知有強
楚而不知有晉也故平公之盟五止於襄二十七年為
會六止於昭元年侵伐圍各一止於襄十九年自是而
降天下紛紛權臣蠱其内夷狄擅其外如前之所云云
中國之氣不可望其復奮焉以春秋之法責其禍首皆
晉平之罪也嗚呼悼公之賢其興也如彼平公之昏庸
其衰也如此舉天下之盛衰繫於一晉而一晉之強弱
繫於二君彼紹霸業為盟王者且猶若是况後世有天
下者可不鑒其覆轍乎平公之盟五自湨梁止於宋是
也會六自商任止於虢是也城一杞是也攷之經襄十
六年平公會諸侯於湨梁戊寅大夫盟執莒子邾子以
歸按三年雞澤之盟叔孫豹及諸侯之大夫及陳袁僑
盟言諸侯之大夫此直曰大夫盟不言諸侯者雞澤之
會諸侯始夫政至湨梁則尤甚矣政在大夫故不言諸
侯之大夫大夫無諸侯故也十九年諸侯盟于祝柯
即十八年圍齊之諸侯也於是執邾子討其伐魯也
二十八年合十三諸侯盟于澶淵左云齊成故也(齊始)
(與晉平)二十五年盟于重邱左又云齊成故也盖齊二
十三年背晉之好伐衛伐晉二十五年伐魯晉合諸侯
將伐齊齊人懼弑莊公以求成諸侯許之遂同盟于重
邱莊公皆澶淵之盟加兵晉衛信不道也然齊人弑莊
公以求成逆之大者晉侯不能信討何以宗諸侯宜乎
大夫日熾自是卒不可制也故先書崔氏之弑以著其
惡焉二十七年晉趙武楚屈建會諸侯大夫于宋左
氏云宋向戍善於趙文子又善于楚子木欲弭諸侯之
兵者楚許之故召諸侯而為此會復與之盟故經於會
宋之下書曰豹及諸侯之大夫盟于宋然晉不能制楚
反與盟會使得誘諸侯而制之則中國之衰前此未之
有也凡此五者平公之盟也襄二十一年平公合諸
侯于商任左云錮欒氏也盖是年欒盈奔楚恐復奔諸
侯為晉之患故為此會使諸侯不得受也二十二年
合十二國諸侯會于沙隨左云復錮欒氏也於是欒盈
在齊齊侯在此會明年遂棄好伐晉則知欒盈有以間
之故也二十四年合十二國諸侯會於夷儀謀伐齊
也二十六年魯襄會四國大夫于澶淵以討衛疆戚
田取衛西鄙懿氏六十井以與孫氏趙武不書尊公也
向戍不書後會也盖是年衛寗喜弑其君剽納衛侯衎
攻孫氏孫林父以戚如晉衞人侵戚東鄙孫氏愬於晉
故晉趙武為此會以討衛也三十年晉人會十一大
夫于澶淵宋灾故皆稱人左云諸侯之大夫謀歸宋財
既而無歸故卿不書無信也昭元年晉趙武帥公子
圍會諸侯之大夫于虢左云尋宋之盟也凡此六者平
公之會也襄二十九年晉荀盈會十一大夫城杞左
云平公杞出也故治杞夫合諸侯以公救諸侯之急盟
主之事也今平公私杞而役諸侯以從其命則何以使
其懷服者哉凡此者平公之城國也
昭公(名夷昭公十一年立十六年卒)
晉自平公時昭公元年會楚于虢其後楚靈横制中國
諸侯無會盟者十年昭公繼立務親諸侯故即位之初
為會厥憖者一同盟于平邱者一而晉德既衰楚益暴
横諸侯貳晉故自平公一盟之後諸侯無盟會者又十
一年雖鄭已服從中國無他侵伐然楚之陵蔑諸侯肆
其毒噬非不虐也使晉能與楚爭則必帥諸侯之師捍
其驕鋒使之狼顧脅息不敢復逞今昭公在位坐視陳
蔡之夷滅而不能援師一救徒加兵於鮮虞同姓之國
則晉之衰弱可知矣請攷經而備論之昭十一年晉
韓起帥七國大夫會于厥憖左云謀救蔡也盖是年楚
子虔誘蔡侯般殺之于申公子去疾帥師圍蔡故韓起
為此會謀以救之然而中國既衰力不敵楚徒為是會
而不能救故是年冬經書楚師滅蔡執蔡世子有以歸
用之見中國之無能而愈增楚子之驕暴也十三年
晉侯會劉子合十四國同盟于平邱左云晉成虒祈(左)
(傳八年)諸侯朝而歸者皆有貳心叔向曰諸侯不可以
不示威乃並召會合諸侯於平邱晉將尋盟齊人不可
叔向曰告於齊齊人懼遂同盟于平邱齊服也邾人莒
人愬於晉曰魯朝夕伐我晉侯不見公故經書不與盟
晉人執季孫意如以歸以邾莒也夫自襄二十五年重
邱之盟至此平邱之盟中國不尋盟者十九年今晉昭
一旦致劉子合諸侯同盟于此非能示威於諸侯也盖
乘楚靈弑逆之禍爾雖乘其禍而晉實不能伉楚則上
會王臣下合諸侯雖盟會之好其實無益也公不與盟
者晉侯不與公盟也晉侯與公同事而不同盟又執意
如以歸非所以宗諸侯也天下孰不解體故自是訖召
陵(定四年)諸侯不出者二十四年至如鄟陵之會晉不
主盟則不足以宗諸侯(昭二十六年)十二年書晉侯伐
鮮虞稱國伐者狄之也楚靈公於滅陳蔡晉不能救其
惡已甚今又與楚交伐同姓之國此夷狄之道也故於
此狄之十五年荀吳帥師再伐鮮虞此不狄之者義已
見十二年也夫襄二十五年重邱之盟皆稱諸侯之爵
自爾澶淵之會宋之盟城杞之役又三十年澶淵之會
皆大夫主之諸侯不見者十九年至於平邱之盟諸侯
幸一見經然攷其前後會盟大抵多出於臣則知平昭
之際中國之禍非特遠在夷狄而近在於大夫者尤甚
也嗚呼惜哉
頃公(名去疾昭十七年立三十年卒)
項公在位十四年盟會侵伐特少於羣公盖盟以結信
會以合好侵伐以救患討貳皆盟主之事也然當晉盛
強德禮威刑足以制服方國以命則從以討則正此盟
會侵伐所以協力同心而不廢逮頃公時承平昭之後
浸以衰微頽波至此横潰莫救諸侯各有貳心而晉之
命令不足以攝威之是以四者所書寥寥不見於經雖
僅有之然出於勉焉故盟不足以為盟會不足以為會
侵伐不足以為侵伐用見晉之季世德祚不延區區自
正其國之不暇又何以主諸侯哉今攷其事而詳之
昭二十五年晉趙鞅會九國大夫于黃父左氏謂謀王
室也趙簡子令諸侯之大夫輸王粟具戍人曰明年將
納王盖二十二年王室有子朝之亂二十三年天王居
于翟泉是會之後二十六年天王入于成周攷經之前
後則左氏之說似可信也當是時晉已失諸侯欲以大
義令之覬其歸心故假王室之亂而為此會耳然勤王
室者諸侯之任今大夫專之則知列國諸侯太阿之柄
久已奪於臣下矣二十七年晉士鞅會五大夫于扈
左氏謂令戍周且謀納昭公也宋衛皆利納公固請之
范獻子取貨於季孫不克納(昭二十五年孫于齊)夫以
晉德不競大夫專權黨私皆義以貨自汚坐視諸侯之
出逐而不能納之則滔滔天下非諸侯之國皆大夫之
國其國也且黃父及此兩會齊皆不與而黃父之會從
晉者九國今此從晉者五大夫盖知頃公不君莫能致
齊而恃晉者尤寡矣自是訖無盟會而侵伐之事特
兩見經一以滅陸渾之戎一以圍周之郊而已雖然晉
之衰弱若此之甚而強楚不乘其勢殘暴諸侯何也盖
有吳以為之敵也時陳蔡頓胡沈許皆為楚所有不復
覬心中原而又強吳奮起浸以病楚故昭十七年楚人
及吳戰于長岸二十二年吳敗頓胡沈蔡陳許之師于
雞父滅胡沈𫉬陳夏齧皆楚之屬國也為是楚不敢暴
横中國而諸侯得以少休然則中國之有吳雖夷狄迭
盛可傷盖亦一時少假其力也
定公(名宋昭三十一年立未卒而春秋終)
晉自定公衰弱尤甚前乎平昭頃三公雖不能力強霸
業然諸侯猶與晉同好未敢相侵若敵國然逮定公時
内則大夫叛亂外則諸侯見伐至若城周之役侵楚納
衛世子之師似皆近於正者而詳攷其故實皆衰亂之
舉也請備載其事而言之昭三十二年書韓不信帥
十大夫城成周者二十六年天王入于成周諸侯戍之
至此王使如晉請城成周以無勤戍人故晉合大夫城
之然天子微故諸侯不城京師而大夫城之是天下無
諸侯也故不曰京師而曰成周不與大夫城京師也然
則城周雖曰美矣而權在大夫是尤見其衰亂也定
四年晉侯合十九國於召陵侵楚者楚與吳為讎敵吳
方盛強楚人憚之故晉侯挾吳之強乘楚之衰大合諸
侯以侵楚盖蔡許頓胡其臣服於楚久矣而晉不能伉
楚亦久矣今臣服於楚者反從晉以侵之而晉侯一旦
能合諸侯以兵楚用見楚方病吳故諸侯乘其勢耳夫
假吳威強以伐人固已可恥猶不能戮力一戰破其城
邑使殄滅無餘以快天下之心徒耀師召陵輕侵而退
則晉之無能可知矣然則侵楚雖曰美矣而不能成服
楚之功是又見其衰亂也哀二年書晉趙鞅帥師納
衛世子蒯瞶于戚憂四月衛靈卒衛人立輒輒蒯瞶之
子故晉帥師納瞶于戚其言于戚者為輒所拒不得入
於衛也按定十四年衛世子蒯聵出奔宋今輒已立而
經於納奔皆稱世子者蒯聵當嗣輒貪國叛父逆亂人
倫以滅天性孔子正其名以書之也則晉納蒯聵於名
義為得正矣然以晉大國兩舉得義而卒不克納尚何
以長中夏哉然則納蒯聵雖曰美矣而力不足以納之
是又見其衰亂也盖當是時内外多虞晉之所以為晉
日趨於亡故定十三年書晉趙鞅入於晉陽以叛荀寅
士吉射入於朝歌以叛繼書趙鞅歸于晉前此襄二十
一年欒盈奔楚二十三年復入于晉入于曲沃經不書
以叛者晉之威刑猶足以制之也故於是年冬書晉人
殺欒盈見君之威刑足以制之也逮此趙鞅荀寅士吉
射特變文以叛名之又書趙鞅歸于晉而無執殺之文
如殺欒盈者知君之威權奪于鞅于或叛或歸莫敢誰
何此則在内之亂也定八年書晉士鞅帥師侵鄭遂
侵衛者定七年齊侯鄭伯盟于鹹又書齊衛盟于沙是
衛鄭兩國已附齊而叛晉故鞅於此侵之又於十年趙
鞅帥師圍衛然皆不服至哀六年齊侯衛侯更連師伐
晉二年晉趙鞅及鄭罕逹戰于鐵盖知晉之不足懼
也晉為是交怨愈深故哀五年趙鞅伐衛七年魏曼多
侵衛十年趙鞅侵齊十三年曼多復侵衛而三國終不
服夫齊為春秋強國猶時敢抗晉衛則附晉為多鄭雖
數叛晉從楚未嘗敢與晉戰也齊衛交兵于晉而蕞爾
之鄭且戰于鐵以爭兩國之勝負則晉之衰弱至此極
矣此又在外之亂也夫衰亂如此不能爭所必爭而獨
用師于鮮虞故定四年晉士鞅帥師伐鮮虞五年圍之
哀六年又伐之是猶豺狼横道避而不顧而竭力於雀
鼠之微也觀其盟會之事曠然不講獨定四年盟于臯
鼬此特侵楚而為此盟也皆不聞大合諸侯尋盟修會
以固中國之好如曩時者盖諸侯不親則晉雖為此勢
所不可惜乎文公顯顯基業至定公而墜地中國復何
所賴哉宜乎聖人傷之而絶筆於𫉬麟也自是之後荀
范諸卿因邯郸午之難首倡禍端共伐晉陽頼韓魏以
趙氏為請范中行氏為國人所逐遠奔陳恒三卿分
晉之勢成矣雖強横貪暴尚有智氏然㐮子嗣位深
惎而痛惡之迨乎二卿水火互相吞噬智伯之不悛本不
如趙㐮之能忍而又韓魏倒戈共起而制其後雖欲不
令漆頭為噐不可得也而唐叔之參虚遂瓜分而為三
矣何待遷俱酒為家人始見三家之鼎盛哉
晉大夫
晉自曲沃始盛人才輩出公族為尤著焉見於𫝊文者
翼九宗五正頃父之子嘉父其首也桓公之世有師服欒賓
韓萬欒共叔諸人莊公之世有士蒍游子富子諸人閔公之
世太子申生伐臯落氏有里克罕夷先丹木先友狐突諸
人然皆不見於経見於經者有若荀息丕鄭父始以見殺
書皆不以盟會侵伐得書於經也歷惠至文經皆書晉
侯晉人亦未有以名氏見者逮襄公即位文二年始書
處父盟會自是以後大夫專盟會侵伐不可勝舉皆自
襄公之作俑也當是時處父盟魯文公伐楚救江士縠
盟三諸侯(宋陳鄭)顯然稱名於冊書於是盟伐之柄得
專於臣下矣靈公驕淫不君未嘗出預國事皆其臣
下專之故扈之盟書晉大夫衡雍新城之盟書趙盾承
匡之會書郤缺伐蔡入蔡亦書郤缺救陳書趙盾侵崇
書趙穿其他或稱人或稱師曾無晉侯之舉是見主威
奪而權臣僭盖尤甚於襄也成公在位不久治亂無
可攷然懲靈公之惡兩會諸侯皆身親之如趙盾侵陳
荀林父伐陳郤缺救陳不過總偏師以當危事此亦臣
之常職未若專盟會之僭也景公興衰植仆爵見經
者居多雖邲之戰書荀林父鞌之戰書郤克伐廧咎如
書郤克侵蔡書欒書伐郯書士燮伐鄭書欒書合諸侯
而大盟會則非諸臣所得預厲公強愎不仁阻兵安
忍固非晉之賢君然權綱不移於臣凡盟會侵伐所以
營中國而長諸侯者多出於已惟三乞師(成十三年郤)
(克十六年欒黶十七年荀罃)兩盟會(成十年郤犨來聘)
(及魯盟十六年行父及郤犨盟)經書大夫盖乞師與國
非大國之君所躬為者而成十一年郤犨因聘魯而盟
十六年犨以晉卿盟魯卿不過魯欲結好於晉而勢不
敢與晉侯伉故因聘而結盟違上卿而盟晉卿廼魯侯
事晉之勤非晉大夫專盟之過也至鍾離之會士燮合
六國大夫以會吳此盖不以諸侯屈於強吳猶未至於
甚專也悼公興霸服陳得鄭功烈固亦美矣而當時列
國大夫各擅其政植黨比私勢焰愈熾悼亦因仍不革
雖功烈可紀而弱於威制故大夫專恣遽甚於前者由
悼公之起也大夫襄元年欒黶合八大夫圍宋彭城二
年荀罃會五國大夫于戚冬人會九國大夫于戚遂城
虎牢十四年士匄合十二國大夫會吳于向荀偃合十
二國大夫伐秦士匄合六國大夫于戚類皆總諸侯之
師主會伐之柄非專恣而何三年雞澤之盟又其甚者
諸侯失政盖始於此矣夫悼公同盟於雞澤旣而陳侯
使袁僑如會諸侯旣盟則哀僑如無盟可也己未諸侯
盟戊寅大夫盟是大夫強而諸侯始失政也為悼意若
曰陳侯使袁僑來非盟無以結之徒知急於服陳而不
知盟以結信國政繫焉是得一陳而失諸侯之政也
平公繼世國勢浸微即位之初會于湨梁諸侯會而大
夫盟則其政在大夫又有甚於雞澤之盟也盖雞澤之
盟諸侯猶有盟也又稱諸侯之大夫則猶有諸侯之辭
今諸侯為會而大夫結盟且直曰大夫盟不復書諸侯之大
夫無諸侯故也至二十七年趙武合八國大夫于宋遂
盟于宋復繫之諸侯者不與大夫無諸侯也不與大夫
無諸侯者孔子傷天下之亂疾之甚也自是以前十六
年荀偃合三大夫一諸侯伐許十九年士匄侵齊廢命
而還士匄會叔孫豹于柯雖曰大夫之專而諸侯會盟
猶屢見於經自是以後諸侯尤微天下之政中國之事
皆大夫持之故二十九年荀盈合十國大夫城杞三十
年晉人合十一大夫會於澶淵昭元年趙武會十大夫
于虢諸侯莫有見者是知天下之政中國之事皆主於
大夫故也昭公承衰微之緒享國不長事罕見經而
十一年韓起會七國大夫于厥愸是亦悼平之故風也
然猶能糾帥諸侯盟于平邱至於頃公則未嘗親出
盟會昭二十五年趙鞅會九國大夫于黃父二十七年
鞅會五國大夫于扈皆属諸臣則其衰削殆有甚於昭
公矣陵遲至於定公顛危弗持將剖分於卿之手雖
召陵之役黃池之會兩見於經而侵伐之事大抵皆六
卿專之故昭三十一年荀躒會季孫意如于適歷夏唁
昭公於乾侯此則知荀氏之專也定四年士鞅伐鮮
虞五年圍之八年侵鄭遂侵衞十三年士吉射入于朝
歌以叛此則范氏之專也昭三十二年韓不信合十
三國大夫城成周此則韓氏之專也定十三年荀寅
入于朝歌以叛此則中行氏之專也定十年趙鞅圍
衞十三年入于晉陽以叛復歸于晉哀六年納衞世子
蒯聵于戚及鄭師戰于鐵五年伐衞六年伐鮮虞十年
侵齊此則趙氏之專也哀七年魏曼多侵䘙十三年
復侵衞此則魏氏之專也凡此六卿磨牙鼓毒各有
吞晉之心外則諸侯已離内則權臣僭叛定公於此魯
不一舉手焉晉雖強曰晉其實六卿之有也聖人筆削
之際盖不忍言所以絶筆於𫉬麟也晉自獻惠文公則
國政一出於君故經於盟會侵伐無書卿者襄靈成景
厲公則國政漸奪於臣故經書侵伐會盟多主於卿自
悼以來國政一委於大夫故末流尾大之患卒致滅亡
不可復救然則人君威福之柄可不戒哉
春秋比事卷六
