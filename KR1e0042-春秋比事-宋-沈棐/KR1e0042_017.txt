春秋比事卷十七宋沈棐撰
戰
大司馬掌九伐之法以正邦國諸侯有不率者告於王
王命方伯伐之鋤亂去暴所向披靡故天子之師有征
無戰周衰征伐之命不請於上諸侯各恃兵威以相抗
敵始有列國交戰之事故春秋於戰必謹其時月日而
書之以見王道之不行諸侯各以力爭也然攷之於經
有内與敵國自戰有外諸侯交戰有戰夷狄直曲勝負
不可論也請略言之
經書内與敵國戰者四
桓十年齊侯衞侯鄭伯來戰於郎左曰我有辭也鄭忽
有功於齊齊人餼諸侯魯以周班後鄭鄭人怒請師於
齊齊人以衞師助之故不稱侵伐先書齊衞王爵也三
傳之說公榖甚非經意左氏近而未詳盖郎者魯地經
不曰三師伐我而變文曰來戰者起於三國非魯之意
不與三國伐魯也况前此未有書戰者今無故稱兵以
啓爭戰之端其惡甚矣故顯書其爵以貶之然鄭實首
怨而加齊衞於上惡齊衞以師助惡其罪大於鄭也
十七年及齊師戰於奚左曰疆事也夫經於乾時之戰
書我師敗績則豈以諱敗而不書榖梁以為内諱敗故
止言戰一何陋也左以是年公會齊侯盟於黃明年又
與齊師會於櫟觀經前後所書則齊魯無嫌隙之事安
得遽爾交兵故以為疆埸自相侵凌非齊魯二君本意
是以不書主名以見魯之微也莊九年及齊師戰於
乾時我師敗績左曰公伐齊納子糾小白自莒入秋及
齊師戰於乾時公喪戎路傳乘而歸公羊之論迂僻不
當盖不言公者齊魯有讐公伐齊納讐人之子喪師乾
時惡之大者故諱之也僖二十二年及邾人戰於升
陘左曰邾人以須句故出師公卑邾不設備而禦之臧
文仲諫弗聽及邾人戰於升陘我師敗績夫經於乾時
之戰嘗書敗績若升陘果敗安得而獨諱哉夫邾魯與
國也僖公不能撫綏小國乃伐而取其邑以起升陘之
戰則僖之罪可知然伐邾言公而戰不足言者伐魯邾
志也故斥言人甚惡升陘之戰乃邾人報魯明非魯意
故不書公觀左謂邾以須句故出師則經所書意可究
矣此四者皆魯與敵國自戰也
經書諸侯交戰者八
桓十二年及鄭師伐宋丁未戰於宋左曰公欲平宋鄭
秋公及宋公盟於句瀆之邱宋成未可知也故又會於
虛冬又會於龜宋公辭平故與鄭伯盟於武父遂伐宋
戰焉宋無信也盖十一年宋公執鄭祭仲逐忽立突以
親於鄭突既而背宋與魯故宋鄭交怨公欲平兩國而
宋挾立突之功欲求賂於鄭力辭魯請是以公及鄭伯
伐之也地以宋則宋與戰可知不書主名不與公及鄭
伯伐宋以魯鄭自戰為文十三年公會紀侯鄭伯已已
及齊侯宋公衞侯燕人戰齊師宋師衞師燕師敗績左
曰宋多責賂於鄭鄭不堪命故以紀魯及齊與宋衞燕
戰不書所戰後也盖宋公以十二年之戰與魯鄭交怨
故鄭各連所好之國興師以交戰而齊衞與魯仇故附
宋紀魯與鄭好故附鄭而燕則從齊者也春秋與戰則
書爵於敗則稱師惡諸侯連諸國之衆起不義之師殘
民以逞志也不書戰地或君謂聖人於隠桓之世遠當
時史失其地故不書此理或然先儒謂戰於魯故不地
然郎與奚戰皆魯地經何以書則知此說與經皆戾未
可信也莊二十八年齊人伐衞衞人及齊人戰衞人
敗績左曰齊侯伐衞戰敗衞師數之以王命取賂而還
公羊曰春秋伐者為客見伐者為主故使衞主之也盖
齊方興霸以服諸侯前年為幽之盟衞侯不至故齊人
至是伐衞衞人及齊人戰衞不服罪也皆稱人者衞侯
不能同心協力以從霸主齊侯不能撫綏諸侯猶用兵
威故貶之也於敗則稱人非衆之辭也僖十八年宋
師及齊師戰於甗齊師敗績左曰宋襄公以諸侯伐齊
齊人將立孝公不勝故四公子之徒遂與宋人戰宋人
敗齊師立孝公而還夫小白六子均庶而無虧為長以
義言之則無虧當立齊侯既已立之則宋襄雖受小白
之託亦當以義自制聽齊人之立可也乃不顧名義伐
人之喪而易其君則襄公之惡甚矣故經以宋主兵與
齊衞交戰之文異者不與宋襄之伐齊也宣二年宋
華元帥師及鄭公子歸生戰於大棘宋師敗績𫉬宋華
元盖宋附晉鄭附楚久矣元年鄭連楚侵宋而宋合晉
師兩伐鄭以報之故宋鄭積怨舉大衆以相抗經書宋
師敗績𫉬宋華元惡鄭與楚比周而戕艾中國而傷宋
之弱不能助中國以挫強楚之黨與也成二年衞孫
良夫帥師及齊師戰於新築衞師敗績左曰衞侯使孫
良夫石稷將侵齊與齊師遇遂敗是年又書季孫行
父臧孫許叔孫僑如公孫嬰齊會晉郤克衞孫良夫曹
公子首及齊侯戰於鞌齊師敗績盖魯自文宣以來一
於事齊至宣十七年公會晉侯同盟於斷道始背齊從
晉衞自宣十年至十七年皆奔走晉命齊為是與魯有
隙故是年齊師伐我又戰衞而敗之魯衞憤齊之見陵
因郤獻子憾遂請命於晉合四國之師以伐齊大敗齊
於鞌春秋書者頃公數行侵伐以病諸侯自貽挫衂晉
以二國而主名魯以四卿而敗之皆未免曰罪人也故
列數諸國之卿又稱敗績以著其惡哀二年晉趙鞅
帥師及鄭罕逹戰於鐵鄭師敗績左曰齊人輸范氏粟
鄭罕逹駟弘帥師送之士吉射逆之趙鞅禦之遇於戚
簡子誓曰范氏中行氏欲擅晉國而滅其君今鄭為不
道棄君助臣二三子順天命除恥戾在此行也遂戰鄭
師大敗𫉬齊粟千鍾盖鄭自定四年召陵之會從晉侵
楚其後背晉從齊故八年書士鞅帥師侵鄭則知此年
趙鞅罕逹之戰盖晉鄭不睦故也然鄭以弱小之國交
事晉楚前此雖被晉伐而未嘗敢稱兵相仇也今此鄭
始與戰雖鄭敗於晉亦見晉之弱矣凡此八者皆外諸
侯交戰也
經書戰夷狄者八
僖十五年晉侯及秦伯戰於韓𫉬晉侯左曰秦納惠公
惠公入秦穆姬属賈君焉且曰盡納羣公子晉侯烝於
賈君又不納羣公子賂秦伯以河外列城五既而不與
晉饑秦輸之粟秦饑晉閉之糴故秦伯伐晉穀以晉侯
失民矣民未敗而君𫉬也文三年晉侯及秦師戰於彭
衙秦師敗績左曰秦孟明視帥師伐晉以報殽之役晉
師禦之及秦師戰秦師敗績七年晉人及秦人戰於令
狐左曰秦康公送公子雍於晉范宣子為政穆嬴日抱太
子以啼於朝曰舍適嗣不立而外求君將焉寘此宣子
患穆嬴且畏偪乃背先蔑而立靈公以禦秦師敗於令狐
十二年晉人秦人戰於河曲左曰秦為令狐之役故秦
伯伐晉取羈馬晉人禦之從秦師於河曲出戰交綏秦
師夜遁此秦晉交怨經傳所載也夫秦晉姻舊之國宜
其玉帛相加不替終始而惠穆産禍稱兵以變前好責
之春秋皆罪人也然就其中而論之則韓之戰晉曲而
秦直故書𫉬晉侯而不言敗績言晉以不義失民兵未
敗而先見𫉬也然春秋用兵大事生得曰𫉬未有諸侯
𫉬諸侯者今此𫉬晉侯賤晉侯而疾秦伯也晉霸失道
以起此戰秦伯𫉬之則又甚矣自韓之戰以後文公興
霸率服諸侯自是秦晉交好同盟同伐復固兩國之懽
文公方没肉未及寒而彭衙之戰兩國已從事於鋒鏑
矣聖人深疾其然因寓於筆削之間以重其惡盖彭衙
之戰猶書晉侯秦師及令狐之役則疾之遂貶而稱人
然猶書及以别異其文也至河曲之戰則二國之讐既
易世矣二國之戰可以己矣而秦康晉靈猶尋舊怨則
暴國殘民抑亦甚於先君孔子自令狐之戰不復名其
將帥曰某人至此又不復書及盖惡其償報不已互覆
師徒於一日也不言敗勝負敵也僖二十二年宋公及
楚人戰於泓宋師敗績三傳之說公羊失經為甚穀梁
得其旨盖宋襄無小白之資圖紹其烈驅牽諸侯驟主
盟會不度德量力而猥欲屈服強楚是故辱身喪師貽
辱中國故曰宋人及楚人戰於泓宋師敗績疾楚而病
宋也况薄之見釋幸脱於虎狼之口為宋公者可以懲
創矣方且復合衞許滕三國伐鄭仇楚與之力爭故楚
因是伐宋救鄭而大敗其師然則泓之敗實宋自取之
也楚既敗宋其𫝑愈張中國諸侯奔楚從之而宋益被
其患及僖二十八年重耳興霸憤楚之強傷宋之弱故
城濮之戰晉侯一舉敗楚自是楚人遠屏不犯中國者
十五年則是戰之功績有利春秋多矣故孔子特書晉
侯之爵以褒顯之公羊曰此大戰也而楚使微者貶子
玉得臣大夫不敵君也夫春秋書戰雖多此為獨盛公
羊不能發明聖經之旨使晉侯之功暴耀於後乃區區
釋其稱人不亦鄙哉然晉自文公己後歷靈成二君霸
業稍衰不能光翼前人景公嗣世值楚莊當國晉弱楚
強諸侯畏楚横濆而往景公雖欲興霸功而力不及楚
故宣十二年楚子與晉荀林父戰於邲晉師大敗按經
十一年楚鄭盟於辰陵既而背楚從晉故十二年楚子
圍鄭荀林父帥師救之是以有邲之戰也夫以蠻荆敗
中國之師此春秋所以深痛也而公羊乃謂聖人與楚
子則是扶狂僭抑中夏非春秋垂世之旨甚矣夫景公
雖喪師於邲而鞌之戰大勝強齊諸侯駸駸歸晉於其
季年霸業稍興逮厲悼二公繼之晉威愈熾故成十六
年因鄭公子喜帥師侵宋以叛晉遂與楚鄭結戰鄢陵
大敗二國之師自文公没唯此一戰足以髣髴城濮之
功故春秋亦與晉侯而不没其爵按經書敗績之文例
皆稱師未有書爵而鄢陵之戰獨書楚子至鄭則稱師
所以甚貶鄭也楚以蠻夷醜類跳梁中國其敗固宜而
鄭以中國之君甘心夷狄挈一國之師自取禍敗按其
罪惡盖重於楚子矣嗟乎楚自莊僖以來交亂天下䲭
張虎踞近二百年至定哀之間雖稍稍衰息而強吳繼
起復踵其轍至哀十年魯以吳強遂會伐齊齊以吳兩
見伐故十一年國書帥師與吳為艾陵之戰是時吳勢
方熾中原無霸晉已不足爭諸侯抗夷狄所頼區區之
齊敢為吳敵耳而勢微力單不免取敗而國書見𫉬循
至黃池之會吳遂雄主諸侯則中國之削弱盖不可救
是以春秋終書艾陵之戰曰齊師敗績獲齊國書傷中
國之不振疾強吳之暴虐也雖然詳考春秋書戰雖多
唯晉文城濮之戰厲公鄢陵之戰盖當時足以得聖筆
之褒美其餘或戰而敗績或戰而致勝無非起無名之
師快一時之憤重使當時之民彫殘兵革暴骨原野非
春秋之所取也孟子曰春秋無義戰彼善於此則有之
矣誠知言哉
春秋比事卷十七
