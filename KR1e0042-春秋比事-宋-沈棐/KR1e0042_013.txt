春秋比事卷十三宋沈棐撰
會
會同之禮設於宗伯掌於行人周之常典也成康盛時
諸侯率服因時而會莫敢怠遑頌之所美揚和鸞鳴佩
玉以形容禮儀之盛而已未嘗言會諸侯也會諸侯不
言者以當周隆興會同常禮不以此為盛美也厲王不
道周室顚危宣王中興鳩散討貳復總諸侯而臣之於
是有東都之會詩人紀之車攻以善宣王復古其後犬
戎作難周又不競平王東播權歸諸侯時無宣王之賢
以振皇綱東都之會不可復見始紛亂於方國矣傳曰
諸侯有王王有廵狩以大習之非是不舉則古者之會
一於宗王非假禮文而遂私欲也春秋衰世王德不足
以懷天下法制刑威之柄又不足以鉗束之於是諸侯
傲然自張無復為王而會凡端委弁冕羣贄乎邦國者
非干戈敵仇則盟誓固黨非窺人土地則保我疆邑車
輪四馳蔑有寧歲始也諸侯專之其次大夫專之其次
吳楚攘之禮法變蕩不可扶持回視西周之美無復翼
其髣髴矣聖人傷之採摭舊史具載筆削使天下後世
所尊者王凡春秋書會皆文武成康之罪人也謹按經
所書有内與一國自會者有外與諸侯交會者有合諸
侯而大會者或主於霸主或主於大夫或主於吳楚要
不可以不辨請次其說
經書公會一國者十有八
隠九年公會齊侯于防左謂請伐宋也盖經自六年公
與齊侯結艾之盟七年齊侯使其弟年來聘故九年會
防是時魯鄭交好已久則公為是會盖為鄭謀伐宋也
十年中邱之會伐宋之役齊鄭皆與則左氏之說信矣
十一年公會鄭伯于時來左云將入許也盖鄭之謀
許久矣而事起於此既與鄭好故會鄭伯謀以入許夫
以私好而謀人之國其惡可知也桓二年公會鄭伯
于垂將假許田鄭伯欲利魯許田鉗其罪過故會以謀
之夫鄭之假田魯之受田皆為非義則垂之會實起罪
之由也三年公會齊侯于嬴秋會齊侯于讙公始即
位謀欲結昏于齊故春為嬴之會及齊侯送姜氏于讙
公又往會之夫諸侯親迎不使卿父母送女不踰境公
使公子翬逆女既失親迎之禮及齊侯送之而又往會
于讙可往逆而不逆不當會而往會公之失禮甚矣
是年公會杞侯于郕二年杞侯來朝既而入杞至是又
往會之夫杞既來朝則公無入其國可也既入其國則
無會焉可也今恃強自恣恩怨不常信不道矣六年
公會紀侯于成左謂紀來諮謀齊難也盖齊以五年與
鄭伯如紀將以滅紀紀恃魯與齊好且属親舊故告難
于魯而公為是會也觀是年紀侯來朝終桓之世紀無
齊難至莊元年齊始遷其三邑則成之會是魯平齊紀
也十年公會衞侯于桃邱弗遇齊衞鄭將為郎之戰
公雖欲會之而衞欲附齊鄭以病魯於是失期不至故
經書弗遇也十一年公會宋公于夫鍾冬公會宋公
于闞十二年會宋公于虛冬會宋公于龜公將以平宋
鄭故累會宋公以求之夫公之所以力欲平宋鄭者何
也始魯以郎之戰有怨於鄭忽及宋人納宇忽出奔衞
魯之所欲者在突立而忽出也今宋以責賂於鄭鄭不
堪命而宋鄭交怨使宋復連結齊衞迎忽以逐宇則非
魯之利矣此公之所以數平宋鄭者非為兩國實已好
惡也觀是年宋公辭平公遂連鄭以伐之則魯之恩宇
明矣十四年公會鄭伯于曹公既與鄭結盟又兩與
伐宋故復為是會以固前好也觀是年鄭伯使其弟語
來盟則鄭之與魯恩好相結可謂密矣十五年公會
齊侯于艾謀定許也盖魯以隠十一年鄭伯及齊侯入
許許莊公奔衞至是而許叔入故公會齊侯以謀定之
也十八年公會齊侯于濼姜氏在也桓公不嚴幃箔
恣姜氏之淫奔終致身殞國危其汚簡牘甚矣然遂如
齊則書姜氏而濼之會則書公者罪公之深若曰公自
會之也莊二十七年公會齊侯于城濮公以二十四
年娶齊姜氏則恩好往來宜倍於他國故同盟之外特
為是會也然公娶讐女會讐國其得罪於先君可貸哉
宣元年公會齊侯于平州左謂以宣公即位盖公以
是年娶齊之女又使行父如齊復會齊侯于平州其事
齊如是其謹者公弑赤自立懼齊見討故結齊之深如
此觀齊於此取濟西田則平州之會魯求於齊可知
定八年公會晉師于瓦齊兩病魯侵其鄙邑晉趙鞅士
鞅荀寅帥師救魯故公會之齊懼晉魯併力以見討至
十年遂及魯平而脩夾谷之會魯亦知晉之衰不足恃
也於是捨晉從齊夫魯始以齊見偪告難于晉晉既出
師以援之而齊難既平遽忘晉德轉而從齊則反覆觀
望其不義可謂甚矣凡此皆魯與一國自會者也
經書稱會公者三
言會公者皆公會在外初無會期而要會之也文十三
年衞侯會公于沓鄭伯會公于棐是時公朝于晉於始
往也衞侯要會于沓及其歸也鄭伯要會于棐夫諸侯
私會亦已非禮况初無會期因其往來於晉而要之於
道以脩交際之禮乎左謂衞鄭二公請平于晉公皆成
之杜謂鄭貳楚有畏於晉故因公請平會以求之理或
然也定十四年邾子來會公者是時公大蒐於比蒲
故邾子來會公夫蒐國之大禮講武之地非兩君合好
以修禮文之所也邾急於會公而公與之會皆非禮矣
凡此皆經書會公之義也
經書内大夫會一國者八
文元年公孫敖會晉侯于戚左謂晉侯疆戚田故公孫
敖會之是時文公初立魯方附晉故遣公孫敖往會晉
侯夫文公始嗣國親往會焉可也乃以大夫上伉強國
之君失事大之禮起專僭之患經書此者非特惡敖亦
所以惡公也况魯以前未有大夫自會諸侯者專會之
弊實始於此其産亂豈不重乎十一年叔彭生會晉
郤缺于承匡左謂諸侯之從於楚者考之春秋是年楚
伐鄭而魯與晉宋衞許救鄭至十四年新城之盟鄭伯
與焉則鄭未從楚也陳及宣公時方往從楚則陳於是
時亦未嘗從楚也左氏之說其信然乎盖魯事晉之謹
不敢廢怠故是年會郤缺以尋戚之會也宣十四年公
孫歸父會齊侯于榖十五年仲孫蔑會齊高固于無婁
魯自宣公與齊交好公與大夫交軌事之至十年齊人
歸濟西之田而魯事齊愈謹親齊人愈固故十四年為
榖之會十五年為無婁之會皆所以結齊之援成五
年叔孫僑如會晉荀首于榖左謂晉荀首如齊逆女故
宣伯餫諸榖然考經無荀首逆女之文則左說似不可
考盖以晉業方興諸侯歸之魯自鞌之戰以後純於附
晉故叔孫僑如會晉荀首于榖也襄十九年叔孫豹
會晉士匄于柯然是年晉士匄帥師侵齊至榖聞齊侯
卒乃還齊殺高厚以說于晉以襄十八年晉合諸侯以
圍齊實起於此會今齊晉既平使齊釋憾則魯必甚危
故急晉之好使齊不敢病魯晉亦不忘魯好也是柯之
會可以威齊而堅晉也昭三十一年季孫意如會晉
荀躒于適歷意如逐君於外懼大國見討會晉以自固
也昭公在外七年晉不能殺季氏以納之反使荀躒與
意如同會而又區區以官之是晉陰助季氏陽恩於公
也按其罪惡何劣於季氏哉此八者内大夫會一國之
迹也
經書霸主會者十
莊十三年齊侯宋人陳人蔡人邾人會于此杏十四年
單伯會齊侯宋公衞侯鄭伯于鄄十五年齊侯宋公衞
侯鄭伯會于鄄僖元年公會齊侯宋公鄭伯曹伯邾人
于檉三年齊侯宋公江人黃人會于陽榖五年公及齊
侯宋公陳侯衞侯鄭伯許男曹伯會王世子于首止九年
公會宰周公齊侯宋公衞侯鄭伯許男曹伯于葵邱十
三年公會齊侯宋公陳侯衞侯鄭伯許男曹伯于鹹十
六年公會齊侯宋公陳侯衞侯鄭伯許男邢侯曹伯于
淮二十八年冬公會晉侯齊侯宋公蔡侯鄭伯陳子莒
子邾子秦人于温是也凡此小白之會九無非率諸侯
攘夷狄以安中國(其詳已論二霸例)然考其終始惟陽
榖之會為獨盛盖北杏之會宋人始服鄄之再會齊侯
始霸足以服近而未足以來遠也至陽榖之會齊宋既
從江黃亦至中國諸侯無不率服霸者之功無與比矣
雖然伐楚之後即合諸侯會首止以定世子之位所謂
一匡天下其會非不盛也而獨稱陽榖者盖首止之會
雖有定世子之功而有致世子之惡夫世子天下之根
本國君之儲貳不可得而屈也小白矜恃霸功敢以致
之則其翼戴之功不足以贖犯分之惡矣故首止之會
君子謂名盛而德衰春秋所不取也至葵邱之盟小白
震而矜之諸侯多叛霸業已衰故十三年鹹十六年淮
所會者不過八國則諸侯歸齊至此少替矣重耳之會
止於一而下書天王狩于河陽公朝于王所則知是會
天王在焉夫以首止之致世子猶曰不可况致天子乎
然則論二霸優劣小白盟楚重耳敗楚重耳之功雖不
過小白而溫之會較之首止則罪亦大於小白矣此十
者皆霸主之會也
經書諸侯大會者十
宣七年公會晉侯宋公衞侯鄭伯曹伯于黑壤左謂鄭
及晉平公子宋之謀也故相鄭伯以會盖晉成公即位
三年楚三伐鄭晉以靈公之亂成公方務内靖未暇外
勤諸侯而楚逼鄭故始為此會實欲挾諸侯以固鄭也
然晉雖為此會而楚之驕心浸侈八年滅舒蓼又伐
陳復有凌鄭之志故晉於九年會宋公衞侯鄭伯曹伯
于扈盖晉所以為扈之會非特區區於慮鄭且恐諸侯
之擕貳故復合之實深為保鄭計也成十六年公會
晉侯齊侯衞侯宋華元邾人于沙隨不見公者左謂謀
伐鄭也盖鄢陵之戰晉雖敗楚厲公驕傲無德以服鄭
鄭之據楚自如是以復會沙隨以謀伐鄭然既會之既
伐之鄭終不從則厲之不德可知也不見公者郤犨之
譖也襄七年公會晉侯宋公陳侯衞侯曹伯莒子邾
子于鄬鄭伯髠如會未見諸侯卒於鄵陳侯逃歸者悼
公紹霸諸侯歸心雖難得之陳亦使袁僑如會盖自文
公以來未有若此之盛然陳以弱小之國密邇強楚故
自服晉之後屢被楚患晉雖合諸侯戍陳又以諸侯救
之而楚病陳不息也是以悼公復合諸侯修鄬之會而
陳侯畏楚侵偪自會逃歸非晉悼之德不足以保陳其
勢有所不可耳八年季孫宿會晉侯鄭伯齊人衞人
邾人于邢邱左氏之說謂命朝聘之數於經既無攷而
春秋諸國朝聘自有常制二霸以來未有因此而為會
者按經是年鄭人侵蔡𫉬蔡公子燮則邢邱之會晉侯
褒鄭以厲諸侯也是時鄭新服晉楚人爭之未已晉方
懼楚偪鄭鄭有貳心今鄭既叛楚從晉又能侵楚之與
國𫉬其主帥則其懷附中國可謂力矣是以悼公喜為
此會以表著其功且堅鄭服從之意也然經於此年書
楚公子貞帥師伐鄭九年晉合諸侯伐之夫鄭既從晉
讐楚與國宜乎未易叛去而楚師一伐隨而向楚何背
晉之速也盖鄭既從晉侵蔡𫉬燮則楚蔡之怨必深二
國併力以圖之則鄭之受禍必重不止於𫉬燮而已故
楚兵一臨不得已而從之以紓一時之難及十年十一
年晉連合諸侯累舉伐鄭之師兵威強盛可以敵楚鄭
遂純服中國迄二十年無有異志則知𫉬燮之後鄭迹
雖從楚心實在晉也十一年公會晉侯宋公衞侯曹
伯齊世子光莒子邾子滕子薛伯杞伯小邾子伐鄭會
于蕭魚者鄭服也悼公之欲得鄭可謂勤矣十年十一
年兩伐而兩盟鄭雖暫從然兵戈方逥已復向楚至是
伐而會之鄭始帖服自後不叛中國二十年盖盟起於
不信至於會而不盟則彼此相保不待盟約而後信也
故自重耳歷襄靈成景厲凡五君為會者雖多唯此會
獨盛而後亦無以駕然而蕭魚之會鄭已服而不盟鄭
者信鄭之深不列數諸侯所以内鄭也十六年公會
晉侯宋公衞侯鄭伯曹伯莒子邾子薛伯杞伯小邾子
于溴梁晉平初立欲繼悼公之業故修此會以謀諸侯
之難是時齊貳晉伐鄭而邾莒亦間為魯患故下言晉
人執莒子邾子而十八年合諸侯以圍齊則湨梁之會
盖亦修悼公之烈以謀諸侯之不率也二十一年公
會晉侯齊侯宋公衞侯鄭伯曹伯莒子邾子于商任二
十二年公會晉侯宋公衞侯鄭伯曹伯莒子邾子薛伯
杞伯小邾子于沙隨左皆曰錮欒氏也盖欒盈之母通
於老州賓懼其討愬諸范宣子宣子逐盈至是奔楚至
二十二年又奔齊(見左氏傳)晉侯懼其肇患於兩國以
為諸侯病故沙隨之會以欒子在楚而錮之商任之會
以欒子在齊而錮之錮欒子者使諸侯不得受所以防
亂之起也二十四年公會晉侯宋公衞侯鄭伯曹伯
邾子莒子滕子薛伯杞伯小邾子于夷儀將謀齊也齊
以二十三年伐衞伐陳二十四年伐莒是時崔氏為政
浸病諸國連歲不已故晉會夷儀以謀之至二十五年
崔子弑其君光以說于晉再會夷儀同盟于重邱魯始
免齊之難而齊晉得以交平矣凡此皆諸侯之大會也
經書諸侯散會者十
隠十年公會齊侯鄭伯于中邱將伐宋也公始與宋好
連宋仇鄭至八年得鄭祊田遂好鄭而仇宋故會鄭于
中邱將以伐之敗宋于菅取其二邑經惡公末年出入
無度不顧憂患于内會諸侯于外也桓二年公會齊
侯衞侯陳侯鄭伯于稷以成宋亂成宋督弑君之亂也
弑君之賊諸侯皆得討之齊侯與四國為稷之會本以
討賊而已賊不能討乃取其賂因以平之桓公弑隠與
督比周同惡相濟此春秋所以甚諸公助叛之惡也
是年蔡侯鄭伯會于鄧左謂始懼楚杜謂楚武王始僭
號稱王是時楚未入中國則其說疑未然盖蔡以隠十
年從宋伐鄭與鄭有怨至元年齊會鄭伯以成宋亂宋
鄭既平蔡怨亦解故是年會于鄧棄仇而修好也况蔡
鄭鄧地壤相鄰講信修睦以備不虞亦諸侯之常事耳
十六年公會宋公蔡侯衞侯于曹將納宇也昭公復
歸突入于櫟魯以郎之戰有怨於鄭忽故謀欲納宇夫
尋私怨背大義以亂人之國其惡可知文十七年諸
侯會于扈左謂平宋也按十六年宋人弑其君杵臼十
七年晉人衞人陳人鄭人伐宋故諸侯會扈以平之夫
昭公雖以無道見弑而文公尤宜以弑君受討也故林
父伐宋以失所稱人晉侯平宋以無功不序盖君雖不
君臣不可以不臣所以督大義也成十二年公會晉
侯衞侯于瑣澤左謂成故也杜謂晉與楚成合諸侯以
申成好然考之經無晉楚交成之文左說不信矣盖魯
衞二國自景公時力於事晉故十年衞為晉侵鄭十一
年魯及郤犨盟及景公殁厲公立故兩國率先為會以
通晉好也定十年齊侯衞侯鄭游速會于安甫是時
晉已衰微齊侯侵晉惟衞鄭二國皆附齊而叛晉故七
年齊鄭盟于鹹齊衞盟于沙八年衞鄭盟于曲濮九年
齊衞次于五氏盖自七年以來齊衞鄭三國盟會交好
如是之數故十年會于安甫以修前好也十四年公
會齊侯衞侯于牽齊侯宋公會于洮皆是齊為主而諸
侯宗之也魯自十年夾谷之會即與齊平衞之好齊又
先于魯盖諸侯所附非晉即齊晉既衰弱諸侯去之是
以宋公亦捨晉從齊為洮之會也哀十二年公會衞
侯宋皇瑗于鄖春秋至哀公末年齊晉並衰諸侯無所
依賴其間僅可與者唯宋衞兩國故公不聞會齊晉而
會宋衞者將假之以為緩急之援耳凡此皆散會也
經書外大夫會者七
襄二年仲孫蔑會晉荀罃宋華元衞孫林父曹人邾人
于戚左謂謀鄭故也盖鄭久叛晉故謀討之觀冬復會
于戚遂城虎牢則知此會為謀鄭明矣十四年季孫
宿會晉士匄宋華閱衞孫良夫鄭公孫蠆莒人邾人于
戚左謂謀定衞也盖衞侯戒孫文子寗惠子食日旰不
召從於射囿不釋皮冠而與之言二子怒故文子因其
子蒯之言作亂於衞逐衎立剽是以士匄會諸侯之大
夫謀定剽位是時齊已叛晉而衎出奔齊晉以衎之從
齊怒其貳也遂會林父諸大夫以固剽而拒衎夫衎之
奔齊雖背盟主然林父逐其君制其手不臣之罪晉所
當討也既不能討而使聽命於會以遂其惡則是助林
父之逐君其惡甚矣二十六年公會晉人鄭良霄宋
人曹人于澶淵按經此年衞寗喜弑其君剽孫林父入
于戚以叛衞侯衎復歸于衞則澶淵之會所以討衞之
弑君也盖戚之會而衎出孫林父聽命于會則知為定
剽之位矣及此年剽弑而衎歸衞不與會下書晉人執
衞寗喜則知是會將為剽討喜也夫喜弑君晉執之是
矣然執之而不歸于京師而不能殺之以除亂使殺喜
之事歸於衞則澶淵之會與不能執喜等耳故皆貶稱
人也獨書鄭良霄者楚連歲病鄭鄭不從澶淵之會執
叛討賊於名得正而良霄與焉聖人喜其來故顯書其名
以善之也三十年晉人宋人衞人鄭人曹人邾人滕
人杞人小邾人會于澶淵宋灾故有罪其不信之甚也
盖宋之灾諸侯之大夫會以謀之歸其財既而無歸其
不信孰甚焉夫救灾恤患仁人之心也背信忘約小人
之事也名為君子之行實則小人之事宜春秋深貶之
也昭十一年季孫意如會晉韓起齊國弱宋華亥衞
北宫佗鄭罕虎曹人邾人杞人于厥愸謀救蔡而不能
也按經是年楚子虔誘蔡侯般殺之于申公子棄疾帥
師圍蔡故晉韓起會大夫救之然中國之衰楚靈驕暴
天下之勢已歸於楚大夫雖會以謀蔡卒不能成救蔡
之功故冬楚滅蔡執世子有以歸用之然則使楚靈之
暴虐實晉之罪也二十五年叔詣會晉趙鞅宋樂大
心衞北宫喜鄭游吉曹人邾人滕人薛人小邾人于黃
父左謂謀王室也趙簡子令諸侯之大夫輸王粟具戍
人曰明年將納王蓋周以有子朝之亂尹氏立子朝天
王居翟泉故諸大夫謀納之觀明年天王入于成周王
子朝奔楚則黃父之會盖有功於王室矣然納王之事
當在諸侯今諸侯失柄大夫專之益見其衰亂也二
十七年晉士鞅宋樂祁犁衞北宫喜曹人邾人滕人會
于扈左云令戍周且謀納公也范獻子取貨於季孫遂
不克納夫成周納公皆義所當為也使諸大夫能力行
之雖二霸之烈無遠過然納公而取賂敗謀卒使昭公
不能復國戍周怠於成功越五歲而始能城之則扈之
會盖假大義之名而忘其實也凡此皆大夫會也
經書會楚七
僖二十一年宋公楚子陳侯蔡侯鄭伯許男曹伯會于
盂宋襄圖霸與楚爭雄而力屈於楚卒不能伉故盟于
鹿上又會于盂宋雖先楚而反受執辱襄公不務德而
欲以力爭是以師敗身衂而莫之救也然盂之會陳蔡
鄭許皆楚之肘腋服属於楚者也宋所挾惟一曹伯而
以敵數國勢之強弱已不等矣其見執於會又誰援哉
宣十五年公孫歸父會楚子于宋十四年楚子圍宋
晉勢微弱歷三時而不能救故公孫歸父會楚子以平
之夫諸侯服從中國唯宋魯二公可賴以終始無貳不
苟於從夷今邲之戰晉師一敗於楚而諸侯已不堪難
攝衣從之雖不叛晉如魯宋者猶為交會修平俛首南
服况他國乎經書此甚疾楚之復會且惡魯之從楚也
成二年公會楚公子嬰齊于蜀景公繼立晉業中微
楚人蔑之謂晉與諸侯不足力爭故自邲之戰敗晉之
後積數年間楚無有與諸侯盟會者及是年晉以鞌之
戰勝齊霸威小振始慮晉之復興謂者齊之強國獨受
其師盟魯宋諸君將奔走焉而不暇矣於是始於力爭
諸侯要魯而會之魯以晉雖敗齊猶慮其不能久制齊
也使齊一日抗晉則必釋憾於我晉勢稍衰則無以我
援是以因結楚會尋晉宋之好且虞晉之不競也襄
二十七年叔孫豹會晉趙武楚屈建蔡公孫歸生衞石
惡陳孔奐鄭良霄許人曹人于宋按經未有晉楚同好
會者至是悼公没平公即位也夫晉德浸衰畏楚為患
勢不能敵始欲結盟會以苟安中國而已然自是之
後夷狄強橫控中國之喉襟晉既與合好修成而力之
不勝雖欲角敵而不可得故昭元年叔孫豹會晉趙武
楚公子圍齊國弱宋向戍衞齊惡陳公子招蔡公孫歸
生鄭罕虎許人曹人于虢復尋宋會而愈見䙝於夷狄
矣夫宋之會挈中國以從楚者不過衞鄭兩國而已至
是則齊宋大國亦來聽命用見楚勢愈強晉愈不敵也
至四年楚子蔡侯陳侯鄭伯許男徐子滕子頓子胡
子沈子小邾子宋世子佐淮夷會于申則楚軒然主會
晉不復爭中國之柄倒持於楚夷狄之横前未有也天
下之事必謹於始始之不謹而救其末流則無及矣平
公之會楚姑苟安以圖目前之計而不知豺狼之心可
挫可辱而不可誘以禮文遂使楚人乘此得逞卒攘中
國之權終春秋晉不復興其患實起於宋之會也九
年叔弓會楚子于陳六年叔弓如楚七年公如楚至是
年叔弓又如楚會魯所以事楚如此者以當時晉霸衰
陵不能與楚爭故魯逃晉而歸之也夫魯自成至昭三
與楚會大抵度晉之衰不足以保已慮楚為患不得已
而依之然則從夷之罪不專在魯抑晉之不德有以使
之也凡此皆會楚始終也
經書會吳九
成十五年叔孫僑如會晉士燮齊高無咎宋華元衞孫
林父鄭公子鰌邾人會吳于鍾離襄五年仲孫蔑衞孫
林父會吳于善道是年秋公會晉侯宋公陳侯衞侯鄭
伯曹伯莒子邾子滕子薛伯齊世子光吳人鄫人于戚
十年公會晉侯宋公衞侯曹伯莒子邾子滕子薛伯杞
伯小邾子齊世子光會吳于柤十四年季孫宿叔老會
晉士匄齊人宋人衞人鄭公孫蠆曹人莒人邾人滕人
薛人杞人小邾人會吳于向凡此五者皆吳會諸侯也
盖吳自成七年伐郯始見於經是年入州來其勢浸盛
時晉方與楚爭鄭欲結吳為援故以士燮率諸侯大夫
就會吳于鍾離夫以中國會勾吳諸侯之恥也在二霸
時非無楚患然其所以禦楚者合諸侯修盟會厲兵威
以攘却之而已未聞求援於荆楚也厲公雖病楚之強
而不能遵紹二霸如當時之盛而區區援吳師以抗強
楚安得不長其驕暴哉故自成十五年會鍾離始起強吳
驕橫之端至襄五年魯衞兩國會之諸侯復會于戚十年
又會于柤十四年又會于向訖悼公世歲循其轍而不
改焉夫鍾離之會經雖書會然皆中國大夫其勢未甚
屈也至善道之會則魯衞兩國大夫而不及於諸侯戚
之會雖皆列國諸侯尚能致吳人聽命于會猶存中國
之分也至柤之會則親屈盟主合諸侯之衆就會強夷
其陵慢屈辱至此甚矣至向之會則又以大夫從之上
自諸侯下及大夫皆委身交好恬不為恥是又見中國
之微也大抵春秋之法疾僭竊誅首惡其最嚴者厲公
會于鍾離開強吳之禍其流及於黃池之會吳子遂霸
中國夫當吳楚之盛鴟張虎踞摶噬中原晉之二君雖
未能挫其鋒刃芟夷而剪滅之苟能力為之隄障則其
末流之患未必如是之遽也雖然平厲二公固無足多
稱若悼公在位攘楚服鄭蕭魚之會去重耳無幾亦與
吳會何也盖楚自莊公以來横行中國至襄之時大勢
已衰矣吳自成入春秋止有伐郯入州來之文勢焰方
熾兵師未衂以承晉厲景之餘區區禦楚不暇又益以
方張之吳苟非假禮文之好優柔其暴氣籠絡其驕心
則吳楚交横中國其淪胥矣然則悼公之會吳亦勢有
所不得已也哀六年叔還會吳于柤七年公會吳于鄫
十二年公會于槖臯此吳三會魯國也按經前未有魯
獨會吳之文至哀公時始三會之者是時齊晉並衰楚
亦隨弱罕見於經所以威諸侯者唯吳一國而已矣魯
以吳強且無大國之援於是荐往會之盖欲深結其好
苟紓目前之難也嗚呼自吳敗齊于艾陵晉亦震恐至
十三年黃池之會吳子偃然雄霸諸侯魯晉從之中國
盡制於夷狄矣故經書公會晉侯吳子于黃池獨書晉
侯正傷晉之弱不能抗吳而反制於吳也夫以申之會
雖楚子為主然當時齊晉不從楚所會者不過蔡陳鄭
小國而已至此黃池之會雖晉之強亦俛仰以聽命中
國至此不可復振矣此聖人所以未幾而絶筆也雖然
楚之會莫盛於申而其衰也亦起於申之會吳之會莫
盛於黃池而其亡也亦自於黃池之會盖盛極必衰興
極必亡古今之常理使中國之君當其雄盛不能持滿
居勝猶及於敗况蕞爾荆蠻侵奪中原一旦得志加以
楚靈之驕暴夫差之侈汰其不滅亡何待耶凡此吳楚
之會也
經書如會者三
僖二十八年晉侯盟于踐土陳侯如會襄三年陳侯使袁僑
如雞澤襄七年鄭伯髠頑如會夫書如會皆以中國隆
盛遠來從服也然踐土之盟陳侯親來如會經不書與
陳侯盟至雞澤之會使袁僑來則叔孫豹及諸侯之大
夫盟之何也盖重耳之霸威於悼公雞澤之盟不逮踐
土重耳威震強楚信服諸侯於其來也不屈霸主之尊
特為陳侯而盟雖不盟陳侯而陳侯亦不敢叛去故歷
襄至靈純於服晉者幾三十年則其畏服之心如此其
久也悼公勉強興霸扶持故業雞澤之會僅致陳之大
夫悼公以得陳為主且懼其復失故於袁僑之來須盟
以結之觀是盟之後不踰四年鄬之會遂畏楚而逃歸
雖悼公大合諸侯舉師旅戍之救之卒不足以得陳則
其服陳之功去重耳遠矣至鄭伯如會則以卒故書義
無可論此經書如會之旨也
經書夫人及内女會者六
莊二年夫人姜氏會齊侯于禚七年夫人姜氏會齊侯
于防又冬會齊侯于榖僖十一年公及姜氏會齊侯于
陽榖十七年夫人姜氏會齊侯于卞此夫人會也二十
七年公會杞伯姬于洮此内女會也夫以襄公三會姜
氏皆以淫汚之行也亂人倫而逆天理詩人嘗刺之矣
至若小白兩會姜氏則雖無襄之惡然婦人迎送不出
門見兄弟不踰閾小白身為霸主遠會姜氏于外魯公
不嚴内外之分不見文姜之惡而以夫人遠出為會皆
非禮也故經書公會齊侯姜氏以参譏之至伯姬之會
按二十五年伯姬歸于杞故二十七年公會之于洮杜
以伯姬為莊公之女左譏其非諸侯之事夫莊公雖敦
父之愛出會伯姬然諸侯非民事不舉公之會於父子
之恩則得矣其如禮何是以春秋亦書以譏之也
總論
夫總諸侯以論之霸主之會齊莫盛於陽榖晉莫盛於
蕭魚其最不善者桓之時莫盛於稷襄之時莫盛於澶
淵陽榖之會服江黃蕭魚之會純服鄭攷之前後無與
比者實春秋非常之功也至稷之會成宋督之惡澶淵
之會背歸宋之財其不信不義甚矣故經特書所會之
事曰成宋亂曰宋災故者顯著其惡也嗟夫列國之會
其盛如此而合於義者不過一二數然則當時諸侯大
夫所以修會之意果何為哉宜乎春秋屢書而不隠
春秋比事卷十三終
