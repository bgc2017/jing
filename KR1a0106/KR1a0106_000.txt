周易易簡說易類
提要
(臣)等謹案周易易簡說三卷明高攀龍撰攀
龍字雲從無錫人萬歷己丑進士官至左都
御史贈太子少保兵部尚書諡忠憲事蹟具
明史本傳是書詮解易義每條不過數言自
序云其知易知其能簡能易簡而天下之理
得又曰五經注于後儒易注于夫子說易者
明夫子之言而易明矣是其著書大旨也攀
龍之學出入朱陸之間故以心言易然其說
曰天下有非易之心而無非心之易是故貴
于學也學也者知非易則非心非心則非易
易則吉非易則凶悔吝云云則其說主于學
易以檢心非如楊簡王宗傳等引易以歸心
學引心學以歸禪學務屏棄象數離絶事物
遁于恍惚窅冥以為不傳之秘也是固不得
謂以心言易為攀龍之失矣乾隆四十六年
十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周易易簡說原序
夫易豈難知者乎哉豈難能者乎哉天高地下萬物散
殊八者流動充滿于吾前吾于其中具形而為一物天
地之八者未嘗不備于吾吾之八者未嘗不充塞于天
地靜而成象動而成占成象者退藏而為密成占者神
明焉而為德吉凶悔吝如日月之彰彰焉而冥行者不
知也聖人惻然患之莫能致力則以易示之又詔之曰
占故曰易者卜筮之謂也卜筮者占之謂也靜而不密
則不占動而不得則不占至將有為也將有行也問之
以蓍則卜筮之一事云爾謂蓍不足以盡占可謂占不
足以盡易不可雖然不見易而能知者鮮矣則謂蓍為
占也亦宜于何見易曰易無之而非是識其無之而非
是無之不可見易也然果何物也曰吾之心也天下有
非易之心而無非心之易是故貴于學學也者知非易
則非心非心則非易也易則吉非易則凶悔吝其知易
知其能簡能易簡而天下之理得矣于是作易簡說夫
五經註于後儒易註于夫子說易者明夫子之言而明
易矣
