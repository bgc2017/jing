尚書註考書類
提要
(臣)等謹案尚書註考一卷明陳泰交撰朱彝
尊經義考載陳氏泰來尚書註考一卷註曰
未見又註泰來字長水平湖人萬歴丁丑進
士官至禮部精膳司員外郎案明吳永芳嘉
興府志載陳泰交字同倩萬歷中國子監生
所著有尚書註考與經義考迥異然經義考
引項臯謨之說稱同倩治尚書作註考云云
明出泰交之字則知彝尊未見其書誤以泰
交為泰來書矣其書皆考訂蔡沈書傳之訛
謂有引經註經不照應者三條又有同字異
解者三百二十三條皆直錄註語不加論斷
其同字異解者一字或有數義抉摘未免過
嚴其不照應三條如凡厥正人引惟厥正人
為證曰若稽古帝堯引越若來為證德懋懋
官引時乃功懋哉為證則前後顯相矛盾誠
為蔡氏之疎略矣馬明衡尚書疑義袁仁砭
蔡編頗以典制名物補正蔡傳之闕悞泰來
此書則惟較量於訓詁之間而所謂訓詁異
詞者又皆以矛攻盾未及博援古義證以舊
文故為少遜於二家然釋事釋義二者相資
均謂之有功蔡傳可也乾隆四十六年十二
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
