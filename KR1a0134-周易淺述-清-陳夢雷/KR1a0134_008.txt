周易淺述卷八
翰林院編修陳夢雷撰
說卦傳
第一章言聖人因理數之自然而立揲蓍求卦之法
使學者安於義命也
昔者聖人之作易也幽贊於神明而生蓍
幽贊神明猶言贊化育也天下和平王道得而蓍生
長丈其叢滿百莖伏羲非因有蓍而後畫卦盖因生
蓍而用之以求卦也
參天兩地而倚數
天圓地方圓者徑一而圍三三各一竒陽道常饒故
天用其全參天而爲三方者徑一而圍四四合二偶
陰道常乏故地用其半兩地而為二數皆倚此而起
故揲蓍三變之末其餘三竒則三三而九三偶則三
二而六兩二一三則為七兩三一二則為八三竒爲
乾爲老陽三偶爲坤爲老陰二竒一偶爲巽離兌爲
少陰二偶一竒爲震坎艮爲少陽此立卦生爻之本
是數倚此而起也
觀變於陰陽而立卦發揮於剛柔而生爻
揲蓍先有爻而後有卦此先言卦而後言爻就聖人
作易言之也在造化曰陰陽就人事曰剛柔數既形
矣卦斯立焉聖人因其變之或九或七而爲陽因其
變之或六或八而爲陰變至十有八而成卦聖人无
與也特觀其變而立之爾卦旣立矣爻斯生焉聖人
因其數之陽而發明其爲爻之剛因其數之陰而發
明其爲爻之柔聖人无與也特發揮其義爾
和順於道德而理於義窮理盡性以至於命
此言聖人作易之極功也吉凶消長之道易皆和順
從容無所乖逆默契其本原之謂也理於義又就其
細者析言之隨事皆得其條理應變合宜之謂也和
順於道德體也理於義用也窮理以知言盡性以行
言易書於天下之理无所不備而能盡人物之性而
自合於天道也理必窮之性必盡之天命但可言至
則自然之謂也易之妙皆因天地之自然如此
右第一章
第二章言易具三才之道故有取於六爻而因筮求
卦者當盡人道以合乎天地也
昔者聖人之作易也將以順性命之理是以立天之道
曰陰與陽立地之道曰柔與剛立人之道曰仁與義兼
三才而兩之故易六畫而成卦分陰分陽迭用柔剛故
易六位而成章
理在人爲性在天地爲命天无陰陽則氣機息地无
剛柔則地維墜人无仁義則人道滅而禽獸矣故曰
立天立地立人陰陽以氣言剛柔以質言仁義以理
言仁體剛而用柔屬乎陽義體柔而用剛屬乎陰兼
三才而兩之以全體言則上兩畫爲天五陽而上陰
中兩畫爲人三仁而四義下兩畫爲地初剛而二柔
以兩卦分言則上與三爲天三陽而上陰五與二爲
仁五仁而二義四與初爲地四柔而初剛分陰分陽
以位言初三五爲陽二四上爲陰陰陽各半故曰分
迭用柔剛以爻言柔六剛九也陽位剛爻居柔爻亦
居陰位柔爻居剛爻亦居經緯錯綜粲然有文所謂
成章也人負陰陽之氣以有生肖剛柔之質以有形
具仁義之理以成性亦具三才之道分陰陽用柔剛
以斷吉凶成亹亹而盡仁義之道則性命之理在天
地者皆在吾心矣
右第二章
第三章就伏羲先天圓圖而言其對待之體復即卦
氣之流行而分其左右之順逆也
天地定位山澤通氣雷風相薄水火不相射八卦相錯
此伏羲先天圓圖八卦之位也乾南坤北天居上地
居下兩儀之位也艮爲山居西北兌爲澤居東南通
氣者澤氣升於山爲雲爲雨山氣通於澤爲水爲泉
也震爲雷居東北巽爲風居西南相薄者勢相廹也
雷迅而風益烈風激而雷益迅也離爲日居東坎爲
月居西不相射者水得火以濟其寒火得水以濟其
熱不相滅息也先天八卦之位如此皆陰陽相對而
居故曰八卦相錯也重爲六十四卦爲圓圖其位亦
然其左以震離兌乾爲主與八卦相錯爲自復至乾
三十二陽卦其右以巽坎艮坤爲主與八卦相錯爲
自姤至坤三十二陰卦也
數往者順知來者逆是故易逆數也
此就圓圖卦氣之行凖之横圖卦畫之序從中而分
其左右之順逆也覆數已生之卦爲順豫推未生之
卦爲逆天道運行爲四時八節以冬至夏至爲樞紐
圓圖配八節之運行以姤復二卦爲樞紐天道左旋
故圓圖配八節皆左旋萬事出於心故圖自中起天
開於子故卦始於復天道運行始於陽陽生於極陰
故坤生復爲陽始冬至配之盡震宫八卦至明夷立
春配之盡離宫八卦至於臨春分配之盡兌宫八卦
至於泰立夏配之盡乾宫八卦至於乾陽極陰生得
姤卦夏至配之盡巽宫八卦至於訟立秋配之盡坎
宫八卦至於遯秋分配之盡艮宫八卦至於否立冬
配之盡坤宫八卦至於坤陰極陽生又爲復卦復至
乾由震四而離三而兌二而乾一皆得已生之卦如
從今日計往日順而易知也自姤至坤由巽五而坎
六而艮七而坤八如今日預推明日逆而難知也然
以横圖觀之則自乾一而兌二而離三而震四而巽
五而坎六而艮七而坤八皆預推之是皆逆也逆所
以知來故易皆逆數也以其位言之則對待有順有
逆以其數論之則皆逆而可以知來先天圓圖之妙
如此
右第三章
第四章言先天方圖之位六子之用統於乾坤而造
化流行有生長收藏之功也
雷以動之風以散之雨以潤之日以晅之艮以止之兌
以說之乾以君之坤以藏之
動則物萌散則物解二者生物之功潤則物滋晅則
物舒二者長物之功止則物成說則物遂二者收物
之功君則物有所歸藏則物有所息二者藏物之功
雷動風散乾坤初爻相易爲震巽也雨潤日晅中爻
相易爲坎離也止之說之終爻相易爲艮兌也此六
子生物之序也然六子致用主於乾而動歸於坤而
藏此又父母之功也故以乾坤終之自動至晅物之
出機自止至藏物之終機出无於有氣之行也故以
象言入有於无質之具也故以卦言先天方圖中始
震巽而始終於乾坤蓋陽生於北而極於南陰生於
南而極於北天之道也圓圖法天故乾南坤北也陽
始於東北而盛於西北陰始於西南而盛於東南地
之道也方圖法地故乾西北而坤東南也乾坤初爻
相易而爲震巽故震巽居中爲物之始生中爻相易
爲坎離故次外坎離爲物之方長終爻相易爲艮兌
故次外艮兌爲物之所收終則乾居西北坤居東南
以藏之以其位之尊卑而言則宜先乾坤而後六子
以造化之流行而言故先言六子而統於乾坤此方
圖之位具造化流行之妙也
右第四章
第五章言文王後天八卦之位
帝出乎震齊乎巽相見乎離致役乎坤說言乎兌戰乎
乾勞乎坎成言乎艮
此文王後天八卦之位此節言八卦之流行也帝者
天之主宰出者發露之謂震居東方於時爲春三陽
開泰萬物從此發生則帝卽從此出矣齊相見致役
以下皆帝也齊者畢達之謂巽居東南春夏之交萬
物畢達矣尚有未盡生者彼此未得相見也離居南
方於時爲夏則明盛可見矣致猶委也委役於萬物
无不養也坤居西南夏秋之交萬物皆養於土得向
實也說者物形至此充足而說兌居西方於時爲秋
物至此充足可說也戰者陰極陽剥疑而戰也乾居
西北秋冬之交戰乎乾非與乾戰言陰陽戰於乾之
方也勞去聲慰勞之意坎居北方於時爲冬萬物歸
藏於内而未息也成言者陽氣至此成終而成始艮
居東北冬春之交止乎此矣復出乎震不終止也此
皆萬物生成之序然生之成之必有主宰之者故謂
之帝此就八卦之流行言之也
萬物出乎震震東方也齊乎巽巽東南也齊也者言萬
物之潔齊也離也者明也萬物皆相見南方之卦也聖
人南面而聽天下嚮明而治蓋取諸此也坤也者地也
萬物皆致養焉故曰致役乎坤兌正秋也萬物之所說
也故曰說言乎兌戰乎乾乾西北之卦也言陰陽相薄
也坎者水也正北方之卦也勞卦也萬物之所歸也故
曰勞乎坎艮東北之卦也萬物之所成終而所成始也
故曰成言乎艮
上言帝此節言萬物之隨帝以出入蓋帝之出入不
可見而爲物者可見故又以物言之以見八卦流行
生物之功也離明以德言八卦之德可推坤地坎水
以象言八卦之象可推兌秋以時言八卦之時可推
聖人象八卦之義以治天下不獨取諸離亦舉一可
通其餘也坤於方不言西南坤土之用不止於西南
也上言致役於坤此言致養者蓋上言帝坤臣也帝
君也君之於臣役之而已此言萬物則坤母也萬物
子也母之於子則无所不養也乾曰陰陽相薄者九
十月之交陰盛陽微陰疑於陽必戰坤之上六亦言
龍戰於野者此也上言帝之所乘此言萬物之所主
觀此而後天八卦之義可見矣蓋以其方位言之則
坎離者天地之大用得乾坤之中氣故離火居南坎
水居北也震動也物生之初故居東兌說也物成之
後故居西此四者居於四正也震木巽亦木震陽木
而巽陰木故巽居東南己之位也兌金乾亦金兌陰
金而乾陽金故乾居西北亥之方也坤艮皆土坤陰
土艮陽土坤居西南艮居東北者所以均旺於四時
也此四者居於四隅也以其流行之序言之則以震
巽離坤兌乾坎艮爲次蓋春爲木震巽屬木木生火
夏爲火故離次之夏而秋火克金者也火金之交有
坤土焉則火生土土生金克者又順以相生秋爲金
兌乾屬金金生水冬爲水故坎次之冬而春水生木
者也水木之交有艮土焉木克土土克水生者又逆
以相克土金順以相生所以爲秋之克水土逆以相
克所以爲春之生生生克克變化无窮而皆有帝以
宰之此後天之妙也
右第五章
第六章去乾坤而專言六子以見神之所爲前卽文
王卦次以明四時之序後卽伏羲卦次以明對待之
偶蓋總先後天二圖言之以見不可偏廢也
神也者妙萬物而爲言者也動萬物者莫疾乎雷撓萬
物者莫疾乎風燥萬物者莫熯乎火說萬物者莫說乎
澤潤萬物者莫潤乎水終萬物始萬物者莫盛乎艮故
水火相逮雷風不相悖山澤通氣然後能變化旣成萬
物也
此去乾坤專言六子由後天流行之用而推本於先
天對待之體也以主宰言曰帝以功用言曰神八卦
各有所在神无在无不在故曰妙萬物乾坤合而爲
神言神則乾坤皆在其中去乾坤而專言六子見六
子之爲皆乾坤之爲也五卦皆言象艮獨不言者終
始萬物不係於山也文王後天卦次順四時之序而
兌震以長男合少女艮巽以長女合少男則非其偶
陰陽不相對待則无由生成萬物矣故此章先欲言
神運萬物之妙卽文王卦次以明四時之流行後則
推原其體必由陰陽對待各得其偶故又本於先天
之卦以見陰陽交合之妙而後有此變化之神蓋合
先天後天之妙總言之也
右第六章
第七章言八卦之性情
乾健也坤順也震動也巽入也坎䧟也離麗也艮止也
兌說也
此節言八卦之性情因下文欲言其象先别其性情
如此蓋象者其似性情者其眞也性者其本體情者
其作用也乾純陽剛故健坤純陰柔故順震一陽生
二陰之下剛而進故動坎一陽在二陰之中剛爲陰
所掩故䧟艮一陽出於二陰之上无所往矣故止巽
一陰藏於二陽之下順而伏故入離一陰在二陽之
中順而附故麗兌一陰在二陽之上順而見故說然
乾健坤順震坎艮三陽卦皆從健巽離兌三陰卦皆
從順健則能動順則能入此震巽所以爲動爲入也
健遇上下皆順則必溺而䧟順遇上下皆健則必附
而麗此坎離所以爲䧟爲麗也健極於上前无所往
必止順見於外情有所發必說此章以八字斷八卦
之德下章乃依類而分言之自此以下乃以陰陽純
卦及初中終爲序不用先天後天之序也
右第七章
第八章遠取諸物之象
乾爲馬坤爲牛震爲龍巽爲雞坎爲豕離爲雉艮爲狗
兌爲羊
此章言遠取諸物者如此馬健行而不息其蹄圓故
乾爲馬牛順而載重其蹄析故坤爲牛龍潛於淵在
重陰之下與地雷同其動奮故震爲龍雞羽屬能飛
其性則入而伏知時而善應鳴於丑半重陽之時又
其行則首動於前足動於中身不動而隨其後能動
象二陽在前不動象一陰在後故巽爲雞豕主汙濕
其性趨下前後汚濁中心剛躁故坎爲豕雉性耿介
中心柔懦而外文明故離爲雉狗外剛内媚止於人
而能止人故艮爲狗羊外柔說羣而中剛狠故兌爲
羊此章取象於經有不盡合者周公以乾爲龍夫子
以爲馬文王以坤爲牝馬夫子以爲牛變通以觀可
悟而不可執八者之中乾馬兌羊巽雞離雉與卦爻
間有合者如大畜乾爻稱馬大壮似兌稱羊中孚巽
爻稱雞鼎三應離稱雉暌互坎稱豕是也至坤牛震
龍艮狗皆夫子所自取善觀之則萬物无非卦也
右第八章
第九章言近取諸身之象
乾爲首坤爲腹震爲足巽爲股坎爲耳離爲目艮爲手
兌爲口
此言近取諸身者首會諸陽尊而在上腹藏諸陰大
而容物足在下而動股兩垂而下耳輪内䧟陽在内
而聰目睛附外陽在外而明手動在前口開於上此
一身之合於八卦者也近取諸身者六子皆反對遠
取諸物者六子皆以序對四者易而坎離不易也首
以君之腹以藏之足履於下爲動手持於上爲止股
下岐而伏口上竅而見耳外虚目内虛各以反對也
在物乾坤與二少皆取走二長二中一走一飛龍者
走之飛雞者飛之走各以序對也夫子此章取象坤
爲腹與明夷六四同巽爲股與咸九三互體同兌爲
口與咸上六同餘亦多自取鮮所合者其取義本先
儒所解如此而有可疑者旣言足又言股於面獨不
言鼻按麻衣易謂艮爲鼻巽爲手鼻者面之山風能
鼓舞萬物手之所以舞也其說似亦可參
右第九章
第十章又卽八卦而見其有父母男女之義也蓋文
王有父母六子之說故孔子發明之也
乾天也故稱乎父坤地也故稱乎母震一索而得男故
謂之長男巽一索而得女故謂之長女坎再索而得男
故謂之中男離再索而得女故謂之中女艮三索而得
男故謂之少男兌三索而得女故謂之少女
索求也本義揲蓍以求爻後朱子語錄謂不當作揲
蓍大概陽先求陰則陽入陰中而爲男陰先求陽則
陰入陽中而爲女乾求於坤而得震坎艮坤求於乾
而得巽離兌一二三者以其畫之次序言以初中終
三畫取長中少之序也三男本坤體各得乾之一陽
而成男陽根於陰也三女本乾體各得坤之一陰而
成女陰根於陽也天地生萬物而人爲貴故以父母
男女言之然萬物亦皆有牝牡雌雄長少之分則言
人而物亦在其中矣此卦畫已成之後見有此象猶
之前後取象不可以謂之二字謂畫此卦以象人也
右第十章
第十一章廣八卦之象不必盡合於經多夫子所自
取也
乾爲天爲圜爲君爲父爲玉爲金爲寒爲冰爲大赤爲
良馬爲老馬爲瘠馬爲駁馬爲木果
純陽至健爲天陽體動爲圜又天之體也居上覆下
尊无不統君也乾知大始又生六子父也其德至粹
爻剛而位以柔相濟玉也純剛金也金故寒而位西
北卦氣又立冬也冬水始冰寒之凝陰之變而剛者
也盛陽之色又四月在夏故爲大赤坎一陽在中爲
赤乾純陽故赤曰大别於坎也馬曰良老瘠駁純陽
无陰異於震坎陰陽相雜之馬也良健之善者老健
之久者瘠多骨少肉健之堅強者駁鋸牙食虎豹健
之威猛者又駁馬之色不純純極而駁生也圓而在
上以實承實故爲木果異於艮之果蓏剛下有柔也
又荀爽九家易解此下有爲龍爲直爲衣爲言言
字宜作玄
坤爲地爲母爲布爲釜爲吝嗇爲均爲子母牛爲大輿
爲文爲衆爲柄其於地也爲黑
積陰於下故爲地物資以生故爲母動闢而廣旁有
邊幅而中寬平故爲布又地南北經而東西緯亦布
象也釜虚而容物金質生於土受模冶而成有效法
之義故爲釜静翕而不施陰性吝嗇女子小人未有
不吝嗇者也吝嗇者翕之守均者闢之敷其勢均平
而无偏陂其德則生萬物而无私均也順之極而生
物相繼故爲子母牛厚而載物爲大輿坎二畫虚爲
輿而不大坤三畫虚言大以别於坎也坤畫偶又物
生於地至雜故爲文偶畫多故爲衆有形可執持成
物之權故爲柄又在下而承物於上凡執持之物其
本着地者柄也地之土色有五黑者極陰之色也
又荀九家有爲牝爲迷爲方爲囊爲裳爲黃爲帛爲
漿
震爲雷爲龍爲玄黃爲旉爲大塗爲長子爲决躁爲蒼
筤竹爲萑葦其於馬也爲善鳴爲馵足為作足為的顙
其於稼也為反生其究為健為蕃鮮
陰閉而陽奮於下爲雷陽在下動爲龍乾坤始交生
震故兼天地之色得乾初畫爲玄得坤中畫上畫爲
黃雜而成蒼色也陽氣始施爲旉又花蔕下連而上
分爲花也一竒動於内二偶開通前无壅塞萬物畢
出故爲大塗也一索得男長子也陽生於下上進决
陰而躁動也蒼深青色筤竹之美者竹之筠也萑荻
葦蘆竹與蘆葦皆下本實而上虛也上畫偶開出聲
又陽氣始亨故馬善鳴也左足白曰馵震居左也足
超健曰作下畫一陽動也的顙額有旋毛中虚射者
之的言上畫之虚也稼諸穀之類萌芽自下而生反
勾向上陽剛動於下也陽長必終於乾故究爲健蕃
生鮮美春生之草下一根而開葉於上也按荀易
下有爲玉爲鵠爲鼓
巽爲木爲風爲長女爲䋲直爲工爲白爲長爲高爲進
退爲不果爲臭其於人也爲寡髮爲廣顙爲多白眼爲
近利市三倍其究爲躁卦
木幹陽而根陰又物之善入者莫如木也陰凝於下
陽發於外周旋不舍則爲風又氣之善入者莫如風
也坤始交於乾而得巽長女也䋲紏木之曲而取直
者工引䋲之直而制木者巽德之制故爲䋲直爲工
也巽少陰故於色爲白木下入而上升故爲長爲高
又長者風之行高者木之性也陰性多疑盤旋於二
陽之下又風行无常或東或西故爲進退不果也陰
伏二陽之下氣鬱不散故爲臭陽盛於上陰血不升
故爲寡髮二陽在上陽氣上盛故爲廣顙眼白爲陽
黑爲陰反離之黑在下而白居中故多白眼也陽義
陰利陰主於内近利之至如賈之得利三倍也三爻
皆變則爲震之决躁故究爲躁卦也然震變乾變上
二畫而已巽不言中上之變爲坤而以三畫盡變爲
震者蓋陰欲變爲陽陽又欲變爲純陽此又聖人扶
陽抑陰之意也荀易有爲楊爲鸛
坎爲水爲溝瀆爲隱伏爲矯輮爲弓輪其於人也爲加
憂爲心病爲耳痛爲血卦爲赤其於馬也爲美脊爲亟
心爲下首爲薄蹄爲曳其於輿也爲多眚爲通爲月爲
盗其於木也爲堅多心
一陽在内而明二陰在外而䧟故爲水溝瀆所以行
水水流而不盈陽畫爲水二陰夾之故曰溝瀆陽居
中而无陰以蔽之則見而不隱陽在陰下得時則起
而不伏坎陽䧟陰中而包之故爲隱伏水勢曲直方
圓唯勢之利因人所導故爲矯輮弓蓋二十八蔽車
之上輪輻三十六運車以行皆矯輮所成也陽䧟陰
中心危慮深故加憂心耳皆以虚爲體坎中實故爲
病爲痛離火在身爲氣坎水在身爲血血運於身猶
水之行於天地間也得乾中畫之陽故爲赤而不大
也坎中畫陽故爲馬爲美脊剛在内而躁故爲亟心
上柔故首下而不昂下柔故蹄薄而不厚也曳亦下
之弱者柔不任重故在輿爲多眚坤輿行於平地則
安坎多險䧟阻礙也通者水之性坎維心亨也月者
水之精盗者隱伏而險剛在中故在木爲堅多心也
按荀易又有爲宫爲律爲可爲棟爲叢棘爲狐爲
蒺藜爲桎梏
離爲火爲日爲電爲中女爲甲胄爲戈兵其於人也爲
大腹爲乾卦爲鱉爲蠏爲蠃爲蚌爲龜其於木也爲科
上槁
離者麗也火麗木而生又内暗外明故爲火日火之
精也陰麗陽而明又有火光故爲電坤再交於乾故
爲中女剛畫在外爲甲胄火銳於上爲戈兵中虚有
容爲大腹又得坤之中爻也火熯燥故爲乾卦外剛
内柔故爲鱉蠏蠃蚌龜又鱉性静取中畫之柔蠏性
躁取上下二畫之剛蠃取善麗之象蚌取中虚之象
龜取文明之象科上槁一作科空也木中空上必枯
槁一曰科非木科巢之附於木上者科中虚有離象
上槁者科上之木乾燥如鵲巢以木枝結搆而成者
二說雖不同皆於離象可通按荀易有爲牝牛
艮爲山爲徑路爲小石爲門闕爲果蓏爲閽寺爲指爲
狗爲鼠爲黔喙之屬其於木也爲堅多節
静以止者山也徑者路之小艮爲震之反體高山之
上成蹊非如平地之大塗也剛在坤土之上象山頂
高處之小石若坎剛在坤土之中則平地土中之大
石矣闕者門之出入處上畫連亘中二畫雙峙而虚
似門闕也果木實蓏草實乾純剛爲木果艮一剛二
柔故爲果蓏震爲旉草木之始艮爲果蓏草木之終
果蓏能終又能始故於果蓏爲切閽掌王宫之中門
之禁止物之不應入者寺掌王之内人及宫女之戒
令止物之不得出者手以止物而用以止者在指又
諸陽之末骨之外見者也鼠黔喙皆前剛也黔鉗通
山居之獸齒牙如鐡能食生物又鳥亦善以喙止物
者也堅多節亦剛在外也按荀易有爲鼻爲虎爲
狐麻衣易亦以艮爲鼻朱子曰鼻者面之山管輅嘗
言之
兌爲澤爲少女爲巫爲口舌爲毁折爲附决其於地也
爲剛鹵爲妾爲羊
澤者水之聚二陽沉於下一陰見於上坎壅成澤也
巫以言語說神者兌上折口象故爲巫爲口舌金氣
始殺條枯實落故爲毁折柔附於剛剛乃决柔故爲
附决陰在上皆有决義震陽動故躁兌陰說故附决
躁者有所去以達其怒附决者始雖親而動不免於
去也陽在下爲剛陰在上爲鹵剛鹵之地不生物鹵
者水之死氣也坎水絶於下而澤見於上則爲鹵鹵
暫熯而乾乾而復潤天下之潤者莫久焉然不生物
以氣之在外也少女從娣故爲妾内狠外說故爲羊
按荀易有爲常爲輔頰前章以八卦象八物此章
又推廣以盡萬物之情其中有相對取象者如乾天
坤地之類是也上文乾爲馬此則爲良馬老馬瘠馬
駁馬良取其德老取其知瘠取其骨駁取其力皆取
其健也上文坤爲牛此則爲子母牛取其生生有繼
兼取其順也乾爲木果結於上而圓坤爲大輿載於
下而方震爲决躁巽爲進退爲不果剛柔之性也震
巽獨以其究言剛柔之始也坎内陽外陰水與月則
内明外暗離内陰外陽火與日則内暗外明坎中實
故於人爲加憂爲心病爲耳痛離中虚故於人爲大
腹艮爲閽寺爲指陽之止也兌爲巫爲口舌陰之說
也有相反取象者震爲大塗反而艮則爲徑路大塗
陽闢乎陰无險阻也徑路陽阻而下陰不能闢也巽
爲長爲高反而兌則爲毁折長且高者陽之上達毁
而折者陰之上窮也有相因取象者乾爲馬震得乾
之初之馬故於馬爲善鳴馵足作足的顙震陽下而
陰上也坎得乾中爻之馬故爲美脊亟心下首薄蹄
曳坎陽中而陰外也善鳴似乾馬之良美脊似乾馬
之瘠作足陽下而健薄蹄者陰下而弱也坤爲大輿
坎爲輿爲多眚坤中虚而力能載坎中滿而下无力
也巽爲木幹陽而根陰也坎中陽故於木爲堅多心
艮上陽故於木爲堅多節離中虚故於木爲科上槁
震爲旉乾爲木果艮爲果蓏震之一陽花之敷乾之
三陽果之結果蓏則陽上而陰下也有一卦之中自
相因取象者坎爲隱伏因而爲盗巽爲䋲直因而爲
工艮爲門闕因而爲閽寺兌爲口舌因而爲巫有不
言而互見者乾爲君以見坤之爲臣乾爲圜以見坤
之爲方吝嗇者陰之翕也以見陽之闢均者地之平
也以見天之高爲文者物生於地雜而可見也知其
始於天者不可見矣爲柄者有形之可執也乾之氣
不可執矣離爲乾卦以見坎之爲濕坎爲血卦以見
離之爲氣巽爲臭以見震之爲聲巽離兌三女震爲
長子而坎艮不言者尊嫡也於陽之長者尊之也兌
少女爲妾而巽離不言者少女從嫡爲娣於陰之少
者卑之也乾爲馬震坎得乾之陽皆言馬而艮獨不
言者艮止也止之性非馬也其大略如此他可觸類
而通至於卦象之中有與卦爻相符者如乾天坤地
之類是也有不與卦爻相符者如乾坤稱龍而不必
在震坤屯稱馬而不必在乾之類是也有見於卦爻
而此不載者如漸之鴻中孚之豚魚之類是也有見
於此而卦爻无之者如爲釜爲布爲蠃爲蚌之類是
也若夫大琴謂之離小罍謂之坎此見於他書而易
與說卦又可以類推也至若自坤而降或曰其於地
其於人其於馬於輿於稼於木唯乾不言者蓋物不
足以盡卦則正言爲天爲地之類卦不足以盡物則
言其於人其於馬之類至乾之爲物无不周遍萬物
不足以盡之故无所言焉要之天地之物大而天地
山川微而草木禽蟲君臣父子之倫毛髮爪甲之細
无一不備於卦卽无一不本於太極无一不在於吾
心知此可與言八卦之象矣
右第十一章
以上說卦傳十一章備言卦象卦位疑古者若八
索之書所載有此夫子因筆削之以爲傳也
序卦傳
按序卦韓康伯謂非聖人之藴沙隨程氏謂非聖人
之書朱子辨其不然謂此中事事夾雜无所不有雖
非聖人之精不可謂非聖人之藴也今從程傳分析
其辭見於六十四卦之首則在此註釋可略附諸儒
别論於後
有天地然後萬物生焉盈天地之間者唯萬物故受之
以屯屯者盈也屯者物之始生也物生必蒙故受之以
蒙蒙者蒙也物之穉也物穉不可不養也故受之以需
需者飲食之道也飲食必有訟故受之以訟訟必有衆
起故受之以師師者衆也衆必有所比故受之以比比
者比也比必有所畜故受之以小畜物畜然後有禮故
受之以履履而泰然後安故受之以泰泰者通也物不
可以終通故受之以否物不可以終否故受之以同人
與人同者物必歸焉故受之以大有有大者不可以盈
故受之以謙有大而能謙必豫故受之以豫豫必有隨
故受之以隨以喜隨人者必有事故受之以蠱蠱者事
也有事而後可大故受之以臨臨者大也物大然後可
觀故受之以觀可觀而後有所合故受之以噬嗑嗑者
合也物不可以苟合而已故受之以賁賁者飾也致飾
然後亨則盡矣故受之以剝剝者剝也物不可以終盡
剝窮上反下故受之以復復則不妄矣故受之以无妄
有无妄然後可畜故受之以大畜物畜然後可養故受
之以頥頥者養也不養則不可動故受之以大過物不
可以終過故受之以坎坎者䧟也䧟必有所麗故受之
以離離者麗也
序卦之意有以相因爲序乾坤屯蒙是也有以相反
爲序泰否剝復是也天地間不出相因相反二者始
則相因極必相反也
右上篇
有天地然後有萬物有萬物然後有男女有男女然後
有夫婦有夫婦然後有父子有父子然後有君臣有君
臣然後有上下有上下然後禮義有所錯夫婦之道不
可以不久也故受之以恒恒者久也物不可以久居其
所故受之以遯遯者退也物不可以終遯故受之以大
壯物不可以終壯故受之以晉晉者進也進必有所傷
故受之以明夷夷者傷也傷於外者必反其家故受之
以家人家道窮必乖故受之以睽睽者乖也乖必有難
故受之以蹇蹇者難也物不可以終難故受之以解解
者緩也緩必有所失故受之以損損而不已必益故受
之以益益而不已必決故受之以夬夬者決也決必有
所遇故受之以姤姤者遇也物相遇而後聚故受之以
萃萃者聚也聚而上者謂之升故受之以升升而不已
必困故受之以困困乎上者必反下故受之以井井道
不可不革故受之以革革物者莫若鼎故受之以鼎主
器者莫若長子故受之以震震者動也物不可以終動
止之故受之以艮艮者止也物不可以終止故受之以
漸漸者進也進必有所歸故受之以歸妹得其所歸者
必大故受之以豐豐者大也窮大者必失其居故受之
以旅旅而无所容故受之以巽巽者入也入而後說之
故受之以兌兌者說也說而後散之故受之以渙渙者
離也物不可以終離故受之以節節而信之故受之以
中孚有其信者必行之故受之以小過有過物者必濟
故受之以旣濟物不可窮也故受之以未濟終焉
右下篇
或問易上經三十卦下經三十四卦多寡不均何也
曰卦有正對有反對乾坤坎離頥大過中孚小過八
卦正對也正對不變故反覆觀之止成八卦其餘五
十六卦反對也反對者皆變故反覆觀之共二十八
卦以正對卦合反對卦觀之總而爲三十六卦其在
上經不變卦凡六乾坤坎離頥大過是也自屯蒙而
下二十四卦反之則爲十二卦以十二而加六則十
八也其在下經不變卦凡二中孚小過是也自咸恒
而下三十二卦反之則爲十六以十六而加二亦十
八也其多寡之數未嘗不均也
雙湖胡氏曰文王序卦大扺本先天圖以東西南北
四方正卦乾坤坎離爲上經之始終以西北隅艮東
南隅兌合而爲咸西南隅巽東北隅震合而爲恒四
隅反卦爲下經之始而終之以旣未濟則亦坎離之
交不交也故乾坤坎離四純卦皆居上經震巽艮兌
四純卦皆居下經又以反對爲次雖非伏羲之舊而
先天之圖大旨則備見焉夫子序卦直以卦名發其
次第之義而他則未暇及耳又按吕氏要指曰易變
易也天下有可變之理聖人有能變之道反需爲訟
泰爲否隨爲蠱晉爲明夷家人爲睽此不善變者也
反剝爲復遯爲壯蹇爲解損爲益困爲井此善變者
也文王示人以可變之幾則危可安亂可治特一轉
移間耳後天之學其以人事贊天地之妙歟又嘗合
上下經始終而論之乾坤天地也坎離水火也以體
言也咸恒夫婦也旣未濟水火之交不交也以用言
也上經以天道爲主具人道於其中下經以人道爲
主具天道於其内三才之間坎離最爲切用日月不
運寒暑不成矣民非水火不生活矣心火炎燥而不
降腎水涸竭而不升百病侵陵矣故上下經皆以坎
離爲終焉
按沙隨程氏謂序卦非聖人之書韓康伯謂序卦非
聖人之精藴朱子辨之曰謂序卦非聖人之精則可
非聖人之藴則不可太極生兩儀兩儀生四象此易
之精也序卦无所不有此易之藴也今按横圖圓圖
方圖之序伏羲所由以畫卦也先天之學不待語言
文字者也序卦所云文王所由以作易也後天之學
得語言文字而明者也伏羲之後連山首艮歸藏首
坤則六十四卦之序在夏商已不一文王憂患作易
曲盡天道人事之變皆從卦之名義或取相因或取
相反而爲之序故序卦所云謂非先天之精藴則可
謂非後天之精蘊則不可後人或卽麻衣反對之言
以明序卦之僞則尤一偏之論夫屯之與蒙需之與
訟其爲綜卦何疑坤後繼屯蒙後次師於卦畫非有
所據自當如序卦所云由卦名以思其義程氏疑其
非聖人之書得无過乎
雜卦傳
序卦所以言易道之常雜卦所以言易道之變雜卦
但要取反對之義反覆其卦則吉凶禍福動静剛柔
皆相反也序卦自乾坤而下三十卦咸恒而下三十
四雜卦亦然序卦反對雜卦亦多反對此其所同也
序卦以乾坤頥大過坎離在上篇中孚小過在下篇
故二篇反對皆成十八卦雜卦但以乾坤在上篇餘
盡在下篇又自大過以下不復反對此其所異也以
其序次錯綜故謂之雜然自乾至困當上經三十卦
實雜下經十二卦於其中咸至夬當下經三十四卦
又雜上經十二卦於其中則雜之中又有不雜者存
焉又卦以乾爲首而終之以夬蓋夬以五陽决一陰
决去則又爲純乾矣故曰君子道長小人道消是又
聖人扶陽抑陰之意也又按春秋傳有屯固比入坤
安震殺之語疑古筮書以一字斷卦義者多有之夫
子雜採其辭爲經羽翼本非創作故謂之雜未可知
也
乾剛坤柔比樂師憂
剛柔以德言憂樂以事言剛皆屬乾而純乾爲至剛
柔皆屬坤而純坤爲至柔然二卦之二五皆得中爻
位剛柔又各有相濟非倚於一偏者就其德之各見
者則分爲剛柔耳比九五居上而得衆故樂師九二
居下而任重故憂又順在内故樂險在内故憂
臨觀之義或與或求
以我臨物曰與物來觀我曰求臨卦以二陽在下徧
臨四陰而六五上六又若以上臨下觀卦九五觀示
乎下而四陰又相率以觀乎上互有求與之意或者
疑詞无求與而若有求與見爲與又疑於求見爲求
又疑於與也
屯見而不失其居蒙雜而著
屯震遇坎震動故見坎險不行居也又以初爻言之
物始生爲見未得位居貞居也又合初五二爻言九
五陽在上卦之天位而顯見也一陽動坎險之下而
固守居也蒙坎遇艮坎幽昧爲雜艮光明著也又以
二爻言全卦蒙然而生故雜二能治之使明著也又
合九二上九二爻言之九二陽在下卦之中而位幽
雜也上九一陽止坎險之外而光明著也本義就卦
義論大全兼取爻義宜兼之始備時解謂屯以事功
言才有餘而遇不足當養晦以俟時蒙以學問言質
不足而學有餘宜親師以取益意亦是但不必拘
震起也艮止也損益盛衰之始也
震艮以天道言損益以人事言損者人所憂乃爲盛
之始益者人所喜乃爲衰之始倚伏之機可畏也
大畜時也无妄災也
剛難畜而畜之時有適然意外之得也无有妄而得
災災自外至者也意外之禍也
萃聚而升不來也謙輕而豫怠也
萃三陰聚於下升三陰升於上不來謂升而不降也
時解以萃言君之用賢升言臣之遇主亦近之不必
拘舊說輕者一陽居下之上不自尊大自卑而輕豫
者一陽居上之下其志滿足自肆而怠也然豫四爻
无怠意按來註謙之上六卽豫之初六故二爻皆言
鳴謙心虚故自輕豫志滿故自肆此說爲勝
噬嗑食也賁无色也
頥中有物故曰食賁以白賁无咎无色而天下之賁
莫尚焉食色人之大欲色至賁則過故欲返本也
兌見而巽伏也
兌陰外見巽陰内伏也
隨无故也蠱則飭也
隨時行止前无故也蠱壊已極後當飭也
剝爛也復反也
五陰潰於内爛也一陽生於下反也
晉晝也明夷誅也
二卦朝暮生殺之義日出地上爲晝則入地下爲夜
也明在下爲誅傷則明升上爲生長矣
井通而困相遇也
往來井井則其道通剛爲柔揜所遇之困自乾至此
三十卦適與上經之數相當
咸速也恒久也
有感必通故速速則夫婦及時其道有常故久久則
夫婦偕老
渙離也節止也解緩也蹇難也睽外也家人内也否泰
反其類也
渙節與井困相反井以木出水居塞而能通渙以水
浮木則通極而致散矣節澤上之水爲有制困澤下
之水則枯竭矣解難旣散多失於怠緩蹇險在前則
知阻難睽疎而外家人親而内否泰則君子小人其
類每相反也
大壯則止遯則退也
慮後陽之恃壯故不欲九四之進而欲其止恐前陽
之不及故不欲六二之進欲其退也陽進而消陰者
愼之陰進而消陽者抑之也
大有衆也同人親也革去故也鼎取新也小過過也中
孚信也豐多故親寡旅也
明且動故多故旅寓則所親自寡矣此句卦名在下
變文以叶韻也
離上而坎下也
炎上潤下
小畜寡也履不處也
一陰畜陽寡不敵衆說隨陽進柔能制剛也
需不進也訟不親也大過顚也姤遇也柔遇剛也漸女
歸待男行也頥養正也旣濟定也歸妹女之終也未濟
男之窮也夬決也剛決柔也君子道長小人道憂也
需訟皆主乾言止坎之下爲不進背坎而去爲不親
大過本末弱故顚女待男而行所以爲漸頥以上養
下養得其正旣濟六位皆當故定女者未嫁之稱歸
則女之事終也未濟陰陽皆失位而陰不足言也故
曰男之窮始乾終夬則喜陽之長也本義謂自大過
以下卦不反對或疑其錯簡然以韻恊之又似非誤
未詳其義按蘇氏蔡氏皆有改正之文而蔡氏所改
類從而韻亦恊附錄於後兼載胡氏之論以備參考
大過顚也頥養正也旣濟定也未濟男之窮也歸
妹女之終也漸女歸待男行也姤遇也柔遇剛也夬
決也剛決柔也君子道長小人道憂也
雲峰胡氏曰易終於雜卦而交易變易之義愈可見
矣每一卦反復爲兩卦而剛柔吉凶每每相反此變
易之義也自乾至困三十卦與上經之數相當而雜
下經十二卦於其中自咸至夬三十四卦與下經之
數相當而雜上經十二卦於其中此交易之義也或
曰此偶然爾愚曰非偶然也皆理之自然也坎離交
之中者本居上經三十卦内今附於下三十四卦震
艮巽兌交之偏者本居下經三十四卦内今附於上
三十卦至若无反對者上經六卦下經二卦今附於
上者二卦附於下者六卦皆交易之義也十二月卦
氣除乾坤外上經泰否臨觀剝復陰之多於陽者十
二下經遯壯姤夬陽之多於陰者十二今雜卦移否
泰於三十四卦之中而陰陽之多少復如之特在上
經者三十六畫在下經者二十四畫今附於上者二
十四畫附於下者三十六畫愈見其交易之妙爾若
合六十四卦論之上經三十卦陰爻之多於陽者八
下經三十四卦陽爻之多於陰者亦八今則附於三
十卦者陽爻七十二陰爻一百八而陰多於陽者三
十六附於三十四卦者陽爻一百二十陰爻八十四
而陽之多於陰者亦三十六以反對論上經陰之多
於陽者四下經陽之多於陰者亦四今則附於上者
陽爻二十九陰爻五十七而陰爻多於陽者十八附
於下者陽爻六十九陰爻五十七而陽爻之多於陰
者亦十八或三十六或十八互爲多少非特見陰陽
交易之妙而三十六宫之妙愈可見矣是豈聖人之
心思智慮之所爲哉愚故曰伏羲之畫文王周公孔
子之言皆天也本義謂自大過以下卦不反對或疑
其錯簡今以韻協之又似非誤未詳何義愚竊以爲
雜物撰德非其中爻不備此蓋指中四爻互體而言
也先天圖之左互復頥旣濟家人歸妹睽夬乾八卦
右互姤大過未濟解漸蹇剝坤八卦此則於右取姤
大過未濟漸四卦於左取頥旣濟歸妹夬四卦各舉
其半可兼其餘矣是雖所取不能無雜蓋此謂雜卦
而互體又其最雜者也上三十卦終之以困柔掩剛
也下三十四卦終之以夬剛决柔也柔掩剛君子不
失其所亨剛决柔君子道長小人道憂矣然則天地
間剛柔每相雜至若君子之爲剛小人之爲柔决不
可使相雜也雜卦之末特分别君子小人之道言之
聖人贊化育扶世變之意微矣
周易淺述卷八
