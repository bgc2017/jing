周禮通今續論
翼傳(論德行道藝舉選附)
周禮一書規模措置綱舉目張運之於廊廟而遐陬僻
壤無遺照範之於天地而昆蟲草木致其詳禮樂之顯
設鬼神之幽微人道之曲折周旋庶彙之相感相制莫
不包舉而無遺讀之若見其粗而精者未嘗不在其中
措之若見其滯於事侑於迹合之以自然證之以至理
則道未嘗不寓於器之内是故或一言而盡天下之道
或一法而含千古之變其叙事也簡而嚴盡而不迂其
立詞也約而周推而有餘所謂建諸天地而不悖質諸
鬼神而無疑百世以俟聖人而不惑者也非周公之元
聖仰思待旦損益百代躬親吐握之勤者孰能及此
是萬聖之指微帝王之楷範六經之本根儒者致用
之梯航也其可不盡心乎然聖經廣博淵深萬事庶
物雖舉其綱而萬目則可類而推也百官萬務雖提
其要而細微曲折則可詳而演也古今之異風氣之
宜稽之百代尚可損益而推行也愚於聖經所存既
句之為釋章為之原雖繁而不厭矣自春秋戰國以
至於今代有賢哲其所述作豈無可以發揮聖經者
乎六藝之奥衍百工衆技之敷陳豈無可以補其所
未備者乎帝王之傳統其損益因革豈無三代遺跡
相傳而未泯者乎愚再欲推原聖經之旨趣合賢哲
之敷述集成記傳以羽翼之其事詳其文理其義正
要皆生民之不可廢者請得而詳言之夫自周公而
下惟孔子孟子既得其道又明其法嘗曰苟有用我
者期月而已可也及終不遇也乃曰甚矣吾衰也久
矣吾不復夢見周公孔子之夢思者豈周公之形體
哉以周公為萬世開太平之具在周禮故也孟子曰諸
侯惡其害已也而皆去其籍籍之所去大小司馬班
爵班禄之法而已其他固具在而孟子聞之熟矣井
田征税之法班爵班禄之論教齊梁王道之陳位
職賢能之辨皆所以補聖經者亦既家傳而人誦矣
自孟子而下有王制之作雜夏殷之制雖未見周禮然
其言有羽翼聖經者固多也又有夏小正一篇出於戴
氏之所傳然經幸存於傳之中取而標之其詞古其義
深孔子所謂吾得夏時者非此也哉秦有吕不韋者集
門客作月令此非不韋之客所能撰也盖秦未火之先
所得禮樂古文相傳而未泯者祖小正之意集成倫類
而為十二紀之首焉觀其他篇之不相似可知矣故月令
之篇今在戴記然於周禮有發明羽翼之道焉戴記之
中又有明堂位一篇乃末魯儒者所作其詞主於誇大
魯國然所陳禮樂之器宫室之度多有古制存焉但曰
周公踐祚而朝諸侯則害教者也内則之中有飯食之
制八珍之法盖周禮食醫酒正等官之傳也并明堂位
皆以翼周禮焉考工記一篇乃戰國之儒會集古工作
之事而文之作為此書雖四十三工之詳然皆周禮工
事之支裔耳後儒取以補冬官不亦謬乎其他有所謂
九刑政典者具於偽三墳書未可入傳也惟有司馬法
其言間見於漢書或小司馬之遺逸者其出車制賦之
灋簡稽之數誠可以補小司馬之闕者宜取以附經外
此又有齊司馬穰苴兵灋號曰司馬灋其中所言行師
之制九伐之灋多有合於王灋者此其人必曾見古司
馬灋之書而為之傳耳今選其可以羽翼聖經者以附
於後凡此六篇皆采先儒之訓以釋之為周禮之内傳
焉此皆先秦古書也竊又常推之周禮大指教人以德
行道藝取人以賢德才能有德行則謂之賢而使之在
位有道藝則謂之能而使之在職故孟子之論王道曰
賢者在位能者在職則古者教人之具取人之制舉可
知矣是知德行有德行之書道藝有道藝之書讀德行
之書者宜取之以德行讀道藝之書者宜取之以道藝
斯理之必然也後世教法之廢由於鄉法不立故萬事
無本取人之制先壞故不得已設科目以羅天下之人
材雖曰示公而古人之教法掃地矣竊嘗思之科目之
設是欲人苦心讀書以求其理發揮於辭藻以暢其材
也夫五經四書之教其大指在於欲人體之於身而為
德揩之於事而為行也是德行之書矣今之取人也固
欲取其才以治天下之事是宜使之讀道藝之書以達
其材然後可也今乃使之讀德行之書是宜取之於德
行可也乃使之依德行之書而發揮於文辭以觀其才
則五經四書柰之何不使人視為空言且以之為求利禄
之筌乎由不知德行道藝之教而所取悖於所學故也
請得而分之古人六德之教曰知仁聖義中和五經四
書孰非教人以進六德哉六行之教曰孝友睦婣任恤
今内則曲禮之中孰非教人以行六行哉道藝之教曰
禮樂射御書數今所存者禮則儀禮也樂則六代之舞
今大司樂所掌固所以教國子成德之具也射則鄉射
兵射也御則在於曲禮書數則古文雖不可見今之藝
則愈精矣然此六藝乃才藝非道藝也謂之道則又有
經緯天地之用焉故又有大學小學之教為德行道藝
之本也小學教之以事大學教之以理然小學之事不
外乎大學之理大學之理不出乎小學之事但人之入
道有淺深故學有大小之辨也由是觀之則小學有小
學之事小學之理大學有大學之事大學之理者也小
學之事則少儀内則曲禮是也小學之理則自洒掃應
對上便可到聖人事人莫不飲食鮮能知味是也大學
之事則周禮儀禮是也大學之理則五經四書是也以
小學大學槩之則德行道藝始無所偏而才德大小皆
當於用矣今欲以德行取人歟則宜先立鄉遂之灋比
閭族黨州鄉之制以處其位而使之讀五經四書德行
之書可也欲以才能取人與治天下之事歟則宜使之
讀周禮儀禮及六藝之書可也是知小學者德行之本
大學者小學之用而道藝之事皆具於大學則道藝者
德行之用乎德行者道藝之本乎故不知小學大學之
辨無以知德行道藝相為體用而人品高下皆以是而
知鄉舉里選之灋根本實在乎此故孟子曰夫人幼而
學之壯而欲行之可謂能得大學小學之意德行道藝
體用之義矣今夫周禮之書大學之實事也上自天子
宰相不知之則無以經綸天下下及卿大夫士不知之
則無以奉守其職孔門所傳大學之書乃其中之理耳
儒者執之曰大學在是矣其所謂脩身不知身何以脩
其所謂齊家不知家何以齊而所謂治國平天下者又
何所注錯耶執是而施之實事如無星之秤無寸之尺
但據其資以隨世就功而已則孔門大學之教不亦荒
乎殊不知脩身齊家之實事已具於内則曲禮而教者
固以是而制刑耳治國平天下之實事則具於周禮儀
禮施而措之綱紀天地陶冶民物無不備矣非大學之
全書哉然六德之書所謂知仁聖義中和之理備于四
書五經也成祖既命儒臣類輯成書備列秦漢以下先
儒註說至詳至備可以行之萬世無弊矣此外又有性
理大全通鑑纂要然皆德行之書也取士之制非精於
此固不以之列於士民之上其於六德六行之事可謂
遵行極至矣竊謂成周取士德行兼舉以德無可見故
鄉刑不立内有其德外必見之於行故鄉灋有八刑之
紏是教之以德而考之以行也今觀鄉灋所書閭胥書
敬敏任恤族師書孝弟睦婣有學黨正乃書德行道藝
之全焉州長又從而考之豈非教之以德而書之以行
也乎今取士以德行材藝只於六德之書求之六行無
書周禮儀禮又不習而通之而行舉選之灋則誦六德
之書以應舉者皆空言無實何從而考其有德而見之
於行也惟考行之典不舉是以舉選不得不糊名易書
以示至公此非聖人之意也古人有德行道藝正欲知
其名而舉之知其人而書之獨行於隠微之地而書之
於昭昭之表風行海流人必向化矣何糊名易書之有
此科舉之灋所以與古大悖也所以然者以六行無全
書人無所法守而書者亦無所據依故耳是宜下明詔
脩六行之書命儒臣開局聘召天下有博學行誼之士
聚天下之書分類博考上自天子下至庶人將孝弟睦
婣任恤分為細目立成提綱取祖宗所脩五倫書孝順
事實為善隂隲等書兼取而類著之古今言行有可采
者大而諸史細而行狀志銘皆所節取以成科條雖細
行有所不遺而性理大全之例既成頒行天下下自閭
巷上及朝廷皆以是循而行之凡里閭之中有行義敦
篤之士行合古人一二者據其事實能某事可合古何
人何事季書歲考以取之則實行可得而風俗可美矣
又以六藝成就人才而兼取焉則任國事有人而才行
可興矣使不脩成全書令其師灋則無為而行無據而
書故機不動而崇虚者多也然則六行之書雖非周禮
之正傳亦推廣周禮之事也至於六藝所以成就人才
共成三物者固有其書而推其說於後云
藝記(推廣古六藝之教分為内外十二記叙論)
傳曰德成而上藝成而下行成而先事成而後藝者
所以盡乎事之理也而道存於其間矣故道得於心
之謂德道行於身之謂行道見於事之謂藝德行
所以成已道藝所以成物不可偏廢也今分以上下
先後者亦以君子之學當先體而後用先本而後末
故耳周禮閭胥書敬敏任恤未及乎藝也族師書孝弟
睦婣有學六行全矣而藝在乎有學之中矣及黨正
乃書德行道藝之全焉而藝必以道言者以勤敏有
學皆藝之本明藝為德行中之物而非外也學必有
體有用而道乃全耳古之六藝為禮樂射御書數以
今觀之惟禮可以盡之樂固寓於禮射御乃行禮之
事書數亦為禮中之物盖先王以禮治天下故六藝
亦不出於禮也愚謂古今不同禮樂宗伯所掌為藝
之首則六藝之禮樂與宗伯之禮樂必有分矣盖存
其大本則謂之道盡其度數則謂之藝今之射御不
以取士既為行禮之事則射御之外宜加以兵刑與
禮樂射御書數為六藝庶可成一世之人才為朝廷
之用也請推廣古六藝之意集後世藝術之書分為内
外十二記以達天下之材僣妄之罪固不可逃然一
得之愚聊備採擇内六記曰禮曰樂曰兵曰刑曰書
數外六記則天文也地理也醫方也卜筮也農桑也
祝史也内六記公卿大夫皆可學庠序學校皆可教
也外六記則凡民皆可習之有精其術者各有職以
用之焉曰禮記者仍立家鄉邦國王朝四部以統之
家禮則冠婚喪祭四禮程朱已有成書近世儒者著
述或節其要或備其儀皆可參定焉鄉禮則士相見
鄉飲酒與鄉射投壺之類朱子增損吕氏鄉約備其
禮今有鄉約可舉古鄉灋之教者宜定著為家鄉教
灋之書焉郡國王朝之禮今則有大明集禮其篇目
與古五禮不遠矣宜酌古凖今再加脩纂以通行天
下可也曰樂記者樂學不傳人起異議以愚觀之惟
漢史為得其傳也苟能候氣而得至神黃鍾之管則
樂之制度分數具存苟設官分局如大司樂之所掌
徵天下有邃思心得者與瞽矇同聚審其音節則古
樂必可復矣然後取漢唐宋及近代名賢制作如史
漢律書宋史及律吕新書近世亦有樂書可用者重
加討論著為樂律全書以成一代之制作焉然周家
四夷之樂亦設其官使服其服用其器作於廟廷之
士以示王者無外之意今世俗樂與器見於陳氏樂
書等集者亦古夷樂之類也去其淫哇協以中聲皆
可兼用焉春官鼓人舞師專為民間教樂而設有兵
舞帗舞羽舞皇舞野舞之類今既不傳然其用不可
廢也遂變為民間俗戲亦樂舞之類也雖詞腔非古
亦世變使然若作其忠孝節義之處能使人感動而
興起今浹肌淪骨不可革矣愚以為孟子告齊宣以
今樂猶古者亦取其有補世教則同耳苟因而正之
將古之忠良孝義節行之事制其聲詞協以音律去
導欲增悲之聲著數十本頒之天下專設官以司其
教酷禁鄭衛淫哇之戲寘之重法必可以移風易俗
助王化不少矣亦此去邪反正之機也兵者所以威
不軌而昭文德也後世兵民既分文武二道則所以
處兵者甚詳然皆不如成周之制兵民為一無坐食
之費有挑選之精其習之平時者蒐苗狩獮之法教
戒甚詳此所以兵無不精戰勝攻取主客之勢甚懸
故未有悖逆盜賊奸宄之徒而可以勝吾教戒有素
百中選一之精者也夫成周選兵之制處兵之方既
論於前矣而所以教兵之事用兵之法則習兵者所
宜講也宜命儒臣定著武經如握奇七書將傳及總
要等書參酌類為篇目去其險怪一依正理令天下
遵習則必有眞才出焉亦可謂藝之大者至於刑者
所以輔禮亦以弼教也自漢迄今刑書具存弼教輔
禮之意似為少矣愚意以為古鄉刑所紏者六行孝
友睦婣任恤也宜以之分條別類著之於前然後以
刑繼之曰違如何禮經則當入如何刑法有禮以道
之有刑以齊之刑必依禮故人欲求其免刑者先於
學禮今禮經不著民無循守之方著為刑律亦無根
本致民不知而誤陷者遽執法而論之不幾於不教
而殺乎故欲脩刑律先脩禮經今内則曲禮孰非六
行之條目此古禮也今亦宜訪禮意制為民間常用
之禮然後準此以制刑輕則朴罰重則入五刑矣五
刑亦本於違禮故也次曰嘉石次曰圜土然後有五
刑曰墨劓宫刖大辟也一麗肉刑則不得復為平人
矣此古之刑罰也今為刑書宜以古刑定其綱然後
以漢唐宋之法傳著為三千之目則刑之宜因宜革
務協於至當而盡世事之變焉著為刑書頒之天下
古治可復作矣六書自黃帝作書契以代結繩之政
蒼史觀鳥跡成六書之文至於今盖十百變矣古人
以此為至重之務故保氏以六書教國子外史掌達
書名行人掌諭書名欲天下書同文也漢循其法太
史試學童諷書九千字者得為史吏民上書字有不
正者則紏劾之至宣帝乃命諸儒脩蒼頡法光武時
馬援上書論文字偽謬和帝命賈逵脩理舊文於是
許愼訪之於逵著為說文後世宗之今雖有洪武正
韻之書然推衍六義略矣宜考六書之法以母統子
相生不窮之用著為定論以正字體然後考古篆籕
八分之法一變為隸再變為眞又變為行為草著之
於後令天下習者同焉則文無不正矣精其藝所以
載二帝三王之道以繼熙熙穆穆之風次而官府簿
書刑名計數皆不可苟者豈可以無一定之制乎數
者出於天地之自然書契未興而數攸始保氏以數
教國子則古必有其經是以天文律歷出於古者精
於後世遠甚今既不可考矣後世筭術雖非古文然
九數之推幽微畢具至於執數寸之矩而日月之運
行朓朒遲速之變山谿之高深廣遠凡目力所及無
不可知者是數之術後世未嘗亡也朱子欲補書數
二藝於王朝之禮况樂歷之於數尤切者是宜取後
世數學之書如九章筭術之類及古今推衍發明之
論類成全書頒行天下亦至要之藝也此内六記即
古之道藝所以成就人才以為世用也王宫國都庠
序學校天下民庶不能舍之以為學豈能舍之以為
教哉苟能如成祖五經大全之例纂集成書令天下
習焉皆致用之實也今庠序之士亦衆矣古人之教
必以德行道藝上者賓興次者亦可為世用豈可專
於德行而廢道藝之習乎若為業以授之為科以等
之然後為職以任之而天下無遺才矣豈有終老庠
序之歎哉又有外六記一曰天文周禮馮相氏掌推
步保章氏掌占候古者重黎氏能世序天地堯典一
篇言天文者過半先儒曰此堯所以盡為君之職也
後世有司天臺我朝改為欽天監盖天文古經雖不
可見漢有甘石洛下閎頗得其傳不外乎漢史所推
者矣唐有李淳風僧一行元有郭守敬亦有卓然名
家者斯皆有書藏於天府今監立四科之職以司之
不傳於民間矣而大統歷頒行天下者民所宜用止
五十餘事然亦略而不詳不免循用宋元人所集通
書美惡雜居又無制化之法多載禍福之詞令人拘
而多畏亦有欽頒選擇書略而不詳是宜再斟酌之
兼取通書釐正其煩雜定其可依者著為成書去其
不經之說行於天下有精其術者居隂陽之局以前
民用此盖舊法之不可廢者二曰地理自公劉相隂
陽觀流泉而衛文公作楚邱望景觀卜而地理之術
始啟古人作邑作宫以矩而定誠有趨吉避凶之法
不敢苟也自郭氏葬經一出而地理之學始繁如今
世葬師冥行瞽趨妄談禍福鼓惑吾民至有停喪不
葬以媒利益者不可勝數其害豈少哉故泥其術則
害教廢其術則其論亦誠有可取用之亦有能合天
地之機者亦宜原其正理取其要約去其邪誕之言
集為正宗之書令民間循而行之使不惑於異說不
溺於他岐亦民事之不可廢者三曰醫師記周禮醫
師所掌羣醫立案考之以上下其食有食醫為調養
之節有内証有外証有獸醫古之醫政精詳如此是
欲納天下於仁夀之域也後世醫書充棟汗牛然其
要未嘗不存焉故最近理者莫如醫宜節取大本正
宗之書分為數部頒行天下醫學立醫政為醫案考
之以上下其食亦仁民之切務也四曰農桑記衣食
民之大本在焉固宜不教而能矣然周禮有草人教
民糞種稻人教民畜瀉水利楊芟作田柞氏攻草木
薙氏掌殺草則教民農桑實在上者所宜留心也後
氏種植之事耕稼之法各有其書近世有王氏農書
可謂大備矣若更以農桑輯要等書類成全備頒之
民間俾有司行勸課農桑之政焉豈非大本所繫哉
五曰卜筮記傳曰聖人建天地隂陽之情立以為易
雖有明智之心必進斷其志焉示不敢專以尊天也
則卜筮雖聖人有不敢廢况天下之人乎古卜筮之
法至詳周禮太卜之官以下大夫為之掌三易三龜
三夢之法龜兆之體皆百有十二其頒皆千有二百
漢司馬遷作龜策傳亦亡矣禇氏所補者似不足以
盡古人之奥惟易更四聖而始備而連山歸藏亦不
傳矣三夢之法其經運十其別九十今皆亡矣然則
夢之與卜聖人以之而得良輔季冬聘王夢獻吉夢
于王拜而受之乃舍萌于四方以贈惡夢朕兆未萌
則有夢以先之也此天地之靈著於人心也故聖人
作經使其戒愼恐懼以保其吉脩省飭戒以消其凶
非欲前知所以正人心備法戒至切也揚子雲作太
玄以凖易後世或有取焉然於聖人之法無所當也
司馬之潛虚蔡氏之洪範雖以擬易無補於世今筮
法詳矣或入於外道而龜卜亦無有賢哲纉承其緒
作經如太玄不亦可乎唐徐堅作龜經似亦可采今
若參而定之著書如易繫無不可者至於夢之在人
為靈至神為應至妙也因而設教使人恐懼脩省至
切也乃無聖哲作為夢經以行其政焉豈非大闕者
乎宜令天下有宿學邃思能窺天地隂陽之奥秘者
作龜夢之經傳用諸朝廷以及天下斯有助於世教
不少至於禄命雜數充滿天下雖有小驗斯皆後世
之事固非聖人之所留念也六曰祝史記夫天地之
間有隂必有陽有人必有神是以聖人立太祝之官
以司天下之神有男覡女巫以通鬼神之情凡以神仕
者考其藝為進退之等至於宫中亦設女祝又制為
禮度辭命以通上下遠近親疎其治神之法甚詳是
以邪誕之說不行而神人各安其所也後世儒者未
通幽明之故一切鬼神皆目為邪至所以禮神之事
又闊略空疏致使異端得以因其機而入其說天下
隂機遂為彼所執庶民靡然從之而遂行其教法律
憲有所不能禁驅除有所不能滅大賢志士繼出然
扑之未滅而愈熾廢之未久而即復何也亦先王之
制不明故也今若循先王之法而經制之則異端亦
將歸正而為吾用矣宗人職曰掌三辰之法以猶鬼
神示之居辨其名物三辰者星辰也天有三垣各有
帝星象懸於天司天下鬼神今老佛二氏皆有三清
佛之三清以釋伽當之老之三清以老子當之此為
妖誕盖三辰者紫微垣其北一星名天極又名天樞
盖極星所在三垣二十八宿衆星所拱為天文之正
中萬神所宗今謂之紫極是也又有帝座帝星而太
微天市二垣亦各有帝星象天子之行宫也所謂三
辰者其指此歟二氏以人鬼當之謬矣猶鬼神示之
居辨其名物者若何而為天神若司中司命風師雨
師雷神司禄司民文昌之類固皆天神也豈可以人
鬼之名瀆之五嶽四海四鎮四瀆州社里社王社之
類固皆地神也又可以人鬼之號加之乎古帝王先
聖先師忠孝節義之士其神長留於天地間所謂於
昭于天陟降在帝左右者皆人鬼也由此而推之則天
地鬼神名物皆可辨而居皆可猶矣今淫祀者盖以
人鬼之名號加之天地之神示故生此異端妖誕之
說儒者槩以為無之過矣盖凡天地之間隂與陽常
相對日出則人用事日入則鬼用事人之生則自小
而大人之死則自大而小形歸于地而精䰟則存故
為之廟祀以鬼享之此人鬼之原也司巫職曰凡喪
事掌巫降之禮謂人始死巫尚能降之也國有大烖
則造巫恒謂其知其禬禳之方也男巫掌望祀望衍
授號旁招以茅望衍之祭授以神之名號束茅而招
祭之為其游䰟浪祟失位無依者為厲於人故祭之
可愈病也由是言之人神不同而理則一人有人主
鬼亦有主以管轄之也今天下各立城隍之神以主
隂教而徧於府州縣里社亦立社神是宜鬼神各有
其主矣然曰城隍里社似以地示而名人鬼夫神必
依土有土而後有神此制之合宜者也是以陽有人
政隂有神政賞善罰惡宜無不同矣若鬼無主以治
之使歸於正則淫邪之妖各逞其靈必至嘯梁泥屋
為殃為祟於人間惟朝廷處之得其道故神人各安
其所也今請申明太祝之法以祛異端之說依六祝
以事鬼神祈福祥作為六祈之制一曰類有災則類
於上帝二曰造有事則即神之所而祭之三曰禬有
災則禳之四曰禜水旱風雨之不時則雩禜之五曰
攻驅逐其邪祟六曰說以言詞求解脱於神作六辭
辨六號以此為綱而推其目制為禮儀牲帛器物之
等辨其名號與其宜用令祝與巫史司其禮設官以
申明其職掌則理幽之道得矣是宜令儒臣能通幽
明之故知鬼神之情狀又能知禮樂之情文者參酌
其禮著為一書頒之天下令天下僧尼道士盡改為
巫祝知禮文者為史由朝廷以及鄉國閭閻皆用是
人而皆治於有司則異端之說既不失其本藝亦皆
吾民要用矣反正之機孰大於此凡此十二記可以
盡天下之事凡天下之才藝豈出於此哉内六記庠
序學校所習也儲才之多大以成大小以成小視其
藝而舉用焉命官分職以任之可以無遺才矣外六
記凡民皆可習古人一技一能皆有用於世今隂陽
醫學二者固有職矣若僧綱道錄司之類亦可更其
法易其名善其事者處以職可以無廢事矣以此而
推廣周公之意則先王之法無一而不可行於後世
也
