欽定四庫全書
羣經補義卷五
婺源江永撰
雜說
周禮外史掌逹書名於四方鄭注古曰名今曰字儀禮
聘禮百名以上書於方不及百名書於策註云名書文
也今謂之字然則字者名之變猶人有名而周人冠而
字之又易以字也其稱書名為字蓋始於秦始皇當時
李斯作倉頡篇趙高作爰歷篇胡母敬作博學篇程邈
作隸書於是易書名為字故始皇琅邪臺刻石文云同
書文字吕不韋著吕氏春秋懸之咸陽市曰有能增損
一字者予千金此皆稱字之始前此未有以文為字者
也當時易名為字惟欲趨新以示異耳不必以字取義
許氏說文序云倉頡之初作書蓋依類象形謂之文其
後形聲相益即謂之字字者言孳乳而浸多也此自漢
人穿鑿附會之說非不易之訓義也書文猶人之形貌
書名與字猶人之稱呼人之類固孳生浸多當其易名
為字但欲以字表名耳何嘗有孳生浸多之意乎孝經
援神契漢人偽撰亦有字者孳乳而生之說許氏蓋因
之後之著字書者無不襲孳生之說矣
六書以象形指事會意諧聲為經以轉注假借為緯有
轉注假借而後書之用廣否則一字止有一字之用耳
轉注謂别有義可轉用或聲同而義轉或轉為他聲或
再轉三轉四轉而皆有義者說文考老之說非也戴侗
因以形之上下左右異者為轉注誤甚
宰說文云辠人在屋下執事者从宀从辛辛辠也此說
無理冢宰至尊豈可云辠人執事耶愚謂辛者五味之
一从宀者庖厨也宰夫主調和五味而冢宰為之長亦
有爕理隂陽之義故皆謂之宰陳平里社中割肉均曰
他日宰天下亦如是可見宰割與宰治相通五味舉一
亦足會意宰作亥切古音子滓縡皆从之梓从宰省聲
亦作榟
&KR3649;古堯切首倒懸與梟通磔人而梟其首也縣鄙之縣
字以&KR3649;从系&KR3649;而系之是有懸之義本為胡涓切轉音
假借為縣鄙字魯有縣賁父縣子瑣縣氏縣子皆見檀
弓竝音懸孔子弟子有縣亶字子家見家語而史記無縣
亶有鄡單字子家可見是一人而鄡即縣也單即亶也
魏校曰匃頂門也子在母胎諸竅尚閉唯臍内氣匃為
之通氣骨獨未合既生則竅開口鼻内氣尾閭為之
洩氣匃乃漸合隂陽升降之道也此說不可不知
土之生數為五成數為十土字下一畫地也从十者土
之成數會意字也
因字象茵褥之形中象縫綫之文理非从大也因循因
仍因依及通婣者皆借義後為借義所奪加艸作茵又
别作䄄後世字乃者難辭象氣之難出通作廼說文之
□□□皆从西即迺字也徐氏引廣韻乃奴亥切□□
□皆如乘切是迺字缺奴亥切之音矣人部仍字艸部
艿字手部扔字皆云从乃聲是乃字亦當有如乘切之
音否則从乃不得聲矣乃迺皆當有奴亥如乘二切之
音前人失考正
古人席地而坐寘食物於地有几無案案之名始見考
工記玉人案十有二寸棗㮚十有二列諸侯純九大夫
純五夫人以勞諸侯此案以木為之飾之以玉變於聘
禮之竹簠方言夫人以勞諸侯實是王后不斥言之耳
此案至漢承用之楚漢春秋淮隂侯曰臣去項歸漢漢
王賜臣玉案之食案不止盛果實亦可盛肉食也案有
大小漢舊儀旋案丈二以陳肉食此為大案漢書許后
奉案上食孟光舉案齊衡此小案一人舉之以上食其
時猶是席地而坐也士昏禮婦見舅姑以笲(音煩)盛棗㮚
加于橋注謂橋以庪笲如今之案又庪尊之器大夫棜
禁士斯禁鄭云棜斯禁也無足有似於棜(特牲饋食禮用棜實獸於
其上覆兩壺是也)大夫用斯禁士用禁如今方案隋長局足高
三寸此當為坐前陳食之大案若許后所奉孟光所舉
之案未必有足也今時鄉俗有刻木板以盛食物餽人
者其制板厚二三寸許長方二尺許其上刻為圓椀之
形而淺兩列八椀婚禮既娶後用此板盛果實肉物以
饋親鄰婦人此正似古人之玉案孟光舉而齊眉亦正
是此器也鄭注言方案隋長局足高三寸考之史可見
孫權拔劍斫案有言迎曹公者如此案是也其變為今
之椅棹不知始於何時也
朱子在同安作民臣禮議云祭器嘗經政和改制盡取
古器物之存於今者以為法今郊廟所用則其法也而
州縣專取聶氏三禮制度醜怪不經非復古制愚觀聶
氏圖誠醜怪不經後人皆尚之何也
古者祝史卜筮皆世其官亦即以官為氏史有左右左
邱明者名邱明而世為左史故以左為氏惟其世有史
職是以能蒐羅列國之史以傳春秋若公羊穀梁二子
者經生耳間有敘述傳聞耳未嘗見國史也
盟詛之事起於蚩尤殷人尚鬼當益重之雖云盟詛不
及三王而周禮有盟詛之官會同有祀方明之禮成王
盟諸侯于岐陽盟之尚也久矣至春秋時盟詛益煩雖
知屢盟長亂而不能革逮其後渝盟不信者多明神亦
不能誅殛人知盟之無益至戰國時此風遂衰毛遂至
楚定從用盟僅一見其為盟也取雞狗馬之血來則盟
亦甚草草不以盟為尚也即盟詛之事可以觀世變當
其盛也雖聖人不能不為設官制禮一若推波助瀾及
其衰也不待法禁戒令而自止
古人訓義多以同音或相似之音釋之仁者人也義者
宜也義宜古音皆為俄徹者徹也助者藉也藉字當
與助叶庠者養也校者教也序者射也皆以相近之音
訓義射有當故切之音詩叔善射忌又良御忌大戴以
燕以射則燕則譽是也鄉射記豫則鉤楹内則序又為
豫然豫又或為榭則射字本音亦可諧皆無室之屋也中
庸誠者自成也而道自道也則古人以成訓誠後人始
以實訓誠然非字字可以音訓義也白虎通釋名學之
亦有牽強者矣
弟子職三飯二斗左執虚豆右執挾朼周還而貳唯嗛
之視同嗛以齒是謂貳紀此謂先生與賓客同飯弟子
從旁益飯之儀斗所以盛飯豆所以食飯挾朼猶今之
飯匙嗛者食飯盡也周還而貳唯嗛之視視其食盡者
益之同嗛以齒兩人同時食盡先益其長者也儀禮經
傳通解註謂益羹益菜誤
古以人中指中節為寸醫家謂之同身寸十寸為尺一
舉足為武三尺再舉足為步六尺張兩手為尋八尺中
人長八尺與張兩手縱横相等今中人張兩手為五尺
然則古八尺當今五尺古一尺當今六寸二分半此為確
數以此考古五尺之童為三尺餘六尺之孤為不滿四
尺黃鍾九寸為五寸六分二釐五毫布幅二尺二寸為
一尺三寸七分五釐車輿六尺六寸為四尺一寸二分
五釐正可容三人程子謂古尺當今尺五寸五分弱不
知據何尺若如今之布帛尺則六尺六寸僅得三尺六
寸不能容三人矣(黃鍾九寸仍當别攷)
古六尺為步步百為畝百畝積萬步今量田法五尺
為步二百四十步為畝十畝為頃古一畝之長六百尺
當今三百七十五尺為七十五步以七十五步自乘而
方之凡五千六百二十五步為古者百畝之積以二百
四十步為法五千六百二十五步為實實如法而一除
得二三四三有竒是古者百畝當今二十三畝四分
三釐有奇就整為二十三畝半今稻田自佃一畝約收
穀二石四斗二十三畝半收穀五十六石四斗折半為
米二十八石二斗人一歲約食米三石六斗可食八人
如糞多力勤可多食一人正與古合有問程子者謂古
百畝今為四十一畝餘以地所收計之不足食八九人
不知若何折算恐未密也有謂漢武帝時趙過始教民
牛耕非也觀冉伯牛司馬牛之名字犂耕用牛久矣更
有一切證國語竇犫對趙簡子云宗廟之犠為畎畝之
勤謂貴者降而為賤如宗廟犧牲忽服勤于田也豈非
牛耕之謂乎
萊田有休一歲二歲不耕者其土不美湏休之以養地
力也雖休一歲二歲所出之穀倍于常歲之收含氣厚
也爾雅田一歲曰菑二歲曰新田三歲曰畬此謂新墾
之田與休田之法異
古人以子夘為忌日又謂之疾日君大夫徹樂減膳學
人舍業惟朝夕哭不避子夘則冠昏祭祀興戎皆不用
子夘可知矣說者謂桀以乙夘日死紂以甲子日亡故
忌之夫桀紂之死亡與人何預即謂惡而忌之亦忌甲
子乙夘兩日耳何為辰在子夘皆不用耶愚疑古人亦
有五行避忌之說五行家有三刑水刑木木刑水金火
自刑其方故辰午酉亥自刑寅巳申丑戌未循環相刑
惟子夘兩日相對互刑子刑夘夘亦刑子故尤忌之此
流俗相沿雖聖人制禮不能革也又如周以木德王而
祭與佩玉皆不用商亦是避忌
考漢書地理志會稽郡戸二十二萬三千三十八口百
三萬二千六百四丹陽郡戸十萬七千五百四十一口
四十萬五千一百七十豫章郡戸六萬七千四百六十
二口三十五萬一千九百六十五此三郡之地即今浙
江江西二省及江南省府州縣之在大江以南者總計
戶三十九萬八千四十一口一百七十八萬九千七百
三十九而北方則潁川一郡戸四十三萬有奇口二百
二十一萬有奇汝南一郡戸四十六萬有奇口二百五
十九萬有奇戶與口皆過于三郡南陽一郡戸三十五萬
九千有奇為少遜而口一百九十四萬有奇亦過之何
以北方戸口如此其多南方戸口如此其少也可知古
時南方土廣人稀北方有大亂人民遷徙而南然後南
方漸殷庶也
羣經補義卷五
