古文孝經孔氏傳
開宗明誼章第一(經一百二十五字)
仲尼閒居曾子侍坐(仲尼者孔子字也凡名有五品有信有誼有象有假有類以名生為)
(信以德名為誼以類名為象取物為假取父為類仲尼首上汚似尼丘山故名曰丘而孛仲尼孔子者男子之)
(通稱也仲尼之兄伯尼閒居者靜而思道也曾子者男子之通稱也名參其父曾點亦孔子弟子也侍坐承事)
(左右問道訓也反閒音閑坐才卧反汚烏華參所金反)子曰參先王有至德要道
以訓天下(子孔子也師一而已故不稱姓先王先聖王也至德孝德也孝生於敬敬者寡而說者衆)
(故謂之要道也訓教也道者扶持萬物使各終其性命者也施於人則變化其行而之正理故道在身則言自)
(順而行自正事君自忠事父自孝與人自信應物自治一人用之不聞有餘天下行之不聞不足小取焉小得)
(福大取焉大得福天下行之而天下服是以總而言之一謂之要道别而名之則謂之孝弟仁誼禮忠信也)
(參所金反下同說音悦行下孟反下而行同治直吏反别彼列反弟大計反)民用和睦上下
亡怨女知之乎(言先王行要道奉理則遠者和附近者睦親也所謂率己以化人也廢此二誼)
(則萬姓不協父子相怨其數然也問曾子女寧知先王之以孝道化民之若此也亡音無女音汝下同)曾
子辟席曰參不敏何足以知之乎(敏疾也曾子下席而跪稱名荅曰參性遲)
(鈍見誼不疾何足辱以知先王要道乎蓋謙辭也凡弟子請業及師之問皆作而離席也辟音避離力智反)
子曰夫孝德之本也教之所繇生也(孝道者乃立德之本基也教化所從)
(生也德者得也天地之道得則日月星辰不失其敘寒燠雷雨不失其節人主之化得則羣臣同其誼百官守)
(其職萬姓說其惠來世歌其治父母之恩得則子孫和順長幼相承親戚歡娛姻族敦睦道之美莫精於德也)
(悦夫音扶繇音由燠於六反說音治直吏反長丁丈反娛音虞)復坐吾語女(將開大道欲其)
(審聽故令還復本坐而後語之夫辟席荅對弟子執恭告令復坐師之恩恕也坐才卧反傳同語魚據反傳)
(同令力呈反下同夫音扶辟音避)身體髮膚受之父母不敢毁傷孝之
始也(本其所由也人生禀父母之血氣情性相通分形異體能自保全而無刑傷則其所以為孝之始者)
(也是以君子之道謙約自持居上不驕處下不亂推敵能讓在衆不争故遠於咎悔而無凶禍之災焉也處)
(昌吕反推吐雷反遠于萬反)立身行道揚名於後世以顯父母孝之
終也(立身者立身於孝也束脩進德志邁清風遊于六藝之場蹈于無過之地乾乾日競夙夜匪解行其)
(孝道聲譽宣聞父母尊顯於當時子孫光榮於無窮此則孝之終竟也解佳賣反聞如字又音問)夫孝
始於事親中於事君終於立身(言孝行之非一也以事親言之其為孝也非徒)
(不毁傷父母之遺體而已故略於上而詳於此互相備矣禮男初生則使人執桑弧蓬矢射天地四方示其有)
(事是故自生至于三十則以事父母接兄弟和親戚睦宗族敬長老信朋友為始也四十以往所謂中也仕服)
(官政行其典誼奉法無貳事君之道也七十老致仕縣其所仕之車置諸廟永使子孫鑒而則焉立身之終其)
(要然也反夫音扶行下孟反射食亦長丁丈反縣音玄)大雅云亡念爾祖聿脩其
德(大雅者美文王之德也無念念也聿𫐠也言當念其先祖而述脩其德也斷章取誼上下相成所以終始)
(孝道不敢以解倦者以為人子孫懼不克昌前烈負累其先祖故也亡音無斷音短解佳賣反累劣偽反)
天子章第二(經五十三字)
子曰愛親者不敢惡於人(謂内愛己親而外不惡於人也夫兼愛無遺是謂君心上)
(以順教則萬民同風旦暮利之則從事勝任也惡烏路反夫音扶勝音升)敬親者不敢慢
於人(謂内敬其親而外不慢於人所以為至德也其至德以和天下而長幼之節肅焉尊卑之序辨焉是)
(故不遺老忘親則九族無怨爵授有德則大臣興誼祿與有勞則士死其制任官以能則民上功刑當其罪則)
(治無詭帥士以民之所載則上下和舉治先民之所急則衆不亂常行斯道也故國有紀綱而民知所以終始)
(之也所長丁丈反上與尚同帥律反舉治直吏反)愛敬盡於事親然後德教加
於百姓刑於四海(刑法也百姓被其德四海法其教故身者正德之本也治者耳目之詔也)
(立身而民化德正而官辦安危在本治亂在身故孝者至德要道也有其人則通無其人則塞也治亂直吏)
(反塞先北反)蓋天子之孝也(蓋者稱辜較之辭也又陳其大綱則綱目必舉天子之孝道不)
(出此域也較古岳反)呂刑云一人有慶兆民賴之(呂刑尚書篇名也呂者國)
(名四嶽之後也為諸侯相穆王訓夏之贖刑以告四方一人謂天子也慶善也十億為兆言天子有善德兆民)
(賴其福也夫明王設位法象天地是以天子禀命於天而布德於諸侯諸侯受命而宣於卿大夫卿大夫承教)
(而告於百姓故諸侯有善讓功天子卿大夫有善推美諸侯士庶人有善歸之卿大夫子弟有善移之父兄由)
(于上之德化也夫相息亮反夏戶雅反贖神蜀反音扶推吐雷反)
諸侯章第三(經七十六字)
子曰居上不驕高而不危(高者必以下為基故居上位不驕莫不好利而惡害其能)
(與百姓同利者則萬民持之是以雖處高猶不危也好呼報反惡烏路反處昌吕反)制節謹度
滿而不溢(有制有節謹其法度是守足之道也其知守其足則雖滿而不盈溢矣)高而不
危所以長守貴也滿而不溢所以長守富也(皆自然也先王疾驕)
(天道虧盈不驕不溢用能長守富貴也是故自高者必有下之自多者必有損之故古之聖賢不上其高以求)
(下人不溢其滿以謙受人所以自終也下人遐嫁反)富貴不離其身然後能保
其社稷而和其民人蓋諸侯之孝也(有其德斯其爵矣有其爵斯其社稷)
(矣居身於德處尊於爵據有社稷行其政令則人民和輯四境以寕諸侯之孝道其法如此也離力智反處)
(昌吕反輯音集)詩云戰戰兢兢如臨深淵如履薄冰(詩小雅小旻之章自)
(危懼之詩也行孝亦然故取喻焉臨深淵恐墜履薄冰恐陷言常不敢自康也夫能自危者則能安其位者也)
(憂其亡者則能保其存者也懼其亂者則能有其治者也故君子安而不忘危存而不忘亡治而不忘亂是以)
(身安而國家可保也同兢居陵反治直吏反下)
卿大夫章第四(經九十四字)
子曰非先王之法服不敢服(服者身之表也尊卑貴賤各有等差故賤服貴服謂)
(之僭上僭上為不忠貴服賤服謂之偪下偪下為失位是以君子動不違法舉不越制所以成其德也差初)
(佳反又初宜反偪彼力反)非先王之法言不敢道(法言謂孝弟忠信仁誼禮典也此八)
(者不易之言也非此則不說也故能參德於天地公平無私賢不肖莫不用是先王之所以合于道也弟大)
(計反)非先王之德行不敢行(脩德於身行之於人擬而後言議而後動擬議以其志勤)
(以行其典誼中能應外施必先當是以上安而下化之也德行下孟反當丁浪反)是故非法不
言非道不行(必合典法然後乃言必合道誼然後乃行也無定之士明王不禮無度之言明王不)
(許也尤所宜慎故申覆之法服有制是以不重也覆芳伏反重直用反)口亡擇言身亡擇
行(言所可言行所可行故言行皆善無可棄擇者焉若夫偷得利而後有害偷得樂而後有憂則先王所不)
(言所不行也行亡音無下皆同行下孟反傳言同夫音扶樂音洛)言滿天下亡口過行
滿天下亡怨惡(聖人詳慎與世超絶發言必顧其累將行必慮其難故出言而天下說之所行)
(而天下樂之言不逆民行不悖事則人恐其不復言恐其不復行若言之不可復者其事不信也行之不可再)
(者其行暴賊也言而不信則民不附行而暴賊則天下怨民不附天下怨此皆滅亡所從生也行下孟反傳)
(行不行之其行皆同惡烏路反累劣偽反難乃旦反說音悦樂音洛悖補對反復扶又反下同)三者備
矣然後能保其祿位而守其宗廟蓋卿大夫之孝也(三者)
(謂服應法言有則行合適也立身之本在此三者三者無闕則可以安其位食其祿祭祀祖考護守宗廟宗者)
(尊也廟者貌也父母既没宅兆其靈於之祭祀謂之尊貌此卿大夫之所以為孝也行下孟反)詩云
夙夜匪解以事一人(詩大雅烝民美仲山甫之章也仲山甫為周宣王之卿大夫以事天)
(子得其道故取成誼焉言其柔嘉維則令儀令色小心翼翼古訓是式威儀是力既明且哲以保其身皆與此)
(誼同也反解佳賣)
士章第五(經八十六字)
子曰資於事父以事母其愛同(資取也取事父之道以事母其愛同也)資
於事父以事君其敬同(言愛父與母同敬君與父同也)故母取其愛而
君取其敬兼之者父也(母至親而不尊君至尊而不親唯父兼尊親之誼焉夫至親者)
(則敬不至至尊者則愛不至人常情也是故為人父者不明父子之誼以教其子則子不知為子之道以事其)
(父為人君者不明君臣之誼以正其臣則臣不知為臣之理以事其主君臣以誼固上下以序和衆庶以愛輯)
(則主有令而民行之上有禁而民不犯也夫音扶輯音集)故以孝事君則忠(孝者子婦)
(之高行也忠者臣下之高行也父母教而得理則子婦孝子婦孝則親之所安也能盡孝以順親則當於親當)
(於親則美名彰人君寬而不虐則臣下忠臣下忠則君之所用也能盡忠以事上則當於君當於君則爵祿至)
(是故執人臣之節以事親其孝可知也操事親之道以事君其忠必矣行下孟反下同操七刀反)以弟
事長則順(弟者善事兄之謂也順生於弟故觀其所以事兄則知其所以事長也弟大計反傳同)
(長丁丈反𫝊同)忠順不失以事其上然後能保其爵祿而守其
祭祀蓋士之孝也(上謂君長也此撮凡舉要申解為士之誼所以能保其爵祿而守其祭祀)
(者則以其不失忠順於君長故也長丁丈反下同)詩云夙興夜寐亡忝爾所生
(詩小雅小宛之章也言日月流邁歲不我與當夙起夜寐進德修業以無忝辱其父母也能揚名顯父母保位)
(守祭祀非以孝弟莫由至焉也亡音無宛於阮反弟大計反)
庶人章第六(經二十四字)
子曰因天之時就地之利(天時謂春生夏長秋收冬蔵也地利謂原隰水陸各有所)
(宜也庶人之業稼穡為務審因四時就於地宜除田擊槁深耕疾耰時雨既至播殖百榖挾其槍刈修其壟畆)
(脱衣就功暴其髮膚旦暮從事霑體塗足少而習焉其心休焉是故其父兄之教不肅而成其子弟之學不勞)
(而能也反長丁丈反槁古老反耰於求反槍七羊刈魚廢反暴步木反少詩照反)謹身節用以
養父母此庶人之孝也(謹身者不敢犯非也節用者約而不奢也不為非則無患不為)
(奢則用足身無患悔而財用給足以恭事其親此庶人之所以為孝也養羊尚反)
孝平章第七(經二十五字)
子曰故自天子以下至於庶人(故者故上陳孝五章之誼也)孝亡終
始而患不及者未之有也(躬行孝道尊卑一揆人子之道所以為常也必有終始然)
(後乃善其不能終始者必及患禍矣故為君而惠為父而慈為臣而忠為子而順此四者人之大節也大節在)
(身雖有小過不為不孝為君而虐為父而暴為臣而不忠為子而不順此四者人之大失也大失在身雖有小)
(善不得為孝上章既品其為孝之道此又總說其無終始之咎以勉人為高行也行下孟反)
三才章第八(經一百二十九字)
曾子曰甚哉孝之大也(曾子聞孝為德本而化所由生自天子達庶人焉行者遇福不)
(用者蒙患然後乃知孝之為甚大也)子曰夫孝天之經也地之誼也民之
行也(經常也誼宜也行所由也亦皆謂常也夫天有常節地有常宜人有常行一設而不變此謂三常也)
(孝其本也兼而統之則人君之道也分而殊之則人臣之事也君失其道無以有其國臣失其道無以有其位)
(故上之畜下不妄下之事上不虛孝之致也夫音扶傳同行下孟反傳同畜許六反)天地之經
而民是則之(是是此誼也則法也治安百姓人君之則也訓護家事父母之則也諫争死節臣下)
(之則也盡力善養子婦之則也人君不易其則故百姓說焉父母不易其則故家事脩焉臣下不易其則故主)
(無愆焉子婦不易其則故親養具焉斯皆法天地之常道也是故用則者安不用則者危也争音諍養羊尚)
(反下同說音悦愆與愆同起虔反)則天之明因地之利以訓天下(夫覆而無)
(外者天也其德無不在焉載而無棄者地也其物莫不殖焉是以聖人法之以覆載萬民萬民得職而莫不樂)
(用故天地不為一物枉其時日月不為一物晦其明明王不為一人枉其法法天合德象地無缺取日月之無)
(私則兆民賴其福也為夫音扶覆扶又反下同樂五教反于偽反下同)是以其教不肅而
成其政不嚴而治(以其脩則且有因也登山而呼音達五十里因高之響也造父執御千里)
(不疲因馬之勢也聖人因天地以設法循民心以立化故不加威肅而教自成不加嚴刑而政自治也治直)
(吏反傳同呼火故反造七報反父音甫)先王見教之可以化民也(識見教化終始)
(之歸故設之焉)是故先之以博愛而民莫遺其親(博愛汎愛衆也先垂博愛)
(之教以示親親也故民化之而無有遺忘其親者也)陳之以德誼而民興行(陳布也布)
(德誼以化天下故民起而行德誼也)先之以敬讓而民不争(上為敬則下不慢上好讓)
(則下不争上之化下猶風之靡草故每輒以已率先之也好呼報反率所律反)道之以禮樂
而民和睦(禮以強教之樂以說安之君有父母之恩民有子弟之敬於是乎道之斯行綏之斯來動)
(之斯和感之斯睦也悦道音導傳同強其丈反說音綏音雖)示之以好惡而民知禁
(好謂賞也惡謂罰也賞罰明而不可欺法禁行而不可犯分職察而不可亂人君所以令行而禁止也令行禁)
(止者必先令於民之所好而禁於民之所惡然後詳其鈇鉞慎其祿賞焉有不聽而可以得存者是號令不足)
(以使下也有犯禁而可以得免者是鈇鉞不足以威衆也有無功而可以得富者是祿賞不足以勸民也號令)
(不足以使下鈇鉞不足以威衆祿賞不足以勸民則人君無以自守之也好呼報反傳同惡烏路反傳同分)
(扶問反鈇方于反鉞音越)詩云赫赫師尹民具爾瞻(詩小雅節南山之章也赫赫顯)
(盛也師大師尹氏周之三公也具皆也爾女也言居顯盛之位衆民皆瞻仰之所行不可以違天地之經也善)
(惡則民從故有位者慎焉音赫火百反節音截大音泰女汝)
孝治章第九(經一百四十四字)
子曰昔者明王之以孝治天下也(所謂明者照臨羣下必得其情也故下得)
(道上賤得道貴卑者不待尊寵而亢大臣不因左右而進百官脩道各奉其職有罰者主亢其罪有賞者主知)
(其功亢知不悖賞罸不差有不蔽道故曰明所謂孝者至德要道也治亦訓也若乃涖官不忠非孝也不愛萬)
(物非孝也接下不惠非孝也事上不敬非孝也亢苦浪反下同涖音利一音類)不敢遺小國
之臣而況於公侯伯子男乎(小國之臣臣之卑者也公侯伯子男凡五等皆國君)
(之尊爵也卑猶不敢遺忘尊者見敬可知也)故得萬國之歡心以事其先王
(萬國者舉盈數也明王崇愛敬以接下則下竭歡心而應之是故損上益下民說無疆自上下下其道大光事)
(之者謂四時享祀駿奔走在廟也說音悦疆居良反下下上遐嫁反)治國者不敢侮於
鰥寡而況於士民乎(鰥寡之人人之尤疲弱者猶且不侮慢之況於士民乎)故得
百姓之歡心以事其先君(說天子言先王道諸侯言先君皆明其祖考也凡民愛之)
(則親利之則至是以明君之政設利以致之明愛以親之若徒利而不愛則衆不親徒愛而不利則衆不至愛)
(利俱行衆乃說也乃說音悦)治家者不敢失於臣妾之心而況於妻
子乎(卿大夫稱家臣之與妾賤人也妻之與子貴者也接賤不失禮則其敬貴必矣)故得人之
歡心以事其親(人謂采邑之人也愛利不失得其歡心所以供事其親不言先者大夫以賢舉)
(包父祖之見在也反采七代反見賢遍)夫然故生則親安之祭則鬼享之
(夫然猶言如是生盡孝養故親安之祭致齊敬故鬼饗之謂其祖考也夫音扶傳同養羊尚反齊側皆反)
是以天下和平災害不生禍亂不作(上下行孝愛敬交通天下和平人和)
(神說故妖孽不生禍亂不起也說音悦孽魚列反)故明王之以孝治天下也如
此(如此福應也行善則休徵報之行惡則咎徵隨之皆行之致也此有諸侯及卿大夫之事而主於明王者)
(下之能孝化於上也皆行下孟反)詩云有覺德行四國順之(詩大雅抑之章也覺)
(直也言先王行正直之德則四方之衆國皆順從法則之也行下孟反)
聖治章第十(經一百四十一字)
曾子曰敢問聖人之德亡以加於孝乎(曾子聞明王以孝道化天下如)
(上章之詳故知聖人建德無以尚於孝矣亡音無)子曰天地之性人為貴人之
行莫大於孝(性生也言凡生天地之間含氣之類人最其貴者也正君臣上下之誼篤父子兄弟)
(夫妻之道辨男女内外疏數之節章明福慶示以廉恥所以為貴也孝者德之本教之所由生也故人之行莫)
(大於孝焉色行下孟反傳同數角反)孝莫大於嚴父嚴父莫大於配天
則周公其人也(嚴尊也言為孝之道無大於尊嚴其父以配祭天帝者周公親行此莫大之誼)
(故曰則其人也)昔者周公郊祀后稷以配天(凡禘郊祖宗皆祭祀之别名也天子)
(祭天周公攝政制之祀典也於祭天之時后稷佑坐而配食之也禘大計反)宗祀文王於明
堂以配上帝(上言郊祀此言宗祀取名雖殊其誼一也明堂禮誼之堂即周公相成王所以朝諸)
(侯者也上帝亦天也文王於明堂后稷於圜丘也相息亮反朝直遙反圜音員)是以四海之
内各以其職來助祭夫聖人之德又何以加於孝乎(人主)
(以孝道化民則民一心而奉其上萬姓之事固非用威烈以忠愛也周公秉人君之權操必化之道以治必用)
(之民處人主之勢以御必服之臣是以教行而下順海内公侯奉其職貢咸來助祭聖孝之極也復何以加之)
(孝乎處夫音扶秉音丙操七刀反昌呂反復扶又反)是故親生毓之以養父母
日嚴(育之者父母也故其敬父母之心生於育之恩是以愛養其父母而致尊嚴焉毓古育字養羊尚)
(反傳同日人質反)聖人因嚴以教敬因親以教愛(言其不失於人情也其因)
(有尊嚴父母之心而教以愛敬所以愛敬之道成因本有自然之心也)聖人之教不肅而
成其政不嚴而治其所因者本也(凡聖人設教皆緣人之本性而道達之也)
(故不加威肅而教成不加嚴刑而政治以其皆因人之本性故也治直吏反傳同道音導)
父母生績章第十一(經三十字)
子曰父子之道天性也(言父慈而教子愛而箴愛敬之情出於中心乃其天性非因篤)
(也)君臣之誼也(親愛相加則為父子之恩尊嚴之則有君臣之誼焉此又所以為兼之事也)
父母生之績莫大焉君親臨之厚莫重焉(績功也父母之生子撫之)
(育之顧之復之攻苦之功莫大焉者也有君親之愛臨長其子恩情之厚莫重焉者也凡上之所施於下者厚)
(則下之報上亦厚厚薄之報各從其所施薄施而厚饋雖君不能得之於臣雖父不能得之於子民之從於厚)
(猶饑之求食寒之欲衣厚則歸之薄則去之有由然也長丁丈反饋其位反)
孝優劣章第十二(經一百二十字)
子曰不愛其親而愛他人者謂之悖德不敬其親而敬
他人者謂之悖禮(盡愛敬之道以事其親然後施之於人孝之本也違是道則悖亂德禮也)
(下悖補對反及傳皆同)以訓則昏民亡則焉(夫德禮不易靡人不懷德禮之悖人莫之)
(歸故以訓民則昏亂昏亂之教則民無所取法也亡音無夫音扶)不宅於善而皆在於
凶德(宅居也孝弟敬順為善德昏亂無法為凶德不愛其親非孝弟也不敬其親非敬順也故曰不居於)
(善皆在於凶德也弟大計反下同)雖得志君子弗從也(得志謂居位行德也不誼而富)
(貴於我如浮雲無潤澤於萬物故君子弗從以言邦無善政不昧食其祿也)君子則不然(既不)
(為悖德悖禮之事又不為苟求富貴也)言思可道行思可樂(言則思忠行則思敬不虛)
(言行也思可道之言然後乃言言必信也思可行之事然後乃行行必果也合乎先王之法言故可道合乎先)
(王之德行故可行也皆行下孟反傳行則言行行必德行同樂音洛)德誼可尊作事可
法(立德行誼不違道正故可尊也制作事業動得物宜故可法也)容止可觀進退可度
(容止威儀也進退動静也正其衣冠尊其瞻視俯仰曲折必合規矩則可觀矣詳其舉止審其動静進退周旋)
(不越禮法則可度矣度者其禮法也)以臨其民是以其民畏而愛之則而
象之(以者以君子言行德誼進退之事也整齊嚴栗則民畏之温良寬厚則民愛之畏之則用愛之則親)
(民親而用則君道成矣君有君之威儀則臣下則而象之故其在位可畏施舍可愛進退可度周旋可則容止)
(可觀作事可法德誼可象聲氣可樂動作有文言語有章以臨其民謂之有威儀也行下孟反樂音洛)故
能成其德教而行其政令(上正身以率下下順上而不違故德教成而政令行也教)
(成政行君能有其國家令聞長世臣能守其官識保族供祀順是以下皆若是是以上下能相固也聞音問)
詩云淑人君子其儀不忒(國風曹詩尸鳩之章也言善人君子之於威儀無差忒所)
(以明用上誼也忒他得反)
紀孝行章第十三(經九十三字)
子曰孝子之事親也(條說所以事親之誼也)居則致其敬養則致
其樂(謂虔恭朝夕盡其歡愛和顔說色致養父母孝敬之節也養羊尚反傳同樂音洛說音悦)疾
則致其憂喪則致其哀祭則致其嚴(父母有疾憂心慘悴卜禱嘗藥食從)
(病者衣冠不解行不正履所謂致其憂也親既終没思慕號咷斬衰歠粥卜兆祖葬所謂致其哀也既葬後反)
(虞祔練祥之祭及四時吉祀盡其齊敬之心人竭其尊肅之敬所謂致其嚴也慘干感反悴在醉反號戶刀)
(反咷道刀反衰七雷反歠川悦反祔音附齊側皆反)五者備矣然後能事其親(五者)
(奉生之道三事死之道二備此五者之誼乃可謂能事其親也)事親者居上不驕為下
不亂在醜不争(上上位也醜羣類也不驕善接下也不亂奉上命也不争務和順也)居上
而驕則亡為下而亂則刑在醜而争則兵(驕而無禮所以亡也亂而)
(不恭所以刑也争而不讓所以兵也謂兵刃見及也)此三者不除雖日用三牲之
養繇為不孝也(三者謂驕亂争也不除言在身也三牲牛羊豕也繇固也三者在身死亡將至)
(既自受禍父母蒙患雖日用三牲供養固為不孝也養羊尚反傳同繇音由)
五刑章第十四(經三十七字)
子曰五刑之屬三千(五刑謂墨劓剕宫大辟也其三千條墨辟之屬千刻其顙墨之也劓)
(辟之屬千截其鼻也剕辟之屬五百斷其足也宫辟之屬三百割其勢也大辟之屬二百死刑也凡五刑之屬)
(三千也下劓魚器反剕扶味反辟婢亦反同顙息朗反斷音短)而辠莫大於不孝(言不)
(孝之辠大於三千之刑也辠者謂居上而驕為下而亂在醜而争之比也辠古罪字)要君者亡
上非聖人者亡法非孝者亡親(要謂約勒也君者所以稟命也而要之此有無)
(上之心者也聖人制法所以為治也而非之此有無法之心者也孝者親之至也而非之此有無親之心者也)
(三者皆不孝之甚也得要於遙反傳同亡音無下同勒郎反治直吏反)此大亂之道也(此無)
(上無法無親也言其不恥不仁不畏不誼為大亂之本不可不絶也凡為國者利莫大於治害莫大於亂亂之)
(所生生於不祥上不愛下下不供上則不祥也羣臣不用禮誼則不祥也有司離法而專違制則不祥也故法)
(者至道也聖君之所以為天下儀存亡治亂之所出也君臣上下皆發焉是以明王置儀設法而固守之卿相)
(不得存其私羣臣不得便其親百官之事案以法則姦不生暴慢之人繩以法則禍亂不起夫能生法者明君)
(也能守法者忠臣也能從法者良民也扶治直吏反下同離力智反相息亮反夫音)
廣要道章第十五(經八十一字)
子曰教民親愛莫善於孝(孝者愛其親以及人之親孝行著而愛人之心存焉故欲)
(民之相親愛則無善於先教之以孝也行下孟反)教民禮順莫善於弟(弟者敬其兄以)
(及人之長能弟者則能敬順於人者也故欲民之以禮相順則無善於先教之以弟也弟大計反傳同長丁)
(丈反)移風易俗莫善於樂(風化也俗常也移太平之化易衰弊之常也樂五聲之主盪滌)
(人之心使和易專一由中情出者也故其聞之者雖不識音猶屏息静聽深思遠慮其知音則循宫商而變節)
(随角徵以改操是以古之教民莫不以樂以皆為無尚之故也盪唐黨反滌徒歷反和易以䜴反屏必領反)
(徵張里反)安上治民莫善於禮(言禮最其善孝弟之實用也國無禮則上下亂而貴賤争)
(賢者失所不肖者蒙幸是故明王之治崇等禮以顯之設爵級以休之班祿賜以勸之所以政成也弟大計)
(反)禮者敬而已矣(禮主於敬敬出於孝弟是故禮經三百威儀三千皆殊事而合敬異流而)
(同歸也反弟大計)故敬其父則子說敬其兄則弟說敬其君則
臣說(此言先王以子弟臣道化天下而天下子弟臣說喜也教之以孝是敬其父教之以弟是敬其兄教)
(之以臣是敬其君也反說音悦傳同以弟大計)敬一人而千萬人說(上說所以施敬)
(之事此總而言也一人者各謂其父兄君千萬人者羣子弟及臣也說音悦)所敬者寡而說
者衆此之謂要道也(寡謂一人也衆謂千萬人也以孝道化民此其要者矣所以說成敬)
(一人之誼也說音悦)
廣至德章第十六(經八十三字)
子曰君子之教以孝也非家至而日見之也(此又所以申明上章)
(之誼焉言君子之教民以孝非家至而日見語之也君子亦謂先王也夫蛟龍得水然後立其神聖人得民然)
(後成其化也蛟語魚據反夫音扶音交)教以孝所以敬天下之為人父者
也(所謂敬其父則子說也以孝道教即是敬天下之為人父者也說音悦)教以弟所以敬
天下之為人兄者也(所謂敬其兄則弟說也以弟道教即是敬天下之為人兄者也弟)
(大計反傳以弟同說音悦)教以臣所以敬天下之為人君者也(所謂敬其)
(君則臣說也以臣道教即是敬天下之為人君者也古之帝王父事三老兄事五更君事皇尸所以示子弟臣)
(人之道也及其養國老則天子袒而割牲執醬而饋之執爵而酳之盡忠敬於其所尊以大化天下焉皇君也)
(事尸者謂祭之象者也尸即所祭之像故臣子致其尊嚴也三老者國之舊德賢俊而老所從問道誼故有三)
(人焉五更者國之臣更習古事博物多識所從誥道訓故有五人焉說音悦更音庚下同袒音但饋其位反)
(酳以仞反)詩云愷悌君子民之父母(詩大雅泂酌之章也愷樂悌易也言君子敬以)
(居身樂易于人其貴老慈幼忠愛之心似民之父母故以此詩明之也愷苦亥反悌大計反泂音迥樂音洛)
(下同易以豉反下同)非至德其孰能訓民如此其大者乎(孝之為德其至)
(矣故非有孝德其誰能以孝教民如此其大者乎言敷德以化下下皆順而從之也)
應感章第十七(經一百十三字)
子曰昔者明王事父孝故事天明事母孝故事地察(孝謂)
(立宗廟豐祭祀也王者父事天母事地能追孝其父母則事天地不失其道不失其道則天地之精爽明察矣)
長幼順故上下治(謂克明厥德以親九族也長者於王父兄之列也幼者於王子弟之屬也)
(能順其長幼之節則親疏有序而以之化天下上下不亂也長丁丈反傳同治直吏反屬章欲反)天地
明察鬼神章矣(章著也天地既明察則鬼神之道不得不著也謂人神不擾各順其常禍災不)
(生也)故雖天子必有尊也言有父也必有先也言有兄也
必有長也(更申覆上誼也天子雖尊猶尊父事死如事生宗廟致敬是也長丁丈反覆芳伏反)
宗廟致敬不忘親也修身慎行恐辱先也(說所以事父母之道也立)
(廟設主以象其生存潔齊敬祀以追孝繼思修行揚名以顯明祖考皆孝敬之事也所以不敢不勉為之者恐)
(辱其先祖故也皆行下孟反傳同齊側反)宗廟致敬鬼神著矣(上句言天地明察鬼)
(神以章此句言宗廟致敬鬼神以著言上下各致敬以祀其先人則鬼神有所依歸不相干犯也言無凶癘也)
(音癘厲)孝弟之至通於神明光於四海亡所不暨(光充也暨及也)
(明主以孝治天下則癘鬼為之不神不神者不為患害也其精神徵應如此故曰通於神明又充塞于天地之)
(間焉無所不及言普洽也先弟大計反亡音無暨其器反為于偽反塞北反洽戶甲反)詩云自西
自東自南自北亡思不服(詩大雅文王有聲之章也美武王孝德之至而四方皆來)
(服從與光于四海無所不暨誼同故舉以明此誼也亡音無)
廣揚名章第十八(經四十四字)
子曰君子事親孝故忠可移於君(能孝於親則必能忠於君矣求忠臣必於)
(孝子之門也)事兄弟故順可移於長(善事其兄則必能順於長矣忠出于孝順出於)
(弟故可移事父兄之忠順以事於君長也弟大計反傳同長丁丈反傳同)居家理故治可
移於官(能理於家者則其治用可移於官君子之於人内觀其事親所以知其事君内察其治家所以)
(知其治官是以言治者必效之以其實譽人者必試之以其官故虛言不敢自進不肖不敢處官也治直吏)
(反傳其治言治同譽音餘處昌吕反)是以行成於内而名立於後世矣(孝弟)
(之行事父兄也而忠順出焉能理于其家閨門事也而治官出焉所謂行成於内而名立於後世也昔虞舜生)
(於畎畝父頑母嚚弟又佷傲用能理率行孝道烝烝不怠天下推之萬姓詠之彌歷千載而聲聞不亡所謂揚)
(名後世以顯父母也巾行下孟反傳之行行成同弟大計反畎工犬反嚚魚反佷與狠同胡懇反推吐雷反)
(聞音問)
閨門章第十九(經二十四字)
子曰閨門之内具禮矣乎(上章陳孝道既詳故於此都目其為具禮矣夫禮經國家)
(定社稷厚人民利後嗣者也君子脩孝於閨門而事君事長以治官之誼備存焉夫音扶長丁丈反)嚴
親嚴兄(所以言具禮之事也嚴親孝嚴兄弟也孝以事君弟以事長而忠順之節著矣弟大計反下)
(同長丁丈反)妻子臣妾繇百姓徒役也(臣謂家臣傼也故家人有嚴君焉父之謂)
(也父謂嚴君而兄為尊長則其妻子臣妾猶百姓徒役是故君子役私家之内而君人之禮具矣繇音由長)
(丁丈反)
諫争章第二十(經一百四十八字)
曾子曰若夫慈愛龔敬安親揚名參聞命矣(慈愛者所以接下也)
(恭敬者所以事上也安親揚名者孝子之行也曾子稱名曰參既得聞此命也夫音扶龔與恭同參所金反)
(下同行下孟反)敢問子從父之命可謂孝乎(疑思問也夫親愛禮順非違命之謂)
(也以為於誼有闕是以問焉夫音扶)子曰參是何言與是何言與言之
不通邪(再言之者非之深也可否相濟謂之和以水濟水謂之同和實生民同則不繼務在不違同也)
(從是争非和也曾子魯鈍不推致此誼故謂之不通也與音餘下同邪音耶争音諍)昔者天子
有争臣七人(七人謂三公及前疑後丞左輔右弼也凡此七官主諫正天子之非也争音諍章)
(内及傳皆同)雖亡道不失天下(無道者不循先王之至德要道者不失天下言從諫也帝)
(王之事一日萬幾萬幾有闕天子受之禍故立諫争之官以匡已過過而能改善之大者也故凡諫所以安上)
(猶食之肥體也主逆諫則國亡人呰食則體瘠也亡音無下亡道同呰音紫瘠在昔反)諸侯有争
臣五人(自上以下降殺以兩故五人五人謂天子所命之孤卿及國之三卿與大夫也殺所戒反)
雖亡道不失其國(人非聖人不能無愆從諫如流斯不亡失也愆起虔反)大夫有
争臣三人(三人謂家相宗老側室也相息亮反)雖亡道不失其家(皆謂能受)
(正諫善補過也天子王有四海故以天下為稱諸侯君臨百姓故以國為名大夫祿食采邑故以家為號凡此)
(皆周之班制也反稱尺證反采七代)士有争友則身不離於令名(同志為友)
(士以道誼相切磋者故有非則忠告之以善道謂之争友不離善名言常在身也離力智反傳同磋七何反)
(告古毒反)父有争子則身不陷於不誼(父有過則子必安幾諫見志而不從起敬)
(起孝說顔說色則復諫也又不從則號泣而從之終不使父陷于不誼而已則孝子之道也幾音機說音悦)
(下同復扶又反號戶刀反)故當不誼則子不可以不争於父(當值也值父有)
(不誼之事子不可以不諫争也)臣不可以不争於君(事君之禮值其有非必犯嚴顔以道)
(諫争三諫不納奉身以退有匡正之忠無阿順之從良臣之節也若乃見可諫而不諫謂之尸位見可退而不)
(退謂之懷寵懷寵尸位國之姦人也姦人在朝賢者不進苟國有患則優俺侏儒必起議國事矣是謂人主敺)
(國而捐之也一三息暫反朝直遙反俺與閹同作奄敺起俱反)故當不誼則争之從
父之命又安得為孝乎(從命不得為孝則諫為孝矣故臣子之於君父值其不誼則必)
(諫争所以為忠孝者也重見當其不誼也夫臣能固争至忠子能固諫至孝也人主忌忠謂之不君人父忌孝)
(謂之不父忌忠孝則大亂之本也重直用反夫音扶)
事君章第二十一(經四十九字)
子曰君子之事上也(上謂君父此之謂君子以德稱也有君子之德而在下位固所以宜)
(事君也)進思盡忠退思補過(進見於君則必竭其忠貞之節以圖國事直道正辭有犯)
(無隠退還所職思其事宜獻可替否以補主過所以為忠君有過而臣不行謂之補過也見賢遍反)將
順其美匡救其惡(將行也宜行其法令順之而不逆君有過臣舉言而匡之救其邪辟之行)
(使不至於惡此臣之所以為功也故明王審言教以清法案分職以課功立功者賞亂政者誅誅賞之所加各)
(得其宜也反辟匹亦反之行下孟分扶問反)故上下能相親也(道王以先王之行拯主於)
(無過之地君臣並受其福上下交和所謂相親是故詳才量能講德而舉上之道下也盡忠守節謨明弼諧下)
(之事上也為人君而下知臣事則有司不任為人臣而上專主行則上失其威是以有道之君務正德以涖下)
(而下不言知能之術知能下所以供上也所以用知能者上之道也故不言知能而政治者善人舉官人得視)
(聽者衆也夫人君坐萬物之源而官諸生之職者也上有其道下守其職上下之分定也道音導下道下同)
(行下孟反下同拯拯救之拯涖音利又音類治直吏反夫音扶分扶問反)詩云心乎愛矣遐
不謂矣(遐不謂矣言謂之也君子心誠愛其上則遠乎不以善事語之也語魚據反)忠心臧
之何日忘之(君子忠心實善則何日豈忘謂其上乎言每欲語之也君子事上誼與詩同故取以)
(明之此詩小雅隰桑之章也臧子郎反語魚據反)
喪親章第二十二(經一百四十二字)
子曰孝子之喪親也(父母没斬衰居憂謂之喪親也衰七雷反後皆同)哭不依
禮亡容(斬衰之哭其聲若往而不反無依違餘音也喪事質素無容儀所以主於哀也亡音無下同)
言不文(發言不文飾其辭也斬衰之言唯而不對所以為不文也唯維癸反)服美不安
(夫唯不安故不服也美謂錦繡盛服也先王制禮稱情立文凶服象其憂吉服象其樂各所以表飾中情也是)
(以衰麻在身即有悲哀之色端冕在身即有矜莊之色介胄在身即有可畏之色也夫音扶稱尺證反樂音)
(洛)聞樂不樂食旨不甘(旨亦美也其不樂故不聽不美故不食孝子思慕之至也不)
(樂音洛傳同)此哀戚之情也(所以解上六句之誼明有内發非虚加也)三日而食
教民亡以死傷生也(禮親終哭踊無數水漿不入口毁竈不舉火既歛之後鄰里為之饘)
(粥以飲食之三日以終者聖人立制足文理不以死傷生也歛力驗反後同饘之然反粥之六反飲於鴆反)
(食音嗣)毁不滅性此聖人之正也(孝子在喪可以毁瘠杖然後起而不可滅性滅)
(性謂不勝喪而死不勝喪則此比於不孝此聖人之正制也瘠在昔反勝音升下同)喪不過三
年示民有終也(孝子有終身之憂然三年之喪二十五月而畢服節雖闋心弗之忘若遂其本)
(性則是無窮也故以禮取中制為三年使賢者俯就不肖者企及所以示民有竟之限也闋苦穴反企邱豉)
(反)為之棺椁衣衾以舉之(禮為死制椁椁周於棺棺周於衣衣周於身衣即斂衣衾)
(被也舉尸内之棺椁也内棺音官椁音郭為死于偽反音納)陳其簠簋而哀戚之(簠簋)
(祭器盛黍稷者祭器陳列而不御黍稷潔盛而不毁孝子所以重增哀戚也簠音甫簋音軌盛音成下同重)
(直龍反)哭泣擗踊哀以送之卜其宅兆而安措之(搥心曰擗跳曰)
(踊所以泄哀也男踊女擗哀以送之送之送慕始死牖下浴於中霤飯於牖下歛於戶内殯於客位祖奠於庭)
(送葬於墓彌以即遠也卜其葬地定其宅兆兆謂塋域宅謂穴措置也安置棺椁於其穴卜葬地者孝子重慎)
(恐其下有伏石漏水後為市朝遠防之也羊擗婢亦反搥與椎同一作槌跳徒彫反泄息列反牖九反霤力)
(又反飯扶晚反殯必刃反塋音營朝直遙反)為之宗廟以鬼亨之春秋祭祀
以時思之(三年喪畢立其宗廟用鬼禮享祀之也言春則有夏言秋則有冬舉春秋而四時之誼存)
(矣春雨既濡君子履之必有怵惕之心感親而脩祭焉所謂以時思之也亨許丈反通作享怵敕律反惕他)
(歷反)生事愛敬死事哀戚(父母生則事之以愛敬死則事之以哀戚糾撮上章之要也)
(糾居黝反撮七活反)生民之本盡矣(謂立身之道盡於孝經之誼也)死生之誼備
矣(事死事生之誼備於是也)孝子之事終矣(言為孝子之道終竟於此篇也)
古文孝經孔氏傳
