六家詩名物疏卷十七明馮復京撰
國風衛二
氓篇
氓
孟子疏云周官制地之法六鄉以教為主故其地為郊
民則謂之民以其近主而有知也六遂以耕為主故其
地為野而民則謂之氓以其遠主而無知也○周禮遂
人注變民言甿異外内也甿猶懵懵無知貌○楊用修
云氓之為字从民从亡流亡之民也周禮凡治野以下
劑致甿以田里安甿以樂昏擾甿以土宜教甿又云新
氓之治注新徙来者也若是本國之民已受田矣何必
以田里安之已安土矣何必以土宜教之乎以詩與孟
子證之尤可驗詩曰氓之蚩蚩抱布貿絲来即我謀送
子涉淇至于頓丘此盖氓之離其本土而滛于外州者
也孟子陳相自楚之滕願受一㕓而為氓此蓋去其本
土而占籍于他國者也又曰天下之民皆悦而願為之
氓若是本國何得云天下之民若是本民又何得稱氓
乎
布
傳云布幣也○釋名云布布也布列衆縷為經以緯横
成之也又太古衣皮女工之始始于是施布其法使民
盡用之也○說文云布枲織也○漢書云太公以布為
貨廣二尺二寸為幅長四丈為疋○王制云布帛精麤
不中數幅尺廣狹不中量不鬻于市郊特牲云疏布之
尚反女功之始也玉藻云以帛裏布非禮也○周禮載
師宅不毛者有里布鄭司農云里布者布參印書廣二
寸長二尺以為幣貿易物詩云抱布貿絲抱此布也○
元命包云須女四星主布帛
按孔疏云此布幣謂絲麻布帛之布予謂毛以布為
幣本不誤但布不可以兼帛耳
頓丘
爾雅云丘一成為敦丘注成猶重也周禮曰為壇三成
今江東呼地高者為敦疏言丘上更有一丘相重累者
名敦丘詩送子涉淇至于頓丘是也○釋名云一頓而
成丘無上下小大之殺也○地里志云東郡頓丘師古
曰以丘名縣也○水經注淇水轉逕頓丘北又屈逕頓
丘西○蘇代約燕王云决宿胥之口魏無虛頓丘○竹
書紀年云晉定公三十一年城頓丘○一綂志直隸大
名府清豐縣古頓丘衛邑漢為頓丘縣地屬東郡晉置
頓丘郡後廢古城在縣西南二十五里
媒
周禮媒氏掌萬民之判令男三十而娶女二十而嫁中
春之月令會男女凡嫁子娶妻入幣純帛無過五兩○
禮記曰男女非有行媒不相知名○國策云周地賤媒
為其兩譽也之男家曰女美之女家曰男美然而周之
俗不自為取妻且夫處女無媒老且不嫁舍媒而自衒
敝而不售順而無敗售而不敝者惟媒而已矣○說文
云媒謀也謀合二姓
秋
爾雅云秋為白藏注氣白而收藏○書云分命和仲宅
西曰昧谷寅餞納日平秩西成宵中星虛以殷仲秋○
書大傳云西方者何也鮮方也鮮訊也訊者始入之貌
始入者何以謂之秋秋者愁也物方愁而入故曰西方
者秋也○鄉飲酒義云秋之為言揫也揫之以時察守
義者也○月令云孟秋之月日在翼昏建星中旦畢中
其日庚辛其帝少皥其臣蓐收其蟲毛其音商律中夷
則涼風至白露降寒蟬鳴鷹乃祭鳥用始行戮天地始
肅不可以贏仲秋之月日在角昏牽牛中旦觜觹中律
中南吕盲風至鴻雁来玄鳥歸羣鳥養羞日夜分雷始
收聲蟄蟲坏戸殺氣浸盛陽氣日衰水始涸季秋之月
日在房昏虚中旦柳中律中無射鴻雁来賓爵入大水
為蛤鞠有黃華豺乃祭獸戮禽是月也霜始降則百工
休乃命有司曰寒氣總至民力不堪其皆入室艸木黃
落蟄蟲咸俯在内皆墐其戸○夏小正云七月秀雚葦
湟潦生萍漢案戸八月丹鳥羞白鳥(蚊蚋)辰則伏(房星)鴽為
鼠九月内火(心星)○素問云秋三月此謂容平天氣以急
地氣以明注云萬物夏長華實以成容狀至秋平而定
也○尸子云秋為禮西方為秋秋肅也萬物莫不禮肅
敬之至也○漢書魏相奏云西方之神少昊乘兊執矩
司秋○月令注云孟秋日月會于鶉尾仲秋日月會于
夀星季秋日月會于大火
垝垣
莊子云鵲上城之垝司馬彪曰垝最高危限之處○釋
名云垣援也人所依阻以為援衛者也○禮書云垣宫
室之外牆○釋文曰卑曰垣
復關
寰宇記云澶州臨河縣復關城在南黃河北阜也復關
隄在南三百步自黎陽下入清豐縣界○一統志復關
隄在直隸大名府開州城西南古黃河岸北衛詩以望
復關即此
筮
繫辭云大衍之數五十其用四十有九分而為二以象
兩掛一以象三揲之以四以象四時歸竒於扐以象閏
五歲再閏故再扐而後掛天數五地數五五位相得而
各有合天數二十有五地數三十凡天地之數五十有
五此所以成變化而行鬼神也乾之策二百一十有六
坤之策百四十有四凡三百有六十當期之日二篇之
策萬有一千五百二十當萬物之數也是故四營而成
易十有八變而成卦八卦而小成引而伸之觸物而長
之天下之能事畢矣○洪範云乃命卜筮曰貞曰悔占
用二衍忒○禮記云龜為卜筴為筮疑而筮之則弗非
也又云孟冬命太史釁龜筴又云天子無筮諸侯有守
筮○周禮云太卜掌三易之法一曰連山二曰歸藏三
曰周易其經卦皆八其别皆六十有四筮人辨九筮之
名一曰巫更二曰巫咸三曰巫式四曰巫目五曰巫易
六曰巫比七曰巫詞八曰巫參九曰巫環以辨吉凶凡
國之大事先筮而後卜上春相筮凡國事共筮○鄭魴
禹穴碑云伏羲得神蓍而定皇策○世本云巫咸作筮
○古史考云庖犠氏作始有筮其後殷時巫咸善筮
鳩
傳云鳩鶻鳩也○爾雅鶌鳩鶻鵃舍人曰今之班鳩某
氏曰春秋云鶻鳩氏司事春来冬去孫炎曰一名鳴鳩
月令云鳴鳩拂其羽郭璞曰似山鵲而小短尾青黑色
多聲今江東亦呼為鶻鵃○本草云鶻嘲南北揔有似
鵲尾短黃色在深林間飛翔不遠○廣雅云鶻鵃鷁鳩
也○埤雅云鶌鳩一名鳴鳩一名鷽鳩莊子所謂蜩與
鷽鳩笑之者也多聲故名鳴鳩鳴鳩小物决起而飛搶
榆枋時則不至控于地而已矣陸璣云鶻鳩一名班鳩
盖班鳩似鵓鳩而大鵓鳩灰色無繡項陰則屏逐其匹
晴則呼之語曰天將雨鳩逐婦者是也班鳩項有繡文
班然故曰班鳩與此鶻鳩全異璣之言非今此鳥喜朝
鳴故曰鶻嘲也○周書時訓云榖雨又五日鳴鳩拂其
羽鳴鳩不拂其羽國不治兵○許叔重云鳴鳩奮迅其
羽直刺上飛數千丈入雲中
案本草言鶻嘲飛翔不遠而許叔重謂直入雲中豈
所見各異耶莊子所云與本草合則許說非也
葚
古今注云桑實為椹○爾雅云桑㸤有葚梔郭璞曰㸤
半也舍人云桑樹一半有葚半無葚為梔○陳藏器云
椹利五藏通血氣久服不饑○本草圖經云椹有白黑
二種暴乾皆主變白髮○傳云鳩食桑葚過則醉而傷
其性○王盤農書云荆桑多椹魯桑少椹
歲
爾雅云載歲也夏曰歲商曰祀周曰年唐虞曰載郭璞
曰歲取歲星一次○廣雅云歲遂也○乾鑿度孔子云
八卦用事各四十五日而備歲事○後漢志云日周于
天一寒一暑四時備成萬物畢改攝提遷次青龍移辰
謂之歲○鄭玄云中數曰歲朔數曰年○埤雅云於文
步戍為歲歲騎兩稔故步戍至戍謂之歲也○吕覽云
后益作占歲
帷裳
周禮王后之重翟厭翟安車皆有容盖註鄭司農云容
謂幨車山東謂之裳帷或曰幢容○詩正義云以幃障
車之旁如裳以為容飾故或謂之帷裳或謂之童容其
上有盖四旁垂而下謂之幨故雜記曰其輤有裧注云
裧謂鼈甲邊緣是也然則童容與襜别司農云謂襜車
者以有童容上必有襜故謂之云襜車也此惟婦人之
車飾為然故士昏禮云婦車亦如之有襜是也
婦
說文云婦服也從女持帚洒掃也○公羊傳云稱婦有
姑之辭○周禮九嬪掌婦學之法以教九御婦德婦言
婦容婦功○家語云無專制之義有三從之道幼從父
兄既嫁從夫夫死從子言無再醮之端教令不出於閨
門事在共酒食而已無閫外之非儀也不越境而奔喪
事無擅為行無獨成參知而後動可驗而後言晝不遊
庭夜行以火所以效匹婦之德也○左傳云女待人婦
義事也
岸
爾雅云望厓洒而高岸疏望視也厓水邊也洒水深也
言視水邊之厓其下水深其厓高峻者名岸又云重崖
岸
泮
傳云泮坡也○朱傳云泮涯也高下之判也
總角
内則云男女未冠笄者總角衿纓注云總角收髮結之
○莆田傳云總角聚兩髦也
竹竿篇
佩
釋名云佩倍也言非一物有倍貳也有珠有玉有容刀
有帨巾有觽佩之屬也○禮記云古之君子必佩玉右
徵角左宫羽趨以采齊行以肆夏周還中規折還中矩
進則揖之退則揚之然後玉鏘鳴也故君子在車則聞
鸞和之聲行則鳴佩玉是以非辟之心無自入也君在
不佩玉(注云謂世子)左結佩右設佩居則設佩朝則結佩齊
則綪結佩而爵鞞凡帶必有佩玉惟喪否佩玉有衝牙
君子無故玉不去身君子于玉比德焉天子佩白玉而
玄組綬公侯佩山玄玉而朱組綬大夫佩水蒼玉而純
組綬世子佩瑜玉而綦組綬士佩瓀玟而緼組綬孔子
佩象環五寸而綦組綬又云子事父母左右佩用左佩
紛帨刀礪小觽金燧右佩玦捍管遰大觽木燧婦事舅
姑左佩紛帨刀礪小觽金燧右佩箴管線纊施縏袠大
觽木燧男女未冠笄者皆被容臭又云主佩倚則臣佩
垂主被垂則臣佩委○左傳云佩衷之旗也○大戴禮
云下車以佩玉為度上有雙衡下有雙璜衝牙玭珠以
納其間琚瑀以雜之○三禮圖云凡玉佩上有雙衡衡
長五寸博一寸下有雙璜璜徑三寸衝牙蠙珠以納其
間上下為衡半璧為璜璜中横以衝牙以蒼珠為瑀○
孔穎達云佩玉上繫于衡下垂三道穿以蠙珠前後下
端垂以璜中央下端垂以衝牙○白虎通云所以必有
佩者表意見所能故修道無窮即佩環能本道德即佩
琨能决嫌疑即佩玦是以見其所佩即知其能若農夫
佩其耒耜工匠佩其斧婦人佩其鍼縷也○蔡謨毛詩
疑字議云佩者服用之稱珮者玉器之名稱其服用則
字從人名其器則字從玉○禮書云衡以平其心璜以
中其德琚欲其有所安牙欲其有所制佩奚適而非道
耶古有德佩有事佩德佩則左右皆玉事佩則左紛帨
右玦捍之類左佩皆五右佩皆六以左陽而竒右陰而
偶故也左佩者小右佩者大以左手不如右強故也詩
曰佩玉之儺佩玉瓊琚衛之南子環佩璆然阿谷之女
佩璜而澣皆婦人佩也其等衰不可考或亦視其夫而
為之度與
檜
爾雅云檜柏葉松身○禹貢云荆州貢杶幹栝柏注柏
葉松身曰栝○字說云檜栢葉松身則葉與身皆曲樅
松葉柏身則葉與身皆直樅以直而從之檜以曲而會
之○雅翼云檜一名栝性耐寒其材大可為舟及棺槨
左傳稱棺有翰檜而淇水檜楫松舟也今人亦謂之圓
柏以别于側柏又有一種别名檜柏不甚長其枝葉乍
檜乍柏庭宇植之以為玩
楫
易云剡木為楫○書云若濟巨川用女作舟楫○說文
云楫舟櫂也○方言楫謂之橈或謂之櫂所以隠櫂謂
之&KR0034;所以懸櫂謂之緝○釋名云楫捷也撥水舟行捷
疾也○淮南子云七尺之楫動大船者因水為資
松
書云青州厥貢鉛松怪石○禮記云其在人也如松柏
之有心也貫四時不改柯易葉○左傳太叔云部婁無
松柏○禮斗威儀云君乘木而王其政平則松為常生
○莊子云天寒既至霜雪既降吾是以知松柏之茂○
史記云松柏為百木長也而守宫闕○玄中記云松脂
淪入地中千歲為茯苓○本草云松脂一名松膏一名
松肪松花一名松黃○太平廣記云五鬛松皮不鱗俗
謂孔雀三鬛松也松命根下遇石即偃○花木考云松
有二種惟五葉者結子
芄蘭篇
芄蘭
爾雅云雚芄蘭郭云蔓生斮之有白汁可啖○陸璣云
一名蘿藦幽州人謂之雀瓢蔓生葉青綠色而厚摘之
白汁出食之甜脆䰞為茹滑美其子長數寸似瓠子○
箋云芄蘭柔弱恒蔓延於地有所依緣○沈栝云芄蘭
之支支莢也芄蘭生莢支出于葉間垂之如觽狀其葉
如佩韘之狀
支
支石經作枝○說文云木别生條也
童子
說文僮未冠也从人童聲又云男有罪曰奴奴曰童女
曰妾从辛重省○内則云成童舞象學射御注云成童
十五以上
按說文僮童二字有辨今經傳通作童
觽
禮記云子事父母婦事舅姑左佩小觽右佩大觽注觽
貌如錐以象骨為之○說文云觽佩角銳耑可以解結
○毛云成人之佩也○劉向云治煩决亂者佩觽
容
箋云容刀也孔仲達云容飾之刀○考工記曰桃氏為
刅注刅刀劍之屬○少儀云刀卻刅授潁削授拊○釋
名云刀到也其末曰鋒若鋒刺之利也其本曰環形似
環也佩刀在佩旁之刀也或曰容刀有刀形而無刅備
儀容而已○禮書云直而本環者刀曲而本不環者削
○洞冥記云黃帝采首山之銅始鑄為刀○春秋繁露
云刀在右白虎之象也
遂
箋云遂瑞也○爾雅云璲瑞也郭璞云玉瑞也○孔氏
云大東云鞙鞙佩璲璲本所佩之物又云禮以玉為瑞
信其官謂之典瑞正謂所佩之玉
帶
釋名云帶蔕也著于衣如物之繫蔕也○大戴禮云黃
帝黼黻衣大帶○晉語云内子為大帶○禮記云子事
父母韠紳搢笏婦事舅姑笄緫衣紳又云天子素帶朱
裏終辟(注辟讀如禆以繒采飾其側也)而素帶終辟(注謂諸侯不朱裏合素為之下天子)
(也)大夫素帶辟垂(禆其紐及末)士練帶率下辟(率繂也士以下皆禪不合)
(而繂積禆其末而已)居士錦帶弟子縞帶幷紐約用組三寸(約帶紐組)
(之廣)長齊于帶紳長制士三尺有司二尺有五寸(有司府史之屬)
子游曰參分帶下紳居一焉紳韠結三齊革帶博二寸
(凡佩繫于革帶)大夫大帶四寸雜帶(雜猶飾也即上之禆)君朱綠(上以朱下以綠)
(終之)大夫玄華(華黃色大夫禆垂内以玄外以華)士緇辟二寸再繚四寸
(士禆垂之下外内皆以緇大夫以上以素皆廣四寸士以下廣二寸再繚之)凡帶有率無箴
功(凡帶有司之帶無箴功則不禆之)
案古者帶有二左傳帶裳幅舄之帶革帶也又云鞶
厲游纓鞶大帶也革帶用以繫佩韍然後加以大帶
笏搢于二帶之間天子至士大帶皆合帛為之或以
素或以練其禆飾亦别盖朱正陽之色綠少陽之雜
天子諸侯體陽而兼乎下故禆以朱綠玄與緇者陰
之體華者文之成大夫體陰而有文故飾以玄華士
則體陰飾以緇而已於大夫言帶四寸於士言紳三
尺則推而上可知故此篇箋云垂紳帶三尺
韘(决)(沓)
傳云韘玦也能射御則佩韘○說文云射决也所以拘
弦以象骨韋系著右巨指○周禮繕人掌王之用抉拾
注抉挾矢時所以持弦飾也著右手巨指士喪禮曰抉
用正王棘若檡棘則天子用象骨與○禮記曰子事父
母右佩玦捍○鄉射禮袒决注决猶闓也以鈎弦闓體
○賈公彦云抉諸侯及大夫生用象死用棘天子死生
皆用象取其滑○箋云韘之言沓所以彄沓手指○大
射朱極三注極猶放也所以韜指利放弦也以朱韋為
之三者食指將指無名指無極放弦契于此指多則痛
小指短不用○士喪禮纊極二注生者以朱韋為之而
三死用纊又二明不用也○禮書云考之射禮右巨指
著决所以鈎弦食指中指無名指著沓所以放弦左臂
著拾所以遂弦韘謂之極以其中于指也謂之沓以其
沓于指也毛氏許慎以韘為决誤矣
案玦决抉三字實一物也沓極二名亦一物也韘之
為玦許叔重亦以為然韘之為沓則鄭氏一家之說
而已孔仲逹云鄭以禮無以韘為玦者故易之為沓
然則以韘為沓又出何禮文耶
六家詩名物疏卷十七
