六家詩名物疏卷四十二明馮復京撰
小雅谷風之什三
楚茨篇下
祝告
箋云祝致神意造主人使受嘏嘏之禮祝徧取黍稷牢
肉魚擩于醢以授尸孝孫前就尸受之天子使宰夫受
之以筐祝則釋嘏辭以勑之○禮運曰修其祝嘏又云
祝以孝告嘏以慈告又云天子祭宗廟諸侯祭社稷祝
嘏莫敢易其常是謂大嘏曾子問曰攝主不假(當作嘏)郊
特牲曰嘏長也大也○特牲饋食尸九飯主人酳尸尸
酢主人佐食搏黍稷授祝祝授尸尸授以菹豆執以親
嘏主人主人左執角再拜稽首受復位詩懷之實于左
袂挂于季指卒角拜尸答拜主人出寫嗇于房祝以籩
受少牢饋食尸十二飯主人酳尸尸酢主人上佐食以
綏祭二佐食各取黍于一敦上佐食兼受摶之以授尸
尸執以命祝卒命祝祝受以東北面于戶西以嘏于主
人曰皇尸命工祝承致多福無疆于女孝孫來女孝孫
使女受禄于天宜稼于田眉壽萬年勿替引之主人坐
奠爵興再拜稽首興受黍坐振祭嚌之詩懷之實于左
袂挂于季指執爵以興坐卒爵執爵以興出宰夫以籩
受嗇黍主人嘗之納諸内
孝孫徂位
箋云祭禮畢孝孫往位堂下西面位祝于是致孝孫之
意告尸以利成疏云孝孫在堂下西面則祝當以西階
下告○特牲云主人出立于戶外西南祝東向告利成
尸謖注云利猶養也供養之禮成少牢云主人出立于
阼階上西面祝出立于西階上東面祝告曰利成祝入
尸謖賈公彦云特牲戸外告利成少牢階上告利成以
尊者稍遠于尸若天子諸侯禮畢于堂下告利成
送尸
大司樂云尸出入奏肆夏○樂師教樂儀行以肆夏○
鐘師凡樂事以鐘鼓奏九夏肆夏杜子春云吕叔玉云
肆夏周頌時邁也肆遂也夏大也言遂于大位謂王位
也玄謂九夏皆詩篇名
按尸出入奏肆夏天子之禮也古注以楚茨之詩為
思古明王故箋用周禮之文朱子以為述公卿有田
禄者力農奉祭則與天子之禮不同而此傳云奏肆
夏未知所出考之儀禮大射公升即席奏肆夏燕禮
賓及庭奏肆夏則諸侯得奏肆夏天子畿内公卿比
外諸侯或亦奏肆夏未可知但天子公卿及諸侯祭
禮亡無所據證朱子此篇之傳如主人往阼階下西
面聽告利成皆準少牢饋食禮少牢饋食者諸侯卿
大夫之祭禮也其儀告利成後祝入尸謖主人降立
于阼階東西面祝先尸從遂出于廟門無鼓鐘送尸
之事故特牲云大夫之奏肆夏也由趙文子始也是
諸侯之卿大夫不得奏肆夏也
諸宰
周禮膳夫上士二人中士四人下士八人凡王祭祀賓
客食則徹王之胙俎注云膳夫親徹胙俎胙俎最尊也
餘則其屬徹之
徹
周禮膳夫祭祀賓客食徹王之胙俎九嬪祭祀徹豆籩
内宗及以樂徹則佐傳豆籩外宗佐王后眡豆籩以樂
徹亦如之樂師及徹帥學士而歌徹小師大祭祀徹歌
○特牲云宗婦徹祝豆籩入于房徹主人薦俎佐食徹
尸薦俎賓出佐食徹胙俎堂上俎畢出有司徹云司士
歸尸侑之俎主人退有司徹若不賓尸衆賓出婦人乃
徹徹室中之饌
燕私
禮記云若公與族燕則異姓為賓膳宰為主人公與父
兄齒族食世降一等又云旁治昆弟合族以食序以昭
穆别之以禮義人道竭矣又云因其酒肉聚其宗族以
教民睦○特牲禮俎出于廟門徹庶羞設于西序下注
云庶羞主為尸非神饌也此徹庶羞置西序下者為將
燕飲自尸祝至兄弟之庶羞宗子以與族人燕飲于堂
内賓宗婦之庶羞主婦以燕飲于房○尚書傳云宗室
有事族人皆侍終日大宗已侍于賓奠然後燕私燕私
者何也已而與族人燕也飲而不醉是不親醉而不出
是不敬○禮書云族燕禮服皮弁服即于路寢宰夫為
主異姓為賓王與族人燕于堂后帥内宗之屬燕于房
其物殽烝所以合好也其食世降一等所以辨親疎也
昭穆以序之所以明世次也夜飲以成之所以别異姓
也若夫几席之位升降之儀脫屨而坐立監相禮羞庶
羞以盡愛爵樂無算以盡歡大率與諸侯燕禮不異
樂
尚書云予欲聞六律五聲八音在治忽以出内五言又
曰聲依永樂和聲八音克諧無相奪倫神人以和○禮
記云比音而樂之及干戚羽旄謂之樂○周禮大司樂
以樂舞教國子以六律六同五聲八音六舞大合樂以
致鬼神示以和邦國以諧萬民以安賓客以悦遠人以
作動物太師合隂陽之聲陽聲黃鐘太蔟姑洗蕤賓夷
則無射隂聲大吕應鐘南吕函鐘小吕夾鐘皆文之以
五聲宫商角徵羽皆播之以八音金石土革絲木匏竹
教六詩曰風曰賦曰比曰興曰雅曰頌○樂緯云黃帝
之樂曰咸池顓頊曰六莖帝嚳曰五英堯曰大章舜曰
簫韶禹曰大夏殷曰大濩周曰勺又曰大武是以清和
上升天下樂其風俗鳳凰來儀百獸率舞神龍升降靈
龜晏寧
稽首
周官大祝辨九拜一曰稽首注云拜頭至地也
信南山篇
甸
箋云南山之野禹治而丘甸之六十四丼為甸甸方八
里居一成之中成方十里出兵車一乘以為賦法○周
禮小司徒經土地而井牧其田野九夫為井四井為邑
四邑為丘四丘為甸四甸為縣四縣為都以任地事而
令貢賦凡稅斂之事注此謂造都鄙也采地制井田異
于鄉遂四丘為甸甸之言乘也讀如衷甸之甸甸方八
里旁加一里則方十里為一成積百井九百夫其中六
十四井五百七十六夫出田稅三十六井三百二十四
夫治洫又云稍人掌令邱乘之政令○司馬法曰四井
為邑四邑為丘馬一匹牛三頭是曰匹馬丘牛四丘為
甸六十四井出長轂一乘馬四匹牛十二頭甲士三人
步卒七十二人戈楯具謂之乘馬又曰六尺為步步百
為畝畝百為夫夫三為屋屋三為井井十為通通為匹
馬三十家士一人徒二人通十為成成百井三百家革
車一乘士十人徒二十人成十為終終千井三千家革
車十乘士百人徒二百人十終為同同方百里萬井三
萬家革車百乘士千人徒二千人○賈公彦云一成惟
三百家革車一乘士十人徒二十人此謂天子畿内采
地法鄭注論語道千乘之國亦引司馬法彼是畿外邦
國法革車一乘甲士三人步卒七十二人甲士少步卒
多此比畿外甲士多步卒少外内有異故也
曾孫
疏云曾者重也自曾孫以至無窮皆得稱曾孫
疆理
傳云疆畫經界理分地理疏經界者地畔之名分地理
者分别地所宜之理若孝經注云高田宜黍稷下田宜
稻麥是也○朱傳云疆者為之大界也理者定其溝塗
也○周禮遂人凡治野夫間有遂遂上有徑十夫
有溝溝上有畛百夫有洫洫上有涂千夫有澮澮
上有道萬夫有川川上有路以逹于畿匠人為溝
洫耜廣五寸二耜為耦一耦之伐廣尺深尺謂之
&KR0850;田首倍之廣二尺深二尺謂之遂九夫為井井
間廣四尺深四尺謂之溝方十里為成成間廣八
尺深八尺謂之洫方百里為同同間廣二尋深二
仞謂之澮專逹于川賈公彦云遂人為溝洫法遂
縱溝横洫縱澮横九澮而川周其外以彼遂在夫間故
以南畝遂則縱矣匠人井田法云田首倍之為遂以南
畝圖之遂即横也
同雲
埤雅云古文雲字作云象雲回轉之形其上从二二者
天中之隂也天中之隂應之於上故地中之陽升而為
雲詩曰上天同雲冬曰上天燠則雲暘而異寒則雲隂
而同故也
霡霂
爾雅云小雨謂之霡霂○釋名云霡霂小雨也言裁霡
靂霑漬如人沐頭帷及其上枝而根不濡也
埸
孔氏云以田之疆畔至此而易主名之為埸
廬
孔氏云古者宅在都邑田於外野農時出而就田須有
廬舍○班固曰井方一里是為九夫八家共之各受私
田百畝公田十畝是為八百八十畝餘二十畝以為廬
舍又曰還廬樹桑菜茹有畦瓜瓠果蓏殖于疆埸在野
曰廬在邑曰里○說文云廬寄也春夏居秋冬去○春
秋井田記人受田百畝公田十畝廬舍在内貴人也公
田次之重公也私田在外賤私也○邱氏曰公田百畝
内除二十畝為八家治田之廬○董氏云井九百畝其
中為公田八家每廬舍二畝半
按公田百畝餘二十畝為廬舍其說出于漢書食貨
志鄭注匠人云野九夫而稅一則鄭意無家各二畝
半為廬之事
菹(詳見豳風豆)
說文云酢菜也○周禮醢人掌四豆之實王舉共醢以
七菹實之○記云恒豆之菹水草之和氣○疏周禮埸
人祭祀共果蓏是祭必有瓜菹醢人豆實無瓜菹者文
不具○采蘩傳云公侯夫人執蘩菜以助祭王后則荇
菜
清酒
箋云清謂玄酒也酒鬱鬯五齊三酒也朱傳云清
酒清潔之酒鬱鬯之屬也孔疏云以周禮言之祼
獻所用則鬱鬯與醴齊三酒之清酒卑于五齊諸
臣之所酢不用之以獻神○儀禮特牲云壺禁在
東序尊于戸東玄酒在西又尊兩壺于階東西方
亦如之少牢云尊兩甒于房戸之門甒有玄酒○
禮記禮也者反本修古不忘其初者也醴酒之用
玄酒之尚又云玄酒在室疏云玄酒謂水也以其
色黑謂之玄太古無酒此水當酒所用貴重古物
陳設之在于室内而近北○周禮鬱人掌祼器凡
祭祀賓客之祼事和鬱鬯以實彛而陳之凡祼事
沃盥鬯人掌供秬鬯而飾之凡王之齋事共其秬
鬯大宗伯凡祭大神享大鬼祭大示涖玉鬯肆師
祭之日及果築䰞鄭司農云築煑築香艸煑以為鬯
鄭玄云鬱鬱金香艸宜以和鬯鬯釀秬為酒芬香條
暢于上下也秬如黑黍一稃二米○禮記云諸侯未賜
圭瓚資鬯於天子又云周人尚臭鬱合鬯臭隂達于淵
泉灌以圭璋用玉氣也又云暢臼以椈杵以梧又云天
子親耕粢盛秬鬯以事上帝又云加以鬱鬯以報魄也
○王度記云天子以鬯諸侯以薰大夫以蘭芝士以蕭
庶人以艾○毛氏云九命錫圭瓚秬鬯○說文云鬱十
葉為貫百廿貫築以煑之為鬱一曰鬱鬯百艸之華遠
方鬱人所貢芳艸合釀之以降神鬱今鬱林郡也鬯以
秬釀鬱艸芬芳攸服以降神也从凵凵器也中象米匕
所以扱之易曰不喪匕鬯○魏略云鬱金生大秦國○
陳藏器云其花十二葉為百艸之英二月三月有花狀
如紅藍四月五月採花即香也○本艸圖經云四月初
生苗似薑黃花白質紅末秋出莖心無實根黃赤○
周禮酒正凡祭祀以法共五齊三酒以實八尊(詳見邶風酒)
大祭三貳中祭再貳小祭一貳皆有酌數惟齊酒不貳
皆有器量酒人掌為五齊三酒祭祀則共奉之以役世
婦○禮書云濁莫如五齊清莫如三酒祭祀有五齊以
神事之也有三酒以人養之也鄭氏以祫備五齊禘備
四齊祭備二齊朝用醴齊饋用盎齊諸臣自酢用凡酒
然記曰夫人薦盎則醴以上君所酌盎以下夫人所酌
而無君饋薦盎之禮矣酒正曰凡祭祀以五齊三酒實
八尊則中祭小祭皆備五齊矣
騂牡
傳云周尚赤也○周禮牧人凡陽事用騂牲毛之注云
騂牲色赤毛之取純毛也陽祀祭天於南郊及宗廟○
禮記云周人尚赤牲用騂又云周人騂剛又云於郊故
謂之郊牲用騂尚赤也
鸞刀
正義云鸞即鈴也謂刀環有鈴其聲中節○禮記云割
刀之用而鸞刀之貴貴其義也聲和而後斷也又云祭
之日君牽牲入廟門麗于碑卿大夫袒而毛牛尚耳鸞
刀以刲取膟膋乃退爓祭祭腥而退敬之至也○何休
云鸞刀宗廟割切之刀環有和鋒有鸞
按禮記卿大夫袒而毛牛尚耳則人君祭禮執鸞刀
者固謂卿大夫也考之儀禮特牲則曰主人立於門
戶視側殺少牢則曰主人即位于廟門之外司馬刲
羊司士擊豕宗人告備乃退則士大夫猶視殺而不
親刲矣王介甫劉執中乃謂王執鸞刀以親殺此何
據耶朱子云主人親執蓋沿王氏之誤國語云天子
郊禘之事必自射其牲諸侯宗廟之事必自射其牛
亦不云執刀以殺也
啓毛取膋
郊特牲云毛血告幽全之物貴純之道也注云幽謂血
也禮器云納牲詔於庭血毛詔於室羹定詔於堂○楚
語觀射父云毛以示物血以告殺接誠拔取以獻具為
齊敬也注云物色也告殺明不因故也○又郊特牲云
取膟膋燔燎升首報陽也又曰蕭合黍稷臭陽達於牆
屋故既奠然後爇蕭合羶薌注云蕭香蒿染以脂合黍
稷燒之(互見前章燔)○賈公彦云按說文及字林膟血祭膋
是牛腸間脂也是膟為血膋為腸間脂也
六家詩名物疏卷四十二
