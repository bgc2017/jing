六家詩名物疏卷五十四明馮復京撰
魯頌
駉篇
坰
傳云坰遠野也林外曰坰箋云必牧於坰野者避民居
與良田○釋地云邑外謂之郊郊外謂之牧牧外謂之
野野外謂之林林外謂之坰孫炎曰邑國都也設百里
之國五者之界界各十里○郡縣志坰澤俗名連泉澤
在州曲阜縣九里魯僖公牧馬之地
驈
釋畜云驪馬白跨驈孫炎曰驪黑色也白跨股脚白郭
璞曰跨髀間也
騅
釋畜云蒼白雜毛騅郭璞曰即今騅馬疏云蒼淺青也
毛有淺青及白兼雜毛者名騅○說文云騅馬蒼黑雜
毛
駓
釋畜云黃白雜毛駓郭璞曰今之桃華馬疏云毛色黃
白而復有雜毛者名駓○孔氏云騅駓二者皆云雜毛
是體有二種之色相間雜上云黃白曰皇黃騂曰黃止
是一毛色之中自有淺深與此二色者異○說文云駓
黃馬白毛
騂
毛傳云赤黃曰騂疏騂為純赤色上云黃騂曰黃謂黃
而微赤此云赤黃曰騂謂赤而微黃
驒
說文云青驪白鱗文如鼉魚○釋畜云青驪驎驒孫炎
曰色有淺深似魚鱗也郭璞曰色有深淺班剝隱粼今
之連錢驄○韓詩傳云驒白馬黑髦
雒
毛傳云黑身白鬛曰雒
騢
釋畜云彤白雜毛騢郭璞曰彤赤也即今赭白馬邢昺
曰毛赤白兼雜毛者名騢○說文曰馬赤白雜毛色似
鰕魚也
驔
傳云豪骭白驔疏云說文骭骹也郭璞曰骭脚脛釋畜
云四骹皆白驓無豪骭白之名傳言豪骭白者盖謂豪
毛在骭而白長名為驔驓則四骹雜白而毛短故與驔
異○說文云驔驪馬黃脊
按毛傳本作豪骭白朱傳因此傳四種馬文連餘三
俱有曰字故云豪骭曰驔若然則豪是長毛骭是脚
脛朱傳云豪在骭而白白字從何生出或朱傳本不
誤因白曰二字相似後人書寫繆耳說文云驔驪馬
黃脊按爾雅驪馬黃脊名為騽不名驔也說文騽字
云馬豪骭反似用此傳文以驔為騽以騽為驔縱毛傳
不足依豈爾雅亦可改乎許君於是失之遠矣
魚
釋畜云一目白瞷二目白魚郭云似魚目也○雅翼曰
相馬之說曰馬目欲得黃又欲光而有紫豔若小而多
白則驚畏驚畏馬之大病故其序尤在後
有駜篇
駽
釋畜云青驪駽孫炎曰色青黑之間郭云今之䥫驄
泮水篇
泮水
傳云泮宫之水箋云泮之言半半水者盖東西門以南
通水北無也天子諸侯宫異制因形然疏云魯有四代
之學其行禮之飲酒養老兵事之受成告克當於周世
之學在泮宫也○朱子曰說文曰泮宫諸侯鄉射之宫
西南為水東北為牆康成以為東西門其說不同○王
制云天子命之教然後為學小學在公宫南之左大學
在郊天子曰辟廱諸侯曰類宫注云此大學小學殷制
頖之言班所以班政教禮器云魯人將有事於上帝必
先有事於頖宫注云頖郊之學詩所謂頖宫疏云魯以
小學為頖宫明堂位云米廪有虞氏之庠也序夏后氏
之序也瞽宗殷學也頖宫周學也○白虎通云諸侯曰
泮宫半于天子宫也明尊卑有差所化少也半者象璜
也獨南面禮儀之方有水其餘壅之以垣○水經注靈
光殿之東南即泮宫也在高門直北道西宫中有臺高
八十尺臺南水東西百步南北六十步臺西水南北四
百步東西六十步臺池咸結石為之詩所謂思樂泮水
也○一統志泮水一名雩水源出曲阜縣治西南西流
至兖州府城東入泗水詩思樂泮水即此魯泮宫池在
曲阜宣聖廟東南
茆
說文云&KR1732;鳬葵也詩曰言采其&KR1732;力久切○周禮醢人
朝事之豆茆苴麋臡注云茆鳬葵釋文云茆音卯北人
音柳○干寳云今之&KR1910;蹗艸堪為菹江東有之○鄭小
同云江東人名之蓴菜生陂澤中○陸璣云茆與荇菜
相似葉大如手赤圓有肥者著手中滑不得停莖大如
匕柄葉可生食又可煮滑美江南人謂之蓴菜或謂之
水葵諸陂澤水中皆有○何承天云此菜出東海堪為
菹醬○蜀本圖經云蓴生水中葉似鳬葵浮水上採莖
堪噉花黃白子紫色三月至八月莖細如釵股黃赤色
短長隨水深淺名為絲蓴九十月漸粗硬十一月萌在
泥中名塊蓴體苦澀惟取汁味○唐本草注云塊蓴為
羹猶勝雜菜
按本草鳬葵是荇菜蓴别一物合陸璣鄭小同之說
觀之茆是蓴耳干寳何承天之說非也或以為猪蓴
猪蓴即本草圖經所謂塊蓴又一名龜蓴茆與荇本
相似故古人即謂之鳬葵
飲酒
箋云徵先生君子與之行飲酒之禮○儀禮鄉飲酒鄉
射皆云息司正羞唯所有徵唯所欲以告于先生君子
可也鄉樂唯欲鄉射注云先生鄉大夫致仕者君子有
大德行不仕者
獻馘獻囚
箋云馘所格者之左耳囚所虜獲者○馘說文作聝云
軍戰斷耳也○王制云天子將出征受成於學出征執
有罪反釋奠於學以訊馘告注云受成定兵謀也釋菜
奠幣禮先師也訊馘所生獲斷耳者疏云訊是生者馘
是死而截耳者
琛
釋言云琛寳也舍人曰美寳曰琛
閟宫篇
稙稺
傳云先種曰稙後種曰稺○韓詩說云稙長稼也稺幼
稺也○說文云稙早種也稺幼禾○正義云重穋稙稺
生熟早晚之共稱耳非榖名當謂先種先熟後種後熟
但傳略不言其熟
叔父
釋親云父之晜弟後生為叔父○釋名云叔少也
魯山川
禹貢云海岱及淮惟徐州淮沂其又蒙羽其藝大野既
豬東原底平○公羊傳云三望者何泰山河海○爾雅
十藪魯有大野○一統志兖州府春秋時為魯國有嶧
山鳬山陪尾山龜山蒙山濟河泗水洙水泮水沂水鉅
野澤羽山在登州府
附庸
王制云不能五十里者不合於天子附於諸侯曰附庸
天子之元士視附庸注云不合謂不朝會也小城曰附
庸以國事附於大國未能以其名通此商所因夏爵三
等之制明堂位云封周公於曲阜地方七百里注云上
公之封方五百里加魯以四等之附庸方百里者二十
四并五五二十五積四十九開方之得七百里○大司
徒注云凡諸侯為牧正師長及有德者乃有附庸為有
禄者當取焉公無附庸侯附庸九同伯附庸七同子附
庸五同男附庸三同進則取焉退則歸焉○玉海云顓
臾邾國無駭入極取鄟取郗魯附庸國也
楅衡
傳云楅衡設牛角以楅之也○周禮封人祭祀飾其牛
牲設其楅衡置其絼司農云楅衡所以楅持牛也絼著
牛鼻繩所以牽牛者皆謂夕牲時杜子春云楅衡所以
持牛令不得抵觸人玄謂楅設于角衡設於鼻如椵狀
也
按毛解楅衡同杜氏先鄭之說箋亦申成其義自戾
周官注盖以無文故為兩解
白牡騂剛
公羊傳云魯祭周公何以為牲周公用白牡魯公用騂
犅羣公不毛何休云白牡殷牲也周公死有王禮嫌不
敢與文武同不以夏黑牡者嫌改周當以夏避嫌也魯
公諸侯不嫌也故從周制○明堂位云季夏六月以禘
禮祀周公於太廟牲用白牡又云夏后氏牲尚黑殷白
牡周騂剛○說文云犅特牛也
犧尊
司尊彛云春祠夏禴朝踐用兩獻尊其再獻用兩象尊
皆有罍鄭司農云獻讀為犧犧尊飾以翡翠象尊以象
鳳凰或曰以象骨飾尊○禮器云犧尊疏布鼏樿杓此
以素為貴也又云君西酌犧象夫人東酌罍尊明堂位
云以禘禮祀周公尊用犧象山罍又云泰有虞氏之尊
也著殷尊也犧象周尊也左傳云犧象不出門○鄭志
云犧讀如沙刻畫鳳凰之象於尊其形婆娑然或有作獻
字者齊人之聲誤耳○阮堪禮圖云犧尊飾以牛象尊
飾以象於尊腹之上畫為牛象之形○王肅云太和中
魯郡於地中得齊大夫子尾送女器有犧尊以犧牛為
尊然則象尊為象形
按宋蔡絛云上皇崇尚古器有得一器至百萬不啻
者於是天下塚墓破伐殆盡政和間尚方所貯至六
千餘數百器遂盡見三代典儀文章而讀先儒解說
殆有可哂者如今博古圖所載即徽宗時物也其犧
象二尊正如王肅所言全作牛象形開背受酒則康
成阮諶之說盡臆度耳他器若爵之前如噣後如尾
足脩而銳兩柱為耳異于刻雀負琖之形敦足垂花
二舟與彛相似異于承槃之制皆有的據而反于先
儒者也但謂古器皆冶銅為之絶無刻木髤漆者竊
謂銅器可久不若木之易朽故宋人獨多得銅器耳
難執此以廢彼也
毛炰
封人云歌舞牲及毛炰之豚注云爓去其毛而炮之以
備八珍○内則云炮取豚若將(當作牂)刲之刳之實棗於
其腹中編萑以苴之塗之以謹(當作墐)塗炮之塗皆乾擘
之濯手以摩之去其皽為稻粉糔溲以為酏以付豚煎
諸膏膏必滅之鉅鑊湯以小鼎薌脯於其中使其湯毋
滅鼎三日三夜毋絶火而后調之以醯醢○說文豚小
豕也
胾
曲禮凡進食之禮左殽右胾注胾切肉也殽在俎胾在
豆又云三飯主人延客食胾然後辯殽○說文胾大臠
也
大房
傳云半體之俎箋云玉飾俎也其制足間有横下有柎
似乎堂後有房然○明堂位云周以房俎○周語王公
立飫則有房烝注云房大俎也詩云籩豆大房謂半解
其體升之房也
千乘
明堂位云封周公於曲阜地方七百里革車千乘○坊
記云制國不過千乘○論語道千乘之國馬融云司馬
法六尺為步步百為畝畝百為夫夫三為屋屋三為井
井十為通通十為成成出革車一乘然則千乘之賦其
地千成居地方三百一十六里有畸唯公侯之封乃能
容之雖大國之賦亦不是過焉包咸云千乘者百里之
國也古者井田方里為井十井為乘百里之國適千乘
也○孔氏云千乘有七萬五千人與下公徒三萬數不
合者天子六軍出六鄉則諸侯三軍出三鄉下云徒三
萬自是鄉之所出非此千乘之衆也此軍千乘自謂計
地出兵非彼三軍之事也
胄
說文云胄兜鍪首鎧也○易曰離為甲胄○書曰善糓
乃甲胄○禮記曰獻甲者執胄甲胄則有不可犯之色
○周遷輿服雜事曰刺校者校人之執刺兵者也首戴
虎皮傳云蒙臯比以犯陳蔡因是有虎皮胄焉蜀隊戴
貝胄被犀角此古制也詩云貝胄朱綅謂以貝齒飾胄
朱縷綴之也胄插以翟尾垂以紅絮朱綅之象
綅
說文云綅綫也
舒
疏云楚之與國○左傳文十一年羣舒叛楚宣八年楚
滅舒蓼成十七年滅舒庸襄十五年滅舒鳩○地里志
廬江郡舒縣故舒國龍舒縣羣舒之邑○世本云舒鮑
偃姓國○地里考云春秋有舒今廬州舒城縣舒鳩今
無為軍巢縣舒蓼在安豐縣舒庸東夷國謂之羣舒皆
偃姓○一統志直隸廬州府春秋時屬舒舒城縣廬江縣
無為州巢縣皆屬焉安豐廢縣在鳳陽府夀州境
泰山(互見崧高篇嶽)
公羊傳云觸石而起膚寸而合不崇朝而雨天下者唯
泰山乎○禮記云因名山升中于天而鳳凰降龜龍假
疏云此惟泰山為之餘嶽則否○孝經緯云封乎泰山
考績燔燎禪乎梁甫刻石紀號○泰山記云盤道屈曲
而上凡五十餘盤經小天門大天門如從穴中視天䆫
矣自下至古封禪處凡四十里山頂西巖為仙人石閭
東巖為介丘黃河去泰山二百餘里於祠所瞻黃河如
帶若在山阯○封禪記云東山名曰日觀日觀者雞一
鳴時見日始欲出長三丈所秦觀者望見長安吳觀者
望見會稽周觀者望見齊西北有石室壇以南有玉盤
中有玉龜山南脅神泉飲之極清美利人○尸子云泰
山之中有神房阿閣帝王錄
龜
水經注云龜山在博縣一十五里山北即龜隂之田春
秋定公十年齊人來歸龜隂之田是也○一統志龜山
在兖州府泗水縣東北五十里春秋龜隂之田在其北
今屬泰安州
蒙
書曰蒙羽其藝○地里志云泰山蒙隂縣蒙山在西南
有祠顓臾國在蒙山下○一統志蒙山在兖州府沂州
費縣西北七十里居魯之東一名東山孟子所謂孔子
登東山而小魯是也
大東
孔氏曰僖公時東方小國見於盟會惟邾莒滕杞而已
○爾雅云東至於泰遠東至日所出為太平○一統志
兖州府鄒縣周時邾國青州府莒州古莒子國滕縣在
兖州府
鳧
郡縣志鳧山在兖州鄒縣東南三十八里○一統志云
鳧山在鄒縣西南五十里連魚臺縣界世傳伏羲畫卦
於此土人呼其處為八卦山○楊奐東游記云過泗水
地頗高敞南望鳧嶧諸峰出没於烟蕪雲樹之表
繹
禹貢嶧陽孤桐○地里志嶧山在魯國騶縣北○鄒山
記曰鄒山古之嶧山也山下是鄒縣本邾國魯穆公改
鄒山從邑變故謂鄒山嶧陽猶多桐樹○水經注云鄒
山所謂嶧山邾文公所遷京相璠曰繹邑依嶧山為名
山東西二十里南北十三里高秀獨出積石相臨殆無
土壤石間多孔穴洞逹相通○一統志嶧山在山東兖
州府鄒縣東南二十五里史記秦始皇上鄒嶧山刻石
頌德
常
箋云常或作嘗在薛之旁魯莊公築臺于薛是與六國
時齊有孟嘗君食邑于薛○曹氏曰漢地里志魯有薛
縣而齊孟嘗君食邑于薛則嘗先當屬魯○史記正義
曰薛故城在徐州滕縣南四十四里○一統志薛城在
兖州府滕縣南四十里孟嘗君墓在縣南五十里
許
箋云許許田魯朝宿之邑○左傳隱八年鄭伯請以泰
山之祊易許田注云成王營王城有遷都之志故賜周
公許田以為魯朝宿之邑鄭有助祭泰山湯沐之邑在
祊欲以祊易許田各從本國所近許田近許之田桓公
元年鄭伯以璧假許田○公羊傳云許田魯朝宿之邑
也諸侯時朝乎天子天子之郊諸侯皆有朝宿之邑焉
曷為繋之許近許也○括地志許田在許州許昌縣南
四十里有魯城周公廟在其中
庶士
周禮上士一千一百三十三人中士四千五百三十六
人下士一萬九千二百九人○王制云諸侯之上大夫
卿下大夫上士中士下士凡五等○說苑伊尹云列士
所以參大夫也○周書曰胄子成人能治上官謂之士
○白虎通云士者事也任事之稱故傳曰古今辨然否
謂之士天子之士獨稱元士何士賤不得體君之尊故
加元以别諸侯之士
徂來
郡縣志徂來山亦曰尤來山○水經注鄒山記曰徂來
山在兖州梁父奉高博城三縣界今猶有美松亦曰龍
竦之山赤眉樊崇保此山自號尤來三老○一統志徂
徠山在濟南府泰安州東南四十里上有紫源池玲瓏
山獨秀峰天平東西三寨下有白鶴灣
新甫
後魏志魯郡汶陽縣有新甫山○通典漢汶陽故城在
兖州泗水縣東南○九域志襲慶府有新甫田
尋尺
禮記云古者以周尺八尺為步今以周尺六尺四寸為
步注云按禮制周猶以十寸為尺盖六國時多變亂法
度或言周尺八寸步更為六十四寸○家語曰布指知
寸布手知尺○小爾雅云四尺謂之仞倍仞謂之尋尋
舒兩肱也倍尋謂之常○前漢律歷志云一黍之廣為
一分十分為寸十寸為尺十尺為丈十丈為引尺者蒦
也
桷
說文云椽榱也桷也橑榱也秦謂之榱周謂之椽魯謂
之桷○通俗文曰屋加椽曰橑○釋名云桷确也其形
細而疏确也或謂之椽椽傳也相傳次而布列也或謂
之榱在檼房下列衰衰然垂也○莊二十四年刻桓宫
桷穀梁云禮天子之桷斵之礱之加密石焉諸侯之桷
斵之礱之大夫斵之士斵本刻桷非正也
六家詩名物疏卷五十四
