六家詩名物疏卷四十一明馮復京撰
小雅谷風之什二
楚茨篇上
倉
釋名云倉藏也藏榖物也○月令云季春發倉廩賜貧
窮孟冬命有司修囷倉務積聚○周禮倉人掌粟入之
藏辨九穀之物以待邦用若穀不足則止餘散用有餘
則藏之以待凶而頒之
庾
釋名云庾裕也言盈裕也○周語云野有露積韋昭云
庾露積穀也○疏云庾積粟未入倉露地積聚之九章
算術平地委粟是也
享祀
疏云享祀雖總於祭因在前則為灌及朝踐○郊特牲
云周人尚臭既灌然後迎牲詔祝於室坐尸於堂注云
謂朝事時也○禮書云尸入既祼于室然後延之於戶
西坐於主東南面行朝踐之禮是時君出迎牲蕭載膟
膋合黍稷焫于爐然後詔以羹定焉其禮亦謂之朝事
又謂之朝獻以象朝時之所養也
妥
疏云妥侑當饋食之節○郊特牲云舉斝角詔妥尸注
云妥安坐也尸始入舉奠斝若奠角將祭之祝則詔主
人拜安尸使之坐尸即至尊之坐或時自不安時則以
拜安之○少牢禮云尸即席坐主人拜妥尸即奠○賈
公彦云天子諸侯大夫士雖同名饋食仍有小别何者
天子諸侯食前仍有饋獻一是饋熟隂厭陽厭尸入室
乃獻大夫士則饋熟與黍稷為隂厭陽厭前無饋獻以
此為異耳○禮書云羹定詔於堂然後延主于奥尸坐
其北主人拜妥尸而奠爵舉焉俎則載合亨之熟而簠
簋之黍稷進焉又云周官掌次祭祀張尸次于廟門之
西及其入也主人立于阼階東西南面尸盥而進升自
西階主人升自阼階祝從尸主人從祝尸入即席東面
而坐祝主人西南而立皆拜妥尸尸答拜遂坐而挼祭
侑
特牲禮云尸三飯告飽祝侑之如初○少牢禮云尸三
飯又食食胾又食舉腊肩又食舉牢骼又食告飽祝侑
曰皇尸未實侑尸又食舉牢肩尸不飯主人不言拜侑
尸又三飯○太祝云辨九拜以享右祭祀注云右讀為
侑勸尸食而拜又云逆尸令鐘鼓右亦如之○鄭氏云
食大名小數曰飯士九飯大夫十一飯其餘有十三飯
十五飯賈公彦云一口謂之一飯士三飯即告飽而侑
大夫七飯而侑諸侯九飯而侑天子十一飯而侑
絜牛羊
疏云鮮絜爾王者所祀之牛羊於周禮司徒奉牛司馬
奉羊○劉執中云絜者在滌而芻之也○郊特牲云帝
牛必在滌三月稷牛惟具○周禮充人掌繫祭祀之牲
牲祀五帝則繫于牢芻之三月享先王亦如之
按絜字古屑奚結二音潔字古通作絜故孔疏云鮮
絜所祀之牛羊也朱傳無明說今俚儒以絜為度義
出自妄臆
剥
鄭云有解剥其皮者○禮運曰腥其俎孰其殽注云腥
謂豚解而腥之孰謂體解而爓之孔氏云豚解腥之是
解剥其肉體解爓之是煑孰之者陳祥道云國語曰禘
郊之事則有全脀王公立飲有房脀親戚燕飲有殽脀
全脀豚解也房脀體解也殽脀骨析也士喪禮特豚四
鬄去蹄兩胉脊既夕鼎實羊左胖亦如之然則四鬄者
殊左右肩髀而為四又兩胉一脊而為七此所謂豚解
也士喪禮略豚解而已至虞然後豚解體解兼有焉若
夫正祭則天子諸侯有豚解體解大夫有體解無豚解
以其無朝踐獻腥之禮故也○周禮内饔凡宗廟之祭
祀掌割亨之事司士凡祭祀帥其屬而割牲
亨
周禮内饔掌王及后世子膳羞之割亨煎和之事凡宗
廟之祭祀掌割亨之事外饔掌外祭祀之割亨共其脯
修刑膴陳其鼎俎實之牲體魚腊凡賓客之饔飱饗食
之事亦如之邦饗耆老孤子士庶子掌割亨之事亨人
掌共鼎鑊以給水火之齊職外内饔之爨亨煑辨膳羞
之物祭祀共太羹鉶羹賓客亦如之
肆
傳云肆陳也或陳于牙疏地官牛人云凡祭祀共其牛
牲之牙注云牙若今屠家縣肉架則肆謂既殺乃
陳之於牙上也○箋云有肆其骨體于俎者釋文
肆他歴反○禮運云然後退而合亨體其犬豕牛
羊注云謂分别骨體之貴賤以為衆俎也○禮書
云周禮王之牲事冢宰太僕贊之五官共奉之内
饔外饔割亨之司士帥其屬而割羞諸子正其牲
體肱骨三肩臂臑也股骨三肫賂觳也脊骨三正
脊脡脊横脊也脅骨三代脅長脅脰肩也正脊之
前則膉也肫之上則髀也然則左右肱之肩臂臑與左
右股之肫胳觳而為十有二脊骨三與左右脅骨六而
為九二觳正祭不薦於神尸主人之俎兩髀不升於主
人主婦之俎膉不升於吉祭之俎則祭之所用者去髀
膉而二十有一去二觳而為十九矣祭統曰商人貴髀
周人貴肩以周人之禮觀之脅貴中而賤兩端骨貴右
而賤左貴前而賤後貴上而賤下
將
傳云將齊也王肅云分齊其肉所當用○箋云有奉持
而進之者疏云是司徒小子之類然羣臣助祭各有所
掌奉持進之非獨此二職而已○大司徒云祀五帝奉
牛牲羞其肆享先王亦如之小子職云掌祭祀羞羊肆
羊殽肉豆
祝
周禮太祝掌六祝之辭以事鬼神示祈福祥求永貞掌
六祈作六辭辨六號九祭九拜几大禋祀肆享祭示則
執明水火而號祝隋釁逆牲逆尸令鐘鼓右亦如之來
瞽令皋舞相尸禮既祭令徹小祝掌小祭祀大祭祀逆
齍盛送逆尸沃尸盥贊隋贊徹贊奠凡事佐太祝喪祝
掌喪祭之祝號甸祝掌表貉之祝號詛祝掌盟詛類造
攻說襘禜之祝號○儀禮士喪既夕有夏祝商祝士虞
特牲饋食少牢饋食皆有祝
祭
周禮大宗伯以吉禮事邦國之鬼神示○尚書大傳云
祭之為言察也察者至也至者人事也人事至然後祭
祭者薦也薦之為言在也在也者在其道也○禮記云
禮有五經莫重於祭夫祭者非物自外至者也自中出
生於心者也心怵而奉之以禮是故惟賢者能盡祭之
義
祊
爾雅云閍謂之門郭注引詩曰祝祭于祊疏云案祊本
廟門之名設祭於廟門因名其祭亦名祊凡祊有二種
一是正祭之時既設於廟又求神於廟門之内郊特牲
云索祭祝于祊及詩云祝祭于祊注云祊平生門内之
旁待賓客之處與祭同日也二是明日繹祭之時設饌
於廟門外西室亦謂之祊即郊特牲注云祊之禮宜於
廟門外之西室及禮器云為祊乎外是也然則廟門内
外皆有祊稱○郊特牲曰直祭祝于主索祭祝于祊不
知神之所在于彼乎于此乎或諸遠人乎祭于祊尚曰
求諸遠者與祊之為言倞也○說文作&KR2358;云門内先祖
所彷徨也○王氏云凡祀祼鬯則求諸隂焫蕭則求諸
陽索祭祀于祊則求諸隂陽之間蓋䰟無不之神無不
在求之之備如此
神保
朱傳云神保蓋尸之嘉號○禮記曲禮云為人子者祭
祝不為尸又云孫可以為王父尸子不可以為父尸曾
子問孔子曰祭成喪者必有尸尸必以孫孫幼則使人
抱之無孫則取于同姓可也祭殤必厭蓋弗成也禮器
云周坐尸詔侑武方其禮亦然其道一也夏立尸而卒
祭殷坐尸周旅酬六尸郊特牲云舉斝角詔妥尸古者
尸無事則立有事而後坐也尸神象也小記父為士子
為天子諸侯則祭以天子諸侯其尸服以士服父為天
子諸侯子為士祭以士其尸服以士服少儀婦人為尸
坐則不手拜雜記孔子云尸弁冕而出卿大夫士皆下
之尸必式必有前驅祭統云尸謖君與卿四人餕尸在
廟外則疑于臣在廟中則全于君又云尸飲三衆賓飲
一示民有上下也○周禮掌次凡祭祀張尸次守祧祭
祀各以其服授尸大司樂尸出入則令奏肆夏大祝凡
大禋祀肆享祭示則執明火而號祝隋則執釁逆牲逆
尸令鐘鼓侑亦如之相尸禮小祝大祭祀逆尸沃尸盥
節服氏郊祀裘冕二人執戈送逆尸士師若祭勝國之
社則為之尸祀五帝則沃尸○士虞禮尸服卒者之上
服男男尸女女尸必使異姓不使賤者○逸禮記祫禮
云毁廟之主升合食而立二尸○曾子云王者宗廟以
卿為尸不以公為尸辟嫌也○禮書云天子諸侯之尸
以卿大夫則幼者不與禮曰尸必以孫孫則使人抱之
此大夫士之禮與喪禮始喪而奠則無尸以人道事之
也既葬而祭則有尸以神道事之也祭祀同几則一尸
儀禮曰男男尸女女尸謂虞祭也大夫前祭一日筮尸
士前祭三日筮尸大夫于尸再宿而一戒士于尸一宿
而無戒推而上之人君蓋亦前三日筮尸而宿戒之儀
又加隆矣
爨
釋名云爨銓也銓度甘辛調和之處也○禮記云孟夏
其祀竈又云臧文仲焉知禮燔柴於竈竈者老婦之祭
也故盛於盆尊於瓶又云庶士庶人立一祀或立戶或
立竈○士虞禮側亨于廟門外之右東面魚腊爨亞之
北上饎爨在東北西面特牲饋食主人視饎爨于西堂
下亨于門外東方西面北上記云牲爨在廟門外魚腊
爨在其南饋爨在西壁尸卒食而祭饎爨雍爨少牢饋
食禮雍爨在門東南北上廩爨在雍爨之北○淮南子
云黃帝作竈死為竈神○白虎通云夏祭竈者火之主
人所以自養也
俎
周禮膳夫云王日一舉鼎十有二物皆有俎○禮記云
取俎進俎不坐又云鼎俎竒而籩豆偶隂陽之義也又
云凡羞有俎者則於俎内祭其有折俎者取祭反之不
坐燔亦如之又云俎有虞氏以梡夏后氏以嶡殷以椇
周以房俎又云三牲之俎八簋之實美物備矣又云凡
為俎者以骨為主骨有貴賤殷人貴髀周人貴肩是故
貴者取貴骨賤者取賤骨俎者所以明惠之必均也○
三禮圖云梡長二尺四寸廣一尺二寸高一尺諸臣加
雲氣天子犠飾之夏俎名嶡嶡亦如梡而横柱四足中
央如距也○禇遂良云舜造漆器禹雕其俎
按俎之制有四虞曰梡斷木為四足而已夏曰嶡中
足為横距之象殷曰椇如枳椇之曲撓周曰房俎足
下有跗如堂房其長皆二尺二寸廣一尺二寸高一
尺其用之别甚多一曰薦腥謂豚解而腥之殊兩肩
兩髀兩胉與脅為七體此上古之禮也二曰薦爓謂
體解而爓之又分豚解為十一體以湯爓之而不全
熟此中古之禮也三曰薦熟以其所爓者先煑于鑊
既熟則以鼎重煑之升于俎此近代之禮也又割其
餘以制之則有燔炙之事俎由鼎而升有九聘禮牛
一羊一豕三魚四腊五腸胃六膚七鮮魚八鮮腊九
是也去鮮魚鮮腊則為七俎矣公食大夫禮上大夫
九俎下大夫七俎是也又去其二則為五少牢陳五
鼎羊一豕二膚三魚四腊五腸胃從羊五鼎五俎是
也又去其二則為三特牲三鼎牲鼎一魚鼎二腊鼎
三亦有三俎是也此皆正俎天子諸侯大夫士之所
以别也為俎骨有貴賤鄉飲鄉射禮賓俎脊脅肩肺
主人俎脊脅臂肺之類是也又有陪俎非正俎則膷
臐膮之三臛臛者羹也即鉶羹也牛臛為膷羊臛為
臐豕臛為膮又有肵俎所以載心舌而燔炙皆從獻
之物故鄭箋以為從獻之俎九俎皆進於神前其尸
既嚌而反其餘於肵俎者謂之尸俎尸俎之外又有
主人主婦祝佐賓長兄弟宗人衆賓及衆兄弟内賓
宗婦公有司之俎牲之升俎必有物以盛之意即掌
蜃之蜃器也主人受尸酢之俎謂之胙俎其俎最尊
天子之祭膳夫親徹之王賓客禮食亦有焉
燔
傳云燔取膟膋○禮器云君親制祭夫人薦盎注親制
祭謂朝事進血膋時郊特牲云取膟膋燔燎升首報陽
也祭義云祭之日君牽牲既入廟門麗于碑鸞刀以刲
取膟膋乃退爓祭注云膟膋血與腸間脂也又云建設
朝事燔燎羶薌見以蕭光以報氣也此教衆反始也○
箋云燔燔肉也疏云燔者火燒之名難熟者近火故肉
燔也亦為臠貫之以炙于火非炮燒之也○士虞主婦
亞獻尸賓以燔從獻祝佐食皆如初賓長三獻燔從如
初儀特牲饋食主婦亞獻尸兄弟長以燔從尸受振祭
嚌之反之羞燔者受加于肵出獻祝燔從如初儀賓三
獻燔從如初有司徹云次賓羞羊燔豕燔○周禮量人
凡祭祀饗賓掌其從獻脯燔之數量
炙
傳云炙肉也疏云傳以炙為炙肉則是薦俎非從獻也
箋云肝肝炙也疏云炙者遠火之稱易熟者遠之故肝
炙也○士虞主人酳尸賓長以肝從實于俎縮用鹽特
牲云主人洗角升酌酳尸賓長以肝從尸取肝㨎于鹽
振祭嚌之加于菹豆獻祝以肝從主婦致爵于主人肝
從燔亦如之主人致爵于主婦宗婦薦豆俎從獻皆如
主人少牢禮主人酳尸賓長羞牢肝縮進末獻祝羞牢
肝
君婦
箋云君婦謂后也凡嫡妻稱君婦事舅姑之稱也○釋
名云天子之配曰后言在後不敢以副言也諸侯之配
曰夫人夫扶也扶助其君也卿之配曰内子言在閨
門之内以治家也大夫之配曰命婦婦服也服家事
也○禮記云古者天子立后六宫三夫人九嬪二十
七世婦八十一御妻以聽天下之内治以明章婦道
○白虎通云天子之配謂之后后者君也○後漢書
周禮王者立后后正位宫闈同體天王夫人坐論婦
禮九嬪掌教四德世婦主喪祭賓客女御叙于王之
燕寢頒官分務各有典司女史彤管記功書過居有
阿保之訓動有環佩之響進賢才以輔佐君子哀窈
窕而不淫其色所以能述宣隂化修成内則閨房肅
雍險謁不行者也○初學記云按夏殷以前后妃之
制其文略矣大率皆稱妃故黃帝有四妃帝嚳四妃
周則天子立后秦稱皇帝正嫡曰皇后○周禮内宰
大祭祀后灌獻則贊瑶爵亦如之凡建國佐后立市
中春詔外内命婦治蠶于北郊上春詔皇后帥六宫
之人生穜稑之種而獻之于王九嬪凡祭祀贊后
薦徹豆籩若有賓客則從后世婦帥女功而擢摡為齍
盛及祭之日涖陳女宫之具凡内羞之物女御凡祭祀
贊世婦大宗伯凡大祭祀王后不與則攝而薦豆籩徹
大賓客則攝而載果内宗掌宗廟之祭祀薦加豆籩及
以樂徹則佐傳豆籩賓客之饗食亦如之王后以樂羞
齍則贊凡王后之獻亦如之王后不與則贊宗伯○禮
記云王后蠶於北郊以共純服夫人蠶於北郊以共冕
服王后夫人非莫蠶也身致其誠信也及時將祭先期
旬有一日宫宰宿夫人夫人亦散齋七日致齋三日君
致齋於外夫人致齋於内然後會於太廟君純冕立於
阼夫人副褘立於東房君執圭瓚祼尸大宗伯執璋瓚
亞祼及迎牲君執紖宗婦執盎從夫人薦涗水君執鸞
刀羞嚌夫人薦豆此之謂夫婦親之○特牲云主婦纚
笄宵衣立于房中南面洗爵于房酌亞獻尸少牢云主
婦被錫衣侈袂薦自東房韭菹醢醢坐奠于筵前贊者
執葵菹蠃醢以授主婦遂受陪設于東主婦興入于房
自東房執一金敦黍有蓋坐設於羊俎之南婦贊者執
敦稷以授主婦主婦興受坐設于魚俎之南又興受贊
者敦黍坐設于稷南又興受贊者敦稷坐設于黍南主
婦興入于房又云主婦洗爵于房中出酌入戶西面拜
獻尸尸拜受主婦主人之北西面拜送爵
獻酬交錯
祭統云尸飲五君洗玉爵獻卿尸飲七以瑶爵獻大夫
尸飲九以散爵獻士及羣有司皆以齒○特牲云三獻
主人酌西階上獻賓薦脯醢設折俎賓卒爵主人酌酢
卒爵降奠于其位衆賓升受爵坐祭立飲主人洗觶酌
于西方之尊西階前北面酬賓賓奠觶于薦南揖復位
主人洗爵獻長兄弟于阼階上如賓儀洗獻衆兄弟如
衆賓儀洗獻内兄弟于房中如獻衆兄弟之儀嗣舉奠
兄弟弟子洗酌于東方之尊舉觶于長兄弟如主人酬
賓儀賓坐取觶酬長兄弟長兄弟卒觶衆賓及衆兄弟
交錯以辯皆如初儀長兄弟酬賓如賓酬兄弟之儀以
辯卒受者實觶于篚賓弟子及兄弟子舉觶于其長長
皆奠觶揖其弟子爵皆無算有司徹云主人酌獻賓于
西階上衆賓長升拜受爵坐祭立飲辯受爵乃升長賓
主人酌酢于長賓西階上北面飲卒爵宰夫洗觶升主
人受酌酬長賓于西階南北面遂飲卒爵主人卒洗升
酌賓拜受坐奠爵于薦左主人獻兄弟于阼階上辯受
爵洗獻内賓于房中獻私人于阼階上二人洗觶升實
爵西楹坐奠爵尸侑卒爵尸酬主人主人酬侑于西楹
卒爵主人復筵乃升長賓侑酬之如主人之禮至于衆
賓遂及兄弟私人兄弟之後生舉觶于其長賓及兄弟
交錯其酬皆遂及私人爵無算若不賓尸賓拜受爵洗
酌醋于主人卒爵賓以爵降奠于篚主人洗獻衆賓獻
兄弟與内賓與私人皆如儐禮賓長獻于尸尸醋獻祝
致醋賓兄弟交錯其酬無算爵
六家詩名物疏卷四十一
