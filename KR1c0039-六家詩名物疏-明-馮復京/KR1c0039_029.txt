六家詩名物疏卷二十六明馮復京撰
國風秦二
蒹葭篇
蒹(詳見衛風菼)
釋草云蒹薕郭璞曰蒹似萑而細高數尺江東呼為薕
藡○陸璣云蒹水草也堅實牛食之令牛肥彊青徐人
謂之薕兖州遼東通語也○說文云蒹萑之未秀者○
埤雅云薕高數尺今人以為簾箔因此為名
湄
爾雅云水草交為湄○釋名云湄眉也臨水如眉臨目
也
坻
爾雅云小渚曰沚小沚曰坻○釋名云小沚曰坻泜遲
也能竭水使流遲也○甫田箋云水中之高地
終南篇
終南
郡縣志終南山在京兆府萬年縣南五十里一名太一
一名中南○關中記云終南山亦名中南言在天中居
都之南也○禹貢云終南敦物至于鳥鼠○左傳云中
南九州之險也○三秦記云太一在驪山西去長安二
百里山之秀者也中有石室靈芝一名地胏可避洪水
○方輿記云東方朔謂終南天之大阻其中多金銀鐵
玉石樟檀異類之物此百工取給萬物所仰足也○柳
子厚云終南西至于褒斜又西至于隴首以臨于戎東
至于商顔又東至于大華以距于關實能作固以屏王
室其物産之厚器用之出則璆琳琅玕夏書載焉紀堂
條梅秦風咏焉○詩緝云周都豐鎬面對終南故天保
祝君斯干考室節南山刺師尹皆指此山也○一統志
終南山在陜西西安府府城南五十里一名南山東西
連亘藍田咸寧長安盩厔鄠縣及鳳翔府扶風縣西抵
大散關産玉石金銀銅鐵及合離草月青樹太一山在
終南山南二十里連亘秀特上插雲霄
按張衡西京賦云終南太一隆崛崔崒潘岳西征賦
云九嵕&KR1005;嶭太一巃嵸面終南而背雲陽跨平原而
連嶓冢則終山太一信非一山矣然古人多以為一
山故李善曰終南南山之緫名太一一山之别名
條
爾雅云槄山榎孫炎曰詩云有條有梅條槄也郭璞曰
今之山楸○陸璣云槄今山楸也亦如下田楸耳皮葉
白色亦白材理好宜為車板能濕又可為棺木宜陽共
北山多有之
梅
爾雅云梅柟○陸璣云梅樹皮葉似豫章豫章葉大如
牛耳一頭尖赤心華赤黃子青不可食柟葉大可三四
葉一叢木理細緻於豫樟子赤者材堅子白者材脆江
南及新城上庸蜀皆多樟柟終南山與上庸新城通故
亦有柟也
按陸璣所釋梅自是柟木似豫章者豫章大樹所謂
生七年而可知可以為棺舟者也陳文帝嘗出柟材
造戰艦即此柟也若今之所謂梅乃古和羹之梅籩
實之乾䕩郭璞云似杏實酢者此也若爾雅之梅柟
乃陸云似豫章者景純不當以似杏實酢解之草木
同名異種者甚多如山榎名條柚亦名條豈可以上
文之條為柚耶朱傳于摽有梅既具釋此章不復云
似合二梅為一矣
錦衣狐裘
玉藻云君衣狐白裘錦衣以裼之鄭氏云君衣狐白毛
之裘則以素錦為衣覆之使可裼也袒而有衣曰裼必
覆之者裘䙝也詩云衣錦綗衣然則錦衣復有上衣明
矣天子狐白之上服皮弁服與凡裼衣象裘色也疏云
天子視朝服皮弁服有狐白錦衣諸侯與天子之朝亦
然凡在朝君臣同服諸侯朝天子受皮弁之裼歸來嚮
國則亦錦衣狐裘以告廟則秦詩云君子至止錦衣狐
裘是也又云士不衣狐白又云錦衣狐裘諸侯之服也
注云非諸侯則不用錦衣為裼○孔氏云諸侯在國視
朔及受鄰國之聘其皮弁服皆服麑裘不服狐白諸侯
在天子之朝廷服此服耳受天子之賜歸則服之以告
廟於後不復服之
按古人之裘最重狐白天下無粹白之狐而有粹白
之裘則狐白之難得可知矣昔紂以狐白免西伯田
子方以狐白禮子思田文以狐白脫秦難其貴之如
此故天子以為朝服諸侯以為賜服凡在朝君臣同
服而惟卿大夫得衣之又别其裼衣天子諸侯以錦
卿大夫以素盖禮服之重者也陳氏祥道以為燕服
其說亦是而戾於先儒今且依先儒之說
丹
說文云丹巴越之赤石也○禹貢荆州貢丹○本草圖
經云丹砂今出辰州謂之辰砂牀砂生石上塊大者如
雞子小者如石榴子狀若芙蓉頭箭鏃連牀者紫黯若
鐵色而光明瑩徹○韓詩作沰沰赭也音撻各反
紀
疏云紀謂山基也○程子云紀稜角○崔靈恩集注作
屺曰終南之旁有屺山
堂
傳云堂畢道平如堂也○爾雅云畢堂牆郭璞云今終
南山道名畢其邊若堂室之牆○一統志畢原在西安
府咸陽縣北周文武成康葬于此原終南山之道名也
○朱傳云堂山之寬平處○王伯厚云爾雅說文皆以山
如堂者曰密謂形如堂室也此言終南形勢之壯
黻衣
考工記云黑與青謂之黻○孔安國尚書傳云黻為兩
已相背○疏云鄭周禮注差次章色黻皆在裳言黻衣
者衣大名與繡裳異其文耳○禮書云黻色青黑天下
之理歸于所斷成于所辨故服章以黻終焉
黃鳥篇
子車
服虔左傳注云子車秦大夫氏也○括地志秦穆公冡
在岐州雍縣東南二里三良冡在雍縣一里故城内
夫
禮記云夫也者以知帥人者也注云夫之言丈夫也
晨風篇
晨風
爾雅云晨風鸇郭云鷂屬○陸疏云鸇似鷂青黃色燕
頷勾喙嚮風摇翅乃因風飛急疾擊鳩鴿燕雀食之○
禽經云&KR3166;曰鸇注晨風也狀類雞青色○埤雅云鸇去
來有時○列子云鷂之為鸇鸇之為布穀布穀久復為
鷂也
櫟(詳見唐風栩)
通志云櫟曰橡其實作梂曰皂斗曰橡斗爾雅釋木云
櫟其實梂詩秦風云山有苞櫟並此也其釋木云栩杼
與唐風云集于苞栩並是柞木而陸璣誤謂是此耳
駮
傳云駮如馬倨牙食虎豹○爾雅疏云駮亦野馬名○
山海經云中曲之山有獸焉其狀如馬而白身黑尾一
角虎牙爪音如鼓音其名曰駮是食虎豹可以禦兵○
雅翼云周書王會正北方義渠以茲白即此物也○陸
璣疏云駮馬梓榆也其樹皮青白駮犖遥視似駮馬故
謂之駮馬下章云山有苞棣隰有樹檖皆山隰之木相
配不宜云獸○古今注云六駮山中有木葉似豫章皮
多癬駮
按中曲山之駮最是猛獸此詩又以六字足句王肅
云據所見而言恐詩人見六駮必駭而走矣何暇韻
之為詩乎爾雅云駵白駁若直以為馬之名駁者亦
自可通要之陸璣之說為長但陸云樹名駮馬六字
仍無可解必是隰中有六樹耳崔正熊正以六駮為
名儻亦有據乎
棣(詳見召南唐棣)
傳云棣唐棣也
檖
釋木云檖羅○陸璣云檖一名赤蘿一名山棃今人謂
之楊檖實如棃但小耳一名鹿棃一名鼠棃今人亦種
之極有肥美者亦如棃之美○埤雅云其文細密如羅
故曰羅又有白者赤羅文棘白羅文緩雖皆文木赤羅
為上○梁寅云子小酢可食
無衣篇
袍
釋名云袍丈夫著下至跗者也袍苞也苞内衣也○玉
藻云纊為繭緼為袍注云衣有著之異名也纊謂今之
新綿也緼謂今纊及舊絮也疏好者為綿惡者為絮
師
周易師卦彖云師衆也○周禮小司徒會萬民之卒伍
而用之五人為伍五伍為兩四兩為卒五卒為旅五旅
為師五師為軍以起軍旅以作田役以比追胥以令貢
賦凡起徒役毋過家一人司馬序官云凡制軍萬有二
千五百人為軍王六軍大國三軍次國二軍小國一軍
軍將皆命卿二千有五百人為師師帥皆中大夫五百
人為旅旅帥皆下大夫百人為卒卒長皆上士二十五
人為兩兩司馬皆中士五人為伍伍皆有長大司馬凡
令賦以地與民制之上地食者參之一其民可用者家
三人中地食者半其民可用者二家五人下地食者參
之一其民可用者家二人○鄭志云春秋之兵雖累萬
之衆皆稱師詩之六師謂六軍之師○鄭周易注云多
以軍為名次以師為名少以旅為名師者舉衆之言○
周書云五五二十五曰元卒一卒居前曰開一卒居後
曰敦左右一卒曰閭四卒成衛曰伯三伯一長曰佐三
佐一長曰右三右一長曰正三正一長曰卿三卿一長
曰辟注此謂諸侯三軍數起於伍
戈
說文平頭戟也○釋名云戈勾孑戟也戈過也所刺擣
則決過所鈎引則制之弗得過也○周禮司戈盾掌戈
盾之物而頒之考工記四分其金而錫居一謂之戈戟
之齊戈柲(柄也)六尺有六寸冶氏為戈廣二寸内倍之(胡内)
(接柲者)胡三之(戈之孑也)援四之(援直刃)已倨則不入己句則不
決長内則折前短内則不疾是故倨句外博(廣其本)重三
鋝(一斤四兩)廬人為廬器勾兵欲無彈(戈戟屬彈掉也)是故勾兵椑
(側方去楞)&KR0795;兵同強舉圍欲細細則校(疾也)○曲禮疏云戈鈎
孑戟也如戟而横安刃但頭不向上為鈎也直刃長八
寸横刃長四寸接柄處長四寸並廣二寸○禮書云五
兵之便於用者戈而已其柲短而易持其胡援廣而易
入可以摏可以斬可以擊可以鈎然戈勾兵也或謂之
雞鳴或謂之擁頸皆指其胡名之也
澤
說文作襗襗袴也○箋云襗䙝衣近汚垢○釋名云汗
衣近身受汗垢之衣也詩謂之澤受汗澤也或曰鄙袒
或曰羞袒作之用六尺裁足覆胷背言羞鄙於袒而用
此耳
戟
釋名云戟格也旁有枝格也○說文云戟有枝兵也長
丈六尺○方言云戟楚謂之孑凡戟而無刃秦晉之間
謂之□或謂之鏔吳揚之間謂之戈東齊秦晉之間謂
其大者曰鏝胡其曲者謂之鈎□鏝胡三刃枝南楚宛
郢謂之匽戟其柄自關而西謂之柲或謂之殳○廣雅
匽謂之雄戟○考工記云車戟常崇於殳四尺冶氏為
戟廣寸有半寸内三之胡四之援五之倨勾中矩與刺
重三鋝又云桃氏為刃四分其金而錫居一謂之戈戟
之齊○禮書云戟或作棘有三鋒刺則鋒之直前者也
胡則正方中短而下垂者也援則磬折而上達者也楚
武王荆尸援師孑先儒謂之戟書一人執戣一人執瞿
先儒以為戟屬則戟之異名多矣○漢書眺錯上言曰
兩陣相近平地淺草可前可後此長戟之地也劍楯三
不當一
渭陽篇
舅
爾雅云母之昆弟為舅孫炎曰舅之言舊尊長之稱
氏(詳見周南姓)
朱子云姓是大緫腦處氏是後來次第分别處如魯本
姬姓其後有孟氏季氏同為姬姓而氏不同也
渭陽
箋云秦是時都雍至渭陽者盖東行送舅氏於咸陽之
地○孔氏云雍在渭南水北曰陽晉在秦東行必渡渭
地里志右扶風渭城縣故咸陽也其地在渭水之北○
水經渭水逕長安城北注即咸陽也
按雍今陜西鳳翔府鳳翔縣地咸陽漢為渭城縣今
為咸陽縣屬西安府渭水南去縣三里
路車
白虎通云天子大路路大也道也王也君至尊制度大
所以行道德之政也諸侯路車大夫軒車士飾車○釋
名云輅亦車也謂之輅者言行於道路也○尚書大輅
在賓階面綴輅在阼階面先輅在左塾之前次輅在右
塾之前孔安國曰大輅玉綴輅金先輅象次輅木○周
禮巾車王之五路一曰玉輅錫樊纓十有再就建太常
十有二斿以祀金路鈎樊纓九就建大旂以賓同姓以
封象路朱樊纓七就建大赤以朝異姓以封革路龍勒
條(讀為絛)纓五就建大白以即戎以封四衛木路前(讀為翦)
樊鵠纓建大麾以田以封蕃國鄭玄曰玉金象路以玉
金象飾諸末革路鞔之以革而漆之無他飾木路不鞔
以革漆之而已又典路掌王及后之五路辨其名物與
其用說○禮器云大路繁纓一就次路繁纓七就鄭氏
曰大路殷祭天之車郊特牲云大路繁纓一就先路三
就次路五就○宋書禮志云秦閱三代之車獨取殷制
古曰桑根車秦曰金根車也漢氏因秦之舊亦為乘輿
所謂乘殷之輅者也○禮書云玉路謂之大路獨周為
然若夫商之大輅則木路而已諸侯之大路則金路也
猶之熊侯謂之大侯春秋傳稱王賜晉文公以大路之
服祝鮀言先王分魯衛晉以大路王賜鄭子僑以大路
王賜叔孫豹以大路杜氏以賜魯衛晉之大路皆金路
賜穆叔子僑之大路當是革木二路此不可考
瑰
說文云玫瑰似玉○疏云瑰是美石之名
權輿篇
夏屋
釋名云屋奥也其中温奥也○崔駰七依說宫室之美
云夏屋渠渠○揚子雲云震風淩雨然後知夏屋之帡
幪也
按夏屋毛無明訓鄭則以為大具以食我王肅述毛
以為屋室之屋而朱子從之楊用脩云大俎也其說
出於元人隂幼達而楊又以禮周人房俎魯頌大房
推而知之未為的據所謂大具以食者亦是平日之
常食非公食大夫之禮食也公食大夫之禮似饗而
盛于燕設黍稷六簋下章云每食四簋其非禮食可
知矣
簋
包氏論語注云瑚璉黍稷之器夏曰瑚殷曰璉周曰簠
簋○周禮舍人凡祭祀供簠簋實之陳之賓客亦如之
注曰方曰簠圓曰簋盛黍稷稻粱器○掌客注云簠稻
粱器也簋黍稷器也○考工記云旊人為簋實一觳崇
尺厚半寸脣寸豆實三而成觳凡陶旊之事髺(不正)墾(蝢傷)
薛(讀為栢破也)暴(墳起)不入市○釋文云内方外圓曰簋以盛
黍稷外方内圓曰簠用貯稻粱皆容一斗二升○三禮
圖云簠受一升下足高一寸中方外圓漆丹中盖龜形
諸侯飾以象天子玉飾盛黍稷簋受一升足高一寸中
圓外方剉其四角漆赤中盖亦龜形其飾如簠盛稻粱
易傳云建星之形似簋
按簋之為器中方外圓高一尺厚半寸受斗二升以
瓦為之或用木其上有盖盖謂之會儀禮啓簋會是
也下有足陳之有籍覆之有巾飾之以玉朱漆其中
其盖則象龜形記云管仲鏤簋而朱紘君子以為濫
則大夫士之簋刻龜于盖而已不得如人君全鏤之
也考之于禮用簠則簋從用簋則簠或不與是簠尊
而簋卑簠以盛稻粱簋以盛黍稷而毛公釋四簋云
黍稷稻粱鄭玄解玉藻云朔月四簋則日食稻粱各
一簋而已然則簋亦得盛稻粱矣以諸侯朔月少牢
四簋推之則天子朔月太牢當六簋黍稷稻粱麥苽
各一簋或者盛則陳八簋更加以稻粱此章四簋伐
木八簋皆以天子諸侯朔月之盛食禮賢者及諸舅
也易曰二簋應有時王弼云至約之道不可常也則
二簋其至約者與然詩云每食四簋特每日之常食
耳若禮食則其數更多公食下大夫黍稷六簋上大
夫八簋其稻粱上下大夫俱兩簋聘禮饔餼上大夫
堂上八簋東西夾各六簋是其數多也其諸侯則掌
客云上公侯伯子男簋皆十有二其祭禮則祭統云
八簋之實注云天子之祭八簋差而下之諸侯盖六
簋矣大夫士之祭則有敦無簋三禮圖說簠簋龜盖
漆中是也但似以簠為簋以簋為簠當由字誤賈公
彦曰祭宗廟用木簋祭天地外神用瓦簋然少牢饋
食有瓦豆安知祭廟無瓦簋乎
六家詩名物疏卷二十六
