六家詩名物疏卷五十五明馮復京撰
商頌
那篇
置
箋云置讀曰植植鞉鼓者為楹貫而樹之○樂書曰明
堂位曰殷楹鼓周官大僕建路鼓于大寢之門外儀禮
大射建鼓在阼階西南鼔則其所建楹也是楹鼓為一
楹而四稜焉貫鼔於其端猶四植之桓圭也莊子曰負
建鼓建鼔可負則以楹貫而置之矣頌曰置我鼗鼓是
也
磬
箋云磬玉磬也○朱傳云堂上升歌之樂非石磬○書
益稷曰戞擊鳴球顧命曰天球在東序○郊特牲云諸
侯宫縣擊玉磬僣禮也明堂位云玉磬四代之樂器聘
義云玉叩之其聲清越以長其終詘然樂也○吕氏春
秋云堯命夔鳴球以象上帝玉磬之音○樂書云玉磬
堂上首樂之器其聲清徹有隆而無殺衆聲所求而依
之者也
客
禮記云天子存二代之後○史記云舜子商鈞有疆土
以奉先祀服其服禮樂如之以客見天子天子弗臣示
弗敢專也又云湯封夏之後至周封於杞○括地志云
宋州虞城縣舜後所封夏亭故城在汝州郀城縣東北
五十四里盖夏后所封○一統志河南開封府歸德州
虞城縣古虞國禹封商鈞之地南陽府汝州隋唐之汝
州也
玄鳥篇
九有
傳云九有九州也○爾雅曰兩河間曰冀州河南曰豫
州河西曰雝州漢南曰荆州江南曰揚州濟河間曰兖
州濟東曰徐州燕曰幽州齊曰營州郭璞曰此盖殷制
易氏曰爾雅九州之名與舜典禹貢異先儒以為殷制
由今考之有舜之幽營徐而無舜之青梁并是青入於
徐梁入於雍并入於冀也既分禹貢冀州之境而復舜
之幽州又并青於徐而復舜之營州殷之九州粲然可
考至周人又分冀為并併營於幽復禹之青州而省徐
以入於青○舜典肇十有二州注云禹治水後舜分冀
為幽并分青為營始置十二州○禹貢冀州濟河惟兖
州海岱惟青州海岱及淮惟徐州淮海惟揚州荆及衡
陽惟荆州荆河惟豫州黑水惟梁州黑水西河惟雍州
○左傳云㫺夏之方有德也貢金九牧○周禮職方氏
東南曰揚州正南曰荆州河南曰豫州正東曰青州河
東曰兖州正西曰雍州東北曰幽州河内曰冀州正北
曰并州○王制注云殷湯更制中國方三千里之界分
為九州而建千七百七十三國○楊用脩云春秋命歷
叙人皇氏依山川土地之勢度為九州謂之九囿囿古
文省作有
畿
傳云畿疆也○王制注縣内夏時天子所居州界名也
殷周曰畿○孔氏曰殷周稱畿唐虞稱服周禮大司馬
九畿方千里曰國畿職方氏九服方千里曰王畿○易
氏曰禹之五服王畿在内職方氏王畿不在九服之内
○漢志云殷周因井田而制軍賦十終為同同方百里
同十為封封十為畿畿方千里○禮書春秋傳曰天子
一圻周語曰規方千里以為甸服王制曰千里之内曰
甸則天子寰内五百里中為王城百里為郊二百里為
邦甸三百里為邦削四百里為邦縣五百里為邦都
四海
爾雅九戎八狄七戎六蠻謂之四海孫炎曰海之言晦
晦昧於禮儀也○虞書曰州十有二師外薄四海咸建
五長
景
朱傳云景山名商所都也春秋傳曰商湯有景亳之命
○括地志宋州北五十里大蒙城為景亳湯所盟地因
景山為名○寰宇記景山在應天府楚丘縣北三十八
里○玉海云高四丈今屬拱州○詩緝云自湯至盤庚
五遷亳囂在河南相耿在河北盤庚後傳三世至武丁
又傳四世至庚丁之子武乙始去亳徙河北此詩所言
河正指亳也
按宋之南京應天府今之開封歸德州也州城東南
有亳城即景亳也拱州今為睢州
長發篇
有娀
吕氏春秋云有娀氏有二佚女為九成之臺○淮南子
云有娀在不周之北長女簡翟少女建疵○史記云桀
敗於有娀之墟正義云當在蒲州○國名記云帝嚳次
妃國桀敗有娀之墟盖陜虢間
帝
箋云黑帝○春秋緯云太微宫有五帝座黑帝曰汁光
紀
九圍
疏云分天下為九處規圍然故謂九圍
球
箋云小玉尺二寸圭也大玉謂珽也○釋地云西北之
美者有崑崙虚之璆琳琅玕焉注云璆琳美玉○周禮
大宗伯云王執鎮圭注云鎮安也所以安四方盖以
四鎮之山為瑑飾典瑞云王晉大圭執鎮圭繅藉五
采五就以朝日又云珍(當作鎮)圭以徵守以恤凶荒玉人
云鎮圭尺有二寸天子守之天子圭中必注云以組約
其中央為執之以防失隊(已上釋小球)○考工記云大圭
長三尺杼上終葵首天子服之注云王所搢大圭
也或謂之珽終葵椎也為椎於其杼上明無所屈
杼閷也○玉藻云天子瑨珽方正於天下也諸侯
荼前詘後直讓於天子也大夫前詘後詘無所不讓也
又云笏天子以球玉諸侯以象大夫以魚須文竹士竹
本象可也笏度二尺有六寸其中博三寸其殺六分而
去一禮器云大圭不琢○左傳云衮冕黻珽昭其度也
○相玉書云珽玉六寸明自炤○禮書云天子朝日執
鎮圭搢大圭則所執者摯也所搢者笏也諸侯之
朝大夫之聘盖亦如此諸侯執命圭者必搢荼大
夫執聘圭者必搢笏及合瑞而授圭則執其所搢
而已此所謂見於天子無脱笏也(已上釋大球)○朱傳
云或曰小國大國所贄之玉○舜典輯五瑞巡狩
脩五玉如五器卒乃復注云器謂圭璧禮終則還之○
典瑞云公執桓圭侯執信圭伯執躬圭繅皆三采三就
子執穀璧男執蒲璧繅皆二采再就以朝覲宗遇會同
于王諸侯之相見亦如之○覲禮云朝以瑞玉有繅○
曲禮云凢摯天子鬯諸侯圭(互見淇奥篇圭璧)
旒
箋云旌旗之垂者○巾車云玉路建大常十有二斿大
行人云上公建常九斿侯伯建常七斿子男建常五斿
考工記云龍旂九斿以象大火也鳥旟七斿以象鶉火
也熊旂六斿以象伐也龜蛇四斿以象營室也○樂記
云龍旂九旒天子之旌所以贈諸侯明堂位云魯君孟
春乘大路旂十有二旒日月之章祀帝于郊○爾雅云
纁帛縿素升龍于縿練旒九飾以組維以縷注云縿衆
旒所著練絳練也用綦組飾旒之邊用朱縷維連持之
不欲令曳地
案禮記注引詩作為下國畷郵郵謂民之郵舍言湯
為下國諸侯在畷民之處使不離散所引齊魯韓三
家之說也
共
朱傳或曰小國大國所共之貢○禹貢序云禹别九州
隨山濬川任土作貢兖州貢漆絲厥篚織文青州貢鹽
絺海物惟錯岱畎絲枲鉛松怪石厥篚檿絲徐州貢土
五色羽畎夏翟嶧陽孤桐泗濱浮磬厥篚玄纖縞揚州
貢金三品瑶琨篠簜齒革羽毛惟木厥篚織貝厥包橘
柚錫貢荆州貢羽毛齒革惟金三品杶幹栝柏礪砥砮
丹惟箘簵楛包匭菁茅厥篚玄纁璣組九江納錫大龜
豫州貢漆枲絺紵厥篚纖縞錫貢磬錯梁州貢璆鐵銀
鏤砮磬熊羆狐狸織皮雍州貢球琳琅玕○周禮大宰
以九貢致邦國之用一祀貢二嬪貢三器貢四幣貢五
材貢六貨貢七服貢八斿貢九物貢太府凡邦國之貢
以待弔用内府掌受九貢之貨賄良兵良器以待邦之
大用大司徒諸公之地食者半侯伯之地食者三之一
子男之地食者四之一土均以均地貢大司馬施貢分
職以任邦國大行人侯服貢祀物甸服貢嬪物男服貢
器物采服貢服物衛服貢材物要服貢貨物蕃國各以
所貴寳為摯小行人令諸侯春入貢秋獻功○禮
器云大饗其王事與三牲魚腊四海九州之美味
也籩豆之薦四時之和氣也内金示和也束帛加
璧尊德也龜為前列先知也金次之見情也丹漆
絲纊竹箭與衆共財也其餘無常貨各以其國之
所有則致遠物也郊特牲云旅幣無方所以别土
地之宜節遠近之期也虎豹之皮示服猛也○蘇
氏曰共珙通合珙之玉○韻會注珙璧也通作拱老
子拱璧
駿龐
董氏云齊詩作駿駹謂馬也
苞
傳云本也疏易稱苞桑謂桑本故以苞為本
蘖
說文云伐木餘也○盤庚云若顛木之有由蘖○釋詁
曰枿餘也李廵曰槁木之餘
韋
鄭語祝融其後八姓彭姓豕韋○通典滑州韋城縣古
豕韋國○國名記云彭姓商伯元喆之封豕韋也○一
統志直隸大名府滑縣古豕韋氏之國廢韋城縣在縣
東南五十里
顧
郡縣志顧城在濮州范縣東二十八里夏之顧國故莘
城在汴州陳留縣東北三十五里古莘國地湯伐桀桀
與韋顧之君拒湯於莘之虛遂戰於鳴條之野○一統
志顧城在山東東昌府濮州范縣東南五十三里
昆吾
國語祝融後己姓昆吾為夏伯注云昆吾祝融之孫陸
終第二子名樊為己姓封於昆吾昆吾衛是也後夏衰
為伯遷於舊許傳曰楚之皇祖伯父昆吾舊許是宅○
括地志濮陽縣古昆吾國故城縣西三十里昆吾臺在
縣西百步周圍五十步高二丈即昆吾虚也○左傳昭
十八年二月乙卯周毛得殺毛伯過萇弘曰是昆吾稔
之日也○寰宇記解州安邑縣有昆吾亭盖湯伐桀之
時昆吾以兵助桀同時而滅故有亭非國于此○一統
志東昌府濮州古顓頊之虚曰帝丘夏為昆吾氏所居
夏
吳起曰夏桀之居左河濟右泰華伊闕在南羊腸在北
○寰宇記禹自安邑都晉陽桀徙安邑○書序孔氏注
桀都安邑湯升道從陑陑在河曲之南戰于鳴條之野
地在安邑西○一統志山西平陽府解州安邑縣禹營
安邑即此地鳴條岡在縣北二十里境接夏縣
阿衡
箋云阿倚衡平也伊尹湯所依倚而取平故以為官名
○書君奭曰在㫺成湯有若伊尹格于皇天在大甲時
則有若保衡格于上帝注云伊尹湯以為阿衡大甲改
保衡阿衡保衡皆公官
殷武篇
楚
春秋正義荆楚一木二名故以為國號亦得二名莊公
之世荆皆書荆僖之元年乃書楚人伐鄭盖始改為楚
○疏云周始封熊繹為楚子武丁之世不知楚君為何
人○左傳楚國方城以為城漢水以為池○一統志方
城山在河南南陽府裕州東北
氐羌
地里志云隴西郡有氐道羌道○郡縣志夏桀之亂犬
夷入居岐邠之間成湯伐而攘之武王伐商羌髳會于
牧野○括地志云隴右岷洮叢等州西羌也○孔氏曰
氐羌之種漢世仍存在秦隴之西○黃氏云羌本姜姓
三苖之後居三危今疊宕松諸州皆羌地○說文云西
方羌從羊○山海經伯夷父生西岳西岳生先龍先龍
是始生氐羌氐羌乞姓
案黃氏曰今疊宕松諸州皆羌地所云疊疊溪也宕
順慶也松松潘也皆隷四川孔氏以為居秦隴之西
括地志亦云隴右岷洮叢等州西羌也故一統志以
陜西臨洮府寧夏岷州靖虜衛文縣所四川龍州松
潘疊溪皆為羌地但隴西者本犬戎之地其外為西
戎春秋以前非羌地也意者戰國時氐羌日盛漸併
西戎之地與
享
周書伊尹為四方令曰臣請正東符婁仇州伊慮漚深
九夷十蠻越漚鬋文身請令以魚支之鞞(缺一字)鰂之醬
鮫瞂利劍為獻正南甌鄧桂國損子産里百濮九菌請
令以珠璣瑇瑁象齒文犀翠羽菌鶴短狗為獻正西崑
崙狗國鬼親枳己闒耳貫胷雕題離丘漆齒請令以丹
青白旄紕罽江歴龍角神龜為獻正北空同大夏莎車
姑他旦略貎胡戎翟匈奴樓煩月氏&KR1021;犁其龍東胡請
令以槖駞白玉野馬騊駼駃騠良弓為獻湯曰善
王
箋云世見曰王○大行人云九州之外謂之蕃國世壹
見各以其所貴寳為摯注云九州之外夷服鎮服蕃服
也無朝貢之歲父死子立及嗣王即位乃一來耳各以
貴寳為贄若犬戎獻白狼白鹿是也○明堂位云四塞
世告至○周語云荒服者王終王注云朝嗣王及即位
而來見
虔
箋云椹謂之虔○爾雅椹謂之榩孫炎曰椹斵材質也
○史記曰臣胷不足當椹質注云椹者莝砧也○韻會
注云椹斫木櫍也一曰木趺
六家詩名物疏卷五十五
