六家詩名物疏卷三十四明馮復京撰
小雅南有嘉魚之什一
南有嘉魚篇
嘉魚
水經注云裦水又東南得丙水口水上承丙穴穴出嘉
魚常以三月出十月入穴口廣五六尺去平地七八尺
泉縣注魚自穴下透入水穴口向丙故曰丙穴下注裦
水故左思稱嘉魚出于丙穴○任豫益州記云嘉魚似
鱒蜀中謂之拙魚蜀郡山處處有之從石孔出大者五
六尺○雲南記云雅州丙穴出嘉魚似鯉鱗細○嶺表
錄異云嘉魚形如鰽出梧州戎城縣江水口甚肥美最
宜爲䱓每炙以芭蕉葉隔火蓋慮脂滴火滅耳○本草
嘉魚味甘溫食之令人肥健悅澤此乳穴中小魚常食
乳水所以益人○方輿勝覽云首有黑點謂照映星象
相感而成長身細鱗肉白如玉其味自鹹○虞衡志云
嘉魚出梧火山下丙穴如小鰣魚多脂煎不假油蜀中
丙穴亦出肥美相似○埤雅云鯉質鱒鱗肌肉甚美食
乳泉出于丙穴先儒言丙穴在漢中沔南縣北有乳穴
二常以三月取之
按嘉魚所産地不一大都蜀與南越之境也然皆云
出自丙穴豈因嘉魚所出而通得此名耶若水經注
所云丙穴則在今陜西漢中府沔縣境
罩
爾雅云篧謂之罩李巡曰篧編細竹以爲罩捕魚也孫
炎曰今楚篧也○孔仲達曰罩以竹爲之無竹則以荆
故謂之楚篧○陸佃云魚欲逸則罩之使入
汕
爾雅云罺謂之汕郭璞曰今之撩罟○朱傳云以薄汕
魚也○陸氏云魚欲伏則汕之使出
南山有臺篇
臺
爾雅云臺夫須○陸璣云舊說夫須莎草也可爲蓑笠
故曰臺笠緇撮或云臺草有皮堅細滑緻可爲簦笠南
山多有○纂文曰臺一名山莎○本草香附子即莎草
根生田野二月八月採圖經云香附子交州者大如棗
近道者如杏仁苗莖葉都似三稜根若附子周帀多毛
今近道生者苗葉如薤而瘦根如筯頭大○埤雅云莎
草疏而無溫故从沙
萊
陸璣云萊草名其葉可食今兗州人烝以爲茹謂之萊
烝
杞
陸璣云杞一名狗骨山材也其樹如樗理白而滑可以
爲函及檢板其子爲木蝱可合藥○曹氏云梓杞也
枸
陸璣云枸枳枸也木高大似白楊所在山中皆有枝柯
不直子著枝端大如指長數寸噉之甘美如飴八九月
熟江南特美今官園種之謂之木蜜本從南方來能敗
酒若以爲屋柱則一屋之酒皆薄○本草云枳椇味甘
平一名木蜜其木皮溫唐本注云其樹徑尺葉如桑柘
其子作房似珊瑚核在其端人皆食之○古今注云枳
椇子一名樹蜜一名木餳實形拳曲核在實外亦名白
石白實木石木實○廣志云葉似蒲柳子十一月熟樹
乾者益美○埤雅云多枝而曲飛鳥喜巢其上賦曰枳
句來巢是也○雅翼云古者人君燕食所加庶羞凡三
十一物其果則有蔆椇棗栗榛柿瓜桃李梅杏楂棃又
婦人之贄椇榛棗栗荆楚之俗亦鹽藏荷裹以爲冬儲
今不以爲重賤者食之而已
楰
爾雅云楰鼠梓郭璞曰楸屬也今江東有虎梓○陸璣
云其樹葉木理如楸山楸之異者今人謂之苦楸○曹
氏云宫室之良材
蓼蕭篇
鞗革
傳云鞗轡也革轡首也○爾雅云轡首謂之革○孔仲
達云馬轡所靶之外有餘而垂者謂之革鞗皮爲之故
云鞗革
和(詳見秦風鸞)
魯詩訓曰和設軾者也鸞設衡者也○韓詩說曰在軾
曰和在軛曰鸞○毛傳云在軾曰和在鑣曰鸞○干寳
周禮注云和鸞皆以金爲鈴鸞者在衡和者在軾馬動
則鸞鳴鸞鳴則和應舒則不鳴疾則失音故詩云和鸞
雍雍言得其和也○孔仲達云和亦鈴也以其與鸞相
應和故載見曰和鈴央央是也○埤雅云青鳳爲鸞鸞
雌曰和後世作和鸞以象之
湛露篇
夜飲
箋云夜飲之禮在宗室同姓諸侯則成之庶姓讓之則
止○燕禮無算爵無算樂宵則庶子執燭于阼階上司
官執燭于西階上甸人執大燭于庭閽人爲大燭于門
外賓醉奏陔遂出
宗(詳見斯干)
傳云夜飲必于宗室○朱傳云蓋路寢之屬○詩緝燕
禮云膳宰具官饌于寢東注云寢路寢也當從朱氏
彤弓篇
彤弓
傳云朱弓也以講德習射○左傳寗武子云諸侯敵王
所愾而獻其功王於是乎賜之彤弓一彤矢百玈弓矢
千以覺報宴○禮記云諸侯賜弓矢然後專征伐○孔
疏云弓皆漆之以禦霜露彤弓周禮當唐弓大弓往體
來體若一合七成規彤矢當周禮恒矢也色以赤者周
之所尚
饗
周禮大行人云上公饗禮九獻侯伯七獻子男五獻大
國之孤視小國之君掌客云上公三饗侯伯再饗子男
一饗○聘禮云公於賓再饗賓介皆明日拜於朝上介
一饗大夫於賓一饗上介若食若饗○禮記云凡養老
有虞氏以燕禮夏后氏以饗禮殷人以食禮周人修而
兼用之○仲尼燕居云禮有九焉大饗有四焉兩君相
見揖讓而入門入門而縣興揖讓而升堂升堂而樂闋
下管象武夏籥序興陳其薦俎序其禮樂備其百官行
中規還中矩和鸞中采齊客出以雍徹以振羽○左傳
云饗有體薦燕有折俎公當饗卿當燕王室之禮也又
云享以訓共儉燕以示慈惠○皇氏禮記注云饗有四
種一是諸侯來朝天子饗之其牲則體薦體薦則房烝
國語云王公立飫則有房烝其所云飫即謂饗也其禮
亦有飯食故舂人云凡饗食共其食米則饗禮兼燕與
食也二是王親戚及諸侯之臣來聘王饗之禮亦有飲
食及酒其酌數亦當依命其牲折俎亦曰殽烝三是戎
狄之君使來王委饗之四是饗宿衞及耆老孤子則以
醉爲度○儀禮疏云受賓聘享則於太廟饗食則于禰
廟燕又在寢彌相親也周禮疏云饗禮九獻者謂後日
王速賓賓來就廟中行饗饗者烹大牢以飲賓設几而
不倚爵盈而不飲九獻者王酌獻賓賓酢主人主人酬
賓酬後更八獻是爲九獻
右
傳云右勸也疏云謂設享禮勸其功○箋云右之者主
人獻之賓受爵奠于薦右既祭俎乃席末坐卒爵之謂
也○詩緝云右與宥侑通皆助也莊十八年左傳云王
饗禮命之宥注以幣物助歡也僖二十五年二十八年
皆云饗醴命宥是饗禮必有賜以爲宥而彤弓則宥之
大者也
醻
傳云醻報也疏云爲享以報功○箋云主人獻賓賓酢
主人主人又飲而酌賓謂之酬○孔氏云酬有二等既
酢而酬賓者賓奠之不舉謂之奠酬至三爵之後乃舉
向者所奠之爵以行之於後交錯相酬名曰旅酬謂衆
相酬也
按嚴坦叔云鄭以酬爲獻醻但酬酢是燕禮饗訓共
儉爵盈不飲未必有酬酢此考之不詳也周禮掌客
饗有九獻七獻五獻之節郊特牲云大饗君三重席
而酢三獻之介君專席而酢但其禮之儉不若燕之
四舉旅耳安得謂無酬酢耶
菁莪篇
莪
爾雅云莪蘿○陸璣云莪蒿也生澤田漸洳之處葉似
邪蒿而細科生三月中莖可生食又可烝香美味頗似
蔞蒿○廣志云莪蒿廪蒿○本草唐注云葉似白蒿花
如瞿麥紅赤可愛子似王不留行黑色作角七月八月
採蜀本圖經云葉似蛇床青蒿等子角似蔓青實黑秋
熟所在皆有之陳藏器云䕲蒿生高岡宿根先于百草
衍義云角蒿莖葉如青蒿開淡紅紫花花大約徑三四
分花罷結子長二寸許微彎
按莪蒿一名角蒿一名䕲蒿陸璣以爲生澤田陳藏
器以爲生高岡其說之不同若此以詩文証之陵阿
則高地也沚則水中也然則澤田高岡俱有莪矣
百朋
箋云古者貨貝五貝爲朋疏云漢書食貨志有五種之
貝貝中以相與爲朋非總五貝爲一朋也○食貨志云
王莽居攝更作龜貝錢布之品大貝四寸八分以上二
枚爲一朋直二百一十六壯貝三寸六分以上二枚爲
一朋直五十幺貝二寸四分以上二枚爲一朋直三十
小貝寸二分以上二枚爲一朋直十不盈寸二分漏度
不得爲朋率枚直錢三是爲貝貨五品
六月篇
常
傳云日月爲常○周禮司常日月爲常巾車王乘玉路
建太常十有二斿以祀大司馬教治兵王載太常司勛
凡有功者銘書于王之太常○覲禮天子乘龍載大旂
象日月升龍降龍○郊特牲云旂十有二旒龍章而設
日月象天也○鄭氏云春夏之田用大麾秋冬建太常
王之自將建太常不自將建太白○禮書云常有三辰
升龍降龍設崇牙備弧矢(弧以張縿也鄭氏謂崇牙者爲重牙以飾旒之側)飾
之以旄垂之以鈴考工記曰弧旌枉矢以象弧明堂位
曰乘大輅載弧韣左傳曰錫鸞和鈴爾雅曰有鈴曰旂
則太常之制可知已太常不特祀天至于拜日拜月祀
方明禮四瀆禮山川秋治兵冬大閱皆載焉然常之三
辰則北斗而已與衣服畫星辰不仝觀曲禮曰招摇在
上穆天子傳曰天子葬盛姬建日月七星蓋旗以指物
所畫不過北斗耳
焦穫
爾雅十藪周有焦穫孫炎曰岐周也郭璞曰今扶風池
陽縣瓠中是也○寰宇記焦穫藪在京兆府涇陽縣北
十數里亦名瓠口○溝洫志云韓水工鄭國說秦令鑿
涇水自中山西抵瓠口爲渠○朱傳云焦未詳所在穫
郭璞以爲瓠中今在耀州三原縣○一統志焦穫澤在
陜西西安府涇陽縣西北亦名瓠口蓋古之焦穫藪也
池陽廢縣在三原縣東北二十里漢時遺址略存
鎬方
鄭氏云鎬也方也皆北方地名○王基云劉向曰千里
之鎬猶以爲遠鎬去京師千里○朱傳云劉向以爲千
里之鎬則非鎬京之鎬矣未詳所在方疑即是朔方也
涇陽
箋云涇水之北疏云水北曰陽涇去京師爲近○通典
云今涇原州地並涇水之陽○一統志涇陽在西安府
城北七十里故城在平凉府界以居涇水之北故名
織文
箋云織徽織也將帥以下衣皆著焉疏云言徽織者以
其在軍爲徽號之織織與幟字同以絳爲縿畫爲鳥隼
又絳爲旒書名於末其制如所建旌旗而畫之著之于
衣自王以下旌旒雖有等差其徽織同長三尺縿長一
尺旂長二尺○周禮司常掌九旗之物名各有屬以待
國事日月爲常交龍爲旂通帛爲旜雜帛爲物熊虎爲
旗鳥隼爲旟龜蛇爲旐全羽爲旞析羽爲旌及大閱官
府各象其事州里各象其名家各象其號注云物名者
所畫異物則異名也屬謂徽織也大傳謂之徽號事名
號三者旌旗之細也士喪禮爲銘各以其物亡則以緇
長半幅頳末長終幅廣三寸書名於末大閱禮象而爲
之兵凶事若有死事者亦當以相别也○大司馬教茇
舍辨號名之用帥以門名縣鄙各以其名家以號名鄉
以州名野以邑名百家各象其事○吕東萊云日月爲
常之類皆幟之文也鳥章特其一爾詩之所指乃其建
之旗鄭氏所箋乃所服之號初非一物
白
孔氏曰白謂絳帛○尚書曰舜修三帛○周禮染人掌
染帛肆師大祀用玉帛典命諸侯之適子未誓以皮帛
繼子男閭師民不蠶者不帛職方氏并州其利布帛㡛
氏練帛○坊記云禮之先幣帛也欲民之先事而後禄
○易曰賁于丘園束帛戔戔○說文帛繒也
白旆
毛傳云白旆繼旐者也疏云此旟而言旐者散則通名
九旗之帛皆用絳言白旆者謂絳帛猶通帛爲旃亦是
絳也○爾雅云緇廣充幅長尋曰旐繼旐曰旆注云帛
續旐末爲燕尾者○曹氏曰白旆以帛續旐末爲燕尾
戰則旆之
按繼旐曰旆出于爾雅郭注所云續旐末爲燕尾義
見詩者即此白旆央央也然則旐是旂身旆是旂尾
考之詩圖則一車中有二旗其一旗畫朱鳥即織文
鳥章其一則旆别自爲一竿有旌有兩飄帶其所謂
緇廣充幅長尋與燕尾之形並無有焉詩圖出于後
儒固不足信不可據以疑爾雅然此詩下文云元戎
十乘以先啓行則旆蓋建于元戎之上者元戎軍之
前行几師前朱雀而後玄武恐不得建旐也鄭氏以
織爲著之于衣故孔氏解毛傳繼旐曰旆以爲旟旐
散則通名此說經傳無文毛意當是據爾雅不得與
鄭同也左傳說旆多矣杜氏注各不同莊二十八年
子元鬭御強鬭梧耿之不比爲旆注云子元自與二
子特建以居前廣充幅長尋曰旐繼旐曰旆僖二十
八年狐毛設二旆而退之注云旆大旗也建二旆而
退若使大將稍卻又亡大旆之左旃注云大旆旗名
繫旐曰旆通帛曰旃宣十二年令尹南轅反旆注云
迴車南向旆軍前大旂昭十三年合諸侯于平丘八
月辛未治兵建而不旆壬申復旆之注云建立旌旗
不曳其旆旆游也軍將戰則旆故曳旆以恐之哀二
年陽虎以兵車之旆與罕駟兵車先陳注云旆先驅
車也傅士凱反復其說以事推之知子元之旆陽虎
之旆軍前大旂也狐毛所設與亡大旆之旆建而不
旆之旆大將所建大旗也所云建者旂之竿耳如傅
氏之說則此白旆央央者即軍前大旂故建於元戎
之上孔氏亦云軍行之次旆最在先是也若是繼旐
之旆乃後軍所建矣旐之末不妨有旆顧非此旆耳
至杜以旆爲斿尤是臆說斿如垂水之勢數之多寡
不同非燕尾之形也若杜此注不從爾雅則旌旗既
建但結其斿旗是大物既已建矣反以斿之舒結爲
戰不戰之候晉之軍容何太不彰明乎
元戎
司馬法云夏后氏曰鈎車殷曰寅車周曰元戎○毛氏
云元大也鈎車先正也寅車先疾也元戎先良也○韓
詩說云元戎大戎謂兵車也車有大戎十乘謂車縵輪
馬被甲衡扼之上盡有劒戟名曰陷軍之車所以冒突
衝啓敵家之行伍也○王介甫云軍前曰啓後曰殿元
戎十乘以先軍行之前者所謂選鋒也兵法軍無選鋒
曰北
太原
書禹貢既修太原顔師古曰即今晉陽○黃氏云晉太
原大鹵大夏夏虛晉陽凡六名○朱傳云太原亦曰大
鹵今在大原陽曲縣○穀梁傳云中國曰太原夷狄曰
大鹵○後漢西羌傳穆王遷戎于大原夷王命虢公率
六師伐大原之戎至于俞泉宣王遣兵伐大原戎不克
○大全注太原即今太原府陽曲縣隸山西
鼈
周禮鼈人掌取互物(有甲物)以時簎魚鼈龜蜃凡貍(含刀之屬)
物春獻鼈蜃秋獻龜魚禮記云水潦降不獻魚鼈又
云水煩則魚鼈不大又云居山以魚鼈爲禮君子謂之
不知禮又云鼈去醜○淮南子云鼈無耳而目不可以
瞥精於明也○博物志云九竅者胎化八竅者卵生龜
鼈黿此諸類皆卵生而影伏○古今注云鼈一名河伯
從事○埤雅云鼈以眼聽穹脊連脅甲蟲也水居陸生
養魚經曰魚滿三百六十則龍爲之長引飛出水内鼈
則魚不復去故鼈一名神守天地之性細腰純雄大腰
純雌大腰龜鼈之屬以蛇爲雄段成式云甲蟲影伏羽
蟲體伏今鼈伏于淵而卵剖于陵此思化也内典曰鶴
影生鼈思生是則思生與影伏異矣○雅翼云易離爲
鼈爲蟹爲龜以其骨在外肉在内也至考工記則以外
骨爲龜屬内骨爲鼈屬以鼈外有肉緣比龜爲内骨耳
黿鼈之大者闊或至一二文
膾
釋名云膾會也細切肉令散分其赤白異切之已乃會
合和之也○禮記云進食之禮膾炙處外又云牛膾羊
炙魚膾芥醬大夫燕食有膾無脯有脯無膾膾春用葱
秋用芥肉腥細者爲膾大者爲軒又云牛與羊魚之腥
聶而切之爲膾麋鹿爲菹野豕爲軒皆聶而不切麕爲
辟雞兔爲宛脾皆聶而切之切葱若薤實之醯以柔之
陳氏云聶而切之者謂先聶爲大臠而後報切之爲膾
也
六家詩名物疏卷三十四
