六家詩名物疏卷十二明馮復京撰
國風邶四
簡兮篇
方
傳云方四方也以干羽為萬舞用之宗廟山川○書云
柴望秩于山川○禮記云諸侯方祀祭山川歲徧又云
天子祭天下名山大川諸侯祭名山大川之在其地者
○周禮大宗伯以薶沈祭山林川澤司服毳冕以祀山
川大司樂奏蕤賓歌函鍾舞大夏以祭山川舞師教兵
舞帥而舞山川之祭祀○爾雅云祭山曰庪懸祭川曰
浮沈
按毛解方云四方而繼以用之山川則山川為四方
矣以社以方傳云迎四方氣于郊鄭康成釋舞師云
四方四望也其說各異舞師教羽舞帥而舞四方之
祭祀教兵舞帥而舞山川之祭祀而毛云以干羽為
萬舞用之山川者天子禮大山川與四望别諸侯惟
祭域内山川而已此傳之四方非周官舞師之四方
也
萬
毛傳云以干羽為萬舞○鄭注此及魯頌萬舞洋洋皆
云干舞也○左隱五年傳云考仲子之宫將萬焉公問
羽數于衆仲疏萬是舞之大名○左莊二十八傳云子
元欲蠱文夫人為館于其宫側而振萬焉夫人聞之泣
曰先君以是舞也習戎備也○公羊宣八年有事于太
廟仲遂卒于垂壬午猶繹萬入去籥傳云萬者何干舞
也籥者何籥舞也何休云干謂盾也能為人扞難而不
使害人故聖王貴之以為武樂萬者其篇名武王以萬
人服天下民服之故名之云爾籥所吹以節舞也吹籥
而舞文樂之長○夏小正云二月丁亥萬入用籥○劉
炫左氏說云羽者為文萬者為武武則左執朱干右秉
玉戚文則左執籥右秉翟○韓詩說云萬以夷狄大鳥
羽○異義公羊說云樂萬舞以鴻羽取其勁輕一舉千
里
按吕東萊讀詩記云萬者二舞之總名干舞者武舞
之别名也籥舞者文舞之别名也文舞又謂之羽舞
以今考之書大禹謨舞干羽于兩階孔安國云舞文
舞于賓主階間抑武事是干舞亦得為文舞矣左傳
將萬而問羽數何休說云婦人無武事獨奏文樂夏
小正萬入用籥是羽舞籥舞名萬矣息媯聞振萬曰
先君以是舞習戎備是干舞名萬矣依左傳疏萬是
舞之大名孔傳干亦文舞者盖取干以自蔽不主殺
敵故云文其實干是武舞也萬專為干舞自是大戴
公羊之說左傳注已不依用魯頌萬舞洋洋商頌萬
舞有奕商魯之廟其舞豈應存武而廢文耶毛釋萬
兼干羽而言義優于鄭又何休云武王以萬人服天
下故舞名萬殊不知商已有萬舞矣
舞
吕氏春秋云陶唐氏之始隂多滯伏民氣壅閼故作舞
以宣導之○山海經云帝俊八子始為舞○左傳衆仲
云天子用八諸侯用六大夫四士二夫舞所以節八音
而行八風故自八以下又云季札觀周樂舞象箾南籥
大武韶濩大夏韶箾注云象箾南籥文王之樂韶濩殷
湯樂○周禮舞師掌教兵舞帥而舞山川之祭祀教帗
舞帥而舞社稷之祭祀教羽舞帥而舞四方之祭祀教
皇舞帥而舞旱暵之事凡野舞則皆教之凡小祭祀不
興舞鼓人職注云兵謂干戚帗列五采繒為之舞師職
注云羽析白羽為之形如帗皇析五采羽為之亦如帗
又云大司樂以樂舞教國子舞雲門大卷大咸大㲈大
夏大濩大武雲門之舞圜丘奏之咸池之舞方丘奏之
九㲈之舞宗廟奏之樂師教國子小舞凡舞有帗舞有
羽舞有皇舞有旄舞有干舞有人舞注云旄舞者旄牛
之尾干舞者兵舞人舞者手舞鄭司農云社稷以帗宗
廟以羽四方以皇辟雍以旄兵事以干星辰以人後鄭
云四方以羽宗廟以人山川以干旱暵以皇大胥掌學
士之版以待致諸子春入學合舞以六樂之會正舞位
以序出入舞者籥師祭祀鼓羽籥之舞賓客饗食亦如
之司干掌舞器諸子凡樂正舞位授舞器司兵祭祀授
舞者兵司戈盾祭祀授旅賁殳故士戈盾韎師掌教韎
樂祭祀則帥其屬而舞之旄人掌教舞散樂舞夷樂○
文王世子云養老下管象舞大武注云象周武王伐紂
之樂以管播其聲又為之舞内則云十三舞勺成童舞
象二十而冠舞大夏明堂位云升歌清廟下管象朱干
玉戚冕而舞大武皮弁素積裼而舞大夏樂記云屈伸
俯仰綴兆舒疾樂之文也夔始制樂以賞諸侯其治民
勞者其舞行綴遠其治民逸者其舞行綴短又云舞動
其容也先鼓以警戒三步以見方再始以著往復亂以
飭歸奮疾而不拔極幽而不隱疏云謂作大武之樂也
又云緫干而山立武王之事也發揚蹈厲大公之志也
武亂皆坐周召之治也且夫武始而北出再成而滅商
三成而南四成而南國是疆五成而分周公左召公右
六成復綴以崇天子祭統云及舞君為東上冕而緫干
率羣臣以樂皇尸又云舞莫重于武宿夜
庭
說文云庭宫中也○讀詩記云庭在大門之内寢門之
外○玉海云堂下至門謂之庭○莊子循本云庭堂外
地也
虎
說文云虎山獸之君也○爾雅云甝白虎虪黑虎熊虎
醜其子狗絶有力麙○方言云陳魏宋楚之間或謂之
李父江淮南楚之間謂之李耳或謂之於䖘自關東西
或謂之伯都○易曰雲從龍風從虎○運斗樞云樞星
散為虎○通卦驗云立秋虎始嘯○易又云大人虎變
其文炳也○月令云仲冬虎始交○考異郵云三九二
十七七者陽氣成故虎七月而生陽立于七故虎首尾
長七尺般般文者隂陽雜也○元命包云猛虎嘯谷風
起類相動也○論衡云虎出有時猶龍見有期也隂物
以冬見陽蟲以夏出○漢紀楊賜曰虎者金行參伐之
精狠戾之獸○博物志云虎知衝破又能畫地卜食今
人有畫物上下者推其竒偶謂之虎卜○雅翼云虎性
至猛烈雖遭逐猶徘徊顧步搏物不過三躍不中則捨
之夜以一目放光一目看物獵人候而射之目光墮地
得之如白石子生三日即有食牛之氣
轡
爾雅云鑣謂之钀載轡謂之轙轡首謂之革注钀馬勒
旁鐵也轙車軛上環轡所貫也革轡靶勒○釋名云轡
拂也言牽引拂戾以制馬也轡之為飾有銜勒羈韁鞚
之類以成其用也銜在口中之言也勒絡也絡其頭而
引之鑣包也在旁包斂其口也羈檢也所以持制之也
韁疆也繫之使不得出疆限也韁亦曰靮故埤蒼曰靮
馬韁也鞚控制之義○家語曰善御馬者正身以緫轡
組
禮記疏云組紃俱為絛也皇氏云組是綬也然則薄闊
為組似繩者為紃○說文云組綬屬其小者以為纓○
周禮典絲凡飾邦器者受文織絲組○漢書云錦繡纂
組害女工者也
籥
爾雅云大籥謂之産其中謂之仲小者謂之箹注籥如
笛三孔而短小○毛傳云籥六孔○廣雅云籥謂之笛
有七孔○釋文云以竹為之長三尺執之以舞○周禮
笙師掌教龡籥鄭注籥如篴三孔又云籥師掌教國子
舞羽龡籥祭祀則鼓羽籥之舞賓客饗食亦如之○文
王世子云春夏學干戈秋冬學羽籥○陳𤾉云籥所以
為聲聲由陽來故執籥于左左陽故也○趙岐孟子注
云執籥以節衆也○何休公羊注云籥所吹以節舞○
釋名云籥躍也氣躍出也○宋書樂志云籥不知誰所
造今凱容宣烈舞所執羽籥是
翟
爾雅云鸐山雉郭璞曰尾長者今俗呼山雞○禹貢徐
州羽畎夏翟傳云羽中旌旄羽山之谷有之○禽經注
云山雉長尾尤珍護之林木之森鬱者不入恐觸其尾
也雨則避于嵓石之下恐濡濕也久雨亦不出而求食
死者甚衆○樂書云容自隂作故秉翟于右右隂故也
左傳五雉爾雅十二雉而舞之所取者特翟山雉耳以
其羽猶可用為儀執之以舞所以為蔽翼者也又云記
曰比音而樂之及干戚旄羽謂之樂又曰干戚旄狄以
舞之言羽又言狄何也后之六服褘衣搖狄闕狄褘衣
繢翬狄于衣爾雅謂素質五色皆備成章者也揄狄繢
揄狄于衣爾雅謂青質皆備成章者也所謂羽者豈翬
狄揄狄之羽與○古今注云殷高宗時有雊雉之祥服
章多用翟羽周制以為王后夫人之車服
按陳氏樂書其釋翟也既以為山雞其釋羽舞也又
以為翬鷂一家之說自相抵梧然翬鷂皆有狄名后
之五路重翟厭翟安知不以青素質五色成章者飾
之或翟是雉之通名舞師注羽舞析白羽白雉為瑞
鳥不易得必是鍾氏之所染矣
赭
說文云赤土也○郭山海經注云紫赤色○子虛賦云
其土則丹青赭堊
錫爵
禮記云祭有畀煇胞翟閽寺者惠下之道也翟者樂吏
之賤者也○毛傳云見惠不過一散○朱傳云即儀禮
燕飲而獻工之禮
按鄭以公庭為宗廟故引畀翟朱不拘祭祀故引獻
工畀翟在祭之末惠以五升之散獻工之禮則鄉飲
酒鄉射燕禮大射俱有之大略卒歌主人獻工一人
拜不興受爵主人拜送爵鄉飲鄉射于阼階上燕禮
大射于西階上薦脯醢使人相祭工飲不拜既爵授
主人爵衆工則不拜受爵辨有脯醢不祭工不辭洗
笙入主人獻之于西階上一人拜盡階不升堂受爵
主人拜送爵階前坐祭立飲不拜既爵升授主人爵
衆笙則不拜受爵坐祭立飲辨有脯醢不祭惟大射
不獻笙略下樂也然合此二說推之此碩人非士復
非府史何者若士則尸飲九已有散爵之獻若府史
亦恐不在工歌之列殆是樂正之下衆工禮云賤吏
是也
爵
說文云禮器也象爵之形中有鬯酒又持之也所以飲
器象爵者取其鳴節節足足也○周禮太宰祀五帝大
神示享先王贊玉爵内宰后祼獻贊瑤爵梓人為飲器
勺一升爵一升觚三升獻以爵而酬以觚一獻而三酬
則一豆矣食一豆肉飲一豆酒中人之量也鄭注觚當
為觶豆當為斗○月令反執爵于大寢命曰勞酒禮器
琥璜爵又云宗廟之祭貴者獻以爵賤者獻以散尊者
舉觶卑者舉角明堂位爵夏后氏以琖殷以斝周以爵
又云爵用玉琖仍雕加以璧散璧角少儀客爵居左其
飲居右介爵酢爵僎爵皆居右○韓詩說云爵盡也足
也二升曰觚觚寡也飲當寡少三升曰觶觶適也飲當
自適也四升曰角角觸也不能自適觸罪過也五升曰
散散訕也飲不自節為人所謗訕也總名曰爵其實曰
觴觴者餉也觥亦五升所以罰不敬非所以餉不得名
觴○三禮圖云爵受一升尾長六寸博二寸傅翼兊下
方足漆赤雲氣○禮書云祭統尸酢夫人執柄夫人受
尸執足柄其尾也有足而尾命之以爵盖制若雀然也
吉禮之爵全篆明堂位加以璧散璧角則天子自觶而
上用玉矣燕禮大射以象觚象觶獻公則諸侯之爵用
象矣燕禮司正飲角觶士喪禮奠亦角觶蓋大夫飾以
角士木而已喪奠用角觶攝盛也觶中觴也先儒言諸
觴皆形制同而升數異然爵如雀觚不圓形安得而同
哉書稱上宗奉同則周爵又謂同也○埤雅云崔豹古
今注曰九月雀入水不則多淫泆酒善使人淫泆故一
升曰爵所以戒也
榛
說文云□果實如小栗榛木也(今書傳通作榛)○詩義疏云榛
栗屬有二種其一種之皮葉皆如栗其子小形如杼子
表皮黑味亦如栗所謂樹之榛栗者也其一種枝莖如
木蓼生高丈餘作胡桃味遼代上黨皆饒○周禮籩人
云饋食之籩其實榛○曲禮云婦人之贄椇榛棗栗内
則云棗栗榛柿○爾雅翼云榛枝莖如木蓼葉如牛李
色高丈餘子如小栗核中悉如李生則胡桃味膏燭又
美亦可噉漁陽遼代上黨皆饒鄭注禮曰似栗而小關
中鄜坊甚多然則其字从秦蓋此意也又一種大小枝
葉如栗其子形如杼味亦如栗所謂樹之榛栗者是大
木非榛楛之榛若女贄則宜兩者皆可用○本艸圖經
云桂陽有□而叢生實大如杏子中仁皮子形色與栗
無異但差小耳又有奥栗皆與栗同子圓而細或云即
□也今此色惟江湖有之
按說文以榛為木而□為果然則山有榛之榛當作
□而樹之榛栗宜為榛矣詩義疏爾雅翼皆云有二
種但莖如木蓼既似櫟樹之形子形如杼復似櫟樹
之實羅氏以樹榛之榛為大木而所云生高丈餘者
又非小木兩榛俱有實如栗今之榛實較胡桃與栗
並自不同未知何以别異本艸注□于栗條下且引
陸璣疏則所謂如杏子中仁與奥栗皆樹榛之榛矣
既未詳古人旨趣聊備釋云
隰
釋名云隰蟄也隰蟄意也○說文曰隰坂下隰也○尚
書傳云下而平者謂之隰隰之言猶濕也○周禮大司
徒以土會之法辨五地之物生五曰原隰其動物宜臝
物其植物宜叢物其民豐肉而庳
苓
爾雅云蘦大苦郭云今甘艸也蔓延生葉似荷青黃莖
赤有節節有枝相當或云蘦似地黃疏唐風采苓首陽
之顚是也蘦苓字異音義同○本艸云解百藥毒為九
土之精安和七十二種石一千二百種艸久服輕身延
年一名密甘一名美艸一名密艸一名蕗草圖經云甘
艸河西川谷積沙山及上郡今陜西河東州郡皆有之
春生青苗高一二尺葉如槐葉七月開紫花似柰冬結
實作角子如畢豆根長者三四尺麤細不定皮赤上有
横梁梁下皆細根也有數種以堅實斷理者為佳詩采
苓首陽首陽山在河東蒲坂縣今甘艸所生處相近而
先儒說苗葉與今全别豈種類有不同者乎○筆談云
甘艸枝葉悉如槐高五六尺但葉端微尖而糙澁似有
白毛子如小扁豆齒嚙不破
六家詩名物疏卷十二
