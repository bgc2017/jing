六家詩名物疏卷十五眀馮復京撰
國風鄘二
定之方中篇
定
爾雅云營室謂之定娵觜之口營室東壁也注定正也
作宫室皆以營室之中為正○箋云定星昏中而正於
是可以營制宫室故謂之營室疏云定星昏正四方而
中之時謂夏之十月○廣雅云營室謂之豕韋○元命
包云營室十星挺陶精類始立紀綱包物為室○晉書
云營室二星天子之宫也一曰玄宫一曰清廟又為軍
糧之府及土功事星明國昌小不明祠祀鬼神不享離
宫六星天子之别宫主隠藏休息之所○安成劉氏云
亥月昏時定星當南方之午位為營作之候此盖成周
以後之制考唐虞時定星以戌月昏中歲久而差至周
時定星始以亥月昏中下逮今日此星又以子月昏中
矣
楚
左傳僖二年諸侯城楚丘而封衛○鄭志答張逸云楚
丘在濟河間疑在今東郡界○通典云滑州衛南縣衛
文公遷楚丘即此城○一統志廢衛南縣在大名府滑
縣東六十里衛文公自曹遷此隋初置楚丘縣後改衛
南金省入白馬縣本朝白馬縣省入滑縣○地理志齊
桓公更封衛於河南曹楚丘而河内殷虛更屬於晉
按輿地廣記漕楚丘二邑相近今拱州楚丘非衛之
所遷縣有景山景岡乃後人傅會名之參括地志則
拱州之景山乃商之景亳在開封府歸德州境非衛
南之景山也今山東兖州府曹州曹縣東南五十里
復有楚丘城有景山一綂志云衛文公徙居楚丘測
日景於此東昌府正秦漢東郡地濟水出陶丘北陶
丘在今曹州定陶縣鄭氏疑在濟河間東郡之界或
即此城也既古今所傳聊並載以俟考
宫
爾雅云宫謂之室室謂之宫○釋名云宫穹也屋見於
垣上穹崇然也○世本云堯使禹作宫○白虎通云黃
帝作宫室以避寒濕○禮記云君子將營宫室宗廟為
先廐庫為次居室為後○周禮云室中度以凡宫中度
以尋内有九室九嬪居之外有九室九卿朝焉九分其
國以為九分九卿治之王宫門阿之制五雉宫隅之制
七雉○墨子云上古之人未知為宫室就陵而居處下
潤傷民故聖人作為宫室之法高足以避潤濕中足以
禦風寒上足以待霜雪墻高足以别男女故以便生不
以為樂也○董子云禮天子之宫右清廟左涼室前明
堂後路寢四室者足以避寒暑而不高大也夫高室近
陽廣室多陰故室適形而止○書大傳云百里之國九
里之城三里之宫七十里之國三里之城一里之宫五
十里之國一里之城以城為宫○風俗通云宫室一也
秦漢以来尊者以為常號下乃避之也○鄭典命注云
公宫方九百步侯伯宫方七百步子男宫方五百步
按宫者廻繞之義記曰君為廬宫之周官禮曰王宫
縣是也古者貴賤所居皆得稱宫故禮記由命士以
上父子皆異宫又云儒有一畆之宫環堵之室喪服
傳繼父為其妻前夫之子築宫廟吕氏春秋云武王
克殷靖箕子之宫是卿大夫以下皆得稱宫矣秦漢
以来乃定為至尊所居之稱
揆日
考工記云匠人建國水地以縣置槷以縣眡以景為規
識日出之景與日入之景晝參諸日中之景夜考之極
星以正朝夕○陳祥道云水地以縣則旁植四木而縣
繩焉以水望其高下所以求地之平置槷以縣眡以景
則中植一槷而縣繩焉眡其出入之景將以求四方之
正眡出入之景可以正東西而已又為規以度兩交之
間以求其南北則四方於是乎正然猶以為未也又晝
參諸日中之景夜考諸極星以正朝夕四方與朝夕皆
正然後可以建國
栗
大戴禮云八月栗零零也者降也零而後取之故不言
剥也○周禮天官云饋食之籩其實栗○禮記内則云
栗曰撰之疏云栗蟲好食數數布陳撰省視之○左傳
女贄不過榛栗棗脩以告虔也○唐本草注云栗作粉
勝於菱芡蜀本云樹高二三丈葉似櫟花青黃色似胡
桃花圖經云兖州宣州者最勝實有房彙若拳中子三
五小者若桃李中子惟一二將熟則暴開子出有茅栗
佳栗其實更小而木與栗不殊但春生夏花秋實冬枯
為異耳栗房當心一子謂之栗楔治血尤效○陸璣云
栗五方皆有周秦吳揚特饒吳越被城表裏皆栗惟濮
陽及范陽栗甜美味長他方者悉不及也倭韓國諸島
上栗大如雞子亦短味不美○西京雜記上林苑有侯
栗瑰栗魁栗榛栗嶧陽栗嶧陽都尉曹龍所獻大如拳
○埤雅云栗味鹹北方之果也有莍蝟自褁秋熟罅發
其實驚躍如爆東觀書所謂栗駭也○雅翼云栗味鹹
性温而宜於腎其質縝密故稱玉縝密以栗
椅
爾雅云椅梓注云即楸○陸璣云梓實桐皮曰椅○雅
翼云郭氏解椅梓云即楸又解楸榎云大而皵楸小而
皵榎說文亦曰椅梓也梓楸也楸梓也檟楸也然則椅
梓楸檟一物而四名然定之方中既言椅又言梓故詩
義疏曰楸之疏理色白而生子者為梓梓實桐皮曰椅
○日華子云椅樹皮有數般惟楸梓佳
桐
爾雅云榮桐木○詩義疏云梓實桐皮曰椅今人云梧
桐也有青桐白桐赤桐白桐宜琴瑟今雲南牂牁人績
以為布○嚴坦叔云陸璣言有青桐白桐赤桐此中琴
瑟者白桐也椅桐梓漆之桐為白桐梧桐生矣之桐為
青桐○本草衍義云桐有四種白桐可斵琴者葉三杈
開白華不結子荏桐早春先開淡紅花子作桐油梧桐
四月開淡黃小花一如棗花枝頭出絲墮地成油五六
月結桐子今人取炒為果此是月令清明之日桐始華
者崗桐無花不中作琴體重○埤雅云桐即白桐華而
不實爾雅云榮桐木是也今亦謂之華桐桐有三輩青
白之外復有岡桐即油桐也生於高岡盖梧性便濕不
生於岡故此桐有岡之號陶氏云桐有四種青桐葉皮
青似梧而無子梧桐色白葉似青桐而有子白桐與岡
桐無異惟有華子爾岡桐無子是作琴瑟者皆不足據
按青桐即今梧桐白桐又與岡桐全異白桐無子材中
琴瑟岡桐子大有油與陶氏之說正反○雅翼云榮桐
木獨桐名榮者桐以三月華在衆木之先其榮可紀故
也桐與梧既異而桐之中又有數種有其子可以取油
者即詩所謂其桐其椅其實離離者也有華而不實堪
作琴瑟者若生石間其聲則鳴書嶧陽孤桐是也雲南
牂牁人亦績以為布其葉飼豕肥大三倍至秋後亦用
以飼魚○賈思勰云桐葉花而不實者曰白桐實而皮
青者曰梧桐炒其實噉之味似菱芡白桐無子冬結似
子者乃是明年之花房○易緯云梧桐濡毳而又空中
難成易傷須盛氣而後華○周書云清明之日桐始華
桐不華歲有大寒○禮斗威儀云君乘火而王其政和
平梧桐為常生○遁甲經云梧桐不生則九州異主注
云梧桐以知日月正閏生十二葉一邊有六葉從下數
一葉為一月有閏則十三葉視葉小者則知閏何月也
不生則九州異君天下不同也○管子云五沃之土其
木宜桐○論衡云楓桐速長故其皮肌不能堅○桐譜
云桐體濕則愈重乾則愈輕生時以斧斫之甚易乾乃
軟而拒斧○花木考云凡木本實而末虛惟桐反之試
取小枝削皆實堅其本皆中虛故世所以貴孫枝者貴
其實也實故絲中有木聲也
按陶氏說桐之誤陸農師已駁之矣陶又云白桐一
名椅桐據湛露云其桐其椅此章箋云樹六木於宫
則椅桐二物也本草圖經以岡梧為作琴瑟者而埤
雅謂白桐岡桐大異本草衍義以月令始華之桐為
青桐而陸羅二氏皆以榮桐木之桐為白桐盖桐種
大同小異諸家各執所見紛紛致辯亦不能詰矣
梓
詩義疏云楸之疏理色白而生子者為梓○齊民要術
云白色有角者為梓或名角楸又名子楸黃色無子者
為柳楸世人見其木黃呼為荆黃楸○蕭炳云樹似桐
而葉小花紫○雅翼云梓為百木長故古者名制器之
工為梓人管子五沃之土宜白梓楚地尤多此木故尸
子曰荆有長松文梓室屋之間有此木則餘材皆不復
震其葉可以飼豕肥碩三倍莢細如箸其長僅尺冬後
葉落而莢猶在樹緫緫然○十道記云越人多種豫章
樹梓即豫章也○禮斗威儀云君乘火而王其政和平
楸梓為長生○古今注云棘實曰棗梓實曰豫章○淮
南子云六月其樹梓
漆
說文云桼木汁可以䰍物象形泰如水滴而下○古今
注云漆樹以剛斧斫其皮開以竹管承之汁滴管中即
成漆也○本草圖經云木高二三丈皮白葉似椿花似
槐子若牛李木心黃○書云兖州厥貢漆絲豫州厥貢
漆枲○莊子云桂可食故伐之漆可用故割之○蜀本
注云上等清漆色黑如瑿若鐵石者好黃嫩若蜂窠者
不佳
虚
釋文云虛本作墟○說文云大丘也崑崙謂之墟○正
義云地有故墟高可登之以望猶晉侯登有莘之墟也
○管子云狄人伐衛衛君出致於虛注虛地名詩所謂
升彼虛矣
堂
傳云楚丘有堂邑○傅氏云堂當是今博州堂邑博濮
二州連境(堂邑縣今屬山東東昌府)
景山
水經注河水分濟北逕景山東又北逕楚丘城西○補
傳曰景山以大而得名商之故都也衛在商畿内升故
虛以望知地勢之勝○寰宇記景山在澶州衛南縣東
南三里(澶州今直隸大名府聞州衛南縣今廢在滑縣東)
京
爾雅云絶高為之京注人力所作○廣雅云四起曰京
○風俗通云按爾雅丘之絶高大者為京謂非人力所
能成乃天地性自然也春秋左氏傳莫之與京今京兆
京師義取於此
按爾雅云絶高為之京又云非人為之丘則京是人
力所作丘是地自然生但對例則異散稱亦通故此
傳云京高丘也若應氏所說全悖爾雅不可依用
桑
爾雅云桑柳醜條注阿那垂條○禮記云季秋之月命
野虞無伐桑柘又云古者天子諸侯必有公桑蠶室近
川而為之○管子云五粟之土其檿其桑○孟子云五
畆之宅樹墻下以桑○青史子云桑中央之木○典術
曰桑木者箕星之精神木蟲食葉為文章人食之老翁
為小童○汜勝之書云種桑五月取椹著水中濯洗取
子陰乾之治肥田十畆荒久不耕者先好耕治之黍椹
子各三升三合和種之黍桑俱生鋤之桑令疎條適黍
熟穫之放火燒之桑至春生一畆食三簿蠶○王盤農
書云魯桑之類宜飼大蠶荆桑宜飼小蠶
洪範云七稽疑擇建立卜筮人乃命卜筮曰雨曰霽曰
蒙曰驛曰克曰貞曰悔凡七衍忒三人占則從二人之
言○周禮太卜掌三兆之法一玉兆二瓦兆三原兆其
經兆之體皆百有二十其頌皆千有二百凡國大貞卜
立君卜大封則視高作龜大祭祀則祀高命龜凡小事
涖卜國大遷大師則貞龜凡旅陳龜凡喪事命龜卜師
掌開龜之四兆一方兆二功兆三義兆四弓兆占人凡
卜筮君占體大夫占色史占墨卜人占坼筮人凡國之
大事先筮而後卜載師嘗之日涖卜来歲之芟獮之日
涖卜来歲之戒社之日涖卜来歲之稼○禮記曲禮云
卜筮不相襲卜筮者先聖王之所以使民信時日敬鬼
神畏法令決嫌疑定猶豫也祭義云易抱龜南面天子
卷冕北面雖有明智之心必進斷其志焉示不敢專以
尊天也○元命包云古司怪主卜○周禮圖云大夫以
上事卜且筮士則但筮尊卑之差
靈雨
瑞應圖云靈雨瑞雨也降而應物謂之靈雨
倌人
傳云主駕者
按周禮天子主駕者有巾車典路車僕等職諸侯禮
亡未聞倌人為何官也
田
說文云田陳也樹榖曰田象四口十阡陌之制也○釋
名曰土已耕者曰田田填也五榖填滿其中也○禹貢
冀州田惟中中兖州田惟中下青州田惟上下徐州田
惟上中揚州田惟下下荆州田惟下中豫州田惟中上
梁州田惟下上雍州田惟上上○周禮大司徒凡造都
鄙不易之地家百畆一易之地家二百畆再易之地家
三百畆遂人辨野之土上地夫田百畆萊五十畆餘夫
亦如之中地夫田百畆萊百畆餘夫亦如之下地夫田
百畆萊二百畆餘夫亦如之載師以宅田士田賈田任
近郊之地以官田牛田賞田牧田任遠郊之地以公邑
之田任甸地以家邑之田任稍地以小都之田任縣地
以大都之田任畺地○王制云四海之内斷長補短方
三千里為田八十萬億一萬億畆○孟子云卿以下必
有圭田圭田五十畆餘夫二十五畆○前漢志云民受
田上田夫百畆中田夫二百畆下田夫三百畆歲耕種
者為不易上田休一歲者為一易中田休二歲者為再
易下田三歲更耕之自爰其處農民戶人已受田其家
衆男為餘夫亦以口受田如比士工商家受田五口乃
當農夫一人此謂平土可以為法者也若夫山林藪澤
原陵淳鹵之地各以肥磽多少為差
騋
周禮云馬八尺以上為龍七尺以上為騋六尺以上為
馬○爾雅云騋牝驪牡○埤雅云凡馬宗廟用龍戎事
用駥田事用騋騋田馬也考工記曰國馬之輈深四尺
有七寸田馬之輈深四尺鄭云國馬高八尺衡高八尺
有七寸除馬之高則餘七寸為衡頸之間也田馬高七
尺衡高七尺有七寸除馬之高則餘七寸為衡頸之間
也○雅翼云騋減於龍而愈於馬亦馬之良者故釋獸
稱騋牝驪牡也
蝃蝀篇
蝃蝀
釋名云虹攻也純陽攻陰氣也○爾雅云螮蝀謂之雩
螮蝀虹也霓為挈貳弇日為蔽雲注蜺雌虹也見離騷
挈貳其别名也見尸子蔽雲即暈氣五彩覆日也○韓
詩序云蝃蝀在東者邪色乘陽人君滛佚之徵○周禮
云視祲掌十煇之法九曰隮注隮虹也○周書云清明
後十日虹始見小雪日虹藏不見虹不收藏婦不專一
○河圖稽耀鈎云鎮星散為虹霓虹霓主内淫又霓者
氣也起在日側其色青赤白黃○孔演圖云霓者斗之
亂精也斗失度則投霓見態主惑于毁譽○感精符云
九女并御則九虹并見○考異郵云虹霓出惑衆弃和
○運斗樞云樞星散為虹霓○京房易傳云蜺旁氣也
其占云妻乘夫則見陰勝陽之表也○月令章句云虹
陰陽交接之氣著于形色者也陰陽不和婚姻失序即
生此氣有青赤色常依陰雲而晝見于日衝無雲不見
太陰亦不見見輒與日相互率以日西見于東方故詩
云螮蝀在東蝀之文从東以此故也蜺則常依蒙濁見
日旁白而直者曰白虹凡見日旁者四時常有惟雄虹
起是月至孟冬乃藏○白虎通曰天弓虹也又謂之帝
弓○莊子云陽灸陰成虹○文子云天二氣即成虹地
二氣即泄藏人二氣即生病○淮南子云虹霓者天之
忌也○埤雅云舊說虹常雙見鮮盛者雄其暗者雌一
曰赤白色謂之虹青白色謂之霓故虹紅也地氣還矣
天氣不復于是成虹先儒以為雲薄漏日日照雨滴則
虹生今以水噀日自側視之暈為虹霓然則不暈于日
不成也朝陽射之則在西夕陽射之則在東
按鄭解崇朝其雨云朝有升氣于西方終其朝則雨
氣應自然朱傳云方雨虹見則雨終朝而止二說正
相反據玉歷通政經旦見于西則為雨暮見于東則
雨止旦見于西而純赤者則大雨暮見于東而色黃
者則雨止然則在東者截雨者也隮西者行雨者也
孟子云若大旱之望雲霓盖以此虹雖天文垂象然
俗傳其能入澗飲水甚則飲薛願之酒淫陳濟之妻
子不語怪故不贅焉
朝
說文云旦也○傳云從旦至食時為終朝
姻
白虎通云婦人因夫而成故曰姻○釋親云壻之父為
姻壻之黨為姻兄弟
相鼠篇
齒
釋名云齒始也少長之别始于此以齒食多者長食少
者幼也○說文云齔毁齒也男八月生齒八歲而齔女
七月生齒七歲而齔○物理論云夫齒者年也身之寶
也藏之斧鑿所以調諧五味以安性氣者也○元命包
云脣者齒之垣所以扶神設端若有列星外有限故曰
脣亡齒寒
體
釋名云體第也骨肉毛血表裏大小相次第也
禮
鄭序云禮者體也履也綂之於心曰體踐而行之曰禮
體之謂聖履之謂賢○六韜太公對文王云禮者理之
粉澤○周官大宗伯以吉禮事邦國之鬼神示以凶禮
哀邦國之憂以賓禮親邦國以軍禮同邦國以嘉禮親
萬民○禮記云禮儀三百威儀三千
干旄篇
干
爾雅云素錦綢杠疏杠竿也○禮緯云旌旗之杠天子
九仞諸侯七仞大夫五仞士三仞
旄
說文云旄幢也○爾雅云載旄首曰旌郭云載旄於竿
頭如今之幢亦有旒李廵云旄牛尾著竿首孫炎云析
五采羽注旄上也其下亦有旒縿○箋云周禮孤卿建
旃大夫建物首皆注旄○周禮疏云旞旌旄羽並有至
于太常以下首皆有旄羽○山海經云潘侯山有獸狀
如牛而四節生毛名曰旄牛注今旄牛背膝及胡尾皆
有長毛○廣志云犣牛旄牛也髀膝尾間皆有毛○禮
書云爾雅旄謂之藣荀卿曰西海則有文旄地里志秦
西近卭筰有旄西方之産也其尾可以飾旗亦可以飾
舞
按諸家說經九旗皆有旄旄之上必有羽下有旒縿
盖據秦漢以羽毛為葆幢而云也
郊
爾雅云邑外謂之郊○說文云距國百里曰郊○杜子
春周禮注云五十里為近郊百里為遠郊○司馬法云
王國百里為郊二百里為州三百里為野四百里為縣
五百里為都○聘禮云賓及郊注云郊遠郊周制天子
畿内千里遠郊百里以此差之遠郊上公五十里侯四
十里伯三十里子二十里男十里也近郊各半之○書
傳云百里之國二十里之郊七十里之國九里之郊三
十里之國三里之郊
旟
周禮司常云鳥隼為旟大閱頒旗物州里建旟縣鄙建
旐注州里縣鄙鄉遂之官互約言之鳥隼象其勇捷也
疏熊虎龜蛇皆二物相對則鳥隼亦别物若然鄭以勇
解隼以捷解鳥○大司馬云治兵辨旗物百官載旟注
百官卿大夫載旟者以其屬衛王也○正義云如鄭注
周禮之意則六鄉内州長黨正六遂内酇長里宰鄰長
等五人同建旟○考工記云鳥旟七斿以象鶉火也○
爾雅云錯革鳥曰旟孫炎云錯置也革急也畫急疾之
鳥於縿也○釋名云旟譽也軍吏所建急疾趨事則有
稱譽也○禮書云司常之大閱州里建旟者州里之常
司馬之治兵百官載旟者一時之事軍國之容固不同
耳干旄曰孑孑干旟盖州里之臣也太常而下五旗皆
畫則旟畫鳥隼信矣郭璞釋爾雅謂旟剥鳥皮毛置之
竿頭即禮記載鴻及鳴鳶其說非也
都
傳云下邑曰都○趙岐孟子注云邑有先君之廟曰都
○周禮都鄙鄭注云都之所居曰鄙都鄙公卿大夫之
采邑王子弟所食邑
旌
曲禮云武車綏旌德車結旌○周禮司常全羽為旞析
羽為旌注全羽析羽皆五采繫之于旞旌之上所謂注
旄于干首疏或解以為旞旌之下亦有旄斿而用絳帛
又云斿車載旌注斿車木路也王以田以鄙析羽五色
象文德也○疏云旌干周禮遊車所載卿得建旌者鄉
射記注云旌揔名也爾雅云注旄首曰旌則干旄干旌
一也既設旒縿有旃旟之稱未設旒縿空有析羽謂之
旌卿建旌者設旒縿而載之遊車則空載析羽無旒縿
也○釋名云旌精也言有精光也○禮書云旞旌皆注
旄而旄與羽又注于旗則羽可以飾旗又可以為旗也
書曰羽畎夏翟考工記鍾氏染羽盖古人於羽固用自
然者不足則染以充之夏采言建綏明堂位言夏后氏
之綏于官言夏采于旗言建綏則所綏者旌旞而已
載馳篇
唁
榖梁傳云弔失國曰唁○服度左傳注弔生曰唁
大夫(互見小雅三事大夫)
白虎通云大夫大扶進人者也故傳曰進賢達能謂之
大夫也大夫有上下何明卑者多也爵皆一字大夫獨
兩字何春秋傳曰大夫無遂事以為大夫職在之適四
方受君之法施之于民故獨兩字言之○易通卦驗云
君有五期輔有三名公卿大夫政教君臣起自人皇之
世伏羲因之○說苑伊尹對湯曰大夫者所以參九卿
也○儀禮說云上大夫卿也國家有三卿五大夫
阿丘
爾雅云偏高阿丘李巡曰謂丘邊高○釋名云偏高曰
阿丘阿荷也如人擔荷一邊高也
蝱
爾雅云莔貝母郭云根如小貝員而白華葉似韭○陸
璣云蝱今葉草貝母也其葉似栝樓而細小子在根下
正白四方連累相著有分解也○本草圖經云根有瓣
子黃白色如聚貝子故名貝母二月生莖細青色葉亦
青似蕎麥葉隨苗出七月開花碧綠色形如鼓子花八
月採根曬乾又云四月蒜熟時採之良此有數種陸璣
毛詩疏云云今近道出者正類此郭注爾雅云云此種
罕復見之○日華子云消痰潤心肺○本草别說云能
散心胸鬱結之氣殊有功
許
春秋譜曰許姜姓與齊同祖堯四嶽伯夷之後也周公
封其苗裔文叔于許今潁川許昌是也靈公徙葉悼公
遷夷一名城父又居析一名白羽許男斯處容城自文
叔至莊公十一世始見春秋地里志潁川許縣故許國
二十四世為楚所滅○括地志故城在許州許昌縣南
三十里○一綂志河南開封府許州在府城西南二百
二十里周為許國
六家詩名物疏卷十五
