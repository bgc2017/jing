六家詩名物疏卷三十二明馮復京撰
小雅鹿鳴之什一
鹿鳴篇
苹
傳云苹蓱也○夏小正七月湟潦生萍○周書曰穀雨
一日萍始生萍不生陰氣憤盈○淮南子云萍樹根于
水木樹根于土又云容華生萍萍生萍藻萍藻生浮草
凡浮生不根茇者生于萍藻○萬畢術曰老血爲萍聚
血之精至黃泉也○埤雅曰苹一名蓱無根而浮常與
水平故曰苹也江東謂之薸言無定性漂流隨風周官
萍氏掌水禁鄭氏云以不沈溺取名蓋使之幾酒謹酒
也舊說萍善滋生一夜七子一曰浮于流水則不生于
止水則一夕生九子故謂之九子萍也世說楊華入水
化爲浮萍○雅翼云萍水上小浮萍無根但有小須垂
水中然淮南云萍植根于水蓋萍以水爲地所垂者乃
是根今或反根于上為日所暴即死是與失土同
也小雅食野之苹毛氏以為此鄭氏以為非野所
生非鹿所食易之曰藾蕭然古人以水草之交為
麋則麋鹿亦食水草○箋云苹藾蕭○爾雅云苹
藾蕭郭云今藾蒿也○初生亦可食○陸璣云葉
青白色莖似筯而輕肥始生香可生食亦可蒸食
○盧氏雜說云唐文宗問宰臣苹是何草李珏曰
是藾蕭上曰朕看毛詩疏苹葉圓而花白叢生野
中似非藾蕭
按唐文宗所說詩疏與今本異
賓
說文賓所敬也○周禮小宰以官府之六聯合邦治二
曰賓客之聯事大宗伯以賓禮親邦國
按三禮賓有數等大行人掌大賓之禮及大客之儀
以親諸侯大賓要服以内諸侯也大客謂其孤卿以
此推之要服以外為小賓時聘之大夫士及為介來
者皆小客矣朝覲宗遇會同諸侯之爲賓者也時聘
殷頫諸臣之爲客者也賓客之聯事小宰合之燕饗
之禮宗伯職之九儀之命爵行人辨而等之牢禮餼
獻飲食之等數掌客掌之逆于疆聚柝致積將幣前
驅至朝詔位之類掌訝掌之野之委積司徒令修之
若公侯伯子男之相爲賓公侯伯子男之臣相爲客
其儀掌之司儀凡諸侯聘禮主國所以待賓者饗食
君親爲主尊賓也燕私樂之禮崇恩殺敬故聘禮曰
燕則上介爲賓賓爲苟敬宰夫獻也若諸侯無事卿
大夫有勤勞之功與羣臣燕飲以樂之則于客内立
一人爲賓餘爲衆賓記云若與四方之賓燕則公迎
之大門内揖讓升與卿燕則大夫爲賓與大夫燕亦
大夫爲賓燕義云使宰夫爲獻主臣莫敢與君亢禮
也不以公卿爲賓而以大夫爲賓爲疑也然則燕四
方之賓與國内之臣其禮惟迎不迎爲異若族燕之
禮則文王世子云異姓爲賓膳宰爲主人不以同姓
爲賓者親親也不親主獻者尊君也士冠禮之賓主
人之僚友也鄉飲酒禮諸侯之鄉大夫三年大比獻
賢者能者于其君以禮賓之與之飲酒主人就先生
而謀賓介注云賢者爲賓其次爲介其次爲衆賓以
禮賓之將獻于王與鄉射之賓及衆賓皆鄉人之無
爵者也鄉飲酒義云立賓以象天立主以象地設介
僎以象日月立三賓以象三光坐賓于西北必南鄉
鄭以鄉飲酒義之篇具載四禮則鄉飲酒四事其儀
皆同也諸侯大射之禮大夫爲賓宰夫爲主人特牲
少牢士虞禮之賓皆助祭執事者也楚茨爲賓爲客
賓筵賓載手仇是天子助祭之臣亦稱賓也祭禮又
有内賓鄭玄云姑姊妹也其羣下自相飲亦尊一人
爲上賓左傳季氏飲大夫酒臧紇爲客國語公父文
伯飲南宫敬叔酒露睹父爲客是也鹿鳴之詩燕羣
臣嘉賓則賓指四方之賓及羣臣也
笙(詳見王風簧)
白虎通云象萬物之生故曰笙
承筐
箋云飲之而有幣酬幣也食之而有幣侑幣也○禮書
云食有侑食故有侑幣饗有酬爵故有酬幣儀禮公食
大夫侑以束帛而庭實以皮大夫相食以束錦此食有
侑幣也聘禮公于賓若不親食使大夫致之以侑幣致
饗以酬幣亦如之大夫於賓若不親饗則公作大夫致
之以酬幣士昏禮舅姑饗送者酬以束錦此饗有酬幣
也燕禮無用幣之文鹿鳴之詩燕羣臣嘉賓序曰既飲
食之又實幣帛筐篚則所謂飲食者燕與食耳此燕有
酬幣也孔穎達以飲食爲饗食非詩意也春秋傳曰酬
幣宴貨以示容合好則燕未嘗不用酬幣特文不備禮
器曰琥璜爵鄭氏以爲天子酬諸侯諸侯相酬之禮是
天子饗諸侯諸侯相饗酬幣用玉酬幣亦謂之侑侑幣
不謂之酬故春秋傳享醴皆曰宥以侑者勸酬之通稱
也
蒿
爾雅云蒿菣郭璞曰今人呼青蒿香中炙啖者爲菣○
陸璣云蒿青蒿也荆豫之間汝南汝隂皆曰菣○爾雅
又云蘩之醜秋爲蒿郭云春時各有種名至秋老成皆
通呼爲蒿○本草云草蒿一名青蒿一名方潰生華隂
川澤圖經云葉似茵蔯蒿而背不白春生苗葉極細嫩
時人亦取雜諸香菜食之至夏高四五尺秋後開細淡
黃花花下便結子如粟米大衍義云根赤葉香○晏子
曰蒿草之高者也○筆談云青蒿一類自有青黃兩種
陜西綏銀之間蒿叢時有一兩株迥然青色土人謂之
香蒿莖葉與常蒿悉同但比常蒿色青翠一如松檜之
色至深秋餘蒿並黃此蒿猶青氣稍芬香恐古人所用
以此爲勝
按爾雅蘩之醜秋爲蒿則所謂蒿者不專謂青蒿矣
爾雅蘩蒿蔚蓍莪購蕭七種毛詩俱有之本草有茵
蔯蒿邪蒿同蒿三種詩中不見皆蒿屬
燕
周禮大宗伯以饗燕之禮親四方之賓客掌客掌四方
之賓客飲食之等數與其政治凡諸侯之禮上公三燕
侯伯再燕子男一燕○燕禮記云燕朝服於寢若與四
方之賓燕則公迎之大門内揖讓升賓爲苟敬席于阼
階之西北面有脀不嚌肺不啐酒其介爲賓無膳尊無
膳爵與卿燕則大夫爲賓與大夫燕亦大夫爲賓○燕
義云使宰夫爲獻主臣莫敢與君亢禮也不以公卿爲
賓而以大夫爲賓爲疑也俎豆牲體薦羞皆有等差所
以明貴賤也○皇氏云燕禮折俎有酒無飯有二種若
燕同姓夜則飲之其於異姓讓之而止○賈公彦云饗
烹大牢以飲賓獻依命數在廟行之燕者其牲狗一獻
四舉旅降脫屨升坐無算爵以醉爲度行之在寢此謂
朝賓若聘客則皆一饗其燕與時賜無數又云燕有四
等諸侯無事而燕一也卿大夫有王事之勞二也卿大
夫有聘而來還與之燕三也四方聘客與之燕四也○
國語云先王之燕禮體解節折而共飲食之於是乎有
折俎加豆酬幣宴貨以示容合好○韓詩說云夫飲之
禮不脫屨而即序者謂之禮跣而上坐者謂之宴能飲
者飲之不能飲者已謂之饇齊顔色均衆寡謂之沈閉
門不出者謂之湎故君子可以宴可以饇不可以沈不
可以湎
芩
陸璣云莖如釵股葉如竹蔓生澤中下地鹹處爲草真
實牛馬亦喜食之
四牡篇
周道
傳云岐周之道○漢書地里志右扶風郁夷縣注詩周
道郁夷顔氏曰四牡詩周道倭遲韓詩作郁夷言使臣
乘馬於此道○一統志郁夷城在陜西鳳翔府隴州
駱
爾雅云白馬黑鬛駱疏云鬛𩮰也○說文云白馬黑鬛
尾○禮記云夏后氏駱馬黑鬛疏云夏尚黑故用黑鬛
○埤雅云爾雅曰白馬黑鬛駱廣雅云白馬朱鬛駱今
呼黃馬尾鬛一道通黑如界者爲駱蓋馬無分于黃白
若今衣脊絡縫故曰駱也明堂位云夏后氏駱馬黑鬛
此以别白馬朱鬛之駱也月令曰孟秋駕白駱此以别
黃馬黑鬛之駱也俗云駱馬善耐勞苦詩曰嘽嘽駱馬
言駱性善勞而今取息不平如此則以甚勞故也
鵻
詩緝云鵻鵓鳩也即郯子祝鳩氏司徒也一鳥而十四
名鵻也隹其也鵓鳩也祝鳩也鳺䲹也䳕鳩也鵾鳩也
楚鳩也鳻鳩也荆鳩也乳鳩也鵴鳩也&KR1891;鳩也䳫鳩也
○通志云凡鳥之短尾者皆謂之隹惟夫不專名焉○
爾雅云鵻其夫不注今䳕鳩○毛傳云鵻一宿之鳥箋
云一宿者一意於所宿之木又云鳥之謹愿者人皆愛
之○方言云鳩關東周鄭韓魏謂之&KR1991;鷱其&KR1891;鳩謂之
鸊鷱關西秦漢之間謂之鵴鳩其大者謂之鳻鳩其小
者謂之&KR1891;鳩或謂䳫鳩或謂䳕鳩或謂鶻鳩梁宋之間
謂之鷦鳸○陸璣云今小鳩也一名䳕鳩幽州人或謂
之鷱&KR1991;梁宋之間謂之鵻揚州人亦然○左傳云祝鳩
氏司徒也注祝鳩孝故主教民○禽經云鵻上無尋鷚
上無常○聽聲考詳篇云雀聲慘毒鳩聲慈念○雅翼
云似班鳩而臆無繡采又頭有贅物之拙者不能爲巢
纔架數枝往往破卵無巢不能居天將雨則逐其雌霽
則呼而反之鵻既孝鳥故漢授民七十者玉杖端以鳩
鳥爲飾
按鳩之類多而名赤煩雜故揚雄誤謂鶻鵃爲鵻又
誤以鳲鳩爲戴勝嚴氏說鵻十四名而忘陸璣疏幽
州謂之鷱&KR1991;方言&KR1891;鳩謂之鸊鷱羅氏謂鵻不能作
巢陸農師亦云鵻拙而安疑即歐陽永叔所云拙鳩
也然歐陽子說拙鳩又不正名爲鵻
杞
詩緝云詩有三杞將仲子無折我樹杞柳屬也有臺南
山有杞湛露在彼杞棘山木也此詩集于苞杞雅杕杜
北山言采其杞四月隰有杞桋枸杞也○爾雅云杞枸
檵注今枸杞也○廣雅云地筋枸杞○陸璣云一名苦
杞一名地骨春生作羹茹微苦其莖似莓子秋熟正赤
莖葉及子服之輕身益氣○本草云枸杞味苦寒久服
堅筋骨輕身不老一名杞根一名地骨一名枸杞心名
地輔羊乳脚暑仙人杖西王母杖生常山平澤及諸丘
陵阪岸冬採根春夏採葉秋採莖實○抱朴子云家菜
一名托盧或名天精卻老地骨○日華子云地仙苗即
枸杞○圖經云春生苗葉如石榴葉而軟薄堪食俗呼
爲甜菜莖幹高三五尺作叢六七月生小紅紫花隨結
紅實形微長如棗核其根名地骨與枸棘相類其實形
長而枝無刺者真枸杞也圓而有刺者枸棘也世傳蓬
萊縣南丘村多枸杞高者一二丈其根蟠結甚固鄉人
多壽考亦飲食其水土之品使然耳○沈存中云陜西
極邊生枸杞高文餘大可作柱葉長數寸無刺根皮如
厚朴甘美異於諸處實圓如櫻桃全少核暴乾如餅極
膏潤有味○寇氏衍義云凡杞未有無刺者但此物小
則多刺大則少刺如酸棗及棘其實一也後人分别杞
棘強生名耳
皇華篇
駰
爾雅云陰白雜毛駰樊光曰駰者目下白也郭璞曰陰
淺黑今之泥驄或云目下白或云白陰俱非也邢昺曰
毛淺黑而白兼雜毛者名駰○埤雅云詩我馬維駒維
騏維駱維駰先後與駉之序合則駰不如駱駱不如騏
常棣篇
常棣
李氏云何彼穠矣言唐棣之華爾雅所謂栘也此常棣
與采薇維常之華爾雅所謂棣也○爾雅云常棣棣郭
云今山中有棣樹子如櫻桃可食○陸璣疏云許慎曰
白棣樹也如李而小如櫻桃正白今官園種之又有赤
棣樹葉如刺榆葉而微圓子正赤如郁李而小五月始
熟自關西天水隴西多有之○程子曰常棣今所謂玉
李花鄂相承甚力○埤雅云華萼上承下覆甚相親爾
棣从隶言華萼相承輝榮相隶也
鄂不
箋云承華者曰鄂不當作拊拊鄂足也○楊用修云鄂
花苞也今文作萼不華蒂也今文作跗華下有萼萼下
有跗花萼相承覆故得韡韡而光明
脊令
爾雅云䳭鴒雝渠郭云雀屬也飛則鳴行則摇○陸璣
云大如鷃雀長脚長尾尖喙背上青灰色腹下白頸下
黑如連錢故杜陽人謂之連錢○物類相感志云俗呼
雪姑其色蒼白如雪鳴則天當大雪○禽經云鶺鴒友
悌注鶺鴒共母者飛鳴不相離詩人取以喻兄弟相友
之道也○埤雅云詩曰脊令在原脊令水鳥在原則失
其所矣其鳴自呼或曰首尾相應飛且鳴者故謂之雝
渠渠之言勤也○詩緝云鶺令雪姑也鄭氏以爲水鳥
非今雪姑非水鳥
朋
公羊傳曰同門曰朋○鄭玄云同師曰朋
飫
毛云飫私也不脫屨升堂謂之飫鄭云私者圖非常之
事若議大疑於堂則有飲禮疏云飫不在公朝在路門
内酒肉在堂○釋言云飲私孫炎曰飫非公朝私飫飲
酒也○國語定王曰王公立飲則有房烝將以講事成
章建大德昭大物也故立成禮烝而已飲以顯物宴以
食好歲飫不倦時宴不淫衞彪徯曰武王克商作詩以
爲飫歌名之曰支以遺後之人使永鑒焉
按皇氏注禮記以飲爲饗禮義異于毛若依韋昭國
語注則毛說爲長但韋依毛鄭爲文未必外傳之本
旨
帑
傳云子也疏云左傳歸其帑書曰予則帑戮女皆是子
也
伐木篇
鳥
爾雅云鳥之雌雄不可别者以翼右掩左雄左掩右雌
又云二足而羽謂之禽○淮南云羽嘉生飛龍飛龍生
鳳皇鳳皇生鸞鳥鸞鳥生庶鳥凡羽者生於庶鳥○白
虎通云鳥所以飛何鳥者陽也飄輕所以飛也禽者何
鳥獸之總名明爲人所禽制也○禽經云冠鳥性勇帶
鳥性仁纓鳥性樂風翔則風雨舞則雨霜霏則霜露翥
則露林鳥朝嘲水鳥夜㖡山鳥巖棲原鳥地處物食長
喙穀食短咮搏則利觜鳴則引吭毛協四時色合五方
○周禮云庖人供六禽辨其名物射鳥氏掌射鳥羅氏
掌羅烏鳥掌畜掌養鳥而阜蕃教擾之四時貢鳥物翨
氏掌攻猛鳥庭氏掌射國之妖鳥○禮記云獻鳥者佛
其首畜鳥者則勿佛也○尚書考靈耀云鳥爲春候
神
說文天神引出萬物从示申○易曰陰陽不測之謂神
注神者變化之極妙萬物以爲言不可以形詰○大戴
禮云陽之精氣曰神
按大宗伯之職掌建邦之天神人鬼地示之禮則天
曰神人曰鬼地曰示對文爲異若通而言之則地示
人鬼俱可云神蓋總是精靈之稱耳
羜
爾雅曰未成羊羜郭云俗呼五月羊爲羜○說文云羜
五月生羔也○陸農師云羜从宁宁佇也宁其美成而
後足用○羅氏云說文稱五月生羔似謂仲夏所生按
齊民要術五月六月七月生者兩熱相仍惡中之甚古
稱肥羜以速諸父不應用此當是生及五月者爾
諸父
覲禮曰同姓大國則曰伯父同姓小邦則曰叔父○禮
記曰五官之長曰伯是職方其擯於天子也曰天子之
吏天子同姓謂之伯父九州之長入天子之國曰牧天
子同姓謂之叔父注云牧尊于大國之君而謂之叔父
避二伯也○服虔左傳注云諸侯稱同姓大夫長曰伯
父少曰叔父
陳饋
箋云陳其黍稷謂爲食禮○皇氏注禮記云食禮者有
飯有殽雖設酒而不飲其禮以飯爲主故曰食也其禮
有二種一是禮食故大行人云諸侯三食之禮有九舉
及公食大夫禮之屬是也二是燕食者謂臣下自與賓
客旦夕共食是也按鄭注曲禮酒漿處右云此大夫士
與賓客燕食之禮○周禮大宗伯以飲食之禮親宗族
兄弟大行人上公食禮九舉侯伯食禮七舉子男食禮
五舉掌客上公三食若弗酌則以幣致之侯伯再食子
男一食○聘禮公於賓壹食上介壹食若不親食使大
夫各以其爵朝服致之以侑幣大夫於賓壹食上介若
食若饗○禮記云族食世降一等注云親者稠疏者稀
又云凡養老殷人以食禮○埤雅云饗具四豆四籩之
實食禮則自饋食而下無朝事之豆籩也燕禮則自加
豆加籩而下無饋食之豆籩也
諸舅
聘禮大國異姓則曰伯舅小邦異姓則曰叔舅○禮記
云五官之長曰伯天子異姓謂之伯舅九州之長入天
子之國曰牧天子異姓謂之叔舅○孔仲達云衞孔悝
鼎銘公曰叔舅是諸侯稱大夫舅之文也謂異姓大夫
長者亦當爲伯舅
兄弟
箋云兄弟父母之黨○釋親云男子先生爲兄後生爲
弟族父之子相謂爲族晜弟兄之子弟之子相謂爲從
父晜弟從母之男子爲從母晜弟父之黨爲宗族母與
妻之黨爲兄弟婦之黨爲婚兄弟婿之黨爲姻兄弟
餱
爾雅云餥餱食也○說文云餱乾食也○釋名云餱候
也候人飢者以食之也
酤
毛傳云一宿酒也○聽雨紀談云鄭康成訓沽爲榷沽
之沽毛氏注謂一宿酒曰沽蓋三代無沽酒者至漢武
帝時方有榷酤似一宿酒爲是
六家詩名物疏卷三十二
