六家詩名物疏卷十六明馮復京撰
國風衛一
淇澳篇
奥
爾雅云隩隈厓内為隩外為隈孫炎曰隈水曲中也李
巡曰厓内近水為隩郭璞云今江東呼為浦澳淮南子
曰漁者不爭隈○博物記云有奥水流入淇水有綠竹
草○水經注美溝水東北注淇水博物志謂之奥水流
入于淇漢武帝塞決河用淇園之竹寇恂為河内伐竹
淇川治矢今通望淇川無復此物唯王芻萹草不異毛
興
綠
傳云綠王芻○爾雅云菉王芻疏某氏云鹿蓐也郭云
蓐也今呼鴟脚莎詩綠竹猗猗是也○說文菉王芻詩
曰菉竹猗猗○大學引詩云菉竹猗猗○本草唐注云
藎草葉似竹而細薄莖亦圓小生平澤溪澗之側荆襄
人煑以染黃色極鮮好洗瘡有效爾雅所謂王芻○雅
翼云本草名藎草俗亦呼淡竹葉所謂終朝采綠者上
林賦稱香草云揜以綠蕙被以江蘺張揖亦以綠為王
芻則菉香草也而離騷云薋菉葹以盈室以三者皆惡
草
竹
爾雅云竹萹蓄孫炎某氏引詩云菉竹猗猗郭云似小
藜赤莖節好生道㫄可食可殺蟲○韓詩綠&KR1512;猗猗&KR1512;
篇筑也○毛傳云竹萹竹也○陶隠居云處處有布地
生華節間白葉細綠人亦呼為萹竹○本草注云生下
溼地○圖經云春中布地生道㫄苗似瞿麥葉細綠如
竹赤莖如釵股節間花出甚細微青黃色根如蒿根○
朱傳云淇上多竹漢世猶然所謂淇園之竹○竹譜云
淇園衛地殷紂竹箭園也見班彪志淮南子云烏號之
弓貫淇衛之箭毛詩云綠竹猗猗是也又云植物之中
有物曰竹不剛不柔非草非木或茂沙水或挺嵓陸又
云竹之别類六十有一又云竹六十年一易根輙結實
而枯死其實落地復生六年遂成町○易云震為蒼筤
竹○尚書云揚州篠簜既敷荆州厥貢箘簵孔安國曰
篠竹箭簜大竹箘簵美竹○周官云孤竹之管孫竹之
管陰竹之管○爾雅云簜竹莽數節桃枝四寸有節粼
堅中簢筡中仲無笐篠箭又云東南之美者有會稽之
竹箭焉○說文竹冬生草也○齊民要術云竹性愛向
西南引故園東北角種之數歲之後自當滿園其居東
北角者老竹種不生亦不能滋茂故須取西南引少根
也○花木考云竹之滋澤春發于枝葉夏藏于榦冬歸
于根○陸疏云綠竹一草名其莖葉似竹青綠
色高數尺今淇澳旁生此草其草澀礪可以洗
攪笏及盤枕利于刀錯俗呼為木賊彼土人謂
此為綠竹
按綠一作菉王芻也竹一作&KR1512;萹蓄也毛韓說皆同
而竹譜朱傳皆以為即漢書淇園之竹酈道元云淇
川無竹惟王芻萹草不異毛興劉執中云淇水之㫄
至今多美竹豈淇園之竹在後魏無復遺種而至宋
更滋茂乎然據雨漢書淇奥有竹據水經注有王芻
萹艸毛韓朱三家各自可通陸疏又以綠竹為一草
名古今並無從其說者今木賊草醫方通用木工以
治器但無華葉寸寸有節與陸說有葉者稍殊未知
即一物否也爾雅釋簜莽等在草中然實非草類王
元美所云竹于草木如魚于鳥獸是也其類至多山
海經帝俊竹共谷竹鉤端竹尋竹禮斗威儀&KR0034;竹吳
越春秋晉竹述異記班竹孤竹孝竹吕覽嶰谷竹南
都賦籦籠䈽篾篠簳箛箠吳都賦篔簹林箊桂箭射
筒柚梧篻簩竹譜單名者&KR2035;篁棘單苦甘弓筋笻䈏
&KR1696;&KR0034;盖狗蘆篃之屬雙名者蘇麻般腸百葉鷄脛篲
篠之屬廣志有雲母㰚&KR1217;漢利之屬酉陽雜爼有䈄
&KR2221;之屬筍譜至有八十五種竹筍及諸方志有疎節
人面緜貓叢澁碧玉電班之屬難以具載然多出交
廣荒外非詩人所盡見也竹田曰篁竹胎曰筍竹膚
曰笢竹皮曰筠竹裏曰笨竹枚曰箇竹約曰節剖竹
未去節曰䉃竹死曰䈙竹有雌雄雄者多筍五月十
三日謂之竹醉日栽竹多茂盛其性惡寒好温故曰
九河鮮育五嶺實繁然處處有之不似萹蓄但盛于
淇川也
琇瑩
說文云琇石之次玉者又云瑩玉色一曰石之次玉者
逸論語曰如玉之瑩
弁(皮弁)
傳云皮弁○周禮司服云凡兵事韋弁服眡朝則皮弁
服凡甸冠弁服凡凶事服弁服凡弔事弁絰服弁師云
王之皮弁會五采玉璂象邸玉笄注鄭司農云會以五
采束髮也玄謂會縫中也璂讀如綦綦結也皮弁之縫
中每貫結五采玉十二以為飾謂之綦邸下柢也以象
為之又云諸侯及孤卿大夫之韋弁皮弁弁絰各以其
等為之注韋弁皮弁侯伯璂飾七子男璂飾五玉亦三
采孤璂飾四三命之卿璂飾三再命之大夫璂飾二玉
亦二采○白虎通云皮弁者何所以法上古至質冠名
也弁之為言樊也所以樊持其髮也○釋名云弁如兩
手相合抃時也以爵韋為之謂之爵弁以鹿皮為之謂
之皮弁以韎韋為之謂之韋弁○儀禮注云弁名出于
&KR2492;&KR2492;大也言所以自光大也○後漢輿服志委貌冠皮
弁冠同制長七寸高四寸制如覆柸前高廣後卑銳所
謂夏之毋追殷之章甫者也委貌以皂絹為之皮弁以
鹿皮為之○魏臺訪議曰五采玉一玉有五色者也邸
以象骨周緣弁下根柢如魏武帝所作弁柢凡有笄無
纓曹褒云天子弁以白玉飾○舊禮圖云皮弁以鹿皮
淺毛黃白者為之高尺二寸○禮書云記曰三王共皮
弁素積語曰素衣麑裘則素衣其衣也素積其裳也士
冠禮皮弁素積緇帶禮記雜帶君朱綠大夫玄華士緇
辟則士與君大夫皮弁之帶異矣士冠禮皮弁笄爵弁
笄緇組紘纁邊弁師王朱紘禮記諸侯青紘則士與天
子諸侯皮弁之紘亦異矣盖皮弁天子以視朝以宴以
聽祭報以舞大夏諸侯以聽朔以巡牲以卜夫人世婦
以迎王之郊勞以待聘賓卿大夫以王命勞侯氏以聘
于鄰國以卜宅士以冠學士以釋菜凡大夫士之朔月
皆皮弁服則皮弁之所施者衆矣盖人為者多變自然
者不易皮弁亦因其自然而已此所以三王共皮弁素
積而周天子至士共用之也然喪服小記諸侯弔必皮
弁錫衰郊特牲大蜡皮弁素服葛帶榛杖以送終則弁
雖與吉禮同而服與吉服不同
簀
釋器云簀謂之第注牀板○方言云牀齊魯之間謂之
簀陳楚之間或謂之第○禮記云華而晥大夫之簀○
說文云簀牀棧也
錫
爾雅云錫謂之鈏疏云錫今白鑞也○周禮職方云揚
州其利金錫栗氏為量改煎金錫則不耗○山海經云
龍山之下多赤錫濯山多白錫
圭
說文云圭瑞玉也上員下方以封諸侯楚爵有執圭○
白虎通云圭以為信而見何也珪者銳上象物始生見
于上也信莫著于見故以之萬物之始莫不自潔珪之
為言圭也上銳陽也下方陰也○周禮大宗伯云王執
鎮圭公執桓圭侯執信圭伯執躬圭又云以青圭禮東
方注鎮圭以四鎮之山為瑑飾長尺有二寸雙植謂之
桓桓宫室之象以為瑑飾長九寸信當為身身圭躬圭
以人形為瑑飾文有麤縟耳長七寸典瑞云瑑圭以覜
聘四圭有邸以祀天旅上帝兩圭有邸以祀地旅四望
祼圭有瓚以肆先王裸賓客珍圭以徵守以恤凶荒榖
圭以和難以聘女琬圭以治德以結好琰圭以易行以
除慝玉人云大圭長三尺杼上終葵首天子服之土圭
尺有二寸以致日以土地○禮器云諸侯以圭為瑞家
不藏圭言有稱也聘義云以圭璋聘重禮也已聘而還
圭璋此輕財而重禮之義也又云圭璋特逹德也○聘
禮記云所以朝天子圭與繅皆九寸剡上寸半厚半寸
博三寸繅二采六等朱白蒼問諸侯朱綠繅八寸皆玄
纁繫長尺絢組凡四器者惟其所寶以聘可也(四器圭璋璧琮)
凡執玉無藉者襲○瑞應圖云四海會同則玄圭出
璧
爾雅云璧大六寸謂之宣肉倍好謂之璧好倍肉謂之
瑗肉好若一謂之環孫炎曰肉身也好孔也○說文璧
瑞玉圜也璜半璧也瑗大孔璧也○周禮大宗伯云子
執榖璧男執蒲璧注榖所以養人蒲所以安人二者以
為飾皆徑五寸又云以蒼璧禮天典瑞云瑑璧以覜聘
圭璧以祀日月星辰璧羨以起度○禮器云大饗束帛
加璧尊德也○白虎通云方中圓外曰璧璧之為言積
也内方象地外圓象天
重較
釋名云較有箱上為辜較也重較其較重卿所乘也○
考工記云輿人為車以其隧之半為較崇參分式圍去
一以為較圍注較兩輢上出式者兵車自較而下凡五
尺五寸兵車之較圍四寸九分寸之八疏云較謂車輿
兩相今人謂之平鬲兩輢謂車相兩旁豎之者二者既
别而云兩輢上出式者以較之兩頭皆置于輢上二木
相附故據出式而言之○吕和叔云古者車箱長四尺
四寸三分前一後二横一木下去車床三尺三寸謂之
式又于式上二尺二寸横一木謂之較去車床凡五尺
五寸古人立乘若平常則憑較若應為敬則落手憑下
式而頭得俯
按毛傳云重較卿士之車盖據序武公入相于周謂
之卿士其實武公是侯爵故疏云侯伯之車也賈公
彦云天子與其臣乘重較之車諸侯之車不重較二
說不同者周禮本無重較單較之文各以其意為說
耳或者以較出式上與式為兩層而謂之重乎
考&KR2492;篇
&KR2492;
朱子引陳氏云考扣也&KR2492;器名盖扣之以節歌如鼓盆
拊缶之為樂也○說文云承&KR2492;也○内則云進盥少者
奉&KR2492;長者奉水注&KR2492;盛盥水者○大學疏云沐浴之盤
按&KR2492;字從木周禮疏云以木為之是也陳氏云扣以
節歌則是盥&KR2492;非浴盤矣盤有以銅為者史記毛遂
奉銅&KR2492;是也有飾以珠者玉府合諸侯共珠&KR2492;是也
合諸侯之禮盖以&KR2492;盛血
阿
爾雅云大陵曰阿○廣雅云四起曰京四京曰阿○毛
傳云曲陵曰阿
陸
爾雅云高平曰陸○釋名云陸漉也水流漉而去也
碩人篇
錦
箋云國君夫人翟衣而嫁今衣錦者在塗之所服○釋
名云錦金也作用功重其價如金故制字帛與金也○
王制云錦文珠玉成器不鬻于市玉藻云君衣狐白裘
錦衣以裼之○潛夫論云濯錦以魚
褧衣
玉藻云襌為綗注有衣裳而無裏○中庸云衣錦尚綗
惡其文之著也○方言云襌衣江淮南楚之間謂之褋
關之東西謂之襌衣○丰箋云褧盖以襌縠為之中衣
裳用錦而上加襌縠為其文之太著也庶人之妻嫁服
也士妻紂衣纁袡
按說文褧檾也詩曰衣錦褧衣檾枲屬高四五尺或
七八尺葉似苧而薄實如大麻子今人績以為布及
造繩索者也與襌衣之解不同
東宫
左傳注太子不敢居上位常處東宫疏常處東宫者四
時東為春萬物生長在東西為秋萬物成就在西以此
君在西宫太子常處東宫也或可據西北為乾乾為君
父故君在西東方震震為長男故太子在東也○卞壼
奏云太子所居宫稱東宫不言太子宫者二宫以東西
為稱明是天子之離宫使太子居之○白虎通云春秋
傳曰王世子會于首止晉有太子申生鄭有太子華齊
有太子光則周制太子世子亦不定也漢制天子嫡嗣
稱皇太子諸侯嫡嗣稱世子後代咸因之○孔演圖云
聖人在後曰望羊苞懷至德據少陽○冠禮記云天子
之元子猶士也天下無生而貴者也○左傳里克云太
子奉冡祀社稷之粢盛以朝夕視君膳者也故曰冡子
君行則守有守則從從曰撫軍守曰監國○又云昔先
王之命曰王后無嫡則擇立長年鈞以德德鈞以卜王
不立愛公卿無私○常衮表云國之上嗣古曰元良觀
象于天應前星之環極取法于地視少海之朝宗
妺
爾雅云男子謂女子後生為妺○說文云妺女弟也
邢
左傳富辰云凡蔣邢茅胙祭周公之胤也○通典邢州
治龍岡縣祖乙遷于邢即此○括地志云邢國故城在
邢州外城内西南角十三州志云殷時邢侯國周公子
封邢侯都此○路史云周公之祚七靖淵封邢侯爵滅
于衛○一統志直隷順德府禹貢冀州之域周時為邢
國地邢臺縣附郭邢侯夫人墓在府城齊武平初有掘
古冡得銅鼎腹有科斗字云邢侯夫人姜氏墓
姨
爾雅云妻之姊妹同出為姨郭云同出謂俱已嫁
譚
春秋譚子注譚國在濟南平陵縣西南○一統志譚城
在山東濟南府城東七十里古譚子國漢置譚城縣
私
爾雅云女子謂姊妹之夫為私孫炎曰私無正親之言
○釋名云姊妹互相謂夫曰私言于其夫兄弟之中此
人與已姊妹有恩私也
膚
釋名云膚布也布在表也
領
正義云領一名頸故禮記云其頸五寸又名項士冠禮
云緇布冠頍項是也
蝤蠐
爾雅云蝎蛣&KR1298;注木中蠧蟲又云蟦蠐螬注在糞土中
又云蝤蠐蝎注在木中今雖通名為蝎所在異又云蝎
桑蠧注即蛣&KR1298;○方言云蠀螬謂之蟦自關而東謂之
蝤蠀或謂之䖭蠾或謂之蝖&KR1386;梁益之間謂之蛒或謂
之蝎或謂之蛭蛒秦晉之間謂之蠧或謂之天螻四方
異語而通者也○唐本草注云此蟲在腐柳樹中内外
潔白土糞中者皮黃内黑黯○陶隠居云大者如足大
指以背行乃駛于脚雜猪蹄作羹與乳母不能别○陳
藏器云蠐螬居糞土中身短足長背有毛筋但從水入
秋化為蟬蝎在朽木中食木心穿如錐刀一名蠧身長
足短口黑無毛節慢至春羽化為天牛兩角狀如水牛
色黑背有白點上下緣木飛騰不遥二蟲出處既殊形
質又别蘇恭乃混其狀總名蠐螬乃千慮一失矣○苻
子云石生金木生蝎○化書云燥濕相育不母而生○
埤雅云蝤蠐一名蛣&KR1298;佶屈曲貌以形舉也詩曰領如
蝤蠐盖蝤蠐之體有豐潔且白者故詩以况莊姜之領
七辯曰蝤蠐之領阿那宜顧是也此即木中蠧蟲亦曰
桑蠧故古者譛從中起謂之蝎譛
按蟦蠐蝤蠐二物也蟦蠐一名螬亦名蠐螬一名&KR0034;
齊一名□齊莊子云烏足根所化淮南云黍成王充
云化復育轉為蟬博物志云以背行駛便于用足者
也蝤蠐一名蝎一名蠧一名桑蠧一名蛣&KR1298;生于桑
柳柏及構木中諸腐木根下亦多有之本是二種陶
隠居蘇恭俱混為一誤也蝎自是蝤蠐之異名非蠆
尾之蝎也天螻爾雅云&KR1386;即螻蛄也揚子雲言蠐螬
或謂天螻然則亦異物同名非爾雅之&KR1386;矣
瓠犀
爾雅云瓠犀瓣疏瓣瓠中瓣也一名瓠棲人之齒美者
似之衛風云齒如瓠棲是也今詩文作犀○埤雅云瓠
狀要類于首尾類于要微銳緣蔓而生風俗通云八月
秋穰可以殺瓠取其色澤而堅今俗畜瓠之家不燒穰
物類相感志云牛踏蔓上則苦以瓠盛酒冬即煖夏即
冷○雅翼云瓠匏之甘者古者王政瓜瓠果蓏殖于疆
埸正月可種瓠六月可畜瓠作菑詩云斷壺瓠中白膚
所謂張蒼肥白如瓠者可以飼豕致肥其瓣可以作燭
致明其葉又可為菜詩所謂幡幡瓠葉也與匏以大小
長短甘苦為間然古今亦通言惠子稱魏王貽我大瓠
之種
螓
傳云螓首額廣而方○爾雅蚻蜻蜻注如蟬而小方言
云有文者謂之螓夏小正云鳴蚻虎懸○埤雅云一種
似蟬而小綠色北人謂之螓即詩所謂螓首蛾眉也○
方言云蟬其小者謂之麥蚻有文者謂之蜻蜻其䳄蜻
謂之疋
蛾
爾雅云䖸羅注蠶蛾疏此即蠶蛹所變者也○埤雅云
繭生蛾蛾生卵博物志曰食桑者有緒而蛾蛾類者先
孕而後交蓋蛹者蠶之所化蛾者蛹之所化荀子曰蛹
以為母蛾以為父是也蛹一名螝蛾一名羅孫炎爾雅
正義以為螝即是雄蛹即是雌羅即是雄蛾即是雌蛾
似黃蝶而小其眉句曲如畫故詩以譬莊姜曰螓首蛾
眉今一種善拂燈火夜飛謂之飛蛾一名慕光亦其類
也
眉
釋名云眉媚也有嫵媚也○元命包云天有攝提人有
兩眉為人表候陽立于二故眉長二寸注云攝提兩星
頰曲人眉似之○黃庭經云眉號華蓋覆明珠明珠目
也
目
釋名云目默也默而内識也○元命包云目肝之使○
曲禮云凡視上于面則敖下于帶則憂傾則姦玉藻云
目容端○靈樞經岐伯曰五藏六府之精氣皆上注于
目而為之精精之窠為眼骨之精為瞳子筋之精為黑
眼血之精為絡其窠氣之精為白眼目者榮衛䰟魄之
所常營也神氣之所生也是故目者心使也○國語單
穆公云目之察度不過步武尺寸之間其察色也不過
墨丈尋常之間○富辰云目不别五色之章為昧○論
衡云人心慧而目多采○人物志云徵神見貌則情發
于目故仁目之精確然以端勇膽之精燁然以彊○真
誥云眼者身之鏡視多則鏡昏
朱
士冠禮注云凡染絳一入謂之縓再入謂之頳三入謂
之纁朱則四入與○朱子語類云蒨纁絳朱此紅之染
數一入為蒨再入為纁三入為絳四入為朱
幩
說文云馬纏鑣扇汗也○傳云人君以朱纏鑣扇汗且
以為飾
翟茀
疏云婦人乘車不露見車之前後設障以自隠蔽謂之
茀因以翟羽為之飾○爾雅云輿革前謂之鞎後謂之
茀竹前謂之禦後謂之蔽李巡云茀車後戶名○周禮
云王后之五路重翟錫面朱緫厭翟勒面繢緫安車彫
面鷖緫皆有容蓋翟車貝面組緫有握輦車組輓有翣
羽蓋注詩曰翟蔽以朝謂諸侯夫人始采乘翟蔽之車
以朝見于君盛之也此翟蔽蓋厭翟也然則王后始来
乘重翟乎重翟重翟雉之羽也厭翟次其羽使相迫也
勒面謂以如玉龍勒之韋為當面飾也鷖緫者青黑色
以繒為之總著兩耳與兩鑣朱總繢總其施之如鷖總
車衡輨亦皆有焉重翟后從王祭祀厭翟從王賓饗諸
侯安車無蔽后朝見于王所乘翟車后乘以出桑輦車
后居宫中從容所乘○禮書云三車取飾于翟者以其
守死而不犯分披文以相質故也
朝
爾雅疏云鄭玄曰天子諸侯皆有三朝外朝一内朝二
其天子外朝一者在皋門之内庫門之外大詢衆庶之
朝也朝士掌之内朝二者正朝在路門外司士掌之燕
朝在路門内大僕掌之諸侯之外朝一者在皋門内應
門外内朝二者亦在路寢門之外内以正朝在應門内
故謂應門為朝門也○禮書云周官大僕掌燕朝之服
位宰夫掌治朝之法司士掌朝儀之位朝士掌外朝之
法文王世子公族朝于内朝庶子掌之其在外朝司士
掌之玉藻朝服以日視朝于内朝逻適路寢聽政然則
文王世子與玉藻所謂朝者諸侯之朝也蓋天子庫門
之外外朝也朝士掌之路門之外治朝也宰夫司士掌
之路寢燕朝也大僕掌之諸侯亦有路寢有外朝則文
王世子所謂内朝者玉藻所謂内寢也玉藻所謂内朝
者文王世子所謂外朝也玉藻于路寢之外言内朝則
又有外朝明矣
罛
釋器云魚罟謂之罛注最大罟也今江東云
鱣
傳云鱣鯉也○郭璞云鱣大魚似鱏而短鼻口在頷下
體有邪行甲無鱗肉黃大者長二三丈今江東呼為黃
魚○陸璣云鱣鮪出江海三月中從河下頭来上鱣身
形似龍銳頭口在頷下背上腹下皆有甲縱廣四五尺
今于盟津東石磧上釣取之大者千餘斤可烝為&KR0796;又
可為鮓魚子可為醬○埤雅云鱣長鼻輭骨俗謂之玉
板古今注云鯉之大者為鮪鱧之大者為鱣非是也案
詩曰有鱣有鮪鰷鱨鰋鯉言鮪矣而又言鰋鯉則鮪與
鯉異名矣○雅翼云鱣大者為黃鱣鱣鮪之類雖食于
水而不正食水淮南子曰鵜鶘飲水數斗而不足鱣鮪
入口若露而死故鱣鮪不善游冬乃岫居入河而眩浮
亦其驗也○水經注云鱣鮪鯉也出鞏穴三月則上度
龍門得度為龍矣否則點額而還○顔氏家訓云鱣魚
純灰色無文
按釋魚云鯉鱣鰋鮎鱧鯇載六魚之名也非謂鯉一
名鱣鰋一名鮎鱧一名鯇也舍人孫炎之徒皆誤讀
爾雅毛傳及說文因釋鱣為鯉失之遠矣此二魚吳
中所恒有形味迥然不同
鮪
說文云鮪鮥也○爾雅云鮥鮛鮪郭云鮪鱣屬大者名
王鮪小者名鮛鮪今宜都郡自京門以上江中通出鱏
鱣之魚有一魚狀似鱣而小建平人呼鮥子即此魚也
○陸璣云鮪魚形似鱣而青黑頭小而尖似鐵兜鍪口
亦在頷下其甲可以摩薑大者不過七八尺益州人謂
之鱣鮪肉色白味不如鱣今東萊遼東人謂之尉魚或
謂之仲明仲明者樂浪尉也溺死海中化為此魚又云
河南鞏縣東北崖二山腹有穴舊說云此穴與江湖通
鮪從此穴而来北入河西上龍門入漆沮故張衡賦云
王鮪岫居山穴為岫謂此穴也○埤雅云鮪長鼻體無
鱗甲岫居至春始出而浮陽北入河西上龍門入漆沮
見日而目眩故詩人言漆沮及河通道此魚禮曰龍以
為畜故魚鮪不淰而序詩者亦曰季冬薦魚春獻鮪則
鮪别于魚其来尚矣故鮪仲春從河西上得過龍門便
化為龍否則點額而還水經曰鮪出鞏穴直穴有渚謂
之鮪渚周禮春獻王鮪非時及他處則無○雅翼云周
洛曰鮪蜀曰䱎䲛○天官䱷人云春獻王鮪○月令季
春天子始乘舟薦鮪于寢廟○夏小正云二月祭鮪鮪
之至有時美物也鮪者魚之先至者也
菼
爾雅云蒹薕菼薍其萌虇又云菼騅也注菼草色如騅
在青白之問○廣雅云藡萑也○說文云蒹雚之未秀
者菼雚之初生一曰薍一曰鵻薍菼也○夏小正云雚
未秀為菼葦未秀為蘆○陸璣云薍或謂之荻至秋堅
成則謂之萑初生三月中其心挺出下本大如箸上銳
而細揚州人謂之馬尾○爾雅疏云葮一名蘆菼一名
薍李廵曰分别葦類之異名郭云蘆葦也菼似葦而小
實中江東呼為烏蓲如李廵云蘆薍共一草如郭云則
蘆薍别草案詩大車傳云菼鵻也蘆之初生則毛意以
葮菼為一草衛風碩人云葮菼揭揭陸璣疏云云則蘆
薍别草也○埤雅云荻之初生為菼蒹其未秀者也○
字說云蘆謂之葮其小曰萑荻謂之蒹其小曰葦其始
生曰菼又謂之薍荻彊而葮弱荻高而葮下故謂之荻
菼中赤始生末黑黑已而赤故謂之菼其根㫄行牽揉
盤互其行無辨矣而又強焉故又謂之薍薍之始生常
以無辨惟其強也乃能為亂
按萑葦雖一類實二物也葦一名蘆其未秀者曰葮
葮一名華一物四名萑一名荻其初生曰菼菼一名
薍一名鵻其未秀曰蒹蒹一名簾一物七名二者本
相類但葦大萑小而于其中又有初生未秀既成之
别耳故古今說者互有得失如字說所云尤為牴牾
庶士
毛云齊大夫送女者○朱云謂媵臣
按左傳云凡公女嫁于敵國則下卿送之于時齊衛
為敵國則毛云送女者下卿也朱云媵臣媵者將送
之名古者嫁女于諸侯必有媵臣伊尹為有革氏媵
臣百里奚為秦穆公夫人媵于秦是也送女既卿不
得言士卿止一人不得言庶朱義優矣
六家詩名物疏卷十六
