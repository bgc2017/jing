六家詩名物疏卷四十九明馮復京撰
大雅生民之什二
鳬鷖篇
鷖
倉頡解詁曰鷖鷗也一名水鴞○禽經云鷗信鳥也信
不知用注云鷗如倉庚而小隨潮而翔迎浪蔽日食小
魚潮至則翔水嚮以為信反為鷙鳥所擊是知信而不
知所以自害也○晉中興說云鷗湖澤鳥○南越志云
鷗在漲海中隨潮上下常以三月風至乃還洲嶼生卵
似鷄卵色青頗知風雨若羣飛至岸必風○風土記云
鷖以名自呼大如雞生卵于荷葉之上○埤雅云鷖鳬
屬鳬好没鷗好浮○雅翼云鷗色青黑亦有白者
公尸
箋云首章尸在宗廟次章祭四方百物之尸(蜡祭事見甫田篇農)
(夫慶)三章祭天地之尸四章祭社稷山川之尸(社稷見甫田篇社山)
(川見簡兮篇方)五章七祀之尸疏云宗廟祭後燕尸大夫謂之
賓尸即用祭日天子諸侯謂之繹以祭之明日燕祭天
地之尸即以祭日其餘諸神亦以其日也○首章箋云
祭祀既畢明日又設禮而與尸燕○爾雅云繹又祭
也周曰繹商曰肜夏曰復胙○公羊傳云繹者何祭
之明日也○榖梁云繹者祭之旦日之享賓也○禮
器云設祭于堂為祊乎外故曰於彼乎於此乎郊特
牲孔子曰繹之於庫門内祊之於東方失之矣注云祊
之禮宜於廟門外之西室繹又於其堂神位於西也祭
義曰君牽牲夫人奠盎君獻尸夫人薦豆注謂繹日也
又曰祭之日明發不寐饗而致之又從而思之祭統曰
詔祝于室而出於祊此交神明之道也○禮書曰繹于
明日則異牲詩曰自羊徂牛是也賓尸于祭日則用正
祭之牲而已有司徹燅尸俎是也蓋正祭重而主於禮
神繹輕而主於禮尸重故省牲視具在宗伯輕故使士
而爵弁絲衣者也主於禮神故在室主於禮尸故在堂
則自堂徂基掃堂設筵者皆堂上之事○三章箋云渚
猶平地之有丘喻祭天地之尸疏云此惟喻二至之
祭其文不及郊○周禮大宰祀大神示掌百官之誓
戒與其具修掌次王旅上帝則張氊案設皇邸司裘
掌為大裘以共王祀天之服大宗伯以禋祀祀昊天
上帝以蒼璧禮天以黃琮禮地牲幣各放其器之色
注云此禮天以冬至謂天皇大帝在北極者也禮地以
夏至謂神在崑崙者也又云凡祀大神祭大示帥執事
而卜日宿眡滌濯省牲鑊奉玉齍詔大號司服王祀昊
天上帝則服大裘而冕大司樂凡樂圜鍾為宫黃鍾為
角大簇為徵姑洗為羽靁鼓靁鼗孤竹之管雲和之琴
瑟雲門之舞冬日至於地上之圜丘奏之若樂六變則
天神皆降可得而禮矣函鍾為宫大簇為角姑洗為徵
南吕為羽靈鼓靈鼗孫竹之管空桑之琴瑟咸池之舞
夏日至於澤中之方丘奏之若樂八變則地示皆出可
得而禮矣凡以神仕者以冬日至致天神人鬼以夏日
至致地示物鬽○曲禮曰天子祭天地歲徧禮器云祭
天特牲又云為高必因丘陵為下必因川澤是故因天
事天因地事地
按二丘二郊鄭氏分而為四冬日至圜丘所祭之天
謂之昊天上帝即北辰耀魄寳也又謂之天皇大帝
又謂之太一帝君夏日至方丘所祭之地謂崑崙地
祗也王者各稟五帝之精氣而王天下於夏正建寅
之月祭于南郊謂之感生帝月令云孟春元日祈穀
于上帝即此祭也北郊所祭乃神州地祗或曰合祀
于夏正之月或云建申之月祭之冬至祭昊天周人
配以嚳南郊祭感帝周人配以稷祭法所謂禘嚳而
郊稷也王肅之徒則以郊丘為一按記云周之始郊
日以至則郊以冬至有合王說爾雅云祭天曰燔柴
祭地曰瘞薶與泰壇泰折之禮同若祭以掃地薦以
血牲以犢車以大路樽以犧□以疏市杓以樿器以
陶匏藉以蒲越藳秸搢大圭執鎮圭及卜郊聽報尚
書稱用牲于郊社皆詳于郊而略于丘則郊丘為一
王論確矣為鄭學者則云周禮祀昊天上帝大裘而
冕郊特牲云郊祭之日戴冕璪十有二旒是服不同
也周禮玉路以祀天郊特牲云乘素車是車不同也
祭法云燔柴於泰壇用騂犢周禮蒼璧禮天牲從玉
色是牲不同也爾雅云非人為之丘泰壇泰折人力
所為又與方圓之丘别故知郊丘有異按家語云臨
燔柴脱衮冕著大裘象天則初服衮冕後著大裘知
所說服同矣素車殷禮也玉路周禮也乃二代車制
有異非郊丘為二是車之不同不足論矣郊特牲云
牲用騂牧人云陽祀用騂牲是也宗伯云皆有牲幣
各放器之色則其說踳駁或記者因周尚赤牲用騂
故槩云騂犢而二至之祭實用蒼黃之牲與其詳不
可得而考要之以郊丘為一者其理為勝若爾雅丘
字之訓又不足辨釋丘云絶高為之京非人為之丘
毛傳云京高丘也則散文亦通矣詩禮有郊稷之文
不聞有圓丘配嚳之說禘蓋宗廟五年之大祭祀其
祖之所出而不以配天也此外有迎氣四郊及季夏
祭黃帝含樞紐所謂祭五帝也又四月龍見而雩總
祭五帝於南郊季秋又大饗五帝于明堂皆祭太微
五精之帝也祭地自崑崙神州大示而下至五土之
示成羣之置社皆地示之屬矣
卒章箋曰燕七祀之尸○曲禮云天子諸侯大夫祭五
祀歲徧月令春祀戶祭先脾夏祀竈祭先肺季夏祀中
霤祭先心秋祀門祭先肝冬祀行祭先腎孟冬臘先祖
五祀禮器曰禮行五祀正法則也家主中霤國主社郊
特牲云三獻文祭法云王為羣姓立七祀曰司命曰中
霤曰國門曰國行曰泰厲曰戶曰竈王自為立七祀諸
侯為國立五祀曰司命曰中霤曰國門曰國行曰公厲
諸侯自為立五祀大夫立三祀曰族厲曰門曰行適士
立二祀曰門曰行庶士庶人立一祀或立戶或立竈○
白虎通云祭五祀天子諸侯以牛卿大夫以羊因四時
牲也一說戶以羊竈以雉中霤以豚門以犬井以豕或
曰中霤用牛餘不得用○禮書云考之于禮五祀之牲
牛牲凡祭五祀于廟有主有尸觀月令臘先祖五祀同
時則五祀祭于廟可知也曾子問既殯祭五祀尸入三
飯則五祀有尸可知也既殯而祭不酳不酢則凡祭五
祀固有侑酳與酢矣老婦之祭先儒以為竈配則五祀
固有配矣先儒又謂卿以上宗廟有主五祀亦有主矣
大夫以下宗廟無主五祀亦如之然大夫之廟未嘗無
主五祀有主與否不可考也
按禮記月令及中霤禮吕覽皆曰冬祭行行在廟門
外之西檀弓云毁宗躐行是也淮南子白虎通則云
冬祀井其說以井者水之生藏在地中冬亦水王萬
物伏藏故祀井于冬也二說不同恐當以禮記為正
緣月令祭法竝有祭行之言及中霤禮所記祭行禮
甚詳不應皆誤蔡邕亦以為冬祭行
沙
說文云沙水中散石也○易需卦九二需于沙注云沙
接水者○釋水云潬沙出注云今河中呼水中沙堆為
潬
脯
釋名云脯搏也乾燥相摶著也脩縮也乾燥而縮也○
周禮膳夫凡王之稍事設薦脯醢腊人掌乾肉凡田獸
之脯腊膴胖之事凡祭祀共豆脯薦脯膴胖凡腊物賓
客喪紀共其脯腊注云薄析曰脯捶之而施薑桂曰腶
脩腊小物全乾○曲禮云以脯脩置者左朐右末祭宗
廟脯曰尹祭婦人之摯脯脩内則牛脩鹿脯田豕脯麋
脯麕脯大夫燕食有膾無脯有脯無膾郊特牲云大饗
尚腶脩而已矣少儀云其以束脩賜人若獻人則執脩
以將命○禮書云膳夫凡王之稍食則脯醢冠禮醮則
脯醢喪禮小歛特豚脯醢以脯醢之于魚腊俎為輕故
也大饗尚腶脩以禮賓冠禮取脯以見母婚禮賓取脯
授從者燕禮賓執脯賜鍾人又婚禮婦摯腶脯以見姑
學者束脩以見師以脯之于禮為重故也用之于前則
冠禮始醮再醮之類是也羞之於後則籩人加籩之實
栗脯是也脯體之直謂之脡士虞脯四脡鄉飲禮薦脯
五脡是也脡亦謂之膱鄉射禮薦腊用籩五膱祭半膱
膱長尺二寸是也
潨
說文云潨小水入大水也○箋云水外之高者也
亹
傳云亹山絶水也○詩緝云亹謂山當水路令水勢斷
絶也西漢地里志金城郡有浩亹縣注云浩水名也亹
者水流峽山間兩岸深若門也
假樂篇
百辟
箋云畿内諸侯○王制云天子三公之田視公侯天子
之卿視伯天子之大夫視子男天子之元士視附庸天
子之縣内諸侯禄也外諸侯嗣也○周禮太宰以八則
治都鄙注云公卿大夫之采邑王子弟所食邑在畿内
者載師云以家邑之田任稍地以小都之田任縣地以
大都之田任畺地賈公彦云家邑大夫之采也小都六
卿之采也大都三公之采也親王子母弟與公同處而
百里次疏者與六卿同處而五十里次疏者與大夫同
處二十五里○典命云王之三公八命其卿六命其大
夫四命其出封加一等
按孟子云天子之卿受地視侯大夫受地視伯元士
受地視子男與王制所言不同鄭以王制為殷因夏
禮然則王制是夏商之法孟子自說周制矣鄭氏謂
周公制太平拓大九州之境故公封方五百里侯封
方四百里伯封方三百里子封方二百里男封方百
里而内諸侯采地最多者儉于百里何也以百里五
十里二十五里為差與王制孟子俱不合鄭果何據
乎孟子又以百里七十里五十里三等之封為周制
若使周制果如大司徒所云孟子何以不聞乎且周
公雖致太平計其拓地豈能殊絶殷夏之世而封外
諸侯之地遽加多若此外諸侯既加内諸侯又不應
獨儉凡此皆周禮之可疑者也鄭氏注大司徒既以
王制縣内之數為夏之采地周則未聞注小司徒又
云采地百里之國凡四都五十里之國凡四縣二十
五里凡四甸是前後自相戾也其注王制云畿内封
國之數各有致仕者副之載師注又以宅田任近郊
之地為致仕之家所受田其稍縣畺三等不云有致
仕者之田在内蓋亦以為周變前代之法其詳不可
得而攷矣王制孟子皆云有天子元士之地豈即載
師所謂以士田任近郊者乎
公劉篇
積
箋云乃有積委○周禮大司徒大賓客令野修道委積
小司徒小賓客令野修道委積遺人掌邦之委積以待
施惠鄉里之委積以恤民之囏阨門關之委積以養老
孤郊里之委積以待賓客野鄙之委積以待羇旅縣都
之委積以待凶荒凡賓客會同師役掌其道路之委積
凡國野之道路室有委候館有積注云委積者廩人倉
人計九穀之數足國用以其餘共之少曰委多曰積遂
人凡賓客令野修道而委積遂師賓客庀其委積廩人
以歲之上下數邦用凡邦有會同師役之事則治其糧
與其食倉人凡國之大事共道路之委積掌訝賓客至
戒官修委積
糧
說文云穀食也○周禮廩人凡會同師役之事治其糧
槖囊
傳云小曰槖大曰囊○孫弈示兒編說文曰無底曰囊
有底曰槖董氏曰無底曰槖有底曰囊唐韻云槖無底
囊二說不同並存之○徐鍇曰無底曰槖今纏腰下者
○詩緝云東方朔傳云奉一囊粟是糧米盛于囊也
戚(詳見齊風斧)
傳云戚斧也○釋名云戚慼也斧以斬斷見者皆慼懼
也
揚
傳云揚鉞也疏云鉞大而斧小大公六韜云大柯斧重
八斤一名天鉞○劉存事始案輿服志曰黃帝制以銅
為鳳首銜刃古今注云金斧黃鉞也鐵斧玄鉞也三代
通用之武王以黃鉞斬紂太公以玄鉞斬妲己將軍出
征授黃鉞者亦以銅為之○韓詩外傳云諸侯有德八
錫鈇鉞
巘
傳云巘小山别于大山也○釋名云小山别大山曰甗
甗甑也甑一孔者甗形孤出處似之也○爾雅云重甗
隒注云謂山形如累兩甗甗甑山形似之因以名云
百泉溥原
曹氏曰漢朝那縣屬安定郡隋改為百泉縣屬平涼郡
魏于其地置原州唐因之百泉溥原即其處○一統志
陜西平涼府鎮原縣漢為安定郡後魏置原州
廬
周禮遺人凡國野之道十里有廬廬有飲食三十里有
宿宿有路室路室有委五十里有市市有候館候館有
積注廬若今野候徒有庌也宿可止宿若今亭有室矣
候館樓可以觀望者也一市之間有一廬三宿
依
箋云公劉既登堂負扆而立○爾雅云牖戶之間謂之
扆注云窗東戶西也禮云斧扆者以其所在處名之疏
云本戶牖之間名扆覲禮天子設屏風之狀于戶牖間
因名此屏風為扆是以其在扆處即名曰扆也○覲禮
云天子負斧依于戶牖之間左右几注云依如今綈素
屏風也有繡斧文所以示威○明堂位云天子負斧依
南鄉而立
牢
禮書曰養馬謂之閑養牛羊豕謂之牢閑以防之牢以
固之各象其性而制之也○郊特牲云帝牛必在滌三
月稷牛惟具鄭氏曰滌者牢中搜除處○周禮肆師大
祭祀展犧牲繫于牢頒于職人充人掌繫祭祀之牲祀
五帝則繫于牢芻之三月享先王亦如之○何休公羊
注云滌宫名養帝牲三牢之處也滌取其蕩滌潔清三
牢者各主一月取三月一時足以充其大牲
匏
陸佃禮圖云舊圖匏爵用匏片為爵據此乃杓也若爵
宜截其鼻以盛酒不應破匏為之鄭氏說取甘匏去抵
以齊為正○禮記云郊器用陶匏以象天地之性也又
云三王作牢用陶匏
流泉
郡縣志云邠州三水縣以縣界有羅川谷三泉並流故
以為號豳城在縣西高泉山亦曰甘泉在永壽縣北二
十五里五龍原在新平縣南三里原側有五泉水因名
三單(互見無衣篇師)
箋云公劉遷豳丁夫適滿三軍之數單者無羨卒也○
春秋傳曰成國不過半天子之軍諸侯之大者三軍可
也○周禮小司徒上地家七人可任者家三人中地家
六人可任者二家五人下地家五人可任者家二人凡
起徒役母過家一人以其餘為羨惟田與追胥竭作賈
氏曰此謂六鄉之内上劑致甿一人為正卒其餘為羨
卒若六遂之内以下劑致甿一人為正卒一人為羨卒
其餘皆為餘夫饒遠故也○遂人以下劑致甿注云以
下劑為率謂可任者家二人
隰原
孔氏曰禹貢雍州原隰底績公劉居豳度其隰原以治
田是豳居原隰之野○郡縣志云邠州新平縣有五龍
原永壽縣有永壽原宜禄縣有淺水原
徹
孟子曰夏后氏五十而貢殷人七十而助周人百畝而
徹徹者徹也助者藉也詩云雨我公田遂及我私惟助
為有公田由此觀之雖周亦助也○王制曰古者公田
藉而不税○左傳云穀不過藉以豐財也○穀梁傳云
古者什一藉而不税○公羊傳曰古者什一而藉○鄭
匠人注云周制畿内用夏之貢法税夫無公田邦國用
殷之助法制公田不税夫貢者自治其所受田貢其税
穀助者借民之力以治公田又使收斂焉諸侯謂之徹
者通其率以什一為正孟子云野九夫而税一國中什
一是邦國亦異外内之法耳○朱子孟子章句云周時
一夫受田百畝鄉遂用貢法十夫有溝都鄙用助法八
家仝井耕則通力而作收則計畝而分故謂之徹語錄
云此亦不可詳知但因洛陽議論中通徹而耕之說推
之耳或但耕則通力收則各得其畝亦未可知也
按徹兼貢助二法助法當如朱子所言公田有廬舍
在内是也如鄭通率之說則助之所取重貢之所取
輕非孟子皆什一之旨也
夕陽
爾雅曰山西曰夕陽孫炎曰夕乃見日
鍛
傳云鍛石也箋云所以為鍛質○說文作碫云厲石也
朱傳云鍛鐵也○禹貢梁州厥貢璆鐵銀鏤○月令季
春命工師審五庫之量金鐵母或不良○廣雅云鐵朴
謂之礪○一統志終南山出鐵
皇澗過澗
傳氏曰二澗當在邠州界
芮
傳云芮水厓也箋云芮之言内也○朱傳云芮水名出
吳山西北東入涇周禮職方作汭○夏官職方云雍州
其川涇汭注云汭在豳地○一統志汭水在陜西鳳翔
府隴州城西北源出弦蒲藪東入涇水周職方雍州其
川涇汭詩曰汭鞫之即皆謂是也吳嶽在隴州南八十
里
鞫
爾雅曰隩隈也厓内為隩外為鞫李巡曰厓内近水為
隩其外為鞫孫炎曰内曲裏也外曲表也
泂酌篇
餴
傳云餴餾也○釋言云饙餾稔也孫炎曰蒸之曰饙均
之曰餾郭璞曰今呼&KR2542;飯為饙饙熟為餾○說文云饙
一蒸米也餾飯氣流也
卷阿篇
昄
朱傳或曰昄當為版版章猶版圖也○周禮小司徒聽
閭里以版圖司會云掌凡在版圖者之貳以逆羣吏之
治注版戶籍也圖土地形象田地廣狹司書掌邦中之
版土地之圖職方氏掌天下之圖小司寇登民數自生
齒以上登于天府司民掌登萬民之數自生齒以上皆
書于版
鳳凰
釋鳥云鶠鳳其雌皇○說文天老云鳳象鴻前麟後蛇
頸魚尾鸛顙鴛思龍文龜背燕頷鷄喙五色備舉出東
方有道之國翺翔四海之外過崑崙飲砥柱濯羽弱水
莫宿風穴飛則羣鳥從以萬數五方神鳥東方曰發明
南方曰焦明西方曰鷫鷞北方曰幽昌中央曰鳳皇○
左傳云鳳鳥氏司歷杜預云鳳知時故以名歷官○大
戴禮羽蟲三百六十鳳皇為之長○禮運云鳳以為畜
故鳥不獝○詩義疏云鳳皇一名鸑鷟非梧桐不棲非
竹實不食非醴泉不飲在天為朱雀○韓詩外傳天老
曰鳳首帶德頸揭義背負仁心入信翼挾義足履正尾
繫武小音金大音鼔食有質飲有儀游心擇所飢不妄
下其鳴也雄曰節節雌曰足足昏鳴曰固常晨鳴曰發
明晝鳴曰保章舉鳴曰上翔集鳴曰歸昌○元命包云
火離為鳳○運斗樞云天樞得則鳳凰翔○斗威儀曰
君乘土而王其政太平鳳皇集於林苑○樂叶圖徵云
五音克諧各得其倫則鳳皇至冠類鷄頭燕喙蛇頸龍
形麟翼魚尾五彩不啄生蟲又曰五鳳為瑞者一其四
似鳳並為妖一曰鷫鷞至則役之感二曰發明至則喪
之感三曰焦明至則水之感四曰幽昌至則旱之感○
動聲儀云鎮星不逆行則鳳皇至○論語摘襄聖曰鳳
有六像九包六像者頭像天目像日背像月翼像風足
像地尾像緯九包者口包命心合度耳聽達舌詘伸彩
色光冠矩州(宋均云州當作朱)距銳鉤音激揚腹文戶行鳴曰
歸嬉止鳴曰提扶夜鳴曰善哉晨鳴曰賀世飛鳴曰郎
都知我者唯黃持竹實來故子欲居九夷從鳳嬉○山
海經云丹穴之山有鳥如鷄五采而文名曰鳳皇首文
曰德翼文曰義背文曰禮膺文曰仁腹文曰信飲食自
然自歌自舞見則天下安寧○帝王世紀云國安其主
好文則鳳皇翔○莊子云鳳帶聖嬰仁左智右賢○荀
子曰詩曰鳳皇秋秋其翼若干其聲若簫有鳳有皇樂
帝之心○吕氏春秋云黃帝聽鳳皇之鳴以别十二律
○淮南子云二皇鳳至於庭三代鳳至於門周室鳳至
於澤德彌澆所至彌遠德彌精所至彌近○京房易傳
云鳳皇高丈二○三輔決錄蔡衡云凡鳳有五多赤色
者乃鳳多黃色者鵷鶵多青色者鸞多紫色者鸑鷟多
白色者鵠○禽經云鳳青謂之鶡赤謂之鶉黃謂之鸞
白謂之鷫紫謂之鷟○瑞應圖云鳳皇仁鳥王者不刳
胎剖卵則至
梧(詳見定之方中篇桐)
釋木云櫬梧注今梧桐○青史子云梧東方之草春木
也○王逸子云梧桐春榮陽木也○埤雅云梧一名櫬
即梧桐也今人以其皮青號曰青桐華淨妍雅極可愛
故多近齋閣種之梧櫜鄂皆五焉其子似乳綴其櫜鄂
生多或五六少或一二飛鳥喜巢其中莊子所謂桐乳
致巢也○雅翼云梧木易生鳥銜墜者輒隨生殖其畦
種者是歲可高一丈
朝陽
釋山云山東曰朝陽孫炎曰朝先見日也
板篇
藥
說文治病萆○周禮疾毉以五藥養其病注云草木蟲
石穀也痬毉凡藥以酸養骨以辛養筋以鹹養脈以苦
養氣以甘養肉以滑養竅○本草經云上藥養命以應
天中藥養性以應人下藥冶病以應地藥有隂陽配合
子母兄弟根莖華實草石骨肉○三皇紀云神農始嘗
百草始有毉藥
六家詩名物疏卷四十九
