六家詩名物疏卷二十三明馮復京撰
國風魏
魏
譜云魏者舜禹所都之地在禹貢冀州雷首之北析城
之西周以封同姓其封域南枕河曲北涉汾水與秦晉
鄰晉獻公滅之以其地賜大夫畢萬後晉有魏氏○詩
含神霧云魏地處季冬之位土地平夷唐地處孟冬之
位得常山泰嶽之風音中羽其地墝埆故其民險而好
畜○地里志云魏國亦姬姓也在晉之南河曲故詩曰
彼汾一曲寘諸河之側○水經注故魏國城南西並去
大河可二十餘里北去首山十餘里處河山之間土地
迫隘故魏風著十畆之詩也○一統志山西平陽府解
州平陸縣北五十里有魏侯城即古魏國漢於此置河
北縣屬河東郡
葛屨篇
霜
釋名云霜喪也其氣慘毒物皆喪也○易曰履霜堅冰
隂始凝也馴致其道至堅冰也○月令云季冬之月霜
始降則百工休○大戴禮云隂陽之氣各靜其所則静
矣陽氣勝則散為雨露隂氣勝則凝為霜雪○春秋考
異郵云霜者隂精冬令也四時代謝以霜收殺霜之為
言亡也物以終也○感精符云霜殺伐之表秋季霜始
降鷹隼擊王者順天行誅以成肅殺之威若政令苛則
夏下霜誅伐不行則冬霜不殺草○援神契云霜以挫
物○五經通義云寒氣凝以為霜從地升也○國語云
駟見而隕霜隕霜而冬裘具賈逵曰駟房星也○淮南
子云秋三月青女乃出以降霜雪高誘曰青女天神主
霜雪○京房易傳曰誅不原情其霜附木不下地不教
而誅其霜反在草上
要
朱傳云要裳要○士喪禮云襚者左執領右執要○玉
藻云縫齊倍要
襋
說文云衣領也○鄭注禮記云古者方領如今小兒衣
領
汾沮洳篇
汾
地里志汾水出太原郡汾陽縣北山西南至汾隂入河
○山海經曰管涔之山其上無草木而多玉汾水出焉
○水經云汾水出太原汾陽縣北管涔山○一統志汾
河源出山西太原府靜樂縣管涔山經太原清源交城
文水祁縣至平遙介休南入平陽府靈石縣界經趙城
洪洞臨汾南歴襄陵太平絳州稷山河津滎河入於黃
河○淮南子云汾水濛濁而宜麻
沮洳
朱傳云水浸處下濕之地○山海經沮洳之山郭氏注
引詩彼汾沮洳
莫
陸疏云莫莖大如箸赤節節一葉似柳葉厚而長有毛
刺今人繅以取繭緒其味酢而滑始生可以為羹又可
生食五方通謂之酸迷冀州人謂之乾絳河汾之間謂
之莫○埤雅云子如楮實而紅冀州人謂之乾絳蓋以
此也今吳越呼為茂子
公路公行
疏云公路與公行一也以其主君路車謂之公路主兵
車之行列謂之公行○左傳云初驪姬之亂詛無畜羣
公子自是晉無公族及成公即位乃宦卿之適子而為
之田以為公族又宦其餘子亦為餘子其庶子為公行
趙盾請以括為公族冬趙盾為旄車之族杜元凱云旄
車公行之官疏云周禮有諸子掌國子之倅事與公族
同巾車掌王五路事與公行同
藚
爾雅藚牛脣郭注毛詩傳曰水蕮也如續斷寸寸有節
拔之可復○陸疏云今澤蕮也其葉如車前草大其味
亦相似徐州廣陵人食之○本草澤瀉一名水瀉及瀉
芒芋鵠瀉生汝南池澤陶隱居云葉狹長叢生諸淺水
中仙經服食斷穀皆用之亦云身輕能步行水上圖經
云春生苖多在淺水中葉似牛舌獨莖而長秋開白花
作叢似穀精草
按釋草别云蕍蕮郭云今澤蕮邢云即本草澤瀉也
陸以牛脣為澤蕮誤矣然本草經澤瀉一名水瀉而
毛傳解藚為水舄故陸有此誤牛舌草即車前之異
名澤瀉似車前故韓詩又以車前為澤瀉也
公族
箋云公族主君同姓昭穆○左傳晉荀會欒黶韓無忌
為公族大夫使訓卿之子弟恭儉孝弟○國語欒伯請
公族大夫公曰荀家惇惠荀禬文敏黶也果敢無忌鎮
靜使兹四人者為之夫膏粱之性難正也故使惇惠者
教之使文敏者道之使果敢者諗之使鎮靜者脩之○
左傳疏公族之官掌教公之子弟卿之適子亦屬公族
園有桃篇
謠
爾雅云徒吹謂之和徒歌謂之謠孫炎曰謠聲消摇也
○韓詩章句云有章曲曰歌無章曲曰謠○毛傳云樂
合曲曰歌徒歌曰謠○册府元龜云春秋以來乃有婉
孌緫角之謠傳於閭巷皆成章協律
棘
埤雅云魏風園有棘棘酸棗也○朱傳云棗之短者
按傳棘棗也此指樲棘而言豳風八月剝棗乃是本
草之大棗非此傳所云棗也樲棘釋已詳邶風
陟岵篇
岵
爾雅云多草木岵○釋名云岵怙也人所怙取以為事
用也○毛傳云山無草木曰岵
屺
爾雅云無草木峐(與屺同)○釋名云屺圯也無所出生也
毛傳云山有草木曰屺
按爾雅毛公說岵屺正相反當是毛公誤耳朱子從
毛非也豈有不信周孔子夏之說而信後儒者乎
伐檀篇
干
傳云厓也○斯干傳云澗也○易云鴻漸于干注云干
謂大水之旁故停水處○韓詩考槃注云干墝角之處
也又云地下而黃曰干
按水經云河水東過河北縣南又東永樂澗水注之
河北縣即故魏國此詩所以稱河干也
漣淪
爾雅云河水清且瀾猗大波為瀾小波為淪直波為逕
李巡云分别水大小曲直之名郭璞曰瀾言渙瀾也淪
言藴輪也徑言徑涏也邢昺云瀾漣雖異而義同○毛
傳云風行水成文曰漣直直波也淪小風水成文轉如
輪也○釋名云風吹水波成文曰瀾瀾連也波體之流
相及連也水小波曰淪淪倫也小文相次有倫理也小
直波曰涇涇徑也言如道徑也○韓詩說云順流而風
曰淪
稼
說文云禾之秀實為稼○毛傳曰種之曰稼○周禮大
司徒辨十有二壤之物而知其種以教稼穡樹藝遂人
以土宜教甿稼穡遂師巡稼穡遂大夫正歲簡稼器脩
稼政縣正各掌其縣之政令徵比趨其稼事酇長歲時
簡器與有司數之里宰以歲時合耦于耡以治稼穡趨
其耕耨司稼巡野觀稼以年之上下出斂法注云種穀
曰稼如嫁女有所生
穡
說文云穀可收曰穡○毛傳去斂之曰穡○疏云以稼
穡相對則先稼後穡故知種之曰稼斂之曰穡若散則
相通大田云曾孫之稼非唯種之也湯誓云舍我穡事
非唯斂之也○左傳疏云穡愛也言愛惜而收斂之○
内則云飯黍稷稻粱白黍黃粱稰穛注云穀熟而穫之
則曰稰生穫之曰穛
禾
說文云嘉穀也二月始生八月而熟得時之中故謂之
禾禾木也木王而生金王而死○廣雅云粢稻其穗謂
之禾○春秋說題辭云禾者銜滋液注銜滋液以生故
以禾穀為名也○孝經援神契云德之下地則嘉禾生
○周書云凡禾麥居東方黍居南方稻居中央粟居西
方菽居北方○董仲舒云聖人於五穀最重麥與禾○
氾勝之書云種禾無期因地為時三月榆莢雨時高地
強土可種禾○七月疏云苗生既秀謂之禾種殖諸穀
名為稼禾稼者苗幹之名黍稷重穋其餘稻秫苽粱之
輩皆名為禾麻與菽麥則無禾稱○吕氏春秋曰飯之
美者玄山之禾
按禾即粇糯二稻也春秋書大無麥禾說文云二月
而生八月而熟皆指稻而言耳若廣言之自可該諸
穀
廛
毛傳云一夫之居曰廛○說文云一畆半一家之居○
周禮載師以廛里任國中之地鄭司農云廛市中空地
未有肆城中空地未有宅者玄謂廛里者若今云邑里
居矣廛民居之區域也里居也以廛里任國中而遂人
職授民田夫一廛田百畆是廛里不謂民之邑居在都
城者與○遂人夫一廛田百畆鄭司農云廛居也揚子
雲有田一廛謂百畆之居也玄謂廛城邑之居孟子所
云五畮之宅樹之以桑麻者也○韻會注云市物邸舍
曰廛一曰民居區域之稱○漢書揚雄傳有田一廛晉
灼曰一百畆○禮書云廛者國中之居廬者田中之居
廬舍二畆半廛亦二畆半則五畮之宅合在野在邑言
之考之於禮鄉師巡國及野以施惠鄉大夫辨國中之
可任舍者鄉士掌國中之獄則六鄉之民莫不廛里於
國中矣廛里所以定居而廬舍特其宿息之地而已
按遂人云夫一廛田百畮謂夫受一廛者其田百畮
先後二鄭之說本自相通毛氏云一夫之居曰廛箋
不易之者蓋以此也先鄭及毛但不明著廛為城邑
之居耳孔仲達正義似未達箋旨惟先鄭載師注以
城市空地為廛後鄭所不從楊用脩獨以為然是亦
孤證且引說文市物邸舍曰廛非許叔重之言也用
脩鹵莽大都如是
獵
箋云宵田曰獵○爾雅云宵田為燎注管子云獠獵畢
弋今江東亦呼獵為燎或曰即今夜獵載罏照也○說
文云獵放獵逐禽也
貆
爾雅云貈子貆疏貈似狐其子名貆○詩義問云貉子
曰貊貊形狀與貉異
輻
詩緝云輻車轑也○考工記云輪輻三十以象日月也
輻也者以為直指也望其輻欲其揱(音宵小貎)爾而纖也進
而眡之欲其肉稱也眡其綆(輪箄)欲其蚤之正也(入牙必正)察
其菑蚤不齵(菑音厠輻入轂中者)則輪雖敝不匡(枉也)凡輻量其鑿
深以為輻廣故竑其輻廣以為之弱(菑也)則雖有重任轂
不折參分其輻之長而殺其一則雖有深泥亦弗之溓
也(溓粘也)參分其股圍(近菑謂之股)去一以為骹圍(近牙謂之骹)揉
輻必齊(揉以火槁之)平沈必均(浮以水無輕重)直以指牙牙得則無
槷而固又云車人為車輻長一柯有半其博三寸厚三
之一栢車輻一柯○禮書云輪崇六尺有六寸轂徑一
寸三分寸牙圍尺一寸則輻長二尺有竒矣藪徑三寸
九分寸之五而輻廣如之則輻圍九寸有竒矣三分股
圍去一以為骹圍輻之入牙者謂之爪近牙謂之骹入
轂謂之菑近菑謂之股菑亦謂之弱則股菑弘而骹爪
殺矣○老子云三十輻共一轂
特
傳云獸三歲曰特○先鄭周禮注云三歲為特○爾雅
云豕生三豵二師一特
按毛云獸三歲曰特先鄭亦云當有所出然考爾雅
有豕生一特之文則此特應謂豕耳上下章貆鶉皆
專指一物不應此章乃汎言獸竊謂宜從爾雅
輪
釋名云輪綸也言彌綸也○考工記云察車自輪始欲
其樸屬而微至不樸屬無以為完久也不微至無以為
戚速也輪已崇則人不能登也輪已庳則於馬終古登
阤也故兵車之輪六尺有六寸田車之輪六尺有三寸
乘車之輪六尺有六寸輪人為輪斬三材必以其時轂
也者以為利轉也輻也者以為直指也牙也者以為固
抱也凡為輪行澤者欲杼(薄其踐地者)行山者欲侔(上下等)規
之以眡其圜也萭之以眡其匡也縣之以視其輻之直
也水之以眡其平沈之均也量其藪以黍以眡其同也
權之以眡其輕重之侔也又云車人為車行澤者反輮
行山者仄輮反輮則易仄輮則完○莊子云斵輪徐則
甘而不固疾則苦而不入不徐不疾得之於手而應於
心
囷
匠人注云囷圓倉○釋名云囷綣也藏物繾綣束縛之
也○月令孟冬命有司脩囷倉○考工記云囷窌倉城
逆墻六分○說文云囷廩之圜者從禾在口中圜謂之
囷方謂之京
飱
傳云孰食曰飱○周禮掌客云上公飱五牢食四十簠
十豆四十鉶四十有二壺四十鼎簋十有二牲三十有
六皆陳侯伯飱四牢食三十有二簠八豆三十有二鉶
二十有八壺三十有二鼎簋十有二腥二十有七皆陳
子男飱三牢食二十有四簠六豆二十有四鉶十有八
壺二十有四鼎簋十有二牲十有八皆陳凡介行人宰
史皆有飱以其爵等為之禮注云飱客始致小禮也小
曰飱大曰饔餼○聘禮云宰夫朝服設飱飪一牢在西
鼎九羞鼎三腥一牢在東鼎七堂上之饌八西夾六門
外米禾皆二十車薪芻倍禾上介飪一牢在西鼎七羞
鼎三堂上之饌六門外米禾皆十車薪芻倍禾衆介皆
少牢○箋云飱讀如魚飱之飱○說文飱餔也從
夕食○字林云水澆飯也○韻會注云人旦則食
飯夕則食飱飱為飯别名○釋名云飱散也投水
於中解散也
按鄭志答張逸云禮飱饔太多非可素故易傳然說
文云水澆飯左傳僖負羇饋盤飱趙衰以壺飱從餒
而不食未始非孰食也不知鄭何見定以孰食為牢
禮之飱乎
碩鼠篇
碩鼠
爾雅鼫鼠孫炎云五伎鼠郭璞云形大如鼠頭似兔尾
有毛青黃色好在田中食粟豆關西呼為鼩鼠見廣雅
○說文云鼫五伎鼠也能飛不能上屋能緣不能窮木
能遊不能度谷能穴不能掩身能走不能先人○荀子
云梧鼠五伎而窮○詩義疏云碩鼠樊光謂即爾雅碩
鼠也許慎云鼫鼠五伎鼠也今之河東有大鼠能人立
交前兩脚於頸上跳舞善鳴食人禾苗人逐則走入樹
空中亦有五技或謂之雀鼠其形大故序云大鼠也魏
國今河北縣是也言其方物宜謂此鼠非鼫鼠也本草
又謂螻蛄為石鼠亦五伎古今方土名蟲鳥物異名同
故記也○文子云聖人師拱鼠制禮○錄異記云拱鼠
形如常鼠行田野中見人即拱手而立人近欲捕之即
跳躍而走去秦川有之○雅翼云詩稱相鼠即河東大
鼠也
按陸云碩鼠非鼫鼠而邢昺謂陸璣所說與郭氏爾
雅注同今觀兩家之說未見其同也碩鼠能交前兩
足於頸故或者以為拱鼠孫奕遂以相鼠有皮為相
州所出之碩鼠然相雖去河東不遠而錄異記云拱
鼠出秦陸璣疏碩鼠亦不名為拱鼠未知然否崔豹
古今注說螻蛄一名碩鼠其五技與鼫鼠同然螻蛄
不食黍麥食黍麥者自是鼠屬耳朱傳云碩大也則
但以為大鼠郊特牲云迎貓為其食田鼠也大戴禮
云田鼠者鼸鼠也然則碩鼠得非鼸鼠之大者乎
六家詩名物疏卷二十三
