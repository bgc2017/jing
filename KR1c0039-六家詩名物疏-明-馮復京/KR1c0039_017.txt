六家詩名物疏卷十四明馮復京撰
國風鄘一
鄘
通典云衛州新鄉縣西南三十二里有鄘城即鄘國○
孔氏曰王肅服虔以鄘在紂都之西孫毓云據鄘風定
之方中楚丘之歌鄘在紂都之南明矣○一統志鄘城
在河南衛輝府城東北一十三里又新鄉縣西南三十
二里有古鄘國
柏舟篇
髦
内則云子事父母櫛縰笄緫拂髦男女未冠笄者櫛縰
笄緫拂髦緫角注拂髦振去塵著之髦用髮為之象幼
時鬌其制未聞又云三月之末擇日翦髮為鬌男角女
羈否則男左女右注鬌所遺髮也夾囟曰角午達曰羈
○玉藻云親沒不髦○喪大記云小斂主人脱髦注云
諸侯禮也○既夕禮云既殯主人脫髦○左傳云豈如
弁髦而因以敝之○許慎云髦髮至眉○箋云禮世子
昧爽而朝亦櫛縰笄緫拂髦疏云髦者事父母之餙若
父母有先死者於死三日脫之服闋又著之若二親竝
沒則因去之○項氏云髦者以髮作偽髻垂兩眉之上
如今小兒用一帶連雙髻横繫額上是也○禮書云子
之幼也父母翦髮為之鬌及其長也因以為餙謂之髦
存而不忍棄所以順父母之心長而不忘幼所以示人
子之禮及親死始猶幸其生焉未忍脫之三日之後則
幸生之心已矣脫之可也髦毛長而特出者也故凡物
長毛皆謂之髦禮記所謂髦畐尋所謂譽髦皆長毛也
牆有茨篇
牆(互見召南傭)
說文云垣蔽曰牆○釋名云牆障也所以自障蔽也○
禮書云牆者墉垣之總名
茨
爾雅茨蒺藜注布地蔓生細葉子有三角刺人○陶隱
居云多生道上其葉布地子有刺狀如菱而小長安最
饒人行多著木履易云據于蒺藜言其凶傷詩云牆有
茨不可埽也以刺梗穢也○本草衍義云蒺藜有二等
一等杜蒺藜即今之道旁布地而生或生牆上有小黃
花結芒刺此正是牆有茨者又一種白蒺藜出同州沙
苑牧馬處黃紫花作莢結子如羊内腎○埤雅云可以
茨牆故謂之茨○師曠占云歲欲旱旱草先生旱草蒺
藜也○韓詩外傳云春植桃李夏得蔭其下秋得食其
實春植蒺藜夏不得采其葉秋得其刺焉
中冓
箋云内冓之言謂宫中所搆成頑與夫人滛昏之語○
說文冓交積材也象對交之形○前漢梁王共傳聽聞
中冓之言注應劭曰中冓材構在堂之中也晉灼曰魯
詩以為夜也顔師古曰構謂舍之交積材木也應說近
之○集韻㝤博雅夜也詩中㝤之言○吕東萊云中冓
當從應顔說盖閫内應奥之處
君子偕老篇
副
釋名云王后首餙曰副副覆也以覆首亦言副貳也兼
用衆物成其飾也○天官追師掌王后之首服副編次
注副之言覆所以覆首為之飾其遺象若今之步摇矣
服之以從王祭祀○毛傳云編髮為之○祭統云君純
冕立于阼夫人副禕立于東房○廣雅云假結謂之□
案續漢書輿服志云皇后入廟步摇以黃金為山題
貫白珠桂枝相糾八爵九華熊虎赤能天鹿辟邪鄭
氏所見之步搖其制盖如此宋玉諷賦云主人之女
垂珠步搖則步摇亦古矣鄭氏之說雖未必信然要
非編髮為之若編髮則是編矣
笄
釋名云笄係也所以係冠使不墜也○三禮圖云笄簮
也士以骨大夫以象○士冠禮皮弁爵弁笄同篋○周
禮弁師掌王之五冕王笄諸侯之繅斿九就玉笄○追
師掌追衡笄鄭司農云衡維持冠者春秋傳曰衡紞紘
綎後鄭云王后之衡笄皆以王為之惟祭服有衡垂於
副之兩㫄當耳其下以紞懸瑱笄卷髮者○曲禮云女
子許嫁笄而字内則云女子十有五而笄二十而嫁雜
記女雖未許嫁二十而笄禮之婦人執其禮燕則鬈首
案笄今之簮也男子冕弁冠皆得施之婦人十五笄
則亦嘗飾耳惟玉笄為后夫人祭服之盛飾祭統副
褘則以配褘衣此詩其之翟也則以配揄闕二翟内
外命婦服鞠衣展衣褖衣者俱不得用喪服傳云吉
笄者象笄也則卿大夫士及其妻或皆用象與若桑
笄箭笄榛笄則喪服所用或當無貴賤一也此詩毛
傳云笄衡笄蓋聯引追師追衡笄之文以見笄之為
玉也衡笄二物衡垂於當耳笄横於頭上朱傳誤以
衡笄為一云笄垂於副之兩㫄當耳其下以紞懸瑱
此乃釋衡非釋笄也
珈
箋云珈之言加也如今步摇上飾古制所有未聞疏云
六珈飾之有六○說文云婦人首飾从玉珈聲
翟
傳云褕翟闕翟羽飾衣也箋云侯伯夫人之服自褕翟
以下如王后○鄭注周禮云翟雉名伊洛而南素質五
色皆備成章曰翬江淮而南青質五色皆備成章曰搖
王后之服刻繒為之形而采畫之綴于衣以為文章褘
衣畫翬者揄狄畫搖者闕狄闕而不畫此三者皆祭服
從王祭先王則服褘衣祭先公則服揄翟祭羣小祀則
服闕翟今世有圭衣盖三翟之遺俗○玉藻云王后褘
衣夫人揄狄君命闕翟再命鞠衣一命襢衣士褖衣○
崔靈恩云王后三翟數皆十二王者之後諸侯夫人三
公而下夫人如命數
按翟毛氏謂羽飾衣鄭謂刻繒采畫不用真羽六服
之色毛云展用丹縠孫毓推之以為褘衣赤褕翟青
闕翟黑鞠衣黃展衣赤褖衣黑鄭賈之徒則云褖衣
黑展衣白鞠衣黃闕翟赤褕翟青褘衣玄古制無稽
各以意為說不足多辨
髮
釋名云髮拔也拔擢而出也○援神契云髮法星辰○
真誥云髮者腦之華腦減則髮素
雲
釋名云雲猶云云衆盛意也又言運也行也○說文雲
山川氣也从雨云象回轉形也○春秋說題辭云雲之
為言運也動陰路觸石而起謂之雲含陽而起以精運
也○禮記云天降時雨山川出雲○周禮保章氏以五
雲之物辨吉凶水旱降豐荒之祲象鄭司農曰二至二
分觀雲氣青為蟲白為喪赤為兵荒黑為水黃為豐○
易通卦驗云冬至初陽雲出箕如樹立春少陽雲出房
如積水春分正陽雲出軫如白鵠榖雨太陽雲出張如
車盖立夏初陰雲出觜如赤珠夏至少陰雲出參如水
波寒露正陰雲出井如冠纓霜降太陰雲出鬼上如羊
下如蟠石○左傳云凡分至啟閉必書雲物為備故也
○元命包云陰陽聚為雲○斗威儀云人君乘水而王
其政和平則景雲見景明也言雲氣光明○史記若烟
非烟若雲非雲郁郁紛紛蕭索輪囷是謂卿雲○西京
雜記云太平之時雲則五色而為慶三色而成矞○瑞
應圖云矞雲外赤内黃○吕氏春秋云山雲艸莽水雲
魚鱗旱雲烟火雨雲水波無不比類其所生以示人○
初學記云雲師曰屏翳
瑱(詳見邶充耳)
釋名云瑱鎮也懸當耳旁不欲令人妄聽自鎮重也
象
說文云象長鼻牙南越之大獸三歲一乳○爾雅云南
方之美者有梁山之犀象焉○左傳云象有齒以焚其
身○運斗樞云瑶光之精散而為象○吕氏春秋曰肉
之美者髦象之約○嶺表錄異云象肉有二十種象膽
不附肝随月轉在諸肉楚越之間象皆青黑惟西方弗
林大食多白象雲南豪族多畜象負重致遠若中國之
牛馬○本草云身有百獸肉皆自有分叚惟鼻是其本
肉○酉陽雜俎云象膽随四時在四腿春在前左夏在
前右如龜無定體鼻端有爪可拾鍼古訓云孕五歲始
産○南州異物志云象之為獸形體特詭身倍數牛目
不踰狶鼻為口役望頭若尾馴良承教聽言則跪素牙
玉潔載籍所美服重致遠行如丘徙○沈懷遠南越志
云象牙長丈餘脫其牙則深藏之削木代之可得不爾
窮其土得乃已○埤雅云象性久識能浮水出沒命在
其鼻食物皆以鼻取之其牙生花必因雷聲故古者以
為器飾○雅翼云象鼻長三丈大如臂能别道之虚實
稍虚輙不敢過馴者能拜起從人意世言物象凡有數
義望頭如尾有混成之象一曰感雷而齒又生有象焉
一曰有進止威儀之象一曰斧象者見星月而没亦合
于天象云
揥
釋名云揥摘也所以摘髮也○疏云以象骨搔首因以
為飾○詩緝云若今之篦
皙
說文云人色白也从白析聲○楊用修云男白曰皙女
白曰玭
帝
史記天官書云太微三光之庭其内五星五帝坐○文
耀鈎云蒼帝其名靈威仰赤帝其名赤熛怒黃帝其名
含樞紐白帝其名曰招拒黑帝其名汁光紀○禮正義
云天皇北辰耀魄寶又云昊天上帝又名太一帝君以
其尊大故有數名也昊天上帝得連上帝而言至于單
名皇天單名上帝亦得月令季夏供皇天上帝鄭分之
皇天耀魄寶上帝大微五帝亦是大帝單號之事若然
大帝得單稱與五帝仝五帝不得兼稱皇天昊天也○
禮書云周禮有言祀天有言祀昊天上帝有言上帝有
言五帝者言天則百神皆預言昊天上帝則統乎天者
言五帝則無預乎昊天上帝言上帝則五帝兼存焉五
帝與昊天仝稱帝不與昊天仝稱天猶諸侯與天子仝
稱君不與天子仝稱王孝經曰郊祀后稷以配天宗祀
文王于明堂以配上帝則明堂之祀上帝其為昊天上
帝及五帝可知也易曰先王以作樂崇德殷薦之上帝
以配祖考以配祖者天也以配考者五帝也合天與帝
而謂之上帝則易孝經之于周禮其義一矣詩書之文
未有稱五帝而書亦未有稱昊天上帝者其稱天及上
帝類皆泛言之而已
展
周禮注云展衣以禮見王及賓客之服字當為襢襢之
言亶亶誠也○禮書云白者陰之純色見王及賓客服
之以見王及賓客無事乎飾一於誠焉后禮之懿也
清揚
孔仲達云以目視清明因名為清揚者眉上之美名因
謂眉上眉下皆曰揚目上目下皆曰清故野有蔓草傳
云清揚眉目之間猗嗟傳云目下為清
顔
說文云眉目之間也○應劭云顔頟顙也齊人謂之顙
汝南淮泗之間曰顔○方言云□頟顔顙也
案頟顙曰顔朱傳云額角豐滿者非正解顔字也以
詩文略補之
邦
釋名曰大曰邦邦封也封有功于是也
媛
釋訓云美女曰媛孫炎曰君子之援助
桑中篇
唐
爾雅云唐蒙女蘿女蘿菟絲孫炎曰别三名郭璞云别
四名又云蒙王女郭云蒙即唐也女蘿别名○博雅云
女蘿松蘿也兔丘兔絲也○本草經云菟絲子一名菟
蘆一名菟縷一名唐蒙一名王女一名赤綱一名菟纍
生朝鮮川澤田野蔓延艸木之上色黃而細為赤綱色
淺而大為菟纍○毛有頍者弁傳云女蘿菟絲松蘿也
○陸璣疏云菟絲蔓連艸上生黃赤如金○陶隱居云
田野墟落中甚多皆浮生藍紵麻蒿上○日華子云苗
莖似黃麻線無根苗多附田中艸被纏死或生一叢如
席闊開花結子不分明如碎黍米粒八月九月已前採
○吕氏春秋云或謂兔絲無根非無根也其根不屬地
茯苓是也○龜筴傳云下有茯苓上有兔絲○淮南子
云兔絲無根而生茯苓抽兔絲死○抱朴子云兔絲之
艸下有伏兔之根無此兔在下則絲不得生於上然實
不屬也又内篇云兔絲初生之根其形似兔掘取剖其
血以和丹服之立變化任意所作
案本艸艸部有免絲木部有松蘿松蘿一名女蘿性
味及所生全别爾雅云女蘿免絲故毛公有頍者弁
傳云女蘿免絲松蘿也陸璣駁之以為二物殊異予
謂此非爾雅之誤乃毛公之誤也艸木多有名同實
異者兔絲名女蘿松蘿亦名女蘿小雅所稱之女蘿
正是松蘿非兔絲也書傳言兔絲根不屬地是也云
上有茯苓下有兔絲鄭漁仲云茯苓生山谷兔絲生
人間清濁異趣何由同居抱朴子言兔絲初生根似
兔今亦未有見者故圖經疑為别種
沫
晉書地道記朝歌城本沫邑武丁始遷居之為殷都有
新聲靡樂○黃氏云沫水在衛之北○書酒誥云明大
命於妺邦注妺地名紂所都朝歌以北是疏妺與沫一
也屬鄘○一統志朝歌城在大名府濬縣西七十里紂
所都也其南有糟丘酒池土人猶依約識之
鄉
說文云國離邑民所封鄉也○合璧事類云鄉之為言
向也衆所向也○周禮大司徒五州為鄉使之相賓以
鄉三物教萬民而賓興之以鄉八刑糾萬民小司徒頒
比法於六鄉之大夫鄉師各掌其所治鄉之教而聽其
治鄉大夫各掌其鄉之政教禁令鄉士各掌鄉之獄訟
○禮書曰鄉之民以禮義為主遂之民以功事為主鄉
官之爵鄉學加遂一等鄉所辨有貴賤遂辨老幼廢疾
而已鄉徵賦有閭師遂則里宰徵歛而已鄉大祭祀羞
牛牲遂凡祭祀共野牲而已鄉官大喪執纛御匶執斧
涖匠師遂官大喪帟幄先道抱磨共籠而已鄉稽鄉器
遂稽稼器鄉三年大比考德行道藝而興賢者能者遂
三歲大比則興甿明其有功者屬其地治者此鄉遂之
辨也然遂之相保相賙相葬相賓不異於鄉鄉之相受
相糾不異於遂鄉之田法同於遂遂之軍法同於鄉○
詩正義云天子六軍出自六鄉諸侯三軍出自三鄉
姜
三皇紀云炎帝神農氏長于姜水因以為姓○國語云
姜伯夷之後也韋昭曰伯夷堯秩宗炎帝之後四岳之
族○正義云列國姜姓齊許申吕之屬不斥其國未知
誰國之女也
桑中
譜云東及兖州桑土之野正義曰禹貢兖州云桑土既
蠶注云其地尤宜蠶桑因以名之今濮水之上地有桑
間濮陽在濮水之北是有桑土明矣○禮記云桑間濮
上之音亡國之音也其政散其民流誣上行私而不可
止注濮水之上地有桑間者亡國音於此水出昔殷紂
使師延作靡靡之樂已而自沈於濮水後師㳙過焉夜
聞而寫之為晉平公鼓之桑間在濮陽南○郡國志東
郡濮陽縣有顓帝冡皇覽曰冡在城門外廣陽里中博
物記曰桑中在其中○一統志廢濮陽縣在直隸大名
府開州治西南
上宫
通典云衛州衛縣有上宫臺
麥
說文曰麥芒榖秋穜厚薶故謂之麥麥金也金王而生
火王而死○春秋說題辭云麥之為言殖也寢生觸凍
而不息精射刺直故麥含芒事且立也○禮記月令云
孟夏之月農乃登麥天子乃以彘嘗麥先薦寢廟是月
也麥秋至仲秋之月乃勸種麥無或失時○夏小正三
月祈麥實麥實者五榖之先見者故急祈而記之九月
鞠榮鞠艸也鞠榮而樹麥時之急也○尚書大傳云秋
昏虛星中可以種麥○援神契云黑墳宜黍麥○吕氏
春秋云得時之麥秱長而頸黑二七以為行而服薄䅵
而赤色稱之重食之致香以息使人肌澤且有力先時
者胕動蚼蛆而多疾後時者弱苗而穗蒼狼薄色而美
芒又云孟夏之昔殺三葉而穫大麥狶首生而麥無葉
而從事于蓄藏○漢書董仲舒說上曰春秋他榖不書
至于麥禾不成則書之以此見聖人于五榖最重宿麥
○管子云夏至而麥熟天子祀大宗其盛以麥榖之始
也○蔡邕月令章句云百榖各以其初生為春熟為秋
故麥以孟夏為秋○廣雅云大麥麰也小麥麳也○汜
勝之書云凡田六道種麥為首子欲富黃金覆謂曳柴
壅麥根也夏至後七十日寒地可種宿麥又云麥早種
穗強而有節晚種穗小而少實○陶隠居云麥有大小
穬穬即宿麥亦謂種麥○本草圖經云麥有大麥小麥
穬麥蕎麥穬麥有二種一種類小麥一種類大麥○博
物志云啖麥令人多力○雅翼云麥者接絶續乏之榖
夏之時舊榖已絶新榖未登民于此時乏食而麥最先
熟故以為重比他榖獨隔歲種故號宿麥亦或以為首
種秋種冬長春秀夏實備有四時之氣而說文以麥為
金者特以其金王而生遇火而死鄭注月令則云麥實
有孚甲屬木黍秀舒散屬火麻實有文理屬金菽實孚
甲堅合屬水稷五榖之長屬土此據明堂月令四時與
中央所食為說古者朝事之豆有麷蕡先儒以麷為熬麥
弋
朱傳云弋春秋或作姒盖杞女夏后氏之後亦貴族也
按春秋左傳定十五年秋七月壬申姒氏卒九月辛
已葬定姒榖梁作弋氏定弋
庸
路史國名紀風俗通云古用國見毛詩在高唐乃用地
故有用姓庸用音相近○補傳云鄘本庸姓之國漢有
庸光及膠東庸生是其後也
鶉之奔奔篇
鶉
爾雅云鷯鶉其雄鶛牝痺注䳺屬疏䳺即上云鴽鴾母
田鼠所化者又云鶉子鳼鴽子鸋注别䳺鶉鶵之名○
内則云雉兔鶉鷃○運斗樞云機星散為鶉德義少殘
百家則鶉生○夏小正云三月田鼠化為鴽鴽鵪也化
而之善故盡其辭也鴽為鼠化而之不善故不盡其辭
也○周書時訓云清明之日桐始華又五日田鼠化為
鴽○素問云鴽鶉也○本草云四月已前未堪食是蝦
蟆化為○禽經云鴽鶉野則義豢則摶注月令田鼠化
為鴽關東謂之鶉蜀隴謂之循在田得食鳴相呼夜則
羣飛晝則草伏馴養之久見食相搏鬭也○談苑云至
道二年夏秋間京師鬻鶉者積於市門是時雨水絶無
蛙聲人有得於水坎者半為鶉半為蛙列子天瑞篇云
蛙變為鶉斯不謬矣又田鼠亦為鶉物變非一揆也○
本草衍義云鶉有雌雄從卵生何言化也嘗于田野屢
得其卵初生謂之羅鶉至初秋謂之早秋中秋已後謂
之白唐一物四名○埤雅云鶉無常居而有常匹俗言
此鳥淳惷不越横草遇小草横其前即旋行避礙名之
曰淳以此筆談曰古人取象不必大物天文家朱鳥乃
取象於鶉鶉有丹白二種此丹鶉也色赤黃銳上秃下
夏出秋藏飛必附草皆火類也○雅翼云鶉居易容食
易給竄伏淺草随地而安故言上世之俗曰鶉居鷇食
尾特秃若衣之短結傳稱子夏貧衣若懸鶉性好鬭物
之小而健無若此者
按鵪鶉二物但鶉亦䳺類故田鼠化為鴽鄭氏注夏
小正傳以為䳺而莊子禽經竝以為鶉也鶉本有雌
雄卵生亦或有化為者據夏小正傳云田鼠化列子
楊大年云蛙化淮南子本草云蝦蟇化交州記黃魚
上化為鶉是又有魚化者矣
君
傳云國小君○禮王制云夫人自稱于諸侯曰寡小君
○孔安國論語注小君君夫人之稱
六家詩名物疏卷十四
