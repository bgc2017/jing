六家詩名物疏卷二十九明馮復京撰
國風豳一
豳
釋文云豳者戎狄之地名夏道衰后稷之曾孫公劉自
邰而出居焉其封域在雍州岐山之北原隰之野于漢
屬右扶風郇邑○韋昭云豳西近戎北近狄○郡縣志
古豳城在邠州三水縣西三十里公劉始都之處○國
名記云邠本谷名○一綂志陜西西安府邠州古西戎
地公劉所居爲豳國淳化縣在州城東二百里三水廢
縣在縣西乾州永壽縣古邠國地邠州今有古公鄉
七月篇上
褐
傳云褐毛布○說文云編枲韤一曰粗衣○左傳云旨
酒一盛兮余與褐之父睨之注云褐寒賤之人
耜
說文云耜耒端木也耒手耕曲木也垂作耒耜以振民
○釋名云耜齒也似齒之斷物也○易曰神農氏作斵
木爲耜揉木爲耒耒耜之利萬民以濟蓋取諸益○夏
小正云正月農緯厥耒緯束也束其耒云爾○月令云
季冬命農計耦耕事脩耒耜具田器孟春天子躬耕帝
籍○考工記匠人耜廣五寸二耜爲耦車人爲耒庛長
尺有一寸中直者三尺有三寸上句者二尺有二寸自
其庛緣其外以至于首以弦其内六尺有六寸與步相
中也堅地欲直庛柔地欲勾庛直庛則利推勾庛則利
發倨句磬折謂之中地疏云耜謂耒頭金庛耒下前曲
接耜者也古法耒下惟一金不岐頭○韓詩云三月之
時可預取耒耜脩繕之至于四月始可舉足而耕也○
古史考曰神農作耒耜○世本曰鯀作耒耜○國語曰
周制有曰民無縣耜野無奥草○吕氏春秋曰六尺之
耜所以成畎其下八寸所以成畝○羅中行云耜耒下
耓也廣五寸耒耜上勾木也耜古以木爲之易曰斵木
爲耜揉木爲耒亦以金爲之周禮注古者耜一金兩人
併發之
饁
釋詁云饁饋也孫炎云饁野之饋也
畝
王制云方百里者爲田九十億畝山陵林麓川澤溝瀆
城郭宫室塗巷三分去一其餘六十億畝古者以周尺
八尺爲步今以周尺六尺四寸爲步古者百畝當今東
田百四十六畝三十步古者百里當今百二十一里六
十步四尺二寸二分○司馬法云六尺爲步步百爲畝
畝百爲夫○禮記疏云步百爲畝是長一百步闊一步
畝百爲夫是一頃也長闊一百步夫三爲屋是三頃也
闊二百步長一百步屋三爲井是九百畝也長闊一里
○程正叔云古者百畝止當今之四十一畝今之百畝
當古之二百五十畝
按畝即田之身也古之治田者雖有溝洫井田二法
不同然田之形體大抵因地勢水勢而爲之其在于
東者謂之東田王制所云當今東田是也其在于南
者謂之南畝詩屢云南畝鄭注遂人云以南畝圖之
是也補傳大田解曰田事喜陽而惡陰東南向陽則
茂盛西北傍陰則不實故信南山云南東其畝也朱
子信南山傳云畝壟也書傳云終竟壟畝左傳注使
壟畝東西行又云晉之伐齊循壟東行易是畝可以
謂爲壟也漢書陳勝輟耕之壟上師古曰田中之高
處是正訓壟字朱子所云畝壟者只是今之田所謂
若干畝非必其中之高處也長樂劉氏云遂東畝南
遂南畝東正言順地勢及水所趨之事蓋于此方爲
水道則于彼方爲田畝南東交互其勢宜然雖溝洫
之法遂縱溝横井田之法遂横溝縱而其爲畝之制
則相彷也朱公遷者元儒之荒陋者也其爲疏義有
畝以防水之說今之學者遂爲所惑不知古有遂溝
洫澮川以通水之流大小淺深以次相注自不至于
決溢有徑畛涂道路以通車徒之行而即在遂溝洫
澮川之上初不聞田之畔更有所謂畝以防水也若
然郤克欲使齊盡東其畝賓媚人責以無顧土宜何
不云不顧水防乎防水之丘計必不廣使其盡南亦
何礙于晉之戎車而必東其畝乎詩云南東其畝諸
書稱東田南畝無所謂西畝北畝豈非范氏喜陽惡
陰之說乎若用以防水則稱西畝北畝亦可矣所以
防水者周禮正謂之防稻人以防止水是也左傳蔿
掩町原防注防隄也隄防間地不得方正如井田别
爲小頃町稻人疏故以爲楚之惡地有防瀦之法南
東其畝乃溝洫井田之定制又何有于防乎匠人爲
防是梢溝之防非廣深四尺之溝有防也方氏注禮
記引詩南東其畝而以廬之所向爲言可見古人並
未嘗以畝爲防水之具矣若必因壟字而以爲丘壠
之壟則書云曷敢不終朕畝孔安國云何敢不順天
終竟我壟畝亦可得耕耨于水防之上乎孫毓駁箋
云大夫銜命巡司何爲就耕民公嫗壟畝之間飲食
又可謂此饁彼南畝爲餉在南邊水防之上者乎然
范氏云田喜陽惡陰未爲通論如黍宜燥稌宜濕正
左傳所謂土宜而古人只云南東者乃人道貴陽賤
陰之義耳非地道固然也陶潛云農人告予以春及
將有事于西疇則畝亦可云在西但晉人之言不應
經義苟如公遷之說又將以西疇爲西邊之防水者
矣
田畯
釋言云畯農夫也孫炎曰農夫田官也郭璞曰今之嗇
夫是也○傳云田畯田大夫疏云此官選俊人主田謂
之田畯典農之大夫謂之農夫以王者尤重農事知其
爵爲大夫也按鄭注周禮載師云六遂餘地自三百里
外天子使大夫治之或于田農之時特命之主其事以
周禮無田畯正職故直云田畯大夫春官籥章掌擊土
鼓以樂田畯鄭司農云田畯古之先教田之官彼說祈
年之祭知爲祭先教者○甫田箋云田畯司嗇今之嗇
夫也疏云郊特牲曰蜡之祭也主先嗇而祭司嗇也注
云先嗇若神農司嗇若后稷蜡者爲田報祭故知祀此
二人此言田畯乃是當時主稼之人故以司嗇言之與
郊特牲名同實異
微行
傳云墻下徑也五畝之宅樹之以桑
公子
疏云諸侯之女稱公子○左傳雩講於梁氏女公子觀
之○公羊傳羣公子之舍則以卑矣何休曰謂女公子
也
萑(詳見衞風菼)
埤雅云萑即今之荻一名蒹蒹萑之未秀者也
蠶
爾雅云蟓桑繭雔由樗繭棘繭欒繭蚢蕭繭疏云此皆
蠶類作繭者因所食葉而異其名也食桑葉作繭者名
蟓即今蠶也○周禮云内宰中春詔后帥内外命婦治
蠶于北郊以爲祭服馬質禁原蠶者注云原再也天文
辰爲馬蠶書蠶爲龍精月直大火則浴其種是蠶與馬
同氣物莫能兩大禁再蠶者爲傷馬與○禮記月令云
季春天子乃薦鞠衣于先帝命野虞毋伐桑柘具曲植
籧筐后妃齋戒親東鄉躬桑禁婦女毋觀省婦使以勸
蠶事蠶事既登分繭稱絲受功以共郊廟之服孟夏蠶
事畢后妃獻繭乃收繭稅以桑爲均貴賤長幼如一以
給郊廟之服祭義云古者天子諸侯必有公桑蠶室近
川而爲之大昕之朝(季春朔旦)君皮弁素積卜三宫之夫人
世婦之吉者使入蠶于蠶室奉種浴于川桑于公桑風
戾而食之歲既單矣世婦獻繭于夫人夫人副褘而受
之及良日夫人繅三盆手遂布于三宫夫人世婦之吉
者使繅○春秋文耀鉤曰商弦絶蠶含絲○考異郵曰
蠶陽者火火惡水故食不飲桑者土之液木生火故蠶
以三月葉類會精合相食荀子云身女好而頭馬首
屢化而不壽善壯而拙老有父母而無牝牡冬伏而夏
游食桑而吐絲前亂而後治夏生而惡暑喜濕而惡雨
(濕謂浴其種)蛹以爲母蛾以爲父三俯三起事乃大已(俯謂卧而)
(不食)夫是之謂蠶理淮南子云黃帝元妃西陵氏始蠶
○仲長子昌言云蠶寒而餓之則引日多温而飽之則
用日少此寒温餓飽之爲脩短驗于物者也○嵇叔夜
云火蠶十八日寒蠶三十餘日○吳錄曰南陽郡一歲
蠶八績○林邑記曰九真郡蠶年八熟繭小輕薄絲弱
綿細○永嘉郡記曰永嘉有八輩蠶&KR2980;珍蠶三月績柘
蠶四月初績&KR2980;蠶四月績愛珍五月績愛蠶六月末績
寒珍七月末績四出蠶九月初績寒蠶十月績○廣志
曰有原蠶有冬蠶有野蠶有柞葉可以作綿○埤雅太
玄曰紅蠶緣于枯桑其繭不黃蓋二十七日蠶已老則
紅紅蠶以繭自衣亦或謂之室易林曰飢蠶作室是也
○雅翼云蠶之狀喙呥呥類馬色斑斑似虎初拂謂之
蚝以毛掃之蠶尚小不欲見露氣桑葉著懷中令煖然
後切之比至再眠常須三箔虛上下二箔以隔土障塵
飼必卷窗開幃飼訖還下蓋蠶昆蟲之類見明則食其
旋生駒皆與馬同老食而不飲三十六日而化淮南曰
二十二日而化亦有四眠者既老將績其口含絲獨成
繭者謂之獨繭自二以上謂之同功繭獨繭絲細而有
緒養蠶之室欲明而温古者后妃享先蠶先蠶天駟也
漢舊儀曰今蠶神曰苑窳婦人寓氏公主凡二神
斨
傳云斨方銎也疏云斨即斧也惟銎孔異耳○釋名云
斨戕也所伐皆戕毁也
女桑
傳云荑桑也○釋木云女桑桋桑注今俗謂桑樹小而
條長者爲女桑樹
鵙
箋云伯勞鳴將寒之候也五月則鳴豳地晚寒鳥物之
候從其氣焉○爾雅云鵙伯勞也樊光曰春秋傳曰少
皥氏以鳥名官伯趙氏司至伯趙鵙也以夏至來冬至
去郭云似鶷&KR1534;而大又云鵲鵙醜其飛也翪疏云翪竦
也不能翺翔遠飛但竦翅上下○大戴禮云五月鵙則
鳴鴂者百鷯也鳴者相命也○時訓解云芒種之日螳
螂生又五日鵙始鳴鵙不始鳴號令壅偪○易通卦驗云
搏勞性好單棲○楚詞云恐題鴂之先鳴使百草爲之
不芳○吕覽注云仲夏陰作於下陽發於上伯勞夏至
後應陰而殺蛇磔之於棘而鳴於上○惡鳥論云伯勞
以五月鳴應陰氣之動陽氣爲仁養陰爲殺殘賊伯勞
蓋賊害之鳥也其聲鵙鵙故以其音名也○類從云鵙
鳴在上蛇伏不動○禽經注云形似鸜鵒但鸜鵒喙黃
伯勞喙黑○楊用脩云性能擊摶鷹集于林則盤旋鳴
聒俟鷹飛輒擊之蜀中名駕鵹五更輒鳴不止至曙乃
息
玄
周禮云染人掌染絲帛凡染春㬥練夏纁玄秋染夏冬
獻功注玄謂纁玄者謂始可染此色玄纁天地之色以
爲祭服○考工記云天謂之玄三入爲纁五入爲緅七
入爲緇注凡玄色者在緅緇之間其六入者與○毛氏
云玄黑而有赤也
按玄黃朱爲公子裳者公子諸侯之子不必繼世爲
君有爲大夫士者禮冕服玄衣纁裳玄端服有玄裳
黃裳朱者深纁之色君大夫冕服之纁裳也玄裳者
上士玄端服之裳也黃裳者中士玄端服之裳也玉
藻曰衣正色裳間色然黃正色而爲裳玄黑赤雜而
爲衣則玉藻所云大略言之耳孔氏疏云績麻爲布
民自衣之玄黃之色施于祭服朱則爲公子裳蓋獨
舉冕服之裳爲說矣殊不知古者深衣何嘗不用麻
而玄黃亦以爲裳非獨施于祭服也
葽
傳云葽葽草也○箋夏小正四月王萯秀葽其是乎物
成自秀葽始○說文云詩曰四月秀葽劉向說此味苦
苦葽也
按葽草毛公不云何物鄭疑爲王萯蔡邕月令章句
曰萯草名生于陵月令四月王瓜生鄭注云王瓜萆
挈也今月令云王萯生夏小正云王萯秀未聞孰是
吕覽孟夏王善生注云善或作瓜□&KR1365;也淮南子孟
夏王瓜生注云王瓜本草作茇葜然則鄭以王萯即
王瓜而又以王瓜爲茇葜也吕覽淮南高誘一家之
說而一以爲□&KR1365;一以爲茇葜考之本草王瓜一名
土瓜生魯地平澤田野及人家垣墻間三月採陰乾
圖經云葉似栝樓圓無叉缺有刺如毛五月結黃花
花下結子如彈丸生青熟赤根似葛細而多糝均房
間人呼爲菟瓜爾雅曰蔩菟瓜郭璞云似土瓜而土
瓜自謂之鉤藈姑蓋菟瓜别是一種也予謂本草明
言王瓜一名土瓜則二物小異實一種耳王萯又是
一物蔡邕云生于陵本草云生田中葉青刺人有實
七月採隂乾且夏小正云王萯秀月令云王瓜生定
非一也若栝樓自是果臝之實菝葜自在草部中品
之上陶隱居云鄭玄以王瓜爲菝葜殊爲謬矣曹氏
則以爲藥草之遠志據爾雅有云葽繞蕀蒬郭璞曰
今遠志也似麻黃赤花葉銳而黃其上謂之小草本
草云遠志味苦一名棘菀一名葽繞一名細草四月
採根葉陰乾圖經云根黃色形如蒿苗名小草似麻
黃而青又如華豆葉亦有似大青而小者三月開花
白色泗州出者花紅根葉俱大于他處商州者根黑
色曹氏以葽繞之名偶涉于葽又味苦合于劉向之
說故定爲遠志嚴氏亦從之然不榮而實謂之秀遠
志有花則不得云秀矣且本草但言四月採根葉不
云採實也或曰黍稷有華亦可曰秀若然則秀是吐
華葽繞花又以三月開不以四月曹氏所見未必果
核若從鄭氏以爲王萯則實以七月採以爲王瓜則
王瓜亦有花五月方開花下結子亦不得以四月秀
也朱子闕而不說良亦有以唐山夫人歌云豐草葽
注云葽盛貌或者詩泛言草有盛秀者乎
蜩
爾雅云蜩蜋蜩螗蜩蚻蜻蜻&KR1914;茅蜩蝒馬蜩蜺寒蜩蜓
蚞螇螰疏云蜩者目諸蜩也蜋蜩五采具者也螗蜩似
蟬而小鳴聲清亮夏小正云螗蜩者蝘蕩篇云如蜩如
螗是也蚻即螓也&KR1914;似蟬而小青色蝒蟬之最大者蜺
又名寒螀似蟬而小青赤色關東謂蟪蛄爲蜓蚞或謂
之螇螰也又云翥醜罅疏蟲類能飛翥者謂蟬屬皆剖
坼母以爲孔罅而生○周禮以旁鳴者注蜩蜺屬○夏
小正云五月螗蜩鳴螗蜩鳴者蝘也七月寒蟬鳴蟬也
者蝭&KR2557;也○本草蚱蟬生楊柳上五月採蒸乾之陶隱
居云蚱即是瘂蟬雌蟬也不能鳴者蟬類甚多莊子云
蟪蛄不知春秋則是今四月五月小紫青色者而離騷
云蟪蛄鳴兮啾啾歲莫兮不自聊此乃寒螀耳九月十
月中鳴甚淒急又二月中便鳴者名䗿母似寒螀而小
七月八月鳴者名蛁蟟色青今此云生楊柳樹上是詩
云鳴蜩嘒嘒者形大而黑傴僂丈人掇此昔人噉之故
禮有蜩范蟬有緌亦謂此此蜩五月便鳴俗云五月不
鳴嬰兒多災蘇恭云蚱蟬即鳴蟬也○易通卦驗云姤
上九候蟬始鳴不鳴國多妖言蟬應期鳴古語之象今
失節不鳴鳴則失時故多妖言○援神契云蟬無力故
不食○周書曰夏至又五日蜩始鳴不鳴貴臣放逸立
秋之日寒蜩鳴不鳴人臣不力爭○淮南子云蛇不足
而行魚無耳而聽蟬無口而鳴自然者也又云蟬飲而
不食三十日而化○論衡云蟬生于復育開背而出○
徐廣車服雜注云侍臣加貂蟬者取其清高飲露而不
食○陸雲寒蟬賦云頭上有緌則其文也含氣飲露則
其清也黍稷不享則其廉也處不巢居則其儉也應候
守常則其信也加以冠冕取其容也○段柯古云蟬未
脫時名復育相傳言蛣蜣所化韋翾嘗冬中掘樹根見
復育附于朽處怪之村人言蟬固朽木所化也翾因剖
視腹中猶實爛木
按蜩之類多蜩與蟬其總號也其名隨方土所稱最
多參錯此五月鳴蜩即蜋蜩螗蜩也夏小正傳曰蜋
蜩者五采具螗蜩者蝘郭云螗蜩俗呼胡蟬江南謂
之螗蛦是也舍人注爾雅曰蜋蜩螗蜩皆蟬也方語
不同三輔以西爲蜩梁宋以東謂蜩爲蝘楚地謂之
蟪蛄楚辭云蟪蛄鳴兮啾啾者也方言亦云蟬楚謂
之蜩宋衞謂之螗蜩陳鄭謂之蜋蜩秦晉謂之蟬海
岱謂之䗁舍人揚雄俱以螗蜩蜋蜩爲一物大雅蕩
篇云如蜩如螗不得爲一也舍人所云蟪蛄者有二
種莊子稱不知春秋者夏蟲小紫青色者也楚辭稱
其鳴啾啾者爾雅所謂蜓蚞螇螰也方言云蛥蚗齊
謂螇螰楚謂蟪蛄或謂蛉蛄秦謂蛥蚗自關而東謂
蛁蟧或謂蝭蟧或謂蜓蚞廣雅云蟪蛄蟧蛁是也莊
子音義及陶隱居以爲蟪蛄即寒螀非也風土記云
蟪蛄鳴于朝寒螀鳴于夕郭注爾雅蜺寒蜩云寒螀
也引月令寒蟬鳴方言云黑而赤者謂之蜺&KR2258;謂之
寒蜩寒蜩者瘖蜩也郭以月令云寒蜩鳴知寒蜩不
瘖據以難子雲不知寒蟬即今瘂蟬瘂蟬初瘖得寒
露冷風乃鳴方言原其始故謂之瘖蜩耳然陶貞白
所云啞蟬自是雌蟬不能鳴者非此寒蜩也陸璣如
蜩如螗疏云螗一名蛁蟟青徐人謂之螇螰其失與
舍人同蝒馬蜩景純以爲蜩中最大者本草圖經以
此爲詩之鳴蜩不必爾也馬蜩特蜋蜩螗蜩中之猶
大者耳蚻蜻蜻即詩之所謂螓揚雄云雌蜻謂之疋
者也&KR1914;茅蜩揚雄謂之麥蚻郭璞云江東呼茅&KR1914;關
西呼麥&KR1914;蟬之小者也古今注蟬一名王女而諸類
總謂之蟬爲其變化而禪亦以舍卑穢趨高潔其禪
足道也
貉
字林云貈似狐善睡其子名貆又云&KR2543;貍類貁謂之&KR2328;
○郭璞云貉雌者名□今江東呼貉爲&KR2543;&KR2328;○淮南子
曰螘知爲垤貛貉爲曲穴虎豹有茂草隂以防雨景以
蔽日此亦鳥獸之所以智也○考工記云貉踰汶則死
此地氣然也○詩義問云狐之類貉貒貍也○埤雅云
俗云貛貉同穴而異處貛之出入以貉爲導詩曰一之
日于貂取彼狐狸爲公子裘言往祭表貉因取狐狸之
皮爲裘故傳云于貉謂取狐狸皮周官祭表貉是也○
雅翼云貉善睡之獸畜而養之扣之即卧已而復寐亦
善捕○疏云禮無貉裘惟孔子狐貉以居明貉賤也
按貉狐貍三獸名箋云摶貉自爲裘狐狸以供尊者
其辨甚明朱傳云貉狐貍也何混若此
貍
爾雅云貍子&KR2128;○字林云貍伏獸似貙○本草貍骨肉
療諸疰心腹痛走無常處及鼠瘻惡瘡頭骨尤良圖經
云貍類甚多似虎斑文者可用猫斑者不佳南方有一
種香貍人以作鱠其氣甚香微有麝氣邕州已南又有
風貍似兔而短多棲息高木候風吹過他木衍義云貍
骨形類猫其文有二一如連錢一如虎文肉味與狐不
相遠江南一種牛尾貍其尾如牛人多糟食未聞入藥
○埤雅云貍豸在里者里人所居也貍穴而薶焉故貍
又通于薶字貍之伺物卑身而伏以候敖者似貙而小
文彩異于貒貉大射以貍步張三侯鄭氏云貍善搏者
也行則止而擬度其發必獲是以侯道取象焉狐善疑
貉善擬不可以有爲故古者以爲燕居之裘齊東郭書
衣貍製是也貍狐貒貉性一也其跡皆[夙-歹+ㄙ]而不速○雅
翼云狐口銳而尾大貍口方而身文黃黑彬彬蓋次于
豹○禮曰貍首之斑然又曰貍去正脊狐去首○太玄
經云辨人貍别其文萃也○魏志管輅云雖有爪牙微
而不彊雖有文章蔚而不明其名曰狸○淮南子云貍
頭似鼠以類推也○異物志云靈狸一體自爲夫婦故
能媚人○子思子曰謂狐爲貍者非直不知貍也勿得
狐復失貍者也○徐廣封禪書注云狸一名不來
六家詩名物疏卷二十九
