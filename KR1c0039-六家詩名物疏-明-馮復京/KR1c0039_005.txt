六家詩名物疏卷二明馮復京撰
國風周南二
卷耳篇
卷耳
爾雅云卷耳苓耳郭璞云廣雅枲耳亦云胡枲江東呼
常枲或曰苓耳形如鼠耳叢生似盤○陸疏云葉青白
色似胡荽白葉細莖蔓生可煮為茹滑而少味四月中
生子如婦人耳中璫今或謂之耳璫幽州人謂之爵耳
○羅願云幽冀謂之襢菜其實如鼠耳而蒼色上多刺
好著人衣一名葹離騷以喻小人所謂薋菉葹以盈室
是也一名羊負來博物志云洛中有人入蜀胡枲著羊
毛蜀人種之據此物既稱胡枲必是胡物但國風爾雅
所載則其來已久○本草經曰枲耳實味苦甘温葉味
苦辛久服益氣耳目聰明強志輕身陶隱居曰此是常
思菜傖人昔食之以葉覆麥作黃衣者方用亦甚稀
按古釋卷耳者皆以為即蒼耳惟鄭夾漈云詩云采
采卷耳以其可茹也即今卷菜如連錢者是若蒼耳
但堪入藥不可食予謂陶隱居既云傖人所食何謂
但堪入藥乎其以卷菜為卷耳又未知何據也
筐
方言曰&KR1952;淇衛之間謂之牛筐○儀禮公食大夫簋實
實于筐聘禮夫人使大夫餼賓上介米八筐衆介米六
筐○禮記云具曲植籧筐又曰熬君八筐大夫六筐士
四筐○說文方曰筐圜曰&KR1952;○韓詩曰頃筐欹箱也○
三禮圖云大筐以竹受五斛大夫以盛米致饋于聘賓
小筐以竹受五升以盛米○禮書云有頃筐有懿筐有
小筐有大筐頃筐其淺者也懿筐其深者也大筐實五
斛小筐實績熬簋實而已筐者正也其深淺大小雖殊
而制皆方
周行
吕氏曰周行大道也東萊云毛氏以為周之列位自左
氏以來其傳舊矣然以經解經則不若吕氏之說也○
爾雅云路旅途也路場猷行道也○周禮遂人凢治野
遂上有徑溝上有畛洫上有涂澮上有道川上有路注
云徑容牛馬畛容大車涂容乘車一軌道容二軌路容
三軌又云遺人掌道路之委積量人書天下之涂數司
險掌九州之圖以周知其山林川澤之阻而達其道路
設國之五溝五涂候人各掌其方之道治合方氏掌達
天下之道路野廬氏掌達國之道路至于四畿比國郊
及野之道路匠人云王城經涂九軌環涂七軌野涂五
軌環涂以為諸矦經涂野涂以為都經涂○禮記曰道
路男子由右婦人由左車從中央又云季春開通道路
母有鄣塞○左傳云司空以時平易道路○羅長源云
據遂人職自徑至路凢五涂莫枝于逵莫大于路涂一
曰旅亦謂之行所謂旅樹微行者
崔嵬
爾雅云石戴土謂之崔嵬○傳云土山之戴石者○谷
風傳云山巔也
按傳與爾雅之說正相反下文釋砠其失亦同
馬
說文云馬怒也武也馬一歲曰馵二歲曰駒三歲曰駣
八歲曰&KR2473;高六尺曰驕七尺曰騋八尺曰龍○易曰牝
馬地類行地無疆又云乾為良馬○周禮校人掌王馬
之政辨六馬之屬種馬戎馬齊馬道馬田馬駑馬天子
十有二閑六種邦國六閑四種家四閑二種凢大祭祀
會同毛馬而頒之凢軍事物馬而頒之其屬有趣馬巫
馬牧師廋人圉師圉人之官○爾雅云絶有力駥膝上
皆白惟馵四骹皆白驓四蹢皆白首前足皆白騱後足
皆白翑前右足白啓左白踦後右足白驤左白馵駵馬
白腹騵驪馬白跨驈白州驠尾本白騴尾白駺馰䫙白
顚白達素縣面䫙皆白惟駹駵白駁黃白騜駵馬黃脊
騝驪馬黃脊騽青驪駽青驪驎驒青驪繁鬛騥驪白襍
毛駂黃白雜毛駓隂白襍毛駰蒼白襍毛騅彤白襍毛
騢白馬黑鬛駱白馬黑脣駩黑喙騧一目白瞷二目白
魚又云宗廟齊毫戎事齊力田獵齊足○左傳云凢馬
日中而出日中而入又云冀之北土馬之所生○春秋
說題辭云地精為馬十二月而生應隂紀陽以合功故
人駕馬任重致遠利天下月度疾故馬善走○春秋考
異郵云隂合于八八合陽九八九七十二二為地地主
月月精為馬月數十二故馬十二月而生人乘馬以理
天下王者駕馬故其字以王為馬頭○相馬經云馬頭
欲得方目欲得朋脊欲強腹欲張四下欲長眼欲高鼻
孔欲大口中欲得赤膝骨圓而長耳欲得相近而前竪
小而厚凢相馬之法先除三羸五駑乃相其餘又云馬
生下墮地無毛行千里舉一脚行五百里蘭筋竪者千
里馬膝如圑麴千里三軍莫逐但知所發不知所宿也
一筋從玄中出謂之蘭筋玄中者目上䧟如井字○埤
雅曰舊說相馬望之大就之小筋馬也望之小就之大
肉馬也前視見目㫄視見肉後視見足駿馬也毛束皮
皮束筋筋束肉肉束骨五者兼備天下之馬也○莊子
徐無鬼曰吾相馬直者中繩曲者中鉤方者中矩圓者
中規是國馬也而未若天下馬也天下馬有成材若卹
若失若喪其一若是者超軼絶塵不知其所又云馬陸
居則食草飲水喜則交頸相靡怒則分背相踶○馬援
上銅馬式表云行天莫如龍行地莫如馬馬者兵甲之
本國之大用安寧則以别尊卑之序有變則以濟遠近
之難
金
爾雅云黃金謂之璗其美者謂之鏐白金謂之銀其美
者謂之鐐鉼金謂之鈑錫謂之鈏純澤謂之銑○說文
云金五色金也黃為之長久薶不生衣百鍊不輕從革
不違西方之行生于土從土左右注象金在土中形銅
赤金也銀白金也鉛青金也鐡黑金也錫銀鉛之間也
○釋名云金禁也氣剛毅能禁制物也○易說卦曰乾
為金○尚書云揚州厥貢惟金三品注金銀銅也鄭玄
云銅三色也又云荆州厥貢惟金三品又云五行四曰
金金曰從革從革作辛○周禮玉府職王之金玉玩好
職金掌凢金錫之戒令○考工記云攻金之工築氏執
下齊冶氏執上齊鳬氏為聲㮚氏為量段氏鑄器桃氏
為刃金有六齊○淮南子云黃埃五百歲生黃澒黃澒
五百歲生黃金黃金千歲生黃龍注中央數五故五百
歲一化澒黃金水銀也○孝經援神契曰石潤苞玉丹
精生金○參同契云黃土金之父流珠水之母○地鏡
圖云黃金之氣赤黃千萬斤以上光大若鏡盤金氣發
本上赤下青銀氣夜正白撥之隨手散復合山有葱下
有銀光隠隠正白山有磁石下有銅若金○管子云山
上有丹砂者下有黃金上有磁石者下有銅金上有綠
石者下有鉛錫上有赭下有鐡○左傳云夏方有德貢
金九牧
罍
爾雅云彛卣罍器也小罍謂之坎注罍形似壺大者受
一斛疏云罍者尊之大者也○說文曰樽酒器也罍龜
目酒樽也木刻為雲象其施不窮○周禮司尊彛獻象
著壺大山六尊皆有罍諸臣之所酢也○禮記云山罍
夏后氏之尊也又云廟堂之上罍尊在阼犧尊在西○
禮圖云六彛為上受三斗六尊為中受五斗六罍為下
受一斛○韓詩說云金罍大夫器也天子以玉飾諸矦
大夫皆以黃金飾士以梓○毛詩說云人君以黃金飾
尊大一碩金飾龜目蓋刻為雲雷之象○詩正義云韓
詩說天子以玉經無明文謂之罍者取象雲雷博施如
人君下及諸臣又司尊彛注罍亦刻而畫之為山雲之
形言刻畫則用木矣故禮圖依制度云刻木為之韓詩
說士以梓士無飾言其木體則以上同用梓而加飾耳
毛說言大一碩禮圖亦云大一斛則大小之制尊卑同
也
按王仲任云畫工圖雷纍纍如連鼓又圖一人若力
士謂之雷公左手引連鼔右手推推如擊之狀予閱
五經圖其圖罍正如此嘗謂此異狀莫覿古人不應
鄙俚乃爾後見博古圖始知所謂雷者蓋鏤為迴文
以其似䨓字而名也䨓古雷字論衡又引禮曰刻尊
為雷形一出一入一屈一伸為相較軫云出入屈伸
正似今之廻文與博古圖合豎儒目不見古器誤人
多矣又按罍之别有五山罍金罍大罍小罍水罍也
周禮鬯人祭祀社壝用大罍則盛鬯者也儀禮燕大
射罍水在洗東則盛水者也然則罍之為用豈一途
哉
岡
爾雅云山脊岡孫炎注長山之脊也○釋名云岡亢也
在上之言也
兕
爾雅云兕似牛犀似豕○郭璞云一角青色重千斤○
說文云兕如野牛青毛其皮堅厚可制鎧○交州記云
兕出九德有角角長三尺餘形如馬鞭柄○陳藏器云
犀之雌者是兕而形不同○山海經云禱過山多兕圖
贊云兕惟壯獸似牛青黑力無不傾自焚以革皮充武
備角助文德○周禮函人為甲兕甲六屬夀二百年○
羅氏云兕即犀之牸者枯犀之角能辟邪惡寕心神散
風熱故良于藥餌牸犀之角文理分明俗所謂班犀故
美于服飾爾雅云兕似牛犀似豕郭氏稱犀似水牛而
豕首然則犀亦似牛與兕同但首如豕耳兕青而犀黑
兕一角而犀二角以此為異郭氏又云犀亦有一角者
但古多言兕今多言犀北人多言兕南人多言犀耳射
以得兕為雋故周詩美宣王殪此大兕也
觥
韓詩說云觥受五升所以罰不敬觥廓也所以著明之
貌君子有過廓然著明非所以餉不得名觴○三禮圖
云觥受七升以兕角為之○詩疏云觥是觚觶角散之
外别有此器以兕角為之先師說云刻木為之形似兕
角蓋無兕者用木知必以罰者地官閭胥掌比觥撻罰
之事注云觥撻失禮之罰也觥用酒其爵以兕角為之
春官小胥職亦云觥其不敬者故桑扈絲衣皆云兕觥
其觩明為罰而不犯矣○左傳疏異義韓詩說觵五升
毛傳說觵大七升許愼云一飲七升為過多當謂五升
是也○陸農師云老子曰兕無所投其角兕善抵觸故
先王之制罰爵以兕角為之酒陽物也而善發人之剛
其過則在抵觸故先玉制此以為酒戒
按古人釋兕觥皆以為罰爵詩中此篇及七月桑扈
絲衣凢四見毛鄭之義各自有說無不謂用以示罰
諸經訓詁亦同自朱傳不載始以為汎常酒器矣是
不攷古之過也又按觥之為用饗燕鄉飲賓尸皆有
之七月言朋酒斯饗稱彼兕觥左傳衛矦饗苦成叔
寗惠子歌兕觥其觩知饗有觥也鄭人燕趙孟穆叔
子皮舉兕爵知燕有觥也閭胥掌比觥是鄉飲有觥
也絲衣言兕觥是賓尸有觥也蓋燕禮鄉飲酒大夫
之饗皆有旅酬無算爵恐有吴敖失禮者故設以罰
之
砠
爾雅云土戴石為砠○傳云石山戴土曰砠○釋名云
石戴土曰砠砠臚然也
僕
曲禮云君車將駕則僕執策立于馬前已駕僕展軨效
駕奮衣由右上取貳綏跪乘執策分轡驅之五步而立
君出就車則僕幷轡授綏凢僕人之禮必授人綏若僕
者降等則受不然則否若僕者降等則撫僕之手不然
則自下拘之疏云僕即御車者也古者僕用好人為之
故孔子曰吾執御矣又云子適衞冉有僕及周禮諸僕
皆用大夫士也少儀云僕於君子君子升下則授綏始
乘則式君子下行然後還立○周禮大僕王出入自左
馭而前驅大馭掌御玉路以祀戎僕掌御戎車齊僕掌
馭金路以賓道僕掌馭象路以朝夕燕出入田僕掌御
田路以田以鄙馭夫掌馭貳車從車使車○禮書曰有
以同等為之僕者有以降等為之僕者有以弟子為師
僕者有以貴為賤僕者禮曰若僕降等則受不然則否
此同等降等者為僕也君命召雖賤人大夫士必自御
之此貴者為賤人僕也論語或稱冉有僕或稱樊遲御
此弟子為師僕也
樛木篇
樛木
鄭氏曰南土謂荆揚之域孔氏云禹貢揚州厥木惟喬
荆揚連接故以南為荆揚與南有喬木同○釋木云下
句曰朻○說文云朻高木也朻即樛字
按爾雅說文二釋亦相反
藟
爾雅云諸慮山櫐注今江東呼櫐為藤似葛而麄大○
陸疏云一名巨瓜似燕薁亦延蔓生葉艾白色其子赤
可食酢而不美○本草千歲纍一名虆蕪陶隠居云樹
如葡萄葉如鬼桃陳藏器云似葛蔓葉小白子赤條中
有白汁圖經云虆生泰山川谷作藤生蔓延木上葉如
葡萄而小四月摘其莖汁白而甘五月開花七月結實
八月採子青黑微赤冬惟凋葉此即詩云葛虆者也蘇
恭謂是蘡薁藤深為謬妄○左傳云葛虆猶能庇其本
根
螽斯篇
螽斯
爾雅云蜤螽蜙蝑○陸疏云幽州人謂之舂箕即舂黍
蝗類也長而青長角長股肱鳴者也或謂似蝗而小斑
黑其股似瑇瑁又五月中以兩股相切作聲聞數十步
○公羊傳云螽何以書記災也蜮何以書記異也○方
言舂黍謂之&KR3137;蝑注云江東呼為虴蜢○蔡邕月令章
句云其類乳于土中深埋其卵江東謂之蚱蜢善害田
穉○鄭樵曰蜙蝑一名蜙䗥即一種大青蚱蜢股長而
鳴甚響○爾雅又云螽醜奮彊醜捋疏云螽蝗之類好
奮迅作聲而飛螽斯之類好以脚自摩捋○鄭箋云凢
物有隂陽情慾者無不妬忌惟蜙蝑否耳各得受氣而
生子故能詵詵然衆多○孔氏云此言螽斯七月言斯
螽文雖顚倒其實一也
按蚱蜢稻田中往往有之察其形頗似陸璣所言但
釋蟲又有土螽蠰谿說者以為此蟲細小善跳江南
所謂蚱蜢也則斯螽别是一物矣嚴氏以此螽為蝗
以七月之斯螽為蚱蜢不主孔疏之說疑不能明也
小序但言螽斯不妬忌其生子之數亘古未聞朱子
云一生九十九子蘇氏云一生八十一子陸佃云一
母百子三家之說未詳典據而各自矛盾安得及其
生子之際一一數過以訂三說之是非哉又按玉堂
閒話云螽斯蝗屬或曰魚卵所化每歲生育或三或
四每一生其卵盈百自卵及翼凢一月而飛羽翼未
成跳躍而行蓋亦以為蝗而不定其生子之數也
羽
說文羽鳥長毛也○周禮羽人掌以時徵羽翮之政于
山農凢受羽十羽為審百羽為摶十摶為縛鍾氏染羽
○左傳毛羽不登于器則公不射○爾雅羽本謂之翮
一羽謂之箴十羽謂之縳百羽謂之緷
子
廣雅云子孜也以孝事父常孜孜也○釋名云子孳也
相生蕃孳也
孫
說文云孫從子從系系續也○爾雅云子之子為孫孫
之子為曾孫曾孫之子為玄孫玄孫之子為來孫來孫
之子為晜孫晜孫之子為仍孫仍孫之子為雲孫○廣
雅云孫順也順于祖
六家詩名物疏卷二
