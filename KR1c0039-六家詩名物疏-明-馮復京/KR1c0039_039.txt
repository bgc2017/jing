六家詩名物疏卷三十六明馮復京撰
小雅鴻雁之什一
鴻雁篇
鰥
釋名云鰥昆也昆明也愁悒不寐目恒鰥鰥然故其字
從魚魚目恒不閉者也○白虎通云鰥之言鰥鰥無所
親也○孝經注云男子六十無妻曰鰥○禮記云少而
無父者謂之孤老而無子者謂之獨老而無妻者謂之
鰥老而無夫者謂之寡此四者天民之窮而無告者也
皆有常餼
寡
小爾雅云凡無妻無夫通謂之寡寡夫曰煢寡婦曰嫠
○釋名云寡踝也踝踝單獨之言也○孝經注云婦人
五十無夫曰寡○禮記疏云男子無妻亦謂之寡左傳
云崔杼生成及疆而寡
堵
說文云垣也五版為堵○傳云一丈為版五版為堵箋
云春秋傳曰五版為堵五堵為雉雉長三丈則版六尺
疏云毛言五版為堵謂累五版也版廣二尺故周禮說
一堵之牆長丈高一丈是版廣二尺也傳以一丈為版
鄭欲易之故引公羊傳文以證版之長短○韓詩說云
八尺為版五版為堵五堵為雉又云堵四十尺雉二百
尺以板長八尺接五版而為堵接五堵而為雉
宅
說文云所託也○釋名云宅擇也言擇吉處而營之也
○尉繚子云天子宅千畆諸侯宅百畆大夫以下里舍
九畆○周禮云國宅無征注云城中之宅無稅
庭燎篇
庭燎
周禮閽人大祭祀喪紀之事設門燎賓客亦如之司烜
氏凡邦之大事共墳燭庭燎注云墳大也樹於門外曰
大燭於門内曰庭燎皆所以照衆為明疏云庭燎以葦
為中心以布纏之飴蜜灌之若今爉燭或以百般一處
束之或百處設之若人所執者用荆燋為之執燭抱燋
曲禮云燭不見跋是也○禮記云庭燎之百由齊桓公
始也注庭燎之差公蓋五十侯伯子男三十疏云此數
出大戴記也百者皇氏云作百炬列于庭或云百炬共
一束也○國語單子云敵國賓至甸人積薪火師監燎
○禮書云在手曰燭在地曰燎
晨
說文云早昧爽也從臼從辰辰時也亦聲□夕為□臼
辰為晨皆仝意○釋名云晨伸也旦而日光復似見也
沔水篇
朝
曲禮曰天子當依而立諸侯北面而見天子曰覲天子
當宁而立諸公東面諸侯西面曰朝注云諸侯春見曰
朝受贄於朝受享於廟生氣文也秋覲曰覲一受之於
廟殺氣質也朝者位于内朝而序進覲者位于廟門外
而序入王南面立于依宁而受焉夏宗依春冬遇依秋
王制云諸侯之於天子比年一小聘三年一大聘五年
一朝又云天子無事與諸侯相見日朝考禮正刑一德
以尊于天子○周禮太宰大朝覲會同贊玉幣玉獻玉
几玉爵宰夫凡朝覲會同以牢禮之法掌其牢禮幕人
朝覲會同共帷幕幄帟綬掌次朝覲會同張大次小次
大宗伯春見曰朝注云朝朝也欲其來之早又云朝覲
會同則為上相司几筵大朝覲王位設黼扆筵席玉几
典瑞云侯伯執圭子男執璧以朝覲宗遇會同于王小
臣朝覲沃王盥齊僕朝覲宗遇饗食皆乘金路各以其
等為車送逆之節大司寇朝覲會同前王大行人春朝
諸侯以圖天下之事凡諸侯之邦交歲相朝也○孟子
曰諸侯朝於天子曰述職述職者述所職也一不朝則
貶其爵再不朝則削其地三不朝則六師移之
宗
大宗伯云夏見曰宗注云宗尊也欲其尊王○大行人
云夏宗以陳天下之謨
海
釋名云海晦也主承穢濁其色黑如晦也○說文云海
天池也以吐納百川者○公羊傳云河海潤千里○春
秋攷異郵云黃星騁海水躍宋均云黃星土精土安靜
躍則失常○山海經云大荒中有山曰天臺海水入焉
○莊子云天下之水莫大於海萬川歸之不知何時止
而不盈尾閭洩之不知何時已而不虛春秋不變水旱
不知○晏子云海深十里○博物志云天地四方皆海
水相通地在其中蓋無幾也七戎六蠻九夷八狄形類
不同總謂四海言皆近于海也○初學記云東海之别
有渤澥故東海共稱渤海又通謂之滄海山海經有岐
海幼海少海凡四海通謂禆海裨海外復有大瀛海環
之海神曰海若海中山曰島海中洲曰嶼○渤海圖論
云海者百谷之王也山東三面瀕海登萊二府島嶼環
抱其在青濟則樂安日照濱州利津霑化海豐諸境皆
抵海為界稱渤海云○留青日札云東海南海易窮漢
使東道極于黑齒國南道極于烏弋山離國此亦當是
西南也烏弋山離去長安萬二千二百里行可百餘日
乃至條支國臨西海又乘水西行可百餘日近日所入
云于闐水西流注西海其東水東流注鹽澤河源出焉
康居去長安萬二千三百里其西北可二千里有奄蔡
國臨大澤無涯蓋北海云
鶴鳴篇
鶴
春秋說題詞云鶴知夜半注鶴水鳥也夜半水位感其
生氣則喜而鳴○通卦驗云立夏清風至而鶴鳴○周
易曰鳴鶴在隂其子和之○詩義疏云鶴大如鵝長脚
青黑高三尺餘喙長四寸餘多純白或有蒼色者今人
謂之赤頰常夜半鳴其鳴高亮聞八九里雌(一作老)者聲
差下鷄鳴時亦鳴○風土記云鳴鶴戒露白鶴也此鳥
性警至八月白露降即高鳴相警○相鶴經云鶴陽鳥
而遊於隂因金氣依火精以自養食於水故喙長軒於
前故後趾短棲陸故足高而尾凋翔雲故毛豐而肉疎
大喉以吐故修頸以納新故夀體無青黃二色者木土
之氣内養故不表於外行必依洲嶼止不集林木蓋羽
族之宗長仙人之騏驥也鶴之上相瘦頭朱頂露眼黑
睛高鼻短喙䯓頰䯔耳長頸促身燕膺鳳翼雀毛龜背
鼈腹軒前垂後高脛麄節洪髀纖指此相之備者也鳴
則聞于天飛一舉千里鶴二年落子毛易黑點三年産
伏復七年羽翮具復七年飛薄雲漢復七年舞應節復
七年十二時鳴中律復百六十年不食生物大毛落茸
毛生雪白或純黑泥水不汚復百六十年雌雄相見目
精不轉而孕千六百年飲而不食鸞鳳為羣○禽經云
鶴老則聲下而不能高近而不能尞又云鶴愛隂而惡
陽聲交而孕又云鶴以怨望以潔唳○古今注云千載
變蒼又千歲變黑所謂玄鶴○玉策記云千歲之鶴隨
時而鳴能登木色純白腦盡成骨其未千歲者終不集
于林也○本草云鶴有玄有黃有白有蒼○雲嶠類要
云鶴胎生者形體堅小惟食稻粱雖甚馴久須飛去鸛
合而卵生其體大食魚鰕噉蛇鼠不能去耳○埤雅云
鶴雌雄相隨履跡而孕内典曰鶴影生○雅翼云鶴性
好隂故謂其羽為隂羽周書曰隂羽鳬旌也古書多言
鵠即鶴音之轉鵠不日浴而白白即鶴也鵠鳴哠哠哠
哠鶴也以龜龍鴻鵠為夀夀亦鶴也
臯
傳云臯澤也○箋云澤中水溢出所為坎○韓詩說云
九臯九折之澤○楚辭注云澤曲曰臯
淵
說文云淵回水也○管子云水出地而不流者命之曰
淵○李蕭遠云水通之斯為川塞之斯為淵○荀子曰
積水成淵蛟龍生焉○列子云鯢旋之潘為淵止水之
潘為淵流水之潘為淵濫水之潘為淵沃水之潘為淵
氿水之潘為淵雍水之潘為淵汧水之潘為淵肥水之
潘為淵是為九淵焉
錯
說文作厝云厲石也○傳云可以琢玉○嚴氏云揚子
不礱不錯焉攸用錯謂治玉也○尚書豫州錫貢磬錯
注云治玉石曰錯
穀
廣雅云穀楮也○陸疏云幽州人謂之榖桑荆揚交廣
謂之榖中州人謂之楮殷中宗時桑穀共生是也今江
南人績其皮以為布又𢷬以為紙謂之穀皮紙潔白光
澤其裏甚好葉初生可以為茹○管子云五位之土其
柞其穀○酉陽襍俎云構穀田久廢必生構葉有瓣曰
楮無曰構○本草圖經云楮有二種一種有斑花文謂
之斑穀今人用為冠一種皮無花但葉似葡萄作瓣而
有子者為佳其實初夏生如彈丸青綠色至六七月漸
深紅色乃成熟八月九月採○抱朴子云柠實赤者餌
之一年老者還少○物類相感志云其膠可團丹砂○
埤雅云楮宜澗谷○雅翼云穀惡木易生實赤如楊梅
而無核
祈父篇
祈父
傳云圻父司馬也職掌封圻之兵甲○書云圻父薄違
蔡氏云圻父逼逐違命者也又云司馬掌邦政統六師
平邦國○周禮云大司馬掌建邦國之九法以佐王平
邦國以九伐之法正邦國以九畿之籍施邦國之政職
中春教振旅中夏教苃舍中秋教治兵中冬教大閱若
大師則掌其戒令及戰巡陳眡事而賞罰若師有功則
左執律右執鉞以先愷樂獻于社○小宰云夏官其屬
六十○記王制云司馬辨論官材論進士之賢者以告
于王○家語云司馬之官以成聖賢能而失官爵功勞
而失賞禄士卒疲怨兵弱不用曰不平不平則飭司馬
爪
說文曰覆手曰爪○釋名云爪紹也筋極為爪紹續指
端
爪士
箋云司右主勇力之士為王閑守之衛○周禮司右掌
羣右之政令凡軍旅會同合其車之卒伍而比其乘屬
其右凡國之勇力之士能用五兵者屬焉虎賁氏下大
夫二人虎士八百人掌先後王而趨以卒伍軍旅會同
亦如之舍則守王閑王在國則守王宫國有大故則守
王門○孔疏云司右與虎賁氏俱率其屬以衛王○禮
書云古之守衛王宫者不特士庶子而已有虎賁之虎
士司隸之五隸司戈盾軍旅會同授旅賁及虎士戈盾
則王之在國在野可謂嚴矣必使四夷之隸者以著王
之所守在四夷也或使師氏之屬師之者以著王之使
武以文也
饔
說文熟食也○周禮内饔外饔鄭云饔割烹煎和之稱
○儀禮雍人摡鼎匕俎于雍爨注云雍人掌割烹之事
者
白駒篇
藿
說文靃尗之少也○公食禮云鉶芼牛靃注云靃豆葉
也
黃鳥篇
粟
說文云粟嘉穀實也粟之為言續也○周禮云倉人掌
粟入之藏○春秋說題辭云粟助陽扶性一變而以陽
生為苗二變而秀為禾三變而粲然謂之粟四變入臼
米出甲五變而烝飯可食陽以一立為法故粟積一大
分穗長一尺西者金所立米者陽精故西字合米而為
粟○吕氏春秋曰飯之美者不周之粟○羅氏云古不
以粟為穀之名但米之有孚殼者皆稱粟今人以穀之
最細而圓者為粟則粱是其類○仁山金氏云吕氏書
說有殼曰粟無殼曰米按粟即所謂穀也古人米與穀
兼積米切用而易腐穀氣全而可久緩急兼儲後世軍
儲獨以米故久即不可食○本草粟米味鹹主養腎氣
去脾胃中熱益氣陳者味苦主胃熱消渴利小便唐本
注云粟類多種而並細於諸粱北土常食與粱有别
明
箋云明當為盟信也○禮記曰約信曰誓涖牲曰盟○
周禮司盟掌盟載之法凡邦國有疑會同則掌其盟約
之載及其禮儀北面詔明神既盟則貳之盟萬民之犯
命者詛其不信者亦如之注云盟者書其辭於策殺牲
取血坎其牲加書於上而埋之謂之載書有疑不協也
明神日月山川覲禮加方明於壇上所以依之也詔之
者讀載書以告貳之者寫副當以授六官盟詛者欲相
與共惡之也又玉府若合諸侯則共珠槃玉敦戎右盟
則以玉敦辟盟遂役之贊牛耳桃茢封人大盟飾牛牲
詛祝作盟詛之載辭司寇凡邦之大盟約涖其盟書而
登之于天府太史内史司會及六官皆受其貳而藏之
○左傳子貢曰盟有玉帛以奉之
諸兄
爾雅云男子先生為兄後生為弟族父之子相謂為族
晜弟族晜弟之子相謂為親同姓兄之子弟之子相謂
為從父昆弟
諸父
爾雅云父為考父之考為王父父之世父叔父為從祖
祖父父之晜弟先生為世父後生為叔父父之從父晜
弟為從祖父父之從祖晜弟為族父
按諸之訓衆也則諸父諸兄當合三族而言箋傳義
非也
我行其野篇
遂
箋云牛蘈也仲春時生可采○爾雅云藬牛蘈郭云今
江東呼草為牛蘈者高尺餘許方莖葉長而銳有穗穗
間有華華紫縹色可淋以為飲疏縹青白色淋以水沃
也○陸璣云今人謂之羊蹄似蘆菔而葉長赤䰞為茹
滑美○本草羊蹄一名東方宿一名連蟲陸一名鬼目
一名蓄陶隠居云今人呼秃菜即蓄音之訛詩云言采
其蓄圖經云生下濕地春生苗高三四尺葉狹長頗似
萵苣而色深莖節間紫赤花青白成穗子三稜若茺蔚
夏中即枯根似牛蒡而堅實衍義云葉如菜中菠薐但
無岐而色差青白葉厚花與子亦相似
按箋云蓫牛蘈爾雅云藬牛蘈則蓫即是藬孔疏云
釋草無文非也孫炎注爾雅云車前草一名牛蘈考
車前草本草有五名並不云牛蘈孫說誤矣
葍
箋云葍亦仲春時生可采○爾雅云葍䔰郭云大葉白
華根如指正白可啖又云葍藑茅疏葍與藑茅一草也
華白者即名葍華赤者别名藑茅○廣雅云烏麮葍也
○陸璣曰河内謂之蓘幽州謂之葍燕一名藚其根正
白宜著熱灰中温噉之饑歲可烝茹以禦饑或云花葉
有兩種一種葉細而花赤一種葉大而花白復香○風
土記云葍蔓生被樹而升紫黃色大如牛角二三同蔕
長七八尺甜味如蜜
按陸璣所言花赤者即是藑茅也風土記所云恐别
是一物蓫葍毛公並謂之惡菜然蓫堪入藥用葍花
白而香根可茹未必惡菜也
六家詩名物疏卷三十六
