六家詩名物疏卷十一明馮復京撰
國風邶三
谷風篇
谷風
釋天云東風謂之谷風孫炎曰谷之言穀穀生也○毛
傳云隂陽和而谷風至○吕氏春秋曰東方曰滔風○
易緯云春分明庶風至
葑
毛傳云葑須也○爾雅云須葑蓯郭注未詳又云須薞
蕪郭注薞蕪似羊蹄葉細味酢可食○坊記注云葑蔓
菁也陳宋之間謂之葑○陸疏云葑蔓菁幽州人或謂
之芥○方言云蘴蕘蕪菁也陳楚謂之蘴齊魯謂之蕘
關之東西謂之蕪菁趙魏之交謂之大芥其小者謂之
辛芥其紫華者謂之蘆菔○尚書云荆州厥貢苞匭菁
茅○周禮醢人菁菹鹿臡注菁蔓菁也○急就篇云老
菁蘘荷冬日藏○本草云蕪菁味苦子主明目圖經云
蕪菁四時仍有春食苗夏食心亦謂之薹子秋食莖冬
食根河朔尤多種可備飢歲常食之通中益氣令人肥
徤南人取北種種之初年相類至二三歲則變為菘矣
○嘉話錄云諸葛亮所止令兵士獨種蔓菁取其纔出
甲可生啖一也葉舒可煑食二也久居則隨以滋長三
也棄不令惜四也迴則易尋采五也冬有根可斸食六
也三蜀之人今呼蔓菁為諸葛菜江陵亦然○嚴氏云
江南有菘江北有蔓菁相似而異○埤雅云梗長葉瘦
高者為菘葉闊厚短者為蕪菁○日華子云蔓菁梗短
葉大連地上生闊葉紅色者是
按爾雅兩釋須或本一物别三名耳諸書所稱各異
爾雅云須葑蓯薞蕪方言云蘴蕘蕪菁大芥坊記注
云蔓菁本草圖經云薹子通志云塞北名九英共得
十名但郭注薞蕪與本草說蔓菁形味頗異為可疑
揚子雲又謂紫華者為蘆菔不知蔓菁蘆菔各一種
陶隱居言蔓菁子與蘆菔子相似然蔓菁子紫赤蘆
菔子黃赤而大又不圓兩者全别郭注方言以葑為
菘陶郭之誤皆緣江表不産蔓菁耳鄭箋云葑菲根
有美時有惡時諸書但言冬食根而不著根何時惡
錢氏解下體云凡菜近地之莖葉多黃腐不可食盖
以鄭義為未安而易之矣
菲
毛傳云菲芴也○爾雅云菲芴郭注即土瓜也孫炎曰
葍類也又云菲蒠菜郭注菲草生下溼地似蕪菁華紫
赤色可食○廣雅云土瓜芴也○崔實四民月令云二
月盡三月可採土瓜根○陸疏云菲似葍莖麄葉厚而
長有毛三月中烝䰞為茹甘美可作羹幽州人謂之芴
爾雅又謂之蒠菜今河内人謂之宿菜
按爾雅兩釋菲如郭所言殆是兩物張揖陸璣以為
一物然郭所云土瓜絶無形種可的指本草有土瓜
乃是月令之王瓜爾雅之鈎藈姑非此菲也
畿
毛傳云畿門内也○讀詩記云韓愈詩白石為門畿盖
以畿為門閫也必有所據可以發明毛氏之說○吕氏
春秋曰出則以車入則以輦務以自佚命曰佁蹷之機
高誘曰佁至也蹷機門内之位也(畿機音相近)
荼
爾雅云荼苦菜○時訓解云小滿之日苦菜秀苦菜不
秀賢人潜伏○陸璣云苦菜生山田及澤中得霜甜脆
而美所謂堇荼如飴内則云濡豚包苦用苦菜是也○
儀禮云鉶芼羊苦○本草云苦菜味苦一名荼草一名
選一名游冬凌冬不死○顔之推云案易通卦驗玄圖
云苦菜生于寒秋更冬歴春得夏乃成今中原苦菜則
如此也一名游冬葉似苦苣而細摘斷有白汁花黃似
菊江南别有苦菜葉似酸漿其花或紫或白子大如珠
熟時或赤或黑此菜可以釋勞案郭璞注爾雅此乃蘵
黃蒢也今河北謂之龍葵梁世講禮者以此當苦菜既
無宿根至春子方生耳亦大誤也○蜀本圖經云春花
夏實至秋復生花而不實經冬不凋○衍義云苦菜四
方皆有在北道則冬方凋斃在南方則冬夏常青葉如
苦苣更狹其綠色差淡味苦花與野菊似春夏秋皆旋
開花○詩緝云經有三荼一曰苦菜二曰委葉三曰英
荼此詩誰謂荼苦及唐采苓云采苦采苦緜堇荼如飴
之荼皆苦菜也良耜以薅荼蓼之荼委葉也鄭出其東
門有女如荼英荼也鴟鴞予所捋荼傳云菼苕疏云薍
之秀穗亦英荼之類
按爾雅有五荼釋草荼苦菜蒤虎杖蒤委葉蔈荂荼
釋木檟苦荼詩中有三焉嚴坦叔論之備矣陶隱居
以荼茗為苦菜朱仲晦以谷風之苦菜為良耜之委
葉陸農師以苦菜茅秀是一物俱失詳考顔之推以
江南之苦菜為蘵云即龍葵然龍葵子無殼苦蘵子
有殼又相似而不同
薺
爾雅蒫薺實疏引詩其甘如薺○本草云薺味甘温主
利肝氣和中陶隱居注云薺類多此是今人可食者葉
作菹羹亦佳○禮云孟夏之月靡草死鄭注薺亭藶之
屬○春秋繁露云薺以冬美冬水氣也薺甘味也乘于
水氣而美者甘勝寒也薺之為言濟與濟大水也○淮
南子云薺麥冬生而夏死○師曠占云歲欲豐甘草先
生甘草薺也○雅翼云薺亦應隂之物其枝細靡謂之
靡草○通志云薺之菜甚小自生園圃或以為薺苨
按爾雅又云菥蓂大薺本草菥蓂在草部味辛非可
食之薺也陳藏器又以大薺為葶藶然菥蓂葶&KR0995;緫
之皆薺類耳
昏
釋名云昏昏時成禮也姻女因媒也○周禮大宗伯云
以昏冠之禮親成男女○釋親云婦之父為婚婦之黨
為婚兄弟
涇
周官云雍州其川涇汭○書云涇屬渭汭孔安國曰言
治涇水入於渭○廣雅云涇徑也○地理志云涇水出
安定涇陽縣西岍頭山東南至馮翊陽陵縣入渭行千
六百里○山海經云涇谷之山涇水出焉東南流注于
渭是多白金白玉○史記云涇渭非大川以近咸陽得
比山川祠○漢書云涇水一石其泥數斗○關中記云
涇與渭洛為關中三川與渭灞滻澇潏澧滈為關中八
水○初學記云涇與渭水合流三百里清濁不相雜東
合漆沮水至潼津入于河
按涇水出陜西平凉府鎮原縣西笄頭山至涇州又
東南至西安府邠州界又東北至西安府高陵縣入
渭
渭
書云導渭自鳥鼠同穴東會於澧又東過漆沮入於河
○周官云雍州其浸渭洛○春秋說題辭云渭之為言
布也渭渭流行貎○河圖云鳥獸同穴山地之幹也渭
水出其中象天河○水經云渭水出隴西首陽縣渭谷
亭南鳥鼠山○淮南子云渭水多力宜黍○地里志云
東至京兆府司空縣入河○傳涇渭相入而清濁異
按渭水源出陜西臨洮府渭源縣(漢首陽縣)鳥鼠山西北
谷流逕鞏昌府秦州又經鳳翔府寳雞縣至岐山縣
入西安府武功縣北興平縣南至咸陽縣界豐水南
來注之又東過長安縣北與涇水合于高陵東流至
華隂縣界入河
梁
爾雅疏云以土石為隄障絶水者名梁○周禮䱷人掌
以時䱷為梁鄭司農云梁水堰堰水而為關空以笱承
其空○王制云獺祭魚然後虞人入澤梁○漢書董卓
傳云築梁捕魚
笱
說文云曲竹捕魚笱也从竹从句句亦聲○朱傳云以
竹為器承梁之空以取魚者也○周禮疏云偃水兩畔
中央通水為關孔笱者葦薄以薄承其關孔魚過者以
薄承取之
按笱之為字从竹不从草則許慎朱子所釋是也賈
公彦以為葦薄者盖以罶為寡婦之笱葦薄為之故
也不知所以名寡婦之笱以其功易則笱為功難必
是以竹為之
民
說文云衆萌也萌而無識○援神契云民者冥也○公
羊傳注四民德能居位曰士辟土殖穀曰農巧心勞手
以成器物曰工通財貨曰商
喪
白虎通云人死謂之喪言其亡不可見也生者哀痛之
亦稱喪○釋名云人死氣絶曰死死澌也就澌消也士
曰不禄大夫曰卒諸侯曰薨天子曰崩少壯曰死曰夭
未二十而死曰殤尸已在棺曰柩於西壁下塗之曰殯
朔望祭曰殷奠所用殷衆也既葬還祭於殯宫曰虞謂
虞樂安神使還此也又祭曰卒哭止孝子無時之哭朝
夕而已也又祭曰祔祔於祖廟也期而小祥又期而大
祥間月而禫亦祭名也○周禮大宗伯以凶禮哀邦國
之憂以喪禮哀死亾○王制云天子七日而殯諸侯五
日而殯大夫士庶人三日而殯○左傳云天子七月而
葬同軌畢至諸侯五月同盟至大夫三月同位至士踰
月外姻至○禮書云易繫辭曰古之葬者厚衣之以薪
葬之中野不封不樹喪期無數後世漸文故為冠絰衰
裳帶屨以飾之於是有斬齊功緦袒免之等三年期九
月七月三月之别然後情文稱而恩義立矣
賈
白虎通云商之為言商商其遠近度其有無通四方之
物故謂之商賈之為言固固有其用物以待民來以求
其利者也行曰商止曰賈○周禮太宰以九職任萬民
六曰商賈阜通貨賄市師以商賈阜貨而行布凡市偽
飾之禁在賈者十有二
冬
尚書云申命和叔宅朔方曰幽都平在朔易日短星昴
以正仲冬○書大傳云北方者伏方也伏方者萬物之
方伏也伏方何以謂之冬冬者中也中也者物方藏于
中也陽盛則吁荼萬物而養之外隂盛則呼吸萬物而
藏之内故曰呼吸者隂陽之交接萬物之始終○爾雅
云冬為玄英注氣黑而清英○夏小正云十月豺祭獸
黑烏浴十二月玄駒賁○月令云孟冬之月日在尾昏
危中旦七星中其日壬癸其帝顓頊其神玄冥其蟲介
其音羽律中應鍾水始冰地始凍雉入大水為蜃虹藏
不見天氣上騰地氣下降天地不通閉塞而成冬仲冬
之月日在斗昏東壁中旦軫中律中黃鍾冰益壯地始
坼鶡旦不鳴虎始交日短至隂陽爭諸生蕩芸始生荔
挺出蚯蚓結麋角解水泉動季冬之月日在婺女昏婁
中旦氐中律中大吕雁北鄉鵲始巢雉雊雞乳征鳥厲
疾冰方盛水澤腹堅是月也日窮于次月窮于紀星回
于天數將幾終歲且更始○素問云冬三月此謂閉藏
水冰始坼無擾乎陽○楚語觀射父云日月會于龍&KR1280;
土氣含收天明昌作百嘉備舍國家于是乎烝嘗賈逵
曰&KR1280;龍尾也○吕覽云冬之德寒寒不信其地不成剛
地不成剛則凍閉不開○月令注云孟冬日月會于析
木之津仲冬日月會于星紀季冬日月會于玄枵○漢
書魏相奏云北方之神顓頊乘坎執權司冬○釋名云
冬終也物終成也
式微篇
中露泥中(附黎)
毛氏云中露泥中衛邑箋云黎國在衛西○水經黎陽
縣注式微黎侯寓于衛是也又云跨河東逕黎縣故城
南注云世謂黎侯城㫺黎侯寓于衛詩謂胡為乎泥中
毛云邑名疑此城也土城汚下城居小阜魏濮陽郡治
也○杜預左傳注黎侯國上黨壺關縣有黎亭○黃氏
曰今潞州上黨黎城壺關三縣皆古黎國地○林氏曰
周人乘黎河北之要害也○古今山川記云黎侯寓衛
以中露泥中二邑處之
按黎陽縣今廢在直隸大名府濬縣西二里黎縣即
廢臨河縣在大名府開州西六十里衛泥中邑即此
地也中露古人所未詳潞州屬山西上黨縣今省入
州壺關黎城二縣竝屬潞州黎侯城在黎城縣東北
十八里左傳宣十五年晉侯將伐潞伯宗曰狄有五
罪棄仲章而奪黎氏地其三也六月癸卯荀林父敗
赤狄于曲梁辛亥滅潞秋七月壬午晉侯治兵于稷
以略狄土立黎侯而還依此文則滅黎者赤狄也其
事當衛穆公之世此詩不當序於宣公之前毛鄭不
云聊以傳疑爾
旄丘篇
旄丘
爾雅云前高旄丘李巡曰謂前高後卑下○釋名云前
高曰髦丘如馬舉頭垂髦也○一統志旄丘在大名府
開州城北
丘
說文云土之高也非人所為也从北从一一地也人居
在丘南一曰四方高中央下為丘象形○爾雅云丘一
成為敦丘再成為陶丘再成銳上為融丘三成為崑崙
丘如乘者乘丘如陼者陼丘水潦所止泥丘方丘胡丘
絶高為之京非人為之丘水潦所還埒丘上正章丘澤
中有丘都丘堂途梧丘途出其右而還之畫丘途出其
前戴丘途出其後曷丘水出其前渻丘水出其後沮丘
水出其左正丘水出其右營丘如覆敦者敦丘邐迤沙
丘左高咸丘右高臨丘前高旄丘後高陵丘偏高阿丘
宛中宛丘丘背有丘為負丘左澤定丘右陵泰丘如畆
畆丘如陵陵丘丘上有丘為宛丘陳有宛丘晉有潜丘
淮南有州黎丘天下有名丘五三在河南二在河北○
廣雅云小陵曰丘○周禮丘陵動物宜羽植物宜覈其
民專而長○毛公防有鵲巢傳云卭丘也
狐
說文云狐䄏獸也鬼所乘之有三德其色中和小前大
後死則首丘○本草陶隱居注云江東無狐皆出北方
及益州間形似狸而黃譱能為魅圖經云今江南亦時
有京洛尤多形似黃狗鼻尖尾大狐之類猯獾貉三種
大抵相類頭足小别○爾雅云狸狐貒貈醜其足蹯
其跡&KR1717;注蹯皆有掌蹯&KR1717;指頭處○山海經云青丘之
國有狐九尾武都之山有玄狐蓬尾○名山記云狐者
先古之淫婦其名曰紫紫化而為狐故其性多自稱阿
紫○玉策記云狐及狸狼皆壽八百歲滿三百歲暫變
為人形○北征記云河冰厚數丈冰始合車馬未過須
狐先行此物善聽聽水無聲乃過○水經注云狐性多
疑故俗有狐疑之說○管子云代出狐白之皮狐應隂
陽之變六月而一見○類從曰狐潜上伏不越度阡陌
○埤雅云狐性好疑貈性好睡又皆藏獸故狐貉之厚
以居而蜡祭息民以狐裘也舊說狐有媚珠禮北斗而
靈譱變化其為物妖淫故詩又以刺惡易曰小狐汔濟
濡其尾亦其尾重譱濡溺故易正以為象狼狐摶物皆
以虛擊孤狐从孤省或以此故也○雅翼云狐銳口而
大尾色赤所在鳥輒羣而噪之蓋妖祥之禽所占也春
秋外傳曰狐埋之狐搰之是以無成功皆執心不定之
貌
裘
說文云裘皮衣也○周禮司裘掌為大裘以共王祀天
之服中秋獻良裘(王所服)王乃行羽物季冬獻功裘以待
頒賜○月令云孟冬天子始裘○玉藻云惟君黼裘以
誓省(當作獮)大裘非古也君衣狐白裘錦衣以裼之君之
右虎裘厥左狼裘士不衣狐白君子狐青裘豹褎玄綃
衣以裼之麛裘青豻褎絞衣以裼之羔裘豹飾緇衣以
裼之狐裘黃衣以裼之錦衣狐裘諸侯之服也犬羊之
裘不裼不文飾也不裼裘之裼也見美也服之襲也充
美也弔則襲不盡飾也君在則裼盡飾也是故尸襲執
玉龜襲無事則裼弗敢充也童子不裘不帛禮不盛服
不充故大裘不裼○白虎通云裘所以佐女工助温也
古者緇衣羔裘黃衣狐裘禽獸衆多獨以狐羔取其輕
煖因狐死首丘明君子不忘本也羔取其跪乳遜順也
○五經要義云古者著裘于内而以繒衣覆之乃加以
朝服會之時袒其朝服見裘裏覆衣謂之裼裼之言露
可見之詞所以示美呈好而為飾加以朝服謂之襲袒
謂之裼大裘不裼反本取其質也
按狐裘有三錦衣狐裘天子之朝服諸侯于天子之
朝天子卿大夫及諸侯卿大夫在天子之朝亦得服
之黃衣狐裘蜡祭後臘先祖之服毛注此狐裘云大
夫狐蒼裘蒼青同色所謂君子狐青裘豹袖玄綃衣
以裼之者也鄭彼注云君子大夫士也綃綺屬染之
以玄於狐青裘相宜狐青裘盖玄衣之裘皇氏云玄
衣謂玄端也狐青裘所施禮無明說皇氏以為畿内
諸侯朝服用緇衣畿外用玄衣無所援據鄭注周禮
云功裘人功微麤謂狐青麛裘之屬鄭司農云功裘
卿大夫所服則二鄭之意皆不以狐青為諸侯之朝
服在朝君臣同服卿大夫可推論語云狐貉之厚以
居盖狐譱疑貉譱睡疑斯戒睡斯安燕息者之事也
狐青裘必卿大夫之燕服矣都人士狐裘黃黃則庶
人亦服黃狐裘先儒以為不裼又春秋之戎服亦以
狐裘左傳臧之狐裘敗我于狐駘是也
流離
爾雅云鳥少美長醜為鶹鷅郭注鶹鷅猶留離詩所謂
流離之子○陸璣疏云流離梟也自關而西謂梟為流
離其子適長大還食其母故張奂云鶹鷅食母許慎云
梟不孝鳥是也○爾雅又云梟鴟注土梟○說文梟食
母不孝之鳥故冬至捕梟磔之字从鳥首在木上○劉
子云炎州有鳥其名曰梟傴伏其子百日而長羽翼既
成食母而飛○埤雅云梟食母破獍食父舊說梟食母
始飛黃帝欲絶其類使百司用之故後世於歲始祓除
凶災取以解祠黃帝漢使東郡送梟五月五日作羹以
賜百官此遺象也○雅翼云土梟穴土而居故曰土梟
而荆楚歲時記稱鴝鵒為土梟說者云鴝鵒穴居誤矣
○按梟與鴞音近物殊梟者流離也鴞者似鵩之鳥也
充耳
釋名云充耳充塞也塞耳亦所以止聽也○淇奥傳云
充耳謂之瑱天子玉瑱諸侯以石○著箋云所以懸瑱
者或名為紞織之人君五色臣則三色而已○禮緯云
旒垂目纊塞耳示不聽讒不視非也○羅氏云瑱以玉
為之以纊縳之而屬于紞縣之當耳紞織如絛上屬于
衡
按弁師云諸侯玉瑱鄭注冬官玉人云公侯四玉一
石伯子男三玉二石則諸侯得用玉毛云諸侯以石
盖失之白公子張曰巴浦之犀犂兕象其可盡乎其
又以規為瑱也依此文是四獸之牙角可以為瑱檀
弓云練角瑱所以垂充耳者謂之紞魯語王后織玄
紞夫人加紘綎内子為大帶命婦成祭服列士之妻
加之以朝服則自夫人至士妻特有所加而已士喪
禮曰瑱用白纊東方朔傳曰黈纊塞耳則人君與士
之纊有黃與白之别而已其紞五色三色之辨未詳
聞也
耳
釋名云耳耏也耳有一體屬著兩邊耏耏然也○元命
包云耳者心之候○真誥云耳者身之牖聽衆則牖閉
○左傳富辰云耳不聽五聲之和為聾目不别五色之
章為昧
六家詩名物疏卷十一
