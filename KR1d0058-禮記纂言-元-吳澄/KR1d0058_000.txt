禮記纂言禮類三(禮記之屬)
提要
(臣)等謹案禮記纂言三十六卷元吳澄撰澄
有易纂言已著錄案危素作澄年譜載至順
三年澄年八十四留撫州郡學禮記纂言成
而虞集行狀則稱成於至順四年即澄卒之
歲其言頗不相合然要為澄晚年手定之本
也其書每一卷為一篇大旨以戴記經文龐
雜疑多錯簡故每一篇中其文皆以類相從
俾上下意義聯屬貫通而識其章句於左其
三十六篇次第亦悉以類相從凡通禮九篇
喪禮十一篇祭禮四篇通論十一篇各為標
目如通禮首曲禮則以少儀玉藻等篇附之
皆非小戴之舊他如大學中庸依程朱别為
一書投壺奔喪歸於儀禮冠儀等六篇别輯
為儀禮傳亦並與古不同虞集稱其始終先
後最為精密先王之遺制聖賢之格言其僅
存可考者既表而存之各有所附而其糾紛
固泥於專門名家之手者一旦各有條理無
復餘藴其推重甚至考漢書藝文志禮記本
一百三十一篇戴德刪為八十五戴聖刪為
四十九與易書詩春秋經聖人手定者固殊
然舊唐書元行沖傳載行沖上類禮義疏張
說駁奏曰今之禮記歴代傳習著為經教不
可刊削魏孫炎始改舊本先儒所非竟不行
用貞觀中魏徵因孫炎所修更加整比兼為
之注其書竟亦不行今行沖等改徵所注勒
成一家然與先儒第乖章句隔絶若欲行用
竊恐未可云云則古人屢經修緝迄不能變
漢儒舊本唐以前儒風淳實不摇惑於新說
此亦一徵澄復改併舊文儼然刪述恐亦不
免僭聖之譏以其排比貫串頗有倫次所解
亦時有𤼵明較諸王栢刪詩尚為有間故錄
存之而附論其失如右乾隆四十五年五月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
禮記纂言原序
小戴記三十六篇澄所序次漢興得先儒所記禮書二
百餘篇大戴氏刪合為八十五小戴氏又損益為四十
三曲禮檀弓雜記分上下馬氏增以月令明堂位樂記
鄭氏從而為之注緫四十九篇精粗雜記靡所不有秦
火之餘區區掇拾所存什一於千百雖不能以皆醇然
先王之遺制聖賢之格言往往賴之而存第其諸篇出
於先儒著作之全書者無幾多是記者旁搜博采勦取
殘篇斷簡會稡成書無復銓次讀者每病其雜亂而無
章唐魏鄭公為是作類禮二十篇不知其書果何如也
而不可得見朱子嘗與東萊先生吕氏商訂三禮篇次
欲取戴記中有關於儀禮者附之經其不係於儀禮者
仍别為記吕氏既不及答而朱子亦不及為幸其大綱
存於文集猶可攷也晚年編校儀禮經傳則其條例與
前所商訂又不同矣其間所附戴記數篇或削本篇之
文而補以他篇之文今則不敢故止就其本篇之中科
分櫛剔以類相從俾其上下章文義聯屬章之大旨標
識于左庶讀者開卷瞭然若其篇第則大學中庸程子
朱子既表章之論語孟子並而為四書固不容復厠之
禮篇而投壺奔喪實為禮之正經亦不可以雜之於記
其冠義昏義鄉飲酒義射義燕聘義六篇正釋儀禮别
輯為傳以附經後矣此外猶三十六篇曰通禮九曲禮
内則少儀玉藻通記小大儀文而深衣附焉月令王制
專記國家制度而文王世子明堂位附焉曰喪禮者十
有一喪大記雜記喪服小記服問檀弓曾子問六篇既
喪而大傳閒傳問喪三年問喪服四制五篇則喪之義
也曰祭禮者四祭法一篇既祭而郊特牲祭義祭統三
篇則祭之義也曰通論者十有二禮運禮器經解一類
哀公問仲尼燕居孔子閒居一類坊記表記緇衣一類
儒行自為一類學記樂記其文雅馴非諸篇比則以為
是書之終嗚呼由漢以來此書千有餘歲矣而其顛倒
糾紛至朱子欲為之是正而未及竟豈無所望於後之
人與用敢竊取其意修而成之篇章文句秩然有倫先
後始終頗為精審將來學禮之君子於此考信或者其
有取乎非但戴氏之忠臣而已也
禮記纂言原序
禮者理也理也者性也性也者命也維天之命於穆不
已而其在於人也謂之性其粲然而條理也謂之禮其
純然而粹善也謂之仁其截然而裁制也謂之義其昭
然而明覺也謂之知其渾然於其性也則理一而已矣
故仁也者禮之體也義也者禮之宜也知也者禮之通
也經禮三百曲禮三千無一而非仁也無一而非性也
天叙天秩聖人何心焉盖無一而非命也故克己復禮
則謂之仁窮理則盡性以至於命盡性則動容周還中
禮矣後之言禮者吾惑焉紛紜器數之爭而牽制形名
之末窮年矻矻弊精於祝史之糟粕而忘其所謂經綸
天下之大經立天下之大本者禮云禮云玉帛云乎而
人之不仁也其如禮何哉故老莊之徒外禮以言性而
謂禮為道德之衰仁義之失旣已墮於空虚漭蕩而世
儒之說復外性以求禮遂謂禮止於器制度數之間而
議擬倣像於影響形迹以為天下之禮盡在是矣故凡
先王之禮烟蒙灰散而卒以煨燼於天下要亦未可專
委罪於秦火者僭不自度嘗欲取禮記之所載揭其大
經大本而疏附其條理節目庶幾器道本末之一致又
懼德之弗任而時亦有所未及也間嘗為之說曰禮之
於節文也猶規矩之於方圓也非方圓無以見規矩之
用非節文則亦無從而睹所謂禮矣然方圓者規矩之
所出而不可遂以方圓為規矩故執規矩以為方圓則
方圓不可勝用舍規矩以為方圓而遂以方圓為之規
矩則規矩之用息矣故規矩者無一定之方圓而方圓
者有一定之規矩此學禮之要盛德者之所以動容周
還而中也宋儒朱仲晦氏慨禮說之蕪亂嘗欲考次而
刪正之以儀禮為之經禮記為之傳而其志竟亦弗就
其後吳幼清氏因而為之纂言亦不數數於朱說而於
先後重輕之間固已多所發明二子之見其規條指畫
則旣出於漢儒矣其所謂觀其會通以行其典禮之原
則尚恨吾生之晚而未及與聞之也雖然後聖而有作
也則無所容言矣後聖而未有作也則如纂言者固學
禮者之箕裘筌蹄也而可以少之乎姻友胡汝登忠信
而好禮其為寧國也將以是而施之刻纂言以敷其說
而屬序於予予將進汝登之道而推之於其本也故為
序之若此云正德庚辰冬至後學餘姚王守仁序
