儀禮章句卷五
同知吳廷華撰
鄉射禮第五(周禮鄉大夫既賓賢能退而以鄉射之禮五物詢衆庶又州長春秋以禮會民)
(而射于州序皆用此禮五禮屬嘉禮當第十六第五說北詳士寇禮案此前後同鄉飲酒禮而文有詳)
(略相兼乃備也注己見鄉飲酒禮者此不更贅)
鄉射之禮主人戒賓(主人鄉大夫及州長不謀賓又無介不賓略之凡以平日所考德行)
(之優者及鄉飲酒之介為賓可也其服未聞注云玄端)賓出迎再拜主人答再
拜乃請(告而戒之)賓禮辭許主人再拜賓答再拜
主人退賓送再拜無介(以上戒賓)乃席賓(牖戶間凡射必先行鄉飲)
(酒禮故先布席)南面東上衆賓之席繼而西(亦不屬)席主人于
阼階上西面尊于賓席之東(鄉飲酒禮所謂房戶間也)兩壺斯禁
左玄酒(據設尊者北面以西為左上也)皆加勺篚在其南東肆
設洗于阼階東南南北以堂深東西當東榮
水在洗東篚在洗西南肆縣(音玄)于洗東北西面
(洗東北辟射位也下奏陔須用鐘鼔則縣者鐘磬鼔)乃張侯(侯所射布也中為侯中兩旁木為植)下
綱不及地武(以侯繫繩于植曰綱武足也中人足尺二寸故取數焉侯中高一文上下躬舌各二)
(尺去地尺二寸則侯高丈九尺二寸)不繫左下綱(侯北面左則西也不繫者事未至)中掩
束之(中掩左相鄉右而束之)乏(如小屏唱獲者居之以蔽體亦曰容又曰防)參侯道(鄉侯)
(道五十弓弓與步並六尺蓋三十文)居侯黨之一(黨旁也參三之一十丈也)西五步(之去)
(侯十丈西旁三丈則邪鄉也以上陳設)羹定主人朝服乃速賓賓
朝服出迎再拜主人答再拜退賓送再拜(以上速賓)
(右第一章飲酒前之禮凡三節一戒賓二陳設三速賓)賓及衆賓遂從之(因事曰遂)及
門主人一相出迎于門外再拜賓答再拜揖衆
賓主人以賓揖先入(以與也)賓厭衆賓衆賓皆入門
左東面北上賓少進主人以賓三揖皆行(皆揖而行)
(三揖同鄉飲時衆賓未行)及階三讓主人升一等賓升(衆賓未升)主
人阼階上當楣北面再拜賓西階上當楣北面答再
拜(以上迎賓)主人坐取爵于上篚(堂上尊南之篚)以降賓降主
人阼階前(今文無阼階)西面坐奠爵興辭降賓對主
人坐取爵興適洗南面坐奠爵于篚下盥洗
賓進東北面辭洗主人坐奠爵于篚興對賓
反位(亦當西序東面)主人卒洗壹揖壹讓以賓升賓西階
上北面拜洗主人阼階上北面奠爵遂答拜乃降
(將更盥)賓降主人辭降(亦坐奠爵于階前辭)賓對主人卒盥
壹揖壹讓升賓升西階上疑立主人坐取爵實之
賓席之前西北面獻賓賓西階上北面拜主人
少退賓進受爵于席前復位主人阼階上拜送
爵賓少退薦脯醢賓升席自西方乃設折爼
主人阼階東疑立賓坐左執爵右祭脯醢
奠爵于薦西興取肺坐絶祭(鄉飲酒禮右手取肺郤左手執本坐弗繚)
(右絶末以祭)尚左手嚌之興加于爼坐捝手執爵
遂祭酒興席末坐啐酒降席坐奠爵拜告旨
執爵興主人阼階上答拜賓西階上北面坐卒爵
興坐奠爵遂拜執爵興主人阼階上答拜(以上主人)
(獻賓)賓以虚爵降主人降賓西階前東面坐奠爵
興辭降主人對賓坐取爵適洗北面坐奠爵
于篚下興盥洗主人阼階之東南面辭洗賓坐
奠爵于篚興對主人反位(亦復阼階東西面)賓卒洗揖
讓如初升主人拜洗賓答拜興降盥(亦北面)如
主人之禮賓升實爵主人之席前東南面酢主人
主人阼階上拜賓少退主人進受爵復位
賓西階上拜送爵薦脯醢主人升席自北方乃
設折俎祭如賓禮不告旨自席前適阼階上
北面坐卒爵興坐奠爵遂拜執爵興賓西階上
北面答拜主人坐奠爵于序端阼階上再拜崇酒
賓西階上答再拜(以上賓酢主人)主人坐取觶于篚以降
賓降主人奠觶辭降賓對東面立主人坐取
觶洗賓不辭洗(鄉飲酒禮賓不辭洗立當西序東面)卒洗揖讓升
賓西階上疑立主人實觶酬之阼階上北面坐
奠觶遂拜執觶興賓西階上北面答拜主人坐
祭遂飲卒觶興坐奠觶遂拜執觶興賓西
階上北面答拜主人降洗賓降辭如獻禮升不
拜洗賓西階上立主人實觶賓之席前北面
賓西階上拜主人坐奠觶于薦西賓辭坐取觶
以興反位主人阼階上拜送賓北面坐奠觶于
薦東反位主人揖降賓降東面立于西階西當
西序(以上主人酬賓)主人西南面三拜衆賓衆賓皆答一拜
主人揖升坐取爵于序端降洗升實爵西
階上獻衆賓衆賓之長升拜受者三人主人拜
送坐祭立飲不拜既爵授主人爵降復位
衆賓皆不拜受爵坐祭立飲每一人獻則薦諸其
席衆賓辯有脯醢主人以虚爵降奠于篚揖讓
升賓厭衆賓升衆賓皆升(亦序升)就席(以上獻衆賓及就席)一
人洗舉觶于賓升實觶西階上坐奠觶拜執觶
興賓席末答拜舉觶者坐祭遂飲卒觶興坐
奠觶拜執觶興賓答拜降洗升實之西階
上北面賓拜舉觶者進坐奠觶于薦西賓辭
坐取以興舉觶者西階上拜送賓反奠于其所
舉觶者降(以上一人舉觶)大夫若有遵者(鄉飲酒禮賓若有遵者則既一人舉)
(觶乃入彼文在經末故特明之此在舉觶後其次自明也)則入門左主人降賓
及衆賓皆降復初位主人揖讓以大夫升拜至
大夫答拜主人以爵降大夫降主人辭降
大夫辭洗如賓禮席于尊東(與賓夾尊)升不拜洗主人
實爵席前獻于大夫大夫西階上拜進受爵
反位主人大夫之右拜送大夫辭加席主人對
不去加席乃薦脯醢(以上皆如介禮)大夫升席(席統于尊西上升當自西)
(註云升自東者以尊在西也)設折俎祭如賓禮不嚌肺不啐
酒不告旨西階上卒爵拜主人答拜(以上主人獻遵)大
夫降洗(酢主人大夫若衆則辯獻長乃酢)主人復阼階降辭如初
卒洗主人盥(自飲亦盥者尊大夫與介同)揖讓升大夫授主人
爵于兩楹間復位主人實爵以酢于西階上
坐奠爵拜大夫答拜坐祭卒爵拜大夫答拜
主人坐奠爵于西楹南(大夫若衆畢乃奠爵)再拜崇酒(在大夫右)大夫
答拜主人復阼階揖降(將升賓)大夫降立于賓南(不敢)
(獨居堂故從降也賓南者雖尊不奪人之正禮也經不言諸公據大夫如介禮則有諸公可知以上遵酬主)
(人)主人揖讓以賓升大夫及衆賓皆升就席(以上就席右第)
(二章正飲酒之儀凡八節一主人獻賓二賓酢主人三主人酬賓四主人獻衆賓五一人舉觶六主人獻遵七)
(遵酢主人入就席)席工于西階上少東(亦設于堂廉東上)樂正先升
北面立于其西(亦于西階東)工四人二瑟瑟先相者皆
左何瑟面鼔(面前也謂可鼔者在前也)執越内弦(鄉飲酒禮左何瑟後首挎)
(越内弦)右手相入升自西階北面東上工坐相者
坐授瑟乃降笙入立于縣中西面(曰縣中則縣有鐘鼔不止一磬也鄉)
(飲酒禮笙入磬南北面立)乃合樂周南關雎葛覃卷耳召南鵲巢
采蘩采蘋工不興告于樂正曰正歌備樂正告
于賓乃降(不歌不笙不間以射時又有樂也注謂射禮略于樂以上合樂)主人取
爵于上篚獻工大師則為之洗賓降(降不言大夫可知)主
人辭降工不辭洗卒洗升(與賓揖讓升)實爵工不興
左瑟一人拜受爵主人阼階上拜送爵薦脯醢
使人相祭工飲不拜既爵授主人爵衆工不
拜受爵祭飲辯有脯醢不祭不洗(大師之外皆不親洗)
(特于此見之)遂獻笙于西階上笙一人拜于下盡階不
升堂受爵主人拜送爵階前坐祭立飲不拜既
爵升授主人爵衆笙不拜受爵坐祭立飲辯
有脯醢不祭主人以爵降奠于篚反升就席主
人降席自南方側降作相為司正司正禮辭許
諾主人再拜司正答拜主人升就席司正洗
觶升自西階由楹内適阼階上北面受命于主
人西階上北面請安于賓(鄉飲酒禮主人曰請安于賓)賓禮辭許
司正告于主人(鄉飲酒禮司正告于賓賓禮辭許司正告于主人)遂立于楹
間以相拜主人阼階上再拜賓西階上答再拜
皆揖就席司正實觶降自西階中庭北面坐(鄉飲)
(酒禮階間北面坐)奠觶興退少立(鄉飲酒禮退共少立)進坐取觶興
反坐不祭遂卒觶興坐奠觶拜執觶興洗
北面坐奠于其所興少退北面立于觶南(以上立司正右)
(第三章樂賓凡三節一合樂二獻工三立司正附)未旅(旅衆也序也謂衆序酬也旅終賓醉恐不得射)
(故未旅而射也)三耦俟于堂西南面東上(三耦學士習射者耦二人司射前戒之至)
(是乃俟事于此三耦尚未比此特言其人數爾堂西西堂下也)司射適堂西(司射射人也)袒
(左臂免上衣也)決(象骨為之著右大擘指以鉤弦開體也)遂(射韝也以朱韋為之著左臂以遂弦又謂)
(之拾)取弓于階西(西階西)兼挾乘矢(乘矢四矢也側持弓矢曰執方持弓矢曰挾下)
(記凡挾矢于二指之間横之大射挾二矢于弓外見鏃于弣右巨指鉤弦袒决以下示射所有事始終皆然惟)
(誘射僅挾一个及獻釋獲釋之以下文有詳略其實無不同也)升自西階階上北面
告于賓曰弓矢既具有司請射(有司司射自謂也或曰兼司馬諸執)
(事言)賓對曰某不能(謙也)為二三子許諾(二三子衆賓也詢衆及會民不特為)
(賓故曰為二三子)司射適阼階上東北面告于主人曰請
射于賓賓許(以上請射)司射降自西階階前西面命弟子
納射器(弟子學士之少者西面命之則執事皆待于西階西也射器弓矢之屬曰納則俟于門外也)
乃納射器皆在堂西(曰皆有不皆者下主人弓矢則在束也)賓與大夫
之弓倚于西序(既納乃陳之西堂上也東序亦如之)矢在弓下北括(括矢接弦)
(處北括則矢横設也)衆弓倚于堂西矢在其上(在廉上亦北括)主人之
弓矢在東序東(以上納器)司射不釋弓矢遂以比三耦于
堂西(比比次其才相近者三耦習射者故先比之堂西其位也)三耦之南北面(三耦南面)
(也)命上射曰某御于子(上下當以齒某下射也御侍也)命下射曰子與
某子射(古文曰某從于子以上比三耦)司正為司馬(司馬本有專官此則以相禮者)
(攝之)司馬命張侯(事至也上未盡張故復言之就觶南位西面命之也)弟子說(同脱)束
(前中掩束之者此乃解之)遂繫左下綱(前不繫此乃繫于植)司馬又命獲者倚
旌于侯中(獲者有司服不氏之屬以其每中必報獲故曰獲者亦謂之唱獲必司馬命之者其屬也)
(旌旗屬析羽為旌中則舉之以唱獲倚侯去侯射之節也侯中命中處也)獲者由西方坐取
旌(納器在堂西故由西取之)倚于侯中乃退(以上張侯)樂正適西方命
弟子贊工遷樂于下(弟子工之弟子遷樂階下以辟射也縣在洗東北不必遷則遷者瑟)
(也不言笙則獻畢即出矣)弟子相工(即上相者)如初入(瑟先降)降自西階
阼階下之東南堂前三笴(笴箭幹長三尺)西面北上坐(射者升降由西)
(故遷于東)樂正北面立于其南(以上遷樂右第四章射前之儀凡五節一請射二納器三)
(比耦四張侯五遷樂)司射猶挾乘矢(猶者見誘射前恒執之未改也)以命三耦(三耦)
(尚在堂西亦北面命之)各與其耦讓取弓矢拾(拾更也謂三耦更代取也)三耦
皆袒決遂(決遂亦取自堂西)有司左執弣右執弦而授弓
(有司司弓矢之屬註云亦弟子為之弣弓把)遂授矢(遂因也)三耦皆執弓搢
三而挾一个(搢插也右插于大帶外革帶内)司射先立于所設中之西
南東面(中以盛算為獸形下經設中南當楅西當西序楅南當洗則在中庭西序之南中本未設特豫)
(言其地爾)三耦皆進(由堂西進而南亦並行如升射)由司射之西立于其
西南東面北上而俟(俟射也射以上三耦就位)司射東面立于三
耦之北(司射位在三耦之東北曰三耦之北者蓋將誘射故與三耦並立于射位也)搢三而
挾一个揖進(東進誘射)當階北面揖(西階也當遥相直既揖轉而北)及階
揖升堂揖(轉而束)豫(今文作序注作榭)則鉤楹内(鉤繞楹之北而東以所畫)
(物當棟也堂案豫當依今文作序謂州序也蓋庠序之庭有深淺上之物深淺亦如之當棟當楣總以去侯)
(五寸弓為限也註因爾雅無室曰榭說謂序無室故可入堂深愚謂棟後室前尚餘一架容執事往來不必無)
(室始可當棟也序無室亦以意言之)堂則由楹外(以物當楣也)當左物(物在楹間射者)
(所立之處也其制大射詳之東為左左物下物也履下物非正射也言物則畫可知矣)北面揖
及物揖左足履物(此下物也謂北面及物右足趾西鄉履物之横畫也)不方足
(方猶併併足則方也)還視侯中(還轉身西鄉而南視也履物必併足西鄉左足在南右足在北併足)
(而立然後以左臂引弓掉首審固乃射今履物時左足將隨右足併立矣乃不待方足而即視侯中者蓋以騐)
(物之正當侯中否也此命中之要故先之)俯正足(視畢乃俯而正足使之方)不去旌(誘射不主)
(中不唱獲故不去旌)誘射(誘教也射必誘謹于禮也)將乘矢(將行也發矢則矢行)執弓不
挾(矢盡故不挾)右執弦南面揖揖如升射(揖畢南行將西揖及階揖)
(乃降與升射揖同惟異面爾)降出于其位南(中西南東面之位)適堂西(不由階下)
(徑至堂西乃由南而北者尚威儀也)改取一个挾之(改更乘為一也乘矢己發故更挾之一个)
(一矢司射主射禮故不射猶挾之言挾則執弓可知)遂適階西取扑搢之(朴以撻有)
(過搢之待用也)以反位(以上誘射)司馬命獲者執旌以負侯(記云命負侯者)
(由其位司馬位在司射之南蓋命張侯後已自觶南改立于此故記特明之此亦當升堂與下命去侯同文不)
(具)獲者適侯執旌負侯而俟(今文作立旌旌在侯中故適侯乃執執旌負侯勵)
(其命中也以上負侯)司射還(同旋時注左旋也謂轉身左手向外)當上耦西面
(三耦在司射西南司射將反位欲作三耦射故又南行及當上耦乃左轉而西面與之相鄉)作上耦
射(作者告之使作)司射反位上耦揖進(東行)上射在左(東行以北為左)
(便其就右物也上射本在北為左又言之者嫌如大射之易位也)並行當階北面揖
及階揖上射先升三等(大夫階五等升三等則中等也)下射從之
(上射至三等下射乃升)中等上射升堂(下射至中等上射已先升堂也)少左(北面)
(以西為左少西讓下射升也)下射升上射揖並行皆當其物
(二人俱升並束行上物在西下物在東上射先當物俟下射少東乃各當其物也)北面揖(當物並轉)
(而北)及物揖皆左足履物還視侯中合足而俟(合猶)
(併也俟者司馬司射方有事也以上三耦升射)司馬適堂西不決遂袒
(司馬不射直袒而已)執弓(用以指揮)出于司射之南(堂西不徑至階亦尚威儀)升自
西階鉤楹(以當由上射後)由上射之後(上射在西司馬自西來故由其後)西
南面立于物間(侯在南乏在西南故鄉之兩物之間堂之中也)右執簫(弓末曰簫或作)
(弰)南揚弓(西南面右手在北執簫左手鄉南揚弓也揚舉也南揚者獲者在南)命去侯(命獲)
(者去侯至乏辟射也)獲者執旌(本執旌重言之者嫌不執也)許諾聲不絶(大射許諾)
(以宫商注云此威儀省不以宫商聲不絶而已)以至于乏坐東面偃旌(偃仆也待)
(獲乃舉)興而俟司馬出于下射之南還其後降自
西階反由司射之南適堂西釋弓襲反位
立于司射之南(以上命去侯)司射進與司馬交于階前
相左(交相左者司馬南面降在西司射北面升在束彼此各在其左也)由堂下西階之
東北面視上射(不命下射並聞也)命曰無射獲(射獲者矢少西則獲者傷)
(也)無獵獲(獵謂矢出乏旁雖不中獲亦駭人也)上射揖司射退反位
(以上命上射)乃射上射既發挾弓矢而后下射射(大射無弓)
拾發(二人更迭發也)以將乘矢獲者坐而獲(中則唱獲也)舉旌以
宫偃旌以商(唱獲則舉唱畢則偃宫聲高商聲卑宫為君商為臣以者唱聲與之相應也一)
(唱而始高終卑君唱臣和且由大而小見其作止之有漸非偶合也)獲而未釋獲(釋釋籌于手而)
(分計之以算之多寡為勝負也上獲謂唱獲下獲謂釋算未釋獲者以三耦習射故也第二番射則釋獲矣)
(以上正射唱獲)卒射皆執弓不挾南面揖揖如升射(南行將西)
(揖及階揖乃降)上射降三等下射少右從之中等並行(至中)
(等乃並行)上射于左(上射升降皆在左無取于便與下拾取矢别)與升射者相左
(升射者謂次耦)交于階前相揖由司馬之南適堂西釋弓
說決拾襲而俟于堂西南面東上三耦卒射
亦如之(三當作二)司射去扑(去扑乃升不敢佩刑器即尊者之前也)倚于西階
之西(便于取)升堂北面告于賓曰三耦卒射賓揖(然之)
司射降搢扑反位(以上卒射)司馬適堂西袒執弓
由其位南進與司射交于階前相左升自西階
鈎楹自右物之後(右物上射所履)立于物間西南面揖
弓(此節與上命去侯等惟易揚為揖異揖推之也上在兩射者間隱故須揚此物間顯揖之而已)命取
矢(取矢為再射)獲者執旌許諾聲不絶以旌負侯而俟
(命弟子取矢而特言獲者以其近侯審知矢之所在取矢時以旌指教之俟俟弟子)司馬出于左
物之南還其後降自西階遂適堂前北面立
于所設楅之南(楅幅也兩端皆龍首中以布為韋當以承笴齊矢故取邊幅整齊之意其制下)
(記詳之先立于其南便于指示也大射小臣師設楅司馬正東面以弓為畢)命弟子設楅(西面)
(命之)乃設楅于中庭(東西之節)南當洗(南北之節)東肆(曰東肆似有首尾矣蓋弟)
(子奉楅自堂西來横設之從西而東故曰東肆實無首尾也疏云有刻飾記之)司馬由司射之
南退釋弓于堂西襲反命弟子取矢(取于侯及地)
北面坐委于楅北括(括在北則鏃南鄉侯象射也)乃退司馬襲
(司馬已襲矣此復言者嫌有事則袒也敖氏曰此衍)進當楅南北面坐左右撫
矢而乘之(撫拊也就委矢左右手四四分數之人行乘矢故以四計也矢當七乘)若矢不
備則司馬又袒執弓如初升命曰取矢不索(索求)
(也盡也不索言求之未盡)弟子自西方應曰諾(時獲者猶負侯而弟子已在西方故獨應)
(之)乃復求矢(不索之矢必在隱處故曰求)加于楅(司馬仍撫之五以上取矢右第章)
(第一番三耦射之儀凡九節一比耦二誘射三負侯四升射五去侯六命上射七正射唱獲八卒射九取矢外)
(拾取矢節别寄第二番射前)司射倚扑于階西升請射于賓如
初(事至又請猶戒而又速)賓許諾賓主人大夫若皆與射則遂
告于賓(若者未定之辭賓主無不與大夫則未定也告以與射告也蓋射否已定于納射器時故此得)
(據以告賓)適阼階上告于主人(以上請射)主人與賓為耦(主人為下射)
遂告于大夫(曰遂則亦階上告也)大夫雖衆皆與士為耦(士謂衆賓)
(大夫而與士耦且為下射者蓋助主人禮賓不敢以自尊異也)以耦(二字監本無今依石經補入)告
于大夫曰某御于子(某士名子大夫某御于子告上射之辭大夫為下射而以上射)
(為辭者尊之大射命大夫之耦曰子與某子射)西階上北面作衆賓射司射
降搢扑(取上倚于西階者搢之也)由司馬之南適堂西立比衆
耦(將比未比也下衆賓皆降乃比之)衆賓將與(音預)射者皆降(將與則有不與者矣)
由司馬之南適堂西繼三耦而立東上(三耦之西南面東上)大
夫之耦為上(大夫不先降故其耦為上)若有東面者則北上(衆賓或多南面)
(不能容則折而東面北上統于三耦也)賓主人與大夫皆未降(事至始降)司射
乃比衆耦辯(上將比至此乃比也亦北面有東面者則西面比之獨言衆耦者大夫之耦已定于)
(告時耦以上比)遂命三耦拾取矢(遂者方比耦于三耦之西因告之也拾更也矢在楅)
(者大射命三耦各與其耦拾取矢)司射反位三耦拾取矢皆袒
決遂執弓進(南進)立于司馬之西南司射作上
耦取矢(南進西面)司射反位上耦揖進(發步東面進)當福北面
揖(北折乃揖)及楅揖(北及楅)上射東面(位西鄉束)下射西面(位東鄉西並及)
(楅乃東西分行立楅兩旁東西鄉楅)上射揖進(東行至福)坐(楅卑故坐取之)横弓(東面以南)
(北為横蓋西鄉踣弓而横于南北也)郤手(郤仰也左手執弓横矢上乃仰右手取矢也)自弓下
取一个(楅横矢直北括而南鏃括有羽末鄉括取矢者執鏃則羽順出于楅而無損執括則逆矣東面)
(者右手當鏃便于弓下取之仰手者以手在矢下也不覆手者弓下矢上無餘地也)兼諸弣(兼鏃于弣)
(也)順羽且興(恐委時或逆又以手順之且興者隨順隨興也)執弦而左還(同旋右)
(手執之便于挾也左旋者上射在西方東面以左手向外由東面而北面而西面遂西面行及西方位又由西)
(面而南面以復于東面四方一匝是謂之周大射言母周此不言則始終左旋周也)退反位東
面揖(揖下射俟其取一个乃更取也)下射進(亦揖而西進)坐横弓(東踣)覆手
自弓上取一个(西面者右手當括不可取故必從弓上向左執鏃順羽而出之矢在下故)
(手覆也)興其他如上射(惟自西面而南面而東面行至東方位乃由東面而北面以復)
(于西面為異爾)既拾取乘矢揖(取乘矢畢也大射既拾取乘矢捆之謂合而齊等之也)皆
左還(反位)南面揖皆少進當楅南(上射進東南行下射進西南行並至)
(楅南曏及楅揖處也)皆左還(皆由南面而束面而北面)北面(將搢且挾)搢三挾一个
揖皆左還(由北面而西面而南面)上射于右(南行以西為右上射本在右言之者)
(嫌降或在左如射也)與進者相左(南行則在進者之西西行則在進者之北)相揖退
(監本無退今依石經補入)反位三(大射作二)耦拾取矢亦如之後者
(下耦之下)遂取誘射之矢(福矢七乘三耦各取二乘其一乘則誘射之矢也)兼乘矢
而取之(取矢者挾一个兼乘矢則又并挾五个略也)以授有司于西方而
後反位(以上拾取矢)衆賓未拾取矢(未不也不拾者無楅上矢也言此者嫌衆與三)
(耦同)皆袒決遂執弓搢三挾一个由堂西進
繼三耦之南而立東面北上大夫之耦為上(前堂)
(西之位已詳此復言之者嫌射位或别也)司射作射如初(謂第一番射)一耦揖升
如初(以上將射就位)司馬命去侯(升堂揚弓如初)獲者許諾司馬降
釋弓(亦襲)反位(以上去侯)司射猶挾一个去扑與司馬
交于階前(亦相左)升請釋獲于賓(上未釋獲賢否未分至是乃請之)賓
許降搢扑西面立于所設中之東北面(西面又北面者自階)
(下來當所設中之南遂轉而西面以定中當楅之位時釋獲者在堂西故又北面命之及視則又西面矣)命
釋獲者設中(大射太史釋獲)遂視之(大射以弓為畢北面)釋獲者執鹿中
(制如鹿下記詳之大夫兕中士鹿中此言鹿中為賓言之其實皆有也曰中者期其勝負等)一人執
算以從之(算籌也以記獲之多寡制詳下記)釋獲者坐設中(坐設中中卑也東面)
(設之)南當楅(南北之節)西當西序(東西之節)東面(為鹿形故曰面在西故向東)興
受算(執算者授而退)坐(據下東面于中西則此亦東面可知)實八算于中(八算者一耦矢)
(數也)横委其餘于中西(八算之外皆委之待再實也)南末(下記素握其本也)興
共而俟(拱立待事當東西面鄉侯以上請釋獲)司射遂進由堂下北面
(一耦已升故北面鄉之)命曰不貫不釋(亦命上射也貫貫革中也釋釋獲)上射揖
司射退反位(以上命上射)釋獲者坐取中之八算(執之)
(以待釋)改實八算于中(為後射者將釋)興執而俟乃射若中
則釋獲者坐而釋獲(坐中西東面)每一个(中者)釋一算(獲者唱乃釋于)
(手而委之地)上射于右下射于左(如射位)若有餘算(未釋者射不盡)
(中也)則反委之(還委之中西恐其混也)又取中之八算(上執者已釋也)改實
八算于中興執而俟(取後言興則坐取也)三耦卒射(每一耦卒射皆釋弓)
(于堂西止焉以上三耦射)賓主人大夫揖皆由其階降揖主
人堂東袒決遂(主人大夫也不言纁襦不敢殊于賓)執弓搢三
挾一个賓于堂西(或言序或言堂互文也)亦如之皆由其階
階下揖升堂揖(不言出司射之西則自堂東西徑至階下優尊者也)主人為
下射皆當其物北面揖及物揖乃射卒南
面揖皆由其階階上揖降階揖賓序西(西序之西)
主人序東(東序之東)皆釋弓說決拾襲反位(堂上位也反謂)
(將反也)升(升在及階之前亦謂將升也)及階揖升堂揖皆就席(以)
(上賓主射)大夫袒決遂執弓搢三挾一个由堂
西出于司射之西就其耦(賓主射時大夫止于堂西至是始就其耦尊也)大
夫為下射揖進耦少退揖如三耦及階耦
先升(升堂得申上射之儀)卒射揖如升射耦先降降階耦
少退皆釋弓于堂西襲耦遂止于堂西大夫
升(上與耦皆行故升如衆賓此獨反席其尊得伸故徑就階下升堂與賓主人等也)就席(以上大夫)
(射)衆賓繼射釋獲皆如初(合賓主人大夫)司射所作唯上耦
(此衆賓射于是言惟上耦者嫌賓主人射亦作之以上衆賓射)卒射釋獲者遂以
所執餘獲(所釋末耦之餘也執者有告必有執也若末耦八算盡釋則執前所委矣)升自西
階盡階不升堂(異于司射)告于賓曰左右卒射(釋獲告者以其將有)
(事也左右上下射此謂衆上下射也)降反位坐委餘獲于中西興
共而俟(俟第三番射一以上衆賓射右第六章第二番射凡十一節請射二比耦三拾取矢四就射)
(位五去侯六請釋獲七命上射八三耦射九賓主射十大夫射十一衆賓卒射餘入第七章)司馬袒
決(疑衍)執弓升命取矢如初(謂第一番射下並同)獲者許諾
以旌負侯如初司馬降釋弓反位弟子委
矢如初大夫之矢(知大夫矢則矢有題識也肅慎氏貢楉矢銘其括)則兼束
之以茅上握焉(上握者手所握處在中央于中央之下束之使握者在上近鐵而去羽遠)
(則羽在下而順便于取也束大夫矢優之主人亦大夫不束者亦不敢殊于賓)司馬乘矢如初
(不備亦使弟子求之以上取矢)司射遂適西階西釋弓(下記云釋弓矢此文)
(省案司射惟此視算及獻釋獲者兩釋弓矢)去扑襲進由中東立于
中南北面視算釋獲者東面于中西坐(坐近右算)先數
右獲(上射所釋少南就而數之)二算為純(純全也一偶則隂陽全也)一純以取實
于左手(右手取以實之)十純則縮而委之(縮縱也數者東面則東西為從也)每
委異之(每委十純異之便于校數)有餘純則横于下(不及十者又異之近身為上則)
(下者十純之外也注云自近為下)一算為竒竒則又縮諸純下(竒又從于)
(餘純之下亦異之也)興自前適左(前所坐之前左左獲左獲在北東面者以北為左也)東面
坐(又言東面嫌改坐或異面也)兼斂算實于左手(右手斂而實之)一純以委
(每一純實之左手委于地變于右也)十則異之其餘如右獲(横縮上下)司射
復位釋獲者遂進取賢獲(賢猶勝也賢獲勝黨之獲取取一算以告也)執
以升自西階盡階不升堂告于賓(大射北面告于公)若右
勝則曰右賢於左若左勝則曰左賢於右以純數
告若有竒者亦曰竒(兼純竒之數以告也純若干竒一而已)若左右鈞
則左右皆執一算以告曰左右鈞(案以上總衆耦之左右以計勝)
(負也下飲者又以每耦之左右勝負計則總計衆耦之外又當每耦計之)降復位坐兼斂
算(合八十算並斂之)實八算于中(為第三番射也)委其餘于中西興
共而俟(不執事未至以上校算)司射適堂西命弟子設豐(將飲不勝)
(者以豐奠觶也其制似豆而卑)弟子奉豐(重其事故不曰執而曰奉)升設于西楹
之西(在西者射爵罰爵也)乃降勝者之弟子洗觶升酌(卒洗乃升則取)
(觶于下篚也酌者東酌于尊反于西)南面坐奠于豐上降(降立堂西)袒執
弓(弓張弓不言決遂可知此當在下經司射命後三耦衆賓立射位節于此言之者明弟子亦與射在勝者)
(中蓋衆耦之少者)反位(位司射西南之位即下所謂射位也以上設豐)司射遂袒
執弓挾一个搢扑北面于三耦之南命三耦
及衆賓勝者皆袒(以下皆命辭)決遂執張弓(示能用弓也左)
(執弣右執弦如卒射)不勝者皆襲說決拾郤左手右加弛
弓于其上遂以執弣(不執弦也皆以示不能用弓)司射先反位(當弟)
(子降時合勝者及不勝者並命之不言賓主人大夫以授之席前也)三耦及衆射者皆與
其耦進立于射位北上司射作升飲者如作射(以上)
(作飲)一耦進揖如升射(當階揖以下也此仍分上下射)及階勝者先
升堂少右(尊賢北面以東為右飲者在西辟之也)不勝者進北面坐取
豐上之觶(坐取者豐卑)興少退立卒觶(立卒觶不祭不拜受罰爵不備禮也飲者)
(左執弣右執觶)進坐奠于豐下興揖不勝者先降(後升先降略之)
(不由次也降而少右復並行)與升飲者相左交于階前相揖出
于司馬之南遂適堂西釋弓襲而俟(襲謂勝者俟俟復射)
有執爵者(使贊者代弟子酌也)執爵者坐取觶實之(豐下奠者不洗略之)反
奠于豐上(反自尊所還也)升飲者如初三耦卒飲賓主人
大夫不勝則不執弓(不降)執爵者取觶降洗升實之
以授于席前(優尊者)受觶以適西階上北面立飲(飲罰)
(爵不宜自尊别主人亦飲于西階與常禮異也)卒觶授執爵者反就席大
夫飲則耦不升(賓主人為耦飲時俱在堂嫌大夫之耦亦升也故特言之見優大夫也)若
大夫之耦不勝則亦執弛弓特升飲(特升者大夫在堂)衆
賓繼飲射爵者辯(大射衆繼飲如三耦)乃徹豐與觶(徹者設豐者反豐于堂西)
(執爵者反觶于篚以上飲射爵)司馬洗爵升實之以降獻獲者
于侯(不于乏者明其以侯為功)薦脯醢設折俎(設之于位此將設未設也)俎與
薦皆三祭(籩有祭脯爼有祭肺醢則無别也三者祭于侯三處也)獲者負侯(負侯之中)
北面拜受爵司馬西面拜送爵(拜送爵不同面者辟正主也)獲者
執爵使人執其薦與俎從之(人有司)適右个(舌謂之个左右个左)
(右舌之出侯中者)設薦俎獲者南面坐(鄉侯)左執爵祭脯醢
執爵興取肺坐祭遂祭酒(大射二手祭酒)興適左个
中亦如之(先左右後中者尊者在後也侯北面東為右西為左案獻必有祭祭為飲食之神他處)
(一祭而已此獨三祭者獲者本不與正獻特射主于獲故獻之而唱獲之功又繫于侯左右中皆其處也故徧)
(就之與他處祭食之禮不同故注悮以祭為祭侯據夏官射人祭侯則為位此不言位又經明言獻獲者又祭)
(脯醢諸節俱獻禮非祭禮也)左个之西北三步東面(不就侯之左右中者凡卒爵皆)
(不于其位也左个近乏故卒爵于此)設薦俎獲者薦右東面(薦西)立飲
不拜既爵(與獻工同)司馬受爵奠于篚復位獲者執
其薦使人執俎從之辟(不使當位妨往來也)設于乏南(右之)獲者
負侯而俟(俟俟第三番射以上獻獲者)司射適階西釋弓矢去
扑說決拾襲(將獻釋獲故去射服也)適洗洗爵(爵在洗西)升實之
以降獻釋獲者于其位少南(位在中西少南辟中也)薦脯醢
折俎有祭釋獲者薦右東面拜受爵司射北面
拜送爵釋獲者就其薦坐(亦東面)左執爵祭脯醢
興取肺坐祭遂祭酒興司射之西北面立飲
不拜既爵司射受爵奠于篚釋獲者少西辟薦
反位(薦謂薦及俎辟之少西為復射妨司射視算也)司射適堂西袒決
遂(上脱決遂于階西此因袒于堂西而連及之其實與下取弓同節也)取弓于階西挾
一个搢扑以反位(為將復射番以上獻釋獲右第七章第二射畢諸雜儀蓋六)
(章之分也凡六節一取矢二校算三設豐四飲射爵五獻獲者六獻釋獲)司射去扑倚于
階西升請射于賓如初賓許司射降搢扑
由司馬之南適堂西命三耦及衆賓皆袒決遂
執弓就位(射位)司射先反位三耦及衆賓皆袒
決遂執弓各以其耦進(以與也)反于射位(前射時所立故)
(曰反就以上請射位)司射作拾取矢三耦拾取矢如初反
位賓主人大夫降揖如初主人堂東賓堂西
皆袒決遂執弓皆進階前揖及楅揖
(三耦拾取矢東進當楅南乃轉北及楅南然後至楅旁此自階前及楅則階前南行東西當楅之地賓轉而東)
(面主人轉而西面恰在楅旁不由楅南也)拾取矢如三耦卒北面搢三挾
一个揖退賓堂西主人堂東皆釋弓矢襲
(不言脱決遂可知)及階揖升堂揖就席大夫袒決
遂執弓就其耦揖皆進如三耦耦東面大
夫西面(下射也)大夫進坐說矢朿(朿矢尊之也不敢自異故說之)興反
位而后耦揖進坐兼取乘矢(尊大夫不敢與之拾也)順羽而
興反位揖大夫進坐亦兼取乘矢如其耦北
面搢三挾一个揖退耦反位大夫遂適序西
釋弓矢襲升即席衆賓繼拾取矢皆如三耦
以反位(以上拾取矢)司射猶挾一个以進作上(敖氏云衍文)射
如初一耦揖升如初司馬升命去侯獲者許
諾司馬降釋弓反位司射與司馬交于階前
去扑襲升請以樂樂(音洛)于賓(以用也請用樂以樂于賓也此)
(比樂以觀德與上歌笙間合止以樂賓者不同)賓許諾司射降搢扑東
面命樂正(不就樂正命之者傳尊者之命遥令之可也)曰請以樂樂于賓
賓許司射遂適階間堂下北面命曰不鼔不釋(不與鼔相)
(應不釋算者比于禮又當比于樂也)上射揖司射退反位樂正東
面命大師(西面受命乃轉而東)曰奏騶虞(此據有太師者言無則命其長天子騶虞九節)
(卿大夫則用采蘋五節此言騶虞者下記云騶虞五節則猶是卿大夫之節與天子不同)間若一(若一)
(者注云重節疏云其間五節長短希數如一是重樂節也蓋五節歌五終按節而發乘矢用四節其一節在未)
(發時使聽之知其長短始終因見五節如一節也)大師不興許諾樂正退(命時)
(未進而言退者自階下退而反位也)反位乃奏騶虞以射三耦卒射
賓主人大夫衆賓繼射釋獲如初卒射降釋
獲者執餘獲升告左右卒射如初(以上正射用樂)司馬升
命取矢獲者許諾司馬降釋弓反位弟子
委矢司馬乘之皆如初司射釋弓視算如初
釋獲者以賢獲與鈞告如初降復位司射命
設豐設豐實觶如初遂命勝者執張弓不勝者
執弛弓升飲如初(此與第二番射同但增以樂樂賓)司射猶袒決
遂左執弓右執一个兼諸弦(兼矢于弦)面鏃(面鄉也二者皆)
(變于射射畢也)適堂西以命拾取矢如初同射反位三耦
及賓主人大夫衆賓皆袒決遂拾取矢如初
矢不挾兼諸弦弣(不挾亦執之也蓋左執弣右執弦一矢兼諸弣三矢兼諸弦亦搢三挾一)
(之義也)以退不反位(射畢不反于射位也)遂授有司于堂西徧
拾取矢揖皆升就席司射乃適堂西釋弓
去扑說決拾襲反位司馬命弟子說侯之左
下綱而釋之(說說射時所繫者釋則盡解而說之也)命獲者以旌退命
弟子退楅司射命釋獲者退中與算而俟(以旅酬後或復射也)
(此合諸射器言言俟見凡退者同也射以上卒射諸雜儀右第八章第三番射凡四節一請二拾取矢三正)
(射用樂四卒射諸雜儀下仍入飲節)司馬反為司正退復觶南而立(將旅)
(當相禮也)樂正命弟子贊工即位弟子相工如其降也
升自西階反坐(工反坐為無算樂也以上諸執事反位)賓北面坐取爼西
之觶興阼階上北面酬主人主人降席立于賓
東賓坐奠觶拜執觶興主人答拜賓不祭
卒觶不拜不洗實之進東南面主人阼階上
北面拜賓少退主人進受觶賓主人之西北
面拜送賓揖就席(以上賓酬主人為旅酬始)主人以觶適西階上
酬大夫大夫降席立于主人之西如賓酬主人
之禮主人揖就席(大夫于是獻長賓)若無大夫則長受酬亦
如之(長衆賓之長或以上主人酬大夫長賓)司正升自西階相旅作受
酬者曰某酬某子(某酬者字也某子受酬者氏也此以酬者為主尊受酬者故稱酬者)
(字以别于所尊也)受酬者降席司正退立于西序端東面
衆受酬者拜興飲皆如賓酬主人之禮辯遂酬
在下者(謂衆有司即主人之贊者無堂上位者酬之者衆賓之少者也鄉飲酒禮旅酬不與此與酬者)
(射禮輕于賓興也)皆升受酬于西階上卒受者以觶降奠
于篚司正降復位(以上賓衆相酬右第九章旅酬之禮凡四節一諸執事反位二)
(賓酬主人三主人酬大夫或賓長四賓衆相酬其立司正一節先附第三章未旅之前至是乃旅也)使二
人舉觶于賓與大夫舉觶者皆洗觶升實之西階
上北面皆坐奠觶拜執觶興賓與大夫皆席
末答拜舉觶者皆坐祭遂飲卒觶興坐奠觶拜
執觶興賓與大夫皆答拜舉觶者逆降洗升
實觶皆立于西階上北面東上賓與大夫拜舉
觶者皆進坐奠于薦右賓與大夫辭坐受觶以
興舉觶者退反位(二人無堂上位蓋反于西階上立位也)皆拜送
乃降賓與大夫反坐(各夲無坐今依石經補入)奠于其所興
若無大夫則唯賓(以上二人舉觶為無算爵之始)司正升自西階阼
階上受命于主人適西階上北面請坐于賓賓辭
以俎反命于主人主人曰請徹俎賓許司正
降自西階階前命弟子俟徹俎司正升立于序
端賓降席北面主人降席自南方阼階上北面
大夫降席席東南面賓取俎還授司正司
正以降自西階賓從之降遂立于階西東面司
正以俎出授從者主人取俎還授弟子弟子
受俎降自西階以東主人降自阼階西面立
大夫取俎還授弟子弟子以降自西階遂出授
從者大夫從之降立于賓南衆賓皆降立于
大夫之南少退北上主人以賓揖讓說屨乃升
大夫及衆賓皆說屨升坐乃羞(以上徹俎坐燕)無算爵使
二人舉觶(二人已奠觶復言舉者請賓與大夫飲因舉以徧也)賓與大夫不興(禮略)
取奠觶飲卒觶不拜執觶者受觶遂實之賓
觶以之主人大夫之觶長受而錯(長即衆賓之長也舉大夫觶以之長)
(即所謂錯也以下相錯皆如之無大夫則一觶由賓至衆賓以徧也)皆不拜辯卒受者
興以旅在下者于西階上(主人贊者)長受酬酬者不拜
乃飲卒觶以實之(執觶者受而酌之也)受酬者不拜受辯旅
皆不拜執觶者皆與旅(執觶者即上舉觶者也徧矣復言之者嫌已飲不復)
(飲也其飲亦以齒)卒受者以虚觶降奠于篚執觶者洗升
實觶反奠於賓與大夫(復奠之見主人之意無盡也以上無算爵)無算
樂賓興樂正命奏陔賓降及階陔作賓出
衆賓皆出主人送於門外再拜(以上無算樂禮終)明日賓
朝服以拜賜于門外(朝服疑為公士言之)主人不見(不䙝禮也)如賓服
遂從之拜辱于門外乃退(以上賓主相拜)主人釋服
乃息司正無介不殺(凡言不見其簡)使人速迎于門外
不拜入升不拜至不拜洗薦脯醢無俎
賓酢主人主人不崇酒不拜(崇洒則拜否則不拜)衆賓既
獻衆賓一人舉觶(不别使人)遂無算爵(曰遂亦見其簡)無司正(使擯)
(者而已不立司正也)賓不與徵唯所欲以告於鄉先生君子
可也差唯所有鄉樂唯欲(凡禮皆略也章以上息司正右第十飲之終)
(節凡六節一二人舉觶二徹俎坐燕三無算爵四無算樂而禮終五賓主相拜六息司正)
記大夫與(音預也與飲)則公士為賓(案喪服公士為公卿此則注以為在官之)
(士也但飲射皆處士為賓大夫未嘗不與不聞舍處士而别以公士為賓者此與經文不符注為之解曰)
(不敢使鄉人加尊於大夫據經大夫如介禮則鄉人何嘗不加尊於大夫且即云鄉人不可加尊於大夫)
(公士獨可加尊於大夫乎此當别為一禮非鄉飲酒及鄉射正禮也)使能不宿戒其
牲狗也亨于堂東北尊綌幂賓至徹之蒲筵
緇布純西序之席北上(衆賓席于賓西南面東上若衆則有東面者在西序)
(北上統于賓)獻用爵其他用觶以爵拜者不徒作
薦脯用籩五膱(音職)祭半膱横于上醢以豆出
自東房膱長尺二寸俎由東壁自西階升
賓俎脊脇肩肺主人俎脊脅臂肺肺皆離皆
右體也進腠凡舉爵三作而不徒爵凡奠者
於左將舉者於右衆賓之長一人辭洗如賓禮
若有諸公則如賓禮大夫如介禮無諸公則
大夫如賓禮(有諸公則壓于諸公無諸公然後其尊得伸也案此及鄉飲酒大夫皆用介)
(禮此經則不言諸公文不具爾)樂作大夫不入樂正與立者齒
三笙一和而成聲(三人吹笙一人吹和和小笙也)獻工與笙取爵于
上篚既獻奠于下篚其笙則獻諸西階上立
者東面北上司正既舉觶而薦諸其位三耦者
使弟子(學士)司射前戒之(主人不親戒也)司射之弓矢與扑倚
于西階之西(在納射器前)司射既袒决遂而升司馬階
前命張侯遂命(古文此有獲者字)倚旌凡侯(凡大槩之辭)天
子熊侯白質諸侯麋侯赤質大夫布侯畫以虎
豹士布侯畫以鹿豕凡畫者丹質(凡凡天子以下侯制文有)
(詳略皆用布為之六獸畫首于正鵠正鵠居侯中三之一白質赤質丹質采其地也侯中無兩的虎豹鹿)
(豕畫其一而已丹淺于赤獸案此與司裘射人之制不符惟考工記梓人云張侯以息燕注以為畫獸)
(之侯則此為獸侯息燕用之在此者以類及也)射自楹間物長如笴(此從畫也)
(笴矢幹長三尺)其間容弓(上下射相去之數也弓長六尺)距隨長武(左足履物為距)
(右足來合為隨謂横畫也横足二寸)序則物當棟堂則物當楣(五架之屋)
(中為棟棟則為楣文前為庋物以侯道為準當棟當楣者堂及序前之地有廣隘侯道有遠近故畫物入)
(堂有淺深也)命負侯者由其位(經司馬命負侯不言位命去侯乃言反位立于司射)
(之南記特明之見命負侯時由司射之南升其始尚左觶南也)凡適堂西皆出入于
司馬之南(威儀多)唯賓與大夫降階遂西取弓矢(優尊者也)
(言賓則主人亦如之言取弓矢則射畢降亦如之)旌各以其物(旌旗也旗必有旌故名旗)
(曰旌物所謂九旗之物如孤卿建旜大夫士建物之屬各以其物者謂主人及遵)無物(賓及衆賓)
(未仕則無物也物注云士不命者無)則以白羽與朱羽糅(女又反此糅雜也)
(與君之翿旌同)杠長三仞以鴻脰(音豆)韜上二尋(此與君之翿旌别鴻)
(鳥之長項者脰項也八尺曰尋韜上二尋者非所當用故以鴻脰歛之如結旌制與)凡挾矢於
二指之間横之(二指謂食指將指也)司射在司馬之北司馬
無事不執弓(以不為射主故也)始射獲而未釋獲復釋獲
復用樂行之(觀德有漸也復者第二番釋後第三番又釋也)上射於右(右物)楅
長如笴博三寸(博廣也)厚寸有半龍首(兩頭為龍首)其
中蛇交(中央為蛇身相交龍蛇君子之象交象其交錯拾矢)韋當(直心背之衣曰當以丹韋)
(為之置楅之背當中心以籍矢乘矢則分委之)楅髤(音休髤復言楅者為髤言之漆也赤多黑少)
横而奉(石經作拳)之南面(奉者南面)坐而奠之南北當洗(南北)
(之節取案舊圖云楅有足禮書云委矢矢皆言坐則卑而無足也)射者有過則撻之
(射者謂三耦過謂射獲獵獲及失儀者虞書扑作教刑)衆賓不與射者不降(不以)
(無事亂有事)取誘射之矢者既拾取矢而后兼誘射之乘
矢而取之(曰既曰后明取之之序也)賓主人射則司射擯升降
卒射即席而反位卒事(擯相也相賓主人者尊之也司射為之主射也)鹿中
髤前足跪(前足跪象教擾之獸受負也)鑿背容八算釋獲者奉
之先首大夫降立于堂西以俟射(臨射始降尊之不使)
(久俟于下也)大夫與士射袒纁襦(襦短衣袒裼加襦然後著拾尊也)耦少
退于物(退而少北蓋既發時也)司射釋弓矢視算與獻釋獲者
釋弓矢(惟此二者釋則擯升降皆不釋也)禮射不主皮(大射賓射燕射皆以禮樂)
(所謂禮射也不主皮者主中而不主貫革尚德不尚力也)主皮之射者(凡田取三十餘陳于)
(澤宫卿大夫以主皮之射取之無侯張獸皮而已又將射于射宫先于澤宫為試弓習武之禮亦無侯直)
(射甲革椹質皆主皮之射也)勝者又射不勝者降(不復升射)主人亦
飲于西階上(亦亦禮射)獲者之俎折脊脅肺臑(折不用全與大夫同)
(用臑則獲者分大夫之餘也敖氏云臑在肺下非次按大射注引此無臑字俗本悞入爾疏云臑在肺)
(下者若大夫多無餘臑則獲者用膞也存參)東方謂之右个(侯北面鄉堂則以東為右)
(也)釋獲者之俎折脊脅肺(骨少禮略也)皆有祭(皆皆獲者祭祭肺也)
(言肺又言祭者肺舉肺非祭肺也嫌無祭肺故明之)大夫說矢朿坐說之(復言之義)
(未詳)歌騶虞若采蘋皆五終射無算(賓主射有定數大夫衆賓無數)
古者於旅也語(禮成樂備賓主歡洽乃可以語先王之道也)凡旅不洗
不洗者不祭既旅士不入大夫後出(不干賓主之禮也)
主人送于門外再拜(與賓禮等)鄉侯上个五尋(侯之正中為侯中中)
(上下有躬上躬之上下射之下有舌舌亦謂之个曰上个對下个言也五尋四丈也獨言上个者與下个)
(異也)中十尺(侯中)侯道五十弓弓二寸以為侯中(中視侯道每弓)
(得二寸五十弓則侯中方一丈布廣二尺用丈布五幅共五丈)倍中以為躬(躬倍中上下用)
(布各一幅當侯中一丈左右各出中五尺合二丈)倍躬以為左右舌(凡倍皆以横言)
下舌半上舌(上舌倍躬用布一幅長四丈當躬二丈左右各出躬一丈下舌半之左右出躬)
(各五尺合當躬處共用布一幅長三丈則鄉侯總用布十六丈上廣下隘者象人張臂寬張足狹也)箭
籌八十長尺(箭篠籌算以篠為算也八十十耦之算射者無數以全數為率多則益之)有
握(握手所持處經言未此則其本也)握素(握言素則采其末矣疏云一握四指指寸則尺又四)
(寸矣或云握在一尺内也)楚扑長如笴(楚荆屬以為扑所謂夏楚以威之也長三尺)刊
本尺(刊其所持處)君射則為下射(今文無射字)上射退于物一
笴(君與賓射則賓為上射退一笴臣禮然也)既發則答君而俟(答對也西面射東面)
(對君)君樂作而后就物(樂作謂三射上射先就物而俟重勞尊者也)君袒朱
襦以射(先著短衣于表衣内袒左臂表衣則見襦也此言其異故不及其他)小臣以巾
執矢以授(以巾致㓗也授則不搢不挾矣)若飲君如燕則夾爵(大射君飲)
(射爵賓先飲乃飲公又自飲所謂夾爵也或云大射先行燕禮故以大射為燕謂如大射君飲射爵之禮)
(也)君國中射(注云城中也此燕射)則皮樹(今文作繁笠)中(張鎰圖皮樹人面獸)
(形)以(古文無)翿旌獲白羽與朱羽糅(今文作縚也用羽尚文德)
于郊(注大射于大學王制大學在郊)則閭中(閭獸名如驢一角或云如驢歧蹄)以旌
獲(析羽為旌與上各以其物之旌為旗者别)于竟(境同君注與隣國射)則虎中龍
旜(通帛為旜聶氏云繫旆于末若燕尾畫龍尚文也案三者之射未詳姑存注說以備參)大夫
兕中(兕似牛而青角)各以其物獲(大夫有孤卿故曰各)士鹿中翿旌以
獲(古文無以獲為士卑不嫌與君同其無物者亦鹿中注以士小國州長用翿為無物之故未確)
唯君有射于國中其餘否(臣不習武事于君側)君在大夫射
(今文無射)則肉袒(不袒纁襦嫌于君也肉疑衍)
儀禮章句卷五
