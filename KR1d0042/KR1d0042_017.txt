儀禮章句卷十七
同知吴廷華撰
有司徹第十七(有司助祭諸執事也徹謂祭畢徹俎豆之實以賓尸于堂也上篇卒食三)
(獻而𧃊改饌西北隅此徹之節也徹而賓尸蓋以紓其象神之勞又據特牲禮卒食三獻後尚有獻賓衆)
(及旅酬無算爵諸節上篇曾未之及俱于此篇賓尸不賓尸詳之故劉向以此為少牢之下篇其别為一)
(篇而加以有司徹之名當起于兩戴鄭氏因之然向說是也此于五禮屬吉禮當第二第十七說非詳士)
(冠禮禮案注以此為祊繹據詩及爾雅祊是祭前求神之繹是明日又祭之禮皆别用牲賓尸又祭之)
(餘節爾此篇有賓而無祭又牲即尸食之餘尚可謂之繹乎又有司徹三字不足槩一篇大義是當依劉氏作)
(少牢下篇今姑仍其舊而存是說以正之說經處則仍曰上下篇)
有司徹埽堂(汎埽曰埽埽席前曰拚此汎埽也為賓尸于堂新之埽者有司也)司宫攝酒
(詳士冠禮攝酒用司宫者據燕禮司宫設奠故攝酒亦其職與)乃燅(音尋又徐鹽反)尸俎(用甑甗温于爂)
(也正祭之俎而曰尸俎為賓尸言之且有肵俎在也諸俎皆温以尸為主故獨言尸此饔人司士為之)卒燅
乃升羊豕魚三鼎無腊與膚(注膚從豕蓋祭餘減少故併之腊亦當併但無考爾注)
(謂以腊為庶羞存參)乃設扄鼏陳鼎于門外如初(初謂正祭下並同以上備具)
乃議侑于賓以異姓(議詢謀也擇賓之賢者以侑尸即名曰侑示利養之用也用異姓廣敬也)
宗人戒侑(不用祝賓異于祭)侑出俟于廟門之外(尸在外次就之)司宫
筵于戸西南面(尸席)又筵于西序東面(侑席侑以上立)尸與侑北
面于廟門之外西上(尸北面所謂全乎臣子也侑亦北面)主人出迎尸宗
人擯主人拜尸答拜主人又拜侑侑答拜主
人揖先入門右(道之)尸入門左侑從亦左揖乃讓(没霤)
(相揖及階又讓)主人先升自阼階尸侑升自西階西楹西北
面東上(尸在東)主人東楹東北面拜至尸答拜(拜至賓禮之始也)
主人又拜侑侑答拜(以上迎尸)乃舉(舉鼎)司馬舉羊鼎司士
舉豕鼎舉魚鼎以入陳鼎如初雍正執一匕以從
雍府執二匕以從(變四為二無膚及腊鼎也)司士合執二俎以從
司士贊者亦合執二俎以從(四俎為尸侑主人主婦正俎也)匕皆加于鼎
東枋二俎設于羊鼎西西縮二俎皆設于二鼎西亦
西縮雍人合執二俎陳于羊鼎西並皆西縮(此加俎也)
(並二以並此言並則上四俎不並也)覆二疏匕于其上皆縮爼西枋(疏匕疏通刻為)
(雲氣曰覆曰縮則葉鄉下而直設于俎也未用故覆之備以上設鼎俎右第一章先事陳設面位之儀凡四節一)
(具二立侑三迎尸四設鼎俎)主人降受宰几(言為受几降也下乃受之几自東方來當受于阼階)
(東)尸侑降主人辭尸對宰授几主人受二
手横執几揖尸(獨揖尸使升几為尸設也)主人升尸侑升復
位主人西面左手執几縮之以右袂推拂几三(外拂)
(之)二手横執几進授尸于筵前尸進二手受于
手間(主人兩手之間)主人退尸還几縮之(還几者横受几乃轉几而縮之也)
右手執外廉(將北面設于筵上之東故右手北面以東為右也)北面奠于筵上
左之南縮不坐(尚有事)主人東楹東北面拜(拜送几)尸
復位尸與侑皆北面答拜(侑亦拜從尸也)主人降洗尸侑
降(主人亦辭降)尸辭洗主人對卒洗揖主人升尸
侑升尸西楹西北面拜洗主人東楹東北面奠爵
答拜降盥尸侑降主人辭尸對卒盥主
人揖升尸侑升主人坐取爵酌獻尸尸北面
拜受爵主人東楹東北面拜送爵主婦自東房薦
韭菹醢(醓醢也以下八豆籩皆朝事之實經主人主婦交致爵各兩豆籩未詳其實當視此也)坐
奠于筵前菹在西方婦贊者執昌菹醢(昌昌本也醢麋臡蓋)
(臡與醢一也)以授主婦主婦不興受陪設于南昌
在東方興取籩于房䵄(芳中反)蕡(扶云反麻皆熬者麥曰䵄子曰蕡)坐
設于豆西當外列䵄在東方婦贊者執白黑以
授主婦(亦熬者稻曰白黍曰黑)主婦不興受設于初籩之南
白在西方興退(以上主人獻尸及薦)乃升司馬朼羊亦
司馬載(兩司馬也一匕一載下司士同)載右體肩臂肫骼
臑(正祭臑在臂下此在骼下者折之為肉湆俎也見下)正脊一脡脊一横脊
一短脅一正脅一代脅一(正祭脊脅六體各二骨此各存一骨豕俎)
(同)腸一(少二)胃一(少二)祭肺一(少二舉肺一入肉湆)載于一俎(此司士所設第)
(一爼也蓋正俎不他用他俎之實以次并載于此)羊肉湇(肉湇肉在汁中者加俎)臑折(正俎)
(所折)正脊一正脅一腸一胃一(四者皆正俎之分)嚌肺一
(離肺也即舉肺自正俎分此)載于南爼(此雍人所設羊俎西二俎之一進即并載于正俎此二俎)
(則更番迭用者也正俎先載餘臨事載之此為之目爾案俎不可以盛湇故疏謂在鼎有汁在俎無汁非也)
(據聶氏崇義云宋初俎有舟禮圖酒尊舟如槃俎之舟亦然愚嘗從那拉監丞家見之刳木為槃深可五寸)
(加于俎上大小如俎仍存舟名則肉湆匕湆皆當以舟盛之以經無明文古制遂失傳爾)司士匕豕
亦司士載亦右體肩臂肫骼臑(豕臑未聞)
(其折亦在下者不與羊俎異也)正脊一脡脊一横脊一短脅一
正脅一代脅一(脊脅同)膚五(膚九今存五)嚌肺一(祭肺三無存)
載于一俎(此亦雍人所設更迭用之者也)侑爼羊左肩左肫正
脊一脅一腸一胃一切肺一(亦折)載于一俎(用左)
(則無右體可知此正爼司士所設第二俎也)侑爼豕左肩折正脊一
脅一膚三切肺一載于一俎(此雍人所設者)阼俎羊
肺一(舉肺)祭肺一(亦羊肺)載于一俎(爼無體下于尸以肺代之肺尊此正俎司士所)
(設第三俎也)羊肉湆臂一(用左侑用肩主人用臂下之也)脊一脅一
腸一胃一嚌肺一載于一俎(此雍人所設者)豕脀(爼也)臂
一脊一脅一膚三嚌肺一載于一俎(此雍人所)
(設者)主婦俎羊左臑脊一脅一(皆用左)腸一胃一
膚一(無豕體而用膚以主人無羊體不敢備也)嚌羊肺一(無祭肺有嚌肺亦下于侑)載
于一俎(此正爼司士所設第四俎也)司士朼魚亦司士載尸俎
五魚横載之侑主人皆一魚亦横載之(上篇十五魚此)
(惟七魚者餘以為膴也)皆加膴祭于其上(割魚腹為大臠以祭)卒升(以上載俎凡十)
(二俎前入時惟六俎蓋四正俎不他用故先升之其二俎則更迭用之時至乃升)賓長設羊俎
于豆南(昌菹醢之南也)賓降尸升筵自西方坐左執爵
右取韭菹㨎于三(亦當作二)豆祭于豆間尸取䵄
蕡(近席故自取之)宰夫贊者取白黑以授尸(白黑遠故須授)尸受
兼祭于豆祭雍人授次賓疏匕與俎(匕湆下同)受于鼎西
左手執俎左廉縮之郤右手執匕枋(將受湇故仰手)縮于
俎上以東面受于羊鼎之西司馬在羊鼎之東
二手執挑(石經作桃)匕枋以挹湇注于疏匕(挑他羔反又讀如或舂或抌之)
(抌音由用挑謂之歃制同匕而柄長以挹注挹瀉也)若是者三尸興左執
爵右取肺坐祭之祭酒興左執爵(右將受匕)次賓
縮執匕俎以升(此湇俎也以匕在俎故謂之匕俎匕必在俎者以須挹湇也肉湆俎不用匕者)
(以肉可手取且不挹湇也)若是以授尸(曰若是者言如此縮執匕俎進即授尸嫌或置俎而授匕)
(也)尸郤手受匕枋坐祭嚌之興覆手以授賓
賓亦覆手以受(本作授)縮匕于俎上以降(匕俎皆降)尸席末坐
啐酒興坐奠爵拜告旨執爵以興主人北面
于東楹東答拜司馬羞羊肉湇縮執俎尸坐奠
爵興取肺坐絶祭嚌之興反加于俎司馬
縮奠俎于羊湇爼南(上羊湇俎已降矣又安得奠于其南敖氏曰湇音衍蓋據下尸酢主)
(人司馬羞肉湇俎奠于羊爼西乃載之載于羊俎也此亦載于羊俎亦應奠于羊俎旁敖說是也)乃載
于羊俎卒載俎縮執爼以降尸坐執爵以興
次賓羞羊燔(上載俎無燔則自内塾來也下並同)縮執俎縮一燔于俎
上鹽在右尸左執爵受燔(右受)㨎于鹽坐振祭
嚌之興加于羊俎賓縮執爼以降尸降筵
北面于西楹西坐卒爵執爵以興坐奠爵拜
執爵以興主人北面于東楹東答拜主人受爵
尸升筵立于筵末(以上薦豆俎卒爵)主人酌獻侑侑西楹
西北面拜受爵主人在其右北面答拜主婦薦
韭菹醢坐奠于筵前醢在南方婦贊者執二籩
䵄蕡以授主婦主婦不興受之奠䵄于醢南
蕡在䵄東主婦入于房侑升筵自北方司馬
横執羊俎以升設于豆東侑坐左執爵右取
菹㨎于醢祭于豆間又取䵄蕡同祭于豆祭
興左執爵右取肺坐祭之祭酒興左執爵
次賓羞羊燔如尸禮侑降筵自北方北面于
西楹西坐卒爵執爵以興坐奠爵拜主人答
拜(以上主人獻侑)尸受侑爵降洗(酢主人)侑降立于西階西東
面主人降自阼階辭洗(尸亦辭降)尸坐奠爵于篚興
對卒洗主人升尸升自西階主人拜洗尸
北面于西楹西坐奠爵答拜降盥主人降尸
辭主人對卒盥主人升尸升坐取爵酌
司宫設席于東序西面主人東楹東北面拜受爵
尸西楹西北面答拜主婦薦韭菹醢坐奠于筵
前菹在北方婦贊者執二籩䵄蕡主婦不興
受設䵄于菹西北蕡在䵄西主人升筵自北方
主婦入于房長賓設羊俎于豆西主人坐左
執爵祭豆籩如侑之祭興左執爵右取肺
坐祭之祭酒興次賓羞匕湇如尸禮席末坐啐
酒執爵以興司馬羞羊肉湇縮執俎主人坐
奠爵于左興受肺(言受則有授授其設俎者與)坐絶祭嚌之
興反加于湇俎司馬縮奠湇俎于羊俎西乃載之
卒載縮執虚俎以降主人坐取爵以興次賓羞
燔主人受如尸禮主人降筵自北方北面于阼
階上坐卒爵執爵以興坐奠爵拜執爵以興
尸西楹西答拜主人坐奠爵于東序南侑升尸
侑皆北面于西楹西主人北面于東楹東再拜崇
酒尸侑皆答再拜(侑亦從尸拜也)主人及尸侑皆升就(敖氏曰升)
(就二字宜衍其一)筵(不降而曰升者升席也一以上尸酢主人右第二章一獻凡五節主人獻尸薦豆)
(籩二載俎三薦豆俎卒爵四主人獻侑五尸酢主人而一獻畢)司宫取爵于篚以授
婦贊者于房東(房外之東)以授主婦主婦洗爵于房中
出實爵尊南西面拜獻尸尸拜于筵上受主婦
西面于主人之席北拜送爵入于房取一羊鉶
坐奠于韭菹西主婦贊者執豕鉶以從主人不興
受設于羊鉶之西興入于房取糗與腶脩(籩人)
(注云用粉稻米黍米合蒸曰餌糗者𢷬粉為餌也腊人注云乾肉薄折曰脯捶之而施薑桂曰腶脩)執以
出坐設之糗在蕡西脩在白西興立于主人
席北西面尸坐左執爵祭糗脩同祭于豆祭
以羊鉶之柶挹羊鉶遂以挹豕鉶祭于豆祭
祭酒次賓羞豕匕湇如羊匕湇之禮尸坐(此言坐則)
(受匕湇興也)啐酒左執爵嘗上鉶(羊鉶也右嘗之)執爵以興
坐奠爵拜主婦答拜執爵以興司士羞豕脀(上尸)
(俎無豕脀經又不言豕俎則司士所載豕俎即此脀明矣)尸坐奠爵興受如羊
肉湇之禮(亦奠之以俎降)坐取爵興次賓羞豕燔尸左執
爵受燔如羊燔之禮坐卒爵拜主婦答拜(以上)
(主婦獻尸)受爵酌獻侑侑拜受爵主婦主人之北西
面(今文無西面)答拜主婦羞糗脩坐奠糗于䵄南脩
在蕡南侑坐左執爵取糗脩兼祭于豆祭
司士縮執豕脀以升侑興取肺坐祭之司
士縮奠豕脀于羊爼之東載于羊俎卒乃縮執俎
以降侑興次賓羞豕燔侑受如尸禮坐卒爵
拜主婦答拜(以上主婦獻侑)受爵酌以致于主人主人
筵上拜受爵主婦北面于阼階上答拜主婦設二
鉶與糗脩如尸禮主人共祭糗脩(共祭即上所謂兼祭也)祭鉶
祭酒受豕匕湇拜啐酒皆如尸禮嘗鉶
不拜其受豕脀受豕燔亦如尸禮坐卒爵拜
主婦北面答拜受爵(主人不致爵略也人以上主婦致爵于主)尸降
筵受主婦爵以降(將酢主婦)主人降侑降(皆從降)主婦入
于房(婦人不從降亦不辭洗禮略也)主人立于洗東北西面侑東面
于西階西南尸易爵于篚盥洗爵主人揖尸侑
(卒洗揖之升也)主人升尸升自西階侑從主人北面立
于東楹東侑西楹西北面立尸酌主婦出于房
西面拜受爵尸北面于侑東拜主婦入于房
司宫設席于房中南面(設席者夫婦等也房中則男女之别也)主婦立于
席西(今文曰南面立于席西)婦贊者薦韭菹醢坐奠于筵前
菹在西方婦人贊者執䵄蕡以授婦贊者(注婦人贊者謂宗婦)
(之少者)婦贊者不興受設䵄于菹西蕡在䵄南主
婦升筵司馬設羊俎于豆南主婦坐左執爵
右取菹㨎于醢祭于豆間又取䵄蕡兼祭于
豆祭主婦奠爵興取肺坐絶祭嚌之興加
于俎坐挩手祭酒啐酒次賓羞羊燔主婦
興受燔如主人之禮主婦執爵以出于房西面
于主人席北立卒爵(不坐非其位也)執爵拜(執爵拜變于主人)尸西
楹西北面答拜主婦入立于房(入房立于席西右以上尸酢主婦)
(第三章亞獻凡四節一主婦獻尸二主婦獻侑三主婦致爵于主人四尸酢主婦)尸主人及侑
皆就筵上賓洗爵以升酌獻尸尸拜受爵賓
西楹西北面拜送爵尸奠爵于薦左(止爵)賓降(以上賓長獻尸)
(止爵)主人降洗爵(明本作觶應作觶事將酬尸也尸方止爵即酬之者尸畢乃徧獻也)尸
侑降主人奠爵于篚辭尸對卒洗揖(主人揖升)尸升
侑不升(辟酬尸)主人實爵酬尸東楹東北面坐奠爵
拜尸西楹西北面答拜坐祭遂飲卒爵拜尸
答拜降洗尸降辭主人奠爵于篚對卒洗
主人升尸升主人實爵尸拜受爵主人反位
答拜(授爵席前復阼階上位乃拜)尸北面坐奠爵于薦左(不舉神惠不敢數專)
(也人以上主酬尸)尸侑主人皆升筵乃羞宰夫羞房中之
羞于尸侑主人主婦皆右之(房中之羞明自房中來也周官羞籩之實糗餌)
(粉餈羞豆之實酏食糝食糗熬也粉屑之也𢷬稻黍熬大豆合蒸曰餌餅之曰餈酏&KR0673;也溲稻米合狼臅膏為)
(之謂狼臆中膏也糝小切牛羊豕肉合稻米為餌煎之餈昨資反酏以支反食並音嗣糝素感反&KR0673;之然反)
(溲所柳反臅昌蜀反一音粟)司士羞庶羞于尸侑主人主婦皆左
之(庶羞羊臐豕膮皆有胾醢聘禮詳之右隂左陽也以上羞)主人降南面拜衆
賓于門東(言門東明就拜之)三拜衆賓門東北面皆答壹(今文)
(作一)拜主人洗爵長賓辭(不言降未升也)主人奠爵于篚
興對卒洗升酌獻賓于西階上長賓升拜受
爵主人在其右北面答拜宰夫自東房薦脯醢
醢在西司士設俎于豆北羊骼(古文作胳)一(左骼也一體禮)
(殺也)腸一胃一切肺一(祭肺)膚一(此俎及下衆賓等脀俱不升前亦未載上)
(注所謂事至乃載是也)賓坐左執爵右取肺㨎于醢祭之
執爵興取肺坐祭之祭酒遂飲卒爵執以
興坐奠爵拜執爵以興主人答拜受爵賓
坐取祭以降(長賓也祭脯及肺也已所有事故先取之)西面坐委于西階西
南(上不言賓位所在于此明之)宰夫執薦以從設于祭東司士
執俎以從設于薦東衆賓長升拜受爵主人答
拜坐祭立飲卒爵不拜既爵宰夫贊主人酌
(主人每獻畢奠空爵于棜宰夫酌授之)若(今文作如)是以辯(亦宰夫贊也)辯受爵
其薦脯醢與脀設于其位(以長賓準之則隨獻隨設也注謂徧獻乃薦未然)
其位繼上賓而南皆東面其脀體儀也(儀度也度尊體可用)
(者用之註云亦有切肺膚)乃升長賓主人酌酢于長賓(主人自酢亦以)
(辟尸)西階上北面賓在左主人坐奠爵拜執爵以
興賓答拜坐祭遂飲卒爵執爵以興坐奠
爵拜賓答拜賓降宰夫洗觶以升主人受酌
(古文作爵)降酬長賓于西階南北面(酬在堂下長賓獨有酬尊之)賓在左
主人坐奠爵拜賓答拜坐祭遂飲卒爵拜
賓答拜主人洗賓辭主人坐奠爵于篚對卒
洗升酌降復位(上酬位)賓拜受爵主人拜送爵賓
西面坐奠爵于薦左(此將舉與尸别酬以上主人獻賓及)主人洗升酌
獻兄弟于阼階上兄弟之長升拜受爵主人在
其右答拜坐祭立飲不拜既爵皆若是以辯
辯受爵其位在洗東西面北上(東堂下)升受爵(再言升受爵為)
(設薦之節謂每升則薦也)其薦脀設于其位其先生之脀折脅一
膚一(先生長兄弟也此有折脅尊之且明其餘不用脅也)其衆儀也(可用者用之無定品也)
(以上主人獻兄弟)主人洗(易爵洗也)獻内賓于房中(注獻于主婦之席東)南面
拜受爵(戶在南主人由戶入故鄉之)主人南面于其右答拜(同面拜與上獻)
(賓等)坐祭立飲不拜既爵若是以辯亦有薦脀(以上)
(主人獻内賓)主人降洗(易爵)升獻私人于阼階上(家臣為私人獻私人而降)
(洗重獻禮也)拜于下升受主人答其長拜(謂室老及士)乃降
坐祭立飲不拜既爵若是以辯宰夫贊主人酌
(不親酌卑也)主人于其羣私人不答拜(嫌羣如其長也故特明之)其位繼
兄弟之南亦北上亦有薦脀(兩曰亦卑之)主人就筵(古文)
(曰升就筵私以上主人獻人)尸作三獻之爵(特牲賓作之此尸親作之者賓禮然也)司
士羞湇魚(湇中有魚故膴在其中猶肉湇也)縮執俎以升尸取膴祭
祭之祭酒卒爵司士縮奠俎于羊俎南横
載于羊俎(魚亦載于羊俎賓尸禮異也)卒乃縮執俎以降尸奠爵
拜三獻北面答拜受爵(三獻亦賓也此爵賓所獻故拜而答之以上尸作三獻)
(爵)酌獻侑侑拜受三獻北面答拜司士(本作馬)羞
湇魚一如尸禮卒爵拜三獻答拜受爵酌
致主人主人拜受爵三獻東楹東北面答拜司
士羞一湇魚如尸禮卒爵拜三獻答拜受爵
(以上賓獻侑及主人)尸降筵受三獻酌以酢之(酢賓)三獻西楹
西北面拜受爵尸在其右以授之尸升筵南面答
拜(拜于席與主人别)坐祭遂飲卒爵拜尸答拜執爵以
降賓于篚(以上尸酢賓右第四章三獻之始終凡十節一賓長三獻爵止二主人酬尸三羞四主人)
(獻賓及酬五主人獻兄弟六獻内賓七獻私人八尸作止爵九賓獻侑及主人十尸酢賓)二人洗觶
(三獻禮畢使二人舉觶為旅酬以廣神惠也與鄉飲酒及燕禮略同)升實爵西楹西北
面東上坐奠爵拜執爵以興尸侑答拜坐祭
遂飲卒爵執爵以興坐奠爵拜尸侑答拜
皆降洗升酌反位(西楹西位也酌于尊所乃反位也)尸侑皆拜受
爵舉觶者皆拜送侑奠觶于右尸遂執觶以興
北面于阼階上酬主人主人在右坐奠爵拜
主人答拜不祭立飲卒爵不拜既爵(尸道飲凡不者酬禮)
(略也)酌就于阼階上酬主人(言就則主人立待之)主人拜受爵尸
拜送尸就筵主人以酬侑于西楹西侑在左
坐奠爵拜執爵興侑答拜不祭立飲卒爵
不拜既爵酌復位(西楹西言復者以酌則違其位也)侑拜受主人
拜送主人復筵乃升長賓(贊升之)侑酬之如主人
之禮至于衆賓遂及兄弟亦如之皆飲于上
遂及私人拜受者升受下飲卒爵升酌以之
其位相酬辯卒飲者實爵于篚(卒飲者無所酬亦自飲奠之内賓亦旅文)
(不具)乃羞庶羞于賓兄弟内賓及私人(以上旅酬及羞)兄弟之後
生者舉觶(古文皆作爵延熹中改定)于其後(後生弟子也長不一長以次而徧)洗升
酌降北面立于阼階南長在左坐奠爵拜執
爵以興長答拜坐祭遂飲卒爵執爵以興
坐奠爵拜執爵以興長答拜洗升酌降長拜
受于其位舉爵者東面答拜爵止(猶上經賓奠爵于薦左以上)
(弟子舉觶于其長)賓長獻于尸如初(此加爵也初謂三獻尸)無湇(三獻有湇魚此)
(無之魚盡也)爵不止(此言其異爵不止即以其爵獻侑主人也以上賓加爵)賓一人舉
爵于尸如初(一人次賓長者亦加爵也初謂上賓獻)亦遂之于下(遂之于下謂賓)
(兄弟至私人皆旅也曰亦則賓獻已遂之于下矣舉以上次賓加爵右第五章旅酬之儀凡四節一二人觶)
(二弟子舉觶于其長三賓長加爵四次賓加爵)賓及兄弟交錯其酬(始于尸終于私人賓)
(主二黨交錯相酬也)皆遂及私人爵無筭(以上無筭爵)尸出侑從
主人送于廟門之外拜(主人送賓禮也)尸不顧拜侑與長
賓亦如之(拜送)衆賓從(俱出也)司士歸尸侑之俎主人退
有司徹(以上尸出右第六章無筭爵而禮畢凡二等一無筭爵一尸出)若不賓尸(牲物)
(同但體不備爾餘見上篇篇首)則祝侑亦如之(侑祝獨侑也上篇尸十一飯此篇尚有四飯故)
(注謂七飯時也如者上篇七飯告飽祝獨侑不拜侑曰皇尸未實侑是也)尸食(八飯)乃盛(音成)俎
(昕俎)臑(從下至上)臂肫(同膊)脡脊(一骨也下三體同)横脊短脅代
脅皆牢(皆羊豕者)魚七腊辯無髀(徧謂右體皆升惟去其賤者腊十一體五)
(飯時已舉肩加于肵則惟十體也)卒盛乃舉牢肩尸受振祭嚌
之佐食受加于肵佐食取一俎于堂下以入(此為)
(衆俎摭之也正祭所釋將為改饌餘用之衆俎故先釋正俎而摭所餘于此以載衆俎也不言牲俎可知)奠
于羊俎東(羊俎東有魚俎此實在魚俎東曰羊俎者統于尊也敖氏曰羊當作魚)乃摭于
魚腊俎俎釋三个(摭拾也取也十五魚上篇舉一加于肵又盛肵俎去七个惟存七个釋三)
(个則摭四个也腊右體已盛此用其左兼髀十二體脊連于右為十一體釋三个則摭八个也所謂釋者注謂)
(三脅骨也言注云腊摭五枚蓋去祝主人主婦各一个不知下已明言皆取于是矣)其餘皆取
之(餘謂魚四个腊八个也)實于一俎以出祝主人之魚腊取于
是(不言主婦文闕是所摭俎也據下主人腊臂主婦腊臑祝則注以為骼也)尸不飽告飽
主人拜侑不言尸又三飯佐食受牢舉如儐
(舉肺脊言牢則羊豕皆存矣埽堂以下無受舉之節此言如儐則上篇七飯以上賓尸與否其禮並同七飯以)
(下則為賓尸者之禮與此不同同者則以如儐明之也下並同以上尸卒食)主人洗酌酳尸
賓羞肝皆如儐禮卒爵主人拜祝受尸爵
尸答拜祝酌授尸尸以酢主人亦如儐其
挼(同堕)祭其嘏亦如儐其獻祝與二佐食其位
其薦脀皆如儐主婦其洗獻于尸亦如儐(以上酳尸一獻)
主婦反取籩于房中執棗糗坐設之棗在稷
南糗在棗南婦贊者執栗脯主婦不興受設
之栗在糗東脯在棗東(上篇正祭無此四籩據特牲禮亞獻薦兩籩則禮所)
(應有賓尸者賓時設之而加盛此亞獻即薦之者以下無薦節也)主婦興反位尸
左執爵取棗糗祝取栗脯以授尸尸兼祭于豆
祭祭酒啐酒次賓羞牢燔用俎鹽在右尸
兼取燔擩于鹽振祭嚌之祝受加于肵
卒爵主婦拜祝受尸爵尸答拜祝易爵洗酌
受尸尸以酢主婦主婦主人之北拜受爵尸
答拜主婦反位又拜(俠拜)上佐食挼(同堕)祭如儐卒
爵拜尸答拜主婦獻祝其酌如儐拜坐受爵
主婦主人之北答拜宰夫薦棗糗坐設棗于菹
西糗在棗南(主婦設之)祝左執爵取棗糗祭于豆祭
祭酒啐酒次賓羞燔如尸禮卒爵主婦
受爵酌獻二佐食亦如儐主婦受爵以入于
房(房無篚以爵入者將酌致主人以上亞獻)賓長洗爵獻于尸尸拜
受賓尸西北面答拜爵止主婦洗于房中酌
致于生人主人拜受主婦戶西北面拜送爵司
宫設席主婦薦韭菹醢坐設于席前菹在北方
婦贊者執棗糗以從主婦不興受設棗于菹北
糗在棗西佐食設俎臂脊脅肺皆牢
膚三魚一腊臂(亦用左)主人左執爵右取菹
㨎于鹽祭于豆間遂祭籩奠爵興取牢肺
坐絶祭嚌之興加于俎坐挩手祭酒執爵
以興坐卒爵拜主婦答拜受爵酌以酢(更爵)戸
内北面拜主人答拜卒爵拜主人答拜主婦
以爵入于房尸作止爵祭酒卒爵賓拜祝
受爵尸答拜祝酌授尸賓拜受爵尸拜送
坐祭遂飲卒爵拜尸答拜獻祝及二佐食洗
致爵于主人主人席上拜受爵賓北面答拜坐
祭遂飲卒爵拜賓答拜受爵酌致爵于主婦
(易爵)主婦北堂司宫設席東面主婦席北東面拜受
爵賓西面答拜婦贊者薦韭菹醢菹在南方
婦人贊者執棗糗授婦贊者婦贊者不興受設
棗于菹南糗在棗東佐食設俎于豆東羊臑
豕折(不言所折略之)羊脊脅祭肺一膚一魚一腊
臑主婦升筵坐左執爵右取菹㨎于醢祭之
祭籩奠爵興取肺坐絶祭嚌之興加于
俎坐挩手祭酒執爵興筵北東面立卒爵拜
賓答拜賓受爵易爵于篚洗酌酢于主人
戸西北面拜主人答拜卒爵拜主人答拜
賓以爵降奠于篚(以上三獻之終始)乃羞宰夫羞房中之
羞司士羞庶羞于尸祝主人主婦内羞在右庶
羞在左(以上羞)主人降拜衆賓洗獻衆賓其薦脀
其位其酬酢皆如儐禮主人洗獻兄弟與内
賓與私人皆如儐禮其位其薦脀皆如儐禮
卒乃羞于賓兄弟内賓及私人辯賓長獻于尸(加爵)
尸酢獻祝致酢賓以爵降實于篚(以下當有賓及長兄弟兩)
(階相酬及賓弟子兄弟弟子舉觶徧旅諸節文不具爾)賓兄弟交錯其酬無筭
爵(以上獻酬及無筭爵案旅酬禮雖簡于賓尸然經文太略當合特牲及賓尸二禮相參而得之)利洗
爵獻于尸尸酢獻祝祝受祭酒啐酒
奠之主人出立于阼階上西面祝出立于西階
上東面祝告于主人曰利成祝入主人降立
于阼階東西面尸謖祝前尸從遂出于廟門
祝反復位于室中(主人亦入室矣)祝命佐食徹尸俎佐
食乃徹尸俎于廟門外有司受歸之徹阼薦俎
乃𧃊如儐卒𧃊有司官徹饋饌于室中西北
隅南面如饋之設右几厞用席納一尊於室
中(說詳士虞禮)司宫埽祭(豆間之祭埽而埋之)主人出立于阼階上
西面祝執其俎以出立于西階上東面司宫闔
牖戸祝告利成(兩告利成者先為事尸禮畢告之以終立尸之意後則改饌室中告之以)
(終尸末入祝饗之意也又先告以為主人降立之節再告以為主人送賓之節制禮之義其周密如此)乃
執俎以出于廟門外有司受歸之衆賓出主
人拜送于廟門外乃反婦人乃徹(婦贊者也凡不歸者皆徹之或)
(當與族人燕也有司本可徹因下徹室中之饌故并徹之)徹室中之饌(室中事本婦人所掌祭時)
(助祭久衆惟贊主婦而已此助祭者俱出故仍以婦人徹之以上禮終諸雜儀右第七章不賓尸之禮凡七)
(節一尸卒食二酳尸一獻三亞獻四三獻之終始五羞六獻酬及無筭爵七禮終諸雜儀)
儀禮章句卷十七
