待軒詩記卷六
明張次仲撰
大雅
文王之什
文王
序文王受命作周也(作造也造周之王業猶康誥言肇造區夏也此詩大要言周有)
(天下在文王之德而成王保天下在法文王之德也文王時未嘗稱王而曰文王者推本之詞史遷因詩)
(書有受命之語因謂文王受命稱王而斷虞芮之訟則誣矣)
文王在上於(音烏)昭于天(如字又鉄因切)周雖舊邦其命維新(蕭前)
(切又如字)有周不顯帝命不時(上紙切不顯不時楊用脩陸子淵俱讀作丕盖古字省文)
(如亨享女汝之類皆是)文王陟降在帝左右(羽已切鑒賦也此形容文王臨之神以)
(動成王之聽其語莊嚴鄭重爲一篇領袖天曰在上尊之也親之也於歎美詞昭明也於昭于言美哉)
(如日月之經天也周自后稷以來其邦舊矣而天之命周有天下則維新盖非有所承襲授受也周家其)
(丕顯乎言王業浸盛也天命其丕時乎言適當其時也文王何以能致此哉由其平日注精凝神升降進)
(退常在帝之左右故能致維新之命而丕顯丕時也德有愧于天其神必且磨滅今曰於昭則德丕顯矣)
(命不適當其時舊邦未必生色今曰維新則命丕時矣凡人說到在帝左右便驚疑不信不知頭上即)
(天脚下即地人與天地頃刻不離人特汨没于利欲精神散亂似天地與人相遠若時時戒懼天地鬼神)
(森然羅列不可度思矧可射思所謂在帝左右實事實理非虚語諡法經緯天地曰文道德博聞曰文)
亹(音尾)亹文王令聞(音問)不已陳錫哉周侯文王孫子(奬里切)
文王孫子本支百世凡周之士不顯亦世(此言文王德澤之遠亹)
(亹黽勉不已之意令善也聞聲譽也陳徧錫賜也哉語詞侯維也本大宗支支子士謂周之諸臣言文王)
(之德不已令聞亦不已德盛如是故上帝敷錫于周惟在文王孫子言乎本宗則百世爲天子言乎支庶)
(則百世爲諸侯不獨此也凡周之臣子亦世世不顯天之錫文王者至矣要皆從亹亹中來非可僥倖而)
(得周之子孫其可忘所自乎厚何黃如曰殊本于支則名分明以支扶本則氣勢有本有支所以百世)
(依哉字左傳皆作載始也今李氏作語辭解亦自有味)
世之不顯厥猶翼翼思皇多士生此王國王國克生維
周之楨濟濟多士文王以寧(子禮切也此述周士之盛猶謀翼翼恭敬也思)
(語詞皇美楨榦也築墻所立之木爲榦濟濟盛貌周之士世世相傳其德甚顯其爲君謀事翼翼然忠敬)
(美哉衆士生此周王之國也惟周王之國能生此衆士也生此王國天生之也王國克生文王教化作成)
(之也牆恃榦而立國亦恃榦而立此多士爲國之楨榦故文王賴之以寧多士本由文王教養而生而文)
(王之國又賴多士以安猶人勤于菑田適以自養樂于植材適以自庇魏仲初曰生此王國二句亦見)
(天之錫周處漢高起豐沛光武起南陽功臣多出故地興王名世間氣鍾生非偶然者)
穆穆文王於(音烏)緝(七入切)熙敬止假(古雅切)哉天命有商孫
子商之孫子其麗不億上帝既命侯于周服(蒲北切王此述文)
(以敬德受命而代商子穆穆静深之意少儀言語之美穆穆皇皇曲禮天穆穆諸侯皇皇鄭注皆以爲)
(容止之貌盖由外而窺其内也於嘆詞緝繼續熙光明止語詞假大麗數億十萬侯維服臣服也静深之)
(文王念念相續惺惺不昧而總歸于敬敬者聖人之至德要道也能敬則萬善俱全足以格天受命矣大)
(哉天命數句是感慨興亡之語有即有周有夏之有大哉天命此助祭者皆有商孫子也商之孫子其數)
(不可以億計上帝既命則皆臣事于周可不畏哉下章申言其意)
侯服于周天命靡常殷士膚敏祼(音貫古亂切)將于京(居良切)
厥作祼將常服黼(音甫)冔(音許)王之藎(音燼)臣無念爾祖(此述殷士)
(祼將之事以爲戒謂字書膚篤厚敏聰慧祼灌也宗廟之祭以祼爲主以圭瓉酌鬱鬯獻尸尸不飲灌)
(地以降神也將進也祼將言王祼而助送圭瓉也京周京作行也謂行灌將之禮也常服猶云舊服即黼)
(冔也黼白與黑也解見采菽黼繡於裳祭服不止於黼舉一以見其餘耳冔殷冠名先代之後統承先王)
(作賓王家所以尊其先世受命之君俾承祀而不廢且示天下公噐又使時君常以覆車爲戒也王成王)
(也方言秦晉之間炊薪不盡者爲藎藎餘也餘臣謂小臣戒王而獨呼小臣者猶虞人之箴曰敢告僕夫)
(云爾無念念也爾祖謂文王此言天命有德則存無德則去其靡常如此故殷士有敦厚之德英敏之材)
(皆祼將於京矣其祼將也服黼冔之常服服猶昔日之服而祭非昔日之祭觸目警心甚可畏也故呼其)
(臣告之曰爾軰豈得不念爾祖乎若不念則又將服周服而祭于他人之廟矣此周公痛哭之語李心)
(水曰此二章一以商之子孫引來照本支百世之榮一以殷士膚敏引來照周士傳世之顯杞商周一興)
(一亡兩兩相照無非教他鑒彼法此能鑒殷正是念祖警策處)
無念爾祖聿(于必切)脩厥德永言配命自求多福(筆力切)殷
之未喪(息浪反)師克配上帝宜鑒于殷駿命不易(以豉切此戒)
(成王念祖而鑒殷鏡聿發語詞永言心口常自語也配合師衆鑒鏡也照物知美惡故以殷爲鏡駿大)
(學作峻大也不易者得之不易守之亦不易也念祖必須脩德求福全在配命文惟得民遂能得天殷惟)
(喪師遂至喪命不易若此可不鑒哉與徐玄扈曰先人以業貽子孫能必其克保哉能保否後人責也)
(故曰自求多福自求二字見皇天無親祖宗無權殷未喪師數語意甚含蓄不說到子孫覆亡益見其辭)
(之凛凛命吳静腑曰從來說者謂此詩凡八言命獨此配命字以理言餘皆以福祚言愚謂文王緝熙)
(敬止假哉天命即是文德與天命配處則此永言配命即是配此天命此天命關係天下甚大故曰峻此)
(命在人主心上凝承甚微故曰配人主心上凝承不永便與此命配合不來故曰靡常又曰不易殷之克)
(配上帝亦配此命也若以配命單作天理之命則配上帝之配豈與配命配字有二乎)
命之不易無遏爾躬(姑弘居員二切)宣昭義問有虞殷自天(鉄因)
(切又如字)上天之載無聲無臭(初尤反)儀刑文王萬邦作孚(房尤)
(反無此申上六章鑒殷法祖之意也遏絶也天命不易至爾身而絶也宣明也布示昭光著也義問)
(以義理問諸老成人也宣昭義問所謂明四目逹四聰以天命之大非小知偏學所能與也有又虞度載)
(事也無聲無臭謂虚玄而莫測也儀象其儀刑法其事作起孚信也作孚心悅誠服咸起而信之也言既)
(宣昭義問矣又揣度殷之所以興亡者皆由于天欲配命必須法天天無聲臭何以法之哉文王一天也)
(儀刑文王則天德全矣萬邦有不作孚者乎所以然者上帝無心以萬邦爲心文王無心亦以萬邦爲心)
(故敬天者勤民之本而勤民者敬天之實也知此則知所以法文王矣陳行之曰首章以天字起此章)
(以天字結殷以有德興以無德亡此何難度亦何須度所謂度者是度殷之德何如合于天而天獨眷之)
(于始何如不合于天而天獨棄之于終則脩德祈天亦可以自决矣姚承菴曰儀刑文王非獨摸擬其)
(外而已注想之真見羹見墻體行之實亦步亦趨必學其緝熙敬止者然後無愧于文王能法文王則上)
(天之事度可也不度亦可也何必求之于天哉日鄒肇敏曰周室方新之命即商邑已陳之命而今天)
(所降喪之殷即異時天所保艾之殷殷禮陟配天歴年久矣其在于今麗億在廷何如本支之奕葉膚敏)
(在廟何如周楨之贊襄冔黼祼將見爲假哉可見爲靡常亦可倘未能亹亹如文厥德既墜爾躬是遏其)
(爲喪師之續不難矣非儀刑文王孚乃萬邦其何以固其嘉師永保駿命而慰在天之靈哉眞景元曰)
(周至成王再世耳公已憂其命之不延讀無遏爾躬一語至今猶使人震懼况周公親言之而成王親聽)
(之乎亦猶堯之告舜曰天禄永終以後世言之必以爲不祥之語而古者君臣更相告戒不諱危亡如此)
(斯其所以不危亡也曹凌初成曰此篇詩體首尾相銜王元美謂子建白馬篇祖此)
大明
序文王有明德故天復命武王也(此周公追述發祥之自以戒成王故)
(原周之成武功者以其有聖子原周之生聖子者以其有聖后而聖后之生又以王季文王脩德格天之)
(故周家之興豈偶然哉孫文融曰此詩專爲頌兩母而作故叙其來歴獨詳文德武功無非見兩母貽福)
(之隆四按此中言母德後言佐命綿詩前言内助後言友俱是創業大關係可想老臣陳戒苦心)
明明在下赫赫在上(辰羊切)天難忱(市林切)斯不易維王天
位(讀)殷適(音的)使不挾(子爕子協二切)四方(賦也首章先論天人之理及殷亡之由爲)
(美文武張本奪明明在下君之善惡不可掩也赫赫在上天之予爲甚嚴也天人相與之際若此故天)
(命不足信王位不易居紂居天位非列侯藩國之類又屬殷適非支庶承祧可比四方是其故物曾不得)
(挾而有之若有使之然者天之難信若此可不畏哉忱信斯語詞適與嫡同挾猶持也維字大有關係)
(盖凡有身有家者其事皆不易勝然其興亡止于身耳家耳王者威命靈爽與區區有身家者不同故其)
(威福之及于天下者大而不善居之其受禍亦獨慘)
摯(音至)仲氏任(音壬)自彼殷商來嫁于周曰嬪(音頻)于京(居良切)
乃及王季維德之行(戶郎切)大(音泰)任有身(戶羊反)生此文王
(此遡文王之所從生也摯國名在今河南汝寧府仲次女氏任謂其氏任也湯國號商盤庚都殷因稱殷)
(商摯在殷商畿内故曰自彼殷商自女家言曰嫁自夫家言曰嬪嬪者婦人之美稱一事而分言之也京)
(周京也王季文王之父季歴追王之故稱王季及與也有身懷孕也言摯國次女任氏從殷商畿内來嫁)
(而爲婦于周京乃與王季維德是行更無他事太任有身生此文王此字有味言其爲周家開創之主非)
(尋常人也嗟乎累世相傳之嫡嗣天不使之挾四方而摯之仲女來嫁于周生子生孫享八百年之天下)
(豈非一大因緣不可測度者哉嗣陳氏曰聖賢之生不偶然也有配耦之賢而後有續之賢故詩推本)
(聖賢之生往往遡其從來如生民言稷而及姜嫄此言文王而及太任下章言武王而及太姒其意深矣)
(書摯仲氏任繫其父而言太任繋其子而言此作詩法焦弱侯曰易未濟震用伐鬼方郭璞謂震乃)
(摯伯之名太任父也)
維此文王小心翼翼昭事上帝聿懷多福(筆力反)厥德不
回以受方國(越逼反愼此言文王之德天人所與也無翼翼恭貌昭明也精白其心以事帝)
(分毫之昏蔽也懷思念不忘也聖人視現在之福恒恐不足以保其有故常常勤諸懷抱而不敢忘也回)
(轉也不回者終始以之毫無轉移之意以受方國者以此而受四方諸侯之歸附非有他術以招來之也)
天監在下有命既集(昨合切)文王初載天作之合在洽(音峽)
(又音合)之陽在渭之涘(音俟叶羽已切)文王嘉止大邦有子(承上言文)
(王事天如此故天眷顧而爲之生嘉耦焉也監視也命即君天下之命已事曰既集聚也載年作者經)
(營成就之謂合配耦也洽水名在同州夏陽縣水北爲陽渭解見秦風渭陽涘厓也洽陽渭涘莘國也即)
(所謂大邦也嘉昏禮也止語詞子太姒也天監視在下之人其命既集于周矣但不昌厥嗣何以承命不)
(定厥配何以昌後故于文王初年而默定其配于洽陽渭涘之間將昏之期大邦有子此所謂天作之合)
(非人所能爲也按孔疏鳥止謂集是集有廻翔審定之意不敢輕屬)
大邦有子俔(音峴牽遍下顯二切)天之妹文定厥祥親迎(魚敬切)于
渭造(音慥)舟爲梁不顯其光(俔譬喻也俔天之妹猶言天上碧桃非凡間人也文禮也)
(祥善也謂親迎之期文定厥祥以禮文定親迎之期即納幣也造舟爲梁者比船于水加板于上即今之)
(浮橋也後世以文王所用遂以爲天子之禮親迎之際禮文赫奕故曰不顯其光)
有命自天命此文王于周于京纘女維莘長子維行篤
生武王保右(音祐)命爾爕伐大商(此即上文之意而申衍之猶古詩換章疊句之)
(體纉繼也莘大姒國長子長女也行嫁也篤厚也篤生武王言聚集山川之靈氣而生也將言篤生武王)
(之故又推本而言之曰天既命文王于周之京矣而克纉大任之女事者惟此莘國以其長女來嫁於我)
(篤生武王保之右之命之而使之順天命以伐商也右助爕和也征伐非中和之事而曰爕伐者謂順天)
(應人純是太和之氣爲朱康流曰郡國志云郃陽南有古莘國羅苹以莘虢地即國語所云神降于莘)
(者是按虢即今陜州去郃陽甚遠非其地也祗因公穀以下陽爲夏陽遂誤以秦之夏陽爲虢之夏陽耳)
殷商之旅其會如林矢于牧野(掌與切)維予侯興上帝臨
女(音汝)無貳爾心(旅野汝隔句一韻林興心隔句一韻矢旅衆會聚也如林言衆而不爲用也)
(誓也牧地名在朝歌南七十里今爲河南汲縣按侯諸侯興起也爾女謂相從伐紂者維予侯興自諸侯)
(而興不無以臣伐君之歉武王灼見天意所在紂師雖衆不足畏我雖侯位不爲歉故稱上帝臨汝無貳)
(爾心以鼓三軍之銃而一其志苟有一念之私不無膽怯豈能自信如此維予侯興三句是自矢以誓師)
(之詞)
牧野洋洋檀車煌(音黃)煌駟騵(音原)彭(音旁鋪郎切)彭維師尚父
(音甫)時維鷹揚凉(音亮)彼武王肆伐大商會朝清明(叶芒上)
(章是陳兵時事此章是交兵時事洋洋寬廣也檀車檀木之兵車煌煌謂車上之飾鮮明也駵馬白腹)
(曰騵周人尚赤戎事乘騵彭彭強盛也師尚父太公望爲太師而號尚父鷹揚如鷹之飛揚也鷹鳥名爪)
(剛觜利能摶擊羣鳥故借以爲喻凉佐也肆遂也縱也爕伐言其德肆伐言其威會朝會戰之朝戰地寬)
(廣兵車鮮明馬又強盛尚父佐武王爲上將以甲子昩爽與紂戰不崇朝而誅紂天下乃大清明無復濁)
(亂亮漢書王莽傳引詩云時維鷹揚亮彼武王師古注助也沈仲容曰詩詠一代之德莫備于大明)
(其鋪張家世遡流窮源粤自王季而太任而文王而太姒而武王而尚父見其夫妻之同德焉見其父子)
(祖孫之同德焉見其姑婦之同德焉見其君臣之同德焉八百年之基業不待卜而定矣)
緜
序文王之興本由太王也(追述太王遷岐以開王業文王因之以受天命故曰)
(文王之興本由太王也人主惟念祖宗創業之艱庶不墮其先業故周公戒成王自祖宗微時推到日後)
(興王極其詳委)
緜緜瓜瓞(音絰)民之初生自土(音杜)沮漆古公亶(都但反)父(音甫)
(下同)陶復(音福)陶穴(戶橘反)未有家室(比而賦也首章述太王初居豳之事緜緜不)
(絶貌瓜有二種大者曰瓜小者曰瓞瓜蔓近本者必小瓜至末則復大喻周至太王文王而復興也民者)
(遷岐之民生者生聚之生自從土地也漆沮二水名水經漆水出杜陽縣北入于渭沮水出直路縣東入)
(于渭民之初生自土漆沮言周人生聚在此漆沮之地也亶父即太王以其年世久故稱古公猶言先公)
(也陶者掘取其土陶之而累土爲屋謂之復陶之而鑿土爲坎謂之穴或爲復或爲穴皆陶而後成故曰)
(陶復陶穴若是者盖因播遷之際未有家室而野處也爾雅宫謂之家其内則謂之室嚴坦叔曰此詩)
(言沮漆指豳國是漆沮之上流也下文言周原傳以爲漆沮之間指岐周是漆沮之下流也)
古公亶父來朝走馬(滿補反)率西水滸(音虎)至于岐下(叶戶)爰
及姜女聿來胥宇(賦也此與下章述太王相宅卜居之事後四章定民居立廟社乃實事也)
(率朝早也來朝走馬當朝時走馬而來言其早且疾也循也滸水涯指漆沮二水之側也爰於及與也姜)
(女謂太姜聿皆胥相宇居也胥宇相與同居也此言太王相宅而及太姜者著太姜之賢也岐山在今)
(鳳翔府岐山縣東北山有兩岐故名即天柱山)
周原膴(音武)膴堇(音謹)荼(音屠)如飴(音移)爰始爰謀(謨悲切)爰契我
龜曰止曰時築室于兹(津之切難此下數章言創業時綜理艱正後王所當深念者)
(膴周地名廣平曰原漆沮間之沃土也膴無骨腊膴言其地之肥美堇美菜茶苦菜飴餳也如飴言美)
(苦俱佳大抵風氣之美惡略見于山川而精藴之秘藏可徵于生物居以生物爲本有生物則有生民衛)
(文公徙居楚丘曰降觀于桑亦是此意太王見此地可居于是起意而圖之謂謀及乃心也又謀之于衆)
(謂謀及卿士也又契其龜而卜之謂謀及卜筮也爰始爰謀言己見不如人見之爲詳爰契我龜言人謀)
(不若神謀之爲審止者居于此也時者土功之時曰止曰時謂龜之兆告以宜于此地居止又告以宜於)
(此時興築龜兆如此築室于茲無煩再計矣燋字書契所以然火而灼龜者也周禮箠氏掌共契)
廼慰廼止廼左廼右(羽已反)廼疆廼理廼宣廼畆(滿彼反)自
西徂東周爰執事(上止反首自此至第七章先民事而次宗廟宗廟而及宫室門社此經)
(綸之次第居廼相繼之詞慰撫綏之也止奠安之也左右公宫中而民居左右也民居既定則治田里)
(廼疆以正經界廼理以分土宜廼宣以道溝洫廼畆以度廣狹民居田事既皆安輯于是民從漆沮之水)
(東往岐山之下而居焉岐在豳東四百里自西徂東由水滸之西而東至于岐也周徧執事執田事也民)
(性安土舍故就新或易悔倦令樂于趨事見太王處置得宜能得民心也)
乃召司空乃召司徒俾立室家(叶姑)其繩則直縮(音宿)版以
載(節力切)作廟翼翼(乃與廼通定邑居民必先量度地理司空掌營國邑故先召之營度既定)
(然後致衆庶興工役司徒掌徒役之事故次召之俾立室家宗廟堂寢門社皆在其中對上未有家室而)
(言繩索也審曲面勢直必以繩其繩則直言更無邪曲也縮束縛也版築墻障土之板以索束板投土築)
(滿則升下而上以相承載也翼翼軒翥整飭如鳥之飛而布翼也獨舉作廟者君子將營宫室宗廟爲先)
(市朱晦菴曰人君國都有如井田畫爲九區面朝背左祖右社中區則君之宫室宫室前一區爲外朝)
(凡朝會藏庫之屬皆在焉後一區爲市市四面有門左右各三區皆民所居而外朝一區左則宗廟右則)
(社稷此都邑規模之大槩也)
捄(音俱)之陾(音仍)陾度(音鐸)之薨薨築之登登削屢馮(音憑)馮百
堵皆興鼛(音羔)鼓弗勝(音升之此承上縮板以載而言見人心樂於趨事也捄盛土于噐)
(陾陾衆也度納土于板中薨薨度土聲登登以漸而高削刮削也墻成脫板刮削其堅凸以就平直也削)
(屢重復削治也馮馮削土聲五板爲堵百堵皆興謂所治非一室而羣力畢集垣墻並舉也鼛鼓大鼓也)
(長一大二尺爲鼓役事而設人心競勸鼓雖急如不能相赴者然形容太王得人心如此)
廼立臯門臯門有伉(音抗若郎反)廼立應門應門將(音鏘)將廼
立冢土戎醜攸行(叶杭之臯門在宫之外郭之内伉高貌王正門曰應門謂朝門也將將)
(嚴正也太王時未有制度特作二門其名如此及周有天下遂尊以爲天子之門而諸侯不得立焉天子)
(曰大社諸侯曰冢土山頂之高起者爲冢故借以爲名其制崇土爲壇植木爲主而不屋所以通天地之)
(氣也戎大醜衆也凡動大衆必告于社而後行故曰戎醜攸行盖隠然盛治威嚴之梗槩矣故遂以昆夷)
(之喙接之)
肆不殄(田典切)厥愠亦不隕厥問柞(音昨)棫(音域)拔(蒲蓋切从犮)矣
行道兊(吐外徒外二切)矣混(音昆)夷駾(音兊徒對反)矣維其喙(許穢反)矣
(太王遷岐原避狄難故終之以此肆故也承上起下之辭殄絶愠怒隕墜也小聘曰問柞櫟樹棫白桵拔)
(去其根兊悅也混當爲昆字之誤駾馬疾行貌喙口也張喙而氣喘也奔趨者其狀如此四矣字見不期)
(然而然之意能不絶愠怒昆夷之心内爲之備也然新遷之國未與外寇較亦不廢其聘問隣國之禮)
(外與之和也外和内備待外寇之道盡矣昆夷所以敢爲患者恃其深林大麓之中路岐阻塞人不易入)
(耳今柞棫拔去道路平安則生齒漸繁歸附自衆昆夷時或一來維有抱頭鼠竄喘息不暇而已此皆太)
(王之事鄭氏以爲文王者非也因按混夷即犬戎也其後周室東遷卒受困于犬戎知先世之所以戒)
(嚴詩人之所以賦咏工人之所以歌奏俱不可已國家當寖昌之運必有不可逼視光氣使遐邇畏服)
虞芮質厥成文王蹶(音媿)厥生予曰有疏附(叶符又切)予曰有
先後予曰有奔奏予曰有禦侮(叶莫侯之虞芮二國名虞在陜平陸芮在同)
(之馮翊平陸有閒原虞芮之所讓也質就而正之也成平也就而求其平心以斷也虞芮争田往質于文)
(王見周人之相讓也耻之遂讓田而去蹶顚躓也率下親上曰疏附率疏者令親附也相道前後曰先後)
(言引於前而翼於後也喻德宣譽曰奔奏宣揚聲譽使天下奔走趣附也武臣折衝曰禦侮謂有以弭敵)
(人之覬覦也須按正義謂紂聞文王斷虞芮之訟後又伐䢴伐密伐犬戎三伐皆勝而始畏惡之拘于)
(羑里然則文王正以虞芮質成取忌幾于履虎遭咥故曰蹶厥生蹶之爲言僵也與死爲隣之謂又云散)
(宜生南宫括閎夭三子學頌于太公遂與三子見文王于羑里獻寶以免文王予曰四言乃文王當日之)
(語而太公散宜生南宫括閎天又適符四友之數文王自幸其脫虎口而歸功四臣意謂羑里之囚幾喪)
(其生矣幸而得免人或謂予盛德所致而予則自知之皆疏附後先奔走禦侮之力故一則云予曰再則)
(云予曰凡三四而不覺其煩也此是咏文王所遭之不幸與前所言避狄遷國總見周家創業艱難以動)
(繼世者之警戒也作詩者其有憂患乎不前歴叙太王之事而終之以文王學者見其前後相屬如歐)
(陽公亦漫爲文人贊賞之語不知序原謂文王之興本由太王故章法如此世人妄立議論皆因不讀序)
(之故皆右三詩乃兩君相見之樂左傳所謂及文王之三周公所作以戒成王者盖歴𫐠其先王積累)
(德業之盛以見成王任大責重不可不謹戒而保守之後世因諸侯朝見燕享必歌奏以昭先德于天下)
(亦以致儆焉此雅所以爲大也)
棫樸
序文王能官人也(國之大事在祀與戎左右奉璋則俊乂之士得其職矣六師從之則)
(材武之臣盡其力矣故曰能官人後二章推本文王之教育而責成于成王也)
芃(音蓬)芃棫(音域)樸(音朴)薪之槱(音酉)之濟(上聲)濟辟(音壁)王左右趣
(此苟切)之(興而比也此言文王用材不棄微小山善養木資薪槱焉國善養士稱任使焉此立言之義也)
(芃芃短小而盛貌棫白桵音緌樸枹木枹音包盖叢生之木柞櫟之屬也薪析之以爲薪槱積之以待燎)
(濟濟者整肅之意辟王謂文王從後尊稱之詞趣言諸臣疾速趨事詩謂叢細之木可用以爲薪又可積)
(以待用喻文王用人或隨材而用或蓄以待用雖微不棄况其大者乎故文王濟濟然端拱無爲而左右)
(之人趨而事之也)
濟濟辟王左右奉璋(音章)奉璋峨(音我叶魚羈切又如字)峨髦士攸
宜(如字又牛何切臣賦也祭統君執圭瓚祼尸大宗伯執璋瓚亞祼諸則又助祼將之事故曰左右奉璋)
(璋圭之半體也合之則成圭祭祼之禮有圭瓚有璋瓚瓚如杯盤用圭爲之謂之圭瓚用璋爲之謂之璋)
(瓚峨峨衣冠壯偉之貌髦俊也奉璋峨峨髦士攸宜言如此衣冠之俊奉璋方爲相稱而爼豆生色按周)
(禮注云惟宗廟有祼天地至尊不祼故此祼事言祭宗廟也)
淠(音譬匹世切)彼涇(音經)舟烝徒楫(音集)之周王于邁六師及之
(興也一心共濟莫如同舟故以舟楫起興淠舟行貌涇水名出安定即今陜西平凉府烝衆也徒從役之)
(人楫以櫂撥水也周王謂文王于往邁遠也謂出兵征伐也二千五百人爲師六師即六軍也天子六軍)
(文王爲西伯奉王命徂征故亦得抽調六師及猶汲汲也言將卒一心如恐弗及按詩人指山川皆以土)
(地所有者言之若文王始居岐則稱渭水後居豐則當言豐水涇非耳目所及而言涇者盖述行師時所)
(見兵貴信速乘人不及而用其朝氣心動而疑猶舟無楫而涉險則無及矣六師及之見其信而且速)
倬彼雲漢爲章于天(叶神又如字)周王壽考遐不作人(如字又叶)
(然間倬高明貌雲山川之氣漢天河見在箕斗二星之章文章按雲之光彩非一點綴天河兩相暎發)
(故曰爲章于天文王九十七乃終故言壽考遐何也作鼔舞也作興人材不在督責惟精神意氣之間自)
(有感動雲漢經天令人神明開朗鄙吝都捐豈非作人妙用然非欲速可致雲漢千古爲昭聖人久道化)
(成非文王九十七歲之壽亦不能作人至此)
追(對回反)琢(陟角反)其章金玉其相(如字)勉勉我王綱紀四方
(玩上文言壽考作人此責成于成王欲其法文王故上稱周王此稱我王也天文莫大于雲漢物華莫美)
(于金玉人工莫精于追琢追雕也金曰雕玉曰琢章文采相本質其章則追琢其相則金玉此非可鹵莽)
(而得也我王勉勉不已則精神震動足以提挈天下之人心大者綱舉小者目張無不則而象之矣綱者)
(網之繩紀者網之目前王作人如雲漢之在天後王作人如追琢之于金玉故前王得之穆穆而後王不)
(可以不勉勉也王李瞻韋曰文王事殷卒世未有王號棫樸之稱辟蓋後人追詠之似也然左右奉璋)
(六師于邁非王者之禮樂征伐乎虚遜其名而實僭其事文王不敢出也既無其事而虚飾其詞詩人不)
(必然也然則詩中凡稱辟王周王皆武成後事不可泥壽考二字指爲文王傳不曰武王末受命乎周王)
(壽考非武王而誰按此說亦有意理故附錄於此)
旱麓
序受祖也(言祭而受釐于祖也前三章言其德之愷悌自足以致福禄後三章乃祭而受釐之)
(詞惟其德自足以致福禄故求之而不爲諂受之而不爲倖)
瞻彼旱麓榛(音臻)楛(音戶)濟(子禮反)濟豈弟(音愷悌下同)君子干禄
豈弟(興而比也旱山名漢書地里志漢中郡南鄭縣旱山沱水所出東北入漢漢中與鳳翔府接壤即古)
(岐周地麓山足也山高大則麓之氣深厚氣深厚則草木茂盛榛似栗而小可供籩實楛似荆而赤可以)
(爲箭濟濟茂盛貌君子文王也君玩詩不言山而言麓不言松柏而言榛楛蓋謂人不以高危峻絶自)
(處而以謙抑卑下爲心人人得而親近之無所懸隔人人得而取給之無所禁限此其爲豈弟孰加焉受)
(祖者必有德以受之文王有豈弟之德故其干禄也亦以是豈弟干禄非文王之心詩人言干禄者謂在)
(我有以致之猶曰自求多福云爾非有心求之也間豈弟樂易之謂樂則不憂易則不險此句最重世)
(種種福禄不過和氣之所凝成故嚴厲乖戾則愁慘叢生温良易簡則太和凝聚周家世以樂易爲德故)
(其子孫之求福也亦遵是樂易而已其諸異乎人之求與)
瑟彼玉瓚(才旱反)黃流在中豈弟君子福禄攸降(乎攻切此章)
(以其器之美者味必美興德之盛者福必盛瑟縝密貌玉何以言縝密盖謂其堅潔無瑕疵可指也玉瓚)
(圭瓚也以圭爲柄黃金爲勺青金爲外而朱其中青金爲外想即今之法藍也黃流鬱鬯也釀秬黍爲酒)
(用鬱金草煮而和之使芬芳條鬯以瓚酌而祼之其色黃故曰黃流寶器不薦于䙝味黃流不注于瓦缶)
(盛德必享于禄夀福澤不降于淫人故言豈弟君子福禄攸降上云干禄是我有以感召之此言攸降是)
(天有以錫予之惟豈弟之德上升斯福禄之恩下降也殷王帝乙之時王季以九命作伯于西受圭瓚秬)
(鬯之賜周之進伯自王季始蓋王季受之于殷而文王受之于季也味詩理此章宜在鳶飛戾天之後)
(想係錯簡)
鳶飛戾天(如字又叶神)魚躍于淵(如字又一均切)豈弟君子遐不作
人(叶然又如字性鳶飛魚躍不知其所以然而然君子作人獨以天相感發使之手舞足蹈而不知亦如)
(鳶魚之飛躍而已天性即豈弟也全重在愷悌上雷霆一發港底震動此之作動于氣也君子作人豈如)
(是哉陶呂伯恭曰作人之盛至于如鳶飛魚躍非積累薰久且熟者不能其來蓋有自矣此序所謂受)
(祖也遐何也遐不作人言豈弟君子豈有不作人之理此以天地之化興聖人之化詩之以意興者)
清酒既載(節力反)騂(息營反)牡既備(蒲北反)以享以祀(逸職反)以
介景福(筆力反祖賦也前三章言其理此章始言祭而受釐於之事清酒清潔之酒既載謂己在尊)
(中也騂赤色周所尚也備者豫備非取具臨時也祭祀之禮先爲清酒次爲擇牲故舉此二者享獻也以)
(獻享行祭祀之禮也介字之解多端禮記主有擯客有介所以通賓主之情以介景福言以己情告之于)
(祖而求其福也)
瑟彼柞棫民所燎(音料力召切)矣豈弟君子神所勞(去聲力報切)
矣(興而比也末二章申介福之事言以德受福理有固然無可疑者木理縝密曰瑟芟草燒之曰燎勞者叙)
(其勤以答也言眷顧保愛使得爲善之利蔣悌生曰詩人以玉瓚黃流興豈弟宜也柞棫微賤之物乃託)
(興取義何哉柞棫之爲物叢生茂密人得而取之無有禁限時時而薪之無有或窮借使松柏梓楠之高)
(大民欲薪之固不可得苟得伐而爲薪則今日斧斤而明日濯濯矣又安能資民用哉)
莫莫葛藟(力軌反)施(音異以豉切)于條枚(莫回切)豈弟君子求福
不回(莫莫柔蔓之狀施者纏擾之義枝曰條榦曰枚葛藟施于條枚纏緜固結不可解散喻君子以豈弟)
(求福眞切篤至無有他念黃東發曰舊以回爲邪非也回乃入于邪之所自始人心初何嘗不正直一旦)
(禍福在前計較之念一起即爲回轉自謂枉尺直尋苟濟目前不知一有回轉即入于邪不可復返自古)
(敗名喪節之士如此類多矣學者讀求福不回一語可以銘心而誓之終身也唐士雅曰棫樸言人心)
(之歸附此詩言天神之降福總以見文德之盛也)
思齊
序文王所以聖也(言文王之聖皆聖母之所教育也通篇皆言聖母之德周公儀刑文)
(王而推本其由來於此)
思齊(音齊)大(音泰下同)任文王之母(莫后姥罪滿補三切)思媚周姜京室
之婦(蘇后房詭奉甫三切)大姒嗣徽音則百斯男(尼心切母賦也將言聖之德)
(逆遡而上以至于太姜見壼範之由來者遠也思語詞齊敬也以婦德之端莊言媚順也以婦道之和順)
(言太任王季之妃周姜太王之妃太姜也太姒文王之妃后妃也嗣繼也琴節曰徽徽音言調和如琴音)
(也家庭之間調和爲貴舊謂太任媚于太姜者非也齊者太任之德媚者太姜之德婦道盡于此二字矣)
(文王之母京室之婦言其名實相稱即所謂徽音也太姒嗣之則百斯男仁者必有後如此百男舉成數)
(而言春秋傳管蔡郕霍魯衛毛𣆀郜雍曹滕畢原鄷郇文之昭也并伯邑考武王爲十八人)
惠于宗公神罔時怨神罔時恫(音通)刑于寡妻至于兄弟
以御于家邦(悲工切公恫邦爲一韻公此與下章正言其思齊之德惠順也宗宗廟之先公神)
(即指先公之神罔無也子孫顚覆厥德先人憾之曰怨子孫愚癡不省先人惜之曰恫罔時怨罔時恫言)
(無有怨之時恫之時也惠于宗公言事先刑于寡妻言啟後刑法也寡妻周公自言其婦猶言寡小君也)
(此周公沐浴教化親切有味之語兄弟指管蔡諸人而言御治也如御車然故曰御家邦之難治必始于)
(兄弟兄弟之不和必始于妻子妻子正兄弟宜則御家如輕車熟路無不從心矣婦人不與外事而言御)
(家邦者閨門之中萬化所從出也)
雍(雝石經作雍)雍在宫肅肅在廟(叶貌)不顯亦臨無射(音亦)亦保
(叶妙鄭本合下二句爲一章和雝肅事先啓後之根本臨保又雝肅之根本雝雝也肅肅敬也雝雝常)
(如在宫宫者和之地也肅肅常如在廟廟乃敬之地也不顯人所不見臨如鬼神之臨其上射舊通作斁)
(今如本字解閨門之内彈射所不及故曰無射保抱持之意雖無彈射而惟恐心之放逸也二句即戒愼)
(不睹恐懼不聞之意后妃上配至尊神人之主如前章所載神人孚格可得爲主之道矣欲求所以孚格)
(者當于此章觀之)
肆戎疾不殄烈假(古雅切)不瑕(叶奚亦切)不聞亦式不諫亦入
(叶如式切爲此言御家邦之事與下章皆接以肆字爾雅釋肆故今是承接語意戎西戎指昆夷也西)
(戎爲周之患如人之有疾病不殄言未能絶滅之也烈光假大也言西戎之患雖未能殄滅然敵國外患)
(國家時有光大之德不因此而瑕玷不聞亦式不諫亦入指宫中之人而言寂然無聞而人自以爲法式)
(未嘗諫諍而人自入其範圍女德至此微乎微矣召詠坤德而及於戎狄似爲迂闊然衛宣以女禍而)
(夷狄之亂幽王竟以褒姒畢命驪山知詩言之不誣矣)
肆成人有德小子有造(叶七四切)古之人無斁(毛音亦鄭音擇)譽髦
斯士(叶時至切鄭本自不聞亦式至此爲一章人此言至兄弟之事已冠爲成人童子爲小子成小子)
(即指兄弟中之長幼者造成就也古之人謂太任斁厭倦也髦童子垂髮之稱譽髦髦之有聲譽者漢志)
(學以居位曰士成人則有德小子則有造皆因太任教誨無有厭倦所致名譽之髦斯得成其爲士也聖)
(人澤流萬世莫大于作人故此詩以是終焉所謂則百斯男者亦非徒謂子孫之衆多也薛敬軒曰讀)
(思齊一詩修齊治平之道備矣)
皇矣
序美周也(天監代殷莫若周周世世修德至文王而伐崇伐密王業彌隆要皆天意非人力故)
(曰美也萬茂先曰緜之詩意在叙王業艱難之由故詳在太王遷岐而以文王爲餘波此詩意在文王伐)
(崇伐密而以太王王季爲緣起讀書須識前人意思所在孔疏不專言所美之君廣言周國故曰美周)
皇矣上帝臨下有赫(黑各切)監觀四方求民之莫維此
二國其正(政石經作正義同)不獲(胡郭切)維彼四國爰究爰度
上帝耆(巨夷切)之憎其式廓乃眷西顧此維與宅(達各切)
(賦也首章原天初眷太王之意可盖民必得君而後安故爲民擇君君必得地而後以行安民之政故)
(爲君擇地此皆天意所屬是以總而歸之天皇大也赫威明也監觀審視也莫安定也二國夏殷不指桀)
(紂此時紂尚未生也不獲不得民心四國四方之國究者尋覓其人度者審擇其孰稱耆老遲久也言天)
(意遲久謹其所擇也憎惡式用廓大也方言張小使大渭之廓憎其式廓惡其侈然用大非小心翼翼之)
(人不足以安定吾民也岐周在西乃眷西顧者言天意背商而向周也此謂岐周與宅與之居天子位也)
(興孔疏帝王神器實有大期殷之存亡非無定算但在聖君滅由愚主斯則受之于自然定之于冥運)
(天非既生之後方始簡擇比較善惡乃欲回心但詩人抑揚因事發詠假言天意去惡與善歸美文王以)
(爲世教按此詩俱以天帝起論蓋天之立君凡以爲也民苟一念不在民即一念不可對上帝此垂訓大旨)
作之屏(音丙必領切)之其菑(音恣莊持切)其翳(音意於計切)脩之平之
其灌其栵(音例)啓之辟(音闢婢亦切)之其檉(音稱敕丁切)其椐(音居紀庶)
(切)攘之剔之其檿(音掩烏簟切)其柘(音蔗又都故切)帝遷明德串(音慣)
夷載路天立厥配受命既固(此章乃本作宅之始岐周之民樂就有德者皆共刊)
(除樹木而營理邑居也作拔起屏除去也木立死曰菑立死之木妨他木生長爲木之菑故曰菑木自斃)
(曰翳木斃則枝葉覆地故曰翳修裁削平芟刈也叢生爲灌行生爲栵啓之闢之謂向來人跡不通至此)
(始開闢也檉河邊赤莖小楊可卷爲盤椐似竹有節可以爲杖攘之剔之謂穿剔去其繁冗使成長也檿)
(山桑柘桑類作屏脩平是去其死而存其生啓闢欀剔是存有用而去無用當走馬胥宇之時凡事經畫)
(不欲鹵莽類此按明德即莫民之德謂太王也遷者遷之于岐串習也串夷謂串習之昆夷載滿也太王)
(未遷之時岐之險阻爲昆夷所出没既遷之後則滿路而去立配即下章所云作對指文王也王者天之)
(配天將立之以爲配使周家王天下非一朝一夕之故其受命堅固蓋自太王時已定矣故下章即承此)
(而言天之作邦作對自太伯王季)
帝省(昔井切)其山柞棫斯拔(蒲貝切)松柏斯兊(徒外切)帝作邦
作對自太伯王季維此王季因心則友(羊利反)則友其兄
(虚王切)則篤其慶(袪羊切)載錫之光受禄無喪(平聲)奄有四方
(此述太伯王季相遜之事爲文王張本玩帝省其山承上作之屏之八句來盖借山以言氣象之鬱葱柞)
(棫解見緜拔者擢其脩榦兊悅也膏潤菀茂之謂作邦謂興周室作對謂生明君對配也聖人是天之對)
(手對字竒甚自太伯王季言初生太伯王季時天意已有所屬善兄弟曰友兄謂太伯維此王季以下單)
(發明王季心事蓋事親在於養志友兄亦在於成志太伯承太王之志避之而不顧王季承太伯之志受)
(之而不辭各因其心而已使王季之于太伯有一毫作意便不是因心故詩人言因其心即友其兄友其)
(兄即篤其慶錫光受禄奄有四方相因而至矣篤厚也篤慶牧民圖治克副天顧以厚周家之慶也載錫)
(之光者愈顯太伯知人之明不爲徒讓受禄無喪者受此作對之天禄於無失奄遂也有四方雖是文武)
(實王季之受禄貽之也無萬茂先曰聖賢作事可讓則讓可受則受無假托避忌其於天顯之愛鞠子)
(之哀分毫無損推而論之堯舜禹之授受不過如是箇中父子兄弟相知相成深心之處當時人不能知)
(後世人不能到使王季稍以形跡自疑遜而不居反不是因心反不是友朱備萬云王業之成雖在于武)
(王得天下之時而天命之定已見于太伯讓王季之日太伯讓焉而無迹王季受之而無愧此王業之所)
(繇基也文王創造于前武王繼續于後此王業之所繇成也太伯富立而不立文王可爲而不爲故皆謂)
(之至德非王季之友無以成太伯之志非武王之孝無以成文王之功武王之孝易知也王季之友難知)
(也此詩人所以再三歎咏于王季也季史記古公有長子曰太伯次曰虞仲太姜生少子歴季歴娶太)
(任生昌有聖瑞古公曰我世當有興者其在昌乎太伯虞仲知古公欲立季歴以傳昌乃亡如荆蠻古公)
(卒季歴立至于文武遂有天下豐氏坊曰觀于史記則太伯乃庶長而季歴爲嫡出也太伯庶出則國非)
(其有季歴固當立何以夫子謂之讓不知夏商尚質之世其傳惟在立長而未有嫡庶之辨至周始定立)
(嫡之法盖以太伯不以長自居而以嫡推季歴遂爲萬世凖則夫子據商禮而稱之也觀湯崩太子先卒)
(而立仲壬仲壬崩而立外丙微子薨而立微仲可見商禮如此若周制則湯崩之後即立太甲微子之薨)
(即立腯矣之或以此爲成王之詩按三章之末奄有四方四章末言施于孫子皆指武王言若在成王)
(時必兼揚厲武王之功矣)
維此王季帝度(音鐸待洛反)其心貃(音陌)其德音其德克明(彌延)
(切)克明克類克長(張丈反)克君(姑元切)王(于况切)此大邦克順
克比(必里切又如字)比于文王其德靡悔(虎洧切又如字)既受帝祉(音恥)
施于孫子(奬里切故此述王季之德以及文王也啓德由心起先言心帝度其心即所謂天其)
(聦貃靜也寂寞也德音名譽也貃其德音不計較于形跡以博交讓之名也德音雖韜晦而德實克明德)
(既克明則克類克長克君皆于克明中該之矣左傳照臨四方曰明勤施無私曰類教誨不倦曰長賞慶)
(刑威曰君慈和徧服曰順擇善而從曰比克明以事言是非能坐照克類以人言善惡能剖分克長則立)
(教而師道盡克君則平政而君道得克順者我能慈和而人無不服也克比者上能親下而下無不親也)
(王季之德如此而王此大邦足以化侯爲王矣而恪守臣節順而且比易曰比輔也下順從也比于之比)
(及也至于文王以服事殷拘於羑里而不悔周之世篤忠貞如此卜世三十卜年八百又何疑哉故曰既)
(受帝祉施于孫子施延也前曰作邦此曰王此大邦帝作之而王季王之王季信是天之對手此詩三)
(王各序一叚惟王季上承太王下開文武雖曰其勤無績可據詩人頌述其德却從太王說到太伯之讓)
(與上文相聯又插入文王施孫子以起後二叚意是於枯淡處生波瀾而又血脉貫通可悟作文之妙)
帝謂文王無然畔援無然歆羨(餞面切)誕先登于岸(魚戰切)
密人不恭敢距大邦(悲功切)侵阮(魚宛反)徂共(音恭)王赫斯怒
(暖五切)爰整其旅以按(孟子作遏)徂旅以篤于(石經多一于字)周祜(侯五)
(切)以對于天下(後五切自五章六章述伐密之事以伐密疑於私伐崇疑於復仇故各帝)
(謂發端見其出於天而無他也畔離叛援援引也隣邦與國緩急相助謂之援畔援謂自離叛其與國歆)
(貪羡餘也周禮凡起徒役母過家一人以其餘爲羡孟子以羡補不足歆羡者見人之餘而貪慕之規得)
(人之土地也無然禁止之詞誕大也味誕先登岸謂立定脚根有居高臨下之勢言諸侯有暴亂者當先)
(脩威德以待之也不恭謂不恪遵王法距與拒同違也文王欲睦隣安衆而密人稱兵倡亂是敢距大邦)
(之命也王赫然怒其侵鄰害民自不得不興問罪之師爰於也整謂比其什伍定其部分旅師旅也密自)
(阮以徂共其勢漸熾文王自阮以侵密密還自救是遏止其往共之師也凡此乃救亂安民以厚我周家)
(之福以答天下望周之心蓋撫字小國祜之及人者厚救一阮而爲亂者懼人恃以無恐故天下之心以)
(慰也州密在靈臺縣阮共在涇俱隸陜西平凉府)
依其在京(居良切)侵自阮疆陟我高岡無矢我陵我陵我
阿無飲我泉我泉我池(徒向切)度(音渡)其鮮(蘇淺切)原居岐之
陽在渭之將萬邦之方下民之王(此篤周祜對天下之實事京周京按用兵)
(必有根本之地文王駐兵國都依之以爲聲勢故曰依其在京潛師掠境曰侵上言遏是阻其往此言侵)
(是攻其地救阮之兵既遏密人遂自阮疆銜枚卧鼓出密人不意而侵之所以示神速使知懼也無矢四)
(句軍令也岡與泉是軍所經歴之地矢射也無矢無飲是秋毫不犯之意小山别大山曰鮮曠野之地曰)
(原鮮原乃岐周往來之孔道度者涉歴其地山之南曰陽將側也萬邦謂當時諸侯方向也天下歸往謂)
(之王岐山之南渭水之側背山跨水營建國都乃爲萬邦之所趨向下民之所歸往陳行之曰人心向背)
(不係於都邑但仰建極之地則維翰之思有所主覩親民之地則孔邇之情有所依故在岐周則係心於)
(岐周今在新邑又係心於此也菴岐陽渭將或謂即豐邑豐在岐東南三百里朱晦曰在京兆府咸陽)
(縣竹書紂二十五年周伐殷至于鮮原逸周書王乃出圖商至于鮮原)
帝謂文王予懷明德不大聲以色不長夏以革不識不
知順帝之則(子德切)帝謂文王詢爾仇方同爾兄弟以爾
鉤援與爾臨衝以伐崇墉(七章八章述伐崇之事懷懷春念也帝謂文王予眷爾)
(之明德不在聲音顔色上做工夫長君長夏諸夏革更也未嘗長諸夏以變更之道蓋行所無事之意爲)
(諸夏君長一好事則紛然多事惟不識不知順帝之則而已理之自然謂之則即如伐崇一事苟惡其讐)
(我譖我而伐之或避其讐譖之名有意不伐皆識知用事非順帝之則也詢者聲罪致討怨耦曰仇仇方)
(即崇也謂崇爲仇方者虎倡紂爲不道肆行暴亂不遵方伯約束是與我爲仇敵者兄弟與國也鉤梯名)
(以梯倚城循之而上謂之鉤援臨衝二車名臨者從上臨下衝者從旁衝突無鍾鼓曰侵有鍾鼓曰伐崇)
(國名墉城也馮元敏曰心不物役常在事外則雖伐崇伐密鉤援臨衝執訊攸馘擾擾搶搶而依依安安)
(未嘗不恬適也兄崇在今陜西西安府鄠縣說苑予聞崇侯蔑侮父不敬長老聽訟不中分財不均百)
(姓力盡不得衣食余將來征唯爲民乃伐崇令毋殺人毋壞室毋填井毋伐樹毋動六畜有不如令者死)
(無赦崇人聞之因請降)
臨衝閑(何甄切)閑崇墉言言執訊(音信)連連攸馘(音國古獲切)安
(於虔切)安是類是禡(音罵滿補切)是致是附(上聲)四方以無侮臨
衝茀(音弗分聿切)茀崇墉仡(音屹魚乞切)仡是伐是肆是絶是忽
(虚出切)四方以無拂(分聿切下此章上七句是全讐國以仁而天無不服下是絶讐國以義)
(而天下無不從閑閑言攻具備設安頓見其臨陳之暇言言或招降或請服以言語相整飭往來訊問也)
(執訊執所生得者而問之連連言其聯屬之衆馘獲也不服者殺而獻其左耳以記功安安不輕暴也於)
(内曰類於野曰禡禡祭造軍法者其神盖蚩尤出兵之初既類祭上帝及至所征之地又爲禡祭盖暴白)
(其罪告之神明也致者致其來附者使之歸兵威既加廣開生路招致歸附其黨益孤此仁者之師伐國)
(之道四方聞之已不敢侮謂王師不暴人皆欽服無有輕疑之心也崇人之頑猶未服也必是伐是肆是)
(絶是忽而後伐崇之功始竣其不姑息如此茀在車傍所以蔽風塵茀茀謂攻城時從後望之藩蔽之多)
(如此仡仡孤危動摇之象伐聲罪以討肆縱兵以攻絶之使救援不通忽則俄頃而滅其國四方畏之皆)
(不敢拂謂王師無敵人皆順從無有抗拒之事矣克一崇而四方無侮四方無拂盖伐當其罪也此皆不)
(識不知中妙用非後人所能窺測周季明德曰舜攝堯曰類于上帝則類非專爲兵祭禮大烖類社稷)
(宗廟則類又非專事上帝故陳祥道謂類禮不可得而知禡用兵時祭造軍法者是類是禡盖類聚當祭)
(之神而于師祭時同祭之也民篇中稱天者一稱帝者八具見天爲民立君君安以得天周家所以世)
(受天命也故序云美周)
靈臺
序民始附也(按此述民樂之詞民之歸附可見然三分有二爲日已久此言民始附者何也)
(靈臺在今西安府鄠縣鄠於殷時爲崇國文王伐崇爲邑而後作靈臺于其地崇民初離虐政如登春臺)
(故曰民始附伐易乾鑿度文王二十九年崇作靈臺)
經始靈臺經之營之庶民攻之不日成之經始勿亟庶
民子來(六直反義賦也首章言作臺之事靈經者縱横量度之經始靈臺者靈臺靈囿沼同時規)
(畫而其功始于靈臺靈臺之基址定而囿沼之規模漸次而定矣方而高者曰臺靈謂若有神助靈臺其)
(高九仞上平無屋經之定其規模營之計其工作攻者畚鍤之事不日者無日期之限經始勿亟文王惜)
(民之心庶民子來萬衆鼓舞之意天呂伯恭曰文王之作臺主于望氛祲觀民俗以察人之意因以疏)
(㵸精神宣節勞逸盖一張一弛無非事也)
王在靈囿麀(音憂)鹿攸伏(筆力切)麀鹿濯(直角切)濯白鳥翯(音學)
(左角切)翯王在靈沼於牣魚躍(此言作臺而遊觀之事有按文未嘗稱王而三分)
(二之民俱已王之正是愚夫愚婦歡欣踊躍不知禁忌之語囿者築土爲垣以域養夫禽獸鹿兼牡言麀)
(牝鹿也說文攸行水也伏伺也攸有行義伏有止義言其行止皆自得也濯濯肥澤貌翯翯鮮潔貌池之)
(曲者曰沼牣充滿也麀鹿在囿如在山林魚鱉在沼如在江湖自非文王德及魚鳥安能相忘若此故皆)
(以王在爲起語杜詩云丈人屋上烏人好烏亦好)
虡(音巨)業維樅(音聦)賁(音焚)鼓維鏞(音容)於(音烏)論(音倫)鼓鍾(石經作鍾)於
樂(音學)辟(音璧)廱(音邕者此言文王遊囿而作樂之事獸懸鍾磬兩端植木謂之虡虡天上神鹿)
(頭龍身刻虡形于植木之足因以爲名虡上有横行大板刻畫如鋸齒謂之業樅木名松葉柏身葉與身)
(皆直虡業非直木不可故皆以樅爲之此懸編鍾編磬者也編鐘編磬與賁鼓大鐘俱有虡若業與樅止)
(可懸編鐘編磬賁鼓身高八尺腹圓十六尺面四尺鏞大鐘也觀賁鼓則鏞可知矣賁列東序鏞列西序)
(當特懸之非虡業所能懸也詩人于編鐘編磬則言其所懸之器于鐘鼓則直指其名蓋兼小大而錯綜)
(言之也論倫也類也獨鐘不能和聲獨鼔不能成樂各以其類相從所謂倫也或以論爲論議則此乃作)
(樂之時非論議之際於嘆美詞美哉鼓鍾之有倫也美哉辟廱之樂也有手舞足蹈之意故下又再三咏)
(之辟廱向謂學名序次於此上下文義不協莊子言歴代樂名文王有辟廱之樂尚書大傳引樂經云舟)
(張辟廱鶬鶬相從辟廱乃樂名非學名也漫朱克升曰鼓聲讙以立動鍾聲鏗以立號易至散失倫於)
(倫者大不過宫細不過羽所謂樂而不亂服而不厭從律而不奸也按辟廱天子太學也習射養老俱)
(在于此制度莊嚴然此是登臨遊眺之時非講學行禮之地止以辟廱爲樂名義各有所主不必繁稱以)
(混耳目)
於論鼓鍾於樂辟廱鼉(音徒)鼓逢(音蓬)逢朦(音蒙)瞍(音叟)奏公
(此申言鼓鐘辟廱之樂詠歎不能已者上章賁鼔舉其最大者言之此章鼉鼓則以始作言之盖自鼉)
(鼓鼓衆而後矇膄始作樂也鼉水族形似蜥蜴四足身長丈餘具十二生肖肉天雨則鳴其聲如鼔生卵)
(大如鵝卵甲如鎧甲其皮堅厚可冐鼓逢逢鼓聲也有眸子而無見曰矇無眸子曰瞍凡聲使瞽者聽之)
(以其能審音也公公所樂之更端曰奏凡作樂先擊鼓一闋復奏必自鼓始民方嘆美鼓鍾辟廱之樂而)
(鼉鼓逢逢然矇瞍又奏公矣眞是將來未艾應接不暇林孟鳴曰鼉宵鳴其數應更故吳越謂之鼉更)
(未有以皮冐鼓者詩人咏之以其鳴應更爲靈德之應非實鼓也如簫音似鳳遂名鳳簫之類竹書帝)
(辛三十七年文王之四十八年周作辟廱帝辛四十年文王之五十一年周作靈臺三輔黃圖辟廱靈臺)
(皆在長安西北四十里則辟廱與靈臺同處通義曰辟廱乃養育人才之地文王爲靈囿于其際令士子)
(游于斯息于斯歌舞于斯當時之人但見鳥獸魚鱉之咸若鍾鼓管籥之鏗鏘而不知文王化育之妙令)
(人日進於高明而忘其所自至今讀其詩但有熙熙皥皥手之舞之足之蹈之而已呂伯恭曰或疑靈)
(臺之詩叙臺池苑囿與民同樂胡爲以辟廱學校摭入之彼盖未嘗深考三代人君與士大夫甚親游宴)
(之&KR0591;御征行之扈衛無所往而不與髦俊俱焉樂正司業父師司成則樂者固學士之所常肆也夫豈有)
(二事哉此以璧廱爲太學故立論如此)
下武
序繼文也(按周后稷思文肇基其後文德相承世濟其美至于武王不得已而一戎衣天下已)
(定即戢干戈櫜弓矢則亦下武者也求懿德肆時夏則亦繼文者也故篇中皆言文德)
下武維周世有哲王三后在天王配于京(居良切以賦也下武武)
(爲下玩下武維周槩舉后稷以下言之哲知也上知天命之所向下知民心之所歸惟德而已世有哲王)
(謂后稷以及武王武成篇云我先王公劉周語云我先王不窋又云自后稷始基靖民十五王而文王始)
(平之是后稷以下皆得追稱爲王也三后太王王季文王也在天者既没而其神在天也王武王京鎬京)
(在京者足以配其在天者言不相上下也不人知武王以武定天下而不知武王之心上文而上武用)
(武非其得已也此詩爲繼文而作欲發明武王之心先總說一代之意嚮言以武爲下者周之家法也周)
(家世有哲王三后既往而其神在天矣武王又配合其德于鎬京焉祖創孫承父作子述先後相傳其德)
(一也曷嘗以武爲上哉)
王配于京世德作求永言配命(叶名)成王之孚(夫尤切京命隔句一)
(韻求字隔句一韻先武王所以能配三后者非一朝一夕之故以其於世之德作而求之也世有哲王)
(則有世德作起也有振動奮發之意求有參經權通常變無方以求之意盖三后之緒本于德而武王之)
(能繼其緒者亦惟能求三后之德世德所在即天理所在永言者心口自維刻刻不忘之謂德著于人而)
(心所同然謂孚太王肇基王跡王季其勤王家文王以服事殷三后之孚著于民久矣天命棄商歸周武)
(王時時不忘配命三后之孚始完足無歉所謂成也三后之孚成而武王之見信於天下者亦成矣徐)
(玄扈曰三后事殷武王伐紂功業不同順逆相反然迹逆而理順事異而心通三后而在牧野之舉必不)
(得已也故詩頌武王曾無一語道其剏基立業恢拓前功但曰配京求德見武王曲體先人克全孝道雖)
(化家爲國變侯爲王實無分毫與前人謬戾)
成王之孚下土之式永言孝思孝思維則(承上言配命可以成孚成)
(孚則下土以爲式可見天人一理先後一揆武王孝思眞可爲天下後世法也孝思孝先之思先世如何)
(立心如何制事作而思焉當繼述以繼述爲孝當變通以變通爲孝時與先人志意流通永久不忘則可)
(爲人之法則矣自人取法於我曰式自我可爲人法曰則)
媚茲一人應(平聲)侯順德永言孝思昭哉嗣服(蒲北切此媚愛茲)
(也一人武王也應當侯維昭明嗣繼服事也天下信之式之則媚愛之矣所以媚者維以王有孝先之順)
(德耳以臣伐君心跡曖昧難以告人然順天意順人心以順乎親武王心事眞如青天白日不忌嫌疑不)
(蒙悔吝何等光明正大故曰昭哉嗣服謂能繼其先世之事也)
昭茲來許繩其祖武於萬斯年受天之祜(音戸望末二章屬祝頌)
(之詞繼來來世也許語詞繩繼也承仍世德如繩索之相祖三后也武事祜福祐也承上昭哉而言繼)
(先即可垂後光顯及於後人止因能繼其祖武能繼其祖武則萬年受福蓋武王孝思千古爲昭則周家)
(天下萬年弗替)
受天之祜四方來賀於萬斯年不遐有佐(此言受祜之實蓋天命不)
(出于人心人心所歸正天命所在賀朝賀佐助遐遠也不遐有佐者四方來朝皆吾佐助雖萬年不以爲)
(遠言其推戴如一日也殷玩繹詩詞專闡發武王伐商心事盖周家世世事文王三分有二臣節彌固)
(至于武王一戎衣而有天下似與祖德違悖故詩中細細闡發曰王配于京曰世德作求曰孝思維則曰)
(繩其祖武言武王放伐與祖德亳無異同中庸所謂善繼善述故詩言下武序言繼文所以白聖人之心)
(跡扶萬世之名教)
文王有聲
序繼伐也(嚴坦叔曰繼文之詩兼言三后以三后皆有文德可繼也繼伐之事專言文王以太)
(王王季無伐功所謂繼伐者專言繼文王也周至文王始有伐功伐崇蓋其大者然而大統未集至武王)
(伐商而後卒其功故曰繼伐)
文王有聲遹(音聿)駿(音峻)有聲遹求厥寧遹觀厥成文王烝
哉(賦也按此言文王之繼述周家王業始于后稷公劉太王王季皆韜晦無聞至文王紹述其業聲譽日著)
(故以有聲發端徒遹述也猶周書遹乃文考之遹駿大也所述者非有聲且大有聲當時父母之頌豈)
(弟之歌是有聲而顯西土播南國是遹駿有聲遹求二句說文王之心求寧者求民之安而觀成者即欲)
(見安民之成功此見文王聲之大者本于德之大按說文烝火氣上行也从火火氣以漸而熾周家王業)
(以漸而隆大抵開國承家須精神振作氣勢鬱烝方成可大可久之業每章末句皆不叶韻盖贊美之)
(詞與吁嗟麟兮吁嗟乎騶虞一類)
文王受命有此武功既伐于崇作邑于豐文王烝哉
(此言伐崇而作豐也屬命者天討有罪之命武功謂伐䢴耆須密昆夷之伐崇功最大故特言之爲作)
(邑張本作者創起之詞邑即國也文王伐崇以其有罪非爲作邑也而武功既奏民皆歸心自不能已耳)
(豐即崇國之地通典豐在長安縣西北靈臺鄉豐水上范士文曰受命即指受專征之命說自好)
築城伊淢(音洫)作豐伊匹匪棘其欲遹追來孝(補協孝舊叶許六反)
(按古韻無此叶别本欲作猷孝叶虚由切)王后烝哉(此言作豐之心也水淢水疾流也築城于流)
(之處盖倚水以爲險也匹耦也與岐邑相對兩都並峙亦形勢相倚之意此時輿圖漸拓營建日廣似乎)
(逼上而有急于取天下之意故曰匪棘其欲棘急也匪棘其欲二句摹寫文王心事言非急成已之所欲)
(盖公劉思輯而遷豳太王以害人而居岐文王求寧而作豐正追述先人之志以啓後來之孝耳來者嗣)
(續無已之意上章言作豐受命于天此章言作豐追孝于前見作豐乃天與前人之心也自此而氣勢日)
(盛君臨天下故每章以烝哉爲贊嘆曰王后曰皇王王追稱也后本稱也皇王贊辭也)
王公伊濯維豐之垣(音袁)四方攸同王后維翰(音寒)王后烝
哉(此言作豐人歸而推本于王身也取王公王之君臣也濯者洗滌更新之象垣城垣也堅固之意翰即)
(羽翰取翺翔不可控制之意王公洗滌便是城垣堅固人心歸戴便是國家羽翼言文王非區區藉山河)
(之固也克崇作豐而王業成故以王后稱之)
豐水東注維禹之績四方攸同皇王維辟皇王烝哉
(此以武王之功配禹也注豐水出終南山堯時豐水汎濫禹治之使合渭東于河豐邑在豐水之西鎬)
(京在豐水之東豐水所以東注者禹之功也四方所以歸周者武王爲之君也豐水東注言其水勢之順)
(四方攸同言其人心之合即水勢之順而見神禹之功即人心之合而見武王之德績功也辟君也變王)
(后言皇王一統天下其事又大也)
鎬京辟廱自西自東自南自北無思不服(蒲北反)皇王烝
哉(此言辟廱之化也宅鎬京所以建極辟廱所以立教先言辟廱而後言是鎬京建國君民學校爲先此)
(教化之原也周興西方近者先被其化後乃漸及于東故曰自西自東文王化行南國後乃漸及于北故)
(曰自南自北無思不服猶言無不思服繼伐之詩而言辟廱者人知武王之得天下在于武功抑知天下)
(之服武王由于文德也豐逸周書豐鄗相去三十里止隔一水辟廱在水上鎬即今鄠縣)
考卜維王宅是鎬京(居良切)維龜正(之盈切)之武王成之武
王烝哉(此追言始之愼重也考稽也有疑者必須稽考考卜者考之于卜卜之者文王其所卜者爲)
(欲居此鎬京也龜正告之宜宅鎬京絶無二三其說武王因之作邑于此是鎬京之宅文王始之而武王)
(成之也武竹書帝辛三十六年西伯使世子發營鎬京鎬雖王所都而實營於文王董氏曰卜筮之道)
(先斷於心曰考卜維王則王志先定而徵之於龜也)
豐水有芑(音起)武王豈不仕詒(音移)厥孫謀以燕翼子(奬里切)
武王烝哉(興也此言武王得人遺子孫以終繼伐之事芑嘉穀詒遺燕安翼輔也百年計樹人遷)
(豐遷鎬王居已壯所以守之者人也豐水潤澤之地則芑叢生焉武王聖賢之主豈有不仕人以官者乎)
(凡此皆所以爲孫謀也孫謀在于翼子翼子在于得人盖謀不及遠則爲子者未免有創造之勞今謀及)
(其孫則子不過安享攸同之治坐收思服之心而已謀在遠則逸在近復何事哉蘇子由曰此詩言文)
(王者先曰文王後曰王后其言武王者先曰皇王後曰武王盖文王老而稱王武王即位而稱王故也文)
(武則其正號矣廱徐玄扈曰遷豐而稱武功文王之武遷鎬而言辟武王之文此亦微顯闡幽之論每)
(章以烝哉作結不獨歎美文武所以示後世子孫亦必如此也朱晦菴曰鄭譜此以上爲文武時詩以)
(下爲成王周公時詩今按文王首句即云文王在上則非文王之詩矣又云無念爾祖則非武王之詩矣)
(大明有聲并言文武者非一安得爲文武之時所作乎盖正雅皆成王周公以後之詩但此什皆追述文)
(武之德故譜因有此語耳)
生民之什
生民
序尊祖也(續序后稷生于姜嫄文武之功起于后稷故推以配天焉祖者始也己所從始也)
(自父之父以上皆得稱焉后稷之于成王乃十七世祖季明德曰舊以此詩爲郊祀之樂歌則郊以祭)
(天以天爲重今詩詞述后稷甚悉殊無祭天之文其非郊祀之歌明矣叚氏曰郊祀樂歌已見于頌郊祀)
(主于嚴肅故其詞簡此詩詞章繁縟殆大臣因祀事之餘推原其所以尊者而爲此晦菴以爲周公所作)
(至朱康流曰左傳高辛氏有才子八人世濟其美以于堯則堯之去嚳必非一世且云此十六族則八)
(元必非一父而高辛氏必非獨帝嚳明矣鄭箋以姜嫄爲高辛氏後世子孫之妃其夫不爲天子而得祀)
(郊媒者亦如周于二王之後得用天子之禮此論確矣履帝武者猶云繩其祖武謂其爲天子後踵行天)
(子之故事言祀禮之隆也敏歆言神感之速也若巨跡之說始于列子子長康成之徒好竒過信而子由)
(申其說謂麒麟之生異于羊豕蛟龍之生異于魚鱉然后稷而後聖賢繼起未聞麒麟之後有異于麒麟)
(蛟龍之中復有異于蛟龍者也然則求之而得得之而棄者何哉大抵高辛世胄雖云世濟其美亦舉大)
(槩而言末必盡無失德如傳所稱閼伯實沈以兄弟而日尋干戈或者亦高辛氏之子也兄弟之相殘如)
(此則宫闈之内或有如燕啄皇孫綠綈方底之事亦未可知觀其至再至三必致之死地而後已此决非)
(父母所忍爲者賴有天助得復見收收而育之母家則其家之不能容可知詩人特爲其祖諱之耳既諱)
(其惡而不言又不敢飾美以誣其祖故詩之所咏獨叙姜嫄而己使稷爲嚳子嚳亦聖人何僅美其母不)
(及其父也或者又以此爲有母無父之證周人立姜嫄廟而不及嚳故咏歌亦止姜嫄信斯言也則周人)
(之禘祭必如康成所云祀感生帝而後可而祭法則云周人禘嚳不及靈威仰之神何也且詩首云克禋)
(克祀以弗無子無夫之人而祈有子人之狂惑不至此其說自相謬戾不必置辯卓去病曰孔謂鄭氏)
(不信讖緯以命歷叙云少昊傳八世顓頊傳九世帝嚳傳十世則堯非嚳子稷年又少於堯則姜嫄不得)
(爲帝嚳之妃故云當堯之時爲高辛氏之世妃謂其爲後世子孫之妃也人世短長無定是時典籍未備)
(不知其爲幾世故直以世言之其大戴禮史記諸書皆鄭所不信張氏融曰稷契年穉於堯堯不與嚳並)
(處帝位則稷契焉得爲嚳子乎若使稷契必嚳子如史記是堯之兄弟也堯有賢弟七十不用須舜舉之)
(此不然明矣詩之雅頌姜嫄履迹而生稷爲周始祖有娀以玄鳥生商而契爲玄王即如毛傳史記之說)
(帝嚳爲稷契之父帝嚳聖夫姜嫄正妃配合生子人之常道則詩何故但頌其母不美其父周魯何故秪)
(立姜嫄之廟乎融之此言盖得鄭旨但以姜嫄爲世妃則與左傳世濟之文不合故易傳不以爲高辛氏)
(之妃也洪駒父曰血氣之類父施母生耳聽目視手持足行智愚所同也何必有詼詭譎怪之事然後爲)
(聖且賢哉)
厥初生民(如字又彌延切)時維姜嫄(音原又魚倫切)生民如何克禋(音因)
克祀(養里切)以弗(豐本作祓)無子(奬里切)履帝武敏(毋鄙切)歆攸介
(音戒)攸止載震(眞愼反)載夙(相即切)載生載育(曰逼切)時維后稷
(賦也此章言姜嫄禱而生后稷所姜嫄生后稷而謂之生民者后稷教民食食者民待以生生后稷所)
(以生民也姜姓炎帝之後有女名嫄爲高辛氏之世妃謂爲其後世子孫之妃也生民如何究其所以生)
(之故克能也言齋肅當神明意也禋者煙氣氤氲天體遠不可得近聖人思盡其心而不知所出故因烟)
(氣之上升以致其誠也祀祀禞禖也古者于玄鳥至之日祀禞禖以求子燕來主產乳滋蕃故用是日也)
(弗祓也祓無子求有子也履踐也高辛氏行禋祀以求子姜嫄從帝而往履帝武謂隨後行也敏疾歆悅)
(也女人言求子或有羞澁縮恧而嫄不然此天機也介助也謂神之所助止依止也謂神所憑依震動也)
(左傳邑姜方震又云后緡方震皆謂有身爲震載震而有身載夙而屇期載生而分娩載育而成人如此)
(其祈求感應而生者斯何人乎是萬古粒食之祖后稷也關係豈渺小哉故曰時維后稷時是也稷官名)
(稱后者尊而君之也唐虞時后配名而言者后䕫是也后配官而言者后稷是也稷爲五穀之長故以名)
(主穀之官上履帝武帝字當指高辛氏下章言上帝不寧則稱帝以别之蘇老泉曰毛公之𫝊詩也)
(以乙鳥降為禞禖之候履帝武爲從高辛之行及鄭箋而後有吞踐之事當毛之時未有遷史也遷之史)
(出于疑詩而鄭之說又出于信遷祀或稱郊禖或稱禞禖禖媒也神之故從神因郊而故稱郊禖古言)
(高禖即先禖又曰人先歛鄭曰夙肅也當産之時而避燕寢居側室其自戢者至矣故訓夙爲肅)
誕(讀下仿此)彌厥月先生如達(他末切中从羊)不坼不副(孚廹切)無災
(石經作菑)無害(音曷)以赫厥靈上帝不寧不康禋祀(養里反)居然
生子(奬里反只此言后稷初生之事失玩數誕字最有意味舊作發語詞潦草讀過詩人之旨字書)
(誕放也欺也盖竒怪難信之謂宜少讀后稷之生也竒生而棄棄而不死又竒少而藝五榖奇萟而茂盛)
(又竒種種奇事說亦不信故詩人以此發端與誕先登岸誕字不同若以爲發語詞則首章末章何以無)
(誕字耶後人以初度爲誕辰益謬矣之彌滿也以燕至之月孕以冰堅之候生正滿十月數先生第一)
(胎也凡人第一胎最難産說文達小羊也鄭以羊子最易生故比之按凡獸之生俱易不獨羊子字書達)
(通也順也無留難之謂不坼不副正如達之處說文坼裂也副判也不坼不副言其母無災無害言后稷)
(天既祐令有身又使生之易是天欲顯其神靈也寧是心無怨恫康則安意享祭不寧不康若爲疑詞以)
(昭其靈異見天必非無意于斯人也禋祀即上章求子之祀言上帝安享其祀居然生一男子以如其所)
(求居然非無人道之謂居安也言安然無患而生子也嚴坦叔曰詩書凡言天帝而假人事言之者皆)
(形容之詞不必執其跡也監觀四方不必天實有眼聞于上帝不必天實有耳帝謂文王不必天實有言)
(郭景純所謂宜領其玄旨歸之冥會此類是也)
誕寘(之䜴切下同)之隘(於懈切)巷(戸降反)牛羊腓(符非切)字之誕寘
之平林會伐平林(字與翼爲韻兩林字爲一韻)誕寘之寒冰鳥覆翼
(叶異)之鳥乃去(叶丘於切)矣后稷呱(音孤)矣實覃(音曇)實訏(叶去聲)厥
聲載路(稷生而見棄故名爲棄此言生而見棄之事足連呼誕字分明是竒特驚訝語氣腓脛腨即)
(肚也字愛也牛羊臥而曲其足肚以護芘之若有愛之之意平林解見小雅車舝會伐平林適有伐木于)
(平林者收取之也覆盖翼藉也一翼覆之護寒氣之下侵一翼藉之護寒氣之上逼呱泣聲覃長訏大也)
(厥聲載路謂泣聲聞于路后稷屢遭棄擲宜氣息奄奄乃覃而且訏厥聲載路其異乃爾)
誕實匍(音蒲)匐(蒲北反)克岐克嶷(魚極切)以就口食蓺之荏(音稔)
(而甚切)菽荏菽旆(音佩)旆禾役(說文作穎)穟(音遂)穟麻麥幪(莫孔切)幪
瓜瓞(音迭田節反)唪(布禮薄孔二切)唪(崔靈思集注作菶菶匍此言幼小而種植之事匐而)
(樹萟五穀恐人謂其誣故誕字之下又以實字冠之匍手行匐伏地也岐嶷頭角崢嶸之象以就口食領)
(起下五句口食五穀也就成就種植而成就之也蓺種也荏菽大豆旆旆揚起也役字當依說文作穎禾)
(之末也穟穟禾多穗也幪幪茂盛唪唪多實也匍匐之時即有種植之事種植而皆美好此天授也經先)
(言荏菽次言禾次言麻麥以種之先後爲次唪當依崔注作菶草木盛貌)
誕后稷之穡有相(息亮切)之道(徒口切)茀(音弗)厥豐草種(上聲)
之黃茂(莫後切)實方實苞(補苟切)實種(去聲)實褎(徐久切)實發
實秀(思久切)實堅實好(吁口切)實穎實栗即有邰(音台)家室
(此言種植有收之事之有相之道謂若有神助茀治也草盛曰茀治茀謂茀猶治亂謂之亂洚水初平)
(艱食方奏天下盡爲草所荒蕪故曰豐草茀厥豐草與種之黃茂相對謂去草而種黍稷也種謂樹藝黃)
(茂黃色而茂美也黃色而茂者惟黍稷耳方苞等句言黃茂之嘉如此方齊等苞苗生成叢也種生而不)
(雜褎葉漸長也生莖曰發吐華曰秀堅結實好圓美也穎繁碩而垂末栗不秕也凡物最怕有名無實無)
(實皆因耕耨之鹵莽故詳言實以明天時人事無不至也所以詳言之者見稼穡艱難非一日所能致今)
(后稷能教民以盡人事故其穡如此堯于是封之于邰以王姜嫄之祀焉姜嫄生于邰稷家室在邰故即)
(以封之即就也就其便也王邰在陜西西安府武功縣令有后稷姜嫄二祠太娶太姜亦有邰之女太)
(姜之邰在瑯琊非武功之邰也)
誕降嘉種維秬(音巨)維秠(音匪孚鄙反)維穈(音門)維芑(音起)恒之秬
秠是穫是畝(蒲洧切)恒之穈芑是任(音壬)是負(扶委切)以歸肇
祀(養里切下同祀上章已教民稼穡矣此舉種之嘉者以其可供祭故特言之秬秠穈芑自有天地便)
(生此種但雜於草木莫之能識惟稷能得其性情别其土宜教民種植若自今日天降者然此亦一竒也)
(故曰誕降嘉種秬黑黍秠一粰二米粰皮也穈今之赤粱粟芑今之白粱粟秬秠可以釀酒醴而和鬱鬯)
(穈芑可以供粢盛而實簠簋故謂嘉種恒常也言他穀有時而可缺惟此四穀以供祭祀則當歲以爲常)
(是穫是畝言穫而棲之于畝任肩任負背負以歸荷血之而歸也祭祀之禮上古有之然不過明水太羹薦)
(捭豚而已爲饎之禮未備也至是既有嘉穀而爲利酒食禮于是乎大備蓋自后稷始故曰肇祀當美)
(收成之餘正祀事創始之日以農務之事教其民者既自稷而興以農務之利祀其先者亦自稷而起所)
(謂致力于農致祥于神也粰羅氏曰秬與秠之所以異者秠必不黑秬必不一二米也鄭氏釋鬯文既)
(云秬如黑黍一粰二米則是以秠之狀雜之于秬郭氏釋草云秠亦黑黍則又以秬之狀雜之于秠秬既)
(兼秠之狀秠又兼秬之色所以紊亂不可推究)
誕我祀如何或舂(傷容切)或揄(音由)或簸(波我切)或蹂(音柔)釋之
叟(音蒐又所留切)叟烝之浮浮載謀載惟取蕭祭脂取羝
以軷(蒲末反又叶蒲昧反)載燔載烈(如字又力制反)以興嗣歲(叶聖又如字)
(此詳言祭事以終肇祀之意是五榖樹蓺可以供祭祀矣而又有許多製度之法亦一奇也故復加以)
(誕字以我祀如何句引起意味雋永舂擣之于臼揄抒米出臼也簸播去其糠蹂以足踐之而脫其穗論)
(文義蹂當在舂之上取其協韻故在簸後釋淘米叟叟米聲也烝烝之於釡浮浮氣上升也此上言黍稷)
(之事祭禮猶未備也再爲謀惟惟思也求所以達其誠敬者或取蕭脂以爲宗廟之祭或取牡羊以爲犯)
(軷之祭上自宗廟下及軷祭羣祀該舉之矣或取肉傅火而燔之或取肉貫而加火以烈之烹割無不盡)
(矣凡此者興來歲以繼往歲使大有年也不曰來而曰嗣者求其相續不絶也蕭香蒿取蕭草合祭牲)
(之脂爇之使氣上達也山行曰軷封土爲山象以菩芻棘柏爲神主既祭以車轢之而去曰軷)
卬(音昂)盛(音成)于豆于豆于豋其香始升上帝居歆胡臭亶
時(上止切)后稷肇祀庶無罪悔(呼委切)以迄于今(升豋爲一韻歆今爲)
(一韻時祀悔爲一韻誠以上歴叙后稷稼穡祭祀之事此言時王祭祀之感應之速序之所謂尊祖也)
(用卬我也木曰豆以薦葅醢瓦曰豋以盛太羹祀天瓦木尚質也始升其馨香始上行也居安歆享也)
(鬼神食其氣謂之歆胡何也臭香也即菹醢太羹之氣亶誠也時言感應之速不踰時刻也此句是詩中)
(轉語肇始也庶者喜幸之詞獲戾于天曰罪已心自恨曰悔迄至也木豆瓦登可謂簡矣香氣始升而上)
(帝已安享之何芳臭之誠感應及時乎盖自后稷創制祀典以來前後相承兢兢業業惟恐有罪悔獲戾)
(于天閱數百年而此心不易祭祀之誠如此所以香始升而上帝即安享之也大戴記曰德盛者神歆)
行葦
序忠厚也(首章二章言燕禮三章言射禮四章言敬老之禮總以見周道親親綢繆凝至之意)
(無所不用其極故曰忠厚之朱傳此祭畢而燕父兄耆老詩)
敦(音團)彼行葦牛羊勿踐履方苞方體維□(葉石經作□)
泥(音禰)泥戚戚兄弟(上聲)莫遠具爾或肆之筵或授之几
(興也此將燕父兄耆老而先言其情之當親惟行葦本有生意惟勿害則生益茂興兄弟皆至親莫逵)
(則情益親敦聚貌謂生意聚而未遂也行路也葦解見豳風七月勿禁止之詞踏之重者曰踐輕者曰履)
(苞抱籜體成形也泥泥柔澤貌戚戚親之又親也具俱爾邇也即燕禮所云公爾卿卿爾大夫謂揖而進)
(也肆陳也筵竹席几案也古人所凭以坐者兄弟之年稚者爲之設筵使有所登而老者加之以几使有)
(所憑二或字是開燕之初豫擬何人當肆筵何人當授几也此俱邇中之事讀方苞方體之語懇欵親切)
(惻然恐傷之必有此心爲主則燕飲不爲虚文)
肆筵設席(祥勺切)授几有緝御(魚駕切)或獻或酢(才落反)洗
爵奠斝(音假居訝切席酢隔句一韻御斝隔句一韻)醓(他感切)醢(音海)以薦(即落)
(反)或燔或炙(陟略反)嘉殽脾(婢支反)臄(渠略反)或歌或咢(五洛反)
(賦也此言方燕之時侍鋪陳曰筵藉之曰席既授几矣復有緝御緝續御也相續而侍即禮所謂更僕)
(此侍御之盛也進酒于客曰獻客答之曰酢周曰爵殷曰斝洗爵奠斝洗爵主之事示不䙝也奠斝客之)
(事示有終也此獻酬之盛也以肉作醬多汁者曰醓無汁者曰醢燔用肉炙用肝解見小雅楚茨土藏曰)
(脾口上肉曰臄此飲食之盛也比于琴瑟曰歌徒擊鼓曰咢此歌樂之盛也四項總見綢繆無已之情)
敦(音雕下同)弓既堅(古因切)四鍭(音侯)既鈞舍(音捨)矢既均序賓以
賢(下珍切)敦弓既句(勾姤二音)既挾四鍭(侯後二音)四鍭如樹(上主反)
序賓以不侮(此既飲而行射禮以爲樂主敦弓畫弓也賓不得有敦弓以天子爲故舉天子之)
(弓槩之居旱不動居濕不動曰堅鍭矢鏃射以四矢爲節故曰四鍭鈞謂輕重平等三分其矢一在前二)
(在後三分之而平者前有鐡鏃故也舍放也均四矢皆中也射以中多者爲賢故曰序賓以賢句引滿也)
(凡兩物夾一物曰挾右手大指鉤弦二指挾持其矢也如樹如以手植之言其巧且力不侮不以己之中)
(侮不中者射以不侮爲德故曰序賓以不侮兄弟何以稱賓以曾孫爲主則衆兄弟皆賓矣是禮文之通)
(稱也觀下曰曾孫維主可見樹舍矢既均泛言射者故繼之曰序賓以賢四鍭如專言勝者故繼之曰)
(序賓以不侮此時賢者不飲而否者飲不侮者不飲而侮者飲非是以賢愧不賢以不侮愧侮者總是欲)
(勸賓以飲藉射盡歡所以盡戚戚之情也)
曾孫維主(如字又當口切)酒醴維醹(如主切又奴口切)酌以大斗(腫廋切又)
(如字)以祈黃耉(果五切)黃耉台(湯來切)背(必墨切)以引以翼壽考
維祺以介景福(筆力反而此燕飲終而頌禱之詞盖祝其飲酒獲壽且欲其修德以享之也)
(燕曾孫謂成王曾孫奉祭爲宗廟之主今日燕飲爲飲之主醴酒名解見小雅吉日醹厚也大斗柄長)
(三尺盖以大斗挹之于樽非用以飲也詩人蓋借此以寫其愛敬之至且以協韵耳祈求也老成之人一)
(話一言皆足爲法不徒爲燕樂也黃耉解見南山有臺九十曰台背台鮐也年老氣衰皮膚消瘠有若鮐)
(魚也在前曰引引者啓其惑使不昧于所趨在旁曰翼翼者作其勤使不怠于所行祺吉也有德則日休)
(故曰吉介助景大也求黃耉之人引而導之翼而輔之故年彌高而德彌劭不獨有永年之壽而且有惠)
(廸之吉所謂助之以景福也此頌禱以致愛而殷勤篤厚之意猶不替于燕飲之終如此朱康流曰曲)
(禮云諸侯臨祭祀外事曰曾孫某侯某是曾孫者諸侯祭祀之通稱然武成篇曰有道曾孫周王發射義)
(詩曰曾孫侯氏則曾孫亦猶宗子之稱不獨施諸諸侯亦不獨施諸祭祀也)
既醉
序太平也(朱康流曰天下既定四方無虞所循而行者祭祀燕飲之禮所禱而頌者惟願長子)
(孫保福禄於無窮故曰太平朱傳此父兄答行葦之詩)
既醉以酒既飽以德君子萬年介爾景福(筆力反者賦也既)
(盡其禮終其事王祭宗廟旅酬下徧羣臣至于無算爵故曰醉燕接之間恩澤充足故曰飽德君子爾皆)
(謂武王介助也景既醉酒飽德無以爲報願其有萬年之壽而助以福也景福明白可見之福不是影)
(響景福一也以介由我介爾由天各有不同下文昭明高朗乃歴道其實)
既醉以酒爾殽既將君子萬年介爾昭明(叶芒以殽爼實牲)
(體實之于爼也將奉持而進之義介爾昭明謂助發其知慮昭猶中庸之昭昭昭爲小明明爲大明言小)
(事大事無不明也景福昭明皆君子所已享者今則願其萬年享之也張七澤曰光輝盛大受福之氣)
(象故上章既願其景福而此二章遂願其昭明願其有融高朗)
昭明有融高朗令終令終有俶(音觸尺六切)公尸嘉告(音谷)
(自其亨嘉和順者言之謂之景福自其光明盛大者言之謂之昭明有融高朗又自其昭明者極言之左)
(傳明而未融融猶融化融净之融無纖毫瑕纇明之盛也峻極不踰曰高清通莫掩曰朗昭明有融便是)
(高朗人惟品高則所見者遠然始明終昏者多矣故願其令終終而復始方爲悠久故又願其有俶令善)
(俶始也惟其如此公尸所以嘉言相告昭明高朗皆以福言者有道之君以心體清明德業俊偉爲福也)
(稱朱康流曰周禮冡人掌公墓之地是王者之墓得公墓豈王者之尸不可稱公尸乎諸說紛紛都非)
(確議自自既醉至令終有俶皆祭畢而燕以致頌禱實之詞公尸嘉告至卒章皆代爲嘏詞以明頌禱之)
其告維何(如字又叶奚)籩豆静嘉(居何居之二叶)朋友攸攝攝以威
儀(叶俄又如字以其告維何承上起下之詞籩豆三句乃代爲嘏辭見主祭者與助祭者皆當神意静謂)
(陳設之不譁嘉謂臭味之精美朋友指助祭者攝謂舉動之檢束公尸所告者其言如何言汝籩豆所陳)
(者潔淨而精美朋友助祭者亦體主祭者之意攝以威儀而不怠盖籩豆敬之見于禮物者可知威儀敬)
(之見于禮容者可知所以感神而神降之福也之李愚公曰此與下章先言錫類之由以起末二章意)
(主祭敬助祭敬君臣一德爲類君子孝嗣子又孝父子一心爲類故即以類報之)
威儀孔時(叶逝)君子有孝子(叶字)孝子不匱永錫爾類(禮有)
(先後節次如始而求神終而獻尸威儀不一而不疏不數悉如其節所謂時也君子謂武王孝子謂成王)
(愚謂讀書要識古人意思所在此詩君子有孝子一語踴躍歡喜一篇精神注射于此盖常人之情百畝)
(數椽亦須繼述得人武王年老受命大享宗廟成王年纔童穉周旋匕鬯之間天性孝友盎于面目)
(父兄宗族親愛珍重錫類錫胤亹亹頌之不倦蓋情關一體有不能自已者矣祭義云孝有三小孝用)
(力中孝用勞大孝不匱匱竭也不匱者以其誠也不誠則有時而竭矣永錫爾類者天以爾之同類賜之)
(也彭氏執中曰天之錫君以類相從必然之理唐崔山南之祖母唐夫人事其姑長孫氏孝姑曰我老無)
(以報婦願女生孝子亦類女所謂錫類也左傳叔向曰類也者不忝前哲之謂何黃如曰就詩中君子)
(有孝子一語思之文王受命惟中身而考其生武王亦適在五十歲成王年十三踐天子位而康王猶未)
(生是二王初嗣服時皆未有胤子可從祭也惟武王滅商之年成王已九歲自是之後諸弟以次受封計)
(成王必早正胤嗣之位則餕獻受爵固能之矣)
其類維何室家之壼(音閫叶若俊切)君子萬年永錫祚(才故切)胤
(爾雅壼宫中巷也宫中由内出外之路喻行于家而逹于外也錫類之祥不在外朝不在四海不過室家)
(間耳室家之中胤嗣最重故承之曰永錫祚胤祚福也胤嗣也祚胤謂有福之子孫即所謂類也永錫者)
(永久錫之不斷絶也萬年永錫者以世繼世傳諸無窮錫之以類孰大于此)
其胤維何天被爾禄君子萬年景命有僕(被覆被僕臣僕胤而)
(不錫之禄則子孫何所承藉故將使爾有子孫者當先被爾禄也然所謂禄者于臣僕之歸附見之書曰)
(后非衆罔與守邦有僕正是天被爾禄之處萬年有僕命之大孰大于是景大也)
其僕維何釐(音離)爾女士(鉏里反)釐爾女士從以孫子(奬里切)
(釐與也僕之中以女爲重易所謂家人利女貞也女士女而有士行者釐爾女士謂生淑媛使爲之妃從)
(以孫子母賢者子聖謂女士生賢子孫使之傳世于永久孫子無窮之稱凡屬後世皆是時成王年幼未)
(娶故以此爲祝蓋自姜嫄至于邑姜世有聖德故詩人深念之也自永錫爾類以下三章遞相承接遞)
(爲分疏總發明永錫類一句意錫而從以孫子則昭明高朗始終相仍于萬年矣此皆公尸之嘉告也而)
(吾人之所以祝君者亦本于此夫豈無稽之言哉)
鳧鷖
序守成也(朱康流曰序不言守成于正祭而言于燕尸者正祭人所致謹燕尸人所易忽于此)
(而酒清殽馨能致其敬賓尸燕飲福禄具臻則其不喪匕鬯能爲宗廟主可知矣故曰守成楚茨鼓鐘)
(送尸神保聿歸則祭畢之燕尸不與矣蓋尸以象神故不敢留特于次日煖其祭物而燕爲尸之人此相)
(對燕飲非又祭其尸也以賓禮燕尸故又稱賓尸)
鳧(音符)鷖(音衣)在涇公尸來燕來寧爾酒既清爾殽既馨公
尸燕飲福禄來成(興也鳧鷖皆水鳥鳧野鶩音木即鷗也鳧善没鷖善浮詩人借鳧鷖以寓)
(其恍惚想像之意涇水名渭水東流先會豐而後會涇豐水自東南而入渭涇水自西北而入渭文王居)
(豐在豐水之西武王居鎬在豐水之東則去涇近矣故云在涇公尸解見前燕宴飲寧安也爲尸時未免)
(有象神之勞今則登筵依几而安矣爾歌工指主人燕尸必以酒殽酒殽貴于清旨蓋心不眞篤則酒殽)
(鹵莽公尸厭棄福禄何自而至乎故敬尸者所以敬祖也酒清殽馨則尊尸以尊祖尸安而神悅福禄自)
(然來就女矣說文成就也章小東曰此章已盡其意下只反覆咏嘆之)
鳧鷖在沙(桑何切)公尸來燕來宜(牛何切)爾酒既多爾殽既
嘉(居何切)公尸燕飲福禄來爲(吾未切以沙水中散石宜相安也前日之尸爲今)
(日之賓相當順適故曰宜爲助也有福禄來扶助之也)
鳧鷖在渚公尸來燕來處爾酒既湑(息汝切)爾殽伊脯公
尸燕飲福禄來下(後五切湑渚小洲來寧以心言來處以身言解見小雅伐木處止也濕)
(肉爲膾乾肉爲脯下自上而下易所謂有隕自天也)
鳧鷖在潨(音叢在公切)公尸來燕來宗既燕于宗福禄攸降
(叶洪)公尸燕飲福禄來崇(小水入大水爲潨盖水之會聚處舊以來宗之宗爲尊位于宗)
(之宗爲宗廟然詩云來燕來宗下即接云既燕于宗則宜俱作宗廟謂來至于宗廟也來至宗廟即于宗)
(廟燕之矣崇積而高大也祭既受福今日燕又受福則前日之福今積而高大也)
鳧鷖在亹(音門)公尸來止熏(眉貧切)熏旨酒欣欣燔炙芬(豐勻)
(切)芬公尸燕飲無有後艱(居銀切兩漢地里志亹者水流峽間岸深若門也熏熏)
(和說非若爲尸之時嚴敬而戒愼也欣欣酒美而可愛也燔炙解見行葦芬芬香也酒殽燔炙等物皆祼)
(將之餘羞特以尊神而尊尸益覺其清芳可貴無有後艱謂祭祀已成所享之福克保其後而永無艱難)
(也滿篇懽喜宴樂而以無後艱收之可見古人兢兢戒愼意五章無淺深分别不過再三歌咏以見燕)
(尸之誠敬公尸之豫悅耳從唐士雅曰觀序與詩意似無所關想其燕尸之時容諷詠神人胥說太平)
(景象藹然可掬非守成盛治不至此)
假樂
序嘉成王也(讀此詩非獨想見成王漢之文帝宋之仁宗俱在目前矣)
假(左傳中庸作嘉)樂君子(叶則)顯顯令德宜民宜人(如字又叶然)受禄
于天(鉄因切又如字)保右命之自天申之干禄百福子孫千億
(賦也假當作嘉美也美則可樂君子謂成王顯顯披心見誠無曖昧也若心有曖昧則非德之善矣令善)
(也惟心體明白之人隨心可以相與故曰宜民宜人民在下之民人在位之人宜謂心惬之也天人一理)
(宜民人便可受天禄而天之于成王反覆眷顧保如天保之保右如左右之右命如命令之命既保之右)
(之命之而又申重之也天之保右命申于福禄之多見之干禄干字恐千字之誤福禄以子孫繁衍爲第)
(一故曰子孫千億若徐儆弦曰受禄于天君自以宜民宜人者受之而無所與于天自天申之天自以)
(保右命爾者申之而君實無所要于天皆求福不回之意)
穆穆皇皇宜君宜王不愆(起連反)不忘率由舊章威儀抑
抑德音秩秩無怨無惡(烏路反)率由羣匹(此言其顯顯令德穆穆敬之存)
(皇皇勤之著撫馭天下爲君百姓歸往爲王不愆則無作聦明之失不忘則有善繼述之心率循由用也)
(舊章謂先王禮法遵舊章不以己之私智與其間威儀抑抑行不肆也德音秩秩言不妄也無所不容故)
(無怨無所不敬故無惡羣匹謂羣臣之志同道合者循而用之不以己之愛憎與其間率由羣匹與率由)
(舊章相對率舊章則法祖矣率羣匹則尊賢矣此德之所以能受禄也)
受福無疆四方之綱之綱之紀燕及朋友百辟卿士媚(音妹)
于天子不解(音皆上聲)于位民之攸塈(音戲人此言其宜民宜大曰綱小)
(曰紀綱爲統紀爲目燕安也朋友合百辟卿士言之王者以羣臣爲友泰誓友邦冢君酒誥太史友内史)
(友是也百辟謂諸侯也卿士謂王朝之羣臣媚謂協恭效順而不相違拂解怠塈息也按王人有無疆之)
(福則禮樂征伐自天子出四方有所係屬故曰四方之綱綱舉則目張輔治之友可以奉公守法不至紛)
(擾故曰之網之紀燕及朋友既無救過不暇之慮惟鞠躬盡瘁求合于天子圖治之意故曰媚于天子不)
(解于位正是媚于天子之實際處民之勞逸在下而機樞在上上逸則下勞上勞則下逸泰之時所憂者)
(怠荒而已百官盡職民乃相安故曰不懈于位民之攸塈有國家者當以綱紀爲主元氣不存雖盛且)
(壯不足爲一身之福綱紀不立雖強且富不足爲人君之福惟聖主能受直言故五諫莫善于諷犯顔)
(極諫固是臣節君臣之間所傷多矣媚之一字大臣苦心切莫錯認此詩毛鄭石經俱分作四章後皆)
(因之今從何黃如本分作三章)
公劉
序召康公戒成王也(召康公名奭成王即位年幼周公攝政七年而歸政焉成王涖)
(政召公爲太師故作詩美公劉以深戒之也王介甫曰周之有公劉言乎其時則甚微言乎其事則甚勤)
(稱時之微以戒其盈稱事之勤以戒其怠生按本紀堯封后稷于邰生不窋不窋生鞠陶鞠陶公劉公)
(劉后稷之曾孫也夏后氏政衰去稷事不務不窋失其官而奔戎狄之間不窋孫公劉雖居戎狄復修后)
(稷之業既富且強然後遷于豳焉蓋自不窋城遷非自邰遷也公劉或以公爲號劉爲名或以公爲爵或)
(以劉爲字皆無稽據)
篤(讀後仿此)公劉匪居匪康廼場(音亦从日从月是易字易字中間有一長畫便是陽)
(字加土傍則音長)廼疆廼積廼倉廼裹(音果)餱(音侯)糧于橐(音託)于
囊思輯(音集)用光弓矢斯張干戈戚揚爰方啓行(叶杭賦)
(也此謀遷之事本篤是樸實意思就各章詳之做一事必周一事之末樸樸實實不帶一點虚浮不令)
(一分滲漏創業之人大概如此篤字宜少讀居居處康安也公劉失職竄于戎狄念民生之未安慨國勢)
(之未振不欲久居于此故曰匪居匪康言不以所居爲居所安爲安也猶漢高言吾亦欲東耳安能鬱)
(鬱久居此之意疆場以邊境言場是小界疆是大界廼場者防之于内廼疆者防之于外公劉有遷都之)
(事故先于疆場致其警備所以防外侮而固人心也積露積倉穀藏餱乾飯糧生米也小而無底曰橐以)
(之盛餱大而有底曰囊以之盛糧輯者輯和人民光者光顯國家戚斧屬揚鉞也方始也啓行開道而行)
(也上言囊橐下言弓矢中間插入思輯句正見公劉主意亦見公劉作用居食行糧無不備具者欲令其)
(民脫侵侮之苦正欲國家不奄没于荒陋之境故弓矢干戈一一整頓然後啓行一以壯國容一以防外)
(患聲勢赫奕防衛森嚴何其愼重古不窋竄于西戎其地即今慶陽府廣輿記載府境蹟有不窋城又)
(有不窋塜在府城東碑久剥落上有片石大書周祖不窋氏陵再傳至公劉則居寧州府亦今慶陽府所)
(轄古蹟所謂公劉邑也)
篤公劉于胥斯原既庶既繁(紛乾切)既順廼宣而無永嘆
(音灘)陟則在巘復降在原何以舟(之遥切)之維玉及瑶(音遥)鞞
(音丙必頂切)琫(邊孔切卜上聲)容刀(徒招切廣此至豳相宅之事謂胥相也平曰原于胥斯原)
(相與同來而至于此原是經歴之所非駐息之地也庶謂人衆繁謂人雜順謂順人心宣布也通也蓋暢)
(快之意毛傳公劉遷邠諸侯從之者十有八國所謂繁庶也既庶既繁見其人心之順人心既順廼意氣)
(發舒而無勤苦之嘆故國之悲巘山形如兩甑上大下小之象原即上文之原初已至原矣又升巘以觀)
(而復下在原見其相度周詳雖勞亦不惜按舟古通作周博古圖周虔銘周字作舟集古錄伯庶父作周)
(姜尊敦周字作□皆古舟字也何以舟之者言當時何所服而周旋其間則有玉瑶以飾文德容刀以謹)
(武備瑶玉之美者鞞者刀鞘之名琫者鞘之上飾鞘音笑刀室也容刀鞞琫所容之刀此不過即刀佩以)
(見其躬親勞苦也嚴遷都國之大事故首章言弓矢干戈見其護衛之此章言玉瑶鞞琫見其衣冠之)
(偉陟巘降原而偉服如故公劉之篤厚可知前五句言相土而居以後事後五句言相土而居初時事言)
(民之所以即安者由公劉初時躬執其勞故也宜郡縣志邠州新平縣有五龍原永壽縣有永壽原禄)
(縣有淺水原篇中屢以原爲言未可泥爲一處)
篤公劉逝彼百泉瞻彼溥(音普)原廼陟南岡廼覯于京(居良)
(切)京(讀)師之野(上與切)于時處處于時廬旅于時言言于
時語語(此經營邑居之事前說胥原已自相得此溥原矣而欲定爲都邑又須詳覽其形勢故復有逝)
(泉陟岡之事泉廣輿記平凉府涇州有泉眼百餘大旱不竭即百也逝往瞻視溥大也岡山眷覯見也)
(京高阜之地于原瞻原平曠不得其勝故自下觀之百泉繞其側則往百泉而望原以觀其包絡之形方)
(面之正于京覯京起伏不盡其詳故自上觀之南岡臨其上則陟南岡而見京以觀其拱峙之勢向背之)
(宜師衆也玩京師京字略斷頂上京字來言是京乃衆人之所宜居之處山川盤結風氣所萃亦一都會)
(也故于是而經營邑居焉時是也四時字即指此京師處止也謂民之居處處處處其所當處者謂本國)
(之人廬旅廬字疑誤當爲旅字在外爲旅旅旅旅其所當旅者謂外國之人即前毛傳所言十八國也自)
(言曰言相對曰語言語未宜以教令爲說播遷之際事體匆忙今得休息言笑自如正詩人點綴寫景之)
(處朱克升曰言言語語猶云爰笑爰語盖聚族而處聲音相接也世所謂京師始此後人遂以爲帝都)
(之號)
篤公劉于京斯依(於豈切)蹌(音搶)蹌濟(音姊)濟俾筵俾几既登
廼(乃石經作廼下同)依(於豈切)廼造(音慥)其曹執豕于牢酌之用匏
(音庖)食(音嗣)之飲(音蔭)之君之宗之(四之字自爲韻亦此宫室既成而落之事聯屬人)
(心之計也宫京即上章所覯之京依謂依之以居也遷徙相度室得成則公劉之心安羣臣之心亦安)
(落成之燕其能已乎蹌蹌濟濟謂奔走之際無不整齊俾使也筵几解見行葦登登席依依几造進也曹)
(者同事之人牢者養豕之所廼造其曹執豕于牢者不過謂執豕時同事者相與往耳此詩中點綴之語)
(不必深求犯高叟之病饗禮當用太牢此言執豕新遷則殺禮也用匏亦此意燕飲時公劉一身爲羣臣)
(之主對異姓則稱君對同姓則稱宗君之使異姓有所主宗之使同姓有所綂夫遷徙既定落成一燕臣)
(則濟蹌君則君宗輯民光國亦可見其一斑矣既徐玄扈曰凡創業君臣與守成異守成君臣承平久)
(階陛森嚴君臣之分不患不明特患廉遠堂高九閽萬里故燕飲之設主于導和剙業君臣披榛斬棘不)
(啻家人父子上下之情不患不通特患分誼未明麤率簡易如漢初飲酒爭功拔劍擊柱故燕飲之設主)
(于辨分于公劉草行水宿之際玉瑶鞞琫至登筵依几酌之用匏何也)
篤公劉既溥既長既景廼岡相(息亮切)其隂陽觀其流泉
其軍三單(音丹又多涓切)度(音鐸)其隰原徹田爲糧度其夕陽豳
居允荒(此處軍旅之事民庶既輯宫室都邑既成則遷都事畢矣但豳地密邇西戎不可無扞禦之備)
(故前已相宅卜居此復言相隂陽觀流泉者專爲安集三單之軍不得不再爲審度也東西爲溥南北)
(爲長既溥既長則寒暖向背有不同水泉灌溉有利不利地方廣闊茫無下手之處于是正日景以定其)
(向背登高岡以察其形勝相隂陽以審寒暖之宜觀流泉以衡灌溉之利凡所以爲此者以昔日干戈弓)
(矢從行護衛之士既不可聚而不散又不可散而不用故爲三單之制令其自耕自食如後世屯田之法)
(所謂三單者三行皆單而三重相襲止居則婦女在内老弱次之強壯在外所以備不虞也度斟酌也隰)
(原解見小雅皇華土地有肥磽不可執一必度之而後可制賦斟酌其高平而爲原者下濕而爲隰者因)
(肥瘠土宜定賦稅等則而均授之畫田九區公中私外耕則通力合作穫則計畆均分行徹法以爲之糧)
(焉此時生齒日繁歸附日衆又度山西之田以廣之于是溥者益溥長者益長而豳人之居于此益大山)
(西曰夕陽謂夕始見日也豳在山之西豳之山即梁山也允信荒大也太王自西徂東則自水之西而往)
(東公劉度其夕陽則自山之東而至西皆見民之歸者益衆而田之闢者日廣也朱康流曰三單謂散)
(軍還農也古軍法五人爲伍二伍謂什散其什伍布于井里則夫三爲屋屋三爲井三三而九餘一爲單)
(合而再計復得九人則再授一井之田故曰三單蓋散之則爲三單合之仍爲什伍也)
篤公劉于豳斯館(古玩切)涉渭爲亂取厲取鍜(丁亂切)止基
廼理爰衆爰有(羽已切)夾其皇澗遡其過(古禾反)澗止旅廼
密芮鞫(音菊)之即(此處續至新氓之事民豳即承上而言館客舍非官署亦非居乃百工造作)
(之所與渭水近故取厲鍜爲最便欲涉渭取材以作宫室遂爲舟以通往來亂舟之絶流横渡者也厲磨)
(刀之石鍜冶鐡之名所以利噐用伐材木給築事者皆涉渭以取之則居止之基可以治矣理治也既有)
(基址相續而來者愈多愈有有夾皇澗而在澗兩邊以居者有遡過澗而開門向水以居者來止之衆日)
(以益密皇澗過澗之旁不足以容于是就芮水之外而居之皇澗過澗二澗名芮水名水之外曰鞫即就)
(也就其地而居也蓋民居稠密無從託足又不忍他往聊復依附之意此時風氣日開民編日衆規模日)
(廣有方興未艾之象至是則公劉篤民之志遂矣夫公劉始終于民如此今日之民即公劉之民也守成)
(業者可不念哉州何大復曰芮水出邠州西北東入涇汭水在今隴西北源出弦蒲藪入渭不入涇芮)
(鞫之所言邠也非隴也地理書混芮與汭爲一者非也)
泂酌
序召康公戒成王也(唐士雅曰總是欲王盡君道以得民心雖說戒王而語意渾融)
(閒閒引喻而箴規之意自在後世面折廷諍其君臣大相遠矣)
泂(音迥)酌彼行潦(音老)挹(音邑)彼注茲可以餴(音分)饎(音熾又昌里切)豈
弟君子民之父母(滿彼切德興也以無源之水猶資于用興有之君必庇于民泂遠也行)
(潦行路上之雨水酌挹皆取也彼大噐茲小噐注灌也以大噐取而注之小噐將以澄清潦水而用之也)
(餴蒸米饎酒食言蒸之以爲酒食也用流潦水之薄者挹而注之可以饎饎則物無不可者君子于人)
(當舍短取長猶父母之無棄子故以挹注之勤興豈弟之德推是心也曲全悉體皆可相資寧有一毫疾)
(頑亟成心哉君子于民勢位遼絶惟能樂易乃有近下愛民之意而民之休戚得以相通故曰豈弟君子)
(民之父母言君子之足爲民父母正從豈弟得之此教戒之語與尋常頌美不同非謂民愛之如父母也)
(輔漢卿曰每章上三句皆有遠近相須彼此相益貴賤相資之意)
泂酌彼行潦挹彼注茲可以濯罍(音雷)豈弟君子民之攸
歸(罍祭噐歸謂得民心也有道之君人所嚮往)
泂酌彼行潦挹彼注茲可以濯溉(音槩)豈弟君子民之攸
塈(音戲攸溉亦是噐蓋因用而得名者塈息也息其勞苦也歸謂民賴以歸攸塈謂民賴以安皆終首章)
(父母之義)
卷阿
序召康公戒成王也(竹書成王三十三年遊于卷阿召康公從是詩之作蓋其時也)
有卷(音權)者阿飄風自南(尼心切)豈弟君子來游來歌以矢
其音(賦也也阿言其地飄風言其時豈弟三句言其事卷曲大陵曰阿飄風回風也自南風和也君子)
(指成王矢直也音即歌音矢音康公自謂臣以詩陳于君前不敢回護邪曲故曰矢音以字頂遊歌來因)
(王情之悅豫而爲依永和聲之事此亦因事納忠之一機也章内疊言豈弟君子諄諄呼喚殊不厭煩非)
(徒贊美蓋深望其爲豈弟君子也)
伴(音判)奐(音喚)爾游矣優游爾休矣豈弟君子俾爾彌爾性
似先公酋(音囚)矣(按此下二章皆歆動鼔舞一步深一步伴奐爽快之意優游恬適之意休休息)
(也伴奐優游即指游卷阿之事爾與君子皆指成王俾使彌弓滿也誕彌厥月即此彌字伴奐優游原是)
(性體彌爾性者言當充滿爾性與民同樂有保合太和塞乎兩間之意章内三提此語詩人戒勉深意在)
(此說文酋繹酒也方言久熟曰酋酒以久熟爲善蓋取醞釀深醇之義似先公酋以壽考言不曰先王而)
(曰先公者周之先公多壽王季壽百歲文王壽九十七歲至武王爲天子而壽乃不及故但言先公也)
爾土宇昄(音板又符版切)章亦孔之厚(狼口下主二反)矣豈弟君子俾
爾彌爾性百神爾主(當口腫庾二反)矣(土田土宇屋宇也昄當是版字之誤版章謂册)
(籍也厚謂基圖鞏固百神謂天地社稷山川之神主者清寧不改河嶽懷柔憑依之爲主也)
爾受命長矣茀(音弗)禄爾康矣豈弟君子俾爾彌爾性純
嘏爾常矣(受命謂受天命而爲天子長謂歴年之多茀福康安也以幼冲之年踐天子之位長也藉)
(熙洽之基撫盈成之運康也純大嘏亦福也常常享此福也福禄被之若易保之甚難時成王在位已三)
(十三年故頌其已往之福而願其享福之久而似先公以祖孫至戚者言之主百神則推之于尊遠者)
(矣純嘏爾常更欲其悠久無疆也薛方山曰召公戒王不以危亡爲可畏惟言安樂爲可保非但得諷諫)
(之體亦可想見大臣風度)
有馮(音憑)有翼有孝有德以引以翼豈弟君子四方爲則
(此下詳告以用賢蓋所以致福禄之由也馮者忠諒之素可托之爲心膂翼者才猷之備可任之爲股肱)
(孝者聚百順以事親則有移忠之心德者會萬理于實踐則有格君之學引者指其迷俾不昧于所從翼)
(者輔其倦俾不怠于所往上三言俾爾彌性孰俾之哉以有賢才爲之輔也四有字是師師濟濟無所不)
(備之意賢才既有用之在王以用也用之則君子爲四方之則法矣賢者之行非一端必曰有孝有德)
(何也人主常與慈祥篤實之人處其所以興起善端涵養德性鎮其躁消其邪有不在言語之間者故宣)
(王之時在内惟張仲孝友而蕭望之亦謂張敞材輕非師傅之噐)
顒(魚容反)顒卬(音昂)卬如圭如璋令聞(音問)令望(撫方切)豈弟君
子四方爲綱(此言得賢自輔以足上意顒顒體貌敬順卬卬志氣高明圭璋德性純粹聞者聲譽)
(之美望者表儀之正如是則不必紛紜而萬目由我提挈故曰四方爲綱爲則有師道意爲綱有君道意)
鳳皇于飛翽(音誨)翽其羽亦集爰止藹藹王多吉士維君
子使媚于天子(興而比也此與下章言賢才不負所命以勉王用之也鳳凰靈鳥雄曰鳳雌曰)
(凰鳳總衆鳥飛則羣鳥從以萬數翽翽羽聲之多謂凡鳥也爰於也鳳凰飛而羣鳥亦集于鳳凰所止之)
(處猶大賢用而善類樂附之從其類也藹藹衆多也吉士愼言愼行寡尤寡悔之人媚悅也王朝吉士衆)
(多矣惟君子因能而噐使之則各修其職業以懽悅于王言不有其身家也韓詩外傳及說苑言鳳鴻)
(前麟後蛇頸魚尾鸛顙鴛腮龍文龜身燕頷鴻喙駢翼中注見則有福)
鳳皇于飛翽翽其羽亦傅(音附)于天(叶神又如字)藹藹王多吉
人(如字又叶然)維君子命媚于庶人(天與人爲一韻命字不必強叶按媚順而不)
(拂之意事君則格心而無犯治民則同欲而不擾鋒穎伎倆都無可見惟有冲然元氣飲人以和所以謂)
(之吉士吉人也詩意全重維君子使維君子命二句下集所止上戾于天禽鳥之性也上愛天子下愛庶)
(人賢士之心也然不用則不得自效故使之命之有望于王也)
鳳皇鳴矣于彼高岡梧桐生矣于彼朝陽菶(音蚌)菶萋萋
雍雍(雝雝石經作雍雍)喈喈(叶鷄見梧桐二木名山東曰朝陽朝先日也竹書成王十八年鳳)
(凰見鳳凰希世之珍今非獨飛而且鳴鳴而于高岡居高臨下軒翔一世之象鳳凰非梧桐不棲鳳凰方)
(鳴而梧桐生生而于朝陽相値甚巧遇合甚竒菶菶萋萋梧桐盛也雍雍喈喈鳳凰鳴也讀之令人手舞)
(足蹈數遯甲書云梧桐可知日月正閏每邊有六葉從下一葉爲一月至上十二月有閏十三葉小而)
(餘者視之則知閏何月也故曰梧桐不生則九州異君)
君子之車既庶且多君子之馬既閑且馳(叶唐何切)矢詩不
多維以遂歌(末言車馬之盛欲王以此待賢也却不吐露只言車庶而多不獨可以供宸遊馬閑)
(而馳不獨可以備法駕王于此宜有以用之矣欲王自得于言意之表也矢詩不多維以遂歌者召公自)
(言我陳詩之意初無多說只爲此一事耳維王歌咏而深味吾言可也味詩中諄諄之意不過謂世界已)
(極清寧賢士己滿朝署㪅無他事只要王恭已用賢享無疆之福耳可見古大臣格君眞正篤實不諛言)
(以逢君亦不危言以要主也徐儆弦曰吾讀卷阿之詩而知召公之善于引君欲啓以用賢圖治而先)
(之壽考茀禄欲啓以明良相遇而托之鳳凰梧桐欲啓以招徠賢俊而寓之車多馬馳曲而盡婉而切微)
(而彰眞可謂萬世引君之法嗟乎周之成王漢之文帝也賈誼遇漢文而痛哭流涕宜其言之不入矣)
(黃才伯曰成王遊卷阿在周公政成之後康王繼之天下刑措者四十餘年成康既没昭王膠楚澤之舟)
(穆王勤崑崙之轍共王滅密懿王命虢公伐犬戎孝王命申侯伐西戎夷王伐太原之戎以至厲王天下)
(騷然無非窮兵黷武之事民財民力困窮已極此民勞所以繼卷阿也與)
民勞
序召穆公刺厲王也(不敢直斥其君託爲戒同列者以諷之故詩曰大諫而序則曰)
(刺召厲王名胡夷王子成王七世孫穆公名虎康公十六世孫)
民亦勞止汔(音肹)可小康惠此中國以綏四方無縱詭(音鬼)
隨以謹無良式遏宼虐㦧(音慘)不畏明(叶謨郎切)柔遠能邇以
定我王(賦也通詩以安民爲主而安民之道在于禁奸禁奸即所以安民也國以民爲本民勞則國)
(危賈生所謂安民可以行義而危民易與爲非也下一亦字視甚字倍苦止語詞小人害民若不以民爲)
(勞自今觀之民亦已勞瘁矣汔庶幾也曰汔可者見維此時尚可過此則不及矣康安也曰小者不敢過)
(望之詞言民勞已甚願少蘇息即已幸矣惠慈愛綏安輯也中國畿内之地四方諸夏也民安則國安故)
(爲政急于安民中國爲四方根本故安民必先中國中國安則天下之民舉安所以未安者由詭隨之人)
(悅君擅權以爲寇虐故惠中國綏四方只在無縱詭隨㪅無他法此四字一篇綱領詭詐隨從也詭隨懷)
(詐面從也無良不善也人見詭隨者無所拂逆則目爲善良不知其容悅取寵皆爲身謀非善良之士也)
(謹者檢束而自肅遏者退縮而自止式語辭寇虐謂逞虐于民荼毒如寇也憯曾也憯不畏明謂畏明也)
(寇虐既遏是非賞罰昭然明白詭隨之人曾復不畏明而妄動乎遠謂外域邇謂中國治道詳内而略外)
(柔者寬而撫之能者擾而習之也蓋詭隨在朝生事害民開釁于遠方妬賢嫉能近臣不克展其手足小)
(人既遏可用安民之功遠者以柔近者以能則民安國安天位永固而定矣萬時華曰大抵居高位者)
(多喜軟熟惡剛方小人欲進其身必未命先唯未言先喏陽順其意隂匿其奸人主不察而信之于是逞)
(其無良之志肆其惛怓之口窮其罔極之惡露其醜厲之狀遂其繾綣之奸寇虐播于下民而王國因之)
(以壞故不徒曰隨而曰詭隨隨者不詭不過臧獲下賤奔走承奉之態詭者不隨雖敦懿温莽亦無進身)
(之路合此二字可謂曲盡小人情態矣無縱者明以辨之斷以絶之决不姑息也無良之謹寇虐之遏總)
(是一無縱而已虐朱備萬曰非詭隨無以媚上而爲寇虐之本非寇無以威下而遂詭隨之志詭隨者)
(柔媚之所爲寇虐者狠毒之所致重葉臺山曰此詩五章皆言謹字蓋去小人關係甚不可不謹如陳)
(蕃王允非不忠也然蕃事未成而謀洩允功未成而志驕則國家之禍亦隨之此皆不謹之故也)
民亦勞止汔可小休惠此中國以爲民逑無縱詭隨以
謹惛(音昏)怓(音譊叶宜猶切)式遏宼虐無俾民憂無弃(棄石經作弃)爾
勞以爲王休(上章據天下之大勢論此主修内治而言休息也逑聚也聯其渙散之心使之聚也)
(惛怓謂巧言利口小人虐民非多事不能遂惡非多言不能生事故惛怓以亂主聽也人情慷慨發憤者)
(志慮難于堅定往往銳于始而怠于終故欲其堅定爾功以令王享安静之福民休則王亦休矣休安也)
民亦勞止汔可小息惠此京師以綏四國(于逼反)無縱詭
隨以謹罔極式遏寇虐無俾作慝敬愼威儀以近有德
(畿内王都稱京師于此言京師則前後所言中國乃對四夷言非京師矣詭隨之人無所不至所謂罔極)
(也慝惡之藏于心者凡惡見于外者易盡存于中者難窮無俾民憂使民不至安受其毒無俾作慝使彼)
(不得播惡于衆然欲拒絶小人必須合衆君子以勝之禮貌衰則君子去必須反身修德謹愼威儀以親)
(之不然雖拒小人未有以服其心也)
民亦勞止汔可小愒(音噐)惠此中國俾民憂洩(音異泄石經作洩)
無縱詭隨以謹醜厲式遏寇虐無俾正敗(蒲昧切)戎雖小
子而式弘大(特計切之愒亦息也泄水流去也憂泄言其憤懣情如流水之消釋醜厲貪殘無)
(耻之狀正是安民大道綱紀法度皆由此出無俾正敗無使正道敗壞也戎汝也小子指用事之人式用)
(也汝雖小子用之則關係甚大以其能敗正也)
民亦勞止汔可小安惠此中國國無有殘無縱詭隨以
謹繾綣式遏寇虐無俾正反王(讀)欲玉女是用大諫(音簡)
(國無有殘中國之民無有傷殘按每章無縱詭隨下各立一意而各深一步此第五章特言以謹繾綣乃)
(歸根挈要所在必使君志清明毫無係戀則自不爲詭隨所引少有一毫難割難捨則詭隨之盤結益深)
(矣正反甚于正敗正敗但壞之而已正反則以是爲非以邪爲正一切與正道相反亡無日矣末二句說)
(出作詩心事言我之告同列非爲同列也爲王也王欲女如無瑕之玉故用此諫耳王字少讀蓋呼而告)
(之尊之也親之也大諫謂直諫不避斧鉞之意之讀卷阿而知治世之文令人樂讀民勞而知亂世文)
(令人悲然卷阿主于用賢民勞主于絀不肖所謂治亂雖異所以撥亂致治則同也)
板
序凡伯刺厲王也(切責僚友義歸刺王胡庭芳曰厲王無道召穆凡伯誼屬親賢不直)
(言極諫而姑責僚友者豈以監謗之故不欲嬰其鋒而陷于罪以彰其過耶忠愛之懷于此益見左傳)
(凡蔣邢茅胙祭周公之胤春秋隠七年天王使凡伯來聘凡伯蓋周同姓國於畿内世在王朝杜注云汲)
(郡共縣東南有凡城在東都畿内)
上帝板板下民卒癉出話不然爲猶不遠靡聖管管不
實于亶猶之未遠是用大諫(音簡而賦也通篇以安民作主安民在敬天蓋民)
(者天之民也知敬天而所以安民者自不容已矣反說文板判也天心判離無眷顧之意字書板反也)
(覆不定也卒盡癉病也話善言也然語聲相應許之意猶謀也人有進善言于彼者彼不以爲然而據彼)
(所爲謀者又無長遠之慮靡無也管樂噐康成謂如篴并兩而吹者相習諂䛕謂從古安有聖人惟吾王)
(聖耳一倡衆和如管與管相應也亶誠也信也不實于亶謂矯誣詐僞不實爲誠信而僞爲誠信此詐僞)
(之尤者當此天心已離民病已極宜改弦易轍矣而謀猶仍然未遠是用大諫者事關國家存亡非等閒)
(議論以下皆大諫之語)
天之方難(尼滑切)無然憲(虚言切)憲天之方蹶(音厥又音媿)無然
洩洩(音異泄泄石經作洩洩)辭之輯(音集祖合切)矣民之洽矣辭之懌
(音亦弋灼切)矣民之莫矣(方謂將來未已難猶云天步艱難無然禁止之辭樂記武坐致右憲)
(左鄭氏讀憲如軒憲憲猶軒軒蓋狀其足高氣揚之象蹶跌也僵也臲&KR1142;不安之意洩洩水流去之義言)
(其神情渙散不與國事相關按憲憲洩洩一則驕矜自得一則萎靡不振辭謂同僚議論輯謂不立異同)
(懌謂不尚意氣國家之患莫大乎人私其見而不相能所謂朝有變色之言則野有争鬭之事輯懌者議)
(論之間平易近情無以乖戾則下民和悅而安定矣洽和也合也莫定也安静也沓下四矣字直接上兩)
(無然謂當此天難天蹶只宜務此一著耳之徐子先曰國家政治多端此詩舉話言謀猶及辭輯懌者)
(何也厲王之時上監謗防民不受善言下專利實怨覆背善詈一有議論此是彼非盈庭莫執和衷之誼)
(冺矣此所謂辭非謂號令乃國計廟謨民物謀猶所謂輯懌亦只平心易氣獻可替否爾我同心以釐庶)
(政便能爲民造福而洽莫之效臻難蹶之天定也)
我雖異事及爾同寮(僚石經作寮)我即爾謀聽我嚻嚻(音梟)我
言維服勿以爲笑(思邀劫)先民有言詢于芻(初俱反)蕘(音堯異)
(事謂各有職分同寮謂同爲王臣囂囂猶謷謷謂離傲慢其言而不聽服事也如服之在身不容一刻)
(者我言維服我之所言乃今日之急務芻者飼馬牛之草蕘者供然火之薪芻蕘之人尚當詢况同寮以)
(大諫相告乎章前後諸詩俱言天道首句亦皆以矢發端忽入此殊無倫理宜以此章殿于篇末以見)
(朋友責善之義則章法整齊首尾有情)
天之方虐無然謔謔老夫灌灌小子蹻(其略反)蹻匪我言
耄(毛博切)爾用憂謔多將熇(許各切)熇不可救藥(虐殘虐謔戲謔老夫)
(凡伯自謂灌溉也諄諄不已有如灌溉欲其入于耳而沁于心與書言沃朕心沃字同義蹻蹻高足闊步)
(之象耄老而昏也憂謔安危利災以可憂之事爲戲也熇熇火盛而枯槁也不可救藥日就死亡而已此)
(懼之以不聽言之禍也)
天之方懠(音劑箋西切)無爲夸(音誇)毗(平聲)威儀卒迷善人載尸
民之方殿(音玷)屎(音希)則莫我敢葵喪(去聲)亂蔑資(箋西切)曾莫
惠我師(霜夷切大此正言可憂而不可救之實懠怒也字書夸毗附也小人不以大言相誇則以䛕)
(言求附大言夸人必有凌厲之態䛕言毗人必有側媚之狀視聽易位舉止失常故曰威儀卒迷小人情)
(狀若此善人于此無可奈何惟如尸之不言不語飲食而已載則也殿屎呻吟也葵菜也葵性向日民心)
(向君莫我敢葵民遭搏擊之威惟有愁苦呻吟莫敢向其君也蔑無資衣食師衆也言民無所資藉莫有)
(加惠于衆人也錢氏天錫曰小人之焰張君子之氣結畏而不敢言憤而不肯言知其無用而不欲言即)
(欲不載尸得乎國家所賴惟善人善人載尸則民之呻吟誰肯加惠哉嚴坦叔曰此詩首章責同僚出)
(話不然爲猶不遠故二章因戒以言論之間宜相和協然愚而自用者終不能舍己從人故三章言聽我)
(嚻嚻四章言爾用憂謔善人見其如此不肯復言矣故五章言無爲夸毗善人載尸)
天之牖民如壎(音喧)如篪(音池)如璋如圭如取如攜攜(音移)
無曰益牖民孔易(音異叶亦)民之多辟(音僻)無自立辟(音僻上)
(言方難方虐方懠天怒如此震悚令人恐懼無所適從故此章言天之牖民原自平易止爲居上者自)
(立于邪辟遂干天怒耳無自立辟是回天之實圭在屋曰窗在墻曰牖壎篪解見小雅彼何人斯半曰)
(璋合二璋則成圭取者物在地而取之于手攜者物在彼而攜之于此壎篪以聲相感之易圭璋以形相)
(合之易取攜心手相應之易攜無曰益言求之即得無費于己以益之也辟邪僻玩詩不曰降衷不曰天)
(賦而曰天牖凡人之生都是血肉就如屋舍墻壁圍繞冥暗不知去向鑿開一牖亮光透入信步而行無)
(所不可人身良知便是天所鑿之牖此知在人如壎如篪感而輙應如圭如璋分而自合如取如攜用之)
(不窮極其平易無有矯強攜無曰益二句一正一反就上攜字帶下言本無而攜之則謂之益而難君之)
(牖民是因天之所牖而牖之有何難事今民之多僻非皆民之故但在上之人不務正道相習爲非立僻)
(以爲之表耳僻而言立者人君爲斯民表率故也惟無自立僻則民亦無僻矣牖民豈不甚易哉陳行)
(之曰宵小當朝民俗舛戾居導民之位者實爲之厲階也只說當導民以正而戒王意自在)
价人維藩(分邅胡田二切)大師維垣(音袁)大邦維屏大宗維翰懷
德維寧宗子維城無俾城壞(胡盛胡罪二反)無獨斯畏(於非紆會二反)
(輔此言彌亂之道上言民是國之本此言人是國之价甲也价人被甲之人謂卿士掌軍事者藩園)
(圃之籬大師三公也垣墻也大邦成國諸侯屏小墻當門中者大宗世臣巨室翰幹也築墻所立兩邊障土)
(者宗子同姓之宗子后非衆罔與守邦故曰維藩維垣維屏維翰維城然衆非懷之以德則不寧故復叮)
(嚀而戒之曰無俾城壞無獨斯畏懷如懷抱之懷懷德修德以懷遠之意君德修則人豫附君喪德而失)
(所恃則爲獨夫至于爲獨夫則藩垣屏翰俱無用矣畏之亦何及懷德維寧句宜在宗子維城下)
敬天之怒無敢戲豫敬天之渝(音俞)無敢馳驅昊天曰明
(叶芒)及爾出王(豐氏本作往)昊天曰旦(得絹切)及爾游衍(音演怡戰切)
(前歴言天之震怒故以敬天終之戲玩弄豫快樂渝變也馳驅解見鄘風載馳戲豫書無逸所謂耽樂馳)
(驅書無逸所謂遊田此皆傲慢自恣生于敢之一念兩無敢是敬天之實明天曉旦日出及與也王當依)
(豐本作往出往出而有所往也游水流衍水滿曰明曰旦曰及爾開著眼就是天㪅無逃避處天與民一)
(也民可虐天可玩乎天不可玩民獨可暴乎天無刻不監臨人當無刻不敬天無刻不敬天則當時時以)
(安民爲念矣今民事廢而弗修天變作而不畏我謀不聽爾謀不遠何哉季世君臣有畏無敬畏者憚)
(恧於天命之莫挽而無以自立敬者惕心於天意之可回而亟於圖存)
待軒詩記卷六
