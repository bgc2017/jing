孝經集傳卷三
明黃道周撰
紀孝行章第十
子曰孝子之事親也居則致其敬養則致其樂病則致
其憂喪則致其哀祭則致其嚴五者備矣然後能事親
(曾子曰人未有自致者也子夏曰事君能致其身致身以事君致心以事親兩者天地之大義也致而知)
(之不慮而知謂之良知致而能之不學而能謂之良能故五致者赤子之知能不假學問而學問之大人)
(有不能盡也仁義禮樂信智則皆自此始也)
事親者居上不驕為下不亂在醜不爭居上而驕則亡
為下而亂則刑在醜而爭則兵三者不除雖日用三牲
之養猶為不孝也
(若是者何也敬身之謂也敬身而後敬人敬人而後敬天頌曰敬之敬之天維顯思命不易哉無曰高高)
(在上為天子者如此又况其下者乎為下而爭亂忘身及親是君子之大戒也泰誓曰予克受非予武惟)
(朕文考無罪受克予非朕文考有罪惟予小子無良甚矣聖人之危也其孝愈大則其敬也愈至矣孝經)
(者其為辟兵而作乎辟兵與刑孝治乃成兵刑之生皆始于爭為孝以教仁為弟以教讓何爭之有傳曰)
(堯舜帥天下以仁而民從之桀紂率天下以暴而民從之其所今反其所好而民不從是故君子有諸已)
(而後求諸人無諸已而後非諸人所藏乎身不恕而能喻諸人者未之有也故恕者聖人所養兵不用而)
(藏身之固也)
右經第十章
大傳第十
子事父母雞初鳴咸盥潄櫛縰笄總拂髦冠緌纓端
韠紳搢笏左右佩用左佩紛帨刀礪小觿金燧右佩
玦捍管遰大觿木燧偪屨著綦婦事舅姑如父母雞
初鳴咸盥潄櫛縰笄總衣紳左佩紛帨刀礪小觿金
燧右佩箴管線纊施縏袠大觿木燧衿纓綦屨以適
父母舅姑之所及所下氣怡聲問衣燠寒疾痛苛癢
而敬抑搔之出入則或先或後而敬扶持之進盥少
者奉槃長者奉水請沃盥盥卒授巾問所欲而敬進
之柔色以温之饘酏酒醴芼羹菽麥蕡稻黍粱秫唯
所欲棗栗飴蜜以甘之堇荁枌榆免薧滫瀡以滑之
脂膏以膏之父母舅姑必嘗之而後退
(凡是縟節亦未易舉也士君子能敬身節慎寡嗜欲勤細行以率其妻子其妻子從之有物有恒言)
(動以時威儀不忒則教成於内歲月漸浸可&KR0879;具也)
繇命士以上父子皆異宫昧爽而朝慈以旨甘日出
而退各從其事日入而夕慈以旨甘
(文王之為世子則猶用此道也凡世子皆以士禮自處晨夕起居無敢有懈詩曰夙興夜寐是之謂)
(也命士而下不得異宫定省起居各視其力)
父母舅姑將坐奉席請何鄉將衽長者奉席請何趾
少者執牀與坐御者舉几歛席與簟縣衾箧枕歛簟
而襡之父母舅姑之衣衾簟席枕几不傳杖屨衹敬
之勿敢近敦牟巵匜非餕莫敢用與恒食飲非餕莫
之敢飲食
(是可以為敬乎充是則亦無所不敬矣其人政行事則亦猶是也)
在父母舅姑之所有命之應唯敬對進退周旋慎齊
升降出入揖遜不敢噦噫嚏咳欠伸跛倚睇眎不敢
唾洟寒不敢襲癢不敢搔不有敬事不敢袒裼不涉
不撅䙝衣衾不見裏父母唾洟不見冠帶垢和灰請
漱衣裳垢和灰請澣衣裳綻裂紉箴請補綴五日則
燂湯請浴三日具沐其間面垢燂潘請靧足垢燂湯
請洗少事長賤事貴共帥時
(是亦士庶人之禮也禮無貴賤其敬一也葛覃之詩曰薄汚我私薄澣我衣害澣害否歸寧父母是)
(后夫人之學也古之君子事其父母雖有僕御無敢不親則猶行士之道也)
子婦孝者敬者父母舅姑之命勿逆勿怠若飲食之
雖不耆必嘗而待加之衣服雖不欲必服而待加之
事人代之已雖弗欲姑與之姑使之而後復之
(又曰子婦有勤勞之事雖甚愛之姑縦之而寧數休之子婦未孝未敬勿庸疾怨姑教之若不可教)
(而後怒之不可怒子放婦出而不表禮焉若是者所以教慈也教慈而後孝猶未失乎孝也)
父母有婢子若庶子庶孫甚愛之雖父母殁殁身敬
之不衰子有二妾父母愛一人焉子愛一人焉衣服
飲食執事毋敢視父母所愛雖父母殁不衰子甚宜
其妻父母不說出子不宜其妻父母曰是善事我子
行夫婦之禮焉殁身不衰
(是則近於養志者矣命士而上天子而下則猶是志也)
子婦無私貨無私畜無私器不敢私假不敢私與婦
或賜之飲食衣服布帛佩帨茝蘭則受而獻諸舅姑
舅姑受之則喜如新受賜若反賜之則辭不得命如
更受賜藏以待乏婦若有私親兄弟將與之則必請
其故賜而後與之
(是亦猶士禮也而其道通於宫掖古之賢后妃夫人則未有不用此者也)
親在行禮於人稱父人或賜之則稱父拜之父命呼
唯而不諾手執業則投之食在口則吐之走而不趨
親老出不易方復不過時親癠色容不盛此孝子之
疏節也
(得其疏節則其精意亦見矣君子之氣患不專專而後柔君子之志患太廣廣則不治不柔不治雖)
(盛其容色必落且使人譝曰是誰之子也君子之所隠也)
父母有疾冠者不櫛行不翔言不惰琴瑟不御食肉
不至變味飲酒不至變貌笑不至矧怒不至詈疾止
復故有憂者側席而坐有喪者專席而坐
(父母有疾而飲酒食肉禮乎曰嫌其不飲酒食肉也而陳之陳之則有恐至於變者矣夫有側坐之)
(心乎何其謹以摯也)
為人子者出必告反必面所游必有常所習必有業
恒言不稱老居不主奥坐不中席行不中道立不中
門食饗不為槩祭祀不為尸聽於無聲視於無形不
登高不臨深不苟訾不苟笑不服闇不登危父母存
不許友以死不有私財冠衣不純素孤子當室冠
衣不純采
(是亦孝子之疏節也節疏而義精若柏有心而竹有筠也君子為其大不為其細故上無以教下無)
(以學失之於朋友而遺之於造次者衆也)
君有疾飲藥臣先嘗之親有疾飲藥子先嘗之醫不
三世不服其藥
(古之養老者以八珍為飲以養陽為食以養隂其已疾也曰酒閔子之養也寒為益一衣而病脱然)
(暑為去一衣而病脱然饑為進一餐而病脱然飽為却一餐而病脱然故藥者聖人之所慎用也季)
(康子饋藥夫子辭以未達許世子止不嘗藥春秋書曰弑君故夫子慎疾未嘗服藥凡草木金石其)
(無毒者不能已病其有毒者易至於傷人究其為用不能愈於五榖滋味之效也聖人制飲食和實)
(羹醢各有攸宜凡食齊視春羹齊視夏醬齊視秋飲齊視冬凡和春多酸夏多苦秋多辛冬多鹹調)
(以滑甘牛宜稌羊宜黍豕宜稷犬宜粱鴈宜麥魚宜苽春宜羔豚膳膏薌夏宜腒鱐膳膏臊秋宜犢)
(麛膳膏腥冬宜鮮羽膳膏羶膾春用葱秋用芥豚春用韭秋用蓼脂用葱膏用薤三牲用藙和用醯)
(獸用梅皆視所宜齊於氣志盛則損之衰則益之澹泊以為體中節以為用是可以當藥矣八珍曰)
(淳熬曰淳母曰炮曰擣珍曰漬曰熬曰糝曰酏是皆所以養老也飲重醴次清次白稻醴清醩黍醴)
(清醩粱醴清醩或以酏漿醷濫君子有是數者以贊其隂陽節其嗜欲亦可以已疾任事矣故禮有)
(侍膳之禮無侍藥之禮聖門小雅無治方者是亦明春秋之隠痛聖人之有所不貴也)
父没而不能讀父之書手澤存焉耳母没而杯圈不
能飲焉口澤之氣存焉耳
(是亦猶士之志也而其道通於上下自庶人而世子天子未有不繇此者也)
孝子將祭祀必有齊莊之心以慮事以具服物以修
宫室以治百事及祭之日顔色必温行必恐如懼不
及愛然其奠之也容貌必温身必詘如語焉而未之
然宿者皆出其立卑靜以正如將弗見然及祭之後
陶陶遂遂如將復入然是故慤善不違身耳目不違
心思慮不違親結諸心形諸色而術省之孝子之志
也
(致愛則存致慤則著著存不忘乎心則猶此志也故祭者人道之至大者也孝子能備能備然後能)
(祭)
君子有終身之喪忌日之謂也忌日不用非不祥也
言夫日志有所至而不敢盡其私也
(忌日不用然亦且祭與曰有告焉告則必祭也曰告於墓禮與曰古者告於廟不告於墓人子之於)
(親也致詳焉而已告於廟則祭於廟告於墓則祭於墓未為失也然則告於廟謂諱之日告於墓謂)
(葬之日與曰可以義起也古未之有焉古之祭者祠禴嘗烝而已矣霜露既降春雨既濡悽愴怵惕)
(以為宗廟神明之所聚也告諱於廟告葬於墓則疑於魂魄異處矣君子之於祭各盡其心也心者)
(神明魂魄之所繇交也於廟扵墓則亦未為失也)
致齊於内散齊扵外齊之日思其居處思其笑語思
其志意思其所樂思其所嗜齊三日乃見其所為齊
者祭之日入室僾然必有見乎其位周還出戶肅然
必有聞乎其容聲出戶而聽愾然必有聞乎其歎息
之聲
(致齊三日散齊七日每祭必齊益以月祭則是歲齊也曰月祭其小也記曰君子非有大事也則不)
(齊故諸小祀致齊間有之也於以防其邪物訖其嗜欲則雖歲齊未為數也然則忌日亦致齊乎曰)
(忌日思哀先思其憂也思其憂則不啻三日也而為三日以制之祭之明日明𤼵不寐饗而致之又)
(從而思之又曰祭之日樂與哀半饗之必樂已至必哀故忌日之先與祭之明日君子憂思之極也)
孝子將祭慮事不可以不豫比時具物不可以不備
虛中以治之宫室既修墻屋既設百物既備夫婦齊
戒沐浴奉承而進之洞洞乎屬屬乎如弗勝如將失
之其孝敬之心至也與
(是豫備者亦與五備同旨也五備存於中則百物備於外如是而將之以孝敬故禮樂可起也)
孝子之祭也盡其慤而慤焉盡其信而信焉盡其敬
而敬焉盡其禮而不過失焉進退必敬如親聽命則
或使之也
(傳曰使天下之人齊明盛服以承祭祀洋洋乎如在其上如在其左右使則鬼神之能也若或使之)
(則非鬼神之能也孝子之志也)
孝子之祭可知也其立之也敬以詘其進之也敬以
愉其薦之也敬以欲退而立如將受命已徹而退敬
齊之色不絶於面立而不詘固也進而不愉疏也薦
而不欲不愛也退立而不如受命敖也已徹而退無
敬齊之色忘本也如是而祭失之矣
(固疏傲惰不愛忘本是亂爭之道也先王教人孝敬其繁文縟節盡在於祭皆以治其心氣凝聚於)
(親結諸心形諸色而術省之故以居上則不驕為下則不亂在醜則不爭故孝子之治其心氣與先)
(王之治其天下同治也然則孝子無怨於天下與曰孝子一舉足一啟口不忘其親誠慤存於中和)
(順著於外詩曰在彼無惡在此無斁)
文王之祭也事死者如事生思死者如不欲生忌日
必哀稱諱如見親祀之忠也如見親之所愛如欲色
然其文王與詩云明𤼵不寐有懷二人文王之詩也
祭之明日明𤼵不寐饗而致之又從而思之
(詩曰於繹思繹者祭之明日也又曰綏我思成思成之詩自古在昔不自文王始也)
祭之日樂與哀半饗之必樂已至必哀
仲尼嘗奉薦而進其親也慤其行也趨趨以數已祭
子貢問曰子之言祭濟濟漆漆然今子之祭無濟濟
漆漆何也子曰濟濟者容也遠也漆漆者容也自反
也容以遠若容以自反也何神明之及交夫何濟濟
漆漆之有乎反饋樂成薦其薦爼序其禮樂備其百
官君子致其濟濟漆漆夫何恍惚之有乎
(詩曰濟濟蹌蹌絜爾牛羊蓋言濟也既齊既稷既匡既勅蓋言漆也夫是蓋有所取之也及於夫子)
(之親薦則不然故聖人之親薦異於朋友之攸攝也子曰吾不與祭如不祭言夫攝於朋友者之不)
(足以盡親薦之義也)
祭不欲數數則煩煩則不敬祭不欲疏疏則怠怠則
忘是故君子合諸天道春禘秋嘗霜露既降君子履
之必有悽愴之心非其寒之謂也雨露既濡君子履
之必有怵惕之心如將見之樂以迎来哀以送往故
禘有樂而嘗無樂
(禘有樂而嘗無樂此亦禮之至著者也凡祭必有尸迎尸送尸皆有樂記曰君執干戚就舞位冕而)
(總干率其羣臣以樂皇尸又曰獻之屬莫重於祼聲莫重於升歌舞莫重於武宿夜詩曰鏞鼓有斁)
(鼓鐘送尸未有秋嘗重祭遂不用樂者周禮奏夷則歌小吕舞大濩以享先妣奏無射歌夹鍾舞大)
(武以享先祖周人以禘重於礿魯人以嘗重於烝使嘗不用樂則魯大事無有用樂者矣又周禮尸)
(出入奏肆夏牲出入奏昭夏未有嘗祭不用尸牲者郊特牲曰饗禘有樂而食嘗無樂隂陽之義也)
(凡飲養陽氣也食養隂氣也故春礿而秋嘗春饗孤子秋食耆老其義一也而食嘗無樂飲養陽氣)
(也故有樂食養隂氣也故無聲是則皆為養老𤼵也養老則不得言祭祀之禮感祭祀而悽愴矣且)
(如養老亦皆用樂文王世子云凡大合樂必遂養老又云既養老遂𤼵咏焉未有秋冬嘗烝以樂祀)
(宗廟不以樂享老幼者也又未有以樂享老幼不以樂祀宗廟者或曰周康王之喪以七月己未周)
(人以是闋秋嘗之樂宣公八年仲遂卒子垂壬午去籥秋七月甲子日食既魯人以是闋秋嘗之樂)
(是則不然者喪有輟而樂無廢變事以權復事以經然則如何曰是燕私之樂也楚茨之詩曰諸父)
(兄弟備言燕私樂具入奏以綏後禄蓋周人兼用夏殷之禮四時祭皆有樂而霜露悽愴言念先人)
(乃輟燕私之樂至於祖妣洋洋如在禮樂備陳何可輟也然則詩所謂樂具入奏者何也曰彼亦悽)
(愴之言也謂是公田廢矣茨棘生矣歲事不修無以康我父兄者也)
記曰福者備也&KR0879;者百順之名也無所不順者之謂
備言内盡於已而外順於道也忠臣以事其君孝子
以事其親其本一也上則順於鬼神外則順於君長内
則以孝於親如此之謂備唯賢者能備能備然後能祭
(樂愛哀嚴皆敬也敬則無所不備備則無所不致矣孝子之順於天下致敬而已矣一敬而致百順)
(以事君長以事鬼神皆是也詩曰孔惠孔時維其盡之盡敬之謂也)
又曰孝者畜也順於道不逆於倫是之謂畜是故孝
子之事親也有三道焉生則養没則喪喪畢則祭養
則觀其順也喪則觀其哀也祭則觀其敬而時也盡
此三道者孝子之行也
(三盡者亦五致之義也夫人子之至情亦惟在憂樂乎養而致樂病而致憂喜懼積於中則居處飲)
(食從之矣祭者隂陽之交也存殁之所共致也養不致樂病不致憂雖有哀嚴亦廢然弛矣故敬者)
(憂樂哀嚴之所終始也詩曰聖敬日躋昭假遲遲上帝是祗帝命式于九圍故上帝之憂樂聖人亦)
(有以備之蚤也)
是故先王之孝也色不忘乎目聲不絶乎耳心志嗜
欲不忘乎心致愛則存致慤則著著存不忘乎心夫
安得不敬乎君子生則敬養死則敬享思終身弗辱
也
(不存不著則不慎其心不慎其心則必傷其身傷其身則辱親者至矣故終身弗辱敬身之謂也敬)
(身以敬親敬親以敬天天存與存天著與著故孝子之親不没也頌曰維予小子夙夜敬止於乎皇)
(王繼序思不忘是成王之學也)
子夏問於孔子曰居父母之仇如之何夫子曰寢苫
枕干不仕弗與共天下也遇諸市朝不反兵而鬭曰
請問居兄弟之仇如之何曰仕弗與共國銜君命遇
之不鬭曰居從父昆弟之仇如之何曰不為魁主人
能則執兵而隨其後
(是不與於爭醜者之言乎曰五服之於五刑一也斬衰之仇無以為生兄弟而下不可避也避之則)
(倫絶倡之則法亂聖人議此蓋不得已也)
曾子曰父母之讎不與同生兄弟之讎不與聚國朋
友之讎不與聚鄉族人之讎不與聚隣
(然則君子之和睦無怨何也曰君子之愛敬必有由始也親親而仁民仁民而愛物仁孝之等也仁)
(人不讎其君孝子不讎其君夫使其信義不聞於鄉名行不聞於國志絀於鬼神氣絀於猛獸則已)
(矣如其不然則亦百姓之所避也齊襄公將復讎乎紀卜之曰師喪分焉寡人死之不為不吉也公)
(羊高曰襄公於是乎道上無天子下無方伯襄公緣疾以為義未為不道也然則春秋亦與齊襄與)
(曰春秋與紀不一而足也春秋與紀而公羊高與襄何也曰公羊高將以其仇紀者激其仇襄者聖)
(人將以其怒紀者恕其不敢怒襄者故公羊高之義不如聖人之恕也然則孝經義而春秋恕者與)
(曰孝經以道順天下欲反天下之兵刑消於道德故孝經之志非公羊高之所知也然則魯莊公不)
(得復父讎乎曰復父讎則必與齊尋兵與齊尋兵則内不得諱其惡外不得修其睦上下交怨而禍)
(亂且作故齊襄之道無所勝於魯莊之道也然則猗嗟之刺何也曰禚之會祝丘之享狩禚而如齊)
(師防榖沓至春秋之所惡也然則雄狐敝笱列于齊風是無損於魯與曰魯無風也齊不可變於齊)
(乎著之何為其無損也然則親有威柄道不可制反激殺身危及社稷則如之何曰臣與子一也子)
(不得正誼而臣得正誼使齊襄公危魯之社稷居其宫易其廟則魯之羣臣必不得拱手而授刃於)
(無知又不得曰且老矣從頌以俟霸主之自出故春秋之道與孝經相救後世之處此則有未盡也)
(郤至之告捷也見單襄公驟稱其伐襄公曰君子不自稱非以讓也惡蓋人也人性陵上不可蓋也)
(求蓋人其抑下滋甚故聖人貴讓禮在敵三讓故獸惡網羅民惡其上今郤至位七人之下而欲上)
(之是求蓋七人也其亦有七怨故遠怨之難也不順則不和睦不和睦不能遠怨南蒯之叛也鄉人)
(或歌之曰我有圃生之杞乎從我者子乎去我者鄙乎倍其隣者恥乎已乎已乎非吾黨之士乎夫)
(郤至南蒯猶欲為仁義也以争而兵行如至蒯以從吾黨雖有三牲之養猶之昧雉也)
孟子曰吾今而後知殺人親之重也殺人之父者人
亦殺其父殺人之兄者人亦殺其兄然則非自殺之
也一間耳
(故曰敬人之父人亦敬其父愛人之兄人亦愛其兄故曰愛人者人恒愛之敬人者人恒敬之故曰)
(敬其父得其子之歡心敬其兄得其弟之歡心天子之不敢惡慢諸侯之不侮鰥寡蓋謂此也書曰)
(匹夫匹婦如或勝子)
右傳二十九則
五刑章第十一
子曰五刑之屬三千而罪莫大於不孝要君者無上非
聖人者無法非孝者無親此大亂之道也
(兵用而後法法用而後刑兵刑雜用而道德乃衰矣聖人之禁也曰示之以好惡示之以好惡則猶未有)
(禁也刑而後禁之周禮司徒以六行教民司寇以五刑匡其不率於是有不孝之刑不友之刑不睦婣不)
(任䘏之刑此六者非刑之所能禁也刑之所能禁者寇賊姦軌耳然其習為寇賊姦軌者刑亦不能禁也)
(必以之禁六行則是束民性而法之也束民性而法之不有陽竊必有隂敗繇是則堯舜之禮樂與名法)
(争騖矣争騖必絀然且夫子猶言刑法何也夫子之言蓋為墨氏而𤼵也人情易媮媮而去節則以禮為)
(戎首禮曰三千刑亦三千禮刑相維以刑教禮聖人之才與德皆足以勝之勝之而存其真衆人之才與)
(德不足以勝之而見是繁重則畔矣夫子之時墨氏刑未著而子桑戶曾點原壤之徒皆臨喪不哀遯於天)
(自聖人而外未有非者夫子逆知後世之治禮樂必入於墨氏墨氏之徒必有要君非聖非孝之說以爚)
(亂天下使聖人不得行其禮人主不得行其刑刑衰禮息而愛敬不生愛敬不生而無父無君者始得肆)
(志於天下故夫子特著而豫防之辭簡而旨危憂深而慮遠矣)
右經第十一章
大傳第十一
子曰君子三讓而進一揖而退事君三違而不出境
則利禄也雖曰不要君吾不信也
(以利禄要君其小者也患失而趨利趨利而圖害苟患失之無所不至矣)
子曰君子畏天命畏大人畏聖人之言小人不知天
命而不畏也狎大人侮聖人之言
(知愛知敬能孝能弟降於天之謂命授於人之謂性何以為性性知敬者也敬深而入畏敬性之人)
(視民如賓使臣如客而况於大人乎况於聖人之言乎侮聖人之言則必侮禮侮禮則必興亂興亂)
(則刑敝刑敝則兵敝故聖人之用刑有不得已也)
孟子曰楊氏為我是無君也墨氏兼愛是無父也無
父無君是禽獸也楊墨之道不息孔子之道不著是
邪說誣民充塞仁義也
(楊之罪無殺於墨乎曰薄乎云爾墨氏非孝楊氏毁忠忠者移孝者也墨氏之非孝其始於冠昏其)
(終於喪祭乎冠昏之禮雖或非之莫有廢也喪祭之禮廢而聖人之道息聖人之道息而鳥獸亂於)
(中國臣棄其君子棄其父名不簒弑而甚於簒弑者墨氏之為也故墨氏者五刑之首也)
宰我問三年之喪期已久矣君子三年不為禮禮必
壊三年不為樂樂必崩舊穀既没新穀旣升鑽燧改
火期可已矣子曰食夫稻衣夫錦於女安乎曰安女
安則為之君子之居喪食旨不甘聞樂不樂居處不
安故不為也今女安則為之宰我出子曰予之不仁
也子生三年然後免於父母之懷夫三年之喪天下
之通喪也予也有三年之愛於其父母乎
(宰我冒不仁之名發非常之問夫子以懷抱之情斷三年之制皆所以表微探賾垂訓無窮後世無)
(宰我之文而欲蹈非聖之實以日易月以䊷代衰君行之而不疑臣遵之而不改使戰國之習得以)
(亂後世佛老之教得以溷冠裳則又宰我之罪人也然則成王既崩康王受命以啜粥飲水之時而)
(宿同祭咤以有唯無荅之日而報誥敦諄聖人皆不以為非復存之典策者何也曰周公制禮變質)
(從文七日作冊道揚末命先受命而後成服其興荅報誥之辭皆史官讀之王冕服銜恤祗受不二)
(所以繼文武之統承天地之重也報誥之後釋冕反喪既不裁通喪之常又不違諒闇之實而侯辟)
(神人皆有所託蟲鳥毒螫無繇而生誠情理之權衡不易之鉅典也然則漢文之時未有墨氏而驟)
(更此制天下無議者何也曰漢文之時敦尚黃老雖在宫掖不喜儒法墨釋之與佛老其究同趨人)
(心喜媮易於間雜惜無執孝經之文起而正之者耳然則孝經之言不孝專為短喪發與曰春秋之)
(細察於嘗藥孝經之大存於喪祭自喪祭而外問安視膳之儀寢興起居之典固頑子所不能廢邪)
(說所不能亂也)
傳曰三年之喪何也曰稱情而立文因以飾羣别親
疎貴賤之節而弗可損益也故曰無易之道也創鉅
者其日久痛甚者其愈遲斬衰苴杖倚廬食粥寢苫
枕塊所以為至痛飾也三年之喪二十五月而畢哀
痛未盡思慕未忘然而以是斷之者送死有已復生
有節也天地間血氣之屬必有知有知之屬莫不愛
其類大鳥獸喪其羣匹越月踰時焉則必反廵過其
故鄉翔㢠廻焉鳴號焉蹢躅焉踟蹰焉然後乃能去之
小者至於燕雀猶有啁噍之頃焉人於其親也至死
不窮將繇夫患邪淫之人與則彼朝死而夕忘之曾
鳥獸之不若將繇夫修飭之君子與則三年之喪二
十五月而畢若駟之過隙然而遂之則是無窮也故
先王為之立中制節使足以成文理則釋之矣
(是言也亦為非毁過制以生殉死者說也上古不葬厚衣以薪葬于中野非不葬也天子龍輴外制)
(束薪亦猶存古之意也而後世庶人衣之以火則是墨氏之教也非古人之意也繇古人之意可以)
(終身遂之無窮繇墨氏之意可以朝死夕忘大鳥獸之不若故聖人之制為禮為刑猶喪娶之與不)
(嘗藥者同類也)
然且至親則以期斷何也曰天地則已易矣四時則
已變矣在天地之中者莫不更始是以象之也然則
何以三年也曰加隆焉爾也焉使倍之故再期也繇
九月以下何也曰焉使弗及也故三年以為隆緦小
功以為殺期九月以為間上取象於天下取法於地
中取則於人人之所以羣居和壹之理盡矣故三年
之喪人道之至文者也夫是之謂至隆是百王之所
同古今之所壹也未有知所繇来者也
(天地已易四時已變是猶宰予之言也取法天地加隆於人則非宰予之言也隆殺正間文章以生)
(是有所繇来非人之為而老氏以禮為亂首則亦不知所繇来者也墨者夷之因徐辟而求見孟子)
(孟子曰吾固願見今吾尚病病愈我且往見夷子不来他日又求見孟子孟子曰吾今則可以見矣)
(不直則道不見我且直之吾聞夷子墨者墨之治喪也以薄為其道也夷子思以易天下豈以為非)
(是而不貴也然而夷子葬其親厚則是以所賤事親也徐子以告夷子夷子曰儒者之道古之人若)
(保赤子此言何謂也之則以為愛無差等施繇親始徐子以告孟子孟子曰夫夷子信以為人親其)
(兄之子為若親其隣之赤子乎彼有取爾也赤子匍匐將入井非赤子之罪也且天之生物也使之)
(一本而夷子二本故也蓋上世嘗有不葬其親者其親死則舉而委之於壑他日過之狐狸食之蠅)
(蚋姑嘬之其顙有泚睨而不視夫泚也非為人泚中心達於面目蓋歸反虆梩而掩之掩之誠是也)
(則孝子仁人之掩其親亦必有道矣徐子以告夷子夷子憮然為間曰命之矣故本末差等各有所)
(繇来者則天也不知其所繇来而以為無本末差等則老氏與墨氏同道也)
凡禮之大體體天地法四時則隂陽順人情故謂之
禮訾之者是不知禮之所繇生也夫禮吉凶異道不
得相干取之隂陽也喪有四制變而從宜取之四時
也有恩有理有節有權取之人情也恩者仁也理者
義也節者理也權者智也仁義禮智人道具矣其恩
厚者其服重故為父斬衰三年以恩制者也門内之
治恩掩義門外之治義斷恩資於事父以事君而敬
同貴貴尊尊義之大者也故為君亦斬衰三年以義
制者也
(聖人之制禮也因嚴教敬因孝教忠君父相等仁義之極也使君可無三年之服則父亦可無三年)
(之喪使父可無三年之喪則君亦可無一日之服滕定公薨世子謂然友曰昔者孟子嘗與我言於)
(宋於心終不忘今也不幸至於大故吾欲使子問於孟子然後行事然友之鄒問於孟子孟子曰不)
(亦善乎親喪固所自盡也曾子曰生事之以禮死葬之以禮祭之以禮可謂孝矣諸侯之禮吾未之)
(學也雖然吾嘗聞之矣三年之喪齊疏之服飦粥之食自天子達於庶人三代共之然友反命定為)
(三年之喪父兄百官皆不欲曰吾宗國魯先君莫之行吾先君亦莫之行也至於子之身而反之不)
(可且志曰喪祭從先祖曰吾有所受之也謂然友曰吾他日未嘗學問今也父兄百官不我足也恐)
(其不能盡於大事子為我問孟子孟子曰然不可以他求者也孔子曰君薨聽於冡宰歠粥面深墨)
(即位而哭百官有司莫敢不哀先之也上有好者下必有甚焉者矣君子之德風也小人之德草草)
(上之風必偃是在世子然友反命世子曰是誠在我五月居廬未有命戒百官族人可謂曰知及至)
(葬四方来觀之顔色之戚哭泣之哀弔者大悦故要君非聖非孝之事皆愛敬之不周非盡觀聽者)
(之過也然且聖人猶以亂辟治之所以發生民之真性存百世之大坊也然則要君何義也謂託君)
(服以要利禄者也託君服以要利禄故君過益彰而親誼益滅子曰事君三違而不出竟則利禄也)
(雖曰不要君吾不信也)
資於事父以事母而愛同天無二日土無二王國無
二君家無二尊以一治之也故父在為母齊衰期者
見無二尊也
(喪服問曰君為天子三年夫人如外宗之為君也世子不為天子服君夫人皆為天子服而世子不)
(為天子服何也曰皆臣也而嫌於為祖服則不為服然則君臣之義奪於祖孫者與抑奪於父子者)
(與曰皆奪之也皆奪之則不正其為君臣者與曰君臣之分自在也為世子上請於天子而不為天)
(子服如為世子者曰其父請之而又迫父故嫌於迫父者也傳曰有從輕而重公子之妻為其皇姑)
(有從重而輕為妻之父母有從無服而有服公子之妻為公子之外兄弟有從有服而無服公子為)
(其妻之父母然則諸侯世子之於天子為從有服而無服者與曰近之近於天子有不得奪之於父)
(者也齊宣王欲短喪公孫丑曰為期之喪猶愈於已乎孟子曰是猶或紾其兄之臂子謂之姑徐徐)
(云爾亦教之孝弟而已矣王子有其母死者其傅為之請數月之喪公孫丑曰若此者何如也曰是)
(欲終之而不可得者也雖加一日愈於已謂也夫莫之禁而弗為者也莫之禁而弗為則亂)
曾子問曰三年之喪弔乎孔子曰三年之喪練不羣
立不旅行君子禮以飾情三年之喪而弔哭不亦虛
乎
(曾子問曰大功之喪可以與於饋奠之事乎孔子曰豈大功耳自斬衰而下皆可禮也曾子曰不以)
(輕服而重相為乎孔子曰非此之謂也天子諸侯之喪斬衰者奠大夫齊哀者奠士則朋友奠不足)
(則取於大功以下者不足則反之曾子問曰小功可以與於祭乎孔子曰何必小功自斬衰而下與)
(祭禮也曾子曰不以輕喪而重祭乎孔子曰天子諸侯之喪祭也不斬哀者不與祭大夫齊哀者與)
(祭士祭不足則取於兄弟大功以下者曾子問曰相識有喪服可以與於祭乎孔子曰緦不祭又何)
(助於人故以身執喪則不親為饋奠之事為天子諸侯執喪則有以苴斬之身代為饋奠者矣君臣)
(父子交相致也然則重服煢然雖相識者不以一弔諸侯天子有事則煢然就其役若是則天子諸)
(侯有所奪於臣下也天子諸侯無所奪於臣下則臣下煢然哭泣之不遑而饋奠之是從曰吉凶之)
(不相襲也君宗有事隕越深墨而謀於國老宗老使斬哀齊哀者代其饋奠先公先卿實式靈之何)
(奪之有故大夫有重服不弔相識士有緦服不入宗廟天子諸侯之喪祭必使有重服者執事所以)
(廣愛廣敬極精微之至也聖人有作非夫草野易于所得而訾議也)
曾子問曰大夫士有私喪可以除之矣而有君服焉
其除之也如之何孔子曰有君喪服於身不敢私服
又何除焉於是乎有過時而弗除也君之喪服除而
后殷祭禮也曾子問曰父母之喪弗除可乎孔子曰
先王制禮過時弗舉禮也非弗能勿除也患其過於
制也故君子過時不祭禮也
(有君之喪則不除父母之喪猶以君之喪而除父母之喪也夫以君之喪而除父母之喪則父母於)
(君無所不絀而謂君有所不奪於父母何也曰君之喪間值也父母之哀没身焉君之喪服除而後)
(殷祭其所告於父母則必有不同者矣故禮之有喪服聖人所酌於君父之至也不知有君父則亦)
(不知有聖人故大亂將至而非聖非孝要君者比比也)
曾子問曰君薨既殯而臣有父母之喪則如之何孔
子曰歸居于家有殷事則之君所朝夕否曰君既啟
而臣有父母之喪則如之何孔子曰歸哭而反送君
曰君未殯而臣有父母之喪則如之何孔子曰歸殯
反於君所有殷事則歸朝夕否大夫室老行事大夫
内子有殷事亦之君所朝夕否曰君之喪既引聞父
母之喪如之何孔子曰遂既封而歸不俟子曾子又
曰父母之喪既引及途聞君薨如之何孔子曰遂既
封改服而往
(君父之間得是五問者則情法事理皆備之矣情法事理四者各不相奪也因重而重因急而急各)
(相其宜而與之適古之聖賢其推究禮意真至如此而後世人臣猶有朝夕趣利生戀其君死忘其)
(父母釋衰絰以就纓組之事者)
子夏問曰三年之喪卒哭金革之事無辟也者禮與
初有司與孔子曰夏后氏三年之喪既殯而致事殷
人既葬而致事記曰君子不奪人之親亦不奪親也
此之謂乎子夏曰金革之事無辟也者非與孔子曰
吾聞諸老耼昔者魯公伯禽有為為之也今以三年
之喪從其利者吾不知也
(禮凡見人三年之喪無免絰雖朝於君無免絰惟公門有脱齊哀言夫不杖之齊衰也若斬衰與杖)
(齊哀則皆不入公門傳曰君子不奪人之喪亦不奪喪也又曰辠多而刑五喪多而服五上附下附)
(例也故君子苴服而有天刑之心公羊高曰古者臣有大喪則君三年不呼其門已練可以弁冕服)
(金革之事君使之非也臣行之禮也閔子要絰而服事既而曰若此乎古之道不即人心退而致仕)
(孔子蓋善之也如閔子則可謂知禮者矣)
子云孝以事君弟以事長示民不貳也故君子有君
不謀仕惟卜之日稱貳君喪父三年喪君三年示民
不疑也父母在不敢有其身不敢私其財也示民有
上下也故天子四海之内無客禮莫敢為主焉故君
適其臣升自阼階即位於堂示民不敢有其室也父
母在饋獻不及車馬示民不敢專也以此坊民民猶
忘其親而貳其君
(是謂以君為親者也如以親為君者乎以君為親不敢有其身以親為君而欲有其官則亂也或曰)
(天子制四海四海之内不得有其親則是以君滅親也以君滅親猶之以親滅君者也)
子云父母在不稱老言孝不言慈閨門之内戲而不
歎以此坊民民猶薄於孝而厚於慈子云祭祀之有
尸也宗廟之有主也示民有事也修宗廟敬祭祀教
民追孝也以此坊民民猶忘其親
(薄孝而厚於慈忘親而急於君則君子無責焉耳君子之無責之何也君親之責有所不至也)
右傳十四則
廣要道章第十二
子曰教民親愛莫善於孝教民禮順莫善於悌移風易
俗莫善於樂安上治民莫善於禮禮者敬而已矣
故敬其父則子悦敬其兄則弟悦敬其君則臣悦
敬一人而千萬人悦所敬者寡而悦者衆此之謂要
道也
(孝悌者禮樂之所從出也孝悌之謂性禮樂之謂教因性明教本其自然而至善之用出焉亦曰不敢惡)
(慢而已敢於惡慢人則敢於毁傷人敢於毁傷人則毁傷之者至矣夏書曰民可近不可下又曰予)
(臨兆民凛乎若朽索之馭六馬為人上者柰何不敬故敬者禮之實也敬而後悦悦而後和和而後樂生)
(焉敬一人而千萬人悦禮樂之本也明主治天下必知其本務而致力之然則帝舜不敬伯鯀以悦神禹)
(仲尼不敬盜跖以悦展季武王不敬辛受以悦微箕何也曰聖人非以敬而貿悦於人也民情多散而敬)
(以聚之民情多傲而為敬以下之雖在刑戮之中而猶有敬意焉天下之和睦則必繇此也詩曰穆穆文)
(王於緝熙敬止如文王則可謂知要也)
右經第十二章
大傳第十二
孟子曰仁之實事親是也義之實從兄是也智之實
知斯二者弗去是也禮之實節文斯二者樂之實樂
斯二者樂則生矣生則惡可已也惡可已則不知手
之舞之足之蹈之
(仁義禮智四者孝弟之華也孝弟積於中則仁義禮智發於外仁義禮智發於外則鐘鼓管籥從之)
(生矣記曰德者性之端也樂者德之華也金石絲竹樂之器也詩言其志也歌詠其聲也舞動其容)
(也三者本於心然後樂器從之是故情深而文明氣盛而化神和順積中而英華發外攷其所繇未)
(有不因教而成者故孝與教同旨也)
記曰禮之於正國也猶衡之於輕重也繩墨之於曲
直也規矩之於方圜也故衡誠懸不可欺以輕重繩
墨誠陳不可欺以曲直規矩誠設不可欺以方圜君
子審禮不可欺以奸詐是故隆禮繇禮謂之有方之
士不隆禮不繇禮謂之無方之民敬讓之道也故以
奉宗廟則敬以入朝廷則貴賤有位以處室家則父
子親兄弟和以處鄉里則長幼有序孔子曰安上治
民莫善於禮此之謂也
(讓者禮之實也孝弟者讓之實也不孝弟則不仁不仁則不讓不讓則禮為虛設矣傳曰絃歌干揚)
(樂之末也故童者舞之尊俎籩豆禮之末也故有司掌之為治而不以仁讓行其孝弟雖繇禮無益)
(也然且君子貴之貴其繇禮以遠於不繇禮者也故曰禮記者孝經之傳注也如安上治民之論與)
(家至日見之說是也)
故朝覲之禮所以明君臣之義也聘問之禮所以使
諸侯相尊敬也喪祭之禮所以明臣子之恩也鄉飲
酒之禮所以明長幼之序也昏姻之禮所以明男女
之别也夫禮禁亂之所繇生猶坊止水之所自来也
故以舊坊為無所用而壊之者必有水敗以舊禮為
無所用而去之者必有亂患
(禁亂去患無他亦曰敬而已敬而後和和而後悦悦而後萬國之歡心可聚也故郊祀禘嘗耕耤視)
(學養老選射六者禮之至微者也朝覲聘問喪祭大鄉飲酒六者禮之至著者也以其微者通於賢士)
(夫以其著者通於遐方殊俗而後天下共歡邦家無怨故雖在一室之内而有郊祀之意焉豫順之)
(謂也能敬而後豫繇禮而後悦先王所作樂崇德殷薦上帝以配祖考則亦謂此也)
故昏姻之禮廢則夫婦之道苦而淫辟之罪多矣鄉
飲酒之禮廢則長幼之序失而爭鬭之獄繁矣喪祭
之禮廢則臣子之恩薄而倍死忘生者衆矣聘覲之
禮廢則君臣之位失而倍畔侵陵之敗起矣故禮之
教化也微其止邪也於未形使人日徙善遠罪而不自
知也是以先王隆之也
(止邪之道無他亦曰敬而已矣不敢遺小國之臣而後得之公侯伯子男不敢侮於鰥寡而後得於)
(士民不敢失於臣妾而後得於妻子凡患亂之生始於不敬不敬之生始於臣妾鰥寡小國之臣故)
(十二禮者皆所以章敬於臣妾鰥寡之義也臣妾鰥寡以為不敬則郊祀祖考亦無所致其敬矣詩)
(曰敬之敬之天惟顯思是之謂也)
古者聖王重冠古者冠禮筮日筮賓所以敬冠事敬
冠事所以重禮重禮所以為國本也故冠於阼以著
代也醮於客位三加彌尊加有成也已冠而字之成
人之道也見於母母拜之見於兄弟兄弟拜之成人
而與為禮也玄冠玄端奠摯於君遂以摯見於卿大
夫鄉先生以成人見也成人之者將責成人禮也責
成人禮焉者將責為人子為人弟為人臣為人少者
之禮行焉將責四者之行於人其禮可不重與故孝
弟忠順之行立而後可以為人可以為人而後可以
治人也
(孝弟忠順者何也敬而已矣敬以為孝弟則無所不忠順也不敬而曰吾孝弟忠順孰信之趙文子)
(冠遍見於諸大夫三卻之言不順張老非之以三卻為失孝弟之意者也孝弟不著於中國而下車)
(趨風自為知禮者亦畔亂之道也)
昏禮者將合二姓之好上以事宗廟而下以繼後世
者也故君子重之是以昏禮納采問名納吉納徵請
期皆主人筵几於廟拜迎於門外入揖讓而升聽命
於廟所以敬慎重正也敬慎重正而後親之所以成
男女之别立夫婦之義也男女有别而後夫婦有義
夫婦有義而後父子有親父子有親而後君臣有正
故曰昏禮者禮之本也
(冠與昏孰重曰昏重然則冠之先於昏何也曰冠而後昏之猶父而後子之也君有不先命於臣父)
(有不先命於子故父命而冠猶父命而皆之也君臣之所未致也)
父親醮子而命之迎子承命以迎主人筵几於廟而
拜迎于門外壻執鴈入揖讓升堂再拜奠鴈蓋親受
之於父母也降出御婦車而壻授綏御輪三周先俟
于門外揖婦以入共牢而食合卺而酳所以合體同
尊卑以親之也夙興婦沐浴以俟見質明贊見婦於
舅姑婦執笲棗栗段脩以見贊醴婦婦祭脯醢祭醴
成婦禮也舅姑入室婦以特豚饋明婦順也厥明舅
姑共饗婦以一獻之禮奠酬舅姑先降自西階婦降
自阼階以著代也成婦禮明婦順又申之以著代所
以重責婦順也婦順者順於舅姑和於室人而後當
於夫以成絲麻布帛之事以審守委積蓋藏是故婦
順備而後内和理内和理而後家可長久也
(家之理始於婦國之理始於后夫人婦妃后不順而能順於天下未之有也故曰婦本順者也關雎)
(鵲巢乾坤咸恒皆以教順順始於敬不敬未有能順者也内則曰適子庶子祇事宗子宗婦雖貴富)
(不敢以貴富入宗子之家雖衆車徒舍於外以寡約入子弟歸器衣服裘衾車馬必獻其上而後敢)
(服用其次也若非所獻則不敢以入於宗子之門不敢以貴富加於父兄宗族是所以教弟也教弟)
(而後能孝能孝而後能順未有不教弟而能順者也)
鄉飲酒之義主人拜迎賓於庠門之外三揖而後至
階三讓而後升所以致尊讓也盥洗揚觶所以致潔
也拜至拜洗拜受拜送拜既所以致敬也尊讓潔敬
者君子之所以相接也君子尊讓則不爭潔敬則不
慢不慢不爭則遠於鬭辨矣不鬭辨則無暴亂之禍
矣
(又曰尊於房戶之間賓主共之也尊有玄酒貴其質也羞出自東房主人共之也洗當東榮主人所)
(自潔以事賓也賓主象天地也介僎象隂陽也三賓象三光也讓之三也象月之三日而成魄也四)
(面之坐象四時也天地嚴凝之氣始於西南而盛於西北此天地之尊嚴氣也此天地之義氣也天)
(地温厚之氣始於東北而盛於東南此天地之盛德氣也此天地之仁氣也主人尊賓故坐賓於西)
(北坐介於西南以輔賓賓者接人以義者也故坐於西北主人者接人以仁以德厚者也故坐於東)
(南而坐僎於東北以輔主人也又曰祭薦祭酒敬禮也嚌肺嘗禮也啐酒成禮也於席末言是席之)
(正非專為飲食也為行禮也此所以貴禮而賤財也䘚觶致實於西階上言是席之上非專為飲食)
(也此先禮而後財之義也又曰鄉飲酒之禮六十者三豆七十者四豆八十者五豆九十者六豆所)
(以養老也民知尊長養老而後能入孝弟民入孝弟出尊長養老而後成教成教而後可安也)
鄉飲酒之義立賓以象天立主以象地設介僎以象
日月立三賓以象三光古之制禮也經之以天地紀
之以日月參之以三光政教之本也烹狗于東方祖
陽氣之𤼵於東方也洗之在阼其水在洗東祖天地
之左海也尊有玄酒教民不忘本也賓必南鄉介必
東鄉主人必居東方東方者春春之為言蠢也産萬
物者也月者三日則成魄三月則成時是以禮有三
讓建國必立三卿三賓者政教之本禮之大參也
(四位參中或者謂是獻酬之禮也獻酬之禮則不宜言賓南鄉言賓南鄉則不宜言天子立中蓋主)
(介僎皆天子使之天子始視饗之禮也則古者未之講也然得其意以為教敬教讓使民作孝弟者)
(則必於是始也)
古者諸侯之射也必先行燕禮卿士大夫之射也必
先行鄉飲酒之禮故燕禮者所以明君臣之義也鄉
飲酒之禮者所以明長幼之序也故射者進退周旋
必中禮内志正外體直然後持弓審固持弓審固然
後可以言中此可以觀德行矣其節天子以騶虞諸
侯以貍首卿大夫以采蘋士以采蘩騶虞者樂官備
也貍首者樂會時也采蘋者樂循法也采蘩者樂不
失職也故天子以備官為節諸侯以時會天子為節
卿大夫以循法為節士以不失職為節故明乎其節
之志以不失其事則功成而德行立德行立則無暴
亂之患矣功成則國安故曰射者所以觀盛德也
(人心喜競射者以競而教讓人心喜玩射者以玩而教敬内志外體所以教敬序賢序不侮所以教)
(讓也故以德行為功者射之謂也)
古者天子以射選諸侯卿大夫士射者男子之事也
因而飾之以禮樂也故事之盡禮樂而可數為以立
德行者莫若射故聖王務焉古者天子之制諸侯歲
獻貢士於天子天子試之於射宫其容體比於禮其
節比於樂而中多者得與於祭其容體不比於禮其
節不比於樂而中少者不與於祭數與於祭而君有
慶數不與於祭而君有讓數有慶而益地數有讓而
削地故曰射者射為諸侯也此天子所以養諸侯兵
不用而諸侯自為正之具也
(又曰為人父者以為父鵠為人子者以為子鵠為人君者以為君鵠為人臣者以為臣鵠故射者各)
(射己之鵠射之為言繹也或曰舍也繹者各繹己之志詩曰於繹思又曰舍命不渝蓋言射也賁軍)
(之將亡國之大夫與為人後者之不得在此位也所以正志直體審固於德行之始也德行不審固)
(而曰吾能弓矢則君子不取也)
天子制諸侯比年小聘三年大聘相厲以禮使者聘
而誤主君弗親饗食也所以愧厲之也諸侯相厲以
禮則外不相侵内不相陵此天子所以養諸侯兵不
用而諸侯自為正之具也以圭璋聘重禮也已聘而
還圭璋此輕財而重禮之義也諸侯相厲以輕財重
禮則民作讓矣聘射之禮至大禮也質明而始行事
日幾中而後禮成非強有力者弗能行也故強有力
者將以行禮也酒清人渴而不敢飲也肉乾人饑而
不敢食也日莫人倦齋莊正齊而不敢解惰以成禮
節以正君臣以親父子以和長幼此衆人所難而君
子行之故謂之有行有行之謂有義有義之謂勇敢
故所貴於勇敢者謂其能立義也所貴立義者謂其
有行也所貴有行者謂其行禮也故貴勇敢者貴其
敢行禮義也故勇敢強有力者天下無事則用之於
禮義天下有事則用之於戰勝用之於戰勝則無敵
用之於禮義則順治外無敵内順治此之謂盛德故
聖王之貴勇敢強有力如此也
(冠昏燕射朝聘鄉飲酒喪祭此八者移風易俗安上治民之路也然而聖人之意常在於臨雍養老)
(臨雍養老則天下之父子兄弟皆有所勸其所以勸者謂天子所致敬在爵賞慶譽之外也天子不)
(能遍敬天下之父老又不能使尚齒之義獨據於德爵之上故必合八者而行之使三達之義本於)
(一敬使天下之強有力者不得與三達争馳蓋自其舞象成童時服習己如此矣故天下之血氣平)
(筋力柔而畔亂犯上者不作也詩曰無競維人四方其訓之有覺德行四國順之言夫孝弟者天子)
(所以訓順也以敬訓順是之為要道也)
右傳十三則
廣至德章第十三
子曰君子之教也非家至而日見之也教以孝所以敬
天下之為人父者也教以弟所以敬天下之為人兄者
也教以臣所以敬天下之為人君者也(首句君子之教以孝也去以孝)
(二字)
詩云愷悌君子民之父母非至德孰能順民如此其大
者乎
(愛人者不敢惡於人敬人者不敢慢於人君子之不敢惡慢於人非獨為其父兄也臣妾妻子猶且敬之)
(要其本性立教則必自父兄始也自父兄始者所以帥天下子弟而君之猶其子弟之天也以子弟之天)
(悦天下之子弟以子弟之君敬天下之父兄其事不煩而其本至一故有父之尊有母之親有師之嚴有)
(兄之友而又有天之神焉是天之所以立君也天之立君以教天下如其生殺則雨露霜霆天且優為之)
(也惟是冠婚喪祭禮樂之務非天子不能總其家政故天以為家帥其子弟而寄家令焉書曰作之君作)
(之師惟其克相上帝又曰元后作民父母是之謂也)
右經第十三章
大傳第十三
君子之所謂孝者非家至而日見之也合諸鄉射教
之鄉飲酒之禮而孝弟之行立矣孔子曰吾觀於鄉
而知王道之易易也主人親速賓及介而衆賓從之
至於門外主人拜賓及介而衆賓自入貴賤之義别
矣三揖至於階三讓以賓升拜至獻酬辭讓之節繁
及介省矣至於衆賓升受坐祭立飲不酢而降隆殺
之義辨矣工入升歌三終主人獻之笙入三終主人
獻之閒歌三終合樂三終工告樂備遂出一人揚觶
乃立司正焉知其能和樂而不流也賓酬主人主人
酬介介酬衆賓少長以齒終於沃洗者焉知其能弟
長而無遺矣降說屨升坐修爵無數飲酒之節朝不
廢朝莫不廢夕賓出主人拜送節文終遂焉知其能
燕安而不亂也貴賤明隆殺辨和樂而不流弟長而
無遺安燕而不亂此五行者足以正身安國矣國安
而天下安故曰吾觀於鄉而知王道之易易也
(順天下者順天下之性因順而利導之猶水之就下也静居寂觀主一無適以是語敬則小民不能)
(必使子敬其父弟敬其兄臣敬其君則人人知之人人能之易曰易知則有親易從則有功易知易)
(從亦其天性然也孟子曰道在爾而求諸遠事在易而求諸難人人親其親長其長而天下平是之)
(謂也)
仲尼曰昔者周公攝政踐阼而治抗世子法於伯禽
所以善成王也成王幼不能涖阼以為世子則無為
也是故抗世子法於伯禽使之與成王居欲令成王
之知父子君臣長幼之義也君之於世子也親則父
也尊則君也有父之親有君之尊然後兼天下而有
之是故養世子不可不慎也行一物而三善皆得者
唯世子而已其齒於學之謂也故世子齒於學國人
觀之曰將君我而與我齒讓何也曰有父在則禮然
然而衆知父子之道矣其二曰將君我而與我齒讓
何也曰有君在則禮然然而衆著於君臣之義也其
三曰將君我而與我齒讓何也曰長長也然而衆知
長幼之節矣故父在斯為子君在斯謂之臣居子與
臣之節所以尊君親親也故學之為父子焉學之為
君臣焉學之為長幼焉君臣父子長幼之道得而國
治語曰樂正司業父師司成一有元良萬邦以貞教
世子之謂也
(古之教者不煩而治與其敬一人而千萬人悦不如教一人而千萬人聽之至也教一人而千萬人)
(聽者其道莫若教胄子教胄子莫如齒讓胄子齒讓而天下大治治天下之道易簡若此而卒莫之)
(行者驕貴之習成而教養之方失也賈生曰古之王者太子初生固舉以禮使士負之有司齋肅端)
(冕見之南郊見於天也過闕則下過廟則趨孝子之道也故自為赤子時教固已行矣昔者周成王)
(幼在襁褓之中召公為太保周公為太傅太公為太師保保其身體傅傅之德義師道之教訓此三)
(公之職也扵是為置三少皆上大夫也曰少保少傅少師是與太子燕居者也故孩提有識三公三)
(少固明孝仁禮義以道習之逐去邪人不使見惡行于是皆選天下之端士孝弟博聞有道術者以)
(衛翼之使與太子起居出入故太子初生而見正事聞正言行正道左右前後皆正人也習與正人)
(居之不能無正也猶生長于齊之不能不齊言也習與不正人居之不能無不正也猶生長于楚之)
(不能不楚言也故擇其所嗜必先受業乃得嘗之擇其所樂必先有習乃得為之孔子曰少成若天)
(性習慣如自然是殷周所以長有道也殷周之所長有道者無他曰親親君君長長三者而已人君)
(以是三者教其胄子胄子以是三者君長天下咸本一敬不敢有侮其臣妾之心記曰有君民之大)
(德有下民之小心詩曰維此文王小心翼翼是之謂也)
凡學世子及學士必時春夏學干戈秋冬學羽籥皆
於東序小樂正學干大胥贊之籥師學戈籥師丞贊
之胥鼓南春誦夏絃太師詔之瞽宗秋學禮執禮者
詔之冬讀書典書者詔之禮在瞽宗書在上庠凡祭
與養老乞言合語之禮皆小樂正詔之於東序大樂
正學舞干戚語說命乞言皆大樂正授數大司成論
說在東序凡侍坐於大司成者遠近間三席可以問
終則負墻列事未盡不問凡學春官釋奠於其先師
秋冬亦如之凡始立學者必釋奠於先聖先師及行
事必以幣凡釋奠者必有合也有國故則否凡大合
樂必遂養老
(言養老則亦養幼矣養老養幼皆在東序東序者萬物之所以生也然則貫革道息虎賁說劍而又)
(冕而總干學舞干戚何也曰禮樂者治亂所繇終始也治亂之終始存於敬肆不存于文武文武有)
(張弛敬肆則無張弛也敬者干也詩書絃誦羽籥干戚之所由合也以天子之尊而親總干戚以世)
(子之貴而躬學絃誦所以教為人子為人弟為人臣所撥亂致治之道也然則是獨大武然耳自五)
(帝而上有行之乎曰弧矢興而教射射御興而干戚皆備矣故詩書干戚自上世而有也不在文武)
(之後也在文武之後則唐虞以前無有明試者矣故禮樂之飾與孝弟俱始也)
昔者有虞氏貴德而尚齒夏后氏貴爵而尚齒殷人
貴富而尚齒周人貴親而尚齒虞夏殷周天下之盛
王也未有遺年者年之貴乎天下久矣次乎事親者
也是故朝廷同爵則尚齒七十杖於朝君問則席八
十不俟朝君問則就之而弟達乎朝廷矣行肩而不
併不錯則隨見老者則車徒辟斑白者不以任而弟
達乎道路矣居鄉以齒老窮不遺強不犯弱衆不暴
寡而弟達乎州巷矣古之道五十不為甸徒頒禽隆
諸長者而弟達乎獀狩矣軍旅什伍同爵則尚齒而
弟達乎軍旅矣孝弟𤼵諸朝廷行乎道路至乎州巷
放乎獀狩脩乎軍旅衆以義死之而弗敢犯也
(若是則皆以教悌也而謂之教孝教臣者何也曰孝悌皆順也順者敬也以敬教天下無有不順者)
(矣詩曰豈弟君子民之父母猶是言弟也而父母之道備焉故謂之教弟也然則天下有道其自五)
(十而上者多矣聖人皆以老敬之賞以之隆罰以之殺則是有所不治也曰賞罰者孝弟之流委也)
(聖人治原衆人治委)
祀乎明堂所以教諸侯之孝也食三老五更於太學
所以教諸侯之弟也祀先賢於西學所以教諸侯之
德也耕耤所以教諸侯之養也朝覲所以教諸侯之
臣也五者天下之大教也食三老五更於太學天子
袒而割牲執醬而饋執爵而酳冕而總干所以教諸侯
之弟也是故鄉里有齒而老窮不遺強不犯弱衆不
暴寡此繇太學来者也
(五教而歸於太學五禮而歸于養老故禮教之有養老猶六府之有嘉榖也養老之禮廢而教子教)
(弟教臣三教者無所致其敬記曰顔回尚三教不養老而三教無所措雖夫子為政仲由佐之施其)
(車裘無益于老幼也)
天子設四學當入學而太子齒天子巡守諸侯待於
竞天子先見百年者八十九十者東行西行者弗敢
過西行東行者弗敢過欲言政者君就之可也一
命齒於鄉里再命齒於族三命不齒族有七十者弗
敢先七十者不有大故不入朝若有大故而入君必
與之揖讓而後及爵者
(此猶參用三代之禮也古之天子將釋奠于先聖必先釋奠于先老故釋奠而舍先老非禮也然則)
(天子視學世子齒胄天子養老乞言世子皆在焉其禮如何曰未之睹也天子視學世子齒胄蓋猶)
(之分舉也天子視學則君為政釋奠憲乞合養天子主之所以眀有君也世子齒胄則師為政釋菜)
(舞象絃誦皆司成樂正主之禮無生而貴者其在於君則臣也其在于師則弟子也然則視學齒胄)
(禮不並舉則為世子不見憲乞之禮與曰君行則世子居于宫中天子之禮樂未敢舉也以為蛾術)
(則猶之離經辨志也然則每視學則諸禮皆舉與記曰凡天子釋奠則皆養老或憲或乞則三代殊)
(等也然則四學各别其禮何也學禮曰帝入東學上親而貴仁則親親有序而恩相及矣帝入南學)
(上齒而貴信則長幼有序而民不誣矣帝入西學上賢而貴德則賢智在位而功不遺矣帝入北學)
(上貴而尊爵則貴賤有等而下不踰矣帝入太學承師問道退習而考於太傳罰其不則匡其不及)
(則德智長而道理得矣是蓋有不養老者也然而同親以齒同爵以齒則猶之老老也故老老者治)
(之至要也)
子言之父之親子也親賢而下無能母之親子也賢
則親之無能則憐之母親而不尊父尊而不親水之
於民也親而不尊火尊而不親土之於民也親而不
尊天尊而不親命之於民也親而不尊鬼尊而不親
詩云豈弟君子民之父母豈以強教之弟以說安之
樂而毋荒有禮而親威莊而安孝慈而敬使民有父
之尊有母之親如此而後可以為民父母矣非至德
其孰能如此乎
(至德莫若順至順莫若敬敬者得天順者得地敬順合而成化道德合而成治雖五帝而上繇此矣)
(然則曰至孝近王至悌近霸何也曰至孝者郊祀禘嘗之務也至悌者齒胄養老之務也有父母而)
(後有兄弟有天子而後有諸侯有王而後有霸自天子以至于庶人未有不繇敬而順繇不敬而亂)
(者孟子曰以德行仁者王以力假仁者霸仁可假孝不可假孝可假敬不可假世未有假父母以取)
(順於其子姓者也)
右傳七則
孝經集傳卷三
