欽定四庫全書
欽定書經傳說彙纂卷一
虞書
集傳虞舜氏因以為有天下之號也書凡五篇(陸氏)
(德明曰虞書凡十六篇十一篇亡)堯典雖紀唐堯之事然本虞史
所作故曰虞書其舜典以下夏史所作當曰夏書
春秋傳亦多引為夏書此云虞書或以為孔子所
定也
集說(孔氏穎逹曰莊八年左傳云夏書曰臯陶邁種德僖二十四年左傳引夏書曰地平天成)
(二十七年引夏書賦納以言襄二十六年引夏書曰與其殺不辜寕失不經皆在大禹謨臯陶謨當)
(云虞書而云夏書者以事關禹故引為夏書若洪範以為周書以箕子至周商人所陳而傳引之即)
(曰商書也○夏氏僎曰二典禹謨俱謂之虞書者盖三聖授受實守一道謂之唐書則可以該舜不)
(可以該禹謂之夏書則可以該舜不可以該堯惟曰虞書則見舜上承於堯下授於禹○薛氏季宣)
(曰虞書詳於舜而略於堯追記可知○黃氏鎮成曰堯典雖言堯事而自疇咨以下實為禪舜張本)
(三謨䓁萹亦舜時事所以均謂之虞書也○王氏樵曰舜史記堯事禹史記舜事不應皆曰稽古以)
(理考之紀載出於虞史而緒成於夏啓以後史臣之手稽古等語夏史所加也春秋傳多引為复書)
(據所成也孔子定為虞書原所作也)
堯典
集傳堯唐帝名(孔氏穎逹曰號之曰堯者釋名以為其尊高堯堯然物莫之先)
(故謂之堯也○胡氏安國曰占者不以名為諱堯典稱有鰥在下曰虞舜則堯舜者固二帝之)
(名也○朱子曰看來堯舜只是名)說文曰典從冊在丌上尊閣
之也此篇以簡冊載堯之事故名曰堯典後世
以其所載之事可為常法故又訓為常也今文
古文皆有(董氏鼎曰篇題下每書古今文有無者孔壁伏生二書之分耳非以字畫)
(言辭論也)
集說(孔氏安國曰言堯可為百代常行之道○孔氏穎逹曰舜登庸由堯故追堯作典○)
(經之與典俱訓為常名典不名經者以經是總名包殷周以上皆可為後代常法故以經為名)
(典者經中之别特指堯舜之德於常行之内道最為優故名典不名經也○程子曰上古世淳)
(人朴順事而為治耳至堯始為治道因事制法著見功跡而可為典常也不惟隨時亦其憂患)
(後世而有作也故作史者以典名其書○吕氏祖謙曰二典與他書不同如易之有乾坤)
曰若稽古帝堯曰放勳欽明文思安安允恭克讓光被
四表格于上下
集傳曰粤越通古文作粤曰若者發語辭周書越若
來三月亦此例也稽考也史臣將敘堯事故先言考
古之帝堯者其德如下文所云也(朱子曰曰若稽古帝堯是作書者叙)
(起)曰者猶言其說如此也放至也猶孟子言放乎四
海是也勳功也言堯之功大而無所不至也(蘇氏軾曰自孟)
(子太史公咸以放勳重華文命為堯舜禹之名然有不可者以類求之則臯陶為名允廸乎)欽恭
敬也明通明也敬體而明用也文文章也思意思也
文著見而思深遠也(吕氏祖謙曰散而在外則為文欽明之發見也藴而在内則為)
(思欽明之潛蓄也文思表裏之謂)安安無所勉強也言其德性之美
皆出於自然而非勉強所謂性之者也(黃氏度曰安安從容中道)
(盛德之形容也)允信克能也常人德非性有物欲害之故有
強為恭而不實欲為讓而不能者惟堯性之是以信
恭而能讓也光顯被及表外格至上天下地也言其
德之盛如此故其所及之遠如此也(吕氏大臨曰格極其所至也德)
(之盛者上下與天地同流而無閒也)蓋放勳者總言堯之德業也欽明
文思安安本其德性而言也允恭克讓以其行實而
言也至於被四表格上下則放勳之所極也孔子曰
惟天為大惟堯則之故書敘帝王之德莫盛於堯而
其贊堯之德莫備於此且又首以欽之一字為言此
書中開卷第一義也讀者深味而有得焉則一經之
全體不外是矣其可忽哉
集說(孔氏穎逹曰史述帝堯心意恒敬智慧甚明發舉則有文謀思慮則能通敏在於已身有此四)
(德又能信實恭勤善能謙讓恭則人不敢侮讓則人莫與爭由此為下所服名譽著閒聖德美名充滿被)
(溢於四方之外又至於上天下地言其日月所照霜露所墜莫不聞其聲名被其恩澤也○林氏之竒曰)
(史記曰堯有大功於是推言其所以為大功者欽眀文思安安允恭克讓光被四表格于上下此其所以)
(為大功也○朱子曰堯是初頭出治第一箇聖人堯典是第一篇典籍說堯之德都未下别字欽是第一)
(箇字聖賢千言萬語大事小事莫不本於敬收拾得自家精神在此方看得道理盡看道理不盡只是不)
(專一○敬是徹上徹下工夫做到聖人田地也只放下這箇敬不得如堯舜也只終始是一箇敬如說欽)
(眀文思頌堯之德四箇字獨將這箇敬為首如說恭已正南面而已如說篤恭而天下平皆是○欽是箇)
(本領能敬便能眀惟眀故文理詳察粲然可觀而其間意思自是深遠○安安只是重疊字若小心翼翼)
(成性存存言堯之欽明文思皆本於自然不勉強也○真氏德秀曰堯之德以欽為首而其行以恭為先)
(學者之學聖人此其凖的也○金氏履祥曰經緯天地曰文謂其彌綸天地之道煥乎其有文章思言其)
(運量周密所謂其智如神也安安盖盛德從容之極恭讓謂之允克則其至誠之發貞實氣象又自不同)
(光被四表言其發越覆冐之盛格於上下言其充塞感通之極也朱子常言聖人之心精明純粹而已則)
(欽明二字已足以盡聖人之德而又曰文思兼語其用也文者明之用思者欽之用欽明即惟精惟一文)
(思即允執厥中也○王氏充耘曰或謂書以道政事故堯典篇首先言功而後言德及觀吾夫子曰巍巍)
(乎唯天為大唯堯則之本言堯之德巍巍乎其有成功則言堯之功其先德後功雖與先功後德不同然)
(於功德二者皆以巍巍乎三字稱之無異辭廼知夫子所言史臣所記辭異旨同初非有意以功德為先)
(後而表是書為政事之編也○吕氏柟曰欽眀文思允恭克譲猶稱舜者曰濬哲文明温恭允塞稱仲尼)
(曰温良恭儉譲也是故欽德之聚也明德之通也文德之理也思德之深也安安德之定也允德之積也)
(恭德之顯也克德之才也讓德之固也以欽為先者德之始以讓為後者德之終也○董氏其昌曰堯德)
(只是一箇欽為主欽之昭晰處為眀欽之經緯處為文欽之謀慮處為思而欽之形現出來是為恭為讓)
(纔有此德便有此光華這光被及四表以至於上下也)
克明俊德以親九族九族既睦平章百姓百姓昭明協
和萬邦黎民於變時雍
集傳明明之也俊大也(朱子曰克明俊德是明明德之意與文王克明德同)堯
之大德上文所稱是也九族高祖至玄孫之親(禮記親親)
(以三為五以五為九鄭康成注已上親父下親子三也以父親祖以子親孫五也以祖親高祖以孫親玄)
(孫九也)舉近以該遠五服異姓之親亦在其中也(孔氏穎逹)
(曰夏侯歐陽等以為九族者父族四母族三妻族二皆據異姓有服○朱子曰九族以三族言者較大然)
(亦不必如此泥但其所親者皆是)睦親而和也(王氏安石曰睦者交相親也)平均
章眀也(金氏履祥曰平均齊無偏章品節有文)百姓畿内民庶也昭明
皆能自明其德也萬邦天下諸侯之國也黎黑也民
首皆黑故曰黎民於歎美辭變變惡為善也(陳氏大猷曰於)
(如詩於穆之於盖神化之妙難以形容與直言變者氣象不侔矣)時是雍和也此言
堯推其德自身而家而國而天下所謂放勳者也
集說(孔氏安國曰言天下衆民皆變化從上是以風俗大和○程子曰前言堯之德此言堯之治其)
(事有次序○林氏之竒曰堯之德其見於充實輝光者如天地之覆載日月之照臨極其至矣此又言其)
(舉而措之天下事業者也○唐氏聖任曰睦者親之應昭明者平章之應時雍者協和之應也○朱子語)
(類問堯典自欽明文思以下皆說堯之德則所謂克眀俊德者古注作能眀俊德之人似有理曰且看文)
(勢不見有用人意○平章百姓只是近處百姓黎民則合天下之民言之矣典謨中百姓只是說民如㒺)
(咈百姓之類若國語說百姓則多是指百官族姓○此家齊而後國治之意百姓昭明乃三綱五常皆分)
(曉不鶻突也○九族既睦是堯一家之明德百姓昭眀是堯一國之明德黎民於變時雍是堯天下之明)
(德○真氏德秀曰欽明文思者衆德之目俊德即其總名也明俊德者脩身之事其下即齊家治國平天)
(下之事也百姓昭明謂新民而民亦有以明其德也堯典其大學之宗祖歟○陳氏櫟曰以脩齊治平論)
(此章始於司馬公稽古錄朱子從之真氏又揭此章冠大學衍義一書且以為火學之宗祖至論也○王)
(氏充耘曰此盡已之性能盡人之性者也○王氏樵曰上備舉堯之衆德而首以欽之一言此總挈堯之)
(盛德而蔽以眀之一言聖人之心小心翼翼昭事上帝是以清眀在躬志氣如神而其功及於家國天下)
(程子所謂唯上下一於恭敬則天地自位萬物自育氣無不和而四靈畢至此體信逹順之道○聖人之)
(德固無積累之漸然其功化之及物則未嘗不自近以及遠)
附錄(孔氏穎逹曰百官謂之百姓者隠八年左傳云天子建德因生以賜姓謂建立有德以為公卿)
(因其所生之地而賜之以為其姓令其收歛族親自為宗主明王者任賢不任親故以百姓言之○蘇氏)
(軾曰百姓凡國之大族民之望也方是時上世帝皇之子孫其得姓者盖百餘族而已故曰百姓○林氏)
(之竒曰敦宗睦族之道必徧内外之親晏子曰使吾父之黨無不乘車吾母之黨無不足衣食妻之黨無)
(有凍餒者敦九族之道固自此始時雍者程氏曰化成俗美而時雍和程氏之說善)
乃命羲和欽若昊天歷象日月星辰敬授人時
集傳乃者繼事之辭羲氏和氏主歷象授時之官(孔氏)
(安國曰重黎之後羲氏和氏世掌天地四時之官○朱子曰羲和即是那四子或云有羲伯和伯共六人)
(未必是)若順也昊廣大之意歷所以紀數之書象所以
觀天之器如下篇璣衡之屬是也(王氏安石曰歷者步其數象者占其)
(象)曰陽精一日而繞地一周月隂精一月而與日一
會星二十八宿衆星為經金木水火土五星為緯皆
是也(漢天文志經星常宿中外官凡百一十八名積數七百八十三星皆隂陽之精其本在地而上)
(發於天者也○張子曰五緯五行之精氣○朱子曰緯星是隂中之陽經星是陽中之隂)辰以日
月所會分周天之度為十二次也(陸氏德明曰日月所會謂日月交會)
(於十二次也○朱子曰辰天壤也每一辰各有幾度謂如日月宿於角幾度即所宿處為辰也)人時
謂耕穫之候凡民事早晚之所關也其說詳見下文
集說(孔氏穎逹曰已上論堯聖性此說堯之任賢故云乃命非時雍之後方始命之○楚語云顓頊)
(命南正重司天以屬神火正黎司地以屬民堯育重黎之後使復典之以至夏商據此則自堯及商無他)
(姓也吕刑稱乃命重黎傳云重即義黎即和也義和雖别為氏族而出自重黎故吕刑以重黎言之○昊)
(天者渾元之氣昊然廣大也四方中星者二十八宿布在四方随天轉運更互在南方每月各有中者月)
(令每月昏旦推舉一星之中若使每日視之即諸宿每日昏旦莫不當中中則人皆見之故以中星表宿)
(天子南面而視四方星之中知人緩急故曰敬授人時辰日月所會者舉其人目所見以星言之論其日)
(月所會以辰言之其實一也命義和令以算術推步累歴其所行法象其所在具有分數節候參差不等)
(敬記此天時以為歷而授人也○王氏安石曰古聖人重歷數至周官益輕盖創端造始推測天度非上)
(哲有所不能及成法已具有司守之亦可步占所以始重終輕其勢然也○程子曰事之最大最先在推)
(測天道治歷明時萬事莫不本於此脩齊治平治之道也順時治歷創制立度治之法也聖人治天下惟)
(此兩端而已○歷象之法大抵主於日日一事正則其他皆可推○林氏之竒曰改正朔始於周古惟用)
(夏正人時但言民時也○朱子曰義和主歷象授時而已非是各行其方之事○歷是古時一件大事故)
(少皥以鳥名官首曰鳳鳥氏歷正也歲月日時既定則百工之事可考其成無歷則無以知三辰之所在)
(無璣衡則無以見三辰之所在○如何見得天有三百六十五度只是天得過處為度天之過處便是日)
(之退處日月會為辰○天道左旋日月星竝左旋星不是貼天天是隂陽之氣在上面下人看見星随天)
(去耳○問經星左旋緯星與日月右旋是否曰今諸家是如此說横渠說天左旋日月亦左旋看来横渠)
(之說極是只恐人不曉所以詩傳只載舊說或曰此亦易見如以一大輪在外一小輪載日月在内大輪)
(轉急小輪轉慢雖都是左轉只有急有慢便覺日月似右轉了曰然但如此則歷家逆字皆著改做順字)
(退字皆著改做進字○歷家言天左旋日月星辰右行非也其實天左旋日月星辰皆左旋但天之行疾)
(於日天一日一周更攙過一度日一日一周恰無贏縮以月受日光為可見月之望正是日在地中月在)
(天中所以日光到月四畔更無虧欠惟中心有黶翳處是地有影蔽者爾及日月各在東西則日光到月)
(者止及其半故為上下弦逐夜增减皆以此推地在天中不為甚犬只將日月行度折筭可知天包乎地)
(其氣極緊試登極高處驗之可見形氣相催緊束而成體但中閒氣稍寬所以容得許多品物若一例如)
(此氣緊則人與物皆消磨矣謂日月只是氣到寅上則寅上自光氣到夘上則卯上自光者亦未必然既)
(曰日月則自是各有一物方始各有一名星光亦受於日但其體微爾○吕氏祖謙曰作歷之前欽若昊)
(天是先天而天弗違作歷之後敬授人時是後天而奉天時皆以欽敬為主○真氏德秀曰敬之見於經)
(始此○黃氏鎮成曰天體蒼蒼無以測其旋運古之聖人乃舉二十八舍推晝夜之所移以分度限一歲)
(而周得三百六十五度四分度之一有竒因列舍之方析而為四象因日月之所會布而為十二次天體)
(於是可推四時於是可正東方七宿曰角亢氐房心尾箕有蒼龍之形北方七宿曰南斗牽牛須女虚危)
(營室東壁有玄武之形西方七宿曰奎婁胃昴畢觜觽参有白虎之形南方七宿曰東井輿鬼柳星張翼)
(軫有朱鳥之形謂之四象自南斗至須女曰星紀須女至危曰玄枵危至奎曰娵訾奎至胃曰降婁胃至)
(畢曰大梁畢至東井曰實沈東井至柳曰鶉首柳至張曰鶉火張至軫曰鶉尾軫至氐曰夀星氐至尾曰)
(大火尾至南斗曰析木謂之十二次故經於春曰星鳥者以見四方列舍之有四象之形也於夏曰星火)
(者以見一歲日月所會之有十二次也於秋曰星虚於冬曰星昴者以見象次皆列舍之所分也中星所)
(指定正南之位分二十四氣以察四仲所指之星綴日於天正虚一度則為冬至昴宿昏見於午斗杓指)
(子為仲冬之中氣随時逓轉可以類知○二十八舍度最多者莫如東井三十三度通志三十四度其次)
(莫如南斗二十六度通志二十五度度最少者莫如觜觽二度通志一度其次莫如輿鬼四度通志二度)
(○陳氏櫟曰四子先總命之繼分命之末復總命之雖分方與時其實通掌正如春官正至冬官正雖分)
(四時實通兼云○陳氏雅言曰聖人事天治民亦欽敬之心而已敬天之心嚴於歷象之際勤民之心嚴)
(於授時之際聖人於事何往不敬而况於事天治民之大者乎○潘氏士遴曰因星辰以定日月之會而)
(日以推月月以推歲歲成而分至啓閉始得不爽其候天之元氣無形可見只觀斗綱所建之辰凡日月)
(一歲十二會也二十八宿日月常經行其度金木水火土随時過宫但有遲速耳邵子云天無星處皆辰)
(地無石處皆土是星與辰一也)
(案歷以紀日月星辰所歴象以著日月星辰之像歷象首及於日盖因日由黃道行有恒度雖有盈縮加)
(減之差而差亦有恒度故歷象先測太陽而後及諸耀是日行為諸耀之本也次及於月月之晦朔弦望)
(一生於日盖日與月各随天行又各有自行度分遲疾不一因而有朔望兼有交食錯綜損益而閏餘生)
(焉又次及於星星以二十八宿為經所以定諸耀之行度次舍所謂日躔躔於星也所謂月離離於星也)
(星以五行為緯而推步五緯亦以經星為準盖諸耀之行循於黃道而黃道非有光象可求必用經星之)
(度分以紀之也又次及於辰邵子云天無星處皆辰盖辰者日月所會五緯所經分周天為十二辰所以)
(紀日月五緯推行之次也後世又參以地圓之理地心地面之說而因地以測諸差法益加密焉是故歷)
(象日月星辰為作歷之綱綢既定而後歷可成其曰欽若敬授實古聖敬天勤民之至意也)
分命羲仲宅嵎夷曰暘谷寅賓出日平秩東作日中星
鳥以殷仲春厥民析鳥獸孳尾
集傳此下四節言歷既成而分職以頒布且考驗之
恐其推步之或差也或曰上文所命盖羲伯和伯此
乃分命其仲叔未詳是否也宅居也嵎夷即禹貢嵎
夷既略者也(地理今釋嵎夷今朝鮮地案孔安國傳東表之地稱嵎夷正義曰青州在東界)
(外之畔為表故云東表之地禹貢錐指援據後漢書以嵎夷為朝鮮地盖朝鮮古屬青州與今山東登州)
(府隔海相對正合孔傳東表之語薛季宣書古文訓謂嵎夷海隅諸夷今登州于欽齊乘又指為寧海州)
(皆非也)曰𤾉谷者取日出之義(孔氏安國曰暘明也日出於谷而天下明故稱)
(暘谷)羲仲所居官次之名盖官在國都而測候之所則
在於嵎夷東表之地也寅敬也賓禮接之如賓客也
亦帝嚳歷日月而迎送之意(張氏守節曰言作歷弦望晦朔日月未至而迎)
(之過而送之)出日方出之日盖以春分之旦朝方出之日
而識其初出之景也平均秩序作起也東作春月歲
功方興所當作起之事也(朱子曰平秩東作之類只是如今穀雨芒種之節候)
(爾林少穎作萬物作之作說即是此意)盖以歷之節氣早晚均次其先
後之宜以授有司也日中者春分之刻於夏永冬短
為適中也晝夜皆五十刻舉晝以見夜故曰日星鳥
南方朱鳥七宿(孔氏穎逹曰總舉七宿春分之昏未鳥七宿皆得見也)唐一行
推以鶉火為春分昏之中星也(金氏履祥曰午上有鶉鳥星在星星之東)
(首西尾東星為星鳥未為鶉首已為鶉尾是也)殷中也春分陽之中也析分
散也先時冬寒民聚於隩至是則以民之散處而驗
其氣之温也乳化曰孳交接曰尾以物之生育而驗
其氣之和也
集說(孔氏穎逹曰堯於羲和之内乃分命其羲氏而字仲者○以春位在東因治於東方其實主四)
(方春政○馬融云古制刻漏晝夜百刻晝長六十刻夜短四十刻晝短四十刻夜長六十刻晝中五十刻)
(夜亦五十刻融之此言據日出見為說天之晝夜以日出入為分人之晝夜以昏明為限日未出前二刻)
(半為眀日入後二刻半為昏損夜五刻以禆於晝則晝多於夜復校五刻古今歷術與太史所候皆云夏)
(至之晝六十五刻夜三十五刻冬至之晝四十五刻夜五十五刻春分秋分之晝五十五刻夜四十五刻)
(此其不易之法也然今太史細候之法則校常法半刻也○蘇氏軾曰羲和之任亦重矣堯都冀州而其)
(所任之臣乃在四極萬里之外理或不然當是致日景以定分至然後歷可起故使往驗於四極非常宅)
(也○朱子曰宅嵎夷之類恐只是四方度其日景如天唐時尚使人去四方觀望○在地之位一定不易在)
(之象運轉不停惟天之鳥星加於地之午位乃與地合得天運之正○中星或以象言或以次言或以星)
(言者盖星適當昏中則以星言如星虚星昴是也星不當中而適當其次者則以次言如星火是也次不)
(當中而適界於两次之間者則以象言如星鳥是也○陳氏大猷曰或問孔言中星與林氏異如何曰考)
(論中星當以林說為是林曰鳥火虚昴皆是分至之昏見於南方直正午之中星而孔氏以謂七星畢見)
(不以為中星故唐孔氏云仲春之月日在奎婁入於酉地則初昏之時井鬼在午柳星張在巳翼軫在辰)
(仲夏之月日在東井而入於辛地則初昏之時角亢在午氐房在巳箕尾在辰仲秋之月日在角而入於)
(酉地則初昏之時斗牛在午女虚危在巳室壁在辰仲冬之月日在斗入於申酉地則初昏之時奎婁在)
(午胃昴在巳畢觜參在辰信如孔說則是鳥火虚昴當分至之昏皆見於已非正午也何以為四方中星)
(哉王肅覺其非遂謂宅嵎夷宅南交宅西宅朔方孟月也日中日永宵中日短仲月也鳥火虚昴季月也)
(此說並與天象偶合然分孟仲季非書之意盖二孔王肅皆不知歷家有歲差之法以月令日在某宿而)
(求之所以不合○鄭氏伯熊曰二十八宿環列四方随天而西轉四方雖有定星而星無定居各以時見)
(於南方仲春星火在東星鳥在南星昴在西星虚在北至仲夏則鳥轉而西火轉而南虚轉而東昴轉而)
(北至仲秋則火轉而西虚轉而南昴轉而東鳥轉而北至仲冬則虚轉而西昴轉而南鳥轉而東火轉而)
(北来歲仲春則鳥又轉而南矣堯典考中星以正四時甚簡而明○陳氏師凱曰春分之日初出之景於)
(地則在卯方之中於日則在卯時之中盖春分巳前則冬至日出辰漸漸南來未及乎夘中也春分巳後)
(漸漸北去至夏至而日出寅又過乎夘中也直至秋分則又自北而來至於夘中秋分巳後又自夘中南)
(行而至於辰為冬至故春分秋分日皆出夘晝夜皆五十刻而氣候亦得寒温之中也○朱鳥七宿一行)
(撰開元大衍歷中星者所以正四時日行之所在昏中則夕見於地之正南方旦中則晨見於地之正南)
(方月令記昏旦二中堯典止記昏中古者玉衡之器以玉為管横設之以二端對南北自南面北望之則)
(北極正對管之北端自北面南望之則昏時某星正直管之南端在南上正午之地故謂之中星其北極)
(一處則凝然不動常對管端其南上中星則逐時移動每夜定挨過一度盖太陽所在星輝隠没本不知)
(其行在甚度惟從中星推之中星挨至某宿第幾度則黃道日軌亦退至西上日入處某宿第幾度晝考)
(諸日影夜考諸中星則七政之運皆可推而歷日不差矣鶉火午上柳星張三宿也自驚蟄至清明則此)
(三宿逐次為中星當春分之夕則星宿為中星也然此只是就堯典論之後世如月令史漢晉隋唐宋諸)
(書所載中星皆不同有二十四氣中星又有五更中星盖後世歷法漸密推步愈精不如古歷之簡易也)
(案朱子云宅嵎夷之類恐只是四方度其日景如唐時尚使人去四方觀望此說極是至於測中星亦所)
(以測日也恒星當午自人視之為天之中故曰中星盖因晝有日光而不見星故於初昏測之既得中星)
(計至日入度分加入昏刻所行而太陽之真躔乃得確據晝測日影夜考中星此歷家之要務也又中星)
(諸方各異隨時不同故分測四方參互考驗始無差忒然恒星隨天左旋自東而西又有自行度分自西而東)
(每歲所行今定為五十一杪即古之歲差也其自行分秒雖微久則自著堯時春分日躔在昴而初昏中)
(星為鶉鳥今之春分日躔在室而初昏中星則在東井自堯至今四千餘年而相差若此是知歷不可以)
(一時為準法不可以一隅而定惟使疇人專家眀習其理隨時隨地實測互証常加修改協於天行斯無)
(弊之良法也)
申命羲叔宅南交平秩南訛敬致日永星火以正仲夏
厥民因鳥獸希革
集傳申重也南交南方交阯之地(黃氏度曰案漢初置交阯郡後置交)
(州杜佑通典曰復禹舊號是則本名交後世增益之也地理今釋南交今安南國林之竒尚書解云南交)
(即交阯也史記五帝本紀曰黃帝之地北至於幽陵南至於交阯則交阯之對幽都其東尚矣)陳氏
曰南交下當有曰明都三字訛化也謂夏月時物長
盛所當變化之事也史記索隠作南為謂所當為之
事也敬致周禮所謂冬夏致日盖以夏至之日中祠
日而識其景如所謂日至之景尺有五寸謂之地中
者也(周禮疏云周公欲求土中而營王城故有土圭測日影之法)永長也日永晝
六十刻也星火東方蒼龍七宿火謂大火(孔氏穎逹曰火蒼龍)
(之中星特舉一星舉中則七星可知仲夏初昏之時東方七宿皆得見也○金氏履祥曰心宿有三星中)
(一星名曰大火)夏至昏之中星也正者夏至陽之極午為正
陽位也因析而又析以氣愈熱而民愈散處也希革
鳥獸毛希而革易也
集說(晉天文志云鄭衆說土圭之長尺有五寸以夏至之日立八尺之表其景與土圭等謂之地中)
(今潁川陽城地也鄭玄云凡日景於地千里而差一寸景尺有五寸者南戴日下萬五千里也以此推之)
(日當去其下地八萬里矣日邪射陽城則天徑之半也體圓如彈丸地處天之半而陽城為中則日春秋)
(冬夏昏眀晝夜去陽城皆等無盈縮矣故知從日邪射陽城為天徑之半也以句股法言之旁萬五千里)
(句也立極八萬里股也從日邪射陽城弦也以句股求弦法入之得八萬一千三百九十四里三十步五)
(尺三寸六分天徑之半而地上去天之數也倍之十六萬二千七百八十八里六十一步四尺七寸二分)
(天徑之數也以周率乘之徑率約之得五十一萬三千六百八十七里六十八步一尺八寸二分周天之)
(數也○孔氏穎逹曰又就所分羲氏之内重命其羲氏而字叔者○七宿房在其中但房心連體心統其)
(名左傳言火中火見詩稱七月流火皆指房心為火故曰火蒼龍之中星特舉一星與鳥不類○方氏慤)
(曰陽生於子而其氣舒故晝刻多日浸長隂生於午而其氣促故晝刻少日浸短以隂生於午則陽極於)
(此故仲夏言日長至陽生於子則隂極於此故仲冬言日短至所謂冬至夏至者其名盖出於此然而以)
(刻數之則如是爾以景量之夏至日極北而在東井其景尺有五寸冬至日極南而在牽牛其景丈有三)
(尺以為長短之極則與此異矣盖刻之長短由日出之早晚景之長短由日行之南北故也○林氏之竒)
(曰敬致者孔氏謂敬行其教以致其功則何獨於南方言之周官冬夏致日左氏曰日官居卿以底日則)
(敬致者致日之謂也○朱子曰伊川云測景以三萬里為準若有窮然有至一邊已及一萬五千里者而)
(天地之位盖如初也此言盖誤所謂升降一萬五千里中者謂冬夏日行南陸北陸之間相去一萬五千)
(里耳非謂周天只三萬里也○王氏天與曰案月令疏云二十八宿随天而行每日雖周天一匝早晚不)
(同此朱子之所引也以此推之自仲春至仲夏滿九十一日有竒而星宿随天所過之度亦樍至九十一)
(度有竒故夏至初昏星鳥嚮西而星火正見南方下文星虚星昴亦然此四時中星所以不同也○申氏)
(時行曰敬致與寅賓寅餞不同盖夏至之日既行於北陸而不同於春秋之晷測候之所又在於南方而)
(不同於出入之處故於夏至之午立土圭之法伺日行之中天而察其晷影之長短此所謂敬致也○潘)
(氏士遴曰夏至午時立八尺表表下横置尺五之土圭伺日行至中天去極六十七度強夏至之午景與)
(土圭相齊恰長一尺五寸便是地中)
(案堯時夏至日躔在星而初昏中星為大火今夏至日躔於觜而初昏中星則亢宿中之大角偏東數分)
(餘也)
分命和仲宅西曰昧谷寅餞納日平秩西成宵中星虚
以殷仲秋厥民夷鳥獸毛毨
集傳西謂西極之地也(地理今釋西朔方案史記五帝紀注徐廣曰西者今天水)
(之西縣漢屬隴西郡非也西縣秦置在今陕西鞏昌府秦州界非以和仲宅西而名西之不可為西縣猶)
(朔方之不可為朔方郡皆不當專指一處黃度尚書說云禹貢西被流沙自流沙以西皆夷界山川不紀)
(於職方故稱西以見境域之不至此也朔則北限沙漠荒茫攸遠山川不可見故稱朔方以為大界或曰)
(山海經北荒有幽都山樂史寰宇記幽州有幽都山皆為附會此說良是)曰昧谷者以日
所入而名也(孔氏安國曰昧冥也日入於谷而天下冥故曰昧谷)餞禮送行者
之名納日方納之日也(申氏時行曰納日在酉時酉位)盖以秋分之
莫夕方納之日而識其景也西成秋月物成之時所
當成就之事也宵夜也宵中者秋分夜之刻於夏冬
為適中也晝夜亦各五十刻舉夜以見日故曰宵(孔氏)
(穎逹曰宵陽氣消也)星虚北方玄武七宿之虚星秋分昏之中
星也(孔氏穎逹曰虚玄武之中星七星秋分之日昏時竝見)亦曰殷者秋分隂
之中也夷平也暑退而人氣平也毛毨鳥獸毛落更
生潤澤鮮好也
集說(孔氏穎逹曰又分命和氏而字仲者○谷者日所行之道故謂日入之處為昧谷非實有谷而)
(日入也○三時皆言日惟秋言夜明日中宵亦中宵中日亦中春之與秋日夜皆䓁春言出日即以日言)
(之秋言納日即以夜言之○孫氏覺曰仲春陽中故舉日仲秋隂中故舉宵○王氏肯堂曰出日納日之)
(日日月之日也日中永短之日日夜之日也○潘氏士遴曰四方之職皆互文見宅西則嵎夷為東可知)
(朔言方則三方可知北曰幽都則南明都可知言南交則朔方為北可知舉春日中則宵中可知秋宵中)
(則日中可知日永短則宵永短可知春中星全舉七宿之鳥則夏秋冬之為龍虎玄武可知夏獨舉大火)
(一辰則春鶉火秋玄枵冬大梁可知秋冬獨言一宿則春星宿夏房宿可知)
(案堯時秋分日躔在房而初昏中星為虚今秋分日躔於翼而初昏中星則斗宿第四星偏東數分餘也)
申命和叔宅朔方曰幽都平在朔易日短星昴以正仲
冬厥民隩鳥獸氄毛
集傳朔方北荒之地謂之朔者朔之為言蘇也萬物
至此死而復蘇(李氏巡曰萬物盡於北方蘇而復生故北稱朔)猶月之晦而
有朔也日行至是則淪於地中萬象幽暗故曰幽都
(朱氏祖義曰即幽州也史記黃帝之地北至幽陵)在察也朔易冬月歲事已
畢除舊更新所當改易之事也(朱子曰朔易亦是時候歲一改易於此有)
(終而復始之意)日短晝四十刻也星昴西方白虎七宿之昴
宿冬至昏之中星也(孔氏穎逹曰西方七宿昴為中故昴為白虎之中星)亦曰
正者冬至隂之極子為正隂之位也隩室之内也(孫氏)
(炎曰室中隠隩之處也)氣寒而民聚於内也氄毛鳥獸生耎毳
細毛以自温也盖既命羲和造歷制器而又分方與
時使各驗其實以審夫推步之差聖人之敬天勤民
其謹如是是以術不違天而政不失時也又案此冬
至日在虚昏中昴今冬至日在斗昏中壁中星不同
者盖天有三百六十五度四分度之一歲有三百六
十五日四分日之一天度四分之一而有餘歲日四
分之一而不足故天度常平運而舒日道常内轉而
縮天漸差而西歲漸差而東此歲差之由唐一行所
謂歲差者是也古歷簡易未立差法但隨時占候脩
改以與天合至東晉虞喜始以天為天以歲為歲乃
立差以追其變約以五十年退一度(朱子曰中星自堯時至今已差)
(五十度)何承天以為太過乃倍其年而又反不及至隋
劉焯取二家中數七十五年為近之然亦未為精密
也因附著於此
集說(孔氏穎逹曰又重命和氏而字叔者○王氏安石曰北方以位言之則日月星辰之象皆伏而)
(不見以時言之則草木歸根昆蟲閉蟄皆有隠伏之意故謂之幽都○程子曰落下閎作歷言數百年當)
(差一日其差理必然何承天以其差遂立歲差法以所差分數攤在所歷之年看一歲差著幾分其差後)
(亦不定獨邵堯夫立差法冠絶古今却於日月交感之際以隂陽虧盈求之遂不差大抵隂常虧陽常盈)
(故只於這裏差了歷上若是通理所通為多○林氏之竒曰鳥獸孳尾希革毛毨氄毛盖萬物之微感天)
(地至和之氣而動作應時故作歷者觀此以候天時之早晚如禮記月令云魚上冰獺祭魚倉庚鳴鴻雁)
(來之類是堯典之遺法也○朱子曰今之造歷者無定法只是趕趁天之行度以求合或過則損不及則)
(益所以多差因言古之鍾律細算寸分毫釐絲忽皆是定法如合符契皆自然而然莫知所起古之聖人)
(其思之如是之巧然皆非私意撰為之也意古之歷書亦必有一定之法而今亡矣三代而下造歷者紛)
(紛莫有定議愈精愈密而愈多差由不得古人一定之法也季通常言天之運無常日月星辰積氣皆動)
(物也其行度疾徐或過不及自是不齊使我之法能運乎天而不為天之所運則其疏密遲速或過不及)
(之間不出乎我此虚寬之大數縱有差忒皆可推而不失矣何者以我法之有定而律彼之無定自無差)
(也季通言非是天運無定乃其行度如此其行之差處亦是常度但後之造歷者為數窄狭而不足以包)
(之耳○堯時昏卫星中於午月令差於未漢晉以来又差今比堯時似差四分之一古時冬至日在牽牛)
(今却在斗○太史公歷書說是太初然却是顓頊四分歷劉歆三統歷唐一行大衍歷最詳備五代王朴)
(司天考亦簡嚴然一行王朴之歷皆止用之二三年即差王朴歷是七百二十加去季通亦用却依康節)
(三百六十數○吕氏祖謙曰既成今歲之終又慮來歲之始故謂之朔易始而終終而始此天地生生不)
(窮之道而聖人體之以贊化育艮始終萬物之意也○陳氏埴曰謂之中星者當南方之正直午位之中)
(者也然星隨天西轉無刻不有中星但其法以初昏為候故堯典之所指即謂昏中也其以星鳥言者是)
(以四象言也其以星火言者是以二十八宿言也要皆不出於二十八宿四分之則為四象十二分則為)
(十二辰耳然堯典但提其大綱若歷家則轉加密矣故月令析為十二三統折為二十四氣且兼旦中而)
(言則愈析愈密固不厭析也盖周天三百六十五度四分度之一四分其度而得一謂零散數也其一晝)
(夜左旋一周天而乂竒一度置周不數而獨數其竒故謂星日行一度若甲日某星初度中即乙日某星)
(二度中日有三百六十六即中星亦有三百六十六必星官以玉衡窺之毫釐不差斯可以定節氣而成)
(四時若三統分二十四氣在歷家且爾况月令堯典乎古今歷法不同大抵較疎密耳○陳氏大猷曰案)
(歷家自北齊向子信始首知歲差之法以古歷指之凡八十餘年差一度月令日在某宿比之堯時則已)
(差矣以日會月在某宿未知中星宜具不合矣故唐一行云日在虚一則星火星昴皆以仲月昏中而沈)
(存中亦云堯典日短星昴今乃日短星束壁以是知歲差之法乃歷家之所通知特先儒未之思耳○陳)
(氏櫟曰訂傳謂今冬至日在十昏壁中所謂今者文公之時也證之今日又不同矣近歲方氏回當至元)
(十八年辛巳作孫君山經序有曰今冬至日在箕九度昏室中由此觀之烏可不用歲差法隨時追其變)
(而治歷以與天合哉既當隨時修改以與天合則執經膠泥以求與占合决所不可也○金氏燧曰歲有)
(差數先賢故立歲差之法以步之差法當以七十三年者為稍的堯時冬至日在虚七度昏昴中至月令)
(時該一千九百餘年月令冬至日在斗二十二度昏奎中至本朝初該一千七百餘年冬至日在斗初度)
(昏壁中今延祐又經四十餘年而冬至日在箕八度矣昏亦壁中以此驗之誠有不同○潘氏士遴曰凡)
(測星治地令平規而圜之徑二十步一尺七寸四分寸之二六尺為步周三百六十五寸二十五分一尺)
(為一度以象周天之數立一表于地圭之中命曰中表不動從表之北向南而星星置一表於正南之經)
(頭命曰游儀之表每日逐星西過以尺量其下去所表之數每一尺為一度候星以牽牛為始望星在正)
(南之昏時為法從此以後日西過經八日昏時女星來中故牛為八度復候女星至十二日後虚星來中)
(故為十二度復候虚星至十日後危星來故虚為十度)
(案堯時冬至日躔於虚而初昏中星為昴今冬至日躔於箕而初昏中星則室宿中之雲雨星偏東數分)
(餘也)
帝曰咨汝羲暨和朞三百有六旬有六日以閏月定四
時成歲允釐百工庶績咸熙
集傳咨嗟也嗟歎而告之也暨及也朞猶周也(孔氏安國)
(曰匝四時曰朞○鄭氏康成曰中數曰歲朔數曰年中朔大小不齊正之以閏若今作歷日○陸氏德明)
(曰十日為旬○蘇氏軾曰有六旬有六日有讀為又占又有通)允信釐治工官庶衆
績功咸皆熙廣也天體至圓周圍三百六十五度四
分度之一(范氏蔚宗曰在天成度在歷成日○胡氏方平曰四分度之一者天行每一度計九)
(百四十分分為四分則計四箇二百三十五分也)繞地左旋常一日一周而
過一度日麗天而少遲故日行一日亦繞地一周而
在天為不及一度積三百六十五日九百四十分日
之二百三十五(陳氏師凱曰九百四十分者歷家額設一日細數也二百三十五者即四)
(分日之一也○胡氏方平曰天一度有九百四十分歲一日亦有九百四十分均以四分分之每分計二)
(百三十五分是天與日所行之餘分也)而與天會是一歲日行之數也
月麗天而尤遲一日常不及天十三度十九分度之
七(胡氏方平曰十九分度之七者以九百四十分分為十九分每分計四十九分四釐七毫三絲六忽)
(八秒十九分内中取七分總為三百四十六分三釐一毫五絲七忽六秒此月行一日不及天與日常度)
(之餘分也)積二十九日九百四十分日之四百九十九而
與日會(朱子曰天無體只二十八宿便是體且如日月皆從角起天亦從角起日則一日一周依)
(舊只在角上天則一周了又過角些子日月累上去則一年便與日會)十二會得全日
三百四十八(陳氏師凱曰十二箇二十九日也)餘分之積又五千九
百八十八(陳氏師凱曰十二箇四百九十九分也)如日法九百四十而
一得六(陳氏師凱曰以九百四十為一日之法而除五千九百八十八得六箇九百四十為六日)
(也)不盡三百四十八(黃氏瑞節曰將餘分五千九百八十八除之六日外餘三百四)
(十八分也)通計得日三百五十四(陳氏師凱曰有全日三百四十八并餘分之積)
(得六日也)九百四十分日之三百四十八(陳氏師凱曰即上除不盡之數)
(計四時令三十四分三分分之二也)是一歲月行之數也歲有十二月
月有三十日三百六十者一歲之常數也(陳氏師凱曰歷家設)
(此為常額多於此者為盈少於此者為虚)故日與天會而多五日九百四
十分日之二百三十五者為氣盈(胡氏方平曰氣則二十四氣自今年)
(冬至至来年冬至前一日計三百六十五日二百三十五分是於三百六十日外多五日二百三十五分)
(者為氣盈)月與日會而少五日九百四十分日之五百九
十二者為朔虚(胡氏方平曰朔則十二月朔自今年十一月初一至來年十一月初一前)
(一日計三百五十四日三百四十八分是於三百六十日内少五日五百九十二分者為朔虚)合氣
盈朔虚而閏生焉(金氏燧曰閏所以消其盈而息其虚也)故一歲閏率
則十日九百四十分日之八百二十七(黃氏瑞節曰將日行所多)
(五日又二百三十五分合月行所少五日又五百九十二分通得十日又八百二十七分一歲之閏率也)
三歲一閏則三十二日九百四十分日之六百單一
五歲再閏則五十四日九百四十分日之三百七十
五(胡氏方平曰三歲一閏積氣朔之數三箇十日八百二十七分計三十二日六百單一分五歲再閏)
(積五箇十日八百二十七分計五十四日三百七十五分但五歲内無再閏而易繫乃有五歲再閏之文)
(者盖以氣盈六日朔虚六日而再閏在五歲内者舉成數也在六歲内者舉本數也)十有九歲
七閏則氣朔分齊是為一章也(黃氏瑞節曰十九歲七閏合十九歲日行)
(所多月行所少通得整日一百九十每歲餘分八百二十七以十九乘之得一萬五千七百一十三以日)
(法九百四十分而一除之得十六日猶餘六百七十三分并一百九十日通二百單六日又六百七十三)
(分也今為七閏月每月二十九日通二百單三日每月餘分四百九十九分以七乘之得三千四百九十)
(三以日法九百四十分而一除之得三日猶餘六百七十三分并二百單三日通二百單六日又六百七)
(十三分也所謂氣朔分齊者十九年合氣盈朔虚得二百單六日不盡六百七十三分七閏月亦二百單)
(六日不盡六百七十三分氣之分與朔之分至十九年而皆齊此所謂氣朔分齊而為一章也)故三
年而不置閏則春之一月入於夏而時漸不定矣子
之一月入於丑而歲漸不成矣積之之久至於三失
閏則春皆入夏而時全不定矣十二失閏子皆入丑
歲全不成矣其名實乖戾寒暑反易農桑庶務皆失
其時故必以此餘日置閏月於其間然後四時不差
而歲功得成以此信治百官而衆功皆廣也
集說(孔氏安國曰一歲三百六十六日除小月六為六日是為一歲有餘十二日未盈三歲是得一月)
(則置閏焉以定四時之氣節成一歲之歷象○王氏肅曰斗之所建是為中氣日月所在斗指兩辰之間)
(無中氣故以為閏也○孔氏穎逹曰日日行一度則一朞三百六十五日四分日之一今言三百六十六)
(日者王肅云四分日之一又入六日之内舉全數以言之也○無閏時不定歲不成故須置閏以定四時)
(左傳云履端於始序則不愆舉正於中民則不惑歸餘於終事則不悖是也○黃氏度曰秦顓頊歷置閏)
(在歲後堯歷考中星定分至隨月置閏故四時不差遂為後世法○朱子曰天道與日月五星皆是左旋)
(天道日一周天而常過一度日一日一周天起度端終度端故比天道常不及一度月行不及天十三度)
(十九分度之七今人却云月行速日行遲此錯說也但歷家以右旋為說取其易見日月之度爾○問天)
(道左旋自西而東日月右行則如何曰横渠說日月皆是左旋說得好盖天行甚健一日一夜周三百六)
(十五度四分度之一又進過一度日行速健次於天一日一夜周三百六十五度四分度之一正恰好被)
(天進一度則日為退一度二日天進二度則日為退二度積至三百六十五日四分日之一則天所進過)
(之度又恰周得本數而日所退之度亦恰退盡本數遂與天會而成一年是謂一年一周天月行遲一日)
(一夜行三百六十五度四分度之一行不盡比天為退了十三度有竒至二十九日半強恰與天相值在)
(恰好處是謂一月一周天進數為順天而左退數為逆天而右歷家以進數難筭只以退數算之故謂之)
(右行且曰日行遲月行速○歷家只算所退之度却云日行一度月行十三度有竒此乃截法故有日月)
(五星右行之說其實非右行也横渠云天左旋處其中者順之少遲則反右矣此說最好○閏餘生於朔)
(不盡周天之氣周天之氣謂二十四氣也月有大小朔不得盡此氣而一歲日子足矣故置閏○中氣只)
(在本月若趲得中氣在月盡後月便當置閏○問歷所以參差古今豈無人考得精者曰若考得精密有箇)
(定數永不會差伊川說康節歷不會差今歷愈密而愈差因以兩手量卓邊云且如這許多闊分作四段)
(被他界限闊便有差不過只在一段界限之内容易推測便有差容易見今之歷法於這四界分作八界)
(又分作十六界界限愈密則差數愈遠何故以界限愈密而踰越多也其差則一而古今歷法疎密不同)
(故耳只是不曾推得定移來凑合天之運行只有季通說得好當初造歷便合并天運所蹉之處都算在)
(裏幾年後蹉幾分幾年後蹉幾度將這蹉數都算做正數直推到盡頭如此可以正而不差今人不曾得)
(箇太統正說天之運行有差不知天之運行合當如此○吕氏祖謙曰閏者一歲之樞紐天地之數惟竒)
(則無窮一歲餘十二日有竒苟不置閏則四時之氣無由而定一歲之功無由而成以閏月歸竒始可以)
(定時而成歲○金氏履祥曰周天概舉全日而中星亦通舉辰象其間度刻則有司隨時推之以與天合)
(後世度不足而析為分分不足而又為秒有為九百四十分日之二百三十五者太初則又為八十一分)
(日之二十分少劉氏王氏又為五百八十九分日之百四十五唐大衍又析一度為三千四十分而每歲)
(日餘三十七分大至朱震統元歷析一度為萬分歲周三百六十五日二千四百四十六分七十二秒半)
(而周天則三百六十五度二千五百七十二分二十五秒分秒愈多算法當愈密久亦未嘗不差者聖人)
(言天常寬而歷則密後世作歷常密而於天反疎盖聖人因天以定歷後世制歷以推天也○王氏肯堂)
(曰日差則月不成月差則時不成時差則歲不成故先舉朞三百六旬有六日之大數以見一歲之盈虚)
(而以置閏月為定四時之要以定四時為成歲之要歲成於時時定於月月正於日此作歷之要也)
(案朞三百有六旬有六日盖舉成數言之即今歲實也歴代諸家所定歲實不一漢志以天周為三百六)
(十五度四分度之一在天為一度在歷為一日是以天周即歲周也東晉虞喜分天周為三百六十五度)
(二十六分乃四分之一有餘定歲周為三百六十五日二十四分為四分之一不足宋何承天改天周為)
(三百六十五度二十五分半歲周為三百六十五日二十四分半元郭守敬考古準今定天周為三百六)
(十五度二千五百七十五分歲周為三百六十五日二千四百二十五分然天周歲周俱用竒零勢難齊)
(一惟邵子元會運世以三百六十為率盖天周為起數之宗天度既整然後以整馭零為法較易故今時)
(憲歷定天周為三百六十度度為六十分分為六十秒秒以下俱以六十逓折而歲周為三百六十五日)
(二四二一八七五日為十二時時為八刻刻為十五分分為六十秒秒以下俱以六十遞折二四二一八)
(七五當十二時中二時七刻零三分四十五秒歴代以來雖餘分多寡稍有增損要皆本乎堯典之成數)
(而脩明之至月與日會而有合朔日與天會而有分至其中氣朔策之不齊而氣盈朔虚之數以生乃置)
(閏以通之使四時咸得其正此堯典之法所以為萬世之規範也)
帝曰疇咨若時登庸放齊曰胤子朱啟明帝曰吁嚚訟
可乎
集傳此下至鯀績用弗成皆為禪舜張本也疇誰咨
訪問也若順庸用也堯言誰為我訪問能順時為治
之人而登用之乎放齊臣名胤嗣也胤子朱堯之嗣
子丹朱也啓開也言其性開明可登用也吁者歎其
不然之辭嚚謂口不道忠信之言訟争辯也朱盖以
其開明之才用之於不善故嚚訟禹所謂傲虐是也
此見堯之至公至明深知其子之惡而不以一人病
天下也或曰胤國子爵堯時諸侯也夏書有胤侯周
書有胤之舞衣今亦未見其必不然姑存於此云
集說(孔氏穎逹曰堯任羲和衆功已廣復求賢人欲任用之○林氏之竒曰虞書上采堯事為舜典)
(張本則必推本舜之所以得天下於堯使朱果胤國之君則其事不應載之堯典史記作嗣子丹朱其說)
(是也○朱子曰自疇咨若時登庸到篇末只是一事皆是為禪位設也一舉而放齊舉篇子再舉而驩兜)
(舉共工三舉而四岳舉鯀皆不得其人故卒以天下授舜○吕氏祖謙曰登庸者大用之意也○啓明之)
(中有不同君子因啓明以為善小人因啓明以為惡○姚氏舜牧曰上古為治只是一箇順看此處若時)
(若采及舜典若工若上下草木鳥獸可見○龐氏招俊曰時字泛指氣化若者因風氣漸開而盡裁成輔)
(相之道值人文已著而樹經綸調變之功也朱以啓眀之才用之嚚訟必致逞已見拂時宜故决其不可)
帝曰疇咨若予采驩兜曰都共工方鳩僝功帝曰吁静
言庸違象恭滔天
集傳采事也都歎美之辭也驩兜臣名共工官名盖
古之世官族也方且鳩聚僝見也(孔氏穎逹曰僝然見之状)言共
工方且鳩聚而見其功也(朱子曰方鳩僝功語未可曉亦未灼然知僝功為見)
(功且依古注說)靜言庸違者静則能言用則違背也象恭貌
恭而心不然也(孔氏穎逹曰貌象恭敬而心傲狠)滔天二字未詳與
下文相似疑有舛誤(林氏之竒曰象恭云滔天其說難通故齊唐以謂古者竹簡容)
(二十字自象恭至滔天始及一行故傳者誤書滔天二字○朱子曰羡文也)上章言順時
此言順事職任大小可見(鍾氏庚陽曰上順時總治之職此順事分治之職)
集說(陸氏九淵曰堯之知共工丹朱不是於形跡間見之直是見他心術○時氏瀾曰常人之情言)
(人之惡必至忿嫉聖人則有咨嗟歎憫之心○陳氏櫟曰兜共四凶之二同惡相濟敢為欺罔堯已燭其)
(姦未及誅之耳舜既受禪長惡不悛故罪之○羅氏欽順曰嚚訟圯族剛惡也静言庸違象恭柔惡也小)
(人之情状固不止此然即此三者亦足以概之○申氏時行曰采即禮樂刑政工虞教養等事静言庸違)
(者言行不相顧也象恭者表裏不相符也以之順事安能有實績乎此共工所以不可用也○姚氏舜牧)
(曰驩兜是黨惡的人與放齊不同然共工方鳩僝功亦是實事小人欲自見於天下何嘗不竭力供職微)
(著其功惟是言行相違表裏不一任以大事必至傾覆耳○王氏肯堂曰事而曰若者凡事莫不有當然)
(不易之理遵而行之無所違悖是之謂順知此則雖通變宜民亦行其所無事也)
帝曰咨四岳湯湯洪水方割蕩蕩懷山襄陵浩浩滔天
下民其咨有能俾乂僉曰於鯀哉帝曰吁咈哉方命圯
族岳曰异哉試可乃已帝曰往欽哉九載績用弗成
集傳四岳官名一人而總四岳諸侯之事也湯湯水
盛貌洪大也孟子曰水逆行謂之洚水洚水者洪水
也盖水涌出而未洩故氾濫而逆流也割害也(孔氏穎逹)
(曰刀害為割故割為害也)蕩蕩廣貌懷包其四面也㐮駕出其上
也大阜曰陵浩浩大貌滔漫也極言其大勢若漫天
也俾使乂治也言有能任此責者使之治水也僉衆
共之辭四岳與其所領諸侯之在朝者同辭而對也
於歎美辭鯀崇伯名(孔氏穎逹曰周語云有崇伯鯀鯀是崇君伯爵故云鯀崇伯之)
(名)歎其美而薦之也咈者甚不然之之辭方命者逆
命而不行也王氏曰圓則行方則止方命猶今言廢
閣詔令也盖鯀之為人悻戾自用不從上令也圯敗
族類也言與衆不和傷人害物鯀之不可用者以此
也楚辭言鯀婞直是其方命圯族之證也岳曰四岳
之獨言也异義未詳疑是已廢而復強舉之之意(潘氏)
(士遴曰說文异舉也曰舉哉便有不得已意)試可乃已者盖廷臣未有能
於鯀者不若姑試用之取其可以治水而已言無預
他事不必求其備也(朱子曰异哉是不用亦可試可乃已言試而可則用之亦可已)
(而已之也)堯於是遣之往治水而戒以欽哉盖任大事不
可以不敬聖人之戒辭約而意盡也載年也(孔氏穎逹曰夏)
(曰歲商曰祀周曰年唐虞曰載孫炎曰載取萬物終而更始是年之别名)九載三考功用
不成故黜之
集說(孔氏穎逹曰人有性雖不善才堪立功者衆皆據之言鯀可試冀或有益故遂用之李顒曰堯)
(雖獨明於上衆多不逹於下故不得不副倒懸之望耳○鯀既無功早應黜廢而待九年無成始退之者)
(水為大災而百官謂鯀能治及遣往治非無小益下人見其有益謂鯀實能治之日復一日以終三考三)
(考無成衆人乃服然後退之祭法云鯀障洪水而殛死禹能脩鯀之功然則禹之大功顧亦因鯀是治水)
(有益之驗但不能成功耳○程子曰古之時民居少人各就高而居中國雖有水亦未為害也及堯之時)
(人漸多漸就平廣而居水氾濫乃始為害當是時龍門未闢伊闕未析砥柱未鑿堯乃因水之氾濫而治)
(之以為天下後世無窮之利非堯時水特為害也盖已久矣上世人少就高而居則不為害後世人多就)
(下而處則為害也○治水天下之大任也非至公之心能舍已從人盡天下之議則不能成其功豈方命)
(圯族者所能哉鯀雖九年弗成然所治固非他人所及也惟其功有緒故其自任益強咈戾圯族益甚公)
(議隔而人心離是以其惡愈顯而功卒不可成也○薛氏季宣曰四岳不名尊大臣之禮也其所以咨四)
(岳者四岳輔導之任而諸侯之長也○黃氏度曰箕子曰鯀堙洪水汨陳其五行帝乃震怒不畀洪範九)
(疇彜倫攸斁水失其性而五行皆亂彜倫由是而斁是之謂毁其類堯見微知著衆人固不識也夫有材)
(而不知道逆而施之鮮不敗其類者○朱子語類問四岳百揆曰四岳是總在外諸侯之官百揆則總在)
(内百官者又問四岳是一人是四人曰汝能庸命巽朕位不成讓於四人又如咨二十有二人乃四岳九)
(官十二牧尤見得四岳只是一人○問堯既知鯀如何猶用之曰鯀也是有才智想見只是狠拗自是所)
(以楚辭說鯀婞直以亡身必是他去治水有不依道理壊事處○庸命方命之命皆謂命令也庸命者言)
(能用我之命以巽朕位也方命者言止其命令而不行也○時氏瀾曰觀往欽哉之命見鯀非無治水之)
(材所以方命圯族本於忽視天下使其降志下心知有天下有所當敬則命何敢方族何敢圯自然成功而)
(餘矣○陳氏經曰聖人觀人觀其心術不觀其才朱之啓明共之僝功鯀之試可其才豈無所長心術不)
(正其才適足為為惡之資耳○陳氏大猷曰於人所共賢而賢之易於人所共賢而知其非賢難○吴氏)
(澂曰邵子皇極經世書帝堯六十一載命鯀治水六十九載其績弗成或疑績用弗成盖在舜既徵庸之)
(後史言之於此以終上事也○申氏時行曰上而方命則必不能體君之心下而圯族則必不能全民之)
(命又何以順水之道而治之哉堯之所言謂其德之不足用也岳之強舉取其才之猶可用也堯知之而)
(復用之者盖以方割之民不可以坐視而一已之見不可先四岳耳此堯所以有愛民之仁而卒不失為)
(知人之智)
帝曰咨四岳朕在位七十載汝能庸命巽朕位岳曰否
德忝帝位曰明明揚側陋師錫帝曰有鰥在下曰虞舜
帝曰俞予聞如何岳曰瞽子父頑母嚚象傲克諧以孝
烝烝又不格姦帝曰我其試哉女于時觀厥刑于二女
釐降二女于媯汭嬪于虞帝曰欽哉
集傳朕古人自稱之通號吴氏曰㢲遜古通用言汝
四岳能用我之命而可遜以此位乎盖丹朱既不肖
羣臣又多不稱故欲舉以授人而先之四岳也否不
通忝辱也明明上明謂明顯之下明謂已在顯位者
揚舉也側陋微賤之人也言惟德是舉不拘貴賤也
(蘇氏軾曰明其高明者揚其側陋者)師衆錫與也四岳羣臣諸侯同辭
以對也鰥無妻之名虞氏舜名也(王氏肅曰虞地名也○皇甫氏謐曰)
(今河東太陽山西虞地是也○黃氏度曰虞今觧州安邑縣)俞應許之辭予聞者
我亦嘗聞是人也如何者復問其德之詳也岳曰四
岳獨對也瞽無目之名言舜乃瞽者之子也舜父號
瞽叟心不則德義之經為頑母舜後母也象舜異母
弟名傲驕慢也諧和烝進也言舜不幸遭此而能和
以孝使之進進以善自治而不至於大為姦惡也(程子)
(曰烝烝勉益漸進之意○陳氏埴曰不格姦亦謂能感動其慈愛之心至於和豫)女以女與
人也時是刑法也二女堯二女娥皇女英也此堯言
其將試舜之意也莊子所謂二女事之以觀其内是
也盖夫婦之間隠微之際正始之道所繫尤重故觀
人者於此為尤切也釐理降下也(陳氏埴曰釐降只是他經理二女下)
(降時事爾)媯水名在今河中府河東縣(皇輿表河中府今平陽府河東縣今)
(蒲州竝隸山西)出歴山入河爾雅曰水北曰汭亦小水入大
水之名盖兩水合流之内也故從水從内盖舜所居
之地(孔氏穎逹曰媯水在河東虞鄉縣歴山西西流至蒲坂縣南入於河舜居其旁周武王賜陳胡)
(公之姓為媯為舜居媯水故也○薛氏季宣曰媯水出觧州觧縣地理今釋媯汭在今山西平陽府蒲州)
(界案孔安國傳云舜所居媯水之汭經典釋文云汭水之内也皆不以汭為水名而水經注云歴山有舜)
(井媯水出焉南曰媯水北曰汭水異源同歸渾流南入於河史記正義亦引地記云河東郡青山東山中)
(有二泉南流者媯水北流者汭水今考山西平陽府蒲州南有媯汭二水皆南注大河與水經注地記二)
(書合盖汭本訓北訓内又為小水入大水之名或後人見媯水北有一小水入媯遂蒙堯典文而加名耳)
嬪婦也虞舜氏也史言堯治装下嫁二女於媯水之
北使為舜婦於虞氏之家也欽哉堯戒二女之辭即
禮所謂往之女家必敬必戒者况以天子之女嫁於
匹夫尤不可不深戒之也
集說(孔氏安國曰堯年十六以唐侯升為天子在位七十年則時年八十六○以二女妻舜觀其施)
(法度於二女將使治國故先使治家○周子曰治天下有則家之謂也家難而天下易家親而天下疏也)
(家人離必起於婦人故聧次家人以二女同居而志不同行也堯所以釐降二女於媯汭舜可禪乎吾兹)
(試矣是治天下觀於家治家觀於身而已矣○司馬氏光曰舜自脩於畎畝之中而閒於堯此舜之所難)
(也舜在畎畝之中而堯聞之此堯之所難也○程子曰四岳堯之輔臣固賢者也堯將禪帝位固宜先四)
(岳四岳不能當復使之明揚在下之可當者宜其得聖人也後世多疑以為岳可授則盍授之不可授則)
(何命之也夫將以天下之公器授人堯其宜獨為之乎故先命之大臣百官以至天下有聖過於已者必)
(見推矣遞相推譲卒當得最賢者矣事事次序理自當然○曾氏敗曰唐虞建官内有百揆四岳時無百)
(揆則官無隆於四岳四岳之賢於羣臣可知想其德未足以宅百揆則於庸命有所不能可知古之人自)
(知甚明其所不當受者雖與之天下不受也○朱子曰先儒多疑舜乃前世帝王之後在堯時不應在側)
(陋此恐不然上古人夀長傳數世之後經歴之遠自然有微而在下者○呂氏祖謙曰明明揚側陋見堯)
(為天下得人之意廣大無間自朝廷自草野自幽隠自遠僻明者可舉則眀之側陋者可舉則揚之其公)
(天下之道如此○堯曰予聞者不過亦嘗聞舜之名非堯先有欲遜舜之心學者因予聞之說以為堯已)
(知有舜欲用之久矣先遜四岳料其必辭待其薦而後用舜此後世之心也盖堯雖聞舜賢舜為人果)
(如何堯亦未知也觀如何二字足以見堯之心○時氏瀾曰四岳之舉舜指家庭之事而言之堯之試舜)
(亦於家庭之事而觀之○真氏德秀曰堯問若時登庸之人而放齊以朱對又問若采之人而驩兜以共)
(工對又問治水之人而四岳以鯀對此不當舉而舉者也後問可以巽位之人而四岳以舜對此當舉而)
(舉者也堯於其不當舉者則吁而歎之於其當舉者則俞而然之此其所以為聖歟○陳氏大猷曰舜自)
(處頑嚚傲之間而盡其道固難使二女處焉而亦盡其道尤難使非化二女與已同德安能如此二女亦)
(舜之儔也歟○羅氏欽順曰能使頑父嚚母傲弟相與感化而不格姦則天下無不可化之人矣非甚盛)
(德其孰能之)
總論(程子曰自放勲至格於上下堯之德也自克明俊德至於變時雍堯治天下之道也自乃命義)
(和至庶績咸熙堯立治之法也自帝曰疇咨以下至萹終言堯之聖眀能知人也○吕氏祖謙曰堯典一)
(篇始終無非欽也始之欽明終之欽哉其中曰允恭曰欽若曰敬授曰寅賓寅餞曰敬致曰往欽哉皆以)
(敬為辭○熊氏禾曰韓子曰堯以是道傳之舜舜以是道傳之禹湯文武周公孔子則堯典是第一傳道)
(之祖以前雖有伏羲神農黃帝三聖人者作孔子作易大傳不過略述其開物成務大概而已創制立法)
(盖未詳也堯典曰放勲孔子稱之亦曰巍巍乎其有成功煥乎其有文章盖混沌既判至堯適當一元文)
(眀之會也○人君以一身出而為天地人物之宗主不過為生民立極盡其輔相財成之道三才之責既)
(盡則聖人之能事畢矣○董氏鼎曰帝堯為五帝之盛帝堯典為百篇之首篇吕氏謂書首二典猶易首)
(乾坤乾君道坤臣道也天地之道備於乾坤而君臣之道見於二典至當之論也然堯典篇中不過三大)
(節脩齊治平一也治歷明時二也知人舉舜三也節目有三而綱領惟一一者欽而已欽敬者一心之主)
(宰而萬事之根本見於脩齊治平者此敬見於治歷明時者亦此敬見於知人傳賢者亦此敬一篇之中)
(言欽不一曰恭曰寅何往非一敬所貫通者先儒謂敬者百聖傳心之法讀是書者宜亦曰毋不敬○薛)
(氏瑄曰書載堯舜之事皆先德行而後事功事功之大者莫大於用人之一事)
(案古之帝王有治法有道法有心法治法三才竝建命羲和以歷象所以治天時也咨四岳以俾乂所以)
(治水土也咨若時若采所以治民事也道法者欽明以下至親睦平帝皆是也惟心法則欽之一字可以)
(聚衆德貫治道聖聖相傳不越乎此非獨一書中綱領即堯典一篇三致意焉雖其說必待程朱發之而)
(大昭其義然上古史官實足窺見大聖之精微其言已揭日月而行矣舜典悉同於堯二聖人所以為千)
(古立極禹湯文武周公寕外是歟雖然用人乃為治之最要者所以末三節歸重於疇咨可見不得其人)
(而輔佐之雖堯舜不能為治則知人之難可不兢兢慎之歟)
欽定書經傳說彙纂卷一
