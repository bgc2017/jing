易箋卷八
直隸大名道陳法撰
說卦傳
天地定位山澤通氣雷風相薄水火不相射八卦相錯
數往者順知來者逆是故易逆數也
此節明方位圖與大圓圖也天地定位四句即圖之
方位也南北隂陽之位也故以此定乾坤之位山之
在西北者彌高澤則環乎東南矣山澤在地而其氣
上通于天雷起于東北風厲于西南雷動而風從如
相薄近也日月寒暑錯行代明而不相悖水火之不
相射也此言八卦之方位而流行已在其中至於八
卦之上各加八卦則相錯而為六十四卦成大圓圖
矣自乾數之以至於復自坤數之以至於姤皆已生
之卦故曰往凡隂陽之氣皆自上而消於下故為順
自復推之以至於乾自姤推之以至於坤皆未生之
卦故曰來凡隂陽之氣皆自下而溢於上故為逆推
其所由始則由微而著皆浸而長也觀已往固可以
知將來而易知來物其盈虚消息皆由逆而知之易
之教也周子言五行而五行之氣不可見易以象教
而五行之氣行乎其中矣
雷以動之風以散之雨以潤之日以晅之艮以止之兑
以說之乾以君之坤以藏之
此一節明横圖也雷風起化於中次之以水火又次
之以山澤而乾坤舉其兩端方圖亦然雷動風散物
之發生雨潤日晅物之長養艮止兑說物之收成而
皆乾道之變化以為之主宰坤道之含弘以為之翕
聚前節主八卦對待之體而言此節明其功用故以
雨日易水火而象可見以艮兑易山澤而義始通
帝出乎震齊乎巽相見乎離致役乎坤說言乎兑戰乎
乾勞乎坎成言乎艮
此一節邵子以為文王卦位是也文圖主陽而言故
首言帝造化之主宰也
萬物出乎震震東方也齊乎巽巽東南也齊也者言萬
物之潔齊也離也者明也萬物皆相見南方之卦也聖
人南面而聽天下嚮明而治蓋取諸此也坤也者地也
萬物皆致養焉故曰致役乎坤兑正秋也萬物之所說
也故曰說言乎兑戰乎乾乾西北之卦也言隂陽相薄
也坎者水也正北方之卦也勞卦也萬物之所歸也故
曰勞乎坎艮東北之卦也萬物之所成終而所成始也
故曰成言乎艮
此釋帝出乎震一節之意定其方位明其與羲圖異
也前言帝而此言萬物帝不可見於萬物見之顯諸
仁藏諸用洋洋乎發育萬物而帝出矣陽氣胎於子
紐於丑至是而始出震接寅而當卯雷出地奮振蟄
達萌故曰萬物出乎震巽二陽萬物長養於東南齊
言修潔而整齊人君之德莫大於明故離為王象陽
氣之發生既盛非隂以收斂休養之則不能成故曰
致養言帝於此委致其休養之役於地也兑則隂斂
乎陽物既養故陽氣充實於内也凡物至秋皆慶有
成故以說言兑陽氣自坎歷兑由胎息而長養充實
其勢皆順惟至於乾則盛極而就消而隂氣日以滋
長消者將入而伏於内長者將出而盛於外一出一
入故相薄也故曰戰也戰而後不息故二陽雖消而
一陽不息也隂陽之氣相資故隂麗乎陽非陽則隂
无所附而陽亦依乎隂非隂則孤陽浮游而无所歸
宿陽氣之發生長養者至此而收斂歸藏勞去聲相
慰勞休息也先王以至日閉關君子掩身齋戒此物
此志也夫萬物已成於秋矣非至艮而始成以成言
艮言其適當始終之際成終而成始也艮止也隂氣
之盛者止而將消陽氣之紐於丑止而未出者將於
是乎動而將出也說卦即文圖以明化育之流行无
非一陽之氣廻旋起伏此維天之命於穆不已也四
時言秋則春夏冬可知五行言水則木金土火可知
四正四時之中四隅四時之間
神也者妙萬物而為言者也動萬物者莫疾乎雷撓萬
物者莫疾乎風燥萬物者莫熯乎火說萬物者莫說乎
澤潤萬物者莫潤乎水終萬物始萬物者莫盛乎艮故
水火相逮雷風不相悖山澤通氣然後能變化既成萬
物也
前節明其方位如羲圖之言天地定位也此節明其
功用如羲圖之言雷動風散也帝言其主宰神則其
妙用也神在道器之間不可思議化工之巧不知其
然而然羲圖水火不相射文圖火上水下二氣相感
而相逮則成既濟之功羲圖雷風相薄文圖雷動風
從故不相悖同氣同聲也若山澤之通氣二圖不異
此變化之道莫非神之所為也不言乾坤者六子之
用无非乾坤之用也
乾健也坤順也震動也巽入也坎陷也離麗也艮止也
兑說也
此卦德也
乾為馬坤為牛震為龍巽為雞坎為豕離為雉艮為狗
兑為羊
此言卦象也以物而擬諸其形容乾健為馬坤順為
牛龍潛而或躍雞能飛而善伏一隂一陽之在下也
坎陽陷於隂以其汚濁離隂麗於陽以其文明也狗
行而俯其首羊昂而仰其角狗能守羊善觸其情狀
似之
乾為首坤為腹震為足巽為股坎為耳離為目艮為手
兑為口
此以人身而言乾圓而在上腹虚而有容耳似虚而
實陽氣之藴於内也目似實而虚神明之麗于中也
巽隂之岐於下接震為足故一隂而不為短艮手之
伸於上故二隂而不為長足趾横震似之手指岐艮
似之兑口仰
乾天也故稱乎父坤地也故稱乎母震一索而得男故
謂之長男巽一索而得女故謂之長女坎再索而得男
故謂之中男離再索而得女故謂之中女艮三索而得
男故謂之少男兑三索而得女故謂之少女
此節宜在帝出乎震之前蓋先天圖之變而為後天
也詳見圖說文王名卦乃定乾坤之稱乾坤生六子
遂有男女少長之稱此皆文王玩羲圖而得之者也
故稱故謂皆後人釋經之辭
乾為天為圜為君為父為玉為金為寒為冰為大赤為
良馬為老馬為瘠馬為駁馬為木果
乾純陽為天其形圓乾圓則坤方矣金玉其剛也天
下至堅剛之物未有不寒者故為寒為冰西北之卦
也大赤陽也老馬老陽瘠馬多骨駁馬文盛木果不
但形圓資始之生意具是矣
坤為地為母為布為釡為吝嗇為均為子母牛為大輿
為文為衆為柄其於地也為黑
坤純隂為地布其文也釜虚而容吝嗇隂之收歛也
均其爻也子母牛重坤也大輿虚而能載也文黃中
通理也衆爻之數也凡物之柄皆牝虚而能受於地
為黑純隂也
震為雷為龍為玄黃為旉為大塗為長子為決躁為蒼
筤竹為萑葦其於馬也為善鳴為馵足為作足為的顙
其於稼也為反生其究為健為蕃鮮
一陽震動於羣隂之下龍躍於淵雷出於地也玄黃
天地之雜乾坤之初交也旉陽為本隂為末本實而
末茂也一陽覆二隂於上為徑路一陽闢二隂於下
為大塗決躁陽為隂揜也蒼筤小竹與萑葦皆一本
叢生善鳴其聲作足其動陽明隂暗擬其足為馵足
擬其首二隂如馬耳一陽為的顙坤得一陽於下而
為震有來復之象稼已刈而復生如一陽之復於地
中陽之在下必達於上而不可遏根之在下者其枝
葉必茂盛故其究為健為蕃鮮
巽為木為風為長女為繩直為工為白為長為高為進
退為不果為臭其於人也為寡髮為廣顙為多白眼為
近利市三倍其究為躁卦
巽之一卦其義與象最為難明說卦所取諸象亦可
謂善為名狀矣盖二陽浮於外則善動一隂為主於
内則又善入木幹上仲而根岐入於地風蕩於外而
善入繩必穿入一處然後引而長如一隂之在下二
陽之在上工之浮游於外其心思善入凡攻木攻金
之類皆自外而入也陽明在外為潔白天之高三陽
也而巽二陽在外故為長為高高且長者其下必入
於地蔓之長也木之高也必有根也凡物引而長之
其端必有所繋也進退不果外陽而内隂也臭氣如
風之散也寡髮毛隂物二陽盛於上也廣顙陽露於
首也離為目一隂在中二陽在上下今一隂下二陽
并在上為多白眼矣陽實隂虚故坤皆不富巽二陽
而善入故家人小畜皆言富三一陽之數二陽則倍
之故為近利市三倍震一陽伏於隂之下終必出故
其究為健巽一隂伏於陽之下不能達久則躁而已
矣故濕化為熱
坎為水為溝瀆為隱伏為矯輮為弓輪其於人也為加
憂為心病為耳痛為血卦為赤其於馬也為美脊為亟
心為下首為薄蹄為曳其於輿也為多青為通為月為
盜其於木也為堅多心
天一生水故水隂根陽其象内陽而外隂坎為陷溝
瀆也一陽在二隂之間隱伏也柔附於剛枉者可矯
而直剛制於柔直者亦可輮而為曲弓幹剛而弦柔
張之則弦在内弛之則弦在外又古人一弓皆備二
弦防其絶也車輪軸在中轂在兩端卦象似之輪字
上當有為字陽靈為隂揜故為加憂為心病坎為耳
其形也為耳痛陽陷也血隂類外見故為血卦血隂
而氣陽氣在血中故血赤而坎之色亦為赤陽在隂
中也美脊與亟心陽之在中也下首其狀也見其脊
不見其首蹄剛足多骨二隂附而累之薄而曳也多
青隂多不堅也剛中故通月内陽而外隂險而隱為
盗堅多心中實也
離為火為日為電為中女為甲胄為戈兵其於人也為
大腹為乾卦為鼈為蠏為蠃為蚌為龜其於木也為科
上槁
地二生火火陽根隂故内隂而外陽日與電其光也
甲胄外剛内虚戈兵光現坤為腹中直而虚似腸離
為大腹横虛似臟腑火為乾鼈蠏蠃蚌龜外剛中虚
科空也深山之木老則自焚上空而槁離之象也
艮為山為徑路為小石為門闕為果蓏為閽寺為指為
狗為鼠為黔喙之屬其於木也為堅多節
物之止者莫如山西南之山多空洞東北之山洞雖
少而中虚故能通氣出雲為雨二隂在下一陽止於
上山徑可尋而終有所止非如通衢之无阻也艮坤
體一陽浮於二隂之上石地之剛也石之小者皆浮
生地上一陽横艮二隂分承門闕之象乾為木果圓
也艮為果蓏一陽横於上二隂綴於下也閽寺守門
闕蹲踞坐守之象陽一隂岐舒指之象凡狗與鼠行
皆俯首但見其背不見其首一陽為背二隂為足狗
鼠似之此横象也一陽横於上二隂屬於下岐而直
隂色黑黔喙之象此面象也木之中皆有理一陽横
於上為節其堅如石
兑為澤為少女為巫為口舌為毁折為附決其於地也
為剛鹵為妾為羊
澤亦水也但水一陽在二隂之中水之流於兩涯通
流而為川澤塞其底仰其口而水停畜於中故止而
為澤巫以口舌事神唇開為口中實為舌乾圓而見
口為裂毁上爻中斷為折物之相附麗而分決之口
亦外見澤畔之地多剛鹵堅而坼隂氣之揜乎陽也
少女說體為妾二隂在上為角象羊有角牛亦有角
牛行平首羊行昂首牛嘗默羊喜鳴故兑為羊也觀
說卦所取諸象可謂盡體物之能事矣或就一卦而
廣為擬之以盡其類或兼而擬之以見其旁通又就
一物而曲為擬之以極其形容使卜筮者推類以盡
其餘則天下之象可得而知故極天下之至賾而不
可惡也古有此說具於太卜之官易以象教聖人存
之而不去至文周繋辭則就上下二體而言而爻又
就各爻之位而言則與說卦但就八卦之專體言者
自不同矣雖天地風雷之大象彖爻未嘗切切言之
而况於餘乎故說卦乃彖爻之義例而彖爻之象不
盡同於說卦也此其所以不窮也而世之解易者乃
欲執說卦以釋彖爻之象則易為死象矣至說卦所
言皆象也每句各為一義求之不得其說乃以卦德
附會又或因一象而牽連遷就則說卦之象晦矣故
今所釋多與舊說異
序卦傳
有天地然後萬物生焉盈天地之間者唯萬物故受之
以屯屯者盈也屯者物之始生也物生必蒙故受之以
蒙蒙者蒙也物之穉也物穉不可不養也故受之以需
需者飲食之道也飲食必有訟故受之以訟訟必有衆
起故受之以師師者衆也衆必有所比故受之以比比
者比也比必有所畜故受之以小畜物畜然後有禮故
受之以履履而泰然後安故受之以泰泰者通也物不
可以終通故受之以否物不可以終否故受之以同人
與人同者物必歸焉故受之以大有有大者不可以盈
故受之以謙有大而能謙必豫故受之以豫豫必有隨
故受之以隨以喜隨人者必有事故受之以蠱蠱者事
也有事而後可大故受之以臨臨者大也物大然後可
觀故受之以觀可觀而後有所合故受之以噬嗑嗑者
合也物不可以苟合而已故受之以賁賁者飾也致飾
然後亨則盡矣故受之以剥剥者剥也物不可以終盡
剥窮上反下故受之以復復則不妄矣故受之以无妄
有无妄然後可畜故受之以大畜物畜然後可養故受
之以頤頤者養也不養則不可動故受之以大過物不
可以終過故受之以坎坎者陷也陷必有所麗故受之
以離離者麗也
有天地然後有萬物有萬物然後有男女有男女然後
有夫婦有夫婦然後有父子有父子然後有君臣有君
臣然後有上下有上下然後禮義有所錯夫婦之道不
可以不久也故受之以恒恒者久也物不可以久居其
所故受之以遯遯者退也物不可以終遯故受之以大
壯物不可以終壯故受之以晉晉者進也進必有所傷
故受之以明夷夷者傷也傷於外者必反其家故受之
以家人家道窮必乖故受之以睽睽者乖也乖必有難
故受之以蹇蹇者難也物不可以終難故受之以解解
者緩也緩必有所失故受之以損損而不已必益故受
之以益益而不已必決故受之以夬夬者決也決必有
所遇故受之以姤姤者遇也物相遇而後聚故受之以
萃萃者聚也聚而上者謂之升故受之以升升而不已
必困故受之以困困乎上者必反下故受之以井井道
不可不革故受之以革革物者莫若鼎故受之以鼎主
器者莫若長子故受之以震震者動也物不可以終動
止之故受之以艮艮者止也物不可以終止故受之以
漸漸者進也進必有所歸故受之以歸妹得其所歸者
必大故受之以豐豐者大也窮大者必失其居故受之
以旅旅而无所容故受之以巽巽者入也入而後說之
故受之以兑兑者說也說而後散之故受之以渙渙者
離也物不可以終離故受之以節節而信之故受之以
中孚有其信者必行之故受之以小過有過物者必濟
故受之以既濟物不可窮也故受之以未濟終焉
序卦雖不無遷就而義理之存焉者不少盖古有是
說聖人存而不去後之言序卦者或求之太密析之
太繁周子只論家人睽无妄復四卦若仿其意一一
串說亦終不免於牽合傅會既曰序卦則亦以卦序
之觀其犖犖大者可耳夫文王序卦本之方位圖故
乾坤水火四正之卦居上篇之始終否泰乾坤之反
對頥大過中互乾坤結四隅之卦於篇末以貫下經
而終之以水火山澤雷風四隅之卦男女夫婦之象
故首下經以擬乾坤損益以擬否泰中孚小過以擬
頥大過結風澤雷山四卦顯坎離之象遂終以既未
濟此皆上下經之界畫經緯顯然可見者也上經首
乾坤故乾坤之卦二十下經首山澤雷風故自晉明
夷既未濟而外皆雷風山澤之卦上經以乾坤水火
為之經以雷山二卦為之緯自否泰天地既交而後
皆雷山也臨觀亦雷山之象盖一陽之氣往來上下
於天地之中也下經首澤山雷風損益山澤風雷也
中孚小過風澤雷山也自遯至解皆乾坤水火四正
之卦配雷山風澤也自夬至鼎則乾坤水火之配風
澤者各二卦雷山領四卦而火配雷山風澤領二卦
而水配風澤於是合雷山風澤而結之以坎離其位
置亦井然矣若乃否泰乾坤之相錯既未濟水火之
相錯咸恒損益之相錯上經有屯蒙下經有蹇解上
經有小畜履下經有夬姤隨蠱之於漸歸妹臨觀之
於萃升噬嗑賁之於豐旅无妄大畜之於大壯遯頤
之於小過大過之於中孚皆相錯也而上經需訟比
謙豫剥復相錯者八卦下經家人睽鼎革井渙因節
相錯者亦八卦上經有同人大有下經有晉明夷上
經有剥復下經有夬姤皆若對待无稍参差此皆以
卦言之也先儒謂上經言天道下經言人事今以卦
求之乾坤既闢天一生水繼之以雷山三者形氣之
最初也雷為陽之動於下山為陽之見於上土山或
水之蕩漾而成故今山土中有螺蚌殼有龍骨若石
山則與地俱生其根蟠於地中海中有山非待積累
而成故曰立地之道曰柔與剛鴻蒙&KR1043;洞之初上天
下地蕩漾惟水風升於上澤降於下乾坤已有相交
之漸至否泰而天地交矣天地於卦義雖為否而乾
上坤下定位之常於是而火乃見於天而人物生於
寅故否泰之前火隱於天而未顯否泰之後水流於
地而不見由是一陽之氣降於地中而天道下濟出
於地上而啟蟄達萌雷行澤霈風振山木澤潤地中
風行地上電雷交作發生長養其春夏之時乎由是
而殘暑退火氣伏露寒霜降隂之剥陽雷乃收聲天
氣上升而不交其在地中者畜止而不發其秋冬之
時乎夫隂陽兩者原不相離故陽包乎隂隂亦含陽
頥與大過亦坎離之象二用之周流造化之流行亦
可得而見矣下經之言人事序卦首數語已見大意
咸恒者夫婦之象而繼之以乾坤父母也家人睽備
三女之象蹇解備三男之象有夫婦而後有父子也
乾君道也坤臣道也時有昏明道有消長去就出處
亦君子之所以行其義也家人之道貴得其正反是
則睽隱為亂階蹇則乖氣致異解則和氣致祥其理
不爽朋友則或損或益五倫之大義也要之皆君子
小人其類不同或去之而不能或遇之而不覺或聚
於下或升於上或遇之窮或時之通亦惟隨時以盡
道耳若夫人世之故或去故或取新或動或止或漸
進而吉或欲動而凶或亨而豐或窮而旅所遇亦不
一矣惟順理而以和兑處之散其私意而制節謹度
中有孚誠而不妄謹小慎微而不敢忽庶乎其有濟
矣不然則未也盖即名卦之義與卦之序而日用倫
常之理酬錯萬變之用亦不外是矣又上下二篇卦
皆反對故其義亦每相反然上篇義多相承而下篇
則无不反異盖人世多故繁然岐出吉凶悔吝出此
入彼若天道則五氣順布而四時行理本易簡先儒
以天道人事言為近之矣然易所言者人事即以上
經言否泰以前其洪荒之世乎同人大有其中天文
明之世乎由是而表名山以定封疆建五等以成五
服令出而民心說勅幾而叢脞舉君臨四海表正萬
邦典刑弼教文德誕敷古今治世之大法具是矣其
或治極而亂亂極復治平陂往復天道也天道无妄
人能體之以畜其德則中虚无物坤之黃中也乾惕
中存乾之立誠也誠則坎之維心亨也明則離之重
明以麗乎正也天德王道備矣是故上篇所言者皆
其大端也下篇則日用倫常飲食男女之事然則二
篇之序皆以人事求之而亦无往不合矣
雜卦傳
乾剛坤柔比樂師憂臨觀之義或與或求屯見而不失
其居蒙雜而著震起也艮止也損益盛衰之始也大畜
時也无妄災也萃聚而升不來也謙輕而豫怠也噬嗑
食也賁无色也兑見而巽伏也隨无故也蠱則飭也剥
爛也復反也晉晝也明夷誅也井通而困相遇也咸速
也恒久也渙離也節止也解緩也蹇難也睽外也家人
内也否泰反其類也大壯則止遯則退也大有衆也同
人親也革去故也鼎取新也小過過也中孚信也豐多
故也親寡旅也離上而坎下也小畜寡也履不處也需不
進也訟不親也大過顛也姤遇也柔遇剛也漸女歸待
男行也頥養正也既濟定也歸妹女之終也未濟男之
窮也夬決也剛決柔也君子道長小人道憂也
附今考定雜卦傳
乾剛坤柔比樂師憂臨觀之義或與或求屯見而不失
其居蒙雜而著震起也艮止也損益盛衰之始也大畜
時也无妄災也萃聚而升不來也謙輕而豫怠也噬嗑
食也賁无色也兑見而巽伏也隨无故也蠱則飭也剥
爛也復反也晉晝也明夷誅也井通而困不相遇也離
上而坎下也咸速也恒久也渙離也節止也蹇難也解
緩也睽外也家人内也否泰反其類也大壯則止遯則
退也大有衆也同人親也革去故也鼎取新也小過過
也中孚信也頤養正也豐多故也旅寡親也小畜寡也
履不處也需不進也訟不親也大過顛也姤遇也夬決
也漸女歸待男行也歸妹女之終也既濟定也未濟男
之窮也
序卦六十四卦皆相連如繩之貫錢不能紊然卦本
二卦反對序卦則逐卦相承如屯蒙反對需訟反對
蒙固承屯訟固承需而需亦承蒙故曰序卦雜卦則
只以卦反對言参差其序以見義故曰雜既取反對
則二卦不宜相間隔自古以易為卜筮之書故其傳
寫多誤古人之文惟詩歌叶韻彖傳爻傳多協韻亦
有不盡叶者不牽文以就韻也即雜卦中不叶韻者
多矣徐氏以韻更正後數卦亦未為得也今惟以卦
相從首乾坤三十卦而至咸恒是卦雖雜而仍不失
文王首尾之序則首乾坤宜終坎離首咸恒宜終既
未濟徐氏以韻人多從之今從文王之序反為未協
乎至困脱不字柔遇剛剛決柔君子道長小人道憂
皆誤添入彖傳語非諸卦之例皆宜刪去若以改經
為嫌如親寡旅明屬旅寡親亦一字不敢顛倒夬卦
誤在後亦必曲為之說拘文牽義皆泥古之過今為
一一更正序卦取其義之相貫雜卦取其義之相反
要亦無甚深意聖人存之以見反對之為義耳其亦
筮人所纂以便記誦與
易箋卷八
