易箋卷五
直隸大名道陳法撰
大傳上
天尊地卑乾坤定矣卑高以陳貴賤位矣動静有常剛
柔斷矣方以類聚物以羣分吉凶生矣在天成象在地
成形變化見矣是故剛柔相摩八卦相盪鼓之以雷霆
潤之以風雨日月運行一寒一暑乾道成男坤道成女
乾知大始坤作成物乾以易知坤以簡能易則易知簡
則易從易知則有親易從則有功有親則可久有功則
可大可久則賢人之德可大則賢人之業易簡而天下
之理得矣天下之理得而成位乎其中矣
右第一章
朱子云有伏羲之易有文王之易文王之易即今易
書伏羲之易則四圖并大衍之法是也四圖至宋而
顯筮則虞書已言之康節曰圖雖无文吾終日言而
未嘗離乎是故大傳有贊四圖者有贊蓍卦者所稱
聖人有泛言者有指伏羲者有指文周者蓋畫卦衍
蓍皆始自伏羲天道幽遠天人相與之際其理微矣
數千年來聖經賢傳逓相發明昭如日星遂視為老
生常談不知天地鬼神之奥非開天明道之聖人孰
能識之文周只因而繋之辭耳是伏羲作而文周述
也今只知易書而不信四圖不解筮法只傳誦章句
之說是有文易而无羲易大傳所謂聖人之作易者
果何屬也是故羲圖雖无文而皆造化之形容蓍以
通神明之德其義精深博大故夫子極贊之其言亦
浩博无涯涘若文周之辭皆切近于人事者也以贊
羲易者概屬之文易自不相傅著今為一一分别言
之此章則即羲圖發明天人之一理也惟其理一故
以天道明人事而吉凶悔吝皆不能外焉此又文周
繋辭之根柢也聖人作易原與天地凖故尊卑定乾
坤之位高卑列貴賤之位動静判剛柔之用五方之
風氣不同物類亦異同氣同聲則相應而吉失類亂
羣則相攻而凶凡隂陽之氣清輕則成象于天重濁
則成形于地在地者亦上蒸而成象在天者亦下聚
而成形此變化之道也此皆聖人仰觀俯察而得之
者也于是証之河圖而无不相合乃則其竒偶之象
隂陽者上下内外兩相漸摩畫之而為八卦八卦之
上又加八卦如舟之相盪往來上下而為六十四卦
重之為圓圖列之為横圖累之為方圖就圖觀之乾
上坤下六爻有等而位列貴賤陽動隂静而一三五
之為剛二四六之為柔因之而判圖之陽在南而隂
在北三男三女以類相從陽在陽中隂在隂中皆順
行陽在隂中隂在陽中皆逆行類聚羣分吉凶之所
由以生也其升降上下亦如在天之成象在地之成
形所謂剛柔相推而生變化其法象之自然皆與天
地凖也以六子而言雷霆風雨日月寒暑鼔之潤之
往來運行山澤通氣言雨而艮在其中天地如是圖
亦如是天地以是而生萬物乾道之健成男坤道之
順成女乾坤萬物之父母亦猶乾坤之交而生六十
四卦三男皆得乎乾三女皆得乎坤亦无以異也人
知形化而不知氣化有氣化而後有形化有形化而
氣化在其中即乾傳所謂品物流形各正性命也凡
物皆禀陽氣而生乾元資始坤只順承乎乾以成是
物耳是理也凡君臣父子夫婦尊卑上下有乾坤之
義者无不皆然即人之一身所謂始終條理亦是也
夫以萬物之繁似不勝其勞矣究亦无心成化其知
也以易而知其能也以簡而能皆天理之自然天地
似不可以知能言然主宰處便是知作成處便是能
所謂氣以成形而理亦賦焉也惟人也受氣成形以
一身而兼乾坤易簡之德即具自然之良知良能本
自平易本自簡要惟其雜以後起之私便有許多計
較曲折便生險阻繁難毫无自然之明覺順理之推
行若夫本乾健之知以為知日用飲食道若大路不
待計較推測豈不甚易本坤順之能以為能則因其
所知順其自然行所无事豈不易從從如擇善而從
之從此二句即子思所謂率性之謂道也凡人馳思
曠渺便覺艱苦若吾心自具之理自有親切可味之
處凡人馳騖高遠徒勞无益若日用行習之事順理
而行自然妥適便見功效有親則漸見意味復而不
厭故可久有功則日進无疆漸見擴充故可大久則
深造自得賢人之德藴之于内者也大則器量宏遠
賢人之業見之于外者也蓋是易簡者乾坤之至德
天下之理所統宗會元爻也者效此者也象也者像
此者也不獨賢人之德業本之于此即聖人德崇業
廣贊化育而参天地亦不外是是天地以易簡成造
化之功聖人以易簡成德業之盛其理一而已矣此
聖人之易默而成之者也夫造化之功用可圖而乾
坤之至德雖已具于圖中而非圖之所能形容也故
聖人推本言之所謂道之大原出于天子思述之由
天命之性率性之道推之至于中和位育太極西銘
皆原于此或曰夫子言易簡而卦爻之變化无方无
體極天下之至賾其為不易簡也大矣曰易之變雖
不可窮而其理則一是故易簡之理行乎六十四卦
三百八十四爻之中此夫子所謂一貫然非于諸卦
諸爻中極深研幾隨事體認則亦安能觀其會通以
得乎易簡之妙或曰象山所謂易簡工夫非與曰易
所謂易簡即中庸所謂誠周子所謂一成位乎其中
即至誠之参天地然此易簡之理雖人之同得乎乾
坤而氣拘物蔽豈能有此現成如意寳珠為我運用
是以大學之格致誠正中庸之擇善固執皆所以求
此易簡之理人欲盡處天理流行廓然大公物來順
應非所謂至易至簡乎若夫象山所謂易簡者蓋此
心虚明知覺之用白沙所謂把柄陽明所謂良知釋
氏所謂本來面目皆是也故絶學捐書可自証自悟
而得與易所謂易簡相去天懸地隔安可比而同之
乎
聖人設卦觀象繋辭焉而明吉凶剛柔相推而生變化
是故吉凶者失得之象也悔吝者憂虞之象也變化者
進退之象也剛柔者晝夜之象也六爻之動三極之道
也是故君子所居而安者易之序也所樂而玩者爻之
辭也是故君子居則觀其象而玩其辭動則觀其變而
玩其占是以自天祐之吉无不利
右第二章
此章以辭與占言示人以學易之功也易之辭皆因
象而繋伏羲畫卦象在卦中文王序列其卦以觀象
因而繋之辭周公又繋之爻辭以明吉凶而吉凶之
生由于剛柔之變化變化由于相推何謂相推即所
謂迭用柔剛是也剛柔之爻往來上下于六位之中
如日月寒暑之相推只此便生變化而吉凶見矣所
繋之辭有吉凶悔吝以象人事之得失憂虞卦爻之
變化所謂相推者象人事之進退剛柔之爻象天地
之晝夜晝夜猶云隂陽以隂陽所該者廣故以晝夜
言是易原以象三才之道也故六爻之動在天地為
進退晝夜在人事為吉凶悔吝天道有盈虚人事有
盛衰皆有不易之理以為之樞紐所謂天下之動貞
乎一也君子觀爻之有等而知位之不可易故隨其
所處求各盡其道而无願外之心爻之辭義理精深
而又切于人倫日用之常君子寡過未能樂而玩之
有終身不能盡者矣以六爻之動而言故只曰爻之
辭君子觀象玩辭已无妄動而其動也又決之于筮
聽命于天是以自天祐之吉无不利聖人立象以盡
意故玩辭觀象平日之功其因事而筮乃觀變而玩
占故變不可以言象聖人已分别言之矣
彖者言乎象者也爻者言乎變者也吉凶者言乎其失
得也悔吝者言乎其小疵也无咎者善補過也是故列
貴賤者存乎位齊小大者存乎卦辨吉凶者存乎辭憂
悔吝者存乎介震无咎者存乎悔是故卦有小大辭有
險易辭也者各指其所之
右第三章
此卦爻之通例彖舉二卦之象九六名爻言其變吉
凶言其得失之大悔吝言其失之小无咎已失而求
其得也位有貴賤而爻之陽大隂小雜居其間文王
為之一一整理而名之使秩然不亂如一陽在上為
剥在下為復二五為師為比三四為謙為豫之類因
是而繋以吉凶之辭人之玩辭玩占者知悔吝之可
憂而介以持之如介于石介疾有喜之介確乎其不
敢徇此謹之于始者也如是則悔吝可无自有吉而
无凶矣若始之不謹已入于悔吝而不能无失則惟
在乎一念震懼悔其前此之愆尤力為改圖以求其
无咎猶可彌縫其缺失此挽之于其後者也而聖人
皆于辭乎深致意焉是故卦中之爻有大小辭因之
有險易非大者易而小者險也蓋各因乎其時與位
其易者從容談論以明其是非得失其險者蓋其勢
甚危急慮其入于陷阱大聲而疾呼之如曰起凶折
其右股從或戕之之類夫聖人豈故為是險語以驚
人蓋提撕警覺使之不迷于所往吉凶同患之情見
乎辭矣小大以爻言如否泰大小過是也卦不可以
大小言其稱名也小其取類也大若以隂陽之爻之
多寡言如坤如一陽五隂之卦皆不可言小
易與天地凖故能彌綸天地之道仰以觀于天文俯以
察于地理是故知幽明之故原始反終故知死生之說
精氣為物游魂為變是故知鬼神之情狀與天地相似
故不違知周乎萬物而道濟天下故不過旁行而不流
樂天知命故不憂安土敦乎仁故能愛範圍天地之化
而不過曲成萬物而不遺通乎晝夜之道而知故神无
方而易无體
右第四章
此贊羲易也夫子之時易之四圖與繋辭合故夫子
玩圖而贊之彌者包括而无遺綸者比類而皆合物
有形者也二五之精隂陽之氣之所為也有神以宰
之死則為魂魂遊則精消氣散而物變矣聚散榮枯
只此便是鬼神之情狀非有怪異也古聖人之作易
原本之河圖效法乎天地以為之凖故極乎道之至
大至小而无所不該所以然者以聖人心通乎造化
凡幽明死生鬼神无不一以貫之非舉其難知也蓋
天地之化盡乎此矣所謂畫前之易也亦日在人耳
目之前而人无聖人之聰明睿知故于幽明始終之
理多扞格而不通其于吉凶悔吝之途亦不能微顯
闡幽而知來物惟聖人能知之故其作易也皆與天
地盈虚消息之理相似故冐天下之道而人不能違
其畫卦也類萬物之情而周知其情狀其衍筮也通
神明之德開物成務以定天下之業決天下之疑圖
之方圓横列往來上下對待流行筮之變化皆旁通
盡變而不失其常皆所謂羲易也傳曰君子尚消息
盈虚然則君子玩易圖之流行而知天理之循環天
命之不易與時偕行胸中泰然又何憂乎其于高卑
貴賤動静有常有以見乎上下之各有其位進退之
各有其時所居而安毫无妄念自敦仁能愛如大生
廣生皆由於静也天地之化亦甚蕃變矣而皆範圍
于四圖之中而不能過蓍卦之神知前民用而濟民
行使不罹于憂患易道神妙如此皆由于聖人知天
地之化育故也夫明也神也生也猶乎晝也幽也鬼
也死也猶乎夜也晝夜有異天地之道豈有異乎聖
人之知亦徹上徹下貫為一條故天地之神貫幽明
上下而无方所聖人之易與天地相似而亦豈有定
體乎是此一知字結上文三知字聖人于羲易心源
契合會悟遙深諸家依文解義求之各卦朱子所謂
只今未見得如此或者於衆卦中摘其近似者言之
豈有當乎
一隂一陽之謂道繼之者善也成之者性也仁者見之
謂之仁知者見之謂之知百姓日用而不知故君子之
道鮮矣顯諸仁藏諸用鼓萬物而不與聖人同憂盛德
大業至矣哉富有之謂大業日新之謂盛德生生之謂
易成象之謂乾效法之謂坤極數知來之謂占通變之
謂事隂陽不測之謂神
右第五章
此贊筮也一隂一陽者太極之動静繼之者善品物
之流形成之者性太和之保合性无有不善統仁知
之全原極中正而无偏也而人之氣質不同其于所
性之全體知之不盡各因其性之所近而見其一端
仁者謂之仁知者謂之知此賢知之過也若百姓則
日用而不知此愚不肖之不及也此君子之道所以
鮮克能之而吉凶悔吝之途繁然岐出而未有已也
聖人立為筮法蓍之德圓而神卦之德方以知六爻
之義易以貢當其占也感而遂通天下之故仁體事
而无不在其静也寂然不動而神知之用已藏于其
中以此決天下之疑鼔天下之動成天下之亹亹聖
人吉凶與民同患有易以前民用而聖人亦可以无
憂矣是易全乎中正之德无仁知之偏而有以成天
下之務豈非盛德大業乎廣大悉備富有也變化不
窮日新也所以然者皆自然之理易由太極而生兩儀
而四象八卦生生不窮遂定吉凶而生大業所以富
有而日新也而此生生之理其在天則成象其在地
則效法乎天而成形此所以成變化而行鬼神吉凶
之所由以生也大衍則河圖而衍筮参天兩地極其
竒偶之數遂有以知來事之吉凶人之于占者變而
通之遂可以處天下之事而无難其隂陽進退之間
雖假手于人而亦莫知其所以然非神之主宰乎其
間耶是此章无非贊易非泛言天地也若如舊說天
地之盛德大業不煩贊頌君子之道鮮何以忽言顯
仁藏用日新富有之下何以遂接生生之謂易方言
易何以又言乾坤方言乾坤何以又言占前後語皆
无倫次矣
夫易廣矣大矣以言乎遠則不禦以言乎邇則静而正
以言乎天地之間則備矣夫乾其静也專其動也直是
以大生焉夫坤其静也翕其動也闢是以廣生焉廣大
配天地變通配四時隂陽之義配日月易簡之善配至
德
右第六章
此承上章而言亦贊筮也筮法則河圖之竒偶参天
兩地其道至廣至大言乎遠則无有遠近幽深遂知
來物言乎邇則卦也蓍也寂然不動如未發之中无
所偏倚而天下萬事萬物之理已悉具于其中又似
乎天下之大本矣聖人作易原以效法乎乾坤乾以
静專動直而大生坤以静翕動闢而廣生易之遠不
禦而邇静正亦與乾坤之廣大何異乎蓋乾坤生萬
物而易周萬變也隂陽變通配四時日月此天地生
物之功所由以盛而易之變化所由以神也然天地
之生物又由于易簡而易亦易以知險簡以知阻天
下之動皆貞乎一此足配乾坤之至德矣易不與天
地相似乎周子言静虚易言静正更為精切
子曰易其至矣乎夫易聖人所以崇德而廣業也知崇
禮卑崇效天卑法地天地設位而易行乎其中矣成性
存存道義之門
右第七章
此申首章易簡理得成位乎其中之意也大生廣生
天地之盛德大業也聖人體易亦有以崇德而廣業
德之崇由于知之極其高明業之廣由于禮之卑順
知之崇也如乾之知大始禮則三千三百一一見之
施行如坤之作成物天地設位而時行物生易行乎
其中矣此天地之流行不已者也聖人之于禮知雖
成之于性而斂之至静之中者存之又存純亦不已
道義由此而出此德業之本效法之實而亦易簡之
配至德也所以成位乎其中也
聖人有以見天下之賾而擬諸其形容象其物宜是故
謂之象聖人有以見天下之動而觀其會通以行其典
禮繋辭焉以斷其吉凶是故謂之爻言天下之至賾而
不可惡也言天下之至動而不可亂也擬之而後言議
之而後動擬議以成其變化
右第八章
此明象爻也就是卦是爻之形容而擬之以象其物
之所宜一卦一爻必合諸卦諸爻之理會而通之以
酌其不易之物則然後是卦是爻之吉凶可斷言象
似乎瑣屑煩雜此後之言易者或掃象或并不言象
不知聖人立象以盡意不言象則意不可得而見故
雖至賾而不可惡易雖變動不居而爻各有等出入
以度不可亂也擬之而後因象以繋辭議之而從因
爻以效動其變化也幾經擬議而成後之人不求甚
解亦安知其精藴乎
鳴鶴在隂其子和之我有好爵吾與爾靡之子曰君子
居其室出其言善則千里之外應之况其邇者乎居其
室出其言不善則千里之外違之况其邇者乎言出乎
身加乎民行發乎邇見乎遠言行君子之樞機樞機之
發榮辱之主也言行君子之所以動天地也可不慎乎
同人先號咷而後笑子曰君子之道或出或處或默或
語二人同心其利斷金同心之言其臭如蘭初六藉用
白茅无咎子曰苟錯諸地而可矣藉之用茅何咎之有
慎之至也夫茅之為物薄而用可重也慎斯術也以往
其无所失矣勞謙君子有終吉子曰勞而不伐有功而
不德厚之至也語以其功下人者也德言盛禮言恭謙
也者致恭以存其位者也亢龍有悔子曰貴而无位高
而无民賢人在下位而无輔是以動而有悔也不出戶
庭无咎子曰亂之所生也則言語以為階君不密則失
臣臣不密則失身幾事不密則害成是以君子慎密而
不出也子曰作易者其知盗乎易曰負且乘致寇至負
也者小人之事也乘也者君子之器也小人而乘君子
之器盗思奪之矣上慢下暴盗思伐之矣慢藏誨盗冶
容誨淫易曰負且乘致寇至盗之招也
右第九章
此與前章自不相屬别為一章可也其論諸爻盖偶
舉之古人讀書只求身心之益不沾沾拘于文義是
以觸類旁通如賦詩斷章會心不遠夫子于此數爻
即爻辭而發明之咏歎淫泆之餘意味无窮正見聖
人胷懷灑落一段天機活潑不必其與爻意合也夫
鶴鳴子和何異言行之相感遠及于千里而樞機之
發只在一心之微且至于動天地奚啻千里鶴鳴于
九皐聲聞于天此因在隂二字而言君子所以終日
乾乾對越在天也其義精矣藉用白茅所謂克勤小
物疎略者所以多失也日用之問以之自警為益多
矣言語如水之易于洩漏此皆因爻辭而别有會心
非釋爻也
天一地二天三地四天五地六天七地八天九地十天
數五地數五五位相得而各有合天數二十有五地數
三十凡天地之數五十有五此所以成變化而行鬼神
也大衍之數五十其用四十有九分而為二以象兩掛
一以象三揲之以四以象四時歸竒于扐以象閏五歲
再閏故再扐而後掛乾之策二百一十有六坤之策百
四十有四凡三百有六十當期之日二篇之策萬有一
千五百二十當萬物之數也是故四營而成易十有八
變而成卦八卦而小成引而伸之觸類而長之天下之
能事畢矣顯道神德行是故可與酬酢可與祐神矣子
曰知變化之道者其知神之所為乎
右第十章
此明筮法之則河圖也易之有數亦象也蓋造化无
形也而河圖以數顯之是故竒偶者隂陽之象也一
三七九二四六八者隂陽生長盛衰之象也五居中
而十環之四方與中為五位一得五合而為六陽生
于北而隂盛于外三得五合而為八陽長于東而隂
消于外二得五合而為七陽盛于南而隂生于内四
得五合而為九陽消于西而隂長于内五與十相守
于中此竒偶之合隂陽之會氤氲渟畜以儲變化流
行之用者也即此一圖之内而隂陽之往來升降盈
虚消長已悉具于其中萬物以之成其變化鬼神以
之顯其功用是此一節聖人發明河圖之精藴卦由
此而畫作易之本源也後之論者乃肆其臆見一概
抹煞遂使先聖微言若憑空結撰毫无着落矣聖人
既則圖畫卦因衍之為筮以前民用大衍之數中宫
以十含五四方之數由五之合故虚其中以為衍母
字書訓衍為廣為延袤以五廣之二五為十四圍延
袤天數一九為十三七為十地數二八為十四六為
十皆二五也故為五十蓍曰太蓍故數曰大衍尊之
也虚一以象太極故策數只用四十有九蓋太極之
理開天明道之聖人已默契之隱而不發夫子于大
傳乃發明之分二掛一揲四歸竒所謂四營也揲之
以四疑于用偶然太極分而為兩儀而四象八卦皆
偶也即太極亦含隂陽故八卦分而為二乾與三男
四陽也坤與三女四隂也且以歸竒而言十二二十
四共三十六二十十六亦三十六陽得兼隂也以策
數而言三十六與二十四共六十二十八與三十二
亦六十隂亦含陽也皆自然之數揲之以四豈意為
之哉河圖天地之數獨參之以掛一以象三者閏月
定時成歲亦人之為也朱子參考衆說以為筮法三
變皆掛郭氏以初變掛而第二第三變不掛為本之
横渠嘗考其異同以為之說已見筮論策當期日時
行物生又當萬物之數四營而成易易字乃爻字之
誤此處正下得爻字與下卦字相對八卦之上又加
八卦引而伸之也隂陽之類相觸則變而為之卦一
卦可變六十四卦引伸直說長之横說如是則六畫
而三才之道具六位成章比應承乘而人事備天下
之能事畢矣若四千九十六卦焦氏之妄聖人所不
言也顯隂陽之道化裁變通德行以之而神舉而措
之為事業可以酬酢萬變通天人之感應可以佑助
神明相協民居矣筮之為用豈不大哉而皆由于竒
偶之變化雖人之所為而人亦无心不能稍參以私
有莫知其然而然者蓋人心之神與天地之神原无
有二而河圖天地之數所以成變化而行鬼神大衍
則之即以天地之數叩之天地其感更神雖人也而
實神之所為矣
易有聖人之道四焉以言者尚其辭以動者尚其變以
制器者尚其象以卜筮者尚其占是以君子將有為也
將有行也問焉而以言其受命也如嚮无有遠近幽深
遂知來物非天下之至精其孰能與於此參伍以變錯
綜其數通其變遂成天下之文極其數遂定天下之象
非天下之至變其孰能與於此易无思也无為也寂然
不動感而遂通天下之故非天下之至神其孰能與於
此夫易聖人之所以極深而研幾也唯深也故能通天
下之志唯幾也故能成天下之務唯神也故不疾而速
不行而至子曰易有聖人之道四焉者此之謂也
右第十一章
自此以下三章皆承上章而言贊筮法也制器只以
象言辭變象又只以占而言筮法始自伏羲道通乎
天人而事前乎民用自古聖人皆用以稽疑故夫子
極贊之此章申變化之道神之所為筮有繇辭不自
文周始言者尚之而辭所以明道筮有變動者尚之
而變者道之用也易有象制器者尚之而象者道之
形容也易有占卜筮者尚之而一隂一陽之道即寓
焉是何也蓋有是四者而精變神行乎其中矣以辭
與占言問以言而豫知來物蓋由易之體精粹純一
故能感通而无間也以變與象言參者竒也伍者偶
也竒偶之變不窮揲蓍而交互其策為錯合核其數
為綜會通其變而六爻相雜天地之文見矣十有八
變以究極其數而竒偶森列衆卦之象亦可定矣今
觀說卦并十三卦之取象无非由隂陽竒偶之數而
定而要莫非神之所為也无思无為感而遂通此隂
陽不測之神也其精也極其精微之理于无形其變
也研究其吉凶之幾于方動人心迷于所往易探賾
索隱以通其志人多味于幾先易言吉凶皆豫為之
戒故能成天下之務若神則感通之妙捷于影響不
可思議精也變也神也所謂道也而皆寓于辭變象
占矣故曰有聖人之道四也
子曰夫易何為者也夫易開物成務冐天下之道如斯
而己者也是故聖人以通天下之志以定天下之業以
斷天下之疑是故蓍之德圓而神卦之德方以知六爻
之義易以貢聖人以此洗心退藏於密吉凶與民同患
神以知來知以藏往其孰能與於此哉古之聰明睿知
神武而不殺者夫是以明於天之道而察於民之故是
興神物以前民用聖人以此齋戒以神明其德夫
右第十二章
上章即易以明聖人之道此章即易以明聖人之德
易與天地凖故求之萬事萬物之理而无不合也開
物則志通成務則業定而皆由于筮以斷天下之疑
卦數八八八而方蓍數七七七而圓圓者善變而不
測方者静涵而能照蓍與卦當其未用也无思无為
見其圓與方而已而神知之德藏而不可見發見于
六爻則變易而呈其吉凶悔吝之象所以能開物成
務也聖人體此神知之德以洗滌其心純一不雜无
一毫私欲之累如明鏡止水沖漠无朕而萬象森然
已具與蓍卦之德何以異乎此聖人无體之易也其
衍而為筮竒偶變而吉凶形使民得知趨避乃聖人
一體之仁憂世之志而亦百姓之與能也若夫聖人
則无假于卜筮矣夫蓍之神能知來物卦之知天道
人事備于其中此其德誰能似之惟古聰明睿知之
聖人清明在躬志氣如神其于天下之事知之无不
明處之无不當不動聲色而人自畏服是皆哲在幾
先又何假于刑威乎而又何假于卜筮乎若民則迷
于吉凶而多後悔聖人明于天道之盈虚消息而知
人道之亦不能違也乃興起蓍之神物使民前知乎
吉凶之故而利其用則牖民孔易此聖人之吉凶與
民同患也若夫聖人之洗心退藏于密者終日乾乾
齋焉以存其誠戒焉以閑其邪人欲净盡天理昭瑩
此聖人之易默而成之者也夫子即蓍卦之德以形
容聖人之德而齋戒為體易之實功聖學不外于一
敬也
是故闔戶謂之坤闢戶謂之乾一闔一闢謂之變往來
不窮謂之通見乃謂之象形乃謂之器制而用之謂之
法利用出入民咸用之謂之神(一節)是故易有太極是
生兩儀兩儀生四象四象生八卦八卦定吉凶吉凶生
大業(一節)是故法象莫大乎天地變通莫大乎四時懸
象著明莫大乎日月崇高莫大乎富貴備物致用立成
器以為天下利莫大乎聖人探賾索隱鈎深致遠以定
天下之吉凶成天下之亹亹者莫大乎蓍龜(一節)是故
天生神物聖人則之天地變化聖人效之天垂象見吉
凶聖人象之河出圖洛出書聖人則之易有四象所以
示也繫辭焉所以告也定之以吉凶所以斷也
右第十三章
此言大衍法象之自然本之河圖也大衍之數即乾
坤之數陽開隂閉如戶之闔闢而兩儀可見一闔一
闢四時之變往來不窮日月之流通其見之于圖書
則有竒偶之象成形而為蓍則為器聖人則河圖而
生蓍制而用之因象以制器而即器以顯象則為大
衍之法出入蒙上文戶字說其利有攸往如出戶而
行其勿用有攸往如入戶而止皆利于用筮以決之
而民咸遵用之而不敢違則以象也器也而隂陽不
測之神寓焉則筮之理微矣此章以四時日月蓍卦
圖書為四象故先于首節言之夫乾坤之闔闢也孰
主張是有理而後有氣是為太極以為闔闢之根柢
往來之樞紐然有理而无形故大衍虚一以象之有
太極則一動一静而兩儀生易分而為二以象之兩
儀生四象易揲之以四以象四時由隂陽老少之變
而生八卦六十四卦无非八卦之相錯而成而吉凶
以之而定開物成務而大業由是而生筮之為用大
矣夫是太極兩儀四象也聖人則之以畫卦又則之
而衍筮所謂制而用之也此申上節之意乾坤之闔
闢乃法象之自然一闔一闢四時之變遷往來不窮
日月之代明聖人居君師之位制器利用變通宜民
德位兼隆之事蓍龜亦器也然衆器以形用蓍龜獨
以神用其用為尤大此一節即承上二節以起下一
節之意神物蓍也上文蓍龜兼言概承成器利用說
然龜无可則洛書已見下文蓍則則其數以衍筮前
章是興神物亦以蓍言四時變化聖人以爻之變化
效之日中則昃月盈則食天垂象見吉凶以示人聖
人以剛柔之往來消息象之圖書竒偶之數聖人則
之以畫卦又則之以衍筮蓍以立卦卦即象也四時
變化之象日月吉凶之象圖書竒偶之象所謂四象
也此古聖人之易也文周繋之辭所以明吉凶也此
一節總申上二節之意見聖人作易无非法象之自
然也是此章逐節意皆相承故皆以是故緣起大衍
虚一太極无象聖人于无中言有所以闡至理之淵
微以示後世也
易曰自天祐之吉无不利子曰祐者助也天之所助者
順也人之所助者信也履信思乎順又以尚賢也是以
自天祐之吉无不利也
此節宜在第八章誤在此大有上九一爻原合全卦
而言故夫子亦以全卦釋之應乎天而時行順也剛
健誠也信也誠者天之道也所行者誠信而心常順
乎天理所謂永言配命也陽君子也賢也柔得尊位
而五陽應之尚賢也如是安有不吉者乎
子曰書不盡言言不盡意然則聖人之意其不可見乎
子曰聖人立象以盡意設卦以盡情偽繋辭焉以盡其
言變而通之以盡利鼔之舞之以盡神乾坤其易之緼
邪乾坤成列而易立乎其中矣乾坤毁則无以見易易
不可見則乾坤或幾乎息矣是故形而上者謂之道形
而下者謂之器化而裁之謂之變推而行之謂之通舉
而措之天下之民謂之事業是故夫象聖人有以見天
下之賾而擬諸其形容象其物宜是故謂之象聖人有
以見天下之動而觀其會通以行其典禮繋辭焉以斷
其吉凶是故謂之爻極天下之賾者存乎卦鼔天下之
動者存乎辭化而裁之存乎變推而行之存乎通神而
明之存乎其人默而成之不言而信存乎德行
右第十四章
前三章統承大衍之數而言皆觀變玩占也此章言
觀象玩辭而示人以體易之實功贊文易也易之為
書也言也意也象也言具于書而書不盡言意因言
顯而言不盡意象立而意存乎其中矣言實而滯象
虚而該象立則意不待言而顯矣易類萬物之情貞
則為情不貞則偽中正則為情不中正則偽文王序
而名之其情偽亦盡故曰衰世之意于是乎繋之辭
曲而中肆而隱雖不盡意而丁寧告戒已深切著明
矣剛柔相推卦之變化也而吉凶生焉吉者固利而
凶悔吝者未必利也聖人于其變也皆有救敗之術
以通之如利西南不利東北征凶居吉往厲必戒則
吉者固利即凶者反之而亦利矣其繋之辭也所以
決天下之疑通天下之志如曰勿疑勿恤速吉固所
以鼔舞之使其進以乘時即曰去逖出往蹇來譽往
得疑疾亦所以鼓舞之使其退而幸脱于凶危皆所
以盡其神妙之術以成天下之亹亹也此皆可于卦
與辭得之若夫聖人之意則盡之于其象不觀之乾
坤乎隂陽剛柔消息升降充滿于乾坤之中非易之
緼耶乾坤生六子皆并列于乾坤之中流行交易已
森然可見觀圖而可知一舉目而皆是若乾坤毁則
何從見易是易因乾坤而顯若易既不可見是乾坤
不運行也中无所緼豈能恃此枵然之質以長久乎
是乾坤又恃易為綱維也試觀古來叔季之世日食
星隕山崩川竭隂陽愆伏災異頻仍此乾坤何等時
也夫子之言非假設也是何也蓋天下有形者皆器
也无形者皆道也然非有二也有物有則有道而後
有器器在道中道在器中只在一形中分上下上下
猶言精粗此形中之粗者為器精者為道精粗兩者
一而二二而一器非道即不能成其器道非器亦无
以顯此道乾坤亦器也易即道也故乾坤成列而易
立乎其中乾坤毁即無以見易也夫卦之有象亦器
也聖人之意即道也器在而道存矣象立而意盡矣
有不待言而顯者矣惟人不能盡道則器為虚器而
道器裂矣若能即象以得乎聖人之意則以道御器
亦即器求道于天下之事化乎偏倚之見而裁之以
中正之則則因事制宜可與言變矣器不自行有道
焉推而行之由内及外自近及遠則自得乎攸往之
利而无所滯礙矣舉此化裁變通者施于有政則肆
應咸宜四達不悖功業見于天下矣如是則道器合
矣前言變通以易言此以體易者言夫卦盡情偽則
極天下之賾辭旣盡神則鼓天下之動若夫化裁推
行存乎變通何以能變通非口耳誦說之所能為功
也必神而明之得聖人之意于象辭之表會義理之
微于事物之中此存乎其人自得之淺深而非他人
之所能與矣又不但明之于心而體之于身不言而
躬行以期其成默契乎淵微確乎有以自信此存乎
平日之德行而非可襲取也如是則涵養之深踐履
之熟所謂變通者可得而言有德行而事業裕如矣
此觀象玩辭之實功也自夫子發道器之說其後子
思述之曰道不遠人以人治人又曰合内外之道孟
子述之曰形色天性也仁也者人也合而言之道也則
愈分明矣夫是理也自各正保合而已然其在人之
身則有耳目手足遂有聰明恭重之道有五倫遂有
親義序别信之道推之萬事萬物无往非器即无往
非道道亡而器之為器殘缺敗壊而不能久存矣聖
人曰乾坤或幾乎息矣夫是乾坤也自身而推之皆
是也其辭甚危與孟子所謂違禽獸不遠終亦必亡
而己者同一大聲疾呼或者乃視為廓落等于杞人
之憂聖人之意其終不可見乎若夫浮圖氏以四大
皆假合山河大地為幻空此欲于器外見道不知乾
坤毁則无以見易或謂其形而上者與聖人同何其
謬也是故夫象九句第八章重出上傳十四篇其贊
羲易者凡九蓋文周繋辭已各有傳而羲易未有發
明故詳言之又此十四章以一神字為之樞紐故無
方體者神也隂陽不測者神也變化之道神之所為
也无方者神也知來者神也寂然不動感而遂通者
神也神在道器之間以在人者而言非即吾心虚靈
不昧之體耶然惟聖人神與理合故聰明睿知能如
天地之隂陽不測變化无方如易之知來藏往感而
遂通周子曰神妙萬物張子曰聖人盡道其間兼體
而不累者存神其至矣神之為用大矣常人昧没其
虚靈而神知昏矣若夫釋氏可謂完養精神矣然聖
人所謂神妙萬物而為言也故周子曰充周不窮之
謂神程子曰其理則謂之道其用則謂之神今釋氏
遺棄物理名為无不周遍而實外于倫理故其神亦
淪于空寂與蔽錮者相去幾何矣
易箋卷五
