易箋卷七
直隸大名道陳法撰
文言
大傳曰物相雜謂之文謂剛柔之雜居也六畫
成章卦亦文也乾坤雖純陽純隂然或以剛居
柔或以柔居剛是即文也言所以釋文也故曰
文言皆發爻傳未盡之意他卦則見于繫辭傳
元者善之長也亨者嘉之會也利者義之和也貞者事
之幹也君子體仁足以長人嘉會足以合禮利物足以
和義貞固足以幹事君子行此四德者故曰乾元亨利
貞
元亨利貞文王以卦德言彖傳以天道聖人言此以
在人者言各正保合即在天者也元者仁也為衆善
之長元綂天故仁包四德亨即禮也情文之洽嘉美
會各何有不亨利即義也論語以利為義之又為君
子小人之别此處利字只作宜字如利建侯利涉川
只宜於是事為利合乎天理順乎人心便是義之和
貞事之幹猶言義以為質體元則以天地之心為心
故足以長人嘉美之會禮儀卒度罔有愆尤故足以
合禮名義雖正而于物未利則是于義未能變通而
適其宜事麗于物故利物乃足以和義得其正在固
守之久而不渝事之所以成始而成終也非知之明
不能守之固故貞屬知
初九曰潛龍勿用何謂也子曰龍德而隱者也不易乎
世不成乎名遯世无閟不見是而无悶樂則行之憂則
違之確乎其不可拔潛龍也
乾之陽剛天德也與他爻之剛不同潛龍有是德而
時當隱者也有以自守不為世所推移深自韜晦不
著其名不易乎世則遯世不成乎名則不見是而皆
无悶非真忘世也蓋時當可樂則與民由之時屬憂
危則與世相違語意與用之則行二句相同確乎自
守不能引拔而出所以為潛龍也如此說乃與沮溺
輩不同忘得喪易忘毁譽難忘毁譽易見理之至是
而无非難不見是而无悶見其至是焉耳非執拗也
李氏以孟子去齊為憂則違之是以不得行道濟時
為憂非别有為也
九二曰見龍在田利見大人何謂也子曰龍德而正中
者也庸言之信庸行之謹閑邪存其誠善世而不伐德
博而化易曰見龍在田利見大人君德也
九二有天德之剛則正矣而又中也庸言庸行中也
信焉謹焉正也德之修于身也閑邪正也存誠中也
德之藴于内也善世不伐德博而化德之見于世也
二五同有中正之君德只時與位異耳故曰君德也
有天德乃可以語王道也夫見龍已具飛龍之德究
其實不過曰中正焉耳究中正之實不過體之言行
之間而密之閑邪存誠之際而已故曰其要只在謹
獨蓋誠者天道聖人之存誠即大人之與天地合其
德也故夫子于乾九二九三言誠非但以爻畫之虚
實也
九三曰君子終日乾乾夕惕若厲无咎何謂也子曰君
子進德修業忠信所以進德也修辭立其誠所以居業
也知至至之可與幾也知終終之可與存義也是故居
上位而不驕在下位而不憂故乾乾因其時而惕雖危
无咎矣
忠信即九二之誠也修辭立誠如立誠自不妄語始
修飾文辭易流于浮偽也且言之將以行之也言之
易則行之難知其當至而求至之不畏難而阻則德
可幾于進矣知其所當終而求終之不半塗而廢則
義存而業修矣内外交養始終无間所以終日乾乾
也九三在上下之間以德業言不進則退不修則墮
以所處之位言在嫌疑之際不如田之安穩然君子
非至此方進德修業其因時而惕愈覺加謹耳正如
朱子論謹獨如騎馬自家常常提掇及至遇險處更
加提控耳
九四或躍在淵无咎何謂也子曰上下无常非為邪也
進退无恒非離羣也君子進德修業欲及時也故无咎
上下進退由潛而躍勢甚懸絶方在畎畝倏在廟堂
然非稍有利禄之邪心亦非十𤱔之不可樂饑也聖
賢之生非自有餘而已也故時可躍而躍也
九五曰飛龍在天利見大人何謂也子曰同聲相應同
氣相求水流濕火就燥雲從龍風從虎聖人作而萬物
覩本乎天者親上本乎地者親下則各從其類也
大人之德下三爻備矣故只就利見言之同聲相應
六句只引起下文水火以况衆民之利見也龍虎以
况賢才之利見也本天親上本地親下聖人與人位
乎其中其類同也故凡有血氣者莫不尊親
上九曰亢龍有悔何謂也子曰貴而无位高而无民賢
人在下位而无輔是以動而有悔也
貴而无位高而无民其位然也若賢人在下位而无
輔則亢之為害而不能虚心以下賢也
潛龍勿用下(胡雅切)也見龍在田時舍也終日乾乾行事
也或躍在淵自試也飛龍在天上治也亢龍有悔窮之
災也乾元用九天下治(平聲)也
躍非可試也内自揣度而已飛龍在天言有君德故
曰上治用九則不至如夬履之厲
潛龍勿用陽氣潛藏見龍在田天下文明終日乾乾與
時偕行或躍在淵乾道乃革飛龍在天乃位乎天德亢
龍有悔與時偕極乾元用九乃見天則
乾道乃革言自下而上也位乎天德德位兼隆也用
九陽極則變亦天道之自然也
乾元者始而亨者也利貞者性情也乾始能以美利利
天下不言所利大矣哉大哉乾乎剛健中正純粹精也
六爻發揮旁通情也時乘六龍以御天也雲行雨施天
下平也
此一節以乾之德而言乾元資始始則必亨如有穀
種自无不發生利貞乃天德之性情自然如此蓋當
乾元之資始而已能以美利利天下矣何也元者仁
也元統天仁包四德在天則發育萬物聖人則仁及
萬民此自然而利也他卦之利指一事而言即只言
利貞者亦主一卦之時與事言不可言四德惟乾始
之利一本而萬殊坤亦承乎乾諸卦之利皆乾之利
故不言所利其利為至大也前以四德分說此以四
德串說而利之大以其德之大剛乾之體健乾之用
中則无過不及正則不偏不倚純則剛健之不息粹
則中正之至善精又探其本體之至微至密處贊之
此乾為天德所為備元亨利貞之占也皆統乾之一
卦而言也自周公分為六爻然後有其時位之各異
皆所以發揮乎乾道之義藴而以六爻旁通其剛柔
上下之情則潛見飛躍之各異處三夕惕處亢戒盈
雖聖人亦與時偕行其時乘六龍乃所以順天道也
夫然乃能與天合德雲行雨施而天下平也是則文
王就一卦而言只元亨利貞四字盡之而自周公以
六爻分别言之乃有勿用有厲有悔或僅得无咎惟
二五兩爻為得中而利似與彖異矣然无非發揮乎
卦之理而旁通其情遂覺有彖不可无爻人能乘乎
六爻之時乃能體乾之德得乾之用而備乎元亨利
貞之占則爻不惟不悖于彖而且適以相濟此周公
之善繼善述也是此一節又所以發明彖爻之義可
為諸卦之凡例也
君子以成德為行日可見之行也潛之為言也隱而未
見行而未成是以君子弗用也
前節以為龍德而隱則成德而時當潛者也此則德
未成而潛者也
君子學以聚之問以辯之寬以居之仁以行之易曰見
龍在田利見大人君德也
此承上節言君子之所以成其中正之德也爻則以
已成之德而言寬者從容涵養而不迫促規模廣遠
而不狹隘也
九三重剛而不中上不在天下不在田故乾乾因其時
而惕雖危无咎矣
以位言以剛爻居剛位為重剛初與五亦重剛五得
中初潛而未用事也
九四重剛而不中上不在天下不在田中不在人故或
之或之者疑之也故无咎
以位言處進退之間詳審而不敢遽進所以无咎重
字衍
夫大人者與天地合其德與日月合其明與四時合其
序與鬼神合其吉凶先天而天弗違後天而奉天時天
且弗違而况於人乎况於鬼神乎
天者理而已矣其德則健順也易簡也人之所禀於
天地者也无有二也惟大人能全之耳如是則日月
四時人鬼神亦安能違之乎人弗能違所以利見之
也
亢之為言也知進而不知退知存而不知亡知得而不
知喪其惟聖人乎知進退存亡而不失其正者其惟聖
人乎
進而不已亢之為害也知進退存亡而又能不失其
正聖人之時中也
坤至柔而動也剛至静而德方後得主而有常含萬物
而化光坤道其順乎承天而時行
坤至柔而動剛蓋陽氣之翕聚於隂内而發散於外
者也故其剛於動處見之若夫大地之體本至静也
而其德則方德者其功效也方者賦物有定形也不
先而後乃隨陽而得主不失其常陽施隂受含萬物
之陽氣於内而變化發生於外森然可觀天資始而
地資生也是地之動静皆所以順乎天四時之變化
皆承天而行也凡屬乎坤道者何莫不然乎
積善之家必有餘慶積不善之家必有餘殃臣弑其君
子弑其父非一朝一夕之故其所由來者漸矣由辯之
不早辨也易曰履霜堅冰至蓋言順也
初九潛龍陽氣之藏于内也初六履霜隂氣之見于
外也善有慶矣積之至於有餘慶不善有殃矣積之
至于有餘殃殃之甚至于弑逆而其始由于一念之
不善積而至于此如履霜之馴至于堅冰也則何可
不辯之于早也順宜從本義作慎
直其正也方其義也君子敬以直内義以方外敬義立
而德不孤直方大不習无不利則不疑其所行也
卦體之中虚為直德方為義敬則不偏不倚如未發
之中德之存于内者也義則事之裁制如中節之和
德之形于外者也敬義夾持内外交養則德日宏大
義精仁熟物來順應時措咸宜无所勉強又何疑乎
舊以乾實言誠坤虚言敬不惟遺却義字且乾坤之
德非有二也天地之道皆誠也敬不可與誠對敬所
以誠也敬以直内非即閑邪存誠乎非即忠信進德
乎義以方外非即言信行謹乎非即修辭立誠乎安
得有二也誠者天之道也敬義者所以至于誠也坤
之承天也所以效法乎乾也聖希天賢希聖皆不外
乎誠也又敬則主一而已義則有許多條理必知之
明然後不疑故曰精義曰辨義皆窮理也如是而後
可大故朱子譏陸子静一向孤單規模狹隘正坐未
曾窮理
隂雖有美含之以從王事弗敢成也地道也妻道也臣
道也地道无成而代有終也
天資始而地資生生而成之其曰无成何也夫物之
生長收藏雖由于地而要无非四時之氣所釀而成
也地則承天而代終其事耳其成功則天也家之事
妻代其終矣國之事臣代其終矣天道人事一也
天地變化草木蕃天地閉賢人隱易曰括囊无咎无譽
蓋言謹也
坤為闔戶四在上下之間處重隂之位君子消息盈
虚與時偕行所以括囊也无譽不成乎名也有譽則
非括囊矣
君子黃中通理正位居體美在其中而暢於四支發於
事業美之至也
黃中中也正位位也通理中虚也居體坤位也積于
中而發于外有自然而不可掩之文非矯飾也
隂疑於陽必戰為其嫌於无陽也故稱龍焉猶未離其
類也故稱血焉夫玄黃者天地之雜也天玄而地黃
隂陽相戰而曰龍戰是陽稱龍隂亦稱龍也何以俱
稱龍謂隂之嫌于陽也嫌即疑也以龍稱隂其血隂
血也血隂類也而玄黃之雜以其疑于陽也
易箋卷七
