春秋讞義卷八元王元杰撰
成公
公名黑肱宣公子定王十七年即位謚法安民立
政曰成
經元年
春王正月公即位二月辛酉葬我君宣公無冰
三月作丘甲
程子曰作興建之名甲甸賦也成公初易舊制使丘
出甲故書作
朱子曰或問都鄙四丘為甸六十四井出車一乘甲
士三人步卒七十二人不審鄉遂車賦如何曰鄉遂
亦有車但不可見其制六鄉一家出一人排門是兵
都鄙七家而出一兵在内者役重而賦輕在外者役
輕而賦重六軍只是六鄉之衆六遂不與六遂亦有
軍但不可見其數侯國三軍亦只是三郊之衆鄭氏
說侯國用都鄙法然觀魯人三郊三遂及孟子請野
九一而助國中什一自賦則當亦是鄉遂
胡氏曰作丘甲益兵也為齊難益兵備敵重困農民
非為國之道曰作者不宜作也
讞曰周制兵車一乘步卒七十二人甲士三人
以二十五人為一甲凡三甲共七十五人然一
丘所出十八人積四丘而具一乘今作丘甲者
即丘出一甲一甸之中共百人為兵則增二十
五人矣都鄙役重而賦輕鄉遂役輕而賦重此
其法之大略也魯自宣公税畆則民食取什之
二矣今一丘之内使出甲士則兵賦加十之四
矣春秋于履畆書初丘甲書作誌二公之作俑
也易曰君子作事謀始不謹于始其弊有不可
勝言者矣嗚呼作法于凉其弊猶貪作法于貪
弊將若何此春秋書作之義也
夏臧孫許及晉侯盟于赤棘
秋王師敗績于茅戎
程子曰王者不能以義征四夷乃徼戎以致敗豈不
自取之乎
胡氏曰劉康公邀戎伐之敗績于徐吾氏而經不書
戰辨華夷之分立中國之防也
讞曰王者無敵于天下其師有征無戰于諸侯
不言敗諸侯不可敵于王也于外裔不言戰外
裔不可抗王也不可敵不可抗者王道之正也
其敵其抗王道之失也易曰自我致寇又誰咎
也劉康公邀戎而伐之而經書敗傷王室之衰
桓公伐鄭兵敗身傷經不書敗存君臣之義春
秋責備中國在夷則不足責矣
冬十月
經二年
春齊侯伐我北鄙
夏四月丙戌衞孫良夫帥師及齊師戰于新築衞師敗
績
六月癸酉季孫行父臧孫許叔孫僑如公孫嬰齊帥師
會晉郤克衞孫良夫曹公子首及齊侯戰于鞌齊師敗
績
秋七月齊侯使國佐如師己酉及國佐盟于袁婁
程子曰頃公使國佐以紀甗玉磬與地聽命于師四
國乃及國佐為盟
胡氏曰袁婁之盟汲汲欲盟者晉也故以晉人及之
讞曰一笑之憤四國興師魯修怨于齊至以四
卿會伐中國相殘而無伯大夫專政而無君是
時楚莊正強勢傾中夏不思攘楚以尊周惟務
私讐之報復較之召陵服楚是孰重而孰輕也
國子如師情亦屈矣晉人必欲盡東其畆君母
為質豈伯者服義之詞耶迨袁婁受盟則晉之
氣亦阻矣書國佐如師則知晉以力服異于屈
完之服義也書及國佐盟則知晉之欲盟異于
召陵之來盟也比事以觀其義明矣
八月壬午宋公鮑卒庚寅衞侯速卒取汶陽田
冬楚師鄭師侵衞十有一月公會楚公子嬰齊于蜀
丙申公及楚人秦人宋人陳人衞人鄭人齊人曹人邾
人薛人鄫人盟于蜀
程子曰嬰齊貶稱人黜夷狄之強也
胡氏曰書公及楚人則知主盟者楚也書公不諱事
同而既貶則從同也
讞曰魯為秉禮之國下盟夷狄之臣列國大夫
靡然從命是相率為夷狄之行矣是時晉雖不
競猶主夏盟諸侯苟能申固鄰好以籓王室不
猶愈于從夷乎袁婁之口血未乾背晉從楚何
盟誓之足信行父為國正卿不引其君于當道
尚為知類也哉經于嬰齊著其強而書氏列國
正其罪而書人魯公書及公所欲焉者也雖欲
隱之弗可得矣此春秋之直筆也
經三年
春王正月公會晉侯宋公衞侯曹伯伐鄭
辛亥葬衞穆公二月公至自伐鄭
甲子新宫災三日哭
程子曰宣公喪終當遷于廟宫成而主未入遇災而
哭此何禮哉緩于遷主兹可知矣
胡氏曰不言宣宫者神主未遷也有焚其室則哭之
禮也神主未遷而哭于人情何居
讞曰經于桓僖宫災各指其廟新宫神主未遷
不可斥言也禮焚先人之室則哭之蓋居處言
語之所事死如事生故不忍而哭之新宫雖成
未嘗寝息于斯况未遷主而哭在人情為不合
在禮法為起偽新宫而災亦其緩于作主孝享
之弗至再書三日哭見其起偽為非禮也
乙亥葬宋文公
夏公如晉鄭公子去疾帥師伐許公至自晉
秋叔孫僑如帥師圍棘大雩晉郤克衞孫良夫伐廧咎
如
冬十有一月晉侯使荀庚來聘衞侯使孫良夫來聘
丙午及荀庚盟丁未及孫良夫盟
程子曰聘而後盟我及之盟也非來盟也故二盟皆
書及
胡氏曰言及者公與之盟而不言公見二卿之抗也
讞曰聘問以交鄰好未聞聘而遂盟也晉卿要
盟于魯而衞因之則其專命可見矣大夫出疆
有可以安國家利社稷者專之可也二卿非禮
以干先王之典則何利之有哉春秋書及不書
公諱其抗盟之辱二卿不繫國惡其遂事之專
兩書日謹之於惡之中又有甚焉者也
鄭伐許
經四年
春宋公使華元來聘三月壬申鄭伯堅卒
杞伯來朝
胡氏曰杞伯來朝左氏以為歸叔姬也
讞曰男女居室人之大倫也不謹婦道而輕其
夫不淑其德而失其所是皆不以禮者也杞伯
來朝黜叔姬故也前此伯姬黜于郯今叔姬又
黜于杞以見魯女之不淑而失夫婦正始之道
矣春秋謹而書之以為人道之大戒
夏四月甲寅臧孫許卒公如晉葬鄭襄公
秋公至自晉
冬城鄆鄭伯伐許
經五年
春王正月杞叔姬來歸仲孫蔑如宋
夏叔孫僑如會晉荀首于糓梁山崩
秋大水
冬十有一月己酉天王崩十有二月己丑公會晉侯齊
侯宋公衞侯鄭伯曹伯邾子杞伯同盟于蟲牢
胡氏曰盟于蟲牢鄭服也天王崩赴告已及在諸侯
之策矣而九國諸侯會盟不廢書同見其皆不臣
讞曰齊自晉文之後不與晉盟至是同盟袁婁
之役故也鄭自楚子之圍不與晉會至是同會
訟楚不勝故也諸侯修睦固善然天王方崩必
以所聞先後而奔喪今九國之君會盟不廢是
豈人臣之道哉廢先王喪制之禮薄君臣終始
之恩書同書日以謹之著在會之諸侯皆不臣
也不待貶絶其罪者矣
經六年
春王正月公至自會
二月辛巳立武宫
程子曰諸侯宗廟古有宫則毁之不可復立武宫其
毁已久而輙立之非禮明矣
胡氏曰武宫武公之宫立武宫非禮也
讞曰古者天子七廟三昭三穆諸侯五廟二昭
二穆惟始祖之廟不毁其餘親盡迭毁也武宫
者武公敖之宫伯禽八世孫至成公十一世祖
也廟毁久矣成公立之何邪魯會晉敗齊同盟
蟲牢因謂服齊有功故立武宫以誇示後世則
非禮矣况已毁之廟復立于十一世之後豈先
王制禮之本哉春秋書立者不當立也書日謹
之以為後世黷禮之戒
取鄟衞孫良夫帥師侵宋
夏六月邾子來朝公孫嬰齊如晉壬申鄭伯費卒
秋仲孫蔑叔孫僑如帥師侵宋
楚公子嬰齊帥師伐鄭
冬季孫行父如晉晉欒書帥師救鄭
經七年
春王正月鼷鼠食郊牛角改卜牛鼷鼠又食其角乃免
牛
吳伐郯
程子曰吳始入中國稱吳外之也
胡氏曰稱國以伐外之也何以外之為其僭天子之
大號也
讞曰壽夢立之二年而兵在郯郯魯屬也蠻夷
伐其邑中國莫之救以見晉伯之衰矣是時喪
師于邲大恥未雪晉人急于攘楚而吴未暇憂
也鄢陵之盟未能却楚州來之入有救于吳資
夷逞威大體虧矣楚患未平吴憂迨甚春秋書
吴舉號所以深外之書吳伐郯則中國之衰可
見矣
夏五月曹伯來朝不郊猶三望
秋楚公子嬰齊帥師伐鄭公會晉侯齊侯宋公衞侯曹
伯莒子邾子杞伯救鄭八月戊辰同盟于馬陵公至自
會吴入州來
冬大雩衞孫林父出奔晉
經八年
春晉侯使韓穿來言汶陽之田歸之于齊
程子曰汶陽之田歸之于齊歸之者歸之不以道也
魯國分地豈晉侯所得制哉
胡氏曰來言者緩詞也歸之于者易詞也
讞曰先王所錫土田汶陽本魯之地齊恃強而
奄有魯因晉而歸之不正疆理于天王取之不
以道也晉人反魯衞之侵地魯君親往拜其賜
矣復使韓穿命魯俾歸于齊是則晉有二命歸
之不以道也春秋書來言者緩詞也書之于者
易詞也一予一奪皆在于晉天下知有伯而不
知有王也書歸之于齊則晉之罪不待貶而著
矣
晉欒書帥師侵蔡公孫嬰齊如莒
宋公使華元來聘
夏宋公使公孫壽來納幣晉殺其大夫趙同趙括
秋七月天子使召伯來賜公命
程子曰天子天王王者之通稱也
胡氏曰召伯者縣内諸侯為王卿士者也來賜公命
罪邦君之不王譏天子之僭賞也
讞曰五等邦君各有命數子男五命侯伯七命
上公九命或有過其爵者賞有功也嗣立入見
修聘來朝敵王所愾而獻功則皆有賜非一端
也成公即位九年未嘗一修朝禮獻功則概乎
未有聞也甚至王葬不會王喪不奔當加黜削
之刑反遣來賜之命王靈不振至于此乎春秋
書來賜公命者譏天子之僭賞罪魯公之不臣
也
冬十月癸卯杞叔姬卒晉侯使士爕來聘叔孫僑如會
晉士燮齊人邾人伐郯衞人來媵
經九年
春王正月杞伯來逆叔姬之喪以歸
公會晉侯齊侯宋公衞侯鄭伯曹伯莒子杞伯同盟于
蒲
公至自會二月伯姬歸于宋
夏季孫行父如宋致女晉人來媵
秋七月丙子齊侯無野卒晉人執鄭伯晉欒書帥師伐
鄭
冬十有一月葬齊頃公楚公子嬰齊帥師伐莒庚申莒
潰
楚人入鄆秦人白狄伐晉鄭人圍許
城中城
胡氏曰城非春秋所貴而書城中城其為儆守益微
矣榖梁子謂凡城之誌皆譏其說是矣
讞曰先王經世安民貴乎治道得失不以城郭
溝池為固也後世勞民動衆役之不以其時而
以深溝高壘為可恃也古者城邑有制不得輕
作有故而城猶非得已况魯無四境之虞輕犯
王度得已不已乎易曰節以制度不傷財不害
民春秋凡書城皆譏之見勞民為重事矣
經十年
春衞侯之弟黑背帥師伐鄭
胡氏曰子叔黑背侵鄭晉命也其曰衞侯之弟以其
父有寵愛之私故得立爾
讞曰子叔黑背者衞穆公之子宣公之母弟公
孫剽之父也孫林父寗殖出衞侯而立剽定公
寵愛之私使之帥師侵鄭是豈愛弟之道哉齊
以年聘鄭以語盟猶且不可况使之將兵乎經
書衞侯之弟與齊年同詞其義明矣
夏四月五卜郊不從乃不郊五月公會晉侯齊侯宋公
衞侯曹伯伐鄭齊人來媵丙午晉侯獳卒
秋七月公如晉
冬十月
經十有一年
春王三月公至自晉
程子曰十年如晉弔喪留凡九月方告至也
讞曰公自十年七月如晉至此方歸淹歴三時
危辱甚矣凡公行者會盟征伐出必告反必面
孝之至也魯執止之辱厭尊毁列所以忝其宗
社固當克躬罪已不以嘉禮告至然猶幸其至
故知凡書至者危之也然襄公如楚自冬十一
月至夏五月留于楚凡七月遇正月而書公在
楚說者以書公之所在存君也今成公在晉閱
九月矣而正月不書公所在何也晉雖恃強中
國之伯也楚止魯君僣亂之行也筆削之旨存
中外之綱其義明矣
晉侯使郤犫來聘己丑及郤犫盟
夏季孫行父如晉
秋叔孫僑如如齊
冬十月
經十有二年
春周公出奔晉
程子曰周公之奔特書曰出以王者無外普天之下
莫非王土也
朱子曰周公出奔晉王臣下同列國矣
胡氏曰自周無出而書曰出者見周室衰微刑政號
令不行于天下爾
讞曰周公爭政而不臣懷忿出奔而無上劉子
至鄄而復又敢抗命要盟止三日而後奔肆其
欲而無忌天王不以禮法馭下臣子不以其道
事君晉為盟主而受王室逋逃罪不待貶而明
矣
夏公會晉侯衞侯于𤨏澤
秋晉人敗狄于交剛
冬十月
經十有三年
春晉侯使郤錡來乞師
三月公如京師
夏五月公自京師遂會晉侯齊侯宋公衞侯鄭伯曹伯
邾人滕人伐秦
胡氏曰書如京師見諸侯之慢也因會伐而行矣又
書公自京師以伐秦為遂事者此仲尼親筆明朝王
為重存人臣之禮也
讞曰就王所而朝非正也不猶愈于許男之不
至乎伐秦而朝京師非專也不猶愈于翟泉之
抗盟乎春秋行權反正損過就中書如京師譏
其不成朝禮存人君之分也書遂伐秦明其朝
王為重存人臣之禮也
曹伯盧卒于師
秋七月公至自伐秦
冬葬曹宣公
經十有四年
春王正月莒子朱卒
夏衞孫林父自晉歸于衞
秋叔孫僑如如齊逆女鄭公子喜帥師伐許
九月僑如以夫人婦姜氏至自齊
胡氏曰書婦姜氏刺不親迎也
讞曰夫婦人倫之本親迎大婚之本糓梁謂大
夫不以夫人以夫人非正也成公不行親迎而
大夫往大失正始之道告至宗廟豈其禮哉春
秋書以夫人罪自者矣
冬十月庚寅衞侯臧卒秦伯卒
經十有五年
春王二月葬衞定公三月乙巳仲嬰齊卒
癸丑公會晉侯衞侯鄭伯曹伯宋世子成齊國佐邾人
同盟于戚
晉侯執曹伯歸于京師
程子曰負芻弑立既三年矣諸侯與之盟方執之稽
天討也
朱子曰晉厲公執曹伯既得其罪又歸之以王可謂
伯討矣
胡氏曰春秋書執諸侯者衆未有執得其罪如此者
故書其爵
讞曰負芻殺太子而立正當殘執之刑晉侯執
歸京師夫是之謂伯討奈何王綱不振縱歸復
國夫五刑五用天討惟公惡不即刑善不蒙賞
雖堯舜之治天下不能一朝居也然晉文執衞
侯而書人執非其罪故貶之厲公執負芻而書
爵執當其罪故與之後歸自京師譏王政之失
刑矣
公至自會
夏六月宋公固卒楚子伐鄭
秋八月庚辰葬宋共公宋華元出奔晉宋華元自晉歸
于宋宋殺其大夫山
宋魚石出奔楚
冬十有一月叔孫僑如會晉士爕齊高無咎宋華元衞
孫林父鄭公子鰌邾人會吴于鍾離
程子曰書中國往會以見勾吳盛中國衰也時中國
病楚故與吴親
胡氏曰吴以號舉外之也會而殊會外之也
讞曰自晉伯之不競欲抑楚以求吴鍾離之會
七國之卿至焉再會于戚十二國之君繼至資
強以雪平時之忿養患以貽他日之憂嬰齊伐
吴楚忌之也子囊伐吳益忌之矣楚猶知忌而
中國諸侯乃帖然與之周旋是猶抱火而厝薪
也春秋兩書會者殊會也此與首止會同而美
惡則異書會首止在尊王室不敢與世子抗也
書會于鍾離在外僣亂罪諸侯不自強也比事
以觀其義明矣
許遷于葉
經十有六年
春王正月雨木冰
夏四月辛未滕子卒鄭公子喜帥師侵宋
六月丙寅朔日有食之晉侯使欒黶來乞師
甲午晦晉侯及楚子鄭伯戰于鄢陵楚子鄭師敗績
楚殺其大夫公子側
秋公會晉侯齊侯衞侯宋華元邾人于沙隨不見公
程子曰晉怒公後期故不見公彼曲我直故不足為
恥者也
胡氏曰沙隨之會魯有内難師出後期所當恤者晉
人聽叔孫僑如之譖怒公而不與相見曲在晉矣
讞曰晉侯多忌而信讒魯公自反而無愧方晉
人之徵會魯設備而後行僑如貨郤犫而嫁怨
于公晉侯執季孫而怒公不見曲直可知夫君
父之辱臣子有隱諱之義自反而直亦何隱之
有哉凡為人上者當審是非之實不以私毁而
好惡以小事大者當知自反不以横逆而憂危
比守身應物之道也春秋直書不諱遏人欲還
天理以仁禮存心不憂横逆之至也
公至自會公會尹子晉侯齊國佐邾人伐鄭
曹伯歸自京師
九月晉人執季孫行父舍之于苕邱
冬十月乙亥叔孫僑如出奔齊
十有二月乙丑季孫行父及晉郤犫盟于扈公至自會
乙酉刺公子偃
經十有七年
春衞北宫括帥師侵鄭
夏公會尹子單子晉侯齊侯宋公衞侯曹伯邾人伐鄭
六月乙酉同盟于柯陵
秋公至自會
程子曰柯陵之盟謀復伐鄭也
讞曰鄭恃楚援之強是以不服于晉諸侯疲于
奔命曠歲踰年廢邦國之政刑闕宗廟之祭祀
外則諸侯反貳内則嬖倖撓權既暴而驕難將
作矣春秋書同盟者見王臣之預盟而諸侯之
同欲也書日謹之以存臣子之義書至自會以
見魯公之危撥亂反正其義明矣
齊高無咎出奔莒
九月辛丑用郊
晉侯使荀罃來乞師
冬公會單子晉侯宋公衞侯曹伯齊人邾人伐鄭
十有一月公至自伐鄭壬申公孫嬰齊卒于貍脤
十有二月丁巳朔日有食之邾子貜且卒
晉殺其大夫郤錡郤犫郤至楚人滅舒庸
經十有八年
春王正月晉殺其大夫胥童
庚申晉弑其君州蒲
程子曰弑書國舉朝之臣害之也
胡氏曰晉欒書為元帥親執厲公于匠麗氏使程滑
弑公而以車一乘葬之于翼東門之外而春秋稱國
以弑其君不著欒書之名氏此春秋誅亂賊之大要
也
讞曰趙盾不討賊許止不嘗藥討之甚嚴欒武
弑君春秋舉國書弑何闊略耶厲公暴虐而驕
殺戮之慘晉國之罪人也書國以弑其得罪于
衆矣知此則知春秋之義
齊殺其大夫國佐公如晉
夏楚子鄭伯伐宋宋魚石復入于彭城公至自晉晉侯
使士匄來聘
秋杞伯來朝八月邾子來朝築鹿囿
己丑公薨于路寝
讞曰成公享國十有八年利在私門害歸公室
宣公結齊之好易世剪為仇讐行父既專東門
見逐二憾交相為瘉二國為之不寧袁婁之役
雖得志于齊沙隨之行乃見辱于晉立武宫以
黷禮作邱甲以疲民公如京師雖假尊王之禮
會盟于蜀寧免背華之非内失防于宣伯之淫
外失任于季孟之權既不能安其身又不能保
其親母置東宫身薨路寢蓋亦幸矣
冬楚人鄭人侵宋晉侯使士魴來乞師
十有二月仲孫蔑會晉侯宋公衞侯邾子齊崔杼同盟
于虚朾
丁未葬我君成公
春秋讞義卷八
