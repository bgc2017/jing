御製題王元杰春秋讞義
聽訟吾猶人無訟以為本春秋經世書道德齊禮謹尊
王而賤霸賴是以示準人心與天理藉斯以不冺讞有
評獄義獄實刑之引春秋豈其然求精失之遠夢得(葉)
已一誤(宋葉夢得嘗作春秋讞不揆經世之意而專以評獄解經已失春秋本旨至元王元杰復撰讞)
(義盖未見夢得原本而名與相複其書編輯程朱緒言復刪掇胡安國𫝊分綴經文之下而於三家末别標已)
(意曰讞其於朱子一無異詞盖墨守前說一字不敢芟削實難免重儓之誚云)元杰(王)重儓允
後賢議前賢辯駁恣口吻類此各標長充棟奚能盡
春秋讞義春秋類
提要
(臣)等謹按春秋讞義九卷元王元杰撰元杰
字子英吳江人至正間領薦兵興不仕教授
於其鄉昔程子作春秋傳未成朱子之論春
秋亦無專書元杰乃輯其緒言分綴經文之
下復刪掇胡安國傳以盡其意安國之書在
朱子前而其說皆列朱子後欲别所尊故不
以時代拘也其間如隠公四年州吁條下備
錄朱子邶風擊鼔篇傳於春秋書法無關亦
以意所推崇一字不欲芟削耳三家之末元
杰以已意推闡别標曰讞如桓公四年紀侯
大去條下程子以大為紀侯之名意主責紀
不責齊元杰之讞則委曲恕紀不從程子之
說而全書之内於朱子無一異詞其宗旨概
可見矣昔葉夢得作春秋讞多得經意元杰
盖未見其書故名與相複其所論斷亦不及
夢得之精而守一先生之言不踰尺寸所見
雖淺所學猶篤實差勝明代諸儒無師瞽說
以至洸漾自恣者原書十二卷久無刊板今
諸家傳寫之本並闕後三卷既無從校補姑
仍舊本繕錄焉乾隆四十二年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
春秋讞義原序
聖人達天德而語王道春秋為萬世立王法敦典庸禮
命德討罪本原於天其用則王者之事也周德既衰王
者弗克若天人欲横流綱淪法斁亂亦極矣夫子生乎
斯時慨聖人之不作慮斯道之將墜豈不曰文王既没
文不在兹乎於是假魯史以修春秋示褒貶以寓王法
其義則總攝萬事大本始於尊王盖尊卑之分明綱常
之道立然後有以定其是非而不舛春秋者王道之日
月也典禮隳臣下僣春秋定尊卑而王道明春秋者王
道之權衡也刑賞濫法度差春秋明貴賤而臣道立易
曰天尊地卑乾坤定矣卑高以陳貴賤位矣經書元年
加王於正聖人繫易之始辭作經之大法也故其詞約
而深其旨微而遠深有不言之意微有不形之道聖人
之心見於經猶元之妙賦於物大而化之之謂也於一
草一木以求化工之神於一語一言以窺聖人之用亦
云難矣然聖人行事本於道聖人之道本於心事有萬
變之不同理有萬殊之或異大公至正之道貫萬事於
一心百王異世而同神萬象異形而同體聖人贊易以
盡事物之變窮其理也作春秋以行法度之權著其事
也文王作易於殷世之末夫子作春秋於周德之衰有
其理則有其事體用一原也有其事則有其理顯微無
間也由辭以達理因理以見事天下之變故盡矣前乎
千百世之已往後乎千百世之未来此理此心未嘗外
於語言文字間也河洛二程紫陽朱子續正學於千載
之上易書詩禮俱著訓辭獨於是經未聞註釋中吳王
元杰子英氏家世業儒有志經學放求易經本義詩傳
訓辭禮經制度四書集註集義語錄紫陽宗旨凡釋經
引證之言師友講明之論其有𤼵明春秋之旨者具載
本經證以胡氏釋辭目曰春秋讞義旁搜取證竭慮窮
思甫及成書幾二十載學者引而伸之觸類而長之則
知聖經賢傳並行而不悖矣若夫天人相與之原古今
事物之變微辭奥義何敢仰窺聖域之淵微其於尊君
父之大倫正人心之大義典章法度之正是非善惡之
公舉而措之未必無涓埃之助云爾至正十年歲在庚
寅仲夏下澣嘉議大夫禮部尚書致仕吳郡干文傳夀
道序
