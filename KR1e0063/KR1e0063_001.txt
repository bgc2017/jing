春秋讞義卷一元王元杰撰
隱公
公名息姑惠公子惠公元妃孟子其弟聲子生隱
公按謚法隱拂不成曰隱
程子曰春秋魯史記之名也平王東遷在位五十一
年卒不能復興先王之業王道絶矣夫子於是因魯
史作春秋立百王不易之大法孟子曰王者之迹熄
而詩亡詩亡然後春秋作適當隱公之初故始於隱
公
又曰自伏羲堯舜歷夏商以至於周或文或質因襲
損益其變既極其法既詳孔子參酌其宜以為百王
法度之中制其制則寓乎春秋矣
又曰夫子當周之末以聖人不復作也順天應時之
治不復有也於是作春秋為百王不易之大法所謂
考諸三王而不謬建諸天地而不悖質諸鬼神而無
疑百世以俟聖人而不惑是也斯道也惟顔子得聞
之行夏之時乘殷之輅服周之冕此其凖的也後世
以史視春秋謂褒善貶惡而已至於經世大法則不
知也春秋大義數十炳如日星乃易見也惟其微辭
奥義時措從宜者為難知耳或抑或揚或予或奪或
進或退或微或顯而得乎義理之安文質之中寬猛
之宜是非之公乃制事之權衡揆道之模範也夫觀
百物然後識化工之神聚衆材然後知作室之用於
一事一義而欲窺聖人之用心非上知不能也學者
當優游涵泳默識心通然後能造其微也智者即詞
以觀義則思過半矣
又曰春秋何為而作邪其王道之不行乎孟子有言
曰春秋天子之事也去聖逾遠諸儒紛紜家執異端
人為私說開元秘書言春秋者七百餘家然聖人之
法得者甚寡至於棄經任𫝊膠固不通使聖人之心
欝然而不顯吁可痛也獨唐陸淳得啖先生趙夫子
而師之講求其學積三十年始大光瑩雖未能盡聖
作之藴然其闢異端開正途功亦大矣惜夫其書之
粹然者在乎集𫝊而世微其𫝊矣
又曰春秋百王不易之大法三王以後相因既偹周
道衰而聖人慮後世聖人不作大道墜故作此書門
人皆不得聞告顔子為邦者則其大略也至今一千
七百餘年矣未有識之者也
朱子曰王者之迹熄謂平王東遷而政教號令不及
於天下也詩亡謂黍離䧏為國風而雅亡也春秋魯
史記之名孔子因而筆削之始於魯隱公之元年實
平王四十九年也
又曰春秋首不書即位即君臣父子之事也書仲子
嫡妾之分即夫婦之事也書及邾盟即朋友之事也
書鄭伯克段即兄弟之事也一開首人倫便盡在扵
此
又曰上古之書莫尊於易中古後書莫大於春秋易
本隱以之顯春秋推見至隱易與春秋天人之道易
以形而上者說出那形而下者春秋以形而下者說
出那形而上者然此二書皆未易看今人不理會便
入穿鑿若要讀此二書且理會大義易則尊陽抑隂
進君子而退小人明消息盈虛之理春秋則尊王賤
覇内中國而外夷狄明君臣上下之分
又曰當時史書掌於史官想人不得見及孔子取而
筆削之而其義大明孔子亦何嘗有意用某字使人
知勸用某字使人知懼不過直書其事善惡瞭然在
目觀者知所懲勸故亂臣賊子有所懼而不敢犯焉
爾
又曰讀春秋之法無他只括經所書之事迹而凖則
之以先王之道某是某非是底猶有未是處不是底
又有彼善於此自將道理折衷便見如看史記秦之
所以失漢之所以得楚漢交爭楚何以亡漢何以興
只將自家平日講明底道理折衷看便見春秋亦如
此只是聖人言語細密要人仔細斟量考索耳
又曰春秋是當時實事孔子書之後世儒者各立己
意正橫渠所謂非理明義精而治之故其說多鑿也
惟伊川程氏以為經世大法得其旨今不若存取胡
氏本子縱未能盡得之然不中不遠矣
胡氏曰古者列國各有史官掌記時事春秋魯史爾
仲尼就加筆削乃史外傳心之要典也孟子發明宗
旨以為天子之事周道衰微乾綱觧紐亂臣賊子接
迹當世人欲肆天理滅矣仲尼天理之所在不以為
己任而誰可五典弗敦己所當叙五禮弗庸己所當
秩五服弗章己所當命五刑弗用己所當討故曰文
王既沒文不在兹乎聖人以天自處斯文之興衰在
已而由人乎哉故曰我欲託之空言不如載之行事
深切著明也
又曰名噐者國家之寳按春秋大夫非三命為正卿
者姓氏不登於史冊非有天子命者不書其官至於
有罪雖以諸侯之尊或黜其爵卿士之貴或書其名
重名器也春秋尊君抑臣惡臣下之分權諱殘人之
犯上使舉上客而不稱介副微者名姓不登於史冊
嚴分正名此天地之常經古今之通義也
又曰春秋正人主心術之大法也故不書祥瑞而災
異則書祥瑞福慶之兆以為美觀則其心驕以怠災
異禍敗之符以為至戒則其心危以達此春秋垂法
傳後世之意也
又曰程子於易則因理以明象而知體用之一源於
春秋則見諸行事而知聖人之大用荆舒亂華是膺
是禦不與結盟亂賊肆惡是誅是討不列於會以此
見聖人之情矣
又曰王者迹熄而詩亡詩亡然後春秋作春秋作於
隱公適當雅亡之後又按小雅正月刺幽王詩也而
曰赫赫宗周褒姒滅之及平王在位日久不能自強
於政治至晩年失道滋甚乃以天王之尊下賵諸侯
之妾於是三綱淪九法斁人望絶矣夫婦人倫之本
朝廷風化之原平王適冡正后親遭褒姒之難廢黜
播遷宗國顛覆亦可鑒矣又不是懲賵人寵妾拔本
塞源自滅之也春秋於此盖有不得已焉爾矣
讞曰天尊地卑而貴賤位典敘禮秩而法度彰
此萬世之常經萬事之根本也易曰觀乎天文
以察時變觀乎人文以化成天下古先聖人繼
天立極必先叙五典而秩五禮然後命五德而
用五刑也周自平王東遷政教號令不行於天
下王風之什下同列國綱常墜五禮隳天下之
大經拂矣春秋託始隱公其事昭然可攷朱子
謂一開首人倫便盡在豈不明且白乎隱公繼
世改元上不禀命於天子君臣之義廢矣惠公
以仲子手文之故有志於桓内不承國於先君
父子之親冺矣公既及邾盟蔑復為宋伐邾朋
友之信失矣鄭伯克段于鄢手足至于相殘兄
弟之倫喪矣仲子惠公之妾天王反歸其賵夫
婦之道亂矣凡此敗倫傷教之事並見於隱公
元年其惡已彰其亂已極春秋不始于隱公五
典之教絶矣夫子雖善而不尊然有德者必有
言也於是假魯史以寓一王之法正人倫於始見
諸行事扶天理于將冺遏人欲於橫流經綸天
下之大經立天下之大本存筆削之微旨示賞
罰之大權誅當時無王之心立萬世後王之法
亂臣賊子所以懼綱常法度所以正周子所謂
誅死者于前懼生者于後可謂明矣此即敦典
庸禮命德討罪之法惟其無位之嫌故假辭以
立義通一經之大旨豈有外于此乎聖人撥亂
反正之心為天下後世慮也深矣託始乎隱不
亦著明也哉
經元年
程子曰元年始年也
朱子曰春秋傳言元即仁也仁人心也固有此理却
不知仁如何却謂之元元日詩云古史書元意義存
春秋揭示更分明人心天理終難冺正本端元萬善
生
胡氏曰即位之一年必稱元年者所以明人君之大
用也
讞曰元之為義一理之流行三才之妙用也易
曰大哉乾元萬物資始至哉坤元萬物資生又
曰元者善之長也王者與天地合德即位之一
年必書元年三才之義偹矣元之時義大矣哉
元即仁也人心天理也王者體元居正成位乎
其中萬化由是而出諸侯調元履正奉正朔于
上萬事由是而理是以天道成地道平人道立
矣此天人之本原春秋之大義也
春王正月
程子曰聖人以王道作經故書王明此義則知王與
天同大而人道立矣
朱子曰三王之正不同周用天正而七月之詩皆以
人正為紀何也所謂改正朔者以是月為歲首月不
易也
胡氏曰以夏時冠月垂法後世以周正紀事示無其
位不敢自專也
讞曰天以生物為心於時為春乾之德也體乾
之仁尊臨天位王之德也易曰天地之大德曰
生聖人之大寳曰位周道既衰王者有其位而
無其德天人之理冺矣仲尼雖無其位有天德
便可語王道春秋行夏之時加王于正達天人
之理通古今之義示一王之大法也春天時也
正者政也王者成位乎其中上奉天時下行仁
政先正其心上合天心天下人心皆歸於正天
人一理也子思子所謂本諸身徵諸庶民建諸
天地而不悖是也三代禮樂在所損益前王之
法也居周之世用周之正時王之法也百王法
度異世同神後王之法也用前王之法正時王
之法立後王之法古今一義也子思子所謂考
諸三王而不謬百世俟聖人而不惑是也書王
次春者明王者受命于天弗克若天春秋代天
以示賞罰程子所謂假天時以立義是也書正
次于王者明正者王之所為也王政不修春秋
筆削以定其是非程子所謂假周以正王法是
也吾夫子天理之所在其所為者天也是以行
夏時以冠周月天道也百王之道也其所不為
者人也是以周正紀事人事也時王之制也豈
不曰知我者其惟春秋乎罪我者其惟春秋乎
盖知之者天也罪之者人也是則二百四十二
年之間天叙天秩天命天討皆天理也何嫌於
無其位乎此王道之大權天人之妙用見諸行
事不亦著明也哉
隱公不書即位
程子曰不書即位不請命於天子以王法絶之也(集義)
朱子曰春秋首不書即位即君臣父子之事也(集義)
胡氏曰上不禀命於天子内不承國於先君故不書
即位
讞曰古者諸侯繼世即位上必禀命於天子内
必承國於先君正始之義也隱公即位踰年改
元魯使不告於周王使不至於魯上無所稟之
命也惠公以仲子手文之故有志於立桓内無
所承之命也為子受之於父為諸侯受之於王
正始之大本也易漸之彖曰進以正可以正邦
也隱公之立上無所禀内無所承可謂正乎不
書即位以王法絶之十年無正失居正之道春
秋因其不正以反於正君臣父子之大倫定矣
三月公及邾儀父盟於蔑
程子曰盟誓以結信出於人情先王所不禁也盟而
不信則罪矣諸侯交相盟亂世之事也
朱子曰書及邾盟即朋友之事也
胡氏曰春秋大義公天下以講信修睦為事刑牲㰱
血要質鬼神則非所貴矣
讞曰盟會待衰世之事周官有司盟之職諸侯
非王命而私盟春秋之世亦不足以責偹矣且
盟以結信信以行義未聞既盟而復叛者也魯
為春秋望國邾為魯之附庸隱公即位之初首
及邾盟於蔑迨至既盟之後反為宋伐邾信安
在哉易曰厥孚交如信以發志也交鄰國之道
不能以信待人汲汲于㰱血刑牲凟鬼神犯刑
政尋又叛之信安在耶春秋因其不正以反于
正朋友之倫定矣
夏五月鄭伯克段于鄢
程子曰鄭伯失為君之道無兄弟之義使段之強所
以致其惡
朱子曰書鄭伯克段即兄弟之事也
胡氏曰用兵大事也必君臣合謀而後動而專自鄭
伯是罪在伯也
讞曰鄭伯強忍而不仁叔段冥頑而不義皆名
教之罪人也初叔段恃母驕恣莊公恐害及身
亟欲除之莫名其罪於是授之大邑養成其惡
以至于亂然後從而討之則姜氏不得以為子
國人不敢與其亂此鄭伯之心也噫于弟弗念
天顯乃弗克恭厥兄段之不義也兄亦不念鞠
子哀大不友於弟鄭伯之不仁也易曰小人不
恥不仁不畏不義其鄭之謂乎春秋特書鄭伯
惡其忘篤愛之仁不書弟責其絶友恭之義因
其不正以反于正兄弟之大倫定矣
秋七月天王使宰咺來歸惠公仲子之賵
程子曰夫婦人倫之本故當先正惠公仲子妾稱也
以夫人禮賵人之妾亂倫之甚也
朱子曰書仲子嫡妾之分即夫婦之事也又曰歸賵
于魯古人却不諱死
胡氏曰王朝公卿書官貶而書名以見宰之非宰矣
讞曰周禮稱天王見于周官春秋書天王出于
特筆法天之號尊之至也王朝禮法之原冡宰
禮法之表夫婦人倫之本也易家人之彖曰女
正位乎内男正位乎外男女正天地之大義也
惠公以仲子為夫人亂嫡妾之分凟先王之禮
是豈禮之正哉王朝不能正其法反遣使以歸
賵咺為冡宰位長六卿不能履正以輔其君方
且承命以賵臣妾則是成其亂矣春秋貶而書
名以見冡宰之失職直書仲子以示惠公之不
君因其不正以反于正則嫡妾之分明夫婦之
大倫定矣
九月及宋人盟于宿
冬十有二月祭伯來
程子曰祭伯畿内諸侯為王卿士不書来聘不與其朝也
朱子曰祭伯獨書曰來不與其私交也
胡氏曰經于内臣朝聘告赴皆貶而不與正其本也
讞曰大夫非君命不越境所以杜朋黨之原也
古者聘弓鍭矢不出場束脩之問不行境中有
至尊者不貳之也周室衰微典禮浸廢畿内諸
侯得以誣上行私交于鄰國而況外諸侯乎今
祭伯來魯上不書使則非王命下不言聘則非
王事春秋直書曰來以正臣下行私之失端本
澄源之意其旨微矣
公子益師卒
經二年
春公會戎于潜
夏五月莒人入向
程子曰書入入其國也侵人之境固為暴亂況入人
之國乎
胡氏曰以事言之入者造其國都以義言之入者逆
而不順莒稱人小國也
讞曰莒以蕞爾之國入春秋之初撓敗王略無
所不至未有書入人之國而莒興入向之師未
有取外人之邑而莒取牟婁之地未有外人抗
盟于内而莒人及公盟于浮來未有外人專盟
而莒紀專盟于密天討不能加方伯不能正于
以見王綱之陵夷諸侯之不臣也至于邦交之
際雖嘗奔走會盟國君無謚大夫無名來不書
朝交不書聘無上下之節無禮文之容春秋所
以夷之也書人書入其罪明矣
無駭帥師入極
秋八月庚辰公及戎盟于唐
九月紀履緰來逆女
冬十月伯姬歸于紀
程子曰非命卿皆書名以君命來逆夫人也在魯故
稱女内女嫁諸侯為夫人則書逆書歸明重事也
胡氏曰入春秋之始名宰咺歸賵以訊亂法書裂繻
逆女以誌變常衆妾之分定矣大昏之禮明矣
讞曰夫婦人倫之本親迎大昏之本正始之道
不可不謹也春秋之例天子曰逆王后諸侯曰
逆女大夫曰逆某姬命名不同者尊卑之詞也
古者男子以氏配名婦人以氏配姓女子許嫁
笄而字之曰伯曰姬字姓之謂也文定厥祥親
迎于渭世子親迎之詩韓侯迎止于蹶之里諸
侯親迎之什親迎之禮必親授受明而大倫正
使大夫來逆則非正矣易漸之彖曰漸之進也
女歸吉也進以正可以正邦也夫婦之始不以
禮合是將不以禮終也伯姬見逆于裂繻不能
正其始見葬于齊侯不能正其終春秋謹而書
之正始之禮嚴矣
紀子伯莒子盟于密
十有二月乙卯夫人子氏薨鄭人伐衞
經三年
春王二月己巳日有食之
程子曰月王月也事在二月則書王二月事在三月
則書王三月也日食有常度灾而非異也星辰陵歷
亦然
朱子曰日有食之此則繫乎人事之感盖臣子背君
父妾婦乘其夫小人凌君子外域侵中國所感如是
則隂盛陽微而日為之食矣是以聖人于春秋每食
必書詩人亦以為醜也
胡氏曰日食必書示後世遇灾而懼之意陽微隂盛
之証也
讞曰日月者隂陽之精隂陽者天地之氣其精
形于其上而為日月其氣運于兩間以生人物
者也故日月運行隂陽之氣亦隨之而運行日
者人君之象衆陽之宗月者后妃之象羣隂之
會人事動乎下天變應乎上故日食修德陽明
勝而隂慝消月食修刑亢陽消而隂氣正自然
之理也易豫之彖曰天地以順動故日月不過
盖過則不依軌度而致灾春秋二百四十二年
日食三十有六月食不書當是時王綱解紐刑
罰不修妾婦乘其夫臣下叛其上正淫隂乘陽
之兆安有亢陽以消隂慝乎此月食所以不見
于經也是知人君克謹天戒則有其象而無其
應弗克畏天則有其象而有其應矣天人一理
其可誣乎
三月庚戌天王崩
程子曰崩者上墜之形四海之内皆當奔赴魯君不
往惡極罪大不可勝誅不書而自見也
胡氏曰平王崩周人來訃而隱不往是無君也其罪
應誅不書而見矣
讞曰春秋之例王崩不名尊無二上也不書其
地天下皆王土也平王既崩周人來訃隱公奔
喪會葬之禮不登于冊賻贈至于來求則其慢
可知矣按禮天王之喪諸侯服斬衰當以所聞
先後奔喪議者謂封疆之守至重諸侯不得越
境修服國中卿供弔送之禮如是則諸侯私盟
專伐越境踰時不以為難獨難於奔喪而薄君
臣始終存沒之義哉廢棄大倫絶滅天理不勝
誅之罪也春秋謹而書之不待貶絶惡自著矣
夏四月辛卯尹氏卒
秋武氏子來求&KR0608;
程子曰武氏王之卿士諸侯不供王喪故武氏遣其
子徵求于外國書之以見諸侯之不臣也
朱子曰武氏子來求&KR0608;者世爵可知歸死曰賵歸生
曰賻歸之者正也求之者非正也
胡氏曰武氏天子大夫何以不稱使當喪未君非王
命也夫&KR0608;以貨財生者需索也君取臣不言求而曰
求賻求車求金皆著天王之失道也
讞曰尺地莫非王土一民莫非王臣王土王臣
物皆王有何至于下求苞茅不入齊師得以奉
辭賻贈不供魯君寧逃其罪求者在下之辭未
必其得之義也昔孔子正取假之名於季氏曰
君取于臣則謂之取名雖虚器治亂之本繫焉
上求于下則非正矣易隨六三隨有求利居貞
程氏曰隨之有求而得然非正應故有不正之
嫌春秋書武氏子以見王朝使人之不正書來
求賻以見魯之不臣不書取而書求魯君何所
逃罪矣
八月庚辰宋公和卒
程子曰吉凶慶弔講信修睦鄰國之常禮人情所當
然諸侯之卒與國之大故來告則書
朱子曰魯君書薨外諸侯書卒薨者臣子之辭以卒
為貶恐未必然
胡氏曰凡諸侯卒皆存而不削交鄰國待諸侯之義
見矣卒而或日或不日者何謹則書日慢則書時或
名或不名者何會盟則名于聘載書問則名于簡牘
無所證者雖告喪其名亦不可得而知矣
讞曰諸侯曰薨大夫曰卒生不書名死則名之
禮之常也諸侯生則稱侯死則稱公列國書卒
魯獨書薨此聖人内魯之詞親親之義也宋公
作賓王家統承先祀非列國之比春秋生死稱
公尊尊之義也諸侯或名或不名者同盟則名
載簡書朝會則名於要約聘告則名于簡牘故
於卒赴可知或日或不日謹則書日慢則書時
以見當時諸侯恩禮之厚薄也其旨微矣
冬十有二月齊侯鄭伯盟于石門
癸未葬宋穆公
程子曰諸侯告喪魯往會葬則書春秋之時皆不請
而私謚私謚所以罪其臣
朱子曰名者諸侯之邦交告終易代則有弔恤之禮
春秋時以國勢之強弱私情之疎密而為之禮有卒
名而會葬故有卒而不會葬者
胡氏曰外諸侯葬其事或因魯會而書其義則聖人
或存或削春秋之法也
讞曰古者謚以表行美惡惟公名之曰幽厲雖
孝子慈孫百世不能改也苟非其德而加謚焉
可謂孝乎凡為人臣者未嘗不欲其君之顯為
人子者未嘗不欲其父之榮此臣子之常情然
先王之制尊卑有序正名定謚禮法有常人子
以其非禮加于君親不可謂之孝春秋諸君世
本侯爵葬則書公聖人存而弗削以正其僣爵
私謚之失討賊避號諱辱之事春秋削之以正
其忘仇沒恥之罪於宋則書公尊尊之義也其
義微矣
經四年
春王二月莒人伐杞取牟婁
戊申衞州吁弑其君完
程子曰春秋之初弑君不稱公子公孫盖身為大惡
自絶於先君矣豈復得為先君子孫也古者公族刑
死則無服況弑逆乎
朱子曰詩擊鼓從孫子仲平陳與宋不我以歸憂心
有忡舊說以此為春秋隱公四年州吁自立之時宋
衞陳蔡伐鄭之事恐或然也
胡氏曰此衞公子州吁也削其属籍特以國氏者罪
莊公不待之以公子之道使預聞政事主兵權而當
國也
讞曰臣子之事君父天理切于人心一念之或
欺一事之勿盡若不能安其身此忠孝之至情
也春秋時皆反此道州吁以弟弑兄以臣弑君
惡之大者也天理所不容人倫之大變凡民㒺
不憝不待教而誅也天王不施殘執之刑鄰國
不聞沐浴之請方且四國連衡以定其位是相
率為禽獸之行也聖人奉天討以用刑因大義
以正法削其属籍以著其罪斥書其名以誅其
心此春秋所以作春秋作而亂臣賊子所以懼
夏公及宋公遇于清宋公陳侯蔡人衞人伐鄭
秋翬帥師會宋公陳侯蔡人衞人伐鄭
程子曰衞州吁弑其君天下所當誅也乃與修好而
同伐人其惡甚矣
朱子曰且如翬帥師挾卒無駭之類未賜族到莊以
後却不待賜而諸侯自受之矣
胡氏曰宋殤不恤衞有弑君之難欲定州吁而從其
邪說故以宋公為首
讞曰四國黨惡以伐鄭是謂暴兵隱公辭宋而
弗從是為義事翬以不義固請而行會伐無罪
之邦欲定弑君之賊無君之心已著于此甚矣
州吁之奸也宋殤忌馮在鄭是以伐鄭以說宋
衞桓陳之所自出慮其不從也是以睦陳以求
寵羽父強君以崇奸州吁同惡以相濟迹雖未
著其兆已萌鍾巫之禍既形是豈一朝一夕之
故易坤初六之象曰履霜堅冰隂始凝也程氏
曰隂始凝而為霜盖其始雖甚微不可使之長
也隱公不能謹之于始以及于禍春秋削其公
子同于州吁之惡再序四國之師著其黨逆之
罪聖人之情見矣討賊之義明矣
九月衞人殺州吁于濮
冬十有二月衞人立晉
程子曰衞人逆公子于邢而立之書曰衞人立晉衞
人立之也諸侯之立既不受命于天子猶當受命于
先君也
朱子曰衞人者衆辭也立者不當立也
胡氏曰人衆辭特書曰立所以著其擅置其君之罪
于晉絶其公子所以明其專有國之非
讞曰王者受天命而君天下諸侯受王命而君
一國非王命而立君豈居正之義乎衞人執州
吁而殺之迎公子晉而立之是廢立之權出于
臣下上無所禀内無所承國人既得以立之亦
得而廢之是以亂易亂也律以大法公子不當
私有國國人不得擅置君皆為失義春秋不書
公子責私有其位之失書立不宜立正衞人擅
立之罪以此垂法君臣之大義明矣
經五年
春公矢魚于棠
夏四月葬衞桓公
秋衞師入郕
九月考仲子之宫初獻六羽
程子曰諸侯無再娶仲子不得為夫人故别宫以祀
之聖人之意言初獻則知前此用八佾也
朱子曰考仲子之宫是别立廟也
胡氏曰干羽樂舞之揔名羽以象文德干以象武功
婦人無武事故不言干考者室始成而祀也
讞曰魯用天子之樂報德于周公不可用于羣
公之廟䧏從六羽之數可配魯之祖考不可用
于仲子之宫惠公以孟子為夫人仲子乃惠公
之愛妾孟子入惠公之廟仲子無受祀之所桓
公未立預為其母考宫隱公啟其亂矣先王制
禮作樂殷薦之上帝以配祖考未聞用于妾母
之廟也末流之弊甚至陪臣之微傲然舞八佾
于庭其亦始之不謹者乎春秋書考仲子之宫
則考者不宜考也變文曰初獻則初者謹其失
禮之始獻者不宜獻也一字褒貶其義深矣
邾人鄭人伐宋螟
冬十有二月辛巳公子彄卒宋人伐鄭圍長葛
經六年
春鄭人來輸平
程子曰國君輕變其平反復可罪非君國之道
朱子曰鄭人來輸平變也盖魯先與宋好鄭人却來
輸平變舊盟以從新好也
胡氏曰輸者納也平者成也鄭人曷為納成于魯以
利相結觧怨釋仇離宋魯之黨也
讞曰先王疆理之制修睦以蕃王室是以義為
利也鄭人來平于魯輸納以求其成是以利為
義也鄭入春秋以來日爭尋常以盡其民今者
解怨釋仇求成于魯和而不盟固可為美以利
相結則非義矣自是鄭伯以璧假許田而歸魯
之祊魯會鄭伐宋以取其郜防之二邑奪攘之
禍起修睦之義冺矣春秋書來輸平正其義不
謀其利也
夏五月辛酉公會齊侯盟于艾
秋七月
程子曰無事書首月天時王月偹而後成歲也
胡氏曰時天時也月王月也書時又書月見天人之
理合也
讞曰易曰乾元亨利貞天之德也故四德備而
成乾四時具而成歲秋天時也月王月也天之
用莫大於隂陽慘舒之義也王之政莫大於賞
罰威福之柄也天時備則歲功成王道存則人
紀立春秋之時王政不行天理亦幾乎熄矣聖
人奉天討以用刑因人事以立法首時雖無事
過則必書所以成歲功而示天之賞罰也春秋
所以扶天理立人極其義微矣
冬宋人取長葛
程子曰宋之圍長葛歲且周矣虐民無道之甚宋之
強取不可勝誅矣
朱子曰圍其邑而取之宋之罪著矣
胡氏曰宋之恃強圍邑久役大衆取非所有其罪著
矣
讞曰宋圍鄭邑取非所有始惑州吁之邪說摟
諸侯以伐之圍城之師經年不解其役久矣其
民殘矣夫鄭之土地受之先王傳之先祖子孫
世守為可繼也宋恃強而奪之以快報復之志
王朝不能問其罪列國不能正其非不善之積
至于見弑禍亦慘矣春秋書圍長葛于前以著
殘民毒衆之罪書取長葛于後正其擅兵強奪
之誅誅亂禁暴其法嚴矣
經七年
春王三月叔姬歸于紀滕侯卒
夏城中丘
程子曰凡書城者完舊也書築創始也城中丘使民
不以時非人君之心也
胡氏曰春秋凡用民必書其所興作見勞民為重事
也
讞曰國以民為本民以食為天善政當愛民力
勿奪其時隱公役不時之民興無窮之役豈養
民之道哉易頥之彖曰天地養萬物聖人養賢
以及萬民程氏曰為民立君所以養之也春秋
凡用民力不以其時之得失功之緩急必謹而
書之見勞民為重事也雖時合義猶且書之況
使之不以時乎凡書城者皆譏之務本之道也
齊侯使其弟年來聘
程子曰凡不稱公子而稱弟者或責失兄弟之義或
罪其以弟之愛而寵任之過也
胡氏曰兄弟先公之子不稱公子貶也
讞曰諸侯邦交之聘大夫卿士之職所以將命
而通好也有其位則任其職無其位而任其職
可乎齊侯受先王之土疆承先君之爵位弟果
賢則進之不賢則退之使無位之人結鄰國之
好以私廢公政由是敗矣自是寵愛之私施及
于子禮秩如適遂成齊亂春秋于年來聘變文
書弟以正齊侯溺愛不明之失為後世使非其
人之戒
秋公伐邾
冬天王使凡伯來聘戎伐凡伯于楚邱以歸
程子曰天王之使道由于衞而戎得以衆伐之衞不
能救其罪可知
胡氏曰國而曰伐此一人曰伐見其以徒衆也于楚
邱者罪衞不救王臣之難以歸者罪凡伯失節不能
死于位也
讞曰凡伯奉王命以聘魯戎伐之于楚邱衞君
無救援之忠凡伯有失節之辱是則王政之不
行由諸侯之不臣也而況非類之異心乎易曰
惕號莫夜有戎勿恤謂當嚴戒偹之道也今凡
伯過賓于衞而戎伐之衞失戒備之罪明矣春
秋書楚邱者正衞不救王臣之罪以歸者責凡
伯不能死節之非也
經八年
春宋公衞侯遇于垂
三月鄭伯使宛來歸祊庚寅我入祊
程子曰魯有朝宿之地在王畿之内曰許鄭有朝宿
之邑近于魯曰祊宛來歸祊始以祊歸魯夫朝宿之
邑先祖受之先王可相易耶鄭來歸而魯受之其罪
均矣
朱子曰入者内弗受也義不可而入也
胡氏曰其言我入祊祊非我有入者不順之辭
讞曰先王錫土以報功魯鄭利私而易地自輸
平之有請欲易許以歸祊朝宿近于王畿湯沐
隣于方嶽受之先王傳之先祖後世子孫世守
而弗失也私相貿易惟利是從是以先王廵狩
之禮不復修諸侯朝覲之禮不復舉無君無親
此小人之無忌憚也春秋書宛來歸祊歸者義
不當歸而歸罪在鄭也書我入祊者義不可入
而入責在魯也書日謹之其義明矣
夏六月己亥蔡侯考父卒辛亥宿男卒
秋七月庚午宋公齊侯衞侯盟于瓦屋
程子曰宋為主盟與鄭絶也
胡氏曰春秋革薄從忠參盟書日謹其始也
讞曰殷人作誓而民始畔周人作會而民始疑
德既下衰屢盟屢畔詛煩約亂交質興焉至是
傾危俗成參盟始矣自入春秋以來二國交盟
猶之可也今三國連衡合黨馴致列國同盟其
兆始于此矣前此會盟各於其境今盟瓦屋在於
王畿馴致翟泉抗盟其端亦始于此矣春秋端
本澄源參盟書日謹其始也
八月葬蔡宣公九月辛卯公及莒人盟于浮來螟
冬十有二月無駭卒
經九年
春天王使南季來聘
程子曰周禮大行人時聘以結諸侯之好春秋諸侯
不修臣職王法所當治也不能正典刑而反聘之又
不見荅失道甚矣
胡氏曰如隱公者貶爵削地可也刑則不舉遣使聘
焉其斯以為正乎
讞曰諸侯上朝于天子王臣下聘于諸侯所以
達上下之情明君臣之義也隱公即位九年于
此朝王之禮不見於經貶削之刑弗加修聘之
使反至王靈不振其若是乎于以見王之不王
而臣之不臣也考春秋之世天王八聘于魯魯
公一如京師不過因會伐秦而非特修朝禮于
王也魯為懿親秉禮之國怠慢若此其他強侯
大邦槩可知矣王之不王如此征伐安得不自
諸侯出乎諸侯之不臣如此征伐安得不自大
夫出乎春秋謹而書之不待貶絶惡自著矣
三月癸酉大雨震電庚辰大雨雪挾卒
夏城郎
秋七月
冬公會齊侯于防
經十年
春王二月公會齊侯鄭伯于中丘
夏翬帥師會齊人鄭人伐宋
六月壬戌公敗宋師于菅辛未取郜辛巳取防
程子曰于防伐宋于中丘為師期也
朱子曰取二邑而有之盜也
胡氏曰内大惡其辭婉小惡直書而不隱故取郜取
防直書不隱也
讞曰魯隱春秋之初宋鄭初無深隙始自子馮
之怨累興報復之師狐壤之仇魯始黨宋以伐
鄭歸祊之後魯反黨鄭與宋仇日爭尋常殘民
毒衆公既會齊于防地翬復先期于中邱鄭則
假王命以濟其私魯則乘敗人以為利貪而弗
正其能久乎鍾巫之禍形矣春秋書名而削氏
正其擅兵會伐之誅齊鄭貶爵而稱人著其假
命行私之罪内兵書敗書取雖欲隱之烏得而
隱之此春秋之直筆也
秋宋人衞人入鄭宋人蔡人衞人伐戴鄭伯伐取之
冬十月壬午齊人鄭人入郕
經十有一年
春滕侯薛侯來朝
程子曰諸侯雖有相朝之禮而當時諸侯于天子未
嘗朝覲獨相率以朝魯得為禮乎
朱子曰滕薛來朝爭長此一叚湏看得官制滕侯曰
我周之卜正也以此見成周盛時諸侯非特入為王
卿士而卜正一官亦皆諸侯為之
胡氏曰周衰典制大壞諸侯放恣無禮義之交惟強
弱之視滕薛二君不足言者又譏旅見也
讞曰諸侯邦交之制則有殷聘世朝之儀周室
既衰諸侯僣禮或累往而不答或來朝而不辭
無禮義之交惟強弱之視先王之制亡矣今滕
薛之于魯均為侯爵同受天子之命同君國而
子民特大小之職異耳述職之禮既闕旅見之
禮弗辭其僣殆有甚焉公之志亦荒矣春秋直
書其事不待貶絶惡已著矣
夏公會鄭伯于時來
秋七月壬午公及齊侯鄭伯入許
冬十有一月壬辰公薨
程子曰薨不書地弑也賊不討不書葬無臣子也
朱子曰魯公書薨臣子之辭也
胡氏曰不書地示臣子于君父有不沒其實之忠不
書弑示臣子于君父有隱避其惡之禮不書葬示臣
子于君父有討賊復仇之義
讞曰隱公有志于讓弟桓公有志于弑兄善惡
之幾判于此矣惟遜不當遜啟桓之心辨不早
辨及翬之禍迹其在位十有一年綱常之道既
淪何所承而正位王聘兩至而不答王喪來訃
而不奔賻贈有待于求妾賵何謂而至易祊易
許以紊王制伐邾伐宋以凟神盟不能察羽父
之讒以致成鍾巫之禍易曰履霜堅冰隂始凝
也馴致其道至堅冰也豈朝夕之故哉其所由
來漸矣經諱而不書弑示臣子不忍之情薨不
書地所以不沒其實賊不討則葬不書無時而
終事也此春秋所以作亂臣賊子所以懼
春秋讞義卷一
