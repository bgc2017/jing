童子問卷五宋輔廣撰
小旻之什二之五
小旻
一章(昏亂之世君臣上下謀猶邪僻無有沮止之者故無所歸咎而歸之天也夫為國者固不可以)
(無謀猶也然觀其於謀之善者則不從其不善者則反用之則我已甚病矣不待其謀之敗而禍之來也)
二章(小人為謀潝潝然面相和訿訿然背相詆是雖常態然其所以為此者則有二故焉一則幸其)
(不成而欲以自解一則恐其或成而彼有所利是其為慮亦已深矣然其昏蔽之極是非莫辨於謀之善)
(者則違之其不善者則從之則亦終歸於敗亂而已故我但視其謀猶則知爾之胡能有定也)
三章(卜筮亦國家之大法或有所疑則敬以卜之一卜則已不敢數也若再三煩凟則在我者已不)
(誠矣何能有所感哉故以為我龜既厭而不復告以所圖之吉凶也洪範曰謀及卜筮夫謀貴乎博故謀)
(及卿士謀及庶人今乃以謀夫孔多是用不集者盖彼之所謂謀不過盡衆人之情而主之者則一人而)
(已而此之所謂謀夫則是各主其謀故是非相奪莫知適從所以其謀終亦無所成就也發言盈庭誰敢)
(執其咎此亂世為謀之常態上無聽言之明則人人得以肆其說而已亦終莫能决其是非故無肯任其)
(成敗之責者夫事固貴謀謀又貴成謀唯行之然後底於成若不行不邁而坐謀所適則其謀雖多而亦)
(何能有得於道路之實哉)
四章(夫為謀而以先民為法則不至於杜撰以大道為常則不流於邪僻故其所謀者無非遠大之)
(規而不為目前之計今其所聽接所爭競者皆邇近淺末之言而已則是其不以先民為法大道為常故)
(也如此則何異於將欲作室而與行道之人謀之故人人得為異論而終不能有成也)
五章(一曰十室之邑必有忠信天下豈有無才之世哉故告之以國論雖未定而人民之中有聖與)
(否者焉人民雖不多而有哲謀肅乂者焉但患玉不能用之耳王不能用則雖有是五者之才皆將如泉)
(流之不反而相與淪䧟於敗故以是戒王庶其能愛護而扶持之無使至于此極也由是觀之則作是詩)
(之大夫其心量之廣大志慮之深長學問之博洽皆可見矣觀此章及弟三章則其有得於箕子之學盖)
(深矣)
六章(荀卿子樂王鲋皆以此章為畏小人而發是古之傳經者已有此說矣而集解不取者盖此詩)
(專為刺王惑於邪謀不能斷以從善而作初不為小人而賦也且小人之禍固不可不防閑畏慎然亦何)
(至於戰戰兢兢如臨深淵如履薄冰哉易曰君子待小人不惡而嚴此君子待小人之正法也至於禍患)
(之來亦豈如此戰兢所能免哉)
小宛
一章(兄弟相戒以免禍則發言而首及於父母者宜矣)
二章(時人方化上所為昏亂於酒則此兄弟相戒而首及於此者亦宜也酗酒者必昏肆唯肅敬通)
(明之人則雖醉而能温恭自持以勝彼昏不知者則一於醉而日甚矣彼昏不知正與通明者相反也昏)
(亂於酒則必自喪其威儀故相戒各自敬謹我身之威儀天命不又盖言不可恃天命之常如此會有禍)
(亂生也人能敬我身之威儀則能敬天矣天豈在外哉此義精矣)
三章(善道人皆可行不似者可教而似同一秉彛故也兄弟相戒以免禍而上念其父母下慮及其)
(子則其意可謂懇至矣)
四章(以脊令之載飛載鳴興兄弟之各有所進之道雖或不同然俱求無忝辱於父母可也先生嘗)
(因人讀詩而務快不子細戒之曰今人看文字敏底一揭開版便曉但於意味却不曾得而今便只管看)
(時也只是恁地但百遍自是強五十遍時二百遍自是強一百遍時題彼脊令載飛載鳴我日斯邁而月)
(斯征夙興夜寐無忝爾所生這箇看時也只是恁地但裏面意思却有說不得底解不得底意思却在說)
(不得的意思裏面)
五章(填寡自謂也王既不恤鰥獨則如我之病寡宜岸宜獄矣故握粟出卜以求自善之道貧窶如)
(是而猶不忘所以自善之道然後為君子也)
六章(温温恭人惴惴小心皆指他人言也戰戰兢兢則自謂也言今處亂世温柔恭敬之人則如集)
(于木而恐墜也惴惴小心之人則如臨于谷而恐隕也我其可不戰戰兢兢如履薄冰哉此意猶陶侃言)
(天禹聖人猶惜寸隂如我軰正當惜分隂耳)
章句(一章言思念父母以發相戒之端二章言時俗所習以致相戒之意三章則相戒相勉以)
(教其子四章則欲各自努力以無遺父母之羞其意可謂懇至矣五章則又言王不恤貧困鰥寡如)
(我之病困孤獨當今之世或不免於羅織之禍故握粟出卜以求自善之道六章又言當世賢者尚)
(且兢畏如此况我則又當何如哉)
小弁
一章(鸒多羣飛提提安閒貌故以興民莫不善而我獨于憂也何辜于天我罪伊何正與舜之號泣)
(于旻天于父母之不我愛於我何哉之意同云如之何知其無可奈何而安之之辭此詩之所謂可以怨)
(也)
二章(大道本平易而將鞠為茂草以興人心本無事而今憂思如擣維憂用老維憂能老人非特能)
(老人也又能使人病故又繼之以疢如疾首頭痛最叵忍疢如疾首則其病甚矣)
三章(此章自怨之意允切言天之生我其時何所在乎意者必在於凶惡之處故其所遭如此也)
四章(菀彼柳斯鳴蜩嘒嘒有漼者淵雈葦淠淠見物之大者無所不容以興今王乃不能容其子使)
(如舟之流於水中而無所届何哉)
五章(鹿斯之奔維足伎伎雉之朝雊尚求其雌以見夫物無不顧其親者以興已獨見棄逐如病木)
(之悴而無枝何哉其意又切於前章矣蘇氏乃謂今王獨棄后而逐太子兀然如壞木之無枝豈有為人)
(子而以禽獸興其父而又為不如草木哉其害理甚矣且與首章怨慕之辭不類盖此以上皆自怨之辭)
(也)
七章(六章七章始微有及其親之意然皆以君子稱之亦不過言其忍心信讒視我之不如投兔死)
(人於我之不如伐木析薪而已雖怨而不忘于慕也)
八章(此章則總其始終言之申后之黜宜臼之逐雖主於褒姒伯服之讒意者幽王之昏暴必先嘗)
(泄此意於言語之間故其左右得以附會而成之自古如是多矣東萊先生以為推本其亂之所由生言)
(語以為階者是也無逝我梁以下四句則事已决後絶意之辭耳)
章句(觀平王之終則固亦非上智之資也而此詩乃有大舜怨慕之意何哉曰人方在困苦中)
(情欲無所肆易得收歛近道出言或與聖人合者有之孟子論越人與其兄關弓事甚好此亦不過)
(凡人之情耳但凡人之情暫而聖賢之心則常久而不息耳詳味孟子之說可謂善說詩耳)
巧言
一章(此章則遭讒被禍而號天求免之辭也)
二章(此章則推原其禍亂之始萌也夫讒譛之始萌王惟一喜一怒之正足以絶之惜乎王之不能)
(也)
三章(此章則䆒極其禍亂之極摯也夫既不能用其喜怒以已亂則疑信不決故君臣或用盟誓以)
(自固而讒人益得以行其意則亂是用長矣指讒為盗疾之之辭也巧為言以入於王心使王不覺而以)
(暴虐加人則是誠可謂盗矣至於嗜其言而甚甘焉則亂之益進未有窮已也匪其止共維王之卭此必)
(指其實事以曉王耳夫讒諂之人必須自力於其職以市信於王然後其說始得以蠱惑王心而使不自)
(覺焉故言此以曉之曰斯人也非真能共其職業也適足以為王之病而已)
四章(奕奕寢廟君子作之秩秩大猷聖人莫之以此二事興他人有心而予則忖度之躍躍毚兔遇)
(犬獲之者又以比讒人之情偽遇己則得之也躍躍有跳梁恣肆之意讒者方且跳梁恣肆以害人自謂)
(人莫得而知己也一旦遇智者臨之則其情偽顯露有不可得而隠者誠有似乎毚兔之躍躍而忽遇犬)
(焉則無所逃矣)
五章(往來行道之言或往或來之不一也然我之心皆能辨之如數一二然彼安徐碩大之言則出)
(於口宜矣若夫巧言如簧則彼雖不以為愧然我視之則其顔亦甚厚矣若其顔之不厚則必有羞惡愧)
(恥之色形焉)
六章(末章言此讒人居之卑人之微疾之多徒衆之幾何者東萊先生以為非特賤其人且言其本)
(亦易驅除特王不悟耳者是也此亦終二章之意此詩四章五章言讒言之本不難辨也六章言讒人之)
(本不難除也故先生於何人斯後言巧言一篇刺聽者是也)
何人斯
一章(彼何人斯其心孔艱責之也而不為已甚之辭胡逝我梁不入我門疑之也而猶有望之之意)
(伊誰云從維暴之云始明言之而其情既不得而遁然亦無忿懟之辭也可謂忠厚矣)
二章(雖已明知其人之譛已而猶為不知之辭曰二人從行誰人譛我而為我之禍乃今逝我之梁)
(而不入唁我乎大抵讒人者自是無面目以見人然其所以自解者則必曰我之所以不見此人者以此)
(人之不足見也故詰之曰爾始者與我親厚之時豈嘗如今不以我為可乎)
三章(知其逝我梁逝我陳是聞其聲而不入見我是不見其身故因其實而言之又以見蹤跡之詭)
(秘也不愧于人不畏于天承上章而言爾之反復詭誕以欺人如此是以人為可欺也人或可欺而天其)
(可欺乎爾獨不畏于天而譛我如是也古之責人往往至天而極如雨無正所謂胡不相畏不畏于天亦)
(是意也)
四章(其為飄風言其儇利便捷耳此則讒人之態也故巷伯詩亦云捷捷幡幡謀欲譛言也言彼若)
(自北自南而往則我亦已矣今乃近逝我梁而不入見我焉則適所以攪亂我心而已雖不彼是而猶不)
(能忘仁者之心也)
五章(平時安行猶不暇息此所以比之為飄風也)
六章(一者之來云何其盱一者之來俾我祇也君子以人道望人者也此意最宜玩)
七章(伯氏吹壎仲氏吹篪及爾如貫言始者相親愛之情也諒不我知出此三物以詛爾斯此又逆)
(其情而言之讒者之讒人人或責之而自文其過不過有二說焉不以為其人實有是事則必以為我本)
(無心但實是不相知耳以人為實可罪則二章之所責是也以為實不相知則此章之所責是也)
八章(卒章則盡言以責之序所謂絶之者是也始以鬼蜮言之而終則曰人也既又作好歌以究極)
(其反側之情庶幾其或悔悟焉則仁恕之意亦未嘗不行乎其間也其與小丈夫之力詆痛拒者固異矣)
章句(王氏之說深得夫仁人君子之心讀之三復令人惕然而有發焉不忠於君不義於友則)
(斁敗彛倫故謂之大故不然則猶未可絶也)
巷伯
二章(首二章皆比體意亦相類但亦已太甚則言其用意之惨而太甚也誰適與謀則言其為謀之)
(巧而甚閟也)
四章(慎爾言也謂爾不信自譛者而言也豈不爾受既其女遷自聽者而言也皆所必至之理故以)
(之忠告於為譛者庶乎其知所畏而不敢肆耳)
五章(視彼驕人庶乎有以抑遏沮止之也矜此勞人庶乎有以扶持慰安之也)
六章(首二句若以為衍文則得章句之體然再著此兩句於此則尤可見其嫉讒之意好賢惡惡秉)
(彛之良心大學所謂人之性者是也如緇衣巷伯二詩則其好惡誠實表裏無一毫之異也)
七章(譛始於微者進而嘗之也君若受之則譛者之氣益壯而心益大末流之禍豈止及其大臣而)
(已哉雖王后太子或有所不免故堲讒必折其萌芽辨於微小可也然非明且遠者不能焉)
谷風
一章(朋友居五典之一而餘四者實賴以攜持焉其義大矣然常人之情可與共患難不可與共安)
(樂者則不知其義或乃倏歡而驟棄焉此谷風之詩所以作也)
二章(維予與女喣濡之私意也棄予如遺反覆之薄情也寘予于懷維予與汝之甚也棄予如遺女)
(轉棄予之甚也夫喣濡之私情則非天理之公反覆之薄情則非天理之厚夫朋友相與自有一定之分)
(誠信相與憂樂如一固不必有喣濡之私意亦豈可有反覆之薄情也東萊先生之說誤以前二章皆為)
(比故專以維風及雨維風及頽為義其引叔向之言亦不切)
三章(大德謂朋友之義出於天者小怨謂懟語忿色生於人者為朋友者為夫生於人之小怨而棄)
(夫出於天之大德則亦不思甚矣忘大德思小怨必是當時人有如是實事故末章因風以為比而明言)
(之以戒其不可如是也或以為興者拘於例耳然不若以為比之是也上二章自為興下一章自為比亦)
(何害詩記所載呂氏之說在末章注内却正以此章為比體也)
蓼莪
一章(首二章自毛氏而下諸儒皆誤以為興體故其說繚戾而不明集𫝊正以為比其義方明白且)
(是說得匪莪伊蒿一句出大凡為人子者惟不得盡己之意以報父母則其哀苦之情尤為切至此足以)
(觀天理矣)
三章(王氏泥序中民人勞苦一句乃以缾喻民罍喻君故其說尤為繚戾睽絶集傳以為比體而以)
(缾罍之相資比其父母與子之相依缾之罄則為罍之恥父母不得其所則為子之責如此方與前二章)
(之意相屬而又起得下兩句唯其如是故孤寡之民不得終養其親則雖生不如死也下四句又所以實)
(上二句無父則無所怗無母則無所恃出則中心銜恤入則如無所歸此乃生不如死之實也玩此四句)
(真能道孝子之情非身履而親歴之不知其味也)
四章(此章則賦父母之恩末乃嘆其如天之無窮無物可以為報之意故嘗為之說曰臣之於君其)
(忠有盡子之於親其孝無窮)
六章(後兩章則分明是興體我獨何為而遭此害也哉我獨何為而不得終養也哉此兩句最宜玩)
(盖末後方及其所以不得終養之意)
章句(先生載王裒一事以見詩之感人如此必如是然後為善讀詩也以至於解頥手舞足蹈)
(皆實有是理但患人不善讀耳)
大東
一章(首二句興也而蘇氏解云思昔先王之世諸侯富足其簋之飱餯然其鼎之七捄然如此說却)
(似賦體了盖興則是託物興辭其辭固有相因而可推者然亦有全不相因者故集解於興體往往不甚)
(推說只以為託物興辭而已若一一推說其義則必入於穿鑿矣然此篇本言東國困於役而傷於財則)
(首述其往昔富盛之事亦宜也豈其興而兼賦體者歟周道只道路之道與下章周行一意故集解以為)
(東方之賦役莫不由是而西輸於周是即指道路而言也然以上四句平直履視之義觀之則又似指周)
(之王道而言豈本意只是指道路而言而其中亦含此意邪思而反顧焉哀而出涕焉則傷今思古之意)
(亦自可見矣)
二章(糾糾葛屨可以履霜舉其甚者言之也以葛屨履霜則冬裘之不備可知矣既往既來則言其)
(來往之不一也周道一也方其盛時君子履之而小人視焉及其衰也公子行之而人心病焉時移事變)
(而人心所感不同如此傷於財則衣食不足耳故首章追言昔日食之有餘此章言今日衣之不足亦宜)
(也)
三章(上兩章既言傷於財故此章推本其困於役而言之耳此雖興體然所謂其辭相因而可推者)
(也)
四章(粲粲衣服熊羆是裘皆形容東人杼柚之空而言也賦役不均言貧富不同勞役有異也羣小)
(得志言衣服之華百僚是試也)
五章(侯邦供王賦役固其職也然為王者當有以體恤之不敢易視而輕用之可也觀禹貢之底慎)
(財賦無逸之惟正之供則必不至於易視而輕用之矣今也東國財力俱困而饋西人以酒則視之曾不)
(如漿與之以鞙然之佩則視之曾不以為長易視之如此則輕用之必矣此東國之所以怨病而愬之於)
(天也)
七章(二章三章以下文意竒逸其辭雖若闊疎而意脉實相連屬作此詩者非唯怨得其正其亦老)
(於文墨者歟)
四月
一章(月令六月昏大火中火昏中則暑退夫六月暑正盛而云退者盛則退也徂訓往往則退義)
三章(此章亦興也而先生但連上二章為說云夏則暑秋則病冬則冽言禍亂日進無時而息如此)
(說則却似賦體其不解所以為興者盖此章之說已見於蓼莪篇矣三章並舉三時而獨不及春者春日)
(和煦發生之始在四時之中獨為嘉美故也)
四章(廢為殘賊先儒皆以為指民而言云王暴而剥下下無完民焉而先生獨以廢為變指在位而)
(言何也曰若以為民則為字與賊字說不行矣先生之說却與序說在位貪殘一句相應是誰之過歟意)
(盖指王也)
六章(上章則專言其身此章則并言王之不我有江漢為南國之紀則是江漢之有南國也王不我)
(有則是自絶于下矣)
七章(此章本亦與體但有所託之物而無所興之辭故不可謂之興又有四箇匪字故亦不可謂之)
(比而只得以為賦也)
八章(維以告哀而已無他事也則其情切矣)
北山之什二之六
北山
一章(此詩行役之大夫所作以言上之役使不均也然首章則自言其年壯力強故朝夕從事於此)
(又言其所以如此者盖以王事不可不勤然以是故而不免遺父母之憂耳未及乎上之不均也士子雖)
(作詩者自言然行役者非一人盖兼舉之矣)
二章(此章則承上章而言我雖不敢不勤於王事然土之廣臣之衆而使我獨勞何哉雖略及夫上)
(之不均與已之獨勞然不斥王而但言大夫不曰獨勞而乃曰獨賢則其言猶忠厚而未敢怨也)
三章(此章又承上句獨賢之意而言上之所以使我者得無善我之未老而方壯其膂力足以經營)
(四方乎此意尤忠厚而有盡力盡瘁之誠也)
四章(此章而下則方言其不均之實然亦不過以其勞逸者對言之使上之人自察耳但言之重辭)
(之複則其望於上者亦切矣詩可以怨謂此類也)
六章(燕安也重言之見安之甚也或燕安而自居於休息或盡瘁而力為國事或息偃在牀以自逸)
(或不已於行以自苦或深居而不接人聲或憂惨而自極劬勞或栖遲于家而偃仰自適或煩勞於國而)
(儀容不整或躭樂飲酒以自樂或惨惨畏咎以自憂或出入風議而親近從容或靡事不為而疎遠勞勩)
無將大車
一章(夫行役者進而有王事之期程唯恐其有不及之悔退而有家事之多端唯恐其冇意外之虞)
(所可憂者固不一而足也故曰百憂戒之以無思者言姑置之勿以為念可也不然適所以自病而已矣)
二章(人心憂則拘而定故在憂中耿耿然不能逸而出也)
小明
一章(明明上天照臨下土則宜無不察也故呼而訴之我征徂西至于艽野言其所涉之遠也二月)
(初吉載離寒暑言其所歴之久也行之遠時之久故其心之憂如中藥之毒而甚苦也共人即靖共爾位)
(之寮友也寮友不一而足有出者有處者宜也已之征役固勞苦矣然以其所謂罪罟譴怒蹙急反覆者)
(觀之則寮友之處者亦豈冇樂事哉此所以思之而涕零如雨又自言我亦豈不懷歸而相與共事哉正)
(以畏不測之罪而不敢歸爾罪罟言其以罪而加人如罔罟之取物而物有不及知者也不言思其室家)
(而欲歸乃言思其寮友者善為辭也然室家之思固亦在其中矣先儒泥序中悔仕二字遂以共人為隠)
(居之人且曰念彼不仕之友閒居自樂欲似之而不得故涕零如雨其意蹙疾全無意味且與下兩章不)
(協殊失此詩之旨)
二章(二月初吉是日月始除舊而生新也曷云其還言未知何時而可還也念我獨兮我事孔庶所)
(謂身獨而事衆也心之憂矣憚我不暇所謂勤勞而不暇也睠睠懷顧言已之於寮友勤厚睠睠然懷思)
(而顧念之也譴怒則明言其罪責之及耳)
三章(日月方奥亦謂二月朔也政事日益蹙急危亂之世大率如此此行役之大夫所以不得而還)
(也采蕭穫菽則歲莫之事也心之憂矣自貽伊戚此句方見其悔仕之意念彼共人興言出宿言其念之)
(而至於夜不安寝也反覆不常則好惡無定而刑罪必有濫及者矣)
四章(上三章則極其自傷悼之意故下二章又因以戒其寮友之處者曰汝今雖得免於出外征行)
(之勞然亦不可自以安處為常盖人固有當勞之時不可一向懷安也至於靖共爾位正直是與神之聽)
(之式榖以女則又皆忠告之辭寮友之義盖不徒懷思睠睠而已也)
五章(居亂朝事暗主與回邪之人共處易得隨風而靡惡直醜正故戒之以正直是與好是正直則)
(神明所佑而禍禄至焉不必求之於人也)
鼓鐘
一章(懷允不忘言其傷今思古而信不能忘也)
二章(悲甚於傷樂所以象德其德不回則言古之君子樂與德稱也)
三章(伐鼛舉樂器之大者言之以見其樂之盛也妯甚於悲謂常動而不息也其德不猶言與今之)
(君子不相似也將將喈喈伐鼛言其樂之盛也湯湯湝湝三洲言其時之久也且傷且悲且妯言其憂之)
(甚也樂之甚作之久也而民心之憂益甚焉則與古之王者憂民之憂樂民之樂者異矣)
四章(末章則又極言其樂之盛以見樂雖是而人則非焉蘇氏之說深得詩人之意)
章句(此詩使其誠是刺幽王為流連之樂於淮上則集解所說已極分明但無明據故先生例)
(以為未敢信其為必然耳)
楚茨
一章(集𫝊以此詩為述公卿有田禄者力於農事以奉宗廟之祭其不以為公卿自作者盖以此詩)
(多慶辭如景福萬壽之類非所以自言也此章首四句推本而言以見其不忘所自也王氏以為我倉既)
(盈則無所藏之而露積為庾其數至億者是也然此亦甚言之以見有餘之意耳黍稷酒食之資既有黍)
(稷則自然思祭其祖先此乃人心之不能已者順而行之固大福之所集也)
二章(古之祭祀用人甚多此言濟濟蹌蹌者謂凡與祭之人皆有容儀也孔氏云周禮祭祀之聯事)
(司徒奉牛司馬奉羊各有司也此說太拘凡此固亦在其中然不專指是而言也長樂劉氏謂絜者在滌)
(而芻之此亦絜之之一端耳以往蒸嘗之時矣此說是也先曰蒸者先其盛者且趁韻也剥亨肆將各有)
(其人皆蒙濟濟蹌蹌一句○王氏云凡祭祼鬯則求諸隂焫蕭則求諸陽索祭祀于祊則求諸隂陽之間)
(盖魂無不之神無不在求之之備如此祀事所以孔明也者是矣集𫝊又以為明字兼備著兩義者尤善)
(○先祖是皇皇大也集傳又曰君也者如府君之謂所以尊之也神保是饗者既饗其誠意又饗其飲食)
(也)
三章(毛氏曰㸑饔㸑廪㸑也孔氏曰祭祀之禮饔㸑以煑肉廪㸑以炊米少牢云饔㸑在門東南北)
(上廪㸑在饔㸑之北此亦所當知孔氏又曰雖執㸑之人無不踖踖然敬慎是也執㸑者猶敬則他可知)
(矣為俎為碩者言其俎所載之牲體甚大也所謂奉牲以告曰謂其博碩肥腯者是也燔炙者皆所以從)
(獻也主婦獻尸則兄弟執燔從故繼言君婦莫莫毛氏以莫莫為清静而敬至者甚善盖莫莫有冲漠之)
(意唯清静而敬之至者方有此意思曰君婦者君即主也又所以尊稱之也豆所以盛内羞庶羞皆主婦)
(所薦者故繼言為豆孔庶孔氏曰有司徹云宰夫羞房中之羞司士羞庶羞注云房中之羞其籩則糗餌)
(粉餈其豆則酏食糁食庶羞羊臐豕膮皆有胾醢房中之羞即内羞也此正大夫賓尸之禮也如是則其)
(豆亦甚多矣為俎為豆為賓為客四為字只一意皆有為之之意故先生解為賓為客云筮而戒之使與)
(祭者是也上既言從獻則是已獻尸矣此又言助祭之賓客故遂言獻酬交錯要其終而言無所不逮也)
(禮儀卒度言其禮儀盡合法度也笑語卒獲言其於旅而語之時其笑語無不得其宜也此神保之所以)
(來格介福之所以來報萬壽之所以來酢也東萊呂氏曰坊記子云七日戒三日齊承一人焉以為尸過)
(之者趨走以教敬也醴酒在室醍酒在堂澄酒在下示民不淫也尸飲三衆賓飲一示民有上下也因其)
(酒肉聚其宗族以教民睦也故堂上觀乎室堂下觀乎上詩云禮儀卒度笑語卒獲味坊之言則三代之)
(之祭祀洋洋乎其可識矣)
四章(徂賚孝孫鄭氏以為徂往也賚予也所以重釋上句致告之義如言以其所致告者往而予孝)
(孫也集傳失解此二字自苾芬孝祀以下皆嘏辭孔氏獨以永錫爾極時萬時億為嘏辭之略者是也禮)
(容莊敬解既齊既稷既匡既飭二句故報爾以衆善之極解永錫爾極一句使爾無一事而不得乎此各)
(隨其事而報之以其類解時萬時億一句唯禮容之莊則見於事者齊整而匡正唯禮容之敬則存於中)
(者敏疾而戒謹無一事而不得乎此便是衆善之極各隨其事而報之以其類又所以解上句無一事而)
(不得乎此也)
五章(禮儀既備言其禮之無不舉也鍾鼔既戒言其樂之無不奏也如此則祭事已畢矣故主人退)
(往阼階下西面元居之位而祝遂傳尸意告利成於主人於是神醉而尸起送尸而神歸家宰之衆皆徹)
(去其饌主婦徹去其豆籩或送以與賓客或留以宴同姓孔氏曰九嬪贊后徹豆籩故知為婦徹豆籩而)
(已又曰特牲少牢禮皆曰祝執其俎以出此是歸賓客之俎也又特牲曰祝命徹胙俎豆籩設于東序下)
(所以留同姓宴也鄭氏尊賓客而親骨肉之說其義味甚長)
六章(孔氏曰上章既云備言燕私故此章即陳燕私之事是也無有怨者謂旅酬無有不逮之人賓)
(客無有不送之俎親戚無有不與之宴也自神嗜飲食以下皆與燕者之慶辭也無所不盡董氏以為内)
(盡志外盡物者得之○此詩一章言黍稷既成為酒食以祭祖考二章言絜牛羊以為牲求隂陽以備著)
(三章言俎豆有碩多之實主婦有静敬之德賓客之賢獻酬之禮四章言行禮之久筋力雖竭而式禮莫)
(愆祝致神意以蝦予主人之事五章言禮樂備舉祭事既畢而祝𫝊尸意告利成於主人然後神醉而尸)
(起送尸而神歸歸賓客之俎留同姓而燕之事六章言燕私之事而并載燕者之慶辭也)
章句(此詩先儒皆以為天子祭祀之事者豈其見詩中慶祝之詞太侈如萬壽之類乎然少牢)
(嘏詞固曰眉壽萬年者此正大夫之禮也呂氏之說德盛政脩亦以為天子事耳然公卿固亦有家)
(事而國之政事亦無不與聞也故集傳取而載之吴伯豐問楚茨以下四篇先生即謂豳雅反覆讀)
(之其辭氣與七月載芟良耜等篇大抵相類斷無可疑然又有以為述公卿有田禄者力於農事以)
(奉其宗廟之祭則恐未然盖聞自后稷以農事肇祀其詩未嘗不惓惓於此今以為豳風豳頌者皆)
(是也而孟子亦曰禮曰諸侯耕助以供粢盛粢盛不潔不敢以祭古之人未有不先成民而後致力)
(於神者恐不必專指公卿言之先生答曰此諸篇在小雅而非天子之詩故止得以公卿言之盖皆)
(畿内諸侯矣)
信南山
一章(先生謂此詩大指與楚茨略同此即其章首四句之意則此詩亦是詩人述公卿有田禄者力)
(於農事以奉宗廟之祭也)
三章(首章言我之得以墾辟夫田者禹之功也二章言我之得以生長夫榖者天之賜也此章首句)
(則重言首章之意二句則重言二章之意可見其不忘所自也第三句方言此乃曾孫之穡鄭氏謂歛穫)
(曰穡是也曾孫既有此穯則以為酒食奉祭祀以盡我之孝心又皆不忘其本之意也其曰畀尸賓者邱)
(氏曰與尸謂獻熟食并酌齊獻尸是也與賓謂助祭之賓酌齊獻尸尸因酌以酢賓并祭末燕同姓於寢)
(是也此乃祭祀始終用酒食之事長樂劉氏以為隂陽和萬物遂而人心歡悅以奉宗廟則神降之福故)
(壽考萬年者固是矣至於遠不忘乎大禹甸治之功近不忘乎上天饒洽之賜與夫孝奉宗廟之祭是又)
(皆可以膺受多福而不忝也)
四章(觀此章以瓜菹獻皇祖之事尤可見其為臣下之詩非天子之事也)
五章(此章方言祭祀之禮有酒有牲則祭禮備)
六章(若以烝為冬祭之烝則其義亦如楚茨二章董氏說上章既言有酒有牲以享于祖考故此章)
(於是言以是牲酒為冬祭之烝而飲食苾芬祀事備著先祖於是既大且尊而降福無彊也)
甫田
一章(楚茨信南山二詩皆是述公卿有田禄者力於農事以奉其宗廟之祭故首皆推言昔人墾辟)
(之功而我得以耕治以奉祭祀之意甫田之詩乃𫐠公卿有田禄者力於農事以奉方社田祖之祭故首)
(言有年之多與蓄積之富以見於神不可不報之意王氏謂畝大抵以南為正故每曰南畝不知何所據)
(而云畝固有南北東西矣但南乃陽明之方故多言之如所謂東南其畝而不言西北其義亦然言農夫)
(而終之以髦士所以重農也東萊引管子之說為證是矣)
二章(二章便言祭社方樂田祖祈甘雨以大稷黍而善士女三章則言其耔耘之敏四章則言其收)
(成之富東萊先生謂此詩後二章皆述前二章之意者亦善三章所言述首章今適南畝之事四章所言)
(述二章歸功農夫之事)
三章(婦子來饁則見農夫俱在田以力事此田畯之官所以喜也不然則不歉而將訓督之矣先生)
(雖不解田畯為何人而鄭氏謂即司嗇而先生於二章已言田祖先嗇也則田祖田畯司嗇一也取其左)
(右之饋以嘗其旨否者旨則幸而喜矣否則惨然為之不樂也不曰取而曰攘者以公卿之貴而食農夫)
(之粗糲彼必有所不敢獻者故攘而取之以見上下相親如家人父子之無間也○禾之易治竟畝如一)
(則人力到而無鹵莽之失故知其終當善而且多也曾孫不怒不曰喜而曰不怒者避上田畯至喜之句)
(也農夫之力盡田官之職舉禾易竟畝而終善且有此曾孫之所以喜也曾孫既以是為喜則必當有以)
(慰勞之故農夫所以益敏於其事而不敢恃以自安矣此其所以自古有年也)
四章(夫以時歛散補助不足而勞來勸相以致農夫之敏者固賴乎上之人而火耕水耘沾體塗足)
(勞苦自竭以致禾稼之登者則實農夫之力也歸美于彼而欲報之厚宜矣若夫用其力享其奉而曰予)
(不戕禮則然矣則是末世薄俗之所為古無是事也)
大田
一章(楚茨信南山為述公卿之事故首原其田畝墾闢之功自古有年之事大田為農夫之自言故)
(止及其一歲耕種之事而已○既備乃事凡事豫則立也播厥百榖見其種之多也農夫以百榖庭碩為)
(順曾孫之欲則上之意孚于下而下之意順乎上矣)
二章(既方既皂既堅既好自禾之秀而言以至於成實也其察之密矣又必無稂莠以分其土力無)
(蟲蝗以戕其根株然後害不及其穉禾穉禾猶且不害則其庭碩者可知矣然稂莠則人力足以除之蟲)
(蝗則非人力所及也故願田祖之神持此四蟲付之炎火之中也)
三章(既無稂莠之害又無蟲蝗之害則其不可無者雨而已故此章又言其望雲與雨先公田而後)
(私田如此則成有年矣鰥寡孤獨聖人雖不欲有此等人然亦不能使其無也但發政施仁則先及之而)
(已雨我公田尊君之義也伊寡婦之利及衆之仁也民之穫也彼此皆有所遺棄焉以見其有餘也然亦)
(非徒棄之也盖將以為寡婦之利耳)
四章(甫田之曾孫來止以其婦子饁彼南畝田畯至喜春省耕之時也大田之曾孫來止以其婦子)
(饁彼南畝田畯至喜秋省歛之時也以其婦子饁彼南畝田畯至喜所以慰上之心也以享以祀以介景)
(福所以錫上之福也始焉竭力以慰上之心終則至誠以錫上之福民之愛君者如此則知君之所以愛)
(民為何如哉首章自言已之於農事預備於往歲而享成功於今歲以順上之心末章言君之於祭祀既)
(以為今歲之報又以為來歲之祈故願其受福於無窮也)
章句(上之欲報其下者如此則是君以民為體也下之欲報其上者如此則是民以君為心也)
(上下之情相類以為一則君之德固厚而民之德亦厚也)
瞻彼洛矣
一章(瞻彼洛矣維水泱泱此則言天子之所在也君子至止福禄如茨此則言天子所在福禄厚集)
(也韎韐有奭以作六師此則指言天子之所事也後兩章則皆頌禱之辭)
章句(吴伯豐問瞻彼洛矣傳以為諸侯美天子之詩今考其間有以作六師之言則其為天子)
(之事審矣然二章三章祈頌之語則不過保其家邦家室而已氣象頗陿反若天子所以告諸侯者)
(何也先生曰家室家邦亦趁韻耳天子以天下為家雖言家室何害又凡言萬年者多是臣祝君之)
(辭)
裳裳者華
一章(為諸侯而使天子見之悦樂如此是宜有譽處矣先生正以此章與蓼蕭首章文勢相似故知)
(其為天子美諸侯之詩以答瞻彼洛矣也)
二章(文章則德之弸中而彪外者德之彰著如此則固宜其有福慶也)
三章(此章美其車焉威儀之盛)
桑扈之什二之七
桑扈
一章(先生定以為天子燕諸侯之詩當矣四章雖皆頌禱之辭然亦寓期望戒勵之意)
二章(為諸侯者外有文章内復和樂固天子之所喜也則願其承上天之祜福為萬邦之屏翰宜矣)
三章(此章又言不獨為萬邦之屏翰其所統之諸侯又皆以其所為為法則其德亦盛矣方且戢且)
(斂而不敢自恃其難其慎而不敢少忽則其受福又豈不多乎哉百辟為憲有期之之意不戢不難有戒)
(之之意)
四章(此章又言其飲燕之時交際之間略不敢少有傲慢之意則其福禄之來又有不待於求而得)
(之者矣彼交匪敖亦有戒意)
鴛鴦
四章(和平之詩其辭明且易怨刺之詩其辭晦而艱鴛鴦之詩乃下禱上之辭故尤更明易上之禱)
(下猶且述其德桑扈是也下之禱上則亦無此意但極其頌禱之情而已鴛鴦是也若不敢有擬議其德)
(者敬之至也)
頍弁
一章(賦而興又比者何也曰有頍者弁本但言與宴者其弁頍然耳只是賦體又貼一句實維伊何)
(則是以興起下二句豈伊異人兄弟匪他也此則興體至於蔦與女蘿施于松柏則又為比體也爾酒爾)
(殽之爾只是指酒殽而言猶曰此酒此殽也豈伊異人兄弟匪他則言當極其親厚之意耳以蔦蘿施於)
(松柏比兄弟親戚纏綿依附之意則其體之也切矣未見而憂既見而喜則其與之也深矣)
二章(何期猶伊何也本鄭箋下又有期辭也三字○以時為善何也曰物得其時則善矣與維其時)
(矣之時同)
三章(後六句見君子親親而惜之之辭也)
車舝
一章(雖無好友朋友亦以義合者)
二章(辰彼碩女令德來教言碩女適及其時而以美德來配已而教誨之也式燕且譽好爾無射言)
(以令德之碩女而與之燕則有譽矣宜乎悦慕之無厭也)
五章(表記之言雖非詩之本旨然讀者能如此則能有益於已矣時過而學者可常常涵詠此數語)
(以自警得此詩一章言其望之甚切故得之甚喜也二章言之有譽故好之無厭也三章則自謙之辭)
(言我雖無以予女而女則宜有以相樂也四章則言我心傾寫于女以見誠之至也五章則舉其始終而)
(言之上四句言其始下二句言其終前已極言之矣故此但言其略耳)
青蠅
三章(一章則直以青蠅之聲比讒言而戒王以勿聽也二章三章則以青蠅止于棘榛以興讒人之)
(罔極而交亂四國及我二人也交亂四國推言其終也搆我二人指言其實也此詩三章具比興二體其)
(義甚明白可觀)
賓之初筵
一章(賓之初筵左右秩秩言其坐次之有序也籩豆有楚殽核維旅言其陳列之整潔也楚作濟楚)
(之楚者勝酒既和旨飲酒孔偕言其飲者之齊一也酒不調美則有飲者有不飲者鍾鼓既設言其樂之)
(備也鍾鼔舉其大者舉酬逸逸言其進止之安徐也舉酬謂旅酬時安徐則有序矣大侯既抗弓矢斯張)
(言其射之有節也射夫既同獻爾發功言其善射者之多也發彼有的以祈爾爵言其射之命中以辭爵)
(辭養也禮蘇氏云先王將祭必大射以擇士將射必先行宴既安賓然後改縣以避射既旅然後張侯)
(及弓既偶然後拾發求勝以爵不勝者甚得此章之次序)
二章(毛氏謂籥舞笙鼔者謂秉籥而舞與笙鼔相應長樂劉氏曰言文舞則武舞見矣言笙鼔則八)
(音舉矣因射而飲者飲在射先因祭而飲者飲在祭後上二章皆言凡飲之初禮樂之盛如此則必不至)
(於亂也)
三章(温温其恭威儀友反抑抑始乎治也幡幡怭怭屢遷屢舞終乎亂也才飲酒稍不謹必至乎此)
四章(抑抑與反反相類反反自反也抑抑自抑也自反反顧其禮法也自抑抑遏其縱恣也僛僛比)
(僊僊則甚矣側弁之俄屢舞傞傞則又甚也不知其郵亦甚於不知其秩既醉而出並受其福醉而不出)
(是謂伐德飲酒孔嘉維其令儀此自悔之辭也辭雖若緩而自訟之意深矣惟有德而為已者知之)
五章(相與飲酒固必有醉者有不醉者不能齊也既立司正以監察之則彼醉者披猖狂縱不善之)
(狀自不能知而反使不醉者見之為之羞愧耳欲其不至於昏醉而但告之使勿太怠者何也曰凡溺於)
(酒者其病根只在一怠字上稍自謹飭者便不至若是漢人謂無事故飲者亦此意也無事則怠矣匪言)
(勿言匪由勿語應前章號呼讙呶而云也言自言也語與人語也苟不可從則豈可語人哉俾出童羖則)
(既示之罰矣三爵不識矧敢多又又所以丁寧而戒之也既已昏矣其可又飲哉彼昏不知一醉日富此)
(小宛之所深戒也)
魚藻
三章(此詩與鴛鴦相類辭雖簡而意則切矣不頌其德者德盛而非言之所能盡亦尊敬之至而不)
(敢加以形容也但美其樂飲安居其位則非盛德其孰能之)
采菽
一章(車馬命服衮冕九章所以錫予之者既已極其盛矣而意猶以為薄則可見其好之無已也)
四章(夫諸侯以時而來朝固天子之所予也而其左右之臣亦率而至則尤天子之所喜也有一臣)
(焉不以為然則已之德必有所慊而諸侯之心亦將有不可得者矣)
五章(天子葵之言天子能揆度諸侯之心而知其底藴也○此詩首章之意至矣言其寵錫之厚而)
(心猶以為不足也二章則言其始來之時見其車旂而喜其至三章則言其始見天子時恭敬齊遫而為)
(天子之所予四章則言其德足以鎮天子之邦為萬福之所聚而又喜其左右之臣相從而至五章則申)
(言之而又歎其至也優游自適而無勉彊不得已之意一有勉彊之心則殆矣)
角弓
一章(兄弟昏姻親也親則宜近胡可相遠哉)
二章(王位在德元風俗之樞機也故爾遠則民然爾教則民傚其應甚速不可不謹也遠字承上章)
(而言)
三章(王化不善則民之不善者先靡○交相病言交相讒害也集𫝊以為指讒己之人者言其病已)
(者也)
四章(此章又言人之所以至於相怨者之由以曉之盖人之所以相怨者盖由各揚其一方而不相)
(知有耳集解所謂以責人之心責己愛己之心愛人使彼己之間交見而無蔽者即大學絜矩之道也况)
(兄弟親戚之間至於相怨相讒以自取爵位而不知相遜正使得之終亦必亡而已矣此章始則詔之以)
(相怨之由終則戒之以不遜之禍其曉之也切矣)
五章(老馬反為駒不顧其後此必指當時實事而言盖時有讒己以取其爵位而不度其已之不勝)
(任者如食宜饇以比其貪黷之無厭如酌孔取以比其攫取之太甚)
六章(毋教猱升木如塗塗附以應前第三章之意君子有徽猷小人與屬以應前第二章之意夫君)
(者民之表上者下之倡民之善惡亦惟其上之所道耳罪不在於民也望於上者切而責於人者恕詩人)
(之情當乎理矣)
七章(末後兩章分明是比讒者人必見其為汙下而不屑焉然後乃肯遺棄之若或領略而容受之)
(則彼益自居以驕肆矣)
八章(要荒無禮義之教親親之恩薄動則相殘賊也夫以中國而為要荒之俗此君子之所以憂也)
菀柳
一章(前二章只是比體以人願息於柳隂以比人願庇於王者耳若以為興則不尚息焉無自暱焉)
(兩句意思各别然以為興體亦可視其君如上帝則民之情本知所尊也然王甚威神使民畏之而不敢)
(近則是王自絶于民矣使我朝王則王室其可定乎然其後必求我而無已將反有所不堪者焉則又不)
(可不慮此其所以不肯來朝也然亦豈得已哉先儒泥序文諸侯皆不欲朝一句遂以此詩為諸侯相戒)
(之辭故陳氏謂且俾我安之以待其改惡從善而後我至焉然詩但云後予極焉初無待其改惡從善之)
(意且不朝王亦非可安者也先生之說當矣况又有齊威王事可騐乎)
三章(曷予靖之先生之說與上兩章俾予靖之之意相應如東萊先生之說雖亦可通但居字說得)
(太重似入於鑿且凶矜二字輕重不協曷予靖之亦不甚通此章則分明是興體也)
都人士之什二之八
都人士
一章(以周為鎬京則行字當如字讀夫容則德之符也言則德之發也容言如是則其德可知不必)
(又及其行而後為萬民所仰望也惟其容言為萬民所仰望是以我不見兮則其心不說而菀結也○衣)
(冠儀容世治則有常而馴雅世亂則屢變而妖怪如新室之時諸于繡镼之類真可以駭人之耳目矣或)
(曰先生以是詩為亂離之後人不復見昔日都邑之盛人物容儀之美而作此以歎惜之如此則東遷之)
(後詩也曰厲王流死于彘之後都邑豈能如舊哉何必東遷之後乎故先生但以周為鎬京也)
二章(綢直如髮若如鄭氏說以為言其性情之密緻操行之正直有如髮焉則與都人士臺笠緇撮)
(者不類若如四章五章之例以為言其髮之美則如字又說不通或云首章既言都人士之言容故此章)
(但言其冠笠而已若君子女則前章所未言也故此章宜言其德焉三章謂之尹吉者但言以其有禮法)
(耳似亦可通)
五章(後二章但言其帶與髮者以見此猶不可得而見則况於言與德乎)
采綠
一章(予髮曲局不為容也薄言歸沐恐君子之或歸也好飾者婦人之性)
二章(五日為期六日不詹設言其近者以見遲久而弗歸者不可堪也)
三章(狩而韔弓釣而綸繩本非婦人之事望之切思之深設言其如此以見其欲無往而不與之俱)
(是雖夫婦之正情然使其形於言焉則怨曠甚矣)
四章(此章承上章末句而言亦喜幸之詞也)
黍苗
一章(此章乃從召伯南行者所作首章則以隂雨之膏潤黍苗以興召伯之能無勞衆士也)
二章(下二章則喜歸之辭我行既集謂我所行之事既成集也哉始也)
四章(三章處居也第四章則述召伯經營成集之初烈烈征師召伯成之者言其師旅之所以得如)
(是烈烈然威武者皆召伯有以成之也然則兵豈能自為強弱哉顧上之人所以御之者如何耳)
五章(此章又重言營謝之功水土悉得其平治者皆召伯成之而天子之心亦得以自安也召伯之)
(出為營謝耳然謝功既成而上則有以安夫天子報功之心下則有以成夫師旅威武之勢則其經畫之)
(方保綏之德非有大過人者能如是乎)
隰桑
章(以此詩辭意與菁莪相類則菁莪亦為興體明矣)
三章(德音孔膠謂君子之德音足以感人使之甚膠固而不可解也)
四章(上章既言德音孔膠故此遂言誠愛之意惟其德音之感人者膠固而不忘故其誠愛之深發)
(之遲存之久而至於如此也)
白華
四章(一章言微物猶必相須為用而歎王之遠我而使我獨兮者何也二章則言時運艱難王之不)
(圖而於我不若白雲之露微物三章則歎王之尊大而反不若小水細流尚能灌溉於物四章方以桑薪)
(為比而自歎以嫡后之尊而反見卑賤也)
八章(一章則言夫婦之常理二章則言時運之使然三章始言其體尊勢大而反不如小水之尚能)
(溉物四章然後自歎以其嫡后之尊而反見卑賤其言亦可謂有序矣五章又疑已雖念王而王不顧已)
(何哉六章始以鶖比褒姒而歎王之舉措取舍之非宜七章則遂言王之二三其德曾不若鴛鴦之有常)
(八章方極其意而謂王不自愛重寵嬖賤妾以輕賤其身所以使我憂之而成病其言有序而不亂其怨)
(有則而不流即其言以觀其人則申后其亦賢矣哉)
緜蠻
三章(微賤之臣奔走行役道遠而勞甚至為鳥言以自比而求所託焉固仁人君子所宜動心者也)
(如是而能飲食教誨而又載之以車則所謂中流之一壺也其感德當何如哉然未知其果有哀而收之)
(者乎若如序說則𥚹狹甚矣非詩之教也)
瓠葉
四章(物雖薄必與賓客共之此人道之當然也且曰獻曰酢曰醻而不廢禮焉尤見其敦厚之意)
漸漸之石
三章(不遑朝矣猶可言也至於不遑出不遑他則其情危而可哀甚矣方采薇出車之詩作時豈容)
(有此事哉世之治也固未嘗無征伐之師也然行者之勞未嘗自言而上之人則汲汲然以言其勞之可)
(念世之亂也上之人未嘗念其勞而言及之而行者則自言其勞苦而不置焉夫使勞者自言而上之人)
(不加恤焉則烏在其為民之父母也)
苕之華
二章(知我如此尚冀人之察已也)
何草不黃
四章(苕之華言國家之衰微時物之凋耗人民不聊其生天運窮矣何草不黃言士民役使之繁數)
(征行之勞苦上之人視之與禽獸無異人事極矣周室至是無可為矣此黍離之所以降為國風也)
童子問卷五
