泰泉鄉禮卷三明黃佐撰
鄉校
凡在城四隅大館統各社學以施鄉校之教子弟年八
歲至十有四者皆入學約正約副書為一籍父兄縦容
不肯送學者有罰有司每考送儒學肄業非由社學者
不與凡在城坊廂在鄉屯堡每一社立一社學俱設
扵閭巷民居聚處不必拘定道里須擇寬大地基建
之其制前為大門大門之左為東塾右為西塾中為
館堂後為寢環之以垣已經拆毁淫祠寺觀改建者
約正丈量界至畫圖送官若有名無實有司查出治
罪先年十一月約正約副沿門選擇俊秀子弟其有
殘疾及猥劣者勿強多則百餘名少則三四十名俱
序其年齒住居父兄籍貫以某為戶書為一籍惟娼
優隸卒之家不與若縦容驕惰不肯送學者罰之書
扵過籍皆直月掌之一應事宜照教民榜行有司官
吏里甲人等毋得干與攪擾
衆共推擇學行兼備而端重有威者送有司考選以為
教讀約正率錢具禮扵正月望後擇日開學預期遣人
齎書聘之届期乃躬迎之約正率錢凡有子弟願入
學者人各不過五十文多則紗一疋侑以羊酒少則
布一疋侑以鵝酒書式曰鄉侍生某姓名頓首啟碩
德某先生道丈執事側聞先生學行純懿里閈欽仰
之日久矣古者士大夫居鄉則推尊以為父師子弟
從之遊而孝弟忠信之俗興焉茲某擇某月日敢以
鄉校教事見屈蓋欲一鄉童蒙觀感弗納扵邪啟其
聰明養之以正他日成人克遵名教是大有造扵某
也倘不遐棄則某榮幸之至敬因執事者以聞某年
月日某再拜啟擇子弟能供事者齎赴其家再拜敬
請教讀固辭復再拜以請俟諾乃復命除在城大館
外俱用儒士不許罷閑吏役及非儒流出身之官或
丁憂生員及因行止有虧黜退者其四方流寓扵此
者蹤跡無常恐或梗化尤當精擇届期約正會各父
兄躬詣其家再拜迎之退乃各盛服候扵社學門外
諸生候而前至門讓主人入而右教讀入而左至階
讓主人升自東階教讀升自西階至堂讓主人東向
教讀西向行再拜禮師席南向主人各前布席席定
諸生行四拜禮以次獻茶具飯畢辭而退就館入便
室若有司備禮延聘在城大館亦令附近鄉約約正
帥各父兄主其事
直月扵前一日列諸生長少之序掛扵門内東西兩壁
質明生徒至依序立扵兩階下約正約副入與教讀誓
戒社祝致辭出乃就坐開館館堂設先聖位約正約
副入與教讀上香行四拜禮畢社祝抗聲致辭曰凡
預此會者以孝弟忠信為本其不順扵父母不友扵
兄弟不睦扵宗族不誠扵朋友言行相反文過遂非
者不在此位教讀拱手應曰諾社祝復抗聲致辭曰
凡預此會者以立教明倫敬身為本其聞善不相告
聞惡不相警禮俗不相交患難不相恤陽善隂惡二
三其德者不在此位約正約副皆拱手應曰諾謹受
教相與揖遜而出俟先生就坐諸生以次執事贊禮
乃升堂侍教其未冠者從俗總角已冠者平頭巾服
絹布青圓領或直領不許用紵絲紗羅及違制服色
出入不許騶從輿馬侍扵先生雖富貴冬毋爐夏毋
扇坐毋用脚凳坐必依齒序若有貴賤相遠者亦當
更處以存大體若先生起居及客至俱一體執事
施教以六行六事六藝而日敬敷之一曰早學二曰午
學三曰晚學約衆日輪篤實老成者二人平旦坐左右
塾以序出入食後復至日夕亦如之
六行一曰孝二曰弟三曰謹四曰信五曰愛衆六曰
親仁六事一曰洒二曰掃三曰應四曰對五曰進六
曰退六藝一曰禮二曰樂三曰射四曰御五曰書六
曰數俱詳見小學古訓
平旦施早學之教誦書正句讀凡館堂設雲板平旦
教讀出就位擊雲板三聲生入立兩階下點洒掃先
以序入其餘軒舍以役人代之洒掃畢復降階立原
位觀其執事恭謹者錄之怠忽者教而責之次輪贊
禮者二人先升堂正揖分班立先生之前唱序立諸
生以序兩班升堂正立唱揖分班圜揖就位静聲端
立良久以觀德容命執事者擊雲板命坐以次序坐
務使從容嚴静良久命擊雲板命十人一班依齒序
出就先生位前正立量其少長以小學古訓直白教
之使力行扵身如曰君子便教之曰能學成好人便
為君子不學成好人便為小人如曰舒遲便教之曰
一行一動不須急遽輕佻務要從容和緩其温凊定
省之類亦教之曰汝果能如此以禮待汝不能如此
痛責不恕他如職分所能知能行者皆倣此令其口
誦以上口為節乃命復位誦讀務貴熟不貴多如資
性能記千字以上者只讀六七百字不得盡其聰明
年小者只教一二句而止勿強其多記或用孝經三
字經不許先用千字文百家姓幼學詩神童酒詩吏
家文移等書以次讀大學中庸論語孟子然後治經
句讀少差必一一正之退食擊雲板各以班出揖而
退出館後察其有疾行先長及傲慢鄉里者責而教
之
食後施午學之教歌詩或書數凡復午學升堂如平
旦儀就位立聽雲板命坐不必作對句用顔魯公字
體點畫照洪武正韻楷書詩經鹿鳴菁莪關睢四牡
伐木棠棣蓼莪采繁采蘋南山有臺緇衣淇奥抑諸
篇有關係可歌者各一篇或古體律詩絶句情性正
音律和者各二篇毋得用金榜富貴等語亦十人一
班教以六書法如象形諧聲之類若年小則教以認
字必先其易者或書早學口誦者示之各寫倣書顔
字一章令端坐直筆正書務寬緩整肅而有壯氣其
有傾敧粗弱者責而教之先生品評既畢領回就位
將所書風雅及古體律詩絶句或正音或越吟各讀
成誦退食擊雲板如早學儀自後五日一次歌詩免
寫字令善歌者為倡與衆同歌既成聲每班十人歌
扵先生之前用鐘鼓其餘簫笙琴瑟之類以漸教而
和之未升歌者俱端坐静聽歌畢者復位其聲容温
雅和平者賞之如躁俗悲淫者責而教之或五日一
次學算數亦免寫字年稍長者教以九章算法年小
者以四方上下自一至十或自甲至癸或自子至亥等
數授之
日夕施晚學之教温書習禮儀凡復晚學如儀就位
良久擊雲板命習禮每班十人出先生位前東西向
立東先出位北面立長東少西揖再拜畢復位西揖
拜如儀退先生坐觀其容體恭敬舒遲者賞之鄙倍
者責而教之如有善拜揖者免習仍教以子事父母
禮如定省之類習禮畢各就位温習早學所讀書自
後五日一次教以朱子小學及日記故事内古人嘉
言善行一段如黃香扇枕陸績懷橘之類直白說之
令其静默諦聽抵暮擊雲板直日者徹先生書席如
儀揖退諸生夜歸仍在燈下講誦當日所教即以所
教之事事親事長處事接物先生與各父兄常常訪
察如有徒能講誦不能力行者責而教之若冠禮昏
禮祭禮射禮鄉飲酒禮士相見禮投壺禮皆用采色
繪扵壁為圖指示之
諸生若有過失師友隨事規正毋使終陷扵惡諸生
過失小者為師者宜端坐相對終日不與之語以冀
其改乃止若居家得罪父兄骨肉或出外得罪鄉黨
朋友或自己所為有失即當直告扵先生朋友求知
已過不宜以不善之禍自害其身
每月朔望先一日晚設先聖牌位香案質明教讀帥諸
生行禮畢乃放假教以静坐月終類杳逃學者姓名具
帖聞扵直月朔望拜先聖畢徹神位拜先生分班相
拜而退是日放假教之静坐以求放心若遇鄉約會
日拜畢仍留供事用次日放假或扵放假日演習諸
禮或聽審音樂或倣釋奠之樂以舞勺或做干戚之
制以舞象務養其耳目血脈使温醇恭敬不至拘迫
彼必樂扵聽從而無嬉戲逃避之事若四時之祭及
高曾祖考忌日預期給假若無故而逃學一次罰誦
書二百遍二次加朴撻罰紙十張三次撻罰如前仍
罰其父兄其有好酒博奕逸遊驕縱者不帥教而悖
逆非毁及干犯彛倫者重治之不改則送有司問罪
在城丁多有暇者以是為常鄉村務農丁少照例每年
十月初開學臘月終罷各父兄務隆待師之禮歲晚
罷館父兄帥子拜送各申待師之敬四時無事不許
輕至社學求師請對其束脩務從俗加厚在城大館
官給銀二十兩有司以禮待送在鄉則約正等率各
父兄出穀及菜錢若待之不以禮及有始無終者必
罰
為師者崇四術以教諸生鄉約會日則舉行焉
一曰書凡社學置籖筒鄉約會日講書一章須有
關風化者先生講畢抽籖諸生以次出講俱用正
音約衆端坐拱聽毋得詰問譏笑若講小學日記
故事亦如之若律令大誥教民榜則許諸人請益
二曰詩凡社學置文公家禮禮器祭器如三加緇
布等冠香案祝版酒注杯盤之類并楷書四禮條
約揭扵壁鄉約會日行冠昏等禮畢許各父兄質
問教讀逐一講解喪禮難習有喪來問者宜考究
示之
四曰樂凡社學置樂器備八音略如釋奠之數鄉
約會日或擊魯薛鼓之半以習投壺或擊魯薛鼓
之全以習射儀或習彈琴或習吹笙或審音扵言
如宫舌居中商口開張之類或審音扵聽如凡聽
宫如牛鳴竇中凡聽商如離羣羊之類或調聲詩
以比琴瑟或講究律吕大指皆可如有年長不習
舉業願來學樂歌詩者許與諸生同事
凡諸生有善者直月書扵善籍父兄名下待祭社會鄉
老約衆共以三物推舉之一曰性行二曰經義三曰才
能有司取入儒學則具以名聞中選多者免為師之人
雜泛差徭生員則優以廩膳既入儒學而以學荒行虧
見黜者罪其師
右件出明道程子文集東萊吕氏學規及見行
禮部學政參用崑山魏氏泰和歐陽氏社學條
約而潤色之倘肯遵行必能正風俗得賢才而
唐虞三代之治因可復也在城大館器用有司
宜各措辦若閭巷荒僻不能盡如制者亦宜竊
取其意務行扵鄉使風化有所禆益
教讀任一鄉風化與約正等公選扵衆推年高有德者
每里一人類送在城四隅大館轉聞有司點作該圖鄉
老使專一在鄉聽訟管倉别無可推則約正約副内一
人為之又選其次者一二十人為衆鄉老開館之日楷
書諭俗六條勸民二事及四禮條件皆正句讀使之傳
寫各分投勸諭深山窮谷必至務多方以化導之諭俗
六條一曰教子弟以興禮義二曰禁火化以厚人倫三
曰闢異端以崇正道四曰敦朴儉以保家業五曰息爭
訟以免刑罪六曰化愚頑以息盜賊勸民二事一曰勸
農二曰勸孝
諭俗文
某府州縣某處社學為諭俗事遵奉欽差巡撫
巡按分守分巡提學道各上司明文除遵依外
竊以人才之賢否係扵風俗風俗之美惡在扵
漸摩近見得本省係古南越地稱鄒魯民雜華
夷文獻固有源流淫邪尚當洗滌與其治於為
惡之後不若化於未惡之先況民秉彛本乎天
性好善惡惡皆出自然奈何閭閻有便安之習
教化無切實之功相染為風遂成弊俗苟不
曉諭丁寧何以轉移變化上司深愛爾民做
好人幹好事孝順父母尊敬長上和睦鄉里
教訓子孫守本分業為太平民不犯刑條何
等快活不致禍敗何等安康今乃愚信邪奸
好訟強凌弱衆暴寡淫侈耗財放縦敗家傷倫
亂俗有傷風教今上司欽奉勅諭興復民間社
學訓教童蒙以為育才之本其民間一切故弊
有碍勅例教法者悉行禁約區處合先曉諭汝
四民毋得有違違者送官問罪定不敢恕所有
諭目禁約開示於後
教弟子以興禮義
民生有欲非教不善方今聖明在上禮樂
大興茲欲一道德同風俗必當後刑罰先
教化然學有大小始終今社學之設所以
正其始於先於是教以大人之學斯可成其
終於後凡為父兄者如有子弟年六七歲至
十四歲未冠者俱要送入社學社學之教不
專於念書對句務要教其愛親敬長隆師親
友習禮樂養性情守教法禁遊逸遠玩好戒
驕縦如此教之斯可變化氣質為大學之基
本今人空教子弟念書對對念得對得固是
子弟聰明但不知子弟情性何如氣質何如
事親何如交友何如手不執洒掃之事身不
習趨事之勞耳不聞正樂目不見正禮隨子
弟自家資質做去多有率意妄行習與性成
惡人同歸者也至扵入大學之時氣習已深
不復自知其非所以陷扵一偏而不能有成
者衆矣其間有能成者亦資質之美而已故
聖人有曰十室之邑必有忠信如丘者焉不
如丘之好學也立學之後不論文武貧富之
家皆一體遵依社學教條毋得違悖
一立學之後汝四民如有能從教化朴實尚義
好詩好禮善處彛倫能和鄉里篤教子孫足
為一鄉敬信者許里中老而有德者告扵社
學之師訪問得實書扵揚善簿内以待上司
查考以禮褒勸
一父兄如有故違不送子弟入社學者上司定
行提問坐罪
禁火化以厚人倫
孝順父母是我太祖高皇帝親口教詔汝
民第一件好事父母當初生我愛我如金
玉痛我如肺肝子一有病祈天禱地問卜
求醫廢寢忘飡惟恐子身不安子或湯爛
火傷即撫胸涕淚愛子之心人人如此為
人子者以父母愛我痛我之心去愛痛父
母何患不能孝順乎今於父母生時觸怒
得罪可殺可剮父母死日即火燒路棄可痛
可傷此固久安之陋習亦由有等師巫謬彰
邪說惑亂民心以西天為極樂火化為歸仙
不知西天是夷鬼之地父母何居火化乃炮
烙之刑父母何罪不思愛痛深恩顧乃以讐
報德既煎熬其骨肉必飄散其神魂日後雖
有思親之時祭之不享哀之無益禽獸同歸
天人共怒家道凶亡子孫衰替皆本扵此自
今以後切須聽我教誨生時盡心孝順死後
隨力葬理葬者藏也欲人不得見也貧者穴
土藏棺存禮而已不許輕信風水禍福之說
及興發某房之說停藏父母至數十年不葬
以致屍棺暴露鴉飡狗食傷害天和變生瘟
疫惜哉痛哉曉諭明白聽者省之
一民間有義舉助喪及周恤患難孤幼者里人
當報扵社學師書扵簿内待上司查賞褒勸
一未葬者限一月葬畢違者里甲隣人族長呈
送本縣問罪如過限不呈上司訪出一體治
罪
闢異端以崇正道
禁止師巫邪術律有明條今有等愚民自稱
師長火居道士及師公師婆聖子之類大
開壇場假畫地獄私造科書偽𫝊佛曲搖
惑四民交通婦女或燒香而施茶或降神
而跳鬼脩齋則動費銀錢設醮必喧騰閭
巷暗損民財明違國法甚至妖言怪術蠱
毒採生興鬼道以亂皇風奪民心以妨正
教弊固成於舊習法實在所難容爾等
愚昧小民不知死生有命富貴在天且如
師巫之家亦有災禍病死既是敬奉鬼神何
以不能救護士夫之家不祀外鬼邪神多有
富貴福夀若說求神可以祈福免禍則貧者
盡死富者長生此理甚明人所易曉今我皇
上一新政化大啟文風淫祠既毁邪術當除
汝四民合行遵守庶人祭先祖之禮毋得因
仍弊習取罪招刑
一禁約之後師長火居道士師公師婆聖子尼
姑及無牒僧道各項邪術人等各赴府縣自
首各歸原籍别求生理買賣故違者上司定
行拿問如律
一民家只許奉祀祖宗神主如有私自奉祀外
神隠藏邪術者上司訪出問罪決不輕恕
敦朴儉以保家業
夫四民之家有千金之産者有一金之産者
奢者以千金而不足儉者以一金而有餘何
也奢者勉強隨人妄用無節口好肥身好懶
驕淫奸盜由此而至所以雖有千金亦必至
扵窮困儉者隨分守己節用省事減嗜慾務
勤儉循理避禍不至喪敗所以一金之家反
能長久而不困窮今之四民每每聘禮則虚
張儀物嫁女則多耀奩粧設酒則將無作有
鬭勝則借假為真只取一時好看不思日後
有無此愚偽之俗禍敗之機也何不反奢從
儉以圖長久受用不致眼下窮忙古人云人
能咬得菜根則百事可做此言極有理願爾
民思之念之無貽僣侈之罪
一頒行四禮條件各宜遵行違者許人告首送
上司治罪
一民間酒店賣酒假以賣酒為名實乃淫人取
利大傷風化違者上司定行訪拿治罪
一服色居室婚喪祭葬有違國朝禮制者送官
治罪
一為父兄者有宴會如元宵俗節皆不許用淫
樂琵琶三弦喉管番笛等音以導引子弟未
萌之欲致乖正教違者拿送上司治罪其習
琴瑟笙簫古樂器者聽
一不許造唱淫曲搬演歷代帝王訕謗古今違
者上司定行拿問
息争訟以免刑罪
近來風俗多好詞訟其故何也民不被教喪
失良心故也隂險詭詐是殺身之藥貪利害
人是斬身之刀強梁者不得好死教唆者到
底傷身賭博淫行者終身破敗剛忿不忍者
多致官司今特與爾民約凡有父子兄弟夫
婦不相親睦及争財異業以至飲酒博奕打
隣罵里教唆賭博奸淫盜惡謀為不善打點
誆騙等項以每月朔望兩日相會里人扵里
社中有過失者許自陳說或族長隣人陳說
如小事有不平者衆人勸戒處置事關大惡
者衆人明言責救如有不從擇老者數人同
至其家責勸如再不從許地方隣人同族長
赴各該衙門呈治如有互相容隠不行勸責
呈治者事發之日拿送上司治罪
一里中如有能改過自新變惡為善以循禮教
者許里中老而有德者告扵社學之師訪問
的實書於改過簿内以待上司查賞
化愚頑以息盜賊
近來各處地方往往為盜刦掠良民方今上
司留心教化爾民切宜體悉且為盜一事未
必盡是爾民之罪亦由平日養之無道教之
無術禮義不聞良心喪失田疇旱潦而不知
賦役繁苛而不恤飢寒迫身不顧廉恥但求
一時之活不顧後日之誅於是惡染鄉閭財
動親戚強者得利富者坐分善者無依弱者
必死遂成大盜流毒四方其間弊病難以悉
舉今爾民於無事之時善心有時發見即當
自家思量我如此做賊固不勞耕作不煩税
役可以足食足衣且歷觀昔時為盜之家今
尚有幾家得存不至絶滅者乎况且如今聖
明在上天下太平何不乘時歸化萬一不然
未免家散人亡縦使逃去别方亦是一生百
死肉膏草野骨餧狗猪終為無祀之鬼父母
妻子奔亡祖宗産業丢棄到此時節計拙心
回要做好人亦做不得豈不恨㦲若爾民自
謂實有勇力死亦不怕此便是至愚至蠢者
也千日殺人一朝必敗豈有做賊而能長久
者乎今吾深惜爾民樂於禍敗而不思求活
所以誠心直說明白曉諭使爾民從此向化
做箇好人取些安樂福夀豈不好過殺人為
盜東逃西避終遭刑戮者乎
一上司欽奉詔書有能遵體各歸原籍耕種者
許爾自來聽教上司即與爾立社定鄉約使
爾各安生理曉諭之後如有能先來聽教者
上司定行重賞
勸農文
某府州縣某處社學為勸農事遵奉欽差
巡撫巡按分守分巡提學道各上司明文除遵依
外竊以民生之本在食足食之本在農農不力則
不足以養養不贍則不足以教故先王之教其民
也因天地之性順人物之生分土受田統之以鄉
州黨族閭里而導之以孝友睦婣任恤故行不出
倫理之外士不出畎畆之間漢書曰餘子遣入序
室所謂餘子者父在則子餘兄在則弟餘故天下
生員皆名弟子其職在入孝出弟而所以教之者
在稼穡出作入息之期後世分教養為二故一登
講堂永恥民事有父兄荷蓑笠而子弟衣輕裘見
達官貴人雖惡人必竦然起敬見腁手胝足雖至
親而赧然愧之者是雖冠服如士人其孝友之實
曾不如塗之人矣見奉禮部學政勘合凡入學生
員必求子弟曾知稼穡有孝弟實行者取之仍查
篤實父老以耕讀為事者量加賞勞以廣子弟孝
友務本之心至扵興脩水利以便農民招徠流民
以辟土地責令有司著實舉行違者治罪為此誠
恐鄉民不知勤務農業理合先行勸諭今錄朱文
公勸農條目開具於後
一大凡秋間收成之後須趁冬月以前便將戶
下所有田段一例犁翻凍冷酥脆至正月以
後更多著遍數節次犁杷然後布種自然四
泥深熟土肉肥厚種禾易長盛水難乾
一耕田之後春間須是揀選肥好田段多用糞
壤拌和種子種出秧苗其造糞壤亦須秋冬
無事之時預先剗取土面草根曬曝燒灰旋
用大糞拌和入種子在内然後撒種
一秧苗既長便須及時趁早栽插莫令遲緩過
却時節
一禾苗既長稈草亦生須是放乾田水子細辨
認逐一拔出踏在泥裏以培禾根其塍畔斜
生茅草之屬亦須節次芟削取令净盡免得
耗土力侵害田苗將來穀實必然繁盛堅好
山原陸地可種粟麥麻豆去處亦須趁時竭
力耕種務盡地力庶幾青黃未交之際有以
接續飲食不至飢餓
一陂塘之利農事之本尤當協力興修趁未耕
種之時各將自己田畆開濬陂塘修築圩岸
毋至後時追悔莫及如有怠惰不趁時工作
之人仰衆列狀申縣乞行懲戒如有工力浩
瀚去處私下難以糾集即仰告縣官為修築
如官不即措置即告扵鄉約約正及鄉老别
為區處
一桑麻之利衣服所資切須多種桑柘麻苧婦
女勤力養蠶織紡造成布帛其桑木每遇秋
冬即將旁生拳曲小枝盡行斬削務令大枝
氣脈全盛自然生葉厚大餧蠶有功
一本鄉貧民往往逃在他鄉者各家挨查招回
及時耕種
一喫酒穿衣甚妨農事若不係祭祖祭社凶吉
聚會及造作屋舍之時俱不許喫酒其穿衣
俱不許長袍大衫
一大凡農桑之務不過前項數條然鄉土風俗
亦自有不同去處尚恐體訪有所未盡更宜
廣詢博訪謹守力行只可過扵勤勞不可失
之怠惰傳曰民生在勤勤則不匱經曰惰農
自安不昏作勞不服田畆越其罔有黍稷此
皆聖賢垂訓明白凡厥庶民切宜遵守
右件榜文勸諭民間各請體悉前件事理父兄
教誨子弟子弟遵承教誨務熟本業耕耘收斂
以養父母勿得惰遊賭博喫酒穿衣妨廢農桑
庶幾衣食給足禮義興行感召和平共躋仁夀
勸孝文
某府州縣某處社學為勸孝事遵奉欽差巡
撫巡按分守分巡提學道各上司明文除遵依
外竊以五刑之屬三千而罪莫大扵不孝父母之
心本於慈愛子孫忤逆者不欲聞之官何也富貴
者恐貽羞門戶貧賤者亦望其回心反哺故皆含
容隠受然父母吞聲飲恨之際不覺怨氣有感是
以世之不孝者或斃於雷或死於疫後世衰弱都
受天刑嗚呼王法可幸免天誅不可逃為人子者
可不孝乎為此誠恐村峒俚民及猺獞等未能知
悉理合先行勸諭每朔望誓於里社有不孝者明
神誅殛今錄勸孝文一道開具扵後
孝經曰用天之道因地之利謹身節用以養父母
此庶人之孝也此孝經乃聖人所作我太祖高
皇帝教訓庶民孝順父母亦不過此意也凡各村
峒俚人猺獞俱係庶民你每到春来便耕田夏
来便耘田秋熟及時收割禾稻冬閉及時修整
屋舍早起便幹家事晚睡莫出村鄉都看天時
幹爾生計此便是用天之道高田種早低田種
晚隨地所宜栽種果菜硬泥築作垣牆軟泥燒
作磚瓦鋤得深闊砌作魚塘此便是因地之利
又念我身父母所生十月懷胎三年乳哺被人
殺害可惜父母負了深恩得忍且忍莫要打人
人亦打爾得休且休莫要殺人殺人人亦殺爾
常在家中莫出外去此便是謹身財物難得常
要愛惜食足充口不須貪味衣足蔽體不須奢
華莫喜飲酒飲多失事莫喜賭博好賭敗家此
便是節用每日早起帶子弟向父母前作一揖
送上新茶一鍾早飯午飯晚飯都請父母上坐
與妻子旁邊看照飲食父母夜睡先去床前看
一看每出門與父母說知作一揖歸來亦作一
揖如無父母早起即去隂靈神座前作一揖有
茶有飯都去供養如在生前一般如父母要作
歹事小心勸諫你能謹身便不憂惱著父母能
節用便不飢寒著父母能此二者即是孝順故
曰以養父母此庶人之孝也如不肯孝順父母不
犯王法便遭天刑我念古人詩與你聽古人詩云
世有不孝子浮生空碌碌不念父母恩何殊生枯
木百骸未成人十月居母腹兒身將欲生母身如
殺戮父為母悲辛妻對夫啼哭一日見兒面性命
喜再續母卧濕床席兒眠乾裀褥兒睡正安穏母
不敢伸縮全身在臭穢不暇思沐浴乳哺經三年
汗血計幾斛病痛百千般求神與占卜出入必追
隨飲食從所欲一旦得好妻魚水情和睦父母責
一言含嗔怒雙目妻或罵百句陪笑不為辱父母
歸泉下兄弟分財穀不念父母骸焚燒葬山谷世
間如此人不異禽與畜慈烏能反哺羊羔猶跪足
天地雖廣大不容忤逆族早早悔前非莫待天誅
戮
已上四件各用紙接續寫去四禮條件一張諭
俗文一張以諭四民勸農文一張專諭耕戶之
民勸孝文一張一諭俚峒蠻民(俚音黎第四禮條件見一卷)
每月約衆輪坐東西塾者稽考教讀善惡以聞扵直月
善者衆共加禮惡小則鄉約會日面戒勵之情重則公
同里排及本鄉在學生員共糾舉而斥之徇私妄言教
讀過惡者有司各提問治罪教讀為一方師表宜衣
冠不離扵身言笑俱不可苟亦不可奴顔婢膝趨承
一應官司下同隸卒若有等自談聖賢行如狗彘或
隂受財賄唆寫詞訟或恃官長禮貌挟此凌人或因
師生名分動輒需索稍不如意立致訟端或因鄉黨
私忿編排鄙俚詩謠黑夜匿名竄貼玷人德行或因
生徒不從勉強邀致不顧朋友情分鄉黨非笑凡此
不惟不能化人而反賊夫人之子如有此等約正約
副本圖老人以衆斥去之若來自異鄉者一體驅遣
情重送官究問另選端謹之人代替若互相容隠及
誣捏不以實事發俱各重究若教讀過惡小而可恕
者量罰其束脩銀穀入社倉備賑
教讀常用勸諭鄉民毋妄興詞訟惟聽命鄉老亦毋得
輙以故違鄉約赴官司告擾其有能化導一鄉成俗者
約正約副等公舉其善呈聞有司待以殊禮非生員及
無官者遇例給與冠帶
右件出朱子大全西山真氏文集及見行禮部
學政崑山魏氏社學榜文莆田鄭氏社規其有
不盡合鄉俗者許教讀言扵有司潤澤之務在
可行勿為虚文已也
泰泉鄉禮卷三
