易原卷一
宋程大昌撰
河圖洛書論
河圖之圖五行生克附
二河圖所起(案程敏政新安文獻志載易原三篇其一為河圖洛書而無一)
(河圖之圖二河圖所起三河圖所起標目且誤合為一篇謹依原本校正)
劉牧易數鈎隠圖所載河圖九位朱震曰本出陳摶四
傳而牧受之此圖之附著五行者則予之所明也(案新安文)
(獻志載此篇無劉牧至明也四十字)夫子之言易曰河出圖洛出書聖人
則之是易于圖書固所兼法也周人寳藏河圖孔子歎
河不出圖是河圖也者古盛世實有之非後世傅會也
孔安國曰龍馬出河伏羲則其文以畫八卦謂之河圖
皆歷代寳傳之(案新安文獻志無此六字)又曰天與禹洛出書神龜
負文出川于背有數至于九禹遂因而次苐之(案新安文獻志)
(無次字)以成九𩔖劉歆曰虙犧氏受河圖則而畫之八卦
是也禹治水賜洛書法而陳之洪範是也聖人行其道
而寳其真箕子在父師位而典之也(案新安文獻志無聖人以下十九字)
歆又序洪範曰自五行至六極凡六十五字合(案新安文獻志)
(無合字)洛書本文也夫安國之謂文者數著乎象而錯綜
可觀焉耳非謂後世文籍之文也歆謂洛書有字則全
與孔異矣夫二子在漢皆號精博而違異如此予于是
疑此時圖書已自不存故各出意想而終无定證也然
而劉歆專佐符命正使漢家秘藏有之歆何以不得而
見此不可曉也
三河圖所起
鄭康成則直曰河圖有九篇洛書有六篇說者謂其本
諸緯書緯書者哀平間實始有之非古也不可據也而
其誤有可以理證者典籍之字生于卦畫卦畫之智𤼵
于圖書易謂書契取夬為象是八卦已重而文字始生
也若圖書方出而篇章已具則夫子謂書契取夬者誤
矣此自可以意曉也特不知漢未遠古二圖尚皆茫昧
而陳摶之徒生一二千年後何從得之也然而九位者
三列數之旁正縦横无有不為十五故劉牧李泰伯悉
謂非人智所能偽為也劉李之言近也而乾鑿度本出
漢世其書多言河圖而曰太一取之以行九宫四正四
維皆十五也夫太一非所論也其所謂四正四維環拱
一五无往而不為十五即此圖也然則昔之作為乾鑿
度者實嘗親見其(案新安文獻志作是)圖矣其書言七八之象九
六之變皆以十五為宿盖于圖乎得之也乾鑿度也者
世儒多有引之以明易指者矣而鄭康成之論大衍以
十日十二辰二十八宿為五十而亦自乾鑿度出也晉
人張湛傳列子至七變為九曰此章全是周易乾鑿度
則漢魏以降凡言老者皆己宗而用之非後世乃始(案新)
(安文獻志無乃始二字)託為也然則圖書也者乾鑿度實能得之
而孔劉反不得見不可曉也(案新安文獻志不可曉也作何邪)所可言
者其四維四正皆為十五正符陳摶所傳則其來已遠
篤可信耳且說易者莫古于繋辭矣而繋辭之言圖書
也正與天地變化天象吉凶同在聖人法效之數也則
謂以數𤼵智者信而可證也謂有字有書者妄也天何
言哉而况造字成書明與世接乎
右洛書圖亦牧傳也易之天一以至地十正此書之數
也揚雄太玄曰一與六共宗二與七共朋三與八成友
四與九同道五與五相守雄盖見此書而得其駢立之
位故曰宗曰朋曰友曰道曰守也
五五行生克異序
圖書之寫造化固皆天地五行之數矣而其並數立象
有不同者疊八于四而生成相襲者書也書之五德則
皆即東南中西北之五位而以序相生也析四為八而
羅立以宗一五者圖也圖之五德則又循北西南東中
五位者以序相克也均之其為模肖五行焉相生者順
天而自左旋右則四時迭進之序也相克者逆天而自
右轉左則五德交濟之原也何為順木火土金水次此
而為春夏秋冬者是其左行而右旋者正與天合也何
謂逆處土于中而水北木東固其位矣金南火西乃與
生位相反則皆自右而向左其行正與天反也革天行
之序而致其矯夫是以命之為逆也故易之取數也无
不絫四而增多即寫四時之序進之而至于八八其卦
者也其制變也率皆本五而制衍則依放参伍以成文
定象而制其生使入于成者也故圖也書也皆易原也
右河圖自有本序今用五行之數附著八卦者貴其相
克者之與卦數亦皆見前可考也相克之次歷土水火
金木五位而序求之則其自右旋左者皆其展轉相致
者也至震木而復克中土則其序一周矣
七五行生克相濟
五行之既為五材也遂可舉末明本矣雨露之于木薪
槱之于火是其能生者也木受斵而材金就冶而器是
其能克者也諸如此類生克之理信而有證矣然所談
不過形下之器焉耳及夫能生能克者其理必有所起
既生而復克也其用必有所著則是超乎器而為道者
也理之及此則罕有究而言之者也盖嘗深思其故矣
有隂有陽然後有交有變故隂陽二者未嘗或能偏无
而亦不免偏重也惟夫造物者兩存消息之機對出盈
虚之則陽進則隂退盛則陽起起故剛柔盛衰相倚以
濟生生不窮也古語曰天道其猶張弓乎高者抑之下
者舉之人見其抑隂若陽而退之也則指以為能克也
又見其舉隂若陽而進之也則指以為能生也要其實
致則皆不離乎更盈而迭虚者也故曰尺蠖之屈以求
信也又曰天地之間其猶槖籥乎此二者生克對起之
理甚明也蠖屈其體而後有以為信則克能致生之理
也槖之不嘘則无以再致其翕是生亦能資克也有生
有克故暑往則寒來寒往則暑來造化遂以對出也然
則生之與克同機括而異形見耳易曰天地革而四時
成則其克非生也哉
八五行生克之原
循五德以求其故則其生其克大抵遇三則變周五則
復也五之復也循生數而造極則遂反初也三之變也
革其生序而救其偏重也是為同一機括也何謂至五
而復天一之水主石為向而歷木火土金迭遞相生盡
五而後再返其初也故五德周竟而一水復起也他四
行之回復凖此可推也此可以見其有增无損矣何謂
至三而變水生木木生火水木火則三矣故水輙克火
也火之所生者為土已乃轉而生金既而火又自克其
再傳所生之金也亦以三變也金水木具而金遂克木
木火土具而木遂克土土金水具而土遂克水則皆遇
三而變也三而必變者可以見其盛而必抑也若舉生
克之理而騐氣節之序則周五而復者盖今歲之除嗣
歲之初也四時皆竟故也遇三而變者中分一歲而其
寒暑相更者也此皆其生克可以事驗而效言者也惟
土之寄王不可槩約而理亦不出乎此也且夫生之與
克疑不不容參合矣而圖之始北而自右向左以旋也
循五德求之則比比相次者皆其相克之位也書之始
東而自左旋右也從八列求之則列八相比者皆其相
生之次也左右雖異合而言之則其生其克皆以序應
也然則河有圖而洛又有書者盖天地以此互寫生克
而啟悟聖人不厭其詳也洪範之一水二火三木四金
五土即書序也六府之水火金木土即圖序也方其紀
數則用本然之序故初一之五行自水至土顓顓五行
耳无所預乎人力也及其致用則相克之理實效乎人
其曰六府孔修又曰水火金木土榖惟修者致用之謂
也故劉歆約此𩔖而槩為之言曰河圖洛書相為經緯
八卦九章相為表裏
九五行生克之理
斗杓所建而當亥寅已申則四行所生之月也謂木之
生于水也以其從亥至丑更冬序者三而其生始著乎
寅也是為水能生木也驗之以事則土膏雨滋而木以
成質是其顯而可見者也𩔖而推之火之自寅而已也
金之自已而申也水之自申而亥也皆一理也惟土之
生雖寄體乎更迭之序而四行之𩔖以成體者實不與
四行均敵也其曰火能生土木能克土者非夫火力誠
能盡予之以生而木力盡能致克也方且推能回復之
理則不容不以序言也亦猶乾坤實生六子而著諸八
卦則分位就列反與六子周匝相次也今且即五行以
成五材者而求其生克則易明矣回山迤隄能障怒水
是水固嘗見克于土矣木根上行壤地為之墳起新畬
再種則地力為之退減則木力亦能克土也此其為生
為克誠有狀(草即木也猶日火皆火月兩皆水也)若超回復之序而槩言
其祖則天下无不土自根之木也則土固不止于生金
而已也茫茫九土皆非灰燼所化也則土生豈專資火
也今謂土獨生金而火能生土者姑從五生五克而取
一理以明回復焉耳而四行之生之克无不資藉土力
者乃其正理也若夫書之叙生者則固協諸四時而易
見矣而圖之致克者則常先乎四氣而難推故當别白
圖理而詳言之也
十漢志五行生克
漢儒常言五勝矣最為明審也曰天以一生水地以二
生火天以三生木地以四生金天以五生土五位皆以
五合而隂陽異位故曰妃以五成也然則水之大數六
火七木八金九土十故水以天一為火二牡木以天三
為土十牡土以天五為水六牡火以天七為金四牡金
以天九為木八牡陽竒為牡隂耦為妃故曰水火牡也
火水妃也此正從遇三之變而命其克制也夫水為火
牡能制之謂也火為水妃受制之謂也此其立喻兼生
克而參言最為得情也牡之能制妃之肯聽則其氣𩔖
同而肯相受故其克制得行也盖木也者資生于水而
火也者又資生于木也以其所從得生者而還以制之
是皆其以氣𩔖相成者也是故火之牡必属乎水而不
属土金也水之妃必属乎火而亦不属乎土金也既其
隔三而資生故亦隔三而受制也他四行可以𩔖推也
其說之異于圖者兼用天地十全數而又于隂陽乎詳
分妃牡焉則漢儒求以終竟其說云耳其實一土不容
分二也至于更三而變者則五德迭相賓主而凡生克
之理皆不相戾也圖雖極于九列而一土之五既能克
金尋亦為木所克則循三而數皆與河圖之九位無忤
也今時為之圖以便稽證
十一漢志五行生克應河圖之圖并說係
河圖本無十位今將援漢語以明遞克若非悉列妃牡
其狀不白于是用洛書十位具配五克使生序之在十
位者明而後遇三致克之序始可得而枚數也
十二五行相生遇三致克之圖并說用洛
右五德率皆互生互克往來交午故予于五德亦皆假
立三位使克彼與見克于彼生彼與見生于彼不相揉
雜然後隔三之為克位者始明也猶恐未竟再取漢語
疏列于左方使之易考
十三漢志五行生克譜凡五
天一水生地八木地八木生地二火自水至木自木
至火凡更三德則皆以序相生者也相生之序及三則
其第三位遂見克于初生之位故三生而克見也何謂
三生曰水生木木生火是之謂三生也故水之能克乎
火也是隔三而命克位也其曰克者非有的然可指之
迹也大抵一年之間寒暑相變最為大節故謂水能生
木而又克火者主冬之能生而夏實受克也既取其能
先春以導陽而又能先秋以變隂也率以半朞為斷也
所謂天地革而四時成者由此而可𩔖推也土之生金
而又克水也其為半朞之間能起隂而又能𤼵陽亦猶
是也秋金冬水俱為隂𩔖而其克金者必以火則本所
從得生以見其所從受克焉者也若夫土也者實常該
乎四行之上而貫乎一朞之久雖循序以言而曰火能
生土土能生金其實即夫可以形求者而言之耳若要
其實則四行之大无一行焉而能不資土力故一朞之
間亦无一日焉而不載土德也是故惟土不可以定序
而言也
天三木生天七火天七火生地十土自三木而為七
火十土是為遇三故漢志云木以天三為土十牡言木
能克土也
天五土生地四金地四金生地六水五土四金六水
三也故漢志云土以天五為水六牡
天七火生地十土地十土生地四金七火十土四金
三也故漢志云火以天七為金四牡
天九金生地六水地六水生地八木九金六水八木
三也故漢志云金以天九為木八牡
十四圖書入易
易雖不言何者為圖何者為書而意指所及可究考也
其于開物成務冐天下之道則歸諸十全數而成變化
行鬼神又歸五十五數也夫此十全數者五十五數也
則皆洛書也又曰參伍以變錯綜其數通其變遂成天
地之文極其數遂定天下之象此之參伍即十五也通
參伍而三之則四十有五也四十有五者河圖也然則
天地之間明而為物務幽而為變化大而為天地之文
廣而為像物之象皆不出乎圖書所寫之數則夫作易
之初雖曰仰觀俯察近取遠取莫不有得而其機要出
于河洛兩圖者特居其總也此圖書入易之凡也(詳見五論)
十五參伍
參伍者取一五而三之以為十五也猶參天者取天數
之一三五者兼而用之以為乾九也用參天之法以觀
參五之則而五之錯乎三以總乎四十五者可明矣而
說者傳致夫雜恐失統也且夫圖之三其三列而縱横
旁正可以羅絡而數者悉皆十五也是其錯而可綜者
也羅絡者其錯也會三五以為十五而又三其十五以
為四十五則皆綜也若其錯綜所及則功用不勝其廣
矣天地十全數竒耦相間固嘗有文矣而其相交相變
以極乎萬有千策者非藉此之錯綜則隂陽不能自形
乎象數則夫子謂通其變遂成天地之文者用此理而
通用此通而成也推一五而三之以為十五十五已見
又從而三之則夫始而象四變五也已而為參兩之九
六也已又為七八之六子也則八純卦已成而六十四
者悉有其象矣己又取八純卦者疊寘而八之則凡天
地人物事為吉凶何者當為何象何象當生何驗遂皆
可以聖定也夫子所謂極其數遂定天下之象者如此
其極而如此其定也故聖人尊尚變五謂其功用該貫
一易者皆圖數也
十六一朞節候累五而三河圖寫其數
參伍錯綜之象雖著乎圖豈自為若數也哉一朞氣令
莫非基乎五而變乎三故𤼵揮其情而寫諸象數焉耳
何謂基五五日而為一候七十二候而成一氣絫三氣
而成一節則又從十五者而三之也三其十五即四十
五矣四十五者具而一節具一節具而一朞之日居其
八一矣故圖之五則不獨演五及九而不可復演也三
其參伍者既能以一起八而亦不事更演也今取圖數
而槩氣令則知其應矣一五中立而錯出為八所向莫
非十五夫非一候而三之以為十五者歟三其三列而
十五者凡三出也非其絫三氣以成一節而為四十五
者歟以此之四十五者而致參伍之變于八初卦之間
則凡圖數之一周也其于出震終艮之序正居八分之
一也是為八重卦之一也以一槩八而一朞之卦為六
十四者悉其可以通而極之固自不事再變矣而前謂
不容他變者又有深理也變之極乎三其參伍也是五
數至變之極也何以知其然也五雖得為變始而九實
常為變極也主五而及九則始變之五既已九出矣運
五之九亦又九變也是兩皆臻極也若強益以五則四
十五者遂為五十矣夫四十五之不為五十五也藏地
十子四行而不使不變之十贅出乎其間也何可更于
其上益五以為五十而強裁地十之半以入變中也故
圖之極于五九也自立則以至應用不可少少增損也
至夫大衍之出别為設數則其理又非正用五行矣不
可槩言也(詳見設數)
十七易用河圖參伍立數
參伍之入易也大率三變也以四象而遇天五是其初
也夫其四𧰼析數則既十矣益以天五則十五也是參
伍之初入乎用者也取一三五者而參之以成其為九
九出而乾見矣取二與四者而兩之以成其為六六出
而坤見矣以九合六又十五也是參伍而再用者然也
九貫生七震坎艮出焉六貫生八巽離兑出焉則參伍
而三用者然也總而言之一變而四象遇五功用以始
今蓍之所著凡揲數出策無不立本于四而聽變于五
者是也二變而九六有象乾坤以成則易之藴于是乎
具矣三變而七八對峙六子以生則八卦具而可伸之
以為六十四矣六十四者具而易成矣夫子嘗謂小成
之變引伸𩔖長而天下之能事可畢者其原亦出于參
伍也是皆聖人𤼵智于圖之錯綜者而定著合期之𧰼
以成其為易者然也
十八易數以合朞為準
易數之得天也以參伍也從一五而參之至為四十五
者凡八而其數遂為三百六十矣從五日一候者積之
及乎七十有二也其數亦三百六十也三百六十者一
朞之日也出震終艮則其分寫此數者也然則一朞之
氣令固該乎此而一易之象數亦具乎此矣是故乾坤
之策其數固為三百有六十矣乾坤一索為震巽而震
巽六爻之策亦三百六十也再索為坎離三索為艮兑
其六爻亦皆三百六十其策也此八重卦者行乎五十
六卦之上而其分策以為卦體也莫非合朞之數也故
易之立數雖其深賾難究而竟以合朞為成也
十九逆數
夫子列叙八卦相錯而繼為之明曰數往者順知來者
逆是故易逆數也此正參言圖書成易之由也往者指
氣所趨而言也易之廓四為八而出震終艮者是也從
其往而數之則皆倣天而左旋故其數遂為順數也來
者逆推四氣于未然者也圖之三生致克而寒暑可以
前知者是也其生其克實相矯革若不翻變書序則无
由可以參伍也故著之于數則為逆數也于是總一易
而言其凡則參伍之成為九六九六之𣲖為七八九六
七八錯出而為八卦八卦又從而八之則易成矣此逆
數可以成易者其序然也若稽其逆之所始則三生致
克而一歲之間變暑為寒反寒為暑是其放以立數之
要也細細推之則三其五日之候而為一氣三其十五
日之氣而為一節亦其五行遇三致克之積也何者十
日之運是五行之再周者也日之運而及五則五行已
其一周矣以一周之五行而又三其周徧焉則三而致
克者其理亦可凖五德以推也故三候而變為一氣是
一逆也三氣而變為一節是三逆也三逆而成一節八
節而成一歲則一朞之數莫非成乎積三之逆也故夫
子槩謂易為逆數也(詳見論三)
二十圖象曰書象斗
太玄之測天也其别有二順天而推則曰斗一北而萬
物虚斗一南而萬物盈逆天而推又曰日一南而萬物
死日一北而萬物生二者全相拂異矣拂異之間矯革
行焉其相須以濟者正在是也故太玄又從而明之曰
日之南也右行而左旋斗之南也左行而右旋或左或
右或死或生神靈各謀天地乃并天神而地靈然而逆
順合并也者正其生克之能相資者歟故書數率同斗
運而圖數則略如日行也是圖書也者正造化秘藴而
天地寓之象數以發悟聖人者也聖人既得此象則又
剏立立極以為法萬世也其曰易有四象所以示也是
其致也是故蓍龜之神也天地之變化也天文所垂之
象也河洛所出之圖書也四者均在所法而亦均在所
示也就四者而别言之惟蓍龜位乎有易之後自當從
卦爻以求而其天地之出變化也者即四時之生之克
是其都會也天之垂象也者即斗日逆順是其綱要也
圖書也者又其生克之著乎象數者也及夫會四者為
一而者諸易書則大衍又其總要也此一易之凡也
二十一三數始異終同
三數雖異而終歸一揆故可尊也圖之周迴八列也固
嘗變置火金之位矣而揆以書之疊四則雖更易寘而
四行之生成自相次比者原不至于離析也是故三八
之木一六之水仍其相依于東北而四九之金二七之
火亦皆相倚于西南也惟其相克之與相生必資變以
致其成故其布列命方不容不異焉耳而无害其為同
也若夫圖以入衍衍以成卦則四正之位仍是書序未
嘗紊亂也乾坤艮巽雖略變圖位然而反諸天地生成
之序與夫隂陽分明之理則皆協合无間也木水處乎
東北則三八一六既相附以立矣金火位乎西南而四
九二七皆聯比无爽也以是知圖書本為一理而聖人
設數以追寫其妙乃能如此之精也嗚呼微哉(八卦分明詳見)
(論數)
易原卷一
