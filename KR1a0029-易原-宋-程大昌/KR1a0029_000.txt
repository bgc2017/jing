易原易𩔖
提要
(臣)等謹案易原八卷宋程大昌撰大昌字泰
之休寧人紹興二十一年進士歴官權吏部
尚書龍圖閣直學士謚文簡大昌學術湛深
於諸經皆有論說以易義自漢以來糾紛尤
甚因作是書以貫通之苦思力索四年而成
宋藝文志文獻通考皆著於錄陳振孫稱其
首論五十有五之數參之圖書大衍為易之
原而卦變揲法皆有圖論往往斷以己見出
先儒之外今考其所論分爻值日乃京焦卦
氣其始于中孚本用太初法與夫子所謂乾
坤之策當期之日者不合復姤生卦說始邵
子但乾坤生六子說卦傳有明文不得先有
六畫之卦後有三畫之卦鄭康成用十日十
二辰二十八宿以應大衍五十之數本於乾
鑿度與馬融之增北辰荀爽之增用九用六
不過以意決比附初無不易之理張行成别
立二十五數以推大衍則是五十有五數之
外别有二十五數更非孔子所曾言其參互
折衷皆能根據大傳旁通交推於易義實有
所闡𤼵不徒文詞之辨博己也其書久無傳
本惟程敏政新安文獻志載有三篇故朱彝
尊經義考以為已佚今散見於永樂大典中
者採掇得百有餘篇尚為完整謹釐訂編次
分為八卷大昌禹貢圖說嘗刻入通志堂經
解中脱佚不完已從永樂大典考輯補正今
是書復為裒綴成編數百年諸儒未見之本
重得表章傳世庶俾大昌撰述之苦心藉以
不泯焉乾隆四十九年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
