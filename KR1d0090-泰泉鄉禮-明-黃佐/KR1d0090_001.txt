泰泉鄉禮卷一明黃佐撰
鄉禮綱領
凡鄉禮綱領在士大夫表率宗族鄉人申明四禮而力
行之以贊成有司教化其本原有三一曰立教二曰明
倫三曰敬身
鄉士大夫會同志者擇月吉齋戒具衣冠相率以正
本三事相砥勵申明四禮條件誓于神明在城誓于
城隍在鄉則里社可也
立教以家達鄉其目三
一曰小學之教凡小兒八歲以上出就外傅從學
鄉校或延師家塾教以正容體齊顔色順辭令務
在朴厚醇謹事事循規蹈矩必先孝弟内事父母
外事師長侍立終日不命之坐不敢坐平居雖甚
熱在父母長者之側不得去巾襪縛絝衣服惟謹
行步出入毋得入茶酒店肆市井里巷之語鄭衛
之音毋經扵耳不正之書非禮之色毋經扵目其
或有納扵邪者罰其父兄
二曰大學之教凡子弟十有五歲以上者入庠序
肄業教以言行相顧收其放心以學顔子之所學
言温而氣和扵怒時遽忘其怒而觀理之是非則
怒漸可以至於不遷過而能悔又不憚改則過漸
可以至扵不貳雖質魯未通文字者亦以是教之
使日漸脱去凡近以遊高明近世淺薄以謔浪笑
傲漫無圭角而相歡狎者為好人以輕俊獧躁詩
酒豪放妄自高大者為豪傑以讀書數千卷高才
能文章凌忽尊長眼空古今者為大才以縦談名
理未及躬行誚罵程朱自立門戶者為道學茲四
等始以要名終不足齒縦能售其奸以得志竟成
何等人物吾黨所宜切戒其有子弟庸鄙私縦家
人挟勢為虐取利肥家者衆共罰之事發到官毋
得營救
三曰鄉里之教凡士大夫居鄉宜依古禮尊者為
父師長者為少師與閭里之人相約而告諭之曰
凡我鄉人父慈子孝兄友弟恭夫和婦順毋以妾
為妻毋以下犯上毋以強凌弱毋以富欺貧毋以
小忿而害大義毋以新怨而傷舊恩善相勸勉惡
相規戒患難相恤婚喪相助出入相友疾病相扶
持小心以奉官法勤謹以辦糧役毋學賭博毋好
争訟毋藏奸惡毋幸人災毋揚人短毋責人不備
事從儉朴毋奢靡以敗俗母論財而失婚期毋居
喪而設酒肉毋溺風水而久停柩毋信妖巫作佛
事而忍心火化仍各用心修立社學教子弟以孝
弟忠信之行使毋流扵惡所有鄉約四禮條件各
宜遵守其有阻撓不行者許教讀呈官問究
明倫以親及疎其目五
一曰崇孝敬凡居家務盡孝養必薄扵自奉而厚
扵事親又推事親之心以厚扵追遠家必有廟廟
必有主月朔必薦新時祭用仲月冬至祭始祖立
春祭先祖季秋祭禰忌日遷主祭扵正寢或隨俗
扵春秋仲月望日兼祭祖禰事死之禮必厚扵事
生者廟主之制同堂異室則左昭右穆同堂不異
室者依家禮以右為上其有嗣續不明隂育異姓
者衆共罰之
二曰存忠愛凡士大夫居鄉雖致仕必明吉月朝
服而朝之義正旦冬至等節相率盛服向北行慶
賀禮如儀其有議朝廷利害得失及居是邦而非
其大夫者必罰
三曰廣親睦凡創家者必立宗法大宗一統小宗
四别子為祖以嫡承嫡百代不絶是曰大宗大宗
之庶子皆為小宗小宗有四五世則遷己身庶也
宗禰宗己父庶也宗祖宗己祖庶也宗曾祖宗己
曾祖庶也宗高祖宗己高祖庶也則遷而惟宗大
宗大宗絶則族人以支子後之凡祭主扵宗子其
餘庶子雖貴且富皆不敢祭惟以上牲祭扵宗子
之家宗子死族中雖無服者亦齊衰三月祭畢而
合族以食朞而齊衰者一年四會食大功以下世
降一等異居者必同財有餘則歸之宗不足則資
之宗族大事繁則立司貨司書各一人宗子愚幼
則立家相以攝之各修族譜以敦親睦或有骨肉
争訟者衆共罰之若肯同居共爨者衆相褒勸
四曰正内則凡禮必謹夫婦男女必有别妻妾必
有序宫室必辨外内男子毋得晝寢扵内婦女毋
得踰閾雖奴婢亦必動遵禮度其有貞節婦女衆
共歌揚以為閨門之勸以聞于有司
五曰篤交誼凡德業相勸過失相規禮俗相交患
難相恤詳見鄉約
敬身以中制外其目四
一曰篤敬以操行凡讀書講學必以治心養性為
本寡嗜欲薄滋味正其衣冠攝其威儀以為民望
聽琴賦詩之外聲伎演戲博奕竒玩之類及世利
紛華一切屏絶其有非僻傲惰者衆共罰之
二曰忠信以慎言凡出言必主忠信毋得夸誑相
約共行四禮條件有始從終背隂為陽掩與凡不
能踐言者衆共罰之
三曰節儉以利用凡一年之用置簿開算糧役之
外所有若干以十分均之留三分為水旱不測之
備一分為祭祀之用六分分作十二月之用若閏
則分作十三月之用取一月合用之數約為三十
分日用其一凡茶飯魚肉賓客酒漿子孫紙筆束
修及幹事奴僕等費皆取諸其間可餘而不可盡
用至七分為得中不及五分為太嗇其所餘者别
置簿收管以為冬夏裘葛修葺牆屋醫藥喪葬及
弔喪問疾時節饋送毋得奢侈侵過次日之用一
日侵過無時可補便有窘匱之漸宜一味節嗇免
至于求親舊出息通借以招恥辱若速客置酒當
知會數而禮勤物薄而情厚之義酒或七行或十
行量洪者不過十二行而止果五品殽五品羹三
品割胾二品器用甆漆雖親戚上客一以為凖其
有過用多品者衆共罰之元夕上已端午中秋重
陽臘日立為六會相與燕遊山水以宣樂意果殽
宜視待客為殺
四曰寧静以安身凡居鄉閉戶端坐自覺胸次悠
然與造物游故聖人主静君子慎動不得已乃可
一出語所謂非公事未嘗至扵偃之室古人何等
自重若與有司往來自有常禮毋得私謁自取譏
議違者衆共罰之
右三件本朱子小學參以陸氏家制吕氏宗法
而損益之違者宜各相糾不悛書扵鄉約過籍
以行罰
既正本原乃行四禮以人戶田産厚薄别為三等田十
頃以上者為上戶五頃至九頃者為中戶一頃至四頃
者為下戶商賈之家較其所積多寡凖是為差無財産
者通為一等随其厚薄定為品節俾各遵守必先躬行
以為宗族鄉里表率又扵各鄉推擇約正約副以主之
每月朔望鄉校教讀講明以示鄉約之衆衆有違犯責
在約正約副約正約副有過貴在教讀容情不舉者許
里排會同在學生員羣糾之有司懲之
四禮(俱依文公家禮此乃條件)
一曰冠(凡四條)
凡冠禮士大夫延有德之賓行扵家鄉人行扵鄉
校以教讀為賓衣服之美惡酒食饗賓之豐儉以
上中下戶為差等下戶不可越中中不可越上
凡子弟未冠者不得以字行冠而字之毋得犯古
聖賢及先世之諱
凡月朔各鄉教讀以子弟之始冠者見有司有司
誨以成人之道
凡謝賓束帛不必如古人之數上戶絹一疋中戶
布一疋下戶帕一方
二曰昏(凡十五條)
凡昏禮古有問名納采納吉納徵請期親迎六節
今隨俗省略惟行納采納徵請期親迎
凡男女婚嫁以時男子未及十六女子未及十四
成昏者謂之先時男子二十五以上女子二十以
上未成昏者謂之過時先時者夭過時者病皆不
能順隂陽交際以保合太和鄉約正及鄉校師宜
時加省諭
凡納采用酒牲梹榔果品隨俗上戶通訃所費銀
不過三兩中戶所費不過二兩下戶所費不過一
兩
凡納徵用釵幣酒牲梹榔隨俗上戶通計所費銀
不過十五兩中戶所費不過十兩下戶所費不過
五兩近日納采納徵者止用細茶一盒納釵物其
中尤為簡便可以通行其送禮之人非隔水路者
毋得多與銅錢下程惟待以酒飯
凡請期不分上中下戶惟遣使通書而已禮物不
用
凡親迎不許用鼓吹雜劇送迎交餽其有隔水路
而用裝綵大船銅鼓儀仗陸路用蒲燈花筒爆仗
等項者罪之
凡納采納徵請期其書如女氏女氏復書禮也鄉
俗疊用三緘扵親迎之日貯之銀筒以往鄙俚之
甚今悉依家禮改正
凡親迎鄙俗先一夕燕其子子必據尊席而坐謂
之漸老宴所宜痛革今後止依父醮子之禮命之
孤子惟告扵廟受命扵母其女家先一夕燕女聚
親戚唱鄉歌謂之歌堂今亦革去惟母醮女如禮
凡壻至奠鴈畢主人酌之酒而勞之幣此俗已久
革若壻以次日見女之父母設燕者聽或壻所居
去女家有三五日路程者許隨俗候女轎出門即
見女之父母女之父母惟致幣扵壻不必設宴
凡女服首飾衣裙隨俗但不許用違禁之物上戶
通計所費銀不過三十兩資裝器物之費半之中
戶所費不過二十兩資裝器物之費半之下戶所
費不過十兩資裝器物之費半之其僣用珠冠命
服金銀器皿者有罪上戶女從者一人男僮一人
中戶以下女從一人無者勿強
凡婦見舅姑用幣餘皆不用明義分也鄉俗見諸
親有帛婦不見外姓别男女也鄉俗例見異姓諸
親及鄉黨無所分别今悉正之惟見同姓尊長親
迎後三日七日及遇俗節女氏使人扵壻家用米
麪點心上戶四品每品不過二盒中戶四品每品
不過一盒下戶惟用茶果亦不過四品每品不過
一斤凡此所以撙節財用勿為無益之費自取窘
匱
凡昏禮不得用樂賀昏非禮宜更賀為助禮物隨
宜
凡三等人戶之下聘用酒一埕鵝二隻各布二疋
茶一盒婦荆釵布裙見舅姑而已貧不能其者約
正約副率閭里科少錢以助之勿令失時
凡媒妁為人議婚須通達二家之情待其許諾毋
得饒舌欺誑但求成事以貽他日之悔事𤼵罪媒
妁謝媒妁之禮上戶銀不過一兩中戶五錢下戶
一錢其有溺隂陽年月不肯成昏及論財者罪其
父母
凡生女多懼貧難嫁自行淹溺訪出將父母送官
懲治如律近聞有等村民自殺其女以免費奩飾
此風漸不可長教讀及約正約副宜早諭之
三曰喪(凡九條)
凡居喪要以哀戚襄事為主不許匿喪成昏弔賓
至不許用幣不許設酒食惟自遠至者為具素食
不用酒孝子不許易凶為吉赴他人酒席鄉俗有
旬七會飲及葬有山頭等酒會皆深為害義犯者
有罪
凡喪事不得用樂及送殯用鼓吹雜劇紙幡紙鬼
等物違者罪之
凡居喪始惟食粥蔬素不得飲酒食肉寢處扵内
大祥後禫而後飲醴酒食乾肉有能盡禮者衆共
覈實以凴旌奬
凡停柩踰年不葬及溺扵風水兄弟相推託不葬
者各行戒諭違者罪之
凡致奠上戶用猪羊各一所費銀不過三兩中戶
用猪一所費銀不過二兩下戶用五牲所費不過
一兩不能具者惟炙雞絮酒盡哀亦可僣用牛馬
者罪之
凡三等人戶之下葬用薄棺不許焚屍貧不能葬
者約正約副率閭里科少錢以助之毋令暴露
凡葬依家禮用灰隔不必用椁棺内毋得用金銀
錢帛
凡火化者忍心害理宜送官嚴懲子孫依律死罪
工人各行重治
凡葬埋宜依族瘞之禮左昭右穆不得淆亂其有
乘時強占他人墳地送官懲治
四曰祭(凡四條)
凡祭禮所以報本追遠不可不重近世多不行四
時之祭惟扵忌日設祭前期不齊臨祭無儀祭畢
請客飲酒皆非禮也今宜悉依朱子家禮上戶立
祠中戶以下就正寢設韜櫝奉祀歲時朔望如禮
凡祖禰逮事者忌日有終身之喪是日素服不飲
酒食肉居宿扵外曾祖以上不逮事者服淺淡衣
服禮視祖禰逮事者為殺
凡時祭屬吉禮上戶有祭田者祭畢歸胙扵教讀
及約正約副
凡上戶准古禮庶士得祭門戶井竈中霤(即中宫土地神)
是為五祀有疾病惟禱於祠堂及五祀或里社中
戶下戶惟禱於祠堂里社不許設醮禳星聽信巫
覡違者罪之
右四禮條件多遵白沙陳氏與寧都丁氏所定
參以義門鄭氏家範而損益之其有官爵者宜
遵洪武禮制不在此例
既行四禮有司乃酌五事以綜各鄉之政化教養及祀
與戎而遥制之一曰鄉約以司鄉之政事二曰鄉校以
司鄉之教事三曰社倉以司鄉之養事四曰鄉社以司
鄉之祀事五曰保甲以司鄉之戎事鄉約之衆即編為
保甲鄉校之後立為社倉其左為鄉社各擇有學行者
為鄉校教讀有司聘之月朔教讀申明鄉約於鄉校違
約者罰於社入榖於倉約正約副則鄉人自推聰明誠
信為衆所服者為之有司不與
凡行鄉約立社倉祭鄉社編保甲有司俱毋得差人
點查稽考以致紛擾約正約副姓名亦勿遽聞於有
司蓋在官則易為吏胥所持
各鄉教讀待約正約副率鄉人行四禮舉五事各有成
績乃舉其尤最者往在城四隅社學隨地方報姓名以
聞於有司有司覈實乃延見賜坐啜茶而旌賞之免其
雜泛差役其有好為異論鼓衆非毁禮義不率教之人
亦以姓名聞於有司有司嚴懲治之如有變警各鄉教
讀使約正約副報聞亦如之
凡在城四隅社學視各鄉校為重宜延聘致仕教
官及監生生員學行尤著者以為教讀每隅各一
人各鄉自東路入者臧否警變東隅教讀掌之自
南路入者南隅教讀掌之西隅北隅亦然有司欲見
則帥之入見古人咨四岳闢四門以明目達聰意亦
如此朱子保伍法於縣郭置隅官四人以制諸鄉
近寧都丁氏令新會亦置四鄉鄉老以統衆鄉都老
皆此法也
有司與同僚各以四事自勉而為民去其十害
四事
一曰律已以廉凡為政者萬分廉潔止是小善
一點貪汚便為大惡不廉之吏如蒙不潔雖有他
美莫能自贖故以此為四事之首
二曰撫民以仁凡為政者當體天地生萬物之
心與父母保赤子之心有一毫之慘刻非仁也有
一毫之忿疾亦非仁也
三曰存心以公凡為政者不聞諸葛公之言乎
吾心如秤不能為人作輕重傳曰公生明私意一
萌則是非易位欲事之當理不可得也
四曰涖事以勤凡當官者一日不勤下必有受
其弊者古之聖賢猶且日昃不食坐以待旦况其
餘乎今之世有勤扵吏事者反以鄙俗目之而詩
酒遊宴則謂之風流&KR0570;雅此政之所以多疵民之
所以受害也不可不戒
十害
一曰斷獄不公獄者民之大命豈可少有私曲
二曰聽訟不審訟有虛有實聽之不審則實者
反虚虚者反實矣其可苟哉朱子曰今世官府惟
以苟且逐旋挨去為事挨得過時且過曲直在前
只不理會庶幾民自不來以此為止訟之道民有
冤抑無處伸訴只得忍遏遂以為無訟此尤當戒
也
三曰淹延囚繫一夫在囚舉室廢業囹圄之苦
度日如歲其可淹久乎
四曰慘酷用刑刑者不獲已而用之人之體膚
即己之體膚也何忍以慘酷加之今為吏者好以
喜怒用刑甚者或以關節用刑刑以代天糾罪豈
逞忿行私之具哉不可不戒
五曰泛濫提解一夫被提舉家皇擾出官費用
貧者不免舉債甚至破家其可泛濫乎動輙以一
干人犯提解者宜省
六曰招引告訐告訐乃敗俗亂化之原有犯者
自當痛治何可勾引出告示召人告首隂私罪犯
有此實為非法
七曰重疊催科稅出扵田一歲一收豈宜再稅
懵扵政者稅已輸而註不銷必再追重納而後已
亦有今日收訖被其隱匿明日復追收者破家蕩
産鬻妻賣子往往由之
八曰科罰取財民間自輸稅之外一毫不當妄
取今有司科罰多收紙價與夫非法科斂者皆民
之深害也不可不革
九曰縦吏下鄉鄉村小民畏吏如虎縦吏下鄉
猶縦虎出柙也皂隸防夫快手尤當禁戢
十曰低價買物物同則價同豈有公私之異今
有所謂舖行者每官司買物視民價率減十之二
三或不即還候久絶望甚至白取民何以堪
月朔教讀帥約正約副之賢者以次往見有司有司賜
坐啜茶問各鄉風俗及民疾苦禮教行否四事未能十
害未屏皆許直言無隠言有可用者必加褒奬
右件出西山真氏政經參以朱子政訓而附註
之以為官箴鄉士大夫既能倡之而有司又能
自盡如此而四禮不行鄉約以下五事不舉者
未之有也願相與勖焉
泰泉鄉禮卷一
