泰泉鄉禮禮類六(雜禮書之屬)
提要
(臣)等謹按泰泉鄉禮七卷明黃佐撰佐有樂典已
著錄其學恪守程朱嘗與王守仁論知行合一之
旨數相辨難守仁亦稱其直諒然不以聚徒講
學名故翛然於門戶外焉是書乃其以廣西提
學僉事乞休家居時所著凡六卷首舉鄉禮
綱領以立教明倫敬身為主次則冠婚以下
四禮皆略為條教第取其今世可行而又不
倍戾於古者次舉五事曰鄉約鄉校社倉鄉
社保甲皆深寓端本厚俗之意末以士相見
禮及投壺鄉社禮别為一卷附之大抵皆簡
明切要可見施行在明人著述中猶為有用
之書視所補註之皇極經世支離曼衍敝精
神於無用之地者有空言實事之分矣乾隆
四十二年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
泰泉鄉禮原序
夫道有隆汙俗由升降故俗者其效情者乎情者其效
治者乎故曰人情者聖王之田也故禮以耕之義以種
之學以耨之仁以聚之樂以安之故治隆而俗不庬也
周秦之際其宇宙之大限乎德色誶語賈生有遺戚矣
間有興禮讓修教化於郡縣之中民亦翕然丕變其俗
孟子曰乃若其情則可以為善矣斯非其明徵哉吾廣
宫詹學士泰泉黃公咨嗟薄俗嘅然逖慕於古之遺治
昔在家食輯為鄉禮一書要在於敬身明倫講信修睦
主鄉約以勵規勸而謹鄉校設社倉則豫教與養秩里
社聫保甲則重祀與戎身心既淑禮樂備舉凡以約其
情而治之使鄉之人習而行焉善俗其有幾乎此公之
志也是故約正以綱之教讀以紀之士大夫以帥之有
司以表正而董治之斯所謂待人而行者乎香山令文
岩鄧君見而嘆曰韙哉興化善治之道其必由此歟夫
情比扵禮而鄉治矣俗成扵鄉而天下治矣不帥胡化
不令胡從我其責哉則造扵公而請焉曰之邑也公之
鄉也公實帥之予小子匪表正之能敢不黽勉以承公
後矧曰嗣必有興者乎既乃序其書而梓之蓋廣德心
而公諸天下也謂何子鮤盍申識之鮤鄙人也何敢為
佞然實幸其相與以有成且將以風乎治政者也夫古
今人豈不相及哉君必勉之乃若普惠養之政息兼并
之風使其富而可教從之也輕則有孔孟之矩在君必
能與天下之英熟圖之矣書曰邇可遠在兹其斯編之
謂與嘉靖己酉夏四月既望順德何鮤撰
詹事泰泉公先提督廣西學政所著鄉禮凡六卷兹又
以士相見禮及投壺鄉射諸篇附之合七卷云先是書
蓋刻扵廣之藩司頒諸郡邑行矣彼都人士講明誦說
見諸行事夫固有所感發興起以蹈道遷義哉香山内
周邑井外接島夷四顧汪洋迥千里而孤懸海表焉其
士民錯居阻險思奢儉之中厪耕織之務能知其所為
已蓋自昔為然若乃親親尊尊之制比閭族黨之交律
已教人之法周旋升降之文鐘鼓管絃之聲凡以反廉
愧之節仁義之厚使人人回心向道日遷善遠罪而不
自知顧在此而不在彼也夫民剛柔輕重遲速異齊繋
水土之風氣故謂之風動静取舍唯上所好惡故謂之
俗風俗淳厚風雨時節災害不生凡民知所自愛重犯
法亡盜賊就地險遠和氣之應賢扵内郡斯所謂禮教
素行政修民和之所致哉書曰光天之下至于海隅此
言王者文命所敷無遠不届也在昔文王之德其下化
之周南召南之詩作焉故論風俗茂美于周為盛聖天
子端拱穆清化行海外則斯邑諸人士其扵禮樂教化
政俗雍容之會亦維風可觀矣夫以文王之德詩人繫
之扵二南斯豈非周召之治哉今公以鄉禮名書行且
達之天下而上致其君興太平成雅俗書曰始于家邦
終于四海斯大臣輔相之事公以為何如遷不佞敬取
是書重刻于香山之邑齋夫香山公桑梓在焉公用之
於天下其次第則自斯始嘉靖己酉春二月之吉知香
山縣事閩鄧遷叙
