泰泉鄉禮卷二明黃佐撰
鄉約
凡鄉之約四一曰德業相勸二曰過失相規三曰禮俗
相交四曰患難相恤
衆推一人有齒德者為約正有學行者二人副之約
中月輪一人為直月約正副不與直月之數約
正總理期會告諭約副贊相禮儀輔佐約正直月掌
走報幹辦
置三籍凡願入約者書扵一籍德業可觀者書扵一
籍過失可規者書扵一籍直月掌之月終則以告扵
約正而授扵其次
德業相勸
德謂孝扵父母友扵兄弟肅扵閨門和扵親黨言必
忠信行必篤敬見善必行聞過必改之類
業謂讀書治田營家濟物興利除害居官舉職凡明
倫敬身者皆是如禮樂射御書數之類皆可為之非
此之類皆為無益
右件德業同約之人各自進修互相勸勉會集
之日相舉其能者書扵籍以警勵其不能者
過失相規
過失謂犯義之過六犯約之過四不修之過五
犯義之過
一曰酗博鬭訟酗謂縦酒喧競博謂賭博財物鬭
謂鬭毆罵詈訟謂告人罪惡意在害人誣賴争訴
得已不己者若事干負累及為人侵損而訴之者
非
二曰行止踰違踰禮違法衆惡皆是
三曰行不恭遜侮慢齒德者持人長短者恃強凌
人者知過不改聞諫愈甚者
四曰言不忠信為人謀事陷人扵惡或與人要約
退即背之或妄說事端熒惑衆聽者
五曰造言誣毁誣人過惡以無為有以小為大面
是背非或作嘲咏匿名文書及發揚人之隠無狀
可求及喜談人之舊過者
六曰營私太甚與人交易傷扵掊克者專務進取
不恤餘事者無故而好干求假貸者受人寄托而
有所欺者
犯約之過
一曰德業不相勸二曰過失不相規三曰禮俗不相
交四曰患難不相恤
不修之過
一曰交非其人所交不限士庶但凶惡及遊惰無
行衆所不齒者而已朝夕與之遊處則為非其人
若不得已而暫往還者非
二曰遊戲怠惰遊謂無故出入及謁見人上務閒
適者戲笑無度及意在侵侮或馳馬擊鞠與雖不
賭財物而鋪牌演戲奕棋雙陸玩弄骨董雅好彈
唱廣收花石獵養禽鳥作諸無益者怠惰謂不修
事業及家事不治門庭不潔者
三曰動作無儀謂進退太疏野及不恭者不當言
而言及當言而不言者衣冠太華飾及全不完整
者不衣冠而入街市者
四曰臨事不恪主事廢亡期會後時臨事怠惰者
五曰用度不節謂不計家之有無過為侈費者不
能安貧而非道營求者
右件過失同約之人各自省察互相規戒小則
密規之大則衆戒之不聽則會集之日直月以
告扵約正約正以義理誨諭之謝過請改則書
扵籍以俟三犯則行罰其争辯不服與終不能
改者皆聽其出約
禮俗相交
禮俗之交一曰尊幼輩行二曰造請拜揖三曰請召
送迎四曰慶弔贈遺
尊幼輩行
一曰尊者謂長扵已三十歲以上在父行者
一曰長者謂長扵已十歲以上在兄行者
三曰敵者謂年上下不滿十歲者長者謂稍長少
者謂稍少
四曰少者謂少扵已十歲以下者
五曰幼者謂少扵已二十歲以下者
造請拜揖(凡三條)
一曰凡少者幼者扵尊者長者歲首冬至四孟月朔
辭見賀謝皆為禮見皆具名帖用白紙摺幅楷書
少者曰侍生姓名再拜幼者曰晚侍生姓名頓首
拜或作學生契家子或姻戚則作忝眷或作拜謝
拜賀隨宜服色有官則冠帶諸生則儒巾襕衫餘
人角巾青直領辭見謂久出而歸則見遠適將行
則辭出入不及一月者否賀謝謂已有賀事當謝
人有慶事如夀且生子陞官受封起第之類則往
賀之凡當行禮而有恙故皆先使人白之或遇雨
雪則尊長先使人喻止來者
此外候問起居質疑白事及赴請召皆為燕見服
深衣涼衫皆可尊長令免即去之
尊者受謁不報歲首冬至具名令子弟報之如其
服
長者歲首冬至具名帖報之如其服餘令子弟以已
名帖代行凡敵者歲首冬至辭見賀謝相往還用
箋紙一小片書其上曰侍生姓名拜稍不敵則書友
生知生鄉生辱交之類服色同上
凡尊者長者無事而至少者幼者之家唯所服通
名而敵者或用老拙老友之類或不通名可也敵
者燕見亦然
二曰凡見尊者長者門外下馬俟扵外次乃通名
凡往見將入門必問主人食否有他客否有他幹
否度無所妨乃命展刺有妨則少俟或且退後皆
倣此若年少居顯官而乘轎者亦如之
主人使將命者先出迎客客趨入至廡間主人出降
階客趨進主人揖之升堂禮見再拜而後坐燕見不
拜旅見則旅拜少者幼者自為一列幼者拜則跪
而扶之少者拜則跪扶而荅其半若尊者長者齒
德殊絶則少者幼者堅請納拜尊者許則立而受
之長者許則跪而扶之拜訖則揖而退主人命之
坐則致謝訖揖而坐若稍敵則相對行再拜禮凡
稱呼尊長曰老先生敵者相謂曰先生扵少者則
字之幼者則名之若異爵尊長曰老大人敵者少
者曰大人
退凡相見主人語終不更端則告退或主人有倦
色或方幹事而有所俟者則告退可也後皆倣此
主人送至廡下則三辭許則揖而退出大門乃上馬
不許則從其命若送至大門讓尊長先已必隨行
在後毋得相並
凡見敵者門外下馬使人通名俟扵廡下或廳側禮
見則再拜稍少者先拜旅見則特拜
退則主人請就階上馬徒行則主人送扵門外凡
少者以下則先遣人通名主人具衣冠以俟客入門
下馬則趨出迎揖升堂來報禮則再拜謝客止之
則止
退則就階上馬客徒行則迎扵大門之外送亦如
之仍隨其行數步揖之則止望其行遠乃敢入
三曰凡遇尊長扵道皆徒行則趨進揖尊長與之言
則對否則立扵道側以俟尊長已過乃揖而行或皆
乘馬扵尊者則迴避之扵長者則立馬道側揖之俟
過乃揖而行若己徒行而尊長乘馬則迴避之凡
己徒行遇所識乘轎者皆倣此
若己乘馬而尊長徒行望見則下馬前揖己避亦然
過既遠乃上馬若尊長令上馬則固辭遇敵者皆乘
馬則分道相揖而過彼徒行而不及避則下馬揖之
過則上馬遇少者以下皆乘馬彼不及避則揖之而
過或欲下則固辭之彼徒行不及避則下馬揖之
若扵幼者則不必下可也
請召迎送(凡四條)
一曰凡請尊長飲食親往投書諾則拜之辭則止
既許赴至日黎明復遣子弟迎之既至明日親往拜
辱若專召他客則不可兼召尊長如禮薄則不必書
召敵者以書簡明日交使相謝召少者以書列客目
明日客親往謝主人赴尊長召若有衆客則約之同
往始見則拜其見召主人辭則止明日人親拜若主
人預辭則書簡謝之非專召不拜赴敵者召始見則
揖謝之明日具名帖謝之赴少者召始見以言謝之
明日傳言致謝
二曰凡聚會皆鄉人則坐以齒非士類則否若有親
則别序若有他客有爵者則坐以爵不相妨者猶以
齒若有異爵雖鄉人亦不以齒異爵謂命士大夫
以上及京堂官皆是雖鄉人不敢與之序齒以尊
貴故也若主人之族有異爵屬卑幼者亦勿與席
或别席以禮之
若特請召或迎勞出餞皆以專召者為上客餘為衆
賓坐如常儀如婚禮則姻家為上客皆不以齒爵為
序凡一命齒扵鄉再命齒扵族三命而不齒惟祭
畢而燕雖有三命不踰父兄古禮也非專召毋及
異爵以全尊尊之義
三曰凡燕集初坐别設卓子扵兩楹間置酒杯扵其
上主人降席立扵卓東西向上客亦降席立扵卓西
東向主人取杯親洗上客辭主人洗畢置杯卓子上
親執注酌酒以注授執事者相揖再讓客西向主人
東向遂執杯以獻上客上客受之復注酒以讓主人
主人復舉杯獻客客受之置卓子上再拜興取酒東
向跪祭興徧告飲扵同席者遂飲以杯授贊者遂拜
主人荅拜若少者以下為客則主人舉酒先祭飲
畢而拜主人受之若上客先不拜而飲主人勿強
此謂從俗
上客酢主人如前儀主人乃獻衆賓命贊者取衆賓
酒杯一一親洗之衆賓合詞以辭主人執注酌酒以
次獻衆賓衆賓各受杯以授贊者各置扵席前若主
人是尊長則衆賓固辭洗及執注贊者酌酒旅揖自
置扵席前若是少者以下皆揖而跪飲主人止之則
立飲飲遍乃就坐若衆賓中有齒爵特異者則特
獻如上客之儀不酢
若婚會姻家為上客則雖少亦荅其拜以上禮兼
酌古今而行之如俗所謂三寳杯諸類皆宜革去
四曰凡有遠出遠歸者則送迎之少者幼者不過五
里敵者不過三里各期會扵一處拜揖如禮有飲食
則就飲食之少者以下俟其既歸又至其家省之
慶弔贈遺(凡五條)
一曰同約有吉事則慶之冠子生子預登第進官
之屬皆可賀婚禮雖曰不賀然禮有曰賀娶妻者
盖但以物助其賓客之費而已
有凶事則弔之喪葬水火之類
每家只家長一人與同約者俱往其書問亦如之若
家長有故或與所慶弔者不相接則其次者當之
二曰凡慶禮如常儀有贈物用幣帛酒食果實之
類衆議量力定數多不過二三千少至一二百如
情分厚薄不同則從其厚薄
或其家力有不足則同約為之借助器用及為營幹
三曰凡弔禮聞其初喪(聞同約喪)未易服則率同約者深
衣而往哭弔之凡弔尊者則為首者致辭而旅拜
敵者以下則不拜主人拜則荅之少者以下則扶
之不識生者則不弔不識死者則不哭
且助其凡百經營之事主人既成服則相率素巾素
襕衫素帶(皆以白生紗絹為之)具酒果食物而往奠之死者
是敵者以上則拜而奠以下則奠而不拜主人不
易服則亦不易服主人不哭則亦不哭情重則雖
主人不變不哭亦變而哭之賻儀用錢帛衆議其
數如慶禮
及葬又相率致賵俟發引則素服而送之賵如賻
禮或以酒食犒其役夫及為之幹事
及卒哭及小祥及大祥皆常服弔之
四曰凡喪家不可具酒食衣服以俟弔客弔客亦不
可受
五曰凡聞所知之喪或遠不能往則遣使致奠就外
次衣弔服再拜而送之惟至親篤友為然
過期年則不哭情重則哭其墓
右禮俗相交之事直月主之有期日者為之期
日當糾集者督其違慢凡不如約者以告扵約
正而詰之且書扵籍
患難相恤
患難之事
一曰水火小則使人救之甚則親往多率人救且
弔之
二曰盜賊近者同力追捕有力者為告之官司其
家貧則為之助出募賞
三曰疾病小則遣人問之甚則為訪醫藥貧則助
其養疾之費
四曰死喪闕人則助其幹辦乏財則賻贈借貸
五曰孤弱孤遺無依者若能自贍則為區處稽其
出納或聞扵官司或擇人教之及為之求婚姻貧
者協力濟之無令失所若有侵欺之者衆人力為
之辦理若稍長而放逸不檢亦防察約束之毋令
陷扵不義
六曰誣枉有為人誣枉過惡不能自申者勢可以
聞扵官府則為言之有方略可以救解則為解之
或其家困而失所者衆共以財濟之
七曰貧乏有安貧守分而生計大不足者衆以財
濟之或為之假貸置産以歲月償之
右患難相恤之事凡有當救恤者其家告扵約
長急則同約之近者為之告約正命直月徧告
之且為之糾集而程督之凡同約者財物器用
車馬人僕皆有無相假若不急之用及有所妨
者則不必借可借而不借及踰期不還及損壊
借物者論如犯約之過書扵籍鄰里或有緩急
雖非同約而先聞知者亦當救助或不能救助
則為之告扵同約而謀之有能如此者則亦書
其善扵籍以告鄉人以上四條本出朱子損益
藍田吕氏鄉約今取瓊山邱氏儀節以通扵今
而又為約儀如左方
凡預約者月朔皆會朔日有故則前期三日别定
一日直月報會者將會則先一日洒掃里社設香
案立戒諭牌扵其上若春秋二仲月改用祭社日
以便行禮或社未建設先聖神位扵鄉校正堂以
便行禮
直月率錢具食入約人衆每一人不過一十文人
少則隨宜增之毋過五十文孟月朔具果酒三行
飯食一會餘月則去酒果或直設飯或米粉麵食
亦可
會日夙興約正約副直月先率宗族皆衣冠俟扵鄉
校同約者如其服而至有故則先一日使人告扵
直月同約之家子弟及在鄉校童生雖未能入籍
亦許隨衆序拜未能序拜亦許侍立觀禮但不與
飲食之會或别率錢略設點心别處
里社鳴鼓三通約衆既集以齒為序立於門外東向
北上約正以下西向南上教讀不與約正與齒最尊
者正相向揖迎入門至庭中北面皆再拜行禮以
約正與約副直月三人列扵左以次而東約衆尊
者長者列扵右以次而西少者幼者從尊者長者
之後社祝立扵香案之東贊鞠躬拜興拜興平身
約正升堂上香降與在位者皆再拜社祝贊詣香
案前約正升自阼階上香降贊鞠躬拜興拜興平
身
乃誓扵神社祝抗聲以誓約正以下皆跪聽應命畢
皆再拜乃出社祝揚言曰約正某等敢率同約者
誓扵里社之神自今以後凡我同約之人祗奉戒
諭孝順父母尊敬長上和睦鄉里教訓子孫各安
生理毋作非為遵行四禮條件毋背鄉約齊心合
德同歸扵善若有二三其心陽善隂惡者神明誅
殛衆荅曰若有二三其心陽善隂惡者神明誅殛
社祝贊俯伏興拜興拜興平身
詣鄉校俟扵外次約正以下皆東向立教讀出迎西
向立與約正三揖約正以下三讓乃入教讀約正三
揖三讓升堂同約者皆從之教讀升自阼階約正
以下及同約者升自西階若無里社則教讀迎入誓
扵先聖如前儀
皆北面立約正揖教讀東上南面立教讀就位皆再
拜教讀立扵位約正少進西向立約副直月社祝次
其右少退直月引尊者東向南上長者西向南上
皆以約正之年推之後倣此西向者其位在約正
之右少進餘人如故若鄉校正堂設神位則以北
面為尊序次如前儀
約正再拜凡在位者皆再拜此拜尊者社祝不必
贊禮後倣此
尊者受禮如儀惟以約正之年為受禮之節若約
正是尊者則長者以下皆如少者儀可以類推
退北壁下南面東上立直月引長者東面如初禮退
則立扵尊者之西東上此拜長者拜時惟尊者不
拜
直月又引稍長者東向南上約正與在位者皆再拜
稍長者荅拜退立扵西序東向北上此拜稍長者
拜時尊者長者不拜
直月又引稍少者東面北上拜約正約正荅之稍少
者退立扵稍長者之南直月以次引少者東北向西
北上拜約正約正受禮如儀拜者復位又引幼者亦
如之既畢揖各就次同列來講禮者拜扵西序如
初以上禮若冬日晷短或從簡便惟東西序齒相
向再拜
頃之約正揖就坐教讀正坐稍東南向約正坐堂
東南向約中年最尊者坐堂西南向約副直月次
約正之東南向西上社祝次之餘人以齒為序東
西相向以北為上若有異爵者則坐扵尊者之西
南向東上若鄉校正堂設神位則以南為上異爵
者東北向西上
直月抗聲讀約一過教讀推說其意未達者許其質
問扵是約中有善者衆推之有過者直月糾之約正
詢其實狀扵衆無異辭乃命直月書之能行四禮
者亦附扵善籍違者附扵過籍
直月遂讀記善籍曰某能為某善能改某過能行四
禮使人人若此風俗焉有不厚凡我同約當取以為
法或能使其族人為某善改某過行四禮則易其
辭
善者興直月亦興揖善者善者對曰某實無所有乃
勞過奬敢不加勉約正帥同約者北面序立再拜善
者退居末位荅拜或酌酒則先善者善者向尊長
三讓乃飲
復位命執事者以記過籍徧呈在坐各默觀一過三
犯不改待他日誓扵里社鳴鼓罰之毋得輒揚其過
過者不服聽其出籍有大惡則言扵有司懲之
既畢乃食食畢少休復會扵堂上鳴講鼓說書若歌
詩或習禮射皆以鍾鼓為節教讀說書一章或講
切要故事皆鳴鼓三聲若童生歌詩習冠昏祭三
禮及習鄉射禮皆鍾以宣之鼓以節之以聳衆觀
聽
講論從容書丹而退講論須有益之事毋得喧競
失儀言非所宜言及揚人過惡違者直月糾而書
之事既畢扵入約籍中姓名各押字扵其下謂之
書丹書丹畢教讀送至大門之外揖讓而退
凡約正約副正本如士大夫立教明倫敬身以為鄉
人取法出入道路見者拱立避路致敬毋得狎侮凌
犯違者直月糾而書之若能化行一鄉有司延至
後堂待以殊禮為特設位帥各鄉約正約副拜之
仍用花紅羊酒旌奬遇例先給與冠帶
泰泉鄉禮卷二
