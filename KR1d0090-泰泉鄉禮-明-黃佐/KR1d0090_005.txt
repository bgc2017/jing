泰泉鄉禮卷五明黃佐撰
鄉社
凡城郭坊廂以及鄉村每百家立一社築土為壇樹
以土所宜木以石為主立二牌位以祀五土五穀
之神設社祝一人掌之壇制宜量地廣狹務在
方正廣則一丈二尺狹則六尺法地數也高不過
三尺陛各三級壇前闊不過六丈或倣州縣社稷
壇當北向繚以周垣四門紅油由北門入若地狹
則隨宜止為一門木柵常扃鑰之石主長二尺五
寸方一尺埋於壇南正中去壇二尺上露圓尖餘
埋土中神牌二以木為之硃漆青字高二尺二寸
闊四寸五分厚九分座高四寸五分闊八寸五分
度用周尺一曰五土之神在左一曰五穀之神在
右土者社也穀者稷也臨祭設扵壇以案卓盛頓
祭畢藏之其案卓各一各高一尺一寸闊一尺九
寸長二尺三寸壇前具架懸鼔以偹行事集衆以
二祭禮神一曰祈二曰報以六號事神一曰告二
曰禱三曰誓四曰罰五曰禳六曰會約正人等預
行編定凡入約者每歲一人輪當會首社祝督
令社夫常川潔淨壇所祭器用牲桶二鍋五口牲
匣二祝板一酒尊三各連幕酒勺一瓷&KR0678;六瓷楪
十二香鑪二盥盤一帨巾一主祭者有官則祭服
或冠帶無官者如其服祭品富鄉用一羊一豕酒
果香燭楮錢隨俗從宜貧鄉不過三牲之類人各
出銀二分貧者半分極貧者不必強之仍令與會
祈用仲春
祭期用黃歷二月内社日
儀注前祭一日會首及預祭之人各齋戒一日會
首先遣執事者掃除壇所為瘞坎扵壇所之西北
方深取足容物會首洗滌厨房鑊器以淨室為饌
所至晚宰牲執事者以楪取毛血與祭器俱寘扵
饌所祭日未明執事者扵厨中烹牲社祝設五土
五穀神位扵壇上五土居東五穀居西設讀祝位
扵其後設引禮及諸執事人位又扵其後執事者
扵饌所實祭品扵楪内解牲體寘扵二俎寘酒扵
尊教讀書祝文扵紙祭品既備執事者各捧設扵
神位前燃香明燭自會首以下各服常服盥手入
就拜位立定執事者執壺扵尊中取酒立扵五土
神位之左引禮者唱鞠躬拜興拜興平身會首
以下皆鞠躬拜興拜興平身執事者取毛血瘞扵
坎中引禮者引會首詣五土神位前唱跪會首詣
五土神位前跪舉&KR0678;執壺者斟酒引禮者唱三祭
酒會首三次傾酒少許扵地訖引禮者唱俯伏興
平身執壺者詣五穀神位之右引禮者引會首詣
五穀神位前唱跪會首詣五穀神位前跪舉&KR0678;執
壺者斟酒引禮者唱三祭酒會首三次傾酒少許
扵地訖引禮者唱俯伏興平身引禮者唱詣讀祝
位引禮者取祝立於讀祝位之左會首詣讀祝位
引禮者唱跪會首跪唱讀祝社祝跪讀祝文訖興
寘祝扵案引禮者唱俯伏興平身會首俯伏興平
身引禮者唱復位會首復位引禮者唱鞠躬拜興
拜興平身會首以下皆鞠躬拜興拜興平身執事
者徹祭品社祝取祝文焚瘞扵坎所禮畢飲行會
飲讀誓文禮祝文維某年某月某日某府州縣
某鄉某里某人等謹致祭扵五土之神五穀之神
曰惟神參贊造化發育萬物凡我庶民悉賴生植
時維仲春東作方興謹具牲醴恭伸祈祭伏願雨
𤾉時若五穀豐登官賦足供民食充裕神其鑒之
尚饗
報用仲秋
祭期用黃歷八月内社日
儀注同祈禮
祭文同前惟改仲春東作方興作仲秋歲事有成
恭伸祈祭作恭伸報祭
凡春秋二祭當遵古人社祈年報賽之禮務在精
誠不許扮神跳鬼以為盛會致使男女混雜有司
察其違者罪之
有事則告
凡立鄉約延教讀編保甲建社倉皆告於社
凡民自他境來初預鄉約保甲者謂之入社社祝以
告告畢乃書其姓名於籍其有犯約之過不修之
過罰而不悛者逐之出社告亦如之告畢約正等
公同約衆於籍除名
凡告社祝鳴鼓三通約衆皆至立於壇前社祝唱跪
約正以下皆跪社祝抗聲告曰某年月日約正某
等為某事敢告于神惟神聰明正直好善惡惡凡
食此土之穀者孰不昭鑒尚冀默相以底成功使
善者受福惡者受殃無作神羞告畢約正以下皆
再拜而出
有求則禱
凡迎時雨寧風旱弭灾兵遠罪疾為一鄉致福祥去
痛苦者社祝必禱於社
凡禱雨先一日齋戒約正等禁鄉内屠宰黎明帥約
衆詣社取齊社祝伐鼓十二聲用牲于社唱鞠躬
再拜平身約正以下皆鞠躬再拜平身約正詣讀
祝位跪社祝讀祝文曰維某月日鄉約正某等敢
禱時雨于五土之神五榖之神皇皇上天照臨下
土集地之靈神降甘雨庶物羣生咸得其所惟神
俯從民願某等不勝瞻望哀懇之至祝畢唱鞠躬
再拜平身約正以下皆再拜而出次旱禱亦如之
惟不用牲必得雨乃止若雨多求止雨則鳴鼓百
聲用牲於社祝曰雨已太多五穀不和人民失養
傷如之何社靈社靈幸為止雨調燮隂陽除民所
苦禮亦如之謝得雨及雨止俱用牲於社
凡水火盜賊疾癘刑獄將至之時約正等令教讀直
述其事為祝文付社祝行禱禮害已不及乃用牲
于社
有疑則誓
凡鄉約誓于社已見第二卷若鄉老聽一鄉之訟戶
婚田土財貨交易等情不肯輸服與社倉出納保
甲疑難之類皆要質于社而誓之
凡誓鳴鼓七聲社祝唱跪誓者皆跪社祝宣誓詞曰
某人為某事若有某情敬誓于神甘受天殃遭瘟
招禍凶于其身覆宗絶嗣滅其家門惟神其照察
之誓畢誓者三頓首而退
凡鄉俗有社生錢者謂衆人合錢或銀若干總其數
告于神生此錢者出利息若干若此社神所與生
也用通財有無以惠于無窮理亦可行社祝掌其
數而誓之如前儀
有過則罰
凡鄉約内有不修之過犯約之過及社學社倉保甲
諸人有犯者約正等督令什五之家公同甲總以
其人拱立于社伐鼓十聲社祝唱跪犯者跪抗聲
攻之曰某人有某過犯而不改罰贖汝罪入穀若
干于社倉尚冀汝自今改於其德神降之休犯者
對曰某不肖少失教以辱先人以為族黨羞神將
降殃昭受大戮今聞過願修身改之再拜而退既
罰贖後五日不改約衆告于神逐之出社除名于
籍若不肯罰贖與事情重者教讀及約正等呈與
聞于有司其不聞于有司以致事發覺者治罪連
坐
凡童生小過當罰與小事當罰其人甘受者不必詣
社行罰庶免凟神
凡鄉人放犬豕雞畜之属縱容男女䙝凟壇所及私
停貨物者直月舉出執其人告于社量情罰之
有患則禳
凡寺觀淫祠既廢修齋念經呪水書符師巫之徒終
不可化者難以誅戮若使其失所亦所不忍皆分
遣各社充社夫令社祝掌之每遇水旱癘疫為人
患害之時使之行禳禮
凡亢旱請雨略依倣董仲舒法約正以下齋戒三日
以水日雩祭于社而請雨行禮如禱儀以土為龍
身皆黑而尾白長九尺使丈夫八人小兒八人皆
衣黑衣丈夫扛龍小兒讙呼曰烏龍頭白龍尾小
童求雨天公喜自北而南又自南而北乃歸于社
息焉復取五蝦蟇錯置社之中掘池方五尺深一
尺置水埋蝦蟇其中而閉之及雨則詣社行謝禮
用牲若雨不止及大水則縈朱繩于社伐鼓攻之
雨止水消謝如得雨儀
凡鬼有所歸乃不為厲每社内立厲壇一所以祭無
祀鬼神每歲三祭皆先一日告于社約正主祭遵
制以里長僉名于祝春用清明秋用七月十五日
冬用十月一日俱行儺禮或十月不儺而移于臘
月謂之大儺
凡儺用狂夫一人蒙熊皮黃金四目鬼面玄衣朱裳
執戈揚盾又編茅葦為長鞭黃冠一人執之擇童
子年十歲以上十二以下十二人或二十四人皆
赤幘執桃木而噪入各人家室逐疫鳴鞭而出各
家或用醋炭以送疫若臘月大儺黃冠倡童子和
曰甲作食&KR1223;胇胃食虎雄伯食魅(句)騰簡食不祥
(句)攬諸食咎(句)伯竒食夢(句)強梁祖明共食磔死
寄生(句)委隨食觀(句)錯斷食巨(句)窮奇騰根共食
蠱(句)凡使十二神追惡凶(句)赫汝軀拉汝幹節解
汝肉抽汝肺腸汝不急去後者為糧此乃古禮雖
孔子所不敢廢也後世此禮廢絶每逢灾疾乃至
禳星告斗作諸無益其傷民財甚矣故今合時制
扵古以便民從俗
凡祭厲用牲酒米飯紙燭皆隨俗宜約正等務從儉
致誠人出銀不過半分其貧不肯與者勿強祭徹
以分惠鄉之鰥寡孤獨社衆不必飲宴祭文曰某
府州縣某鄉某里社里長某人承本縣裁旨欽奉
皇帝聖旨普天之下后土之上無不有人無不有
鬼神人鬼之道幽明雖殊其理則一故天下之廣
兆民之衆必立君以主之君總其大又設官分職
扵府州縣以各掌之各府州縣又扵每一百戶内
設一里長以細領之上下之職綱紀不紊此治人
之法如此天子祭天地神祇及天下山川王國各
府州縣祭境内山川及祀典神祇庶民祭其祖先
及里社土穀之神上下之禮各有等第此事神之
禮如此尚念冥冥之中無祀鬼神昔為生民未知
何故而没其間有遭兵刃而横傷者有死于水火
盜賊者有被人取財而逼死者有被人強奪妻妾
而死者有遭刑禍而負屈死者有天灾流行而疫
死者有為猛獸毒蟲所害者有為饑餓凍死者有
因戰鬭而隕身者有因危急而自縊者有因牆屋
傾頽而壓死者有死後無子孫者此等鬼魂或終
於前代或殁於近世或兵戈擾攘流移於他鄉或
人烟斷絶久缺其祭祀姓名泯没於一時祀典無
聞而不載此等孤魂死無所依精魄未散結為隂
靈或倚草附木或作妖為怪悲號於星月之下呻
吟扵風雨之時凡遇人間節令心思陽世魂杳杳
以無歸身墜沈淪意懸懸而望祭興言及此憐其
慘悽故勅天下有司依時享祭在京有泰厲之祭
在王國有國厲之祭在各府州有郡厲之祭在各
縣有邑厲之祭在一里有鄉厲之祭期扵神依人
而血食人敬神而知禮仍命本處城隍以此主祭
欽奉如此今某等不敢有違謹設壇於本里以三
月清明七月十五日十月一日率領某人等百家
聫絡於此置備羹飯殽物祭於本里無祀神鬼等
衆靈其不昧依期来享凡我一里之中百家之内
倘有忤逆不孝不敬六親者有奸盜詐偽不畏公
法者有拗曲作直欺壓良善者有躱避徭役靠損
貧戶者似此頑惡奸邪不良之徒神必報扵城隍
發露其事使遭官府輕則笞決斷杖不為良民重
則徒流絞斬不得生還鄉里若事未發露必遭隂
譴使舉家盡染瘟疫六畜田蠶不利如有孝順父
母和睦六親畏懼官府遵守理法不作非為良善
正直之人神必達之城隍隂加護佑使其家道安
和農事順序父母妻子保守鄉里如此則鬼神有
鑒察之明我民無諂諛之祭靈其無私永垂昭格
尚享
凡禳火灾必扵臘月大儺之時略倣古八蜡禮告於
社祭先嗇及田神水神使人裝扮為獸面鳴鑼鼔
而噪迎猫迎虎而享之祝辭曰土反其宅水歸其
壑昆蟲無作草木歸其澤夫祀及水土則火不為
灾鼔噪震動則陽氣勝隂故合儺蜡為一便民從
儉也
有慶則會
凡春秋二祭畢就行會飲會中先令社祝讀抑強扶
弱之誓其詞曰凡我同里之人各遵守禮法毋得
恃強凌弱違者先共制之然後經官或貧無可贍
周給其家三年不立不使與會其婚姻喪葬有乏
隨力相助如不從衆及犯姦盜詐偽一切非為之
人並不許入會讀誓詞畢長幼以次就坐盡歡而
退務在恭敬神明和睦鄉里以厚風俗
凡正月元夕為歲始臘月大儺為歲終亦許會飲于
社教讀製相戒之詞以見無已太康之義或令童
生歌七月之詩一闋或習士相見禮或行投壺禮
或行鄉射禮務在雍容揖遜敦從古雅須用歌詠
勸酬使人觀感不得酣唱邪曲演戲雜劇以導子
弟未萌之欲若為貪圖口腹諠譁較論短長及科
逼貧人財物者衆共斥之
鄉社之設正以明則禮樂幽則鬼神警動愚俗使興
起扵為善也有司宜加之意務令各鄉歡欣鼓舞
以從事毋得督迫以致擾民若有勢要拆毁覇占
約正人等須竭心力呈拒敢有阿怯詭合者神必
殛之
右件出大明會典參以見行事例其間禮神事
神務宜扵鄉俗隨時參酌舉行
泰泉鄉禮卷五
