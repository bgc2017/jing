泰泉鄉禮卷七明黃佐撰
士相見禮
士相見之禮介以厚其别詞以正其名贄以效其情儀
以致其敬前期一日位扵堂庭及門立賓館(去堂稍近)通
贊(二人)賓(引贊二人奉贄一人)紹介(一人奉贄攝)主(引贊二人司贄一人)將命者
(一人)贄(冬用雉死雉也夏用腒乾雉也左頭奉之今用書帕)
儀節(通贊唱)就位(主立堂東將命者立其後稍南)紹介者入(自門外由西階升堂)
(下中立北面揖主荅揖紹介致詞)某子紹介賓某子某相見(主揖紹介荅揖)
(退西上東面立)將命者出(將命者出至東上西面立與紹介對揖降階揖出門東西向立對揖)
賓奉贄至門(賓贊引賓出自館奉贄者從至門立賓後俱西向賓揖將命者荅揖)謂將
命者曰某也願見無由達某子以命命某見(將命者入𫝊命)
(出對賓曰)某子命某見吾子有辱請吾子之就家也某將
走見(賓對曰)某不足辱命請終賜見(將命者入𫝊命出對賓曰)某不
敢為儀固請吾子之就家也某將走見(賓對曰)某不敢
為儀固以請(將命者入𫝊命出對賓曰)某也固辭不得命將走見
聞吾子稱贄敢辭贄(賓對曰)某不以贄不敢見(將命者入𫝊命)
(出對賓曰)某不足以習禮敢固辭(賓曰)某也不依扵贄不敢
見固以請(將命者入𫝊命出對賓曰)某也固辭不得命敢不敬從
(將命者入)迎賓(主贊引主出自東階)主人出迎於門外(主贊唱)鞠躬拜
興拜興平身主人揖入門右(出以東為左入以東為右)賓奉贄(奉贄)
(者以贄授賓奉之)入門左(出以西為右入以西為左)至庭鞠躬拜興拜興
平身(主人拜賓荅拜)受贄鞠躬拜興拜興平身(人君受贄於堂今受贄於)
(庭下人君也賓執贄鞠躬立主拜訖賓乃授贄于主)送贄鞠躬拜興拜興平身
(主執贄鞠躬賓拜訖主乃付贄于司贄者)賓出(將命者從之至門揖賓曰)主人請見(賓荅揖)
賓反見(主降自東階至門揖賓升自西階當階揖升堂揖)賓主各就位(與言始視)
(面中視抱卒視面若不言立則視足坐則視膝賓位堂西南面主位于東西面)盥洗(主賓贊同唱)
詣盥洗所(賓主相揖降至洗位主揖賓盥訖賓揖主盥復相揖各復位)執事者薦
脯醢(執事者各薦畢奉酒畢)跪(賓主跪訖)祭脯醢祭酒啐酒興徹脯
醢(執事者徹畢)主獻賓(執事者進酒引主贊唱)詣賓席前(主賓贊同唱)揖
平身進酒(又同唱)揖平身(主授酒于賓主贊唱)飲酒(畢又同唱)揖平身(主贊)
(唱)復位(賓贊唱)就位賓酢主(引賓贊唱)詣主席前(賓主贊同唱)揖
平身進酒(又同唱)揖平身(賓授酒于主賓贊唱)飲酒(畢又同唱)揖平身
(賓贊唱)復位(主贊唱)就位賓退(主人送于門外賓主贊同唱)鞠躬拜興
拜興平身(賓就賓館主人入復位至是主人復見于賓則主人反為賓而賓則又以主名俱面)
(言不用紹介及將命者)行復見禮(引主贊引主出至賓館門外司贄者執贄隨至紹介攝儐)
(入報主主賓曰)鄉者吾子辱使某見請還贄扵將命者(主人對曰)
某也既得見矣敢辭(賓對曰)某也非敢求見請還贄扵
將命者(主人對曰)某也既得見矣敢固辭(賓對曰)某不敢以
聞固以請於將命者(主人對曰)某也固辭不得命敢不從
(賓主相揖賓奉贄入主贊唱)鞠躬拜興拜興平身(賓執贄鞠躬主拜訖賓乃授贄)
(于主賓贊唱)鞠躬拜興拜興平身(主執贄鞠躬賓拜訖主乃付贄于奉贄者出主)
(人送于門外賓主贊同唱)鞠躬拜興拜興平身(賓復入賓館主人復于位)禮畢
投壺禮
投壺之禮主(一人引贊二人主黨子弟二人)賓(一人引贊二人賓黨子弟二人)儐者(一人)
通贊(二人)司正司射執壺(各一人)執矢(二人)司尊設豐(各一人)
司爵洗觶(各二人)樂正司鼓司鐘司磬司琴司瑟(各一人)
司笙(二人)歌生(六人)
壺一(頸脩七寸腹脩五寸口徑二寸半容斗五升中實小豆)
矢(以柘若棘毋去皮大七分長如射矢多備損壞今用堅竹)
儀節(通贊唱)序立(主人立阼階上西面二贊者立主後少南西面司鼓者立鼓後西面樂正)
儀節(通贊唱)序立(主人立阼階上西面二贊者立主後少南西面司鼔者立鼔後西面樂正)
(歌生司尊洗觶執爵者俱於洗盆之南少退西面序立司射設豐執矢俱於西南東面與歌生相對立)
儐者出接賓(儐者應曰)諾(儐出本位横過就東階轉身直出大門外西面立與賓揖賓東)
(面荅揖儐由原道入至主前北面立告曰)賓至(主引贊進主前北面立曰)請迎賓(儐退就本)
(位主引贊引主由東階出門外主西面與賓對立賓引贊並主引出與主引並立門内主引唱)鞠躬
拜興拜興平身(主揖賓進賓荅揖賓贊引賓由西入主贊引主由東先入一等道之及階)
(揖升階及堂揖升堂至堂贊者各引賓主於東西楣下對立主贊西者旋立主東西面賓贊東者旋立賓)
(西東面)鞠躬拜興拜興平身(贊者各進立賓主前俱東西向賓贊唱就位主贊唱)
(復位唱訖各引主賓就位贊者退立如前)司射以下各就位(東班樂正等與西班司射)
(率衆執事徐北行就位司尊由東階升堂中東西面立)主獻賓(主人由席西出位篚取爵以降)
(賓亦由席西出降並立於階上主北面跪奠爵於地興鞠躬辭曰)免降(賓曰)不敢不降
(主跪取爵興與賓並降階主從阼階直下横過洗所奠爵於篚賓由西階直下對洗所轉向東行數步北)
(面立曰)免洗(主於洗所轉身西面立荅曰)敢不致潔(主取爵洗洗畢由原道與賓揖)
(讓升階賓西階上北面拜洗主西面少退拜畢主詣尊所司尊者受虚爵實酒授主主轉身下就阼階少)
(進西獻賓賓北面拜主主少退興受爵主退阼階北面拜送賓少辟興賓升席奠爵於席東)薦脯
醢(贊者執脯醢由阼階授於主主受脯醢横過西階對賓席直上親薦)設折俎(贊者捧折俎至)
(賓席授主主受設賓席由原道升席賓左手執爵以右手祭脯醢祭畢奠爵於席西左手取脯醢嚌之)
(餘者加于俎挩手取爵祭酒皆于席間祭畢執爵往席西末啐酒啐畢遂降西階上跪奠爵於地興拜主)
(亦降階荅拜拜畢賓曰)旨酒(主曰)愧不嘉(賓跪取爵興卒酒以虚爵授贊者賓拜既主荅)
(拜拜畢各升席)賓酢主人(賓由席西下就篚取爵降洗主亦降賓由西階上北面跪奠爵於地)
(興辭曰)免降(主曰)不敢不降(賓跪取爵興並降階賓由西階直下轉身横過洗所奠扵)
(篚主由阼階直下對洗所少南轉身北面告曰)免洗(賓於洗所轉身西面曰)敢不致潔
(賓轉身南面取爵洗洗畢由原道過西階與主揖讓升階主於阼階北面拜洗賓東面少退拜畢賓升尊)
(所司尊者受虚爵實酒以授賓賓受爵就阼階獻主主北面拜受賓少辟拜畢受爵賓退西階北面拜送)
(主少辟拜畢主升席奠爵席東)薦脯醢(贊者以脯醢授賓賓受之從西階直詣主席親薦)設
折俎(贊者奉折俎就主席授賓賓受奠主席復位主左執爵右祭脯醢祭畢奠爵於席西以左手取)
(脯醢嚌之反其餘於俎挩手取爵祭酒祭畢往席西末啐酒啐畢遂降阼階上北面立飲飲畢以虚爵授)
(贊者拜既賓降階荅拜各升席)主酬賓(主從席西出就篚取觶獨降洗升階實觶降阼階上北面)
(跪奠觶于地興拜賓降西階荅拜拜畢主跪取觶興卒觶跪奠觶興拜賓荅拜拜畢主跪取虚觶降洗賓)
(立扵西階上不降不辭洗卒洗主升階詣樽所實觶降就西階北面酬賓賓西階上拜主少退拜畢受觶)
(主退阼階上拜送賓少退拜畢各升席賓奠觶於席東)立司正(主人降席自南方下階立庭中)
(西面立揖司正曰)監察儀法敢請吾子為司正(司正進立庭中北而揖荅)
(曰)不敢當(主再揖曰)敢固請(司正揖荅曰)敢不惟命鞠躬拜興
拜興平身(司正荅拜拜畢主人就席司正立扵西階下横過洗所洗觶升阼階上北面立受命)
(扵主主揖之曰)請安扵賓(司正往西階北面揖請賓曰)請安(賓揖荅曰)敢辭(司正)
(再揖請曰)敢固請(賓揖荅曰)敢不惟命(司正反告主曰)請安扵賓賓許
(主應曰)諾(司正實觶降自西階中庭北面跪卒觶奠觶興拜興跪取觶興反奠扵其所立扵觶南)
行投壺禮(司射自本位升西階過阼階北面立受命扵主主揖曰)某有枉矢哨
壺聊以樂賓子盍為我請之(司射應曰)諾(横過階揖賓曰)主有枉
矢哨壺欲以樂賓敢請(賓揖曰)旨酒嘉肴主既賜矣又
重以樂敢辭(司射復于主曰)請樂扵賓賓不許(主曰)枉矢哨壺
不足辭也子盍為我再請(司射應曰)諾(再詣賓請曰)枉矢哨壺
不足辭也敢固以請(賓曰)某既賜矣又重以樂敢固辭
(司射曰)諾(復告主曰)賓固辭(主曰)枉矢哨壺不足辭也子盍為
我固請(司射曰)諾(復告賓曰)枉矢哨壺不足辭也敢固以請
(賓曰)某固辭不得命敢不敬從(司射曰)諾(復於主曰)請樂於賓
賓許(司矢者奉矢授主主西面司射奉中于西階上北面司壺執壺于司射之西北面賓於西階上)
(北面再拜主般還曰辟拜畢賓主各至兩楹之間俱南面主授矢于賓主還阼階賓還西階主北面拜送)
(賓般還曰辟主贊者進矢授主主進即兩楹間退反位揖賓就筵筵皆南向東西相去容一弓如射物)
設壺(司射於西階上與執壺者受壺東向來賓主筵前度量置壺之處去賓主席各二矢半度壺畢)
(還西階上取中稍進東面跪設之手執八算以興其中亦實八算乃至賓席前請曰)順投為入
比投不釋勝飲不勝者正爵既行請為勝者立馬一
馬從二馬三馬既立請慶多馬(請畢至主前請亦如之司射復下西階下)
(北面令賓黨曰)毋憮毋敖毋偝立毋踰言偝立踰言有常爵
(告畢復往東階下告主黨亦如之告畢復位樂正自本位升至西階北面告於賓曰)工歌備(告訖)
(相揖隨至樂生前東面命曰)就位(樂生序升西階對賓原位立司射升西階上北面告賓曰)請
以樂樂賓(賓曰)諾(司射降階少南東面命樂正曰)請以樂樂賓賓許(樂正)
(自本位應曰)當敬承(應畢升西北東面命樂生曰)請奏采蘩間若一(樂生)
(同應曰)諾(司射由本位升階告賓主曰)矢具請拾投(司射東面立矢有入壺者則坐)
(而釋一算投壺亦如射禮三番而止卒投司射執算以告賓主曰)左右卒投請數(釋算)
(亦如數射算二算為純一純以取一算為奇遂以奇算告若右勝則曰)右賢扵左幾純
(左勝則曰)左賢扵右幾純(奇則曰)奇(鈞則曰)左右鈞(司射命酌曰)請
行觴(酌者曰)諾(司射於西階上南面曰)設豐(設豐者北行升堂跪設于西序少南勝黨)
(子弟取觶洗升酌跪奠扵豐上興立豐西東面)飲不勝者(贊者各引賓主至豐所勝者立扵豐)
(南少東西面不勝者進豐前北面跪取觶興少退告曰)賜灌(勝者跪曰)敬養(引贊各引賓主)
(復位司射復詣賓主前曰)正爵既行請立馬(馬各直其算每一番勝立一馬如賓黨兩)
(勝立二馬主黨一勝但立一馬即以一馬助勝者為榮乃請曰)三馬既備請慶多馬
(賓主皆曰)諾(不勝者親往取爵酌酒至勝者席前親授爵勝者拜授不勝者還本位拜送拜畢啐酒奠)
(爵於席西司射復升西階稍東北面請曰)正爵既行請徹壺(賓主皆曰)諾(司射曰)
徹壺(又至豐前西面命弟子曰)徹豐(又曰)退中(執事者皆應曰)諾(隨即徹去)旅酬
(司正於觶南向立命工曰)合(樂工曰)諾(通唱)進醢(贊者取醢升自阼階奠賓主前而降賓取)
(席西之觶降阼階上北面以酬主主降席立扵賓東賓跪奠觶扵地拜主主荅拜賓跪取觶興立卒觶仍)
(實觶酬主于原位主拜受賓少退主受訖賓于原位拜送主少退拜畢賓揖升席通唱)坐賓(司正)
(升自阼階北面立受命扵主主曰)禮行已周子盍請坐(司正曰)諾(遂適西階)
(北面立揖賓曰)請坐(賓曰)不敢䙝俎(司正反命主曰)請坐扵賓賓辭以
俎(主曰)請徹俎(司正告賓曰)主請徹俎(賓曰)諾(司正降西階前西面命弟子曰)
俟徹俎(司正升立於序端賓降席北面主降席自南方阼階上北面賓取俎還授司正司正降自)
(西階以俎出授從者賓從之降遂立扵階西東面主人取俎還授弟子弟子受俎降自阼階主人隨之階)
(下西面立)燕飲(主與賓揖讓升堂乃羞無算爵使人舉觶卒觶不拜旅在下者於西階上如主人贊)
(者賓黨之類執觶者皆與旅受者皆不拜)徹脯醢徹尊觶(賓主皆降立扵拜位引贊各立)
(階下以俟)徹席送賓鞠躬拜興拜興平身(相楫至門外引各唱)鞠躬
鄉射禮
鄉射之禮前期選善良敏達之士行之苟非其人無以
觀德賓(一)主(一)士(一)衆賓(四)三耦(六)司射(一)司馬(一)
儐者(一)揚觶(一)釋獲(一)約矢(四)樂正(一)歌詩(六)通贊
(二)引贊(賓遵主各二)代執弓矢(賓遵主等各一)張侯(二)司罇設豐
設楅設中洗觶執旌司鐘司鼓司磬司琴司瑟(各一)司
笙司簫(各二)
器數布侯一(上廣一幅長二丈下廣一幅長一丈八尺上下次幅各廣一幅長一丈四尺中)
(方一丈規革圓之畫鵠四角畫彩雲)侯架一(用木竪兩柱高三丈許柱頂紅下用大石鼓坐之)
弓一十六(上制長六尺六寸中制長六尺三寸下制長六尺)決拾如弓數(決以)
(象骨為之著於右手大指以鈎弦開體拾以皮為之著於左臂以遂弦)矢六十四(多備以防)
(損壞)乏一(如屏風狀容謂之乏為獲者禦矢)旌一(竿長六尺上為鳥首綴之製以雜帛中綘)
(緣邊以白獲者執以唱中)朴一(木彫如劒狀射矢中人則撻之司射所帶)楅(高二尺廣三尺兩端)
(為龍首下為鱗交中横方木以當矢凡十六孔孔容四矢飾以采色)鹿中一(高一尺五寸木刻跪)
(鹿飾以采色背設圓筩納籌)豐一(高二尺刻木為跪人形飾以采色)觶一(觶如大杯容三)
(升口徑五寸中深四寸強底二寸)篚一(高一尺五寸如竹笥實觶之器也飾以紅)罇一(注酒)
(以飲不勝者)斯禁一(高五寸空其中坐酒罇于上木質無足髹黑)籌八十(長一尺八)
(寸即算也所以為中者計數乃十耦之算)洗盤一(水罍注水以洗觶)案一(木質高二尺五)
(寸許闊一尺六寸長五尺空其中以坐罍置篚於右稜其四足髹以黑)鼓一鐘一磬一
(各有架)琴一瑟一(各有卓)簫二笙二
儀節(通贊唱)序立(執事者各司其事儐由東階入北面報主曰)賓至請迎賓
(主贊引主出門外賓主相見主賓贊同唱)鞠躬拜興拜興平身(主揖賓進賓荅揖賓)
(贊引賓由西階入主贊引主由東階入䧬不入賓厭衆賓皆入及階揖升階及堂揖升堂賓主東西相向)
鞠躬拜興拜興平身賓主各就位(賓主贊各引賓主就位儐由東階入)
(北面報主曰)遵至請迎遵(賓主士及衆賓各由東西階出接門内主遵贊同唱)揖平
身(主揖遵進遵荅揖遵贊引遵由西階入主贊引主由東階入遵厭賓進次士次衆賓及階揖升階及)
(堂揖升堂遵主東西相向賓與士及衆賓稍退)鞠躬拜興拜興平身賓主以
下各就位(遵主贊各引遵主賓士衆賓隨就位訖司鼓者三擊鼔)司馬以下各
就位(就訖)請射(司射自本位由司馬之南還楅後適堂西袒決遂有司授弓乘矢司射受之左)
(執弣右執弦乘矢左鏃行及楹凝立面賓告曰)弓矢既具有司請射(賓荅曰)某
不能為二三子許(荅訖相揖又面主告曰)請射于賓賓許(告訖相揖)
(司射降自西階面西命弟子曰)納射器(命訖復位)司馬延射者于庭(司馬受弓)
(自本位北行至楅前南面大聲揚曰)賁軍之將亡國之大夫與為人後
者不入其餘皆入(延畢復位)揚觶者升(揚觶執觶北面立俟)揚觶(然後)
(揚曰)幼壯孝弟耆耋好禮不同流俗修身以俟死者在
此位(揚訖與賓遵主士衆賓相向揖畢又揚曰)好學不倦好禮不變耄期
穪道不亂者在此位(揚訖揖如前)揚觶者退(司射比耦命上射曰)某
御于子(命訖相揖命下射曰)子與某射(命訖相揖命二耦三耦如之命訖復位司馬自)
(本位東出南面命曰)張侯(又命曰)獲者倚旌于侯中(俟獲者退立乏後司馬復)
(位樂正命曰)工遷樂(司射執弓矢自本位出復立三耦前命曰)三耦各與其耦
讓取弓矢就位俟射(命訖相揖司射復位三耦隨降堂西階袒決遂弟子左執弣右)
(執弦授弓矢三耦受畢立于司馬之西南)誘射(司射由本位六揖進階不去旌發四矢訖左手執弓)
(弝右手執弓弦南面揖揖如升降階出于司馬之南改取一矢横挾于弓適階取朴搢之以復位)行
初射禮(司馬自本位出南面命曰)獲者執旌以負侯(司馬復位司射執弓横挾)
(一矢至三耦前命曰)三耦以次升射(命訖相揖司射復位俟初耦行至射處履物立定司)
(馬出位執弓由上射之後立于兩物間揚弓命曰)去侯(獲者執旌許諾退立乏後東面坐偃旌興)
(司馬出于下射之南還上射之後降自西階司射出相左揖北面戒上射曰)無射獲無獵
獲(戒訖相揖復位)發矢(每中一矢獲者一舉曰)中(射畢揖降次耦相左升射三耦射畢司射去朴)
(北面告于賓曰)三耦卒射(告訖揖司射搢朴復位司馬升相左揖至兩物間推弓命曰)約矢
(又命曰)獲者執旌以負侯(獲者執旌許諾負侯而立司馬降至階中北面立于楅位命曰)
設楅(俟約矢委矢畢取撫矢而乘之復位)行再射禮(司射自本位至階西去朴升階北面對賓)
(請曰)有司請再射(賓荅如前荅訖相揖又適東階告主曰)請再射于賓賓許
(告訖相揖復面賓請曰)敢請射(賓相揖復至東階面遵請曰)敢請射(遵相揖司射復面主)
(告曰)遵賓皆與射請與賓射(請訖揖復告賓曰)主與賓為耦(請訖揖復)
(告遵曰)士某御于遵與遵為耦(請訖揖復告衆賓曰)衆賓降就三耦
位俟射(請訖相揖降階搢朴俟士衆賓降就三耦位比衆耦曰)士某與遵為耦(比衆)
(賓曰)某與某為耦某與某為耦衆耦執弓矢各就射位
(司射命訖相揖復位俟各降就射位司射自本位進至三耦前命曰)三耦以次取矢(命訖)
(揖司射復位俟取矢畢司射又出本位進三耦前命曰)三耦以次升射(命訖揖司射復)
(位初耦升射六揖履物如前俟立定司馬如前揚弓命曰)去侯(獲者許諾退立如前司馬復位司射)
(去朴相左面賓告曰)請釋獲以紀勝負(賓荅曰)諾(荅訖揖司射降搢朴北面命曰)
設中(司射進由堂下北面戒上射曰)不貫不釋(戒訖揖復位)發矢(耦射如前或中)
(則獲者一舉旌曰)中(三耦射畢司射去朴請曰)賓主取弓矢升射遵就耦
取弓矢俟射(請畢揖降階搢朴復位賓主遵士衆賓各降取弓矢升射畢各復位訖釋獲者)
(由中南升西階下告賓曰)左右卒射(告訖揖復位司馬約矢撫矢如前司射去朴立中位南視)
(算釋獲者告算如右勝則曰)右賢于左幾純(如左勝則曰)左賢于右幾
純(如左右各一算則曰)左右均(告訖揖復位)飲不勝者(司射自本位出北面命曰)
設豐(又東面命曰)洗觶(又命曰)升堂酌酒(司射搢朴至三耦前命三耦及衆賓)
(曰)勝者執張弓不勝者執弛弓各就射位(命訖揖司射復位俟)
(各弛弓進立射位司射至衆耦前西面命曰)勝者揖不勝者升取觶立飲
(命訖揖司射復位初耦進揖如升射及階俟立飲畢次耦相左升飲如之三耦亦如之賓主遵士衆賓俱)
(飲畢)行終射禮(司射自本位至西階去朴升階面賓請曰)有司請終射(賓荅如前)
(揖適東階上告主曰)請終射于賓賓許(告訖揖降階搢朴命三耦及衆賓曰)衆耦
降執弓各就射位(命訖揖復位俟衆耦降就射位訖司射復命曰)三耦以次
取矢(命訖揖復位三耦取矢如前司射適西階去朴升階立兩階中北面請曰)賓主執弓
取矢遵就耦執弓取矢(請訖揖司射降階搢朴復位賓主遵本位相揖降各執弓)
(取矢畢司射至三耦前命曰)三耦以次升射(命訖揖司射復位三耦如前樂正自本位)
(升告賓曰)工歌備(告訖相揖隨至歌生前東面命曰)就位(命訖復位司馬執弓升堂揚弓)
(命曰)去侯(司馬復位司射相左如前去朴告賓曰)請以樂樂于賓(賓荅曰)命
某不敢辭(告訖揖至東階東北告主曰)請以樂樂于賓賓許(告訖揖降)
(西階下搢朴少南東面命樂正曰)請以樂樂于賓賓許(樂正荅曰)敢不敬
承(命訖揖復戒上射曰)不鼔不釋(戒訖揖司射復位樂正自本位升東面命樂生曰)樂
奏采蘩之詩(樂生應曰)諾(樂正復位)發矢(上射將發矢擊鐘歌于以二字上射發一)
(矢歌采蘩二字下射發一矢中則獲者舉旌釋獲者置算俱如前射畢執弓如前三鼔畢次耦相左如前)
(三耦射畢司射去朴北面請曰)賓主取弓矢升射遵就耦取弓矢俟
射(請訖搢朴復位賓遵主中則獲者釋獲者鐘鼔歌者俱如前射畢復位釋獲者告賓曰)左右
卒射(告訖揖復位司馬約矢撫矢如前釋獲者報算如前)飲不勝者(司射自本位至西階)
(下東面命曰)洗觶(又命曰)升堂酌酒(司射執弓搢朴至三耦衆賓前命曰)勝者
執張弓不勝者執弛弓各就射位(命訖揖復位俟衆耦至射位又命曰)勝
者揖不勝者升取觶立飲(命訖揖復位衆升飲畢司射又命曰)衆耦執弓
就位(就訖又命曰)三耦以次取矢(取訖司射去朴請曰)賓主執弓取矢
遵就耦執弓取矢(取訖司馬南面命曰)釋侯(又命曰)退旌(又至楅前命曰)退
楅(司射去朴命曰)設豐者徹豐(又命曰)洗觶者取觶(又命曰)設中者
退中釋獲者斂算(司射隨退)送賓(樂正命曰)樂奏采蘩之詩(命訖復位)
(歌奏主揖賓賓荅揖次遵次士次衆賓送至門外引贊唱)鞠躬拜興拜興平身(三讓而退)
(主入門内儐入報曰)賓不顧矣禮畢(天寒日短行終射禮略去取矢飲不勝者二節)
奏樂音法
鐘(高七寸上徑四寸七分口徑四寸九分擊特鐘以起衆音凡歌與絲竹之聲字皆隨之所謂金聲也)
(者始條理也)
磬(後長九寸闊四寸九分前長一尺三寸六分闊三寸五分俱厚一寸一分凡先擊鐘以宣一字之音)
(待其既闋則擊特磬以收所謂玉振之也者終條理也)
琴(徽一十有三用則以第七徽其第一絃黃鐘律合字應之左手中指按右手中指勾第二絃太蔟律)
(四字應之左手食指按右手中指勾第三絃林鐘律尺字應之左手大指按右手食指剔第四絃七)
(徽半仲吕律上字應之左手無名指按右手中指勾第五絃南吕律工字應之左手大指按右手食)
(指剔第六絃黃鐘清律六字應之左手大指按右手食指剔)
瑟(絃長一丈内外各十二以朱中一絃名君絃以黃總二十五絃各設一柱游移前後以和其音外十)
(二絃用右手食指鼓内十二絃用左手食指鼓外第一絃黃鐘律以合字應之用右手食指順勾凡)
(鼓此字必與内第一絃六字並鼓取清濁相應二三絃太蔟律以四字應用右手食指連勾六絃仲)
(吕律以上字應右手食指順勾七八絃林鐘律以尺字應用右手食指連勾九十絃南吕律以工字)
(應用右手食指連勾内一絃黃鐘清律以六字應用左手食指順勾餘十一絃與外絃音律指法相)
(同凡鼓四上尺工字外内絃亦並鼔皆取清濁相應)
笙(第一管第三管第七管第十一管皆南吕律以工字應凡吹工字以此四管用左右手大指及食指)
(按其孔餘孔皆開第十二管第十五管林鐘律以尺字應凡吹尺字以左手食指及中指按其孔餘)
(孔皆開第二管第十管仲吕律以上字應凡吹上字以左右手大指按其孔餘孔皆開第四管第八)
(管第十一管太蔟律以四字應凡吹四字以右手食指及左手大食指按其孔餘孔皆開第十三管)
(第十四管黃鐘清律以合六二字應凡吹合字必吹六字吹六字必吹合字亦取清濁相應以左手)
(食指及中指按其孔餘孔皆開)
簫(前五孔後一孔通六孔各徑二分口開半竅名山口直而吹之後一孔黃鐘清律以六字應之凡吹)
(六字只開此孔前五孔皆閉其第二孔南吕律以工字應凡吹工字此孔與下四孔皆開餘皆閉第)
(三孔林鐘律以尺字應凡吹尺字此孔與下三孔皆開餘皆閉四孔仲吕律以上字應凡吹上字此)
(孔與下二孔皆開餘皆閉第六孔太蔟律以四字應凡吹四字只開此孔餘皆閉惟黃鐘律六孔皆)
(閉以合字應之下有一孔相通吹者宜緩取其音斯悠揚不迫)
鼓(每奏樂一句以槌擊者二但節奏從容為佳)
按古詩樂音既不可攷今唯以大成樂諧之盖昭
代制作於斯為正
詩樂音律
于(太四)以(南工)采(林尺)蘩(仲上)于(太四)沼(仲上)于(林尺)沚(仲上)于(南工)以(林尺)
用(仲上)之(太四)公(林尺)侯(仲上)之(黃合)事(太四)于(黃合)以(太四)采(仲上)蘩(林尺)
于(南工)澗(林尺)之(太四)中(仲上)于(黃清六)以(南工)用(林尺)之(仲上)公(林尺)
侯(仲上)之(黃合)宫(太四)被(太四)之(仲上)僮(林尺)僮(仲上)夙(太四)夜(黃合)在
(仲上)公(太四)被(南工)之(林尺)祁(仲上)祁(太四)薄(黃合)言(太四)還(仲上)歸(太四)
按作樂之節以鐘聲為主衆音從之而後磬以
收之雖一字亦然每四句終則一耦射
(記采蘩之詩吕氏曰諸侯夫人以祭祀為職惟歌於從事乃不失職士之事君何以異此故射)
(以此為節者所以樂不失職也)
泰泉鄉禮卷七
