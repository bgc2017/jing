讀易餘言原序
銑童丱居陜聞蜀蘇氏茂之講易心樂之先君子亦篤
好是經采長明訓咸出手錄及壯仕于京會友繹習官
為翰林得閱秘書至今五十年銑齒六十有三憂喜夷
險履行處運亡一日而不體夫易也先儒解什詳矣繁
矣好竒者求義於𧰼流為詭誕飛伏内甲五行互體以
彼小術蕪我聖典夫皇羲畫卦文王周公係詞夫子作
翼一也謂易道加詳可爾乃曰有羲易有文易有孔易
支矣哉易有聖人之道四今尚𧰼者亡其裁尚占者失
其法因夫子之贊明三聖之旨以貞夫變以正其履𫝊
是者倡於王弼備於程子斯時之宜也易之要也爰述
管見于篇以暢二氏之疑者云嘉靖庚子冬十一月庚
子洹野崔銑序
讀易餘言易𩔖
提要
(臣)等謹案讀易餘言五卷明崔銑撰銑字仲
鳬一字子鍾安陽人弘治乙丑進士官至南
京禮部侍郎諡文敬事蹟具明史儒林𫝊是
書以程𫝊為主而兼采王弼吳澄之說與朱
子本義頗有異同大旨舍象數而闡理故謂
陳摶所傳圖象皆衍術數與易無干諸儒卦
變之說亦支離無取其上經卦略下經卦略
大象說皆但標卦名不載經文繫辭輯說卦
訓則備錄傳文盖書非一時之所著故體例
偶殊且經有卦名而繫辭說卦無章名其勢
亦不能不異也惟刪說卦廣𧰼八章而别以
蔡清之說增損之又集卦襍卦文言三傳一
概從刪則未免改經之嫌也要其篤實近理
固不失為洛閩之𫝊朱彝尊經義考載銑讀
易餘言五卷又載銑易大象說一卷考此書
第三卷即大𧰼說彝尊以其别本單行遂析
為二偶未考也今附著於此不更複出焉乾
隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
