吕氏家塾讀詩記卷第二十九
臣工之什
臣工諸侯助祭遣於廟也(孔氏曰諸侯助祭遣於廟之樂歌也)
譙郡張氏曰先王深知禮義之本原起於稼穡
之際故其於農事常首先天下之政諸侯助成
王祭其歸而戒之以農事者由此故也先王巡
四岳較諸侯之善惡其慶始於土地辟田野治
其罰始於土地荒蕪田野不治夫唯戒諸侯之
事莫急於新畬之勤制諸侯之賞罰莫先於田
野土地之政則夫先王之意槩可見矣
嗟嗟臣工敬爾在公王釐(力之反)爾成來咨來茹(如預)
(反)嗟嗟保介維莫(音暮)之春亦又何求如何新畬(音餘)
於(音烏)皇來牟將受厥明明昭上帝迄(許乞反)用康年
命我衆人庤(持耻反)乃錢(子踐反)鎛(音博)奄觀銍(珍栗反)艾
(音刈)
孔氏曰成王周公將遣諸侯不直戒其身戒其
卿大夫以警切之○毛氏曰嗟嗟勑之也工官
也○朱氏曰在公凡公家之事也〇蘇氏曰釐
賜也○鄭氏曰咨謀茹度也○朱氏曰保介者
蓋保其君而戒之也鄭氏據月令天子親載耒
耜措之于參保介之御閒以爲車右衣甲持兵
故曰保介按吕氏春秋亦有此文高誘注云保
介副也鄭氏之說迂晦不若高誘之明白暮春
在夏正爲建辰之月在周正爲建寅之月然先
儒謂商周雖改正朔特以是月爲歲首至於朝
聘烝享猶用夏正祭用仲月則春祠宜在建卯
之月祭畢遣之時春巳向暮農事不可緩也○
毛氏曰田一歲曰新三歲曰畬○鄭氏曰將大
迄至也於皇於美康年樂歲衆人庶民〇王氏
曰言命我衆人則諸侯之衆莫非王人○毛氏
曰庤具錢銚(孔氏曰說文曰錢銚古田器世本曰垂作銚)鎛鎒(孔氏曰李)
(巡曰鋤也吕氏春秋云耨柄尺此其度也其耨六寸以間稼也高誘注云耨芸田也六寸所以)
(入苗間)銍穫也(孔氏云說文曰銍穫禾短鎌也管子云一農之事必有一銍一耨一)
(銚然後成農是三者皆農器)○朱氏曰艾刈同穫也○蘇氏
曰諸侯朝正於王因助祭於廟祭終而遣之遂
戒其羣臣百工曰戒爾公事王旣錫爾成法有
所不知則來咨度以定之〇朱氏曰旣又問之
曰今旣暮春矣爾之田事如何哉○李氏曰旣
至其國果何求哉惟問其新畬之如何觀其土
地或闢或荒也於乎美哉后稷教民稼穡求得來
牟大受其明(朱氏曰來牟當夏而熟)○王氏曰爲天所享
迄至于今用康年也戒使命衆人各庤乃錢鎛
以治田奄忽之間則巳觀銍艾矣
明昭上帝迄用康年言明昭上帝監我有周
而常賜之豐年也
臣工一章十五句
噫(於其反)嘻(音僖)春夏祈榖于上帝也(鄭氏曰月令孟春祈榖于上帝)
(夏則龍見而雩是與○孔氏曰月令仲夏大雩帝以祈榖實是雩爲祈榖之文但雩以龍見當在孟)
(夏之月爲月令者錯置於仲夏故不引之左傳稱啓蟄而郊龍見而雩此不并引者以傳無祈榖之)
(文)
噫嘻成王旣昭假(音格)爾率時農夫播厥百榖駿(音峻)
發爾私終三十里亦服爾耕十千維耦
王氏曰噫嘻歎辭○鄭氏曰昭著假至也時是
播種也○朱氏曰言我之成其王業旣昭假于
爾上帝矣我今率是農夫播其百榖曰爾其大
發爾之私田終三十里而民亦皆服其耕事萬
人畢出而並耕也二人並耕爲耦○毛氏曰私
民田也言上欲冨其民而譲於下欲民之大發
其私田爾○鄭氏曰周禮曰凡治野田夫間有
遂十夫有溝百夫有洫千夫有澮萬夫有川此
萬夫之地方三十三里少半里也言三十里者
舉其成數於是民大事其田萬耦同時舉也一
川之間萬夫故有萬耦(孔氏曰一夫百畒方百步積萬夫方之是廣長)
(各百夫以百乘是百萬也夫有百步三夫爲一里則百夫爲三十三里餘百步)○蘇氏
曰言人事盡矣所不足雨耳是以告之天也私
民田也上之告民則先其私民之奉上則先其
公曰雨我公田遂及我私交相愛也
噫嘻一章八句
振鷺(音路)二王之後來助祭也(鄭氏曰二王夏殷也其後𣏌也宋也○孔)
(氏曰二王之後來助祭之樂歌也)
振鷺于飛于彼西雝我客戾止亦有斯容在彼無
惡在此無斁(音亦)庶幾夙夜以永終譽
毛氏曰興也振振羣飛貌鷺白鳥雝澤也(孔氏曰澤)
(名爲雝在西有此澤無取於西之義也○王氏曰西雝蓋辟廱也辟廱有水鷺所集也○朱氏)
(曰先儒多謂辟廱在西郊故曰西廱)○鄭氏曰𣏌宋之君有㓗白
之德來助祭於周廟其至止亦有此容言威儀
之善如鷺然在彼謂居其國無怨惡之者在此謂
其來朝人皆愛之無厭之者○蘇氏曰然猶庶
幾其能夙夜以永終譽此愛之至也(李氏曰成王告微子)
(曰與國咸休永世無窮亦是意也)○陳氏曰在彼無惡者必若
夏商之季然後可以在彼無惡在此無斁者崇
德象賢修禮以作賓何斁之有(朱氏曰在彼知天命無常惟德)
(是與其心服也在我不以彼墜其命而有厭於彼崇德象賢統承先王厚之至也)
振鷺一章八句
豐年秋冬報也(孔氏曰秋冬報之樂歌也○陳氏曰噫嘻祈之於春夏豐年報之於)
(秋冬是一體之詩祈曰上帝而報不曰上帝者省文耳○鄭氏曰烝嘗爲秋冬報烝嘗者宗廟事也)
(祈之上帝而報之宗廟於人情物理不類然則報者亦云上帝可也以祈爲郊則季秋大享明堂安)
(知不併歌豐年之詩以爲報歟○鄭氏以秋冬爲烝嘗挾祖妣以爲說耳且載芟社稷之詩其辭與)
(此同鄭氏胡不改之爲烝嘗也○蘇氏曰報謂秋祭四方冬祭八蜡)
豐年多黍多稌(音杜)亦有高廩(力錦反)萬億及秭(咨履反)
爲酒爲醴(音禮)烝卑(必寐反)祖妣(必履反)以洽百禮降福
孔皆
毛氏曰稌稻也(孔氏曰郭璞曰今沛國呼稻爲稌)○朱氏曰亦
助語辭也〇孔氏曰毛氏言廩所以藏穗則廩
唯藏粟也而地官廩人注云藏米曰廩明堂位
米廩則廩之所容兼米兼粟也〇毛氏曰數萬
至萬曰億數億至億曰秭○鄭氏曰烝進卑予
也○毛氏曰皆徧也〇王氏曰豐年者天之功
也利高燥而寒者黍利下濕而暑者稌多黍多
稌無所不利也(李氏曰職方氏雍冀之地高燥其榖宜黍荆陽之地下濕其榖)
(宜稻是黍利高燥稌利下濕也豐年之時或高或下無所不熟)○王氏曰爲酒
爲醴烝卑祖妣以洽百禮者天地之功也〇李
氏曰我所以爲此酒醴者進與祖妣以和洽百
禮降福無所不徧者上帝之力也(朱氏曰洽猶備也)
豐年一章七句
有瞽始作樂而合乎祖也(鄭氏曰王者治定制禮功成作樂合者大合諸)
(樂而奏之〇孔氏曰始作樂而合於祖之樂歌也○釋文曰合乎祖本或作合乎太祖○朱氏曰通言先祖也)
有瞽有瞽在周之庭設業設虡(音巨)崇牙樹羽應田
懸鼔鞉(音桃)磬柷(尺叔反)圉(魚古反)旣備乃奏簫管備舉
喤喤(音橫)厥聲肅雝和鳴先祖是聽我客戾止永觀
厥成
毛氏曰瞽樂官也(鄭氏曰瞽矇也以爲樂官者目無所見於音聲審也周禮)
(上瞽四十人中瞽百人下瞽百六十人)業大板也所以飾栒爲縣
也捷業如鋸齒或曰畫之植者爲虡衡者爲栒
崇牙上飾卷然可以縣也樹羽置羽也(孔氏曰崇牙刻)
(畫之爲重牙即業之上齒也以其形卷然得掛繩於上故可以爲懸也置羽者置之於栒虡之)
(上角也)〇毛氏曰應小鞞也田大鼔也縣鼔周鼔
也(孔氏曰釋樂云大鼔謂之鼔小者謂之應是應爲小鼔也大射禮應鞞在建鼔東是爲一)
(器故知應小鞞也應旣是小田宜爲大明堂位云周人縣鼔是周法鼔始在懸○鄭氏曰田當)
(作朄朄小鼔在大鼔旁應鞸之屬也○孔氏曰以經傳皆無田鼔之名而太師職云令奏鼔朄)
(注云爲大鼔先引故知田當爲朄)鞉鞉鼔也(孔氏曰鞉如鼔而小持其柄搖之旁)
(耳還自擊)○朱氏曰磬石磬也○毛氏曰柷木控也
圉揭也(孔氏曰樂記有控揭之文言木控者明用木爲之祝用木則圉亦用木也柷狀)
(如&KR0238;䇶中有椎投椎於其中而撞之敔狀如伏虎背上有二十七齟齬刻以木長尺櫟之○朱)
(氏曰柷所以起樂也圉所以止樂也)○鄭氏曰簫編竹管如今賣
餳者所吹也(孔氏曰釋樂云大簫謂之言小者謂之茭○郭璞曰簫大者編二十)
(三管長尺四寸小者十六管長尺二寸風俗通云簫參差象鳳翼)管如篴併而
吹之(釋文曰篴字又作笛○孔氏曰謂並吹兩管也小師注云管如笛形小併兩而吹之)
○王氏曰喤喤厥聲美也〇鄭氏曰我客二王
之後也○孔氏曰瞽人作樂者皆在周之廟廷
業虡鼓磬柷圉皆設之於庭宇旣備具乃使瞽
人擊而奏之○王氏曰簫也管也尤其器之小
者言其小所以爲備也○孔氏曰作之喤喤然
和集諸聲皆肅敬和諧而鳴不相奪倫先祖之
神於是降而聽之我客二王之後適來至此與
鮪鰷(音條)鱨(音嘗)鰋(音偃)鯉(音里)以享以祀以介景福
鄭氏曰猗與歎美之言也○毛氏曰&KR0238;沮𡵨周
之二水也○王氏曰潛有多魚言取之深也(毛氏)
(曰潛糝也○孔氏曰孫炎曰積柴養魚曰糝)○鄭氏曰鱣大鯉也鮪
鮥也鰷白鰷也鰋鮎也
潛一章六句
雝禘大(音泰)祖也(孔氏曰禘太祖之樂歌也○劉氏曰大祖即后稷〇朱氏曰祭法周)
(人禘嚳又曰天子七廟三昭三穆與太祖之廟而七周之太祖即后稷也禘嚳於其廟以后稷配所)
(謂禘其祖之自出以其祖配之是也)
有來雝雝至止肅肅相(息亮反)維辟(音壁)公天子穆穆
於(音烏)薦廣牡相予肆祀假哉皇考綏予孝子宣哲
維人文武維后燕及皇天克昌厥後綏我眉壽介
以繁祉旣右(音祐)烈考亦右文母
鄭氏曰雝雝和也肅肅敬也○毛氏曰相助也
○王氏曰穆穆敬和也○朱氏曰於嘆辭也○
毛氏曰廣大也○王氏曰廣牡碩大肥腯之謂
也○朱氏曰其來也和其至也敬其助祭者公
侯其主祭者天子也言諸侯助祭薦大牡以相
予之祀也○王氏曰皇考武王也○鄭氏曰綏安
也○陳氏曰孝子自謂也○蘇氏曰大哉皇考
之安我也其臣明哲其君文武故能安人以及
於天○鄭氏曰右助也○王氏曰烈考謂文王
也○毛氏曰文母大姒也
禮不王不禘周所以王天下得行禘禮於大
祖者皆文王武王之功也故成王於禘之時
推其得禘之由播之樂歌以告大祖曰大哉
我皇考武王綏予小子以巳成之業其君臣
賢聖再造區夏所安者上及於皇天用能昌
大於後居王位而行禘禮而膺壽祉之多是
皆武王之力而文王大姒之所右助也豈予
小子所能致哉文武雖同建王業而武王實
得天下故歸功之言詳於武王而卒章本之
於文王大姒焉閔予小子之頌曰遭家不造
嬛嬛在疚於乎皇考永世克孝故皇考者武
王之稱也烈考與文母相配而言故烈考者
文王之稱也
雝一章十六句
載見(賢遍反)諸侯始見乎武王廟也(孔氏曰諸侯始見武王廟之樂)
(歌也○蘇氏曰烈文言成王即政諸侯助祭載見言諸侯始見乎武王廟則載見之作也成王未即)
(政歟)
載見辟(音壁)王曰求厥章龍旂陽陽和鈴(音零)央央鞗
(音條)革有鶬(七羊反)休有烈光率見昭考以孝以享以
介眉壽永言保之思皇多祜(音戶)烈文辟公綏以多
福俾緝(七入反)熙于純嘏(古雅反)
毛氏曰載始也(朱氏曰載發語辭也)○鄭氏曰諸侯始見
君王謂見成王也○王氏曰諸侯來見則曰求
法度文章以歸治其國家也〇鄭氏曰交龍爲
旂〇毛氏曰陽陽言文章和在軾前鈴在旂上
(孔氏曰和亦鈴也爾雅云有鈴曰旂郭璞曰懸鈴於竿畫交龍於旂)○孔氏曰央
央然而有音聲○鄭氏曰鞗革轡首也鶬金飾
貌(孔氏曰即韓奕所云鞗革金厄是也○朱氏曰按商頌鶬鶬鄭云聲和也)〇朱氏
曰休美也○李氏曰烈大也○毛氏曰昭考武
王也○朱氏曰廟制太祖居中左昭右穆周廟
文王當穆武王當昭故康誥稱穆考文王而此
詩及訪落皆謂武王爲昭考也〇毛氏曰享獻
也○鄭氏曰率之見於武王廟使助祭也以致
孝子之事以獻祭祀之禮〇李氏曰思皇與思
皇多士同思語辭也皇美也美哉多福之如此
也是天子之享其福也此又言光大文章之諸
侯綏以多福俾繼續廣大其純嘏以見君臣皆
受其福也○鄭氏曰純大也○朱氏曰諸侯始
來見王禀受法度其車服之盛如此而率之以
祭武王之廟受此眉壽之福以多福綏諸侯使
之緝熙于純嘏蓋均福于諸侯之辭
載見一章十四句
有客微子來見祖廟也(鄭氏曰成王旣黜殷命殺武庚命微子代殷後旣受)
(命來朝而見○孔氏曰微子來見祖廟之樂歌也)
有客有客亦白其馬有萋有且(七序反)敦(都回反)琢(陟角)
(反)其旅有客宿宿有客信信言授之縶(陟立反)以縶
其馬薄言追之左右綏之旣有淫威降福孔夷
毛氏曰殷尚白○蘇氏曰亦仍也言仍殷之舊
也○毛氏曰萋且敬愼貌○鄭氏曰微子乘殷
之馬而來威儀萋萋且且又選擇衆臣卿大夫
之賢者與之朝王言敦琢者以賢美之故玉言
之○毛氏曰一宿曰宿再宿曰信○譙郡張氏
曰宿宿者凡一宿者再也信信者凡再宿者再也
○鄭氏曰縶絆也周之君臣皆愛微子其所館
宿可以去矣而言絆其馬意各殷勤○朱氏曰
追之恐其已去也〇蘇氏曰左右綏之言所以
安之無方也○毛氏曰淫大夷易也○王氏曰
統承先王用天子禮樂所謂淫威也有淫威則
所享宜盛大故降福孔易也(什方張氏曰自管蔡以武庚禄父叛)
(以周公之聖臨之蓋二年而後克其用力艱矣故於微子之來見也則告之曰昔者旣有淫威)
(矣而今也降福孔夷蓋逆順之理如此凡吾之威福非苟而巳也)
有客一章十二句
武奏大武也(鄭氏曰大武周公作樂所爲舞也○孔氏曰奏大武文樂之歌也周公象)
(武王伐紂之事作大武之樂○張氏曰大武武王没嗣王象武王之功之舞歌武以奏之冠者舞之)
於(音烏)皇武王無競維烈允文文王克開厥後嗣武
受之勝殷遏(放葛反)劉耆(音指)定爾功
蘇氏曰於乎大矣武王無競之功文王開之也
○鄭氏曰信有文德哉文王也能開其子孫之
基緒遏止也○毛氏曰劉殺耆致也○鄭氏曰
嗣武嗣子武王○朱氏曰文王旣開之矣武王
嗣而受之勝殷止殺以致定其大功也○李氏
曰武詩在於止殺
武一章七句
臣工之什十篇十章一百六句
吕氏家塾讀詩記卷第二十九
