吕氏家塾讀詩記卷第十八
南陔之什
南陔(古哀反)孝子相戒以養(餘尚反)也
白華孝子之絜白也
華黍時和歲豐宜黍稷也
由庚萬物得由其道也
毛氏曰有其義而亡其辭(孔氏曰此云有其義而鄕飲酒之禮注皆)
(云今亡其義未聞鄭志答炅摸云爲記注時就盧君耳先師亦然後乃得毛公傳彼注又云後)
(世衰微幽厲尤甚禮樂之書稍廢棄以爲孔子之前六篇巳亡亦爲不見此序故也○張氏曰)
(人或言亡詩六篇古無其詩旣無詩安得有此篇必是有其辭所以亡者良由施之於笙非若)
(歌之可習)○鄭氏曰鄕飲酒燕禮皆曰笙入奏南陔
白華華黍孔子論詩雅頌各得其所時俱在耳
篇第當在於此遭戰國及秦之世其義則與衆
篇之義合編故存至毛公爲故訓傳乃分衆篇
之義各置於其篇端云又闕其亡者以見在爲
數故推改什首遂通耳而下非孔子之舊○孔
氏曰據六月之序由庚夲在華黍之下其義不
備論於此而與崇丘同處者以其是成王之詩
故下從其類〇蘇氏曰毛公推改什首予以爲
非古於是復爲南陔之什則小雅之什皆復孔
子之舊
六月序小雅諸篇魚麗之後初一曰南陔次
二曰白華次三曰華黍次四曰由庚次五曰
南有嘉魚次六曰崇丘次七曰南山有臺次
八曰由儀與鄕飲酒禮燕禮奏樂之序皆合
(鄕飲酒禮笙入樂南陔白華華黍乃間歌魚麗笙由庚歌南有嘉魚笙崇丘歌南山有臺)
(笙由儀燕禮亦然問歌之次正與六月之序同以孔氏之說考之則毛公降由庚崇丘下)
(從由儀耳)此孔子之舊也蘇氏復南陔之什旣得
之矣而由庚崇丘尚仍毛氏之舊今釐正之
董氏以爲笙入者有聲而無詩(朱氏曰意篇題之下必有)
(譜焉如投壷魯鼔薛鼔之節而亡之耳)其說不爲無理然國語
叔孫穆子聘晉伶簫詠歌鹿鳴之三鹿鳴三
篇旣可與簫相和而歌則南陔以下豈不可
與笙相和而歌乎
南有嘉魚樂(音洛)與賢也大(音泰)平之君子至誠樂與
賢者共之也(董氏曰文王大統未集武王繼伐方改定制度至成王然後治定功成慱)
(曰太平治之至也然則非成王其得謂太平君子哉〇陳氏曰太平之時得賢則未必有益於治失)
(賢亦未必趨於亂是以賢者漸致疎棄不肖者漸致狎昵間有勉強與賢者共享其樂亦不能久今)
(也至誠樂與賢者共之非天資敦厚學與性成不能如是也)
南有嘉魚烝(之承反)然罩罩(張教反)君子有酒嘉賓式
燕以樂(音洛協句五教反○朱氏曰樂協韻去聲其義則與音洛者同)
朱氏曰興也(孔氏曰毛傳於三章曰興也傳文略舉中以明上下足知魚鵻皆興)
(也)毛氏曰江漢之間魚所産也(孔氏曰南方魚之善者莫善於)
(江漢之間○山隂陸氏曰嘉魚鯉質鱒鱗肌肉美食乳泉出於丙穴先儒謂丙穴在漢中沔南)
(縣北穴口向○丙故曰丙也)釋文曰烝王肅云衆也(朱氏曰烝然發)
(語聲也)○毛氏曰罩籗(助角反)也(孔氏曰釋器云籗謂之罩李巡曰籗)
(編細竹以爲罩捕魚也)○范氏曰罩罩取之不巳也○丘
氏曰君子成王也嘉賓新進之賢也○鄭氏曰
式用也燕飲也○釋文曰得賢置酒歡情怡暢
故樂〇王氏曰君子有酒而嘉賓式宴以樂此
所謂樂與賢者共之也○董氏曰別夲作烝然
說文亦作蒸字
嘉魚羣然入於網罩之又罩取之不竭興得
賢之多也賢才多寡繫君上之好惡樂與賢
則衆多不樂與賢則亦從而衰少矣君子有
酒嘉賓式燕以樂道其樂與賢之心也
南有嘉魚烝然汕汕(所諫反)君子有酒嘉賓式燕以
衎(苦旦反)
毛氏曰汕樔(側交反)也(鄭氏曰樔者今之樔罟也○孔氏曰釋器曰樔謂之)
(汕○李巡云汕以薄取魚也)衎樂也○山隂陸氏曰君子求
賢上籠之如罩下撩之如汕淮南子曰罩者抑
之&KR0699;者舉之爲之難易得魚一也(李氏曰以見求賢無方也)
南有樛(居虬反)木甘瓠(音護)纍(力追反)之君子有酒嘉賓
式燕綏之
樛木解見周南○毛氏曰纍蔓也(陳氏曰瓠蔓生○董氏曰)
(瓠以得所附而纍也)○鄭氏曰綏安也
瓠有甘有苦甘瓠則可食者也樛木下垂以
興君瓠之甘者以興賢南有樛木甘瓠纍之
言相與固結而不可解也
翩翩者鵻(音隹)烝然來思君子有酒嘉賓式燕又思
鵻解見四牡○李氏曰賢者羣然如鵻之來集
也○孔氏曰思皆爲辭嘉賓旣來用此酒與之
燕又燕也頻與之燕言親之甚也(朱氏曰來思之思語辭也)
(又思旣燕而又思之以見其至誠有加而無巳也凢思字爲語助者上字恊韻爲思慮之思者)
(本字協韻此章則來字與末句思字恊韻也)
南有嘉魚四章章四句
崇丘萬物得極其高大也
毛氏曰有其義而亡其辭
南山有臺樂得賢也得賢則能爲邦家立太平之
基矣
南山有臺北山有萊樂(音洛)只君子邦家之基樂只
君子萬壽無期
毛氏曰興也臺夫湏也(陸璣草木䟽曰夫湏莎草可爲蓑笠都人士云)
(臺笠)萊草也(陸璣草木䟽曰萊草名其葉可食今兖州人烝以爲茹謂之萊烝)○
丘氏曰只辭也○孔氏曰無期無期竟也○歐
陽氏曰高山多草木如周大國多賢才(李氏曰詩人之)
(意只言山之有草木以喻國之有賢者若必一一爲說則拘矣)○范氏曰君用
賢則天下頌之其用不賢則天下詛之賢人必
爲國行善政不賢人必爲國行惡政故用賢則榮
不用賢則辱用賢則有福不用賢則有禍用賢則
壽不用賢則夭此天下之通道也(陳氏曰壽夭天也得賢何益於)
(壽曰君子有四時朝夕晝夜節宣其氣勿羸其體苟不近賢者則非鬼非食惑以喪志雖欲壽得乎)
賢才之盛多如此樂哉王者誠可爲邦家之
基矣誠可以萬壽無期矣五章反覆詠嘆之
樂之至也
南山有桑北山有楊樂只君子邦家之光樂只君
子萬壽無疆(居良反)
南山有𣏌北山有李樂只君子民之父母樂只君
子德音不巳
陸氏草木䟽曰𣏌其樹如樗一名狗骨○鄭氏
曰巳止也不止者言長見稱頌也
南山有栲(音考)北山有杻(女久反)樂只君子遐不眉壽
樂只君子德音是茂
毛氏曰栲山樗杻檍也○鄭氏曰遐遠也(朱氏曰遐)
(何通)○毛氏曰眉壽秀眉也○鄭氏曰茂盛也○
程氏曰遐不眉壽猶云不遐遠眉壽乎
南山有拘(俱甫反)北山有栧(音庾)樂只君子遐不黃耇
(音苟)樂只君子保艾(五蓋反)爾後
毛氏曰枸枳枸(孔氏曰宋玉賦云枳枸來巢則枸木多枝而曲所以來巢也陸)
(璣䟽云枸樹高大似白揚有子著枝端大如指長數寸噉之甘美如飴八月熟今官園種之謂)
(之木密)栧鼠梓(孔氏曰郭璞云楸屬也陸璣䟽曰其樹葉木理如楸山楸之異者今)
(人謂之苦楸是也)○黃黃髮也(孔氏曰老人髮白復黃也)耇老也(孔氏)
(曰孫炎云耇面凍梨色如浮垢)艾養保安也
南山有臺五章章六句
由儀萬物之生各得其宜也
毛氏曰有其義而亡其辭
蓼(音六)蕭澤及四海也(鄭氏曰九夷八狄七戎六蠻謂之四海虞書曰州十有二)
(師外薄四海咸建五長〇李氏曰澤及四海言澤及天下之諸侯不必以爲四夷之長也)
蓼彼蕭斯零露湑(息叙反)兮旣見君子我心寫兮燕
笑語兮是以有譽處兮
毛氏曰興也蓼長大貌蕭蒿也(孔氏曰蕭郭璞云即蒿也生民)
(曰取蕭祭脂蕭香物也)湑湑然蕭上露貌鄭氏曰旣見
君子者言朝見於天子也○毛氏曰寫者輸寫
其心也(鄭氏曰寫者舒其情意無留恨也○長樂劉氏曰寫者傾其瞻仰之心也)○
蘇氏曰諸侯來朝王者推恩以接之無所不及
如零露之於蕭故其旣見天子也其心莫不傾
盡天子又申之以燕禮於其燕也極其笑語而
無間〇張氏曰有譽處兮謂君接之以温厚則
下情得伸讒毀不入而美名可保也
蓼彼蕭斯零露瀼瀼(如羊反)旣見君子爲龍爲光其
德不爽壽考不忘
毛氏曰瀼瀼露蕃貌龍寵也爽差也○鄭氏曰
爲龍爲光言天子之恩澤光耀被及己也○丘
氏曰見天子之德無有差爽故皆願其壽考而
永不忘於心也
四海諸侯遠近大小親疎亦不齊矣而王者
德施之普各稱其分莫不滿足所謂其德不
爽也苟有心於其間豈能無偏黨差&KR1135;哉
蓼彼蕭斯零露泥泥(乃禮反)旣見君子孔燕豈(開在反)
弟(音悌)宜兄宜弟令德壽豈
毛氏曰泥霑濡也○鄭氏曰孔甚也〇董氏曰
燕燕諸侯也○毛氏曰豈樂弟易也○蘇氏曰
兄弟同姓諸侯也○李氏曰天子旣如是宜其
有令善之德壽而且樂也
天子之待諸侯甚燕樂而豈弟也兄弟自同
姓諸侯親者言之四海諸侯莫不在其中矣
諸侯旣被天子之燕樂於是祝頌之曰庶幾
天子宜兄宜弟無不親睦有令善之德壽而
且樂乎亦爲同姓諸侯善頌之辭以見其疎
也
蓼彼蕭斯零露濃濃(奴同反)旣見君子鞗(徒彫反)革沖
沖(勑弓反)和鸞雝雝萬福攸同
毛氏曰濃濃厚貌鞗轡也革轡首也(孔氏曰郭璞云轡靶)
(也馬轡所靶之外有餘而垂者謂之革鞗皮爲之故曰鞗革)沖沖垂飾貌〇
後漢志注曰于寶周禮注和鸞皆以金爲鈴鸞
者在衡和者在軾(魯訓曰和設軾者也鸞設衡者也○董氏曰韓詩曰在軾)
(曰和在軛曰鸞)馬動則鸞鳴鸞鳴則和應舒則不鳴疾
則失音故詩云和鸞雍雍言得其和也(毛氏曰在鑣曰)
(鸞〇孔氏曰四驖箋云置鸞於鑣異於乘車是鄭以乘車之鸞不當在鑣矣)○鄭氏
曰攸所也○王氏曰乘馬路車天子所以好諸
侯也有車馬則有鞗革和鸞矣上下相遇以德
而成以禮則萬福所同也
韓奕之二章曰王錫韓侯鞗革金厄三章曰
其贈維何乘馬路車即其事也
蓼蕭四章章六句
湛(直減反)露天子燕諸侯也(左傳寗武子曰昔諸侯朝正於王王宴樂之於)
(是乎賦湛露○鄭氏曰燕謂與之燕飲酒也諸侯朝覲會同天子與之燕所以示慈惠)
湛湛露斯匪陽不晞(音希)厭厭(於鹽反)夜飲不醉無歸
毛氏曰興也湛湛露茂盛貌陽日也晞乾也厭
厭安也(孔氏曰安閑也〇蘇氏曰久也)夜飲私燕也宗子將有
事則族人皆侍不醉而出是不親也醉而不出
是渫宗也(鄭氏曰天子燕諸侯之禮亡此假宗子與族人燕爲說耳○孔氏曰伏生)
(書傳曰旣侍其宗然後得燕燕私者何而與族人飲飲而不醉是不親醉而不出是不敬與此)
(傳同諸侯燕禮曰宵則庶子執燭於阼階上甸人執大燭於庭閽人爲燭於門外賓醉北面坐)
(取其薦脯以降奏陔夏取所執脯以賜鍾人於門外霤遂出)○歐陽氏曰露
以夜降者也因其夜飲故近取以爲比云湛湛
之露潤霑於物非至曙則不乾厭厭之飲恩被
於諸侯非至醉則不止舉其燕私慇勤之意以
見天子恩禮諸侯之厚說文曰懕安也詩曰懕
懕夜飲
湛湛露斯在彼豐草厭厭夜飲在宗載考
毛氏曰豐茂也夜飲必於宗室(丘氏曰言在所尊者之室○朱)
(氏曰宗室蓋路寢之屬)○鄭氏曰考成也○歐陽氏曰言
在彼豐草𣏌棘者以露之被草木如王恩被諸
侯爾○范氏曰王者天下之宗諸侯之所主也
在宗載考禮成而恩洽也
湛湛露斯在彼𣏌棘顯允君子莫不令德
孔氏曰顯允明信也○朱氏曰君子指諸侯爲
賓者也○鄭氏曰令善也○歐陽氏曰令德令
儀者言此與燕之臣皆有令德令儀爾(程氏曰忠順之)
(心温克之容皆令德也)曾氏曰前兩章言厭厭夜飲後
兩章言令德令儀然則雖過三爵亦可謂不繼
以淫矣
其桐其椅(於宜反)其實離離豈弟君子莫不令儀
椅解見定之方中○毛氏曰離離垂也(程氏曰離離猶)
(纍纍)歐陽氏曰其桐其椅木之美者其實離離
然亦喻諸侯在燕有威儀爾(孔氏曰言其藴藉自持威儀不至醉)
(亂)詩人比事多於卒章別引他物
湛露四章章四句
南陔之什十篇其六篇亡其四篇十七章八十六句
吕氏家塾讀詩記卷第十八
