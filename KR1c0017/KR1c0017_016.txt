吕氏家塾讀詩記卷第十六
豳
鄭氏詩譜曰豳者后稷之曾孫曰公劉者自邰
而出所徙戎狄之地名今屬右扶風栒邑(孔氏曰周)
(本紀云舜封后稷于邰杜預云豳在新平&KR0238;縣東北邰今始平武功縣所治釐城是也邰近而)
(豳遠從内出外故言出)公劉以夏后太康時失其官守竄
於此地猶修后稷之業勤恤愛民民咸歸之而
國成焉(孔氏曰國語云昔我先王世后稷以服事虞夏及夏之衰棄稷不務我先王不)
(窋用失其官而自竄於戎狄之間不窋后稷之子也韋昭注國語以爲不窋當太康之時公劉)
(乃不窋之孫不應亦當太康之世)其封域在禹貢雍州𡵨山之
北原隰之野(孔氏曰大王始入居歧之陽明豳在歧山之北公劉之篇說公劉居)
(豳度其原隰以治田是豳居原隰之野)至商之末世大王又避戎
狄之難而入處於歧陽成王之時周公居東思
公劉居豳憂念民事至苦之功以比序已志故別
其詩以爲豳國變風焉(孔氏曰周公王朝卿士不得專名一國因其上)
(陳豳公故爲豳之變風○釋文曰周公遭流言居東作七月之詩成王悟而迎之以致太平故)
(大師𫐠其詩爲豳國之風焉)○文中子程元問曰敢問豳風
何風也文中子曰變風也元曰周公之際亦有
變風乎君臣相誚其能正乎成王終疑則風遂
變矣非周公至誠其孰能卒正之哉元曰居變
之末何也曰夷王以下變風不復正乎夫子蓋
傷之也故終之以豳風言變之可正也唯周公
能之故繫之以正變而正危而克扶終始不失
其本其惟周公乎繫之豳遠矣哉(劉氏曰豳風者名之爲豳)
(實周公詩耳周者畿内國也畿内諸侯上繫於王不得國別風也何不編於魯魯者伯禽)
(封耳周公不之魯也周公作詩意在於豳而周公之詩無所可繫故因謂之豳也何以不)
(列之於雅曰列之於雅是爲變雅成王雖始疑周公而終任之君臣之道亦無間矣君子)
(成人之美故不使成王之世有變雅之聲而攝引其詩使還周公也)○范氏曰豳
居於風雅之間何也風之所爲終而雅之所爲
始也變風終於曹思明王賢伯之不可得於是
次之以豳反之於周公而後至於鹿鳴言周之
所以盛者由周公也
七月陳王業也周公遭變故陳后稷先公風化之
所由致王業之艱難也(鄭氏曰周公遭變者管蔡流言)
程氏曰七月大意憂思深遠不惟豳風當如此
又成王中變自然發起周公言終久意思此詩
欲成王知先公先王致王業之由民之勞力趨
時稼穡之艱難如此此詩多陳節物大要言歲序
之遷人事當及時耳所言或與月令異者月令
多舉其始此但言其有時不必始有也(朱氏曰使成王)
(知其積累之艱難如此而思奉承之不易且以見己之所以當國而不辭之意)○王氏
曰仰觀星日霜露之變俯察蟲鳥草木之化以
知天時以授民事女服事乎内男服事乎外上
以誠愛下下以忠利上父父子子夫夫婦婦養
老而慈幼食力而助弱其祭祀也時其燕饗也
節此七月之義也〇後漢王充潛夫論曰七月
之詩大小教之終而復始由此觀之人固不可
恣也(楊氏曰先王之政使民男女終歲勤動未常休也雖淫僻之心何自萌蘖哉而獻享)
(之禮孝愛之誠隆於自然此所以皥皥莫知爲之者也周公陳王業之致特在乎此後之有天)
(下者宜審也)○楊氏曰七月備言田桑之事以其興
本於是故也〇長樂劉氏曰此詩所記苟非井
邑其民鄕黨其教各有正長部分司其歲功未
易集也
七月流火九月授衣一之日觱(音必)發二之日栗烈
無衣無褐(音曷)何以卒歲三之日于耜四之日舉趾
同我婦子饁(炎輒反)彼南畒田畯(音俊)至喜
張氏曰七月之詩皆以夏正爲斷(朱氏曰此詩月數皆以人)
(正爲紀○范氏曰何以卒歲則又見二之日爲歲之終也)○毛氏曰火大火
也流下也(公羊傳曰大辰者大火也何休注大火謂心○孔氏曰左傳張趯曰火星)
(中而寒暑退服虔云火大火心也季冬十二月平旦正中在南方大寒退季夏六月黃昏火星)
(中大暑退左傳又曰火猶西流謂火下爲流○朱氏曰火以六月之昏加於正南午位當東西)
(之中至七月之昏則下而西流矣)九月霜始降可以授冬衣矣
一之日十之餘也一之日周正月也二之日殷
正月也(孔氏曰一之日二之日猶言一月之日二月之日故傳言一之日者是乃十外)
(之餘謂數從一起而終於十更有餘月還以一二紀之也周正月斗建子之月也殷正月斗建)
(丑之月也○程氏曰一之日猶云冬之日夏之日也○朱氏曰周之先公巳用此以紀候○張)
(氏曰言月又言日别無義例只是文順)觱發風寒也栗烈寒氣也
(王氏曰風而寒尚非其至也無風而寒於是爲至)○鄭氏曰褐毛布也
(孔氏曰褐賤者所服今夷狄作褐皆織毛爲之)卒終也〇毛氏曰三之
日夏正月也(孔氏曰斗建寅之月也)豳土晚寒于耜始修
耒耜也(孔氏曰月令季冬命農修耒耜孟春天子躬耕帝籍豳土寒晚温亦晩故修耒)
(耜始耕皆校中國一月也于訓爲於)四之日周四月也(孔氏曰夏之二月斗)
(建夘之月也)民無不舉足而耕矣〇程氏曰同我婦
子我婦我子同來致餉也○毛氏曰饁饋也田
畯田大夫也(孔氏曰釋言云畯農夫也孫炎曰農夫田官也郭璞曰今之嗇夫是也)
○鄭氏曰此章陳人以衣食爲急餘章廣而成
之○程氏曰歲過中而行暮矣當有卒歲之具
禦冬之備故以七月流火爲首(張氏曰周人慮事有豫七月之)
(詩常於半年前提掇故頻舉七月爲言)○范氏曰七月隂氣始盛
而寒將至九月則不可無衣矣〇鄭氏曰此二
正之月人之無衣無褐將何以卒歲乎(朱氏曰言所以)
(授衣爲是故也〇范氏曰孔子曰作易者其有憂患乎先王教民農桑以爲衣食非以充欲所)
(以備患也是故將言衣之本則著寒之候)○歐陽氏曰農夫在田婦
子往饋田大夫見其勤農樂業而喜(孔氏曰周公陳先公)
(在豳教民周備使衣食允足寒暑及時民奉上教知其早晚各自勸勉以勤事業故同我婦子)
(饁彼南畒及嗟我婦子口爲改歲此𫐠民人之志非序先公號令之辭)○范氏曰
民生本乎衣食天下之務莫實於此矣禮義之
所以起孝悌之所以生教化之所以成人情之
所以固也故勤儉之俗莫如豳風〇董氏曰觱
發說文作㓖冹栗烈集注作栗冽按烈從火不
得爲寒氣
七月流火九月授衣春日載陽有鳴倉庚女執懿
筐遵彼微行爰求柔桑春日遲遲采蘩祁祁(巨之反)
女心傷悲殆及公子同歸
鄭氏曰載則也陽温也○毛氏曰倉庚離黃也
(孔氏曰即葛覃黃鳥也)懿筐深筐也○朱氏曰遵循也〇毛
氏曰微行牆下徑也五畒之宅樹之以桑○鄭
氏曰柔桑穉桑也𧖟始生宜穉桑也○毛氏曰
遲遲舒緩也(孔氏曰遲遲者日長而暄之意人在陽則舒在隂則慘遇春暄則四)
(體舒泰覺晝景之稍長謂日行遲故以遲遲言之)蘩皤蒿也所以生𧖟
(孔氏曰白蒿所以生𧖟今人猶用之〇山隂陸氏曰今洗𧖟種尚用蒿)祁祁衆多
也(程氏曰韓奕諸娣從之祁祁如雲)傷悲感事苦也春女悲秋
士悲感其物化也(孔氏曰旣感事苦又感陽氣)○程氏曰殆
庶幾也○孔氏曰公羊傳說築王姬之館云於
羣公子之舍則以卑矣是諸侯之女稱公子也
婦人謂嫁曰歸〇鄭氏曰七月流火九月授衣
將言女功之始故又夲於此○王氏曰以九月
授衣也故春日載陽則求桑而𧖟〇孔氏曰春
日則以温矣又有鳴者是倉庚也於此之時女
執持深筐循彼微細之徑求柔穉之桑以養新
生之𧖟因言養𧖟之時女有傷悲之志更夲之
言春日遲遲然而舒緩采蘩者祁祁然而衆多
女心感𧖟事之勞苦時物之變化皆傷悲有與
公子同嫁之志(程氏曰再言春日遲遲者此道人情之感時也女勤力𧖟事蓋)
(所以爲衣裝之備庶幾得如冨貴之子及時而行也)○朱氏曰殆及公子
同歸見其上下之情交相忠愛如此〇張氏曰
此章次於耕事者重昏嫁本人情(范氏曰男莫不耕女莫不)
(蠶則衣食之本立矣昏姻以時則男女正矣)○釋文殆作迨曰音待
始也
七月流火八月萑(戸官反)葦(韋鬼反)𧖟月條(佗彫反)桑取
彼斧斨(七羊反)以伐遠揚猗(於宜反)彼女桑七月鳴鵙
(圭覓反)八月載績載玄載黃我朱孔陽爲公子裳
毛氏曰薍(五患反)爲萑葭(音加)爲葦(孔氏曰釋草云薍似葦而小者)
(初生者爲菼長大爲薍成則名爲萑初生爲葭長大爲蘆成則名爲葦)豫畜萑葦
可以爲曲也(孔氏曰月令季春云具曲植筐筥注云曲薄也植搥也薄用萑葦爲)
(之○植直吏反槌直追反)○程氏曰𧖟月當𧖟長之月也計
歲氣之早晚不可指定幾月也(王氏曰𧖟月非一月故不指言)
(某月)○鄭氏曰條桑枝落之采其葉也〇毛氏曰
斨方銎(曲容反)也(孔氏曰破斧傳曰隋銎曰斧方銎曰斨然則斨即斧也唯銎孔)
(異耳)遠枝遠也揚條揚也(孔氏曰遠者謂長枝去人遠也揚謂長條揚起)
(者皆手所不及故枝落之而采其葉)角而束之曰猗(鄭氏曰女柔少枝長條不)
(枝落束而采之○孔氏曰左傳云譬如捕鹿晉人角之諸戎掎之然掎角皆遮截束縳之名也)
(故云角而束之曰猗○董氏曰齊詩猗彼女桑作掎蓋掎而束也毛傳亦曰角而束之則毛亦)
(爲掎也○蘇氏曰取葉存條曰猗猗長也葉盡則條猗猗其長也)女桑荑(徒奚反)
桑也(郭璞曰今俗呼小而長條謂之女桑孔氏曰女是人之弱者女桑柔桑也)○鵙
伯勞也(鄭氏曰伯勞鳴將寒之候也五月則鳴豳地晚寒鳥物之候從其氣焉〇孔氏)
(曰豳處西北寒氣之來大率晚耳八月其穫七月食瓜八月剥棗九月肅霜十月滌場如此之)
(類皆與中國同也)○孔氏曰績緝麻之名○毛氏曰玄
黑而有赤也朱深纁也祭服玄衣纁裳(孔氏曰易下繫)
(云黃帝堯舜垂衣裳蓋取諸乾坤注云乾爲天坤爲地天色玄地色黃故玄以爲衣黃以爲裳)
(土寄位於南方南方故云用纁是祭服用玄衣纁裳之義考工記鍾氏則染纁術也染玄則史)
(傳闕○王氏曰周官染人秋染夏夏五色也蓋於是時也五色皆可以染故載玄載黃我朱孔)
(陽爲公子裳也)陽明也(孔氏曰謂朱色光明)○鄭氏曰七月流火
將言女工自始至成故亦又本於此〇孔氏曰
民知將寒之候八月萑葦旣成畜之以擬𧖟用
○程氏曰𧖟長之月當枝落桑則用斧斨亦預
備其器具也伐遠揚猗女桑皆用斧斨○毛氏
曰七月鳴鵙八月載績絲事畢而麻事起矣○
朱氏曰凢此女功之所成者皆染之或玄或黃
而其朱者尤鮮明(王氏曰染以朱孔陽爲難言我朱孔陽則玄黃不足道也)
○程氏曰蓋所以供公上爲公子之衣裳故也
爲公子裘獻豜于公皆此義也民之知義如此
則美俗成矣(張氏曰我朱孔陽則己欲爲公子裳取彼狐貍則己欲爲公子裘春)
(日遲遲采蘩祁祁則迨及公子同歸民愛豳公待之如家人其愛之深如此○李氏曰豈非至)
(誠惻怛之意上以是施之下以是報之乎言裳而不及衣特便其韻耳)
八月載績載玄載黃我朱孔陽爲公子裳孔
穎逹謂績麻爲布民自衣之玄黃之色施於
祭服朱則爲公子之裳非也古者冕用麻而
服用絲如玄冕豈不用玄乎
四月秀葽(於遥反)五月鳴蜩(徒彫反)八月其穫(戸郭反)十
月隕(于敏反)蘀(音託)一之日于貉(戶各反)取彼狐貍(力之反)
爲公子裘二之日其同載纉(子管反)武功言私其豵
(子公反)獻豜(古牽反)于公
毛氏曰不榮而實曰秀葽葽草也(爾雅釋草云華榮也木謂)
(之華草謂之榮不榮而實者謂之秀)蜩螗也(孔氏曰方言曰楚謂蟬爲蜩宋衛謂之螗蟈)
穫禾可穫也隕墜蘀落也(孔氏曰隕蘀十月木葉皆隕落也○說文)
(曰皮葉落陊地爲蘀)○鄭氏曰于往也○毛氏曰于貉謂
取狐貍皮也狐貉之厚以居孟冬天子始裘(董氏)
(曰齊東郭書衣貍製○孔氏曰孟冬天子始裘月令文言自此以後臣民亦服裘也孟冬巳裘)
(而仲冬始捕獸者爲來年用之皮革踰歲乾久乃可用)○程氏曰其同謂
會聚共事也(鄭氏曰君臣及民因習兵俱出田○王氏曰唯田國人竭作故曰同)
○鄭氏曰不用仲冬亦豳地晚寒也○毛氏曰
纉繼功事也豕一歲曰豵三歲曰豜大獸公之
小獸私之○孔氏曰三章旣言絲麻衣服女功
之正故四章陳女功之助取皮爲裘以助布帛
○鄭氏曰秀葽也鳴蜩也穫禾也隕蘀也四者
皆物成而將寒之候物成自秀葽始(張氏曰秀葽者物成)
(之初鳴蜩者歲秋之漸)○王氏曰隕蘀則鳥獸氄毛於是
乎可以取皮故以隕蘀爲取貉狐貍之候也○
孔氏曰旣言捕取狐貍因說田獵之事至二之
曰君民俱出田獵則繼纉武事年常習之使不
忘戰也○朱氏曰獻&KR1807;于公亦愛其上之無巳
也(孔氏曰獨說冬獵者以取皮在冬且大閱禮備故也)
貉狐貉之居也戎狄之貉所以得名者亦以
五穀不生狐貍之所聚也讀作貉道之貉亦
通
五月斯螽(音終)動股六月莎(素和反)雞振羽七月在野
八月在宇九月在戶十月蟋蟀入我牀下穹(起弓反)
窒(珍悉反)熏(許云反)鼠塞向墐(音覲)戸嗟我婦子曰爲改
歲入此室處
陸氏草木䟽曰斯螽蝗類長而青長角長股股
鳴者也五月中以兩股相切作聲聞數十步莎
雞如蝗而班色毛翅數重其翅正赤六月中飛
而振羽索索作聲(毛氏曰莎雞羽成而振訊之○李氏曰考工記云以股鳴)
(者以翼鳴者以股鳴者斯螽是也以翼鳴者莎雞是也)○釋文曰屋四垂
爲宇韓詩云宇屋霤也(朱氏曰宇簷下也)○蟋蟀解見
唐蟋蟀(孔氏曰月令季夏云蟋蟀居壁是從壁内出在野)○毛氏曰穹
窮窒塞也(孔氏曰言窮盡塞其室之孔穴也)○孔氏曰熏鼠令
出其窟○毛氏曰向北出牖也(孔氏曰士虞禮云祝啓牖嚮注)
(云嚮牖一名也爲寒之備不塞南䆫○朱氏曰塞向以當北風)墐塗也庶人蓽
戸(孔氏曰蓽戸以荆竹織門以其荆竹通風故泥之也)○孔氏曰穹窒墐
戸文在十月之下亦當以十月塞塗之矣○王
氏曰嗟者憫憐之辭○孔氏曰改歲者以仲冬
寒氣始萌可以爲年之始(又曰若揔言一歲之事則寒暑一周又爲)
(終歲故上言無衣無褐何以卒歲)○范氏曰五月日短至而隂
生斯螽動股莎雞振羽氣使之然也隂陽之氣
積微而爲寒暑君子之戒民也蚤矣〇鄭氏曰
自七月在野至十月入我牀下皆謂蟋蟀也將
寒有漸非卒來也○孔氏曰蟲旣近人大寒將
至故塗塞其室又告妻子言我所以爲此者爲
改歲大寒當入此居處也(前漢食貨志曰春令民畢出在壄冬則畢)
(入於邑其詩曰四之日舉趾同我婦子饁彼南畒又曰十月蟋蟀入我牀下嗟我婦子聿爲改)
(歲入此室處所以順隂陽備寇賊習禮文也)○張氏曰此章見老者
之愛
豳詩陳先公風化而載其民言曰嗟我婦子
曰爲改歲入此室處則三正之通于民俗尚
曰菽豆也○毛氏曰剥擊也(孔氏曰棗湏就樹擊之)春酒
凍(丁貢反)醪(老刀反)也(孔氏曰此酒凍時醪之即酒正三酒中清酒也○月令仲)
(冬麴蘖必時注云古者穫稻而漬米麴至春而爲酒○蘇氏曰夏不可以釀故爲此酒以繼之)
○鄭氏曰介助也(爾雅曰介右也)○毛氏曰眉壽毫眉
也(孔氏曰人年老者必有毫眉秀出者故知眉謂毫眉也)○長樂劉氏曰
壷枯者可爲壷嫰者可供茹八月宜斷其梢令
勿復花實所以堅其壷而大其茹今民尚爾(孔氏)
(曰壷與食瓜連文謂甘瓠可食者也張氏曰食瓜斷壷皆去圃爲場之漸)○毛氏曰
叔拾也苴麻子也(爾雅曰黂枲實注禮記曰苴麻之有實也○黂扶刃反枲)
(息似反〇孔氏曰叔苴謂拾取麻實以供食也)○荼解見谷風〇毛氏
曰樗惡木也(孔氏曰樗唯堪爲薪故曰惡木)○吕氏曰衣裘具
矣居室安矣老者之養不可以無加也農夫之
勤其養不可以不蓄也○程氏曰自六月食鬱
及薁巳下果𬞞棗酒皆爲養老之具○王氏曰
眉壽衰矣養氣體焉以助之也(朱氏曰果酒嘉𬞞以養老疾奉)
(賓祭介眉壽者頌禱之辭也)○程氏曰七月食瓜以下皆爲
壯者之食故云食我農夫(鄭氏曰瓜瓠之蓄麻食之糝乾荼之菜惡)
(木之薪養農夫之具〇朱氏曰瓜瓠苴荼以爲常食少長之義豐儉之節然也)
九月築埸圃十月納禾稼黍稷重(直容反)穋(音六)禾麻
菽麥嗟我農夫我稼旣同上入執宫功晝爾于茅
宵爾索綯(徒刀反)亟(紀力反)其乘屋其始播百穀
鄭氏曰場圃同地物生之時耕治之以種菜茹
至物盡成熟築堅以爲場(毛氏曰春夏爲圃秋冬爲場○孔氏曰蹂)
(踐禾稼則謂之場)○孔氏曰納謂納於場○禾解見下
○孔氏曰種植嘉穀名爲稼(李氏曰說文云禾之秀實者爲稼一)
(曰在野曰稼)○黍稷解見黍離○毛氏曰後熟曰重
先熟曰穋(董氏曰鄭衆曰先種後熟謂之重後種先熟謂之穋按說文穜音童所謂)
(重也穜音衆所謂藝○釋文曰禾邊作重是重穋之字禾邊作童是種蓺之字)孔氏曰
再言禾者以禾是大名非徒黍稷重穋四種而
巳其餘稻秫苽粱之輩皆名爲禾麻與菽麥則
無禾稱故於麻麥之上更言禾字以緫諸禾也
○鄭氏曰旣同言巳聚也(王氏曰所納之備也○朱氏曰言納於場)
(者無所不備則我稼同矣)○毛氏曰入爲上出爲下(李氏曰田野入)
(都邑故謂之上○程氏曰上入遷入都邑之居也)○范氏曰宫功公室
之役也(董氏曰蓋官府之役也古者用民之力不過三日其此謂乎)○鄭氏
曰爾汝也○毛氏曰宵夜也○程氏曰綯所用
蓋屋(毛氏曰綯絞也○孔氏曰綯繩之絞也〇鄭氏曰女當晝日往取茅歸夜作絞索)
○鄭氏曰亟急也○毛氏曰乘升也(程氏曰乘屋蓋治也)
○鄭氏曰急當治野廬之屋(孔氏曰汝又當急其升上野廬之屋)
(而修治之以待耘耔之時上云塞向墐戶是都邑之屋故知此所治屋者民治野廬之屋也○)
(董氏曰各入保城故野廬之居閑可以治之)○孔氏曰播種也○張
氏曰此章言農夫稼同則思上入執宫功不待
督責自相戒以亟乘屋而播百穀亦未嘗休息
也○孟子曰民事不可緩也詩云晝爾于茅宵
爾索綯亟其乘屋其始播百穀(范氏曰亟其成屋趨時之急也)
(其急何也其始播百穀故也)○范氏曰天運而不息人勤而
不巳故我稼旣同則又將始播殖也(王氏曰如易所謂終)
(則有始者也)○吕氏曰此章終始農事以極憂勤艱
難之意
二之日鑿冰冲冲(直弓反)三之日納于凌(力證反)隂四
之日其蚤(音早)獻羔祭韭(音久)九月肅霜十月滌(徒歷反)
場朋酒斯饗曰殺羔羊躋(子奚反)彼公堂稱彼兕觥
(&KR0593;彭反)萬壽無疆
周官凌人曰正歲十有二月令斬冰○毛氏曰
冰盛水腹堅則命取冰於山林冲冲鑿冰之意
(孔氏曰冲冲非貌非聲故云鑿冰之意月令季冬冰方盛水澤腹堅命取而藏之○左傳曰古)
(者日在北陸而藏冰深山窮谷固隂沍寒於是取之注陸道也謂夏十二月日在虚危)○
孔氏曰豳土晚寒故可夏正月藏冰(又曰凌人十二月斬)
(冰即以其月納之○朱氏曰豳土寒多故正月風未解凍冰猶可藏也)○毛氏曰
凌隂冰室也○孔氏曰仲春陽氣出地冰依禮
須開○程氏曰其蚤用之於獻羔祭韭時夏頒
冰是其後用時也(周官凌人夏頒冰○孔氏曰西陸朝覿而出之三統術四)
(月立夏節日在畢十二度星去日半次然後見是立夏之日日去昂星之界巳十二度昂星得)
(朝見也二月開冰公始用之未賜臣也至于夏初其出之也朝之禄位賓食喪祭於是乎普用)
(之乃是頒賜臣下也)○孔氏曰月令仲春天子乃獻羔
開冰先薦寢廟祭韭者蓋以時韭新出故薦之
(鄭氏凌人注云爲二月將獻羔而啓冰)○丘氏曰肅嚴氣也○毛
氏曰滌掃也場功畢入也兩樽曰朋(孔氏曰設兩樽之朋)
(酒斯爲飲酒之饗禮)○孔氏曰相命曰殺羔羊躋升也○
王氏曰公堂人君之堂也○孔氏曰稱舉也○
兕觥解見卷耳○毛氏曰疆竟也〇孔氏曰七
章言收歛之事所以成首章也衣食巳具卒章
乃言備暑藏冰飲酒相樂(鄭氏曰上章備寒故此章備暑后稷先公)
(禮教備也○范氏曰備寒所以爲下也備暑所以爲上也寒者民之所患也故先之所以急民也)
○程氏曰藏冰所以備暑而開冰必以仲春所
以順時氣也○張氏曰民忠愛其君之甚相戒
以速畢場功當自殺羔羊獻公以酒祝之萬壽
豳之先公國容未備無君民之間故曰朋酒
斯饗曰殺羔羊躋彼公堂萬壽無疆
七月八章章十一句
鴟(尺之反)鴞(于嬌反)周公救亂也成王未知周公之志
公乃爲詩以遺王名之曰鴟鴞焉(鄭氏曰未知周公之志者未知)
(其欲攝政之意○朱氏曰管蔡流言使成王疑周公周公雖巳滅之然成王之疑未釋則亂未弭也)
(故周公作此鴟鴞之詩以遺王而告以王業艱難不忍毀壞之意所以爲救亂也)
書曰武王旣喪管叔及其羣弟乃流言於國曰
公將不利於儒子周公乃告二公曰我之弗辟
則無以告我先王周公居東二年則罪人斯得
于後公乃爲詩以貽王名之曰鴟鴞王亦未敢
誚公(歐陽氏曰金縢言周公先攝政中誅管蔡後爲詩以貽王鄭氏謂先爲冡宰中避而)
(出作詩貽王以作詩後乃攝政而誅管蔡非也)
鴟鴞鴟鴞旣取我子無毀我室恩斯勤斯鬻(由六反)
子之閔斯
爾雅曰鴟鴞鸋鴂(郭璞曰鴟類山隂陸氏曰先儒以鴟鴞爲巧婦以爾雅觀)
(之宜如璞義蓋爾雅言鴟鴞鸋鴂繼言狂茅鴟怪鴟梟鴟則鸋鴂亦梟之類也○吕氏曰鴟鴞)
(惡聲之鷙鳥也詩有鴞萃止又翩彼飛鴞又爲梟爲鴟蓋梟之類○鸋音寧鴂音決怪古拜反)
(梟古堯反)○歐陽氏曰鳥之愛其巢者呼鴟鴞而告
之(程氏曰不知呼鴟鴞者主何物)○鄭氏曰室猶巢也言巳取
我子幸無毀我巢我巢積日累功作之甚苦故
愛惜之也(歐陽氏曰今鴟多攫鳥子而食)○毛氏曰恩愛也〇
程氏曰鬻育也○朱氏曰鬻養此子誠可憫憐
今旣取之其毒甚矣况又毀我室耶(本程氏說)○程
氏曰鴟鴞謂爲惡者子喻管蔡室喻王室(朱氏曰周)
(公託爲鳥言以自比)○吕氏曰殷民欲叛馮附二叔之親
欺惑其人使之流言云周公將不利於孺子欲
王取信兄弟之言中傷周公謀危王室也故周
公曰管蔡親也爾旣以惡汙染使䧟於罪是汝
殷民入吾國害我兄弟矣又欲危王室則不可
也(范氏曰成王幼弱未足以及天基命定命周公苟不攝政則禍亂將作而毀周室矣故曰)
(無毀我室與王室同安危故也)
鸋鴂鴟鴞之別名郭景純陸農師所解皆得
之方言云自關而東謂桑飛曰寧鴂此乃陸
璣䟽所謂巧婦似黃雀而小其名偶與鴟鴞
之別名同與爾雅之所載實兩物也毛鄭誤
指以解詩歐陽氏雖知其失乃併與爾雅非
之蓋未考郭景純之注耳恩斯勤斯鬻子之
憫斯言我恩愛勤苦育養此子誠可憫惻也
周公謂管蔡爲子者爲周家語殷民之辭也
迨天之未隂雨徹彼桑土(音杜)綢(直留反)繆(莫侯反)牖戶
今女下民或敢侮予
毛氏曰迨及也徹剥也(朱氏曰徹取也)桑土桑根也○
鄭氏曰綢繆猶纏綿也○朱氏曰牖者巢之通
氣處戶其出入處也○鄭氏曰下民巢下之民
也○程氏曰迨天之未隂雨而下言自爲安固
防閑之道深至如此而尚或侮之(朱氏曰亦爲鳥言及天之)
(未隂雨之時而往取桑根以纏綿其巢之隙穴使之堅固以備隂雨之患〇孔氏曰以勤勞之)
(故惜此室巢今巢下之民或敢侮慢我欲毀我巢室)〇孔氏曰王肅云周
曰蓄積租取也(王氏曰與租賦之租同)○王氏曰卒盡也
○毛氏曰瘏病也手病口病(孔氏曰口病明手亦病也○釋文曰)
(韓詩云口足爲事曰拮据)○鄭氏曰我作之至苦如是者曰
我未有室家之故(朱氏曰亦爲鳥言所以拮据捋荼蓄租勞苦而至於病者)
(以巢之未成也以比巳之所以勤勞如此者以王室新造而未集故也)
予羽譙譙(在消反)予尾脩脩(素彫反)予室翹翹(祁消反)風
雨所漂(匹遥反)搖予維音嘵嘵(呼堯反)
毛氏曰譙譙殺(色界反)也脩脩敝也(孔氏曰鳥之羽尾疲勞之)
(狀)翹翹危也嘵嘵懼也○鄭氏曰音嘵嘵然恐
懼告愬之意○蘇氏曰爲室之勞至於羽殺尾
敝室成而風雨漂搖之則其音得無急乎(朱氏曰翹)
(翹成而未定也風雨又從而漂摇之以比巳旣勞悴王室未安而多難乘之則其作詩以喻王)
(亦不得而不汲汲也)○程氏曰此周公之詩所以辭哀而
意切也○釋文脩脩作翛翛(孔氏載經文及毛傳皆作消消云定)
(本消消作翛翛)
鴟鴞四章章五句
東山周公東征也周公東征三年而歸勞(力報反)歸
士大夫美之故作是詩也一章言其完也二章言
其思也三章言其室家之望女(音汝)也四章樂(音洛)男
女之得及時也君子之於人序其情而閔其勞所
以說(音悅)也說以使民民忘其死其唯東山乎(李氏曰周)
(在豐鎬管蔡挾三監叛其地在王室之東周公自東而征之則是自西而東故謂之東征二年而罪)
(人斯得至歸周則三年矣○孔氏曰完謂不與敵戰歸士完全○程氏曰思謂念其勤勞思其廬室)
(荒廢也○孔氏曰室家之望汝謂歸士未反室家思望民有勞苦唯恐君上不知今序其情閔其勤)
(勞則民皆喜悅忘其勞苦○朱氏曰皆其心之所願而不敢言者上之人乃先其未發而歌詠以勞)
(苦之則其歡欣感激之情爲如何哉夫古之人上下之際情志交孚雖家人父子之相語無以過此)
(其所以維持鞏固數十百年而無一旦士崩之勢也與)
我徂東山慆慆(徒刀反)不歸我來自東零雨其濛(莫紅反)
我東曰歸我心西悲制彼裳衣勿士行(戸剛反)枚(莫杯反)
蜎蜎(烏玄反)者蠋(音蜀)烝在桑野敦(都迴反)彼獨宿亦在
車下
程氏曰東山所征之地○毛氏曰慆慆言久
也(陳氏曰慆慢也有流而不止之意)○孔氏曰零雨零落
之雨○毛氏曰濛雨貌(說文曰濛微雨也)○王氏曰
止使人母爲謂之勿○毛氏曰士事也鄭氏
曰行陳也○毛氏曰枚微也(孔氏曰微者其物微)
(細也大司馬大閱云遂鼓銜枚而進注云枚如箸銜之有繣結項中軍法止語爲相疑惑○箸)
(直慮反繣戶卦反)蜎蜎蠋貌桑蟲也(孔氏曰釋蟲云蚅螐蠋樊光引此詩)
(○郭璞曰大蟲如指似蠶韓非云蠶似蠋○蚅烏木反螐音烏)○程氏曰烝猶
云升也蠋在葉中故云烝在桑野(朱氏曰烝發語聲)○
朱氏曰敦獨處不移之貌○鄭氏曰獨宿於車
下(王氏曰古之所以用車戰者謂其車戰則將卒有所蔽倚止則爲營衛與塹柵無以異兵)
(械衣服之屬皆可以載其中)○鄭氏曰序歸士之情也我往
之東山旣久勞矣歸又道遇雨濛濛然是尤苦
也(董氏曰我徂東山記其地也慆慆不歸記其久也我來自東記其還也零雨其濛記其時)
(也范氏曰人之情憚往而樂歸於其歸猶閔其遇雨則其往可知也○程氏曰濛濛之時羈旅)
(愁慘)○蘇氏曰東征之士皆西人也方其在東未
嘗不曰歸耳而未可以歸故其心念西而悲(毛氏)
(曰我心西悲公族有辟公親素服不舉樂爲之變如其倫之喪)○范氏曰征役
久則衣敝制彼裳衣歸士之情也○朱氏曰其
在塗也覩物起興而自嘆曰彼蜎蜎者蠋則在
桑野矣此敦然而獨宿者則亦在車下也(程氏曰蠋)
(卷在桑葉中居如士卒之獨處敦然獨處於車下也)○說文蠋作蜀
勿士行枚亦歸士之情也自幸全身而歸願
勿從事於行陳也所謂序其情而閔其勞也
毛氏傳我心西悲雖不合經旨然可謂知周
公之心矣
我徂東山慆慆不歸我來自東零雨其濛果羸(力果)
(反)之實亦施(羊豉反)于宇伊威在室蠨(音蕭)蛸(所交反)在
戶町(他頂反)畽(他短反)鹿場熠(以執反)燿(以照反)宵行不可
畏也伊可懷也
毛氏曰果臝栝樓也(孔氏曰釋草云果臝之實栝樓葉如瓜葉形兩兩相)
(值齊人謂之天瓜)○陳氏曰施延也果臝蔓生延施于
宇下○長樂劉氏曰伊威者壁落間小蟲也無
人掃則出行于室蠨蛸者小蜘蛛也無人行則
結網當戶(毛氏曰伊威委黍也蠨蛸長踦也委於爲反踦起宜反○孔氏曰伊威)
(名委黍別名鼠婦在壁根下甕底土中生似白魚者是也長踦小蜘蛛長脚者俗呼爲喜子此)
(蟲來着人衣當有親客至)○程氏曰町畽廬傍畦壠爲麋鹿
之埸也(王氏曰町畽鹿埸者町畦村畽之中無人焉故鹿以爲場也○董氏曰區種法)
(曰伊尹作爲區田一畒之中地長十八丈分十八丈作十五町町間分十四道通人行畽爲田)
(里所聚)○孔氏曰夲草熠燿一名螢火陳思王螢
火論曰秋隂沈數雨螢火夜飛之時也故云宵
行(朱氏曰螢火夜飛其光熠燿也○董氏曰熠燿自是一種蓋蟲也夜行地上如蠶而喉下)
(明如螢故曰宵行)○程氏曰我徂東山慆慆不歸我來
自東零雨其濛其在外之久往來而勞每章重
言見其感念之深丁夫于役田事廢室廬遂荒
果臝以下是也在彼思念其如此也○鄭氏曰
室中久無人故有此五物是不足可畏乃可爲
憂思耳(李氏曰此五物非可畏但起人懷思之情也)○朱氏曰此則
述其歸未至而思家之情也
我徂東山慆慆不歸我來自東零雨其濛鸛(古玩反)
鳴于垤(田節反)婦嘆千室洒掃穹窒我征聿至有敦
(徒端反)瓜苦烝在栗薪自我不見于今三年
鄭氏曰鸛水鳥也(陸璣草木䟽云鸛雀也似鶴而大長頸赤喙白身黑尾翅)
將隂雨則鳴○毛氏曰垤螘(魚綺反)塚也將隂雨
則穴處先知之鸛好水長鳴而喜也(孔氏曰螘輦土爲塚)
(以避濕將欲隂雨水泉上潤故螘避濕而上塚鸛是好水之鳥知天將雨故長鳴而喜也○王)
(氏曰垤是丘垤也)○鄭氏曰洒灑埽拚(甫問反)也(類篇曰埽除也)
穹窒窮塞鼠穴也(程氏曰穹窒謂鼠穴也穹空者窒所壅土也)○程
氏曰有敦圓成之狀瓜苦瓜之苦者延蔓栗薪
之上○朱氏曰栗周土之所宜木○程氏曰有
隂雨之候則婦思念其勞而悲嘆(鄭氏曰行者於隂雨尤苦)
(婦念之則嘆於室也)又計其行之久念其將至我征聿至
謂我之行者其遂至也(王氏曰聿隨也)念其將至而灑
埽復恨其留繫之久見其思望之情切也瓜之
苦者人所不取常在其所以比君子久留滯不
還也自我不見今三年矣○釋文曰栗韓詩作
力菊反衆薪也
婦人掃洒以待夫之至顧見苦瓜繫於栗薪
因感其夫久匏繫於外嘆曰自我不見今三
年矣
我徂東山慆慆不歸我來自東零雨其濛倉庚于
飛熠燿其羽之子于歸皇駁(邦角反)其馬親結其縭
九十其儀其新孔嘉其舊如之何
鄭氏曰倉庚仲春而鳴嫁娶之候也熠燿其羽
羽鮮明也歸嫁也○毛氏曰黃白曰皇(孔氏曰謂馬色)
(有黃處有白處)駵白曰駁(孔氏曰謂馬色有駵處有白處駵赤色也)縭婦人
之禕(許韋反)也母戒女施衿(其鴆反)結&KR0868;(孔氏曰昏禮言結&KR0868;)
(此言結縭則縭當是&KR0868;○爾雅曰婦人之禕謂之縭縭緌也注緌繫也○又曰衿謂之袸注衣小)
(帶○&KR0868;始銳反袸辭見反)九十其儀言多儀者(朱氏曰九其儀十其儀言)
(其儀之多也)○程氏曰四章言歸而及時成㛰姻之禮
人情之所樂也倉庚之羽鮮明㛰之時也嫁女
之歸其馬皇駁有文彩也親結其縭女之親結
之九十其儀儀之多也其歸而成新昏且甚嘉
其舊昏相見之歡當如何也(朱氏曰此言東征之歸士其未有室)
(家者及時而昏姻旣甚善矣其舊有室家者相見而喜當如何耶)
東山四章章十二句
破斧美周公也周大夫以惡四國焉(鄭氏曰惡四國者惡其流)
(言毀周公也)
程氏曰豳詩七月陳王業鴟鴞遺王東山言東
征破斧伐柯九罭皆刺朝廷不知周公於刺也
復有淺深之異觀詩可見狼跂美不失其聖
旣破我斧又缺我斨(七羊反)周公東征四國是皇哀
我人斯亦孔之將
毛氏曰隋銎(曲容反)曰斧(說文曰隋孔形狹而長也)○說文曰
斨方銎斧也○朱氏曰四國四方之國從管蔡
之亂者○毛氏曰皇匡也將大也○朱氏曰言
東征之役旣破我斧而缺我斨其勞甚矣然周
公之意蓋將使四方莫敢不一於正而後巳其
哀我人也豈不大哉然則雖破斧而缺斨義有
所不得辭矣夫管蔡流言以謗周公而公征之
不知者以爲公之爲是以救其身而巳故爲此
詩者爲之發明其心如此學者於此玩味而有
得焉則正大而天地之情可見矣(蘇氏曰使周公嫌於救其)
(身㓗身而退以避二叔之難則其亂將及於四方如是而周公亦清矣然亦未免於小也)○
董氏曰齊詩作四國是匡賈公彦引以爲据
旣破我斧又缺我錡(巨宜反)周公東征四國是吪(五戈)
(反)哀我人斯亦孔之嘉
毛氏曰鑿屬曰錡(釋文曰韓詩云錡木屬)吪化也
旣破我斧又缺我銶(音求)周公東征四國是遒(在羞反)
哀我人斯亦孔之休
毛氏曰木屬曰銶(釋文曰韓詩云銶鑿屬)遒固也(鄭氏曰歛也○)
(朱氏曰歛而固之也)○范氏曰亦孔之休言四國平而天
下和也○董氏曰遒集本作揫
破斧三章章四句
伐柯美周公也周大夫刺朝(直遥反)廷之不知也(董氏)
(曰朝廷者人主所與大臣論是非可否之地詩人不斥言成王而曰朝廷所以兼刺也)
程氏曰伐柯乃旣得罪人之後周公遲留未歸
士大夫刺朝廷不知所以還周公之道
觀金縢所載二公之知周公至矣今曰朝廷
則二公亦與焉蓋大臣與國同體者也主未
悟而事未回國人所當責而二公所當受也
伐柯如何匪斧不克取(七喻反)妻如何匪媒不得
毛氏曰柯斧柄也○朱氏曰克能也○孔氏曰
媒通二姓之言者也○程氏曰伐柯匪斧則不
能取妻匪媒則不成言各有其道今欲周公之
歸亦必有其道也
伐柯伐柯其則不遠我覯(古豆反)之子籩豆有踐(賤淺)
(反)
鄭氏曰則法也覯見也之子斥周公也○爾雅
曰竹豆謂之籩木豆謂之豆(考工記瓬人爲豆實三而成觳崇尺)
(○鄭氏曰籩豆其容實皆四升○爾雅曰瓦豆謂之登䟽曰瓬人爲瓦器而云豆中縣鄭云縣)
(繩正豆之柄是瓦亦名豆也)○毛氏曰踐行列貌○程氏曰
此章言其道○朱氏曰執柯以伐柯即此手中
之柯而得其法以比王欲迎周公亦不過反之
於吾心則知所以迎之之道則我得見公而陳
其籩豆之列將有日矣
伐柯二章章四句
九罭(于逼反)美周公也周大夫刺朝廷之不知也
程氏曰周公居東未反士大夫始刺朝廷不知
反周公之道(伐柯是也)旣又思之切刺之深責在朝
廷之人不速還公也
九罭之魚鱒(才損反)魴(音房)我覯之子衮(古本反)衣綉裳
毛氏曰興也○爾雅曰緵(子弄反)罟謂之九罭九
罭魚網也(孫炎曰謂魚之所入有九囊也○郭璞曰緵今之百囊網也)○陸
氏草木䟽曰鱒似鯶(呼本反)魚而鱗細於鯶赤眼
○魴解見敝笱○釋文曰衮衣六冕之第二者
也畫爲九章天子畫升龍於衣上公但畫降龍
(司服鄭氏注曰九章一曰龍二曰山三曰華蟲四曰火五宗彛皆繢於衣六曰藻七曰粉米八)
(曰黼九曰黻皆綉於裳)〇程氏曰鱒魴魚之美者施九罭
之網則得鱒魴之魚用隆厚之禮則得聖賢我
欲覯之子當用上公禮服往逆之
鴻飛遵渚公歸無所於女信處
鴻解見鴻鴈○毛氏曰遵循也○渚解見江有
汜○程氏曰此章言公之不得其所也鴻飛戾
天者也今乃遵渚言不得其所公旣征而歸則
未得其所蓋朝廷未以師保重禮往逆也使公
不得其所於女信安處矣則深責在朝廷之人
也(陳氏曰今公未歸其所於女朝廷之臣信能自安處乎)
鴻飛遵陸公歸不復於女信宿
爾雅曰高平曰陸○程氏曰不復謂未還舊職
宿安息也(陳氏曰宿猶處也)
是以有衮衣兮無以我公歸兮無使我心悲兮
程氏曰此章祈反周公誠切之意是以猶所以
也朝廷所以有衮衣之章用尊禮聖賢無以以
也無以是服逆我公來歸無使士民之心悲思
望公也
成王旣發金縢悔悟而迎周公其言曰惟朕
小子其心逆我國家禮亦宜之此正國人之
所望於朝廷者也首章曰我覯之子衮衣繡
裳卒章曰是以有衮衣兮無以我公歸兮所
謂禮亦宜之者也乃此篇之大指也說詩者
徒見信宿兩字偶相屬遂以爲過宿曰信之
信故其釋二章三章或以爲西人語東人或
以爲東人自相語而不見國人深望乎上誠
懇切至之意求一字之通而失一篇之旨學
者苟能玩味程氏之說則詩人之心可見矣
凢詩之體初言者本意也再言者協韻也於
女信處本意也於女信宿協韻也(詩亦有初淺後深初)
(緩後急者然大率後章多是恊韻)
九罭四章一章四句三章章三句
狼跋(蒲末反)美周公也周公攝政遠則四國流言近
則王不知周大夫美其不失其聖也
狼跋其胡載疐(丁四反)其尾公孫(音遜)碩膚赤舄(音昔)几
几
狼解見還○毛氏曰跋躐(力輙反)也(孔氏曰跋前行曰躐)○
孔氏曰狼之老者頷下垂胡(朱氏曰頷下懸肉也)○毛氏
曰疐跲(其劫反)也(說文曰跲躓也)進則躐其胡退則跲其
尾進退有難○鄭氏曰公周公也○程氏曰遜
者避而弗居也(劉氏曰公孫豳公之孫謂周公也)○毛氏曰碩
太膚美也○鄭氏屨人注曰王舄有三等赤舄
爲上冕服之舄詩云王錫韓侯玄衮赤舄則諸
侯與王同複下曰舄禪下曰屨○王氏曰几人
所馮以爲安故几几安也(毛氏曰几絇貌絇音劬○孔氏曰謂舄頭)
(飾之貌士冠禮注云絇之言拘以爲行戒狀如刀衣鼻在屨頭繶縫中紃也○朱氏曰安重貌)
(繶於力反縫扶用反)○程氏曰周公攝政居危疑之地雖
成王不知四國流言終不能損其聖德者以其
忠誠在於王家無貪欲之私心也狼獸之貪者
猛於求欲故䧟於機穽羅縶前跋後疐進退困
險詩人取之以言夫狼之所以致禍難危困如
是者以其有貪欲故也若周公者至公不私進
退以道無利欲之蔽以謙遜自處不有其尊不
矜其德故雖在危疑之地安步舒泰赤舄几几
然也(范氏曰其德備者其容亦盛赤舄几几則其餘可見矣夫神龍或潜或飛能大能小)
(其變化不測然得而蓄之若犬羊然有欲故也唯其可以蓄之者是以亦得醢而食之凡有欲)
(之類莫不可制焉唯聖人無欲故天地萬物不能易也冨貴貧賤死生如寒暑晝夜相代乎前)
(吾豈有心乎哉亦順受之而巳矣舜受堯天下不以爲泰孔子阨於陳蔡而不以爲戚周公遠)
(則四國流言近則王不知而赤舄几几德音不瑕其致一也)○董氏曰几几
崔靈恩集注作掔說文一作己己一作掔掔
狼疐其尾載跋其胡公孫碩膚德音不瑕
鄭氏曰不瑕不可疵(才斯反)瑕也(孔氏曰瑕者玉之病疵亦玉病)
○程氏曰大舜謂汝惟不矜天下莫與汝争能
汝惟不伐天下莫與汝争功使周公有貪欲崇
高德名之心其能得天下之與如是乎惟其處
己也夔夔然存恭畏之心存誠也蕩蕩然無顧
慮之意所以不失其聖德音所以不瑕也先儒
以狼跋疐不失其猛興周公不失其聖奚若虎
豹胡獨取狼也古之詩人比興以類也是以香
草譬君子惡鳥譬小人豈有以犲狼興聖人乎
且以上二句言跋言疐安有几几不瑕之義但
此詩體與他詩不類故不通耳(左傳晏子曰心平德和故詩曰)
(德音不瑕注心平則德音無瑕闕)
狼跋二章章四句
豳國七篇二十七章二百三句
吕氏家塾讀詩記卷第十六
