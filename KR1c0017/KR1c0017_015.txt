吕氏家塾讀詩記卷第十五
曹
鄭氏詩譜曰曹者禹貢兖州陶丘之北地名周
武王旣定天下封弟叔振鐸於曹今曰濟隂定
陶是也其封域在雷夏菏澤之野昔堯嘗遊成
陽死而葬焉舜漁於雷澤民俗始化其遺風重
厚多君子務稼穡薄衣食以致蓄積夾於魯衛
之間又寡於患難末時冨而無教乃更驕侈十
一世當周惠王時政衰昭公好奢而任小人曹
之變風始作
蜉(音浮)蝣(音由)刺奢也昭公國小而迫無法以自守好
奢而任小人將無所依焉(孔氏曰昭公班以魯閔公元年即位僖七年卒)
(○陳氏曰有法則儉無法則奢儉則寡欲寡欲則小人無所投奢則多欲多欲則小人得以中其欲)
(而自售小人得志則其國家必有危亡之禍而彼致禍之人亦且立而觀之耳因而挻之耳孰與圖)
(其難而共其憂哉〇釋文無昭公字曰一本作昭公國小而迫案鄭譜云昭公好奢而任小人曹之)
(變風始作又云蜉蝣至下泉四篇共公時作未詳其正今諸本此序多無昭公字)
蜉蝣之羽衣裳楚楚心之憂矣於我歸處
毛氏曰興也蜉蝣渠略也朝生夕死(孔氏曰蜉蝣郭璞曰)
(似蛣蜣有角黃黑色陸璣云甲下有翅能飛夏日隂雨時地中出○蛣起吉反蜣音羌)楚
楚鮮明貌○鄭氏曰喻昭公之朝徒整飾其衣
裳不知君臣死亡無日如渠略然(朱氏曰蜉蝣之羽翼猶人)
(衣裳之楚楚然也然朝生暮死蓋以比人之玩細娱而無遠慮者耳)○說文楚楚
作&KR3005;&KR3005;
蜉蝣之翼采采衣服心之憂矣於我歸息
程氏曰采采華飾
蜉蝣掘(求物反)閱(音悅)麻衣如雪心之憂矣於我歸說
(音稅)
孔氏曰此蟲土裏化生掘閱者言其掘地而出
形容鮮閱也閱者悅懌之意○鄭氏曰麻衣深
衣也(孔氏曰玉藻說諸侯之禮云夕深衣)○毛氏曰如雪言鮮㓗
○鄭氏曰說猶舍息也○說文掘作堀
曹之賢者見其君危亡將至猶驕浮自喜而
莫可告語也曰吾憂吾君危亡近在旦夕儻
無所依其於我歸處乎蓋欲如楚芋尹申亥
舍靈王於家之爲也彼曹君方㓗其衣服志
氣揚揚而賢者巳憫之如亡國喪家之人可
哀也哉表記曰君子不以口譽人則民作忠
故君子問人之寒則衣之問人之飢則食之
稱人之美則爵之國風曰心之憂矣於我歸
說雖別有所指然文義正如此也
蜉蝣三章章四句
候人刺近小人也共(音恭)公遠(于萬反)君子而好近小
人焉(孔氏曰共公襄昭公子)
彼候人兮何(何可反)戈與祋(都外反)彼其(音記)之子三百
赤芾(音弗)
毛氏曰候人道路送迎賓客者(孔氏曰夏官候人上士六人下)
(士十有二人徒百有二十人身荷戈祋謂候人之屬非候人之官長也)何揭也(孔氏)
(曰擔揭也)○孔氏曲禮䟽曰戈鉤孑戟也如戟而橫
安刃但頭不嚮上爲鉤也直刃長八寸横刃長
六寸刃下接柄處長四寸並廣二寸(周禮冬官戈柲六尺)
(有六寸注云柲猶柄也○柲音祕)○毛氏曰祋殳也(孔氏曰考工記殳長)
(尋有四戈殳俱是短兵祋字從殳故知祋爲殳也)賢人之官不過候人
彼曹朝也○鄭氏曰之子是子也〇毛氏曰芾
韠也(孔氏曰芾是配冕之服形制同於韠祭服謂之芾他服謂之韠)一命緼(烏本)
(反)芾&KR0627;(於糾反)珩(音衡)再命赤芾&KR0627;珩三命赤芾葱
珩大夫以上赤芾乘軒(左傳曰晉文公入曹數之以其不用僖負羈而)
(乘軒者三百人也且曰獻狀)○孔氏曰賢者不過候人是遠
君子也曹朝三百人皆服赤芾是其近小人也
諸侯之制大夫五人今有三百赤芾愛小人過
度也〇董氏曰崔靈恩集注作何戈與綴鄭康
成於樂記引詩亦曰何戈與綴綴表也說文曰
高懸羊皮以驚牛馬曰祋則以祋爲表矣
維鵜(徒低反)在梁不濡其翼彼其之子不稱(尺證反)其
服
毛氏曰鵜洿澤也(孔氏曰鵜水鳥形如鶚而極大喙長尺餘頷下胡大如數)
(升囊郭璞曰今之鵜鶘也好羣飛入水食魚故名洿澤)梁水中之梁〇歐
陽氏曰此鵜當居泥水中以自求魚而食今乃
邈然高處魚梁之上竊人之魚以食而得不濡
其翼咮如彼小人竊禄於高位而不稱其服也
維鵜在梁不濡其咮(陟救反)彼其之子不遂其媾(古豆反)
毛氏曰咮喙也媾厚也○張氏曰不遂其媾不
稱其寵待也今人謂遂意亦曰稱意
薈(烏會反)兮蔚(於貴反)兮南山朝隮(子兮反)婉(於阮反)兮孌
(力轉反)兮季女斯飢
程氏曰薈蔚草木之盛鬱茂之狀〇張氏詩曰
林木南山薈蔚時工斤樵斧競朝隮舉知趨利
青冥上不念幽居季女飢(陳氏曰壯者趨利於山則弱女飢窮於室)
(小人肆志於上則君子困窮于下)○董氏曰薈集注作嬒孌作
&KR3640;說文同
候人四章章四句
鳲(音尸)鳩刺不壹也在位無君子用心之不壹也
鳲鳩在桑其子七兮淑人君子其儀一兮其儀一
兮心如結兮
毛氏曰興也鳲鳩秸(於八反)鞠也(李氏曰鳲鳩爾雅以爲秸鞠方)
(言以爲戴勝今乃鴝鵒也)鳲鳩之養其子朝從上下暮從下
上平均如一〇鄭氏曰淑善也〇廣漢張氏曰
結云者實而不它也(孔氏曰謂堅牢不散如物之裹結)○陳氏
曰君子動容貌斯遠暴慢正顔色斯近信出辭
氣斯遠鄙倍其見於容貌顔色辭氣之間有常
度矣豈固爲是拘拘者哉蓋和順積中而英華
發外是以由其威儀一於外則其心如結於内
者從可知也○董氏曰崔靈恩集注作其義一
兮
鳲鳩在桑其子在梅淑人君子其帶伊絲其帶伊
絲其弁伊騏(音其)
毛氏曰飛在梅也○鄭氏曰其帶伊絲謂大帶
也大帶用素絲有雜色飾焉(孔氏曰玉藻云雜帶君朱綠大夫玄)
(華是有雜色飾)○毛氏曰弁皮弁也騏騏文也(孔氏曰馬之青)
(黑色謂之騏此字從馬則謂弁色如騏馬之文也顧命云四人騏弁執戈注云青黑曰騏弁類)
(多矣知此是皮弁者以其韋弁以即戎冠弁以從禽弁絰又是弔凶之事且不得與絲帶相配)
(唯皮弁是視朝之常服)○孔氏曰鳲鳩常言在桑其子每章
異木言子自飛去母常不移也(蘇氏曰從其在梅則失其在棘)
(從其在棘則失其在榛是以居一以俟之而無不及者○李氏曰若母無常處則其子不知所在)
○朱氏曰其帶伊絲其弁伊騏言有常度不差
忒也○周禮弁師注大鄭引詩作其弁伊綦
鳲鳩在桑其子在棘淑人君子其儀不忒(他得反)其
儀不忒正是四國
朱氏曰忒差忒也有常度而其心一故儀不忒
儀不忒則足以正四國矣大學傳曰其爲父子
兄弟足法而後民法之也
鳲鳩在桑其子在榛(側巾反)淑人君子正是國人正
是國人胡不萬年
榛解見定之方中○鄭氏曰胡不萬年人欲其
壽考○李氏曰四方之遠猶且觀而象之况國
人安得不祝而頌之乎
鳲鳩四章章四句
下泉思治也曹人疾共公侵刻下民不得其所憂
而思明王賢伯也
程氏易剥上九傳曰諸陽消剥巳盡獨有上九一
爻尚存如碩大之果不見食將有復生之理上九
亦變則純隂矣然陽無可盡之理變於上則生於
下無間可容息也隂道極盛之時其亂可知亂極
則自當思治故衆心願戴於君子君子得輿也詩
匪風下泉所以居變風之終也(陳氏曰亂極而不治變極而不正則)
(天理滅矣人道絶矣聖人於變風之極則係之以思治之詩以示循環之理以言亂之可治變之可正也)
匪風下泉雖皆思周道之詩然匪風作於東
遷之前此一時也下泉作於齊桓之後此又
一時也
洌(音列)彼下泉浸彼苞稂(音郎)愾(苦愛反)我寤嘆念彼周
京
毛氏曰興也冽寒也下泉泉下流也○王氏曰
苞叢生也○毛氏曰稂童梁(孔氏曰稂一名童梁是禾之秀而不)
(實者)○鄭氏曰愾嘆息之意寤覺也〇孔氏曰周
京與京周京師一也因異章而變文耳○程氏
曰泉之潤物猶政令膏澤之及人泉寒冽則不
能潤物在下則不能及物浸漬則害物苞叢生
之茂者乃反害之是皆不得其所也慨然旣寤
而嘆念周道之衰也所謂思明王之時也○釋
文浸作寖曰夲又作浸
洌彼下泉浸彼苞蕭愾我寤嘆念彼京周
毛氏曰蕭蒿也(山隂陸氏曰即白蒿葉白莖粗斜生多者如數十莖有香氣故)
(祭祀以脂爇之)
洌彼下泉浸彼苞蓍(音尸)愾我寤嘆念彼京師
朱氏曰蓍筮草也(陸璣蟲魚䟽曰似藾蕭青色科生)○京師解
見公劉
芃芃(薄工反)黍苗隂雨膏(古報反)之四國有王郇(音荀)伯
勞(力報反)之
毛氏曰芃芃美貌郇伯郇侯也(孔氏曰左傳冨辰稱畢原酆郇)
(丈之昭也嫌是伯爵故言郇伯郇侯也○程氏曰郇伯故方伯之有功者)○朱氏曰
黍苗旣芃芃然矣而又有隂雨以膏之四國旣
有王矣而又有郇伯以勞之傷今之不然也(曾氏)
(曰四國有明王郇伯又勞之今咸無焉)
下泉四章章四句
曹國四篇十五章六十八句
吕氏家塾讀詩記卷第十五
