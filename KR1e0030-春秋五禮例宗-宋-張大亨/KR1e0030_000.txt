春秋五禮例宗春秋類
提要
(臣)等謹按春秋五禮例宗七卷宋張大亨撰大亨
字嘉父湖州人登元豐乙丑乙科何薳春渚紀聞
王明清玉照新志並載其嘗官司勲職以王國侍
讀講官名與朝廷相紊奏請改正事陳振孫書錄解
題載大亨春秋通訓及此書則稱為直秘閣
吳興張大亨撰蓋舉其所終之官也考左傳
發凡杜預謂皆周公典禮韓起見易象春秋
亦謂周禮在魯孫復作春秋尊王發微葉得
得譏其不深于禮樂故其言多自牴牾蓋禮
與春秋本相表裏大亨是編以社預釋例與
經踳駁兼不能賅盡陸淳所集啖趙春秋纂
例亦支離失真因取春秋事蹟分吉凶軍賓
嘉五禮依類别記各為總論義例賅貫而無
諸家拘例之失陳振孫稱為考究詳洽殆非
溢美元吳澄作春秋纂言列五禮多與此書
相出入澄非剽襲人書者殆偶未見傳本歟
朱彛尊經義考載此書十卷注曰存而諸家
寫本皆佚其軍禮三卷已非彛尊之所見然
永樂大典作於明初凡引此書皆吉凶嘉賓
四禮之文軍禮絶無一字則此三卷之佚久
矣彛尊偶未核檢也乾隆四十五年九月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
春秋五禮例宗原序
昔杜元凱作釋例以明春秋異同之義事類相發各為
條綱使覽者用力少而見功多可謂善矣然其間雜以
傳例與經蹐駁而又摘數端不能該盡學者病之唐陸
淳乃因啖趙之餘别為纂例其所條列一出於經比於
杜公詳顯完密後之說者謂之要例然淳拘於微文捨
事從例故事有相濟以成而反裂為數門者非特差失
其始終抑亦汨昏其義趣經大旨支離失真迷眩後生
莫此為盛蓋人之美惡小大萬殊聖人因其實而被之
以名豈專拘於䋲約若乃定其筆削以示後世則固有
典要存焉善學者因其人之美惡以推聖人之心而究
觀其典要之所在則其旨不辨而自白矣顧予非知經
者特懼子弟之溺於斯廼綴緝本文通其乖舛以刊前
作之誤名曰春秋五禮例宗蓋周禮盡在魯矣聖人以
為法凡欲求經之軌範非五禮何以質其從違觀者或
無間於古今則當信予言之不妄也紹聖四年二月十
七日張大亨序
