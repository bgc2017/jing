讀書叢說書類
提要
(臣)等謹案讀書叢說六卷元許謙撰謙字益
之金華人延祐中以講學名一時儒者所稱
白雲先生是也事迹具元史儒學傳自蔡沈
書集傳出解經者大抵樂其簡易不復參考
諸書謙獨博覈事實不株守一家故稱叢說
如蔡氏釋堯典本張子天左旋處其中者順
之小遲則反右之說不知左旋者東西旋右
旋者南北旋截然殊致非以遲而成右也日
東出西没隨大氣而左以成晝夜非日之自
行其自行則冬至後由南斂北夏至後由北
發南以成寒暑月之隨大氣而左及其自行
亦如之謙雖不能盡攻其失然七政疑一條
謂七政與天同西行恐錯亂紛雜泛然無統
可謂不苟同矣舊說洛誥我乃卜澗水東瀍
水西為王城據召誥洛誥周公皆乙卯至洛
在召公得卜經營攻位五日位成之後是王
城無庸再卜謙謂此時王城已定但卜處殷
民之地故先河朔黎水以近殷舊都民遷之
便次及澗東瀍西次及瀍東皆以洛與此地
相對定墨而皆惟洛食瀍澗流至洛所經已
遠不知周公所卜者何處又吕刑稱惟作五
虐之刑曰法稱爰始淫為劓刵㭬黥舊說以
為其刑造自有苖謙謂苗乃專以刑為治國
之法始過用其刑非創造刑也如此之類亦
頗不為習聞所囿至於說六律五聲漫錄律
吕新書說唐虞之修五禮漫錄周官大宗伯
之文說酒誥太史内史漫錄周官太宰六典
八灋八則八柄之文殊屬泛衍書内載其師
金履祥說為多卷首書紀年一篇即據履祥
綱目前編起算其間得失雜出亦不盡確然
宋末元初說經者多尚虚談而謙於詩考名
物於書考典制猶有先儒篤實之遺是足貴
也書與詩名物鈔四書叢說並刊於至正六
年其版久佚此本為浙江吳玉墀家所傳鈔
第二卷中脱四頁第三卷中脱二頁第五卷
第六卷各脱四頁勘驗别本亦皆相同今亦
無從校補姑仍其舊焉乾隆四十六年十月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
