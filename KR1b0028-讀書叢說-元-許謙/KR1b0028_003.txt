讀書叢說卷三元許謙撰
大禹謨
三謨皆陳於帝舜之前乃舜典之餘事禹謨自格汝禹
以下舜晚年事以禹王天下故在臯益前
允若兹一章萬邦咸寧以上以效驗言稽於衆以下以
工夫言稽衆從人則嘉言罔伏不虐無告則萬邦咸
寧不廢困窮則野無遺賢后臣克艱禹本兩平說舜
則歸重於已謂惟堯時克其意若曰惟后克艱厥后
則臣克艱厥臣
東萊先生曰不虐不廢不必横政暴刑也哀憐矜憫之
心有一毫精神念慮不到是廢之虐之也
益曰吁一章五罔三勿二無皆儆戒之目作四節看上
三罔屬儆戒無虞一句蓋此三者多失於無事之時
三勿自為一節歴數之也下二罔屬百志惟熙一句
蓋違道從欲只為私意錮蔽私則志不廣矣若所見
者大必不違道從欲要在道欲二字上下兩句又結
上三節謂於是八者無怠無荒則四夷皆來王矣
六府蔡傳謂或相制以洩其過或相助以補其不足如
濬川設防四時變國火以救時疾斬冰出冰以節隂
陽氣之類然頗費力金先生曰禮記殷制天子之六
府曰司土司木司水司草司器司貨典司六職蓋本
有虞氏之舊制也土木水三司其名不易司草則穀
府司貨則金府司器則火府鎔冶之事也鄭氏謂在
周則司土土均也司木山虞也司水川衡也司草稻
人也司貨丱人也在虞豈非司空朕虞后稷共工之
職歟或九官之外自有專司六府者歟或當時六府
以事而名不必專職歟六府各脩其職矣而政事之
大有三焉教之以正其德通之以利其用節之以厚
其生此三事所以同天下也故謂之和正德則厚典
庸禮之事如司徒敷教伯夷降典后䕫典樂士制百
姓皆是利用即同律度量衡懋遷有無化居之事厚
生則制用均節之事如老者衣帛食肉黎民不饑不
寒三十年之通民無菜色是也舊說三事既指人力
之為六府乃指五行自然之利非類例矣
念兹在兹四句蔡傳禹自道也金先生謂禹勉帝舜念
之謂念之也熟則雖捨之而不可易言之也熟則雖
外之而不可違如此則與上下兩念字相應而三念
字皆是一意
降水儆予一章總言功德二字成允成功汝惟不伐嘉
乃丕績皆以功言也克勤儉不滿假汝惟不矜予懋
乃德皆以德言也
成允成功能成其實成之功也
汝惟不矜不伐四句言禹惟其不矜不伐故天下莫與
爭能爭功蓋矜伐者自有其能與功也凡物據以為
己有則人亦將據之故有爭我不以為有而無所據
則無迹之可尋人何從而爭之乎故禹之功能雖極
大人竟莫能指而與之爭相上也又一說禹惟但不
矜不伐而已而人之功能自然無出其上者况敢爭
乎
人心可善可惡理欲皆可包在裏許目視耳聽鼻臭口
味四肢之奉皆是道心則一於理而不雜以私惻隱
羞惡辭讓是非是也精則於凡人心之所接處事事
察之極精而知理欲分曉一則專守於理而不使一
毫私欲間於其間其及於事物信能執其中矣精是
知得到一是守得堅中是行得及如此即純是道心
然亦未嘗出於人心之外但無私耳
弗詢之謀金先生謂己之謀也人言無考於實者勿聽
己謀不詢於衆者勿庸
臯陶謨
曰若稽古尊辭也堯舜禹臯其德與位固有不同而史
臣皆以此稱之蓋於此下各叙德而後及功者二典
法也堯舜之德固又非禹比禹雖亦有帝位而謨中
所載實虞廷事故禹謨但叙其功而不言德臯陶始
終臣道也故但叙其言而又不及其功此蓋史臣之
意也
史臣以臯陶所言允廸厥德謨明弼諧兩語明臯陶之
謨亦以見臯陶之德而一篇綱領亦惟在此兩句慎
厥身脩惇叙九族安民及天叙以下皆廸德之類也
庶明勵翼知人及九德以下皆明諧之類也然廸德
則可以知人明諧則可以安民而知人之目其末戒
以兢兢業業則又廸德之事安民之目其中有服刑
之用則又明諧之事雖分言互言各有條理大要不
過兩端耳
九德金先生曰自寬以至彊九者氣質之性也自栗以
至義九者變化進修之學也有上九者而無下九者
以濟之是氣禀之偏非所以為德之中也
(以下原闕)
我躬行心得而措諸彼亦使之惇五典庸五禮而已
至於人蹈典禮而有德則命五服以章之悖典禮而
有罪則用五刑以討之用賞用刑所以勸戒使人皆
歸於德也而賞刑之政事則當勉而又勉者也四天
字皆言出於天理之自然而不敢忽不敢容私於其
間者也
天聰明至敬哉有土一章此專戒君所以當廸德者也
明威天之所以加於君身者也天難諶命靡常善則
降祥不善則降殃必然之理也天豈有意哉亦以民
為聰明爾勑我自我之不惇庸命德討罪之不當則
民怨而天怒矣末又明言之曰天人一理上下通逹
無有少間有土者可不敬哉能敬則能安民矣
益稷
四載蔡傳水乘舟陸乘車泥乘輴山乘樏此從古注說
陸德明曰輴丑倫反樏力追反疏曰史記河渠書泥
行蹈橇(音蕝)山行即橋(丘遥反)徐廣注橋一作輂(几玉反)尸
子云泥行乘蕝漢溝洫志泥行乘毳(與橇同)山則梮(居足)
(反)如淳謂毳以板置泥上以通行路韋昭謂梮木器
也如今轝牀人轝以行又按夏本紀泥行乘橇山行
乘檋然則輴與橇毳蕝為一物板置泥上也樏與橋
輂檋梮為一物木牀人轝以行也
安汝止惟幾惟康其弼直惟動丕應徯志金先生曰止
者静也謂未動之時安猶保養也幾事端之微也康
安靜而不為也大抵君心當靜止無為之時必安靜
以存養之惟當察其幾微之端亦惟當守其康靖無
為之規其為之輔弼者亦於此時當致其忠直之益
必如是而後可以善其動動而愜乎人心之同然
股肱耳目應翼為明聽輔翼以肱言為行也以股言明
以目言聽以耳言
宗彛宗廟之尊彛也有六彛虎蜼各居其一虎取其義
蜼取其智會彛於衣則取其孝也
疏鄭氏云性曰采施曰色以本性施於繒帛故云以五
采施於五色
唐虞之禮不可考今凡言禮者皆周禮爾臯謨五服與
五刑對言主於諸侯卿大夫士而言之益稷十二章
則兼上下言之也典命上公九命侯伯七命子男五
命其衣服皆以其命數為節王之三公八命卿六命
大夫四命及其出封皆加一等公之孤四命公侯伯
之卿三命大夫再命士一命子男之卿再命大夫一
命衣服皆視其命數鄭氏推王之上士三命中士再
命下士一命司服王祀昊天上帝則大裘而冕享先
王衮冕享先公饗射鷩冕祀四望山川毳冕祭社稷
五祀希冕祭羣小祀玄冕公之服自衮冕而下侯伯自
鷩冕而下子男自毳冕而下孤之服自希冕而下卿
大夫自玄冕而下蓋王之三公卿大夫曰出封加一
等則在王朝為降一等是三公鷩冕孤與卿毳冕大
夫希冕矣司服所謂孤卿大夫者諸侯之孤卿大夫
也先儒以鄭氏所言周升三辰於旂服則自山龍以
下者臆說也大裘之上亦蒙以衣然則備十二章之
服歟總是而言之則十二章之服獨王祀帝之所用
衮冕則王之享先王也上公也鷩冕則王之享先公
饗射也侯伯也王之三公也毳冕則王之祀四望山
川也子男也王之孤也卿也希冕則王之祭社稷五
祀也王之大夫也公之孤也玄冕則王之祭羣小祀
也王之上士也中士也下士也公侯伯之卿也大夫
也士也子男之卿也大夫也命數不同而同服其服
者則繅旒有異也雖周制如此其必有所本唐虞之
制從可知矣
絺字古注勑其反葛之精者疏讀為黹紩也黹展几反
紩直質反縫也蔡傳從之則是以繒為裳而以線紩
之也
蔡傳衣之六章其序自上而下裳之六章其序自下而
上此謂衣則日月為尊裳則黼黻為尊也疏云衣在
上為陽陽統於上故尊在先裳在下為隂隂統於下
故重在後天子諸侯下至黼黻大夫粉米兼服藻火
是上得兼下也士不得服粉米大夫不得服黼黻是
下不得僭上也
樂有四節曰升歌曰笙入曰間歌曰合樂升歌者工升
自西階歌某詩是也笙入者工以笙入於堂下奏某
詩是也間歌者堂上歌某詩堂下笙某詩一歌一笙
相間而行也合樂者堂上堂下之樂竝作也升歌三
終笙入三終間歌三終合樂三終通之為十二而謂
之九成者升歌笙入共為三成也蓋間歌合而言之
為三終分而言之為六終與升歌笙入同也是六終
乃為三成合樂三終則六終具其中矣故謂之三成
書言戛擊鳴球搏拊琴瑟以詠蓋詠時擊磬拊琴瑟也
此是說升歌(三成)言下管鼗鼓笙鏞以間蓋間時奏笙
堂下而隨之管鼗鼓鏞也此是說間歌(三成)言簫韶九
成鳳凰來儀此是說合樂(三成)
以上九成不言笙入者笙入與升歌共為三成
故不言
讀書叢說卷三
