春秋穀梁注疏卷十六(起襄公十六年盡三十一年)
晉范寗集解唐陸德明音義楊士勛疏
十有六年春王正月葬晉悼公
三月公會晉侯宋公衛侯鄭伯曹伯莒子邾子薛伯把
伯小邾子于溴梁注溴梁地音義(溴古闃反)戊寅大夫盟
傳溴梁之會諸侯失正矣諸侯會而曰大夫盟正在
大夫也諸侯在而不曰諸侯之大夫大夫不臣也
晉人執莒子邾子以歸疏(釋曰諸侯不得私相治執之以歸非禮明矣)
齊侯伐我北鄙
夏公至自會
五月甲子地震
叔老會鄭伯晉荀偃衞寗殖宋人伐許
秋齊侯伐我北鄙圍成
大雩
冬叔孫豹如齊
十有七年春王二月庚午邾子瞷卒音義(瞷音閑左氏作牼)
宋人伐陳
夏衞石買帥師伐曹
秋齊侯伐我北鄙圍桃齊高厚帥師伐我北鄙圍防
九月大雩疏(釋曰前年大雩不月此月者僖十一年傳曰雩月正也是九月八月雩得正也故月)
(前年雩不正時也)
宋華臣出奔陳
冬邾人伐我南鄙
十有八年春白狄來注不言朝不能行朝禮音義(朝直遙反)
夏晉人執衞行人石買
傳稱行人怨接於上也注怨其君而執其使稱行人
明使人爾罪在上也音義(使所吏反下同)疏(注釋曰稱人以執是執有罪范)
(云明使人者謂稱行人者明罪在君上故云明使人非謂稱行人以罪晉也重發傳者楚是夷狄嫌晉之)
(主盟當異故重明之)
秋齊侯伐我北鄙
冬十月公會晉侯宋公衞侯鄭伯曹伯莒子邾子滕子
薛伯杞伯小邾子同圍齊
傳非圍而曰圍注據實伐齊有大焉亦有病焉注齊
若無罪諸侯豈得同病之乎非大而足同與注齊非
大國諸侯豈足同共圍之與音義(與音餘)諸侯同罪之
也亦病矣注諸侯同罪大國是不量力必為大國所
讐則亦病矣疏(釋曰知非圍者以十九年經云至自伐齊不以圍致故也傳言非圍而曰)
(圍者解經不以實言之意齊有大焉亦有病焉謂經稱同圍之意齊雖有事大國焉亦有罪惡焉病猶罪)
(惡也謂數伐魯以數伐魯又復國大故稱同圍之耳非大而足同與覆上齊有大焉諸侯同罪之意也謂)
(齊若非大國何須諸侯同罪之也亦病矣謂齊是大國諸侯共同罪之必為大國所讐是取禍之道故云)
(亦罪惡矣言諸侯與齊同有罪惡也)
曹伯負芻卒于師音義(芻初俱反)
傳閔之也疏(釋曰僖四年許男新臣卒彼内桓師故不地知言卒于師者皆閔之也)
楚公子午帥師伐鄭
十有九年春王正月諸侯盟于祝柯注前年同圍齊之
諸侯也祝柯齊地音義(柯古河反注同)晉人執邾子公至自伐
齊
傳春秋之義已伐而盟復伐者則以伐致注京城北
之類是音義(復扶又反下及注同)盟不復伐者則以會致注會
于蕭魚之類是祝柯之盟盟復伐齊與注怪不以會
致音義(與音餘)曰非也注不復伐齊然則何為以伐致
也曰與人同事或執其君或取其地注同與邾圍齊
而晉執其君魯取其地此與盟後復伐無異疏(釋曰據此)
(傳文事實在邾不關于齊而以伐齊致者以明實伐齊盟後又或執其君或取其地與盟後復伐無異故)
(託事以見意罪晉執君惡魯取地若其實不伐齊亦不得以伐致也)
取邾田自漷水注以漷水為界音義(漷火虢反又音郭水名)
傳軋辭也注軋委曲隨漷水言取邾田之多音義(軋於)
(八反)疏(釋曰公羊以為漷水移入邾界魯隨而有之今云軋辭者軋謂委曲經言自漷水者委曲之辭)
(也一解軋辭者軋謂委曲言取邾田委曲隨漷水為界之辭言其多也)其不日惡盟也
音義(惡烏路反)疏(釋曰謂執君取也)
季孫宿如晉
葬曹成公
夏衛孫林父帥師伐齊
秋七月辛卯齊侯環卒
晉士匄帥師侵齊至穀聞齊侯卒乃還
傳還者事未畢之辭也疏(釋曰重發傳者嫌内外異也何休廢疾難此云君子)
(不求備於一人士匄不伐喪純善矣何以復責其專大功也鄭玄釋之曰士匄不伐喪則善矣然于善則)
(稱君禮仍未備故言乃還不言乃復作未畢之辭還者致辭復者反命如鄭之言亦是譏士匄不復命也)
(然如鄭意以乃還為惡乃復為善則公子遂至黃乃復又為惡之者彼以遂違君命而反故加畢事之文)
(欲見臣不專君命與此意少異此既善不伐喪復為事畢之辭則是純善士匄故以未畢之辭言之)受
命而誅生死無所加其怒不伐喪善之也善之則何
為未畢也君不尸小事臣不專大名善則稱君過則
稱已則民作讓矣士匄外專君命故非之也然則為
士匄者宜奈何宜墠帷而歸命乎介注除地為墠於
墠張帷反命于介介歸告君君命乃還不敢專也音
義(墠音善介音界副使也)
八月丙辰仲孫蔑卒
齊殺其大夫高厚
鄭殺其大夫公子嘉
冬葬齊靈公
城西郛
叔孫豹會晉士匄于柯注柯地
城武城
二十年春王正月辛亥仲孫速會莒人盟于向注向莒
邑音義(向舒亮反)
夏六月庚申公會晉侯齊侯宋公衞侯鄭伯曹伯莒子
邾子滕子薛伯把伯小邾子盟于澶淵注澶淵衛地音
義(澶市然反)
秋公至自會
仲孫速帥師伐邾
蔡殺其大夫公子濕蔡公子履出奔楚
陳侯之弟光出奔楚音義(光左氏作黃)
傳諸侯之尊弟兄不得以屬通其弟云者親之也親
而奔之惡也注顯書弟明其親也親而奔逐之所以
惡陳侯音義(惡烏路反)疏(注釋曰知非惡光者以傳例歸為善自某歸次之以二十三年)
(云光自楚歸于陳又且專之稱弟罪衛侯則光稱弟罪陳侯也故鄭釋廢疾亦云惡陳侯也)
叔老如齊
冬十月丙辰朔日有食之
季孫宿如宋
二十有一年春王正月公如晉
邾庶其以漆閭丘來奔音義(漆音七閭力居反)
傳以者不以者也注凱曰人臣無專禄以邑叛之道
來奔者不言出舉其接我者也漆閭丘不言及小大
敵也疏(釋曰重發傳者此非用兵之以故昭五年莒牟夷以牟婁及防兹來奔𫝊曰及防兹以大)
(及小也是小大不敵故當言及今不言及為小大敵故也)
夏公至自會
秋晉欒盈出奔楚
九月庚戌朔日有食之
冬十月庚辰朔日有食之疏(釋曰此年與二十四年皆頻月日食據今歷無有頻)
(食之理但古或有之故漢書高祖本紀亦有頻食)
曹伯來朝音義(朝直遙反)
公會晉侯齊侯宋公衛侯鄭伯曹伯莒子邾子于商任
注商任某地音義(任音壬)
傳庚子孔子生疏(釋曰仲尼以此年生故傳因而錄之史記世家云襄公二十二年生)
(者馬遷之言與經典不同者非一故與此傳異年耳)
二十有二年春王正月公至自會疏(釋曰此與二十一年公如晉皆月者)
(依傳例月者有危傳不記危之事未可知也何休云善公能事大國案下沙隨會公至不月則何說非)
夏四月
秋七月辛酉叔老卒
冬公會晉侯齊侯宋公衛侯鄭伯曹伯莒子邾子滕子
薛伯把伯小邾子于沙隨公至自會
楚殺其大夫公子追舒
二十有三年春王二月癸酉朔日有食之
三月己巳把伯匄卒音義(匄古害反)
夏邾畀我來奔音義(畀必二反)
葬把孝公
陳殺其大夫慶虎及慶寅
傳稱國以殺罪累上也及慶寅慶寅累也
陳侯之弟光自楚歸于陳注光反稱弟言歸無罪眀矣
晉欒盈復入于晉入于曲沃注曲沃晉地音義(復扶又反)
秋齊侯伐衛遂伐晉
八月叔孫豹帥師救晉次于雍渝注雍渝晉地音義(雍於)
(用反又如字渝羊朱反左氏作榆)
傳言救後次非救也注惡其不遂君命而專止次故
先通君命而後言次尊君抑臣之義鄭嗣曰次止也
凡先書救而後言次皆非救也僖元年齊師宋師曹
師次于聶北救邢此師本欲止聶北遙為之援爾隨
其本意而書故先言次而後言救豹本受君命救晉
中道不能故先言救而后言次若鄭伯未見諸侯而
曰如會致其本意音義(惡烏路反下傳惡之同聶女輙反中之仲反又如字)疏
(釋曰后言次為非救則以僖元年先言次即是救彼傳亦云非救者其實言次則並是非救但傳各隨其)
(本意而釋之鄭嗣言之詳矣)
己卯仲孫速卒
冬十月乙亥臧孫紇出奔邾
傳其日正臧孫紇之出也注正其有罪蘧伯玉曰不
以道事其君者其出乎注必不見容音義(蘧其居反)
晉人殺欒盈
傳惡之弗有也注不言殺其大夫是不有之以為大
夫
齊侯襲莒注輕行掩其不備曰襲音義(輕遣政反又如字)
二十有四年春叔孫豹如晉
仲孫羯帥師侵齊音義(羯居謁反)
夏楚子伐吳
秋七月甲子朔日有食之既
齊崔杼帥師伐莒
大水
八月癸巳朔日有食之
公會晉侯宋公衞侯鄭伯曹伯莒子邾子滕子薛伯把
伯小邾子于夷儀
冬楚子蔡侯陳侯許男伐鄭
公至自會
陳鍼宜咎出奔楚音義(鍼其廉反咎其九反)
叔孫豹如京師
大饑
傳五穀不升為大饑注升成也一穀不升謂之嗛注
嗛不足貌音義(嗛去簟反)二穀不升謂之饑三穀不升謂
之饉音義(饉音近)四穀不升謂之康注康虛五穀不升
謂之大侵注侵傷疏(釋曰二穀不升謂之饑今經云大饑故傳云五穀不升也謂之)
(嗛謂之康嗛是不足之貌康是虚荒之名五穀不升謂之大侵又謂之大饑者以經云大饑是傳文順經)
(言之經所云大饑者謂五穀不熟也其實大侵者大饑之異名通而言之正是一物也傳欲分析五種之)
(名故異言之耳徐邈云有死者曰大饑無死者曰大餓何休云有死曰大饑無死曰饑並以意言之與穀)
(梁異也)大侵之禮君食不兼味臺榭不塗注塗堊飾音
義(榭音謝堊烏路反又烏洛反)弛侯廷道不除注弛廢也侯射侯
也廢侯不燕射廷内道路不脩除音義(弛式氏反廷徒佞反朝廷)
(之道也一音庭)疏(注釋曰凡大射為祭擇士賓射則接賓而射燕則因歡燕而為射既國大饑君不宜)
(燕樂故注舉燕射言之其實尚不祭鬼神亦不應有大射賓射之禮故傳以弛侯總之或以為燕射一侯)
(禮最省故舉之以眀餘者亦不為之耳理亦通)百官布而不制注官職脩列
不可闕廢不更有造作鬼神禱而不祀注周書曰大
荒有禱無祀疏(注釋曰周書者先儒以為仲尼刪尚書之餘今據其書與尚書不類未知)
(是與非也)此大侵之禮也
二十有五年春齊崔杼帥師伐我北鄙
夏五月乙亥齊崔杼弑其君光
傳莊公失言淫于崔氏注放言將淫崔氏為此見弑
也邵曰淫過也言莊公言語失漏有過於崔子而崔
子弑之故傳載其致弑之由以眀崔杼之罪甚音義
(為于偽反下為其同)疏(注釋曰失言謂放言謂放言語將淫崔氏邵解云謂言語失漏有過於崔氏范)
(兩載之者貴異說耳注又云傳載其致弑之由者正謂此傳不更據别文也)
公會晉侯宋公衞侯鄭伯曹伯莒子邾子滕子薛伯杞
伯小邾子于夷儀
六月壬子鄭公孫舍之帥師入陳
秋八月己巳諸侯同盟于重丘注會夷儀之諸侯也重
丘齊地音義(重直龍反)公至自會
衞侯入于夷儀注夷儀本邢地衞滅邢而為衞地
楚屈建帥師滅舒鳩音義(屈居勿反)
冬鄭公孫夏帥師伐陳音義(夏戶雅反)
十有二月吳子謁伐楚門于巢卒音義(謁左氏作遏)
傳以伐楚之事門于巢卒也注所以攻巢之門者為
其伐楚之事故也然則伐楚經巢于巢者外乎楚也
注若但言伐楚卒而不言于巢者則卒在楚也言于
巢則不在楚門于巢乃伐楚也注先攻巢然后楚乃
可得伐疏(注釋曰舊解巢楚竟上之小國有表裏之援故先攻之然后楚可得伐以為楚邑非)
(也徐邈亦云巢偃姓之國是也)諸侯不生名取卒之名加之伐楚之
上者見以伐楚卒也其見以伐楚卒何也注據伐楚
惡事無緣致本意音義(見賢徧反)疏(釋曰重發傳者與失國生名異故也)古
者大國過小邑小邑必飾城而請罪禮也注飾城者
脩守備請罪問所以為闕致師之意音義(守手又反或如字)
吳子謁伐楚至巢入其門門人射吳子有矢創反舍
而卒古者雖有文事必有武備非巢之不飾城而請
罪非吳子之自輕也注非責音義(射食亦反創初良反)
二十有六年春王二月辛卯衞寗喜弑其君剽音義(剽匹)
(妙反)
傳此不正其日何也殖也立之喜也君之正也注父
立以為君則子宜君之以眀正也音義(日人實反)疏(釋曰知剽)
(不正者以元年稱公孫見經故也)
衞孫林父入于戚以叛
甲午衞侯衎復歸子衞音義(衎苦旦反一本作衍)
傳日歸見知弑也注書喜弑君衎可言歸衎實與弑
故錄日以見之書日所以知其與弑者言辛卯弑君
甲午便歸是待弑而入故得速也音義(見知賢徧反實與音豫下)
(同)疏(釋曰衎既與弑不言入以惡之者傳例歸為喜復歸則居其兩端故傳復者復中國歸者歸其)
(所今喜既弑君衎可言歸但以與弑故從平文云復歸書名因以見惡耳不言入以眀歸罪于寗喜也)
夏晉侯使荀吳來聘
公會晉人鄭良霄宋人曹人于澶淵
秋宋公殺其世子痤音義(痤在禾反)
晉人執衞寗喜
八月壬午許男寗卒于楚注宣九年九月辛酉晉侯黑
臀卒于扈傳曰其日未踰竟也此乃在楚何以日邪隱
三年八月庚辰宋公和卒傳曰日卒正也許男卒于楚
則在外己顯日卒眀其正音義(竟音境)疏(注釋曰案薄氏駁云此自發例)
(於大國不眀於小國其小國或詳或略許男書日必正也范荅云春秋稱世子固有非正周之襄王晉之恭子)
(曹伯射姑亦是其例貜且之卒謂于日食之下何以知其不日然則范之此答據何文得知又周之襄王與恭)
(子何以為别又薄氏之駮不問射姑而范答探意大過者案左氏襄王是惠后之子眀襄王是嫡也故文八年)
(書八月戊申天王崩恭世子是獻公烝父妾而生僖五年被殺不日故知雖世子仍非嫡也薄氏之意見射姑)
(稱世子而卒不稱日故駮云發例于大國小國自從詳略故范以射姑非正答之據陳侯欵僖七年寧毋之會)
(亦言世子至僖二十八年書卒之上亦不日眀稱世子亦有非正也捷菑既貶則貜且是正故知貜且之卒蒙)
(上日食之文可知襄王正恭子不正而亦引以為例者欲眀襄王正而稱世子申生不正亦稱世子據此言之)
(眀有不正而稱世子者)
冬楚子蔡侯陳侯伐鄭
葬許靈公
二十有七年春齊侯使慶封來聘
夏叔孫豹會晉趙武楚屈建蔡公孫歸生衞石惡陳孔
奐鄭良霄許人曹人于宋音義(奐呼亂反)
衞殺其大夫寗喜
傳稱國以殺罪累上也寗喜弑君其以累上之辭言
之何也嘗為大夫與之涉公事矣注鄭嗣曰若獻入
以喜有弑君之罪而殺之則不宜既入以為大夫而
復殺之眀以他故音義(復音扶又反)疏(釋曰舊解國家之事危若涉海以水)
(行為喻也徐邈云涉猶歷也)寗喜由君弑君而不以弑君之罪罪
之者惡獻公也注獻公即衎也鄭嗣曰書寗喜弑其
君則喜之罪不嫌不眀今若不言喜之無罪而死則
獻公之惡不彰音義(惡獻烏路反)
衞侯之弟專出奔晉音義(專左氏作鱄)
傳專喜之徒也專之為喜之徒何也已雖急納其兄
與人之臣謀弑其君是亦弑君者也專其曰弟何也
注據稱弟則無罪音義(已音紀)專有是信者注言君本
使專與喜為約約君許以寵賂今反殺之獻公使專
失信故稱弟見獻公之惡也音義(為約于偽反本或作盟約見賢徧反)
君賂不入乎喜而殺喜是君不直乎喜也故出奔晉
織絇邯鄲終身不言衞注恥失信音義(絇其俱反邯音寒鄲音丹)
疏(傳織絇邯鄲麋信云絇者著履舄之頭即周禮絇繶及純是也)專之去合乎春秋
注何休曰寗喜本弑君之家獻公過而殺之小負也
專以君之小負自絶非大義也何以合乎春秋鄭君
釋之曰寗喜雖弑君之家本專與約納獻公爾公由
喜得入已與喜以君臣從事矣春秋撥亂重盟約今
獻公背之而殺忠于已者是獻公惡而難親也獻公
既惡而難親專又與喜為黨懼禍將及君子見幾而
作不俟終日微子去紂孔子以為三仁專之去衞其
心若此合于春秋不亦宜乎音義(與約如字又於妙反下同背音佩)
秋七月辛巳豹及諸侯之大夫盟于宋
傳溴梁之會諸侯在而不曰諸侯之大夫大夫不臣
也晉趙武恥之豹云者恭也注不舉姓氏諸侯不在
而曰諸侯之大夫大夫臣也其臣恭也晉趙武為之
會也疏(釋白豹云能恭獨言趙武恥之者趙武恥溴梁之會大夫不臣故合帥諸侯大夫為恭故)
(歸功趙武也傳言豹云者據前稱氏後直名也)
冬十有二月乙亥朔日有食之
二十有八年春無冰
夏衞石惡出奔晉
邾子來朝音義(朝直遥反)
秋八月大雩
仲孫羯如晉
冬齊慶封來奔
十有一月公如楚疏(釋曰書月者何休云危公朝夷狄案下二十九年公至自楚傳云喜)
(之也則何說是耳)
十有二月甲寅天王崩注靈王
乙未楚子昭卒
二十有九年春王正月公在楚
傳閔公也注閔公為楚所制故存錄
夏五月公至自楚
傳喜之也注凱曰遠之蠻國喜得全歸致君者殆其
往注殆危而喜其反此致君之意義也疏(釋曰於此發之者以)
(公遠之荆蠻故傳特發之眀中國亦同也)
庚午衞侯衎卒
閽弑吳子餘祭
傳閽門者也寺人也不稱名姓閽不得齊於人不稱
其君閽不得君其君也禮君不使無恥不近刑人注
無恥不知臧否音義(閽音昏守門人也祭側界反寺人本又作侍人不近附近之近)
(下同否音鄙又方九反)不狎敵不邇怨賤人非所貴也貴人非
所刑也刑人非所近也舉至賤而加之吳子吳子近
刑人也閽弑吳子餘祭仇之也注怨仇餘祭故弑之
音義(狎戶甲反怨無願反又於元反仇音求)疏(釋曰禀二儀之氣須五常之性備然後為人閽)
(者虧形絶嗣無隂陽之會故不復齊於人以主門晨昏開閉謂之閽以是奄豎之屬故又謂之寺人也不)
(狎敵不邇怨者言為人君之道外不得狎敵内不得近怨何者吳遏以狎敵蒙禍餘祭以邇怨害身故不)
(可狎敵近怨也賤人非所貴謂卑賤之人無高德者不可卒貴貴人非所刑謂刑不上大夫故不可刑之)
(刑人非所近謂刑罪之人不可信近之今吳子以奄人為閽是近之也舉至賤而加之吳子近刑人也謂)
(經書閽弑吳子餘祭者譏其近刑人也注釋曰國君不仇匹夫犯罪則誅之故知是閽怨也)
仲孫羯會晉荀盈齊高止宋華定衞世叔儀鄭公孫段
曹人莒人邾人滕人薛人小邾人城把
傳古者天子封諸侯其地足以容其民其民足以滿
城以自守也把危而不能自守故諸侯之大夫相帥
以城之此變之正也注諸侯微弱政由大夫大夫能
同恤災危故曰變之正疏(釋曰諸侯恤災救危是正今大夫為之故云變之正)
(也)
晉侯使士鞅來聘
杞子來盟注把復稱子盖時王所黜音義(復扶又反)
吳子使札來聘注杜預曰吳子餘祭既遣札聘上國而
後死札以六月到魯未聞喪也不稱公子其禮未同於
上國音義(札側八反)
傳吳其稱子何也善使延陵季子故進之也身賢賢
也使賢亦賢也延陵季子之賢尊君也注以季札之
賢吳子得進稱子是尊君也其名成尊於上也注春
秋賢者不名而札名者許夷狄不一而足唯成吳之
尊稱直稱吳則不得有大夫音義(稱尺證反)疏(釋曰謂進吳稱子上)
(謂君上也)
秋七月葬衞獻公
齊高止出奔北燕音義(北燕音煙國名)
傳其曰北燕從史文也注南燕姞姓在鄭衞之間北
燕姬姓在晉之北史曰北燕據時然故不改也傳所
言觧時但有言燕者音義(姞其乙反又其吉反)疏(釋曰傳言從史文者以時)
(有直言燕者故仲尼從史文也)
冬仲孫羯如晉
三十年春王正月楚子使薳罷来聘注聘例時此聘月
之何也泰曰桓二年宋督弑其君與夷傳曰書王以正
與夷之卒然則善有所眀皆須王以正之書王必上繫
于春下統于月此書王以治蔡般弑父之罪爾非以錄
薳罷之聘音義(薳罷于委反下音皮與夷如字又音餘宋殤公名)
夏四月蔡世子般弑其君固音義(般音班本或作班)
傳其不日子奪父政是謂夷之注比之夷狄故不日
也丁未楚世子商臣弑其父傳曰日髠之卒所以謹
商臣之弑也楚公子比弑其君傳曰不日比不弑般
弑不日而曰夷之何也徐乾曰凡中國君正卒皆書
日以錄之夷狄君卒皆不日以略之所以別中國與
夷狄夷狄弑君而日者閔其為惡之甚謹而錄之中
國君卒例日不以弑與不弑也至于卒而不日者乃
所以略之與夷狄同例音義(髠苦門反别彼列反)疏(注釋曰何休廢疾云)
(蔡世子班弑其君固不日謂之夷楚世子商臣弑其君何以反書日邪鄭玄釋之曰商臣弑父日之嫌夷)
(狄無禮罪輕也今蔡中國而又弑父故不日之若夷狄不足責然公羊有若不疾乃疾之推以况此則無)
(怪然此注之意與鄭君釋廢疾大致同也但解商臣之弑書日少異耳何者鄭云嫌夷狄無禮罪輕故日)
(徐乾云閔其為惡之甚故日是少異也昭十九年夏五月戊辰許世子止弑其君買傳云日弑正卒也與)
(此異者彼以實不弑君而書日故與此異也)
五月甲午宋災伯姬卒
傳取卒之日加之災上者見以災卒也其見以災卒
奈何伯姬之舍失火左右曰夫人少辟火乎伯姬曰
婦人之義傅母不在宵不下堂注宵夜音義(見賢徧反辟音)
(避下同)左右又曰夫人少辟火乎伯姬曰婦人之義保
母不在宵不下堂遂逮乎火而死婦人以貞為行者
也伯姬之婦道盡矣詳其事賢伯姬也音義(逮音代又大計)
(反行下孟反)疏(釋曰外災例時今伯姬之卒故進日在上以眀災死也伯姬之婦道盡矣為共公卒)
(雖日久姬能守災死之貞謂之婦道盡矣)
天王殺其弟佞夫
傳傳曰諸侯且不首惡况於天子乎君無忍親之義
天子諸侯所親者唯長子母弟耳天王殺其弟佞夫
甚之也音義(長丁丈反)疏(釋曰嫌天子之殺弟異於諸侯故以輕况重舉重以眀輕見輕)
(重之道並見矣)
王子瑕奔晉注不言出周無外
秋七月叔弓如宋葬共姬注共姬從夫之諡音義(共音恭)
傳外夫人不書葬此其言葬何也吾女也卒災故隠
而葬之也疏(釋曰外夫人卒亦不書而云不書葬者𫝊云外夫人不葬者謂魯女嫁於諸侯)
(者唯當書卒不合稱葬非謂不是魯女也)
鄭良霄出奔許自許入于鄭鄭人殺良霄
傳不言大夫惡之也音義(惡烏路反)疏(釋曰襄二十一年晉人殺欒盈傳曰)
(惡之弗有也彼云不有則此亦然也重發傳者嫌與復入異故也)
冬十月葬蔡景公
傳不日卒而月葬不葬者也卒而葬之不忍使父失
民於子也注鄭嗣曰夫葬者臣子之事也景公無子
不可謂無民無民則景公有失於民有民則罪歸於
子若不書葬則嫌亦失民故曰不忍使父失民於子
疏(釋曰成十五年秋八月庚辰葬宋共公傳曰月卒日葬者也此云不日卒而月葬不葬者也重發傳)
(而文又異者傳例諸侯日卒時葬正也眀違此即非正故兩文以眀之又解一弑一卒經文有日月之殊)
(故重發傳而文異日月有殊者宋共則日葬景公則月葬是殊也宋襄失民不葬此失民書葬者此即是)
(於失子非失民若實失民則直稱人以弑傳曰不忍使父失民於子也是非失民可知傳云不忍使父失)
(民於子者言若不書葬則與失民同故云然也)
晉人齊人宋人衞人鄭人曹人莒人邾人滕人薛人把
人小邾人會于澶淵宋災故
傳會不言其所為其曰宋災故何也不言災故則無
以見其善也其曰人何也救災以衆何救焉更宋之
所喪財也注償其所喪財故雖不及災時而猶曰救
災音義(為于偽反見賢徧反更音庚償也喪息浪反償時亮反)疏(釋曰公羊傳云卿則其稱)
(人何貶也曷為貶卿不得憂諸侯也左氏以為不歸宋財故貶此傳云其曰人何救災以衆是三𫝊異也)
(或當此會趙武亦在但取救災以衆故不顯名也)澶淵之會中國不侵伐夷
狄夷狄不入中國無侵伐八年善之也晉趙武楚屈
建之力也疏(釋曰徐邈云晉趙武楚屈建感伯姬之節故為之息兵其意以為諸侯閔伯姬)
(之賢故歸宋財為澶淵之會此不相侵伐連會言之故知為伯姬也范氏不解理未必然言感伯姬歸宋)
(財事亦可矣豈以一婦人之貞列國息兵八載人情測之必是未可又且傳稱趙武屈建之力則無侵伐)
(不由伯姬眀矣若然則此會不書楚人則無楚屈建若據此後言之昭元年即楚靈王即位不得云無侵)
(戈八年若據二十六年澶淵之會言之何知彼有趙武屈建唯二十七年見經而云屈建之力者案左氏)
(晉趙武以二十五年為政二十六年澶淵之會晉人列在鄭卿之上眀是趙武但恥溴梁不臣故屈於澶)
(淵也其實晉人者趙武是為政起於二十五年再會澶淵一會宋又昭元年會于虢而中國以安屈建雖)
(一會于宋外寧夷狄是屈建之功傳恐連公子圍之事故以屈建別之故左氏云相晉國於今八年亦從)
(二十五年數至昭元年也傳連此澶淵會言之者以諸侯静兵由趙武功力此歸宋財亦是趙武為之以)
(其息師故得憂災恤患是以連言之耳)
三十有一年春王正月
夏六月辛巳公薨于楚宫
傳楚宫非正也注楚宫别宫名非路寢
秋九月癸巳子野卒注襄公大子音義(大音泰)
傳子卒日正也疏(釋曰未踰年之君弑死不日文八年子卒是也莊三十二年子般卒)
(書日者以有所見故也今子野正卒書日嫌與子般同故傳發之以眀昭公之繼正也)
己亥仲孫羯卒
冬十月滕子來會葬注書非禮
癸酉葬我君襄公
十有一月莒人弑其君密州
春秋穀梁注疏卷十六
春秋穀梁傳注疏卷十六考證
公會晉侯宋公衞侯鄭伯曹伯莒子邾子薛伯把伯小
邾子于溴梁戊寅大夫盟傳正在大夫也○陳傅良
曰凡伯在焉而但曰諸侯者無伯也君在焉而但曰
大夫者無君也是故自文以下則有斥言諸侯而不
序自襄以下則有斥言大夫而不序(臣召南)按公羊
曰君若贅旒然與此同意此二傳論斷高於左氏者
同圍齊傳非大而足同與○各本俱作非大而足同焉
石經焉作與是也今從之
諸侯盟于祝柯傳則以伐致注京城北之類是○京城
監本誤作亳城(臣召南)按左氏作亳城北穀梁作京
城范以穀梁証穀梁則亳字乃京字之訛也今改正
二十有一年傳庚子孔子生○(臣召南)按記孔子之生
與公羊同但公羊言十有一月庚子此不言月即接
經冬十月庚辰朔日有食之曹伯来朝公會晉侯齊
侯宋公衞侯鄭伯曹伯莒子邾子于商任之下則是
十月之二十一日庚子也今相傳孔子誕日在八月
即据此傳
叔孫豹帥師救晉次于雍渝傳注故先通君命而後言
次○(臣浩)按此用公羊之說以解傳也鄭嗣之說較
為近情其實先救後次先次後救皆不成為救耳
大饑傳臺榭不塗注塗堊飾○堊字監本誤作塗今據
釋文改正
吳子謁伐楚門于巢卒傳非巢之不飾城而請罪非吳
子之自輕也○(臣召南)按謂吳子自輕是也巢附強
楚為吳所攻即遣使請罪其能免於難乎吳師臨門
壯夫善射亦可謂小國之善禦侮者矣責以不飾城
而請罪其無乃非經意乎
衞侯之弟專出奔晉傳織絇邯鄲終身不言衞疏織絇
邯鄲云云一段○監本誤刊于上文殺寗喜傳注下
今改正
秋七月辛巳豹及諸侯之大夫盟于宋傳豹云者恭也
○(臣召南)按叔孫豹不言族左傳謂豹違命故去族
其說大謬穀梁謂恭亦非也是會較溴梁差為彼善
於此若云趙武能帥諸侯之大夫為恭則失之誣矣
經于夏已備書叔孫豹會晉趙武楚屈建等名雖間
有衞殺寗喜專出奔晉兩事而會于宋之地自一也
故前目後凡書豹及諸侯之大夫耳
二十有九年春王正月公在楚傳閔公也○(臣浩)按左
傳言釋不朝正于廟非也春秋二百四十二年中公
在他國未歸不朝正于廟者多矣如僖十六年冬十
二月與諸侯會淮十七年九(月)始至成十年秋七月
如晉十一年三月始至皆踰時最久因事見留瀕于
危難經並不書在齊在晉惟昭公失國居外經每于
歲首書公在乾侯耳穀梁謂閔公其義甚長
三十年晉人齊人宋人衞人鄭人曹人莒人邾人滕人
薛人把人小邾人會于澶淵宋災故傳無侵伐八年
善之也晉趙武楚屈建之力也○(臣召南)按經所書
之晉人即指趙武是也楚於是會不與又其令尹為
王子圍盖屈建已於二十八年卒矣穀梁簡要傳必
附經今云澶淵之會無侵伐八年確有所指范既無
注楊疏稍為辨証而傳所指之澶淵終不可通竊疑
傳文澶淵之會以下三十四字係二十七年經書叔
孫豹會晉趙武楚屈建蔡公孫歸生衞石惡陳孔奐
鄭良霄許人曹人于宋之傳文宋之會訛為澶淵之
會遂錯簡在此耳自二十七年後至昭三年推檢經
文並無侵伐至昭四年書楚子會申執徐子書伐吳
滅厲而楚復横此傳之所謂無侵伐八年也
子野卒傳疏莊三十二年○莊字監本誤作襄今改正
春秋穀梁傳注疏卷十六考證
