檢討(臣)齊召南謹言按榖梁一書文清義約與左
氏公羊竝為聖經羽翼自石渠大議博士聿興五
家逓𫝊訓詁滋廣晉范甯集解出遂與何休杜預
鼎立竝垂後世言榖梁者未有外於范注者也鄭
康成論三𫝊得失獨稱榖梁長於經王通論諸家
注解獨稱范甯有志春秋證聖經而誚衆𫝊豈溢
美哉唐楊士勛疏雖稍膚淺然於范注多所匡正
如桓十七年葬蔡桓侯疏謂三𫝊無文各以意說
莊二十三年祭叔来聘注謂祭叔是名疏不全依
三十一年齊侯来獻戎捷疏兩載別注及徐邈之
說僖元年公子友獲莒挐疏譏注不信經𫝊四年
許男新臣卒疏謂范氏之注上下多違哀十二年
用田賦疏引孟子以糾范注較之左氏公羊義疏
曲為杜何偏護者不同蓋榖梁晚出得監左氏公
羊之失范甯又承諸儒之後於是非為稍公宋晁
說之已嘗論及惟士勛平易近理刊削繁言曲說
較各經疏家亦為文清義約顧未有稱之也者士
勛以後諸儒解榖梁者益稀監夲所刊注疏二十
卷目次亦非當時之舊而字句訛脫比諸經為尤
甚(臣)與原詹事(臣陳浩)等奉
敇校刊再三參攷辨其舛訛補其脫漏錄成考證若干
條其無他書可證別夲可據者槩從其舊以志闕
疑(臣召南)謹識
