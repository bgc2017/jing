儀禮注疏卷十六
漢鄭氏注唐陸德明音義賈公彦疏
少牢饋食禮第十六
少牢饋食之禮注禮將祭祀必先擇牲繫于牢而芻之
羊豕曰少牢諸侯之卿大夫祭宗廟之牲音義(少詩召反後放)
(此)疏(釋曰自此盡如初儀論卿大夫祭前十日先筮日之事注釋曰云禮將祭祀必先擇牲繫于牢而芻)
(之者案周禮地官充人職云掌繫祭祀之牲牷祀五帝則繫于牢芻之三月享先王亦如之注云牢閑也必有)
(閑者防禽獸觸齧飬牛羊曰芻三月一時節氣成案楚語諸侯卿大夫等雖不得三月亦皆有飬牲之灋故鄭)
(據焉言芻之唯據羊若豕則曰豢故地官藁人職云掌豢祭祀之犬樂記亦云豢豕作酒非以為禍不言豕曰)
(豢文略也云羊豕曰少牢者對三牲具為大牢若然豕亦有牢稱故詩公劉云執豕于牢下經云上利升牢心)
(舌注云牢羊豕也是豕亦稱牢也但非一牲即得牢稱一牲即不得牢名故郊特牲與特牲士皆不言牢也)
○日用丁巳注内事用柔日必丁巳者取其令名自丁
寧自變改皆為謹敬必先諏此日明日乃筮音義(己音紀注)
(皆同諏子須反)疏(注釋曰云内事用柔日曲禮文彼云外事以剛日内事以柔日内事為冠婚祭祀出郊為)
(外事謂征伐廵守之等若然甲丙戊庚壬為剛日乙丁巳辛癸為柔日今直言丁巳者鄭云取其令名自丁寧)
(自變改皆為謹敬之義故也云必先諏此日明日乃筮者以其舉事尚朝旦不可今日謀日即筮是以此文云)
(日用丁巳乃云筮旬有一日是别於後日乃筮也)筮旬有一日注旬十日也以
先月下旬之巳筮來月上旬之已疏(注釋曰知旬為十日者此云旬有一)
(日以先月下旬之巳筮來月上旬之巳者除後己之前通前巳為十日十日為齊後己日則祭若然筮日即齊)
(乃可故下文筮日即云乃官戒不云厥明也即直云下旬巳上旬巳據用己一日而言若用丁言先月下旬丁)
(筮來月上旬丁若丁巳之外辛乙之等皆然鄭必言來月上旬不用中旬下旬者亦是先近日故也)筮於
廟門之外主人朝服西面于門東史朝服左執筮右抽
上韇兼與筮執之東面受命于主人注史家臣主筮事
者音義(朝直遙反後朝服皆放此韇徒木反)疏(釋曰云主人朝服西面于門東者此為將筮故西面)
(案下文為期于廟門外主人門東南面注云主人不西面者大夫尊於諸臣有君道也彼不為卜筮之事故主)
(人南面也又主人朝服者為祭而筮還服祭服是以上篇特牲筮亦服祭服玄端以此而言天子諸侯為祭卜)
(筮亦服祭服案司服云享先王則衮冕祭義云易抱龜南面天子衮冕北面雖有明知之心必進斷其志焉是)
(為祭而卜還服祭服則諸侯為祭卜筮服祭服可知若為他事卜筮則異於此孝經注云卜筮冠皮弁衣素積)
(百王同之不改易士冠主人朝服注云尊蓍龜之道是也注釋曰云史家臣主筮事者案雜記大夫士筮亦云)
(史練冠長衣是史主筮事也)主人曰孝孫某來日丁亥用薦歲事于
皇祖伯某以某妃配某氏尚饗注丁未必亥也直舉一
日以言之耳禘于大廟禮曰日用丁亥不得丁亥則己
亥辛亥亦用之無則苟有亥焉可也薦進也進歲時之
祭事也皇君也伯某且字也大夫或因字為諡春秋傳
曰魯無駭卒請諡與族公命以字為展氏是也其仲叔
季亦曰仲某叔某季某某妃某妻也合食曰配某氏若
言姜氏子氏也尚庶幾饗歆也音義(大廟音泰下大筮大祝皆同)疏
(注釋曰云丁未必亥也直舉一日以言之耳者以日有十辰有十二以五剛日配六陽辰以五柔日配六隂辰)
(若云甲子乙丑之等以日配辰丁日不定故云丁未必亥經云丁亥者不能具載直舉一日以丁當亥而言餘)
(或以己當亥或以丁當丑此等皆得用之也云禘于大廟禮曰日用丁亥者大戴禮文引之證祭用丁亥之義)
(也云不得丁亥則己亥辛亥亦用之者鄭云此吉事先近日唯用上旬若上旬之内或不得丁巳以配亥或上)
(旬之内無亥以配日則餘隂辰亦用之故春秋宣八年經書辛巳有事於大廟文二年經書八月丁卯大事于)
(太廟昭十五年經書二月癸酉有事于武宫桓十四年己亥嘗此等皆不獨用丁巳之日與亥辰也云無則苟)
(有亥焉可也者此即乙亥是也必須亥者案月令云乃擇元辰天子乃耕注云元辰蓋郊後之吉亥也隂陽式)
(灋亥為天倉祭祀所以求福宜稼于田故先取亥上旬無亥乃用餘辰也云伯某且字也者以某在伯下若某)
(在子上者某是伯仲叔季以某且字不得在子上故也云大夫或因字為諡者謂因二十冠而字為諡知者以)
(某且字者觀德明功若五十字以伯仲人人皆有非功德之事故知取二十冠而字為諡也春秋者案隐八年)
(左氏傳云無駭卒羽父請諡與族公問族於衆仲衆仲對曰天子建德因生以賜姓胙之土而命之氏諸侯以)
(字為諡因以為族公命以字為展氏彼無駭之祖公子展以展為字在春秋前其孫無駭取以為族故公命為)
(展氏若然無駭賜族不賜諡引之者大夫有因字為諡諡伯某某或且字有諡者即某為諡也此經云伯某是)
(正祭之稱也若時有告請而非常祭祀則去伯直云且字言某甫則聘禮賜饔唯羹飪筮一尸若昭若穆㒒為)
(祝祝曰孝孫某薦嘉禮于皇祖某甫是也若卿大夫無諡正祭與非常祭一皆言五十字在子上與士正祭禮)
(同則云某子故聘禮記云皇考某子是也特牲士禮無諡正祭稱皇考某子若士告請之祭則稱且字故士虞)
(記云適爾皇祖某甫是也)史曰諾西面于門西抽下韇左執筮右兼
執韇以擊筮注將問吉凶焉故擊之以動其神易曰蓍
之德圜而神疏(釋曰云史曰諾西面于門西者謂既云諾乃之于門西閾外西面述命乃筮也)
(云左執筮及下云擊筮筮者皆是蓍以其用蓍為筮因名蓍為筮云兼執韇者上文已用右手抽上韇此經又)
(用右手抽下韇是二韇兼執之也注釋曰云易曰蓍之德圜而神者鄭彼注云蓍形圜而可以立變化之數故)
(謂之神也引之者證蓍有神故擊而動之也)遂述命曰假爾大筮有常孝孫
某來日丁亥用薦歲事于皇祖伯某以某妃配某氏尚
饗注述循也重以主人辭告筮也假借也言因蓍之靈
以問之常吉凶之占繇音義(重直用反繇直又反)疏(釋曰云遂述命者史既受)
(主人命乃右還向閾外西面遂述上主人之辭謂之述命訖乃連言曰假爾大筮有常此是即席西面命筮與)
(述命同為一辭者對士喪禮卜葬日云不述命若述命即與即席西面命龜異鄭注云述命命龜異龜重威儀)
(多也對此大夫少牢述命命筮同筮輕威儀少為文也注釋曰云常吉凶之占繇者謂應凶告吉應吉告凶則)
(不常此吉凶之占依龜之繇辭繇辭則占龜之常若易之爻辭以占筮也)乃釋韇立筮注卿
大夫之蓍長五尺立筮由便疏(注釋曰云卿大夫之蓍長五尺者大戴禮三正)
(記皆有此文立筮由便以其蓍長立筮為便對士之蓍三尺坐筮為便若諸侯蓍七尺天子蓍九尺立筮可知)
卦者在左坐卦以木卒筮乃書卦于木示主人乃退占
注卦者史之屬也卦以木者每一爻畫地以識之六爻
備書於板史受以示主人退占東面旅占之疏(注釋曰云卦者)
(史之屬也者以其筮是史故知卦者是史之屬也云書於板者釋經書卦于木木即板也云史受以示主人者)
(以經書卦是畫卦者恐是卦者以示於主人以卦者卑宜還使筮史以示主人也)吉則史韇筮
史兼執筮與卦以告于主人占曰從注從者求吉得吉
之言疏(注釋曰以主人之祭本以求吉今以疑而問筮筮而得吉是從主人本心故曰從者是求吉得)
(吉之言也)乃官戒宗人命滌宰命為酒乃退注官戒戒諸官
也當共祭祀事者使之具其物且齊也滌溉濯祭器埽
除宗廟音義(滌大歴反共音恭齊側皆反下同溉古愛反一本作濯)疏(注釋曰云官戒戒諸)
(官也當共祭祀事者使之具其物且齊也滌溉濯祭器埽除宗廟者此其筮祭日得吉當以崇祭事故知官戒)
(戒諸官有此數事此等事皆見於下文故鄭總而言也)若不吉則及遠日又筮日
如初注及至也遠日後丁若後己疏(注釋曰云遠日後丁若後己者案上)
(曲禮云喪事先遠日吉事先近日近日即上旬丁巳不吉則至上旬又筮中旬丁巳不吉至中旬又筮下旬丁)
(巳不吉則止不祭以其卜筮不過三也是以鄭云後丁若後己也)○㝛注㝛讀為肅肅
進也大夫尊儀益多筮日既戒諸官以齊戒也至前祭
一日又戒以進之使知祭日當來古文㝛皆作羞疏(釋曰)
(自此盡改筮尸論筮尸㝛尸及㝛諸官之事注釋曰云大夫尊儀益多者其大夫㝛戒兩有士有㝛而無戒是)
(儀略故云大夫儀多也此直是儀多而云益多者據士尸一㝛下文大夫尸再㝛是儀益多益多猶云彌多也)
(此云前祭一日又戒以進之使知祭日當來并下文明日朝服筮尸竝是前祭一日唯下文前㝛一日㝛戒尸)
(者是前祭二日以言前㝛一日明祭前二日可知也)前㝛一日㝛戒尸注皆肅諸
官之日又先肅尸者重所用為尸者又為將筮音義(又為)
(于偽反)疏(注釋曰云皆肅諸官之日者解經㝛是肅諸官之日云又先肅尸者總解經前㝛一日㝛戒尸)
(謂是肅諸官之日前又先肅尸校一日當祭前二日也云重所用為尸者肅諸官惟一肅尸有再肅是重所用)
(為尸者故也云又為將筮者亦是肅之使知祭日當來故也若然㝛與戒前後名不同今合言之者以前有十)
(日之戒後有一日之㝛若單言戒嫌同十日若單言㝛嫌同一日故㝛戒並言明其别也或可此是初戒尸云)
(㝛戒尸者故加㝛字於戒上也)明日朝筮尸如筮日之儀命曰孝孫某
來日丁亥用薦歲事于皇祖伯某以某妃配某氏以某
之某為尸尚饗筮卦占如初注某之某者字尸父而名
尸也字尸父尊鬼神也不前期三日筮尸者大夫下人
君祭之朝乃視濯與士異疏(注釋曰云某之某者字尸父而名尸也者案曲禮云)
(父在不為尸注云為其失子道然則尸卜筮無父者若然凡為人尸者父皆死矣死者當諱其名今對尸故知)
(不稱尸父之名故上某是尸之父字下某為尸名是生者可稱名是以云字尸父而名尸也云字尸父尊鬼神)
(也者以不稱名是尊鬼神也云不前期三日筮尸者大夫下人君者決上篇特牲士禮云前期三日筮尸此祭)
(前一日筮尸吉遂㝛尸不同之事但天子諸侯前期十日卜得吉日則戒諸官散齊至前祭三日卜尸得吉又)
(戒㝛諸官使之致齊士卑不嫌故得與人君同三日筮尸但下人君不得散齊七日耳大夫尊不敢與人君同)
(直散齊九日前祭一日筮㝛尸幷㝛諸官致齊也云祭之朝乃視濯與士異者亦是士卑得與人君同祭前一)
(日視濯大夫尊不敢與人君同故與士異也云與士異亦是下人君下人君亦是與士異互換省文為義也)
吉則乃遂㝛尸祝擯注筮吉又遂肅尸重尸也既肅尸
乃肅諸官及執事者祝為擯者尸神象疏(注釋曰云筮吉又遂肅尸)
(重尸也者以其諸官一肅其尸已㝛訖今筮吉又肅再肅者是重尸者也云既肅尸乃肅諸官及執事者此重)
(解上文㝛是此㝛尸後事置於上文者彼為前㝛一日㝛戒尸之事故云其實當在此重肅尸之後也云祝為)
(擯者尸神象者決前筮尸時皆主人出命至此使祝擯以尸是神象故使祝擯也案特牲使宗人擯主人辭又)
(有祝共傳命者士卑不嫌兩有與人君同此大夫尊下人君故闕之唯有祝擯而已又此尸不言出門面位案)
(特牲主人㝛尸時尸如主人服出門左西面鄭注云不敢南面當尊則大夫之尸尊尸出門徑南面故主人與)
(尸皆不在門東門西也)主人再拜稽首祝告曰孝孫某來日丁亥
用薦歲事于皇祖伯某以某妃配某氏敢㝛注告尸以
主人為此事來尸拜許諾主人又再拜稽首主人退尸
送揖不拜注尸不拜者尸尊疏(注釋曰凡賓主之禮賓去主人皆拜送今云尸)
(送揖不拜者以大夫尸尊故也)若不吉則遂改筮尸注即改筮之不及
遠日疏(注釋曰此決上文筮日不吉筮遠日者以日為祭祀之本須取丁巳之類故須取遠日後旬丁)
(巳此筮尸不吉不須退至後旬故筮不待遠日也)○既㝛尸反為期于廟門之
外注為期肅諸官而皆至定祭早宴之期為期亦夕時
也言既肅尸反為期明大夫尊肅尸而已其為賓及執
事者使人肅之疏(釋曰自此盡曰諾乃退論宗人請祭期之事注釋曰云為期肅諸官而皆)
(至者此即上文㝛同時之事以其後㝛尸及㝛諸官以為期皆於祭前之日也知期亦夕時也者案特牲云厥)
(明夕陳鼎於門外又下文同日夕時而云請期曰羹飪是夕時則此大夫禮為期亦夕時可知也知大夫尊直)
(肅尸餘使人肅之者以經文㝛尸反即云為期明大夫不自肅賓以下可知故云使人肅之也)主人門
東南面宗人朝服北面曰請祭期主人曰比於子注比
次早晏在於子也主人不西面者大夫尊於諸官有君
道也為期亦唯尸不來也音義(比毗志反次也注同)疏(注釋曰言比次早晏)
(者一日一夜辰有十二冬日夏夜長短不同是以推量比次日辰之早晏也云主人不西面者大夫尊於諸官)
(有君道也者決特牲主人門外西面士卑於屬吏無君道故也云為期亦唯尸不來也者言亦特牲為期時賓)
(及衆賓即位于門西時無尸此大夫禮餘賓之等竝來亦唯尸不來是以主人南面亦為無尸也)宗人
曰旦明行事主人曰諾乃退注旦明旦日質明○明日
主人朝服即位于廟門之外東方南面宰宗人西面北
上牲北首東上司馬刲羊司士擊豕宗人告備乃退注
刲擊皆謂殺之此實既省告備乃殺之文互者省文也
尚書傳羊屬火豕屬水音義(刲苦圭反)疏(釋曰自此盡東榮論視殺視濯之事)
(案特牲視牲與視殺别日今少牢不言視牲直言刲擊告備乃退者省文此大夫禮視牲告充即刲擊殺之下)
(人君士卑不嫌故異日矣必知人君視殺别日者大宰職云及執事眡滌濯及納亨贊王牲事注云納亨納牲)
(將告殺謂鄉祭之晨既殺以授亨人又云及祀之日贊玉幣爵之事注云日旦明也是其視牲與殺别日案祭)
(義云君牽牲穆答君卿大夫序從既入門麗于碑卿大夫袒而毛牛尚耳諸侯禮殺于門内此大夫與特牲士)
(皆殺于門外者辟人君也注釋曰云刲擊皆謂殺之者豕言擊動之使鳴是視牲也羊言刲謂殺之是視殺也)
(大夫視牲視殺同日故互見皆有故鄭云刲擊皆謂殺之又云此實既省告備乃殺之文互者省文也者亦是)
(視牲訖即視殺如鄉所解下言告備欲見兼有也云尚書傳曰羊屬火豕屬水者此尚書大傳文引之者解司)
(馬刲羊以其司馬火官還使刲羊屬火故也案周禮鄭注司空奉豕司士乃司馬之屬官今不使司空者諸侯)
(猶兼官大夫職職相兼况士無官僕隷為司馬司士兼其職可知故司士擊豕也)○雍人摡鼎
匕俎于雍爨雍爨在門東南北上注雍人掌割烹之事
者爨竈也在門東南綂於主人北上羊豕魚腊皆有竈
竈西有鑊凡摡者皆陳之而後告絜音義(摡古愛反)疏(注釋曰云)
(雍人掌割烹之事者周禮饔人職文云凡摡者皆陳之而後告絜者案特牲視濯時皆陳之視訖告絜此亦當)
(然)廩人摡甑甗匕與敦于廩爨廩爨在雍爨之北注廩
人掌米入之藏者甗如甑一孔匕所以匕黍稷者也古
文甑為烝音義(甑子孕反甗魚展反又音言劉音彥又魚變反敦音對劉都愛反後皆放此烝)
(之膺反)疏(注釋曰云廩人掌米入之蔵者周禮地官廩人職文以其榖入倉人米入廩人故也云甗如甑)
(一孔者案冬官陶人職云甗實二鬴厚半寸脣寸甑實二鬴厚半寸脣寸七穿鄭司農云甗無底甑以其無底)
(故以一孔解之云匕所以匕黍稷者也者上雍人云匕者所以匕肉此廩人所掌米故云匕黍稷也)司宫
摡豆籩勺爵觚觶几洗篚于東堂下勺爵觚觶實于篚
卒摡饌豆籩與篚于房中放于西方設洗于阼階東南
當東榮注放猶依也大夫攝官司宫兼掌祭器也音義
(放方往反)疏(釋曰案特牲云宗人升自西階視壺濯及豆籩反降東比面告濯具鄭注云不言絜以有几席)
(若然彼几席不摡則几洗篚三者亦不摡而并言之者以其同降于東堂下故繼觚觶連言之其實不摡也注)
(釋曰云大夫攝官司宫兼掌祭器者下文司宫筵神席於奥此又掌豆籩之等故鄭云攝官案内則鄭注云諸)
(侯兼官者彼對天子天子六卿諸侯三卿兼六卿此則大夫對諸侯諸侯具官大夫攝官也)○羹定
雍人陳鼎五三鼎在羊鑊之西二鼎在豕鑊之西注魚
腊從羊膚從豕綂於牲音義(定多佞反)疏(釋曰自此盡簞巾于西階東論鼎及)
(豆籩盤匜等之事注釋曰云魚腊從羊膚從豕綂於牲者案公食大夫云甸人陳鼎鄭注云甸人冢宰之屬兼)
(亨人者此大夫雍人陳鼎者周禮甸人掌供薪蒸與亨爨聯職相通是以諸侯無亨人故甸人陳鼎此大夫又)
(無甸人故使雍人與亨人聯職故亨人云職外内饔之爨亨故使饔也云魚腊從羊膚從豕者上文摡鼎時鄭)
(云羊豕魚腊皆有竈令陳鼎宜各當其鑊此三鼎在羊鑊之西二鼎在豕鑊之西故云魚腊從羊膚從豕也其)
(實羊豕魚腊各有鑊也此直有羊豕前注言皆有竈可知魚腊皆有竈案士虞禮云側亨於廟門外之右東面)
(魚腊爨亞之北上士之魚腊皆有爨則大夫魚腊皆有鑊可知故羊豕魚腊皆有竈也)司馬升羊
右胖髀不升肩臂臑膞骼正脊一脡脊一橫脊一短脅
一正脅一代脅一皆二骨以竝腸三胃三舉肺一祭肺
三實于一鼎注升猶上也上右胖周所貴也髀不升近
竅賤也肩臂臑肱骨膞骼股骨脊從前為正脅旁中為
正脊先前脅先後屈而反猶器之䋫也竝併也脊脅骨
多六體各取二骨併之以多為貴舉肺一尸食所先舉
也祭肺三為尸主人主婦古文胖皆作辯髀皆作脾今
文竝皆為併音義(胖音判髀步禮反又方爾反臑奴到反又人于反膞劉音純說文之允反)
(骼音格又音各下同脡他頂反䋫側耕反後同併步頂反辯音遍一皮莧反脾必爾反又婢支反)疏(釋曰)
(上十一體言一者見其體也下言皆二骨以竝見一體皆有二骨也注釋曰云脊從前為正脅旁中為正脊先)
(前脅先後屈而反猶器之䋫也者先前者正脊是也先後者短脅是也故特牲記云尸俎正脊二骨橫脊長脅)
(二骨短脅鄭注云脊無中脅無前貶也明代脅最在前也脊先前脅先後者取䋫屈之義若然脊以前為正其)
(次名脡卻後名橫脡者取脡脡然直後言横者取闊於脡凡名骨皆随形名之唯言正者以義取稱焉此言䋫)
(者指解脊脅不取肩臂臑膞胳也若尸舉牲體則脊脅胳肩為䋫故鄭注特牲云舉先正脊後肩自上而卻下)
(䋫而前終始之次也故尸舉牲體如䋫也案下注云升之以尊卑此注云猶器之䋫也若䋫則不得見尊卑若)
(以尊卑升復不得見䋫兩注似乖者凡牲體四支為貴故先序肩臂臑膞胳為上是尊然後序脊脅於下是卑)
(次應先言二脅而先言短者又取䋫之義但所序骨體各有宜不可准定也若然既以尊卑升之而祭肺貴序)
(在下者腸胃及肺在内不得與外體為尊卑之次當以腹内自為先後之次也云脊脅骨多六體各取二骨併)
(之以多為貴者此經肩臂已下皆言一至十一體之下總言皆二骨知二骨據脊脅骨多六體各取二骨者案)
(特牲記肩臂臑肫骼不言二骨至序脊脅即言二骨以竝故知此言皆二骨亦據脊脅可知也)司士升
豕右胖髀不升肩臂臑膞骼正脊一脡脊一橫脊一短
脅一正脅一代脅一皆二骨以竝舉肺一祭肺三實于
一鼎注豕無腸胃君子不食溷腴音義(溷音患腴羊朱反)疏(注釋)
(曰云君子不食溷腴禮記少儀文彼注云腴有似於人穢故樂記注云以穀食犬豕曰豢是似人也)雍人
倫膚九實于一鼎注倫擇也膚脅革肉擇之取美者疏
(注釋曰知脅革肉者下文云膚九而俎亦橫載革順故知膚是脅革肉也)司士又升魚腊魚
十有五而鼎腊一純而鼎腊用麋注司士又升副倅者
合升左右胖曰純純猶全也疏(注釋曰云司士又升副倅者謂是第三俎其司)
(士與前文司士升豕者别知者以下經文司士三人升魚腊膚則此豕魚腊宜各一人又此升鼎宜俱時明是)
(副倅者非升豕者可知云倅者案諸子職云掌國子之倅鄭云是公卿大夫之副貳則此云倅亦副之别名以)
(其副牲鼎故云副倅也)卒脀皆設扃鼏乃舉陳鼎于廟門之外東
方北面北上注北面北上鄉内相随古文鼏皆為密音
義(脀之承反)司宫尊兩甒于房戶之間同棜皆有冪甒有玄
酒注房戶之間房西室戶東也棜無足禁者酒戒也大
夫去足改名優尊者若不為之戒然古文甒皆作廡今
文冪作鼏音義(甒亡甫反棜於據反)疏(注釋曰云棜無足禁者酒戒也大夫去足改名優尊)
(者若不為之戒然者此決特牲用棜仍云禁此改名曰棜是優尊者若不為神戒然鄉飲酒雖是大夫禮猶名)
(斯禁者尋常飲酒異於祭祀也)司宫設罍水于洗東有枓設篚于洗西
南肆注枓㪺水器也凡設水用罍沃盥用枓禮在此也
音義(枓音主㪺九于反劉苦侯反)疏(注釋曰云凡設水用罍沃盥用枓禮在此也者言凡總儀禮一)
(部内用水者皆須罍盛之沃盥水者皆用枓為之鄭言禮在此者以士冠禮直言水在洗東士昏禮亦直言水)
(在洗東鄉飲酒特牲記亦云然皆不言罍器亦不云有枓其燕禮大射雖云罍水又不言有枓故鄭云凡此等)
(設水用罍沃盥用枓其禮具在此故餘文不具省文之義也)改饌豆籩于房中南面
如饋之設實豆籩之實注改更也為實之更之威儀多
也加饋之設如其陳之左右也饋設東面疏(注釋曰前司宫摡豆)
(籩訖饌豆籩放於西方今欲實之乃更設豆籩於房中南面如饋之禮東面設然者此大夫禮威儀多決特牲)
(士禮視濯時豆籩鉶在東房至實豆籩時直云豆籩鉶陳於房中如初鄭云如初者取而實之既而反之是其)
(不改豆籩之處因而實之是士禮威儀略也)小祝設槃匜與簞巾于西階東
注為尸將盥音義(匜以支反簞音丹)疏(釋曰案特牲直云尸盥匜水實于槃中簞巾在)
(門内之右不言其人未聞也知非祝者彼下文始言祝筵几于室中注云至此使祝接神明前非祝也)○
主人朝服即位于阼階東西面注為將祭也疏(釋曰自此盡革)
(順論祭時將至布設舉鼎匕載之事)○司宫筵于奥祝設几于筵止右之
注布陳神坐也室中西南隅謂之奥席東面近南為右
疏(釋曰案特牲云祝筵几鄭云使祝接神此使司宫者此大夫禮異於士故司宫設神席祝設几大夫官多)
(故使兩官共其事亦是接神故祝設几也)○主人出迎鼎除鼏士盥舉鼎主
人先入注道之也主人不盥不舉疏(注釋曰此決特牲主人降及賓盥士)
(禮自舉鼎此大夫尊不舉故不盥也)司宫取二勺于篚洗之兼執以升乃
啓二尊之蓋冪奠于棜上加二勺于二尊覆之南柄注
二尊兩甒也今文柄為枋音義(枋彼命反)疏(注釋曰云二尊兩甒者即上司)
(宫尊兩甒于房戶之間是也知二勺兩尊用之者玄酒雖有不酌重古如酌者然也)鼎序入雍正
執一匕以從雍府執四匕以從司士合執二俎以從司
士贊者二人皆合執二俎以相從入注相助音義(相息亮反)
陳鼎于東方當序南于洗西皆西面北上膚為下匕皆
加于鼎東枋注膚為下以其加也南于洗西陳於洗西
南疏(釋曰此云膚為下門外陳鼎時不言至此言之者以膚者豕之實前陳鼎在門外時未有俎據鼎所)
(陳則膚在魚上今將載於俎設之最在後故須分别之也注釋曰云膚為下以其加者以羊無别俎而豕有膚)
(俎故謂之加以加為下也云南于洗西陳于洗西南者洗當東榮近東也其陳鼎鼎當東序則近西也而言南)
(于洗西則鼎陳于洗西稍近南東西不得與洗相當也)俎皆設于鼎西西肆肵俎
在羊俎之北亦西肆注肵俎在北將先載也異其設文
不當鼎音義(肵音祈)疏(注釋曰云異其設文不當鼎者羊俎在羊鼎西今云肵俎在羊俎北)
(不繼鼎明不當鼎也若繼鼎言者即在鼎西也)宗人遣賓就主人皆盥于洗長
朼注長朼者長賓先次賓後也主人不朼言就主人者
明親臨之古文朼作匕音義(長丁丈反注同)佐食上利升牢心
舌載于肵俎心皆安下切上午割勿没其載于肵俎末
在上舌皆切本末亦午割勿没其載于肵橫之皆如初
為之于爨也注牢羊豕也安平也平割其下於載便也
凡割本末食必正也午割使可絶勿没為其分散也肵
之為言敬也所以敬尸也周禮祭尚肺事尸尚心舌心
舌知滋味今文切皆為刌音義(刌七本反)疏(釋曰言皆如初為之于爨也者)
(經言此者以前實鼎時不見心舌嫌不在爨故明之云皆如初為之于爨皆者羊豕皆有心舌也案特牲記云)
(肵俎心舌皆去本末午割之實于牲鼎載心立舌縮俎即是未入鼎時則制此心舌然也既未入鼎時先制之)
(是以雖出爨亦得為皆如初爨也注釋曰云凡割本末食必正也者鄉黨孔子云割不正不食故割本末為食)
(正也云肵之為言敬也者郊特牲文彼云肵之為言敬也言所以敬尸也云周禮祭尚肺者禮記明堂位云有)
(虞氏祭首夏后氏祭心殷祭肝周祭肺是周之禮灋祭肺而此肵俎不取肺而用心者以其事尸尚心舌心舌)
(知滋味者故特牲記鄭注亦云心舌知食味者欲尸之饗此祭是以進之若然舌之所嘗五味乃是心之所知)
(酸苦也故心舌併言之)佐食遷肵俎于阼階西西縮乃反佐食二
人上利升羊載右胖髀不升肩臂臑膞骼正脊一脡脊
一横脊一短脅一正脅一代脅一皆二骨以竝腸三胃
三長皆及俎拒舉肺一長終肺祭肺三皆切肩臂臑膞
骼在兩端脊脅肺肩在上注升之以尊卑載之以體次
各有宜也拒讀為介距之距俎距脛中當橫節也凡牲
體之數及載備於此疏(釋曰升羊載右胖者准例實鼎曰升實俎曰載今實俎而言升)
(者以其升者上也是以載俎升載兩言之也但此經所載牲體多少一依上文升鼎不異而重序之者以其載)
(俎之時恐與入鼎時多少有異故重序之舉肺祭肺上已言今又言之者以其上升鼎時直言舉肺一祭肺三)
(不言長短上所以不言長短者以其入鼎時二者未制故不辯長短至此載俎乃制長短及切之故具辯之也)
(若然上升鼎時不制者若升鼎制之恐二肺雜亂是以升俎乃制之若然心舌未升鼎時己午割勿没不言至)
(載俎乃言午割者彼二者其體殊異不雜亂故俎乃一辯而已云肩臂臑膞骼在兩端脊脅肺肩在上者此是)
(在俎之次俎有上下猶牲體有前後故肩臑在上端膞骼在下端脊脅肺在中其載之次序肩臂臑正脊脡脊)
(横脊代脊長脅短脅肺腸胃膞胳也注釋曰云升之以尊卑者即上文上利升羊以下序其在鼎也云載之以)
(體次者俎灋四體尊於脊脅即經四體在兩端脊脅肺在中者故云各有宜也云拒讀為介距之距者按左氏)
(傳昭二十五年云季郈之雞鬭季氏介其雞服氏云𢷬芥子播其雞羽鄭氏云介甲為雞著甲又云郈氏為之)
(金距注云金距以金踏距今鄭君合取季氏之介又取郈氏之距而云介距之距也引之者彼距在雞足為距)
(此俎距在俎為横距是也云俎距脛中當横節也者案明堂位云俎有虞氏以梡夏后氏以嶡殷以椇周以房)
(俎注云梡斷木為四足而已嶡之言蹷也謂中足為横距之象周禮謂之距彼注云周禮謂之距即指此俎距)
(而言是距為俎足中央横者也此言俎距脛中當横節者案明堂位夏后氏以嶡謂中足之横殷之椇謂横下)
(仍有曲撓之足周之房俎謂四足下更有跗鄭云上下兩間有似於堂房是横下更有二事故言脛中當横節)
(也云凡牲體之數及載備於此者案此經節折前體肩臂臑兩相為六後體膊胳兩相為四短脅正脅代脅兩)
(相為六脊有三總為十九體唯不數觳二通之為二十一體二觳正祭不薦於神尸故不言是牲體之數備於)
(此言及載備於此者上經文升於鼎此經文載於俎是其及載備於此也)下利升豕其載如
羊無腸胃體其載于俎皆進下注進下變於食生也所
以交於神明不敢以食道敬之至也鄉飲酒禮進腠羊
次其體豕言進下互相見音義(見賢遍反)疏(注釋曰云進下變於食生也者)
(決公食大夫鄉飲酒牲體皆進腠腠是本是食生人之灋此言進末末為終謂骨之終食鬼神灋故云變於食)
(生也云所以交於神明者郊特牲文云不敢以食道檀&KR1887;文云羊次其體豕言進下互相見者羊次其體即上)
(經上利升羊以下是次其體言互相見者羊言體亦進下豕言進下亦次其體也)司士三人升
魚腊膚魚用鮒十有五而俎縮載右首進腴注右首進
腴亦變於食生也有司載魚横之少儀曰羞濡魚者進
尾音義(鮒音附)疏(注釋曰云右首進腴亦變於食生也者凡載魚為生人首皆向右進鰭其祭祀)
(亦首皆在右進腴生人死人皆右首陳設在地地道尊右故也鬼神進腴者腴是氣之所聚故祭祀進腴也生)
(人進鰭者鰭是脊生人尚味故公食大夫云魚七縮俎寝右鄭注云右首也寝右進鰭也乾魚近腴多骨鯁是)
(也云有司載魚横之少儀曰羞濡魚者進尾引之者欲見正祭與儐尸載魚禮異又與生人食禮不同以賓尸)
(之禮上大夫載魚横之於人為縮於俎為橫既見乾魚則進首可知復取少儀者濡魚進尾見與乾魚異有司)
(徹進首是上大夫繹祭儐尸之禮有乾魚横於俎宜進其首則少儀羞濡魚者是天子諸侯繹祭可知以其天)
(子諸侯繹祭乾溼皆有乾魚則進首鮮魚則進尾必知是天子諸侯繹祭者以其大夫儐尸云加膴祭少儀云)
(祭膴又與儐尸加膴祭於上同故知義然也)腊一純而俎亦進下肩在上注
如羊豕凡腊之體載禮在此疏(注釋曰以其諸經唯有腊文無升載之事唯有)
(此經所載之灋故云載禮在此也)膚九而俎亦橫載革順注列載於俎
令其皮相順亦者亦其骨體疏(注釋曰云列載於俎令其皮相順者解經革順)
(也載革順謂以此膚之體相次而作行列以膚革相順而載也云亦者亦其骨體者上牲體横載文不明故舉)
(膚亦横載以明之此膚言横則上羊豕骨體亦横載可知也)○卒脀祝盥于洗升自
西階主人盥升自阼階祝先入南面主人從戶内西面
注將納祭也疏(釋曰自此盡主人又再拜稽首論先設置為隂厭之事也)主婦被錫
衣侈袂薦自東房韭菹醓醢坐奠于筵前主婦贊者一
人亦被錫衣侈袂執葵菹蠃醢以授主婦主婦不興遂
受陪設于東韭菹在南葵菹在北主婦興入于房注被
錫讀為髲鬄古者或剔賤者刑者之髮以被婦人之紒
為飾因名髲鬄焉此周禮所謂次也不纚笄者大夫妻
尊亦衣綃衣而侈其袂耳侈者蓋半士妻之袂以益之
衣三尺三寸袪尺八寸韭菹醓醢朝事之豆也而饋食
用之豐大夫禮葵菹在北䋫今文錫為緆蠃為蝸音義
(被錫依注讀為髲鬄上皮義反下大計反侈本又作栘昌爾反醓他感反蠃力禾反菹側魚反剔他計反紒音)
(計纚所買反又所綺反亦衣於既反緆音羊蝸力禾反又工華反)疏(釋曰云主婦贊者一人亦被錫者此)
(被錫侈袂與主婦同既一人與主婦同則其餘不得如主婦當與士妻同纚笄綃衣若士妻與婦人助祭一皆)
(纚笄綃衣以綃衣下更無服服窮則同故特牲云凡婦人助祭者同服是也注釋曰云被錫讀為髲鬄者欲見)
(鬄取人髮為之之義也云古者或剔賤者刑者之髮以被婦人紒為飾因名髲鬄焉者此解名髲鬄之意按哀)
(公十七年左傳衞莊公登城望戎州見已氏之妻髮美使髠之以為吕姜髢是其取賤者髮為鬄之事也云此)
(周禮所謂次也者案周禮追師云掌王后以下副編次三翟者首服副鞠衣襢衣首服編褖衣首服次鄭彼注)
(副首飾若今步搖編編列髮為之若今假紒次次第髮長短為之所謂髲鬄鄭云所謂髲鬄者指此文也是彼)
(此相曉也云不纚笄者大夫妻尊者此決特牲主婦纚笄士妻卑故也云亦衣綃衣者亦如特牲士妻主婦綃)
(衣也綃衣者六服外之下者云而侈其袂耳侈者蓋半士妻之𬒮以益之衣三尺三寸祛尺八寸者士妻之袂)
(二尺二寸袪尺二寸三分益一故衣三尺三寸袪尺八寸也故内司服注亦為此解也或云衣三尺三寸或云)
(袂俱合義是以喪服記亦名袂為衣也云韭菹醓醢朝事之豆也者案周禮醢人職朝事之豆韭菹醓醢菖本)
(麋臡菁菹鹿臡茆菹麇臡彼天子八豆今大夫取二豆為饋食用之豐大夫禮故也若然葵菹蠃醢亦天子饋)
(食之豆今大夫用之鄭不言者彼饋食當其節天子八豆此大夫取二而已故不須言之云葵菹在北䋫者以)
(其韭菹在南醓醢在北今於次東葵菹在北蠃醢在南是其䋫之次也)佐食上利執羊俎
下利執豕俎司士三人執魚腊膚俎序升自西階相從
入設俎羊在豆東豕亞其北魚在羊東腊在豕東特膚
當俎北端注相助也音義(相悉亮反)主婦自東房執一金敦
黍有蓋坐設于羊俎之南婦贊者執敦稷以授主婦主
婦興受坐設于魚俎南又興受贊者敦黍坐設于稷南
又興受贊者敦稷坐設于黍南敦皆南首主婦興入于
房注敦有首者尊者器飾也飾蓋象龜周之禮飾器各
以其類龜有上下甲今文曰主婦入于房疏(注釋曰敦有首者尊)
(者器飾也飾蓋象龜知有此義者以其經曰敦南首明象龜獸之形故云首知象龜者以其蓋形龜象故也云)
(周之禮飾器各以其類者案周禮梓人云外骨内骨以脰鳴者以胷鳴者之類鄭云刻畫祭器博庶物也又周)
(禮司尊彜有雞彜之等是周之禮飾器各以其類也云龜有上下甲者欲言此敦蓋取象之意以龜有上下甲)
(故敦蓋象之是亦取其類也敦蓋既象龜明簋亦象龜為之故禮器云管仲鏤簋朱紘注云謂刻而飾之大夫)
(刻為龜耳諸侯飾以象天子飾以玉言以玉飾之還依大夫象形為飾也天子則簋敦兼有九嬪職云凡祭祀)
(贊玉齍注云玉齍玉敦受黍稷器是天子八簋之外兼用敦也特牲云佐食分簋鉶注云為將餕敦有虞氏之)
(器也周制士用之變敦言簋容同姓之士得從周制耳則同姓大夫亦用簋特牲少牢用敦者異姓大夫士也)
(明堂位云有虞氏之兩敦夏后氏之四璉殷之六瑚周之八簋鄭注云皆黍稷器制之異同未聞案周禮舍人)
(注圖曰簋孝經注直云外方曰簋者據外而言若然云未聞者據殷已上未聞周之簋則聞矣故易損卦云二)
(簋可用享注云離為日日圓巽為木木器象是其周器有聞也孝經緯鉤命決云敦規首上下圓相連簠簋上)
(圓下方灋隂陽是有聞而鄭云未聞者鄭不信之故也)祝酌奠遂命佐食啓會佐
食啓會蓋二以重設于敦南注酌奠酌酒為神奠之後
酌者酒尊要成也特牲饋食禮曰祝洗酌奠奠于鉶南
重累之音義(會古外反重直容反下及注同)疏(注釋曰酌奠酌酒為神奠之者以其迎尸之前)
(將為隂厭為神不為尸故云為神奠之也云後酌者酒尊要成也者上經先設餘饌此經乃酌者酒尊物設饌)
(要由尊者成故後設之也引特牲者酌奠之處當在鉶南此經不言故引為證也云重累之者以黍稷各二二)
(者各自當重累於敦南欲合之也)主人西面祝在左主人再拜稽首祝
祝曰孝孫某敢用柔毛剛鬛嘉薦普淖用薦歲事于皇
祖伯某以某妃配某氏尚饗主人又再拜稽首注羊曰
柔毛豕曰剛鬛嘉薦菹醢也普淖黍稷也普大也淖和
也德能大和乃有黍稷春秋傳曰奉粢以告曰潔粢豐
盛謂其三時不害而民和年豐也音義(祝祝下之又反鬛力輒反淖女)
(孝反)疏(注釋曰云羊曰柔毛豕曰剛鬛下曲禮文羊肥則毛柔豕肥則鬛剛也彼注云號牲物者異於人用)
(也引春秋傳者證黍稷大和之義案彼左氏桓六年傳文楚武王侵隨使薳章求成焉軍於瑕以待之随人使)
(少師入楚軍董成楚以羸師而納少師少師還請追楚師季梁止之曰天方授楚楚之羸其誘我也臣聞小之)
(能敵大也小道大淫所謂道忠於民而信於神也上思利民忠也祝史正辭信也今民餒而君逞欲祝史矯舉)
(以祭臣不知其可也公曰吾牲牷肥腯粢盛豐備何則不信對曰夫民神之主也是以聖王先成民而後致力)
(於神故奉牲以告曰博碩肥腯謂民力之普存也奉盛以告曰潔粢豐盛謂其三時不害而民和年豐也則此)
(之所言随季梁辭也)○祝出迎尸于廟門之外主人降立于阼階
東西面祝先入門右尸入門左注主人不出迎尸伸尊
也特牲饋食禮曰尸入主人及賓皆辟位出亦如之祝
入門右者辟尸盥也既則後尸音義(辟音避又房益反下同)疏(釋曰)
(自此盡牢肺正脊加于肵論尸入正祭之事注釋曰云主人不出迎尸伸尊也者禮記云君迎牲而不迎尸别)
(嫌也尸在廟門外則疑於臣在廟中則全於君故主人皆不出迎尸尸在廟門外為臣道故主人不出迎尸伸)
(尊也引特牲者尸出入時主人與賓在位上皆逡巡辟位敬尸也云既則後尸者下經云祝延尸尸升自西階)
(入祝從注云由後詔相之曰延是後尸也)宗人奉槃東面于庭南一宗人奉
匜水西面于槃東一宗人奉簞巾南面于槃北乃沃尸
盥于槃上卒盥坐奠簞取巾興振之三以授尸坐取簞
興以受尸巾注庭南沒霤音義(奉芳勇反)疏(注釋曰庭南者於庭近南是没)
(盡門屋霤近門而盥也是以特牲亦云尸入門北面盥繼門而言即亦没霤者也)祝延尸尸升
自西階入祝從注由後詔相之曰延延進也周禮曰大
祝相尸禮祝從從尸升自西階疏(注釋曰周禮曰大祝相尸禮者案職云相)
(尸禮注云延其出入詔其坐作是也)主人升自阼階祝先入主人從注祝
接神先入宜也○尸升筵祝主人西面立于戶内祝在
左注主人由祝後而居右尊也祝從尸尸即席乃卻居
主人左疏(注釋曰祝先入至主人入而居祝之右者以祝從尸後詔侑之故在尸後主人前及尸即)
(筵主人與祝西面則主人尊故也云祝從尸尸即席乃卻居主人左者解祝在先居左之意也)祝主人
皆拜妥尸尸不言尸答拜遂坐注拜妥尸拜之使安坐
也尸自此答拜遂坐而卒食其間有不啐奠不嘗鉶不
告旨大夫之禮尸彌尊也不告旨者為初亦不饗所謂
曲而殺音義(妥他果反)疏(注釋曰案爾雅妥安坐也故云拜妥尸拜之使安坐也案特牲云尸)
(啐酒告旨主人拜尸答拜祭鉶嘗之告旨不得遂坐此經云答拜遂坐鄭解其遂坐而卒食之意以其閒有不)
(啐奠不嘗鉶不告旨也大夫之禮尸彌尊故無數事特牲所云嘗鉶謂嘗豕鉶此不嘗鉶亦謂不嘗豕鉶也知)
(此不嘗豕鉶者案下云嘗羊鉶故知不嘗豕鉶也不告旨者既不啐奠故無告也言彌尊者即不啐奠已尊又)
(不嘗鉶不告旨是彌尊也云不告旨者為初亦不饗者案特牲迎尸即席坐主人拜妥尸尸答拜執奠祝饗主)
(人拜如初注云饗勸強之也其辭取於士虞記則宜云孝孫某圭為而孝薦之饗是士賤不嫌得與人君同大)
(夫尊嫌與人君同故初不饗後亦不告旨故云不告旨者為初亦不饗也云所謂曲而殺者禮器文彼注云謂)
(若父在為母期不得申大夫不得者亦不得申故引為證若然曲而殺為初不饗而言也)祝反南面
注未有事也堕祭爾敦官各肅其職不命音義(堕許規反劉相)
(規反下同)疏(注釋曰云未有事也者釋祝反南面也云堕祭爾敦文在下經官各肅其職不命者言祝無事)
(之義案㝛諸官各肅其事不須命故祝得反南面)尸取韭菹辯㨎于三豆祭于
豆閒上佐食取黍稷于四敦下佐食取牢一切肺于俎
以授上佐食上佐食兼與黍以授尸尸受同祭于豆祭
注牢羊豕也同合也合祭於菹豆之祭也黍稷之祭為
堕祭將食神餘尊之而祭之今文辯為徧音義(辯音遍㨎如悅)
(反劉而誰反)疏(注釋曰云黍稷之祭為堕祭者肺與黍稷俱得為堕故周禮守祧職既祭則藏其堕堕中)
(豈不能兼肺肺與黍稷俱祭于苴上既藏之明肺與黍稷器不動人就器減取之故特得堕名舉肺則全取因)
(上絶之不得堕稱及其藏之并有堕名也云將食神餘尊之而祭之者謂隂厭是神食後尸來即席食尸餕鬼)
(神之餘故尸亦尊神而祭之以其凡祭者皆不是盛主人之饌故以祭之為尊也)上佐食舉尸
牢肺正脊以授尸上佐食爾上敦黍于筵上右之注爾
近也或曰移也右之便尸食也重言上佐食明更起不
相因音義(重直用反)疏(注釋曰曲禮云飯黍無以箸是古者飯食不用匙箸若然器即不動器中)
(取之故移之於席上便尸食也云重言上佐食明更起不相因者前舉尸牢肺時坐而取之興以授尸不因此)
(坐取肺即爾敦黍明更坐爾黍而起不因前坐也案特牲黍稷此及虞皆不云稷者此後皆黍稷連言明并黍)
(稷食之不虛陳而不食不言爾之者文不具其實亦爾之也)主人羞肵俎升自阼階
置于膚北注羞進也肵敬也親進之主人敬尸之加疏
(注釋曰郊特牲訓肵為敬今此主人親進之故鄭云敬尸之加以其為尸特加故云加也若然特牲三俎魚從)
(豕俎故肵在腊比此五俎有膚俎故肵在膚北)上佐食羞兩鉶取一羊鉶于房
中坐設于韭菹之南下佐食又取一豕鉶于房中以從
上佐食受坐設于羊鉶之南皆芼皆有柶尸扱以柶祭
羊鉶遂以祭豕鉶嘗羊鉶注芼菜也羊用苦豕用薇皆
有滑音義(芼亡報反柶音四扱初洽反)疏(注釋曰芼菜者菜是地之毛知羊用苦豕用薇皆有)
(滑者案公食大夫記云鉶芼牛藿羊苦豕薇皆有滑是也)食舉注舉牢肺正脊也先
食啗之以為道也音義(先食作飲飯者皆非啗大敢反)疏(釋曰此食舉在羞肵之下)
(特牲食舉在羞肵之上不同者彼特牲食舉下乃云羞肵俎者是其正以食舉後尸即嚌幹之屬即加於肵俎)
(故食舉後即進肵是正也此食舉不在羞肵之上上佐食羞鉶羹尸祭鉶訖乃得食舉故退食舉在祭鉶之下)
(又不退羞肵在食舉下者由主人敬尸故不退在下也特牲爾敦下設大羹此不云者大羹不為神直是為尸)
(者故此不言儐尸乃有也注釋曰云舉牢肺正脊也者上文云上佐食舉尸牢肺正脊以授尸尸受祭明今食)
(先云食舉是上牢肺正脊也云先食啗之以為道也者案特牲舉肺脊以授尸尸受振祭嚌之左執之注肺氣)
(之主也脊體之貴也先食啗之所以道食通氣是也)三飯注食以黍疏(注釋曰知先食黍者)
(以前文先言爾黍故知先食黍也)上佐食舉尸牢幹尸受振祭嚌之佐
食受加于肵注幹正脅也古文幹為肝音義(嚌才計反)疏(注釋)
(曰上文序體先言短脅次言正脅則正脅在中上食舉是正脊故牢知食幹亦先取正脅也特牲云食幹鄭注)
(為長脅也彼記序九體有長脅無代脅者案鄭注云脊無中脅無前貶於尊者故與此異也)上佐食
羞胾兩瓦豆有醢亦用瓦豆設于薦豆之北注設于薦
豆之北以其加也四豆亦䋫羊胾在南豕胾在北無臐
膮者尚牲不尚味音義(胾莊吏反臐許云反膮許堯反)疏(注釋曰特牲略於少牢故)
(有豕膮此少牢二牲故不尚味而無臐膮也)尸又食食胾上佐食舉尸一魚
尸受振祭嚌之佐食受加于肵横之注又復也或言食
或言飯食大名小數曰飯魚横之者異於肉音義(數所角反)
疏(注釋曰云食大名者以其論語文多言食故云食大名也云小數曰飯者此少牢特言三飯五飯九飯之)
(等據一口謂之一飯五口謂之五飯等據小數而言故云小數曰飯也云魚横之者異於肉者魚在俎縮肉在)
(俎則横其同在肵俎仍横之魚本縮今則横之矣與牲體異故云魚横異於肉也必知肉在肵仍横者但言加)
(于肵不云縮則與本俎同横可知也大夫不儐尸者於此時亦當設大羹此主為大夫儐尸者故無大羹之文)
(也)又食上佐食舉尸腊肩尸受振祭嚌之上佐食受加
于肵注腊魚皆一舉者少牢二牲略之腊必舉肩以肩
為終也别舉魚腊崇威儀疏(注釋曰云腊魚皆一舉者少牢二牲略之者以特牲)
(三舉獸魚以其牲少故也此少牢二牲略之者體足可舉故腊魚一舉以略之云腊必舉肩以肩為終也者以)
(腊如牲骨但舉一肩肩尊以為終取其成義牲體舉肩為終云别舉魚腊崇威儀者特牲云尸三飯佐食舉獸)
(幹魚一亦如之尸乂三飯舉胳及獸魚如初尸又三飯舉肩及獸魚如初獸魚常一時同舉而此獸魚别舉大)
(夫之禮故云崇威儀案特牲先舉腊後魚此少牢後舉腊者彼特牲三俎腊皆三舉故後舉魚此少牢腊魚皆)
(一舉故使腊在後肩取其終義故也)又食上佐食舉尸牢骼如初注如舉
幹也又食注不舉者卿大夫之禮不過五舉須侑尸疏
(注釋曰云五舉者舉牢肺脊一也又舉牢幹二也又舉一魚三也又舉腊肩四也又舉牢骼五也是卿大夫之)
(禮五舉也)尸告飽祝西面于主人之南獨侑不拜侑曰皇尸
未實侑注侑勸也祝獨勸者更則尸飽實猶飽也祝既
侑復反南面疏(注釋曰云侑勸也祝獨勸者更則尸飽者此決特牲九飯三侑皆祝主人共侑)
(不更以侑者欲使尸飽若其重侑則嫌相䙝特牲重侑不更者以士禮九飯縱更亦不飽故不更此大夫禮十)
(一飯更則飽故有更是以使祝獨侑與主人更之也云祝既侑復反南面者戶内主人及祝有事之位尸席北)
(祝無事之位今侑訖亦復尸北南面位也此與特牲皆有尸飯法天子諸侯當亦有之故大祝九拜之下云以)
(享侑祭祀注云侑勸尸食而拜若然士三飯即告飽而侑大夫七飯告飽而侑諸侯九飯告飽而侑天子十一)
(飯而侑也)尸又食上佐食舉尸牢肩尸受振祭嚌之佐食受
加于肵注四舉牢體始於正脊終於肩尊於終始疏(注釋)
(曰正脊及肩此體之貴者故先舉正脊為食之始後舉肩為食之終故云尊於終始)尸不飯告飽
祝西面于主人之南注祝當贊主人辭疏(釋曰以其西面是祝之有)
(事之位故從南向西面位也)主人不言拜侑注祝言而不拜主人不
言而拜親疏之宜疏(注釋曰云親疏之宐者云祝言而不拜者疏也云主人不言而拜者)
(親也事相成故云親疏之宐也)尸又三飯注為祝一飯為主人三飯尊
卑之差尸十一飯下人君也上佐食受尸牢肺正脊加
于肵注言受者尸授之也尸受牢幹而實舉於菹豆食
畢操以授佐食焉音義(操七刀反)疏(釋曰此案上文初食舉謂正脊與牢肺不言置)
(舉之所下文即言三飯上佐食舉尸牢幹尸受振祭嚌之佐食受加于肵至此尸十一飯後乃言上佐食受尸)
(牢肺正脊加于肵者是却本初食約特牲舉肺脊其時尸實舉于菹豆今尸食畢尸乃於菹豆上取而授上佐)
(食上佐食受而加于肵故言受尸牢肺正脊加于肵也)○主人降洗爵升北面酌
酒乃酳尸尸拜受主人拜送注酳猶羡也既食之而又
飲之所以樂之古文酳作酌音義(酳音引乂士刃反食音寺飲於鴆反樂音)
(洛)疏(釋曰自此盡折一膚論主人酳尸之事注釋曰云酳猶羡也者取饒羡之義故以為樂之也)尸
祭酒啐酒賓長羞牢肝用俎縮執俎肝亦縮進末鹽在
右注羞進也縮從也鹽在肝右便尸㨎之古文縮為蹙
音義(從子容反蹙子六反)疏(注釋曰云鹽在肝右便尸㨎之者鹽在肝右據賓長西面手執而言尸東)
(面若至尸前鹽在尸之左尸以右手取肝鄉左㨎之是其便也)尸左執爵右兼取肝㨎
于俎鹽振祭嚌之加于菹豆卒爵主人拜祝受尸爵尸
答拜注兼兼羊豕○祝酌授尸尸醋主人主人拜受爵
尸答拜主人西面奠爵又拜注主人受酢酒俠爵拜彌
尊尸音義(醋才各反)疏(注釋曰云彌尊尸者此少牢與特牲尸酢主人吏祝代尸酌已是尊尸今)
(主人拜受訖又拜為俠拜是彌尊尸也)上佐食取四敦黍稷下佐食取牢
一切肺以授上佐食上佐食以綏祭注綏或作挼挼讀
為堕將受嘏亦尊尸餘而祭之古文堕為肵音義(綏許規反)
(劉相規反并注挼及堕亦放此下皆同)疏(注釋曰經中綏是車綏或有禮本作按者故亦讀從周禮守祧)
(既葬則藏其堕減之義也云將受嘏者下文主人受嘏之時先堕祭是以佐食授黍稷與主人為堕禮)主
人左執爵右受佐食坐祭之又祭酒不興遂啐酒注右
受佐食右手受堕於佐食也至此言坐祭之者明尸與
主人為禮也尸恒坐有事則起主人恒立有事則坐疏
(注釋曰云尸常坐有事則起主人常立有事則坐者案禮器云周坐尸曲禮云立如齊鄭云齊謂祭祀時則是)
(尸常坐主人祭時則常立經云坐祭之謂堕祭尸餘是尸與主人為禮是主人有事乃坐也尸答主人拜乃立)
(是尸有事則起也)祝與二佐食皆出盥于洗入二佐食各取黍
于一敦上佐食魚受摶之以授尸尸執以命祝注命祝
以嘏辭音義(摶大官反)疏(注釋曰謂命祝使出嘏辭以嘏於主人下文是也)卒命祝
祝受以東北面于戶西以嘏于主人曰皇尸命工祝承
致多福無疆于女孝孫來女孝孫使女受祿于天宜稼
于田眉夀萬年勿替引之注嘏大也予主人以大福工
官也承猶傳也來讀曰釐釐賜也耕種曰稼勿猶無也
替廢也引長也言無廢止時長如是也古文嘏為格祿
為福眉為微替為袂袂或為臷臷替聲相近音義(嘏古雅反)
(女音汝袂音決臷大結反劉土結反)疏(注釋曰云嘏大也者郊特牲云嘏長也大也故鄭云予主人以大福)
(案特牲尸親嘏主人此尸使祝嘏主人者大夫尸尊故不親嘏特牲無嘏辭文不具也)主人坐奠
爵興再拜稽首興受黍坐振祭嚌之詩懷之實于左袂
挂于季指執爵以興坐卒爵執爵以興坐奠爵拜尸答
拜執爵以興出宰夫以籩受嗇黍主人嘗之納諸内注
詩猶承也實於左袂便右手也季猶小也出出戶也宰
夫掌飲食之事者收斂曰嗇明豐年乃有黍稷也復嘗
之者重之至也納猶入也古文挂作卦音義(挂俱賣反又音卦)
疏(注釋曰云出戶也者以主人位在戶内西面今云出故知是出戶也此宰夫以籩受嗇大夫之禮特牲主)
(人出寫嗇于房祝以籩受彼士禮與大夫異也案春官鬱人云大祭祀與量人受舉斝之卒爵而飲之鄭云斝)
(受福之嘏聲之誤也王酳尸尸嘏王此其卒爵也少牢饋食禮主人受嘏詩懷之卒爵執爵以興出宰夫以籩)
(受嗇黍主人嘗之乃還獻祝此鬱人受王之卒爵亦王出房時也是王受嘏與大夫同也案楚茨詩既齊既稷)
(既匡既勅注云嘏之禮祝徧取黍稷牢肉魚㨎於醢以授尸孝孫前就尸受之天子使宰夫受之以篚祝則釋)
(嘏辭以勅之天子嘏辭與大夫同也云復嘗之者重之至也者前已嚌之是已嘗今復言嘗是重受福之至也)
(特牲不言復嘗者文不具也)○主人獻祝設席南面祝拜于席工坐
受注室中廹狹疏(注釋曰言廹狹者大夫士廟室皆兩下五架正中曰棟棟南兩架比亦兩)
(架棟南一架名曰楣前承簷以前名曰庪棟北一架為室南壁而開戶即是一架之開廣為室故云廹狹也必)
(知棟北一架後乃為室者昏禮主人延賓升自西階當阿東面致命鄭云阿棟也入堂深明不入室是棟北乃)
(有室也)主人西面答拜注不言拜送下尸疏(注釋曰上主人酳尸尸拜)
(受主人拜送今主人獻祝祝拜受主人答拜拜送禮重答拜禮輕今言答拜故云不言拜送下尸也)薦兩
豆菹醢注葵菹蠃醢疏(注釋曰知者上云韭菹醓醢鄭云朝事之豆也而饋食用之豐)
(大夫禮上亦云葵菹蠃醢是饋食之豆當饋食之節是其常事故不言豐大夫之禮今祝用之亦其常事故知)
(用葵菹蠃醢也)佐食設俎牢髀横脊一短脅一腸一胃一膚三
魚一横之腊兩髀屬于尻注皆升下體祝賤也魚橫者
四物共俎殊之也腊兩脾屬于尻尤賤不殊音義(屬音燭尻)
(苦刀反)疏(注釋曰言升下體者髀與短脅横脊皆羊豕之下體屬于尻又腊之下體為祝賤故也云魚横)
(者四物共俎殊之也者以其魚獨在俎縮載今横者為四物共俎横而殊之也縮有七物而云四物者據羊豕)
(魚腊故云四物也云尤賤者羊豕體不屬於尻以腊用左右胖故有兩髀言髀屬于尻尻在中謂髀與尻相連)
(屬不殊是尤賤也腊髀賤常連之也)祝取菹㨎于醢祭于豆閒祝祭俎注
大夫祝俎無肺祭用膚遠下尸不嚌之膚不盛疏(注釋曰云)
(大夫祝俎無肺祭用膚遠下尸者案特牲尸俎有祭肺離肺祝俎有離肺無祭肺是下尸今大夫尸俎亦皆有)
(祝則離肺祭肺俱無是遠下尸也云不嚌之膚不盛者決離肺祭訖嚌之加于俎今以無肺祭不盛故也凡膚)
(皆不嚌獨於此言之者以其以膚替肺肺則嚌此則不嚌故須言之也)祭酒啐酒肝牢從
祝取肝㨎于鹽振祭嚌之不興加于俎卒爵興注亦如
佐食授爵乃興不拜既爵大夫祝賤也疏(注釋曰亦如佐食授爵乃)
(興者此經直云卒爵興不云授爵故特明之案下文主婦獻祝祝卒爵坐授主婦爵主婦又獻二佐食二佐食)
(坐授主婦爵主婦獻祝與獻二佐食同明主人獻祝祝授主人爵亦與二佐食同可知云不拜既爵大夫祝賤)
(也者此決特牲祝卒角拜主人答拜以士卑故祝不賤此大夫尊故祝賤不拜既爵也)○主人酌
獻上佐食上佐食戶内牖東北面拜坐受爵主人西面
答拜佐食祭酒卒爵拜坐授爵興注不啐而卒爵者大
夫之佐食賤禮略疏(注釋曰特牲士之佐食亦啐大夫佐食賤禮略天子諸侯禮雖亡或)
(可對天子諸侯佐食啐乃卒爵貴故也)俎設于兩階之間其俎折一膚注
佐食不得成禮於室中折者擇取牢正體餘骨折分用
之有脀而無薦亦遠下尸音義(折之設反後同)疏(注釋曰云有脀而無薦亦)
(遠下尸者有脀即經俎實是也無薦謂無菹醢也既無肺已是下尸又無薦是遠下尸也)主人又獻
下佐食亦如之其脀亦設于階閒西上亦折一膚注上
佐食既獻則出就其俎特牲記曰佐食無事則中庭北
面謂此時○有司贊者取爵于篚以升授主婦贊者于
房戶注男女不相因特牲饋食禮曰佐食卒角主人受
角降反于篚疏(釋曰自此盡入于房論主婦亞獻獻尸與祝佐食之事此直云有司授婦贊者)
(于房案禮記内則云非祭非喪不相授器其相授則女受以篚其無篚則皆坐奠之而后取之此經雖不言受)
(以篚及奠於地之事亦當然也注釋曰云男女不相因者案特牲佐食卒角主人受角降反于篚升入復位訖)
(主婦乃洗爵于房酌亞獻尸是不相因爵也引特牲者證男女不相因爵主婦不取此爵也)婦贊者
受以授主婦主婦洗于房中出酌入戶西面拜獻尸注
入戶西面拜由便也不北面者辟人君夫人也拜而後
獻者當俠拜也昏禮曰婦洗在北堂直室東隅音義(辟音)
(避)疏(注釋曰云入戶西面拜由便也者下注云此拜於北則上拜於南矣由便也云不北面者辟人君夫)
(人也者案特牲主婦北面拜注云北面拜者辟内子也則是士妻卑不嫌得北面與人君夫人同也)尸拜
受主婦主人之北西面拜送爵注拜於主人之北西面
婦人位在内也拜於北則上拜於南由便也尸祭酒卒
爵主婦拜祝受尸爵尸答拜易爵洗酌授尸注祝出易
爵男女不同爵主婦拜受爵尸答拜上佐食綏祭主婦
西面于主人之北受祭祭之其綏祭如主人之禮不嘏
卒爵拜尸答拜注不嘏夫婦一體綏亦當作挼古文為
肵主婦以爵出贊者受易爵于篚以授主婦于房中注
贊者有司贊者也易爵亦以授婦贊者婦贊者受房戶
外入授主婦疏(注釋曰知贊者有司贊者也者上文云有司贊者取爵于篚此還是上有司贊)
(者也)○主婦洗酌獻祝祝拜坐受爵主婦答拜于主人之
北卒爵不興坐授主婦注不俠拜下尸也今文曰祝拜
受主婦受酌獻上佐食于戶内佐食北面拜坐受爵主
婦西面答拜祭酒卒爵坐授主婦主婦獻下佐食亦如
之主婦受爵以入于房注不言拜於主人之北可知也
爵奠于内篚○賓長洗爵獻于尸尸拜受爵賓戸西北
面拜送爵尸祭酒卒爵賓拜祝受尸爵尸答拜祝酌授
尸賓拜受爵尸拜送爵賓坐奠爵遂拜執爵以興坐祭
遂飲卒爵執爵以興坐奠爵拜尸答拜○賓酌獻祝祀
拜坐受爵賓北面答拜祝祭酒啐酒奠爵于其筵前注
啐酒而不卒爵祭事畢示醉也不獻佐食將儐尸禮殺
疏(釋曰云尸祭酒卒爵者案特牲賓長獻尸爵止注云欲神惠之均於室中待夫婦致爵此大夫禮或有儐)
(尸者致爵在儐尸之時故不致爵爵不止也若然有司徹尸作止爵三獻致爵於主人主人不酢又不致爵于)
(主婦下大夫不儐尸賓獻尸爵止主婦致爵于主人酢主婦主人不致爵於主婦特牲主人與主婦交相致爵)
(參差不同者此以尊卑為差降之數故有異也上大夫得儐尸故不致爵上辟人君下大夫不儐尸故增酢主)
(婦而已士卑不嫌與君同故致爵具也注釋曰云不獻佐食將儐尸禮殺者以其祝與佐食俱是事神及尸是)
(以獻尸并及之故主人主婦獻祝與佐食今賓獻祝不及佐食者但為待儐尸故於賓長獻是祭未禮殺故不)
(及佐食闕之也)○主人出立于阼階上西面祝出立于西階上
東面祝告曰利成注利猶養也成畢也孝子之養禮畢
音義(飬于亮反下同)疏(注釋曰自此盡廟門論祭祀畢尸出廟之事)祝入尸謖主人
降立于阼階東西面注謖起也謖或作休音義(謖所六反)祝
先尸從遂出于廟門注事尸之禮訖於廟門外疏(注釋曰事)
(尸之禮訖於廟門者上祝迎尸於廟門畢又送尸於廟門案禮記尸在廟門外則疑於臣是以據廟門為斷)
○祝反復位于室中主人亦入于室復位祝命佐食徹
肵俎降設于堂下阼階南注徹肵俎不出門將儐尸也
肵俎而以儐尸者其本為不反魚肉耳不云尸俎未歸
尸疏(釋曰自此盡篇末論徹肵俎行餕之事注釋曰云徹肵俎不出門將儐尸也者決特牲饋食徹尸俎)
(出廟門者送尸者也云肵俎而以儐尸者其本為不反魚肉耳者案曲禮云毋反魚肉謂食將魚肉不反俎故)
(尸食亦加肵俎本為尸不反魚肉今儐尸將更食魚肉當加於肵俎未得即送尸家故云本為不反魚肉也故)
(儐尸訖并後加者得歸之也)○司宫設對席乃四人𧃊注大夫禮四
人𧃊明惠大也音義(𧃊音餕)疏(注釋曰案祭綂云凡餕之道每變以衆所以别貴賤)
(之等而興施惠之象也是故上有大澤則惠必及下是以特牲二人餕惠之小者大夫四人餕明惠之大者也)
上佐食盥升下佐食對之賓長二人備注備四人餕也
三餕亦盥升疏(釋曰下佐食對之者不謂東西相對直取上佐食東面下佐食西面為對以其)
(下佐食西面近北故不得東西相當也云賓長二人備者亦不東西相當以其一賓長在上佐食之比一賓長)
(在下佐食之南是亦不東西相當也故云備不言對也)司士進一敦黍于上佐食
又進一敦黍于下佐食皆右之于席上注右之者東面
在南西面在北疏(注釋曰東面在南據上佐食西面在北據下佐食右之者飯用手右之便)
(故也)資黍于羊俎兩端兩下是餕注資猶減也減置於羊
俎兩端則一賓長在上佐食之北一賓長在下佐食之
南今文資作齎疏(注釋曰云兩下是餕者據二賓長於二佐食為下故云一賓長在上佐食)
(之北一賓長在下佐食之南以地道尊右故也二佐食皆在右若然羊俎兩閒南北面置之故二賓長於俎兩)
(端取黍也必知上佐食東面近南下佐食西面近北者以其尸東面近南今尸起上佐食居尸坐處明知位次)
(如此)司士乃辯舉𧃊者皆祭黍祭舉注舉舉膚今文辯為
徧音義(辯音遍下同)疏(注釋曰知舉是舉膚者以其尸舉肺餕者下尸明不舉肺當舉膚是以特)
(牲云佐食授餕者各一膚明此大夫禮亦舉膚也)主人西面三拜𧃊者𧃊者奠
舉于俎皆答拜皆反取舉注三拜旅之示徧也言反者
拜時或去其席在東面席者東面拜在西面席者皆南
面拜疏(注釋曰知面位如此者以主人在戶内西面三拜餕者餕者在東面而答主人拜可知在西面)
(位者以主人在南西面不得與主人同面而拜明㢠廻身南面向主人而拜故鄭以義觧之如此也)司士
進一鉶于上𧃊又進一鉶于次𧃊又進二豆湇于兩下
乃皆食食舉注湇肉汁也音義(湇去及反)疏(釋曰云又進二豆湇于兩下者)
(以其神坐之上止有羊豕二鉶一進與上佐食一進與下佐食故更羞二豆湇于兩下湇者從門外鑊中來以)
(兩下無鉶故進湇也)卒食主人洗一爵升酌以授上𧃊贊者洗三
爵酌主人受于戶内以授次𧃊若是以辯皆不拜受爵
主人西面三拜𧃊者𧃊者奠爵皆答拜皆祭酒卒爵奠
爵皆拜主人答一拜注不拜受爵者大夫餕者賤也答
一拜略也古文壹為一也疏(注釋曰云不拜受爵者大夫餕者賤也者決特牲使)
(嗣子與兄弟餕為貴故拜受爵也云答一拜略也者特牲亦無再拜灋此云略者以其四餕皆拜主人總答一)
(拜故云略也)𧃊者三人興出注出降實爵于篚反賓位上𧃊
止主人受上𧃊爵酌以醋于戶内西面坐奠爵拜上𧃊
答拜坐祭酒啐酒注主人自酢者上𧃊獨止當尸位尊
不酌也疏(注釋曰特牲上餕親自酌酢主人此上餕不酌者上餕將嘏主人故在尸位不可親酌特)
(牲上餕酌者以上餕不嘏主人既卒爵三餕俱出上餕酢主人少牢禮備又嘏主人故不酌也)上𧃊親
嘏曰主人受祭之福胡夀保建家室注親嘏不使祝授
之亦以黍疏(注釋曰言亦者以上皇尸命工祝嘏主人以黍此亦以黍上文司士進敦乃分黍于)
(羊俎兩端下不言稷故知亦黍也)主人興坐奠爵拜執爵以興坐卒爵
拜上𧃊答拜上𧃊興出主人送乃退注送佐食不拜賤
疏(注釋曰賓主之禮賓出主人皆拜送此佐食送之而不拜故云賤也)
儀禮注疏卷十六
儀禮注疏卷十六考證
主人曰考孫某來日丁亥注不得丁亥則己亥辛亥亦
用之無則苟有亥焉可也○(臣紱)按經言日用丁巳
則或丁或巳皆可不必亥也此舉丁亥以見例似當
云不得丁亥則丁丑丁卯亦用之無則苟有丁焉可
也如此方與經義相合
明日朝筮尸如筮日之儀○儀字石經及敖本俱作禮
羹定疏魚腊爨亞之北上○監本作魚腊爨在廟門外
東南魚腊爨在其南(臣學徤)按士虞爨在西不在東
也疏語複沓難通今考士虞禮經文改正
司馬升羊右胖髀不升肩臂臑膞骼○(臣紱)按膞字從
專音純與膊字從尃音博者㢠廻異舊刻多混今悉正
之士昏及特牲作肫與膊同
疏此言䋫者指觧脊脅不取肩臂臑膞胳也若尸舉
牲體則脊脅胳肩為䋫○監本脫上脅字臂臑膞字
又脱下脊字又胳肩二字誤倒(臣紱)按以經之節次
及牲體考之應如此
卒脀皆設扃鼏○鼏監本譌冪今依石經及敖本改正
主婦被錫衣侈袂○侈石經作移下侈字同
注葵菹在北䋫○監本脫北字(臣紱)按以設豆之法
次之應補又特牲疏引此可證
又注今文錫為緆○監本脫錫為緆三字敖氏集說
卷尾記此繼公云緆當作緣褖通又釋文有緆字之
音皆可證之
以授尸坐取簞興○監本脫此七字今依石經及敖本
補正
祝主人皆拜妥尸疏按下云嘗羊鉶故知不嘗豕鉶也
○監本脫不字(臣龍官)按下經豕鉶但祭不嘗是也
補不字方與上句相應
尸受同祭于豆祭○受同二字監本誤倒今依石經及
敖本改正
食舉○敖繼公云特牲禮乃食食舉謂先一飯而後食
舉也士昏禮亦然此亦當然不言乃食者文有脫也
祝酌授尸尸醋主人○授字監本譌作受今從敖本改
正
佐食設俎牢髀疏腊髀賤常連之也○腊髀監本譌作
周祝今据經文改正
祭酒啐酒肝牢從○敖繼公云肝牢當作牢肝石經亦
作牢肝今仍監本
佐食祭酒卒爵拜坐授爵興○敖繼公云拜蓋衍文祝
與佐食皆不拜既爵
有司贊者取爵于篚以升授主婦贊者于房戶○敖繼
公云戶字誤下篇司宫取爵于篚以授婦贊者于房
東此戶亦當為東與
易爵洗酌授尸○授石經作受
賓戶西北面拜送爵○戶監本譌作尸今依石經及敖
本改正
賓酌獻祝疏上大夫得儐尸故不致爵○監本脫不字
今据經之節次補之
主人出立于阼階上西面疏釋曰自此盡廟門云云○
監本誤刊在下祝先尸從節之下今改正
祝入尸謖主人降○降字監本譌祭毛本譌出今依石
經及敖本改正
司宫設對席疏凡餕之道云云○(臣龍官)按此引祭統
語舊脫數句文氣不貫今考原文補之
儀禮注疏卷十六考證
