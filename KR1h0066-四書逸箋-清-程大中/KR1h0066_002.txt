四書逸箋卷一
應城程大中撰
論語(上)
時習
邢昺論語疏引皇氏云學有三時一身中時二年中時
三日中時按宋儒謂時習為學之不已自兼三時言從
來講章皆未之及
程註說樂
在内曰說在外曰樂見邢疏不始於程子也
切磋琢磨
爾雅骨謂之切象謂之磋玉謂之琢石謂之磨今集註
改象為角
孟懿子
仲謂之孟者禮疏古者適長謂之伯庶長謂之孟桓公
適子莊公為君而大夫不敢祖諸侯仲孫於三家為庶
長三家所宗謂之孟
管仲字
管夷吾字仲其父名山亦字仲見陳心叔名疑
三歸
三歸事見說苑善說篇四書通引馮氏云以民歸之左
右與中故謂之三歸包咸論語註曰三歸娶三姓女婦
人謂嫁曰歸說苑註亦云仲一娶三姓而備九女故築
三歸之臺以處之朱子或問引舊說蓋取娶三姓之義
(仁山金氏謂算家有築三歸臺法與此章書旨無涉)
公冶長名
公冶長名芝字子長見范甯論語註
瑚璉
集註夏曰瑚商曰璉本包咸鄭玄註據明堂位當云夏
璉商瑚(夏后氏之四璉殷之六瑚)朱子從包鄭因夏商便文也
桴
馬融註桴編竹大大者曰栰小者曰桴今集註訓桴為
筏按筏與栰音義同是以大者為桴也
治賦
古者田有正賦有旁加不皆出兵周禮甸六十四井出
車一乘此正賦也甸即十里為成成則兼旁加三十六
井旁加之夫止治溝洫疆界不與出兵之數
束帶
古人無事則緩帶有事則束帶說字云在腰為腰帶在
胸為束帶腰帶低緩束帶高緊公西華束帶立朝蓋當
有事之際倉卒立談可以服強鄰即折衝尊俎之間意
泛作禮服非
賓客
大曰賓小曰客為君臣之别見周禮註
杇
釋名云鏝謂之杇郭璞註泥塗也師古註云杇所以泥
然則杇非即泥乃所以泥塗之具也
子産氏
集註子産公孫僑也據春秋世譜子産乃公子發字子
國之子以其出於公族故氏公孫
晏平仲謚
史記索隱考晏嬰謚平字仲
居蔡
食貨志元龜為蔡非四民所得居鄭氏云龜出蔡地因
以為名寰宇記蔡山出大龜尚書曰九江納錫大龜即
此山之龜也(按孔穎達正義曰鄭注非也書曰九江納錫大龜大龜不出蔡國也據寰宇記蔡乃)
(山名則鄭說是)
子桑伯子
鄭玄論語註云子桑伯子秦大夫蓋以秦有公孫枝字
子桑也
仲弓節集註引家語之誤
集註引家語記伯子不衣冠而處夫子譏其同人道於
牛馬元詹道傳纂箋曰今家語無其文集註誤也伯子
事載說苑修文篇孔子見子桑伯子子桑伯子不衣冠
而處云云同人道於牛馬一句乃劉向之言(向云文質修者謂之)
(君子有質而無文謂之易野子桑伯子欲同人道於牛馬故仲弓曰太簡)集註蓋記錄之誤
耳
粟九百
集註九百不言其量不可考按孔註九百九百斗
伯牛有疾
淮南子精神篇子夏失明伯牛為厲厲即癩也故包註
云伯牛有惡疾今集註先儒以為癩也未審先儒何指
(按包註牛有惡疾不欲人見故孔子從牖執其手與集註異)
下邑
武城魯下邑本包咸註吳氏程曰魯下邑附郭之邑猶
今言城下邑也
飲射讀法
周禮一年之間行鄉飲酒凡三(州長習射春秋凡二黨正蜡祭一)行鄉
射凡二(州長春秋以禮會民皆行鄉射禮)行讀法凡二十有五古者官
司之與民屬其勤如此宜夫士之自愛者多也(羣書百考云州)
(長每以正月正歲及春秋祭社屬民讀教法一年凡四黨正於四時孟月朔及春秋祭禜及正歲屬民讀教法)
(一年凡七族師每月朔及春秋禜酺屬民讀法一年凡十四合計之一年之間凡二十五讀法)
兩宋朝
宋兩公子朝皆曰宋朝一為司寇乃桓公弟一出奔衞
論語宋朝之美是也
老彭
正義引王弼云老是老耼彭是彭祖
束脩
束脩解有二鄧后紀云故能束脩不觸網羅註以約束
脩整釋之他如鄭均束脩安貧恭儉節整馮衍傳圭潔
其行束脩其心劉般束脩至行俱如前解此與今集註
異者周禮膳夫掌内脩之頒賜鄭註脩脯也檀弓云束
脩之問不出境少儀云其以乘壺酒束脩一犬賜人穀
梁傳束脩之問不行境中此皆從脩脯義唐六典國子
生初入置束帛一篚酒一壺脩一案為束脩之禮即自
行束脩義也朱子據經釋經不得取史傳相詆論語類
考主集註脩脯義獨疑十脡為束之說古今不相通按
少儀壺酒束脩疏云束脩十脡脯也集註蓋本此(杜詩薦伏)
(湛疏自行束脩訖無毁玷延篤云吾自束脩以來為臣子忠孝交不諂凟解者謂十五以上此又一義)
陳司敗
鄭玄論語註陳司敗人名齊大夫必有所本
請禱章
人知子疾病子路請禱不知孔子病子貢出卜太平御
覽引莊子云孔子病子貢出卜孔子曰子待也吾坐席
不敢先居處若齋飲食若祭吾卜之久矣此與請禱事
相類從未經人引用
三讓
儀禮三遜謂之終遜三以天下讓猶言終以天下讓也
朱子或問亦云再辭為固辭三辭為終辭則集註固遜
宜作終遜(邢疏云太王疾太伯適吳越採藥大王沒而不返季歴為喪主一讓也季歴赴之不來奔)
(喪二讓也免喪之後遂斷髮文身三讓也又程子不立一也逃之二也文身三也二說皆指實言之)
服事
叢說云禹貢五服之内所封諸侯朝貢皆有時各依服
數以事天子故曰服事
麻冕
集註麻冕緇布冠也本孔註論語纂箋曰冕者天子至
大夫之祭服冠者自天子至庶人之常服也冕如周禮
弁司掌王之五冕書稱康王卿士邦君太保太史太宗
皆麻冕蔡氏云以三十升麻為之是也今以緇布冠名
之蓋因孔註云冠者首服之名冕者冠之别號而誤耳
太宰
鄭註太宰吳太宰嚭也(正義曰此據左傳哀十二年公會吳於橐臯吳子使太宰嚭請)
(尋盟公不欲使子貢對又子貢嘗適吳故鄭以為是太宰嚭也)
後生章集註引曾子
大戴禮修身篇曾子曰年三十四十之間而無藝則無
藝矣五十而不以善聞則不聞矣七十而未壊雖有後
過亦可以免矣
縕袍
說字以絲為著曰繭衣以麻為著曰縕袍
寢衣
孔註寢衣今之被也與集註一半覆足之說正自相通
沽酒
鄭氏註酒正職云既有米麴之數又有功沽之巧孔穎
達疏云功沽謂善惡蓋酒之善者為功惡者為沽集註
從正義沽買也緣與市字一類耳(周禮昔酒取其久也一宿曰宿再宿曰沽)
(此又一義)
儺
譙周論語註曰儺却之也
問人他邦
論語疏問猶遺也或自有事而問人或聞彼有事而問
之悉有物以表其意故曲禮云凡以弓劍苞苴簞笥問
人者操以受命如使之容按古人篤於友誼因問遺物
厚也拜送使者敬也集註因遺字添出故不取然於義
未害
朋友節
白虎通引論語云朋友無所歸生於我乎館死於我乎
殯多中一句文義尤備近秀水朱氏採入經義考論語
逸句中
山梁雌雉節
山梁節無確註邢氏說尤非按吕覽子路掩雉而復釋
之則共當為拱執之義嗅當為飛鳴聲無疑也
附錄(凡與集註小異者附誌之以備一說)
為政章
論語註疏引包咸註云孝乎惟孝美大孝之辭友于兄
弟善於兄弟是以書云為一句孝乎惟孝為一句友于
兄弟為一句晉書夏侯湛昆弟誥古人有言孝乎惟孝
友于兄弟潘岳閒居賦序孝乎惟孝友于兄弟此亦拙
者之為政也皆與包註同今集註從尚書文遂以孝乎
二字為孔子之言
子游問孝章
集註養其親而敬不至則與養犬馬者何異以犬馬喻
親殊屬不倫程友鞠四書辨云犬馬喻子之不肖者猶
劉景升兒子豚犬耳之類言犬馬之子皆能有以養其
親但養以敬為本不敬何以别於犬馬之子之養其親
者乎按此最分曉於義理俱圓包咸論語註有二義
一曰犬以守禦馬以代勞皆能養人者但禽獸無知不
能生敬於人一曰人之所養乃至於犬馬不敬則無以
别今集註從後一說
八佾
漢百官志八佾舞三百八十四人(近本十字下無四字)據此是以
四十八人為列也與杜預何休註迥異附記於此
問社
太平御覽引尚書逸篇云太社惟松東社惟柏南社惟
梓西社惟栗北社惟槐可與問社章參看
宰予晝寢章
論語筆解一卷托名昌黎文義甚粗淺晝寢章讀寢為
寢室之寢晝胡卦反言宰予繪畫寢室故夫子歎其不
可雕不可杇攷梁武帝解此章已是如此不始於筆解
也
又
荀子有子惡卧而焠掌與宰予晝寢可作一反對同以
聖人為師其勤惰相去如此
必有忠信章
釋文必有忠信如丘者焉引衞氏集註焉於虔反為下
句首按衞氏名瓘有集註六卷今論語疏後一說亦引
之
學易章
邢氏論語疏此章孔子言其學易年加我數年方至五
十謂四十七時也按四十七時語特創出
齊必變食章
古註疏齊必變食合下食不厭精為一章所謂改常饌
也與周禮齊日三舉義亦合
四書逸箋卷一
