周易窺餘卷三宋鄭剛中撰
上經(小畜至否)
䷈(乾下巽上)
小畜亨密雲不雨自我西郊
彖曰小畜柔得位而上下應之曰小畜健而巽剛中而
志行乃亨密雲不雨尚往也自我西郊施未行也
畜之為卦有容而相得之意陽雖說隂其健常在也
非巽以馴之未易得陽之情其可畜哉故卦以健巽
成體而以二五之剛中相應為志亨夫小畜小畜大
也既畜大矣安得為小曰以隂畜陽力常不勝畜之
不固陽亦自如但衆陽悦隂上下應之隂得其位故
為所畜然終不能使陽止也是故名之曰小畜以卦
求之三陽上進巽當其路固可以有制然順入之體
能如艮之力乎大抵陽氣上騰隂固包之二氣亨而
後雨李鼎祚謂升天為雲墜地為雨故不雨為尚往
盖言陽方往而施未行也雖然隂盛則雲密一隂而
曰密雲者以隂得其位爾乾道在西北又自二至四
乃兊體故曰西郊虞翻謂二變應五故志行乃亨崔
憬曰四互居兊西郊之象
象曰風行天上小畜君子以懿文德
小畜大畜本又作蓄盖有積蓄之義君子積德以文
為先及其至也篤實輝光所畜深厚然後為大畜之
象未至而小畜之莫先于文德不曰畜而曰懿者盖
揚子所謂浸以光大也風行于地則顯著而及物行
天上則妙其美而未動其施未行之時乎以懿文德
宜矣或曰坤為文小畜乃乾巽合體何以為文曰小
畜以巽成卦巽東南也考工記曰東方謂之青南方
謂之赤青與赤謂之文觀此無惑乎小畜之象也虞
翻曰坤為文乾為德離為明乾離照坤故懿文德謂
離者翻謂互體坤謂四也
初九復自道何其咎吉
象曰復自道其義吉也
九二牽復吉
象曰牽復在中亦不自失也
乾陽物也其性剛健下非其位也四雖以一隂得位
而力不能勝所謂陽者必復乎上而後已故于初二
兩爻皆以復為言集𫝊謂小畜履之反初本在上二
本在五三本在四是則陽肯久居下乎初之復也四
為之應所謂復自道也自道而復于義為吉何咎之
有二之復五本不應也然以履卦考之五固嘗在下
為隂所乘今雖在上又為隂所畜其與二盖同志也
故牽而復之牽云者以二受畜漸深故其助之力也
二陽相挽患在過中過中則失矣二五在上下兩卦
之中無過中之失故曰牽復在中亦不自失也嗚呼
大非小之所能包陽非隂之所能制君子于此惟其
當而已矣集傳謂巽為繩為股艮為手牽復也
九三輿說輻夫妻反目
象曰夫妻反目不能正室也
小畜惟九三受畜最近三者陽之極與上為應在㢲
女之位故象以夫妻為義九三動而應上則自二至
四有震體震為車故有取于輿三今不動則是震毁
而輿說輻矣三說四不動為四所畜而不得前反與
其室相視而乖戾故曰夫妻反目雖然三說四而不
進若上九動而應之猶不至是惟下不進而上不應
故夫妻反目而輿說輻不正室之咎可不畏哉輻讀
如福本亦作輹讀如復然輻與輹不同也考工記曰
轂也者以為利轉也輻也者以為直指也牙也者以
為固抱也三材不失職謂之完盖輪之總要也輹則
車下横木故先儒謂車下縛故敗輻則轂无所憑車
不可行敗輹則縛之可以復進易于小畜曰說輻于
大畜曰說輹考兩卦夫妻反目與中无尤之義固自
有輕重說者為俱有車說之文故輻輹不分又惑于
左氏說輻之字便謂可以通用非矣按杜預謂震為
車者謂歸妹之上六有震體大畜自五以下其互體
亦震也由是知預所用乃大畜之文九家易曰四互
體離離為目也離既不正五引而上三引而下故反
目也輿以輪成車夫以妻成室今以婦乘夫其道逆
故不能正室
六四有孚血去惕出无咎
象曰有孚惕出上合志也
卦以一隂係衆陽勢已不敵初則自道而復二又以
牽而復一隂勢孤力弱覺不能止始有傷害之懼又
二動從五則自二至四有坎體為血為加憂然四居
正得位上承于五五孚信之二五復位而坎毁兹血
之所以去而惕之所以出也故曰有孚惕出上合志
也孰謂不得乎君而可以有為乎六爻惟四五言有
孚者義盖如此渙之上九曰血去逖出諸家皆以逖
為遠害獨易傳謂其血去其惕出盖以逖為惕與小
畜同也然上九乃出渙之時去害欲遠如易文字為
逖義為遠為當又小畜象言惕出而不言血去易傳
謂惕出則血去可知與渙上九之象止言渙其血而
不言逖出各舉其一以見去害之義同也虞翻曰孚
謂五豫坎為血為惕惕憂也震為出變成小畜坎象
不見故血去惕出得位承五故无咎也
九五有孚攣如富以其鄰
象曰有孚攣如不獨富也
或問九五以鄰而富乎曰陽實為富隂虚為貧與五
鄰者四也四安能畜五象曰有孚攣如不獨富也用
是知富在五不以自裕故用以推其鄰爾何則四為
小畜之主而力常患于不足五雖居尊而志亦係于
隂聖人于是忘吾富有之資錫予同心之助使誠信
固結然後協力以御天下之衆善𩔖皆由是進而為
用矣泰之六四謙之六五皆曰不富以其隣泰固别
有義謙與小畜文異而意近似謙不自富而能成人
君之業者以其鄰也小畜五雖富而能以其富用諸
鄰也各以本爻推之可見虞翻曰五貴稱富九家易
曰五以四隂為財與下三陽共之不獨富也李鼎祚
解鄰謂四也攣如謂連接其鄰集傳謂攣體而合為
其俱在㢲也
上九既雨既處尚德載婦貞厲月幾望君子征凶
象曰既雨既處德積載也君子征凶有所疑也
小畜不雨而曰既雨者謂上九也上九固止九三所
以見畜之成既成則隂陽和而无所爭矣此安處之
時也雖然以隂畜陽以婦畜夫必積累而後成其積
也如車之載有加而不自知雖柔巽之體所尚在德
畜必有道要之月幾望隂道滿乃婦貞厲之時苟不
安靜于既雨之後畜之不已則隂可疑矣為君子止
而不進可也不以為疑而猶進焉凶之道也虞翻謂
應在三坎水零為雨又曰坎為輪載積在上故尚德
載皆謂上動也坎月離日日月對象故月幾望集傳
曰巽隂德也而在上陽反載之矣
䷉(兑下乾上)
履虎尾不咥人亨
彖曰履柔履剛也說而應乎乾是以履虎尾不咥人亨
剛中正履帝位而不疚光明也
或問履何以成卦曰履成乎六三也曰柔履剛履虎
尾不咥人亨彖謂六三乎曰然曰易何以于六三又
曰眇能視跛能履履虎尾咥人凶曰凡易以彖言者
一卦之義也以爻言者一爻之義也履上天下澤成
卦之體在六三又九四履乾之末為上卦之尾三在
下承乾之後正虎尾也履虎之尾宜見咥然兊以和
說上應乾剛雖履危而不見害故象謂不咥人亨此
通一卦以為言也若止論爻則三以不正之位踐九
二而迫九四必見咥矣此據一爻以為言也柔履剛
者以柔藉剛鼎祚易所謂坤藉乾故乾履之也帝位
謂五也諸卦以九居五者多矣獨此言履帝位者履
禮也禮以名分為本履之五所遇剛中而正禮之尊
位莫大乎此雖然陽得位矣以亢自居而不知下濟
之道則為九五之病惟光明而不疚然後盡履之善
光明者下濟之道也虞翻謂五坎為疚病乾為大明
五履帝位坎象不見故不疚而光明謂五坎者以四
三兩爻已有坎象
象曰上天下澤履君子以辨上下定民志
民志之不定由上下之不辨上下之辨如天之與澤
高卑不至于无限則民志定矣維持此道者莫如禮
履者禮也故君子觀履之象
初九素履往无咎
𧰼曰素履之往獨行願也
素乃平素之素非色素之素也何則九以陽剛有為
之才在下未達蓄德積行是乃平素所履及其進也
能不改其素何咎之有聖人有憂之者恐禄位移人
本志變化蹈危歴險亦何所不有此易所以含至戒
于初爻也雖然初无應也怠者不能修忌者畏人修
无應而行隨者必寡惟君子特立為善不改其度顧
吾所以自信于心者苟遂其欲則已矣何恤乎人之
從違乎故象申之曰素履之往獨行願也鼎祚易謂
應在巽為白故素履
九二履道坦坦幽人貞吉
象曰幽人貞吉中不自亂也
說文坦為安廣雅坦為平坦坦者安平之謂也六三
之為履下乘剛上為剛所踐所以見履道之危且難
也而二以柔道處寬裕不自投于險迫之地凡向之
所謂危難者今皆无有豈不坦坦然自適乎雖然二
之位如此向使躁人處之則利欲汨于外夸跂動于
中途雖坦而心實亂矣其能吉乎故曰幽人貞吉中
不自亂也履卦上下皆陽今有取于幽人者所以為
躁動之戒於初言素于二言幽則聖人豈以浮僞為
禮乎六爻惟九二言履道固自有意虞翻曰二失位
變成震為道為大塗故履道坦坦訟時二在坎獄中
故稱幽人之正得位震出兊說幽人喜笑故貞吉也
六三眇能視跛能履履虎尾咥人凶武人為于大君
象曰眇能視不足以有明也跛能履不足以與行也咥
人之凶位不當也武人為于大君志剛也
眇不至瞽盖幾于髣髴尚可視也然不足以有明矣
跛不至廢盖類于踸踔尚可履也然不足以與行矣
六三體隂居陽盖眇而能視者以柔乘剛盖跛而能
履者又藉剛而接其尾置身虎喙安得不遭其咥雖
然六三自取之也使其以柔靜當位物何能傷惟忘
已之弱而志欲為剛故履危而禍至猶武人之為大
君也武人智不明才不遠自尊大而不量其力鮮不
及者然易不言其凶者盖與跛眇虎咥𩔖見之也大
君凡率衆臨下者皆是不必謂人主也五者人主之
位也聖人將于六三有武人為大君之象故于彖先
言剛中正履帝位所以為六三之辨集傳載諸儒說
最備虞仲翔謂坤為虎又艮為虎馬融兊為虎郭璞
兊艮為虎謂坤者坤交乾也其文玄黃天地之文也
謂艮者寅位也在天文尾為虎艮也謂兊者庚辛西
方也龍德所衝亦兊也具此二象先儒並傳之而集
傳主兊然易象无窮象隨義改要當以三象隨卦求
之則可如履卦當以坤為虎虞說可用也盖坤三與
乾剛相交自四以上三爻皆乾三履其後故謂之虎
尾兊為口則咥之象然以柔說承之宜咥而不咥也
謂履之兊為虎口則可而不可謂虎之尾矣侯果曰
互體有離巽離為目巽為股體俱非正跛眇之象鼎
祚易謂三變成乾武人為大君之象
九四履虎尾愬愬終吉
象曰愬愬終吉志行也
四居乾坤之交虎尾也而又近君近君盖天威咫尺
之地而五以剛決在上為四者豈不懼乎雖然此以
分言也以德言之五雖剛然光明而不疚四雖逼然
處下而自卑君臣之間久而相得則四之志行矣故
曰終吉盖以事君之志畏懼有加則久而後𫉬也何
休注公羊傳愬愬驚懼也馬本作虩虩以爻求之四
動成震震之辭曰震來虩虩盖謂驚懼也與愬愬義
同而字異震彖曰震來虩虩恐致福也亦終吉之意
乎虞翻曰體與下絶四多懼故愬愬變體坎得位承
五應初故終吉象曰志行也侯果曰愬愬恐懼也履
乎兊主履虎尾也逼近至尊故恐懼以其恐懼故終
吉也執乎樞密故志行也
九五夬履貞厲
象曰夬履貞厲位正當也
履有夬之象夬兊在上為決柔之卦今雖二體相易
為履其決物之剛不變也不變其剛故言夬履履剛
而夬乃其位之當然聖人志光明而憂太過故有貞
厲之戒虞翻曰謂三上已變體夬象故夬履四變五
在坎中也為上所乘故貞厲象曰位正當也午寶曰
夬決也居中履正為履貴主萬方所履一決于前恐
決失正恒懼危厲故曰夬履貞厲位正當也
上九視履考祥其旋元吉
象曰元吉在上大有慶也
詩曰不能旋反易曰反復其道旋與復其義一也然
履之上九以旋為吉復之上六以復為迷何哉王弼
曰復之上六最處復後是迷者也履則異乎是履者
進履之卦也進而極其至猶行者之極其所不可以
不旋盖天下之理動必有靜出則當反若務外逐物
一意于行顛沛險危所不能保非謂反乎禮者也吉
凶之祥于是乎可考矣其旋元吉見于上九者厥有
旨矣虞翻曰應在三三視上上視三故曰視履此盖
為三有離象也盧氏曰王者履禮于上則萬方有慶
于下
䷊(乾下坤上)
泰小往大來吉亨
彖曰泰小往大來吉亨則是天地交而萬物通也上下
交而其志同也内陽而外隂内健而外順内君子而外
小人君子道長小人道消也
有一言足以該否泰之理曰小大往來是也隂為小
陽為大小不往大不來小往大來泰之所以吉亨也
彖申明吉亨之道不在于它凡天地隂陽君子小人
數者皆小往而大來則泰至矣泰者通也泰來則萬
物通其在人則志同道長者通之義也雖然易曰君
子道長小人道消雜卦則曰君子道長小人道憂何
也曰泰于隂陽言其理雜卦于夬決言其事夬而決
之此小人有憂後慮乃其情也君子不然壯女既進
二隂在下則已佩聖人遯尾之戒矣此君子小人之
辨也虞翻曰乾息坤反否也坤隂絀外為小往乾陽
信内稱大來天地交萬物通故吉亨何妥曰天地交
而萬物通此明天道泰也夫泰之為道本以通生萬
物若天氣上騰地氣下降各自閉塞不能相交則萬
物無由得生明萬物生由天地交也上下交而其志
同此明人事泰也上之與下猶君之與臣君臣相交
感乃可以濟養民也天地以氣通君臣以志同也内
陽外隂内健外順此明天道也隂陽之名就爻為語
健順之稱指卦為言順而隂居外故曰小往健而陽
在内故曰大來崔憬曰内君子外小人此明人事也
陽為君子在内健于行事隂為小人在外順以聽命
象曰天地交泰后以財成天地之道輔相天地之宜以
左右民
有天地之道然後有天地之宜能裁成然後可以輔
相民則由其道用其宜者也易曰天地節而四時成
由是知天地之道不能無過過則失其節矣財如裁
所以制其過故鄭康成謂裁節也聖人能裁成其道
則隂陽各得其宜因其宜而輔相之民咸用其利矣
且如六氣之運此天地之道也淫則生疾財而成之
則可以致其中五土之所生此天地之宜違則失性
輔而相之則可以致其和中和致萬物育而吾民之
生不偏矣非左右助之而何財成所謂範圍而不過
輔相所謂曲成而不遺左右民則舉而措之者皆是
也雖然此天地交泰無不通之時也尚何事于裁成
而輔相之曰否而未泰天地循環之理可待也時既
已泰天地之道有過而已成能其間所以有望于聖
人焉夫君之事天猶子之于父也成其道相其宜其
于天有繼體為治之義故稱后諸卦之象稱先王后
者主人君為言非若君子可以上下通稱也稱先王
自比始稱后自泰始虞翻曰后君也隂升乾位坤女
主故稱后坤富稱財守位以人聚人以財故曰成天
地之道
初九拔茅茹以其彙征吉
象曰拔茅征吉志在外也
論語曰譬諸草木區以别矣盖草木之生必以區自
别茅之為草其根相連拔其一則根茹相牽以起與
它草之各有區者不同也故以象三陽之進繫辭曰
茅之為物薄而用可重也初九陽爻之始士之有德
而未有位者如之士有位則戒于朋比初方始進不
嫌于引𩔖彙者𩔖也善𩔖偕進安得不吉大抵治亂
非一君子一小人所能獨成必協力同心共濟其事
然後治亂各隨效以著也或曰泰既内君子而外小
人今拔茅彙征又曰志在外何也曰此謂出處非彖
所謂内外也進非其時則君子入而處時之交泰則
君子出而仕又三陽外各有應入處為内則仕進為
外矣天地相交萬物猶奮出孰謂君子而欲入處乎
虞翻曰巽為茅艮為手又曰震為征得位應四故征
吉謂有巽艮者盖以否言為否泰反其𩔖也
九二包荒用馮河不遐遺朋亡得尚于中行
象曰包荒得尚于中行以光大也
包荒用馮河不遐遺朋亡四者皆九二主泰用人之
道六五以柔順居尊下應于二故二得以主泰用人
然同志相交凡二之得盡其才六五之功也夫小往
大來之時安能使天下无小人惟消而在外使不至
害君子足矣况彼荒而不治者勇而不中者其可盡
棄聖人慮其然故于九二示其戒也荒者怠惰弗修
之謂也能包而容之亦或為勤馮河者強暴勇前之
謂也能取而用之亦或可使惟如是故中養不中而
天下无不通之人矣雖然包荒用馮河可以為仁矣
苟推之不廣近者得而遠者遺之猶未足以為治故
戒之以不遐遺用人之廣可以為賢矣苟行之不公
黨與立而私意勝亦不足以為治故戒之以朋亡具
是四者兹九二所以得尚于中行六五中行之主言
二所為如是為其主之所尊尚也人臣而為主之所
尊尚豈不光大哉象于四者止言包荒而不及其餘
者盖象于易文往往不全載也虞翻曰在中包荒也
變成坎為河震為足乾為遠二五易位故得尚于中
行以光大也二五易位為光大者翻謂二動成離故
也又互體兊在坎上虎馮河之象
九三无平不陂无往不復艱貞无咎勿恤其孚于食有
福
象曰无往不復天地際也
乾之復也自下而上九三居其先坤之復也自上而
下六四居其先泰極而變則陽復其位九三先進上
矣三之未進則自三至五為震之坦途進與上六相
易則上體為艮下體為兊山澤為不平之象此平陂
往復之義也際者兩相際也陽際隂隂復際陽而皆
非其所時无止分无常則二氣必復其位九三適當
其際豈不艱乎有為之之理而為之不易故以艱云
艱非不可為也苟能知泰道之欲盈思否閉之將至
深憂遠慮力以正道距小人雖艱无咎矣然于食有
福猶未可保也故又必待于勿恤其孚何則孚者信
之應乎彼者也若三隂之復下皆其中心之所願六
四動則五上皆隨之自可不戒而孚九三當變革之
時以一身塞羣隂之路使衆志允從固大善有如不
應利害迫之其中一動小人懷姦以入天禄其可得
而食是必守之以正斷之以誠勿以孚不孚為念而
決不移此于食有福之道周公伊尹所以任天下之
重也宋衷曰地平極則險陂天道極則還復鼎祚易
謂二之五得正在坎中故艱貞坎為憂故勿恤集傳
謂兊為口三陽為福
六四翩翩不富以其鄰不戒以孚
象曰翩翩不富皆失實也不戒以孚中心願也
翩翩下飛之意說文謂翩翩為聯翩則是下飛而牽
聯者此三隂俱下之象也陽實而富隂虚而貧使三
隂富且實彼固各安其所惟其不富故與其鄰翩翩
而欲下也同欲相濟六四之動不但以其已又且以
其鄰不但以其鄰又且允孚而不待戒非以得其心
之所願欲而然歟雖然隂道雖乏固常與陽相應資
以為實矣今三陽各上行所謂隂者遂皆失實此其
所以翩翩也下卦之意備于九三上卦之意該于六
四兩爻乃隂陽往復變易之首虞翻曰二五變時四
體離飛故翩翩坤虚无陽故不富兊西震東故稱其
隣三隂乘陽不得之應象曰皆失實也不戒以孚謂
坤邑人不戒故使二升五信來孚邑故不戒以孚二
上體坎中正象曰中心願也與比邑人不戒同義也
六五帝乙歸妹以祉元吉
象曰以祉元吉中以行願也
此爻專以五下二為義不可以三隂翩翩者求之夫
上下交泰人君所同願也然不能以虚下下則所願
不可得願之不得不能以中行之也中以行願者其
若帝乙乎集傳引京房所載湯嫁妹之辭謂湯為帝
乙易傳引多士自湯至于帝乙罔不明德恤祀而疑
于史記天乙祖乙之名謂未知孰是然司馬遷所紀
自成湯太丁至帝乙紂凡三十世中間猶有小乙武
乙固非一王又酒誥之畏相多方之明德慎罰皆曰
自成湯至于帝乙要皆舉商之始終世為言用是考
之帝乙非成湯明矣晉卜救鄭陽虎筮之遇泰之需
曰微子啟帝乙之元子也虎固以帝乙為紂父與史
記合杜預因之可互見无疑以柔居尊以五應二人
主保泰任賢之道與帝乙歸妹同故取以為義泰自
二上至四兊體也兊為少女自五下至三震體也震
為長男男上女下此歸妹之義自古帝王有女必下
嫁不可為有京房之辭遂以帝乙為成湯也易取去
周近世為言故稱帝乙虞翻謂震為帝帝乙紂父也
九家易曰五下二而得中正故言中以行願
上六城復于隍勿用師自邑告命貞吝
象曰城復于隍其命亂也
累土為城下者為隍故虞翻謂隍城下溝盖衆力所
成也人聽上之命始肯出其力復城于隍則是土圮
而復堙衆不輸其力所以號令其下者亂矣此泰極
之戒也文王于豐嘗為臺為沼臺盖城之𩔖沼則隍
之比文王豈驅民為是哉經之營之成於不日故序
詩者謂之民始附盖上下志同之時也泰極則反是
矣尚可用衆乎當是時雖以正道告命其所親猶吝
也大抵泰極乃勤儉保邦之日非勞民興役之時漢
高必于天下初定治宫室不使後世為之者慮其以
泰為之也惟聖人居安思危君臣一德使天下之心
常欲人君有臺沼之樂天下之力常為人君有臺沼
之勤如是則泰可保而衆可用城隍之復非所患矣
虞翻謂否艮為城坤為積土今泰反否乾壊為土艮
城不見故城復于隍又坤為邑震為言兊為口故自
邑告命九家易謂否巽為命交在泰上故其命亂
䷋(坤下乾上)
否之匪人不利君子貞大往小來
彖曰否之匪人不利君子貞大往小來則是天地不交
而萬物不通也上下不交而天下无邦也内隂而外陽
内柔而外剛内小人而外君子小人道長君子道消也
立天之道曰隂與陽立地之道曰柔與剛立人之道
曰仁與義否閉之時反隂陽剛柔之理失上下相交
之正尚安得有人道乎故曰否之匪人言天地之道
如是非人道所能獨立也然天地不交止于萬物不
通而已矣天地之位猶在也上下不交則天下无邦
國矣其能為人道耶否泰之反也所不同者于泰曰
上下交而其志同否則曰天下无邦泰曰内健而外
順否則曰内柔而外剛各取其甚者言之也集傳曰
乾坤不交震反成艮艮者萬物之終故曰萬物不通
也坤在上為邦在下為邑上下不交坤反于下故曰
天下无邦
象曰天地不交否君子以儉德辟難不可營以禄
處已之道約已自損勿靡好爵可也不然鮮不及矣
虞翻曰君子謂乾坤為營乾為禄難謂坤為弑君故
以儉德辟難巽為入伏乾為遠艮為山體遯𧰼謂辟
難遠遯入山故不可營以禄營或為榮儉或作險
初六拔茅茹以其彙貞吉亨
象曰拔茅貞吉志在君也
拔茅茹以其彙否泰兩卦見之在泰象君子之進進
貴不失道故曰征吉在否象君子之退退貴不失德
故曰貞亨推泰之所以行則否之所以守也進與退
君子必引其𩔖泰之初九否之初六引其𩔖者也二
與三皆視以去就此拔茅之義也或問泰之拔茅所
以進也止謂之吉否之拔茅所以退也反謂之亨何
也曰退而不失正是乃復亨之道也又問泰之初九
曰志在外否之初六曰志在君何也曰交泰之時君
子未嘗擇事惟務進出而已若乃否閉之時外无可
為者所不能忘于心者吾君而已矣志在君約已儉
德守正以待至于九四則志行復亨之時乎九家易
曰隂志在下欲承君也荀爽曰彙合體同包集𫝊謂
震為蕃鮮兩卦有震體故皆以茅為象李鼎祚曰巽
為草木陽爻為木隂爻為草初六隂爻草茅之象然
泰初九陽爻而曰茅者鼎祚以為九動也
六二包承小人吉大人否亨
象曰大人否亨不亂羣也
六體隂柔而居二盖小人之得位而猶未至于失中
者也苟于君子遽有燥濕之忌廣已造大在君子固
不幸小人亦速敗而已惟能包而未敢異承而居其
下此所以為小人之吉小人吉則君子否矣否固當
遯有如未能守中而不過居正而不邪常使善惡之
𩔖不雜則君子處六二之道也乃若樂包承之柔寖
至亂羣而俱化則亦安能反否而亨乎或曰陽包隂
可也以小人而包君子何哉曰三隂黨盛君子之勢
孤為其所包宜也見包而羣不亂雖否而道復亨非
大人不可坤衆為羣荀爽曰小人謂二也
六三包羞
象曰包羞位不當也
不安于義雖小人不能无羞但其欲動于中利甘于
外惡濕居下容忍以自欺所謂包羞者如此六三以
隂柔不正之質居過分不中之位否已告極泰道將
興方且乘君子之器藏匿盖覆謂人莫之見是以辱
至而身不知乃若君子中有毫髮之歉人未必知而
念咎省愆自克不恕所以行成而身益光伊尹有一
民不被其澤其心愧耻若撻于市用此道也荀爽謂
卦為否隔今以不正與陽相承違義失正是可羞集
傳謂三四相易巽成離離目動羞也
九四有命无咎疇離祉
象曰有命无咎志行也
師卦曰大君有命否卦于九四言有命何也曰九四
之命君命也師告成功報錫之寵不可不明言其自
君故曰大君有命九四居大臣之位盖得君而有為
者人君制命于上而付大臣行之所以見委任之專
此九四所以得言有命也惟九四之命禀之于君九
五之命付之于四上下相交否之所以嚮革也事君
至于是則志行而衆麗于福非但一已復亨而已尚
何咎耶九家易謂巽為命受五之命以據三隂故无
咎疇𩔖也謂隂𩔖皆受九四之福荀爽謂志行于羣
隂
九五休否大人吉其亡其亡繫于苞桑
象曰大人之吉位正當也
危者保其安者也亡者有其存者也休天下之否否
雖暫息未至于傾也九五位正當否已休息又能以
苞桑危亡之念繼繼于心則進而傾否矣孔穎達謂
桑根深而固考鴟鴞徹彼桑土之詩齊東謂根為土
桑土桑根也鴟鴞取茅為巢以桑根纏綿之以備風
雨而堅固其室繫于苞桑是亦有纏綿堅固之義夫
居聖人之位得聖人之時已反否為泰而苞桑之念
猶不可一日忘易之為戒如何哉陸績曰苞本也言
其堅固不亡如以巽繩繫也李鼎祚曰案其亡其亡
近死之嗟也其與幾同幾者近也九五居否之時下
包六二二互坤艮艮山坤地地上即田也五互巽木
田上有木莫過于桑故曰其亡其亡繫于苞桑言五
二包繫根深蒂固若山之堅如地之厚者也雖遭危
亂物莫能害矣
上九傾否先否後喜
象曰否終則傾何可長也
否極雖傾要當有助其勢而傾之者然後其傾可盡
何則小人難退蔓草易滋否傾之理在時而傾否之
力在人也屯之上六非不極也而六无陽剛濟難之
才方且乘馬班如此非能致其力者故終无以變也
若上九則陽剛有餘因否之傾而覆之易為力矣曰
先否後喜何也盖言否則知喜之為泰言喜則知否
之為憂聖人以憂天下為先而不以事之可喜者怠
其意儻謂否極當變不以為憂安知否終而不復乎
于上九言喜然後知聖人憂在其先也侯果曰傾為
覆也否窮則傾矣傾猶否故先否也傾畢則通故後
喜也
