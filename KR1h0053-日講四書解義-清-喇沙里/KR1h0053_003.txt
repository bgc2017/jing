欽定四庫全書
日講四書解義卷二
中庸(上)
中庸一篇乃列聖相傳之心法子思懼其久而失真
故筆之於書以詔後之學者凡三十三章中者天下
之正道庸者天下之定理其功在致知力行其要在
誠身盡性始於存養省察極於知化達天實體是書
之意而行之則先聖之統不患無傳焉
天命之謂性率性之謂道脩道之謂教
此一章書是子思正道統之傳以眀天人合一之理
首節乃先言道之所自来也子思曰學問之理莫精
於性命聖賢之功莫大於道教世亦知性道教之名
果何謂哉盖天之生人既與之氣以成形即賦之理
以成性故在天則為元亨利貞而四時五行庶類萬
化莫不由是而出在人則為仁義禮智而四端五典
萬事萬物之理無不統於其間其禀受賦畀即如天
之命令所謂性也由是循其性之自然則事事物物
莫不各有當行之路仁而為父子之親義而為君臣
之分禮而為恭敬之節智而為是非之辨其應用酬
酢無非性之本有而不參以人為之私所謂道也然
性道雖人所同得而氣禀有清濁厚薄之異是以私
意人欲或生其間而不能盡率其性者有矣惟聖人
因其當行之道而為之品節防範以為法於天下節
之以禮和之以樂齊之以政禁之以刑使賢者可俯
而就不肖者可企而及以復其性分之所固有所謂
教也盖道由性而出言道而不言性則人不知道之
本原而或索之淺近道由教而眀言道而不言教則
人不知道之功用而或索之空虚道之大原無一不
本於天而備於我所以脩道之功湏臾不可離也
道也者不可須臾離也可離非道也是故君子戒慎乎
其所不睹恐懼乎其所不聞莫見乎隠莫顯乎微故君
子慎其獨也
此二節書是言道不可離而君子能盡静存動察之
功也子思曰道率於性性無不有則道無不在大而
綱常倫類小而日用飲食莫不各有當然不易之理
充塞天地貫徹古今無湏臾之頃可得而暫離也如
道而可離則非率性之謂矣故聖人為教因其不可
離者而品節之君子為學亦因其不可離者而持守
之而其所以持守之功止有動静兩端當其静也不
待目有所睹而始戒慎也雖其所不睹之頃未與物
接此心常惺惺然戒謹祗慎而不敢忽不待耳有所
聞而始恐懼也雖其所不聞之頃寂然不動此心常
凛凛然惶恐危懼而不敢忘所以存天理之本然而
不使静中有湏臾之離也及其動也人苐知衆著之
為見不知幽暗之處意念一發而善惡之幾已動是
至隠而萬象以昭豈不是莫見乎隠人苐知共彰之
為顯不知細微之事跡雖未露而善惡之幾已萌是
至微而萬形以具豈不是莫顯乎微故君子既常戒
懼而於此獨知之地尤加警醒時時敬慎所以遏人
欲於將萌而不使動時有湏臾之離也盖理欲之關
天人之介出此入彼間不容髮惟戒懼以全其體則
静時皆存性之功慎獨以審其幾則動時皆見性之
地此君子之學莫大乎主敬一動一静密於無間所
以能湏臾不離道也
喜怒哀樂之未發謂之中發而皆中節謂之和中也者
天下之大本也和也者天下之達道也
此一節書是即性情以眀道不可離也子思曰君子
主敬之功其於道不敢有湏臾之或離者盖以道之
體用即人之性情也如人與事物相接順意而喜拂
意而怒失意而哀得意而樂四者人之常情當其未
發之時渾然在中心無一物無所偏倚謂之中及其
既與物接喜怒哀樂隨其所發皆當乎理心體暢洽
與未發之中全無乖戾謂之和是中也者性之德而
道之體寂然不動全體已具至無而涵天下之有至
虛而宰天下之實萬事萬物之理莫不根本於此乃
天下之大本也和也者情之正而道之用感而遂通
四達不悖一人之情即千萬人之情千萬人之情不
異乎一人之情古今事物之變莫不共由於此乃天
下之達道也道之體用不外於心之性情如此此静
存動察之功所以不容少間而道之不可湏臾離也
致中和天地位焉萬物育焉
此一節書是言體道之極功也子思曰中和之理約
之雖在一心放之則彌六合特患工夫不至故功化
未神耳惟君子自其不睹不聞之時所以戒懼者愈
密以至於至静之中毫無偏倚是能推致夫中之極
而大本立矣尤於隠微幽獨之際所以謹其善惡之
幾者愈精以至於應物之處毫無差謬是能推致夫
和之極而達道行矣由是吾之心正而天地之心亦
正七政四時不愆其度山川嶽瀆各得其常而天地
以位焉吾之氣順而萬物之氣亦順魚鼈鳥獸咸若
其性飛潜動植各遂其生而萬物以育焉盖天地萬
物本吾一體大本達道自有全量致中和之效驗如
此合而觀之天命謂性天之生人也戒懼慎獨人之
事天也中和位育人之成天也人心即天心故心盡
而天應人事即天事故事脩而天從君天下者誠能
静存動察履中蹈和神與性會心與天通則天清地
寧萬物茂育可還至而立效豈虚語哉
右第一章
仲尼曰君子中庸小人反中庸君子之中庸也君子而
時中小人之中庸也小人而無忌憚也
此一章書是嚴道統之防也子思曰仲尼之言曰日
用常行皆有無過不及之理是為中庸乃天命所當
然而人心之所同有者然惟君子能體此中庸與之
適合若小人則於中庸之理大相違背而反是焉仲
尼之言如此夫中庸之理人所同得乃惟君子能之
而小人不能者何哉盖君子静時既能戒慎恐懼心
存天理而動時又能隨時處中合乎大道此所以為
中庸也小人静時既心徇人欲而動時又肆欲妄行
此所以反中庸也君子小人之辨只在敬肆之間而
已要之道統之傳必宗仲尼垂訓立教昭如日月子
思懼賢智之害道又恐邪說之亂真故引孔子之言
以嚴其防見中庸之統必歸君子而非小人之可得
而竊取也
右第二章
子曰中庸其至矣乎民鮮能久矣
此一章書是言中庸之妙以醒世也子思曰孔子之
言曰天下之理過則失中不及則未至惟中庸之德
無太過亦無不及乃日用尋常所遵行而不可易者
真盡美盡善而無以復加矣乎但今世之人氣質多
偏復為習俗所囿故所知所行非流於太過即失之
不及鮮有能適合乎中庸者盖非一朝一夕之故矣
夫中庸之道本人心所同具天理之當然乃小人反
之而衆人又鮮能之必頼脩道立教之聖人斯胥一
世而歸於至善之域也
右第三章
子曰道之不行也我知之矣知者過之愚者不及也道
之不眀也我知之矣賢者過之不肖者不及也人莫不
飲食也鮮能知味也
此一章書是眀中庸鮮能之故也子思曰孔子之言
曰道如江河之行於地豈有阻塞而不行者今乃不
行於天下我知之矣盖行道由於眀道世之資禀聰
眀者既窮高極遠知所不必知而過乎中愚者又蔽於
一曲暗於大道而不及乎中是智者既以道為不足
行而愚者又不知所以行此道之所以不行也道如
日月之眀於天豈有晦昧而不眀者今乃不眀於天
下我知之矣盖眀道自能行道世之資禀賢能者既
駭世驚俗行所不必行而過乎中不肖者又安於故
常溺於物欲而不及乎中是賢者既以道為不足知
而不肖者又不求所以知此道之所以不眀也若此
者豈道之遠於人哉夫道命於天率於性乃尋常日
用之所不能外者但人由之而不察是以有過不及
之弊耳譬諸飲食人於終日間誰不飲食也鮮有能
知其滋味者使其能察識焉則不出飲食之外而自
得其味之正不出日用之外而自得乎道之中矣可
見誰非道中之人誰可湏臾離道之人是在勉強學
問化其氣質之偏而合乎理義之中也
右第四章
子曰道其不行矣夫
此一章書是慨當世之不能行道也子思曰孔子之
言曰中庸之道惟其眀之者寡所以行之者鮮其不
行於天下矣夫夫以當行之理而人莫之行豈非智
者之過愚者之不及耶是必開天眀道之聖人乃能
立萬古行道之極也與
右第五章
子曰舜其大知也與舜好問而好察邇言隠惡而揚善
執其兩端用其中於民其斯以為舜乎
此一章書是舉舜之大知以見道之所以行也子思
曰孔子之言曰人非知無以見道然而知有大小即
量有偏全惟古之帝舜其為大知也與人之聰眀自
用則隘博攬則宏舜抱濬哲文眀之資而不敢自恃
每事必問之於人虚心體訪毫無勉強即芻蕘之言
以為至理所寓細加審察不以淺近而忽之其無遺
善如此於所問所察之中有言之不當於理者則隠
匿包容未嘗宣露恐阻其来告之意言之當於理者
則播揚稱贊使之勸勉以堅其樂告之心其廣大光
眀又如此然言雖當理而衆論紛紜或大過或不及
有兩端焉於是兼綜衆說權衡輕重以求其義理之
至當至於一致之歸確不可易有其中焉然後措之
事業見諸施行就衆說所有之中還用之於民而己
不與其擇之審而行之至又如此此不自恃其聰眀
而合天下之聰眀為聰眀不自恃其才識而合天下
之才識為才識故其知益精其量愈廣舜之所以為
舜者其以斯乎盖問察隠揚有以見其寬宏博大兼
該衆善而無遺執兩用中有以見其精密詳審極於
至善而無偏此知之所以無過不及而道之所以行
也夫千古聰眀睿智之君首推虞舜疑有高天下而
不可及者乃虚懷若谷不自用而取諸人如此可見
知之所以大者在乎眀目達聰而不在恃一人之見
也
右第六章
子曰人皆曰予知驅而納諸罟擭䧟阱之中而莫之知
辟也人皆曰予知擇乎中庸而不能期月守也
此一章書是舉道不眀之端以起下章也子思曰孔
子之言曰眀於理者必能固守猶之眀於事者必能
避患今之人皆自許曰凡事之未来我皆知之宜其
防患於微也乃禍機當前茫然不覺有如禽獸罹於
罟擭䧟阱之中尚不知退避安得為知乎今人之為
道者亦然其自言曰凡理之至微我皆知之宜其能
擇而守也乃於中庸之理雖亦知辨别出来而竟為
私欲所間不能守於期月之近此道之所以不眀也
盖見之眀方守之定守之不固正坐見之不真爾然
則格物致知顧不重且要哉
右第七章
子曰回之為人也擇乎中庸得一善則拳拳服膺而弗
失之矣
此一章書見必如顔子為人而後道始可眀也子思
曰孔子之言曰中庸之理散見於事物之間但在人
能擇而守爾惟顔回之為人也凡遇事物之来必詳
加辨别以求所謂中庸者但得一至善之理即躬行
實踐拳拳然奉持在心胸之間堅守而不復失矣盖
顔子惟知之真所以守之固此行之所以無過不及
而道之所以眀也學顔子之學者宜留意焉
右第八章
子曰天下國家可均也爵禄可辭也白刃可蹈也中庸
不可能也
此一章書是承上言中庸擇守之難以起下章也子
思曰孔子之言曰天下國家至難治然有眀敏之才
者可以使之均平爵禄人所争慕然有廉潔之操者
可以辭之而不顧白刃人所畏犯然負勇敢之質者
可以蹈之而勿避此皆不為難事惟是中庸之理不
偏不倚無過不及於日用常行之事而有至當不易
之理非義精仁熟無一毫人欲之私者未易幾此此
所以中庸不可能也然則有志於斯道者豈可不純
其擇守之功哉
右第九章
子路問強子曰南方之強與北方之強與抑而強與寬
柔以教不報無道南方之強也君子居之衽金革死而
不厭北方之強也而強者居之故君子和而不流強哉
矯中立而不倚強哉矯國有道不變塞焉強哉矯國無
道至死不變強哉矯
此一章書言必得君子之強而後中庸可能也子思
曰昔者子路求所以操持堅定足以任道者故問於
孔子曰如何乃為剛強孔子曰強亦不一今汝之所
問其囿於南方之風氣而為南方之強與其囿於北
方之風氣而為北方之強與抑根於義理不囿於南
北而為汝學者之強與何言乎南方之強也如人有
不合於理則寬容柔順以教之或有以横逆相加者
亦直受之而不報是為南方之強盖南方風氣柔弱
故其人能忍人之所不能忍而以含容之力勝人其
長厚之風猶近於君子之道君子居之何言乎北方
之強也彼戈兵甲胄之屬凶器也乃視若衽席而安
之雖至戰鬭而死亦無厭悔之意是為北方之強盖
北方風氣剛勁故其人能為人之所不敢為而以果
敢之力勝人其武勇之習一純乎強者之事強者居
之若汝之所當強者非君子之強乎君子之處人藹
然可親而又志節凛凛不肯隨波逐流違理從衆是
為和而不流其強也不亦矯乎君子之處己卓然守
正而始終極其堅定不至有所傾撓依附是為中立
而不倚其強也不亦矯乎當國家有道之時君子則
以行道濟時為念不肯變未達時之志行其強也不
亦矯乎當國家無道之時君子則以守義安命為主
即至於死地而不肯變平生之節操其強也不亦矯
乎盖南北之強在以氣質勝人君子之強則惟以義
理自勝有君子之強而後中庸可能矣
右第十章
子曰素隠行怪後世有述焉吾弗為之矣君子遵道而
行半塗而廢吾弗能已矣君子依乎中庸遯世不見知
而不悔唯聖者能之
此一章書是以中庸之道歸諸聖人也子思曰孔子
之言曰今有人焉深求隠僻之理以知人之所不必
知過為詭異之行以行人之所不必行其意盖欲求
名也而人情又厭常喜新故傳之後世容或有稱述
之者此失之太過而為所不當為者也我則止求吾
所當為者而此隠怪之事斷然弗為之矣又有求道
之君子亦知道之當為勉力遵行乃不能實用其力
至於半塗而廢焉此失之不及不當己而已者也吾
則行之於始必要其終而自弗能已矣至於備道之
君子所知所行無過不及依乎中庸之理是與道為
一者也雖其闇然自脩或不見知於當世而絶無怨
悔之心是與道相終始者也非至誠無息純亦不已
之聖人其孰能之有志於中庸之道者其亦當知所
取法矣
右第十一章
君子之道費而隠夫婦之愚可以與知焉及其至也雖
聖人亦有所不知焉夫婦之不肖可以能行焉及其至
也雖聖人亦有所不能焉天地之大也人猶有所憾故
君子語大天下莫能載焉語小天下莫能破焉
此一章書是申眀首章道不可離之意而極言道之
無所不在也子思曰道命於天率於性人人具足而
盡之者惟君子則道屬之君子矣夫君子之道有體
有用其用廣大而無窮其體微密而不可見者也以
知而言雖夫婦中之愚者亦有本然之良知於凡日
用常行之理亦有能知之者及其全體之至雖生知
之聖人見聞所限亦有不盡知者焉以行而言雖夫
婦中之不肖者亦有本然之良能於凡日用常行之
理亦有能行之者及其全體之至雖安行之聖人時
勢所阻亦有不盡能者焉不但聖人雖天地如此其
大也而或覆載生成之有偏或寒暑災祥之失正亦
不能盡如人意而人猶有怨憾之者是道不遺於常
人而亦不盡於聖人天地可見道無不在矣故就君
子之道而語其大則無遠不包天下安得更有大於
道者而能載之乎語其小則無微不入天下安得更
有小於道者而能破之乎君子之道如此可謂費矣
而其所以然者則隠而莫之見也故曰君子之道費
而隠
詩云鳶飛戾天魚躍于淵言其上下察也君子之道造
端乎夫婦及其至也察乎天地
此二節書是引詩以證道之費而隠而又結言之也
子思曰道之費而隠如此不可觀詩而悟乎大雅旱
麓之篇有云鳶之飛則至於天魚之躍則在於淵詩
果何言乎盖鳶之飛有所以飛者是言道之昭著於
上也魚之躍有所以躍者是言道之昭著於下也夫
天地間無非物即無非道舉一鳶而凡在上者可知
舉一魚而凡在下者可知道之費於此益見矣而其
所以然者則非見聞所及豈不隠乎總而論之君子
之道由其一節而論則托始於夫婦居室之間而知
能有所不遺及推而極之以求其全體則天高地下
莫非此理之昭著又何知能之可遽盡乎道之不可
離如此此君子戒懼慎獨之功所以不可已也與
右第十二章
子曰道不遠人人之為道而遠人不可以為道詩云伐
柯伐柯其則不遠執柯以伐柯睨而視之猶以為遠故
君子以人治人改而止忠恕違道不遠施諸己而不願
亦勿施於人
此一章書是言道不離人而因示人以體道之實功
也子思曰孔子之言曰道率於性不外人倫日用之
間何嘗遠人故為道者為人而已若人之為道必欲
離人而求諸高遠便非所謂率性之道矣何以見之
豳風伐柯之詩有云人之執柯伐木以為柯者其長
短法則即在所執之柯而不遠矣自我言之所執者
一柯而所伐者又一柯邪目視之猶有彼此之别而
以為遠也若道則與人為一非若柯之有兩故君子
治人不過就人身原有之理責成於人苟人而能改
則亦已矣更不多求於人之外也豈欲其遠人以為
道哉夫道不遠人亦以不遠於人之心爾若能盡己
之心而忠推己之心而恕則私去而理見去道自不
遠矣忠恕之事何如如人以非理施諸己此己心所
不願者則以己心度人心知其與我無異亦勿以施
於人以此求道何遠之有
君子之道四丘未能一焉所求乎子以事父未能也所
求乎臣以事君未能也所求乎弟以事兄未能也所求
乎朋友先施之未能也庸德之行庸言之謹有所不足
不敢不勉有餘不敢盡言顧行行顧言君子胡不慥慥
爾
此一節書是孔子自言其不遠人以為道之事也曰
君子之道其大端有四反之於丘則未能一焉如所
求乎為人子之理欲盡孝以事父乃我之所以事父
未能盡孝也所求乎為人臣之理欲盡忠以事君乃
我之所以事君未能盡忠也所求乎為人弟之理欲
盡弟道以事兄乃我之所以事兄未能盡弟也所求
乎朋友之理欲盡友道以交友乃我之所以先施於
友者未能也然必如何以求其能哉盖以子臣弟友
之道體之於身庸德也則行之而踐其實以子臣弟
友之道發之為言庸言也則謹之而擇其可然行易
至於不足不敢不脩德而益勉其行言易至於有餘
不敢有盡言而益求其謹惟謹之至則所言者皆與
所行相顧而無言過其行之慮所行者亦與所言相
顧而無言不逮行之患君子之於言行如此豈不為
慥慥篤實者乎此我之所當取法以自脩者也敢遠
人以為道哉世之求道者每舍人倫物則之常而鶩
於高深渺茫之域不知人外無道道外無人既失其
所以為人又安問其所以為道乎亦惑之甚也
右第十三章
君子素其位而行不願乎其外素富貴行乎富貴素貧
賤行乎貧賤素夷狄行乎夷狄素患難行乎患難君子
無入而不自得焉
此一章書是言君子隨在盡道之意子思曰凡人所
處之位不同各有當行之道君子但因見在所居之
位而盡其所當行之道未嘗於位之外别有所願慕
盖求盡於本分之内自不暇及於本分之外也所謂
素位而行者何也人之所遇惟順逆兩境而皆有可
安之處如見在富貴則行富貴所當行之道而不至
於滛見在貧賤則行貧賤所當行之道而不至於濫
見在夷狄則行夷狄所當行之道而不改其行見在
患難則行患難所當行之道而不變其守道隨在而
盡則心亦隨寓而安故君子無入而不自得其本心
之理焉所謂素位而行者如此
在上位不陵下在下位不援上正己而不求於人則無
怨上不怨天下不尤人故君子居易以俟命小人行險
以徼幸子曰射有似乎君子失諸正鵠反求諸其身
此三節書是言君子之學正己反求而不願乎外也
子思曰大凡人居上位則好作威以陵下居下位則
好附勢以援上君子則不然在上位則不侵陵乎下
在下位則不攀援乎上惟知正己求完己之分内而
無邀求於人之心夫有求而不得則怨生今無求則
自無怨但見中心泰然雖上而不得於天亦順受其
正而無所怨憾於天下而不合於人亦安於所遇而
無所罪尤於人又何願於外乎惟其素位而不願外
故君子一身之所履雖有順逆之境而宅心平易隨
寓而安至於窮通得喪一聽諸天命之自然而無一
毫慕外之心豈若小人逞其私智於傾險之途以妄
求幸得之福哉是道也夫子盖嘗言之矣夫子有曰
射雖一技之微而其心則有似乎君子何以見之盖
君子凡事皆正己而不求於人即如射者失諸正鵠
之的而不中但反求諸己以為技藝之未精更不怨
勝己者故曰射有似乎君子觀此而君子之素位而
行不願乎外益可見矣
右第十四章
君子之道辟如行遠必自邇辟如登高必自卑詩曰妻
子好合如鼓瑟琴兄弟既翕和樂且耽宜爾室家樂爾
妻孥子曰父母其順矣乎
此一章書是示人入道之序也子思曰君子之道雖
無所不在而求道之功則必以漸而進謹於彝倫日
用之常而後可造夫聖神功化之極審於隠微幽獨
之際而後可底於中和位育之全辟如人欲行遠必
自邇始邇即所以為遠也辟如人欲登高必自卑始
卑即所以為高也君子之道正與行遠登高相似小
雅棠棣之詩有曰人能於閨門之内妻子情好契合
如鼓瑟琴無有不和之處兄弟之間翕然友愛既極
其和樂且又久而不變則能宜爾之室家樂爾之妻
孥矣詩言如此孔子讀此詩而贊之曰人能和妻子
宜兄弟如此則父母之心其亦安樂矣乎夫即一家
言之父母在上是高遠者也妻子兄弟在下是卑邇
者也由妻子兄弟之和而遂致父母之順豈非行遠
自邇登高自卑之一驗乎求道者可以知其序矣
右第十五章
子曰鬼神之為德其盛矣乎視之而弗見聽之而弗聞
體物而不可遺使天下之人齊眀盛服以承祭祀洋洋
乎如在其上如在其左右詩曰神之格思不可度思矧
可射思夫微之顯誠之不可揜如此夫
此一章書是即鬼神以眀道也子思曰孔子之言曰
天地間只是隂陽二氣而二氣之良能為鬼神其為
德也流行不窮殆至盛矣乎何以見其盛也天下惟
有形者可見鬼神無形雖視之而弗見惟有聲者可
聽鬼神無聲雖聽之而弗聞然鬼神雖無形無聲而
凡有形有聲之物皆鬼神為之體不可得而遺也至
無而至有至虚而至實何其盛耶即以祭祀一端驗
之鬼神之靈能使天下之人皆齊眀以肅其心盛服
以肅其身於以奉承乎祭祀斯時也但覺鬼神之精
洋洋乎流動充滿恰如在上一般而在上皆鬼神
也恰如在左右一般而左右皆鬼神也所謂體物而
不可遺者於斯驗矣試觀大雅抑之詩曰神之来也
不可測度則雖極其誠敬尚恐有愧况可厭射而不
敬乎觀於此言益可以見鬼神體物而不遺矣夫不
見不聞鬼神微矣而體物不遺又極其顯何哉盖鬼
神之屈伸往来總一實理為之所謂誠也惟其誠則
有是理必有是氣自發見昭著而不可揜如此夫此
鬼神之德所以為盛也人之體道者焉可不以存誠
為要務哉
右第十六章
子曰舜其大孝也與德為聖人尊為天子富有四海之
内宗廟饗之子孫保之
此一章書見舜能盡庸德之量也子思曰孔子之言
曰人子事親皆當盡孝然惟古帝舜其為大孝也與
夫為人子者非德不足以顯親舜則生知安行德為
聖人其顯親之孝為何如非貴不足以尊親舜則受
堯之禪尊為天子其尊親之孝為何如非富不足以
養親舜之富奄有四海以天下養其養親之孝為何
如且上而使宗廟饗天子之祭所以為親光前者至
矣下而使子孫保諸侯之封所以為親𥙿後者至矣
舜之德福兼隆如此誠有非常人可及者此其所以
為大孝與
故大德必得其位必得其禄必得其名必得其夀故天
之生物必因其材而篤焉故栽者培之傾者覆之詩曰
嘉樂君子憲憲令德宜民宜人受禄于天保佑命之自
天申之故大德者必受命
此四節書是言聖人有大德而後能備大福也子曰
夫舜之德福兼隆固所以為大孝然德又福之本也
故有聖人之大德而德中自有尊榮必得天子之位
德中自有福厚必得四海之禄德中自有令聞必得
顯著之名德中自有久道必得永遠之夀皆理之自
然不求而自應者也此豈天之有私乎哉嘗觀於天
之生萬物必因其材質之可厚而加厚焉如物之栽
植者本有生意便從而培養之至物之傾仆者本無
生理便從而覆敗之或培或覆皆物之自取而天未
嘗有意於其間也嘉樂之詩有云可嘉可樂之君子
有是顯然昭著之美德既宜於在下之民又宜於在
位之人以是為天所眷顧而受天之禄天既保愛之
佑助之而命為天子又從而申重之保佑之不已使
之獲福於無窮此天之眷德又有可徵者也由此觀
之可見有大德者必然受天之命而為天子今舜既
有是大德則其受上天篤厚申重之命而享禄位名
夀之全固理之必然者爾尚何疑哉夫舜之德為大
德斯孝為大孝舜聖人也而實孝子也舜之聖聖之
孝者也舜之孝孝之聖者也故為天下萬世法
右第十七章
子曰無憂者其惟文王乎以王季為父以武王為子父
作之子述之武王纘大王王季文王之緒壹戎衣而有
天下身不失天下之顯名尊為天子富有四海之内宗
廟饗之子孫保之
此一章書是子思引孔子所言文武周公之事也子
思曰孔子之言曰自古帝王於父子創述之際多有
不足於心之處即不能無憂若全無所憂者其惟我
周文王乎何以見之文王以王季之賢為之父以武
王之聖為之子王季積功累仁造周家之基業是賢
父作之於前也武王繼志述事集周家之大統是聖
子述之於後也父作子述前後皆有令德文王之心
更無不足之處此其所以無憂也文王之事如此至
於武王述之之事更有光大前人者周自太王肇基
王迹王季勤勞王家文王三分天下有二是時人心
天意無不順應王業之端緒始基之矣武王能繼大
王王季文王之緒應乎人心順乎天命誅紂無道壹
著戎衣遂克商而有天下是時諸侯率從萬姓悦服
東西南北無不稱功頌德身不失天下之顯名於是
易侯而王而尊為天子化國為天下而富有四海之
内上而祖宗則隆以王者之稱祀以天子之禮自文
王以前皆奉於宗廟而饗之下而子孫則傳世三十
歴年八百自成康以後皆守其基業而保之無非承
祖考之烈順天人之心而合乎理之所當然也武王
之事如此
武王末受命周公成文武之德追王大王王季上祀先
公以天子之禮斯禮也達乎諸侯大夫及士庶人父為
大夫子為士葬以大夫祭以士父為士子為大夫葬以
士祭以大夫期之喪達乎大夫三年之喪達乎天子父
母之喪無貴賤一也
此一節書是言周公制禮以全武王子述之事也子
曰武王受命為天子時已末年矣凡所以述文王之
事尚有欲為而未暇及者周公乃身任其責因時制
禮展其欲展之孝思廣其未廣之恩意以成文武之
德近而追崇古公為大王季歴為王季不王其身而
王其號盖推文武之意而及乎王迹之所起也遠而
自祖紺以至后稷皆祀以天子之禮不王其封而王
其饗又推大王王季之意以及於無窮也斯祀禮也
皆本乎天理之安人情之至豈獨自盡其孝已哉又
推之以及天下達乎諸侯與大夫及士與庶人使皆
得隨分以盡其孝如父為大夫子為士葬則以大夫
之禮祭則以士之禮如父為士子為大夫葬則以士
之禮祭則以大夫之禮盖葬用死者之爵貽之以安
也祭用生者之禄俾盡其情也又制為喪服之禮期
年之喪自庶人上達乎大夫而止天子諸侯無伯叔
昆弟之喪親不敵貴也三年之喪自庶人上達乎天
子皆通行之此乃父母之喪子於父母罔極之恩無
分貴賤貴不敵親也追王上祀之禮致孝於祖先葬
祭喪服之禮推及於天下皆緣情制禮周詳曲當以
成文武之德也周公之事如此子思引此以見文武
周公能盡中庸之道是亦費之大者也帝王體中庸
之道當以文武周公為法
右第十八章
子曰武王周公其達孝矣乎夫孝者善繼人之志善述
人之事者也
此一章書是引孔子稱武王周公之達孝而言其所
以盡孝者在繼述也子思曰孔子之言曰凡人之孝
止於一身一家未必達之天下惟武王周公能推其
孝親之心盡倫盡制使人人皆得以盡其孝所以天
下之人通謂之孝而無異詞其達孝矣乎夫武周所
謂達孝者何哉凡前人有志未逮而成就之為繼不
必前人有此志而吾之所存合天則隔世相感是為
善繼人之志前人有事可法而遵行之為述不必前
人有此事而吾之所為當可則易地皆然是為善述
人之事此所以因時隨分一酌乎理而推四海傳萬
世而為達孝也
春秋脩其祖廟陳其宗器設其裳衣薦其時食宗廟之
禮所以序昭穆也序爵所以辨貴賤也序事所以辨賢
也旅酬下為上所以逮賤也燕毛所以序齒也
此二節書是舉武周所制祭禮以眀達孝也子曰武
王周公之所以善繼述者即其所制祭祀之禮可見
也自春徂秋四時皆有祭臨祭之時於祖廟中門堂
寢室必加灑掃整飭以致其嚴潔於先世所藏之重
器必陳而列之以示能守於先王所遺之裳衣必設
之以授尸使神有所依而致其如在之誠於四時之
食各以時物薦之以奉人者薦神而將其生事之敬
其於時祭之致孝者有如此再以祫祭之禮言之宗
廟之次在左者為昭左陽也昭取陽眀之義在右者
為穆右隂也穆取隂幽之義此建立宗廟之位置也
當祫祭於太廟則羣廟之子孫皆来與祭其宗廟中
序立之禮亦依祖宗世系以次相序乃所以序其孰
為昭孰為穆親親使不紊也至於異姓助祭外服有
公侯伯子男内朝有卿大夫士皆序之以爵尊者在
前卑者在後乃所以辨其孰為貴孰為賤貴貴使不
越也其同姓異姓與祭俱有職事如宗掌祠祭祝讀
祝文至於司尊司爵之類皆事也序其執事惟賢是
任乃所以辨其德行之優威儀之美與趨事之&KR0570;熟
賢賢使不掩也祭畢而飲福則同姓兄弟與異姓之
賓衆人互相勸飲謂之旅酬必使各家在下之子弟
舉觶於其在上之父兄以相酬酢乃所以逮及賤者
亦得以有事為榮幼幼使伸敬也至異姓賓退獨燕
同姓則以毛髮黑白之色别長幼為坐次乃所以就
尊卑中各序年齒不論貴賤老老以加敬也其廟中
恩義之周悉又如此
踐其位行其禮奏其樂敬其所尊愛其所親事死如事
生事亡如事存孝之至也郊社之禮所以事上帝也宗
廟之禮所以祀乎其先也眀乎郊社之禮禘嘗之義治
國其如示諸掌乎
此二節書是結言繼述之善而又悉舉禮制之通於
治道也子曰武周所制祭祀之禮既善且備如此皆
善體先王而為之者也先王對越祖考有位焉今所
踐者即其位也先王升降周旋有禮焉今所行者即
其禮也先王聲容感格有樂焉今所奏者即其樂也
祖考是先王之所尊者也今春秋祭祀用致誠恪於
上以敬其所尊子孫臣庶是先王之所親也今周列
在廟廣推恩義於下以愛其所親以此觀之武周之
奉事先王事死猶夫事生事亡猶夫事存真善繼善
述無所不至孝之極至者也稱曰達孝不亦宜乎然
祭祀之禮又不止此也有郊社之禮焉郊以祭天冬
至祀天於圜丘社以祭地夏至祀地於方澤盖所以
奉事上帝與后土答其覆載生成之德也有宗廟之
禮焉或五年一禘而合饗於太廟或四時有祭而分
薦於羣廟盖所以祀其祖先盡吾報本追遠之誠也
夫郊社之所以享帝禘嘗之所以享親其禮至大其
義至精惟聖人能制之亦惟聖人能眀之苟能眀乎
郊社之禮禘嘗之義則仁孝之理推之萬事萬物無
所往而不當治國之道即此而在其如視諸手掌甚
眀而易見者乎武周制禮不惟善體先王而且通於
治道有如此子思引此以見武周之孝盡倫盡制皆
有合乎中庸之道是亦費之大者也帝王以孝治天
下於制禮作樂理眀治幽之間宜加之意焉
右第十九章
日講四書解義卷二
