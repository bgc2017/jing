三易備遺卷五
宋朱元昇撰
中天歸藏易
歸藏述意
歸藏易黃帝演伏羲連山易而作也以自然之數合自
然之音以自然之音合自然之象由甲子藏坤納乾至
癸亥納比藏剥首坤乾終比剥循伏羲六十四卦三百
八十四爻之序與六甲五子無一毫不相合者孔子曰
吾得坤乾焉斯歸藏易之謂也孔穎達諸儒皆謂歸藏
起於黃帝用於商代案世譜等書黃帝一曰歸藏氏又
案帝王世系商代諸君悉以甲乙丙丁戊己庚辛壬癸
為名夫名氏帝王大寳也聖人奚取焉正以歸藏易寫
天地之心類萬物之情大而與世運相為流通小而與
日時相為統攝凡原性命制禮樂定度量均權石齊民
紀聽軍聲頒正朔觀氣候莫不一本於此真造化之至
神易道之至精生民不可一日無者也愚懼後之人昧
歸藏之義以卦象自卦象以干支自干支甚失黃帝演
伏羲易之本志愚扵是述歸藏備遺
紀歸藏易曰中天
文王有先天後天之辭太玄有中天之名邵子於觀物
外篇以伏羲易為先天以文王易為後天迨伯温著皇
極經世系述則曰唐虞者其中天而興乎堯舜者其應
運而生乎是又以唐虞之時為中天然愚考周禮三易
之序曰一曰連山二曰歸藏三曰周易伏羲連山既以
先天維之文王周易既以後天紀之則黃帝歸藏不得
不維以中天是盖本周禮所述三易之序云爾非敢自
異於伯温也若夫文言曰先天而天弗違後天而奉天
時太玄列九天之名一曰中天此先天後天中天其義
又各有旨非此之謂
歸藏綱目
甲子九九藏坤交五四己巳九四藏需交八九
庚午八九藏坤交九四乙亥八四藏(妹歸)交七九
丙子七九藏(孚中)交八四辛巳七四藏離交六九
壬午六九藏離交七四丁亥六四藏(妄无)交五九
戊子五九藏隨交六四癸巳五四藏頤交九九
甲午九九藏復交五四己亥九四藏井交八九
庚子八九藏井交九四乙巳八四藏解交七九
丙午七九藏渙交八四辛亥七四藏旅交六九
壬子六九藏旅交七四丁巳六四藏否交五九
戊午五九藏萃交六四癸亥五四藏剥交九九
賈公彦釋歸藏之旨曰歸藏以純坤為首坤為地萬物
莫不歸而藏於中故名曰歸藏夫歸藏雖自黃帝而作
實循伏羲之卦序案漢律歷志曰伏羲畫八卦由數起
至黃帝而大備是知伏羲易與黃帝易一以貫之而已
昔黃帝命大撓造甲子命伶倫造律吕探五行之精以
甲乙名日謂之干以子丑名月謂之支干者幹之義陽
也支者枝之義隂也干十而支十二是陽數中有隂數
隂數中有陽數干支相配以成六旬是謂六甲循六甲
以配六十四卦始於坤乾終扵比剥而歸藏之易在是
矣暨商人之用歸藏也雖簡編無𫝊然子孫寳之乃至
於世世用六甲之名以為名號盖亦可考周文王通其
變而演其義取六十四卦而約為三十六卦是為周易
然周禮一書於太僕則掌三易之法於簭人則掌三易
以辨九簭之名初未嘗以周易廢歸藏也案魯襄公九
年穆姜為筮而遇艮之八杜預釋之曰是雜用連山歸
藏周易也以此見春秋之時歸藏尚無恙也是以孔子
曰我欲觀殷道是故之宋而不足徵也吾得坤乾焉釋
者曰孔子得商隂陽之書也其書存者有歸藏嗚呼歸
藏之易雖遠矣歸藏之道歷千載如一日賴吾夫子此
一言之功也自是而降史𫝊無聞隋經籍志謂歸藏漢
初已亡雖晉中經有之惟載卜筮不似聖人之旨以本
卦尚存故取冠於周易以備殷商之闕至今則俱亡矣
然歸藏之書雖亡而先天連山之卦序歸藏庶幾其可
推乎苟知歸藏之緼周易庶幾其可明乎
說卦曰雷以動之風以散之雨以潤之日以烜之艮以
止之兊以說之乾以君之坤以藏之
此歸藏坤乾圖稽之說卦此章之辭而作也八卦之
位悉循說卦此辭之序六甲五子之運悉循先天乾
一兊二離三震四巽五坎六艮七坤八之序皆自然
而然意者夫子得坤乾於宋闡微辭於說卦歟不然
說卦何以曰昔者聖人之作易也既一言之而又申
言之歟歸藏易作於黃帝因於殷代其昔者聖人之
作歟且說卦一篇序卦位者凡三章其一曰天地定
位山澤通氣雷風相薄水火不相射次二曰雷以動
之風以散之雨以潤之日以烜之艮以止之兊以說
之乾以君之坤以藏之次三曰帝出乎震齊乎巽相
見乎離致役乎坤說言乎兊戰乎乾勞乎坎成言乎
艮此三章序聖人設卦之位有不相似然者盖亦各
有旨也言易者不深揣此三章措辭之不同者何故
乃為之說曰此夫子汎言易耳欲為辨别秪成駢贅
又否則曰此乃一時講師各以所聞述其辭是以有
不同非夫子係易之作以故聖人作易之心壹欝不
能自達於後世可勝言哉夫此三章序卦有如此不
同者正所以闡伏羲則河圖洛書作連山易黃帝因
伏羲則河圖作歸藏易非偶然措辭之不相似然者
也其曰坤以藏之其辭約而博微而顯者歟
河圖洛書具五行生生之理也洛書東木南火中央土
西金北水明相生之序也河圖三八木在東四九金在
南二七火在西一六水在北五土在中央其序不相生
何歟河圖為納音用者也相生之序實寓於納音之中
莫非自然而然水本無音因土激之則有音故水居五
土之數火本無音因水湊之則有音故火居一六水之
數土本無音因火陶之則有音故土居二七火之數惟
木金自能有音故不易其數是以水生木木生火火生
土土生金金生水位序相聯生生而不息矣然則五行
納音數與五行生成數若相反也實相因也五行生成
數自洛書中來五行納音數自河圖中來河圖洛書其
相為表裏者歟
四象八卦策數例
太陽位居一乾數九
少隂位居二巽離兊數八
少陽位居三震坎艮數七
太隂位居四坤數六
十干策數例
甲已位居一其數九
乙庚位居二其數八
丙辛位居三其數七
丁壬位居四其數六
戊癸位居五其數五
十二支策數例
子午位居一其數九
丑未位居二其數八
寅申位居三其數七
夘酉位居四其數六
辰戌位居五其數五
己亥位居六其數四
凡四象十干十二支位一者其策九位二者其策八位
三者其策七位四者其策六位五者其策五位六者其
策四何也則乎河圖之數一九相涵二八相涵四六相
涵各為十也十者太極之全數也揚子雲述玄數曰子
午之數九丑未八寅申七卯酉六辰戌五己亥四又曰
甲巳之數九乙庚八丙辛七丁壬六戊癸五晉史述戴
洋為庾亮占曰寅數七子數九由是言之斯數也自伏
羲氏之作易則具在四象八卦自黃帝氏之造甲子則
具在十干十二支子雲得之而玄戴洋得之而占斯數
固賾隨用隨著故曰神而明之存乎其人
邵子曰策不用十有無之極也以况自然之數也今六
甲納音遇策數之十皆除去不用而用者乃策數所除
之餘耳餘一與六為火餘二與七為土餘三與八為木
餘四與九為金餘五與十為水策不用十其義在此然
十者數之全去十不用何也歸藏取則河圖者也河圖
藏十不具是以歸藏去十不用去十不用然後納音之
數得彰其用此不用者所以為用者歟
五行一隂陽也隂陽一太極也五行在天地間獨陽不
生獨隂不成未嘗無偶然金木土之卦分隂分陽以為
偶水火之卦何無偶也坎為水隂中涵陽離為火陽中
涵隂隂陽之精互藏其宅故也乾偏陽坤偏隂震艮一
陽巽兊一隂皆居卦體之偏偏於陽者必偶以隂偏於
隂者必偶以陽此金木土卦之有偶也嗚呼八卦八而
五行五本難齊也造化自然之妙布金木土卦為六約
水火卦為二以五入八以八藏五故能齊其所難齊歟
伏羲六十四卦屬五行例
乾兊屬金離屬火震巽屬木坎屬水艮坤屬土先天八
宫宫各八卦即其卦外象之所屬以定其卦之為金火
木水土是故五行八周於八宫總八宫而言屬金之卦
十有六屬火之卦八屬木之卦十有六屬水之卦八屬
土之卦十有六是之謂六十四卦屬五行之例然也伏
羲之演八卦為六十四卦也不能增水火之卦使之多
不能損金木土之卦使之少因乎卦象之自然而已黃
帝之造六甲納音也不能備每宫用音而使之有不能
泯每宫藏音而使之無亦曰因乎聲音之自然而已由
是象與音協音與象應一順天理之流行實造化之大
巧易道之至神也歟
己亥為隂陽之終子午為隂陽之始六甲納音遇亥子
己午之間隂陽終始之際數必交音必藏交則生生之
機不息藏則化化之迹不露故癸亥甲子數交二十七
音藏土卦則剥坤隸之己巳庚午數交三十音藏水卦
則需隸之乙亥丙子數交二十八音藏木卦則歸妹中
孚隸之辛巳壬午數交二十六音藏火卦則離隸之丁
亥戊子數交二十四音藏金卦則无妄隨隸之癸巳甲
午數交二十七音藏土卦則頤復隸之己亥庚子數交
三十音藏水卦則井隸之乙巳丙午數交二十八音藏
木卦則解渙隸之辛亥壬子數交二十六音藏火卦則
旅隸之丁巳戊午數交二十四音藏金卦則否萃隸之
大扺亥子巳午之交而藏也五行虚其位六十四卦備
其象皆自然而然不可容一毫人力增損其間儻於亥
子巳午之外求其交而藏也則五行之序無其位六十
四卦之序無其象雖離婁之明公輸子之巧終不可得
而牽強求合矣此己亥子午之中其見天地之心乎
三易備遺卷五
