三易備遺卷一
宋朱元昇撰
河圖洛書
圖書述意
河圖洛書天授之聖人以覺斯世者也圖之數四十有
五書之數五十有五夫子曰河出圖洛出書聖人則之
此之謂也所以則之者何如曰聖人則河圖以定八卦
乾南坤北離東坎西震巽艮兊居四維者是也聖人則
洛書以定八卦離南坎北震東兊西乾坤艮巽居四維
者是也總天一天三天五之生數為乾之用九總地二
地四之生數為坤之用六此聖人兼則之河圖洛書者
也河圖之位乾統三男處成數坤統三女處生數洛書
之位乾統三男居東北坤統三女居西南分隂分陽男
女有别此聖人又兼則之河圖洛書者也象天數之竒
而衡聯故為陽儀之&KR0320;象地數之偶而縱對故為隂儀
之&KR0306;此聖人獨則之河圖者也數之配五行有易其方
有不易其方者故卦之配五行亦有易其位有不易其
位者是殆啟納音之微機具五行之功用陽數竒居四
方之正隂數偶居四方之維故卦之居四正者純乎一
卦之居四維者反覆為二是殆啟反對之微機具六六
之妙用此聖人又獨則之河圖者也凡此條目皆因自
然之數證自然之象明自然之理本之夫子大𫝊之辭
而為之圖與說推往順来逆八卦之旨以四十五數為
河圖推起震終艮八卦之旨以五十五數為洛書不過
闡聖人則天道之自然與斯世同覺者也若夫關子明
以四十五數為洛書以五十五數為河圖與劉長民所
述不同朱子文公黜長民之說而是子明愚也本夫子
之辭而符長民匪曰敢自異於先生長者亦惟其是而
已耳述圖書備遺
河圖之數四十有五一居北而六居西北其位為水二
居西南而七居西其位為金三居東而八居東北其位
為木四居東南而九居南其位為火五居中其位為土
聖人則之其設卦之所由始乎大𫝊曰參伍以變錯綜
其數考之河圖縦而數之一五九是為十五八三四亦
十五也六七二亦十五也衡而數之八一六是為十五三
五七亦十五也四九二亦十五也交互數之四五六是為
十五二五八亦十五也此所謂參伍以變錯綜其數者也
洛書之數五十有五天一生水成之者地六地二生火
成之者天七天三生木成之者地八地四生金成之者
天九天五生土成之者地十聖人則之其設卦之所由
備乎大𫝊曰天一地二天三地四天五地六天七地八
天九地十又曰天數五地數五五位相得而各有合考
之洛書天數五一三五七九是也地數五二四六八十
是也一與六合於北二與七合於南三與八合於東四
與九合於西五與十合於中五位相得而各有合也此
所以成變化而行鬼神也
易變易也大𫝊曰剛柔相推變在其中矣河圖之交其
變之始乎今以河圖竒偶之數案之先天之圖蓋可見
矣其為數也竒數自一左旋至三至五至七復右旋以
至於九偶數自二右旋至四至六復左旋以至於八其
為卦也左位之卦自乾一右旋至兊二離三震四右位
之卦自巽五左旋至坎六艮七坤八大抵數以逆来則
卦以順往數以順往則卦以逆来以數之交錯為卦之
逆順剛柔相摩八卦相盪變化無窮矣斯易之所以神歟
十數者天地之全數也河圖中虚十數四方四維皆具
十數洛書中實十數四方亦具十數自今觀之河圖一
對九為十也而洛書生數之一聯成數之九交於西北
非十而何河圖三對七為十也而洛書生數之三聯成
數之七交於東南非十而何河圖四對六為十二對八
為十也而洛書生數之四聯成數之六交於西北生數
之二聯成數之八交於東南非十而何交於東南者不
混於西北交於西北者不混於東南豈旡其故盖一與
四生數也合而為五位於西北金水相生也二與三生
數也合而為五位於東南木火相生也一與四合五數
處於内而六與九合十五數周於外二與三合五數處
於内而七與八合十五數周於外井乎其不相混也不
特此也中宫之土寄位於艮坤分位於東北西南東之
木南之火遇坤土而成也西之金北之水遇艮土而成
也會而歸之則中宫之土實管攝焉故以東南之數二
十涵中宫之五數則與天數之二十五合涵中宫之十
數則與地數之三十合以西北之數二十涵中宫之五
數則與天數之二十五合涵中宫之十數則與地數之
三十合此數至十而成所以為造化之全功也
大衍五十數本河圖洛書
言大衍者多矣求合乎河圖之數則曰貴陽而進五求
合乎洛書之數則曰賤隂而退五及究其所進之五圖
旡兩五究其所退之五書實有五旡者不可有有者不
可旡是殆意揣臆度為之說非圖書實然之數也且盈
天地間物物旡獨必有對洛書乃河圖之對五十五數
乃四十五數之對分圖書而言圖多陽也書多隂也合
圖書而觀總具百數五十為陽五十為隂陽對隂隂對
陽旡餘也旡欠也是故以五十陽數配五十隂數隂陽
合德為大衍之數五十由是探之以神物六十四卦三
百八十四爻胥此焉生乾坤合其策是為三百有六十
當期之日也二篇合其策是為萬有一千五百二十當
萬物之數也大抵皆然孰謂圖自圖書自書者乎不然
筮何取於蓍哉蓍一本百莖象圖書之數有百也置五
十而揲五十象圖書之數配隂陽為五十也言大衍者
即此觀之思過半矣
河圖納音例
一六水之體數火之用數
先天卦序坤艮土居之水以五為用數故五土之卦
坤艮居一六水數之位明水納土成音也
二七火之體數土之用數
先天卦序坎水居之火以一六為用數故一六水之
卦坎居七火數之位明火納水成音也
三八木之體數木之用數
先天卦序震木位於本數之八以木自能成音也故
本卦自居本數之位
四九金之體數金之用數
先天卦序乾金位於本數之九兊金位於本數之四
以金自能成音故本卦自居本數之位
五十土之體數水之用數
土居中寄位四季納火成音離火以土寄位者也故
火二與木三交互其位子居母位母居子位
案河圖乾居九數兊居四數厥數惟金厥卦惟金震居
八數厥數惟木厥卦惟木數與卦相合也至於他數與
卦若不相似焉者何也此當扵納音求之金自能成音
故兊乾之金從本數居四與九木自能成音故震之木
從本數居八若夫水一六數納土成音水遂從土數五
故坤土艮土往居水之一六位火二七數納水成音火遂
從水數一六故坎水往居火之七位土納火成音曷為
火不居土五之位土分旺寄位者也故離火遂與巽木
交互其位離火居木三之位子依母也巽木居火二之
位母從子也此八卦之象合河圖之數然也
案洛書一六水數厥卦惟坎厥方惟北二七火數厥卦
惟離厥方惟南三八木數居東卦則震巽隸之四九金
數居西卦則乾兊隸之五與十居中土數也卦則坤艮
隸之寄位東北與西南數與卦相合卦與方相應五行
以之而序八卦以之而定四方以之而奠此八卦之象
合洛書之數然也
夫子言易有聖人之道曰非天下之至精其孰能與於
此曰非天下之至變其孰能與於此曰非天下之至神
其孰能與於此觀此二圖交以河圖則六十四卦之序
皆乾一兊二離三震四巽五坎六艮七坤八往者順来
者逆也交以洛書則六十四卦之序皆出震齊巽見離
役坤說兊戰乾勞坎成艮也嗚呼天出圖書以示聖人
聖人畫卦以法天非至精至變至神其孰能與於此九
為河圖十為洛書端可證矣
圖之數有九卦之位有八乾稱父位成數之九坤稱母
位生數之一一涵九也震為長男位成數之八巽為長
女位生數之二二涵八也坎為中男位成數之七離為
中女位生數之三三涵七也艮為少男位成數之六兊
為少女位生數之四四涵六也五數居中又所以總諸
數也是故乾統三男居成數之位坤統三女居生數之
位獨陽不成獨隂不生所以配道也長幼有序男女有
别所以明倫也男女正而家道正正家而天下定所以
致用也噫易豈虚玄云乎哉
河圖置坤母巽離兊三女於生數之一二三四置乾父震
坎艮三男於成數之九八七六是以數之生成别男女者
也洛書乾統三男居東北坤統三女居西南是以位之左
右别男女者也即洛書而方之河圖金木土之隸乾兊
震巽坤艮也象分生成之數為二水火之隸坎離也象
合生成之數為一數同而位不同者乾兊也數與位俱
不同者坤艮震巽坎離也然則圖書象數果不同歟聖
人設象以配數因數以定象其别男女之序同一旨耳
河圖洛書異同
河圖洛書皆天之所出皆聖人之所則其所以異所以
同者先儒言之備矣若夫圖之竒數始於左旋終於右
旋逆布也偶數始於右旋終於左旋順布也書則竒偶
同一右旋焉此其異者然耳圖之竒居四正而五居中
貴陽也偶居四維而虚其十賤隂也書則竒偶得以相
配焉此其異者又然耳圖之一也三也七也九也其象
衡而竒故陽儀之畫則之至於書則竒之衡无以異於
偶焉圖之二也四也六也八也其象縦而偶故隂儀之
畫則之至於書則偶之衡无以異於竒焉此其異者又
然耳其所為同者圖一生水而六與一為聯與書之一
六生成合旡以異也圖二生火而七與二為聯與書之
二七生成合无以異也圖三生木而八與三為聯與書
之三八生成合无以異也圖四生金而九與四為聯與
書之四九生成合无以異也惟五生土圖虚其十與書
不同然土旺四季圖一對九為十二對八為十三對七
為十四對六為十十之體不具十之用已該與書之五
與十生成合亦何以異不特此也河圖之數竒贏偶乏
洛書之數竒乏偶贏人惟見不同耳豈知默相脗合之
妙又當於生成之合者求之何也天一地二天三地四
天五生數也合之其為數也十有五地六天七地八天
九地十成數也合之其為數也四十圖書之周於外者
總其數皆四十合成數也圖之虚其中則涵十有五書
之實其中則具十有五合生數也以體分之則互於中
外各具生成以數合之則生數處中成數處外於此見
生生造化皆自中起圖書之異也同也可得而言矣
納音方位禹謨洪範五行異同
納音五行之序曰金火木水土方位五行之序曰水木
火金土禹謨五行之序曰水火金木土洪範五行之序
曰水火木金土四者不同何也曰自河圖洛書求之則
得之矣納音五行禹謨五行其序本於河圖方位五行
洪範五行其序本於洛書何以言之河圖納音以乾一
兊二離三震四巽五坎六艮七坤八為序乾兊金也離
火也震巽木也坎水也艮坤土也故納音五行之序曰
金火木水土河圖一六本水數居北七二本火數居西
九四本金數居南三八本木數居東五土居中故禹謨
五行之序曰水火金木土以是知納音五行禹謨五行
皆以河圖之序為序者也至若方位五行先言木而後
言火洪範五行先言火而後言木今以洛書之方觀之
自北方水而之東方木自東方木而之南方火自南方
火而之西方金居中寄位於東北西南則土也故方位
五行之序曰水木火金土又以洛書之數觀之自天一
水次以地二火次以天三木次以地四金次以天五土
故洪範五行之序曰水火木金土以是知方位五行洪
範五行皆以洛書之序為序者也嗚呼聖人立言垂世
豈偶然哉有所本也不然何以曰河出圖洛出書聖人
則之抑於此又知大禹準河圖而明謨箕子倚洛書而作
範關氏劉氏圖書之辨於斯可考
三易備遺卷一
