三易備遺卷六
宋朱元昇撰
中天歸藏易
歸藏首純坤
歸藏易以純坤為首坤為地萬物莫不歸而藏於中者
也萬物盈宇宙間芽者甲者動者植者物物一太極流
動不已在在呈露孰非此造化之顯諸仁也嗚呼顯諸
仁者實藏諸用者為之也其理渾淪其氣密栗其時嚴
凝其象純坤說卦曰坤以藏之蓋造化𤼵育之真機常
於此藏焉然而一元有一元之造化癸亥甲子之交為
之藏一歲有一歲之造化冬夏二至之交為之藏一日
有一日之造化夜半日中之交為之藏是又歸藏易無
所往而不用其藏也六十四卦藏者十有六用者四十
有八乾為六十四卦之父坤為六十四卦之母坤統藏
卦乾統用卦坤乾所以首六十四卦也有藏者斯有用
者純坤又所以首純乾也雖然又豈黃帝氏私意為是
臆度哉亦惟循伏羲氏之卦序而已伏羲氏畫六十四
卦首乾而終坤黃帝氏造六甲以配六十四卦首甲子
而終癸亥甲子癸亥之間藏土配剥坤是為一元造化
歸藏之會剥隸癸亥而比則癸亥之用卦也坤隸甲子
而乾則甲子之用卦也甲子為造化之首故坤乾為歸
藏之首以自然之數納自然之音符自然之象一本乎
自然而然也夫子因言偃之問而𤼵坤乾之義後世因
坤乾之義而遡歸藏之旨天下永賴歸藏之功用者言
偃一問之力歟
予嘗曰乾坤分太極為二坤乾合太極為一盖以連山
首乾尾坤而分太極歸藏以乾藏坤而合太極分則一
而二合則二而一非二不足以見乾坤之定位非一不
足以見乾坤之妙理江都李衡編周易義海紀陳臯之
說曰乾為君為父坤為臣為母艮為子為少陽聖人設
教以尊為先則順故周易先乾謂商人先坤夏后氏先
艮是先列臣子而後君父故坤乾之說近乎誕妄嗚呼
為此說者知乾坤之分處未知乾坤之合處也乾以陽
索坤而地氣上騰是乾中有坤坤以隂索乾而天氣下
降是坤中有乾於道曰泰於志曰同於天地曰交黃帝
𤼵其秘商人暢其用夫子明其義實萬世之經也陳臯
以為誕妄不其固乎愚嘗推演坤乾之合而有感焉乾
元稱大哉復曰知至至之既大矣亦未嘗不至焉坤元
稱至哉復曰含弘光大既至矣亦未嘗不大焉乾嘗包
坤坤嘗資乾一既分二二復合一論乾坤者盍以是觀
之
氣左旋象右轉造化自然之理也聖人制作與造化同
流亦不外乎此自然之理而已歸藏易以六甲配六十
四卦所藏者五行之氣也所用者五行之象也以其氣
之藏者言之金火木水土之序自東而之南自南而之
西自西而之北終而復始是為氣之運也即天左旋之
理也又以其象之用者言之金火木水土之序自北而
之西自西而之南自南而之東終而復始是為象之運
也即日月星辰右旋之理也然則氣之與象往来相錯
而成變化欲求其在造化者求諸易斯可見矣不然大
𫝊何以曰易與天地凖故能彌綸天地之道
天生五行充滿宇宙間無在無不在布象于天則為五
星分位于地則為五方稟賦于人則為五常播于音律
則為五聲發于文章則為五色總其精氣之用則曰五
行生生化化不可一闕闕土則金無以生闕金則水無
以生闕水則本無以生闕木則火無以生闕火則土無
以生可以相有而不可以相無也然黃帝以六甲納音
之五行配伏羲六十四卦之五行由金而火由火而木
由木而水土一定之序闕一則汨陳矣今自甲子至辛
未具金火木土而闕水自壬申至己夘具金火水土而
闕木自庚辰至丁亥具金木水土而闕火自戊子至癸
已具火木水而闕金土自甲午至辛丑具金火木土而
闕水自壬寅至己酉具金火水土而闕木自庚戌至丁
已具金木水土而闕火自戊午至癸亥具火木水而闕
金土五行凡八周於六甲中具者三十闕者十闕者果
何義哉嗚呼三代以降寥寥數千載間生民日用常行
不可無此六甲然終莫曉六甲中之五行其所以具所
以闕之義職其所由蓋自黃帝歸藏易之不明始夫其
所以具者歸藏易之用音也其所以闕者歸藏易之藏
音也藏於不用是乃所以用也以為在於無物之前而
未嘗不立於有物之後以為在於隂陽之外而未嘗不
行於隂陽之中該體用妙動静兼有無貫隠顯此藏而
用無極而太極之謂也是故用音固配伏羲氏之卦象
也藏音亦莫不配伏羲氏之卦象也藏豈空虚寂滅云
乎哉
歸藏之卦藏者十有六用者四十有八藏者固所以為
用也何者道未嘗一日不在天下天下未嘗一日離道
之用有體必有用乃帝王之學也否則清净寂滅之說
一倡置斯道於空虚無用之地生民之禍可勝言哉雖
然易之卦六十四歸藏用卦止四十八聖人果何意耶
盖八卦為六十四卦之祖也八卦之爻四十八又為六
十四卦之爻三百八十四之祖也言八卦則六十四卦
在其中言四十八爻則三百八十四爻在其中舉其宏
綱撮其樞要此歸藏易以四十八卦為用實倣四十八
爻之數也然八卦之四十八爻既為用卦之綱領矣而
八卦中之坤與離又何以在藏卦之列也大抵卦有用
之用有藏之用繫辭述聖人取三十卦以便民用而十
三卦之中有歸藏之藏者四有歸藏之用者九然則用
者固用也而藏者亦未嘗不用也知藏之為藏不知藏
之為用則末流之弊鮮不為清净寂滅之歸程子曰體
用一源顯微無間盡之矣
囿於物者不能物物惟不物之物而後能統萬物滯於
形者不能形形惟不形之形而後能貫萬形五行之在
天地間金之陶冶火之烹飪木之繩墨水之灌溉土之
畊墾疑若囿於物滯於形也嗚呼以五行用五行則五
行特物耳形耳以易用五行則自無出有之謂變自有
入無之謂化所謂不物之物不形之形者也乾兊屬金
而乾兊宫有金之金金之火金之木金之水金之土離
屬火而離宫有火之金火之火火之木火之水火之土
震巽屬木而震巽宫有木之金木之火木之木木之水
木之土坎屬水而坎宫有水之金水之火水之木水之
水水之土艮坤屬土而艮坤宫有土之金土之火土之
木土之水土之土迭相錯綜更相經緯其變化可勝窮
哉是知五行配六十四卦初不見其不足一行中各具
五行亦不見其有餘散一本而萬殊會萬殊而一本五
行一隂陽隂陽一太極也
六甲納音入六十四卦合於自然
六甲以五演為六十之數以八演為六十四之數宜若
參差而難齊也今先天卦象與六十納音位序悉皆脗
合不可加毫末於其間何也盖八卦六甲其規模雖不
同而同具五行之理五行之在八卦也水火卦各一木
金土卦各二五行之在六甲也用音二十藏音六十盈
縮之機其在兹乎且伏羲之演八卦為六十四卦也不
能增水火之卦使之多不能損金木土之卦使之少曰
因乎卦象之自然而已黃帝之造六甲納音也不能備
每宫五音而使之足不能泯每官藏音而使之無亦曰
因乎聲音之自然而已於是以三十二音直水火之卦
十有六其中用音二十四藏音則八也以四十八音直
金木土之卦四十八其中用音三十六藏音則十二也
然則六甲之音與六十四卦之象自然脗合無餘無欠
一順天理之流行實造化之大巧易道之至神也
邵子以策數應六甲數正合歸藏易
邵子曰卦有六十四而用止於六十何也六十卦者三
百六十爻也故甲子止於六十也六甲而天道窮矣是
以策數應之嗚呼歸藏之失其𫝊也久矣惟吾夫子闡
歸藏具乾乾之義而邵子復闡策數應六甲之用微吾
夫子與邵子則歸藏之易其不陸沉歟且何以謂之策
數應六甲蓋乾老陽三十六與坤老隂二十四合之為
六十也震坎艮少陽三十二與巽離兊少隂二十八合
之亦六十也納音以十幹加十二支合之為六十也鐘
律以五聲加十二律合之亦六十也其機括樞紐皆在
是矣至於六甲與策數相為盈縮之機雖秘而實露雖
隠而實彰此歸藏所以無終絶之理也
諸家卦氣直日本末
易家卦氣直日之說尚矣易與天地凖變通配四時隂
陽之義配日月聖人通乎晝夜之道故極數知来有以
見天下之賾如蠱之先甲後甲巽之先庚後庚明夷之
三日不食復之七日来復臨之八月有凶歸妹之良月
幾望漸之三歲不孕同人之三歲不興屯之十年乃字
頤之十年勿用之類是矣至漢初則田何丁寬已有卦
氣直日之說其流則為施讎孟喜梁丘賀之徒分為三
家競相傳習今案易緯稽覽圖云卦氣起中孚故離坎
震兊各主一方其餘六十卦卦有六爻爻别主一日凡
主三百六十日餘有五日四分日之一者每日分為八
十分五日分為四百分四分日之一又為二十分是四
百二十分六十卦分之六七四十二是每卦得六日七
分也然而一卦六爻爻各直一日又總直七分何其參
差而難齊也况自冬至起於中孚至大雪終於頤盡變
三易之位序其穿鑿無據皆出於私意矣又有東郡京
房受學梁人焦延夀史氏謂其分六十四卦更直日用
事以風雨寒温為候孟康謂其法以一爻主一日分一
日為八十分分起夜半六十四卦為三百六十日餘四卦
卦震離兊坎為二至二分用事之日又是四時各專主
之氣為方伯監司之官各以其日觀善惡然予觀房所
自為易傳則八宫卦祖各自統五世及遊魂二世以為
卦序用配一歲之干支起積筭法及其弊也以六十四
卦分隸六甲或以一日辰而起三卦者或以一日辰而
起二卦一卦者其間又有日辰不起卦而附於他日辰
之卦者其臆說求騐破碎支離亦可見矣揚子雲覃思
渾天作元擬易即九九之數以凖八八之義其法三方
轉而為九州九州轉而為二十七部二十七部轉而為
八十一首首有九贊贊分晝夜而為七百二十九有竒
以應三百六旬有六日之度其用心亦甚密矣然而以
中凖中孚而應冬至以差凖小過而應立春以釋凖解
而應春分以裝凖旅而應立夏以應凖咸而應夏至以
常凖恒而應立秋以飾凖賁而應秋分以堅凖艮而應
立冬雖曰度數細密果何關於易也其後有劉氏以天
地五十五之數布之五行自丙丁至甲乙為一周其辰
子丑午未自甲乙至壬癸為一周其辰寅夘申酉自壬
癸至庚辛為一周其辰辰己戌亥故上經三十卦三周
而成六十卦當朞之日其策一萬一千五百二十故漢
上朱震駁之曰劉氏配五行生成之數五十居中水火
居右木金居左始於丙丁終扵庚辛周而復始六十日
之納音盡矣此一律合五音而成六十律之說也而配
於易之上經三十卦則不合矣雖甲子始於乾而癸亥
終於離則又不合矣乾當甲子金而二十九卦豈盡然
哉繫辭言二篇之策當萬物之數而謂三周五十五數
一百八十爻為萬物之數是未之聞也又有南康戴師
愈者偽麻衣易謂一歲三百六十而爻數三百八十四
是二十四爻為餘也蓋八卦互相合體以立諸卦則諸
卦者八卦在其中矣而又有八純卦則其合體八卦為
重復而二十四數為疊也故三百六十為正爻與每歲
之數合而三百八十四與閏歲之數合天度或贏或縮
至三年則乾坤氣數始足於此自然脗合無餘欠矣及
以八純卦所餘之爻求配閏歲之數雖推至一章一蔀
尚不可得而合豈能以三年而氣數無餘欠哉嗚呼易
道至賾天道至幽惟以自然之數合自然之音以自然
之音合自然之象大而與世運相為盛衰小而與日時
相為消長如以燈取影逆來順往旁見側出横斜平直
各相乘除不差絲髮而皆合於自然者其惟黃帝氏之
歸藏易乎彼數君子者惟其昧於先天之學而失其位
序所以方鑿而圓枘雖良工無以措其巧心也
三易備遺卷六
