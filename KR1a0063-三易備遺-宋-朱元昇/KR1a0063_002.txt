三易備遺卷二
宋朱元昇撰
先天連山易
連山述意
夫連山者三易之首也案周禮疏謂夏曰連山又述杜
子春謂連山為伏羲易夏因其名是知連山作於伏羲
夏后氏用連山亦猶歸藏作於黃帝商人用歸藏其義
一也夫子曰我欲觀夏道是故之把而不足徵也吾得
夏時焉嗚呼連山雖亡夏時猶在夫子說卦曰天地定
位山澤通氣雷風相薄水火不相射者實與河圖卦位
相應又曰帝出乎震齊乎巽相見乎離致役乎坤說言
乎兊戰乎乾勞乎坎成言乎艮者實與洛書卦位相應
雖河圖洛書分方各異為用不同然即圖書卦位參夏
時氣候如以圭測景以鍼定方知其為无爽也夫子之
杞而得者其此乎連山之易可證者其此乎夫子說卦
述昔者聖人之作易也杜子春謂連山作於伏羲因於
夏后氏不其然乎愚於是述連山備遺
繫辭曰易有太極是生兩儀兩儀生四象四象生八卦
此一章夫子所以明伏羲畫卦之例此一圖所以寫
夫子此一章之旨夫太極是此易本有底道理儀象
八卦是此極自然生出底道理非别有太極在易之
外生儀象八卦故太極既判竒偶始生&KR0320;者是為陽
儀&KR0306;者是為隂儀陽儀之上生一陽為竒者太陽也
又生一隂為偶者少隂也隂儀之上生一陽為竒者
少陽也又生一隂為偶者太隂也是謂四象太陽之上
復生一竒一偶即乾一兊二也少隂之上復生一竒
一偶即離三震四也少陽之上復生一竒一偶即巽
五坎六也太隂之上復生一竒一偶即艮七坤八也
是謂八卦夫以一加倍為兩兩加倍為四四加倍為
八而小成之卦備矣八卦之上復用竒偶加之則以
八加倍為十六十六加倍為三十二三十二加倍為
六十四而大成之卦備矣此文公朱子所謂方圖只
是據見在底畫者是也又謂此圖本於自然流出不
假安排乃易學綱領開卷第一義者是也
文公朱子與門人言先天圖曰圓圖是有些子造作模
樣方圖只是據見在底畫圓圖便是就這中間拗做兩
截恁底轉来底是竒恁底轉去底是偶便有些不甚依
他當初畫底然伏羲當初也只見這太極下面有箇隂
陽便知是一生二二又生四四又生八恁底推將去做
成這物事愚謂先天圓圖就中間拗做兩截非是伏羲
出己意見拗做兩截是天出河圖如此伏羲則之耳河
圖九居南四居東南三居東八居東北伏羲因河圖如
此置數於南於東也故以乾配九以兊配四以離配三
以震配八自乾一兊二離三震四恁底轉来底自然是
竒又河圖一居北六居西北七居西二居西南伏羲因
河圖如此置數於北於西也故以巽配二以坎配七以
艮配六以坤配一自巽五坎六艮七坤八恁的轉去的
自然是偶是故夫子於下繫述太極生兩儀兩儀生四
象一章明伏羲畫卦之序於說卦述數往者順知来者
逆一章明伏羲設卦之方倘二圖不𫝊則夫子二章之
詞不幾於空言乎噫邵子所以有功於作易之聖人雖
然微朱子孰明其藴是亦有功於作易之聖人也歟
易有太極是易之中元有此極實為造化根本非易之
外别更有一箇太極也太極之理具於河圖洛書而顯
於兩儀四象八卦由今觀之河圖之數用九也然乾九
坤一相對為十自巽二震八而下相對皆十何也九者
河圖之數也一者太極也此太極在河圖也洛書之數
用十也然坎一坤十相對為十一自離二乾九而下相
對皆十一何也十者洛書之數也一者太極也此太極
在洛書也先天八官之卦六十四也然乾一對坤六十
四其數為六十五夬二對剥六十三其數亦六十五自
此以下兩兩相對其數皆六十五何也六十四者卦之
數也一者太極也此太極在卦象也太極无乎不在即
河圖而在河圖即洛書而在洛書即卦象而在卦象潛
藏密拱未嘗間斷有箇天地便有箇太極在這裏流轉
不假安排靡有虧欠此一之流行於圖書卦象雖未嘗
顯其名圖書卦象之默涵乎此一則末嘗離其體太極
其此一之謂歟
說卦曰天地定位山澤通氣雷風相薄水火不相射八
卦相錯數往者順知來者逆是故易逆數也
此伏羲則河圖以定八卦之位然也先儒以此一節
明伏羲八卦是矣然自其指十為河圖九為洛書則
是說卦此章先述伏羲則洛書以定八卦之位而後
章始及則河圖以定八卦之位與上繫曰河出圖洛
出書聖人則之之辭先後為不同矣况先儒又指說
卦後章出震齊巽見離役坤說兊戰乾勞坎成艮一
節為明文王八卦若然伏羲八卦取則洛書者也文
王八卦取則河圖者也似不其然劉長民謂河圖洛
書俱出於伏羲之世九為河圖十為洛書而蔡季通
疑其非是援關子明之說指十為河圖九為洛書未
免數自數象自象矣惟即夫子說卦二章之辭循八
卦之象契圖九書十之數然後數與象合象與數合
而說卦二章之辭悉與象數合信長民之說為不誣
云
說卦曰萬物出乎震震東方也齊乎巽巽東南也齊也
者言萬物之潔齊也離也者明也萬物皆相見南方之
卦也聖人南面而聽天下嚮明而治蓋取諸此也坤也
者地也萬物皆致養焉故曰致役乎坤兊正秋也萬物
之所說也故曰說言乎兊戰乎乾乾西北之卦也言隂
陽相薄也坎者水也正北方之卦也勞卦也萬物之所
歸也故曰勞乎坎艮東北之卦也萬物之所成終而所
成始也故曰成言乎艮
此伏羲則洛書以定八卦之位然也先儒以此一節
明文王八卦然也即夫子說卦之辭證夏時之候立
春在艮實應連山首艮之說故夫子於兊之方表而
出之曰兊正秋也於艮之方表而出之曰萬物之所
成終而所成始也若夫文王作周易建子正而謂行
夏之時然歟否歟夫子繫辭言包犧氏之王天下必
冠以古者之詞於說卦亦兩言以表之曰昔者聖人
之作易則其指包犧氏明矣故愚謂河圖洛書並出
於伏羲之世長民之說為信然
說卦曰神也者妙萬物而為言者也動萬物者莫疾乎
雷撓萬物者莫疾乎風燥萬物者莫熯乎火說萬物者
莫說乎澤潤萬物者莫潤乎水終萬物始萬物者莫盛
乎艮故水火相逮雷風不相悖山澤通氣然後能變化
既成萬物也
連山易之作昔者聖人既則之河圖又則之洛書說
卦上章别而言之深切著明矣於此一章復總而言
之其述洛書卦位止曰雷風火澤水艮不曰乾坤其
述河圖卦位止曰水火雷風山澤不曰乾坤此圖探
夫子此章之辭合圖與書總而一之書所以應乎地
圖所以應乎天天包地者也内卦循洛書震巽離兊
坎艮之序以為之經外卦循河圖兊離震巽坎艮之
序以為之緯外卦所以緯内卦者也自内卦秩而言
之動萬物撓萬物燥萬物說萬物潤萬物終始萬物
此圖與此章之詞實相脗合自外卦對而觀之水必
與火相逮雷必與風不相悖山必與澤通氣此圖與
此章之辭无一象不相似然者夫子不言乾坤而曰
神也者妙萬物而為言者也乾坤其神矣乎噫非此
一章无以明乾坤神六子之用非此一圖旡以明此
一章例連山之義然則謂昔者聖人之作連山易也
兼取則於圖書詎不信然雖然所以神乾坤於不用
者何謂也今夫制律歷者之言數也必究夫數之始數
之中數之終故然後能通律歷之妙有如乾在河圖
其數九坤在河圖其數一此乾坤占夫河圖之數之
始終者也乾在八卦位居一坤在八卦位居八此又
乾坤占夫八卦之數之始終者也漢律歷志曰并終
數為十九易窮則變此又指乾坤在洛書占夫洛書
之數之始終者也由是言之說卦此章述昔者聖人作
易之意不言乾坤是殆神夫數之始終以妙其用也
夫道可受而不可𫝊此章之旨微矣其可以言言乎
哉
一歲之内二至二分四立是之謂八節乃一歲之綱領
也然綱領一歲者八節也而所以綱領八節者乾坤也
純坤與復上之坤隸冬至也无妄上之乾與明夷上之
坤隸立春也同人上之乾與臨上之坤隸春分也履上
之乾與泰上之坤隸立夏也純乾與姤上之乾隸夏至
也升上之坤與訟上之乾隸立秋也師上之坤與遯上
之乾隸秋分也謙上之坤與否上之乾隸立冬也此非
人為安排之巧皆出於象數自然而然夫子說卦以妙
萬物之神為言而不言乾坤此圖寫出乾坤不離於八
節之交正以分八節育萬物成歲功固六子迭運之力
實乾父坤母綱領之造然則乾坤不其神乎
案周禮疏賈公彦釋連山之義曰此連山易其卦以純
艮為首艮為山山上山下是名連山即賈氏之疏稽之
說卦之辭夏時之候夏建寅正純艮實庀立春春為時
之首艮所以為連山易之首乎考之漢律歷志述三統
謂人統寅木也太簇律長八寸象八卦虙戲氏之所以
順天地通神明類萬物也以是知伏羲氏已用寅正夏
后氏因之而已故賈公彦謂連山作於伏羲因於夏后
氏此之謂也連山易亡已久矣因周禮得存其名因說
卦得存其義因夏時得存其用自漢太初改正朔復行
夏之時民到於今受其賜其夫子之把之功歟
連山易夏時之取則也而堯典一書分命羲和亦夏時
之取則也以書考易其義一也書曰日中星鳥以殷仲
春日永星火以正仲夏宵中星虚以殷仲秋日短星昴
以正仲冬蓋取中星以定四時者也今即連山易而布
以二十八宿冬至其卦也復其宿也虚夏至其卦也姤
其宿也星春分其卦也臨其宿也氐房秋分其卦也遯
其宿也昴四時之二至二分以卦準宿即堯典之中星
不特此也自漢太初元年改正朔行夏時至今千三百
七十餘年歷法之沿革雖不同而大概則可考立春之
候日躔虚立夏之候日躔昴立秋之候日躔星立冬之
候日躔氐四時之四立以歷準宿即連山之中星嗚呼
自夏時之革而為丑正子正也夫子居春秋之世而欲
行夏之時雖書其事於經不得行其志於時自太初之
革亥正而為寅正也愚也居今之世得述其志得見其
事豈不為連山易之幸歟
三易備遺卷二
