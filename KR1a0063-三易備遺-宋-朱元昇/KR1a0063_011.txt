三易備遺跋
夫子既没迄今七百年間諸以易名家者專於理則簡
於象數專於象數則荒於理因註迷經因疏迷註致十
翼本旨不白於世而世之學者果於襲舊疑於知新罕
研聖人作易之根柢我先君子述三易備遺曰河出圖
洛出書聖人則之此夫子明作易之根柢也故言理必
考象言象必考數理象數無抵牾然後措諸詞寫諸
圖自謂得聖人之心於註疏解釋之外有先儒所未𤼵
者視諸家言易理自理象自象數自數三易自三易河
圖洛書自河圖洛書判然不相符者不侔矣噫此其於
易也功不在名世諸儒下咸淳庚午備遺成侯部使者
則堂家先生一見竒其書用聞於朝會國督戍事嚴未
皇暇也送中書籍記越三載先子没先兄起予甫繼志
纂述時事且别多所散失起予甫亦下世矣士立弗克
肖以夙夜罔敢懈惟父兄之志是酬補遺苴闕僅完其
帙敬鋟諸梓非敢曰論譔其前人之美以顯揚之後世
也易之晦也明也有時也人焉得而已諸時元貞乙未
立春日男士立百拜謹誌
