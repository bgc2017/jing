三易備遺卷八
宋朱元昇撰
後天周易
周易述意
夫易之理託象數而明古者仰觀俯察遠物近身象數
備矣是為連山易黃帝歸藏易因之而已文王周易亦
豈外連山象數以為易哉周易歴秦漢至於今其書具
在非若連山歸藏存其名而沒其實有其義而亡其辭
者也夫子十翼為周易而作然𤼵明連山之緼互見於
辭而說卦一篇特加詳焉豈無意歟蓋以周易取則伏
羲連山易猶連山易取則天出圖書者也文王演上經
首乾坤演下經首震艮巽兊演坎離猶上下經之用演
連山變對為周易反對演連山八八為周易六六演連
山之策萬有一千五百二十為周易之策萬有二千九
百六十演連山畫卦之一陽一隂為周易序卦之一陽
一隂其大綱目昭然可考後之學者不察夫子之辭是
以昧伏羲文王制作謂伏羲易自伏羲易文王易自文
王易甚失文王演易之意書雖具在義或弗彰愚為此
懼故述周易備遺
繫辭曰天尊地卑乾坤定矣卑高以陳貴賤位矣動静
有常剛柔斷矣方以類聚物以羣分吉凶生矣在天成
象在地成形變化見矣是故剛柔相摩八卦相盪鼓之
以雷霆潤之以風雨日月運行一寒一暑乾道成男坤
道成女
周易以反對為用繫辭焉者係文王周易故繫辭首
章夫子所以明反對之義也先天之卦八後天反對
為六先天之卦六十四後天反對為三十六六十四
者八之演也三十六者六之演也故繫辭曰天尊地
卑乾坤定矣此上經首乾坤也曰鼓之以雷霆潤之
以風雨此下經首震艮巽兊也曰日月運行一寒一
暑此坎離猶上下經之用也其言雷霆而不言艮異
乎說卦以雷風為偶者所以明震艮之反對也其言
風雨而不言兊異乎說卦以山澤為偶者所以眀巽
兊之反對也不言艮而艮已具於震不言兊而兊已
具於巽此連山易之八八反對為周易之六六則之
河圖乾坤縱而六子衡也周易其微矣乎欲觀周易
大綱目舍繫辭首章其何以觀之哉
文王演周易六十四卦分為上下經上經之卦三十下
經之卦三十四夫子作序卦以明其序上經首天地序
三十卦下經首男女序三十四卦而反對之義則又作
雜卦以眀之夫聖人之作經豈不能均齊上下經而一
其數下經之卦其數多於上經者果何以哉噫此其所
以為反對之妙也上經三十卦反對則為十有八下經
三十四卦反對亦為十有八曷為其十有八也邵子曰
體者八變用者六變是以八卦之象不易者四反對者
二以六變而成八也重卦之象不易者八反易者二十
八以三十六變而成六十四也故爻止乎六卦止乎八
策窮乎三十六而重於一百八十四也由是觀之上經
之卦有乾坤頥大過坎離六卦之不反對則三十可約
而為十八也下經之卦有中孚小過二卦之不反對則
三十四可約而為十八也其不一者未有不一者也上
經陽爻五十二隂爻五十六陽少而隂多則以剥復之
處上經也下經陽爻五十六隂爻五十二陽多而隂少
則以夬姤之處下經也合而言之上經為爻一百有八
下經為爻一百有八其數又何嘗不一哉於此見先天
之畫為八八者非伏羲自為此八也闡造化無盡之緼
也後天之反對為六六者非文王自為此六也闡伏羲
無盡之緼也或曰文王之卦六矣六固演為三十六矣
而上下經復係以八八六十四何也曰伏羲之八易之
體也文王之六易之用也伏羲八中有六體已該用文
王六中有八用不離體此所以為體用一源也
後天周易首純乾何也先天乾一兊二離三震四巽五
坎六艮七坤八後天為演先天而作乾一涵坤八故一
先之為上經首兊二涵艮七故二次之為下經首離三
涵坎六故三次之為上下經尾文王作上下經其序本
諸伏羲之序如此曰是固然矣猶有精微之藴焉周易
以反對為用約六十四卦為三十六卦上經一百八爻
下經一百八爻合之為二百一十六爻二百一十六者
純乾之策數也此周易所以首純乾然則揆之歸藏連
山然歟否歟曰亦何莫不然歸藏首純坤用卦四十八
藏而不用之卦一十六用卦四十八為爻二百八十八
二百八十八者二其純坤之策數也二之者何陽&KR0320;而
隂&KR0306;也若夫連山其義玄而又玄伏羲首百王而作連
山其則諸河圖也乾策九而涵一是乾為六十四卦之
首其則諸洛書也艮終萬物而始萬物是艮為六十四
卦之首以乾之策二百一十六合艮之策一百六十八
是為三百八十四三百八十四者六十四卦之爻辭也
賈公彦言連山首艮不兼言連山首乾特舉夏時而言
之耳嗚呼連山易三百八十四爻備其用其則河圖首
乾洛書首艮者歟歸藏易二百八十八爻備其用其首
純坤者歟周易二百一十六爻備其用其首純乾者歟
此三易之妙緼造化之神機至矣哉
先天乾對坤後天乾坤亦對也先天泰對否後天否泰
亦對也先天隨對蠱後天隨蠱亦對也先天頤對大過
後天頤大過亦對也先天坎對離後天坎離亦對也先
天漸對歸妹後天漸歸妹亦對也先天中孚對小過後
天中孚小過亦對也先天既濟對未濟後天既濟未濟
亦對也易有六十四卦此十六卦先後天同一對餘四
十八卦之對不同何也曰不同者未嘗不同也先天屯
對鼎蒙對革後天屯對蒙鼎對革先天需對晉訟對明
夷後天需對訟晉對明夷先天師對同人比對大有後
天師對比同人對大有先天小畜對豫履對謙後天小
畜對履豫對謙先天臨對遯觀對大壯後天臨對觀遯
對大壯先天噬嗑對井賁對困後天噬嗑對賁井對困
先天剥對夬復對姤後天剥對復夬對姤先天无妄對
升大畜對萃後天无妄對大畜升對萃先天咸對損恒
對益後天咸對恒損對益先天家人對解睽對蹇後天
家人對睽解對蹇先天震對巽艮對兊後天震對艮巽
對兊先天豐對渙旅對節後天豐對旅渙對節由此觀
之先後天四十八卦之對將無不同用述其列於左
夫連山歸藏周易之作也有首艮首坤首乾之不同然
其所取則者一本諸河圖洛書焉爾烏得而不同世之
言易者大抵謂先天自先天後天自後天判然若兩物
之不相侔也蔡季通有曰連山歸藏雖不𫝊意其作用
必與周易大異予嘗恨生不得與季通同時共尚論古
之人者為此也此圖𤼵明先天以變通為用後天以反
對為用其作用似不同其為對也終歸諸同固已瞭然
在目矣至於乾坤頤大過中孚小過坎離八卦不可得
而反對泰否隨蠱漸歸妹既濟未濟八卦可得而反對
亦可得而變對總十六卦文王雖一仍其對之舊然别
而隷之上下經則又有說焉乾與泰先天隷乾宫也坤
與否先天隷坤宫也是為乾父坤母後天以之隷上經
頤與隨先天以之隸震宫也大過與蠱先天隷巽宫也是
為長男長女後天以之隷上經小過與漸先天隷艮宫
也中孚與歸妹先天隷兊宫也為少男少女後天以之
隷下經坎離既未濟先天隷坎離宫也是為中男中女
後天以之分隷上下經其尊卑定位長幼有倫後天先
天同一貫耳故曰文法羲羲法天
三易備遺卷八
