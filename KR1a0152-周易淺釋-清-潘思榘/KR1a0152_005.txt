周易淺釋䟦
補堂先生之于易也幼從塾師受本義初見卷首諸圖
别繪于紙出入觀玩既冠益治之遂以易為學官高才
生後成進士出合河孫公之門孫公海内大儒提唱正
學先生從論性天有契益專意研求易道自改庶常敡
歴中外公退即獨坐點閱徐氏經解惟在秋曺及粤臬
時日夜以刑獄為急暫輟耳既移南方得易象正三易洞
璣周易訂詁益汜濫諸家之說思為一書以惠學者偶
有所得隨手劄記庚午朝京師歸監省試卒卒無暇其
明年撫閩蓋三歲矣境内晏然漸以無事于是萃其向
所記者重為編撰自尅兩日釋一卦然日見官屬閱文
書又或校射慮囚往來報謁三日不能成者有矣則夜
然燭補完之是夏旱禱羣望者逾月先生齋居焦灼申
旦不寐釋易最多稿凢數改舊所得者什不存三晨出
童子挈書囊從後賓客或諫阻先生笑不應嘗曰吾讀
易三十年近始冇所見吾釋易唯從時來入手唯求六
爻字字著實吾嗜易玩索日有味覺世間一切無逾此
樂者未幾福安大水往督賑旅視漳泉海防歸而疾作
然釋易益勤今春疾甚語余曰吾未釋者獨乾坤二卦
然浹辰病臥心静悟乾坤包六十二卦枕上歴歴體會
觸處皆是倘旦暮死必為作序述我半世苦心又語同里
戚仍夫祖修曰吾所釋尚易之淺者竊欲觀其深而今
不可得矣可名曰周易淺釋未成稿屬兒子呈合河師
定之吾目以瞑也於乎先生于易可謂知之深而好之
篤者矣其用力勤而必欲自致理道之塗為不可及也
先生所與講易者金匱錢予齡廣仁南滙喬瓶城廷選
顧餘菴宏休寧潘松谷偉同里戚君門人福唐林師實
迪光而余之闇陋亦時與焉先生沒興泉白憲副願刊
行林君校訖即計偕北上憲副以書請定于孫公而余
為述之如此其書雖未成其苦心可以質天下後世之
學者矣乾隆壬申莫春既望雲間後學沈大成學子謹
識
是書也先生去年四月既成學庸講義為之至今年二
月易簀之前夕絶筆者也初先生注屯蒙至剥復諸卦
授光示曰易學言象者以穿鑿而象亡談理者以附會
而理晦所幸孔子十翼佑啓後人因傳味經十得六七
惟傳義精微探索不易耳余於彖爻詞偶疏其意冀學
者於此有牖可入非敢擬注疏也又曰彖多言象而變
在其中爻多言變而象在其中不明時来不知卦之来
處不求爻變不知卦之去處則係詞皆落空不過就其
字義解釋虚詞耳况卦爻無所不包舊說一槩講入身
心政治上去遺却許多道理不如就其淺處說而深微
亦可通此區區注易之意也今先生殁既成六十二卦
興泉憲副白公素愛民誨士與先生同有功于吾閩者
將以書請定於大司空合河孫公然後授梓時先生之
執雲間沈君學子同里戚君仍夫彙遺稿付光校之見
先生自顔是書曰淺釋嗚呼先生之作是書與名是書
也羽翼經傳開示来學之心已弗及自序以明於世然
觀先生疇昔之言其亦大略可覩矣校既畢爰述之而
不禁澘然云乾隆壬申三月望後受業福唐林迪光謹
識
