詩經集傳卷六
宋朱子撰
大雅三(說見小雅)
文王之什三之一
文王在上於(音烏下同)昭于天(叶鐵因反)周雖舊邦其命維新有
周不顯帝命不時(叶上紙反)文王陟降在帝左右(叶羽已反○賦也於)
(歎辭昭明也命天命也不顯猶言豈不顯也帝上帝也不時猶言豈不時也左右旁側也○周公追述文王之)
(德明周家所以受命而代商者皆由於此以戒成王此章言文王既没而其神在上昭明于天是以周邦雖自)
(后稷始封千有餘年而其受天命則自今始也夫文王在上而昭于天則其德顯矣周雖舊邦而命則新則其)
(命時矣故又曰有周豈不顯乎帝命豈不時乎蓋以文王之神在天一升一降無時不在上帝之左右是以子)
(孫蒙其福澤而君有天下也春秋傳天王追命諸侯之辭曰叔父陟恪在我先王之左右以佐事上帝語意與)
(此正相似或疑恪亦降字之誤理或然也)○亹亹(音尾)文王令聞(音問)不已陳錫
哉周侯文王孫子(叶奬里反)文王孫子本支百世凡周之士
不顯亦世(賦也亹亹強勉之貌令聞善譽也陳猶敷也哉語辭侯維也本宗子也支庶子也○文王)
(非有所勉也純亦不已而人見其若有所勉耳其德不已故今既没而其令聞猶不已也令聞不已是以上帝)
(敷錫于周維文王孫子則使之本宗百世為天子攴庶百世為諸侯而又及其臣子使凡周之士亦世世脩德)
(與周匹休焉)○世之不顯厥猶翼翼思皇多士生此王國(叶于)
(逼反)王國克生維周之楨(音貞)濟濟(上聲)多士文王以寧(賦也猶謀)
(翼翼勉敬也思語辭皇美楨榦也濟濟多貌○此承上章而言其傳世豈不顯乎而其謀猷皆能勉敬如此也)
(美哉此衆多之賢士而生於此文王之國也文王之國能生此衆多之士則足以為國之榦而文王亦賴以為)
(安矣蓋言文王得人之盛而宜其傳世之顯也)○穆穆文王於緝熙敬止假(上聲)
哉天命有商孫子商之孫子其麗不億上帝既命侯于
周服(叶蒲北反○賦也穆穆深遠之意緝續熙明亦不已之意止語辭假大麗數也不億不止於億也侯)
(維也○言穆穆然文王之德不已其敬如此是以天命集焉以有商孫子觀之則可見矣蓋商之孫子其數不)
(止於億然以上帝之命集於文王而今皆維服于周矣)○侯服于周天命靡常殷
士膚敏祼(音灌)將于京(叶居良反)厥作祼將常服黼(音甫)冔(音許)王
之藎(音盡)臣無念爾祖(賦也諸侯之大夫入天子之國曰某士則殷士者商孫子之臣屬也)
(膚美敏疾也祼灌鬯也將行也酌而送之也京周之京師也黼黼裳也冔殷冠也蓋先代之後統承先王脩其)
(禮物作賓於王家時王不敢變焉而亦所以為戒也王指成王也藎進也言其忠愛之篤進進無已也無念猶)
(言豈得無念也爾祖文王也○言商之孫子而侯服于周以天命之不可常也故殷之士助祭于周京而服商)
(之服也於是呼王之藎臣而告之曰得無念爾祖文王之德乎蓋以戒王而不敢斥言猶所謂敢告僕夫云爾)
(劉向曰孔子論詩至於殷士膚敏祼將于京喟然歎曰大哉天命善不可不傳於後嗣是以富貴無常蓋傷微)
(子之事周而痛殷之亡也)○無念爾祖聿脩厥德永言配命自求多
福(叶筆力反)殷之未喪(去聲)師克配上帝宜鑒于殷駿(音峻)命不
易(去聲○賦也聿發語辭永長配合也命天理也師衆也上帝天之主宰也駿大也不易言其難也○言欲)
(念爾祖在於自脩其德而又常自省察使其所行無不合於天理則盛大之福自我致之冇不外求而得矣又)
(言殷未失天下之時其德足以配乎上帝矣今其子孫乃如此宜以為鑒而自省焉則知天命之難保矣大學)
(傳曰得衆則得國失衆則失國此之謂也)○命之不易無遏爾躬(叶姑弘反)宣昭
義問有虞殷自天(叶鐵因反)上天之載無聲無臭(叶初尤反)儀刑
文王萬邦作孚(叶房尤反○賦也遏絶宣布昭明義善也問聞通有又通虞度載事儀象刑法)
(孚信也○言天命之不易保故告之使無若紂之自絶於天而布明其善譽於天下又度殷之所以廢興者而)
(折之於天然上天之事無聲無臭不可得而度也惟取法於文王則萬邦作而信之矣子思子曰維天之命於)
(穆不已蓋曰天之所以為天也於乎不顯文王之德之純蓋曰文王之所以為文也純亦不已犬知天之所以)
(為天又知文王之所以為文則夫與天同德者可得而言矣是詩首言文王在上於昭于天文王陟降在帝左)
(右而終之以此其旨深矣)
文王七章章八句(東萊吕氏曰吕氏春秋引此詩以為周公所作味其辭意信非)
(周公不能作也○今按此詩一章言文王有顯德而上帝有成命也二章言天命集於文王則不唯)
(尊榮其身又使其子孫百世為天子諸侯也三章言命周之福不唯及其子孫而又及其羣臣之後)
(嗣也四章言天命既絶於商則不唯誅罰其身又使其子孫亦來臣服于周也五章言絶商之禍不)
(唯及其子孫而又及其羣臣之後嗣也六章言周之子孫臣庶當以文王為法而以商為監也七章)
(又言當以商為監而以文王為法也其於天人之際興亡之理丁寧反覆至深切矣故立之樂官而)
(因以為天子諸侯朝會之樂蓋將以戒乎後世之君臣而又以昭先王之德於天下也國語以為兩)
(君相見之樂特舉其一端而言耳然此詩之首章言文王之昭于天而不言其所以昭次章言其令)
(聞不已而不言其所以聞至於四章然後所以昭明而不己者乃可得而見焉然亦多詠歎之言而)
(語其所以為德之實則不越乎敬之一字而已然則後章所謂脩厥德而儀刑之者豈可以他求哉)
(亦勉於此而已矣)
明明在下赫赫在上(叶辰羊反)天難忱(音諶)斯不易(去聲)維王天
位殷適(音的)使不挾(子燮反)四方(賦也明明德之明也赫赫命之顯也忱信也不易難)
(也天位天子之位也殷適殷之適嗣也挾有也○此亦周公戒成王之詩將陳文武受命故先言在下者有明)
(明之德則在上者有赫赫之命達於上下去就無常此天之所以難忱而為君之所以不易也紂居天位為殷)
(嗣乃使之不得挾四方而有之蓋以此爾)○摯(音至)仲氏任(音壬)自彼殷商來嫁
于周曰嬪(音貧)于京(叶居良反)乃及王季維德之行(叶戸郎反)大(音泰)
任有身(叶尸羊反)生此文王(賦也摯國名仲中女也任摯國姓也殷商商之諸侯也嬪婦也)
(京周京也曰嬪于京疊言以釋上句之意猶曰釐降二女于媯汭嬪于虞也王季文王父也身懷孕也○將言)
(文王之聖而追本其所從來者如此蓋曰自其父母而已然矣)○維此文王小心翼翼
昭事上帝聿懷多福(叶筆力反)厥德不回以受方國(叶越逼反○賦)
(也小心翼翼恭慎之貌即前篇之所謂敬也文王之德於此為盛昭明懷來回邪也方國四方來附之國也)
○天監在下有命既集(叶昨合反)文王初載天作之合在洽
之陽在渭之涘(音士叶羽已反)文王嘉止大邦有子(叶奬里反○賦也監)
(視集就載年合配也洽水名本在今同州郃陽夏陽縣今流已絶故去水而加邑渭水亦逕此入河也嘉昏禮)
(也大邦莘國也子大姒也○將言武王伐商之事故此又推其本而言天之監照實在於下其命既集於周矣)
(故於文王之初年而默定其配所以洽陽渭涘當文王將昏之期而大邦有子也蓋曰非人之所能為矣)○
大邦有子俔(牽遍反)天之妹文定厥祥親迎(去聲)于渭造舟
為梁不顯其光(賦也俔磬也韓詩作磬說文云俔譬也孔氏曰如今俗語譬喻物曰磬作然也)
(文禮祥吉也言卜得吉而以納幣之禮定其祥也造作梁橋也作船於水比之而加版於其上以通行者即今)
(之浮橋也傳曰天子造舟諸侯維舟大夫方舟士特舟張子曰造舟為梁文王所制而周世遂以為天子之禮)
(也不顯顯也)○有命自天命此文王于周于京(叶居良反)纘女維
莘長(上聲)子維行(叶戶郎反)篤生武王保右(音祐)命爾燮伐大商
(賦也纘繼也莘國名長子長女大姒也行嫁篤厚也言既生文王而又生武王也右助燮和也○言天既命文)
(王於周之京矣而克纘大任之女事者維此莘國以其長女來嫁于我也天又篤厚之使生武王保之助之命)
(之而使之順天命以伐商也)○殷商之旅其會如林矢于牧野維予
侯興(叶音歆)上帝臨女(音汝)無貳爾心(賦也如林言衆也書曰受率其旅若林矢)
(陳也牧野在朝歌南七十里侯維貳疑也爾武王也○此章言武王伐紂之時紂衆會集如林以拒武王而皆)
(陳于牧野則維我之師為有興起之勢耳然衆心猶恐武王以衆寡之不敵而有所疑也故勉之曰上帝臨女)
(無貳爾心蓋知天命之必然而贊其決也然武王非必有所疑也設言以見衆心之同非武王之得已耳)○
牧野洋洋檀車煌煌駟騵(音元)彭彭(叶鋪郎反)維師尚父時維
鷹揚涼(音亮)彼武王肆伐大商會朝清明(叶謨郎反○賦也洋洋廣大之)
(貌檀堅木宜為車者也煌煌鮮明貌駵馬白腹曰騵彭彭強盛貌師尚父太公望為大師而號尚父也鷹揚如)
(鷹之飛揚而將擊言其猛也涼漢書作亮佐助也肆縱兵也會朝會戰之旦也○此章言武王師衆之盛將帥)
(之賢伐商以除穢濁不崇朝而天下清明所以終首章之意也)
大明八章四章章六句四章章八句(名義見小旻篇一章言天)
(命無常惟德是與二章言王季大任之德以及文王三章言文王之德四章五章六章言文王大姒)
(之德以及武王七章言武王伐紂八章言武王克商以終首章之意其章以六句八句相間又國語)
(以此及下篇皆為兩君相見之樂說見上篇)
緜緜瓜瓞(音垤)民之初生自土沮(音疽)漆(音七)古公亶父(音甫)陶
(音桃)復(音福)陶穴(叶戶橘反)未有家室(比也緜緜不絶貌大曰瓜小曰瓞瓜之近本初生者)
(常小其蔓不絶至末而後大也民周人也自從土地也沮漆二水名在豳地古公號也亶父名也或曰字也後)
(乃追稱大王焉陶窰竈也復重窰也穴土室也家門内之通名也豳地近西戎而苦寒故其俗如此○此亦周)
(公戒成王之詩追述大王始遷岐周以開王業而文王因之以受天命也此其首章言瓜之先小後大以比周)
(人始生於漆沮之上而古公之時居於窰竈土室之中其國甚小至文王而後大也)○古公亶父
來朝走馬(叶滿補反)率西水滸(音虎)至于岐下(叶後五反)爰及姜女
聿來胥宇(賦也朝早也走馬避狄難也滸水厓也漆沮之側也岐下岐山之下也姜女大王妃也胥)
(相宇宅也孟子曰太王居邠狄人侵之事之以皮幣珠玉犬馬而不得免乃屬其耆老而告之曰狄人之所欲)
(者吾土地也吾聞之也君子不以其所以養人者害人二三子何患乎無君我將去之去邠踰梁山邑于岐山)
(之下居焉邠人曰仁人也不可失也從之者如歸市)○周原膴膴(音武)堇(音謹)荼如飴
(音移)爰始爰謀(叶謀悲反)爰契(音器)我龜曰止曰時築室于茲(叶津)
(之反○賦也周地名在岐山之南廣平曰原膴膴肥美貌蓳烏頭也荼苦菜蓼屬也飴餳也契所以然火而灼)
(龜者也儀禮所謂楚焞是也或曰以刀刻龜甲欲鑽之處也○言周原土地之美雖物之苦者亦甘於是大王)
(始與豳人之從已者謀居之又契龜而卜之既得吉兆乃告其民曰可以止於是而築室矣或曰時謂土功之)
(時也)迺慰迺止迺左迺右(叶羽已反)迺疆迺理迺宣迺畝(叶滿)
(彼反)自西徂東周爰執事(叶上止反○賦也慰安止居也左右東西列之也疆謂畫其大)
(界理謂别其條理也宣布散而居也或曰導其溝洫也畝治其田疇也自西徂東自西水滸而徂東也周徧也)
(言靡事不為也)○乃召司空乃召司徒俾立室家(叶古胡反)其繩則
直縮(音蹜)版以載(叶節力反)作廟翼翼(賦也司空掌營國邑司徒掌徒役之事繩所以)
(為直几營度位處皆先以繩正之既正則束版而築也縮束也載上下相承也言以索束版投土築訖則升下)
(而上以相承載也君子將營宫室宗廟為先廐庫為次居室為後翼翼嚴正也)○捄(音俱)之陾陾
(音仍)度(入聲)之薨薨築之登登削屢馮馮(音憑)百堵皆興鼛(音臯)
鼓弗勝(賦也捄盛土於器也陾陾衆也度投土於版也薨薨衆聲也登登相應聲削屢牆成而削治重)
(複也馮馮牆堅聲五版為堵興起也此言治宫室也鼛鼓長一丈二尺以鼓役事弗勝者言其樂事勸功鼓不)
(能止也)○迺立臯門臯門有伉(音抗叶苦郎反)迺立應門應門將
將(音搶)迺立冡土戎醜攸行(叶戸郎反○賦也傳曰王之郭門曰臯門伉高貌王之正)
(門曰應門將將嚴正也大王之時未有制度特作二門其名如此及周有天下遂尊以為天子之門而諸侯不)
(得立焉冡土大社也亦大王所立而後因以為天子之制也戎醜大衆也起大事動大衆必有事乎社而後出)
(謂之宜)○肆不殄(音佃)厥愠亦不隕(音尹)厥問柞(音昨)棫(音域)拔(音佩)
矣行道兌(吐外反)矣混(音昆)夷駾(音隊)矣維其喙(音諱)矣(賦也肆故今也)
(猶言遂也承上起下之辭殄絶愠怒隕墜也間聞通謂聲譽也柞櫟也枝長葉盛叢生有刺棫白桵也小木亦)
(叢生有刺拔挺拔而上不拳曲蒙密也兌通也始通道於柞棫之間也駾突喙息也○言大王雖不能殄絶混)
(夷之愠怒亦不隕墜已之聲聞蓋雖聖賢不能必人之不怒已但不廢其自脩之實耳然大王始至此岐下之)
(時林木深阻人物鮮少至於其後生齒漸繁歸附日衆則木拔道通混夷畏之而奔突竄伏維其喙息而已言)
(德盛而混夷自服也蓋已為文王之時矣)○虞芮質厥成文王蹶(音媿)厥生(叶桑)
(經反)予曰有疏附(叶上聲)予曰有先(去聲)後(去聲叶下五反)予曰有奔
奏(音走叶宗五反)予曰有禦侮(賦也虞芮二國名質正成平也傳曰虞芮之君相與爭田久而)
(不平乃相與朝周入其境則耕者讓畔行者讓路入其邑男女異路斑白者不提挈入其朝士讓為大夫大夫)
(讓為卿二國之君感而相謂曰我等小人不可以履君子之境乃相讓以其所爭田為閒田而退天下聞之而)
(歸者四十餘國蘇氏曰虞在陜之平陸芮在同之馮翊平陸有間原焉則虞芮之所讓也蹶生未詳其義或曰)
(蹶動而疾也生猶起也予詩人自予也率下親上曰疏附相道前後曰先後喻德宣譽曰奔奏武臣折衝曰禦)
(侮○言混夷既服而虞芮來質其訟之成於是諸侯歸周者衆而文王由此動其興起之勢是雖其德之盛然)
(亦由有此四臣之助而然故各以予曰起之其辭繁而不殺者所以深歎其得人之盛也)
緜九章章六句(一章言在豳二章言至岐三章言定宅四章言授田居民五章言作)
(宗廟六章言治宫室七章言作門社八章言至文王而服混夷九章遂言文王受命之事餘說見上)
(篇)
芃芃(音蓬)棫(音域)樸(音卜)薪之槱(音酉)之濟濟(上聲)辟(音璧)王左右趣
(叶此苟反)之(興也芃芃木盛貌樸叢生也言根枝迫迮相附著也槱積也濟濟容貌之美也辟君也君王謂)
(文王也○此亦以詠歌文王之德言芃芃棫樸則薪之槱之矣濟濟辟王則左右趣之矣蓋德盛而人心歸附)
(趣向之也)○濟濟辟王左右奉璋奉璋峩峩髦士攸宜(叶牛何反)
(○賦也半珪曰璋祭祀之禮王祼以圭瓚諸臣助之亞祼以璋瓚左右奉之其判在内亦有趣向之意峩峩盛)
(壯也髦俊也)○渒(音譬)彼涇(音經)舟烝徒楫(音接叶籍入反)之周王于邁
六師及之(興也渒舟行貌涇水名烝衆楫櫂于往邁行也六師六軍也○言渒彼涇舟則舟中之人)
(無不楫之周王于邁則六師之衆追而及之蓋衆歸其德不令而從也)○倬(音卓)彼雲漢為
章于天(叶鐵因反)周王壽考遐不作人(興也倬大也雲漢天河也在箕斗二星之)
(間其長竟天章文章也文王九十七乃終故言壽考遐與何同作人謂變化鼓舞之也)○追(音堆)琢
(音卓)其章金玉其相勉勉我王綱紀四方(興也追雕也金曰雕玉曰琢相)
(質也勉勉猶言不已也凡網罟張之為綱理之為紀○追之琢之則所以美其文者至矣金之玉之則所以美)
(其質者至矣勉勉我王則所以綱紀乎四方者至矣)
棫樸五章章四句(此詩前三章言文王之德為人所歸後二章言文王之德有以)
(振作綱紀天下之人而人歸之自此以下至假樂皆不知何人所作疑多出於周公也)
瞻彼旱麓(音鹿)榛楛(音戸)濟濟(上聲)豈弟君子干禄豈弟(興也旱山)
(名麓山足也榛似栗而小楛似荆而赤濟濟衆多也豈弟樂易也君子指文王也○此亦以詠歌文王之德言)
(旱山之麓則榛楛濟濟然矣豈弟君子則其干禄也豈弟矣干禄豈弟言其干禄之有道猶曰其爭也君子云)
(爾)○瑟彼玉瓚(才旱反)黃流在中豈弟君子福禄攸降(叶呼)
(攻反金興也瑟縝密貌玉瓚圭瓚也以圭為柄黃金為勺青為外而朱其中也黃流鬱鬯也釀秬黍為酒築)
(鬱金煮而和之使芬芳條鬯以瓚酌而祼之也攸所降下也○言瑟然之玉瓚則必有黃流在其中豈弟之君)
(子則必有福禄下其躬明寳器不薦於䙝味而黃流不注於瓦缶則知盛德必享於禄壽而福澤不降於淫人)
(矣)○鳶(音沿)飛戾天(叶鐵因反)魚躍于淵(叶一均反)豈弟君子遐不
作人(興也鳶鴟類戾至也李氏曰枹朴子曰鳶之在下無力及至乎上聳身直翅而已蓋鳶之飛全不用)
(力亦如魚躍怡然自得而不知其所以然也遐何通○言鳶之飛則戾于天矣魚之躍則出于淵矣豈弟君子)
(而何不作人乎言其必作人也)○清酒既載(叶飾力反)騂(音觪)牡既備(叶蒲北反)以
享以祀(叶逸織反)以介景福(叶筆力反○賦也載在尊也備全具也承上章言有豈弟之德)
(則祭必受福也)○瑟彼柞棫民所燎矣豈弟君子神所勞(去聲)矣
(興也瑟茂密貌燎爨也或曰熂燎除其旁草使木茂也勞慰撫也)○莫莫葛藟(音壘)施(音異)
于條枚(音梅)豈弟君子求福不回(興也莫莫盛貌回邪也)
旱麓六章章四句
思齊(音齋)大任文王之母思媚周姜京室之婦(音阜)大姒嗣
徽音則百斯男(叶尼心反○賦也思語辭齊莊媚愛也周姜大王之妃大姜也京周也大姒文)
(王之妃也徽美也百男舉成數而言其多也○此詩亦歌文王之德而推本言之曰此莊敬之大任乃文王之)
(母實能媚於周姜而稱其為周室之婦至於大姒又能繼其美德之音而子孫衆多上有聖母所以成之者遠)
(内有賢妃所以助之者深也)○惠于宗公神罔時怨神罔時恫(音通)刑
于寡妻至于兄弟以御(音迓)于家邦(叶卜工反○賦也惠順也宗公宗廟先公)
(也恫痛也刑儀法也寡妻猶言寡小君也御迎也○言文王順于先公而鬼神歆之無怨恫者其儀法内施於)
(閨門而至于兄弟以御于家邦也孔子曰家齊而後國治孟子曰言舉斯心加諸彼而已張子曰言接神人各)
(得其道也)○雝雝(音雍)在宫肅肅在廟(叶音貌)不顯亦臨無射(音亦)
亦保(叶音鮑○賦也雝雝和之至也肅肅敬之至也不顯幽隱之處也射與斁同厭也保猶守也○言文)
(王在閨門之内則極其和在宗廟之中則極其敬雖居幽隱亦常若有臨之者雖無厭射亦常有所守焉其純)
(亦不已蓋如是)○肆戎疾不殄烈假(上聲)不瑕不聞亦式不諫亦
入(賦也肆故今也戎大也疾猶難也大難如羑里之囚及昆夷獫狁之屬也殄絶烈光假大瑕過也此兩句)
(與不殄厥愠不隕厥問相表裏聞前聞也式法也○承上章言文王之德如此故其大難雖不殄絶而光大亦)
(無玷缺雖事之無所前聞者而亦無不合於法度雖無諫諍之者而亦未嘗不入於善傳所謂性與天合是也)
○肆成人有德小子有造古之人無斁(音亦)譽髦斯士(賦也)
(冠以上為成人小子童子也造為也古之人指文王也譽名髦俊也○承上章言文王之德見於事者如此故)
(一時人材皆得其所成就蓋由其德純而不已故令此士皆有譽於天下而成其俊又之美也)
思齊五章二章章六句三章章四句
皇矣上帝臨下有赫(叶黑各反)監觀四方求民之莫維此二
國其政不獲(叶胡郭反)維彼四國爰究爰度(入聲)上帝耆之憎
其式廓乃眷西顧此維與宅(叶達各反○賦也皇大臨視也赫威明也監亦視也)
(莫定也二國夏商也不獲謂失其道也四國四方之國也究尋度謀也耆憎式廓未詳其義或曰耆致也憎當)
(作增式廓猶言規模也此謂岐周之地也○此詩叙大王大伯王季之德以及文王伐密伐崇之事也此其首)
(章先言天之臨下甚明但求民之安定而已彼夏商之政既不得矣故求於四方之國苟上帝之所欲致者則)
(增大其疆境之規模於是乃眷然顧視西土以此岐周之地與大王為居宅也)○作之屏(音丙)之
其菑(音緇)其翳(音意)修之平之其灌其栵(音例)啓之辟(音闢)之其
檉其椐(音居叶紀庶反)攘之剔之其檿(音厭)其柘(叶都故反)帝遷明德
串(音貫)夷載路天立厥配受命既固(賦也作拔起也屏去之也菑木立死者也)
(翳自斃者也或曰小木蒙密蔽翳者也修平皆治之使疎密正直得宜也灌叢生者也栵行生者也啓辟芟除)
(也檉河柳也似楊赤色生河邊椐樻也腫節似扶老可為杖者也攘剔謂穿剔去其繁冗使成長也檿山桑也)
(與柘皆美材可為弓榦又可蠶也明德謂明德之君即大王也串夷載路未詳或曰串夷即昆夷載路謂滿路)
(而去所謂昆夷駾矣者也配賢妃也謂大姜○此章言大王遷於岐周之事蓋岐周之地本皆山林險阻無人)
(之境而近於昆夷大王居之人物漸盛然後漸次開闢如此乃上帝遷此明德之君使居其地而昆夷遠遁天)
(又為之立賢妃以助之是以受命堅固而卒成王業也)○帝省其山柞棫斯拔(音佩)
松栢斯兌(徒外反)帝作邦作對自大(音泰)伯王季維此王季
因心則友(叶羽已反)則友其兄(叶虚王反)則篤其慶(叶祛羊反)載錫之
光受禄無喪(去聲叶平聲)奄有四方(賦也拔兌見緜篇此亦言其山林之間道路通)
(也對猶當也作對言擇其可當此國者以君之也大伯大王之長子王季大王之少子也因心非勉強也善兄)
(弟曰友兄謂大伯也篤厚載則也奄字之義在忽遂之閒○言帝省其山而見其木拔道通則知民之歸之者)
(益衆矣於是既作之邦又與之賢君以嗣其業蓋自其初生大伯王季之時而已定矣於是大伯見王季生文)
(王又知天命之有在故適吳不反大王没而國傳於王季及文王而周道大興也然以大伯而避王季則王季)
(疑於不友故又特言王季所以友其兄者乃因其心之自然而無待於勉強既受大伯之讓則益脩其德以厚)
(周家之慶而與其兄以讓德之光猶曰彰其知人之明不為徒讓耳其德如是故能受天禄而不失至於文武)
(而奄有四方也)○維此王季帝度(入聲)其心貊(音麥)其德音其德克
明克明克類克長克君王(如字去聲)此大邦克順克比(音匕)比
(去聲)于文王其德靡悔(叶虎洧反)既受帝祉施(音異)于孫子(叶奬里反)
(○賦也度能度物制義也貊春秋傳樂記皆作莫謂其莫然清靜也克明能察是非也克類能分善惡也克長)
(教誨不倦也克君賞慶刑威也言其賞不僭故人以為慶刑不濫故人以為威也順慈和徧服也比上下相親)
(也比于至于也悔遺恨也○言上帝制王季之心使有尺寸能度義又清靜其德音使無非間之言是以王季)
(之德能此六者至於文王而其德尤無遺恨是以既受上帝之福而延及于子孫也)○帝謂文王
無然畔援(音院)無然歆羨誕先登于岸(叶魚戰反)密人不恭敢
距大邦(叶卜攻反)侵阮徂共(音恭)王赫斯怒(叶暖五反)爰整其旅以
按(音遏)徂旅以篤周祜(音戸)以對于天下(叶後五反○賦也帝謂文王設為天)
(命文王之辭如下所言也無然猶言不可如此也畔離畔也援攀援也言舍此而取彼也歆欲之動也羨愛慕)
(也言肆情以徇物也岸道之極至處也密密須氏也姞姓之國在今寧州阮國名在今涇州徂往也共阮國之)
(地名今涇州之共池是也其旅周師也按遏也徂旅密師之往共者也祜福對答也○人心有所畔援有所歆)
(羨則溺於人欲之流而不能以自濟文王無是二者故獨能先知先覺以造道之極至蓋天實命之而非人力)
(之所及也是以密人不恭敢違其命而擅興師旅以侵阮而往至于共則赫怒整兵而往遏其衆以厚周家之)
(福而答天下之心蓋亦因其可怒而怒之初未嘗有所畔援歆羨也此文王征伐之始也)○依其在
京(叶居良反)侵自阮疆陟我高岡無矢我陵我陵我阿無飲
我泉我泉我池(叶徒何反)度其鮮原居岐之陽在渭之將萬
邦之方下民之王(賦也依安貌京周京也矢陳鮮善將側方鄉也○言文王安然在周之京)
(而所整之兵既遏密人遂從阮疆而出以侵密所陟之岡即為我岡而人無敢陳兵於陵飲水於泉以拒我也)
(於是相其高原而徙都焉所謂程邑也其地於漢為扶風安陵今在京兆府咸陽縣)○帝謂文王
予懷明德不大聲以色不長夏以革不識不知順帝之
則帝謂文王詢爾仇方同爾兄弟以爾鉤援(音爰)與爾臨
衝以伐崇墉(賦也予設為上帝之自稱也懷春念也明德文王之明德也以猶與也夏革未詳則)
(法也仇方讎國也兄弟與國也鉤援鉤梯也所以鉤引上城所謂雲梯者也臨臨車也在上臨下者也衝衝車)
(也從旁衝突者也皆攻城之具也崇國名在今京兆府鄠縣墉城也史記崇侯虎譖西伯於紂紂囚西伯於羑)
(里西伯之臣閎夭之徒求美女奇物善馬以獻紂紂乃赦西伯賜之弓矢鈇鉞得專征伐曰譖西伯者崇侯虎)
(也西伯歸三年伐崇侯虎而作豐邑○言上帝眷念文王而言其德之深微不暴著其形迹又能不作聰明以)
(循天理故又命之以伐崇也吕氏曰此言文王德不形而功無迹與天同體而已雖興兵以伐崇莫非順帝之)
(則而非我也)○臨衝閑閑(叶胡員反)崇墉言言執訊(音信)連連攸馘
(音虢)安安(叶於肩反)是類是禡(音罵)是致是附(叶上聲)四方以無侮
臨衝茀茀(音弗叶分聿反)崇墉仡仡(音屹)是伐是肆是絶是忽(叶虚)
(屈反)四方以無拂(叶分聿反○賦也閑閑徐緩也言言高大也連連屬續狀馘割耳也軍法獲者)
(不服則殺而獻其左耳安安不輕暴也類將出師祭上帝也禡至所征之地而祭始造軍法者謂黃帝及蚩尤)
(也致致其至也附使之來附也茀茀強盛貌仡仡堅壯藐肆縱兵也忽滅拂戾也春秋傳曰文王伐崇三旬不)
(降退脩教而復伐之因壘而降○言文王伐崇之初緩攻徐戰告祀羣神以致附來者而四方無不畏服及終)
(不服則縱兵以滅之而四方無不順從也夫始攻之緩戰之徐也非力不足也非示之弱也將以致附而全之)
(也及其終不下而肆之也則天誅不可以留而罪人不可以不得故也此所謂文王之師也)
皇矣八章章十二句(一章二章言天命大王三章四章言天命王季五章六章)
(言天命文王伐密七章八章言天命文王伐崇)
經始靈臺(叶田飴反)經之營之庶民攻之不日成之經始勿
亟(音棘)庶民子來(叶六直反○賦也經度也靈臺文王所作謂之靈者言其倏然而成如神靈之)
(所為也營表攻作也不日不終日也亟急也○國之有臺所以望氛祲察災祥時觀游節勞佚也文王之臺方)
(其經度營表之際而庶民已來作之所以不終日而成也雖文王心恐煩民戒令勿亟而民心樂之如子趣父)
(事不召自來也孟子曰文王以民力為臺為沼而民歡樂之謂其臺曰靈臺謂其沼曰靈沼此之謂也)○
王在靈囿(叶音郁)麀(音憂)鹿攸伏麀鹿濯濯(音擢)白鳥翯翯(音鶴)
王在靈沼(叶音灼)於(音烏)牣(音刃)魚躍(賦也靈囿臺之下有囿所以域養禽獸也麀牝)
(鹿也伏言安其所處不驚擾也濯濯肥澤貌翯翯潔白貌靈沼囿之中冇沼也牣滿也魚滿而躍言多而得其)
(所也)○虡(音巨)業維樅(音悤)賁(音焚)鼓維鏞(音庸)於論(平聲)鼓鐘於樂
(音洛)辟(音璧)廱(賦也虡植木以懸鐘磬其横者曰栒業栒上大版刻之&KR1667;業如鋸齒者也樅業上懸鐘磬)
(處以綵色為崇牙其狀樅樅然者也賁大鼔也長八尺鼔四尺中圍加三之一鏞大鐘也論倫也言得其倫埋)
(也辟璧通廱澤也辟廱天子之學大射行禮之處也水旋丘如璧以節觀者故曰辟廱)○於論鼔
鐘於樂辟廱鼉(音䭾)鼓逢逢(音蓬)矇(音蒙)瞍(音叟)奏公(賦也鼉似蜥蜴長丈)
(餘皮可冒鼓逢逢和也有眸子而無見曰矇無眸子曰瞍古者樂師皆以瞽者為之以其善聽而審於音也公)
(事也聞鼉鼓之聲而知矇瞍方奏其事也)
靈臺四章二章章六句二章章四句(東萊吕氏曰前二章樂文)
(王有臺池鳥獸之樂也後二章樂文王有鐘鼓之樂也皆述民樂之辭也)
下武維周世有哲王三后在天王配于京(叶居良反○賦也下義未)
(詳或曰字當作文言文王武王實造周也哲王通言大王王季也三后大王王季文王也在天旣没而其精神)
(上與天合也王武王也配對也謂繼其位以對三后也京鎬京也此章美武王能纘大王王季文王之緒而)
(有天下也)○王配于京世德作求永言配命成王之孚(叶孚尤反)
(○賦也言武王能繼先王之德而長言合於天理故能成王者之信於天下也若暫合而遽離暫得而遽失則)
(不足以成其信矣)○成王之孚下土之式永言孝思孝思維則
(賦也式則皆法也○言武王所以能成王者之信而為四方之法者以其長言孝思而不忘是以其孝可為法)
(耳若有時而忘之則其孝者偽耳何足法哉)○媚茲一人應侯順德永言孝
思昭哉嗣服(叶蒲北反○賦也媚愛也一人謂武王應如丕應徯志之應侯維服事也○言天下)
(之人皆愛戴武王以為天子而所以應之維以順德是武王能長言孝思而明哉其嗣先王之事也)○昭
茲來許繩其祖武於萬斯年受天之祜(音戸○賦也昭茲承上句而言)
(茲哉聲相近古蓋通用也來後世也許猶所也繩繼武迹也○言武王之道昭明如此來世能繼其迹則久荷)
(天禄而不替矣)○受天之祜四方來賀於萬斯年不遐有佐(賦也)
(賀朝賀也周末秦強天子致胙諸侯皆賀遐何通佐助也蓋曰豈不有助乎云爾)
下武六章章四句(或疑此詩有成王字當為康王以後之詩然考尋文意恐當只)
(如舊說且其文體亦與上下篇血脈通貫非有誤也)
文王有聲通(音聿)駿(音峻)有聲遹求厥寧遹觀厥成文王烝
哉(賦也遹義未詳疑與聿同發語辭駿大烝君也○此詩言文王遷豐武王遷鎬之事而首章推本之曰文)
(王之有聲也甚大乎其有聲也蓋以求天下之安寧而觀其成功耳文王之德如足信乎其克君也哉)○
文王受命有此武功既伐于崇作邑于豐文王烝哉(賦也)
(伐崇事見皇矣篇作邑徙都也豐即崇國之地在今鄠縣杜陵西南)○築城伊淢(音洫)作豐
伊匹匪棘其欲遹追來孝(叶許六反或呼侯反)王后烝哉(賦也淢城溝也)
(方十里為成成間有溝深廣各八尺匹稱棘急也王后亦指文王也○言文王營豐邑之城因舊溝為限而築)
(之其作邑居亦稱其城而不侈大皆非急成已之所欲也特追先人之志而來致其孝耳)○王公伊
濯維豐之垣(音袁)四方攸同王后維翰(叶胡田反)王后烝哉(賦也)
(公功也濯著明也○王之功所以著明者以其能築此豐之垣故爾四方於是來歸而以文王為楨榦也)○
豐水東注維禹之績四方攸同皇王維辟皇王烝哉(賦也)
(豐水東北流徑豐邑之東入渭而注于河績功也皇王有天下之號指武王也辟君也○言豐水東注由禹之)
(功故四方得以來同於此而以武王為君此武王未作鎬京時也)○鎬京辟廱自西自
東自南自北無思不服(叶蒲北反)皇王烝哉(賦也鎬京武王所營也在豐水)
(東去豐邑二十五里張子曰周家自后稷居邰公劉居豳大王邑岐而文王則遷于豐至武王又居于鎬當是)
(時民之歸者日衆其地有不能容不得不遷也辟廱說見前篇張子曰靈臺辟廱文王之學也鎬京辟廱武王)
(之學也至此始為天子之學矣無思不服心服也孟子曰天下不心服而玉者未之有也○此言武王徙居鎬)
(京講學行禮而天下自服也)○考卜維王宅是鎬京(叶居良反)維龜正(叶諸)
(盈反)之武王成之武王烝哉(賦也考稽宅居正決也成之作邑居也張子曰此舉諡者)
(追述其事之言也)○豐水有芑武王豈不仕詒厥孫謀以燕翼
子(叶奬里反)武王烝哉(興也芑草名仕事詒遺燕安翼敬也子成王也○鎬京猶在豐水下流故)
(取以起興言豐水猶冇芑武王豈無所事乎詒厥孫謀以燕翼子則武王之事也謀及其孫則子可以無事矣)
(或曰賦也言豐水之旁生物繁茂武王豈不欲冇事於此哉但以欲遺孫謀以安翼子故不得而不遷耳)
文王有聲八章章五句(此詩以武功稱文王至于武王則言皇王維辟無思)
(不服而已蓋文王既造其始則武王續而終之無難也又以見文王之文非不足於武而武王之有)
(天下非以力取之也)
文王之什十篇六十六章四百一十四句(鄭譜此以)
(上為文武時詩以下為成王周公時詩今按文王首句即云文王在上則非文王之詩矣又曰)
(無念爾祖則非武王之詩矣大明有聲并言文武者非一安得為文武之時所作乎蓋正雅皆)
(成王周公以後之詩但此什皆為追述文武之德故譜因此而誤耳)
生民之什三之二
厥初生民時維姜嫄(音原叶魚倫反)生民如何克禋(音因)克祀(叶養)
(里反)以弗無子(叶奬里反)履帝武敏(叶母鄙反)歆攸介攸止載震載
夙(叶相即反)載生載育(叶曰逼反)時維后稷(賦也民人也謂周人也時是也姜嫄炎帝)
(後姜姓有邰氏女名嫄為高辛之世妃精意以享謂之禋祀祀郊禖也弗之言祓也祓無子求有子也古者立)
(郊禖蓋祭天於郊而以先媒配也變媒言禖者神之也其禮以玄鳥至之日用大牢祀之天子親往后率九嬪)
(御乃禮天子所御帶以弓韣授以弓矢于郊禖之前也履踐也帝上帝也武迹敏栂歆動也猶驚異也介大也)
(震娠也夙肅也生子者及月辰居側室也育養也○姜嫄出祀郊禖見大人跡而履其拇遂歆歆然如有人道)
(之感於是即其所大所止之處而震動有娠乃周人所由以生之始也周公制禮尊后稷以配天故作此詩以)
(推本其始生之祥明其受命於天固有以異於常人也然巨跡之說先儒或頗疑之而張子曰天地之始固未)
(嘗先有人也則人固冇化而生者矣蓋天地之氣生之也蘇氏亦曰凡物之異於常物者其取天地之氣常多)
(故其生也或異麒麟之生異於犬羊蛟龍之生異於魚鼈物固有然者矣神人之生而有以異於人何足怪哉)
(斯言得之矣)○誕彌厥月先生如達(音闥)不坼(音拆)不副(音劈叶孚迫反)
無菑(音災)無害(叶音曷)以赫厥靈上帝不寧不康禋祀(叶養里反)
居然生子(叶奬里反○賦也誕發語辭彌終也終十月之期也先生首生也逹小羊也羊子易生無)
(留難也坼副皆裂也赫顯也不寧寧也不康康也居然猶徒然也凡人之生必圻副災害其母而首生之子)
(尤難今姜嫄首生后稷如羊子之易無坼副災害之苦是顯其靈異也上帝豈不寧乎豈不康我之禋祀乎而)
(使我無人道而徒然生是子也)○誕寘之隘巷牛羊腓(音肥)字之誕寘之
平林會伐平林誕寘之寒冰鳥覆(去聲)翼(音異)之鳥乃去矣
后稷呱(叶去聲)矣實覃實訏(叶去聲)厥聲載路(賦也隘狹腓芘字愛會值)
(也值人伐木而收之覆蓋翼藉也以一翼覆之以一翼藉之也呱啼聲也覃長訏大載滿也滿路言其聲之大)
(也○無人道而生子或者以為不祥故棄之而有此異也於是始收而養之)○誕實匍(音蒲)匐
克岐克嶷以就口食蓺之荏(音餁)菽荏菽旆旆禾役穟穟
(音遂)麻麥幪幪(莫孔反)瓜瓞唪唪(音蚌○賦也匍匐手足並行也岐嶷峻茂之狀就向)
(也口食自能食也蓋六七歲時也蓺樹也荏菽大豆也旆旆枝旟揚起也役列也穟穟苗美好之貌也幪幪然)
(茂密也唪唪然多實也○言后稷能食時已有種殖之志蓋其天性然也史記曰棄為兒時其遊戲好種殖麻)
(麥麻麥美及為成人遂好耕農堯舉以為農師)○誕后稷之穡有相(去聲)之道(叶徒)
(口反)茀(音弗)厥豐草(音苟)種(去聲)之黃茂(叶莫口反)實方實苞(叶蒲苟反)實
種(上聲)實褎(叶徐久反)實發實秀(叶思久反)實堅實好(叶訏口反)實穎實
栗即有邰(音台)家室(賦也相助也言盡人力之助也茀治也種布之也黃茂嘉榖也方房也苞)
(甲而未拆也此漬其種也種甲拆而可為種也褎漸長也發盡發也秀始穟也堅其實堅也好形味好也穎實)
(繁碩而垂末也栗不秕也既收成見其實皆栗栗然不秕也邰后稷之母家也豈其或滅或遷而遂以其地封)
(后稷與○言后稷之穡如此故堯以其有功於民封於邰使即其母家而居之以主姜嫄之祀故周人亦世祀)
(姜嫄焉)○誕降嘉種維秬(音巨)維秠(音痞)維穈(音門)維芑(音起)恒(音亘)
之秬秠是穫是畝(叶蒲洧反)恒之穈芑是任(音壬)是負(叶扶委反)以
歸肇祀(叶養里反○賦也降降是種於民也書曰稷降播種是也秬黑黍也秠黑黍一稃二米者也穈)
(赤粱粟也芑白粱粟也恒徧也謂徧種之也任肩任也負背負也既成則穫而棲之於畝任負而歸以供祭祀)
(也秬秠言穫畝穈芑言任負互文耳肇始也稷始受國為祭主故曰肇祀)○誕我祀如何或
舂或揄(音由)或簸(波我反)或蹂(音柔)釋之叟叟(音搜)烝之浮浮載
謀載惟取蕭祭脂取羝(音底)以軷(音鈸叶蒲昧反)載燔載烈(如字叶力)
(制反)以興嗣歲(叶音雪又如字○賦也我祀承上章而言后稷之祀也揄抒臼也簸揚去糠也蹂蹂)
(禾取榖以繼之也釋淅米也叟叟聲也浮浮氣也謀卜日擇士也惟齋戒具脩也蕭蒿也脂膟膋也宗廟之祭)
(取蕭合膟膋爇之使臭達牆屋也羝牡羊也軷祭行道之神也燔傅諸火也烈貫之而加於火也四者皆祭祀)
(之事所以興來歲而繼往歲也)○卬(音昂)盛(音成)于豆于豆于豋其香始升
上帝居歆胡臭亶時(叶上止反)后稷肇祀(叶養里反)庶無罪悔(叶呼)
(委反)以迄(音肸)于今(賦也卭我也木曰豆以薦菹醢也瓦曰豋以薦大羹也居安也鬼神食氣曰歆)
(胡何臭香亶誠也時言得其時也庶近迄至也○此章言其尊祖配天之祭其香始升而上帝已安而饗之言)
(應之疾也此何但芳臭之薦信得其時哉蓋自后稷之肇祀則庶無罪悔而至于今矣曾氏曰自后稷肇祀以)
(來前後相承兢兢業業惟恐一有罪悔獲戾於天閱數百年而此心不易故曰庶無罪悔以迄於今言周人世)
(世用心如此也)
生民八章四章章十句四章章八句(此詩未詳所用豈郊祀之)
(後亦有受釐頒胙之禮也歟舊說第三章八句第四章十句今按第三章當為十句第四章當為八)
(句則去呱訏路音韻諧協呱聲載路文勢通貫而此詩八章皆以十句八句相間為次又二章以後)
(七章以前每章章之首皆有誕字)
敦(音圑)彼行葦牛羊勿踐履方苞方體維葉泥泥(音禰)戚戚
兄弟莫遠具爾或肆之筵或授之几(興也敦聚貌勾萌之時也行道也勿)
(戒止之辭也苞甲而未拆也體成形也泥泥柔澤貌戚戚親也莫猶勿也具俱也爾與邇同肆陳也○疑此祭)
(畢而燕父兄耆老之詩故言敦彼行葦而牛羊勿踐履則方苞方體而葉泥泥矣戚戚兄弟而莫遠具爾則或)
(肆之筵而或授之儿矣此方言其開燕設席之初而慇懃篤厚之意藹然已見於言語之外矣讀者詳之)○
肆筵設席(叶祥勺反)授几有緝御(叶魚駕反)或獻或酢洗爵奠斝
(音假叶居訝反)醓(音貪)醢以薦(叶即略反)或燔或炙(叶陟略反)嘉殽脾(音琵)臄
(音劇)或歌或咢(音岳○賦也設席重席也緝續御侍也有相續代而侍者言不乏使也進酒於客曰)
(獻客答之曰酢主人又洗爵醻客客受而奠之不舉也斝爵也夏曰醆殷曰斝周曰爵醓醢之多汁者也燔用)
(肉炙用肝臄口上肉也歌者比於琴瑟也徒擊鼓曰咢言侍御獻醻飲食歌樂之盛也)○敦(音雕)弓
既堅(叶古因反)四鍭(音侯)既鈞舍矢既均序賓以賢(叶下珍反)敦弓
既句(音姤)既挾(子協反)四鍭四鍭如樹(叶上主反)序賓以不侮(賦也)
(敦雕通畫也天子雕弓堅猶勁也鍭金鏃翦羽矢也鈞參亭也謂參分之一在前二在後三訂之而平者前有)
(鐵重也舍釋也謂發矢也均皆中也賢射多中也投壺曰某賢於某若干純竒則曰竒均則曰左右均是也句)
(彀通謂引滿也射禮搢三挾一既挾四鍭則徧釋矣如樹如手就樹之言貫革而堅正也不侮敬也令弟子辭)
(所謂無憮無敖無偝立無踰言者也或曰不以中病不中者也射以中多為雋以不侮為德○言既燕而射以)
(為樂也)○曾孫維主(叶當口反)酒醴維醹(音乳叶奴口反)酌以大斗(叶腫)
(庾反)以祈黃耇(叶果五反)黃耇台背(叶必墨反)以引以翼壽考維祺
(音其)以介景福(叶筆力反○賦也曾孫主祭者之稱今祭畢而燕故因而稱之也醹厚也大斗柄長)
(三尺祈求也黃耇老人之稱以祈黃耇猶曰以介眉壽云耳古器物欵識云用蘄萬壽用蘄眉壽永命多福用)
(蘄眉壽萬年無疆皆此類也台鮐也人老則背有鮐文引導翼輔祺吉也○此頌禱之辭欲其飲此酒而得老)
(壽又相引導輔翼以享壽祺介景福也)
行葦四章章八句(毛七章二章章六句五章章四句鄭八章章四句毛首章以四)
(句興二句不成文理二章又不協韻鄭首章有起興而無所興皆誤今正之如此)
既醉以酒既飽以德君子萬年介爾景福(叶筆力反○賦也德恩惠)
(也君子謂王也爾亦指王也○此父兄所以答行葦之詩言享其飲食恩意之厚而願其受福如此也)○
既醉以酒爾殽既將君子萬年介爾昭明(叶謨郎反○賦也殽俎實)
(也將行也亦奉持而進之意昭明猶光大也)○昭明有融高朗令終令終有
俶(尺六反)公尸嘉告(叶姑沃反○賦也融明之盛也春秋傳曰明而未融朗虚明也令終善終)
(也洪範所謂考終命古器物銘所謂令終令命是也俶始也公尸君尸也周稱王而尸但曰公尸蓋因其舊如)
(秦已稱皇帝而其男女猶稱公子公主也嘉告以善言告之謂嘏辭也蓋欲善其終者必善其始今固未終也)
(而既有其始矣於是公尸以此告之)○其告維何籩豆靜嘉(叶居何反)朋友攸
攝攝以威儀(叶牛何反○賦也靜嘉清潔而美也朋友指賓客助祭者說見楚茨篇攝檢也○公)
(尸告以汝之祭祀籩豆之薦既靜嘉矣而朋友相攝佐者又皆有威儀當神意也自此至終篇皆述尸告之辭)
○威儀孔時(叶上止反)君子有孝子(叶奬里反)孝子不匱永錫爾
類(賦也孝子主人之嗣子也儀禮祭祀之終有嗣舉奠匱竭類善也○言汝之威儀既得其宜又有孝子以)
(舉奠孝子之孝誠而不竭則宜永錫爾以善矣東萊吕氏曰君子既孝而嗣子又孝其孝可謂源源不竭矣)
○其類維何室家之壼(音悃叶苦俊反)君子萬年永錫祚胤(音孕)
(○賦也壼宫中之巷也言深遠而嚴肅也祚福禄也胤子孫也錫之以善莫大於此)○其胤維何
天被(音備)爾禄君子萬年景命有僕(賦也僕附也○言將使爾有子孫者先當)
(使爾被天禄而為天命之所附屬下章乃言子孫之事)○其僕維何釐(音離)爾女士
釐爾女士從以孫子(叶奬里反○賦也釐予也女士女之有士行者謂生淑媛使為之妃)
(也從隨也謂又生賢子孫也)
既醉八章章四句
鳧(音扶)鷖(音醫)在涇公尸來燕來寧爾酒既清爾殽既馨公
尸燕飲福禄來成(興也鳧水鳥如鴨者鷖鷗也涇水名爾自歌工而指主人也馨香之遠聞)
(也○此祭之明日繹而賓尸之樂故言鳧鷖則在涇矣公尸則來燕來寧矣酒清殽馨則公尸燕飲而福禄來)
(成矣)○鳧鷖在沙(叶桑何反)公尸來燕來宜(叶牛何反)爾酒既多爾
殽既嘉(叶居何反)公尸燕飲福禄來為(叶胡禾反○興也為猶助也)○鳧
鷖在渚公尸來燕來處爾酒既湑(上聲)爾殽伊脯公尸燕
飲福禄來下(叶後五反○興也渚水中高地也湑酒之泲者也)○鳧鷖在潨(音叢)
公尸來燕來宗既燕于宗福禄攸降(叶乎攻反)公尸燕飲福
禄來崇(興也潨水會也來宗之宗尊也于宗之宗廟也崇積而高大也)○鳧鷖在亹(音門)
公尸來止熏熏(叶眉貧反)旨酒欣欣燔炙芬芬(叶豐勻反)公尸燕
飲無有後艱(叶居銀反○興也亹水流峽中兩岸如門也熏熏和說也欣欣樂也芬芬香也)
鳧鷖五章章六句
假(音嘉)樂(音洛)君子(叶音則)顯顯令德宜民宜人受禄于天(叶鐵)
(因反)保右(音又)命(叶彌并反)之自天申之(賦也嘉美也君子指王也民庶民也人在位者)
(也申重也○言王之德既宜民人而受天禄矣而天之於王猶反覆眷顧之不厭既保之右之命之而又申重)
(之也疑此即公尸之所以答鳧鷖者也)○干禄百福(叶筆力反)子孫千億穆穆
皇皇宜君宜王不愆不忘率由舊章(賦也穆穆敬也皇皇美也君諸侯也)
(王天子也愆過率循也舊章先王之禮樂政刑也○言王者干禄而得百福故其子孫之蕃至於千億適為天)
(子庶為諸侯無不穆穆皇皇以遵先王之法者)○威儀抑抑德音秩秩無怨無
惡(去聲)率由羣匹受福無疆四方之綱(賦也抑抑密也秩秩有常也匹類也)
(○言有威儀聲譽之美又能無私怨惡以任衆賢是以能受無疆之福為四方之綱此與下章皆稱願其子孫)
(之辭也或曰無怨無惡不為人所怨惡也)○之綱之紀燕及朋友(叶羽已反)百辟
卿士媚于天子(叶奬里反)不解(音懈)于位民之攸塈(音戲○賦也燕安也)
(朋友亦謂諸臣也解惰塈息也○言人君能綱記四方而臣下賴之以安則百辟卿士媚而愛之維欲其不解)
(于位而為民所安息也東萊吕氏曰君燕其臣臣媚其君此上下交而為泰之時也泰之時所憂者怠荒而已)
(此詩所以終於不解於位民之攸塈也方嘉之又規之者蓋臯陶賡歌之意也民之勞逸在下而樞機在上上)
(逸則下勞矣上勞則下逸矣不解于位乃民之所由休息也)
假樂四章章六句
篤公劉匪居匪康迺埸(音易)迺疆迺積迺倉迺裹(音果)餱(音侯)
糧(音良)于橐(音託)于囊思輯(音集)用光弓矢斯張干戈戚揚爰
方啓行(叶戸郎反○賦也篤厚也公劉后稷之曾孫也事見豳風居安康寧也埸疆田畔也積露積也)
(餱食糧糗也無底曰槖有底曰囊輯和戚斧揚鉞方始也○舊說召康公以成王將涖政當戒以民事故詠公)
(劉之事以告之曰厚哉公劉之於民也其在西戎不敢寧居治其田疇實其倉廩既富且強於是裹其餱糧思)
(以輯和其民人而光顯其國家然後以其弓矢斧鉞之備爰始啓行而遷都於豳焉蓋亦不出其封内也)○
篤公劉于胥斯原既庶既繁(叶紛乾反)既順迺宣而無永歎
(音灘)陟則在巘(音讞叶魚軒反)復降在原何以舟(叶之遙反)之維玉及
瑤(音遙)鞞(必頂反)琫(音菶)容刀(叶徒招反○賦也胥相也庶繁謂居之者衆也順安宣徧也言)
(居之徧也無永歎得其所不思舊也巘山頂也舟帶也鞞刀鞘也琫刀上飾也容刀容飾之刀也或曰容刀如)
(言容臭謂鞞琫之中容此刀耳○言公劉至豳欲相土以居而帶此劎佩以上下於山原也東萊吕氏曰以如)
(是之佩服而親如是之勞苦斯其所以為厚於民也歟)○篤公劉逝彼百泉瞻彼
溥(音普)原迺陟南岡乃覯于京(叶居良反)京師之野(叶上與反)于時
處處于時廬旅于時言言于時語語(賦也溥大覯見也京高丘也師衆也)
(京師高山而衆居也董氏曰所謂京師者蓋起於此其後世因以所都為京師也時是也處處居室也廬寄也)
(旅賓旅也直言曰言論難曰語○此章言營度邑居也自下觀之則往百泉而望廣原自上觀之則陟南岡而)
(覯于京於是為之居室於是廬其賓旅於是言其所言於是語其所語無不於斯焉)○篤公劉于
京斯依(叶於豈反)蹌蹌(音搶)濟濟(上聲)俾筵俾几既登乃依(同上)乃
造(音糙)其曹執豕于牢酌之用匏(音庖)食(音嗣)之飲之君之宗
之(賦也依安也蹌蹌濟濟羣臣有威儀貌俾使也使人為之設筵几也登登筵也依依几也曹羣牧之處也)
(以豕為殽用匏為爵儉以質也宗尊也主也嫡子孫主祭祀而族人尊之以為主也○此章言宫室既成而落)
(之既以飲食勞其羣臣而又為之君為之宗焉東萊吕氏曰既饗燕而定經制以整屬其民上則皆統於君下)
(則各統於宗蓋古者建國立宗其事相須楚執戎蠻子而致邑立宗以誘其遺民即其事也)○篤公
劉既溥既長既景迺岡相(去聲)其隂陽觀其流泉其軍三
單(音丹叶多涓反)度其隰原徹田為糧度其夕陽豳居允荒(賦也)
(溥廣也言其芟夷墾辟土地既廣而且長也景考日景以正四方也岡登高以望也相視也隂陽向背寒暖之)
(宜也流泉水泉灌溉之利也三單未詳徹通也一井之田九百畝八家皆私百畝同養公田耕則通力而作收)
(則計畝而分也周之徹法自此始其後周公蓋因而脩之耳山西曰夕陽允信荒大也○此言辨土宜以授所)
(徙之民定其軍賦與其稅法又度山西之田以廣之而豳人之居於此益大矣)○篤公劉于豳
斯館(叶古玩反)涉渭為亂取厲取鍛(丁亂反)止基迺理爰衆爰
有(叶羽已反)夾其皇澗遡其過(平聲)澗止旅迺密芮鞫(音菊)之即
(賦也館客舍也亂舟之截流横渡者也厲砥鍛鐡止居基定也理疆理也衆人多也有財足也遡鄉也皇過二)
(澗名芮水名出吳山西北東人涇周禮職方作汭鞫水外也○此章又總叙其始終言其始來未定居之時涉)
(渭取材而為舟以來往取厲取鍛而成宫室既止基於此矣乃疆理其田野則日益繁庶富足其居有夾澗者)
(有遡澗者其止居之衆日以益密乃復即芮鞫而居之而豳地日以廣矣)
公劉六章章十句
泂(音迴)酌彼行潦(音老)挹(音揖)彼注茲可以餴(音分)饎(音熾叶昌里反)豈
弟君子民之父母(叶滿彼反○興也泂遠也行潦流潦也餴烝米一熟而以水沃之乃再烝)
(也饎酒食也君子指王也○舊說以為召康公戒成王言遠酌彼行潦挹之於彼而注之於此尚可以餴饎况)
(豈弟之君子豈不為民之父母乎傳曰豈以強教之弟以悅安之民皆有父之尊有母之親又曰民之所好好)
(之民之所惡惡之此之謂民之父母)○泂酌彼行潦挹彼注茲可以濯罍
(音雷)豈弟君子民之攸歸(叶古回反○興也濯滌也)○泂酌彼行潦挹
彼注茲可以濯溉(音蓋叶古氣反)豈弟君子民之攸塈(音戲溉興也)
(亦滌也塈息也)
泂酌三章章五句
有卷(音權)者阿飄風自南(叶尼心反)豈弟君子來游來歌以矢
其音(賦也卷曲也阿大陵也豈弟君子指王也矢陳也○此詩舊說亦召康公作疑公從成王游歌於卷)
(阿之上因王之歌而作此以為戒此章總叙以發端也)○伴(音判)奐(音喚)爾游矣優游
爾休矣豈弟君子俾爾彌爾性似先公酋(音囚)矣(賦也伴奐優游)
(閑暇之意爾君子皆指王也彌終也性猶命也酋終也言爾既件奐優游矣乂呼而告之言使爾終其壽命)
(似先君善始而善終也自此至第四章皆極言壽考福禄之盛以廣王心而歆動之五章以後乃告以所以致)
(此之由也)○爾土宇昄(符版反)章亦孔之厚(叶狠口下主二反)矣豈弟
君子俾爾彌爾性百神爾主(叶當口主庾二反)矣(賦也昄章大明也或曰昄)
(當作版版章猶版圖也○言爾上宇昄章既甚厚矣又使爾終其身常為天地山川鬼神之主也)○爾
受命長矣茀(音弗)禄爾康矣豈弟君子俾爾彌爾性純嘏
爾常矣(賦也茀嘏皆福也常常享之也)○有馮(音憑)有翼有孝有德以引
以翼豈弟君子四方為則(賦也馮謂可為依者翼謂可為輔者孝謂能事親者德謂)
(得於已者引導其前也翼相其左右也東萊吕氏曰賢者之行非一端必曰有孝有德何也蓋人主常與慈祥)
(篤實之人處其所以興起善端涵養德性鎮其躁而消其邪日改月化有不在言語之間者矣○言得賢以自)
(輔如此則其德日脩而四方以為則矣自此章以下乃言所以致上章福禄之由也)○顒顒(魚容反)
卬卬(五綱反)如圭如璋令聞(音問)令望(叶無方反)豈弟君子四万
為綱(賦也顒顒卬卬尊嚴也如圭如璋純潔也令聞善譽也令望威儀可望法也○承上章言得馮翼孝)
(德之助則能如此而四方以為綱矣)○鳳凰于飛翽翽(音諱)其羽亦集爰止
藹藹王多吉士維君子使媚于天子(興也鳳凰靈鳥也雄曰鳳雌曰凰翽)
(翽羽聲也鄭氏以為因時鳳凰至故以為喻理或然也藹藹衆多也媚順愛也○鳳凰于飛則翽翽其羽而集)
(於其所止矣藹藹王多吉士則維王之所使而皆媚于天子矣既曰君子又曰天子猶曰王于出征以佐天子)
(云爾)○鳳凰于飛翽翽其羽亦傅(音附)于天(叶鐵因反)藹藹王多
吉人維君子命(叶彌并反)媚于庶人(興也媚于庶人順愛于民也)○鳳凰
鳴矣于彼高岡梧桐生矣于彼朝陽菶菶(音琫)萋萋(音妻)雝
雝喈喈(叶居奚反○比也又以興下章之事也山之東曰朝陽鳳凰之性非梧桐不棲非竹實不食菶)
(菶萋萋梧桐生之盛也雝雝喈喈鳳凰鳴之和也)○君子之車既庶且多君子
之馬既閑且馳(叶唐何反)矢詩不多維以遂歌(賦也承上章之興也菶菶)
(萋萋則雝雝喈喈矣君子之車馬則既衆多而閑習矣其意若曰是亦足以待天下之賢者而不厭其多矣遂)
(歌蓋繼王之聲而遂歌之猶書所謂賡載歌也)
卷阿十章六章章五句四章章六句
民亦勞止汔(音肸)可小康惠此中國以綏四方無縱詭(音鬼)
隨以謹無良式遏寇虐憯(音慘)不畏明(叶謨郎反)柔遠能邇以
定我王(賦也汔幾也中國京師也四方諸夏也京師諸夏之根本也詭隨不顧是非而妄隨人也謹斂)
(束之意憯曾也明天之明命也柔安也能順習也○序說以此為召穆公刺厲王之詩以今考之乃同列相戒)
(之辭耳未必專為刺王而發然其憂時感事之意亦可見矣蘇氏曰人未有無故而妄從人者維無良之人將)
(悅其君而竊其權以為寇虐則為之故無縱詭隨則無良之人肅而寇虐無畏之人止然後柔遠能邇而王室)
(定矣穆公名虎康公之後厲王名胡成王七世孫也)○民亦勞止汔可小休惠此
中國以為民逑無縱詭隨以謹惽怓(音鐃叶尼猶反)式遏寇虐
無俾民憂無棄爾勞以為王休(賦也逑聚也惽怓猶讙譁也勞猶功也言無棄)
(爾之前功也休美也)○民亦勞止汔可小息惠此京師以綏四國
(叶于逼反)無縱詭隨以謹罔極式遏寇虐無俾作慝敬慎威
儀以近有德(賦也罔極為惡無窮極之人也有德有德之人也)○民亦勞止汔
可小愒(音器)惠此中國俾民憂泄(音異)無縱詭隨以謹醜厲
式遏寇虐無俾正敗(叶蒲寐反)戎雖小子而式弘大(叶特計反○賦)
(也愒息泄去厲惡也正敗正道敗壊也戎汝也言汝雖小子而其所為甚廣大不可不謹也)○民亦
勞止汔可小安惠此中國國無有殘無縱詭隨以謹繾
綣式遏寇虐無俾正反王欲玉女是用大諫(賦也繾綣小人之固)
(結其君者也正反反於正也玉寳愛之意言王欲以女為玉而寳愛之故我用王之意大諫正於女蓋託為王)
(意以相戒也)
民勞五章章十句
上帝板板下民卒癉(音亶)出話不然為猶不遠靡聖管管
不實于亶猶之未遠是用大諫(叶音簡○賦也板板反也卒盡癉病猶謀也管)
(管無所依也亶誠也○序以此為凡伯刺厲王之詩今考其意亦與前篇相類但責之益深切耳此章首言天)
(反其常道而使民盡病矣而女之出言皆不合理為謀又不久遠其心以為無復聖人但恣已妄行而無所依)
(據又不實之於誠信豈其謀之未遠而然乎世亂乃人所為而曰上帝板板者無所歸咎之辭耳)○天
之方難(叶泥渭反)無然憲憲(叶虚言反)天之方蹶(音媿)無然泄泄(音異)
辭之輯(音集叶祖合反)矣民之洽矣辭之懌(叶弋灼反)矣民之莫矣
(賦也憲憲欣欣也蹶動也泄泄猶沓沓也蓋弛緩之意孟子曰事君無義進退無禮言則非先王之道者猶沓)
(沓也輯和洽合懌悅莫定也辭輯而懌則言必以先王之道矣所以民無不合無不定也)○我雖異
事及爾同僚我即爾謀聽我囂囂(音梟)我言維服勿以為
笑(叶思邀反)先民有言詢于芻(初俱反)蕘(音饒○賦也異事不同職也同僚同為王)
(臣也春秋𫝊曰同官為僚即就也囂囂自得不肯受言之貌服事也猶曰我所言者乃今之急事也先民古之)
(賢人也芻蕘采薪者古人尚詢及芻蕘况其僚友乎)○天之方虐無然謔謔老夫
灌灌小子蹻蹻(其略反)匪我言耄(音帽叶毛博反)爾用憂謔多將
熇熇(叶許各反)不可救藥(賦也謔戲侮也老夫詩人自稱灌灌欵欵也蹻蹻驕貌耄老而昏也)
(熇熇熾盛也○蘇氏曰老者知其不可而盡其欵誠以告之少者不信而驕之故曰非我老耄而妄言乃汝以)
(憂為戲耳夫憂未至而救之猶可為也苟俟其益多則如火之盛不可復救矣)○天之方懠(音癠)
(叶箋西反)無為夸(音誇)毗威儀卒迷善人載尸民之方殿屎(音犧)
則莫我敢葵喪(去聲)亂蔑資(叶箋西反)曾莫惠我師(叶霜夷反○賦也懠)
(怒夸大毗附也小人之於人不以大言夸之則以諛言毗之也尸則不言不為飲食而已者也殿屎呻吟也葵)
(揆也蔑猶滅也資與咨同嗟歎聲也惠順師衆也○戒小人毋得夸毗使威儀迷亂而善人不得有所為也又)
(言民方愁苦呻吟而莫敢揆度其所以然者是以至於散亂滅亡而卒無能惠我師者也)○天之牖
民如壎(音塤)如篪(音池)如璋如圭如取如攜攜無曰益牖民
孔易(去聲叶夷益反)民之多辟(音僻)無自立辟(同上○賦也牖開明也猶言天啓其)
(心也壎唱而篪和璋判而圭合取求攜得而無所費皆言易也辟邪也言天之開民其易如此以明上之化)
(下其易亦然今民既多邪辟矣豈可又自立邪辟以道之邪)○价(音介)人維藩(叶分邅反)大
師維垣大邦維屏大宗維翰(叶胡田反)懷德維寧宗子維城
無俾城壊(叶胡罪胡威二反○)無獨斯畏(叶紆會於非二反○賦也价大也大德之人也)
(藩籬師衆垣牆也大邦強國也屏樹也所以為蔽也大宗強族也翰榦也宗子同姓也○言是六者皆君之所)
(恃以安而德其本也有德則得是五者之助不然則親戚叛之而城壊城壊則藩垣屏翰皆壊而獨居獨居而)
(所可畏者至矣)○敬天之怒無敢戲豫敬天之渝(音俞)無敢馳驅
昊天曰明(叶謨郎反)及爾出王(音往叶如字)昊天曰旦(叶得絹反)及爾
游衍(叶怡戰反○賦也渝變也王往通言出而有所往也旦亦明也衍寬縱之意○言天之聰明無所不)
(及不可以不敬也板板也難也蹶也虐也懠也其怒而變也甚矣而不之敬也亦知其有日監在茲者乎張子)
(曰天體物而不遺猶仁體事而無不在也禮儀三百威儀三千無一事而非仁也昊天曰明及爾出王旲天曰)
(旦及爾游衍無一物之不體也)
板八章章八句
生民之什十篇六十一章四百三十三句
詩經集傳卷六
