詩經集𫝊卷八
宋朱子撰
頌四(頌者宗廟之樂歌大序所謂美盛德之形容以其成功告於神明者也蓋頌與容古字通用故)
(序以此言之周頌三十一篇多周公所定而亦或有康王以後之詩魯頌四篇商頌五篇因亦)
(以類附焉凡五卷)
周頌清廟之什四之一
於(音烏)穆清廟肅雝顯相(去聲)濟濟(上聲)多士秉文之德對越
在天駿奔走在廟不顯不承無射(音亦)於人斯(賦也於歎辭穆深遠)
(也清清静也肅敬雝和顯明相助也謂助祭之公卿諸侯也濟濟衆也多士與祭執事之人也越於也駿大而)
(疾也承尊奉也斯語辭○此周公既成洛邑而朝諸侯因率之以祀文王之樂歌言於穆哉此清静之廟其助)
(祭之公侯皆敬且和而其執事之人又無不執行文王之德既對越其在天之神而又駿奔走其在廟之主如)
(此則是文王之德豈不顯乎豈不承乎信乎其無有厭斁於人也)
清廟一章八句(書稱王在新邑烝祭歲文王騂牛一武王騂牛一實周公攝政之七)
(年而此其升歌之辭也書大𫝊曰周公升歌清廟苟在廟中嘗見文王者愀然如復見文王焉樂記)
(曰清廟之瑟朱弦而疏越壹偈而三歎有遺音者矣鄭氏曰朱弦練朱弦練則聲濁越瑟底孔也疏)
(之使聲遅也倡發歌句也三歎三人從歎之耳漢因秦樂乾豆上奏登歌獨上歌不以筦絃亂人聲)
(欲在位者徧聞之猶古清廟之歌也)
維天之命於(音烏)穆不已於(同上)乎(音呼)不顯文王之德之純
(賦也天命即天道也不已言無窮也純不雜也○此亦祭文王之詩言天道無窮而文王之德純一不雜與天)
(無閒以贊文王之德之盛也子思子曰維天之命於穆不已蓋曰天之所以為天也於乎不顯文王之德之純)
(蓋曰文王之所以為文也純亦不已程子曰天道不已文王純於天道亦不已純則無二無雜不已則無間斷)
(先後)假以溢我我其收之駿惠我文王曾孫篤之(何之為假聲之)
(轉也恤之為溢字之訛也收受駿大惠順也曾孫後王也篤厚也○言文王之神將何以恤我乎有則我當受)
(之以大順文王之道後王又當篤厚之而不忘也)
維天之命一章八句
維清緝熙文王之典肇禋(音因)迄(音肸)用有成維周之禎(賦也)
(清清明也緝續熙明肇始禋祀迄至也○此亦祭文王之詩言所當清明而緝熙者文王之典也故自始祀至)
(今有成實維周之禎祥也然此詩疑有闕文焉)
維清一章五句
烈文辟(音璧)公錫茲祉福惠我無疆子孫保之(賦也烈光也辟公諸)
(侯也○此祭於宗廟而獻助祭諸侯之樂歌言諸侯助祭使我獲福則是諸侯錫此祉福而惠我以無疆使我)
(子孫保之也)無封靡于爾邦維王其崇之念茲戎功繼序其
皇之(封靡之義未詳或曰封專利以自封殖也靡汰侈也崇尊尚也戎大皇大也言汝能無封靡于汝)
(邦則王當尊汝又念汝有此助祭錫福之大功則使汝之子孫繼序而益大之也)無競維人四
方其訓之不顯維德百辟其刑之於(音烏)乎(音呼)前王不忘
(又言莫強於人莫顯於德先王之德所以人不能忘者用此道也此戒飭而勸勉之也中庸引不顯惟德百辟)
(其刑之而曰故君子篤恭而天下平大學引於乎前王不忘而曰君子賢其賢而親其親小人樂其樂而利其)
(利此以没世不忘也)
烈文一章十三句(此篇以公疆兩韻相叶末審當從何讀意亦可互用也)
天作高山大(音秦)王荒之彼作矣文王康之彼岨矣岐有
夷之行(叶戸郎反)子孫保之(賦也高山謂岐山也荒治康安也岨險僻之意也夷平行路也)
(○此祭大王之詩言天作岐山而大王始治之大王既作而文王又安之於是彼險僻之岐山人歸者衆而有)
(平易之道路子孫當世世保守而不失也)
天作一章七句
昊天有成命二后受之成王不敢康夙夜基命宥密於
(音烏)緝熙單厥心肆其靖之(賦也二后文武也成王名誦武王之子也基積累於下以)
(承藉乎上者也宥宏深也密静密也於歎辭靖安也○此詩多道成王之德疑祀成王之詩也言天祚周以天)
(下既有定命而文武受之矣成王繼之又能不敢康寕而其夙夜積德以承藉天命者又宏深而静密是能繼)
(續光明文武之業而盡其心故今能安静天下而保其所受之命也國語叔向引此詩而言曰是道成王之德)
(也成王能明文昭定武烈者也以此證之則其為祀成王之詩無疑矣)
昊天有成命一章七句(此康王以後之詩)
我將我享維羊維牛維天其右(叶音由)之(賦也將奉享獻右尊也神坐東)
(向在饌之右所以尊之也○此宗祀文王於明堂以配上帝之樂歌言奉其牛羊以享上帝而曰天庶其降而)
(在此牛羊之右乎蓋不敢必也)儀式刑文王之典日靖四方伊嘏(音假)文
王既右饗(叶虚良反)之(儀式刑皆法也嘏鍚福也○言我儀式刑文王之典以靖天下則此能錫)
(福之文王既降而在此之右以饗我祭若有以見其必然矣)我其夙夜畏天之威于
時保之(又言天與文王既皆右享我矣則我其敢不以夜畏天之威以保天與文王所以降鑒之意乎)
我將一章十句(程子曰萬物本乎天人本乎祖故冬至祭天而以祖配之以冬至氣)
(之始也萬物成形於帝而人成形於父故季秋享帝而以父配之以季秋成物之時也陳氏曰古者)
(祭天於圜丘掃地而行事器用陶匏牡用犢其禮極簡聖人之意以為未足以盡其意之委曲故於)
(季秋之月有大享之禮焉天即帝也郊而曰天所以尊之也故以后稷配焉后稷遠矣配稷於郊亦)
(以尊稷也明堂而日帝所以親之也以文王配焉文王親也配文王於明堂亦以親文王也尊尊而)
(親親周道備矣然則郊者古禮而明堂者周制也周公以義起之也東萊呂氏曰於天維庶其饗之)
(不敢加一辭焉於文王則言儀式其典日靖四方天不待贊法文王所以法天也卒章惟言畏天之)
(威而不及文王者統於尊也畏天所以畏文王也天與文王一也)
時邁其邦昊天其子之(賦也邁行也邦諸侯之國也周制十有二年王廵守殷國柴望)
(祭告諸侯畢朝諸此廵守而朝會祭告之樂歌也言我之以時廵行侯也天其子我乎哉盖不敢必也)實
右序有周薄言震之莫不震疊懷柔百神及河喬嶽允
王維后(右尊序次震動疊懼懷來柔安允信也○既而曰天實右序有周矣是以使我薄言震之而四)
(方諸侯莫不震懼又能懷柔百神以至於河之深廣嶽之崇高而莫不感格則是信乎周王之為天下君矣○)
明昭有周式序在位載戢干戈載櫜(音高)弓矢我求懿德
肆于時夏允王保之(戢聚櫜韜肆陳也夏中國也○又言明昭乎我周也既以慶讓黜陟)
(之典式序在位之諸侯又收歛其干戈弓矢而益求懿美之德以布陳于中國則信乎王之能保天命也或曰)
(此詩即所謂肆夏以其有肆于時夏之語而命之也)
時邁一章十五句(春秋𫝊曰昔武王克商作頌曰載戢干戈而外𫝊又以為周文)
(王之頌則此詩乃武王之世周公所作也外傳又曰金奏肆夏樊遏渠天子以饗元侯也韋昭注云)
(肆夏一名樊韶夏一名遏納夏一名渠即周禮九夏之三也呂叔玉云肆夏時邁也樊遏執競也渠)
(思文也)
執競武王無競維烈不顯成康上帝是皇(賦也此祭武王成王康王)
(之詩競強也言武王持其自強不息之心故其功烈之盛天下莫得而競豈不顯哉成王康王之德亦上帝之)
(所君也)自彼成康奄有四方斤斤(去聲)其明(叶謨郎反○斤斤明之察也言)
(成康之德明著如此也)鐘鼔喤喤(音横)磬筦(音管)將將(音搶)降福穰穰(音攘)
(○喤喤和也將將集也穣穣多也言今作樂以祭而受福也)降福簡簡威儀反反既
醉既飽福祿來反(簡簡大也反反謹重也反覆也言受福之多而愈益謹重是以既醉既飽)
(而福禄之來反覆而不厭也)
執競一章十四句(此昭王以後之詩國語說見前篇)
思文后稷克配彼天立我烝民莫匪爾極貽我來牟帝
命率育(叶日逼反)無此疆爾界(叶訖力反)陳常于時夏(賦也思詔辭文言有)
(文德也立粒通極至也德之至也貽遺也來小麥牟大麥也率徧育飬也○言后稷之德真可配天蓋使我烝)
(民得以粒食者莫非其德之至也且其胎我民以來牟之種乃上帝之命以此徧飬下民者是以無冇遠近彼)
(此之殊而得以陳其君臣父子之常道於中門也或曰此詩即所謂納夏者亦以其有時夏之語而命之也)
思文一章八句(國語說見時邁篇)
清廟之什十篇十章九十五句
周頌臣工之什四之二
嗟嗟臣工敬爾在公王釐(音離)爾成來咨來茹(音孺○賦也嗟嗟重)
(歎以深敕之也臣工羣臣百官也公公家也釐賜也成成法也茹度也○此戒農官之詩先言王有成法以賜)
(女女當來咨度也)嗟嗟保介維莫(音慕)之春亦又何求如何新畬
(音余)於(音烏)皇來牟將受厥明明昭上帝迄用康年命我衆
人庤(音峙)乃錢(音翦)鎛(音博)奄觀銍(音質)艾(音刈○保介見月令呂覽其說不同然皆)
(為籍田而言蓋農官之副也莫春斗柄建辰夏正之三月也畬三歲田也於皇歎美之辭來牟麥也明上帝之)
(明賜也言麥將熟也迄至也康年猶豐年也衆人甸徒也庤具錢銑鏄鉏皆田器也銍穫禾短鎌也艾穫也○)
(此乃言所戒之事言三月則當治其新畬矣今如何哉然麥已將熟則可以受上帝之明賜而此明昭之上帝)
(又將賜我新畬以豐年也於是命甸徒具農器以治其新畬而又將忽見其收成也)
臣工一章十五句
噫嘻成王既昭假(音格)爾率時農夫播厥百榖駿發爾私
終三十里亦服爾耕十千維耦(叶音擬○賦也噫嘻亦歎辭也昭明假格也爾)
(田官也時是駿大發耕也私私田也三十里萬夫之地四旁有川内方三十三里有竒言三十里舉成數也耦)
(二人並耕也○此連上篇亦戒農官之辭昭假爾猶言格汝衆庶蓋成王始置田官而嘗戒命之也爾當率是)
(農夫播其百榖使之大發其私田皆服其耕事萬人為耦而並耕也蓋耕本以二人為耦今合一川之衆為言)
(故云萬人畢出幷力齊心如合一耦也此必鄉遂之官司稼之屬其職以萬夫為界者溝洫用貢法無公田故)
(皆謂之私蘇氏曰民曰雨我公田遂及我私而君曰駿發爾私終三十里其上下之間交相忠愛如此)
噫嘻一章八句
振鷺于飛于彼西雝我客戾止亦有斯容(賦也振羣飛貌鷺白鳥雝)
(澤也客謂二王之後夏之後把商之後宋於周為客天子有事膰焉有喪拜焉者也○此二王之後來助祭之)
(詩言鷺飛于西雝之水而我客來助祭者其容貌脩整亦如鷺之潔白也或曰興也)在彼無惡在
此無斁(叶丁故反)庶幾夙夜(叶羊茹反)以永終譽(彼其國也在國無惡之者在此)
(無厭之者如是則庶幾其能夙夜以永終此譽矣陳氏日在彼不以我革其命而有惡於我知天命無常惟德)
(是與其心服也在我不以彼墜其命而有厭於彼崇德象賢統承先王忠厚之至也)
振鷺一章八句
豐年多黍多稌(音杜)亦有高廩(力錦反)萬億及秭(咨履反)為酒
為醴烝畀祖妣以洽百禮降福孔皆(叶舉里反○賦也稌稻也黍宜高燥)
(而寒稌宜下濕而暑黍稌皆熟則百榖無不熟矣亦助語辭數萬至萬曰億數億至億曰秭烝進畀予洽備皆)
(徧也○此秋冬報賽田事之樂歌蓋祀田祖先農方社之屬也言其收入之多至於可以供祭祀備百禮而神)
(降之福將甚徧也)
豐年一章七句
有瞽有瞽在周之庭(賦也瞽樂官無目者也○序以此為始作樂而合乎祖之詩兩句總)
(序其事也)設業設虡(音巨)崇牙樹羽應田縣鼔鞉(音桃)磬柷(尺叔反)
圉(音語)既備乃奏(叶音祖)簫管備舉(以上叶瞽字○業虡崇牙見靈臺篇樹羽置五)
(采之羽於崇牙之上也應小&KR1661;田大鼔也鄭氏曰田當作&KR0615;小鼔也縣鼓周制也夏后氏足鼔殷楹鼔周縣鼔)
(鞉如鼔而小有柄兩耳持其柄摇之則旁耳還自擊磬石磬也柷狀如漆桶以木為之中有椎連底挏之令左)
(右擊以起樂者也圉亦作敔狀如伏虎背上冇二十七鉏鋙刻以木長尺櫟之以止樂者也簫編小竹管為之)
(管如篴併兩而吹之者也)喤喤(音横)厥聲肅雝和鳴先祖是聽我客戾
止永觀厥成(以上叶庭字○我客二王後也觀視也成樂闋也如簫韶九成之成獨言二王後者)
(猶言虞賓在位我有嘉客蓋尤以是為盛耳)
有瞽一章十三句
猗(於宜反)與(音余)漆沮(七余反)潛有多魚有鱣(張連反)有鮪(叶于軌反)
鰷(音條)鱨(音常)鰋(音偃)鯉以享以祀(叶逸織反)以介景福(叶筆力反○賦也猗)
(與歎辭潛槮也蓋積柴養魚使得隱藏避寒因以薄圍取之也或曰藏之深也鰷白鰷也月令季冬命漁師始)
(漁天子親往乃嘗魚先薦寢廟季春薦鮪于寢廟此其樂歌也)
潛一章六句
有來雝雝(與公叶篇内同)至止肅肅相(息亮反)維辟(音璧)公天子穆
穆(賦也雝雝和也肅肅敬也相助祭也辟公諸侯也穆穆天子之容也○此武王祭文王之詩言諸侯之來)
(皆和且敬以助我之祭事而天子有穆穆之容也)於(音烏)薦廣牡相(同上)予肆祀(叶飬)
(里反)假(古雅反)哉皇考(叶音口)綏予孝子(叶奬里反○於歎辭廣牡大牲也肆陳假)
(大也皇考文王也綏安也孝子武王自稱也○言此和敬之諸侯薦大牲以助我之祭事而大哉之文王庶其)
(享之以安我孝子之心也)宣哲維人文武維后燕及皇天(叶鐵因反)克昌
厥後(宣通哲知燕安也○此美文王之德宣哲則盡人之道文武則備君之德故能安人以及於天而克)
(昌其後嗣也蘇氏曰周人以諱事神文王名昌而此詩日克昌厥後何也曰周之所謂諱不以其名號之耳不)
(遂廢其文也諱其名而廢其文者周禮之末失也)綏我眉夀(叶殖酉反)介以繁祉既
右(音又)烈考(叶音口)亦右文母(叶滿彼反○右尊也周禮所謂享右祭祀是也烈考猶皇)
(考也文母大姒也○言文王昌厥後而安之以眉夀助之以多福使我得以右於烈考文母也)
雝一章十六句(周禮樂師及徹帥學士而歌徹說者以為即此詩論語亦曰以雍徹)
(然則此蓋徹祭所歌而亦名為徹也)
載見(音現)辟(音璧)王曰求厥章龍旂陽陽和鈴央央(音秧)鞗(音條)
革有鶬(音槍)休有烈光(賦也載則也發語辭也章法度也交龍曰旂陽明也軾前曰和旂上)
(曰鈴央央有鶬皆聲和也休美也○此諸侯助祭於武王廟之詩先言其來朝禀受法度其車服之盛如此○)
率見昭考以孝以享(叶虚良反○昭考武王也廟制太祖居中左昭右穆周廟大王當穆)
(武王當昭故書稱穆考文王而此詩及訪落皆謂武王為昭考此乃言王率諸侯以祭武王廟也)以介
眉壽永言保之思皇多祜(音戶)烈文辟公綏以多福俾緝
熙于純嘏(叶音古○思語辭皇大也美也○又言孝享以介眉夀而受多福是皆諸侯助祭有以致)
(之使我得繼而明之以至於純嘏也蓋歸德於諸侯之辭猶烈文之意也)
載見一章十四句
有客有客亦白其馬(叶滿補反)有萋有且(上聲)敦(音堆)琢其旅(賦也)
(客微子也周既滅商封微子於宋以祀其先王而以客禮待之不敢臣也亦語辭也殷尚白脩其禮物仍殷之)
(舊也萋且未詳傳曰敬慎貌敦琢選擇也旅其卿大夫從行者也○此微子來見祖廟之詩而此一節言其始)
(至也)有客宿宿有客信信言授之縶(音執)以縶其馬(一宿曰宿再宿)
(曰信縶其馬愛之不欲其去也此一節言其將去也)薄言追之左右綏之既有淫
威降福孔夷(追之已去而復還之愛之無已也左右綏之言所以安而留之者無方也滛威未詳)
(舊說滛大也統承先王用天子禮樂所謂滛威也夷易也大也此一節言其留之也)
有客一章十二句
於(音烏)皇武王無競維烈允文文王克開厥後嗣武受之
勝殷遏劉耆(音指)定爾功(賦也於歎辭皇大遏止劉殺耆致也○周公象武王之功為大)
(武之樂言武王無競之功實文王開之而武王嗣而受之勝殷止殺以致定其功也)
武一章七句(春秋傳以此為大武之首章也大武周公象武王武功之舞歌此詩以奏)
(之禮曰朱干玉戚冕而舞大武然𫝊以此詩為武王所作則篇内已有武王之諡而其說誤矣)
臣工之什十篇十章一百六句
周頌閔予小子之什四之三
閔予小子遭家不造(叶徂候反)嬛嬛(音煢)在疚(音救)於(音烏)乎(音呼)皇
考(叶袪候反)永世克孝(叶呼候反○賦也成王免喪始朝於先王之廟而作此詩也閔病也予小)
(子成王自稱也造成也嬛與煢同無所依怙之意疚哀病也匡衡曰煢煢在疚言成王喪畢思慕意氣未能平)
(也蓋所以就文武之業崇大化之本也皇考武王也歎武王之終身能孝也)念茲皇祖陟降
庭(叶去聲)止維予小子夙夜敬止(皇祖文王也承上文言武王之孝思念文王常)
(若見其陟降於庭猶所謂見堯於牆見堯於羹也楚辭云三公揖讓登降堂只與此文勢正相似而匡衡引此)
(句顔注亦云若神明臨其朝廷是也)於乎皇王繼序思不忘(皇王兼指文武也承上文)
(言我之所以夙夜敬止者思繼此序而不忘耳)
閔予小子一章十一句(此成王除喪朝廟所作疑後世遂以為嗣王朝廟之)
(樂後三篇倣此)
訪予落止率時昭考於乎悠哉朕未有艾將予就之繼
猶判渙維予小子未堪家多難(去聲)紹庭上下陟降厥家
休矣皇考以保明其身(賦也訪問落始悠遠也艾如夜未艾之艾判分渙散保安明顯)
(也○成王既朝於廟因作此詩以道延訪羣臣之意言我將謀之於始以循我昭考武王之道然而其道遠矣)
(予不能及也將使予勉強以就之而所以繼之者猶恐其判渙而不合也則亦繼其上下於庭陟降於家庶幾)
(頼皇考之休冇以保明吾身而已矣)
訪落一章十二句(說同上篇)
敬之敬之天維顯思(叶新夷反)命不易(去聲)哉(叶奬黎反)無曰高高
在上陟降厥士日監在茲(叶津之反○賦也顯明也思語辭也士事也○成王受羣)
(臣之戒而述其言曰敬之哉敬之哉天道甚明其命不易保也無謂其高而不吾察當知其聰明明畏常若陟)
(降於吾之所為而無日不臨監於此者不可以不敬也)維予小子(叶奬里反)不聰敬止
日就月將學有緝熙于光明(叶謨郎反)佛(音弼)時仔(音茲)肩示我
顯德行(去聲叶戶即反○將進也佛弼通仔肩任也然此乃自為答之之言曰我不聰而未能敬也)
(願學焉庶幾日有所就月有所進續而明之以至於光明又頼羣臣輔助我所負荷之任而示我以顯明之德)
(行則庶乎其可及爾)
敬之一章十二句
予其懲而毖後患莫予荓(音俜)蜂自求辛螫(音釋)肇允彼桃
蟲拚(音翻)飛維鳥未堪家多難(去聲)予又集于蓼(音了○賦也慇有所)
(傷而知戒也毖慎荓使也蜂小物而有毒肇始允信也桃蟲鷦鷯小鳥也拚飛貌鳥大鳥也鷦鷯之雛化而為)
(鵰故古語曰鷦鷯生鵰言始小而終大也蓼辛苦之物也○此亦訪落之意成王自言予何所懲而謹後患乎)
(荓蜂而得辛螫信桃蟲而不知其能為大鳥此其所當懲者蓋指管蔡之事也然我方幼冲未堪多難而又集)
(于辛苦之地羣臣奈何捨我而弗助哉)
小毖一章八句(蘇氏曰小毖者謹之於小也謹之於小則大患無由至矣)
載芟載柞(音窄叶疾各反)其耕澤澤(音釋叶徒洛反○賦也除草曰芟除木曰柞秋官柞)
(氏掌攻草木是也澤澤解散也)千耦其耘徂隰徂畛(音眞○耘去苗間草也隰為田之處)
(也畛田畔也)侯主侯伯侯亞侯旅侯彊侯以有嗿(他感反)其饁
(音曄)思媚其婦有依其士有略其耜(叶養里反)俶載南畝(叶滿委反)
(○主家長也伯長子也亞仲叔也旅衆子弟也彊民之有餘力而來助者遂人所謂以彊予任甿者也能左右)
(之曰以太宰所謂聞民轉移執事者若今時傭力之人随主人所左右者也嗿衆飲食聲也媚順依愛士夫也)
(言餉婦與耕夫相慰勞也略利俶始載事也)播厥百榖寔函斯活(叶呼酷反○函含活)
(生也既播之其寔含氣而生也)驛驛其達(叶佗悦反)有厭其傑(驛驛苗生貌達出土也厭)
(受氣足也傑先長者也)厭厭其苗緜緜其麃(表驕反○緜緜詳密也麃耘也)載穫
濟濟(上聲)有實其積(音漬叶上聲)萬億及秭為酒為醴烝畀祖
妣以洽百禮(濟濟人衆貌實積之實也積露積也)有飶(音邲)其香邦家之光
有椒其馨胡考之寕(飶芬香也未詳何物胡壽也以燕享賓客則邦家之所以光也以共)
(飬耆老則胡考之所以安也)匪且有且匪今斯今(叶音經)振古如茲(無韻)
(未詳○且此振極也言非獨此處有此稼穡之事非獨今時有今豐年之慶蓋自極古以來已如此矣猶言自)
(古有年也)
載芟一章三十一句(此詩未詳所用然辭意與豐年相似其用應亦不殊)
畟畟(音測)良耜(叶飬里反)俶(音蓄)載南畆(叶滿委反○賦也畟畟嚴利也)播厥百
榖寔函斯活(叶呼酷反說見前篇)或來瞻女載筐及筥其饟(式亮反)
伊黍(或來瞻女婦子之來饁者也筐筥饟具也)其笠伊糾(叶其了反)其鎛(音博)斯趙
(直了反)以薅(音高)荼蓼(糾然笠之輕舉也趟刺薅去也荼陸草蓼水草一物而有水陸之異)
(也今南方人猶謂蓼為辣荼或用以毒溪取魚即所謂荼毒也)荼蓼朽止黍稷茂(叶莫口反)
止(毒草朽則土熟而苗盛)穫之挃挃(音窒)積之栗栗其崇如墉其比
(去聲)如櫛(側瑟反)以開百室(挃挃穫聲也栗栗積之密也櫛理髮器言密也百室一族之人)
(也五家為比五比為閭四閭為族族人輩作相助故同時入榖也)百室盈止婦子寧止
(盈滿寕安也)殺時犉(音淳)牡有捄(音求)其角(叶盧谷反)以似以續續古
之人(黃牛黑唇曰犉捄曲貌續謂續先祖以奉祭祀)
良耜一章二十三句(或疑思文臣工噫嘻豐年載芟良耜等篇即所謂豳頌者)
(其詳見於豳風及大田篇之末亦未知其是否也)
絲衣其紑(孚浮反)載弁俅俅(音求)自堂徂基自羊徂牛鼐(音奈)
鼎及鼒(叶津之反)兕觥其觩(音求)旨酒思柔不吳(音話)不敖(音傲)胡
考之休(賦也絲衣祭服也紑潔貌載戴也弁爵弁也士祭於王之服仗俅恭順貌基門塾之基鼐大鼎)
(鼒小鼎也思語辭柔和也吳諽也○此亦祭而飲酒之詩言此服絲衣爵弁之人升門堂視壺濯籩豆之屬降)
(往於基告濯具又視牲從羊至牛反告充已乃舉鼎冪告潔禮之次也又能謹其威儀不諠諽不怠傲故能得)
(夀考之福)
絲衣一章九句(此詩或紑俅牛觩柔休並叶基韻或基鼒並叶紑韻)
於(音烏)鑠(音爍)王師遵養時晦時純熙矣是用大介我龍受
之蹻蹻(音矯)王之造(叶祖候反)載用有嗣(叶音祠)寔維爾公允師
(賦也於歎辭鑠盛遵循熙光介甲也所謂一戎衣也龍寵也蹻蹻武貌造為載則公事允信也○此亦頌武王)
(之詩言其初有於鑠之師而不用退自循飬與時皆晦既純光矣然後一戎衣而天下大定後人於是寵而受)
(此蹻蹻然王者之功其所以嗣之者亦惟武王之事是師爾)
酌一章八句(酌即勺也内則十三舞勺即以此詩為節而舞也然此詩與賚般皆不用)
(詩中字名篇疑取樂節之名如曰武宿夜云爾)
綏萬邦屢(音慮)豐年天命匪解(音懈)桓桓武王保有厥士于
以四方克定厥家於(音烏)昭于天皇以閒之(賦也綏安也桓桓武貌大)
(軍之後必有凶年而武王克商刖除害以安天下故屢獲豐年之祥𫝊所謂周饑克殷而年豐是也然天命之)
(於周久而不厭也故此桓桓之武王保有其士而用之於四方以定其家其德上昭于天也閒字之義未詳傳)
(曰閒代也言君天下以代商也此亦頌武王之功)
桓一章九句(春秋傳以此為大武之六章則今之篇次蓋已失其舊矣又篇内已有武)
(王之諡則其謂武王時作者亦誤矣序以為講武𩔖禡之詩豈後世取其義而用之於其事也歟)
文王既勤止我應受之敷時繹思我徂維求定時周之
命於繹思(賦也應當也敷布時是也繹尋繹也於歎辭繹思尋繹而思念也○此頌文武之功而言)
(其大封功臣之意也言文王之勤勞天下至矣其子孫受而有之然而不敢專也布此文王功德之在人而可)
(繹思者以賚有功而往求天下之安定又以為凡此皆周之命而非復商之舊矣遂歎美之而欲諸臣受封賞)
(者繹思文王之德而不忘也)
賚一章六句(春秋傳以此為大武之三章而序以為大封於廟之詩說同上篇)
於(音烏)皇時周陟其高山嶞(音惰)山喬嶽允猶翕(音吸)河敷天
之下裒(音抔)時之對時周之命(賦也高山泛言山耳嶞則其狹而長者喬高也嶽則)
(其高而大者允猶未詳或曰允信也猶與由同翕河河善泛溢今得其性故翕而不為暴也裒聚也對答也言)
(美哉此周也其廵守而登此山以柴望又道於河以周四嶽凡以敷天之下莫不有望於我故聚而朝之方嶽)
(之下以答其意耳)
般一章七句(般義未詳)
閔予小子之什十一篇一百三十六句
魯頌四之四(魯少皥之墟在禹貢徐州蒙羽之野成王以封周公長子伯禽今襲慶東)
(平府沂密海等州即其地也成王以周公有大勲勞於天下故賜伯禽以天子之禮樂魯於是乎有)
(頌以為廟樂其後又自作詩以美其君亦謂之頌舊說皆以為伯禽十九世孫僖公申之詩今無所)
(考獨閟宮一篇為僖公之詩無疑耳夫以其詩之僭如此然夫子猶錄之者蓋其體固列國之風而)
(所歌者乃當時之事則猶未純於天子之頌若其所歌之事又皆有先王禮樂教化之遺意焉則其)
(文疑若猶可予也况夫子魯人亦安得而削之哉然因其實而著之而其是非得失自有不可揜者)
(亦春秋之法也或曰魯之無風何也先儒以為時王襃周公之後比於先代故廵守不陳其詩而其)
(篇序不列於大師之職是以宋魯無風其或然歟或謂夫子有所諱而削之則左氏所記當時列國)
(大夫賦詩及吳季子觀周樂皆無曰魯風者其說不得通矣)
駉駉(音扄)牡馬(叶滿補反)在坰(音扄)之野(叶上與反)薄言駉者(叶章與反)有
驈(音聿)有皇有驪(音離)有黃以車彭彭(叶鋪郎反)思無疆思馬斯
臧(賦也駉駉腹幹肥張貌邑外謂之郊郊外謂之牧牧外謂之野野外謂之林林外謂之坰驪馬白跨曰驈)
(黃白曰皇純黑曰驪黃騂曰黃彭彭盛貌思無疆言其思之深廣無窮也臧善也○此詩言僖公牧馬之盛由)
(其立心之遠故美之曰思無疆則思馬斯臧矣衛文公秉心塞淵而□牝三千亦此意也)○駉駉牡馬
在坰之野薄言駉者有騅(音隹)有駓(音丕)有騂有騏以車伾
伾思無期思馬斯才(叶前西反○賦也倉白雜毛曰騅黃白雜毛曰駓赤黃曰騂青黑曰)
(騏伾伾有力也無期猶無疆也才材力也)○駉駉牡馬在坰之野薄言駉者有
驒(音䭾)有駱有駵(音留)有雒以車繹繹(叶弋灼反)思無斁(叶弋灼反)思
馬斯作(賦也青驪驎曰驒色有深淺斑駁如魚鱗今之連錢驄也白馬黑鬛曰駱赤身黑鬣曰駵黑身)
(白鬛曰雒繹繹不絶貌斁厭也作奮起也)○駉駉牡馬在坰之野薄言駉者有
駰(音因)有騢(音遐叶洪孤反)有驔(音簞)有魚以車袪袪(音區)思無邪(叶祥)
(余反)思馬斯徂(賦也隂白雜毛曰駰隂淺黑色今泥驄也彤白雜毛曰騢豪骭曰驔毫在骭而白也)
(二目白曰魚似魚目也袪袪彊健也徂行也孔子曰詩三百一言以蔽之日思無邪蓋詩之言美惡不同或勸)
(或懲皆有以使人得其情性之正然其明白簡切通於上下未有若此言者故特稱之以為可當三百篇之義)
(以其要為不過乎此也學者誠能深味其言而審於念慮之閒必使無所思而不出於正則日用云為莫非天)
(理之流行矣蘇氏曰昔之為詩者未必知此也孔子讀詩至此而有合於其心焉是以取之蓋斷章云爾)
駉四章章八句
有駜(音邲)有駜駜彼乘(去聲)黃夙夜在公在公明明(叶謨郎反)振
振鷺鷺于下(叶後五反)鼓咽咽(音淵)醉言舞于胥樂(音洛)兮(興也)
(駜馬肥強貌明明辨治也振振羣飛貌鷺鷺羽舞者所持或坐或伏如鷺之下也咽與淵同鼓聲之深長也或)
(曰鷺亦興也胥相也醉而起舞以相樂也此燕飲而頌禱之辭也)○有駜有駜駜彼乘牡
夙夜在公在公飲酒振振鷺鷺于飛鼓咽咽醉言歸于
胥樂兮(興也鷺于飛舞者振作鷺羽如飛也)○有駜有駜駜彼乘駽(音絢)夙夜
在公在公載燕自今以始歲其有(叶羽已反)君子有榖詒孫
子(叶奬里反)于胥樂兮(興也青驪曰駽今鐡驄也載則也有有年也榖善也或曰禄也詒遺也頌)
(禱之辭也)
有駜三章章九句
思樂(音洛)泮(音判)水薄采其芹(音勤)魯侯戾止言觀其旂(叶其斤反)
其旂笩笩(音旆)鸞聲噦噦(音嚖)無小無大從公于邁(賦其事以起興)
(也思發語辭也泮水泮宫之水也諸侯之學鄉射之宮謂之泮宮其東西南方有水形如半璧以其半於辟廱)
(故曰泮水而宫亦以名也芹水菜也戾至也笩筏飛揚也噦噦和也此飲於泮宫而頌禱之辭也)○思樂
泮水薄采其藻魯侯戾止其馬蹻蹻其馬蹻蹻其音昭
昭(叶之繞反)載色載笑匪怒伊教(賦其事以起興也蹻蹻盛貌色和顔色也)○思樂
泮水薄采其茆(叶謨九反)魯侯戾止在泮飲酒既飲旨酒永
錫難老(叶魯吼反)順彼長道(叶徒吼反)屈此羣醜(賦其事以起興也茆鳬葵也葉)
(大如手赤圓而湑江南人謂之蓴菜者也長道猶大道也屈服醜衆也此章以下皆頌禱之辭也)○穆
穆魯侯敬明其德敬慎威儀維民之則允文允武昭假(音格)
烈祖靡有不孝自求伊祜(音戶○賦也昭明也假與格同烈祖周公魯公也)○明
明魯侯克明其德既作泮宮淮夷攸服(叶蒲北反)矯矯虎臣
在泮獻馘(音虢叶况璧反)淑問如臯陶(叶夷周反)在泮獻囚(賦也矯矯武貌)
(馘所格者之左耳也淑善也問訊囚也囚所虜𫉬者蓋古者出兵受成於學及其反也釋奠於學而以訊馘告)
(故詩人因魯侯在泮而願其有是功也)○濟濟(上聲)多士克廣德心桓桓于
征狄(音剔)彼東南(叶尼心反)烝烝皇皇不吳(音話)不揚不告于訩
(音凶)在泮獻功(賦也廣推而大之也德心善意也狄猶逿也東南謂淮夷也烝烝皇皇盛也不吳不)
(揚肅也不告于訩師克而和不爭功也)○角弓其觩束矢其搜戎車孔博
徒御無斁(叶弋灼反)既克淮夷孔淑不逆(叶宜脚反)式固爾猶淮
夷卒獲(叶黃郭反○賦也觩弓健貌五十矢為束或曰百矢也搜矢疾聲也慱廣大也無斁言競勸也)
(逆違命也蓋能審同其謀猶則淮夷終無不獲矣)○翩彼飛鴞(音梟)集于泮林食
我桑黮(音甚)懷我好音憬(音耿)彼淮夷來獻其琛(敕金反)元龜
象齒大賂南金(興也鴞惡聲之鳥也黮桑實也憬覺悟也琛寳也元龜尺二寸賂遺也南金荆)
(揚之金也此章前四句興後四句如行葦首章之例也)
泮水八章章八句
閟(音秘)宮有侐(音洫)實實枚枚赫赫姜嫄(音元)其德不回上帝
是依(叶音隈)無災無害彌月不遲(叶陳回反)是生后稷降之百
福(叶筆力反)黍稷重(平聲)穋(音六叶六直反)稙(音陟)稺菽麥(叶訖力反)奄有下
國(叶于逼反)俾民稼穡有稷有黍有稻有秬(音巨)奄有下土纘
禹之緒(音序○賦也閟深閉也宮廟也侐清静也實實鞏固也枚枚礱密也時蓋脩之故詩人歌詠其)
(事以為頌禱之辭而推本后稷之生而下及於僖公耳回邪也依猶眷顧也說見生民篇先種曰稙後種曰稺)
(奄有下國封於邰也緒業也禹治洪水既平后稷乃播種百榖)○后稷之孫實維大(音泰)
王居岐之陽實始翦商至于文武纘大王之緒致天之
屆于牧之野(叶上與反)無貳無虞上帝臨女(音汝)敦(音堆)商之旅
克咸厥功(叶居古反)王曰叔父建爾元子(叶子古反)俾侯于魯大
啓爾宇為周室輔(賦也翦斷也大王自豳徙居岐陽四方之民咸歸往之於是而王迹始著)
(蓋有翦商之漸矣屆極也猶言窮極也虞慮也無貳無虞上帝臨女猶大明云上帝臨女無貳爾心也敦治之)
(也咸同也言輔佐之臣同有其功而周公亦與焉也王成王也叔父周公也元子魯公伯禽也啓聞宇居也)
○乃命魯公俾侯于東錫之山川土田附庸周公之孫
莊公之子(叶奬里反)龍旂承祀(叶飬里反)六轡耳耳春秋匪解(音懈)
(叶訖力反)享祀不忒皇皇后帝皇祖后稷享以騂犧(虚宜虚何二反)
是饗是宜(牛竒牛何二反)降福既多(章移當何二反)周公皇祖亦其福
女(音汝○賦也附庸猶屬城也小國不能自達於天子而附於大國也上章既告周公以封伯禽之意此乃)
(言其命魯公而封之也莊公之子其一閔公其一僖公知此是僖公者閔公在位不久未有可頌此必是僖公)
(也耳耳柔從也春秋錯舉四時也忒過差也成王以周公有大功於王室故命魯公以夏正孟春郊祀上帝配)
(以后稷牲用騂牡皇祖謂羣公此章以後皆言僖公致敬郊廟而神降之福國人稱願之如此也)○秋
而載嘗夏而福衡(叶戶即反)白牡騂剛犧尊將將(音搶)毛炰(音庖)
胾(音恣)羹(叶盧當反)籩豆大房萬舞洋洋孝孫有慶(叶袪羊反)俾爾
熾而昌俾爾壽而臧保彼東方魯邦是常不虧不崩不
震不騰三壽作朋如岡如陵(賦也嘗秋祭名楅衡施於牛角所以止觸也周禮封)
(人云凡祭飾其牛牲設其楅衡是也秋將嘗而夏楅衡其牛言夙戒也白牡周公之牲也騂剛魯公之牲也白)
(牡殷牲也周公有王禮故不敢與文武同魯公則無所嫌故用騂剛犠尊畫牛於尊腹也或曰尊作牛形鑿其)
(背以受酒也毛炰周禮封人祭祀冇毛炰之豚注云爓去其毛而炰之也胾切肉也羹大羹鉶羹也大羹大古)
(之羹湆煑肉汁不和盛之以豋貴其質也鉶羹肉汁之有菜和者也盛之鉶器故曰鉶羹大房半體之爼足下)
(有跗如堂房也萬舜名震騰驚動也三壽未詳卿氏曰三卿也或曰願公壽與岡陵等而為三也)○公
車千乘(去聲叶神陵反)朱英綠縢(音滕)二矛重(平聲)弓(叶姑弘反)公徒三
萬貝胄朱綅(音織叶息稜反)烝徒增增戎狄是膺荆舒是懲則
莫我敢承俾爾昌而熾俾爾壽而富(叶方未反)黃髮台背
(叶蒲寐反)壽胥與試俾爾昌而大(叶特計反)俾爾耆而艾(叶五計反)萬
有千歲眉壽無有害(叶暇憩反○賦也千乘大國之賦也成方十里出莗車一乘卬士三)
(人左持弓右持矛中人御步卒七十二人將重車者二十五人千乘之地則三百十六里有竒也朱英所以餙)
(矛綠縢所以約弓也二矛夷矛酋矛也重弓備折壊也徒步卒也三萬舉成數也車千乘法當用十萬人而為)
(步卒者七萬二千人然大國之賦適滿千乘荀盡用之是舉國而行也故其用之大國三軍而已三軍謂車三)
(百七十五乘三萬七千五百人其為步卒不過二萬七千人舉其中而以成數言故曰三萬也貝冑貝飾胄也)
(朱綅所以綴也增增衆也戎西戎狄北狄膺當也荆楚之别號舒其與國也懲艾承禦也僖公嘗從齊桓公伐)
(楚故以此美之而祝其昌大壽考也壽胥與試之義未詳王氏曰壽考者相與為公用也蘇氏曰願其壽而相)
(與試其才力以為用也)○泰山巖巖(叶魚咸反)魯邦所詹奄有龜蒙遂
荒大東至于海邦(叶卜工反)淮夷來同莫不率從魯侯之功
(賦也泰山魯之望也詹與瞻同龜蒙二山名荒奄也大東極東也海邦近海之國也)○保有鳧繹
(叶弋灼反)遂荒徐宅(叶逹各反)至于海邦淮夷蠻貊(叶莫博反)及彼南
夷莫不率從莫敢不諾魯侯是若(賦也鳧繹二山名宅居也謂徐國也諾應)
(辭若順也○泰山龜蒙鳧繹魯之所有其餘則國之東南勢相連屬可以服從之國也)○天錫公
純嘏(叶果五反)眉壽保魯居常與許復周公之宇魯侯燕喜
令妻壽母(叶滿委反)宜大夫庶士邦國是有(叶羽已反)既多受祉
黃髮兒齒(賦也常或作嘗在薛之旁許許田也魯朝宿之邑也皆魯之故地見侵於諸侯而未復者)
(故魯人以是願僖公也令妻令善之妻聲姜也壽母壽考之母成風也閔公八歲被弑必是未娶其母叔姜亦)
(應未老此言令妻壽母又可見公為僖公無疑也有常有也兒齒齒落更生細者亦夀徵也)○徂來
之松新甫之柏(叶逋莫反)是斷(音短)是度(入聲)是尋是尺(叶尺約反)松
桷(音角)有舄(叶七約反)路寢孔碩(叶常約反)新廟奕奕(叶弋灼反)奚斯所
作孔曼(音萬)且碩(同上)萬民是若(賦也徂宋新甫二山名八尺曰尋舄大貌路寢正寢)
(也新廟僖公所修之廟奚斯公子魚也作者教護屬功課章程也曼長碩大也萬民是若順萬民之望也)
閟宮九章五章章十七句(内第四章脱一句)二章章八句
二章章十句(舊說八章二章章十七句一章十二句一章三十八句二章章八句二章)
(章十句多寡不均雜亂無次蓋不知第四章有脫句而然今正其誤)
魯頌四篇二十四章二百四十三句
商頌四之五(契為舜司徒而封於商傳十四世而湯有天下其後三宗迭興及紂無道)
(為武王所滅封其庶兄微子啓於宋脩其禮樂以奉商後其地在禹貢徐州泗濱西及豫州盟豬之)
(野其後政衰商之禮樂日以放失七世至戴公時大夫正考甫得商頌十二篇於周大師歸以祀其)
(先王至孔子編詩而又亡其七篇然其存者亦多闕文疑義今不敢強通也商都亳宋都商丘皆在)
(今應天府毫州界)
猗(音醫)與(音余)那與置我鞉(音祧)鼔奏鼓簡簡衎我烈祖(賦也猗歎)
(辭那多置陳也簡簡和大也衎樂也烈祖湯也記曰商人尚聲臭味未成滌蕩其聲樂三□然後出迎牲即此)
(是也舊說以此為祀成湯之樂也)湯孫奏假綏我思成鞉鼓淵淵(叶於中反)
嚖嘒管聲既和且平依我磬聲於(音烏)赫湯孫(叶思倫反)穆穆
厥聲(湯孫主祀之時王也假與格同言奏樂以格於祖考也綏安也思成未詳鄭氏曰安我以所思而成)
(之人謂神明來格也禮記曰齊之日思其居處思其笑語思其志意思其所樂思其所嗜齊三日乃見其所為)
(齊者祭之日入室僾然必有見乎其位周旋出戶肅然必有聞乎其容聲出戶而聽愾然必有聞乎其歎息之)
(聲此之謂思成蘇氏曰其所見聞本非有也生於思耳此二說近是蓋齊而思之祭而如有見聞則成此人矣)
(鄭注頗有脱誤今正之淵淵深遠也嘒嘒清亮也磬玉磬也堂上升歌之樂非石磬也穆穆美也)庸鼔
有斁萬舞有奕我有嘉客亦不夷懌(庸鏞過斁□然盛也奕奕然有次序)
(也蓋上文言鞉鼓管籥作於堂下其聲依堂上之玉磬無相奪倫者至於此則九獻之後鐘鼓交作萬舞陳於)
(庭而祀事畢矣嘉客先代之後來助祭者也夷悦也亦不夷懌者言皆悦懌也)自古在昔先民
有作溫恭朝夕執事有恪(恪敬也言恭敬之道古人所行不可忘也閔馬父曰先聖)
(王之傳恭猶不敢專稱曰自古古曰在昔昔曰先民)顧予烝嘗湯孫之將(將奉也言湯其)
(尚顧我烝嘗哉此湯孫之所奉者致其丁寕之意庶發其顧之也)
那一章二十二句(閔馬父曰正考甫校商之名頌以那為首其輯之亂曰云云即)
(此詩也)
嗟嗟烈祖有秩斯祜(音戶)申錫無疆及爾斯所(賦也烈祖湯也秋常)
(申重也爾主祭之君蓋自歌者指之也斯所猶言此處也○此亦祀成湯之樂言嗟嗟烈祖有秩秩無窮之福)
(可以申錫於無疆是以及於爾今王之所而脩其祭祀如下所云也)既載清酤(叶候五反)賚我
思成(叶音常)亦有和羹(叶音郎)既戒既平(叶音旁)鬷(音奏)假(音假)無
言(叶音昂)時靡有爭(叶音章)綏我眉壽黃耉無疆(酟酒賚與也思成義)
(見上篇和羹味之調節也戒夙戒也平猶和也儀禮於祭祀燕享之始每言羹定蓋以羹熟為節然後行禮定)
(即戒平之謂也鬷中庸作奏正與上篇義冋蓋古聲奏族相近族聲轉平而為鬷耳無言無爭肅敬而齊一也)
(言其載清酤而既與我以思成矣及進和羹而肅敬之至則又安我以眉壽黃耇之福也)約軧(音祈)錯
衡(叶戶郎反)八鸞鶬鶬(音搶)以假(音格)以享(叶虚良反)我受命溥將自
天降康豐年穰穰來假來饗(叶虚良反)降福無疆(約軧錯衡八鸞見采)
(芑篇鶬見載見篇言助祭之諸侯乘是車以假以享於祖宗之廟也溥廣將大也穰穰多也言我受命既廣大)
(而天降以豐年黍稷之多使得以祭也假之而祖考來假享之而祖考來饗則降福無疆矣)顧予烝
嘗湯孫之將(說見前篇)
烈祖一章二十二句
天命玄鳥降而生商宅殷土芒芒古帝命武湯正域彼
四方(賦也玄鳥鳦也春分玄烏降高辛氏之妃有娀氏女簡狄祈於郊禖鳦遺卵簡狄吞之而生契其後)
(世遂為有商氏以有天下事見史記宅居也殷地名芒芒大貌古猶昔也帝上帝也武湯以其有武德號之也)
(正治也域封境也○此亦祭祀宗廟之樂而追叙商人之所由生以及其有天下之初也)方命厥后
奄有九有(叶羽已反)商之先后受命不殆(叶飬里反)在武丁孫子
(叶奬里反○方命厥後四方諸侯無不受命也九有九州也武丁高宗也言商之先后受天命不危殆故今武)
(丁孫子猶賴其福)武丁孫子武王靡不勝(音升)龍旂十乘大糦(音熾)
是承(武王湯號而其後世亦以自稱也龍旂諸侯所建交龍之旂也大糦黍稷也承卷也○言武丁孫子)
(今襲湯號者其武無所不勝於是諸侯無不菶黍稷以來助祭也)邦畿千里維民所止
肇域彼四海(叶虎洧反○止居肇閒也言王畿之内民之所止不過千里而其封域則極乎四海)
(之廣也)四海來假(音格)來假祈祈景員維河殷受命咸宜(叶牛)
(何反)百禄是何(音荷叶如字未假與格同祈祈衆多貌景員維河之義詳或曰景山名商所都也)
(見殷武卒章春秋傳亦曰商湯有景亳之命是也員與下篇幅隕義同蓋言周也河大河也言景山四周皆大)
(河也何任也春秋傳作荷)
玄鳥一章二十二句
濬哲維商長發其祥洪水芒芒禹敷下土方外大國是
疆幅隕(音員)既長有娀(音崧)方將帝立子生商(賦也濬深哲知長久也方)
(四方也外大國遠諸侯也幅猶言邊幅也隕讀作員謂周也有娀契之母家也將大也○言商世世有濬哲之)
(君其受命之祥發見也久矣方禹冶洪水以外大國為中國之竟而幅員廣大之時有娀氏始大故帝立其女)
(之子而造商室也蓋契於是時始為舜司徒掌布五教於四方而商之受命實基於此)○玄王桓
撥(叶必烈反)受小國是逹(叶他悦反)受大國是逹率履不越遂視
既發(叶方月反)相土烈烈海外有截(賦也玄王契也玄者深微之稱或曰以玄鳥降)
(而生也王者追尊之號桓武撥治逹通也受小國大國無所不逹言其無所不宜也率循履禮越過發應也言)
(契能循禮不過越遂視其民則既發以應之矣相土契之孫也截整齊也至是而商益大四方諸侯歸之截然)
(整齊矣其後湯以七十里起豈嘗中衰也與)○帝命不違至于湯齊湯降不
遲聖敬日躋(音賫)昭假遲遲上帝是祗帝命式于九圍(賦也)
(湯齊之義未詳蘇氏曰至湯而王業成與天命會也降猶生也遲遲久也祗敬式法也九圍九州也○商之先)
(祖既有明德天命未嘗去之以至於湯湯之生也應期而降適當其時其聖敬又日躋升以至昭假于天久而)
(不息惟上帝是敬故帝命之使為法於九州也)○受小球(音求)大球為下國綴(音贅)
旒(音流)何(音賀)天之休不競不絿(音求)不剛不柔敷政優優百
禄是遒(音囚○賦也小球大球之義未詳或曰小國大國所贄之玉也鄭氏曰小球鎮圭尺有二寸大)
(球大圭三尺也皆天子之所執也下國諸侯也綴猶結也旒旗之垂者也言為天子而為諸侯所係屬如旗之)
(縿為旒所綴著也何荷競強絿緩也優優寬裕之意遒聚也)○受小共(音恭叶居勇反)大共
為下國駿(音峻)厖(音忙叶莫孔反)何天之龍(叶丑勇反)敷奏其勇不震
不動(叶德總反)不戁(音赧)不竦(音聳)百祿是總(賦也小共大共駿厖之義未詳或曰)
(小國大國所共之貢也鄭氏曰共執也猶小球大球也蘇氏曰共珙通合珙之玉也傳曰駿大也厖厚也董氏)
(曰齊詩作駿駹謂馬也龍寵也敷奏其勇猶言大進其武功也戁恐竦懼也)○武王載旆有
虔秉鉞(音越)如火烈烈則莫我敢曷(音遏叶何竭反)苞有三蘖(叶五)
(竭反)莫遂莫逹(叶他悦反)九有有截韋顧既伐(叶房越反)昆吾夏桀
(賦也武王湯也虔敬也言恭行天討也曷遏通或曰曷誰何也苞本也蘖旁生萌蘖也言一本生三蘖也本則)
(夏桀蘖則韋也顧也昆吾也皆桀之黨也鄭氏曰韋彭姓顧昆吾已姓○言湯既受命載旆秉鉞以征不義桀)
(與三蘖皆不能遂其惡而天下截然歸商矣初伐韋次伐顧次伐昆吾乃伐夏桀當時用師之序如此)○
昔在中葉有震且業允也天子(叶奬里反)降于卿士寔維阿
衡(叶戶郎反)寔左(音佐)右(音又)商王(賦也葉世震懼業危也承上文而言昔在則前乎此矣豈)
(謂湯之前世中衰時與允也天子指湯也降言天賜之也卿士則伊尹也言至於湯得伊尹而有天下也阿衡)
(伊尹官號也)
長發七章一章八句四章章七句一章九句一章
六句(序以此為大禘之詩蓋祭其祖之所出而以其祖配也蘇氏曰大禘之祭所及者遠故其)
(詩歷言商之先后又及其卿士伊尹蓋與祭於禘者也商書曰茲予大享于先王爾祖其從與享之)
(是禮也豈其起於商之世歟今按大禘不及羣廟之主此宜為裕祭之詩然經無明文不可考也)
撻彼殷武奮伐荆楚冞(面規反)入其阻裒(音抔)荆之旅有截
其所湯孫之緒(音序○賦也撻疾貌殷武殷王之武也冞冒裒聚湯孫謂高宗○舊說以此為)
(祀高宗之樂蓋自盤庚没而殷道哀楚人叛之高宗撻然用武以伐其國入其險阻以致其衆盡平其地使截)
(然齊一皆高宗之功也易曰高宗伐鬼方三年克之蔬謂此歟)○維女(音女)荆楚居國南
鄉昔有成湯自彼氐(音堤)羌莫敢不來享(叶虚良反)莫敢不來
王曰商是常(賦也氏羌夷秋國在西方享獻也世見曰王○蘇氏曰既克之則告之曰爾雖遠亦)
(居吾國之南耳昔成湯之世雖氐羌之遠猶莫敢不來朝曰此商之常禮也况汝荆楚曷敢不至哉)○天
命多辟(音璧)設都于禹之績歲事來辟勿予禍適(音謫)稼穡
匪觧(音懈叶訖力反○賦也多辟諸侯也來辟來王也適謫通○言天命諸侯各建都邑於禹所治之地)
(而皆以歲事來至於商以祈王之不譴曰我之稼穡不敢解也庶可以免咎矣言荆楚既平而諸候畏服也)
○天命降監(下與濫叶)下民有嚴(叶五聞反)不僭不濫不敢怠遑
命于下國(叶越逼反)封建厥福(叶筆力反○賦也監視嚴威也僭賞之差也□刑之過也)
(遑暇封大也○言天命降監不在乎他皆在民之視聽則下民亦有嚴矣惟賞不僭刑不濫而不敢怠遑則天)
(命之以天下而大建其福此高宗所以受命而中興也)○商邑翼翼四方之極赫
赫厥聲濯濯厥靈壽考且寧以保我後生(叶桑經反○賦也商邑王)
(都也翼翼整敕貌極表也赫赫頸盛也濯濯光明也言高宗中興之盛如此壽考且寧云者蓋高宗之享國五)
(十有九年我後生謂後嗣子孫也)○陟彼景山(叶所旗反)松柏丸丸(叶胡員反)是
斷(音短)是遷方斵(音卓)是虔松桷(音角)有梴(五連反)旅楹有閑(叶胡)
(田反)寢成孔安(叶於連反○賦也景山名商所却也丸丸直也遷徙方正也虔亦截也挺長貌旅衆)
(也閑閑然而大也寢廟中之寢也安所以安高宗之神也此盖特為百世不遷之廟不在三昭三穆之數既成)
(始祔而祭之之詩也然此章與閟宮之卒章文意略同未詳何謂)
殷武六章三章章六句二章章七句一章五句
商頌五篇十六章一百五十四句
詩經集傳卷八
