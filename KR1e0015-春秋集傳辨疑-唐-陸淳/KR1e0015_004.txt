春秋集傳辨疑卷四
唐陸淳撰
莊十七年齊人執鄭詹
左氏曰鄭不朝也趙子曰若以國事見執據例當稱行
人
公榖皆云詹鄭之微者書甚佞也言微者不當書特為
佞書也趙子曰諸見執者豈無罪乎何獨特書此佞蓋
不知不命大夫被執亦當書之故造此義爾榖梁又云
為下文起本趙子曰若執猶不書奔何足書乎亦無理
若為來魯則書但言自齊逃來足知見執何假先書之
齊人殱于遂
榖梁曰此謂狎敵也趙子曰此說乃譏其不善用兵爾
恐非教迹
莊十八年公追戎于濟西
左氏曰不言其來諱之也啖子曰據書曰追明不覺其
來已去而追爾直言事實有何諱乎
公羊曰未有言伐者其言追何為中國追也榖梁云不
言戎伐我不使戎邇於我按言追明已去而逐之不言
侵伐不覺其來爾無他義
公榖又云言濟西者大之也按書濟西譏遠追爾言大
亦無義
莊十九年冬齊人宋人陳人伐我西鄙
榖梁曰其曰鄙遠之也其遠之何不以難邇我國也趙
子曰春秋例内以異外豈為私情生文此太煩碎
莊二十年齊大災
公羊曰大災者何大瘠也啖子曰災天火也大之者其
災大也若以大災為大瘠新宫災亦是新宫瘠乎
莊二十二年肆大眚
公羊曰始忌眚也啖子曰肆者放也眚者過也如今之
赦爾忌眚有何義乎
榖梁曰為嫌天子不許之葬趙子曰按當時天子微弱
魯肯畏之乎若實有畏王之心則自赦以除母罪豈為
得禮且魯莊未嘗有怨齊之心葬母肯有所忌赦自赦
爾葬自葬爾事不相關
莊二十三年祭叔來聘
榖梁云不正其外交故不與使也按不言使者原其來
意非天子之命爾非謂責其外交則去使字也
公至自齊
公羊曰桓會不致信之也此之桓國何以致危之也按
凡公行反告廟則書桓會不致有何義乎穿鑿甚矣且
按會桓公而反書至又多矣
荆人來聘
公榖皆云稱人進之也啖子曰若言荆來聘則似舉州
皆來故加人字以成文義爾無他義
公及齊侯遇于榖蕭叔朝公
公羊云其言朝公何公在外也按為其行朝禮遂言朝
爾非為在外榖梁云朝於廟於外非正也趙子曰若於
國中而不於廟乃為非禮若於境外如何求廟乎且諸
侯朝於四岳之下亦豈得求廟乎
莊二十四年公如齊逆女
公羊曰親迎禮也按合禮則常事不書故知榖梁譏逆
於齊是也
夫人姜氏入
公羊曰其言入何難也啖子曰以義不當入故言入爾
有何難乎
曹羈出奔陳
公羊曰曹羈者曹大夫也按曹羈者義同鄭忽爾云是
大夫非也
赤歸于曹郭公
公榖皆云赤者蓋郭公也趙子曰赤者曹公子也郭公
自是闕文其文義都不相關傳誤甚矣
莊二十五年陳侯使女叔來聘
左氏曰嘉之故不名啖子曰聘者常事有何可嘉故知
榖梁云天子之命大夫是也
日有食之鼓用牲于社
公羊曰求乎隂之道也趙子曰凡在此例皆失禮乃書
若言求隂之道乃是得禮與例相反矣又云以朱絲營
社趙子曰據禮書無此文故不取此
榖梁曰鼓禮也用牲非禮也按左氏例是故不取此
伯姬歸于杞
榖梁曰不言逆逆之道微無足道焉爾不言逆者夫自
逆常事故不書也
秋大水鼓用牲于社于門
公羊曰于社禮也按左氏例近是故不取此說
莊二十六年曹殺其大夫
公羊曰何以不名衆也趙子曰曹小國也唯有二卿何
足為衆又曰曷為衆殺之不死于曹君者也趙子曰假
如不死節豈有舉國盡殺之乎
榖梁曰不稱名姓無命大夫也趙子曰按例不命大夫
被殺皆書名
莊二十七年公會齊侯宋公陳侯鄭伯同盟于幽
榖梁曰於是授之諸侯趙子曰按十六年已霸何待此
時又云衣裳之會十有一兵車之會四趙子曰按經文
不殊何以分别並無理凡征伐則兵車修好則衣裳大
例皆然何獨桓公
公子友如陳葬原仲
公羊曰大夫不書葬此何以書通季子之私行也啖子
曰大夫適他國會大夫葬惡也書之適足以加惡何名
通其私行乎
榖梁曰言葬不言卒不葬者也不葬而曰葬諱出奔也
按春秋前後無有虚設其事以為義者且書葬之意直
譏季友之行爾彼是陳國大夫安得書其卒乎
莊二十八年齊人伐衞衞人及齊人戰衞人敗績
公羊曰春秋伐者為客伐者為主注云伐人者為客見
伐者為主趙氏曰夫文字本以記分别今同其文誰能
了之又曰曷為使衞主之衞未有罪爾按例皆以被伐
為主又何解乎又曰敗者稱師衞何以不稱師未得乎
師也按經文成列而戰矣何名未得師乎榖梁曰戰則
是師也其曰人何微之趙子曰衞稱人者罪其逆王拒
大國以取敗特異其文爾微之有何義乎
冬築微大無麥禾
公羊曰冬既見無麥禾矣曷為先言築微而後言無麥
禾諱以凶年造邑也啖子曰築微冬之初也無麥禾歲
終諸榖皆入而無此二榖乃書依先後記事爾何關諱
乎
榖梁曰冬築微山林藪澤之利所以與民共也虞之非
正也啖子曰此當施於築囿之下不宜濫在此又曰大
無麥禾者有顧之辭也按大者言其甚也如大災大水
之類稱有顧如何為義也
臧孫辰告糴于齊
左氏曰禮也趙子曰據諱是譏(諱謂不言公使)非善之也
榖梁曰諸侯無粟諸侯相歸粟正也臧孫辰告糴于齊
告然後與之言内之無外交也趙子曰此若不告彼何
由知之
莊二十九年春新延廐
左氏曰新作延廐趙子曰若新作但當云作延廐不當
云新也又傳云書不時也凡馬日中而出日中而入(日中)
(春秋分也)啖子曰此說亦非馬雖出入有時廐何妨農隙修
之
秋有蜚
左氏曰為災也啖子曰此非為災之物(蜚盧尾切臭蟲也一名負蠜)又
曰凡物不為災不書啖子曰春秋記異多矣何必為災
乃書
城諸及防
榖梁曰以大及小也啖子曰此但依先後次第破甚者
先之或近邊者亦先之何必小大乎
莊三十年師次于成
榖梁曰次止也有畏也欲救鄣而不能也不言公耻不
能救鄣也趙子曰據齊霸已成魯為之弱何敢議救蓋
欲會齊圍鄣至成待命聞鄣已降故不行爾然疑事毋
質但當存而勿解爾
齊人降鄣
公羊曰鄣者何紀之遺邑也啖子曰紀之全國猶不敢
敵齊豈有一邑之民而能二十餘年獨拒齊乎故鄣自
是小國爾
葬紀叔姬
公羊曰隱其亡國而葬之趙氏說同葬伯姬
齊人伐山戎
公榖皆云此齊侯也貶而稱人按例無有諸侯自伐改
為人者趙子曰二傳不知謬文之義妄穿鑿耳啖子曰
蓋齊侯謬文耳(說見明年)
莊三十有一年齊侯來獻戎捷
趙子曰據齊未霸之時尚不曾朝魯今既為霸主豈有
自獻戎捷乎必無此理但文誤爾二傳皆言齊侯親伐
山戎春秋唯有去年齊人伐山戎又僖九年葵丘之會
宰孔曰齊侯不務德而勤遠略故北伐山戎南伐楚西
為此會皆論齊侯親行之事表裏相證足知是齊侯自
行也僖十年雖有齊侯許男伐北戎不稱山戎即非山
戎也且在宰孔言伐山戎之後則不關山戎之事不足
為疑則知去年伐山戎當書齊侯今獻捷當書齊人交
互致誤爾榖梁曰獻戎捷軍得曰捷戎菽也趙子曰齊
桓分戎菽與諸侯不近人情又捷者軍得耳安知是菽
乎
春築臺于郎夏築臺于薛秋築臺于秦
公羊三傳各有說一云譏臨民之所漱浣一云譏遠也
一云譏臨國啖子曰一歲三築臺假如皆得其所豈無
妨於人乎何用三譏其處也
榖梁曰虞山林藪澤之利啖子曰築臺不應虞山林藪
澤之利此傳當施於築囿下又曰倚齊桓公外無諸侯
之變故築臺此說無益於為教
莊三十有二年宋公齊侯遇于梁丘
左氏曰齊為楚伐鄭之故請會于諸侯趙子曰按荆伐
鄭經今五年豈有許時方報之乎又曰宋公請先見于
齊若以先見則位在上也假令鄭先見亦得在上耶榖
梁解梁丘去國之遠按梁丘即所遇之地耳又何解乎
公子牙卒
公羊曰何以不稱弟殺也按書公子常例也叔肹書弟
自特書爾不得引以為義
公子慶父如齊
榖梁曰此奔也其曰如諱之也啖子曰若實奔而書曰
如乃是掩其惡豈其然乎
春秋集傳辨疑卷四
