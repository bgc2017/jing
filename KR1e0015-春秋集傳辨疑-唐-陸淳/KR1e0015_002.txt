春秋集傳辨疑卷二
唐陸淳撰
桓元年春王正月
榖梁曰元年有王所以治桓也趙子曰按實不治何得
言治也舊說又云元年有王冀是年内有討所以書之
予謂去王字理由夫子不因舊史夫子修經時豈不知
此年竟不討乎何須存之也又云末年有王言王終不
能討所以書之若然者總除王字理不益明乎按十五
年王崩至十六年嗣王既立年月已深過不在嗣王何
不書王乎足明非責王明矣但為學春秋者慣習於王
正月不覺遂四處妄加耳聖人辭意朗然平暢若譏王
則王未崩之前悉去王字可矣安肯乍見乍隱煩碎若
此乎詳經意直以桓公不顧王法故去其王字以見其
罪耳
公即位
榖梁曰繼故不言即位正也趙子曰禮當不即位豈空
言哉故去其言字又曰先君不以道終己正即位是無
恩於先君也趙子曰但言與聞乎弑義己備矣
鄭伯以璧假許田
左氏曰鄭人請復祀周公按鄭莊之言無所不知安肯
請祀非其祖乎不近人情矣說已具隠八年
公羊曰天子之郊諸侯皆有朝宿之邑啖子曰其皆字
義同隱八年又曰曷為謂之許田諱取周田也按許田
實魯朝宿之邑不得謂之周田又曰繫之許近許也按
許田自是其邑名何關近許之事乎若近許即謂之許
田近鄭亦謂之鄭田乎若然則無常名矣
公及鄭伯盟于越
榖梁曰越盟地之名按此不要解自可知矣
桓二年春王正月
榖梁曰桓無王其曰王何也正與夷之卒趙子曰十一
年鄭伯卒十二年衞侯晉卒何不正之乎故知皆謬而
傳因謬強為義也十年有王云正曹伯卒亦同此說
宋督弑其君與夷及其大夫孔父
左氏曰宋華督見孔父之妻于路遂弑殤公啖子曰古
者大夫猶皆乘車其妻固當乘之不可在路而見其貎
蓋以舊言孔父義形于色而作傳者以為女色之色遂
妄為此說耳且見榖梁說及之義極明不足疑也
榖梁曰何以知其先殺孔父也臣既死君不忍稱其名
趙子曰按孔父之事自是史冊載之非殤公自書也何
關君之不忍乎又曰孔氏父字謚也啖子曰孔字父美
稱也孔氏之先皆以字連父故有弗父金父若孔為氏
豈世世改乎又春秋時名嘉者多字孔是其證也又曰
不稱名蓋為祖諱也按春秋魯國之史也非夫子家傳
安得祖諱乎
滕子來朝
趙子曰滕侯爵自齊桓覇後方與把薛皆降號以從會
位此時未有覇者無人黜之故知在喪也
公會齊侯陳侯鄭伯于稷以成宋亂
公羊曰内大惡諱此其目言之何遠也趙子曰按逆祀
僖公昭公出遜皆書之何得云大惡諱乎又若以年遠
不諱則桓公為齊所殺何不明書乎由是言之可諱則
諱可譏則譏不以年月遠近為異也
榖梁曰以者内為志焉爾趙子曰言以者明四國同會
以成此事何獨言公為志乎又曰取不成事之辭而加之
焉於内之惡而君子無遺焉爾趙子曰據經文乃直書
事實耳有何加乎
取郜大鼎于宋納于太廟
左氏說僖伯諫辭自清廟茅屋至聲明以發之趙子曰
據納鼎直以受凶賂而納于太廟故譏耳非為服章名
數有愆故不當别記煩文也且夫議禮度者貴識其安
上治民之大體若夫服章名數之差品禮之末節也今
事不相涉故當捨爾孔聖既喪之後學者莫識大本所
務唯此而已故左氏傳及國語并戴聖禮記多記此等
學者當求其遠大
公榖並解郜鼎之名(云云)啖子曰郜鼎之名猶如和氏之
璧封父之繁弱之類無他義也榖梁又云成人之亂受
賂而退以事其祖以周公為弗受啖子曰假如納於他
廟豈為可乎何獨引周公弗受
蔡侯鄭伯會于鄧
公羊曰離不言會趙子曰按前後兩國皆書會傳妄也
公至自唐
左氏曰反行飲至舍爵策勲焉禮也趙子曰此當移於
十六年至自伐鄭之下附之此非征伐從君出入乃是
常事也何勲之有又曰特相會往來稱地讓事也趙子
曰按成會而歸即非止於讓以會告廟有何不可此不
達内外異辭之例妄為異說爾且諸書至自會者所會
悉非魯地故知四處至稱地皆魯地故也
榖梁曰桓無會其致何也按前後桓公言會多矣
桓三年齊侯衞侯胥命于蒲
左氏曰不盟也趙子曰凡會遇亦不盟何獨胥命
公榖皆云美其不盟約言而退近正也趙子曰按會遇
亦並不盟皆是約言而退何得獨異此文且二君並非
賢君又無殊異之迹據經文直譏其無人君之禮爾
公子翬如齊逆女
左氏曰修先君之好故曰公子啖子曰若使異姓之臣
往復何稱乎且惠公之薨桓公尚幼則知惠公之時未
謀婚姻何得言先君之好假或早謀而今修之則當納
幣之時致命何為於逆乃言修好乎
齊侯使其弟年來聘
左氏曰致夫人也趙子曰按成九年季孫行父如宋致
女仲尼書之以示譏此若致女亦當書之不容於隱左
氏見彼有致女之文此又新婚之後而至遂附會妄說
耳
桓四年春狩于郎
左氏曰書時禮也趙子曰凡蒐狩之禮常事不書故知
公羊義是
天王使宰渠伯紏來聘
左氏曰父在故名趙子曰若以其代父攝行卿事則經
文當依仍叔之子為文若非代父即當依常例何得加
名故知為貶故名爾且王人子突稱字以襃則此以名
為貶亦明矣公羊曰其稱宰渠伯紏何下大夫也按例
天子大夫皆稱字何獨下大夫乎
桓五年甲戌己丑陳侯鮑卒
左氏曰再赴也於是陳亂文公子佗殺太子免而代之
公疾病而亂作國人分散故再赴趙子曰豈有正當禍
亂之時而暇競使人赴告哉假令實再赴夫子亦當詳
定取其實日何乃總載之乎且傳言公疾病而亂作此
文亦據陳國史而記之驗此則經文甲戌下當記陳佗
作亂之事今簡脱之爾左氏不達此意遂妄云再赴也
公羊曰何以二日卒之㤜也(狂也)甲戌之日亡己丑之日
死而得君子疑焉故以二日卒之啖子曰按人君雖狂
而去亦當有臣子從之
榖梁曰甲戌之日出己丑之日得不知死之日故舉二
日以包之啖子曰三傳皆不知有闕文之義故多造事
端爾豈有人君走出臣下不追逐昩其死日乎
齊侯鄭伯如紀
公羊曰外相如不書此何以書離不言會也啖子曰按
前後兩國言會多矣此書者左氏說從告之義是也
天王使仍叔之子來聘
左氏曰弱也趙子曰假如年長而代父出便得不譏乎
左氏不推襃貶之義但見稱子則云爾
夏城祝丘
榖梁曰譏公不修德政恃城以安民按但譏不時即可
矣安知恃城乎
蔡人衞人陳人從王伐鄭
左氏曰鄭伯禦王祝𥅆射王中肩(云云)趙子曰此並妄也
蓋鄭國愚史不知敗王之惡射王之逆但欲以勝天子
為美故左氏因之若信有此事則經不合不異其文若
云不告被射故不書則諸侯惡事豈肯來告夫子何由
貶責之足明因納於史者夫子精求其失而書之爾從
告之義已詳見隱十一年傳
榖梁曰從者何為天王諱伐鄭按經文直書事實亦無
所諱
州公如曹
趙子曰據經文直書譏其外交故書曰如曹左氏曰度
其國危遂不復若國危而出奔若在後方有危難當依
初行時意書之自不相妨
公榖皆云過我也(解所以書)趙子曰或大夫見而知之或來
告故知之或為其自曹而來故知之何必過我乎
桓六年寔來
左氏曰來朝趙子曰若行朝禮經當書之故知妄也
公羊曰寔來者猶是人來也化我也趙子曰寔實也承上
文無異事故曰寔來公榖之說皆鄙淺故不取
壬午大閱
公羊曰何以書蓋以罕書也按以其非常故書爾非為
少也
榖梁曰蓋以觀婦人也按經無異文傳自穿鑿
蔡人殺陳佗
公羊曰佗陳君也曷為謂之陳佗絶也趙子曰按左氏
傳佗殺太子之賊故經不以人君稱之公榖不達此意
妄云淫于蔡及淫獵于蔡不近人情榖梁又云何以知
其是陳君兩下相殺不道按前後兩下相殺書者多矣
此傳妄也
子同生
左氏曰公與文姜宗婦命之趙子曰左氏誤謂宗婦為
同宗之婦遂妄云爾當去之
公羊曰喜有正也趙子曰春秋一字皆為經邦大訓不
為憂喜生文
榖梁曰疑故志之(註云文姜淫佚疑非桓公之子)此乃委巷之談不近
人理
桓七年焚咸丘
公羊曰焚之者何樵之也啖子曰火攻之事非一途安
知樵之又曰疾始以火攻也趙子曰凡事是非皆一一
明之此又非便為常何獨譏始又曰曷為不繫乎邾國
之也趙子曰不繫邾者邑地不繫於國春秋之常也國
之有何義哉又曰曷為國之君存焉爾啖子曰咸丘雖
焚邾竟不滅焉知君存
榖伯綏來朝鄧侯吾離來朝
左氏曰賤之也此說不明故不取
公榖並云失國之君趙子曰蓋以其書名故云爾據諸
失國之君唯隨敵以歸者則書名若奔他國並不書名
(說見本例)則二國之於例固非失國明矣假令實非奔魯而
公待以朝禮之故即當書云榖伯鄧侯來奔某日朝公
不應越例書名而沒其來奔也或曰據禮云諸侯失地
則名滅同姓則名不云用夷禮則書名今忽作此釋於
理安乎答曰禮記者因說春秋之義遂記得此語而錄
之非自古有此例也諸侯失國自辱其身猶至書名况
行夷禮辱及宗廟見輕儕列而得不名乎三家說春秋
義例不盡者多矣又何足怪
桓八年正月己夘烝
公羊曰譏亟也啖子曰此書之以彰下文爾非譏也榖
梁曰烝冬事也春興之志不時也趙子曰正月之烝不
失時也(義見纂例郊廟例)經為五月又烝故書此以明一歲再
烝若不書即似春有故不烝夏乃烝耳啖說是也
夏五月丁丑烝
榖梁曰烝冬事也春夏興之黷祀也趙子曰書春是為
下文起耳故去其春字
祭公來遂逆王后于紀
左傳曰禮也趙子曰若合禮則常事不書據經言來遂
足明譏矣
公羊曰何以不稱使婚禮不稱主人趙子曰此說非也
已見隱二年紀裂繻來逆女傳假令婚禮實不稱主人
即至紀之日但致魯命爾來魯未是婚禮何須不稱主
人乎實使來而不稱王命則如何致命乎無理之極舊
說云天子娶於諸侯必使同姓諸侯主之亦恐非也魯
侯為天子嫁女為女卑於魯侯故可也至於天子娶后
至尊諸侯如何為之主哉且禮經亦無此說春秋之文
又殊不爾故知其非也又云大夫無遂事此言遂使我
為媒可則因往逆矣趙子曰假如使可專逆王后不白
于君乎又曰女在國稱女其稱王后何王者無外其辭
成矣亦非也若但書逆女則是祭公自逆故須言王后
爾
榖梁曰其不言使何不正其以宗廟之大事即謀於我
趙子曰必若實譏天王言使不更昭著乎今不言使即
罪全歸祭公
桓九年紀季姜歸于京師
榖梁曰為之中者歸之趙子曰王后者天下之母不同
於諸侯之女自合書之不關魯為媒乃書之事
桓十年公會衞侯于桃丘弗遇
榖梁曰不遇者志不相得趙子曰經意直譏其無信爾
豈論其相得不相得乎
齊侯衞侯鄭伯來戰于郎
左氏曰來戰于郎我有辭初北戎病齊(在六年)諸侯救之
(云云)齊人致餼魯以周班後鄭鄭人怒(云云)趙子曰據左氏
魯以周班後鄭既是正禮鄭雖小恨豈至興師即合當
年構禍豈有經五年之後方合諸侯報此小怨乎夫五
年之後諸侯讐黨亦已改矣怨望之心亦已衰矣理在
目前不足疑也但為無過故異耳左氏遂引往前小隙
附會之故但存其我有辭一句而已公羊曰郎者何吾
近邑也按經但書戰地本不分其近遠假如遠則不書
戰地乎
榖梁曰來戰者前定之戰也趙子曰此說非也言來者
責三國不當來爾言戰者諱敗之常也又曰不言其人
以吾敗也趙子曰按為公戰敗故不言敗以諱之若大
夫戰則當書之不容悉隱也又曰不言及者為内諱也
趙子曰按直言來戰言其不當來爾若為内諱則但不
書敗何須不言及諸内戰皆言及豈是不諱哉
桓十一年宋人執鄭祭仲
公羊曰祭仲不名賢也何賢乎祭仲以為知權也(云云)啖
子曰以廢君為賢不可以訓
榖梁曰宋人者宋公也其曰人何貶之也按執大夫例
稱人不可别為義
鄭忽出奔衞
公羊曰忽何以名春秋伯子男一也辭無所貶傳意解
不言子按春秋前後例伯子男皆殊稱非一也又鄭伯
爵也若稱子何關爵乎故不稱子者責其不能嗣先君
爾
柔會宋公陳侯祭叔盟于折
公榖皆曰柔者何吾大夫之未命者也趙子曰凡未命
大夫不書氏已見隱公卷及都見名位例故去此以省
文也
桓十二年十一月丙戌公會鄭伯盟于武父丙戌
衞侯晉卒
榖梁曰再稱日决日義也趙子曰再丙戌誤文也傳以
日月為例故妄云爾
及鄭師伐宋丁未戰於宋
榖梁曰不言與鄭戰耻不和也啖子曰公羊說此義是
也此傳不知省文之義故云爾且按自此後魯常與鄭
和而同伐宋故知此傳誤矣
桓十三年公會紀侯鄭伯已已及齊侯宋公衞侯
燕人戰齊師宋師衞師燕師敗績
左氏曰宋多責賂於鄭鄭不堪命故以紀魯及齊宋衛
燕戰趙子曰據經文内兵以紀為主外兵以齊為主若
實為鄭宋而戰即當以鄭宋為兵主何得主齊紀乎且
責賂小事止當二國自不和無容諸侯為戰按六年會
紀云謀齊難也是歲紀又來朝請以王命求成於齊公
告不能今為兵主以戰于紀足明齊以三國之師伐紀
欲滅之公與鄭救之而勝遂免禍至十七年乃會于黃
以平之其蹤跡明著若此不然紀懼滅之不暇豈敢主
兵而助鄭乎若助鄭止當戰于宋鄭之郊無為戰于紀
也據鄭伯新為宋所主而去年遽與魯及宋戰今年又
助紀戰則必為求賂多之故今移責賂之文於去年公
欲平宋鄭之上庶為允當也
公羊曰曷為後日恃外也趙子曰按先會而後日成會
而後戰也恃外有何義乎又曰何以不地近也趙子曰
不地者有紀都也無他義榖梁說是
桓十四年春無冰
榖梁曰時燠也按此不解亦可知
秋八月御廪災乙亥嘗
左氏曰書不害也按八月嘗非時也又以災之餘而祭
譏不敬爾非為不害而書
公羊曰嘗常事何以書譏嘗也御廩災不如勿嘗而已
趙子曰按周之八月夏之六月也不合嘗而嘗云常事
非也又云御廪災不如勿嘗而已按有災當警懼脩飾
而改卜何得便闕先君之祀乎
榖梁曰御廪之災不志趙子曰按此乃大故何得不志
又曰必有兼甸之事注云夫人兼行甸人之事恐謬也
此旬字爾言祭事當久辦非一旬所了傳寫者見前有
甸字遂改爾又云譏未易災之餘而嘗據易災可一日
而辦况其間經兩日何得不辦今為其足以明祭禮宜
兼存之
宋人以齊人蔡人衞人陳人伐鄭
左氏曰報宋之役(云云)以大宫椽歸為盧門之椽趙子曰
此事煩碎並不關教迹故不取又若實毁其大廟非禮
之甚經必書之益以知謬也
桓十五年天王使家父來求車
榖梁曰諸侯時獻於天子以其國之所有故有辭讓而
無徵求趙子曰天子受貢常禮也亦何所讓故去其故
有辭讓四字
鄭伯突出奔蔡
公榖皆云名突譏奪正也按諸侯失地皆名之不可為
義
鄭伯突入于櫟
公羊曰曷為不言入于鄭末言爾按實未入鄭何用強
說
公會宋公衞侯陳侯于袲伐鄭
榖梁曰地而後伐疑辭也非其疑也趙子曰按謀伐之
初豈有不懷疑者疑者心中之事何由知之今據經文
因成會禮而後行伐爾辭意甚明無他義也
桓十六年冬城向
左氏曰書時也啖子曰按下有十一月縱是同月亦今
之九月農工未畢不可興役
衞侯朔出奔齊
公羊曰何以名得罪于天子也按失地諸侯皆名之不
可強生義
榖梁曰朔之名惡也天子召而不往也啖子曰諸侯失
地則名春秋之常也左氏得其事實矣
桓十七年及宋人衞人伐邾
左氏曰宋志也趙子曰據例稱及者皆内之志云宋志
非也
冬十月朔日有食之
左氏曰不書日官失之天子有日官諸侯有日御(云云)趙
子曰此說非也凡不書或史官闕之或年深寫誤何關
日官日御乎史官豈不知朔及每日甲子乎何待日官
日御哉
桓十八年公與夫人姜氏遂如齊
公羊曰何以不言及夫人夫人外也夫人外者何内辭
也其實夫人外公也趙子曰聖人設教不應如此煩碎
榖梁說伉敵之義近之矣
榖梁曰不言及夫人何也以夫人之伉弗稱數也趙子
曰但譏驕伉義則昭然又云弗稱數即煩碎矣故去其
弗稱數三字
公薨于齊
榖梁曰薨稱公舉上也啖子曰請侯雖五等臣子皆曰
公從高稱也生時皆然何用解薨
葬我君桓公
榖梁曰葬稱我君接上下也趙子曰按稱我君以别他
國且君敬辭爾
春秋集傳辨疑卷二
