春秋集傳辨疑卷十
唐陸淳撰
昭元年夏秦伯之弟鍼出奔晉
左氏曰其車千乘(云云)又云享晉侯造舟于河十里舍車
自雍及絳歸取酬幣終事八反啖子曰鍼雖富奢應不
能至是傳說之太甚也
昭二年晉侯使韓起來聘
左氏云為政而來見禮也趙子曰按覇國正卿無有適
諸國告為政之理前後為政者多矣何不來乎
昭四年大雨雹
左氏云申豐謂不藏深山之冰故致雹(云云)趙子曰五帝
已前未有藏冰之時豈長雨雹乎假如申豐因此諷藏
冰之理亦與經意不同
夏楚子蔡侯陳侯鄭伯許男徐子滕子頓子胡子
沈子小邾子宋世子佐淮夷會于申
左氏云夏啓有鈞臺之享(云云)按朝會有常禮豈當各各
異儀且楚不僭王禮不應說湯武成康若已僭擬不應
說齊桓晉文故知非實也
秋七月遂滅頼
左氏云頼子面縳銜璧楚子焚櫬啖子曰按經但言滅
是死位也經傳不同誤也蓋此事是他年楚子曾伐頼
頼降而捨之非此時也舊書不編年故誤耳
冬十有二月乙卯叔孫豹卒
左氏云豎牛餓殺叔孫豹告杜洩以饑授之以戈令逐
豎牛洩拒而不從啖子曰杜洩叔孫之忠臣其主見餓
將死而不食豈曰忠乎此乃是杜洩殺叔孫也洩之罪
大矣没後雖以輅葬及帥士哭於見誣何補哉又言仲
尼喜昭子之不賞私勞以其殺豎牛也若牛實殺豹則
是昭子不同戴天之讐殺之何足賞焉故知言殺叔孫
皆因俗說致誤若言昭子不知其殺者則昭子尚不知
他人安得知而記之乎
昭五年夏莒牟夷以牟婁及防兹來奔
三傳云重地故書並非也義已見襄二十一年邾庶其
傳
戊辰叔弓帥師敗莒師于蚡泉
趙子曰公羊有釋濆泉之義前後地名未曾解說何獨
釋此且三傳字文不同莫知孰是故不足取
昭八年秋蒐于紅
榖梁曰以葛覆質以為𣙗此大迂又以射而中田不得
禽即得禽(云云)此乃有功不勸非防難之義
冬葬陳哀公
左氏云袁克葬之趙子曰按國已滅矣克又非大臣何
能辦葬死君又何能告諸侯使會葬乎
榖梁曰閔之也滅國多矣何獨閔此
昭九年夏四月陳災
公榖皆為火左氏作災趙子曰按前後未有書外火者
小事若一一書之固不可勝記且諸侯亦當不告也災
是天火事大故書之唯宣榭火以樂器所在以示周之
所司無人示譏耳此則不同其例也故當依左氏為災
也公榖並云存陳閔其見滅故存之若然則他見滅者
何存之乎
昭十一年夏仲孫貜會邾子盟于祲祥
左氏云禮也趙子曰按春秋盟會是常何獨於有喪之
時而稱得禮是時又無大患邾又小國何能有救患之
益而汲汲云禮
昭十三年秋蔡侯廬歸于蔡陳侯吳歸于陳
公羊曰不與諸侯專封趙子曰此本是列國今改過復
其所耳何名專封
榖梁曰不與楚滅也今方記興復何關滅事責其滅時
乎
冬十月葬蔡靈公
榖梁曰變之不葬者(云云)其義見葬例又曰不與楚滅且
成諸侯之事趙子曰據蔡既興復以禮改葬魯使往會
依例書之耳
昭十五年有事于武宫籥入叔弓卒去樂卒事
榖梁曰言大夫之卒雖當祭禮皆告于君啖子曰宗廟
大事大夫卒小事以理言之應待祭畢又禮記稱衞侯
曰柳莊者非寡人之臣也社稷之臣也如其卒雖當祭
必告據此足明常禮不告
昭十九年許世子止弑其君買
公羊說樂正子春(云云)趙子曰經責其輕進藥令父薨耳
不責其不解醫也樂正子春加一食加一衣能令親愈
即子春之親長不殁乎
秋齊高發帥師伐莒
左氏曰莒子奔紀鄣又說嫠婦以紡度城之事(云云)啖子
曰此言多從委巷之談不近人理又與經不合故不取
昭二十年夏曹公孫會自鄸出奔宋
榖梁曰自鄸者專乎鄸也(言力能專制)曹無大夫其曰公孫
何也言其以貴取之而不以叛(言其貴足以專制而今能不以邑叛所以善之)
(而罪曹伯)趙子曰按人臣不以邑叛適常事爾豈有褒貴之
理乎自緣命卿故書名義與公子首同己見成二年言
自鄸者緣先據以叛今力屈奔與魚石自宋南里奔宋
公之弟辰自蕭來奔義正同叛時不書不告耳公羊曰
為賢者之後諱也然則賢者之後便得恣其不臣乎此
說尤鄙哉
秋盜殺衞侯之兄縶
啖子曰榖梁言母兄稱兄按左氏公羊以母兄母弟為
義榖梁則言不以屬通稱兄弟皆有義也今此又云母
兄亦為失矣
冬十月宋華亥向寧華定出奔陳
左氏曰取太子欒母弟辰公子地為質啖子曰按左氏
以母弟稱弟為例見辰之出奔書公弟故以此為據而
例不通故但都言公子而已又不知是何公之子也傳
又言公與夫人每日適華氏食公子且華亥既殺公子
六人又曾劫公則逆已甚趙子曰左氏又云華亥妻每
日必先食所質公子而後食按其事亦悖逆甚矣何肯
如此恭敬亦不近人情
昭二十一年宋華亥向寧華定自陳入于宋南里
以畔
左氏云華多僚譖華貙將納亡人(云云)啖子曰其後貙竟
殺多僚而納華向此乃本有召亡人之謀何名譖乎故
略其譖字明其言有徵也
昭二十二年宋華亥向寧華定自宋南里出奔楚
趙子曰若但言出奔則似入國故書自南里以明之榖
梁曰專也何異義乎
六月王室亂
趙子曰左氏序事大煩碎故略之公羊曰言不及外亦
非也此自直紀事實何關不及乎榖梁說是也
昭二十三年晉人執我行人叔孫婼
左氏云晉將以婼與邾(云云)啖子曰既終不與不足記也
晉人圍郊
公羊曰不與伐天子也趙子曰按此實不伐天子也若
實伐周豈為其掩惡哉
昭二十四年婼至自晉
左氏曰叔孫婼欲殺士彌牟(云云)啖子曰按叔孫忠賢以
身奉國豈肯殺大夫累國乎
昭二十五年上辛大雩季辛又雩
公羊曰聚徒以攻季氏啖子曰雩但禮官與女巫而已
何足攻季氏乎
九月齊侯唁公于野井
左氏云孫于齊齊侯將唁公于平隂公先至野井(云云)將
求於人必先下之禮之善物也趙子曰禮讓者君子之
常豈謂有求然後行之乎此言不可以訓故略之
昭二十八年春公如晉次于乾侯
左氏云如晉將如乾侯(云云)使請逆于晉晉使公復于境
而逆之趙子曰豈有為客而請逆於主人乎又豈有令
客却至境而後逆之乎皆不近人情
昭三十一年黑肱以濫來奔
左氏云賤而書名重地也(言邾無命大夫也)趙子曰按不命之
大夫事接於魯悉書鄭宛莒慶邾快之類是也此則何
獨於三叛人而重地故書哉又云或求名而不得(謂齊豹)
或欲蓋而名彰(謂三叛人)若艱難其身以險危大人而有名
彰徹攻難之士將奔走之(言齊豹求勇烈名而不得也)趙子曰據例
兩下相殺(俱非人君為兩下)若非大夫即書盗(大夫謂王命及君命之大夫)
殺者於例既不合書名而被殺者合書事須如此耳左
氏若以齊豹是大夫但為求名故書為盗以不與其名
者則諸相殺而書其名者皆是與其名乎又據左氏說
齊豹乃是怒縶而殺之何得妄有求名之義乎且推之
情理凡殺人者皆謂懷怨不勝其怒乃為亂耳又云三
叛人欲蓋而名彰言其賤必不書其名夫子矯其心而
書爾若如此則三人豫知夫子修春秋賤者不書其名
乎為是將地賂魯而屬夫子令不書乎何言欲蓋也皆
妄為曲說殊可怪也
定元年晉人執宋仲幾于京師
前年冬十月城成周左氏云會于狄泉此年正月又言
合諸侯之大夫于狄泉啖子曰說重也一本用夏正一
本用周正以此誤也據前已言魏子南面衞彪傒譏之
此又重言與前不異故知必重也
九月大雩
榖梁言月雩正秋冬大雩皆非正也毛澤未盡人力未
竭未可雩(言八月九月乃當雩也)啖子曰雩者以祈雨也若待毛
澤盡人力竭雖雨何救哉蓋傳以日月為例故有此分
别又曰古之神人有應上公者通乎隂陽君親帥諸大
夫而請焉趙子曰按大雩即山林川澤能興雲雨而皆
祈焉不必專於上公也
定二年五月壬辰雉門及兩觀災
趙子曰此自雉門延及兩觀義理分明據實成文耳公
榖乃曰自兩觀始違經妄說殊可怪也
定四年五月公及諸侯盟于臯鼬
左氏云將長蔡而衞侯使祝佗私於萇弘言踐土之盟
衞先於蔡(云云)按踐土之盟先書蔡名此傳妄也
十一月庚辰吳入郢
趙子曰按楚君尋反國國不絶祀故不言滅耳榖梁妄
為義說故不取也又云吳不稱子不正其乘人之敗而
深為利則凡諸入者悉是乘人敗何不總利之乎故下
除此三句
定五年夏歸粟于蔡
公羊曰諸侯之離至不可得而序(言前後至故不得序列也)趙子曰
若實如此則但不列序何不言諸侯歸粟于蔡若諸侯
歸之而云爾則魯自歸之如何為文乎
榖梁亦曰諸侯歸之義並乖經故不取
於越入吳
公羊曰於越者未能以其名通越者能以其名通按經
既無但書越處此傳自不要也
定六年季孫斯仲孫何忌如晉
左氏云季桓子如晉獻鄭俘也陽虎強使孟懿子往報
夫人幣晉人兼享之孟孫立於房外謂范獻子曰陽虎
不居魯而息肩於晉所不以為中軍司馬者有如先君
獻子曰寡君有官將使其人鞅何知焉啖子曰切謂魯
之大夫見覇主之卿必不敢以此言要之縱實有之亦
非忠言嘉謀又非成敗之由故不取
冬城中城
榖梁曰三家張張為日久此時陽虎用事三家始衰何
言張又言非外民也且入春秋已過二百餘年矣豈無
缺壞重城乎築何譏也既非新作何得譏外民哉
定七年齊人執衞行人北宫結以侵衞
榖梁曰以重北宫結也趙子曰按例執行人皆書何獨
重結哉
定八年公會晉師于瓦
左氏云魯於是始尚羔趙子曰按魯周公之後比於諸
侯最為有學故夫子云魯一變至於道豈有不知羔貴
於鴈乎
九月盗竊寳玉大弓
趙子曰寳玉大弓無用之物陽虎竊取欲令後代知之
以為榮故曰盗予謂此玉與弓魯本受封之重器若失
之必合書於經虎又家臣不合書名故依例書為盗而
云懲其求名殊非也本取國重寳將以賂外國以求容
耳徐思知其不義之甚故歸之豈有求名之理乎
榖梁曰非所取而取之謂之盗凡取邑亦非所取何不
盡書盗乎
定九年得寳玉大弓
左氏凡獲器用曰得得用焉曰獲趙子曰得者對失也
器用皆合言得則宋大鼎何不言得乎
榖梁曰不地羞也趙子曰按緣未出境而得故但以得
為名且書以竊猶不羞書地有何羞乎
定十年公會齊侯于夾谷
左氏云盟載之書(云云)趙子曰按經不書盟傳何得云盟
蓋左氏欲以歸汶陽之田歸功於夫子故繆為此說殊
不知要而得之非聖人之正也故自遽辟之已下至齊
侯將享公悉不取
秋叔孫州仇仲孫何忌帥師圍郈
左氏云二子及齊師復圍郈趙子曰按有齊師經不當
不書下云侯犯請易於齊齊有司觀郈若齊與魯共圍
之如何又自令人觀之乎又侯犯豈能以一邑獨立乎
如何請易邑於齊乎故知並繆也
宋公之弟辰暨仲佗石彄出奔陳
左氏云辰請止公子地公不許而出奔(云云)啖子曰若然
則公之於辰未為大惡辰之出奔乃是自絶於兄亦是
不弟之類何得書弟乎與鄭段義相反矣又云辰曰吾
以國人出君誰與處遂與仲佗石彄出奔趙子曰豈有
二卿無罪肯隨公子出奔不近人情甚矣
定十三年冬晉趙鞅歸于晉
公羊曰以地正國也(言以晉陽人)趙子曰據禮臣無專土藏
兵之義今乃欲以私邑之強而正國朝則是末大而本
小也是黜君而進臣也豈其然乎(言夫子意不爾也)且實以拒
范中行耳而云正國非也又云興晉陽之甲以逐君側
之惡人也無君命故書叛若無君命則是君與范中行
同心也君與之同心而輙興兵伐之是逆亂也而言歸
以美之是訓人為逆也故公羊之義並乖背經意但以
君宥而召之又非叛故書歸耳或問曰若然則奸臣挾
君而制之以縱其暴亂忠義之士坐而觀之可乎答曰
若爾則是賊臣也君所惡也誅君之所惡是勲臣也胡
為其不可哉
榖梁曰貴其以地反也趙子曰豈有身歸而地不歸乎
此言鄙近矣又云其入無君命其入無君命則是將如何
得歸乎假君不拒苟且自來其惡可知也又何得書歸乎
定十五年九月丁巳葬我君定公雨不克葬戊
午日下昃乃克葬
榖梁曰乃急辭也趙子曰按凡稱乃緩辭也不得云急
詳經意譏臣子緩慢耳(乃者有所阻難有所須待之意非急也)
哀元年齊侯衞侯伐晉
左氏曰師及齊師衞孔圉鮮虞人伐晉取棘蒲啖子曰
按經不言魯師同伐故不取
哀二年晉趙鞅帥師納衞世子蒯瞶于戚
公榖皆云輙之拒父古人已知其非不復更辨(榖梁序論已詳)
(矣)
哀七年公伐邾八月己酉入邾以邾子益來
榖梁曰以者不以者也益之名惡之也趙子曰例先發
既無别理故不要重申之又云其來者外魯之辭予謂
來者至内之辭也何外之有如紀伯姬來豈是外魯乎
哀八年宋公入曹以曹伯陽歸
左氏云執曹伯陽及司城彊以歸殺之(舊注云不書殺不告也)趙
子曰予論從告之義已見隱十一年若實殺不書故宜
略之
吳伐我
左氏云為城下之盟而還趙子曰若實為城下盟則魯
懼至甚何得不便歸邾子而待齊重請與吳共伐乃歸
之乎自矛盾矣經不書盟故不取也
哀十二年夏五月公會吳于橐臯秋公會衞侯宋
皇瑗于鄖
左氏云衞侯會吳于鄖公及衞侯宋皇瑗盟卒辭吳盟
趙子曰按上文公自會于槖臯不言與衞宋同會若實
同會即書之又若四國同會如何三國盟而獨辭吳乎
吳力猶能藩衞侯三國敢拒之乎故知此傳謬甚矣經
文衞不與吳會則子木子貢之言並無所施矣
哀十三年公會晉侯及吳子于黃池
左氏云吳子將以公見晉侯啖子曰按此時吳子爭長
而不後晉豈肯帥魯侯以見晉乎又言將囚子服景伯
以宗祝之言恐之乃捨景伯按吳通中國備知情偽以
鬼神誑之豈肯信乎此言近兒戲也趙子曰據左氏有
單平公而不書於經者緣吳晉敵禮而會如今賓主對
舉酒自然單子無坐位故不書且經文有及字是兩伯
之義分明也公羊乃云吳為會主與經不同不足取也
故留其兩伯之詞而已為敵禮而會故晉史即云晉為
先㰱而外傳吳語中即云吳先㰱各自護其主而了然
可見公羊又曰吳在是則天下諸侯莫敢不至趙云實
此會為黃池魯地故魯獨會之耳若更有諸侯不當不
序先儒或云不列序者乃以會雨覇為義予謂若欲如
此即云公會某侯伯會晉侯及吳子于黃池豈不成兩
覇之義哉
榖梁曰黃池之會吳子進矣(言進之故稱子)趙子曰按此為吳
同為會主故不人傳不達此理遂妄為義耳
哀十四年西狩獲麟
趙子曰公羊云孰獲之採薪者按經文言狩若言採薪
則與經違矣
榖梁曰引取之(非狩人獲故曰引取)按公榖並以經不言狩人之
名故有採薪引取之說不知舉獸獲之義是以爾也榖
梁又云不言來不外麟於中國也此據鴝鵒來巢言之
按鴝鵒據巢書來麟但以獲書之皆實其事而言耳何
煩妄說又云不言有不使麟不恒於中國此據有蜮之
類言之耳書有麟西狩獲麟則似麟無數理不要書有
何煩妄說若言書有即是不使恒有有年豈不恒有
春秋集傳辨疑卷十
