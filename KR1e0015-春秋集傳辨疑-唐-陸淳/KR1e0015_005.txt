春秋集傳辨疑卷五
唐陸淳撰
閔元年春王正月
公羊曰孰弑子般慶父也殺公子牙今將爾季子不免
慶父弑君何以不誅將而不免遏惡也既而不可及因
獄有所歸不探其情而誅焉親親之道也(獄有所歸謂罪歸鄧扈樂)
(也)趙子曰按臣弑其君凡在官者殺無赦季子初至威
令未著力不能爾非不討也
季子來歸
公榖皆云其言來歸喜之也趙子曰不言至異乎執爾
春秋不為憂喜生文
齊仲孫來
公榖云是公子慶父䟽之故言齊仲孫啖子曰齊之仲
孫謂是魯之公子謬亦甚矣
閔二年吉禘于莊公
公羊曰其言于莊公何未可以稱宫廟也曷為未可以
稱宫廟在三年之中矣(言在喪不忍稱莊宫也)趙子曰必若不合
于宫廟行禘而今行之即當明書宫廟以示譏不應隱
避也又云譏始不三年也若然則當有初字故知但譏
此時未當吉爾非便為常也
公薨
榖梁曰其不書葬不以討母葬子也按不書葬者自為
賊未討而葬爾不以討母葬子有何義乎
公子慶父出奔莒
榖梁曰其曰出絶之也按例大夫奔皆言出不可别為
義
齊高子來盟
公羊曰何以不稱使我無君也(注無所致命也)趙子曰既與魯
盟即是致命若不致命如何盟乎
僖元年齊師宋師曹師次于聶北救邢
公羊曰邢已亡矣蓋狄滅之趙子曰按邢實未亡何得
云亡又曰不言狄滅之為桓公諱也趙子曰若實諱前
年狄入衞何得書乎蓋不達狄兵未至邢自潰之理妄
為此說又曰君則稱師何不與諸侯專封也趙子曰按
齊宋曹三國君實不在但使師救爾何用曲為異說邢
實未亡又何封乎又曰曷為不與實與而文不與趙子
曰凡春秋得變之正皆變文以許之(如衞人立晉天王狩于河陽之類)
乃是文與何得云不與又云上無天子下無方伯天下
諸侯有相滅亡者力能救之則救之可也趙子曰此通
論救義不獨指於桓公故移於例首發之榖梁以齊師
為齊侯說同公羊
邢遷于夷儀
榖梁曰遷者猶得其國家以往者也趙子曰遷者直移
爾不煩妄釋又曰其地邢復見也趙子曰此自遷不同
宋人遷宿之類自然須書地不煩釋也
齊師宋師曹師城邢
公榖皆云與前救邢一事也重書之以美齊侯之功按
三國先救邢邢遷後廼城之各一事據實書爾何用曲
為義乎
夫人姜氏薨于夷齊人以歸
公羊曰夷者何齊地也按下文云齊人以歸則齊地可
知也榖梁曰夫人薨不地地故也(言書地以明被殺)趙子曰此
說非也假如夫人歸寧在路遇疾而薨豈得不書地乎
且君薨者皆記其寝被殺即不言地隱公是也桓公在
齊被殺而亦書地故知在外薨不論有故無故皆當書
地理甚昭然又曰不言以喪歸非以喪歸也加喪焉諱
以夫人歸也其以歸薨之也(言生將夫人歸于夷殺之)啖子曰但言
薨則知喪歸省文爾何用曲為義乎豈有以夫人歸而
稱以喪歸
公子友帥師敗莒師于酈獲莒挐
三傳皆云挐非卿以魯獲故書之按例凡不命之卿事
接於魯及執殺奔放皆書莒慶鄭宛之類是也何乃於
獲别生義乎榖梁又云季友搏殺莒挐啖子曰季友賢
哲之士寧為匹夫之事乎傳誣也
夫人氏之喪至自齊
公羊曰曷為不於弑為貶貶必於其重者莫重乎以喪
至也趙子曰文姜何不於死及葬貶之乎
榖梁曰不言姜為齊桓諱殺同姓也趙子曰文姜不言
姜亦是為齊諱乎
僖二年城楚丘
左氏曰諸侯城楚丘而封衞焉不書所會後也趙子曰
據城緣陵言諸侯此不言諸侯魯自城爾若諸侯共城
之如此為文魯自城之又何如分别乎且城小榖又是
其證也
公羊曰狄滅之不言滅為桓公諱也趙子曰按經文但
言入無滅文又云桓公城衞而封之不言桓公城之不
與諸侯專封也趙子曰按經文魯自為衞築城爾如何
謂之齊桓封乎
虞師晉師滅下陽
左氏曰先書虞賄故也趙子曰按傳上文云虞請伐虢
是明虞為兵主導引而先故先書爾縱受賄若不先師
亦不先書也
公羊曰先書虞使虞首惡也趙子曰滅夏陽之謀乃晉
為始不應以虞為首惡也又云不繫夏陽於郭國之也
曷為國之君存焉爾趙子曰予謂君存外邑聞兵至而
歸國亦事之常何得稱滅若在下陽受兵則何得不見
擒乎
榖梁曰虞無師其曰師何也以其先晉不可以不言師
也趙子曰經見云虞師何得謂無師乎又云夏陽者虞
虢之塞邑也滅夏陽而虞虢舉矣趙子曰夫子原情定
罪故得變例書滅爾豈有為其地勢險要而生文乎
齊侯宋公江人黃人盟于貫
公榖皆云江人黃人遠國之辭也遠國皆至諸侯皆來
可知啖子曰春秋會盟之例皆據實書之亦無舉遠以
包近之例
冬十月不雨
榖梁曰不雨者勤雨也趙子曰凡經時不雨告廟則書
且不指事而言何以知其勤閔之意乎他公豈無經時
不雨乎為不告廟爾
僖三年夏四月不雨
榖梁曰一時言不雨者閔雨也閔雨者有志乎民者也
趙子曰猶未大雩安知其閔也又諸公豈無憂旱之心
乎
六月雨
公羊云其言六月雨何上雨而不甚也按此釋迂僻之
甚
榖梁曰雨云者喜雨也喜雨者有志乎民者也趙子曰
書六月雨者明旱不終夏不為災爾事理宜然無煩妄
解
齊侯宋公江人黃人會于陽榖
左氏曰謀伐楚也趙子曰據明年伐楚江黃不與則知
此說非也
公羊曰此大會非也(意同貫之盟啖子論已見上)
僖四年公會齊侯宋公陳侯衞侯鄭伯許男曹伯
侵蔡蔡潰
榖梁曰侵淺事也侵蔡而蔡潰以桓公為知所侵也趙
子曰霸主當以討罪正邪為心豈以易侵而遂侵乎又
凡春秋書侵伐皆罪之也不可妄加褒飾
遂伐楚次于陘
公羊云俟屈完也啖子曰初次之時安知屈完來乎趙
子曰齊桓伐楚而討不貢則是尊王室也曷無異辭哉
怒蔡興師飾情伐楚譏其非誠也故書曰遂或難曰若
此師非誠心則論語云齊桓正而不譎何也答曰夫子
蓋别因事而論豈是指此事也哉但當據經例以釋春
秋不得别引他據且齊桓首戴之會會王世子而不召
王榖梁傳以為變之正斯豈為正歟
許男新臣卒
左氏榖梁皆云卒於師趙子曰許國與楚近蓋許男遇
疾而歸卒於國故不言卒於師爾若實卒於師而不言
師則在師遇疾而歸國乃卒如何為文乎
楚屈完來盟于師盟于召陵
公羊曰師在召陵則曷為再言盟喜服楚也趙子曰若
不重言盟于召陵則無以知退軍乃似盟于陘也若唯
言來盟于召陵則莫知與誰盟又無以示退軍之禮據
事不得不爾言喜服楚何其小哉
公榖又云其言來何與桓為主内桓師也趙子曰其言
來者自為魯侯在師爾若魯侯不在豈有言來之理乎
齊人執陳轅濤塗
公羊曰濤塗說桓公令師濱海而歸師陷沛澤之中顧
而執濤塗啖子曰若然則是軍自失路致陷非濤塗之
罪故左氏說是又云古者周公東征則西國怨西征則
東國怨桓公假塗于陳而伐楚則陳人不欲其反由己
者師不正故也趙子曰聖人立教豈使人盡為周公之
行然後免罪乎
榖梁云齊人者齊侯也其人之何不正其踰國而執也
按執大夫例稱人何用别生義乎
公至自伐楚
公羊曰楚已服矣何以致伐楚畔盟也按楚雖已服何
妨告廟云伐還豈可云公至自服楚乎
僖五年杞伯姬來朝其子
公羊曰其言來朝其子何内辭也按此文直書以示譏
爾有何内辭乎
公孫兹如牟
左氏曰娶焉趙子曰大夫越境而娶非禮也經文不應
無譏
公及齊侯宋公陳侯衞侯鄭伯許男曹伯會王世
子于首止
榖梁云及以會尊之也按齊侯非會主故言及齊侯也
晉人執虞公
公羊曰虞已滅矣其言執之不與滅也滅者亡國之善
辭趙子曰以不絶其祀故不書滅爾若云以滅為善辭
則何者為不善乎
榖梁曰執不言所於地緼於晉也按例執諸侯未有言
其處者何用别為義又曰其稱公何也其下執之之辭
晉命行乎虞民矣按以虞公曾為三公故謂之公無他
義
僖六年楚人圍許諸侯遂救許
左氏曰蔡穆侯將許僖公以見楚子于武城許男面縛
銜璧(云云)趙子曰楚本圍許以救鄭諸侯救許鄭以解圍
楚師亦退許有何懼乃隨蔡侯為滅國之禮乎若爾許
已從楚齊何故不稱師伐許乎又云微子啓如是亦可
疑
僖八年鄭伯乞盟
公榖皆云乞盟者處其所而請與也蓋汋之也啖子曰
乞者卑重之辭爾言汋與之迂僻甚矣假如乞師又如
何汋之
禘于太廟用致夫人
左氏曰致哀姜焉按元年哀姜稱夫人以薨明用夫人
喪禮已久矣何乃八年始致之乎
公羊曰譏以妾為妻也蓋脅于齊媵女之先至者趙子
曰按若娶于齊則不當媵先至若娶於他國而公親往
未還則無人受脅而立齊媵
榖梁義以為立成風趙子曰按僖公若致其母即當言
夫人風氏不當但云夫人但云夫人者時君之妻爾且
聲姜更無書至處故知因其至特設禘禮以為榮觀故
變文譏之耳
冬十二月天王崩
趙子曰左氏云七年閏月惠王崩襄王惡大叔之亂不
發喪而告難于齊八年正月會于洮謀王室也襄王位
定而後發喪據此則正月二月已位定何得直至八年
十二月而後告喪于諸侯則左氏此說皆不足憑也
僖九年宋公禦說卒
左氏曰凡在喪王曰小童公侯曰子啖子曰按王猛在
喪不曰小童故知非也又伯子男在喪亦當稱子獨言
公侯亦誤也
公羊曰何以不書葬為襄公諱也按不書葬者魯不會
爾為襄公諱有何義乎
夏公會宰周公齊侯宋子衛侯鄭伯許男曹伯于葵
丘九月戊辰諸侯盟于葵丘
公羊曰貫澤之會桓公有憂中國之心不召而至者江
人黃人也葵丘之會桓公震而矜之叛者九國趙子曰
按此會唯有六國至十三年會于鹹有七國十五年盟
于牡丘亦七國並舊盟之國寧有九國叛乎榖梁曰葵
丘之會陳牲而不殺讀書加于牲上趙子曰按經無異
文安知不㰱乎傳次以日月為例故穿鑿爾(傳曰桓盟不日此其)
(日者美其陳牲也)
晉里克殺其君之子奚齊
公羊云稱其君之子未踰年君之號啖子曰齊舍亦未
踰年君也何不云其君之子故知榖梁云國人不子之
義是也
僖十年晉殺其大夫里克
公羊云曷為不言惠公之入晉之不言出入者踊為文
公諱也(踊猶渾也齊人語辭)按此傳不知有不告則不書之義故
穿鑿
僖十四年諸侯城緣陵(十三年會于鹹諸侯也)
左氏曰不書其人有闕也按此傳不知有前目後凡之
義故妄為此說
公羊曰曷為城杞滅也孰滅之蓋徐莒脅之按把自懼
楚而遷何關徐莒事乎又明年楚自伐徐益知其謬也
榖梁曰其曰諸侯散辭也桓德衰矣按此稱諸侯即上
會於鹹之國爾不列序者前目後凡之例爾
季姬及鄫子遇于防使鄫子來朝
左氏曰季姬鄫子之夫人公怒鄫子不朝季姬使之朝
啖子曰按稱季姬明魯未嫁女也若是鄫夫人不當言
與鄫子遇又明年歸于鄫明此時鄫子請娶之公榖說
是也若言魯之處女不當與諸侯會則文姜哀姜淫泆
至甚(文姜與殺桓公哀姜與殺閔公)文姜弑公猶頻與齊會則淫風久
行積漸成俗季姬少見文姜之行遂致於此又何怪乎
公羊曰鄫子曷為使乎季姬之來内辭也按此直書以
見其惡有何内辭乎
沙鹿崩
公羊曰何以書為天下記異也趙子曰凡山崩不繫國
者以其自有常處不比隕星退鶂也公羊不達此理遂
妄釋爾
榖梁曰林屬於山為鹿(謂山足也)沙山名也無崩道而崩(鹿在)
(平地不合崩)故志之趙子曰沙鹿山名杜元凱云在元城縣
是也若是山足當云陷何得言崩又云無崩道而崩故
志之然則山有崩道梁山崩何志之榖梁蓋見梁山云
山此不言山又帶鹿字所以疑爾詳經意梁山若不言
山但云梁崩則不知是何梁沙鹿是山名不足疑故不
言山從省文也
僖十五年己卯晦震夷伯之廟
公榖並云晦冥也趙子曰晦者晦朔之晦爾據十六年
戊申朔隕石于宋五成十六年甲午晦晉楚戰于鄢陵
並書晦朔則知古史之體應合書日而遇晦朔必書之
以為歴數之證榖梁成十六年甲午晦傳云事遇晦書
晦何得於此獨名晦冥乎或曰彼為陳不違晦故書以
示譏答曰春秋舉大訓但譏其戰爭此非兵法不緣其
不解兵而譏之也
公羊又云夷伯季氏之孚微者稱夷伯大之也天戒之
故大之(大謂字而不名)予按褒貶當以義類豈有為天所罰翻
乃稱字反於理甚矣但以大夫既死加謚之後不更稱
名爾原仲亦是也則公榖之說並非也
楚人敗徐于婁林
榖梁曰夷狄相敗志也按有赴告則書無他義
晉侯及秦伯戰于韓獲晉侯
公羊曰何以不言師敗績君獲不言師敗績也按左氏
晉侯以戎馬還濘而止師實不敗也
榖梁曰韓之戰晉侯失民矣以其民未敗而君獲也按
此傳都不見事理但對華元故妄為此說爾
僖十六年正月戊申朔隕石于宋五是月六鷁退
飛過宋都
公羊曰是月何以不日晦日也何以不言晦春秋不書
晦啖子曰凡異例不書日隕石書日者特記元正有變
爾六鶂則是同月也若更不言是月則似同日然此傳
不達其意遂妄為此說且前後書晦多矣曷言不書晦
乎
榖梁曰是月者决不日而月也按此傳不達前意又以
日月為例故云爾又曰民所聚曰都都者直謂國城爾
不獨以民聚為義
公子季友卒
榖梁曰大夫不言公子公孫疎之也按若依此說有未
命為大夫不命大夫者則如何書之乎
春秋集傳辨疑卷五
