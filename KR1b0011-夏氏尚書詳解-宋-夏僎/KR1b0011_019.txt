尚書詳解卷十九
宋夏僎撰
康誥
成王既伐管叔蔡叔以殷餘民封康叔作康誥酒誥梓
材
史記管蔡世家曰武王既克商封弟叔鮮于管封叔
度于蔡相紂子武庚治殷頑民封叔旦于魯為周公
封叔振鐸于曹封叔武于成封叔處于霍康叔封冉
季載皆少未得封國至武王崩管蔡挾武庚以叛周
公東征誅管叔黜絶殷命然後以其餘民封康叔為
衛侯是康叔者周公之弟成王之叔父也周公封之
之日告戒之辭至于再三史官錄之以其辭多古者
竹簡編書言多非一簡所能載于是分為三篇首則
以其書主于告康叔故謂之康誥次以其書皆說紂
淫酒而民化之今日當有以禁之故謂之酒誥終則
以其書有若作梓材之言故取二字以名篇謂之梓
材此三篇皆告康叔故共一序也林少穎謂書序之
體不同有每篇自為一序有三篇而一序者盖古者
史之記載皆以簡册所載不可以繁故有一簡不能
載則或析而為二或析而為三愈多則愈分雖其篇
帙之分而所作之由則一此所以異篇而共序也然
其所以分之則若因所作之時或因所陳之事如泰
誓三篇上篇是將會孟津時所作中篇則次河朔時
所作下篇則大巡六師時所作故此三篇則因所作
之時而分也今康叔之命乃一時所作非如泰誓作
于三日之間可以時分故就其言之不同而分之前
篇泛告以德刑之說又是始告康叔之言故主名為
康誥至酒誥則以戒其無湎于酒故名之為酒誥梓
材則戒以匿瑕含垢且其中有若作梓材之句故以
名之此則以事分之也
康誥惟三月哉生魄周公初基作新大邑于東國洛四
方民大和會侯甸男邦采衛百工播民和見士于周周
公咸勤乃洪大誥治
按史記周公奉成王命興師東伐遂誅管叔放蔡叔
收殷餘民以封康叔于衛七年三月周公往營成周
洛邑則是康叔之封盖在于營洛之前數年也是故
此篇之序言成王既伐管叔乃以殷餘民封康叔則
是周公既誅管蔡即封康叔明矣然此乃首言惟三
月哉生魄周公初基作新大邑于東國洛遂言五服
諸侯咸在周公乃大誥康叔以治道以此觀之則又
自營洛邑而後誥康叔也學者多求其說不得如蘇
氏諸儒皆以為洛誥脱簡悮在此唐孔氏則又謂周
公三年滅三監康叔之封實在七年營洛之後其間
未封康叔之前又别使人鎮守則封康叔實非營洛
之前與史記所載及序文實相牴牾惟王博士謂四
國既誅商地既定然後封康叔康叔已封然後宅洛
邑乃其事序也此書先言周公初基作新大邑然後
繼以告康叔之事者盖封康叔之事在卜洛之前而
告康叔乃在作洛之際當其營洛則四方之民與夫
五服之君莫不咸在王者將敷大命于諸侯必于臣
民所會而告之則所警者衆此康叔之誥所以在營
洛之時林少穎廣其意謂康叔之封固在卜洛之前
而告之也乃在營洛之際序之言盖推本而言之耳
使其始封之初而即以此誥之則其書當謂之命如
微子之命蔡仲之命惟其丁寧告之不在始封之初
而在營洛之際此所以不謂之命而謂之誥也盖周
公營洛將以遷殷頑民而自尹正之其餘尚留于衛
者則以委康叔既有以委之則不可以無告戒之語
故于此遂以是誥康叔也此說極然惟其誥于營洛
之際故梓材之後即繼以召誥洛誥之書此可以無
疑矣惟三月周公攝政七年之三月也哉生魄謂明
死魄生即三月十六日也此史官叙此康誥所作之
由謂是年三月十六日也周公始造基而作新大邑
于東國洛以洛在王室之東故也是年四方之民皆
大和悦而來會謂喜而願效其力也侯甸男采衛五
服之君與所屬之百官皆播率其民徒而咸在悉皆
和悦以見士于周謂見而服其役事于周邦也唐孔
氏謂五服獨男居中故言邦則五服皆為邦可知此
亦古史立言之體如此惟一時之民皆喜于用力故
周公于是皆以勤勞之辭感論之勤謂因其勤而勤
之若因其勞而勞之有以慰藉之也周公既有以勤
其民于是遂弘大其意而告之以治道今此書是專
誥康叔不言康叔而泛言大誥治者盖周公作洛遷
殷頑民其餘者則欲委康叔治之是時諸侯咸在周
公遂于大會之中誥康叔亦以警衆使知此意故總
言大誥治也
王若曰孟侯朕其弟小子封惟乃丕顯考文王克明德
慎罸不敢侮鰥寡庸庸祗祗威威顯民用肇造我區夏
越我一二邦以修我西土惟時怙冒聞于上帝帝休天
乃大命文王殪戎殷誕受厥命越厥邦厥民惟時叙乃寡
兄勖肆汝小子封在兹東土
自此以下周公告康叔之辭也周公告之而曰王若
曰者成王實為天子言雖出于周公實當推而本之
成王故言王若曰者盖周公語康叔謂王之意若此
之也孟侯謂康叔為諸侯之長也朕其弟周公謂康
叔乃我之弟也小子封者周公兄故稱康叔為小子
封其名也周公將告康叔使之善其政以治商民故
先言文王愛民之深而民被其澤無䧟于罪故德則
明之使著見于天下而民曉然易化刑則慎之而不
敢妄用恐濫及無辜愛敬天下之民雖鰥寡無告者
亦不敢少忽凡所以待天下者惟因其可用者則用
之可敬者則敬之可刑者則刑之以此顯示于民曾
不敢容心于其間故始造有區域之中夏盖謂周家
所以有天下實造始于文王也惟文王能以尚文之
事始造區夏故始則以西土一二友邦國君共修久
則罄西土皆怙恃依頼其覆冒之賜謂文王時為西
伯始則一二邦歸之終則罄西土皆在其覆冒之下
也惟其如此故上則聞于上帝而上帝嘉美之于是
大命文王以殪滅大殷而大受其天命惟天命文王
使滅商而周有天下故其所有之邦與所有之民皆
大得其次序所謂三分天下有其二者即此也惟文
王既如此而汝寡少之兄武王又能勉而行之謂繼
文王之志述文王之事終有天下故汝小子封所以
今日得侯于東方衛國也謂寡兄猶言一人也周公
此一節盖言康叔今日之封實文考積累之功不可
忽也林少穎謂周公之告康叔載于此篇首尾數百
言多及于慎刑敬罸之事也按左氏春秋𫝊曰周克
商使諸侯就封蘇忿生以温為司寇則是武王克商
之初為司寇者蘇公也立政所稱司寇蘇公式敬爾
由獄以長我王國是也史記管蔡世家云冉季康叔
皆有馴行于是周公舉康叔為周司寇冉季為周司
空以佐成王治皆有令名于天下而左𫝊亦曰武王
之母弟八人康叔為司寇則康叔在成王之世實以
衛侯繼蘇公居司寇之位至于成王顧命之際召太
保芮伯彤伯畢公衛侯毛公是康叔居司寇之官亦
歷事康王也切謂以王命作康誥之時雖使即封于
衛而亦並以司寇詰姦慝刑暴亂之事命之故其書
有曰外事外庶子外正以外言者皆治殷頑民于衛
者也以衛為外則内事者司寇之事也惟其為司寇
之官故其言多于慎刑敬罸之事也
王曰嗚呼封汝念哉今民將在祇遹乃文考紹聞衣德
言往敷求于殷先哲王用保乂民汝丕遠惟商耉成人
宅心知訓别求聞由古先哲王用康保民弘于天若德
裕乃身不廢在王命
成王上既言文王明德慎罸以至武王又加之以勤
故汝小子封遂得啓土有國則汝往即乃封誠不可
不念也故于是又嗟嘆而呼名曰汝念哉謂當念上
文所陳文武積累之艱難也盖今日之民惟在于敬
循汝文武之舊繼紹其所聞佩服其德言謂文王之
善言康叔當奉行之也其大意則謂文武聞之于耳
言之于口者康叔當祗適之也既祗遹于文王矣則
往即乃封又敷布以求殷家先哲之王所行之善政
善教而與文王之事參合而行之用以保治商餘之
民所謂敷求則猶言旁求謂求之非一方也既徧求
商先哲王矣成王則欲康叔大遠思商之老成人所
以能處心而知訓民者又别求聞由夏禹以上古先
智哲王之道合是二者用以安保其民所以别求聞
由者謂未有所得則分别以求之求之既有所聞則
由而行之故謂之别求聞由也林少穎謂于殷先哲王
言敷求于商耉成人言遠惟于古先哲王言别求聞
由以至上言保乂民下言康保民盖經緯其文以成
述作之體如舜典如岱禮如西禮如初不必求其義
也如必謂各有其義則于先哲王言殷耉成人言商
豈有說乎此說是也成王既欲康叔近而求之文考
漸遠而求之商先哲王與商耉成人益遠而求之古
先哲王則求之于人者至矣盡矣故于是欲其弘于
天也所謂弘于天者謂即其上文之所聞所求者廣
而大之而一槩以天理也盖道之大原出于天古先
哲王與商先哲王文考等皆得之于天者吾既能求
之于彼而槩之以天則無以復加矣故其順德用能
裕于其身所謂裕者若孟子謂晬然見于面盎于背
施于四體四體不言而喻此即所謂裕也德既如此
則成王所以責成康叔者必能仰副其丁寧之意而
在王之命可以不廢矣
王曰嗚呼小子封痌瘝乃身敬哉天畏棐忱民情大可
見小人難保往盡乃心無康好逸豫乃其乂民我聞曰
怨不在大亦不在小惠不惠懋不懋已汝惟小子乃服
惟弘王應保殷民亦惟助王宅天命作新民
此又一節告戒之辭盖古者戒飭臣下非如今作成
一篇之文渙號而告之或今日以此明日又告以彼
史官叙為一篇故凡言王曰者皆自為一節也痌痛
也瘝病也王嘆而呼康叔謂汝未膺民之寄則休戚
為無預今有人民社稷則民之休戚汝之休戚也是
今日之封非為汝榮乃所以疾痛于汝身汝不可不
敬也成王既戒使之敬故遂言所當敬之事謂天威
可畏常輔至誠觀之民情之向背則可見矣盖能治
民則民歸之民歸之則天必與之不能治民則民不
與民不與則天亦不與是天之輔與不輔皆即民情
而可見也天之所輔既因于民則民不可不求有以
保之亦明矣奈何小民之情撫后虐讎又復難保則
為康叔者當如何哉往盡其心而不敢安然好為逸
樂遊豫之事則乃可以治民矣此盖康叔所當敬者
也成王既告康叔使無康好逸樂乃其乂民于是舉
其所聞于古人之言以告戒之曰凡所行不善致怨
于民不在于大亦不在于小皆足以召亂惟無怨則
善苟有之則大亦致亂小亦致亂不可不慎也然則
欲無怨非他惟則取其不順于理者當有以順之使
循于理取其不勉于善者當有以勉之使勤于善如
此則不順者順不勉者勉尚誰敢怨哉成王既以所
聞于古者言之則又嘆曰已乎汝小子康叔乃所服
者惟在乎弘大吾人君所以應保殷民之道所謂應
保者謂順而安之若人情欲夀則生而不傷欲富則
厚而不困者是也汝既保殷民則亦以助王安定所
服之天命而作新天下之民盖邦之安非惟兹商士
商民之安乃周民之安也時康叔實以衛侯為王司
寇則保殷民與新周民者皆其責也故成王告之以
此
王曰嗚呼封敬明乃罸人有小罪非眚乃惟終自作不
典式爾有厥罪小乃不可不殺乃有大罪非終乃惟眚
災適爾既道極厥辜時乃不可殺
此又一節林少穎謂按史記康叔雖封于衛實以衛
侯為周司寇司寇之職掌邦禁詰姦慝刑暴亂故成
王于此又嗟嘆而戒之曰汝行刑罸當致其敬明也
敬則用之不敢忽明則能得人之情刑者人命所在
故尤貴于敬明也此下皆告以敬明之事蘇氏謂此
乃周公設為甲乙二人皆犯死罪而議輕重其說極
然盖此言小罪苟故意為之則必殺大罪苟誤為之
則必赦世之犯罪亦有不至于死者豈可謂苟出于
故意者盡置于死乎故知蘇氏謂為甲乙二人犯死
罪以議輕重其說當也盖周公之意謂如甲有小罪
所謂小罪非謂罪之小者也謂甲有罪乃小于乙雖
小于乙然乃非眚灾過誤所為乃其意之所終自作
不典法之事至于此式用也如此者有其罪雖小于
乙而甲則不可不殺或乙有罪乃大于甲雖大于甲
然非其意之所終乃是眚灾過誤所致適然如此既
是過誤又能自首自說盡其辜罪不敢隠匿如此者
故其罪雖大于甲則不可殺此二條正如諸葛亮治
蜀服罪輸情者雖重必釋游辭巧飾者雖輕必戮也
王曰嗚呼封有叙時乃大明服惟民其勑懋和若有疾
惟民其畢棄咎若保赤子惟民其康乂非汝封刑人殺
人無或刑人殺人非汝封又曰劓刵人無或劓刵人
此又一節王嗟嘆呼康叔名而告之也有叙者謂上
行則下效君先則民從各有次序也下文所言者是
矣成王謂汝于是能大明其事謂所行得其當則民
皆化之一歸于正又相勉于和汝于民之有惡若汝
身之有疾務調治而速去之則民之化之皆畢弃其
惡而歸于善汝于民之有善若保汝之赤子常加撫
養不敢傷害則民之化之皆躋于治安之域此即上
所謂有叙之事也成王既告康叔以事之有叙如此
又因而及于刑戮之事蓋康叔實為司寇刑戮人命
所係故又詳以告之也非汝封刑人殺人者謂刑人
殺人國自有法非汝封得刑人殺人也然雖非汝封
得刑人殺人而為司寇苟又當刑當殺者汝自當以
法決之又不可使刑人殺人不出于汝而假之于它
人也成王既言非汝封當自刑人殺人又不可使刑
人殺人不出于汝封故又言劓刵之事劓謂劓鼻刵
謂割耳刑殺之輕者盖言其重者因及于輕者也又
曰劓刵人無或劓刵人者亦如上文言非汝封可以
自劓刵人然亦不可使劓刵人之事出于它人而不
出于汝封但因上成文略非汝封三字耳此說出于
蘇氏諸儒皆宗之彼孔氏則以非汝封刑人殺人為
一句無或刑人殺人為一句非汝封又曰劓刵人為
一句無或劓刵人為一句王氏則又以又曰加于非
汝封之上移易經文今皆不從也
王曰外事汝陳時臬司師兹殷罸有倫又曰要囚服念
五六日至于旬時丕蔽要囚
上所言皆康叔為周司寇所當慎之刑此言慎衛國
之刑也故言外事以别之謂司寇乃内事衛事乃外
事也成王謂汝身為司寇于内于王國之刑汝固身
任其責至于外而衛國之事汝但設其法官以治之
而其治之之道則師兹殷先哲王罸之有倫叙者足
矣孔氏則以外事汝陳時臬司師為一句謂外而奉
王事當陳是法以司主其衆及兹殷罸有倫者而兼
用之果如此則兹殷罸有倫上加及下加兼用二字
非經意不敢從成王既告康叔以治外事之道于是
又詳斷獄之事要囚者囚辭之要者也謂于囚獄之
辭反覆考覈已得其要是獄之已成者也汝亦未可
遽使決之又當服而念之自五六日至于一旬與一
時之久其情其辭果然如此然後大斷其要囚此盖
慎之至也
王曰汝陳時臬事罸蔽殷彛用其義刑義殺勿庸以次
汝封乃汝盡遜曰時叙惟曰未有遜事
成王又申明上意謂上言外事汝當設是掌法之司
以師法商罸之有倫叙者此固善矣然未必其能合
義故此又言汝陳時臬事罸蔽殷彛用其義刑義殺
勿庸以次汝封盖謂汝當陳設是法事其罸必斷以
殷之常法此固善矣然所斷又須用其刑之合于義
與殺之合于義者而刑殺之不可使是法司觀望于
汝遂屈法以就汝意此意正謂罸蔽殷彛固善矣湏
又用其義者尤善也成王既教康叔以用刑之說又
恐其用刑既當必自矜伐故又戒之曰若如所言服
而行之則凡汝所行必皆盡順于理既順于理或有
人曰時有叙矣汝則曰未有順理之事盖所為雖順
于理亦當自謂不順不可使自言順苟自言順則與
不順無以異矣林少穎謂自言其順者適足以掩其
美不言不順則所順之事豈頓然為減哉
已汝惟小子未其有若汝封之心朕心朕德惟乃知凡
民自得罪寇攘姦宄殺越人于貨睯不畏死罔弗憝王
曰封元惡大憝矧惟不孝不友子弗祇服厥父事大傷
厥考心于父不能字厥子乃疾厥子于弟弗念天顯乃
弗克恭厥兄兄亦不念鞠子哀大不友于弟惟弔兹不
于我政人得罪天惟與我民彛大泯亂曰乃其速由文
王作罸刑兹無赦不率大戛
成王上與康叔反覆言明德慎罸之事其施于王朝
與衛國者備矣故此又言已乎重發端詳述治商民
之事盖商餘之民染紂之化風俗傷敗父子兄弟之
倫悖亂不順非刑罸可禁惟寬以化之使漸入于善
又不可如前所言一一加之以刑也欲告以寬以化
民必先言汝惟小子未其有若汝封之心朕心朕德
惟乃知者盖成王之心不欲康叔任刑齊民惟以教
化緩以化之故言康叔汝雖小子而我之心我之德
惟汝知之盖謂我意惟在先教化後刑罸汝實知之
也成王既言我先教化後刑罸之意汝實知之故遂
言所以欲先教化後刑罸之事凡民自得罪以下是
也謂凡民自己所為不善而得罪于天下非由上人
教化所致者即以寇攘姦宄殺越人以取貨者也竊
取曰盜強取曰攘外為姦媚以取人物曰姦内懷詐
欺以取人物曰宄殺即殺人至死者也越即違道敺
人或刃人未死者也成王謂為寇攘姦宄與殺人越
人之事以取人之貨者此等人皆強而不畏死者人
無不惡之成王之意盖謂此等人則當不待教而誅
之故又曰元惡大憝盖深言此等人實為大惡大可
惡者既言元惡大憝又言矧惟不孝不友者盖謂元
惡既可惡若不孝不友則尤可惡者下文所言即不
孝不友之事也盖子當敬父今乃不能敬行其父之
事以傷其父之心是子不子也父當慈子今乃不能
慈愛其子乃憎惡其子是父不父也弟當敬兄今不
念天之明謂天尊地卑明有尊卑之分今不念之遂
至不恭其兄是弟不弟也兄當念弟今不念鞠幼之
可哀大不友愛其弟是兄不兄也盖子之初生必以
帛鞠斂之故幼子謂之鞠子父不父子不子兄不兄
弟不弟自迹論之比之元惡之人固尤為可惡然以
理論之則非凡民之自得罪乃上之人教化之者不
至故如此等惟當閔之閔弔也若不閔此乃謂此民
之自作非我之罪不于我政人之身自以為得罪乃
天與民之常性而民自泯沒亂壊且自言曰乃今疾
用文王作罸之法刑此等人不赦其不率大常之罪
戛常也如此則是責民而不責己齊民以刑而不能
以教化緩而化之者也諸儒多以為成王言元惡固
可惡不孝不友者尤可惡故民之至此者非我政人
之罪乃天與民以常性而民自泯亂故當以刑齊之
不可赦審如此說于經文雖順但非成王待商民之
本意故不敢從
矧惟外庶子訓人惟厥正人越小臣諸節乃别播敷造
民大譽弗念弗庸瘝厥君時乃引惡惟朕憝已汝乃其
速由兹義率殺亦惟君惟長不能厥家人越厥小臣外
正惟威惟虐大放王命乃非德用乂汝亦罔不克敬典
乃由裕民惟文王之敬忌乃裕民曰我惟有及則予一
人以懌
成王上既言康叔于民之不孝不友者惟當憫恤不
可謂非己之罪而輕欲誅之故此遂言非惟康叔不
可如此雖康叔之臣如外庶人訓人者亦不可如此
庶子如周官所謂諸子之官也諸子掌國子之倅則
外庶子訓人者即訓公族之官也以其在衛故謂之
外庶子以其職在訓人故謂之訓人正人即庶官之
正長也小臣諸節謂小臣之有符節為官行文書者
也成王之意謂此不孝不友之人非惟康叔不可不
責己而外庶子者職在訓人與庶官之正長及小臣
之有符節者亦當分别以播敷教化以造成斯民之
善譽也今乃不能念此不能用此徒瘝病于君盖君
建此官將以善民則君不可無憂今不能念用君命
故病其君也為臣而敢于如此則長于為惡乃我一
人之所惡者豈特如元惡為人所惡哉如為臣既不
能教化于民如此而汝乃速由兹義皆誅殺之此義
謂前言不于我政人得罪天惟與我民彝大泯亂曰乃
其速由文王作罸刑兹無赦不率大戛者是也謂康
叔欲用此意以殺人也康叔若果然用此意而皆誅
殺之則是為君為長不能教化善其一家之人為君
謂康叔為長謂外庶子等臣盖天下之本在國國之
本在家家正則天下定今康叔于不孝不友者不能
化之使善于其家則是不知正家而天下定故謂不
能厥家人乃與其小臣外正之官為刑威為暴虐以
大放棄人君之命也盖成王之意在于先教化而後
刑罸今乃率殺之是棄王命也此小臣外正即前所
謂外庶子與正人及小臣諸節等人也成王既責康
叔以不可如此故遂言汝今日惟當無不敬典所謂
典者即天秩之典父子兄弟之常道也盖民之所以
不孝不友者皆是典之不明不可驟誅惟敬是典以
寬裕其民使之緩而自化惟以文王所敬忌者為法
而已潘博士謂敬則有所尊則能順其所為忌則有
所畏則能戒其所不為此說是也故汝之寬裕其民
果能有及于文王則我一人必說矣故曰予一人以
懌
王曰封爽惟民迪吉康我時其惟殷先哲王德用康又
民作求矧今民罔迪不適不迪則罔政在厥邦
成王上既告康叔于民之不孝不友者當教之而不
可刑故以此訓迪之事為己任盖分土列爵以司牧
商民者雖康叔之任而履至尊制六合使殷民以歸
槖籥之中者實成王之責故上文既以之責康叔至
此則又以之自責也爽惟民迪吉康者爽明也言明
思治民之道惟當𨗳迪以吉康之道盖民之有生無
不好善無不好安或䧟于凶危皆上之人不能迪之
耳惟民在于迪之以吉康故成王謂我于是其思殷
先哲王之德可用以安治斯民者則作起而求之言
思其為美遂作起而求之不敢荒寧也況今之民無
有迪之以善而不適于善者其意盖謂不孝不友之
民其不善之心非與生俱生也但無人迪之耳苟迪
之則無有不適從者堯舜迪之以仁夀則仁夀桀紂
迪之以夭鄙則夭鄙是無迪之不適也苟可迪而不
能迪則謂之無政在其邦盖邦之所以為邦者以其
有政以迪民今不能迪之是無政也
王曰封予惟不可不監告汝德之說于罸之行今惟民
不静未戾厥心迪屢未同爽惟天其罸殛我我其不怨
惟厥罪無在大亦無在多矧曰其尚顯聞于天
成王既自責己于是又呼康叔而告之曰我之所告
汝我乃不可不監視省察故告汝以修德之說于罸
之所以行欲其明德慎罸也盖康叔明德慎罸以治
天下之民則成王亦可以無愧故前之所以告者皆
自視其利害關涉于已故有是告也一說謂不可不
自監視故告汝以德之施悦于罸之所行盖德者民
之所樂刑者民之所畏故用德所以悦于罸之行也
成王此意欲康叔先德後刑故有此說據此則說字
為喜悦之悦前則以說字為言說之說皆可通故並
存之今惟民不静未戾厥心迪屢未同者成王謂我所
以告汝修德之說于爵之所以行者今民自武庚蠢
動不静之後至今心有所未定止𨗳迪之雖至于再
三而尚違悖未能為一謂人尚異意也爽惟天其罸
殛我我其不怨者成王謂天之立君將以𨗳民于善
今民不静迪之不能使和合為一則是君不能助上
帝以綏四方天必罸之故成王謂民之未化如此我
亦明思天或降罸以誅殛于我我亦不敢怨成王所
以自責者如此則康叔之所以自責當如何盖責己
乃所以深責康叔也成王既自責謂天必降罸故又
言大抵人之為人惟不可以使己有可指之罪苟有
可指則雖小罪亦可以滅身盖由小以至大由少必
至多積之不已尚將顯顯然聞于上天豈可謂小惡
無傷而不去哉
王曰嗚呼封敬哉無作怨勿用非謀非彛蔽時忱丕則
敏德用康乃心顧乃德遠乃猷裕乃以民寧不汝瑕殄
此又成王呼康叔使敬下文所言也無作怨者謂不
可作可怨之事也蓋民之于君恃之以安豈能怨之
惟君作其怨則怨之矣故戒以無作怨勿用非謀非
彛者謂不可用狂妄不謀之言與竒異不常之事也
蓋人君舉動係國休戚為民嚮背不謀之謀不可用
非常之事不可舉成王之意謂康叔當敬慎于可怨
之事則不可作于非謀非彛之人則不可用凡所舉
動惟當先斷以是至誠度利果及民而非怨果善言
常道而非非謀非彛然後大法敏疾之德敏而行之
可也盖能行而不能先斷以誠則必至于妄行能誠
而不能繼之以敏則必致于失機故惟持之以至誠
而決以力行則無不善也薛氏謂誠故能守敏故能
行其說頗然故成王又謂汝康叔惟用此道以安汝
之心使不汨于外物省汝之德使無謬戾遠汝之謀
猷使不徇目前之利則優游暇裕雖不事督促而民
乃自此安矣汝既能安民則我所以責汝者得矣我
豈以汝為瑕疵而殄絶于汝哉
王曰嗚呼肆汝小子封惟命不于常汝念哉無我殄享
明乃服命高乃聽用康乂民王若曰往哉封勿替敬典
聽朕告汝乃以殷民世享
此肆字承上文而言也盖成王與康叔無作怨勿用
非謀非彛蔽時忱丕則敏德用康乃心顧乃德遠乃
猷裕乃以民寧其事甚繁而且重大故又嗟嘆以見
其事果大遂言肆汝小子封惟命不于常汝念哉謂
我所命汝事甚大故汝小子封當知我此命之之言
不能常常告汝謂告之之辭惟今日耳自今日以往
各往就國雖欲常告之不可得也汝可不念哉惟當
念之不忘而不于我有殄絶其享上之意明汝所服
孟侯之命高其耳以聽謂成王前所告以祗遹文考
敷求殷先哲王汝丕遠惟商耉成人與别求聞由古
先哲王皆遠大之事非高其聽則不能以古人為師
也常用此以康治其民不可忽也此言王若曰又更
端以告也此書前言王若曰後言王若曰中皆言王
曰所以見周公之言謂成王之意若曰也成王又謂
汝往就國當勿廢敬典即前所謂汝亦罔不克敬典
者是也大意盖謂不孝不友非敬五典之教則不能
使之去不孝不友之習而歸慈孝弟友之美故也然
則康叔今日當如何但聽成王所教之言則可以用
殷民世享𫝊國之美也矣
酒誥
酒誥王若曰明大命于妹邦乃穆考文王肇國在西土
厥誥毖庶邦庶士越少正御事朝夕曰祀兹酒惟天降
命肇我民惟元祀天降威我民用大亂喪德亦罔非酒
惟行越大小邦用喪亦罔非酒惟辜文王誥教小子有
正有事無彛酒越庶國飲惟祀德將無醉惟曰我民迪
小子惟土物愛厥心臧聰聽祖考之彛訓越小大德小
子惟一
紂好酒滛樂為長夜之飲民之化之無不沈湎于酒
觀泰誓所謂淫酗肆虐臣下化之則上下皆湎于酒
可知矣今紂雖滅而餘習則未殄成王以其餘民封
康叔則其所最急者惟此耳此酒誥所以作也此三
篇雖皆所以告康叔然前篇既謂之康誥矣則此篇
不可復以康誥名之故即此篇大意以戒酒為言故
以酒誥二字為簡編之别耳非有他義也此篇亦周
公之言故言王若曰亦謂王之意若曰也明大命于
妹邦者妹衛地紂所都朝歌以北是也妹為衛都故
名妹邦成王謂康叔今當施其至大之教命于此妹
邦也所謂教命者即禁民不得崇飲也故下遂引文
王之事以告之文王謂之穆考者謂其有敬德也詩
云穆穆文王則文王為穆考可知矣而孔氏以穆為
昭穆之穆謂自后稷至文王十五世于世次為穆故
謂之穆考此說雖可通然前言丕顯考謂有明德之
考則此當為有敬德之考成王謂康叔今日不可不
明大教訓汝豈不見敬德之文王敬德之文王當時
繼王季始有國在西方之時其所以作誥戒慎衆邦
之君及上中下之衆士及少正謂官之副貳若小司
馬小司寇之類及諸治事之官其朝夕訓飭惟曰祭
祀則用此酒非祭祀則不可非時飲酒所以如此者
以天之降命始使人造酒者惟在于大祀則用之故
天或降威而民至于放辟邪侈大亂以喪亡其德無
非以酒為行謂其所行常在酒也非特民如此凡小
邦大邦用以自貽喪亡國土者無非因酒而得辜罪
林少穎謂酒者人之所為也而以為天之降命民之
因酒喪德君之因酒喪邦亦人之所為也而以為天
降威者盖古人于事之成敗未有不歸于天盖以非
人力所能致故也亦猶曰天叙有典天秩有禮也此
皆文王告庶邦與衆士等之言也成王既舉文王告
庶邦等之言矣于是又舉文王告民之言謂文王之
誥教民之子孫則曰汝上之則有正謂各有官長以
治之下之則有事謂各有所事若三農九穀之類有
正則不敢飲有事則不暇飲汝豈可常于酒哉此又
文王告民子孫之言也惟文王教庶邦者如此教民
者又如此故當時庶國飲酒亦惟在于祭祀之時然
又湏將持之以德而不至于醉所謂以德將者正如
賓主百拜而酒三行盖持之以威儀也祭義云尸飲
五君洗玉爵獻卿尸飲七以瑶爵獻大夫尸飲九
以散爵獻士是卿之下皆獻尸得飲惟祀也庶國既
化文王而不敢彛酒故其在本國亦多自訓其民曰
我民皆訓迪其子孫能惟土物是愛則其心善矣盖
土物秫稻之類若愛土物則不敢槀秫稻于酒漿則
必不貪酒以喪德此心所以善也故當時為子孫者
當聰其耳以聽父母之常訓不湎于酒小大之德皆
至于純一而無二三之失所謂小大之德者謂尊卑
長幼皆能一其德林少穎謂詩言其未醉止威儀抑
抑曰既醉止威儀怭怭夫未醉之初與既醉之後而
威儀在身如二人所為則不湎于酒宜其小大之德
皆至于純一也成王言此一節盖謂文王能教誥庶
邦庶士與少正御事及民之小子既如此之誠切故
一時邦君皆化之而亦能各歸其國以教訓其民而
民亦能化之至于小子惟一自上率下皆本乎一人
之訓盖欲康叔勤于訓迪也文王時為西伯統西方
諸侯又三分天下有其二諸侯歸者不一故有庶邦
可教也
妹土嗣爾股肱純其藝黍稷奔走事厥考厥長肇牽車牛遠服
賈用孝養厥父母厥父母慶自洗腆致用酒庶士有正越庶
伯君子其爾典聽朕教爾大克羞耉惟君爾乃飲食醉飽丕
惟曰爾克永觀省作稽中德爾尚克羞餽祀爾乃自介用逸
兹乃允惟王正事之臣茲亦惟天若元德永不忘在王家
成王上既言文王所以防民不使湎酒之意故此遂
言康叔使率文王之法以迪訓其民也妹土嗣爾股
肱純者謂妹土之人承汝教道之功皆能繼汝股肱
左右訓迪之美而為純一之行不湎于酒而相率以
播種黍稷奔走服勞不敢少憚竭力以奉事其父其
兄農事之餘則又始牽其車牛遠行役以服其商賈
之事取其贏以孝養其父母如此則是在家能力稼
穡在外能貿易而其利又不以為己私乃能以致孝
為念故父母得子之養自欲以私相慶喜則可自洗
潔而厚致用以酒所謂致用酒即謂以酒致其用也
此意盖謂民之為民必能為父兄服勤農商之事至
于財有餘用而父母有歡慶之心方可以酒致其用
也庶士有正謂庶士之有正長以統之者越庶伯君
子乃其長也成王謂庶士有正及庶伯君子與爾康
叔能常聽我教訓之言則是不敢以酒為娱而大能
進于老成之道而無愧于為君之道有可以飲食醉
飽之理矣故成王于是大思惟而詔于康叔曰爾如
上之所言則是能長永自觀自省動必考于中德矣
汝其庶幾能進其饋食以祀祖考謂不湎于酒而稽
于中德是能長守其祭祀故也成王言此盖謂康叔
能守祭祀則可以因祭祀而用酒自娱乃所以自助
而用為逸樂也如此則信為王家治事之臣而天心
亦惟順汝之大德降福佑助使汝長保富貴而不忘
在王家矣盖君喪邦民喪德皆以酒為禍則稽中德
而天若之者亦理之宜也林少穎謂此篇前言君喪
邦民喪德皆酒為之禍惟欲愛土物而一其德不容
少留心于酒而此乃使妹土之民自洗腆致用酒其
臣亦得飲食醉飽豈禁之而開之哉盖飲酒者人情
所不能免也先王豈惡之哉所惡于飲酒者為其無
德以將之也使其能耕耨服賈以致其孝養自永觀
省以稽于中德則其飲酒亦何不可也亦猶好貨不
可為如其所居有積倉行有裹糧則何嫌于好貨好
色不可為如其内無怨女外無曠夫則何嫌于好色
盖咈人情之所不欲而強之則難為力順人情之所
欲而𨗳之則易為功衛之遺民習湎酒之風故以飲
食醉飽與洗腆用酒告之盖謂汝能如上所言而後
飲酒則我何苦強禁之哉
王曰封我西土棐徂邦君御事小子尚克用文王教不
腆于酒故我至于今克受殷之命
此成王又再述文王因不腆酒而有天下也我西土
謂文王也謂我文王當時在西土以教化棐輔往日
之邦君及諸治事之臣與治庶民之小子即前言毖
庶邦庶士曰祀兹酒與告小子曰無彛酒者是也惟
文王棐輔者如此故當時皆庶幾能用文王之教命
不能腆厚于酒謂不以酒為厚而輕薄之也故我周
家所以至于今受商命而有天下者皆以文王能禁
民使不腆酒所致也成王言此盖欲康叔慕文王而
嚴于戢民則可以長保國土也
王曰封我聞惟曰在昔殷先哲王迪畏天顯小民經德
秉哲自成湯咸至于帝乙成王畏相惟御事厥棐有恭
不敢自暇自逸矧曰其敢崇飲越在外服侯甸男衛邦
伯越在内服百僚庶尹惟亞惟服宗工越百姓里居罔
敢湎于酒不惟不敢亦不暇惟助成王德顯越尹人祇
辟
此成王又舉其所聞商先哲王與其臣不敢腆酒之
事以告康叔也我聞惟曰者謂所聞者惟如此說也
成王盖謂我言此盖聞之于古非己之私言也在昔
殷先哲王迪畏天顯小民謂商之先智哲之王能啟
迪天人之理謂明之也惟其能明天人之理故上則
能畏天之顯道下則能畏小民之難保惟務經常其
德而不敢少變秉持其哲而不使少惑惟其如此故
自成湯以至帝乙所以成王業者惟在于畏其輔相
之人盖人君能知天民之可畏則必畏輔相之人惟
其忽天慢民故視輔相之人直土芥耳豈復敬其人
而行其言哉惟商之先王能畏相故當時凡為治事
之臣者其輔君皆有恭敬之誠心夙夜在公不敢少
自寬暇少自安逸況敢崇尚于飲乎此盖總言商之
諸臣不敢湎于酒也自此以下則縷陳而悉數之越
在外服謂在王畿之外而有服事者即侯甸男采衛
衆國之君長也越在内服謂在王畿之内而有服事
者即百官之僚屬與庶官之尹正與其副貳之人與
其服事尊官之人與百官族姓致任而居鄉里之人
也凡此内外之官皆無有一人敢湎于酒湎謂耽酒
而色形于顔面也非惟不敢而已而心存于職業亦
有所不暇焉然其所以不暇者亦在于助成人君之
使使明于正人敬法之道而已林少穎謂不敢則有
畏心而不敢縱耳至于不暇則雖誘之使為亦不為
矣此說極然
我聞亦惟曰在今後嗣王酣身厥命罔顯于民祇保越
怨不易誕惟厥縱淫泆于非彛用燕喪威儀民罔不䀌
傷心惟荒腆于酒不惟自息乃逸厥心疾狠不克畏死
辜在商邑越殷國滅無罹弗惟德馨香祀登聞于天誕
惟民怨庶羣自酒腥聞在上故天降喪于殷罔愛于殷惟
逸天非虐惟民自速辜
成王既言我聞成湯以下諸賢君皆不湎于酒以至
長保國家故此又言我聞紂以酗酒而喪國滅身也
成王謂我亦聞在今惟嗣王紂酣醉于其身盖紂乃
帝乙之後嗣上既言至于帝乙故此所以言後嗣也
惟紂酣醉于酒故萬幾之務皆不得其條理而其命
令不顯著于民但安于作怨之事而不改易泰誓所
謂結怨于民是也又大為恣縱以浸滛佚蕩于非常
誑異之事用燕樂之故喪失其為君威儀盖所貴于
人君者以其有威可畏有儀可象今乃為酒池肉林
使男女倮逐是用燕喪威儀也故民之聞之莫不䀌
然傷痛于心謂痛其將亡也民雖痛其將亡而紂曾
不自覺方且荒亂厚于飲酒不惟不能自息止其淫
佚之失而其心乃忿疾狠戾不能畏死雖其死亡在
前亦不畏也造作辜罪在于所都之邑于殷國滅亡
曾無憂之之心罹憂也詩所謂逢此百罹是也盖謂
民雖傷之而紂曾不憂故也然紂又非特結怨于民
而已雖天之可畏亦不復畏祭祀所以奉天也而乃
不念有德馨香之祀以升聞于上天方且大與民結
怨與衆羣臣相從于酒自縱也以腥穢聞于上天故
天于是降其喪于商家無有愛惜不忍之意者亦惟
其逸樂過度也故由是觀之則殷之所以亡者非天
虐于紂也惟紂自召其辜罪耳紂君也言民者以其
無君之德與凡民等耳猶孟子言獨夫也故三苖之
君吕刑亦謂之苖氏也與此同意
王曰封予不惟若兹多誥古人有言曰人無于水監當
于民監今惟殷墜厥命我其可不大監撫于時予惟曰
汝劼毖殷獻臣侯甸男衛矧大史友内史友越獻臣百
宗工矧惟爾事服休服采矧惟若疇圻父薄違農父若
保宏父定辟矧汝剛制于酒
成王前告康叔之言詳矣又恐康叔以為徒譊譊于
口舌之間故又呼康叔而語之曰我不惟若兹多誥
謂我不但徒然如此多誥于汝也我聞之于古人之
言曰人無于水監當于民監盖監之于水則可以監
形之妍醜而已至于政之醇疵國之休戚則非水之
所可監也故惟監之于民則可以見成否成王言此
者正以商人湎酒之故墜失其天命乃我今日所當
監者我其可不大以此為監而撫安于當時哉盖殷
以湎酒而亡今日正當監之下剛制于酒是也自予
惟曰以下皆成王使管叔監殷之失以剛制于酒之
事也予惟曰乃成王謂我今惟言曰汝康叔當堅固
毖慎殷賢臣及汝為孟侯所統侯甸男衛之國君皆
當固慎之此正如文王毖庶邦庶士越少正御事盖
毖慎之使不縱于酒也殷賢臣及所統諸侯固既慎
之矣況太史之官掌六典八法八則内史之官掌八
柄之法乃汝康叔之所親友者及其賢臣為百官尊
者不可不固慎之也内史太史百賢臣百宗工既固
慎之矣況與康叔所共事之人所謂服休而在位服
采而在職者其可不固慎之乎服休謂居尊官而多
暇逸者服采謂居卑官而治事者皆康叔所與共事
之人也服休服采既固慎之矣況汝之儔匹而位為
三卿者謂司徒司馬司空也司馬既掌九畿之法故
謂之圻父父者尊之為父也圻父掌九畿之法故有
違王命者圻父當有以薄迫而誅伐之故圻父謂之
薄違司徒掌教稼穡以厚民生故謂之農父在于厚
民生則當順民而保安之故農父謂之若保司空掌
度地以居民故謂之宏父惟宏父在于居民則當定
民居之法故宏父謂之定辟盖大國三卿康叔孟侯
實大國故有此三卿此三卿位尊故于康叔為儔匹
也康叔又可以不固慎之乎成王此意盖謂自殷賢
臣推而上之至于三卿皆康叔所當毖慎者汝可不
剛以制其縱酒之失乎故繼曰矧汝剛制于酒盖謂
況于汝身尤當剛制于酒也
厥或誥曰羣飲汝勿佚盡執拘以歸于周予其殺又惟
殷之迪諸臣惟工乃湎于酒勿庸殺之姑惟教之有斯
明享乃不用我教辭惟我一人弗恤弗蠲乃事時同于
殺王曰封汝典聽朕毖勿辯乃司民湎于酒
成王既使康叔剛制于酒故此又詳告康叔以制酒
之意謂厥有人告于汝曰今有人羣聚飲酒汝當廣
設方略勿令逃逸盡執拘以歸于周而我將殺之此
大意謂不可羣飲若羣飲則不問彼此皆當殺之也
然成王又恐康叔縱殺故又告以羣飲固可殺若殷
紂所迪之諸臣及百工有湎于酒此乃染紂之惡未
能遽革故又未可便殺惟勿用殺之姑惟教之曰有
此酒者將以明潔而為享祀之用非為羣飲設也此
正如文王毖庶邦庶士謂祀兹酒也若如此教之而
不用所教之辭則是于我一人之言曾不知恤肆為
淫湎而不自蠲潔乃徒事以飲酒于是始可與羣飲
之人同殺之也成王既教康叔治羣飲之法故又敕
康叔曰汝當聽我戒慎之言勿使汝司民之官乃沈
湎于酒而不自知也此盖深責康叔使自不縱酒也
先儒以辯訓使其辭不費其理甚明但不知所出然
安國採摭經𫝊立訓必有自來故特從之若王氏以
勿辯乃司民湎于酒謂汝司民有湎于酒則以政治
之不復為之辨釋以為無罪此皆迂迴故不敢從耳
梓材
梓材王曰封以厥庶民暨厥臣達大家以厥臣達王惟
邦君汝若恒越曰我有師師司徒司馬司空尹旅曰予
罔厲殺人亦厥君先敬勞肆徂厥敬勞肆往姦宄殺人
歴人宥肆亦見厥君事戕敗人宥王啟監厥亂為民曰
無胥戕無胥虐至于敬寡至于屬婦合由以容王其效
邦君越御事厥命曷以引養引恬自古王若兹監罔攸
辟
林少穎謂此篇盖管蔡武庚既誅而其餘黨同亂之
人猶有存者成王欲使康叔匿瑕含垢一切不問以
德懷之無事于刑故又以此告之其篇名為梓材者
盖篇内引諭告康叔者有三稽田也作室也作梓材
也史官一時取其一說以為簡編之别耳非有他義
也此說極然王曰封以厥庶民暨厥臣達大家以厥
臣達王惟邦君此成王將告康叔以下文之言乃先
舉此為斷語見邦君之職下通于大家上通于王邦
君行之于此大家必效之于彼而人君亦必喜之也
然則數語乃當時有是言成王引之以為𤼵語之斷
耳非謂責康叔使之以臣民達大家以臣達王也然
則此所謂臣民乃說凡為臣為民者非指康叔之臣
民而言之也此意盖謂凡為邦君者上則有王下則
大家情不通于大家則無以安在下者之心情不通
于王則無以結在上者之心故當以其國内之民或
其臣而通達其德意志慮于大家大家即卿大夫之
家孟子所謂巨室也巨室之所慕一國慕之故通于
巨室則一家安矣又以其國内之臣通達其國之情
偽于王如此則諸侯之情上通于王下通于大家而
諸侯之責盡矣故曰惟邦君成王引此盖欲明諸侯
居上下兩間苟有所為無不效者故繼以汝若恒越
曰我有師師司徒司馬司空尹旅曰予罔厲殺人亦
厥君先敬勞肆徂厥敬勞肆往姦宄殺人歷人宥肆
亦見厥君事戕敗人宥者謂爾康叔能順民常性且
言曰我于民之不孝不友者不誅之而必以教化順
其常性者非我自為我實有所師法盖謂成王告康
叔有不孝不友之人惟當罔不克敬典不當用刑率
殺故成王于此又申前言謂汝若能以順民常性為
務且言曰我有所師法謂師王前之所告則爾國之
三卿司徒司馬司空及庶官之長與衆大夫皆曰我
所以不敢暴厲而殺人者非我自能爾也亦其君不
以殺人為事而能先以恭敬勞來于民故我所以往
而治民亦以恭敬勞來為事我往而治民于為奸為
宄者殺人者與既殺人而逃走所過歷之家者皆宥
之此亦非我自敢爾也亦見其君于所從事為戕賊
禍敗之人尚且宥之故我所以敢宥也此正言諸侯
能躬行于上則下而為卿大夫者無不效而法之也
成王既言諸侯所行下無不效故又言王者所以建
侯之意諸侯各監其一國故謂之監成王謂王者所
以啟立其監國之侯者其治主于為民而已而其戒
飭之言惟曰無相戕害無相暴虐民之鰥寡當有以
恭敬之而不慢民之婦女當有以連屬之而不忘合
並用是四事以含容斯民而已成王既舉王者戒飭
諸侯之言以告康叔故又言王者所以區區然如此
責效于邦君及治事之臣其命果何用哉惟願長養
長安而已自古王者皆如此啓監以牧民無所事于
刑辟也詳考成王此意誠謂殷民久染紂惡不可遽
以刑罸迫之惟當以教民漸以化之自歸于善此成
周所以為忠厚之至歟
惟曰若稽田既勤敷菑惟其陳修為厥疆畎若作室家
既勤垣墉惟其塗塈茨若作梓材既勤樸斲惟其塗丹雘
今王惟曰先王既勤用明德懷為夾庶邦享作兄弟方
來亦既用明德后式典集庶邦丕享皇天既付中國民
越厥疆土于先王肆王惟德用和懌先後迷民用懌先
王受命已若兹監惟曰欲至于萬年惟王子子孫孫永
保民
成王上既告康叔使以優游寬大之道安慰商之頑
民言之不足故此又託喻以見謂我之意惟言曰今
汝康叔為監以治民譬如稽田稽治也謂治田也前
既以勤力徧布菑去其草謂如今之殺田也而稂莠
不能亂苖今則惟當陳設其所以修治之事謂糞壤
之類又為疆畔如今田塍之類為其溝畎如今田間
通水小溝之類又如人之造室家前既以勤力立其
垣牆城墉而内外有限可以禦侮今則惟當塗塈謂
泥飾也惟當茨蓋也謂蓋屋也又如人之治梓木之
材以為器用前既以勤力為柸樸而斲削之矣今則
惟當塗之丹艧以為之粉飾艧采色之名有青色有
朱色此言丹艧朱色之艧也此三節盖謂三監挾武
庚以間王室周公既興師仗義誅之如田之敷菑室
之垣墉梓材之樸斲矣今康叔惟當修明典章建立
綱紀以維持藩飾則若疆畎塗塈丹艧之功也蘇氏
謂田既敷菑室既垣墉器既樸斲惟當因舊守成而
潤色之不當復有建立圖治此說是也王氏諸儒皆
每一節為說以稽田喻除穢室家喻疆理梓材喻為
典章皆鑿說也既舉此三節諭康叔又繼言今王惟
曰則此所謂今王果為誰哉林少穎謂此三篇之作
雖周公當攝政之日稱王命以告之而其實皆周公
丁寧之辭故康誥言朕其弟此篇言王啓監王惟曰
惟王子子孫孫永保民者盖當其告也不可不正君
臣之分故稱王若曰然其意皆出于周公故以弟呼
康叔又指王而言之也此說極當然則此所謂今王
惟曰者盖周公既稱上三節以諭康叔故舉成王之
意告康叔謂今日之意惟言曰先王文武之時既勤
用明德于上以懷來庶邦使為夾輔故庶邦之朝享
于下亦皆相親相比如兄弟之密方方而來亦盡用
明德此意盖謂先王之時上之為君則以德覆冒天
下下之為諸侯亦以德司牧其國家之間皆任德而
不任刑此亦欲康叔惟德是用也又繼言后式典集
庶邦丕享者此后謂成王也周公謂成王言先王之
時上下皆用德今我后惟法先王之舊典合衆邦大
來享上亦如先王之時上下皆用明德也所以如此
者以天既付中國民與其疆土于我先王是一民莫
非王臣尺地莫非王土也故我嗣王惟當惟德是用
以和悦先後迷民陳瑩中謂先迷民紂之民也後迷
民武庚之民也盖先後迷民久染惡化不可以刑遽
脅使從惟以德化和協之使之怡然自化如此則所
行之政仰合于先王而先王之心安得不喜此所以
能慰悦于先王之受命也周公既舉成王之意詳告
康叔故歎曰已乎今當如此監民惟常自言欲至萬
年之久與王之子孫長永共保斯民而已此惟王如
禹貢言厥貢羽毛惟木之惟同謂羽毛及木也然則
此言欲至于萬年惟王子子孫孫永保民者盖謂之
萬年之久及王之子孫共保所有之民也
召誥
成王在豐欲宅洛邑使召公先相宅作召誥
豐文王所都文王之廟在焉時成王將作洛故往豐
告文王廟既告廟乃使召公先周公而往洛相所居
周自成王既立時周公攝政已七年意將營此洛邑
之後即歸政于成王召公謂王將親總萬幾欲其戒
慎恐懼以祈天永命故告王以歷年享國之長短無
不自己求之之意其書作于召公故謂之召誥然序
止言成王在豐欲宅洛使召公先相宅作召誥而不
及于告成王之意盖序言其略故也作洛者周公之
意而曰成王者猶封康叔作康誥者周公亦曰成王
盖臣之舉事不可不引而歸于君也林少穎謂周自
后稷封于邰詩生民即有邰家室是也其子不窋竄
于戎狄至公劉能修后稷之業民皆歸之于是始國
于豳詩公劉豳居允荒是也太史公謂公劉子慶節
國于豳誤矣公劉雖國于豳然其地西近戎北近狄
故其十世孫太王為狄所侵太王不忍鬭其民于是
去邠踰梁山而邑于岐詩綿至于岐下是也文王初
猶居岐及其克崇乃始遷豐詩文王有聲作邑于豐
是也文王又自豐遷于鎬詩文王有聲宅是鎬京是
也邰在漢右扶風斄縣豳在扶風栒縣豳鄉岐在扶
風美陽縣岐山豐在扶風霸縣豐水鎬在長安西南
昆明池即鎬陂也岐在邰西北五百里豳又在岐西
北四百餘里豐在岐東南三百餘里鎬在豐二十五
里皆是自西而東武王既克商遷九鼎于洛郟鄏其
意不欲宅鎬矣史記載武王言謂我南望三塗北望
岳鄙顧詹有河粤詹雒伊毋遠天室周居于雒邑而
後去是宅雒者武王之本意也武王雖有宅洛之志
然其克商也天下未集而遽即世成王以幼沖嗣位
而周公攝政三監肆其不軌以間王室周公方興師
討叛左枝右梧之不暇宅洛之事未能為矣至其攝
政七年周公制禮作樂以致太平將歸政于成王故
營洛以卒武王之志而後歸政也然周公雖營洛邑
特居九鼎而會諸侯于此至萬乘之君則常在鎬京
詩車攻美宣王復會諸侯于東都則是自宣王之前
其會諸侯實在于此也至幽王為犬戎所殺平王乃
始東遷洛邑而居之太史公謂學者皆稱周伐紂都
洛邑者其實不然武王營之成王使召公卜居九鼎
而周復都豐鎬至犬戎敗幽王周乃東遷于洛是作
于成王之時而都者自平王始也然周公作洛有二
所瀍水之西則建以為都而居九鼎謂之郟鄏亦謂
東都亦謂之王城瀍水之東則以遷頑民使密邇王
室以馴服其心謂之成周漢地理志河南郡河南縣
注云故郟鄏地成王遷九鼎周公致太平營以為都
是為王城至平王居之洛陽縣注云周公遷殷頑民
是為成周春秋昭公三十二年晉會于狄泉以其地
大成周之城居敬王盖王城之與成周雖已營而未
之都也幽王有犬戎之禍平王始遷于王城至敬主
與王子朝争國子朝之黨多居王城故敬王始都成
周之地自敬王以前未建為都至敬王始居之此晉
所以合諸侯而成之也王城成周雖皆洛地然王城
在西成周在東故子朝在王城謂之西王而敬王在
成周謂之東王也
召誥惟二月既望越六日乙未王朝步自周則至于豐
惟太保先周公相宅越若來三月惟丙午朏越三日戊
申太保朝至于洛卜宅厥既得卜則經營越三日庚戌
太保乃以庶殷攻位于洛汭越五日甲寅位成若翼日
乙卯周公朝至于洛則達觀于新邑營越三日丁巳用
牲于郊牛二越翼日戊午乃社于新邑牛一羊一豕一
越七日甲子周公乃朝用書命庶殷侯甸男邦伯厥既
命殷庶庶殷丕作
此召誥二字竹簡舊所標之題也按漢志周公攝政
七年二月乙亥朔庚寅望日六日得乙未即召誥所
謂惟二月既望越六日乙未是也又其三月甲辰朔
三日丙午即召誥所謂丙午朏是也盖古者月之三
日謂之朏謂明生之日也此書本紀成王至豐以二
月乙未召公至洛以三月戊申而必先言望與朏者
唐孔氏謂治歷者必先正朔望故史官將言望後事
必先以望記之將言朏後事必先以朏記之猶今人
將言日必先言朔也盖周公攝政七年二月乙亥朔
十六日既望實得庚寅越六日是月之二十一日實
得乙未此日成王乃早朝行自鎬京則至于豐所以
至豐者文王之廟在焉將營洛邑故至豐告其事豐
去鎬二十五里故朝𤼵鎬京則可以至豐不待淹日
也成王既至豐告廟于是太保召公乃先周公而行
往于洛邑相視其所居之處越若來三月惟丙午朏
越三日戊申太保朝至洛卜宅者謂召公既以二月
二十一日離豐于是依順而來謂迤邐而來中間更
無留滯至三月初三日丙午月生明之日又三日是
月之五日其辰得戊申太保乃旦至于洛是太保自
二十一日離豐歷十四日乃至洛也太保既至于洛
乃即用龜卜其所居如洛誥所謂我卜河朔黎水我
乃卜澗水東瀍水西我又卜瀍水東即此所謂卜宅
也卜之既吉于是乃始經營規度其朝市宗廟郊社
之位至于三日乃月之七日其辰得庚戌太保乃以
衆殷民治其所經營之位于洛水之北必用庶殷者
以洛在東去殷地為邇故在邇而用之也攻之五日
乃月之十一日其辰得甲寅而所攻之位其規模皆
成既成之明日乃十二日也其辰得乙卯周公乃以
其旦至于洛洛誥所謂予惟乙卯朝至于洛師是也
周公既至于洛乃徧觀于新邑之所營即太保所營
之位也周公既徧觀之後越三日乃月之十四日其
辰得丁巳于是用牲于郊其牲用二牛者郊以禮天
地也既祀天地其明日戊午乃月之十五日于是又
祭于社其牲用一牛一羊一豕盖太牢之禮也此皆
告以營洛之事也作洛之事召公既先相之又攻治
其位而規模皆成周公既達觀之告于天地社稷于
是既七日乃月之二十一日其辰得甲子周公乃早
朝用册書命殷庶之侯甸男邦伯盖作洛時殷地之
衆諸侯各率其徒以至以待役使故周公于是以書
命之使赴功也邦伯即州牧掌諸侯者也王氏謂公
以書命邦伯邦伯即以公命諸侯其說有理周公既
以命殷衆故殷之衆皆大作以赴功此盖周公之誠
有以感動之也林少穎謂成王營洛盖以殷民之頑
將遷以密邇王室今也召公率之以攻位而位成周
公命以册書而丕作雖殷民之難化猶然則其說以
使民可知也夫孰以為厲已哉召公之經營自戊申
距甲寅凡七日周公繼至自乙卯距甲子凡十日總
而計之自成王以乙未至豐距甲子凡一月爾歷年
之業成于一月之間此豈後世可及哉
太保乃以庶邦冡君出取幣乃復入錫周公曰拜手稽
首旅王若公誥告庶殷越自乃御事嗚呼皇天上帝改
厥元子兹大國殷之命惟王受命無疆惟休亦無疆惟
恤嗚呼曷其奈何弗敬天既遐終大邦殷之命兹殷多
先哲王在天越厥後王後民兹服厥命厥終智蔵瘝在
夫知保抱攜持厥婦子以哀籲天徂厥亡出執嗚呼天
亦哀于四方民其眷命用懋
太保既見周公以書命庶殷而庶殷丕作喜其忠誠
感人如此乃挾庶邦冡君以出而取其幣帛既取已
乃自外復入以其幣帛錫周公拜手稽首致敬于周
公也林少穎謂武王克商未幾即世成王沖幼嗣位
而三叔挾武庚以間王室周之勢盖岌岌矣幸而周
公攝政既東征即制禮作樂建立法度七年之間政
無不舉而民心歸周者益固周之根本始有太山之
安當此之時雖周公歸政而成王總萬幾可以無慮
然周公謂以武王有宅洛定鼎之志未遂不可不卒
武王之志而後歸政焉故至七年然後大營洛邑以
其一為定鼎會諸侯之地以其一為遷殷頑民之所
于是始歸政焉召公之意謂夾輔成王以安天下者
周公之功宅洛以卒武王之志亦周公之功故率諸
侯而致禮于周公以歸功焉此說是也召公既以幣
錫周公而拜手稽首以致其敬乃陳說成王今日亦
當順周公誥告庶殷之意而敬慎其志以率先天下
自治事之臣始故曰旅王若公誥告庶殷越自乃御
事盖庶民至頑者也作洛至大事也以至大之事役
至頑之民而周公一用書告乃能使之丕作以就功
此非其平日至誠敬慎之德有以大感于人豈能遽
至于此故召公于是所以特陳說成王今日當順周
公此誥告庶殷之意敬慎其德以率先天下自治事
之臣也以洛誥告之周公以乙卯日至洛乃卜河朔
與澗瀍之間既得卜則遣使獻卜于王是王于正營
洛之時實在鎬京未嘗至洛也未嘗至洛而召公言
旅王者非謂陳之于王前也盖召公在洛陳說王今
日當如此以其書獻于鎬京王所也如洛誥前一篇
自周公至拜手稽首曰朕復于明辟至伻來以圖及
獻卜乃周公在洛使使告卜以是言告于王所是其
言亦陳于洛地而獻于王所今即其書讀之叮嚀懇
切亦若陳于王前也召公既謂成王當順周公此誥
告之意自今日始故自歎而言曰皇天上帝改厥元
子兹大國殷之命元子謂紂也紂雖非長子然微子
是庶紂是嫡子故亦可謂之元子召公謂上天改紂
此大國殷家之天命天命久屬殷今改為周也天既
改紂天命而今王實受之觀殷之所以興與其所以
亡則今日可謂有無窮之休美亦有無窮之憂恤矣
惟其所美者如此而所憂者亦如此故召公于是又
嘆而言曰嗚呼曷其當音基曷何也曷其當如禮記
言何居詩言子曰何其猶言何哉盖召公嘆曰何哉
人君奈何弗敬乎殷王受以弗敬之故天既遠絶大
邦殷之命矣其可不敬哉召公既言商紂失天命由
于不敬故又言商先哲王精爽在天其德澤深遠故
其後王後民謂紂之身與紂之民所以能服受其天
命奈何其終不能克敬于為君斥退君子而智者至
于蔵匿信任小人而病民者至于在位天下之民弗
忍荼毒夫人乃知保抱其子攜持其婦以哀苦呼告
于上天而紂又往其所亡出之地而拘執之紂之酷
虐故天亦哀矜于四方之民而眷顧之命以其勉力
于敬德者謂我周家也此盖召公特深明前言天既
遐終大邦殷之命之意以見殷先哲王德澤雖深紂
為不敬不能救其亡也
王其疾敬德相古先民有夏天迪從子保面稽天若今
時既墜厥命今相有殷天迪格保面稽天若今時既墜
厥命今沖子嗣則無遺夀耉曰其稽我古人之德矧曰
其有能稽謀自天
太保既言紂以不敬之故雖席先哲餘慶猶不能永
保天命故又言成王誠不可以敏于敬德欲其敏敬
德故又舉夏商存亡以為監戒相視也先民猶言古
先之人謂我嘗相視古之先民有夏之君謂禹也禹
惟敬德故天啓迪之使之以子而保天下而禹亦能
面考天意所順謂天使之與子而禹則順之而與子
也今乃其孫桀不能敬德則雖以禹之餘慶亦不能
救故隕墜其天命夏之事既然矣今又相視有殷謂
湯也湯能敬德故天啓迪之使以格天之功保天下
而湯亦能面攷天意所順謂使之以格天之功有天
下而湯亦順之而以格天之功有天下也一說以此
格字為此革字謂古字多通用謂自堯舜多禪位于
賢至禹天始迪使與子自堯舜禹皆揖遜而興至湯
天始迪之使革命此極有理第格革二字未見通用
明說故未敢決從要之遠勝前說也召公此意天之
于禹湯非固愛之天之于桀紂非固惡之唯在敬德
與不敬而已欲成王知所監戒也召公既言夏商以
敬德興以不敬德亡故言今成王以沖子嗣立則不
可遺失有夀而老者盖老成之人多識前言往行可
以稽攷古人之德而又明天理故可以稽謀猷于天
此召公所以言則無遺夀耉曰其稽我古人之德矧
曰其有能稽謀自天也盖謂老成之人非特可以攷
古道況可以攷天理也
嗚呼有王雖小元子哉其丕能諴于小民今休王不敢
後用顧畏于民碞王來紹上帝自服于土中旦曰其作
大邑其自時配皇天毖祀于上下其自時中乂王厥有
成命治民今休王先服殷御事比介于我有周御事節
性惟日其邁
召公又嘆而言也有王謂王也猶言有邦也召公謂
成王年雖幼小乃武王之長子其大能和于小民則
今日即有休美不待持久也王湏當不以此事為後
之用者謂以此事為先所以必以此事為先者以人
君當顧視而畏民情之碞險盖民猶水也既能載舟
亦能覆舟不可不畏故也王來紹上帝自服于土中
此盖召公將引周公之言故先說王將來鎬京至此
洛邑以繼天為君自服行其政事于此土中謂洛地
實得天地之中而周公將歸政而王自治也召公既
言此于是遂引周公之言謂周公當時欲作洛邑亦
嘗自謂作此大邑將使成王自是配天為君所謂配
天者謂天在上為羣物之祖君則配之在下為萬邦
之君也又自是以慎祀于上之天神下之地祗又謂
自是土中致治則王必有成命謂膺天之成命也謂
天命文武造周至成王而有成也治民今即有休美
矣此周公平時之言召公舉以告王也召公既舉周
公之言于是又言成王今日治此新邑當何以哉惟
當先訓服殷治事之臣使之親比介助于周治事之
臣其意謂殷民至頑未易遽格惟當使之習與善人
處而陰以除其暴虐消其貪鄙而已林少穎謂周公
于瀍水東作成周以遷殷頑民非盡移其舊民而後
使殷民居之盖周民與殷民雜處惟其雜處故有殷
治事之臣又有周治事之臣此說極然殷之御事既
親比于周之御事則是習善與善人處矣人君惟當
節其邪性則日進于善矣盖殷御事之性其始禀之
于天與周御事一耳惟習紂之惡習與性成故至于
如此今但能稍加裁制則人欲不肆天理自明故謂
節性者非強其所無也以其所固有之性還以治之
去其不善而反于善則民自日進于善矣故曰節性
惟日其邁
王敬作所不可不敬德我不可不監于有夏亦不可不
監于有殷我不敢知曰有夏服天命惟有歷年我不敢
知曰不其延惟不敬厥德乃早墜厥命我不敢知曰有
殷受天命惟有歷年我不敢知曰不其延惟不敬厥德乃
早墜厥命今王嗣受厥命我亦惟兹二國命嗣若功
召公既說上文所言其利害如此故遂言王今日惟
當敬作所不可不敬之德然作敬德又湏以夏商為
監戒盖夏商所以歷年與不能終者惟在乎能敬德
與不能敬德而已召公既言不可不以夏商為監繼
又言我不敢知曰有夏服天命惟有歷年我不敢知
曰不其延惟不敬厥德乃早墜厥命者其意盖謂夏
之受天命王天下𫝊十七王四百三十七年歷年之
多至桀嗣位而殄絶不能延長皆非我之所敢知惟
桀不敬德乃早墜失其天命此則我之所知故不可
不監于有夏也殷之受天命王天下𫝊二十七王六
百二十九年歷年之多至紂嗣位而殄絶不能延長
皆非我之所敢知惟紂不敬德則早墜失其天命此
則我之所知故我不可不監于殷也林少穎謂古人
之于天命不以為必有不以為必無而常求致于不
可測知之域惟修人事于昭眧赫赫之間者則未嘗
不盡言之也故召公于夏南之歷年與不延皆曰我
不敢知惟言不敬德而墜命則固無可疑者其意盖
謂夏商之歷祚長短不可得知惟不敬德則墜命則
灼然無可疑者召公既言夏商如此故又言今成王
繼受夏商之命我亦當思此二國之命而繼其功可
也盖夏商以敬德而有歷年皆其功效也成王所當
嗣者此之謂也
王乃初服嗚呼若生子罔不在厥初生自貽哲命今天
其命哲命吉凶命歷年知今我初服宅新邑肆惟王其
疾敬德王其德之用祈天永命其惟王勿以小民淫用
非彛亦敢殄戮用乂民若有功其惟王位在德元小民
乃惟刑用于天下越王顯上下勤恤其曰我受天命丕
若有夏歷年式勿替有殷歷年欲王以小民受天永命
拜手稽首曰予小臣敢以王之讎民百君子越友民保
受王威命明德王未有成命王亦顯我非敢勤惟恭奉
幣用供王能祈天永命
召公于此又言王今日乃是初行天子之事也服謂
事也譬如人之生子無不在于初生之日自與以智
哲之善命謂教使行善也盖智命雖天之所賦苟為
父母能以善教𨗳使不失本心亦若父母自有以與
之也今日天或命之以智哲之德或命之以吉凶之
祥或命之以歷年之久實知我王初行天子之事又
居于新邑之洛則其哲與不哲歷年與不歷年曰吉
曰凶舉于此乎係也然獨于吉而特與凶並言者盖
召公愛君也至常與其君哲其君吉其君歷年故不
敢言不哲與不歷年惟言吉凶以見有吉必有凶則
有哲必有愚有歷年必有不其延也王其德之用祈
天永命者召公謂王初即政天之命哲與吉凶與歷
年皆決于此故王于此惟德是用而祈永命于天可
也所謂祈者非禱祈之祈欲其敬德以祈之也如詩
所謂自求多福是也召公既欲成王敬德以祈永命
然敬心生于不忽苟以小民為微而忽之則其為不
敬大矣故召公又欲王勿以小民過用非常之故而
敢于殄戮盖商俗靡靡淫用非彛非一日苟不教而
即殺之是果于為殄絶殺戮之事也惟當有以治之
所謂治者即敬德以治之也治之如果有功則是王
之所居乃在于衆德之首而小民亦將儀刑于君而
用德于天下而王之德亦于是因民顯著于天下矣
夫上而人君既能位在德元下而小民又能刑用于
天下皆能盡其憂勤之誠矣故我乃敢言曰我周家
之受天命者有天下今可以大如有夏歷年之久用
勿廢有殷歷年之久其意盖謂周之歷年既如有夏
亦不減于有殷能兼二代之永年也欲王以小民受
天永命者召公謂我所以如此言者將欲成王用此
小民受天之永命故也所謂用此小民受天永命者
即前所謂其為王勿以小民滛用于非彛亦敢殄戮
也盖民為邦本本固邦寧歷年之永不永實在乎民
之安不安也召公既與成王論如上所言于是又拜
手稽首致敬于周公曰予雖小臣敢以王之讎民謂
商民昔附武庚以叛與周為讎百君子謂商之衆百
官君子越友民謂及周之友順之民也召公之意謂
商民昔未與周民為一各有異志今既營洛以鎮撫
之而王又能如上所言克敬其德則其心可必其與
周民無異故召公于此所以言我必可以使商民皆
安受王之威命有所畏而不敢叛安受王之明德有
所慕而不忍叛而王終有成命于天盖周自文武基
命定命至成王必可以有成謂一成而不可變也王
既有成命則王之功德亦顯著于天下召公既言王
能敬德則決可得此又言我非敢以此為己之勤我
當王成命天下既治平之日惟供奉幣帛用供之于
王使王以此幣帛昭答天休更祈永命于天盖天下
無事人君夫何為哉敬奉祭祀以報本反始而已如
洛誥言旁作穆穆迓衡不迷文武勤教予沖子夙夜
毖祀而已與此意政同也
尚書詳解卷十九
