尚書詳解卷十四
宋夏僎撰
說命上
高宗夢得說使百工營求諸野得諸傅巖作說命三篇
高宗夢得說論者多矣周恭叔謂高宗即位甘盤遯
世朝多具臣傅說賢而隠于版築之間一旦舉而用
之天下未盡厭服故託夢得以旁求于天下置諸左
右如天所授則羣臣莫敢疑然後傅說之道得以行
若不素知其才而以夢取之則與後世按符命用人
何異據周氏此說則高宗之夢非真夢如是則高宗
亦偽矣以偽待天下豈所以為高宗乎沈光朝則謂
高宗之夢則有之矣高宗舊勞于外人之賢否無不
知之則傅說之賢高宗知之必矣既知其人之賢而
思有以致之精神之極格于上帝則其所夢協其所
思不必疑也後世不必疑其事之怪誕而美其注意
之深則善矣據沈氏之說則是高宗知傅說久矣欲
用而未果故形于夢因夢而遂用之夫人君操用人
之柄患不知耳苟知則用之在君何知之久而用之
不果必形于夢而始用之若使不夢則傅說將老死
耶故此二說周氏大不然沈氏則近之而非惟伊川
程氏謂高宗至誠思得賢于夢寐故朕兆先見亦不
忘于夢寐之間事有先見者多矣亦不足怪至于巫
祝亦然今有人煉誠心而卜有禱輒應此理之常譬
如懸鏡物無不照亦非此往亦非彼來詳攷此言則
謂高宗所以夢說者非高宗先知有說而後思之思
之而後形于夢也高宗知欲得賢佐而已誠心盡于
此則賢夢應于彼如明鏡非有心于物鏡設于此則
物自見于彼此說極善故序書亦謂之高宗夢得說
則說之得實自于夢也非既得而思之然後形于夢
也然則此書之序必言高宗夢得說使百工營求諸
野得諸傅巖作說命三篇者盖高宗亮隂急于圖治
夢想賢士誠意所通上格于天上天畀之賚以賢佐
故高宗遂于夢中得傅說形像求諸在位而不可得
乃使百官經營而求諸田野所謂營求即物色求之
也已而果得傅說于傅氏之巖時說以賢德而隠代
胥靡人築傅巖之險故百官以像求之果與形肖遂
聞于高宗而高宗用之始立以為相終尊以為師朝
夕與之講論為治之大方學問之要道史官序其事
故為此三篇故曰作說命三篇必謂之說命以高宗
以言命傅說故謂之命猶冏命畢命之體也
說命王宅憂亮隂三祀既免喪其惟弗言羣臣咸諫于
王曰嗚呼知之曰明哲明哲實作則天子惟君萬邦百
官承式王言惟作命不言臣下罔攸稟令
宅憂居喪也亮隂亮信也隂默也信默而不言也史
官將序述夢得良弼之事故推本其所以然之故謂
高宗居小乙之喪誠信淵默三年不言所以不言者
以居親之喪内懷憂慼之情不暇及于政事國政皆
聽于冢宰故高宗特盡其慤而盡其信所以亮隂而
不言也既除喪則冢宰復厥辟可以有言矣而高宗
則猶不言是可以言而不言也可以言而不言故羣
臣于是嘆而進諫于高宗曰嗚呼知之曰明哲明哲
實作則盖人之有生孰無天命之性非明哲則不足
以知之惟能先知先覺則足以謂之明哲既先知先
覺必能以先知覺後知以先覺覺後覺此所以能為
四方之取則也羣臣言此盖謂先知覺能覺後知覺
今高宗以天子之尊為萬邦之君則天下所望以覺
其未知未覺也故羣臣于是又言曰天子為君萬邦
百官遵承以為法式者實人君也百官所遵承者既
在人君故人君有言則可以為教命不言則臣下無
所禀受其號令今高宗既免喪新即大政則出言以
聳動萬方正其時也而乃猶未𤼵言宜羣臣所以以
此進戒也
王庸作書以誥曰以台正于四方台恐德弗類茲故弗
言恭默思道夢帝賚予良弼其代予言乃審厥象俾以
形旁求于天下說築傅巖之野惟肖爰立作相王置諸
其左右
羣臣既怪高宗除喪之後當言而不言進諫于王故
高宗于是作書以告之曰我既除喪非不欲言也但
我自念以我一人表正四方實恐德之不善無以率
天下故未敢言但恭敬淵默沈思治道庶幾有德而
後言已而思之既深誠感上天果然于夢寐之間見
上帝其賜以良弼將以代我出言而令四方則我之
不言非不言也有所待而後言也既告以上帝賚良
弼之說于是乃審度思念其夢中所見之形像俾之
以夢中所見圖以為形以此之形徧求于天下果于
傅氏之巖得其築堤之人名說者乃與此形相肖傅
巖在虞虢之界史記殷本紀是時說為胥靡築于傅
險胥相也靡随也胥靡盖古者相随坐輕刑之名傅
說賢人身不坐罪為胥靡人代築以供食耳時傅巖
之下通道所由有水壊道故常使胥靡人築護之也
高宗既得說于傅巖與夢像相肖于是即立以為相
又置之左右盖以冢宰而兼師保之任也如君奭之
序曰召公為保周公為師相成王為左右則周召之
相成王不特統百官均四海而已又處左右為師保
而輔成君德也
命之曰朝夕納誨以輔台德若金用汝作礪若濟巨川
用汝作舟楫若歲大旱用汝作霖雨啓乃心沃朕心若
藥弗瞑眩厥疾弗瘳若跣弗視地厥足用傷
高宗既用傅說為相又置諸左右使居師保之任故
此遂命之曰朝夕納誨以輔台德盖大臣事君當先
立其大者不當屑屑于小節孟子曰人不足與適政
不足與間惟大人為能格君心之非則所謂大人者
豈非格君心之非乎高宗惟深明乎此故其命傅說
為相未嘗言及于政事而先處之以師保且命之使
朝夕之間納其誨言以輔翼我之心者盖正君而國
定此正所謂先立乎其大者高宗既命傅說使之朝
夕納誨以輔台德故又託微意設喻見其所以望之
者如此其急其意盖謂金欲成利器則不可以無礪
巨川之患欲濟則不可以無舟楫大旱之世欲蘇苗
稼則不可以無霖雨金欲成器而無礪則鈍巨川無
舟楫則不可涉大旱無霖雨則苗稼不可蘇此三者
皆望之切而賴之深欲傅說之納誨也其意激切故
言之不足設喻託意以盡其情耳其所以重複言之
非有他意也或者見其有此三喻乃從而為之說以
為每句皆有所託故王氏乃謂若金用汝作礪者使
之治己也若濟巨川用汝作舟楫者命之使濟難也
若歲大旱用汝作霖雨者命之使澤民也是皆附會
穿鑿以求高宗之意據此上文言朝夕納誨以輔台
德下文言啓乃心沃朕心者則是高宗于此其與傅
說言者大抵欲成就其己德而已未及乎濟難澤民
也惟高宗設上三喻皆欲傅說濟己所不逮故繼之
曰啓乃心沃朕心盖欲傅說念前三喻盡𤼵其心之
所藴有犯無隠朝夕納誨而沃我之心也沃如水之
沃物盖渴其言甚久故望其沃我也高宗既欲傅說
啓乃心沃朕心又恐其未出于忠言正道故又設譬
以告之曰必欲沃我當用忠言正論寧使苦言難入
不可諂諛以求媚譬如藥之救疾若不苦口服之至
于瞑眩而瞶眊則不足以愈疾當用直道寧以直道
見疎不可以邪道取媚譬如徒跣而行者當視平地
而行若弗求平地而乃求于速至遂由邪徑而蹈絶
崖則非徒勞力亦以傷足故傅說之沃高宗所以必
貴乎用苦言直道也
惟暨乃僚罔不同心以匡乃辟俾率先王迪我高后以
康兆民嗚呼欽子時命其惟有終說復于王曰惟木從
繩則正后從諫則聖后克聖臣不命其承疇敢不祇若
王之休命
高宗上既責𫝊說使之盡啓沃之心如藥必苦口跣
必視地故此又責之使與王朝之臣同心協力俱盡
啓沃之誠也盖傅說既作相而總百官則自卿士而
下皆其屬也故高宗于此必欲傅說與其僚屬無不
同心協力以匡正汝君之心而成就其德使其君率
循上古之先王道迪我高后成湯之德以安天下之
兆民也故曰俾率先王迪我高后以康兆民林少穎
謂上言先王盖指商已前之王天下者下言高后盖
指成湯若康誥言往敷求于商先哲王别求聞由古
先哲王則此言先王為成湯已前之賢王也明矣高
宗既以其所以期望傅說者反覆告之故此又嗟嘆
而勉之曰嗚呼我之命汝言已盡矣汝誠能敬我是
命則我之德庶幾有終矣汝可不勉哉故曰欽予時
命其惟有終高宗既再三責望如此故傅說于是以
其啓沃之辭而復于王此復于王在荀子所謂大忠
以德復君之復同盖前託作礪舟楫霖雨以見其望
之之切故說之復王亦託木從繩以見后從諫之意
盖木之生也有曲有直豈能皆正惟從繩墨之彈畫
則作為器用無不正者亦如人主所行豈無善不善
于其間惟能從諫弗咈則善能遷不善能改斯足以
成其德惟人君能從諫而成其德則人皆輕千里而
來告之以善况在朝之臣豈有待命而後諫者雖不
命亦將承上意以納諫如是則誰敢不敬順上命者
哉傅說言此盖喜其君許之以言而不諱故說亦願
罄其言而無隠也
說命中
惟說命總百官乃進于王曰嗚呼明王奉若天道建邦
設都樹后王君公承以大夫師長不惟逸豫惟以亂民
周官冢宰掌邦治統百官均四海則總百官者實宰
相之職也高宗得說爰立作相實命之使總百官也
說既承王命而總百官故于是嗟嘆而進戒于王曰
嗚呼明王奉若天道盖天之所以為天者純亦不已
故明王于是承順其道體其不已之意而建諸侯之
邦于外設天子之都于内于邦則立諸侯以治之而
謂之君公于都則立天子以治之而謂之后王猶以
為未也又各為之命大夫與衆官之長以承奉于諸
侯天子而共致其治凡所以如是豈欲肆為逸豫而
以位為樂哉惟欲體上天日新不已之道協心戮力
以治斯民而已傅說此言盖欲高宗與己共憂勤以
圖治不可謂夢帝賚予良弼其代予言欲以事盡付
之傅說而已不復加之意也林少穎謂天子宅憂百
官總己以聽冢宰三年既除喪然後天子親政此禮
之常也今高宗既免喪而猶不言羣臣無所稟令懇
請甚堅而高宗乃謂夢帝賚予良弼其代予言其意
盖欲終不言而求其良弼以代之也故既得說則命
百官總己以聽之若其宅憂之時無復致疑其間故
史官推本其意而言惟說命總百官也余謂少穎此
說固似有理要之總百官亦是宰相常事如周官言
統百官均四海則宰相未嘗不總百官雖不必泥于
百官總己之文亦可也
惟天聰明惟聖時憲惟臣欽若惟民從乂惟口起羞惟
甲胄起戎惟衣裳在笥惟干戈省厥躬主惟戒茲允茲
克明乃罔不休
傅說上既言高宗以明王奉若天道不惟逸豫惟以
亂民故此遂言明王所以奉若天道者無他惟在憲
天聰明之德而已盖天之聽也不以耳而以民之聽
為聽故聽而合天下之公天之視也不以目而以民
之視為視故視而亦合天下之公惟天之視聽本乎
天下之公理故人君誠能法天之視聽以為一己之
聰明惟視聽無私而聞見達于天下者日新而不已
豈復有逸豫生于其心哉惟人君既憲天之聰明日
新其德于上則臣莫不欽若而禀其令民莫不從乂
而向其化矣此豈人君求其如是哉天以民為聰明
君能憲天則君之聰明亦民之聰明也以民之聰明
而臨御于臣民則欽若而從乂亦自然之理也傅說
既言人君聰明當法于天故又言賞罰之用尤不可
不謹蓋天之所以聰明不過命德討罪人君于命德
討罪之際能以公心處之不以私意撓乎其間則雖
未嘗屑屑然求合于天而聰明自與天無間然矣此
傅說所以既言人君憲天聰明則臣欽若民從乂而
又繼以惟口起羞惟甲胄起戎惟衣裳在笥惟干戈
省厥躬盖人君言出于口則為命一命受職再命受
服三命受位苟口之所命者非其人則適足以自取
羞辱故曰惟口起羞甲胄所以被于身而禦寇也無
故而被甲胄則適所以自致寇戎故曰惟甲胄起戎
此二句盖傅說言命德討罪不慎則其失如此也既
言其失于上故遂言人君所以命德討罪者惟當使
衣裳在笥于戈省厥躬可也盖口起羞故衣裳寧蔵
于笥不可輕以予人甲胄起戎故用干戈以加于人
不可不省躬無罪然後致討此盖言賞罰之用禍亂
之所萌而其施之則不可不慎也賞罰之用既如此
之重故王惟能以此二者為戒信此二者誠不可輕
信則賞罰之行皆當功罪而無不明矣無不明則設
施無不善故曰乃罔不休林少穎謂甲胄干戈皆兵
器也自其被于己而言之則謂之甲胄自其加于人
而言之則謂之干戈此語法也其說亦有理
惟治亂在庶官官不及私昵惟其能爵罔及惡德惟其
賢慮善以動動惟厥時有其善喪厥善矜其能喪厥功
惟事事乃其有備有備無患無啓寵納侮無恥過作非
惟厥攸居政事惟醇黷于祭祀時謂弗欽禮煩則亂事
神則難
自此以下又告高宗以為政之要術也惟治亂在庶
官官不及私昵惟其能爵㒺及惡德惟其賢此告高
宗以任賢使能之事也治亂之本在任官之當不當
故人君欲官其人必其人之能可任是官者然後官
之不可以私愛而官之也既官而使之矣又欲賜之
以爵必其任官之後有以賢于人而實有德者然後
爵之不可以惡德而進之也王制曰論定然後官之
任官然後爵之所謂官者盖使之居卿大夫士之官
而以治其事也所謂爵者盖既居其官賜以卿大夫
士之爵也慮善以動動惟厥時此告高宗以舉事之
方也盖人君欲有所為必審慮于心果善矣然後動
不可以不善而妄動既善而可動矣則又當度其時
之可為然後為之則為之而成動而有功也盖不善
而動固不足以成功既善而動不以時則亦不足以
成功如裘葛之施于體飲食之充于口其謀誠善也
倘夏而裘冬而葛則用非其時雖善無補于體渴而
食飢而飲雖善無益于口此傅說所以必欲慮善以
動而動又必以時也有其善喪厥善矜其能喪厥功
此告高宗以不矜不伐而享國盈成之業善者人之
所固有智愚賢不肖皆有之何足夸哉惟不知善之
為善者斯善矣苟稍有寸善侈然自大若人皆不能
而我獨有者則所有亦小矣豈所謂善之大者哉宜
其喪厥善也能者能是事也如禹能水稷能榖者是
也然禹稷豈知其為能哉禹思天下有溺者猶己溺
之故不忍坐視其溺而疏決百川禹初不知其為能
也惟不以為能故能以成功稷思天下有飢者猶己
饑之故不忍坐視而播百榖稷亦不知其為能也惟
不以為能故能成功使禹稷自以為能而矜之則胷
中亦小矣豈有小器而能載大者此其所以喪厥功
也惟事事乃其有備有備無患此告高宗以豫備不
虞治不忘亂之事也事事者非一事也惟事事乃其
有備者謂事雖不一而皆有備也惟事事有備則危
亂之釁無自而生此有備所以無患也一說又謂事
事者從事于事則乃能有備有備則無後患此說亦
通無啓寵納侮無恥過作非此告高宗以遠小人樂
聞過之事也盖君子得寵則恭小人得寵則侮然小
人于君亦本不敢肆陵侮之心惟人君自開寵嬖之
門以幸小人則小人始敢侮上是啓寵乃所以來小
人之侮也人誰無過過不憚改則善矣苟有過而恥
之則人之指謫其過也必不能無媿遂致文飾其過
殊不知文飾小過乃所以遂成大非此傅說所以又
欲無恥過者恐恥過則文過文過則作成其非故也
傅說自此以上其深思熟慮為高宗謀者無所不至
故又總結之曰惟厥攸居政事惟醇盖言如上所云
其所慎者可謂衆矣然其本則在人主先正其心術
而已故傅說必欲高宗惟厥攸居盖居者有所主于
中也中有所主則𤼵于政事必不駁襍所謂政事即
上所言者是也此正所謂一正君而國定矣傅說上
既告高宗為治大要反覆迪導其心志既以盡矣于
此又念高宗心術猶有黷于祭祀之失若高宗彤日
之戒則黷于祭祀可知矣惟高宗所蔽在此故傅說
于是又告之曰祭不欲疏亦不欲數惟疏數得中則
善矣苟不得中而徒以數祭為厚于鬼神則黷于祭
祀矣黷于祭祀則雖曰敬之乃所以為不敬也然黷
于祭祀所以謂之不敬者以禮煩則紛亂而難行故
施于事神則難以格其來享也故曰禮煩則亂事神
則難張彦政謂自明王奉若天道至政事惟醇所以
長善也黷于祭祀以下所以救失也此說是也
王曰旨哉說乃言惟服乃不良于言予罔聞于行說拜
稽首曰非知之艱行之惟艱王忱不艱允協于先王成
德惟說不言有厥咎
傅說上既反覆以治道之大原君術之至要告高宗
故高宗于是言旨哉以味其言也盖高宗得傅說虛
心屈己徯聞至忠之誨為日久矣至是而聞所未聞
理義悦于心而無厭故遂言旨哉以美之也旨美也
古人于飲食之美者以旨言之若言君子有酒旨且
有是也盖高宗聞說言如美味悦口饜飫充足故曰
旨哉者味之深也既味其言矣于是呼說而告之曰
爾之所言我當佩服而行之苟汝不善于所言則我
雖欲聞而行之不可得也故曰乃不良于言予罔聞
于行高宗既許傅說以行其言矣于是喜其諫之行
言之聽遂拜而稽首盡敬于君勉以行之之難而冀
高宗不倦以終之也曾子曰尊其所聞則高明行其
所知則光大則所貴乎知之者惟欲其行之而已知
之不能行則與我為二雖嘉謀日接于耳是他人物
非己所有也知而行之則與我為一凡嘉謀接于耳
者皆能躬行之能躬行則善皆其所有也惟知之非
艱而行之惟艱如此故傅說所以告高宗曰知之非
艱行之惟艱也然行之惟艱矣苟能一日用其力則
亦何難之有凡高宗之于傅說已許以乃言惟服則
是非特知言之善而又欲以必行也故傅說于是又
言王誠不以行之惟艱則信能合于先王之成德矣
盖湯所以能成就其德惟以從諫弗咈先民時若與
人不求備檢身若不及而已今高宗誠能不以行之
惟艱則是能合成湯之用心高宗能以成湯之心為
心則于傅說之言無所不行也言既無所不行則人
皆輕千里而來告以善况在朝之臣哉傅說所以又
言王能行而說不言則說有咎也故曰惟說不言有
厥咎
說命下
王曰來汝說台小子舊學于甘盤既乃遯于荒野入宅
于河自河徂亳暨厥終罔顯爾惟訓于朕志若作酒醴
爾惟麴糵若作和羹爾惟鹽梅爾交脩予罔予棄予惟
克邁乃訓
高宗上二篇既言傅說為相而說反覆告以治道故
此又以學問之事資于說焉來汝說者呼使來將告
以願學之意也台小子舊學于甘盤者高宗自謙而
稱我小子昔嘗學于賢臣甘盤也既乃遯于荒野入
宅于河自河徂亳暨厥終罔顯者此又高宗告說以
學甘盤不克終之意也但此有二說二孔則謂高宗
為王子時既學于甘盤而中廢業遯居田野後入居
于河又自河往亳盖是高宗父小乙欲使高宗知民
艱苦故使居民間既廢業而居民間遂無顯明之德
故謂之暨厥終㒺顯此說本無逸之言曰其在高宗
時舊勞于外爰暨小人故以遯于荒野為爰暨小人
之事蘇氏則謂武丁為太子時學于甘盤及即位而
甘盤遯于荒野武丁使人迹其所往則居于河濱自
河徂亳不知所終武丁無與共政遂相傅說此說則
以遯于荒野為甘盤之遯二說不同林少穎則以為
當從蘇氏沈博士則謂當從二孔以今攷之孔說有
據故當從之高宗既謂我初學甘盤後來既遯在民
間與甘盤異處後終至入亳即位迄無顯明之德故
今日所以有望于傅說訓迪其志盖高宗之志在于
成就其德故欲傅說啓迪其志意而引之當道也高
宗既欲傅說訓于朕志故又指物興喻以見其願學
之志盖酒非麴糵不成羹非鹽梅不和猶人君雖美
質必得賢輔導乃能作聖作酒者麴多則太苦糵多
則太甘麴糵得中乃能成酒作羹者鹽過則鹹梅過
則酸鹽梅得中然後成羹臣之于君不可上下相同
當以柔濟剛以可濟否則左右規正其君之德乃和
也今高宗之意正欲傅說匡其不及將順救正如酒
人羹人以甘苦鹹酸相濟成味故既以酒醴和羹為
喻于是又繼以爾交脩予㒺予棄者盖欲其可否相
濟以輔予不逮終始相助不可復如甘盤之中棄也
高宗既望傅說以可否相濟故又許必行其言曰予
惟克邁乃訓盖謂爾誠能交脩我而不棄我則將佩
服汝言而力行之不敢失墜也一說又謂喻以酒醴
之待麴糵所以望傅說之𤼵其未有也喻以和羹之
待鹽梅所以望傅說之和其既有也說雖善而牽合
故不從
說曰王人求多聞時惟建事學于古訓乃有獲事不師
古以克永世匪說攸聞惟學遜志務時敏厥脩乃來允
懷于茲道積于厥躬惟斆學半念終始典于學厥德脩
罔覺監于先王成憲其永無愆惟說式克欽承旁招俊
乂列于庶位
高宗上既以學問之事資傅說故說于是遂告高宗
以學問之說馬孔氏以此言王人猶云王者少穎謂
以王人為王者無所攷據按王氏謂此言王人求多
聞乃傅說稱王而告之曰人之為人貴乎求多聞也
此說為善如禹告舜曰帝光天之下亦是稱帝而告
之也盖傅說既承王命資以學問之道故說于是稱
王而告之曰人之所以貴乎多聞之富者非欲苟知
之而已盖將以建立政事也然雖務于多聞以建立
政事而所聞又有正有邪有是有非雖多聞而皆淺
近不根之語又何益哉故于是又言于王曰人之求
多聞者固欲建事又必學于古訓則多識前言往行
故𤼵于政事必有所獲如三代得天下以仁故所獲
乃至于卜年卜世之長且久苟徒務多聞必欲窮耳
目之所不及以為多而不能師法于古又安能享卜
年卜世之永哉此傅說所以言事不師古以克永世
匪說攸聞也傅說既言學古則有獲不師古則不能
永世故遂以告高宗以學古之方盖為學之道不可
自是不可自怠惟順其志凡告以善者皆樂從之而
不拂務時敏而朝夕于斯不敢少懈則凡有所脩者
無不從欲而至我欲仁而仁至者厥脩乃來之謂也
既所脩從欲而至又不可謂為善止此而已又能懷
此遜志時敏之誠不敢少怠則道積于其身矣若夫
以道教我者特學之半耳豈可謂道盡于此哉但能
因師之所言而逆其所未言則其功全矣故傅說于
是又告高宗曰教我特學之半耳惟因其所教而吾
自能始終有常于學則德日益而不自知矣德日益
而不自知則又深于道積于躬盖道積于躬則猶有
可見之迹惟日益而不自知則德與我為一不知德
之為我而我之為德也傅說言此盖謂為學之道不
可求全于師惟在因師而自得其學盖不欲高宗取
足于師而欲其深造而自得也傅說既告高宗以為
學不可取足于師而在乎自得故又告之曰今王必
欲盡學問之道不必他求但鑒視先王成湯所以為
學之成法而躬行則所謂學古而克永世者斯無過
矣盖湯學于伊尹自有成法高宗但鑒視之則無過
矣高宗既能學古而舉事無過則傅說用能欽承其
德而廣求俊乂以列于庶位而共致其脩輔之功也
故曰惟說式克欽承旁招俊乂列于庶位
王曰嗚呼說四海之内咸仰朕德時乃風股肱惟人良
臣惟聖昔先正保衡作我先王乃曰予弗克俾厥后惟
堯舜其心愧恥若撻于市一夫不獲則曰時予之辜佑
我烈祖格于皇天爾尚明保予罔俾阿衡專美有商惟
后非賢不乂惟賢非后不食其爾克紹乃辟于先王永
綏民說拜稽首曰敢對揚天子之休命
傅說上既告高宗以學問之道故高宗于是嗟嘆其
言之善而告之曰我恭默思道渴于得賢今既相說
而說又能反覆告我以學問則自今以往四海之内
無不仰我之德者乃汝有以鼓舞而動化之也高宗
既言海内仰德本乎傅說之動化故遂以股肱為喻
以見君臣相須不可相無盖人之所以為人者以有
股肱之助無股肱則不得為人人主所以能成其聖
德者以其有良臣之助無良臣則無以成其聖盖君
臣相須義均一體也高宗既以臣喻股肱于是又引
成湯疇昔所以學于伊尹者以見其意先正保衡謂
伊尹昔為保衡乃先代百官之正長也故謂之先正
保衡高宗言此盖謂伊尹昔者自畎畝而起作成先
我成湯之德毅然以致君澤民自任其在于君則曰
我不能使君如堯舜之君則其心媿恥若有市朝之
撻其在于民有一夫不被堯舜之澤者則曰是我之
罪伊尹所以如此者盖伊尹昔在畎畝常欲使君為
堯舜之君使民為堯舜之民今既任天下之重故君
不堯舜民不被澤則自以為媿自以為罪也惟其自
任如此故能保佑我有功烈之祖成湯其德足以格
皇天而無以復加今傅說起于版築居于冢宰與伊
尹之事實同故高宗所以亦欲傅說推伊尹致君澤
民之心而庶幾以道顯明輔我以成堯舜之德亦如
伊尹之相湯以格皇天無使伊尹得以獨擅其美名
于我商家也故曰罔俾阿衡專美有商高宗既欲傅
說輔相于己無異于伊尹之相湯故又申言君臣相
濟之義謂君非得賢則無人與之共治賢非得君則
無人與之共天位食天祿君臣相須如此故爾傅說
當須輔乃君之德使之足以仰繼于先王而永安天
下之民也故曰其爾克紹乃辟于先王永綏民惟高
宗所以責望于傅說者如此其重故傅說亦喜其仰
成之意于是拜而稽首盡其敬而欽承之曰敢對揚
天子之休命所謂對揚者高宗以美命加乎已故傅
說願展盡底藴庶幾有成足以荅高宗仰成之意而
𤼵揚之也少穎謂人君之學與匹夫異固不在乎章
句訓詁之間如學士大夫之一藝也不過學為堯舜
而已不學堯舜而云學是陳後主隋煬帝之學非徒
無益而又害之也惟高宗之學則所謂學為堯舜矣
盖伊尹事湯以堯舜之道事之也今高宗以成湯自
期以伊尹期傅說則其所學豈非學為堯舜乎此說
極善
尚書詳解卷十四
