毛詩集解卷十九
宋段昌武撰
節南山之什
節南山家父(音甫)刺幽王也
東萊曰按左傳韓宣子來聘季武子賦節之卒章杜
氏謂取式訛爾心以畜萬邦之義然則此詩在古止
名節也鄭曰家父字周大夫(孔曰桓十五年天王使家父來求車上距)
(幽王之卒七十五歲古人字或累世同之桓公五年仍叔之子來聘仍氏或亦世字如趙氏世稱孟知氏)
(世稱伯也)
節彼南山維石巖巖赫赫(許百反)師尹民具爾瞻憂心如
惔(徒監反)不敢獻談國既卒(子律反)斬何用不監(古銜反)
毛曰興也節高峻貌巖巖積石貌赫赫顯盛貌師大
師周之三公也尹尹氏為大師(李曰洪範曰師尹惟日此師尹不可指其)
(人如此詩曰尹氏大師是尹氏為大師明矣春秋書曰尹氏卒譏世卿也其後又書尹氏立王子朝則尹)
(氏之為世卿其來甚久)具俱瞻視惔燔也(李曰雲漢曰如惔如焚惔焚之類也王)
(曰如惔者内熱之謂也)朱曰卒終也蘇曰斬絶也鄭曰監
察也陳曰南山國之望大師民之瞻民之瞻大師
也見其所為如此憂之如火之燔灼苐畏其威不敢
言爾國既至此終滅絶矣汝何不察也
節彼南山有實其猗(於宜反)赫赫師尹不平謂何天方薦
(徂殿反)瘥(才何反)喪亂弘多民言無嘉憯(七感反)莫懲嗟
蘇曰山之實草木是也毛曰猗長也(李曰猗如綠竹猗猗是也)
薦重也(孔曰薦與荐文異義同)瘥病弘大憯曾也蘇曰山之
生物其氣平均如一凡生於其上者無不猗猗其長
也鄭曰責三公之不均平不如山之為也謂何猶
云何也(王曰不平謂何者𤼵問之辭也)王曰薦瘥者乖氣之所生曰
方薦瘥則以言其薦瘥之未艾李曰喪亂弘多言
喪亂之大而多也民言無嘉盖為民無善言但怨讟
耳蘇曰尹氏秉國之均而不平其心則人之榮瘁
勞佚有大相絶者矣是以神怒而重之以喪亂人怨
而謗讟其上然尹氏曾不懲創咨嗟求所以自改也
(李曰憯莫懲嗟以見尹氏為惡常自若)
尹氏大(音泰)師維周之氐(丁禮反)秉國之均四方是維天子
是毗(婢比反)俾民不迷不弔昊天不宜空我師
毛曰氐本也均平也劉曰維持也鄭曰毗輔也
朱曰弔愍也毛曰空窮也鄭曰師衆也孔
曰尹氏為大師之官是周根本之臣(王曰京師以大族為氐朝廷以)
(尊官為氐氐者安危存亡所出也尹氏大族也大師尊官也故曰尹氏大師維周之氐)秉國之
平居權衡之任朱曰言尹氏大師維周之氐而秉
國之均則宜有以維持四方毗輔天子而使民不迷
乃其職也李曰尹氏不能如此則其亂必矣故呼
天而告之曰昊天不弔(歐陽曰昊天不弔哀此下民)不宜如是之
空我師東萊曰空我師如空其國空其地之類盖
曰人之類將滅矣甚言之也
弗躬弗親庶民弗信弗問弗仕弗㒺君子式夷式已無
小人殆𤨏𤨏(素火反)姻亞則無膴(音武)仕
張曰仕猶事也蘇曰罔欺也朱曰君子指王也
毛曰夷平也王曰已廢退也孟子所謂士師不
能治事則已之與此已同義毛曰殆危也𤨏𤨏小
貌兩壻相謂曰亞(孔曰劉熙釋名云兩壻相謂曰亞者言每一人取姊一人取妹相亞)
(次也)膴厚也朱曰言尹氏委政於小人而以未嘗問
未嘗事者罔幽王而欺之故戒之曰汝之弗躬弗親
庶民已不信矣其所弗問弗事則不可以罔君子也
當平其心視所任之人有不當者則已之無以小人
之故而至於危殆其國也鄭曰𤨏𤨏婚姻之小人
無厚任用之置之大位也東萊曰式夷式已無小
人殆謂尹氏所與圖事者也𤨏𤨏姻亞則無膴仕謂
尹以親暱而置之高位者也
昊天不傭(敕龍反)降此鞠(九六反)訩(音凶)昊天不惠降此大戾
(音麗)君子如届(音戒)俾民心闋(苦穴反)君子如夷惡怒是違
毛曰傭均也朱曰鞠窮也訩亂也鄭曰惠順也
戾乖也届至也毛曰闋息也鄭曰夷平易也
蘇曰違遠也朱曰昊天不均而降此窮極之亂昊
天不順而降此乖戾之變盖無所歸咎而歸之於天
也雖然所以靖之者亦在夫人而已君子用其至則
民之亂心息矣君子平其心則民之惡怒遠矣(又曰夫為)
(政不平以召亂者人也而詩人以為天實為之者盖無所歸咎而歸之於天也抑有以見君臣隐諱之義)
(焉有以見天人合一之理焉後皆放此)東萊曰鞠訩大戾匪降自天皆
尹氏為之也民懼其害無可奈何而歸之於天也在
民視之則難在幽王為之則易進賢而退姦盖為國
之至理而二者之情状惟平其心者則見之也幽王
如幡然用其至則尹氏必不居位而民之怨息矣幽
王如坦然平其心則尹氏自不能逃其罪而民之惡
怒遠矣夫何難哉
不弔昊天亂靡有定式月斯生俾民不寧憂心如酲(音呈)
誰秉國成不自為政卒勞百姓
鄭曰式用也言月月益甚也毛曰病酒曰酲成平
也(董曰國之有成其紀綱法令之所存此人主之所操也)鄭曰卒終也陳曰
不愍弔昊天亂何時定方且與歲月俱生而使民不
寧鄭曰我今憂之如病酒之酲矣王曰秉國成
者王之事也歐陽曰責幽王不自為政而使此尹
氏在位致百姓於憂勞也(孔曰王肅云言政不由王出也)東萊曰
前章既言去尹氏之易此章復言王終不能去反使
之長惡不已或者其天意乎故曰不弔昊天亂靡有
定式月斯生俾民不寧憂心如酲言亂之甚憂之極
也秉國成者其誰乎何為不自為政卒使尹氏之勞
我百姓也盖深尤幽王之任尹氏也誰云者不敢斥
王之辭也
駕彼四牡四牡項領我瞻四方蹙蹙(子六反)靡所騁(敕領反)
毛曰項大也鄭曰蹙蹙縮小之貌騁馳騁也歐
陽曰我駕此大領之四牡四顧天下王室昏亂諸侯
交争而四方皆無可往之所東萊曰此章言幽王
既不悟賢者有去而已於是駕彼四牡而將行四牡
項領則馬之肥壯固可惟意所適也然我瞻四方則
蹙蹙靡所騁盖本根病則枝葉皆瘁是以無可往之
地也
方茂爾惡相爾矛矣既夷既懌(音亦)如相醻(市由反)矣
朱曰茂盛也鄭曰相視也視女矛矣言欲戰鬭相
殺傷也(毛曰矛長二丈)醻如賓主飲酒相醻酢朱曰言方
盛其惡以相加則視其矛戟如欲戰鬭及既夷平悦
懌則相與歡然如賓主而相醻酢不以為怪也(孔曰言相)
(惡既深和解又疾皆是無常小人董曰此小人之常態也)蘇曰小人喜怒之不
可期如此是以君子不忍立于其側也東萊曰此
章言大臣私相疾惡則如矛盾及其好時則依舊相
醻或好或惡皆是私情更不以國家為意
昊天不平我王不寧不懲其心覆(芳服反)怨其正
朱曰尹氏之不平若天使之故曰昊天不平若是則
我王亦不得寧矣蘇曰然尹氏猶不自懲艾乃反
怨人之正己者言其為惡無有已也(鄭曰汝不懲止汝之邪心而反)
(怨憎其正也)東萊曰此章篇將終矣故復歎曰昊天其使
尹氏不平乎我王其不得安寧乎今尹氏不懲創其
惡覆怨正人之攻己者方且報復而未已吾是以憂
吾君之不得寧也此憂豈為身哉
家父作誦以究王訩式訛(五戈反)爾心以畜(許六反)萬邦
鄭曰究窮也訛化也畜養也孔曰詩人之情不一
或微加諷諭或指斥愆咎或隠匿姓名或自顯官字
家父盡忠竭誠不憚誅罰故自載字焉寺人孟子亦
此類也(陳曰尹氏厲威使人不得戲談而家父作誦乃復表其詩出於已以身當尹氏之怒而不)
(辭者盖家父周之世臣義與國俱存亡故也)(原闕)
尹氏之所以專恣而不平者其失在幽王幽王之所
以致争訟之不息者其本在心術之不正耳於是誦
言刺王以究窮其惡庶幾用化其心而反於正道也
夫能正心以正朝廷正朝廷以正百官正百官以正
萬民使遠近莫敢不一於正斯能均一以畜養萬邦
而無偏陂不平之患矣豈復有空我師者耶(朱曰家父作為)
(誦以窮究王政昏亂之所由冀其改心易慮以養萬邦也)范曰攻其惡者正其心
而已此所以為幽王變雅之首(李曰孟子曰人不足與適也政不足與間)
(也惟大人為能格君心之非盖用人之失政事之過雖皆君之非然不必先論也惟格君心之非則政事)
(無不善矣用人皆得其當矣)東萊曰此章篇終矣故窮其亂本而
歸之王心焉致亂者雖尹氏而用尹氏者則王心之
蔽也
節南山十章六章章八句四章章四句
正(音政)月大夫刺幽王也
朱曰此詩刺幽王昏亂不能懲察訛言以謹天變而
小人得志君子困廹將致滅亡也
正月繁(扶袁反)霜我心憂傷民之訛言亦孔之將念我獨
兮憂心京京哀我小心癙(音鼠)憂以痒(音羊)
毛曰正月夏之四月(孔曰昭十七年六月日食太史謂之正月周六月是夏四月謂)
(之正月者以乾用事正純陽之月左李曰夏之四月非建寅之正月也此所謂正月與傳所謂正月同)
繁多也鄭曰訛偽孔甚將大也毛曰京京憂不
去也(王曰京京大也)吕曰癙憂幽憂也與下鼠思泣血文雖
小異義亦同也毛曰痒病也范曰正月長養之
月也繁霜肅殺之氣也孔曰覩天災為之憂傷(曹曰)
(履霜堅冰至霜者陰之凝也正月建已之月夏之四月周之六月也純陽用事不宜有霜陽微而為隂所)
(勝則霜為之降酷孔曰正陽之月而有繁多之霜是由王急之異以致傷萬物故憂傷)歐陽曰
降霜非時天災可憂而民之訛言以害於國又甚於
繁霜之害物也(東萊曰凡譸張為幻以岡上惑衆者皆謂之訛言)董曰霜降
非時災降于上也訛言非常禍起于下也上下相應
如此則國亡無日矣(李曰幽王君臣莫以為憂者盖亂亡之世常安其危而利其菑)
(夏商之季至于漢唐之末天災謫見非不明甚民言謗讟非不深切而君臣未有覺悟蓋不如是則國不)
(亡也)歐陽曰念我獨兮憂心京京大夫言已獨為王
憂耳以見幽王之朝多小人而君臣不知憂懼也
劉曰哀哉我之夙夜憂國顧無助我者鼠病而憂在
于穴内人所不知也我有癙憂至于痒病人所不知
也
父母生我胡俾我瘉(音庾)不自我先不自我後好言自口
莠(餘久反)言自口憂心愈愈是以有侮
毛曰瘉病也鄭曰自從也王曰莠惡也盖榖謂
之善則莠惡可知也(蘇曰莠不實也)毛曰愈愈憂懼也(王曰愈愈)
(憂甚之謂也)王曰疾痛故呼父母而傷已適丁是時也鄭
曰此何不出我之前居我之後窮苦之情苟欲免身
訛言之人善言從女口出惡言亦從女口出女口一
耳善也惡也同出其中謂其可賤憂心愈愈我心憂
如是與訛言者殊塗故見侵侮也(蘇曰小人傾詐反覆無愧使我憂心)
(愈愈日以益甚而反以侮我曰何至是)
憂心惸惸(其營反)念我無禄民之無辜并(必政反)其臣僕哀
我人斯于何從禄瞻烏爰止于誰之屋
毛曰惸惸憂意也(王曰惸惸獨也)陳曰禄福也無禄猶言不
幸也鄭曰辜罪也朱曰并俱也古者以罪人為
臣僕亡國所虜亦以為臣僕故箕子曰商其淪喪我
罔為臣僕言不幸遭國之將亡與此無罪之民將隨
以淪陷而并為臣僕未知將復從何人而受禄如烏
飛不知其將止于誰之屋也(王曰民有欲無主乃亂天生聰明時乂王不能)
(乂民無所得禄則釋王而從禄于他烏之為物惟能食已則止其屋民之從禄將如此矣哀者哀其如此)
(瞻者瞻其將然也又曹曰君子之仕行其義也今民無辜而陷於刑辟并其臣僕而戮之欲救則不能)
(欲言則不可義不得行豈非不幸歟民心無常惟惠之懷今幽王惟有淫刑濫罰而無惠養之意斯人何)
(所從禄乎人無所得禄父母妻子尚不能相顧而况於君乎有食而無網羅者烏之所止有惠而無刑戮)
(者民之所歸此所謂為湯武敺民者也)
瞻彼中林侯薪侯蒸(之丞反)民今方殆視天夢夢(莫紅反)旣
克有定靡人弗勝(音升)有皇上帝伊誰云憎
毛曰中林林中也鄭曰侯維也林中大木之處而
維有薪蒸耳爾雅曰夢夢亂也朱曰皇大也上
帝天之神也以其形體謂之天以其主宰謂之帝
蘇曰中林之木莫不摧毁而維薪蒸在焉其殘之也
甚矣幽王播其虐於天下大家世族散為皂隸亦猶
是也(王曰君之剥削於民而至於盡猶人之侵伐林木以致薪蒸者也)民方在危殆
之中視天之夢夢若無能為者不知此天理之未定
故也(歐陽曰民今方危殆而仰瞻天則夢夢然而無所告)方其未定何所不至
及其既定人未有不為天所勝者申包胥曰人衆則
勝天天定亦能勝人不然天豈有所憎而禍之耶適
當其未定故爾(曹曰中材宜有喬木朝廷宜有世臣今中林惟有薪蒸之小材而已喻王)
(絶功臣之世棄賢者之類而惟聚羣小於朝廷之上也治生乎君子亂生乎小人小人聚於朝廷民欲不)
(殆得乎)
謂山盖卑為岡為陵民之訛言寧莫之懲召彼故老訊
(音信)之占夢具曰予聖誰知烏之雌雄
毛曰故老元老訊問也具曰予聖君臣俱自謂聖也
歐陽曰凡禽鳥之雌雄多以其首尾毛色不同而
别之烏之首尾毛色雌雄不異人所難别故引以為
言李曰謂山為卑則有為山脊者有為大阿者而
皆以為卑民之訛言變白為黑如此乃不懲艾之何
也孔曰王既任小人不止訛言而愛好鄙碎共信
徵祥召彼元老宿舊有德者但問之占夢之事言其
侮慢長老也(朱曰方且召彼故老而問之以不急之事前漢藝文志曰惑者不稽諸躬而)
(忌妖之見是以詩刺召彼故老訊之占夢傷其舍本而憂末不能勝凶咎也吕曰召彼故老訊之占夢)
(執我仇仇亦不我力其車既載乃棄爾輔皆不信仁賢之實也)王曰亂甚矣不知與
故老圖此乃召而訊之占夢則其迷亦甚矣惟其迷
甚故君臣皆自謂聖而上下同德如烏雌雄無以相
别也(孔叢子子思言於衛侯曰君之國事將日非矣公曰何故對曰有由然焉君出言自以為是而)
(卿大夫莫敢矯其非卿大夫出言亦自以為是而士庶人莫敢矯其非君臣既自賢矣而羣下同聲賢之)
(賢之則順而有福矯之則逆而有禍如此則善安從生詩曰具曰予聖誰知烏之雌雄抑亦似君之君臣)
(乎事曹曰周禮占夢之官中士耳若朝廷故老更歴世人君之所當尊欽乞言可也今不訊之以天災)
(而乃訊之以占夢緩急倒置矣故老亦知王之不可以正言之也皆巽言避害具言其聖而已誰能復知)
(烏之雌雄哉)
謂天蓋高不敢不局(其欲反)謂地蓋厚不敢不蹐(井亦反)維
號(音豪)斯言有倫有脊哀今之人胡為虺(暉鬼反)蝪(星歴反)
毛曰局曲也(孔曰曲者曲身也)踳累足也(說文曰踳少步也)脊理也
董曰崔靈恩集註以虺為蝮毛曰蜴螈也(孔曰釋魚)
(云蠑螈蜥蜴蝘蜓守宫也董李曰蠑螈一名蜥蜴蜥蜴名蝘蜓蝘蜓名守宫曰陸璣以虺蜴為蠑螈)
(鄭康成以虺蜴為蜥蜴攷詩書無以虺為蜴者)朱曰遭世之亂天雖高而不
敢不局地雖厚而不敢不踳(家語曰孔子讀詩于正月六章惕焉如懼曰彼)
(不逹之君子豈不殆哉從上依世則道廢違上離俗則身危時不興善已獨由之則曰非妖即妄也故賢)
(者既不遇大恐不終其命焉桀殺龍逄紂殺比干皆是類也詩曰謂天盖高不敢不局謂地盖厚不敢不)
(踳此言上下罪畏而無所自容也)王曰人號呼而出斯局踳之言者
非誕也乃有倫序有脊理朱曰哀今之人胡為肆毒
以害人而使之至此乎(王曰當是時也人之害人者則為虺畏人者則為蜴)
瞻彼阪(音反)田有菀(音鬱)其特天之扤(五忽反)我如不我克彼
求我則如不我得執我仇仇亦不我力
鄭曰阪田崎嶇墝(若交反)埆(戸角反)之處而有菀然茂特
之苖毛曰扤動也仇仇猶謷謷(五報反)也(孔曰釋訓云仇仇敖)
(敖傲也慢郭璞曰皆傲賢者)朱曰力猶用力也李曰視彼阪田
崎嶇之處有菀然特盛之苗亦猶昏亂之朝有挺然
特立之賢者特立之苗特生於阪田之中而天為風
雨以扤動之惟恐其不勝(鄭曰謂其迅疾也)亦猶賢者之特
立而小人成羣思有以中傷之惟恐其不及也(歐陽曰云)
(天之扤我省君子居危推其命于天也)蘇曰方其求我以為法也如恐
失我爾孔曰其得我則空執留我其禮待我謷謷
然蘇曰曾不力用我也書曰凡人未見聖若不克
見既見聖亦不克由聖(朱曰求之甚艱而棄之甚易言其無常耳鄭曰言其有)
(貧賢之名無用賢之實)歐陽曰此章大夫自傷獨立於昏亂之
朝也大夫既傷獨立而知其無如之何故於下章遂
及亡國之憂
心之憂矣如或結之今兹之正胡然厲矣燎(力詔反)之方
揚寧或滅之赫赫宗周褒(補毛反)姒(音似)烕(呼悅反)之
孔曰結纏結也歐陽曰正政古用字多通毛曰
厲惡也鄭曰火田為燎燎之方盛之時炎熾熛怒
也毛曰宗周鎬京也褒國也姒姓也烕滅也(釋文曰烕)
(齊人語也)鄭曰心憂如有結之者歐陽曰我心之憂如
結而國之政何其惡也(王曰厲危也正危則以邪勝故也)李曰火之
燎于原寧有能滅之乎今也赫赫然之宗周而乃為
褒姒所滅誠可駭也(朱曰赫赫之宗周而一褒姒足以滅之蓋傷之也)毛曰
幽王惑褒女以為后詩人知其必滅周也(孔曰宗周未滅詩人)
(以褒姒淫妬知其必滅宗周也)歐陽曰此詩上七章皆述王信訛言
亂政至此始言滅周主於褒姒者謂王溺女色而致
昏惑推其禍亂之本以歸罪也(曹曰邪正之本皆始于梱内文王之造周)
(也刑于寡妻至于兄弟以御于家邦二南之化周之所以興也幽王反其道周之所以滅也夫火田為燎)
(火之起滅有盛衰之勢方其勢之煽揚也誰能滅之周文武成康奕世積累之烈赫然方盛而褒姒獨以)
(一婦人而滅之者成之難而敗之易幽王之嬖褒姒至于亂適庶進憸人用炮烙失信於諸侯以召犬戎)
(之禍是以周雖未滅而滅之形成矣)
終其永懷又窘(求隕反)陰雨其車旣載乃棄爾輔載輸爾
載(才再反下同)將(七羊反)伯助予
毛曰窘困也孔曰輔是可解脱之物盖如今人縳
杖於輻以防輔車鄭曰輸墮(許規反)也毛曰將請
也伯長也蘇曰幽王日為淫虐譬如行險而不知
止君子永思其終知其必有大難故曰終其永懷又
窘隂雨朱曰隂雨則泥濘而車易以陷也毛曰
大車重載又棄其輔鄭曰乃棄爾輔謂遠賢也棄
女車輔則墮女之載乃請長者見助以言國危而求
賢者已晚矣(蘇曰幽王不虞難之將至而棄賢臣焉故曰乃棄爾輔君子求助于未危故難)
(不至苟其載之既墮而後號伯以助予則無及矣)東萊曰前章既言周之必
亡矣此章懷不能已復誨幽王曰此何等時也乃棄
賢者不以自助乎無至於傾覆而悔之也
無棄爾輔員(音云)于爾輻(方六反)屢(力住反)顧爾僕不輸爾載
終踰絶險曾是不意
毛曰員益也朱曰輔所以益輻也(孔曰當無棄爾之車輔益於爾)
(之輪輻)鄭曰屢數(音朔)也僕將車者也歐陽曰戒其無
棄爾輔而益其輻又顧其僕使不覆所載者謂駕車
者當如此猶恐覆敗而今乃履絶險而不以為意則
宜其覆矣蘇曰告之而不信故又曰終踰絶險曾
是不意(李曰不棄爾輔員于爾輻可謂慎矣猶以為未也而又屢顧爾僕然後不至於多難今幽)
(王乃終然踰於絶險之地而不以為意其忽於禍難可知矣)范曰治天下者任重
道遠故以將車喻
魚在于沼(之紹反)亦匪克樂(音洛)潛雖伏矣亦孔之炤(音灼)憂
心慘慘(七感反)念國之為虐
毛曰沼池也鄭曰炤者易見也毛曰慘慘猶戚
戚也王曰魚在于沼其為生已蹙矣是以匪克樂
也蘇曰君子立於衰亂之朝譬如魚之在沼非其
所樂王曰潛雖伏矣亦孔之炤以譬君子雖潛伏
無所容也蹙而困之如此故君子憂心慘慘念國之
為虐也慘慘則幽愁之至也(孔曰賢者在朝廷非能有樂退而隠居雖遁於)
(山林之中又姓名聞徹不可以避莫知所處晦劉曰魚雖然潜伏深淵亦為網罟者所獲士雖隠于山)
(林亦為羅織者所麗言危亂之世有道君子在朝不可也在野不可也)文中子遊馬頰
之谷遂至牛首之谿登降信宿從者樂姚義竇威進
曰夫子遂得潛乎文中子曰潛雖伏矣亦孔之炤威
曰朝廷有召子議矣文中子曰彼求我則如不我得
執我仇仇亦不我力義曰其車既載乃棄爾輔威曰
終踰絶險曾是不意文中子喟然遂歌正月終焉既
而曰不可為矣
彼有旨酒又有嘉殽(戶交反)洽比(毗志反)其隣昏姻孔云念
我獨兮憂心慇慇
毛曰洽合也孔曰比親比也毛曰云旋也慇殷
然痛也李曰小人有旨酒嘉殽和洽其鄰里與其
親戚周旋而我獨憂之昔人有言曰燕雀處堂母子
相安自以為樂也突决棟焚而母子恬然不知禍之
將及也今國勢如此而小人徒乃羣居飲酒以相樂
殆燕雀之類也(王曰君子困蹙而小人得志有酒食以洽比其鄰里怡懌其昏姻而昏姻)
(甚稱說其為善則君子失志窮獨其憂甚矣慇慇則疾痛之志也歐陽曰大夫既自傷將及禍而又哀)
(彼衆人不知危亡可憂而猶有以酒殽與其隣里親戚為樂者而我獨憂也)
佌佌(音此)彼有屋蔌蔌(音速)方有榖民今之無禄天夭(於遥反)
是椓(陟角反)哿(哥我反)矣富人哀此惸獨
毛曰佌佌小也蔌蔌陋也鄭曰榖禄也朱曰椓
害也毛曰哿可獨單也孔曰佌佌然之小人彼
已有室屋之富矣其蔌蔌然窶陋者方有爵禄之貴
矣王曰佌佌者有家而蔌蔌者方且有禄未艾也
而民反無禄蘇曰民方無福故天之大孽並出而
椓喪之(王曰佌佌蔌蔌者椓害之也)富人猶可勝也惸獨甚矣(李曰)
(衰亂之世要其極也貧富俱受其禍言其一時之虐政富者之財猶可以勝其求貧者愈不堪也)東
萊曰勞役之甚者又就其間自較其輕重故曰土國
城漕我獨南行困苦之甚者又就其間自較其淺深
故曰哿矣富人哀此惸獨使民至是盖甚可憐矣
正月十三章八章章八句五章章六句
十月之交大夫刺幽王也
曹曰鄭氏以十月之交雨無正小旻小宛皆厲王之
詩毛公作傳時移其篇第在此而歐陽修蘇轍陳鵬
飛皆以其說為非證據明甚當從本序
十月之交朔日辛卯日有食之亦孔之醜彼月而微此
日而微今此下民亦孔之哀
毛曰交日月之交會(孔曰日月交會謂朔也周天三百六十五度四分度之一日月)
(皆右行於天一晝一夜日行一度月行十二度十九分度之七二十九日有餘而月行天一周追及於日)
(而與之會交會而日月同道則食月或在日道表或在日道裏則不食矣又歴家為交食之法大率以百)
(七十三日有竒為限然月先在裏則依限而食者多若月在表雖依限而食者少杜預見其參差乃云日)
(月動物雖行度有大量不能不少有盈縮故有雖交會而不食者或有頻交而食者此得之矣鄭曰周)
(之十月夏之八月也八月朔日月交會而食唐志云十月之交以歴推之在幽王之六年)(李曰什方)
(張曰詩有夏正無周正獨此詩為周正乎漢歴幽王無八月朔食而唐歴則有之議者疑其傅會而為此)
(也夏蘇曰日食天變之大者也然正陽之月古尤忌之之四月為純陽故謂之正月十月為純隂故謂)
(之陽月純隂而食陽弱之甚也純陰而食隂壯之甚也)孔曰古之歴書亡矣今
世有周歴魯歴者盖漢初為之其交無遲疾盈縮考
日食之法而其年月往往參差是以漢世通儒未有
以歴考此辛卯日食者毛曰醜惡也蘇曰交當
朔則日食然亦有交而不食者交而食陽微而隂乘
之也交而不食陽盛而隂不能掩也朱曰此則係
乎人事之感盖臣子背君父妾婦乘其夫小人陵君
子夷狄侵中國所感如是則隂盛陽微而日為之食
矣是以聖人於春秋每食必書而詩人亦以為醜也
(孔曰天之昭昭大明照臨下土忽爾殱亡俾晝作夜其為怪異莫斯之甚故有伐鼓用幣之儀貶膳去樂)
(之數皆所以重天變警人君也)王曰月有盈虧虧則微矣彼月而微
則固其所此日而微則非其常鄭曰災害將起故
下民亦甚可哀(蘇曰天變既見君子知國之將亡國亡則民首被其患是以哀之也)
日月告凶不用其行四國無政不用其良彼月而食則
維其常此日而食于何不臧
鄭曰告凶告天下以凶亡之徵也行道度也不用之
者謂相干犯也(李曰望而正於黃道是謂臣干君明則陽斯蝕之矣朔而正於黃道是謂)
(臣壅君明則隂為之食矣凡日月之食者皆不用其常道)不用其良不用善人也
臧善也孔曰猶言一何不善王曰日月告凶不
用其行則以四國無政不用其良故也月食非其常
也然比日食則以陽侵隂猶為常也此日而食則為
變大矣(李曰春秋日食三十有六月食則未嘗書豈月未嘗食也亦以為常故爾曹曰日有中)
(道月有九行行道也各由其道則雖交會而不相薄食今不用其道至於日食天所以譴告人君也災咎)
(之應各以類至日月不用其行故薄食人君不用善人故無政良善也善人天地之紀也舜舍己而從之)
(禹聞言而拜之樂正子好善猶足優於天下今幽王棄善人而不用則所用皆姦凶禍賊之徒逞私意而)
(壞綱紀養主欲而害良民則四國無政矣無政所以為亂國亡隨之非常之變豈徒告哉)左傳昭
七年晉侯問於士文伯曰詩所謂此日而食于何不
臧者何也對曰不善政之謂也國無政不用善則自
取謫于日月之災
&KR0974;&KR0974;(于轍反)震電不寧不令百川沸(甫味反)騰山冡崒(徂恤反)
崩高岸為谷深谷為陵哀今之人胡㦧(七感反)莫懲
毛曰&KR0974;&KR0974;震電貌震雷也朱曰寧安也令善也(前漢)
(李尋𫝊注雷電失序不安不善)毛曰沸出騰乘也山頂曰冡鄭曰
崒崔嵬(爾雅注崒謂山峯頭巉巖者)㦧曾也孔曰幽王之時不
但日食又&KR0974;&KR0974;然有震雷之電其聲過常百川之水
皆溢出而相乘山之冡頂高峯之上崒然崔嵬者皆
崩落高大之岸陷為深谷深下之谷進出為陵(毛曰高岸)
(為谷深谷為陵言易位也之陳曰因山頂之高者崩故陵谷由以改易)所陳皆當時實
事朱曰災異之衆如是是宜恐懼修省改紀其政
而幽王曾莫之懲也董子曰國家將有失道之敗
而天乃先出災異以譴告之不知自省又出怪異以
警懼之尚不知變而傷敗乃至此見天心仁愛人君
而欲止其亂也(前漢劉向上䟽曰天變見於上地變動于下水泉沸騰山谷易處其詩曰)
(百川沸騰山冡崒崩高岸為谷深谷為陵哀今之人胡㦧莫懲王曰哀而怪之也曹曰天之于幽王)
(未嘗不欲扶持而安全之也繁霜於正月以示正陽之氣微日食於十月之朔以示純隂之氣勝所謂先)
(出災異以譴告之者也幽王不知畏天改過於是復示之以雷電山川陵谷之變所謂又出怪異以警懼)
(之者也卒不能懲創亦末如之何矣)
皇父卿士番維司徒家伯維宰仲允膳夫棸(側留反)子内
史蹶(俱衛反)維趣(七走反)馬楀(音矩)維師氏豔(餘瞻反)妻煽(音扇)方
處
鄭曰皇父家伯仲允皆字番棸蹶楀皆氏(孔曰父及伯仲是字)
(之義番棸蹶楀單言又棸子以子配之若曾子閔子然故知皆氏)朱曰卿士六卿之
外更為都官以總六官之事也鄭曰司徒之職掌
天下土地之圖人民之數冢宰掌建邦之六典皆卿
也(孔曰王肅以此宰為小宰鄭司農宰夫注云詩曰家伯維宰冢宰也小宰宰夫經傳之中未有單稱)
(宰以此知家伯是冢宰也此大率以官高為先而有不次者便文以取韻也)膳夫上士也
掌王之飲食膳羞内史中大夫也掌爵禄廢置殺生
予奪之法趣馬中士也掌王馬之政(孔曰序官趣馬下士一人此言)
(中士者誤也)師氏亦中大夫也掌司朝得失之事毛曰
豔妻襃姒美色曰豔(前漢谷永云昔襃姒用國宗周以喪豔妻驕扇日以不臧注魯)
(詩小雅十月之交篇曰此日而食于何不臧又曰豔妻扇方處言幽王無道内寵熾盛班倢伃賦云悲)
(晨婦之作戒兮哀襃閻之為郵)煽熾也王曰求變異所生以用七
子七子所以見寵用事則以豔妻煽方處故也豔妻
言其配王以色而已非以德也煽言其勢盛若火之
煽然方處言方處勢未變徙也(鄭曰王淫於色七子皆用嬖寵方熾之時)
(並處位言女謁行之甚也雖官有尊卑權寵相連朋黨於朝是以疾焉李曰羣小人用事又有豔妻交)
(結於内則其勢蟠結不可解也)
抑此皇父豈曰不時胡為我作不即我謀徹我墻屋田
卒汙萊(音來)曰予不戕(在良反)禮則然矣
朱曰抑𤼵語辭毛曰時是也朱曰作動也即就
也卒盡也毛曰下則汙高則萊(孔曰汙者池停水之名禮記曰汙其)
(宫而豬焉是也萊者草穢之名楚辭云田萊多荒是也)鄭曰戕殘也范曰前
章備舉其朝之小人而皇父實尸之其餘則以類聚
而已王曰言皇父所為自以為是(鄭曰言其不自知惡也)故
作我以徙而不即我謀乃徹我墻屋使我田不獲治
卑者卒汙高者卒萊(劉曰何為於我民居有大興作而不先即我民以謀之朱曰)
(或曰廢其田宅以為池為囿也)乃曰子不戕女下供上役禮則然矣
然則皇父豈肯自以所為為不時乎(鄭曰言皇父既不自知不是反)
(云我不殘敗女田業禮下供上役其道當然言文過也)
皇父孔聖作都于向(式亮反下同)擇三有事亶侯多藏(才浪反)
不憖(魚覲反)遺一老俾守我王擇有車馬以居徂向
毛曰向邑也(孔曰左傳說桓王與鄭十二邑向在其中杜預云河内軹縣西有地名向上則)
(向在東都之畿内也)三有事國之三卿亶信也侯維也爾雅
曰憖強也且也(鄭曰憖者心不欲自強之辭也)朱曰徂往也王曰
皇父甚愚而自謂甚聖故詩人因其自聖而譏之曰
孔聖也(鄭曰皇父專權足已自比聖人)作都于向徙民而作其邑也
孔曰皇父封於畿内當二卿今立三有事是增一
卿以比列國也(鄭曰禮畿内諸侯二卿)毛曰皇父擇其國之三
卿信維貪淫多藏之人(鄭曰三卿皆取聚斂之臣則王曰擇三有事亶侯多藏)
(其用人惟貨其吉也)鄭曰盡將舊在位之人與之皆去王曰
不憖遺一老俾守我王者不自強留一老人以留衛
王則又不忠敬之甚也(孔曰皇父矜形勢盡將王官列職往向至向亦當反但去)
(時盡將之耳不陳曰擇多藏之人以為三公懼故老在位盡出之遺一人以保我王漢靈帝時西園有)
(三公之錢在幽王時此錢歸之向矣)鄭曰又擇民之富有車馬者以往
居向董曰以實其邑也(朱曰以卿士出封而其國之故老與其富民無不從)
(者其貪恣可知)
黽(民允反)勉從事不敢告勞無罪無辜讒口囂囂(五刀反)下
民之孽(魚列反)匪降自天噂(子損反)沓(徒合反)背(蒲妹反)憎職競
由人
鄭曰囂囂衆多貌孔曰孽災害也蘇曰噂聚也
沓重復也(毛曰噂猶噂噂沓猶沓沓)毛曰職主也朱曰競力也
鄭曰詩人賢者見時如是自勉以從王事雖勞不
敢自謂勞(朱曰黽勉從皇父之役未嘗敢以為勞也)蘇曰無罪猶且見讒
而况敢告勞乎(朱曰且無罪而見讒皆皇父詩人之怨辭也)下民之孽非
天之所為也噂噂沓沓多言以相說而背相憎專力
為此者人也而豈天哉(陳曰噂聚談也沓猥并也小人相見之狀如此背則憎疾)
(也用如此小人在位所以興孽未可歸于天也)
悠悠我里亦孔之痗(莫背反)四方有羡(余箭反)我獨居憂民
莫不逸我獨不敢休天命不徹我不敢傚我友自逸
毛曰悠悠憂也痗病也羡餘也王曰徹通也幽王
之時天下病矣而我所居里則又甚病也(又曰此所謂譏小已)
(之得失而其流及上者也)孔曰四方之民盡有饒餘我獨居此憂
民莫不得優游自逸我獨不敢休息(王曰凡民之不如也李曰幽)
(王之時豈四方之民盡皆饒羨優游大夫方言已之勤勞故為此辭學詩者當以意逆之)王曰不
通則以言其窮也其窮命也勉之而已故不敢傚我
友自逸也(范曰時有潔身而去者已獨不去故曰我不敢傚我友自逸)毛曰親
屬之臣心不能已(陳曰不然則不應不去也)
十月之交八章章八句
雨無正(音政)大夫刺幽王也雨自上下者也衆多如雨而
非所以為政也
歐陽曰古之人於詩多不命題而篇名往往無義例
其或有命名者則必述詩之意如巷伯常武之類是
也今雨無正之名據序曰雨自上下者也言衆多如
雨而非政也今考詩七章都無此義與序絶異當缺
其所疑(劉諫議曰嘗讀韓詩有雨無極篇序云雨無極正大夫刺幽王也比毛詩篇首多雨無其)
(極傷我稼穡八字衆董曰韓詩作雨無政正大夫刺幽王也章句曰無也書曰庶草繁蕪說文曰蕪豐)
(也則雨多衆者其為政令不得一也故為正大夫之刺曹曰序文於篇意無所當蘇轍說近之轍曰雨)
(之至也不擇善惡而雨焉幽王時民之受禍者如受雨之無不被夫雨豈有所謂正雨哉)
浩浩(古老反)昊(胡老反)天不駿(音峻)其德降喪饑饉(其靳反)斬伐
四國旻(密巾反)天疾威弗慮弗圖舍(音赦)彼有罪既伏其辜
若此無罪淪(音倫)胥(息魚反)以鋪(普烏反)
王曰浩浩廣大通流之意毛曰駿長也榖不熟曰
饑蔬不熟曰饉孔曰旻天上有昊天明此亦昊天
(又曰定本作昊天俗本作旻天誤也釋文曰旻本有作昊天者非也)鄭曰慮圖皆謀
也蘇曰舍置也淪陷也鄭曰鋪徧也蘇曰幽
王之亂民之無罪而被禍災者無所歸咎矣天實為
之天之生物浩然其若無窮者奈何不長其德既生
之而又降喪亂饑饉以斬伐之哉豈天怒之迅烈曾
弗之慮而弗之圖乎彼有罪者則既伏其辜矣置而
勿疑可也若此無罪而使之相與陷溺無不徧焉何
也(前漢序傳云嗚呼史遷薰胥以刑師古注曰詩小雅雨無正之篇曰若此無罪淪胥以鋪韓詩淪字)
(作薰薰者謂相薰蒸亦漸及之義耳)
周宗旣滅靡所止戾正大夫離居莫知我勩(夷世反)三事
大夫莫肯夙夜邦君諸侯莫肯朝夕庶曰式臧覆(芳服反)
出為惡
毛曰戾定也鄭曰正長也(王曰周官八職一日正六官之長是也)毛
曰勩勞也孔曰三事大夫王肅以三事為三公大
夫謂其屬(李曰徐安道以謂周官曰三事暨大夫舉三公及大夫也)朱曰臧善也
毛曰覆反也范曰周宗者周為天下之所宗也
王曰方是時周未滅而曰既滅者其滅之形成故也
(朱曰周宗姬姓之宗也既滅言將有易姓之禍其兆旣見矣)范曰靡所止戾未知
天之所命民之所定也正大夫離居去位也其下大
夫勞於從事故曰莫知我勩三事大夫莫肯夙夜無
在公之節也邦君諸侯莫肯朝夕無尊王之禮也幽
王屏棄故老侮慢諸侯其大臣不使其諸侯不王故
大夫憂之庶王之警懼而用善反出於為惡莫之懲
焉(孔曰君臣解體國將滅亡我庶幾曰王今國危如此當改用善而王反出為惡董曰至此則宜反)
(善矣庶幾其日望之而覆出為惡作曹曰陳鵬飛以為此驪山之禍已成幽平之間所竊以為不然驪)
(山之禍鄭威公友死之秦襄公將兵救周戰甚力晉文侯衛武公迎太子宜臼而立之秦襄以兵送焉則)
(與大夫莫肯夙夜諸侯莫肯朝夕之說不合此盖幽王之末皇父之徒在朝衆職俱廢王又失信於諸侯)
(朝覲曠闕命令不行是以若此且篇中有云不可使得罪于天子若以為驪山之禍已成則此之天子當)
(是平王安得復為刺幽王也)
如何昊天辟言不信如彼行邁則靡所臻凡百君子各
敬爾身胡不相畏不畏于天
毛曰辟法也朱曰臻至也鄭曰凡百君子謂衆
在位者蘇曰幽王日益不悛君子呼天而告之曰
奈何哉法度之言王終莫肯信者(鄭曰如何乎昊天痛而訴之也為陳)
(法度之言不信之也從范曰辟言不信法語不也)如人恣行而忘反我不知
其所至矣既已憂之則又告其羣臣使皆敬其身
王曰世雖昏亂君子不可以為惡自敬故也畏人故
也畏天故也(朱曰凡百君子不可以王惡而自恣也亦各敬爾身而已不敬爾身不相畏也)
(不相畏不畏天也不左傳季文子曰詩曰胡不相畏不畏于天君子之虐幼賤畏于天也曹曰我所)
(告于王者皆先王之法言今幽王法語之不從則其所為必倒行而逆施如北首適越南嚮之燕倀倀乎)
(何所至哉故曰如彼行邁則靡所臻王之取舍如是當時必有希世苟合行險徼倖者矣故君子於此當)
(敬其身敬所以直内也敬其身則不欺于暗室詎肯逢君之惡偷合苟容哉苟為不然是自欺也自欺者)
(俯必怍於人仰必愧於天故曰凡百君子各敬爾身胡不相畏不畏于天所以戒之也)
戎成不退饑成不遂曾(在登反)我&KR0591;(思列反)御㦧㦧(子感反)日
瘁(徂醉反)凡百君子莫肯用訊聽言則答譖言則退
毛曰戎兵也遂安也(蘇曰遂進也易曰不能退不能遂)鄭曰曾但也
毛曰&KR0591;御侍御也(國語曰居寢有&KR0591;御之箴曰說文曰&KR0591;狎習相慢東萊&KR0591;)
(御如楊雄為郎於哀平之世是也)瘁病也鄭曰訊告也孔曰兵
寇已成而不能禦而退之饑困已成而不能恤而安
之鄭曰曾但侍御左右小臣憯㦧憂之大臣無念
之者(王曰患難如此則凡百君子宜任其憂責然慘慘然日瘁則我&KR0591;御而已盖王所親厚聽用&KR0591;)
(御而已則患難之憂非其&KR0591;御誰肯任之)朱曰凡百君子莫肯以是告王
者雖王有問而欲聽其言則亦答之而已不敢盡言
也一有譖言及已則皆退而離居莫肯夙夜朝夕於
王矣其意若曰王雖不善而君臣之義豈可以若是
之恝乎
哀哉不能言匪舌是出(尺遂反)維躬是瘁(徂醉反)哿矣能言
巧言如流俾躬處休
鄭曰瘁病也毛曰哿可也哀賢者不得言鄭曰
不能言言之拙也李曰非出於舌之難出於舌則
躬受其瘁矣(孔曰哀哉不能言之賢者意雖欲言言則忤物若出是舌小人惡直將共害之)
毛曰可矣世所謂能言也巧言從俗如水轉流朱
曰使其身處於安樂之地王曰言小人侫而獲福
也(又曰忠實之人辭不能自達而病其躬巧言之人以能曲折應變無所礙止而俾躬處休矣蘇曰)
(言之忠者世所謂不能言也常可人意者佞人之言也此世所謂能言也朱曰言此所以深歎之)
維曰于仕孔棘且殆云不可使得罪于天子亦云可使
怨及朋友
毛曰于往也鄭曰棘急也蘇曰人皆往仕耳曾
不知仕之急且危也何者幽王之世直道者王之所
謂不可使而枉道者王之所謂可使也直道者得罪
於君而枉道者見怨於友此仕之所以難(曹曰王以為不可使)
(則是逆君之意故得罪于天子王以為可使則是逢君之惡故怨及於責善之朋友進退皆不免豈不急)
(且危哉君子以為寧得罪於天子也苟得罪於朋友則為小人之歸矣孔曰朋友之道相切以善今從)
(君為惡故朋友怨之)
謂爾遷于王都曰予未有室家鼠思(音笥)泣血無言不疾
昔爾出居誰從作爾室
王曰鼠思憂思也(范曰凡物之多畏惟鼠為甚)毛曰無聲曰泣血
蘇曰仕之多患也故君子有去者有居者不忍王
之無臣與已之無徒也則告之使復遷于王都去者
不聽而以無家辭之居者於是憂思泣血患其出言
而舉皆疾之無與和之者故詰之曰昔爾之去也誰
為爾作室者而今以是辭我哉(曹曰君子立於羣枉之中孤立而無與畏)
(禍之深欲其來而助己也于范曰君子閔周之將亡故招其在下之賢者使遷王都以係天下之心)
(孔曰以其拒已又責之云我所以憂思泣血欲汝還思者以孤特在朝無所出言而不為小人所見憎疾故)
(汝爾何為拒我云無室家乎昔爾從王都出居於郊外之時誰復從汝作汝室也本汝自作之耳汝今若)
(還王都亦可自作室家何當以無室為辭也)
雨無正七章二章章十句二章章八句三章章
六句
小旻(密巾反)大夫刺幽王也
吕曰小旻小宛小弁小明言小者篇在小雅恐與大
雅相亂以别之今大雅止有大明餘篇疑亡(蘇曰小旻小宛)
(小弁小明四詩皆以小名篇所以别其為小雅也其在小雅者謂之小其在大雅者謂之召旻大明獨宛)
(弁闕焉意者孔子删之矣雖去其大而其小者猶謂之小盖即用其舊也)朱曰此詩刺王
惑於邪謀不能斷以從善將致亂也
旻天疾威敷于下土謀猶回遹(音聿)何日斯沮(在吕反)謀臧
不從不臧覆用我視謀猶亦孔之卭(甚凶反)
爾雅曰秋曰是天(曹曰郭璞曰旻愍也愍萬物之彫落也)毛曰敷布也
朱曰猶謀也毛曰回邪也遹辟也鄭曰沮止
也臧善也毛曰卭病也蘇曰言天禍迅烈遍于
下矣而王之邪謀終莫之改也(李曰幽王不畏天禍偃然自若信用邪謀)
(王朱曰或曰旻天疾威已敷于下土而之邪謀益甚天之禍何時而止也)朱曰謀之善
者不從其不善者反用也朱曰謀臧不從不臧覆
用故我視其謀猶亦甚病也(曹曰王者舉措移隂陽動作關盛哀一嚬一笑)
(尚不可不謹而况於謀猶乎謀國之道正直是與古人謀及乃心謀及卿士謀及庶人謀及卜筮公聽並)
(觀擇善而從之無敢不用其至彼小人者謀止其身而不及國謀專於利而不顧義回邪僻遹不知何時)
(而止也謀之臧者出於君子而不見從謀之不臧者出於小人乃反見用所謂臨亂之君各賢其臣者也)
(謀國如此亦甚病矣)
潝潝(許急反)訿訿(音紫)亦孔之哀謀之其臧則具是違謀之
不臧則具是依我視謀猶伊于胡底(之履反)
蘇曰潝潝言相和也訿訿言相詆也(曹曰潝潝然相和者黨同而無)
(公是訿訿然相毁者伐異而無公非爾雅曰潝潝訿訿莫供職也)朱曰具猶俱也
鄭曰底至也王曰其俗如此亦孔之哀矣鄭曰
謀之善者俱背違之其不善者依就之王曰謀猶
如此則亦何所至乎至於亂而已
我龜既厭(於豔反)不我告猶謀夫孔多是用不集𤼵言盈
庭誰敢執其咎如匪行邁謀是用不得于道
鄭曰猶圖也毛曰集就也鄭曰匪非也卜筮數
而瀆龜龜厭之不復告其所圖之吉凶謀事者衆是
非相奪莫適可從故所為不成訩訩满庭而無敢决
當是非事若不成誰云已當其咎責者言小人争知
而讓過(毛曰謀人之國國危則死之古之道也之范曰當其𤼵言盈庭莫不自以為能也使執)
(咎則莫適任患也)君臣之謀事如此與不行而坐圖遠近是
於道路無進於跬步何以異乎(孔曰謀而不行則决於道不進言而無)
(則於事不成謀曹曰謀之貴多斷之在獨凡謀于衆惟斷乃成今夫孔多而事不就者以其愚而無斷)
(也)
哀哉為猶匪先民是程匪大猶是經維邇言是聽維邇
言是争如彼築室于道謀是用不潰于成
朱曰先民古之聖賢也毛曰程法也鄭曰大猶
大道也毛曰經常也潰遂也朱曰哀哉今之為
謀不以先民為法不以大道為常其所聽而争者皆
淺末之言以是相持如將築室而與行道之人謀之
人人得為異論其能有成哉古語曰作舍道旁三年
不成蓋出於此
國雖靡止或聖或否(方九反)民雖靡膴(火吴反)或哲或謀或
肅或艾(音刈)如彼泉流無淪胥以敗
蘇曰止定也(范曰國雖靡止無所定也)膴大也(孔曰膴王肅讀為憮幠大也無大有)
(人言少也幠喜吳反)丘曰艾治也(朱曰艾與乂同治也)朱曰淪陷也鄭
曰胥相也蘇曰雖世亂民辟猶有賢者在焉苟能
用之愚者可頼以皆濟也苟廢而不用而使愚者壅
之於上則相與皆敗無能為矣譬如泉水苟䟽而流
之則淤腐者從之而行苟不䟽其源而瀦蓄之雖其
流者亦相與陷溺腐敗而已(吕曰今國與民皆有善有惡謀而擇其善可矣)
(乃無所分别則善者亦混而同於惡如泉流之清淪而為濁也)
不敢暴虎不敢馮(符冰反)河人知其一莫知其他戰戰兢
兢(已冰反)如臨深淵如履薄冰
毛曰徒搏曰暴虎徒涉曰馮河馮陵也他不敬小人
之危殆也戰戰恐也兢兢戒也如臨深淵恐墜也如
履薄冰恐陷也范曰人皆知虎不可暴而河不可
馮而不知小人之不可不畏也如臨深淵如履薄冰
者懼之甚也(左傳昭元年晉樂王鮒曰小旻之卒章美矣吾從之注義取非惟暴虎馮河之)
(可畏也不敬小人亦危殆王鮒從斯義故不敢譏議公子圍荀子曰人不肖而不敬則是狎虎也狎虎)
(則危災及其身詩曰不敢暴虎不敢馮河人知其一莫知其他戰戰兢兢如臨深淵如履薄冰此之謂也)
小旻六章三章章八句三章章七句
小宛大夫刺幽王也
宛(於阮反)彼鳴鳩翰(胡旦反)飛戾天我心憂傷念昔先人明
𤼵不寐有懷二人
毛曰興也宛小貌陸氏草木䟽曰鳴鳩斑鳩也
蘇曰翰羽也毛曰戾至也孔曰夜地而闇至旦
而明明地開𤼵故謂之明𤼵也(董氏以為王基)蘇曰二人文
武也歐陽曰此鳩雖小鳥亦有高飛及天之志而
王不自勉強奮起曾飛鳩之不如以墜其先王之業
蘇曰君子憂傷念其先王有懷文武哀其業之將
墜也(孔曰文武創業垂統有此天下今將滅亡故憂念之也我從夕至開𤼵不能寢寐所思者惟此)
(文武二人將喪其業故思念之甚文曹曰宣王承厲王之亂𤼵夕至明憂勤不寐永懷武之烈側身修)
(行遂以中興此未必皆出於天資事在勉強而已幽王不能勉強為善宣王之業復墜於地故詩人憂傷)
(而念之也之東萊曰念昔先人憫周室之將亡念其開創人也其人孰謂即文武二人也)
人之齊聖飲酒温克彼昏不知壹醉日富各敬爾儀天
命不又
毛曰齊正也孔曰聖通也毛曰克勝也蘇曰
彼昏斥幽王也陳曰富益也(毛曰醉日而富矣)毛曰又復
也朱曰言齊聖之人雖醉猶温恭自持以勝所謂
不為酒困也(鄭曰中正通知之人飲酒雖醉猶能温藉自持以勝曹曰齊則整肅而不亂)
(聖則通達而不惑如是則雖惟酒無量而常能以温和自克矣)劉曰彼昏而不醒壹
志于酒日增其甚故曰壹醉日富王曰壹醉日富
則用燕喪威儀而臣下化之天命將改大福不再矣
故戒以各敬爾儀天命不又言各則并戒其君臣也
中原有菽(音叔)庶民采之螟(忙丁反)蛉(音零)有子蜾(音果)蠃(力果反)
負之教誨爾子式榖似之
毛曰中原原中也菽藿也(孔曰菽者大豆故禮記稱啜菽飲水菽葉謂之藿公)
(食禮云鉶羹牛用藿是也)螟蛉桑蟲也蜾蠃蒲盧也(陸璣草木䟽曰螟蛉桑上)
(青蟲似步屈其色青而細小蜾蠃似蜂而小腰取桑蟲負之於木空中七日而化為其子)負持也
孔曰教誨萬民而言子者王肅云王者作民父母
故以民為子鄭曰式用榖善也李曰上章既言
天命不又故此申述天命無常之意鄭曰藿生原
中非有主也以喻王位無常家也(曹曰原中有菽莫適為主則庶民争)
(采之喻當是時將有善養人者人所歸之也)毛曰力采者則得之鄭曰
蒲盧取桑蟲之子負持而去煦嫗養之以成其子喻
有萬民不能治則能治者將得之(蘇曰菽生中原民無有不獲采者螟)
(蛉之子蜾蠃負之以為己子無難也今王豈以天下之衆為王有也)今有教誨女之萬
民用善道者亦似蒲盧將得而子也
題(大計反)彼脊令(音零)載飛載鳴我日斯邁而月斯征夙興
夜寐無忝爾所生
毛曰題視也脊令雝渠也飛則鳴行則摇不能自舍
耳鄭曰載之言則也則飛則鳴翼也口也不有止
息邁征皆行也毛曰忝辱也歐陽曰告其速自
改悔云譬如脊令且飛且鳴自勤其身不少休息(前漢)
(東方朔云士所以日夜孳孳敏行而不敢怠也譬若䳭鴒飛且鳴矣)今日月之行甚速
不可失時(陳曰日兹往矣月兹行矣日月不可易得王曰日邁月征所謂日月逝矣歲不我)
(與)王亦宜夙夜汲汲勉厲無忝辱於所生云所生者
謂宣王也(曹曰君子進德修業當終日乾乾如脊令然庶幾乎其可及也日月逝矣歲不我與)
(儻為玩歲愒日苟朝夕之安而不知警戒以自勉豈不辱宣王垂裕後昆之意哉)
交交桑扈(音戶)率場(仲良反)啄(陟角反)粟哀我填(徒典反)寡宜岸
宜獄握(於角反)粟出卜自何能榖
歐陽曰交交者參離相亂之謂也毛曰桑扈竊脂
也鄭曰竊脂肉食今無肉而循場啄粟失其天性
(孔曰郭璞云俗呼青雀觜曲食肉喜盜脂膏食之因以名云淮南子曰馬不食脂桑扈不食粟也)毛
曰填盡也(鄭曰窮盡也)蘇曰岸亦獄也劉曰榖善也
歐陽曰此下二章則言君子小人所苦以見舉國之
人皆失所也(吕曰五章言下民無告六章言善人不安也)彼桑扈食肉之
鳥今無肉以食則相與羣飛雜亂循場而争粟有如
國人失其常業而至於窮寡乃相與争訟而入於岸
獄云宜者謂其勢不得不然也(丘曰桑扈肉食者今循人之榖場而啄粟)
(喻肉食之貪也)鄭曰我窮寡之人有獄訟之事無可以自救
但持粟行卜求其勝負(孔曰衰亂之世政以賄成史記曰千金之子不死於市是)
(貧者無財自救但持粟以求卜者問其勝負)朱曰言握粟以見其貧窶之
甚卜之曰何自而能善乎(王曰方是時也填寡不能自直必矣則雖出卜自何)
(能榖乎)東萊曰獄事以輕為善以重為不善
温温恭人如集于木惴惴(之瑞反)小心如臨于谷戰戰兢
兢如履薄冰
毛曰温温和柔貌如集于木恐墜也(董曰莊子以民木處則惴慄恂)
(懼)如臨于谷恐隕也鄭曰衰亂之世賢人君子雖
無罪猶恐懼(曹曰集木則憂摧折臨谷則憂隕越履冰則憂陷溺夫温則不暴以忤物恭則)
(不慢以侮人惴惴小心則能下人而事之戰戰兢兢則又常戒懼而不忽然其畏禍猶如此則其危可知)
(矣)
小宛六章章六句
小弁(步干反)刺幽王也大(音泰)子之傅(音付)作焉
趙氏孟子注曰小弁小雅之篇伯竒之詩也
弁彼鸒(音豫)斯歸飛提提(是移反)民莫不榖我獨于罹(力知反)
何辜于天我罪伊何心之憂矣云如之何
毛曰興也弁樂也鸒卑居又名雅烏(孔曰雅烏性生羣聚郭璞曰雅)
(烏小而多羣腹下白江東呼為鵯烏)孔曰此鳥名鸒而云斯者語辭猶
蓼彼蕭斯菀彼柳斯以劉孝標之博學而類苑鳥部
立鸒斯之目是不精也(董曰師曠禽經有鸒斯非以為辭也爾雅亦曰鸒斯鵯鶋)
(也之李曰揚子曰頻頻黨甚於鸒斯)毛曰提提羣貌鄭曰榖養也
罹憂也毛曰幽王取申女生太子宜臼又說襃姒
生子伯服立以為后而放宜臼將殺之鄭曰樂乎
彼雅烏出食在野甚飽羣飛而歸提提然喻凡人之
父子兄弟出入宫庭相與飲食亦提提然樂傷今太
子獨不李曰凡民莫不得以相養而我獨見棄於
父母曾鸒斯之不如也毛曰何辜于天我罪伊何
舜之怨慕日號泣于旻天于父母(趙氏孟子注曰親親而悲怨之辭也)
(說吕曰反於已而無罪父母之不我愛可哉求其而不得則不能無怨故所以怨者乃所以慕也)朱
曰心之憂矣云如之何則其無可奈何而安之辭也
踧踧(徒歴反)周道鞠(九六反)為茂草我心憂傷惄(乃歴反)焉如
𢷬(丁老反)假寐永歎維憂用老心之憂矣疢(敕覲反)如疾首
毛曰踧踧平易也周道周室之通道也鞠窮也惄思
也孔曰𢷬如有物之𢷬心也鄭曰不脱冠衣而
寐曰假寐疢猶病也孔曰疾首頭痛也(曹曰周官疾醫春時)
(有痟首疾)李曰以周道之平易而盡鞠為茂草見其國之
將亡也猶漢伍被謂淮南王曰臣將見宫中荆棘露
沾衣也皆預言之耳(劉曰昔者周邦道路有四時之朝宗覲遇車轍馬蹄蹂踐如掌)
(踧踧然坦平也今之諸侯無復來者故盡生茂草矣)王曰惄焉如𢷬言憂傷中
其心如此朱曰精神憒眊至於假寐之中不忘永
嘆憂之之深未老而老也(劉曰因憂而驟老也)疢如疾首則又
憂之甚矣
維桑與梓必恭敬止靡瞻匪父靡依匪母不屬(音燭)于毛
不離于裏天之生我我辰安在
朱曰桑梓以遺子孫給蠶食具器用者也王曰尊
父故言瞻親母故言依也孔曰屬連屬也朱曰
毛體膚之餘氣末屬也王曰離麗也朱曰裏心
腹也鄭曰辰謂六物之吉凶(王曰言我初生之辰有所值故知謂六物)
(也左傳晉侯謂伯叚曰何謂六物對曰歲時日月星辰服虔以為歲歲星也十二歲而一周時四時也日)
(十日也月十二月也星二十八宿也辰十二辰也)蘇曰見父母之有所植猶
不敢不敬况於父母之無不瞻依也哉然父母之不
我愛豈我獨無所離屬乎(毛曰父之所樹已尚不敢不恭敬朱曰然父母之)
(不我愛豈我不屬于父母之毛乎豈我不離于父母之裏乎曹曰骨肉之親同氣異息疾痛痒痾其性)
(惟均我獨不然)曹曰待父以教匪父則無所瞻待母以養匪
母則無所依(孔曰太子為父所放爾非母放之而幷言母者以人皆得父母之恩故連言之)
朱曰無所歸咎則推之於天曰豈我生之辰不善哉
何不祥至是也
菀(音鬱)彼柳斯鳴蜩(音條)嘒嘒(呼惠反)有漼(于罪反)者淵萑(音九)葦
(音偉)淠淠(孚計反)譬彼舟流不知所届(音戒)心之憂矣不遑假
寐
朱曰菀茂盛也毛曰蜩蟬也嘒嘒聲也漼深貌淠
淠衆也鄭曰届至也遑暇也柳木茂盛則多蟬淵
深而旁生雈葦言大者之旁無所不容(蘇曰物之大者無所不容)
(而王獨不容其子)今太子不為王所容而見放逐狀如舟之
流行無制之者不知終所至者也(王曰舟流者蕩漾而無所止也孟子)
(所謂若窮人無所歸也)劉曰初猶假寐此則不遑其禍亟矣
鹿斯之奔維足伎伎(其宜反)雉之朝雊(古豆反)尚求其雌譬
彼壞(胡罪反)木疾用無枝心之憂矣寧莫之知
孔曰斯辭也毛曰伎伎舒貌鄭曰雊雉鳴也尚
猶也毛曰壞瘣也謂傷病也(孔曰爾雅云瘣木符蔞某氏曰詩云譬彼)
(瘣木疾用無枝符蔞尫傴内疾瘣磊郭璞曰謂木病尫傴癭腫無枝條者)鄭曰寧猶曾也
鹿之奔走其勢宜疾而足伎伎然舒留其羣也雉之
鳴猶知求其雌蘇曰鹿走而留其羣雉鳴而求其
雌物無不有恩於其親者親之不可去非獨以其愛
亦以其助也今王獨棄后而逐太子兀然如壞木之
無枝而曾莫之顧何也王曰其憂如此王晏然莫
知也
相(息亮反)彼投兔(他故反)尚或先(蘇薦反)之行有死人尚或墐(音覲)
之君子秉心維其忍之心之憂矣涕既隕(音藴)之
鄭曰相視也行道也孔曰墐埋藏之名(毛曰墐路塚也孔)
(曰墐於路傍故曰路塚左傳曰道墐相望是也)鄭曰君子斥幽王也秉執也
毛曰隕墜也王曰兔見迫逐而投人人宜利而
取之也乃或先之使得逃避(劉曰兔為人所驅急投人人哀其窮則及驅者)
(未至而先存之今俗猶言飛鳥入懷勿殺殺之不祥此投兔之比)行路之死人人宜
惡而違之乃或墐之使免暴露者盖惻隠之心人所
宜有故也朱曰幽王信讒棄逐其子曾視投兔死
人之不如則其秉心亦忍矣是以心憂而涕隕也
曹曰所謂是可忍孰不可忍於所厚者薄則無所不
薄矣心術不可不慎也
君子信讒如或醻(市由反)之君子不惠不舒䆒之伐木掎
(寄彼反)矣析薪扡(敕氏反)矣舍(音捨)彼有罪予之佗(吐賀反)矣
鄭曰醻旅醻也(孔曰酬酢皆作酬此作醻者古字得通用酬有二等既酢而酬賓者賓奠)
(之不舉謂之奠酬至三爵之後乃舉嚮者所奠之爵行以行之于後交錯相醻名曰旅酬此喻得讒即受而)
(之故知是旅酬非奠酬也)惠愛也朱曰舒緩也䆒察也孔曰
掎者倚也畏木倒以物倚其巔也鄭曰扡謂觀其
理也(孔曰扡者施也言觀其裂而漸相施及)予我也毛曰佗加也(曹曰)
(皆伏曰佗有加之義此孔曰舍有罪而以罪與他人是從而往加也)孔曰幽王信襃
姒之讒曾不思審得即用之如有人以酒相醻得即
飲之幽王心不愛太子之故聞讒即逐不肯安舒(曹曰)
(讒說殄行君子之所當堲今幽王乃與之勤厚紏結如主醻賓然)朱曰苟舒緩而究
察之則讒者之情得矣毛曰伐木者掎其巔析薪
者隨其理(鄭曰倚其巔者不欲妄踣之析薪必隨其理者不欲妄挫折之以言今王之遇太子)
(不如伐木析薪)王曰伐木析薪非愛之也然亦不可以無理
言王以讒故遇己無理又伐木析薪之不如也(曹曰伐木)
(者必偏倚其巔不然則或傷人析薪者必隨順其理不然則或傷刃幽王之欲殺太子所傷多矣)舍
彼有罪子之佗矣者言以不舒䆒之故舍彼有罪之
讒人而加已以非其罪此所謂無理也
莫高匪山莫浚(蘇俊反)匪泉君子無易(夷豉反)由言耳屬(音燭)
于垣(音袁)無逝我梁無𤼵我笱(音苟)我躬不閱遑恤我後
毛曰浚深也陳曰由言言之所由𤼵也毛曰逝
之也魚梁所以捕魚(孔曰周禮䱷人掌以時䱷為梁鄭司農云梁水堰堰水而為缺)
(空以笱承其空然則梁者為堰以障水空中承之以笱)朱曰山極高矣而或陟
其巔泉極深矣而或入其底曹曰勿謂閨閫之言
外人不可得而知朱曰故君子不可易於其言恐
耳屬于垣者有所觀望左右而生讒譖也(陳曰王無輕𤼵言小)
(人之為讒者尚屬耳於垣壁間以窺伺之讒賊之生也亦伺君子之向背如何耳東萊曰唐德宗將廢)
(太子李泌諫之且曰願陛下還宫勿露此意左右聞之將樹功於舒王太子危矣君子無易由言耳屬于)
(垣之謂也小弁之作太子既廢矣而猶云爾者盖推本亂之所由生言語以為階也)王曰無逝
我梁無𤼵我笱者太子放逐而其憂終不忘國也(蘇曰)
(恐襃姒伯服之害其成業故告之以無敗梁笱猶谷風之義也)我躬不閱遑恤我後
者無如之何自訣之辭毛曰念父孝也
小弁八章章八句
巧言刺幽王也大夫傷於讒故作是詩也
悠悠昊天曰父母且(七餘反)無罪無辜亂如此幠(火吳反)昊
天已威予慎無罪昊天泰幠予慎無辜
李曰悠悠言天遠大之意歐陽曰且語助毛曰
幠大也鄭曰已泰皆言甚也歐陽曰慎謹慎也
大夫傷遭亂世被讒毁乃呼天而訴曰悠悠昊天為
我父母我無罪辜而使我遭此大亂之世李曰上
天降喪亂亦甚威甚大矣然我其實畏謹無罪也
朱曰此自訴之辭欲其察己也(曹曰昊天為人之父母所當以生育長養)
(為得今人無罪辜也而亂降如此之大故呼天而訴之而怪其悠悠也)
亂之初生僭(側蔭反)始既涵(音含)亂之又生君子信讒君子
如怒亂庶遄(市專反)沮(辭吕反)君子如祉(音耻)亂庶遄已
朱曰僣始不信之端也(鄭曰僣不信也)毛曰涵容也丘曰
君子幽王也毛曰遄疾也沮止也祉福也(朱曰祉猶喜也)
蘇曰小人為讒於其君必以漸入之其始也進而嘗
之君容之而不拒知言之無忌於是復進既而君信
之然後亂成(陳曰小人以不根之言摇動君子以嘗人君之聽否人君不為之别白遂致並)
(蓄於胷次而涵之於疑信之間日月既久心志惑移猜忌之心不能不生猜忌既久則心所疑惑者往往)
(以為有騐)朱曰君子見讒人之言若怒而責之則亂庶遄
沮矣見賢者之言若喜而納之(鄭曰福者福賢者謂爵之禄之也)則
亂庶遄已矣(蘇曰若人君一日覺悟大有所誅賞如楚莊齊威之事則亂猶庶幾可止)
(也)今涵容不斷讒信不分是以讒者益勝而君子病
也
君子屢(力住反)盟亂是用長(丁犬反)君子信盗亂是用暴盗
言孔甘亂是用餤(言談)匪其止共(音恭)維王之卭(其恭反)
鄭曰屢數也毛曰凡國有疑會同則用盟而相要
也(朱曰盟邦國有疑則殺牲㰱血告神以相要束也)鄭曰盜謂小人也(孔曰讒者)
(小人因以盗名之)毛曰餤進也鄭曰卭病也王曰不能
如怒如祉以明是非好惡而誣罔誕謾衆至則任賢
安能勿貳去邪安能勿疑旣貳且疑豈免屢盟屢盟
而不知反本此亂之所以長也(李曰考之春秋如伯有之亂鄭伯與其臣)
(下盟盖盟者生于君臣相疑而致也君臣相疑不能察其實而但為盟誓適所以長亂矣曹曰為其不)
(信也是以有盟至于屢盟是盟亦不可信也)穿窬之類伺隙抵巇以罔善
人而君子信讒此亂之所以暴也孔曰食之甘者
使人嗜之而不厭險盗之人其言甚甘使人信之而
不已(曹曰盗能竊人之隠幽王初得不信之言容受而未𤼵固已懷疑于胷中矣小人探知其隠而)
(投之以讒言則𤼵無不中是以其亂暴戾而難救也)其亂用是之故而日益進
也朱曰然此讒人不能供其職事(李曰記曰為人臣止于敬止共)
(即所謂止於敬者也)徒以為王病而已(曹曰夫讒言之行小人享其福而人君獨受其)
(病)
奕奕(音亦)寢廟君子作之秩秩(音帙)大猷聖人莫之他人有
心予忖(七損反)度(待洛反)之躍躍(他歷反)毚(士咸反)兔遇犬獲之
朱曰興也毛曰奕奕大貌孔曰周禮注云前曰
廟後曰寢則寢廟一物先寢後廟便文耳朱曰秩
秩序也鄭曰猷道也王曰莫定也孔曰躍躍
然跳疾毛曰毚兔狡兔也(孔曰蒼頡解詀云毚大兔也大兔必狡猾又謂)
(之狡兔戰國策曰東郭逡者海内之狡兔)孔曰遇犬者言兔逢犬則被獲
耳王肅云言其雖騰躍逃隠其迹或適與犬遇而見
獲鄭曰此四事者言各有所能也因已能忖度讒
人之心故列道之爾朱曰此章言讒人之心我既
皆得之無所隠情而前後六句皆反覆此耳(曹曰奕奕大也)
(秩秩常也猷道也莫定也寢所以聚室家廟所以寧祖考實宣王所營故曰君子作之也大猷大道之典)
(常也丕顯文王之謨丕承武王之烈故曰聖人莫之也今幽王信用小人之讒則將壊寢廟亂典常矣晉)
(陸納望宫室而歎曰好家居纖兒欲撞壊之耶此憂寢廟之類也漢汲黯數張湯曰何空取高帝約束紛)
(更之為此惜大猷之類也位陳曰寢廟天下之正位也大猷天下之大道也正君子之所作大道聖人)
(之所定今王若居天下之正位行天下之大道私心不生而小人之情狀自見矣故曰他人有心子忖度)
(之)
荏(而甚反)染柔木君子樹之往來行言心焉(於虔反)數(所主反)
之蛇蛇(以攴反)碩言出自口矣巧言如簧(音黃)顔之厚矣
毛曰荏染柔意也柔木椅桐梓漆也朱曰行言行
道之言也歐陽曰蛇蛇乃舒遲安閒之貌鄭曰
碩大也歐陽曰柔木比柔善之人王宜愛護使得
樹立勿從讒邪傷害之也往來行言心焉數之云者
謂往來行路之言焉足聽納於心也(東萊曰善人易摇而難立護之)
(當如護柔木讒言易入而難忘聽之當如聽行路之言人之聽往來行路之言者或歌或詈如風過耳心)
(焉嘗數之乎蛇蛇碩言出自口矣巧言如簧顔之厚矣既不為其所惑坐見其情態也)蘇曰小
人蛇蛇然徐為大言(朱曰小人之情不可測安聞而為大言也)王曰讒人
言巧其聽之可樂如笙簧然頑不知耻其顔厚矣孟
子曰為機變之巧者無所用恥焉此之謂也
彼何人斯居河之麋(音眉)無拳(音權)無勇職為亂階既微且
尰(市勇反)爾勇伊何為猶將多爾居徒幾何
鄭曰何人者斥讒人也賤而惡之故曰何人毛曰
水草交謂之麋(李曰左氏所謂吾賜汝孟諸之麋是也)拳力也鄭曰
職主也毛曰骭(戶諫反)瘍(音羊)為微腫足為尰(鄭曰居下濕之)
(地故生微尰之疾)鄭曰猶謀也將大也蘇曰時有是人也
朱曰居河之麋則非高明爽塏之地也孔曰既無
拳力又無勁勇亦易誅除耳而敢主為此亂之階梯
也此人既脚骭有微之疾而足跗(音敷)有尰之疾爾假
有勇伊何能為汝作為讒佞之謀大多汝所與聚居
之徒衆幾何許人而能為此(東萊曰詩人指讒人言曰彼何人也其居至陋)
(其力至怯乃主為亂階况加以微尰之病則其所謂勇者亦何所至哉為謀雖曰大且多爾所居之徒幾)
(何則為之謀者亦不衆也此非特賤讒人之辭盖言其本易驅除特王不悟耳)
巧言六章章八句
何人斯蘇公刺暴公也暴公為卿士而譖蘇公焉故蘇
公作是詩而絶之
鄭曰暴也蘇也皆畿内國名孔曰左傳曰昔周克
商使諸侯撫封蘇忿生以温為司寇則蘇國在温(杜預)
(曰今河南温縣是東都畿内也)春秋時蘇稱子此云公者盖子爵而
為三公也(李曰正猶祭伯祭公祭之所以稱伯者爵也稱公者乃三公也)王曰暴公
為卿士而讒譖蘇公不忠於其君不義於其友所謂
大故也故蘇公作是詩絶之其絶之也不斥暴公也
言其從行而已不著其譛也示以所疑而已盖交際
之道其絶也當如此而已既絶矣又告之以及爾如
貫諒不我知欲出三物要之以詛而作為好歌以極
反側不殆於棄言乎哉盖君子之遇人也仁而不忮
暴公之譖我則喪其本心諒不我知故也使其由此
悔悟更以善意從我固我所願也雖其不能如此我
固不為已甚也我豈小丈夫哉一與人絶則醜詆固
拒惟恐其復合也
彼何人斯其心孔艱胡逝我梁不入我門伊誰云從維
暴之云
鄭曰孔甚逝之也梁魚梁也在蘇國之門外(蘇曰梁橋梁也)
(橋說文曰梁水乃蘇公所居)朱曰彼何人斯不欲斥其人而言也
孔曰其心孔艱其持心甚難知也朱曰逝我梁
則必過我門然而不入者其必有故矣既而詰其所
從者則暴公也夫以從暴公而不入我門則暴公之
譖已也明矣(段曰當其逝梁也其從之者誰乎惟云有暴公而已盖其為譛也必有不可與)
(人知者矣是以不容人之相從迹也下章所謂二人同行者乃是原已與暴公同事之時也即伯氏吹壎)
(仲氏吹篪及爾如貫之時也之吕曰託過門不入之喻以道其反側之情情不直讒我必矣)
二人從行誰為此禍胡逝我梁不入唁(音彦)我始者不如
今云不我可
鄭曰二人謂暴公與其侣也女相隨而行見王誰作
(以下原闕)
之北何近之我梁
適亂我之心使我疑汝(朱曰自北自南則與我不相值也今乃逝我之梁則適所)
(以攪亂我心而已)
爾之安行亦不遑舍爾之亟(紀力及)行遑脂(音支)爾車壹者
之來云何其盱(況于反)
鄭曰遑暇亟疾盱病也孔曰極其情以疑之我止
欲言汝之安舒而行乎亦不見汝閒暇而舍息止欲
言汝之急疾而行乎汝又閒暇而脂汝之車(東萊曰謂汝行)
(之緩乎何為不少舍息而見我也謂汝行之急乎何為復有暇而脂車也)朱曰今脂其車
則非急也乃託以亟行而不及見我則非其情矣
鄭曰極其情求其意終不得壹者之來見我於汝亦
何病乎(蘇曰壹來見我于汝何病哉都朱曰盱望也字林云盱張目也盱豫悔三賦云盱衡而)
(語是也何不壹來見我如何而使我望汝之切乎)
爾還而入我心易(以豉反)也還而不入否(方九反)難知也壹
者之來俾我祗也
鄭曰還行反也祗安也朱曰爾之往也既不入我
門矣丘曰儻爾還而入則我心平易無疑(段曰爾還而入)
(我心即為之平易則蘇公之怨良易解也其心之忠厚可知矣)今還而不入謂不譖
我則難知(董曰過我門矣而不入雖曰不為譛害其可得而知乎曹曰暴公之往也嘗過蘇)
(公之門而不入矣容有可諉者比其還也而不入則其心可知矣否難知者非有難知也)又朱曰
其或壹來見我而使我心安乎董曰是詩至此辭
益緩若不知其為譖者
伯氏吹壎(况袁反)仲氏吹篪(音池)及爾如貫(古亂反)諒不我知
出此三物以詛(側助反)爾斯
鄭曰仲伯喻兄弟也毛曰土曰壎竹曰篪(孔曰壎周禮小)
(師職作塤古今字異耳注云壎六孔燒土為之爾雅釋樂云大塤謂之嘂郭璞云如鵝子銳上平底形似)
(稱錘小者如鷄子釋樂又云大篪謂之沂郭璞云篪以竹為之長尺四寸圍三寸八孔一孔上出徑三分)
(横吹之小者尺二寸小師注篪七孔盖不數其上出者故七也世本云暴辛公作塤蘇成公作篪譙周古)
(史考云古有塤篪尚矣周幽王時暴辛公善塤蘇成公善篪嘂居弔反稱尺證反錘直危反樂書曰壎)
(之為器平底六孔水之數也中虛上銳火之形也壎以水火相合然後成器然以水火相和然後成聲故)
(大者聲合黃鐘大吕小者聲合太簇夾鐘一要諸中聲之和而已先儒謂圍五寸有半長三寸有半盖取)
(諸此篪之為器大者尺有四寸隂數也其圍三寸陽數也小者尺有二寸則全於隂數而已要皆有竅焉)
(塤則六孔交鳴而諠譁篪則出于一孔而其聲清以辨也土王於長夏而壎土音也有伯氏之意焉竹王)
(於仲春而篪竹音也有仲氏之意焉周官小師教塤瞽矇播之笙師兼篪而教之詳於壎略於篪者以塤)
(主倡始不得不詳篪主和中而已不得不略壎篪異器而同樂伯仲異體而同氣故詩人取以況焉李)
(曰世本古史考見此詩言伯氏吹壎仲氏吹篪遂為此說皆求詩之過也)如貫如物之在
繩索之貫也(董曰如貫弁貫珠皆以繩結之曹曰貫之為物異以為一)朱曰諒
誠也毛曰三物豕犬鷄也民不相信則盟詛之(王曰)
(出此三物蓋若鄭莊公令出鷄犬豭以詛毛遂取鷄狗馬之血以盟也盖古盟詛如此也孔曰詛小於)
(盟左傳襄十一年季武子將作三軍盟諸僖閎詛諸五父之衢定六年既逐陽虎盟國人於亳社詛諸五)
(父之衢)蘇曰與女義如兄弟和如壎篪(朱曰言其心相親愛而聲相應)
(和也)勢相次比如物之在貫(鄭曰俱為王臣其相比次如物之在貫也)女豈
誠不我知而譖我哉苟誠不我知也則出犬豕鷄三
物以詛之可也(孔曰出此三物以詛盟使讒否有决令我不疑)
為鬼為蜮(音彧)則不可得有靦(土典反)面目視人罔極作此
好歌以極反側
毛曰蜮短狐也(孔曰洪範五行傳蜮如鼈三足生於南越陸䟽云一名射影江淮水皆)
(有之人在岸上影見水中投人影則殺之或曰含沙射人皮肌其瘡如疥是也)靦姡也(孔曰說文)
(云靦面見人姡面靦也然則靦與姡皆面見人之貌李曰國語曰面靦然注曰面目之貌後世用此句)
(者以為愧恥其實非也)鄭曰好善也孔曰反側者翻覆不正
直之義歐陽曰汝隠匿形迹能使我不見不覺如
鬼蜮之肆害於人乎(曹曰鬼禍人而無形蜮射影而無迹)我則不得而
知汝今汝乃人爾日以面目與我相視無窮極不可
隠藏我安得不知汝之譛我乎孔曰作此八章之
善歌窮極爾反側之情(王曰作是詩將以絶之也而曰好歌者惟其好也是以極)
(求其反側極其反側非惡之也有欲其悔悟之心焉爾)朱曰上篇先刺聽者此
篇專責讒者耳
何人斯八章章六句
巷伯刺幽王也寺人傷於讒故作是詩也
孔曰後宫稱永巷伯長也主宫内道官之長(陳曰詩名巷伯)
(以寺人解之明巷伯即寺人也寺人被宫刑者盖因讒而被刑也吕曰寺人近習也近習日見于君然)
(猶傷于讒則幽王之不明可知讒董曰當幽王之世大臣傷于讒如蘇公小臣傷于如寺人孟子則上)
(下其得以免乎兼列於此著其所以亂也)
萋(七西反)兮斐(孚匪反)兮成是貝錦彼譖人者亦已大(音泰)甚
毛曰萋斐文章相錯也貝錦錦文也(鄭曰錦文者文如餘泉餘蚳之)
(貝文也蚳直基反餘孔曰錦而連貝故知為貝之文釋魚說貝文狀云蚳黃白文餘泉白黃文李巡曰)
(餘蚳貝甲黃為質白為文彩餘泉貝甲以白為質黃為文彩陸璣䟽云貝水介蟲也其文彩之異小大之)
(殊甚衆古者貨貝是也今九真交趾以為杯盤寳物)鄭曰喻讒人集作已過以
成於罪猶女工之集采色以成錦文李曰喻讒人
織其罪也朱曰萋斐小文之貌貝水介蟲也有文
彩似錦則文之盛也言因萋斐之形而文致之以成
貝錦以比讒人者因人之小過而飾成大罪也彼為
是者亦已大甚矣
哆(昌者反)兮侈(尺是反)兮成是南箕彼譖人者誰適與謀
蘇曰哆侈皆張也(毛曰哆大貌因說文曰侈張口也張曰侈者物而大之名禮於)
(衣袂半而益一謂之侈袂)毛曰南箕箕星也(鄭曰箕星哆然踵狹而舌廣孔曰箕四)
(星二為踵二為舌)鄭曰適往也陳曰南箕之星本非箕張
大其口以成其名爾貝錦南箕皆曰成是者我本無
是實因萋斐張大以成之爾鄭曰誰往就汝謀乎
怪其言多且巧
緝緝(七立反)翩翩(音篇)謀欲譖人慎爾言也謂爾不信
毛曰緝緝舌聲翩翩往來貌(劉曰緝緝言能縷析萋斐以成經緯也翩)
(翩言念念為譛如高飛之禽翩翩不能自己也)孔曰口舌緝緝然往來翩翩
然謀欲為讒譖以害人李曰此言讒人之意惟欲
譖人爾無它營為也陳曰譖人者自謂得意更宜
保慎爾言王曰不慎爾言則聽者有時而悟亦謂
爾不信矣
捷捷幡幡(芳煩反)謀欲譖言豈不爾受既其女遷
毛曰捷捷猶緝緝也幡幡猶翩翩也(陳曰捷捷儇利貌幡幡反覆貌)
王曰豈不爾受既其女遷者上好譛則固將受汝然
好譛不已則遇譛之禍既而遷及汝矣(董曰譛人者人亦譛之使)
(王好讒故得譛人以自逞然人誰不欲逞乎則其移于女也不久矣)曾曰謂爾不信旣
其女遷皆君子忠告之辭
驕人好好勞人草草蒼天蒼天視彼驕人矜此勞人
毛曰好好善也蘇曰草草憂也王曰驕人好好
勞人草草者驕人譛行而得意勞人遇譛而失度其
狀如此也李曰呼天而告之曰察此驕人之有罪
乎憫此勞人之無辜乎
彼譖人者誰適與謀取彼譖人投畀(必二反)豺(士皆反)虎豺
虎不食投畀有北有北不受投畀有昊
毛曰投棄也說文曰豺狼屬狗聲毛曰北方寒
凉而不毛(孔曰擲于有北寒鄕使凍殺之)昊昊天也朱曰再言彼
譛人者誰適與謀者甚嫉之故重言之也不食不受
言讒譛之人物所共惡也鄭曰有北不受投畀有
昊付與昊天制其罪也孔曰緇衣曰惡惡如巷伯
言欲其死亡之甚(子曰好賢如緇衣惡惡如巷伯則爵不瀆而民作愿刑不試而民咸)
(服)
楊園之道猗(於綺反)于畆丘寺人孟子作為此詩凡百君
子敬而聽之
毛曰楊園園名猗加也畆丘丘名(孔曰釋丘云如畆畆丘李廵曰謂丘)
(如田畆曰畆丘也)孔曰寺人字孟子王曰楊園下地以况
卑人畆丘高地以况大臣欲陵畆丘則必道楊園言
將譛大臣必始於卑人也孔曰於時王都之側盖
有此畆丘詩人見之而為辭也劉曰讒人罔極不
獨譛已而已必將上及大臣骨肉但先自已始也故
曰凡百君子敬而聽之其后王后太子及大夫果多
以讒廢者
巷伯七章四章章四句一章五句一章八句一
章六句
節南山之什十篇七十九章五百五十二句
毛詩集解卷十九
