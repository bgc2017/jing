毛詩集解卷八
宋段昌武撰
齊
朱曰齊國名本少昊時爽鳩氏所居之地在禹貢青
州岱山之隂濰淄之野周武王以封太公望(漢地理志云少)
(昊之世有爽鳩氏虞夏時有季崱湯時有逢公柏陸商末有薄姑氏皆為諸侯國于此地至周成王時與)
(四國共作亂成王滅之以封師尚父是為太公師古曰武王封太公於齊初未得爽鳩之地成王以益之)
(也)東至于海西至于河南至于穆陵北至于無棣太
公姜姓本四岳之後(孔曰齊世家云其先祖世為四岳佐禹有功封於吕或封於申)
(姓姜氏望其後裔也武王平商而王天下封師尚父於齊營丘孔曰漢地理志云齊郡臨淄縣師尚父)
(所封也臣瓚按臨淄即營丘也今齊之城内有丘即營丘淄水臨其南及東以丘臨水謂之臨淄)既
封於齊通工商之業便魚鹽之利民多歸之遂為大
國(曹曰及管蔡作亂成王乃使召公命太公曰東至于海西至于河南至于穆陵北至于無棣五侯九)
(伯汝實征之齊由此得專征伐)今青齊濰淄等州是其地也(鄭曰後五世哀)
(公政衰荒淫怠慢紀侯譖之於周懿王使烹焉齊之變風始作曹曰烹哀公而立其弟静是為胡公胡)
(公徙都薄姑)
雞鳴思賢妃也哀公荒淫怠慢故陳賢妃貞女夙夜警
戒相成之道焉
孔曰哀公不辰癸公子當懿王時陳曰哀公荒淫
留色詩人本其事出於袵席之失助故作詩以思古
賢妃(黃曰周宣王晏起姜后乃脱簪珥待罪於永巷曰妾不才致使君王失禮而晏起宣王曰寡人)
(之罪夫人何辜遂勤于政事以成中興之功觀此則夙夜警戒賢妃貞女所當然也)
雞既鳴矣朝(直遙反)既盈矣匪雞則鳴蒼蠅之聲
朱曰言古之賢妃御於君所至於將旦之時必告君
曰雞既鳴矣會朝之臣既已盈矣(孔曰朝上既已盈滿矣)欲令
君早起而視朝也(毛曰雞鳴而夫人作朝盈而君作孔曰書𫝊說夫人御于君所之)
(禮云太師奏雞鳴於階下夫人鳴玉佩於房中然後遂告去)然其實非雞之鳴也
乃蒼蠅之聲也盖賢妃當夙興之時心常恐晚故聞
其似者而以為真(李曰心苟存焉則聞蠅聲以為雞聲不在焉則雖雷鼓在側而不聞)
非其心存警畏而不留於逸欲何以能此故詩人叙
其事而美之
東方明矣朝既昌矣匪東方則明月出之光
朱曰東方明則日將出矣(毛曰東方明則夫人纚笄而朝朝已昌盛則君聽朝)
(於孔曰按列女傳稱纚笄而朝則有君臣之嚴謂朝夫也士昏禮注云纚縚髮廣充幅長七尺笄今時)
(簪)毛曰見月出之光以為東方明朱曰此再告
也
蟲飛薨薨甘與子同夢會且歸矣無庶予子憎
朱曰蟲飛夜將旦而百蟲作也爾雅曰薨薨衆也
朱曰甘樂也會大夫朝也此三告也言當此時我
豈不樂與子同寢而夢哉然羣臣之會於朝者俟君
不出將散而歸矣(蘇曰羣臣之會于朝者亦欲退朝而歸治其家事是以為之蚤作)
無乃以我之故而并以子為憎乎(曾曰無庶予子憎庶無憎予與子也)
王曰蟲飛薨薨甘與子同夢情也會且歸矣無庶
予子憎義也(范曰聖人順天地隂陽之理觀萬物之情明而動晦而休故以雞鳴為夙興之)
(節至于蟲飛薨薨則不獨以怠于政事亦非尚寐之時也君子之修身不以有事而蚤無事則晏其興居)
(皆順天地之理所以為常也)
雞鳴三章章四句
還(音旋)刺荒也哀公好田獵從禽獸而無厭國人化之遂
成風俗習於田獵謂之賢閑於馳逐謂之好焉
范曰表記曰上之所好惡不可不慎也是民之表也
哀公禽荒而國人以習於田獵為賢閑於馳逐為好
安於所習而不自知其非道民之道可不慎哉
子之還兮遭我乎峱(乃刀反)之間兮並驅從兩肩兮揖我
謂我儇(許全反)兮
毛曰還便捷之貌峱山名從逐也獸三歲曰肩儇利
也鄭曰俱出田獵而相遭也謂我儇譽之也譽之
者以報前言還也王曰並驅則遭我又非一人而
已前漢地理志引詩云子之營兮遭我乎嶩之閒兮
顔師古注云毛詩作還齊詩作營嶩山名也字或作
峱亦作巙音皆乃高反(釋文曰峱崔靈恩集注本作嶩董曰考輿地記嶩峱巙)
(皆山名在齊之郊故諸書或異)
子之茂兮遭我乎峱之道兮並驅從兩牡兮揖我謂我
好兮
毛曰茂美也
子之昌兮遭我乎峱之陽兮並驅從兩狼兮揖我謂我
臧兮
毛曰昌盛也臧善也朱曰山南曰陽爾雅曰狼
牡貛(乎丸反)牝狼(舍人曰狼牡名貛牝名狼兒陸璣疏云其鳴能小能大善為小啼聲以)
(誘人其猛健者去數十步雖善用兵者不能免也)東萊曰當是時齊以游
畋成俗詩人載其馳驅而相遇也意氣飛動鬱鬱見
於眉睫之間染其神者深矣夫豈一朝一夕所能反
哉周遷商民既歴三紀之後畢命猶不敢忘其憂良
有以也
還三章章四句
著(直據反)刺時也時不親迎(魚敬反)也
俟我於著乎而充耳以素乎而尚之以瓊華乎而
毛曰俟待也鄭曰我嫁者自謂也毛曰門屏之
間曰著(孔曰爾雅云門屏之間謂之宁著與宁音義同)鄭曰素為充耳所
以縣(音玄)瑱(吐遍反)者或名為紞(孔曰紞即今之絛繩用雜采線織之素色分明)
(目所先見故先言之)毛曰瓊華美石鄭曰尚猶飾也飾之
以瓊華者謂縣紞之末所謂瑱也(孔曰尚謂尊尚此物而加飾也張)
(曰充耳非一物先以纊塞後以玉加之)張曰俟我言夫之俟我也著
夫家之著也如是則不親迎也於著於庭於堂者必
不是親迎只俟於著於庭於堂而已孔曰於著於
庭於堂止是有先後不宜分為異人東萊曰前漢
地理志載齊之風俗曰俟我於著乎而此亦其舒緩
之體也雖非此篇意之所主然廣谷大川異制民生
其間異俗剛柔輕重遲速異齊五味異和器械異制
衣服異宜皆學者所當觀也詩可以觀其此類歟
俟我於庭乎而充耳以青乎而尚之以瓊瑩(音榮)乎而
鄭曰青紞之青毛曰瓊瑩石似玉
俟我於堂乎而充耳以黃乎而尚之以瓊英乎而
鄭曰黃紞之黃瓊英猶瓊華也東萊曰昏禮壻往
婦家親迎既奠鴈御輪壻乃先往俟于門外婦至壻
揖婦以入及寢門揖入升自西階齊人既不親迎故
但行婦至壻家之禮俟我於著乎而此昏禮所謂壻
俟于門外婦至壻揖婦以入之時也俟我於庭乎而
庭在大門之内寢門之外此昏禮所謂及寢門揖入
之時也俟我於堂乎而升階而後至堂此昏禮所謂
升自西階之時也壻道婦入故於著於庭於堂每節
皆俟之也
著三章章三句
東方之日刺衰也君臣失道男女淫奔不能以禮化也
釋文曰或作刺襄公非也南山已下始是刺襄公詩
東方之日兮彼姝(赤朱反)者子在我室兮在我室兮履我
即兮
毛曰興也日出東方人君明盛無不照察也朱曰
履躡也鄭曰即就也朱曰言躡我而相就也
程曰日月明照則物無隱蔽姦匿莫容如朝廷明於
上也今君不明故有淫奔之行詩人以東方之日刺
其當明而昏也歐陽曰在我室兮履我即兮相邀
以奔之辭也
東方之月兮彼姝者子在我闥(他達反)兮在我闥兮履我
𤼵兮
毛曰月盛於東方君明於上若日也臣察於下若月
也闥門内也(釋文曰韓詩曰門屏之間曰闥)朱曰發行去也謂躡
我而行去也
東方之日二章章五句
東方未明刺無節也朝(直遙反)廷興居無節號令不時挈
(苦結反)壺氏不能掌其職焉
鄭曰挈壺氏掌漏刻者(孔曰夏官挈壺氏下士六人壺盛水器也挈者縣繫之名)
(置箭壺内以為節而浮之于水上令水漏而刻下程曰言其不能正時矣非特刺是官也)李
曰觀人之政者見其一失則逆料其餘也東萊曰
號令不時此一語贅盖見詩中有自公令之之文而
妄附益之爾
東方未明顛倒(都老反)衣裳顛之倒之自公召之
毛曰上曰衣下曰裳鄭曰自從也挈壺氏失漏刻
之節東方未明而以為明故羣臣促遽顛倒衣裳羣
臣之朝别色始入羣臣顛倒衣裳而朝人又從君所
來而召之漏刻失節君又早興
東方未晞(音希)顛倒裳衣倒之顛之自公令(力證反)之
毛曰晞明之始升朱曰令號令也猶召之也
折柳樊圃狂夫瞿瞿(俱具反)不能辰夜不夙則莫(音暮)
毛曰柳柔脆之木樊藩也圃菜園也折柳以為藩園
朱曰瞿瞿驚顧之貌毛曰古者有挈壺氏以水
火分日夜以告時於朝程曰柳柔脆易折之物折
之以為藩籬非堅固也狂夫亦知其有限見之則瞿
然而驚晝夜之限非不明也乃不能知而不早則晏
言無節之甚(李曰言不能時節其夜之早晚不失之早則失之晚也)
東方未明三章章四句
南山刺襄公也鳥獸之行淫乎其妺大夫遇是惡作詩而去之
鄭曰襄公妹魯桓公夫人文姜也(孔曰襄公諸兒釐公子桓十八年左)
(傳云公與夫人姜氏如齊齊侯通焉公謫之以告夏四月丙子享公使公子彭生乘公公薨于車)
南山崔崔(子雖反)雄狐綏綏魯道有蕩齊子由歸既曰歸
止曷又懷止
毛曰南山齊南山也崔崔高大也國君尊嚴如南山
蕩(徒黨反)平易也齊子文姜也(王曰謂文姜曰齊子者以為此齊之子也而淫)
(於齊)鄭曰婦人謂嫁曰歸雄狐行求匹耦於南山之
上形貌綏綏然喻襄公居人君之尊而為淫泆之行
其威儀可恥惡如狐孔曰文姜由此道而歸魯既
曰歸於魯矣襄公何為而復思之乎吕曰上二章
罪襄公所謂曷又懷止曷又從止者言其理如是而
襄公違之以淫泆何也下二章罪魯桓公所謂曷又
鞠止曷又極止者言其理如是桓公縱之窮極其惡
何也
葛屨五兩(音亮)冠緌(如誰反)雙止魯道有蕩齊子庸止既曰
庸止曷又從止
毛曰葛屨服之賤者冠緌服之尊者庸用也(朱曰用此道而)
(嫁于魯也)朱曰從相從也吕曰貴賤各有耦也屨與
屨為耦雖五兩之多各相耦冠緌之雙自為耦也襄
公文姜非其耦猶冠屨之不可雙也
蓺蔴如之何衡(音横)從(足容反)其畆取(七喻反)妻如之何必告
父母既曰告止曷又鞠(居六反)止
毛曰蓺樹也衡獵之從獵之種之然後得麻(孔曰獵是行步)
(踐履之名衡古横字謂既耕而東西踐躡槩摩之也古者推耒耜而耕不宜縱横耕田故知是摩獵之也)
朱曰欲樹麻者必先縱横耕治其田畆然後可以
得麻人之欲娶妻者必先告之於父母然後可以得
妻也今魯桓公之娶文姜也既告而成禮矣(鄭曰娶妻之禮)
(議於生老卜於死者)曷為不能禁制東萊曰鞠養也納之不
正則容有不敢制者今魯侯既以正禮納文姜當蚤
裁制之曷為又養其姦而至於極也故後章曰曷又
極止
析薪如之何匪斧不克取妻如之何匪媒不得既曰得
止曷又極止
毛曰克能也朱曰極窮也李曰析薪者必用斧
亦猶娶妻者必用媒既以媒而得之矣曷為使極其
姦
南山四章章六句
甫田大夫刺襄公也無禮義而求大功不修德而求諸
侯志大心勞所以求者非其道也
無田(音佃)甫田維莠(羊九反)驕驕無思遠人勞心忉忉(音刀)
毛曰甫犬也忉忉憂勞也揚子曰田甫田者莠驕
驕思遠人者心忉忉(蘇曰無田甫田田甫田而力不給則莠盛矣無思遠人思遠人)
(而德不及則心勞矣田甫田則必自其小者始小者之有餘而甫田可啟矣思遠人則必自其近者始近)
(者之既服而遠人自至矣)
無田甫田維莠桀桀(居竭反)無思遠人勞心怛怛(旦末反)
毛曰桀桀猶驕驕怛怛猶忉忉也東萊曰驕驕桀
桀皆稂莠侵陵嘉穀之狀
婉(於阮反)兮孌(力轉反)兮總角丱(古患反)兮未幾(居豈反)見兮突
(土訥反)而弁兮
毛曰婉孌少好貌總角聚兩髦也丱幼稚也釋文
曰方言曰凡卒相見謂之突毛曰弁冠也(孔曰周禮掌冠)
(冕者謂之弁師則弁者冠之大號)孔曰言有童子婉孌總聚其髮
以為兩角丱然幼稚如此與别未經幾時而更見之
突然已加冠弁為成人蘇曰總角之童而至於突
然弁也豈其求之哉其道則有所必至也君子之得
諸侯亦未嘗求之矣苟修其身而治其政令諸侯不
來而將安往東萊曰苟由其道而循其序則小者
俄而大微者俄而著厥德修罔覺非計功求獲者所
能與也
甫田三章章四句
盧令(音零)刺荒也襄公好(呼報反)田獵畢弋而不修民事百
姓苦之故陳古以風(福鳳反)焉
孔曰網小而柄長謂之畢掩兔之網也(曹曰古者禽獸多或為人)
(害故包犧氏作結繩而為網罟以佃以漁本以為人除害而已後世雖廣為四時之田意不異此而因以)
(寄軍政焉皆所以修民事也)
盧令令其人美且仁
毛曰盧田犬(孔曰犬有田犬守犬戰國策云韓國盧天下之駿犬東郭逡海内之狡兔是盧)
(為田犬也)朱曰令令犬頷下之環聲毛曰言人君能
有美德盡其仁愛百姓欣而奉之愛而樂之順時遊
田與百姓共其樂同其獲故百姓聞而說之其聲令
令然(陳曰此詩與孟子言今王田獵於此百姓聞王車馬之音見羽旄之美舉欣欣然有喜色同意)
(尚朱曰此詩大意與還略同曰蘇曰時人以田獵相故聞其纓環之聲而美之此仁人也猶還曰揖)
(我謂我儇兮)
盧重(直龍反)環其人美且鬈(音權)
毛曰重環子母環也(孔曰謂大環貫一小環也)朱曰鬈鬚好貌
盧重鋂(音梅)其人美且偲(七才反)
毛曰鋂一環貫二也偲才也(朱曰偲多鬚之貌傳所謂于思即此字通用也)
盧令三章章二句
敝笱(古口反)刺文姜也齊人惡(烏路反)魯桓公微弱不能防
閑文姜使至淫亂為二國患焉
釋文曰桓公軌亦名允隠公弟(朱曰防所以止水閑所以扞物故防閑有禁)
(制之意枑孔曰閑梐也)
敝笱在梁其魚魴(音房)鰥(古頑反)齊子歸止其從(才用反)如雲
毛曰興也笱所以捕魚也梁魚梁也陸疏曰魴今
伊洛濟潁魴魚也廣而薄肥恬而少力細鱗魚之美者
胡曰毛云鰥大魚孔穎達引孔叢子鰥魚其大盈
車鄭云鰥魚子以魴鱮為比則鰥非大盈車者亦非
魚子盖魴鰥鱮及唯唯者皆魚之可制者也為其笱
之敝敗而不能制之也文姜本可以防閑而制之由
魯桓微弱不能防閑文姜致文姜驕伉而難制也
張曰反歸於齊也毛曰如雲言盛也楊曰其從
如雲其從如雨言從之者衆也許穆夫人思歸唁其
兄許人尤之終以義不得而止若魯桓公剛而有制
使魯人無肯從者如許人焉則文姜雖欲適齊尚可
得乎
敝笱在梁其魚魴鱮(才吕反)齊子歸止其從如雨
陸疏曰鱮似魴厚而頭尤大魚之不美者故里語曰
網魚得鱮不如啗茹其頭尤大而肥者徐州人謂之
鰱或謂之鱅毛曰如雨言多也
敝笱在梁其魚唯唯(惟癸反)齊子歸止其從如水
孔曰唯唯魚行相隨之貌毛曰水喻衆也(朱曰言其從之)
(者多如水之流也)
敝笱三章章四句
載驅齊人刺襄公也無禮義故盛其車服疾驅於通道
大都與文姜淫播其惡於萬民焉
朱曰按春秋魯莊公之二年冬十有二月夫人姜氏
會齊侯于禚四年春享齊侯于祝丘五年如齊師七
年會齊侯于防冬會齊侯于榖
載驅薄薄(普各反)簟茀(音弗)朱鞹(苦郭反)魯道有蕩齊子發夕
毛曰薄薄疾驅聲也簟方文席也車之蔽曰茀諸侯
之路車有朱革之質而羽飾(孔曰謂以簟蔽車之後戶也鞹革也獸皮治去)
(毛曰革謂路車以皮革為本質其上又以翟羽為之飾)朱曰夕猶宿也發夕
言離於所宿之舍蘇曰襄公疾驅其車以會文姜
文姜夕發於魯而往會之
四驪(力馳反)濟濟(子禮反)垂轡濔濔(乃禮反)魯道有蕩齊子豈
(開改反)弟
毛曰四驪言物色盛也(孔曰襄公乘其一駟之馬皆是驖驪之色)濟濟美
貌垂轡轡之垂者濔濔衆也齊子豈弟言文姜於是
樂易然(東萊曰齊子豈弟盖于此而樂易也美惡不嫌同辭)歐陽曰文姜安
然樂易無慙恥之色也
汶(音問)水湯湯(失章反)行人彭彭(必亡反)魯道有蕩齊子翺翔
董曰汶水有二出泰山萊蕪者西南入泲今須城之
汶是也其一出朱虛縣泰山北過淳于縣今濰之東
南有大汶小汶即此是也毛曰湯湯大貌彭彭多
貌翺翔猶彷徉也鄭曰汶水之上盖有都焉襄公
與文姜時所會(孔曰齊在魯北水北曰陽僖公賜季友汶陽之田汶水之北尚是魯地襄)
(公入魯境也)李曰言行人之多以見其無恥也
汶水滔滔(吐刀反)行人儦儦(表驕反)魯道有蕩齊子遊敖
毛曰滔滔流貌儦儦衆貌朱曰遊敖猶翺翔也
載驅四章章四句
猗(於宜反)嗟刺魯莊公也齊人傷魯莊公有威儀技藝然
而不能以禮防閑其母失子之道人以為齊侯之子焉
釋文曰莊公同桓公子李曰大宰問於子貢曰夫
子聖者與何其多能也子聞之曰吾少也賤故多能
鄙事君子多乎哉不多也後世乃專心於此而忘其
本故莊公有威儀技藝而不免猗嗟之刺昭公習威
儀以亟而不能止乾侯之禍漢成帝善修容儀升車
正立不内顧不能制趙氏之横雖多才多藝而不能
務本何所補哉
猗嗟昌兮頎(音祈)而長兮抑若揚兮美目揚兮巧趨蹌兮
射則臧兮
毛曰猗嗟歎辭昌盛也頎長貌朱曰抑而若揚美
之盛也揚目之動也王曰趨蹌之巧也鄭曰臧
善也朱曰極稱其威儀技藝之美所以刺其不能
以禮防其母也若曰惜乎其特少此耳
猗嗟名兮美目清兮儀既成兮終日射(食亦反)侯不出正
(音征)兮展我甥兮
朱曰名猶稱也言其威儀技藝之可名也清目清明
也(毛曰目上為名目下為清)王曰儀既成兮言其威儀之備也
朱曰侯張布而射之也毛曰二尺曰正(孔曰正者侯中)
(所射之處周禮大射則張皮侯而設鵠賓射則張布侯而畫正正以綵畫為之侯身長一丈八尺者正方)
(六尺侯身長一丈四尺者正方四尺六寸侯身長一丈者正方三尺三寸其外之廣雖不同其内皆方二)
(尺王射五正畫中朱次白次蒼次黃玄居外諸侯射三正損玄黃孤卿大夫士同射二正去白蒼而畫以)
(朱綠正之言正也射者内志正則能中亦鳥名齊魯之間名題肩為正正鳥之捷黠者射之難中以中為俊)鄭
曰展誠也姊妹之子曰甥朱曰言稱其為齊之甥
也而又以見其非齊侯之子此詩人之微辭也
猗嗟孌兮清揚婉兮舞則選(雪戀反)兮射則貫兮四矢反
兮以禦亂兮
毛曰孌壯好貌婉好眉目也(朱曰目清而眉揚故謂目為清眉為揚)選
齊(孔曰善舞齊於樂節也)貫中(王曰貫而中革)四矢乘矢鄭曰反復
也禮射三而止每射四矢皆得其故處此之謂復
范曰射足以禦亂而禮不足以防淫故卒章深非之
東萊曰四矢反兮以禦亂兮盖稱莊公弓矢之精
可以禦亂觀其以金僕姑射南宫長萬則可見矣說
者或謂詩人諷莊公當用以禦亂非也是詩譏刺之
意皆在言外一章歎其威儀技藝之美也二章復歎
其威儀技藝宜為我甥也三章復歎其威儀技藝可
以禦亂也嗟歎再三而莊公所大闕者不言可見矣
猗嗟三章章六句
齊國十一篇三十四章百四十三句
毛詩集解卷八
