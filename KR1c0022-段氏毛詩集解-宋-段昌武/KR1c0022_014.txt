毛詩集解卷十四
宋段昌武撰
曹
鄭曰曹者禹貢兗州陶丘之北地名周武王既定天
下封弟叔振鐸於曹今日濟隂定陶是也其封域在
雷夏菏澤之野(朱曰今之曹州是也)昔堯嘗遊成陽死而葬焉
舜漁於雷澤民俗始化其遺風重厚多君子務稼穡
薄衣食以致蓄積夾於魯衛之間又寡於患難末時
富而無教乃更驕侈十一世當周惠王時政衰昭公
好奢而任小人曹之變風始作
蜉(音浮)蝣(音由)刺奢也昭公國小而迫無法以自守好奢而
任小人將無所依焉
孔曰昭公班以魯閔公元年即位僖七年卒(陳曰有法則儉)
(無法則奢儉則寡欲寡欲則小人無所投奢則多欲多欲則小人得以中其欲而自售小人得志則其國)
(家必有危亡之禍而彼致禍之人亦宜立而觀之耳因而挻之耳孰與圖其難而共其憂哉釋文無昭)
(公字曰一本作昭公國小而迫案鄭譜云昭公好奢而任小人曹之變風始作又云蜉蝣至下泉四篇共)
(公時作未詳其正今諸本此序多無昭公字)
蜉蝣之羽衣裳楚楚心之憂矣於我歸處
毛曰興也蜉蝣渠略也朝生夕死(孔曰蜉蝣郭璞曰似蛣蜣有角黃黑)
(色陸璣云甲下有翅能飛夏日隂雨時地中出蛣起吉反蜣音羌)楚楚鮮明貌鄭
曰喻昭公之朝徒整飾其衣裳不知君臣死亡無日
如渠略然(朱曰蜉蝣之羽翼猶人衣裳之楚楚然也然朝生暮死盖以比人之玩細娱而無遠)
(慮者耳)
蜉蝣之翼采采衣服心之憂矣於我歸息
程曰采采華飾
蜉蝣掘(求物反)閱(音悦)麻衣如雪心之憂矣於我歸說(音税)
孔曰此蟲土裏化生掘閱者言其掘地而出形容鮮
閱也閱者悦懌之意鄭曰麻衣深衣也(孔曰玉藻諸侯之禮)
(云夕深衣)毛曰如雪言鮮潔鄭曰說猶舍息也說
文掘作堀東萊曰曹之賢者見其君危亡將至猶
驕浮自喜而莫可告語也曰吾憂吾君危亡近在旦
夕儻無所依其於我歸處乎盖欲如楚芉尹申亥舍
靈王於家之為也彼曹君方絜其衣服志氣揚揚而
賢者已憫之如亡國喪家之人可哀也哉表記曰君
子不以口譽人則民作忠故君子問人之寒則衣之
問人之飢則食之稱人之美則爵之國風曰心之憂
矣於我歸說雖别有所指然文義正如此也
蜉蝣三章章四句
候人刺近小人也共(音恭)公遠君子而好近小人焉
孔曰共公襄昭公子
彼候人兮何(何可反)戈與祋(都外反)彼其(音記)之子三百赤芾
(音弗)
毛曰候人道路送迎賓客者(孔曰夏官候人上士六人下士十有二人徒百)
(有二十人身荷戈祋謂候人之屬非候人之官長也)何揭也(孔曰擔揭也)孔曲禮
疏曰戈鉤孑戟也如戟而横安刃但頭不嚮上為鉤
也直刃長八寸横刃長六寸刃下接柄處長四寸並
廣二寸(周禮冬官戈柲六尺有六寸注云柲猶枘也柲音祕)毛曰祋殳也(孔曰)
(考工記殳長尋有四尺戈殳俱是短兵祋字從殳故知祋為殳也)賢者之官不過候
人彼曹朝也鄭曰之子是子也毛曰芾韠也(孔曰)
(芾是配冕之服形制同於韠祭服謂之芾他服謂之韠)一命緼(烏本反)芾黝(於糾反)
珩再命赤芾黝珩三命赤芾葱珩大夫以上赤芾乘
軒(左傳曰晉文公入曹數之以其不用僖負羈而乘軒者三百人也且曰獻狀)孔曰賢
者不過候人是遠君子也曹朝三百人皆服赤芾是
其近小人也諸侯之制大夫五人今有三百赤芾愛
小人過度也
維鵜(徒低反)在梁不濡其翼彼其之子不稱(尺證反)其服
毛曰鵜洿澤也(孔曰鵜水鳥形如鶚而極大喙長尺餘頷下胡大如數升囊郭璞曰今之)
(鵜鶘也好羣飛入水食魚故名洿澤)梁水中之梁也歐陽曰此鵜當
居泥水中以自求魚而食今乃邈然高處魚梁之上
竊人之魚以食而得不濡其翼咮如彼小人竊禄於
高位而不稱其服也
維鵜在梁不濡其咮(陟救反)彼其之子不遂其媾(古豆反)
毛曰咮喙也媾厚也張曰不遂其媾不稱其寵待
也今人謂遂意亦曰稱意
薈(烏會反)兮蔚(於貴反)兮南山朝隮(子兮反)婉(於阮反)兮孌(力轉反)
兮季女斯飢
程曰薈蔚草木之盛鬱茂之狀張詩曰林木南山
薈蔚時工斤樵斧競朝隮舉知趨利青冥上不念幽
居季女飢(陳曰壯者趨利於山則弱女飢窮於室小人肆志於上則君子困窮於下)
候人四章章四句
鳲(音尸)鳩刺不壹也在位無君子用心之不壹也
鳲鳩在桑其子七兮淑人君子其儀一兮其儀一兮心
如結兮
毛曰興也鳲鳩秸(於入反)鞠也(李曰鳲鳩爾雅以為秸鞠方言以為戴勝乃今)
(之鴝鵒也)鳲鳩之養其子朝從上下暮從下上平均如一
鄭曰淑善也張曰結云者實而不他也(孔曰謂堅牢不)
(散如物之裹結)陳曰君子動容貌斯遠暴慢正顔色斯近
信出辭氣斯遠鄙倍其見於容貌顔色辭氣之間有
常度矣豈固為是拘拘然者哉盖和順積中而英華
發外是以由其威儀一於外則其心如結於内者從
可知也
鳲鳩在桑其子在梅淑人君子其帶伊絲其帶伊絲其
弁伊騏(音其)
毛曰飛在梅也鄭曰其帶伊絲謂大帶也大帶用
素絲有雜色飾焉(孔曰玉藻云雜帶君朱綠大夫玄華士緇辟是有雜色飾)毛
曰弁皮弁也騏騏文也(孔曰馬之青黑色謂之騏此字從馬則謂弁色如騏馬之)
(文也顧命云四人騏弁執戈注云青黑曰騏弁類多矣知此是皮弁者以其韋弁以即戎冠弁以從禽弁)
(絰又是弔凶之事且不得與絲帶相配惟皮弁是視朝之常服)孔曰鳲鳩常言在
桑其子每章異木言其子自飛去母常不移也(蘇曰從其)
(在梅則失其在棘從其在棘則失其在榛是以居一以俟之而無不及者黃曰天下之動正夫一一也)
(者所以正夫不一也古之人君在我者一於仁而天下之求我者雖不一而各得其所焉苟在我者不一)
(則吾之愛必有所及有所不及也)朱曰其帶伊絲其弁伊騏言有
常度不差忒也(曹曰其下服帶則其上必服弁此言由其心一故其服亦有常也蘇曰)
(周旋反覆視之無不如一)
鳲鳩在桑其子在棘淑人君子其儀不忒(他得反)其儀不
忒正是四國
朱曰忒差忒也有常度而其心一故儀不忒儀不忒
則足以正四國矣大學傳曰其為父子兄弟足法而
後民法之也
鳲鳩在桑其子在榛(側中反)淑人君子正是國人正是國
人胡不萬年
釋文云榛木叢生也鄭曰胡不萬年人欲其壽考
(朱曰尊仰愛敬之而願其壽考之辭也曹曰思古人而願其存也)
鳲鳩四章章六句
下泉思治也曹人疾共公侵刻下民不得其所憂而思
明王賢伯也
程易剥卦傳曰諸陽消剥已盡獨有上九一爻尚存
如碩大之果不見食將有復生之理上九亦變則純
隂矣然陽無可盡之理變於上則生於下無間可容
息也隂道極盛之時其亂可知亂極則自當思治故
衆心願戴於君子君子得輿也詩匪風下泉所以居
變風之終也(陳曰亂極而不治變極而不正則天理滅矣人道絶矣聖人於變風之極則繫)
(之以思治之詩以示循環之理以言亂之可治變之可正也)東萊曰匪風下泉
雖皆思周道之詩然匪風作於東遷之前此一時也
下泉作於齊桓之後此又一時也(曹曰變風之極終之以檜曹檜以匪)
(風為終思周道也曹以下泉為終思治也則知當時下國之民復思文武成康之治者豈獨一國而已哉)
(亂極則思治變極則反正非惟人情之所願而亦天道之常也故於是以豳風繼之)
冽(音列)彼下泉浸彼苞稂(音郎)愾(苦愛反)我寤嘆念彼周京
毛曰興也冽寒也下泉泉下流也王曰苞叢生也
毛曰稂童粱(孔曰禾之秀而不實者)鄭曰愾歎息之意寤
覺也孔曰周京與京周京師一也因異章而變文
耳程曰泉之潤物猶政令膏澤之及人泉寒冽則
不能潤物在下則不能及物浸漬則害物苞叢生之
茂者乃反害之是皆不得其所也愾然既寤而嘆念
周道之衰也所謂思明王之時也(朱曰或曰苞稂微草猶得下泉之潤)
(而已不被明王賢伯之澤害陳曰泉之冷冽者宜養禾稼之物今乃及稂莠之苗及蕭蓍之野草以興)
(君侵刻下民之所養反以養害民與無益於民者)
冽彼下泉浸彼苞蕭愾我寤嘆念彼京周
毛曰蕭蒿也(陸曰即白蒿葉白莖粗科生多者數十莖有香氣故祭祀以脂爇之)
冽彼下泉浸彼苞蓍(音尸)愾我寤嘆念彼京師
朱曰蓍筮草也(陸疏曰似藾蕭青色科生)京師高丘而聚居之也
芃(薄工反)芃黍苗隂雨膏之四國有王郇(音荀)伯勞(力報反)之
毛曰芃芃美貌郇伯郇侯也(孔曰左傳富辰稱畢原鄷郇文之昭也文王之)
(子惟言曹為伯明自曹以外其爵皆尊於伯故知爵為侯也時為州伯考之武王成王之時東西大伯惟)
(周召畢為之無郇侯者)朱曰黍苗既芃芃然矣而又有隂雨
以膏之四國既有王矣而又有郇伯以勞之傷今之
不然也(曾曰四國有明王郇侯又勞之今咸無焉)
下泉四章章四句
曹國四篇十五章六十八句
毛詩集解卷十四
