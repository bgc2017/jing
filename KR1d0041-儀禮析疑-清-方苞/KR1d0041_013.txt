儀禮析疑卷十三
翰林院侍講銜方苞撰
旣夕禮
註謂上士二廟則夕哭先葬三日疏因謂大夫四日
諸侯六日天子八日非也婦人不居廬不寢苫以起
居動作與男子異也一夕朝廟可於帷幕中坐以待
旦若至三日五日則廟中將别有婦人栖息之所乎
抑仍反其寢宮乎天子崩國君薨祝取羣廟之主藏
諸祖廟(主旣出廟則日朝於無主之廟何為)卒哭成事而後主各反其
廟則朝祖廟時羣廟之主皆在焉雖天子諸侯同此
一夕之期明矣惟大夫喪禮無考按諸侯在其國車
服政教多與天子同大夫在其家號名禮度多與國
君同廟數既異雖藏主一節上同於人君不為僭忒
也惟上士二廟可由禰以之祖耳
請啓期告于賓
既卜曰即告於賓賓知葬日則知啓日矣而前夕又
告者喪奠大夫以上用諸臣士則朋友虞祔然後退
不獨賓長三獻即衆賓亦代主人執事倘届期或有
喪疾或服公事不得與奠則當更易其人次叙其事
非啓之前夕不能定也喪禮質請於主人故無辭
下文曰夙興則為明旦不待言矣故與祖期告以日
側異也
聲三啓三命哭
營葬宜虛中以檢察附棺之物屬引下窆及待親賓
之事宜故男女夙興皆不哭祝要節而命之
祝降與夏祝交于階下取銘置于重
敖氏謂周祝取銘而降非也使祝取銘則與夏祝交
於階下於文為贅矣周祝方執醴酒而降則夏祝之
升為取銘無疑也疏因此奠不言所置之地遂謂亦
遷於序西南以下經曰奠從遂謂宿奠擬朝廟所設
皆非也朝廟大禮不新之而以宿奠薦不亦悖乎(祭奠)
(品物從無復薦之禮)柩旋出殯宫宫門當閉宿奠必徹於造而
别用之故不復陳於序西義與柩在殯宫異矣即此
可徵奠從為朝夕新奠
商祝拂柩用功布幠用夷衾
觀此則夷不可以尸訓益明矣蓋更作大衾與柩相
稱也既蓋棺而名為尸衾何義乎經云自小斂以往
用夷衾正以别於始死之斂衾也前此所陳夷衾大
斂既盡用之則此别為覆柩之夷衾明矣
遷于祖用軸
天子諸侯殯皆用輴車承柩置肂中蓋為火備倉卒
可御以行也士用輁軸亦宜置肂中上篇升棺用軸
謂承棺以軸然後可傅衆力以舉之非謂以軸轉而
上也此亦人舉之以降然後御以遷於祖非以軸轉
而下也階有級軸不能轉而上下棺無輁人不能徒
手以舉之(輁狀如牀前後横木兩旁直木束棺於輁然後衆手可齊舉)下經正柩
於兩楹閒用夷牀亦人舉輁軸以升而後遷於夷牀
以正其位也雜記大夫死於外至於家而脫輤載以
輲車至于阼階下而脫車舉自阼階升適所殯此禮
蓋上下同之故諸侯升正柩至五百人蓋或舉之或
挽之升降出入更番以傅其力也桯蓋柄之容達
常者故註以名軸髀之容軸者按檀弓記惟天子
諸侯用輴魯三家猶未敢用註乃謂大夫宜用輴疏
既知大夫殯葬不用輴又以士朝廟用軸為大夫朝
廟當用輴之徵皆曲說也
重先奠從燭從柩從燭從主人從
疏以至祖廟後接時而再設奠疑始設者為夕哭之
宿奠遂於上經祝降云所徹宿奠擬朝廟用之獨不
思已奠之物決無更薦之理果一宿一新則宜有特
文以見之蓋二奠皆新而夙具以從也子婦事父母
舅姑昧爽而朝慈以甘旨然後具朝饋啓肂本宜有
奠而夜中非進食之時肂旁非設奠之地柩方行諸
事迫遽亦無更設奠於室中之理故必待至祖廟既
正柩而後設之既奠而後質明則設時正昧爽而朝
之節也朝祖載柩而又奠則朝饋之節也是日已再
奠至日側則前所陳如殯之祖奠設焉故無夕奠厥
明少牢五鼎之遣奠設焉故無朝奠如父母生時有
嘉好慶事具盛饌則朝夕恒饋不復陳皆事死如生
稱情事而為之節也殯初啓柩將行主人拜賓至
是從柩者惟主人則賓不從明矣而柩至祖廟又曰
拜賓則知啓時主人拜賓後賓即前行而俟於祖廟
矣蓋賓若從柩則必與婦人相先後且有執事之賓
如祝宗人巾奠匕牲者宜先至祖廟以待事也註
謂男賓在前女賓在後主人居中男女分左右以行
敖氏謂女賓從男賓在後皆未安喪之女賓乃姑姊
妹女子子已嫁宗婦之以事相助者皆宜與衆子婦
偕行賓及執事者先俟於祖廟則主人從柩丈夫先
婦人後自然之序也婦見舅姑兄公羣叔並立階下
而不正行相見之禮送喪乃序昭穆而使同等之男
婦相左右何義乎
升自西階
自始殯升棺於西階及啓肂降自西階而用軸遷於
祖廟復升柩於兩楹之閒而用夷牀既正柩朝祖又
自夷牀降載於車中途屬引執披及壙負繂下棺所
用人數及以升以降以行以載以束以引以窆之法
乃喪紀之最要雖微而不可略者而經第曰升曰降
曰正曰載曰束曰窆而不更置一辭必其法已詳具
於諸侯卿大夫之喪而無庸更舉也
主人從升婦人升東面
柩升自西階而正位於兩楹閒故主人之升暫立於
西方以俟之正柩畢乃轉適柩東而西面猶婦人本
位柩西及主人既降而不復升則轉適柩東而西面
以再奠仍設於柩西升降皆自西階故辟之也
正柩于兩楹閒用夷牀
既以輁軸升柩而必遷於夷牀何也輁軸所以行也
始朝祖不宜遂用行具且其形迫地非所以尊先靈
故必正柩於夷牀而後降載於柩車未含飯死者
南首不忍遽用死禮也遷尸於堂殯於西階則北首
不敢仍用生禮也惟既祖降載於柩車旋車之夕則
南首以出廟由堩至於壙皆宜北首
席升設于柩西
設奠之東西先儒多據尸首所鄉南北為義但以事
義求之尸在室婦人俠牀東面主人坐於牀東小斂
男女如室位設奠自宜近主人而與婦人相避也大
斂之奠設於室中而初陳奠時衆賓位在西階下升
棺為肂工役執事者皆升降於西階舍阼階下别無
可以陳奠之地至朝祖則柩東主人在焉主人降則
婦人即焉西階上别無堂事自宜設奠於柩西婦人
可暫避於室戸西以待主人之降而東也至祖奠則
將載時奠於柩西以降自西階暫停焉以俟車之旋
既旋車乃饌於主人之南蓋方是時明器陳於乘車
之西公賵賓賵奉幣將命皆在庭西舍主人之南更
無可以設奠之地也遣奠在阼階下與祖奠同皆時
義宜然義不起於尸之南北首記云祝及執事者
舉奠卒束前降奠席於柩西即經所謂降奠當前束
也記云舉奠降席而不言饌至旋車之後乃云祝饌
祖奠於主人之南則舉奠降席祝及執事者手執而
不設與大射禮服不以所得獻爵祭侯薦俎皆執以
從而不奠直待祭侯畢然後奠於服不所居之乏前
同義禮之細入無閒若此
薦車直東榮
薦車馬事宜相連而分舉之何也昏夜惟車可陳馬
則宜以質明薦也直東榮階閒乃柩車之位也故下
經陳明器於乘車之西柩車之東
徹者升自阼階降自西階
前此奠升後此奠降皆自西階而徹者升自阼階則
口實不由足過義自著見矣
乃奠如初
註以此為陳鼎如殯之奠果爾則日側之祖奠必别
陳鼎俎經宜特文以見之蓋自殯以後朝夕常奠未
嘗一日闕故朝祖夙具二奠以從至日側祖道乃用
前陳之奠經所以三奠同辭而不别白之者以祖用
如殯之盛奠不待言耳
賓出主人送于門外
賓中夜以興至是可就次少休息進食飲以待後事
矣其有執於載柩飾柩降奠設奠陳器還車者宜復
入以治事衆賓送葬則俟於門外可矣
有司請祖期曰日側
祖者餞行之祭故不以日中亦卜日先遠之意且容
載柩說飾屬引陳器之節也不以日夕者容公賵賓
賵書方書策之節也
主人入袒乃載
儀禮中有必不可略之大節而篇中則闕焉如覲禮
所闕必已見於朝宗也此篇朝祖曰薦車非後記則
不知其為何車也此節云乃載非後記不知其載於
何車一似仍用遷祖之輁軸矣蓋自天子諸侯以至
卿大夫朝祖必薦生時所乘之車正柩後天子諸侯
陳柩輅卿大夫陳命車已屢書不一書故於士略之
周衰禮廢及漢初河閒獻王所獻邦國禮藏於内府
而列於學官者惟十七篇故諸老儒各為傳記以補
其闕
商祝飾柩一池紐前䞓後緇齊三采無貝
張爾岐曰牆柳自其縛木為格者而言帷荒自其張
於外者而言
折橫覆之抗木橫三縮二
壙中虚土壤易䧟故以木抗之猶懼其撓折又於其
下設折以承之折但言横敖氏以為未必有縮是也
記曰罋甒筲衡實見閒而後折入日入則在壙内周
圍必疊石甓為短垣以承折折入適與壙平然後加
席設抗而實土以為塜折不言數以排列滿壙為度
所用之木但取堅實大小不可定也設折與抗每加
席者木與木相凑其間或容塵壤也折之橫者為一
重抗之縮者再重橫者三重橫從相任則雖久而無
撓折之患矣抗之廣輪必周於壙外縮二橫三雖大
木必連木而中貫之然後能合度(秦晉之閒疊石為垣覆以大石視抗)
(折之用木更為可久)註謂折亦縮三橫五似折亦再重但經止
言橫記言却之則不可謂再重疏謂壙口大小容棺
明器皆由羡道入尤遠於事理
加茵用疏布緇翦有幅亦縮二橫三
張爾岐曰茵設壙中先布橫三乃布縮二厝柩後施
抗壙上先用縮二乃用橫三註云木三在上茵二在
下據既設後人所見而言其實抗茵皆三在外二在
内象天之包乎地也
器西南上綪茵
上言陳明器於乘車之西折抗茵席乃藉覆棺柩之
物宜以類從不可别見也故先列之以為表以示明
器之陳由是而西以南為上屈而反之以取方焉
抗上於折茵加於席四物重累而茵在上故獨舉茵
張爾岐曰綪當連下茵字為句言陳器從茵屈而
北也非然則前已詳茵不應更舉
無祭器
明器中無祭器上下同之註謂士禮略大夫以上兼
用人器鬼器敖氏謂大夫有無未可知諸侯以上則
有之皆臆說也壙中藏用器樂器孝子不忍死其親
之意耳祭器所以享祖考而納諸壙中則誣且䙝矣
周禮春官之樂器夏官之兵器廞之奉之藏之每職
必舉不厭其煩而鼎鉶籩豆天官膳夫以下諸職無
一語及此此天子明器中無祭器之明徵也證以肆
師職大喪共祼器遂貍之更無可疑蓋未葬以前先
王之體魄在堂無灌以求神之理及葬則新陟王永
離裸享先王之事平生所用灌器嗣王不忍復用故
貍之宗廟階閒仁之至義之盡也康成既知貍於祖
廟而又謂祼器遣奠所用則惑之甚矣賈疏因謂祖
祭以前奠小不合用彝惟大遣有此裸器益謬悠而
義無所處
有燕樂器可也
曰可也則不有亦可非若用器役器必不可無也而
祭器不可入壙義益明矣
乃祖
後言乃奠則此言乃祖者以將還車而設祖奠告於
柩也
祖還車不還器
車必還乃可駕而行器則人持之無所用還
布席乃奠如初
每奠之先必布席者擬神降於席而受享也
賓出主人送
至是則有執事之賓亦可退休而即次矣惟擯者及
宰留待賵奠賻贈
宰由主人之北舉幣以東
張爾岐曰此時主人仍在門東北面經云主人之北
指柩東定位而言此時此位雖無主人宰不得履之
以過故由其北
主人拜于位不踊
主人自啓以後至虞以前夙夜不寧哭踊無算者五
要節而哭踊者十有九雖強有力者亦憊矣親賓賵
奠賻贈之事並集於一時尤煩且充故自公奠公賵
以外皆有拜而無哭踊即拜亦不離其位不惟力不
能勝時亦懼不逮也
士受羊如受馬
註於士皆以為胥徒之長非也古者下士多而胥徒
少士之喪不得多發官中胥徒所謂士必其族姻朋
友州里之下士也君有賵而敢使胥徒受乎士生時
不得用少牢助遣奠而以羊必卿大夫也故亦不敢
使私人受
主人拜賓坐委之
聘禮陳幣布幕則受幣亦布幕可知蓋玉幣親授皮
則設於幕上也主人獨以賻出門何也賵奠以禮死
者致命於柩前故主人拜於位賻以助生者物將於
門外不得不出拜也賓於賵幣親奉之而賻物則坐
委之亦重禮而輕財之義
若無器則捂受之
惟賻物有盛之之器何也賵幣有定可手奉以授賻
則多寡無定數布帛則承以筐篚泉布亦别以器貯
其無器則賻物少可手授擯者若坐委之嫌於約而
為泰故捂受也
兄弟賵奠可也
賓可兼賻而兄弟止於賵奠何也恐其力不能備禮
也於賓則受賵之後曰出請曰又請則或備其全或
舉其一二於兄弟之賵奠曰可也則或加焉或損焉
皆稱其力之所能致明矣惟所知則賵而不奠蓋於
䟽者過厚則親者必轉薄所以稱情立文而責之以
分誼之實也别言贈者則不問親疎貧富而皆可行
賵奠賻備具而復有贈焉可也未舉三者而獨有贈
焉亦可也故記曰贈幣無常
乃代哭如初
代哭之禮後儒或以為疑不知先王所以養天下忠
敬仁恕之心而厚其俗端由於此蓋大夫以上使官
代哭示久故相承之義不可忘也士則族姻示親戚
相依之情不可恝也且使子姓近親觸耳動心蹙然
有隱時自驗其哀敬之誠否則所以警發乎人心者
至深且切矣
宵為燎于門内之右
宵為燎之後直接質明無夜事主人衆主人宜就其
位而張帷幕婦人宜張幄幕於東夾之南(柩既降於庭中不得)
(復入東房)遠兄弟姻賓宜張次於西夾之南私有司隸子
弟宜次於門内之左右柩車幕覆以備風雨此宿夜
之事必不可缺者也古者貴賤有等士之壙宜具廣
輪之度折與抗木宜具廣厚之度而經記皆無文宿
夜之事必已前見壙封折抗之度必可以爵等比次
而得之今所存惟士禮故無考
厥明陳鼎五于門外
遣奠得用少牢猶冠禮之用爵弁昏禮之用墨車也
昏冠則假之於始以厲其志宵雅肄三之義也喪奠
則厚之於終以報其勤士有賜帟大夫没不呼名之
義也祖奠以前猶用事生之禮不敢踰也葬引則自
是而終矣故於遣奠而特假焉而禮之起各有其義
學士而至於冠則入大學者六年矣九年出學舍不
帥教未有不身為士者三十而受室則鄕邑之士或
升於司徒而入於太學矣太學之士或升於司馬矣
虎門之士或列於侍御僕從矣既身為士則攝用大
夫之禮可也守官之士終其身而無廢事如天假之
年未有不厠下大夫之列者故特假焉以示能於其
職而君恩方渥也故大夫廢其事則以士禮葬之蓋
即是以勸懲焉
東方之饌
自小斂以後皆曰東方之饌亦如之而此復具列其
物以籩豆倍加也舉醴酒則瓦甒觶柶可無更舉矣
賓入者拜之
此時惟有執事之賓如祝史苞牲執披者然後入其
餘皆待於門外柩就塗而執紼以廟庭中不能容也
甸人抗重出自道道左倚之
重先柩而出者以柩出則廟門當闔反葬則日中而
虞不暇更舉抗重之禮也自始作重位在柩前及啓
重先柩後又無柩出而後抗重之義故先出而倚之
道左(東階主人平時行立之處故即而埋之)甸人蓋助耕圭田者
薦馬馬出自道車各從其馬
朝祖時柩車入廟中闑與下檻已脫去矣(河北高門旅店車出)
(入皆旋脫闑檻)故重與車馬得由中道出也註云不由闑東
西似闑尚未脫有闑則車豈能出入乎
徹巾苞牲取下體
擬上體神已歆饗也䟽謂留以分禱五祀五祀外神
敢以喪奠之餘禱乎且記行禱於五祀在卒之前而
以為柩出宫之後可乎張爾岐曰牲體陳於俎其
脛骨在兩端故註云脛骨為俎實之終始也
行器茵苞器序從車從
入壙之器已列序而復特言行器以著器與車之先
後又以見器皆人持以行而不以車載也首舉茵苞
則苞以人持士無遣車亦於此可徵矣
公史自西方東面命毋哭
周官太史凡喪事考焉御史之屬史百二十人故士
之喪公使讀遣以示恩禮而僭忒亦無由生矣亦所
以飭喪紀也上言主人之史此曰公史則凡假以有
司之名者非公士具見矣
主人主婦皆不哭
讀賵則哭者事已過矣不過以告於神而柩將行主
人主婦哀不可抑也若遣則附棺之物必誠必信雖
執事者自無遺忘而主人主婦必傾耳而聽之於心
始安故俟讀遣畢而後命之哭也
商祝執功布以御柩執披
古者載柩用車設披屬引以防傾虧不若後世以木
架承柩人舉之為安非聖人之知反有所未周也其
時肩輿之制未興先王以人道使人故念不到此
出宫踊襲
註曰哀次疏謂次為平時賓客所受大門外舍國君
朝門外設次以待聘賓卿大夫或亦有之俾屬吏待
事者次焉士不宜有此未知所據
至于邦門公使宰夫贈
親賓贈於家君則致於邦門者使國人榮之
由左聽命賓由右致命
公使人弔賵主人皆在門東使者在西以至其家則
使者有賓道也贈於塗則主人在西使者在東以國
門乃君之門使者有主道也其義與君弔位東序端
相發賵北面將命向柩也則贈南面不待言矣
主人哭拜稽顙
君賵拜稽顙成踊贈則稽顙而不踊非以在塗而殺
禮也柩行至壙鼓窆實土日未中而反虞恐時不逮
耳下記惟君命止柩於堩其餘則否蓋遠方親賓赴
弔後時及賵贈者皆從柩以之墓而柩車不為之停
以葬必在日中以前少遼緩則防虞祭矣
至于壙陳器于道東西北上
註疏未分句讀敖氏繼公以西北上為句非也道即
羨道入壙乃便且士之羨道上不覆土若專陳於道
東藏器時將踰羨道而西乎抑迂出於羡道之南然
後折而西又轉而北乎器陳於廟中南上將出門也
陳於墓前北上將入壙也
茵先入
註謂士葬則用輁軸疏謂先以輁軸由羨道入並誤
周官遂人及窆陳役遂師抱磨喪祝及葬說載小喪
亦如之則雖天子諸侯用輴及壙則脫之矣喪大記
凡封用綍去碑負引君以衡大夫士以咸以鼓封則
雖用輴者皆以碑綍下棺明矣檀弓記所謂輴而設
幬為榆沈故設撥為柩引在路言之耳而以為載柩
入壙之徵又因此決大夫亦用輴上士用輁軸豈不
謬與然則壙前之設羨道何為也壙之南有埏門門
之下為羨道使水潦下洩而不滲於壙中也
乃窆主人哭踊無算
窆以鼓俾引者聽鼓聲以為節也主喪者一人哭踊
猶可使衆主人婦人皆哭踊轟囂雜亂則鼓音難辨
贈用制幣
入藏器物詳見於經而贈幣不見即公所贈也春秋
傳曰若命服生弗敢服死又不以將焉用之公所贈
幣不以入壙將焉用之乎其曰制幣以非適士公或
無贈亦可以用親賓之贈也
賓出則拜送
不曰退而曰出者言退嫌於尚立而待事曰出則既
窆而退者不復從至喪家朋友與虞袝者亦各還其
家然後復弔具見矣墓無門階而有塋域故亦可言
出
藏器于旁加見
此謂棺旁也下曰藏苞筲於旁則見旁也蓋用器役
器燕器皆久而後敝之物故切附於棺之兩旁而加
見焉甕甒苞筲之實皆速敗之物故以見覆諸器而
後寘之見與壙之閒記曰甕甒筲衡實見閒而後折
入是也敖氏分左旁右旁失之矣用器役器燕器衆
多甕甒苞筲則少分左右藏之或蹙或曠界限亦不
均
加折郤之加抗席覆之
折必以善面向下然後措於土者平以粗面向上然
後著於席者固
實土三主人拜鄉人
歸而反哭日中而虞故以實土為節不得俟束版以
為封也
乃反哭入升自西階東面
朝祖而行據生者之義宜歸告於祖迎精而反探死
者之情亦必先就考妣而後可反其私室故反哭於
廟而後虞於寢也凡為人子之禮升降不由阼階故
自小斂大斂以至於啓升降皆自西階其在堂上亦
未嘗就阼階之位不忍死其親也既葬迎精而反仍
升自西階儼若神之陟降於堂猶在生時有事於廟
中阼階上之位故東面以向之是乃孝子悵愴惚恍
之實情他日僾見愾聞思成之始事也註疏以西方
神位為義指未分明
主婦入于室踊出即位
未小斂主婦及婦人親者皆在室至此入室者惟主
婦何也居常寢室婦人親者亦入焉尸未斂不忍離
故並立於室中至祭祀饋食於廟惟主婦與主人有
事於室中故反哭入而致其哀記所謂反諸其所養
者謂與主人追養考妣之所非謂宫中饋食之奉養
也且柩已出宫餘婦人何為入祖廟之室哉主婦既
出及丈夫哭踊則婦人之親者疎者皆從主婦而哭
踊可知矣不言衆婦人之踊何也婦人而送葬至
墓必親者也丈夫之疎者皆與主人拾踊則婦人之
親者與主婦拾踊不待言矣
賓弔者升自西階曰如之何主人拜稽顙
衆賓偕弔惟長賓致辭賓降而遂出以主人即適殯
宫也主人拜稽顙者再皆總拜衆賓小斂畢凡襚
者主人皆拜稽顙以附身之事略定可勉赴禮節也
及反葬賓升自西階曰如之何則自始喪来助至虞
袝而後退其勤至矣故主人稽顙至於再
遂適殯宫皆如啓位拾踊三
虞於殯宫以主未入廟神當反於寢又母葬則立女
尸不得於祖廟也拾踊三之後當行虞祭以别為一
篇故此經不載
兄弟出主人拜送
虞禮兄弟賓即位於西方則此時小功之兄弟及朋
友或以事暫反其家而日中復来會故主人拜送其
無事者則出廟而仍俟於殯宫之外也(凡喪禮賓兄弟出門未有)
(不拜送者啓在夜中賓出殯宫即先赴祖廟明矣而主人拜送祖後賓宿夜以待送葬而賓出主人亦拜)
(送故知反哭拜送後無他事者仍適殯宫以待虞祭也)小斂時惟有送賓之文
則兄弟皆次於階下而不出也自啓以後惟有拜賓
送賓之文則知大功小功皆包於衆兄弟之中從主
人之後而未嘗離與未殯之前同故直至卒哭始有
拜送兄弟之文兄弟自啓至葬宿廟必有次既窆
内外男子婦人食飲必各有次初啓時賓之入廟宜
有時有位經皆無文非已别見不宜疎闊至此
乃就次
少息而後虞可更舉也
猶朝夕哭不奠
註疏謂卒去廬堊室無時之哭惟殯宫朝夕哭以經
文按之顯然相悖蓋葬後猶朝夕哭至三虞並卒去
朝夕之哭惟廬堊室中哀至則哭耳未葬以前朝夕
哭奠周語所謂日祭也卒哭以後朔奠望奠所謂月
祀也先王緣人情而制禮雖中人以下未葬之前未
有遽忘哀痛者故朝夕奠哭乃事之不容苟已情之
不能苟安者也既袝之後使朝夕哭則或有哀情漸
釋強為號哭以觀衆人之耳目而中誠不應者惟廬
堊室中聽其哀至而哭則賢者可自致其誠而中人
以下亦不至以禮為偽焉耳敖氏謂此朝夕哭乃
未虞以前之禮與戴記葬日中而虞異疑記非舊典
蓋以辭而害意也此於反哭後總記虞祔而約其文
謂虞之夕及閒日之朝夕皆哭而不奠耳
有疾疾者齊養者皆齊(記)
齊室即適寢也凡有疾即居焉所以教疾者持生之
道盡矣養者皆齊所以教子孫妻妾忠養之道盡矣
及至於大病亦不待遷移而終於正寢聖人制禮所
以盡人之性也
御者四人皆坐持體
詩曰小大莫處御於君所内則父没母存冢子御食
曲禮曰御同於長者則御乃卑幼侍於尊長之稱曾
子寢疾病樂正子春坐於牀下曾元曾申坐於足則
持體者必子弟門人註謂侍御之人誤矣孔子曰與
其死於臣之手也母寧死於二三子之手乎(伯魚早卒子思)
(尚幼故云然)若子弟門人環立而使死於僮僕之手忍乎
哉䟽引大記内御者抗衾而浴以證之益非也持體
非喪浴之比生時父之浴御者多僮僕即母之浴亦
不使女婦御故喪浴不得不用内外御者耳
男子不絶于婦人之手婦人不絶于男子之手
凡人遘疾以至於死彌留之際親身䙝事亦不能不
假手於人慮夫婦溺愛而不自嫌故特設此禁使母
相瀆以正其終耳若母將絶子豈忍離子將絶母豈
忍離特䙝事不以手治男子則子弟及外御者親之
婦人則女婦及内御者親之耳
室中唯主人主婦坐兄弟有命夫命婦在焉亦坐
據經惟主人主婦坐據傳則命夫命婦亦坐據喪大
記則父兄主人主婦姑姊妹皆坐蓋經乃成周所布
之典禮記則隨世而增之變禮也主人主婦之坐非
以優尊自父母疾病晝夜服勤以至含斂豈惟心絶
志摧即筋骨亦勞苦倦極矣實不能久立故有事而
後興也禮之變必始於期大功之兄弟有同為大夫
者年過艾耆亦實不能久立故大夫之禮室中有命
夫命婦皆坐又或士之兄弟有為大夫者覺獨使命
夫命婦坐而同等者立情不能安故兄弟姑姊妹皆
坐也禮之中變有久近俗之相承有異同故此記又
與喪大記别耳至於父兄行則雖無爵而必坐子姓
行雖異爵而必立則一定而不可移故此記與大記
並以兄弟姊妹為限也
實貝柱右齻左齻
張爾岐曰齻兩畔牙最長者以貝柱象生時齕堅
縓綼緆
張爾岐曰在幅裳之側緣也
無踊節
未小斂主人主婦俠牀以守尸如斬如剡而使時坐
時起以赴踊節轉不得自致其情故哭不停聲而不
制踊節凡浴沐飯含揜幎襲冒皆宜踊之節也而經
無踊文至於拜賓受襚又特文以揭之曰不踊直至
小斂畢而馮尸然後踊無算蓋以恤孝子之病俾哀
痛中兼注心於附身之事也不曰未小斂不踊而曰
無踊節者以君使人弔則踊始死婦人爵踊則丈夫
辟踊可知但此二節外皆無踊法耳或曰小斂設奠
及徹主人主婦皆要升降之節而踊此辟奠不出室
中故無踊節
大夫升自西階階東北面東上既馮尸大夫逆降復位
惟君親視斂然後有升卿大夫之禮君不在則賓不
視斂不馮尸無堂上之事蓋自小斂侇尸於堂大斂
入棺止宜使主人親者專致其哀誠且婦人俠夷牀
外賓不宜閒之其中或為死者同道同志之友則於
始死未襲斂時入室而親襚蓋義同兄弟使得一見
其形貌經於賓之外别言朋友則其人無多皆虞袝
而後退者也大夫馮尸其朋友而兼親懿者與
居倚廬
殯在西階上故知廬在東方廬在門外故知戸必北
鄉
不說絰帶
以故興物者惟喪禮為多婦人不居廬而聚於内次
喪期之内不說絰帶豈惟過行無由而作即動作語
言容貌之閒或違於禮則衆目所視莫能自掩而自
顧所居所服必有不安於心者矣是謂制於外以養
其中也
主人乘惡車
註謂拜君命衆賓所乘車未知何據君子不奪人之
親故曰喪公弔之必有拜者雖朋友州里舍人可也
君弔主人且不親拜况衆賓乎或既葬而親拜於門
義亦可通然於君則為重拜矣非所安也故禮經無
之春秋傳列國之君親弔或奔喪主國未聞使人拜
勤則成周之典禮可知其以喪事出則如筮宅主人
皆往是也以弔事出則有殯聞遠兄弟之喪是也至
君與父母同時而喪其歸於家及反君所無問孰先
孰後其乘惡車並以君喪為主有君喪服於身不敢
私服是也
御以蒲菆
以菆為幹而繫之以蒲也漢時尚用蒲鞭
犬服
行於道路輿必有衞雖喪不廢
貳車白狗攝服
士無二車喪則有之以衆主人老者疾者不能徒行
也惟乘車者衆主人故服以白狗加攝焉以别於主
人之斬衰者又以見犬服革無毛且不緣也
從徹者而入
玉藻見先生從人而入平時且然喪事縱縱故進退
皆從執事之人
埽室聚諸窔
聚諸窔恐塵之揚也卒奠而執帚垂末則於時乃斂
諸箕明矣
燕養饋羞湯沐之饌如他日
下室之饋義與祝祭於主索祭於祊同不知神之所
在於彼於此而孝子因以致其思慕恍惚之忱焉其
執事之人與陳薦之儀必以前見而略也
冢人物土
古者族葬兆域雖共而土壤之墳埴水泉之淺深尋
常閒即不能齊故有冢人物土之法與周語物土之
宜同義
重止于門外之西
註疏為日朝一廟之說蓋據此記自襧適祖不知重
止於門外而不入奠徹而從於祖廟則並在一日明
矣禰廟惟有兄弟之位而賓皆不與蓋惟恐日不暇
給也疏乃據序從如初謂燭在其中朝禰與祖必各
分一日不知此正必不可分為二日之徵也蓋朝禰
在丑寅之交至祖廟猶未辨明故必以燭從也巾席
從奠以降而柩即從經文顯著則日朝一廟之誤不
待辨而明矣然則大夫三廟何不可更早啓期同日
而畢事也朝一廟啓可以丑寅兼二廟則啓以子初
猶恐其薄遽若朝三廟則啓必以啓之前夕而非啓
之日矣
徹乃奠
上記曰饌於禰廟此曰徹乃奠則所徹乃從柩而入
升於柩西朝奠之脯醢此則前饌於禰廟如小斂之
奠下記舉奠兼此二奠蓋禰廟將闔凡奠皆宜適祖
以供宿夜之衆也蓋義以祖廟為重而仁於禰廟尤
親故辭禰而適祖用小斂之奠辭祖而適墓用大斂
而殯之奠遣則事親之終事故用少牢哀彌深而禮
愈隆也朝禰朝祖一日而再用有牲之奠故夕奠之
常不復陳
祝及執事舉奠巾席從而降柩從序從如初適祖
主人踊畢奠隨巾席而降柩從奠主人以下從柩適
祖中間無俄頃之停正以朝祖事方殷惟恐費時而
失事也如註說柩止於禰廟此明日舉奠適祖之序
則此日夕奠之陳夕哭之節弔賓之退主人主婦親
者衆主人衆婦人之位次有司從者所執之夜事必
一一具列然後大書厥明適祖然後其事備其義明
乃於奠升主人踊之下直承以奠降柩從序從適祖
本欲著二廟分日以朝之禮而反為同日以朝之辭
使觀者索之而不得其解強為之說而必不可通記
者不宜鹵莽暗昧至此觀敖氏之說則其失顯然矣
干笮革靾
弓矢經載用器中而註云有干無兵有箙無弓矢豈
兵器中之弓矢不用而但以備用器耶周官大喪廞
五兵則國君以上可具兵衞
載旜載皮弁服
乘車道車槀車各載生時所服何也柩入壙斂而載
於柩車迎精而反將以設於寢廟也旜可攝而服止
於皮弁何也爵弁服盡用於襲斂也遣以少牢乘車
載旜攝盛以觀示國人昭君之恩禮也而被於身設
於寢廟者不得踰其爵等故襲斂極於爵弁喪車惟
載皮弁朝服也
卒窆而歸不驅
至窆後則孝子之憊甚矣且非從柩之比不必徒行
也
詳考士喪禮惟主人拜賓賓於死者雖親襚有哭踊
而無拜非惟弔賓即衆子姓兄弟親者疎者亦然蓋
主喪者惟適惟長餘則自致其哀誠而禮不敢參也
(觀父不主衆子之喪則其子得以杖即位可知此義)豈惟士大夫天子之喪諸
侯卿大夫亦無拜禮顧命卿士邦君入即位惟太保
祭酢乃拜是也諸侯奔天子之喪似宜拜殯而康王
嗣位二伯率諸侯以見新君並無特拜殯宫之文惜
邦國禮亡他無所見但士大夫奔喪亦無拜尸拜柩
之禮蓋子事父母必歲時嘉慶乃有拜事朝夕問寢
上食未聞進拜故親始死不忍異於生至既葬虞祔
練祥然後主喪者得拜於寢廟其餘亦惟各致哀誠
於其位次而已
儀禮析疑卷十三
