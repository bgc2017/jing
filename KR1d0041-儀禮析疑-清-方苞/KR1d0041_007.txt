儀禮析疑卷七
翰林院侍講銜方苞撰
大射儀
宰戒百官有事于射者
春秋傳趙孟曰武請於冡宰矣南遺曰冢卿無路以
此經及聘禮參證則侯國亦有宰舊典也蓋假以尊
稱以臨莅其吏民與五等之國皆稱公大國之孤亦
稱公同義
射人戒諸公卿大夫射司士戒士射與贊者
曰戒士射則知贊者不射矣觀此則士旅食乃升於
司馬掌於司士而未受職者作之以贊射事明矣用
此推之鄉射贊者有司之類射皆不與
前射三日宰夫戒宰及司馬射人宿視滌
百官聞宰之戒則射前一日已官陳器與水三官聞
宰夫之戒則届期已同視滌故下獨舉司馬之命張
侯設乏也疏謂滌射器非也射器拂拭而已無所用
滌○自視滌至量侯道設乏張侯宿縣並射前一日
事故以宿視滌貫之註云前射三日張侯設乏非也
量人量侯定植巾車張之可同時而畢事若張設於
三日之前必别具帷幂以備風雨非事之宜○此篇
主於射而言視滌則燕禮不待言矣戒三官之地所
滌之器滌之之法視滌者之儀皆不載必已見於祭
禮也
大侯九十參七十千五十
筋力不可強而侯道之遠近壹以貴賤為差何也臯
陶陳謨以六德三德為有邦有家之差蓋居君卿之
位而德器才識不能及遠則無以馭其衆臨其屬故
寓其義於射傳曰為人君者以為君鵠為人臣者以
為臣鵠志力不足以中鵠則君卿與有司同罰以示
才德不足以稱位則不足以任國社而亦無以安於
四民之上矣此義明則苟非至愚必將撫躬而自懼
求賢以自助尚敢荒寧以自恣於民上乎位卑者雖
力能中遠而非其鵠不獲亦教以職思其居而無越
志也傳所謂射者各射已之鵠繹者各繹已之志其
此義也與
遂命量人巾車張三侯
前承宿眠滌濯後接宿縣則為射前一日事明矣
設乏西十北十凡乏用革
西十北十之文重見以上乃司馬命量人定設乏之
度此則巾車設乏之事也
樂人宿縣於阼階東
於樂人之縣復特言宿事更端也蓋張侯設乏與視
滌同時而官事相聯無庸更言宿樂人之縣則宗司
所掌也故别言之
笙磬西面其南笙鍾其南鑮皆南陳建鼓在阼階西南
鼓應鼙在其東南鼓
磬西面而笙鍾與鑮皆南陳何也擊者東面而立擊
西面南面皆便也鍾鑮所以必南陳者以編鍾同簴
不可以西面也南陳之占地無多建鼓猶設於阼階
西以辟君降揖卿大夫之位可縮簴而西面乎阼階
之鼓聲南面西階之鼓鼙則東面何也凡考擊必用
右手東面而擊者以南為便西面而擊者以東為便
也○笙鍾頌鍾以應笙管皆編鍾也鑮則大鐘以聲
羣樂奏九夏者○建鼓即楹鼔以木貫而建之遂以
建名若以樹詀則下云一鼔在其南一鼓在西階之
西簜在鼓西可矣皆特標建鼓義無所處於文為贅
楊氏復承朱子之意為儀禮圖最有功於治經者
但尚有宜補正處如燕禮但云樂人縣詳具於大射
而樂器之陳設無圖後之君子宜詳訂焉
一建鼔在其南東鼔朔鼙在其北
鑮建鼔大鼙小故設於鑮與鼓之間而少北於鼔以
便先擊鼙後擊鼔也
冪用錫若絺綴諸箭蓋冪加勺又反之
綴錫若絺於箭慮風之搖蕩也蓋冪謂以冪覆尊明
勺加於冪上也又反之以覆勺也
皆玄尊酒在北
記稱上玄酒以陳尊南上玄尊在南也
兩壺獻酒
獻酒示為獻服不設也註讀獻為沙疏因言祭侯用
鬱鬯故隸僕以下卑賤之人並得以鬱鬯獻漢唐人
學而不思至此貿儒乃以不用註疏病程朱謬矣
司官設賓席於戸西南面有加席
大射之賓大夫也以為賓而有加席與卿同猶燕之
主人士也以為獻主而與大夫偕薦也卿之重席陳
而不設以卿終辭且諸公無加席而卿之加席久設
於其位非所宜也
小卿賓西東上
諸侯之國卿以下别有小卿春秋傳魯有宗伯小司
寇乃小卿也蓋禮事獄事最繁難以兼攝故特立小
卿以主之其下各以大夫大夫之數所以必五人也
冢宰則以司徒攝而不設小卿故見於春秋傳者無
小宰吳楚僭王故有太宰少宰衛有右宰穀蓋僭設
故易其名以自蓋也
若有東面者則北上
惟大射卿大夫在國者無不與小卿位於賓西五大
夫繼之戸西不足以容其席位故有東面者燕則無
此文衰老及有事於國中者可不與也
士西方
不著庭中南北之度以下旅食者在士南則其位約
略可知
小臣師從者在東堂下南面西上
非有禮事者不得升堂公將降階揖公卿大夫故從
公者預負東堂而立也周官司士治朝之位王族故
士在路門之右南面東上大僕大右大僕從者在路
門之左南面西上亦擬王出視朝南面故從王者亦
南鄉也彼或東上或西上以王位當路門之中也此
皆西上以公降自阼階也○燕禮小臣師一人在東
堂下儀略也大射儀繁故有從者
賓再拜稽首受命
燕以示慈惠故曰許諾大射以辨等威故曰受命文
無微而不辨也
小臣自阼階上北面請執冪者與修膳者乃命執冪者
執冪者升自西階立於尊南北面東上膳宰請羞於諸
公卿者
羞膳者與執冪者同時而請而惟見執冪者升立之
位何也羞膳者之職與其儀具詳於後也羞於諸公
卿者亦然燕禮請羞於諸公卿者壹與此同而篇中
竟不目其人必已見於饗禮(公食大夫禮設洗如饗)而略之也
觀此篇亦可互證
賓及庭公降一等揖賓賓辟
公之降揖同而燕則賓不辟何也燕主溥惠於羣臣
而立一人以為賓禮猶輕大射擇士以祭賓有加席
與卿同升奏肆夏與異國之賓同奠爵執爵興而樂
闋且上擬於君故於君初接見時退辟以見其不敢
當禮也
公升即席奏肆夏
燕禮記若以樂納賓則奏肆夏此經三奏肆夏皆燕
禮之所無也蓋燕以示慈惠宜略於儀節故納賓公
即席及受獻皆不用樂大射以辨尊卑别賢能宜詳
於度數故公即度受獻皆以樂尊尊也納賓以樂賢
賢也大夫以下無脀而獲者釋獲者有脀報勤也肆
夏之詩曰明昭有周式序在位又曰我求懿德肆于
時夏與大射辨尊卑别賢能之義相應燕而摲用肆
夏以納賓其必臣有大勲勞功伐而加隆焉以厲羣
下與
賓升自西階主人從之賓右北面至再拜賓答再拜
主人從賓之後既升堂則北面而立俟賓就席然後
拜其至故不曰拜至而曰至再拜也
賓洗南西北面坐奠觚少進辭降主人西階西東面少
進對
禮與燕同而於賓增北面於主人增西階然後賓主
所立之位愈明
擯者以命升賓
燕禮射人按節而升賓不復請於君也此曰以命蓋
君重其禮而特命之
宰胥薦脯醢由左房庶子設折俎
燕禮輕獻公獻賓設俎者皆膳宰大射禮重轉以宰
胥庶子薦設以士皆與射故薦設用不與於射者
更爵洗升酌散以降酢於阼階下
主人獻公自酢燕禮酌膳志恩禮渥洽而不可忘也
大射酌散示等級分明而不敢苟也
賓升席坐祭酒遂奠於薦東
凡奠於薦東之觶不飲何也燕與大射公卿皆未得
獻賓已受獻且隨當受君之酬故不飲主人之酬爵
以示不敢再先於公卿俟受君之酬而以酬公卿大
夫然後事順而情安也主人之酬爵君不可用以酬
賓故别舉媵觶而薦東之觶又不得他用則俟禮終
而徹之可矣鄉飲鄉射不用薦東之觶義與此同其
舉薦西之觶以旅則以事各不同而節文亦少異焉
耳
公命長
長謂五大夫爵列之尊者故小臣以次作二大夫而
不復請於君也公為公卿舉旅曰若賓若長則非以
長幼言可知
皆奠觶再拜稽首
上稽首拜媵爵之命也此稽首拜飲觶之賜也賓未
酬而先賜媵爵者飲何也凡酬必先自飲而後致爵
於人媵爵者之飲乃代君也酬爵四舉非有代者君
豈能媵
遂卒觶興坐奠觶再拜稽首執觶興公答再拜
燕禮主人自酢賓受酬二大夫媵觶公皆答再拜大
射皆答一拜惟此答再拜何也燕示慈惠故過禮以
明恩大射辨名分主人士也君於士不答拜以為獻
主而拜答焉禮已過矣賓與媵觶者大夫也本當答
拜故一循其常而於二大夫卒觶時閒答再拜以别
於士賓則公飲射爵而夾爵及媵觶於公并答再拜
以别於衆大夫又所以稱禮之輕重而為之隆殺也
賓降西階下再拜稽首小臣正辭賓升成拜
拜下禮也故主人獻公大夫媵觶皆聽其稽首於階
下而不辭惟於賓則略君臣之分而執賓主之禮故
命小臣辭而升成拜且始猶拜於下而後辭既則不
待其拜而升之皆異敬也公以賓所媵觶賜人亦不
待其拜而升之蓋所賜必諸公若諸卿之長或君之
師保故與賓同禮然君雖有異敬而臣宜守常禮故
至君命徹幕則賓與公卿大夫皆降拜稽首公雖命
辭而終不敢升成拜
賓告于擯者請旅諸臣
祭祀賓客獻酬本無或遺而燕射舉旅必使賓請者
自賓言之則不敢專惠自君言之則推惠於賓而使
浹於上下也公卿之請所以推惠於公卿而使浹於
諸大夫也(卒爵者大夫)大夫之請所以推惠於大夫而使
浹於羣士也士舉旅而後獻庶子有司則士之請又
推惠於士而以浹於庶子有司也惟賓之請見於經
而燕禮記曰凡公所酬既拜請旅侍臣蓋據為公卿
大夫士舉旅受爵者皆曰如初請酬之文惟見大射
何也大射禮重於燕於燕舉之或疑大射辨尊卑簡
賢能一稟於君命或無此節於大射舉之則燕不待
言矣以告於擯者以射者無自請於君之儀也
若膳觶也則降更觶洗升實散
公命不易主恩也賓更觶臣禮也
卿辭重席司宫徹之
賓有加席而卿轉辭因其辭而遂徹之何也上則體
君之意以致隆於賓下則不敢過諸公也
乃薦脯醢卿升席庶子設折俎
不指言薦脯醢者以庶子仍設折俎而獻大夫始言
胥薦脯醢則公卿之脯醢薦者仍宰胥可知矣賓薦
以宰胥一日之敬公卿貴有常尊不得降於賓
若有諸公則先卿獻之如獻卿之禮席于阼階西北面
東上無加席
燕與大射諸公皆無加席與卿辭重席之意同以成
君致隆於賓之義也又位在阼階若加席則上擬於
君故設席時本無加席不待其辭
主人洗觚升獻大夫于西階上
燕禮為大夫舉旅在獻工之後笙入之前以其事與
無算樂獻士相連故使媵爵者遞進而代獻以息獻
主大射為大夫舉旅退於既射之後獻主之事至獻
大夫獻工而中止則連而舉之可也
胥薦主人于洗北西面脯醢無脀
大射以辨等威故惟公卿有折俎雖主人亦無脀以
此知薦獻獲者之俎以祭侯設而釋獲者亦得以類
及也
擯者升大夫大夫皆升就席
獻公卿畢即為舉旅獻大夫直待射事畢而後為舉
旅義主於射禮重事繁恐日不足也工得獻而笙否
義亦然
乃歌鹿鳴三終
不合鄉樂射以擇士與彰女教之義無涉鹿鳴三終
兼四牡皇皇者華左傳歌鹿鳴之三可證
主人洗升實爵獻工
鄉飲酒鄉射惟為大師洗以衆工不過族黨中知音
樂者或國之中瞽下瞽耳燕與大射則歌者必大師
小師即上工亦異日之小師大師也故皆洗以獻而
並及於笙大射禮繁故省獻笙之節耳
大師少師上工皆降立于鼓北羣工陪于後乃管新宫
三終
既無閒歌合樂則堂上之事畢矣故大師少師上工
皆降也春秋昭公二十五年魯叔孫婼聘於宋宋公
享之賦新宫昭子賦車牽則新宫有辭與南陔六篇
異而獨以管奏射事殷故簡其節也敖氏以無管入
之文遂謂即大師管非也上經工六人四瑟僕人正
相大師僕人師相少師僕人士相上工則上工謂四
瑟明矣此經既曰大師少師上工皆降又曰羣工陪
于後則非衆管者而誰哉經於羣工陪于後下繼言
乃管則管者即羣工甚明無事復言管入言之法當
然耳
擯者自阼階下請立司正
鄉射主人自作司正政學之常有司及時而發命國
君之禮則宜有請者
公許擯者遂為司正
鄉射禮曰作相為司正所作無定之辭也此則禮之
秩節故曰公許擯者遂為司正無所用其辭也
為政請射
為去聲言為政典而請射主於事非指其人也國之
大事在祀與戎故於禮辭特著其義曰為政若鄉射
以教學士燕射以樂賓無庸及此註疏以為司馬之
稱則司馬當自請於君不宜使司射請且君前臣名
不宜𨼆其名而曰為政也
遂告曰大夫與大夫士御於大夫
侯國三卿五大夫或從王事或交於友邦或疾或喪
不能成耦故以士御之公卿不能成耦者亦以大夫
御可知○敖氏云不言士與士略賤非也與尊者作
耦自宜特文以見之上經云戒士射則皆與射而自
為耦不待言矣
主人士與梓人升自北階
南堂之前射者司禮事者掌射政者共獻薦者樂器
射器皆陳焉工人士梓人司宫畫物外别無所共之
事故並立北階下○升自北階自北堂由東房以至
於堂也宗廟之祭婦人由北堂以入東房冠之日贊
者入北堂以洗爵而酌於房中則東房與北堂相通
明矣
疏數容弓若丹若墨度尺而午
兩物左右相去六尺然後射耦張臂挾弓矢乃有餘
地又司正命去侯物閒可容其立也
卒畫自北階下司宫掃所畫物自此階下
工人士梓人司宫本待事於北堂下畫物掃畫畢仍
反立於其所也
大史俟于所設中之西東面以聽政
鄉射鹿中此篇但言設中而不舉其名者侯有三則
中亦宜三必己見於王朝禮又君射於國中則皮樹
中大夫兕中見鄉射記則别見必多矣○曰以聽政
者匪獨擇士以祭其坐作進退趨走呼唱此次誓命
視聽之節即軍政所隠寓也古者弓矢為長兵軍政
莫重於此此聽政與上為政請射正相應○燕列祝
史之位以或因燕而射則祝當釋祭侯之辭也禮主
於射則祝必有事不待言矣
卒遂命三耦取弓矢于次
此下司馬命張侯繫左下綱獲者倚旌文皆不具以
其於射事為必不可闕之節於射者為必容有異之
儀有司羣士自州長教射習之有素故可與鄉射互
備而不復舉耳其他與鄉射大同而小變者具有精
意存焉不覆舉則不可得而辨也
司射入于次
大射有次非獨以國君具官有張耦次者也州長會
民於序習射尚功以角材力習威儀與射者皆少壯
強有力之士無所用次大射則公卿大夫皆與焉老
者立而待事必有所休息以安其筋骸貴者降於階
庭必有所隠蔽以肅其體貌又鄉射舉於春秋而擇
士以祭則兼冬夏嚴風烈日勢不可以無次若鄉射
禮亦宜然則黨共射器何難具幄幕帟案哉
由下物少退誘射
誘射之儀與鄉射各有詳略互備也
卒射北面揖
卒射大節故北面而揖示為誘射而射君之侯如復
於君也○鄉射之主人州長也故司射南面而揖大
射君在阼司射在堂而南面對君以揖則義必不可
蓋臣在君所奉命而執事時或南面司馬揚弓筮人
抱蓍之類是也行禮則未有不北面者故雖聘賓啐
醴必降筵北面註謂不背卿則鄉射公卿之位亦在
尊東而南面揖敖氏云為下射與君同物不可南面
然司射少退乃不敢踐君之射位非北面揖之正義
也
遂取扑搢之以立于所設中之西南東面
鄉射無次故司射先立於中之西南使三耦立於其
西南以俟射大射先比三耦於次北面命取弓矢俟
誘射畢然後定位於中之西南也
司馬正適次袒决遂執弓右挾之出
周官一曰正掌官法以治要二曰師掌官成以治凡
謂六官之正與貳也此經司馬師司馬正敖繼公以
為射時所立之官經指始明註義亦可通周官大司
馬教振旅辨鼔鐸鐲鐃之用伍長與二十五人之長
皆得假以公司馬兩司馬之名則因射而立監得假
以正與師之名明矣知非司馬之卿與貳者卿貳席
位在堂此正與師射時與司射聯事而終獻獲者則
非卿貳决矣周官軍司馬下大夫四人輿司馬上士
八人行司馬中士十有六人侯國爵列雖降員數雖
減而職司必具司馬正宜取諸軍司馬司馬師宜取
諸輿司馬行司馬○鄉射司馬不决遂以教射而不
與於射也大射之司馬亦不與於射而决遂特備射
儀以為衆式耳
升自西階適下物立于物閒
鄉射鈎楹物當棟也大射物在楹間故升階徑適下
物
卒射右挾之北面揖
鄉射皆執弓不挾而此右挾擇士以祭儀彌謹也鄉
射南面揖此北面對君之儀也
上射降三等下射少右從之中等並行上射于左
階下陿各持弓矢必中空一等乃無掛礙庭中寬廣
故盡階履平地然後可並行
公許遂適西階上命賓御于公諸公卿則以耦告于上
大夫則降即位而後告
初射命三耦有辭此命賓有辭惟公卿則惟以某公
與某卿耦告而不敢命以命辭有軒輊也
命大夫之耦曰子與某子射告于大夫曰某御于子
命大夫之耦與告於大夫同事而異文義密而文辨
蓋如此
遂命三耦各與其耦拾取矢
鄉射取矢必拾有司教射習儀不厭其詳也凡與於
大射皆習儀有素者又耦多儀繁恐時不足以周事
故初射不拾至再射設楅取矢於庭中於是觀禮則
不可以或略矣○鄉射命三耦拾取矢後司射反位
此經無之註疏推說義皆無據蓋未詳繹上下經文
而考其事義也大射三耦衆耦位皆在次大夫立於
三耦之南司射東面於大夫之西以命衆耦一人取
矢未畢司射不得反庭中之位及衆耦皆還反次中
以俟射則司射作之以升遂適阼階下請釋獲於公
備命射事直至命上射不貫不釋之後然後退反庭
中之位中閒實無反位之事安得有此文哉鄉射始
命三耦取矢司射即反位者司馬之位在司射之南
三耦之位在司馬之西南衆賓繼三耦而立司射適
堂西比衆耦命三耦取矢後必反其庭中之位乃可
作三耦衆耦取矢於楅而次第作之以升其所立之
位命事之地絶不相同而欲以彼例此宜乎皆不得
其義也
皆内還南面揖
觀此則司射卒射北面揖之義益顯著矣司射在堂
君在阼階雖不正對君而揖則君見之故不可以南
面君在阼階上射耦在庭中雖南嚮而揖君不見其
面又揖後始適楅南則出次時在楅北進而及楅面
必南故因之南面而揖也
退者與進者相左相揖退釋弓矢于次說决拾襲反位
鄉射三耦及衆耦自始至終皆拾取矢執弓立而俟
大射之初則取矢於次而不拾再射三射皆取矢於
楅退釋弓矢反位何也有司教射則宜使久立待事
以固其筋骸將祭而擇士則宜休其神氣使盡志於
當射之時也鄉射之終賓主人大夫獨釋弓矢反位
待事至旋取以升大射至再諸公卿皆取矢於次中
三射雖取矢於楅與大夫同而隨升就席則釋弓矢
臨事而後取以優尊者明矣(賓先待於物樂作而公就席義亦如此)於
尊者為優則於衆耦為休其神氣而使盡志於射益
明
一耦揖升如初
上經三耦大夫衆射者皆釋弓矢於次襲反位此直
曰一耦揖則旋取弓矢不待言矣蓋拾取矢於次儀
不可廢故使預習而復休之所以曲體人情也
大史釋獲小臣師執中
鄉射一人執算以從而大射無之何也事輕人微鄉
射獲者自執中尚有執算以從者大史釋獲小臣師
執中則别有一人執算不待言故文略耳
中離維綱揚觸梱復公則釋獲衆則不與
離者麗也矢麗維綱而不中鵠也梱謂植之横於上
者仰觸於相下落而經正鵠也雖不中不遠於侯故
君猶可假
唯公所中中三侯皆獲
三侯南北正相值故鵠之見以差矢少揚力過強則
或誤中其高且遠者矢少留力稍弱則或誤中其卑
且近者故有中非其侯不獲及唯公則獲之法
司射遂進由堂下北面視上射命曰不貫不釋
以耦告則先公卿大夫而後及三耦尊卑之序也取
矢以射則三耦先公卿并先君仍前誘射之義也不
貫不釋賓與公卿之所同而於三耦命之言各有當
也
司馬升命去侯如初
司馬下當有正字
公就物小射正奉决拾以笥大射正執弓皆以從于物
射以擇士不中者不得與於祭篇中射人司射大射
正小射正司馬正司馬師自始至終各有所待之事
無暇身與於射疑當以祭有常職如鄉師肆師膳夫
鬱人之類攝之非必取諸射人羣司馬也其餘百官
有事於射者則供其本事之暇當仍更互比耦而與
於射(如獲者釋獲者倍其人數則皆可更番合耦)經記無文必己見於邦
國祭禮
大射正立于公後以矢行告于公下曰留上曰揚左右
曰方
不中而以其矢告俾君自省以勉於後也人君於事
物之理不中常苦不自知射失其宜而不中則易明
於心亦所以示君當繹思己過也凡此皆所以防縱
弛養德性事近而義深矣
公還而後賓降
諸公卿升射降反位皆如三耦惟君初曰就物事畢
曰還凡要節而揖君皆無之也蓋惟燕食賓初入君
揖而進之大射之賓亦然及正射則無為對羣臣而
揖亦無為向物而揖也君不揖而賓揖則疑於揖君
故不揖與君同若兩君好會而射則揖當各循其節
矣
諸公卿取弓矢于次中
君將射諸公卿始適次君射畢即於次中取弓矢而
升貴貴優老不敢過勤其筋力也至三射則又與衆
耦同取矢於楅蓋公卿民之師保百僚所式故使為
衆耦之表儀以示儀皆素習雖貴且老而不敢怠於
終焉
司馬袒執弓升命取矢
命取矢以下六節皆三射之始事也再射之算尚未
視獲未數賢獲未告中算未釋豐未設射爵未舉侯
與有事於侯者未獻而汲汲於此何也以此時儀節
甚繁閱時甚久而司馬與司射所掌之事與用事之
地各異故乘司射發命之隙使有司各供其事並行
而不相悖而司射既請三射於公可直入次而命三
耦矣禮之所謂連而不相及茂而有閒此其可騐者
也
賓之矢則以授矢人于西堂下
再射賓取矢於堂西故以矢授於西堂下以備三射
之取也舉賓之矢以見例則公之矢以授於東堂公
卿大夫之矢以授於次中可知矣射畢凡與射者皆
授有司弓矢故不列數也矢人即初納射器之有司
勝者之弟子洗觶升酌散南面坐奠于豐上降反位
鄉射禮執弓反位以弟子皆與射也大射弟子不與
故反位不執弓蓋洗觶本未執弓也
東面于三耦之西
出師之禮司徒搢扑北面誓之故鄉射禮司射搢扑
北面於三耦之南以三耦州之子弟可以師長之道
臨之大射之三耦皆士而公卿大夫並列射位故司
射之面位必異
一耦出
鄉射曰一耦進以立於中之西南也此曰出以位在
次中
交于階前相揖適次
耦次在洗東南鄉射禮相揖出於司馬之南遂適堂
西彼射者州之學士也必過於司馬之前以察其儀
度大射之耦則公卿大夫士降階而徑適次於禮乃
宜
賓升再拜稽首公答再拜
公酬賓賓再拜稽首公答一拜至飲射爵賓致爵則
答再拜者四不惟答賓之親獻及夾爵隂以示事有
未當雖尊者宜為理屈重自抑下所以養成其德性
俾凡事不敢自是而求助於賢臣所謂各繹己之鵠
也
公卒觶賓進受觶
公卿大夫飲射爵亦於西階示法行於貴而後可以
齊衆也君則卒觶於阼階之位貴有常尊也公卿大
夫之飲耦不升君則賓親獻而夾爵上下之辨則然
而飲不勝之爵與衆耦同又使君知罰不敢行而躬
宜自省也
司宫尊侯于服不之東北
鄉射禮酌堂上之尊以獻獲者此别設尊以國君之
禮與州長習射異所祭者不寧侯也不得與堂上同
尊故設尊之初即正其名曰獻酒示主獻服不而非
為祭侯也此曰尊侯不沒其實也不曰大侯之乏之
東北而曰服不亦以見此尊主獻服不而服不轉以
祭侯
司馬正洗散遂實爵獻服不
飲食之道祭必先於生人唯祭侯則先獻服不以義
取不寧侯無特祭之義故使服不以所受獻爵祭之
蓋服不以侯得獻故私以祭報而又申攻責於祝辭
以為戒也
司馬正西面拜送爵反位
前司馬正獻服不註云洗酌皆西面疏因謂獻旅食
尊後酌者為背君此北面不嫌背君以南統於侯曲
說也諸侯堂高七尺禮行於階下庭中君不見故雖
南面無背君之嫌况西面乎○鄉射衆賓燕獻大夫
皆不拜既爵故送爵即反位
卒錯獲者適右個薦俎從之
司馬獻服不薦俎錯焉示非為侯設也服不不祭啐
而適右个不敢以己之餘祭侯也終則仍設薦俎於
乏南明獲者雖以祭侯而薦俎本為獲者設也○五
帝三王之世凡寇賊姦宄聽斷於士師其阻兵倡亂
敢為不寧者皆強横之諸侯(蚩尤有苖觀扈洗邳徐奄之類)故射之
正鵠取義於不寧侯使貴賤少長同心於貫之以示
敵王所愾之義義取於不寧侯而又祭之何也祭有
非報功而以聲其罪者攷工記所載天子祭侯之辭
乃周官太祝詛祝所謂攻說也燕義所稱則諸侯燕
射樂歌非祭侯之辭師禡所祭於經傳無考而後儒
以為祭黃帝蚩尤祭黃帝則禱祈也祭蚩尤則必以
攻說之詞記曰禡於所征之地必以蚩尤為戒使不
寧之方毋侮毋忽也
卒祭左个之西北三步東面設薦俎立卒爵
以此見祭侯之時執俎而不設至獲者反位卒爵而
後設之
司馬師受虚爵洗獻隸僕人與巾車獲者皆如大侯之
禮
張爾岐曰觀此則前註謂司馬正容獻服不與其徒
之誤明矣服不本下士其徒即得獻亦宜在隸僕巾
車之後○註謂不言量人此自後及先可知敖氏謂
量人或不與此獻指皆未明蓋大射自公卿大夫庶
士以及士旅食者庶子皆受獻隸僕人巾車參干二
侯之獲者職卑事銳疑不得與於獻故特著之若量
人制燔脯與鬱人舉斝瀝於祭有常職當與卿大夫
並受主人之獻於適士中若使司馬師與僕隸等同
獻於侯側則非其倫矣
洗觚升實之降獻釋獲者于其位
不近酌獻獲者之尊而實之於堂上則别設獻獲者
之尊以祭辭稱不寧侯不可與堂上同尊益明矣
司射倚扑于階西適阼階下北面請射於公如初
再射升堂而後請特見於經此如初謂如初之請於
階下耳
反搢扑適次命三耦皆袒决遂執弓序出取矢司射先
反位
方命三耦取矢即反位與再射異何也再射司射之
事皆在次中三射則事在庭中不得不先反位也再
射時大夫羣士始即事恐其或愆於儀故就次中監
視之至三射則次中之儀皆前見矣而諸公卿始繼
三耦而出就楅與衆耦同拾取矢司射命三耦後宜
先反庭中之位以待事且再射止見大夫庶士次中
之儀而未見其取矢於楅之儀至是始一一監視之
三耦既拾取矢諸公卿大夫皆降如初位與耦入于次
三耦本在次中諸公卿大夫之初位亦在次中既曰
如初位又曰與耦入於次義不可通必傳寫者誤倒
其文也若作諸公卿大夫皆降入於次如初位與耦
皆袒决遂云云則理得事順而辭意亦坦然明白矣
敖氏謂入次有淺深據經文所書亦無以見其然
若士與大夫為耦士東面大夫西面
再射言為耦之上下三射言所面之東西互見且相
證也○士與大夫耦再射即有之而至此始見以君
射之儀賓與諸公卿大夫升降進反揖讓之數具詳
於再射禮重文繁無暇及士與大夫耦之末節故補
叙於二射亦列事之儀法宜然
公樂作而後就物稍屬
再射於授矢言稍屬三射於樂作言稍屬蓋以君之
血氣有強弱志慮有緩急且無暇專勤藝事故四矢
之行不過與拾發之節稍相屬而已求以疏數如一
不可必得也不過與鼓樂之節稍相屬而已求以循
聲而發不可必得也故少寬之亦所以使自循省而
知職任之重且大也
公又舉奠觶唯公所賜若賓若長以族於西階上如初
合燕與大射觀之凡曰酬者公先自飲也曰賜者即
以其爵賜也(凡言賜者皆無先自飲之文)燕禮為公卿舉旅曰酬
為大夫舉旅始曰賜蓋事主於燕時寬而禮可備也
大射為公卿舉旅即曰賜事主於射時蹙而儀當略
也賓已受酬而為公卿舉旅復言賜賓者若賓如子
産叔向為一國之望則公或再賜爵以風有位而公
卿亦以下賢為樂也為大夫舉旅仍曰若賓若長者
如再舉觶以賜公卿則三舉觶或仍以賜賓也燕禮
為大夫舉旅在未立司正之前以工歌之後隨立司
正說屨升堂即閒有射事亦用以為歡其禮極簡(觀大)
(射旅後復射之儀可知)自當繼公卿而舉旅於未安諸臣之前
以别於羣士大射則大夫志專於射必俟射畢舉酬
然後理得而其心可安也(公卿即不與射而廟有著位事有秩節大夫則射不)
(中者不與於祭)
庶子正徹公俎
王朝庶子下大夫二人中士二人侯國正必上士副
必下士也徹公俎者庶子正則俎服不之庶子必周
官諸子職所作之羣子也服不在王官為下士則侯
國必不命之士而使當官之下士設其俎不亦舛乎
大夫祭薦
受獻時不祭脯醢省其節文俾盡志於射也故三射
既畢升堂坐飲而後祭薦士之獻以數多射前無暇
及此必待脱屨升堂别有執爵者主人無堂上之事
而後可徐徧耳
乃薦司正與射人于觶南北面東上司正為上
司正即大射正也司馬之事與司射等而不與於特
薦以大射主於習禮觀德而義不兼於立武也司馬
且不與况司士與執幂者疏謂文不具非也○按上
下經文似羣士皆受獻立於東方而後徧薦焉司正
射人執射政之總故獻時獨薦於觶南以優異之猶
燕禮之主人士也而與大夫同薦舊說俱難通○燕
以示慈惠故并及司士與執幂者大射以辨名位程
德器故惟射人特薦義之宜也
主人就士旅食之尊而獻之
鄉射之射事及獻薦弟子所共實多國君官備燕與
大射獻酬射事皆官共之庶子惟設折俎弟子惟洗
射爵酌奠而已庶子執事有列而門内無位士旅食
者一無所事而位在士南特為設尊繼士而獻則為
升於司馬之士司馬作之以從會同賓客者無疑矣
蓋士旅食者及庶子即他日之命士卿大夫也猶鄉
射之弟子即他日之學士可賓興者也使之觀禮則
志氣有所感興使之習事則政法日以練達所以成
其德達其材者即於是乎寓焉至於祭祀之有旅酬
所以盡主賓之敬又以使族婣鄉黨情意周洽而潛
消其怨争鬭辨之萌燕大射之有旅酬所以溥君公
之恩又以使少長尊卑分誼詳明而即是為協恭和
衷之本聖人緣情制禮徧布周密本末兼該而一以
貫之如此○燕禮有士旅食而庶子弟子不與焉何
也射節禮容威儀辭命莫詳於大射乃庶子弟子所
未見而宜早知者燕則君臣相樂惟將仕者使觀禮
可矣
賓升再拜稽首公答再拜賓坐祭卒爵再拜稽首公答
再拜
燕禮公答賓主人媵爵者卿大夫皆再拜大射皆一
拜惟答賓前後兩再拜於飲射爵見救過之道在自
下於賓媵觚見禮賢之儀當厚終也然賓始升及卒
爵答再拜而奠爵仍答一拜輕重之衡寓焉外此惟
始媵觶者卒觶後答再拜以此觶乃代公飲酬爵也
無算爵受賜爵者答再拜以受者非賓則公卿亦禮
厚於終之義
公坐取賓所媵觚興惟公所賜
士不得升坐獻與酬必俟卿大夫升坐之後等威之
辨嚴矣而公為士舉旅坐取賓所媵爵興而授爵酌
膳敬禮不殊於公卿大夫此士之報禮所以至於忘
身亡家也
所賜者興受爵降席下奠爵再拜稽首公答再拜
公為賓舉旅再拜稽首公答一拜則為卿大夫舉旅
皆答一拜可知矣而無算之受賜者獨答再拜示君
之待臣宜厚於終也猶燕禮公命徹幂公卿大夫皆
降拜稽首而不復升拜示臣之事君於終彌謹也
儀禮析疑卷七
