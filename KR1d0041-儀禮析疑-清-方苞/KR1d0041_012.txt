儀禮析疑卷十二
翰林院侍講銜方苞撰
士喪禮
死于適室
敖氏本引註作北墉是也亳社北牖使隂明也生人
寢室北不宜有牖
幠用斂衾
大斂二衾註謂用其一以覆尸是也夷者等也大斂
衣倍多衾必稱其廣狹而與之等故曰夷衾(天子曰夷盤大)
(夫士亦曰夷盤則夷當以等訓明矣斂衣有多少盤必與之稱故通曰夷盤)覆柩之衾又
宜與棺之廣狹相稱故通謂之夷衾覆柩而曰夷衾
則不得以尸訓明矣
復者一人以爵弁服簪裳于衣左何之扱領于帶
爵弁士之上服也春秋傳魯叔孫豹聘於周王賜以三命
車服將葬季孫使舍之其臣杜洩曰若命服生不敢
服死又不以將焉用之則復宜用上服周官夏采以
冕服復於太祖以乘車建綏復於四郊而不用大裘
蓋大裘惟冬至祀天乃用之王之出郊不皆以祀天
又廟宜用服郊宜用綏非以大裘為上服而不用也
張爾岐曰扱領于帶平疊衣裳使領與帶齊别
以物關之而非縫也故曰簪
受用篋升自阼階以衣尸
别記復衣不以衣尸謂斂也此云衣蓋暫覆之
綴足用燕几
張爾岐曰側立此几並排兩足於几兩脛之間以夾
持之
奠脯醢醴酒升自阼階奠于尸東
張爾岐曰喪禮大端有二一以奉魄體一以萃精神
楔齒綴足奉魄體之始也奠脯醢醴酒萃精神之始
也
乃赴于君主人西階東南面命赴者拜送
告於君必親命赴者而拜送之若族姻朋友則所赴
不一致辭各異且有在他邦者主人哀毁昏迷豈能
一一自命故父兄代之檀弓記所云是也疏乃以為
大夫士之别誤矣赴於君而不北面何也以赴者必
南行出門拜送宜鄉之也
入坐于牀東衆主人在其後
敖氏云衆主人若有斬衰者亦存焉謂父主適子之
喪而其子以斬衰隨祖後也女子在室者則從母後
無母其從適婦之後與
婦人俠牀東面
喪大記並舉主人主婦道其常也此第曰婦人該其
變也蓋或死者妻早亡則子婦不可以稱主婦
主人哭拜稽顙成踊
前此哭無停聲辟踊無算至是有君命以敬節哀然
後成踊
禭者入衣尸
衣謂以覆尸也庶禭旋徹以適房惟君禭不言徹則
襲與小斂後仍以覆衾直至大斂然後以覆於外而
包庶禭耳
親者禭不將命以即陳
始喪親者在室不忍離尸且同宫同財(雖宫分南北東西而並在)
(都宫之中)故使人陳衣無庸將命小功緦麻衆多或在他
邦或貧不能禭又或以疾病事故身不能親故必使
人將命其立於堂下者或執喪事或待弔賓亦不親
禭也
庶兄弟禭使人以將命于室主人拜于位
父不主衆子之喪以卑幼而屈尊者以拜賓非禮也
雖主長子之喪其所立之位與拜賓之時與地必與
子異若禭者將命父拜於尸旁何以安死者之心必
使其子拜無子則妻拜無妻則兄弟拜也君視臣斂
即位於序端既殯而往即位於阼大夫君臨其臣則
即位於堂下是尊臨卑喪各以時義而異其立位也
父主長子之喪室中之位宜負北墉其東西俠尸者
必其妻子無妻子則弟妹父拜賓必俟其退而拜於
階下舅主適婦則位不宜在室凡此類必已見於大
夫之禮曰庶兄弟兼同族之小功絲麻及異姓之
内外兄弟舅甥
朋友禭親以進主人拜委衣如初退哭不踊
惟朋友之禭以哭答親以禭進必死者所親厚故哀
心之感不能自遏也何以必俟其退而後哭禭者本
未哭也未小斂主人創鉅痛甚附身之事猶未營無
庸以哭擾之小斂畢則朋友進襚以哭踊先之矣先
王制禮親者陳衣而不將命小功以下使人將命而
不親朋友親襚而不哭非略襚者之儀節慮孝子致
禮以傷生也自始死主人啼聲無停故轉以禮事之
至而停其哭使少休息皆天理自然之節也踊必興
襚者衆多使每哭必興踊力不能任矣
為銘各以其物亡則以緇長半幅䞓末長終幅廣三寸
䞓末以下皆緇度也物有定制不待言且大夫與上
中下士各有等差不宜同用䞓末(䟽雜帛者旗旌之縿以絳帛為之以)
(白色之帛裨緣之)其末亦不宜太短且狹
竹杠長三尺置于宇西階上
以是知肂依西壁其上亦為宇以吐霤不使零於肂
也如指南檐為宇則汎言宇西不知置於何所
陳襲事于房中西領南上不綪
西領取以入室便也冠禮陳服於西墉下東領冠者
入而服之便也戸在南此南上取以入室由近以及
遠冠禮北上入而服之亦由近以及遠張爾岐曰
衣裳少單行列去可盡不須屈轉重列
鬠筓用桑長四寸纋中
註䟽謂死者不冠以母之喪無筓决之非也男女冠
筓乃責以成人之禮正望其受而全歸未有附身細
物無一不備而轉削去首服之義况陳服器二弁與
服並舉首設掩幎足結綦屨後承以乃襲三稱則幷
包弁服明矣筓止四寸正以鬠外加弁弁外加冒不
可更用生時關弁之長筓也母喪無筓亦以束髮為
髻髻外加編次編次外加冒不可更用關編次之長
筓也纋廣韻謂筓巾其文左方從絲則詁繞髮之巾
於義為順纋中者生時作髻多向後死則圍髮於中
央以便加弁而就枕也舊說死者不冠必謂冠則不
便於襲斂耳以弁之遺制度之弁而加冒絶無妨閡
即天子諸侯之冕旒但削約其方版前後無出而綴
以旒自可以加冒何故奪其親身之元服乎
瑱用白纊
生時以玉石象角為瑱懸之當耳死則無所用懸故
以纊裹瑱而塞之䟽因檀弓記角瑱鄭註專以君言
遂疑人臣送死無瑱而直用纊塞不知檀弓雜記喪
禮無以見其專主人君况角柶燕几君大夫士一也
而士獨無瑱義不可通此經所以未著瑱用何物者
蓋禮文全備時士之瑱别有所見而今不可考耳
幎目用緇
周官幂人註以巾覆物曰幂此經文義本明註改讀
若葛藟之縈轉支而不切
握手用玄纁裏長尺二寸廣五寸牢中旁寸著組繫
長尺廣五寸乃以一面言其制宜合二面如囊大指
最短小指亦短使囊之廣狹均則韜手不固故必削
約握之前半旁各一寸然後中三指結束牢固其大
小二指則稱其短長巨細而分韜之以組連結然後
與手穩稱下經設決麗於掔為大指明矣又曰設握
乃連掔正大指别韜而以組連結於握之徵也自大
指及掌乃正廣五寸耳
爵弁服純衣皮弁服禒衣
不言素積冠衣同色舉皮弁則知白布衣素裳矣子
羔之襲以素衣此則褖衣即玄端也襲斂自明衣以
外皆用生時吉服則此經為正
庶襚繼陳不用
喪大記親戚之衣受之不以即陳鄭註謂不用以小
斂此疏則云不用以襲至小斂用之蓋襲衣少自無
用襚之理小斂十有九稱或主人祭服既畢則庶襚
亦可用耳
貝三實于笲
惟大夫飯含未知何物莊子云未解裙襦口中有珠
又引詩曰生不布施死何含珠天子諸侯用玉士用
貝經傳有明文以差次卿大夫或用珠雜記又云自
天子以下皆用貝蓋各記所聞其傳或異也
管人汲不說繘屈之
不言所授以淅米者祝而管人又受潘焉則與祝相
授受不待言矣
主人皆出
浴者將入而主人皆出則前此皆未離牀東西之位
明矣主人辟浴則婦人之出不待言矣至復入亦惟
舉主人以衆主人婦人親者必入視飯含不待言也
蚤揃如他日
古蚤爪通考工記爪皆作蚤
商祝襲祭服褖衣次
張爾岐曰此但布衣於牀尚未襲而云襲者衣與衣
相襲而布之也其布也先祭服次褖衣至衣尸則褖
衣近明衣祭服在外
主人出南面左袒
必袒者逢掖長袖不利於飯含也死者南首主人尸
西東面必用左手故左袒
宰洗柶建于米執以從
註於冠昏喪祭執事者皆曰有司而以府史當之古
者府史胥數甚少僅足以供官中之事使為官中羣
士執吉凶嘉禮之役日不暇給矣蓋凡執事而不以
名見者皆主人之隸子弟也其假以有司之稱如宰
史老祝宗人甸人管人之類及贊者使者則宜以姻
黨及弟子能其事者充之惟冠與特牲饋食經特見
有司之文則或同官中中下士耳周官黨正掌五族
冠昏喪祭之禮事則同黨中下士宜與焉而昏喪無
有司之文以執事者必其親暱也冠之宰宜為二十
五家之里宰喪之冢人宜為掌墓地之有司其宰則
隸子弟董其家事而假以是稱者非然則宰與老乃
卿大夫之貴臣士無臣不宜有宰與老
徹枕設巾
徹枕者頭頸必直然後實米可盈也設巾者使孝子
心壹於飯含恐哀痛觸而不能自持也
主人由足西牀上坐
祝受貝而後主人西受米柶而後宰西則始入皆立
於尸東明矣蓋以待祝之入而受貝與米柶也牀西
婦人之位主人有事於飯含而宰贊則婦人宜少退
以辟之其不於牀東飯含何也飯含畢當移尸於牀
而襲飯含時執事者必俟於牀東(衣尸非商祝一人所能共必左右各)
(一人佐之乃可舉)執事者移尸然後主人自牀西而反位以
視襲所以曲得其次序也據喪大記始死遷尸於牀
仍疾時所臥也設牀襢第有枕乃含牀也浴畢宜有
移尸於含牀之節飯含畢宜有移尸於襲牀之節經
皆不見必己見於卿大夫之禮米貝皆及時授受
襲衣及掩瑱幎屨笏決握冒無授受之文蓋上經陳
祭服褖衣於襲牀時已設於左右也
主人左扱米實于右三實一貝左中亦如之
惟飯含主人親執朝夕進食至是而終不忍使他人
代也
乃屨綦結于跗連絇
張爾岐曰屨繫既結以餘組穿連兩屨之絇使兩足
不相離也
乃襲三稱
上經云祭服褖衣次則爵弁皮弁褖衣為三稱故明
衣不在算也但衣可重而冠屨不可重足用皮弁之
屨則首宜爵弁經記無文必前已别見也註引喪
大記皆左衽結絞不紐䟽引禮記註皆以衽為衣襟
非也衣襟無左衽之理朝祭之服及常服亦無改為
左衽之法鄭氏孔氏蓋謂惟衣有衽不知凡物相掩
皆可謂之衽大記蓋言衾之衽結於左耳即據此經
以席幂鬲亦曰左衽况以衾斂衣乎詳見戴記本節
辨
明衣不在算
張爾岐曰親體之衣非法服故不算
設決麗于&KR1266;自飯持之設握乃連&KR1266;
張爾岐曰其左手無決者則下記云設握裏親膚繫
鉤中指結於捥是也
重木刊鑿之甸人置重于中庭三分庭一在南
既襲設冒親之形容不可復見故設木於中庭使神
依焉此時尸尚在堂即殯後尸猶在柩而復立木以
依神故謂之重至虞則親已離其室不可復言重故
埋重而作主迎精而返宗廟之祭皆以為主也尸
在堂則直其南尸在肂則直其東孝子居廬使觸目
而感於心也
夏祝鬻餘飯
鬻宜作粥以口實之餘為粥而懸于重蓋親之養至
是而終矣朝夕見之孝子之心有隱焉所謂以故興
物也
冪用疏布久之
或曰久糾音之誤也鬲瓦器非以蔑索糾結其下不
可以靲繫或曰鬲懸於庭中經風雨必以堅牢之物
承之乃可久既夕禮木桁久之謂結甒于桁也
祝取銘置于重
不言置重之南北及銘所面何也幂重之席面鄕北
則銘置於重南不待言矣銘以示族姻賓友之自外
入者則南面不待言矣
婦人之帶牡麻結本
曰婦人之帶則首絰以苴一同於男子可知矣
牀第夷衾饌于西坫南
小斂後尸當夷於堂故夷衾與牀第並饌於西坫南
即奉尸侇堂後所用以幠也大斂二衾此衾宜入斂
疏乃據啓殯幠用夷衾謂此衾本為覆尸覆柩不以
入棺誤矣啓殯後覆柩之衾蓋别為之而與柩之廣
狹等故亦曰夷衾此夷衾則註謂大斂所幷用之衾
是也
布席于戸内下莞上簟
襲於牀衣少也小斂衣多必於地斂事始可展故布
莞簟既斂然後奉而侇於楹閒之牀
祭服不倒
上經曰襲三稱并明衣已四重矣衣至數重雖生人
難更加况死而手足辟戾乎襲後加冒則手足已囊
小斂之衣不得如襲衣之穩稱於身與生時無異矣
其薦於下而掩於上者宜不過三重餘則折疊卷搏
以充其䧟缺蓋人之身中實而首之兩旁足之左右
中閒皆虛故斂衣之橫從廣狹必與䧟缺相稱使上
下左右停均平帖然後以衾左右掩覆而絞結堅牢
也
設牀第于兩楹之閒衽如初
小斂後將奉尸侇於堂故預設以待事
主人西面馮尸踊無算
自始死君襚而外皆不踊哀痛充充衆事廹遽勢不
能備禮也至此則附身之事小備親之容色髮膚欲
再見而不可得矣故踊無算
主婦東面馮亦如之
用此知始死婦人俠牀乃變文以該無主婦者
主人髺髮袒衆主人免于房
衆主人乃大功以上親者以免於房知之也註專舉
齊衰其實衆兄弟位堂下者亦宜免也朋友死於他
邦為之主者尚免而况小功之兄弟乎上經著髺髮
與免之異而統之曰衆主人無以見免者獨齊衰别
記曰不冠者之所服無以見小功緦之不免也以小
功皆在他邦加一等不及知父母與兄弟居加一等
推之(小功加一等則服與親者同矣)如無主後而小功者王其喪飯
含即大斂亦宜袒以致哀特禮文殘闕無考耳
婦人髽于室
曰髽于室則衆婦人之在戸外者不髽明矣即大功
之婦人亦不宜髽喪服記婦人為父母舅姑惡筓有
首以髽是也男子雖輕服必免婦人非斬齊不髽何
也文王世子記族之相為也宜弔不弔宜免不免有
司罰之雖輕必免所以厚恩也婦人朝夕侍舅姑故
雖父母之喪卒哭後即易吉筓而以輕服髽則道大
悖矣
男女如室位踊無算
喪事即遠此則親離其室之始也故踊無算
婦人阼階上西面
婦人位阼階上以尸在堂不得復入於房賓之襚者
將升自西階也主人位阼階下便拜賓也
大夫特拜士旅之
士旅之非以其位卑而簡於禮也士之弔者多一一
特拜力實不勝且衆兄弟朋友之襚已每人而拜之
今旅拜可也
襲絰于序東復位
小斂以後主人終位於堂下何也尸在楹閒婦人阼
階上西面賓及朋友繼襚者升降於西階惟房戶之
外可立而其地則嘉禮中賓位也在喪則功緦婦人
立焉必位於阼階下然後便於送賓與繼襚者為禮
且小斂以前親形未掩男女宜共守之既小斂則男
女分堂上下即既殯後次分内外以中門為限之義
也
載兩髀于兩端
敖氏謂兩端為俎之前後非也應為左方右方蓋髀
賤先載居兩旁兩肩兩胉次之則脊肺正居中央其
序乃順
祝受巾巾之由足降自西階婦人踊
婦人在阼階上惟見設奠而降故一踊丈夫在西階
下故見奠者之升而踊降又踊其節宜然非哀有淺
深
乃代哭不以官
小斂徹奠後乃代哭則前此哭無停聲遞代者必主
人主婦衆子姓衆婦及女子子可知矣代哭不以官
宜大功小功之兄弟姑姊妹兄弟之子之子婦也
疏謂哭無時有三節惟練前葬後朝夕哭阼階下無
無時之哭未安自虞至練日月甚長親喪未久廬中
竟無哀心之感則非人理哀至而抑不使哭則非人
情其然則朝夕之哭亦似強赴其節而不誠矣蓋父
母之喪哭無時本無分於久近特其中自有䟽數耳
賓入中庭北面致命
君使人弔尸在室使者自西階升致命於堂上自當
東面小斂後尸在楹閒主人在阼階下使者致命於
中庭自當北面君襚致命於堂自當與弔者同入衣
尸而不言其面位何也以自右而衣之不待言也知
然者奉君襚不可遶足而由左
賓升自西階出于足西面委衣如于室禮降出主人出
拜送
任賓自升委衣而主人不與之俱以襚者非一人毁
痛方深水漿未入不能備禮也
朋友親襚如初儀西階東北面哭踊三降主人不踊
朋友哭踊而主人不以踊答何也辟踊哀之甚也親
賓將襚宜各致其哀主人則不食三日哭無停聲若
皆以踊答將病不能興矣小斂以後哭使人代義亦
如此如必勉焉以觀衆人之耳目則反不得其情
初儀謂將命擯傳至拜送之儀非如小斂前親襚之
儀也小斂惟親者庶兄弟襚大斂然後衆賓襚必定
制如此朋友則情親義重故大小斂皆襚襚必親
襚者以褶則必有裳
至大斂乃見此文明小斂不以褶也或以衆賓中有
窶不能為禮者而不以物薄廢與(古無木綿著必以繭)
宵為燎于中庭
大斂增馮尸升柩攢塗三大節或君親視斂禮事繁
重前夕必有夜事於中庭故為燎也小斂衣衰器物
夙具斂日陳之事不紛前夕當無夜事若尸未入棺
男女守之室中房中夜不息燭自不待言故無其文
但尸侇於堂則及宵婦人當入於房主人及親者當
俠夷牀經不言必己見於君卿大夫之禮耳
厥明滅燎陳衣于房南領西上綪絞紟衾二
死與往日曰厥明則知襲以次日而明為三日之朝
但言衾二不舉絞紟之數者喪大記小斂布絞縮者
一橫者三大斂布絞縮者三橫者五小斂絞數已見
上經而大斂不言非遺之也必已别見而不覆舉耳
君襚祭服散衣庶襚凡三十稱
始襲明衣之外加褖衣死者朝夕所恒服也再加祭
服其命服也小斂則祭服在内近身宜尊服也君襚
至尊而至大斂然後用者大斂之衣美者在外列之
在先則被之在後鋪之在下則掩之在上君襚至尊
無敢被其上者必如是而後大斂既畢惟君襚上覆
而私服庶襚盡包其内耳古人儉於服用而襲斂
之衣至五十二稱非獨不忍儉其親也死者朝祭之
服子孫不忍服又不可以予他人惟以斂為宜三王
之世禮教彰明風俗淳厚生則比居死則族葬墓大
夫居其中以守厲禁故含用珠貝襚服衆多而無意
外之患至衰周而發塜探珠之變見矣然後知先王
之道不行則人心風俗之變百出而不可防也五代
時郭威至以紙為衣以瓦為棺而刻石墓道可哀也
矣
奠席在饌北斂席在其東
小斂奠無席以尸未入棺不忍以神道事之也大斂
奠席與斂席並陳東堂下以尸在堂上若神式憑焉
既殯升奠於室中祝執巾席以先之若神實依而往
也義與宿奠徹而仍設於序西南吉祭遷尸薦俎敦
厞於室西北隅略同不知神之所在於彼於此焉耳
棺入主人不哭
奠之升降主人哭踊哀親之不復生饗也棺之入乃
不哭冀親之魂魄安焉而不敢哭踊以震驚之也既
奉尸斂於棺將蓋然後踊自是則與親永隔矣皆人
情之實故先王因之以制節焉
升棺用軸蓋在下
敖氏謂郤蓋於棺下似未安蓋之形制未審可郤而
置棺於其上否疑棺以軸升而蓋仍留階下俟置棺
於肂然後手舉蓋以升也其升而置於何所無文必
已别見
祝徹巾授執事者以待
上經祝徹盥於門外衆徹奠者並盥然後祝獨徹巾
授執事者以待而先徹醴酒下取先設者則衆徹奠
者也獨言祝徹明其主徹事也衆徹者之盥則不言
可知
徹饌先取醴酒北面
吉祭祝先酌奠尸先執奠飯畢主人酳尸故喪奠祝
亦先執醴酒俟豆俎既錯而後錯焉其徹也亦先取
醴酒而後及其餘蓋以酒包食之始終而祝主祀事
故始之終之者皆祝也
帷堂
未奠之前不惟堂以襚者尚欲見尸而委衣以致其
哀奠時執事者方升降以饌徹也
婦人尸西東面主人及親者升自西階出于足西面袒
主人舉親者以疎者本位於堂下也女婦之疎者則
無不出於房之義故統之曰婦人明亦與親者比次
也不著主人及親者之位何也知婦人之位則知男
子視此矣親者與主人同袒是小功以下衆主人
不袒也小斂畢主人髺髮衆主人免不辨其親疎免
者皆袒袒者哀之甚也先王制禮稱情以立文袒不
及疎者所以責親者之致其哀又以明君親弔則衆
主人皆袒以昭異敬也
布席如初
斂席之布與小斂同奠席亦下莞上簟如初兼此二
義
商祝布絞紟衾衣美者在外君襚不倒
小斂祭服不倒則衆服倒矣大斂君襚不倒則祭服
亦倒矣斂衣何以必倒非倒不可以斂也小斂之倒
折疊卷搏填實限缺以取平正至大斂之衣裳則並
不能展布以襟衽相交惟結衽平布或自首順而下
或自足倒而上鱗次相承以兩袖左右上掩而交於
中央然後停均平帖可至三十稱之多等而上之雖
百稱可加也此斂法之必不可不詳者而經傳無文
必已詳於卿大夫之禮司馬温公嘗歎世俗有襲
而無大小斂究其原蓋因古卷疊倒置之法無傳襲用
四稱之後雖欲加而難為被也故諸大儒終無能用
古斂衣之數者然聖人制禮必隨世變而後能與民
宜自漢文帝時張釋之已云使其中有可欲雖錮南
山猶有郄後世公卿富家以鐵石窆封發掘不絶則
數稱之外亦無庸多加但以命服之尊者上覆棺中
未實則用瀝青或以布衣葛草之類充之可也延陵
季子葬其子深不至於泉斂以時服蓋己見其微矣
士舉遷尸復位主人踊無算
小斂既斂馮尸而後踊無算前事方殷也附於身者
必誠必信目視而心注焉主於敬而不可以哀閒也
大斂始遷尸而踊無算卒斂馮尸復踊無算蓋棺加
塗又踊無算蓋自是與親之音容幽隔矣故心絶志
摧而不能自己也
卒斂徹帷
小斂大斂第曰卒斂而斂之人數及絞紟之制結束
之法胥無及焉必已前見也惟沐浴飯含襲事獨詳
以其為貴賤所通用故於士禮見之使庶人可倣焉
卿大夫以上不過所用器物加貴重耳其節次儀法
則不容有異祭禮為貴賤所同者皆具於特牲其義
亦然俾士無田及庶人薦於寢者可略知其疏節耳
主人降拜大夫之後至者北面視肂
肂在西階上主人必北面於西階東始可視肂疏以
不忍即阼階位為義失之矣尸在楹閒主人即阼階
下位豈忍於遠親乎地限之耳衆子不視肂以賓位
西階下更無地以容也婦人復阼階上位以工役方
有事於西階不宜偪近也
衆主人復位婦人東復位
揭衆主人婦人之復位則主人奉尸斂於棺皆從至
西階視蓋與肂可知矣遷尸者士則舉以入棺者仍
此士而男女奉之皆如初亦可知矣聖人之經辭簡
而事不遺義愈著皆此類也將浴尸衆主人婦人之
出將含飯衆主人婦人之入經皆無文而此獨特文
以見之何也在彼雖不言出入而無不出不入之疑
在此不言復位將疑主人奉尸斂於棺衆主人婦人
皆不從矣婦人不入於房而復阼階上之位何也尚
未加塗也
設熬旁一筐乃塗踊無算
設熬即飯用米貝遣車載牲體之義如以惑蜉蚍則
以置肂内而後塗是招之使入也殯而加塗直至啟
而後見親柩故踊無算
卒塗祝取銘置于肂
死者不可别故銘以識之尸在室朋友親者尚入視
尸在堂朋友親者弔賓尚升堂親致襚故銘置重南
今既肂自當依尸柩而設之註在肂東敖氏謂在南
俱擬議之辭註為長蓋介於殯與重之閒使賓出入
皆見之也
乃奠燭升自阼階祝執巾席從設于奥東面
自始死至小斂奠於尸旁以親之魄體尚在室堂也
古不墓祭以祭乃飲食之道宜在室堂既殯於西階
不得奠於階前故當室之奥是廟祭之始也
錯者出立于戸西西上祝後闔戸先由楹西降自西階
錯者序立以俟祝出而讓之先降也祝降則錯者從
之自二斂至遣奠有司陳薦主人不親祝亦不代
獻侑蓋未葬以前主人創鉅痛甚即使視豆籩牲醴
其心亦逐於物而閒其哀矣(惟獻材井椁哭踊而視之附於棺者必誠必信)
(也)獻侑者生人飲食之禮而假以事鬼神也故必有
尸而後有獻侑魄體尚在堂而使祝獻侑是誣於祭
也故既葬而虞始用隂厭使佐食與祝代神祭於苴
然後出迎尸蓋易事生之道以事死義各有所起而
變必以漸也
賓出婦人踊
主人不踊以拜送賓不暇自伸其哀也而婦人踊何
也唁弔者各還其家而父母舅姑之音容則永世不
再見矣此正以故興物之節會也故成服朝奠亦以
賓出為婦人踊節古者喪禮宫中必有相職此之由
闔門主人揖就次
既殯就次而後有苫有塊則未殯之前有坐起而無
寢興明矣
君若有賜焉則視斂
君視士斂非公族姻親則同學於師氏保氏者非可
以近幸而私為之賜也必有典則著於禮經今殘闕
耳
主人出迎于外門外見馬首不哭
男子出寢門外見人不哭以謀喪事而見人非哭之
時與地也若君親臨弔則震動感傷有不知涕之何
從者故號泣而出迎但不敢徹聲使聞於君耳
巫止于廟門外祝代之先
君臨臣喪以巫祝桃茢執戈本掃除不祥之意但祝
以通鬼神而巫主招珥以除疾病宫中方有死喪而
以巫入似重以不祥相擬故止於門外且桃為鬼所
畏執桃茢者巫也不以桃茢入恐死者惡之
君釋采入門主人辟
君入門而辟不敢以凶服近君也俟君升而後哭拜
於中庭君升之而後就西楹以視斂哀敬並伸而義
各有當如此
卒公卿大夫逆降復位
喪大記馮尸惟君及父母妻子兄弟此經君尚未馮
公卿大夫逆降君馮後獨升主人則公卿大夫視斂
而不馮尸明矣而後記大夫升自西階既馮尸大夫
逆降何也以義揆之舅甥内外兄弟之親同學同官
之久亦宜聽其馮豈君親視斂則主人主婦之外皆
不敢馮若君無賜或重為之賜視小斂而大斂不臨
則大夫之為親戚故舊者亦有馮尸之禮與蓋馮者
哀戚之至也若姻賓之疏遠者皆馮則在馮者為非
情而主人一一以哭踊答亦實不能勝觀斂襚主人
之不踊則知衆賓不馮之義矣
君坐撫當心主人拜稽顙成踊
非君踊主人不敢踊則君坐撫興必踊别記云君稱
言視祝而踊則始入而哭亦宜踊文皆略者以禮終
將出總言君要節而踊主人從踊著其凡也
君降西鄉命主人馮尸
主人主婦馮當踊無算故命之馮則君先降使伸其
哀而馮者之踊亦不敢無算使君久立以待也君降
不言立位入棺加蓋並不見其儀法必已於臨卿大
夫見之據喪大記君視斂主人房外南面主婦尸
西東面卒斂升主人馮之命主婦馮之此經斂時雖
不見主婦之位但馮尸云主婦東面亦如之則斂時
本在堂上明矣惟主人之位與面不同以義揆之則
此經為正蓋君位在尸東則主人主婦宜皆向君且
主婦位在尸西主人位在西楹卿大夫繼主人而東
則去主婦位遠而又有主人之位閒之於禮意為得
如記所云則卿大夫直當主婦之南又卿大夫北面
而主人南面更非所宜君位堂東西鄉宜近北主
婦之位宜如主人當西楹而近北然後於對君視斂
皆順主人正當西楹主婦則正對尸故云尸西
君升即位
君加蓋而後升男女號踊君臨視之則瀆矣常禮主
人奉尸斂於棺婦人東復阼階之位君視斂降立於
階下而旋當升則主婦宜仍西楹東之位或退立於
房外南面經記無文必已前見
君出門廟中哭
大斂後常禮賓出婦人踊主人送賓於門外入及兄
弟北面哭殯此曰君出門廟中哭則不獨婦人踊於
堂上而衆主人亦哭於階下矣所以不俟主人之入
同哭殯者主人至是水漿不入者三日矣君親臨視
拜趨益勞宜少息之也哭殯之禮乃因兄弟將歸者
辭殯必哭而與之同哀非哭親之正禮也故主人送
賓後亦不復哭皆人情之實也統於君故下賓出
婦人不再踊
貳車畢乘主人哭拜送
君始至主人見馬首而入不敢以凶服迎君而使前
君者見其迎君之歸不敢哭以送君而使從君者見
其哭是謂連而不相及也
襲入即位衆主人襲拜大夫之後至者成踊
君不臨則殯奠丈夫婦人各二踊送賓後主人及兄
弟哭殯今惟君踊主人從君出廟中一哭而奠升降
無踊君在不敢私踊也惟拜大夫後至者成踊而不
復與兄弟哭殯必拜大夫成踊時兄弟皆哭故即以
當哭殯之節也(經無文必已前見)蓋至大斂禮終又重以君
弔不惟主人力不能勝即兄弟亦憊矣故節文宜減
皆天理之自然也
三日成服杖拜君命及衆賓不拜棺中之賜朝夕哭不
辟子卯
成服大禮也必君有命故有公卿大夫之位拜即於
殯宫拜也若親賓有含襚之贈而不及尸則告以既
殯而辭不受故不拜註疏謂出拜君與衆賓之弔臨
非也曲禮君弔之必有拜者雖朋友州里舍人可也
乃以成服之日躬出拜衆賓乎且拜君之臨則不宜
曰君命蓋此三節乃總言是日禮事婦人即位以下
乃詳叙朝哭儀位耳必數來日以四日之朝為三
日者或死在夜分以前而以死日為期則實未及三
日孝子所不忍也
婦人即位于堂南上哭
時廟門未辟而婦人已位於堂上何也按雜記諸侯
之夫人奔父母之喪入自闈門升自側階婦人自外
入者由闈門以適側階由側階以入東房則自内出
者可知矣蓋闈門本為婦人有事於外寢而設不獨
主婦姑姊妹女子子婦凡宗婦及外宗皆然此經没
其文必已别見也必南上主婦親者乃與肂相對
而近主人堂下直東序亦以肂在西序相對而近也
婦人哭見肂而哀心感也故丈夫亦入門見肂而後
哭疏乃引雜記祥而外無哭者謂殯後門外皆有哭
以下註為徵失之矣雜記謂大祥後門外堊室中無
哭而朔月月半之奠殯宫内尚有哭耳男子出寢門
外見人不哭自君視斂外雖初喪無哭於門外之禮
下註乃言入門即位而哭耳
門東北面西上門西北面東上西方東面北上
門内外主賓之位皆分為兩重以當門地狹不能容
多人門東西地寬必分行序列然後各居其所而不
相雜也他國之異爵者無多人故其位正當門西其
下則以位他國及本國之士門東門西下經皆目其
人而西方不目其人蓋本國他國之公卿大夫位皆
見經則衆士位在西方不待言矣本國之衆士不位
於門東何也諸公之下尚有公有司及私臣執事者
舍門東别無地以容且士為弔賓不宜與有司執事
者同列故位於他國之士之下而統之曰西方下經
亦不目其人也公有司及私臣之位不著於經何也
冠昏私禮執事者微則不著其位或并没其人喪禮
亦然與射鄉國事異乃經之通例衆賓位次至此
始詳蓋未殯以前遠者未至且主人大事方殷不暇
與賓序立也主賓親疏貴賤門内門外位次有同
有異若兩番叙述不獨辭事重複且樊然殽亂觀者
為之目眩矣此經前列其地後目其人或列其地而
不目其人或没其人而并空其地彼此互證隱見相
參而其人其地其位朗然在目凡聖賢之文簡而有
法類如此不獨春秋為然
主人拜賓旁三右還入門哭婦人踊
婦人即位以前宜有丈夫婦人易服儀位主人入門
哭以後宜詳與兄弟哭殯或升階或即在堂下位面
此類大節目俱不見於經則前已别見無疑
卿大夫在主人之南諸公門東少進他國之異爵者門
西少進
此既殯次日朝哭之禮即成服之朝也故卿大夫諸
公他國之異爵者皆至必死者君之親舊或私與公
卿有連
敵則先拜他國之賓
謂弔賓中有爵位敵者
豆西面錯立于豆北南面籩俎既錯立于執豆之西東
上
立俟祝錯醴而從之適新饌也
主人卒拜送賓
前已拜送賓復拜送何也公卿大夫有國事者宜先
出姻黨朋友去留亦不能齊故出者先後分二節而
後送曰卒以顯其義
無籩有黍稷
張爾岐曰朝夕之奠無黍稷以下室又有燕之饌也
既奠殯宫又奠下室莫必神之所在也
主人拜賓如朝夕哭
以是知古俗之厚也未葬之先賓蓋日有至者焉既
葬之後朔奠猶會焉姻黨且然族未移者可知矣祭
祀同福死喪同恤比閭族黨中忿爭鬭辨不戒而潛
消矣曾子曰慎終追遠民德歸厚蓋深探乎先王制
禮之原也
筮宅冢人營之
周官冢人掌公墓之地凡諸侯及諸臣皆授之兆均
其禁故士之葬地授於冢人與庶民之掌於墓大夫
者異也王朝冢人下大夫二人中士四人而胥十有
二人徒百有二十人蓋鄉遂公邑都家皆有兆域冢
人按圖以授定其邱封之度及樹數而使胥徒為之
營居其中之室以守之者則有地治之中下士也
掘四隅外其壤掘中南其壤
南其壤者藏明器加折抗必自東西壤積則事難展
也鑿壙掘壤井椁獻材獻素獻成雖小而具詳俾衆
庶徧知其儀法也
命筮者在主人之右
以下卜日凖之命筮者宜宗人
度兹幽宅兆基無有後艱
兆基謂宅兆始定於此也張爾岐曰謂兆域之基址
主人絰哭不踊
主人免絰已前見而復曰主人絰示中無更易直待
事畢而後反常服也自卜宅及井椁獻材獻素獻成
皆哭而不踊其哭也感時撫事而哀不能禁其不踊
也卜幽埏治明器以安親之魄體而哀不敢過皆稱
情以立文也
若不從筮擇如初儀
古者族葬五服中兆域共一區故不從則左右可更
擇也
既井椁
殯後椁材已散布及筮宅定將用之然後搆架於殯
門外如井形
卜日既朝哭皆復外位
此與前筮宅皆言既朝哭井椁獻材無丈何也筮宅
不言則疑主人皆往兆域或如重喪既啟輕喪不奠
而闕一朝奠卜日不言或疑昧爽行筮事而後朝奠
視材獻器禮輕事簡則朝奠而後視不待言也
族長涖卜
曰族長斷自服内也設其人有君事或自有喪則以
其次代記曰絶族無移服經特著其服之吉則為有
服者明矣不以宗子或行卑而年少也
左擁之
喪禮絰垂以敬卜事而異其節故擁之與吉時雜佩
有時而擁同義或疑三字義無著蓋衍
考降無有近悔
卜宅曰無有後艱恐宅不吉而後日有艱也卜日曰
無有近悔謂在途陟降無有傾側顚頓之悔也近與
後義相對舊說未析敖氏說尤未安
西面坐命龜
以涖卜所命命龜也
告于主婦主婦哭
筮宅告占主人加絰而哭此不哭何也墓在郊野親
之魄體將於是焉藏哀心之感不能至家乃哭也故
哭有再此則旋入門而哭理無容再卜日主婦哭則
筮宅主人歸而哭主婦必同之矣
告于異爵者使人告于衆賓
註知衆賓謂僚友不来者蓋僚友来者及外姻執友
則告異爵者即衆聞之矣曰使人告於其家之辭也
儀禮析疑卷十二
