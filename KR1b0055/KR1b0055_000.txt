尚書七篇解義書𩔖
提要
(臣)等謹案尚書七篇解義二卷
國朝李光地撰是書僅解堯典舜典大禹謨臯
陶謨益稷禹貢洪範七篇盖未竟之本所說
不以訓詁為長詞旨簡約而多有精義大禹
謨篇不以古文為偽而云孔安國有所刪添
東漢以後儒者又有所竊竄以解文詞平易
之故未免出于調停禹貢篇解五服五千以
飛鳥圖為算謂塞盡處北極出地四十二度
至廣海戴日北極出地二十三度一度為二
百五十里南北恰距五千以遷就入於南海
之文亦由光地閩人不欲其鄉出禹貢揚州
之外故立是說與訓洪為大訓範為訓謂洪
範即顧命之大訓皆未免巧而不確至于堯
典之論&KR0882;差舜典之論盖天渾天十有二州
與詩歌聲律禹貢之論潛水沔水相通沔水
渭水不相入彭蠡即今之巢湖會于滙為即
鄱陽原隰瀦野為非地名則皆實有考證之
言非經生家之據理懸揣者矣乾隆四十二
年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
