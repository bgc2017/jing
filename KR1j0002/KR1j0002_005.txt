道路(長道)二逹謂之岐旁(𡵨道旁出也)三逹謂之劇旁(今南陽冠軍樂郷數道交錯俗)
(呼之五劇郷)四逹謂之衢(交道四出)五逹謂之康(史記所謂康莊之衢)六逹謂之莊(左傳曰得慶氏)
(之木百車於莊)七逹謂之劇驂(三道交復有一𡵨岀者今北海劇縣有此道)八逹謂之崇期(四道交出)九逹
謂之逵(四道交出復有旁通)室中謂之時堂上謂之行堂下謂之歩門外
謂之趨中庭謂之走大路謂之奔(此皆人行歩趨走之處因以名云)隄謂之梁(即橋)
(也或曰石絕水者爲梁見詩傳)石杠謂之徛(聚石水中以爲歩渡彴也孟子曰歳十月徒杠成或曰今之石橋)室有東
西廂曰廟(夾室前堂)無東西廂有室曰寢(但有大室)無室曰榭(榭即今堂堭)四
方而髙曰臺陜而修曲曰樓(脩長也)
釋器第六
木豆謂之豆(豆禮器也)竹豆謂之籩(籩亦禮器)瓦豆謂之登(即膏登也)盎謂之
缶(盆也)甌瓿謂之瓵(瓿甊小甖長沙謂之瓵)康瓠謂之甈(瓠壺也賈誼曰寳康瓠是也)斪斸
謂之定(屬)斫謂之鐯(钁也)&KR1857;謂之疀(皆古鍬鍤字)緵罟謂之九罭
九罭魚罔也(今之百囊罟是亦謂之&KR2529;今江東呼爲緵)嫠婦之笱謂之罶(毛詩傳曰罶曲梁也謂以)
(簿爲魚笱)罺謂之汕(今之橑罟)篧謂之罩(捕魚籠也)槮謂之涔(今之作槮者聚積柴木於水中)
(魚得寒入其裏藏隱因以簿圍捕取之)鳥罟謂之羅(謂羅絡之)兔罟謂之罝(罝猶遮也見詩)麋罟
謂之罞(冒其頭也)彘罟謂之羉(羉幕也)魚罟謂之罛(最大罟也今江東云)繴謂
之罿罿罬也罬謂之罦罦覆車也(今之翻車也有兩轅中施罥以捕鳥展轉相解廣異語)
絇謂之救(救絲以爲絇或曰亦罥名)律謂之分(律管可以分氣)大版謂之業(築牆版也)繩
之謂之縮之(縮者約束之詩曰縮版以載)彛卣罍器也(皆盛酒尊彛其緫名)小罍謂之坎
(罍形似壷大者受一斛)衣裗謂之䘽(衣縷也齊人謂之攣或曰袿衣之飾)黼領謂之襮(繡刺黼文以褗領)
縁謂之純(衣縁飾也)袕謂之褮(衣開孔也)衣眥謂之襟(交領)衱謂之裾
(衣後裾也)衿謂之袸(衣小帶)佩衿謂之褑(佩玉之帶上屬)執衽謂之袺(衣上衽)扱
衽謂之襭(扱衣上衽於帶)衣蔽前謂之襜(今蔽膝也)婦人之褘謂之縭縭緌
也(即今之香纓也褘邪交落帶繫於體因名爲褘緌繫也)裳削幅謂之纀(削殺其幅深衣之裳)輿革前謂
之鞎(以韋靶車軾)後謂之笰(以韋靶後戸)竹前謂之禦(以簟衣軾)後謂之蔽(以簟衣後)
(戸)環謂之捐(箸車衆環)鑣謂之钀(馬勒旁鐵)載轡謂之轙(車軛上環轡所貫也)轡首
謂之革(轡靶勒見詩)餀謂之餯(說物臭也)食饐謂之餲(飯饖臭見論語)摶者謂
之糷(飯相著)米者謂之糪(飯中有腥)肉謂之敗(臭壞)魚謂之餒(肉爛)肉曰
脫之(剥其皮也今江東呼麋鹿之屬通爲肉)魚曰斮之(謂削鱗也)冰脂也(莊子云肌膚若冰雪冰雪脂膏也)肉謂
之羹(肉臛也廣雅曰湆見左傳)魚謂之鮨(鮨鮓屬也見公食大夫禮)肉謂之醢(肉醤)有骨者謂之
臡(雜骨醤見周禮)康謂之蠱(米皮)澱謂之垽(滓澱也今江東呼垽)鼎絕大謂之鼐
(最大者)圜弇上謂之鼒(鼎斂上而小口)附耳外謂之釴(鼎耳在表)款足者
謂之鬲(鼎曲脚也)䰝謂之鬵(詩曰漑之釡鬵)鬵鉹也(涼州呼鉹)璲瑞也(詩曰鞙鞙佩璲)
(璲者玉瑞)玉十謂之區(雙玉曰㲄五㲄爲區)羽本謂之翮(鳥羽根也)一羽謂之箴十羽
謂之縛百羽謂之緷(别羽數多少之名)木謂之虡(縣鐘磬之木植者名虡)旄謂之
藣(旄牛尾也)菜謂之蔌(蔌者菜茹之揔名見詩)白蓋謂之苫(白茅苫也今江東呼爲盖)黃金
謂之璗其美者謂之鏐白金謂之銀其美者謂之鐐(此皆道金銀之)
(别名及精者鏐即紫磨金)鉼金謂之鈑(周禮曰祭五帝即供金鈑是也)錫謂之鈏(白鑞)象謂之
鵠角謂之犀謂之剒木謂之剫玉謂之雕(左傳曰山有木工則剫之五者)
(皆治樸之名)金謂之鏤木謂之刻骨謂之切象謂之磋玉謂之琢
石謂之磨(六者皆冶器之名)璆琳玉也(璆琳美玉名)簡謂之畢(今簡札也)不律謂之
筆(蜀人呼筆爲不律也語之變轉)滅謂之點(以筆滅字爲點)絕澤謂之銑(銑即美金言最有光澤也國語)
(曰玦之以金銳者謂此也)金鏃翦羽謂之鍭(今之錍箭是也)骨鏃不翦羽謂之志(今之骨骲是也)
弓有縁者謂之弓(縁者繳纏之即今宛轉也)無縁者謂之弭(今之角弓也左傳曰左執鞭弭)
以金者謂之銑以蜃者謂之珧以玉者謂之珪(用金蚌玉飾弓兩頭因取其類)
(以爲名珧小蚌)珪大尺二寸謂之玠(詩曰錫爾玠珪)璋大八寸謂之琡(璋半珪也)璧大
六寸謂之宣(漢書所云瑄玉是也)肉倍好謂之璧(肉邊好孔)好倍肉謂之瑗
(孔大而邊小)肉好若一謂之環(孔邊適等)繸綬也(即佩玉之組所以連繫瑞玉者因通謂之繸)一染
謂之縓(今之紅也)再染謂之赬(淺赤)三染謂之纁(纁絳也)青謂之葱(淺靑)
黒謂之黝(黝黒貌周禮曰隂祀用黝牲)斧謂之黼(黼文畫斧形因名云)邸謂之柢(根柢皆物)
