爾雅序
郭璞撰
夫爾雅者所以通詁訓之指歸敘詩人之
興詠揔絶代之離詞辯同實而殊號者也
誠九流之津渉六藝之鈐鍵學覽者之潭
奥摛翰者之華苑也若乃可以博物不惑
多識於鳥獸草木之名者莫近於爾雅爾
雅者蓋興於中古隆於漢氏豹䑕旣辨其
業亦顯英儒贍聞之士洪筆麗藻之客靡
不欽玩耽味爲之義訓璞不揆檮昧少而
習焉沈研鑚極二九載矣雖註者十餘然
猶未詳備並多紛謬有所漏略是以復綴
集異聞㑹稡舊說考方國之語采謡俗之
志錯綜樊孫博關羣言剟其瑕礫搴其蕭
稂事有隱滯援據徴之其所易了闕而不
論别爲音圖用袪未寤輒復擁篲清道企
望塵躅者以將來君子爲亦有渉乎此也
