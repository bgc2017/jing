(博)其中謂之剽小者謂之棧大簫謂之言(編二十三管長尺四寸)小者
謂之筊(十六管長尺二寸簫一名籟)大管謂之簥(管長尺圍寸洴漆之有底賈氏以爲如箎六孔)其中
謂之篞小者謂之篎大籥謂之産(籥如笛三孔而短小廣雅云七孔)其中謂
之仲小者謂之箹徒鼔瑟謂之步(獨作之)徒吹謂之和徒歌
謂之謡(詩云我歌且謡)徒擊鼔謂之咢(詩云或歌或咢)徒鼔鐘謂之修徒鼔
磬謂之寋(未見義所出)所以鼔柷謂之止(柷如漆桶方二尺四寸深一尺八寸中有椎柄連底桐之令左)
(右擊止者其椎名)所以鼔敔謂之籈(敔如伏虎背上有二十七鉏鋙刻以木長尺櫟之籈者其名)大鼗
謂之麻小者謂之料(麻者音穊而長也料者聲清而不亂)和樂謂之節
釋天第八
穹蒼蒼天也(天形穹隆其色蒼蒼因名云)春爲蒼天(萬物蒼蒼然生)夏爲昊天(言氣)
(皓旴)秋爲旻天(旻猶愍也愍萬物彫落)冬爲上天(言時無事在上臨下而已)
四時
春爲青陽(氣青而温陽)夏爲朱明(氣赤而光明)秋爲白藏(氣白而收藏)冬爲
玄英(氣黒而清英)四氣和謂之玉燭(道光照)春爲發生夏爲長嬴秋
爲收成冬爲安寧(此亦四時之别號尸子皆以爲太平祥風)四時和爲通正(道平暢也)謂之
景風(所以致景風)甘雨時降萬物以嘉(莫不善之)謂之醴泉(所以出醴泉)
祥
榖不熟爲饑(五穀不成)𬞞不熟爲饉(凡草菜可食者通名爲𬞞)果不熟爲荒(果木)
(子)仍饑爲荐(連歳不熟左傳曰今又荐饑)
災
太歳在甲曰閼逢在乙曰旃蒙在丙曰柔兆在丁曰強圉在
戊曰著雍在己曰屠維在庚曰上章在辛曰重光在壬曰玄
&KR1580;在癸曰昭陽
歳陽
太歳在寅曰攝提格在卯曰單閼在辰曰執徐在巳曰大
荒落在午曰敦牂在未曰恊洽在申曰涒灘在酉曰作噩
在戌曰閹茂在亥曰大淵獻在子曰困敦在丑曰赤奮若
載歳也夏曰歳(取歳星行一次)商曰祀(取四時一終)周曰年(取禾一熟)唐虞曰載
(取物終更始)
歳名
月在甲曰畢在乙曰橘在丙曰修在丁曰圉在戊曰厲在己
曰則在庚曰窒在辛曰塞在壬曰終在癸曰極
月陽
正月爲陬(離騷云攝提貞於孟陬)二月爲如三月爲寎四月爲余五月
爲臯六月爲且七月爲相八月爲壯九月爲玄(國語云至於玄月是也)十
月爲陽(純隂用事嫌於無陽故以名云)十一月爲辜十二月爲涂(皆月之别名自歳陽至此其事)
(義皆所未詳通者故闕而不論)
月名
南風謂之凱風(詩曰凱風自南)東風謂之谷風(詩云習習谷風)北風謂之涼
風(詩云北風其涼)西風謂之㤗風(詩云泰風有隧)焚輪謂之穨(暴風從上下)扶揺謂
之猋(暴風從下上)風與火爲庉(庉庉熾盛之貌)迴風爲飄(旋風也)日出而風爲
暴(詩云終風且暴)風而雨土爲霾(詩曰終風且霾)隂而風爲曀(詩曰終風且曀)天氣下地
不應曰雺(言蒙昧)地氣發天不應曰霧霧謂之晦(言晦冥)螮蝀
謂之雩螮蝀虹也(俗名爲美人虹江東呼雩音芌)蜺爲挈貳(蜺雌虹也見離騷挈貳其别名見尸子)
弇日爲蔽雲(即暈氣五彩覆日也)疾雷爲霆霓(雷之急激者謂霹靂)雨䨘爲霄雪
(詩曰如彼雨雪先集維䨘䨘水雪雜下者故謂之消雪)暴雨謂之涷(今江東呼夏月暴雨爲涷雨離騷云今飄風兮先驅使涷)
(雨兮灑塵是也涷音東西之東)小雨謂之霡霂(詩曰益之以霡霂)久雨謂之淫(左傳曰天作淫雨)淫
謂之霖(雨自三日已上爲霖)濟謂之霽(今南陽人呼雨止爲霽音薺)
風雨
壽星角亢也(數起角亢列宿之長故曰壽)天根氐也(角亢下繫於氐若木之有根)天駟房也(龍馬)
(天馬故房四星謂之天駟)大辰房心尾也(龍星明者以爲時候故曰大辰)大火謂之大辰(大火心也在中)
(最明故時候主焉)析木謂之津(即漢津也)箕斗之閒漢津也(箕龍尾斗南斗天漢之津梁)星
紀斗牽牛也(牽牛斗者日月五星之所終始故謂之星紀)玄枵虚也(虚在正北北方色黒枵之言耗耗亦虚意)顓
頊之虚虚也(顓頊水德位在北方)北陸虚也(虚星之名凡四)營室謂之定(定正也作宫室皆以)
(營室中爲正)娵觜之口營室東壁也(營室東壁星四方似口因名云)降婁奎婁也(奎爲溝瀆)
(故名降)大梁昴也西陸昴也(昴西方之宿別名旄頭)濁謂之畢(掩兎之畢或呼爲濁因星形以)
(名)咮謂之柳(咮朱鳥之口)柳鶉火也(鶉鳥名火屬南方)北極謂之北辰(北極天之)
(中以正四時)何鼔謂之牽牛(今荆楚人呼牽牛星爲檐鼔檐者荷也)明星謂之启明(太白星也晨見)
(東方爲启明昏見西方爲太白)彗星爲欃槍(亦謂之孛言其形孛孛似埽彗)奔星爲彴約(流星)
星名
春祭曰祠(祠之言食)夏祭曰礿(新菜可汋)秋祭曰甞(甞新榖)冬祭曰蒸(進品物也)
祭天曰燔柴(旣祭積薪燒之)祭地曰瘞薶(旣祭埋藏之)祭山曰庪縣(或庪或縣置之)
(於山山海經曰縣以吉玉是也)祭川曰浮沈(投祭水中或浮或沈)祭星曰布(布散祭於地)祭風曰
磔(今俗當大道中磔狗云以止風此其象)是禷是禡師祭也(師出征伐類於上帝禡於所征之地)旣伯
旣禱馬祭也(伯祭馬祖也將用馬力必先祭其先)禘大祭也(五年一大祭)繹又祭也(祭之明日尋繹)
(復祭)周曰繹(春秋經曰壬午猶繹)商曰肜(書曰髙宗肜日)夏曰復胙(未見義所出)
祭名
春獵爲蒐(搜索取不任者)夏獵爲苗(爲苗稼除害)秋獵爲獮(順殺氣也)冬獵爲
狩(得獸取之無所擇)宵田爲獠(管子曰獠獵畢弋今江東亦呼獵爲獠音遼或曰即今夜獵載鑪照也)火田爲狩
(放火燒草獵亦爲狩)乃立冢土戎醜攸行(冢土大社戎醜大衆)起大事動大衆必先
