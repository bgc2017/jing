重訂詩經疑問詩類
提要
(臣)等謹案詩經疑問十二卷明姚舜牧撰舜
牧有易經疑問已著錄是篇釋詩兼用毛傳
朱傳及嚴粲詩緝時亦自出新論如辨成王
未嘗賜周公天子禮樂其說頗為有見又論
三經三緯之說謂賦比興乃通融取義非截
然謂此為賦此為比此為興也惟截然分而
為三於是求之不得其說則將為賦而興又
比也賦而比又興也而寖失其義其說亦足
解轇轕之談舜牧於諸經皆有疑問惟此編
說詩為差善自序稱所疑凡經數十年重加
訂問前此誤解亟為辨正蓋其用力較深也
惟不信古人字少假借通用之說於龍光伴
奐之類皆徑以本字解之強生論辨是則隆
萬以後儒者少見古書之故亦足見詁訓不
明而欲義理之不謬無是事矣乾隆四十五
年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
重訂詩經疑問原序
嘗讀三經三緯之說竊有疑焉三經風雅頌是已而三
緯曰賦曰比曰興盖通融取義謂所賦之有比有興耳
非截然謂此為賦此為比此為興也唯截然分而為三
于是求之不得其說則將謂賦而興又比也賦而比又
興也而寖失其義矣此三緯之說之可疑者而猶其小
者也若稽實待虛斷章取義凡詩皆可通用是而作者
之志則有一定不易者在說詩而不得其志則將謂
葛之覃兮為后妃既成絺綌而賦其事矣將謂采采卷
耳為后妃思念文王而作矣將謂螽斯羽之為羽虫矣
將謂簡兮之為輕世肆志矣將謂河水洋洋為齊地
廣饒士女之佼好矣將謂魯道有蕩為適齊之大路矣
將謂似續妣祖為君子之居矣將謂中原有菽為兄弟
之教其子矣將謂荏苒柔木為得所植矣將謂習習谷
風為生長和調矣將謂有饛簋飱有捄棘匕之漫無
取義矣將謂鴛鴦于飛畢之羅之之為興矣將謂履帝
武敏歆為足大指歆歆然如有人道之感矣將謂永錫
祚胤之可分而為二矣將謂乃造其曹之為牧所矣將謂
伴奐優游之為泮渙優游矣將謂彼疏斯稗之為分别
君子與小人矣而其他則若鞅掌之為失容也權輿之
為托始也龍光之為寵光也舉柴之為積禽也無射之
為無斁也僣始之為譛始也譛始之為僣始也遐之通為
河也侯之訓為維也紛紛莫紀總之則不得詩人之志
而姑為講解云爾倘以意逆詩人之志於千載之上則
一字各函一義而其中雋永之味真有足啓萬世之咀
嚼者奈之何詩義之湮而莫識也又奈之何陳說汨没
於所習而即有能探其旨者付之勿問也今予所疑凡
經數十年且重加訂問矣若前所誤解者亟與辨正即
有碍於制義亦所弗恤焉盖心獨苦矣而安得高明君
子虛心一為之裁訂哉則所謂藏之名山而俟知於千
載之下者也昔萬歷歲在辛亥季冬烏程後學姚舜牧
書於清高啓後軒
