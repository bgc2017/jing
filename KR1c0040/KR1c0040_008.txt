重訂詩經疑問卷八
明姚舜牧撰
大雅
文王在上於昭于天周雖舊邦其命維新有周不顯帝
命不時文王陟降在帝左右
亹亹文王令聞不已陳錫哉周侯文王孫子文王孫子
本支百世凡周之士不顯亦世
世之不顯厥猶翼翼思皇多士生此王國王國克生維
周之楨濟濟多士文王以寧
穆穆文王於緝熙敬止假哉天命有商孫子商之孫子
其麗不億上帝既命侯于周服
侯服于周天命靡常殷士膚敏祼將于京厥作祼將常
服黼冔王之藎臣無念爾祖
無念爾祖聿修厥德永言配命自求多福殷之未喪師
克配上帝宜鑒于殷駿命不易
命之不易無遏爾躬宣昭義問有虞殷自天上天之載
無聲無臭儀刑文王萬邦作孚
此篇以修德凝命為主言文王之德昭升于天故受
天命以有天下後世子孫欲保守此命以常有天下
全在法文王之德觀首語文王在上於昭于天結語
儀刑文王萬邦作孚便見得中間無念爾祖聿脩厥
德是提醒極切要語
文王在上二句不是文王既沒而其神在上昭明于
天之謂言文王在位之日小心翼翼昭事上帝其德
昭升于天而天命屬焉故周邦雖舊而受命則維新
也在上云者蓋周公與成王言之辭如今人稱已故
宗祖云某公在上云爾先儒不察乃舍文王存日之
德而稱文王既沒之神亦謬矣且既說在上又說昭
明于天理亦欠順
子孫不忍死亡其親啓口必云在上此是稱其存時
不是稱其沒後
頌堯曰光被四表格于上下頌舜曰玄德升聞皆稱
其德非稱其神也神則何以新天命哉周頌桓之篇
云於昭于天亦以德言不以神言
有周不顯二句緊頂上說不顯所以甚言其顯不時
所以甚言其時有周豈不顯乎言王業浸盛也帝命
豈不時乎言適當其時也
文王陟降二句正言當日文王在位時事凡一注想
一動履凛然必嚴天命而常若在帝之左右者然此
其德之所以昭升于天也因上文但說於昭于天未
明言其所以昭故復着此二句註首云其神在上昭
明于天末復云其神在天並不提起一德字恐非周
公告成王之旨
亹亹文王即承上陟降左右說天命不已而文王之
德之純亦不已則其令聞之不已將有上逮於天者
故天眷而陳錫之也此與上章本一氣貫
令聞本令德來令聞不已正見其昭升于天故緊接
陳錫語陳錫哉周侯以下正見其受命事
文王之德純亦不已故令聞不已令聞不已故陳錫
之命亦不已
陳錫哉二句舊用周字句侯訓維而綴在下愚謂不
然成王時同姓已就封矣周公欲張大文王受命而
子孫悉蒙其庥庇故從侯服說到宗本上來若曰陳
錫哉周侯皆文王之孫子也文王之孫子本為王支
為侯百世而同休故凡周之士不顯而亦世焉初從
侯服說到本支又從本支說及臣子緫是張美文王
之德之顯受命之時觀不顯亦世不顯二字便見得
侯諸侯也宗本為王支庶為侯是定理因說諸侯故
錫字上着一陳字耳
不特此侯字不當解作維字即下章侯于周服侯服
于周侯字亦不應作維字解侯諸侯也服侯服也當
時天命在商商以天子臨周而周侯服于商帝既命
商之子孫皆以諸侯禮事周是侯于周之服也侯于
周之服即是侯服于周故下字若此耳集註凡遇侯
字不論有解無解通作維字訓不知侯之訓維出于
何據也
文王之德不顯而周之士亦不顯文王之孫子本支
百世而周之士不顯亦世皆由脩德來故下緊承說
世之不顯厥猷翼翼
厥猶翼翼言其謀圖於邦國者皆秉小心以為之翼
贊也文王小心翼翼周之士厥猶翼翼亦感召之機
然哉
思皇多士六句反覆說多士之生是國家楨幹而文
王亦深賴之見修德不可以無輔也下章提無念爾
祖聿脩厥德而呼王之藎臣亦是此意
生此王國天生之也王國克生文王教化作成之也
怙冐西土脩和有夏是文王寧國事而非得䟽輔後
先奔走禦侮軰亦不能成故曰濟濟多士文王以寧
穆穆非狀其容狀其德之深遠也德之深遠由此心
常明而常欽翼來故曰穆穆文王於緝熙敬止人心
是人之主最不可使昏蔽纔一昏蔽則不能檢點而
自主然非常加檢點則又不勝其昏蔽此緝熙敬止
四字缺一不可也註不已其敬覺說未透
上云亹亹此云穆穆下篇云翼翼此何以分曰翼翼
者言此心之常欽惕也亹亹者言此心之常黽勉也
穆穆者言此心之極深遠也常欽惕則常黽勉愈
黽勉則愈欽惕而深遠不可窺此稱穆穆文王必歸
之緝熙敬止也下文論聿脩厥德曰永言配命亦此
之意夫
假哉之假宜作昭假之假解有商孫子有字宜作臣
有之有看
周原是侯服文王時尚仍其舊而天命實歸之商孫
子侯服于周自此始故云侯于周服下是克商後事
故云侯服于周詩人一字不苟下如此
前但云假哉天命至侯服于周則天命昭然在周矣
故始云天命靡常
微子未嘗事周也傷微子一語是劉向之文而朱子
述之不及削耳
呼王之藎臣曰無念爾祖是一章大旨意
念爾祖在脩厥德脩厥德在永言配命永言是心口
常念及之謂念兹在兹即是亹亹即是緝熙敬止
永言配命須以失天命者為鑒故及殷之未喪師云
云此四句歸重在下二句
始猶不敢斥王而呼王之藎臣此云命之不易無遏
爾躬則直指成王而使之自責自脩矣宣昭義問有
虞殷自天教之無遏爾躬事
無遏爾躬即天之歷數在爾躬無使天禄永終意不
必引紂之自絶比有虞殷自天方是教以度殷之廢
興而折之於天
宣昭義問言宣布昭明以義理詢問於人也此正聿
脩厥德無遏爾躬事若問聞通用前令聞何不通用
令問耶
抑有虞殷自天愚亦謂當時虞賓在朝三恪在列故
周公於昭宣義問下即指以為鑒若曰自有虞以至
於殷其廢與興皆自天命之甚可畏也若是而脩德
以昭義問其可緩乎
上天之載二句總說天道之微不可以測識意然天
命實主於民心脩厥德以懷萬邦莫有如文王者儀
刑文王則萬邦作孚而天命可永保矣此二句是極
緊要語故結尾言之
儀刑文王不是泛然模擬其外而已就此章論之陟
降左右我如何而學其所為陟降緝熙敬止我如何
而學其所為緝熙其注想之也若見于羹見于牆而
其體行之也亦趨而亦步如是始謂之儀刑始無愧
於文王始可致萬邦作孚而永保維新之天命張子
云存文王即存天載之神極有見
作孚二字聫讀即無不用情之意反照就是作偽如
解作孚曰作而信之將解作偽曰作而偽之乎始說
文王在上於昭于天周雖舊邦其命維新終說上天
之載無聲無臭儀刑文王萬邦作孚而中稱帝命不
時假哉天命天命靡常峻命不易一行一回顧一提
一喚醒而於中又喫緊語曰聿脩厥德永言配命則
忠告善道蓋莫有踰於斯詩矣成王之得為令主有
由哉讀此詩全要沉玩六命字一德字書成王曰敬
迓天威嗣守文武大訓無敢昏逾蓋深得此詩之旨
矣
此篇每章語相承接纍纍如貫珠又是一格
明明在下赫赫在上天難忱斯不易維王天位殷適使
不挾四方
摯仲氏任自彼殷商來嫁于周曰嬪于京乃及王季維
德之行大任有身生此文王
維此文王小心翼翼昭事上帝聿懷多福厥德不回以
受方國
天監在下有命既集文王初載天作之合在洽之陽在
渭之涘文王嘉止大邦有子
大邦有子俔天之妹文定厥祥親迎于渭造舟為梁不
顯其光
有命自天命此文王于周于京纉女維莘長子維行篤
生武王保右命爾爕伐大商
殷商之旅其會如林矢于牧野維予侯興上帝臨女無
貳爾心
牧野洋洋檀車煌煌駟騵彭彭維師尚父時維鷹揚凉
彼武王肆伐大商會朝清明
此篇章句下分說最明然要知天命無常惟德是與
周家自王季太任積德以生文王文王又加培植焉
故誕受天命生武王以伐商成此丕丕之業脩德凝
命是文王事故四章云天監在下有命既集六章云
有命自天命此文王武王不過承文王既集之命耳
故六章云篤生武王保右命爾爕伐大商讀此詩要
識其詞旨之所在
明明在下二句是甚說天人之相對越處兼善惡予
奪言為妙
天難諶斯二句緊頂上一串下
曰天難忱斯有去留莫定之意曰不易維王有保持
極艱之意
不易維王維字有大意蓋凡有身有家者其事皆不
易勝然其事止于身耳家耳即有差失亡身耳其姓
猶在也亡家耳其身猶在也維王者威命靈爽足以
富貧生殺天下之人其賦性之兇惡者或以自行其
恣睢而禀質之昏愚者或以受欺於奸佞荼毒脧削
靡所不為天下痛憤以籲天而彼方自以為無事及
菑害並至赤滅隨之求為匹夫而不可得此何以哉
其位其權與僅僅有身有家者異故其威福之及於
天下者大而不善居之者其受禍亦獨慘也故曰不
易維王下文使不挾四方正是此意
天位位字是虛字言天位此殷之適也
使不挾四方是天的大旨意合着此旨意便足以王
稍失此旨意便隨以亡
何以先仲任而及王季上言天位殷適仲任自殷商
來故承說之耳觀維德之行在乃及王季下則知王
季仲任為合德之配乃生此文王大聖人也豈偶然
哉
細玩維德之行一語則其所從來者遠矣但不及追
說耳
小心翼翼是文王一生學問舉其事則肅肅雝雝亦
臨亦保是也
聿懷多福懷字不作來字解解作來者謂文王後來
許大之福由如此昭事以聿來之耳不知聖人視所
現在通是福而常恐不足以保其有是謂懷詩得聖
人之意故亦如此說耳若解作來字大失聖人之意
矣不敢從
厥德不回從小心翼翼來小心以昭事其德未有自
䧟於回邪者
輔慶源曰一有回曲則此心便息此理便絶天人上
下皆不相管攝矣說得極妙
受方國是自然來歸者如虞芮質成之類
天監在下有命既集正是文王之受命處
首云眀眀在下赫赫在上此云天監在下有命既集
正相回顧語此在下二字即首章在下二字
此集字極下得妙論語云色斯舉矣翔而後集言周
旋審視而後下集之也此云天監在下有命既集蓋
亦旋視此在下之人維文王之德足以凝命而下集
之耳皇矣云監觀四方求民之莫正此意監與集二
字正相應
方說有命既集乃提文王初載天作之合云云見天
生文王復生文王之配來始嘉合篤生武王以承保
右之命其事甚不偶然也
詩於太任大姒備叙其所出而於嫁嬪親迎之禮一
一詳之見聖人重大禮而不苟且以見其合之非偶
也
俔從亻從見是見生於人世者詩意謂此大姒是天
所降生者故用俔天字面若曰此天之妹而俔生於
人世者云耳訓磬訓譬恐未是
文定厥祥是聘親迎于渭是娶舉兩端而六禮備矣
古人之重嘉禮也如此
不顯其光就親迎時說韓奕篇韓侯迎止亦曰不顯
其光
于周于京如何聯上句解所謂于周者即前章來嫁
于周也所謂于京者即前章曰嬪于京也詩謂大姒
克嗣大任之徽故復從大任說當時于周于京與王
季維德之行女事莫過於大任今日纉此女事者維
有莘之長子亦與文王維德之行故篤生此武王而
克承保右之天命也將于周于京聯上句解而將維
行之行作嫁字解可發一笑
篤是加厚之意篤生武王見天有意以生此人也保
定意右助意既定而復助是為成命
爕訓和極是今人稱善調爕者必用文武火為之天
命爕伐蓋命武王以威惠並行之也此下字之妙處
侯興侯字訓維字最可笑此句上云維予矣如亦從
維字曰維予維興可也如巧從侯字曰侯予侯興可
也因何維與侯並用而侯從維解哉據愚見此侯字
宜作本字解當時武王猶為諸侯所從三千人即侯
之衆也故曰維予侯興耳
觀武王載誓師之詞曰受有臣億萬惟億萬心予有
臣三千惟一心商罪貫盈天命誅之則武王亦知上
帝之意衆寡之不足論矣而何待衆人之贊决哉曰
武王之伐商非其得已也苟自此師之陳而受有悛
心天有返命武王亦何樂於必伐哉而當是時則必
無是事也故衆人即帝命以贊其决耳
上帝臨女無貳爾心此語極大而可以通用者在此
章則專從伐商言耳要識得
武王師衆之盛盛以三千之一心也盛以上帝之鍳
臨也不然將莫敢與如林者絜長短矣胡煌煌彭彭
之足云
凉彼武王凉字依漢書作亮解愚謂凉薄也正照上
洋洋煌煌彭彭看言彼何若斯之富厚而此何若是
之凉薄哉然一肆伐而會朝清明矣中庸一戎衣而
有天下是凉之說也
觀會朝清眀句則知未伐之先不勝其汚濁矣生民
在濁汚中亟望時雨之洗滌天戈一指而清明即見
於會朝此武王之師善承上天爕伐之命而克貽周
家有道之長也書用爽厥師正會朝清明之意
緜緜瓜瓞民之初生自土沮漆古公亶父陶復陶穴未
有家室
古公亶父來朝走馬率西水滸至于岐下爰及姜女聿
來胥宇
周原膴膴堇荼如飴爰始爰謀爰契我龜曰止曰時築
室于兹
廼慰廼止廼左廼右廼疆廼理廼宣廼畆自西徂東周
爰執事
乃召司空廼召司徒俾立室家其繩則直縮版以載作
廟翼翼
捄之陾陾度之薨薨築之登登削屢馮馮百堵皆興鼛
鼓弗勝
廼立臯門臯門有伉乃立應門應門將將乃立冡土戎
醜攸行
肆不殄厥愠亦不隕厥問柞棫拔矣行道兊矣混夷駾
矣維其喙矣
虞芮質厥成文王蹶厥生予曰有䟽附予曰有先後予
曰有奔奏予曰有禦侮
此篇詩柄是自文王至此三篇大抵皆周公所作以
戒成王者文王篇專述文王之德大明篇本王季維
德之行說到文王之德受天命以及武王此篇又本
大王遷都以開王業說到文王總見聖子神孫相為
前後所以能成此丕丕之基後世君有天下者當思
此積累締造之艱守成業以致盛治緜緜瓜瓞句極
比得好通章只此一句足以槩之又詩之一格也
民之初生與厥初生民一般看蓋原周之始也劉安
成曰周人之生盛於岐周豐鎬之時而始於公劉居
豳之日公劉以前固生於后稷而不窋以失職而奔
竄周民幾無生矣故厥初生民時維姜嫄此一初也
民之初生自土沮漆又一初也
自土土字即土著土字自土沮漆蓋土著於二水之
間耳
未有家室非無家室也未若後來之立室家耳
胥宇是大槩說後章定民居立廟社皆其事也不專
主已室家說
大王遷岐非擇而取之及至岐則必相其可居者居
之故因見周原之膴膴堇荼之如飴始謀之人鬼而
築室于兹焉
公劉遷邠時相其隂陽觀其流泉度其隰原此云周
原膴膴堇荼如飴大抵風氣之美惡略見於山川而
精藴之袐藏可徵於生物公劉之相視視山川也大
王之相視視生物也知此理而地不難識矣今堪輿
家大約不出此兩端
居以生物為本有生物則有生民衛文公徙居楚丘
營立宫室曰景山與京降觀于桑亦是此意
太王見此地可居始起意而圖之曰爰始洪範之謀
及乃心也於是謀之於衆曰爰謀洪範之謀及卿士
庶人也於是爰契我龜洪範之謀及蓍龜也曰止曰
時緊承上二句說爰始爰謀謀之人矣而胥以為可
爰契我龜謀之鬼矣而兆得其吉是皆曰此其所可
居者是止也皆曰此其所宜居者是時也止即居止
之止時即時宜之時曰即人鬼同然之辭到廼慰廼
止方是告其民使居之耳若此二曰字作告其民下
廼慰廼止不幾于複說乎
築室于兹未便就築蓋曰此宜築居于是耳與上聿
來胥宇同皆大槩泛論之詞
廼慰廼止是慰諭安止其民使定居也廼左廼右是
多方料理其事使可以定居也廼疆廼理廼宣廼畆
是又為立恒産使為安居樂業計也自西徂東周爰
執事則凡自西來居者周旋委曲以為之謀使農工
醫賈各執其事而相濟焉是皆聖人心思之所到而
處置之必周者也
先定民居為民謀生計而後立室家為廟社重門之
制是大王之極知輕重先後處
量地以成邑度地以居民是司空事致衆庶合徒役
是司徒事故次第召之
俾立室家句已含廟堂門社意其䋲而下是將所欲
營者分别何為宗廟何為廐庫何為宫社胥引䋲以
取直而縮版以載焉特其所先營者宗廟耳故云作
廟翼翼而下章始詳言之非謂其䋲則直縮版以載
專為作廟言也
捄之節就縮版以載句詳言之見人心之樂趨人力
之踊躍與庶民子來不日成之意同
鼛鼓不勝非鼓不能止也鼓令之進何常令之止此
但形人心奮躍以從事勝於鼛鼓之振作耳
首立宗廟次立重門又立冡土許大規模宛然王者
之制大王之識見創作於是乎不凡小矣
冡土是國之社禮凡起大事動大衆必宜乎社而後
行大王立此冡土正謂自今苟用戎醜必宜之而攸
行耳非謂即今日所役之衆為攸行亦非謂立此冡
土而即令戎醜之啓行也要看得好
從立室家說到戎醜攸行便見居守齊備衆力盛強
足以威制敵人之意故六章承說云云其語意極緊
嚴行文甚次第
肆不殄厥愠二句非不能絶昆夷之愠怒亦不墜已
之聲聞之說大王所避者狄人也非昆夷也即就昆
夷說既不殄絶其愠怒將侵陵之未已也如何不墜
已之聲聞且厥愠厥問同一厥字何上厥屬夷而下
厥屬之已耶不知此不如是解蓋大王所守之土地
祖宗之土地也所撫之人民祖宗之人民也一旦為
狄所迫舍之而遠徙即能保全其生靈為無恙聲問
不從此隕乎吾寧無愠心乎今幸遷岐下度土相居
如是以安我人民如是而立我室家如是而建我廟
社視昔有光于今為烈即痛思祖宗不能殄我心之
愠怒而創立新業亦可不隕墜昔日之聲聞此大王
之所可自慰處而詩人揣得其情以見乎辭者也孟
子所引特斷章取義耳而註即泥之為解不敢從
註大王始至此岐下之時一叚解得極明
路從岐山出故云兊兊二陽在下一隂在上開口處
其道也
厥成成字即獄成成字凡獄已成而上讞及未成而
求斷者皆謂之成此虞芮之所質是未成之獄也然
但云質厥成而不竟其說即接文王蹶厥生句何也
蓋二國雖來質成各愧而歸無事文王之平决而文
王之所知者則知有蹶厥生而已矣故其詞若此
文王蹶厥生不是由此動其起興之勢此蹶字當作
蹶者趨者之蹶字看此生字當作天地之大德曰生
生字看蓋天地之生民衆矣生民之倚命于君重矣
而當紂之時慘烈誅夷生靈不勝其荼毒文王不暇
徐行安步也而急趨以拯之出之水火之中而置之
袵席之上此之謂蹶厥生也觀下䟽附先後奔奏禦
侮則可知當時諸臣之所為力者皆相文王以蹶厥
生之事矣不然則文王所謂四臣之助將助予興起
之勢耶抑别謂其有所助耶吾不敢以為然也
惠鮮鰥寡懷保小民蹶厥生也按密徂共伐崇戡黎
亦蹶厥生也春生秋殺皆上天之仁慶賞刑威皆王
者之德
予曰有四句皆文王自謂自幸之詞
䟽附恐非率下親上之謂䟽䟽導也附附益也文王
雖聖而心常慊焉望人䟽導而附益之故云然奔奏
奏字不必讀作走字奏進也一奔一奏即往來傳宣
德意之臣也但不必說到宣譽耳
䟽附是啓沃之臣開我生生之意者也先後是輔翼
之臣佐我生生之政者也奔奏是傳宣之臣布德以
利我生民者也禦侮是捍衞之臣奮威以安我生民
者也總之則蹶厥生之助也
讀此詩要重看廼慰廼止四節及文王蹶厥生一句
芃芃棫樸薪之槱之濟濟辟王左右趣之
濟濟辟王左右奉璋奉璋峩峩髦士攸宜
渒彼涇舟烝徒楫之周王于邁六師及之
倬彼雲漢為章于天周王夀考遐不作人
追琢其章金玉其相勉勉我王綱紀四方
詩序棫樸文王能官人也註通本作人說亦官人之
意
首章言棫樸芃芃然薪之槱之者自至興辟王濟濟
然左之右之者自來
次章左右奉璋緊承上左右趣之說若曰此左右來
趨者非泛然來會而已者奉有圭璋而其奉也峩峩
然當世之髦士也註謂祭祀之禮王裸以圭瓉諸臣
助之亞裸以璋瓉非矣文王在當時侯也非王也焉
得用圭瓉而諸臣以璋瓉從耶看當日虞芮質成後
諸侯聞而來歸者四十餘國如朝會之禮然則可識
此詩之指矣若謂文王裸用圭瓉而諸臣以璋瓉從
是文王之身僣王也有是理乎愚不敢以不辯
周王之行何以有六師之從曰當時已賜有節鉞得
專征伐矣但六師不令而自從則盛德之所感耳重
看一及字
曰左右奉璋曰六師及之分明朝覲訟獄征討皆來
歸之如天子矣故曰文王三分天下有其二
文王諸侯耳何以致左右之奉璋六師之追及蓋其
作興鼓舞之有素也乃所作興鼓舞文王亦何心哉
追琢其外金玉其内自足綱紀乎四方不期其歸而
自歸雖禁其歸而有不能者一盛德之所致也故復
着倬彼雲漢二章以贊咏之
雲漢其長竟天故以興周王之夀考周王夀考則其
作人者遐遠矣故云遐不作人遐字不作何字解
此作人二字訓變化鼓舞之也極當
追琢章註追之琢之云云連下三箇所以字又連下
三箇至矣字吾不知其何謂蓋此二句詞雖偶聯而
意實串下所云追琢者追琢此金玉也就文王之著
顯於外者言也所云金玉者承受此追琢者也就文
王之存主於内者言也詩人謂文王之夀考作人不
是偽召來的觀其外之發政施仁種種周到真是追
琢其章一般乃其内關雎麟趾藹然充足真是金玉
其相一般勉勉焉我王以此德被及於天下真足為
四方之綱紀而四方諸侯雖欲不歸其綱紀内有不
可得者所謂周王壽考遐不作人者蓋如此若謂追
之琢之則所以美其文者至矣猶或可曰金之玉之
則所以美其質者至矣便不可通曰勉勉我王則所
以綱紀乎四方者至矣又將何以解乎此愚不能無
辯也
追琢其章分明是文之光四方顯西土事金玉其相
分明是文王之德之純此二句歸重在下一句綱紀
四方總是之德之純發揮於政治者能鼓舞綂率乎
人心耳愚故謂此章之為又申上意也
辟王周王我王皆後世之尊稱
瞻彼旱麓榛楛濟濟豈弟君子干祿豈弟
瑟彼玉瓉黃流在中豈弟君子福祿攸降
鳶飛戾天魚躍于淵豈弟君子遐不作人
清酒既載騂牡既備以享以祀以介景福
瑟彼柞棫民所燎矣豈弟君子神所勞矣
莫莫葛藟施于條枚豈弟君子求福不回
詩序受祖也文王承太王王季之積累是為受祖而
豈弟二字又其受祖之本須重看
豈弟君子何嘗有干祿之心人見其以豈弟得祿故
云干祿豈弟耳末章求福不回亦此意
寳器不薦於䙝味四句語極粹
鳶魚在化育中自然飛躍于天淵人物在聖化中自
然鼓舞作興而不知所以為之者遐不作人正言其
所被者遠而無外而不自知也
周王壽考遐不作人言其變化鼓舞與雲漢為章者
同其久此云豈弟君子遐不作人言其變化鼓舞與
鳶魚飛躍者同其遠故皆用遐字遐不作何字解
既曰以享以祀以介景福何以又着瑟彼柞棫節曰
此詩之所重者豈弟也清酒節但言祭祀受福而無
豈弟君子語故復提說神所勞矣以申其所以能介
景福意也
再照緜篇柞棫拔矣皇矣篇柞棫斯拔看此燎字還
是除其旁草而使木之茂也
莫莫葛藟節與首章無異一云干祿豈弟一云求福
不回深著其無心於福祿而福祿自歸之也首與尾
正相應
表記言得之自是不得自是以聽天命引豈弟君子
求福不回二語蓋文王當日有一毫覬倖之心即回
邪也
首章著豈弟之得祿次節申明其必然乃所謂福祿
不過神人之交與耳故着鳶飛戾天三節見人與神
皆不能外此豈弟之德也末章直申照首章耳
思齊大任文王之母思媚周姜京室之婦大姒嗣徽音
則百斯男
惠于宗公神罔時怨神㒺時恫刑于寡妻至于兄弟以
御于家邦
雝雝在宫肅肅在廟不顯亦臨無射亦保
肆戎疾不殄烈假不瑕不聞亦式不諫亦入
肆成人有德小子有造古之人無斁譽髦斯士
詩序思齊文王所以聖也凡後章事神治民聲聞作
成事通可見文王之聖而所以得聖本賢母之胎教
為多細玩篇章自見得
思齊思媚二思字應作思字解不是語辭齊字亦應
作齊字解不必讀作齋字蓋家以内大小莫不聽命
焉維端然齊一以整飭其紀綱此方是家之嚴君大
任所思在齊其家便能養成文王之聖德而開周家
有道之長故曰思齊大任文王之母媚有柔和承順
意周姜原是箇賢母大任思柔和承順以得其懽心
克盡婦道故云思媚周姜京室之婦為人母只一箇
齊字為人婦只一箇媚字而根心者為佳故此上俱
着一個思字
思齊母道思媚婦道便自有徽音之播而大姒一一
以傚之一一以嗣之所以無妬忌於宫闈而螽斯麟
趾獨稱美于無窮也周家女德於斯為盛
據詩序本文王之所以聖由太任來而得賢内助以
承宗廟然後可深當乎先公之心而罔怨且恫是亦
不可少者此次章血脉本嗣徽說來而中着刑于寡
妻句其文章特妙
據註言文王順于先公而鬼神歆之無怨恫者其儀
法内施於閨門而至于兄弟以御于家邦也語意極
佳自愚論之上三句只說文王得賢内助以當先公
之心下三句說文王又以其身儀刑於寡妻以其恩
聯屬乎兄弟以御乎家邦之衆内外相成以著其美
故下承說云雝雝在宫肅肅在廟若註專重刑于句
則未有寡妻者將不至于兄弟耶吕東萊曰毫髮不
愧于隱微然後遠近可孚故神罔時怨神罔時恫始
可以刑寡妻至兄弟
大姒之德固好然文王之儀刑自不可少者刑只是
以身為教陳止齋曰古人於夫婦之分極加嚴焉刑
于寡妻刑于二字其法近忍不止於巽與也其言極
善蓋閨闈之間眤嫟之愛所從來矣不以威克厥愛
如刑焉如何成得
至于兄弟至字不是帶過說至懇至也兄弟一體而
分是至親其相友愛是至情此至于云者正親之愛
之以盡其至情也若本刑于帶過說恐未是御字亦
不應讀作迓訓作迎車駕牛馬以行全賴人為之御
可無險阻傾敗之虞家邦之衆猶車馬然非整齊料
理於其上其孰能治之此特下此一御字耳不知何
所見而讀作迓訓作迎也
雝雝二句雖照上而實開說緫見其居處之不苟也
不顯亦臨無射亦保緫是箇小心翼翼緝熙敬止處
射作斁解吾不知其何始即此篇亦有古之人無斁
斁字何不亦用射字耶愚謂射即是射字疑是觸及
之意詩若曰雖不顯著而常若鑒臨雖不觸及而常
加保守云爾如此解自可通不必訓作斁戎疾是外
來的不能保其不至脩德是分内事故烈假可保其
不瑕
凡人有聞纔加敬慎有諫纔加進脩文王雖無聽聞
而心常惕焉必歸於法式雖無諫諍而心常求焉深
入於義理此緝熙敬止之極功與上不顯亦臨同意
註所云較未得文王勉勉不已之心
成人有德小子有造則無一人不在化育之中所謂一
時人材皆得其所成就者即此便是譽髦斯士處而
實由文德之純亦不已者來故着古之人無斁句
上文不顯亦臨無射亦保不聞亦式不諫亦入正是
古之人無斁處
文王之光大無玷成就人才緫由其無斁之心來而
所以脩德養心得成盛美却由禀氣之莊敬來故首
章本思齊大任以見文王之所以聖也
皇矣上帝臨下有赫監觀四方求民之莫維此二國其
政不獲維彼四國爰究爰度上帝耆之憎其式廓乃眷
西顧此維與宅
作之屏之其菑其翳脩之平之其灌其栵啓之辟之其
檉其椐攘之剔之其檿其柘帝遷明德串夷載路天立
厥配受命既固
帝省其山柞棫斯拔松柏斯兊帝作邦作對自大伯王
季維此王季因心則友則友其兄則篤其慶載錫之光
受祿無喪奄有四方
維此王季帝度其心貊其德音其德克明克明克類克
長克君王此大邦克順克比比于文王其德靡悔既受
帝祉施于孫子
帝謂文王無然畔援無然歆羡誕先登于岸密人不恭
敢距大邦侵阮徂共王赫斯怒爰整其旅以按徂旅以
篤周祜以對于天下
依其在京侵自阮疆陟我高岡無矢我陵我陵我阿無
飲我泉我泉我池度其鮮原居岐之陽在渭之將萬邦
之方下民之王
帝謂文王予懷明德不大聲以色不長夏以革不識不
知順帝之則帝謂文王詢爾仇方同爾兄弟以爾鉤援
與爾臨衝以伐崇墉
臨衝閑閑崇墉言言執訊連連攸馘安安是類是禡是
致是附四方以無侮臨衝茀茀崇墉仡仡是伐是肆是
絶是忽四方以無拂
詩序皇矣美周也天監代殷莫若周周世世修德莫
若文王
此篇叙大王王季之德以及文王伐密伐崇之事緫
見是天命所在非人力所可為
看監觀四方求民之莫句見天本無私於人只求一
人焉可以平定天下措生民於清净寧謐之中便欣
然以天下付之所以為人君者當常懷安定生民之
心而不負上天付托之意
曰監觀四方求民之莫則上天擇君之意已略見矣
維彼二國維此四國當時必有所指此不可考而認
二國為夏商謂爰究爰度是尋謀四方之國則於監
觀四方求民之莫語似多了一轉或曰二國即下章
密與崇也亦有理
上帝耆之耆字即周頌耆定武功之耆字
維彼四國爰究爰度云云當是四國中有究心於治
理度量於民瘼者上帝之心即耆定焉而增其式廓
耳註訓究為尋訓度為謀而緫云求於四方之國苟
上帝之所欲致者體認欠明
爰究爰度正對不獲言蓋未有不究度而能獲者乃
眷西顧二句緊接上說來言當時爰究爰度可以安
定斯民者惟大王焉所以眷焉西顧而與之安宅也
此字指大王此維云者維大王能承此式廓之命也
作之屏之其菑其翳是撤去其障蔽脩之平之其灌
其栵是削治其道塗啓之辟之其檉其椐是芟除其
叢植攘之剔之其檿其柘是存植其美材緫之則開
創以莫民之事所以帝命眷焉而王業之所由始也
大王自邠而遷于岐故云帝遷明德
串夷載路不是混夷駾矣之說當時狄人侵我邠邑
人民已為其所有大王不忍舍之去曰二三子何患
乎無君我將去之而使之隨於是民從之如歸市焉
而皆自狄人中出故云串夷載路耳
大王本避狄人之侵不得已而居岐曰此維與宅乃
天鑒其衷與之岐以開王業之大詩頌之曰帝遷明
德要見人只是一個脩德能脩其德即萬一有不得
已事中間友獲大福未必不是天之美意要識得
明德曰帝遷厥妃曰天立見通是天意所在
乃眷西顧此維與宅已受命矣而爰及姜女聿來胥
宇實非偶然故云受命既固
看帝省其山句見天無日不監觀於周即柞棫斯拔
松栢斯兊觀之則大王之所以安定其民者蓋益大
當乎天心矣所以帝與作邦又與作對而生此大王
王季焉耳
廼慰廼止以奠生民之居乃召司空司徒以立廟社
門堂之制此是帝作邦而生有賢嗣曰大伯王季是
帝作對此句意重在作對上註自其初生大伯王季
之時而已定矣句極好
此對字即下章以對于天下對字有此邦而無賢君
以承之其何以對國人故此下一對字
維此王季因心則友云云雖是因太伯之讓而云然
然此處不必多說但謂大王生箇太伯又生箇王季
天意便有在矣維此王季因心則友則友其兄不以
存與去間也則維知篤厚周家之慶載錫讓德之光
受禄而無喪焉所以能傳世而奄有此四方也若謂
太伯因何而讓王季王季因讓而益脩德將太伯王
季通看做有心的人覺未快
因心則友則友其兄則篤其慶三則字語極緊若曰
王季之因心則存此個友而其友則友此大伯也則
知篤厚我周家之慶而其他皆所不知也
帝度其心恐非制其心之說貊亦不應作莫字解盖
言王季之心維此孝友克篤周家之慶可以仰承乎
上帝故帝心亦監度之而使其聲聞宣布於遐邇也
度即鑒度之度貊即蠻貊之貊若謂帝制王季之心
使有尺寸能度義又清淨其德音使無非間之言不
知帝何以制其心又使其無何等非間之言也愚不
敢從
德音必本於明德故貊其德音下緊承說其德克明
其德克明云云不是王季之德有此六者王季之德
只一個克明而已克明此明德胷中了無障蔽自隨
物之至而能分别其等類這便是克類明足以類物
其聰明特逹首出於庶物之上這便是克長眀足以
類物而長人則我之德足以綱紀四方而莫不在其
統馭之内這便是克君維其克君故王此大邦而其
王此邦也却又以柔和之道治之而克順焉以一體
之情聯之而克比焉比及于文王其德即克明之德
而靡悔焉此既受帝祉施于孫子傳之萬世無窮也
愚謂如此解庶得詩人之意
此詩稱王季曰其德克眀康誥稱文王曰克明德而
此詩上章云帝遷明德下章云帝謂文王予懷明德
可見只一箇克明而非有六者也大學一書中只說
得一箇明明德此其一証
前人有明德而後人更改之便是悔
欲言文王伐密事先說帝謂文王無然畔援無然歆
羡見得文王之斯旅也唯以對天下而初無一毫自
利之心欲言文王伐崇事先說帝謂文王予懷明德
不大聲以色云云見得文王之斯舉也唯以順帝則
而初無一毫自逞之意
帝謂文王云云正是天命之所在文王克明德自無
畔援歆羡之心而此曰帝謂文王無然云云若天有
所以告戒之者天玉成一聖人聖人仰承乎帝命本
是如此
畔援歆羡雖聮綿却字各有義畔疆畔也有疆畔以
分彼此然後從而攀援之是之謂畔援歆動念也此
念既動斯不能禁其羡慕之心是之謂歆羡此二者
皆人心之䧟溺也無然畔援歆羡絶無一毫之䧟溺
超然先登於其岸矣身先登于岸然後能捄援生民
之䧟溺故下緊接伐密之事
王季則篤其慶文王以篤周祐正見其相承處
以對于天下正應前章作對一對字
王赫斯怒爰整其旅亦已親征密矣如何說安然在
周之京且無矢我陵云云說人無敢陳兵於陵飲水
於泉以拒我愚以意逆詩人意若曰文王此行雖奮
怒以徂征然此心實無畔援歆羡也惟依然如其在
京者以侵自阮疆並不横加肆虐蓋所怒者止在密
之君而不及於密之士女也故視所陟之陵曰我陵
我阿曰我泉我池秋毫不加犯焉所謂密人即吾人
也由是度其鮮原而居岐之陽在渭之將聮之邦域
之中而絶其侵陵之患此之謂萬邦之方下民之王
也
無矢我陵四句是初行師時視密之人民即吾之赤
子而無犯秋毫度其鮮原三句是既征討後收密之
都邑入吾之版圖而視同一體此總是文王視四海
為一家意故下文云萬邦之方下民之王註相其高
原而徙都焉所謂程邑也不知令密都之耶周自都
之耶如令密都之不應既伐而復與之居如周自居
之則周又未嘗都於程邑也註徙都一語大欠分曉
方嚮方也萬邦趨嚮曰萬邦之方王歸往也下民歸
往曰下民之王
明德原是天所賦於人者我能全此明德便足以類
萬物足以長天下君萬邦所謂求民之莫者只求此
明明德者而已故帝謂文王曰予懷明德
不長夏以革愚不敢強解但就字義度之夏有盛大
意革有改制意或者帝謂文王凡所設施不恃盛大
以改制矣乎未知是否
大聲以色便在聲色上見非明德自然之昭著長夏
以革便在夏革上見非明德自然之作為有識有知
便在知識上見非明德自然之法則故聲色不可大
也夏革不可長也但不識不知默順帝天之則此之
謂明德而帝之所深懷者
觀予懷明德一語見天為生民求安定無日不懷明
德之君也故責望之極殷
用聲色即是大用夏革即是長要看得圓融
天道變化不窮實有則而不過故稱帝則此帝則是
自然之變化初無知識於其間纔着知識便非帝則
之自然故命之曰不識不知順帝之則易曰乾元用
九乃見天則又曰先天而天弗違後天而奉天時此
不識不知順帝之則事
天何心於生人殺人哉因可生而生之耳因可殺而
殺之耳皆有則而不過在文王時如崇侯之譛其罪
豈可赦哉舉兵而薄伐要以行天之誅耳吕氏云雖
舉兵以伐崇莫非順帝之則而非我極看得好
文王原有伐崇一事詩人著其奉天命而非我故着
帝謂文王詢爾仇方合下一章
臨衝閑閑章正指其伐崇事註緩攻徐戰一段極說
得好
凡讀詩須先討求個大旨大旨既得横東監西無不
合着如此詩大旨在監觀四方求民之莫二句上乃
所謂莫民者只在明明德之人故叙大王說個帝遷
明德叙王季說個其德克明叙文王說個予懷明德
而中間稱上帝耆之帝省其山帝度其心帝謂文王
不一而足總見上天為民求一賢君若此其切為人
君者必明明德於天下然後可對天下仰望之心可
不負上天立君之意此詩人立言之大旨也不是之
求而徒求之文詞間是章句之儒而非吾所望於說
詩者
經始靈臺經之營之庶民攻之不日成之經始勿亟庶
民子來
王在靈囿麀鹿攸伏麀鹿濯濯白鳥翯翯王在靈沼於
牣魚躍
虡業維樅賁鼓維鏞於論鼓鐘於樂辟廱
於論鼓鐘於樂辟廱鼉鼓逄逄矇瞍奏公
此篇因孟子引說古之人與民偕樂故後儒承說前
二章是民樂文王臺池鳥獸之樂後二章是民樂文
王鐘鼓之樂不知此靈臺是文王所築以望氛祲察
災祥時觀遊節勞佚者自是王政所不可廢乃文王
就於此臺畔建有辟廱之制懸設鐘鼓於其中令矇
瞍習肄其業倘萬幾之暇遊息於斯即令此矇瞍間
鐘鼓而奏公焉蓋不特朝廷有諫諍之陳宫壼有史
管之記在輿有旅賁之規即一游息時未嘗不聞樂
而警惕於其心也此是文王建靈臺辟廱大主意後
世因辟廱定為天子之學蓋亦仍此意而為之也不
究文王游息警惕之意而但稱民樂文王臺池鳥獸
鐘鼓之樂謬甚矣敢伸微喙以正千古之大謬高明
者幸虛心裁奪焉
首章叙民之樂成此臺是民愛其君欲其時觀游以
節勞佚也次章正叙文王在囿在沼時觀游以節勞
佚事乃文王當此之時即臨辟廱設鐘鼓而令矇瞍
奏公故復着虡業維樅二章讀詩者於此等處識輕
重之有在斯可與言詩矣文王有聲篇張子註靈臺
辟廱文王之學也鎬京辟廱武王之學也極有見
於論論字不作倫字解論論說也即游息討論之謂
詩謂此鐘鼓不虛設而於論時始設之此辟廱不苟
臨而於樂時始臨之故再為咏佚而言曰鼉鼓逄逄
矇瞍奏公正見此鐘鼓之設設之於論而不虛也此
辟廱之臨臨之於樂而不苟也而怡適性情於臺沼
之游者又收養性情於矇瞍之奏矣文王之時為樂
而又不淫於樂蓋如此此愚謂靈臺之詩非專為民
樂其樂而作也
凡矇瞍所奏皆脩身養性齊治均平之事天下之公
言也天下之公事也故曰奏公似不必改訓功字
下武維周世有哲王三后在天王配于京
王配于京世德作求永言配命成王之孚
成王之孚下土之式永言孝思孝思維則
媚兹一人應侯順德永言孝思昭哉嗣服
昭兹來許繩其祖武於萬斯年受天之祜
受天之祜四方來賀於萬斯年不遐有佐
此篇專美武王能式下土昭嗣服以開萬年之祜乃
其要只在世德作求上而永言配命永言孝思則其
作求之實用功處也
照下䋲其祖武看此下武二字或是下之人能履上
人之武也故曰下武維周世有哲王詩序云下武繼
文也謂武王雖用武功實上文而下武亦一說
三后世有明德於昭于天故云三后在天
首章重王配于京句乃其作配處不在繼其位而在
繼其德故緊出世德作求句作求二字要重看先世
如何以立心如何以制事皆德之所在也我作而思
焉而必求以繼其志述其事此之謂作求統觀大王
王季文王之德緫只是個昭事上帝德與命原非二
也故永言配命是世德作求之喫緊處
永言配命常求合於天之心也常合於天心便常合
於人心而人無不信之矣此之謂成王之孚
孚之所在即式之所在未有孚而不式未有式而不
本于孚者
永言孝思即永言配命之意蓋先世之德與天命相
合一而我思欲與先哲王相合一即與天命無二矣
此永言孝思下承說孝思維則維則者維則此哲王
之德也永言二字宜細嚼
式與則正相應孝思維則乃可為下土之式
媚兹一人應侯順德緊承維則二字來王者維則先
哲玉則世德在武王矣當時諸侯其孰不歸之而侯
邦之人其孰不應而順之此侯字正照上成王之孚
一王字此德字正照上世德作求一德字見王者孝
思維則所以能致人之媚兹致人之順應故更出永
言孝思二句以贊其嗣服之無忝也若訓侯字作維
字則上文孝思維則亦既用維字矣此胡獨取巧而
改用一侯字耶且應之維以順德語殊欠暢似未得
詩人之旨
嗣服二字即書大誥嗣無疆大歷服之稱謂嗣守先
業之人也昭哉嗣服云者謂如此其永言孝思則克
紹先業而於嗣服為有光耳
昭兹來許雖承上昭字來其實說繼世而王者兹此
也繼世者不知其幾許故稱來許耳
昭兹來許一章若謂昭哉嗣服武王於是乎不可及
矣即此嗣服之昭美傳至於今兹繼世者吾不知其
幾許也若能皆言孝思皆言配命而能䋲繼先哲王
之步武則於萬斯年常可受天之祜而勿替矣武王
世德之作求可傳於後世者蓋如此
受天之祜節緊頂上說言昭兹來許皆䋲祖以受祜
則常可受四方之來賀而常可以得人之佐助也蓋
媚兹順應在當日而世世藩屏王室可傳之於萬斯
年故曰不遐有佐耳遐字不作何字解
文王有聲遹駿有聲遹求厥寧遹觀厥成文王烝哉
文王受命有此武功既伐于崇作邑于豐文王烝哉
築城伊淢作豐伊匹匪棘其欲遹追來孝王后烝哉
王公伊濯維豐之垣四方攸同王后維翰王后烝哉
豐水東注維禹之績四方攸同皇王維辟皇王烝哉
鎬京辟廱自西自東自南自北無思不服皇王烝哉
考卜維王宅是鎬京維龜正之武王成之武王烝哉
豐水有芑武王豈不仕詒厥孫謀以燕翼子武王烝哉
此詩首二章稱文王末二章稱武王中四章稱王后
皇王分屬文武蓋築城作豐維垣維翰是后王君公
之事而維禹之績鎬京辟廱則帝皇綂一之事也烝
字照書烝烝乂照後篇烝之浮浮看應作鬱盛之意
解若八章並用烝哉二字為贊又詩之一格也
此篇言文王遷豐武王遷鎬之事皆出於不得已讀
者細玩章句首尾相接處可見其父子之一心矣
曰有聲又曰遹駿云者言其聲之疾且大也遹疾速
意
遹求厥寧遹觀厥成是文王一生心事
遹求厥寧是矣遹觀厥成不幾於太疾乎曰非也凡
生民不幸遭其君之荼毒如䧟之水火中望救之心
至亟也夙夜以拯之而置之袵席之上則於民為有
濟稍出之遲疑而拯之怠緩則無及矣易解之彖曰
旡所往其來復吉有攸往夙吉來復之辭文王自道
其遹求厥寧之心也夙吉之辭文王自道其遹觀厥
成之心也此二語宜串看乃得其意
文王受命有此武功就帝謂文王予懷明德帝謂文
王詢爾仇方云云看便見得
伐崇即作豐也故云既伐于崇作邑于豐
當時崇侯虎不獨譛西伯一事然觀譛及西伯而其
為人之毒惡可知矣其民之不寧可知矣舉兵薄伐
正遹求厥寧之心也
匪棘其欲遹追來孝二句極說得文王心事透文王
無然歆羡不大聲色何嘗有一毫自利之心維是太
王遷都以安民王季克明以順比自來相承維此孝
而文王遹追而及之自不得不若此其汲汲耳看太
王肇基王迹便是孝於先公王季王此大邦便是孝
于太王來孝是自來相傳之孝也遹追是追及前人
之孝也註特追先人之意而來致其孝殊未快
不曰王功曰王公者文王求寧之心原公諸天下而
其功昭濯於天下亦與天下公之者也
文王之德本足綱紀乎四方而自伐崇作豐來覺尤
昭濯於天下四方莫不歸向而倚毗焉故曰王公伊
濯維豐之垣四方攸同王后維翰
翰即羽翰之翰鳥以翰蔽翼其身文王以德蔽翼天
下故稱維翰
豐水東注維禹之績二句不是泛泛說當時武王已
得天下遷都於鎬矣鎬在豐水東意必武王導此豐
水東注於鎬便諸侯朝貢之途故稱豐水東注維禹
之績緊承曰四方攸同皇王維辟見即濬導一節亦
是寧民之心而天下歸之也若謂豐水東注由禹之
功故四方得以來同於此則上章四方攸同將從何
道來耶且由禹之功亦看得忒自然了
兩章四方攸同緫狀天下歸之之意
文王自岐遷豐覺較恢大於岐矣而武王既集大統
萬國來朝則豐邑又似為窄小其勢不得不遷都於
鎬者詩人恐世人疑舍豐遷鎬之為非也故即豐水
東注一節見其纉禹之績致四方之攸同又舉辟廱
一節見其以德化民來四方之心服又本其由考卜
而成又推其為貽謀之不得已以見武王之遷鎬緫
亦求寧天下以追來孝之心而非有他也讀此詩者
必沉潛反覆而知其語意之所在始得
說鎬京辟廱便見講學行禮有許大事體在武王方
遷鎬即舉行之可謂知先務矣
考卜維王章緫見其不輕議遷意
豐水有芑不是興或曰豐水傍生物繁茂是道其實
也武王豈不仕仕字亦不應作事字解此仕字即如
今初入仕者必歷事觀政之謂詩意若謂豐水生物
繁茂此法宜於子孫武王豈不歷事體而輕議遷哉
蓋謂此豐本佳可以都而地形較窄不足容四方之
朝會為子孫王者謀覺猶未便無寧導水東注而成
都焉然後可稱四方之都會而貽萬世之丕基是貽
謀燕翼之道也此亦求寧以追來孝之心也武王之
不得已也如此看較為爽快耳
燕訓安翼訓敬而翼子二字聯讀恐未當燕燕鳥也
翼翼藉也燕營一壘可居矣而生子衆多不能容則
别為一壘以容之是燕鳥翼藉其子之事也今就豐
可居矣而生聚者多來會者衆自今不遷後世子孫
將有大不便者而復作鎬以都之是詒厥孫謀以燕
翼子之道也如謂翼子為敬承之子燕翼子為安此
敬承之子吾不敢以為是也
以燕翼子以字從上句讀來若曰詒厥孫謀蓋以燕
翼子之道貽之也
文王之心只是個遹追來孝武王之心只是個貽厥
孫謀總之只是個遹求厥寧
重訂詩經疑問卷八
