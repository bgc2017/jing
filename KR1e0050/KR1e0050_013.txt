春秋通說卷十三宋黃仲炎撰
哀公
元年春王正月公即位
楚子陳侯隨侯許男圍蔡
禮父母之讎不共戴天昔蔡侯以吳子敗楚師致吳
入郢壞宗廟撻平王墓楚昭奔隨僅以身免良可痛
已旣復國而圍蔡復讎也復讎義也何以書惡其徒
逞志于小國也壞宗廟撻平王墓者吳子爾今楚不
能報吳而蔡是討未得爲復讎者也
鼷鼠食郊牛改卜牛夏四月辛巳郊秋齊侯衛侯伐晉
冬仲孫何忌帥師伐邾
邾子方朝魯又奔魯喪所以奉魯者至矣無故而伐
之何哉盖亂世之人行如禽獸弱之肉強之食也
二年春王二月季孫斯叔孫州仇仲孫何忌帥師伐邾
取漷東田及沂西田癸巳叔孫州仇仲孫何忌及邾子
盟于句繹
三人伐而二人盟何也季孫之汰不屑與於盟也盖
自視猶君矣
夏四月丙子衛侯元卒滕子來朝
晉趙鞅帥師納衛世子蒯聵于戚
衛世子蒯聵得罪於父靈公以出被天下不孝之名
不能爲申生之死幸其父没求入其國以爭君位是
蒯聵之無父也輒蒯聵之子也父逐於外不能號慕
毁瘠以感動王父而復之位王父死而已立曾不以
父亡未復爲辭及蒯聵求入輒拒而不受甚者以兵
圍之是輒之無父又甚於蒯聵也父子天性而絶滅
至此其與梟獍奚别哉是以子路問衛君待子爲政
子將奚先孔子曰必也正名乎名不正則言不順言
不順則事不成事不成則禮樂不興禮樂不興則刑
罰不中刑罰不中則民無所措手足聖人之意盖謂
蒯聵不父而輒不子父子名義旣悖而不正他何可
爲哉冉有問於子貢曰夫子爲衛君乎子貢曰吾將
問之入曰伯夷叔齊何人也曰古之賢人也曰怨乎
曰求仁而得仁又何怨出曰夫子不爲也賢兄弟讓
則惡父子爭矣故春秋備書蒯聵求納衛師圍戚之
事以著父子相戕之禍爲後世戒明矣公羊子妄許
衛輒以拒蒯聵爲尊祖天下豈有無父之理哉漢臣
雋不疑至引此以斷戾太子事盖公羊誤之也或謂
倉卒之際不以此義裁之則奈何曰斥之以詐足矣
戾太子旣亡武帝即有追悔之意爲之族江充家黃
門蘇文助譖太子至焚殺之李壽加兵刃於太子亦
以他事族田千秋一言明太子冤驟至丞相上又作
思子宫歸來望思之臺悼念不已盖太子自殺久矣
若此時尚在豈有隠而不出者哉且自征和二年太
子出亡越後元元年二月立皇子弗陵爲太子已即
位五年而有衛太子事非詐而何雖不必謬陳經義
可也
秋八月甲戌晉趙鞅帥師及鄭罕逹帥師戰于鐡鄭師
敗績冬十月葬衛靈公十有一月蔡遷于州來蔡殺其
大夫公子駟
三年春齊國夏衛石曼姑帥師圍戚
齊景公爲衛輒圍蒯聵于戚盖助逆子以圍父也無
父子之義矣
夏四月甲午地震
五月辛卯桓宫僖宫災
桓親盡而廟不毁者盖三桓私於其祖也僖亦親盡
也僖何以不毁以其存桓不得不存僖也故春秋因
二宫之災以著三家之非禮焉爾
季孫斯叔孫州仇帥師城啓陽宋樂髠帥師伐曹秋七
月丙子季孫斯卒蔡人放其大夫公孫獵于吳冬十月
癸卯秦伯卒叔孫州仇仲孫何忌帥師圍邾
四年春王二月庚戌盜殺蔡侯申
盜殺蔡侯申不言弑非其君也盖盜自他國至者也
自他國至者盖刺客也春秋末世禮義不明俗習於
亂故有在下之人好務勇俠以犯上爲能以輕死爲
義至爲其主報仇他國如聶政荆軻之事者即春秋
書盜殺蔡侯申之爲也左氏謂公孫翩逐蔡侯申射
之而卒非也若翩是公族大夫春秋當書翩弑其君
豈得謂之盜殺蔡侯哉
蔡公孫辰出奔吳葬秦惠公宋人執小邾子夏蔡殺其
大夫公孫姓公孫霍晉人執戎蠻子赤歸于楚城西郛
六月辛丑亳社災
春秋書亳社災猶書宣榭火示不忘古也不忘古者
懷賢尚德之教也亳社者湯社也湯都亳故曰亳社
社無屋而曰災何也災社木也古者立社必樹所宜
木如宰我謂夏以松殷以柏周以栗是也武王翦商
而不去亳社者存先代興王之制也自成湯距魯哀
時年代久遠社柏之豐大可知己一旦野燎煨燼故
春秋重而書之亦猶思其人而愛其樹之意也彼傳
者不得其義徒見湯社至周猶存遂曰亡國之社所
以爲戒也徒見社無屋而言災遂曰亡國之社屋之
也屋之者不使受天陽也信斯言也則武王之於亳
社旣存之以爲戒又蔽之使不受天陽則其防慮不
亦過乎從傳者之說甚非武王存亳社之美意與春
秋書亳社災之深意也
秋八月甲寅滕子結卒冬十有二月葬蔡昭公葬滕頃
公
五年春城毗夏齊侯伐宋晉趙鞅帥師伐衛秋九月癸
酉齊侯杵&KR0875;卒冬叔還如齊
閏月葬齊景公
禮喪不數閏其以閏月葬數閏也數閏短喪也
六年春城邾瑕晉趙鞅帥師伐鮮虞吳伐陳夏齊國夏
及高張來奔叔還會吳于柤秋七月庚寅楚子軫卒
齊陽生入于齊齊陳乞弑其君荼
陳乞者齊之權臣也利於得權而易置其君故立陽
生而弑荼也
冬仲孫何忌帥師伐邾宋向巢帥師伐曹
七年春宋皇瑗帥師侵鄭晉魏曼多帥師侵衞
夏公會吳于鄫秋公伐邾八月己酉入邾以邾子益來
魯之君臣俛首以奉吳令鄫之會百牢輸之惟謹爾
何怯也至於恃其威力虐執邾君若虎豹之噬羊豕
何壯也以是觀之凡能屈己受辱甘爲人下者必其
作威肆虐好爲人上者也
宋人圍曹冬鄭駟弘帥師救曹
八年春王正月宋公入曹以曹伯陽歸
孟子謂王不待大霸必有大國曹伯陽不量力度德
而悦霸說於公孫彊以背晉而奸宋其速亡也宜哉
吳伐我
讀春秋而知魯之爲國始末三變焉魯始受敵國之
兵如戰于郞戰于奚而不言伐我西鄙者盖邊鄙有
備敵至則戰故言戰不言其伐也觀左氏載奚之戰
先是齊人侵魯疆吏來告公曰疆埸之事謹守其一
而備其不虞姑盡所備焉事至而戰又何謁焉以此
知當時魯之邊鄙尚有素備也其後疆場之備弛故
敵兵得以乘之而春秋書曰伐我北鄙伐我西鄙然
猶見鄰敵之寇止爲邊患而不能直造其國也今哀
公之世如受吳齊之師則又不復云伐我北鄙伐我
西鄙而直言伐我者以見其直造于我國都也夫使
敵兵得踰越邊鄙而直造其國都則其爲國可知矣
漢世邊備不講故匈奴數爲邊患然止邊患而已不
能控弦深入也至如苻秦之直抵淮淝吐蕃之變及
渭橋始不可以邊患言矣其猶吳伐我之謂哉
夏齊人取讙及闡
歸邾子益于邾
魯以不道肆虐于邾物極必反於是吳攻其國齊取
其田不勝困挫乃始歸邾子于邾易所謂不威不懲
者小人也哉
秋七月冬十有二月癸亥把伯過卒齊人歸讙及闡
九年春王二月葬把僖公
宋皇瑗帥師取鄭師于雍丘
取鄭師者盡俘以歸掩爲己有也不言敗言取敗可
知矣
夏楚人伐陳秋宋公伐鄭冬十月
十年春王二月邾子益來奔公會吳伐齊三月戊戌齊
侯陽生卒夏宋人伐鄭晉趙鞅帥師侵齊五月公至自
伐齊葬齊悼公衛公孟彄自齊歸于衛薛伯夷卒秋葬
薛惠公
冬楚公子結帥師伐陳吳救陳
荆楚救中國者非能施德也爭諸侯焉爾吳季子所
謂二君不務德而力爭是也
十有一年春齊國書帥師伐我夏陳轅頗出奔鄭
五月公會吳伐齊甲戌齊國書帥師及吳戰于艾陵齊
師敗績獲齊國書
艾陵之戰魯挾吳以讎齊也而不書公者公與伐而不與
戰也一戰敗齊而吳益横矣魯季孫曰小勝大禍也齊至
無日矣命脩守備焉是徒知小勝大為國之禍而不知戎
勝華為天下之禍也故當春秋之季政在大夫禄去公室
齊田魯季蹙狹自營舟中之人競為敵國至於挾非類以
鬭同儕遂使封豕長蛇之害橫放于天下此仲尼所以猶
三嘆於管仲之功也孟子曰五伯者三王之罪人也今之
諸侯五伯之罪人也今之大夫今之諸侯之罪人也盖
於春秋見之矣
秋七月辛酉滕子虞母卒冬十有一月葬滕隠公衛世
叔齊出奔宋
十有二年春用田賦
用田賦者計田以歛民財如漢靈帝時調民田每畝歛
十錢之類是也自宣公初稅畝則什取二矣至哀公時
有二吾不足之嘆於是以田賦之當時列國如陳轅頗
為司徒亦賦封田以嫁公女有餘以為已大器是亦於
常賦之外以田歛之也夫為國者用之以道則寡取於民
而有餘用之不以道則多取於民而不足魯未稅畝以前
豈其國不可為哉特其君臣侈欲不如後日之甚爾故仲
尼謂冉有曰君子之行也度於禮施取其厚事舉其中
歛從其薄如是則以丘亦足矣所謂以丘亦足者猶
言以井丘什一之制亦足也又曰若不度於禮而貪
冐無厭則雖以田賦將又不足為人君者可不察哉
夏五月甲辰孟子卒
魯語陳司敗問昭公知禮乎孔子曰知禮孔子退揖
巫馬期而告之曰君子亦有黨乎君娶於吳爲同姓
謂之吳孟子君而知禮孰不知禮是陳司敗亦以聖
人黨魯昭而爲之諱也不知孔子謂昭公知禮者正
未嘗諱也凡人之於禮未必不知之而鮮能行之君
娶於吳爲同姓而謂之吳孟子此豈不知禮者哉使
不知禮則不謂之孟子矣陳司敗不能察此而以聖
人爲黨不亦過乎觀春秋書孟子卒則知昭公諱娶
同姓謂非知禮不可也然知諱之而卒娶之則昭公
不能行禮之罪自不可掩矣
公會吳于橐臯秋公會衛侯宋皇瑗于鄖宋向曹帥師
伐鄭冬十有二月螽
十有三年春鄭罕達帥師取宋師于嵒夏許男成卒
公會晉侯及吳子于黃池
黃池之會吳霸諸侯而書先晉侯者存中國也
楚公子申帥師伐陳
於越入吳
吳以驟起之雄馮陵中國黃池之會遂霸諸侯然身
未及還而越入其國兵敗于郊太子爲虜不數年而
越滅吳何其亡之驟也魏文侯問吳之所以亡於李
克對曰數戰數勝文侯曰數戰數勝國之福也何故
亡對曰數戰則民疲數勝則主驕以驕主御疲民未
有不亡者也故春秋書於越入吳以爲後世好戰勝
而亡國者之戒明矣哉
秋公至自會晉魏曼多帥師侵衛葬許元公九月螽冬
十有一月有星孛于東方盜殺陳夏區夫十有二月螽
十有四年春西狩獲麟
春秋非災異不書而書獲麟何也先儒之說多矣曰
文成致麟也曰麟爲作經之符也曰感麟見之非時
而春秋爲之始終也然皆於狩獲之旨未竟焉夫麟
王者之瑞也傳云麟一角眀海内共一主也又其爲
物至靈故賈誼弔屈賦云使麒麟可係而羈兮亦何
異於犬羊言不可搏執也今麟之見乃爲魯鄙田狩
者所得是與熊豕豹鹿同出於罘罝弓矢捕擊委頓
之餘故曰西狩獲麟言麟以狩獲厄之甚也王者不
興海宇分裂天之未欲平治天下此其證也當是時
晉分於三卿齊歸於田氏吳楚爭霸諸侯而於越又
竊乘其後周室之命去喪亡無幾矣是以春秋之作
始於隠者起周之不王終於麟者止周運之當厄也
雖然人事之變至此極矣春秋之紀變於此備矣然
亦不特爲麟而止也故以世變大略觀之則始於無
王終於無霸始於諸侯強終於大夫強譬諸風日淒
緊草木黃落則隠桓而下之春秋也天地凜冽冰雪
陵厲則定哀而上之春秋也或問孟子曰王者之迹
熄而詩亡詩亡然後春秋作以詩攷之如衛鄭齊秦
風魯僖頌皆春秋時列國詩也而曰詩亡何哉曰孔
子作春秋盖在魯定哀之世是時不復有詩矣非謂
自隐始也先儒謂黍離降爲國風不復有雅故曰詩
亡非也
春秋通說卷十三
