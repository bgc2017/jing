春秋通說卷十二宋黃仲炎撰
定公
元年春王
榖梁子謂定無正非正始也是不然桓宣之纂立皆
書正月豈正始哉然定無正月者昭公薨于乾侯嗣
子未立季氏雖專國而其分則人臣不當授正朔於
其國故不書正月也此春秋存君之教也
三月晉人執宋仲幾于京師
晉人執衞侯歸之于京師是諸侯執人于天子之側
也晉人執宋仲幾于京師是大夫執人于天子之側
也由諸侯之無王以至於大夫之無王則其變極矣
夏六月癸亥公之喪至自乾侯戊辰公即位
昭公薨于乾侯閱六月而喪還定始即位盖爲季孫
所持也
秋七月癸巳葬我君昭公九月大雩
立煬宫
立煬宫猶立武宫也
冬十月隕霜殺菽
二年春王正月夏五月壬辰雉門及兩觀災
因災以明僭也禮天子雉門其外爲庫門臯門其内
爲應門路門是天子之門五而雉門爲象魏之門子
家駒曰設兩觀乘大路此天子之禮也
秋楚人伐吳
冬十月新作雉門及兩觀
新作者有加於舊也舊已僭矣今又加焉此乃季孫
侈土木之奉以蠱其君之心術也以侈欲蠱其君使
其君遂於侈欲而他有所不暇於是政柄之在已者
可以泰然終執之矣唐宦者仇士良教其徒謂人主
減玩好省游幸則吾屬恩且薄而權輕莫若殖財貨盛
鷹馬日以聲色侈靡蠱其心使悅不知息則必闇外
事萬幾在我矣此即季孫之謀也
三年春王正月公如晉至河乃復二月辛卯邾子穿卒
夏四月秋葬邾莊公
冬仲孫何忌及邾子盟于拔
君子不奪人親亦不可奪親也何忌不恤邾子之喪
而強之盟奪人親也邾子執喪而盟奪親也
四年春王二月癸巳陳侯吳卒
三月公會劉子晉侯宋公蔡侯衞侯陳子鄭伯許男曹
伯莒子邾子頓子胡子滕子薛伯把伯小邾子齊國夏
于召陵侵楚
晉自平丘之盟欲以無道行之遂失人心更二十餘
年無諸侯會盟之事今楚囊瓦以貪虐柄國因裘馬
之欲而執唐蔡之君蔡侯誓死歸晉求刷其恥晉爲
是故大合諸侯于召陵凡從役者十八國前此未有
也豈非囊瓦不道人所同憤故影響於南征之旅有
不約而同者歟當是時使有忠良之士爲晉君謀之
乘此事機奮伐荆楚則事權在中國不在吳夷矣奈
何晉國之政制於貪鄙之臣荀寅取貨於蔡侯弗獲
力沮其事以利欲之私而敗天下之義於是侵楚無
成諸侯解體矣楚怒而致疾於蔡蔡急而求援於吳
吳於是時方有圖中國之志欣然投𬒮引兵赴之一
戰勝楚入其國都楚雖頓挫而天下大權吳遂執之
而中國之事去矣封豕長蛇流毒滋甚盖召陵侵楚
爲之也故合定公四年所載首末考之可以知世道
雖衰人心猶可以義起也如此晉無忠良坐失機會
可爲後世永鑒矣陳氏後傳謂召陵侵楚主其事者
劉子爾是不然王室不競久矣成周之城方藉晉魏
舒合諸大夫爲之宋仲幾不受功則見執于晉是權
在晉也左氏載蔡侯如晉以其子元與其大夫之子
爲質焉而請伐楚旣而荀寅言於范獻子以辭蔡侯
曾未聞劉子與可否於其間也豈得謂劉子主其事
哉劉子王官也晉挾之以令諸侯爾
夏四月庚辰蔡公孫姓帥師滅沈以沈子嘉歸殺之五
月公及諸侯盟于臯鼬把伯成卒于會六月葬陳惠公
許遷于容城秋七月公至自會劉卷卒葬把悼公楚人
圍蔡
晉士鞅衞孔圉帥師伐鮮虞
捨諸夏之大計而區區盡力於中山者晉大夫貪鄙
之謀也
葬劉文公
冬十有一月庚午蔡侯以吳子及楚人戰于柏舉楚師
敗績
其曰蔡侯以吳子者盖謀出於蔡侯而吳爲之用也
楚囊瓦出奔鄭庚辰吳入郢
楚雄江漢二百餘年地大兵強馮陵上國有方城漢
水爲之險蔽雖桓文二霸不能以兵入之今吳人乃
能乘一戰之威擣其都邑班處其宫使其君臣奔竄
四出幾於覆祀者其故何哉盖瓦以貪虐柄楚國之
政不惟諸侯怨之而國人亦莫不怨之也觀柏舉之
陳吳夫槩謂闔廬曰楚瓦不仁其臣莫有鬭志先伐
之其卒必奔盖不仁而失衆其下必有與之偕亡者
此吳人所以得逞其志席卷楚都若涉無人之竟也
不然以楚之強大豈其一戰不勝遽不能保其國哉
經書楚囊瓦出奔鄭吳入郢其爲有國者不用仁賢
以失人心致敗亡者之戒明矣
五年春王三月辛亥朔日有食之
夏歸粟于蔡
歸粟于蔡左氏謂周亟矜無資也周亟矜無資仁術
也何以書孟子曰今人乍見孺子將入于井皆有怵
惕之心非所以納交於孺子之父母也非所以要譽
於鄕黨朋友也此言惻隠之心自内而𤼵者所以爲
仁之端也若夫有所觀望借恩惠爲締交之計豈得
謂之仁哉吳方敗楚天下莫強焉蔡則附吳者也魯
方畏吳則不敢不私厚於蔡故歸粟于蔡盖因有所
觀望借恩惠爲締交之計而非由怵惕惻隠之心以
生者也不然通春秋二百四十二年考之列國饑饉
多矣而魯未有以粟歸之者而歸粟于蔡獨見於蔡
侯以吳敗楚之明年則其情可見矣故魯之葬宋共
姬也以楚不以宋也魯之歸粟于蔡也以吳不以蔡
也二者事殊而情類也
於越入吳
吳在楚而越入吳所謂螳螂捕蝉不知黃雀擬其後
也越有數種有東越南越閩越甌越前此國名爲越
故春秋以越書之今其自别於羣越始改號於越故
春秋以於越書之從赴告之實而已矣
六月丙申季孫意如卒秋七月壬子叔孫不敢卒冬晉
士鞅帥師圍鮮虞
六年春王正月癸亥鄭游速帥師滅許以許男斯歸
二月公侵鄭公至自侵鄭
或謂魯侯久不親將今親將以侵鄭是稍復其兵權
非也盖三家之謀使其君親將以結怨於列國使列
國莫之助而後已得以專其國也他日公再侵齊者
亦出於此謀爾
夏季孫斯仲孫何忌如晉
季孫斯新繼父政故挾仲孫如晉要結強援以自固也
秋晉人執宋行人樂祁犂冬城中城
季孫斯仲孫忌帥師圍鄆
仲孫忌不言何杜預云闕文是也公羊子以爲譏二
名妄矣春秋列國之君大夫二名者多矣何獨於此
焉譏哉
七年春王正月夏四月秋齊侯鄭伯盟于鹹齊人執衛
行人北宫結以侵衛齊侯衛侯盟于沙大雩
齊國夏帥師伐我西鄙
自晉失諸侯而齊景有代興之志於是強鄭以信劫
衛以威國夏之師又以脅魯盖欲祖乎齊桓滅遂盟
柯之故術也然不知今之齊異乎昔之齊矣昔之齊
齊侯之齊也今之齊其不爲陳氏幾希矣觀晏子語
晉叔向謂民三其力二入於公凍餒疾痛而陳氏實
燠休之公弃其民而歸於陳氏夫不能自保其民而
欲以威天下霸諸侯此孟子所謂緣木而求魚也
九月大雩冬十月
八年春王正月公侵齊公至自侵齊二月公侵齊三月
公至自侵齊曹伯露卒夏齊國夏帥師伐我西鄙
公會晉師于瓦公至自瓦
晉師之出爲救魯也救魯所以禦齊也齊方爭霸而
晉禦齊宜不容緩也今師不果進者盖當時列國之
政皆制於大夫晉六卿齊陳氏相爲表裏故晉師之
出姑爲是具文以塞責爾
秋七月戊辰陳侯柳卒晉士鞅帥師侵鄭遂侵衞葬曹
靖公九月葬陳懷公季孫斯仲孫何忌帥師侵衞冬衞
侯鄭伯盟于曲濮
從祀先公
左氏謂陽虎欲去三桓順祀先公而祈焉公榖因之
皆以從祀爲順祀復閔於僖之上是大不然如陽虎
欲去三桓而祈福於先公何獨求福於閔而復閔於
僖之上耶必無是理也春秋書躋僖公必明舉其諡
今若退僖亦當明言何乃混然謂之先公也以經意
考之從之爲言猶承也今人語遵從即爲遵承漢永
光四年詔罷郡國廟謂疏遠卑賤共承尊祀非皇天
祖宗之意是也周廟先公后稷魯廟太祖周公今推
而上之以承祀后稷祭同於周廟踰禮甚矣韋元成
謂父不祭於支庶之室君不祭於臣僕之家主不祭
於下土諸侯此即春秋書從祀先公之義也天保之
詩曰禴祠烝嘗于公先王箋云公先公后稷也孫氏
亦以先公爲后稷
盜竊寳玉大弓
春秋書盜者不罪爲盜而罪致盜也使爲國者紀綱
素立刑政素明則安有盜竊公行之事哉今陽虎以
陪臣之賤行亂于國中脫甲公宫竊魯先君之分器
以出則魯之無紀綱刑政於此極矣故書曰盜竊寳
玉大弓非徒罪分器亡也罪紀綱刑政之亡焉爾
九年春王正月夏四月戊申鄭伯蠆卒
得寳玉大弓
得寳玉大弓者盖陽虎歸之也使陽虎不自歸則魯
寧得復之哉故書曰得寳玉大弓言魯無刑政不足
以復先君之分器而其得之者幸得之爾
六月葬鄭獻公
秋齊侯衞侯次于五氏
齊欲霸而不能也
秦伯卒冬葬秦哀公
十年春王三月及齊平夏公會齊侯于夾谷公至自夾
谷
夾谷之會孔子相禮盖見於左氏穀梁雜記而論語
軻書未嘗及也使孔子實相此禮當其時以齊人爲
魯疆埸之虞而求免焉以會之何足爲侉詫哉觀春
秋書公會齊侯于夾谷猶公會齊侯于羸之類皆諸
侯私會焉爾彼俗儒者竊意聖人舉動宜夐異乎常
人况儐相會同必有赫赫之效於是侈張其狀如所
謂視歸乎齊侯命司馬行法斬優施却萊夷索汶陽
田等事皆不足信之談爾使實可信則仲尼之智數
風采不過如魯曹沬趙藺相如能面折齊秦之君於
柯澠池之事似非聖人氣象也方齊景公欲攘晉之
霸急於求諸侯以魯未附齊故成仇敵今旣平而會
將善魯以勸來者何至以兵劫魯侯也況魯政制于
三家而魯侯特擁虛器於其上爾齊劫魯侯亦何爲
者通春秋考之齊侯會盟多矣固未嘗有衷甲之變
也今觀左氏載犂彌言於齊侯曰孔丘知禮而無勇
若劫之必得志則是魯用孔子反爲齊人所輕而召
其變也汲黯在朝淮南爲之寝謀司馬輔政遼人戒
其邊吏國有君子固敵國姦人之所敬憚也曾謂聖
人相魯乃不逮是就使齊人果有衷甲之變而聖人
處此豈無理義之論足以愧之如燭之武之解鄭圍
展喜之郤齊寇從容辭氣化暴爲仁亦何至疾聲厲
色以兵刃爲威以敢殺爲能以求索爲功哉由此觀
之凡侈言夾谷之功者皆淺心陋識未聞孔子之道
者也
晉趙鞅帥師圍衞
齊人來歸鄆讙龜隂田
鄭莊之仇宋也以祊田歸魯晉文之求霸也以曹衞
田畀宋餌人以利所以固結其心藉爲己用爾今齊
以三邑歸魯盖鄭莊晉文之故術也明年黃之盟結
魯叛晉又明年垂葭之次使魯師伐晉盖取償於魯
也春秋書齊人來歸鄆讙龜隂田與齊人來歸衞寳
無異文也王制不行私意奪與均爲有罪焉爾自左
氏榖梁子以爲夾谷相禮致之後世儒者遂㳂其說
如揚雄氏謂齊人章章歸其侵疆爲魯用聖人之效
可謂淺而誣矣孔子仁義禮樂之主也位天地立人
極爲前王繼絶統爲萬世開太平非一國之事一時
之功也若必以當時動化觀之則孔子以匹夫而居
亂世聚天下之英才而游乎其門聰明者默辯博者
訥好勇者怯堂堂者失步趨於窮厄之日而不忍去
築場於哀泣之餘而不能忘故孟子曰以德服人者
中心悦而誠服也如七十子之服孔子也推此道以
用天下國家可知己何必以返魯三邑爲盛事哉故
曰凡侈言夾谷之功者皆淺心陋識未聞孔子之道
者也
叔孫州仇仲孫何忌帥師圍郈秋叔孫州仇仲孫何忌
帥師圍郈
郈叔孫氏邑也侯犯以郈叛故叔仲帥師以圍之圍
之不克至於再舉其強可知矣盖春秋之世諸侯無
天子故大夫無諸侯大夫無諸侯故陪臣無大夫上
行之下效之也
宋樂大心出奔曹宋公子地出奔陳冬齊侯衛侯鄭游
速會于安甫叔孫州仇如齊
宋公之弟辰曁仲佗石彄出奔陳
宋公以私寵向魋之故使其母弟國卿群然奔叛盖
君不君則臣不臣也
十有一年春宋公之弟辰及仲佗石彄公子地自陳入
于蕭以叛夏四月宋樂大心自曹入于蕭冬及鄭平叔
還如鄭蒞盟
十有二年春薛伯定卒夏葬薛襄公叔孫州仇帥師墮
郈衛公孟彄帥師伐曹
季孫斯仲孫何忌帥師墮費
夷其險故曰墮盖摧毁其城塹險固而平之也始三
家各險其私邑之城以傾公室其後家臣各據其城
以傾三家於是叔孫墮郈季孫墮費盖以郈費城郛
之險圍之弗克故用大師以墮之也後世有務設險
以資叛臣敵國者於此可鑒矣
秋大雩
冬十月癸亥公會齊侯盟于黃
結叛晉也前歲齊人歸魯田之計盖在此爾
十有一月丙寅朔日有食之公至自黃
十有二月公圍成公至自圍成
公親將以圍其叛邑返而告至若至自他國者可以
見魯四境之内皆敵國矣成孟氏邑而公圍之何也
盖三家者亦知自治郈費之難於是使其君圍之盖
欲以君之名位臨之也不知由已之無君而三邑之
臣亦效其無君久矣故雖以公圍成而弗克也
十有三年春齊侯衛侯次于垂葭夏築蛇淵囿大蒐于
比蒲衛公孟彄帥師伐曹
秋晉趙鞅入于晉陽以叛
說者謂荀寅士吉射以伐君不克而奔朝歌實叛也若
趙鞅將晉陽之甲以逐君側之惡人是忠於君也而亦
書叛者惡兵其君側也兵其君側雖忠猶曰叛也是不
然春秋紀事惟其實而已矣未有忠而可謂之叛也趙
鞅入于晉陽必犯上無君實為背叛之事如王處仲
蘇峻之徒志在僣逆而以誅君側爲名者也
冬晉荀寅士吉射入于朝歌以叛晉趙鞅歸于晉薛弑
其君比
十有四年春衛公叔戍來奔衛趙陽出奔宋二月辛巳
楚公子結陳公孫佗人帥師滅頓以頓子牂歸夏衛北
宫結來奔五月於越敗吳于檇李吳子光卒公會齊侯
衛侯于牽公至自會
秋齊侯宋公會于洮
齊景公爲牽洮之會謀救范中行氏盖黨叛臣以敵
君也無君臣之義矣
天王使石尚來歸脤
榖梁子曰脤爼實也祭肉也生曰脤熟曰膰歸脤猶
歸膰也宋先代之後於周爲客故天子有事膰焉盖
禮之特異者不例施於諸侯也今石尚歸脤于魯故
書
衛世子蒯聵出奔宋衛公孟彄出奔鄭
易曰有夫婦然後有父子有父子然後有君臣又曰
男女正則家道正正家而天下定矣衛靈不道一歲
之内世子與其大臣出奔者五人由不能正其家焉
爾故始於失夫婦之義而終於失父子君臣之義也
蒯聵得罪於母以出而孟彄其黨也
宋公之弟辰自蕭來奔
大蒐于比蒲邾子來會公
邾子來會公者會公于比蒲也其不言公蒐于比蒲
者公雖在比蒲而治兵之事實三家主之公不與也
城莒父及霄
十有五年春王正月邾子來朝鼷鼠食郊牛牛死改卜
牛二月辛丑楚子滅胡以胡子豹歸夏五月辛亥郊壬
申公薨于高寢鄭罕逹帥師伐宋齊侯衛侯次于渠蒢
邾子來奔喪
秋七月壬申姒氏卒
姒氏定之妾哀之母也哀公即位未踰年未得以夫
人之禮喪其妾母故曰姒氏卒
八月庚辰朔日有食之
九月滕子來會葬
禮天子崩諸侯近者奔喪遠者會葬今邾滕視魯皆
諸侯爾而奔喪會葬如事天子之禮者盖春秋之末
王室旣微霸權又替弱之肉強之食故強者極於暴
虐以求多弱者極於奉承以免禍可哀也哉
丁巳葬我君定公雨不克葬戊午日下昃乃克葬辛巳
葬定姒
冬城漆
世有得盜賄韞匵而守之者其城漆之類乎漆者邾
庶其以之來奔者也
春秋通說卷十二
