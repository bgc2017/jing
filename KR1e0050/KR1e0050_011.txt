春秋通說卷十一宋黃仲炎撰
昭公
元年春王正月公即位叔孫豹會晉趙武楚公子圍齊
國弱宋向戌衛齊惡陳公子招蔡公孫歸生鄭罕虎許
人曹人于虢三月取鄆
夏秦伯之弟鍼出奔晉
按左氏秦伯之弟鍼富於秦懼得罪焉而奔晉猶以
車千乘行世有畏影而走之日者不知走之日而影
不離身也鍼懼以富得罪旣知富之爲已累矣猶挾
累而逃之豈不愚哉昔鄭公孫黑肱有疾盡歸其邑
于公曰生於亂世貴而能貧民無求焉可以後亡齊
以崔氏之亂與晏氏邶殿其鄙六十晏子辭曰慶氏
之邑足欲故亡吾邑不足欲也益之以邶殿乃足欲
足欲亡無日矣不受邶殿非惡富也恐失富也嗚呼
使鍼而知此豈至於出奔哉此可爲貪富者之戒也
然為人兄而不能詔其弟使之侈富而奔之秦伯亦
有罪已
六月丁巳邾子華卒晉荀吳帥師敗狄于大鹵秋莒去
疾自齊入于莒莒展輿出奔吳叔弓帥師疆鄆田
葬邾悼公冬十有一月己酉楚子麋卒楚公子比出奔
晉
二年春晉侯使韓起來聘夏叔弓如晉秋鄭殺其大夫
公孫黑
冬公如晉至河乃復季孫宿如晉
榖梁子謂公如晉則不得入季孫宿如晉則得入惡
季孫宿也不知春秋於季孫何責哉斥其君而禮其
臣所以成季孫之亂者晉之罪也
三年春王正月丁未滕子原卒夏叔弓如滕五月葬滕
成公
襄五年季孫行父卒六年滕子來朝名曰朝公實以
季孫宿新繼父位而來爾滕為季孫所厚故滕子卒
而卿共葬事也
秋小邾子來朝八月大雩
冬大雨雹
季氏專國有無君之志人道乖戾干犯隂陽故冬春
之間大雨雹者再時魯人申豐區區以不藏冰為咎
可謂矯誣上天矣得非有所畏而不敢正言之歟抑
豈非黨附季孫故曲為之解使其君莫之疑歟後世
如漢張禹借經學以文姦謂春秋書日食地震為諸
侯相殺邊寇内侵所致使成帝不疑王氏盗權者盖
用申豐之術也
北燕伯欵出奔齊
按左氏燕簡公多嬖寵欲去諸大夫而立其寵人燕
大夫殺公之外嬖公懼而奔是昵嬖寵而蔑冢卿失
君人之道矣故李德裕戒武宗不宜與賤人圖柄臣
者其知此哉
四年春王正月大雨雹夏楚子蔡侯陳侯鄭伯許男徐
子滕子頓子胡子沈子小邾子宋世子佐淮夷會于申
楚人執徐子秋七月楚子蔡侯陳侯許男頓子胡子沈
子淮夷伐吳執齊慶封殺之遂滅頼
九月取鄫
春秋國言滅邑言取鄫國也自襄六年見滅於莒遂
為莒邑至是魯乘莒亂而有之故言取也書取鄫者
明魯人苟貪其土無興滅繼絶之義也
冬十有二月乙卯叔孫豹卒
五年春王正月舍中軍
舍中軍者季氏獨強也左氏謂初作三軍三分公室
而各有其一及其舍之四分公室季氏擇二而二子
各一
楚殺其大夫屈申公如晉夏莒牟夷以牟婁及防兹來
奔秋七月公至自晉
戊辰叔弓帥師敗莒師于蚡泉
魯三家者納莒之叛臣而受其賂邑莒人來討則設
詐以敗之豈復有禮義廉恥之心哉苟無禮義廉恥
之心則宜其無所不至矣孟子曰無禮義則上下亂
此季氏所以逐其君也
秦伯卒冬楚子蔡侯陳侯許男頓子沈子徐人越人伐
吳
六年春王正月把伯益姑卒葬秦景公夏季孫宿如晉
葬把文公宋華合比出奔衞秋九月大雩楚薳罷帥師
伐吳冬叔弓如楚齊侯伐北燕
七年春王正月曁齊平
平以釋怨復於善也春秋書平則皆非善者也鄭人
來輸平結魯以仇宋也公及齊侯平莒及郯假義以
為利也宋人及楚人平大夫自相謀也曁齊平三家
所欲也及齊平及鄭平結叛晉也故曰皆非善者也
若夫曁猶及也二傳有汲汲不得已之辨妄矣書曰
咨爾羲曁和又曰及祖甲及我周文王豈亦有汲汲
不得已之辨哉
三月公如楚叔孫婼如齊涖盟夏四月甲辰朔日有食
之秋八月戊辰衞侯惡卒九月公至自楚冬十有一月
癸未季孫宿卒十有二月癸亥葬衞襄公
八年春陳侯之弟招殺陳世子偃師
陳侯寵公子留以搖冢嗣致其弟招殺之於是陳侯
卒國内亂楚遂滅陳盖世子國之本不可動也自古
人君以私愛廢殺世子者未有不如陳侯之亂其國
者也可不戒哉
夏四月辛丑陳侯溺卒叔弓如晉楚人執陳行人干徵
師殺之陳公子留出奔鄭
秋蒐于紅
蒐狩者因田獵以治兵有國者歲時不能廢也經書
蒐狩八豈其通二百四十二年之間而蒐狩止此歟
盖近於禮者不書書其非禮者也公狩于郞言遠地
也公及齊人狩于禚言與讎狩也然猶稱公狩見兵
權猶在公也自襄昭以來兵權制於三家故蒐于紅
大蒐于比蒲之類皆不稱公盖公不得與焉爾
陳人殺其大夫公子過大雩冬十月壬午楚師滅陳執
陳公子招放之于越殺陳孔奐葬陳哀公
九年春叔弓會楚子于陳許遷于夷夏四月陳災秋仲
孫貜如齊冬築郞囿
十年春王正月夏齊欒施來奔秋七月季孫意如叔弓
仲孫貜帥師伐莒戊子晉侯彪卒
九月叔孫婼如晉葬晉平公
按左氏諸侯之大夫會晉平公葬欲因見新君鄭子
皮以幣行至用百兩千人之費舉鄭而言則諸大夫
可見矣不亦侈而病民乎流弊日甚至于戰國如秦
楚燕魏之會趙葬各出銳師萬人比諸大夫會葬晉
平時又十倍矣淫靡若此民何以堪哉
十有二月甲子宋公成卒
十有一年春王二月叔弓如宋葬宋平公
夏四月丁巳楚子虔誘蔡侯般殺之于申
楚子虔誘蔡侯般殺之盖詐殺也詐殺楚之常習也
而春秋必以誘書者明楚之用詐而戒他國之效尤
也此義不明而後有為天子而行詐如唐憲宗使曹
華殺沂軍士者矣楚子虔何以名傳曰絶之也抑不
思楚子虔不道非止一事孰非可絶者何獨於此焉
絶之盖春秋諸侯卒弑殺例稱名故名蔡侯則不得
不名楚子也
楚公子棄疾帥師圍蔡五月甲申夫人歸氏薨
大蒐于比蒲
蒐以大名有盡物之害也喪不廢蒐無忌君之心也
所以為此者三家焉爾公不與也
仲孫貜會邾子盟于祲祥秋季孫意如會晉韓起齊國
弱宋華亥衞北宫佗鄭罕虎曹人把人于厥憗九月己
亥葬我小君齊歸冬十有一月丁酉楚師滅蔡執蔡世
子有以歸用之
十有二年春齊高偃帥師納北燕伯于陽三月壬申鄭
伯嘉卒夏宋公使華定來聘公如晉至河乃復五月葬
鄭簡公楚殺其大夫成熊秋七月冬十月公子憗出奔
齊楚子伐徐晉伐鮮虞
十有三年春叔弓帥師圍費
南蒯以費叛故叔弓帥師圍之也費季氏邑而叔弓
圍之何也三家合為一體以弱公室也春秋之世諸
侯無天子故大夫無諸侯大夫無諸侯故陪臣無大
夫上行之則下效之爾
夏四月楚公子比自晉歸于楚弑其君虔于乾谿
自古暴虐人之君未有不暴虐其身者也觀楚虔乘
晉之衰肆其威𦦨兵車無歲不至於中國執徐子殺
齊慶封以討陳亂為名而滅陳殺陳孔奐于徵師以
討蔡般為名而滅蔡執蔡世子有用之淫刑以逞視
人命如土芥所至風靡沛然自以為得志矣當時晉
叔向能先策其必自禍曰桀克有緡以喪其國紂克
東夷以殞其身楚小位下而亟暴於二王能無咎乎
盖不數年而有乾谿之變春秋備紀其迹以為暴君
虐主之戒豈不明哉後代如秦始皇剗滅六國鞭笞
宇内侈心肆志亦自以為萬世帝王之業不知一夫
作難七廟為墟盖出乎爾者反乎爾者也
楚公子棄疾殺公子比
秋公會劉子晉侯齊侯宋公衞侯鄭伯曹伯莒子邾子
滕子薛伯把伯小邾子于平丘八月甲戌同盟于平丘
公不與盟晉人執季孫意如以歸公至自會
平丘之集偶乘楚靈之死爾使楚靈不死晉寧得以
合諸侯哉然諸侯方脫楚靈之虐駢首從晉使晉人
以德綏之是飢易食渴易飲也今晉人令於諸侯曰
寡君有革車四千乘在雖以無道行之必可畏也於
是斥魯侯於盟執其大夫以歸盖借是以威諸侯無
乃又倣楚靈之不道乎自是人心失望晉不能合諸
侯者十有餘年故春秋書平丘之會盟不但以其盟
王官為罪也惡無道焉爾
蔡侯廬歸于蔡陳侯吳歸于陳
楚平即位封陳蔡而皆復之禮也何以書曰周道既
衰諸侯無伯固昔桓公之所恥也
冬十月葬蔡靈公公如晉至河乃復吳滅州來
十有四年春意如至自晉三月曹伯滕卒夏四月秋葬
曹武公八月莒子去疾卒冬莒殺其公子意恢
十有五年春王正月吳子夷末卒
二月癸酉有事于武宫籥入叔弓卒去樂卒事
春秋前書有事于太廟仲遂卒于垂壬午猶繹萬入
去籥明有卿佐之喪翌日可廢繹而猶繹非也此書
有事于武宫籥入叔弓卒去樂卒事明廟樂旣陳雖
有卿佐之喪不可以去樂而去樂亦非也可以廢繹
而猶繹是薄卿佐之喪也不可以去樂而去樂是輕
祖考之祭也豈非昭公之時三家專政故視卿佐之
喪重於廟祭歟聖人斟酌典禮而裁處其中以律斯
世違乎此者必書使後之王者有攷也唐裴寬議廟
樂謂廟尊忌卑則作樂廟卑忌尊則備而不奏斯亦
庶幾春秋之義矣或曰君在祭樂之中適有卿佐之
喪不以聞卒事而以聞
夏蔡朝吳出奔鄭六月丁巳朔日有食之秋晉荀吳帥
師伐鮮虞冬公如晉
十有六年春齊侯伐徐楚子誘戎蠻子殺之夏公至自
晉秋八月已亥晉侯夷卒九月大雩季孫意如如晉冬
十月葬晉昭公
十有七年春小邾子來朝夏六月甲戌朔日有食之秋
郯子來朝
八月晉荀吳帥師滅陸渾之戎
陸渾之戎錯處伊雒王畿之地晉荀吳帥師滅之義
也何以書曰荀吳用兵周疆不請命於天子而以有
事於雒行詐罔上罪莫大焉其與楚子觀兵而問鼎
者情狀不異矣
冬有星孛于大辰
先儒謂大辰心也心為明堂天子之象前星為太子
後星為庶子孛星加心天子嫡庶將亂也觀此年星
孛于大辰之後五年景王崩朝猛爭立王室大亂天
之垂象信哉
楚人及吳戰于長岸
十有八年春王三月曹伯須卒夏五月壬午宋衞陳鄭
災六月邾人入鄅秋葬曹平公冬許遷于白羽
十有九年春宋公伐邾
夏五月戊辰許世子止弑其君買
三傳皆謂許止進藥於君父而藥殺罪在不嘗藥而
被弑君之名若是則罪疑從重豈聖人忠厚之心哉
盖止進藥而藥殺是殺不以刃而以藥也猶漢霍光
夫人顯私使乳醫淳于衍行毒藥殺許后是也苟以
不嘗藥而盖其藥殺之情則世之亂臣賊子皆得借
是以逃罪矣
已卯地震秋齊高𤼵帥師伐莒冬葬許悼公
二十年春王正月
夏曹公孫會自鄸出奔宋
鄸曹邑也公孫會自鄸出奔宋者盖自其國都出止
于鄸又自鄸而奔宋故春秋以自鄸書爾公羊子乃
謂自鄸者叛也不言叛爲公子喜時之後諱也喜時
賢者也賢者子孫故君子諱之其誣經以誤世甚矣
春秋於列國大夫叛則書叛奔則書奔未有奔而可
誣爲叛也未有叛而可諱爲奔也叛者人臣之大惡
也昔者周公以管叔監殷管叔以殷叛管叔非聖人
之後歟而周公不能赦也今以曹公孫會爲賢者之
後雖叛其君父而猶爲之諱焉則是周公不當誅管
叔而當爲管叔諱之寧亂天下國家而已矣豈理也
哉從公羊之說則凡賢者之後皆可肆其惡而無恐
矣
秋盜殺衞侯之兄縶
賊人犯上曰盜盜殺衞侯之兄縶盖賤者爾左氏謂
殺衞縶者齊豹也齊豹爲司寇大夫作其不義而書
曰盜非也使衞大夫殺衞公子春秋當以兩下相殺
之辭書之不應曰盜殺也若謂大夫作不義故以盜
書則春秋大夫之不義至於弑逐其君者衆矣曷不
皆以盜書耶
冬十月宋華亥向寧華定出奔陳十有一月辛卯蔡侯
廬卒
二十有一年春王三月葬蔡平公夏晉侯使士鞅來聘
宋華亥向寧華定自陳入于宋南里以叛秋七月壬午
朔日有食之八月乙亥叔輒卒
冬蔡侯朱出奔楚
按左氏蔡朝吳奔鄭蔡侯朱奔楚皆由楚臣費無極
之讒也詩云讒人罔極交亂四國費無極是已有國
家者可無畏哉
公如晉至河乃復
二十有二年春齊侯伐莒宋華亥向寧華定自宋南里
出奔楚大蒐于昌間夏四月乙丑天王崩六月叔鞅如
京師葬景王
王室亂
王室亂者朝猛爭國無主乃亂也書曰密邇王室詩
曰王室如燬王室之爲言猶王家也
劉子單子以王猛居于皇秋劉子單子以王猛入于王
城
冬十月王子猛卒
按經書王子猛卒則知上文書王猛者文闕也王則
不當名名則不爲王矣子猛子朝皆景王庶子也王
世子壽早世子朝有寵於王欲立之未成而王崩其
朝臣劉蚠單旗惡子朝而立王子猛於是子朝因之
以作亂盖劉單主王子猛而尹氏主王子朝故春秋
書劉子單子以王猛居于皇入于王城尹氏立王子
朝以見王之冢嗣不能早定而劉單尹氏皆非重臣
碩輔各以私意立君爲宗社之禍也向使景王能爲
身後之謀早定世子之位選擇賢佐寄以柱石如漢
武帝所以任霍光者則晏駕之後安有庶孽爭攘之
禍哉朝用憸壬嗣不早建此禍亂所由起也春秋書
之爲萬世戒明矣
十有二月癸酉朔日有食之
二十有三年春王正月叔孫婼如晉癸丑叔鞅卒晉人
執我行人叔孫婼晉人圍郊夏六月蔡侯東國卒于楚
秋七月莒子庚輿來奔
庚輿虐而好劔國人患之其亡也宜哉
戊辰吳敗頓胡沈蔡陳許之師于雞父胡子髠沈子逞
滅獲陳夏齧
雞父之戰七國喪師於吳其爲血刃生民之禍可勝
歎哉胡子髠沈子逞滅何也滅者覆國絶祀之稱也
盖胡沈空其國之衆以徇危亡之事一敗塗地身死
衆殱有滅之道焉故曰滅陳夏齧爲吳所生得故曰
獲
天王居于狄泉尹氏立王子朝
天王敬王也敬王立不書而書立王子朝者敬王宜
立子朝不宜立也然子朝猛之兄敬王猛之弟也何
敬王宜立而子朝不宜立曰天生民而立之君使司
牧之豈以爲亂首耶是故王者天下歸往之謂也自
古聖賢繼世雖不幸不蚤定青宫之器受傳璽於憑
几之日則必因羣臣庶民之歸而後踐天位焉漢高
帝崩羣臣迎立代王太尉勃上天子璽代王曰奉宗
廟重事也寡人不足以稱羣臣固請然猶西鄉讓者
三東鄉讓者再明爲衆所戴非巳欲也今子朝以力
劫神器塗炭京邑是自爲亂首不足以王矣若夫敬
王不與於朝猛之爭以待神器之自至非宜在王位
者哉故春不書敬王立而書立王子朝者教戒之義
明矣或曰王子猛不書立豈亦宜立歟曰子猛卒於
方事而未及立者也其曰悼王者追尊之爾
八月乙未地震
冬公如晉至河有疾乃復
公如晉而不得入者四皆不言其故也此獨書有疾
乃復以見他還者皆晉人郤之也
二十有四年春王二月丙戌仲孫貜卒婼至自晉夏五
月乙未朔日有食之秋八月大雩丁酉把伯郁釐卒冬
吳滅巢葬把平公
二十有五年春叔孫婼如宋夏叔詣會晉趙鞅宋樂大
心衞北宫喜鄭游吉曹人邾人滕人薛人小邾人于黃
父
有鸜鵒來巢
劉向因公榖二傳謂鸜鵒宜穴而巢爲隂居陽位之
象是不然春秋書有鸜鵒來巢盖以有爲異不以巢
爲異也鸜鵒非魯地所有今忽有來巢其異可知矣
如漢桓帝時濟隂有五色大鳥見于已氏時以爲鳳
凰者盖羽孽也續漢志以爲政事衰缺梁冀專權所
致亦有鸜鵒來巢之類爾
秋七月上辛大雩季辛又雩
魯大雩僣禮也不踰月再雩是僣禮之中又瀆禮也
九月己亥公孫于齊次于陽州
程氏論易至屯之九五屯其膏小正吉大正凶以為人君
之屯既膏澤有所不下是威權不在已威權不在已而欲
驟正之求凶之道也故惟小正則吉小正漸正之也魯昭
公之於季孫惟懵於漸正之義而驟伐之故及於禍是殆
不然春秋書公孫于齊以見魯侯今日之失國由於前日
之失政其禍在漸致而不在驟伐也易曰履霜堅冰至
盖言順也由辨之不早辨也魯政逮於季孫四世矣魯
之人民知有季氏而不知有其君與夫諸侯之國知有
季孫而不知有魯侯者亦久矣始於僖公成於成襄不
能蚤正而預慮及至昭公寄命意如之手身如羇旅受
人指麾去亡國無幾矣事勢至此已無可奈何不勝其
憤而驟伐之幸而得志則如漢和帝之誅竇憲桓帝
之誅梁冀魏孝莊之誅尔朱榮不幸而不勝也則如
齊簡公之謀田常高貴鄕公之討司馬昭唐文宗之
圖宦者爾向使不爲剛决而務含忍則如齊鬱林王
知蕭鸞之有異志而取之不能漢獻帝知曹操之不
臣而圖之不果唐昭宗知朱温之必簒而殺之不克皆
飜及於亡雖欲小正之豈可得哉盖世有病疣者於
其萌蘖不能治也月養而歲護之俟其豐大則不可
爲矣驟決之則速斃不決之則終亦斃其有不斃者
幸爾由此觀之有國家者可不謹其微哉
齊侯唁公于野井
齊侯憫昭公之失國而唁之禮也何以書以齊國之
力可以討季孫之罪而不能也徒以言語相勞苦其
婦人女子之仁乎
冬十月戊辰叔孫婼卒十有一月己亥宋公佐卒于曲
棘
十有二月齊侯取鄆
齊侯取鄆以居公是降公爲邑大夫也
二十有六年春王正月葬宋元公
三月公至自齊居于鄆
昭公雖出奔而春秋每歲必書公之所處者存君也
存君者天地之大義也故范氏唐鑑用春秋之法削
武后紀而系之中宗垂教戒於萬世嚴矣
夏公圍成
成内邑不附公而圍之宜也何以書按襄十五年齊
侯伐我北鄙圍成公救成至遇盖成邊于齊而齊所
欲取者也今昭公在齊而齊因借之以取成謂魯侯
名位猶足以加成而成可必得也不知三家者方合
黨以去其君而成爲孟氏私邑舉其邑之人知有孟
氏而不知有魯君者非一日矣故成爲孟氏死守以
抗昭公如吠堯之犬自爲其主豈復可以逆順之理
化之哉故書公圍成見爲人君而失政之久者雖其
國人猶敵國也
秋公會齊侯莒子邾子把伯盟于鄟陵
季氏逐其君當時列國如齊宋衛莫不有憤焉不平
之意欲謀納公如盟于鄟陵會于扈旣而皆中輟無
成何也盖齊侯之所信者梁丘據而諸侯之所聽命
者范獻子據與獻子皆嗜貨者也於是季孫皆以貨
中之故據之言行而齊侯之意回鞅之辨起而宋衛
二君之色沮甚矣利賂之爲天下害也齊晉之臣溺
於利賂雖以逐君之賊如魯季孫者一以賄入則爲
之變亂白黑顚倒是非庇其罪而不問他可知矣然
則貪賄之習其可不深懲也哉
公至自會居于鄆九月庚申楚子居卒
冬十月天王入于成周
杜預謂郟鄏爲王城成周爲洛陽天王入于成周者
盖敬王去郟鄏之都而遷于成周焉爾緣成周非舊
都無堅城可衛故三十二年諸侯之大夫共城之也
其不言京師何也京師者衆大之稱臣子尊上之辭
也若天王自言則曰成周爾然則諸侯大夫城成周
自臣子言之曰京師可也何乃亦謂之成周盖不言
成周則疑爲郟鄏矣天王入于成周何以書天子無
寧居由天下無勤王之臣子也
尹氏召伯毛伯以王子朝奔楚
二十有七年春公如齊公至自齊居于鄆夏四月吳弑
其君僚楚殺其大夫郤宛秋晉士鞅宋樂祁犂衛北宫
喜曹人邾人滕人會于扈冬十月曹伯午卒邾快來奔
公如齊公至自齊居于鄆
二十有八年春王三月葬曹悼公公如晉次于乾侯夏
四月丙戌鄭伯寧卒六月葬鄭定公秋七月癸巳滕子
寧卒冬葬滕悼公
二十有九年春公至自乾侯居于鄆齊侯使高張來唁
公公如晉次于乾侯夏四月庚子叔詣卒秋七月
冬十月鄆潰
或謂昭公居鄆而鄆人逃之是不能撫其民之所致
不知鄆本莒邑昭公元年取鄆叔弓帥師疆鄆田盖
以兵威劫鄆而有之爾今昭公失國又借齊之力取
鄆而居之使鄆人再被兵其視魯侯盖世讎也雖使
昭公善於撫鄆亦恐不足以得其心矣先儒謂秦以
逆取天下當無可保之理雖使順守終亦必亡其知
鄆潰之義乎
三十年春王正月公在乾侯夏六月庚辰晉侯去疾卒
秋八月葬晉頃公
冬十有二月吳滅徐徐子章羽奔楚
被滅之國君死于位非奔則不書奔奔則書奔奔而
不名者國小而遠於魯無往來之禮或滅之者不以
其名赴史不得其名故不書爾吳滅徐徐子出奔而
名者史得其名也
三十有一年春王正月公在乾侯
季孫意如會晉荀躒于適歴
晉侯將納公而先使荀躒會季孫是以納君之事取
必於季孫也其可哉齊侯之始謀納公也據取貨以
沮之齊宋衞之再謀納公也鞅取貨以沮之今荀躒
與季孫爲會得無出於此哉是以晉侯雖有納公之
志而卒於無成徒以空言慰唁之而已盖蔽於荀躒
而莫之察也自古君德不明爲臣下所蔽欺者豈能
濟天下之事哉
夏四月丁巳薛伯穀卒晉侯使荀躒唁公于乾侯秋葬
薛獻公冬黑肱以濫來奔十有二月辛亥朔日有食之
三十有二年春王正月公在乾侯取闞夏吳伐越秋七
月
冬仲孫何忌會晉韓不信齊高張宋仲幾衞世叔申鄭
國參曹人莒人薛人把人小邾人城成周
自王室亂敬王立黃屋無寧居者八年而後諸侯大
夫始爲成周之城非勤王之義矣且諸侯不以身服
王事而以大夫共王事尢爲不臣也
十有二月已未公薨于乾侯
春秋通說卷十一
