詩緝卷二十六
宋嚴粲撰
思齊(音齎)文王所以為聖也
此詩五章皆言文王之所以為聖也孔氏以為文王
所以得聖由其賢母所生止是首章之意耳
思齊大任(音泰壬○朱氏曰思語辭○今曰舊作思念之思然思齊思媚思文王與思皇同雅頌多)
(周公所作措辭同也○傳曰齊莊也)文王之母思媚周姜(傳曰媚愛也周姜大姜也○朱)
(氏曰大王之妃)京室之婦(傳曰京室王室也○疏曰王季未為天子而言京者以其追號為王故以)
(京師言之○京有考見文王)大姒嗣徽音(傳曰大姒文王之妃也○箋曰徽美也○歐陽氏曰)
(美聲也)則百斯男(傳曰大姒卜子衆妾則宜百子也○朱氏曰百男舉成數而言其多也春秋傳)
(曰管蔡郕霍魯衛毛聃郜雍曹滕畢原豐郇文之昭也并伯邑考武王為十八人然此特其見於書傳者耳亦可以)
(見其多也○疏曰定六年左傳大姒之子唯周公康叔為相睦也大姒為周公康叔之母是文王之妃也定四年左)
(傳祝鮀曰武王之母弟八人是通武王與伯邑考為十子也其名則左傳文云周公為太宰康叔為司寇䏥季)
(為司宰通武王伯邑考為五人史記管蔡世家云武王同母兄弟十人母曰大姒文王正妃也其長子曰伯邑)
(考次曰武王發次曰管叔鮮次曰周公旦次曰蔡叔度次曰曹收振鐸次曰郕叔武次曰霍叔處次曰康叔封)
(次曰聃叔季載其次不必如此其十子之名當然也皇甫謐云文王取大姒生伯邑考武王發次管叔鮮次蔡)
(叔度次郕叔武次霍叔處次周公旦次曹叔振鐸次康叔封次聃叔季載其名與史記皆同其次則異不知謐)
(何所據而别於馬遷也左傳富辰之言曹在衛聃之下不以長幼為次則其弟無明文以正之鮀音駞聃音貪)
(他甘反謐音密)
此詩餘章皆美文王之聖首章專美大任為文王張
本也此齊莊之大任乃文王之母謂文王生於大任
而大任有敬德其氣禀有自来矣大任上能致孝於
姑媚愛太姜為周京之婦謂盡婦道也下能示法於
婦使大姒繼其美聲不妬忌而子孫衆多謂由大任
之賢故大姒視傚之而不妬忌也言大姒嗣大任之
徽音主大任言之耳
惠于宗公(箋曰惠順也○傳曰宗公宗神也○䟽曰宗公是宗廟先公書序云班宗彛中庸六陳其)
(宗器皆謂宗廟為宗○張氏曰未追王故稱公)神㒺時怨(箋曰時是也)神㒺時恫(音通)
(○傳曰恫痛也)刑于寡妻(傳曰刑法也寡妻適妻也適音的○疏曰適妻唯一故言寡也○蘇氏曰)
(寡妻猶言寡小君也)至于兄弟以御于家邦(御鄭如字毛音迓○箋曰御治也○陳氏)
(曰御取其調適也○今曰書御衆以寬南軒孟子解云御臨也○朱氏曰家齊而後國治)
次章言文王以昭事神明之德推之齊家治國也文
王順守宗廟先公而鬼神歆之無有怨恚而不滿者
無有痛傷而降禍者隱微之間一毫無愧故能施儀
法於適妻推而至於兄弟言族親亦化之也寡妻兄
弟即是家推之以治于家邦言由家以及國同此一
理之推也孟子所謂言舉斯心加諸彼而已○說者
見詩有大姒及寡妻之語多以為文王内有賢妃之
助以成其德文王内有賢助固也此詩所言文王之
德皆聖人極致之事豈必由内助而後聖哉刑于寡
妻美文王能儀刑之非美寡妻也關雎美后妃之德
所以見文王之德亦此意也(詩記曰毫髮不愧於隠微然後近者孚故神㒺)
(時怨神㒺時恫始可以刑于寡妻)
雝雝在宫(雝音邕○傳曰雝雝和也)肅肅在廟(傳曰肅肅敬也)不顯亦臨(朱氏)
(曰不顯幽隱之處)無射亦保(射音亦○傳曰無射無厭也○今曰如孔子云學不厭如董仲舒云)
(復而不厭之謂道言安行之久也○歐陽氏曰保守也)
三章言純亦不已也文王之誠一也平居在宫中則
見其雝雝然和有事在宗廟則見其肅肅然敬隨所
寓而形見也不顯之處人所不見而亦若有所臨洋
洋乎如在其上也無厭之時踐履已熟而亦自保守
悠久無疆也
肆戎疾不殄(肆解見緜○傳曰戎大也疾害也殄絶也○詩記曰戎疾大患難也羑里之囚是也)
(昆夷玁狁之難則其餘也)烈假不瑕(假毛如字鄭作厲○歐陽氏曰烈光也假大也○陳氏曰瑕玷)
(也)不聞亦式(歐陽氏曰式法也)不諫亦入
四章言從容中道也文王有聖德故遇大患難而不
能殄絶其德處光大而不見其瑕玷逆順一致無入
不自得也事之無所前聞者舉必中法又不待教諫
而自入於善不勉而中不思而得也傳以為性與天
合是也
肆成人有德(朱氏曰冠以上為成人)小子有造(朱氏曰小子童子也○傳曰造為也)
(○今曰王制云順先王詩書禮樂以造士謂造成之也)古之人無斁(音亦○李氏曰古之聖人)
(指文王也○傳曰斁厭也)譽髦斯士(釋文曰髦俊也)
五章言至誠為能化也文王之時長成之人則皆有
成德幼稚之子則皆有所造為以習其業所以然者
由古之人文王其德純亦不已無有厭斁故能譽髦
此士謂能作成人材使人有名譽而成俊乂之美也
(詩記曰聖人流澤萬世者莫大於作人所以續天地生生之大德也故此詩以是終焉文王之無斁孔子)
(之誨人不倦其心一也典謨作於虞夏其稱堯舜禹臯陶已曰若稽古則此詩追述文王以為古之人復)
(何疑哉)
思齊五章二章章六句三章章四句(從故言也)
皇矣美周也天監代殷莫若周周世世脩德莫若文王
(疏曰湯以孤聖特興禹則父無令問文王之德不劣禹湯而以承藉父祖始當天意者欲見尊祖之心也)
皇矣上帝(傳曰皇大也)臨下有赫(程子曰赫威明也)監觀四方求民
之莫(傳曰莫定也)維此二國(傳曰二國夏殷也)其政不獲維彼四國
(傳曰四國四方也)爰究爰度(音鐸○程子曰究尋究也度謀度也)上帝耆之(耆音其○)
(箋曰耆老也○歐陽氏曰遲久也言天意遲久之謹其所擇○今曰今稱師老亦久之意)憎其式廓
(苦霍反○傳曰式用廓大也)乃眷西顧此維與宅(傳曰宅居也○朱氏曰此謂岐周之)
(地也天以岐周與大王為居宅也)
首章原天初眷大王之意也大哉上天其照臨於下
赫然甚威明也其監視觀察於四方維求民之所定
耳本非有私於周也維此夏商二國皆失道而不得
其政天既絶之乃於彼四方之國謀究之計度之欲
求民主久而未得其人上天遲久之徘徊詳審憎其
用大而為虐者乃眷然廻首西顧於周而以此岐周
之地與大王居之也以下章言作之屛之知云此者
指岐周也○眷本又作睠大東云睠言顧之小明云
睠睠懷顧傳云睠反顧也反顧者廻首以顧之大東
刺亂而思周道小明悔仕而思共人皆以廻顧言之
此言天廻其首以西視背商而向周也
作之屛之(屛音丙○疏曰作攻作之也○朱氏曰拔起也○釋文曰屛除也)其菑其翳
(菑音恣翳音意○傳曰立死曰菑自斃曰翳○疏曰立死之木妨他木生長為木之害故曰菑也生木自倒枝)
(葉覆地為陰翳○朱氏曰或云小木蒙密蔽翳者也)脩之平之(疏曰殺木之處有其坑坎須脩理平)
(治之)其灌其栵(灌音貫栵音例又音列○傳曰灌叢生也○程子曰行生曰栵○今曰釋水有栵栭)
(郭璞云栭樹似檞樕而庳小子如細栗今江東呼為栭栗今不從栭音而檞樕音斛速庳音婢短也)啟之
辟之(辟音闢○疏曰啟柘之開闢之謂開柘使廣)其檉其椐(檉音稱椐音祛韻又音居○傳)
(曰檉河柳也椐櫃也櫃音匱○疏曰某氏云檉河傍赤莖小楊也孫炎云櫃腫節可以作杖○陸璣曰檉生水)
(傍皮正赤枝葉似□椐節中腫以扶老即今靈夀是也今人以為馬鞭及杖)攘之剔之(攘音攘剔)
(音惕○程子曰攘剔謂穿剔去其繁冗使成長也)其檿其柘(檿音掩柘音蔗○傳曰檿山桑也○)
(疏曰檿桑柘屬材中為弓考工記曰弓人取幹柘為上檿桑次之○今曰禹貢青州厥篚檿絲注云檿桑蠶絲)
(中琴瑟弦)帝遷明德串夷載路(串音慣○傳曰串習也○程子曰夷平也○錢氏曰載語)
(助也○今曰串夷載路即周頌所謂岐有夷之行謂民歸之者衆串習其平夷而成大路也孟子用之而成路)
(朱氏解云路大路也箋以串夷即混夷今不從)天立厥配受命既固
次章述大王遷岐也岐地險阻尤多林木民歸之者
衆乃競刊除以立室家以治田畆曰其者皆指其地
而言之作拔之屛除之者是其菑木與翳木之地也
脩理之平治之者是其灌木與栵木之地也謂去其
木而脩治其地之坑坎也啟拓之開闢之者是其檉
柳與椐櫃之地也謂去其木而開廣其地也又相與
整葺其桑事攘除剪剔以去其繁冗者是其檿桑與
柘木之地也作屛脩平啟辟則皆除去其木攘剔則
成長其木也桑柘之性以芟剔而後茂非除之也大
王之遷岐非人之所能為也蓋天遷其明德於此故
民歸往之岐周本山林險阻之地自作屛脩平啟辟
之後乃始平夷民之歸者串習其平夷遂成大路猶
孟子所謂山徑之蹊用之而成路也天非徒遷之也
王者配天天將立之以為配使周家王天下其受命
堅固不易也蓋曰大王之時天命已定周之當王也
久矣○鄭以此章為文王諸家多以為大王此言芟
除草木是初建國當是大王遷岐之始所謂天作高
山大王荒之也岐山在右扶風美陽縣西京賦所謂
隔閡華戎岐梁汧雍(閡音礙汧音牽)見秦地之險阻故多林
木須刊除之
帝省其山(省星之上○歐陽氏曰省視也)柞棫斯拔(音旆○解見緜)松柏斯兊
(王氏曰兊悅澤外見之謂)帝作邦作對(箋曰作邦謂興周國也作對謂為生明君也○疏曰作邦)
(謂使之為天子之邦○傳曰對配也○丘氏曰天以聖君為已配謂文王也)自大伯王季(大音)
(泰)維此王季因心則友(傳曰善兄弟曰友○李氏曰孝悌之道豈可以偽為哉因其心)
(而然耳生而無不知愛其親長而無不知敬其兄本於良知良能豈非因心而然哉○王氏曰以大伯避季則)
(季疑於弗友故特先言其友也)則友其兄(朱氏曰兄謂大伯)則篤其慶(箋曰篤厚也)
載錫之光(程子曰載辭也錫予也○朱氏曰猶曰彰其知人之明不為徒讓耳)受禄無喪
(去聲○今曰喪失也)奄有四方(傳曰奄大也○釋文曰獲也○今曰書奄有四海註云同也)
三章述大伯王季相遜之事為文王張本也為室家
田畆之地則刊除其木至山林之地則貴於茂盛天
省視岐山之地柞棫拔而遂茂松柏兊而悅澤則氣
象䓤鬱而都邑成矣天作邦於此謂興周使為王國
也作對於此謂生文王以配天也孟子云文王生於
岐周是也此作邦作對由於大王王季之時蓋大伯
遜於王季而後文王起也因說王季之德甚大性友
愛因其心之自然非彊為也則友愛於大伯既受其
遜益脩其德以篤厚周家之慶予大伯以讓國之光
王季受天禄而不失其後人遂奄有四方則大伯之
讓為有光矣
維此王季帝度其心(度音鐸○今曰他人有心予忖度之之度)貊其德音(貊音)
(陌○傳曰貊静也○曹氏曰德音名譽也今考貊陌從伯栢拍迫從白○德音解見假樂)其德克明
克明克類(今曰類倫類也猶記言知類通逹易言觸類而長之謂通於一而萬事畢也)克長
克君(長上聲)王此大邦(王如字徐去聲○箋曰王君也王季稱王者追王也)克順克
比(音備○丘氏曰比親也○今曰如比卦之比下順從也)比于文王(比音同上舊如字○今曰)
(比及也比及三年之比)其德靡悔(釋文曰悔恨也○今曰悔自恨也如行寡悔也悔疏謂無為人)
(所悔恨非也)既受帝祉(音耻○箋曰祉福也)施于孫子(施音異○箋曰施延也)
四章述王季之德以及文王也天初省視岐周之山
眷命已定今又監度王季之心謂王季此心之微與
天通也天監知王季之心能以静養其令名非有心
於干譽者王季雖無心於干譽然其德明而類長而
君順而比自不可掩明類是一意長君是一意順比
是一意類者明之充君者長之推比者順之積也克
明謂知此理克類謂觸類而通一理混融徹上徹下
也言明又言類猶既醉言昭明有融融者明之盛即
所謂克類也克長謂能為人之長克君謂能為人之
君君又尊於長矣學記言能為長然後能為君是也
以之君臨大邦則克順而能和其民克比而能親其
民順言不擾比則驩然相愛矣比及文王其德無有
可悔人有過則悔恨靡悔則無過從容中道無毫髮
之慊也言王季之德傳於文王而益盛也故能受天
之福也延于子孫(李氏曰左傳昭二十八年成鱄曰心能制義曰度德正應和曰莫照)
(臨四方曰明勤施無私曰類教誨不倦曰長賞慶刑威曰君慈和徧服曰順擇善而從之曰比經緯天地)
(曰文皆斷章取義鄭氏因以說經非也鱄音專莫音陌施始豉反)
帝謂文王(今曰天不言以意謂之也)無然畔援(去聲又平聲○傅曰無然無是也○長樂)
(劉氏曰畔安於疆畔而違乎中者也○程子曰援攀援黨比也)無然歆羡(歆許金反羡涎之去○傅)
(曰歆貪也○疏曰鬼神食氣謂之歆○程子曰歆欲之動也羡愛羡也)誕先登于岸(誕音但○)
(朱氏生民解曰誕發語辭○王氏曰經以涉川譬濟雖)密人不恭(疏曰定四年左傅云密須之鼓)
(是也○詩記曰漢地理志安定郡伐密注云詩密人國即今寧州也)敢距大邦(傅曰距逆也)侵
阮徂共(音恭○箋曰阮國也○傳曰密須氏侵阮遂往侵共○張氏曰共阮國之地名阮共皆在今涇)
(州今有共池即共也)王赫斯怒(傅曰赫怒意)爰整其旅(傅曰旅師也)以按徂
旅(按音案○傅曰按止也○朱氏曰上旅周師也下旅密人也)以篤于周祜(音戸○箋曰祜)
(福也)以對于天下(箋曰對答也)
五章六章皆述伐密之事此章首言文王之心至公
無私在於救民為下文伐密張本也密人侵阮於周
若無預文王乃奮怒而伐密疑於黨阮有所為而為
之者故詩人設為帝謂之辭以發明文王之心畔者
徧也援者黨也歆者得而貪之羡者不得而慕之四
者皆私心也帝謂文王無是四者所急先者惟拯民
之溺耳登岸謂出於危難之地也必託之帝謂者言
文王此心天實知之也密人敢為不恭逆距大國謂
不懼方伯之討也以疆陵弱興兵侵阮遂往侵阮之
共邑文王以阮民受害赫然而怒整齊其師旅以按
止密人往共之師蓋密自阮以侵共其勢漸熾文王
自阮以侵密密還自救是按止其往共之師也凡此
乃救亂安民以厚我周家之福以答天下望周之心
也周能安民則福祚益隆商政不綱天下之望在周
矣所救者一阮而為亂者懼小國皆安故天下之心
以慰也○說者多謂畔援歆羡是人欲岸是天理其
說美矣與下文伐密不相協尋繹經意止為伐密張
本與七章言順帝之則為伐崇張本文意正同且言
對答天下之望則登岸為濟難無疑也以濟川喻濟
難古人常語曰民墜塗炭曰若涉淵水曰若游大川
曰拯民於水火之中是也
依其在京(程子曰依憑也○箋曰京周地名○京有考見文王○吕氏曰用兵必有根本之地文王)
(駐兵於國都以為三軍之鎮)侵自阮疆(張氏曰却自阮疆而去伐密也○今曰侵自阮疆謂自阮)
(疆而侵密猶春秋書公至自晉謂自晉而至魯也)陟我高岡(箋曰陟登也)無矢我陵
(傳曰矢陳也○釋地曰大陸曰阜大阜曰陵○李巡曰土地獨高大為阜阜最大為陵)我陵我阿
(釋地曰大陵曰阿)無飲我泉(今曰泉水有源也)我泉我池(王氏曰池水所聚也)度
其鮮原(度音鐸鮮上聲又音仙○箋曰度謀也鮮原善原也○釋山曰小山别大山鮮○孫炎曰别不)
(相連也)居岐之陽在渭之將(傳曰將側也○箋曰後竟徙都於豐○疏曰大王初遷已)
(在岐山此亦在岐山之陽是去舊都不遠也周書稱文王在程作程寤程典皇甫謐云文王徙宅於程蓋謂此)
(也箋嫌此即是豐故云後竟徙都於豐知此非豐者以此居岐之陽豐則岐之東南三百里耳○吕氏曰前漢)
(地理志曰扶風安陵縣闞駰以為本周之程邑也○朱氏曰今在京兆府咸陽縣)萬邦之方(傳曰)
(方則也)下民之王
文王以西伯討密之罪先駐兵國都依憑此在京之
師以為聲勢然後出兵自阮疆以侵密密在寧州阮
在涇州涇寧接境也下所言高岡陵阿泉池皆師行
所經阮疆之地軍行右背山陵必依山而止故升其
高岡我者對爾之辭文王為阮伐密故問罪於密稱
阮疆之地皆以為我言我所陟者是我之高岡爾密
人無得陳兵於我陵此我之陵我之阿也無得飲我
之泉此我之泉我之池也罪其前之侵軼而戒其後
之無復然也密人恃疆以侵弱文王興問罪之師視
阮之地如己之地可謂公天下以為心矣豈有一毫
畔援歆羡之私邪阮不幸而與密為隣幸而遇文王
為伯也文王用心廣大威德暢洽人之歸者益衆非
舊邑所能容於是就周境之内謀度鮮善之平原而
徙都之乃在岐山之南渭水之側謂程邑也此萬邦
之所法則下民之所歸往也文王雖未為君師天下
己心歸之矣伐崇有訊馘伐肆之事而伐密止述問
罪之辭是師次其境而密人即服不待戰也○舊說
謂所侵密地即為我之陵泉則是貪其土地矣或又
謂戒軍以無擾師行而布陣飲泉遽為擾乎
帝謂文王予懷明德(朱氏曰懷眷念也)不大聲以色(李氏曰未嘗大聲音)
(於顔色之間也)不長夏以革(長上聲○箋曰夏諸夏也○傳曰革更也○李氏曰未嘗長諸夏以)
(變革之道也)不識不知順帝之則帝謂文王詢爾仇方(箋曰詢謀)
(也怨耦曰仇○丘氏曰仇方即崇也○朱氏曰讎方仇國也)同爾兄弟(朱氏曰兄弟與國也)以
爾鉤援(鉤音溝又去聲援音袁○傳曰鉤梯也所以鉤引上城者○疏曰鉤援一物以梯倚城相鉤引)
(而上援即引也)與爾臨衝(傳曰臨臨車也衝衝車也○疏曰臨者在上臨下之名衝者在傍衝突之)
(稱兵書有臨車衝車之法)以伐崇墉(音容○箋曰崇侯虎倡紂為無道○朱氏曰按史記崇侯虎譛)
(西伯於紂紂囚西伯於羑里紂赦西伯賜之弓矢鈇鉞得專征伐西伯歸三年伐崇侯虎而作豐邑崇國名在)
(今京兆府鄠縣鄠音戶○傳曰墉城也)
七章八章述伐崇之事此章首言文王之心純乎天
理非有私喜怒為下文伐崇張本也崇侯虎譛文王
於紂遂有羑里之囚是崇者文王之所仇也崇侯譛
文王而文王伐之疑於報私仇者然虎倡紂為不道
乃天人所共怒文王奉天討罪何容心哉故此章亦
設為帝謂之辭以發明文王之心帝謂文王予眷懷
爾之明德不以容色而大其聲謂飾貌以廣其名也
不以變革而長諸夏謂變常以廣其土也文王無心
於大其聲況以色而大聲乎無心於長諸夏况以革
而長夏乎不識不知不作聰明也此明德之實所謂
文王有四不孔子有四毋也天理之自然謂之則即
有物有則乃見天則謂理之不可踰也文王無一毫
人偽之私油然大順安行乎天理之自然所謂順者
由仁義行非行仁義也文王之伐崇也若天實親命
之使之謀爾仇讎之方同爾兄弟之國以爾上城之
梯及臨衝之車伐此崇人之城由此心純乎天理故
喜怒皆與天合所仇者非私怨所同者非苟合也
臨衝閑閑(今曰閑閑者未用也)崇墉言言(傳曰言言高大也)執訊連連(訊音)
(信○箋曰執所生得者而言問之○曹氏曰連連連續也)攸馘安安(馘音國○傳曰馘獲也不服者)
(殺而獻其左耳曰馘○疏曰玉藻云聽響任左故不服者殺而獻其左耳罪其不聽命服罪故取其耳以計功)
(也○程子曰安安不輕暴也)是類是禡(音罵○傳曰於内曰類於野曰禡祭也○疏曰王制云天)
(子禡於所征之地春官肆師注云類禮依郊祀而為之禡祭造軍法者其神蓋蚩尤或曰黃帝)是致是
附(王氏曰致致其至也附使之内附也)四方以無侮臨衝茀茀(音弗○傳曰茀茀強)
(盛也)崇墉仡仡(音屹韓詩云仡仡摇也○䟽曰將壊之貌)是伐是肆(錢氏曰伐刺擊也○)
(箋曰肆犯突也○疏曰文十二年左傳云若使輕者肆焉其可輕去聲)是絶是忽(傳云忽滅也)
四方以無拂(音拂○朱氏曰拂戾也)
文王之問罪於崇其始未忍攻城也故臨衝之車閑
閑而不用崇墉言言然高大恃險而不服文王始薄
伐之而未盡用其威埶其可問訊者連連而不絶所
殺獲而截其左耳者安安而不暴出兵之初既類祭
上帝及至所征之地又為禡祭暴白其罪告之神明
致以招其来附以納其降從容整暇如此四方聞之
已不敢侮矣然而人之頑猶未服也於是臨衝茀茀
然而彊盛用力以攻之崇墉仡仡然將壊而危矣伐
以擊刺之肆以犯突之絶之使救援不通忽之則滅
其國克一崇而四方無敢拂戾以伐當其罪也(疏曰僖十)
(九年左傳云文王聞崇亂而伐之因壘而降則似兵合不戰此云壊城執訊者凡所褒美多過其實此言)
(訊馘必當戰矣蓋知戰不敵然後乃降彼左傳子魚欲勸宋公脩德故隠其戰事而言其降耳○朱氏曰)
(始攻之緩戰之徐也非力不足也非示之弱也將以致附而全之也及其終不下而肆之也則天誅之可)
(以留而罪人不可以不得故也)
皇矣八章章十二句
靈臺(箋曰天子有靈臺者所以觀祲象察氣之妖祥也祲音浸○疏曰此靈臺在豐邑之都所處在國之)
(西郊大雅靈臺一篇之詩有靈臺有靈囿有靈沼有辟廱皆同處在郊矣○李氏曰孟子曰謂其臺曰靈臺非)
(文王自名之也)民始附也文王受命而民樂其有靈德以及鳥
獸昆蟲焉(疏曰王制注云昆明也明蟲者得陽而生得陰而蔵魚亦蟲之别名○黃氏曰民樂文王)
(之靈德而亦樂其鳥獸昆蟲之類也)
民附文王久矣序言因靈臺之役而始見其歸附因
詩起義耳人心所歸即是天命言文王受命謂天命
歸文王耳文王未嘗當而受之也孟子云文王以民
力為臺為沼而民歡樂之樂其有麋鹿魚鱉是也及
者所謂愛其人及屋上之鳥也(詩記曰前二章樂文王有臺池鳥獸之樂)
(也後二章樂文王有鐘鼓之樂也皆民樂之辭也)
經始靈臺(今曰經度而始為之言剏建也○蘇氏曰靈善也○傳曰四方而高曰臺○疏曰左傳注)
(云天子曰靈臺諸侯曰觀臺僖十五年左傳云秦伯獲晉侯以歸乃舍諸靈臺杜預云在京兆鄠縣周之故臺)
(也哀二十五年左傳云衛侯為靈臺於籍圃則是新造其時僣名之也觀去聲鄠音戸)經之營之
(今曰朱氏孟子解云經量度也營謀為也經營皆圖度之意)庶民攻之(傳曰攻作也)不日
成之(今曰不日不多日也今人言不久為不日)經始勿亟(音棘○箋曰亟急也)庶民子
来
首章述作臺之初文王之經度始為靈臺也經度之
營謀之方見其圖度而庶民協力攻作之不多日而
已成矣纔謀即成何其速也蓋文王經營之始雖不
欲亟而其民如子趨父事盡心竭力故其成日自速
非疆之也(詩記曰文王之作臺主於望氛祲觀民俗以察天人之意因以疏瀹精神宣節勞逸)
(蓋一弛一張無非事也)
王在靈囿(音又○補傳曰凡詩謂文王為王者皆非作於文王之時○傳曰囿所以域養禽獸也○)
(疏曰於臺下為囿沼春秋築鹿囿則囿者築墻為界域而禽獸在其中)麀鹿攸伏(麀音憂○釋獸)
(曰鹿牡麚牝麀麚音加○王氏曰攸伏則孳乳得其時)麀鹿濯濯(疏曰濯濯肥澤貌)白鳥
翯翯(音學○朱氏曰翯翯潔白貌)王在靈沼(傳曰沼池也)於牣魚躍(於如字牣)
(音仞○傳曰牣滿也)
次章言既作臺而遊焉臺下有囿有沼文王遊於靈
囿則牝鹿乳其子伏而不動又濯濯然肥澤其白鳥
翯翯然潔白文王遊於靈沼則其沼中之魚充滿而
皆跳躍凡誇言其鳥獸魚鱉之美者皆民歡樂之之
辭也○車馬羽旄一也有見之而欣欣喜色者有見
之而疾首蹙額者由人心之樂不樂也文王之鳥獸
魚鼈何以異於人哉特民心樂之耳孟子最善說詩
只民樂其有麋鹿魚鼈一語道盡詩意毛氏以為靈
道行於囿沼今鹿養之久則自馴白鳥未有不㓗魚
未有不躍者豈皆靈道之行乎後之說詩者推廣毛
意其辭意美而去詩意愈遠矣
虡業維樅(虡音巨樅七凶反○傳曰植者曰虡横者曰栒業大板也樅崇牙也栒音荀○疏曰懸鐘)
(磬者兩端有植木其上有横木謂直立者為虡謂横牽者為栒栒上加之大板為之飾謂之業刻板捷業如鋸)
(齒也其懸鐘磬之處又以彩色為大牙其状隆然謂之崇牙樅即崇牙之貌樅樅然也)賁鼓維鏞
(賁音焚字亦作鼖鏞音容○傳曰賁大鼓也鏞大鐘也○疏曰賁大也故謂大鼓為賁鼓冬官韗人云鼓長八)
(尺鼓四尺中圍加三之一謂之鼖鼓韗音運)於論鼓鐘(於音烏論平聲鄭音倫○箋曰論之言倫)
(也○今曰書無相奪倫記論倫無患)於樂辟廱(音璧容○傳曰水旋丘如璧曰辟廱以節觀者○疏)
(曰辟廱即天子大學也此在辟廱合樂必行養老之禮)
三章四章皆述辟廱作樂之事也三靈及辟廱皆同
處文王既遊囿沼遂於辟廱作樂而民歡樂之言作
樂之時設植者之虡其横栒之上加大板以為業其
業之上又以彩色為崇牙其状樅樅然也此虡業之
上則懸賁之大鼓鏞之大鐘使人擊之遂歎美其有
倫理者此鐘鼓之聲也又歎美其可樂者此辟廱之
學也文王之始作靈臺民樂成之其遊於囿沼也又
樂其有鳥獸魚鼈其作樂於辟廱也又樂其鐘鼓之
音所謂聞王鼓樂於此欣欣然有喜色也言之不能
盡而嗟歎之不能已則民之愛戴者深矣(詩記曰或疑靈臺之)
(詩叙臺池苑囿與民同樂胡為以辟廱學校勦入之彼盖未嘗深考三代人君與士大夫甚親遊宴之&KR0591;)
(御征行之扈衛無所往而不與髦俊俱焉樂正司業父師司成則學者固學士之所常隷也夫豈有二事)
(哉)
於論鼓鐘於樂辟廱鼉鼓逢逢(鼉音駝逢音蓬○傳曰鼉魚屬○陸璣曰鼉形)
(似蜥蝪四足長丈餘甲如鎧甲皮堅厚宜冐鼓○今曰月令季夏命漁師取鼉上林賦樹靈鼉之鼓各注云鼉)
(皮為鼓○釋文曰逢逢鼓聲也○傳曰和也)矇瞍奏公(矇瞍音蒙叟○疏曰有眸子而無見曰矇)
(無眸子曰瞍○箋曰凡聲使瞽矇為之○傳曰公事也)
申言鐘鼓辟廱之樂詠歎不能已又言以鼉皮為鼓
其聲逢逢然而和乃矇瞍方奏其事樂之更端曰奏
故九成謂之九奏言方奏其事樂之不厭之辭也
靈臺四章二章章六句二章章四句(舊五章章四句今從)
(朱氏)
下武繼文也武王有聖德復受天命能昭先人之功焉
武王之雅二篇下武言繼文繼三后之文德也文王
有聲言繼伐繼文王之伐功也
下武維周(今曰下武以武為下)世有哲王三后在天(傳曰三后大王王季文王)
(也○朱氏曰既沒而其神在天也○李氏曰書兹殷多先哲王在天)王配于京(傳曰王武王也○箋)
(曰京鎬京也○陳氏曰在鎬京者足以配在天者)
人知武王以武定天下而不知武王之心上文而不
上武用武非其得已也此詩為繼文而作首章欲發
明武王之心先總說一代之意嚮言以武為下者周
之家法也周家世世有哲王三后既往而其神在天
矣武王又配合其德于鎬京焉其在京者可以配在
天者先後相傳其德一也曷嘗以武為上哉○舊說
下武為後世有武功然有聲為繼伐之詩故言伐崇
之事此詩為繼文之詩篇終皆言文德略不及武事
若首章第一句獨言武功尋繹文義全無歸著非詩
意矣書言武王不敢替厥義德率惟謀從容德謂義
德乃不得已而容德是其所尚即此詩之意也
王配于京世德作求(蘇氏曰作起也○今曰康誥我時其惟殷先哲王德用康乂民作求)
永言配命(解見文王)成王之字(箋曰孚信也)
武王所以能配三后于京者以其於先世之德能起
而求之善繼述也所求者先世之德故能長配天地
有天下而傳無窮遂成王者之信也三后之德孚于
民久矣至武王有天下然後其信成焉王者之事業
莫大於信信則天下心服而王也後世以詐力取天
下蓋有僅成王業者而不能成王孚故世祚不長不
足以永配天命也
成王之孚下民之式(傳曰式法也)永言孝思孝思維則(傳曰則則)
(其先人也○箋曰子孫以順祖考為孝)
武王成王字而為法於天下者以其永有孝思也其
孝心所思唯法則前人也王者之孝莫大于法前人
中庸云武王周公其逹孝矣乎夫孝者善繼人之志
善述人之事者也
媚兹一人(箋曰媚愛也一人武王也)應侯順德(傳曰侯維也○李氏曰順德者孝也)永
言孝思昭哉嗣服(箋曰服事也)
天下媚愛於武王而應之以順德謂天下化之也孝
者德之順故又言武王永有孝思昭昭然能嗣其先
世之事也序所謂能昭先人之功也
昭兹来許(来毛如字鄭音賚○陳氏曰許語助也)繩其祖武(蘇氏曰繩約也○今曰以)
(為凖繩而取正焉○傳曰武迹也)於萬斯年(於如字)受天之祜
承上章昭哉嗣服而言武王繼述之業所以昭昭乎
顯著有自来矣由是繩約其先祖之跡宜其萬年受
天之福也
受天之祜四方来賀(疏曰四方謂中國諸侯也○朱氏曰賀朝賀也)於斯萬年
不遐有佐
武王受天之福祜故四方諸侯之國皆来朝賀雖至
于萬年不以為久遠而常佐周皆世世藩屛王室也
下武六章章四句
文王有聲繼伐也武王能廣文王之聲卒其伐功也
繼文之詩兼言三后以三后皆有文德可繼不專指
文王也繼伐之詩專言文王以大王王季無伐功所
謂繼伐者專言繼文王也周至文王始有伐功伐崇
蓋其大者然而大統未集至武王伐商而後卒其功
也
文王有聲(箋曰聲今間也)遹駿有聲(遹駿音律峻○箋曰遹述也所述者謂大王王季也)
(駿大也)遹求厥寧遹觀厥成(觀李氏如字舊去聲○今曰觀視也如視乃烈祖視已成)
(事之視)文王烝哉(傳曰烝君也○吕氏曰衆也得衆為君也)
首章言文王之繼述也文王所以有聲聞者能遹述
駿大大王王季所有之聲也述之而求其寧則惟欲
持守而不變此豈有意於伐功以求加乎前人者文
王君哉頌其得人君之道也
文王受命有此武功既伐于崇(疏曰别言崇者以其功最大其伐最後)作
邑于豐(說文云酆周文王所都○朱氏曰酆即崇國之地在京兆鄠縣杜陵西南鄠音戶)文王
烝哉
次章述代崇而作豐也文王惟欲述大王王季之事
非有心於伐功也然受天命以討罪不容自已故有
此征伐之功最後伐崇威德益著國勢浸盛程邑又
不足以容乃作邑于豐以居之文王誠得人君之道
也(張子曰大王邑于岐小之下既基王迹矣文王又遷于豐武王又遷于鎬者當是時民歸之者日衆)
(無地以容之必至于遷也)
築城伊淢(音洫字亦作洫韻音域○傳曰淢成溝也○箋曰方十里曰成淢其溝也廣深咎八尺)
作豐伊匹(陳氏曰匹稱也)匪棘其欲(箋曰棘急也)遹追来孝(曹氏曰来者嗣)
(續之意)王后烝哉
三章明作豐之心也文王之作豐邑也掘隍土以築
城因而為池僅如成間之淢耳池非深也其作豐邑
之制度唯其稱而已謂稱上公之制己所宜為不務
侈大也初非急於從己之欲以廣都邑乃述追先人
之事而致其方来之孝唯欲不墜先業耳尊稱文王
為王后誠得人君之道也
王公伊濯(箋曰公事也○詩記曰濯如滌言明白而不昧)維豐之垣(音袁○垣曰垣牆也)
(○釋文曰卑曰垣)四方攸同王后維翰(傳曰翰榦也○疏曰築牆所立之木○解見維)
(周之楨)王后烝哉
四章述作豐人而歸之也文王行事濯乎明白其築
豐之城僅如垣牆耳城非高也然四方同心歸之皆
以文王為楨翰城僅如牆而文王則如築牆所立之
木喻不在險而在德故言文王誠得人君之道也池
如淢城如垣不為高城深池也文王已得人心故武
王因之以伐商也
豐水東注(箋曰堯時豐水汎濫禹治之使入渭東注于河豐邑在豐水之西鎬京在豐水之東○疏)
(曰帝王世紀云豐鎬皆在長安之西南○後漢郡國志注豐鎬相去二十五里○今曰禹貢東會于澧注云澧)
(水自南而合盖澧水自南而北流入渭故豐在其西鎬在其東經言東注者是會渭之後乃東注入河也)維
禹之績(箋曰績功也)四方攸同皇王維辟(音璧○傳曰皇大也○箋曰變王后)
(言皇王者武王之事又益大辟君也○朱氏曰皇王者有天下之號指武王也)皇王烝哉
五章以武王之功配禹也豐鎬在豐水之東西二都
皆可言豐水此章皇王稱武王則豐水東注指鎬京
所見而言也言豐水之所以會渭而東注于河者是
禹之功也武王作邑于豐水之東而四方之所以同
歸周者以武王為天下之君也蓋以武王之功配禹
皆除害濟民也武王誠得人君之道也變王后言皇
玉一統天下其事又大也繼伐之詩而言人心歸往
者見一戎衣而天下定也
鎬京辟廱(鎬胡老反○傳曰武王作邑於鎬京○詩記曰後漢地理志云鎬在京兆尹上林苑中孟)
(康云長安西南有鎬池古史考云武王遷鎬長安豐亭鎬池也○張子曰靈臺辟廱文王之學也鎬京辟廱武)
(王之學世至此始立為天子之學矣)自西自東(箋曰自由也)自南自北無思不
服皇王烝哉
六章言辟廱之化也武王於鎬京建辟廱之學德化
流行天下之人由四方而来者無不服之思謂皆心
服也武王誠得人君之道也四方之服也久矣此言
辟廱之化深入其心也四方先言西鎬京在西近者
先被其化也繼伐之詩而言辟廱教化者見武城之
後偃武脩文也
考卜維王(箋曰考猶稽也○曹氏曰有疑必稽焉)宅是鎬京(箋曰宅居也)維龜
正之(箋曰謂得其吉兆○疏曰龜出其吉兆以正定之)武王成之(箋曰武王遂居之成龜兆)
(之吉)武王烝哉
七章述遷鎬之事也言稽考之於龜卜者武王也其
所卜為欲居此鎬京也以吉凶取正於龜而龜出其
吉兆以正定之也龜兆告吉而武王作都以居之是
成其吉兆也武王誠得人君之道也繼伐之詩而言
遷鎬者見武功既成乃建王國也文王伐崇而遷豐
武王伐商而遷鎬即繼伐之功也
豐水有芑(音起○今曰芑嘉穀也毛以為草今不從○芑解見菜芑及生民○陳氏曰芑以喻人材)
武王豈不仕(今曰仕官也謂官使之也)詒厥孫謀(詒音移孫毛如字鄭音遜○箋曰詒)
(猶𫝊也)以燕翼子(傳曰燕安也○今曰翼輔翼之翼表記舉此章注云安翼其子毛以為敬今不)
(從○詩記曰孫與子特互言之皆謂子孫也)武王烝哉
八章述用材也豐水之傍以潤澤生芑榖喻養成人
材也武王豈有不仕之以官者言無不用之無遺材
也武王蓋欲傳其孫之謀而燕安翼輔其子耳曾孫
玄孫以下皆孫也謀及于孫之遠則其子可知矣聖
人為子孫之計莫大於遺之以人材所謂敷求哲人
俾輔于爾後嗣孔子舉此章曰數世之仁也武王誠
得人君之道也繼伐之詩而言以人材遺後人者見
創業垂統之可繼子孫頼之也○或謂武王豈不用
之乎留之以遺後人也如此則遺賢矣聞兼收並蓄
以貽後人未聞棄而不用而以為子孫之計也豈不
仕者猶曰豈不日戒耳
文王有聲八章章五句
詩緝卷二十六
