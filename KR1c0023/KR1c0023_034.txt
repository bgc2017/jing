詩緝卷三十四
宋嚴粲撰
閔予小子之什周頌
閔予小子嗣王朝於廟也(朝音潮○箋曰嗣王謂成王也除武王之喪將始即政朝)
(於廟也)
閔予小子(箋曰閔悼傷之言也○李氏曰左傳云寡君少遭閔凶予不能文是閔者居喪之稱○曹)
(氏曰曲禮云天子未除喪曰予小子然洛誥云予小子其退即辟于周蓋成王常以冲幼自處故每稱之耳)
遭家不造(箋曰造猶成也○李氏曰王氏以為武王天下未集而終)嬛嬛在疚(嬛音瓊)
(李氏曰此嬛與哀此煢獨之義同嬛嬛者孤獨也左氏亦有在疚之文亦是居喪之稱也王雖朝於廟然去喪)
(未甚遠故猶以死喪之辭為言○傳曰疚病也)於乎皇考(於乎音烏呼○箋曰皇考武王也)永
世克孝(蘇氏曰終身能孝)念兹皇祖(箋曰皇祖文王也)陟降庭止(箋曰陟降)
(上下也○傳曰庭直也○張子曰周道如砥其直如矢聖人之心至平至直不難行人自多邪曲耳○李氏曰)
(文王俯仰之間皆盡其直道文王之詩云文王陟降在帝左右文王之心俯仰無間無有愧怍洋洋乎如在其)
(上如在其左右而武王之所以繼志述事者亦本於此易曰敬以直内能敬則莫不直矣○補傳曰止語辭)
維予小子夙夜敬止於乎皇王(錢氏曰皇王武王也○今曰文王有聲稱文王)
(曰王后武王曰皇王)繼序思不忘(傳曰序緒也○䟽曰以世世相繼如絲之端緒故轉為緒)
成王除喪朝廟感傷而言曰可悼閔乎我小子耳遭
武王崩家道未成嬛嬛然孤特在憂病之中未知攸
濟也於是述武王繼文王之事於乎可嘆美者我皇
考武王終身能孝能念我皇祖文王一陟一降直而
無私此武王之所以為孝也直者純乎天理之公也
今我小子當早起夜卧敬謹而行之於乎可歎美者
我皇王武王也我繼其序思其所行不敢忘也以武
王能念文王則我當不忘武王也○說者以陟降庭
止為若見文王陟降於庭然下篇紹庭上下其義難
通大田既庭且碩韓奕榦不庭方周官四征弗庭庭
古注皆訓為直庭之為直見於經多矣不必易也
閔予小子一章十一句
訪落嗣王謀於廟也(傳曰謀者謀政事也)
訪予落止(傳曰訪謀也落始也○朱氏曰訪問也○曹氏曰凡宫室始成則落之故以落為始君子)
(以作事謀始始之不謀其終能無違者鮮矣)率時昭考(傳曰率循也○箋曰昭明也○疏曰昭考)
(武王也○朱解見載見)於乎悠哉(於乎音烏呼○傳曰悠遠也)朕未有艾(音礙徐音)
(刈○什詁曰艾歴也)將予就之(曹氏曰將扶將也○今曰無將大車牋云將猶扶進也)繼猶
判渙(音喚○傳曰猶道也判分也渙散也)維予小子未堪家多難(如字協韻去聲)
紹庭上下(箋曰紹繼也○疏曰武王能繼文王以直道施於上下)陟降厥家(朱氏曰家)
(猶言國也)休矣皇考(箋曰休美也皇考武王也)以保明其身(朱氏曰保安也明顯也○)
(王氏曰保其身無危亡之憂明其身無昏塞之患)
成王始即王位恐不能繼聖父之業故於廟中與群
臣謀之言我謀訪始初之法在率循我明德之考武
王固也然所歎者昭考之道悠遠而不可及予幼稚
未有所歴爾群臣幸扶將我以就之尚恐繼其道而
判渙不合也又自言予幼稚小子未堪王室之多難
其能紹文王之直道施於上下俯仰於家未嘗少離
者唯美哉皇考武王能以此保明其身也(李氏曰仰先王之盛)
(德歎眇躬之凉薄苦前哲之高遠也○曾氏曰雖不言繼序思不忘然歎美皇考則此意在其中矣)
訪落一章十二句
敬之羣臣進戒嗣王也(陳氏曰嗣王於祭之明口繹賓尸而羣臣與焉既作謀政之詩)
(以發群臣之志而作頌者又設群臣進戒之詩以荅之又形容嗣王虛已求言之意為群臣者當何如哉)
敬之敬之天維顯思(李氏曰天之道甚顯善則福之淫則禍之栽者培之傾者覆之未冇)
(善而不獲福也未有惡而不獲禍也天之道顯○朱子曰思語辭也)命不易哉(易毛音異鄭音亦○)
(李氏曰惟天有顯道故其命靡常此命所以為不易也)無曰高高在上陟降厥士
(傳曰士事也)日監在兹(箋曰監視也)維予小子不聦敬止(解頥新語曰不)
(聞敬天之道也)日就月將(朱氏曰將進○箋曰日就月將言當習之以積漸也)學有緝熙
于光明(王氏曰緝續也熙廣也)佛時仔肩(佛毛如字鄭音弼仔音茲○箋曰佛輔也時是)
(也仔肩任也)示我顯德行(去聲)
作頌者設為辟臣進戒之辭曰敬之哉敬之哉敬而
又敬勉之以誠之不已也天道甚明禍福不爽故予
奪靡常其介不易保也無謂其高高在上遠人而不
吾察也王一陟一降之事天無日而不監視于此無
微不顯所以不可不敬也於是又設為成王答之之
辭曰維我小子未聞敬之之道謂群臣所言當敬之
事乃天人精微之理今聞所未聞也所願學焉庶幾
日有所成月有所進習之以漸緝續熙廣以至於其
道光明我負荷天下其任甚重爾群臣當輔佛我此
任有以正救之無為面從容悦必示我以顯然之德
行使我有所則效也○輔謂之佛者言正救其失不
專順從之也學記云其求之也佛佛不順也猶孟子
所謂法家佛士也仔肩為負荷之意故為任生民是
任是負黍苗我任我輦皆謂肩任之也或以士為人
材然勿士行枚只得訓事古訓不可廢也
敬之一章十二句
小毖(音祕)嗣王求助也(箋曰天下之事當謹其小小時不謹後為禍大故成王求忠臣早輔)
(助己為政以救患難)
予其懲(箋曰懲艾也艾音刈)而毖後患(傳曰毖愼也)莫予荓蜂(荓今音烹舊音)
(俜○王氏曰荓使也蜂善辛螫○曹氏曰成王之遇辛螫也豈有使蜂螫之哉實自求之而已○今曰抑莫予)
(云覯莫無也桑柔荓云不逮毛云荓使也普耕反音烹徐蒲耕反音絣書洛誥伻來以圖及獻卜音義同今毛)
(以荓蜂之荓為&KR2106;曳孫炎云謂相掣曳之於惡故音俜今從王氏荓蜂為使蜂當音烹說文俜使也則荓讀作)
(俜亦可也&KR2106;音翅尺制反)自求辛螫(音釋○疏曰辛苦毒螫也)肇允彼桃蟲拚飛
維鳥(拚音藩○箋曰肇始也允信也○傳曰桃蟲鷦也鳥之始小終大者鷦音焦○釋鳥曰桃蟲鷦其雌)
(鴱鴱音艾○郭璞曰鷦&KR1775;桃雀也俗名為巧婦鷦&KR1775;小鳥而生鵰鶚者也&KR1775;音苗○陸璣疏曰今鷦鷯是也微)
(小於黃雀其雛化而為雕故俗語鷦鷯生雕○山隂陸氏曰說苑云鷦鷯巢於葦苕繫之以髮鳩性拙鷦性巧)
(故鷦俗呼巧婦一名工雀一名女匠其喙尖利如錐取茅秀為巢巢至精密以麻紩之如刺韈然故一名韈雀)
(其化輒為鵰鶚紩音秩縫紩也○錢氏曰拚與翻同○張氏曰猶言初為鼠後為虎不必謂桃蟲化為鳥也○)
(今曰此與舊說異姑兼存之)未堪家多難(傳曰堪任也)予又集于蓼(音了○箋)
(曰集會也○疏曰集會謂逄遇之也○傳曰集于蓼言辛苦也○朱氏曰蓼辛苦之物也○錢氏曰蓼味辛而)
(苦)
成王即政而求助於賢臣曰予其懲創於往時而畏
謹後患矣指管蔡之事也人近蜂則被其螫信小人
則受其惑蜂不可使前日之事無人使蜂螫我乃我
自取其辛螫也我今始信桃蟲之微能翻飛為鳥言
小物之能成大不敢不毖也予未堪王室多難又會
遇于辛苦之地爾群臣可不助我乎○莫予荓蜂猶
云莫予毒也已古文莫予莫我之類皆倒提予我字
以便文耳莫我肯德言無肯德於我莫予荓蜂言無
荓蜂於我其他如莫我知莫予云覯之類皆倒辭也
小毖一章八句
載芟(音衫)春藉田而祈社稷也(箋曰藉田甸師氏所掌王載耒耜所耕之田天子千)
(畒諸侯百畒藉之言借也借民力治之故謂之藉田○疏曰月令孟春天子躬耕帝藉天子祈社稷以仲春與)
(耕藉異月而連言之者雖則異月俱在春時故以春揔之祭法云王為群姓立社曰泰社王自為立社曰王社)
(此二社皆應以春祀之但此為百姓所祭文當主於泰社其稷與社共祭亦當為太社社稷焉)
載芟載柞(音窄○箋曰載始也○傳曰除草曰芟除木曰柞○疏曰隱六年左傳云如農夫之務去)
(草焉芟夷藴崇之是除草曰芟秋官柞氏掌攻草木及林麓是除木曰柞○曹氏曰秋官薙氏掌殺草秋繩而)
(芟之除草木是初墾闢而為田者也薙音替繩音孕注含實曰繩芟其繩則實不成)其耕澤澤(音釋)
(○釋文曰耕犂也○箋曰澤澤然解散○曹氏曰草木之根既去而後耕之土則澤澤然解散矣)千耦
其芸(耦音偶芸音云本又作耘○今曰長沮桀溺耦而耕謂二人為耦而並耕此千耦其耘亦謂千人為)
(耦而並耘與十千維耦同○釋文曰芸除草也○曹氏曰反土之後草木根株有芟柞所不盡者則復耘之其)
(多至于千耦也)徂隰徂畛(音軫○今曰下濕曰隰○疏曰地官遂人云十夫冇溝溝上有畛)侯
主侯伯(疏曰侯維也○傳曰主家長也伯長子也)侯亞侯旅(傳曰亞仲叔也旅子弟也)侯
彊侯以(箋曰彊有餘力者地官遂人云以彊予任甿以謂閒民今時傭賃也予音與甿音氓○疏曰謂)
(其人彊壯治一夫之田仍有餘力能佐助他事者也太宰以九職任萬民其九曰閒民無常職轉移執事鄭司)
(農云閒民謂無事業者轉移為人執事若今時傭力也僖二十六年左傳云凡師能左右之曰以)有嗿
其饁(嗿音酖他感反饁音葉○李氏曰嗿衆人飲食聲○箋曰饁饋饟也饟亦作餉式亮反)思媚
其婦(錢氏曰思語助○箋曰媚受也)有依其士(今曰依就也○曹氏曰士不辭耕稼之勞而知)
(愛其婦婦不憚饁餉之煩而知依其士有和樂之風焉)有略其耜(音似○傳曰略利也○曹氏曰)
(利則入土也深)俶載南畆(俶音觸○俶解見大田南畆解見七月)播厥百榖(箋曰播猶)
(種也○曹氏曰百榖之性其寒暑濕燥高下早晚各有所宜而水旱豐凶不可豫料故悉種之所以為備也)
實函斯活(函音含○箋曰實種子也函含也活生也其種子皆含生氣)驛驛其逹(驛音)
(亦○蘇氏曰驛驛苖生貌○箋曰逹出地也)有厭其傑(厭去聲下同○王氏曰厭受氣澤厭足也)
(○箋曰傑先長者長音掌○疏曰苗之傑也)厭厭其苖(箋曰厭厭其苗衆齊等也○錢氏曰積疊)
(之貌苗齊等動搖厭厭然若積疊之)緜緜其麃(音標表驕反○傳曰麃芸也○疏曰孫炎云緜緜言)
(詳密也○王氏曰前曰千耦其芸則既耕而芸○今曰緜緜其麃則既苗而芸既苗而芸則以緜緜為善恐傷)
(苗也)載穫濟濟(穫音獲○朱氏曰濟濟人衆也○曹氏曰衆而整也)有實其積(音恣又如)
(字○箋曰有實實成也今曰上言實函斯活此言有實其積皆以實為榖實)萬億及秭(音姊)為
酒為醴烝畀祖妣以洽百禮(四句並解見豐年)有飶其香(飶音離别)
(之别○傳曰飶芬香也○詩故曰飶香也謂酒之氣也)邦家之光有椒其馨(曹氏曰飶)
(椒皆酒醴芬芳之氣○疏曰椒是木名非香氣也但椒木氣香作者以椒言香○詩故曰椒之氣烈故古者謂)
(椒酒取其香且烈也○補傳曰楚辭云奠桂酒兮椒漿)胡考之寧(傳曰胡壽也考成也○李氏曰)
(胡考者老人也士冠禮祝云永享胡考注云胡遐也○疏曰僖二十三年左傳云雖及胡耆周盡諡法保民耆)
(艾曰胡胡考老而有成德也解頥新語曰說文云胡生頷垂也又老狼亦垂胡今老者或有此狀故詩人取之)
匪且有且(如字又咀之平○傳曰且此也)匪今斯今振古如兹(傳曰振自也○)
(朱氏曰猶言自古有年也)
此祈社稷之詩言人事已盡神其念之芟柞草木是
新墾闢之田專言新墾闢之田者其用力尤難故也
始芟以除其草始柞以除其木草木之根既去然後
耕犂之其土氣烝逹釋釋然解散矣既耕犂以反其
上猶有草木根株芟柞所不盡者又千人為耦而芸
以去之耦以言並作千以言其多或往下濕之隰或
往溝上之畛言耕夫遍于原野無曠土也其往者何
人乎維主則家長也維伯則長子也維亞則仲叔也
維旅則衆子弟也維強則借助之彊壮也維以則傭
雇之閒民也言衆力競勸無游民也當饁餉之時有
嗿然衆人飲食之聲其耕夫則愛其婦其饁婦則就
其夫夫耕婦饁驩然相愛見治世和樂之氣象焉有
略然剡利之耜始有事於南畒而耕之前言其耕澤
澤謂轉新墾之土此言俶載而耕之謂始耕而將種
也前所耕猶荒地今所耕乃成田故稱南畆也百榖
皆播種之其種子曰實皆含生氣驛驛然而生出土
而條逹乃有厭然受氣澤厭足者是先長傑特之苖
也厭厭然齊等者是其衆苖也既苗則又緜緜然詳
密而芸之不詳密則傷苖也芟芸麃皆除草也芟與
柞並言是新闢為田先除其地上之草木也既耕而
言芸是反土之後除其土中之草木根株也既苗而
言麃是除其苖間之草也至於成熟則穫刈之濟濟
然其人之衆其穀實皆積聚之其數之多有萬與億
而及秭也及以為酒以為五齊之醴齊進予先祖先
妣而祭祀所以會合其事神之衆禮衆物皆所以為
禮而行禮以酒為主也此酒醴有飶然之香氣以饗
賓客則時和禮備而為邦家之光有如椒之馨以養
耆老則老人之安寧以上皆秋冬豐熟之事而春祭
言之蓋以此祈於神也又言非特此方有此豐年也
非特今方有今豐年也自古以來皆如此言神之降
康久矣繼此以往願其勿替也(李氏曰噫嘻豐年其說為略載芟良耜其)
(說為詳盖祈上帝所以尊之也故其辭略祭社稷所以親之也故其辭詳)
載芟一章三十一句
良耜(音似)秋報社稷也(疏曰經言百室盈止婦子寧止乃是場功畢入當十月之後而專言)
(秋報也者作者先陳人事使畢然後言其報祭其實報祭在秋寧止在冬也)
畟畟良耜(畟音測○曰畟畟猶測測也○疏曰畟畟是刃利之状○舍人曰畟畟耜入地之貎○箋)
(曰良善也○耜解見七月)俶載南畆播厥百榖實函斯活(三句並解見載芟)
或來瞻女(音汝○箋曰瞻視也有來視女謂婦子來饁者也○錢氏曰視猶省也)載筐及
筥(筐筥音匡舉○箋曰筐筥所以盛黍也)其饟伊黍(饟音餉○箋曰豐年之時雖賤者猶食黍)
(○疏曰少牢特牲大夫士之祭禮食有黍明黍是貴也玉藻云子卯稷食菜羹為忌日貶而用稷者為賤也賤)
(曰當食稷耳)其笠伊糾(音九○傳曰笠所以禦暑雨也○補傳曰糾繚也所以繩繚而成也○錢)
(氏曰其緣糾結)其鎛斯趙(鎛音博趙迢之上濁又如字○鏄解見臣工○傳曰趙刺也)以媷
荼蓼(音蒿徒了○說文曰薅拔田草也○疏曰蓼是穢草荼亦穢草非苦菜也釋草云荼委葉王肅云荼)
(陸穢蓼水草然則所由田有原有隰故並舉水陸穢草○三荼考見邶谷風○箋曰饁者見載糾然之笠以田)
(器刺地媷去荼蓼之事言閔其勤苦刺七亦反)荼蓼朽止黍稷茂止穫之挃挃
(音窒○傳曰挃挃穫聲也)積之栗栗(積音恣○今曰聘義言玉云縝密以栗注云栗堅貌是栗栗為)
(堅實之貌)其崇如墉(箋曰崇高大也○傳曰墉城也)其比如櫛(比音備櫛側瑟反○箋曰)
(比廹也○說文曰櫛梳篦總名○疏曰其比廹如櫛齒之相次○朱氏曰理髮噐言密也)以開百室
(箋曰一族同時納榖○疏曰地官大司徒五家為比五比為閭四閭為族是百室為一族於六鄉則一族於六)
(遂則一鄼遂人云百夫有洫故知百室共洫間而耕鄼音篡○曹氏曰百室在六鄉為族而族師掌以歲時校)
(登其夫家之衆寡在六遂為鄼長掌趣其耕耨與其戒令政事莫不同之故使之同時納榖所以示親睦均有)
(無也趨音促)百室盈止婦子寧止殺時犉牡(犉閏之平○傳曰黃牛黑唇曰)
(犉○疏曰地官牧人云凡隂祀用黝牲毛之注云隂祀祭地北郊及社稷也然則社稷用黝牛今用黃者盖正)
(禮用黝至於報功以社是土神故用黃色仍用黑唇也○曹氏曰古之人享其成必思其所自以為百室盈而)
(婦子寧者社稷之功故於是而報焉地之色以黑為正以黃為美故隂祀用黝牲正其義也社稷用犉美其功)
(也○黃氏曰載芟言以洽百禮者願其豐年之慶而百神之祀皆無所闕也良耜言殺時犉牡者則專主祭社)
(稷而言也)有捄其角(捄音求○大東傳曰捄長貌○傳曰社稷之牛角尺)以似以續(蘇氏)
(曰興來歲繼往歲也)續古之人(曹氏曰續古之人則先農先嗇之功永永無窮矣)
此詩為報社稷必陳農功之本末故當秋時而追述
春耕預言冬穫也言農人以畟畟然刃利之善耜始
有事於南畒而耕之以播種其百穀其種子曰實皆
函生氣而生農人在南畆之時有來省視汝者乃其
婦也載其方箱及其圓筥所盛之饟維是黍也黍貴
者之食農人食黍見豐年也饟者見農夫所載之笠
糾結其緣以鏄鋤之噐趙刺其地薅去陸草之荼水
草之蓼荼蓼皆穢草既朽敗矣黍稷乃茂盛矣及其
成熟乃穫刈之其穫聲挃挃然及積聚之栗栗然堅
實所積聚者其崇高如城雉其比廹如櫛齒於是開
一族之百室一時而納之百室既盈矣婦與子則安
寧矣年熟民安乃殺是黃牛黑唇之犉牡其角捄然
而長用之以報祭社稷求嗣歲之豐續古人先農先
嗇之功也
良耜一章二十三句
絲衣繹賓尸也(箋曰繹又祭也天子諸侯曰繹以祭之明日卿大夫曰賓尸與祭同日周繹商)
(謂之彤○疏曰祭宗廟之明日又設祭祀以尋繹昨日之祭謂之為繹以賓事所祭之尸經之所陳皆繹祭始)
(末之事也)高子曰靈星之尸也(疏曰子夏作序唯一句而已後世有高子者别論他事云)
(靈星之尸言祭靈星之時以人為尸後人以高子言靈星尚有尸宗廟之祭有尸必矣故引高子之言以證賓)
(尸之事必是子夏之後毛公之前有人著之高子者不知何人孟子弟子有公孫丑者稱高子之言以問孟子)
(則高與孟子同時趙岐以為齊人言高子盖彼是也靈星者不知何星漢書郊祀志云高祖詔御史其令天下)
(立靈星祠張晏云龍星左角曰天田則農祥也晨見而祭之史傳之說靈星唯有此耳未知高子所言是此否)
絲衣其紑(孚浮反○傳曰絲衣祭服也紑絜鮮貌○疏曰爵弁之服玄衣纁裳皆以絲為之故云絲)
(衣也○曹氏曰餘衣皆用布惟冕與爵弁服用絲大夫以上祭服謂之冕士祭服謂之弁其首服弁則其衣用)
(絲故知絲衣為士助祭之服也)載弁俅俅(載如字又音載弁音卞俅音求○箋曰載猶載也弁爵弁)
(也爵弁而祭於王士服也繹禮輕使士○疏曰若正祭則小宗伯省牲眡滌濯逆齍省鑊告時于王告備于王)
(彼正祭禮重使小宗伯此繹祭輕故使士盖亦宗伯之屬載弁者俅俅則俅俅人貌則為恭順言卑者恭順則)
(尊者可知齍音咨○曹氏曰雜記云大夫冕而祭於公弁而祭於已士弁而祭於公冠而祭於已注云弁爵弁)
(也冠玄冠也爵弁冕之次其色赤而微黑如爵頭然其制與冕同而其前不俛○傳曰俅俅恭順貌)自堂
徂基(箋曰使士升門堂視壺濯及籩豆之屬降往其基告濯具○傳曰基門塾之基塾音孰○疏曰釋宫)
(云門側之堂謂之塾孫炎云夾門堂也直言自堂徂基何知非廟堂之基者以繹禮在門不在廟故知非廟堂)
(也郊特牲云繹之於庫門内祊之於東方失之矣繹於門内為失明其當在門外祊以東方為失明其當在西)
(方是祊之與繹一時之事禮噐云為祊乎外注云祊祭明日之繹祭也謂之祊者於廟門外之傍因名焉基是)
(門塾之基謂廟門西夾之堂基也祊音絣)自羊徂牛(傳曰自羊徂牛言先小後大也○箋曰又視牲)
(從羊之牛反告充○疏曰自堂徂基但言所往之處不言所為之事牛羊但言所視之物不言所往之處互相)
(足也)鼐鼎及鼒(鼐音耐鼒音兹○傳曰大鼎謂之鼐小鼎謂之鼒○箋曰已乃舉鼎幂告絜禮之次)
(也鼎圜弇土謂之鼒幂亡歷反弇古掩字)兕觥其觩(音求○兕觥解見卷耳○箋曰繹之旅士用兕)
(觥變於祭也○曹氏曰旅酬之後恐冇失禮者以此罰之○觥解見桑扈○疏曰兕觥罰爵觩然徒設無所用)
(之)旨酒思柔(朱氏曰思語辭也柔和也)不吳不敖(吳如字又音話敖去聲○傳曰吳譁)
(也○李氏曰大聲也○曹氏曰言語則謹默而不譁威儀則恭敬而無敖○疏祭末舉其不慢則當祭敬明矣)
胡考之休(胡考解見載芟)
此述繹祭之事上五句言祭之初下四句言禮之末
方繹祭之初使士行禮在身之服以絲為衣其衣紑
然而鮮絜在首戴爵弁其人俅俅然恭順此士從門
堂之上既視壺濯及籩豆又降往於門塾之基告君
以濯具也又更視三牲從羊而往牛所以告充也(充肥)
(也)有大鼎曰鼐小鼎曰鼒又發舉其幂所以告絜也
反覆展視所以致勤敬也祭初卑者恭順則尊者可
知矣至於祭末旅酬之節兕觥罰爵觩然上曲徒設
而不用由此助祭飲美酒者皆柔和不吳而讙譁不
敖而倨慢故事如禮無所用罰祭末不慢則當祭敬
明矣恭敬獲福宜其得壽考之休也
絲衣一章九句
酌告成大武也言能酌先祖之道以養天下也
說者多以酌即是勺然勺是成王之樂而此詩言告
成大武其說難通今考象者文王之舞也故維清象
舞之樂章其詩言文王之典武者武王之舞也故武
頌武舞之樂章其詩言武王之烈勺是成王之舞樂
莫盛於韶勺者謂皆繼治世之事故為樂之盛也若
酌頌果為勺舞之樂章必當述成王繼承之事今其
詩止述武王用兵創業首序又云告成大武則此酌
亦是武舞之樂章非勺舞之樂章矣禮記言十三學
舞勺漢禮樂志言周公作勺其字皆單作勺此酌其
字從酉傍雖皆為斟酌之義然所斟酌之事則不同
勺舞言成王能酌文武之道以保太平之治也此酌
頌言武王初則遵養繼則蹻蹻酌其時措之宜也左
氏傳以武頌為武之卒章以賚為武之三以桓為武
之六朱氏謂桓賚二篇皆大武篇中之一章其言信
而有證朱氏又以酌及賚般皆不用詩中字名篇疑
取樂節之名如曰武宿夜云耳然則酌與賚般一體
亦大武篇中之一章明矣但古今制樂皆㳂襲前王
之樂而為之張子謂勺是周公制禮樂時於大武有
所增添其說是也如漢武德舞高祖所作象其除亂
蓋武舞也其後孝景采武德舞為昭德舞以尊太宗
孝文之廟則為文舞矣周公增損大武以為勺亦猶
是也勺舞必自有樂章今不得而考耳講師見此頌
名酌遂以酌祖道養天下之說攙入之此正說成王
之勺非武王之酌也兼此詩所言遵養亦非謂養天
下也
於鑠王師(於音烏鑠舒灼反○朱氏曰鑠盛也○疏曰毛以為武王鄭以為文王○今曰王師王之)
(造皆武王也)遵養時晦(傳曰遵率也○朱氏曰言武王之初有於鑠之師而不用○蘇氏曰退自)
(循養與時偕晦)時純熙矣(箋曰純大也○蘇氏曰熙光也)是用大介(箋曰介助也○蘇氏)
(曰天下無不助之)我龍受之(箋曰龍寵也○李氏曰武王寵而受之)蹻蹻王之造
(蹻音矯造毛音早鄭音慥○傳曰蹻蹻武貌造為也)載用有嗣(李氏曰是用後世嗣續而不絶)實
維爾公(句)允師(李氏曰其所以傳嗣而不絶者盖能合天下之公而信於衆也)
於乎盛哉武王之師也其初有衆而不用退自循養
與時偕晦非有心於得天下也既而時大熙明天下
之人無不助之武王乃不得已而寵受之於是蹻蹻
然威武以興事造業是用嗣續以傳之後世實由爾
武王之至公足以信於衆也順天人之心者公也信
者公之洽允者信之固也
酌一章九句
桓講武類禡也(禡音罵○箋曰類也禡也皆師祭也○䟽曰武王將欲伐殷講習武事又為類)
(祭於上帝為禡祭於所征之地治兵祭神然後克紂至周公成王太平之時詩人追𫐠其事而為此歌焉王制)
(云天子將出征類乎上帝禡於所征之地春官肆師云類造上帝類禮依郊祀而為之者春官肆師云凡四時)
(之大甸獵祭表貉則為位注云貉師祭也於立表處為師祭祭造軍法者禱氣勢之增倍也其神盖蚩尤或曰)
(黃帝禡周禮作貉又或為貊字古今之異也甸音田貉莫駕反鄭音陌)桓武志也(王氏曰桓武志)
(也而曰綏萬邦婁豐年則其為武志也異乎人之武志矣○解頥新語曰講武而類于上帝禡于所征之地皆)
(師祭也此為武王伐商之事明矣然是時有其事而無其詩以頌聲未作故也至成王制禮作樂於是作此頌)
(以歌其事以告於武王序詩者謂之武志盖發明武王將出征而講武焉其志已欲保厥士而用四方定厥家)
(而昭于天後果能如其志可謂善得詩人之旨也○朱氏曰左傳以此為大武之六章)
綏萬邦(箋曰綏安也)婁豐年(婁音屢○箋曰婁亟也誅無道安天下則亟有豐熟之年隂陽)
(和也亟音棄○李氏曰綏萬邦言武王之用兵所以安萬邦故能享豐年之報老子云大兵之後必冇凶年軍)
(旅所起荆棘生焉盖以大兵之後殺戮為多傷天地之和氣此所以凶年也武王之用兵志在於容民畜衆非)
(快一己之私欲盖為天下除害故能召天地至和之氣所以獲豐年之報也孔氏舉僖十九年左傳云昔周饑)
(克殷而年豐是伐紂之後即有豐年也孔氏徒見左氏之言與詩合然不知周豈有饑哉如其有饑則不足為)
(婁豐年矣)天命匪解(音懈○蘇氏曰天命之於周久而不厭也)桓桓武王(錢氏曰桓桓威)
(武貌)保有厥士(李氏曰士與熊羆之士虎賁之士同)于以四方克定厥家於
昭于天(於音烏)皇以間之(間去聲○箋曰皇君也○傳曰之間代也○今曰多方云有邦間)
武王克商以安天下數有豐年是天命之於周久而
不倦也天命所以不倦者由桓桓然有威武之武王
能保有其衆以用之於四方而安定其國家故歎美
其德昭明于天遂君天下而代商也
桓一章九句
賚(音賴)大封於廟也(箋曰武王伐紂時封諸臣有功者○疏曰大封則所封者廣宣十二年左)
(傳云昔武王克商而作頌其三曰敷時繹思我徂維求定昭二十八年左傳云昔武王克商光有天下其兄弟)
(之國者十有五人姬姓之國者曰十人皆舉親也廟謂文王廟也祭綂云古者明君必賜爵禄於大廟示不敢)
(專也○李氏曰宣王之時命孝公為侯伯命之於夷宫亦是不敢自專也為天子者封功臣必告於廟為諸侯)
(者班爵禄亦在於廟衛之周治既服將命則知亦在於廟然不知所任者非人也)賚予也(予上聲)
言所以錫予善人也(䟽曰武王大封功臣以為諸侯周公成王太平之時詩人追述其事)
(而為此歌焉○李氏曰語云周有大賚善人是富○朱氏曰左傳以此為大武之三章)
文王既勤止(錢氏曰止語辭)我應受之(傳曰應當也)敷時繹思(朱氏曰敷)
(布繹習也○錢氏曰繹紬也)我徂維求定時周之命(箋曰是周之所以受天命而王)
(之所由也)於繹思(於音烏)
武王既封諸臣於廟因戒勑之言文王勤勞天下至
矣我當而受之敷布其事而紬繹思念之不敢忘也
敷言所思之廣也我自今以往維求天下之安定而
已此周之受天命也又歎使諸臣受封賞者繹思之
亦不可忘也念文王創業之難及念上天安民之意
則所用皆善人可知矣
賚一章六句
般(音槃)廵守而祀四嶽河海也(廵守音旬狩○蘇氏曰般遊也○疏曰武王既定天)
(下廵行諸侯所守之土祭祀四嶽河海之神神皆饗其祭祀降之福祚至周公成王太平之時詩人述其事而)
(作此歌焉中嶽無事故序不言漢書溝洫志云四瀆河為宗然則河為四瀆之長言河可以推之經無海而序)
(言海者海是衆川所為歸經雖不說祭之可知曹氏曰時邁為武王廵守之頌則般頌成王矣)
於皇時周(於音烏○箋曰皇君也)陟其高山(箋曰陟登也)嶞山喬嶽(嶞駝)
(之上○釋文曰嶞山形狹長也○傳曰山之嶞小者也○箋曰喬高也)允猶翕河(箋曰允信也)
(李氏曰猶謀也○傳曰翕合也○蘇氏曰翕河大河受衆水者也○今曰禹貢河自大陸北播為九河同為逆)
(河注云同合為一大河名逆河然則翕河即逆河也)敷天之下(箋曰敷徧也)裒時之對
(裒音掊○傳曰裒聚也○疏曰對配也○疏曰配祭之)時周之命(箋曰徧天之下衆山川之神皆)
(如是配而祭之是周之所以受天命而王也○錢氏曰周之所以為百神主也)
於乎君哉是周家也其廵守所至則登其高山又及
嶞然狹長之小山與喬高之四嶽皆徧祭之高山嶞
山則祭法所謂山林丘陵能出雲為風雨皆曰神者
也喬嶽則四嶽也又以誠信謀猶大河而祭之謀如
載謀載惟謂討論其禮也徧天之下凡山川之神皆
裒聚而昭對以祀之此周之所以受天命而為神主
也對者有對越無愧之意以天命在焉故也
般一章七句
詩緝卷三十四
