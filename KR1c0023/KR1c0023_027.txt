詩緝卷二十七
宋嚴粲撰
生民之什大雅
生民尊祖也(疏曰周公成王致大平制禮以王功起於后稷故推舉之以配天禮記稱萬物本於)
(天人本於祖俱為其本可以相配是故王者皆以祖配天是同祖於天故為尊也○今曰孝經云郊祀后稷以)
(配天祭法云周人禘嚳而郊稷祖文王而宗武王)后稷生於姜嫄(音原○釋文曰姜姓嫄名)
(有邰氏之女后稷母也邰音台)文武之功起於后稷故推以配天焉
厥初生民時維姜嫄(箋曰時是也姜姓炎帝之後有女名嫄為高辛氏之世妃○疏曰毛)
(以稷為嚳之子鄭以為帝嚳傳十世堯非嚳子姜嫄不得為帝嚳之妃謂為其後世子孫之妃)生民如
何克禋克祀(禋音因○疏曰外傳云精意以享曰禋)以弗無子(傳曰弗去也去無子)
(求有子古者必立高禖焉玄鳥至之日以大牢祠于高禖天子親往后妃率九嬪御乃禮天子所御帶以弓韣)
(授以弓矢于高禖之前韣音獨弓衣也○箋曰弗之言祓也二王之後得用天子之禮○疏曰燕来主為産乳)
(故重其始至之日用大牢祭天而以先禖者配之變媒言禖者神之也祓音弗)履帝武敏歆(傳曰)
(履踐也武迹也敏疾也○箋曰帝上帝也○疏曰踐迹者謂隨後行耳○今曰履隨也帝武猶言祖武非實有)
(足迹也歆感動也)攸介攸止(䟽曰介祐祚也)載震載夙(傳曰震動也夙早也○疏曰動)
(謂懷任而身動也左傳云邑姜方震大叔后緡方震皆謂有身為震也)載生載育(傳曰育長也)
時維后稷
首章述姜嫄禱而生后稷也其初生此民者誰與是
維姜姓之女名嫄也以民頼后稷播種而生而后稷
又生於姜嫄生后稷所以生此民也又問姜嫄之生
此民其事如何乎下說姜嫄生后稷之事姜嫄為高
辛氏後世子孫之妃能精意以享能備禮以祀祈于
高禖之神以祓除其無子之疾天帝本無迹今其来
格若有步武之迹姜嫄奉事周旋若隨天帝之步武
即有所感也履帝武言祭神如神在洋洋乎如在其
左右也敏歆言感動之速大意言上帝降格即有身
耳不必如鄭氏說歆歆然如有人道感已也於是神
介助之依止之則震動而有身則夙早而不遲則生
産之則長育之是為后稷也閟宫言彌月不遲謂滿
十月即生是早也○詩書凡言天帝而假人事言之
者皆形容之辭不必執其迹也監觀四方乃眷西顧
不必天實有眼聞于上帝不必天實有耳帝謂文王
于帝其訓不必天實有言至言祭祀曰神具醉止曰
神嗜飲食曰神保聿歸曰田祖有神若與神親相接
者見神人来格之意耳若稷果生於巨人迹則其事
甚異閟宫之詩當首言之今止言上帝是依而已履
帝武敏歆攸介攸止即上帝是依之謂也古無巨迹
之說特列子異端司馬遷好竒鄭氏信纖緯以帝武
疑似之辭藉口而為是說耳至謂姜嫄無人道而生
子謬於理而妨於教莫此為甚神怪之事聖人所不
語若詩言巨迹聖人刪之久矣毛氏不信神怪其說
甚正後世猶未盡從者謂其以帝為帝嚳耳帝為帝
嚳則稷乃堯之親弟堯有賢弟在位七十載而不能
用待舜乃舉之帝嚳聖夫姜嫄正妃配合生子人之
常道何故但歎其毋不美其父此說者所以疑之今
依毛以敏為疾而不用其帝為高辛之說依鄭以帝
為上帝而不用其敏為拇指之說合三家而去取之
可以折衷矣天地之始固有化生者此可以言鴻荒
之始不可以言稷或又以為麒麟之生異於犬羊蛟
龍之生異於魚鼈神人之生必有異於人辭則美矣
非事實也古今大聖人莫如帝舜文王孔子其生不
聞有異於人也(李氏曰彼以契生于卵稷生於巨迹者乃引經疑似之言以惑世也詩本)
(無有也歐陽氏云秦漢之間學者喜為異說高辛四妃皆以神異而生子盖堯有盛德稷契後世皆王天)
(下數百年學者喜為之稱述欲神其事故務為其說洪駒父亦云堯舜與人同耳血氣之類父施母生耳)
(聽目視五官四體是聖智愚不肖之所同也何必有恢詭譎怪之事然後為聖且賢哉稷名曰棄必是見)
(棄但不知其見棄之由闕之可也)
誕彌厥月(誕音但彌音眉○朱氏曰誕發語辭也○傳曰彌終也○箋曰終十月而生)先生
如逹(鄭音撻毛如字○朱氏曰先生首生也○說文曰達小羊也○箋曰羊子也○疏曰人之産子先生)
(者多難薛琮答韋昭云羊初生達小名羔未成羊曰羜大曰羊羊子以生之易故比之)不坼不副
(坼音策副音僻舊孚逼反○今考曲禮上為天子削瓜者副之本注云析也普逼反是音僻也韻拍逼反音同)
(○疏曰坼副皆裂也楚世家云陸終娶於鬼方氏曰女潰孕三年不乳乃剖其左脇獲三人焉剖其右脇獲三)
(人焉削瓜者副之是副為裂也)無菑無害(菑音災)以赫厥靈(傳曰赫顯也)上帝
不寧不康禋祀(箋曰康寧皆安也)居然生子(疏曰居然無病)
次章述稷生之易也姜嫄之孕后稷終滿懷任之十
月而生之婦人初産則多難此后稷是首生之子乃
如羊子之易不坼割不副裂無菑殃無患害是天顯
其神靈異於常人也上帝豈不安寧之乎豈不安享
其禋祀乎而使之安然無病而生子也
誕寘之隘巷(寘音志隘於懈反巷戸降反○傳曰寘置也)牛羊腓字之(腓音肥○)
(傳曰腓避也字愛也)誕寘之平林會伐平林(朱氏曰會值也)誕寘之寒冰
(疏曰姜嫄以元鳥至月而禋祀在母十月而生稷其生正當冰月)鳥覆翼之(傳曰一翼覆之一翼)
(藉之○蘇氏曰覆盖也翼藉也)鳥乃去矣后稷&KR0561;矣(&KR0561;音孤○蘇氏曰&KR0561;泣聲也書啟&KR0561;)
(&KR0561;而泣○朱氏曰泣則不死也)實覃實訏(覃音譚訏音吁○傳曰覃長也訏大也)厥聲載
路(錢氏曰載語助也路謂聞於路也)
三章述稷生而見棄之事置之於狭隘巷中牛羊腓
避而字愛之嬰兒未有所知當為牛羊所踐今乃避
而愛之牛羊而避人者理之常也又棄此后稷置之
平地林木之中值有人往伐平林伐木之人見而收
取之嬰兒之在林野當為鳥獸所害乃值人收取之
亦是常理又棄此后稷置之寒冰之上有大鳥来以
一翼覆蓋之一翼翼藉之則為異甚矣人乃往收取
鳥飛去矣后稷遂&KR0561;&KR0561;然而泣其泣聲覃長而訏大
在平林而聞於路也舊以實覃實訏厥聲載路在下
章朱氏移在此今從之兒生泣聲長大亦為福祥解
見斯干
誕實匍匐(匍音蒲匐音白又音服○解見邶谷風)克岐克嶷(岐音其嶷音逆魚極反○)
(曹氏曰岐嶷言其能立也○今曰岐嶷承匍匐之下則為能立傳以岐為知以嶷為識今不從)以就食
食(朱氏曰口食自能食也蓋六七歲時也)蓺之荏菽(蓺字亦作藝荏音稔○箋曰蓺種也荏菽)
(大豆也○釋草曰戎菽為之荏菽○釋曰孫炎云大豆也樊光李廵郭氏皆云今胡豆管子云北戎山戎出冬)
(葱及荏菽布之天下今之胡豆是也)荏菽旆旆(音佩○傳曰旆旆長也長如字○朱氏曰旆旆揚起)
(也○錢氏曰如旗之旆也)禾役穟穟(音遂○傳曰役列也○疏曰種禾則有行列○錢氏曰穟與穗)
(通穟穟禾多穗也)麻麥幪幪(莫孔反○傳曰幪幪茂盛也○曹氏曰蒙密也)瓜瓞唪唪
(瓞音迭唪布孔反傳曰唪唪多實也)
四章述稷幼好種殖之事也后稷之生其始實能匍
而手行匐而伏地稍長則岐嶷而能立免乳以就口
食纔始能食其嬉戲之時即有種殖之志種殖大豆
其大豆旆旆然揚起禾之行列穟穟然多穟麻麥則
幪幪然蒙密瓜瓞則唪唪然多實異于常人所種也
(疏曰周本紀云棄為兒時其遊戲好種殖麻麥麻麥美即此章是也)
誕后稷之穡有相之道(相去聲○傳曰相助也○張子曰他人之穡則任其自然惟后)
(稷之穡則盡人力之助有相之之道焉贊化育之一端歟○今曰有輔相之道即茀草一端可以類見)茀
厥豐草(茀音弗○傳曰茀治也○王氏曰草盛曰茀治茀亦謂之茀猶治亂謂之亂○箋曰豐茂也)
種之黃茂(種上聲○傳曰種之黃色者唯黍稷耳)實方實苞(傳曰方極畆也○箋曰方)
(齊等也○疏曰毛言地皆方正有苗鄭言齊等與𫝊極畆亦同但齊等據苗均極畆據地滿耳○今曰禹貢草)
(木漸包注云叢生相包一本作苞毛以為本鄭以為茂其意則一言苗生成叢也詩中凡言苞並同)實種
實襃(種上聲襃音又○箋曰種生不雜也○傳曰襃長也)實發實秀(錢氏曰發生莖也○長樂)
(劉氏曰秀將實也○今曰論語秀而不實朱氏解云吐華曰秀是禾生花而將實也)實堅實好(今曰)
(堅成實而堅也大田既堅言於既皂之下皂為成實未堅故堅為成實而堅也○好解見大田)實穎實
栗(傳曰穎垂穎也栗其實栗栗然○今曰書異畆同穎注穎穟也是垂穟也○箋曰栗成就也○疏曰左傳)
(云嘉栗旨酒服處云榖之初熟為栗○王氏曰栗不秕也秕音七)即有邰家室(邰音台○釋文)
(曰邰今京兆武功縣○傳曰邰姜嫄之國也堯見天因邰而生后稷故國后稷於邰○疏曰杜預云武功縣所)
(治斄城是也此邰為后稷之母家其國當自有君所以得封后稷者或時君絶滅或遷之他所斄音台與邰同)
五章述后稷掌稼穡而封邰也后稷稼穡有輔相造
化之道教民先治去其豐茂之草然後擇其種之黃
色而茂盛者擇種之後始種蓺之下乃言禾生之次
序始而苗中而秀末而實也方者極盡壟畆方正齊
等是苗生之始也既方矣則欲其苞而成叢既苞矣
則欲其種而不雜既種矣則欲其襃而長以上言禾
之苗也既襃矣則欲其發而生莖既發矣則欲其秀
而吐華以上言禾之秀也既秀矣則欲其堅而成實
既堅矣則欲其好而無損壊既好矣則欲其穎而垂
穟既穎矣則欲其栗而成就以上言禾之實也所以
詳言其成熟之次序者見稼穡之艱難非一日所能
致或苗而不秀或秀而不實滅裂耕者報之以滅裂
鹵莽耘者報之以鹵莽今后稷能教之以盡人事故
其穡如此堯於是封之於邰使就邰之家室○大田
言既方既早鄭氏以方為孚甲始生此詩言實方實
苞鄭氏以方為齊等二方字異義何也蓋大田言既
方既早既堅既好皆言榖之成熟故方為孚甲始生
此詩言實方實苞實發實秀發方生莖秀方吐華故
方為齊等言苗生之齊未有孚甲也大田言既種既
戒鄭氏以種為擇其種此詩言實種實襃鄭氏以種
為生不雜二種字異義何也盖大田言既種既戒在
未耕之前故為擇其種此詩前言種之黃茂已是擇
種繼言實種實襃在方苞之後故為生不雜也
誕降嘉種(朱氏曰降言教民稼穡是降於民也書云稷降播種是也)維秬維秠(秬音巨秠)
(音匪韻披之上○傳曰秬黑黍也○釋草曰秬一稃二米桴音孚榖皮也○李廵曰秬是黑黍之大名黑黍之)
(中一桴有二米者别名為之秠○疏曰秬秠皆黑黍而春官鬯人注云秬如黑黍一秠二米言如者以黑黍一)
(米者多秬為正稱二米則秬中之異秬有二等一米亦可為酒鬯人之注必言二米者以宗廟之祭唯祼為重)
(二米嘉異之物鬯酒宜用之柸即皮也)維穈維芑(穈音門芑音起○釋草曰釁赤苗芑白苖釁穈)
(同○郭璞曰穈今之赤粱粟芑今之白粱粟穈芑皆好榖也)恒之秬秠(恒音亘本又作亘○傳曰)
(恒徧也○疏曰言種之廣多○今曰恒音衡訓常也久也無别音唯亘字古鄧反訓通也徧也竟也今毛訓徧)
(則本作亘者為是)是穫是畆(箋曰成熟則穫而畆計之○今曰計所穫也)恒之糜芑
是任是負(任音壬○王氏曰任肩任之也負背負之也○蘇氏曰任擔也)以歸肇祀(傳曰)
(肇始也○王氏曰后稷始受國為祭主故曰肇祀○李氏曰只當從王氏以后稷肇祀為祭宗廟末章為配天)
(毛鄭謂后稷得郊祀是誣后稷也)
六章述后稷封邰之後教其國人播種嘉榖將以祭
祀宗廟也秬秠穈芑四者皆嘉榖鬱鬯又用黑黍故
后稷擇嘉種而降於民以教其耕種其嘉種維黑黍
之秬也維黑黍而一稃二米之秠也維赤梁粟之糜
也維白梁粟之芑也乃徧種之以秬秠至熟時則於
是穫刈之於是畆計之徧種之以穈芑至熟時則於
是肩任之於是背負之以歸而始祭焉后稷封邰初
祭宗廟也
誕我祀如何(朱氏曰我祀承上章而言后稷之祀也)或舂或揄(舂傷容反揄音由又)
(音俞○釋文曰舂𢷬也○傳曰揄抒臼也抒殊之上謂取出也○疏曰謂抒米以出臼)或簸或蹂
(簸波之上蹂音柔○傳曰簸糠也○長樂劉氏曰蹂以稅其穗○疏曰蹂踐其黍然後舂之文當在舂之上以)
(揄簸俱是舂進令與舂相近且退蹂以為韻也)釋之叟叟(音蒐○傳曰釋淅米也淅音昔○疏曰謂)
(洮米也洮音陶傳曰叟叟聲也)烝之浮浮(傳曰浮浮氣也)載謀載惟(箋曰惟思也○今曰)
(惟思之專也○李氏曰欲其無所不謹無所不備也)取蕭祭脂(曰蕭香蒿也牛尾蒿也解見蓼蕭○)
(箋曰取蕭草與祭牲之脂爇之行神之位爇如悅反○疏曰蕭合黍稷臭陽逹于牆屋故既奠然後焫蕭合羶)
(薌皆郊特牲文爇燒也言宗廟之祭以香蒿合黍稷燒之以合其馨香之氣使神歆饗之此言祭脂彼不言脂)
(彼言黍稷此不言黍稷皆文不具耳焫音爇薌音馨香○朱氏曰取蕭祭脂宗廟之祭)取羝以軷
(羝音抵軷音跋○傳曰羝牡羊也軷道祭也○疏曰道祭謂祭道神秋官大人云凡祭祀供犬牲伏瘞亦如之)
(鄭司農云伏謂伏犬以王車轢之此用羝亦伏體軷上○曹氏曰内言焫蕭外言釋軷則羣祀皆舉矣)載
燔載烈(煩音煩○燔解見楚茨○傳曰貫之加于火曰烈○箋曰燔烈其肉○疏曰烈是火猛之意不)
(可近燒故云貫之加於火上即今之炙肉也燔是近火燒之炙是遠火炙之○今曰如疏之言是烈亦炙也)
以興嗣歲(今曰嗣歲者繼今歲謂来年也)
七章乃述后稷祭祀之事也我后稷之祭祀其禮如
何先以所得秬秠穈芑之粟或使人舂之或使人揄
出之或使人簸揚其糠或使人蹂踐其禾取榖以繼
之言各有司存並皆敏疾也既蹂舂得米乃浸之於
盆而淅之其聲叟叟然乂盛之以甑而烝之其氣浮
浮然以為酒體及簠簋之實也及戒祭祀之事則又
謀度之則又思惟之無所不至其謹也於是或取蕭
之香草與祭牲之脂膏而爇燒之為宗廟之祭諸侯
之祭莫大於宗廟也又或取牡羊以為犯軷之祭軷
道祭也祭七祀之行神也諸侯有朝聘之事則軷祭
上自宗廟下至軷祭羣祀該舉之矣或取肉𫝊火而
燔之或取肉貫之加火而烈之纖悉無不盡矣凡此
者皆欲以興起来歲之事謂禱其又豐也不曰来歲
而曰嗣祭欲其豐年相續也○夏官大馭掌馭玉路
以祀及犯軷注云行山曰軷封土為山象以菩芻棘
柏為神主(菩音負又音倍芻音初)既祭以車轢之而去(轢音歴)喻
無險難也邶泉水疏引春秋傳云跋涉山川然則軷
山行道之名也○鄭氏於楚茨或燔或炙以炙為炙
肝此詩烈亦炙也乃云燔烈其肉蓋鄭意以楚茨言
宗廟之祭特牲以肝配燔故炙為炙肝此詩為后稷
將郊而先軷祭以上皆言軷祭之事故烈為烈其肉
今以此詩言燔烈為總說宗廟及軷祭非專指軷也
卬盛于豆(卬盛音昂成○朱氏曰此章言尊祖配天之祭○傳曰卬我也木曰豆薦菹醢也○疏曰)
(釋噐云木豆謂之豆醢人掌四豆之實皆有菹醢)于豆于登(傳曰瓦曰豋大羹也○箋曰祀天用)
(瓦豆陶器質也○疏曰釋器云瓦豆謂之登公食大夫禮云大羹湆不和實於登大古之耕不調以鹽菜湆肉)
(汁也湆音泣○今曰登升之登無丿豆豋之豋有丿)其香始升上帝居歆(箋曰居安也歆)
(饗也)胡臭亶時(箋曰胡何也亶誠也○朱氏曰臭香也○李氏曰言祭得其時也士冠禮云嘉薦亶)
(時○時有考見魚麗)后稷肇祀庶無罪悔以迄于今(迄欣之入○傳曰迄至也)
(○李氏曰使我子孫無有罪悔至于今而有天下也)
末章言尊后稷以配天也我今以菹醢盛之于木豆
又以大羹盛之于瓦登器用陶匏大羹不和禮至簡
也其馨香之氣始升于上而上帝以安饗之何香臭
之誠得其時乎言天之所饗不在物也蓋天生后稷
以養民后稷能教民稼穡以相天故以功封邰而祀
宗廟為周家祭祀之始天心眷之久矣自后稷肇祀
以来子孫世脩其業不敢失墜以獲罪于天遂至今
日得以成王業而郊天天之歆饗蓋在此耳周之郊
也因稷而致所謂文武之功起於后稷尊后稷以配
天不亦宜乎○我將文王配帝之詩生民后稷配天
之詩也我將言牛羊不足以必天之右惟儀式刑文
王之典庶天心右饗之此詩言豆豋何足以致帝之
歆惟世脩后稷之業乃有今日其意皆相類
生民八章四章章十句四章章八句
行葦(音偉)忠厚也周家忠厚仁及草木故能内睦九族(九族)
(解見王葛藟)外尊事黃耉(音苟○黃耉解見南山有臺)養老乞言以成其
福禄焉(詩記曰自周家忠厚以下論成周盛德至治則得之然非此詩之義也意者講師見序有忠厚)
(之語而附益之歟)
敦彼行葦(敦音團○傳曰敦聚貌行道也○曰大者葭蘆葦一名華一物而四名解見七月○疏曰)
(葦初生為葭此禁牛羊勿踐則見春夏時事而言葦者此愛其為人用人之所用在於成葦故以成形名之)
牛羊勿踐履(朱氏曰勿禁止之辭)方苞方體(苞解見生民○張子曰草叢生以喻兄弟)
(○箋曰體成形也○曹氏曰幹也○錢氏曰成莖也)維葉泥泥(上聲○傳曰葉初生泥泥○今曰蓼)
(蕭零露泥泥為霑濡貌則此言泥泥是潤澤之意蓋泥泥是濕也)戚戚兄弟(傳曰戚戚内相親也)
(○詩記曰唯體之深者為能識之)莫遠具爾(朱氏曰莫猶勿也○箋曰具猶俱也○蘇氏曰爾近)
(也○今曰地官肆長云實相近者相邇也注爾亦近也)
首章發兄弟之愛也興也言敦敦然聚者是彼道傍
之蘆葦勿令牛羊踐履之此葦方苞而成叢方體而
成莖其葉初生泥泥然潤澤而可愛忍傷之乎葦之
叢生如兄弟之聚也戚戚然親愛之兄弟切莫疎遠
宜俱相親近也○此詩以行葦興兄弟維葉泥泥戚
戚兄弟之辭體察精微懇欵親切惻然惟恐傷之千
載之下猶能使人興起也(詩記曰此詩毛氏七章二章章六句五章章四句鄭)
(氏析為八章以文義考之當從毛氏一章以行葦興兄弟宜作六句二章言陳設宜作四句三章言燕樂)
(宜作六句後四章則不可增損毛鄭所同也戚戚兄弟莫遠具爾忠厚之意藹然見於言語之外矣下章)
(之燕樂皆所以樂乎此也)
或肆之筵(音延○傳曰肆陳也)或授之几(箋曰兄弟之年稚者為設筵而已老者加之以)
(几○曹氏曰几尊者憑之以為安)肆筵設席(傳曰設席重席也○疏曰既言肆筵上又設席故知)
(重席也不過下莞上簟而已春官司几筵注云筵亦席也鋪陳曰筵藉之曰席然則在下為鋪陳在上人所蹈)
(藉故在下者稱筵在上者稱席)授几有緝御(箋曰緝猶續也御侍也相續代而侍者○疏曰凡御)
(者皆侍其測○長樂劉氏曰不暫閧其侍從也○李氏曰緝御即所謂更僕是也)
次章述陳設也或陳之以筵謂行燕禮也或授之以
几優老也兄弟之年稚者鋪筵而已老者則鋪筵而
又設席於筵之上加重席也老者既授以几又有相
續代而侍者
或獻或酢(音胙○箋曰進酒於客曰獻客答之曰酢)洗爵奠斝(音嘏○傳曰斝爵也夏曰)
(醆殷曰斝周曰爵醆音盞○箋曰主人又洗爵酬客客受而奠之不舉也○疏曰王與族人燕以異姓為賓宰)
(夫為主人所洗所奠猶一物也而云洗爵奠斝似是異器故辦之云斝爵也爵酒器之大名故儀禮飲觶者亦)
(云卒爵是爵為總稱作者因洗奠之别更變其文耳夏曰醆以下皆明堂位文引之者明斝非周器為之斝者)
(彼注為畫禾稼也觶音志)醓醢以薦(醓他感反嗿音同醢音海○箋曰薦之禮非菹則醓醢○疏曰)
(李廵云以肉作醬曰醢天官醢人注云醓肉汁也用肉為醢特有多汁故以醓為名其無汁者自以所用之肉)
(魚鴈之屬為之名也)或燔或炙(燔音煩炙音隻○箋曰燔用肉炙用肝○解見楚茨)嘉殽脾
臄(脾音皮臄渠略反○傳曰臄函也○箋曰以脾函為加故謂之嘉○疏曰燔炙是正饌以脾函為加助服)
(虔云口上曰臄口下曰函○說文曰函舌也又曰口裏肉也)或歌或咢(音鄂○傳曰歌者比於琴)
(瑟也徒擊鼓曰咢比音備○疏曰經傳諸言歌者皆以絃和之孫炎云咢聲驚咢也)
三章述燕樂也燕兄弟之時或主人進酒而獻之於
賓賓既卒爵酌而酢主人主人卒飲又洗爵以酧賓
賓受而奠此斝不復舉之斝即爵也有肉醬多汁之
醓醢以薦進之又或入火以燔其肉或近火以炙其
肝以為羞其正饌之外所加善殽則有脾與臄又作
樂助歡或歌而比於琴瑟或咢而徒擊鼓親親之厚
也(李氏曰言侍御獻醻飲食歌樂之盛也)○今考燕禮諸侯燕其臣以
膳宰為主人主人獻賓賓卒爵賓洗爵酢主人主人
卒爵主人獻公公卒爵公酌酢主人主人卒爵於是
主人酌以酬賓賓遂奠而不舉也
敦弓既堅(敦音彫○傳曰敦弓畫弓也天子敦弓○疏曰敦與彫古今字之異彫是畫飾之義弓人)
(為弓唯言用漆不言畫則漆上又畫之其諸侯公卿宜與射者自當各有其弓不必畫矣○李氏曰荀子曰天)
(子彫弓諸侯彤弓大夫黑弓何休公羊注亦云天子彫弓諸侯彤弓大夫嬰弓士盧弓此言敦弓即所謂天子)
(彫弓也○朱氏曰堅猶勁也)四鍭既鈞(鍭音候又音侯○釋文曰鍭矢名○傳曰鍭矢三亭○疏)
(曰三亭謂三分矢一在前二在後輕重鈞停四矢皆然故言四鍭既鈞冬官矢人為鍭矢三分一在前二在後)
(注云三訂之而平者前有鐡重也方言云關西曰箭江淮謂之鍭則鍭者鐵鏃之矢名也鐵音鐵)舍矢
既均(舍音捨○傳曰已均中蓺○箋曰舍釋也蓺質也○疏曰舍放矢也四矢皆中也)序賓以
賢(丘氏曰射以中多者為賢○朱氏曰投壺云某賢於某若干純竒則曰竒均則曰左右均是也)
四章五章述燕射也既燕族人而射以為樂其天子
親所射彫畫之弓既堅勁矣其四矢既輕重鈞停矣
放舍此矢既均而皆中矣次序衆賓以射中多者為
賢也諸臣不必畫弓以天子之燕射故舉天子之弓
言之耳○鄭以為將養老擇士大射王肅以為燕射
詩記從王(詩記曰以詩之所叙考之儀禮王肅之說是也然學者讀此詩當深挹順弟和樂之)
(風以自陶治若一一拘牽禮文則其味薄矣)
敦弓既句(溝之去○疏曰彀與句字異音義同引滿也)既挾四鍭(挾音浹又音協○箋)
(曰射禮搢三挾一今言已挾四鍭則已徧釋之○疏曰搢插也挾謂手挾之射用四矢故插三於帶間挾一以)
(扣弦而射也謂卿大夫若其君則使人屬矢不親挾也○今曰儀禮鄉射大射皆云搢三挾一个又云挾乘矢)
(注云方持弦矢曰挾弦縱而矢横為方凡挾矢於二指之間横之謂左手執弓把見矢鍭於把外右手大指鉤)
(弦二指挾持其矢故弦縱而矢横弦與矢作十字故方也凡兩物夾一物曰挾此矢在弦之外二指之内故曰)
(挾)四鍭如樹(丘氏曰如以手植之○曹氏曰言其巧且力也)序賓以不侮(朱氏曰不)
(侮不以中病不中者也射以中多為儁以不侮為德)
敦弓既引滿四鍭皆已挾則徧釋之矣四鍭皆中如
以手植之然其序以不侮為貴尚德也不以中多陵
人也
曾孫維主(傳曰曾孫成王也)酒體維醹(音乳○傳曰醹厚也○疏曰謂酒之醇者)酌
以大斗(傳曰大斗長三尺也○疏曰大斗長三尺謂其柄也漢禮器制度注勺五升徑六寸長三尺是)
(也此盖從大器挹之以樽用此勺耳其在樽中不當用如此之長勺也)以祈黃耉(疏曰祈求也○)
(黃耉解見南山有臺)
六章述既射而復終燕因以乞言也為之主者成王
也其酒醴皆醇厚矣遂以長柄大斗從大器中酌之
於樽以為體而求於黃耉之人謂乞言也二章言授
几緝御之事則兄弟之中有老者存焉古者燕飲於
旅也語必因以求誨言於老成人凡一話一言皆足
以為熏陶漸染之益不徒為燕樂也
黃耉台背(台音胎徐又音臺○傳曰台背大老也○箋曰台之言鮐也大老則背有鮐文鮐音臺○)
(疏曰郭璞云老人氣衰皮膚消瘠背若鮐魚也劉熙釋名云九十曰鮐背)以引以翼夀考維
祺(音其○傳曰祺吉也)以介景福(箋曰介助也景大也)
七章終上章乞言之意也成王乞言於黃耉台背之
大老此大老告成王以善道引而導之翼而輔之以
成其德故自天祐之成王得夀考吉祥助其大福也
行葦七章二章章六句五章章四句(鄭氏作八章章四句)
(今從毛氏)
既醉大平也(大音泰後大平皆倣此)醉酒飽德人有士君子之行
焉(行去聲)
此詩成王祭畢而燕羣臣也大平無事而後君臣可
以燕飲相樂故曰大平也講師言醉酒飽德止是首
章二語又言士君子之行非詩意矣
既醉以酒既飽以德(朱氏曰德王之德也○陳氏曰燕接之間恩澤充足故言既飽以德)
君子萬年(箋曰君子斥成王也)介爾景福
成王與羣臣祭畢而燕於寝羣臣美之言成王既醉
我以酒矣燕接之間恩澤充足既飽我以德矣無以
報上願其享萬年之夀而天助爾大福也
既醉以酒爾殽既將(箋曰殽俎實也○疏曰歸俎者以牲體實之於俎也楚茨篇為俎孔)
(碩或墦或炙○詩記曰國語晉獻公令司正實爵與史蘇云賞女以爵罰女以無殽○傳曰將行也○朱氏曰)
(亦奉持而進之意)君子萬年介爾昭明(丘氏曰謂發其智慮也)
羣臣又欲天助成王以昭明之德
昭明有融(朱氏曰融明之盛也春秋傳云明而未融)高朗令終(朗郎之上○傳曰朗明也)
(○朱氏曰虚明也令終善終也)令終有俶(音觸○傳曰俶始也)公尸嘉告(協韻音谷○傳)
(曰公尸天子以卿○疏曰白虎通引曾子云王者宗廟以卿為尸不以公為尸避嫌三公尊近天子親稽首拜)
(尸故不以公為尸白虎通又云周公祭太山用召公為尸蓋天地山川得用公也○詩記曰周之追王止於大)
(王則宗廟之祭尸之尊者乃公尸也○箋曰嘉告以善言告之為嘏辭也)
羣臣祝成王昭明而又極於融融者一理混融徹上
徹下無復疑滯明之盛也靡不有初鮮克有終始明
終昏者多矣故又祝其高明而善終也過而後改迷
而後復不若有始有卒之盡善故祝其善終而又欲
其有始如太甲有終而無始不得為全善矣成王以
幼冲嗣服欲善其終當謹其始乃始終如一也令終
有俶猶仲虺言慎厥終惟其始伊尹言慎終如始也
能如是則神降之福公尸以善言来告矣○舊說以
令終為考終命此非臣子祝君之辭也一章二章方
祝君以萬年不應三章遽祝以考終命其言不倫由
鄭氏鑿說以景福為五福孔氏遂牽合謂令終為考
終命然鄭箋令終云以善名終則鄭意亦不然孔求
之過耳
其告維何籩豆静嘉(箋曰静嘉潔清而美也○長樂劉氏曰静言其滌濯且敬也嘉言其)
(新美而時也○陳氏曰𫝊所謂馨香無讒慝之意也)朋友攸攝(朱氏曰朋友指助祭者○疏曰攝者)
(收斂之意○蘇氏曰檢也)攝以威儀(疏曰祭義所謂濟濟漆漆是也漆音切)
公尸所告者其言何如乎言汝籩豆所盛之物潔静
而嘉姜汝之朋友助祭者能相檢攝而佐助之其檢
攝以威儀莫有惰容也設為嘏辭以見主祭與助祭
者皆當神意也(黃氏曰祭不在物而在誠誠之所可見者寓於威儀之間)
威儀孔時(箋曰孔甚也時宜也)君子有孝子(箋曰有孝子之行)孝子不匱
(傳曰匱竭也○今曰祭義云孝有三小孝用力中孝用勞大孝不匱博施備物可謂不匱矣)永錫爾
類(箋曰長以與女之族類謂廣之以教道天下也春秋傳云穎考叔純孝也施及莊公施音異)
上章設為嘏辭此章以下則承嘏辭之意而衍之言
威儀甚得其宜者此由成王有孝子之行也祭義說
祭祀奉承薦進之容貌蓋以孝子言之蓋因其容貌
之形見以知其孝敬之深厚即此詩之意也孝子之
行無有匱竭能化天下皆為孝是永錫爾類也聖人
之於民類也同此類則同此心孝者人心之同然以
心感心放之四海而準是錫類也洪範錫福之意亦
如此祭祀稱孝子其来尚矣
其類維何室家之壼(音閫○傳曰壼廣也○釋宫曰宫中巷謂之壼○今曰宫中巷者由)
(内出外之路喻行於家而逹於外也故毛以為推廣之義)君子萬年永錫祚胤(祚音助胤)
(羊刃反○箋曰祚福祚也○傳曰胤嗣也○朱氏曰子孫也)
其錫類如何乎王者之化由室家而推之天下如宫
中之巷由内而行出於外也成王能如此宜其享萬
年之壽而天又錫之以福祚及繼嗣之子孫也
其胤維何天被爾禄(被音避○箋曰被覆被也)君子萬年景命有僕
(李氏曰僕屬而不絶○今曰孟子僕僕亟拜言拜之頻煩亦不絶之意)
其天錫以繼嗣者如何乎乃犬覆被女以福禄使有
萬年之夀而大命僕屬不絶也此章問以繼嗣而言
福祚者言天錫以繼嗣故福祚不絶也
其僕維何釐爾女士(釐音离○傳曰釐予也○箋曰女士女而士有行者)釐爾女
士從以孫子(箋曰從隨也)
其大命之僕屬如何乎乃天錫以女而有士行者以
為妃又使生賢智之子孫以隨之此章問以福祚而
言繼嗣者言天錫以福祚故繼嗣繁昌也與上章互
言之耳
既醉八章章四句
鳧鷖(音符伊)守成也(䟽曰物極則反或將喪之成之既難守亦不易故美其能守之也)太
平之君子(箋曰君子斥成王也)能持盈守成神祗祖考安樂之也
(祗音其樂音洛○疏曰神者天神祗者地神祖考則人神也)
祭天神地祗祖考皆有尸五章皆言公尸又四章言
既燕于宗毛以為皆言祭宗廟其說是也(疏曰毛以為皆祭宗)
(廟則是祖考耳而兼言神祗者以推心事神其致一也能事宗廟則亦能事天地因祖考而廣言神祗明)
(其皆安樂之也)
鳧鷖在涇(曹氏曰鳧野鶩也鶩音木○釋鳥曰鸍沉鳧鸍音施又音彌○郭璞曰鳬似鴨而小長尾)
(背上有文今江東亦呼為鸍○陸璣曰大小如鴨青色卑脚短喙水鳥之謹愿者也○疏曰蒼頡解詁云鷖鷗)
(也○涇解見邶谷風)公尸来燕来寧(公尸解見既醉○箋曰祭祀既畢明日又設禮而與尸燕)
(○疏曰言公尸来燕則是祭後燕尸非祭時也燕尸之禮大夫謂之賓尸即用其祭之日今有司徹是其事也)
(天子諸侯則謂之繹以祭之明日春秋宣八年言辛巳有事于太廟壬午猶繹是謂在明日也此公尸来燕是)
(繹祭之事)爾酒既清(箋曰爾成王也)爾殽既馨(傳曰馨香之遠聞也)公尸燕飲
福禄来成
興也祭之明日行燕尸之禮鎬京近涇水指土地所
見言之野鳧與鷖鷗皆水鳥也水鳥在水中得其所
喻公尸来燕而安寧也成王酒清殽馨以與公尸燕
飲故神以福禄来成汝矣○渭水東流先會豐而後
會涇豐水自南而入渭涇水自西北而入渭文王居
豐在豐水之西則越豐而後至涇武王居鎬在豐水
之東則去涇近矣張衡西京賦云欱灃吐鎬據渭踞
涇見涇水近鎬也(欱呼合反)
鳧鷖在沙(傳曰沙水旁也○疏曰需卦需于沙注云沙接水者)公尸来燕来宜(今曰)
(来而宜之謂樂之也)爾酒既多爾殽既嘉公尸燕飲福禄来為(去聲)
(○箋曰為猶助也)
鳧鷖在渚(音煮○解見江有汜)公尸来燕来處(音杵○傳曰處止也)爾酒既
湑(胥之上○毛伐木傳曰湑莤之也莤與縮音義同謂以茅泲之而去其糟也泲亦作濟上聲也)爾殽
伊脯(疏曰乾脯也)公尸燕飲福禄来下
鳧鷖在潨(音崇○傳曰潨水會也○說文曰小水入大水也)公尸来燕来宗(傳曰)
(宗尊也○李氏曰来居尊位也)既燕于宗(疏曰燕於宗廟)福禄攸降(戸江反)公尸
燕飲福禄来崇(吕氏曰崇積而高大也)
鳧鷖在亹(音門○傳曰亹山絶水也○曰亹謂山當水路令水勢斷絶也西漢地理志金城郡有浩)
(亹縣注云浩水名也亹者水流峽山間兩岸深若門也浩音告)公尸来止熏熏(傳曰熏熏和悦)
(也)旨酒欣欣(傳曰欣欣樂也)燔炙芬芬(傳曰芬芬香也)公尸燕飲無有
後艱(今曰後艱猶後患也)
鳧鷖五章章六句
假樂(音暇洛)嘉成王也(疏曰正詩例不言美以見為經之正因訓假為嘉故轉經以見義)
假樂君子(傳曰假嘉也○今曰左傳中庸皆作嘉樂則假訓為嘉也)顯顯令德宜民
宜人(陳氏曰民在下之民也人在位之人也○疏曰能安民能官人其文與此相類)受禄于天
言可嘉樂者此成王也有顯顯之善德宜其在下之
民謂萬姓以和也宜其在位之人謂百官以和也人
民皆宜是可嘉樂以此能受福禄於天也
保右命之自天申之(傳曰申重也重去聲)千禄百福(箋曰千求也)子孫
千億(箋曰十萬曰億○解見楚茨)
既保安之又右助之又從而命之是自天申命用休
也成王有千禄之道而得百福千禄言自求多福謂
在我有以致之非天私於成王也宜成王子孫之繁
至于千億𫝊之無窮也
穆穆皇皇(釋訓曰穆穆敬也○釋詁曰皇皇美也)宜君宜王(傳曰宜君王天下也)不
愆不忘(箋曰愆過也)率由舊章(箋曰率循也由用也○長樂劉氏曰舊章先王之禮)
(樂政刑也)
成王之德穆穆然敬皇皇然美宜其為君宜其為王
也又不愆過不遺忘以循用先王之舊法○鄭氏以
穆穆皇皇宜君宜王為子孫以不愆不忘率由舊章
復為成王文意斷續此由分章之誤也穆穆皇皇與
抑抑秩秩一體率由舊章與率由羣匹相對皆言成
王也宜君宜王即所謂宜民宜人也
威儀抑抑(賓之初筵傳曰抑抑慎密也)德音秩秩(傳曰秩秩有常也○錢氏曰有序也)
無怨無惡(烏露反又如字)率由羣匹(今曰羣耦謂衆同德之臣也)
成王之威儀抑抑然謹密其德音言語秩秩然有常
言行皆盛德之所著見故能無所咎怨無所憎惡推
誠樂與惟循用羣臣之賢匹耦於己者言志同道合
也此章與上章一體不愆不忘為率由舊章言之也
無怨無惡為率由羣匹言之也○音聲也德音有德
之聲音也言語教令聲名皆可稱德音此詩德音秩
秩可以為言語教令不可以為聲名皇矣貊其德音
可以為教令聲名不可以為言語南山有臺德音不
已德音是茂及有女同車德音不忘車舝德音来括
皆聲名也小戎秩秩德音鹿鳴德音孔昭日月德音
無良邶谷風德音莫違皆言語也
受福無疆四方之綱之綱之紀燕及朋友(傳曰朋友羣臣也○朱氏曰燕)
(安也言人君能綱紀四方而臣下頼之以安○詩記曰泰誓云友邦冢君酒誥云太史友内史友則朋友者合百辟)
(卿士言之也○今曰朋友即丁文百辟卿士燕及朋友猶燕及皇天)
成王受福無窮故於天下之治惟總其大綱大綱舉
而小紀自隨則大平極治可傳於永久此無窮之福
也羣臣與國同休是安及羣臣也
百辟卿士(董氏曰百辟諸侯也卿士羣臣也)媚于天子(箋曰媚愛也)不解于
位(解音懈○今曰解怠也)民之攸塈(音餼○傳曰塈息也)
外而百辟内而卿士皆媚愛于成王而不解怠於其
職位此民之所由以休息也
假樂六章章四句(舊四章章六句今從陳氏)
詩緝卷二十七
