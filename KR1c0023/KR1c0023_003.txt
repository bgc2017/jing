詩緝卷三
宋嚴粲撰
邶(音倍)國風
(譜曰邶鄘衞者商紂畿内之地其封域在禹貢冀州大行之東北踰衡漳東及兖州桑土之野周武王伐紂以)
(其京師封子武庚為殷後乃三分其地置三監使管叔蔡叔霍叔尹而教之自紂城而北謂之邶南謂之鄘東)
(謂之衞武王既喪三監導武庚叛成王既黜殷命殺武庚復伐三監更於此三國建諸侯以殷餘民封康叔於)
(衞使為之長後世子孫稍并彼二國混而名之七世至頃侯當周夷王時衞國政衰變風始作作者各有所傷)
(從其國本而異之為邶鄘衞之詩焉○疏曰衞云至于頓丘頓丘今為縣名在朝歌紂都之東也紂都河北而)
(鄘云在彼中河鄘境在南明矣三國如此次者以君世之首在前者為先頃公三國詩之最先故邶在前也鄘)
(柏舟與淇奥雖同是武公之詩共姜守義事在武公入相之前故鄘次之衞為後也○周南國風疏曰既以衞)
(國為首邶鄘則衞之所滅故以邶鄘先衛也○程子曰諸侯擅相侵伐衞首并邶鄘之地故為變風之首○朱)
(氏曰邶鄘之詩皆主衞事而必存其舊號者豈其聲之異與○前漢地理志曰衞地有桑間濮上之阻男女亦)
(亟聚會聲色生焉亟音器)
夫婦之經萬化之原關雎鵲巢為三百篇綱領風之
正也反乎此者變也邶鄘衞皆衞風也衞禍基於袵
席覃及宗社居變風之首二南之變也王道盛則諸
侯不得擅相并存邶鄘之名不與衞之滅國也邶列
其右衞後於鄘世次也(邶柏舟夷王時鄘柏舟宣王時衞淇奥幽王時)
柏舟言仁而不遇也衛頃公之時(頃音傾○䟽曰頃侯柏子○今考世家頃)
(侯不記名)仁人不遇小人在側(曰衞頃公詩夷王時)
衞衰世也而有柏舟之仁人非無賢也不遇合耳雖
仕其朝而不得行其志也君子不遇合則小人親近
而得志矣其勢相為消長也此詩皆憂國之言身雖
不遇而惓惓於國今誦其詩猶想見其藹然仁人之
氣象也劉向列女傳以邶柏舟為衛宣夫人之詩此
魯詩說也孔叢子載孔子讀柏舟見匹夫執志之不
可易則非婦人之詩也
汎彼柏舟(汎通作泛○今曰汎浮也)亦汎其流耿耿不寐(耿音梗○傳曰猶儆)
(儆也○錢氏曰耿耿小明心有所存不能忘之貎)如有隠憂(傳曰隠痛也)微我無酒
(朱氏曰微猶非也)以敖以遊(敖音遨通作遨)
興也柏美材也以柏為舟美言之也詩經有柏舟松
舟楊舟皆言舟耳義不在柏與松楊也汎謂浮於水
流謂聽其自流而無以制之此仁人憂國之言謂舟
必有人以維楫之而後能有所濟今浮舟於水而無
其人以維楫之則亦浮汎而流去耳其將何所止泊
乎所謂渡江河亡維楫中流而遇風波船必覆矣喻
衞國無賢人以維持之則亦聽其自為敗壊耳其將
何所底止乎猶言譬彼舟流不知所届也此仁人所
以憂國之將敗而儆儆然不能寐如有隠痛之憂也
我非無酒可以敖遊而此憂非飲酒敖遊之所能釋
也○舊說柏木宜為舟而不用以載物故汎汎然流
於水中喻仁人之不見用非也仁人憂在於國不謂
已之不用今以柏舟自喻其材美以汎汎喻已之不
見用即繼之以耿耿不寐如有隠憂則其辭傷於迫
切而非仁人之氣象矣故舟以喻國流於水中以喻
國之靡所底止為此而不寐為此而隠憂然後見仁
人之心也采菽言汎汎楊舟紼纚維之棫樸言淠彼
涇舟烝徒楫之皆言舟之有待於維楫也鄘柏舟言
汎彼柏舟在彼中河止謂舟在河中猶婦人在夫家
耳所謂柏木宜為舟與汎汎不載物其說皆不通矣
二詩皆衞人所作其言宜不甚相遠故知詩人取義
不在於柏其用意皆在下句邶柏舟之意在於亦汎
其流鄘柏舟之意在於在彼中河也
我心匪鑒不可以茹(音孺○朱氏曰茹納也○曹氏曰茹者容受之意鑒應而不臧○歐)
(陽氏曰鑒納影在内凡物不擇妍醜皆納其影我心不能兼容善惡○粲曰柔則茹之為吞納之意此言鑒可)
(茹與下章言石可轉席可卷意同毛以茹為度今不從)亦有兄弟不可以據薄言
往愬(傳曰愬告也亦作訴)逢彼之怒
鑒雖明而不擇妍醜皆納其影我心有知善惡善則
從之惡則拒之不能混雜而容納之也兄弟至親亦
不可據蓋意嚮既殊則言不相入故往愬以情而反
逢其怒謂已為婞直而違衆此女媭申申詈予也(媭音)
(須)
我心匪石不可轉也我心匪席不可卷也(卷音捲)威儀棣
棣(音第○錢氏曰棣棣盛也○傳曰常棣華鄂相承其華繁盛故以棣棣形容威儀之盛)不可選
也(選上聲○詩記曰選擇也)
兄弟見怒欲已改行以趨時仁人於是自誓而言石
雖堅尚可轉我心非石之比不可轉也言其堅之至
也席雖平尚可卷我心非席之比不可卷也言其平
之至也此不以兄弟之沮而易其守也威儀棣棣然
盛自有常度不可有所選擇而自貶以苟合也此處
羣小之間而雍容不失其常度也
憂心悄悄(鍬之上○𫝊曰悄悄憂貌)愠于羣小(𫝊曰慍怒也)覯閔既多(覯溝)
(之去○草蟲𫝊曰覯遇也○𫝊曰閔病也)受侮不少靜言思之(𫝊曰静安也○蘇氏曰言)
(辭也)寤辟有摽(辟音闢摽飄之上○𫝊曰辟拊心也摽拊心貌○今曰摽本訓擊故摽然為拊心貎)
君子見遠識微憂先於事小人安其危而樂其所以
亡見君子與已異趣則常疾視於君子故君子憂國
之心悄悄然反見怒於羣小也君子遇小人讒譖之
病既多矣小人反從而侵侮之受侮不少見君子孤
而小人衆也静而思之寤覺之中辟拊其心而手摽
然痛國事之至此也
日居月諸(䟽曰居諸者語助也○箋曰日君象也○李氏曰君猶日臣猶月也日月皆迭微是失其)
(常度)胡迭而微(䟽曰迭更也○箋曰微謂不明也日月食則不明十月之交云彼月而微此日而微)
心之憂矣如匪澣衣静言思之不能奮飛
日食朔月食望日乎月乎何為更迭而皆微也喻衞
之君臣皆昏也我心之憂如不澣濯其衣言處亂君
之朝與小人同列其含垢忍辱如此是可以去矣而
猶不去故静而思之不能如鳥奮翼而飛去也(箋曰臣不)
(遇於君猶不忍去厚之至也)
柏舟五章章六句
綠衣(綠毛如字鄭改作禒音彖)衞莊姜傷已也(箋曰莊公夫人齊女姓姜氏○曹氏曰莊)
(公揚武公之子頃侯之曾孫也)妾上僭(上常之上濁○箋曰謂公子州吁之母嬖而州吁驕)夫人
失位而作是詩也(曰衞莊姜詩平王時)
莊公溺愛亂常實胎衞禍聖人存綠衣以明夫婦治
道之原申二南之義以垂世戒非取女子之怨也此
詩莊姜所自作而屬邶風者蓋邶人𫝊詠之而采詩
者得之於邶耳䟽以為邶國之人作之今不從
綠兮衣兮綠衣黃裏(𫝊曰綠間色黃正色間音澗○䟽曰綠蒼黃之間色黃中央之正色)
(諸侯夫人祭服之下鞠衣為上展衣次之禒衣次之鞠衣黃展衣白禒衣黑皆以素紗為裏展音戰禒音彖○)
(𫝊曰玉藻云衣正色裳間色是間色不當為衣而正色當為衣也)心之憂矣曷維其已
(𫝊曰憂雖欲自止何能止也)
興也言此間色之綠也今乃為衣也猶此本妾也今
乃使之嬖寵而尊顯也以間色之綠為衣而正色之
黃反以為裏猶妾上僭夫人為所掩蔽也禍亂之原
將在於此莊姜言我心之憂何由得止謂家國可憂
之事方來而未巳也○讀詩不可鹵莽如讀綠兮衣
兮不可但言是綠色之衣當玩味兩兮字詩有黃鳥
白華不言黃兮鳥兮白兮華兮唯綠衣曰綠兮衣兮
蓋綠字衣字皆有意義綠以喻妾衣以喻上僭故以
二兮字點掇而丁寧之(點平聲)
綠兮衣兮綠衣黃裳(𫝊曰上曰衣下曰裳)心之憂矣曷維其亡(箋曰)
(亡之言忘也○曾氏曰亡失也不須訓為忘)
衣在上裳處下綠衣黃裏言掩蔽而已綠衣黃裳則
貴賤倒置夫人失位矣
綠兮絲兮女所治兮(女音汝治平聲)我思古人俾無訧兮(訧音尤○)
(𫝊曰訧過也)
言此間色之綠也本是絲也乃女染治以為綠也女
既染此絲以為綠豈可復以為衣而加諸黃色之上
乎譬既以為妾則不可僭嫡也我思古人能處嫡妾
使尊卑有序而無訧過也
絺兮綌兮凄其以風(凄音妻○䟽曰四月云秋日凄凄寒凉之意也○箋曰妻旁二點者)
(從冰也寒也妻旁三點者從水也雲貎此凄其以風及鄭風雨風雨凄凄四月秋日凄凄皆當從冰)我思
古人實獲我心
絺綌暑服今當凄然寒風之時喻不適時而見棄猶
班婕妤秋扇捐篋之意也我思古人能處嫡妾實得
我心言當於人心也女子之情饒怨此詩但刺莊公
不能正嫡妾之分其辭溫柔敦厚如此故曰詩可以
怨
綠衣四章章四句
燕燕衞莊姜送歸妾也(曰衞州吁詩桓王時○朱氏曰莊姜作○箋曰莊姜無子陳女)
(戴媯生子名完莊姜以為已子莊公薨完立而州吁弑之戴媯於是大歸莊姜遠送之于野作詩見已志媯音)
(規衞桓公也○䟽曰送歸妾明子死乃送之是州吁詩也日月終風擊鼓序皆云州吁凱風從上明之皆州吁)
(詩也)
燕燕于飛(曹氏曰燕燕兩燕也)差池其羽(差音釵又音雌○李氏曰差池不齊貎○曹氏)
(曰差池言其相先後也)之子于歸(𫝊曰之子去者也歸歸宗也○䟽曰之子戴媯也)遠送
于野瞻望弗及泣涕如雨(涕音體又音替○說文曰泣無聲出涕也○陳澤陂𫝊曰)
(自目曰涕)
興也(傳不言興今從朱氏)燕以春來秋去有離别之義故以起
興莊姜撫戴媯之子平時與戴媯恩信相親及莊公
既没嫡妾相依如雙燕之飛其羽差池相為先後而
常相隨逐也今戴媯大歸而已獨留不復得如雙燕
矣我遠送于野而與之别稍稍更遠瞻望不及令人
念之泣涕如雨之傾也風人含不盡之意此但叙離
别之恨而子弑國危之戚皆隠然在不言之中矣(廣漢)
(張氏曰蓋家國之事有不司勝悲者晉褚太后批桓溫廢立詔云未亡人不幸罹此百憂感念存没心焉)
(如割有合於詩人之情歟○蘇氏曰婦人送迎不出門今送于野情不能已也)燕鴻往來靡
定别離者多以燕鴻起興如魏文帝燕歌行云(燕歌之燕)
(平聲餘竝如字)羣燕辭歸鴈南翔念君客遊思斷腸謝宣遠
送孔令詩云巢幕無留燕老杜云秋燕已如客是也
燕燕于飛頡之頏之(頡音纈頏音航○𫝊曰飛而上曰頡飛而下曰頏○曹氏曰言其相)
(上下也)之子于歸遠于將之(箋曰將送也)瞻望弗及佇立以泣
(佇除之上濁○𫝊曰佇久立也)
雙燕之飛或頡或頏亦常相隨逐也
燕燕于飛下上其音(下音暇上常之上濁○傳曰飛鳴而下曰下音飛鳴而上曰上音○)
(今考韻元在物下之下上聲也自上而下之下去聲也元在物上之上去聲也自下而上之上上聲也二字雖)
(有上聲然皆上濁讀近去聲○曹氏曰言其相應和也)之子于歸遠送于南(傳曰陳在)
(衞南)瞻望弗及實勞我心
言雙燕飛鳴上下而相隨逐也
仲氏任只(任鄭去聲毛平聲○箋曰任者以恩相親信也○朱氏曰只語助也)其心塞淵
(李氏曰塞實也○傳曰淵深也)終溫且惠(朱氏曰終言終始如一也)淑慎其身先君
之思(箋曰先君莊公也)以勗寡人(勗凶肉反○𫝊曰勗勉也○箋曰寡人莊姜自謂也)
莊姜稱戴媯之字曰仲氏爾能以恩信相親又其心
塞實淵深終然溫和惠順可謂善謹其身矣於其行
也又以思念先君而勉我焉此章皆稱戴媯之美以
為别辭所以致其愛戀無已之意末又述戴媯相勉
之辭雖以見戴媯之賢而意緒黯然矣
燕燕四章章六句
日月衞莊姜傷已也遭州吁之難(去聲)傷已不見荅於先
君以致困窮之詩也(曰衞州吁詩桓王時)
綠衣作於莊公之時傷已不見荅也日月終風作於
州吁之時傷已逢其亂也
日居月諸(李氏曰自古多以日比君月比夫人)照臨下土乃如之人兮(箋曰)
(之人是人也謂莊公)逝不古處(音杵○朱氏曰逝發語辭)胡能有定寧不我顧
(粲曰說文云寧願辭也寧失不經之寧)
日月代明照臨下土天象之常如君與夫人之相須
古之道也有如莊公不以古道相處故養成家國之
亂何能有定苟能定則寧不顧我也言憂在於國而
不計其身之私也
日居月諸下土是冒(𫝊曰冒覆也○李氏曰亦照臨下土之意)乃如之人兮
逝不相好(去聲)胡能有定寧不我報(曹氏曰報荅也)
日居月諸出自東方(李氏曰言日與月迭出於東方也)乃如之人兮德
音無良(𫝊曰音聲也良善也○粲曰聲音言語也此德音無良及邶谷風言德音莫違皆婦人言其夫)
(待已之意耳故為聲音言語解見假樂○朱氏曰德音美其辭無良醜其實也)胡能有定俾也
可忘
德音無良言莊公待已其聲音言語之間皆無善意
也今家國之亂何能有定是可憂也若往日之事則
使我可忘不復追咎之矣詩之敦厚如此
日居月諸東方自出(李氏曰始則曰照臨下土既而曰下土是冒始則曰出自東方既而)
(曰東方自出但顛倒其辭以便其韻耳)父兮母兮畜我不卒(箋曰畜養也卒終也)胡
能有定報我不述(朱氏曰稱述也)
人窮則呼父母莊姜自傷父母養我不終而已家國
之亂何能有定是我所憂若莊公所以待我者則不
欲稱述之矣
日月四章章六句
終風衞莊姜傷已也遭州吁之暴見侮慢而不能正也
(曰衞州吁詩桓王時)
國史題日月終風二詩止曰衞莊姜傷已不言為何
時詩也後序以為作於州吁之時或者以為作於莊
公之時且後序有毛公所不及見者固不可盡據然
莫往莫來𫝊云人無子道以來事己巳亦不得以母
道往加之是毛公以為州吁詩矣姑從毛氏
終風且暴(傳曰終日風為終風暴疾也)顧我則笑(傳曰侮之也)謔浪笑敖
(謔許約反敖去聲○朱氏曰謔戲言也浪放蕩也)中心是悼(箋曰悼傷也)
興也莊姜言州吁之暴如終日之風既無休息而又
暴疾也彼之氣習如此視我則以為笑侮戱謔放浪
笑敖不敬我見其如是則亦自傷悼而已無如之何
也
終風且霾(音埋○傳曰霾雨土也雨音諭○孫炎曰大風揚塵土從上而下也)惠然肯來
(傳曰惠順也)莫往莫來悠悠我思(曹氏曰悠悠長也)
終日之風又雨塵土其暴甚矣時有順心肯來見我
然不常來也彼不來則我亦不敢往當不往不來之
時我則悠悠然長思之(楊氏曰見侮慢則悼之而已其莫往莫來則又思之可謂)
(極母道矣經解曰溫柔敦厚詩教也學者如此則可觀可羣可怨矣)
終風且曀(音翳○傳曰隂而風曰曀)不日有曀(箋曰有又也○粲曰如春秋書十有一年)
(及孟子聖人有憂之之有)寤言不寐(蘇氏曰言辭也)願言則嚏(音帝○箋曰今俗人嚏云)
(人道我此古之遺語也○䟽曰内則云子婦在父母之所不敢噦噫嚏咳噦音越噫於界反咳音慨)
終日之風且隂曀矣望其開霽不旋日而又隂曀喻
州吁之暴無有休息也莊姜言我為傷悼汝之故寤
覺而不寐願汝嚏也當州吁莫來之時不復省記於
母故願其嚏而知己念之也
曀曀其隂虺虺其靁(虺音毁○朱氏曰虺虺靁將發而未震之聲○詩記曰驟雨迅雷其)
(止可待至於曀曀之隂虺虺之雷則殊未有開霽之期也)寤言不寐願言則懷(今曰猶興)
(懷之懷言心之感動也)
州吁之為不善如常隂曀曀然其暴若靁聲虺虺然
將發而未震我為傷悼汝之故寤覺而不寐願汝思
懷我而悔悟也
終風四章章四句
擊鼓怨州吁也衞州吁用兵暴亂使公孫文仲將(去聲)而
平陳與宋(箋曰平成也)國人怨其勇而無禮也(曰衞州吁詩桓王時○朱)
(氏曰伐鄭以結陳宋之成也按左傳州吁與宋陳伐鄭圍其東門五日而還出兵不為久而衞人之怨如此者)
(身犯大逆衆叛親離莫肯為之用耳)
衆仲曰州吁阻兵而安忍阻兵無衆安忍無親兵猶
火也弗戢將自焚觀擊鼓之詩衆仲之言信矣
擊鼓其鏜(音湯○傳曰鏜擊鼓聲)踊躍用兵(曰踊亦作踴踴跳也躍跳躍也踴躍言喜)
(之之意)土國城漕(音曹○曰漕邑鄘地也在河南)我獨南行
鼓以進衆為三軍之號令所謂師之耳目在吾旗鼓
今聞擊鼓之聲鏜然乃是州吁踊躍而喜於用兵也
夫兵者聖人不得已而用之今州吁乃踊躍自喜故
國人怨之言衞國之人或役土功於國或築城於漕
邑非不勞苦然猶處境内也今我獨南行而伐鄭則
死亡未可知雖欲為土國城漕之人不可得也内興
工役外事兵争衞人安能無怨乎○載馳傳云漕衞
東邑蓋以定之方中序言東徙渡河野處漕邑知為
衞東之邑故䟽引鄭志荅張逸云漕邑在河南也譜
疏又以載馳露於漕邑為鄘風知漕邑在鄘也然則
擊鼓土國城漕泉水思須與漕皆為邶風者詩得於
邶耳
從孫子仲(疏曰仲字也文諡也作詩時未死故不言諡序從後言之故以諡配字也○詩記曰從孫)
(子仲平陳與宋言所從者乃孫子仲也則輕其帥可知矣)平陳與宋不我以歸憂心
有忡(音充○疏曰忡忡為憂之意出車云憂心忡忡)
王仲宣詩云從軍有苦樂但問所從誰今從孫子仲
以平陳宋所從非其人也憂其南行而不得以歸故
憂心忡忡然
爰居爰處(音杵○箋曰爰於也)爰喪其馬(喪去聲○錢氏曰自知必死也不言死惟言喪)
(馬蓋婉辭)于以求之(箋曰于於也)于林之下
士卒將行知其必敗與其室家訣别曰汝在家居處
矣我必死於是行而喪其馬矣身死則馬非我所有
唐人詩所謂去時鞍馬别人騎也汝若求我其於林
之下乎言死於林下也○舊說不知於何居處乎於
何喪其馬乎文意亦通然此詩爰居爰處可通至斯
干爰居爰處說不行矣詩經爰始爰謀爰衆爰有爰
笑爰語之類皆無於何之意惟四月爰其適歸言何
所適歸蓋其者未定之辭也爰止訓於今以為皆發
語之辭爰居爰處言居者之安爰喪其馬言行者之
苦觀下文其意可見
死生契闊(契音挈○今曰漢書間何闊注云久闊不相見則契闊為間闊之義也𫝊以契闊為勤苦)
(今不從)與子成說(今如字舊音悦)執子之手與子偕老(𫝊曰偕俱也)
承上章訣别之辭言居者生行者死一死一生自此
間闊矣我往者初昏之時與子成其約誓之言執子
之手期於偕老不謂今日便為死生之别怨辭也
于嗟闊兮(于音吁)不我活兮(𫝊曰活生活也)于嗟洵兮(洵音絢○傳曰洵遠)
(也)不我信兮(信音申)
歎從今之間闊不得相依以生活也又歎夫婦相違
遠不得伸其偕老之志也其怨深矣
擊鼓五章章四句
凱風美孝子也衞之淫風流行雖有七子之母猶不能
安其室故美七子能盡其孝道以慰其母心而成其志
爾(曰衞州吁詩桓王時)
母不復嫁則孝子養親之志成矣
凱風自南(䟽曰凱樂也○釋天曰南風謂之凱風○李氏曰南風長養萬物物情喜樂故曰凱風)
吹彼棘心(曰棘酸棗也○山隂陸氏曰棘性堅彊費風之長養者四時纂要云四月棗葉生凱風之)
(時也魏風云園有棘棘酸棗也於果為下○朱氏曰棘難長而心又其穉弱而未成者也○經有二棘考見楚)
(茨)棘心夭夭(箋曰喻七子少長○夭夭解見桃夭)母氏劬勞(傳曰劬勞病苦也)
興也棘至夏始生是難長之木故必待凱風吹之而
後生凱風自彼南方長養之方而來吹彼穉弱之棘
心至於夭夭然少長則風之為力多矣興母以慈愛
之情養我七子之身至於少長則母氏亦病苦矣母
之養子於少時最勞苦故於夭夭言劬勞○凱風棘
心𫝊箋及疏皆不指為何本唯園有棘毛氏以為棗
陸農師以為酸棗又釋木棗注引孟子趙岐注云樲
棘小棗所謂酸棗也朱氏集解云樲棘小棗非美材
也
凱風自南吹彼棘薪母氏聖善我無令人(箋曰令善也)
棘心喻子之幼小棘薪喻子之成立凱風吹彼棘心
至於成薪可見長養之功而所吹之棘非美材僅堪
為薪猶母氏養我七子至於成人可見聖善之德而
我七子無令善之人言七子之中苟有一令善之人
則母亦不舍之而欲嫁也子之成立由母之德故於
棘薪言聖善聖者明達之稱善者賢淑之稱
爰有寒泉在浚之下(浚音峻○𫝊曰浚衞邑)有子七人母氏勞苦
爰有寒泉在浚邑之下邑人賴之以生養有子七人
反不能養一母使母勞苦而求嫁是寒泉之不若負
罪引慝也(朱氏曰母欲嫁者本為淫風流行而七子乃以勞苦為說可謂幾諫矣)
睍睆黃鳥(睍賢之上濁睆還之上濁○𫝊曰睍睆好貌○箋曰興顔色說也○錢氏曰光鮮貎○粲)
(曰檀弓華而睆睆明貌也睍從目從見亦以色言之俗訛以為黃鳥之聲)載好其音(疏曰載則也)
有子七人莫慰母心(𫝊曰慰安也)
睍睆然鮮明者黃鳥也猶能好其音以說人而我七
子乃不能慰安母心是黃鳥之不若言莫慰母心乃
所以深慰之也
凱風四章章四句
雄雉刺衞宣公也(疏曰宣公晉桓公太子)淫亂不恤國事(疏曰宣公上烝夷姜下納宣姜)
軍旅數起(數音朔)大夫久役男女怨曠國人患之而作是
詩(曰衞宣公詩桓王時)
朱氏以此詩婦人所作非國人所為今從之
雄雉于飛(朱氏曰雉野雞善鬭)泄泄其羽(泄音曳○𫝊曰鼓其翼泄泄然○今曰泄亦作)
(曳泄泄舒散也)我之懷矣(朱氏曰懷思也)自詒伊阻(𫝊曰詒遺也伊維也遺音位○疏曰)
(伊助語也○朱氏曰阻隔也)
興也此詩及兔爰雉離于羅皆言從軍之人故以善
鬭之雉興之大夫久役其妻怨曠言雄雉于飛泄泄
然舒張其羽雉初飛則張其翼喻其夫始往從役之
時也雄者飛而雌者留喻其夫從役而已留在家也
我今思之乃自取今之阻隔悔不從行也(曾氏曰大夫行役婦)
(人本無可從之理此怨思之切耳)
雄雉于飛下上其音(下音暇上常之上濁○下上解見燕燕)展矣君子(傳曰)
(展誠也)實勞我心
上章言奮翼初飛之時此章言但聞其音之下上則
飛去漸遠矣誠然此君子實使我思之而勞心也○
詩人之言不必盡同燕燕言下上其音謂雙燕相追
逐而飛鳴也此言雄雉下上其音則止是一雉之音
或下或上也
瞻彼日月悠悠我思道之云遠曷云能來(朱氏曰來歸也)
視日月之往來則君子之從役積時已久矣使我心
悠悠然長思之道路之遠如此不知何時能歸乎一
章言初往之時二章言其去漸遠三章言日月之久
辭之序也
百爾君子不知德行(去聲)不忮不求(忮音至○𫝊曰忮害也)何用不
臧
不欲斥國君而呼其夫之同寮告之言我婦人不
知如何為德行也我但知人若不忮害不貪求則
無往不善譏其用兵非忮則求國人所患也(朱氏曰戰)
(國之時諸侯無義戰報復私怨所謂忮也貪人土地所謂求也二者之行婦人女子知其不可足以)
(見先王之澤猶在也)
雄雉四章章四句
匏有苦葉(匏音庖)刺衞宣公也公與夫人竝為淫亂(曰衞)
(宣公詩桓王時○疏曰雄雉匏有苦葉序言宣公舉其始新臺二子乘舟復言宣公詳其終則谷風式微旄)
(丘簡兮泉水北門北風静女在其間皆宣公詩也○箋曰夫人謂夷姜)
匏有苦葉新臺牆有茨君子偕老鶉之奔奔諸詩
著衞滅之由也
匏有苦葉(曰匏者苦匏也短頸大腹者也非瓠也○山隂陸氏曰長而瘦上曰瓠短頸大腹曰)
(匏𫝊云匏謂之瓠誤矣蓋匏苦瓠甘復有長短之殊非一物也孔子云吾豈匏瓜也哉焉能繋而不食繋)
(而不食以苦故也國語叔向云苦匏不材於人共濟而已詩云酌之用匏郊特牲云器用陶匏蓋取其質)
(古今註云匏之有柄者曰懸瓠可用為笙)濟有深涉(濟音祭○𫝊曰濟渡也由膝以上為涉)
深則厲(傳曰以衣涉水為厲○釋文曰韓詩云至心曰厲)淺則揭(音器○傳曰揭褰衣)
(也)
興也苦匏經霜其葉枯落然後乾之腰以渡水今
匏尚有苦葉則其匏未堅不可用也既無匏可腰
而濟渡之處又有深涉則未可以渡也今曰深則
吾以衣涉水而為厲淺則吾褰衣而為揭不問水
之淺深惟欲渡也喻宣公不顧禮義而惟求遂其
慾也○牆有茨君子偕老鶉之奔奔皆刺宣姜知
此非宣姜者宣姜淫亂在宣公既卒之後此言公
與夫人竝為淫亂知非宣姜此時特為公所要耳
有瀰濟盈(瀰音敉○傳曰瀰水深也)有鷕雉鳴(鷕音杳○傳曰鷕雌雉聲也)濟盈
不濡&KR1270;(音犯凡之上濁○疏曰&KR1270;車軾前也由輈以上為&KR1270;○粲曰舊音宄非也音宄者車旁從九謂)
(車轍也法也音犯者車旁從己車軾前也少儀云祭左右范注云范軾前也彼&KR1270;作范)雉鳴求其
牡
涉深無不濡之理今有瀰然濟水之滿而涉者自謂
不濡其車&KR1270;興宣公惟求遂其慾而不自知其污惡
也鳥鳴皆雄求其雌今有鷕然雉鳴之聲乃雌雉之
求其雄興夷姜宣淫不知羞惡也○傳以為飛曰雌
雄走曰牝牡然詩有雄狐書有牝雞飛走通也小弁
雉之朝雊尚求其雌凡鳥鳴皆雄求雌雌不甚鳴
雝雝鳴鴈(傳曰雝雝鴈聲和也納采用鴈)旭日始旦(旭許玉反○傳曰旭日始出謂大昕)
(之時昕音欣○箋曰自納采至請期用昕親迎用昏○疏曰旭然始旦之時旭者明著之名故為日出昕者明)
(也日未出已名為昕生至日出益明故為大昕○釋文曰旦早也)士如歸妻(箋曰歸妻使之來歸)
(於已)迨冰未泮(音判○傳曰泮散也○疏曰冰未散正月以前○今曰昏姻以秋冬解見陳東門之)
(楊)
此章陳昏姻之正禮以刺淫亂言有雝雝然和聲之
鴈於日出旭然而明始旦之時行納采之禮也士之
娶妻當及九月霜降之後正月冰未泮散之前士猶
以禮而成昏豈可以國君而肆情犯禮乎
招招舟子(疏曰王逸云以手曰招以口曰召舟子舟人也)人涉卬否(卬音昂○傳曰卬我)
(也)人涉卬否卬須我友(傳曰須待也)
一章二章皆以徒涉喻犯禮此章以待舟喻得禮人
皆徒涉我獨招舟子而不徒涉既待舟而後濟又須
待我友而同濟喻人必待禮而行又以配耦相從也
刺公與夷姜犯禮相求非其匹也
匏有苦葉四章章四句
詩緝卷三
