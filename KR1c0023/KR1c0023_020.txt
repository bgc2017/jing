詩緝卷二十
宋嚴粲撰
節南山之什小雅
(釋文曰從此至何草不黃凡四十四篇前儒申毛皆以爲幽王之變小雅)
節南山(節如字又音截○詩記曰按左傳韓宣子來聘季武子賦節之卒章杜氏謂取式訛爾心以畜)
(萬邦之義然則此詩在古止名節也)家父刺幽王也(父音甫○箋曰家父字周大夫也○疏曰)
(春秋之例天子大夫稱字桓七年天王使家父來求車上距幽王之卒七十五歲古人以父為字或累世同之)
(幽王宫湼宣王子○項氏曰幽王時為亂者皆宣王時故家率犬戎以攻幽王者崧高之申伯也為趣馬以亂)
(朝者韓奕之蹶父也為卿士而貪殘擅政為大師而迷民誤國者常武之皇父尹氏也四人雖未必皆其身亦)
(必無皆死之理以此知人才維上所用唐之裴矩即隋之佞人魏之華歆即漢之名臣也)
節南山刺師尹所為不平專援引小人也宣王在位
四十六年大雅所美諸臣皆初年輔佐中興者幽王
時未必存蓋皆其子孫也
節彼南山(傳曰節高峻貌○曰維南山也考見秦風終南)維石巖巖(傳曰巖巖積石貌)
赫赫師尹(傳曰赫赫顯盛貌尹氏為大師大音泰○李氏曰春秋書尹氏卒譏世卿也其後尹氏立)
(王子朝則尹氏之為世卿其來甚久)民具爾瞻(傳曰具俱也瞻視也)憂心如惔(音談又音)
(炎○傳曰惔燔也○王氏曰内熱之謂也)不敢戲談國既卒斬(卒子律反○朱氏曰卒終)
(也○蘇氏曰斬絶也)何用不監(平聲○箋曰監察也)
首章言師尹失民望也興也鎬京面對終南故以所
見起興言節然高峻之終南山其積石巖巖然為國
之望猶赫赫然顯盛者是大師尹氏民俱瞻仰之也
職位之重如此宜有以副天下之望今民見其所為
皆憂心内熱如火之惔燔至不敢戲言懼其以疑似
而加誹謗之罪也是時周雖未亡而終歸於亡矣王
何不察也○常武王謂尹氏箋云尹氏天子世大夫
也宣王時尹氏為内史幽王時為大師者非子則孫
耳
節彼南山有實其猗(音伊○蘇氏曰山之實草木是也○傳曰伊長也○疏曰綠竹猗猗)
(是草木長茂之貌故為長也)赫赫師尹不平謂何天方薦瘥(薦音荐瘥音鹺)
(才何反讀作切磋之音者非○傳曰薦重也瘥病也○疏曰薦與荐文異義同)喪亂弘多(傳曰弘大)
(也)民言無嘉憯莫懲嗟(憯驂之上○錢氏曰憯痛也)
次章言師尹之病在於不平也山之高峻其氣平均
如一則草木之生於其上者無不猗然而長今汝師
尹其勢非不赫赫然顯盛其如不平何謂其職位如
山之高峻而不能如山之生物均平也由汝所為不
平故天方降此荐至之病死喪禍亂甚大而且多是
天怒也方者言方來未已也民無善言惟聞怨讟是
人怨也此可憯痛而不懲創嗟閔無改悔之意也○
禮言冢宰均邦國書言冢宰均四海大臣之事唯在
均平公溥也此詩原幽王之辭由於師尹究師尹之
惡在於不平而已下言秉國之均昊天不傭式夷式
已君子如夷既夷既懌昊天不平皆此意也
尹氏大師(大音泰)維周之氐(音抵○傳曰氐本也○解頥新語曰爾雅云氐星名天根)
(也說者謂亢下繫於氐如木之有根字不必作柢)秉國之均(傳曰均平也)四方是維
天子是毗(音皮○箋曰毗輔也)俾民不迷不弔昊天(弔如字○朱氏曰弔愍也)
(○李氏曰此所謂不弔昊天正如書所謂不弔左氏傳成七年吳代郯郯成季文子曰中國不振旅蠻夷入伐)
(而莫之或恤無弔者也夫遂引此詩弗弔昊天之言為證襄十三年吳侵楚喪君子以吳為不弔亦引此章不)
(弔昊天杜氏注云不為昊天所恤則不弔為不恤明甚)不宜空我師(空音控○朱氏曰不宜久)
(在曠我大師之官)
三章言大師重任惟在均平尹氏不平不稱其任也
尹氏為大師國之安危所基是周之根本也爾秉持
國之均平不宜有所偏私能均平則外以維持四方
内以毗輔天子使民不迷惑矣今師尹所為不平民
無所赴愬唯呼天而告之曰昊天不見愍弔乎不宜
曠我大師之官也非其人而處其位與無人同故謂
之空東萊書說云非無其人之謂曠而非其人之為
曠也
弗躬弗親(釋文曰弗不也)庶民弗信弗問弗仕(今曰仕謂官使之也下文有膴)
(仕一章二仕字當歸一)勿罔君子(釋文曰勿莫也)式夷式已(式微箋曰式𤼵聲也○傳)
(曰夷平也○王氏曰已廢退也○今曰論語三已之孟子士師不能治事則已之)無小人殆(傳曰)
(殆危也○今曰論語佞人殆)𤨏𤨏姻亞(傳曰𤨏𤨏小貌○釋親曰壻之父為姻婦之父為婚兩壻)
(相謂為亞○劉熙釋名曰一人取姊一人取妹相亞次也)則無膴仕(膴音武○傳曰膴厚也)
四章言師尹之不平在於遠君子而任小人也師尹
於政事不躬為之不親臨之而信任非人庶民不信
之也此由所見之偏謂君子徒有虛名而無實用也
然君子豈真不可用哉特不用之耳既不詢問之不
官使之勿誣罔君子以為不可用也小人豈真可用
哉聽之則其言若可喜而用之則必敗迺事當平其
心勿偏信之察知其姦則廢退之無信用小人而至
於危殆其國也𤨏𤨏然么麽之姻亞無以親暱而厚
任用置之大位也大臣官使人材當昭布公道乃於
君子則弗仕唯姻亞則膴仕所謂不平也都人士彼
君子女謂之尹吉鄭氏以為尹氏周室昏姻之舊姓
然則此尹氏憑藉昏連王室以處大位如後世外戚
擅權者𤨏𤨏姻亞則其所引親黨也○舊說以君子
指王非也此君子正對下文小人言之謂人之邪正
也君子所見者遠若迂闊若遲鈍世每訕笑之以為
不可用不知用之則安富尊榮小人所見者近敏捷
可以集事諛佞可以悅意世主每甘心焉不知小人
用則國危矣勿誣罔君子以為不可用勿信任小人
以自取危殆文意瞭然權姦欲擯斥君子君子無罪
可指唯以好名無實排之所以罔君子者千載一揆
也
昊天不傭(音衡○傳曰傭均也○今考字一音容傭賃也此讀作容音非)降此鞠訩(音菊)
(凶○朱氏曰鞠窮也訩亂也○今曰釋文云訩訟也衆語也衆語訩訩亂之象也項籍傳天下匈匈師古云讙)
(擾之意匈匈即訩也)昊天不惠(今曰惠愛也惟天惠民今不惠也)降此大戾(音麗○箋)
(曰戾乖也)君子如届(音戒○今曰君子即上文君子也○箋曰届至也)俾民心闋(苦穴)
(反○傳曰闋息也)君子如夷(箋曰夷平也)惡怒是違(蘇氏曰違遠也)
五章言唯用君子可以已亂也民罹師尹之害而歸
之於天曰昊天不傭均而降此窮極之亂昊天不惠
愛而降此大乖戾謂天生小人以禍天下也所以救
此禍者唯在用君子而已幽王信用小人故君子去
之君子若至則民心自息矣君子若平夷其心則民
心之惡怒皆遠矣所患君子不至耳至則所為必平
夷刺師尹不平也
不弔昊天亂靡有定式月斯生俾民不寧憂心如酲(音呈)
(○傳曰病酒曰酲○今曰猶黍離言中心如醉)誰秉國成不自為政卒勞百姓
六章憂亂也呼天而告曰不見愍弔乎昊天也亂未
有所定日月愈生亂益甚也使民不得安寧我憂心
如病酒而不醒矣國之有成乃法度紀綱一成而不
可變人主所操執天下所遵守者今誰秉持之乎師
尹實秉持之而乃不自為政信任姻亞羣小用事終
勞苦我百姓也
駕彼四牡四牡項領(傳曰項大也)我瞻四方蹙蹙靡所騁(蹙音)
(足騁音逞○箋曰蹙蹙縮小之貌)
七章思避亂也家父知禍亂之將作思欲駕此四牡
而去之其四牡大領非不肥壯然我視四方蹙蹙然
縮小無可馳騁之地是以留而不去蓋世亂則一身
無所容若見天地之狹如唐人詩云出門即有礙誰
謂天地寬也彼特為一身言之此則為天下國家言
之也
方茂爾惡(朱氏曰茂盛也)相爾矛矣(相去聲○箋曰相視也)既夷既懌(音亦)
如相醻矣(醻音讎韻亦作酬)
八章言小人情狀也小人方茂其惡謂盛怒之時則
相視其矛戟如欲持之以相殺傷此由不能平其心
也若能夷平悅懌則同僚相與歡然如賓主之相醻
酢何至相疾如仇讎哉○此詩式夷式已君子如夷
皆言君子則既夷既懌亦規之以善也舊說夷懌為
小人喜怒不常今不從
昊天不平我王不寧不懲其心覆怨其正
九章十章推原亂本在於王心也師尹不平而歸之
於天言天實為此不平者謂天生小人也即上章所
謂昊天不傭也天下不寧而歸之於王言王實為此
不寧者謂王任小人也即上章所謂俾民不寧也王
信任小人由其心之蔽惑今王心不自懲創而反怨
正救之者言不能從諫改過也○不懲其心即下章
式訛爾心承我王言之指王心也舊說不懲其心指
尹氏式訛爾心乃指王今以為皆指王
家父作誦(今曰誦歌誦也僖二十八年左傳云聽與人之誦注聽其歌誦)以究王訩(箋曰)
(究窮也)式訛爾心(箋曰訛化也)以畜萬邦(畜許六反○箋曰畜養也)
家父自顯其字云已作此歌誦以窮究王致訩亂之
由乃是王心之未回王庶幾改化其心以養萬邦謂
心一悔悟則本原既正而萬物皆理矣師尹安得容
其姦乎(陳氏曰尹氏厲威使人不得戲談而家父既作詩復表其詩出於己以身當尹氏之怒而)
(不辭者蓋家父周之世臣義與國俱存亡故也○李氏曰人不足與適也政不足與間也惟大人為能格)
(君心之非蓋用人之失政事之過雖皆君之非然不必先論也惟格君心之非則政事無不知善矣用人)
(皆得其當矣○詩記曰致亂者雖尹氏而用尹氏者則王心之蔽也)
節南山十章六章章八句四章章四句
正月(正音政)大夫刺幽王也(項氏曰正月將亂之時君子憂之雨無正既亂之後君子)
(去之)
正月憂亂之作也
正月繁霜(傳曰正月夏之四月○解頥新語曰或疑四月不應有霜考之漢武帝元光四年四月隕)
(霜殺草晉武帝咸寧九年四月隕霜傷粟麥)我心憂傷民之訛言(箋曰訛偽也○詩記)
(曰凡譸張為幻以罔上惑衆者皆謂之訛言)亦孔之將(傳曰將大也)念我獨兮憂
心京京(王氏曰京京大也)哀我小心癙憂以痒(癙音鼠痒音羊○吕氏曰癙憂)
(幽也與下鼠思泣血文雖小異義亦同也○長樂劉氏曰鼠病而憂在於穴内人所不知也○傳曰痒病也)
正月建已純乾用事正陽之月也當長養之時乃有
繁多之霜肅殺之氣災變甚異我心覩此己憂傷矣
民又出訛偽之言所言甚大繁霜則天令乖訛言則
民思亂而君臣上下安其危而利其菑曾不覺悟念
我孤特一人為王憂之京京然其憂甚大謂憂國將
亡而非一已之私憂也哀哉我小心畏謹幽憂而至於
痒病也已獨憂之而衆皆不察故謂之幽憂
父母生我胡俾我瘉(音庾○傳曰瘉病也)不自我先(蘇氏曰自從也)不自
我後好言自口莠言自口(莠音酉○王氏曰莠惡也榖謂之善則莠惡可知也○今)
(曰與巧言出自口矣同意)憂心愈愈(蘇氏曰愈愈益甚之意)是以有侮
人窮則呼父母言父母生我何為使我瘉病乎不出
我之前不居我之後適當其時是我生之不幸也好
言謂說好莠言謂說惡訛言之人好惡惟其口之所
出本非由中之言無真實也我見其變亂是非將有
禍敗憂心愈愈然益甚而小人反見侮謂我為張皇
過慮也
憂心惸惸(音瓊○王氏曰惸惸獨也)念我無禄(陳氏曰禄福也無禄猶言不幸也○今曰)
(左傳無禄獻公即世)民之無辜并其臣僕(并音併○朱氏曰并俱也箕子云商其淪喪我)
(罔為臣僕)哀我人斯于何從禄(今曰即上文無禄之禄)瞻烏爰止于誰
之屋
惸惸然獨憂念我之無福也遭國將亡民之無罪辜
者皆將見虜以為臣僕矣哀我今之人將復於何所
而獲福乎瞻視烏鳥之飛不知其將止於誰之屋喻
民將歸於誰君乎郭林宗曰不知瞻烏爰止于誰之
屋耳
瞻彼中林(傳曰中林林中也)侯薪侯蒸(箋曰侯維也○薪蒸解見無羊○蘇氏曰其殘)
(之也甚矣大家世族散為皂隷亦猶是也)民今方殆視天夢夢(音蒙○釋訓曰夢夢亂也)
(○錢氏曰無聞知也)既克有定靡人弗勝(鄭如字毛音升)有皇上帝(朱氏曰皇)
(天也)伊誰云憎
興也林以竹木叢聚得名宜有喬木今斧斤伐之所
存唯薪蒸喻虐政所殘其民凋弊也方民之危殆無
所赴訴視天若夢夢然罔聞知此特天之未定耳少
焉天定則福善禍滛人未有不為天所勝者惟皇上
帝所憎者誰歟天之所以為大非有所憎其為天所
勝者皆人自取禍耳
謂山蓋卑為岡為陵民之訛言寧莫之懲召彼故老訊
之占夢(訊音信○傳曰訊問也)具曰予聖誰知烏之雌雄
山則高矣而或謂山為卑然有為山脊之岡者有為
大阜之陵者而謂之卑可乎喻小人訛言變亂是非
以賢為否如此而王曾不懲止之乃召彼宿舊元老
但問之占夢之事其所問不急也李義山詩云可憐
夜半虚前席不問蒼生問鬼神亦此意也君臣迷甚
皆自謂聖如烏鳥之雌雄無以相别也(歐陽氏曰凡禽鳥之雌雄)
(多以其首尾毛色不同而别之鳥之首尾毛色雌雄不異人所難别○詩記曰孔叢子子思言於衛侯曰)
(君之國事將日非矣公曰何故曰有由然焉君出言自以為是而卿大夫莫敢矯其非卿大夫出言亦自)
(以為是而士庶人莫敢矯其非君臣既自賢矣而羣下同聲賢之賢之則順而有福矯之則逆而有禍如)
(此則善安從生詩曰具曰予聖誰知烏之雌雄抑似君之君臣乎)
謂天蓋高不敢不局(傳曰局曲也○疏曰曲身也)謂地蓋厚不敢不
蹐(音積○傳曰蹐累足也○說文曰小步也)維號斯言(號音豪○釋文曰號大呼也)有倫
有脊(傳曰倫道脊理也)哀今之人胡為虺蜴(音毁亦○虺蝮也解見斯干○今考)
(蜥蜴上音析下音亦陸於此蜴星歴反字又作蜥是以蜴為蜥也誤矣○釋魚曰蠑螈蜥蜴蜥蜴蝘蜓守宫也)
(蠑音榮螈音元蝘音演蜓音殄○釋曰說文云在草曰蜥蜴在壁曰蝘蜓方言云秦晉西夏謂之守宫其在澤)
(中者謂之蜥蜴南楚謂之蛇醫或謂之蠑螈東方朔云非守宫則蜥蜴案此諸文是在草澤中者名蠑螈蜥蜴)
(在壁者名蝘蜓守宫也博物志云以器養之食以真朱擣萬杵以點女人體終身不滅耦則落故號守宫)
人謂天為高而我不敢不曲身傴僂而行懼壓也人
謂地為厚而我不敢不累足小步而行懼䧟也天地
必無壓䧟喻身處亂世禍出意外不可謂必無之事
而不懼也我大呼而出此言人孰不疑其言之過然
實則有倫有理何也蓋當時羣小肆毒以害人無所
不至不可不慮故言可哀今之人何故為虺蜴之行
務欲傷害人乎(詩記曰家語云孔子讀詩至于正月六章惕然如懼曰彼不逹之君子豈)
(不殆哉從上依世則道廢違上離俗則身危時不興善已獨由之則曰非妖即妄也故賢者既不遇恐不)
(終其命焉桀殺龍逄紂殺比干皆是類也詩曰謂天蓋高不敢不局謂地蓋厚不敢不蹐此言上下畏罪)
(而無所自容也)
瞻彼阪田(阪音反○箋曰阪田崎嘔嶢埆之處)有菀其特(菀音鬱○小弁疏曰菀茂也○)
(釋文曰特獨也)天之扤我(扤音兀○傳曰杌動也)如不我克(箋曰克勝也)彼求
我則如不我得執我仇仇(釋文曰仇讎也)亦不我力(朱氏曰力猶用力也)
視彼險阪瘦薄之田而有鬱然特盛之苖天又為風
雨以扤動之惟恐其不勝猶昏亂之朝君子孤立而
小人多方以攻之也小人初用事則以賢者有譽望
而援引之以美觀聽所謂求我以為法徒好名耳非
真有任賢之心也其始求我唯恐不得既而議論不
合則空執留之視為仇讎不用力於我矣知賢當力
薦之既用當力主之庶賢者得展所藴今不我力則
貌敬而情疎賢者之迹不安矣安能當羣小之攻乎
重言仇仇者言不一仇之無往而不忤其意枘鑿不
相入薰蕕不同器也鄭氏云有貪賢之名無用賢之
實是也
心之憂矣如或結之(疏曰結纏結也)今茲之正(王氏曰邪正之正)胡然
厲矣(李氏曰厲危也)燎之方場(燎音療○箋曰火田為燎)寧或滅之赫赫宗
周(傳曰宗周鎬京也)襃姒烕之(襃保之平姒音似烕音血○傳曰襃國也姒姓也烕滅也)
我心之憂如有纏結之者其憂不可解也所憂者以
今之正道何其危也邪道勝則正者危君子不安也
火之燎於原其勢方盛寧有能滅之者今赫赫然昌
盛之宗周襃姒乃以一婦人而滅之是可傷也時未
滅而知其必滅也(歐陽氏曰此詩上七章皆述王信訛言亂政至此始言滅周主於襃)
(姒者謂王溺女色而致昏惑推其禍亂之本以歸罪也)
終其永懷又窘隂雨(窘羣之上濁○傳曰窘困也)其車既載乃棄爾
輔(疏曰輔是可解脫之物蓋如今人縳杖於輻以防輔車)載輸爾載(箋曰輸隳也隳音麾)將
伯助予(將音鏘○傳曰將請也伯長也)
周之將亡如火之將滅矣我永思其終又如行道之
遇隂雨其車既重載乃棄其車輔如此則必䧟於泥
濘隳敗其車中之所載然後請長者助我已不及事
矣喻平時棄賢不用國危而後求賢則已晚矣
無棄爾輔員于爾輻(員音云輻音福○傳曰員益也○朱氏曰輔所以益輻也○釋文曰)
(輪轑也轑音老○今曰冬官輪人云輻也者以為直指也)屢顧爾僕(箋曰屢數也僕將車者也)不
輸爾載終踰絶險曾是不意
喻王勿棄其車輔以益其輻又頻顧視將車之僕戒
勑之庶幾不隳敗爾之所載奈何終踰絶險之地曾
不以為意而覆敗必矣
魚在于沼(傳曰沼池也)亦匪克樂(音洛)潛雖伏矣亦孔之炤(音灼)
(○箋曰炤炤易見也)憂心慘慘(驂之上○傳曰慘慘猶戚戚也)念國之為虐
魚相忘於江湖者也今在於池沼非其所樂矣喻君
子立於衰亂之朝亦非所樂也魚之深潛雖云藏伏
然沼之水淺亦甚炤然易見無所逃於網罟之害喻
君子雖自韜晦亦未必能避患也然君子不專為一
身之安危其憂心慘慘然愁戚者唯念國之行虐政
而民罹其害耳(詩記曰文中子遊馬頰之谷遂至牛首之谿登降信宿從者樂姚義竇威)
(進曰夫子遂得潛乎文中子曰潛雖伏矣亦孔之炤威曰聞朝廷有召子議矣文中子曰彼求我則如不)
(我得執我仇仇亦不我力義曰其車既載乃棄爾輔威曰終踰絶險曾是不意文中子喟然遂歌正月終)
(焉既而曰不可為矣)
彼有旨酒又有嘉殽洽比其鄰(比音備○傳曰洽合也○疏曰比親比也)昏
姻孔云(昏姻解見節南山○王氏曰云稱說其善也)念我獨兮憂心慇慇(傳曰)
(慇慇然痛也)
彼小人也小人有旨酒嘉殽以和洽親比其鄰里親
戚昏姻其言云云甚稱譽之而我孤獨自傷憂心慇
慇然痛者哀小人之樂其憂也(李氏曰昔人有言曰燕雀處堂母子相安)
(自以為樂也突決棟焚而子母恬然不知禍之將及也今國勢如此而小人之徒乃羣居飲酒以相樂殆)
(燕雀之類也)
仳佌彼有屋(佌音此○傳曰佌佌小也錢氏曰佌佌屋之小也)蔌蔌方有榖(蔌音)
(速○傳曰蔌蔌陋也○錢氏曰蔌蔌榖之小也)民今之無禄天夭是椓(夭平聲椓音卓)
(○朱氏曰椓害也)哿矣富人(哿歌之上○傳曰哿可也)哀此惸獨
厲王之亂民之室廬蓄積蕩然矣宣王勞來還定於
是彼有佌佌然之小屋方有蔌蔌然之少榖正望繼
其後者愛養培植之今乃不幸又逄幽王之亂是天
為夭孽以椓害之也富人猶可惸獨可哀矣(李氏曰衰亂之)
(世要其極也貧富俱受其禍此言一時之虐政富者之財猶可以勝其求貧者愈不堪也)
正月十三章八章章八句五章章六句
十月之交大夫刺幽王也(疏曰毛以為刺幽王鄭以為刺厲王毛公大儒明於訓詁)
(篇義誠自刺厲王無緣横移其弟改為幽王○李氏曰鄭氏以十月之交雨無正小旻小宛皆當為刺厲王之)
(詩蓋以此篇之中疾豔妻煽方處又幽王之時司徒乃鄭桓公友非此篇之所云番維司徒故以此為厲王之)
(詩蘇氏以為不然鄭桓公在幽王時與番維司徙先後用事又襃姒以色居位謂之豔妻其誰曰不可當從此)
(說觀鄭氏以詩所言襃氏與番維司徒為厲王之詩其下雨無正小旻小宛亦以為厲王其意以謂四序皆言)
(大夫疑是一人之作其說未之敢信也)
十月之交刺用七子以致災變也
十月之交(曰十月建亥之月也○蘇氏曰十月為純隂故謂之陽月純陽而食陽弱之甚純隂而食)
(隂壯之甚○傳曰交日月之交會○疏曰謂朔日也)朔月辛卯日有食之(疏曰日食者月)
(食之也何休云不言月食之者其形不可得而覩故疑言日有食之周天三百六十五度四分度之一日月皆)
(右行於天一晝一夜日行一度月行十三度十九分度之七二十九日有餘而月行天一周追及於日而與之)
(會交會而日月同道則食月或在日道表或在日道裏則不食矣又歷家為交食之法大率以百七十三日有)
(竒為限然月先在裏則依限而食者多若月在表則依限而食者少杜預見其參差乃云日月動物雖行度有)
(大量不能不少有盈縮故有交會而不食者或有頻交而食者此得之矣○歐陽氏曰日君道也月臣道也望)
(而至於黃道是謂臣干君明則陽斯蝕之朔而至於黃道是謂臣壅君明則陽為之蝕十月之交於歷當蝕君)
(子猶以為變詩人悼之然則古之太平日不蝕星不孛蓋有之矣若過至未明月或變行以避之或五星潛在)
(日下禦侮以救之或涉交數淺或在陽歷陽盛隂微則不蝕或德之休明而有小眚焉則天為之隠雖交而不)
(蝕四者皆德之所由生也先儒又謂交而食陽微而隂乘之也交而不蝕陽盛而隂不能掩也此則係乎人事)
(所感蓋臣子背君父妾婦乘其夫小人陵君子夷狄侵中國所感如是則隂盛陽微而曰為之食矣○李氏曰)
(唐書志云以歷推之在幽王之六年)亦孔之醜(傳曰醜惡也)彼月而微(箋曰微不明也)
此日而微(朱氏曰晦朔而日月之合東西同度南北同道則月揜日而日為之食望而日月之對同)
(度同道則月亢日而月為之食)今此下民亦孔之哀
首章言日食之變也十月建亥日月交會當月之朔
其日辛卯日為之食以純隂之月而日復為月所掩
見隂壯之盛此其為變亦甚醜惡矣蓋彼月食而不
明未為醜此日食而不明則為醜也傷敗將至災異
先出故此下民將罹其禍而可哀也○鄭氏以十月
為周正乃夏之八月詩皆夏正獨以此為周正可乎
四月維夏六月徂暑夏正之明證也况此十月日食
在幽王之六年鄭氏失考耳
日月告凶不用其行(箋曰行道度也不用之者謂相干犯也○朱氏曰不用其行者月不)
(避日失其道也)四國無政不用其良彼月而食則維其常此日
而食于何不臧(朱氏曰隂亢陽而不勝猶可言也隂勝陽而揜之不可言也)
次章言天災人禍相會也日月告以凶證而不由其
道謂月揜日也四方無政事而不用其善謂暴亂又
作也因天變而修人事則可以轉災為祥今天變既
如彼人事又如此郭林宗所謂夜觀乾象晝察人事
天之所廢不可支也此主言日食而云日月告凶者
謂月侵於日而食也日月之食皆為變然以陽侵隂
獨為常事以隂侵陽何其不善也
&KR0974;&KR0974;震電(&KR0974;音葉○傳曰&KR0974;&KR0974;震電貌震雷也)不寧不令(去聲○朱氏曰令善也十月而)
(雷電山崩水溢災異之甚)百川沸騰(傳曰沸出也騰乘也)山冢崒崩(崒徂恤反濁音也讀)
(作逡之入次清音非○傳曰山頂曰冢○箋曰崒者崔嵬○釋曰山巔之末其峰巉巖○今曰漸漸之石維其)
(卒矣卒與崒同)高岸為谷深谷為陵哀今之人胡憯莫懲(憯驂之上)
(○錢氏曰憯痛也)
三章言日食之後災異荐至也雷電&KR0974;&KR0974;然者常也
而十月見之則不安不善是天道乖矣百川之水皆
沸溢而相乘山頂崒然崔嵬者又皆崩落高岸䧟為
深谷深谷出為高陵又皆於十月見之是地道亂矣
變異荐臻哀哉今幽王君臣何為處可痛而莫懲創
也
皇父卿士(父音甫○箋曰皇父字也○今曰皇父家伯仲允三人皆不著其姓也蓋其妻黨隠三年)
(左傳云鄭武公莊公為平王卿士注云卿士王卿之執政者)番維司徒(箋曰番氏也)家伯
維宰(箋曰家伯字也宰冢宰也)仲允膳夫(箋曰仲允字也膳夫上士也掌王之飲食膳羞)棸
子内史(棸音鄒○箋曰棸氏也内史中大夫也掌爵禄廢置殺生子奪之法)蹶維趣馬(蹶音)
(鱖趣芻之上○箋曰蹶氏也○今曰夏官趣馬下士注云趣養馬者也)楀維師氏(楀音矩○箋曰)
(楀氏也師氏中大夫也掌司朝得失之事)豔妻煽方處(豔音熖煽音扇處音杵○傳曰豔妻襃姒)
(也美色曰豔煽熾也)
四章言致災由任羣小也故歴數其人有字皇父者
為卿士而執政番氏為司徒字家伯者為冢宰字仲
允者為膳夫棸氏子為内史蹶氏為趣馬楀氏為師
氏此七子者以豔妻襃姒其勢熾盛之時依附以進
身方處勢位未有轉動則災異無消去之理矣羣小
根據必有内寵主之所以難去也
抑此皇父(朱氏曰抑𤼵語辭)豈曰不時(陳氏曰不問其非時)胡為我作(朱氏)
(曰作動也)不即我謀(朱氏曰即就也)徹我牆屋田卒汙萊(音烏來○朱氏曰卒)
(盡也○傳曰下則汙高則萊○疏曰汙者池停水之名禮記云汙其宫而瀦焉是也萊者草穢之名皇父以親)
(寵封於畿内既封即築都邑令邑人居之役之不以時先毁牆屋而後令遷邑人廢其家業故述其情以告之)
曰予不戕(今曰爿傍從斤者音鏘方銎斧也此爿傍從戈者音牆殺也殘也銎音芎)禮則然
矣
五章六章專言皇父首惡也用民之力當於農隙抑
此皇父所為豈肯言其非時乎何為動我以遷徙而
不先就我謀乃徑徹毁我之牆屋使我田不獲治下
者盡為汙池高者盡為草萊乃曰我不戕殘汝下供
上役禮則然矣古者興功動衆謀及庶人順民心也
皇父孔聖作都于向(商之去○傳曰向邑也○疏曰左傳說桓王與鄭十二邑向在其中)
(杜預云河内軹縣西有地名向上則向在東都之畿内也○朱氏曰向今孟州河陽縣是也)擇三有
事(傳曰三有事國之三卿○疏曰皇父封於畿内當二卿今立三有事是增一卿以比列國也)亶侯
多藏(去聲○傳曰亶信侯維也)不慗遺一老(慗銀之去○釋文曰爾雅云慗強也且也)俾
守我王擇有車馬以居徂向
幽王君臣具曰予聖故皇父亦以聖自居詩人因其
自聖而譏之謂爾皇父甚聖矣其作都邑於所封之
向邑擇立三卿已非畿内之制又所擇者信維聚歛
多藏之人其作向邑既成令公卿大夫盡往送之不
彊留一老使之守衛我王又擇民之富有車馬者以
往向邑而居知有私邑不復知有王室皇父所謂孔
聖者如此
黽勉從事(黽音泯)不敢告勞無罪無辜䜛口嚻嚻(音遨○箋曰嚻)
(嚻衆多貌)下民之孽(音闑○疏曰孽災害也)匪降自天噂沓背憎(噂沓背音)
(撙踏佩○傳曰噂猶噂噂沓猶沓沓○說文曰噂聚也○陳氏曰噂聚談也○蘇氏曰沓重複也)職競
由人(傳曰職主也)
七章言已被䜛也已自勉以從王事固不敢告勞以
言功也無罪無辜而讒口嚻嚻然衆多是將求免其
過而不可得也下民之災害非自天降噂噂聚談沓
沓重複多言以相悅而背則相憎專力為此者人也
悠悠我里(箋曰里居也○王氏曰我所居里○今曰悠悠遠也里鄉里也周禮五鄰為里)亦孔
之痗(音昧又音悔傳曰痗病也)四方有羨(延之去○傳曰羨餘也○今曰此羨訓餘當作余箭)
(反諸本作徐箭反則訓慕誤也)我獨居憂民莫不逸我獨不敢休天命
不徹(王氏曰徹通也)我不敢傚我友自逸(八字句)
八章言已欲去不得也仕不得志則思其鄉里悠悠
然道遠而未得歸亦甚病矣已不得去故慕得去而
在外者謂彼四方之人皆有羨餘我獨居此憂愁之
地民莫不得優游自逸我獨不敢休息天命不通無
可奈何勉之而已不敢傚我友自逸潔身而去也○
觀雨無正昔爾出居知幽王之時大夫有出外避禍
者此詩末章與雨無正末章意同皆不得去羨已去
者(疏曰其友與王無親故舍王而去已則王之親屬故不敢傚也)
十月之交八章章八句
雨無正(音政)大夫刺幽王也雨自上下者也衆多如雨而
非所以為政也(歐陽氏曰古之人於詩多不命題而篇名往往無義例其或有命名者則必述)
(詩之意如巷伯常武之類是也今雨無正之名據序曰雨自上下者也言衆多如雨而非政也今考詩七章都)
(無此義與序絶異當闕其所疑○劉諫議曰嘗讀韓詩有雨無極序云雨無極正大夫刺幽王也比毛詩篇首)
(多雨無其極傷我稼穡八字○補傳曰詩之命名皆摘取詩中之語獨雨無正巷伯常武酌賚般六篇特出詩)
(人之意非有序以𤼵之雖孔子亦不能知其為何詩也韓詩篇首多二句是詩前二章皆十句加以二句己不)
(可信據今序之文以求詩人之言亦可見非所以為政之意)
此詩刺刑罰不中忠言不用遂致人心離散所謂衆
多如雨也或以此詩名而疑序且詩名不用詩語者
多矣何獨此詩也
浩浩昊天(浩音藁又音鎬昊音鎬○王氏曰浩浩廣大流通之意○今曰釋文云浩浩大水貌)不
駿其德(駿音峻○傳曰駿長也)降喪饑饉(音僅○傳曰榖不熟曰饑蔬不熟曰饉)斬
伐四國旻天疾威(旻音閩)弗慮弗圖舍彼有罪(舍音捨)既伏
其辜若此無罪淪胥以鋪(平聲○傳曰淪率也箋曰胥相也鋪徧也)
首章言刑罰不中也人窮則呼天曰浩浩然廣大之
昊天何為不駿長其德乃降喪亂饑饉以斬伐天下
也既生之乃斬伐之是其德不長久也天既迅烈威
虐王當恐懼脩省庶可以回天意今乃不思慮不圖
謀彼有罪而伏辜者姑捨勿論若此無罪者而使之
淪率相引而鋪徧皆得罪焉何其無分别也
周宗既滅靡所止戾(傳曰戾定也)正大夫離居(箋曰正長也○王氏曰周)
(官八職一曰正六官之長是也)莫知我勩(音曳○傳曰勩勞也)三事大夫(李氏曰徐安道)
(以謂周官云三事暨大夫舉三公及大夫也)莫肯夙夜邦君諸侯莫肯朝夕
(朝如字又音潮○錢氏曰朝朝見也夕暮見也)庶曰式臧覆出為惡(傳曰覆反也)
次章言人心離散也周之宗族既滅將有易姓之禍
天下未有安定也周時雖未滅而敗壊之極知其必
滅也正大夫六官之長也此作詩之大夫言其長離
居去位以避其禍莫知我之從王而勞勩也又三公
及其餘大夫莫肯夙興夜寐以勤王事者邦君諸侯
莫肯朝暮省王者人心離散國危如此庶幾曰王今
改過用善乃反出而為惡威虐愈甚也
如何昊天辟言不信(辟音闢○傳曰辟法也)如彼行邁(釋文曰邁遠行也)
則靡所臻(朱氏曰臻至也)凡百君子(箋曰謂衆在位者)各敬爾身胡不
相畏不畏于天
三章言已忠言不用也君子見王不悛呼天而告之
曰如何乎昊天我之告王者皆法度之言王終莫肯
信不信法度之言則必信非法之言如人迷途而遠
行倀倀然我不知其所至矣既已憂之則又告其衆
在位之君子言羣臣當自敬其身勿苟合以長其惡
今何為上下不相畏乎不畏人是不畏天也
戎成不退(傳曰戎兵也)饑成不遂(傳曰遂安也)曾我暬御(暬音薛○箋曰)
(曾但也○傳曰暬御侍御也○今曰曾則也但亦則之意音如字)憯憯日瘁(憯驂之上瘁音萃○)
(傳曰瘁病也)凡百君子莫肯用訊(箋曰訊告也)聽言則荅譖言則
退
四章言羣臣無忠告也兵戎之禍已成而其勢不退
言外患之熾也饑困之災已成而其生不遂言内憂
之迫也但我暬御小臣憯憯憂之日益瘁病而衆在
位之君子莫肯以禍亂將至告王者至於聽人之言
則應荅之謂聽人言時事則己酬應之以為信然是
其心非不知亂之將至也但私議於所親厚而不以
告王耳人有譖言及己則奉身而退矣
哀哉不能言匪舌是出(吹之去)維躬是瘁哿以能言(哿歌之上)
(○傳曰哿可也)巧言如流俾躬處休
五章斥巧佞也幽王惡直言而好巧言哀哉賢者之
不能言謂能直言而不能巧言也惟不能巧言以阿
上意故言則忤物非出於舌而但已也將躬受其病
矣謂言出而禍隨也可矣小人之能言者巧佞之言
如水之流無所凝滯使其身處於安樂之地積順生
愛也
維曰于仕(傳曰于往也)孔棘且殆(箋曰棘急也)云不可使得罪于
天子亦云可使怨及朋友
六章言亂世進退皆有咎也今維曰仕往耳曾不知
仕之甚急而且危也正直者謂之不可使將得罪於
天子諛佞者謂之可使又見怨於責善之友從道則
違時從時則違道寧得罪於天子不可得罪於公議
也
謂爾遷于王都曰予未有室家鼠思泣血(思音伺○王氏曰鼠思幽)
(思也○范氏曰凡物之多畏者唯鼠為甚○傳曰無聲曰泣血○疏曰淚出於目猶血出於體故以淚比血禮)
(記云子臯執親之喪泣血三年)無言不疾昔爾出居誰從作爾室
七章責引去者也時有大夫去朝者其友之留者思
而呼之曰爾可遷居于王都也去者不從以王都無
室家為辭留者於是謂我憂思而至於泣血無一言
而不見憎疾於人也且爾昔之出居於外誰為爾作
室乎能作室於外而乃謂王都無室家何哉我之此
言爾必憎疾蓋言切中則人所惡也(補傳曰詳味此詩可謂衆多如)
(雨非為政之道也)
雨無正七章二章章十句二章章八句三章章
六句
詩緝卷二十
