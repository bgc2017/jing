詩緝卷二十四
宋嚴粲撰
魚藻之什小雅
魚藻(音早)刺幽王也言萬物失其性王居鎬京(鎬豪之上濁)將
不能以自樂(音洛)故君子思古之武王焉
此詩止刺幽王後序因詩有在鎬之文遂云思武王
耳
魚在在藻(箋曰藻水草也○長樂劉氏曰夏月之時淺水生藻○補傳曰水必淺涸然後魚在藻間)
(此乃魚窘迫之狀喻民處亂世其蹙迫恐懼亦若魚之在藻也○藻解見采蘋)有頒其首(頒音焚○)
(傳曰頒大首貌○補傳曰首大而尾長乃魚之瘠者)王在在鎬(今曰王幽王也)豈樂飲酒
(豈樂音愷洛○箋曰豈亦樂也)
興也水深則魚樂所謂躍淵縱壑相忘於江湖者也
今魚何在乎淺水生藻而魚在焉露其頒然之大首
猶言魚在于沼亦匪克樂喻民之窮蹙窘迫也幽王
何在乎在鎬京豈樂而飲酒民安而後君安今民失
其所而王獨樂其能久乎孟子所謂雖有臺池鳥獸
豈能獨樂哉
魚在在藻有莘其尾(莘音詵○傳曰莘長貌)王在在鎬飲酒樂豈
潛魚願深渺今既露其首復驚逝而露其莘然之長
尾蓋在淺水之處故逃竄窘迫首尾俱見也
魚在在藻依于其蒲(補傳曰蒲生於岸始依此以匿其形耳)王在在鎬有
那其居(那音儺○箋曰那安貌)
藻猶在水之中蒲生近岸則水又淺矣愈更窘促也
幽王在鎬安然以居不知危亡之將至也
魚藻三章章四句
采菽(音叔)刺幽王也侮慢諸侯諸侯來朝(音潮)不能錫命以
禮數徵會之而無信義(數音朔)君子見微而思古焉(䟽曰周本)
(紀云褒姒不好笑幽王欲其笑萬方故不笑幽王為烽燧大鼓有寇至則舉燧火諸侯悉至而無寇褒姒乃大)
(笑幽王欲悅之數舉烽火其後不信益不至幽王之廢申后去太子申侯怒乃與繒西夷犬戎共攻幽王幽王)
(舉烽火徵兵兵莫至遂殺幽王驪山下繒音睛國名也)
采菽采菽(箋曰菽大豆也采其葉以為藿○菽解見小宛)筐之筥之(筐音匡筥音舉○筐)
(筥解見采蘋)君子來朝何錫予之(予音與)雖無予之路車乘馬
(乘去聲○䟽曰賜同姓以金路異姓象路○解見韓弈)又何予之玄衮及黼(傳曰玄衮)
(卷龍也白與黑謂之黼卷音捲○箋曰玄衣而畫以卷龍也○䟽曰龍首卷然謂之衮衮則畫之黼則刺之諸)
(公之服自衮冕而下侯伯自鷩冕而下子男自毳冕而下司服注云九章初一曰龍次二曰山次三曰華蟲次)
(四曰火次五曰宗彝皆畫以為繢次六曰藻次七曰粉米次八曰黼次九曰黻皆絺以為繡則衮之衣五章裳)
(四章凡九也鷩畫以雉謂華蟲也其衣三章裳四章凡七也毳畫虎蜼謂宗彝也其衣三章裳二章凡五也絺)
(衣粉米無畫也其衣一章裳二章凡三也玄冕者衣無文裳刺黻而已是以謂之玄焉鷩音鱉毳尺銳反蜼位)
(柚壘三音○朱氏曰黼如斧形刺之於裳也○詩記曰上公之服九章玄者衣之色也衮者畫之於衣九章之)
(第一章也黼者繡之於裳九章之第八章也玄衮及黼皆謂上公之服也)
王饗諸侯以太牢其鉶羹之芼牛則以藿藿菽豆之
葉也言采菽葉而盛之筐筥知用太牢之盛禮以饗
諸侯也饗則有車馬衣服之賜以為宥故言此諸侯
之來朝也有何物以錫予之雖無以予之尚與之以
路車及駟馬有車馬以賜之而言無予之蓋其意猶
以為薄也車馬之外又有何物予之又以玄衣畫龍
之衮及刺斧之黼裳好之之意無已也衮黼上公之
服舉尊者言之古者懷諸侯之道如此而今不然也
觱沸檻泉(觱沸音必弗檻銜之上濁○傳曰觱沸泉出貌○釋水曰檻泉正出正出湧出也○李巡)
(曰水泉從下上出曰湧泉)言采其芹(音勤○箋曰周禮芹菹鴈醢○釋草曰芹楚葵○郭璞曰今水)
(中芹菜○山隂陸氏曰一名水英芹潔白而有節其氣芬芳而味不如蓴之美故列子以為客有獻芹者鄉豪)
(取而嘗之蜇於口慘於腹也蜇音浙)君子來朝言觀其旂其旂淠淠(音譬徐音)
(沸○傳曰淠淠動也)鸞聲嘒嘒(音諱○王氏曰嘒嘒言其聲之細聲之細則無敢馳驅故也)載
驂載駟(驂七南反駟音四○蘇氏曰既駕而三之曰驂四之曰駟)君子所届(長樂劉氏曰届)
(至也)
觱沸然正出之檻泉我明王使人於此水中采其芹
菜以為饗諸侯之菹也諸侯來朝之時觀其旌旂則
淠淠然動其車馬鸞鈴之聲又嘒嘒然細言雍容中
節也見其驂駟之馬是諸侯來朝而至也
赤芾在股(芾音弗股音古傳曰諸侯赤芾邪福○赤芾詳解見曹候人朱芾解見采芑○箋曰脛本)
(曰股)邪幅在下(幅今音逼舊音福○今考内則幅及桓二年左傳帶裳幅舄幅偪字異皆音逼○箋)
(曰邪幅如今行縢也幅束其脛自足至膝故曰在下○䟽曰縢緘也言行而緘束之)彼交匪紓(朱氏)
(曰交際也○傳曰紓緩也)天子所子樂只君子(樂只音洛止)天子命之樂
只君子福禄申之
諸侯來朝服其赤芾而在股又著邪幅偪束其脛而
在下彼交際於天子恭敬齊遬不敢紓緩天子由是
賜予之樂哉此諸侯天子之所錫命而福禄之所申
重也
維柞之枝(柞音鑿○曰柞櫟也即唐鴇羽所謂栩也解見鴇羽○曹氏曰柞堅忍之木其新葉將生)
(故葉乃落蓋附著之甚固也)其葉蓬蓬(傳曰蓬蓬盛貌)樂只君子殿天子之
邦(殿顛之去聲傳曰殿鎮也)樂只君子萬福攸同(解見蓼蕭)平平左右(平音)
(駢○傳曰平平辯治也○䟽曰堯典平章百姓書傳作辯章則平辯義通○朱氏曰左右諸侯之臣也)亦
是率從
興也柞有枝枝有葉蓬蓬然盛葉以芘枝枝以衛榦
枝葉相承而根本堅固喻諸侯及其臣上下相承以
衛天子而國家乂安也故曰樂哉此諸侯能鎮天子
之邦也樂哉此諸侯均受其福其左右之臣亦皆平
平辯治相率以從王命也(長樂劉氏曰氣脉者朝廷之寵命也葉之蓬蓬者根)
(本氣脉之所及然葉之蓬蓬反以衛其根株而為之堅固猶天子寵錫諸侯俾之茂盛反能殿天子之邦)
(而益朝延之固也)
汎汎楊舟紼纚維之(紼縭音弗离○傳曰紼繂也纚緌也繂音律○䟽曰孫炎云繂大索)
(也李巡云&KR1762;竹為索所以維持舟者&KR1762;亦作繂○郭璞曰緌繋也)樂只君子天子葵之
(葵音逵○傳曰葵揆也○䟽曰天子之於諸侯命賜有多少或以恩或以功當須揆度多少而與之)樂只
君子福禄膍之(膍音毗○傳曰膍厚也)優哉游哉亦是戾矣(傳曰戾至)
(也)
興也楊舟浮於水上汎汎然無所定舟人以紼而纚
維之喻諸侯離合不常天子以恩禮維持之也樂哉
此諸侯天子能揆度其親疎隆殺之宜而錫予之序
所謂錫命以禮也又厚之以福禄宜其優游自得而
戾止於天子之庭矣何幽王之不然也○左傳云王
命諸侯名位不同禮亦異數如虢公晉侯朝王皆賜
玉五㲄(音角)馬三疋君子以為非禮又以鞶鑑賜鄭遂
失鄭伯之心皆是不能揆度其宜也(事見莊十八年)
采菽五章章八句
角弓父兄刺幽王也不親九族(解見王葛藟)而好䜛佞(好去聲)
骨肉相怨(䟽曰骨肉謂族親也以其父祖上世同禀血氣而生如骨肉之相附○今曰西漢燕刺王)
(旦傳云今王骨肉至親敵吾一體刺音辢)故作是詩也(詩記曰前漢書杜鄴云人情恩深者其養)
(謹愛至者其求詳夫戚而不見殊孰能無怨此常棣角弓之詩所為作也)
此詩皆言王無恩於骨肉骨肉怨之欲王厚親親之
恩以消平之也
騂騂角弓(騂息營反韻作觪○傳曰騂騂調和也)翩其反矣(翩音篇○朱氏曰翩反貌)
兄弟昏姻無胥遠矣(箋曰胥相也)
興也騂騂然調利之角弓其體往來張之則内嚮而
來弛之則外反而去喻親族親之則附疎之則離今
王疎遠親族親族之心皆離猶弓之弛翩然而反矣
王於兄弟同姓之親昏姻異姓之親不宜相疎遠如
是也
爾之遠矣民胥然矣(今曰民猶人也指族人也詩書稱先民皆訓人○箋曰胥皆也)爾
之教矣民胥傚矣
爾幽王疎遠親族之人不以骨肉為念則親族之人
亦皆自相疎遠矣由此爾實教之以偷薄故人皆視
傚之也
此令兄弟(令去聲○箋曰令善也)綽綽有裕(綽處若反裕音諭○傳曰綽綽寬也裕饒)
(也)不令兄弟交相為瘉(音愈○傳曰瘉病也)
王無恩於親族親族之中有令善者固綽綽然寬裕
不以介意其不善者則相與怨讟而為患矣
民之無良(箋曰良善也)相怨一方(朱氏曰彼一方也○錢氏曰一方猶一隅也)受
爵不讓(錢氏曰酒爵也)至于已斯亡(今曰失意杯酒之間以亡其身如漢田蚡灌夫是也)
(坊記云觴酒豆肉讓而受惡民猶犯齒)
兄弟有因杯酒得罪而怨者此為持平之論以解之
言凡人之不善者其相怨各執一偏不能參彼已之
曲直故但知怨其上而不思已過然其端甚微或止
因受爵失辭遜之節而或至於亡其身亦可念矣欲
王闊略兄弟之小過也相怨一方即序所謂骨肉相
怨也
老馬反為駒(解見漢廣)不顧其後如食宜饇(食音嗣饇於之去○傳曰饇飽)
(也)如酌孔取
兄弟小過䜛人乘間而入遂指老馬為駒顛倒是非
不顧忌其後矣䜛言無實久則自敗而小人不恤也
小人肆為䜛間如食者但欲飽飲酌者但知多取豈
復更有斟酌言不顧親疎輕重之義也
毋教猱升木(毋音無猱奴刀反○箋曰毋禁辭○陸璣曰猱獼猴也楚人謂之沐猴老者為&KR1649;長)
(臂者為猿&KR1649;厥縳反音&KR1649;今曰柳子厚憎王孫文云猨之德静以常王孫之德躁以囂猱即王孫也杜詩覓胡)
(孫是也)如塗塗附(傳曰塗泥也附著也)君子有徽猷(傳曰徽美也○箋曰猷道也)
小人與屬(音属○箋曰連屬也)
䜛人為惡如獼猴升木本自能之無所事教王今又
信任之是教獼猴升木也骨肉以小嫌得罪而又使
䜛人交鬭之如塗泥又以塗泥附著之則相與為一
牢不可破矣君子如用美道則小人皆連屬而相親
况骨肉乎
雨雪瀌瀌(雨音諭瀌音標從韻○䟽曰瀌瀌雪盛貌)見晛曰消(晛年之去○傳曰晛日氣)
(也)莫肯下遺(箋曰遺讀曰隨)式居婁驕(婁音屢○今曰居如居之不疑之居解見下篇)
(居以凶矜○詩記曰屢驕猶所謂屢空言其驕之非一也)
王既信䜛則兄弟之間遂成疑忌如雨雪瀌瀌而盛
隂氣凝積也雪雖盛纔見日氣則消融非難去也喻
兄弟一見王有恩意則疑怨皆釋然矣柰王莫肯以
恩下及骨肉數數驕慢居之不疑言無遷改也
雨雪浮浮(王氏曰積之高則浮浮)見晛曰流(傳曰流而去也)如蠻如髦(舊音)
(毛當音謀○傳曰蠻南蠻也○䟽曰髦西夷之别名牧誓云及庸蜀羌髳微盧彭濮人彼髳此髦音義同)我
是用憂
王親骨肉如夷狄然是無可回之意我是用憂之也
角弓八章章四句
菀柳(菀音鬱)刺幽王也暴虐無親而刑罰不中(去聲)諸侯皆
不欲朝(音潮下同)言王者之不可朝事也
有菀者柳(傳曰菀茂本也)不尚息焉(箋曰尚庶幾也)上帝甚蹈(音悼○䟽曰王)
(肅孫毓皆以上帝為斥王傳曰蹈動也○曹氏曰躁動之貌)無自暱焉(傳曰暱近也)俾予
靖之(歐陽氏曰靖安也)後予極焉(傳曰極至也)
興也諸侯之欲朝者言有同儕告之曰有菀然茂盛
之柳行道之人豈不庶幾就之而止息乎猶王者有
芘下之德諸侯豈不欲依歸之以求芘乎今王方肆
暴虐甚躁動而不常無往暱近之以自取禍遂使我
且安靖以待其改然後至周以朝蓋教以避禍之計
也上帝斥王也諸侯之欲朝者聞人言而遂止則皆
不朝矣
有菀者柳不尚愒焉(愒音棄韻亦作憩○傳曰愒息也)上帝甚蹈無自
瘵焉(瘵音再鄭音際○傳曰瘵病也)俾予靖之後予邁焉(李氏曰邁往也)
有鳥高飛亦傅于天(傅音附○鄭氏曰傅至也)彼人之心(補傳曰彼人乃諸侯)
(自指其同列也)于何其臻(箋曰臻至也)曷予靖之居以凶矜
此諸侯見同儕教以避禍遂言鳥則能高飛至天不
在人間彼亦人耳而教我不朝其心欲何所至乎歎
人心無所繋屬其咎有在矣故又歎言爾何為使我
靖以待之乎王方自居以凶暴驕矜不肯遷改也(詩記)
(曰於是乎絶意於王室矣居以凶矜即角弓所謂式居婁驕也傅說告高宗云惟厥攸居政事惟醇自古)
(聖賢之論治亂每言夫居也)
菀柳三章章六句
都人士周人刺衣服無常也古者長民衣服不貳(長音掌)
從容有常(從七容反)以齊其民則民德歸壹傷今不復見古
人也(復扶又反)
彼都人士(朱氏曰王都也○今曰士對女而言之謂男子也)狐裘黃黃(䟽曰禮記緇衣)
(引此詩註云黃衣則狐裘大蜡之服也息民之祭服此狐裘則是尊貴之服矣○詩記曰玉藻云君子狐青裘)
(豹褏玄綃衣以裼之狐裘黃衣以裼之註云君子士大夫也黃衣大蜡時臘先祖之服也褏亦作袖綃音消)
其容不改出言有章(朱氏曰章文章也)行歸于周(行去聲)萬民所
望(音亡)
一章述古之長民者序所謂衣服不貳從容有常以
齊其民也彼指古人稱彼以形此也京師首善之地
四方所視傚此詩又周人所作故述王都之俗士謂
男子也言古者都人之男子其貴者冬則衣狐裘黃
黃然其容貌既有常言語又有法度文章其德行歸
於忠信表裏如一故為下民所仰望而取法也○士
若專以為民則萬民所望非庶民之事若專以為士
大夫則下章臺笠非士大夫之服故士者通貴賤之
稱凡詩中以士對女者皆謂男子耳女也不爽士貳
其行有依其士思媚其婦維士與女以穀我士女皆
是也此都人士對君子女言之亦指男子
彼都人士臺笠緇撮(緇音資撮七活反○曰臺莎草也解見南山有臺○傳曰緇撮緇布)
(冠也○箋曰緇布冠儉且節也○䟽曰撮是小持其髻而已玉藻云始冠緇布冠自諸侯以下達冠而敝之可)
(也則此應始冠而敝之今都人以為常服者士以上冠而敝之庶人則雖得服委貌因而冠之而儉者服緇布)
(故詩人舉而美焉)彼君子女(䟽曰都人有君子之德者其家之女)綢直如髮(綢音籌○)
(釋文曰綢繆也○錢氏曰言其髮美○解頥新語曰其首飾綢直一如髮之本然謂不用髮髢為高髻之類)
我不見兮我心不說(音悅)
二章述王都之民俗序所謂民德歸壹也言古者都
人之男子其賤者以臺草為笠以緇布為冠撮持其
髮謂之緇撮見儉素也彼君子家之女其為髻密而
直如其本髮亦儉素也密是其髮生之密直亦髮之
本性緊梳則順其髮性之直故曰密直如髮疾時奢
滛故我不見如此之風俗我心思之而憂也(解頥新語曰說)
(者以綢直如髮為女子情性密緻操行正直如髮之本末無隆殺頗為穿鑿且女子性情操行豈外人所)
(能知下章卷髮如蠆髮則有旟則不能為說安有一詩三言髮而以一為比二為賦可乎)
彼都人士充耳琇實(琇音秀○解見衛淇)彼君子女謂之尹吉(鄭音)
(姞毛如字○箋曰尹氏姞氏周室昏姻之舊姓也○䟽曰節南山云尹氏大師常武云王謂尹氏昭二十三年)
(尹氏立王子朝是其世為公卿明與周室為昏姻也又宣三年左傳鄭右癸云吾聞姬姞耦其子孫必蕃姞吉)
(人也后稷之元妃也言姬姞耦明為舊姓以此知尹亦有昏姻矣既世貴舊姓昏連於王室家風不替是有禮)
(法矣朝如字○李氏曰周之所謂尹吉如晉之所謂王謝也)我不見兮我心苑結(苑音)
(允徐音鬱○箋曰苑猶屈也積也)
瑱以琇為之塞實其耳此及下章皆指男子之貴者
尹氏姞氏有禮法之家也人見此都人之女皆謂之
尹姞氏之女也
彼都人士垂帶而厲(傳曰厲帶之垂者○䟽曰垂帶之貌)彼君子女卷髮
如蠆(卷音權蠆勑邁反○釋文曰通俗文云長尾為蠆短尾為蝎○箋曰蠆螫蟲也尾末揵然似婦人髮)
(末曲上卷然螫音釋揵音牽舉也○䟽曰禮歛髮無髢而有曲者以長者盡皆歛之不使有餘而短者若鬢傍)
(不可歛則因曲以為飾故不同也)我不見兮言從之邁(箋曰邁行也)
男子之帶垂而為厲女之髮末卷曲如蠆之尾是不
可得見也得見則我從之行邁也
匪伊垂之(箋曰伊辭也)帶則有餘匪伊卷之髮則有旟(音餘○傳)
(曰旟揚也)我不見兮云何盱矣(箋曰盱病也)
士非故欲垂此帶自有餘而垂也女非故欲卷曲此
髮髮自旟揚也言古之為容者亦從其自然而非強
之也我不見此人云何乎今已病矣
都人士五章章六句
采綠刺怨曠也幽王之時多怨曠者也(李氏曰序云幽王之時多怨曠)
(者也則是刺幽王也非是刺怨曠者也時多征役久勞于外其所以怨曠也)
終朝采綠(傳曰自旦及食時為終朝○曰綠木賊也○釋草曰菉王芻○箋曰易得之菜也○郭璞)
(曰蓐也蓐音辱○陸璣曰草也其莖葉似竹青綠色高數尺今淇澳傍生如草其草澀礪可以洗攪笏及盤枕)
(利於刀錯俗呼為木賊彼士人謂為綠竹)不盈一匊(音菊○傳曰兩手曰匊)予髮曲局
(傳曰局卷也)薄言歸沐(李氏曰薄辭也)
興也綠易得之草終朝采之而不滿兩手之匊怨曠
而心不在焉故也婦人夫不在家不為容飾髮久不
櫛則曲局而不舒展庶幾其夫之歸而沐之望之之
辭也
終朝采藍(盧談反○箋曰藍染草也○䟽曰藍可以染青月令仲夏無刈藍以染)不盈一
襜(尺瞻反○傳曰襜衣蔽前也)五日為期六日不詹(音瞻○朱氏曰詹與瞻同)
去時約以五日而歸今六日而不見時未久而怨何
也古者新昏三月不從政此新昏者之怨辭也
之子于狩(箋曰之子謂其君子也于往也)言韔其弓(韔音暢○小戎傳曰韔弓室也○䟽)
(曰謂射訖弛弓納于韔中也)之子于釣言綸之繩(䟽曰綸謂與之作繩也繩以生絲為)
(之)
言其夫在家之時往獵射訖我則為之納弓于韔中
往釣我則為之綸作其繩今遠行從役久而不歸思
其如此而不可得也
其釣維何(䟽曰承上章釣文在下接而申之)維魴及鱮(魴音防鱮音叙魴解見陳衡門)
(鱮解見敝笱)維魴及鱮薄言觀者(觀今如字舊音貫○程子曰薄言發語辭)
言其君子在家之時釣得魴鱮之魚傍有觀看者以
人觀其夫善釣為榮也今久不歸故思而述之
采綠四章章四句
黍苗刺幽王也不能膏潤天下(膏音誥)卿士不能行召伯
之職焉(召音邵○䟽曰召伯召穆公也)
芃芃黍苗(芃音蓬芃芃從補傳棫樸解)隂雨膏之悠悠南行(朱氏曰悠悠遠)
(行之意)召伯勞之(勞去聲)
首章總言營謝平淮二役蓋營謝平淮二役皆南行
之事也興也南方去周最遠故周人以南方之役為
勞四月之刺是也宣王之時召穆公既營謝邑又平
淮夷頻有事于南戍役勞矣而穆公能推宣王德意
以慰藉撫存之故荐遠役而民不怨幽王君臣不恤
其民此詩思古言芃芃然短小而盛之黍苖有隂雨
以膏潤之悠悠然南行之人有召穆公以勞慰之刺
今不然也
我任我輦(任音壬輦音璉○箋曰有負任者有輓輦者○䟽曰任謂器物人所負持輦車人輓以行)
我車我牛(箋曰有將車者有牽傍牛者傍去聲○䟽曰此轉運載任則是大車以駕牛者也在前曰)
(牽在傍曰傍上文將車謂車中有牛而將之此牛不任轅中故别牽傍之)我行既集(箋曰集猶成也)
蓋云歸哉(丘氏曰蓋不定辭也)
二章言營謝之役蓋任輦車牛是工役之事也召穆
公之營謝也知役夫之勞故皆呼而諭之曰我負任
者我輓輦者我將車者我牽傍牛者俟我南行營謝
之功已成蓋云歸哉示以歸期安其心也
我徒我御(箋曰士卒有步行者有御兵車者)我師我旅(箋曰五百人為旅五旅為師春)
(秋傳云諸侯之制君行師從卿行旅從)我行既集蓋云歸處
三章言平淮之役蓋徒御師旅是兵行之事也
肅肅謝功(箋曰肅肅嚴正之貌○朱氏曰謝功謝邑之事也○謝解見崧高)召伯營之
(箋曰營治也)烈烈征師(箋曰烈烈威武貌)召伯成之
四章以下又總言營謝平淮二役肅肅然嚴整者謝
邑之功實穆公營治之言營謝也烈烈然威武者征
行之師實穆公成之言平淮也
原隰既平(傳曰土治曰平)泉流既清(傳曰水治曰清)召伯有成王心則
寧
營謝有徹田土之事平淮有徹疆土之事皆相其原
隰之宜通其水泉之利此功既成宣王之心則安寧
矣
黍苗五章音四句
隰桑刺幽王也小人在位君予在野思見君子盡心以
事之
隰桑有阿(䟽曰下濕曰隰桑宜在濕潤之所隰之近畔宜桑以今驗之實然也○曹氏曰桑有衣被)
(人之德○傳曰阿美貌)其葉有難(音儺○傳曰難然盛貌)既見君子其樂如
何(樂音洛)
興也桑嘉木也可以為衣故南山有桑以喻賢者今
桑之在隰枝條阿阿然而美其葉又難然而盛喻君
子在野雖處窮約而英華發外也我若見此君子其
樂如何哉樂君子如此見其惡小人深矣
隰桑有阿其葉有沃(長樂劉氏曰謂長茂光潤如膏之沃也)既見君子云
何不樂
隰桑有阿其葉有幽(如字○傳曰幽黑色也○䟽曰言桑葉茂盛而柔輭則其色純黑)
既見君子德音孔膠(傳曰膠固也○王氏曰其德音之所及人附離之甚膠固也)
心乎愛矣遐不謂矣(箋曰遐遠也○今曰謂相與語也)中心藏之何日
忘之
心乎言由中也詩人言我出於中心愛此君子以君
子遠在郊野不得相與語也凡懷人者满懷欲言思
得一見而傾寫之也我藏之於心何日而忘之乎謂
思慕君子常在念也○舊說謂為思竭忠愛以裨補
之賢者相與固有切磋忠告之益但此詩方思賢者
以鄙在位之小人未暇言忠告之意
隰桑四章章四句
白華(音花)周人刺幽后也(箋曰幽后褒姒也)幽王取申女以為后
(取如字○箋曰申姜姓之國也)又得褒姒而黜申后(褒姒解見正月)故下國化
之以妾為妻以孽代宗(孽魚列反○箋曰孽支庶也宗適子也○䟽曰樹木斬而復生)
(謂之孽以適子比根榦庶子比枝孽)而王弗能治周人為之作是詩也(為去)
(聲○箋曰王不能治已不正故也○曹氏曰孽妾子謂伯服也褒姒所生宗適子謂宜臼也申后所生)
白華菅兮(菅音姦○傳曰白華野菅也已漚為菅○郭璞曰菅茅屬○陸璣曰似茅而滑澤無毛根)
(下五寸中有自粉者柔韌宜為索韌音刃與肕同○䟽曰野菅漚之謂之菅固謂在野未漚者為野菅)白
茅束兮之子之遠(去聲○箋曰之子刺幽王也)俾我獨兮(陳氏曰我申后也下)
(同)
興也白華柔韌宜為索則刈取之漚以為菅白茅不
可用則以纏束白華而已菅喻后茅喻妾以賤承貴
宜也今幽王亂貴賤之序而遠我使我窮獨失所也
周人代申后言之
英英白雲(傳曰英英雲貌露亦有雲○䟽曰以今觀之有雲則無露無雲乃有露露亦有雲者露雲)
(氣微不映日月不得如雨之雲耳非無雲也若露濃霧合則清旦為昏亦是露之雲也)露彼菅茅
天步艱難(程子曰天步時運也)之子不猶(程子曰猶如也)
首章既以菅茅喻后妾次章言王之恩澤當均及之
如白雲之覆露菅茅皆蒙潤澤也今天運艱難而幽
王不如是也幽王不道而歸之天運謂已所遭之不
幸耳
滮池北流(滮符彪皮流二反○傳曰滮流貌○箋曰豐鎬之間水北流○䟽曰言其北流是目所覩)
(豐在豐水西鎬在豐水東豐鎬之間唯豐水也○今曰此止言池非指豐水也)浸彼稻田嘯歌
傷懷念彼碩人(丘氏曰碩人謂幽王也)
池水滮然北流則止能浸彼在北之稻田耳喻幽王
之澤有所偏也申后既黜嘯歌而至於傷懷以念王
也○鄭氏以碩人為褒姒詩記從丘氏以為幽王此
詩皆代申后之言則嘯歌傷懷當為申后念王也下
文言念子懆懆視我邁邁亦夫婦之辭也念與此念
字同
樵彼桑薪(錢氏曰取薪曰樵)卭烘于煁(卭音昂烘火東反煁音諶○傳曰卬我也烘燎)
(也煁烓竈也烓音恚○郭璞曰今之三隅竈也○䟽曰烓者無釜之竈其上燃火謂之烘本為此竈止以燃火)
(照物若今之火爐也)維彼碩人實勞我心
桑者人之所賴以衣不宜以為薪今樵取之以為薪
又不以供㸑炊而乃烘燎于烓竈止以照物猶棄妻
之失職故申后念王而心勞也
鼓鐘于宫(䟽曰鼓擊也)聲聞于外(聞音問)念子懆懆(音慘驂之上說文七)
(倒反○釋文曰懆懆愁不申也)視我邁邁(王氏曰邁邁然遠我而不顧也)
擊鼓于宫其聲則聞于外喻宫庭之事不可掩也我
念王則懆懆而愁不申王視我則邁邁而不顧(曹氏曰鼓)
(鐘于宫雖人之所不見而聲聞于外不可掩也幽王之廢申后必加以難明之罪人之所不見者而其心)
(本主欲立褒姒則外之所明聞也豈可掩哉)
有鶖在梁(鶖音秋○傳曰鶖秃鶖也○山隂陸氏曰性貪慾狀如鶴而大長頸赤目其毛辟水毒頭)
(高八尺善與人闘好㗖蛇劉楨魯都賦云綠鷁葱鶖鶖色蓋青也○䟽曰梁魚梁也)有鶴在林維
彼碩人實勞我心
鶖似鶴而貪濁非鶴比也今鶖據魚梁而飽鶴遠引
在林而饑喻褒姒進而申后黜王清濁無别矣我申
后念王而心勞矣
鴛鴦在梁戢其左翼(解見鴛鴦)之子無良二三其德
鴛鴦在魚梁之上以右翼掩其左翼舉其雄者言之
鴛鴦能好其匹之子無良不一其德鴛鴦之不如也
有扁斯石(扁音褊○傳曰扁乘石貌王乘車履石○蘇氏曰扁卑貌○䟽曰隷僕云王行則洗乘石)
(鄭司農云乘石所登上車之石也)履之卑兮之子之遠俾我疷兮(疷音抵○)
(傳曰疷病也)
有扁然而卑之乘石王履之以升車為用甚卑下喻
妾之賤也顧欲貴之於人上可乎今之子遠我而進
彼使我病也(曹氏曰漢成帝欲用趙飛燕為后劉輔諫曰腐木不可以為柱卑人不可以為)
(主)
白華八章章四句
緜蠻微臣刺亂也(箋曰微臣謂士也古者卿大夫出行士為末介)大臣不用仁
心遺忘微賤不肯飲食教載之(飲食音蔭嗣)故作是詩也
緜蠻黃鳥(傳曰緜蠻小鳥貌○黃鳥解見葛覃)止于丘阿(傳曰丘阿曲阿也○䟽曰丘之)
(曲中)道之云遠我勞如何飲之食之教之誨之命彼後車
(朱氏曰後車副車也)謂之載之
興也古者大臣出使于外士之微賤者為介紹此詩
言緜蠻然小之黃鳥止於丘之曲而託息焉喻微臣
依託於卿大夫也我微臣跋涉遠道其勞如此將如
之何所望卿大夫能體恤飲食教誨車敗則命後車
以載之乃今不然也
緜蠻黃鳥止于丘隅(箋曰丘隅丘角也)豈敢憚行(箋曰憚難也去聲○今曰)
(憚辭難也)畏不能趨(王氏曰趨疾行也)飲之食之教之誨之命彼後
車謂之載之
緜蠻黃鳥止于丘側(箋曰側旁也)豈敢憚行畏不能極(箋曰極至)
(也)飲之食之教之誨之命彼後車謂之載之
緜蠻三章章八句
瓠葉(瓠音互)大夫刺幽王也上棄禮而不能行雖有牲牢
&KR1776;餼(&KR1776;音邕字亦作饔餼音戲○錢曰牛羊豕為牲繋養者曰牢熟曰饔腥曰餼生曰牽○䟽曰牲可牽)
(行餼是已殺)不肯用也故思古之人不以微簿廢禮焉
觀賓之初筵知幽王君臣沈湎滛液過於燕飲故此
詩極言簡儉之意以刺之若曰誠苟在焉亨瓠燔兔
可以為禮何必酒池肉林長夜之飲乎蓋欲收歛之
非欲開廣之也後序謂幽王有牲牢&KR1776;餼而不肯用
失之矣
幡幡瓠葉(幡音翻○傳曰幡幡瓠葉貌)采之亨之(亨音烹○箋曰亨熟也)君子
有酒酌言嘗之
瓠葉新生幡幡然可采取之亨熟之君子有酒以此
為菹與賓客酌而嘗之亦足以行禮何必縱情過度
乎行禮不止於瓠兔極言簡儉之意耳
有兔斯首(蘇氏曰有兔斯首言一兔也○李氏曰兔以首言猶魚以尾言也)炮之燔之
(炮音庖燔音煩○傳曰毛曰炮○䟽曰地官封人云毛炮之豚注云爓去其毛而炮之傳直言炮當是合毛而)
(炮之爓似鹽反○曹氏曰新殺則合毛而炮之○錢氏曰凡肉置火中曰炮爇之曰燔近火曰炙○炮燔解見)
(楚茨)君子有酒酌言獻之(蘇氏曰獻主人酌賓也)
有此一兔雖非盛饌然或置火中而炮之或加置火
上而燔之君子有酒以此為殽酌以獻賓亦足以行
禮
有兔斯首燔之炙之(炙音隻○炙解見楚茨)君子有酒酌言酢之
(傳曰酢報也○箋曰酢者賓既卒爵洗而酌主人也)
有兔斯首燔之炮之君子有酒酌言醻之(醻音讎○傳曰醻道飲也)
(○䟽曰醻者欲以醻賓而先自飲以道之此舉醻之初其賓飲訖進酒於賓乃謂之醻也)
瓠葉四章章四句
漸漸之石(漸音䜛)下國刺幽王也戎狄叛之荆舒不至(箋曰)
(荆謂楚也舒舒鳩舒鄝舒庸之屬鄝音了○䟽曰殷武云維汝荆楚已并言之是楚之稱荆亦已久矣傳有舒)
(鳩舒鄝舒庸又有舒龍謂之羣舒)乃命將率東征(率衰之去)役久病於外故
作是詩也
漸漸之石(傳曰漸漸山石高峻)維其高矣山川悠遠維其勞矣武
人東征(箋曰武人謂將帥也)不皇朝矣(朝音潮)
言過漸漸然險峻之山石維其高大矣又歴山川之
悠遠維其勞苦矣我武人東征久處于外不得朝見
天子雖在勞苦之地不忘君也
漸漸之石維其卒矣(卒鄭音崒在律反毛子恤反○箋曰卒崔嵬也○解見十月之交彼)
(卒作崒)山川悠遠曷其没矣(傳曰没盡也)武人東征不皇出矣
言所登歴何時可盡徧也深入險阻之地恐不得復
出也
有豕白蹢(音的○傳曰豕豬也蹢蹄也○釋獸曰四蹢皆白&KR1595;&KR1595;音孩胡來反○䟽曰駭者躁疾之)
(言白蹢名之為&KR1595;是躁疾於餘豕駭與&KR1595;字異義同)烝涉波矣(箋曰烝衆也○錢氏曰豕涉波見道)
(路之間多有停潦)月離于畢(䟽曰離歴也)俾滂沱矣武人東征不皇
它矣(它音他)
豕性負塗常時雖白蹢者亦汚於塗不見其白今武
人行役見豕白蹢而羣然涉水是久雨而停潦多故
豕蹢濯其塗而見白也停潦尚多雨歇未久而月離
于畢則又將雨矣厭苦多雨之辭也征役者以雨為
苦言不皇它及惟雨是憂耳
漸漸之石三章章六句
苕之華(苕音條華音花)大夫閔時也幽王之時西戎東夷交侵
中國師旅並起因之以饑饉君子閔周室之將亡傷已
逢之故作是詩也(陳氏曰此詩其辭簡其情哀周室將亡不可救矣詩人傷之而已)
苕之華(曰此苕陵苕也非陳防有鵲巢所謂旨苕也○釋草曰苕陵苕黃華蔈白華茇蔈音標茇蒲末)
(反○舍人曰黃葉名蔈白華名茇○陸璣曰一名鼠尾生下濕水中七八月中葉紫似今紫草葉可染皂煑以)
(沐髮即黑○䟽曰如釋草之文則苕華本自有黃有白而箋云陵苕之華紫赤而繁蓋就紫色之中有黃紫白)
(紫耳及其將落則全變而黃)芸其黃矣(芸音云○傳曰苕將落則黃)心之憂矣維
其傷矣
興也陵苕之華將落則芸然其黃言如周室之將亡
黯然憔悴也我心所憂者傷周室之將亡也
苕之華其葉青青(音菁)知我如此不如無生
華已盡落唯葉青青然知我所遇之世如此不如不
生之愈也
牂羊墳首(牂音莊墳音汾○傳曰牂牝羊也墳大也)三星在罶(音柳○箋曰三星心星也)
(罶解見魚麗)人可以食鮮可以飽(鮮上聲)
言物産蕃息者多舉牝言之凡牝獸胎孕則腹大而
見而首小今牝羊大首則是其身瘠而不孕也笱中
有魚則水動而不見星今心之三星見於魚笱之中
是設笱而不得魚也亂亡之代地愛其寳物産凋耗
氣象蕭條故人僅可以食而少有得飽者召南小星
三五在東傳以三為心唐綢繆三星在天傳以為參
此詩三星無傳綢繆言昏姻之候故毛取十月參見
東方三星之大而易見者莫如心此當為心也
苕之華三章章四句
何草不黃下國刺幽王也四夷交侵中國背叛(背音佩)用
兵不息視民如禽獸君子憂之故作是詩也
何草不黃(箋曰自歲始草生而出至歲晚矣)何日不行何人不將(鵲巢傳曰)
(將送也)經營四方
自初春草青行役至秋無草不黃宜可休息矣今乃
無一日不行役無一人不將送於道路以經營四方
勞苦之甚無人不將指行役之衆也
何草不玄(長樂劉氏曰草之黃者又黑腐)何人不矜(音關○箋曰無妻曰矜)哀我
征夫獨為匪民
至冬則草之黃者又變而黑腐矣從役者久不得歸
故謂之矜哀我征夫豈非民乎若以民視之則不虐
之如禽獸矣
匪兕匪虎(兕詞之上濁○解見卷耳)率彼曠野(䟽曰率循也傳曰曠空也)哀我征
夫朝夕不暇
承上章匪民言征夫非兕非虎何以使循曠野而朝
夕不得閒暇也
有芃者狐(芃音蓬○丘氏曰毛尾長貌)率彼幽草有棧之車(棧殘之上濁○)
(今曰春官巾車云士乘棧車庶人乘役車注棧車不革輓而漆之役車方箱可載任器以共役傳以為此有棧)
(之車役車也䟽曰毛義以為此棧是車狀其說不分曉不若徑以為士之棧車也)行彼周道
狐則芃然毛尾長循彼幽草之中人非禽獸今士乘
棧車行於周之道路與禽獸同非特民也
何草不黃四章章四句
詩緝卷二十四
