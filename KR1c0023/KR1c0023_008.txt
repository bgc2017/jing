詩緝卷八
宋嚴粲撰
鄭國風
(譜曰初宣王封母弟友於宗周畿内咸林之地是為鄭桓公今京兆鄭縣是其都也為幽王大司徒甚得周衆)
(與東土之人問於史伯曰王室多故余懼及焉其何所可以逃死史伯曰其濟洛河潁之問乎是其子男之國)
(虢鄶為大虢叔恃勢鄶仲恃險皆有驕侈怠慢之心加之以貪冒君若以周難之故寄帑與賄不敢不許是驕)
(而貪必將背君君以成周之衆奉辭伐罪無不克矣若克二邑鄢敝補丹依疇歴華君之土也修典刑以守之)
(惟是可以少固桓公從之後三年幽王為犬戎所殺桓公死之其子武公與晉文侯定平王於東都王城卒取)
(史伯所云十邑之地右洛左濟前華後河食溱洧焉今河南新鄭是也武公又作卿士國人宜之鄭之變風又)
(作○疏曰謂濟西洛東河南潁北八國皆在四水之間若克虢鄶二邑則其餘八邑自然可滅食謂居其土而)
(食其水也對上鄶風已作故云又作○朱氏曰鄭桓公食於西都畿内之鄭邑今華之鄭是也其後又得虢鄶)
(之地施舊號於新邑則今鄭是也又曰鄭聲之淫有甚於衛矣故夫子論為邦獨以鄭聲為戒蓋舉重而言也)
(○程子曰廢法失道則王畿之内亦不能保鄭本畿内之封因周之衰遂自為列國故次以鄭○前漢地理志)
(曰鄭俗淫季札聞鄭之歌曰美哉其細已甚民弗堪也是其先亡乎自武公後二十三世為韓所滅)
魏文侯聽鄭衛之音則不知倦蓋鄭衛皆淫風而鄭
尤甚
緇衣(緇音資)美武公也(疏曰武公掘突桓公友子索隠曰名滑突滑一作掘音鶻)父子
竝為周司徒(疏曰父謂武公父桓公友)善於其職國人宜之(朱氏曰周人作)
(是詩○詩記曰若鄭人所作何為三章皆言適子之館兮)故美其德以明有國善善
之功焉(曰鄭武公詩平王時○詩記曰好賢如緇衣所謂賢即武公父子也講師誤以為武公好賢遂)
(曰有國善善之功焉失其旨矣)
說者多以此詩為鄭人所作謂周人之詩當在王風
非也破斧伐柯九罭狼跋皆周大夫所作而附於豳
此武公入為周司徒善於其職周人善之而作此詩
耳周人愛武公欲其常為卿士至其子莊公不克肖
其德周人遂畀虢公政而緇衣之意替矣
緇衣之宜兮(傳曰緇黑色卿士聽朝之正服也○疏曰冬官鍾氏言染法三入為纁五入為緅七)
(入為緇注云染纁者三入而成又再染以黑則為緅又復再染以黑則成緇緇衣即士冠禮所云主人玄冠朝)
(服緇帶素鞸是也諸侯與其臣服之以日視朝故禮通謂此服為朝服纁音熏緅音鄒○曹氏曰玉藻云天子)
(皮弁以日視朝諸侯朝服以日視朝於内朝是天子常服之服用皮弁諸侯常服之服用羔裘玄冠也皮弁以)
(白鹿皮為冠以狐白皮為裘以素錦為衣而裼之其上加朝服十五升白布為之衣冠同色故也羔裘以緇布)
(為冠以黑羊皮為裘以緇布為衣而裼之其上加朝服十五升緇布為之其裳皆素凡朝服君與卿大夫同今)
(天子之卿而服緇衣者蓋既朝於天子而退治事則釋皮弁而服緇布衣以聽其所朝之政也裼音錫)敝
予又改為兮(敝音弊本又作弊)適子之館兮(傳曰館舍也○李氏曰言諸侯各有)
(館舍也)還予授子之粲兮(還音旋○王氏曰粲粟治之精者○朱氏曰漢有白粲之刑給)
(舂導之役)
武公之賢周人愛之故作此詩言武公為王卿士而
服此緇衣也甚宜德稱其服也此衣若敝我周人當
為子更為之願其久於位矣我適汝武公所寓之館
以其自鄭而至省問其舍止之安否也既見之而歸
我又取米之精者以遺之猶白飯青芻之意也士無
賢不肖入朝見疾武公以諸侯入為卿士宜周人之
所疾忌今稱譽之願望之親往省之又即饋遺之且
不以麤糲進也(糲辣厲二音)拳拳如此豈非好賢之至乎
○孔子云於緇衣見好賢之至(孔叢子)又云好賢如緇
衣惡惡如巷伯(禮記緇衣)緇衣之詩繾綣殷勤可謂好之
之至故曰好賢如緇衣巷伯之詩欲取讒人投畀豺
虎豺虎不食則投畀有北有北不受則投畀有昊可
謂惡之之至故曰惡惡如巷伯詩之好賢惡惡者多
矣獨舉二詩以其至者言之也
緇衣之好兮(傳曰好猶宜也)敝予又改造兮適子之館兮還予
授子之粲兮
緇衣之蓆兮(蓆音席○程子曰蓆舒安之義服稱其德則安舒○傳曰蓆大也)敝予又
改作兮適子之館兮還予授子之粲兮
緇衣三章章四句
將仲子(將音鏘)刺莊公也(疏曰莊公寤生武公掘突子)不勝其母(勝音升)
以害其弟(疏曰弟名段字叔)弟叔失道而公弗制祭仲諫而公
弗聽(祭音再)小不忍以致大亂焉(曰鄭莊公詩平王時○左傳隠元年初鄭武公)
(娶于申曰武姜生莊公及共叔段莊公寤生驚姜氏遂惡之愛共叔段欲立之亟請於武公公弗許及莊公即)
(位為之請制公曰制巖邑也虢叔死焉他邑唯命請京使居之謂之京城大叔祭仲曰都城過百雉國之害也)
(今京不度非制也君將不堪公曰姜氏欲之焉辟害對曰不如早為之所公曰多行不義必自斃子姑待之既)
(而大叔命西鄙北鄙貳於已公子吕請除之公曰無庸將自及大叔又收貳以為已邑至於廩延子封曰可矣)
(公曰不義不暱厚將崩大叔將襲鄭夫人將啓之公曰可矣命子封帥車二百乘以伐京京叛大叔段段入於)
(鄢公伐諸鄢大叔出奔共書曰鄭伯克段于鄢段不弟故不言弟如二君故曰克稱鄭伯譏失教也謂之鄭志)
(亟音器大音泰鄢音於晚於建於然三音共音恭子封公子吕也○補傳曰將仲子之序與左氏合信乎詩序)
(經聖人之手而左氏之好惡與聖人同也○穀梁曰何甚乎鄭伯甚鄭伯處心積慮成於殺也○公羊曰曷為)
(大鄭伯之惡母欲立之已殺之如勿與而已矣○胡氏曰用兵大事也必君臣合謀而後動則當書國命公子)
(吕為主帥則當稱將出車二百乘則當稱師三者咸無稱焉而專目鄭伯是罪之在伯也猶以為未足又書克)
(段于鄢克者力勝之辭不稱弟路人也于鄢操之為己蹙矣姜氏當武公存之時嘗欲立段矣公既沒姜以國)
(君適母主乎内段以寵弟多才居乎外國人又悦而歸之莊公恐其終將軋已為後患也故授之大邑而不為)
(之所縦使失道以至於亂然後以叛逆討之則國人不敢從姜氏不敢主而大叔屬籍當絶不可使居父母之)
(邦此鄭伯志也)
莊公克段之事左氏以為譏失教此詩後序以為小
不忍皆責之也輕穀梁公羊及胡氏深誅其心以為
大惡後之說詩者祖其意以後序為非且謂詩人探
莊公之心在於殺段而託諸父母諸兄國人以為說
冀以稔成其惡耳竊謂此駁後序未盡莊公之惡則
然而說詩之本意則未也叔段舊有奪嫡之謀莊公
固以不能釋然于懷矣而又挾材武怙母寵結羣小
將不利於宗國此莊公之所深忌也請制弗許請京
與之迫於母意不得已焉耳始答祭仲曰多行不義
必自斃繼答公子吕曰無庸將自及至公子吕又言
之則曰不義不暱厚將崩蓋挾數用術為秋實黃落
之計設心不仁矣觀段之淺露為羣小所縦臾而欲
謀宗國何能為者邪固易之矣及段將襲鄭公曰可
矣蓋幸其釁自彼作謂人不得以議我豈有涕泣而
道之之意哉公固非不忍者然春秋乃聖人襃貶之
法變風乃國人諷諫之辭不可以並論也此詩止以
公與祭仲有殺段之謀故設為公拒祭仲之辭以天
理感動之公論開悟之耳如此則不失詩人温柔敦
厚之旨
將仲子兮(傳曰將請也仲子祭仲也○曹氏曰仲子祭仲足也祭其氏也名仲而字仲足)無踰
我里(傳曰踰越也里居也二十五家為里)無折我樹杞(疏曰杞柳屬○陸璣曰生水傍樹如)
(柳葉麤而白木理微赤其材堅韌今人以為車轂韌音仞○今曰樹杞猶言杞樹耳杞桑檀皆美木以喻兄弟)
(○三杞考見四牡)豈敢愛之畏我父母(疏曰於時其父亡與母連言之耳)仲可
懷也(今曰懷念也)父母之言亦可畏也
祭仲之謀迫而淺欲速去其偪曰早為之所莊公之
謀狡而深故養成其惡曰子姑待之公與祭仲皆欲
致段於死地所争遲速之間耳公非拒祭仲也國人
知公與祭仲有殺段之謀乃反其意設為公拒祭仲
之辭以諷之謂公若曰請仲子無踰越我所居之里
無損折我美樹之杞喻無入我家而害我兄弟也我
豈敢愛段而私之哉乃畏我父母也仲子之言固可
念也然父母之言亦可畏也公未嘗有是言也而詩
人代公言之若謂公之已踰者諷公縦不愛段獨不
畏父母乎蓋譎諫也
將仲子兮無踰我牆無折我樹桑(吕氏曰孟子云樹牆下以桑則桑在牆下)
(也)豈敢愛之畏我諸兄(傳曰諸兄公族)仲可懷也諸兄之言亦
可畏也
諷公縦不愛段獨不畏公族之義乎
將仲子兮無踰我園(傳曰園所以樹木也○疏曰園者圃之藩故其内可以種木也)無
折我樹檀(傳曰檀彊韌之木○疏曰檀材可以為車○陸璣曰檀木皮正青滑澤)豈敢愛
之畏人之多言仲可懷也人之多言亦可畏也
諷公縦不愛段獨不畏國人之多言乎
將仲子三章章八句
叔于田刺莊公也叔處于京(處音杵○曹氏曰滎陽故東虢國也有京水索水楚)
(漢戰於京索之間即其地也京邑在滎陽縣東敖倉鴻溝在縣西官渡在中牟皆古戰争處制即成皋舊虎牢)
(也索師古音求索之索)繕甲治兵(繕音擅○箋曰繕之言善也甲鎧也鎧音慨韻又音愷○今曰)
(繕補也繕甲修治之意)以出于田國人說而歸之(說音悦○曰鄭莊公詩平王時)
二叔于田皆美叔段之材武無一辭他及而首序以
為刺莊公蓋與春秋書鄭伯克段譏失教之意同首
序經聖人之手矣說詩不用首序則二叔于田皆為
美叔段椒聊為美桓叔叔段桓叔可美也乎哉此詩
言段出田而京邑之黨相媚說以從之耳後謂國
人說而歸之非也鄭師臨其境京人亦叛之矣
叔于田(傳曰叔大叔段也田取禽也大音泰○箋曰于往也)巷無居人(傳曰巷里塗也○疏)
(曰里内之途道也)豈無居人不如叔也洵美且仁(洵音荀○箋曰洵信也)
段好田獵馳騁其黨諛說之謂叔之往田獵也人皆
從之里巷之内無復居人豈盡無居人乎雖有居人
但不如叔之信美且仁也段豈真美且仁哉其黨私
之之言猶河朔之人謂安史為聖也詩人之意謂段
之不令而羣小相與縦臾如此必為厲階以自禍莊
公曷為不禁止之乎故序曰刺莊公也
叔于狩(音守○傳曰冬獵曰狩)巷無飲酒豈無飲酒不如叔也洵
美且好
叔適野(箋曰適之也郊外曰野)巷無服馬(箋曰服馬猶乘馬○今曰易繫辭服牛乘馬)
豈無服馬不如叔也洵美且武(曹氏曰言其有藝也)
叔于田三章章五句
大叔于田(大如字)刺莊公也叔多才而好勇(好去聲)不義而
得衆也(曰鄭莊公詩平王時○蘇氏曰二詩皆曰叔于田故此加大以别之非謂段為大叔也然不知)
(者又加大于首章失之矣)
兩叔于田其三章章五句短篇者止曰叔于田其三
章章十句長篇者加大以别之采詩之初未有序故
於首章加大後有序因存而不去猶書序作堯典之
下復有堯典二字存其舊也公子吕云厚將得衆謂
其所憑者厚則羣小將以利合也序祖其說以為得
衆非謂其真能得人心也
大叔于田乘乘馬(曰上乘如字駕也下乘去聲四馬也)執轡如組(朱氏曰轡今之)
(韁也○錢氏曰組文五采相間手執六轡如組之文言其齊比○今曰疏謂織組者總紕於此成文於彼御者)
(執轡於手馬騁於道言如織組之為不若言如組之文為簡徑也紕必二反)兩驂如舞(箋曰在旁)
(曰驂○傳曰驂之與服諧和中節○董氏曰五御之法有舞交衢者蓋詩所謂如舞也服制於衡不得如舞其)
(言舞者驂也)叔在藪(傳曰藪澤禽之府也○疏曰澤水所鍾水希曰藪鄭有圃田此言藪圃田也)
火烈具舉(今曰烈如載燔載烈之烈謂以火焚烈之也孟子益烈山澤而焚之大司馬注火弊火止)
(也春田用火因焚莱除陳草皆殺而火止○曹氏曰王制云昆蟲未蟄不以火田故爾雅謂火田為狩惟冬田)
(乃用火耳若夫刈草以為防驅禽而納諸防中然後焚而射焉則四時之田皆然也○傳曰具俱也)襢裼
暴虎(襢裼音但錫但上濁也○傳曰襢裼肉袒也○疏曰李巡云脱衣見體曰肉袒)獻于公所
將叔無狃(將音鏘狃音紐○傳曰狃習也○朱氏曰國人謂之)戒其傷女(音汝)
上篇叔于田段在京自出田也此大叔于田段在鄭
從莊公出田也叔之從公往田也駕一乘之馬矜其
多能代御人御自執馬轡如組文之齊比其兩驂之
焉如舞者之中於樂節皆見其善御也叔在林藪禽
獸所聚之地以火烈而焚之同時皆舉叔乃襢去裼
衣徒手搏虎以獻于莊公國君介弟之貴而氣習如
此見失教矣莊公不教誨禁止之其私昵之黨乃致
媚愛之辭曰請叔無狃習此事數數為之恐其或傷
汝也莊公為可刺矣○舊說執轡如組叔之御人下
文又良御忌乃言叔身善御自為支離也正以叔執
轡如組為善御耳
叔于田乘乘黃(傳曰四馬皆黃)兩服上襄(箋曰兩服中央夾轅者襄駕也上駕言為)
(衆馬之最良也○朱氏曰馬之上者為上駕猶史所謂上駟也○今曰終日七襄)兩驂鴈行(音航)
(○疏曰兩驂與服其首差退如鴈行之有次序)叔在藪火烈具揚(傳曰揚光也○疏曰言舉)
(火而揚其光也)叔善射忌(音記○傳曰忌辭也)又良御忌抑磬控忌(控空之去)
(○朱氏曰抑發語辭○傳曰騁馬曰磬止馬曰控○補傳曰騁馬曰磬謂使之曲折如磬也止馬曰控謂有所)
(控制不逸也○今曰今人稱馬韁為磬控)抑縱送忌(朱氏曰舍拔曰縱拔音跋)
兩服馬皆上駕其馬最良也兩驂馬如鴈行其首差
退也既言叔良御忌遂言其能磬以騁馬控以止馬
則馬之進退惟其意所以實其良御也既言叔善射
忌遂言其能後手㔢而縦(㔢音蕝子悦切)前手攧而送則矢
去勁而有力所以實其善射也○縦放箭也送送箭
也今射者云前手攧後手㔢攧即送也㔢即縱也舊
說從禽曰送今不用
叔于田乘乘鴇(音保依字作鴇○釋獸曰驪白雜毛曰鴇○釋曰毛色黑白而復有雜毛相錯)
(者名鴇今所謂烏驄)兩服齊首(傳曰馬首齊也)兩驂如手(箋曰如人左右手之相佐助也)
叔在藪火烈具阜(傳曰阜盛也)叔馬慢忌(傳曰慢遲也)叔發罕忌
抑釋掤忌(掤音冰○傳曰掤所以覆矢○疏曰昭二十五年左傳云公徒執冰而踞字異音義同箭)
(筩蓋也筩音同箭室也○今曰用矢則舉掤以開筩既用則納矢筩中釋下其掤以覆筩也)抑鬯弓
忌(鬯音暢○傳曰鬯弓弢弓弢音滔弓衣也○疏曰鬯者盛弓之器鬯弓謂弢弓而納之鬯中鬯韻作韔注)
(云弓衣也)
田事既畢則叔馬行遲矣叔發矢希罕矣釋掤以覆
矢矣以鬯鬯其弓矣言其從容得意如庖丁解牛提
刀而立為之四顧為之躊躇滿志善刀而藏之也亦
可想叔段洋洋之意矣○段有不義之謀兄弟之間
人所難言詩人優柔之意但言段矜能恃勇暴虎以
獻氣陵其兄私黨諂事甘言媚說方且踴躍馳騁不
能自已從容畢事意氣自得其氣習輕揚麤暴如此
殆非令終之器所謂智伯射御足力則賢而以不仁
行之者也公何為不早禁止之乎
大叔于田三章章十句
清人刺文公也(疏曰文公踕厲公突子踕音捷)高克好利而不顧其君
(好去聲)文公惡而欲遠之不能(惡烏路反遠去聲)使高克將兵而
禦狄于竟(將去聲竟音境)陳其師旅翺翔河上久而不召衆散
而歸高克奔陳公子素惡高克進之不以禮(疏曰鄭之公子名素)
文公退之不以道危國亡師之本故作是詩也(曰鄭文公詩平)
(王時○疏曰春秋閔公二年冬十二月狄入衛鄭棄其師衛在河北鄭在河南恐其渡河侵鄭故使高克將兵)
(於河上禦之公子素作詩以刺之○胡氏曰人君擅一國之名寵殺生予奪惟我所制耳使高克不臣之罪已)
(著按而誅之可也情状未明黜而退之可也愛惜其才以禮馭之亦可也烏有假之以兵權委諸境上坐視其)
(卒伍離散而莫之䘏乎然則棄師者鄭伯乃以國稱何也二三執政股肱心膂休戚之所同也不能進諫于君)
(協志同力黜逐小人而國事至此是謂危而不持顛而不扶則將焉用彼相矣春秋書曰鄭棄其師君臣同責)
(矣)
春秋經書鄭棄其師罪文公也與首序合
清人在彭(傳曰清邑也彭衛之河上鄭之郊也○箋曰清者高克所帥衆之邑也)駟介旁
旁(音絣○箋曰駟四馬也○傳曰介甲也○疏曰旁旁然不息○今曰北山王事傍傍字異音義同)二
矛重英(重平聲○箋曰二矛酋矛夷矛也○䟽曰考工記云酋矛常有四尺夷矛三尋注云八尺曰尋)
(倍尋曰常魯頌以矛與重弓共文弓無二等直是一弓而重之則知二矛亦一矛而有二故彼箋云二矛重弓)
(備折壊直是首矛有二無夷矛也○英傳曰矛各有英飾也○疏曰經言重英嫌一矛有重飾故云各有英飾)
(言其各自有飾竝建而重累魯頌說矛之飾謂之朱英則以朱染為英飾)河上乎翺翔(載驅傳曰)
(翺翔猶彷徉也彷徉音旁羊○錢氏曰如鳥之翺翔也)
高克所率清邑之人在於河上之彭地狄去無事乃
使四馬被甲驅馳旁旁然不息其車之上建酋矛夷
矛長短不同其英飾相重累翺翔於河上之地何為
者耶詩意謂彼既無事不召之使還將潰散矣(永嘉鄭氏)
(曰夫擁大衆於外而無所事不為亂則潰散爾)
清人在消(傳曰消河上地也)駟介麃麃(音標○傳曰麃麃武貌)二矛重喬
(毛音橋鄭音驕○傳曰重喬累荷也○釋文曰荷舊音何謂刻矛頭為荷葉相重累也沈胡可反謂兩矛之釋)
(相負荷也○疏釋毛曰喬高也以矛建於車上五兵之最高者也而二矛同高復有等級故謂之重喬謂此二)
(矛刀有高下重累而相負揭○箋曰喬矛矜近上及室題所以縣毛羽縣音玄○疏釋鄭曰矜謂予柄也室謂)
(矛之銎孔襄十年左傳曰舞師題以旌夏杜預云題識也題者表識之言箋曰喬者矛之柄近於上頭及矛之)
(銎室之下當有物以題識之銎音如芎識音志)河上乎逍遙(錢氏曰逍遙行樂也)
清人在軸(音逐○傳曰軸河上地也○疏曰彭消軸皆河上之地久不得歸師有遷移三地亦應不)
(甚相遠)駟介陶陶(音道○傳曰陶陶驅馳之貌)左旋右抽中軍作好(去聲)
(○箋曰左人謂御者右車右也中軍將也○疏曰左傳成二年說晉之伐齊云郤克將中軍解張御鄭丘緩為)
(右郤克傷於矢流血及屨未絶鼓音曰余病矣張侯曰自始合而矢貫余手及肘余折以御左輪朱殷豈敢言)
(病張侯即解張也郤克傷矢言未絶鼓音是郤為將在鼓下也張侯傷手而血染左輪是御者在左也此謂將)
(之所乘車耳兵車之法左人持弓右人持矛中人御御不在左也解音蟹殷於閑反)
師久不歸厭其處則復遷故自彭而消自消而軸翺
翔徧於河上之地既閒暇無所作為乃使在左之御
者習旋其車車右勇力之士抽兵刃以習擊刺將居
中央為容好而已遊戲以自樂也○一說好如字左
軍旋而歸右軍抽而退皆已逃散唯中軍高克所自
將雖作好而彊留亦不能久也亦通
清人三章章四句
羔裘刺朝也(朝音潮)言古之君子以風其朝焉(風音諷○曰鄭莊公)
(詩在平桓之間○箋曰朝無忠正之臣故刺之)
或謂檜羔裘專刺其君唐羔裘專刺其臣鄭羔裘兼
刺君臣按此詩言豹飾止是臣下之服舍命不渝及
邦之司直邦之彦兮皆臣事也止當為刺在朝之臣
羔裘如濡(疏曰緇衣羔裘諸侯與其臣服之以日視朝也○傳曰如濡潤澤也○今曰霑濡也)洵
直且侯(歐陽氏曰洵信也○韓詩曰侯美也)彼其之子(其音記○朱氏曰其語助辭)舍
命不渝(舍音赦○傳曰渝變也)
言古之君子服羔裘之衣其色潤澤如濡濕之信其
直而且美謂德稱其服也美其有德故謂其裘若有
潤澤喜慕之辭也直者大公至正之謂也充實之謂
美直而且美則養其剛犬而至於充實矣命者天之
所以賦予於我者舍則居之而安也人惟不安於命
所守不固故不能剛大充實彼古之君子能安於命
臨利害而不變所以直而美也稱彼所以譏此也
羔裘豹飾(傳曰豹飾緣以豹皮也緣去聲○疏曰君用純物臣下之故袖飾異皮)孔武有
力(傳曰孔甚也)彼其之子邦之司直(傳曰司主也○今曰猶屠蒯言女為君耳將司)
(聰也之司)
言古之君子服其羔裘而豹皮為袖之緣其人甚武
而有力然非賁育之謂也繼言彼其之子可以司國
之直謂敢行禮義不畏彊禦斯以為孔武有力也司
直謂直道之宗主官名多稱司言主掌之也
羔裘晏兮(錢氏曰晏安也)三英粲兮(傳曰三英三德也○箋曰剛克柔克正直也○朱氏)
(曰粲鮮明貌)彼其之子邦之彦兮(傳曰彦士之美稱)
羔裘晏兮言德稱其服故服之而安猶云緇衣之宜
兮三英粲兮言三俊為國光華也○三英或以為裘
之英飾前後有三如五紽五緎五總之類只是臆度
無文可據毛氏以為三德或疑牽合於三之數今考
立政三俊注以為剛柔正直英即俊也毛氏之說有
源流矣此詩每章第二句皆言德美知三英非言英
飾也
羔裘三章章四句
遵大路思君子也莊公失道君子去之國人思望焉(曰鄭)
(莊公詩在平桓之間○詩記曰武公之朝蓋多君子矣至於莊公尚權謀專武力氣象一變左右前後無非祭)
(仲高渠彌祝聃之徒也君子安得不去之乎○曹氏曰莊公殺弟幽母加兵於天子其失道多矣失道之君胡)
(可與久處宜君子之去之也不有君子其能國乎是以身死而國亂至於公子五争兵甲不息有由然也)
鄭莊克段誓母交質之事在平王時(鄭莊前二十四年)交惡
歸祊繻葛之事在桓王時(鄭莊後十九年)入春秋首惡也羔
裘遵大路女曰雞鳴三詩之時無以明之疑而繫之
平桓之間毋質也(舊圖列之莊王誤矣鄭莊卒於桓之十九年不及莊王之世)
遵大路兮(傳曰遵循也)摻執子之袪兮(摻音糝袪音驅○傳曰摻擥也○今曰擥)
(韻亦作攬釋云撮持也袪袖口也袪袂之袪從衣祛去之祛從示祛解見唐羔裘)無我惡兮(惡烏)
(路反)不寁故也(寁子感反從韻○傳曰寁速也○今曰速猶言倉卒也)
莊公失道君子惡之遵循大路而去其國人欲攬持
其裾袖以留之曰子無惡我而不留不可倉卒於故
舊也謂棄去之速也不言其惡莊公而以為惡我婉
辭也言故舊以先君之義諷之庶其或留也此詩止
惜賢者之去而莊公身不行道為君子所棄可見矣
大路非隠僻之所而君子遵此以去觀瞻所繫衆所
共惜莊公不留之乃使國人欲留之是可刺也(曹氏曰申)
(公白生彊起穆生曰獨不念先王之德歟即此詩欲留君子之意)
遵大路兮摻執子之手兮無我魗兮(魗毛音讎鄭音醜○傳曰魗棄)
(也○箋曰亦惡也)不寁好也(好去聲○蘇氏曰好舊好也)
遵大路二章章四句
女曰雞鳴刺不說德也(說音悦)陳古義以刺今不說德而
好色也(好去聲○曰鄭莊公詩在平桓之間)
古者夫婦相警以勤生又能同心以親賢是好德而
不淫於色也
女曰雞鳴士曰昧旦(詩記曰昧晦也旦明也昧旦天欲旦晦明未辨之時也列子曰將旦)
(昧爽之交日夕昏明之際)子興視夜明星有爛(傳曰言小星已不見也)將翺將
翔(今曰翺翔雍容和緩之意)弋鳧與鴈(弋音翼鳧音符○箋曰弋繳射也繳音灼疏曰謂以繩繫)
(矢而射也繳謂生絲為繩也○曹氏曰鳧鷖解曰鳧野鶩○解見鳧鷖)
此詩述夫婦相警之辭始婦警其夫曰雞鳴可興矣
夫曰姑俟昧旦也婦又警其夫曰子宜興而視夜之
如何蓋小星已不見唯明大之星爛然天將曉矣方
將雍容翺翔而往弋取鳧鴈而歸早則從容晏則忽
遽起不可以不早也○蘇氏以明星為啓明蓋今俗
所謂曉星也毛氏謂天將曉則小星不見惟明大之
星爛然雖不指為啓明然將曉而明大者惟啓明耳
至陳東門之楊明星煌煌但言夜深則星明又不必
專為曉星矣
弋言加之(蘇氏曰加中也史記云以弱弓微繳加諸鳧鴈之上)與子宜之(朱氏曰和其所)
(宜也内則云牛宜稌羊宜黍豕宜稷犬宜粱鴈宜麥魚宜苽)宜言飲酒與子偕老琴
瑟在御莫不静好
婦人謂其夫曰子弋射鳧鴈加而中之我當與子和
其滋味之所宜既和其所宜以之飲酒相樂期于子
以偕老飲酒之時琴瑟在於侍御莫不安静而和好
言夫婦相愛之意也(朱氏曰射者男子之事而中饋者婦人之職也)
知子之來之雜佩以贈之(傳曰雜佩者珩璜琚瑀衝牙之類音行黃居禹○朱氏曰)
(珩佩之上横者也下垂三道貫以蠙珠璜如半璧繫於兩旁之下端琚如圭而兩端正方在珩璜之中瑀如大)
(珠在中央之中别以珠貫下繫於璜而交貫於瑀復上繫於珩之兩端衝牙如牙兩端皆銳横繫於瑀下與璜)
(齊行則衝横出聲也○箋曰贈送也)知子之順之雜佩以問之(傳曰問遺也遺音位)
(○疏曰曲禮云凡以苞苴簟笥問人者左傳衛侯使人以弓問子貢皆遺人物謂之問)知子之好
之(好去聲)雜佩以報之
婦語其夫謂知汝所招来而新相知者吾將解雜佩
以贈送之知汝所和順而莫逆於心者吾將解雜佩
以遺問之知汝所好慕而尊敬之者吾將解雜佩以
報答之雜佩難得之物未必常有特言苟有賢者之
至當有以結其歡心而無所愛於服玩之物此由其
夫好德故其妻能奉承其意也
女曰雞鳴三章章六句
有女同車(尺奢反)刺忽也(疏曰昭公忽莊公寤生世子祭仲逐之而立突)鄭人刺
忽之不昏于齊太子忽常有功于齊齊侯請妻之(妻音砌)
齊女賢而不取(音娶)卒以無大國之助至於見逐故國人
刺之(曰鄭昭公初立詩桓王時○疏曰桓六年傳曰北戎侵齊齊侯乞師于鄭鄭大子忽帥師救齊六月)
(大敗戎師𫉬其二帥大良少良甲首三百以獻于齊是大子忽嘗有功於齊也傳又云公之未昏于齊也齊侯)
(欲以文姜妻鄭大子忽大子忽辭人問其故大子曰人各有耦齊大非吾耦也詩云自求多福在我而已大國)
(何為君子曰善自為謀及其敗戎師也齊侯又請妻之固辭人問其故大子曰無事於齊吾猶不敢今以君命)
(奔齊之急而受室以歸是以師昏也人其謂我何遂辭諸鄭伯如左傳文齊侯前欲以文姜妻忽後復欲以他)
(女妻忽再請之此言齊女賢而忽不取謂復請妻者非文姜也妻音砌○廣漢張氏曰忽之不昏于齊未為失)
(也而詩人追恨其失大國之助者蓋見忽之弱為甚追念其資於大國或有以自立此國人之情也蓋忽者先)
(君之世子其立也正故其始也國人見其逐而憐其無助耳)
突挾宋之援以逐忽故國人惜忽之無援而作此詩
也春秋桓五年經書鄭忽出奔衛以其失國故不稱
子十五年經書鄭世子忽復歸于鄭以其歸國故稱
世子以其終失國出入皆不稱鄭伯此首序稱忽擊
鼓稱州吁墓門稱陳佗皆用春秋書法知經聖人之
手矣
有女同車(傳曰親迎同車也○疏曰士昏禮云女始乘車壻御輪三周是同車也)顔如舜
華(如字○傳曰舜木槿也○釋草曰椵木槿櫬木槿椵音假○樊光曰别二名也其樹如李其華朝生暮落)
(○陸璣曰五月始華故仲夏月令云木槿榮○山隂陸氏曰取瞬之義○曹氏曰舜華易落而無實以況有色)
(而德不稱焉)將翺將翔(今曰翺翔雍容和緩之意)佩玉瓊琚(解是衛木瓜)彼美
孟姜(傳曰孟姜齊之長女也疏曰他女必幼於文姜未必實長假言其長而美之)洵美且都
(洵音荀○箋曰洵信也傳曰都閑也○疏曰都者美好閑習之言司馬相如上林賦云妖冶閑都)
忽以弱見逐國人追恨其不取齊女言忽所取他國
之女行親迎之禮而與之同車者特取其色爾此女
色如木槿之華朝生暮落不足恃也而今也且翺且
翔於此佩其瓊琚之玉徒有威儀服飾之可觀而無
益於事也曷若彼美好齊國之長女信美而且閒雅
向来忽若取之則有大國以為援而不至於見逐矣
○舊說以有女即孟姜其文重復彼乃别指之辭有
女同車指忽所取者彼美孟姜指忽所不取者忽之
辭齊昏也祭仲曰君多内寵子無大援將不立正此
詩之意也
有女同行(錢氏曰同以車行也)顔如舜英(傳曰英英華也)將翺將翔佩玉
將將(音鏘○釋文曰將將玉佩聲)彼美孟姜德音不忘(德音解見假樂)
言齊女有賢譽至今使人不能忘恨不取之也車舝
德音來括言其有賢譽此言德音不忘即所謂齊女
賢而不取也(詩記曰不借助於大國而自求多福忽非奮然誠有是志也蓋其為人淺狹而)
(多所拘攣暗滯而動皆疑畏浮易而不知審量孑孑然以文義自喜而國勢人情與其身之安危皆懵然)
(莫之察也適足以取亡而已矣使忽誠有是志而深求其實則質之弱固可彊而所以持國者固無待於)
(外助也惟其為善有名而無情所以卒見嗤於祭仲而為詩人所閔此功利之說所以多勝而信道者所)
(以益寡也)
有女同車二章章六句
山有扶蘇刺忽也所美非美然(今曰鄭昭公詩桓莊之間疏以山有扶蘇蘀兮)
(狡童三詩為忽後立時事則為莊王時然未有以明之)
為君在辨君子小人而已忽闇於知人所美之人非
真美也
山有扶蘇(傳曰扶蘇扶胥小木也○疏曰釋木無文毛當有以知之未詳其所出也)隰有荷
華(如字○傳曰荷華扶蕖也○釋文曰未開曰菡萏已發曰芙蓉菡酣之上濁頷撼同音萏談之上濁禫髧)
(同音)不見子都(釋文曰都美也○傳曰子都世之美好者也)乃見狂且(沮之平○傳曰)
(狂狂人也且辭也)
興也山有扶蘇之小木樸&KR0554;不足道喻么麽之小人
此非美也隰有扶蕖之名華自拔於汚泥之中喻修
絜之君子此美也美惡本不難見忽乃所美非美用
捨倒置君子去之在其朝者皆小人耳故不見都美
之賢人惟見狂人也○世稱美好之人為子都孟子
所稱子都以貌之美此詩所稱子都以德之美猶美
人之名或稱美貌或稱美德詩彼姝者子兩出一為
賢者一為女子也若以此子都為美貌則與狂且意
義不貫鄭氏以狂為醜其說牽彊此詩子都子充皆
指賢人耳都美好也充充實也非有人名子都子充
也○或謂山隰有草木喻國之有人材耳不必彊為
分别此說非也凡詩言山隰有草木其草木皆相類
故不必分别此詩以扶蘇對荷華以喬松對游龍皆
不相類荷名華也扶蘇小木不知其為何木其名不
顯其木可知是荷華與扶蘇非類也松名木也其材
可為棟梁以喬言之則又高竦而挺持龍凡草也又
以游言之則枝葉放縦與喬木亦非類也周子以蓮
有君子之德夫子稱松有後凋之操晉人稱和嶠為
千尺松皆以荷松喻賢豈扶蘇游龍輩所可同日語
哉時人比竝言之蓋美惡相形矣
山有喬松(王氏曰喬高也)隰有游龍(箋曰游放縦也○傳曰龍紅草也○釋草曰紅蘢古)
(其大者蘬蘢音龍○舍人曰紅名龍古○陸璣曰一名馬蓼葉大而赤白色生水澤中高丈餘)不見子
充(疏曰充實忠良者)乃見狡童(今曰狡獪也從犭非從亻)
山有喬高之松木挺特而秀拔喻特立之君子此美
也隰有放縦之龍草縦横而亂生喻縦恣之小人此
非美也今忽所美非美故不見充實之賢人乃見狡
獪之小子也李德裕言正人如松柏特立不倚邪人
如藤蘿非附他物不能自起游龍正堪與藤蘿為伍
耳
山有扶蘇二章章四句
蘀兮(蘀音託)刺忽也君弱臣彊不倡而和也(倡音唱和去聲○曰鄭昭)
(公詩桓莊之間○補傳曰後篇權臣擅命指祭仲此篇亦指祭仲也)
此詩小臣願忠於國而力不能自為也後序之言非
詩意也
蘀兮蘀兮(疏曰七月傳云蘀落也落葉謂之蘀○今曰槁葉未辭柯以風所吹而必落故呼槁葉為)
(蘀也)風其吹女(音汝)叔兮伯兮(錢氏曰叔伯謂諸大夫也)倡予和女
興也此小臣有憂國之心呼諸大夫而告之言此槁
葉在柯風將吹女不能久矣天大風則槁葉無不落
喻國有難則大夫皆不安禍將及矣豈可坐視以為
無與於已而不相與扶持之乎叔伯諸大夫其亟圖
之汝倡我則我和汝矣謂患無其倡不患無和之者
也當時卒無倡之者由忽無忠臣良士也二女字皆
呼諸大夫
蘀兮蘀兮風其漂女(漂音飄○傳曰漂猶吹也)叔兮伯兮倡予要女
(要音腰○傳曰要成也)
成女謂相與成其事也
蘀兮二章章四句
狡童刺忽也不能與賢人圖事權臣擅命也(擅音繕○箋曰祭仲)
(專也○今曰鄭昭公詩桓莊之間)
狡童或以為指忽或以為指祭仲春秋書忽乃聖人
筆削以示襃貶首序稱忽亦國史所題經聖人之手
忽以世子為鄭君其當時國人作詩義不得目為狡
童也若指祭仲則祭仲自莊公時已為卿且為莊公
取鄧曼而生昭公當昭公即位仲已老矣不應目為
童也今考山有扶蘇之詩刺忽所美非美乃見狂且
狡童是所用之人非狂即狡此詩正指忽所用之人
耳聖人刪詩以垂世教安取目君為狡童乎
彼狡童兮不與我言兮維子之故使我不能餐兮(餐粲之平)
忽所美非美以狡童為賢而信用之不與賢人圖事
賢者憂之不欲斥忽而斥其所用之人也為告忽言
之故指狡童為彼而稱忽為子曰彼狡獪之童少不
更事恃權寵而侮老成故不與我言也彼狡童不足
恤吾惟憂君之故恐為所誤至於不能餐也○舊說
既以狡童指忽又以子為指忽非也彼以指忽之所
用子以稱忽則語意抑揚分明矣彼者薄之之辭子
者親之之辭也權臣擅命將有他志惡察察言故但
言憂之而不能餐微辭也
彼狡童兮不與我食兮維子之故使我不能息兮(朱氏曰息安也)
共食則可以從容謀事耳不能息謂不安息也食息
俱廢憂之深也○舊說謂不與食天禄今不從此詩
蓋忽之朝猶有賢人在焉而忽不與之謀耳非謂在
野之賢也(詩記曰賢者於忽懇懇如此而忽不之察焉上下可謂不交矣疎其可親親其可疎)
(斯其所以亡也)
狡童二章章四句
褰裳(褰音愆)思見正也狂童恣行(去聲○疏曰忽是莊公世子於禮宜立非詩人)
(所當疾故知狂童恣行謂突也正謂正争者之是非去突而定忽)國人思大國之正已
也(曰鄭昭公初立詩桓王時)
鄭人始作蘀兮望大夫相與扶持之既無其人則又
作褰裳望大國之見正蓋惓惓於忽也說者多以狂
童指忽非也忽以世子嗣位其立也正國人憂之至
於不能餐其情可見此詩及有女同車皆欲求援大
國以扶植之也王道既微小國無所控愬往往思方
伯之拯己霸圖能無興乎是可以觀世變矣
子惠思我(今曰惠言恩惠我也)褰裳涉溱(釋文曰褰摳也摳挈也摳恪侯反○釋文曰溱)
(水名出鄭字作潧○補傳曰洧溱未必褰裳可涉詩人此言欲其急於拯亂耳)子不我思豈無
他人狂童之狂也且(沮之平○朱氏曰且語助辭也)
突以庶奪嫡忽位已定而簒之國人無如之何故思
大國正其孰為當立孰為不當立子斥大國之人也
大國有以恩惠而念我鄭國之亂欲來為我討正之
者非道遠而難至但褰揭其裳涉溱水則至矣子不
我思則豈無他國思我者乎何為皆不来也望大國
之正已其情甚切不主一國也所以告急者突乃狂
童以庶奪嫡其狂已甚也○舊說謂爾不我思則當
有他國思我者如此則自為悠緩之辭非告急之意
子惠思我褰裳涉洧(音委○傳曰洧水名○李氏白說文云洧出潁川陽城山東南入潁)
子不我思豈無他士(箋曰他士猶他人也)狂童之狂也且
褰裳二章章五句
丰(音峰)刺亂也昏姻之道缺(箋曰謂嫁取之禮)陽倡而隂不和(倡音)
(唱和去聲)男行而女不隨(曰昭公詩桓莊之間○疏曰丰東門之墠風兩子衿直云刺亂世耳)
(或當突簒之時或當忽入之後其時難知要之是忽為主亦宜繫忽皆昭公詩)
忽初立在桓王時復立在莊王時扶蘇蘀兮狡童丰
東門之墠風雨子衿揚之水詩不明何時作則疑而
附之桓莊之間疏指山有扶蘇至狡童為忽後立時
事唯丰以下其時難知要之八詩一體皆難定其時
也
子之丰兮(傳曰丰豐滿也)俟我乎巷兮(傳曰巷門外也○疏曰門外之道也)悔予
不送兮
此詩述婦人之辭也男子親迎女有他志而不從其
後復思親迎之人謂子之面貌丰丰然豐滿出門而
待我於門外之巷悔我當時不送是子而去也
子之昌兮(傳曰昌盛壮貌)俟我乎堂兮(疏曰士昏禮主人揖賓入于廟主人升堂西面)
(賓升堂北面奠鴈再拜稽首降出婦從降自西階是則士禮受于廟堂庶人雖無廟堂亦受女于寢堂)悔
予不將兮(箋曰將送也)
衣錦褧衣(二衣皆如字褧傾之上字亦作絅○解見衛碩人)裳錦褧裳(箋曰庶人之妻)
(嫁服也)叔兮伯兮駕予與行(今曰行出適也解見鄘蝃蝀)
女失其配耦悔前不行自說衣服之備望夫更来迎
已言已衣用錦為之其上加褧衣裳用錦為之其上
加褧裳衣裳備足可以行嫁乃呼迎者之字云叔兮
伯兮若復駕車而来我則與之行矣
裳錦褧裳衣錦褧衣叔兮伯兮駕予與歸(葛覃傳曰婦人謂嫁曰歸)
丰四章二章章三句二章章四句
東門之墠(音善禪之上濁)刺亂也男女有不待禮而相奔者也
(曰昭公詩桓莊之間)
丰東門之墠溱洧三詩皆以鄭亂之故而男女不正
故皆曰刺亂也出其東門言閔亂亦此意
東門之墠(傳曰城東門也○今曰東門鄭要會之地隠公四年左傳宋公陳侯蔡人衛人伐鄭圍其)
(東門○疏曰墠除地去草也封土為壇除地為墠)茹藘在阪(茹藘音如閭阪音反○曰茹藘者蒨)
(草也蒨韻亦作茜○釋草曰茹藘茅蒐○李巡曰一名茜可以染絳○疏曰陂陀不平而可種者名阪)其
室則邇其人甚遠
東門有墠其墠之外有阪茹藘之草生焉此男子所
居之處也女欲奔之而未遂故言其室則近不難至
也其人甚遠未得就之也
東門之栗(疏曰栗樹生於路上)有踐家室(伐柯傳曰踐行列貌)豈不爾思子
不我即
女欲奔而未得望男之就已也
東門之墠二章章四句
風雨思君子也亂世則思君子不改其度焉(曰昭公詩桓莊之間)
鄭公子之亂時事反覆士之怵於利害隨勢變遷失
其常度者多矣故詩人思見君子焉
風雨淒淒(音妻○曰淒淒寒涼之意考見邶綠衣)雞鳴喈喈(音皆○葛覃傳曰喈喈和)
(聲之遠聞)既見君子云胡不夷(今曰傳以夷為悦心悦則夷平憂則鬱結也)
興也風雨淒淒然寒涼雞猶守時而鳴喈喈然其聲
之和興君子雖居亂世不變改其節度我得見此人
則我心豈不坦然而平夷哉感當時無此人思而不
得見之辭也
風雨瀟瀟(傳曰瀟瀟暴疾也○朱氏曰風雨聲)雞鳴膠膠(錢氏曰膠膠聲雜也今曰膠膠)
(擾擾是雜之意謂羣雞之聲也)既見君子云胡不瘳(音抽○傳曰瘳愈也○李氏曰言如)
(病之瘳愈也)
風雨如晦(傳曰晦昏也)雞鳴不已既見君子云胡不喜
晝而如晦風雨之甚而雞晝鳴不已也
風雨三章章四句
子衿(音今)刺學校廢也亂世則學校不修焉(曰昭公詩桓莊之間)
學校興者治之象也學校廢者亂之證也
青青子衿(傳曰衿領也○疏曰襟交領也衿與襟音義同)悠悠我心(程子曰悠悠我心賢)
(者悲傷當時如此)縦我不往子寧不嗣音
鄭以國亂學校不修生徒解散賢者憂之言汝學子服
青青之衿領宜會聚於學校以講習今散而何所之
乎使我心悠悠然深長思之縱我不往見汝汝寧不
繼聲以問我乎言此者以學校廢而朋徒解散不相
聞知見時之亂也非要其来見而責望之也
青青子佩(傳曰佩玉也士佩瓀珉而青組綬瓀音軟○疏曰玉藻士佩瓀玫而緼組綬此云青組綬)
(者蓋毛讀禮記作青字緼音温○今曰玉藻一命緼韍幽衡注云緼赤黃之間色幽音酉)悠悠我思
縦我不往子寧不來
既不繼聲問亦不来訪
挑兮達兮(挑音叨又音恌達音撻○朱氏曰挑輕儇跳躍之貌達放恣也)在城闕兮一
日不見如三月兮
人既廢學乃挑然輕躍達然放恣但好登城上之高
闕以候望為樂賢者念之一日不見已如三月之久
況非止一日乎傷時事之至此念朋會之無從也
子衿三章章四句
揚之水閔無臣也君子閔忽之無忠臣良士終以死亡
而作是詩也(曰昭公詩桓莊之間○今曰忽時未死亡終必死亡耳)
忽非無臣也臣非忠良雖有之如無之揚之水三篇
王風言平王不能令諸侯唐風言晉昭不能制沃此
詩言忽不能制權臣皆興微弱也忽能用忠臣良士
則轉弱為彊矣
揚之水不流束楚(解見王風○曹氏曰此先楚後薪以見臣之愈彊耳)終鮮兄弟
(鮮上聲)維予與女(音汝)無信人之言人實迋女(迋徐音姜之去本音狂之)
(上濁○傳曰迋誑也)
興也楚本浮物一束之楚本非不可流轉而悠揚之
水不能流轉之猶忽之微弱不能號今其臣也昭公
兄弟甚衆無與忽同心者故言今兄弟雖多終竟是
少謂要其終必不相助雖多猶少也此詩忽兄弟所
作故曰維予二人外此無與同心者也兄弟且如此
況他人乎故言無信他人之言他人實欺迋汝耳見
無忠臣也(曹氏曰按左傳忽突争國而子儀子亹更立及至莊十四年忽與子儀子亹皆已死)
(而原繁謂厲公曰莊公之子猶有八人不得為鮮○詩記曰無信人之言非教之以不信人言也忽既微)
(弱彊公子復多其臣大抵懷二心而外市僅有一二人實心向之者乃暗於情偽不知所倚故提耳而告)
(之也)
揚之水不流束薪終鮮兄弟維予二人無信人之言人
實不信
揚之水二章章六句
出其東門閔亂也公子五争兵革不息男女相棄民人
思保其室家也(曰厲公詩僖王時○疏曰桓十一年左傳云祭仲為公取鄧曼生昭公故祭仲)
(立之宋雍氏女於鄭莊公生厲公故宋人誘祭仲而執之曰不立突將死祭仲與宋人盟以厲公歸而立之秋)
(九月昭公奔衛己亥厲公立是一争也十五年傳云祭仲專鄭伯患之使其壻雍糾殺之雍姬知之以告祭仲)
(祭仲殺雍糾厲公出奔蔡六月乙亥鄭世子忽復歸于鄭是二争也十七年傳云初鄭伯將以高渠彌為卿昭)
(公惡之固諫不聽昭公立懼其殺已也弑昭公而立公子亹是三争也十八年傳云齊侯師于首止子亹會之)
(高渠彌相七月齊人殺子亹而轘高渠彌祭仲逆鄭子于陳而立之服虔云鄭子昭公弟子儀也是四争也莊)
(十四年傳云鄭厲公自櫟侵鄭及大陵𫉬傅瑕曰苟舍我吾請納君與之盟而舍之六月傅瑕殺鄭子而納厲)
(公是五争也忽亦再為鄭君前以太子嗣立不為争簒故唯數後為五争也雍平聲女尼據反亹音尾轘音患)
此詩與中谷有蓷皆以世亂之故而男女不相保故
序皆以閔傷言之
出其東門(東門解見東門之墠)有女如雲(傳曰如雲衆多也)雖則如雲匪
我思存縞衣綦巾(縞音杲綦音其○傳曰縞衣白色綦巾蒼艾色○疏曰縞細繒也戰國策)
(云彊弩之末不能穿魯縞然則縞是薄繒不染故色白也綦者青色之小别艾謂青而微白為艾草之色箋云)
(綦文亦以為青色但巾上為此蒼文非全用蒼色為巾也與毛異)聊樂我員(樂音洛員音云○園)
(有桃箋曰聊且略之辭○疏曰云員古今字助語辭也)
鄭國之亂男女相棄有出其東門見婦人之見棄者
其多如雲雖如雲之多皆非我思慮所存也我心所
存在於服白繒之衣綦文之巾者是我之室且得相
樂幸不相棄足矣何暇閔憐他人之室家乎此感時
之亂自顧其室家亦恐不能相保也縞衣綦巾稱其
妻猶云荆釵布裙也
出其闉闍(二字音因都○傳曰闉曲城也闍城臺也○疏曰闉是門外之城即今之門外曲城是也)
(闍是城上之臺謂當門臺也)有女如荼(音徒○曰此荼茅草秀出之穗也○疏曰鄭於地官掌荼)
(注及既夕注與此箋皆云荼茅秀然則此言如荼乃是茅草秀出之穗非苦菜及委葉二種荼草也茅之秀者)
(其穗色白言女皆喪服色如荼然吴語說吳王夫差於黃池之會陳兵以脅晉萬人為方陳皆白常白旗素甲)
(白羽之矰望之如荼韋昭云荼茅秀亦以白色為如荼與此傳意同女見棄所以喪服者王肅云見棄又遭兵)
(革之禍故皆喪服也矰音曾短矢也○三荼考見邶谷風)雖則如荼匪我思且(音徂○釋)
(文曰爾雅云存也舊子徐反)縞衣茹藘(音如閭○傳曰茹藘茅蒐之染女服也○解見東門之墠)
聊可與娛(傳曰娛樂也)
出其東門二章章六句
野有蔓草(蔓音萬)思遇時也君之澤不下流民窮於兵革
男女失時思不期而會焉(曰厲公詩僖王時)
思遇時者厭亂而思治也不期而會非詩意
野有蔓草(傳曰蔓延也)零露溥兮(溥音團○傳曰溥溥然盛多也)有美一人
清揚婉兮(清揚考見鄘君子偕老)邂逅相遇(邂逅音械候○陳氏曰綢繆詩言昏姻云)
(見此邂逅邂逅正謂昏姻非淫奔也○今曰邂逅謂其議速成猶迨其今兮之意今人言事之速者云邂逅而)
(成)適我願兮(今曰適意適興皆快適之意)
興也野有蔓延之草者由天零落其露溥溥然盛多
以潤澤之興國有蕃庶之民者由君下恩澤以養育
之謂民免兵革之禍男女及時也有美好之女其目
清明其眉揚起婉然而美者使昏姻之議邂逅而成
則適我之願也遭時之亂昏姻之道若願之而不可
得之辭也
野有蔓草零露瀼瀼(音穰○朱氏曰瀼瀼露多貌)有美一人婉如
清揚邂逅相遇與子偕臧(傳曰臧善也)
與子偕臧猶言各得其所欲也
野有蔓草二章章六句
溱洧(音臻委)刺亂也兵革不息男女相棄淫風大行莫之
能救焉(曰厲公詩僖王時○王氏曰羞惡之心莫不有之而其為至於此者豈其人性之固然哉兵革)
(不息男女相棄而無所從歸也是以至於如此然則民之失性也為可哀君之失道也為可刺)
鄭衛多淫詩衛由上之化鄭由時之亂也漢地理志
皆以為風土之習固然若是則教化為虚言而二南
之義誣矣
溱與洧(傳曰鄭兩水名○解見褰裳○前漢地理志鄭地右雒左沛食溱洧焉土陿而險山居谷汲男)
(女亟聚會故其俗淫亟音器)方渙渙兮(渙音喚○傳曰渙渙春水盛也○箋曰冰已釋水則渙渙)
(然○李氏曰說文云渙流散也蓋春冰解釋而流散也韓詩注云鄭國之俗三月上巳之辰往溱洧兩水之上)
(招魂續魄秉蕳草以祓除不祥)士與女方秉蕳兮(蕳音艱○傳曰蕳蘭也○陸璣曰香草也)
(楚辭紉秋蘭以為佩)女曰觀乎士曰既且(音徂徐音沮之平○釋文曰且往也)且往
觀乎洧之外(且如字)洵訏且樂(洵音荀訏音吁樂音洛○箋曰洵信也○傳曰訏大)
(也)維士與女伊其相謔贈之以芍藥(芍音杓○傳曰芍藥香草○陸璣曰)
(今藥草芍藥無香氣未審今何草○詩記曰即今之芍藥陸璣必指以他物蓋泥毛公香草之言欲求香於柯)
(葉置其花而不論爾)
鄭國之俗以上巳出游溱洧之上男女雜沓今以淫
風既行有因出游而相挑誘者言溱洧之間春冰既
泮方渙渙然流散有士與女適野游行秉執蕳草女
謂士曰盍往觀乎邀其偕行也士曰既以觀矣未從
之也女又勸男云且復更往觀乎洧水之外聞其土
信訏大而可樂士於是從之因相與戲謔又以芍藥
香草為贈所以結恩情之厚也
溱與洧瀏其清矣(瀏音留○傳曰瀏深貌○說文曰流清也)士與女殷其盈
矣(傳曰殷衆也)女曰觀乎士曰既且且往觀乎洧之外洵訏且
樂維士與女伊其將謔(今曰將相將也方且也猶將安將樂之將)贈之以芍
藥
鄭衛皆淫聲孔子獨先於鄭今鄭之淫詩顧少於衛
何也詩之見在者孔子所存以為世戒也聖筆所刪
多矣言鄭聲淫者舉其大體言之不繫今詩之多寡
不必盡黜國史所題例目之為男女之詩以求合於
鄭聲淫之說也
溱洧二章章十二句
詩緝卷八
