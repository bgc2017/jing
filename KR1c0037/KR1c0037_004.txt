讀詩私記卷四
明李先芳撰
二雅考
大全云小雅大雅周室居西都時詩也小雅自鹿鳴
至菁莪十六篇大雅自文王至卷阿十八篇為正雅
小雅六月大雅民勞之後皆變雅以今考之正小雅
燕饗之樂也其間皆中庸尊賢親親體羣臣柔遠人
懷諸侯之事故歌之以燕樂勞享羣臣其辭氣懽
忻和悦以通上下之情正大雅會朝之樂受釐陳戒
之辭也以歌于會朝之時如文王大明等篇或陳于
祭祀之後如生民行葦等篇或陳于進戒之際如公
劉卷阿等篇其辭氣又皆恭敬齋莊以發先王之
德此其辭之異者今猶可考多周公時所定也
鹿鳴以下五章註云為人君之燕其臣而作其言兄弟
朋友者居其半蓋鹿鳴四牡皇華尊賢也常棣伐木親
親也九經之首事也王道教以人倫不遑將父則使臣
之蒹父子矣宜爾室家則兄弟之兼妻子矣所謂人倫
明於上小民親於下也言將母來諗必有恤其私而為
之所者伐木神之聽之神精神也言爾留神以聽鳥聲
自能篤朋友之義以享和平之福也後小明章内二句
亦與此類言聽上文云云也不必用鬼神言
天保吉蠲一節非惟天福之神亦福之神之弔一節不
惟神福之民亦德之日用飲食安其業也徧為爾德則
歸其心矣德者以我為德也末節言高大而盛長者亦
悠久矣
采薇小序云遣戍役也文王之時西有昆夷之患北有
獫狁之難以天子之命命將遣戍役以守衛中國故歌
采薇以遣之出車以勞還杕杜以勤歸也據此三篇内
王天子皆以紂言集註云王周王也不知何旨但勞還
之事似非紂所能為據經文亦未見文王實事其曰南
仲未必是文王之臣姑記之
出車喓喓草蟲二節是發明豈不懷歸之意言我之懷
念室家亦猶室家之念我也彼方感草蟲時物之變念
我而憂必見我心可降矣但薄伐西戎王事方急懷歸
之心嘆息而已幸而春日暄好花鳥榮和得勝而歸則
前日念懷之心始遂矣豈不樂哉然此乃南仲平戎之
功既成方有此樂二節末句俱稱南仲歸功于將帥也
杕杜檀車二句言行役之久也會言是衆言相期人情
所屬也
嘉魚末句又思思字亦發語詞與來思同非思念不忘
也
南山保艾爾後不惟祝其德夀又欲子孫保之無窮也
蓼蕭小序云澤及四海也言諸侯來朝被恩而祝贊之
詞君子皆指天子而言宜兄弟言天子念及同姓諸侯
也鞗革天子所賜之物也韓奕之二章曰王錫韓侯鞗
革金厄是也與註稍異
湛露不醉無歸見其情之厚也在宗載考見其情之親
也莫不令德見其德之存乎中者善也莫不令儀見其
儀之見乎外者善也厚而不親則上之待下者猶未至
也德雖令而儀有缺焉則臣之持身猶不足也
彤弓大全云大抵此詩首章已盡其意下兩章只是詠
嘆以加重焉耳櫜重于載載重于藏好誠于喜喜誠于
貺醻厚于右右尊于饗又曰始而藏器以待有功之人
則不敢輕及其推誠以錫有功之人則不敢惜王者于
賞功之物始而不知重其物則必有輕貺之心而人亦
䙝之矣終而不出于誠心又吝而不果則人雖得之亦
不以為恩矣故未有功之時則藏之也不敢輕既有功
之時則誠心與之而無所惜王者賞功之大權當如是
矣
菁莪小序樂育材也君子能長育人材則天下喜樂之
矣
六月大全云先王之法夷狄侵中國臣子背君父皆天
下之大變諸侯有能討之者許之先發而後聞其急如
此所以然者以中國不可一日而不尊天理不可一日
而不明也今玁狁内侵不得已而應之雖六月出師而
人不以為暴者知其過之不在於君上蓋以為所以勞
我者乃所以安我也末言張仲孝友言忠可移君順可
移長有忠順之臣必有孝友之友也
六月以討而定故其辭迫采芑以威而服故其辭緩
車攻吉日大全云二詩皆蒐狩之事言車馬徒御之所
出可見王賦之復也旄旌車旆之備決拾弓矢之精可
見軍實之盛也選徒則囂囂徒御則不驚行者有聞而
無聲又可見師律之嚴也會同有繹而助我舉柴悉率
左右而以燕天子又可見其上下之情也將用馬力而
既伯既禱頒禽之均而大庖不盈又見其綜理之周密
蓋一事之間而五美具焉
鴻鴈大全云惠鮮鰥寡文王之所以興也哿矣富人哀
此煢獨幽王之所以亡也爰及矜人哀此鰥寡宣王之
所以中興也
庭燎按宣王二十二年王嘗晏起姜后脫簮珥待罪于
永巷使其傅母通言於王曰王樂色而忘德失禮而晏
起亂之興自婢子始王曰寡人不德實自生過非夫人
之罪也此詩或出於姜后箴戒之詞抑宣王悔過而作
與
沔水小序云規宣王之信讒也言諸侯之於天子如沔
水之朝宗其常理也所以如飛隼載飛載止去來不常
者其必有所以矣嗟我兄弟邦人諸友兼同姓異姓之
諸侯而言也
鶴鳴二章毛氏作賢者隠處但語意不能貫通耳竊意
謂賢者隠處不求人知而人自知之如鶴鳴九臯而聲
聞于野也但彼不肯輕出如魚之在淵在渚而悠然自
適也人君或以為賤而棄之如樹美材以下體之蘀而
不取焉則失人多矣豈不知他山之石可以攻玉乎故
芻蕘之言聖人取焉未知是否
祈父白駒大全云宣王始也任賢使能如申伯山甫韓
侯或為將或為相或為諸侯如方叔召虎或征蠻荆或
伐獫狁或平淮夷至其晚年怠心一生如虢文公之徒
諫既不行則小人乘間而用事矣故觀祈父之詩則司
馬非其人矣小人在位則賢者必不得志矣故白駒之
詩留賢者而不肯留也於焉嘉客言為我之嘉客註訓
猶逍遙恐未然
黃鳥不可與明言不可明以相告也
我行末章集註經文作求我新特與解意不順大全䟽
義讀詩記俱作爾新特候再考
斯干大全云始于兄弟之和睦終于子孫之賢善家道
之成也
無羊第三節以雌以雄依呂註言將歸而又辨其雌雄
者視其多寡之數也言羊而不及牛者羊善耗敗故也
羊不耗敗則牛可知矣牧人乃夢牧之閒暇也衆維魚
夢衆人捕魚也旐維旟夢旐與旟也二維字俱發語詞
大人占之畎畆不忘君也非必以此獻之君而君占之
也衆捕魚則民不飢乃豐年之兆旐旟飛揚乃室家溱
溱之兆蓋牧者所願於下歲熟年豐所願於上子孫昌
盛夢生於思故以此占之也皆歸美祝贊之詞此出詩
人托興非實有是事朱註太多事矣
南山有實其猗實草木之實猗美盛貌言草木結實在
山者猗然茂與山平也下應不平謂何君子如屆屆謂
臨其事言統於一非弗躬弗親也幽王用尹氏祭公虢
石父佞諛好利國人皆怨諸侯或畔故家父作南山以
刺之
正月謂山蓋卑言山本高而今謂之卑其實岡陵之崇
曷嘗不高也但民之訛言欺人耳由山可以為卑則亂
可以為治凶可以為吉何所不至故問之故老皆曰治
平卜之占夢皆曰吉兆於是君臣自信為堯舜之世為
禹稷之臣誰不具曰予為聖君賢相哉終其永懷言究
所終也承上言以王之暴厲又加以褒姒之寵於此而
究極其終行險而不知止又窘之隂雨也言又窘疑承
上文瞻彼阪田來但彼興而此比耳
十月之交是十月與十一月相交晦朔之間子丑前後
也正是隂盛陽弱之時交未必說是日月交會此只紀
時令下文方講日食不寧不令亦承上就十月說不令
言不合時令也日食按大全云日行黃道月有九道遇
交則有薄食之變至於合朔如合璧則不食其交不軌
道則食也故驗日食者必以日躔月道之交驗之耳月
不行黃道只行其餘八道但此八道皆斜出入於黃道
内外月一次經天則一次入一次出一歲凡十三次經
天二十六次出入於黃道惟有兩次與日會故疏云通
計一百七十三有餘而有一交於此時方有食
雨無正謂爾遷於王都承上文朋友相責之詞言汝既
以未有室家為詞使我憂而至于出血者為爾心之相
知言之相信也方今之時不能言者惟躬是瘁使我無
言而不見疾於人誰復有相信者爾寧忍拒我而不來
耶若以未有室家為辭昔爾出居誰從作爾室耶疾妬
嫉也
小宛積日成月日之邁者月之邁也積月成歲月之征
者歲之征也我之日邁我固衰矣而為吾弟其年固相
若也相去能幾何哉而月斯征爾將老矣我為爾兄其
齒固相長也不亦甚矣吾衰也耶
小弁伐木四句言木之應伐者尚倚其巔而防其損折
薪之應析者尚求其理而防其崩碎我雖有應得之罪
尚當念及屬毛離裏而哀憐之况舍彼有罪而加之我
物理耶人情耶莫高一節山泉雖高浚而讒人之險尤
甚且能私察人之發言探其微意而譖之不覺其入而
信之深矣君子無輕易其言恐人觀望而生讒蓋為王
恤也末引谷風四句言孽子與棄婦相類君子指王者
疏義作由用也言王無輕用讒人之言將有耳屬于垣
而聽之者豈能欺人哉亦通
巧言君子如怒以下言邦家之治亂係於讒言之行止
讒言之行止係於君心之喜怒是轉禍為福之機不在
他人在君心耳君如察彼之讒而怒之則讒言自息而
亂斯沮矣察吾之被讒而喜之則公議自明而亂斯已
矣如祉朱註見賢者之言喜而納之似與經義不貫奕
奕寝廟一節言讒人之能長亂者以為可以欺天罔人
無所忌憚耳殊不知奕奕寝廟君子作之是幽則有鬼
神也秩秩大猷聖人莫之是明則有王法也他人有心
予忖度之是人各有良心也彼雖讒如狡兔豈能免天
人之共怒逃吾之洞察哉荏苒節柔木比善柔之小人
君苟容之如樹柔木然彼往來之讒言吾以心既數之
其委曲碩言雖出于口不本于心其巧言則如簧而無
恥甚矣碩言出口與好言自口義同彼何人無拳無勇
甚言讒人之徒本不能為禍亂但君不能早辨而去之
如前所謂荏苒柔木君子樹之故根蔕相引為亂階耳
何人斯第三節陳作堂途則入門矣前後經文不貫我
聞其聲二句言蹤跡詭秘如此必謂可以欺天罔人也
不媿于人二句平看猶言不羞人不怕天也我心易坦
易也未到說處伯氏一節三物與三夀作朋相類言與
岡陵等而為三也此三物即下為鬼為蜮有靦面目也
言出此三物變態以譖我使我詛呪爾斯彼有時為鬼
一物也有時為蜮一物也有靦面目又為有形之鬼蜮
亦一物也申言聞其聲不見其身之意三物朱註指雞
犬豕而言上下文不應及爾如貫言在伯仲之間如兄
弟之相貫也
巷伯成是南箕呂氏云南箕之星本非箕張大其口以
成其名言我本無是實張大以成之也楊園下地以况
卑人畆丘高地以况大臣欲陵畆丘則必道楊園言將
譖大臣必始於卑人也
谷風末一節言草木之生也山以載之風以散之其恩
之所被者廣矣然猶無不死之草不萎之木在草木疑
若有憾而天地生物之恩終不可誣况朋友相須而成
周旋之間豈無毫釐之差乎貴不忘其初以相容耳
蓼蓼末二節呂記榖養也謂養其父母也陟岵鴇羽思
父母于尚存之日蓼莪感傷于父母既殁之後此所以
悲之深也
有饛簋飱此必為在道征役之夫而作也簋飱棘匕
食之草草也周道四句只就道上所見而言視連下睠
作一意杼柚此必困於布縷之征者故下文織女七襄
祈天有所助也末言西柄之揭不惟不助我而反助彼
以害我矣
四月全章朱註解先祖匪人子孫怨先祖甚矣竊意此
人遭禍亂而告哀於先祖以求福也四月初夏至六月
則暑徂是暑有時而盡也我之遭亂何時可止耶人本
乎祖先祖生我為我克承其先也而今遭禍是我為先
祖匪人而忝所生矣尚當念子孫之苗裔而恤我可也
胡寧忍予而至此耶言秋言冬則歲無寧時矣栗梅二
句是必家園所產以殖生者栗梅殘賊則家無常業矣
載清載濁言清濁之不分也盡瘁以仕言勞逸之不辨
也滔滔江漢為南國衆水之所歸猶人君為衆望之所
屬也我之盡瘁而屬望於君者為有以知我也而今莫
我有將誰望哉匪鶉二節上言既不能如魚鳥之飛潛
下言又不如草木之得所所以告哀於先祖而望其恤
我也屈原傳云人窮反本勞苦倦極未嘗不呼天疾痛
惨怛未嘗不呼父母與此義同
北山初疑此章怨己尤人無人臣致身之義及玩經文
膂力方剛二句又見以才力見知于君自幸有忠厚之
意或燕燕以下非謂責人蓋欲相勉以勤王事猶所謂
無然泄泄之意
大車必行役以任載者此直賦其事非興也
小明以正直勉其僚友與北山以役使不均責其大夫
之詞少平豈北山之有父母而小明之無父母與
鼓鐘幽王會諸侯鼓鐘于淮上佳樂不野合非淑人君
子之所為也不回則不僣用禮樂三洲言隨地而淫樂
不止也不猶不似幽王也末一節正是淑人君子作樂
的當處惜幽王不能如此也不僭是雅必用於朝廷南
必用於房中决不作淮上鼓鐘之事
楚茨南山甫田大田四篇小序類以為刺幽王未必然
朱註以為詳見於豳風之末亦無據如幾謂不前不後
應期而至如式謂滿而不溢高而不危適中法則俗云
凡事如法是也攘其左右喜之甚而取之疾也既方既
皂朱註以方訓房猶蓮房也謂粟雖未成而皮殼已具
未合滿耳其言孚甲言殼之護粒猶甲之護體也
瞻洛會諸侯以講武事猶易之既濟思患而預防之也
福禄如茨維辟作福也韎韐有奭維辟作威也保其家
邦當補出不忘武備之意
裳裳我覯之子應會諸侯于東都意譽處應下有慶乘
其四駱猶雖無予之路車乘馬之類君之所賜有慶之
實也是以似之似與也言有是君子之令儀故似以如
此之福慶也左右四句應有章言威儀之盛也
桑扈朱註天子燕諸侯篇内二君子指諸侯萬邦之屛
百辟為憲言方伯連帥為王室屛翰而所統列國之諸
侯以為憲亦知尊王也註疏云君子作王者屛翰俱王
者事言外能捍蔽四方之患難内能為國之楨榦百辟
卿士莫不脩職以象法之也如此則其位尊矣若不自
斂以先王之法自難以亡國之戒則受福亦不多矣皆
贊而戒之之詞猶所謂為君難也此又似諸侯答天子
之詞並記之
鴛鴦匹鳥且有文彩喻諸侯多令儀也畢羅有網羅四
海歸於一統之意非取以時也下言戢翼舍逆取順適
其自然之性不期歸而自歸也
有頍實維何期期相期也言及時以相親愛也
車舝小序刺幽王也褒姒嫉妬無道並進讒巧敗國德
澤不加于民周人思得賢女以配君子也經文德音令
德表其賢也好友好如君子好逑之好友如琴瑟友之
之友新昏宴爾猶兄弟之友愛也無好友猶無德女皆
自謙之詞朱註以友字訓他人此時卧榻之側豈容他
人耶
青蠅止于樊言有所倚仗止于棘榛棘榛多刺之物言
藏身之密皆小人之情状也
初筵言酒之為禍内則喪其德外則喪其威儀故賓筵
之終始惟慎此二者而已章内凡言德者一言威儀者
五與抑之篇略似
魚藻言物之得其所也故下文美天子而不言其德所
謂樂以天下也疏義云豈樂者非以飲酒為樂也心無
私己之累時無四方之虞故觀其福而德在其中矣
在鎬有居中馭外天下一統意宜樂之時也
采菽呂氏云菽以供鉶芹以為葅為饗賓客也維柞之
枝柞之所以有枝以衛其株枝之所以有葉以庇其榦
者皆由根本堅固氣脉盛大俾之然也根本天子也枝
葉者諸侯也氣脉者朝廷之寵命也故葉之蓬蓬者根
本氣脉之所及然則葉之蓬蓬反以衛其根株而為之
堅固猶天子寵錫諸侯俾之茂盛反能殿天子之邦而
益朝廷之固也汎汎楊舟言天下之諸侯撫之則懷棄
之則去亦如舟之無定耳天子葵之言天子揆度諸侯
彼交匪紓之心而知其底藴也
角弓譬九族親之則附疎之則離民之無良承民胥傚
矣老馬反為駒承民之無良呂氏云言民不知長少之
義慢老而虐之父兄反聽於子弟所謂老馬反為駒也
彼慢老者獨能長少而不老乎所謂不顧其後也其快
意不顧如食者但知稱其饇飽之欲酌者但知多取曾
不少加量也小人與屬承不令兄弟言雨雪言如宗族
相怨王苟緩之則釋然解矣如雪之見日而消也今乃
莫肯下遺居然在上而屢驕焉又視如蠻夷而骨肉相
殘也則雨雪豈有消流之望乎婁王肅云數也
菀柳上帝甚蹈詩中未有以王稱上帝者蓋譬語詞如
云王之威靈可畏如上帝之甚蹈也猶所謂天威也
都人狐裘黃黃色之正也臺笠緇撮服之朴也註訓夫
須莎草名言以莎草皮為笠綢直如髮註云言其性情
密緻操行正直如髮之本末無隆殺也充耳琇實杜淫
聲也帶由其有餘而垂之髮由其自揚而卷之言古之
為容者亦從其自然而非強之也蓋此時奢淫巧偽都
邑尤甚故舉古以駁今也
采綠言薄言歸沐伯兮言首如飛蓬彼傷其去而此望
其來也
黍苗忘已之勞而慰君之心也
白華比谷風詞緩而意益悲其云嘯歌傷懷所謂長歌
之哀甚于慟哭是也
綿蠻丘隅非黃鳥之所居喻不得其所也
瓠葉禮薄而義重也春秋傳曰苟有明信澗溪沼沚之
毛蘋蘩蕰藻之菜可羞于王公亦此之謂
漸漸之石小序云刺幽王也戎狄叛之荆舒不至乃命將
帥東征役久病于外而作大全言世之治也固未嘗無
征伐之詩也然行者之勞未嘗自言而上之人則汲汲
然以言其勞世之亂也上之人未嘗念其勞而行者則
自言其勞苦夫使勞者自言而上之人不加恤烏在其
為民父母也
苕之華小序云幽王之時西戎東夷交侵中國師旅並
起因是以饑饉君子閔周室之將亡傷己逢之也
何草不黃小序云下國刺幽王也四夷交侵中國背叛用兵
不息視民如禽獸君子憂之如此也
文王朱註云言文王於昭于天而不言所以昭次章言
令聞不已而不言所以聞至四章乃表出一敬字以發
末章修德而儀刑者在此見理精當章内凡言帝者三
言命者八言天者五見敬天法祖周家興王之本也
大明造舟為梁欲其昭著敬昏禮也
綿鼛鼓弗勝則人自勸功鼛鼓反弗勝也虞芮質厥成
則道化行矣文王蹶然震動深省其所自生者懼無以
致之也予曰四句猶言我無以致此是諸臣之力耳德
盛而不居此文王與人為善也
大明專言天命有在棫樸專言人心攸歸倬彼二節承
上髦士六師而言雲漢為章言文王為人所仰也追琢
金玉言人待文王而興也綱紀四方則盡乎人左右六
師俱在振作中矣
旱麓魚躍于淵魚相忘於江湖也遐不作人人相忘於
道德也
思齊備言修身齊家成已成物之事
皇矣懷明德承上下民之王言民心之攸歸天意之有
在也故帝謂文王予懷明德惟德動天惟天眷德也不
大以下是明德之實不長夏以革呂註云長尊上也革
兵也不尊上強大其兵革也不大聲以色言衆心歸向
不自以為德也不長夏以革言征伐重任不自大其功
也以諸侯之國為兄弟亦未嘗稱王之一驗也言仇方
見天道之不容也言兄弟見人情之共怒也所仇者非
私怨所同者非苟合純乎天而已
靈臺大全云文王未嘗無靈臺靈沼然與民同樂便是
天理文王畢竟自朝至于日中昃不遑暇食用咸和萬
民人必得所然後有此樂又云前二章言靈臺之游觀
後二章言辟雍之教育遊觀而必言其物之盛者以見
蕃育長養之有其素也教育而必言其樂之和者以見
鼓舞作興之有其術也然則臺池鳥獸之樂固與百姓
共之而鐘鼓之樂殆將與賢者共之也
下武鄭註云下猶後也言太王王季文王以文德造始
於上武王以武功續終於下也朱註以下字作文字三
后内既有文王不宜重見昭兹來許承上昭哉嗣服只
在武王本身而言武王昭哉嗣服元有自來言能繩繼
其祖先哲王之蹤跡故受福如此也
文王有聲章内言武功都在文王身上武王却少蓋允
文文王而有此武功則非不足於武也桓桓武王而鎬
京辟廱則非不足於文也所謂一張一弛文武之道也
匪棘其欲棘多端也以事處事不多端以遂其欲也考
卜維王卜筮之道必先斷于心考卜所以齊衆心也
生民末章言郊天而應之速以稷久有相天之功也
行葦肆筵一節疏義云筵以延之席以安之授几以供
憑藉緝御以給使令獻醻以通其情物品以備其禮歌
樂以和其心此行葦之燕所以為盛也敦弓既堅一節
大全云此言既燕而射以為樂前四句言射而中又以
中多為賢後四句言射而貫革又以不侮為德中多則
藝精不侮則德盛
既醉令終有俶俶者終而復始也則景福之昭明有融
高朗令終者無窮盡矣永錫爾類還作族類下文便見
公尸即惠于宗公公字言宗廟先公之尸也後凡言公
尸者類此朱註作君尸太鑿
鳬鷖註云繹而賓尸言尋繹前祭所以勞尸展敬之餘
也
假樂燕及朋友即百辟卿士也言朋友者親之之詞如
泰誓曰友邦冢君酒誥曰太史友内史友是也
公劉玉瑶鞞琫貴者之佩也躋攀陟降賤者之事也公
劉佩此以臨事不自知其貴也于時言語承廬旅來言
與賓旅議其行事如下文建國立宗之事也其軍三單
鄭註云單者無羨餘也言公劉始從丁夫適滿三軍之
數無羨卒也未知是否豳居允荒荒開荒即荒度土功
也止旅廼密而軍止三單不盡用民之力也
泂酌詞若贊美而註以為戒言必豈弟而後可以為父
母也
卷阿鳳凰鳴節大全云高岡之鳳凰者高世之賢才也
朝陽之梧桐者治朝之賢君也梧之菶菶萋萋者人君
待賢之盛禮也鳳之雝雝喈喈者羣賢和集之德音也
末節言車馬之衆多而閑習則足以為待賢之具矣其
所以望于王蓋有不待言而可知者詩所以言其志而
音則聲之成文者其實一也先言以矢其音即其歌而
言之也終言矢詩不多者即其實而言之也
民勞仍依舊說召穆公刺厲王之詩王欲玉女二句言
欲王之自愛也若作同列相戒恐未安
板天之方難承上帝板板民之莫矣承下民卒癉辭之
輯矣承出話不然天之方難天道難知下民卒癉民情
易見故天人相與之際甚可畏也如辭輯而懌決無出
話不然不實于亶等事則民心悦而天意得矣大全攜
無曰益言求之即得而無費于己以益之也自价人維
藩至大邦維屛是自内說及外大宗維翰宗子維城又
自疎說及親自价人至大宗皆王所恃以為藩垣屛翰
者然惟德之懷則王得其所恃以為安不惟如是而同
姓宗子亦且為我之城矣言城則藩垣屛翰之功皆有
之矣王若不務德以為本則城壊矣城壊而藩垣屛蔽
亦皆傾圯而禍亂至矣戲渝馳驅放肆之地出王游衍
毫忽之間甚言天之可敬也又云厲王使衛巫監謗殺
諫臣道路以目召穆公諫之不聽益戾虐民畔作民勞
蕩蕩上帝周人無以上帝稱君者前上帝甚蹈訓明今
仍指天說呂氏云蕩蕩乎上帝吾王非下民之君乎疾
威上帝吾王之命何多僻乎曰蕩蕩曰疾威皆窮而呼
天之詞也猶所謂不弔昊天也朱註徑以上帝作君恐
未然
抑有覺德行吕氏云覺警動也言德行修著可以動人
則四國服從矣朱註覺解直大應前無競維人語意不
類
桑柔大全云倉兄填兮填滿也積也言悲閔積滿于衷
也吕氏云民有肅心節言民有肅然之心本無怠慢而
王乃使之至於不逮民無得以趨事於畎畆之間則其
不逮者非民之罪也王使之也故芮伯告王曰好是稼
穡言不敢輕於民力也其有功於民者則使代食又曰
稼穡維寳代食維好者稼穡可寳當以禄養賢才而刺
王不然也朱註頗似牽強聽言則對言王信貪人以先
入之言為主故聽我之言則強復以折對之誦我之言
如醉人漫不加醒我所言皆良言也一切不用而反謂
我為悖逆耳民之㒺極言民之至此極者由貪人作法
於涼善背其君以不利於民無所不至民之回遹豈民
之罪哉涼曰不可言彼之執涼吾以為不可反被背上
而善詈之曰非我也雖曰非我豈能欺人故既作爾歌
洞見其肺肝矣善背善詈與善柔善字相類又云厲王
任榮夷公為卿興利芮伯諫之不從作桑柔
雲漢吕氏云人君以羣臣為友又曰人道相友則吉凶
慶弔有紀以合之旱太甚財不足以為禮則無友紀如
下文庶正冢宰以下皆僚友也云如何里里居也言不
得其所居也宣王遭旱始欲以身當之而不得中欲以
身逃之而不能故于其終仰而訴之于天曰將使我如
何居哉
崧高往近王舅雖往而聲相近親之之詞也孔碩者大
其功也肆好者彰其美也皆指申伯之功德言非吉甫
自誇其詩也
烝民吉甫作誦二句本其降生之異敘其德業之全其
意味之深長足以動人心如清風之育養萬物者也
韓奕王命以其衆為築此城之王命先王之命也王錫
韓侯之王謂宣王也韓侯之朝固出于忠愛之誠亦宣
王有以致之也
江漢王命召虎一節大全云述其祖之功以勸之也予
小子言我雖不能繼文武之統爾當修召公之業也詞
雖謙而責愈切矣虎拜稽首天子萬年者述穆公受冊
書而祝謝其君之詞也此復言虎拜稽首天子萬夀者
述穆公銘祖廟器而祝君之詞也以考古圖觀之疑此
章皆是述其勒銘廟器之詞淮夷之服王則有令聞矣
然猶願其令聞之不已焉四方之平王則有武功矣然
猶願其文德之洽焉始以康公之功責其臣終以文武
之功報其君上下之情可謂交相愛矣明明天子以下
言不惟享年之永也
常武小序詩中無常武字召穆公特名其篇美宣王有
常德而立武事因以為戒然南仲文王時武臣皇父之
祖也言皇父之世以南仲為太祖言皇父之官則以卿
士而兼太師也赫赫業業一節慎重行師之意言以天
子之威嚴臨戎雖舒緩安行而徐方已騷動如雷霆然
再言徐方震驚甚言王師之當重也蓋兵凶器戰危事
聖人不得已而用之如得安集不可驚衆也或作先聲
如云用兵之法攻心為上徐方震驚雖未即順從而先
已服其心矣末言徐方不回王曰還歸言不可久恃兵
威與徐方震驚相應序所謂因以為戒是也
瞻卬可為去讒遠色之戒有葛覃之太姒有蔽芾之召
公文王所以興王也有治内之邑姜有鷹揚之尚父武
王所以革命也有脱簪之姜后有文武之吉甫宣王所
以中興也有傾城之褒姒有善諛之虢石父幽王所以
滅亡也末章曰無忝爾祖式穀爾後後章云有如召公
日辟百里厥旨深哉
召旻末節言召公日辟百里用之得其人也幽王日蹙
百里用之非其人也不尚有舊言舊人豈無如召公者
不忍王之終于喪亂而仍以先王受命之事望之存典
刑於既沒保天禄於永終化蟊賊為善類扶大厦於將
傾詩人忠厚之意至此極矣
讀詩私記卷四
