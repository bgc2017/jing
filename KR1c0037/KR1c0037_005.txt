讀詩私記卷五
明李先芳撰
三頌考
雅不言周頌言周者以别商魯三頌之名雖同而體
制各異也别以尊卑之禮故魯頌以諸侯而後于周
間以親疎之義故商頌以先代而後于魯獨存商者
殷鑒不遠也魯之有頌或謂成王以天子之禮樂賜
伯禽故有頌名或云僖公使季孫行父請命於周史
克作頌豈伯禽之時無頌僖公因請而得與又泮水
閟宫小序作僖公及按僖公無克淮夷事今考皇極
經世成王元年丙戌淮夷畔戊子魯伯禽誓師於費
淮夷平遂踐奄肅慎來賀據經文淮夷攸服大賂南
金淮夷來同疑是伯禽時事魯不言風而言頌豈孔
子魯人姑存其名而不削與
清廟本祭文王而不言文王之德惟曰顯相肅雍多士
秉德者何也蓋君之聖者臣必賢德之盛者人必法也
維天假以溢我吕記假大也溢盈溢也承上文文王以
純亦不已之德啓佑後人甚大而盈溢也收之承而受
之也
維清吕記言周公宗祀文王于明堂以配上帝所謂肇
禋以祀文王配上帝始於此也迄于周公遂以有成其
成雖當周公之世其禎祥己見於文王矣竊意如天得
一以清文王維清緝熙與天道同故先言其德合天而
後及其配上帝也
烈文吕記周公居攝七年致政成王成王乃祭祖考戒
諸侯而歌此詩也
天作文王康之康字固要點出治岐之政見培植高山
之命脉鞏固岐周之皇圖意
成命大全云不敢康以心言宥密以德言以不敢康寧
之心成宏深靜密之德以宏深靜密之德成繼續光明
之業則所以基上天之命者在是所以繼先王之業者
在是而皆不外乎此心故又以單厥心終焉我今日所
以能安靖天下而保其所受之命者是又成王之賜也
我將天其右之既右享之大全云其者辭之疑既者辭
之決所以疑者尊之而不敢必也所以決者親之而如
見也畏天之威補出儀刑文王意
時邁大全云時邁之作見武王所以得天下所以保天
下者皆無愧也武王巡狩之事詩有時邁書有武成時
邁祭告之樂章也武成識其政事以示天下來世也庚
戌柴望大告武成此告祭懷柔之實也昭我周王天休
震動此莫不震疊之實也庶邦冢君暨百工受命于周
此式序在位之實也偃武修文歸馬放牛此非戢櫜之
意乎建官位事重民五教惇信明義崇德報功此非懿
德以保之乎
執競不顯承執競說奄有四方二句即所謂不顯也
思文大全云后稷之配南郊與文王之配明堂其義一
也而我將主言文王享其祭祀不說文王可以配上帝
此篇主說后稷有德可以配天不說后稷享其祭祀非
有異也
臣工如何新畬於皇來牟來牟是新田所出乎何氏又
云將賜我新畬以豐年也竊意來牟是舊田已種者及
此暮春之後可收而新田此時方用錢鎛治之如北方
麥秋二季田也維莫之春以下當補來牟既播種矣此
外復何求哉當治其新田也似與上下文相貫
噫嘻成王是後人歎詞既昭假爾以下述成王戒農官
之詞也終三十里欲其地之無遺利也
振鷺在彼無惡二句陳註無温厚之意不可從大全云
尊之曰客又以鷺比所謂譽也庶幾不敢必之詞也夙
夜無或息之意也
豐年註稱祀田祖先農方社之詩經文不及一字蓋言
我之所以得有此酒醴烝進祖妣以和百禮降福無所
不至者皆田祖之力也祭報之意在言外
有瞽大全云始言樂官中言樂器終言樂聲之美先祖
是聽幽有以感乎神也永觀厥成明有以感乎人也
潛大全云漆沮興王之地取其所産而薦之者不忘本
也
雝克昌厥後古人臨文不諱如文諱昌而曰克昌武諱
發而曰駿發穆諱滿而有王孫滿襄諱鄭而有衛侯鄭
匡諱班而春秋書曹伯班簡諱夷而書晉侯夷是也綏
我眉夀一節是綏予孝子克昌厥後之實也
載見章昭考註云文穆武昭大全云后稷為始封之君
其廟居中自二世為昭三世為穆逓數至十五世而文
王廟次當穆十六世而武王廟次當昭也
有客既有淫威大全云威等威也微子用其先王之車
服禮樂其等威大異乎列國之諸侯既與之以甚大之
威儀則其降之以甚大之福祉可知矣乂吕記云自管
蔡以武庚禄父叛以周公之聖臨之二年而後平其用
力艱矣故于微子之來見也則告之曰昔者既有淫威
矣而今也降福孔夷蓋逆順之理如此凡吾之威福非
苟而已蓋舍逆取順者王道所以比天下而無私作福
作威者王制所以統天下而無外也
武大全云武王之功所以天下莫強者以文王開之於
前而武王受之於後也於勝殷以見其伐暴之義於遏
劉以見其止殺之仁仁義之師王者之師也此大功之
所由定而大業之所由成也
閔予言武王父子以孝治天下者一敬而已
訪落大全云延訪羣臣所以盡下情率時昭考所以守
家法於乎悠哉以下皆率時昭考之事朕未有艾如自
怨自艾之艾治也與上文率字相應言不能以武王之
道率而治其身也
敬之首一節既言成王述羣臣之詞則厥士即作士字
亦無妨言羣臣以天自警也維予小子答其以學問自
勉以承天意尤見上下交警處
小毖成王于至親之間蓋有難顯言者故托物以賦之
載芟思媚其婦四句民忘其勞也邦家之光二句言可
以尊賢可以養老也匪且有且節言有此稼穡之事斯
有此豐年之慶不獨一時為然而振古如斯未有力田
而不逢年者亦未有豐年而不本于力田者言自古以
來皆如此繼此以往尤願勿替也
良耜先言勤勞後言逸樂使勤者可以自忘其勞而怠
者亦知以自奮也
絲衣言省器省牲視濯者皆初祭時事而遂及旨酒思
柔蓋古者初獻之後主與賓尸皆有獻酬之禮既畢然
後亞獻非祭畢而飲也
酌酌時也舞之名也初則遵養時晦繼則乘時純熙酌
其時措之宜也註云武宿夜舞莫重于武宿夜言武王
至商郊停止宿夜士卒皆歡樂歌舞以待旦故名焉
桓皇以間之間革也謂革命也
賚本武王封功臣之詩武王不敢自以為恩而推本文
王又欲所封功臣當知所自也
般大全云般旋也今名篇曰般取巡狩而遍乎四嶽所
謂盤旋也陟其高山嶞山喬嶽陟其二字貫底作三樣
山言無所不至朱註所謂周四嶽也翕河衆水也猶與
由同言水由地中行不泛溢朱註所謂道于河也上四
句言廵狩而祭告河嶽之事下三句言巡狩而朝會諸
侯之事章内三言時字表尊王之義也
駉頌僖公也僖公能遵伯禽之法儉以足用寬以愛民
務農重穀牧于坰野魯人尊之於是季孫行父請命於
周而史克作是頌思無疆思之遠也故思及于馬行地
無疆無期思之久也才茁壮也無斁無倦怠作奮起也
徂徑行不回遹也獨稱馬者問國之富數馬以對諸侯
有四馬朝祀曰良馬征伐曰戎馬田路曰田馬給官役
曰駑馬天子之國曰萬乘諸侯之國曰千乘皆以馬名
國之大事在祀與戎故馬為重也文公志在勤民而有
騋牝之稱僖公思惟法祖而有駉馬之多孔子兼取之
齊景公有馬千駟而民無稱者其德不逮二公耳
有駜駜彼乘黃恐是指來燕者故因以起興在公明明
所謂精白一心以承休德自今以始歲其有為庶民之
慮切矣君子有穀二句為後世之慮深矣此所謂善頌
善禱矣
泮水僖公克服淮夷雖亦不見於春秋而僖公十三年
嘗從齊桓會于鹹為淮夷之病杞十六年嘗從齊桓會
于淮為淮夷之病鄫矣豈魯人見徐之不恭而欲祝其
來格與按春秋魯自隱桓莊以來學校廢弛或昧僖伯
之諫而觀魚于棠或逆孟春之令而遠狩于郎或拒曹
劌之言而觀社于齊否則又將為焚丘築臺之樂耳求
其能立學設教者無聞也說者謂泮水頌僖公也豈無
見哉
閟宫夀胥與試試謂信而有徵也我之所謂夀富台背
者不徒為虛言也今而後凡所譽者必有所試而求其
實騐也朱註作夀考之人相為公用其語意不類
那大全云既言管聲又言磬聲又言穆穆厥聲盛稱聲
樂見商人之尚聲連叶三聲字見商人之尚質也
烈祖大全云那與烈祖皆祀成湯之樂然那詩則專言
樂聲至烈祖則及夫酒饌焉商人尚聲豈始作樂之時
則歌那既祭而後歌烈祖歟大抵商頌簡古難看辭斷
而意續熟讀自見
玄鳥武王靡不勝吕記云所謂武王者皆成湯耳再言
武丁孫子當念其祖也武王靡不勝言湯無敵於天下
也鄭氏謂高宗之孫子有武功有王德於天下者此非
所以稱繼體守文之君况肇域彼四海殷受命咸宜豈
所以稱武丁哉
長發駿厖大全云湯受小國大國之共貢惟薄取之所
以大厚天下也
殷武大全云然此詩與閟宫全篇文意皆有相似者但
閟宫為頌僖公脩宗廟而作殷武為高宗武丁特立廟
而作故閟宫所以頌僖公服夷蠻享福夀者皆未然之
期望而此詩所以頌武丁服夷夏享福夀者皆已然之
實事卒章則皆述其作廟之事以結之
讀詩私記卷五
