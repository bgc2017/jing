讀易餘言卷三
明崔銑撰
大象說
乾
八卦之象廣矣聖人舉其大者乾陽之大坤隂之大
六子皆然天行以氣言古渾天云天如鷄卵地在天
中如卵中之黃二十八宿繞而轉地之四圍上下皆
虚空虚空即天也天何以有行即其宿而言之耳象
用以字即君子之用易也自強不息一人之身天行
健也天晝夜行九十餘萬里人一呼一吸為一息晝
夜凡一萬三千五百息人一息天行八十餘里夫氣
固有天矣何莫勱斯德也
坤
地勢以形言上坤下坤一高一下勢積而厚焉地之
積也不厚則載物不勝其重而墜君子之德也不厚
則載物不勝其重而遺
屯
陽蒸隂則隂氣騰而為雲隂鬱陽則陽氣奮而為雷
二氣交和則雨屯者雷動於雲中而未雨二氣尚滯
且世何以有屯蓋因彼此情結而志離君子緻謀締
慮往而亨之如治絲然觧其結如理其緒聚其渙如
比其𩔖觧法雷之振聚法雲之合其道伊何曰物有
主則定國主於侯人主於心
蒙
泉方出山而未達如人方在穉而莫適也行言事也
怠則隳德言心也棘則害泉達流於海雖折必東果
行者取之𤼵源於山所涵則䆳育德者取之一曰初
出之泉潛伏未見亡所汚滑未𤼵之蒙蘊畜在内亡
所誘化必行有漸泉之達果行育德蒙之亨德者行
之自出行者德之所形
需
水氣升而為雲上於天雖未雨而雨可待也君子飲
食燕樂時未亨而亨可須也君子豈必醉飽鮮濃單
食瓢飲之樂皆然他無一為安以待之爾夫需豈易
能哉世之遭間阻進者百爾求通終焉致敗幸險為
途固無足咎謀人國家抑又甚焉出竒策變機士也
尋幾曲就知士也夬而忘身義士也死而如歸勇士
也一致反噬君與受之於乎可不慎乎
訟
天上水下勢自不接而違訟之象也人之情不相合
則睽訟之由也故曰天與水違行蓋訟起於負剛好
先者作事謀始俾具不違而已人之争二曰是非也
利害也天下有公是公非合理之謂公事勢有當利
當害協義之謂當惟理之明不必非在人而是在我
惟義之安不必利可就而害可避理也義也心之所
同然也君子之謀始有道矣
師
地中之濕者皆水田中之耕者皆兵水行乎地兵隱
於農故取為象容之者居之也比閭族黨州鄉之列
則如坤之受水畜之者聚之也田廬穀粟桑麻之利
則如坎之有防王者以道得民以寬御下平日周撫
字之恩有動得敵愾之報否則傷民之力環國皆仇
讎安得而用之
比
地上有水非澤所鍾散而會川各有所比先王象之
建萬國使各子其民親諸侯使咸歸於一公侯伯男
封疆有限建之也朝聘往來恩禮亡間親之也夫上
下亡分強弱不齊則大凌小衆暴寡趨於亂而蹙其
生於是強有德者出焉然後大小之勢分衆寡之情
一小事大大字小蓋先王封建之善也唐虞萬國衆
建而少其力則多助而易制周之國千有八百夫子
繫易其遠慕先王之盛而嘅周末之併與
小畜
天非有上也以人目力所及言之風有氣而無質况
行之空中但能卷浮雲止飛鳥春秋所書六鷁退飛
過宋都𫝊謂風也是其證也懿柔粹之小德也以懿
文其德則和氣令詞愉色婉容皆全德之輔固不若
多識前言往行啓發培灌之饒也
履
凡履地而行足動而地止天運澤上澤瀦不流故為
履君子辨上下以定民志民志何以不定由上下未
辨也貴賤不殊尊卑亡别旣可相凌遂欲相僣夫上
者如天之不可為澤下者如澤之不可為天見其勢
懸絶已其心妄幸程傳至矣考諸近世賦重刑煩農
匱商消越限獵級惟士為然庠序慕榮利朝廷尚躁
競亦上下之未辨與夫舉士以行考實以功掄才以
職序賢以位一核執於上萬妄息於下矣
泰
天氣下降地氣上騰曰泰后乘景運裁成輔相非為
天地俾民因天時乘地利養其生而安其業乃左右
民也斯后致世之泰焉銑伏讀卦象而三才可重矣
故有天地而亡后人而禽木也有后而亡天地后亦
枯槁也天生之地成之后用之然天回開治之運后
有善道之功天發淳朴之氣世多敦厖之民天地否
而萬物塞聖人其奈何豈但臣難遇君而后亦頼天
也與
裁成輔相舊觧多言養銑謂天地生萬民后列其彛
倫天地生五材后制其器用亦是也
否
天氣不降地氣不升曰否猶君臣之無交儉德辟難
不可榮以禄乃君子之處否也其德既歛其名不聞
人亡能知其賢而禄之夫德之見者名之著也名之
著者禄之及也禄之及者害之臨也小人道長之時
禄則與之同事彼能容君子之貞乎儉德坤之嗇也
不可禄天之高也
同人
天運上火炎上故曰同人君子𩔖族辨物母乃乖於
同之義乎蓋物生雖同其類各殊其類雖同為品又
别不别其異亡以為同雜鍮與鏐而均謂之金雜玞
與瑜而均謂之玉非但金玉失其真而玦與鍮亦亡
用矣夫族有高下類之則高與高同下與下同物有
大小辨之則大與大同小與小同處不失方用各適
宜矣兼之者法天之量辨之者法離之明
大有
大象明以日言蓋日君象也明則人可體行火則指
氣為類有二已麗於物其焰光明有體之火也未麗
於物其氣溫暖亡體之火也暖氣冬潜地中子月漸
升夏見於天上午月則極盛矣故曰大有歷家星火
考夏晝漏最多天星大火時盛事煩善惡生無不章
别之則善者屈而不伸君子遏人之惡使不復為揚
人之善使益勤修以順天命非其私意天命有善亡
惡故爾一以法離之明一以法天之道也
謙
地中有山與水猶人身中有骨與血若地下則虚空
也山各有脉如水各有源其形起於地上其根發於
地中觀天下之勢最下而負海者多山地中有山何
疑焉大象皆實體所謂仰觀俯察取物象宜者非寓
言也君子裒多者以益寡者分人之財不以自殖教
人以善不以自賢乃稱量物之宜平其施不見我之
高而彼之卑也上句象山在地中下句象山與地平
豫
陽消而始生雷在地中陽長而日盛雷出地上遏欝
之久奮而出聲至通而暢和豫之象也内順外動和
積中而發於外樂之原也先王作一代之樂發揚祖
考之德而崇大之盛其享禮以配上帝幽明人鬼訢
合無間說者曰雷發聲於仲春收聲於仲秋故禘有
樂而嘗亡樂固哉斯言春生物作樂以樂其來秋死
物致哀以哀其往宋人謂春月樂秋月悲蓋舒惨自
然之理焉
隨
朱升曰雷陽薄於隂所為龍陽氣之聚静則潜伏動
則衝破隂氣而有聲即雷也此說於象為近舊傳收
聲於兑乃言其時也太室有龍潭笑語黷神龍龍怒
則有雷韓退之游而遇之見題名龍之雷隨澤而静故
曰隨君子嚮晦宴息如雷在澤也夫人之夜天之冬
也冬雷則災冬暖則厲蓋造化不息則歛不凝固妖
沴乘之故三才之理一動一静静所以養動之根也
日入而息人事至微者上法天運道不可須臾離信
哉(雷隨澤静人隨夜息)
蠱
吳氏謂山腹有冷急之氣則山枯而崩故曰蠱銑嘗
述之然理則未然夫風者動機也驅水氣至則寒凉
驅火氣至則溫暖風烏有寒暖哉凡物動則有成壊
山以静為體山下有風山之體動而摇矣故曰蠱動
之不善者也君子振民育德者民心偷墮風俗澆薄
振而起之使治其生業修其孝弟忠信則民德歸厚
矣此動之善者也所以治蠱也風之鼓外物振民也
山之涵内氣育德也凡物遭風吹久則必壊置之
則遂朽治之則更新
臨
臨古訓監也謂監守也陽在上者也而履於初之下隂
在外者也而依於二之中若有所監守然澤上之地
岸也岸下臨乎澤故曰臨言其切近也君子臨民以
德教容保之而已容者萃之也保者安之也然非勞
來匡翼從而振德何從而永奠哉教思無窮者如澤
之漸入地中終古不涸容保无疆者如地之周於澤
外涓流不洩五行生克本出緯書揣測小騐諸儒
采以言易夫子十翼惟水火為重兑為澤不曰金震
為雷不曰木夫小道豈無可觀然惑世罔事其害隨
之况又以亂大聖之典乎
觀(乎聲)
風行地上卑而及物所加者偃所觸者動故取遊歷
周覧之象為觀先王廵省四方乃觀民俗為之設教
蓋國有異政則民有異俗竒衺淳龐相為進退王制
太師陳詩以觀民風令市納賈以觀民之好惡修其
教齊其政不易其俗是也如是則天下化中矣省風
象風之行地觀民象風之吹萬設教象風之因竅而鳴
噬嗑
電煜於上雷震於下物之梗於兩間者皆消噬嗑之
象也先王取明威兼用之義明辨按罪所贖之罰使
民懲過不疑於所坐檢敇平日所定之法使民畏法
不犯於有司堯典曰金作贖刑罰也象以典刑法也
問曰噬嗑與豐之象何以異曰豐明在先故致刑噬
嗑動在先故明敇而已
賁
山腹之内有溫暖之氣則土脉鮮潤草木華暢所以
賁乎山也君子以明庶政法度典章粲乎有文无敢
折獄蓋貴情實而忌文飾夫獄之難聽久矣五疵已
去三德已全明清單詞審克兩造指顧之間存亡攸
分猶有原情固慝失於出入者漢宣管仲幾陷於死
若恃其明察深文巧詆緣餙以成要小人則敢君子
則无敢夫一刑也夫子五致意於大象蓋疾法網之
苛文吏之奸歎民之多艱也夫先之以臨觀教養也
次之以噬賁刑罰也刑以弼教之不逮也是故政有
叙矣豐明而動故致刑賁明而止故无敢一於止
則奸何懲而善何伸一於動則刑日煩而民日玩然
无敢者審之詳而發之重也非不聽也氣暖於内
而賁於外政發於心而明於民
剥
山之下趾杇蝕消圯則上頂傾陷而下附於地故曰
剥上以厚下安宅蓋君居民上如山盤地上山以地
為基君以民為本厚其地則山保其高厚其民則君
安其宅夫民以戴君亦以叛君得之如菑田以飽腹
失之如反裘而負薪於乎難之哉夫卦有吉凶大象
皆善蓋天下所有之理君子皆體之卦雖凶而理可
通於吉則取之剥與明夷是也古云不善人善人之
資况造化之實體邪
復
復反也有四義行者歸離者聚過者更喪者得也復
不曰陽而曰雷蓋陽出地為雷至冬陽消不雷矣子
月陽生地中而長春之震擊即此一陽之還者故曰
復先王於冬至一日之間閉四郊之關下而商旅上
而后王皆禁出入如雷在地中且以養微陽也夫坤
十月之卦必至冬至之前坤隂方至上而足復十一
月之卦必交冬至之後復陽方自下而生日陽之宗
也沒西而後生東盡晦而後交朔積之一月元齊履
謙辨其不然夫隂陽消長言化機之用與藏猶人之
寤寐也陽極而降降極而升隂伏而升升極又降皆
歷六月而成亦非今日為隂而明日頓然為陽猶人
倦已而寐睡熟而寤耳豈真若穀粟然根蒂脱落乃
復種而芽芽而榦哉一氣發則一氣㡭此氣伸則
彼氣縮隂陽消長進退似不過此宰之者其太極乎
无妄
无妄者誠也天以誠動物以誠應非強而然窮冬寒
沍生意閼塞初春一臨物萌芽矣氣尚鬱而生尚屯
也驚蟄之月雷霆一振以聲動萬物之氣由是欎者
達屯者伸翼者動而飛足者動而走生者動而滋植
者動而榮時至而皆化氣氣化而各成能故曰物與
无妄言莫匪自然也聖人對時育物豈能有所先後
而加損之法乎天而已
大畜
據渾天之說凡地之上虚空皆天也故曰天在山中
山惟畜天故貯氣濃厚殖産特盛中庸謂草木生焉
寳藏興焉是也君子多識前言往行以畜其德故大
業成焉爾夫山本天中之物故氣與合一而成大畜
前言往行乃先得我心之同然者也孤聞淺識不足
以議道而盡變故貴乎多君子考之於彼協之於一
摭其華必茹其實采其質必寘諸用始也由見聞而
得終也并見聞而化如蜂之掇花而蜜如身之飫食
而肥後人雕繢組織以為工隱嘖竒雜以為博黠者
矯之曰六經注脚讀書糟粕銑伏讀聖言竊嘆學之
失傳也
頥
人之頥上止下動艮止于上震動于下之象也山以
形雷以氣程傳以明其山之生物動其根荄云云又
若言其義者後人遂迂曲求之乃取諸雷洞亦過矣
頥上取義故以切近者曰言語飲食也此象震之動
慎節象艮之止
大過
澤水潤養其木者木高而澤卑也今溢漲而浸沒其
木不亦過甚矣乎君子負大過人之才乃隱側陋而
屈下僚然節行不折其居此時也或進必大有為反
本末之弱獨立不懼也或退必貞自守樂道義之美
遯世无悶也木在水中特而不欹獨立者取之水過
木杪没而不露无悶者以之君子復善而誠資善而
德可謂有養矣故抱大過之才而成大過之事序卦
曰頥者養也不養不可以動故受之以大過
坎
相續曰洊水之流也前者往而東去後者又從而西
來兩坎之象也始終如一之謂常德行有常則處暗
如顯勤小如巨一再不已之謂習教事能習則困而
學者如生知利而勉者如安行彖所謂不失其信者
與或曰坎北方之卦積隂肅殺之氣坎險也難也兵
凶器戰危事故坎為兵戈之象詩序有常德以立武
事月令仲春教振旅仲秋教治兵銑伏讀夫子之書
曰以不教民戰是謂棄之用武而以文教古之道也
大象五言刑夫兵刑所以治天下之間大則兵小則
刑不應略之或者之言可存
離
日出曰明没曰昏作起也發也明作猶言明發兩猶
再也日一而已旦旦明作見重離之象大人以德言
繼明者猶言緝熙也故能徧照四方不然耳目所及
且蔽之况萬里之遠哉程傳稱先王者所以立法制
建國作樂省方勑法閉關育物享帝是也稱后者王
之所行財成施命是也君子上下之通稱大人王公
之通稱
咸
山上何為而有澤謂山之虚也澤氣上蒸于山而山
受之人心惟虚方能受人蓋心有私主物又窒之自
滿自足事將衝决家語云損其自多以虚受之故能
成其博也難曰感不以正亦將受之乎曰彖曰利貞
蓋善惡從違在其中矣長善而抑惡背非而從是悉
有以通之斯之謂貞否則以量而容擇合而受程子
固小之矣
恒
雷震則風發二者常相從而不厭故曰恒或曰雷出
而上風入而下夫雷風相遇於天地間上下安有常
又曰雷迅則風烈風飛則雷厲此侵益之象故惟程
子一句盡之君子立不易方方謂事情所向君子立
有定向而不妄動也咸之彖言感象則言受恒之彖
言久象則言定易變无窮一曲之見難與共學隨
方之所在而立非止一方也
遯
山止而天運天若遯去邈乎不相及也君子之遠小
人豈必壯于頄悻於色疾之已甚惟在我非法不道
非禮不履則小人遠何者其道不同其交自疎其德
既高其心自服其迹既峻其狎自止故不惡者待彼
之禮嚴者守已之節夫天下有山遥望之若相連及
登山巔天自上而山自下君子之取象精矣
大壯
二月之卦也雷始發聲遏伏之久乘時而震其壯可
知非禮弗履非強有力者不能故曰自勝之謂強朱
震曰雷在天上非所履而履故史墨謂雷乘乾臣強
之象君子是故動必以正銑謂非據而邪敗亡立至
晉
日者衆陽之宗假之以為明者若月若星若電若霞
是也日乃其自明未出地為地形所蔽及離闇漸騰
明著于上晉之象也君子德本明而自明之氣不能
拘欲不能掩上達高朗之地象日之自地而升也乾
之象曰君子以自強不息我用我之剛晉之象曰君
子以自昭明德我用我之明由已而由人乎哉日
出於闇曰晉德去其蔽曰明
明夷
古之言天者或謂日轉虚空與地相遠今曰日入地
中則其說謬矣日惟入地中斯有晝夜若止於天畔
旋運則近日為晝遠日為夜此以為晝彼以為夜豈
隂陽幽明之故邪方日中天四國大明萬有畢作入
地則為明夷夫大明而有闇况於人乎夫水至清則
無魚人太察則無徒君子之明必用晦也惟不用其
明故能合天下之明為明若察察自昭則蔽之者至矣
家人
風者火氣之所化炎氣上蒸猛急飄揚者即風也廣
中颶大作則空中火飛火極明處風亦盛蓋氣所奮
激皆風也口鼻之嘘亦然君子知風之自萬化出於
家家本之身身修之言行言行之接莫親且久於家
人豈容一毫強飾乎有物有恒則信中而達外矣㢲
象言有物入於人也離象行有恒明可見也何粹
夫曰風者天機之動日者火精之發風不出於火但
取風盛火熾爾
睽
火性炎上而又在兑澤之上澤性潤下而又在離火
之下上不逮下下不奉上故為暌也君子以同而異
謂大同之中有不同焉者非立異也同者秉夷之則
異者制行之宜子曰君子羣而不黨又曰和而不流
同象二女之同異象火澤之異
蹇
水流而就下勢順而利今在山之上為勢既逆逢石
則礙信乎澀滯難行故曰蹇君子遇蹇反求諸身增
修厥德不強通而倖進孟子曰愛人不親反其仁治
人不治反其智禮人不答反其敬是也易象示人處
難之道有三在屯濟以動故曰經綸在困濟以說故
曰遂志在蹇止於善耳故曰修德屯志在救民困志
在善道蹇猶可須也因事舒迫相已進退而酌成之
已爾
解
坎在上則為雲澤未及物也屯也坎在下則為雨澤
已及物也解也君子於民過則赦之以其誤也罪但
宥之以其故也解者物離舊而更新之時赦宥所以
滌其舊而與之更新也過弗赦則非仁罪止寬減則
合義雖然小過可赦大過必終其罰可也小罪可宥
大罪必極其刑可也赦令數下長奸滋惡非民之幸
也赦宥解之義過動震象也罪陷坎象也
損
澤滅木則大過者澤也上有澤則虚受者山也上有
山則損者澤也風得雷則益者雷也象各有所重也
山下有澤則澤宼山而山塞澤澤日壅也山日削也
揚雄曰山殺瘦澤增高是也夫人忿有所激而暴發
將忘身以及親也欲有所耽而固溺若沿流而靡極
也人所當損者莫大是也夫君子所性雖窮居不損
而之二者必損之害性故也
益
風者天之所變雷者火之所化風則陽交於隂而入
雷則火伏於隂而出兩皆動機故勢相須驚蟄雷奮
矣遇烈風則震者增其勢而愈迅蓋若風盛火熾然
風以益雷也君子見善慕而遷之若在已有過悔而
改之不在大厥德崇矣人之益孰大於是問曰二者
孰難答曰改過尤難必如顔子不貳其庶乎夫事已
而心係之朝更而夕忘之古人謂頻復不巳必至迷
復故善須累而成過才一而絶損者於此為損益
者於彼為益惟兑取兩相麗也楊泉曰積風成雷
故曰益
夬
水氣上天雲興雨降惠及物也君子施禄及下養賢
也共治天職必共食天禄也法天禄賢何有可利若
以德自居是有其善也公而私之道所忌也故古人
處功惟以謙也氣上蒸水下聚皆謂之澤
姤
天至高也物至卑也風自天降與物遇也是故水波
谷鳴草偃木撼也后至尊也民至卑也施命誥四方
后不親臨也遐陬幽域命悉達也天以風誥萬物后
以命誥萬民德之流行置郵速也四方風動承休命也
萃
澤上有地聚而為澤萃之象蓋川壅為澤乃衆流所
滙若彭蠡震澤之類是也夫聚而亡防則民生心君
子簡戎器之壊者易而新之以備不虞非右武也易
貴未然之防焉
升
木伏根於地中發芽於地上積以歲月則其高尋丈
可以干霄其大合抱可以蔽日何也順也君子之德
何以異於是順德猶言率性君子仁義禮智根于心
順則遂其始達之基積則循其下學之漸升而不已
以成高大若夫暴行逆德凌節不順未能升而困隨
之矣
困
澤必資水以利萬物水在澤下是水漏於下而澤枯
乏何以資物故為困也君子致命遂志語曰見危授
命致命也從吾所好遂志也小人則不然凡可以幸
免者无不為卒不免焉徒喪所守而已體坎以致命
體兑以遂志諸家謂天命似未然程子謂以義致命
如義可死則死命雖當生不計也裁制在我而已若
付窮通於天袖手待盡豈易之教哉
井
以木為器汲水而上井之象井鼎又以成器為象焉
君子法井之象制為井田使民服田力穡勤勞于下
供給乎上勸其相助不敢惰農自安一井養而不窮
也
革
澤以瀦水今乃有火革之大者也蓋澤之大者為彭
蠡雲夢瀰漫數百里北方大陸之類受河之溢者若
歲旱不雨外水不至上為日所熯下為火氣所蒸消
乾其水而白地出焉故曰澤中有火革君子治歷明
時夫水火相息乃成四時寒暑之變中有數存焉歷
所以步其數也歷差則時不明此變之大者也自有
歷以來精其術者代有之歲久必差則治以求合蓋
天運不齊而歷乃楚法也後世凡學不及古人惟歷
則愈精
鼎
以木入火則火然木木上有熖成亨飪之用鼎之象
也君子正其所居之位所謂齊明盛服非禮不動者
也定其所出之命所謂堅如金石信如四時者也二
者法鼎之重固不遷也朱子謂津潤上行為井或人
遂謂火至木杪果熟為鼎蓋二卦以成器為象諸卦
中自為一例夫人非水火不生活井之汲鼎之亨日
用不可須臾而缺也今隆慮山居艱水鑿井至二
十丈竟亡泉作土窖儲雪至春夏飲之井之用大矣
震
相續曰洊上下兩震之象古人迅雷風烈必變况洊
雷之震乎君子恐懼心存敬畏矣而又修省畏天以
誠也修者飾其善而進之省者察其過而改之周王
遇災而懼側身修行天下喜於王化復行故恐懼而
亡修省見於聲音顔色之間而已矣
艮
雷風水火及澤皆兩各能往來也獨兩山相重各止
其所高下攸分發育之功隨而異人之至難止者心
也故取象於艮在上則思止於上在下則思止於下
不貳不雜法重艮也彼之言心學者多援艮夫艮者
思有所止非視心為槁木而寂之也若面不相通否
之道也體各定用猶事各定理
漸
地平而氣溫厚生木也易山峻而氣枯燥生木也難
易則長茂速難則長茂遲升漸之木分焉木生亡不
漸者山産尤不能遽遂也君子居賢德善俗亦漸也
夫俗非一日所能善書稱既歷三紀世變風移然頼
周公之治君陳之和畢公之老成選賢德居位以善
民俗謂教而養之漸染成化非責效於旦莫之間者
鴻不再偶女不更夫臣不貳適
歸妹
雷震澤上澤隨而動長男少女之相感此私情欲恣
之時也君子永終知敝使不流於惡蓋始合不正終
則必乖乖而圖之已亡及矣書曰慎厥終惟其始故
早為之謀乃所以永終也卦名歸妹震長男為兄兑
少女為妹父不及嫁則兄嫁之蓋有國之貴者春秋
於魯女適人歸寧之類必書衰世人紀散亂記之見
其厚薄内重先君之遺外敦甥舅之好也此卦下三
爻二妹也初在下為娣三躐上為須上三爻五歸妹
者也四愆期而待上過時而背女不及歸男不授室
周禮仲春令會男女之亡夫家者豳風殆及公子同
歸聖王重人道之原謹昏禮之始也隂從陽動婦
以夫歸二氣和而成雨二人合而成家
豐
雷電交至威焰盛大故曰豐君子取離之明以折獄
取震之威以致刑折獄者决其辭而得其情致刑者
比諸法而當其罪噬嗑傳曰雷電合而章蓋陽氣震
發乃閃然成火故雷電止一氣而雷為主如爆杖然
火出而聲即透也
旅
山上有火蓋野燒延緣而暫過者也君子明慎用刑
而不留獄旅與獄皆非可久止之處王制曰刑者侀
也侀者成也一成而不可復故君子盡心焉或曰觀
六十四象獄起象終于中孚賁當聽訟之初雖守噬
嗑之法猶无敢折獄懼乘快之濫也旅在中孚緩獄
之前雖得豐之情猶用明慎懼淹禁之瘦也銑謂自
旅以前聽訟也中孚死中求生必非怙終之賊仁心
如是民將无訟矣
巽
陣陣相㡭故曰隨風巽申重也申命行事重複申明
其命如風㡭至旣告戒之又丁寧之使人聽信然後
見之行事民之從之如風之迅矣易巽主教命觀設
教姤施命蠱振民夫巽之命可順者也命不順而以
剛強行之難達巳哉申命必行事不然若今州縣
徒掛墻間而已
兌
道不同則不相說兩澤相麗彼此相滋君子之有友
蓋同氣相求同志相資者也講習者講而復之或一
義而反覆紬繹或衆論而参比協合使理致明白工
夫真切則惟力以行之爾若獨學无朋則聞見孤陋
一曲之學一時之見自誤且以誤人論語首篇即曰
有朋自遠方來不亦樂乎
渙
風行水上則水散故曰渙夫天大无涯神氣无不在
人死而降魂氣無不之皆渙也享帝立廟合其散於
一壇一室也夫郊焉天神格廟焉人鬼享有所寓故
爾古者必立廟於東南祭享必以血易多象巽坎巽
居東南坎為血卦
節
澤者匯衆流而成水流至此而止不泛不溢謂之節
書曰大野既瀦彭蠡既瀦注曰水停而深者曰瀦君
子制數度者因數而起之度如公量私量之𩔖制之
使平平則上下安分而不踰矣議德行者由德而行
之行如隘與不恭之𩔖議之使中中則知愚守道而
不失矣數度者經世之制作德行者反身之修為制
之議之皆節之義也
中孚
風感於澤而澤必應上感於下而下必應皆情之實
也故曰中孚議獄緩死乃求其實情而矜恕之議獄
者若今矜與疑者上之大理讞之緩死者若今决囚
受其訴牒仍錮之再問禮王聽之司寇聽之三公聽
旬而職聽二旬而職聽三月而上之古之獄如為親
報讎殺人及功貴之屬有司皆不得專决夫人有血
氣必争况所居之地所當之人所起之情參互伏匿
未易以聰察時日而得故擇人曰良臨審曰哀矜存
心曰敬有是三者當詳刑之任庶矣乎
小過
雷行天上其聲迅暴山上之雷震於高處其聲殷殷
然但能過於澤上之雷而已行過於恭不為敖也若
考父是巳喪過於哀不為樂也若高柴是已用過乎
儉不為奢也若晏嬰是已此三者過人之小節耳必
也獨立不懼遯世无悶乃大過人之事論其極惟伊
周之忠夫子之刪述足以當之
旣濟
水在火上既能成亨飪之功然物極必反理數然也
君子處既濟之世知患之必生思而預防之治亂天
運也須人力攴持堯舜有盛无衰能通其變也夫火
熾水溢反能滅火況有覆其釡者說者曰儲水防火
易之所患者坎險也非離明也
未濟
火在水上各居其所以順其性而不相資故曰未濟
聖人因法象之常以立義辨物如水火之有性居方
如上下之有别君子以慎行之察微致精物聚於𩔖
方分以羣不相侵奪物者儀采器用之品方者列等
適用之宜辨之者離之明也居之者坎之流也問曰
與同人之辨物何異曰同人别其所同也未濟致之
各異也司馬公曰未濟既濟反覆相承未濟君子以
矜慎之心辨物之宜處之有道如是則既濟矣他无
復為又當思未然之患而預防之是以君子康乂民
物永保安樂者也水火不交乃其常水火相交乃
其化
先聖贊易彖爻隨文生解係辭以下兼明羲畫惟
大象探卦象之賾示民用之宜雖剥爛夷誅可安
宅莅衆是故不待布筮列卦而能立已澤物雖用
三聖之文别發大道於乎其孔易也與程朱𫝊義
闡微挈蘊於象則略諸儒求義於嘖乃或迂曲不
通銑日味聖言乃考諸家乃出臆見裁截敷衍綴
為一卷差若詳明可訓蒙士
讀易餘言卷三
