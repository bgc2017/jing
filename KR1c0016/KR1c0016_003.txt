慈湖詩傳卷三宋楊簡撰
邶
汎彼柏舟亦汎其流耿耿不寐如有隠憂微我無酒以
敖以遊我心匪鑒不可以茹亦有兄弟不可以據薄言
往愬逢彼之怒我心匪石不可轉也我心匪席不可卷
也威儀棣棣不可選也憂心悄悄愠于羣小覯閔既多
受侮不少靜言思之寤辟有摽日居月諸胡迭而微心
之憂矣如匪澣衣靜言思之不能奮飛
柏舟喻君子堅操不肯轉而從小人吕氏曰如舟汎
汎無所依泊毛傳曰非我無酒可以敖遊忘憂也我
心匪鑒固不能如鑒之照物豪髮靡遺獨不可以如
茹之通連通知兄弟之心乎自責已無智不能知人
也非無兄弟惟不可信據爾言兄弟之心難知也初
信兄弟之言故往有所愬忽逢彼怒方悟為兄弟所
誤也彼君也兄弟比肩同朝者也下章所謂羣小者
是也婚姻亦可以言兄弟朋友亦可以言兄弟鄰國
亦可以言兄弟凡相親近皆可以言兄弟易曰拔茅
連茹於兄弟取喻為切石雖堅重而猶可轉我心斷
不可轉而從邪也匪席之喻申言此意也威儀棣棣
日用云為奚可雜義利而行之致可選擇也君子義
以為質其不可雜如此憂心悄悄見愠于羣小覯遇
憂閔既多受侮亦不少辟拊心也摽拊心之聲也雖
憂苦如此而正心也孔疏曰居諸者語助也檀弓曰
何居歐陽氏曰傷衛日往月來而漸微猶言日脧月
削也此心憂鬱不可為喻如衣夫不澣積垢之衣靜
思欲奮飛而不能也毛詩序曰衛頃公之時仁人不
遇小人在側此猶未甚害於道至曰言仁而不遇也
意止於不遇而已沒詩人之正心正心道心也斯其
不可歟詳觀詩情憂鬱不通道心變化天地晦蒙日
用不知故聖愚不同
綠兮衣兮綠衣黃裏心之憂矣曷維其已綠兮衣兮綠
衣黃裳心之憂矣曷維其亡綠兮絲兮女所治兮我思
古人俾無訧兮絺兮綌兮淒其以風我思古人實獲我
心
(按此篇永樂大典缺卷)
燕燕子飛差池其羽之子于歸遠送于野瞻望弗及泣
涕如雨燕燕子飛頡之頏之之子于歸遠于將之瞻望
弗及佇立以泣燕燕子飛下上其音之子于歸遠送于
南瞻望弗及實勞我心仲氏任只其心塞淵終温且惠
淑慎其身先君之思以勗寡人
差楚佳切又於宜反補音于野上與切左氏傳童謠
曰鴝鵒之羽公在外野穆天子傳王荅謠曰萬民平
均吾顧見汝比及三年將復而野司馬相如賦漭泱
之野與浦叶揚子雲太僕箴野與魯叶曹植閑居賦
野與宇叶徐鍇亦云埜經典只用野上時掌反補
南尼心切白虎通曰南之為言任也任養萬物也說
文以&KR2423;得聲&KR2423;音荏徐鍇繫傳曰毛詩或用南為荏
音陸雲喜霽賦南與音叶唐柳宗元貞符南與心叶
淮西雅南與音叶裴處士墓銘南與君叶任亦林反
補音淵一均切楚辭招魂淵與侁叶急就章更卒歸
誠自請因司農少府國之淵班固東都賦淵與珍叶
又與鱗叶與勤叶又與新叶兩與根叶無非縈年切
者夷考是詩宛然有莊姜送戴媯之状戴媯陳女
陳在衛南故曰遠送于南以關雎之詩而不曰太姒
則是詩固不必定指而一篇相送之情哀傷不已之
意念仲氏之善塞淵温惠皆正也善也至今讀之使
人閔傷之心隠然以生而非邪僻也嗚呼三百篇一
旨也有能逹是則至正至善之心人所自有喜怒哀
樂無所不通而非放逸邪僻是謂寂然不動感而遂
通天下之故送仲氏之歸如燕飛去差池其羽李曰
不齊鄭箋曰戴媯將歸顧視其衣服毛傳曰飛而上
曰頡飛而下曰頏車上下阪其似歟其將歸也出入
前却似之與下上其音輪音隨車上下歟其話别感
激語音大小歟毛傳曰仲戴媯字也周禮六行孝友
睦婣任恤任者任人之事歟仲氏每任其事親信之
至故首言之塞實無偽淵靜不撓温惠終久淑今謹
慎以思及先君之故其别也勗勉寡人然則寡人莊
姜自謂歟先君莊公歟
日居月諸照臨下土乃如之人兮逝不古處胡能有定
寧不我顧日居月諸下土是冒乃如之人兮逝不相好
胡能有定寧不我報日居月諸出自東方乃如之人兮
德音無良胡能有定俾也可忘日居月諸東方自出父
兮母兮畜我不卒胡能有定報我不述
日月乃深惡無禮之詩正也故聖人取焉而諸儒謂
之人者莊公也毛詩序謂莊姜遭州吁之暴傷已不
見荅於先君以至困窮猶未害於義也傷之而已猶
之可也而詩曰德音無良逝不古處胡能有定報我
不述惡之甚也非所當施於夫也非莊姜所當施於
莊公也施於莊公則悖矣施於州吁可也且之人猶
不敢明言之諸儒拘於序遂入於不義使歌此詩者
以之人為莊公歌之豈不長傲慢不敬之心乎甚不
可者觀此詩正不必究知之人為何人惟見無禮悖
亂之可惡豈不正乎居諸語助釋見柏舟人至於窮
極則呼天日月照臨猶呼天云逝豈誓之訛耶誓不
以古人之所處處我今世語曰處置曰處分曰區處
曰相處曰處事誓有决意無道之甚國有危亾之勢
何能有定若能有定寧不我顧不顧我害及一人不
定則國亡矣報云者父母養子子當報也胡能有定
使我可忘忘者不憂思也定則可忘矣父兮母兮畜
我不卒非怨父母也困窮及此今婦人窮極呼號亦
間有此言不述不循常禮也
終風且暴顧我則笑謔浪笑敖中心是悼終風且霾惠
然肯來莫往莫來悠悠我思終風且曀不日有曀寤言
不寐願言則嚏曀曀其隂虺虺其靁寤言不寐願言則
懷
補音霾陵之切說文以貍得聲顔延年荅謝靈運詩
霾與睽叶來陵之切釋文亦云古音梨春秋公會鄭
伯於時來杜預曰滎陽東有釐城釐音來漢書劉向
傳引我釐麰如無說詩匡鼎來匡說詩觧人頥之類
今人尚能知之思息慈切兹子之切廣韻集韻同
終風惡其暴亂無禮之詩正也毛詩序謂衛莊姜遭
州吁之暴見侮慢之詩諸儒不悟無邪之為道故曲
推其義失之矣終風終日風也霾雨土也曀隂晦也
不日不見日光也虺虺其雷暴厲之音也皆喻昏亂
暴戾也忽惠然而來而終無禮顧我則笑謔浪笑敖
中心惟自傷悼而已若是則不如不來之愈也故曰
不如一切莫往莫來悠悠我思憂思也憂思不安之
甚至于不寐而寤言語助也俗云人言人嚏今我言
汝願汝則嚏也又曰願汝懷念我也鄭箋云今俗人
嚏云人道我
擊鼓其鏜踊躍用兵土國城漕我獨南行從孫子仲平
陳與宋不我以歸憂心有忡爰居爰處爰喪其馬于以
求之于林之下死生契闊與子成說執子之手與子偕
老于嗟闊兮不我活兮于嗟洵兮不我信兮
鏜土當反漕音曹補音兵晡茫反左氏傳晉趙鞅之
占曰是謂沈陽可以興兵利以伐姜不利于商荀卿
賦篇貳兵與疏堂叶秦東觀刻石三句入韻戎兵與
六王叶會稽刻石甲兵與自彊叶史記龜筴傳甲兵
與元王叶揚子雲并州牧箴兵與荒叶南行戶郎切
(按韻補尚有左氏傳載夏書云有此冀方今失其行亂其紀綱乃滅而亡曹植夏桀贊夏道既衰生此桀)
(王婉孌是嘉政違五行云云)荀卿賦篇禮儀之盛行與詳叶楚辭
蜷局顧而不行與卿叶歴吉日兮余將行與糧叶命
蹇邅而不能與將叶史記龜筴傳風將而行與黃叶
百姓莫行與詳叶熒惑退行與亡叶古行止之行皆
戶郎切詩二十有五無叶何庚切者忡勅中反補音
勅衆切潘岳悼亡詩周旋忡驚惕正用此讀竊疑方
今言心忡之用切心憂惕而動也廣韻集韻不見此
字殆即忡字補音馬滿補切說見漢廣下後五切說
見采蘋契驅曳反說爰厥反毛詩序曰擊鼓衛州
吁用兵暴亂使公孫文仲將而平陳與宋國人怨其
勇而無禮也毛傳曰漕衛邑鄭箋云或役土功於國
或修理漕城而我獨從軍南行伐鄭左傳云州吁使
告於宋曰君若伐鄭以除君害君為主敝邑以賦與
陳蔡從是平陳與宋也不我以歸知其必敗憂死亡
也士卒將行與其室家訣别云我是行無有歸期憂
心忡忡焉我之南行不知於何所居耶於何所處耶
於何喪馬耶馬喪則人亦俱喪矣欲求我尸往往在
林下諸儒皆曰契闊勤苦也雖孔疏諸儒参定亦無
考據然則勤苦之義特意之爾盖謂軍伍誓約必推
其勤苦之意今謂與室家訣别則契者合也闊者闊
遠也婚姻之初親愛誓者其死其生其合而共處其
遠而闊别其相愛相悦之心有成而無虧有一而無
二又執子之手而言曰與子偕老矣于嗟今之闊别
國亂君必敗將不我活矣洵&KR1137;之訛也韓詩作夐夐
亦&KR1137;也閔其妻將&KR1137;獨將不得信我本初偕老之言
信音薪案集韻&KR1137;即煢字又集韻洵音荀揮涕也用
此音義則不必改字矣補音信斯人切班固幽通賦
苟無實其孰信叙傳虔其忠信包漢舉信歐致越信
張衡思元賦啟金縢而乃信顔師古皆音新白虎通
高辛者道德大信也
凱風自南吹彼棘心棘心夭夭母氏劬勞凱風自南吹
彼棘薪母氏聖善我無令人爰有寒泉在浚之下有子
七人母氏勞苦睍睆黃鳥載好其音有子七人莫慰母
心
補音南尼心切說見燕燕下後五切說見采蘋人
畏暑喜風故南風人樂人謂之凱風棘難長養者心
堅尤其難者子以自喻以凱風喻母泉在浚下猶為
邑人所汲資以生養今七子而不能養母子自責也
黃鳥好音猶能悦人今七子而不能悦母而慰安之
皆其子自責之辭毛詩序曰衛之淫風流行雖有七
子之母猶不能安其室故美七子能盡其孝道以慰
其母心而成其志爾此成其志一言大害義大失孔
子本旨孔子自取其自責之孝心爾况未必果成其
嫁志
雄雉于飛泄泄其羽我之懷矣自詒伊阻雄雉于飛下
上其音展矣君子實勞我心瞻彼日月悠悠我思道之
云遠曷云能來百爾君子不知德行不忮不求何用不
臧
毛詩序曰雄雉刺衛宣公也淫亂不恤國事軍旅數
起大夫久役男女怨曠國人患之而作是詩君不可
以言刺朱氏曰此詩皆女怨之辭毛傳曰雄雉見雌
雉飛而鼓其翼泄泄然方公為淫亂我已念之於懷
矣夫婦相與謀知其必亂宜去之猶豫未决今果罹
其患大夫久役夫婦阻隔乃我自詒此阻隔也毛傳
曰詒遺也鄭箋云下上其音宣公小大其聲怡悦婦
人毛傳曰展誠也夫久役婦思之不己又思其平時
誠實之德故曰展矣君子實勞我心此言君子誠實
亦猶殷其靁婦人稱其夫曰振振君子皆稱其夫之
善也卒章告衆君子曰豈不知德行心不忮離不求
欲則何用而不臧善其意深譏公心忮多欲故淫亂
故好攻戰故勞民久役故男女怨曠凡百不善言之
不足也毛傳曰忮害也取義未安字從心從支夫由
本心以往則正而已無意無欲不由本心而支焉則
離正而入邪離無意無欲之正而入於淫欲欲則有
所求矣此其末流致害雖多而忮之本義支而已矣
禹曰安汝止人之本心自靜止安止而應雖有視聽
言動如四時之錯行如日月之代明如水鑑之中萬
象畢見而非動也
匏有苦葉濟有深涉深則厲淺則揭有瀰濟盈有鷕雉
鳴濟盈不濡軌雉鳴求其牡雝雝鳴雁旭日始旦士如
歸妻迨冰未泮招招舟子人涉卬否人涉卬否卬須我
友
揭苦例反然協涉韻則宜挈孑二音瀰彌爾反鷕以
水反補音軌舉有切車轍也說文以九得聲太元銳
首軌與醜叶装首軌與遒叶永首軌與後叶遒天口
切旭許玉反又呼老反補音否補美切秦琅邪議各
守封域或朝或否相侵㬥亂殘伐不止卻正釋譏聞
仲尼之贊商感鄉校之益已彼平仲之和羹亦獻可
而替否張衡西亰賦街談巷議彈射臧否剖析毫釐
擘肌分理(按原本無西亰賦四句今從韻補增入)毛詩序曰衞宣公
與夫人並為淫亂國語諸侯伐秦及涇莫濟晉叔向
見魯叔孫穆子穆子曰豹之業及匏有苦葉矣叔向
曰苦匏不材於人供濟而已魯果以莒人先濟此詩
言苦匏雖不材刳其中則濟可以深涉其次則深亦
可以履石而渡淺則可以揭衣而渡皆不至於溺沒
而公與夫人沒溺於淫慾曾不若苦匏與厲者揭者
釋文厲說文作砅履石渡水力智反又音冽揭褰衣渡水
也今所濟瀰瀰其盈雉鷕然其鳴牝牡相求不顧禮
義之不可情動意决妄曰濟盈不濡軌甘心陷溺昏
禮奠生鴈行事必昏昕旭日始旦昕也禮冬合男女
故曰迨冰未泮禮有儀有時明君夫人之不然不敢
正言以小喻大以士喻君舟子招招人咸趨涉我則
不涉卬我也毛傳亦云我音之輕清者為卬歟我涉
必須友至乃涉此喻非其匹類不可相從必夫婦之
正而後可也孔疏云旭者明著之名說文旭讀若好
字林呼老反補音友羽軌切其說見關雎
習習谷風以隂以雨黽勉同心不宜有怒采葑采菲無
以下體德音莫違及爾同死行道遲遲中心有違不遠
伊邇薄送我畿誰謂荼苦其甘如薺宴爾新昏如兄如弟
涇以渭濁湜湜其沚宴爾新昏不我屑以毋逝我梁毋發
我笱我躬不閱遑恤我後就其深矣方之舟之就其淺矣
泳之游之何有何亡黽勉求之凡民有喪匍匐救之不我
能慉反以我為讎既阻我德賈用不售昔育恐育鞫及
爾顛覆既生既育比予于毒我有旨蓄亦以御冬宴爾
新昏以我御窮有洸有潰既詒我肄不念昔者伊余來
塈
怒補音云漢酷吏傳無值甯成之怒元后傳曲陽最
怒賈彪傳偉節最怒皆上聲葑浮容反菲妃鬼反死
補音想止切救補音云漢谷永傳以救為捄集韻捄
居尤切售補音時周切樂府隴頭水歌將頓樓蘭膝
(按原本膝誤膝今校改)就觧郅支裘勿令如李牧功多信不售
韓愈送劉師服詩齎材入市賣貴者恒難售豈不畏
憔悴為功忌中休毛詩序曰衛人化其上淫于新
昏而棄其舊室爾雅云東風謂之谷風為義未安爾
雅差繆多矣據春秋元命包雖知其為孔子以前之
書後學妄意推尊以為周公孔子子夏共成之不可
信也其書則古矣古人豈一一皆聖人皆無差失耶
其是者從之非者勿從可也謂誓誥為謹謂愷悌為
發謂譛為曾謂谷風為東風此類不可殚舉風之來
也遠人惟見其自山谷而至故曰谷風歟不然谷者
或榖字之訛如榖雨長養榖苗之風乎習習則和也
隂陽和則雨雨則先隂隂雨喻夫婦之和今為夫所
怒而出故思昔日之和如習習之風如隂如雨今縱
不見說亦宜黽勉同心不宜有怒葑須也芥也菲芴
也葍類也爾雅云須葑蓯孫炎云須一名葑蓯坊記
注云葑蔓菁也陳宋之間謂之葑陸璣云葑蕪菁幽
州或謂之芥方言蘴蕘蕪菁也陳楚謂之蘴齊魯謂
之蕘關西謂之蕪菁趙魏謂之大芥爾雅云菲芴也
郭璞云土瓜也孫炎曰葍類也爾雅又云菲蒠菜郭
璞云菲土生下濕地似蕪菁華紫赤色可食陸璣云
菲似葍莖麄葉厚而長有毛三月中烝鬻為茹滑美
可作羹河内人謂之宿菜毛傳曰葑須也菲芴也二
菜蔓菁與葍之類也坊記引此詩承仕則不稼田則
不漁之下則采葑采菲無并取其下體也下體謂根
拔其本根喻已見棄而出也追念夫婦相好之初誓
同死生此德音也今莫違昔日之德音而至於此也
怨辭也哀辭也見出而歸其行遲遲心若有失其戀
戀茫茫之状如此畿者故商王之畿其名尚存也去
畿伊邇不遠也何不薄送我至于畿乎而截然棄絶
不相送也諸儒謂畿為門内者亦無所考據非當時
之辭情釋草云荼苦菜爾雅多差誤未必然古書有
荼而無茶後世始有茶字茶雖苦而甘或者謂即茶
爾叢低草類誰謂荼苦比我中心之苦則荼猶甘如
薺也爾安于新昏如兄如弟我如渭水之清自謂初
昏得禮之正新昏如涇水之濁謂失其禮非正也涇
渭並流雖為涇濁所侵而渭水常湜湜其沚其清自
若也爾雖新昏是宴不肯輕用我以用也屑猶輕也
言爾不肯輕易使我與毫未家事其情欲舊婦不安
而自去也歐陽氏曰母逝我梁母發我笱言棄妻將
去猶顧惜其家之物既而嘆曰我身不容安得恤後
事乎閱視也我躬尚不見視我去後豈恤我之梁笱
乎此賤者魚梁魚笱皆其棄妻所為深則方以筏或
舟淺則泳之歌詠而涉或如游翫而涉棄妻自言勤
苦之切也何有何無謂日用所需之物或有或亡我
勉力求之且凡民有喪猶匍匐救之夫婦至親乃一
旦斷棄若不相念不能慉養我反以我為讎怨我有
德善既阻遏之是特意阻之是以雖強賈賣終於不
售昔之育子也惟恐飬育之道窮竭鞫窮也蓋為長
久計及今爾顛覆淫於新昏則我既生育子姓於爾
家既漸長矣乃比予於毒如毒之可畏而棄之旨美
也蓄聚也蓄聚美物以禦冬月乏無之時今爾宴於
新昏但以我禦窮苦之時一如旨蓄禦冬言初昏時
窮則知今財用足不窮矣人情温飽則易生縱肆洸
洸其武潰潰其怒肄勞也塈盡也盡遺我以勞苦之
事不念昔者予始來之時止息從容情好之美毛傳
云塈息也漢書溝洫志云涇水一石其泥數斗潘岳
西征賦云清渭濁涇鄭志云渭在東河涇在西河婦
人既絶去至涇而云也箋云絶去所經見小渚曰沚
何人斯云胡逝我梁有狐云在彼淇梁候人云維鵜
在梁鴛鴦云鴛鴦在梁白華云有鶖在梁王制云獺
祭魚然後虞人入澤梁䱷人掌以時䱷為梁鄭司農
云梁水堰堰水而為關空以笱承其空是詩刺邪所
思無邪
式微式微胡不歸微君之故胡為乎中露式微式微胡
不歸微君之躬胡為乎泥中
此忠愛其君之詩也毛詩序曰黎侯寓于衛其臣勸
以歸也爾雅曰式微式微者微乎微者也郭璞云言
至微也鄭箋云式發聲鄭義亦未安式更也方言有
之更微更微意曰直至如此微乎而疊言之式有敬
義有法義有更義鹿鳴嘉賓式燕以敖南有嘉魚嘉
賓式燕以樂以衎綏之又思斯干式相好矣節南山
式夷式己式月斯生式訛厥心小明式榖以女楚茨
式禮莫愆車舝式燕且喜式燕且譽式飲庶幾式食
庶幾式歌且舞角弓式居婁驕皇矣憎其式廓民勞
而式弘大蕩式號式呼崧高式遄其行時邁式序在
位召誥式勿替有殷歴年君奭我式克至于今日休
多方天惟式教我用休畢命式化厥訓立政式敬爾
由獄兹式有慎皆訓更也式者車前第二横木故有
更義中露露中也謂嘗曉行露霑衣履泥中者雨行
或雨霽而行泥濘之中皆言勞苦之状毛傳謂中露
泥中皆衛邑未安鄭箋孔疏亦無所考證王氏亦不
以為衛邑但其說亦鑿
旄丘之葛兮何誕之節兮叔兮伯兮何多日也何其處
也必有與也何其久也必有以也狐裘蒙戎匪車不東
叔兮伯兮靡所與同瑣兮尾兮流離之子叔兮伯兮褎
如充耳
補音節子悉切說文以即得聲周易失家節與失叶
以中節剛柔節與實叶亦不知節與吉叶太元守此
節與一叶守其節與厀叶詘其節與術叶季布叙傳
節與栗叶郭璞客傲節與跡叶木華海賦節與質叶
久舉里切秦嶧山刻石三句入韻久與起叶宋玉招
魂久與里叶史記語曰上下合同可以長久中外若
一事無表裏易林坎之萃長久與福祉叶子即里反
褎由救反毛詩序曰狄人逼逐黎侯黎侯寓于衛
衛不能修方伯連率之職黎之臣子以責于衛也爾
雅釋邱曰前高旄邱(按字林作堥邱)毛詩傳曰前高後下曰
旄邱誕闊也鄭箋云叔伯呼衛之諸臣朱氏曰黎之
臣子久寓于衛登旄邱之上而見其葛節之疎闊因
託以起興鄭曰衛人於君事疏廢也處即今俗所謂
處置也必有以相與也何其久也久而不聞所以相
處相與者是必有所以然之故也怨而不迫也吕氏
曰蒙戎狐裘之貎晉士蒍曰狐裘蒙戎黎侯所寓在
衛東羈旅之久見衛之大夫過者甚多終莫有動心
故歎而言曰非衛大夫之車不來東也特無與我同
患難者耳王氏曰𤨏細也尾末也黎之臣子流離失
所故𤨏尾也褎飾貎充耳盛服用以塞耳吾流離𤨏
尾如此而衛大夫盛服而過如用充耳塞耳而不聞
知也至是稍譏切之
簡兮簡兮方將萬舞日之方中在前上處碩人俁俁公
庭萬舞有力如虎執轡如組左手執籥右手秉翟赫如
渥赭公言錫爵山有榛隰有苓云誰之思西方美人彼
美人兮西方之人兮
(按此篇永樂大典缺卷據樓鑰集載所觧日之方中二句云時祭習舞以日中為期碩人在前列上)
(處方中將中也碩大也大德之人俱具德容也鑰論云前輩曾云日之方中則明而易見之時在前)
(上處則近而易察之地君猶不能見况幽遠者乎此意甚切)
毖彼泉水亦流于淇有懷于衛靡日不思孌彼諸姬聊
與之謀出宿于泲飲餞于坭女子有行遠父母兄弟問
我諸姑遂及伯姊出宿于干飲餞于言載脂載舝還車
言邁遄臻于衛不瑕有害我思肥泉兹之永歎思須與
漕我心悠悠駕言出遊以寫我憂(按坭字從韓詩)
思息兹反兹子之反廣韻集韻同謀補音謨杯切周
官媒氏鄭注云媒之言謀也老子其安易持其未兆
易謀荀卿成相篇知不用愚者謀前車已覆後未知
又曰主好議論必善謀莫不理續主執持屈原天問
爰謀與揆之叶哀時命深謀與逮之叶賈誼鵩賦謀
與時叶揚子雲廷尉箴謀與基叶每見人語音亦有
謂媒為眉者則尤叶也氓詩謀與絲叶泲子禮反坭
乃禮反毛詩作禰釋文云韓詩作坭姊將几反害補
音瑕憩切二子乘舟同漢夏侯叙傳害與世叶王粲
阮籍誄害與滯叶毖者深遠未能遽逹之謂也淇
者衛國之水也泉水毖矣亦流于淇我為衛女而不
得歸衛乎有懷于衛靡日不思故與同嫁諸姬聊謀
歸衛古者嫁於諸侯非獨女有姪娣焉聊之為言非
必歸之辭也心知其不可姑與之謀恐或有可歸之
道也孌婉美之貎泲坭干言皆嫁時所經之國地名
毛鄭亦云衛女思歸之切曰安得出宿于泲乎飲餞
于坭乎又念女子冇行既遠父母兄弟矣義從夫家
矧今父母終惟諸姑及伯姊在雖有兄弟義難歸寧
惟可致問姑姊人心不忘本嫁女終念其父母家又
思安得出宿于干乎飲餞于言乎毛傳謂祖而舍軷
飲酒於其側曰餞蓋取諸聘禮記出祖釋軷祭酒脯
乃飲酒於其側此詩飲酒殆未必然釋軷為始行此
兩章皆先言出宿次言飲餞非事情殆如後世親屬
或宗婦餞送之乎詩三百豈一言一事盡從古制惟取
其大體所在思無邪爾邶柏舟微我無酒以遨以遊
異乎酒誥之義矣燕燕仲氏之歸夫人遠送於野亦豈
沿古常禮堯典略有賓餞之義禮經未覩婦人之儀毛
傳意度不合詩情毛傳曰脂舝其車孔疏曰脂車設舝
釋文曰舝車軸頭金也車舝云間關車之舝兮毛傳曰
間關設舝也以脂塗之為滑易也據疏則不止於脂其
舝或疑獨脂其舝而文曰載脂載舝豈脂其舝乃設其
舝歟登車出門而就道必回還而折邁往也言語助也
遄速也臻至也鄭箋曰瑕有過也吕氏曰不瑕有害謂
歸衛不為過差有害也此意其或可之辭也而終於
不敢往故曰我思肥泉兹之永歎毛傳曰所出同所
歸異為肥泉爾雅釋水曰泉歸異出同流肥鄭箋云
兹此也自衛而來所渡水故思此而長歎須與漕自
衛而來所經邑故又思之欲乘車出遊以寫除我憂
毛詩序曰泉水衛女思歸也嫁于諸侯父母終思歸
寧而不得故作是詩以自見也
出自北門憂心殷殷終窶且貧莫知我艱己焉哉天實
為之謂之何哉王事適我政事一埤益我我入自外室
人交徧讁我已焉哉天實為之謂之何哉王事敦我政
事一埤遺我我入自外室人交徧摧我已焉哉天實為
之謂之何哉
門補音眉貧切荀卿成相篇門與根叶(按原本根誤作恨)賦篇
門與神叶(按原木神誤作補)楚辭九章門與貧叶司馬相如大
人賦門與垠叶揚子雲河東賦門與頻叶張良叙傳
門與心叶窶其矩反艱補音居銀切釋名艱槿也(按原)
(夲槿誤根)周官以恤民之艱阨鄭注云故書艱為槿崔駰
大理箴艱與人叶馮衍顯志賦艱與絃叶陸機贈弟
詩艱與辰叶柳宗元閔生賦艱與陳叶詩則憂苦
而一歸之天此正心也不思而忽發不勉而自中道
也而毛詩序止言其不得志非孔子本旨也殷殷者
隠隠也鄉音輕清故曰殷殷亦猶殷其靁之殷此北
門陸亦音隠然皆如字可也爾雅釋言云窶貧也窶
蓋貧之状也毛傳曰適之埤厚也鄭箋云國有王命
役使之事鄭義未盡何必於有命凡事之涉於王朝
者皆王事也蘇氏曰政事國之政事朱氏曰王事既
適我矣政事又一埤益我其勞如此而窶貧之甚室
人無以自安而交讁我毛傳曰讁責也敦厚也遺加
也韓詩說云敦迫也遺與也猶加也授也已焉哉猶
俗言休休謂之何哉何言也張氏曰游息偶出北門
因有此言毛傳謂北門背明嚮隂鑿矣適猶來也王
事惟來我所不知彼也鄭云言君政偏已兼其苦
北風其涼雨雪其雱惠而好我攜手同行其虚其徐既
亟只且北風其喈雨雪其霏惠而好我攜手同歸其虚
其徐既亟只且莫赤匪狐莫黑匪烏惠而好我攜手同
車其虚其徐既亟只且(按徐字從爾雅)
行補音戶郎切說見擊鼓徐毛詩作邪毛詩箋云邪
讀如徐爾雅作徐亟紀力反只音紙且子餘反北風
其喈喈音有箕有荄詳見葛覃不敢言威虐而言
北風雨雪怨而不露也其惠順於我而好我者相與
攜手同行而去之乎其謙虚其舒徐今盡轉而為急
亟之行矣衛國並為威虐如此豈不可畏惡得而不
去三章之終同此一辭者深念夫向之稱賢者今盡
變矣既盡也其不得已而去者以是之故也又不赤
者非狐既為狐矣無不赤者不黑者非烏既為烏矣
無不黑者既為衛國之臣矣無不威虐者或同行或
同車去者之衆也毛詩序曰北風刺虐也衛國並為
威虐百姓不親莫不相携持而去焉劉氏曰喈風聲
也狐烏隐言意同雨雪怨而不過怨之正也孔子曰
詩可以興可以觀可以羣可以怨
靜女其姝俟我於城隅愛而不見搔首踟蹰靜女其孌
貽我彤管彤管有煒說懌女美自牧歸荑洵美且異匪
女之為美美人之貽
毛傳曰靜貞靜也姝美也吕氏曰城隅者後宫幽間
之地處於幽閒而待進御君雖愛之而不得見惟搔
首踟蹰而已以非當進御之時不敢輙見也孌婉美
也毛傳曰古者后夫人必有女史彤管之法史不記
過其罪殺之后妃羣妾以禮御於君所女史書其日
月授之以環以進退之生子月辰則以金環退之當
御者以銀環進之著于左手既御著于右手事無大
小記以成法煒赤貎鄭箋云彤管笔赤管也毛傳以
城隅彤管為比物取義未安以彤管相貽雅正也靜
女而有彤管之法度此則為女之美此則為說懌張
氏曰牧牧地多草木根芽如甸人供果蓏之屬因以
贈夫人也歸荑以備韲菹供豆實吕氏曰大過枯楊
生稊鄭康成作荑然則所謂荑者凡草木根芽皆是
非獨茅也毛傳曰牧田官也荑茅之始生也本之於
荑取其有始有終毛說鑿矣洵信也牧所歸荑信芳
美且異今以貽靜女非悦其美矣以其有美德是為
美人而貽之也毛詩序曰靜女刺時也衞君無道夫
人無德序蓋以是詩居北風新臺之間故以為刺詳
觀詩辭又非陳古鄭箋義思貽我以賢美之妃以易
無德之夫人而本詩未章辭情未必其然然則安知
是詩非武公文公之詩乎詩不可以世次定鄭清人
文公之詩而序於昭公之前觀此可以通矣矧是序
亦未能知衛君之為何君
新臺有泚河水瀰瀰燕婉之求籧篨不鮮新臺有洒河
水浼浼燕婉之求籧篨不殄魚網之設鴻則離之燕婉
之求得此戚施
毛詩序曰新臺刺衛宣公也納伋之妻作新臺于河
上而要之國人惡之而作是詩也水清曰泚言新臺
之潔清如之毛傳燕安也婉順也爾雅釋訓曰籧篨
口柔也戚施面柔也郭注籧篨之疾不能俯口柔之
人視人顔色常亦不伏因以為名也戚施之疾不能仰
面柔之人常俯似之亦以名云方言云簟之粗者謂
之籧篨晉語云籧篨不可使俯戚施不可使仰粗簟
難於卷曲故不俯之疾似之歟釋詁云鮮善也齊女
來嫁於伋為安為順本求安順今乃得籧篨不善指
宣公也宣公求媚婦人故常仰視其顔色佀之歟惡
之故比之籧篨戚施洒即洗字洒掃潔清如洗方言
浼音漫洼洿也河水濁故云浼浼歟音漫則與殄叶
韻韓詩洒作漼故七罪反而釋文改洒為漼音則不
可殄絶也蘇氏曰猶云病而不死也魚網之設欲以
得魚而鴻麗之齊女之來本以嫁伋而宣公要之故
以為喻離附麗也戚施之喻俯首為恭媚耶心愧而
首俯耶是詩深惡淫邪是為思無邪
二子乘舟汎汎其景願言思子中心養養二子乘舟汎
汎其逝願言思子不瑕有害
景補音舉兩切夏侯湛抵疑惠景與清響叶陸機贈
弟詩絶景與攘攘叶郭璞畢方讃景與炳與上叶炳
補兩切上是掌切而顔師古糾繆正俗云上有郢音
炳與景只如今讀未詳害補音暇憩切說見泉水
是詩憂閔二子而卒章曰二子則無瑕矣而亦有害
也則伋夀爭先為死之状宛然著見而亦成父之惡
為有害也伋亦可去也是詩大正之道也汎汎其景
滅沒乎水光之中也二子非舟人乘舟必傾覆取以
喻之衛宣公為子伋取於齊而美公要之生夀及朔
朔與其母愬伋於公公令伋之齊使賊待於隘將殺
之夀知之以告伋使去之伋曰君命也不可以逃夀
竊其節而先賊殺之伋曰我之求也彼何罪又殺之
毛詩序曰二子乘舟思伋夀也言語辭也
