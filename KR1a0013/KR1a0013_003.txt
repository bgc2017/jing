易說卷三
宋司馬光撰
下經(咸睽)(恒蹇)(遯解)(大壯益晉夬明夷損姤)(家人)
䷞(艮下兑上)
咸亨利貞取女吉
彖曰咸感也柔上而剛下二氣感應以相與止而說男
下女是以亨利貞取女吉也天地感而萬物化生聖人
感人心而天下和平觀其所感而天地萬物之情可見
矣
象曰山上有澤咸君子以虚受人
初六咸其拇
象曰咸其拇志在外也
六二咸其腓凶居吉
象曰雖凶居吉順不害也
九三咸其股執其隨往吝
象曰咸其股亦不處也志在隨人所執下也
九四貞吉悔亡憧憧往來朋從爾思
象曰貞吉悔亡未感害也憧憧往來未光大也
四在脢下感其心者也心感于物為善為惡為吉為
凶無不至焉必也執一以應萬守約以御衆其惟正
乎夫正而遇禍猶為福也求仁得仁又何悔故心正
則事無不吉而悔亡也憧憧心動貌朋類也心苟正
矣則往也來也屈也伸也而心不為之動焉動于往
來則心傾矣心苟傾焉則物以其類應之是故喜則
不見其所可怒怒則不見其所可喜愛則不見其所
可惡惡則不見其所可愛顧右則失左瞻前則忘後
視必有所蔽聽必有所偏故曰未光大也孔子曰天
下何思何慮天下同歸而殊塗一致而百慮天下何
思何慮歸與致者豈非正歟故于文一止為正正者
止于一而無不周也夫又何思而何慮焉譬諸止水
寂然不動物有萬變而所以應之者一也日月者天
地之精也寒暑者天地之氣也天地猶以屈伸相感
而况于人乎故大人之道正其心而已矣治之養之
以至于精義入神則用無違矣用之于身則身安而
德崇矣過此以往不足思也久而不息則可以窮神
而知化大人之德莫盛于斯矣
九五咸其脢无悔
象曰咸其脢志末也
上六咸其輔頰舌
象曰咸其輔頰舌滕口說也
䷟(巽下震上)
恒亨无咎利貞利有攸往
彖曰恒久也剛上而柔下雷風相與巽而動剛柔皆應
恒恒亨無咎利貞久于其道也天地之道恒久而不已
也利有攸往終則有始也日月得天而能久照四時變
化而能久成聖人久于其道而天下化成觀其所恒而
天地萬物之情可見矣
恒亨无咎利貞久于其道無不通也行而可久必無
咎也常久之利利居貞也
象曰雷風恒君子以立不易方
初六浚恒貞凶无攸利
象曰浚恒之凶始求深也
九二悔亡
象曰九二悔亡能久中也
九三不恒其德或承之羞貞吝
象曰不恒其德无所容也
九四田无禽
象曰久非其位安得禽也
六五恒其德貞婦人吉夫子凶
象曰婦人貞吉從一而終也夫子制義從婦凶也
上六振恒凶
象曰振恒在上大无功也
振者木之搖落也上以柔弱之質當恒久之終體動
而應風搖落之象也常久之道由兹而墜故曰大无
功也
䷠(艮下乾上)
遯亨小利貞
彖曰遯亨遯而亨也剛當位而應與時行也小利貞浸
而長也遯之時義大矣哉
象曰天下有山遯君子以遠小人不惡而嚴
初六遯尾厲勿用有攸往
象曰遯尾之厲不往何災也
六二執之用黃牛之革莫之勝說
象曰執用黃牛固志也
遯之為道避内而趨外者也二以柔居内未得自去
者也然履中守正和而不流執志之堅人不能奪故
曰執之用黃牛之革莫之勝說黃者中也牛革取其
柔而堅韌也
九三係遯有疾厲畜臣妾吉
象曰係遯之厲有疾憊也畜臣妾吉不可大事也
三以剛德居位而宴安于内係于榮利不能自退故
曰有疾小人道長貪位不退危之道也故曰厲臣妾
者係于人而不能自去者也故畜臣妾吉
九四好遯君子吉小人否
象曰君子好遯小人否也
四以剛德而處非其位君子難進而易退小人反是
者也故曰好遯君子吉小人否也
九五嘉遯貞吉
象曰嘉遯貞吉以正志也
中正德之嘉也君子邦有道則見邦無道則隠可以
進而進可以退而退不失其時以中正為心者也故
曰嘉遯貞吉
上九肥遯無不利
象曰肥遯无不利無所疑也
䷡(乾下震上)
大壯利貞
彖曰大壯大者壯也剛以動故壯大壯利貞大者正也
正大而天地之情可見矣
象曰雷在天上大壯君子以非禮弗履
初九壯于趾征凶有孚
象曰壯于趾其孚窮也
九二貞吉
象曰九二貞吉以中也
九三小人用壯君子用罔貞厲羝羊觸藩羸其角
象曰小人用壯君子罔也
九四貞吉悔亡藩決不羸壯于大輿之輹
象曰藩決不羸尚往也
六五喪羊于易无悔
象曰喪羊于易位不當也
上六羝羊觸藩不能退不能遂无攸利艱則吉
象曰不能退不能遂不詳也艱則吉咎不長也(案大壯卦說原)
(本缺)
䷢(坤下離上)
晉康侯用錫馬蕃庶晝日三接
彖曰晉進也明出地上順而麗乎大明柔進而上行是
以康侯用錫馬蕃庶晝日三接也
象曰明出地上晉君子以自昭明德
君子進其明德如日之升也
初六晉如摧如貞吉罔孚裕无咎
象曰晉如摧如獨行正也裕无咎未受命也
初進者德業未著人莫之信躁以求之則凶寬以待
之无咎未受命者受上命然後可進无命而進凶道也
六二晉如愁如貞吉受兹介福于其王母
象曰受兹介福以中正也
六三衆允悔亡
象曰衆允之志上行也
九四晉如鼫鼠貞厲
象曰鼫鼠貞厲位不當也
六五悔亡失得勿恤往吉无不利
象曰失得勿恤往有慶也
上九晉其角維用伐邑厲吉無咎貞吝
象曰維用伐邑道未光也
䷣(離下坤上)
明夷利艱貞
彖曰明入地中明夷内文明而外柔順以蒙大難文王
以之利艱貞晦其明也内難而能正其志箕子以之
象曰明入地中明夷君子以莅衆用晦而明
初九明夷于飛垂其翼君子于行三日不食有攸往主
人有言
象曰君子于義不食也
六二明夷夷于左股用拯馬壯吉
象曰六二之吉順以則也
九三明夷于南狩得其大首不可疾貞
象曰南狩之志乃大得也
六四入于左腹獲明夷之心于出門庭
象曰入于左腹獲心意也
六五箕子之明夷利貞
象曰箕子之貞明不可息也
君子之晦以避難也内修明德不可息也為人臣者
有箕子之正則可也無箕子之正苟生以忘其君者
罪莫大焉故曰利貞
上六不明晦初登于天後入于地
象曰初登于天照四國也後入于地失則也
上六之象其言失則何國家之所以立者法也故
為工者規矩繩墨不可去也為國者禮樂法度不
可失也度差而機失綱絶而網紊紀散而絲亂法
壞則國家從之嗚呼為人君者可不慎哉魯有慶
父之難齊桓公使仲孫湫視之曰魯可取乎對曰
不可猶秉周禮周禮所以本也然則法之于國豈
不重哉
䷤(離下巽上)
家人利女貞
彖曰家人女正位乎内男正位乎外男女正天地之大
義也家人有嚴君焉父母之謂也父父子子兄兄弟弟
夫夫婦婦而家道正正家而天下定矣
家者治之至小者也然有嚴君之道焉嚴恭也知事
親則知事君矣
象曰風自火出家人君子以言有物而行有恒
初九閑有家悔亡
象曰閑有家志未變也
六二无攸遂在中饋貞吉
象曰六二之吉順以巽也
九三家人嗃嗃悔厲吉婦子嘻嘻終吝
象曰家人嗃嗃未失也婦子嘻嘻失家節也
六四富家大吉
象曰冨家大告順在位也
九五王假有家勿恤吉
象曰王假有家交相愛也
假大也文王刑于寡妻至于兄弟以御于家邦大其
家以至于有天下親其親以及人之親長其長以及
人之長上下交相愛而天下和矣故曰交相愛也
上九有孚威如終吉
象曰威如之吉反身之謂也
上九以陽居上家之至尊者也家人望之以為表式
苟其身不正則雖令不從是以内盡至誠為人所信
然後有威可畏而獲終吉也大學曰欲齊其家者先
修其身欲修其身者先正其心欲正其心者先誠其
意此之謂也
䷥(兑下離上)
睽小事吉
彖曰睽火動而上澤動而下二女同居其志不同行說
而麗乎明柔進而上行得中而應乎剛是以小事吉天
地睽而其事同也男女睽而其志通也萬物睽而其事
類也睽之時用大矣哉
象曰上火下澤睽君子以同而異
初九悔亡喪馬勿逐自復見惡人无咎
象曰見惡人以辟咎也
九二遇主于巷无咎
象曰遇主于巷未失道也
六三見輿曳其牛掣其人天且劓无初有終
象曰見輿曳位不當也无初有終遇剛也
九四睽孤遇元夫交孚厲无咎
象曰交孚无咎志行也
六五悔亡厥宗噬膚往何咎
象曰厥宗噬膚往有慶也
上九睽孤見豕負塗載鬼一車先張之弧後說之弧匪
寇婚媾往遇雨則吉
象曰遇雨之吉羣疑亡也
䷦(艮下坎上)
蹇利西南不利東北利見大人貞吉
彖曰蹇難也險在前也見險而能止知矣哉蹇利西南
往得中也不利東北其道窮也利見大人往有功也當
位貞吉以正邦也蹇之時用大矣哉
象曰山上有水蹇君子以反身修德
初六往蹇來譽
象曰往蹇來譽宜待也
六二王臣蹇蹇匪躬之故
象曰王臣蹇蹇終无尤也
九三往蹇來反
象曰往蹇來反内喜之也
六四往蹇來連
象曰往蹇來連當位實也
九五大蹇朋來
象曰大蹇朋來以中節也
上六往蹇來碩吉利見大人
象曰往蹇來碩志在内也利見大人以從貴也(案睽蹇二卦說)
(並原本缺)
䷧(坎下震上)
解利西南無所往其來復吉有攸往夙吉
彖曰解險以動動而免乎險解解利西南往得衆也其
來復吉乃得中也有攸往夙吉往有功也天地解而雷
雨作雷雨作而百果草木皆甲坼解之時大矣哉
解无所往其來復吉有攸往夙吉何也夫能濟難者
存乎中能有功者存乎時時未可往而用之太速則
不達時可以往而應之太緩則無功故上六藏器于
身待時而動君子韙之
象曰雷雨作解君子以赦過宥罪
初六无咎
象曰剛柔之際義无咎也
九二田獲三狐得黃矢貞吉
象曰九二貞吉得中道也
六三負且乘致寇至貞吝
象曰負且乘亦可醜也自我致戎又誰咎也
九四解而拇朋至斯孚
象曰解而拇未當位也
六五君子維有解吉有孚于小人
象曰君子有解小人退也
上六公用射隼于高墉之上獲之无不利
象曰公用射隼以解悖也
䷨(兑下艮上)
損有孚元吉无咎可貞利有攸往曷之用二簋可用享
損益之名以内為主者也内為已外為彼
彖曰損損下益上其道上行損而有孚元吉无咎可貞
利有攸往曷之用二簋可用享二簋應有時損剛益柔
有時損益盈虚與時偕行
象曰山下有澤損君子以懲忿窒欲
初九已事遄往无咎酌損之
象曰已事遄往尚合志也
九二利貞征凶弗損益之
象曰九二利貞中以為志也
六三三人行則損一人一人行則得其友
象曰一人行三則疑也
六四損其疾使遄有喜无咎
象曰損其疾亦可喜也
六五或益之十朋之龜弗克違元吉
象曰六五元吉自上祐也
上九弗損益之无咎貞吉利有攸往得臣无家
象曰弗損益之大得志也
䷩(震下巽上)
益利有攸往利涉大川
彖曰益損上益下民說无疆自上下下其道大光利有
攸往中正有慶利涉大川木道乃行益動而巽日進无
疆天施地生其益无方凡益之道與時偕行
象曰風雷益君子以見善則遷有過則改
初九利用為大作元吉无咎
象曰元吉无咎下不厚事也
六二或益之十朋之龜弗克違永貞吉王用享于帝吉
象曰或益之自外來也
六三益之用凶事无咎有孚中行告公用圭
象曰益用凶事故有之也
六四中行告公從利用為依遷國
象曰告公從以益志也
九五有孚惠心勿問元吉有孚惠我德
象曰有孚惠心勿問之矣惠我德大得志也
惠心者何惠之所施孚于心然後善也夫人墜于絶
壑而遺之珠玉寢疾垂死而饋之酒肉其物非不美
也而人不以德者何也非其心之所欲也
上九莫益之或擊之立心勿恒凶
象曰莫益之偏辭也或擊之自外來也
上九立心勿恒凶何也戒人勿以求益為常心也莫
益之象曰偏辭者何也知益于已而不知恕于人之
謂也
䷪(乾下兑上)
夬揚于王庭孚號有厲告自邑不利即戎利有攸往
彖曰夬決也剛决柔也健而說決而和揚于王庭柔乘
五剛也孚號有厲其危乃光也告自邑不利即戎所尚
乃窮也利有攸往剛長乃終也
象曰澤上于天夬君子以施禄及下居德則忌
初九壯于前趾往不勝為咎
象曰不勝而往咎也
九二惕號莫夜有戎勿恤
象曰有戎勿恤得中道也
九三壯于頄有凶君子夬夬獨行遇雨若濡有愠无咎
象曰君子夬夬終无咎也
壯于頄壯形于面也三為健極故曰壯于頄也物惡
太健故有凶然君子居之體剛履正決決無疑信志
獨行而不易于世故雖怨怒不足為咎也雨濡者怨
謗之象也
九四臀无膚其行次且牽羊悔亡聞言不信
象曰其行次且位不當也聞言不信聰不明也
九四任其剛決以據健之上故居與行皆不安也羊
狠物也牽羊者制其狠心也制其狠心則悔亡矣不
正而決故聞言不信也
九五莧陸夬夬中行无咎
象曰中行无咎中未光也
上六无號終有凶
象曰无號之凶終不可長也
䷫(巽下乾上)
姤女壯勿用取女
彖曰姤遇也柔遇剛也勿用取女不可與長也天地相
遇品物咸章也剛遇中正天下大行也姤之時義大矣
哉
剛陽德也君子所尚也然剛而不中則亢剛而不正
則戾亢則人疾之戾則人違之故剛遇中正然後可
以大行于天下也姤之時義大矣哉姤消卦也孔子
何大焉夫世之治亂人之窮通事之成敗不可以力
致也不可以數求也遇與不遇而已矣舜遇堯而五
典克從百揆時叙禹稷契臯陶遇舜而六府三事允
治地平天成伊尹遇湯而格于皇天師尚父遇文武
而天下大定不然泯泯于衆人之中後世誰克知之
以是觀之姤之為義豈不大哉
象曰天下有風姤后以施命誥四方
初六繫于金柅貞吉有攸往見凶羸豕孚蹢躅
象曰繫于金柅柔道牽也
九二包有魚无咎不利賓
象曰包有魚義不及賓也
九三臀无膚其行次且厲无大咎
象曰其行次且行未牽也
九四包无魚起凶
象曰无魚之凶遠民也
姤九四包无魚起凶魯昭公將去季氏宋樂祁譏之
曰政在季氏三世矣魯君喪政四公矣無民而能逞
其志者未之有也國君以是鎮撫其民魯君失民矣
靖以待命猶可動必憂已而昭公伐季氏果不勝而
出死于外
九五以杞包瓜含章有隕自天
象曰九五含章中正也有隕自天志不舍命也
杞材之美者也包瓜不食之物也九五剛遇中正有
美材矣遇小人道長之時無應于内不食者也蘭生
深林不以無人而不芳故有美而含之以俟命也抑
材之不良德之不臧身之憂也材既良矣德既臧矣
雖不遇其時以至于隕越而不振天實為之謂之何
哉故修已以俟命者君子之志也
上九姤其角吝无咎
象曰姤其角上窮吝也
姤其角者行無所之之謂也
易說卷三
