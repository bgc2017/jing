易說易類
提要
(臣)等謹案易說六卷宋司馬光撰光事蹟見
宋史本傳攷蘇軾撰光行狀載所作易說三
卷注繫辭二卷宋史藝文志作易說一卷又
三卷又繫辭說二卷晁公武讀書志云易說
雜解易義無詮次未成書朱子語類又云嘗
得温公易說于洛人范仲彪盡隨卦六二其
後缺焉後數年好事者于北方互市得板本
喜其復全是其書在宋時所傳本已往往多
寡互異其後乃并失傳故朱彝尊經義考亦
注為已佚今獨永樂大典中有之而所列實
不止于隨卦似即朱子所稱後得之本其釋
本卦或三四爻或一二爻且有全無說者惟
繫辭差完備而說卦以下僅得二條亦與晁
公武之言相合又以陳友文集傳精義馮椅
易學胡一桂會通諸書所引光說核之一一
具在知為宋代原本無疑其解義多闕者蓋
光本撰次未成如所著潛虚轉以不完者為
真本並非有所殘佚也光傳家集中有答韓
秉國書謂王輔嗣以老莊解易非易之本旨
不足為據蓋其意在深闢虚無元渺之說故
于古今事物之情狀無不貫徹疏通推闡深
至如解同人之彖曰君子樂與人同小人樂
與人異君子同其遠小人同其近坎之大象
曰水之流也習而不止以成大川人之學也
習而不止以成大賢咸之九四曰心苟傾焉
則物以其類應之故喜則不見其所可怒怒
則不見其所可喜愛則不見其所可惡惡則
不見其所可愛大都不襲先儒舊說而有得
之言要如布帛菽粟之切于日用惜其沈湮
滋久說易家竟不獲覩其書今幸際
聖朝表章典籍復得搜羅故簡裒次成編亦可知
名賢著述其精意所在有不終泯于來世者
矣謹校勘釐訂略仿宋史原目定為六卷著
于錄乾隆四十九年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
易說原序
九師興而易道微易之微豈專九師咎哉彖翼而下旁
薄深廣留七分者亡幾田丁施費&KR0899;&KR0899;師授俾勿墜龍
龜圖書或左用之而不悟京房守緯數其失也浮二千
年間易道倀倀如蒙霧行述而不論河汾猶難之歴越
五閠真人御宇王澤萃鍾異人間世希夷抉羲畫而成
于邵濓溪泄周經而融于程以至匯為漢上而尚變演
為考亭而尚占支析為合沙而尚象三聖玄藴剖抉靡
遺而讀者瞭然如生三代之世晚得温公易說一編視
諸老尤最通暢今流傳人間世藁雖未完其論太極隂
陽之道乾坤律吕之交正而不頗明而不鑿獵獵與濓
洛貫穿中間分剛柔中正配四時微疑未安學者直心
會爾易之作聖人吉凶與民同患之書也非隠奥難深
而難見也談易而病其隱且艱非深于易者也參習是
編易道庶其明乎時丙申臘月朔茶陵後學古迂陳仁
子同俌序
易總論
或曰易者聖人之所作乎曰易者先天而生後天而終
細無不該大無不容遠無不臻廣無不充惟聖人能索
而知之逆而推之使民識其所來而知其所歸夫易者
自然之道也子以為伏羲出而後易乃生乎或曰敢問
易者天事歟抑人事歟曰易者道也道者萬物所由之
塗也孰為天孰為人故易者隂陽之變也五行之化也
出於天施於人被於物莫不有隂陽五行之道焉故陽
者君也父也樂也德也隂者臣也子也禮也刑也五行
者五事也五常也五官也推而廣之凡宇宙之間皆易
也烏在其專於天專於人二者之論皆蔽也且子以聖
人為取諸胸臆而為仁義禮樂乎蓋有所本之矣
或曰易道其有亡乎天地可敝則易可亡孔子曰乾坤
毁則無以見易易不可見則乾坤或幾乎息矣是故人
雖甚愚而易未嘗亡也推而上之邃古之前而易已生
抑而下之億世之後而易無窮是故易之書或可亡也
若其道則未嘗一日而去物之左右也萬物蚩蚩若魚
蝦蠃蚌之處於海食焉游焉死焉而終莫之知也
或曰聖人之作易也為數乎為義乎曰皆為之二者孰
急曰義急數亦急何為乎數急曰義出於數也義何為
出於數曰禮樂刑德隂陽也仁義禮智信五行也義不
出於數乎故君子知義而不知數雖善無所統之夫水
無源則竭木無本則蹶是以聖人抉其本源以示人使
人識其所來則益固矣易曰君子居則觀其象而玩其
辭動則觀其變而玩其占明二者之不可偏廢也
易說目錄
卷一
上經(乾訟)(蒙畜需履小)
卷二
上經(泰蠱)(否臨)(同人噬大有賁謙剥豫復隨觀嗑)
(无妄大過)(大畜離頤坎)
卷三
下經(咸睽)(恒蹇)(遯解)(大壯益晉夬明夷損姤)(家人)
卷四
下經(萃漸)(升妹团豐井旅革巽鼎兑震渙艮節歸)
(中孚既濟)(小過未濟)
卷五
繫辭上
卷六
繫辭下說卦序卦雜卦
