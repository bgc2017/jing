易說卷一
宋司馬光撰
上經(乾師)(坤比)(屯畜蒙履需小)(訟)
䷀(乾下乾上)
乾元亨利貞
初九潛龍勿用
初九陽之始也于律為黃鍾于歷為建子之月陽氣
方萌于黃泉太隂始盛萬物未被其澤故曰潛龍龍
者何陽也陽則曷謂之龍龍者神獸變化無常升降
有時故象陽也其言勿用何聖人觀象而為之戒也
潛龍之時伏于泉不可用也是故冬華而雷為妖為
災人躁而狂為凶為殃皆時不可用而用之也
九二見龍在田利見大人
九二者陽之見也于律為太蔟于歷為建寅之月陽
氣蔟達發而在田萬物忻忻生意昭蘇故曰見龍在
田其言利見大人者何通之于人也君子修德行義
始聞于人人莫不悦莫不歸焉雖未有功善之端也
治之本也故曰利見大人
九三君子終日乾乾夕惕若厲无咎
九三陽之進也于律為姑洗于歷為建辰之月萬物
畢生而趨于繁茂之時也故君子進德修業自強不
息也其言夕惕若厲無咎者何聖人為之戒也九三
在下體之上居上體之下勤則進乎上怠則退乎下
故夕惕若厲然後得无咎也
九四或躍在淵无咎
九四陽之盛也于律為蕤賓于歷為建午之月萬物
誠茂矣而未及于大成德業誠盛矣而未至于夫亨
安居則不能欲進而自疑故躍以試之也夫言在淵
无咎者何失于進不若失于止之愈也
九五飛龍在天利見大人
九五陽之成也于律為夷則于歷為建申之月黍稷
既實功德成矣德業普施大人亨矣萬物熙熙道力
行矣故曰利見大人
上九亢龍有悔
乾上九或曰物之盛則蕤賓不若林鍾也物之成則
夷則不若仲吕也舉其微而舍其彰何也曰君倡而
臣和陽生而隂成故隂者佐陽而代有終也陽者倡
隂而尸其功也是君臣之道也又何疑矣(案光解乾坤六爻本)
(于景王將鑄無射篇韋昭注云十一月曰黃鍾乾初九正月曰太蔟乾九二三月曰姑洗乾九三五月曰)
(蕤賓乾九四七月曰夷則乾九五九月曰黃鍾乾上九據此則此爻注于律應為無射為建戌之月乃此)
(條復論蕤賓林鍾夷則仲吕不及無射疑上有脱文)
用九見羣龍无首吉
龍者神獸能隠能見有變化之象陽氣能生能成聖
賢能出能處故易皆謂之龍惟聖知聖惟賢知賢聖
賢見己之類當推而下之勿為之首為之首則亢矣
彖曰大哉乾元萬物資始乃統天雲行雨施品物流形
大明終始六位時成時乘六龍以御天乾道變化各正
性命保合大和乃利貞首出庶物萬國咸寧
象曰天行健君子以自彊不息
潛龍勿用陽在下也見龍在田德施普也終日乾乾反
復道也
反復道也君子進德修業反復以求先王之道而力
行之
或躍在淵進无咎也
進无咎也言進亦无咎而君子寧在淵也
飛龍在天大人造也
大人造也大人之所宜為也
亢龍有悔盈不可久也用九天德不可為首也
文言曰元者善之長也亨者嘉之會也利者義之和也
貞者事之幹也君子體仁足以長人嘉會足以合禮利
物足以和義貞固足以幹事
元者善之長也體仁足以長人長猶首也仁者愛人
人皆歸之可為之首亨者嘉之會也嘉會足以合禮
君明臣忠父慈子孝兄友弟恭夫義婦順上下皆美
際會交通然後成禮利者義之和也利物足以和義
仁者聖人不裁之義則事失其宜人喪其利故君子
以義制仁政然後和貞者事之幹也貞固足以幹事
詩三百一言以蔽之曰思無邪故貞者事之幹也君
子固守其正以楨幹萬事使不散亂也
君子行此四德者故曰乾元亨利貞
初九曰潛龍勿用何謂也子曰龍德而隠者也不易乎
世不成乎名遯世无悶不見是而无悶樂則行之憂則
違之確乎其不可拔潛龍也
不見是而無悶舉世非之亦無悶也樂行憂違君子
遇有道得行其志則樂遇無道不得行其志則憂
九二曰見龍在田利見大人何謂也子曰龍德而正中
者也庸言之信庸行之謹閑邪存其誠善世而不伐德
博而化易曰見龍在田利見大人君德也
正中信謹以下皆所以修身也君子有君德而無其
位修已以俟時德已及人也
九三曰君子終日乾乾夕惕若厲无咎何謂也子曰君
子進德脩業忠信可以進德也脩辭立其誠所以居業
也知至至之可與幾也知終終之可與存義也是故居
上位而不驕在下位而不憂故乾乾因其時而惕雖危
无咎矣
修辭立其誠所以居業也君子外修言辭内推至誠
内外相應令無不行事業所以日新也
九四曰或躍在淵无咎何謂也子曰上下无常非為邪
也進退无恒非離羣也君子進德脩業欲及時也故无
咎
君子時行則上進時止則下退非為邪以求利非違
衆以干名也恐失時而已
九五曰飛龍在天利見大人何謂也子曰同聲相應同
氣相求水流濕火就燥雲從龍風從虎聖人作而萬物
覩本乎天者親上本乎地者親下則各從其類也
聖人在位萬物無不知之故聖賢畢集亦從其類也
上九曰亢龍有悔何謂也子曰貴而無位高而无民賢
人在下位而无輔是以動而有悔也
既亢驕自賢則賢人在下位莫肯輔其顛危也
潛龍勿用下也見龍在田時舍也
為時所捨故有君德而無其位
終日乾乾行事也或躍在淵自試也飛龍在天上治也
亢龍有悔窮之災也乾元用九天下治也
潛龍勿用陽氣潛藏見龍在田天下文明終日乾乾與
時偕行或躍在淵乾道乃革飛龍在天乃位乎天德亢
龍有悔與時偕極乾元用九乃見天則
乾元者始而亨者也利貞者性情也乾始能以美利利
天下不言所利大矣哉
大哉乾乎剛健中正純粹精也六爻發揮旁通情也時
乘六龍以御天也雲行雨施天下平也
君子以成德為行日可見之行也潛之為言也隠而未
見行而未成是以君子弗用也
君子學以聚之問以辨之寬以居之仁以行之易曰見
龍在田利見大人君德也
九三重剛而不中上不在天下不在田故乾乾因其時
而惕雖危无咎矣
九四重剛而不中上不在矢下不在田中不在人故或
之或之者疑之也故无咎
夫大人者與天地合其德與日月合其明與四時合其
序與鬼神合其吉凶先天而天弗違後天而奉天時天
且弗違而况于人乎况于鬼神乎
亢之為言也知進而不知退知存而不知亡知得而不
知喪其惟聖人乎知進退存亡而不失其正者其惟聖
人乎
䷁(坤下坤上)
坤元亨利牝馬之貞君子有攸往先迷後得主利西南
得朋東北喪朋安貞吉
彖曰至哉坤元萬物資生乃順承天坤厚載物德合无
疆含弘光大品物咸亨牝馬地類行地无疆柔順利貞
君子攸行先迷失道後順得常西南得朋乃與類行東
北喪朋乃終有慶安貞之吉應地无疆
象曰地勢坤君子以厚德載物
乾之象曰自強不息坤之象曰厚德載物何也曰強
者勉之謂也載者安濟之謂也君子自強法天厚德
法地德不厚則物不得而濟也是故自強不息則道
無不臻厚德而載則物無不濟夫乾坤者易之門戶
二象者道德之關樞也
初六履霜堅冰至
象曰履霜堅冰隂始凝也馴致其道至堅冰也
初六者隂之始也于律為林鍾于歷為建未之月陽
氣方盛隂生而物未之知也是故君子謹之其曰履
霜堅冰至霜者寒之先也冰者寒之盛也君子見微
而知彰原始而知終攘惡于未芽杜禍于未萌是以
身禔而國家乂寧也
六二直方大不習无不利
象曰六二之動直以方也不習无不利地道光也
六二者于律為南吕于歷為建酉之月草木黃落暑
去而寒至也其曰直方大何直方而大地之德也六
二何為擅地之德坤之主也六二何為坤之主夫隂
陽雖殊皆主中正者也故乾九五陽之主也坤六二
隂之主也地之得其為直方大者何直者言其氣方
者言其形也大者兼形與氣而言之也
六三含章可貞或從王事无成有終
象曰含章可貞以時發也或從王事知光大也
乾坤之爻得位未必告失位未必凶其故何也曰陽
非隂則不成隂非陽則不生隂陽之道表裏相承隂
勝則消陽勝則亢是故乾坤以隂居陽以陽居隂不
皆為咎也乾之九三以陽居陽而不中故曰夕惕若
厲無咎坤之六四以隂居隂而不中故曰括囊无咎
无譽皆剛柔太過故須畏慎而後免咎也然未失其
正故不凶也九五六二居中履正其德最美九二六
五不失其中德美次之九三六四不失其正雖危無
疑九四六三雖無中正之德九四以陽處下剛克而
沈潛者也故曰在淵无咎六三以隂處上柔克而高
明者也故曰含章可貞
六三者于律為應鍾于歷為建亥之月百榖斂藏萬
物備成隂功小終體執乎柔而志存乎剛故曰含章
柔不泥于下剛不疑乎上故曰可貞王者尊之極也
為臣之榮從王役也不敢專成下之職也承事之終
臣之力也物以陽生得隂而成令由君出得臣而行
故陽而不隂則萬物傷矣君而不臣則百職曠矣隂
陽同功君臣同體天之經也人之紀也虞書曰予欲
左右有民汝翼予欲宣力四方汝爲此之謂也
六四括囊无咎无譽
象曰括囊无咎慎不害也
六四者于律為大吕于歷為建丑之月曰窮于次月
窮于紀天唫地閉萬物伏死隂氣大盛陽將更始履
卑體順以隂居隂處不得中而潛伏乎其深是以幽
晦否塞而不通雖无咎亦無譽也
六五黃裳元吉
象曰黃裳元吉文在中也
六五者于律為夾鍾于歷為建夘之月天地始闢和
氣融明莩甲發散庶物滋榮體柔而志剛乘隂而佐
陽中美能黃上美則元下美則裳是以吉也
上六龍戰于野其血玄黃
象曰龍戰于野其道窮也
上六者隂之窮也于律為仲吕于歷為建巳之月純
隂用事陽道已窮冒進不已不能守中是以戰也夫
下不能自重重之者上也臣不能自大大之者君也
重而不已上必危大而不已君必虧既危且虧能無
戰乎故君子執臣之樞守臣之機謹其樞固其機禍
無從來樞機之失儓僕為災雖得而勝之猶有傷也
故曰其血黃玄文言曰臣弑其君子弑其父非一朝
一夕之故其所由來者漸矣由辨之不早辨也嗚呼
聖人之戒為人上者如此其深乎
用六利永貞
象曰用六永貞以大終也
文言曰坤至柔而動也剛至静而德方後得主而有常
含萬物而化光坤道其順乎承天而時行
積善之家必有餘慶積不善之家必有餘殃臣弑其君
子弑其父非一朝一夕之故其所由來者漸矣由辨之
不早辨也易曰履霜堅冰至蓋言順也
直其正也方其義也君子敬以直内義以方外敬義立
而德不孤直方大不習无不利則不疑其所行也
君子法地之直方則敬以直内義以方外敬義立而
德不孤則大也何謂敬以直内義以方外敬則所受
不陷于敗也義則所適不失其宜也直且方者守諸
己而無待于外也君子居則不陷于敗動則不爽其
宜施于身而身正施于國而國治夫又何習而何不
利焉可以斷然無疑矣
隂雖有美含之以從王事弗敢成也地道也妻道也臣
道也地道无成而代有終也
天地變化草木蕃天地閉賢人隠易曰括囊无咎无譽
蓋言謹也
君子黃中通理正位居體美在其中而暢于四支發于
事業美之至也
隂疑于陽必戰為其嫌于无陽也故稱龍焉猶未離其
類也故稱血焉夫玄黃者天地之雜也天玄而地黃
䷂(震下坎上)
屯元亨利貞勿用有攸往利建侯
彖曰屯剛柔始交而難生動乎險中大亨貞雷雨之動
滿盈天造草昧宜建侯而不寧
象曰雲雷屯君子以經綸
屯者何草木之始生也貫地而出屯然其難也象曰
君子以經綸經綸者何猶云綱紀也屯者結之不解
者也結而不解則亂亂而不緝則窮是以君子設綱
布紀以緝其亂解其結然後物得其分事得其序治
屯之道也
初九磐桓利居貞利建侯
象曰雖磐桓志行正也以貴下賤大得民也
屯初九磐桓者何治屯之道不可遽也利居貞者何
治之不正愈以亂之也利建侯者何建侯所以治其
綱也治其綱百目張夫又何亂之不緝何結之不解
乎此之謂經綸之道也
六二屯如邅如乘馬班如匪寇婚媾女子貞不字十年
乃字
象曰六二之難乘剛也十年乃字反常也
人臣之道患不正也患不一也苟一而正通可必也
十年之屯猶一日也
六三即鹿无虞惟入于林中君子幾不如舍往吝
象曰即鹿无虞以從禽也君子舍之往吝窮也
六四乘馬班如求婚媾往吉无不利
象曰求而往明也
九五屯其膏小貞吉大貞凶
象曰屯其膏施未光也
上六乘馬班如泣血漣如
象曰泣血漣如何可長也
䷃(坎下艮上)
蒙亨匪我求童蒙童蒙求我初筮告再三瀆瀆則不告
利貞
彖曰蒙山下有險險而止蒙蒙亨以亨行時中也匪我
求童蒙童蒙求我志應也初筮告以剛中也再三瀆瀆
則不告瀆蒙也蒙以養正聖功也
蒙者何百姓蚩蚩莫知所之聖人教之以道然後曉
然識其是非故夫蒙者教人之象也匪我求童蒙童
蒙求我孔子曰不憤不啓不悱不發夫人不求我而
強教之則志不應而言不從矣故君子之教道而弗
牽強而弗抑開而弗達也初筮告再三瀆瀆則不告
孔子曰學而不思則罔又曰舉一隅不以三隅反則
不復也陸希聲曰初筮告啓其宗也再三瀆以塞聰
也瀆則不告告乃成蒙也夫鍜礪者工也犀利者金
也植藝者圃也堅實者木也則工雖巧不能持土以
為兵圃雖良不能植穀而生梓也故才者天也不教
則棄教者人也不才則悖故人者受才于天而受教
于師師者決其滯發其蔽抑其過引其不及以養進
其天才而已繫辭曰苟非其人道不虚行此之謂也
象曰山下出泉蒙君子以果行育德
果行者言其動也育德者言其静也君子動果而静
專内明而外晦此之謂蒙以養正也
初六發蒙利用刑人用說桎梏以往吝
象曰利用刑人以正法也
九二包蒙吉納婦吉子克家
象曰子克家剛柔接也
六三勿用取女見金夫不有躬无攸利
象曰勿用取女行不順也
六四困蒙吝
象曰困蒙之吝獨遠實也
六四困蒙吝孔子曰困而不學民斯為下矣聖人于
是爻也將以戒夫不學者也
六五童蒙吉
象曰童蒙之吉順以巽也
童蒙者何以吉也得人而信使之也昔齊桓公衛靈
公之行犬彘之所不為也然而大則霸諸侯小則有
一國其故何哉有管仲仲叔圉祝鮀王孫賈為之輔
也二君者天下之不肖君也得賢人而信使之猶且
安其身而收其功况明哲之君用忠良之臣者乎
上九擊蒙不利為寇利禦寇
象曰利用禦寇上下順也
䷄(乾下坎上)
需有孚光亨貞吉利涉大川
需者何待時而行之謂也孚者見信于人之謂也夫
信者已之所為也孚者待人而後成者也故夫需之
道利安而不利躁修已以待人者也非夫信義著明
道德光大則不能以亨也居正待時然後吉也用邪
求益宜其凶也需以涉難難可濟也躁以涉川沈可
必也
彖曰需須也險在前也剛健而不陷其義不困窮矣需
有孚光亨貞吉位乎天位以正中也利涉大川往有功
也
坎陷也其云不陷何需然後進故不陷也又曰位乎
天位以正中者何有孚光亨貞吉者人君所以待天
下之道也
象曰雲上于天需君子以飲食宴樂
需之為飲食何也雲上于天萬物蔭之滂沱下施萬
物飲之以豐以肥以榮以滋飲食燕樂及下之道也
初九需于郊利用恒无咎
象曰需于郊不犯難行也利用恒无咎未失常也
九二需于沙小有言終吉
象曰需于沙衍在中也雖小有言以吉終也
九三需于泥致寇至
象曰需于泥災在外也自我致寇敬慎不敗也
寇雖邇不犯不至故曰自我致寇也能用需道故曰
敬慎不敗也
六四需于血出自穴
象曰需于血順以聽也
需于血者入險而傷也出于險者不競乃善也以需
血者非需之地也子曰繋辭焉以盡其言變而通之
以盡利此之謂也
九五需于酒食貞吉
象曰酒食貞吉以中正也
需九五需于酒食貞吉酒食者何福禄之謂也九五
以中正而受尊位天之所佑人之所助也然則福禄
既充矣而又何需焉曰中正者所以待天下之治也
書曰允執其中又曰以萬民惟正之供夫中正者足
以盡天下之治也舍乎中正而能亨天之福禄者寡
矣
上六入于穴有不速之客三人來敬之終吉
象曰不速之客來敬之終吉雖不當位未大失也
䷅(坎下乾上)
訟有孚窒惕中吉終凶利見大人不利涉大川
彖曰訟上剛下險險而健訟訟有孚窒惕中吉剛來而
得中也終凶訟不可成也利見大人尚中正也不利涉
大川入于淵也
象曰天與水違行訟君子以作事謀始
初六不永所事小有言終吉
象曰不永所事訟不可長也雖小有言其辯明也
九二不克訟歸而逋其邑人三百戶无眚
象曰不克訟歸逋竄也自下訟上患至掇也
六三食舊德貞厲終吉或從王事无成
象曰食舊德從上吉也
九四不克訟復即命渝安貞吉
象曰復即命渝安貞不失也
九五訟元吉
象曰訟无吉以中正也
上九或錫之鞶帶終朝三褫之
象曰以訟受服亦不足敬也(案訟卦說原本缺)
䷆(坎下坤上)
師貞文人吉无咎
師貞丈人吉无咎何也曰難之也夫治衆天下之大
事也非聖人則不能夫衆之所服者武也所從者智
也所親者仁也三者不備而能用其衆未之有也然
或得之小或得之大或用之邪或用之正邪正大小
之道其得失吉凶相去遠矣彼小人者以矯矯為武
瞲瞲為智喣喣為仁衆人亦有悦而從之者所謂小
也聖人者以正人為武安人為智利人為仁天下皆
悦而從之所謂大也夫小人之得衆也以為上則暴
以為下則亂故謂之邪聖人之得衆也所以禁暴而
止亂也故謂之正夫衆非小人之所用也小人用之
以為不正咎孰大焉子罕曰兵者所以威不軌而昭
文德也聖人以興亂人以廢此之謂也
彖曰師衆也貞正也能以衆正可以王矣剛中而應行
險而順以此毒天下而民從之吉又何咎矣
王者何大人之謂也剛中而應行險而順者治衆而
不以剛則慢而不振用剛而不獲中則暴而無親上
無應于君下無應于民則身危而功不成所施不在
于順則衆怒而民不從四者非所以吉而无咎也吉
而无咎則惟剛中而應行險而順者乎夫兵者危事
也故曰行險財用之蠧而民之殘也故曰毒天下毒
之者其志將以安之也若鍼砭之所以已疾也是以
民從而无咎也
象曰地中有水師君子以容民畜衆
師之所以為容民畜衆者非特施于治兵之謂也故
天子用之以治天下諸侯用之以治其國卿大夫用
之以治其家其道一也
初六師出以律否臧凶
象曰師出以律失律凶也
九二在師中吉无咎王三錫命
象曰在師中吉承天寵也王三錫命懷萬邦也
六三師或輿尸凶
象曰師或輿尸大无功也
六四師左次无咎
象曰左次无咎未失常也
六五田有禽利執言无咎長子帥師弟子輿尸貞凶
象曰長子帥師以中行也弟子輿尸使不當也
師六五柔也其為師之主奈何古者人君之遣將也
跪而推轂曰閫以内寡人制之閫以外將軍制之進
止之制賞罰之權皆決于外不從中覆也委任責成
功而已矣六五以柔居尊下應于二二以剛中能任
其事是以動則有功若田狩而獲禽也師出無名事
故不成故曰利執言執者何奉辭伐罪之謂也舉國
家之衆而委之一人此安危之機存亡之端不可以
不謹謹擇其人是人君之事守也故曰長子帥師弟
子輿尸貞凶者雖正猶凶也
上六大君有命開國承家小人勿用
象曰大君有命以正功也小人勿用必亂邦也
䷇(坤下坎上)
比吉原筮元永貞无咎不寧方來後夫凶
彖曰比吉也比輔也下順從也原筮元永貞无咎以剛
中也不寧方來上下應也後夫凶其道窮也
比吉比之所以吉者何雜卦曰比樂師憂凡物孤則
危羣則強比者上下相親他不能間外不能侵者也
故吉原筮者何比者不可苟合也是故初六曰有孚
比之无咎夫初六比之始也始謀相親者不可不謹
擇其人人之誠信未孚而親愛之取禍之道也故曰
有孚比之无咎繫辭曰君子易其心而後語定其交
而後求此之謂也原筮元永貞无咎者何凡比之道
不可以不善也不可以不長也不可以不正也故曰
原筮元永貞无咎夫物比而不以剛中則柔邪也故
彖曰原筮元永貞无咎以剛中也
象曰地上有水比先王以建萬國親諸侯
初六有孚比之无咎有孚盈缶終來有他吉
象曰比之初六有他吉也
六二比之自内貞吉
象曰比之自内不自失也
六三比之匪人
象曰比之匪人不亦傷乎
六四外比之貞吉
象曰外比于賢以從上也
外比者何棄親而從疎也棄親而從疎者非親賢而
從上則不可也親賢而從上者苟不出乎正猶不免
乎凶也夫比非大公之道也子曰君子周而不比小
人比而不周故比而不中正者皆非君子之道也
九五顯比王用三驅失前禽邑人不誡吉
象曰顯比之吉位正中也舍逆取順失前禽也邑人不
誡上使中也
九五顯比吉何也九五履至貴之位為衆隂所歸暢
其中正以懷海内從命者賞違命者誅善善惡惡而
不在于私用中正以求比者也故曰顯比吉顯者光
顯盛大之謂也王用三驅失前禽前禽者何背去之
禽也失者何求與之相親而不可得者也
上六比之无首凶
象曰比之无首无所終也
䷈(乾下巽上)
小畜亨密雲不雨自我西郊
彖曰小畜柔得位而上下應之曰小畜健而巽剛中而
志行乃亨密雲不雨尚往也自我西郊施未行也
象曰風行天上小畜君子以懿文德
初九復自道何其咎吉
象曰復自道其義吉也
九二牽復吉
象曰牽復在中亦不自失也
九三輿說輻夫妻反目
象曰夫妻反目不能正室也
六四有孚血去惕出无咎
象曰有孚惕出上合志也
九五有孚攣如富以其鄰
象曰有孚攣如不獨富也
上九既雨既處尚德載婦貞厲月幾望君子征凶
象曰既雨既處德積載也君子征凶有所疑也(案小畜卦說原)
(本缺)
䷉(兑下乾上)
履虎尾不咥人亨
彖曰履柔履剛也說而應乎乾是以履虎尾不咥人亨
剛中正履帝位而不疚光明也
象曰上天下澤履君子以辨上下定民志
履者何人之所履也人之所履者何禮之謂也人有
禮則生無禮則死禮者人所履之常也其曰辨上下
定民志者何夫民生有欲喜進務得而不可厭者也
不以禮節之則貪淫侈溢而無窮也是故先王作為
禮以治之使尊卑有等長幼有倫内外有别親疎有
序然後上下各安其分而無覬覦之心此先王制世
御民之方也
初九素履往无咎
象曰素履之往獨行願也
九二履道坦坦幽人貞吉
象曰幽人貞吉中不自亂也
六三眇能視跛能履履虎尾咥人凶武人為于大君
象曰眇能視不足以有明也跛能履不足以與行也咥
人之凶位不當也武人為于大君志剛也
九四履虎尾愬愬終吉
象曰愬愬終吉志行也
九五夬履貞厲
象曰夬履貞厲位正當也
夬者何決也履者何人之所履也人之所履有得有
失為人君者決而正之得則有賞失則有法勸賞畏
刑然後人莫敢不慎其履而天下國家可得而治也
五以剛健為履之主乘其中正以決得失任斯重也
可不戒乎故曰貞厲
上九視履考祥其旋元吉
象曰元吉在上大有慶也
易說卷一
