周禮註疏刪翼卷六
明王志長撰
地官司徒第二
疏鄭目錄云象地所立之官司徒主衆徒地者載養
萬物天子立司徒掌邦教亦所以安擾萬民○朱子
語類云問司徒職在敬敷五教而地官言教者甚略
而言山林陵麓之事却甚詳曰也須是教他有飯喫
有衣著五方之民各得其所方可去教他若不恁地
教如何施但是其中言教也不略如閭胥書其孝弟
婣䘏屬民讀灋之類皆是
惟王建國辨方正位體國經野設官分職以為民極乃
立地官司徒使帥其屬而掌邦教以佐王安擾邦國註
教所以親百姓訓五品有虞氏五而周十有二焉擾亦
安也言饒衍之
疏舜典敬敷五教父義母慈兄友弟恭子孝是也周
十有二教者據司徒職云以祀禮教敬已下是也按
成王周官云司徒敷五典擾兆民則周亦有五教○
明齋王氏曰擾者寬柔以教習與性成也
教官之屬大司徒卿一人小司徒中大夫二人鄉師下
大夫四人上士八人中士十有六人旅下士三十有二
人府六人史十有二人胥十有二人徒百有二十人註
師長也司徒掌六鄉鄉師分而治之二人者共三鄉之
事相左右也
某氏曰天子畿内附郭之地分為六鄉大司徒主之
故其副有鄉師○舒氏曰周公設官之意謂教必發
乎邇可以見乎遠故教官於六鄉為最詳焉
鄉老二鄉則公一人鄉大夫每鄉卿一人州長每州中
大夫一人黨正每黨下大夫一人族師每族上士一人
閭胥每閭中士一人比長五家下士一人註老尊稱也
王置六鄉則公有三人也三公者内與王論道中參六
官之事外與六鄉之教其要為民是以屬之鄉焉州黨
族閭比鄉之屬别正師胥皆長也正之言政也師之言
帥也胥有才知之稱鄭司農云百里内為六鄉外為六
遂
某氏曰鄉師朝廷之命官鄉大夫已下則里中之賢
者而出使長之也黨正族師即今之里正閭師比長
即今之保長其下大夫上士下士皆里中之賢者民
自興舉而出餼以共之也漢之鄉老嗇夫亦皆百石
魏之州縣鄉官悉由吏部唐之里正村正皆以勳品
宋以後則胥徒任之賤而多責人不樂為○俊卿
章氏曰鄉大夫卿也而謂之大夫王制曰諸侯之上
大夫卿則卿固可謂之大夫矣卿知進止之義大夫
以智帥人者也進止所以事上帥人所以臨下列職
於朝則名之曰卿正其位也分治六鄉則名曰大夫
非卑之也蓋掌鄉之政教禁令非以智帥人不可也
故鄉大夫之職所以異於他官者以此都家環於王
畿所謂内諸侯也故每重其事焉朝大夫王官也天
子之士眡諸侯之卿禮彼其有治於國而置官以掌
之爵雖士也豈嫌以大夫名之哉惟智足以帥人然
後能應事故以告其君長也○貴與馬氏曰按兩漢
二千石長吏皆可以自辟曹掾而所辟之㮣多取管
屬賢士之有才守者蓋必如是乃能知閭里之姦邪
黔庶之休戚故治狀之顯著常必由之後世長吏既
不與之以用人之權而士自一命已上拘於三互之
法不使之效職顯能於本土士之賢者亦以隠情惜
已不預郡府之事為高而與郡守縣令共治其民者
則皆凶惡貪饕舞文悖理之胥吏大率皆本土人也
然則豈三互之法可行之於僚掾而獨不行之於胥
吏可施之於有行止之命官而獨不可施之於無籍
在之惡少乎○明齋王氏曰周禮之法在朝則為六
官在國則兼為鄉遂之官及都鄙之君故平居則六
卿各教其所治民不必别立守令國有大事而致民
則六卿各率其鄉遂之民而至不必别有徵召國有
大故則六卿各糾其民而守不必别為長帥其有會
同師田而用衆則六卿各帥其都家所統之民而往
不必别為之將觀夏書甘誓乃召六卿即六事之人
則此法自古已然春秋列國三卿即三軍之將則此
法末世不廢以此見古者公卿大夫靡不親民豈以
清高為務而重内輕外文事必知武備豈惟詞翰是
工而文武異揆以内則為上朝之臣治官府之事以
外則為郊野之君統邦畿之政此體統合一情意流
通而無後世内外隔絶上下司猜疑扞格之弊也其
族師而下未必皆王臣不過民自推擇其長因而秩
之故曰使民興賢出使長之漢賜民爵一級以上蓋
其遺灋也○又曰以王畿千里居民之數計之為田
一千六百同每同除山澤邑居溝渠道路等三分之
一為六千四百井每井以上中下三等不易一易再
易計之一夫耕二夫之地實止四家以可任者三人
至二人計之每井十人故每同二萬五千餘家可任
者六萬四千人出車百乘徒萬人每五家而出二人
可任者六人而用其一也是千里之地合有四千萬
家為車十六萬乘矣然自古稱天子曰萬乘則十六
倍而用其一四十家用其一人而已又以鄉遂居民
之數計之近郊遠郊四面各地方二百里為田六十
四同每同二萬五千家合有一百六十萬家矣及觀
鄉遂序官之數比隣之長共三萬人所統止於十五
萬家是一家而兼十家每一比長所統五十餘家矣
夫丘甸之法兵皆設而不用比閭之法戸皆有餘而
不籍何也蓋有居民可任之數用以力田治水田獵
追胥每同可任者十萬餘人是也有丘甸出車之數
每同出車百乘徒萬人是也有簡稽之數苟盡簡閱
之則民不勝其疲故如載師之法自十一至於二十
而三每五分而稽其一必十餘載而一周其比閭之
法則以一家而兼十家所以統轄乎民者必十年而
一周推此二法即如今之設里者計一而藏九休九
而用一其法不得不然也至以調遣言則行者有暑
寒鋒鏑之苦居者有離索怨曠之思是豈可輕發而
多用哉故大司馬所統不過六軍為車七百五十乘為
徒七萬五千人于千里之内更番而調遣之其優裕
而不廹均遍而不頗類如此是故天子出必有六軍
君行師從卿行旅從徵發而不至於虛空行役而不
以為勞苦居足以守而無虞出足以戰而無敵田足
以耕而不乏食老幼廢疾有養而無失所此周制之
所以為善也且夫車馬器械皆平日之簡稽委積芻
薪隨道里而貯峙吉行五十里軍行三十里勞中而
有逸將必知兵兵必順民行險而不危故易曰毒天
下而民從之也後世之民其佚者歟則漫然無教驕
奢淫慾不遺餘力遇有警急則束手無策延頸待斃
其勞者歟則征伐四出戍役無節死亡相繼至發閭
左千里蕭條天下騷然其不至于敗亡也者幾希○
愚按序官載鄉老二鄉則公一人然經文不列其職
掌意鄉老特以道倡率一鄉地優體尊不勞以事如
六卿之上不列三公歟江陵項氏枝江學記云三公
在朝二老在學公與老皆無職於六官學序庠塾皆
無制於六典古之言道者固如是也若六遂則遂師
之下即列以遂大夫蓋遂大夫即禀公之所以教鄉
者教遂而已
封人中士四人下士八人府二人史四人胥六人徒六
十人註聚土曰封謂壝堳埓及小封疆也
舒氏曰右官俞氏謂封國造邑為邦土之事以復冬
官吳氏謂其所掌與下文牧人充人牛人皆祭祀壇
壝牲牷之事合屬禮官芬按左傳宣十一年楚城沂
使封人慮事以授司徒今職文有凡封國設其社稷
之壝封其四疆之說則是司徒之屬明矣又大司徒
有奉牛牲之文此官則有飾牛牲之說是與下職牛
人皆當為司徒之屬無疑也夫牛之為牲莫大焉者
充人牧人之設要亦重此也牛人既屬司徒則牧人
充人亦當以類聯矣
鼓人中士六人府二人史二人徒二十人
何氏曰鼓人兼掌金而稱鼓人者金以節鼓也
舞師下士二人胥四人舞徒四十人註舞徒給繇役能
舞者以為之
莊渠魏氏曰或以鼓人舞師屬春官夫大司樂所教
肄于學官唯鼓舞為民間通用之樂聖人所以動民
而興起教化者也其神矣乎
牧人下士六人府一人史二人徒六十人註牧人養牲
於野田者詩云爾牧來思何蓑何笠或負其餱三十維
物爾牲則具
疏掌牧六牲以供祭祀亦地事故也養牲于野田者
對充人養牲于國中
牛人中士二人下士四人府二人史四人胥二十人徒
二百人註主牧公家之牛者詩云誰謂爾無牛九十其
犉犉者九十其餘多矣
黃牛黑脣曰犉○明齋王氏曰牧人兼六牲而官為
下士以其職止芻牧之事故與鷄人羊人犬人等同
爵牛人雖主一牲然其用非止於牲事其掌財賦為
大故官為中士若馬則尤重於牛故校人為下大夫
也
充人下士二人史二人胥四人徒四十人註充猶肥也
養繫牲而肥之
載師上士二人中士四人府二人史四人胥六人徒六
十人註載之言事也事民而稅之禹貢曰冀州既載載
師者閭師縣師遺人均人官之長
閭師中士二人史二人徒二十人註主徵六鄉賦貢之
稅者鄉官有州黨族閭比正言閭者徵民之稅宜督其
親民者凡其賦貢入大府榖人倉人
疏徵民之令恐不能細委其民故以近民之官為號
云凡其賦貢此貢非大宰九貢正是九賦之貢
縣師上士二人中士四人府二人史四人胥八人徒八
十人註主天下土地人民已下之數徵野賦貢也名曰
縣師者自六鄉以至邦國縣居中焉鄭司農云四百里
曰縣
遺人中士二人下士四人府二人史四人胥四人徒四
十人註玄謂以物有所饋遺
均人中士二人下士四人府二人史四人胥四人徒四
十人註均猶平也主平土地之力政者
師氏中大夫一人上士二人府二人史二人胥十有二
人徒百有二十人註師教人以道者之稱也保氏司諫
司救官之長鄭司農云詩云楀維師氏
疏以國子人多使役處衆故其徒多矣
保氏下大夫一人中氏二人府二人史二人胥六人徒
六十人註保安也以道安人者也
疏既與師氏同教國子官與府史别者以其教國子
雖同館舍别所故置官有異
司諫中士二人史二人徒二十人註諫猶正也以道正
○人行
司救中士二人史二人徒二十人註救猶禁也以禮防
禁人之過者也
魏氏曰司諫以勸善司救以懲惡設官教民本有常
職王時遣使廵省民間宣揚教化聖人所以作新民
也
調人下士二人史二人徒十人註調猶和合也
媒氏下士二人史二人徒十人註媒之言謀也謀合異
類使和成者
疏異類謂别姓
司市下大夫二人上士四人中士八人下士十有六人
府四人史八人胥十有二人徒百有二十人註司市市
官之長
疏市官謂質人已下至泉府
質人中士二人下士四人府二人史四人胥二人徒二
十人註質平也主平定物賈者
廛人中士二人下士四人府二人史四人胥二人徒二
十人註杜子春云廛中空地玄謂廛民居區域之稱○
疏遂人云夫一廛田百畝次載師廛里任國中之地
皆是民之所居區域又其職有廛布謂貨賄停儲邸
舍之稅即市屋舍名之為廛不得為市中空地
胥師二十肆則一人皆二史賈師二十肆則一人皆二
史司虣十肆則一人司稽五肆則一人胥二肆則一人
肆長每肆則一人註自胥師以及司稽皆司市所自辟
除也胥及肆長市中給繇役者胥師領羣胥賈師定物
價司虣禁暴亂司稽察留連不時去者
泉府上士四人中士八人下士十有六人府四人史八
人賈八人徒八十人註鄭司農云故書泉或作錢○○
司門下大夫二人上士四人中士八人下士十有六人
府二人史四人胥四人徒四十人每門下士二人府一
人史二人徒四人註司門若今城門挍尉主王城十二
門
郎氏曰漢猶用士人後世則以奄人掌之
司關上士二人中士四人府二人史四人胥八人徒八
十人每關下士二人府一人史二人徒四人註關界上
之門
疏王畿千里王城在中面有五百里界首面置三關
則亦十二關故云關界上門也○國裳舒氏曰自司
市至此十二官吳氏以司市質人廛人賈師肆長泉
府司門關八官移屬司空良以司空居四民而商賈
阜通貨賄在九職也又以胥師司虣司稽胥四官移
屬司寇謂四官之文皆戢奸禁暴撻罰誅戮之事也
芬謂司空居四民與有司治市之義有間矣治市之
官列教職者蓋教以五倫三物固足以成其德行道
藝然不正其所習而先之以義利之辨則耳濡目染
物欲之感化不難矣故習莫讙於市而百貨利之所
也過市之罰自國君始則謹耳目之習而嚴義利之
辨者於教道又何加哉此司市諸職之所以列於教
官也若夫司虣四官亦因市而設者且與賈師肆長
聯序又烏得而列屬哉
掌節上士二人中士四人府二人史四人胥二人徒二
十人註節猶信也行者所執之信
遂人中大夫二人遂師下大夫四人上士八人中士十
有六人旅下士三十有二人府四人史十有二人胥十
有二人徒百有二十人註遂人主六遂若司徒之於六
鄉也六遂之地自遠郊以達於畿中有公邑家邑小都
大都焉鄭司農云遂謂王國百里外
疏六遂之地只在二百里内遂人雖專六遂以其言
掌野郊外曰野大總之言以言達於畿故知兼掌此
等○愚按王國之外百里為六鄉大司徒自治之二
百里為六遂則司徒不能徧教特設遂人分理而鄭
氏云自遠郊以達於畿則遂人職掌似不止於六遂
矣按家邑大夫之采地在稍地三百里小都卿之采
地在縣地四百里大都三公王子弟采地在畺地五
百里意六遂之外公卿大夫及王子弟各任其教養
之政而遂人則總其要成歟詳攷春官有都宗人家
宗人夏秋官有都家司馬及都家士而司徒不設此
官其微意可知矣蓋禮政刑三典其權不可旁寄所
謂禮樂征伐自天子出也故特設宗人司馬士於都
家以監領之至教化之事不過與斯民共陶淑於德
行道藝之間食其地即當教其民有無嫌於專擅者
故王國不復設都家分教之官而第以遂人總其成
此王道所謂寬嚴本末無不要於中而立其極也不
然謂遂人所掌自郊達畿則其所治之地反三倍於
鄉老鄉師矣又不可通也
遂大夫每遂中大夫一人縣正每縣下大夫一人鄙師
每鄙上士一人酇長每酇中士一人里宰每里下士一
人鄰長五家則一人註縣鄙酇里鄰遂之屬别也
何氏曰郊内有比閭族黨州鄉郊外有鄰里酇鄙縣
遂内外異名者遠近之等也愚謂先王立鄉遂之官
無非教民良法故大司徒施教法於邦國都鄙使之
各以教其所治民則鄉遂皆在其中矣今吳氏以鄉
大夫之屬麗司徒而以遂人已下麗司空何也故今
仍用俞氏王氏之說歸遂人之屬于司徒云○莊渠
魏氏曰國中自百里外制六遂以副貳六鄉王化首
及于鄉其次及遂故以區處農民王治之稍詳亦以
王朝之官兼之卿不自兼故其秩每下一等至隣長
則無秩矣六遂之外則為都鄙以封公卿大夫及王
子弟各使吏自治之王不察察焉都鄙之外則為邦
國以封建諸侯王治之彌略矣德則無不徧覆
旅師中士四人下士八人府二人史四人胥八人徒八
十人註主斂縣師所徵野之賦榖者也旅猶處也六遂
之官里宰之師也正用里宰者亦斂民之稅宜督其親
民
疏六鄉之内所有賦稅閭師徵之閭師斂之此二百
里已外至五百里其地廣故縣師徵之旅師斂之徵
斂别官故官屬與胥徒多也○又云旅者衆也衆之
所處即與里義同故鄭云里宰之師也遂官之内縣
鄙已下正用里宰為徵斂之官名者亦是斂民之稅
宜督其親民如六鄉之於閭師也
稍人下士四人史二人徒十有二人註主為縣師令都
鄙丘甸之政也距王城三百里曰稍家邑小都大都自
稍以出焉
莊渠魏氏曰事與縣師相關縣師通掌天下兵賦稍
人則專掌稍甸都鄙
委人中士二人下士四人府二人史四人徒四十人註
主斂甸稍芻薪之賦以共委積者也
疏主斂甸稍芻薪之賦共與遺人在道以供賓客
土均上士二人中士四人下士八人府二人史四人胥
四人徒四十人註均猶平也主平土地之政令者也
莊渠魏氏曰事與均人相關均人止國中及四郊土
均盡於天下禹貢庶土交正底慎財賦咸則三壤成
賦中邦土均其遺法也
草人下士四人史二人徒十有二人註草除草
疏按其職唯有糞種之文無殺草之事蓋殺草然
後種之職雖不言殺草名為草人明知除草也
稻人上士二人中士四人下士八人府二人史四人胥
十人徒百人
土訓中士二人下士四人史二人徒八人註玄謂能訓
說土地善惡之勢
誦訓中士二人下士四人史二人徒八人註能訓說四
方所誦習及人所作為久時事
疏久時事謂博知古事
山虞每大山中士四人下士八人府二人史四人胥八
人徒八十人中山下士六人史二人胥六人徒六十人
小山下士二人史一人徒二十人註虞度也度知山之
大小及所生者
林衡每大林麓下士十有二人史四人胥十有二人徒
百有二十人中林麓如中山之虞小林麓如小山之虞
註衡平也平林麓之大小及所生者竹木生平地曰林
山足曰麓
疏山足亦有林木與山虞别官
川衡每大川下士十有二人史四人胥十有二人徒百
有二十人中川下士六人史二人胥六人徒六十人小
川下士二人史一人徒二十人註川流水也禹貢曰九
川滌源
澤虞每大澤大藪中士四人下士八人府二人史四人
胥八人徒八十人中澤中藪如中川之衡小澤小藪如小
川之衡註澤水所鍾也水希曰藪禹貢曰九澤既陂爾
雅有八藪
疏鍾聚也希乾也
迹人中士四人下士八人史二人徒四十人註迹之言
跡知禽獸處
浚儀王氏曰春秋末宋猶有是官左氏哀十四年迹
人來告曰逢澤有介麋焉莊渠魏氏曰主知禽獸
之處田獵則用之為耳目其兵法之有鄉道乎
卝人中士二人下士四人府二人史二人胥四人徒四
十人註卝之言礦也金玉未成器曰礦
角人下士二人府一人徒八人
羽人下士二人府一人徒八人
掌葛下士二人府一人史一人胥二人徒二十人
掌染草下士二人府一人史二人徒八人註染草藍蒨
象斗之屬
疏藍以染青蒨以染赤象斗染黑按其職注云染草
茅蒐槖蘆豕首紫茢之屬二注不同者染草既多互
見略言耳
掌炭下士二人史二人徒二十人
掌荼下士二人府一人史一人徒二十人註荼茅莠
掌蜃下士二人府一人史一人徒八人註蜃大蛤月令
孟冬雉入大水為蜃
囿人中士四人下士八人府二人胥八人徒八十人註
囿今之苑
場人每場下士二人府一人史一人徒二十人註場築
地為墠季秋除圃中為之詩云九月築場圃十月納禾
稼
疏春夏為圃以種菜蔬至季秋始為場○愚按場人
職云掌國之場圃而樹之果蓏珍異之物凡祭祀賓
客共其果蓏享亦如之則場人掌圃耳非掌場也而
命官曰場人者蓋春夏場人樹藝果蓏既盡地之力
矣季秋則築為場以授農夫使納稼焉故不曰圃人
而曰場人所以重榖也
廩人下大夫二人上士四人中士八人下士十有六人
府八人史十有六人胥三十人徒三百人註藏米曰廩
廩人舍人倉人司禄官之長
疏藏米曰廩者對下倉人藏榖曰倉
舍人上士二人中士四人府二人史四人胥四人徒四
十人註舍猶宫也主平宫中用榖者也
倉人中士四人下士八人府二人史四人胥四人徒四
十人
司禄中士四人下士八人府二人史四人徒四十人註
主班禄
司稼下士八人史四人徒四十人註種榖曰稼如嫁女
以有所生
舂人奄二人女舂抌二人奚五人註女舂抌女奴能舂
與抌者抌抒臼也詩云或舂或抌
疏按其職云掌祭祀賓客牢禮之米所共多矣而舂
人少者蓋舉其能者亦應兼有别奚於其中矣
饎人奄二人女饎八人奚四十人註鄭司農云饎人主
炊官也特牲饋食禮曰主婦親饎㸑故書饎作&KR1066;
槀人奄八人女槀每奄二人奚五人註鄭司農云槀讀
為犒師之犒主冗食者故謂之犒
周禮註疏刪翼卷六
