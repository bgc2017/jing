周禮註疏刪翼卷二十七
明王志長撰
冬官考工記第六
陸曰鄭云此篇司空之官也司空篇亡漢興購千金
不得此前世識其事者記錄以備大數爾
疏官名司空者冬閉藏萬物天子立司空使掌邦事
亦所以富充室家使民無空者也周衰諸侯將踰法
度惡其害已皆滅去其籍冬官一篇其亡已久有人
尊集舊典錄此三十工以為攷工記雖不知其人又
不知作於何日要知在嬴秦之前故遭秦滅焚典籍
韋氏裘氏等闕也此記雖不同周禮體例亦為序置
首末相承總有七段明義從國有六職至謂之婦工
言百工事重在六職之内也從粤無鎛至夫人而能
為弓車言四國皆能其事不須置國工也從知者創
物至此皆聖人所作言聖人創物之意也從天有時
至此天時也言材雖美工又有巧不得天時則不良
也從攻木之工至陶旊言工之多少之數及工别所宜
也從有虞氏至周人上輿論四代所尚不同之事也
從一器而工聚焉者車為多言專據周家所尚之事
也○愚按後儒謂禹作司空其職業至於地平天成
豈區區百工之任耶其說蓋亦偉矣然周禮出煨燼
之餘冬官旣亡購千金不得河間獻王姑用考工記
續之以存事典之形似名之曰記固不敢躋而埒於
五官蓋不得已之極思也而林氏輩乃以亂先王之
典罪之不已苛歟至壽翁俞氏謂冬官未亡不過雜
出於五官之中遂裒多益寡别立一官至謂不啻寳
玉大弓之得而鄆讙龜陰之歸也據其說亦有近理
者然古人不敢綴補於屋壁初出之時而後人乃欲
割裂於千載沿習之後又誰信之至梁氏又謂司空
之大要已列於太宰之篇首而為司空之屬者止稱
百工無位序無兼職無聯事無府史胥徒故名其篇
曰攷工記則又似此記果足以備冬官一職者而不
知其說之皆非也予故盡黜之一存漢人之舊觀云
爾
國有六職百工與居一焉註百工司空事官之屬於天
地四時之職亦處其一也司空掌營城郭建都邑立社
稷宗廟造宫室車服器械監百工者唐虞已上曰共工
疏按太史公楚世家云共工作亂帝使重黎誅之又
按舜典云帝曰疇若予工僉曰垂哉帝曰俞咨垂汝
共工是唐虞以上曰共工者也堯時暫為司空是以
尚書舜典二十八載後咨四岳欲置百揆僉曰伯禹
作司空註云初堯冬官為共工舜舉禹治水堯知有
強法必有成功改命司空以官異之禹登百揆後更
名共工是其事也○敬仲鄭氏曰自王公以至婦功
凡六職而獨云百工與居一焉者考工記主百工言
或坐而論道或作而行之或審曲面埶以飭互材以辨
民器或通四方之珍異以資之或飭力以長地財或治
絲麻以成之註言人德能事業之不同者也論道謂謀
慮治國之政令也作起也辨猶具也資取也操也鄭司
農云審曲面埶審察五材曲直方面形埶之宜以治之
及陰陽之面背是也春秋傳曰天生五材民並用之謂
金木水火土也杜子春云資讀如冬資絺綌之資玄謂
此五材金玉皮木土
疏論道卽周官云立大師大傅大保兹唯三公論道
經邦燮理隂陽是已按越語句踐會稽之上乃號令
三軍有助寡人退吳者吾與共知越國之政大夫種
進對曰臣聞之賈人夏則資皮冬則資絺旱則資舟
水則資車以待之夫雖無四方之憂然謀臣與爪牙
之士不可不養今王旣越會稽之上然後乃求謀臣
無乃後乎○敬仲鄭氏曰坐而論道卽繼以作而行
之者推其所論之道而行之見於事業也
坐而論道謂之王公作而行之謂之士大夫審曲面埶
以飭五財以辨民器謂之百工通四方之珍異以資之
謂之商旅飭力以長地財謂之農夫治絲麻以成之謂
之婦功
疏飭勤也地財榖物皆是○雜說天下之事不難於
所行而難於所論論之者在上行之者在下王公坐
於廟堂都俞吁咈一言之出應若影響未有論之不
當而行之不悖者也人君欲建長久之策必先謹股
肱之臣○王氏曰飭五材若飭木而為舟車弓廬之
屬飭金而為鼎量劍削之屬飭土而為甗甑簋豆之
屬飭水火而運用之以成乎衆材之屬辨民器若為
輪則辨其人之安危為疵則辨其地之堅柔為劍則
辨其士之上下也物貴為珍殊為異彼此不通其所
有則無以相資故必有以懋遷其所無也○雜說王
公當為三公不然則為王者之公耳○敬仲鄭氏曰
記之所載自王公士大夫以至於農夫婦功皆有職
於國者也而百工者事職之所主故列於事官而為
之屬也然而上無道揆則下無法守朝不信道則工
不信度三公坐而論道士大夫作而行事所謂道揆
也百工之辨器用所謂法守也唯其上有道揆而朝
信道此道德之所以明也下有法守而工信度此風
俗之所以同也先王之時其所以同風俗者尤謹於
百工以其衣服器械之所由出也然則其可不屬之
以官乎
粤無鎛燕無函秦無廬胡無弓車註此四國者不置是
工也鎛田器詩云㣥乃錢鎛又云其鎛斯趙函鎧也廬
謂矛戟柄竹欑柲胡今匈奴
或曰竹欑柲謂欑竹為戈戟之柄也柲即柄也
粤之無鎛也非無鎛也夫人而能為鏄也燕之無函也
非無函也夫人而能為函也秦之無廬也非無廬也夫
人而能為廬也胡之無弓車也非無弓車也夫人而能
為弓車也註粤地塗泥多草薉而山出金錫鑄冶之業
田器尤多燕近彊胡習作甲胄秦多細木善作矜柲匈
奴無屋宅田獵畜牧逐水草而居皆知為弓車
王氏曰蓋有所短而後見所長有所拙然後見所巧
鎛函廬弓車四國之人皆能之故雖天下之良工無
所用其長而施其巧也
知者創物巧者述之守之世謂之工註父子世以相教
敬仲鄭氏曰循規矩以為方圓循凖繩以為曲直以
述其所作此百工之巧也
百工之事皆聖人之作也爍金以為刃凝土以為器作
車以行陸作舟以行水此皆聖人之所作也註凝堅也
王氏曰形而上者謂之道形而下者謂之器道本於
性命而器之理藏乎其中器成於度數而道之迹顯
於其外君子上逹則其智足以窮理而能創小人下
逹則其巧足以循迹而能述故曰知者創物巧者述
之大司徒曰以世事教能則民不失職古者四民莫
不皆然而百工之於官府也其父兄之教不肅而成
其子弟之學不勞而能少而習焉其心安焉不見異
物而遷焉故攻木之工不使之攻金攻皮之工不使
之攻玉㮚氏之子常為量鳬氏之子常為鐘桃氏之
子常為劍函人之子常為甲而各使之精其事焉故
曰守之世謂之工雖然此特循法度之迹而守之也
若夫得之於手應之於心則輪扁之斲輪也不能以
授之子况可得而世耶易曰備物致用立成器以為
天下利莫大乎聖人蓋百工之事雖形於度數之麤
而天下之至賾寓焉非聖人降道觀象出象以觀器
孰能作之哉故斷木為杵掘地為臼則取諸小過弦
木為弧剡木為矢則取諸睽或為耒耜以取諸益或
為網罟以取諸離為棟宇則取諸大壯為棺槨則取
諸大過其方圓竒耦曲直厚薄皆有天地隂陽剛柔
盈虚之理寓焉形名能定而不可易守分旣明而不
可亂豈淺淺者所能及哉傳曰作者之謂聖殆以此
也夫鑠金凝土作為舟車皆聖人立法以貽後世故
曰皆聖人之所作也
天有時地有氣材有美工有巧合此四者然後可以為
良註時寒温也氣剛柔也良善也
疏時寒温者謂若弓人春液角夏治筋秋合三材冬
定體之屬
材美工巧然而不良則不時不得地氣也註不時不得
天時
橘踰淮而北為枳鸜鵒不踰濟貉踰汶則死此地氣然
也註鸜鵒鳥也春秋昭二十五年有鴝鵒來巢傳曰書
所無也貉或為猨謂善緣木之猨也汶水在魯北
鄭之刀宋之斤魯之削吳粤之劍遷乎其地而弗能為
良地氣然也註去此地而作之則不能使良也
燕之角荆之幹妢胡之笴吳粤之金錫此材之美者也
註荆荆州也幹柘也可以為弓弩之幹妢胡胡子之國
在楚旁笴矢幹也禹貢荆州貢櫄幹栝柏及箘簵楛
按櫄禹貢作杶音春蔡氏註杶栝柏三木名杶似樗
可為弓幹箘簵竹名楉木名皆可以為矢也
天有時以生有時以殺草木有時以生有時以死石有
時以泐水有時以凝有時以澤此天時也註言百工之
事當審其時也鄭司農云泐謂石解散也夏時盛暑火
熱則然
王氏曰立天之道曰隂與陽寒暑在天運之以為時
者也故輪人斬陽木以仲冬斬隂木以仲夏弓人冬
析幹春液角夏治筋秋合三材皆所以因天時立地
之道曰柔與剛剛柔燥溼在地化之以為氣者也若
貢金錫則責之揚貢杶幹則責之荆孤桐貢於徐漆
枲貢於豫皆所以順地氣萬物盈乎天地之間得時
以生得氣以成及其成材則天地之美具焉若相幹
則欲其赤黑而鄉心陽聲而遠根筋之小簡而長大
結而澤漆測絲沉之屬皆材之美者天地無全功萬
物無全用而成就實有資於巧者三材旣具巧者和
之以為輪六材旣具巧者和之以為弓此皆工之巧
也此四者有以相成無以相廢合而用之缺一不可
故曰合此四者然後可以為良若夫五方之士各有
所偏五土之物各有所宜自橘踰淮而北為枳以至
貉踰汶則死此地道之化也自鄭之刀以至遷乎其
地而弗能為良此物性之宜也自燕之角以至吳粤
之金錫則物之有用者存乎材也天有時以生殺則
隂陽之所以道萬物也草木有時以生死則有感於
隂陽之運也石有時以泐盛暑而解散也水有時以
凝澤或以寒温而融結也此天時地氣材美之不同
而工之巧當審焉故不言工巧也
凡攻木之工七攻金之工六攻皮之工五設色之工五
刮摩之工五摶埴之工二註攻猶治也搏之言拍也埴
黏土也鄭司農云刮摩之工謂玉工也
王氏曰天生五材水火金木土也加之以皮玉設色
則為八材九職所謂百工飭化八材是也水火之材
則運用此六者而成之
攻木之工輪輿弓廬匠車梓攻金之工築冶鳬㮚段桃
攻皮之工函鮑韗韋裘設色之工畫繢鐘筐㡛刮摩之
工玉楖雕矢磬摶埴之工陶旊註事官之屬六十此識
其五材三十工略記其事耳其曰某人者以其事名官
也其曰某氏者官有世功若族有世業以氏名官者也
疏攻木之工七輪人為輪蓋輿人為車輿弓人為六
弓廬人為柄之等匠人為宫室城郭溝洫之等車人
為車梓人為飲器及射侯之等攻金之工六築氏為
削冶氏為戈戟鳬氏為鍾㮚氏為量段氏為鏄桃氏
為劍攻皮之工五函人為甲鮑人主治皮韗人為鼓
韋氏裘氏闕也設色之工五畫繢二者别官同職具
其事者畫繢相須故也鍾氏染鳥羽筐氏闕㡛氏主
漚綠刮摩之工五玉人造圭璋連等楖氏闕雕氏闕
矢人主造矢磬氏為磬摶埴之工二陶人為瓦器甑
甗之屬旊人為九簋
有虞氏上陶夏后氏上匠殷人上梓周人上輿註官各
有所尊王者相變也舜至質貴陶器甒大瓦棺是也禹
治洪水民降丘宅土卑宫室盡力乎溝洫而尊匠湯放
桀疾禮樂之壊而尊梓武王誅紂疾上下失其服飾而
尊輿
疏喪禮两甒醴酒明堂位云泰有虞氏之尊也檀弓
云有虞氏瓦棺是也○言民下居平土營農種作故
為之治溝洫以通水通水之官匠人是○梓人所以
造禮樂之器
故一器而工聚焉者車為多註周所上也
疏一車之中有輪人有輿人有車人就職中仍有輈
人是一器而工聚焉者以周所尚故也
車有六等之數註車有天地之象人在其中焉六等之
數法易之三才六畫
疏六等之數下文是也○林氏曰易曰兼三才而两
之故一六者非他也三才之道備三才之道莫如車
故有六等之數蓋之圜也以象天而天之道有隂陽
軫之方也以象地而地之道有剛柔人位乎中而人
之道有仁義此車所以兼三才而两之也
車軫四尺謂之一等戈柲六尺有六寸旣建而迆崇於
軫四尺謂之二等人長八尺崇於戈四尺謂之三等殳
長尋有四尺崇于人四尺謂之四等車戟常崇於殳四
尺謂之五等酋矛當有四尺崇於戟四尺謂之六等註
此所謂兵車也軫輿後横木崇高也八尺曰尋倍尋曰
常殳長丈二戈殳戟矛皆䅤車輢鄭司農云迆讀為倚
移從風之移謂著戈於車邪倚也酋𤼵聲直謂矛
疏此謂前驅車所建故詩云伯也執殳為王前驅○
易氏曰戈柲旣建而迆止戈為武之意殳車戟酋矛
皆置之車傍備而不用之義觀兵車之制先王不急
於用兵可推矣又曰車人言六等而後言察車廬人
言六建而後言試廬其實一也○王氏曰輪六尺有
六寸軹崇三尺有三寸加軫與轐之七寸為四尺是
軫去地四尺矣故曰車軫四尺謂之一等自軫而上
其車之等皆以四尺為差戈柲六尺有六寸則以四
尺崇於軫故謂之二等人長八尺則以四尺崇於戈
故謂之三等殳長尋有四尺則以四尺崇于人故謂
之四等車戟常則以四尺崇于殳故謂之五等酋矛
常有四尺則以四尺崇于戟故謂之六等○王氏曰
五兵之用遠則弓矢射之近則矛者句之句之矣然
後殳者擊之戈戟者刺之司馬法曰弓矢圍殳矛守
戈戟助凡用此者皆長以衛短短以救長今此戈殳
矛戟皆置之車旁不言弓矢則乘車之人佩之○圖
說云車有六等戈崇于軫人崇于戈殳崇于人戟崇
于殳矛崇于戟此六數也車之六建夷矛建于酋矛
之前酋矛建于戟之前戟建于殳之前殳建于戈與
人之前此六建也而軫則不與焉凡兵無過三其身
過而無已則不能用又害人也戈建而迆取止戈為
武之意入必後其刃不以刃向國焉不及弓矢者以
人佩故也○君復陳氏曰酋之言遒也謂近也○郝
氏曰酋長貎
車謂之六等之數註申言數也
凡察車之道必自載於地者始也是故察車自輪始凡
察車之道欲其樸屬而微至不樸屬無以為完久也不
微至無以為戚速也註樸屬猶附著堅固貌齊人有名
疾為戚者春秋傳曰蓋以操之為已蹙矣速疾也鄭司
農云微至謂輪至地者少言其圓甚著地者微耳著地
者微則易轉也
疏此已下云造輪有善惡高下大小之宜○王氏曰
輪之行以完久為固以蹙速為利○王氏曰車者周
所尚輪者車所始所以特言之
輪已崇則人不能登也輪已庳則於馬終古登阤也註
已太也甚也崇高也齊人之言終古猶言常也阤阪也
輪庫則難引
王氏曰輪過六尺六寸為太高人斯病於難登不及
六尺六寸為太卑馬斯病於難引其引之也常若登
阪然
故兵車之輪六尺有六寸田車之輪六尺有六寸乘車
之輪六尺有六寸註此以馬大小為節也兵車革路也
田車木路也乘車玉路金路象路也兵車乘車駕國馬
田車駕田馬
疏以馬之大小為節者馬高則車亦高馬下則車亦
下先言兵車重戎事也
六尺有六寸之輪軹崇三尺有三寸也加軫與轐焉四
尺也人長八尺登下以為節註此車之高者也軫輿也
鄭司農云軹□也轐謂伏免也玄謂軹轂末也此軫與
轐并七寸田車又宜減焉
疏此經論軹崇四尺不高不下之節上云兵車乘車
輪高六尺六寸軹是軸頭處輪之中央故崇三尺有
三寸加軫與轐二者七寸則得四尺軸上有伏兔卽
轐也伏兔尾後上載車軫軫上始有車輿則軸去地
三尺三寸上又兼軫及伏兔并七寸輿去地總四尺
也○陳氏曰軹向輪之外轂之卜穿也○王氏曰輪
之心為轂轂中横截者謂之軸轂末謂之制輿後一
横木謂之軫軸上伏兔謂之轐軹與轐軫之長四尺
得人長之半升降以此為節焉○按說文周制寸尺咫
尋常仞諸度量皆以人之體為法○仲輿郝氏曰人
身八尺以人身半為等則升降適中故四尺為車節
此定法也卽一車而衆器可知卽車工而百工可知
輪人為輪斬三材必以其時三材旣具巧者和之註三
材所以為轂輻牙也斬之以時材在陽則中冬斬之在
隂則中夏斬之和之謂調其鑿内而合之
疏鑿内謂孔入轂入牙者竝須調使得所也○王氏
曰夫一器而工聚焉者車為多而察車自輪始此古
者所以獨立輪人之官而記考工者之所首也○三
山林氏曰夫材美工巧然而不時則不可以為良三
材旣具而工不巧則亦不足為良故巧者和之
轂也者以為利轉也輻也者以為直指也牙也者以為
固抱也註利轉者轂以無有為用也鄭司農云牙謂輪
輮也世間或謂之罔書或作輮
疏按老子道經云三十輻共一轂當其無有車之用
註無有謂空虛轂中空虚輪得行輻以為直指者入
轂入牙竝須直指不邪曲也○王氏曰輻實輪而湊
轂故有取於直指牙則周圍轂輻為之外輮所以運
行故有取於固抱
輪敝三材不失職謂之完註敝盡而轂輻牙不動
望而眡其輪欲其幎爾而下迆也進而眡之欲其微至
也無所取之取諸圜也註輪謂牙也幎均致貌進猶行
也微至至地者少也非有他也圜使之然也
王氏曰幎如巾之冪物言均致也下迆謂輪之上下
皆正直不旁倚也○林氏曰幎如巾之幔物謂其牙
足以包輻轂而均致也下迆謂輪勢下親於上而無
所礙也
望其輻欲其揱爾而纖也進而眡之欲其肉稱也無所
取之取諸易直也註揱纖殺小貌也肉稱弘殺好也
疏上經總視輪此經則視輻下云進而眡之則上云
望其輻據住止時也凡輻皆向轂處大向牙處小揱
纖據向牙處小而言也○王氏曰易則無節目直則
無撓曲
望其轂欲其眼也進而眡之欲其幬之廉也無所取之
取諸急也註眼出大貎也幬幔轂之革也革急則裏木
廉隅見
王氏曰轂貴於急故欲其眼眼言如人之眼夫轂中
虛而容輔以動轉何異於眼○王氏曰眼以其顯於
外者言之廉以其隠於内者言之
眡其綆欲其蚤之正也註蚤當為爪謂輻入牙中者也
鄭司農云綆謂輪箄也玄謂輪雖箄爪牙必正也
疏凡造車輪皆向外箄向外箄則車不掉爪入牙中
鑿孔必正直不隨邪也
察其菑蚤不齵則輪雖敝不匡註菑謂輻入轂中者也
菑與爪不相佹乃後輪敝盡不匡刺也鄭司農云菑讀
如厠謂建輻也匡枉也
疏凡植物於地上謂之菑輻入轂中似之故亦名菑
人之齒參差曰齵蚤不齵謂菑入轂與蚤入牙均齊
縝密無罅縫也○王氏曰匡方也物圜則運而轉方
則礙而止
凡斬轂之道必矩其陰陽註矩謂刻識之也
疏謂先就樹刻之記其向日為陽背日為陰之處為
後欲以火養其陰故也
陽也者槙理而堅陰也者疏理而柔是故以火養其陰
而齊諸其陽則轂雖敝不藃註稹致也火養其陰炙堅
之也鄭司農云藃當作耗玄謂藃藃㬥也陰柔後必撓
減幬革㬥起
疏若不以火養陰柔之處使堅與陽等後以革輓隂
木瘦減革不著木必有㬥起若以火養之雖敝盡不
藃㬥也
轂小而長則柞大而短則摰註鄭司農云柞謂輻間柞
狹也摰讀為槷謂輻危摰也玄謂小而長則菑中弱大
而短則轂末不堅
仲輿郝氏曰柞窄通微弱貎摰捏杌也
是故六分其輪崇以其一為之牙圍註六尺六寸之輪
牙圍尺一寸
參分其牙圍而漆其二註不漆其踐地者也漆者七寸
三分寸之一不漆者三寸三分寸之二令牙厚一寸三
分寸之二則内外面不漆者各一寸也
椁其漆内而中詘之以為之轂長以其長為之圍註六
尺六寸之輪漆内六尺四寸是為轂長三尺二寸圍徑
一尺三分寸之二也鄭司農云椁者度两漆之内相距
之尺寸也
疏上經不漆者外内面各一寸則两畔共減二寸漆
内止有六尺四寸中詘其半則轂長三尺二寸又以
三尺二寸為轂之圍圍三徑一三尺得一尺餘二寸
寸作三分為六分又徑二分故徑一尺三分寸之二
也
以其圍之阞捎其藪註捎除也阞三分之一也鄭司農
云藪讀為蜂藪之藪謂轂空壺中也玄謂此藪徑三寸
九分寸之五壺中當輻菑者也蜂藪者猶言趨也藪者
衆輻之所趨也
五分其轂之長去一以為賢去三以為軹註鄭司農云
賢大穿也軹小穿也玄謂此大穿徑八寸十五分寸之
八小穿徑四寸十五分寸之四大穿甚大似誤矣大穿
實五分轂長去二也去二則得六寸五分寸之二凡大
小穿皆謂金也今大小穿金厚一寸則大穿穿内徑四
寸五分寸之二小穿穿内徑二寸十五分寸之四如是
乃與藪相稱也
疏上經言轂空壺中此經言轂大小两頭
容轂必直陳篆必正施膠必厚施筋必數幬必負幹註
玄謂容者治轂為之形容也篆轂約也幬負幹者革轂
相應無贏不足
王氏曰凡治轂為之形容欲其直而不曲陳以夏篆
之文則欲其正而不邪施膠薄則不固施筋疏則不
彊幬以輓轂欲廉之外見故貴其負幹革急而不緩
則幬與轂相應而無贏不足之患矣
旣摩革色青白謂之轂之善註謂丸漆之乾而以石摩
平之革色青白善之徵也
疏以革輓轂訖將漆之先以骨丸之待乾乃以石摩
平之其色青白則善也○王氏曰青陽中之色白陰
中之色陰陽中則和無剛柔相勝之弊轂之轉運以
和為貴故也
參分其轂長二在外一在内以置其輻註轂長三尺二
寸者令輻廣三寸半則輻内九寸半輻外一尺九寸
疏此經欲論置輻於轂相去遠近之法
凡輻量其鑿深以為輻廣註廣深相應則固足相任也
王氏曰量鑿深以為輻廣故轂鑿之深足以受輻之
入輻之廣足以稱轂之所受
輻廣而鑿淺則是以大扤雖有良工莫之能固鑿深而
輻小則是固有餘而彊不足也註扤摇動貌彊不足言
輻弱不勝轂之所任也
故竑其輻廣以為之弱則雖有重任轂不折註言力相
稱也弱菑也今人謂蒲本在水中者為弱是其類也鄭
司農云竑讀如紘綖之紘竑謂度之
疏力相稱者止謂輻廣與鑿深相稱史游章云蒲弱
蘭席謂取蒲之本在水者為席則此經弱卽是輻入
轂中者也
參分其輻之長而殺其一則雖有深泥亦弗之溓也註
殺衰小之也鄭司農云溓讀為黏謂泥黏不著輻也
疏假令輻除入轂之中其外長三尺則殺一尺以向
牙以大麤末細塗則向下利故泥不黏著之也
參分其股圍去一以為骹圍註謂殺輻之數也鄭司農
云股謂近轂者也骹謂近牙者也方言股以喩其豐故
言骹以喩其細人脛近足者細於股謂之骹
疏上經云殺其一者據長短之中殺一分此經三分
殺一據本麄末細而言○郝仲輿氏曰謂近牙處此
近轂處窄三之一
揉輻必齊平沈必均註揉謂以火槁之衆輻之直齊如
一也平沈平漸也鄭司農云平沈謂浮之水上無輕重
王氏曰夫火剛而善變凡物之曲直資其用以正焉
水平而無偏凡物之輕重資其體以定焉揉輻以火
所以齊其曲直之倨句沈輻於水所以均其輕重之
淺深揉輻必齊取諸易直故也平沈必均欲其問稱
故也
直以指牙牙得則無槷而固不得則有槷必足見也註
得謂倨句鑿内相應也鄭司農云槷摋也玄謂槷讀如
湼必足見言槷大也然則雖得猶有槷但小耳
王氏曰輻資於牙以指牙資輻以抱两者相得則無
用於槷而自固不得則雖用槷以行而摇動則槷出
而見矣
六尺有六寸之輪綆參分寸之二謂之輪之固註輪箄
則車行不掉也參分寸之二者出於輻股鑿之數也
疏止由輪有箄車不掉不掉則得輪之固也鑿牙之
時孔向外侵三寸之二使輻股外箄故云輻股鑿之
數也○王氏曰前言兵車乘車之輪皆六尺有六寸
又曰眡其綆欲其蚤之正則輪箄之制尚矣故鑿牙
之時其孔向外侵三分寸之二使輻股外箄蓋輪箄
門車行安貼而不掉夫是謂輪之固○仲輿郝氏曰
輪之固在輻牙相得輻牙相得在骹殺於股故輪之
高六尺六寸其牙之厚以六寸分為三去其一分用
二分為側厚是牙厚四寸也股厚骹薄則牙輻相應
而輪固
凡為輪行澤者欲杼行山者欲侔註杼謂削薄其踐地
者侔上下等
杼以行澤則是刀以割塗也是故塗不附侔以行山則
是摶以行石也是故輪雖敝不甐於鑿註附著也摶圍
厚也鄭司農云不甐於鑿謂不動於鑿中也玄謂甐亦
敝也以輪之厚石雖齧之不能敝其鑿旁使之動
三山林氏曰行澤則其地多塗而溼故欲杼行山則
其地多石而剛故欲侔○王氏曰行澤以薄為利行
山以厚為利○郝氏曰鑿輻入處
凡揉牙外不廉而内不挫旁不腫謂之用火之善註廉
絶也挫折也腫瘣也
疏此一經論用火揉牙使之圓正之意凡屈木多外
廉絶理内挫折中旁腫負起無此三疾是用火之善
也○王氏曰待自圜之木則千歲無輪物未有不矯
揉而成者也
是故規之以眡其圜也註輪中規則圜矣
萭之以眡其匡也註等為萭蔞以運輪上輪中萭蔞則
不匡刺也
郎氏曰旣圜矣又用萭以取其方而四圍之端正
縣之以眡其輻之直也註輪輻三十上下相直從旁以
䋲縣之中䋲則鑿正輻直矣
水之以眡其平沈之均也註平漸其輪無輕重則斲材
均矣
量其藪以黍以眡其同也註黍滑而齊以量两壺無贏
不足則同
權之以眡其輕重之侔也註侔等也稱两輪鈞石同則
等矣輪有輕重則引之有難易
故可規可萭可水可縣可量可權也謂之國工
輪人為蓋達常圍三寸註圍三寸徑一寸也鄭司農云
達常蓋斗柄下入杠中也
疏輪輻三十蓋弓二十有八器類相似故因遣輪人
造蓋但蓋柄有两節此達常是上節下入杠中也○
王氏曰輪輻三十以象日月也蓋弓二十有八以象
星也其形圜其數耦此輪人之所以為蓋也蓋之制
上為部中為達常下為桯旁為弓部蓋斗也達常蓋
斗柄也桯蓋杠也弓蓋橑也達常小於桯桯小於部
故非部無以納弓於旁非達常無以接部非桯無以
含達常斗柄之謂達常者上通乎部下通乎桯以達
於上下者也
桯圍倍之六寸註圍六寸徑二寸足以含達常鄭司農
云桯蓋杠也讀如丹桓宫楹之楹
疏此蓋柄下節麄大一倍於達常向上含達常也
信其桯圍以為部廣部廣六寸註廣謂徑也鄭司農云
部斗蓋也
疏此言蓋之斗四面鑿孔内蓋弓者於上部高隆穹
然謂之為部展桯圍之六寸以為部廣是部廣六寸
也
部長二尺註謂斗柄達常也
疏此部卽達常以此達常上入部中遂亦名之為部
桯長倍之四尺者二註杠長八尺謂達常以下也加達
常二尺則蓋高一丈立乘也
十分寸之一謂之枚註為下起數也枚一分故書十與
上二合為二十字杜子春云當為四尺者三十分寸之
一
部尊一枚註尊高也蓋斗上又隆高高一分也
弓鑿廣四枚鑿上二枚鑿下四枚註弓蓋橑也廣大也
是為部厚一寸
王氏曰鑿孔大四分孔上二分孔下四分總厚一寸
也
鑿深二寸有半下直二枚鑿端一枚註鑿深對為五寸
是以不傷達常也下直二枚者鑿空下正而上低二分
也其弓菑則撓之平剡其下二分而内之欲令蓋之尊
終平不蒙撓也端内題也
疏此經言蓋斗鑿孔中之上下廣狹之義部廣六寸
達常徑一寸達常上入部中徑一寸則两畔共有五
寸鑿深两畔各二寸半是不傷達常也下直二枚鑿
孔上正而下低二分也上文鑿上二枚鑿下四枚不
均今於内畔孔之上低二分不鑿則鑿上亦四枚也
若然部總一寸今鑿上鑿下俱四枚則鑿内唯有二
枚在鑿端一枚其内端又削使狹止一枚
弓長六尺謂之庇軹五尺謂之庇輪四尺謂之庇軫註
庇覆也故書庇作秘杜子春云秘當為庇謂覆幹也玄
謂軹轂末也輿廣六尺六寸两轂并六尺四寸旁減軌
内七寸則两軹之廣凡丈一尺六寸也六尺之弓倍之
加部廣凡丈二尺六寸有宇曲之減可覆軹不及幹
疏此經說蓋有大小不定之事○王氏曰車有大小
故蓋弓有長短弓有長短故所覆有廣狹輪之廣小
於軹軫之廣小於輪而弓之隆殺亦以一尺為差
參分弓長而揉其一註參分之持長撓短短者近部而
平長者為宇曲也六尺之弓近部二尺四尺為宇曲
疏鑿弓孔時外畔弓上二枚弓下四枚内畔上下俱
四枚由弓頭仰故須近部撓之使平向下四尺持之
為宇曲吐水也
參分其股圍去一以為蚤圍註蚤當為爪以弓鑿之廣
為股圍則寸六分也爪圍一寸十五分寸之一
王氏曰弓進部平謂之股猶輻入轂之為股宇曲之
末謂之蚤猶輻入牙之為蚤股欲麤蚤欲細弓鑿廣
四枚方圍之而為股圍四四十六則一寸六分也去
股圍三分之一而為蚤圍則一寸十五分寸之一矣
參分弓長以其一為之尊註尊高也六尺之弓上近部
平者二尺爪末下於部二尺二尺為句四尺為弦求其
股股十二除之面三尺幾半也
王氏曰六尺之弓三分之則近部二尺者為高矣
上欲尊而宇欲卑註上近部平者也隤下曰宇
上尊而宇卑則吐水疾而霤遠註蓋者主為雨設也乘
車無蓋禮所謂潦車謂蓋車與
疏乘車無蓋者按巾車五路皆不言蓋以其建旌旗
故無蓋旣夕禮云乘車載旜道車載朝服槀車載蓑
笠註云今文槀為潦此註云禮所謂潦車者指儀禮
今文而言也
蓋已崇則難為門也蓋已卑是蔽目也是故蓋崇十尺
註十尺其中正也蓋十尺宇二尺而人長八尺卑于此
蔽人目
薛氏曰蓋部并達常二尺程長八尺共十尺也
良蓋弗冒弗紘殷畝而馳不隊謂之國工註隊落也善
蓋者以横馳於壟上無衣若無紘而弓不落也
王氏曰弗冒者弗以衣覆之弗紘者弗以絲繫之中
畝而横馳而弓不落然後可以為良工也
輿人為車輪崇車廣衡長參如一謂之參稱註稱猶等
也車輿也衡亦長容两服
疏參如一謂三者俱六尺六寸也两服服馬也○林
氏曰名為車以輿人作車始於輿故也○王氏曰當
車中以受載者輿也挾車旁以踐地者輪也横車前
以扼馬者衡也輪崇車廣衡長俱六尺有六寸三者
相稱矣
參分車廣去一以為隧註兵車之隧四尺四寸鄭司農
云隧謂車輿深也玄謂讀如邃宇之邃
參分其隧一在前二在後以揉其式以其廣之半為之
式崇註兵車之式深尺四寸三分寸之二高三尺三寸
疏皆言兵車者按上文先言兵車後言乘車故據先
而言其實乘車亦同也式謂人所憑依而式敬○仲
輿郝氏曰揉揉其木使平直也
以其隧之半為之較崇註較两輢上出式者兵車自較
而下凡五尺五寸
疏上文式已崇三尺三寸更增隧之半二尺二寸以
為較則两輢總崇五尺五寸矣
六分其廣以一為之軫圍註軫輿後横者也兵車之軫
圍尺一寸
疏輿廣六尺六寸六分取一也
參分軫圍去一以為式圍註兵車之式圍七寸三分寸
之一
參分式圍去一以為較圍註兵車之較圍四寸九分寸
之八
參分較圍去一以為軹圍註兵車之軹圍三寸二十七
分寸之七軹輢之植者衡者也與轂末同名
疏此軹是車較下豎直者及較下横者直衡者竝縱
横相貫也
參分軹圍去一以為𣗳圍註兵車之樹圍二寸八十一
分寸之十四樹式之植者衡者也玄謂轛者以其鄉人
為名
疏此樹形狀與前經軹同但在式木之下對人為名
耳
圜者中規方者中矩立者中縣衡者中水直者如生焉
繼者如附焉註治材居材如此乃善也如生如木從地
生如附如附枝之弘殺也
王氏曰繼者如附謂脗合而不離如枝之附於幹也
總言人為之功而類於天性之自然所以為功之巧
凡居材大與小無并大倚小則摧引之則絶註并偏邪
相就也用力之時其大并於小者小者強不堪則摧也
其小并於大者小者力不堪則絶也
陳氏曰凡居材者謂隨其材之大小而處之得宜也
小大各得其所則無并矣材之大者其埶彊小者其
埶弱用大倚小則小者其埶弱而不勝其所倚則摧
矣故引之則絶
棧車欲弇註為其無革輓不堅易坼壊也士乘棧車
飾車欲侈註飾車謂革輓輿也大夫以上革輓輿
疏以異物為飾者則得金玉象之名號無名號者直
以革為稱革路木車之等是也若木路亦以革輓但
不漆飾故以木為號孤卿轂上有篆飾卽以夏篆夏
縵為名也○王氏曰侈言縱向外也弇言斂向内也
輈人為輈註輈車轅也詩云五楘梁輈
疏三十工無輈人之官以車事為難故車官别主此
職也
輈有三度軸有三理註目下車度深淺之數
浚儀王氏曰續漢志上古聖人見轉蓬始知為輪輪
行可載復為輿後聖觀於天視斗周旋魁方杓曲以
攜龍角為帝車於是乃曲其輈故易震乘乾謂之大
壯言器莫有上之者也○林氏曰輈有三度則淺深
有數太深則軒太淺則摯唯其中而已○薛氏曰輈
之形自從軌前稍曲而上至衡下其頸以持衡其曲
如屋之梁焉軸两轂中横截之木也
國馬之輈深四尺有七寸註國馬謂種馬戎馬齊馬道
馬高八尺兵車乘車軹崇三尺有三寸加軫與轐七寸
又并此輈深則衡高八尺七寸也除馬之高則餘七寸
為衡頸之間也鄭司農云深四尺七寸謂轅曲中
田馬之輈深四尺註田車軹崇三尺一寸半并此輈深
而七尺一寸半今田馬七尺衡頸之間六七寸則軫與
轐五寸半則衡高七尺七寸
駑馬之輈深三尺有三寸註輪軹與軫轐大小之減率
寸半也則駑馬之車軹崇三尺加軫與轐四寸又并此
輈深則衡高六尺七寸也今駑馬六尺除馬之高則衡
頸之間亦七寸
軸有三理一者以為媺也二者以為久也三者以為利
也註媺無節目也久堅刃也利滑密也
軓前十尺而策半之註謂輈軓以前之長也策御者之
策也鄭司農云軓謂式前也玄謂軓是軓法也謂輿下
三面之材輢式之所&KR3129;持車正也
王氏曰輈軓以前其長十尺策半之則五尺也五尺
之策御者執之適可以及馬而無過與不及
凡任木
疏此與下經為目任木卽下云任正以下是也
任正者十分其輈之長以其一為之圍衡任者五分其
長以其一為之圍小於度謂之無任註任正者謂輿下
三面材持車正者也輈軓前十尺與隧四尺四寸凡丈
四尺四寸則任正之圍尺四寸五分寸之二衡任者謂
两軛之間也兵車乘車衡圍一尺三寸五分寸之一無
任言其不勝任
疏服馬有二馬有一軛軛者厄馬領不得出云两軛
之間則當輈頸之處費力之所也○愚按任正之材
以從其為力減故以其長之十一為圍衡任之材以
横其力全故以其長之五一為圍
五分其軫間以其一為之軸圍註軸圍亦一足三寸五
分寸之一與衡任相應
疏上輿人云輪崇車廣衡長俱六尺六寸軫間卽輿
廣也
十分其輈之長以其一為之當兔之圍註輈當伏兔者
也亦圍尺四寸五分寸之二與任正者相應
參分其兔圍去一以為頸圍註頸前持衡者圍九寸十
五分寸之九
疏衡在輈頸之下其頸於前向下持制衡鬲之輔故
云頸前持衡轅者也
五分其頸圍去一以為踵圍註踵後承軫者也圍七寸
七十五分寸之五十一
疏輈後承軫之處似人之足附在後故名為踵
凡揉輈欲其孫而無弧深註孫順理也玄謂弧木弓也
凡弓引之中參中參深之極也揉輈之倨句如二可也
如三則深傷其力
疏言揉者以火揉使曲也須順其理而揉之無得如
弓之深弓之深則太曲矣曲必折也
今夫大車之轅摰其登又難旣克其登其覆車也必易
此無故唯轅直且無撓也註大車牛車也摰輖也登上
阪也克能也
疏輈人主造四馬車轅因說駕牛者亦須曲撓之意
○仲輿郝氏曰摰輊通至也輈前俯至地則登高艱
難
是故大車平地旣節軒摰之任及其登阤不伏其轅必
縊其牛此無故唯轅直且無撓也註阤阪也故書伏作
偪杜子春云偪當作伏
故登阤者倍任者也猶能以登及其下阤也不援其邸
必緧其牛後此無故唯轅直且無撓也註倍任用力倍
也
王氏曰輈雖不可過於深又不可失之直直則其埶
下至非特登阪為難旣能登之傾覆尤易其故非他
以其揉之不曲而深也軒言其高而上亢摰言其輊
而下至詩曰戎車旣安如輊如軒以其軒輊適中此
所以安也夫大車於平地旣已節其軒輊之任若其
登阤牛不退而偪伏其轅則轅必重而縊繫其牛頸
此亦轅直無撓之過也凡登阤者自下而上其用力
為多故云倍任夫登阤雖倍任然力之彊者猶能以
登及其下阤不援摩其車之邸則車必速下而緧就
牛之後此亦以轅直而無撓之故也由是觀之轅不
可以過曲亦不可以不曲此輈之三度所以其深皆
有常數也○愚按自大車至此皆言牛車轅木太直
之病
是故輈欲頎典註頎典堅刃貌
輈深則拆淺則負註揉之太深傷其力馬倚之則折也
揉之淺則馬善負之
輈注則利凖利準則久和則安註故書準作水鄭司農
云注則利水謂轅脊上两注令水去利也玄謂利準重
讀似非也注則利謂輈之揉者形如注星則利也準則
久謂輈之在輿下者平如準則能久也和則安注與準
者和人乘之則安
王氏曰詩云碩人頎頎又云頎而長兮頎長也典讀
如六典之典言常也蓋輈長丈有四尺四寸過此則
其長為有餘而贅不及此則其長為不足而虧皆非
法度之常也輈深則折者則所謂弧深也淺則負者
則所謂直無橈也輈注則利凖者輈所以駕馬引之
而進若水之注然其埶順矣故其行則便利而不滯
凖平而無礙利準則無傾覆之敗所以能久也夫無
深折淺負之病而有利凖之效此惟輈之和也和則
人乘之而安荀卿曰馬駭輿則君子不安輿此不和
之效也
輈欲弧而無折經而無絶註揉輈太深則折也經亦謂
順理也
林氏曰弧而無折者有弧之埶而無弧之深也○王
氏曰木之直理為經輈欲順木理而為之逆理而不
經斯絶矣
進則與馬謀退則與人謀註言進退之易與人馬之意
相應馬行主於進人則有當退時
林氏曰駕車之馬馭車之人輿輈相得故相應也
終日馳騁左不楗註杜子春云楗讀為蹇輈調善則馬
不蹇也玄謂楗或作劵今倦字也輈和則久馳騁載在
左者不罷倦尊者在左
疏子春據軍將乘車之法將在中故御者在左後鄭
以為尋常在國乘車之法曲禮云乘君之乘車不敢
曠左左必式註云君在惡空其位是尊者在左也
行數千里馬不契需註鄭司農云契讀為爰契我龜之
契謂不傷蹄不需道里
終歲御衣衽不敝註衽謂裳也
王氏曰車行而無摇動之勞則御者衣衽亦無傷敝
之害也
此惟輈之和也註和則安是以然也謂進則與馬謀而
下
勸登馬力馬力旣竭輈猶能一取焉註登上也馬止輈
尚能一前取道喩易進也
良輈環灂自伏兔不至軓七寸軓中有灂謂之國輈註
伏兔至軓蓋如式深兵車乘車式深尺四寸三分寸之
二灂不至軓七寸則是半有灂也輈有筋膠之被用力
均者則灂遠鄭司農云環灂謂漆沂鄂如環
疏灂謂漆沂鄂如環者指謂漆之文理也○王氏曰
詩云五楘梁輈蓋輈之上為之纏固其楘有五被之
以筋膠而環飾之以漆故謂之環灂也自伏兔至軓
蓋如式深凡尺有四寸三分寸之二也自伏兔不至
軓七寸則是半有灂也以輈之長丈有四尺四寸灂
之所至者丈有三尺三寸其不至者惟七寸而已則
輈無傷齧之敝而其文飾常新非國工之巧其能及
此乎指其人之巧而言之則謂之國工指其器之良
而言則謂之國輈
軫之方也以象地也蓋之圜也以象天也輪輻三十以
象日月也蓋弓二十有八以象星也註輪象日月者以
其運行也日月三十日而合宿
疏此總結上文車及蓋取象之意軫之方是據輿而
言軫者輿之本也輪象日月者以其運行也日月三
十日而合宿○王氏曰蓋在上以覆乎下故象天體
之圜軫在下以載乎上故象地體之方聖人乘焉以
作乎其中而三材之道備矣○三山林氏曰二十八
星分布天之四方而經天之度蓋弓二十有八亦分
布於上而蓋為之經故以象星也○敬仲鄭氏曰聖
人與天地合其德與日月合其明其寓於蓋軫輪輻
之間者豈徒為觀美哉凡以載道而與之俱也
龍旂九斿以象大火也註交龍為旂諸侯之所建也大
火蒼龍宿之心其屬有尾尾九星
疏自此以下為上造車車上皆建旌旂故因說旌旂
之義也此九斿七斿六斿四斿之旌旂皆是天子自
建非謂臣下以九七六四不與臣下命數相當故也
若臣下則皆依命數然天子以十二為節乃用九七
六四者上得兼下也交龍為旂諸侯所建蓋司常文
鄭引司常者蓋取彼交龍以釋此旂因言諸侯亦建
旂非謂此經論諸侯事也鳥旟熊旂等亦然○陳氏
曰凡旂皆横幅為縿首其垂為斿縿首皆正幅用絳
帛為之斿則屬焉
鳥旟七斿以象鶉火也註烏隼為旟州里之所建鶉火
朱鳥宿之柳其屬有星星七星
熊旂六斿以象伐也註熊虎為旂師都之所建伐屬白
虎宿與參連體而六星
龜蛇四斿以象營室也註龜蛇為旐縣鄙之所建營室
玄武宿與東璧連體而四星
王氏曰大火東方之星鶉火南方之星伐西方之星
營室北方之星
弧旌枉矢以象弧也註覲禮曰侯氏載龍旂弧韣則旌
旂之屬皆有弧也弧以張縿之幅有衣謂之韣又為設
矢象弧星有矢也妖星有枉矢者蛇行有尾因此云枉
矢蓋畫之
疏弧旌者弧弓也旌旂上有弓所以張縿幅故曰弧
旌也云枉矢者就旌旂張縿弓上亦畫枉矢焉以象
弧象弧者象弧星也弧星矢星也韣韜也以衣韜其
弓謂之弓韜月令帶以弓韣是也○夾漈鄭氏車制
說曰聖人作車圜而為輪方而為輿曲而為輈皆有
制度運而無窮無作則止者輪也掬之乎上拱之乎
下者輿也載欲準行欲利以需為病以覆為戒者輈
也輪以運輿以載輈以服三者備然後行故兵車乘
車之輪各六尺有六寸田車之輪六尺有三寸轂以
利轉輻以直指牙以固抱轂之材中以虚受軸大穿
為賢小穿為軹外以實受輻故二分在外一分在内
轂之末則軹是也轂之約則篆是也軸之近轂則謂
之股近牙則謂之骹股入轂中謂之菑骹入牙中謂
之蚤夫牙之材或謂之渠其大足以抱輻故也或謂
之揉揉木以為之故也轂又有革以輓之輻有綆以
固之牙又有漆以飭之此輪之制也卽輿以考之两
輢上出式者較也較下横一木者式也軹則輢之植
者以其旁止於此故曰軹轛則式之植者對人而言
故曰轛輿後横木則曰軫式前横木則曰軓此輿之
制也卽輈以考之國馬之輈深四尺有七寸田馬之
輈深四尺駑馬之輈深三尺有三寸適當伏兔圍在
前持衡則為頸圍在後乘軫則為踵圍此輈之制也
且輪之中有軸所謂軸有三理也輿之下有轐所謂
加軫與轐是也輈之前有衡所謂衡任是也軸末則
有轊助輻則曰輔輿間横木則曰軫係木乘輿則曰
輹大車輈端則曰輗小車輈端則曰軏其制雖考工
記無所見要其材皆相資以致用闕一不可故軫可
以名輿可以名車達常可以名部軫前横木可以名
輅此又因一材而通名之也其為車也有長轂者有
短轂者有杼輪者有侔輪者有反揉者有仄揉者有
兩輪者有四輪者有有輻者有無輻者有曲轅者有
直轅者有一轅者有兩轅者有直輿者有曲輿者有
廣箱者有方箱者有重骹者有單骹者或駕以馬或
駕以牛或挽以人或飾以物或飾以漆或樸以素皆
因宜以為制稱事以為之文也
攻金之工築氏執下齊冶氏執上齊鳬氏為聲㮚氏為
量段氏為鎛器桃氏為刃註多錫為下齊大刃削殺矢
鑒燧也少錫為上齊鍾鼎斧斤戈戟也聲鍾錞于之屬
量豆區鬴也鎛器田器錢鎛之屬刃大刃刀劔之屬
疏此經與下攻金之工為目○王氏曰下文築氏為
削五分其金而錫居二則用錫為多故曰執下齊以
削為下齊而言築氏執之則大刃鑒燧之屬皆下齊
也冶氏為戈戟四分其金而錫居一則用錫為少故
曰執上齊以戈戟為上齊而言治氏執之則鍾鼎斧
斤之屬皆上齊也舉築冶二工而他類可知矣○仲
輿郝氏曰金謂銅鐵性剛易折故治金必以錫和之
金有六齊註目和金之品數
六分其金而錫居一謂之鍾鼎之齊五分其金而錫居
一謂之斧斤之齊四分其金而錫居一謂之戈戟之齊
參分其金而錫居一謂之大刃之齊五分其金而錫居
二謂之削殺矢之齊金錫半謂之鑒燧之齊註鑒燧取
水火於日月之器也鍳亦鏡也凡金多錫則忍白且明
也
疏大齊四分以上為上齊三分以下為下齊○王氏
曰凡以金為器必濟之以錫蓋金性堅剛而錫則柔
耎金或赤黑而錫則青白以柔耎而濟堅剛則其為
器也不折以青白而濟赤黑則其為色也明晳然所
用之錫各隨其器有多寡之不同此所以有六齊也
鍾以擊鼎以烹則用錫為最少故六分其金而錫居
一斧以伐斤以斫則用錫宜差多故五分其金而錫
居一戈戟皆用之以刺防其或挫折用錫宜多於斧
斤故四分其金而錫居一凡此皆上齊者也大刃則
戚揚之屬其刃為加大施之斬斫則防其易虧缺故
三分其金而錫居一削書刀也殺矢用諸近射田獵
也削以制書殺矢中之則死皆欲其堅刃不脆其用
錫又宜多於大刃故五分其金而錫居二鑒燧以取
水火於日月或以之照以明白為上故用錫為最多
而金錫相半焉凡此所謂下齊者也
周禮註疏刪翼卷二十七
