周禮注疏刪翼禮類一(周禮之屬)
提要
(臣)等謹案周禮注疏刪翼三十卷明王志長撰
志長字平仲崑山人萬歷中舉人明史文苑傳附
見其兄志堅傳中稱其亦深於經學是書於
鄭注賈疏多刊削其繁文故謂之刪又雜引
諸家之說以發明其義故謂之翼周禮一書
得鄭注而訓詁明得賈疏而名物制度考究
備後有作者弗能越也周張程朱諸儒自度
徵實之學必不能出漢唐上故皆無專書其
傳於今者王安石王昭禹始頗立異說王與
之始兼採羣言葉時鄭伯兼始借經以抒議
其於經義蓋在離合之間於是考證之學漸
變為論說之學而鄭賈幾幾乎廢棄矣志長
此書亦多採宋以後說浮文妨要蓋所不免
而能以註疏為根柢尚變而不離其宗又朱
申以後苟趨簡易芟薙叙官俞庭椿邱葵以
後復各騁臆見竄亂諸職沿及明代彌逐頽
波併經文亦非其舊志長能恪遵古本亦為
力遏横流在經學荒蕪之日臨深為高亦可
謂研心古義者矣惠棟作精華錄訓纂因金
榮誤引其文遂併以村書詆志長乃相輕已
甚之詞不必盡允也乾隆四十六年十二月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
