周禮註疏刪翼卷二十六
明王志長撰
小行人掌邦國賓客之禮籍以待四方之使者註禮籍
名位尊卑之書使者諸侯之臣使來者也
疏大行人待諸侯小行人待諸侯之使者其邦之禮
籍則諸侯及臣皆在焉○雜說諸侯惡其害已而皆
去其籍是也
令諸侯春入貢秋獻功王親受之各以其國之籍禮之
註貢六服所貢也功考績之功也秋獻之若今計文書
斷於九月其舊法
疏入貢歲之常貢大國貢半次國三之一小國四之
一者也○劉氏曰貢謂天子所食列國之貢冬成而
收之春而入焉功曰獻者圖於春而比於秋也○臨
川王氏曰各以其國之籍禮之則嘗所以禮之國各
籍焉以為故常左傳曰非禮也勿籍
凡諸侯入王則逆勞於畿註鄭司農云入王朝於王也
故春秋傳曰宋公不王又曰諸侯有王王有巡守
及郊勞視館將幣為承而擯註視館致館也承猶丞也
王使勞賓於郊致館於賓至將幣使宗伯為上擯皆為
之丞而擯之
疏勞賓於郊者謂王使大行人勞於郊也將幣謂廟
中將幣三享唯將幣則大宗伯為上擯郊勞等不以
煩宗伯也
凡四方之使者大客則擯小客則受其幣而聽其辭註
擯者擯而見之於王使得親言也受其幣者受之以入
告其所為來之事
疏大行人云大客之儀一也後鄭云大賓要服以内
諸侯大客謂其孤卿則此大客為要服以内諸侯之
使臣也小客謂蕃國諸侯之使臣也○劉氏曰大客
則擯小行人為上擯矣
使適四方協九儀賓客之禮朝覲宗遇會同君之禮也
存頫省聘問臣之禮也註適之也協合也
疏自此已下至末皆是小行人使適四方之事○明
齋王氏曰使適四方者王使小行人適於四方也或
每歲使之徧存若下文賻補賙委之類或十有一歲先
巡守而舉行之以待王之時巡也協者斟酌諧和之
○按朝覲六者天子所以涖諸侯曰君禮存頫省天
子所以撫邦國聘問諸侯使臣於天子故皆曰臣禮
達天下之六節山國用虎節土國用人節澤國用龍節
皆以金為之道路用旌節門關用符節都鄙用管節皆
以竹為之註此謂邦國之節也達之者使之四方亦皆
齎法式以齊等之也諸侯使臣行頫聘則以金節授之
以為行道之信也道路謂鄉遂大夫也都鄙者公之子
弟及卿大夫之采地之吏也凡邦國之民遠出至他邦
他邦之民若來入由國門者門人為之節由關者關人
為之節其以徵令及家徙鄉遂大夫及采地吏為之節
皆使人執節將之以達之亦有期以反節管節如今之
竹使符也其有商者通之以符節如門關門關者與市
聯事節可同也亦所以異於畿内也凡節有天子法式
存於國
疏諸侯身行不須節以尊故不須也此經亦是適
四方之事言達天下之六節者據諸侯國而言掌節
所云據畿内也虎人龍三者據諸侯使臣出聘所執
旌符管三者據在國所用○王氏曰掌節言邦國使
節則使邦國者所執王官所掌之節也小行人所達
天下之節則所謂龍人虎管者邦國都鄙使者所執
非王官所掌邦節也掌節不言都鄙之管節則使都
鄙者無節矣以旌節行之耳○王先生曰掌節守都
鄙者用角節而小行人都鄙用管節何也蓋王畿有
都鄙邦國亦有都鄙王畿都鄙天子之公卿所食之
采地也邦國之都鄙諸侯之卿大夫所食之采地也
如左氏所謂凡邑有先王之主曰都與夫西鄙北鄙
是已掌節言掌邦節是主天子之節為言也此角節
管節所以不同者異内外耳然掌節有角節而無管
節既知其為異内外矣小行人之節有管節而無璽
節者復何耶殊不知小行人所掌達六節特謂諸侯
使者之入聘耳非有貨賄之事也此所以不言璽節
也天子使者使於諸侯諸侯使者聘於天子其為節
則一而已此虎節龍節人節之所以同者也天子王
畿之道路門關與諸侯之道路門關則亦一而已此
旌節符節之所以同者也然成周掌節之制已不行
於春秋之時而復行於西漢之際漢有銅虎符是周
虎符之屬皆金為之之制也有竹使符是周旌節之
屬皆竹為之之制也且虎節龍節人節以金為之而
輔之以英簜符節璽節旌節以竹為之而輔之以傳
有節又有輔者又所以防竊詐也掌節言龍虎人三
節之輔而不言符旌璽三節之輔以下文云凡通達
於天下者必有節以傳輔之則六節皆輔之以傳矣
但節以金為者既輔之以英蕩又輔之以傳以竹為
者不過傳而已此金竹之所以為貴賤也春秋之時
所謂諸侯龍節者輔以玉而不輔以英簜矣按昭二
十九年公在鄆使公衍獻龍輔於齊侯說者以為龍
輔玉名所以輔龍節者如此則知周制行於漢而不
行於春秋也悲夫○明齋王氏曰此與地官掌節有
異同者天子使於諸侯諸侯使於天子其為節異則
不合及夫天子諸侯之門關道路節異則不通故虎
人龍旌符五者所以同也天子之都鄙守之者諸侯
故以角諸侯之都鄙守之者卿大夫故以管天子之
監邦國者有玉節諸侯無所用之璽節以達貨賄亦
與行人無與此所以異也
成六瑞王用瑱圭公用桓圭侯用信圭伯用躬圭子用
穀璧男用蒲璧註成平也瑞信也皆朝見所執以為信
疏此亦適四方之事諸侯國無鎮圭因言之耳
合六幣圭以馬璋以皮璧以帛琮以錦琥以繡璜以黼
此六物者以和諸侯之好故註合同也六幣所以享也
五等諸侯享天子用璧享后用琮其大各如其瑞皆有
庭實以馬若皮皮虎豹皮也用圭璋者二王之後也二
王後尊故享用圭璋而特之禮器曰圭璋特義亦通於
此其於諸侯亦用璧琮耳子男於諸侯則享用琥璜不
其瑞也凡二王後諸侯相享之玉大小各降其瑞一等
及使卿大夫頫聘亦如之
疏而特之者惟有皮馬無束帛可加故云特如是皮
馬不上堂陳於庭則皮馬之外别有庭實可知此
亦小行人至諸侯之國也馬與皮本非幣以用之當
幣處故總號為幣也○陳氏曰昔者大王之於狄人
事之以皮幣繼之以犬馬終之以珠玉是珠玉重於
犬馬犬馬重於皮幣則合圭以馬合璋以皮宜矣繡
黼皆隂功也繡則五色之全黼則白黑而已是繡備
於黼也則合琥以繡合璜以黼宜矣婚禮納徵以束
帛饗贈送者以束錦聘禮享君夫人以帛覿以束錦
上大夫與下大夫致賓介饔餼皆以束帛賓介儐之
以束錦食禮君侑幣以束帛大夫相食以束錦是帛
質於錦也則合璧以帛合琮以錦宜矣○薛氏圖云
言合者兩兩相配有配合之義也圭東方也以象陽
之生物馬陽類也乾之所為故合以馬璋章也文明
之方所用皮有文焉故合璋以皮璧象天天事質故
合璧以帛琮象地地事文故合琮以錦琥為虎形西
方也萬寶所成繡則五采之全故合以繡半璧曰璜
北方所用也隂陽之辨莫斷於此故合以黼以白與
黑謂之黼故也○王氏曰以其通情而來則謂之好
以其因事而來則謂之故行人為之合六幣焉所以
和其好故不使之乖而已○劉氏曰九儀既正乃達
六節以為關門之符乃成六瑞以通朝見之信乃合
六幣以致享摯之誠然後禮樂行焉燕饗舉焉諸侯
之和好出焉
若國札喪則令賻補之若國凶荒則令賙委之若國師
役則令槁禬之若國有福事則令慶賀之若國有禍災
則令哀弔之凡此五物者治其事故註鄭司農云賻補
之謂賻喪家補助其不足也若今時一室二尸則官與
之棺也槁當作犒謂犒師也玄謂師役者國有兵寇以
匱病者也使鄰國合會財貨以與之春秋定五年夏歸
粟於蔡是也宗伯職曰以禬禮哀圍敗禍烖水火
疏此一經據上下文皆據諸侯國此文雖皆單言國
亦據諸侯而言○王氏曰先王之於諸侯分土以與
之守則尺地莫非吾土也分民而與之治則一民莫
非吾民也使之守其土則必與之同保其土使之治
吾民則必與之同安其民故治雖有内外勢雖有遠
近而利害休戚實若一家此賻補賙委槁禬慶賀哀
弔之禮所以掌於小行人也○仲輿郝氏曰助喪曰
賻助貧曰補濟饑曰賙送遺曰委賞勞曰犒合助曰
禬稱贊曰慶加物曰賀哭死曰哀悲生曰弔
及其萬民之利害為一書其禮俗政事教治刑禁之逆
順為一書其悖逆暴亂作慝猶犯令者為一書其札喪
凶荒厄貧為一書其康樂和親安平為一書凡此五物
者每國辨異之以反命於王以周知天下之故註猶圖
也
疏此總陳小行人使適四方所採風俗善惡之事各
各條錄别為一書以報上也此五者上二條條别善
惡俱有故利害順逆並言其悖逆一條專陳姦寇之
事其札喪一條專陳凶禍之事其康樂一條專陳安
泰之事是方以類聚物以羣分者也○王氏曰夫聖
人以天下為度而休戚與之同以百姓為心而憂樂
與之共則天下之故其可以不周知乎然四方之遠
事物之變無窮而王之耳目所不及聽採所難明非
行人之官巡行而辨異之有不能徧究而悉舉故為
之書以述其事而五物皆異書也蓋先王以天下為
一家以中國為一人則小行人以此五物者巡行天
下每國辨異之各為一書以反命於王以周知天下
之故則先王所以同四海於一堂之上者可謂知要
矣
司儀掌九儀之賓客擯相之禮以詔儀容辭令揖讓之
節註出接賓曰擯入贊禮曰相以詔者以禮告王
將合諸侯則令為壇三成宫旁一門註合諸侯謂有事
而會也為壇於國外以命事宫謂壝土以為牆處所謂
為壇壝宫也天子春帥諸侯拜日於東郊則為壇於國
東夏禮日於南郊則為壇於國南秋禮山川丘陵於西
郊則為壇於國西冬禮月四瀆於北郊則為壇於國北
既拜禮而還加方明於壇上而祀焉所以教尊尊也覲
禮曰諸侯覲於天子為宫方三百步四門壇十有二尋
深四尺是也王巡守殷國而同則其宫亦如此與鄭司
農云三成三重也
疏巡守就方岳為壇殷國就王國左右為壇皆如時
會○劉氏曰聖人身為天地之主尊為諸侯之君雖
能役使之四時來朝然而不敢當其獨尊於已也故
其朝於國中則帥之以奉宗廟祭祀也其會於郊外
則帥之以拜日月山川也皆有所尊不敢當之以已
焉○王先生曰蓋壝土為壇壇外為宫每旁一門則
四門矣
詔王儀南鄉見諸侯土揖庶姓時揖異姓天揖同姓註
謂王既祀方明諸侯上介皆奉其君之旂置於宫乃詔
王升壇諸侯皆就其旂而立諸公中階之前北面東上
諸侯東階之東西面北上諸伯西階之西東面北上諸
子門東北面東上諸男門西北面東上王揖之者定其
位也庶姓無親者也土揖推手小下之也異姓昏姻也
時揖平推手也天揖推手小舉之
疏按覲禮加方明於壇上明者木也方四尺設六色
東青南赤西白北黑上玄下黃設六玉上圭下璧南
方璋西方琥北方璜東方圭五等諸侯立位皆以近
王為上○王氏曰蓋異姓親於庶姓同姓親於異姓
故其揖之儀有隆殺如此
及其擯之各以其禮公於上等侯伯於中等子男於下
等註謂執玉而前見於王也擯之各以其禮者謂擯公
者五人侯伯四人子男三人上等中等下等者謂所奠
玉處也壇三成深四尺則一等一尺也壇十有二尋方
九十六尺則堂上二丈四尺每等丈二尺與諸侯各於
其等奠玉降拜升成拜明臣禮也既乃升堂受王玉
疏公奠玉於上等降拜於中等侯伯奠玉於中等降
拜於下等子男奠玉於下等降拜於地及升成拜皆
於奠玉之處此亦約燕禮臣得君酬酒皆降拜君使
小臣辭之乃升成拜明此王禮亦然言成拜者鄉於
下拜之時王使人辭下拜之不成故於升乃更成前
拜故云成拜
其將幣亦如之其禮亦如之註將幣享也禮謂以鬱鬯
祼之也皆於其等之上
疏將幣即將幣三享禮即上公再祼而酢等但大行
人據在廟此據在壇亦如之者亦如上三等
王燕則諸侯毛註謂以須髮坐也朝事尊尊尚爵燕則
親親尚齒鄭司農云謂老者在上也老者二毛故曰毛
黃氏曰先王當諸侯之入王為之朝禮而貴貴之教
寓焉為之燕禮而老老之教寓焉其朝也公於上等
侯伯於中等子男於下等各以其禮擯之貴貴也其
燕也公三燕侯伯再燕子男一燕各以其齒坐之老
老也貴貴者禮也老老者仁也賢賢者義也爵也齒
也德也同為天下之達尊而仁之於天下也尤不可
以食頃而廢焉故四代之燕或貴爵或貴德或貴齒
或貴親各從其所貴而加之然而不以爵之尊卑德
之大小為之序焉序齒而已齒之長者先乎少齒之
老者先乎長尚齒仁也尚老又其仁之至也
凡諸公相為賓註謂相朝也
主國五積三問皆三辭拜受皆旅擯再勞三辭三揖登
拜受拜送註賓所停止則積間闊則問行道則勞其禮
皆使卿大夫致之從來至去數如此也三辭辭其以禮
來於外也積問不言登受之於庭也鄭司農云旅讀為
旅於泰山之旅謂九人傳辭相授於上下竟問賓從末
上行介還受上傳之玄謂旅讀為鴻臚之臚臚陳之也
賓之介九人使者七人皆陳擯位不傳辭也賓之上介
出請使者則前對位皆當其末擯焉三揖謂庭中時也
拜送拜使者
疏旅擯後鄭不從司農者下文云主君郊勞交擯三
辭明其别旅直陳擯介不傳辭也再勞謂一勞在境
一勞在遠郊賓之介九人者自從公介九人之禮使
者七人自從降二等之禮○王氏曰積問皆三辭拜
受再勞亦皆三辭拜受尊而欽之也旅者陳之而已
以主國方遣臣來無所事於交擯也勞禮重於問禮
故非特拜受而已於其使臣之旋也又從而拜送之
也○此以上主君使人致積問勞之禮
主君郊勞交擯三辭車逆拜辱三揖三辭拜受車送三
還再拜註主君郊勞備三勞而親之也交擯者各陳九
介使傳辭也車逆拜辱者賓以主君親來乘車出舍門
迎之若欲遠就然見之則下拜迎謝其自屈辱來也至
去又出車若欲遠送然主君三還辭之乃再拜送之也
車送迎之節各以其等則諸公九十步立當車軹也三
辭重者先辭辭其以禮來於外後辭辭升堂
疏三揖者入門及當曲當碑○王氏曰三揖三辭拜
受者三揖所以致恭三辭所以致謙然後拜受幣也
○此以上主君親郊勞賓之禮
致館亦如之註館舍也使大夫授之君又以禮親致焉
致飱如致積之禮註俱使大夫禮同也飱食也小禮曰
飱大禮曰饔餼
及將幣交擯三辭車逆拜辱賓車進答拜三揖三讓每
門止一相及廟惟上相入賓三揖三讓登再拜授幣賓
拜送幣每事如初賓亦如之及出車送三請三進再拜
賓三還三辭告辟註玄謂既三辭主君則乘車出大門
迎賓見之而下拜其辱賓車乃前下答拜也三損者相
去九十步揖之使前也至而三讓讓入門也相謂主君
擯者及賓之介也謂之相者於外傳辭耳入門當以禮
詔侑也介紹而傳命者君子於其所尊不敢質敬之至
也每門止一相彌相親也君入門介拂闑大夫中棖與
闑之間士介拂棖此為介鴈行相隨也止之者絶行在
後耳賓三揖三讓讓升也登再拜授幣授當為受主人
拜至且受玉也每事如初謂享及有言也賓當為儐謂
以鬱鬯禮賓也上於下曰禮敵者曰儐禮器曰諸侯相
朝灌用鬱鬯無籩豆之薦謂此朝禮畢儐賓也三請三
進請賓就車也主君每一請車一進欲遠送之也三還
三辭主君一請者賓亦一還一辭
疏上相入上擯上介須詔禮故入○按聘禮享夫人
下云若有言束帛如享禮是也○交擯三辭車逆拜
辱賓車進答拜者此並在主君大門外賓去門九十
步而陳九介主君在大門之東而陳五擯上擯入受
命出請事傳與承擯承擯傳與末擯末擯傳與末介
末介傳與承介承介傳與上介上介傳與賓賓又傳
與上介上介傳與承介承介傳與末介末介傳與末
擯末擯傳與承擯承擯傳與上擯上擯入告君如是
者三謂之交擯三辭諸交擯者例皆如此○王氏曰
將幣謂賓享主君也○郝氏曰古者享禮皆於祖廟
示敬也○按此節皆將幣之禮
致饔餼還圭饗食致贈郊送皆如將幣之儀註此六禮
者惟饗食速賓耳其餘主君親往親往者賓為主人主
人為賓君有故不親饗食則使大夫以酬幣侑幣致之
鄭司農云還圭還其玉也玄謂聘以圭墇禮也享以璧
琮財也已聘而還圭璋輕財而重禮贈送以財既贈又
送至於郊
聘義曰以圭璋聘重禮也已聘而還圭璋此輕財重
禮之義也諸侯相厲以輕財重禮則民作讓矣
賓之拜禮拜饔餼拜饗食註鄭司農云賓之拜禮者因
言賓所當拜者之禮也玄謂賓將去就朝拜謝此三禮
三禮禮之重者也賓既拜主君乃至館贈之去又送之
於郊
明齋王氏曰餘若飱若燕則不必拜
賓繼主君皆如主國之禮註鄭司農云賓繼主君復主
人之禮費也玄謂繼主君者儐主君也儐之者主君郊
勞致館饔餼還圭贈郊送之時也如其禮者謂玉帛皮
馬也有饌陳之積者不如也若饗食主君及燕亦速焉
疏聘禮君遣卿勞及致館者皆儐儐者報也報主君
為擯禮尚往來也聘禮賓至及郊君使卿勞又曰賓
用束錦儐勞者君使卿韋弁歸饔餼又云大夫奉束
帛又云賓降授幣出迎大夫注云出迎欲儐之是皆
有儐法
諸侯諸伯諸子諸男之相為賓也各以其禮相待也如
諸公之儀註賓主相待之儀與諸公同也饔餼饗食之
禮則有降殺
薛氏圖云諸侯相朝禮始至以所朝之意謁關人關
人報其君主君使士勞問於竟導以入凡入竟主國
皆有委積以共賓賓公也則五積三問三勞侯伯則
四積再問勞子男則三積一問勞三勞者一勞使士
再勞使大夫郊勞主君自親之再勞者一勞使大夫
郊勞亦主君自親之一勞者但主君親郊勞而已郊
勞積問則拜受於庭以輕故也勞則拜受於堂以重
故也使卿大夫致者陳擯而不使傳辭皆上介上擯
親對而言也君郊勞乃交擯傳辭親而後受之也及
國使大夫授積備館君又以禮致之又使大夫致飱
將朝之前一日賓使人受次於主人太祖之廟門外
明旦冕服釋幣於行至然後服弁以至於主君之大
門相去之數若公則九十步侯伯則七十步子男則
五十步下車公則當車軹侯伯當前疾子男當車衡
公則陳九介子男則陳五介皆卿為上介大夫為次
介士為衆介主君出而迎賓各乘其車建之旂車至
大門内卿為之擯大夫為承擯士為紹擯主君若公
則擯者五人侯伯則四人子男則三人擯之數不計
賓之尊卑者異於天子也然則主君公也傳子男則
用五人主君子男也傳上公則用三人然天子傳諸
侯之擯則依諸侯命數者命數是諸侯之尊卑非王
者之階級宜約依之而為王賓之數諸侯之命既有
三等故王立擯均三等以待之是以有五人四人三
人之法也諸侯相傳之擯不得踰於天子故亦不踰
五人但以自己之爵而為擯人之數耳主君車上門
内擯者出門外上擯北面受命而請賓所來之意君
雖知其來朝猶為不必固請之說受命南面傳辭逓
相傳之傳訖然後主君進迎車出門遙見則下車其
立之所當亦依其爵如賓所當車之處也拜賓之辱
賓進答拜三揖三讓陳擯介為相而入主君及賓皆
由棖闑之中擯介皆鴈行於後主君先入君入大門
之儀也至中門則止一相者謂絶行在後耳不遂留
之但併行也令末介升於次介之行紹擯升於承擯
之行及至朝門又止一相次介升於上介之行承擯
升於上擯之行故云及廟惟上相入升堂授玉既享
則行夫人之禮享玉之法五等諸侯侯伯以上用璧
琮子男用琥璜皆以束帛然後加玉於上而致庭實
隨國所有分為三享既受享主人以鬱鬯禮賓然後
還館賓既還館主人致饔餼各依其命數公則九牢
侯伯則七牢子男則五牢大夫亦致牢禮然後主君
設享公則三享三食三燕侯伯則再享再食再燕子
男則一享一食一燕皆君親速賓而行之饗則有酬
幣食則有侑幣而將其厚意主君若不親饗食則使
各以其幣致之饗食則賓不儐主君之使以其意徒
食之故也還圭致贈郊送等皆君親致於館時主君為
賓賓為主人其陳介傳命之儀皆如受幣之時賓所
拜謝者拜饔餼拜饗食皆詣主君之朝而拜謝之賓
還館主君致赠郊送皆親之使大夫送出於竟
諸公之臣相為國客註謂相聘也
則三積皆三辭拜受註受者受之於庭也侯伯之臣不
致積
疏三積亦有束帛致之三辭拜受者辭不受三辭然
後受之也○王氏曰諸公五積其臣下其君之禮二
等故止三積○王先生曰侯伯之臣不致積然豈無
禾米芻薪但不以束帛致之耳此言積而不言問者
非不問也主君於將幣之後而問聘者之君及聘者
耳見下文
及大夫郊勞旅擯三辭拜辱三讓登聽命下拜登受賓
使者如初之儀及退拜送註登聽命賓登堂也賓當為
擯勞用束帛擯用束錦侯伯之臣受勞於庭
疏此亦近郊勞也旅擯不傳辭賓使各陳七介而已
云三辭拜辱者賓從館内出於大門拜使者辱命來
於外云三讓者讓升堂云登聽命者賓登堂聽使者
傳主君之命也云下拜登受者賓聽命訖下堂拜命
訖登堂受幣也云賓使者如初之儀者謂使傳命訖
禮畢出門賓以來帛賓使者如初行勞時之儀前賓
受幣今使者受幣受幣雖異威儀則同敬主君使者
也○王氏曰諸公先再勞而後主君郊勞諸公之臣
則使大夫郊勞而已主君郊勞交擯三辭大夫郊勞
則旅擯而不交擯○王先生曰上公於積問言旅擯
於郊勞將幣言交擯此於郊勞將幣言旅擯至於積
又不言擯者所以見其禮之殺也
致館如初之儀註如郊勞也不儐耳侯伯之臣致館於
庭不言致飱者君於聘大夫不致飱也聘禮曰飱不致
賓不拜
疏按聘禮賓至使大夫帥至館卿致館致館無束帛
賓亦無儐侯伯之臣致館於庭者亦按聘禮知之○
王先生曰聘禮宰夫朝服致飱但設之而不以束帛
致之賓亦不拜也
及將幣旅擯三辭拜逆客辟三揖每門止一相及廟惟
君相入三讓客登拜客三辟授幣下出每事如初之儀
註客辟逡巡不答拜也惟君相入客臣也相不入矣拜
主君拜客至也客三辟三退負序也每事享及有言
王氏曰及將幣拜逆客辟謂主君拜逆客辟而不答
拜也客辟而不答拜非特以其不敢當也以主君拜
逆之意不止於客也三讓客登拜謂主君讓客客登
堂而主君拜客至也三辟授幣謂三辟主君之拜然
後以君命授幣於主君也授幣既畢則下堂而出也
及禮私面私獻皆再拜稽首君答拜註禮以醴禮客私
面私覿也既覿則或有私獻者鄭司農說私面以春秋
傳曰楚公子棄疾見鄭伯以其乘馬私面
疏此三禮皆於聘日行之故并言之知禮以醴禮客
者按聘禮客醴齊異於君鬱鬯也○王氏曰楚公子
棄疾見鄭伯以其良馬八匹私面晉宣子私覿於子産以玉
與馬則私覿有獻可知矣然使而私覿禮也朝覲而私覿非
禮也故禮記言朝覲之大夫私覿非禮也皆再拜稽首所以
致欽於所尊也君答拜則不稽首矣以主君而容臣故也
出及中門之外問君客再拜對君拜客辟而對君問大
夫客對君勞客客再拜稽首君答拜客趨辟註中門之
外即大門之内也問君曰君不恙乎對曰使臣之來寡
君命臣於庭問大夫曰二三子不恙乎對曰寡君命使
臣於庭二三子皆在勞客曰道路悠遠客甚勞勞介則
曰二三子甚勞問君客再拜對者為敬慎也
明齋王氏曰客出而後問勞者廟中將幣禮欽不可
及其餘也問大夫則客對而不拜者已之同列異於
君尊卑之序也勞客則再拜稽首以尊勞卑故致其
敬也君拜客皆辟不敢與君敵也
致饔餼如勞之禮饗食還圭如將幣之儀註饗食亦謂
君不親而使大夫以幣致之
愚按饗食主君禮使臣之隆禮圭國之瑞玉還圭如
對鄰國之君故主君皆親之唯有故不親饗則致以
酬幣不親食則致以侑幣饔餼之禮輕故君不親致
其禮一如大夫之郊勞經文顯然鄭注饗食二字乃
饔餼之誤也賈氏仍此誤而謂饗食還圭君不親焉
然則將幣亦不親乎
君館客客辟介受命遂送客從拜辱於朝註君館客者
客將去就省之盡殷勤也遂送君拜以送客
王先生曰上公致贈郊送皆君親往焉上公之臣則
因其將去就館以送之而已○王氏曰客辟介受命
謂客不敢當主君之命而辟之而介則前而受命也
○或曰拜辱於朝客從主君往拜謝於朝也
明日客拜禮賜遂行如入之積註禮賜謂乘禽君之加
惠也如入之積則三積從來至去
凡侯伯子男之臣以其國之爵相為客而相禮其儀亦
如之註爵卿也大夫也士也
王氏曰謂卿大夫士各以其爵之尊卑而為禮之隆
殺若其辭受拜揖之儀亦然也○薛氏圖云諸侯相
聘之法卿既受命將行之旦釋奠於禰告為君使乃
受命於朝介及衆介皆從之受聘圭受享束帛加璧
受夫人聘璋享琮遂行君言既受不宿於家始至所
聘之竟張旜示有事於此國也主君使士請事遂入
斂旜至近郊張旜君使下大夫請行反君使卿朝服
用束帛勞夫人使下大夫用棗栗勞及國主人請受
示不敢留賓賓請間示不迫主人卿致館使若上卿
則館於下卿之廟上大夫館於下大夫之廟介館於
士廟宰夫朝服致飱明日賓皮弁服至於大門外西
次皮弁服者與君相朝同也主君迎賓於大門内卿
為上擯大夫為承擯士為紹擯主君公也則擯者五
人侯伯也則擯者四人子男則擯者三人時主君在
大門内上擯在闑東門外西面北上承擯次南紹擯
又次南皆西面擯出次當闑西北面上介次北衆介
亦繼而北陳其位相去之數公之使七十步侯伯之
使五十步子男之使三十步公使則七人侯伯之使
則五人子男之使則三人君朝則使傳命聘使陳而
已不傳命其上擯之請事揖賓俱前各至其末擯末
介相對言也時公在大門内亦皮弁服請事訖賓入
大門内公再拜公揖入遂入賓既入上介不襲執圭
屈繅授賓不襲者盛禮不在己也賓襲而執圭行盛
禮若盡飾為其相蔽敬也遂與主君揖讓升授主君
襲受時介皆入在門内賓裼奉束帛加璧享皆裼受
庭中所陳或皮馬隨國所有次有行夫人聘享亦如
之皆君為之受既受享然後主君禮賓以醴酒薦脯
醢禮以束帛乘馬賓即行私覿奉束錦乘馬以覿既
覿而出君送至大門内問君問夫人賓對遂還館賓
既還館主國卿皆就館勞皆用鴈主君使卿韋弁服
歸饔賓亦以皮弁服受之使大夫奉束帛以致賓亦
以束帛乘馬而儐使者夕夫人使下大夫韋弁歸禮
大夫以束帛致之賓受如受君饔餼之禮儐之以乘
馬束錦於賓一食再享燕無數者或有或無上介一
食一享賓皆再拜於朝若不親享食則大夫各以其
爵朝服致之以侑幣如致饔無儐致饗以酬幣亦如
之君使卿皮弁還圭璋賓亦皮弁襲而受於公館賓
遂行舍於近郊公使卿贈如受牢禮無儐還竟而請
反命乃先入至朝反命然後還家薦於廟○王氏曰
夫邦國之君臣相為賓客先王設官為之掌其禮問
勞贈送物為之數拜揖辭受事為之節此邦國之君
臣所以相親也觀春秋之時一言之不讎一揖之不
中而兩國為之暴骨則周官圖民禍患豈為不豫哉
凡四方之賓客禮儀辭命餼牢賜獻以二等從其爵而
上下之註上下猶豐殺也
疏二等即大行人云諸侯之卿各下其君二等大夫
士亦如之大夫下卿士下大夫降殺以兩解之同也
凡賓客送逆同禮註謂郊勞郊送之屬
王氏曰來則逆之而有問勞之儀去則送之而有贈
送之禮非勤於始而怠於終非樂於暫而厭於卒如
一而已
凡諸侯之交各稱其邦而為之幣以其幣為之禮註幣
享幣也大國則豐小國則殺王國禮之如其豐殺也
疏主國賄客還依來者多少而報之○明齋王氏曰
大國宜豐而答禮厚則施者不至於病小國宜殺而
答禮輕則施者不至於抗所以為大中之道也
凡行人之儀不朝不夕不正其主面亦不背客註謂擯
相傳辭時也不正東鄉不正西鄉常視賓主之前卻得
兩鄉之而已
疏朝謂日出時為正東鄉夕謂日入時為正西鄉○
王明齋謂朝時未至夕時已過存以備參○浚儀王
氏曰先王之制莫急於儀唯周文質兼隆朝有朝儀
射有射儀車有車儀樂有樂儀而玉帛弁冕服舃之
容藹如也鸞和環佩瑀琚之聲鏘如也升降出入之
際翼如也而賓儀之際尤極纖悉蓋朝覲宗遇歲有
常禮弁冕紳緌四方朝貢鱗次輻集交際酬酢爵列
少紊則禮容乖錯而位著不恪其係於觀曕豈細事
哉抑嘗紬繹周官辨儀之深意還觀九儀布在六典
馭貴富以爵禄詔於太宰聽禄位以禮命敘於小宰
以儀辨等見於大司徒正儀辨位見於大司馬至其
命秩則掌於春官意者出爵賜命藹然如春所以昭
示上仁其儀章則詳於秋官意者序爵秩禮肅然如
秋所以森嚴典憲擯相謹於司儀禮籍具於小行人
掌訝辨其邦國之等掌交諭其九禮之親康成傳經
皆以九儀釋之然儀之别雖至於九儀之總不過乎
五又約而言之則三而已故典命之敘諸侯曰五儀
諸臣曰五命而軻書王制之序爵皆五等也武成之
列爵惟五於是可考矣司服有公之服侯伯之服子
男之服掌客有公之禮侯伯之禮子男之禮行人敘
諸侯則曰如諸公男則曰如諸子而司儀贊見亦為
壇三成序揖皆三等也武成之分土惟三於是可驗
矣王朝内臣外視侯邦之職上公之孤旁視小國之
君由卿八命下而至士至於一命則邦伯所同由卿
再命下而至士微或不命則子男所獨大槩亦不越
乎三耳儀以九為數故詳而難紊儀以三為等故簡
而易明至其品節隆殺之間尤截截可考三公在朝
止於八命及其出封惟加一等故典命之論禮儀必
以九為節而王制之論加賜不過九命有如王者衮
冕盛於九章上公之服則無升龍别嫌明微其分辨
嚴矣然至於合諸侯長則具十有二獻盖禮不可以
力踰禮不厭其從厚是固先王闢闔之大用三綱不
振舊章湮汨玉榖同賜而等列無所辨繁纓假人而
名器無所司金奏施於陪臣雍徹僭夫天子滕薛爭
長蔡衞爭先宋不受功鄭不承賦甚至班爵去籍而
益蕩然矣漢氏草創百官之制緜蕞一代之禮長樂
朝儀設九賓之臚傳德陽朝賀作九賓之徹樂韋昭
注史謂九賓猶古之九儀若位置之有法然列爵二
十等雜用秦制武功十七級特優戰士至於中朝加
官之設特進賜位之殊更立紛紛非甚有紀唐之正
至受朝太極百官文武之班諸郡朝集之使與夫先
聖之裔先代之後文纓武裻濟濟諸蕃宗室莫不咸
在當時文士之賦亦有天子端朝明庭九賓之語訊
其唐之官制視漢已愧九品序爵階區區沿襲隋陋
仰企成周不亦大有逕庭乎噫大經大法存乎禮度
數纖悉具於儀魯昭習儀君子不謂知禮趙簡子問
儀子太叔力辨其非禮其有以也先王盛時九畿有
藉外列蠻夷鄭氏之注以為禮差之書大宗伯九儀
之命非但行乎六服之内必有大者以維持乎是故
曰禮儀三百威儀三千待其人然後行
行夫掌邦國傳遽之小事媺惡而無禮者凡其使也必
以旌節雖道有難而不時必達註傳遽若今時乘傳騎
驛而使者也媺福慶也惡喪荒也此事之小者無禮行
夫主使之道有難謂遭疾病他故不以時至也必達王
命不可廢也其大者有禮大小行人使之有故則介傳
命不嫌不達
疏無禮者無擯介而單行謂之無禮也
居於其國則掌行人之勞辱事焉使則介之註使謂大
小行人也故書曰夷使鄭司農云夷使使於四夷則行
夫主為之介玄謂夷發聲
明齋王氏曰掌勞辱之事盖亦徵役於司隸也
環人掌送逆邦國之通賓客以路節達諸四方註通賓
客以常事往來者也路節旌節也四方圻上
疏常事謂朝覲會同圻上者至畿即入諸侯國諸侯
國自有通之者也
舍則授館令聚柝有任器則令環之註令令野盧氏也
鄭司農云四方人有任器者則環人主令殉環守之
疏任器謂賓客任用之器○王氏曰國野之道五十
里有候館則環人授之於賓客也賓客有任用之器
則亦令環衞之也
凡門關無幾送逆及疆註玄謂環人送逆之則賓客出
入不見幾
王氏曰疆王畿四方之界也賓客來而逆之去而送
之皆及疆○王氏曰夏官環人掌環四方之故取周
巡往來若環之無端秋官環人掌環賓客之任器取
周圍保護若環之無隙官雖同而意則異也
象胥掌蠻夷閩貉戎狄之國使掌傳王之言而諭說焉
以和親之註謂蕃國之臣來頫聘者
疏蕃國之君世一見其臣有國事來小行人受其幣
聽其辭以中國頫聘禮況之其實無頫聘法也
若以時入賓則協其禮與其辭言傳之註以時入賓謂
其君以世一見來朝為賓者
臨川王氏曰不謂之入王而謂之入賓則或非王政
所加焉故也○明齋王氏曰自彼而言曰王自此而
言曰賓亦不臣之意也夷狄之人其拜揖進退與夫
言語辭命皆不同於中國故象胥為之和協其所當
行之禮與其所以奉上之辭使此不失禮而彼少進
乎禮凡此皆所以存中國之體也
凡其出入送逆之禮節幣帛辭令而賓相之註從來至
去皆為擯而詔侑其禮儀
凡國之大喪詔相國客之禮儀而正其位註客謂諸侯
使臣來弔者
凡軍旅會同受國客幣而賓禮之註謂諸侯以王有軍
旅之事使臣奉幣來問
劉氏曰國客謂入賓而遇大喪軍旅會同者皆指蕃
國也
凡作事王之大事諸侯次事卿次事大夫次事上士下
事庶子註作使也鄭司農云王之大事諸侯使諸侯執
大事也次事卿使卿執其次事也次事使大夫次事使
上士下事使庶子
君復陳氏集說云凡作事者謂作四夷之事也國之
大事在祀與戎則作大事於四夷者謂有戎事於四
夷也諸侯以敵王所愾為事故大事諸侯盖彤弓錫
有功諸侯則蠻夷衰而諸夏盛故六月之序曰彤弓
廢則諸侯衰矣次事非戎事謂威讓之令文誥之詞
則量其事之輕重或以卿或以大夫或以上士若小
事則事之尤小者故以庶子而已言下事庶子則包
中士矣○明齋王氏曰夷狄若禽獸然其帖息則慎
固疆圉而不貪其無用之地其入寇則逐之出境而
不加以征討之師其朝貢則來者不拒去者不追而
不貴其難得之貨先王所以待之之道不過如此而
有所謂軍旅之事者盖謂内附之夷有彊大憑陵之
患也苟王國不為之聲援其禍或延及於腹心是故
大禹有三苖之征周宣有蠻荆之威詩云豈不懷歸
畏此簡書實與禦戎之道並行而不悖也又按大行
人云九歲屬象胥諭音聲則凡列國之書字言語皆
當正於象胥而此不言者於大行人互見也
掌客掌四方賓客之牢禮餼獻飲食之等數與其政治
註政治邦新殺禮之屬
王氏曰傳曰名位不同禮亦異數四方賓客之牢禮
餼獻飲食之等數各以名位而差之也政以正之治
以理之
王合諸侯而饗禮則具十有二牢庶具百物備諸侯長
十有再獻註饗諸侯而用王禮之數者以公侯伯子男
盡在是兼饗之莫敵用也諸侯長九命作伯者也獻公
侯以下如其命數
疏哀七年吳來徵百牢魯使子服景伯對曰周之王
也制禮上物不過十二以為天之大數也上公以九
為節則十二者是王禮之數也莫敵用者謂兼饗諸
侯無二相敵故云莫敵用也若曲禮云大饗不問卜
鄭云莫適卜也彼亦非一帝總饗五帝莫適卜也
王巡守殷國則國君膳以牲犢令百官百牲皆具從者
三公視上公之禮卿視侯伯之禮大夫視子男之禮士
視諸侯之卿禮庶子壹視其大夫之禮註國君者王所
過之國君也犢繭栗之犢也以膳天子貴誠也牲孕天
子不食也祭帝不用也凡賓客則皆角尺令者掌客令
主國也百牲皆具言無有不具備
王氏曰諸侯之膳天子上同乎帝尊貴之也諸侯之
待王臣合百牲皆具樂美之也蓋謂待王以多則為
䙝待百官以少則為簡以少為貴者内心也以多為
貴者外心也故禮器曰先王之制禮不可寡也不可
多也惟其稱焉○王氏曰王之三公八命出封加一
命為上公故視上公之禮王之卿六命出封加一等
為侯伯故視侯伯之禮王之大夫四命出封加一命
為子男故視子男之禮士視諸侯之卿則王之上士
也庶子一視其大夫之禮則庶子包中士下士而言
之也蓋百官雖令百牲皆具而亦不可以無隆殺之
等故從其爵命之數而有所視焉○明齋王氏曰此
先言諸侯所以享天子及待王臣之禮而後言天子
所以待諸侯之禮也諸侯為賓有饗燕主君之禮故
王合諸侯則諸侯亦有饗天子之禮王合諸侯至十
有再獻此諸侯至王國饗天子王巡守至大夫之禮
此王至侯國諸侯饗天子之禮也舊說王饗諸侯具
十有二牢獻於諸侯之長十有再此皆天子之大數
而下施於臣豈禮也哉
凡諸侯之禮上公五積皆視飱牽三問皆修羣介行人
宰史皆有牢飱五牢食四十簠十豆四十鉶四十有二
壺四十鼎簋十有二牲三十有六皆陳饔餼九牢其死
牢如飱之陳牽四牢米百有二十筥醯醢百有二十罋
車皆陳車米視生牢牢十車車乘有五籔車禾視死牢
牢十車車三秅芻薪倍禾皆陳乘禽日九十雙殷膳大
牢以及歸三饗三食三燕若弗酌則以幣致之凡介行
人宰史皆有飱饔餼以其爵等為之牢禮之陳數惟上
介有禽獻夫人致禮八壺八豆八籩膳大牢致饗大牢
食大牢卿皆見以羔膳大牢侯伯四積皆視飱牽再問
皆脩飱四牢食三十有二簠八豆三十有二鉶二十有
八壺三十有二鼎簋十有二腥二十有七皆陳饔餼七
牢其死牢如飱之陳牽三牢米百筥醯醢百罋皆陳米
三十車禾四十車芻薪倍禾皆陳乘禽日七十雙殷膳
大牢三饗再食再燕凡介行人宰史皆有飱饔餼以其
爵等為之禮唯上介有禽獻夫人致禮八壺八豆八籩
膳大牢致饗大牢卿皆見以羔膳特牛子男三積皆視
飱牽壹問以修飱三牢食二十有四簠六豆二十有四
鉶十有八壺二十有四鼎簋十有二牲十有八皆陳饔
餼五牢其死牢如飱之陳牽二牢米八十筥醯醢八十
罋皆陳米二十車禾三十車芻薪倍禾皆陳乘禽日五
十雙壹饗壹食壹燕凡介行人宰史皆有飱饔餼以其
爵等為之禮唯上介有禽獻夫人致禮六壺六豆六籩
膳視致饗親見卿皆膳特牛註積皆視飱牽謂所共如
飱之數而牽牲以往不殺也不殺則無鉶鼎簠簋之實
其米實於筐豆實實於罋其設筐陳於楹内罋陳於楹
外牢陳於門西車米禾芻薪陳於門外壺之有無未聞
脩脯也上公三問皆脩下云羣介行人宰史皆有牢君
用脩而臣有牢非禮也疑有脱誤耳飱客始至致小禮
也公侯伯子男飱皆飪一牢其餘牢則腥食者其庶羞
美可食者也其設盖陳於楹外東西不過四列簠稻粱
器也公十簠堂上六西夾東夾各二也侯伯八簠堂上
四西夾東夾各二子男六簠堂上二西夾東夾各二豆
菹醢器也公四十豆堂上十六西夾東夾各十二侯伯
三十二豆堂上十二西夾東夾各十子男二十四豆堂
上十二西夾東夾各六禮器曰天子之豆二十有六諸
公十有六諸侯十有二上大夫八下大夫六以聘禮差
之則堂上之數與此同鉶羹器也公鉶四十二侯伯二
十八子男十八非衰差也二十八書或為二十四亦非
也禮之大數鉶少於豆推其衰公鉶四十二宜為三十
八則公鉶堂上十八西夾東夾各十侯伯堂上十二西
夾東夾各八子男堂上十西夾東夾各四壺酒器也其
設於堂夾如豆之數鼎牲器也簋黍稷器也鼎十有二
者飪一牢正鼎九與陪鼎三皆設於西階前簋十二者
堂上八西夾東夾各二合言鼎簋者牲與黍稷俱食之
主也牲當為腥腥謂腥鼎也諸侯禮盛腥鼎有鮮魚鮮
腊每牢皆九為列設於阼階前公腥鼎三十六腥四牢
也侯伯腥鼎二十七腥三牢也子男腥鼎十八腥二牢
也皆陳陳列也飱門内之實備於是矣亦有車米禾芻
薪公飱五牢米二十車禾三十車侯伯四牢米禾皆二
十車子男三牢米十車禾二十車芻薪皆倍其禾饔餼
既相見致大禮也大者既兼飱積有生有腥有熟死牢
如飱之陳亦飪一牢在西餘腥在東也牽生牢也陳於
門西如積也米横陳於中庭十為列每筥半斛醯醢夾
碑從陳亦十為列醯在碑東醢在碑西皆陳於門内言
車者衍字耳車米載米之車也聘禮曰十斗曰斛十六
斗曰籔十籔曰秉每車秉有五籔則二十四斛也禾槀
實并刈者也聘禮曰四秉曰筥十筥曰稯十稯曰秅每
車三秅則三十稯也稯猶束也米禾之秉筥字同數異
禾之秉手把耳筥讀為棟梠之梠謂一穧也皆陳横陳
門外者也米在門東禾在門西乘禽乘行羣處之禽謂
雉鴈之屬於禮以雙為數殷中也中又致膳示念賓也
若弗酌謂君有故不親饗食燕也不饗則以酬幣致之
不食則以侑幣致之凡介行人宰史衆臣從賓者也行
人主禮宰主具史主書皆有飱饔餼尊其君以及其臣也
以其爵等為之牢禮之數陳爵卿也則飱二牢饔餼五
牢大夫也則飱大牢饔餼三牢士也則飱少牢饔餼大
牢也此降小禮豐大禮也以命數則參差難等略於臣用
爵而已夫人致禮助君養賓也凡夫人之禮皆使下大
夫致之於子男云膳視致饗言夫人致膳於小國君以
致饗之禮則是不復饗也饗有壺酒卿皆見者見於賓
也既見之又膳之亦所以助君養賓也於子男云親見
卿皆膳特牛言卿於小國之君有不故造館見者故造
館見者乃致膳
疏此一經並是諸侯自相朝主國待賓之禮然掌客
不見天子待諸侯之禮亦同諸侯自相待可知○謂
一積視一飱飱五牢五積則二十五牢如侯伯飱四
牢四積則十六牢子男飱三牢三積則九牢也皆牽
不殺○王氏曰上公致積則有飱牽問禮隨而至故
加以脩耳羣介行人宰史之有牢不為過也侯伯子
男則不言以上公爵命獨隆其禮亦獨隆也○王氏
曰上公其列之數則十侯伯列之數則八子男列之
數則六也○王氏曰牲天産以養精黍稷地産以養
形二者相資以為養皆食之主也故合鼎與簋而言
之皆常食也未始有加損焉故公侯伯子男其數皆
止於十二○明齋王氏曰筥米陳於中庭以備貴者
之食若車米則陳於門外賤者之食也聘禮秉十六
斛四秉曰筥則米數太多或誤文不可考矣疏夾碑
在庭之中央也醯在東醯穀陽也醢在西醢肉隂也
○王氏曰車米視生牢牢十車牽四牢則車米凡四
十車也車禾視死牢牢十車死牢如飱之陳則車禾
凡五十車也芻薪倍禾則凡百車也○王氏曰侯伯
米三十車禾四十車芻薪倍禾則殺於公也子男米
二十車禾三十車芻薪倍禾則殺於侯伯也疏不言
致燕者饗食在廟燕在寢在廟嚴凝之事不親即須
致之燕禮䙝不親酌盖不致也○王氏曰侯伯亦言
膳太宰子男不言則蒙上文可知也然獨於上公言
以及歸則侯伯子男亦及歸可知也饗以酒為主食
以食為主燕以恩為主惟以恩為主故異於饗食之
禮示以慈惠以毛為尚其樂無算也取其歡而已其
爵無算也取其醉而已取脯以降奏陔而去則王所
以致愛於諸侯於是為已至矣其數或三或再或一
亦隆殺之節也○王氏曰先王之於祭祀致愛與欽
其於承賓也亦如之方其祭祀也王耕以共粢盛后
蠶以為祭服王祼而后亞祼王獻而后亞獻而終之
以諸臣之所胙也及其承賓也亦王祼獻而后亞之
王致酒后夫人致飲而終之以卿皆見而膳之也夫
推所以承神者而承賓則致愛與欽可謂至矣而諸
侯安得不一德一心以親其上哉
凡諸侯之卿大夫士為國客則如其介之禮以待之註
言其特來聘問待之禮如其為介時也
疏前文云凡介行人宰史是從君之法今言此者見
不從君而特來聘問者亦有三等之爵若大聘曰聘
卿為賓大夫為上介士為衆介小聘曰問大夫為賓
介皆士也待之禮如其為介時則前註爵卿已下是
也
凡禮賓客國新殺禮凶荒殺禮札喪殺禮禍烖殺禮在
野在外殺禮註皆為國省用愛費也國新新建國也禍
烖新有兵寇水火也
王氏曰在野謂行禮於郊野在外謂兩君相遇於途
皆不能備物故殺禮
凡賓客死致禮以喪用註死則主人為之具而殯矣喪
用者饋奠之物
賓客有喪唯芻稍之受註不受饗食饗食加也喪謂父
母死也客則又有君焉芻給牛馬稍人廩也其正禮飱
饔餼主人致之則受
疏謂賓客聘至彼國後有喪來告者唯芻稍之受者
君行師從卿行旅從須得資給故受芻稍也
遭主國之喪不受饗食受牲禮註牲亦當為腥有喪不
忍煎烹正禮飱饔餼當熟者腥致之也
疏受正不受加○黃氏曰先王之待諸侯何其至也
未至也致積始至也致飱至其朝享之後又致饔餼
之大禮食之而弗愛豕交之也則有問勞送逆之示
其勤愛之而弗敬是以獸養之也則有辭受拜揖之
示其恭然恭而無其實君子不可以虛拘也又況其
愛之乎拜揖辭受恭之之文也有饗焉則盡其恭之
之實問勞送逆愛之之文也有燕焉則盡其愛之之
實其樂無算取其歡而已其爵無算取其醉而已取
脯以降奏陔而去諸侯心平而氣和相與一德以尊
其上大者庇其小小者事其大相朝之君相問之使
旌節繼道何以致之先王為之朝禮而貴貴之教寓
焉為之燕禮而老老之教寓焉為之饗禮設几而不
倚所以訓其恭爵盈而不飲所以訓其儉是其所以
致之之道也○薛氏圖云天子待五等諸侯禮數諸
侯初入竟上公則五積侯伯則四積子男則三積皆
用牢出入同等上公三問侯伯再問子男一問皆用
脯脩至國則致飱者客始至致小禮也飱有牢上公
五侯伯四子男三也有食庶羞可食之物公四十侯
伯三十二子男二十四有簠公十侯伯八子男六皆
實稻粱也有豆公四十侯伯三十二子男二十四皆
實菹醢也有鉶羹公三十八侯伯二十八子男十八
也有壺酒公四十侯伯三十二子男二十四有簋黍
稷器也公侯伯子男各十二也朝訖致饔餼有牢公
九侯伯七子男五也有米公百二十筥侯伯百筥子
男八十筥也有醯醢公百二十罋侯伯百罋子男八
十罋也有車米視生牢牢十車公則四十車侯伯三
十車子男二十車也有車禾視死牢牢十車公五十
車侯伯四十車子男三十車也有芻薪其數倍禾也
乘禽公日九十雙侯伯七十雙子男五十雙也殷膳
大牢中又致膳謂之殷膳也公則三饗三食三燕侯
伯則再饗再食再燕子男則一饗一食一燕若有故
不親饗食燕則以幣致之此王待諸侯之禮然也天
子待孤卿以下禮數若大國之孤天子待之出入亦
三積不問一勞其牢禮饗食及陳設之儀一如子男
之禮自卿以下天子待之皆以其爵等為之牢禮之
數如爵卿也則飱二牢饔餼五牢大夫也則飱大牢
饔餼三牢士也則飱少牢饔餼大牢至陳設之儀皆
如朝聘之禮然則天子待卿以下積則卿出入二積
大夫出入一積所以知其如此者諸侯之積視飱牽
故大夫之積亦視飱牽也以上皆據從君為介之禮
若不從君而特來聘問之卿大夫士天子待之亦與
從君為介之禮同等也○劉氏曰掌客所掌牢禮其
别有五皆天下之正禮而王及諸侯之所共守而同
行之不敢過也不敢不及也王不巡守殷國會合諸
侯而饗之一也王巡守殷國國君膳王及公卿大夫
士庶子各有所視二也諸公相為賓之禮三也侯伯
相為賓之禮四也子男相為賓之禮五也五者苟失
其中則忠義虧而爭鬭起禮義失而禍亂興是以聖
人事為之防物為之數使夫貴賤有倫上下有敘賓
主有禮揖讓有端小大必稱故享之者足以成禮而
無餘為之者足以敬賓而不乏所以行禮樂起風化
篤忠順厚人倫而禍亂之萌息矣爭鬭之心消矣僭
偪之源窒矣國之大經也
掌訝掌邦國之等籍以待賓客註等九儀之差數
若將有國賓客至則戒官修委積與士逆賓於疆為前
驅而入註官謂牛人羊人舍人委人之屬士訝士也既
戒乃出迎賓
王氏曰若牛人共積牛羊人共積羊倉人共道路之
穀積委人共委積之芻薪皆當預備以待用也與士
逆賓以訝士邦有賓客則與行人送逆之入於國則
為之前驅而辟故也
及宿則令聚柝註令令野廬氏
及委則致積註以王命致於賓
至於國賓入館次於舍門外待事於客註次如今官府
門外更衣處待事於客通其所求索
及將幣為前驅註道之以如朝
至於朝詔其位入復及退亦如之註鄭司農云詔其位
告客以其位次也玄謂入復者入告王以客至也退亦
如之如其為前驅
臨川王氏曰及退亦復於王若孔子所謂賓不顧矣
是也
凡賓客之治令訝訝治之註賓客之治謂欲正其貢賦
理國事也以告訝訝為如朝而理之
疏諸侯之事衆多鄭以貢賦為主兼再理國事以該
之○明齋王氏曰訝士所謂四方有治於士造焉也
令掌訝令訝士治之也
凡從者出則使人道之註從者凡介以下也人其屬胥
徒也使道賓客之從者營護之
及歸送亦如之註如之者送至於竟如其前驅聚柝待
事之屬
凡賓客諸侯有卿訝卿有大夫訝大夫有士訝士皆有
訝註此謂朝觀聘問之日王所使迎賓客於館之訝
明齋王氏曰掌訝卑官若其給使令者然訝士刑官
若為之擁衛者然至於其國苟無尊官可與為禮才敏可
與有言者而迎之若無以盡主君之情者是故諸侯則
以卿卿以大夫大夫以士士皆有訝此所以曲盡也
凡訝者賓客至而往詔相其事而掌其治令
王氏曰詔以言告之相以力贊之治謂理其事令謂
有所使賓客有治令則掌訝掌之
掌交掌以節與幣巡邦國之諸侯及其萬民之所聚者
道王之德意志慮使咸知王之好惡辟行之註節以為
行信幣以見諸侯也辟讀如辟忌之辟使皆知王之所
好者而行之知王所惡者辟而不為
使和諸侯之好註有欲相與修好者則為和合之
達萬民之說註說所喜也達者達之於王若其國君
愚按王之好惡達之天下使辟行之則萬民之說惡
亦達之君王詔辟行之可知孟子曰所欲與之聚之
所惡勿施是也言說不言惡隱之也
掌邦國之通事而結其交好註通事謂朝覲聘問也
以諭九税之利九禮之親九牧之維九禁之難九戎之
威註諭告曉也九税所税民九職也九禮九儀之禮九
牧九州之牧九禁九法之禁九戎九伐之戎
臨川王氏曰諭九税之利使知樹藝諭九禮之親使
知分守諭九牧之維使知聽令諭九禁之難使知辟
禁諭九戎之威使知免兵於無事之時使人焉好邦
國而諭之折衝消萌多矣不知出此而恃威讓文告
征伐之施焉則非所謂為大於其細圖難於其易也
○愚按觀掌交職使咸知王之好惡辟行之而知王
之好惡不可以不慎也王之好惡在深宫曲房顰笑
寢興之際而諸侯之貞衺生民之休戚風俗之汚隆
全於此矣好聲色則聲色進好土木則土木進好神
仙則神仙進好財賄則財賄進噫好惡亦可危矣至
後世變為名法之說則又隱其好惡與天下相蒙於
不測而聞聲之習日亢幾鬼而不人共辰之誼日虛
匿心而徒貌上下相遁而三代之治終不可追矣悲
夫
掌察(闕)
仲輿郝氏曰察四方賓客來朝者防姦慝也
掌貨賄(闕)
鄭氏曰掌邦國所致貨賄○郎氏曰主邦國交通貨
賄者諸侯之朝聘有時幣帛之往來有數若非朝聘
之期以貨賄私相交通者王法所禁也○按九貢之
貨賄及四方幣獻諸良貨賄皆内府受之矣則郎氏
之說或可通然環四方之故巡邦國夏官環人偵伺
已密貨賄相將輒有幾禁似非王政所宜也總之職
掌既不可考則亦闕之而已
朝大夫掌都家之國治註都家王子弟公卿及大夫之
采地也主其國治者平理其來文書於朝者
王氏曰謂公卿王子弟之都大夫之家凡有治於國
則朝大夫掌之也
日朝以聽國事故以告其君長註國事故天子之事當
施於都家者也告其君長使知而行之也君謂其國君
長其卿大夫也
郎氏曰所作謂之事所遭謂之故日朝朝大夫每日
至朝聽之也
國有政令則令其朝大夫註使以告其都家之吏也○
凡都家之治於國者必因其朝大夫然後聽之唯大事
弗因註謂以小事文書來者朝大夫先平理之乃以告
有司也大事者非朝大夫所能平理
仲輿郝氏曰王國有政令施於都家令其朝大夫使
轉令都家之吏民都家有所治事上王國必因朝大
夫為之通然後受而聽之惟大事非朝大夫所能主
者如軍旅之類則直達
凡都家之治有不及者則誅其朝大夫註不及謂有稽
殿之
或曰謂廢閣王命
在軍旅則誅其有司註有司都司馬家司馬
王氏曰都家之治有不及以朝大夫弗達之故則罪
在所誅也在軍旅則大夫弗與焉都家司馬弗達之
故也故誅其有司先王制朝大夫之官使都家之治
因之以達於國使國之事故因之以告於都家則下
之事無不上聞上之政無不下達則自國中至數百
里之遠又安有壅遏蔽塞之患哉
都則(闕)
都士(闕)
家士(闕)
明齋王氏曰職掌無考舊以為獄官非也蓋方士專
掌都家之獄訟矣不應復設都士家士以掌之按方
士云凡都家之士所上治則主之都家之士正指都
士家士也云所上治則其為職掌明矣所上治即縣
師所辨人民田萊之數六畜車輦之稽與凡賦貢此
都士家士司之方士修而省之及大比則都士家士
上治中而方士復主之也○又按春官有都宗人夏
官有都司馬秋官有方士朝大夫都則都士每都設
官凡六家亦如之蓋王畿千里之地公邑之外為家
邑家邑之外為小都小都之外為大都天子不能自
治之也故封其子弟與夫公卿大夫錯居而統領之
蓋為王治之非若諸侯之世國而與其地也夫挈百
里之人民土地以付之使操縱與奪之權盡歸之而
不由於己萬一不得其人寧免倒持大阿之禍耶此
都宗人等官之所由設也祭祀名器禮之大經也於
是有都宗人家宗人庶子兵馬國之大柄也於是有
都司馬家司馬法則者馭官之大權也於是有都則
司刑者民命之所關也於是有方士治中者考治之
樞要也於是有都士家士至於王朝有令於都家都
家有治於王國不可以無統率也於是有朝大夫此
六官者皆列王朝之爵而任都家之事其治法一聽
於王官非若小事而其君長得以擅為此政教所以
齊一其廢置皆由於冢宰非若小吏而其君長得以
專易此血脈所以流通也六官惟朝大夫則取都家
之士而專居王朝其餘則以王國之士而各居其國
使其臣正於宗伯司馬司寇者也至於水土之治令
則掌於冬官云
周禮註疏刪翼卷二十六
