周禮註疏刪翼卷二十八
明王志長撰
築氏為削長尺博寸合六而成規註今之書刀
疏漢時蔡倫造紙蒙恬造筆古者未有紙筆以削刻
字至漢雖有紙筆仍有書刀是古之遺法也反張為
之○王氏曰削長一尺博一寸合六削而圍之其埶
圜而成規所以制其體也
欲新而無窮註謂其利也鄭司農云常如新無窮已
敝盡而無惡註鄭司農云謂鋒鍔俱盡不偏索也玄謂
刃也脊也其金如一雖至敝盡無瑕惡也
王氏曰此皆材美工巧之效所謂魯之削不過也
冶氏為殺矢刃長寸圍寸鋌十之重三垸註殺矢與戈
戟異齊而同其工似補脱誤在此也殺矢田獵之矢鄭
司農云鋌箭足入槀中者也垸量名
戈廣二寸内倍之胡三之援四之註戈今句孑戟也或
謂之雞鳴或謂之擁頸内謂胡以内接柲者也長四寸
胡六寸援八寸鄭司農云援直刃也胡其孑
疏謂之雞鳴以其胡似雞鳴謂之擁頸以其胡曲故
也○薛氏曰柲長六尺六寸合援之八寸内之四寸
其長七尺八寸矣○仲輿郝氏曰胡鋒旁出而下曲
者即鈎也援刃直向上者
已倨則不入巳句則不決長内則折前短内則不疾註
戈句兵也主於胡也胡之曲直鋒本必横而取圜於磬
折已倨謂胡過於直可以刺而已以之鈎人則不入也
已句謂胡過於曲可以鈎人而已以之啄人則創不決
前謂援也長内謂胡以内過長則援短援短則曲於磬折
引之與胡並鈎故折前短内謂胡以内過短則援長援
長則倨於磬折引之不能速及故不疾
是故倨句外博註博廣也倨之外胡之裏也句之外胡
之表也廣其本以除四病而便用也
王氏曰蓋戈之制其廣二寸而胡之表裏則皆豐於
二寸以其所用以鈎者主於胡故也
重三鋝註鋝量名鍰也三鋝謂一斤四兩
戟廣寸有半寸内三之胡四之援五之倨句中矩與玄
重三鋝註戟今三鋒戟也内長四寸半胡長六寸援長
七寸半三鋝者胡直中矩言正方也鄭司農云刺謂援
也玄謂刺者著柲直前如鐏者也戟胡横貫之胡中矩
則援之外句磬折與
王氏曰戟亦戈之類戈二刃戟三刃則其廣宜少殺
於戈然後便於用故戈廣二寸而戟廣寸半戟之長
亦尺有二寸胡之長亦六寸特其胡内之接柲獨長
於戈之内半寸而已故内三之則凡長四寸有半寸
矣胡四之則長六寸援則中鋒之直刃五之則其長
七寸有半寸與内之長亦其尺有二寸而已胡曲上
向在兩旁横貫之也倨句中矩亦指其胡而言之其
形磬折中矩之方○薛氏曰戟柲長一丈四尺八寸
合援之七寸半内之四寸半共長一丈六尺車戟常
是也
桃氏為劍臘廣二寸有半寸註臘謂兩刃
疏兩刃者兩面各有刃也○敬仲鄭氏曰劍所以禦
暴除惡以桃氏為之桃能辟除不祥故也
兩從半之註鄭司農云謂劍脊兩面殺趨鍔
以其臘廣為之莖圍長倍之註鄭司農云莖謂劍夾人
所握鐔以上也玄謂莖在夾中者莖長五寸
中其莖設其後註鄭司農云中謂穿之也玄謂從中以
卻稍大之也後大則手把易制
疏先鄭云穿之謂穿劍夾内莖於中故云中其莖後
鄭意設訓為大○俞氏曰中其莖則易把握設其後
則張而易制○愚按後讀為有後之後正指莖下稍
大易制處也不必訓設為大
參分其臘廣去一以為首廣而圍之註首圍其徑一寸
三分寸之二
疏此劍把接刃處也○薛氏曰圜於上以接刃者為
首
身長五其莖長重九鋝謂之上制上士服之身長四其
莖長重七鋝謂之中制中士服之身長三其莖長重五
鋝謂之下制下士服之註上制長三尺重三斤十二兩
中制長二尺五寸重二斤十四兩三分兩之二下制長
二尺重二斤一兩三分兩之一此今之匕首也人各以
其形貌大小帶之此士謂國勇力之士能用五兵者也
樂記曰武王克商裨冕搢笏而虎賁之士說劍
鳬氏為鍾兩欒謂之銑註銑鍾口兩角
疏古應律之鍾狀如今之鈴不圜故有兩角也○敬
仲鄭氏曰鳬之為物入水而不溺勝水而不淫先王
作樂亦欲其無淫溺之害○薛氏曰鍾口兩角謂之
欒鍾之所先故名銑
銑間謂之于于上謂之鼓鼓上謂之鉦鉦上謂之舞註
此四名者鍾體也鄭司農云于鍾脣之上袪也鼔所擊
處
薛氏曰氣之上達謂之于于言和也○俞氏曰鼓則
于上所擊處故云鼔鉦在鼓上居鍾體之正鼓舞之
正中者故云鉦舞則在鉦上聲之震動於此者故云
舞○三山林氏曰舞者音之所發動者也又其樂莫
不有節取舞蹈厲有節之義
舞上謂之甬甬上謂之衡註此二名者鍾柄也
薛氏曰體所以出聲柄所以垂體用出舞上取其盡
而有繼之義故云甬衡者平也衡居甬上又小於甬
林氏曰鍾所賴以為平者則聲平而不陂也
鍾縣謂之旋旋蟲謂之幹註旋屬鍾柄所以縣之也鄭
司農云旋蟲者旋以蟲為飾也玄謂今時旋有蹲熊盤
龍辟邪
林氏曰旋言其文之回旋也幹者言其彊而能屬鍾
也
鍾帶謂之篆篆間謂之枚枚謂之景註帶所以介其名
也介在于鼔鉦舞甬衡之間凡四鄭司農云枚鍾乳也
玄謂今時鍾乳夾鼓與舞每處有九面三十六
王氏曰鍾帶者其形條而細若帶焉以介鍾而正其
名如篆籀之文而義隱於其中故又云篆凡數事以
條數物以枚篆間有鍾乳以夾鼔與舞故又云枚○
林氏曰枚言其數之可數也○仲輿郝氏曰大星曰
景乳似大星故又謂之景
于上之攠謂之隧註攠所擊之處攠弊也隧在鼓中窪
而生光有似夫隧
十分其銑去二以為鉦以其鉦為之銑間去二分以為
之鼓間以其鼓間為之舞脩去二分以為舞廣註此言
鉦之徑居銑徑之八而銑間與鉦之徑相應鼓間又居
銑徑之六與舞脩相應舞脩舞徑也舞上下促以横為
脩從為廣舞廣四分今亦去徑之二分以為之間則舞
間之方恒居銑之四也舞間方四則鼓間六亦其方也
鼓六鉦六舞四此鍾口寸者其長十六也鍾之大數以
律為度廣長與圜徑假設之耳凡言間者亦為從篆以
介之
疏此鍾從鼓鉦舞三處上下為十六口徑寸而言故
鄭云此鍾口寸者其長十六也按國語云景王將鑄
無射問律於伶州鳩對曰律所以立均出度古之神
瞽考中聲而量之以制度度律均鍾韋昭云均平也
度律吕之長短以平其鍾和其聲也據此義假令黃
鍾之律長九寸以律計身倍半為鍾倍九寸為尺八
寸又取半得四寸半通二尺二寸半以為鍾餘律亦
如是其以律為廣長與圜徑也此口徑寸上下十六
者假設之取其鑄之形則各隨鍾之制為長短大小
者此即度律均鍾也○王氏曰前言鍾之形體有異
名此又言其大小長短之制○陳氏曰典同凡為樂
器以十有二律為之數度若黃鍾之律九寸十六之
而銑取其十以為度則銑當徑五寸有竒餘律各隨
其數起之○王氏曰凡鍾之制皆下侈而上斂故鉦
之徑得銑徑十分之八而銑間則與鉦同也鼓間又
去二分則居銑徑十分之六也舞脩舞之長也與鼔
間等舞廣舞之徑也又去二分則居銑徑十分之四
以此推之則銑間與鉦之徑相應鼓間與舞脩相應
也然舞上下既促則當以横為脩從為廣則上不失
於太斂下不失於太侈矣
以其鉦之長為之甬長註并衡數也
疏經文不言衡長又以鉦長為甬長太長不類故知
并衡數也
以其甬長為之圍參分其圍去一以為衡圍註衡居甬
上又小
參分其甬長二在上一在下以設其旋註令衡居一分
則參分旋亦二在上一在下以旋當甬之中央是其正
竇氏曰旋即鐶也形如璧羨所以屬柄
薄厚之所震動清濁之所由出侈弇之所由興有說註
說猶意也
愚按說猶故也
鍾已厚則石註太厚則聲不發
已薄則播註太薄則聲散
侈則柞註柞讀為咋咋然之咋聲太外也
弇則鬱註聲不舒揚
長甬則震註鍾掉則聲不正
是故大鍾十分其鼓間以其一為之厚小鍾十分其鉦
間以其一為之厚註言若此則不石不播也
王氏曰蓋鉦間鼔間各居其銑十分之六則取此以
為之厚自無已厚已薄之病
鍾大而短則其聲疾而短聞註淺則躁躁易竭也
鍾小而長則其聲舒而遠聞註深則安安難息
為遂六分其厚以其一為之深而圜之註厚鍾厚深謂
窪之也其窪圜故書圜或作圍杜子春云當為圜
疏此隧謂所擊之處初鑄時即深而圜之以擬擊也
○仲輿郝氏曰隧燧通如鏡取火日中者鍾受擊處
為圜形微起光明似鏡深高也猶覲禮為壇深四尺
之深鄭謂窪誤○陳氏曰國語周景王將鑄無射又
為大林以覆之單穆公曰先王之制鍾也大不出鈞
重不過石律度量衡於是乎生小大器用於是乎出
伶州鳩曰細抑大陵不容於耳非和也聽深越遠非
平也又曰律所以立均出度也古之神瞽考中聲而
量之以制度律均鐘百官軌儀又左傳曰夫樂天子
之職也音樂之輿也鍾音之器也天子省風以作樂
小者不窕大者不槬故和聲入於耳而藏於心如是
則聲之或薄或厚或小或大或遠或近不可不察也
㮚氏為量改煎金錫則不耗註消湅之精不復減也玄
謂量當與鍾鼎同齊工異者大器
疏器大雖同齊使别工為之故鳬氏之外復設㮚氏
不耗然後權之註權謂稱分之也雖異法用金必齊
疏法謂模假令為兩鬴即為兩模是異法而器之用
金多少必須齊均也
權之然後準之註玄謂準擊平正之又當齊大小
準之然後量之註鑄之於法中也
疏量謂既準訖量金汁以入模中鑄作之時也
量之以為鬴深尺内方尺而圜其外其實一鬴註以其
容為之名也四升曰豆四豆曰區四區曰鬴鬴六斗四
升也鬴十為鍾圜其外者謂之脣
其臋一寸其實一豆註故書臋作脣杜子春云當為臋
謂覆之其底深一寸也
其耳三寸其實一升註耳在旁可舉也
王氏曰㮚之為義縮而㮚者有堅㮚難渝之義先王
之為量使四方觀之以為則萬世守之以為法以立
天下之信而毋敢渝焉所以名工謂之㮚氏夫六分
其金而錫居一謂之鍾鼎之齊量之用金錫與鍾鼎
同金錫之為物必煉之使精不復減耗然後可久焉
故始於權之以視其輕重之齊次於準之以視其高
下之平終於量之以視其多寡之均然後以之為鬴
焉晏子曰六十四升為鬴管子曰百升而成鬴以㮚
氏考之則鬴為百升而所為鬴則斛也夫五量之法
其數本起於黃鍾之龠十龠為合十合為升十升為
㪷十㪷為斛律歴制曰其法用銅方尺而圜外旁有
庣焉其腹為斛其臋為㪷左耳為升右耳為合梓人
曰爵一升而觚三升獻以爵而酬以觚一獻而三酬
則一豆矣所謂豆則斗也然則深尺内方尺而圜其
外其實一鬴則俯其上而為斛矣其臋一寸其實一
豆則覆其下而為斗矣其耳三寸其實一升則言其
左耳矣至於右耳則其實一合而已内方而外圜則
天地之象也其臋一寸其耳三寸則隂陽竒耦之義
也○陳氏曰内方所以處數外圜所以利用臋卑而
博故因其博者為豆耳高而小故因其小者為升古
之制器尚象豈偶然哉
重一鈞其聲中黃鍾之宫註鈞三十斤聲中黃鍾應律
之首也
沙隨程氏曰鬴銅重一鈞深尺内方尺其聲中黃鍾
之宫豈扣擊而得其聲否乎又漢斛重二鈞方尺以
圜函方聲中黃鍾夫龠管小差已不得其調周鬴漢
斛相去甚遠乃俱脗合黃鍾此愚所未解也有告迥
者曰以聲定龠若鬴斛則離合其數與黃鍾之聲會
耳非扣擊而得其聲也
槩而不税註鄭司農云令百姓得以量而不租税
疏按鄭志趙商問㮚氏為量槩而不税廛人職有税
何答曰官量不税此官量鎮在市司所以勘諸廛之
量器以取平故不税彼廛人所税在肆常用者也
王氏曰其重一鈞則權衡之法寓焉其聲中黃鍾則
律吕之法寓焉夫黃律為律之本而宫為五聲之綱
量之所制其起本於黃鍾之龠其成也聲又復中於
黃鍾之宫豈非以天下之法於此乎出而五則之法
於此乎成歟非特此也宫於五行為土於五常為信
則以量為法度之主且以立信於天下故也唯其立
信於天下故與天下為公平而不敢私焉用槩所以
為平不税所以為公○陳氏曰槩平也謂斗槩以竹
木為之五量資之以為平月令仲春正權槩管子曰
釜鼓滿則人槩之○雜說黃鍾是一陽方生其時以
冬至其數也以九其聲也以中量本屬數何與聲事
唯其得器之精微天地隂陽之正氣默與之合致天
下皆於是取平但欲其平而已非有取之之意說者
以不税為租税非也後世有陳氏者乃以公量收私
量貸以竊民譽敢於變壞先王之制度悖天地隂陽
之正氣聖人所以深惡之
其銘曰時文思索允臻其極註銘刻之也時是也允信
也臻至也極中也言是文德之君思求可以為民立法
者而作此量信至於道之中
嘉量既成以觀四國註以觀示四方使放象之
永啟厥後兹器維則註又長啟道其子孫使法則此器
長用之
敬仲鄭氏曰量之為物其麤則寓於規矩法度之末
而其妙極於天下之精微蓋出於時文之思索而歸
諸大公至正之道民所取中而芘者也雖童子適市
莫之或欺矣出之以内宰掌之以司市一之以合方
氏同之以行人凡以觀四國也舜之巡守所以同度
量而孔子亦曰謹權量四方之政行焉五子之歌曰
明明我祖萬邦之君有典有則貽厥子孫關石和鈞
王府則有所謂永啟厥後兹器維則是也
凡鑄金之狀金與錫黑濁之氣竭黃白次之黃白之氣
竭青白次之青白之氣竭青氣次之然後可鑄也註消
鍊金錫精麤之候
疏候其煙氣以知生熟之節○王氏曰凡用金為器
者皆和之以錫其用金錫必鎔煉之使精然後以金
汁入模而鑄焉方其改煎金錫有氣之可觀青陽也
其氣純而不雜黃白隂也其氣雜而不純故始而鎔
之則隂雜之氣多而為黑濁黑濁之氣既竭然後黃
白之氣次之黃白之氣既竭然後青白次之青白之
氣既竭然後青氣獨見焉隂雜之氣消盡無餘所存
者純陽不雜之氣而已則其煉之至精然後可用以
鑄焉則其器用而無敝久而獨存可以垂無窮而施
罔極矣
段氏(闕)
函人為甲犀甲七屬兕甲六屬合甲五屬註屬讀如灌
注之注謂上旅下旅札續之數也革堅者札長鄭司農
云合甲削革裏肉但取其表合以為甲
王氏曰戎事以甲為主古之言兵者多先以甲胄自
傅說戒高宗則曰惟甲胄起戎魯侯之誓則曰善敹
乃甲胄然則甲以自衞其用革不可以不堅所以必
擇犀兕之皮而為之○陳氏曰革堅者札長故其屬
少次者札短故其屬多
犀甲壽百年兕甲壽二百年合甲壽三百年註革堅者
又支久
凡為甲必先為容然後制革註容服者之形容也制裁
制札之廣袤
王氏曰人身有大小長短之不齊過之則有餘不及
則不足必其甲之足以容其身而後可惟其因人之
身而為容然後以之制革則無贅虧之患故曰然後
制革
權其上旅與其下旅而重若一註鄭司農曰上旅謂要
以上下旅謂要以下
疏以札葉為旅者以札衆多故言旅旅即衆也上旅
謂衣也下旅謂裳也春秋傳曰棄其甲裳是也
以其長為之圍註圍謂札要廣厚
疏此據一札之上先量上下之長乃以長中使圍之
一札如此則長短廣狹相稱也○王氏曰權以知其
輕重使上下等而若一則無偏重之患以其長為之
圍從横欲周其身而已
凡甲鍛不摯則不堅已敝則橈註鄭司農云鍛鍛革也
鍛革太熟則革敝無彊曲橈也玄謂摯之言致
王氏曰凡甲必鍛革為之不熟則不堅太熟則耎而
易曲
凡察革之道視其鑽空欲其惌也註鄭司農云惌小孔
貌
疏革惡則孔大革善則孔小○俞氏曰鑽孔以受線
欲其惌小而不寬緩○王氏曰孔小而無縫則革堅
而難壞也
視其裏欲其易也註無敗薉也
愚按易治也謂脩治精潔也
視其朕欲其直註鄭司農云朕謂革制
王氏曰革之制欲其直而無橈曲則其制美而無惡
也○或曰朕縫也
櫜之欲其約也註鄭司農云謂卷置櫜中也春秋傳曰
櫜甲而見子南
舉而視之欲其豐也註豐大也
愚按櫜之而約謂其密緻而不麤坌也舉之而豐謂
其充麗而不削餒也
衣之欲其無齘也註鄭司農云齘謂如齒齘
王氏曰衣之於身欲其回旋而無不齊○仲輿郝氏
曰齘人齒參差貌無齘謂札葉附合不相支撐
視其鑽空而惌則革堅也視其裏而易則材更也視其
朕而直則制善也櫜之而約則周也舉之而豐則明也
衣之無齘則變也註周密致也明有光耀鄭司農云更
善也變隨人身便利
疏歴序上文於此總結之也
鮑人之事註鮑故書或作鞄鄭司農云蒼頡篇有鞄&KR2073;
仲輿郝氏曰鞄以火揉革之名
望而視之欲其荼白也註韋革遠視之當如茅莠之色
近而握之欲其柔而滑也註謂親手煩撋之
卷而摶之欲其無迆也註鄭司農云卷讀為可卷而懷
之之卷摶讀為縳一如填之縳謂卷縳韋革也無迆謂
革不韗
王氏曰卷謂斂其舒也摶謂以手摶之欲其無敝撓
而邪迆也○仲輿郝氏曰迆縱放自去貌
視其著欲其淺也註玄謂韋革調善者鋪著之雖厚如
薄然
察其線欲其藏也註線謂縫革之縷
王氏曰欲其隱而不露也
革欲其荼白而疾澣之則堅註鄭司農云韋革不欲久
居水中
欲其柔滑而腛脂之則需註故書需作&KR2550;鄭司農云腛
讀如沾渥之渥&KR2550;讀為柔需之需謂厚脂之韋革柔需
王氏曰革色白如荼莠其質美矣必疾澣之不使久
居水中則堅而難壞也革欲其柔順滑利而厚脂之
則柔耎也凡柔革用脂○仲輿郝氏曰需猶馬不契
需薄其帤則需之需輭也
引而信之欲其直也信之而直則取材正也信之而枉
則是一方緩一方急也若苟一方緩一方急則及其用
之也必自其急者先裂若苟自急者先裂則是以博為
帴也註鄭司農云帴讀為翦謂以廣為狹也玄謂帴者
如俴淺之俴
卷而摶之而不迆則厚薄序也註序舒也謂其革均也
視其著而淺則革信也註信無縮緩也
察其線而藏則雖敝不甐註鄭司農云甐讀為磨而不
磷之磷謂縫縷沒藏於韋革中則雖敝縷不傷也
韗人為臯陶註鄭司農云韗書或為&KR1382;臯陶鼓木也玄
謂&KR1382;者以臯陶名官也&KR1382;則陶字從革
疏後鄭依先鄭從&KR1382;為鼔木還以&KR1382;為&KR1382;人之官是
臯陶官名也○王氏曰冒鼓雖以革其質必以木臯
言始也陶言中虛如陶穴然也為鼓者始於斲木以
為質終於制韋以成聲此臯陶之義也○仲輿郝氏
曰臯與高通鼔長者曰臯古者為土鼓瓦匡故名陶
後世以木板合而規之
長六尺有六寸左右端廣六寸中尺厚三寸註版中廣
頭狹為穹隆也鄭司農云謂鼓木一判者其兩端廣六
寸而中央廣尺也如此乃得有腹
王氏曰版雖不同而版之厚則同於三寸也
穹者三之一註鄭司農云謂鼓木腹穹隆者居鼓三之
一也玄謂穹隆者居鼓面三分之一則其鼓四尺者版
穹一尺三寸三分寸之一也倍之為二尺六寸三分寸
之二加鼓四尺穹之徑六尺六寸三分寸之二也此鼓
合二十版
上三正註鄭司農云謂兩頭一平中央一平也玄謂三
讀當為參正直也參直者穹上一直兩端又直各居二
尺二寸不弧曲也此鼓兩面以六鼓差之賈侍中云晉
鼓大而短近晉鼓也以晉鼓鼓金奏
疏先鄭據經解亦得合義但不定尺寸之數恐平中
有長短故後鄭增成之不弧曲者如下文臯路倨句
磬折即弧曲不如此三處尺數等為三直
鼓長八尺鼓四尺中圍加三之一謂之鼖鼓註中圍加
三之一者加於面之圍以三分之一也鼓四尺謂鼓面
也面四尺其圍十二尺加以三分一四尺則中圍十六
尺徑五尺三寸三分寸之一也今亦合二十版則版穹
六寸三分寸之二耳大鼓謂之鼖以鼖鼓鼓軍事鄭司
農云鼓四尺謂革所蒙者廣四尺
為臯鼓長尋有四尺鼓四尺倨句磬折註以臯鼓鼓役
事磬折中曲之不參正也中圍與鼖鼓同以磬折為異
疏磬折者麄處近上故不得參正也○王氏曰臯鼓
長丈二尺鼓面亦徑四尺○陳氏曰鼛鼓倨曲磬折
則中高而兩端下矣○王氏曰臯鼓即鼓人云鼛鼓
凡冒鼔必以啟蟄之日註冒蒙鼓以革也起蟄孟春之
中蟄蟲始聞雷聲而動鼓所取象也
良鼓瑕如積環註革調急也
疏瑕與環皆謂漆之文理謂革調急故然若急而不
調則不得然也○王氏曰良鼓其革調急而瑕隨臯
陶周圍若環之積於内而見於外也
鼓大而短則其聲疾而短聞鼓小而長則其聲舒而遠
聞
疏此乃鼓之病大小得所如上三者所為則無此病
○愚按此與鳬氏一理
韋氏(闕)
裘氏(闕)
畫繢之事雜五色東方謂之青南方謂之赤西方謂之
白北方謂之黑天謂之玄地謂之黃青與白相次也赤
與黑相次也玄與黃相次也註此言畫繢六色所象及
布采之第次繢以為衣
疏雜五色而下有六色者玄與黑相類也天止得稱
玄天不得言黑天若北方則玄黑俱稱是以北方云
玄武宿也○王氏曰隂陽列而為五行章而為五色
播五行於四時者皆隂陽之序雜四時於五色者皆
隂陽之理然則畫繢之事雜色而彰施者豈徒以為
設飾之觀而已哉模成物體則謂之畫分布五色而
會聚之則謂之繢所謂青與白相次此之謂繢也所
謂山以章之類此之謂畫也故司几筵有繢純畫純
此畫繢之别也
青與赤謂之文赤與白謂之章白與黑謂之黼黑與青
謂之黻五采備謂之繡註此言刺繡采所用繡以為裳
疏按虞書云宗彝藻火粉米黼黻絺繡鄭云絺紩也
謂刺繡於裳衣在上陽陽主輕浮故畫之裳在下隂
隂主沉重故刺之也○王氏曰言青而繼以赤言白
而繼以黑此五行之相生也言青而次以白言赤而
次以黑此五行之相克也言天而繼以地言玄而次
以黃此天地之相偶也相偶所以相合相生所以相
繼相克所以相治隂陽自然之理也物相雜故曰文
文之成而為章東之青則純乎陽南之赤則雜乎隂
陽剛而雜以隂柔故青與赤謂之文南之赤則陽之
生氣於是乎極西之白則隂之殺氣於是乎中隂出
而以成陽為事故赤與白謂之章○敬仲鄭氏曰黼
象斧形斧所以立威天地嚴凝之氣盛於西北西北
用武之方也故白與黑謂之黼黻則兩已相背蓋北
則藏物之方東則帝出之方故黑與青謂之黻
土以黃其象方天時變註古人之象無天地也為此記
者見時有之耳子家駒曰天子僭天意亦是也鄭司農
云天時變謂畫天隨四時色
火以圜註鄭司農云為圜形似火也玄謂形如半環然
在裳
山以章註章讀為獐獐山物也在衣
水以龍註龍水物在衣
鳥獸蛇註所謂華蟲也在衣蟲之毛鱗有文采者
王氏曰土以黃象其色也其象方象其形也黃者土
之正色方者地之正體也地道靜而有常天道動而
無常隨四時而變其色所以象天之用也地二生火
其形雖銳而其性圜而無乎不周火以圜象其性也
爾雅釋山曰上正章畫山者雖象其文之成章而必
取其上正之形故山以章龍能作雨以澤物故畫龍
必以水故曰水以龍鳥獸蛇者所謂華蟲之畫於衣
與夫鳥隼之旟熊虎之旗龜蛇之旐皆所以象其形
也古之畫繢之事以見於衣服車旗宫室器物之間
者豈徒然哉
雜四時五色之位以章之謂之巧註章明也繢繡皆用
五采鮮明之是為巧
疏此經總結上文也
凡畫繢之事後素功註素白采也後布之為其易漬汙
也不言繡繡以絲也鄭司農說以論語繪事後素
王氏曰天下之事無本不立無文不行故内有可貴
之質然後外飾之以備成之文素功者質也畫繢者
文也惟白能受采故素功先於畫繢也○三山林氏
曰繡為隂所以象隂之效法畫繢為陽所以象陽之
成象然六色形於木金火水土為次者蓋以五行相
勝而相用五采以木火金水為序者蓋以五行相生
而相繼也何則六色繢於衣衣為陽陽主生始而與
隂為用故設色之次以其相用者象之五采繡於裳
裳為隂隂主順成而與陽為繼故布采之序以其相
繼者象之土之色黃火之色赤土之象方火之性圜
所謂天時變者天道無常所主者變聖人觀象所因
者時四時之天各有色矣鳥得不從其變哉若夫天
以星辰為章地以草木為章則山以章者象其文而
已龍不窮於澤則水以龍者象其物而已凡此皆畫
之於服者也龜蛇為旐取其完且果也鳥隼為旟取
其摯且速也熊虎為旗取其猛且毅也凡此皆畫之
於旗者也然九章之服而獨言火山龍九旗之物而
獨言鳥獸蛇者豈畫繢組繡之功於此為甚歟
鍾氏染羽以朱湛丹秫三月而熾之註鄭司農云湛漬
也丹秫赤粟玄謂湛讀如漸車帷裳之漸熾炊也羽以
飾旌旗及王后之車
疏染布帛者在天官染人此鍾氏唯染鳥羽而已○
三山林氏曰羽之為物雖輕而用重先王用之為車
飾則若重翟厭翟翟車之類用之以為旗飾則若全
羽為旞析羽為旌之類
淳而漬之註淳沃也以炊下湯沃其熾烝之以漬羽漬
猶染也
三入為纁五入為緅七入為緇註染纁者三入而成又
再染以黑則為緅緅今禮俗文作爵言如爵顔色也又
復再染以黑乃成緇矣
王氏曰朱謂采砂以為朱也以朱湛漬丹秫以染羽
至於天時之一變而後炊熾之以羽之入色為難也
始以朱秫湛熾之其色為未深又從而淳熟以漬之
爾雅曰一染謂之縓再染謂之䞓三染謂之纁染纁
者三入而成又再染以黑則成緅又復再染以黑則
成緇矣
筐人(闕)
㡛氏湅絲以涗水漚其絲七日去地尺暴之註故書涗
作湄鄭司農云湄水温水也玄謂涗水以灰所泲水也
漚漸也楚人曰漚齊人曰涹
愚按春官司尊彝職云盎齊涗酌注謂以清酒泲之
明此亦當以泲灰汁為涗
晝暴諸日夜宿諸井七日七夜是謂水湅註宿諸井縣
井中
湅帛以欄為灰渥淳其帛實諸澤器淫之以蜃註渥讀
如繒人渥官之渥以欄木之灰漸釋其帛也杜子春云
淫當為湼書亦或為湛鄭司農云澤器謂滑澤之器蜃
謂灰也士冠禮曰素積白屨以魁拊之說曰魁蛤也周
官亦有白盛之蜃蜃蛤也玄謂淫薄粉之令帛白
郎氏曰蜃大蛤謂蛤殼灰也○愚按今人用猪脂以
湅帛即古人用蜃之遺法歟
清其灰而盝之而揮之註清澄也於灰澄而出盝晞之
晞而揮去其蜃
而沃之而盝之而塗之而宿之註更渥淳之
明日沃而盝之註朝更沃至夕盝之又更沃至旦盝之
亦七日如漚絲也
晝暴諸日夜宿諸井七日七夜是謂水湅
王氏曰治絲帛而熟之謂之㡛涗水灰水也湅絲必
以灰以水和解其灰而浸漬之七日則取其絲而出
之去地一尺而暴之晝暴諸日以陽氣温之也夜宿
諸井以隂氣寒之也隂陽之氣和則絲帛之用久練
帛燒欄木以為灰煮而熟之使洎厚故曰渥淳既渥
淳之又承以滑澤之器從而浸淫之以蜃灰既澄而
清則盝而出之而擇去其所染之蜃灰而沃之以水
又盝出之又從以蜃灰塗之使經宿焉明日又沃以
水而盝出之始以暴諸日而温之以陽氣宿諸井而
寒之以隂氣焉此湅絲帛之法也
周禮註疏刪翼卷二十八
