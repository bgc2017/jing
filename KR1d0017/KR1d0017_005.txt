周禮註疏刪翼卷五
明王志長撰
内宰掌書版圖之灋以治王内之政令均其稍食分其
人民以居之註版謂宫中閽寺之屬及其子弟之錄籍
也圖王及后世子之宫中吏官府之形象也政令謂施
閽寺者稍食吏祿廩也人民吏子弟分之使衆者就寡
均宿衞
王氏曰王内後宫也○雜說分其人民以居之不知
後宫如何容人民在内只看目錄更無可疑天官一
屬職關外朝盡用士人為之至醯醢漿酒之屬乃用奄
人女奚内宰而下内小臣寺人内豎至女史皆奄奚
為之至於典婦功典絲典枲染人屨人苟外有司可
為之者仍用士人而内司服與縫人又非奄不可所
謂分其人民只是奄人女奚女御在宫閫執事者耳
○王氏曰后宫外不可直接宿衞周廬故列女宫於
旁如王宫分部其居而後總以周垣閽寺守之其外
乃為官府次舍此周官制所以為善也此内宰首職
以陰禮教六宫註鄭司農云陰禮婦人之禮玄謂六宫
謂后也后象王立六宫而居之亦正寢一燕寢五教者不
敢斥言之謂之六宫若今稱王后為中宫矣
劉氏曰六宫之主王后也后雖尊而四德具備不敢
怠於聽學者日新其德以為六宫之範也故詩稱尊
敬師傅言告言歸者以為后妃之美周公所以擇下
大夫之賢者以為内宰而教后此書其實也大雅云
思齊大任文王之母思媚周姜京室之婦大姒嗣徽
音其来遠矣○鄧氏曰陰禮者陰從陽不敢過禮之
大義也
以陰禮教九嬪以婦職之灋教九御使各有屬以作二
事註教九嬪不言夫人世婦者舉中省文也婦職謂織
紝組紃縫線之事九御女御也九九而御因以號焉二
事絲枲之事
劉氏曰女御位卑職勞故以執婦人之職為教之先
焉使各有屬者自夫人下至女御三三為屬如姪娣
之於媵以相親愛俾無嫉妒之心而關雎樛木之化
成矣○王氏曰太宰以絲枲之事任嬪婦内宰以絲
枲之事任内人在内者勤於絲之事則天下無不蠶
者矣勤於枲之事則天下無不績者矣治自内而外
化自近而遠之意
正其服禁其竒衺展其功緒註正其服止踰侈竒衺若
今媚道展猶錄也緒業也
王氏曰展省之也省其絲枲之功緒也○南軒張氏
曰古者雖后妃之貴亦必立師傅以教詔之葛覃言
歸必首以告師氏而左氏傳亦謂傅母不在宵不下
堂則知師傅之職所以朝夕教道之者也灋家拂士
非惟人主不可一日無在后妃亦然誠以人心易動
貴驕易溺處其極而無所畏憚則其可憂將有不可
勝言者是以古之明王與其后妃相與警戒而不可
忽乎此也嘗攷周家建國自后稷以農事為務歴世
相傳其君子則重稼穡之事其室家則躬織紝之勤
相與咨嗟歎息服習乎艱難詠歌其勞苦此實王業
之根本也如周公之告成王其見於詩有若七月皆
言農桑之候也其見於書有若無逸則欲其知稼穡
之艱難知小人之依也帝王所傳心法之要端在乎
此夫治常生於敬畏而亂常起於驕肆使為國者每
念乎稼穡之勞而其后妃又不忘乎織紝之事則心
不存焉者寡矣何者其必嚴恭朝夕而不敢怠也其
懷保小民而不敢康也其畏天下之饑寒若已饑寒
之也是心常存則驕矜放肆何自而生豈非治之所
由興也歟美哉周之家法也聖哲相繼固不待論而
其后妃之賢見於簡編太王妃則姜女也文王母則
大任也文王妃則大姒也武王后則邑姜也皆助其
君子焦勞於内以成風化之美觀后妃則大王文武
之德可知矣以此垂世而其後世猶有幽王者惑褒
姒而廢正后以召犬戎之禍而詩人刺之曰婦無公
事休其蠶織蓋推其禍端良由稼穡織紝之事不聞
於耳不動於心以至於此故誦葛覃服之無斁之章
則知周之所以興誦休其蠶織之章則知周之所以
衰其得失所自豈不較然乎以是意而攷秦漢以下
其治亂成敗之源皆可以得而見之矣○明齋王氏
曰按内宰教嬪婦之灋此古今人世昏明偏全澆淳
美惡之一大界限也夫天之生人有一男則有一女
豈男子有教而婦人獨可無教乎古者宫中必設師
傅保姆之宫故周南后妃言告師氏而後得歸寧宋
國夫人保母不至以及於水難百姓婦女亦必有師
四十無子為人間女師是也今觀夫祭祀賓客禮也
關雎所稱琴瑟鐘鼓樂也國風諸篇詩也女史所記
書也非學何以能之唯如是故古者女子之盛德高
識若敬姜孟母者無忝於男子而凡祭祀賓客喪紀
有男子之事則有婦人之事是以能上奉神靈之統
下理萬物之宜也此所謂内宰之教蓋傳其學於師
傅保姆而教之然亦有齒尊德邵如昭帝后之親受
書於夏侯勝者矣秦漢而下其君既無修身齊家之
學至於吕不韋審食其武三思或委以國事令監宫
中者遂使人疑而不復信苟得人如内宰者以治之
豈有是醜哉以是知周公之法似迂而實深切也○
又明齋后立六宫說云舊說王有六寢后象王立六
宫而居之亦正寢一燕寢五夫此但足以為六寢耳
苟以此而當六宫則王之六寢亦可以稱六官乎記
曰古者天子后立六宫三夫人九嬪二十七世婦八
十一御妻以聽天下之内治以明章婦順故天下内
和而家理天子立六官三公九卿二十七大夫八十
一元士以聽天下之外治以明章天下之男教故外
和而國治愚謂天子之六官天地春夏秋冬后之六
宫其職掌亦略相似凡后夫人進御與夫内外命婦
之命爵宫卿宫女之進退及酒漿之事皆屬天凡師
傅保姆教化之道與夫蠶桑立市舂&KR1066;之事皆屬地
春掌禮樂凡器數祝史等事夏掌政令及拜爵救日
月等事秋掌典刑及刑女等事冬掌絲枲宫室器用
等事蓋有一定而不可易者此則所謂六宫也六宫
立矣求人而治之於是有内外命婦之官所謂内命
婦者三夫人之於后贊理内政猶三公之於王九嬪
掌六宫之事秩比於卿世婦取於國中以廣繼嗣治
禮事秩比於大夫女御亦取於民間蓋六宫不能無
役吏因而得進御故以為名秩比於元士者也然傳
曰古者天子立后一娶十二女謂后與三夫人各媵
其姪娣二合之為十二今言九嬪而不言三夫人自
世婦以下皆不言其數者以天子之例推之六官唯
有六卿三公則官不必備唯其人皆以六卿兼之則
是后之六宫當有六嬪乃其正職三夫人者亦不必
備蓋或以嬪婦而攝夫人之位或以夫人而行六宫
之事所謂十二女者長者先行幼者待年於國未必
一時皆備而六宫之官不過於先王嬪婦久於禮者
掌其職豈必王之所娶且君子不苟於色世婦女御
有婦德者充之無則缺焉豈拘拘於二十七八十一
之數哉又有外命婦者蓋宫禁深嚴知識不能無壅
蔽内外限隔凡事亦未易通達故春官復立世婦一
官每宫以卿大夫士之妻詔相其禮事擇國中婦人
習禮儀辨器數善酒漿熟女工者為祝史酒漿舂扰
饎槀及縫人之女工世婦之府史等人皆有德器主
指揮叙次諸宫女其少才知而朴實者為奚主以力
服役宫中大約如庶人在官者則臣民婦女之賢能
者得以效用於后之左右而后宫之禮法得以為式
於臣庶之家所以上下交而為内治之法於天下也
或疑卿大夫士庶人之妻至於王之北宫於王得無
妨乎曰后夫人進御皆至王之六寢九嬪云各帥其
屬以時御叙於王所是也故詩稱肅肅宵征夙夜在
公王之不至后宫猶后之不至王朝也然則外命婦
等至后之六宫又何嫌邪
大祭祀后祼獻則贊瑤爵亦如之註謂祭宗廟王既祼
而出迎牲后乃從後祼也祭統曰君執圭瓚祼尸大宗
執璋瓚亞祼此謂夫人不與而大宗攝耳獻謂王薦腥
薦孰后亦從後獻也瑤爵謂尸卒食王既酳尸后亞獻
之其爵以瑤為飾
疏此三事内宰皆佐后引祭統見后有從王亞祼之
事與諸侯同
正后之服位而詔其禮樂之儀註薦徹之禮當與樂相
應位謂房中戸内及阼所立處
疏服謂若内司服褘衣已下六服皆正之使服當其
用位后助祭之位按九嬪職云贊后薦徹豆籩天子
之禮薦時歌清廟及徹歌雍是薦徹皆有樂節
贊九嬪之禮事註助九嬪贊后之事九嬪贊后薦玉齍
薦徹豆籩
凡賓客之祼獻瑤爵皆贊註謂王同姓及二王之後来
朝覲為賓客者祼之禮亞王而禮賓獻謂王饗燕亞王
獻賓也瑤爵所以亞王酬賓也坊記曰陽侯殺穆侯而
竊其夫人故大饗廢夫人之禮
疏大行人云上公之禮再祼而酢侯伯一祼而酢子
男一祼不酢則是上公乃有再祼王先一祼次后再
祼二王之後稱公故知二王之後有后祼也又按巾
車云同姓金路鄭云王子母弟雖為侯伯畫服如上
公則此云同姓亦謂同姓之為侯伯者祼時大宗伯
代后至於拜送則后親之而内宰贊焉饗者享大牢
以飲賓立行禮在廟獻依命數爵盈而不飲燕禮其
牲狗行一獻之禮四舉旅降脫屨升坐其爵以醉為
度饗燕皆有獻賓酬賓后亦助王獻酬内宰皆贊后
也
致后之賓客之禮註謂諸侯来朝覲及女賓之賓客
疏王致賓客牢禮后亦致牢禮於賓女賓謂畿内同
姓諸侯夫人有會見王后之法故亦致禮焉○劉氏
曰致后之賓客之禮若牢禮及醫酏糟之類祭祀賓
客后皆與詩稱參差荇菜左右芼之窈窕淑女鐘鼓
樂之是也
凡喪事佐后使治外内命婦正其服位註使使其屬之
上士内命婦謂九嬪世婦女御鄭司農云外命婦卿大
夫之妻王命其夫后命其婦玄謂士妻亦為命婦
疏正其服之精麄位之前後也○又云夏殷之禮爵
命不及於士周禮上士三命中士再命下士一命
明齋王氏曰按后夫人與尸賓獻酬后哭諸侯嬪御
弔臨於卿大夫士之喪此古人之至大禮非中古以
上莫之能行也禮國君取夫人之辭曰與寡君共有宗廟社
稷故祭必夫婦親之天子以天下為家建侯樹屏雖世爵而
必命有德者故其來朝以禮神之禮禮之是以后皆從王古
者君臣同體大臣之死王為之服故后夫人亦有弔臨之禮
且古者世道淳篤人心純一普天之下專以行禮為務而無
婬姣衺偽之風為之尸者則足以象神而人亦以神事之為
之賓者果才德出類而人亦以賢禮之有喪者主於
哀戚而人之弔之者亦真有哀戚之心是故可以獻
酬弔臨之禮而無嫌也況所謂尸者皆王同姓懿親
而卜吉者苟匪人則不足以為尸矣所謂賓者亦微
子箕子魯公太公之流苟泛常諸侯則宗伯攝之矣
所謂弔臨者亦必王之諸父兄弟及姑姊妹或嬪御
父母之家耳不然則内外宗命秩視嬪御者掌之豈
以少年宫嬪數數入諸臣之家以行禮哉後世祭無
尸君臣無復獻酬之禮后夫人不復出宫此禮皆不
必復講然觀宋之宣仁賜忠宣公社飯為温公申公
弔臨徹朝猶有君臣一家之意後王不可不知而周
禮自當存之未可以輕訾也
凡建國佐后立市設其次置其叙正其肆陳其貨賄出
其度量淳制祭之以陰禮註市朝者君所以建國也建
國者必面朝後市王立朝而后立市陰陽相承之義次
思次也叙介次也陳猶處也度丈尺也量豆區之屬鄭
司農云佐后立市者始立市后立之也祭之以陰禮
者市中之社先后所立社也淳杜子春讀為純謂幅廣
也制為匹長玄謂純制天子巡守禮所云制幣丈八尺
純四&KR2149;與隂禮婦人之祭禮
疏王者建國非定一所隨世而遷若自契至湯八
遷太王遷岐文王遷豐武王遷鎬成王營洛皆是故
云凡以該之也○又云趙商問天子巡守禮制丈八
尺純四&KR2149;何答云巡守禮制丈八尺咫八寸四咫三
尺二寸又大廣四當為三三咫二尺四寸幅廣也古
三四積畫是以三誤為四也○雜說内外之治王與
后分掌天子理陽道后治陰德令建國之初面朝後
市市陰而朝陽内宰佐后止於建國之初非常與於
市事○介甫王氏曰次司市所謂思次介次叙所謂
各於其地之叙肆所謂各掌其肆之政令○劉氏曰
度五度分寸引丈尺量五量龠合升斗斛淳布帛之
廣制布帛之長皆出於市所以一制度正民心絶情
偽也○柯氏曰至矣哉王立朝后立市之意乎古者
后不預政非無政后不主禮非無禮也立市者后之
政乎陰禮者后之禮乎朝之政主乎義王與公卿大
夫平章天下者也市者商賈販夫交易之處主乎利
后令内宰立之者也夫市以通貨賄濟民用不可闕
也先王不立於前而置於後政不出於王而出於后
此見聖人先義而後利賤貨而貴德之意也且立其
法曰君過市則刑人赦謂已侵利則無以令乎人也
至於夫人世子命夫命婦過市有罰者以身為君子
當論道義而不當見財利也其賤之也至矣然必使
后立之祭之者亦以隂能成陽利能和義財貨成家市
肆成國先後之間治辭之分心術之判也觀之曾孟
之所傳授拳拳於先義後利之戒其亦得於聖王之
法乎
中春詔后帥外内命婦始蠶於北郊以為祭服註蠶於
北郊婦人以純陰為尊郊必有公桑蠶室焉
疏按禮記祭統云天子親耕於南郊鄭以諸侯為少
陽是天子以純陽為尊則后蠶於北郊純陰為尊
也按月令三月后妃親東鄉躬桑此云二月者按馬
職云禁原蠶彼註天文辰為馬引蠶書曰蠶為龍精
月值大火則浴其種是蠶與馬同氣故此亦仲春始
蠶蠶者亦謂浴種至三月臨生之時又浴種乃生故
異文也○禮記祭義古者天子諸侯必有公桑蠶
室近川而為之築宫仞有三尺棘墻而外閉之及大
昕之朝君皮弁素積卜三宫夫人世婦之吉者使入蠶
於蠶室奉種浴於川桑於公桑風戾以食之歲既單
矣世婦卒蠶奉繭以示於君遂獻繭於夫人遂副褘
而受之用少牢以禮之及良日夫人繅三盆手遂布
於三宫夫人世婦之吉者使繅遂朱綠之玄黃之以
為黼黻文章服既成君服以祀先王先公敬之至也
歲終則會内人之稍食稽其功事註内人主謂九御
疏稽計也計絲枲女功之事以知多少也
佐后而受獻功者比其小大與其麤良而賞罰之註獻
功者九御之屬典婦功曰及秋獻功
疏功謂絲枲二事之功布帛等縷小者則細良縷大
者則麤惡賞罰之以示勸懲也
會内宫之財用註計夫人已下所用財
疏謂總六宫之内所有財用皆會計之○魏氏曰后
宫費財視王宫彌甚不嚴立品節限制則肆為驕奢濫
無紀極天下騷然困矣九御獻功后親受之重其事
也
正歲均其稍食施其功事憲禁令於王之北宫而糾其
守註均猶調度也施猶賦也北宫后之六宫謂之北宫
者繫於王言之明用王之禁令令之守宿衞者
疏后雖自有六宫必資王之禁令故繫王而言也
集說云北宫對王六寢在南六宫在北○劉氏曰賞
罰於歲終故均其稍食於歲始勵功德也已施其功
事於正歲則稽其功事於歲終考勤怠也
上春詔王后帥六宫之人而生穜稑之種而獻之於王
註六宫之人夫人以下分居后之六宫者古者使后宫
藏種以其有傳類蕃孳之祥必生而獻之示能育之使
不傷敗且以佐王耕事共禘郊也鄭司農云先種後孰
謂之穜後種先孰謂之稑王當以耕種於籍田玄謂詩
云黍稷穜稑是也夫人以下分居后之六宫者每宫九
嬪一人世婦三人女御九人其餘九嬪三人世婦九人
女御二十七人從后惟其所燕息焉從后者五日而沐
浴其次又上十五日而徧之夫人如三公從容論婦禮
疏上春亦謂正歲以其春事將興故云上春也○李
氏曰内宰仲春詔后帥命婦蠶以為祭服又上春詔
后帥六宫生穜稑之種而獻於王夫普天之下蠶者
非一女也將以為祭服有不足者乎而后且親蠶耕
者非一男也將以為粢盛有不足者乎而后且佐王
之耕以事先舅先姑敢不用力焉不可以為婦道也
王后之尊而親蠶天下之女子有不遵微行求柔桑
者乎王后之尊而佐耕天下之女子有不饁南畝喜
田畯者乎王后之尊而為婦道天下之女子有不承先
祖以共祭祀者乎明王以孝治天下此其一助也○
莊渠魏氏曰王親耕籍田后又親帥六宫生獻穀種
以助耕事所以勸婦之饁南畝也噫治常生於抑畏
亂常起於驕奢周自后稷興邦子孫世重農桑而知
小民之依享國最永書戒無逸詩陳豳風後之帝王
與其后妃法之念念在民不敢自逸足以祈天永命
陳君舉曰嘗讀關雎知三代而上后妃極天下之
選矣后妃母儀天下而慊慊然有不足配至尊之意
當是時夫人嬪若干人世婦若干人女御若干人各
以其職奉上所以共賓祭蕃子姓之官備矣后方惻
然遐想幽深側陋之間尚有遺賢宜配君子求而不
得則中夜不寐展轉歎息庶幾得之吾當推琴瑟鐘
鼓之奉與之偕樂而後無慊后德如此則宫掖之政
一以聽其所為奚不可者乃今内小臣而下凡閹官
九嬪婦官下至於女奴曉祝者曉書者曉縫者必屬
之大臣則夫員數之增損職掌之廢置祿秩之多寡
賜予之疏數皆稟命於朝廷而后不與且使内宰得
以稽其功緒而賞罰其勤惰苟違有司之禁雖天子
不得自以為恩是故私謁不行而内政舉古之所謂
正家者蓋如此而非屑屑然也令出房闥而方較是
非於紊亂之後争予奪於縱弛之餘抑末矣漢太尉
楊秉糾中常侍而尚書詰以三公統外安得越奏近
臣蓋内治不聽於公卿久矣毋怪乎後世之多亂也
○王明齋女宫女奚女奴辨曰按天官有酒漿籩醢
醯鹽地官有舂饎槀縫人之女工主給中饋奉齍盛
縫衣裳皆門内細密之事祝史主贊后夫人禮事守
祧主聚祖考之精神皆非士人所得與故設官並貫
之以女若女酒女漿之類皆擇民間女子之賢而善
於其事者以供職其次者為奚少才知之稱亦用之以
供役然必使有什百大約如庶人在官者故内宰云
分其人民以居之也其與王之女御異者觀寺人稱
掌王之内人及女宫之戒令内人指女御故係之於
王女宫即女奚之衆故不係之於王必領之以奄者
以后夫人致禮使通内外之令為宜也舊說以女及
奚為女奴非也夫婦人犯罪婬僻常居七八雖士師
聽之必於勝國之社閭閻百姓尚不使之聞豈可使
入於禁中雜於女宫近於嬪婦哉秋官司厲明言女
子入於舂稾禁暴氏云奚隸聚而出入者則司牧之
是奚之與奴名自不同止於舂槀則其他職事未嘗
得與安得執禮事而為公卿世婦女御祝史等之役
終於此而永不得配合人道苟若奚之得有出入而
司暴氏司牧之則不得為幽閉矣況舂事煩勞故使
執其役而以奚五人為之指揮統治若饎事之精潔
非彼所得與故設有奚四十人也若必以奚為女奴
則豈以舂事之煩而五人能盡之饎事較簡而反有
四十人之多乎且以王及后之至尊祭祀賓客之至
潔敬而其熟食乃造於不良汚穢之手必無是理殆
未之思耳
内小臣掌王后之命正其服位註命謂使令所為或言
王后或言后通耳
疏太僕掌正王之服位出入王之大命小臣侍后與
太僕侍王同也○某氏曰服位内宰所正内小臣傳
而正之
后出入則前驅若有祭祀賓客喪紀則擯詔后之禮事
相九嬪之禮事正内人之禮事徹后之俎註擯為后傳
辭有所求為詔相正者異尊卑也俎謂后受尸之爵飲
於房中之俎
疏后尊云詔詔告而已九嬪稍卑則言相相佐助之
言也女御卑直正之而已天子諸侯祭禮亡按特牲
薦俎乃受尸之酢次主婦酳尸尸酢主婦於東房中
受尸之酢亦有薦俎后之俎小臣所徹亦約與士禮
主婦之俎同也
后有好事於四方則使往有好令於卿大夫則亦如之
註后於其族親所善者使往問遺之
郎氏曰好事恩好之事以物而問遺之者好令恩好
之令以言而弔慰之者后親族有為四方諸侯者有
為王朝卿大夫者則皆使小臣往將之
掌王之陰事陰令註陰事羣妃御見之事若今掖庭令
晝漏不盡八刻白錄所記推當御見者陰令王所求為
於北宫
明齋王氏曰夫婦三綱之首閨門萬化之原衆庶莫
不然而况母儀天下者乎宧寺者不能不用而不可
以輕用其選有甚於外廷之臣者故其職曰掌后命
正服位出入前驅與太僕之於王無一爽庶幾出入
起居罔有不欽也若禮事在后曰詔九嬪曰相内人
曰正一大小宗伯之贊於王庶六宫閑於禮儀而無
有愆忒也若好事好令則使往親親賢賢與王同志
即齊詩女曰鷄鳴之意也掌王之陰事陰令則恩逮
下而無嫉妒庶有樛木螽斯之美也古稱婦寺以其
柔媚如女人也今觀其職如此非剛正之士其孰能
之是故奄悉無命爵惟此稱上士蓋必其有士器士
行士德而錫以士爵也○范曄史論曰宦人之在朝
者其来舊矣將以其體非全氣情志專良通關中人
易以役養乎然而後世因之才任稍廣其能者則勃
貂管蘇有功於楚晉景監繆賢著庸於秦趙及其敝
也則豎刁亂齊伊戾禍宋漢興仍襲秦制置中常侍
官然亦引用士人以參其選皆銀璫左貂給事殿省
及高后稱制乃以張卿為大謁者出入卧内受宣詔
命文帝時有趙談北宫伯子頗見親倖至於孝武亦
愛李延年帝數宴後庭或潛游離館故請奏機事多
以宦人主之至元帝之世史游為黃門令勤心納忠
有所補益其後弘恭石顯以佞險自進卒有蕭周之
禍損穢帝德焉中興之初宦官悉用奄人不復雜調
他士至永平中始置員數中常侍四人小黃門十人
和帝即祚幼弱而竇憲兄弟專總權威内外臣僚莫
由親接所與居者唯奄官而已故鄭衆得專謀禁中
終除大憝遂享分土之封超登公卿之位於是中官
始盛焉自明帝以後迄乎延平委用漸大而其員稍
增中常侍至有十人小黃門二十人改以金璫右貂
兼領卿署之職鄧后以女主臨政而萬幾殷遠朝臣
國議無由參斷帷幄稱制下令不出房闈之間不得
不委用刑人寄之國命手握王爵口含天憲非復掖
庭永巷之職閨牖房闥之任也其後孫程定立順之
功曹騰參建桓之策續以五侯合謀梁冀受鉞迹因
公正恩固主心故中外服從上下屏氣或稱伊霍之
勲無藉於往載或謂良平之畫復興於當今雖時有
忠公而竟非排斥舉動回山海呼吸變霜露阿旨曲
求則光寵三族直情忤意則參夷五宗漢之紀綱大
亂矣若夫高冠長劍紆朱懷金者布滿宫闈苴茅分
虎南面臣人者蓋以十數府署第館棋列於都鄙子
弟支附過半於州國南金和寳水紈霧縠之積盈仞
珍藏嬙媛侍兒歌童舞女之玩充備綺室狗馬飾雕
文土木被緹繡皆剝割萌黎競恣奢欲搆害明賢專
樹黨類其有更相援引希附權彊者皆腐身熏子以
自衒達同敝相濟故其徒有緐敗國蠧政之事不可
殫書所以海内嗟毒志士窮棲寇劇緣間搖亂區夏
雖忠良懷憤時或奮發而言出禍從旋見孥戮因復
大攷鈎黨轉相誣染凡稱善士莫不離披災毒竇武
何進位崇戚近乘九服之囂怨協羣英之勢力而以
疑留不斷至於殄敗斯亦運之極乎雖袁紹龔行芟
夷無餘然以暴易亂亦何云及自曹騰說梁冀竟立
昏弱魏武因之遂遷龜鼎所謂君以此始必以此終
信乎其然矣○宋祁史論曰太宗詔内侍省不立三
品官以内侍為之長階第四不任以事唯門閤守禦
廷内掃除廩食而已武后時稍增其人至中宗黃衣
乃二千員七品已上員外置千員然衣朱紫者尚少
玄宗承平財用富足志大事奢不愛惜賞賜爵位開
元天寳中宫嬪大率至四萬宦官黃衣已上三千員
衣朱紫千餘人其稱旨者輒拜三品將軍列戟於門
其在殿頭供奉委任華重持節傳命光焰殷殷動四
方所至郡縣奔走獻遺至萬計修功德市禽鳥一為
之使猶且數千緡監軍持權節度返出其下於是甲
舍名園上腴之田為中人所占者半京畿矣肅代庸
弱倚為扞衛故輔國以尚父顯元振以援立奮朝恩
以軍容重然猶未得常主兵也德宗懲艾泚賊故以
左右神策天威等軍委宦者主之置護軍中尉中護
軍分提禁軍是以威柄下遷政在宦人舉手伸縮便
有輕重至慓士竒材則養以為子巨鎮彊藩則争出
其門小人之情猥險無顧藉又日久侍天子狎則無
威習則不疑故昏君蔽於所昵英主禍生所忽玄宗
以遷崩憲敬以弑殞文以憂憤至昭而天下亡矣禍
始開元極於天祐凶愎參會黨類殱滅王室從而潰
喪譬猶灼火攻蠧蠧盡木焚詎不哀哉愚按先王
之制後代沿習倍失其意而禍患亦倍烈者莫若宦
官嘗攷周家合内小臣内豎寺人之數不過十九人
耳後世衣朱紫者輒數千噫何其怪也先王之世十
九人之寡不過給將令灑埽後世則兵刑錢穀將相
之權無不拱手委之至於世臣可疑重臣可疑誦詩
讀書之臣可疑碎首殺身之臣亦可疑而腐熏之人
則無可疑噫又何其怪也卒之覆國亡身靡不由是
後之視今亦猶今之視昔悲夫予故備載范宋二史
傳論以為將来殷鑒云
閽人掌守王宫之中門之禁註中門於外内為中玄謂
雉門三門也
疏雉門外有臯庫内有應路故云於外内為中也○
愚按閽人序官文云王宫每門四人囿游亦如之則
中門似不專指雉門也○仲輿郝氏曰五門自外而
内臯庫雉應路皆南面當國中謂中門
喪服凶器不入宫潛服賊器不入宫竒服怪民不入宫
註喪服衰絰也凶器明器也潛服若衷甲者賊器盜賊
之任器兵物皆有刻識竒服衣非常春秋傳曰尨竒無
常怪民狂易
疏晉使太子申生伐東山臯落氏衣以偏衣被之金
玦罕夷曰尨竒無常金玦不復○臨川王氏曰賊器
器之可以賊人者怪民行怪者也數者不入宫則王
宜非禮勿視非義勿聽也
凡内人公器賓客無帥則幾其出入註三者之出入當
須使者符節乃行鄭司農云公器將持公家器出入者
幾謂無將帥引之者則苛其出入
王氏曰内人王内之臣賓客諸侯諸臣之為賓客者
皆有帥以道其出入無帥則閽人察之
以時啓閉註時漏盡
凡外内命夫命婦出入則為之闢註辟行人使無干也
内命夫卿大夫士之在宫中者
疏内命夫卿大夫士之在宫中者謂若宫正所掌者
也對在朝卿大夫士為外命夫其外命婦則總外内
命夫之妻内命婦即三夫人已下也
掌埽門庭大祭祀喪紀之事設門燎蹕宫門廟門註燎
地燭也
疏燭在地曰燎若天子百公五十侯伯子男三十蓋
以百葦布纏之蜜塗其上若今臘燭矣對人手爇者
為手燭故云地燭也○劉氏曰祭祀王在廟中大喪
以下王或出送葬蹕宫門廟門以肅王之歸也
凡賓客亦如之
疏謂若饗食在廟燕在寢皆為設門燎及蹕止行人
○王氏曰宫正凡邦之事蹕明所禁止者廣閽人蹕
宫門廟門明所禁止者門而已宫正宫中廟中則執
燭明所照察者内閽人設門燎明所照察者門而已
亦尊卑之辨○雜說内言不出於閫外言不入於閫
無所不禁此周家正家之法家正而天下定矣
寺人掌王之内人及女宫之戒令相道其出入之事而
糾之註内人女御也女宫刑女之在宫中者
若有喪紀賓客祭祀之事則帥女宫而致於有司佐世
婦治禮事掌内人之禁令註有司謂宫卿世婦佐世婦
則二十七世婦也
某氏曰春官宫卿世婦云掌女宫之宿戒及祭祀比
其具故寺人於吉凶賓客三事則帥女宫之各司致
於宫卿世婦而執事并相世婦之禮事及糾正女御
之禁戒政令也
凡内人弔臨於外則帥而往立於其前而詔相之註從
世婦所弔若哭其族親立其前者賤也賤而必詔相之
者出入於王宫不可以闕於禮
明齋王氏曰寺之為言侍也王之正内五人主侍於
王路寢之旁者也今攷經文唯曰掌王之内人及女
宫之戒令乃其專職其餘則大禮之時佐世婦禮事
掌内人之禁令及佐内人弔臨於外而已故所謂侍
者非以執事於王也王當總内宫之治而不可用夫
士人故以屬之奄蓋侍於王所而代王以正其宫人
也夫正其宫人而常在於王所得與王左右大夫士
雜處豈憸人可得而容苟宫中有纖微差忒有不上
聞者乎此周之内治所以至嚴且密也且名雖侍於
正内而實不近於王豈虞有竊弄之禍後世宦寺至
以數萬計左右前後罔非是輩幽曠隔絶靡所不為
天子以一人耳目安能照察之然後知周公正内五
人之制所以不可易也
内豎掌内外之通令凡小事註内后六宮外卿大夫也
使童豎通王内外之命給小事者以其無與為禮出入
便疾内外以大事聞王則俟朝而自復
疏知童子無與為禮者按玉藻云童子無事則立於
主人之北南面○劉氏曰文王為世子朝於王季日三焉雞
初鳴而衣服至於寢門外問内豎之御者今日安否如何
内豎曰安文王乃喜則亦侍宿於燕寢之外故曰掌内外
之通令凡小事也若大事則非童豎之所可傳焉
若有祭祀賓客喪紀之事則為内人蹕註内人從世婦
有事於廟者内豎為六宫蹕者以其掌内小事
某氏曰命婦閽人蹕内人則内豎蹕也
王后之喪遷於宫中則前蹕及葬執䙝器以從遣車註
喪遷者將葬朝於廟褻器振飾頮沐之器
按疏謂遣車者喪朝廟將行於太祖廟中為大遣奠
以牲體載車中謂之遣車又按竇氏曰遣車鸞車也
或曰送葬之車載死者衣冠
九嬪掌婦學之灋以教九御婦德婦言婦容婦功各帥其屬
而以時御叙於王所註婦德謂貞順婦言謂辭令婦容
謂婉娩婦功謂絲枲自九嬪以下九九而御於王所九
嬪者既習於四事又備於從人之道是以教女御也教
各帥其屬者使亦九九相與從於王所息之燕寢御猶
進也勸也進勸王息亦相次叙凡羣妃御見之灋月與
后妃其象也卑者宜先尊者宜後女御八十一人當九
夕世婦二十七人當三夕九嬪九人當一夕三夫人當
一夕后當一夕亦十五日而徧云自望後反之孔子云
日者天之明月者地之理陰契制故月上屬為天使婦
從夫放月紀
劉氏曰九嬪之位亞於三夫人是四德之優而奉承
於王不失其禮者故使掌婦學之法以教九御女御
幼少故立婦學而以四德教之使知所以事上之道
焉○雜說古有婦學昏義曰古者婦人先嫁三月祖
廟未毁教於公宫既毁教於宗室觀葛覃之詩序可
見○劉氏曰古者立婦學而教之四德四者婦人立
身之大本也周南召南得以擅美於三代者既行之
於前而此又傳之於後則知教化之本原未有不始
於齊家者易稱王假有家勿恤吉者所以治天下之
本乎○按左傳云君子晝以訪問夜以安身女者定
男於夜節宣其氣故云勸王息也○按禮運云三五
而盈三五而闕后以下法之故從微嚮著卑者宜先
從著向微卑者宜後也○莊渠魏氏曰王元氣幾何
乃每夕御婦人曰陽以博施為德陰性專妒先王寬
舉大數立法非實數也且御不御在王耳凡祭祀則
齊戒疾病則齊戒遇災異則齊戒發大命臨羣臣則
齊戒皆不近婦人其大寒大暑一歲之虚四時有厲
氣一月之虚風雨震電之變一日之虚王亦當暫遠
帷箔也
凡祭祀贊玉齍贊后薦徹豆籩註玉齍玉敦受黍稷器
后進之而不徹
疏言凡祭祀者后無外事唯有宗廟禘祫與四時月
祭等故云凡也豆籩云贊薦徹玉齍直贊不言薦徹
明直贊進之而已
若有賓客則從后註當贊后事
疏諸侯来朝王親饗燕后當助王時九嬪從后往也
大喪帥叙哭者亦如之註亦從后帥猶道也后哭衆之
次叙者乃哭
世婦掌祭祀賓客喪紀之事帥女宫而濯摡為齍盛註
摡拭也為猶差擇
疏婦人所掌祭祀謂祭宗廟賓客謂饗食諸侯在廟
喪紀謂大喪朝廟設祖奠與大遺奠時按少牢饔人
摡鼎俎廩人摡甑甗司宫摡豆籩彼大夫家無婦官
及刑女故皆使男子此天子禮與彼異也祭祀黍稷
舂人舂之&KR1066;人炊之皆不使世婦故知為是差擇也
○鄧氏曰水滌曰濯手拭曰摡
及祭之日涖陳女宫之具凡内羞之物註内羞謂房中
之羞
疏内羞謂糗餌粉餈之類按少牢皆從房中来故名
内羞也○王氏曰籩人醢人共内羞世婦涖陳之
掌弔臨於卿大夫之喪註王使往弔
疏按司服公卿大夫皆王親弔之此云使世婦往弔
者蓋使世婦致禮物亦名往弔也○仲輿郝氏曰王
后使之往弔
女御掌御敘於王之燕寢註言掌御敘防上之專妬者
於王之燕寢則王不就后宫息
疏鄭解不使九嬪世婦掌房之意若使在上掌之則
有妬嫉自專之事今使女御掌之宮卑不敢專妬也
○李氏曰女御官卑不敢嫉妬自專則九九之法行
矣九九之法行則内無怨女而子孫衆多矣夫男女
人之大欲一有失時則有怨曠七月女心傷悲東山
婦歎於室君子憛於人情周家所以興也安得聚少
女之色幽於深宫之中而無進御之路則其性情之
所感動何如哉四時何以能和百神何以降福至於
繼社稷之重其有寵之人或不宜子非廣其禮將無
及也然則聖人之意遠矣
以歲時獻功事註絲枲成功之事
凡祭祀贊世婦註助其帥涖女宫
大喪掌沐浴註王及后之喪
疏王及后喪沐用潘浴用湯始死為之於南牖下但
男子不死於婦人之手按士喪禮浴時男子抗衾則
不使婦人王喪或亦止給湯物而已
后之喪持翣註翣棺飾也持而從柩車
疏按禮器云天子八翣又漢制度皆戴辟后喪亦同
○或曰翣形如扇持以蔽柩
從世婦而弔於卿大夫之喪註從之數蓋如使者之介
云
疏三夫人象三公九嬪象孤卿二十七世婦象大夫
女御象元士則王之大夫四命世婦之從亦四人以
無正文故言云以疑之也○仲輿郝氏曰世婦以王
后命出弔則使女御從或者以為王之御妻豈有恩
幸之女從世婦出弔供湯沐持柩翣者為女宫之類
明甚○李氏曰男女之際人之所甚重前哲備言之
矣然而賢妃相成之道不世出亂國亡家者往往而
是蓋婦人之性陰昧而柔弱鮮克正也堯之試舜釐
降二女以嬪於虞以觀厥刑焉以堯之女其淵源非
不善尚曰舜能以義理下其心則不漸以教不摩以
禮其不能以行婦道明矣夫后妃同體於王其次嬪
御亦所愛幸一舉事足以旋轉天地薄食日月其為
禍福可勝言哉貴則為驕富則為侈並寵則妬不答
則怨憎則有䜛言愛則有私謁府庫或為之空刑賞
或為之濫姦邪或為之昌忠良或為之剝宗室或為
之盡冢嗣或為之易帷簿或為之不修社稷或為之
不食末喜之殺桀妲己之殺紂此類豈少哉成周内
宰之職王宫之中自王后而下至女御之卑皆受教
皆習禮德皆正言皆順無冶容無廢功無侈服無衺
道則閨門之内何有不肅普天之下何有不化關雎
之不淫葛覃之躬儉樛木之無嫉妬螽斯之多子孫
卷耳之輔佐求賢兔罝之莫不好德於此見矣王道
安得而不成乎
女祝掌王后之内祭祀凡内禱祠之事註内祭祀六宫
之中竈門戶禱疾病求瘳也祠報福
疏祭法王立七祀有戶竈中霤門行泰厲司命后亦
與王同按月令春祀戸夏祀竈秋祀門
掌以時招梗禬禳之事以除疾殃註鄭大夫讀梗為亢
謂招善而亢惡去之杜子春讀梗為更玄謂梗禦未至
也除災害曰禬禬猶刮去也却變異曰禳禳攘也
疏云以時者謂隨其事時不必要在四時也招者招
取善祥梗者禦捍惡之未至禬除去見在之災禳推
卻見在之變異○明齋王氏曰鬼神之事婦人信之
尤酷聖人深識鬼神之情狀因人情之所不能已制
為正祀則彼淫祀不禁而自止矣後世不知此一切
禁絶此淫祀之所以紛然也
女史掌王后之禮職
王氏曰王后之禮各有所職如祭祀則有薦徹賓客
則有獻酬之類女史掌之則王后非禮勿動矣
掌内治之貳以詔后治内政註内治之法本在内宰書
而貳之
疏按内宰職云掌書版圖之法以治王内之政令
逆内宫註鈎攷六宫之計
疏謂六宫所有費用財物及米粟皆當鈎攷之
書内令註后之令
疏謂書而宣布於六宫之中○王氏謂后有政令美
惡直書以示勸戒此其專職也
凡后之事以禮從註亦如太史之從於王
疏太史職云大會同朝覲以書協禮事及將幣之日
執書以詔王此女史亦執禮書以從后也○盱江何
氏曰成周一代后妃多賢是豈獨師傅保姆之助哉
蓋其嬪婦祝史亦皆窈窕之淑女掌其教贊其禮詔
其媺匡其過相與輔導警戒以成其德子孫世有哲
王不亦宜乎漢唐以来或以俘囚之女充后宫或以
倡優之賤備妃嬪上不知教下不知學令德無聞有
由然矣若唐山夫人房中之歌藹然雅頌之音才人
徐惠直諫之疏&KR1006;乎姜后之風其庶幾成周之家法
乎○明齋王氏曰按史之為官手持中而不失者也
故主記人君言動納之金匱為上者不得而與雖至
暴如桀紂亦無容其私人君設欲覽之或有所更易
為史者知有法而不知有其身頭可斷而手不可易
有死而已繼之者亦然所以謂之信史春秋之時齊
有太史之簡晉有董狐之筆此意尚存蓋自古相傳
之法也夫人君唯其言而莫予違后夫人深居禁中
尤易縱恣然而好善名惡惡名之心人孰無之故垂
象於天有柱史女史各司其職先王法之故特設女
史以婦人之賢且能者執彤管以侍后猶王之左右
史而兼掌夫禮職内治會計之事蓋王政煩故分掌
於太史内史諸職后事簡故總一職而已
典婦功掌婦式之灋以授嬪婦及内人女功之事齎註
婦式婦人事之模範灋其用財舊數嬪婦九嬪世婦言
及以殊之者容國中婦人賢善工於事者事齎謂以女
功之事采取絲枲鄭司農云内人謂女御
王氏曰絲以為帛枲以為布其麄良皆有常法多寡
皆有常數故曰婦式之灋○魯語云王后織玄紞公
侯夫人紘綖卿之内子大帶則貴賤皆職事也知有
國中婦人者以下典絲云頒絲於外内工注云外工
外嬪婦故太宰九職云嬪婦化治絲枲是國中婦人
有嬪婦之稱也
凡授嬪婦功及秋獻功辨其苦良比其小大而賈之物
書而楬之註授當為受國中嬪婦所作成即送之不須
獻功時也賈之者物不正齊當以泉計通功鄭司農云
辨其苦良謂分别其縑帛與布紵之麄細皆比方其大
小書其賈數而著其物若今時題署物
王氏曰而賈之謂計其所值
以共王及后之用頒之於内府
莊渠魏氏曰先授之功以齊其業及獻功又辨之一
其勤惰共王及后之用不忍費民也漢元恭儉貢禹
嘗諫曰故時齊三服官輸物不過十笥方今齊三服
官作工各數千人一歲費數鉅萬守成之君往往因
襲舊弊以為祖宗故事歴代通患也
典絲掌絲入而辨其物以其賈楬之註絲入謂九職之
嬪婦所貢絲
疏后宫所蠶之絲自於后宫用之以為祭服不入典
絲其歲常貢之絲若禹貢兖州貢漆絲等餘官更無
絲入之文亦當入此典絲也○王氏曰以其賈楬示
之者防其以賤貿貴也
掌其藏與其出以待興功之時註絲之貢少藏之出之
可同官也時者若温煖宜縑帛清涼宜文繡
疏文繡染絲為之夏暑損色故待秋涼為之也
頒絲於外内工皆以物授之凡上之賜予亦如之註外
工外嬪婦内工女御
疏以物授之者若縑帛則授以素絲文繡則授以采
絲
及獻功則受良功而藏之辨其物而書其數以待有司
之政令上之賜予註良當為苦受其麄盬之功以給有
司之公用其良功者典婦功受之以共王及后之用有
司之政令若司服弁師等之政令鄭司農云良功絲功
縑帛
介甫王氏曰典絲所共則祭祀黼畫組就喪紀組文
之物是乃王之致美乎黻冕致孝乎鬼神也其受良
功不亦宜乎
凡祭祀共黼畫組就之物註以給衣服冕旒及依盥巾
之屬白與黑謂之黼采色一成曰就
疏經云共據王而言註云給據臣而言鄭欲見尊卑
皆授絲物也○王先生曰祭祀之用絲者莫急於冕
服曰黼畫則其服也曰組就則其冕也自衮冕九章
鷺冕七章而下皆畫衣而繡裳黼之於裳則繡矣此
言黼畫者蓋周人以黼為尚詩云玄衮及黼書麻冕
黼裳不特此也巾則皆黼依則設黼席用黼純此典
絲之所以黼畫必首言也天子繅斿十有二就諸侯
繅斿九就以組為冕旒之就曰組就不特此也素絲
組之用之於馬天子佩白玉而玄組綬用之於佩駔
琮七寸則用之於玉知組就之為冕旒者以其用之
於祭祀耳
喪紀共其絲纊組文之物註以給線縷著旴口綦握之
屬青與赤謂之文
疏以給線縷者謂所裁縫皆用線縷釋經絲也云著
旴口綦握之屬者釋經纊組按士喪禮握手玄纁裏
著組繫按喪大記屬纊以俟絶氣内則云屨著綦鄭
云綦屨繫是用纊組之事也云青與赤謂之文繢人
職文繡之屬亦用絲故連言也
凡飾邦器者受文織絲組焉註謂茵席屏風之屬
歲終則各以其物會之註種别為計鄭司農云各以其
所飾之物計會傅著之
雜說古之内作不過絲枲縫染以備衣裳冠服耳其
黼畫組就等乃上以共祭祀飾邦器故官省而財不
蠧後世則不然此貢禹所以昌言於漢廷也歟
典枲掌布緦縷紵之麻草之物以待時頒功而授齎註
緦十五升布抽其半者白而細疏曰紵雜言此數物者
以著其類衆多草葛䔛之屬
或曰六百縷也○劉氏曰緦縷紵皆布名而有精麄
之别
及獻功受苦功以其賈楬而藏之以待時頒註其良功
亦入於典婦功以共王及后之用鄭司農云苦功謂麻
功布紵
按先鄭以絲功為良麻功為苦後鄭以絲枲皆有良
苦其良者皆典婦功受之以共王及后之用其苦者
則典絲枲受之以給賜予時頒
頒衣服授之賜予亦如之歲終則各以其物會之註授
之授受頒者帛言待有司之政令布言頒衣服互文
王氏曰先王之於婦職王后帥之以蠶内宰又教之
以二事九嬪又教之至於婦功與絲枲亦皆有官以
典之及其獻功則后受之而内宰佐之典婦功之屬
又皆辨其苦良比其小大焉夫尊而王后卑而内人
皆相帥以絲枲之事而其詳至於如此其嚴者豈非
天下之務唯本之為貴邪男子之務本於農耕女子
之務本於蠶絲苟不忘其本而先之於上則田有餘
粟女有餘布而邦之財用所為足也孟子曰無政事
則財用不足其庸可忽耶○明齋王氏曰按四方之
奢儉勤惰皆起於后宫后夫人者佐天子以理天下
之内治正以其貴而勤富而儉有以率先天下耳天
文有扶筐星后妃親蠶之器也織女星者宫嬪親織
之象也咸列象於紫微垣故周禮特為典婦功一職
以司後宫工作之事此内治之所以修舉而無怠荒
之禍也敬姜有云民勞則思思則善心生逸則淫淫
則忘善忘善則惡心生沃土之民不材淫也瘠土之
民莫不嚮義勞也是故王后親織玄紞公侯之夫人加
之以紘綖卿之内子為大帶命婦成祭服列士之妻
加之以朝服自庶士以下皆衣其夫社而賦事蒸而
獻功男女效績愆則有辟古之制也敬姜可謂知言
矣抑周之先自昔相傳男勤於耕女勤於織故以絲
枲之事不特典婦功掌之而已九嬪教之内宰職之
又佐后而賞罰之宜其女有餘布而財不可勝用也
及其衰也后宫休其蠶織民間則杼軸其空貢禹諫
元帝曰故時齊三服官輸物不過十笥方今齊三服
官工作各數千人一歲費數鉅萬三工官費五十萬
東西織空亦然夫一婦不織或受之寒奈何民不
困窮也即周之内治如此宜其永世也歟
内司服掌王后之六服褘衣揄狄闕狄鞠衣展衣緣衣
素沙註玄謂狄當為翟翟雉名伊雒而南素質五色皆
備成章曰翬江淮而南青質五色皆備成章曰搖王后
之服刻繒為之形而采畫之綴於衣以為文章褘衣畫
翟者揄翟畫搖者闕翟刻而不畫此三者皆祭服從王
祭先王則服褘衣祭先公則服揄翟祭羣小祀則服闕
翟鞠衣黃桑服也色如鞠塵象桑葉始生月令三月薦
鞠衣於先帝告桑事展衣以禮見王及賓客之服字當
為襢襢之為亶亶誠也詩國風曰玼兮玼兮其之翟也
下云胡然而天也胡然而帝也言其德當神明又曰瑳
兮瑳兮其之展也下云展如之人兮邦之媛也言其行
配君子二者之義與禮合矣褖衣御於王之服亦以燕
居男子之褖衣黑則是亦黑也六服備於此矣以下推
次其色則闕狄赤揄狄青褘衣玄婦人尚專一德無所
兼連衣裳不異其色素沙者今之白縛也六服皆袍制
以白縛為裏使之張顯
王氏曰雉之為物交有時别有倫其性耿介則正直
見乎内身備五色則文明見乎外○陳氏禮書曰鞠
衣其色黃黃者陰之盛色蠶而服之以其帥外内命
婦而蠶使天下之嬪婦取中焉以見后事之盛也
王之吉服有九韋弁以下常服有三與后鞠衣以下
三服同但王之祭服有六后祭服惟有三翟者天地
山川社稷等后夫人不與故三服而已按内宰云祭
祀祼獻則贊天地無祼言祼在宗廟又内宗外宗佐
后皆云宗廟不云外神故知后於外神不與○陳氏
曰陽數九故王之吉服九陰數六故后之吉服六
辨外内命婦之服鞠衣展衣緣衣素沙註内命婦之服
鞠衣九嬪也展衣世婦也緣衣女御也外命婦者其夫
孤也則服鞠衣其夫卿大夫也則服展衣其夫士也則
服緣衣三夫人及公之妻其闕狄以下乎侯伯之夫人
揄狄子男之夫人亦闕狄惟二王後褘衣
疏外内命婦不得有六服惟得鞠衣已下三服尊卑
差次服之而已亦以素沙為裏○王氏曰記曰夫人
副褘此言上公之夫人也蓋上公與王同服衮衣則
上公之夫人宜與后同服褘衣矣侯伯降上公一等
則侯伯夫人宜服揄狄子男又降一等則子男之夫
人宜服闕狄矣三夫人視三公服用闕狄則三公之
夫人亦宜服闕狄矣○按明齋王氏謂天子之服九章
后服亦當有九等之章不宜止一畫翟王與諸侯之
衮名同制異則后與夫人之褘亦當有辨
凡祭祀賓客共后之衣服及九嬪世婦凡命婦共其衣
服共喪衰亦如之註凡者凡女御與外命婦也言及言
凡殊貴賤也春秋之義王人雖微者猶序乎諸侯之上
所以尊尊也臣之命者再命以上受服則下士之妻不
共也外命婦唯王祭祀賓客以禮佐后得服此上服自
於其家則降焉
疏云共后之衣服者祭祀共三翟賓客共展衣云九
嬪世婦者謂助后祭祀賓客時云凡命婦者兼外内
命婦也云喪衰亦如之者外命婦為王服齊衰於后
無服若九嬪以下及女御於王服斬衰於后服齊衰
也○又云按僖八年春王正月公會王人齊侯宋公以
下盟於洮傳曰王人者何微者也曷為序乎諸侯之
上先王命也天子中士已上於經見名氏下士名氏
不見今直云人是天子下士也若九嬪雖卑於三公
夫人世婦雖卑於孤卿妻言凡以殊之者尊王之嬪
婦也○又云按特牲主婦纚笄宵衣少牢主婦被錫
衣侈袂士妻不衣緣衣大夫妻侈綃衣袂不服展衣
此於家降服之證也
后之喪共其衣服凡内具之物註内具紛帨線纊鞶袠
之屬
疏后喪所共衣服謂襲時十二稱小斂十九稱大斂
百二十稱按内則婦事舅姑有紛帨線纊鞶袠故死
者入壙亦兼有此數物言之屬者按内則更有刀礪
小觿之等
縫人掌王宫之縫線之事以役女御以縫王及后之衣
服註女御裁縫王及后之衣服則為役助之宫中餘裁
縫事則專為焉鄭司農云線縷也
劉氏曰奄所以董其工而役之裁縫者也女御所以
取其制授之修短者也王及后至尊矣非女工所宜
量度者也
喪縫棺飾焉註孝子既啓見棺猶見親之身既載飾而
以行遂以葬若存時居於帷幕而加文繡喪大記曰飾
棺君龍帷三池振容黼荒火三列黻三列素錦褚加偽
荒纁紐六齊五采五貝黼翣二黻翣二畫翣二皆戴圭魚躍
拂池君纁戴六纁披六此諸侯禮也禮器曰天子八翣諸
侯六大夫四漢禮器制度飾棺天子火龍黼黻皆五列
又有龍翣二其戴皆加璧
疏鄭彼注云畫龍為帷○鄭云象生時有承霤以竹
為之屈於天子故有前及左右而已○謂於竹池之
内畫搖雉於絞繒之上垂之於下車行振動以為容
儀○鄭云荒蒙也蒙覆車上者黼白黑文也○黑與
青謂之黼兩已相背火形如半環然列行也○謂幄
帳諸侯以素錦為幄帳以覆棺○偽即帷也既覆棺
以褚乃加帷荒於其上○紐謂繫連帷荒以纁色為
之左右各三故云六也○謂於荒之中央以五采繒
為之綴貝絡其上形如瓜瓣然○白黑文曰黼青黑
文曰黻雲氣曰畫戴圭謂置圭於翣之兩角為飾也○
池内懸銅魚車行振動以拂池○於車兩箱各豎三
隻軨子戴值也謂以纁為值靽其軨子各使相值因
而繫前後披兩箱各使人持制之以備車之傾側也
○天子無文取諸侯以推天子
衣翣柳之材註必先纏衣其木乃以張飾也柳之言聚
諸飾之所聚書曰分命和仲度西曰柳穀
疏書曰濟南伏生書今尚書云宅西曰昧谷度亦居也
柳者諸色所聚日將没其色赤兼有餘色故云柳穀
引之者見柳有諸色也○竇氏曰柳柳車也○王氏
曰翣如方扇持之所以蔽棺柳陰木為之故喪車謂
之柳車翣以木為體用綵繒纏之以為飾故曰衣翣
柳之材
掌凡内之縫事
染人掌染絲帛凡染春㬧練夏纁玄秋染夏冬獻功註
㬧練練其素而㬧之鄭司農云纁謂絳也夏大也秋乃
大染玄謂纁玄者天地之色以為祭服石染當及盛暑
熱潤始湛研之三月而後可用考工記鍾氏則染纁術
也染玄則史傳闕矣染夏者染五色謂之夏者其色以
夏翟為飾禹貢曰羽&KR0850;夏翟是其總名其類有六曰翬
曰搖曰&KR1319;曰甾曰希曰蹲其毛羽五色皆備成章染者
擬以為淺深之度是以放而取名焉
疏按易九事章云黃帝堯舜垂衣裳蓋取諸乾坤乾
坤者天地之色但天玄地黃而玄纁者土無正位託
位南方火火色赤與黃其為纁也凡六冕之服皆玄
上纁下故云以為祭服○或曰素絹也○劉氏曰禹
貢羽&KR0850;夏翟羽色自然而成五色者也染夏染為五
色以象之
掌凡染事
愚按染人職掌甚細然嫌微之際所關綦重書曰五
服五章哉詩云載玄載黃我朱孔陽為公子裳蓋名
器之尊卑後宫之奢儉與其式法婬衺皆係焉屬之
天官誰曰不宜也
追師掌王后之首服為副編次追衡笄為九嬪及外内
命婦之首服以待祭祀賓客註鄭司農云追冠名士冠
禮記曰委貎周道也章甫殷道也牟追夏后氏之道也
追師掌冠冕之官故并主王后之首服副者婦人之首
服祭統曰君卷冕立於阼夫人副褘立於東房衡維持
冠者春秋傳曰衡紞紘綖玄謂副之言覆所以覆首為
之飾其遺象若今步繇矣服之以從王祭祀編編列髮
為之其遺象若今假紒矣服之以桑也次次第髮長短
為之所謂髲髢服之以見王王后之燕居亦纚笄總而
已追猶治也詩云追琢其章王后之衡笄皆以玉為之
唯祭服有衡垂於副之兩旁當耳其下以紞縣瑱詩云
玼兮玼分其之翟也鬒髮如雲不屑鬄也玉之瑱也是
之謂也笄卷髮者外内命婦衣鞠衣襢衣者服編衣褖
衣者服次非王祭祀賓客佐后之禮自於其家則亦降
焉少牢饋食禮曰主婦髲鬄衣移袂特牲饋食禮曰主
婦纚笄宵衣是也昏禮女次純衣攝盛服耳主人爵弁
以迎移袂褖衣之袂凡諸侯夫人於其國衣服與王后
同
薛氏曰笄長一尺二寸亦謂之簪○魏氏曰詩所謂纚
笄總也疏云掌王后之首服者對夏官弁師掌男
子之首服追師若兼掌男子首服亦當如下屨人職
云掌正及后之服屨今不言王明非共掌故後鄭不
從司農之說也九嬪下不言世婦文略則外命婦中
有三公夫人卿大夫等之妻内命婦中唯有女御也
云以待祭祀賓客者亦謂助后而服之也○又云鄭
知三翟之首服副鞠衣展衣之首服編褖衣之首服次者
王之祭服有六首服皆冕則后之祭服有三首服皆副可
知昏禮女次純衣純衣即褖衣褖衣而云次則緣衣首服
次可知其中又有編明配鞠衣展衣也○魏氏曰禮
男子冠而婦人笄婦人之飾不過髮與笄而已後世
珍寳盈頭不幾冶容誨淫乎
喪紀共笄絰亦如之
王氏曰笄而加以絰九嬪外内命婦所服亦如之
屨人掌王及后之服屨為赤舄黑舄赤繶黃繶青句素
屨葛屨註屨自明矣必連言服者著服各有屨也複
下曰舄襌下曰屨舄屨有絇有繶有純者飾也鄭司農
云赤繶黃繶以赤黃之絲為下緣玄謂凡舄屨各象其
裳之色士冠禮曰玄端黑屨青絇繶純素積白屨緇絇
繶純爵弁纁屨黑絇繶純是也王吉服有九舄有三等
赤舄為上冕服之舄詩云王錫韓侯玄衮赤舄則諸侯
與王同下有白舄黑舄王后吉服六唯祭服有舄玄舄
為上褘衣之舄也下有青舄赤舄鞠衣以下皆屨耳句
當為絇絇繶純者同色今云赤繶黃繶青絇雜互言之
明舄屨衆多反覆以見之凡舄之飾如繢之次赤繶者
王黑舄之飾黃繶者王后玄舄之飾青絇者王白舄之
飾言繶必言絇純言絇亦有繶純三者相將王及后之
赤舄皆黑飾后之青舄白飾凡屨之飾如繡次也黃屨
白飾白屨黑飾黑屨青飾絇謂之拘著舄屨之頭以
為行戒繶縫中紃純緣也天子諸侯吉事皆舄其餘唯
服冕衣翟著舄耳士爵弁纁屨黑絇繶純尊祭服之屨
飾從繢也素屨者非純吉有凶去飾者言葛屨明有用
皮時
疏首服在上尊故追師弁師分掌之屨舄在下卑故
男子婦人同官掌之也○或曰下底也○經不云純
文略也○王氏曰冕弁者天之覆也舄屨者地之載
也腰已上屬天故衣冠同色腰已下屬地故裳屨同
色○赤舄為上白舄配韋弁皮弁黑舄配冠弁服也
○凡舄屨皆有絇繶純三者相將各言其一者欲互
見其舄屨故舉一邊而言耳○素屨大祥時所服去
飾無絇繶純也葛屨自赤舄已下夏用葛為之冬則
用皮為之在素屨下者見素屨亦用葛與皮也
辨外内命夫命婦之命屨功屨散屨註命夫之命屨纁
屨命婦之命屨黃屨以下功屨次命屨於孤卿大夫則
白屨黑屨九嬪内子亦然世婦命婦以黑屨為功屨女
御士妻命屨而已士及士妻謂再命受服者散屨亦謂
去飾
疏云命夫之命屨者以其經不云舄唯云屨大夫以
上衣冠則有命舄無命屨故知命屨中唯有屨而已
士之命服爵弁則纁屨故云命屨纁屨而已云命婦
之命屨黃屨以下者以其外命婦孤妻已下内命婦
九嬪已下不得服舄皆自鞠衣以下故云黃屨以下
言以下者兼有卿大夫妻及二十七世婦皆展衣白
屨士妻與女御皆褖衣黑屨故云以下以廣之云功
屨次命屨於孤卿大夫則白屨黑屨者案司服孤絺
冕卿大夫玄冕皆以赤舄為命舄以下仍有韋弁白
屨冠弁黑屨故云次命屨命屨據婦人而言其實孤
卿大夫則功屨次命舄也云九嬪内子亦然者九嬪
與孤妻内子既以黃屨為命屨功屨之中有襢衣白
屨褖衣黑屨故云亦然云世婦以黑屨為功屨者以
其皆以襢衣白屨為命屨其功屨唯有褖衣黑屨也
云女御士妻命屨而已者以二者唯有褖衣黑屨為
命屨故云命屨而已云士及士妻謂再命受服者案
大宗伯云一命受職再命受服但公侯伯之士一命
子男之士不命及王之下士皆受職不受服王之中
士再命上士三命已上乃受服受服則并得此屨故
云再命受服者也去飾據臣言散即上之素皆是無
飾互換而言鄭志趙商問司服王后六服之制目不
解請圖之答曰大裘衮衣鷩衣毳衣絺衣玄衣此六
服皆纁裳赤舄韋弁衣以韎皮弁衣以布此二弁皆
素裳白舄冠弁服黑衣裳而黑舄冠弁玄端褘衣玄
舄首服副從王見先王揄翟青舄首服副從王見先
公闕翟赤舄首服副從王見羣小祀鞠衣黃屨首服
編以告桑之服襢衣白屨首服編以禮見王之服褖
衣黑屨首服次以御於王之服后服六翟三等三舄
玄青赤鞠衣以下三屨黃白黑婦人質不殊裳屨舄
皆同裳色也
凡四時之祭祀以宜服之註祭祀而有素屨散屨者唯
大祥時
疏此據外内命夫為王斬衰而言初死著管屨卒哭
與齊衰初死同疏屨既練與大功初死同繩屨大祥
與小功初死同吉屨無絇吉屨無繶純是以上經注
云非純吉故云唯大祥時也○王氏曰若吉祭則用
赤舄黑舄等喪祭則有素屨散屨皆隨事之宜
夏采掌大喪以冕服復於太祖以乘車建綏復於四郊
註求之王平生常所有事之處乘車玉路於太廟以冕
服不出宫也四郊以綏出國門此行道也鄭司農云復
謂始死招魂復魄士喪禮曰士死於適室復者一人以
爵弁服升自東榮中屋北面招以衣曰臯某復三降衣
於前受用篋升自阼階以衣尸喪大記曰復男子稱名
婦人稱字檀弓曰復盡愛之道也望反諸幽求諸鬼神
之道也北面求諸幽之義也檀弓又曰君復於小寢大
寢小祖大祖庫門四郊喪大記又曰復者朝服君以卷
夫人以闕狄大夫以玄赬世婦以襢衣士以爵弁士妻
以稅衣雜記曰諸侯行而死於館則其復如於其國如
於道則升其乘車之左轂以其綏復大夫死於館則其
復如於家死於道則升其乘車之右轂以其綏復喪大
記又曰為賓則公館復私館不復夏采天子之官故以冕
服復於太祖以乘車建綏復於四郊天子之禮也太祖
始祖廟也玄謂明堂位曰凡四代之服器魯兼用之有
虞氏之旂夏后氏之綏綏當為緌字之誤也緌以旄牛
尾為之綴於橦上所謂注旄於干首者王祀四郊乘玉
路建太常今以之復去其旒異之於生
王氏曰死者人之窮也窮則宜反本太祖子孫之本也
故復之於太祖○劉氏曰王之衮冕生常服之奉享
於大祖之廟者也王之大常生建諸玉路乘於四郊
以奉祀者也及其始喪則用以為復而莫測其神氣
之奚往也故或以其服或以其乘或以其建或之其
所往而致敬者或之其所居而素安者或用其所暱
而常侍者臯而復之庶幾其神之復而可生也孝子
盡愛之道無所不至矣是以夏采復於大祖復於四
郊祭僕復於小廟隸僕復於大寢小寢○王氏曰記
曰復盡愛之道也先王所以愛其親其至誠忠孝以
至於此以此而率天下則民德其有不歸於厚者乎
孔子曰慎終追遠民德歸厚矣夫治而至於民德歸
厚其治之大成歟此夏采之職所以序之於天官之
終也
周禮註疏删翼卷五
