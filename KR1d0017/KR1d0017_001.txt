周禮註疏刪翼卷一
明王志長撰
天官冢宰第一
疏鄭目錄云象天所立之官冢大也宰者官也天
統理萬物天子立冢宰使掌邦治亦所以總御衆
官使不失職○又曰宰者調和膳羞之名冢宰亦
能調和衆官故云冢宰也司徒司馬司寇司空各
能一官不兼羣職故皆云司冢宰不言司以總御
衆官不主一官之事宗伯亦不言司者以其祭祀
鬼神鬼神非人所主故也○劉氏中義曰山既高
矣其上又有頂為冢宰者司主之名○節卿鄭氏
曰或問冢宰一官其屬六十未有一事關乎天
者何也曰古之大臣其所謂寅亮天地燮理隂
陽者若歷官星翁太史卜祝之所為乎凡論道
經邦以轉移人主之心術而釐正天下之萬事
者皆寅亮燮理也皆對時育物撫五辰而熙庶
績者也是故日月之薄蝕百川之沸騰詩人所
以刺卿士榖洛之鬭太子晉以歸咎於執政焉
和同天人之際使之無間然者雖聖人之能事
而大臣實輔佐之其誰曰人事之非天理也加
天官於冢宰之上其尊大臣也雖至所以責大
臣益深矣○葉氏時曰六卿分配天地四時而
冢宰以天名官則其任尤重嘗觀虞書司徒敷
典猶地官也而典則曰天敘秩宗典禮猶春官
也而禮則曰天秩五服五章猶司服典命之職
也而曰天命有德五刑五用猶司寇司刑之職
也而曰天討有罪一則曰亮天功二則曰代天
工同寅協恭無往而不以天自處今冢宰掌建
邦之六典何者而非天也以天官命冢宰而加
於五官之上其待大臣也彌尊其責大臣也彌
重故任大臣而不能致敬名曰褻天為大臣而不
能任責名曰誣天昔陳平不知錢榖決獄而謂宰
相順四時理隂陽丙吉不問清道羣鬭而問牛喘
謂三公典調和隂陽夫四時果順隂陽果和尚復
何媿不和不順而姑藉是以文其不知不問之失
吾誰欺欺天乎惜無以天官之學告之者○龍溪
王氏曰宰相謂之調和鼎鼐譬諸庖人之治庖五
味備於主人庖人特從而調和之非有所挾也苟
挾一味以與之爭能則反淆矣是故不挾一味者
庖人之職也不挾一技者大臣之業也○潛溪鄧
氏曰天官卿與六官並列何也曰易乾坤與六子
亦並列也天地四時一不具即覆載生成之德詎
有偏乎其並列象分異也其聮事象功同也譬則
風雨露雷共而化工宣生長收藏合而歲功成血
脈經絡相轉輸而百體清和咸理也然何獨事聮
也天官者以治教禮政刑事為其治者也地官者
以教治禮政刑事為其教者也春官者以禮治教
政刑事為其禮者也夏官者以政治教禮刑事為
其政者也秋官冬官者以刑事治教禮政為其刑為
其事者也譬言天而五行四時統於天言地而五
運四氣統於地春夏秋冬各以其時行而覆載生
成之德各正具備也播五行於四時而木火土金
水歲月日時干支子母迭而運也○愚按王者代
天以治天下苟天覆地載春生夏長秋收冬藏之
德一不備即不足以全乎君而為民極故天官地
官云云者若曰此王者天德地德與春夏秋冬之
德所分寄之官非即以天地等名官也至冢宰司
徒等則各因職掌所命之名蓋王者以治法天之
照臨故天官守治典以教法地之厚載故地官守
教典以禮法春之生育故春官守禮典以政法夏
之雷霆故夏官守政典以刑法秋之肅清故秋官
守刑典以事法冬之各正保合故冬官守事典不
然天官六十屬何與於天事且天君象也繫官於
天臣子儼然以天自處六卿分理之義謂何
惟王建國註建立也周公居攝而作六典之職謂之周
禮營邑於土中七年致政成王以此禮授之使居雒邑
治天下司徒職曰日至之景尺有五寸謂之地中天地
之所合也四時之所交也風雨之所會也隂陽之所和
也然則百物阜安乃建王國焉
辨方正位註玄謂考工匠人建國水地以縣置𣙗以縣
視以景為規識日出之景與日入之景晝參諸日中之
景夜考之極星以正朝夕是别四方正位謂定宫廟
體國經野註體猶分也經謂為之里數鄭司農云營國
方九里國中九經九緯左祖右社面朝後市野則九夫
為井四井為邑之屬是也
疏南北之道謂之經東西之道謂之緯宗廟為陽故
在左社稷為隂故在右三朝君臣治政之處故在前
三市貪利行刑之處故在後也
設官分職以為民極註極中也令天下之人各得其中
不失其所
王氏曰四海之治歸王畿王畿歸王朝王朝歸王躬
而王建其有極王道不出於此故六官篇首皆以此
語冠之也○葉氏時曰極也者不識不知順帝之則
如堯之立民是也是彜是訓於帝其訓如周之敷言
是也蓋王畿立而後根本定方位設而後等級明國
野分而後疆理正官職舉而後綱目張民極之立孰
有大於此者先正范公有言曰曲禮三千一言以蔽
之曰母不敬愚竊曰經禮三百一言以蔽之曰為民
極○節卿鄭氏曰或問周公之序六典也辨方正位
體國經野設官分職之下每終之以為民極此特建
國之始耳未見其有與於民也民何以遽取則於此
哉曰先王之教天下未始有精粗本末之間也有如
王之立朝后之居市朝之在前市之在後公卿大夫
之在朝百工商賈之在市人見其為辨方正位而已
經涂之九軌而野涂之五軌宫隅之制而以為諸侯
之城制都之經涂體野涂焉諸侯之經涂體環涂焉
人知其為體國經野而已朝官居朝市官居市卿大
夫王后入市則有罰二鄉則公一人一鄉卿一人繇
此而統六遂繇此而倡九牧人知其為設官分職而
已孰知其所以定民之志而為教之大者固在於此
耶夫朝不混市野不踰國人不侵官后不敢以奸王
之權諸侯不敢以僭天子之制公卿大夫不牟商賈
之利六卿九牧相屬而聽命於三公夫彼皆民上也
皆富且貴焉者也而尺寸不敢踰一毫分守不敢易
所以習民於尊卑等威階級之中銷其亡等冒上之
心而寓其道德之意蓋孔子所謂吾無行而不與二
三子者是以民服事其上而下無覬覦賤不尤貴卑
不踰尊舉一世之人皆安於法度分守之内志慮不
易視聽純一易直淳龐而從上之令父詔其子兄授
其弟長率其屬何往而非五禮六樂三物十二教哉
方位國野設官分職何往而非以為極哉嘗讀晉之
之國語每歎絳之富商民韋藩木楗過朝之事以為
富商之饒於財使之澤其車而華其服非不足也而
必易車服於過朝之際不敢混然與士大夫無别焉
民志之定而中道之存成王周公之遺化固隠然在
此也
乃立天官冢宰使帥其屬而掌邦治以佐王均邦國註
邦治王所以治邦國也鄭司農云邦治謂總六官之職
也故大宰職曰掌建邦之六典以佐王治邦國六官皆
總屬於冢宰故論語曰君薨百官總已以聽於冢宰言
冢宰於百官無所不主爾雅曰冢大也冢宰大宰也
鄭云宰主也于云濟其清濁和其剛柔而納之中和
曰宰疏周禮以邦國連言者據諸侯也單言邦單言
國者多據王國也然不先均王國而言均邦國者王
之冢宰若言王國恐不兼諸侯今言邦國則舉外可
以包内也○劉氏中義曰天者萬物性命資之為始
故冢宰掌治以法天焉地者萬物形質資之為生故
司徒掌教以法地焉天官掌其治地官掌其教遂天
之所以始成地之所以生俾萬物各正性命者也○
范氏曰古之王者惟任一相以治天下唐虞有百揆
夏商周可知也周之冢宰實總六卿自司徒以下分
職以聽焉詔王廢置者宰也是以治出於一政有所
統相得其職君得其道恭已無為而治蓋以此也後
世多疑於人宰相之職分而不一君以為權在於己
臣亦以為政在於君國之治亂民之休戚無所任責
故賢者不得行其所學不肖者得以苟容於其間繇
官不正任不專也其有功烈見於世稱為賢相者必
其得君之專任職之久言行計從出於一人者也如
欲稽古以建官必以一相統天下始可以言治矣○
東萊吕氏曰冢宰均邦國者是使若貴若賤若小若
大各得其平爾古之稱宰相者多以平為主若商則
謂之阿衡阿衡平之謂也天之所以立君命相者不
過欲平天下之所不平者爾使四海之内貴者貴賤
者賤耕者耕織者織士農工賈鰥寡孤獨事事物物
咸適其宜是宰相均平天下之道均之一字是宰相
之大綱大抵天下本無事須是識得易簡道理能行
其所無事方盡得宰相均平之職不是要作聰明之
謂
治官之屬大宰卿一人小宰中大夫二人宰夫下大夫
四人上士八人中士十有六人旅下士三十有二人註
變冢言大進退異名也百官總焉則謂之冢列職於王
則稱大冢大之上也山頂曰冢旅衆也下士治衆事者
自大宰至旅下士轉相副貳皆王臣也
疏百官總焉則稱冢是進異名列職於王謂不總百
官與五卿並列則稱大是退異名也
府六人史十有二人註府治藏史掌書者凡府史皆其
官長所自辟除
胥十有二人徒百有二十人註此民給徭役者胥讀如
諝謂其有才知為什長
疏按宰夫八職云府掌官契以治藏史掌官書以贊
治胥掌官敘以治敘徒掌官令以徵令府史大例皆
府少而史多而府又在史上唯御史百有二十人特
多而在府上鄭云以其掌贊書數多也又有府兼有
史以其當職事繁故也或空有史而無府者以其當
職事少得史即足故也至於角人羽人等直有府無
史以其當職文書少而有税物須藏之故直有府也
腊人食醫等府史俱無者以其專官行事更無所須
故也周禮之内惟有天府一官府特多於史以其所
藏物重故也胥有才智為什長徒給使役故一胥十
徒也按禮記王制曰下士視上農夫食九人祿足以
伐耕則府食八人史食七人胥食六人徒食五人其
官並亞士故號庶人在官者也○陳氏集說牛弘問
劉炫曰周禮士多而府史少何也炫曰古人委任責
成歲終攷其殿最案不重校文不煩悉府史之任掌
要目而已今則不然大小之官悉繇吏部纖介之迹
皆屬考功省官不如省事官事不省而望從容其可
得乎○官制云大宰為正小宰為貳宰夫為考以至
旅下士凡六十三人而府史胥徒止百五十人五官
亦然夫官若是其衆而其下吏止若此先王所以省
吏員者亦至矣吏省則其祿易給吏有祿則人知自
愛故當時庶人之在官凡有秩祿者無非賢德之人
而漢猶倣此意佐史有斗食之秩長安游徼吏有百
石之秩左馮翊有二百石卒史張敞為膠東相吏追
捕有功者得一切比三輔尤異自是以後百石吏皆
差自重賢人君子往往多出其間得先王遺意後世
不然自鄉差之法變為顧役天下之事付之游手之
民又從而奪其庸是教之為姦而又授之具也上至
朝廷下至州縣每一職一司官長不過數人而胥吏
不勝其衆則夫官之不勝吏奸也亦明矣天下何從
而治哉繇此言之則夫大宰之所以省吏員者直欲
夫祿之易給也吏之所以給其祿者直欲人之知自
愛也○節卿鄭氏曰或問大宰至旅下士其為官
凡六十有三而為府者六為胥與史者皆十有二而
為徒者百有二十何也曰此皆兼官也專官行事則
不足兼官行事則有餘矣蓋自唐虞以來禹以司空
而兼百揆羲和以二人而兼四岳及舜二十二人之
咨則四岳實一人兼之古者官不必備惟其人而已
有其人則備無其人則兼是以周官之作實效唐虞
之制而官事不攝吾夫子所以深責管仲變先王之
法也以三公言之召公為保周公為師而太傅無有
焉二公實兼之也周公既殁召公為保而太師太傅
無有焉召公實兼之也不惟此也三公之下實有三
少當時不見其人召公又兼之乃同召太保奭芮伯
彤伯畢公衛侯毛公是六卿之長召公又兼之蓋一
人之身而兼總七職矣抑不惟此也當是時三公三
少既難其人而六卿之官亦不必備周公以三公兼
冢宰召公以三公兼宗伯蘇公以三公兼司寇畢公
毛公以三公兼司馬司空惟成王之季年芮伯彤伯
衛侯實專領司徒宗伯司寇之職其餘大抵皆兼官
也其大者猶兼而况於百官羣有司乎故嘗以周禮
考之二卿則公一人是三公兼鄉老也一鄉則卿一
人是六卿兼鄉大夫也軍將皆命卿是六卿又兼六
軍之將也甚者太公以太師而兼司盟之職載在盟
府太師職之是也蘇公以三公而兼太史之職太史
司寇蘇公是也故夫六官之中以春夏秋冬為通率
以多少相乘除大約一官凡五百人則六官凡三千
人而其兼行權攝者意其必相半焉是以局分不必
設府史胥徒不别置雖置而其數亦未嘗過濫也且
不見鄉老遂師而下乎府史胥徒四者俱無有何獨
於天官冢宰而疑之也若夫專官行事勢宜多而不
宜省則䱷人之與甸師其徒皆三百人而春官御史
其史則百有二十人矣○又曰府史胥徒蓋九職中
間民無常職轉移執事者也以天官攷之凡二千六
百九人奄人閽人内豎等六十四人九嬪世婦女御
女祝女史女酒女漿女籩女醯女鹽女奚等共一千
一十六人總食祿者三千六百八十九人地官除山
虞川衡司關司門等不可攷者尚三千餘人以天官
為準通以三千六百人為額不限以兼攝則六官凡
一萬九千八百人可賦田則給之田不可賦田則給
之祿其祿以百畆為差孟子曰下士與庶人在官者
同祿祿足以代其耕也耕者之所獲一夫百畝百畝
之糞上農夫食九人至下食五人庶人在官者其祿
以是為差則庶人在官之祿凡五等也今通以百畝
為限則食祿一萬九千八百夫王畿千里之内提封
百萬井十一以供税則所入無限而以一萬九千夫
田之祿以給庶人在官者何患不能足哉而况於兼
權者乎又况關市有税山林川澤有税四方諸侯歲
貢無限以之供郊廟賓客之費蓋甚優矣或者疑其
不能給殆未深攷也何以言之百萬井之田為井九
百萬夫井税一夫則入於公者九十萬夫除其山林
城池苑囿三分之二則收田税六萬四千井為田五
萬六千六百夫除其府史胥徒之食尚餘三萬七千
以下夫也○愚按成周之制下士與庶人在官者同
祿故知官與吏無甚分也兩京去古未遠蕭曹以刀
筆吏佐命為元勲故終西都之世公卿多出胥吏而
儒雅賢厚之人亦多借徑於吏以𤼵身博士弟子之
明經者多補太守卒吏東漢流品漸分然以胡廣而
不免為郡散吏袁安世傳易學為縣功曹應奉讀書
五行並下而為郡決曹吏王充徐穉皆以從事功曹
起家而不以為屈無他始有祿以養其廉而後有功
名之途以盡其用也則周官之府史胥徒其不以卑
職冗員限其終身可知已後世不為之謀其生而但
為之抑其格則犯科為姦不自愛重者十人而九此
亦為之長者之過也
宫正上士二人中士四人下士八人府二人史四人胥
四人徒四十人註正長也宫正主宫中官之長
疏序官不以官之尊卑為先後皆以緩急為次第此
宫正之隸天官為前内宰等入天官為後也○官制
曰宫正王宫宿衛官之長○雜說先王陳設兵衛皆
伯相冢宰統之召伯以西伯為相命仲桓南宫毛俾
爰齊侯吕伋吕伋大司馬之屬亦須命而後行蓋宰
臣統宿衛也此最有意○雜說環衛官有兩項一項
是公卿士大夫子弟為之分制八隅宫伯領之一項
是官府在王宫徒役為之分置於士庶子八次八舍
之間周列環衛分置區廬宫正領之宫伯所掌在漢
時所謂郎衛宫正所掌在漢時所謂兵衛周盡屬冢
宰至春秋猶存如潘崇為太師掌環列之尹至漢郎
衛屬之郎中令兵衛屬之衛尉二項已是分别然光
祿勲掌典謁署郎而太尉部之則亦隸於三公但以
文屬無所徵令於其間也至武侯相蜀深慮宫中府
中不為一體則當時宫府判矣○陳氏禮書曰周官
宫正掌王宫之戒令糾禁以時比宫中之官府次舍
之衆寡為之版以待宫伯掌王宫之士庶子凡在版
者鄭康成皆曰官府之在宫中者若膳夫玉府内宰
内史之屬士謂王宫中諸吏之適子誤也蓋士衛士也
庶子國子之倅未為士者也上言士下言庶子則國
子舉矣宫正掌凡宫中之官府次舍之衆寡宫伯掌
士庶子授次舍之職事則宫伯所掌皆宿衛之人宫
正所掌不特宿衛而已次其宿衛所在也舍其休沐
所在也八次八舍布於王宫四角四中則遠邇節而
檄侯便矣士庶子非王族則功臣之世賢者之類王
以自近而衛焉則上下親而内外察矣又宫正稽其
功緒糾其德行會其什伍而教之道藝宫伯掌其政
令誅賞使之學問日進職業日修足以備顧問謹侍
衛則王宫之左右前後孰非多聞直諒之士乎秦有
郎中令掌宫殿門戶漢武帝更名光祿勲其屬有議
郎中郎侍郎郎中凡四等謂之三署郎而中郎以下
更直執戟内謹門禁外充車騎類取明經行修者充
之至於公車特起賢良方正端朴有道高節公府掾
曹試博士者多在此選而劉向霍光張安世東方朔
揚雄之徒皆與焉是以董仲舒欲使列侯郡守二千
石各擇其吏民之賢者歲貢二人以給宿衛且以觀
大臣之能館陶公主為子求郎明帝曰郎官上應列
宿出宰百里苟非其人民受其殃則宿衛之選可謂
重矣魏晉以後無復三署郎而光祿不在禁中至梁
改為光祿卿北齊曰光祿寺兼掌膳食帳幕而已唐
為三衛五府以品官之子弟使父兄保任而後處之
亦古之遺制也○王氏曰以分職言宫正掌百官府
執事於王宫者之長宫伯掌士庶子宿衛於王宫者
之長以兼職言則宫正總王宫之戒令糾禁宫伯亦
隸之○干寶曰言司者總其領司會之屬言師者訓
其徒甸師之屬言職者主其業職内之屬言衡者平
其政虞衡之屬言掌者主其事掌舍之屬言氏者世
其官師氏之屬言人者終其身庖人之屬不氏不人
權其材也宫正膳夫内外饔之屬
宫伯中士二人下士四人府一人史二人胥二人徒二
十人
莊渠魏氏曰宫正宫中官之長宫伯副之先王燕居
宫中宦寺婦人皆不得在側左右前後所與居者惟
士耳
膳夫上士二人中士四人下士八人府二人史四人胥十
有二人徒百有二十人註膳之言善也今時美物曰珍
膳膳夫食官之長詩曰仲允膳夫
王先生曰昔杜蕢以晉平公有卿佐之喪而飲酒樂
遂酌以飲工而罪其司聰酌以飲嬖而罪其司明酌
自飲而罪其司味味以行氣氣以實志志以定言言
以出令臣實司味而二御失官而君弗命臣之罪也故
後世以杜蕢之爵謂之杜舉後世以仲允為之周道
微矣膳夫得人則如杜蕢非其人則如仲允此其所
以次於宫伯也○官制曰此猶漢少府本朝御前供
奉官○何氏曰丘氏曰膳夫以下庖饔亨人等官皆
以士為之而屬之冢宰以人君一身六軍萬姓之主
宗廟社稷之所關飲食不可輕也愚謂王莽之椒酒
梁冀之煮餅皆因飲食以肆大惡使周公之法行寧
有是禍乎○愚按後世以飲食肆其大惡未嘗不即
出於大臣安在膳夫庖饔統於冢宰遂可絶亂萌乎
噫是未嘗深攷其義也讀周禮者謂六官之屬統於
卿而五官總聽於冢宰一人惟端拱於上食租衣税
而已乎蓋六官得其人而後全乎其為冢宰也冢宰
得其人而後全乎其為君也冢宰賢則天下治冢宰
不賢則天下亂而冢宰之賢不賢惟君是視是故堯
舜之時民飢不足憂民溺不足憂而惟兢兢於得相
書曰知人則哲惟帝其難之又曰能哲而惠何憂乎
驩兜何遷乎有苗何畏乎巧言令色孔壬勞於求賢
逸於得人蓋君之難有劇於百執事倍蓰而無算者
矣此周禮不言之微意也
庖人中士四人下士八人府二人史四人賈八人胥四
人徒四十人註庖之言苞也裹肉曰苞苴賈主市買知
物賈
内饔中士四人下士八人府二人史四人胥十人徒百
人註饔割亨煎和之稱内饔所主在内
疏饔和也熟食須調和故曰饔所主在内者以掌王
及后世子并宗廟之事也
外饔中士四人下士八人府二人史四人胥十人徒百
人註外饔所主在外
疏掌外祭祀及邦饗孤子耆老
亨人下士四人府一人史二人胥五人徒五十人註主
為内外饔煑肉者
莊渠魏氏曰今之廚役也古乃以士為之事外無道
道外無事往世士多清談日用之事委諸下人以為
賤役事道判矣讀周禮者其以此類求之庶知古人
温恭朝夕執事有恪之道○愚按亨人為内外饔煮
肉其亦有内外亨人歟
甸師下士二人府一人史二人胥三十人徒三百人註
郊外曰甸甸師主共野物官之長
疏甸地即在百里遠郊外天子籍田又在南方甸地
故稱此官為甸師也然此官主地事不在地官者以
其共野之薦又給薪蒸以共烹飪故次亨人也徒三
百人者天子籍田千畝借此三百人耕耨故特多也
○雜說甸師下士也得為獸人中士之長太史下大
夫得為内史中大夫之長以卑而統尊極有深意存
乎其間如前漢元封五年置部刺史二千石不法皆
得以六條例降六百石官之
獸人中士四人下士八人府二人史四人胥四人徒四
十人
䱷人中士二人下士四人府二人史四人胥三十人徒
三百人
鼈人下士四人府二人史二人徒十有六人
潛溪鄧氏曰吳氏以甸師屬宗伯俞氏以獸人䱷人
鼈人屬司空舒氏曰冢宰掌邦治天子耕籍以帥先
天下治本也况周先公實以農立國乎豈可以共粢
盛之文而耕為三春之事遂屬之春官哉獸人等三
官皆共王膳羞於内外饔類有所聮不得而苟析也
腊人下士四人府二人史二人徒二十人註腊之言夕
也
疏乾曰腊朝曝於夕乃乾故云腊之言夕或作久字
久乃乾成義亦通也
醫師上士二人下士四人府二人史二人徒二十人註
醫師衆醫之長
食醫中士二人註食有和齊藥之類
雜說食醫專和王食○王氏曰易之頤君子以節飲
食蓋疾病之起本於氣體之不和始於飲食之不節
於無事之時而順適之有道疾病何自至哉此食醫
所以設也
疾醫中士八人
雜說疾醫專治内證
瘍醫下士八人註瘍創廱也
雜說瘍醫專治外證
獸醫下士四人註獸牛馬之類
王氏曰先王愛民以及物雖物之微無不治焉所以
為仁之至也○國裳舒氏曰吳氏謂食醫之文無一
字及醫療事當去其名與職而取其文合於内饔俞
氏以獸醫屬司空愚謂素問言不治已病治未病食
醫者正治未病之事獸醫與醫師以類相從亦無可
疑者况所謂人無天札物無疵癘尤君相之責非五
官所能盡也
酒正中士四人下士八人府二人史八人胥八人徒八
十人註酒正酒官之長
酒人奄十人女酒三十人奚三百人註奄精氣閉藏者
今謂之宦人
臨川王氏曰民有是疾先王因擇而用之與籧篨蒙
鏐戚施直鏄聾聵司火瞽矇修聲同若以是為刑人
則國君不近刑人而况於王乎若以為刑無罪之人
而任之則宜先王之所不忍也
女酒女奴曉酒者古者從坐男女沒入縣官為奴其少
才知以為奚今之侍史官婢或曰奚宦女
疏奄十人以其與女酒及奚同職故用奄人奄不稱
士則亦府史之類女酒與奚為什長若胥徒奚三百
造酒須人多也
漿人奄五人女漿十有五人奚百有五十人
凌人下士二人府二人史二人胥八人徒八十人註凌
冰室也詩云二之日鑿冰冲冲三之日納於凌隂
林氏曰周官凌人之掌冰上以法天時下以防人患
籩人奄一人女籩十人奚二十人註竹曰籩
醢人奄一人女醢二十人奚四十人註醢豆實也不謂
之豆此主醢豆不盡於醢也
疏天子豆百二十上公四十侯伯三十二子男二十
四上大夫二十下大夫十六彼有膷臐膮胾炙膾之
屬是豆不盡盛醢而已若言豆人恐彼並掌之今醢
人惟掌此四豆之實故不言豆人而言醢人也
醯人奄二人女醯二十人奚四十人
鹽人奄二人女鹽二十人奚四十人
幂人奄二人女幂十人奚二十人註以巾覆物曰幂
疏幂人掌共巾幂所以覆飲食之物故次飲食後
宫人中士四人下士八人府二人史四人胥八人徒八
十人
掌舍下士四人府二人史四人徒四十人註舍行所解
止之處
疏解脱止息之處也
幕人下士一人府二人史二人徒四十人註幕帷覆上
者
掌次下士四人府四人史二人徒八十人
國裳舒氏曰此三官之義不明故後世離宫行殿竭
萬家之産姑以為一日巡幸之備然則有志於經世
而為生民立命者可以不察周官之義也哉
大府下大夫二人上士四人下士八人府四人史八人
賈十有六人賈八人徒八十八註大府為王治藏之長
若今司農矣
疏有賈者府官有市買須知物貨善惡故也○雜說
理財之官鄭氏謂大府若漢司農司會若漢尚書鄭
氏姑以一官之近似者為之辭以漢攷之外府却是
司農内府玉府却是少府外府掌邦布之入出以共
百物而待邦之用玉府掌王之金玉玩好器物凡良
貨賄入焉内府掌九賦九貢九功之貨賄與凡四方
之金玉齒革兵器凡良貨賄入焉故凡祭祀賓客會
同喪紀軍旅之事外府共之賜予衣服玩好之事玉
府内府共之至於大府則兼總内外府凡九貢九賦
九功之入悉經大府如財之當入外府與當入玉府
者大府皆得撙節之漢時却無大府一官凡天下經
賦盡歸之大司農凡山海之賦盡歸之少府到司會
又不然鄭氏謂若漢尚書尚書自是少府屬官當時
諸官皆有尚書所以分為四曹如常侍曹主公卿事
二千石曹主郡國二千石事民曹主凡吏上書客曹
主外國夷狄事光武又分主客曹為南主客曹北主
客曹凡六曹鄭氏但以尚書為司會計之職成周司
會之職以中大夫為之其品甚隆凡外内府之財皆
計於司會獨漢高帝之世蕭何知此領天下文籍財
賦以柱下史張蒼為計相蒼既罷遂不復置其後諸
府各自置官專管會計如太尉之金曹自主貨幣鹽
鐵事倉曹自主倉榖之類我本朝玉府自是今之奉
宸庫内府今之内藏南庫外府今之左藏庫自渡江
後又别置激賞庫今之南庫也周之三府今分為四
凡天下金玉之物皆歸之奉宸山澤鹽鐵之賦皆歸
之内藏以為天子私藏其它泛常所入一歸之南庫
謂之宰相兼制國用至於天下戶口租入則歸之戶
部所以戶部多做不行只緣分散四出權不歸一所
以今日財用漫不可考○周禮菁華大府總凡貨賄
之入而頒之諸府蓋外府職邦布以供邦用内府受
九貢九賦九功之貨賄良兵良器待邦大用若王及
冢宰之好賜予而玉府專其掌掌王珍好之器物以
共王服食好賜而又以司會總其會司書總其書職
内以量入職歲以稽出職幣以振財幣之餘與夫司
裘掌皮皆隸於冢宰所謂制國用者也何者自大府
而下大抵皆出納會稽有司也夫有司不敢與天子
較是非論可否持予奪施舍也是故有所謂好賜匪
頒則共命有所謂芻秣幣帛則共命有所謂工事羞
服則共命有所謂凶喪賓客則共命某服宜賜不宜
賜某事宜舉不宜舉某物宜用不宜用某役宜興不
宜興皆不能與議於其間惟冢宰總百官以道佐人
主上得以約王后世子之過取下得制有司之擅共
凡所以好賜匪頒芻秣幣帛工事羞服凶喪賓客皆
有定賦太府但稟其式法頒之侈心溢志不戒自抑
其防微杜漸之意深矣嗚呼兹成周常有三十年之
通而民無凶荒水旱之患至於禮制樂作兵寢刑措
持盈守成之效雖神祗祖考猶安樂之豈非制國用
之所基乎
玉府上士二人中士四人府二人史二人工八人賈八人
胥四人徒四十有八人註工能攻玉者
疏玉府之職掌王之金玉玩好兵器凡良貨賄之藏
以玉為主故云玉府有工使攻玉也有賈辨玉之善
惡貴賤故也○李氏曰按玉府内府之職掌天子器
用財賄燕私之物及受貢獻以備賞賜此帑藏之在
宫中者周公皆入於太府則司會之鉤攷司書之要
貳而廢置誅賞之政行焉如此則用安得不節財安
得不聚若以御府禁錢捐之親幸之手省闥之中外
人弗覩法制所不行挍比所不及則傷財害民寧有
紀極漢湯沐邑為私奉養不領於經費靈帝西園萬
金聚為私藏皆衰亂之俗非先王之法也○經國書
云玉府内府所掌金玉兵器凡良貨賄一也而分為
二官何哉蓋玉府所掌皆式貢餘財之所作及獸人
䱷人所入之物專共王玩好賜予耳邦之大用不與
焉内府所掌乃九貢九功之貨賄及諸侯所獻國珍
皆公家之用以供邦之大用故不可不分為二也
内府中士二人府一人史二人徒十人註内府主良貨
賄藏在内者
王先生曰此以待邦之大用○經國書云内府外府
雖以内外為名然内府共邦之大用外府反共王及
后世子衣服之用互相參稽漢以少府掌天子私藏
而大農掌國家經費職守既分官府亦異侈心生矣
外府中士二人府一人史二人徒十人註外府主泉藏
在外者
王先生曰此官待邦之小用○劉氏曰外府所謂受
用之府
司會中大夫二人下大夫四人上士八人中士十有六
人府四人史八人胥五人徒五十人註會大計也司會
主天下之大計計官之長若今尚書
疏日計曰成月計曰要歲計曰會故知會大計也
雜說夫理財之職凡府藏之事大府下大夫為之長
至會計又别立司會為之長其屬職内掌邦賦之入
職歲掌邦賦之出司書掌簿書職幣掌收竒羡比等
合屬大府而今也皆司會主之用中大夫二人其權
勢足以檢括使不得為姦利則是太府至外府但為
朝廷掌管財賦而會計支用皆不與焉先王措意甚
遠自後世觀之疑利權散出漫不可攷所以設官皆
并合之凡會計之事皆司農之屬官如唐置三司使
凡山澤之利盡歸於鹽鐵使凡財賦之入盡歸於戶
部而度支則會計之故三司但設副使而三司使為
之長雖别設官司以相稽攷然已是三司使之屬大
非先王之意
司書上士二人中士四人府二人史四人徒八人註司
書主訃會之簿書
職内上士二人中士四人府四人史四人徒二十人註
職内主入也
王氏曰職内主入職歲主出各有司則焉職内以入
攷其出職歲以出攷其入互相攷則覈職入有時事
省故官吏省賦出無時事繁故官吏多也
職歲上士四人中士八人府四人史八人徒二十人註
主歲計以歲斷
潛溪鄧氏曰職歲制國用以歲為斷也○明齋王氏
曰歲當作出凡出内之出讀作昌税反與歲音相類
宜作出○愚按司會掌大計歲計曰會故以司會名
官則主歲計以歲為斷正司會之謂也不宜復有職
歲有職内當有職出明齋之說甚長
職幣上士二人中士四人府二人史四人賈四人胥二
人徒二十人
疏此三職皆有府義不得名府者以財不久停故也
○王氏曰職幣掌餘財○鄭氏曰幣給公用之餘
司裘中士二人下士四人府二人史四人徒四十人
東萊吕氏曰主王裘服○國裳舒氏曰俞氏以司裘
并下典絲典枲染人追師屨人六官皆冬官之屬芬
按俞氏作復古編謂司空不亡蓋據本經冢宰六典
小宰六職及書之周官記之王制且以舜命禹為司
空平水土而共工則咨垂焉則司空之官實重而百
工之事無與此真天啟獨見覺漢儒以攷工記附益
之者為謬顧於此六官復以工事為言何也芬謂冢
宰掌治典亦惟求之王身求之王身道德固其本而
所以輔養交修使之表裏粹然則飲食之節衣服之
制皆關乎心術之微而遏絶人欲之萌者也又何疑
司裘典絲枲諸官哉惟太府以下八職皆屬冢宰似
乎纖屑然九貢九賦九式已見於大宰小宰之文王
制亦有冢宰制國用之說孰謂財賦非冢宰之事乎
陳平為相不答文帝錢榖之問蓋禮經絶滅之秋不
知學之過耳周家惟以此官屬冢宰是以無不經之
費雖王及后世子之匪頒好用亦有式以制之也
掌皮下士四人府二人史四人徒四十人
内宰下大夫二人上士四人中士八人府四人史八人
胥八人徒八十人註内宰宫中官之長
疏内宰對太宰治百官内宰治婦人之事故名内宰
然則太宰不稱外者為兼統内也○王先生曰王有
太宰而后謂之内宰王有司服而后謂之内司服王
有小臣而后謂之内小臣可見后之不預外政○節
卿鄭氏曰天子理陽道后治隂德風化並行故贊治
之官皆曰宰内宰屬太宰者意其治家之道亦多權
衡審訂於大臣大臣格心之所自出歟今攷内宰下
大夫二人命士十二人自内小臣奄官凡將命洒埽
之人自九嬪至女史凡内官自典婦功織紝衣服凡
掌内之事皆屬焉而隸於太宰蓋女寵近習所以移
人主之德者大臣總之無敢踰節皇父作相膳夫内
史皆不得人巷伯之雅寺人為之雖奄官亦遴其選
晉侯近女而惑疾醫和以為趙孟之過古人致君二
南之化其道由此東周宰職不競春秋首書宰咺賵
妾甚者三公逆后其何以正王閫乎漢大長秋為后
卿蓋内宰之意自中宫僕謁尚書黃門冗役如小臣
之屬自内府令如内司服之屬猶領焉至於從帝入
宫贊道内事若中常侍與凡侍内掖庭暴室御府祠
祝之輩與夫勾盾中藏府令丞典掌貴人采女宫婢
侍使服食游觀諸事皆少府統焉職分既分不相干
涉漢初大長秋中常侍參用士人鄧通雖為文帝倖
人猶聽丞相檄召欲斬之自東京悉用宦者士大夫
既無復與聞而隸少府者徒以文屬太尉楊秉糾中
常侍而尚書詰以三公統外越分奏近臣蓋三府之
令不行於便嬖况后妃乎然前漢置大長秋以掌后
宫者士大夫也猶可以節制後宫成帝敕許后减省
用度許后上書辨論且恐官吏以詔書繩之猶有周
家氣象後漢遂改以宦官然宫中財用尚付之有司
章和以後盡用宦者總領自此不領於外朝及隋置
殿中監唐置内諸司使凡王服食器用一切付之奄
人之手大臣不敢問則成周設官之意無復存者
内小臣奄上士四人史二人徒八人註奄稱士者異其
賢
李氏曰周禮一書其餘奄皆不命也夫宦官之位天
象所有指其居次或在帷簿之内論其職掌或聞牀
第之言固不可以屈辱俊乂混淆男女其用奄人是
乃制事之宜矣然先王不以恩奪義不以私廢公雖
其褻臣無得過寵奄稱士者止於四人况可為卿大
夫乎哉○雜說后之尊亞於王一等耳掌其命者
四人而已三代禮樂號周為備而六寢六宫之奄寺
内豎其衆不過二十人不有定制其能如是哉○節
卿鄭氏曰儒者多疑先王之世亦用奄人不知此皆
領於冢宰無可慮也漢少府得管攝宫中奄官而少
府屬於丞相御史此制猶古自光武以山海鹽鐵歸
之郡縣是宫中私用盡付與外有司章和以後宫中
不堪於是别自立監皆用奄人領之自是奄人不領
於外朝至隋煬帝置殿中監專以奄人掌之凡王后
服食器用盡出其手大臣不得誰何矣○永嘉陳氏
曰西漢去周未遠也政事規模粗得古意夫極治之
世無它人主親近端人正士不使小人在側而已是
以成周盛時内小臣閽人寺人之屬悉統於冢宰蓋
閽寺之徒朝夕左右最易褻近人主亦易得而寵任
之今既屬之冢宰則人主不得以私意昵内臣不得
以非道干故待御僕從罔匪正人此先王治内之嚴
也西漢之制猶稍近古三公總九卿而少府之官凡
王之内臣皆屬焉蓋九卿之長也佞倖如鄧通其官
止於上大夫寵任則無薦達一有細過申屠得以伸
召斬之威此時宰相其權最重自武帝疎遠朝士宰
相不得加官入内其權稍輕矣既而石顯用事匡衡
甄譚猶得條奏具言舊惡則宰相雖無曩時之權而
宰制之意猶故也况當時内臣亦參選明經之士咸
拜議郎更宿王宫以備顧問如揚雄之位執戟孔安
國之掌御唾壺是也東漢則不然議郎不在宿直故
人主無由親近明經之士中常侍不復雜調他官盡
是宦者為之故人主日密邇小臣卒至宦者用事廟
堂機務朝臣不得參訂王爵天憲往往皆專閫闥孫
程曹騰始得以專廢立之權董卓終得以成敗國之
謀君子因其未勢之恣横而原其初之所自蓋東漢
三公擁虚位無復西漢統領九卿之職而宦者之專
權非三公所能制之故也○雜說成周凡内臣閽寺
皆屬之冢宰漢興内外之官皆屬丞相故鄧通無禮
申屠嘉得以召斬之惟文帝能伸其威必待困辱而
後召之小臣自此不敢妄為矣自景帝以貴幸用事
丞相之議屈於鼂錯大臣之言始輕是後九卿更進
用事而石慶不能與議嘗欲治近臣所忠九卿咸宣
而反受其過大臣見輕可知矣其極至於孔光為相
不答省中語而養成王氏之禍也○雜說成周建官
内外不分内臣皆冢宰所掌漢以鄧通韓嫣為上大
夫上大夫乃外朝之官而鄧韓寵幸在内之臣亦得
為之亦見漢時内外無所隔絶僅得成周遺意王嘉
為東平王訟冤表石顯之不當侯而嘉反下獄死此
漢之所以衰也
閽人王宫每門四人囿游亦如之註閽人司昏晨以啟
閉者刑人墨者使守門囿御苑也游離宫也
疏周禮之内有同官别職則此閽人每門及囿游同
名閽人而職别山虞澤虞云每大澤大山及川衡林
衡亦是别職同官也别職同官者惟有官聮耳○徂
徠原亂曰周禮閽者掌守王宫中門之禁而已寺人
掌王宫之内人及女官之戒命而已漢武帝數宴後
庭潛游離館奏請機事多以宦官主之宦官始預政
焉則宦官之權武帝啟之也宦官之權啟則巧倖進
而正人廢矣諛佞入而君政敗矣吁亂是以生○雜
說内小臣雖專出后之命令以風化天下然閽寺繼
之命令不得苟出
寺人王之正内五人註寺之言侍也詩云寺人孟子正
内路寢
疏此奄人也僖二十四年晉文公既入吕卻欲焚公
宫寺人披請見公使讓之且辭焉披曰齊桓公置射
鉤而使管仲相君若易之行者甚衆豈惟刑臣彼寺
人披自稱刑人明寺人奄人也○雜說幽王之時周
之法度無有存者而猶有寺人傷讒之事夫寺人内
臣也得志於君後世殘賊忠良招權勢反惡讒如此
至欲取之以投畀豺虎豈不賢哉知先王之時内臣
亦必取剛正能守法者雖當亂世猶惡無禮况成周
之時乎○雜說周家冢宰一官凡奄寺嬪御之職服
膳筦庫之司皆屬焉先王奚必煩細若是哉嗟夫先
王此意不明於天下蓋自冢宰失職而後有女寵之
禍有閽寺之變有内藏之私有宫市之患有奢侈百
出之弊凡先王治天下之本莫不廢壊焉
内豎倍寺人之數註豎未冠者之官名
疏左傳叔孫穆子幸庚宗婦人而生牛以為豎官則
亦童豎未冠者為之耳○雜說閽寺既嚴其守然後
繼以内豎○莊渠魏氏曰寺人不曰五人而曰王之
正内五人内豎不曰十人而曰内豎倍寺人之數此
聖經特筆也其深有憂患乎曰是皆不得已而用僅
僅毋乏使令而已多則相與比周勢且難制矣
九嬪註嬪婦也昏義曰古者天子后立六宫三夫人九
嬪二十七世婦八十一御妻以聽天下之内治以明章
婦順故天下内和而家理也不列夫人於此官者夫人
之於后猶三公之於王坐而論婦禮無官職
李氏曰自九嬪下至女史皆屬天官先王之意於是
深矣彼婦人女子而當於至尊幽居九重人弗得見
則驕蹇自恣無所不至也是故使之分職於内而附
屬於外有職則當奉其法有屬則必考其功奉法則
不敢不謹攷功則不敢不勤舉宫中之人而皆勸勉
者官有其長之效也而况内宰則用大夫士春官世
婦每宫卿一人蓋皆分命賢人以參檢内事與夫婢
妾賤人自相使令而不復畏忌者不可同年而語矣
漢高欲廢太子立戚妃子如意留侯曰骨肉之間雖
臣等百人何益此大臣不得與内事之弊袁盎引郤
慎夫人座謂妾主不可以同座文帝怒說以人豕乃
悦如使盎輩得制宫中之事則尊卑有不序上下有
不和者乎官失其守一女專恣幾危國祚而公卿附
麗之不暇其何冢宰之能帥也哉
世婦註不言數者君子不苟於色有婦德者充之無則
闕
王氏曰執箕帚以事人者謂之婦記曰納女於天子
備洒埽納女者以卑自稱猶婦人之於姑也婦人之
事人有廟嗣之義故謂之世婦○李氏曰自古婦人
之賢者蓋不易得故其生則寢之地以教其卑衣之
裼以教其正弄之瓦以教之事既十年則姆教婉娩
聽從執麻枲治絲繭織紝組紃學女事以共衣服觀
於祭祀納酒漿籩豆菹醢禮相助奠十五而笄二十
而嫁先嫁三月或教於公宫或教於宗室教以婦德
婦言婦容婦功教成之祭牲用魚芼用蘋藻所以成
婦順也如是而後備於從人之道况夫王之六宫當
貫魚之寵可以非其人哉後世人主不擇德而以色
親甚或取之倡優下賤如漢趙飛燕李夫人之屬是
也曲禮納女於天子曰備百姓言以廣子姓耳深山
大澤實生龍蛇母子傳類亦不可忽晉愍懷太子宫
中為市使人屠沽手揣斤兩輕重不差其母本屠家
女也先王之制百二十人猶以無人而闕之至難至
慎若此晉武平吳後掖庭萬人復何義也人多則御
幸不可徧怨恨由是興費廣則財用不足支民甿所
以困國家之敗何莫由斯者耶○柯氏曰按昏義二
十七人春官亦有世婦則每宫卿二人下大夫四人
中士八人其職又與此不同者後儒合之則所謂下
大夫中士果何人也竊意天官世婦與九嬪女御為
列則誠天子之嬪妃也春官世婦則專掌后宫之禮
者上自王后下至内外宗皆其所教有大夫士之爵
者乃女官設府於内有齒德者為之所謂女傅是也
内宰自外而治内世婦自内而達外必如此法制乃
備也觀其所屬有府史與奚而内外宗次之可知矣
後儒合之非也○莊渠魏氏曰康成之說至哉言乎
蓋嘗讀易而得其說剝之為卦上九以一陽載於羣
隂君象也六五率羣隂以承一陽后象也后能逮下
而無嫉妬之心然不免為剝其君者蓋陽雖以博施
為德而孤陽處於羣隂之中鮮有不為斲喪者故古
之聖王謹之自九嬪而下世婦御妻皆闕其數而不
備傳春秋者復述孔子之意謂天子一娶惟十有二
女其間有待年於國者俟少者年及則長者已衰前
後所御實不過數人而已
女御註昏義所謂御妻御猶進也侍也
王氏曰女御内宫之屬至卑者也
女祝四人奚八人
王氏曰王有大祝小祝而后亦有女祝之官○國裳
舒氏曰吳氏謂此官合麗禮官又曰禮所當祀不過
天地宗廟社稷山川及羣小祀而已舍此則淫祀也
國家祭祀皆天子專之於外后特共籩豆而已豈復
於宫中自為祭祀之禮哉且文帝尚除祕祀而先王
之時豈有此乎此職宜刪芬謂移屬宗伯是矣先王
敬鬼神以明民雖詛祝亦不廢之况禱除疾殃而祠
以報福若鄭氏所謂門戶竈者可謂后宫無此祀耶
故刪之則未可也
女史八人奚十有六人註女史女奴曉書者
疏職與王之太史同○雜說王后有女史視聽言動
安得不正○劉氏曰女史八人掌王后之禮職掌内
治之貳以詔后治内政則非有道藝而知禮者不可
以為之也鄭氏以為女奴曉書者非也此蓋擇嬪御
之賢者為之歟○横渠張氏曰周禮女八人為女史
令執彤筆在宫中書王后夫人以佐内治宫女德之
善惡及進御煩碎之事皆書之故宫女懼而修德○
愚按先王之世后宫猶有女史掌書宫女之善惡以
儆懼之至後世史官之職墜焉不修何歟中主具臣
思及於播惡身後孝子慈孫百世不改或未嘗不顙
泚心折也是以古之史官所紀是非人主不得見有
身可殺而求其一字之易不可得者豈欲暴君父之
過於天下萬世哉凡以俾吾君吾相有所戒懼不敢
為非忠厚之至也後王不然虎豹九關之内一顰一
嬉生民之休戚君子小人之進退分焉而載筆乏人
所謂密地寒暄幕中嚬咲皆不可得而知噫奸人殺
人君子受惡又可勝歎哉
典婦功中士二人下士四人府二人史四人工四人賈
四人徒二十人註典主也主婦人絲枲工官之長
疏絲枲有善惡貴賤之事故須賈人也○雜說典婦
功以下三官悉用士人先儒以為此人主奢儉所係
國家利害所關非士大夫為之則害國政矣
典絲下士二人府二人史二人賈四人徒十有二人
典枲下士二人府二人史二人徒二十人
内司服奄一人女御二人奚八人註内司服主宫中裁
縫官之長有女御者以衣服進或當於王廣其禮使無
色過
縫人奄二人女御八人女工八十人奚三十人註女工
女奴曉裁縫者
染人下士二人府二人史二人徒二十人
追師下士二人府一人史二人工二人徒四人註追治
玉石之名
疏詩云追琢其璋男子首服在夏官弁師者以男子
陽義又取夏時萬物長大長大乃冠故在夏官婦人
直取首服配衣故與衣連類在此
屨人下士二人府一人史一人工八人徒四人
夏采下士四人史一人徒四人註夏采夏翟羽色禹貢
徐州貢夏翟之羽有虞氏以為緌後世或無故染鳥羽
象而用之謂之夏采
疏緌者注旄於干首也○臨川王氏曰夏采掌大喪
之復而置一官則其兼掌明矣○王氏曰掌復之官
而謂之夏采者采色所以重生之道故也喪則哀素
哀素則事死之道也復者所以幸其生故以采色○
雜說六官大數曰三百六十然職事員數不止此而
已也以天官考之凡卿大夫命士三百五十餘人地
官除山虞林衡司關司門不可考者尚四百餘人春
夏秋三官凡五百餘人凡六官中大略以春夏秋官
為準以多乘少皆以五百人為額則此三千人其間
兼攝必相半矣何者先王因事而命官作史者因官
而分職以三公六卿論之六卿各掌其職宜若不可
兼而成王時周公以太師兼冢宰召公以公兼宗伯
蘇忿生以公兼司寇故書洛誥云司徒司馬司空由
是推之先王之制其職雖不可廢其官亦未必一一
有舉其夫略而言則土訓誦訓無它職事掌葛掌染
草角人羽人之類止徵一物則其無事時亦多矣軍
司馬輿司馬行司馬戎僕戎右有軍旅則用之田祝
田僕有田獵則用之有喪紀則用夏采喪祝有會盟
則用詛祝建邦國則用土方氏遠方民來則用懷方
氏先王豈以祿無用之官而待有事然後用之哉亦
於臨事則兼攝爾盟府命士也而太師兼之所謂載
在盟府太師職之是也作禮者以其職不可廢故各設
其官職以待智者決擇爾又六卿每卿内治一官外
兼一鄉而周官每鄉卿一人每官卿二人若是者皆
非實事也齊桓令國子高子各率五鄉晉景公命士
會將中軍且為太傅命韓厥將新軍且為僕大夫晉
悼公令戎御屬挍書司右屬司士皆古制也○雜說
書言唐虞稽古建官惟百夏商官倍亦克用乂今予
小子仰惟前代時若訓迪厥官則周朝之官殆不遠
過夏商而先儒謂三百六十職事有其官官有其人
所謂卿大夫之數截然不可易故後人疑周官之冗
是不知兼權之義也存其職事之名以為天子備官
耳○雜說諸侯之上大夫卿者以上大夫為卿也周
官言大宰卿小宰中大夫則卿上大夫也以上大夫
為卿非特諸侯然也蓋先王之意爵欲正其名也故
官必特置祿欲省其費也故職或兼掌然治在所合
者雖大不必特置若三公九卿之類是矣事在所專
者雖小不可兼掌若蟈氏射鳥氏之類是矣豈嘗有
所拘哉亦惟其稱而已管仲以官事不攝而孔子非
之者主掌者言之也桓公欲官事無攝而孟子取之
者主置者言之也
周禮註疏刪翼卷一
