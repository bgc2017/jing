融堂四書管見卷七
宋錢時撰
論語
子路第十
子路問政子曰先之勞(去聲)之請益曰無倦(先者以身先之也勞即勞)
(民勸相之勞)
有以先之不令而行有以勞之雖勞不怨為政之道莫
要於此而子路猶請益何哉答曰無倦則不必外此二
者而求益矣天下事那一件不是倦後放下了
仲弓為季氏宰問政子曰先有司赦小過舉賢才曰焉
(於虔切)知賢才而舉之曰舉爾所知爾所不知人其舍(上聲)
諸
宰為有司之長先者率先之也能率先則或苛於責人
或偏於任己又須赦小過舉賢才方盡善賢才固難知
舉其所知是矣而不知者他人自應不遺也知其賢而
不與立却不可
子路曰衛君待子而為政子將奚先子曰必也正名乎
子路曰有是哉子之迂(音于)也奚其正子曰野哉由也君
子於其所不知蓋闕如也名不正則言不順言不順則
事不成事不成則禮樂不興禮樂不興則刑罰不中(去聲)
(下同)刑罰不中則民無所措手足故君子名之必可言也
言之必可行也君子於其言無所苟而已矣(衛君出公輙也魯哀)
(公十年孔子自楚反衛出公不父其父而襧其祖故孔子欲先正名迂者遠于事情闕謂闕所不知)
天地定位而卑高貴賤之名已立名者三綱之所以張
五典之所以遜也正名二字聖人之大法為國之大經
春秋一書亦只是正名而已施之於衛國固其所當然
也子路以為迂真野矣哉且名不正後何如說得言自
然不順言不順何以行得事自然不成事不成則亂而
無序乖而不和禮樂自然不興既亂既乖刑罰自然不
中刑罰不中暴虐是作民自然無所措手足如此而謂
之政可乎故曰君子名之必可言也言之必可行也君
子於其言無所苟而已矣名纔不正只是苟道
樊遲請學稼子曰吾不如老農請學為圃曰吾不如老
圃樊遲出子曰小人哉樊須也上好(去聲下同)禮則民莫敢
不敬上好義則民莫敢不服上好信則民莫敢不用情
夫(音扶)如是則四方之民襁(居丈切)負其子而至矣焉(於虔切)
用稼(種五糓曰稼種蔬菜曰圃用情不欺也襁織縷為之以約小兒於背者)
農圃小人之事也禮義信大人之事也上之所好者大
則在下者莫敢不承四方之民從之如歸矣何以稼為
哉孟子之闢陳相正是此意
子曰誦詩三百授之以政不達使(去聲)於四方不能專對
雖多亦奚以為(專獨也)
此章見得古人讀書無非切已實事誦三百篇後不達
為政之理不能專對四方雖多何以為哉詩通於政故
達詩可以言故專對
子曰其身正不令(去聲下同)而行其身不正雖令不從
正則不令而行不正則雖令不從行與不從有决然一
定而不可易者誰實使之然哉此理在人如何冺沒得
子曰魯衛之政兄弟也(魯周公之後衛康叔之後兄弟之國也魯三家逐君衛輙拒父)
魯衛固兄弟也世衰道微莫能相尚其政亦相伯仲云
子謂衛公子荆善居室始有曰苟合矣少有曰苟完矣
富有曰苟美矣(公子荆衛大夫)
善居室者善處家也始有曰苟合言家道可以粗合非
喜其財之聚也少有曰苟完言家道可以粗全非喜其
財之足也富有曰苟美言家道可以粗美非喜其富有
之為美也富家大吉隠然可見若所美在富聖人何以
善稱哉苟字有謙抑自牧之意
子適衛冉有僕子曰庶矣哉冉有曰既庶矣又何加焉
曰富之曰既富矣又何加焉曰教之(僕御車也庶衆也)
聚人曰財庶則不可以不富也資富能訓富則不可以
不教也自井田廢而民不富矣自學校廢而民不教矣
夫子此語王政之次第也
子曰苟有用我者期月而已可也三年有成(期月謂周足一月也)
春秋之民急於望治而先王之制髣髴尚存聖人為之
特易為力耳期月已可其感速也三年有成其化洽也
子曰善人為邦百年亦可以勝(平聲)殘去殺矣誠哉是言
也(勝殘殘暴之風衰也去殺殺戮之威無用也舊有此語夫子稱之)
善人比聖人功化固不侔也然綿歷百年亦可以勝殘
去殺後世郡縣乃有邦之寄數遷數易如傳舍真能有
志於民者又數十年不一遇也勝殘去殺之效如之何
而可見也哉
子曰如有王者必世而後仁(王者謂聖人受命而興也三十年為一世)
聖人功化固甚速也然必三十年之久而後躋民以仁
蓋富而教之非年歲間事當時風俗大壊須是斯民生
長教化之中至於光被方成仁俗耳然則三年何謂有
成曰所以成必世之規模也
子曰苟正其身矣於從政乎何有不能正其身如正人
何
夫子於正身之道數致意焉大學所以治國平天下者
端在此耳故曰於從政乎何有言不難也
冉子退朝(音潮)子曰何晏也對曰有政子曰其事也如有
政雖不吾以吾其與(去聲)聞之(冉有為季氏宰朝季氏之私朝也晏晚也政國政事)
(家事以用也)
季氏專權不議於公庭而議於私室不議於大夫而謀
於家臣其無君甚矣冉有曰政夫子曰事非詭辭也所
以正季氏無君之罪也
定公問一言而可以興邦有諸孔子對曰言不可以若
是其幾也人之言曰為君難為臣不易(去聲)如知為君之
難也不幾乎一言而興邦乎曰一言而喪(去聲下同)邦有諸
孔子對曰言不可以若是其幾也人之言曰予無樂乎
為君唯其言而莫予違也如其善而莫之違也不亦善
乎如不善而莫之違也不幾乎一言而喪邦乎(幾近也)
知克艱者必無宴安鴆毒之禍邦所以興樂面從者必
無法家拂士之言邦所以喪
葉公問政子曰近者說(音悦)遠者來(葉公見述而篇)
說之義兑卦詳矣非有以深服乎其心不可強也所以
近者說則遠者來矣
子夏為莒(居吕切)父宰問政子曰無欲速無見小利欲速
則不逹見小利則大事不成(莒父魯邑名)
欲速者事事廹切安能遠到見小者處處窒礙安能大
成弘則無此病矣
葉公語(去聲)孔子曰吾黨有直躬者其父攘羊而子證之
孔子曰吾黨之直者異於是父為(去聲下同)子隠子為父隠
直在其中矣
證父攘羊賊恩甚矣謂之直可乎知賊恩之非直則父
子之相隠乃不直之直也故曰在其中
樊遲問仁子曰居處恭執事敬與人忠雖之夷狄不可
棄也
纔不放逸則本心本自無害居處恭不放逸於暗室屋
漏之地也執事敬與人忠不放逸於交事應物之時也
然有須臾間斷便不可直云夷狄則其他之不棄可知
此言用力於仁至為精切
子貢問曰何如斯可謂之士矣子曰行已有恥使(去聲)於
四方不辱君命可謂士矣曰敢問其次曰宗族稱孝焉
鄉黨稱弟(去聲)焉曰敢問其次曰言必信行(去聲)必果硜硜
(苦耕切)然小人哉抑亦可以為次矣曰今之從政者何如
子曰噫斗筲(所交切)之人何足算(悉亂切)也(果必行也硜小石之□確者噫)
(心不平聲斗量名容十升筲竹噐容斗二升算數也)
恥之於人大矣然有恥非其恥者焉世之人一切外物
稍不如人則知惡之至於天爵良貴天之所以予我而
人之所以自别於禽獸者乃甘心自棄溷溷於蛆蠅糞
壤而不知反然則行已而有恥者豈不甚可貴乎行已
有恥方說得不辱君命子貢善為說辭故警之以此若
夫孝弟聞於宗黨則行已之一端所以為次也言必信
行必果非大人之事比孝悌不同矣所以又為次下是
則淺中狹量小噐易盈真溷溷之徒耳何足數哉
子曰不得中行而與之必也狂狷(音絹)乎狂者進取狷者
有所不為也
中行者由中而行無過不及之名也然而豈易得哉惟
不可得故思其次狂者行有不掩未免於過却能有志
不肯苟安故曰進取狷者不屑不潔未免不及却知自
好不肯妄作故曰有所不為惟進取而後可與進也惟
有所不為而後可與有為也
子曰南人有言曰人而無恒(胡登切)不可以作巫醫善夫
(音扶)不恒其德或承之羞子曰不占而已矣(南人南國之人恒常久也)
(不恒其德或承之羞易恒卦九三爻辭也)
巫而無常必至於慢神醫而無常必至於誤疾巫醫而
無常且不可况為德者乎羞辱繼之也必矣故曰不占
言此爻辭所示不待占而知也
子曰君子和而不同小人同而不和
和如和羹同如濟水有善相告有過相規不為苟異此
之謂和詡詡取下不擇是非務為苟合此之謂同和則
不同矣同則不和矣
子貢問曰鄉人皆好(去聲)之何如子曰未可也鄉人皆惡
(去聲)之何如子曰未可也不如鄉人之善者好之其不善
者惡之
鄉人皆好之安知非愿人之徒乎鄉人皆惡之安知非
獨行之士乎是非特未定也惟為善者之所好為不善
者之所惡則其人不言而决矣是故不得於君子而得
於小人有識者恥之
子曰君子易(去聲下同)事而難說(音悦下同)也說之不以道不說
也及其使人也噐之小人難事而易說也說之雖不以
道說也及其使人也求備焉
隨材噐使故易事側媚無所容故難說小人則不然徇
己之欲而正大者必不投責人以苛而真才實能者未
必察公則弘私則隘也
子曰君子泰而不驕小人驕而不泰
心廣體胖自然不驕志滿氣盈自然不泰
子曰剛毅木訥近仁(木質樸也訥遲鈍也)
剛毅則不回撓木訥則不浮馳如此等人資質最美略
無疵病無世俗汙濁之過學易為力非近仁乎
子路問曰何如斯可謂之士矣子曰切切偲偲怡怡如
也可謂士矣朋友切切偲偲兄弟怡怡(切切懇到也偲偲詳勉也怡怡)
(和說也)
子路問士而夫子獨以朋友兄弟答之蓋三綱五常之
道由朋友而明忠告善道所係大矣兄弟同氣也惟弟
不念天顯兄亦弗念鞠子哀則其於人道何如也友于
兄弟乃所以孝於父母然則朋友兄弟之於士行豈不
甚重矣哉曰切切偲偲曰怡怡與行行氣象不同所以
勉之
子曰善人教民七年亦可以即戎矣
善人教民豈教之戰哉七年之久必有以得乎其心者
雖勝殘去殺之效尚遠然亦可以犯難而不攜矣此與
前為邦百年皆著亦可以三字備見善人事體
子曰以不教民戰是謂棄之
古者兵農未分伍兩軍師之法乃其素習不待教也况
春秋之世乎夫子之言為無義戰而歎耳知教則知親
其上死其長
憲問第十四
憲問恥子曰邦有道穀邦無道穀恥也(憲原思名穀禄也)
不知得時所以行道不知儉德所以避難齪齪然但志
於禄豈不甚可恥哉雖然知恥者不如是也
克伐怨欲不行焉可以為仁矣子曰可以為難矣仁則
吾不知也(此亦原憲之問也克好勝也伐誇伐也怨忿恨也欲嗜欲也)
克伐怨欲不行焉特彊遏力制而不發耳其病固在也
故曰不可以為仁仁者常覺常明空洞無體元不費分
毫力何遏制之有哉
子曰士而懷居不足以為士矣
居固人之所安也懷之則苟安矣有志者不然非必役
役於外而後謂之不懷也
子曰邦有道危言危行(去聲下同)邦無道危行言孫(去聲峻也危高)
(孫柔順也)
邦有道而不能危言則非盡忠邦無道而不能言孫則
非免禍若夫堅節正操所謂確乎不可拔者則未始隨
世而變也
子曰有德者必有言有言者不必有德仁者必有勇勇
者不必有仁(不必未必也)
德非期於言也和順積中則自然有言仁非期於勇也
養而無害則自然有勇然則言豈頰舌而勇豈血氣之
謂哉
南宫适(古活切)問於孔子曰羿(音詣)善射奡(五報切)盪(土浪切)舟
俱不得其死然禹稷躬稼而有天下夫子不答南宫适
出子曰君子哉若人尚德哉若人(南宫适即南容也羿有窮之君善射滅夏)
(后相而簒其位其臣寒浞又殺羿而代之奡春秋傳作澆浞之子也力能陸地行舟後為夏后少康所誅禹平)
(水土暨稷播種禹受舜禪稷後為周)
善射盪舟不得其死而躬稼者乃能有天下德力之效
何如哉夫子不答默領其意也出而稱之恐沒其善也
非君子必無此見非尚德必無此言
子曰君子而不仁者有矣夫(音扶)未有小人而仁者也
念慮之微纖毫微動便是違仁豈若小人之所謂不仁者
哉顛冥人欲横流之中醉生夢死浮沉溷溷安知本心
之本仁也
子曰愛之能勿勞乎忠焉能勿誨乎
勞之者所以愛也誨之者所以忠也不然是禍之耳何
謂忠愛
子曰為命禆(婢之切)諶(時林切)草創之世叔討論之行人子
羽脩飾之東里子産潤色之(為命為辭命也四人皆鄭大夫草創製草稾也世叔)
(游吉也春秋傳作子大叔討論講究也行人掌使之官子羽公孫揮也脩飾者脩理文飾之東里地名子産所)
(居也潤色者潤之以華采也)
鄭國晉楚之間能以弱為強者有人故也一辭命之出
凡更四手其不苟也如此則他事可知渙汗其大號所
以係國體者甚重夫子特有取焉
或問子産子曰惠人也問子西曰彼哉彼哉問管仲曰
人也奪伯氏駢(薄田切)邑三百飯(扶晚切)疏食(音嗣)沒齒無怨
言(子西楚公子申能遜楚國立昭王而改紀其政然不能革王之號昭王欲用孔子又沮止之彼哉彼哉者)
(外之之辭伯氏齊大夫駢邑地名齒年也沒齒猶終身也桓公奪伯氏之邑以與管仲)
人之得名為人者豈徒形體之謂哉奪邑三百沒齒無
怨非有以深服乎其心不可彊也夫子獨舉此事而以
人許之子産惠人孟子又曰惠而不知為政若知為政
則不止於惠矣
子曰貧而無怨難富而無驕易(去聲)
素其位而行何驕怨難易之有此特言常人之情耳富
而無驕未足多也貧而無怨何所不至哉
子曰孟公綽為趙魏老則優不可以為滕薛大夫(公綽魯大)
(夫趙魏晉卿之家老家臣之長優有餘也滕薛二國名大夫任國政者)
或優為或不可為才各有所宜也用違其才則失矣公
綽之不欲夫子蓋深知其人者
子路問成人子曰若臧武仲之知(去聲)公綽之不欲卞莊
子之勇冉求之藝文之以禮樂亦可以為成人矣曰今之
成人者何必然見利思義見危授命久要不忘平生之
言亦可以為成人矣(成人成就為人也武仲魯大夫名紇知特世俗所謂知非知及之也)
(莊子魯卞邑大夫曰者子路又問見利而下夫子答也授命言授其命於人久要舊約也平生平日也凡言亦)
(可以者皆僅辭也)
兼四子之長而又文之以禮樂宜足以當成人之名矣
蓋未至於聖皆未可以言至而况乎四子者未必聞道
也耶故曰亦可以夫子參錯其說矯其偏而勉之子路
乃復以今之成人者何必然為問苟安甚矣夫子不拒
也臨財不苟得臨難不苟免又不失信於平日之言亦
人之所難能而子路之所可能者夫子復就而與之語
亦所以進之
子問公叔文子於公明賈曰信乎夫子不言不笑不取
乎公明賈對曰以告者過也夫子時然後言人不厭其
言樂(音洛)然後笑人不厭其笑義然後取人不厭其取子
曰其然豈其然乎(公叔文子衛大夫公孫枝也公明姓賈名亦衞人)
時然後言必無過言樂然後笑必無苟笑義然後取必
無妄取三者發而中節非得情性之正不能也故人皆
不厭審如是豈易得哉其然者然其言也豈其然乎者
難其事而疑之也
子曰臧武仲以防求為後於魯雖曰不要(一遥切)君吾不
信也(防地名武仲所封邑也要者挾而求也武仲得罪奔邾自邾如防使請立後而避邑)
得罪而出奔反邑而求後當時固未知其非也夫子直
以要君書之此誅心之筆所以懼亂賊者武仲之知如
此哉
子曰晉文公譎而不正齊桓公正而不譎(文公名重耳桓公名小白)
(譎詭也)
桓公數十年之規模管仲之力也只為正而不譎所以
展拓得去一匡九合翕然向附惜其正是才力識見到
此特假之耳若就學上得力豈易量哉晉文數年成霸
事體故大不同二霸得失兩言而定此春秋褒貶之綱
也
子路曰桓公殺公子糾(居黝切)召(音邵)忽死之管仲不死曰
未仁乎子曰桓公九合諸侯不以兵車管仲之力也如
其仁如其仁(齊襄公無道鮑叔牙奉公子小白奔莒及無知弑襄公管夷吾召忽奉公子糾奔魯)
(魯人納之未克而小白入是為桓公使魯殺子糾而請管召召忽死之管仲請囚鮑叔牙言于桓公以為相九)
(春秋傳作糾督也)
管仲不死子糾之難先儒於魏徵論之詳矣愚謂人臣
死節當觀其終身大體之所係三仁在殷或去或奴或
死義各有歸未可一槩論也槩以死者為是則微箕安
所逃哉子路疑管仲之未仁夫子特舉其事業以明之
而不言其不死意可見矣如其仁者其指管仲也雖聖
人之仁未易可及就事業而論亦管仲之仁也
子貢曰管仲非仁者與(平聲)桓公殺公子糾不能死又相
(去聲下同)之子曰管仲相桓公霸諸侯一匡天下民到於今
受其賜微管仲吾其被(皮寄切)髮左袵(而審切)矣豈若匹夫
匹婦之為諒也自經於溝瀆而莫之知也(霸與伯同長也匡正也微)
(無也袵衣衿也被髮左衽夷狄之俗諒小信也經縊也莫之知人不知也)
諸侯知天王之尊生民免夷狄之禍皆管仲之賜也不
然則大經大法冺然不存夷狄異類横行中國而衣冠
禮樂之地淪汙於腥羶而莫之救其視區區一死真溝
瀆自經之徒耳又况管仲於義可以不死者乎子貢於
此復疑其非仁夫子既大其匡天下攘夷狄之功直以
匹夫匹婦之諒明其不當死偉然正大是非昭揭而管
仲之論定矣
公叔文子之臣大夫僎(士免切)與文子同升諸公子聞之
曰可以為文矣(臣家臣公公朝薦家臣與己同仕公朝也)
知臧文仲之竊位則知公叔文子之可以為文文不必
以諡義為解也特言其進不隠賢無媿於此諡耳
子言衛靈公之無道也康子曰夫(音扶下同)如是奚而不喪
(去聲下同)孔子曰仲叔圉治賓客祝鮀治宗廟王孫賈治軍
旅夫如是奚其喪(喪失位也仲叔圉即文子三人皆衛臣也)
治賓客則交鄰國者有人治宗廟則脩祭祀者有人治
軍旅則立武事者有人此衛之所以僅存也雖然維持
把握偶未墜耳君曰無道終安能國者乎
子曰其言之不怍(才洛切)則為之也難(怍慙也)
無愧於言者必不苟於所為此章與為之難言之得無
訒乎正相發
陳成子弑簡公孔子沐浴而朝(音潮)告於哀公曰陳恒弑
其君請討之公曰告夫(音扶)三子孔子曰以吾從大夫之
後不敢不告也君曰告夫(音扶)三子者之三子告不可孔
子曰以吾從大夫之後不敢不告也(成子齊大夫名恒簡公齊君名壬事)
(在春秋哀公十四年時孔子致仕居魯三子三家也)
時無方伯連帥而討逆之議發於致仕之大夫亦可悲
矣沐浴而請聖人所以行天罰也公曰告夫三子是太
阿倒持不有其柄也之三子告不可是同惡相黨惡傷
其類也再言不敢不告者若曰知而不言其責在我
言而不行其責在人所以深罪魯之君臣也
子路問事君子曰勿欺也而犯之(犯謂犯顔諫争)
不欺而犯方是盡忠欺而犯焉是無君也所以戒勇者
子曰君子上逹小人下逹
達之為言到也究竟其事之謂也君子日趨於上不究
竟不止小人日趨於下不究竟亦不止
子曰古之學者為(去聲下同)己今之學者為人
凡學不自格物致知上做工夫皆非為己也逐逐文義
之未昏昏聲利之場安知為己者之為何事哉夫子之
時已有此歎
蘧(其居切)伯玉使(去聲下同)人於孔子孔子與之坐而問焉曰
夫子何為對曰夫子欲寡其過而未能也使者出子曰
使乎使乎(蘧伯玉名瑗衛大夫孔子居衛時常主於其家)
欲寡過而未能是其所以用力處五十而知非六十而
化豈偶然之故哉使者之辭雖謙而實密夫子所以喜
之
子曰不在其位不謀其政曾子曰君子思不出其位(此艮)
(卦象辭)
曾子因夫子之言而引艮象以證之也知止其所自無
越思有一毫不安分之心即出位矣
子曰君子恥其言而過其行(去聲)
與其言浮於行也不若行浮於言也夫子於言上著一
恥字於行上著一過字大抵學者空言多力行少所以
警切之
子曰君子道者三我無能焉仁者不憂知(去聲)者不惑勇
者不懼子貢曰夫子自道也
夫子常言中庸不可能非謙辭也實不可能也日用平
常無思無為何能之有能即起意憂矣失其為仁矣惑
矣失其為知矣懼矣失其為勇矣我無能焉夫子所以
截學者起意之病根子貢未領而但曰夫子自道何也
子貢方人子曰賜也賢乎哉夫(音扶)我則不暇(方比也乎哉疑而未)
(然之辭)
古之學者為己而暇方人乎呶呶然品藻是非篤實務
内者不如是也夫子抑揚其辭所以鍼子貢之病
子曰不患人之不已知患其不能也(能言能其實事也與上文無能之旨)
(不同)
智愚賢不肖之分只是箇能與不能耳以人不知為患
必非實能苟實能雖不知何害
子曰不逆詐不億不信抑亦先覺者是賢乎(逆逆料也億意度也)
先覺二字肇見於此舉世昏昏醉生夢死而我獨脱然
如大寐之得醒故曰先覺此是聖門深造自得第一箇
字大學之格物正為此耳豈拘文牽義所可彊通哉學
者但知以逆料為明億度為知機變之巧荆棘其中自
謂過人甚遠而我之所固有者乃茫然不知自反此先
覺之所以為賢也夫子此言至明至切
微生畆謂孔子曰丘何為是栖栖者與(平聲)無乃為佞乎
孔子曰非敢為佞也疾固也(微生姓畆名栖栖猶依依也疾惡也固堅執而不通)
(也)
誠者非自成己而已也所以成物也若偏守一隅而不
通於用則治國平天下之道將誰任其責乎畆以夫子
為佞真所謂固者異端之害往往類也
子曰驥不稱其力稱其德也(驥善馬之名德謂調良也)
驥非無力也不稱其力而稱其德况人乎無德而負才
其害大矣
或曰以德報怨何如子曰何以報德以直報怨以德報
德
匿怨而友且不可况以德而報怨乎必以德而報怨則
凡有德於我者如何其報也是故莫若以直報怨以德
報德以德報德者人所德於我我亦以德報之也若以
直報怨則豈彼有怨於我而我亦以怨報之哉横逆之
來處以大順自反而縮行乎大公所謂直報如斯而已
子曰莫我知也夫(音扶)子貢曰何為其莫知子也子曰不
怨天不尤人下學而上達知我者其天乎
聖心即天復何所怨行乎大順復何所尤不離日用之
間而上達天德之妙非是地步洞然相照雖顔子亦知
未盡况他人乎人莫我知而天知之此所以為聖歟或
者謂夫子道不行於當世故有是歎愚以為不然
公伯竂愬(悉路切)子路於季孫子服景伯以告曰夫子固
有惑志於公伯寮吾力猶能肆諸市朝(音潮)子曰道之將
行也與(平聲下同)命也道之將廢也與命也公伯寮其如命
何(公伯寮魯人子服氏景諡伯字魯大夫子服何也夫子指季孫惑志言有疑也肆陳尸也)
聖賢之窮達係斯道之興廢是有命焉豈人所能為哉
伯寮之愬非也景伯之力亦非也斷之以命而君子小
人之論定矣
子曰賢者辟(去聲下同)世其次辟地其次辟色其次辟言
辟世則其時可知辟地則其國可知辟色辟言則其君
可知色與言亦有淺深色方行於顔色未有言也若形
於言則已甚矣知幾明微所以免禍此賢者之事也若
聖人則不然仕止久速惟義所在無適無莫安所辟哉
或曰龍逢比干何以不辟曰委質為臣蓋有義不可得
而辟者事體各不同也
子曰作者七人矣
此承上章而言能如是者凡七人也豈微子篇所謂逸
民者歟
子路宿於石門晨門曰奚自子路曰自孔氏曰是知其
不可而為之者與(平聲石門地名晨門掌晨啟門者自從也)
知其不可而不為者晨門之所以賢知其不可而不可
以不為者夫子之所以聖晨門但知晨門而不知夫子
之為夫子者也
子擊磬於衛有荷(去聲)蕢(其位切)而過孔氏之門者曰有心
哉擊磬乎既而曰鄙哉硜硜(苦耕切)乎莫己(音紀)知也斯己
(音以)而已矣深則厲淺則揭(起例切)子曰果哉末之難矣(磬樂)
(噐荷擔也蕢草噐也硜硜釋見子路篇鄙哉硜硜指當時之人也斯己於此遂止也以衣涉水曰厲攝衣涉水)
(為揭此兩句衛風匏有苦葉之詩也果哉言果於忘世末無也)
聞擊磬而知夫子歎鄙哉硜硜之莫已知荷蕢之賢亦
豈易得哉必欲於此遂止而以為得厲揭之宜則是果
於忘世矣民墜塗炭義不能一朝安所謂被髮纓冠而
往救者也若果於忘世豈聖人之所難哉荷蕢亦晨門
之流
子張曰書云高宗亮隂三年不言何謂也子曰何必高
宗古之人皆然君薨百官總已以聽於冢宰三年(高宗商王)
(武丁也諒信也隂默也謂居喪信默而不言也)
諒隂三年不言所以居喪也百官聽於冢宰所以居攝
也歷三年之久而冢宰攝行其事非徒不言而已子張
獨以高宗為問夫子獨以古人為答則是當世此禮已
不復先王之舊矣後世乃有創為短喪以日易月者嗚
呼豈人情也哉
子曰上好(去聲)禮則民易(去聲)使也
禮辨上下定民志上不好禮如水脱防乖争凌犯之風
肆矣可得而使哉世衰俗壊那一事不就不知禮上做
出率意妄作幾無以自别於禽獸纔知禮便自然和
子路問君子子曰脩己以敬曰如斯而已乎曰脩己以
安人曰如斯而已乎曰脩己以安百姓脩己以安百姓
堯舜其猶病諸
脩己以敬正大學之要旨所謂治國之道及平天下皆
本於是子路不能切實内省意若未足而再三問之夫
子既答以安人又答以安百姓次第推究不離脩己二
字又恐其未喻也直以堯舜猶病答之嗚呼敬哉外此
而求多也哉
原壤夷俟子曰幼而不孫弟長(上聲)而無述焉老而不死
是為賊以杖叩(音口)其脛(其定切原壤孔子之故人也母死登木而歌夷蹲踞也俟待也)
(述猶稱也脛足骨也)
賊仁者謂之賊侈然自放則本心亡矣非賊而何然其
病則自不孫弟始方其童幼傲然莫知有敬事其長上
之道不孫不弟習以性成及其長也又無一善之可稱
果何貴於食天地之粟而謂是人也老而不死是為賊
耳因原壤踞肆推明三節以諭之復叩其脛以警之夫
子教人未有如此章之切直者然則童蒙之日可不以
孫弟為先務而使習於禮訓也哉
闕黨童子將命或問之曰益者與(平聲)子曰吾見其居於
位也見其與先生並行也非求益者也欲速成者也(闕黨)
(黨名童子未冠者將命蓋夫子使之傳命也)
欲速成必至於躐等居位並行皆躐等之病真求益者
不如是也夫子使之將命所以斂而抑之使循其序歟
時未欲與之言因或者有問而答以此童子其聞之矣
融堂四書管見卷七
