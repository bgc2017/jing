春秋說卷二
翰林院侍讀惠士竒撰
隠公
四年春王二月庚戌衛州吁弑其君完(庚戌公穀皆作戊申)
左傳衞莊公娶於齊曰莊姜無子又娶於陳曰厲
媯生孝伯早死其娣戴媯生桓公莊姜以為己子
公子州吁嬖人之子也有寵而好兵公弗禁石碏
諫弗聽桓公立乃老四年春衛州吁弑桓公而立
公與宋公為會將尋宿之盟未及期衛人來告亂
公羊傳曷為以國氏(据齊公子商人氏公子)當國也(注云與段同義)
(日者從外赴辭以賊聞例言以賊弑君聞於天子諸侯例日)
穀梁傳大夫弑其君以國氏者嫌也弑而代之也
桓公
二年春王正月戊申宋督弑其君與夷及其大夫孔
父
左傳宋華父督見孔父之妻於路目逆而送之曰
美而豔二年春宋督攻孔氏殺孔父而取其妻公
怒督懼遂弑殤公君子以督為有無君之心而後
動於惡故先書弑其君
公羊傳及者何累也(注云累累從君而死齊人語)弑君多矣舍
此無累者乎曰仇牧荀息皆累也舍仇牧荀息無
累者乎曰有有則此何以書賢也何賢乎孔父孔
父可謂義形於色矣其義形於色奈何督將弑殤
公孔父生而存則殤公不可得而弑也故於是先
攻孔父之家殤公知孔父死已必死趨而救之皆
死焉孔父正色而立於朝則人莫敢過而致難於
其君者孔父可謂義形於色矣
穀梁傳孔父先死其曰及何也書尊及卑春秋之
義也孔父之先死何也督欲弑君而恐不立於是
乎先殺孔父孔父閑也何以知其先殺孔父也曰
子既死父不忍稱其名臣既死君不忍稱其名以
是知君之累之也(累猶及也以君而累及其臣也何范注皆非)孔氏父
字諡也(生字死諡生則父字之死則君諡之一也殤公死故遂以字為諡)或曰其
不稱名蓋為祖諱也孔子故宋也
莊公
八年冬十有一月癸未齊無知弑其君諸兒
左傳初齊侯使連稱管至父戌葵丘瓜時而往曰
及瓜而代期戍公問不至請代弗許故謀作亂襄
公之母弟夷仲年生公孫無知有寵於僖公衣服
禮秩如適襄公絀之二人因之以作亂(連稱管至父)冬
十二月齊侯游于姑棼遂田于貝丘反遂弑之而
立無知
穀梁傳大夫弑其君以國氏者嫌也弑而代之也
十有二年秋八月甲午宋萬弑其君捷及其大夫仇
牧
左傳十二年秋宋萬弑閔公于蒙澤遇仇牧于門
批而殺之遇太宰督于東宫之西又殺之立子游
公羊傳及者何賢也何賢乎仇牧仇牧可謂不畏
疆禦矣其不畏疆禦奈何萬嘗與莊公戰獲乎莊
公莊公歸散舍諸宫中數月然後歸之歸反為大
夫於宋與閔公博婦人皆在側萬曰甚矣魯侯之
淑魯侯之美也天下諸侯宜為君者唯魯侯爾閔
公矜此婦人妒其言顧曰此虜也爾虜焉故魯侯
之美惡乎至萬怒搏閔公絶其脰仇牧聞君弑趨
而至遇之于門手劒而叱之萬臂摋仇牧(側手曰摋)碎
其首齒著乎門闔(闔扇)仇牧可謂不畏彊禦矣
穀梁傳宋萬宋之卑者也卑者以國氏及以尊及
卑也仇牧閑也
僖公
九年冬晉里克殺其君之子奚齊(殺公羊作弑)
左傳晉獻公卒里克㔻鄭欲納文公故以三公子
之徒作亂初獻公使荀息傅奚齊及里克將殺奚
齊先告荀息冬十月里克殺奚齊于次書曰殺其
君之子未葬也荀息將死之人曰不如立卓子而
輔之荀息立公子卓以葬十一月里克殺公子卓
于朝荀息死之
公羊傳此未踰年之君其言弑其君之子奚齊何
殺未踰年君之號也(何注不月者不正遇禍終始惡明)
穀梁傳其君之子云者國人不子也國人不子何
也不正其殺世子申生而立之也
十年春王正月晉里克弑其君卓子及其大夫荀息
(杜預注弑卓在前年而以今春書從赴非也踰年稱君春秋大義若卓弑在前年書法當與奚齊同不應)
(頓異)
公羊傳及者何賢也何賢乎荀息荀息可謂不食
其言矣其不食其言奈何奚齊卓子者驪姬之子
也荀息傅焉驪姬者國色也獻公愛之甚欲立其
子于是殺世子申生申生者里克傅之獻公病將
死謂荀息曰士何如則可謂之信矣荀息對曰使
死者反生生者不愧乎其言則可謂信矣獻公死
奚齊立里克謂荀息知其不可與謀退弑奚齊荀
息立卓子里克弑卓子荀息死之荀息可謂不食
其言矣
文公
元年冬十月丁未楚世子商臣弑其君髠(髠左𫝊作頵)
左傳初楚子將以商臣為太子訪諸令尹子上子
上曰君之齒未也而又多愛黜乃亂也楚國之舉
恒在少者且是人也蠭目而豺聲忍人也不可立
也弗聽既又欲立王子職而黜太子商臣商臣聞
之而未察也告其師潘崇曰若之何而察之潘崇
曰享江芉而勿敬也從之江芉怒曰呼役夫宜君
王之欲殺女而立職也告潘崇曰信矣潘崇曰能
事諸乎曰不能能行乎曰不能能行大事乎曰能
冬十月以宮甲圍成王王請食熊蹯而死弗聽丁
未王縊諡之曰靈不暝曰成乃瞑穆王立
穀梁傳曰髠之卒所以謹商臣之弑也夷狄不言
正不正
十有四年九月齊公子商人弑其君舍(董仲舒曰春秋痛之中有)
(痛者晉驪姬謀而三君死申生奚齊卓子是也惡之中有惡者已立之已殺之齊公子商人是也故晉禍)
(痛而齊惡重春秋傷痛而疾重是以奪晉子繼位之辭予齊子成君之號)
左傳子叔姬妃齊昭公生舍叔姬無寵舍無威公
子商人驟施於國而多聚士盡其家貸於公有司
以繼之夏五月昭公卒舍即位秋七月乙卯夜商
人弑舍而讓元(元惠公商人兄)元曰爾求之久矣我能事
爾爾不可使多蓄憾將免我乎爾為之九月齊人
定懿公使來告難故書以九月
公羊傳此未踰年之君也其言弑其君舍何已立
之已殺之成死者而賤生者也(何注商人本正當立非也何休不信)
(左傳故造為異說公羊傳云成死賤生安見商人之為正乎愚謂猶魯慶父立閔公即慶父弑閔公)
(故曰已立之已殺之)
穀梁傳舍未踰年其曰君何也成舍之為君所以
重商人之弑也商人其不以國氏何也不以嫌代
嫌也(上嫌謂商人有當國之嫌下嫌謂舍有未成君之嫌范注誤)舍之不日何
也未成為君也(宋人弑其君杵臼亦不日穀梁之說非也)
十有六年冬十有一月宋人弑其君杵臼(七年宋人殺其大夫)
(八年宋人殺其大夫司馬)
左傳宋公子鮑禮於國人宋饑竭其粟而貸之年
自七十以上無不饋詒也時加羞珍異無日不數
於六卿之門國之材人無不事也親自桓以下無
不恤也(桓鮑之曾祖)公子鮑美而豔襄夫人欲通之而
不可乃助之施昭公無道國人奉公子鮑以因夫
人夫人將使公田孟諸而殺之公知之盡以寶行
司城蕩意諸曰盍適諸侯公曰不能其大夫至于
君祖母以及國人諸侯誰納我且既為人君而又
為人臣不如死盡以其寶賜左右以使行夫人使
謂司城去公對曰臣之而逃其難若後君何冬十
一月甲寅宋昭公將田孟諸未至夫人王姬使帥
甸攻而殺之(周禮稍人掌丘乘之政古乘與甸通帥甸者稍人也杜預注誤)蕩意
諸死之書曰宋人弑其君杵臼君無道也文公即
位
公羊傳弑君者曷為或稱名氏或不稱名氏大夫
弑君稱名氏賤者窮諸人大夫相殺稱人賤者窮
諸盜
十有八年夏五月戊戌齊人弑其君商人
左傳齊懿公之為公子也與邴歜之父爭田弗勝
及即位乃掘而刖之而使歜僕納閻職之妻而使
職驂乘夏五月公游于申池二人浴于池歜以扑
抶職職怒歜曰人奪女妻而不怒一抶女庸何傷
職曰與刖其父而弗能病者何如乃謀弑懿公納
諸竹中歸舍爵而行齊人立公子元
冬十月莒弑其君庶其
左傳莒紀公生太子僕又生季佗愛季佗而黜僕
且多行無禮於國僕因國人以弑公以其寶玉來
奔納諸宣公季文子使司寇出諸竟公問其故季
文子使太史克對曰先君周公制周禮曰則以觀
德德以處事事以度功功以食民作誓命曰毁則
為賊掩賊為藏竊賄為盜盜器為姦主藏之名賴
姦之用為大凶德有常無赦在九刑不忘行父還
觀莒僕莫可則也孝敬忠信為吉德盜賊藏姦為
凶德夫莒僕則其孝敬則弑君父矣則其忠信則
竊寶玉矣其人則盜賊也其器則姦兆也保而利
之則王藏也以訓則昏民無則焉不度于善而皆
在于凶德是以去之
公羊傳稱國以弑何稱國以弑者衆弑君之辭
宣公
二年秋九月乙丑晉趙盾弑其君夷皋(皋公羊作獆)
左傳乙丑趙穿攻靈公于桃園宣子未出山而復
太史書曰趙盾弑其君以示于朝宣子曰不然對
曰子為正卿亡不越境反不討賊非子而誰
公羊傳親弑君者趙穿也曷為加之趙盾不討賊
也何以謂之不討賊晉史書賊曰趙盾弑其君夷
獋趙盾曰天乎無辜吾不弑君誰謂吾弑君者乎
史曰爾為仁為義人弑爾君而復國不討賊非弑
君而何
穀梁傳穿弑也盾不弑而曰盾弑何也以辠盾也
其以辠盾何也曰靈公朝諸大夫而暴彈之觀其
辟九也趙盾入諫不聽出亡至于郊趙穿弑公而
後反趙盾史狐曰子為正卿入諫不聽出亡不遠
君弑反不討賊則志同志同則書重故書之曰晉
趙盾弑其君夷皋
四年夏六月乙酉鄭公子歸生弑其君夷
左傳鄭靈公欲殺子公(公子宋也事詳於傳)子公與子家謀
先(子家公子歸生)子家曰畜老猶憚殺之而況君乎反譖
子家子家懼而從之夏弑靈公書曰鄭公子歸生
弑其君夷權不足也君子曰仁而不武無能達也
凡弑君稱君君無道也稱臣臣之辠也
十年五月癸巳陳夏徵舒弑其君平國
左傳陳靈公與孔寧儀行父飲酒於夏氏公謂行
父曰徵舒似女對曰亦似君徵舒病之公出自其
廏射而殺之二子奔楚
成公
十有八年春王正月庚申晉弑其君州蒲(十七年十二月晉殺)
(其大夫卻錡卻犫卻至十八年春王正月晉殺其大夫胥童庚申晉弑其君州蒲蓋欒書先殺三卻後殺)
(胥童方三卻之死也胥童及長魚矯以甲刦欒書中行偃於朝曰不殺二子憂必及君公曰余不忍也矯)
(曰人將忍君遂出奔狄於是書偃遂殺胥童而弑厲公焉欒書怨卻至且忌其才故先殺三卻則道君為)
(亂者非書而誰故春秋兩書殺其大夫然後書弑其君則殺大夫及弑君者實欒書一人而已非所謂欲)
(蓋而彌章者哉左傳雖歸罪於胥童仍不掩欒書之惡可謂春秋之信史矣宋人殺其大夫宋人弑其君)
(杵臼春秋三書人晉殺其大夫晉弑其君州蒲春秋三書晉明殺大夫者即弑君之賊也後之學者詳焉)
左傳公遊于匠麗氏欒書中行偃遂執公焉召士
匄士匄辭召韓厥韓厥辭曰昔吾畜於趙氏孟姬
之讒吾能違兵古人有言曰殺老牛莫之敢尸而
況君乎二三子不能事君焉用厥也十八年春王
正月庚申晉欒書中行偃使程滑弑厲公葬之于
翼東門之外以車一乘
襄公
二十有五年夏五月乙亥齊崔杼弑其君光
左傳齊棠公之妻東郭偃之姊也東郭偃臣崔武
子棠公死偃御武子以弔焉見棠姜而美之遂取
之(取古文娶)莊公通焉驟如崔氏夏五月甲戌崔子稱
疾不視事乙亥公問崔子遂從姜氏姜入于室與
崔子自側戶出公拊楹而歌侍人賈舉止衆從者
而入閉門甲興公登臺而請弗許請盟弗許請自
刃於廟弗許皆曰君之臣杼疾病不能聽命近於
公宮陪臣干掫有淫者不知二命公踰牆又射之
中股反隊遂弑之
穀梁傳莊公失言淫於崔氏
二十有六年春王二月辛卯衛寗喜弑其君剽
左傳衛獻公自夷儀使與寗喜言寗喜許之孫文
子在戚孫嘉聘於齊孫襄居守二月庚寅寗喜右
宰穀伐孫氏不克伯國傷(孫襄)寗子出舍於郊伯國
死孫氏夜哭國人召寗子寗子復攻孫氏克之辛
卯殺子叔(剽字)及太子角書曰寗喜弑其君剽言辠
之在寗氏也(公羊以剽之立未有說不言剽之立者以惡衛侯也)
穀梁傳此不正其日何也殖也立之喜也君之正
也
二十有九年夏五月庚午閽弑吳子餘祭
左傳吳人伐越獲俘焉以為閽使守舟吳子餘祭
觀舟閽以刀弑之
公羊傳閽者何門人也刑人也刑人則曷為謂之
閽刑人非其人也君子不近刑人近刑人則輕死
之道也
穀梁傳閽門者也寺人也不稱名姓閽不得齊于
人不稱其君閽不得君其君也禮君不使無恥不
近刑人不狎敵不邇怨賤人非所貴也貴人非所
刑也刑人非所近也舉至賤而加之吳子吳子近
刑人也閽弑吳子餘祭仇之也
三十年夏四月蔡世子般弑其君固
左傳蔡景侯為太子般娶于楚通焉太子弑景侯
穀梁傳其不日子奪父政是謂夷之
三十有一年十有一月莒人弑其君密州
左傳莒犂比公生去疾及展輿既立展輿又廢之
犂比公虐國人患之十一月展輿因國人以攻莒
子弑之乃立去疾奔齊齊出也展輿吳出也書曰
莒人弑其君買朱鉏言罪之在也(莒展輿弑其君而自立經書莒)
(人莫知其說闕疑可也劉原父攻之殊失闕疑之義)
昭公
十有三年夏四月楚公子比自晉歸于楚弑其君虔
于乾谿楚公子弃疾殺公子比(殺公羊作弑)
左傳觀起之子從在蔡以蔡公(弃疾)之命召子干(公子)
(比)子晳(黑肱)及郊而告之情強與之盟入襲蔡乃奉
蔡公召二子而盟於鄧楚公子比公子黑肱公子
弃疾帥陳蔡不羹許葉之師以入楚公子比為王
公子黑肱為令尹次于魚陂公子弃疾為司馬先
除王宮使觀從從師于乾谿而遂告之且曰先歸
復所後者劓師及訾梁而潰夏五月癸亥王縊于
芉尹申亥氏觀從謂子干曰不殺弃疾雖得國猶
受禍也子干曰余不忍也子玉(觀從)曰人將忍子吾
不忍俟也乃行國每夜駭曰王入矣乙卯夜弃疾
使周走而呼曰王至矣國人大驚二子皆自殺丙
辰弃疾即位名曰熊居葬子干于訾實訾敖殺囚
衣之王服而流諸漢乃取而葬之以靖國人
公羊傳此弑其君其言歸何歸無惡於弑立也歸
無惡於弑立者何靈王無道作乾谿之臺三年不
成楚公子弃疾脅比而立之然後令于乾谿之役
曰比已立矣後歸者不得復其田里衆罷而去之
靈王經而死比已立矣其稱公子何其意不當也
其意不當則曷為加弑焉爾比之義宜乎效死不
立大夫相殺稱人此其稱名氏以弑何言將自是
為君也
穀梁傳當上之辭也當上之辭者謂不稱人以殺
乃以君殺之也討賊以當上之辭殺非弑也比之
不弑有四取國者稱國以弑楚公子弃疾殺公子
比比不嫌也春秋不以嫌代嫌弃疾主其事故嫌
也
十有九年夏五月戊辰許世子止弑其君買冬葬許
悼公
左傳許悼公瘧五月戊辰飲太子止之藥卒太子
奔晉書曰弑其君君子曰盡心力以事君舍藥物
可也
公羊傳賊未討何以書葬不成于弑也曷為不成
于弑止進藥而藥殺也止進藥而藥殺則曷為加
弑焉爾譏子道之不盡也止進藥而藥殺是以君
子加弑焉爾曰許世子止弑其君買是君子之聽
止也葬許悼公是君子之赦止也赦止者免止之
辠辭也
穀梁傳曰殺正卒也正卒則止不弑也不弑而曰
弑責止也止曰我與夫弑者不立乎其位以與其
弟虺哭泣歠飦粥嗌不容粒未踰年而死故君子
即止自責而責之曰卒時葬不使止為弑父也
二十有七年夏四月吳弑其君僚
左傳吳子欲因楚喪而伐之使公子掩餘公子燭
庸帥師圍潛楚救潛吳師不能退吳公子光曰此
時也弗可失也夏四月光伏甲於堀室而享王王
使甲坐於道及其門門階戶席皆王親也夾之以
鈹羞者獻體改服於門外執羞者坐行而入執鈹
者夾承之及體以相授也光偽足疾入于堀室鱄
設諸寘劔於魚中以進抽劔刺王鈹交於胷遂弑
王
定公
十有三年冬薛弑其君比
哀公
四年春王二月庚戌盜弑蔡侯申(殺左公二𫝊皆作殺)蔡公孫
辰出奔吳
左傳四年春蔡昭侯將如吳諸大夫恐其又遷也
承(二年十有一月蔡遷于州來承與懲通)公孫翩逐而射之入于家
人而卒以兩矢門之衆莫敢進文之鍇後進曰如
牆而進多而殺二人鍇執弓而先翩射之中肘鍇
遂殺之故逐公孫辰而殺公孫姓公孫旴(經書蔡公孫辰)
(出奔吳明弑蔡侯申者公孫辰也夏蔡殺其大夫公孫姓公孫霍二人皆辰之黨可知)
公羊傳殺君賤者窮諸人此其稱盜以弑何賤乎
賤者也賤乎賤者孰謂謂辠人也(公羊不信國史亦不詳玩經文)
(止据師傳而說故其失如此)
穀梁傳稱盜以弑君不以上下道道也内其君而
外弑者不以弑道道也春秋有三盜微殺大夫謂
之盜非所取而取之謂之盜辟中國之正道以襲
利謂之盜
六年秋七月庚寅齊陽生入于齊齊陳乞弑其君荼
(荼公羊作舍)
左傳八月陳僖子使召公子陽生遂行逮夜至于
齊國人知之僖子使子士之母養之與饋者皆入
冬十月丁卯立之使胡姬以安孺子如賴去鬻姒
殺王甲拘江說囚王豹于句竇之丘公使朱毛遷
孺子于駘不至殺諸野幕之下葬諸殳冒淳
公羊傳弑而立者不以當國之辭言之此其以當
國之辭言之何為諼也此其為諼奈何景公死而
舍立陳乞使人迎陽生于諸其家(何注于諸寘也齊人語)諸
大夫皆在朝陳乞曰常之毋有魚菽之祭願諸大
夫之化我也諸大夫皆曰諾于是皆之陳乞之家
坐陳乞曰吾有所為甲請以示焉諸大夫皆曰諾
于是使力士舉巨囊而至于中霤諸大夫見之皆
色然而駭開之則闖然公子陽生也(闖丑鴆反又丑今反見䫉)
(說文引公羊作覢然注云覢暫見也)陳乞曰此君也已諸大夫不得
已皆逡巡北面再拜稽首而君之爾自是往弑舍
穀梁傳陽生入而弑其君以陳乞主之何也不以
陽生君荼也其不以陽生君荼何也陽生正荼不
正不正則其曰君何也荼雖不正已受命矣入者
内弗受也荼不正何用弗受以其受命可以言弗
受也陽生其以國氏何也取國于荼也
春秋之初四方亂獄未聞告亂于宗周猶來告亂于宗
國隠公四年春衛州吁弑其君衛人來告亂蓋以魯為
列國之宗而來告也隠公不能會諸侯往而成之則宗
國之微自隠公始桓公二年宋督之亂亦來告可知桓
公乃假成之之名而取賂焉由是宗國益微不可復振
矣宋兩弑君(一宋督一宋萬)晉一弑君(卓子)凡三書及所以旌死
難之臣也魯弑子赤曷為叔仲惠伯不書於春秋叔仲
惠伯者子赤之傅也公子遂欲立宣公叔仲不可其不
可奈何文公死子幼公子遂謂叔仲曰君幼如之何叔
仲曰吾子相之老夫抱之何幼之有公子遂知其不可
與謀故先殺叔仲而後弑子赤使叔仲生而存則子赤
不可得而弑也叔仲可謂義形于色矣然則曷為不書
于春秋春秋尊宗國君弑則隠而不書故叔仲惠伯亦
不得牽連而書說者謂死無補于君故不書則孔父仇
牧荀息有何補於君而書於冊哉然則曷為不書卒書
卒則無以表其節也且書卒則嫌與公子牙同故不書
然則曷為不書刺大夫命於天子不得專殺故列國殺
大夫雖有罪亦直書以譏之惟魯殺大夫則書刺所以
尊宗國故曰君臣未嘗相弑也謂君不稱弑臣不言殺
也刺者有辠乃刺之雖無辠亦必有說(如不卒戍刺之)則又何
說而刺叔仲惠伯乎此叔彭生死難之節所以不著於
春秋雖闕於經而特詳於傳所以發潛德之幽光也(或謂)
(齊召忽傅子糾魯叔仲傅子赤此兩人之死皆所謂匹夫匹婦自經於溝瀆而莫之知者其說信乎曰否不然)
(子糾非君亦非適故召忽不得為死難之臣子赤乃文公之適文公薨而子赤既為君矣死君難義也或又從)
(而訾之俗儒之好議論不樂成人之美如此哉)弑君曷為或稱名或稱國稱國
謂專國者晉之專國者欒書故稱國欒書弑厲公猶趙
盾弑靈公盾直稱名書獨隠其名而稱國則晉之董史
失其官矣董史失其官曷為孔子不正之孔子曰吾猶
及史之闕文也又曰其文則史其義則丘竊取之然則
其義安在稱國者其義不稱名者其文仍其文而存其
義弑州蒲者欒書弑庶其者莒僕弑王僚者吳光皆稱
國獨薛無史薛弑其君比則未有聞焉人皆知郤至之
伐莫知欒書之姦左氏雖虚張郤至之伐仍不能掩其
忠雖盛稱欒書之美仍不能掩其惡成公十有七年十
有二月晉殺其大夫郤錡郤犫郤至穀梁子曰自禍於
是起矣三郤不死厲公不弑欒書所畏而忌者惟郤至
耳殺三郤者非胥童乃欒書也鄢之戰欒書請俟齊魯
之師郤至獨以為不可楚有五間急擊勿失於是敗楚
師於鄢陵欒書是以畏而忌之既戰獲楚公子發鈎欒
書陰誘發鈎使讒郤至由是發鈎如其言以告厲公公
問欒書書曰臣固聞之且云郤至欲為難使郤犫緩齊
魯之師而已勸君戰戰敗將納孫周公惑之乃使郤至
聘于周(時悼公在周)而書又陰使人說孫周使見郤至郤至
不知其謀而見孫周公使覘之以為信遂使胥童殺三
郤郤錡欲以其黨攻公郤至不可至死不敢為難奉君
命也可不謂忠乎欒書既殺三郤遂弑厲公乃納孫周
而立之是為悼公欲為難而納孫周者書之志也顧以
此誣郤至郤至死而其志得行處心積慮十餘年而後
成其姦甚矣故春秋數稱晉欒書帥師一救鄭(成公六年)一
侵蔡(八年)一伐鄭(九年)明專國也及厲公死(十有八年)而書乃弑
君之賊其名絶不復見矣晉人不知其姦反頌其德比
之召公而書之惡仍不可掩故餘殃終及其孫事詳内
外兩傳而我特斥其惡者所以誅姦諛於既死也穀梁
謂弑君賤者窮諸人言稱人者賤之文公十有六年冬
宋人弑其君杵臼杵臼者宋昭公弑昭公者乃其君祖
母王姬使帥甸攻而殺之古乘與甸通周禮稍人掌丘
乘之政帥甸猶帥乘是時昭公田孟諸故襄夫人使稍
人帥乘攻而殺之稍人乃下士謂之賤可以君祖母之
尊又王姬之貴號令於其國國人莫敢不從而謂之賤
可乎自古婦人不與國政婦人而與國政者未有不亡
國敗家者也宋平公殺其子可直斥宋公襄夫人殺其
孫不可直斥君祖母直斥君祖母則名不正而言不順
辭窮故稱人以賤之以君祖母王姬之尊且貴而與賤
者同辭此春秋之特筆後世君母臨朝而擅廢置其君
之柄者亦當以春秋為鑒焉宋昭公無道傳無實蹟晉
厲公無道外傳謂無德而功烈多服之者衆晉靈公不
君既無德亦無功服之者寡故力不能殺趙盾厲公力
能殺欒書而惑於其姦猶豫不決災及其身且趙盾數
諫靈公而欒書未聞一言規誨故趙盾猶不失為賢大
夫欒書之姦如後世魏之司馬懿父子故愚表而出之
以待後之學者文公十有四年九月齊公子商人弑其
君舍此未踰年之君也曷為直稱君踰年稱君者緣孝
子之心不忍當君位也在朝之臣固已北面稽首而君
之矣一國之人亦莫不奉以為君其誰曰非君也然則
里克殺其君之子奚齊曷為不直稱君而曰君之子奚
齊不正獻公殺其世子又逐其二子而立奚齊國人譁
然不服莫以為君在朝之臣亦未聞有君之者君之者
惟荀息一人而已故春秋特書君之子言獻公以為子
國人不以為君也公羊謂弑未踰年君之號失之然則
里克殺卓子曷為直稱君踰年矣雖不正安得不稱君
(殺奚齊在僖公九年冬弑卓子在十年春王正月)左氏以為殺奚齊在僖公九
年冬十月弑卓子在是年十一月似傳誤當舍傳從經
或云傳據夏時經從周歷吾未之前聞哀公四年春盜
弑蔡侯申蔡公孫辰出奔吳明弑蔡侯申者公孫辰也
傳稱公孫翩明辰使翩弑之此連而書者與魯慶父弑
閔公宋萬弑殤公同而經稱盜何也蔡人以盜赴故稱
盜又蔡昭公將如吳明不在國而在塗則其稱盜也亦
宜傳稱文之鍇殺公孫翩經書蔡殺其大夫公孫姓公
孫霍明皆辰之黨而辰獨出奔譏失盜也左傳謂蔡人
逐之則慶父亦魯人逐之可知不殺之而逐之是為逸
賊宋萬出奔陳宋人力不能討也故羣公子奔蕭公子
御說奔亳宋萬之黨帥師圍亳而蕭叔大心與羣公子
以曹師討之仍不能殺萬使萬逸奔陳春秋猶書以示
譏魯季友力能討慶父乃不討而緩追逸賊使慶父出
奔莒君子謂季友有無君之心當坐與聞乎弑之辠雖
酖叔牙縊慶父其功未足以掩其辠也公羊以為親親
之道既名為賊何謂親親失之甚矣穀梁子曰君弑不
討賊則志同志同則書重季友志立僖公其志同乎慶
父故魯之亂實季友養成之又為叔牙慶父立後是為
三桓其後遂四分公室有王者作其能免于戮乎襄公
二十有九年閽弑吳子餘祭不稱盜而稱閽何也周禮
墨者使守門劓者使守關宮者使守内刖者使守囿髠
者使守積皆刑人也守門謂之閽左傳謂吳人伐越獲
俘焉以為閽明非刑人乃俘囚安知其非諜也故春秋
備書之以為戒云(許世子止已見易說故于此不復說)
隠公(隠公三年周平王之五十一年)
三年三月庚戌天王崩(杜預曰周平王也襄二十九年傳曰鄭上卿有事使印段)
(如周會葬今不書葬魯不會)
左傳三年春王三月壬戌平王崩赴以庚戌故書
之
公羊傳曷為或言崩或言薨天子曰崩諸侯曰薨
大夫曰卒士曰不禄
八月庚辰宋公和卒
左傳宋穆公疾召大司馬孔父而屬殤公焉使公
子馮出居于鄭(馮穆公子莊公)八月庚辰宋穆公卒殤公
即位
穀梁傳諸侯日卒正也
冬十有二月癸未葬宋繆公(繆左傳作穆古通用)
公羊傳葬者曷為或日或不日不及時而日渴葬
也(渴猶急也)不及時而不日慢葬也(慢不以禮)過時而日隠
之也(隠猶痛也)過時而不日謂之不能葬也當時而不
日正也當時而日危不得葬也此當時何危爾宣
公死繆公立(繆公者宣公之弟舍其子而立弟)繆公逐其二子莊
公馮與左師勃曰吾立乎此攝也終致國乎與夷
(宣公之子)莊公馮弑與夷故君子大居正宋之禍宣公
為之也
穀梁傳日葬故也危不得葬也(元年左傳天子七月而葬同軌畢至)
(諸侯五月同盟至大夫三月同位至士踰月外姻至)
四年春王二月戊申衛州吁弑其君完
五年夏四月葬衛桓公
左傳夏葬衛桓公衛亂是以緩(衛人殺州吁而立晉亂定乃葬桓公)
穀梁傳月葬故也
七年春王三月滕侯卒(晉獻公惠公未嘗同盟而卒名赴於周也宿男同盟滕侯)
(把子來朝而卒不名國小而微不能上達於天子故不名君前臣名臣死赴於君必稱名古今之通義也)
(或云臣子赴君父以名夏殷之禮周人諱名其赴必不以名不以名者謂赴於同盟之國也安有赴於天)
(子而不以名者乎其說不通)
左傳七年春滕侯卒不書名未同盟也凡諸侯同
盟於是稱名故薨則赴以名告終稱嗣也以繼好
息民謂之禮經
公羊傳何以不名微國也微國則其稱侯何不嫌
也春秋貴賤不嫌同號美惡不嫌同辭
穀梁傳滕侯無名少曰世子長曰君狄道也其不
正者名也
八年夏六月己亥蔡侯考父卒
穀梁傳諸侯日卒正也
辛亥宿男卒
穀梁傳宿微國也未能同盟故男卒也
八年葬蔡宣公
公羊傳卒何以名而葬不名卒從正(卒當赴告天子君前臣名)
而葬從主人(不赴告天子故從臣子辭)卒何以日而葬不日卒
赴(赴天子)而葬不告(不告天子)
穀梁傳月葬故也(十有一年冬十有一月壬辰公薨不書葬傳見前)
桓公
五年春正月甲戌己丑陳侯鮑卒
左傳五年春正月甲戌己丑陳侯鮑卒再赴也於
是陳亂文公子佗殺太子免而代之(佗桓公弟五父也免桓公)
(太子)公疾病而亂作國人分散故再赴(陳亂先伏于隠之七年十)
(二月作于桓之五年正月六年秋經書蔡人殺陳佗而立厲公甲戌己丑前後相距十六日日異月)
(同杜預以為日異月亦異長歷焉足信乎)
公羊傳曷為以二日卒之怴也(怴者狂齊人語)甲戌之日
亡己丑之日死而得(死即屍見漢書謂甲戌亡不知所在己丑乃得其屍)君
子疑之故以二日卒之也
穀梁傳鮑卒何為以二日卒之春秋之義信以傳
信疑以傳疑陳侯以甲戌之日出己丑之日得不
知死之日故舉二日以包也
夏葬陳桓公(明陳佗葬之而魯會葬)
十年春王正月庚申曹伯終生卒夏五月葬曹桓公
穀梁傳桓無王其曰王何也正終生之卒也
十有一年夏五月癸未鄭伯寤生卒(桓王十九年)秋七月
葬鄭莊公
十有二年八月壬辰陳侯躍卒(厲公也何休以為佗子)冬十有
一月丙戌衛侯晉卒(上有丙戌此重書)
穀梁傳再稱日決日義也
十有三年三月葬衛宣公
十有四年冬十有二月丁巳齊侯禄父卒
十有五年三月乙未天王崩(桓王崩莊王立桓王在位二十三年崩魯桓十)
(六年莊王元年在位十有五年魯莊之十有二年莊王崩魯莊之十有三年釐王元年在位五年崩春秋)
(崩葬皆闕杜預以為王室微弱不能下達諸侯非也或謂莊釐崩葬孔子削之其說尤悖為此說者以齊)
(桓尊王為虚文春秋辨名實無實而有名故削之以齊桓尊王為虚文可也乃并其虚文而去之可乎如)
(其說吾恐裂冠毁冕拔本塞源必將無所不至矣且不貶齊桓反削天王之崩葬不亦悖乎)
夏四月己巳葬齊僖公
十有七年六月丁丑蔡侯封人卒秋八月癸巳葬蔡
桓侯(春秋外諸侯卒稱名臨天下之辭及其葬也稱公臨一國之辭學者好異說以蔡桓稱侯為得)
(禮郢書燕說我無取焉經文之誤其理易知故不復辨)
十有八年夏四月丙子公薨于齊冬十有二月己丑
葬我君桓公
莊公(莊公元年莊王四年)
元年冬十月乙亥陳侯林卒
二年春王二月葬陳莊公冬十有二月乙酉宋公
馮卒
三年夏四月葬宋莊公五月葬桓王(莊王六年)
左傳緩也(七年乃葬故曰緩)
公羊傳此未有言崩者何以書葬蓋改葬也(案宣三年)
(書改卜此何不書改葬)
穀梁傳曰改葬也改葬之禮緦舉下緬也或曰卻
尸以求諸侯天子志崩不志葬必其時也何必焉
舉天下而葬一人其義不疑也志葬故也危不得
葬也曰近不失崩不志崩失天下也
八年冬十有一月癸未齊無知弑其君諸兒
九年秋七月丁酉葬齊襄公(凡諸侯葬皆曰葬某國某公趙匡曰志我大夫)
(之往會也莊九年秋七月丁酉葬齊襄公先是夏公伐齊後是八月復及齊師戰我大夫不往會可知然)
(則春秋亦有不往會而書葬者矣趙匡又曰會葬禮也凡卒不書葬者皆譏内之不會葬齊襄與我不共)
(戴天之讐我大夫往會其葬可謂禮乎然則齊襄何以書葬齊人討賊而葬其君我雖不往亦書葬春秋)
(天子之事也趙匡以為魯史故有我不往會不書葬之說豈其然)
十有六年冬十有二月邾子克卒(釐王四年也眀年王崩魯莊十七年)
(惠王立魯莊十八年惠王元年)
穀梁傳其曰子進之也
二十有一年夏五月辛酉鄭伯突卒(惠王四年)冬十有二
月葬鄭厲公
二十有三年冬十有一月曹伯射姑卒
二十有四年春王三月葬曹莊公
二十有五年夏五月癸丑衛侯朔卒
三十有一年夏四月薛伯卒
三十有二年八月癸亥公薨于路寢
閔公(閔公元年惠王十有六年)
元年夏六月辛酉葬我君莊公(二年秋八月公薨不地不書葬與隠公同)
僖公
四年夏許男新臣卒八月葬許穆公
左傳許穆公卒于師葬之以侯禮也凡諸侯薨于
朝會加一等死王事加二等于是有以衮斂
穀梁傳諸侯死于國不地死于外地死于師何為
不地内桓師也
七年秋七月曹伯班卒冬葬曹昭公
八年冬十有二月丁未天王崩(惠王在位二十五年崩)
左傳七年閏月惠王崩襄王惡太叔帶之難懼不
立不發喪而告難于齊八年春盟于洮謀王室也
襄王定位而後發喪冬王人來告喪難故也是以
緩
九年春王三月丁丑宋公御說卒(襄王元年)
左傳九年春宋桓公卒未葬而襄公會諸侯故曰
子凡在喪王曰小童公侯曰子
公羊傳何以不書葬為襄公諱也(襄公背殯為無哀是則然矣書)
(卒不書葬是愈彰其辠也又焉能諱之)
九月甲戌晉侯詭諸卒(案是年九月戊辰諸侯盟于葵丘甲戌晉侯詭諸卒此公)
(羊經文也左穀二家甲戌誤為甲子杜預妄為之說孔氏亦附會而妄為之疏不滿一笑)
十有二年冬十有二月丁丑陳侯杵臼卒
十有三年夏四月葬陳宣公
十有四年冬蔡侯肸卒
穀梁傳諸侯時卒惡之也(麋信云肸父哀侯為楚所執肸不附中國常事)
(父讐故惡之)
十有七年冬十有二月乙亥齊侯小白卒
穀梁傳此不正其日之何也其不正前見矣其不
正之前見何也以不正入虚國故稱嫌焉爾
十有八年秋八月丁亥葬齊桓公
二十有三年夏五月庚寅宋公兹父卒
左傳夏五月宋襄公卒傷于泓故也
公羊傳何以不書葬盈乎諱也
穀梁傳不葬何也失民也其失民何也以其不教
民戰則是棄其師也為人君而棄其師其民孰以
為君哉
冬十有一月把子卒(莊二十七年稱伯今稱子蓋為時王所黜)
左傳把成公卒書曰子把夷也不書名未同盟也
凡諸侯同盟死則赴以名禮也赴以名則亦書之
(謂未同盟)不然則否辟不敏也
二十有四年冬晉侯夷吾卒(文公定位而後告喪)
二十有五年夏四月癸酉衛侯燬卒秋葬衛文公
二十有七年夏六月庚寅齊侯昭卒秋八月乙未葬
齊孝公
二十有八年六月陳侯款卒
三十有二年夏四月己丑鄭伯接卒(接左穀二傳皆作捷)冬十
有二月己卯晉侯重耳卒
三十有三年夏四月癸巳葬晉文公
穀梁傳日葬危不得葬也
冬十有二月乙巳公薨于小寢
穀梁傳小寢非正也
文公(文公元年襄王二十有六年)
元年夏四月丁巳葬我君僖公
左傳葬僖公緩作主非禮也凡君薨卒哭而祔袝
而作主特祀于主烝嘗禘于廟(或云緩作主謂文二年作主故曰緩)
(此說是也杜預乃云僖公薨在前年十一月經書十二月為誤僖公十月如齊十二月至自齊於是)
(月乙巳日薨何誤之有杜預本不知歷乃依春秋所書日月作長歷及求之不合乃云是月失閏求)
(之又不合乃云是年兩失閏魯人覺之一年頓置兩閏其妄如此故改經以就其說妄之妄者也)
五年冬十月甲申許男業卒
六年春葬許僖公八月乙亥晉侯驩卒冬十月葬晉
襄公
七年夏四月宋公王臣卒(何注不書葬坐殺大夫不日者内娶略)
左傳宋成公卒昭公即位而葬(觀傳似宋亂故不書葬)
八年秋八月戊申天王崩(襄王在位三十有三年崩頃王立文九年頃王元年)
九年二月叔孫得臣如京師辛丑葬襄王(八年冬公孫敖如京)
(師弔周喪也不至而復奔莒故九年春毛伯來求金)
左傳莊叔如周葬襄王
公羊傳王者不書葬此何以書不及時書過時書
我有往者則書(何注謂使大夫往也惡文公不自往故書葬以起大夫會之)
穀梁傳天子志崩不志葬舉天下而葬一人其道
不疑也志葬危不得葬也日之甚矣其不葬之辭
也(楊士勛曰春秋之世有十二王志崩者九書葬者五王室不赴諸侯不會故也志崩九者平王)
(桓王惠王襄王匡王定王簡王靈王景王書葬五者桓王襄王匡王簡王景王其莊王僖王頃王三)
(者不志崩明王室不赴)
秋八月曹伯襄卒冬葬曹桓公
十有三年夏五月壬午陳侯朔卒邾子籧篨卒(邾文公之)
(卒也公使弔焉不敬邾人來討伐我南鄙則魯不會葬可知)
十有四年(是年頃王崩在位六年左傳頃王崩周公閱與王孫蘇爭政故不赴不赴則不書懲)
(不敬也)夏五月乙亥齊侯潘卒(不書葬者潘立儲嗣不明至使臨葬更相簒弑)
(或云商人乃桓公子而何休云乍欲立舍乍欲立商人似以商人為昭公子何氏不信左傳故也)
十有八年(匡王四年)春王二月丁丑公薨于臺下秦伯罃
卒六月癸酉葬我君文公
宣公
二年冬十月乙亥天王崩(匡王在位六年崩定王立)
三年春王正月葬匡王(四月而葬速)冬十月丙戌鄭伯蘭
卒葬鄭繆公
四年春王正月秦伯稻卒(世本秦共公)
九年九月辛酉晉侯黑臀卒于扈(何氏休謂不書葬者故簒也)
公羊傳扈者何晉之邑也諸侯卒其封内不地此
何以地卒于會(九月會于扈)故地也未出其地故不言
會也
穀梁傳其地於外也其日未踰竟也
冬十月癸酉衛侯鄭卒
十年夏四月己巳齊侯元卒六月公孫歸父如齊葬
齊惠公
十有二年春葬陳靈公(十年五月癸巳陳夏徵舒弑其君平國)
公羊傳討此賊者非臣子也何以書葬君子辭也
楚已討之矣臣子雖欲討之而無所討也
十有四年夏五月壬申曹伯夀卒秋九月葬曹文公
十有七年春王正月庚子許男錫我卒丁未蔡侯申
卒夏葬許昭公葬蔡文公
十有八年秋七月甲戌楚子旅卒(旅穀梁作呂)
公羊傳何以不書葬吳楚之君不書葬辟其號也
冬十月壬戌公薨于路寢
成公(成公元年定王十有七年)
元年二月辛酉葬我君宣公
二年八月壬午宋公鮑卒庚寅衛侯遬卒(遬左穀二傳作速)
左傳八月宋文公卒九月衛穆公卒
三年春王正月辛亥葬衛穆公二月乙亥葬宋文公
四年三月壬申鄭伯堅卒夏四月葬鄭襄公
五年冬十一月己酉天王崩(定王在位二十一年崩簡王立)
左傳十一月己酉定王崩(經蟲牢盟在後傳在前必有一誤)
六年夏六月壬申鄭伯費卒(左傳鄭悼公卒)
九年秋七月丙子齊侯無野卒冬十有一月葬齊頃
公
十年五月丙午晉侯獳卒(何氏云不葬者殺大夫趙同趙括)
十有三年夏五月曹伯廬卒于師(是月公會晉侯宋公衛侯鄭伯曹伯)
(邾人滕人伐秦而不言其地故曰卒于師)
左傳五月丁亥晉侯以諸侯之師及秦師戰于麻
隧秦師敗績獲秦成差及不更女父曹宣公卒于
師師遂濟涇及侯麗而還
穀梁傳閔之也公大夫在師曰師在會曰會
冬葬曹宣公(穀梁傳葬時正也)
左傳曹人使公子負芻守使公子欣時逆曹伯之
喪秋負芻殺其太子而自立也諸侯乃請討之晉
人以其役之勞請俟他年冬葬曹宣公既葬子臧
將亡國人皆將從之成公乃懼告辠且請焉乃反
而致其邑
十有四年春王正月莒子朱卒(莒子書卒者二弑者二皆不書葬)冬
十月庚寅衛侯臧卒秦伯卒(桓公)
十有五年春王二月葬衛定公夏六月宋公固卒秋
八月庚辰葬宋共公
穀梁傳月卒日葬非葬者也此其言葬何也以其
葬共姬不可不葬共公也葬共姬則其不可不葬
共公何也夫人之義不踰君也為賢者崇也
十有六年夏四月辛未滕子卒(左傳滕文公卒何氏休曰滕始卒于宣公)
(日于成公不名邾婁始卒于文公日于襄公名俱葬于昭公是以知滕小)
十有七年十有二月丁巳朔邾子貜且卒
十有八年(簡王十有三年湖竹書簡王十三年楚共王會宋平公于陽案左傳是年楚子伐)
(宋取朝郟侵城郜取幽丘伐彭城而納魚石焉未聞與宋平公會于湖陽也)八月己丑公
薨于路寢十有二月丁未葬我君成公
襄公
元年九月辛酉天王崩(簡王在位十有四年崩靈王立)
二年春王正月葬簡王六月庚辰鄭伯睔卒
四年春王三月己酉陳侯午卒秋七月戊子葬陳成
公
六年春王三月壬午把伯姑容卒秋葬把桓公
左傳六年春杞桓公卒始赴以名同盟故也(孔疏僖二)
(十三年杞成公卒用夷禮書把子卒不名世本把桓公乃成公之弟成公卒而桓公立至此七十一)
(年)
七年十有二月公會晉侯宋公陳侯衛侯曹伯莒子
邾子于鄬鄭伯髠頑如會未見諸侯卒于鄵(髠頑公穀二傳)
(作髠原鄵二傳作操也鄭僖公之卒于鄵也三傳皆言弑而春秋不書何春秋天子之事直書弑其君)
(者春秋臨天下之辭不然一國之至尊本無弑道安得直稱弑哉故告則書不告則否告者告亂也必先)
(告于天子及同盟之國天子必先命訝士往而成之成之者聽而斷之然後首從分焉如晉弑靈公趙盾)
(為首趙穿為從書其首不書其從故曰晉趙盾弑其君夷皋如首從未分則稱國莒弑其君庶其晉弑其)
(君州蒲是也如其首賤者稱人賤之賤者稱盜如不告亂而告終則因其赴辭而書卒豈獨鄭僖一人而)
(已乎)
八年夏葬鄭僖公
左傳鄭僖公將會于鄬子駟相及鄵子駟使賊夜
弑僖公而以瘧疾赴于諸侯簡公生五年奉而立
之(僖公子)
公羊傳操者何鄭之邑也諸侯卒其封内不地此
何以地隠之也何隠爾弑也孰弑之其大夫弑之
曷為不言其大夫弑之為中國諱也曷為為中國
諱鄭伯將會諸侯于鄬其大夫諫曰中國不足歸
也則不若與楚鄭伯曰不可其大夫曰以中國為
義則伐我喪(据城虎牢)以中國為彊則不若楚於是弑
之鄭伯髠原何以名傷而反未至乎舍而卒也未
見諸侯其言如會何致其意也賊未討何以書葬
為中國諱也
穀梁傳未見諸侯其曰如會何也致其志也禮諸
侯不生名此其生名何也卒之名也卒之名則何
為加之如會之上見以如會卒也其見以如會卒
何也鄭伯將會中國其臣欲從楚不勝其臣弑而
死其不言弑何也不使夷狄之民加乎中國之君
也其地於外也其日未踰竟也日卒時葬正也
十有二年秋九月吳子乘卒(何氏休曰至此卒者與中國會同本在楚後卒)
(皆不日吳遠于楚)
左傳秋吳子壽夢卒臨於周廟禮也凡諸侯之喪
異姓臨於外同姓於宗廟同宗於祖廟同族於禰
廟是故魯為諸姬臨於周廟為邢凡蔣茅胙祭臨
於周公之廟
十有三年秋九月庚辰楚子審卒(楚共王)
十有五年冬十有一月癸亥晉侯周卒
十有六年春王正月葬晉悼公
左傳秋邾人伐我南鄙(十五年秋)使告于晉晉將為會
以討邾莒晉侯有疾乃止冬晉悼公卒遂不克會
十六年春葬晉悼公平公即位改服修官烝于曲
沃(周衰禮壞杜預謂既葬除喪悖甚矣)警守而下會于湨梁以我故
執邾宣公莒犂比公且曰通齊楚之使
十有七年春王二月庚午邾子瞷卒(瞷左傳作牼)
十有八年冬十月曹伯負芻卒于師(是月公會晉侯宋公衛侯鄭伯)
(曹伯等同圍齊而不言其地故曰卒于師)
穀梁傳閔之也
十有九年春王正月葬曹成公秋七月辛卯齊侯環
卒(左傳夏五月壬辰晦齊靈公卒莊公即位是時齊亂太子光位定而後發喪)冬葬齊靈
公
二十有三年三月己巳把伯匄卒夏葬把孝公
左傳二十三年把孝公卒晉悼夫人喪之平公不
徹樂非禮也禮為鄰國闕
二十有五年十有二月吳子謁伐楚門于巢卒
左傳吳子諸樊伐楚門于巢巢牛臣曰吳王勇而
輕若啓之將親門我獲射之必殪吳子門焉牛臣
隠于短牆以射之卒
穀梁傳以伐楚之事門于巢卒也于巢者外乎楚
也(不在楚)門于巢乃伐楚也諸侯不生名取卒之名
加之伐楚之上者見以伐楚卒也其見以伐楚卒
何也古者大國過小國小國必飾城而請辠禮也
吳子謁伐楚至巢入其門門人射吳子有矢創反
舍而卒古者雖有文事必有武備非巢之不飾城
而請辠非吳子之自輕也
二十有六年八月壬午許男甯卒于楚冬葬許靈公
(是冬楚子蔡侯陳侯伐鄭而葬許靈公)
左傳許靈公如楚請伐鄭曰師不興孤不歸矣八
月卒于楚楚子曰不伐鄭何以求諸侯冬十月楚
子伐鄭鄭人不禦寇十二月乙酉入南里墮其城
涉于樂氏門于師之梁縣門發獲九人焉涉于氾
而歸而後葬許靈公
二十有八年十有二月甲寅天王崩(靈王在位二十有七年崩景王)
(立左傳王人來告喪問崩日以甲寅告故書之以懲過也)乙未楚子昭卒(楚康王晉博士)
(謝攸孔粲以為乙未閏月之日范甯亦云然)
二十有九年夏五月庚午衛侯衎卒秋九月葬衛獻
公
三十年夏四月蔡世子般弑其君固冬十月葬蔡景
公
公羊傳賊未討何以書葬君子辭也
穀梁傳不日卒而月葬不葬者也卒而葬之不忍
使父失民於子也
三十有一年夏六月辛巳公薨于楚宮(左傳公作楚宫何氏休曰)
(公朝楚好其宮歸而作之故名)冬十月滕子來會葬癸酉葬我君襄
公
昭公(昭公元年景王四年)
元年六月丁巳邾子華卒秋葬邾悼公冬十有一月
己酉楚子麇卒(麇公穀二傳作卷告使赴于鄭曰共王之子圍為長此終稱嗣之辭)
左傳冬楚公子圍將聘于鄭伍舉為介未出竟聞
王有疾而還伍舉遂聘十一月己酉公子圍至入
問王疾縊而弑之(荀子曰以冠纓絞之)遂殺其二子幕及平
夏右尹子干出奔晉宫廐尹子晳出奔鄭殺太宰
伯州犂于郟葬王于郟謂之郟敖
三年春王正月丁未滕子原卒(原公羊作泉)夏叔弓如滕
五月葬滕成公
五年秋七月戊辰秦伯卒
公羊傳何以不名秦者夷也匿嫡之名也其名何
(据嬰稻名嬰即罃)嫡得之也(獨嬰稻以嫡立)
六年春王正月把伯益姑卒葬秦景公夏葬把文公
七年秋八月戊辰衛侯惡卒十有二月癸亥葬衛襄
公
八年夏四月辛丑陳侯溺卒(是年春陳侯之弟招殺陳世子偃師)
左傳陳哀公元妃鄭姬生悼太子偃師二妃生公
子畱下妃生公子勝二妃嬖畱有寵屬諸司徒招
與公子過哀公有廢疾三月甲申公子招公子過
殺悼太子偃師而立公子畱夏四月辛亥哀公縊
冬十月壬午楚師滅陳執陳公子招放之于越殺陳
孔奐葬陳哀公(滅國不葬陳哀公獨書葬似楚靈葬之而告於諸侯也左傳以為陳之臣)
(袁克葬之亦必有據盖袁克請于楚而楚許焉則仍楚葬之矣)
左傳陳公子招歸罪於公子過而殺之(經書陳人殺其大夫)
(公子過)九月楚公子棄疾帥師奉孫吳(悼太子之子)圍陳
宋戴惡會之冬十一月壬午滅陳輿嬖袁克殺馬
毁玉以葬楚人將殺之請寘之既又請私私於幄
加絰於顙而逃
穀梁傳不與楚滅閔公也(滅國不葬閔之故書葬以存陳)
十年秋七月戊子晉侯彪卒九月叔孫婼如晉葬晉
平公十有二月甲子宋公成卒
十有一年春王二月叔弓如宋葬宋平公
十有二年三月壬申鄭伯嘉卒五月葬鄭簡公
十有三年冬十月葬蔡靈公(先是八月蔡侯廬歸于蔡)
左傳楚之滅蔡也靈王遷許胡沈道房申於荆焉
平王即位既封陳蔡而皆復之禮也隠太子(太子有)
之子廬(平侯)歸于蔡禮也悼太子(偃師)之子吳(惠公)歸于
陳禮也冬十月葬蔡靈公禮也
穀梁傳變之不葬有三失德不葬弑君不葬滅國
不葬然且葬之不與楚滅且成諸侯之事也
十有四年三月曹伯滕卒秋葬曹武公八月莒子去
疾卒
十有五年春王正月吳子夷末卒
十有六年秋八月己亥晉侯夷卒九月季孫意如如
晉冬十月葬晉昭公(左傳秋八月晉昭公卒冬十月季平子如晉葬昭公)
十有八年春王三月曹伯須卒秋葬曹平公
二十年十有一月辛卯蔡侯廬卒
二十有一年春王三月葬蔡平公
二十有二年夏四月乙丑天王崩(景王在位二十有五年崩王子猛立)
(未踰年卒敬王立)六月叔鞅如京師葬景王
左傳王子朝有寵於景王欲立之夏四月王田北
山使公卿皆從將殺單子劉子(單劉不欲立子朝)王有心
疾乙丑崩于榮錡氏六月丁巳葬景王(是時王室亂葬故速)
二十有三年夏六月蔡侯東國卒于楚(二十一年冬蔡侯朱出奔)
(楚左傳謂費無極取貨于東國而令蔡人出朱而立之東國者隠太子之子平侯之弟朱之叔父也東國)
(既立不知何故卒于楚左氏無傳何氏謂東國簒立故不書葬穀梁二十一年冬蔡侯東出奔楚經文與)
(二傳異且云東者東國也似東出奔楚故卒于楚雖於經文為順然以東為東國亦未安左氏據國史作)
(傳必非臆說當從之)
二十有四年秋八月丁酉把伯郁釐卒冬葬把平公
二十有五年十有一月己亥宋公佐卒于曲棘(宋地)
二十有六年春王正月葬宋元公九月庚申楚子居
卒(左傳楚平王卒乃立昭王)
二十有七年冬十月曹伯午卒
二十有八年春王三月葬曹悼公夏四月丙戌鄭伯
寧卒六月葬鄭定公秋七月癸巳滕子寧卒冬葬滕
悼公(寧公羊皆作寗)
三十年(敬王八年)夏六月庚辰晉侯去疾卒秋八月葬晉
頃公
三十有一年(晉定公元年)夏四月丁巳薛伯穀卒秋葬薛
獻公
三十有二年十有二月己未公薨于乾侯
定公
元年夏六月癸亥公之喪至自乾侯秋七月癸巳葬
我君昭公
三年三月辛卯邾子穿卒秋葬邾莊公
四年春王二月癸巳陳侯吳卒六月葬陳惠公五月
把伯成卒于會(三月杞伯與諸侯會于召陵侵楚五月盟于皋鼬)秋七月葬
杞悼公
八年三月曹伯露卒秋七月戊辰陳侯桺卒葬曹靖
公九月葬陳懷公
九年夏四月戊申鄭伯蠆卒六月葬鄭獻公秋秦伯
卒冬葬秦哀公
十有二年春薛伯定卒夏葬薛襄公
十有四年五月於越敗吳于醉李吳子光卒(醉左傳穀梁作)
(檇)
十有五年(敬王二十有五年)夏五月壬申公薨于高寢九月
丁巳葬我君定公雨不克葬戊午日下稷乃克葬(是年)
(五月邾子來奔喪九月滕子來會葬公羊云奔喪非禮也何氏休曰禮天子崩諸侯奔喪會葬諸侯薨有)
(服者奔喪無服者會葬邾婁與魯無服故以非禮書稷左氏公羊皆作昃)
左傳葬定公雨不克襄事禮也
穀梁傳葬既有日不為雨止禮也雨不克葬喪不
以制也
哀公
二年夏四月丙子衛侯元卒冬十月葬衛靈公
三年冬十月癸卯秦伯卒
四年春王三月庚戌葬秦惠公(是月庚戌盜殺蔡侯申冬十有二月葬蔡)
(昭公)秋八月甲寅滕子結卒冬十有二月葬滕頃公
五年秋九月癸酉齊侯杵臼卒閏月(十二月閏)葬齊景公
公羊傳閏不書此何以書喪以閏數也(謂喪服大功以下當)
(以閏數)喪曷為以閏數喪數略也(以恩殺并數閏)
穀梁傳不正其閏也(閏乃附月之餘喪事不數)
六年秋七月庚寅楚子軫卒
八年冬十有二月癸亥把伯過卒
九年春王二月葬把僖公
十年三月戊戌齊侯陽生卒(左傳齊人弑悼公)五月葬齊悼
公薛伯夷卒秋葬薛惠公
十有一年秋七月辛酉滕子虞母卒冬十有一月葬
滕隠公
十有三年夏許男戍卒(戍左氏穀梁作成)秋葬許元公(敬王三十)
(有九年哀公十有四年獲麟之歲也)
春秋終始十三王始于平王之四十九年終于敬王之
三十九年志崩九志葬五崩葬全闕者三凡十二王敬
王享國四十四年崩葬在春秋後故不數而釐王三年
齊桓始霸其崩也當魯莊之十七年齊桓尊周室而春
秋不志崩安見其尊周室也不志崩者諸侯不奔喪不
志葬者諸侯不會葬莊王釐王惠王皆當齊桓之時莊
王十二年魯莊之九年齊桓得國魯莊十二年莊王崩
是時霸圖方始未見信於諸侯及十三年會于北杏而
諸侯猶疑之未暇謀王室也故前年莊王之崩春秋不
志北杏之會皆諸侯而貶稱人及釐王四年魯莊之十
六年諸侯同盟于幽霸業成矣(莊十五年當釐王三年諸侯會于鄄左傳曰十)
(五年春復會焉齊始霸也)乃有心于糾合全無志于尊周故魯莊十
七年釐王之崩春秋仍不志穀梁子曰不志崩失天下
也周失天下其存者惟號與祭實賴齊桓扶持而推戴
之乃莊釐兩王未聞推戴及其崩也既不會葬復不奔
喪則齊桓之志荒矣(何以知之以春秋不志崩知之魯人不往故不志崩齊為盟主齊人)
(往魯人安敢不往而春秋焉得不書于策哉)傳曰同者有同也同尊周也豈
其然乎及魯僖八年惠王之崩也始志于春秋故傳曰
盟于洮謀王室也則前此未暇謀王室益信而惠王之
崩春秋惟志崩而不志葬則我不能無疑焉穀梁謂天
王不志葬舉天下而葬一人其義不疑也危不得葬故
志葬此曲護齊桓而為之說如其說則惠王崩有太叔
帶之難襄王懼不立不發喪而告難于齊定位而後發
喪冬王人來告喪難故也是以緩可謂危不得葬矣曷
為而不志葬哉文九年莊叔如周葬襄王何氏休謂惡
文公不自往而使大夫往會然則不志葬者皆魯侯自
往故不使大夫往會乎春秋何不一書之以為後法襄
三十二年公薨滕子來會葬定十五年公薨邾子來奔
喪滕子來會葬皆書于冊何氏休又謂此以非禮書禮
惟天子崩諸侯奔喪會葬而春秋二百四十二年自隠
至哀未見有奔天子之喪而會其葬者則又何說曰此
常事不書過時書不及時書我有往者則書莊二年葬
桓王七年乃葬此過時書宣三年葬匡王四月而葬襄
元年葬簡王五月而葬昭二十二年葬景王三月而葬
此不及時書襄二十八年左傳鄭使印段如周葬靈王
此我無往者故不書昭二十二年叔鞅如周葬景王此
我有往者故書我不知魯無往者為禮乎抑魯有往者
為禮乎穀梁子曰周人有喪魯人亦有喪周人往而魯
人不往周人曰吾臣也使人可也魯人曰吾君也必親
之者也然則諸侯有喪未葬而天王崩不得奔喪亦不
得遣使故將奔天王之喪有不及時而葬者禮惟祀上
帝越紼行事奔喪必踰時而後返故不得越紼而行吾
聞盟主會諸侯有背殯而往會之未聞天王崩有背殯
而往奔之蓋春秋徒知有盟主不知有天王久矣而漢
儒之議禮者又云天子崩諸侯奔喪分為三部有先奔
者有中來者有在後而會送者三部之外又有居其國
竭盡所供以助喪事者春秋平王崩隠不歸賻襄王崩
文不貢金(貨財曰賻求金猶求&KR0608;)安得有竭盡而供喪事者哉我
以為天王之喪春秋不志葬并不志崩者傷天下之無
王也(周衰禮壞左𫝊據春秋實事故天王之喪使大夫往身不自行杜預以為失禮之甚)春秋有
臨天下之辭有臨一國之辭有臨一家之辭臨一家者
大夫之事臨一國者諸侯之事臨天下者天子之事諸
侯不生名死則名之(失國名如紀侯大減同姓名如衛侯燬)此臨天下之
辭也葬則雖伯子男皆稱公此臨一家一國之辭也至
尊不名有天下之至尊故天王不名有一國之至尊故
臣不名君有一家之至尊故子不名父魯君薨稱公而
不名蓋臣子不名君父從一家一國之辭亦如天王不
名而不為僭焉左氏謂列國同盟故赴以名非也雜記
曰君訃於他國之君曰寡君不禄不稱薨亦不稱名赴
以名者惟赴於天子故春秋志諸侯之卒臨之以天下
而稱名其有不名者惡無禮也把子不名夷之宿男不
名賤之秦伯不名狄之其後滕把皆名秦惟罃稻名餘
皆不名則秦之無禮為尤甚矣曷為楚子名而秦伯不
名楚國有書其文甚美秦不好學焚書坑儒蓋其家法
然也秦穆悔過君子取之故秦誓編於書三良殉葬君
子讀黃鳥之詩而悲之故春秋卒楚莊而不卒秦穆後
世稱為虎狼秦又曰無道秦有以夫任好之卒不志於
春秋也諸侯或日卒或月卒或時卒公穀二傳皆有說
其以二日卒者惟桓五年陳侯鮑而已是時陳亂故再
赴再赴者一告亂一告喪也春秋惟一書王室亂(昭二十有)
(二年)列國來告亂則直書其事而不書亂書亂則嫌與王
室同且書亂則不日(昭八年春陳侯之弟招殺陳世子偃師不日夏四月辛丑陳侯溺卒)
(乃書日陳佗之亂與此同)以亂非一朝一夕之事故不日(惟弑君日餘不日)
兩書日則非亂明矣或曰兩日之間有闕文我未之前
聞也公羊穀梁皆有師傳本之子夏必非臆說公羊謂
以兩日卒之怴也以甲戌之日亡己丑之日死而得漢
儒謂有狂易之病蜚亡而死故甲戌日亡莫知所在己
丑日乃得其屍(死加尸為屍漢書作死讀為尸古文也)說者謂匹夫或有
之人君必不然愚謂病而發狂何分貴賤古諸侯喑聾
跛躄及惡疾皆不免所以尊君惟世子有惡疾則廢陳
侯非惡疾乃病狂亦謂之貞疾積有歲年已非一日矣
病狂之人不可以君國子民陳之臣當告于王免之而
立其子則安得有陳佗之亂乎故春秋如其再赴之日
而書之蓋言君死不知其日所以辠其臣也春秋書卒
于師者二(曹伯廬及負芻)卒于會者一(把伯成)獨僖四年夏許男
新臣卒是時許男從齊桓伐楚故左傳謂許穆公卒于
師葬之以侯禮也凡諸侯薨于朝會加一等死王事加
二等齊桓奉王命伐楚許男死于王事故男卒而葬之
以侯先是微國滕侯宿男邾子皆卒而不葬許男卒葬
兼書明齊桓請命于王而葬之是葬許男者齊桓也卒
于會加一等卒于師加二等曷為不書卒于師且諸侯
死于國不地死于外皆地許男卒而不地如死于國然
疑許近楚許男疾作而竊歸其國故不地亦不書卒于
師此不信左傳鑿空而創為異說蓋始于唐之趙匡以
為左氏紀事皆妄諸儒翕然稱之宋王介甫亦云三傳
皆不可信不信三傳而顧信俗儒之異說其惑甚矣讀
春秋者當詳玩經文之上下不可獨摘一句而以私臆
汨之成十三年曹伯廬從晉侯伐秦襄十八年曹伯負
芻從晉侯圍齊皆不地不地故書卒于師許男新臣從
齊侯侵蔡蔡潰遂伐楚次于陘夏許男新臣卒是許男
卒於陘也地在上故不重書非不地(猶日月在上不重書春秋之例皆然)
禮君出疆有三年之戒以椑從必無疾作而歸之理且
事未終而返是逃歸也逃歸其國而死乃以侯禮葬之
加二等以其死王事而旌之有是理哉穀梁謂内桓師
欲曲護齊桓而反失之卒于陘與卒于師何以别乎不
若左氏据國史作傳確然可信後之學者勿疑可也啖
趙春秋惟力攻左傳全無發明雖宋儒稱其卓識吾無
取焉莊王六年魯莊三年葬桓王或云緩葬或云改葬
緩至七年學者疑之于是有卻尸以求諸侯之說似改
葬近之春秋書改卜曷為不書改葬曰改卜禮也改葬
非禮也故不書改卜曷為禮改葬曷為非禮曰禮求吉
之道三卜不吉故改卜卜葬之命曰無有近悔近悔者
冡墓崩壞也古不修墓言慎于前不修于後修墓猶不可
改葬可乎故曰非禮也何以知之以周禮知之春官冡
人掌正墓位先王之葬居中以昭穆為左右遷而改之
則昭穆亂矣墓位焉得正乎地官媒氏禁遷葬者謂禁
民間之遷葬也大司徒以本俗六安萬民三曰族墳墓
是葬各以其族焉可遷又焉可改而冡人亦有族葬之
法故遷葬者媒氏禁之墓大夫掌其禁焉春秋魯改葬
惠公鄭改葬幽公齊改葬莊公皆不書以知此改葬非
禮也餘詳禮說
春秋說卷二
