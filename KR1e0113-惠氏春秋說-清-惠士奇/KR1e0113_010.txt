春秋說卷十
翰林院侍讀惠士竒撰
莊公
三年冬公次于滑(滑公穀作郎)
左𫝊冬公次于滑將會鄭伯謀紀故也鄭伯辭以
難(鄭伯謂厲公非謂鄭子也桓十三年公會紀鄭而敗齊宋衛燕之師於紀厲公之力居多故莊)
(公次于滑而欲會厲公將謀救紀時突在櫟故辭)凡師一宿為舍再宿為
信過信為次(桓十五年厲公入櫟公會宋衛陳于袲將納厲公而不克十六年復伐鄭)
(仍欲納之十七年昭公弑十八年鄭子立)
公羊𫝊其言次於郎何刺欲救紀而後不能也
穀梁𫝊次止也有畏也欲救紀而不能也
八年春王正月師次于郎以俟陳人蔡人(甲午治兵夏師及齊)
(師圍郕郕降於齊師似與次郎為一事而左氏無𫝊志以存疑)
公羊𫝊次不言俟此其言俟何託不得已也(本欲圍郕)
(托俟陳蔡)
十年夏六月齊師宋師次于郎
左𫝊夏六月齊師宋師次于郎宋師不整公子偃
自雩門竊出蒙臯比而先犯之公從之大敗宋師
於乘丘齊師乃還
公羊𫝊其言次於郎何伐也伐則其言次何齊與
伐而不與戰故言伐也我能敗之故言次也
三十年夏師次于成(左𫝊作次于成)
穀梁𫝊次止也有畏也欲救鄣而不能也(秋七月齊人降)
(鄣)不言公恥不能救鄣也
僖公
元年春王正月齊師宋師曹師次于聶北救郉
左𫝊諸侯救邢邢人潰出奔師師遂逐狄人人具邢
器用而遷之師無私焉
穀梁𫝊言次非救也非救而曰救何也遂齊侯之
意也是齊侯歟齊侯也何用見其是齊侯也曹無
師曹師者曹伯也(左𫝊亦稱諸侯杜預以為大夫妄甚矣)其不言曹
伯何也以其不言齊侯不可言曹伯也其不言齊
侯何也以其不足乎揚不言齊侯也
十有五年公會齊侯宋公陳侯衛侯鄭伯許男曹伯
盟于牡丘遂次於匡公孫敖帥師及諸侯之大夫救
徐
左𫝊十五年春楚人伐徐徐即諸夏故也三月盟
於牡丘尋葵丘之盟且救徐也孟穆伯帥師及諸
侯之師救徐諸侯次于匡以待之
文公
十年冬楚子蔡侯次于厥貉
左𫝊陳侯鄭伯會楚子于息冬遂及蔡侯次于厥
貉將以伐宋宋華御事逆楚子勞且聽命遂道以
田孟諸
襄公
元年夏晉韓厥帥師伐鄭仲孫蔑會齊崔杼曹人邾
人把人次于鄫(鄫公羊作合)
左𫝊元年夏五月晉韓厥荀偃帥諸侯之師伐鄭
入其郛敗其徒兵于洧上於是東諸侯之師次于
鄫以待晉師晉師自鄭以鄫之師侵楚焦夷及陳
晉侯衛侯次于戚以為之援
二十有三年秋齊侯伐衛遂伐晉八月叔孫豹帥師
救晉次于雍榆
左𫝊二十三年秋齊侯伐衛自衛遂伐晉取朝歌
為二隊入孟門登大行張武軍於熒庭戍郫邵封
少水乃還八月叔孫豹帥師救晉次于雍榆禮也
公羊傳曷為先言救而後言次先通君命也
穀梁𫝊言救後次非救也
定公(昭公二十有五年九月已亥公孫于齊次于陽州二十有八年二十有九年公兩如晉次于乾侯皆)
(非用師也故不列于例)
九年秋齊侯衛侯次于五氏
左傳九年秋齊侯伐晉夷儀晉車千乘在中牟衛
侯將如五氏乃過中牟中牟人欲伐之衛褚師圃
曰衛雖小其君在焉未可勝也不如從齊乃伐齊
師敗之齊侯致禚媚杏於衛(昔晉人伐衛齊為衛故伐晉冠氏喪車五)
(百因與衛地自濟以西禚媚杏以南書社五百此哀十五年𫝊與此合然冠氏未詳)
十有三年春齊侯衛侯次于垂葭(葭公羊作瑕)
左𫝊十三年春齊侯衛侯次于垂葭實郥氏使師
伐晉將濟河諸大夫皆曰不可邴意兹曰可銳師
伐河内𫝊必數日而後及絳絳不三月不能出河
則我既濟水矣乃伐河内齊侯皆斂諸大夫之軒
唯邴意兹乘軒齊侯欲與衛侯乘與之宴而駕乘
廣載甲焉使告曰晉師至矣齊侯曰比君之駕也
寡人請攝乃介而與之乘驅之或告曰無晉師乃
止(𫝊言齊侯畏晉曲盡形容故穀梁曰次止也有畏也杜預乃云齊侯輕故不成功陋甚矣)
十有五年夏鄭罕達帥師伐宋齊侯衛侯次于渠蒢
(公羊作籧篨)
左𫝊鄭罕達敗宋師于老丘齊侯衛侯次于籧挐
謀救宋也
易師之六四曰師左次无咎行師之法欲右背高故城
濮之戰楚師背&KR0566;而舍晉侯患之背&KR0566;者右背山陵而
師在其左故曰左次次猶舍也一宿為舍再宿為信過
信為次雖非行師亦然昭公次于陽州次于乾侯是也
一宿再宿不書過信乃書穀梁曰次止也宿非止而何
趙匡謂春秋書次皆辠興師訓次為興失之矣一宿再
宿不書者師無不宿之理故不書易曰左次无咎未失
常也常不書失常則書趙匡謂經無信舍之文是不識
春秋之義者也信舍乃行師之常又安得書於策哉穀
梁曰次有畏也此以情言非以為例定十三年齊侯衛
侯次于垂葭將伐晉也其畏晉也實甚矣文十年楚子
蔡侯次于厥貉將伐宋也何畏之有故曰春秋無達例
僖元年三國救郉之師皆諸侯也左𫝊有明文矣春秋
之例君將不稱帥師未聞君在不稱師且三𫝊皆言諸
侯在焉杜預泥於將卑師衆稱師之說而救郉之師又
曰諸侯無所適從遂創為異說乃云實大夫而曰諸侯
總衆國之辭以大夫而總衆國可也遂以大夫為諸侯
可乎趙匡信杜預而駁公羊曰按齊宋曹三國君實不
在但使師救爾我不知所案者案何書而知三國君實
不在哉又不知所云以師救者何人而名氏無聞也貶
之歟抑卑之歟救郉義師也諸侯不往而顧使卑者往
是時桓德未衰曷為宴安若此且城郉與救郉皆師也
𫝊皆曰諸侯諸侯皆使卑者惡在其能分災救患乎易
曰師貞丈人吉丈人尊嚴之稱而以卑者當之其不然
也必矣且次于匡經序諸侯次于聶北𫝊亦稱諸侯同
一桓師前後不應頓異我是以知三國之師皆君也趙
匡全無根據力攻三𫝊以伸其異說不亦妄乎莊三年
公次於滑將會鄭伯謀紀故也先是桓十一年宋以賂
而立鄭厲公因是多責賂于鄭而鄭不堪命遂與魯合
故十二年魯桓再會宋公以平宋鄭而宋卒辭平魯鄭
遂戰于宋十三年齊與宋衛燕襲紀欲滅之魯鄭遂救
紀而敗齊宋衛燕之師於紀紀之所以苟延數年而不
滅者魯鄭之力也魯初與鄭盟于武父(十二年)又會于曹
以修前好鄭伯又使弟語來盟(皆在十四年)則魯鄭之邦交
可謂密矣十五年夏鄭厲公以雍糾之難出奔蔡昭公
復歸于鄭是年秋厲公因櫟人殺檀伯而入居于櫟故
魯桓於是年冬明年春夏三會諸侯而再伐鄭欲納厲
公而弗克則魯之惓惓於厲公者不可謂不至也及十
八年昭公弑鄭子立而春秋不書則魯之厚於厲公薄
於昭公并無恩于鄭子可知矣及莊元年齊師遷紀三
年紀季以&KR0566;入于齊莊公次于鄭之滑將會鄭厲公而
謀救紀蓋以桓十三年紀之戰公後其期故經不書戰
地而卒敗齊宋衛燕之師者厲公之力居多故莊公次
于滑欲與之謀救紀時厲公在櫟而辭以難言己方在
難何暇救人則𫝊所稱鄭伯者乃厲公必非鄭子也鄭
子不見於經惟莊四年一書齊侯陳侯鄭伯遇于垂所
謂鄭伯者指厲公亦非鄭子何以知之子儀之守鄭猶
夷叔之守衛故經𫝊皆稱子而不稱侯伯(桓十八年莊十四年𫝊稱)
(鄭子僖二十八年經稱衛子)至莊十四年𫝊傅瑕殺鄭子而納厲公
春秋亦不書者子儀十四年在位而立於祭仲殺於傅
瑕雖十四年攝行政事而未嘗一日為君故不稱君而
死無諡且其立及其死也不告於王故不書其所以不
告於王者昭公以嫡立厲公雖以篡立而數與諸侯會
盟征伐則知其立也必告於王及同盟之國而得列於
諸侯故雖失國而經書鄭伯且不惟一書而已出奔書
入於櫟書遇於垂書子儀之立鄭無君攝也又不與於
會盟征伐諸侯亦莫以為君以此知其立也不告於王
及同盟之國則莊四年經書鄭伯必非鄭子益明矣後
世讀春秋者亦知之而不能明言其始終本末及其所
以然故學者疑而未定愚特詳錄之以待後之學者考
而正焉
桓公
十有一年九月鄭忽出奔衛
左𫝊十一年夏鄭莊公卒初祭封人仲足有寵於
莊公莊公使為卿為公娶鄧曼生昭公故祭仲立
之宋雍氏女於鄭莊公曰雍姞生厲公雍氏宗有
寵於宋莊公故誘祭仲而執之曰不立突將死亦
執厲公而求賂焉祭仲與宋人盟以厲公歸而立
之秋九月丁亥昭公奔衛己亥厲公立
公羊𫝊忽何以名春秋伯子男一也辭無所貶(春秋)
(合伯子男為一皆從子諸侯在喪公侯降稱子則伯子男降稱名非貶也)
穀梁𫝊鄭忽者世子忽也其名失國也
十有五年五月鄭伯突出奔蔡
左𫝊祭仲專鄭伯患之使其壻雍糾殺之將享諸
郊雍姬知之遂告祭仲祭仲殺雍糾尸諸周氏之
汪公載以出曰謀及婦人宜其死也夏厲公出奔
蔡六月乙亥昭公入
公羊𫝊突何以名奪正也(穀梁亦云譏奪正也)
十有六年十有一月衛侯朔出奔齊
左𫝊初衛宣公烝於夷姜生急子屬諸右公子為
之娶於齊而美公取之生壽及朔屬壽於左公子
夷姜縊宣姜與公子朔構急子公使諸齊使盜待
諸華將殺之(京相璠曰今平陽縣北一十里有故莘亭道阨限蹊要自衛適齊之道也)
(縣東有二子廟謂之孝祠)壽子告之使行不可曰棄父之命惡
用子矣有無父之國則可也及行飲以酒壽子載
其旌以先盜殺之急子至曰我之求也此何辠請
殺我乎又殺之二公子故怨惠公十一月左公子
洩右公子職立公子黔牟惠公奔齊
公羊𫝊衛侯朔何以名絶曷為絶之得辠于天子
也其得辠于天子奈何見使守衛朔而不能使衛
小衆越在岱陰齊屬負兹舍不即辠爾(越走也屬託也天子)
(有疾稱負兹大夫稱犬馬士稱負薪)
穀梁𫝊朔之名惡也天子召而不往也
莊公
十年冬十月齊師滅譚譚子奔莒
左𫝊齊侯之出也過譚譚不禮焉及其入也諸侯
皆賀譚又不至冬齊師滅譚譚無禮也譚子奔莒
同盟故也
公羊𫝊何以不言出國已滅矣無所出也
十有二年冬十月宋萬出奔陳
左𫝊十二年秋宋萬弑閔公于蒙澤立子游羣公
子奔蕭公子御說奔亳南宮牛猛獲帥師圍亳冬
十月蕭叔大心及戴武宣穆莊之族以曹師伐之
殺南宫牛于師殺子游于宋立桓公猛獲奔衛南
宫萬奔陳
二十有四年冬戎侵曹曹羈出奔陳
公羊𫝊曹羈者何曹大夫也曹無大夫此何以書
賢也何賢乎曹羈戎將侵曹曹羈諫曰戎衆以無
義君請勿自敵也曹伯曰不可三諫不從遂去之
故君子以為得君臣之義也
閔公
二年九月公子慶父出奔莒
左𫝊初公傅奪卜齮田公不禁秋八月辛丑共仲
使卜齮賊公于武闈成季以僖公適邾共仲奔莒
乃入立之以賂求共仲于莒莒人歸之及密使公
子魚請不許哭而往共仲曰奚斯之聲也乃縊
穀梁𫝊其曰出絶之也慶父不復見矣
僖公
五年秋八月楚人滅弦弦子奔黃
左傳楚鬭穀於莬滅弦弦子奔黃於是江黃道栢
(應劭曰陽安有道亭西平有栢亭安陽有江亭弋陽有黃城皆漢之汝南郡)皆弦姻也
弦子恃之而不事楚又不設備故亡
十年春王正月狄滅温温子奔衛
左傳十年春狄滅温蘇子無信也蘇子叛王即狄
又不能於狄狄人伐之王不救故滅蘇子奔衛
二十有八年夏四月衛侯出奔楚六月衛元咺出奔
晉
左傳衛侯聞楚師敗懼出奔楚遂適陳使元咺奉
叔武以受盟六月晉人復衛侯甯武子與衛人盟
於宛濮衛侯先期入甯子先長牂守門以為使也
與之乘而入公子歂犬華仲前驅叔武將沐聞公
至喜捉髮走出前驅射而殺之公知其無辠也枕
之股而哭之歂犬走出公使殺之元咺出奔晉
文公
六年冬十月晉殺其大夫陽處父晉狐射姑出奔狄
左傳六年春晉蒐於夷使狐射姑將中軍趙盾佐
之陽處父至自温改蒐於董易中軍賈季(狐射姑)怨
陽子之易其班也九月使續鞫居殺陽處父十一
月丙寅晉殺續簡伯賈季奔狄
七年夏四月晉先蔑奔秦
左傳六年八月乙亥晉襄公卒靈公少晉人以難
故欲立長君趙盾使先蔑士會如秦逆公子雍七
年秦康公送公子雍於晉穆嬴日抱大子以啼於
朝出朝則抱以適趙氏宣子與諸大夫皆患穆嬴
且畏偪乃背先蔑而立靈公戊子敗秦師于令狐
至於刳首己丑先蔑奔秦士會從之
八年冬公孫敖如京師不至而復丙戌奔莒宋司城
來奔
左傳穆伯娶于莒曰戴已生文伯其娣聲已生惠
叔戴已卒又聘于莒莒人以聲已辭則為襄仲聘
焉七年冬徐伐莒莒人來請盟穆伯如莒涖盟且
為仲逆及鄢陵登城見之美自為娶之仲請攻之
公將許之叔仲惠伯諫公止之惠伯成之使仲舍
之公孫敖反之復為兄弟如初八年冬穆伯如周
弔喪不至以幣奔莒從已氏焉宋襄夫人襄王之
姊也昭公不禮焉夫人因戴氏之族以殺昭公之
黨司城蕩意諸來奔效節於府人而出公以其官
逆之皆復之亦書以官皆貴之也
十有二年春王正月郕伯來奔(郕公羊作盛)
左傳郕大子朱儒自安於夫鍾國人弗徇十二年
春郕伯卒大子以夫鍾與郕邽來奔公以諸侯逆
之非禮也故書曰郕伯來奔不書地尊諸侯也(左氏)
(據魯史作𫝊郕無史故不詳魯以郕朱儒乃大子而其父卒當君郕者其來奔也遂以諸侯逆之此)
(實事也𫝊固明言非禮矣趙匡駁之曰未嗣位而稱伯名不正此駁春秋非駁左𫝊全無根據以意)
(說經自趙匡始)
公羊傳盛伯者何失地之君也何以不名兄弟辭
也
十四年九月宋子哀來奔
左傳宋高哀為蕭封人以為卿不義宋公而出遂
來奔書曰宋子哀來奔貴之也
公羊傳宋子哀者何無聞焉爾(穀梁亦云其曰子哀失之也)
宣公
十年夏四月齊崔氏出奔衛
左傳夏齊惠公卒崔杼有寵於惠公高國畏其偪
也公卒而逐之奔衛書曰崔氏非其辠也且告以
族不以名凡諸侯之大夫違告於諸侯曰某氏之
守臣某失守宗廟敢告所有玉帛之使者則告不
然則否
十有八年秋公孫歸父如晉冬十月壬戌公薨于路
寢歸父還自晉至笙遂奔齊(笙二𫝊作檉)
左傳公孫歸父以襄仲之立公也有寵欲去三桓
以張公室與公謀而聘于晉欲以晉人去之冬公
薨遂逐東門氏子家還及笙檀帷復命於介既復
命袒括髮即位哭三踊而出遂奔齊書曰歸父還
自晉善之也
公羊傳還者何善辭也何善爾歸父使於晉還自
晉聞君薨家遣墠帷哭君成踊(成三日五踊之禮第三日朝踊暮不)
(踊去事之殺也)反命乎介自是走之齊(不待報故曰奔)
成公
七年冬衛孫林父出奔晉
左傳衛定公惡孫林父冬孫林父出奔晉衛侯如
晉晉反戚焉
十有二年春周公出奔晉
左傳十一年夏周公楚惡惠襄之偪也且與伯與
爭政不勝怒而出及陽樊王使劉子復之盟于鄄
而入三日復出奔晉十二年春王使以周公之難
來告書曰周公出奔晉凡自周無出周公自出故
也(孔疏鄭康成答孫皓曰凡自周無出者周無放臣之法辠大刑之小宥之無出法案書流宥五)
(刑則宥者流之非不出也若以周禮無放流之文即云周無放臣之法禮三諫不從待放於郊周臣)
(雖三諫不從終是不蒙王放執文害意為蔽何甚)
公羊傳周公者何天子之三公也王者無外此其
言出何自其私土而出也(左傳周公自出謂自私土而出也王者無外故)
(曰自周無出)
穀梁傳周有入無出其曰出上下一見之也言其
上下之道無以存也上雖失之下孰敢有之今上
下皆失之矣
十有五年秋宋華元出奔晉宋魚石出奔楚(魚石出奔傳言)
(冬經不書冬)
左傳夏六月宋共公卒秋八月葬宋共公蕩澤(司馬)
弱公室殺公子肥右師華元出奔晉左師魚石自
止華元于河上請討許之乃反使華喜公孫師帥
國人攻蕩氏殺子山魚石向為人鱗朱向蔕魚府
出舍于睢上華元使止之不可冬十月華元自止
之不可乃反決睢澨閉門登陴左師二司寇(向為人鱗)
(朱)二宰(向蔕魚府)遂出奔楚
十有六年冬十月乙亥叔孫僑如出奔齊
左傳宣伯通於穆姜欲去季孟而取其室將行(鄢陵)
(之戰公將往)穆姜送公而使逐二子公以晉難告曰請
反而聽命姜怒公子偃公子鉏趨過指之曰女不
可是皆君也公待於壞隤申宮儆備設守而後行
是以後七月公會尹武公及諸侯伐鄭將行姜又
命公如初公又申守而行宣伯使告郤犫請止行
父而殺之我斃蔑而事晉(時蔑守公宫)九月晉人執季
文子於苕丘公還待于鄆使子叔聲伯請季孫于
晉乃許魯平赦季孫冬十月出叔孫僑如而盟之
僑如奔齊召叔孫豹于齊而立之
十有七年秋齊高無咎出奔莒
左傳齊慶克通于聲孟子與婦人蒙衣乘輦而入
于閎鮑牽見之以告國武子武子召慶克而謂之
慶克久不出而告夫人曰國子謫我夫人怒國子
相靈公以會(會伐鄭)高鮑(無咎牽)處守及還閉門而索
客孟子訴之曰高鮑將不納君而立公子角國子
知之秋七月壬寅刖鮑牽而逐高無咎無咎奔莒
襄公
六年夏宋華弱來奔
左傳宋華弱與樂轡少相狎長相優又相謗也子
蕩怒以弓梏華弱于朝平公見之曰司武而梏於
朝難以勝矣遂逐之夏宋華弱來奔
十有四年夏四月已未衛侯衎出奔齊(依公羊經文)
左傳衛獻公戒孫文子甯惠子食皆服而朝日旰
不召而射鴻於囿二子從之不釋皮冠而與之言
二子怒孫文子如戚孫蒯入使公飲之酒使太師
歌巧言之卒章蒯懼告文子文子曰君忌我矣弗
先必死并帑於戚公使子蟜子伯子皮與孫子盟
于丘宫孫子皆殺之四月己未子展奔齊公如鄄
使子行於孫子孫子又殺之公出奔齊及竟公使
祝宗告亡且告無辠定姜曰告亡而已無告無辠
十有七年九月宋華臣出奔陳
左傳冬宋華閱卒華臣弱臯比之室使賊殺其宰
華吳賊六人以鈹殺諸盧門合左師之後左師懼
曰老夫無辠賊曰臯比私有討於吳遂幽其妻曰
畀余而大璧宋公聞之曰必逐之左師曰不如蓋
之乃舍之十一月甲午國人逐瘈狗瘈狗入於華
臣氏國人從之華臣懼遂奔陳
二十年秋蔡公子履出奔楚陳侯之弟黃出奔楚(黃二)
(𫝊作光)
左傳蔡公子燮欲以蔡之晉蔡人殺之公子履其
母弟也故出奔楚陳慶虎慶寅畏公子黃之偪愬
諸楚曰與蔡司馬同謀楚人以為討公子黃出奔
楚書曰陳侯之弟黃出奔楚言非其辠也
穀梁傳諸侯之尊弟兄不得以其屬通其弟云者
親之也親而奔之惡也
二十有一年春王正月邾庶其以漆閭丘來奔秋晉
欒盈出奔楚
左傳二十一年春邾庶其以漆閭丘來奔季武子
以公姑姊妻之皆有賜於其從者庶其非卿也以
地來雖賤必書重地也欒桓子娶於范宣子生懷
子范鞅以其亡也怨欒氏(黶逐鞅在十四年𫝊)故與欒盈為
公族大夫而不相能桓子卒欒祁與其老州賓通
幾亡室矣懷子患之祁懼其討也愬諸宣子范鞅
為之徵懷子好施士多歸之宣子畏其多士也信
之使城著而遂逐之秋欒盈出奔楚
穀梁傳以者不以者也來奔者不言出舉其接我
者也漆閭丘不言及大小敵也
二十有三年夏邾畀我來奔(畀公羊作鼻)冬十月乙亥臧
孫紇出奔邾
左傳孟孫惡臧孫季孫愛之八月己夘孟孫卒(孟莊)
(子仲孫速)孟氏閉門告於季孫曰臧氏將為亂不使我
葬季孫不信臧孫聞之戒冬十月孟氏將辟藉除
於臧氏臧孫使正夫助之除於東門甲從已而視
之孟氏又告季孫季孫怒命攻臧氏乙亥臧紇斬
鹿門之關以出奔邾
公羊傳邾婁鼻我者何邾婁大夫也朱婁無大夫
此何以書以近書也
穀梁傳其日正臧孫紇之出也蘧伯玉曰不以道
事其君者其出乎
二十有七年夏衛侯之弟鱄出奔晉
左傳衛甯喜專公患之公孫免餘請殺之乃與公
孫無地公孫臣謀使攻甯氏弗克皆死夏免餘復
攻甯氏殺甯喜及右宰穀尸諸朝子鮮曰逐我者
出納我者死賞罰無章何以沮勸君失其信而國
無刑不亦難乎且鱄實使之遂出奔晉公使止之
不可及河又使止之止使者而盟於河託於木門
不鄉衛國而坐木門大夫勸之仕不可曰吾不可
以立於人之朝矣公喪之如稅服終身
公羊傳甯喜欲納公獻公曰吾請與子盟喜曰無
所用盟請使公子鱄約之公子鱄不得已而與之
約已約歸至殺甯喜公子鱄挈其妻子而去之將
濟於河而與之盟曰苟有履衛地食衛粟者昩雉
彼視(昩音蔑割也)
穀梁傳專喜之徒也專之為喜之徒何也已雖急
納其兄與人之臣謀弑其君是亦弑君者也專其
曰弟何也專有是信者君賂不入乎喜而殺喜是
君不直乎喜也故出奔晉織絇邯鄲終身不言衛
專之去合乎春秋
二十有八年夏衛石惡出奔晉冬齊慶封來奔
左傳二十七年夏衛殺甯喜尸諸朝石惡將會宋
之盟受命而出衣其尸枕之股而哭之欲斂以亡
懼不免且曰受命矣乃行二十八年夏衛人討甯
氏之黨故石惡出奔晉衛人立其從子圃以守石
氏之祀禮也齊慶封好田而耆酒與慶舍政則以
其内實遷于盧蒲嫳氏易内而飲酒數日國遷朝
焉使反諸亡人故反盧蒲癸癸臣子之有寵妻之
癸言王何而反之二人皆嬖使執寢戈而先後之
冬十月慶封田于萊十一月乙亥嘗於太公之廟
慶舍涖事盧蒲癸王何執寢戈慶氏以其甲環公
宮欒高陳鮑之徒介慶氏之甲子尾抽桷擊扉三
盧蒲癸自後刺子之王何以戈擊之解其左肩猶
援廟桷動於甍以俎壺投殺人而後死慶封歸遇
告亂者丁亥伐西門弗克還伐北門克之入伐内
宫弗克反陳于嶽請戰弗許遂來奔既而齊人來
讓奔吳
二十有九年秋九月齊高止出奔北燕
左傳二十九年秋九月齊公孫蠆公孫竈放其大
夫高止於北燕乙未出書曰出奔辠高止也高止
好以事自為功且專故難及之
三十年夏王子瑕奔晉秋鄭良霄出奔許
左傳靈王崩儋括(儋季子)欲立王子佞夫佞夫弗知
夏四月戊子儋括圍蒍逐成愆成愆奔平畤五月
癸巳尹言多劉毅單蔑甘過鞏成殺佞夫括瑕廖
奔晉鄭伯有耆酒為窟室而夜飲酒擊鐘焉朝至
未巳朝者曰公焉在其人曰吾公在壑谷皆自朝
布路而罷既而朝則又將使子晳如楚(二十九年冬伯有使)
(公孫黑如楚辭曰楚鄭方惡而使余往是殺余也伯有曰世行也子晳曰可則往難則已何世之有)
(伯有將強使之子晳怒將伐伯有氏大夫和之)歸而飲酒秋七月庚子子
晳以駟氏之甲伐而焚之伯有奔雍梁醒而後知
之遂奔許
昭公
元年夏秦伯之弟鍼出奔晉秋莒展輿出奔吳冬十
有一月楚公子比出奔晉
左傳秦后子有寵於桓如二君於景其母曰弗去
懼選癸卯鍼適晉其車千乘書曰秦伯之弟鍼出
奔晉辠秦伯也莒展輿立而奪羣公子秩公子召
去疾于齊秋齊公子鉏納去疾展輿奔吳於是莒
務婁瞀胡及公子滅明以大庬與常儀靡奔齊君
子曰莒展之不立棄人也夫人可棄乎詩曰無競
維人善矣冬楚公子圍將聘于鄭伍舉為介未出
竟聞王有疾而還伍舉遂聘十一月己酉公子圍
至入問王疾縊而弑之遂殺其二子幕及平夏右
尹子干(公子比)出奔晉宫廏尹子晳(公子黑肱)出奔鄭
公羊傳秦無大夫此何以書仕諸晉也曷為仕諸
晉有千乘之國(十井為一乘公侯封方百里凡千乘伯四百九十乘子男二百五十)
(乘)而不能容其母弟故君子謂之出奔也
穀梁傳諸侯之尊弟兄不得以屬通其弟云者親
之也親而奔之惡也
三年冬北燕伯欵出奔齊
左傳燕簡公多嬖寵欲去諸大夫而立其寵人冬
燕大夫比以殺公之外嬖公懼奔齊書曰北燕伯
欵出奔齊辠之也
穀梁傳其曰北燕從史文也
五年夏莒牟夷以牟婁及防兹來奔
左傳五年夏莒牟夷以牟婁及防兹來奔牟夷非
卿而書尊地也莒人愬于晉晉侯欲止公范獻子
不可乃歸公
公羊傳莒牟夷者莒大夫也莒無大夫此何以書
重地也其言及防兹來奔何不以私邑累公邑也
(累次也相次而序謂之累)
縠梁傳以者不以者也來奔者不言出及防兹以
大及小也莒無大夫其曰牟夷何也以其地來也
以地來則何以書也重地也
六年夏宋華合比出奔衛
左傳宋寺人柳有寵大子佐惡之華合比曰我殺
之柳聞之乃坎用牲埋書而告公曰合比將納亡
人之族既盟于北郭矣公使視之有焉遂逐華合
比合比奔衛於是華亥欲代右師乃與寺人柳比
從為之徵曰聞之久矣公使代之
八年夏陳公子留出奔鄭
左傳陳哀公元妃鄭姬生悼大子偃師二妃生公
子留下妃生公子勝二妃嬖留有寵屬諸司徒招
與公子過哀公有廢疾三月甲申公子招公子過
殺悼大子偃師而立公子留夏四月辛亥(經書辛丑)哀
公縊干徵師赴于楚且告有立君公子勝愬之於
楚楚人執而殺之(殺干徵師)公子留奔鄭
十年夏齊欒施來奔
左傳齊欒高氏皆耆酒信内多怨彊於陳鮑氏而
惡之夏有告陳桓子曰子旗子良將攻陳鮑亦告
鮑氏桓子授甲而如鮑氏遭子良醉而騁遂見文
子(鮑國)則亦授甲矣使視二子則皆將飲酒陳鮑方
睦遂伐欒高氏子良曰先得公陳鮑焉往遂伐虎
門公卜使王黑以靈姑銔率吉請斷三尺焉而用
之五月庚辰戰于稷(齊有稷下館地名)欒高敗又敗諸莊
(地名齊有莊嶽)國人追之又敗諸鹿門欒施高彊來奔
十有二年冬十月公子憖(公羊作整)出奔齊
左傳夏公如晉至河乃復公子憖遂如晉叔仲小
南蒯公子憖謀季氏憖告公而遂從公如晉南蒯
懼不克以費叛如齊(初南蒯謂憖吾出季氏而歸其室於公子更其位我以費)
(為公臣憖許之)子仲(憖字)還及衛聞亂逃介而先及郊聞費
叛遂奔齊
十有五年夏蔡朝吳出奔鄭
左傳楚費無極害朝吳之在蔡也欲去之乃謂之
曰王唯信子故處子於蔡子在下位辱必求之吾
助子請又謂其上之人曰王唯信吳故處諸蔡二
三子莫之如也而在其上弗圖必及於難夏蔡人
逐朝吳朝吳出奔鄭王怒曰余唯信吳故寘諸蔡
且微吳吾不及此女何故去之無極對曰臣豈不
欲吳然而前知其為人之異也吳在蔡蔡必速飛
去吳所以翦其翼也
二十年夏曹公孫會自鄸出奔宋冬十月宋華亥向
寧華定出奔陳
公羊傳奔未有言自者此其言自何畔也畔則曷
為不言其畔為公子喜時之後諱也春秋為賢者
諱何賢乎公子喜時讓國也其讓國奈何曹伯廬
卒于師則未知公子喜時從與公子負芻從與或
為主於國或為主於師(古者諸侯師出世子率輿守國次宜為君者持棺絮)
(從以備不虞)公子喜時見公子負芻之當主也逡巡而
退賢公子喜時則曷為為會諱君子之善善也長
惡惡也短惡惡止其身善善及子孫賢者子孫故
君子為之諱也
穀梁傳自夢者專乎夢也曹無大夫其曰公孫何
也言其以貴取之而不以叛也
左傳宋元公無信多私而惡華向華定華亥與向
寧謀華亥偽有疾以誘羣公子公子問之則執之
夏六月丙申殺公子寅公子御戎公子朱公子固
公孫援公孫丁拘向勝向行於其廩公如華氏請
焉弗許遂劫之癸夘取大子欒與母弟辰公子地
以為質公亦取華亥之子無慼向寧之子羅華定
之子啟與華氏盟以為質公請於華費遂將攻華
氏冬十月公殺華向之質而攻之戊辰華向奔陳
華登奔吳向寧欲殺大子華亥曰干君而出又殺
其子其誰納我且歸之有庸使少司寇牼以歸
二十有一年冬蔡侯朱(穀梁作東)出奔楚
左傳二十一年三月葬蔡平公蔡大子朱失位位
在卑送葬者歸見昭子以告昭子歎曰蔡其亡乎
若不亡是君也必不終十一月蔡侯朱出奔楚費
無極取貨於東國而謂蔡人曰朱不用命於楚君
王將立東國若不先從王欲楚必圍蔡蔡人懼出
朱而立東國朱愬於楚楚子將討蔡無極曰平侯
與楚有盟故封其子有二心故廢之靈王殺隱大
子其子與君同惡德君必甚又使立之不亦可乎
且廢置在君蔡無他矣
二十有二年春宋華亥向寧華定自宋南里出奔楚
(二十一年入於宋南里以叛)
左傳楚薳越使告於宋曰寡君聞君有不令之臣
為君憂無寧以為宗羞寡君請受而戮之對曰孤
不佞不能媚於父兄以為君憂拜命之辱抑君臣
日戰君曰余必臣是助亦唯命人有言曰唯亂門
之無過君若惠保敝邑無亢不衷以奬亂人孤之
望也唯君圖之楚人患之諸侯之戍謀曰若華氏
知困而致死楚恥無功而疾戰非吾利也不如出
之以為楚功其亦無能為也已救宋而除其害又
何求乃固請出之宋人從之己巳宋華亥向寧華
定華貙華登皇奄傷省臧士平出奔楚
二十有六年冬十月尹氏召伯毛伯以王子朝奔楚
左傳晉知躒趙鞅帥師納王十一月辛酉晉師克
鞏召伯盈逐王子朝王子朝及召氏之族毛伯得
尹氏固南宫嚚奉周之典籍以奔楚
二十有七年邾快來奔
三十年冬十有二月吳滅徐徐子章禹奔楚
左傳吳子使徐人執掩餘使鍾吾人執燭庸(二十七年)
(吳公子掩餘奔徐公子燭庸奔鍾吾)二公子奔楚楚子使監馬尹大
心逆吳公子使居養莠尹然左司馬沈尹戍城之
取於城父與胡田以與之將以害吳也吳子怒冬
十二月吳子執鍾吾子遂伐徐防山以水之己卯
滅徐徐子章禹斷其髮攜其夫人以逆吳子吳子
唁而送之使其邇臣從之遂奔楚楚沈尹戍帥師
救徐弗及遂城夷使徐子處之
三十有一年冬黑肱以濫來奔(左傳經文本作邾黑肱後人以公穀經文)
(無邾字因從其說而去之)
左傳冬邾黑肱以濫來奔賤而書名重地故也君
子曰名之不可不慎也如是齊豹為衛司寇守嗣
大夫作而不義其書為盜邾庶其莒牟夷邾黑肱
以土地出求食而已不求其名賤而必書是以春
秋書齊豹曰盜三叛人名以懲不義數惡無禮其
善志也
公羊傳文何以無邾婁通濫也曷為通濫賢者子
孫宜有地也賢者孰謂謂叔術也何賢乎叔術讓
國也其讓國奈何當邾婁顔之時邾婁女有為魯
夫人者則未知其為武公與懿公與孝公幼顔淫
九公子於宮中因以納賊則未知其魯公子與邾
婁公子與(案列女傳孝公稱者懿公之子則邾女為魯夫人者乃懿公非武公也懿公之)
(兄子伯御作亂則是所謂賊者乃魯公子非邾公子也)臧氏之母養公者也
(孝義保者魯孝公稱之保母臧氏之寡也)君幼則宜有養者大夫之妾
士之妻則未知臧氏之母者曷為者也養公者必
以其子入養臧氏之母聞有賊以其子易公抱公
以逃賊至湊公寢而弑之(懿公之兄子伯御作亂殺懿公而自立求公子)
(稱將殺之義保乃衣其子以稱之衣卧於稱之處伯御殺之義保遂抱稱以出)臣有鮑廣
父與梁買子者聞有賊趨而至臧氏之母曰公不
死也在是吾以吾子易公矣於是負孝公之周愬
天子天子為之誅顔而立叔術反孝公於魯(自周反於)
(魯)顔夫人者國色也叔術以為妻有子焉謂之盱
夏父者其所為有於顔者也盱幼而皆愛之有珍
怪之食盱必先取足焉夏父曰以來人未足而盱
有餘(盱者叔術子夏父者顔之子皆顔夫人生有子焉謂之盱當讀斷)叔術覺焉
曰嘻此誠爾國也夫起而致國于夏父誅顔之天
子死當是時邾婁人常被兵于周曰何故死吾天
子(誅君之子不立)
穀梁傳其不言邾黑肱何也别乎邾也其不言濫
子何也非天子所封也來奔内不言叛也
定公
四年冬十有一月楚囊瓦出奔鄭
左傳楚自昭王即位無歲不有吳師蔡侯因之以
其子乾與其大夫之子為質於吳冬蔡侯吳子唐
侯伐楚舍舟於淮汭自豫章與楚夾漢子常乃濟
漢而陳自小别至於大别三戰子常知不可欲奔
十一月庚午二師陳於栢舉闔廬之弟夫槩王以
其屬五千先擊子常之卒子常之卒奔楚師亂吳
師大敗之子常奔鄭
十年秋宋樂大心出奔曹宋公子地出奔陳冬宋公
之弟辰暨仲佗石彄出奔陳
左傳九年春宋公使樂大心盟於晉且逆樂祁之
尸辭偽有疾子明(祁之子溷)言於公曰右師將不利戴
氏不肯適晉將作亂也不然無疾乃逐桐門右師
(明年秋樂大心出奔曹𫝊先序於此)宋公子地嬖蘧富獵十一分其
室而以其五與之公子地有白馬四公嬖向魋魋
欲之公取而朱其尾鬛以與之地怒使其徒抶魋
而奪之魋懼將走公閉門而泣之目盡腫母弟辰
曰子分室以與獵也而獨卑魋亦有頗焉子為君
禮不過出竟君必止子(十年秋)公子地出奔陳公弗
止辰為之請弗聽辰曰是我迋吾兄也吾以國人
出君誰與處冬母弟辰暨仲佗石彄出奔陳
十有四年春衛公叔戍來奔衛趙陽出奔宋夏衛北
宮結來奔秋衛世子蒯聵出奔宋衛公孟彄出奔鄭
宋公之弟辰自蕭來奔
左傳初衛公叔文子朝而請享靈公退見史鰌而
告之史鰌曰子必禍矣子富而君貪辠其及子乎
文子曰然吾不先告子是吾辠也君既許我矣其
若之何史鰌曰無害子臣可以免富而能臣必免
於難上下同之戍也驕其亡乎富而不驕者鮮吾
唯子之見驕而不亡者未之有也戍必與焉及文
子卒衛侯始惡於公叔戍以其富也公叔戍又將
去夫人之黨夫人愬之曰戍將為亂十四年春衛
侯逐公叔戍與其黨故趙陽奔宋戍來奔夏衛北
宮結來奔公叔戍之故也衛侯為夫人南子召宋
朝會于洮(秋齊宋會于洮)大子蒯聵獻盂于齊過宋野野
人歌之曰既定爾婁豬盍歸吾艾豭大子羞之謂
戲陽速曰從我而朝少君少君見我我顧乃殺之
速曰諾乃朝夫人夫人見大子大子三顧速不進
夫人見其色啼而走曰蒯聵將殺余公執其手以
登臺大子奔宋盡逐其黨故公孟彄出奔鄭自鄭
奔齊
哀公
四年春王二月蔡公孫辰出奔吳
左傳蔡昭侯將如吳公孫翩射而殺之文之鍇殺
翩故逐公孫辰而殺公孫姓公孫盱
六年夏齊國夏及高張來奔
左傳齊陳乞偽事高國者(景公疾使國惠子高昭子立荼)每朝必
驂乘焉所從必言諸大夫曰彼皆偃蹇將棄子之
命皆曰高國得君必偪我盍去諸固將謀子子早
圖之圖之莫如盡滅之需事之下也及朝則曰彼
虎狼也見我在子之側殺我無日矣請就之位又
謂諸大夫曰二子者禍矣恃得君而欲謀二三子
曰國之多難貴寵之由盡去之而後君定既成謀
矣盍及其未作也先諸作而後悔亦無及也大夫
從之夏六月戊辰陳乞鮑牧及諸大夫以甲入於
公宮昭子聞之與惠子乘如公戰于莊敗國人追
之國夏奔莒遂及高張晏圉弦施來奔
十年春王二月邾子益來奔
左傳十年春邾隱公來奔齊甥也故遂奔齊
十有一年夏陳轅頗出奔鄭冬衛世叔齊出奔宋(傳作)
(大叔疾)
左傳初轅頗為司徒賦封田以嫁公女有餘以為
已大器國人逐之故出道渴其族轅咺進稻醴梁
糗腵脯焉喜曰何其給也對曰器成而具曰何不
吾諫對曰懼先行冬衛大叔疾出奔宋(左傳經文本作大叔)
(疾盖後人改從公穀經文)初疾娶於宋子朝其娣嬖子朝出孔
文子使疾出其妻而妻之疾使侍人誘其初妻之
娣寘於犂而為之一宫如二妻文子怒欲攻之仲
尼止之遂奪其妻或淫於外州外州人奪之軒以
獻恥是二者故出衛人立遺使室孔姞
宣公
元年夏晉放其大夫胥甲父于衛
左傳文十二年冬秦伯伐晉晉人禦之於河曲皆
出戰交綏秦行人夜戒晉師上軍佐臾駢曰懼我
也將遁矣薄諸河必敗之胥甲趙穿當軍門呼曰
死傷未收而棄之不惠也不待期而薄人於險無
勇也乃止秦師夜遁宣元年夏晉人討不用命者
放胥甲父於衛而立胥克先辛奔齊
公羊傳放之者何猶曰無去是云爾然則何言爾
近正也此其為近正奈何古者大夫已去三年待
放(何氏云古者疑獄三年而後斷易曰三歲不得凶自嫌有辠當誅故三年不敢去)君放
之非也大夫待放正也
穀梁傳放猶屏也稱國以放放無辠也
昭公
八年冬十月壬午楚師滅陳執陳公子招放之于越
哀公
三年秋蔡人放其大夫公孫獵于吳
春秋亡國皆書滅諸侯去國皆書奔獨虞公亡國不言
滅而變文言執賤之也紀侯去國不言奔而變文言去
貴之也盖諸侯以道去其國者不言奔而言去大夫以
道去其國者曷為不言去而皆言奔豈春秋大夫之出
奔者皆非以道去其國者歟大夫以道去其國者有故
而去則君使人道之出疆又先於其所往其去也可謂
從容矣奔者急辭從容而去安得言奔言奔者非以道
去其國者也且三諫不從待放於郊臣曰某質性頑鈍
言愚不任用請退避賢君曰予熟思夫子言未得其道
今子不且留聖王之制無塞賢者路夫子欲何之則遣
大夫送至於郊必三諫者所以盡君臣之義待放者臣
子辭忠厚之至臣為君諱不敢自言無辠謂臣有辠君
當放流之也故無辠不稱放從容不言奔而春秋大夫
之出奔也或以難而奔或以辠而奔或以懼而奔或以
逐而奔或以偪而奔或以怒而奔或以伐而奔或以佚
而奔或以讒而奔或以叛而奔或以放而奔皆非從容
去國者故不言去而直言奔獨文十四年宋子哀來奔
傳稱貴之貴之矣曷為仍言奔且所謂不義宋公而出
者非宋昭公乃宋文公也文公鮑美而豔君祖母襄夫
人欲通之宋飢鮑竭粟以貸襄夫人助之施將殺昭公
杵臼而立文公鮑故宋子哀不義之而出是時殺械已
成而子哀先去易曰君子于行義不食也子哀義不食
文公之祿也故春秋貴之而仍言奔者國有難而行亦
非從容去國故宋司城宋子哀雖皆貴之而仍言奔者
以此襄二十九年齊高止出奔北燕經書奔傳稱放且
曰書出奔辠高止也然則書奔者辠之書放者獨無辠
歟如其然則高止信有辠矣胥甲不用命陳招殺世子
辠尤大於高止之專孰謂放者皆無辠哉且放者屏之
遠方非古者大夫已去三年待放者也殛竄放流虞之
四辠而說者猥與待放者同科失之甚矣或曰天下一
家天子之臣不得言放豈其然乎春秋辠未定者稱奔
辠已定者稱放高止辠已定未放而先奔故經書奔𫝊
言放也成十二年周公出奔楚𫝊言王者無外故自周
無出周公自出者自其私土而出其說近是而猶未盡
焉國滅不言出無所出也叛而奔者仍言出曹會自鄸
宋華向自南里皆自出也遲遲曰行汲汲曰奔遲遲而
行者内有送外有迎汲汲而奔者内雖無留外必有受
故皆曰出王子朝奔楚曷為不言出子朝以篡立不容
於内其臣逐之無援於外諸侯棄之遠而奔楚以為莫
有受之者也故不言出襄二十六年傳稱孫林父以戚
如晉子鮮亦云逐我者出則孫林父以戚出奔晉明矣
曷為不言奔而直言叛春秋之例惟聞以地來未聞以
地往以地來者來向我故不言叛而言奔以地往者往
背我故不言奔而言叛孫林父以戚如晉是以地往也
與以地來者不同故直書叛以正其辠焉爾昭二十年
曹公孫會自鄸出奔宋猶宋華亥向寧華定自宋南里
出奔楚皆叛也公羊以為叛得之穀梁謂自夢者專乎
夢也君實有土臣敢專之寧非叛乎稱公孫誠貴矣以
貴取之遂以貴專之安見其不以叛也公羊謂為賢者之
後諱故不言叛則又不然君子之善善也長惡惡也短
惡惡止其身善善及子孫斯言也盖傳自仲尼之徒歟
於是附會者遂謂賢者子孫君子為之諱則桀紂亦禹
湯子孫曷不為之諱哉文十二年郕伯來奔𫝊稱郕伯
卒太子朱儒以夫鍾與郕邽來奔是以地來也當書郕
朱儒以夫鍾郕邽來奔曷為不書地而直稱郕伯左氏
謂魯以諸侯逆之為非禮故直書郕伯以示譏既書伯
又安得書地未聞春秋有諸侯而以地出奔者也公羊
謂失地之君諸侯失國雖兄弟亦名不稱名似非失地
之君又莊八年齊魯圍郕郕降于齊師降者下之似非
滅豈公羊據此而遂以為失地之君歟左氏所據者晉
乘楚檮杌魯春秋孟子所謂其事與其文也公穀二家
不徵事不考文惟言義義在事與文中舍事與文而獨
言義往往失之昭三十一年傳稱邾黑肱以濫來奔則
知經文無邾非史闕文也經不言邾二傳皆有說後人
以其說而改從之杜預以為史闕文左氏所據者史之
文也何闕之有且左氏傳中有經傳皆與經合獨此傳
與經殊我故知後人以二傳之說而改從之也莊二十
四年曹羈出奔陳曹無史故曹羈曹會左氏皆無傳後
人說春秋者遂以曹羈鄭忽並提而論則不然公侯在
喪稱子伯子男在喪稱名鄭伯寤生卒(卒於五月而忽於九月出奔)
世子在位未踰年故稱名曹伯射姑卒(卒於二十三年冬而羈於二十)
(四年冬出奔)世子在位已踰年矣當書曹伯羈出奔陳不稱
伯則曹羈非君也安可與鄭忽同例哉公羊以為三諫
不從而去之者大夫士去國見於禮及先秦諸子春秋
不書去而書奔則曹羈與宋子哀同例公羊之說未必
無徵一來奔一出奔皆貴之也兩存以待後之學者襄
十四年衛侯衎出奔齊𫝊稱孫林父甯殖出其君名在
諸侯之策似列國之史皆書孫甯出其君孔子修春秋
削而更之蓋以臣出君猶以臣召君不可以訓也杜預
邪說以為諸侯自取奔亡之禍不書逐君之賊者所以
責其君此說之尤悖者不可以不辨孟子曰孔子成春
秋而亂臣賊子懼如預言則後世亂臣賊子益無所忌
憚而皆將逞志於君矣何懼之有哉又云不書名從告
列國來告亂安得稱其君之名禮所謂諸侯失國名者
謂出亡必告於廟故名𫝊稱衛侯奔齊及竟公使祝宗
告亡告亡者告於廟也告於廟必告於王夫國受之先
君先君受之先王故出亡必告豈獨告於同盟之國乎
春秋說卷十
