月令解卷四宋張虙撰
孟夏之月
孟夏之月孟夏者斗建己之辰漢志云已盛於己則
己己也(上音似下音以)夏正爲四月
日在畢
四月之中三統歴云日在井初度元嘉歴云日在畢
十五度日與斗建常相合巳與申合故四月斗建巳
則日在申畢星屬申也畢八星
昏翼中旦婺女中
翼二十二星南方之㝛婺女四星北方之㝛翼與女
正相望也
其日丙丁
丙丁屬夏注丙之言炳也時萬物皆炳然著見而強
大因以爲日名
其帝炎帝其神祝融
據經惟曰其帝其神初不言祀正魏相傳言南方之
神炎帝乘離執衡司夏也火性炎上故曰炎融者火
之明盛也神必有祝遂稱祝融
其蟲羽
羽亦謂之蟲所謂羽蟲三百六十鳳爲之長注象物
從風鼓翼飛鳥之屬
其音徵
疏謂夏時調和樂以徵爲主徵祉也物盛大而繁祉
也
律中中呂
中呂者月建巳之律也孟夏氣至則中呂之律應周
語云中呂宣中氣漢志云言微陰始起未成著于其
中旅助姑洗宣氣齊物也
其數七
火數二得土五數故爲成數七
其味苦其臭焦
火曰炎上而炎上作苦焦言火炎而不宜上(按此句未詳)
盖夏之氣為然
其祀竈祭先肺
夏與冬爲對人之生不在家則在路夏祀竈賴其養
於家冬祀行資其庇於路此夏之祀所以主竈也祭
用牲之藏當以人之六脈次第求之自右手起以命
脈爲主於是爲脾爲肺故夏先肺也
螻蟈鳴蚯蚓出王瓜生苦菜秀
此記四月時候也螻螻蛄也能鳴蟈蛙也周禮蟈氏
掌其禁其鳴尤甚蚯蚓亦能鳴謂之歌女此時始出
地未鳴也王瓜大瓜也種最多有大有小此言其生
謂大種也苦菜詩謂之荼今人亦多食劉易喜食苦
馬菜爲狄青所治
天子居明堂左个乘朱路駕赤駵載赤旂衣朱衣服赤
玉
明堂古天子聽政之堂吕氏取以名夏爲朱明名與
所居正相稱也此當已上四月位也朱路謂路飾之
以朱者也赤駵赤身黑鬛曰駵周人尚赤戎事乘騵
注騵駵馬白腹赤旂旂色尚赤也載謂建之於車也
周禮交龍爲旂凡旗通謂之旂旂必有鈴朱衣所衣
之衣尚赤色也赤玉謂玉色之赤者服謂冕旒及笄
并佩玉尚赤色也相玉經云赤擬雞冠
食菽與雞其器高以粗
菽水榖(案原本作菽榖脫水字則下文一用尅我句不明矣今補)雞木畜夏氣盛
烈一用尅我不使太過一用生我不使減退器高以
粗者夏主長大高則長粗則大亦象物盛長也
是月也以立夏先立夏三日大史謁之天子曰盛德在
火天子乃齊立夏之日天子親帥三公九卿大夫以迎
夏於南郊
立夏爲四月節迎夏於南郊者人君後天而奉天時
當其氣至則出郊以迎所以導之也夏之盛德在火
火屬夏也凡見於萬物之長火之德也親帥羣臣迎
之南郊所以重其至示敬也迎迎其氣耳非有神也
或謂即炎帝祝融故迎而祭之注引文耀鉤謂赤熛
怒
還反行賞封諸侯慶賜遂行無不欣說
南郊迎氣公卿大夫與焉而無諸侯及還反行賞則
有諸侯之封焉上有慶賜固人情之所欣說然滿堂
飲酒一夫鄉隅而泣亦足以爲慶賜之累故無不欣
說則善也
乃命樂師習合禮樂
季春大合樂天子帥羣臣親往視之至是又習合焉
不特樂也禮亦在其中故曰習合禮樂不可一日廢
故以時習合之非有所爲也
命大尉贊桀俊遂賢良舉長大行爵出禄必當其位
夏曰長此助長氣也大尉古司馬之官以辨論官材
爲職桀俊以才言必贊之懼其或堙晦也賢良以德
言必遂之懼其有沮滯也長謂日加益者大謂由小
學而造大學者從而舉之爵以馭貴禄以馭富無不
各當其位言於孟夏皆所以助長氣也
是月也繼長增高毋有壞墮毋起土功毋發大衆毋伐
大樹
當夏之時物無不長也無不高也勿使有壞是繼也
勿使有墮是增也土功一起築城鑿池能無壞墮乎
大衆一發車徒征行能無壞墮乎若伐大樹則壞墮
又甚矣此所當戒也
是月也天子始絺
絺以郤暑暑而絺猶寒而裘也此天下之常惟天子
所服則尤以順時爲重也
命野虞出行田原爲天子勞農勸民毋或失時命司徒
循行縣鄙命農勉作毋休于都
野虞位卑故命之出行田原曰爲天子者見上之人
留意於農野虞之行如天子親勸勞然司徒位尊故
命之循行縣鄙令農勉作以趨時都者國都也人情
所樂居令其在田而不在都也
是月也驅獸毋害五穀毋大田獵
夏曰苖以其爲苖除害也五穀正長而獸或害之何
以有秋蜡迎虎而祭以其能食田豕則養穀以驅獸
重其所當重然終不敢大爲田獵以傷蕃廡之氣也
農乃登麥天子乃以彘嘗麥先薦寢廟
季春爲麥祈實至是始熟農遂登而獻之麥火穀彘
水畜嘗麥以水勝火不使熱之過也寢廟祖廟也祖
廟必有寢月令凡天子嘗新必先薦寢廟一食不敢
忘親也
是月也聚畜百藥
周禮醫師掌聚毒藥注聚畜百藥蕃廡之時毒氣盛
也藥之可採者不必皆在孟夏以其蕃廡之時所可
采者爲多
靡草死麥秋至
詩小雅無草不死無木不萎注盛夏養萬物之時草
木枝葉猶有萎槁者此正靡草之類非專一物俗諺
有夏枯草麥之言秋蓋萬物成熟爲秋麥至是熟故
曰麥秋上已登麥矣今復言麥秋至者蓋登麥農以
新爲獻耳如今農夫獻新論麥秋則今始至也
斷薄刑決小罪出輕繫
刑以秋冬今當夏時所斷者薄刑所决者小罪輕繫
如漢時獄逾冬免死若輕者令皆出之
蠶事畢后妃獻繭乃收繭稅以桑爲均貴賤長幼如一
以給郊廟之服
周禮内宰后妃率内外命婦始蠶于北郊以爲祭服
則蠶于蠶室者内外命婦也后妃因内外蠶事之畢
以其繭獻于天子當季春蠶事之興也天子薦鞠衣
以求福今蠶既畢后獻繭于天子以告功成禮也注
謂后妃受内命婦之獻非也繭稅謂收所養之繭稅
此與帝藉之收不同帝藉之收盡收之也此曰乃收
繭稅旣曰稅則惟稅之而已不盡收也帝藉供粢盛
所用廣若給郊廟之服服不必常易新也以桑爲均
其多寡則隨桑之多寡貴賤長幼如一什一則皆什
一什二則皆什二也此一節不可從注䟽之說
是月也天子飲酎用禮樂
䟽引詩爲此春酒至此始成與漢嘗酎異觀注䟽之
言則此飲酎非在廟也嘗酎之意載於左傳襄公二
十二年見於嘗酎與執燔焉則酎在廟也至漢則高
廟酎惠帝廟酎酎禮行于宗廟若月令所言則無在
廟之禮月令凡先薦寢廟皆天產之物麥稻鮪含桃
如飲酎直曰天子飲酎用禮樂用禮樂則飲酎之禮
在當時爲最盛此䟽所以言與漢嘗酎異也
孟夏行秋令則苦雨數來五穀不滋四鄙入保行冬令
則草木蚤枯後乃大水敗其城郭行春令則蝗蟲爲災
暴風來格秀草不實
行秋令則孟夏之時似秋秋雨傷稼謂之苦雨此雨
數來穀何以養鄙界上邑小城曰保入保慮饑也行
冬令則孟夏之時似冬草木未寒而枯冬德屬水水
尤爲盛故大水敗城郭也行春令則孟夏之時似春
蝗蟲以温氣而生夏宜熱而温故蝗生也暴風卒然
之風春多有之夏行春令故有此風草當春則生今
非時故秀而不實也
