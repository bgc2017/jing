左氏釋卷下
眀馮時可撰
葬鮮
季孫受叔仲子之言而命杜洩曰葬鮮者自西門杜洩
争之以為卿葬自朝魯禮也杜云不以壽終為鮮西門
非魯朝正門也自朝從生存朝覲之正路也杜洩為穆
子之宰不能止丙之誅不能止壬之逐不能救豹之死
不能討牛之罪而徒兩争於殯葬之禮欲以此謝責是
何足以謝哉牛之謀叔孫也隂承季孫之謀也不然一
豎耳何能以肆然無忌若是耶葬鮮之語其情見矣
始化曰魄
魂神也陽也氣也魄精也隂也形也人始生先有魄既
成魄而後神附之形可以言魄而魄不可以言形也
用物精多
權勢之所聚精物之所聚也一國之政仰威福於執政
精神耳目旦暮屬之鬼神亦隨而相焉故乘權藉勢則
意氣日盛精爽日著至於神眀所謂心開於中尉勇見
於大敵其斯之謂哉孔疏以為有權勢則能備物是未
盡也
史趙言陳亡
晉侯問於史趙曰陳其遂亡乎對曰未也陳顓頊之族
也歲在鶉火是以卒滅陳將如之今在析木之津猶將
復由言顓頊以水德王其滅也歲在鶉火火盛而水滅
也陳出顓頊若亡國之歲復値鶉火則滅不興矣今在
析木之津水木相滋猶當復耳析木之津於十二次為
位在寅即漢津也箕在東方木位斗在北方水位分析
水木以箕星為隔陸氏以為復經由鶉火之次乃亡非
也
弁髦
弁髦弁加於髦也古童子垂髦凡加冠之禮先用緇布
之冠歛括垂髦次加皮弁次加爵弁三加之後去緇布
之冠不復更用緇布之冠可去也弁髦不可敝也王自
言己處於尊如弁髦然而若乃因以敝之乎責晉之昧
大分也
子卯疾日
左氏辰在子卯謂之疾日漢書翼奉傳曰北方之情好
也好行貪狼申子主之東方之情怒也怒行隂賊亥卯
主之貪狼必待隂賊而後動隂賊必待貪狼而後用二
隂並行是以王者忌子卯古之所謂疾日者言惡是日
也舉事尚剛子為隂水卯為隂木故疾之也謂紂以子
喪桀以卯亡故國君以為忌非也
星出婺女
鄭裨竈言於子産曰七月戊子晉君將死今兹歲在顓
頊之虚姜氏任氏實守其地居其維首而有妖星焉告
邑姜也邑姜晉之妣也天以七紀戊子逢公以登星斯
於是乎出按顓頊水德位在北方即玄&KR1102;也玄&KR1102;有三
宿女居維首星占婺女為既嫁之女織女為處女妖星
在婺女天以告邑姜也齊守玄&KR1102;之地得歲有福故禍
歸邑姜言其外孫將死也邑姜晉虞叔之妣故知禍應
在晉耳二十八宿面七為天之紀無有他星客於其舍
自殷諸侯居齊地者逄公死而妖星出婺女齊時未當
歲星故自蒙其災也然邑姜亦成王之母而於周無災
者其分尊非所敵也任姜共守其地而不及薛者其國
微不足以應占也嗚呼春秋之世國非一晉也晉非一
君也何獨客星之示異於斯乎誣妄不經必歷師之附
會也
五大五細
賈逵云五大為太子母弟貴寵公子公孫累世正卿也
五細賤妨貴少陵長遠間親親間舊小加大也不在邊
懼其逼也不在庭不當使居朝廷為政也杜以為金木
水火土五官之長專盛過節則不可居邊細弱不勝任
亦不可居朝此於申無宇親不在外羈不在内之言意
似不相合不若賈說之近理也
子産不毁司墓之室
鄭簡公卒將為葬除司墓之室有當道者毁之則朝而
塴子太叔請毁之曰無若諸侯之賓何子産曰諸侯之
賓能來會吾喪豈憚日中無損於賓而民不害何故不
為遂弗毁日中而葬按司墓鄭之葬公墓大夫徒屬之
家也其室當殯所由之道毁之則路徑而可速至故塴
以朝期弗毁則路迂而緩至故塴以日中期塴是既下
棺而掩之以土也毁民室以為除先君所不安也子産
全民之室而成君之德君子哉子太叔不忍於游氏之
廟也而忍於人之室抑何度量之相越也
九扈
正義曰春扈鳻鶞相五土之宜趣民耕種者夏扈竊玄
趣民耘苗者秋扈竊藍趣民收斂者冬扈竊黃趣民蓋
藏者棘扈竊丹為巢驅鳥者行扈唶唶晝為民驅鳥者
宵扈嘖嘖夜為農驅獸者桑扈竊脂為蠶驅雀者老扈
鷃鷃趣民收麥令不得晏起者扈有九種令九農正依
此諸扈而動作也或以其多置官方為疑此以辭害志
者也九扈非九人也設一人為九農正而責以數事令
隨其宜以教民使民自為動作也左氏又曰扈民無淫
者也止民使不淫放即持木鐸者之類也
執冰而踞
櫝九箭筩也冰其蓋也可以取飲或曰公之帥徒也豈
其伐人而釋甲踞坐蓋以平子之請誤之耳平子之請
欲以緩攻而待救也當時季氏之徒衆矣其植本也深
矣魯君欲為謀則宜藉齊晉之力待昭子之歸合孟懿
子而攻之其何有於不克不知出此卒然以讒人僥倖
及季氏之請又緼蓄不决始失於謀終失於斷宜其亡
也或以踞為游蓋見後章有執冰以游之語然所游者
是游衍不急之謂釋甲踞坐非游衍而何不當以游釋
踞也
都君子
楚師之在潛也左司馬沈尹戌帥都君子與王馬之屬
以濟師杜云都君子在都邑之士有復除者孔云此人
或别有功勞或曲蒙恩澤平常免其徭役事急乃使之
耳非也都君子蓋楚選知方之士以屏衛王居不用以
侵伐司馬急吳故借以濟師越有君子之卒六千人亦
即此也
一鼓鐡
晉趙鞅荀寅帥師城汝濱遂賦晉國一鼓鐵以鑄刑鼎著
范宣子所為刑書焉杜云令晉國各出功力共鼔石為
鐡計令一鼓而足因軍役而為之故言遂也服虔云獻
米者操量鼓鼓可操之以將命非大器也惟用一鼔則
不足以成鼎家賦一鼓而鐡又太多且金鐡之物寧可
以鼓量哉冶石為鐡用橐以扇火動橐謂之鼓似此辨
解終為費辭按家語載此事王肅註云三十斤焉以此
鑄刑書適給於用子産宣子之刑書皆變周制而為之
故君子以為病
三師以肄
伍大夫伐楚之策曰楚執政衆而乖莫適任患若為三
師焉一師至彼必皆出彼出則歸彼歸則出楚必道敝
亟肄以罷之多方以誤之既罷而後以三軍繼之必大
克之闔閭從之楚于是始病數來數往謂之肄杜以勞
為釋未盡也嘗觀隋高熲取陳之策曰量彼收穫之際
微徵士馬聲言掩襲彼必屯兵守禦足得廢時既聚兵
我便解甲再三若此彼以為常後更集兵彼必不信猶
豫之頃我乃濟師此即三師以肄之故智也
句卑
司馬耻臣闔廬欲免其首以語句卑句卑猶不忍也至
于三戰皆傷則終廢矣句卑乃布裳以效其意司馬自
剄而因裹之也司馬既剄句卑卒藏其身而以其首免
嗚呼司馬壯矣句卑不食言於死者亦傑士哉
改步改玉
季平子卒陽虎將以璵璠歛仲梁懷弗與曰改步改玉
註疏云公侯佩山玄玉大夫佩水蒼玉是君臣玉不同
也昭公之出季孫行君事佩璵璠祭宗廟今定公立復
臣位改君步則亦當去璵璠或謂季孫未必佩璵璠以
祭也仲梁懷之言猶曰季孫人臣未改君步則不宜佩
玉耳吁季氏忍於逐君也而獨不忍於佩玉乎陽貨雖
倍狡則有餘焉有以季孫所不忍者而著為之歛乎抑
季氏之盛舉魯國無敢與抗者仲其家臣乎何乃侃侃
持議不畏強禦若此蓋非但稱魯君之守臣抑亦季氏
之良臣矣不然生無能改其德而死又益其罪寧不中
陽貨之謀哉陽貨以璠璵歛平子非厚季氏也欲發其
瑕釁以叢恨於季氏耳仲梁懷一言折其謀矣仲梁懷
不逐桓子必不囚此有國家者不可一日無争臣也
東郭書歛甲
齊侯夷儀之役東郭書讓衆使後而先登既下與王猛
共止息以待戰猛曰我先登欲攘書之功也書歛甲曰
曩者之難今又難焉歛甲示卑遜之意言曩者之雞故
後於子今又難焉復將後子矣推其功以與猛而猛遂
心服乃笑曰吾從子如驂馬之當服耳豈能先哉靳乃
服馬當胷之皮也杜傳謂書歛甲起欲擊猛者非也
晳幘
晳幘而衣貍製言白幘在首其衣以貍為製也杜云幘
齒上下相值也或曰軍中所見言其面貌冠服止矣何
暇細及其口中齒乎此足以規杜之失矣杜又以帥為
東郭書然白幘貍衣非帥服也
衛侯貞卜
衛侯正卜夢之吉凶其繇曰如魚竀尾衡流而方羊裔
焉大國滅之將亡闔門塞竇乃自後踰竀赤色魚勞則
尾赤言衛侯出國反國其勞苦無異魚之赤尾矣自宜
安静以固其位乃縱恣無憚若魚之不能潜伏以息其
勞横流方羊游於水裔其必為緡綸所及矣故下文遂
承以大國滅之將亡也杜註本眀以其文簡故解者不
逹有異說耳
彌甥
季康子使冉有弔宋景曹曰以肥之得備彌甥也杜曰
彌遠也康子父之舅氏故稱彌甥或謂康子自稱不應
云遠以自疏於宋孔疏云彌者增益之義故為遠也即
稱遠亦非過也
旌繁
康子曰有不腆先人之産馬使求薦諸夫人之宰其可
以稱旌繁乎旌繁繫馬飾也言不腆之馬不知能稱旌
繁之飾否謙其不能當也杜以稱為舉非也
躗言
晉伐齊取廩丘軍吏令繕將進萊章曰君卑政暴往歲
克敵今又勝都天奉多矣又焉能進是躗言也役將班
矣杜曰躗過也其言越於實情也服云偽不信言也字
林云夢言意不慧也夢言不慧於義無當政不必引耳
公戟其手
杜云屈肘非也伸其手如執戟然指撝之狀也
正考父鼎銘
左氏正考父鼎銘云一命而僂再命而傴三命而俯循
牆而走亦莫予敢侮莊子正考父一命而傴再命而僂
三命而俯循墻而走孰敢不軌二家之文稍異左氏之
註曰俯共於傴傴共於僂莊子之註曰曲背曰傴曲腰
曰僂身伏曰俯以愚考之僂為小傴似左氏之文為是
也至亦莫余敢侮則不若莊義矣君子之恭以為則也
豈欲人之莫侮哉莊子下文又有一命而呂鉅再命而
於車上儛三命而名諸父孰恊唐許則非正考父之言
也正考父恭人也自鳴其謙而已苟如莊子下文則以
謙自律而以侈加人惡得為恭哉
宰上之木
左氏傳秦繆公襲鄭師出蹇叔哭之公使謂之曰爾何
知中壽爾墓之木拱矣公羊傳曰秦伯怒曰若爾之年
者宰上之木拱矣宰冡也唐人誄詞常用宰樹蓋本於
此
盗殺蔡侯申
左氏蔡昭侯將如吳諸大夫恐其又遷也承公孫翩逐
射之入於家人而卒以兩矢門之衆莫敢進文之鍇後
至曰如墻而進多而殺二人鍇執弓而先翩射之中肘
鍇遂殺之杜以翩為蔡大夫也公羊傳弑君賤者窮諸
人此其稱盗以弑賤乎賤者也賤乎賤者罪人也疑公
孫翩蓋大夫之有罪而被刑者耳申之被弑變起倉卒
春秋書盗見其失道而不能衛身也鍇之殺翩也不書
以為不足討也榖梁傳春秋有三盗微殺大夫謂之盗
盗殺陳夏區夫是也非所取而取之謂之盗陽貨取寳
玉大弓是也辟中國之正道以襲利謂之盗齊豹殺衛
侯之兄縶是也公孫翩其微者也蘇子由謂翩求名而
不得是律之齊豹也齊豹殺公族而欲以得鉏彊之名
也彼殺君者天下之惡其誰甘心於是名哉子由之說
失左氏之義矣
暴尫
尫亦巫類蓋選其瘠而怪者以像鬼神也舊註謂瘠病
之人其面向上天哀其病恐雨入其鼻故為之旱其語
亦甚俚矣
左氏釋卷下
