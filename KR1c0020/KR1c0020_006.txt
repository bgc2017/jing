毛詩講義卷六宋林岊撰
小雅二
宛彼鳴鳩翰飛戾天我心憂傷念昔先人明發不寐有
懷二人人之齊聖飲酒温克彼昏不知壹醉日富各
敬爾儀天命不又中原有菽庶民采之螟蛉有子蜾
蠃負之教誨爾子式榖似之題彼脊令載飛載鳴我
日斯邁而月斯征夙興夜寐無忝爾所生交交桑扈
率場啄粟哀我填寡宜岸宜獄握粟出卜自何能榖
温温恭人如集于木惴惴小心如臨于谷戰戰兢兢如
履薄冰
宛彼鳴鳩其羽之飛未必戾至于天而有高飛及天
之志人當自勉也我心憂傷念昔創業之先人其在
文武故明發不寐而懷思之也人之齊正聖哲者飲
酒則温恭自持以勝其偏愚者不知此一醉則日增
其甚天之將亡我國家也各敬爾儀天命不再至矣
中原有菽庶民采之力采者則得之也螟蛉有子蜾
蠃負之煦嫗養之以成其子教誨爾民用善道則似
之矣視彼脊令則飛則鳴不有止息我日斯邁而月
斯征不可失時所宜夙夜汲汲勉勵無辱于先王也
交交恭雜也交交桑扈宜竊脂也而率場啄粟失其
性矣哀我人斯填盡窮寡乃安于岸獄之爭訟鄉亭
之繫曰犴朝廷曰獄握粟以卜自何能善乎温温和
柔之恭人如集于木恐墜也惴惴小心如臨于谷恐
隕也戰戰兢兢如履薄冰恐陷也皆憂危自儆之辭
也
弁彼鸒斯歸飛提提民莫不穀我獨于罹何辜于天我
罪伊何心之憂矣云如之何踧踧周道鞠為茂草我
心憂傷惄焉如擣假寐永歎維憂用老心之憂矣疢如疾
首維桑與梓必恭敬止靡瞻匪父靡依匪母不屬于
毛不離于裏天之生我我辰安在菀彼柳斯鳴蜩嘒
嘒有漼者淵萑葦淠淠譬彼舟流不知所届心之憂矣
不遑假寐鹿斯之奔維足伎伎雉之朝雊尚求其雌
譬彼壊木疾用無枝心之憂矣寧莫之知相彼投兔
尚或先之行有死人尚或墐之君子秉心維其忍之心
之憂矣涕旣隕之君子信讒如或醻之君子不惠不
舒究之伐木掎矣析薪扡矣舍彼有罪予之佗矣莫
高匪山莫浚匪泉君子無易由言耳屬于垣無逝我梁
無發我笱我躬不閱遑恤我後
弁樂也樂彼鸒之為鳥出食在野其羣飛而歸提提
然鸒一名卑居雅烏也郭璞曰江東呼鵯烏又曰鵯
鶋物則自得然爾民亦莫不皆善我獨罹此乎何辜
于天我罪伊何自責也心之憂矣云如之何乎踧踧
平易之周道鞠窮為茂盛之草我心憂傷國之荒敗
而將亡思焉如物之擣心假寐之間亦復永嘆惟憂
用老憂之深也疢如疾首則又憂之甚矣桑梓以遺
子孫給蠶食具器用者也父母之所植不敢不敬况
于父母無不瞻依我之不見愛豈我獨無所離屬乎
離麗也毛皮毛裏心腹也歲時日月星辰為六物又
曰豈我生之辰不善哉我辰安所值也盛彼柳斯鳴
蜩嘒嘒其聲漼然深淵旁生萑葦太子為王所不容
曾不若是而若彼舟流無制之者不知所至不遑假
寐其禍亟矣鹿之奔宜疾而伎伎然舒留其羣也雉
之鳴尚求其雌而父子之恩曷為不然哉譬彼壊瘣
之木疾用無枝曷庇本根乎心之憂矣寧莫我知也
爾雅註苻蔞尫傴内疾瘣磊視彼兔之見迫逐而投
人尚或先之使得避者行有死人尚或埋藏之者君
子秉心亦忍矣是以心憂而涕隕君子信䜛如賓主
之旅酬君子之不愛其子則亦不安舒而究察之故
也伐木則掎其巔不欲妄踣之析薪則隨其理不欲
妄挫之王之以䜛逐子曾伐木析薪之不如乎舍彼
有罪謂䜛者也余之佗矣謂見逐也莫高非山莫深
非泉君子無輕由言耳屬于垣者左右觀望而益生
䜛譖耳無逝我梁無𤼵我笱言太子之顧其家猶漁
者之護其笱我為人子而其躬不見察于父豈遑恤
我後哉不察子之躬必不恤子之後太子之傅所以
憂也
悠悠昊天曰父母且無罪無辜亂如此憮昊天巳威予
慎無罪昊天泰憮予慎無辜亂之初生僭始旣涵亂
之又生君子信䜛君子如怒亂庶遄沮君子如祉亂庶
遄巳君子屢盟亂是用長君子信盗亂是用暴盗言
孔甘亂是用餤匪其止共維王之卭奕奕寢廟君子
作之秩秩大猷聖人莫之他人有心予忖度之躍躍毚
兔遇犬獲之荏染柔木君子樹之往來行言心焉數
之蛇䖴碩言出自口矣巧言如簧顔之厚矣彼何人
斯居河之麋無拳無勇職為亂階旣微且尰爾勇伊何
為猶將多爾居徒幾何
遠遠大哉昊天為我父母無罪無辜而亂如此大乎
天乎已甚威怒矣余實謹畏而無辜亂之初生不信
之言王實容之亂之又生則係乎君子信之矣君子
如怒䜛人乎庶亂之疾止君子如福善人乎庶亂之
疾己君子屢盟亂是用長邦國有疑周官許其殺牲
㰱血告神以相要束王無故與諸侯盟諸侯自與列
國盟皆非也而又屢盟焉滋以長亂也君子信盗亂
是用暴盗者伺隙抵巇以罔善良即穿窬之𩔖盗言
甚甘使人不厭亂之所以進也之人也匪其能共王
之職祗為王病而已奕奕寢廟君子之所興秩秩大
猷聖人之所定而讒人之言獨覆宗社變經常故詩
人疾之曰他人有心我則忖度矣彼不欲治而欲亂
也我知其心如彼躍躍毚兔遇犬則𫉬之無所逃矣
荏染柔木君子之所植不可傷也往來行路之言心
安足數之乎護善當如護木拒䜛當如不記行路之
言也蛇蛇然舒遲安閑之大言出口而無忌憚巧而
可聽如笙簧之音其心無耻其顔則厚矣則又斥䜛
人而惡之曰彼何人斯居河之麋水草交謂之麋無
拳力無勁勇主為亂階既脚骭有微疾而足跗有尰
之疾其勇何能哉為謀將大而衆多以陷君子爾居
之徒亦幾何哉言其易制而王不知去之也子産去
惡疾者曰無助天為虐子産數而戮之小人之得疾
非不幸也正當因天意而剗伐之耳
彼何人斯其心孔艱胡逝我梁不入我門伊誰云從維
暴之云二人從行誰為此禍胡逝我梁不入唁我始
者不如今云不我可彼何人斯胡逝我陳我聞其聲
不見其身不愧于人不畏于天彼何人斯其為飄風
胡不自北胡不自南胡逝我梁祗攪我心爾之安行
亦不遑舍爾之亟行遑脂爾車壹者之來云何其盱
爾還而入我心易也還而不入否難知也壹者之來俾
我祗也伯氏吹壎仲氏吹篪及爾如貫諒不我知出
此三物以詛爾斯為鬼為蜮則不可得有靦面目視
人罔極作此好歌以極反側
刺暴公之譖已而先言其從暴公者疾其黨也暴公
為卿士而譖蘇公懷反側不自安于其心而不見蘇
公焉故蘇公極言其情狀以刺之也彼何人斯其心
孔艱胡逝我梁梁魚梁或曰梁橋也在蘇國之門外
不入我門伊誰云從維暴之云二人從行誰為此禍
乎胡逝我梁不入唁我始者之相好不如今云不我
可乎疑之也彼何人斯胡逝我陳堂下至門之徑也
聞其聲不見其身有所歉也不愧于人大無信也不
畏于天不知命也彼何人斯其䜛言如暴起之風不
南不北而適使我值胡逝我梁祗亂我心逝梁有發
笱之疑蓋託辭也爾之不我見安行乎則未嘗遑舍
急行乎則何暇于脂車壹者之來亦何病乎爾還而
入我心平易而無疑也還而不入其譖不譖難知也
壹者之來當使我安也伯仲相親壎篪相應昔日之
情也及爾如物之在貫俱為王臣𫝑相次比諒不知
我之心而譖我爾知則不譖也出此三物犬豕雞以
詛于神庶其無疑乎為鬼魅為射影之狐則不可得
見有靦面目視人無窮而欲不見我何所逃於天地
間乎為此好歌以極反側者忠厚之情也
萋兮斐兮成是貝錦彼譖人者亦已大甚哆兮侈兮
成是南箕彼譖人者誰適與謀緝緝翩翩謀欲譖人
慎爾言也謂爾不信捷捷幡幡謀欲譖言豈不爾受
旣其女遷驕人好好勞人草草蒼天蒼天視彼驕人
矜此勞人彼譖人者誰適與謀取彼譖人投卑豺虎
豺虎不食投卑有北有北不受投卑有昊楊園之道
猗于畝丘寺人孟子作為此詩凡百君子敬而聽之
萋斐文章相錯也貝錦之文有如餘泉者如餘蚳者
文采黃白甚衆䜛人集人之過以成人之罪猶集采
色而成文錦也彼譖人者亦已大甚矣哆侈而張箕
非箕也以張大其口而名星曰箕云我無其實彼則
萋斐張大以成之誰適與謀怪其巧也緝緝口舌聲
翩翩往來貌爾謀欲譖人也謹爾言矣人將有時而
不信爾矣捷捷猶緝緝幡幡猶翩翩王始而聽汝之
譖人又將譖汝則其禍人者遷而禍已矣驕人譖行
而得意勞人遇讒而失度天乎察彼而憫此乎彼譖
人者誰適與謀再言深嫉之也取之卑豺虎與夫寒
凉不毛之地不食不受言人物所惡天地所不容也
投卑有昊欲天制其罪也楊園之道猗于畝丘或即
䜛人之所居而疾指之也孟子者寺人之字自言其
字直已以刺之也凡百君子敬而聽之無信䜛人之
言乎
習習谷風維風及雨將恐將懼維予與女將安將樂女
轉棄予習習谷風維風及頽將恐將懼寘予于懷將
安將樂棄予如遺習習谷風維山崔嵬無草不死無
木不萎忘我大德思我小怨
習習然和調之東風風雨相感猶朋友之相須也奈
何恐懼之時維予與女將安將樂女轉棄予乎頽風
之焚輪者焚輪謂之頽扶摇謂之焱頽廽風從上而
下焱廽風從下而上東風廽風相遇相扶猶朋友也
奈何恐懼則寘我于懷安樂則棄我如遺乎東風之在
山巔所被者廣草木茂矣然草亦有時而死木亦有
時而萎物於天地豈可以忘其生生之德而思其摧
落以為怨乎李白詩曰草不謝榮于春風木不怨落
于秋風余為更之曰草當謝榮木不怨落
蓼蓼者莪匪莪伊蒿哀哀父母生我劬勞蓼蓼者莪
匪莪伊蔚哀哀父母生我勞瘁缾之罄矣維罍之恥
鮮民之生不如死之久矣無父何怙無母何恃出則銜
恤入則靡至父兮生我母兮鞠我拊我畜我長我育
我顧我復我出入腹我欲報之德昊天罔極南山烈
烈飄風發發民莫不榖我獨何害南山律律飄風弗
弗民莫不榖我獨不卒
蓼蓼而長大非莪則蒿天地生育草木茂盛如此父
母生我劬勞猶天地也蓼蓼而長大非莪則蔚天地
生育草木茂盛如此哀哀父母生我勞瘁亦猶是也
缾之盡則罍之耻民之窮則君之羞窮獨而生困于
行役不得終養而父母亡没我之猶言猶食不如死
之久矣無父我何所依怙無母我何所倚恃出則銜
無窮之憂入則無所歸投也父兮生我母兮養我養
我而拊循我畜我而覆育我去之而旋視我又反覆
而顧不能捨我出入腹厚懷抱乎我欲報之德而父
母之恩如天之無窮不知所以報也南山烈烈而可
畏飄風發發而中人政之暴也民莫不善我獨何害
而如此他人未必俱得終養怨者之詞也律律崒嵂
也弗弗猶發發也我獨不得終養父母重自哀傷也
有饛簋飱有捄棘七周道如砥其直如矢君子所履小
人所視睠言顧之潸焉出涕小東大東杼柚其空糾
糾葛屨可以履霜佻佻公子行彼周行旣往旣來使我
心疚有冽氿泉無浸穫薪契契寤歎哀我憚人薪是
穫薪尚可載也哀我憚人亦可息也東人之子職勞
不來西人之子粲粲衣服舟人之子熊羆是裘私人之
子百僚是試或以其酒不以其漿鞙鞙佩璲不以其
長維天有漢監亦有光跂彼織女終日七襄雖則七
襄不成報章睆彼牽牛不以服箱東有啓明西有長庚
有捄天畢載施之行維南有箕不可以簸揚維北有
斗不可以挹酒漿維南有箕載翕其舌維北有斗西柄
之揭
簠盛稻梁簋盛黍稷飱言&KR0836;食也有滿其簋有長其
匕匕所以載鼎實赤心之木為之其長三尺凶桑吉
棘祭祀享食體解其肉之胖旣大載之以匕出于鼎
升于爼也砥礪石之平也矢言其直也周之盛時政
令平直而賦役均凡在上君子所履在下小人所瞻
故天下富足而諸侯無怨今則不然我所以睠言顧
之潸焉出涕也小東大東自周視諸侯皆東也以一
人之欲而天下不足于供億故有杼柚其空之嘆杼
盛緯器柚卷織者糾糾夏屨以之履霜見其窮乏矣
佻佻輕薄貴驕之貌公子不宜服役而行彼道路見
其勞苦矣奔走往來使我心病冽然而寒者側出之
氿泉無浸我已穫之薪恐其腐也契契然憂傷而寤
歎哀我勞人已穫之薪可載而之他無使浸也哀我
勞人可息而安無使病也侯國之人主于勞役而不
見其勞來謂之勤西周之人方鮮盛衣服以相誇撡
舟之賤或衣熊羆之裘皂隸之屬或充百僚之用賦
役不均羣小得志也供饋不均或以其酒或不以其
漿或致鞙鞙瑞玉之佩或不以其長璲一曰係璲采
組連結者維天有漢則亦光監我乎跂頍也去智切
頭不正也視彼織女自卯至酉一辰一移其能助我
乎雖則七襄不能反報以成章使我杼柚安所出也
睆彼牽牛之星徒有其名不能駕大車之箱使我轉
輸何所從也雖有長庚啓明不能助日為晝俾我營
功雖有天畢不能為我掩捕鳥獸使我供億何所仰
也啓明金星長庚水星或曰皆金星也啓明也長庚
也天畢也載施之行列而已維南有箕則不可以簸
揚糠粃徒翕其舌四星二為踵二為舌踵狹而舌闊
維北有斗不可以挹酒漿七星四為斗三為柄但垂
而下揭耳西揭指秋歛而言也
四月維夏六月徂暑先祖匪人胡寧忍予秋日淒淒
百卉具腓亂離瘼矣爰其適歸冬日烈烈飄風𤼵發
民莫不榖我獨何害山有嘉卉侯栗侯梅廢為殘賊
莫知其尤相彼泉水載清載濁我日構禍曷云能榖
滔滔江漢南國之紀盡瘁以仕寧莫我有匪鶉匪鳶
翰飛戾天匪鱣匪鮪潛逃于淵山有蕨薇隰有祀桋
君子作歌維以告哀
自夏時而言之四月夏之始六月火星中而暑退則
為徂暑矣我之遭禍亂而困征役曾不得息先祖豈
非人乎何忍使我若此也秋日淒淒百卉皆病我遭
亂離之病於何所適歸乎冬日栗烈飄風發𤼵而疾
民莫不善我獨何害夏則暑秋則腓冬則烈更歴天
時皆嘆禍亂之慘不言春見春者天之所為而王不
能承天以從事也山有嘉卉維栗維梅山猶有所嘉
植也今王暴而剥下使民多廢為殘賊莫知其尤過
王其忍之乎視彼泉水則清則濁我日遇禍無有或
清之時曷云能善乎滔滔江漢南國之大水是綱紀
也王者如江漢之紀衆水今也盡瘁以仕王其不我
有哉禍無所逃使為鵰鳶乎則高能至天矣鱣鮪乎
則潛逃于淵矣山有蕨薇隰有把桋草木得其所也
人之不如君子為詩所以愬其哀苦也
陟彼北山言采其把偕偕士子朝夕從事王事靡盬憂
我父母溥天之下莫非王土率土之濱莫非王臣大
夫不均我從事獨賢四牡彭彭王事傍傍嘉我未老
鮮我方將旅力方剛經營四方或燕燕居息或盡瘁
事國或息偃在牀或不巳于行或不知叫號或惨慘
劬勞或棲遲偃仰或王事鞅掌或湛樂飲酒或慘慘
畏咎或出入風議或靡事不為
大夫行役陟彼北山采把而食登高望遠感物傷時
也偕偕士子俱從王事朝夕之間欲其無不堅固故
勞而不得休息久而不歸憂勞我父母之懷也大天
之下莫非王土率土之濱莫非王臣大夫之役使不
均使我從事獨賢勞也四牡彭彭然不得息王事傍
傍然不得已嘉鮮皆善也蓋國家之意善我之未老
而方壯以我之力方且剛強可以經營四方而使之
或燕燕居息以下言不均也燕燕安息盡力勞瘁以
從國事不知外之叫號深居安逸也鞅掌煩勞之狀
出入風議以言語勝者也孔子曰不患寡而患不均
無將大車祗自塵兮無思百憂祗自疷兮無將大車
維塵冥冥無思百憂不出于熲無將大車維塵雝兮
無思百憂祗自重兮
大車平地載任之車牛車也將之則塵汚人比小人
也我其無思此百憂乎思之祗自病也悔所比之非
人而憂之將及也冥冥昏晦也熲與耿同光明也在
憂中耿耿然不能出也雝蔽也重猶累也
明明上天照臨下土我征徂西至于艽野二月初吉載
離寒暑心之憂矣其毒大苦念彼共人涕零如雨豈不
懷歸畏此罪罟昔我往矣日月方除曷云其還歲聿
云莫念我獨兮我事孔庶心之憂矣憚我不暇念彼共
人睠睠懷顧豈不懷歸畏此譴怒昔我往矣日月方
奥曷云其還政事愈蹙歲聿云莫采蕭穫菽心之憂矣
自詒伊戚念彼共人興言出宿豈不懷歸畏此反覆
嗟爾君子無恒安處靖共爾位正直是與神之聽之式
穀以女嗟爾君子無恒安息靖共爾位好是正直神
之聽之介爾景福
明明乎上天照臨我下土我征徂西至于遠荒之野
建卯之朔西征至于歲暮載歴寒暑而未歸心之憂
矣其毒大苦念彼温恭之人則臣當盡力于王事故
但涕零而如雨豈不懷歸畏罹罪網也昔我之往日
月方除陳而生新何時言還乎而歲巳暮矣念我身
獨而事衆我心之憂勞而不得暇念彼共人睠睠然
情懷反顧豈不懷歸畏此譴怒耳日月方奥奥暖也
今未知還期而政事益以促急是以至此歲暮采蕭
為祭穫菽為備之時而不得歸心之憂矣自詒伊戚
所謂悔仕于亂世也念彼共人興言出宿不能安寢
于内也畏此反覆王政之險側不可知嗟爾君子以
下則不敢怨而反以正之辭也勞苦之餘更相勉曰
嗟爾君子無恒安處而安息靖共爾位所謂共人也
靜共於位惟正直之道是與則神祐之矣何必去哉
式用穀禄也介景皆大也
鼓鐘將將淮水湯湯憂心且傷淑人君子懷允不忘
鼓鐘喈喈淮水湝湝憂心且悲淑人君子其德不回
鼓鐘伐鼛淮有三洲憂心且妯淑人君子其德不猶
鼔鐘欽欽鼓瑟鼓琴笙磬同音以雅以南以籥不僭
鼓鐘將將聲之大也淮水湯湯流連之所也聞樂而
憂則王之感人心者異於靈臺於樂辟雍於論鼔鐘
矣善人君子之與民同樂者我懷思之信不能忘也鼓
鐘猶鼓瑟也喈喈猶將將也湝湝水流也其德不回
不回邪也鼛鼓大鼓長丈二尺鼓人文臯鼓尋有四
尺韗人丈臯與鼛同以鼓役事水中可居曰洲妯動
也不猶者其德不若此也欽欽鐘聲也先擊金以奏
諸樂左傳謂之金奏琴瑟在堂鼓鐘在下東方生位
故謂其磬為笙磬大射樂人宿縣阼階東笙磬西面
其南笙鐘其南鑮東為陽中萬物以生是東方為笙
磬舉磬則鐘鑮可知或曰笙以匏為之列十三管匏
中笙筦有簧磬以石為之雅二雅之可歌南二南之
可歌也籥者文舞所執如笛季札見舞象箾南籥是
其類也毛曰舞四夷之樂東夷曰昧南夷曰南亦曰
任西夷曰株離北夷曰禁以為籥舞鄭曰雅萬舞也
周樂尚武謂萬舞為雅爾雅䟽雅瑟長八尺一寸廣
一尺八寸二十三弦常用十九弦頌瑟長七尺二寸
廣尺八寸二十五弦盡用之廣雅琴長三尺六寸六
分五弦後加文武二弦同音言其四縣皆和不僭言
其不僭亂也
楚楚者茨言抽其棘自昔何為我蓺黍稷我黍與與我
稷翼翼我倉旣盈我庾維億以為酒食以享以祀以妥
以侑以介景福濟濟蹌蹌絜爾牛羊以往烝嘗或剝
或亨或肆或將祝祭于祊祀事孔明先袓是皇神保是
饗孝孫有慶報以介福萬壽無疆執爨踖踖為爼孔
碩或燔或炙君婦莫莫為豆孔庶為賓為客獻醻交錯
禮儀卒度笑語卒獲神保是格報以介福萬壽攸酢
我孔熯矣式禮莫愆工祝致告徂賚孝孫必芬孝祀神
嗜飲食卜爾百福如幾如式旣齊旣稷旣匡旣敕永錫
爾極時萬時億禮儀旣備鐘鼓旣戒孝孫徂位工祝
致告神具醉止皇尸載起鼓鐘送尸神保聿歸諸宰君
婦廢徹不遲諸父兄弟備言燕私樂具入奏以綏後
禄爾殽旣將莫怨具慶旣醉旣飽小大稽首神嗜飲食
使君壽考孔惠孔時維其盡之子子孫孫勿替引之
茨蒺藜楚楚茨棘抽條而發自昔此地何為哉乃我
蓺黍稷之地也自此以下皆言黍稷成而祭祀饗之
事我黍與與我稷翼翼皆蕃廡也倉之盈不可數計
露積之庾以億計甚言其多以為酒食以享祀其先
祖以妥以侑安尸也初尸入祝延之入廟奥而行灌
禮至朝踐祭統注天子諸侯之祭廷尸于戶外薦熟
乃廷主于室之奥尸來升席自北方升郊特牲曰舉
斝角詔妥尸祝則詔主人拜安尸使之坐也少牢饋
食之節又迎尸使處神坐而食之尸升筵祝主人皆
拜安尸尸答拜遂坐尸告飽祝侑曰皇尸未實侑尸
又食主人不言而拜侑尸又三飯以介景福福者百
順之名也濟濟蹌蹌言有容也絜爾牛羊在滌而芻
之也冬祭曰烝秋祭曰嘗或剥觧其皮或烹飪之或
剔其骨體而陳之牙升之爼或奉持而進孝子不知
神之所在使祝博求平生門内之旁待賓客之處此
正祭時求之隂也若繹祭于明日則索祭于祊乃廟
門外之祊與此不同祀事孔明祀禮甚明也先祖是
皇大之也神保是饗歆之也孝孫有慶謂天子也報
以介福萬壽無疆皆祭而𫉬佑之辭也執饗爨以煮
肉廩爨以煮米者踖踖有容載牲體于爼甚大謂之
薦熟也或燔肉或炙肝朝事之時取膟膋燎于爐炭
薦熟以炙肉從獻以炙肝歟君婦之后莫莫然清静
而敬謹為豆薦則甚多非直以之薦神又備為繹而
賓敬其尸及為賓客所用其賓客于祭日獻醻旅而
交錯蓋與尸為酢禮儀盡依法度笑語率獲其時神
保是來報以介大之福萬年之壽也酢報也正祭先
薦豆然後獻繹祭先獻後薦豆豆實菹醢先祭預備
有百日而成者天子之庶羞百有二十品大夫賓尸
禮有司徹云宰夫羞房中之羞于尸侑主人主婦皆
右之司士羞庶羞于尸侑主人主婦皆左之三羞所
以盡歡心房中之羞其籩則糗餌粉餈其豆則酏食
糁食庶羞羊臐豕膮皆有胾醢内羞右隂也庶羞左
陽也獻酬者孔䟽舉鄭云凡主人酌賓為獻賓旣酢
主人主人又飲酌賓曰酬至旅而爵交錯以徧鄭箋
行葦云進酒于客曰獻客答之曰酢主人又洗爵酬
客客受而奠之不舉也我孔熯矣式禮莫愆禮行既
久筋力竭矣而式禮莫愆敬之至也祭將畢祝致神
意以嘏主人曰爾飲食芬㓗故報爾以福禄使其來
如期其多如法爾奉其祭祀整齊極疾誠正謹固故
錫爾中和之福至于時萬時億之多也少牢嘏辭云皇
尸命工祝承致多福無疆于汝孝孫來汝孝孫使汝
受禄于天宜稼于田眉壽萬年勿替引之是其𩔖也
禮儀旣備鐘鼓旣戒祭祀畢矣孝孫往位堂下西面
位也工祝致告告利成也神具醉止如見之也皇尸
則起鳴鼓鐘以送尸謂奏肆夏鄭氏曰神醉而尸謖
送尸而神歸謖起也尸出而可徹諸宰徹去諸饌膳
夫諸宰之屬君婦徹籩豆而已不遲以疾為敬祭祀
畢歸賓客之爼同姓則留與之燕所以尊賓客親骨
肉少牢禮祝執其爼以出賓爼也特牲曰祝命徹爼
豆籩設于東序留燕同姓也
信彼南山維禹甸之畇畇原隰曾孫田之我疆我理南
東其畝上天同雲雨雪雰雰益之以霡霂旣優旣渥
旣霑旣足生我百穀疆埸翼翼黍稷彧彧曾孫之穡
以為酒食卑我尸賓壽考萬年中田有廬疆埸有瓜
是剥是菹獻之皇祖曾孫夀考受天之祜祭以清酒
從以騂牡享于祖考執其鸞刀以啓其毛取其血膋
是烝是享苾苾芬芬祀事孔明先祖是皇報以介福萬
壽無疆
一章信彼南山之野周京于鎬南距于山其田廣也
維禹治水水土之平九州皆有丘甸之法而周人獨
指所據而言之畇畇然高原下隰之墾辟乃周家后
稷之子孫所以廣五服為九服踐禹之功物土之宜
而布田疇之利也或南或東其畝順地及水之所趨
也乘敶甸音同二章言上天將雪而同雲一色雰雰
之雪益之以小雨之霡霂冬春之交潤澤饒洽優說
文作瀀生我百榖詩人之于田事或舉天時或舉地
利或舉人事此言時和之義也三章言黍稷之祭疆
埸翼翼而閒整埸畔也黍稷彧彧而茂盛曾孫之穡
歛穫之者以爲酒食卑予我尸賓謂獻熟食并酌齊
獻尸尸因酌以酢助祭之賓并祭畢燕同姓于燕寢
亦謂之賓也壽考萬年祭而𫉬福之義也四章言備
物之祭田中有廬以便田事畔上種瓜剝削淹漬爲
菹瓜之新熟獻于天子乃爲菹以供祭祀貴四時之
異物以順孝子之心皇祖宜之則所謂受天之祜也
五六章言牲牡之祭祭則惟鬱鬯并五齊是用玄酒
不忘古三酒諸臣之所酢鬱草煮以和所釀之秬曰
鬯五齊一泛二醴三盎四緹五沈三酒一事二昔三
清此清酒謂清潔之酒也周牲尚赤郊廟用騂享于
祖考執其刀有鸞者割以中節鬱以降神乃迎牲納
亨充人贊碩助牽入麗于碑王執刀以啓耳之毛告
純也豆薦其血告殺也膋以升臭合之于黍稷實之
于蕭合馨香也郊特牲取膟膋燔燎升首報陽也鬱合
鬯臭隂逹于淵泉灌以圭璋用玉氣也迎牲而蕭合黍稷
臭陽逹于牆屋既奠焫蕭合羶薌求于陰陽之義也膋腸
間脂也是烝進是享祀苾苾芬芬香氣之盛祀事于是
甚明先祖以是美之報以大福而萬壽無疆也
倬彼甫田歲取十千我取其陳食我農人自古有年今
適南畝或耘或耔黍稷薿薿攸介攸止烝我髦士以
我齊明與我犧羊以社以方我田旣臧農夫之慶琴瑟
擊鼓以御田祖以祈甘雨以介我稷黍以穀我士女
曾孫來止以其婦子饁彼南畝田畯至喜攘其左右嘗
其旨否禾易長畝終善且有曾孫不怒農夫克敏曾
孫之稼如茨如梁曾孫之庾如坻如京乃求千斯倉乃
求萬斯箱黍稷稻粱農夫之慶報以介福萬壽無疆
言倬乎明哉周人治田之法甫大之田歲于一成九
萬畝中取萬畝百夫之地公田十千之入所謂十一
也我又取其國用之餘陳陳相因者以食我農人此
自古有年之法也今周王適往南畝以勞農見其耘
草雝本黍稷之禾薿薿而盛乃介助而休息之又于
其間烝進其髦俊者以勞勉之管仲曰野處而不暱
其秀民之能為士者必足頼也以我齊明以下謂將
省耕而為來方祈年之祭也齊與粢同器實曰齊在
器曰盛曲禮稷曰明粢肆師粢六穀也以我明粢與
我純色之羊大牢在焉祭社則五土之神以后土配
后土官也勾龍名也共工之子也所謂冡土大社也
方則迎四方氣于郊也曲禮天子祭四方歲徧謂五
官之神勾芒東祝融后土南蓐收西玄冥北此其春
夏之方與迎氣以五帝五官配木帝大皥火炎帝土
黃帝后土金少皥水顓頊我田旣臧農夫之慶祝之
之辭也琴瑟擊鼓以迎田祖若神農謂之先嗇前漢
志田祖稷神烈山氏之子曰柱為稷夏以上祀之周
棄亦為稷商以來祀之又籥章曰祈年于田祖吹豳
籥擊土鼓以樂田畯生而為田畯死而為田祖亦其
義也以祈甘雨以介我稷黍以穀我士女皆祝之之
辭也曾孫之來省耕見耕者以其婦子饁彼南畝田
大夫往來勸相其間喜甚攘取其左右之餉而嘗之
喜之甚而取之疾也見其禾之易治竟畝如一知其
終善且有曾孫不怒以其力耕若惰則怒矣農夫克
敏于田事此王之所以不怒也曾孫之稼以下皆預
言豐年可必之事曾孫之稼如茨之覆屋如橋之高
廣曾孫之庾如水中之坻又如高丘乃求千倉以處
萬箱以載黍稷稻粱無所不有民曰曾孫之庾君曰
農夫之慶其情可知矣報以介福萬壽無疆此民頌
君之辭也
大田多稼既種旣戒旣備乃事以我覃耜俶載南畝播
厥百穀旣庭且碩曾孫是若旣方旣皂旣堅旣好不
稂不莠去其螟螣及其蟊賊無害我田穉田祖有神秉
卑炎火有渰萋萋興雨祁祁雨我公田遂及我私彼
有不穫稺此有不斂穧彼有遺秉此有滯穗伊寡婦之
利曾孫來止以其婦子饁彼南畝田畯至喜來方禋
祀以其騂黑與其黍稷以享以祀以介景福
言大田則可以多稼矣方其始旣擇其種而出童粱
旣戒飭其田具旣備乃事矣至孟春土長冒橛陳根
可拔而事之冬土定㧻橛于地與地平至孟春土氣
升長而冒覆于橛則舊陳之根可拔以我覃利之耜
俶載南畝播厥百榖其生也旣直且大以順王之所
欲方謂甲始生未合時實未堅者曰皂盡堅熟齊好
矣擇種取細粒鋤禾除非𩔖則無童節之稂似苖之
莠矣食心曰螟葉曰螣根曰蟊節曰賊皆蝗𩔖也去
者鬼神自去之言皆無也去其害苖之物則可養再
生之稻此皆田祖有神焉我秉畀炎火也炎火猶言
陽消隂也有渰萋萋雲興之貌渰浸也興雨祁祁而
不暴疾孟子曰方里而井井九百畝其中為公田八
家皆私百畝同養公田雨公及私此民愛君之言萋
凄同渰黤同穧積筥同禾之秉一把米之秉十六斛
禾之筥四把米之筥五斗百榖齊熟收刈力有不足
聽鰥寡取之穉晚而刈所不及穧鋪而未束秉謂禾把
載之不盡滯漏之禾穗成而亂折者曾孫來止謂秋
省斂之時其婦子饁彼南畝田畯至喜來方禋祀或
南則騂或北則黑精意以享曰禋以其牲牡與其黍
稷以享以祀以介景福報祀而𫉬福也王者所出山
川原隰之有神護民之稼穡者靡不祭之所謂大報
祭也四篇皆成民致力于神命意不同各舉祀典之
凡亦可互見也
瞻彼洛矣維水泱泱君子至止福禄如茨韎韐有奭以
作六師瞻彼洛矣維水泱泱君子至止鞞琫有珌君
子萬年保其家室瞻彼洛矣維水泱泱君子至止福
禄旣同君子萬年保其家邦
言視彼洛水泱泱深廣諸侯至止先王錫之福禄如
茨者如蓋屋之多衣其韎草所染赤色之韐韋蓋戎
事韋弁服而以韐代韠左𫝊所謂韎韋之跗注者天
子六軍或有征伐因諸侯之來朝命起師旅以助伐
有罪也韠者刀之鞘也上以琫飾下以珌飾所謂容
刀也旣爵命之又賜予之天子玉琫珧珌諸侯璗琫
璆珌大夫鐐琫鏐珌士珕琫珕珌萬年保其家室延
子孫而安封土之意也福禄攸同天子所推而與同
也家邦猶家室也
裳裳者華其葉湑兮我覯之子我心寫兮我心寫兮是
以有譽處兮裳裳者華芸其黃矣我覯之子維其有
章矣維其有章矣是以有慶矣裳裳者華或黃或白
我覯之子乘其四駱乘其四駱六轡沃若左之左之
君子宜之右之右之君子有之維其有之是以似之(按此)
(萹永樂大典闕卷)
交交桑扈有鶯其羽君子樂胥受天之祜交交桑扈有鶯
其領君子樂胥萬邦之屏之屏之翰百辟為憲不戢不
難受福不那兕觥其觩旨酒思柔彼交匪敖萬福來求
交交往來貌桑扈竊脂鳥也或以為竊肉或以為竊
其色故桑曰竊脂棘曰竊丹又有竊毛謂色淺白也
其羽鶯然有文章以喻古之君子以禮儀文章升降
于朝廷而樂循乎是故足以受天之福桑扈將動其
羽先奮其翼文采四張鶯然可愛君子樂于禮文之
交際故足為萬邦之屏蔽也之屏之翰翰幹也築牆
立兩木曰楨當牆兩邊而障土者曰幹四方諸侯視
以為法不戢戢也不難難也不多多也戢則不肆難
則不易動而以禮故受福多也禮者人之所憚而君
子樂其粲然有文以相接小人樂於易其事而肆其
心曾桑扈文章之不如也
鴛鴦于飛畢之羅之君子萬年福禄宜之鴛鴦在梁
戢其左翼君子萬年宜其遐福乘馬在廏摧之秣之
君子萬年福禄艾之乘馬在廏秣之摧之君子萬年
福禄綏之
舉一物以興其餘欲明取于萬物有道且以鴛鴦言
之水禽匹鳥之有文者不雛不卵不射其宿俟其生
者旣就能飛者然後張羅以待執畢以掩之罔小而
柄長曰畢鳥罟曰羅獺祭魚而後漁豺祭獸而後田
古者取于物視天之時與物之時也明王如此仁民
恤物宜其萬年受天福禄也梁橋梁魚梁石絶水亦
曰梁鴛鴦休息而戢翼人不駭之自若而無恐懼人
無害禽之心禽無疑人之意此古者鳥鵲之巢可俯
而窺之𩔖也欲明奉養有節且以乘馬言之無事則
委以所□之芻有事則予之以穀摧□字也秣榖馬
也明王如此其愛國用宜萬年而福禄久之且安之
也
有頍者弁實維伊何爾酒旣旨爾殽既嘉豈伊異人兄弟
匪他蔦與女蘿施于松柏未見君子憂心奕奕旣見君
子庶幾說懌有頍者弁實維何期爾酒旣旨爾殽旣
時豈伊異人兄弟具來蔦與女蘿施于松上未見君子
憂心怲怲旣見君子庶幾有臧有頍者弁實維在首
爾酒旣旨爾殽旣阜豈伊異人兄弟甥舅如彼雨雪先
集維霰死喪無日無幾相見樂酒今夕君子維宴
頍舉頭貌有頍然者皮弁之冠實維伊何乎當服之
以燕弁者冠總名爵弁士祭服韋弁即戎冠弁從禽
皮弁上下通服陪臣卿大夫皆得服之天子皮弁日
視朝燕亦皮弁天子燕服有二燕羣臣用玄冠王制
周人冕而祭玄衣而養老玄衣素裳其冠委貌爾王
之酒旨美矣王之殽嘉善矣足能具禮何以不用與
族人燕乎豈伊更有異人皆王宗族兄弟非有他人
蔦與女蘿施于松柏之上依松柏也九族托王之尊
王政明而榮王政衰而微亦猶是也蔦寄生草松蘿
蔓生松上枝正青與兔絲異奕奕憂心無所薄也君
子幽王也思見王而悅懌不可得也何期者猶伊何
也時善也具皆也怲怲憂之多也臧善也阜多也謂
吾舅者吾謂之甥如彼雨雪先集維霰天將大雨雪
始必微温雪自上而下遇温氣而消釋集聚而摶謂
之霰積久而雪之寒氣勝則大雪散下大戴禮曾子
曰陽之專氣為霰隂之專氣為雹
間關車之舝兮思孌季女逝兮匪飢匪渴德音來括雖
無好友式燕且喜依彼平林有集維鷮辰彼碩女令
德來教式燕且譽好爾無射雖無旨酒式飲庶幾雖
無嘉殽式食庶幾雖無德與女式歌且舞陟彼高岡
析其柞薪析其柞薪其葉湑兮鮮我覯爾我心寫兮
高山仰止景行行止四牡騑騑六轡如琴覯爾新昏以
慰我心
間關然設我車之舝兮思我孌然有齊莊之季女而
往迎之矣我飢不以為飢兮我渴不以為渴兮欲望
此女令德善音來括會于王兮雖無以好樂之友親
之式用燕飲且為之喜悦兮依彼林木之在平地兮
有集者惟鷮雉之鳥耿介矣我思碩女之來亦如此
雉之集矣庶其以令德來教我王兮式燕式安且以
美譽譽之好爾賢女而無射兮雖無旨酒庶與爾飲
兮雖無嘉殽庶與爾食兮雖無德以與此賢女式歌
舞以樂之兮陟彼高岡析其柞木之薪以其葉之湑
盛析薪以興昏姻兮善我所見我心輸寫而無憂兮
柞湑岡高誠可仰而欲有所庶及兮德音來括令德
來教誠可則而行之不已兮我舝我車又以騑騑四
牡如琴六轡可以駕言御之兮見爾新昏庶幾以慰
我心矣景行猶言大道也表記曰小雅曰高山仰止
景行行止子曰詩之好仁如此鄉道而行中道而廢
忘身之老也不知年數之不足也俛焉日有孳孳斃
而後已聖人之觀詩觸𩔖而長如此舝無事則脱行
乃設之依茂木貌平林林木之在平地者鷮雉也四足之
美有麃兩足之美有鷮鷮走且鳴乘轝尾為防釳著
馬頭上陸璣云鷮小于鸐也以飲以食而以譽之無
非德也所謂醉酒飽德詩人之所謂無德與女謙而
甚愛之也詩人之言大抵欲幽王去不賢之后妃而
來后妃之賢者也
營營青蠅止子樊豈弟君子無信讒言營營青蠅止
于棘讒人罔極交亂四國營營青蠅止于榛讒人罔
極構我二人
往來青蠅止於樊圃之藩汙白使黑汙黑使白蛆變無
已驅去復還如讒人之不直逹而營營也樂易王者
其無信此讒言乎營為謍樊為棥古字也止于樊行
且至于几席盤杅之間止于棘止于為藩之棘罔極
無已也四國四方也榛亦所以為藩也構合而交亂
也二人即見讒而言也
賓之初筵左右秩秩籩豆有楚殽核維旅酒旣和旨飲
酒孔偕鐘鼓旣設舉醻逸逸大侯旣抗弓矢斯張射夫
旣同獻爾發功𤼵彼有的以祈爾爵籥舞笙鼓樂旣
和奏烝衎烈袓以洽百禮百禮旣至有壬有林錫爾純
嘏子孫其湛其湛曰樂各奏爾能賓載手仇室人入又
酌彼康爵以奏爾時賓之初筵温温其恭其未醉止
威儀反反曰旣醉止威儀幡幡舍其坐遷屢舞僊僊其
未醉止威儀抑抑曰旣醉止威儀怭怭是曰旣醉不知
其秩賓旣醉止載號載呶亂我籩豆屢舞僛僛是曰
旣醉不知其郵側弁之俄屢舞傞傞旣醉而出竝受其
福醉而不出是謂伐德飲酒孔嘉維其令儀凡此飲
酒或醉或否旣立之監或佐之史彼醉不臧不醉反恥
式勿從謂無俾大怠匪言勿言匪由勿語由醉之言俾
出童羖三爵不識矧敢多又
一章賓之初筵其初鋪陳曰筵藉之曰席賓初即席
筵上左右秩秩肅敬而有序籩實殽核豆實葅醢楚
列而旅陳酒旣調美飲者甚齊一也鐘鼓旣設者天
子宮縣階間妨射位故改縣以避射諸侯三面有二
建鼓無鐘磬大射不改縣主人酌賓曰獻賓酢主人
主人又自飲而酌賓曰酬賓受之奠于席前而不舉
至旅而遂舉所奠之爵交錯以徧也逸逸往來有序
也天子諸侯之射皆張三侯大侯君侯也司裘射人
王三侯虎熊豹飾其側也巾車諸侯大射亦三侯前
期三日而張矣將射司馬乃命弟子脱束繫左下綱
抗舉也大侯張而弓矢張節也天子大射賓射皆六
耦射夫旣同比其耦也各奏其𤼵矢中的之功大射
之侯各因其皮方制為質謂之鵠賓射之侯采畫為
正正大如鵠中三之一燕射侯中畫為獸皆二尺爵
謂射之不中者飲豐上之觶也一曰射者心競云以
求爵女也一曰求中以辭爵也先王將祭必大射以
擇士將射必先行燕禮旣安賓然後改縣以避射旣
旅然後張侯及弓比其射夫而耦之然後拾𤼵求勝
以爵其不勝者拾更也更代以發四矢大射禮曰上
射旣發挾矢而後下射射始發以將乘矢二章秉籥
而舞與笙鼓相應言文舞以見干舞言笙鼓以見八
音樂旣和奏進樂我有功烈之祖以合事神之衆禮
有壬其大有林其衆也鄭云卿大夫為壬諸侯為林
神錫大福嘏謂尸與主人以福子孫其湛其湛曰樂
各奏爾能則又旣祭而燕燕而射矣先王用酒也常
以祭祀其飲也常以射賓賓射則手敵主黨入射則
又手敵酌彼安體養病之爵以飲不中者也以奏爾
時所謂時措之宜也三章言幽王燕賓失禮之事賓
初升筵尚温温和柔而恭敬未醉之時威儀猶能反
反然謹重能自勅戒以禮至于旣醉幡幡失其威儀
蓋旅酬而小人之態出君臣賓主各有定位以象天
地日月舍其本坐遷向他處數數起舞僊僊然未醉
則謹禮而密靜旣醉則怭怭而媟嫚犯貴于朝廷犯
齒于袵席是曰旣醉不知其常禮昏亂無次矣第四
章言旣醉則號呼嚾呶雜亂籩豆亦無次序羣舞傾
側不知其過傾側其弁俄然而頽矣數舞傞傞又不
能止矣夫古者燕禮賓醉北面而坐取其薦脯以降
奏陔賓所執脯以賜鍾人于門内霤遂出故武公曰
旣醉而出則並受其福矣醉而不出是謂自誅伐其
德也夫飲酒之甚嘉者維其令儀乎五章言凡人之
飲酒或醉或否無量不及亂可也古者立之監佐之
史所以正其威儀而書其過若司正之𩔖今幽王之
飲所謂監史反用以強人之醉彼醉已非善也而爾
可以不醉為恥乎式勿從其謂告無俾泰怠此武公
自儆之辭也匪言其勿言也匪用其勿語也由醉之
言無所不至俾出童首無角之羖羊不其誕乎夫爵
有三曰獻曰酢曰酬蓋行三爵之禮而非賓主皆飲
三爵也三爵則昏然矣况又敢多飲乎此丁寧戒之
之辭也大抵觀人于平居無事之時不若觀之于應
事接物之際至于飲酒初治終亂猶可見君子小人
之態君子者始終如一能安其常小人則不可掩矣
是故賢者當勉以思其中也酒誥曰爾乃飲食醉飽
爾尚克稽中德
魚在在藻有頒其首王在在鎬豈樂飲酒魚在在藻
有莘其尾王在在鎬飲酒樂豈魚在在藻依于其蒲
王在在鎬有那其居
魚以依蒲藻為得其性頒大首貌莘長尾貌仰而頒
其首見俯而長其尾見自得也武王之在鎬京豈樂
飲酒豈亦樂也有那其居那者安也以魚而言物之
樂也飲酒豈樂與人樂也有安其居王之樂也文王
之靈臺武王之鎬京大抵皆此意
采菽采菽筐之筥之君子來朝何錫予之雖無予之路
車乘馬又何予之玄衮及黼觱沸檻泉言采其芹君
子來朝言觀其旂其旂淠淠鸞聲嘒嘒載驂載駟君子
所届赤芾在股邪幅在下彼交匪紓天子所予樂只
君子天子命之樂只君子福禄申之維柞之枝其葉
蓬蓬樂只君子殿天子之邦樂只君子萬福攸同平平
左右亦是率從汎汎楊舟紼纚維之樂只君子天子
葵之樂只君子福禄膍之優哉游哉亦是戾矣
菽大豆也所以芼大牢而待君子牛則菽羊則苦豕
則薇以葉為饗賓牛爼鉶羹之藿舉其一端而言耳
采菽而筐筥之敬之至也諸侯來朝何錫予之雖無
予之亦以車馬同姓金路異姓象路乘馬駟也又何
予之亦以衣裳玄衮卷龍之衣及黼裳也衮上公之
服舉尊者言黼下通絺冕舉備者言亦取筥馬為韻
玄衣畫以卷龍龍首卷然謂之衮司服九章龍山華
蟲火宗彝畫以繢在衣藻粉米黼黻絺以繡在裳侯
伯鷩冕而下畫雉即華蟲衣三裳四子男毳而下畫
虎雖即宗彝衣三裳二絺衣粉米無畫衣一裳二玄
冕衣無丈裳刺黻而已終南曰黻衣繡裳玄冕也言
黻衣者總名也言繡者刺之義也黼黻皆絺刺之衮
則畫之錦衣狐裘皮弁服也白與黑謂之黼觱沸檻
泉正出之泉觱沸而深言采其芹可以為菹亦采菽
之義也君子來朝王國迎之觀其車服旌旗旂則淠
渒然動得宜車馬鸞鈴之聲又嘒嘒然鳴中節馬旣
兩服三之為驂四之為駟者君子所至也明王於諸
侯其所尊敬法制之極也赤芾在股者芾蔽膝古
以韋後以布帛上廣一尺下二尺長三尺頸五寸肩
革帶博二寸冕服曰芾他曰韠芾字亦為韍玉藻君
朱大夫素士爵韋明堂位有虞氏服韍注舜始作之
以尊祭服士爵弁韎韐皮弁素韠元端爵韠邪幅在
下幅偪也左氏帶裳幅舄如漢行縢偪束其脛自足
至膝彼其交接自偪束如此非有解怠紓緩之心天
子之所予也樂只君子天子命之樂只君子福禄申
之命之者或錫予之命或命之為五等有命爵命車
命服焉申之謂人謀鬼謀也明君爵有德禄有功必
賜爵禄于太廟而今不然也維柞木之枝其葉蓬蓬
枝葉之盛足庇本根也幹之與枝亦猶祖之與子孫
也於賢者而命賜之如葉之新將生舊乃落于地其
枝常有葉以葉相承無衰落如繼世以德相承也樂
只君子鎮撫天子之邦國亦猶是也萬福攸同天子
之所與共也平平辯治也諸侯治其連屬之國莫不脩
順從服古之盛也魏絳曰便蕃左右韓詩曰便便左
右或以為諸侯之臣也汎汎楊舟以紼繂纚緌而維
制之喻天子以禮法維持諸侯之意也葵者揆度其
功德也福禄膍之者謂饒厚之也優哉游哉亦宜其
是至于王所矣一詩之中言樂只君子者六樂之者
詩人樂君子有可樂之德而王亦樂于禮遇錫命之
凡我諸侯無不優游而樂也
騂騂角弓翩其反矣兄弟昏姻無胥遠矣爾之遠矣
民胥然矣爾之教矣民胥傚矣此令兄弟綽綽有裕
不令兄弟交相為瘉民之無良相怨一方受爵不讓
至于已斯亡老馬反為駒不顧其後如食宜饇如酌
孔取毋教猱升木如塗塗附君子有徽猷小人與屬
雨雪瀌瀌見睍曰消莫肯下遺式居婁驕雨雪浮浮
見睍曰流如蠻如髦我是用憂
調和角弓其色赤弓備角幹筋膠絲漆而角之中恒
當弓之隈張之則内向弛之則外反而去兄弟昏姻
宜親而不宜相疎遠也爾遠則民怨爾教則民傚不
可不謹也令善兄弟綽有餘裕不善兄弟交相為病
矣天下善人少惡人多王謹所以率之也民之無良
者躬自薄而厚責于人蔽于利害相怨一方受爵而
不讓專利而不顧貪而至于亡也老馬反為駒言明
不知長少之義也不顧其後無以率子孫也如食以
飽如酌以多取其宜于一時耳猱之升塗之塗不待
教而能不待附而著王無助小人之為惡也先王有
至德要道上下無怨民用和睦此之謂徽猷則小人
與屬而不可解矣雨雪瀌瀌而盛見晛而消矣王不
肯降心以相從式居于上而屢驕慢浮浮猶瀌瀌流
者流而去王之于骨肉如夷狄然無禮義仁恩我是
用益憂也
有菀者柳不尚息焉上帝甚蹈無自暱焉俾予靖之後
予極焉有菀者柳不尚愒焉上帝甚蹈無自瘵焉俾
予靖之後予邁焉有鳥高飛亦傅于天彼人之心于
何其臻曷予靖之居以凶矜(按此萹永樂大典缺卷)
彼都人士狐裘黃黃其容不改出言有章行歸于周萬
民所望彼都人士臺笠緇撮彼君子女綢直如髮我
不見兮我心不說彼都人士充耳琇實彼君子女謂
之尹吉我不見兮我心苑結彼都人士垂帶而厲彼
君子女卷髮如蠆我不見兮言從之邁匪伊垂之帶
則有餘匪伊卷之髮則有旟我不見兮云何盱矣
此詩一章言長民者二章三章四章五章言士女之
化其上者都邑之士近政化者也彼都人士狐裘其
色黃黃其容貌既有常言語又有法度所行之行又
歸忠信表裏如一故為下民所仰望而取法也彼都
人士謂士君子其在野者以臺草為笠緇布之冠以
撮其髻舉笠緇以見其服彼君子女其髮綢密正直
如也舉髮以見其飾我不見兮我心不說傷今思古
也充耳琇實以美石為瑱塞其耳盛服之用也謂之
尹吉尹氏姞氏貴族有禮法不見而屈結其心也垂
帶而厲厲垂帶貌大帶垂三尺其鬢傍短髮曲上卷
然如蠆蟲也長尾為蠆短尾為蠍得見而從之邁思
之甚也帶由其有餘而垂之髮由其自揚而卷之從
自然而非強之也不見而盱病云何乎哉
終朝采綠不盈一匊予髮曲局薄言歸沐終朝采藍
不盈一襜五日為朝六日不詹之子于狩言韔其弓
之子于釣言綸之繩其釣維何維魴及鱮維魴及鱮
薄言觀者
自旦及食時為終朝錄王芻也爾雅菉王芻郭璞云鴟
脚莎楚詞薋菉葹以盈室終朝采之不滿乎匊怨曠
之深憂思不專于事婦人夫不在則不容飾薄言待
君子之歸沐乎藍染草也衣蔽前謂之襜五日為期
六日不詹未久也而人已望而憂矣君子往狩我則
為納弓于韔中君子往釣我則為緡繩于竿今遠行
從役而不至故思其如此也繳生絲縷釣與弋射繩
皆生絲為之弋繫繩于矢謂之&KR0819;射繫繩于釣竿謂
之釣&KR0819;下章因上章又言其釣維何得魚之多使觀
者樂今久而不歸使我思也
芃芃黍苖隂雨膏之悠悠南行召伯勞之我任我輦
我車我牛我行旣集蓋云歸哉我徒我御我師我旅
我行旣集蓋云歸處肅肅謝功召伯營之烈烈征師
召伯成之原隰旣平泉流旣清召伯有成王心則寧
芃芃長大之黍苖以隂雨之澤膏潤之悠悠衆多而
南行者是營謝邑之人召伯則又能勞來勸說以先
之崧高言王命召伯定申伯之宅又曰因是謝人是
也其轉運有負任者有輓輦者有將車者有牽傍牛
者營謝旣畢召伯則勞之云可歸哉言宣王之時工
役有期臣司其職也蓋者示不敢專器物人所負持
任在前負在背生民以任為抱此謂提荷皆任也輦
車人輓以行大車駕牛將者車中有牛而將之牽傍
牛在轅之外别牽傍之牛人云凡軍旅行役共其兵
車之役與其牽傍罪隸云凡封國若家牛助為牽傍
營謝封國之𩔖也士卒有徒行者御車者五百人為
旅五旅為師君行師從卿行旅從蓋云歸處勞其將
歸之辭也肅肅嚴整之謝功召伯營之烈烈威武征
行之師定中國平淮夷皆召伯董其成也十土之利
原隰利民田土治曰平水治曰清相其原隰之宜通
其泉水之利此功旣成宣王之心則安也
隰桑有阿其葉有難旣見君子其樂如何隰桑有阿
其葉有沃旣見君子云何不樂隰桑有阿其葉有幽
旣見君子德音孔膠心乎愛矣遐不謂矣中心藏之
何日忘之
隰中之桑枝條阿然而長葉則難然而盛有此蔭凉
以利人喻君子在野有覆養之德以澤利斯民也沃謂
長茂光潤如膏之沃幽柔而輭純黑之色思君子而
見之一章言其樂如何二章言云何不樂三章言其
德音甚膠固于人四章言心乎愛矣雖遠而不謂之
遠矣中心藏之何日忘之雖久易忘而不能忘也
白華菅兮白茅束兮之子之遠俾我獨兮英英白雲
露彼菅茅天步艱難之子不猶滮池北流浸彼稻田
嘯歌傷懷念彼碩人樵彼桑薪卬烘于煁維彼碩人
實勞我心鼓鐘于宮聲聞于外念子懆懆視我邁邁
有鶖在梁有鶴在林維彼碩人實勞我心鴛鴦在梁
戢其左翼之子無良二三其德有扁斯石履之卑兮
之子之遠俾我疧兮(按此萹永樂大典缺卷)
緜蠻黃鳥止于丘阿道之云遠我勞如何飲之食之教
之誨之命彼後車謂之載之緜蠻黃鳥止于丘隅豈
敢憚行畏不能趨飲之食之教之誨之命彼後車謂之
載之緜蠻黃鳥止于丘側豈敢憚行畏不能極飲之
食之教之誨之命彼後車謂之載之
緜蠻然小鳥之聲止于丘之曲阿靜安之處而託息
焉喻有所依也今不得其依則道之云遠我之行役
其勞如何乎飲之食之教之誨之命彼後車謂之載
之此思古者大臣不棄微賤之處也丘隅丘角也豈
敢憚行恐其疲勞不能疾趨耳丘側丘傍也極至也
幡幡瓠葉采之亨之君子有酒酌言嘗之有兔斯首
炮之燔之君子有酒酌言獻之有兔斯首燔之炙之
君子有酒酌言酢之有兔斯首燔之炮之君子有酒
酌言醻之
熟瓠葉之新生者以為飲酒之葅也瓠葉兔首猶與
賓客享之幽王有牲牢饔餼而不肯用也一兔之微
尚并毛而炮之加火而燔之曰燔以物貫之而炕于
火上曰炙以為飲酒之羞嘗嘗其旨否也獻酌賓也
酢賓卒爵洗而酌主人也
漸漸之石維其高矣山川悠遠維其勞矣武人東征不
皇朝矣漸漸之石維其卒矣山川悠遠曷其没矣武
人東征不皇出矣有豕白蹢烝涉波矣月離于畢俾
滂沱矣武人東征不皇他矣
漸漸之高石悠遠之山川病其高而廉利怨其勞而
不息武人東征久處于外不皇朝見天子矣卒崔嵬
也没盡也深入險阻不得出也有豬白蹄曳泥其性
也久雨則進涉水波月離于畢好雨之星則雨滂沱
矣風土也木妃雨木也金妃東宫箕好風西宮畢好
雨南宮好𤾉北宮好燠中宮四季好寒履險遇雨征
行尤苦蒸以山嵐困以雨水憂不及他也
苕之華芸其黃矣心之憂矣維其傷矣苕之華其葉
青青知我如此不如無生牂羊墳首三星在羀人可
以食鮮可以飽
何草不黃何日不行何人不將經營四方何草不玄
何人不矜哀我征夫獨為匪民匪兕匪虎率彼曠野
哀我征夫朝夕不暇有芃者狐率彼幽草有棧之車
行彼周道(按二萹永樂大典缺卷)
