毛詩講義卷八宋林岊撰
大雅二
假樂君子顯顯令德宜民宜人受祿于天保右命之自
天申之干祿百福子孫千億稷穆皇皇宜君宜王不
愆不忘率田舊章威儀抑抑德音秩秩無怨無惡率
由羣匹受福無疆四方之綱之綱之紀燕及朋友百
辟卿士媚于天子不解于位民之攸塈
言嘉樂此成王有顯顯至明令善之德宜民宜人受
祿于天天保之助之命之申之而成王所以干祿者
不于天而于已之百順其子子孫孫千萬及億皆德
積于身而天相之也成王又謹身修行穆穆皇皇然
宜君宜王有君之法度無愆過無忘失率由先祖之
舊法度威儀則抑抑而美德音則秩秩而有常無怨
于天下無惡于天下率由羣臣之賢匹此則保治之
不驕得福而愈謙也成王之受福無窮而持四方之
綱垂拱仰成君道尊矣大綱既舉小紀畢張燕安及
于朋友羣臣也所謂君得其君臣得其臣者成王之
臣百辟之衆卿士之尊皆媚愛于天子王雖不以勢
分而燕及之羣臣交相勉飭不怠于位以報其君此
民之所由休息也此詩雖美成王其與文王之雅異
篇同旨大雅自文王至嘉樂必皆周公為之周公
以成王君德之成之東郊以治商民付保傅之任于
召公召公格心之業書有召誥詩有公劉泂酌卷阿
三篇今且說周公假樂一篇之意假樂嘉成王者所
謂將順其美也假樂君子之宜民宜人者得乎人也
受祿于天保右命之自天申之者得乎天也干祿百
福子孫千億者施于孫子也其原皆本顯顯令德一
句德者仁義禮智信五常之德而足乎已令者善也
顯者明也大學之明明德而止于至善此之謂也成
王訪羣臣以示我顯德行而日就月將緝熙于光明
今嘉其顯顯令德是學行之效也既曰受祿又曰干
禄受者自至于天干者自反于已皆一理也禄言盛福
言順也既嘉成王又因勉成其美詩人若曰穆穆皇
皇宜君宜王吾君之德也其思不愆不忘率由舊章
乎舊章者成憲也威儀抑抑德音秩秩吾君之德也
其思無怨無惡率由羣匹乎羣匹者衆善也詩人又
若曰受福無疆則吾君受福矣受福無疆是為四方
之綱也之綱之紀則是由本及末由大及小由尊及
卑皆思同其福祿而謂之燕及朋友之臣夫君不恃
乎天而忽乎人不私其福于己而思燕及朋友待羣
臣不曰羣臣而曰嘉賓曰朋友愛之之至也如是則
百辟卿士始愛乎君各勤職位而民之所安息也此
其所以為嘉樂成王之詩
篤公劉匪居匪康迺埸迺疆迺積迺倉迺裹餱糧于槖
于囊思輯用光弓矢斯張干戈戚揚爰方啓行篤公
劉于胥斯原既庶既繁既順迺宣而無永歎陟則在巘
復降在原何以舟之維玉及瑤鞞琫容刀篤公劉逝
彼百泉瞻彼漙原迺陟南岡乃覯于京京師之野于時
處處于時廬旅于時言言于時語語篤公劉于京斯
依蹌蹌濟濟俾筵俾几既登乃依乃造其曹執豕于牢
酌之用匏食之飲之君之宗之篤公劉既溥既長既
景乃岡相其陰陽觀其流泉其軍三單度其隰原徹田
為糧度其夕陽豳居允荒篤公劉于豳斯館涉渭為
亂取厲取鍛止基迺理爰衆爰有夾其皇澗遡其過澗
止旅迺密芮鞫之即(按此篇永樂大典缺卷)
泂酌彼行潦挹彼注兹可以餴饎豈弟君子民之父母
泂酌彼行潦挹彼注兹可以濯罍豈弟君子民之攸
歸泂酌彼行潦挹彼注兹可以濯溉豈弟君子民之
攸塈
言遠酌彼行道所聚之雨水澄之大器挹而注之小
器以灌沃米餴以為饎餴一蒸米餾飯氣流也如此而
可祭者以樂易之君子有父之尊有母之親為民所
宜也得民之心則得天之心也滌濯皆洗浣也溉之
使清潔四時之祭有罍我姑酌彼金罍燕亦有之如
是而可者以民心有所塈息而得所歸往也左氏所
引潢汙行潦之水略言之矣
有卷者阿飄風自南豈弟君子來游來歌以矢其音
伴奐爾游矣優游爾休矣豈弟君子俾爾彌爾性似先
公酋矣爾土宇昄章亦孔之厚矣豈弟君子俾爾彌
爾性百神爾主矣爾受命長矣茀祿爾康矣豈弟君
子俾爾彌爾性純嘏爾常矣有馮有翼有孝有德以
引以翼豈弟君子四方為則顒顒卬卬如圭如璋令
聞令望豈弟君子四方為綱鳳凰于飛翽翽其羽亦
集爰止藹藹王多吉士維君子使媚于天子鳳凰于
飛翽翽其羽亦傅于天藹藹王多吉人維君子命媚于
庶人鳳凰鳴矣于彼高岡梧桐生矣于彼朝陽菶菶
萋萋雝雝喈喈君子之車既庶且多君子之馬既閑
且馳矢詩不多維以遂歌
一章有卷曲之阿則飄風自南而至王能屈體以求
賢則豈弟之君子來游來歌以矢陳其德音矣二章
言太平之時伴然廣大奐然文章王可優游矣優游
閒暇王信休美矣更當求賢以守之得豈弟之君子
則使爾成王彌充保全一已之性嗣成先君之功矣
酋終也三章言爾土地居宅之民昄大而章明亦孔
厚矣得賢則百神爾主羣神受享而佑助之四章言
受命之長福祿之康得賢則彌性而純大之福于爾
有常矣詩之有嘏字皆祭祀尸嘏予福之義五章言
賢人之行有可為憑依輔翼者至孝可以感化大德
可以軌訓如是君子在位可為四方法則矣六章言
王之體貌敬順溫和顒顒然志氣高遠充盛卬卬然
似玉成器為珪璋善聲譽為人所聞知善威儀為人
所觀望如是君子能與天下四方為綱紀七章以鳳
喻大賢以翽翽其羽喻羣士言鳳凰于飛羣鳥從之
翽翽然羽聲亦從集止藹藹濟濟也濟濟王多吉士
惟豈弟君子之所率使媚愛于君也鄭云公卿率大
夫士是也盡心力奉職事之謂媚天子八章言鳳凰
于飛高飛傅天所傅所止羣鳥皆從大賢之率吉士
使媚庶人清淨為政不亂在下安養之使不失職耕
墾原隰以種禾黍治其丘麻以為布帛之謂媚庶人
九章言鳳鳴高岡必食竹棲梧於梧桐所生朝陽之
地梧則菶菶萋萋鳳則雝雝喈喈以喻賢者覽德輝
而下也十章言王所錫君子之車既衆且多矣王所
錫君子之馬既閑且馳矣御者有威儀也王既用賢
不復須戒為此詩幾于煩多故曰矢詩不多我陳此
詩豈不多乎恐王或怠惟以遂工師之歌誦冀王求
賢用吉士永為鑒戒不損今之成功也國語公卿至
于列士獻詩太師掌九德六詩之歌工者樂師之總
名也
民亦勞止汔可小康惠此中國以綏四方無縱詭随以
謹無良式遏寇虐憯不畏明柔遠能邇以定我王民
亦勞止汔可小休惠此中國以為民逑無縱詭随以謹
惽怓式遏寇虐無俾民憂無棄爾勞以為王休民亦
勞止汔可小息惠此京師以綏四國無縱詭随以謹罔
極式遏寇虐無俾作慝敬慎威儀以近有德民亦勞
止汔可小愒惠此中國俾民憂泄無縱詭随以謹醜厲
式遏寇虐無俾正敗戎雖小子而式弘大民亦勞止
汔可小安惠此中國國無有殘無縱詭随以謹繾綣式
遏寇虐無俾正反王欲玉女是用大諫
一章言民亦勞矣庶幾可以小康安之乎愛此中畿
之國京師之人以安天下四方諸夏之國若欲安此
勞民當糾察有罪無得縱其詭戾人之善随從人之
惡者以此無阿縱之法勑謹其為無善之人用止其
為寇虐之行曾不畏敬明白之刑罰乎柔安遠方之
國當先順侞其近以此定我國家為王之功中國謂
京師四方謂諸夏若以中國對四夷則諸夏亦為中
國釋詁&KR2079;汔也孫炎云汔近也杜預云期也史記周昌
曰臣期知其不可臣期不奉詔意同也京師諸夏之
根本王安京師四方諸侯亦效王安之二章言可以
小安定止息之愛此中畿之國以為諸夏之民使得
合聚無縱詭随以此勅謹其讙譁為大惡惽惽怓怓
者止其寇虐之害無使有遭其寇虐之憂爾王無棄
始時勤政事之功以為王政之美誘導扶掖之也三
章言可以休定止息之四國四方也罔極所行不得
中正也慝惡也王當敬謹威儀以近有德之人也四
章言可以愒息之惠此中國以及四方俾民憂皆泄
去醜衆厲惡也式遏寇虐無俾先王之政敗壊女王
雖小子自遇而女用事于天下者甚廣大也五章言
可以小安之王愛此京師之人則天下邦國之君不
為殘虐所謂肆徂厥敬勞肆亦見厥君先敬勞上下
相視之意繾綣者牢固相著施于善則善于惡則惡
人行反覆為惡固執不捨者也玉者君子比德王乎
我欲令女如玉然故為是詩用大諫正女鄭云穆公
至忠之言也
上帝板板下民卒癉出話不然為猶不遠靡聖管管不
實於亶猶之未遠是用大諫天之方難無然憲憲天
之方蹶無然泄泄辭之輯矣民之洽矣辭之懌矣民之
莫矣我雖異事及爾同僚我即爾謀聽我囂囂我言
維服勿以為笑先民有言詢于芻蕘天之方虐無然
謔謔老夫灌灌小子蹻蹻匪我言耄爾用憂謔多將熇
熇不可救藥天之方懠無為夸毗威儀卒迷善人載
尸民之方殿屎則莫我敢葵喪亂蔑資曾莫惠我師
天之牖民如壎如篪如璋如圭如取如攜攜無曰益牖
民孔易民之多辟無自立辟价人維藩大師維垣大
邦維屏大宗維翰懷德維寧宗子維城無俾城壊無獨
斯畏敬天之怒無敢戲豫敬天之渝無敢馳驅昊天
曰明及爾出王昊天曰旦及爾游衍
諫君而呼上帝疾痛之辭也板板反也反常也下民
盡皆困病出話不然出善言而不能行其所為之道
惟趨淺近而不知遠圖也鄭云猶圖也王無聖人之
法度管管然無所依以心自恣不能用實于誠信謀
之未遠是用大諫王也天之方艱無然憲憲而欣欣
天之方蹶動無然泄泄而沓沓國之安危在于出令
王者若出教令其辭氣之和順矣則下民之心相與
合聚矣其辭氣之悅美矣則下民之心皆得安定矣
輯和洽合懌悦莫定也我雖異事自此以下明責大
臣也我雖與女異其所職之事要乃與女同其官僚
我今就女謀慮告女以善道而女聽我言反囂囂然
不肯受用何也我言維可服行女勿以為笑先民有
言疑事詢于芻蕘薪采者匹夫匹婦或知及之况于
我乎囂囂謷謷傲也取芻取蕘芻飼牛馬之草蕘供
燃火之薪天之方酷虐無謔謔而喜其所為我老夫
教諫女其意乃欵欵然情至意盡何為女等如未知
幼弱之小子反蹻蹻自驕恣而不聽用我之言乎非
我之言老耄有所失誤女用可憂之事以為戲謔乎
多行慘毒之惡熇熇然不可救正而藥治之天之方
懠怒無得為夸毗以體柔人也足恭前却以體從人
上下威儀盡迷亂矣善人君子則如尸然不復言語
天下之民方愁苦而呻吟則莫有敢揆度知其情者
民遭虐政之喪禍重歛之危亂其室空虚無有資財
曾莫有惠施我之師衆者夸毗者便僻其足前却為
恭以形體順從于人厲王虐而彌謗故善人載尸天
之牖民自此以下又言政惡民困可以反之使善君
之導民即天之導民也如壎如篪然民必應君命如
壎篪之相和如璋如圭然民必同君心如圭璋之相
合又如往取物手攜物言其必從君化如攜取之随
人也攜非自外益也上為善政民必為善是甚易也
牖與誘古字通用壎篪俱是樂器半圭為璋合二璋
則成圭取謂物在他處攜謂物在地上易為難易之
易上有六如攜最處末故乘而反之以比攜民之東
西易一音亦今民之多邪辟君無自立辟以誘之价
人維藩以下又言親賢王當用善人為百官維以為
藩鄣又用大師之三公大臣維以為垣牆又用大邦
諸侯維以為屏蔽鄭云大師三公之大臣大邦成國
之諸侯大宗同姓之宗適維為楨幹皆近而任之令
為王用無得疏遠之藩者園圃之籬可以屏蔽行者
垣牆亦屏蔽之義周官太師太傅太保兹惟三公侯
伯以上為成國大者衆多之辭宗者與王同族王當
用公卿諸侯宗室之貴者為藩屏垣幹為輔弼無疏
遠之懷之為訓思也來也止也亦和之義懷德維寧
价人大師大邦大宗皆當懷之以德使之安寧所謂
上下得其歡心者王當親輔弼之臣使不乖離固宗
子之城使不傾壊則令已無獨畏之憂也其在于懷
德乎周語彘之亂宣王在召公之宫國人圍之召公
以其子代宣王是禍及宗子也左傳厲王戾虐萬民
弗忍居王于彘是獨居而畏也敬天之怒以下又言
畏天人君之天即天之天天之天即己之天君臣可
不敬乎敬天之威怒而無敢戲謔以逸豫敬天之渝變
而無敢馳驅以自恣昊天在上人仰之皆謂之眀明王
往也及爾出往入來是出入往來相從也旦明也游行
衍溢相從視女所行善惡可不慎乎詩人言上天之道
或有此變怒之時常須敬戒非謂獨當此變怒之時
乃思禁其逸豫自恣也文王在帝左右敬之日鑒在兹凡
伯之言本乎此也出話不然一曰如史記所謂唯唯否
否不然及爾同僚托與公卿言而風諫曾莫惠我師多
瘠罔詔也孔易音難易之易又音不易之易盖通音歟不
懷以德則城壊城壊則藩垣屏翰皆壊而獨居
蕩蕩上帝下民之辟疾威上帝其命多辟天生烝民其
命匪諶靡不有初鮮克有終文王曰咨咨女殷商曾
是彊禦曾是掊克曾是在位曾是在服天降慆德女興
是力文王曰咨咨女殷商而秉義𩔖彊禦多懟流言
以對寇攘式内侯作侯祝靡屆靡究文王曰咨咨女
殷商女炰烋于中國斂怨以為德不明爾德時無背無
側爾德不明以無陪無卿文王曰咨咨女殷商天不
湎爾以酒不義從式既愆爾止靡明靡晦式號式呼俾
晝作夜文王曰咨咨女殷商如蜩如螗如沸如羹小
大近喪人尚乎由行内奰于中國覃及鬼方文王曰
咨咨女殷商匪上帝不時殷不用舊雖無老成人尚有
典刑曾是莫聽大命以傾文王曰咨咨女殷商人亦
有言顛沛之揭枝葉未有害本實先撥殷鑒不遠在夏
后之世
呼上帝者痛其君之辭也蕩蕩乎無綱紀文章上天
乎其何以為下民之辟疾病人矣威罪人矣賦斂之
重刑法之峻上天乎其命令何多邪辟也天生衆民
其命匪在于誠信乎天命之謂性固純誠也今也靡
不有初鮮克有終豈非君命之多辟乎文王曰咨以
下托于文王之諫商辭婉而意切矣召虎知厲王之
必亡而憂傷深思焉文王曰嗟嗟殷商曾是彊梁禦
善之人曾是掊克自伐而好勝人者使之在位服政
事也天乎方降是慆慢之德以孽斯世女又興而力
任之乎文王嗟女殷商女之所執宜以義善也今也
乃彊梁禦善而多怨懟流言以對是誣善之言也寇
盜攘竊為姦宄者而信用于内維為呪咀靡有窮極
何哉文王嗟女殷商如彭亨自矜氣健于國中多為
可怨之事而自以為德不明爾德以前後左右無賢
人之故爾德不明以無陪貳卿士非無具官也無賢
人也文王嗟女殷商天之意豈沈湎爾以酒惟天降
命肇我民惟元祀豈欲其大小邦用喪乎爾乃惟不
義之從以為式法既愆爾之所當止如臣忠子敬之
𩔖又靡明靡晦式號式呼使晝為夜無有止息乎文
王嗟女殷商飲酒號呼之聲如蜩如螗之鳴笑語沓
沓如湯之沸羹之方熟小大近于喪亡如此人尚由
行此道不知其非乎内見怒奰于中國且延及遠方
蠻夷矣文王嗟女殷商今之喪亂匪上帝為此不善
之時乃殷不用舊典雖無舊人與圖先王舊政尚有
常事故法可用曾是莫聽大命以傾覆矣文王嗟女
殷商人亦有言木之顛沛將揭蹶也枝葉未有傷害
其根本實先撥絶殷鑒不遠在夏后之世興亡之理
王其不察之乎文王之服事商且愛其君者如此十
世之後詩人發明之不惟諫厲王之婉而抑見文王
之咨嗟者亦未嘗不欲商之久存而不亡矣
抑抑威儀維德之隅人亦有言靡哲不愚庶人之愚亦
職維疾哲人之愚亦維斯戾無競維人四方其訓之
有覺德行四國順之訏謨定命遠猶辰告敬慎威儀維
民之則其在于今興迷亂于政顛覆厥德荒湛于酒
女雖湛樂從弗念厥紹罔敷求先王克共明刑肆皇
天弗尚如彼泉流無淪胥以亡夙興夜寐洒埽廷内維
民之章脩爾車馬弓矢戎兵用戒戎作用逷蠻方質
爾人民謹爾侯度用戒不虞慎爾出話敬爾威儀無不
柔嘉白圭之玷尚可磨也斯言之玷不可為也無易
由言無曰苟矣莫捫朕舌言不可逝矣無言不讎無德
不報惠于朋友庶民小子子孫繩繩萬民靡不承視
爾友君子輯柔爾顔不遐有愆相在爾室尚不愧于屋
漏無曰不顯莫予云覯神之格思不可度思矧可射思
辟爾為德俾臧俾嘉淑慎爾止不愆于儀不僭不賊
鮮不為則投我以桃報之以李彼童而角實虹小子
荏染柔木言緡之絲溫溫恭人維德之基其維哲人告
之話言順德之行其維愚人覆謂我僭民各有心於
乎小子未知臧否匪手㩦之言示之事匪面命之言提
其耳借曰未知亦既抱子民之靡盈誰夙知而莫成
昊天孔昭我生靡樂視爾夢夢我心慘慘誨爾諄諄聽
我藐藐匪用為教覆用為虐借曰未知亦聿既耄於
乎小子告爾舊止聽用我謀庶無大悔天方艱難曰喪
厥國取譬不遠昊天不忒回遹其德俾民大棘
抑抑威儀審密也有諸中必形諸外威儀為德之隅
者如宫室之制内有繩直則外有廉隅威儀抑抑德
必嚴正也人亦有言靡哲不愚聖而罔念則狂之謂
也庶人之愚亦主維疾謂下愚之不移民有三疾哲
人之愚亦維斯罪其不念而狂乎故前哲而後愚也
承上章威儀而言謂人斯須之不謹則暴慢入之而
遂為邪僻之人矣莫彊于用人四方其訓效于我矣
德行覺民之大有直其德行則四國其順從之于我
矣訏大其謀謨審定其命令悠遠其猶圖以時告民
尤在于敬慎其威儀乃維民之準則也其在于今厲
王所興尚者迷亂于政事顛覆其德行荒耽于酒不
自燕喪威儀乎女雖湛樂之從弗念其為人子孫紹
繼其祖考者乎罔敷求古先哲王能共敬明明之法
度者故皇天厭棄弗從尚如彼泉流無淪率胥相以
喪亡也夙興夜寐洒埽廷内堂上不治則野外曠芸
正宜早夜潔除修飭朝廷以為民之章表修爾車馬
弓矢與戎兵之器也用戒兵事或興用攘逷蠻方之
不服者質爾人民則使之純一無偽所謂民之質矣
謹爾侯度則所謂一遊一豫為諸侯度用戒不虞不
億度而至之事不可不先戒也慎爾出話話之不可
輕也敬爾威儀威儀當以敬為先也無不柔嘉話言
威儀柔嘉維則柔者遜順也所以有物有則君以敬
為則民以君為則白圭之玷缺猶可磨鑢而平斯言
之玷不可為也無易乎言之所由發無曰苟矣莫捫
朕舌言不可輕逝矣無言不讎無德不報與人善言
暖于布帛傷人以言甚于矛戟出其言善則千里之
外從之出其言不善則千里之外違之王之教令當
思惠順朋友暨于庶民小子也夫如是則子孫繩繩
萬民靡不承君之德言矣此謂慎爾出話也視爾友
君子謂諸侯卿大夫皆知輯和柔順其顔不遠有愆
然謹于外者未必能謹于内勤于明者未必能勤于
幽故戒之以相在爾室尚不愧于屋漏謂幽隱隅奥
之處也無曰不顯莫予云見戒慎其所不睹神之格
思洋洋如在其上如在其左右不可億度以為有矧
可厭射以為無惟揆之在我誠心之有無而已矣此
敬爾威儀也則又申之曰辟爾為德君哉為德俾善
俾嘉無為凶慝淑慎爾止不愆于威不僭差不賊害
鮮不為民之則矣理之必然勢之必至如投我以桃
報之以李也王為不善而求民應之不悖彼童羊之
無角而求其角實虹潰小子之聽矣荏染柔靱之木
言被之絲弦以為弓溫溫恭敬之人是為德之基也
弓以柔木為質德以溫恭為基也明哲之人告之話
言順德之行愚闇之人反謂我僭差矣民其各有心
乎言其資有可告語者有不可告語者而下章拳拳
又不能已也於乎小子戒厲王亦自儆也未知臧否
不知善否也匪但手攜挈之言示以事之是非矣匪
但面語之親提撕其耳所謂誨爾諄諄者借曰未知
亦既抱子長大矣民不自盈滿而遜志于求善誰有
夙知而莫成乎惟其滿盈而自縱故聖而狂哲而愚
夙知而莫成昊天孔昭我生斯辰可謂靡樂視爾夢
夢而亂我心慘慘而憂誨爾諄諄而勤聽我藐藐而
忽略匪以我言為教反以我為讎虐借曰未知亦耄
將及矣於乎小子告爾舊矣聽用我謀庶無大悔天
方艱難曰喪我邦取譬不遠如商如夏福善禍淫昊
天不差忒矣今乃邪僻其行俾民大至棘急何哉以
厲王之不君而召穆公毛伯芮伯衞武公更相諫正
雖王之監謗不顧也然則古大臣之忠于君者豈以
其君之惡諫而不之諫也哉正君者先正其身正其
身者則武公之自警者是矣國語武公年九十五而
為懿以自儆韋昭云懿即抑也
菀彼桑柔其下侯旬捋采其劉瘼此下民不殄心憂倉
兄填兮倬彼昊天寧不我矜四牡騤騤旟旐有翩亂
生不夷靡國不泯民靡有黎具禍以燼於乎有哀國步
斯頻國步蔑資天不我將靡所止疑云徂何往君子
實維秉心無競誰生厲階至今為梗憂心慇慇念我
土宇我生不辰逢天僤怒自西徂東靡所定處多我覯
痻孔棘我圉為謀為毖亂况斯削告爾憂恤誨爾序
爵誰能執熱逝不以濯其何能淑載胥及溺如彼遡
風亦孔之僾民有肅心荓云不逮好是稼穡力民代食
稼穡維寳代食維好天降喪亂滅我立王降此蟊賊
稼穡卒痒哀恫中國具贅卒荒靡有旅力以念穹蒼
維此惠君民人所瞻秉心宣猶考慎其相維彼不順自
獨俾臧自有肺腸俾民卒狂瞻彼中林甡甡其鹿朋
友已譖不胥以穀人亦有言進退維谷維此聖人瞻
言百里維彼愚人覆狂以喜匪言不能胡斯畏忌維
此良人弗求弗迪維彼忍心是顧是復民之貪亂寧為
荼毒大風有隧有空大谷維此良人作為式穀維彼
不順征以中垢大風有隧貪人敗𩔖聽言則對誦言
如醉匪用其良覆俾我悖嗟爾朋友予豈不知而作
如彼飛蟲時亦弋𫉬既之隂女反予來赫民之罔極
職涼善背為民不利如云不克民之回遹職競用力
民之未戾職盜為寇涼曰不可覆背善詈雖曰匪予既
作爾歌
言菀彼茂盛之桑其葉稚而柔濡然而下陰均也捋
採之多則葉爆爍而疎病此下民而不得其所蔭矣
不絶心憂倉喪兄滋填久兮明大哉是天寧不我矜
哀乎四牡騤騤而不息鳥隼之旟龜蛇之旐翩翩在
路征伐不息適長寇虐亂生不平無國不見殘滅下
國見殘則枝葉疏而王室之本根亦不得其蔭矣民
靡有黎謂周餘黎民靡有孑遺之意且禍亂以災燼
於乎有哀國家之運斯頻促矣國步如此無所資倚
天不我將乎靡所止定又疑所之云徂何往乎亂至
之無日也君子之人實維秉持其心莫強在此所謂
操則存者今奈何喪失其良心而從于禍亂誰生此
厲惡之階至今為病乎謂小人也憂心慇慇念我天
下土宇之不安我生不辰逢天厚怒自西徂東靡所
定處我多遇乎困病孔急哉我之垂圉也為謀甚謹
亂滋斯削去矣而不謹于謀何以止亂告以憂恤之
方誨爾以次序爵位之宜尊賢使能親善去邪是序
爵也誰能執熱逝不以濯奈何見亂而不思所以削
去之乎其何能善則相與陷溺于禍難而已矣視王
之亂政使人如遡鄉疾風亦孔之僾唈而不能喘息
矣民本有肅敬之心王乃使之不及其初心是上暴
而下慢也好是稼穡謂王政以務農為先有力田之
民有代食之民力田之人耕而食也代食之人其禄
足以代其耕也稼穡則維寳矣代食則維好矣寶稼
穡重民天也好其代食禄有德也知重民之食然後
不輕于以禄禄人矣天降喪亂將滅我王所恃而立
者又下蟊賊食根曰蟊食節曰賊耕種曰稼收斂曰
穡蟊賊既多使我稼穡盡瘁病矣哀痛乎中國之人
具贅屬而阽危卒荒亂而空虚困無膂力以共念穹
蒼者維此惠順之君民所共瞻仰能秉其心以正心
率事也宣徧猶謀謀于衆也考誠其輔相之行然後
用之擇賢之審也維彼不順之君自以為善自有肺
腸行其心中之所欲俾民卒狂而不知所向也瞻彼
中林甡甡其鹿衆多矣相軰偶行獸猶有友也今朝
廷之臣朋友胥譖而不相善鹿之不如人亦有言進
退維窮此時之謂也維此聖人瞻言百里之外遠慮
也維彼愚人淺謀近慮者以狂迷為可喜王疏遠慮
之人而用狂愚之士爾臣當諫匪言不能胡斯畏忌
謂臣下畏王之威而不敢諫也芮伯勉羣臣以正諫
而無懷畏忌之私也維此良人弗求弗進之維彼忍
心為惡之人所謂無不忍人之心者是顧念而復之
忽賢而愛小人也民之貪亂曰時日曷喪安為荼毒
以速之乎大風之來有所從之隧其在于大空谷之
中矣維此良人興為用善維彼不順征以中垢謂行
闇冥也大風有隧貪人敗善道聽之言對答如響先
王詩書之言恍然如醉矣匪用其良反俾我相從為
悖逆乃稱其心矣嗟爾朋友親而切磋之也我豈不
知而為此妄𤼵之言乎如彼飛蟲時亦弋中既已密
告女矣女反予來赫乎口距人謂之赫也民之不中
主于王政之涼薄善背反覆也為民不利如云不克
者所謂凶人為惡惟日不足民之邪遹主于在上之
用力以相競不德競而力爭民安得不邪僻乎民之
未定主于上有盜賊之臣寇虐傷民也所謂盜寇非
必禦人于國門之外賊乎民之生者皆寇也賊乎君
之心者與賊乎已之心者亦皆寇也薄曰不可反背
我而詈我之善矣雖曰匪予自諱其過既作爾歌宜
思而悔也
倬彼雲漢昭回于天王曰於乎何辜今之人天降喪亂
饑饉薦臻靡神不舉靡愛斯牲圭璧既卒寧莫我聽
旱既大甚蘊隆蟲蟲不殄禋祀自郊徂宫上下奠瘞靡
神不宗后稷不克上帝不臨耗斁下土寧丁我躬旱
既大甚則不可推兢兢業業如霆如雷周餘黎民靡有
孑遺昊天土帝則不我遺胡不相畏先祖于摧旱既
大甚則不可沮赫赫炎炎云我無所大命近止靡瞻靡
顧羣公先正則不我助父母先祖胡寧忍予旱既大
甚滌滌山川旱魃為虐如惔如焚我心憚暑憂心如熏
羣公先正則不我聞昊天上帝寧俾我遯旱既大甚
黽勉畏去胡寧瘨我以旱憯不知其故祈年孔夙方社
不莫昊天上帝則不我虞敬恭明神宜無悔怒旱既
大甚散無友紀鞫哉庶正疚哉冡宰趣馬師氏膳夫左
右靡人不周無不能止瞻卬昊天云如何里瞻卬昊
天有嘒其星大夫君子昭假無贏大命近止無棄爾成
何求為我以戾庶正瞻卬昊天曷惠其寧
倬彼雲漢謂天河之水氣精光運轉于天也旱而渴
雨宣王夜仰視天河望其候焉曰於乎何辜哉今之
人也天之降災于我當喪亂之餘又饑饉薦至我則
靡神不舉其祭靡愛斯牲圭璧既盡用之而神豈不
我聽乎此則述宣王恐懼脩省之意也旱既大甚蘊
蘊而暑隆隆而雷蟲蟲而熱不絶精禋以祀自郊丘
徂宗廟上天下地奠其禮瘞其物靡神不齊肅而尊
敬之后稷不克饗乎上帝不我臨乎與其耗斁下土
寧當我之身也旱既大甚則幾于不可推移矣甚欲
移去之也兢兢業業如有雷霆近𤼵于上周餘黎民
今其死亡靡有孑遺甚憂之之辭也昊天上帝則獨
不遺留我民乎胡不相與畏懼哉先祖之業將于是
而摧矣旱既大甚則幾不可沮止矣赫赫炎炎人皆
不堪云我無所庇處大命近止死亡之將至也靡瞻
靡顧天地鬼神曾靡瞻顧之乎羣公先正謂昔者社
稷之臣其祀典所及者曾不我助乎父母先祖胡寧
忍予之至此乎旱既大甚山無木川無水如滌滌然
旱神為虐如惔如燎我心畏暑憂心如灼羣公先正
則聞我之憂乎昊天上帝寧使我遯位而去也旱既
大甚黽勉禱請憂畏而思去之胡寧病我以旱乎曾
不知其故也祈年之祭甚早四方社稷之祠又不為
莫而何為若此也昊天上帝則不我憂虞乎于明神
無不敬恭宜無悔怒以致害災而何為若此也旱既
大甚父子離散兄弟妻子不相保所謂散無友紀鞫
窮乎庶官之正疚病乎冢宰趣馬司王之供御者師
氏教王之子弟者膳夫左右皆王之左右侍從無非
正臣者靡人不周其消旱救災之念慮無有不能之
人止語辭也而旱之不消災之不救其何為如此也
瞻卬昊天云如何其里乎瞻卬昊天望雨而星嘒嘒
而衆大夫君子凡我之臣所謂昭明假至于天者盡
其誠而無餘矣大命近止喪亡雖近亦無怠廢而喪
其成也何方求所以為我者以定庶正乎瞻卬昊天
其何能順我心之求安者乎
崧高維嶽駿極于天維嶽降神生甫及申維申及甫維
周之翰四國于蕃四方于宣亹亹申伯王纘之事于
邑于謝南國是式王命召伯定申伯之宅登是南邦世
執其功王命申伯式是南邦因是謝人以作爾庸王
命召伯徹申伯土田王命傅御遷其私人申伯之功
召伯是營有俶其城寢廟既成既成藐藐王錫申伯四
牡蹻蹻鉤膺濯濯王遣申伯路車乘馬我圖爾居莫
如南土錫爾介圭以作爾寶往近王舅南土是保申
伯信邁王餞于郿申伯還南謝于誠歸王命召伯徹申
伯土疆以峙其粻式遄其行申伯番番既入于謝徒
御嘽嘽周邦咸喜戎有良翰不顯申伯王之元舅文武
是憲申伯之德柔惠且直揉此萬邦聞于四國吉甫
作誦其詩孔碩其風肆好以贈申伯
崧高貌大而高曰崧岳東岱南衡西華北恒堯之時
姜氏為四伯掌四岳之祀述諸侯之職周有甫有申
有齊有許皆姜氏之苗裔也鄭云德當岳神之意而
福興其子孫歴虞夏商世有國土言崧高者其惟四
岳乎其駿大極至于天惟岳降其神靈和氣以生甫
侯申伯為周之臣甫侯見于穆王之時其子孫之賢
或與申伯並立于宣王之朝不得而考詩人因申伯
而言甫侯耳維申伯及甫侯維周之楨翰四國有難
則往蕃屏之四方恩澤不至則往宣暢之勉勉哉申
伯為卿士以佐宣王王又欲纘繼命之以侯伯之事
為邑于謝謝在周之南南方之國欲其皆于申伯是
法式也宣王所以親之之意改大其邑爰命召公往
定其宅登升也升是南邦世執其功期之以長久也
王命申伯式是南邦因是謝邑之人而為國都以起
女之功王命召公治其井牧定其賦稅又命傅御治
事之官遷其家臣所以相助之者無不用其至蓋忠
臣不欲離王室也申伯居謝之功事皆召公為營之
有始其城郭及成其寢與其廟安神人之所處也既
成藐藐而美王錫申伯四牡蹻蹻而壯鉤膺樊膺也
濯濯光明也又以禮遣之國有車馬之賜路大也乘
四也告之曰我圖爾之所居莫如南土之最善圭長
尺二寸謂之介非諸侯之圭諸侯之圭自九寸以下
故錫介圭以為寶瑞往已哉爾申伯王舅也南土是
保式南邦保南土皆付以侯伯之任也申伯以王告
語之復重乃信往矣王又出餞于郿郿在岐周或者
宣王省岐周歟申伯還南自岐周受王命而還誠歸
于謝矣曰信邁曰誠歸其味深長也王命召公治其
田矣又命召公治其土界之所至以峙其糧令廬市
有止宿之委積用是速申伯之行申伯番番而勇武
諸侯有大功賜虎賁徒行者御車者嘽嘽安舒也徧
邦之人皆喜而相告曰汝乎有善君也相慶之言云
爾不顯乎申伯哉王之大舅也有文有武人皆於是
表式也申伯之德柔惠且直敬以直内義以方外矣
豈特式南邦保南上哉可以柔順萬邦聞于四方之
國矣吉甫為工師之誦其詩之意甚美其風切申伯
肆長好美以此贈申伯乃所以美宣王也
天生烝民有物有則民之秉彝好是懿德天監有周昭
假于下保兹天子生仲山甫仲山甫之德柔嘉維則
令儀令色小心翼翼古訓是式威儀是力天子是若明
命使賦王命仲山甫式是百辟纘戎祖考王躬是保
出納王命王之喉舌賦政于外四方爰𤼵肅肅王命
仲山甫將之邦國若否仲山甫明之既明且哲以保其
身夙夜匪解以事一人人亦有言柔則茹之剛則吐
之維仲山甫柔亦不茹剛亦不吐不侮矜寡不畏彊禦
人亦有言德輶如毛民鮮克舉之我儀圖之維仲山
甫舉之愛莫助之衮職有闕維仲山甫補之仲山甫
出祖四牡業業征夫捷捷每懷靡及四牡彭彭八鸞鏘
鏘王命仲山甫城彼東方四牡騤騤八鸞喈喈仲山
甫徂齊式遄其歸吉甫作誦穆如清風仲山甫永懷以
慰其心(按此篇永樂大典缺卷)
奕奕梁山維禹甸之有倬其道韓侯受命王親命之纘
戎祖考無廢朕命夙夜匪解虔共爾位朕命不易幹不
庭方以佐戎辟四牡奕奕孔脩且張韓侯入覲以其
介圭入覲于王王錫韓侯淑旂綏章簟茀錯衡玄衮赤
舄鉤膺鏤錫鞹鞃淺幭鞗革金厄韓侯出祖出宿于
屠顯父餞之清酒百壺其殽維何炰鼈鮮魚其蔌維何
維筍及蒲其贈維何乘馬路車籩豆有且侯氏燕胥
韓侯取妻汾王之甥蹶父之子韓侯迎止于蹶之里百
兩彭彭八鸞鏘鏘不顯其光諸娣從之祁祁如雲韓侯
顧之爛其盈門蹶父孔武靡國不到為韓姞相攸莫
如韓樂孔樂韓土川澤訏訏魴鱮甫甫麀鹿噳噳有熊
有羆有貓有虎慶既令居韓姞燕譽溥彼韓城燕師
所完以先祖受命因時百蠻王錫韓侯其追其貊奄受
北國因以其伯實墉實壑實畝實籍獻其貔皮赤豹黃
羆
奕然梁山之大昔者維禹之所甸治除水災成土田
以定貢賦今韓侯之國以梁山為鎮故詩人表而言
之曰有倬然著明之道者其惟韓侯受天子之命乎
夫春秋諸侯皆不知朝而王遣人錫命之以是而觀
韓侯之朝而宣王之錫可謂有倬其道矣王親命之
繼汝祖考是韓侯之祖父昔者曾為北方之伯乃州
伯之伯也無廢我命夙夜匪怠敬共爾位則朕命不
易矣汝其于不庭直之方國則為我楨幹而正之以
佐汝君君即宣王自謂也此一章乃詩人先述韓侯
來朝受王之命以為宣王能錫命諸侯之美亦所以
美韓侯也然後敘其來朝與其將歸及其娶妻凡國
中之盛大與奄受北國者而併言之也韓侯之來朝
如何哉所乘四馬奕奕然而大孔長且壯韓侯之入
覲也蓋以秋見又以其介圭為國之瑞而入覲于王
所以獻也晉文公之于王出入三覲又禮有廟中將
幣三享之文非一次也黑水西河其貢璆琳琅玕孔
以為玉之大者為介圭貢國之寶杜甫所謂琳琅識
介珪本于此與王之所錫予韓侯則淑善之旂畫交
龍者而又揭旄于竿以為綏章車之備飾則有織簟
以為蔽錯畫文章以為衡玄衮之服赤鳥之屨馬之
膺施大帶曰繁纓而謂之鉤膺馬之眉上鏤金為飾
曰當盧而謂之鏤錫以淺毛虎皮幭覆其軾而又于
軾之鞃中施以鞹革而轡首用皮曰鞗革以金為小
環往往纏搤之如小蟲之形韓侯之既受命而歸如
何哉其出而為祖道之祭也出宿于屠之地王朝之
名公巨卿餞之則有清酒百壺之盛禮殽有炰鼈鮮
鱠蔌有蒲筍之菹而王之贈韓侯也又有路大之車
一乘之馬諸侯之凡在京師者亦來相與韓侯燕飲
而曰籩曰豆有且其多矣韓侯之娶妻何如哉其娶
妻也乃汾水之王之甥蹶父之子蹶父王之卿士姞
其姓后稷之後也百兩之車彭彭然每車八鸞鏘鏘
然豈不顯其光明乎諸侯一娶九女二國媵之諸娣
衆妾也祁祁如雲之盛韓侯顧之粲然鮮明盈門矣
毛云曲顧禮義也蹶父則甚武矣為天子使靡國不
到而為其女相所配莫如韓樂也韓國之盛大如何
哉甚有樂之韓土川澤訏訏而大魴鱮甫甫而大麀
鹿噳噳而衆又有猛獸見高山深林貓似虎而淺毛
者善既令居韓姞安而有譽處也大彼韓城乎乃昔
者晏安平治之時師衆所完築者今韓侯以先祖之
功而受命因時百蠻而撫綏之王賜韓侯以侯伯之
命是其一方北國如追如貊之夷皆奄受之而綂以
方伯連率之職也未城者墉城之有斯城有斯池矣
未畝者畝治之有斯畝有斯籍矣歲時貢獻率其方
物以享于王則獻其猛獸之皮若貔若豹若羆是也
大享之儀無所不有虎豹之皮示服猛詩人舉一以
見百抑亦因其方之所有也
江漢浮浮武夫滔滔匪安匪遊淮夷來求既出我車既
設我旟匪安匪舒淮夷來鋪江漢湯湯武夫洸洸經
營四方告成于王四方既平王國庶定時靡有爭王心
載寧江漢之滸王命召虎式辟四方徹我疆土匪疚
匪棘王國來極于疆于理至于南海王命召虎來旬
來宣文武受命召公維翰無曰予小子召公是似肇敏
戎公用錫爾祉釐爾圭瓚秬鬯一卣告于文人錫山
土田于周受命自召祖命虎拜稽首天子萬年虎拜
稽首對揚王休作召公考天子萬壽明明天子令聞不
已矢其文德洽此四國
江漢之水合而東流浮浮然武夫滔滔然順王命而
行非敢安逸遊止也淮夷之故來求平定之耳既出
我軍戎矣既設我鳥隼之旟矣匪安逸匪舒肆淮夷
之故來鋪敷王之德意耳江漢之水合流而湯湯然
武夫洸洸而武經營四方謂即其所而東西南北皆
經理營緝之以其成功入告于王四方既平則王國
無南顧之憂其庶安定乎時靡有爭海内同風而胥
服王心則得安寧矣江漢之滸王命召虎于此平淮
夷之難非王親至其間命之也式辟四方使皆清夷
因徹治其疆土使通田賦匪病之也匪棘之也以王
國之中來示之中耳于疆界于分理之至于南海甚
言其遠也王命召虎來旬徧來宣布其德意昔者文
王武王受天命之時有召康公維楨幹之臣今爾召
虎無曰予小子不足以繼文武爾其是似爾之前人
乎肇始敏疾爾之公事是用錫爾祉福賜爾以圭柄
之瓚秬黍鬱鬯之酒一卣告于爾之先祖文人也毛
以為九命賜圭瓉秬鬯則又錫之山川名山大澤不
以封有大功者賜之宣王之命之也不于其他而于
岐周之廟重之也蓋昔召康公受王命于此地故于
周授之而于周受之此所以表其祖孫之濟美也虎
拜稽首天子萬年祝宣王之夀也虎拜稽首對揚王
休對答也揚厲也起召康公之成業而為其不朽則
又祝宣土以萬年之夀也召虎之對揚王休而所以
復于王其心安在哉其辭若曰明明天子令聞不已
興衰撥亂可謂令聞矣而亹亹不巳必若昔者文王
之不已欲其不已不在武功而又在文德蓋文武一
也文以德為本而武特文之發用一端如征苗誓師
而曰舞干羽于兩階而曰文武本于文而文該乎武
也自今以往其欲吾君矢陳設張文德以浹洽此四
方之國乎自王命召虎以下如古者册命之文而間
見于今之所傳彝樽鍾鼎者此蓋詩人因其錫命受
命君予臣和之言而播其精微于雅耳召康公專告
成王以敬德而召穆公又告宣王以矢其文德尹吉
甫述而美之亦因以戒宣王如常武之意也
赫赫明明王命卿士南仲大祖大師皇父整我六師以
脩我戎既敬既戒惠此南國王謂尹氏命程伯休父
左右陳行戒我師旅率彼淮浦省此徐土不留不處三
事就緒赫赫業業有嚴天子王舒保作匪紹匪遊徐
方繹騷震驚徐方如雷如霆徐方震驚王奮厥武如
震如怒進厥虎臣闞如虓虎鋪敦淮濆仍執醜虜截彼
淮浦王師之所王旅嘽嘽如飛如翰如江如漢如山
之苞如川之流緜緜翼翼不測不克濯征徐國王猶
允塞徐方既來徐方既同天子之功四方既平徐方來
庭徐方不回王曰還歸
赫赫乎盛也明明乎察也宣王之命卿士也蓋南仲
為之太祖在文王時嘗為將者而今為太師其人則
皇父也又兼執政而為王卿士故曰王命卿士皇父
在厲王時見刺于詩人此或其氏與王命皇父整我
六軍以修我戎兵既敬既戒惠此南國修戎器而先
之以敬戒不曰征討四國而曰惠此南國是所謂常
德而立武也王謂大夫尹氏策命程國伯爵為大司
馬左右陳列而戒飭師旅循彼淮浦視此徐方之土
不留處不敢寧居三事成其功緒赫赫乎盛業業乎
動有嚴天子謂立武也王舒保作者謂王之立武欲
其舒而不迫也保而不擾也起而不怠也凡將臣之
受王命匪敢紹繼以好兵匪敢遊樂以縱欲念徐方
繹騷動之故耳王者之師不戰而勝震驚徐方如雷
如霆徐方震驚先聲所服也王奮厥武如震如怒所
謂震電憑怒者進厥虎臣不特皇父休父凡將士也
其臣如虎虓然而怒敦厚其兵陳于淮水之涯瀕仍
執其衆虜之後服者截然淮浦乃王師之所也之子
于征有聞無聲截彼淮浦王師之所皆見古人行師
安靜之義也王將則如虎矣王之師旅又嘽嘽然如
鳥之疾飛如翰之特摯如江漢之廣大如山之苞靜
而固也如川之流動而不可禦也緜緜靚也翼翼敬
也不可測不可勝以是大征徐國凡此皆常德之武
而非苛暴之武也王之所命而將士師旅之所稟雖
有其勇不敢以妄施雖本于仁不敢以自弛觀其用
兵行師而見于此篇者大略可想矣王之謀猷允信
塞實此所謂常德也允塞者舜之事也此二字見于
書復見于雅學者不可不細求而深體之召穆之告
其君以矢其文德又告之以王猶允塞允則誠信塞
則篤實誠信可動天地感豚魚况于人乎篤實而有
輝光可以光被四表格于上下而况于用兵乎王猶
允塞徐方既來服矣徐方既同天子之功而非獨將
帥之力也四方既平聞風而悅徐方來庭不特來服
而又來朝徐方不回不違王命也王曰還歸者叛則
伐之服則舍之宣王之言若曰如此止戈為武又何
黷之有乎
瞻卬昊天則不我惠孔填不寧降此大厲邦靡有定士
民其瘵蟊賊蟊疾靡有夷届罪罟不收靡有夷瘳人
有土田女反有之人有民人女覆奪之此宜無罪女反
收之彼宜有罪女覆說之哲夫成城哲婦傾城懿厥
哲婦為梟為鴟婦有長舌維厲之階亂匪降自天生自
婦人匪教匪誨時維婦寺鞫人忮忒譖始竟背豈曰
不極伊胡為慝如賈三倍君子是識婦無公事休其𧖟
織天何以刺何神不富舍爾介狄維予胥忌不弔不
祥威儀不𩔖人之云亡邦國殄瘁天之降罔維其優
矣人之云亡心之憂矣天之降罔維其幾矣人之云亡
心之悲矣觱沸檻泉維其深矣心之憂矣寧自今矣
不自我先不自我後藐藐昊天無不克鞏無忝皇祖式
救爾後
言瞻卬昊天則不我惠愛乎孔久不寧降此大惡邦
靡有定士民其病食根曰蟊食節曰賊蟊賊害禾稼
之蟲蟊疾害禾稼之狀無有夷平止息之時小人為
之蟊賊刑罰為之網罟曾不收斂亦無夷平瘳愈之
日也王之黜削諸侯及卿大夫無罪者收之而有罪
者赦之有其不宜有奪其不宜奪怨之府也哲夫多
才智則能興人之國婦人之多智適足以傾人之國
而已懿痛傷之聲又如字謂以哲婦為美謂褒姒也
梟鴟惡聲之鳥長舌多言也婦有長舌是為禍亂之
階匪降自天生自婦人不用教誨之言惟婦人寺人
是聽所謂日用宦官女子之言耳婦人之為譖也以
言窮人且忮害而忒變轉化無常始譖終背其為害
豈曰不至乎何為惡而未巳也如賈三倍非君子所
宜深識婦人而休止其蠶織以與朝廷之事豈所宜
乎天何用刺責王神何為不富王哉王今舍夷狄犬
患之可憂而維予羣臣之胥忌遇災而不弔不謹其
威儀善人奔亡邦國將盡困病矣天乎降此罰惡之
罔多且近矣人之云亡我心憂且悲矣檻泉從下而
上涌觱沸其貌泉之深矣喻已之憂從來久矣不自
先不自後適當其時天雖高遠仁愛人君無不能鞏
固其命王其無忝爾祖式救子孫乎上不念祖宗下
不念子孫自為敗壊不可扶持凡伯猶言有可鞏固
之理然天即君也非欲幽王之外求也
旻天疾威天篤降喪瘨我饑饉民卒流亡我居圉卒荒
天降罪罟蟊賊内訌昏椓靡共潰潰回遹實靖夷我
邦臯臯訿訿曾不知其玷兢兢業業孔填不寧我位
孔貶如彼歲旱草不潰茂如彼棲苴我相此邦無不
潰止維昔之富不如時維今之疚不如兹彼疏斯粺
胡不自替職兄斯引池之竭矣不云自頻泉之竭矣
不云自中溥斯害矣職兄斯弘不烖我躬昔先王受
命有如召公日辟國百里今也日蹙國百里於乎哀哉
維今之人不尚有舊(按此篇永樂大典缺卷)
