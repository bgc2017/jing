毛詩講義卷十宋林岊撰
魯頌
駉駉牡馬在坰之野薄言駉者有驈有皇有驪有黃以
車彭彭思無疆思馬斯臧駉駉牡馬在坰之野薄言
駉者有騅有駓有騂有騏以車伾伾思無期思馬斯才
駉駉牡馬在坰之野薄言駉者有驒有駱有駵有雒
以車繹繹思無斁思馬斯作駉駉牡馬在坰之野薄
言駉者有駰有騢有驔有魚以車祛祛思無邪思馬斯
徂
駉駉然腹幹肥張者所牧養之良馬也在坰之野邑
外曰郊郊外曰牧牧外曰野野外曰林林外曰坰一
章薄言駉者驪馬白跨曰驈黃白曰皇純黑曰驪黃
而微騂曰黃出車彭彭有力有容由僖公之思無疆
竟故馬斯善也二章蒼白雜毛曰騅黃白雜毛曰駓
赤而微黃曰騂青而微黑曰騏出車伾伾有力由思
無期故思馬斯才也三章青驪驎曰驒白馬黑鬛曰
駱赤身黑鬛曰駵黑身白鬛曰雒出車繹繹善走由
思無斁厭思馬斯可用也一曰始也俶也四章隂白
雜毛曰駰彤白雜毛曰騢一目白曰瞷兩目白曰魚
豪毛在骭而白長曰驔出車袪袪強健由思無邪思
故思馬斯往也孔云一章良馬朝祀所乘二戎馬齊
力三田馬齊足四駑馬給雜使貴肥壯思無邪三字
乃聖人取以斷三百篇然則史克古之立言者與
有駜有駜駜彼乘黃夙夜在公在公明明振振鷺鷺于
下鼓咽咽醉言舞于胥樂兮有駜有駜駜彼乘牡夙
夜在公在公飲酒振振鷺鷺于飛鼓咽咽醉言歸于胥
樂兮有駜有駜駜彼乘駽夙夜在公在公載燕自今
以始歲其有君子有穀詒孫子于胥樂兮
四馬曰乘有駜然肥強乘黃之馬升高致遠得為人
用猶僖公之羣臣有賢能也早夜在于公所明德明
義所以為賢臣也振振然羣飛潔白之鷺下而集止
猶僖公之羣臣集止君朝相與閒暇燕飲也以鼓節
樂其聲咽咽至于無算爵而醉為君起舞以盡其歡
君臣皆喜樂兮二章既下而飛喻醉而欲退也醉而
言歸則不失德矣三章青驪曰駽君臣有道可致隂
陽和順從今以為初始歲其當有豐年僖公之善道
可以遺其子孫故于是君臣皆喜樂兮詩言在公載
燕因即據燕為今
思樂泮水薄采其芹魯侯戾止言觀其旂其旂茷茷鸞
聲噦噦無小無大從公于邁思樂泮水薄采其藻魯
侯戾止其馬蹻蹻其馬蹻蹻其音昭昭載色載笑匪怒伊
教思樂泮水薄采其茆魯侯戾止在泮飲酒既飲旨
酒永錫難老順彼長道屈此羣醜穆穆魯侯敬明其
德敬慎威儀惟民之則允文允武昭假烈祖靡有不孝自
求伊祜明明魯侯克明其德既作泮宫淮夷攸服矯矯
虎臣在泮獻馘淑問如臯陶在泮獻囚濟濟多士克
廣德心桓桓于征狄彼東南烝烝皇皇不吳不揚不告于
訩在泮獻功角弓其觩束矢其搜戎車孔博徒御無
斁既克淮夷孔淑不逆式固爾猶淮夷卒𫉬翩彼飛
鴞集于泮林食我桑黮懷我好音憬彼淮夷來獻其琛
元龜象齒大賂南金
泮宫之外水中有芹人言已思樂往泮宫之水薄采
其芹公之來此泮宫也我觀其旂文章法度茷茷然
鸞則噦噦有聲車服得宜行趨中節魯之臣民無小
無大皆從公往行而至泮宫言公之賢人樂見之也
藻茆亦水菜也或曰茆蓴也或曰鳧葵也人樂觀化
非止采菜既采其菜又觀其化甚言樂之也馬蹻蹻
而強壯德音昭昭而明毛云色温潤鄭云和顔色而
笑語非有所怒於是教化魯侯至泮召先生君子與
之行飲酒之禮天與以難老之福而順彼仁義之長
道以收此羣衆人民頌之之辭也先生卿大夫致仕
者君子有德不仕者鄉飲鄉射之禮皆以明日息司
正而行小飲徵唯所欲告於先生君子古者天子將
出征受命於祖受成於學定兵謀也諸侯之禮亦然
鄭箋以羣醜為淮夷因飲酒而謀事序謀行伐克之
由穆穆然美哉魯侯敬明其德又敬謹其舉動威儀
内外皆善維為下民之所法則信有文矣信有武矣
昭假于功烈之祖備美而格先蓋靡有不孝不恭而
能自求伊祜也明明然有明德之魯侯能明其德既
為泮宫以行德化謀伐淮夷淮夷順服其有功而歸
也矯矯然威武如虎之臣在宫之内獻其截耳之馘
善問獄如臯陶者又獻其所執之囚服罪之人生執
而係虜之則執訊者也察獄之吏受其辭而斷其罪
濟濟多士謂羣臣也克廣其德心以上廣其君之德
心威武其征伐之容遠服彼東南淮夷之國多士之
德烝烝然而厚皇皇然而美不為過誤不有捐傷于
軍旅之間更無忿競其歸也不有告于有司爭訟之
事惟獻其戰功而已角弓以下言淮夷望而即服角
弓其觩然弛而不張束矢其搜然衆而不用其兵車
甚博大徒行御車之人皆敬其事無厭倦者既能克
服淮夷甚化於善而不復為逆亂由僖公用能謹固
其所謀之道故淮夷盡𫉬其心服也翩彼飛鴞惡聲
之鳥亦知集于我泮水之林食我桑實就我好音喻
不善之人感恩惠而從化憬然而遠行者是彼淮夷
來獻其國大龜尺二寸象齒南金特舉貴者而言非
唯此等也南金出於荆揚其金三品則王肅以為金
銀銅鄭玄以為青白赤而爾雅黃金之美曰鏐白金
曰銀大賂者賂君及卿大夫襄二十五年齊人賂晉
侯自六正五吏三十帥及處守者皆有賂
閟宫有侐實實枚枚赫赫姜嫄其德不回上帝是依無
災無害彌月不遲是生后稷降之百福黍稷重穋稙稺
菽麥奄有下國俾民稼穡有稷有黍有稻有秬奄有下
土纉禹之緒后稷之孫實維大王居岐之陽實始翦
商至于文武纘大王之緒致天之届于牧之野無貳無
虞上帝臨女敦商之旅克咸厥功王曰叔父建爾元子
俾侯于魯大啓爾宇為周室輔乃命魯公俾侯于東
錫之山川土田附庸周公之孫莊公之子龍旂承祀六
轡耳耳春秋匪解享祀不忒皇皇后帝皇祖后稷享以
騂犧是饗是宜降福既多周公皇祖亦其福女秋而
載嘗夏而楅衡白牡騂剛犧尊將將毛炰胾羹籩豆大
房萬舞洋洋孝孫有慶俾爾熾而昌俾爾壽而臧保彼
東方魯邦是常不虧不崩不震不騰三壽作朋如岡如
陵公車千乘朱英綠縢二矛重弓公徒三萬貝胄朱
綅烝徒增增戎狄是膺荆舒是懲則莫我敢承俾爾昌
而熾俾爾壽而富黃髮台背壽胥與試俾爾昌而大俾
爾耆而艾萬有千歲眉壽無有害泰山巖巖魯邦所
詹奄有龜蒙遂荒大東至于海邦淮夷來同莫不率從
魯侯之功保有鳧繹遂荒徐宅至于海邦淮夷蠻貊
及彼南夷莫不率從莫敢不諾魯侯是若天錫公純
嘏眉壽保魯居常與許復周公之宇魯侯燕喜令妻壽
母宜大夫庶士邦國是有既多受祉黃髮兒齒徂來
之松新甫之柏是斷是度是尋是尺松桷有舄路寢孔
碩新廟奕奕奚斯所作孔曼且碩萬民是若
姜嫄之廟在周所閟之宫侐然清静實實廣大枚枚
礱密月朔四時祭所不及或因大祭而别祭之其在
魯也禖宫歟赫赫顯著者姜姓之女名嫄其德貞正
不回邪天用依其所生之子在母之時無災殃患害
終人道十月而生之不遲晚乃是后稷降以百福使
有明哲之性曉稼穡之事與之黍與之稷先種後熟
之重後種先熟之穋先種之稙後種之稺及菽之與
麥天與衆穀令稷種之同有天下諸國使民知稼穯
之道言其所有又有稻有黑黍同有天下之土以繼
大禹之業大王自豳居岐山之陽實始有翦齊商家
之兆文武繼大王之業於時商家暴虐天欲誅之武
王乃致天之誅於牧野之地無貳無虞上帝臨汝通
天人爲一也治商之臣民同成其功則周公相之也
王曰叔父立爾元子伯禽使侯于魯大開爾居為周
室輔侯於東方賜之境内山川土田并小國之附庸
名山大澤不以封又公無附庸皆特賜之也周公之
孫莊公之子僖公也交龍之旂承奉宗廟祭祀所乘
四馬其六轡耳耳至盛春秋四時非有懈怠所饗所
祀不有忒變皇皇后帝天也與皇祖后稷魯得祭者
以成王命魯得郊耳明堂旂十二旒祀帝此之龍旂
宗廟祭也饗以赤牛純色是饗是宜多與之福周公
與皇祖伯禽亦其福汝秋而嘗祭夏而楅衡其牛設
木于角以楅之使不觝觸又衡設於鼻白色之牡赤
色之特白周公牲騂魯公牲也犧尊則將將然盛美
大和中魯郡得齊大夫子尾犧尊乃尊為犧牛形王
許宜反鄭素何反其饌則有去毛而炰之豚又有切
肉之胾與登之大羹不和鉶羹菜和其食器有竹籩
木豆大房之俎大房鄭以為玉飾俎足間有横下有
跗似乎堂後有房執干戚而萬舞者洋洋衆多頌者
設詞慶之曰使汝得福熾盛而昌大使汝年命長壽
而臧善安彼東方之國魯邦是其常有其堅固如山
不可虧捐不可崩落其安靜如川不震動不騰涌國
之三壽考之卿與為朋友又如岡如陵也上既美其
祭祀鬼神此又美其用兵征伐公之兵車有千乘矣
車上皆有三人右持朱色之英左持綠色之繩二矛
載於車上皆朱為英飾重弓共在鬯中以綠繩束之
又公之徒衆有三萬人以貝飾胄其甲以朱綅繩綴
之烝進之徒增增衆多西戎北狄以此膺之荆楚羣
舒叛逆者以此懲創之軍之所征往無不克則無有
敢禦止我者喜其討罪設辭慶之使汝昌大而熾盛
使汝長壽而富足黃色之髮台文之背如此之人壽
而相講試勇力竒其老而不衰也又重慶之使爾得
福則昌而且大使汝年壽則耆而又艾使得萬有千
歲爲秀眉之壽無有患害也地雖廣大坊記云制國
不過千乘兵車一乘甲士三人步卒七十二人千乘
七萬五千人是六軍矣天子六軍出六鄉萬二千五
百家為鄉萬二千五百人爲軍諸侯三軍此云千乘
計地出兵鄉之出軍是正故家一人計地則非常故
成出一車春秋襄十一年經書三軍明已前無三軍
鄭意以周公伯禽七百里合有三軍其實二軍誇言
之耳又公徒三萬箋以三萬為三軍略其七千五百
舉成數其實盛言之也僖四年齊伐楚十年齊伐北
戎其從伯主之令歟泰山巖巖以下又言復宇之功
泰山巖巖魯國所共瞻又有龜山蒙山包有極東之
地至于近海之國淮夷來與之同服莫不相率而從
中國魯侯之功也龜隂東蒙魯地泰山齊魯界海岱
淮魯三望大東之國如邾莒滕杞歟安有其鳧山繹
山嶧嶧陽也遂有是徐方之國至于近海之國淮夷
為蠻貊之行者及彼南方之夷謂荆楚之國莫不相
率而從于中國莫敢不應諾順從中國之命惟魯侯
是順也天與之大福使有秀眉之壽而保有魯國居
常邑與許邑皆鄙邑也許田魯朝宿之邑鄭伯常假
之毛以常許為魯南鄙西鄙孔曰尸致福於主人皆
謂之嘏復周公之宇復周公之故居也僖公燕飲而
喜其燕于内寢則善其妻夀其母謂為之祝慶使妻
善而母壽其燕于外寢則宜其大夫與衆士亦謂為
之祝慶使與之相宜也邦國常保有之既多受福又
有黃髮兒齒享有永年兒齒壽證也徂徠山之松新
甫山之柏斬斷之量度之八尺之尋十寸之尺用松
為桷舄然而大修其正寢甚寬大矣又新為閔公之
廟奕奕廣大寢成則人安廟成則人悅言其興廢補
敝也廟乃奚斯所為甚長而且大國人順之不憚劬
勞也鄭以新廟為姜嫄其餘寢廟亦皆修之桷與榱
椽之别名奚斯公子魚也
商頌
猗與那與置我鞉鼓奏鼓簡簡衎我烈祖湯孫奏假
綏我思成鞉鼓淵淵嘒嘒管聲既和且平依我磬聲於
赫湯孫穆穆厥聲庸鼓有斁萬舞有奕我有嘉客亦不夷
懌自古在昔先民有作溫恭朝夕執事有恪顧予烝嘗
湯孫之將
樂器有鞉鼓有鐘有鼓有管有磬蓋湯伐桀興南之
後功成所制樂其器雖因于虞夏而大濩之音則自
成一代之樂矣鞉者樂之成也後世祀湯而頌其成功
以樂舞言之其曰湯孫者成湯也言湯之為人子孫也
其曰烈祖者謂湯之祖契冥相土之屬也其曰嘉客
者虞夏之後及諸侯來助祭也猗與那與美湯之功
多也湯之濩樂蓋命伊尹爲之歌晨露九招六列以見
其善植置同音鞉鼓如鼓而小以木貫而持其柄搖之
旁耳自擊明堂曰楹鼓為楹貫而樹之也鼓聲簡簡和
大奏以樂我有功烈之祖湯之奏樂以感格鬼神蓋欲
綏我心之思成也鞉鼓則淵淵其聲深而遠聞矣管籥
之聲則嘒嘒而清烈矣鐘鼓磬管俱爲樂懸在下琴瑟
在上而鳴球玉磬亦在堂上以為歌節玉聲清越以長
樂本于聲而聲歌依于玉故虞書曰戛擊鳴球搏拊琴
瑟以詠而商頌曰既和且平依我磬聲也於赫乎湯孫
哉穆穆而美者其樂之聲也樂則有大鐘矣又有鼓矣
斁然而盛執其干戈為萬舞者綴兆又奕然而閑習我
商家之嘉客其來助祭豈不怡悦而懌樂乎虞書曰虞
賓在位羣后德遜即此之謂凡樂聲和平人心肅敬皆
由溫恭于朝夕無事之時而恪祗于臨事之際此古曰
在昔昔曰先民之所共守也其所興造見于禮樂皆由是
也顧予烝嘗此一句變我為予乃繼湯而頌乎湯者之
言其意若曰予今日之𫉬奉烝嘗湯尚予顧其將且大
本之湯乎春祠夏礿秋嘗冬烝詩人或取協韻而言耳
嗟嗟烈祖有秩斯祜申錫無疆及爾斯所既載清酟賚
我思成亦有和羹既戒既平鬷假無言時靡有爭綏我
眉壽黃耉無疆約軧錯衡八鸞鶬鶬以假以享我受命
溥將自天降康豐年穰穰來假來饗降福無疆顧予烝
嘗湯孫之將(按此篇永樂大典缺卷)
天命玄鳥降而生商宅殷土芒芒古帝命武湯正域彼
四方方命厥后奄有九有商之先后受命不殆在武丁
孫子武丁孫子武王靡不勝龍旂十乘大糦是承邦畿
千里維民所止肇域彼四海四海來假來假祈祈景員
維河殷受命咸宜百禄是何
簡狄吞玄鳥卵此乃緯書不待辨矣毛曰春分燕降
高辛氏率有娀氏女祈于郊禖而生契故本其爲天
所命以玄鳥至而生焉孔曰春分玄鳥至氣候之常
記其祈福之時故云天命玄鳥蓋嘗思之玄王桓撥
契謂之玄也商人禘嚳而郊冥冥即玄冥亦謂之玄
也鄭注冥契六世孫其官玄冥水官也春秋傳少昊
以鳥名官有玄鳥氏豈其苗裔與不敢質也國語玄
王勤商十四世而興鄭又信緯書云商水帝本黑帝
汁光紀之精曰玄朱氏曰本玄鳥至之時祈福而生
故曰玄天之命商自玄鳥至而有娀為帝嚳次妃祈
福於高禖之時矣契之生也佐禹治水而敷教堯封
之商而賜姓曰子其宅居殷土芒芒而廣大商而曰
商丘者商丘别地名閼伯居商丘相土代之自契至
湯八遷而國號不改其實商者商人之國號湯以商
受命猶周人以周受命耳商而曰殷者盤庚遷殷改
號曰殷兼取二號而言之曰殷商不全改也商而曰
亳者湯在亳地居郊特牲有亳社不舉代號舉湯所
居見紂滅亡之紂滅之時則在朝歌書序契至湯八
遷湯始居亳又曰盤庚五遷將治亳殷殷是亳地之
小别名孔曰梁國有二亳南亳在穀熟之地即湯都
北亳在蒙地即景亳湯受命地偃師為西亳即盤庚
治亳殷所徙然則殷有三亳二在梁一河洛之間也
漢地理志河南郡偃師縣有尸鄉湯所都總言之耳
立政曰三亳阪尹鄭以為湯舊都之民分為三邑其
長居險東成臯南轘轅西降谷分亳民為三處非三
處有亳地杜預以景亳為周河南鞏縣西南有湯亭
即偃師臣瓉云湯居亳濟隂亳縣有湯冢已氏有伊
尹冢其說各異存之商而曰宋者地理志周封微子
於宋今之雎陽本陶唐氏火正閼伯之墟高辛之伯
子遷於商丘主辰其封域在禹貢徐州泗濱西及豫
州盟豬之野微本采地名微子歸周武王克商先封
於宋未得為殷後而武王即將畿内千里之地分國
為三以其京師封紂子武庚為殷後置三監使管叔
蔡叔霍叔尹而教之自紂城而北曰邶南曰鄘東曰
衛成王時三監導武庚畔既殺武庚伐三監更於此
建三國以殷餘民封康叔於衛為長又有邶有鄘二
國後世子孫并而有之頃公之前然矣地理志又曰
遷邶鄘之民於洛邑所謂餘民不遷者乎成王既黜
武庚之殷命微子為殷後以奉承先王而為微子之
命商之禮樂祭祀盡在宋矣河内本殷時畿内舊都
封域在禹貢冀州大行之東北踰衡漳東及兖州桑
土之野此鄭所譜也凡此皆學者所當考也自然謂
之天主宰謂之帝帝即天也古帝命我聖武之湯湯
本寬仁而以武稱者人君當有威斷耳帝之命湯也
表正疆域彼四方方徧命乎羣后奄覆總有乎九有
而商之先君后君也通天子諸侯而言其先君受天
之命不至解怠者在武丁中興耳武丁為商孫子以
威武之德王天下靡所不勝任實克負荷也以言其
祭祀則有諸侯之助祭其車十乘而建龍旂以承其
黍稷之粢盛古者諸侯舍車於館乘墨車以朝而龍
旂不改以言其京邑則王畿千里之内民安其居商
衰復興始推而正疆域於四海以言其天下則四海
諸侯與其臣民來至者祈祈而衆多景大也員均也
維何鄭本為河改云河之言何也其大且均維何哉
信矣殷家受天之命慶無不宜而百祿是任在於契
與湯為之祖而武丁為之孫子也
濬哲維商長發其祥洪水芒芒禹敷下土方外大國是
疆幅隕既長有娀方將帝立子生商玄王桓撥受小
國是達受大國是達率履不越遂視既發相土烈烈海
外有截帝命不違至于湯齊湯降不遲聖敬日躋昭
假遲遲上帝是祗帝命式于九圍受小球大球為下
國綴旒何天之休不競不絿不剛不柔敷政優優百祿
是遒受小共大共為下國駿厖何天之龍敷奏其勇
不震不動不戁不竦百祿是總武王載旆有虔秉鉞
如火烈烈則莫我敢曷苞有三蘖莫遂莫達九有有截
韋顧既伐昆吾夏桀昔在中葉有震且業允也天子
降于卿士實維阿衡實左右商王
濬哲者古聖人之明明德舜之所以為舜湯之所以
為湯莫不在是堯之聰明文思舜之濬哲文明皆淵
深而明知詩人述商之大禘蓋自嚳至契自契至相
土自相土至湯總以濬哲維商言之商德大矣濬深
也哲智也長發其祥其來久矣自堯之時洪水芒芒
而大禹敷廣下土去水之患正四方京師之外大國
畫其疆境幅廣隕周且長遠矣是時也有契佐禹治
水而敷教原契之生乃其母有娀方將將者大也玄
王即契也桓撥武而能治也所受小大之國皆能達
其政教由其循行天理無所踰越遂視其民則既發
以應之矣相土者契之孫昭明之子也為王官之伯
出長諸侯任征伐之事蓋居夏后之世者也其威武
之盛烈烈然四海之外聞風整齊有截其所商之積
功著矣天命未嘗去商故曰不違至于湯而動合天
意與天心齊也所謂克配上帝其聖明恭敬之德日
躋升而進進降已則不遲所謂惟學遜志昭假則遲
遲所謂上達而悠久純一而不已上帝是祗敬天也
帝命式于九圍帝命之為君為法於天下也圍九州
各有規圍也小球鎮圭尺有二寸王所執大球珽長
三尺王所搢為天子乃用此故曰受小球大球球者
玉也禹貢曰球琳琅玕湯之執圭搢珽為下國綴屬
如旒之綴於旗縿蓋德為人之所歸則下國有所係
下國如旒湯如旒之所綴者所以荷天之福否則春
秋所謂君若贅旒是上反繫屬於下也湯之不爭競
不絿急不太剛不過柔敷政優優而和百祿是聚受
小國之貢受大國之貢非以厲民也乃所為下國之
駿大厖厚者也諸侯有以貢乎天子大夫有以承乎
諸侯士庶人有以承乎大夫是厚下之道也否則無
以相生相長而相安矣抑古聖人所謂四方惟正之
供所以荷天之寵湯之不可震不可動不戁恐不竦
懼陳進其勇所征無敵后來其蘇故百祿是總總亦
遒也書曰惟我商王布昭聖武詩曰古帝命武湯聖
人之德乃武乃文湯以伐暴為事故本其聖武而言
之湯以武功王天下也載其旌旗以出征伐執其鈇
鉞以恭行天罰其威𫝑如火之烈烈莫敢禦我苞本
也本則夏桀有旁生三蘖若韋若顧若昆吾三國同
惡韋豕韋彭姓顧昆吾已姓湯征不義使之莫𫉬遂
達其長蛇封豕之心而九有諸侯截然齊一以歸湯
其兵所加先韋顧而後昆吾夏桀也昔在中葉可謂
有討伐之威又有興王之功業自契而言相土至湯
皆中葉信也商之為天所子而又生我家之卿士是
惟伊尹為之阿衡伊氏也尹正也摯名也阿衡倚而
取平也太甲尊伊尹曰保衡是天民之先覺者左右
商王一德格天矣
撻彼殷武奮伐荆楚罙入其阻裒荆之旅有截其所湯
孫之緒維女荆楚居國南鄉昔有成湯自彼氐羌莫
敢不來享莫敢不來王曰商是常天命多辟設都于
禹之績歲事來辟勿予禍適稼穡匪解天命降監
下民有嚴不僭不濫不敢怠遑命于下國封建厥福
商邑翼翼四方之極赫赫厥聲濯濯厥靈壽考且寧以
保我後生陟彼景山松柏丸丸是斷是遷方斲是虔
松桷有梴旅楹有閑寢成孔安
撻疾意撻然而疾者彼殷王武丁之威武奮伐荆楚
之不朝荆州也楚國也楚始封于周曰熊繹自商以
上未聞深入其險阻裒聚其旅衆使之安平帖服有
截其所美武丁之功繼湯孫之緒業也惟女荆楚以
下一章述告責之辭見古人用兵脩文告之意責之
若曰惟女荆楚雖遠居國南鄉昔在我成湯之時自
彼西戎氐羌莫敢不脩饗獻世見之禮汝比氐羌為
近曷為不來哉天命多辟以下一章言天命衆君諸
侯各設都于禹績自高宗伐荆楚之後莫不脩其歲
事來見于王以祈王之不譴曰予維稼穡不怠庶可
免矣天命降監以下一章頌高宗也言天之視聽自
民民有嚴矣不僭濫于刑賞不敢怠惰而遑安則天
命之于下國封殖其福惟高宗之能然所以興也商
邑翼翼以下一章又頌高宗也京師禮俗翼翼可則
四方取中赫赫然顯盛之美聲濯濯然光明之威靈
高宗之饗國五十年可謂壽考康寧而保我子孫矣
陟彼景山一章蓋廟成而祭也陟彼景大之山一曰
景亳之山取其松柏之丸丸滑易而調直者是斷是
徙又方正斲之而有敬其斷截以為桷則長以為楹
則衆而大寢廟中之寢也孔安者所以安高宗之神
也
