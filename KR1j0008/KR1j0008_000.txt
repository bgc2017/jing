廣雅小學類一(訓詁之屬)
提要
(臣)等謹案廣雅十卷魏張揖撰揖字稚讓清
河人太和中官博士其名或從木作楫然證
以稚讓之字則為揖讓之揖審矣後魏江式
論書表曰魏初博士清河張揖著埤倉廣雅
古今字詁究諸埤廣增長事類抑亦於文為
益者也然其字詁方之許篇或得或失矣是
式謂埤倉廣雅勝於字詁今埤倉字詁皆久
佚惟廣雅存其書因爾雅舊目博采諸儒箋
註及三蒼説文諸書以增廣之於揚雄方言
亦備載無遺隋秘書學士曹憲為之音釋避
煬帝諱改名博雅故至今二名並稱實一書
也前有揖進表稱凡萬八千一百五十文分
為上中下隋書經籍志亦作三卷與表所言
合然註曰梁有四卷唐志亦作四卷館閣書
目又云今逸但存音三卷憲所註本隋志作
四卷唐志則作十卷卷數各參錯不同蓋揖
書本三卷七録作四卷者由後來傳寫析其
篇目憲註四卷即因梁代之本後以文句稍
繁析為十卷又嫌十卷煩碎復併為三卷觀
諸家所引廣雅之文皆具在今本無所脱佚
知卷數異而書不異矣然則館閣書目所謂
逸者乃逸其無註之本所謂存音三卷者即
憲所註之本揖原本實附註以存未嘗逸亦
未嘗缺惟今本仍為十卷則又後人析之以
合唐志耳考唐元度九經字様序稱音字改
反為切實始於唐開成間憲雖自隋入唐至
貞觀時尚在然逺在開成以前今本乃往往
云某字某切頗為疑竇殆傳刻臆改又非憲
本之舊歟乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
廣雅表
博士臣揖言臣聞昔在周公纉述唐虞宗翼文武剋定
四海勤相成王踐阼理政日昃不食坐而待旦徳化宣
流越裳倈貢嘉禾貫桑六年制禮以導天下著爾雅一
篇以釋其義𫝊亐後孠厯載五百墳典散□唯爾雅恒
存禮三朝記哀公曰寡人欲學小辡以觀於政其可乎
孔子曰爾雅以觀於古足以辯言矣春秋元命包言子
夏問夫子作春秋不以初哉昔基為始何是以知周公
所造也率斯以降起絶六國越秦踰楚爰暨帝劉魯人
叔孫通撰置禮記文不違古今俗所傳三篇爾雅或言
仲尼所増或言子夏所益或言叔孫通所補或言□郡
梁文所考皆解家所説詁師口傳既無正譣聖人所言
是故疑不能明也夫爾雅之為書也文約而義固其敶
道也精研而無誤真七經之檢度學問之階路儒林之
楷素也若其包羅天地綱紀人事權揆制度發百家之
訓詁未能悉備也臣揖體質䝉蔽學淺詞頑言無足取
竊以所識擇撢羣藝文同義異音轉失讀八方殊語庶
物易名不在爾雅者詳錄品覈以著于篇凡萬八千一
百五十文分為上中下以䇓方徠俊哲洪秀偉彦之倫
扣其兩端摘其過謬令得用諝亦所企想也臣揖誠惶
誠恐頓首頓首死罪死罪
廣雅原序
廣雅者博士張揖所纂輯以廣爾雅者也爾雅葢傳自
卜商氏説者以為周公所造學士無從攷信莊生之重
言十七安知爾雅之托周公不猶方書之托軒轅兵法
之托尚父乎然其敘次典質文辭古奥如鼎彞法物非
周漢以上人不能作也自終軍之辨豹䑕蔡司徒之誤
彭蜞而此書遂大顯於世乃張氏以為文約而義固其
於揆百物通訓故未能悉備也由是撢掞羣秇劉覽方
域凡爾雅所不經載者詳録品覈著於篇以廣厥義予
聞之神明無象要言不煩爾雅之列於十三經已弁髦
之是編不贅疣甚乎雖然儒者冠圜冠知天時履地屨
知地形一物不知昔人所恥彼眯目而枵腹者雖擁比
説經提槧白戰其亦昧谷之民已矣大易之廣卦象乃
至萑葦果蓏蠃蚌龜鼈此即太極真形也浮屠氏有方
廣諸經乃至析塵為墨不能罄書此即烕音以前消息
也廣雅一書其藻翰之資糧抑亦𤣥悟之闗鑰歟且於
爾雅拓境開疆厥功非尠而吾郡郎公在兄弟有康成
茂先之好振竒人也其先公明懷先生浮湛仕路一氊
故吾編纂最富公在兄弟發父書讀之手校卒業懸諸
國門揖表所云方徠俊喆洪秀偉彦之倫叩其兩端摘
其過謬乃今得之郎氏斯亦揖之功臣已夫海人汎舟
蒼茫無際望見魚背以為崕岸其廣也不知又有廣焉
者也盧敖蒙谷之游睹聳身而入雲清者則恧然色沮
矣讀廣雅者其更廣之無為若士所咲
丙寅冬日吴本泰書於艇軒
