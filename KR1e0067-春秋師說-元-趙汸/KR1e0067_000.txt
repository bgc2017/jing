春秋師說春秋類
提要
(臣)等謹按春秋師說三卷元趙汸撰汸嘗師九江
黃澤其初一再登門得六經疑義十餘條以歸已
復往留二載得口授六十四卦大義與魯春秋之
要故題曰師說明不忘所自也汸作左傳補
注序曰黃先生論春秋學以左丘明杜元凱
為主又作澤行狀述澤之言曰說春秋須先
識聖人氣象則一切刻削煩碎之說自然退
聽又稱嘗考古今風俗之不同為文十餘通
以見虚詞說經之無益蓋其學有本原而其
論則持以和平多深得聖人之旨汸本其意
類為十一篇其門人金居敬又集澤思古十
吟與吳澂二序及行狀附錄于後行狀載澤
說春秋之書有元年春王正月辨筆削本旨
諸侯取女立子通考魯隠不書即位義殷周
諸侯禘祫考周廟太廟單祭合食說作丘甲
辨春秋指要蓋即所謂為文十餘通者朱彛
尊經義考又載有三傳義例考今皆不傳惟
賴汸此書尚可識黃氏之宗旨是亦讀孫覺
之書得見胡瑗之義者矣乾隆四十一年五
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
