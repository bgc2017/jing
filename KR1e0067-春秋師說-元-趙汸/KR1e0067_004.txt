附錄上
思古吟十章(併序)
澤於易春秋二書自束髮即有志然求之三十餘年甫
得緒端蓋思慮之至通乎鬼神心誠求之而不狃於曲
說小見是以天亦憫其勞啟其愚而卒相其成也暇日
援筆作思古吟十章敘其始者之艱難中焉有得於髣
髴而未備最後則若親見聖人提耳而面命之或有能
譜琴者采其辭意為之聲調援而鼓之亦足以少慰其
平生
其一章曰有一人兮温温其恭學不厭兮教思無窮去
之將二千載兮莫繼其蹤思而不可見兮吾將曷從
二章曰有一人兮閒居而優游詩書禮樂兮十翼春秋
肩類子產兮其顙如堯淑我後人兮使我瘳思而不可
見兮中心搖搖
三章曰有一人兮後千載而長存天地其道兮河漢其
文我有冠裳兮孰知我原思而不可見兮中心悁悁
四章曰有一人兮代天而行義尊王黜亂兮復古其志
變史為經兮百世昭示去之久遠兮孰測微意思而不
可見兮使我忘寐
五章曰有一人兮太極合德君子之謙謙兮曰五十而
學易羲文姬旦兮先後揆一端倪曉示兮舒泄幽密去
之久遠兮神祕其跡思而不可見兮使我忘食
六章曰有一人兮尼首而河目象環之佩兮温其如玉
文章煥爛兮斯道長續存榮没哀兮大成者獨我思入
神兮如見其復瞻前忽後兮惟日不足
七章曰有一人兮天高而日光蒙倛其面兮禹湯之長
我思入神兮夢至其傍膝行而有請兮冀一涉乎津梁
憫微衷之拳拳兮忽若洗髓而滌腸酌我以井冽之泉
兮被我以坤文之裳去我扄鐍兮謂我其臧亦戒以世
俗之夸談兮曰吾非素王汝克復予之常兮予無汝忘
八章曰有一人兮衣逢掖而冠章甫上律天時兮下襲
水土纍纍其容兮背若微僂祖述堯舜兮憲章文武我
思入神兮恍爾而遇俯伏下風兮將泣而訴憫中誠之
拳勤兮忽獨與處授我以三絶之編兮與我心語介我
於文王周公兮遺我以二百四十二年之魯忽然而醒
兮有涕如雨
九章曰有一人兮翼翼小心順其天兮演易示人屈伸
消長兮默識其故吉凶悔吝兮曷為而無因崇陽兮抑
陰福善兮禍滛因孔氏以膝行乎王之前兮測其原而
益深豁然悟兮日月昭臨噫人有尊卑兮道無古今噫
人有尊卑兮道無古今
十章曰有一人兮赤舄几几制作孔備兮之才之美文
王我師兮親為父子申以爻辭兮如掌之示去之久遠
兮玄理蒙蔽胡然而險阻兮胡然而簡易因孔氏以膝
行乎公之前兮發其機於久祕恍然而悟兮神授天啟
洩洩融融兮恢我樂地嗚呼蘋藻之微兮足以薦貴嗚
呼蘋藻之微兮足以薦貴
六經辨釋補注序
先聖王之教士也以詩書禮樂為四術易者占筮之繇
辭春秋者侯國之史記自夫子贊易脩春秋之後學者
始以易春秋合先王教士之四術而為六經經焚于秦
而易獨存經出于漢而樂獨亡幸而未亡者若書若禮
往往殘缺惟詩與春秋稍完而已漢儒專門傳授守其
師說不為無功於經而聖人之意則未大明於世也魏
晉而唐注義漸廣至宋諸儒而經學之盛極矣程子之
易立言幾與先聖並然自為一書則可非可以經注論
若論經注則朱氏詩集傳之外俱不能無遺憾也後儒
於其旣精旣當者或未能嚌味其所可取則於其未精
未當者又豈人人而能推索其所未至哉予嘗於此重
有嘅焉而可與言者甚鮮也蜀儒黃澤楚望貧而力學
往年初識之於筠今年再遇之於江讀易詩書春秋及
周官禮記悉欲為之補注補注之書未成而各經先有
辨釋宏綱要義昭揭其大而不遺其小究竟謹審灼
有真見先儒舊說可從者拳拳尊信不敢輕肆臆說以
相是非用功深用意厚以予所見明經之士未有能及
之者也晚年見此寧不為之大快乎楚望不輕以示人
而德化令王君乃為鋟梓以傳予歎美之不足因以諗
于學者蓋必於諸經沉潜反覆然後知其用功之不易
用意之不苟云年月日臨川吳澂序
易學濫觴春秋指要序
楚望父之註經其志可謂苦矣易欲明象春秋欲明書
法蓋將前無古而後無今時出其所得之大槩示人而
全註未易成也每以家貧年邁弗果速成其注為嗟世
亦有仁義之人能俾遂其志者乎予所不能必也道之
行與命也愛莫助之永歎而已延祐第七立秋之後四
日臨川吳澂書于易學濫觴春秋指要之卷端
