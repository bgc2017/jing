書義矜式書類(附錄)
提要
(臣)等謹案書義矜式六卷元王充耘撰充耘
字與耕吉水人元統甲戌進士授永州同知
所著四書經疑貫通已别著錄充耘精于科
舉之業又以書經登第其用功甚深此乃所
作經義程式也自宋王安石變法始以經義
取士當時如張才叔自靖人自獻于先王義
學者稱為不可磨滅之文吕祖謙至為錄入
文鑑中元仁宗皇慶初復行科舉仍用經義
一篇而其體式視宋為小變綜其格律有破
題接題小講謂之冒子冒子後入官題官題
下有原題有大講有餘意亦曰從講又有原
經亦曰考經有結尾承襲既久作者以冗長
繁複為可厭或稍稍變通之而大要有冒題
原題講題結題則一定不可易充耘即所業
之經篇摘數題各為程文以示標準雖于經
旨無所發明而一時場屋之體稱為最工存
之亦可以見風尚所在且元代功令于書已
用蔡𫝊而慎徽五典一篇乃引孔𫝊大錄之
文以相參考足知當時學者猶知旁覽注疏
固不至如明季舉業家墨守講章於古書全
未寓目也乾隆四十四年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
