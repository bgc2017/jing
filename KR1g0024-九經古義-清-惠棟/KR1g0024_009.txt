九經古義卷九長洲惠棟撰
儀禮古義
士冠禮旅占注云古文旅作臚案周禮司儀旅擯先鄭
曰旅讀為旅於泰山之旅後鄭云旅讀為鴻臚之臚
陳之也班固述贊曰大夫臚岱侯伯僭畤鄭德云臚
岱季氏旅於大山是也顔監曰旅陳也臚亦陳也臚
旅聲相近其義一耳禹貢曰蔡蒙旅平傳云祭山曰
旅韋昭音盧盧籀文臚周書諡法曰惟三月既生魄
周公旦大師望相嗣王發既賦憲受臚于牧之野臚
即旅也
兄弟畢袗玄注云袗同也玄者玄衣玄裳也古文袗為
均棟案袗玄即漢之袀袨司馬彪輿服志云郊祀之
服皆以袀玄淮南子云尸祝袀袨高誘曰袀純服袨
墨齋衣也篆書袗與袀相似古文作均故左氏僖五
年傳云均服振振祭服上下皆玄故謂之袀玄戎事
上下同服故謂之均服(服虔注左傳以均服為黑服月令曰乘玄路鄭注云今月)
(令曰乘軫路似當為袗字之誤是鄭意亦以袗為玄)
將冠者采衣紒汪云紒結髮古文紒為結廣雅曰髮結
也曹憲曰案說文即籀文髻字也古髻字皆作結漢
有假結安簂結大手結周禮注結作紒俗作髻
主人酬賓束帛儷皮注云儷皮兩鹿皮也古文儷為離
說文云麗旅行也鹿之性見食急則必旅行从鹿丽
聲禮麗皮納聘盖鹿皮也譙周古史考云伏犧制嫁
娶以麗皮為禮古文作離者易離彖云離者麗也禮
月令云宿離不貸注云離讀如儷偶之儷兩鹿皮者
士昏禮注云儷兩也春秋傳云鳥獸猶不失儷是儷
為兩也
再醮攝酒注云攝猶整也整酒謂撓之漢書匈奴傳云
單于以徑路刀金留犂撓酒應劭曰撓和也鄭以攝
酒有攪撓之事故舉漢法以明之
眉夀萬年注云古文眉作麋大戴禮王言云孔子愀然
揚麋盧辨注云麋一作眉荀卿子非相云伊尹之狀
面無須麋楊倞云麋與眉同漢書皆以麋為眉(歐陽公集)
(古錄云漢故北海相景君碑有云不永麋夀全家集錄三代古器銘有云眉夀者皆為麋夀蓋古字簡少)
(通用至漢猶然也)
永受胡福注云胡猶遐也遠也案詩隰桑云心乎愛矣
遐不謂矣禮記引此詩遐作瑕鄭注云瑕之言胡也
遐胡互訓古音通(詩言胡考周禮諡法彌年夀考曰胡)
令月吉日昭告爾字爰字孔嘉髦士攸宜釋文云字叶
音滋案虞書鳥獸孳尾史記作字微郭忠恕汗簡云
古文尚書字作孳是字本有滋音毋容協也
記母追夏后氏之道也注云母發聲也追猶堆也案追
古堆字枚乘七發曰踰岸出追李善曰追亦堆字今
為追古字假借之也說文云&KR0935;小阜也徐鉉曰今俗
作堆河東風陵堆戴延之謂之風塠
以官爵人德之殺也注云殺猶衰也繫上曰古之聰明
睿知神武而不殺者夫虞翻注云乾坤坎離反復不
衰亦讀殺為衰淮南說山云上有三衰下有九殺衰
音近殺故云殺猶衰也棟案衰猶差也荀卿子云相
地而衰政注衰差也九章算術謂差分為衰分說林
云大小之衰然注云衰差也春秋傳云遲速衰序又
云其周德之衰乎注云衰小也小猶殺也彼此互訓
(文王世子云親親之殺也注云殺差也是差與衰同)
士昏禮鄭目錄云曰入三商為昏賈疏云商謂商量是
漏刻之名故三光靈曜亦曰入三刻為昏不盡為明
孔氏詩正義云尚書緯謂刻為商然則三光靈曜當
作考靈曜漢三神鑑銘曰吾作明鏡幽鍊三商盖本
書緯
皇舅某子曰知錄云士昏禮皇舅某子此或諡或字之
稱與聘禮皇考某子同疏以為若張子李子婦人内
夫家豈有稱其舅為張子李子者哉案經云婦執笲
菜祝帥婦以入祝告稱婦之姓曰某氏來婦敢奠嘉
菜於皇舅某子張稷若儀禮節解云疏之意或以婦
新入門稱姓以告故亦以姓稱其舅春秋傳云男女
辨姓其此之謂
記父醮子命之辭曰荀子云禮父南鄕而立子北鄕而
跪醮而命之
勗帥以敬先妣之嗣荀子云隆帥以敬先妣之嗣案文
隆訓盛義亦通鄭注儀禮作勗者當由避殤帝諱改
隆為勗如毛詩隆衝為臨衝郡國志隆慮為臨慮之
類(荀子亦以隆慮為臨慮)漢時經學皆受之師時君之諱随時
改易随文釋之非復故書之義許叔重說文解字每
載上諱不更箋釋亦此例也上文贊啓會注云今文
啓為開既夕請啟期同賈公彦云高堂生所傳者為
今文案生為漢初人不應為景帝諱明經師相傳遂
為故實非盡高堂之舊也
視諸衿鞶注云視乃正字今文作示俗誤行之曲禮曰
幼子常視無誑注云視今之示字詩鹿鳴曰視民不
恌箋云視古示字也古文春秋傳皆以視為示賈公
彦曰古文字少眼目視瞻與以物示人皆作視字棟
案示本神祇字古視瞻之視皆作視周禮說文皆同
(啟母廟石闕銘云昭眠後昆以視為示)鄭所據古文儀禮知視為古示
字郭忠恕撰佩觿以鄭氏此說大與說文石經相乖
竊所未喻
士相見禮衆皆若是注云今文衆為終易雜卦云大有
衆也荀爽本衆作終史記五帝紀云怙終賊刑徐廣
曰終一作衆春秋傳有魯大夫衆仲明堂月令云衆
雨蚤降釋草云樂貫衆皆讀為終仙人韓終亦作韓
衆古衆字皆作終音
鄉飲酒禮衆賓辯有脯醢注云今文辯皆作徧古辯
徧通用史記曰辯于羣神今尚書作徧春秋傳云子
言辯舍爵於季氏之廟杜氏云辨徧也荀子脩身篇
云扁善之度注云扁讀為辨韓詩外傳云君子有辨
善之度古徧字皆作辯司馬遷從孔安國問故遷書
多古文春秋傳多古字古言故皆以辯為徧(鄕射禮云司射)
(乃比衆耦辯注云衆賓射者降比之耦乃徧是鄭亦以辯為徧)
遵者降席東南面注云遵者謂此鄕之人仕至大夫者
也今文遵為僎或為全(論語云異乎三子者之撰鄭注云撰讀為詮詮之言善也)
禮記冠儀曰介僎象隂陽也注云古文禮僎皆作遵
又少儀僎爵注云僎或作騶(本亦作馴)古文禮僎作遵(鄕射)
(禮注云謂之遵者方以禮樂化民欲其遵法之也)
公如大夫入注云如讀若今之若周禮旅師職云而用
之以質劑致民注云而讀為若聲之誤也棟案古而
與如通如猶若也故如而或讀為若鄭以為聲之誤
則古讀而如若也
主人釋服注云古文釋作舍大射儀云獲而未釋獲注
曰古文釋為舍周禮大胥職云春入學舍菜注云舍
即釋也占夢職云乃舍萌于四方注云舍讀為釋舍
萌猶釋菜也古書釋菜釋奠多作舍字
鄕射禮不貫不釋注云古文貫作關棟案吕氏春秋云
中關而止謂關弓弦正半而止即儀禮所謂不貫也
貫與關古今通史記伍子胥傳云伍胥貫弓執矢嚮
使者注云貫烏還反後漢祭彤傳能貫三百斤弓司
馬貞曰滿張弓一云貫謂上弦也(古串與患通又讀為貫故古文患作)
(悶从心關省聲)
箭籌八十長尺有握握素注云握本所持處也素謂刊
之也握本以作膚張稷若節解曰握本以作膚以字
疑誤别本刊本一作膚亦費解或刊本一讀義屬上向
一作膚指握字有作膚者四指曰膚與握義同握四
指即四寸籌長尺四寸其四寸則刊之使白也愚謂
案文當云握本或作膚張氏以為刊本一讀屬上句
非也
唯君有射於國中注云古文有作又汗簡云古文尚書
有作又石鼓戊文(一作甲文)云澫澫又魚董逌曰又通作
有秦惠王詛楚文云又秦嗣王義作有古文又又作
有周易繋辭曰履信思乎順又以尚賢也鄭氏易又
作有詩長發云有虔秉鉞箋云有之言又也内則云
凡養老五帝憲三王有乞言注云有讀為又戰國策
公子他謂趙王曰今又案兵劉錢本又作有說文云
有者不宜有也从月又聲春秋傳曰日有食之
燕禮云更爵注云古文更為受(大射儀同)周禮巾車云歲時
受讀杜子春云受當為更春秋昭廿九年傳云以更
豕韋之後史記更作受知古文更字皆為受
升媵觚於賓注云媵送也讀或為揚揚舉也今文媵皆
作騰檀弓下篇云杜蕢洗而揚觶注云禮揚作媵(宋本)
(作騰非)揚舉也媵送也揚近得之
升媵觚於公注云此當言媵觶酬之禮皆用觶言觚者
字之誤也古者觶字或作角旁氏由此誤爾上經云
主人坐奠觚與篚注云古文觚皆為觶又云主人拜
受(受字當作送)觶注云今文觶作觚說文曰觗禮經觶漢
書高帝紀云上奉玉巵應劭曰飲酒禮器也古以角作
受四升(韓詩說云三升曰觶四升曰角大射儀云侍射者降洗角觶疏云角觶以兕角為之非謂)
(四升曰角者也)古巵字作觗鄭氏駁五經異義曰觶角旁氏
汝潁之間師讀所作今禮角旁單古書或作角旁著
氏則是與觚相涉學者多聞觚寡聞觗寫此書亂之
而作觚耳
對曰寡君君之私也注云私謂獨受恩厚也棟謂私猶
屬也若邾滕之於齊宋故叔孫豹云邾滕人之私也
上介致辭謙言屬國
大射儀云西階之西頌磬東面注云言成功曰頌西為
隂中萬物之所成古文頌為庸鄭氏尚書云笙庸以
間注云西方之樂謂之庸庸功也西方物孰有成功
亦謂之頌頌亦是頌其成也
綴諸箭注云箭篠也古文箭作晉周禮大行人云揚州
其利金錫竹箭注云故書箭為晉杜子春曰晉當為
箭書亦或為箭(古讀晉如箭故搢紳亦作薦紳)
且左還注云古文且為阻棟案古鐘鼎文祖字皆作且
如祖乙卣盄和鐘文王命癘鼎師&KR3881;敦皆然尚書黎
民阻飢今文作祖飢徐廣曰祖始也孟康曰古文言
阻古文祖作且且阻同字故儀禮尚書皆作阻
奏貍首注云貍首逸詩曾孫也貍之言不來也漢書郊
祀志云周靈王即位時諸侯莫朝周萇弘迺明鬼神
事設射不來不來者諸侯之不來朝者也封禪書云
設射貍首徐廣曰貍一名不來棟謹案禮說云不來
反為貍猶并夾為籋終葵為推邾婁為鄒勃鞮為披
(周伯琦云鄒古邾婁國外傳勃鞮内傳作披)夀夢為乘不可為叵(羊舌職說苑作)
(羊殖舌職為殖也顓孫師之子為申祥顓孫為申也)後世反切之學出之此貍
首之詩與祭侯之辭皆言諸侯来朝之禮不来者不
寧侯故抗而射之然則萇弘行古禮說者謂依物怪
以致諸侯妄矣(康成詩譜云射禮天子以騶虞諸侯以貍首大夫以采蘋士以采蘩為節)
今無貍首周衰諸侯並僭而去孔子錄詩不得(熊氏經說云貍首之詩古人以為射節小戴射儀所記)
(詩曰曾孫侯氏四正具舉大夫君子凡以庶士小大莫處御于君所以燕以射則燕則譽此貍首之詩也)
(大戴投壺篇所記上章本同而前一句曾孫侯氏為數句隔斷恐泰射張侯等語本以解說侯氏因亂入)
(正文爾下文又換韻曰弓既平張四侯且良決拾有常既順乃讓乃揖乃讓乃隮其堂乃節其行既志乃)
張此亦貍首之詩也(劉原父七經小傳云或曰貍首鵲巢也篆文貍似鵲首似巢鵲巢之詩御之將之)
(成之此亦附會之過)
九經古義卷九
