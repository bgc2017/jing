九經古義卷十六長洲惠棟撰
論語古義
有酒食先生饌鄭氏論語饌作餕云食餘曰餕案儀禮
注云古文籑皆作餕說文曰籑具食也或作饌从巽
則餕為古文饌也(漢書皆以籑為饌)
子曰書云孝乎惟孝友於兄弟釋文作孝于云一本作
孝乎唐石經同案蔡邕石經亦作于故包咸注云孝
于惟孝美大孝之辭後世儒者據晉世所出君陳篇
改孝于為乎以惟孝屬下句以今攷之若非漢石經
及包氏注亦安从而是正耶(華嶠後漢書劉平江革傳序云此殆所謂孝乎)
(惟孝友于兄弟施于有政是亦為政也則知晉以前無以孝乎為絶句者但于誤為乎其來已久)
季氏旅於泰山班固述贊曰大夫臚岱侯伯僣畤鄭氏
曰臚岱季氏旅於大山是也小顔曰旅陳也臚亦陳
也臚旅聲相近其義一耳禹貢曰蔡蒙旅平傳云祭
山曰旅韋昭音盧(盧籀文臚)士冠禮注曰古文旅作臚(周禮)
(司儀旅擯先鄭曰旅讀為旅于泰山之旅後鄭云旅讀為鴻臚之臚臚陳之也周書諡法曰惟三月既生)
(魄周公旦太師望相嗣王發既賦憲受臚于牧之野臚即旅也)
郁郁乎文哉汗簡云古論語郁作戫漢石經仍作郁
哀公問社於宰我鄭本社作主云田主謂社案三王世
家載春秋大傳曰天子之國有泰社將封者各取其
物色裹以白茅封以為社此之謂主土主土者立社
而奉之也公羊傳云虞主用桑練主用栗用栗者蔵
主也何休云夏后氏以松殷人以柏周人以栗松猶
容也想見其容貌而事之主人正之意也柏猶迫也
親而不遠主地正之意也栗者猶戰栗謹敬貌主天
正之意也疏云夏后氏以下出論語而鄭氏注云謂
社主正以古文論語哀公問社於宰我故也今文論
語無社字是以何氏以為廟主耳
管仲之器小哉管子中匡篇施伯謂魯侯曰管仲者天
下之賢人也大器也盖當時有以管仲為大器者故
夫子辨之
里仁為美擇不處仁王伯厚曰張衡思玄賦引論語云
里仁為美宅不處仁里宅皆居也盖古文云然今以
宅為擇而謂里為所居乃鄭氏訓解而何晏從之
當以古文為正棟案釋名曰宅擇也擇吉處而營之
是擇有宅義或古文作宅訓為擇亦通孟子亦作擇
趙岐曰簡擇不處仁為不智
無適也無莫也鄭本適作敵莫音慕無所貪慕也棟案
古敵字皆作適禮記雜記曰赴於適者鄭注云適讀
為匹敵之敵史記范睢傳攻適伐國田單傳適人開
戶李斯傳羣臣百官皆畔不適徐廣皆音征敵之敵荀卿
子君子篇云天子四海之内無客禮告無適也注云
適讀為敵(白虎通云君所以不為臣隠何以為君之于臣無適無莫義之與比賞一善而衆臣)
(勸罰一惡而衆臣懼若為畢隠為不可殆也)
瑚璉也棟案二字从玉旁俗所作也當為胡連春秋傳
曰胡簋之事明堂位曰夏后氏之四連皆不从玉旁
孔廟禮器碑又作胡輦古連輦字通易蹇之六四曰
往蹇來連虞翻曰連輦也周禮鄕師輂輦注云故書
輦作連先鄭云連讀為輦巾車職云輦車組輓陸氏
云輦本又作連音輦管子海王曰行服連軺輂漢書
蓮勺縣如淳音輦酌則知連與輦音義皆同也(莊子連字)
(皆音輦說文胡連字又作槤徐鉉云俗作璉)
吾與女弗如也論衡引云吾與女俱不如也陳耀文曰
鄭玄别傳玄從馬融學季長謂盧子幹曰吾與女皆
不如也曹操祭橋玄云仲尼稱不如顔淵李賢注引
論語吾與女俱不如也
崔子鄭氏注云魯讀崔為高今從古王充論衡曰仕宦
為吏亦得高官將相長吏猶吾大夫高子也安能别
之盖用魯論語之言微鄭氏之注幾不知充語何所
指也
夫子矢之孔鄭繆播皆云矢誓也虞翻周易注云矢古
誓字
古之賢人也古本作賢仁故鄭注云孔子以伯夷叔齊
為賢且仁徐彦云古之賢仁也言古之賢士且有仁
行若作仁字如此解之若作人字不勞解也
五十以學易可以無大過矣魯論易為亦君子愛日以
學及時而成五十以學斯為晚矣然炳燭之明尚可
寡過此聖人之謙辭也或云古五字如七(見王肅詩傳)孔
子晚而好易故有是語史記亦云
三人行必有我師焉唐石經及釋文皆云我三人行必
得我師焉何晏注云言我三人行本無賢愚依注當
有我字江熙注穀梁亦云我三人行必有我師顧炎
武金石文字記載唐石經云三人行三上多一我字
必有我師焉有誤為得盖習於俗而忽不攷耳(釋文云我)
(三人行一本無我字必得本亦作必有)
陳司敗鄭氏以司敗為人名齊大夫棟案古陳田字通
故以為齊大夫
揖巫馬期而進之仲尼弟子列傳云巫馬施字子旗吕
氏春秋亦云巫馬旗今論語作期孔安國注云弟子
名施案說文云施旗貌齊欒施字子旗知施者旗也
古人名字相配故白虎通云聞名即知其字聞字即
知其名古旌旗字無作期者當从史記作旗
誄曰孔注云誄禱篇名案說文引作讄云纍功德以求
福從言纍省聲鄭氏小宗伯注云讄曰禱爾于上下
神祇則知古文論語本作讄
君子篤於親汗簡云古論語篤作竺尚書微子之命云
曰篤不忘釋文云篤本又作竺說文曰竺厚也
如有周公之才之美使驕且吝周書寤敬篇周公曰不
驕不恡時乃無敵(陸氏論語釋文云吝本亦作恡)此周公生平之學
所以裕制作之原也夫子因反其語以誡後世之為
人臣者
予有亂臣十人案釋文及唐石經無臣字陸氏云本或
作亂臣十人非後世因晉時所出大誓以益之邪劉
原父遂闢馬鄭之說以邑姜易文母真臆說也原父
又云或云古文無臣字如此則不成文尤謬王伯厚
已辨之(古亂字皆作治戠敦云&KR1798;土官)
子畏於匡注包咸曰陽虎嘗暴於匡夫子弟子顔尅時
又與虎俱行後尅為夫子御至於匡匡人相與共識
尅又夫子容貌與虎相似故匡人以兵圍之孔子世
家云孔子過匡顔刻為僕大雅雲漢云后稷不克箋
云克當為刻刻識也然則克與刻同釋文云諸書或
作顔亥家語云顔刻字子驕孔子適衛子驕為僕仲
尼弟子列傳無刻名云顔高字子驕疑高即尅也(春秋)
(傳有顔高或以為即子驕案顔黃門家訓云春秋之世顔高顔鳴顔羽之徒皆一鬭者爾則高非子驕明)
(矣)
冕衣裳者冕鄭本作弁云魯讀弁為絻今从古鄕黨篇
亦然大戴禮孔子曰古者絻而前旒所以蔽明也說
文曰冕或作絻从絲李善曰絻古冕字今論語作冕
盖从魯論又說文弁作□□與冕字相似包咸以冕
為冠或□字之誤(衛靈篇包咸注云冕禮冠明此非冕)
求善賈而沽諸蔡邕石經沽作賈唐石經及釋文仍作
沽玉篇又引作乃說文曰秦以市買多得為夃
與衣狐貉者立陸德明云貉依字當作貈汗簡云古論
語貉作貈鄕黨篇同(高誘淮南注云貈音涸)
不使勝食氣說文曰既小食也从皀旡聲論語曰不使
勝食旣棟案氣本古餼字詳見左傳補注餼又與旣
通禮記中庸云旣廩稱事鄭注云旣讀為餼是旣與
氣同(古既字作旣或省文作充見史記及說文)
人不間於其父母昆弟之言後漢書范升奏記王邑曰
升聞子以人不間於其父母為孝臣以下不非其君
上為忠注論語云云間非也言子騫之孝化其父母
兄弟言人無非之者忠臣事君有過即諫在下無有
非君者是忠臣也家君曰論語依此說為允若如朱
注未足為孝也
仍舊貫釋文云魯讀仍為仁今從古揚雄將作大匠箴
曰或作長府而閔子不仁用魯論也
季子然問仲由冉求可謂大臣與釋文臣作&KR1428;云古文
臣字本今作臣唐石經作臣棟案唐天后以埊
(又作)○&KR1428;(又作)曌代天
地日月星君臣載初年正照證聖授戴國等字以論
語&KR1428;字攷之亦非盡出臆造丙本篆書埊字見管子
戰國策鶡冠子等書戰國策宋使者曰&KR1428;(曾錢本)請受
邊城徐攻而留其曰續玉篇云古文國字(義雲章以為)
(國)
詠而歸歸鄭本作饋云饋酒食也魯讀饋為歸今从古
王充曰詠而饋詠歌饋祭也何晏从魯論作歸故不
載孔注(史記仲尼弟子傳云詠而歸徐廣曰一作僓太史公采古文論語故作饋)
居之無倦釋文云倦亦作卷棟案卷當作劵說文曰劵
勞也漢涼州刺史魏君碑云施舍不劵鄭氏攷工注
云劵今倦字也
一朝之忿忘其身以及其親荀子不苟篇曰鬭者忘其
身者也忘其親者也行其少頃之怒而喪終身之軀
然且為之是忘其身也室家立殘親戚不免乎刑戮
然且為之是忘其親也楊倞曰盖當時禁鬭殺人之
法戮及親戚尸子曰非人君之用兵也以為民傷鬭
則以親戚殉一言而不改之也
人之言曰予無樂乎為君惟其言而莫予違也韓非子
外儲說曰晉平公與羣臣飲飲酣乃喟然嘆曰莫樂
一為人惟其言而莫之違
鄙哉硜硜乎案說文古文磬故何晏注云此硜硜者
謂此磬聲也史記載樂記云石聲硜硜即磬字今禮
記作磬
工欲善其事必先利其器漢書梅福云孔子曰工欲善
其事必先厲其器古文論語厲作利案春秋文七年
傳云訓䘚利兵是利與厲同
好行小慧鄭氏云小慧謂小小之才知魯讀慧為惠今
從古案篆文叀與彗同漢書昌邑王清狂不惠義作
慧
且在邦域之中矣漢書王莽傳云封域之中依孔注邦
當作封古字邦封同或云封當作邦漢諱邦改為封
非也尚書序邦諸侯邦康叔義皆作封漢有上邦下
邦縣字如封字下文邦内鄭本作封内明此邦域亦
當作封域也(論語釋文云邦或作封)
友便辟馬鄭皆讀辟為譬謂巧為譬諭以求容媚徐彦
曰今世間有一論語音便辟為便僻者非鄭氏之意
通人所不取矣
生而知之者上也楊方五經鈎沈曰生而知之者上也
問曰孰生而知之乎答曰聖人二儀既判縣象列暉
八風有序四氣錯御覽日月而達隂陽之數消摇八
節俯仰元黃彌綸天地之體窮竟有生之機瞻天為
師用醒已心故曰生知不亦審乎(初學記)
夫子莞爾而笑釋文莞作莧云本今作莞周易夬之九
五曰莧陸夬夬虞翻注云莧悦也讀如夫子莧爾而
笑之莧是漢以來皆作莧唐石經仍作莞非也(廣雅曰萖)
(笑也疑莧字之誤莧亦訓笑故何晏云莧爾小笑貌)
吾其為東周乎何晏注云興周道於東方故曰東周此
與公羊黜周王魯之說合
鑽燧改火注馬融曰周書月令有更火之文邢昺曰其
辭今亡隋牛弘云蔡邕王肅云周公作周書有月令
第五十三即此也(與今本異今作汲冢書非也)又云周書月令論
明堂之制殿垣方在内水周如外水内徑三百步尚
書正義引月令云三日曰朏唐大衍歴議曰七十二
候原於周公時訓月令雖頗有增益然先後之次則
同然則月令篇歴隋唐猶在也
惡居下流而訕上者蔡邕石經無流字當因子張篇惡
居下流涉彼而誤鹽鐡論大夫曰文學居下而訕上
漢書朱雲傳云小臣居下訕上是漢以前皆無流字
惡果敢而窒者鄭氏曰魯論窒作室今從古案韓敕修
孔廟後碑亦以窒為室漢書功臣表有清簡侯室中
同史記作室中徐廣曰室一作窒知室與窒通
年四十而見惡焉蔡邕石經四十字作&KR1354;古鐘鼎文四
十字皆從&KR1354;今石經猶然鄭注古文孝經云&KR1354;彊而
仕行步不逮縣車致仕
何德之衰唐石經云何德之衰也案蔡邕石經云鳳兮
鳳兮何而德之衰也往者不可諫也來者猶可追也
下二也字唐石經無(莊子云孔子適楚楚狂接輿遊其門曰鳳兮鳳兮何如德之衰)
(也如與而古字通)
夫執輿者為誰蔡邕石經云孰車者為誰子路云云
案車輿古通用也詩出車云我出我車荀子引作輿
下章云出車彭彭史記引作出輿孟子曰十月輿梁
成本亦作車梁
植其杖而芸蔡邕石經云置其杖而耘案商頌那詩置
我鞉鼔箋云置讀曰植正義云金縢云植璧秉圭鄭
注云植古置字然則古者置植字同說文曰植或作
㯰从置
君子不施其親釋文施作弛云舊音絁蔡邕石經仍作
施左傳曰乃施邢侯正義云晉語施邢侯氏孔晁云
廢其族也則國語讀為弛訓之為廢家語說此施亦
為弛王肅曰弛宜為施施行也服虔云施罪於邢矦
施猶劾也棟案劾者謂罪法之要辭不劾其親者所
以隠其罪親親之義也(古施弛字通見周禮注)
叔夜棟案周有叔液鼎即八士之叔夜也古文液或省
作夜尚書大傳曰思之不容是謂不睿時則有脂夜
之妖鄭康成注云夜讀為液是古液字作夜(今五行志脂夜)
(宇皆作液)
子游曰蔡邕石經游作斿說文云㫃旌旗之游讀若偃
古人名㫃字子游游旌旗之流也从㫃汓聲游與斿
通大宰九貢八曰斿貢注云斿讀如囿游之游漢武
班碑亦以斿為游
子夏之門人小子當洒埽陸德明云洒正作灑掃本今
作埽棟案陸說非也說文曰洒古文以為灑埽字周
禮隷僕掌埽除糞洒先鄭以為洒當為灑後鄭據古
文論語定為洒經傳中如毛詩弗洒弗埽洒埽穹窒
於粲洒埽洒掃庭内晉語供備洒埽之臣皆古文也
(周伯琦六書正譌以灑埽字俗用洒失之)
君子之道焉可誣也漢書薛宣傳云君子之道焉可憮
也蘇林曰憮同也兼也晉灼曰憮音誣師古曰論語
載子夏之言謂行業不同所守各異唯聖人為能體
備之家君曰蘇解得之
賢者識其大者蔡邕石經識作志述而云多見而識之
白虎通引作志鄭玄注周禮保章氏云志古文識春
秋僖廿四年傳云以志吾過又昭四年傳云且曰志
之十三年傳云歲聘以志業皆古文識論語左傳皆
出孔壁中故多古文賈公彦曰古之文字少志意之
志與記識之志同後代自有記識之字不復以志為
識何晏晉人改志為識而古文遂不可攷後人因循
莫能是正可嘅也
周有大賚善人是富戰國策云制海内子元元非兵不
可高誘曰元元善也姚察漢書訓纂曰古者謂人云
善人因善為元故云黎元其言元元者非一人也棟
案大誓云大賚於四海而萬姓悦服則善人為黎元
審矣何晏以為有亂十人失之
惠棟曰夫子言述而不作信哉鄉黨一書半是禮經堯
曰數章(孔壁論語子張已下别為一篇)全書訓典論君臣雖人言不
廢言恒德則南國有人於善人為邦則曰誠哉是言
於隠居行義則曰吾聞其語素絢唐棣逸詩可頌百
官冢宰逸典可稽出門如見大賓使民如承大祭此
胥臣多聞之所述也視其所以觀其所由察其所安
此文王官人之所記也(文王官人本載周書大戴采之以為記)克已復
禮為仁左氏以為古志已所不欲勿施於人管子以
為古語(見小問篇)參分天下而有其二周志之遺文也(今逸)
(周書即周志也在程典篇)陳力就列不能者止周任之遺言也推
此言之聖人豈空作耶但經傳散佚不能一一舉之
耳
九經古義卷十六
