九經古義卷十二長洲惠棟撰
禮記古義
禮器次路繁纓七就七當為五古五字如七(見王肅詩傳)因
誤為之郊特牲云次路五就注云禮器言次路七就
與此乖字之誤也
大圭不琢注云琢當為篆字之誤也漢書董仲舒傳云
良玉不瑑注云瑑謂雕刻為文也
晉人將有事於河必先有事於惡池注云惡當為呼聲
之誤也呼池嘔夷并州川秦惠王詛楚文云告于不
㬎大神亞駞亞駞即惡池也亞與惡通詳易古義
配林注云配林林名盧植云配林小山林麓配泰山者
也風俗通云配林林樹木之所聚生也今配林在泰
山西南五六里(何休注公羊引作蜚林蜚聲近妃古配字作妃聲之誤也)
郊特牲鄕人禓注云禓或為獻或為儺鄭氏論語曰鄉
人儺注云十二月命方相氏索室中驅疫鬼魯讀儺
為獻今从古案此則古文論語作鄕人儺魯論語作
鄕人獻故此注云或為獻或為儺禮家所傳亦有異
同也(獻讀為莎又讀為義義音莪聲近儺)
而流示之禽而鹽諸利注云鹽讀為艷行田示之以禽
使歆艷之觀其用命不也棟案古樂府有昔昔鹽三
婦鹽亦作艷古字通
内則柔色以温之注云溫藉也承尊者必和顔色匡謬
正俗曰案文當云柔和顔色以溫悦尊者之心不當
改讀為藴此說非也古蕰藉字皆作溫其蕰藻蕰蓄
之字則从艸温聲正義云言子事父母當和柔顔色
承藉父母若藻藉承玉然斯說得之詩云飲酒溫克
易云藉用白茅皆取和柔之義(詩小宛温克箋云飲酒雖醉猶能温藉自)
(持以勝正義云定本及箋作温字舒瑗云包裹曰藴謂藴藉自持含容之義經中作溫者盖古字通用經)
(籍志舒瑗撰毛詩義疏)
三牲用藙注云藙煎茱萸也漢律會稽獻焉說文云漢
律會稽獻&KR3171;一斗从艸顡聲
接以大牢注云接讀為捷捷勝也謂食其母使補虚強
氣也棟案接與捷通故訓為捷鄭氏周易晉卦云晝
日三接注云接勝也(音捷)是讀為捷春秋經云宋萬弑
其君捷賈逵云公羊穀梁曰接(大戴禮官人云九用八曰取接給而廣中)
(者接給猶捷給也)
祇見孺子注云祇敬也或作振古祇振字通史記夏本
紀臯陶述其謀曰日嚴振敬六德今尚書振作祇振
又與震通魯世家周公作無逸云治民震懼今無逸
作祇懼蔡邕石經般庚云今爾惠朕曷祇動萬民以
遷今盤庚云爾謂朕曷震動萬民以遷祇與振義同
而音異(枈誓云祇復之魯世家肸誓云敬復之徐廣云敬一作振)
玉藻諸侯荼前詘後直注云荼讀為舒遲之舒舒懦者
所畏在前也考工弓人云寬緩以荼注云荼古文舒
假借字鄭司農云荼讀為舒舒徐也
趨以采齊注云齊當為楚薺之薺案詩作楚茨王逸楚
辭章句引詩云楚楚者薋其字皆以齊次為聲同物
同音故大戴禮保傳篇云行以采茨趨以肆夏又云
揚中采茨趨中肆夏鄭从周禮作薺又引楚茨以證
之明同物也
大夫佩水蒼玉而純組綬注云純當為緇古文緇字或
作絲旁才(絲當作系)周禮媒氏曰入幣純帛無過五兩注
云純實緇字也古緇以才為聲賈公彦曰古之緇有
二種其緇布之緇系旁甾後不誤故禮有緇布冠緇
布衣存古字若以絲帛之緇則絲旁才案毛公行露
傳曰昏禮䊷帛不過五兩故鄭據為說
學記善待問者如撞鐘墨子曰君子如鐘扣則鳴不扣
則不鳴荀子曰不問而告者謂之傲問一而告二謂
之囋(朱新仲曰今人謂屢說曰暫盖囋字也)傲非也囋非也君子如嚮
矣如嚮者即繫辭所云問焉而以言其受命也如嚮
是也二說可與善待問者如撞鐘相發明
樂記竹聲濫濫以立會會以聚衆注云濫之意猶擥聚
也會猶聚也聚或為最古最聚通用管子禁蔵篇曰
冬收五蔵最萬物注最聚也史記殷本紀云大最樂
戲於沙丘徐廣曰最一作聚又周本紀有周聚徐廣
曰一作最最亦古之聚字(公羊隠元年傳云會猶最也何休云最之為言聚若)
(今聚民為投最)
武坐致右憲左注云憲讀為軒聲之誤古憲軒二字音
相通詩云天之方難無然憲憲毛傳云憲憲猶欣欣
也欣讀為軒與難合韻鄭注内則云軒讀為憲揚雄
河東賦云麾城搟邑李竒曰搟音車幰之幰幰从巾
憲聲反復相訓盖古音通也(内則亦讀憲為軒)
封帝堯之後於祝注云祝或為鑄周本紀云封黃帝之
後於祝張守節以為東海祝其縣非也汲郡古文云
平王三年齊人滅祝此東海縣也古祝鑄同音淮南
子俶真曰冶工之鑄器高誘曰鑄讀作祝續漢志云
濟北蛇丘有鑄鄕城劉昭曰周武王未及下車封堯
後於鑄春秋傳云臧宣叔娶於鑄杜注鑄國濟北蛇
丘縣所治吕氏春秋慎大覽云武王勝殷入殷未下
轝命封黃帝之後於鑄封帝堯之後於黎封帝舜之
後於陳高誘曰鑄國名
曲直繁瘠廉肉節奏荀子瘠作省棟案省與青通青猶
瘠也故字亦作瘠尋文義繁省為長
雜記訃於適者(依說文訃當作赴)注云適讀為匹敵之敵謂爵
同者也鄭氏論語云無敵也無莫也古文論語敵作
適荀卿子君子篇云天子四海之内無客禮告無適
也注云適讀為敵史記范睢傳攻適伐國田單傳適
人開戶李斯傳羣臣百官皆畔不適徐廣皆音征敵
之敵是適為古文敵也
注六服皆袍制不襌以素沙裏之如今袿袍襈重繒矣
正義云漢時有袿袍其袍下之襈以裏繒為之釋名
云婦人以綘作衣裳上下連四起施緣亦曰袍賈公
彦曰男子袍既有衣裳今婦人衣裳連則非袍而云
袍制者正取衣複不單與袍制同袿袍猶圭衣也鄭
注内司服云今世有圭衣者盖三翟之遺俗釋名曰
婦人上服曰袿其下垂者上廣下狹如刀圭也江充
傳云曲裾後垂交輸如淳曰交輸割正幅使一頭狹
若燕尾垂之兩旁見於後是禮深衣續袵鈎邊賈逵
謂之衣圭亦舉漢法以明之蘇林曰交輸如今新婦
袍上袿全幅繒角割續漢志云諸古麗圭襂閨緣加
上之服建武永平禁絶之麗圭襂閨緣即圭衣之類
袍所以苞内衣故云加上之服皆重繒厚練永平初
惟中宫皇太子得服之盖以儉化俗也釋名曰襈撰
也青絳為之緣玉篇曰襈緣䙱緣䙱䙱施緣也
諸侯出夫人有司官陳器皿注云器皿其本所齎物也
律棄妻畀所齎韓非子說林曰衛人嫁其子而教之
曰必私積聚為人婦而出常也其成居幸也其子因
私積聚其姑以為多私而出之其子所以反者倍其
所以嫁妻有三不去一曰有所取無所歸
喪大記君大夫鬊爪實於緣中注云綠當為角聲之誤
也角中謂棺内四隅也
坊記高宗云三年其惟不言言乃讙注云讙當為歡聲
之誤也其既言天下皆歡喜樂其政教也熊朋來經
說云坊記言乃讙之注但知有說命之書不知其為
無逸之文妄指為讙說之讙不知本文當為雍作釋
文正義者從而遂非傳說尤為可恨棟案鄭未嘗以
此書為兑命之篇此正義之誤鄭氏尚書無逸篇云
乃或梁闇三年不言其惟不言言乃雍注云楣謂之
梁闇讀如䳺䳺謂廬也其不言之時時有所言則羣
臣皆和諧是鄭非不知無逸之篇讙作雍以記稱高
宗書序又有高宗之訓此篇已亡何知不在商書而
猥舉無逸之篇改讙為雍也且馬遷從孔安國問多
得古文之說其所作魯世家稱無逸云乃有亮闇三
年不言言乃讙正與坊記所載同古今異文師徒異
讀必欲執一說以繩之此井鼃夏蟲之見也(吳興張謙中復)
(古編云闇治喪廬也从門音高宗梁闇三年不言何謂梁闇伏生書大傳楣謂之梁闇讀如䳺禮喪服四)
(制卒哭後翦屏柱楣謂之梁闇晉賈后取妹丈韓夀子養之託梁闇所生别作庵非烏含切又烏紺切)
中庸壹戎衣注云戎兵也衣讀如殷聲之誤也齊人言
殷聲如衣虞夏商周氏者多矣今姓有衣者殷之胄
與案康誥云壹戎殷故鄭讀从之古依字作㐆从反
身殷字从此故讀殷為㐆聲如依也吕覽慎大篇云
親郼如夏高誘曰郼讀如衣今兖州人謂殷氏皆曰
衣
治國其如示諸掌乎注云示讀如寘諸河干之寘寘置
也物而在掌中易為知力者也古寘字多作示易坎
之上六云寘于叢棘劉表寘作示范甯注榖梁引易
云繼用徽纆示于叢棘毛詩鹿鳴云示我周行箋云
示當作寘
仁者人也注云人也讀如相人偶之人以人意相存問
之言案公食大夫禮云賓入三揖注云每曲揖及當
碑揖相人偶盖賓主揖讓互相親偶親親之意亦如
之也(老子道經曰如嬰兒之未孩河上公注云如小兒未能答偶人時也)
好學近乎知說苑建本篇云中庸曰好問近乎知力行
近乎仁知恥近乎勇漢書公孫弘上書引禮記亦云
好問近乎知師古曰疑則問之故成其智
表記仁者人也注云人也謂施以人恩也春秋傳曰執
未有言舍之者此其言舍之何人也正義云施人以
恩謂意相愛偶人也引春秋傳者成十六年公羊傳
文傳稱欲人愛此行父故特言舍之引之者證人是
人偶相存愛之義也
義而順文而静注云静或為情古静與情每相通周書
官人云情忠而寬貌莊而安大戴禮官人情作静周
書又云飾貌者不静大戴禮作不情
緇衣信以結之則民不倍恭以涖之則民有孫心(原缺)
禮記孫心作愻棟謂緇衣孫必當作愻猶祭義見間
當為覸史記刺齒當為齧孟子正心當為忘皆一字
誤為二字也說文愻順也書曰五品不愻今文尚書
作訓(史記魯世家云宣王伐魯殺其君伯御而問魯公子能道順諸侯者以為魯後徐廣曰順)
(一作訓張守節云順音訓)古文尚書作愻今孔氏本作孫(衛包又改)
(作遜)古文亡矣(薛宣尚書作遜)緇衣猶存古字毛居正作正
誤又從而改之益嘆識字之難(訓讀為馴愻解為順順猶馴也義本)
(不殊)
葉公之顧命注云楚縣公葉公子高也臨死遺書曰顧
命棟案其辭有莊后大夫卿士非葉公之言也此周
書祭公謀父之辭穆王時祭公疾不瘳王曰公其告
予懿德祭公拜手稽首曰嗚呼天子女無以嬖御固
莊后女無以小謀敗大作女無以嬖御士疾大夫卿士
祭公將殁而作此篇故謂之顧命其事亦見汲郡古
文王伯厚已有是說余特表而出之(此傳寫之誤非傳禮之誤二禮)
(如明堂位文王官人皆采自周書王氏以為傳禮之誤非也)
故君子寡言而行以成其信注云寡當為顧聲之誤也
釋文云寡音顧出注棟案寡當音鼔尚書微子云我
不顧行遯徐仙民云顧音鼓商詩韋顧既伐古今人
表作韋鼔顧有鼔音與寡聲近故鄭氏云聲之誤
三年問故先王焉為之立中制節棟案焉於也吕氏月
令曰天子焉始乘舟高誘曰焉猶於此(高注淮南云焉於也)外
傳晉語曰焉作轅田焉作州兵皆訓為於言於是始
作轅田州兵也荀子焉作安揚倞曰安語助猶言抑
也或作安或作案荀子多用此字禮記三年問作焉
戰國策謂趙王曰秦與韓為上交禍案移於梁矣(今戰)
(國策案作安)秦與梁為上交秦禍案攘於趙矣吕氏春秋
吳起謂商文曰今置質為臣其主安重釋璽辭官其
主安輕盖當時人通以安為語助或方言耳
投壺籌室中五扶堂上七扶庭中九扶注云籌矢也輔
四指曰扶(韓非子云上失扶寸下得尋常注云四指為扶)一指按寸春秋傳
曰膚寸而合鄭知扶與膚同者尚書大傳云五嶽皆
觸石出雲扶寸而合不崇(毛萇詩傳云崇終也)朝而雨天下彼
注云四指為扶音膚書傳所載與公羊同而其字作
扶故扶為膚何休云側手為膚按指為寸(玉篇引公羊傳云扶)
(寸而合廣韻同又引注云側手曰扶案指曰寸是古本公羊膚皆作扶)
儒行其飲食不溽注云恣滋味為溽溽之言欲也案歸
蔵易需卦之需作溽見胡氏啟蒙周易象云君子以
飲食宴樂溽音辱春秋傳云辱必求之吾助子請服
虔解誼云辱欲也
大學致知在格物文選注倉頡篇云格量度之也量度
事物致知之道也
此之謂自謙注云謙讀為慊慊之言厭也詩湛露云厭
厭夜飲傳云厭厭安也安静之意故書本作謙鄭讀
為慊今集注本直作慊字非也(鄭下注命也之命讀為慢朱子从之仍依)
(本字訓為慢此謙字亦當依本字訓為謙)
射義古者天子之制諸侯歲獻貢士於天子注云歲獻
獻國事之書及計偕物也(漢書元光五年徵吏民有明當世之務習先聖之術)
(者縣次續食令與計偕盖取法三代因歲獻而貢士之意)三歲而貢士舊說云大
國三人次國二人小國一人何休注公羊云禮諸侯
三年一貢士於天子天子命與諸侯輔助為政所以
通賢共治示不獨專重民之至大國舉三人次國舉
二人小國舉一人
九經古義卷十二
