九經古義卷十三長洲惠棟撰
公羊古義
公羊有嚴顔二家蔡邕石經所定者嚴氏春秋也何邵
公所注者顔氏春秋也何以知之以石經知之石經載
公羊云桓公二年顔氏有所見異辭所聞異辭云云是
嚴氏春秋已見於隠元年於此不復發傳也今何本有
之又云卅年顔氏言君出則已入此僖三十年傳也又
云顔氏無伐而不言圍者非取邑之辭也今何氏本亦
無以此知何所注者盖顔氏春秋也鄭康成注三禮引
隠五年傳云登戾之又引桓十一年傳云遷鄭焉而鄙
留又引隠二年傳放於此乎與石經同與何氏異盖所
據者嚴氏本也藝文志云公羊顔氏記十一篇後漢張
伯饒又減定為二十萬言顔氏說經以襄公廿一年之
後孔子生訖即為所見之世又以為十四日日食周王
為天囚之類倍經違戾皆何邵公所不取
康成六藝論云治公羊者胡母生董仲舒董仲舒弟子
嬴公嬴公弟子眭孟眭孟弟子莊彭祖及顔安樂安樂
弟子隂豐(儒林傳作冷豐)劉向(本傳不載)王彦(無攷)劉子政從顔公孫
受公羊春秋本傳不載然封事多用公羊說
閔因叙云昔孔子受端門之命制春秋之義使子夏等
十四人求周史記得百二十國寳書九月經立感精符
考異郵說題辭具有其文沈文阿云嚴氏春秋引觀周
篇云孔子將修春秋與左丘明乘如周觀書於周史歸
而修春秋之經丘明為之傳共為表裏周禮小史掌邦
國之志先鄭云春秋傳所謂周志國語所謂鄭書之屬
外史掌四方之志後鄭云謂若魯之春秋晉之乘楚檮
杌墨子明鬼篇有周春秋(韋昭注國語引之)燕春秋宋春秋齊
春秋何氏莊七年注云古者謂史記為春秋其言百二
十國寳書者案唐虞萬國殷三千(見周書)周千七百有七
十三春秋以下兼國多矣故魯大夫對孟孫曰禹合諸
侯執玉帛者萬國今其存者無數十焉(公羊疏問曰今經止有五十餘)
(國通戎夷宿潞之屬僅有六十)然當時外史之所掌尚有百二十國故
墨子亦云吾見百國春秋是也
六藝論云春秋者國史所記人君動作之事左史所記
為春秋右史所記為尚書是以玉藻云動則左史書之
言則右史書之鄭注云其書春秋尚書具存者記文先
言左史鄭注先言春秋明以左史為春秋矣周書史記
篇云維正月王在成周昧爽召三公左史戎夫乃取遂
事之要戒俾戎夫言之汲郡古文亦云穆王廿四年命
左史戎夫作記(古今人表云右史戎夫)然則左史所記為尚書是
以荀悦申鑒云古者天子諸侯有事必告於廟朝有二
史左史記言右史書事事為春秋言為尚書(禮記正義引六藝論)
(云右史記事左史記言)先儒皆據玉藻之文以春秋屬左史尚書
屬右史熊安期禮記義疏云按周禮大史之職云大師
抱天時與大師同車又襄廿五年傳曰大史書曰崔杼
弑其君是大史記動作之事在君左廂記事則大史為
左史也案周禮内史掌王之八枋其職云凡命諸侯及
孤卿大夫則策命之僖卄八年傳曰内史叔興父策命
晉侯為侯伯是皆言誥之事是内史所掌在君之右故
為右史是以酒誥云矧大史友内史友鄭注大史内史
掌記言記行是内史記言大史記行也此論正法若其
有闕則得交相攝代故洛誥史佚命周公伯禽服虔注
文十五年傳云史佚周成王大史襄廿年鄭使大史命
伯石為卿皆大史主爵命以内史闕故也(以上皆熊說)
蔡邕公羊石經隠十年下云此公子翬也云云又哀十
有四年下云何以書記異也云云皆無經文案孔穎達
詩正義云漢初為傳訓者皆與經别行三傳之文不與
經連故石經書公羊皆無經文是也
隠元年傳云會猶最也注云最之為言聚若今聚民為
投最古最聚通見禮記古義
如勿與而已矣注云如即不如齊人語也
惠公者何隠之考也注云生稱父死稱考入廟稱禰(疏云)
(舊說云禰字示旁爾言雖可入廟是神示猶自最近于已故曰禰)郭景純注爾雅云
禮記曰生曰父母死曰考妣(說文云妣殁母也)今世學者從
之案尚書大傷厥考心事厥考厥長聰聽祖考之彛
訓如喪考妣公羊傳曰惠公者何隠公之考也仲子
者何桓之母也倉頡篇曰考妣延年明此死生之異稱
矣(顧寧人云古人曰父曰考一也自檀弓定為生曰父死曰考之稱而為人子者當有所諱矣)
王者据土與諸侯分職俱南面而治有不純臣之義故
異姓謂之伯舅叔舅同姓謂之伯父叔父許叔重五
經異義云公羊說諸侯不純臣左氏說諸侯者天子
蕃衛純臣謹案禮王者所不純臣者謂彼人為臣皆
非已德所及易曰利建侯侯者王所親建純臣也玄
之聞也(已下鄭駁)賓者敵主人之稱而禮諸侯見天子稱
之曰賓不純臣諸侯之明文矣是鄭據周禮大行人
以為不純臣之證與何氏合(白虎通云王者不純臣諸侯何尊重之以其列)
(土傳子孫世世稱君南面而治凡不臣異朝則迎之於著覲則待之於阼階升降自西階為庭燎設九賓)
(享禮而後歸是異於衆臣也)
二年傳始滅昉於此乎注云昉適也齊人語疏云胡母
生齊人故知之若鄭譜云然則詩之道放於此乎之
類棟案五年傳云始僣諸公昉於此乎蔡邕石經公
羊昉作放鄭康成注考工記云旊讀如放於此乎之
放是漢時公羊昉皆作放
三年傳云其稱尹氏何貶曷為貶譏世卿世卿非禮也
宣十年齊崔氏傳同五經異義卿得世云今春秋公
羊榖梁說云卿大夫世位則權并一姓妨塞賢路事
政犯君故經譏周尹氏齊崔氏是也而古春秋左氏
說卿大夫皆得世禄不得世位父為大夫死子得食
其故采地而(讀為如)有賢才則復升父故位故傳曰官
有世功則有官族謹案易交位三為三公二為卿大
夫曰食舊德食舊德謂食父故禄也尚書云古我先
王暨乃祖乃父胥及佚勤予不敢動用非罰世選爾
勞予不絶(今尚書作弇俗本作掩)爾善論語曰興滅國繼絶世
國謂諸侯世謂卿大夫詩云凡周之士不顯亦世孟
子曰文王之治岐也仕者世禄知周制世禄也从左
氏義鄭氏亦云尚書世選爾勞詩刺幽王絶功臣之
世然則興滅繼絶王者之常世卿之文其義何在(傳當)
(云世禄禮也世卿非禮也三傳之說未甚牴牾詁訓者失之)
四年傳石碏立之蔡石經碏作踖案說文無碏字當从
石經作踖潜夫論云石氏衛公族
五年傳登來之也注云登讀言得來得來之者齊人語
也齊人名求得為得來作登來者其言大而急由口
授也案禮記大學云一人貪戾鄭注云戾之言利也
春秋傳曰登戾之正義云以來為戾與公羊本不同
下傳云百金之魚公張之(注云百金猶百萬古者以金重一斤若今萬錢矣)
則登戾之說信矣
百金之魚公張之注云百金猶百萬也古者以金重一
斤若今萬錢矣食貨志云漢興更令民鑄莢錢黃金
一斤如淳曰時以錢為貨黃金一斤直萬錢食貨志
又云米至石萬錢馬至匹百金薛瓚曰秦以一溢為
一金漢以一斤為一金一斤為萬錢則百金為百萬
錢矣何注與如薛二說皆合而司馬貞索隠取瓉注
而非如說盖未之攷也(顔遊秦漢書注云一金萬錢見平準書注戰國策云公孫)
(閈使人操十金而往卜於市高誘曰二十兩為一金又云趙王封蘇秦為武安君黃金萬溢高誘曰萬溢)
(萬金也二十兩為一溢)
經初獻六羽注云羽者鴻也所以象文德之風化疾也
五經異義云公羊說樂萬舞以鴻羽取其勁輕一舉
千里詩毛說萬以翟羽韓詩說以夷狄大鳥羽謹案
詩云右手秉翟爾雅說翟鳥名雉屬也知翟羽舞也
經六年春鄭人來輸平傳云輸平者何輸平猶墮成也
何言乎墮成敗其成也左傳作渝平云更成也服虔
曰公為鄭所獲釋而不結平於是更為約束以結之
故曰渝平平猶成也成猶盟也桓元年傳云渝盟無
享國秦晉為盟成而不結宋及楚平傳載盟辭渝盟
猶渝成也渝成猶渝平也公與鄭絶鄭來渝平隠不
享國桓莊結成以隠為辭則渝平不得為成明矣秦
誓文云(即詛楚文)變輸盟刺廣雅曰輸更也渝與輸同(朱子)
(云)輸亦訓墮故左氏謂之更成公羊謂之墮成其義
一耳(孫復以輸平為輸誠尤誤劉原父以更成為非从公羊改渝為輸盖未攷字義)
八年經公及莒人盟于包來釋文云包來左氏作浮來
古浮包字同秦有儒生浮丘伯見漢書楚元王傳而
鹽鐵論作包丘子盖古音通也
十有一年傳何隠爾弑也蔡邕石經弑作試白虎通引
春秋讖曰弑者試也欲言臣子殺其君父(殺音試釋文云弑从)
(式殺从殳不同君父言弑積漸之名臣子云殺卑賤之意字多亂故時復音之)不敢卒候間
司事可稍稍弑之荀卿子議兵曰傳曰威厲而不試
刑措而不用鹽鐡論曰威厲而不殺殺音試古音同
桓三年齊侯衛侯胥命于蒲荀子大略篇曰春秋善胥
命而詩非屢盟其心一也
四年有年朱新仲曰有年大有年桓宣時也有者不宜
有二公行事不宜有此皆貶也春秋二百四十二年
之間豈止此二三年豐熟哉以是知二公不宜有此
也昭元年秦后子奔晉云云國無道而年榖和熟天
贊之也與此意合
六年經蔡人殺陳陀傳云淫於蔡蔡人殺之注云蔡稱
人者與使得討之猶律文立子姦母見乃得殺之也
疏云猶言對子姦母也
八年注云天子之牲角握諸侯角尺卿大夫索牛疏云
皆指祭宗廟之牲也襄元年左氏傳云萊人賂夙沙
衛以索馬牛杜氏云索簡擇好者周禮牛人祭祀共
求牛求牛猶索牛也
十一年傳云古者鄭國處於留先鄭伯有善于鄶公者
通乎夫人以取其國而遷鄭焉而野留案鄶公者鄶
仲也夫人者叔妘也周語富辰曰鄶之亡也由叔妘
注云鄶妘姓之國叔妘同姓之女為鄶夫人鄭語史
伯云子男之國虢鄶為大虢叔恃勢鄶仲恃險君若
以周難之故寄帑與賄焉無不克矣寄帑與賄故得
通於夫人而取其國康成發墨守云鄭始封君曰桓
公者周宣王之母弟國在宗周畿内今京兆鄭縣是
也桓公生武公武公生莊公遷居東周畿内國在虢
鄶之間今河南新鄭是也武公生莊公因其國焉留
乃在陳宋之東(左傳侵宋吕留後漢彭城有留縣張良所封)鄭受封至此
適三世安得古者鄭國處於留祭仲將往省留之事
乎愚案桓公寄帑與賄于虢鄶及十邑幽王之亂東
京不守當有處留之事其後滅虢鄶十邑而居新鄭
則以留為邊鄙當在武公之時故云古者鄭國又云
先鄭伯公羊之言正與外傳合鄭氏不攷而驟非之
過矣
莊四年傳九世猶可以復讎乎雖百世可也五經異義
曰公羊說復百世之讎古周禮說復讎可盡五世之
内五世之外施之於已則無義施之於彼則無罪謹
案魯桓公為齊襄公所殺其子莊公與齊桓公會春
秋不譏又定公是魯桓公九世孫孔子相定公與齊
會于夾谷是不復百世之讎也从周禮說
七年傳不修春秋曰雨星不及地尺而復王伯厚云晉
語司馬侯曰羊舌肸習於春秋楚語申叔時曰教之
春秋皆在孔子前所謂乘檮杌也魯之春秋韓起所
見所云不修春秋也
八年經甲午祠兵五經異義曰公羊說甲午祠兵師出
曰祠兵入曰振旅祠者祠五兵矛戟劍楯弓鼓及祠
蚩尤之造兵者左氏說甲午治兵為授兵于廟謹案
三朝記曰蚩尤庶人之強者何兵之能造玄之聞也
(以下鄭駁)祠兵者公羊字之誤以治為祠因而作說之於
周司馬職曰仲夏教茇舍仲秋教治兵其下皆云如
戰之陳仲冬教大閱修戰法虞人萊所田之野乃為
之如是治兵之屬皆習戰非授兵于廟又無祠五兵
之禮(鄭以公羊祠當為治故詩采芑箋引此傳直作治)
夏師及齊師圍成傳云成者盛也盛則曷為謂之成諱
滅同姓也案成本盛國成與盛通故釋名云成盛也
穆天子傳云盛姬盛伯之子郭璞云盛國名文十二
年盛伯來奔是盛國伯爵二傳皆作郕僖廿四年左
氏傳云管蔡郕霍文之昭也是盛為姬姓故穆天子
傳云天子賜盛伯為上姬之長郕後為魯邑昭七年
左氏傳云晉人來治杞田季孫將以成與之說文云
郕魯孟氏邑是郕與成一也故此傳云諱滅同姓郡
國志云濟北成縣本國成舊屬泰山郡地理志泰山
有式縣式當作成
十年注云律一人有數罪以重者論之案昭卅一年傳
與此同盖漢律也史記李斯傳云具斯五刑漢書刑
法志云漢興之初尚有夷三族之令令曰當三族者
皆先黥劓斬左右趾笞殺之梟其首菹其骨肉於
市其誹謗詈詛者又先斷舌故謂之具五刑彭越韓
信之屬皆受此誅暴秦之為禍也烈矣高后元年乃
除三族罪祅言令尚書甫刑傳子張曰堯舜之主二
人刑而天下治何則教成而愛深也一夫而被此五
刑子龍子曰未可謂能為書康成注云二人俱罪吕
侯之說刑也被此五刑俞犯數罪也孔氏曰不然也
五刑有此教注云教然耳數罪猶以上一罪刑之此
與漢律一人數罪以重者論之同義
十有二年傳閔公矜此婦人妬其言顧曰此虜也爾虜
焉故(句)魯侯之美惡乎至董仲舒春秋繁露云此虜
也爾虜焉知魯侯之美惡乎致萬怒摶閔公絶脰韓
詩外傳引此云閔公矜此婦人妬其言顧曰爾虜焉
知魯侯之美惡乎(何氏以爾虜焉故為句注云女嘗執虜於魯侯故稱譽爾又云魯侯)
(之美惡乎至注云惡乎至猶何所至意極迂回)
十有七年經鄭瞻自齊逃來傳云何以書書甚佞也曰
佞人來矣佞人來矣案甚佞猶孔壬也爾疋釋言云
孔甚也釋詁云壬佞也虞書云何畏乎巧言令色孔
壬孔氏傳訓為甚佞佞讀為年(天王殺其弟年夫左傳作佞夫)故國
語輿人誦曰佞之見佞果喪其田佞與田協故讀為
年年讀為壬(說文从邑年聲讀若寧又年以禾千聲千與年同音)田讀為陳
故甚佞謂之孔壬(後人疑孔壬之說遂以為共工名其妄如此王逸天問注云康回共)
(工名亦誤)齊田謂之齊陳既同物又同音是之謂古訓(訓讀)
(為馴)
廿三年經公如齊觀社鄭氏六經奥論云公如齊觀社
左氏曰非禮也公羊曰盖以觀齊女也榖梁曰非常
曰觀觀無事之辭也案墨子曰燕之祖齊之社稷宋
之桑林男女之所聚而觀之也則觀社之義公羊為
長(以上皆鄭氏說)棟案左傳襄廿四年云齊社蒐軍實使客
觀之外傳云夫齊棄大公之法而觀民于社然則觀
社非古也故左氏以為非禮
廿四年傳戎將侵曹曹羈諫曰君請弗自敵也春秋繁
露曰曹羈曰戎衆以無義君無自適君不聽果死戎
寇棟案適讀為敵古文也禮記雜記注云適讀為匹
敵之敵荀卿子云天子四海之内無客禮告無適也
注云適讀為敵史記范睢傳攻適伐國田單傳適人
開戶李斯傳羣臣百官皆畔不適徐廣皆音征敵之
敵董氏所據公羊依古本以適為敵
卅年傳子司馬子曰盖以操之為已蹙矣注云操迫也
已甚也蹙痛也迫殺之甚痛攷工記云凡察車之道
不微至無以為戚速也康成云齊人有名疾為戚者
春秋傳曰盖以操之為已蹙矣疏云鄭氏以蹙為疾
與何别非也古蹙戚同音詩小明云曷云其還政事
愈蹙歲聿云莫采蕭穫菽心之憂矣自貽伊戚是戚
讀為蹙公羊作蹙故訓為痛戚有蹙音故訓為疾
卅有一年經築臺於郎注云禮天子有靈臺以候天地
諸侯有時臺以候四時五經異義云公羊說天子有
三臺諸侯二天子有靈臺所以觀天文有時臺以觀
四時施化有囿臺所以觀鳥獸魚鼈諸侯當有時臺
囿臺諸侯卑不得觀天文無靈臺皆在國之東南二
十五里東南少陽用事萬物著見用二十五里吉行
五十里朝行暮反也
卅二年傳未踰年之君也有子則廟廟則書葬無子不
廟不廟則不書葬五經異義云春秋公羊說云未踰
年君有子則書葬立廟無子則不書葬恩無所錄也
左氏說云臣之奉君悉心盡恩不得錄君父有子則
為立廟無子則廢也或議曰(缺文)案禮云臣不殤君子
不殤父君無子而不為立廟是背義棄禮罪之大者
也玄之聞也(以下鄭駁)未踰年君者魯子般子惡是也皆
不稱公書卒弗諡不成於君也廟者當序於昭穆不
成於君則何廟之立凡無廟者為壇祭之近漢諸幼
小之帝尚皆不立廟而祭於陵云罪之重者此何故
不罪殤者十九向下未踰年之君未必未冠引殤欲
以何明也蔡邕云見孝殤孝沖孝質皇帝以幼弱在
位未踰年不列於廟大尉司徒分視三陵皆宗廟典
制也
閔元年傳注云律親親得相首匿漢書地節四年詔曰
父子之親夫婦之道天性也雖有患禍猶蒙死而存
之誠愛結於心仁厚之至也豈能違之哉自今子首
匿父母妻匿夫孫匿大父母皆勿坐其父母匿子夫
匿妻大父母匿孫罪殊死皆上請廷尉以聞
僖四年傳古者周公東征則西國怨西征則東國怨注
云此道黜陟之時也詩云周公東征四國是皇白虎
通云傳曰周公入為三公出為二伯中分天下出黜
陟詩曰周公東征四國是皇言東征述職周公黜陟
而天下皆正也經典無西征之文荀卿子王制篇曰
周(原本作用誤)公南征而北國怨曰何獨不來也東征而
西國怨曰何獨後我也吕氏春秋古樂篇云成王立
殷民反王命周公踐伐之商人服象為虐於東夷周
公遂以師逐之至於江南乃為三象以嘉其德此南
征之文也
十年傳踊為文公諱也注云踊豫也齊人語若關西言
渾矣
十有四年傳曷為城杞滅也孰滅之盖徐莒脅之注云
言脅者杞王者之後尤微是見恐曷而亡(曷火葛反)案恐
曷即漢律恐猲也陳羣新律序曰盜律有恐猲漢書
王子侯表曰葛魁侯戚坐縳家吏恐猲受賕棄市平
城侯禮坐恐猲取雞免承鄕侯德天坐恐猲國人受
財臧五百以上免籍陽侯顯坐恐猲國民取財物免
師古曰猲者謂以威力脅人也音呼葛反(戰國策云恫疑虚猲)
(高誘云猲喘息懼貌)
十有六年傳霣石記聞聞其磌然視之則石察之則五
楊士勲云磌字說文玉篇字林等無其字學士多讀
為砰(公羊釋文云本或作砰八耕反)據公羊古本並為磌字張揖讀
為磌是石聲之類不知出何書也
十有九年傳盖叩其鼻以血社也棟案血當為衈壞字
也穀梁作衈社山海經云祈䎶用魚郭璞云以血塗祭
為䎶也公羊傳云盖叩其鼻以䎶社音釣餌之餌禮
說曰以牲告神欲神聽之曰䎶盖兼取膟膋故耳从
血用祈神聽故䎶从申
卅有三年傳宰上之木拱矣注云宰冢也列子孔子曰
望其壙宰如也墳如也鬲如也注云宰冢也(榖梁云子之冢)
(木已拱矣)
九經古義卷十三
