九經古義卷十五長洲惠棟撰
穀梁古義
孝經說云孔子曰吾志在春秋行在孝經以春秋屬商
孝經屬參故應劭風俗通言榖梁為子夏門人楊士勛
謂受經于子夏余案桓譚新論云左氏傳世遭戰國寢
蔵後百餘年魯榖梁赤為春秋殘略多所違失然則穀
梁子非親受經于子夏矣古人親受業者稱弟子轉相
授者稱門人則穀梁子于子夏猶孟子之于子思故魏
麋信注穀梁以為與秦孝公同時也楊士勛言穀梁為
經作傳傳孫卿卿傳魯人申公申公傳博士江翁案孫
卿齊湣襄時人當秦之惠王則在其後又卿著書言天
子廟數(僖十五年傳天子七廟云云是以貴始德之本也荀卿禮論同)及賻賵襚含之
義(隠元年車馬曰賵云云在大略篇)述春秋善胥命而言盟詛不及三
王(隠八年傳亦在大略篇末)諸侯相見仁者居守(二年傳知者慮義者行仁者守)又
以大上為天子(隠二年傳大上故不名今在君子篇)皆本穀梁之說其言
傳孫卿信矣又隠元年傳云成人之美不成人之惡僖
廿二年傳云過而不改是謂之過廿三年傳云以不教
民戰則是弃其師今皆在論語中鄭論語序云仲弓子
夏等所撰論語讖亦言子夏等七十二人共撰仲尼微
言其諸聖人之徒私淑諸人者乎又傳中所載與儀禮
禮記諸經合者不可悉舉故鄭康成六藝論云穀梁善
於經
經典序錄云穀梁有段肅注十二卷不詳何人隋經籍
志云春秋穀梁傳十四卷段肅注疑漢人棟案後漢
班固傳固奏記東平王云弘農功曹吏殷肅逹學洽
聞才能絶倫誦詩三百奉使專對章懷注云固集殷
作段然則殷肅即段肅也劉氏史通言肅與京兆祭
酒晉馮(馮亦見奏記)嘗撰史記以續史遷之書
隠元年傳春秋貴義而不貴惠信道而不信邪注信申
字古今所共用韋昭國語注云信古伸字士相見禮
注云古文伸作信(康成儒行注云信讀如屈伸之伸假借字也信或為身)
三年經日有食之傳云其日有食之何也吐者外壤食
者内壤闕然不見其壤有食之者也注云凡所吐出
者其壤在外其所吞咽者壤入於内疏云壤字為穀
梁音者皆為傷徐邈亦作傷麋信云齊魯之間謂鑿
地出土鼠作宂出土皆曰壤或當字從壤盖如麋信
之言(九章箅術穿地四為壤五為堅五壤為息土尚書正義)
有内辭也或外辭也或與有同義故以内外别之
四年衛祝吁釋文云左氏公羊及詩作州吁案州有祝
音故或作祝聲之誤也
五年傳尸子曰舞夏自天子至諸侯皆用八佾初獻六
羽始厲樂矣釋詁云厲作也郭氏引此傳以證之方
言曰厲卬為也甌越曰卬吳曰厲郭氏云作亦為也
(僖廿年新作南門傳云作為也)
八年經鄭伯使宛來歸邴釋文云左氏作祊穆天子傳
云戊戌天子北入于邴郭璞曰邴鄭邑左傳作祊古
方丙同字
注周有千八百諸侯盡京師之地不足以容不合事理疏
云見孝經說棟案范注諸侯有大功盛德於王室已
下皆采許叔重五經異義之文疏言見孝經說非也
九年經天王使南季來聘傳云南氏姓也(顧炎武云南非姓姓字衍)
(文)季字也白虎通引詩傳文王十子末云南季載南
采也猶祭伯毛伯之謂左傳作聃季史記作冉季冉
與南同昔故亦作南(周公為大宰康叔為司寇聃季為司空周康聃皆畿内地荀子)
(云周公歸周注云畿内之國亦名周周公黑肩其後也康叔後封于衛聃季未改封世為卿士也司馬遷)
(云冉季載其後世無所見未之攷耳)
桓二年傳何以知其先殺孔父也曰子既死父不忍稱
其名臣既死君不忍稱其名以是知君之累之也孔
氏父字也五經異義云公羊說臣子先死君父猶名
之(何休注桓二年傳云禮臣死君字之與此異)孔子曰鯉也死是已死稱
名左氏說既沒稱字而不名(杜預以為孔父稱名與賈逵異)桓二年
宋督弑其君與夷及其大夫孔父先君死故稱其字
穀梁同左氏說謹案論語稱鯉也死實未死假言死
从左氏穀梁說玄之聞也(以下鄭駁)論語云鯉也死有棺
而無椁是實死未葬前也設言死凡人於恩猶不然
况聖賢乎
桓四年傳春曰田夏曰苗秋曰蒐冬曰狩何休廢疾曰
運斗樞曰夏不田榖梁有夏田於義為短鄭君釋之
云四時皆田夏殷之禮詩云之子於苗選徒囂囂夏
田明矣孔子雖有聖德不敢顯然改先王之法以教
授於世若其有所欲改其隂書於緯蔵之以傳後王
穀梁四時田者近孔子故也公羊正當六國之亡讖
緯見讀而傳為三時田(公羊桓四年傳無夏田之語)作傳有先後
雖異不足以斷穀梁也(王制正義)
莊元年夫人孫于齊傳云孫之為言猶孫也注云孫孫
遁而去非也公羊傳云孫者何孫猶孫也何休曰孫
猶遁也棟案遁讀為循釋文音徒困反非也今文尚
書云五品不訓(後漢書)訓讀為馴(周禮注)書亦或作馴(史記)
馴與循同音循猶巡也巡猶遁也古逡巡字皆作逡
遁(見儀禮注)又作逡循(顧炎武論之詳矣)是循與遁同又與孫通
古文尚書云五品不遜說文引作愻愻猶孫也古遜
字皆作孫與遁巡訓馴循皆同音(劉向說苑曰大學之教也時禁於未)
(發之曰預因其可之曰時相觀於善之曰磨學不陵節而施之曰馴今學記馴作遜)
七年經辛夘昔傳日入至于星出謂之昔王逸云昔夜
也詩云樂酒今昔今詩作夕崔譔莊子注曰昔夕也
天官昔人注云昔之言夕也管子小匡云旦昔從事
旦昔猶旦夕也昔亦訓夜者列子曰尹氏有老役夫
昔昔夢為國君張湛云昔昔夜夜也
十七年鄭詹自齊逃來傳云逃義曰逃義謂君臣之義
仲尼曰天下有大戒二其一命也其一義也子之愛
親命也不可解於心臣之事君義無適而非君也無
所逃于天地之間是之謂大戒楚箴尹克黃亦言君
天也天可逃乎是逃義也
廿有二年肆大青傳云肆失也失古佚字佚與逸同謂
逸囚也
廿有四年傳禮天子之桷斲之礱之加密石焉諸侯之
桷斲之礱之大夫斲之士斲本晉語張老云天子之
室斲其椽而礱之加密石焉注云密密理也石謂砥
也先粗礱之加以密砥諸侯礱之注云無密石也大
夫斲之注云不礱也士首注云斲其首也尚書大傳
曰天子之堂其桷天子斲其材而礱之加密石焉大
夫達稜士首本庶人到加鄭氏注云礱礪之也密石
砥之也稜菱也何休公羊注云禮天子斲而礱之加
密石焉諸侯斲而礱之不加密石大夫斲之士首本
卅年傳燕周之分子也分子猶别子禮記大傳云别子
為祖注云别子謂公子然則王所生者為王子謂之
别者别于世子也燕世家云召公奭與周同姓譙周
曰周之支族孔穎達以為譙周考校古史不能知其
所出皇甫謐以為文王庶子白虎通云召公文王子
王充曰召公周公之兄穀梁以為分子者盖長庶歟
閔元年經盟于洛姑釋文云一本作路姑案路洛同音
漢書揚雄校獵賦曰爾乃虎路三嵏以為司馬晉灼
曰路音洛
僖三年公子季友如齊莅盟傳云莅者位也鄭氏易需
彖云位乎天位上位字讀為涖涖與莅同
廿有八年經公朝于王所傳云朝不言所言所者非其
所也案攷工記載祭侯之辭曰惟若寧侯毋或若女
不寧侯不屬于王所故抗而射女鄭氏注云屬猶朝
會也故白虎通引禮射祝曰嗟爾不寧侯爾不朝于
王所以故天下失業亢而射爾然則王所者猶漢時
所謂行在所也天子所在曰王所吉日云天子之所
此臨天下之言也諸侯所在曰公所(鄭詩獻于公所齊侯鎛鐘云有)
(共于公所)此臨一國之言也下經云天王守于河陽壬申
公朝于王所傳云朝於廟禮也於外非禮也棟謂天
子巡守有朝諸侯之禮故尚書云五載一巡守羣后
四朝馬融王肅皆云四面朝於方岳之下王巡守而
朝之正也召王非正也故仲尼書云天王守於河陽
所以正君臣之禮
宣八年葬我小君頃熊疏云案文十八年注云宣母敬
嬴此云頃熊者一人有兩號故也棟謂頃聲近敬熊
聲同嬴二傳由口授故字異而音同而云一人有兩
號非也
成元年傳古者有四民有士民有商民有農民有工民
棟案古者四民商農工賈士民始于齊之管子管子
制國始有士鄕故地理志云齊地臨淄其中具五民
服虔云士農工商賈也禮說論之詳矣
襄十年傳古者天子六師公羊隠五年傳注云禮天子
六師方伯二師諸侯一師昭五年傳舍中軍者何復
古也魯於春秋不得為方伯以二軍為復古則諸侯
一軍之說非矣三略曰聖王御世觀盛衰度得失而
為之制故諸侯二師方伯三師天子六師諸侯二師
故舍中軍為復古古者一二皆積畫傳寫之誤也
六師即六軍也大雅棫樸云周王于邁六師及之毛
傳云天子六軍鄭志趙問此詩引常武詩云整我六
師不稱六軍而稱六師不達其意答曰師者衆之通
名故人多云焉欲著其大數則乃稱軍耳林孝存引
詩六師之文以難周禮鄭答之云軍者兵之大名軍
禮重言軍為其大悉故春秋之兵雖有累萬之衆皆
稱師詩云六師即六軍也
昭十九年傳許世子不知嘗藥累及許君也注云許君
不授子以師傅使不識嘗藥之義故累及之公羊傳
云進藥而藥殺則曷為加殺焉爾譏子道之不盡也
棟案墨子非攻篇云今有醫於此和合其祝藥於天
下之有病者而藥之萬人食此若醫四五人得利焉
猶謂之非行藥也故孝子不以食其親忠臣不以食
其君夫就師學問無方心志不通雖有愛父之心而
適以賊之墨氏此論可謂知言
昭廿有五年宋公佐卒於曲棘傳云邡公也注云邡當
為訪訪謀也謀納公
九經古義卷十五
