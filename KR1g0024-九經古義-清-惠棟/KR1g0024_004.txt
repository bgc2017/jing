九經古義卷四長洲惠棟撰
尚書古義
泰誓晁氏曰儒言尚書泰誓作大開元間學士衛包受
詔成今文尚書乃始作泰或以交泰為說真燕書哉
棟案顧彪古文尚書義疏云泰者大之極也猶如天
子諸侯之子曰大子天子之卿曰大宰此會中之大
故稱泰誓彪字仲文隋煬帝時為秘書學士當時已
改為泰非始於衛包(繁陽令楊君碑大夫人字始作泰知大與泰異文始于後漢)
雖有周親不如仁人王伯厚曰孔安國論語注言有管
蔡為周親不如箕子微子之仁人與注尚書異書傳
云紂至親雖多不如周家之多仁人朱文公集注從
書傳棟案書傳本云少仁人故疏云多惡不如少善
上云受有億兆夷人是言至親之多予有亂十人(今本)
(亂下有臣字非王伯厚已辨之)是言仁人之少故論語引之以為才
難
牧誓乃惟四方之多罪逋逃是崇是長是信是使谷永
引書云四方之逋逃多罪是崇是長是信是使小顔
以為今文泰誓之辭非也宗尊也故傳訓為尊春秋
傳云師叔楚之崇也崇亦訓尊
弗迓克奔以役西土匡謬正俗曰牧誓篇云弗御克奔
以役西土孔安國注云商衆能奔来降者不迎擊之
徐仙民音御為五所反案御既訓迎當音五駕反不得
音御案此則孔氏尚書本作御訓為迎也史記及馬
融本皆作禦王肅又讀御為禦非也古禦字作御古
文春秋傳皆然毛詩谷風曰亦以御冬毛傳云御禦
也御又與迓同大雅思齊曰以御于家邦傳曰御迎
也鄭氏于鵲巢箋亦訓御為迎曲禮曰大夫士必自
御之注云御當為訝訝迎也(士昏禮注同)春秋傳曰跛者
御跛者眇者御眇者皆訝也世人亂之但御雖為迓
訓詁家當依本字釋之無直改經文之理唐石經亦
仍其誤則知古文之亡久矣(毛傳訓御為迎蓋本爾雅今釋文仍作迓者俗)
(儒所竄易也)
武成惟一月壬辰㫄死魄張霸偽武成云惟一月壬辰
㫄死霸說文曰霸月始生霸然也承大月二日承小
月三日从月䨣聲周書曰哉生霸普伯切棟案古鐘
鼎文魄字皆作霸或省作雨公&KR3512;鼎云惟十有四月
既死霸與說文合周伯琦六書正譌云霸今俗作必
駕切㠯為霸王字而月霸乃用魄字非本義王霸字
本作伯月魄字作霸其義始正䨣音膊雨濡革也从
雨从革今薛宣古文魄作屰屰古戟字未詳
至于大王肇基王迹王季其勤王家傳云大王脩德以
翦齊商人始王業之肇迹王季纘統其業乃勤立王
家棟案孔說非也迹古績字言不窋失官社稷不守
至於大王光復祖宗始立勲績于王家王季以八命
作牧勤勞王家之事文王能繼成其勲(周禮王功曰勲)大膺
帝命作西伯以撫六州之衆也
洪範無偏無陂遵王之義蔡邕石經及尚書舊本皆作
頗唐玄宗詔曰每讀尚書洪範至無偏無頗遵王之
誼三復斯文並皆恊韻唯頗一字實則不倫又周易泰
卦中無平不陂釋文陂字亦有頗音陂之與頗訓詁
無别為陂則文亦會意為頗則聲不成文兼訪諸儒
僉以為然終非獨斷宜改頗為陂乃宣示國學棟案
此詔及匡謬正俗遵王之義義皆作誼故玄宗謂與
頗字不恊據周易改為陂楚詞曰脩繩墨而不頗王
逸曰頗傾也易曰無平不頗(楚詞與差恊韻)是古易本作頗
故釋文又音破河反改頗為陂失所據矣說文言部
云詖古文以為頗字音彼義切是頗有詖音古文作
詖(周禮典同云陂聲散注云陂讀為險詖之詖是陂與詖同)正與誼字恊何不倫
之有邪古義字皆作誼漢書猶然鄭仲師周禮注云
古者書儀但為義今時所謂義為誼是也吳才老以
此經義字音俄謂與陂恊而不知本是誼字顔師古
又謂誼有宜音皆好古之過也(史記吕覽亦作義當是後人所改)
無有作好遵王之道無有作惡遵王之路吕覽引云毋
或作好遵王之道毋或作惡遵王之路高誘曰或有
也古有字皆作或商書曰殷其弗或亂正四方多士
云時予乃或言爾攸居傳皆云或有也鄭康成注論語
亦云或之言有也韓非子曰無或作利从王之指無
或作惡从王之路文雖異然皆以或為有韓子吕氏
皆在未焚書之前必有所據王伯厚以為述洪範而
失之未盡然也(說文引商書曰無有作妞玉篇作云古文好字案石鼔文好字从孜好)
(畤鼎从好篆文女字似丑故或从左或从右文之異也又周伯琦六書正譌云&KR2315;愛而不釋也从女丑聲)
(别作好乃呼皓切)
曰蒙鄭王本皆作雺在曰驛之下史記亦然(微子世家)又作
霧與雺通爾雅曰天氣下地不應曰雺孔傳曰蒙隂
闇與爾雅合徐邈云蒙音亡鉤反明字本作雺轉寫
誤為蒙耳(張有復古編云霚地气發天不應从雨敄俗作霧蒙鄭本又作蟊汗簡云古文尚書)
(以為蒙古文蟊作蟊从三虫今與虫同从三虫以為古文蒙字非也當云古文作今文作蟊)
曰驛傳云氣落驛不連屬棟案驛古文作悌今文作圛
鄭氏齊詩箋云古文尚書以悌為圛孔穎達曰古文
尚書即今鄭注尚書也賈逵以今文校之定以為圛
故鄭依賈氏所奏从定為圛史記作涕涕即悌也古
書篆字作立心與水相近讀者失之故誤从水(見鄭氏易)
(注)太史公从孔安國問多得古文之說故作悌後人
轉讀遂為涕也說文曰圛讀若驛今尚書作驛是又
襲今文而失之(司馬相如傳云昆蟲懌闓懌猶愷悌也亦發明之意)
凡七卜五占用二衍忒劉昌書云乃命卜筮曰雨曰霽
曰蒙曰驛曰克曰貞曰悔凡七卜五占用二衍忒讀
者皆以占用二作一句史記宋世家載箕子之對謂
卜五占之用二衍貣鄭玄注曰卜五占之用謂雨霽
圛雺克也二衍貣謂貞悔也兆卜之名七龜用五易
用二然則卜五占者用之衍貣則非占也尚書省去
之字合以占用為一句二衍貣為一句則義理明矣
五者来備王伯厚曰史記作五事来備後漢書荀爽傳
云五韙咸備注韙是也李雲傳云五氏来備棟案經
文曰時五者来備時是也言是五者皆備至也孔氏
以曰時二字屬上句與漢儒所受尚書異讀後人遂
以五是為傳習之譌非也是又作氏者覲禮曰太史
是右注云古文是為氏曲禮曰五官之長曰伯是職
方注云是或為氏漢書云造父後有非子至玄孫氏
為莊公小顔曰氏與是同古通用字(古文引經或从簡略時五者来)
(備則云五是来備易坤之初六履霜堅冰至象曰履霜堅冰隂始凝也三國志注引云初六履霜隂始凝)
(也後人遂以堅冰二字為衍文可謂無識矣)上經云立時人為卜筮此云
時五者来備皆訓為是
金縢是有丕子之責于天鄭注尚書曰丕讀曰不愛子
孫曰子史記作負子(索隠引鄭注云丕讀曰負誤也)棟案白虎通曰
天子曰不豫言不復豫政也諸侯曰負子子民也言
憂民不復子之也公羊傳曰屬負兹禮記音義隠曰
天子曰不豫諸侯曰不兹大夫曰犬馬士曰負薪然
則負子即不茲也負與丕音相近(負讀為陪禹貢陪尾史記作負尾)
子又與茲同諸說不一鄭氏為長益稷曰予不子故
鄭讀从之孔訓丕為大義所未安
惟朕小子其親逆鄭注云新迎改先時之心更自新以
迎周公鄭所傳古文尚書乃馬季長本訓親為新禮
記在親民程子曰親當作新蓋本先儒之說熊氏朋
来作經說以為漢儒擅改經字加以音釋惑人若大
學親民親作新則非漢儒所及待河南程子而後能
言之真夏蟲之見也(馬本亦作親迎鄭于東山箋亦言成王既得金縢之書親迎周)
(公而注仍訓為新盖古親與新同也)
予造天役王莽作大誥云予遭天役案史記甫刑云兩
遭具備今尚書作造(文侯之命云嗣造天丕愆孔傳亦訓為遭)
序周公既得命禾旅天子之命史記云魯天子之命孔
穎達春秋正義云石經古文魯作&KR2590;說文曰&KR2590;古文
旅古文以為魯衛之魯蓋古旅字魯字皆作&KR2590;故旅
字亦作魯秦和鐘曰以受毛魯多釐董逌曰魯古文
旅秦時已誤魯為旅司馬襲秦舊文故也
康誥王曰嗚呼封敬明乃罰人有小罪非眚王符潜夫
論云康誥云王曰於戲封敬明乃罰人有小罪匪省
酒誥盡執拘以歸于周拘說文引作抲云抲撝也从手
可聲棟案可句字異古文未有通用者說文解字叙
云廷尉說律至以字斷法苛人受錢苛之字止句也
不合孔氏古文然漢時可句亦有通用者
梓材戕敗人宥王啟監厥亂為民今文尚書曰彊人有
王開賢厥率化民王充曰言賢人壯彊於禮義故能
開賢其率化民棟案古宥字或作有(古有字皆作又王制曰王三又)
(然後制刑鄭注云又當作宥管子書又以侑為宥)開本啟字避漢帝諱故作
開以亂為率以為為化(古貨字作䞈訛字作譌或从化或从為字本相通)古
今文之異如此(正義云鄭注古文篇與夏侯等同而經字多異夏侯等書宅嵎夷為宅堣)
(織昧谷曰柳谷心腹腎腸曰憂腎陽劓則劅剠云臏宫劓割頭庶剠是鄭注不同)
無胥戕無胥虐至于敬寡至于屬婦合由以容孔鮒云
妾婦之賤者謂之屬婦屬逮也逮婦之名言其微也
說文引云至于媰婦媰婦姙身也案廣韻引崔子玉
清河王誄云惠於媰孀則媰非姙身也
洛誥無若火始燄燄梅福上書成帝曰書曰毋若火始
庸庸勢陵於君權隆於主然後防之亦無及矣注云
庸庸微小皃也今洛誥作燄燄傳云火始然燄燄尚
微愚謂燄燄猶炎炎也古燄字皆作炎炎炎勢盛不
得謂始然作庸庸者是庸庸猶熒熒太公六韜云
熒熒不救炎炎奈何亦此意也
序成周既成遷殷頑民史記作遺民賈侍中亦以為遷弼
鄘之民於成周皆古文尚書說也陳亮曰臧哀伯云
武王克商遷九鼎於雒邑義士猶或非之義士即多
士所謂遷殷頑民者由周而言則為頑民由商而論
則為義士矣(周書作雒曰俘殷獻民遷于九畢孔晁云賢民士大夫也九畢成周之地近王)
(化也)
無逸書大傳作毋逸(論衡同)史記作無佚案漢石經逸字
皆作佚漢書猶然王伯厚曰毋者禁止之辭其義尤
切棟案儀禮士昏禮云夙夜毋違命注云古文毋作
無史記從古文故亦作無毋與無古今字非有兩義
乃或亮隂三年不言其惟不言言乃雍正義引鄭氏注
云其不言之時時有所言則羣臣皆和諧坊記引此
云三年其惟不言言乃讙魯世家載無逸篇與坊記同
裴駰載鄭氏注云讙喜悅也言乃喜悅則民臣望其
言久矣棟案史記所載者伏生所傳今文尚書也鄭
氏之注不與正義同者當在書大傳中後所注者乃
賈氏所傳古文尚書也熊朋来經說云坊記言乃讙
之注但知有說命之書不知其為無逸之文妄指為
讙說之讙不知本文當為雍作釋文正義者從而遂
非傳說尤為可恨熊氏不攷尚書古今文之異而妄
下雌黃亦可謂無忌憚矣
自朝至于日中昃不遑暇食遑當依國語作皇(左傳皆以皇為)
(遑)靈臺碑云日稷不夏稷與昃同(詳易古義)依字當作&KR2603;
鄭本尚書多方云天惟五年須夏之子孫注云夏之
言暇是夏與暇通(詩正義尚書大傳夏之言假也古假借字止作叚暇从日叚聲故暇)
(亦作夏)
則皇自敬德蔡邕石經皇作兄自作曰上文無皇曰同
正義云王肅本皇作況(秦誓云我皇多有之公羊傳載云而况乎我多有之亦以)
(皇為況蔡邕王肅所載皆古文尚書也)況滋益用敬德也兄本古況字
(樊毅碑況作兄)管子書皆以兄為況(漢書尹翁歸字子兄注云兄讀曰況桑柔詩云)
(倉兄填兮召旻云職兄斯引傳皆云兄滋也釋文兄音況本亦作況)
君奭說文曰奭召公名讀若郝史篇名醜案奭與奭相
似說文云古文以為醜字皆从䀠故史篇以為召
公名醜
惟人在我後嗣子孫大弗克恭上下遏佚前人光漢書
王莽傳引云嗣事子孫大不克共上下遏失前人光
棟案古佚字皆作失外傳周語云淫失其身管子山
國軌曰未淫失也秦詛楚文曰淫失湛亂董逌訓失
為佚春秋經曰肆大眚穀梁傳云肆失也失猶逸也
逸與佚同謂逸囚也公羊經齊侯使國佐如師傳云
佚獲也釋文曰佚一本作失(莊子書皆以失為佚)漢書地理志
云漢中淫失枝柱與巴蜀同俗杜欽傳書云或四三
年言失欲之生害也小顔云失讀曰佚主父偃傳云
齊王内有淫失之行游俠傳云遂行淫失皆作佚也
序成王東伐淮夷遂踐奄伏生書傳云遂踐奄踐之者
籍之也籍之謂殺其身執其家豬其宫史記踐作殘
周禮大司馬云放弑其君則殘之逸禮王霸記云殘
滅其為惡
多方乃惟爾辟以爾多方大淫圖天之命屑有辭案多
士言桀大淫泆有辭釋文云泆又作佾注同馬本作
屑云過也棟謂屑當作㞕與佾相近故誤作佾說文
云㞕動作切切也蔡氏以為瑣屑有辭孔氏又訓屑
為盡皆未當(屑裴光遠集綴又作䏌見汗簡)
立政灼見三有俊(石經作會)心灼說文引作焯云明也从火
卓聲案覲禮匹馬卓上九馬隨之鄭注云卓讀如卓
文君之卓猶酌也是卓有灼音故云从火卓聲汗簡
云古文尚書灼作焯
予旦已受人之徽言蔡邕石經曰旦以前人之微言論
語撰攷䜟曰子夏六十四人共撰仲尼微言漢書萟
文志云昔仲尼没而微言絶小顔曰精微要妙之言
(唐石經亦作徽孔傳以為美言)
以覲文王之耿光杜林說耿光也从光聖省聲說文曰
凡字皆左形右聲杜說非也棟案蔡邕石經作鮮光
故許氏不從其說外傳曰其光耿于民矣杜伯山傳
漆書古文必得其實作鮮光者非也(王逸楚辭章句云耿明也光也)
周官以公滅私說文云厶姦衺也公平分也从八从厶
八猶背也韓非曰蒼頡作字自營為厶背厶為公
君陳汲郡古文云成王十一年王命周平公治東都沈
約案周平公即君陳周公之子伯禽之弟鄭康成注
坊記云君陳蓋周公子
序康王既尸天子遂誥諸侯史記作告鄭氏緇衣注云
告古文誥
吕刑苗民弗用靈制以刑惟作五虐之刑曰法墨子引
云苗民否用練折則刑惟作五殺之刑曰法禮記緇
衣引曰苗民匪用命制以刑否古不字否用練未詳
或傳寫之誤折與制古字通古文論語云片言可以
折獄魯論折作制虐與殺亦通見春秋攷
皇帝哀矜庶戮之不辜王伯厚曰皇帝始見于吕刑趙
岐注孟子引甫刑曰帝清問下民棟案孔傳云君帝
帝堯也是孔氏本作君帝
告爾祥刑後漢書劉愷傳引作詳刑鄭康成周禮注云
書曰度作詳刑以詰四方又鄭書注云詳審察之也
則知古文本作詳詳與祥古今字易履上九曰視履
考祥釋文云本亦作詳此經當依古文作詳訓為祥
下經監于茲祥刑同(尚書君奭云其終出于不祥蔡邕石經云其道出于不祥)
惟貨惟来釋文云来馬本作求云有求請賕也漢律云
諸為人請求於吏以枉法而事已行者皆屬司寇說
文曰賕以財物枉法相謝也从貝求聲棟案漢盗律
有受賕之條即經所云惟貨也又有聽請之條即經
所云惟求也孔氏本作來以為舊相往来義反紆回
矣
其罰百鍰鍰史記作率徐廣曰率即鍰也音刷說文作
鍰云鋝也索隠曰舊本率亦作選漢書蕭望之傳張
敞曰甫刑之罰小過赦薄罪贖有金選之品應劭曰
選音刷金銖兩名師古曰字本作鋝鋝即鍰也蓋古
文作鍰今文作選五經異義云夏侯歐陽說云墨罰
疑赦其罰百率古以六兩為率古尚書說百鍰鍰者
率也一率十一銖二十五分銖之十三也百鍰為三
斤鄭氏以為古之率多作鍰(周禮職金疏)考功記冶氏云
重三鋝注鄭司農云鋝量名也讀為刷元謂許叔重
說文解字云鋝鍰也今東莱稱或以大半兩為鈞十
鈞為環環重六兩大半兩鍰鋝似同矣則三鋝為一
斤四兩(說文云鋝十銖二十五分之十三也周禮曰重三鋝北方以二十兩為鋝)
上下比罪棟案漢時有決事比蓋取則于古
費誓說文云周書有䉾誓從米北聲廣韻作粊从米比
聲云魯東郊地名此據孔氏本言之則知古文本作
粊裴駰謂尚書作柴字之誤也(鄭氏注周禮雍氏禮記曾子問皆引作粊)
(誓)
序東郊不開唐石經初刻開作闢匡謬正俗又作云
古闢字馬本亦作闢釋文云舊讀皆作開小顔以
為孔氏釋云東郊不開不得徑讀為開案說文虞
書闢四門作从門从此經字亦當從說文作
唐石經作闢者衛包改从今文也宋以来直作開
字非也
秦誓日月逾邁若弗云来正義曰員即云也是尚書本
作員衛包改古文始从云詩出其東門云聊樂我員
釋文曰員本作云詩正月云昏姻孔云本又作員商
頌曰景員維河鄭箋云員古文作云言古文以員為
云也
惟截截善諞言說文引云戔戔巧言又言部引云&KR0914;&KR0914;
善諞言公羊云諓諓善竫言賈逵國語注云諓諓巧
言也王逸引書云諓諓竫言漢書李尋傳云昔秦
穆公說諓諓之言任仡仡之勇案此則古文作&KR0914;&KR0914;
今文作戔戔也
惟截截善諞言俾君子易辭公羊云惟諓諓善竫言俾
君子易怠案說文籀文辭从台史記三王世家齊王
策云俾君子怠與公羊合此古文尚書也
是能容之禮記是作實棟案古寔字皆作是秦惠王
詛楚文曰昔我先君穆公及楚成王是戮力同心兩
邦若壹王之望讀是為寔戰國策蘇厲曰白起是攻用
兵高誘曰是實也公羊桓五年傳云寔来者何猶曰
是人来也高氏以是為實者古春秋經寔来左傳作
實来(今本左傳仍作寔来)韓奕箋云實墉實壑實當作寔趙魏
之東寔實同聲高誘涿人故亦以寔為實
惠棟案儒林傳云孔氏有古文尚書孔安國以今文讀
之因以起其家逸書得十餘篇司馬遷亦從安國問
故遷書載堯典禹貢洪範微子金縢諸篇多古文說
如堯典放勛(古文勲見說文)辯于羣神(辯古文徧見儀禮注)禹貢九江
入賜大龜(入古文内見南宫中鼎堯典風夜出内朕命内亦作入賜古文錫見儀禮注下賜土)
(姓同古文入亦作内&KR0783;敦云毛伯内門立中庭内門入門也)嶓冡導瀁(古文漾見說文)洪
範曰涕(悌字之誤古文以悌為圛)微子我其發出往(鄭本亦作往今作狂非)
金縢周公奔楚事(論衡以為古文家說)皆卓然古文無可疑者
苐其述事欲便于覽者往往以訓詁之字竄易經文
後之學者無可攷證反以史記為今文耳又殷本紀
所載湯征湯誥皆逸書十篇中文也今所傳古文湯
誥與史記所載絶不相類其中如敢用玄牡等語乃
湯時大旱請禱之文(見墨子及吕覽)豈誠孔壁之舊哉
九經古義卷四
