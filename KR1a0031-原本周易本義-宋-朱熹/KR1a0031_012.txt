原本周易本義卷十二
宋朱熹撰
周易雜卦傳
乾剛坤柔比樂師憂臨觀之義或與或求(以我臨物曰與物來觀我)
(曰求或曰二卦互有與求之義)屯見而不失其居蒙雜而著(屯震遇坎震動)
(故見坎險不行也蒙坎遇艮坎憂昧艮光明也或曰屯以初言蒙以二言)震起也艮止也損
益盛衰之始也大畜時也无妄災也(止健者時有適然无妄而災自外至)
萃聚而升不來也謙輕而豫怠也噬嗑食也賁无色也
(白受采)兊見而巽伏也(兊隂外見巽隂内著)隨无故也蠱則飭也(隨前)
(无故蠱後當飭)剥爛也復反也晉晝也明夷誅也(誅傷也)井通而
困相遇也(剛柔相遇而剛見揜也)咸速也恒久也(感速常久)渙離也節
止也解緩也蹇難也睽外也家人内也否泰反其𩔖也
大壯則止遯者退也(止謂不退)大有衆也同人親也革去故
也鼎取新也小過過也中孚信也豐多故也親寡旅也
(既明且衆其故多矣)離上而坎下也(火炎上水潤下)小畜寡也履不處也
(不處行進之義)需不進也訟不親也大過顛也遘遇也柔遇剛
也漸女歸待男行也頥養正也既濟定也歸妹女之終
也未濟男之窮也夬決也剛決柔也君子道長小人道
憂也(自遘以下卦不反對或疑其錯簡今以韻協之又似非誤未詳何義)
原本周易本義卷十二
