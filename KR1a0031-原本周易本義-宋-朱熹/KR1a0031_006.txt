原本周易本義卷六
宋朱熹撰
周易象下傳
山上有澤咸君子以虛受人(山上有澤以虛而通也)咸其拇志在外也雖
凶居吉順不害也咸其股亦不處也志在隨人所執下也(言亦者因)
(前二爻皆欲動而云也二爻隂躁其動也宜九三陽剛居止之極宜静而動可吝之甚也)貞吉悔亡未感害也
憧憧往來未光大也(感害言不正而感則有害也)咸其脢志末也(志末謂不能感物)
咸其輔頰舌滕口說也(滕騰通用)雷風恒君子以立不易方浚
恒之凶始求深也九二悔亡能久中也不恒其德无所容也久
非其位安得禽也婦人貞吉從一而終也夫子制義從婦凶
也振恒在上大无功也天下有山遯君子以遠小人不
惡而嚴(天體无窮山高有限遯之𧰼也嚴者君子自守之常而小人自不能近)遯尾之厲
不往何災也執用黃牛固志也係遯之厲有疾憊也畜
臣妾吉不可大事也君子好遯小人否也嘉遯貞吉以
正志也肥遯无不利无所疑也雷在天上大壯君子
以非禮勿履(自騰者強)壯于趾其孚窮也(言必田窮)九二貞吉以
中也小人用壯君子罔也(小人以壯敗君子以罔困)藩决不羸尚往
也喪羊于易位不當也不能退不能遂不詳也艱則吉
咎不長也明出地上晉君子以自昭明德(昭明之也)晉如
摧如獨行正也裕无咎未受命也(初居下位未有官守之命)受兹介
福以中正也衆允之志上行也鼫鼠貞厲位不當也失
得勿恤往有慶也維用伐邑道未光也明入地中明
夷君子以涖衆用晦而明君子于行義不食也(唯義所在不食)
(可也)六二之吉順以則也南狩之志乃大得也入于左腹
獲心意也箕子之貞明不可息也初登于天照四國也
(照四國以位言)後入于地失則也風自火出家人君子以言
有物而行有恒(身修則家治矣)閑有家志未變也(志未變而豫防之)六
二之吉順以巽也家人嗃嗃未失也婦子嘻嘻失家節
也冨家大吉順在位也王假有家交相愛也(程子曰夫愛其内助)
(婦愛其刑家)威如之吉反身之謂也(謂非作威也反身自心則人畏服之矣)
上火下澤睽君子以同而異(二卦合體而性不同)見惡人以辟咎
也遇主于巷未失道也(本其正應非有邪也)見輿曳位不當也无
初有終遇剛也交孚无咎志行也厥宗噬膚往有慶也
遇雨之吉羣疑亡也山上有水蹇君子以反身修德
往蹇來譽宜待也王臣蹇蹇終无尤也(事雖不濟亦無可尤)往蹇
來反内喜之也往蹇來連當位實也大蹇朋來以中節
也往蹇來碩志在内也利見大人以從貴也雷雨作解
君子以赦過宥罪剛柔之際義无咎也九二貞吉得中
道也負且乘亦可醜也自我致戎又誰咎也解而拇未
當位也君子有解小人退也公用射隼以解悖也山
下有澤損君子以懲忿窒慾(君子修身所當損者莫切于此)已事遄往
尚合志也(尚上通)九二利貞中以為志也一人行三則疑
也損其疾亦可喜也六五元吉自上祐也弗損益之大
得志也風雷益君子以見善則遷有過則改(風雷之𫝑交相)
(助益遷善改過益之大者而其相益亦猶是也)元吉无咎下不厚事也(下本不當任厚)
(事故不如是不足以塞咎也)或益之自外來也(或者衆典定主之辭)益用凶事
固有之也(益用凶事欲其用心衡慮而固有之也)告公從以益志也有孚
惠心勿問之矣惠我德大得志也莫益之偏辭也或擊
之自外來也(莫益之者猶從其求益之偏辭而言也若究而言之則又有擊之者矣)澤
上于天夬君子以施禄及下居德則忌(澤上于天潰決之𫝑也施禄及)
(下潰決之意也居德則忌未詳)不勝而往咎也有戎勿恤得中道也君
子夬夬終无咎也其行次且位不當也聞言不信聰不
明也中行无咎中未光也(程傳備矣)无號之凶終不可長也
天下有風姤后以施命誥四方繫于金柅柔道牽也
(牽進也以其進故止之)包有魚義不及賓也其行次且行未牽也
无魚之凶遠民也(民之去巳由已遠之)九五含章中正也有隕自
天志不舍命也姤其角上窮吝也澤上於地萃君子
以除戎器戒不虞(除者修而聚之之謂)乃亂乃萃其志亂也引吉
无咎中未變也往无咎上巽也大吉无咎位不當也萃
有位志未光也(未光謂匪孚)齎咨涕洟未安上也地中生
木升君子以順德積小以高大(王肅本順作愼今按它書引此亦多作慎意尤)
(明白蓋古字通用也說見上篇蒙卦)允升大吉上合志也九二之孚有喜
也升虛邑无所疑也王用亨于岐山順事也(以順而升登祭于山)
(之𧰼)貞吉升階大得志也冥升在上消不冨也澤无水
困君子以致命遂志(水下溝則澤上枮故曰澤无水致命猶言授命言持以與人而不之)
(有也能如是則雖困而亨矣)入于幽谷幽不明也困于酒食中有慶
也據于蒺藜乘剛也入于其宫不見其妻不祥也來徐
徐志在下也雖不當位有與也劓刖志未得也乃徐有
說以中直也利用祭祀受福也困于葛藟未當也動悔
有悔吉行也木上有水井君子以勞民勸相(木上有水津潤)
(上行井之象也勞民者以君養民勸相者使民相養皆取井養之義)井泥不食下也舊井
无禽時舍也(言為時所棄)井谷射鮒无與也井渫不食行惻
也求王明受福也(行惻者行道之人皆以為惻也)井甃无咎修井也寒
泉之食中正也元吉在上大成也澤中有火革君子
以治歷明時(四時之變革之大者)鞏用黃牛不可以有為也已日
革之行有嘉也革言三就又何之矣(言已審)改命之吉信
志也大人虎變其文炳也君子豹變其文蔚也小人革
面順以從君也木上有火鼎君子以正位凝命(鼎重器也)
(故有正位凝命之意凝猶至道不凝焉之凝傳所謂協于上下以承天休者也)鼎顛趾未悖也
利出否以從貴也(鼎而顛趾悖道也而因可出否以從貴則未為悖也從貴謂應四亦為取)
(新之意)鼎有實慎所之也我仇有疾終无尤也(有實而不謹其所往)
(則為仇所即而䧟于惡矣)鼎耳革失其義也覆公餗信如何也(言失信也)
鼎黃耳中以為實也玉鉉在上剛柔節也洊雷震君
子以恐懼修省震來虩虩恐致福也笑言啞啞後有則
也震來厲乘剛也震蘇蘇位不當也震遂泥未光也震
往來厲危行也其事在中大无喪也震索索中未得也
雖凶无咎畏鄰戒也(中謂中心)兼山艮君子以思不出其
位艮其趾未失正也不拯其隨未退聽也(三止乎上亦不肯退而聽)
(乎二也)艮其限危熏心也艮其身止諸躬也艮其輔以中
正也(正字羡文協韻可見)敦艮之吉以厚終也山上有木漸君
子以居賢德善俗(二者皆當以漸而進疑賢字衍或善下有脱字)小子之厲義
无咎也飲食衎衎不素飽也(素飽如詩素飱得之以道則不為徒飽而處之安矣)
夫征不復離羣醜也婦孕不育失其道也利用禦寇順
相保也或得其桷順以巽也終莫之勝吉得所願也其
羽可用為儀吉不可亂也(漸進愈高而不為无用其志卓然豈可得而亂哉)
澤上有雷歸妹君子以永終知敝(雷動澤隨歸妹之𧰼君子觀其合之不正)
(知其終之有敝也推之事物莫不皆然)歸妹以娣以恒也跛能履吉相承
也(恒謂有常久之德)利幽人之貞未變常也歸妹以須未當也
愆期之志有待而行也帝乙歸妹不如其娣之袂良也
其位在中以貴行也(以其冇中德之貴而行故不尚飾)上六無實承虛
筐也雷電皆至豐君子以折獄致刑(取其威熙並行之象)雖旬
无咎過旬災也(戒占者不可求勝其配亦爻辭外意)有孚發若信以發志
也豐其沛不可大事也折其右肱終不可用也豐其蔀
位不當也日中見斗幽不明也遇其夷主吉行也六五
之吉有慶也豐其屋天際翔也闚其戶閴其无人自藏
也(藏謂障蔽)山下有火旅君子以明慎用刑而不留獄(謹刑)
(如山不留如火)旅𤨏𤨏志窮災也得童僕貞終无尤也旅焚其
次亦已傷矣以旅與下其義喪也(以旅之時而與下之道如此義常喪也)
旅于處未得位也得其資斧心未快也終以譽命上
逮也(上逮言其譽命間于上也)以旅在上其義焚也喪牛于易終莫
之聞也隨風巽君子以申命行事(隨相繼之義)進退志疑
也利武人之貞志治也紛若之吉得中也頻巽之吝志
窮也田獲三品有功也九五之吉位正中也巽在牀下
上窮也喪其資斧正乎凶也(正乎凶言必凶)麗澤兑君子以朋
友講習(两澤相麗互相滋益朋友講習其象如此)和兌之吉行未疑也(居卦之初)
(其說也正未有所疑也)孚兑之吉信志也來兑之凶位不當也九
四之喜有慶也孚于剥位正當也(與履九五同)上六引兑未
光也風行水上渙先王以享于帝立廟(皆所以合其散)初六
之吉順也渙奔其机得願也渙其躬志在外也涣其羣
元吉光大也王居无咎正位也涣其血遠害也澤上
有水節君子以制數度議德行不出戶庭知通塞也不
出門庭凶失時極也不節之嗟又誰咎也(此无咎與諸爻異言无所)
(歸咎也)安節之亨承上道也甘節之吉居位中也苦節貞
凶其道窮也澤上有風中孚君子以議獄緩死(風感水受)
(中孚之𧰼議獄緩死中孚之意)初九虞吉志未變也其子和之中心願
也或鼓或罷位不當也馬匹亡絶𩔖上也有孚攣如位
當也翰音登于天何可長也山上有雷小過君子以
行過乎恭喪過乎哀用過乎儉(山上有雷其聲小過三者之過皆小者之過可)
(過於小而不可過於大可以小過而不可甚過彖所謂可小事而宜下者也)飛鳥以凶不可
如何也不及其君臣不可過也(所以不及君而還遇臣者以臣不可過故也)
從或戕之凶如何也弗過遇之位不當也往厲必戒終
不可長也(爻義未明此亦當闕)密雲不雨已上也(巳上太高也)弗遇過
之已亢也水在火上既濟君子以思患而預防之曳
其輪義尤咎也七日得以中道也三年克之憊也終日
戒有所疑也東鄰殺牛不如西鄰之時也實受其福吉
大來也濡其首厲何可久也火在水上未濟君子以
慎辨物居方(水火異物各居其所故君子觀𧰼而審辨之)濡其尾亦不知極
也(極字未詳考上下韻亦不叶或恐是敬字今且闕之)九二貞吉中以行正也(九居)
(二本非正以中故得正也)未濟征凶位不當也貞吉悔亡志行也君
子之光其暉吉也(暉者光之散也)飲酒濡首亦不知節也
原本周易本義卷六
