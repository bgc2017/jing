原本周易本義卷十
宋朱熹撰
周易說卦傳
昔者聖人之作易也幽贊於神明而生蓍(幽贊神明猶言贊化育龜)
(筴傳曰天下和平王道得而蓍莖長丈其叢生滿百莖)參天兩地而倚數(天圓地方圓者)
(一而圍三三各一竒故參天而為三方者一而圍四四合二耦故兩地而合二數皆倚此而起故揲蓍三變之)
(末其餘三竒則三三而九三耦則三二而六兩二一三則為七兩三一二則為八)觀變於隂陽
而立卦發揮於剛柔而生爻和順於道德而理於義窮
理盡性以至於命(和順從容無所乖逆統言之也理謂隨事得其條理析言之也窮天下之)
(理盡人物之性而合於天道此聖人作易之極功也此第一章)昔者聖人之作易
也將以順性命之理是以立天之道曰隂與陽立地之
道曰柔與剛立人之道曰仁與義兼三材而兩之故易
六畫而成卦分隂分陽迭用柔剛故易六位而成章(兼三)
(才而两之總言六畫又細分之則隂陽之位間雜而成文章也此第二章)天地定位山澤
通氣雷風相薄水火不相射八卦相錯(邵子曰此伏羲八卦之位乾南)
(坤北離東坎西兌居東南震居東北巽居西南艮居西北於是八卦相交而成六十四卦所謂先天之學也)
數往者順知來者逆是故易逆數也(起震而歴離兊以至於乾數已生之)
(卦也自巽而歴坎艮以至於坤推未生之卦也易之生卦則以乾兑離震巽坎艮坤為次故皆逆數也此第)
(三章)雷以動之風以散之雨以潤之日以烜之艮以止
之兊以說之乾以君之坤以藏之(此卦位相對與上章同此第四章)
帝出乎震齊乎巽相見乎離致役乎坤說言乎兊戰乎
乾勞乎坎成言乎艮(帝者天之主宰邵子曰此卦位乃文王所定所謂後天之學也)萬
物出乎震震東方也齊乎巽巽東南也齊也者言萬
物之㓗齊也離也者明也萬物皆相見南方之卦也聖
人南面而聽天下嚮明而治蓋取諸此也坤也者地也
萬物皆致養焉故曰致役乎坤兊正秋也萬物之所
說也故曰說言乎兊戰乎乾乾西北之卦也言隂陽相
薄也坎者水也正北方之卦也勞卦也萬物之所歸也故
曰勞乎坎艮東北之卦也萬物之所成終而所成始也
故曰成言乎艮(上言帝此言萬物之隨帝以出入也此第五章所推卦位之說多未詳者)
神也者妙萬物而為言者也動萬物者莫疾乎雷撓萬
物者莫疾乎風燥萬物者莫熯乎火說萬物者莫說乎
澤潤萬物者莫潤乎水終萬物始萬物者莫盛乎艮故
水火相逮雷風不相悖山澤通氣然後能變化既成萬物也
(此去乾坤而專言六子以見神之所為然其位序亦用上章之說未詳其義此第六章)乾健也
坤順也震動也巽入也坎陷也離麗也艮止也兊說也
(此言八卦之性情此第七章)乾為馬坤為牛震為龍巽為雞坎為
豕離為雉艮為狗兑為羊(遠取諸物如此此第八章)乾為首坤
為腹震為足巽為股坎為耳離為目艮為手兊為口(近取)
(諸身如此此第九章)乾天也故稱乎父坤地也故稱乎母震一
索而得男故謂之長男巽一索而得女故謂之長女坎
再索而得男故謂之中男離再索而得女故謂之中女艮
三索而得男故謂之少男兊三索而得女故謂之少女
(索求也謂揲蓍以求爻也男女指卦中一隂一陽之爻而言此第十章)乾為天為圜為
君為父為玉為金為寒為冰為大赤為良馬為老馬為
瘠馬為駁馬為木果(荀九家此下有為龍為直為衣為言)坤為地為母為
布為釡為吝嗇為均為子母牛為大輿為文為衆為柄
其於地也為黑(荀九家有為牝為迷為方為囊為裳為黃為帛為漿)震為雷為龍
為玄黃為旉為大塗為長子為決躁為蒼筤竹為萑葦
其於馬也為善鳴為馵足為作足為的顙其於稼也為
反生其究為健為蕃鮮(荀九家冇為玉為鵠為鼔)巽為木為風為長
女為繩直為工為白為長為高為進退為不果為臭其
於人也為寡髮為廣顙為多白眼為近利市三倍其究
為躁卦(荀九家有為楊為鸛)坎為水為溝瀆為隱伏為矯輮為弓
輪其於人也為加憂為心病為耳痛為血卦為赤其於
馬也為美瘠為亟心為下首為薄蹄為曳其於輿也
為多𤯝為通為月為盗其於木也為堅多心(荀九家有為宫為律)
(為可為棟為叢棘為狐為蒺藜為桎梏)離為火為日為電為中女為甲胄
為戈兵其於人也為大腹為乾卦為鼈為蟹為蠃為蚌
為龜其於木也為科上槁(荀九家有為牝牛)艮為山為徑路為
小石為門闕為果蓏為閽寺為指為狗為鼠為黔啄之
屬其於木也為堅多節(荀九家有為鼻為虎為狐)兊為澤為少女為
巫為口舌為毁折為附決其於地也為剛鹵為妾為羊
(荀九家有為常為輔頰求此第十一章廣八卦之𧰼其間多不可曉者之於經亦不盡合也)
原本周易本義卷十
