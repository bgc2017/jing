原本周易本義卷末上
宋朱熹撰
周易五贊
原象
太一肇判隂降陽升陽一以施隂兩而承惟皇昊羲仰
觀俯察竒偶既陳兩儀斯設既幹乃支一各生兩隂陽
交錯以立四象竒加以竒曰陽之陽竒而加偶陽隂以
章偶而加竒隂内陽外偶復加偶隂與隂會兩一既分
一復生兩三才在目八卦指掌竒竒而竒初一曰乾竒
竒而偶兊次二焉竒偶而竒次三曰離竒偶而偶四震
以隨偶竒而竒巽居次五偶竒而偶坎六斯睹偶偶而
竒艮居次七偶偶而偶八坤以畢初畫為儀中畫為像
上畫卦成人文斯朗因而重之一貞八悔六十四卦由
内達外交易為體往此來彼變易為用時靜時動降帝
而王傳夏歴商有占無文民用弗章文王繫彖周公繫
爻視此八卦二純六交乃乾斯父乃坤斯母震坎艮男
巽離兊女離南坎北震東兊西乾坤艮巽位以四維建
官立師命曰周易孔聖贊之是為十翼遭秦弗燼及
宋而明邵傳羲畫程演周經象陳數列言盡理得彌
億萬年永著常式
述旨
昔在上古世質民淳是非莫别利害不分風氣既開乃
生聖人聰明睿智出𩔖超羣仰觀俯察始畫竒偶教之
卜筮以斷可否作為君師開鑿戶牖民用不迷以有常
守降及中古世變風移淳澆質喪民偽日滋穆穆文王身
蒙大難安土樂天惟世之患乃本卦義繫此彖辭爰及
周公六爻是資因是設教丁寧詳密必中必正乃亨乃
吉語子惟孝語臣則忠鉤深闡微如日之中爰暨末流淫
于術數僂句成欺黃裳亦誤大哉孔子晚好是書韋編
既絶八索以祛乃作彖象十翼之篇專用義理發揮經
言居省象辭動察變占存亡進退陟降飛潜曰毫曰釐
匪差匪繆假我數年庶無大咎恭惟三古四聖一心垂
象炳明千載是臨惟是學者不本其初文辭象數或
肆或拘嗟予小子既微且陋鑽仰沒身奚測奚究匪警
滋荒匪識滋漏惟用存疑敢曰垂後
明筮
竒數之元參天兩地衍而極之五十乃備是曰大衍虛
一無為其為用者四十九蓍信手平分置右於几取右
一蓍掛左小指乃以右手揲左之策四四之餘歸之于
扐初扐左手無名指間右策左揲將指是安再扐之竒
通掛之筭不五則九是謂一變置此掛扐再用存策分
掛揲歸復準前式三亦如之竒皆四八三變既備數斯
可察數之可察其辨伊何四五為少八九為多三少為
九是曰老陽三多為六老隂是當一少兩多少陽
之七孰八少隂少兩多一既得初爻復合前蓍四十有
九如前之為三變一爻通十八變六爻發揮卦體可見老
極而變少守其常六爻皆守彖辭是當變視其爻兩兼
首尾變及三爻占兩卦體或四或五視彼所存四二五
一二分一專皆變而他新存舊毁消息盈虛舍此視
彼乾占用九坤占用六泰愕匪人姤喜來復
稽𩔖
八卦之象說卦詳焉考之於經其用弗專彖以情言象
以象告惟是之求斯得其要乾健天行坤順地從震動
為雷巽入木風坎險水泉亦雲亦雨離麗文明電日而
火艮止為山兊說為澤以是舉之其要斯得凡卦六虛
竒偶殊位竒陽偶隂各以其𩔖得位為正二五為中二
臣五君初始上終貞悔體分爻以位應隂陽相求乃得
其正凡陽斯淑君子居之凡隂斯慝小人是為常可𩔖
求變非例測非常曷變謹此為則
警學
讀易之法先正其心肅容端席有翼有臨于卦于爻如筮
斯得假彼象辭為我儀則字從其訓句逆其情事因其
理意適其平曰否曰臧如目斯見曰止曰行如足斯踐
毋寬以略毋密以窮毋固而可毋必而通平易從容自
表而裏及其貫之萬事一理理定既實事來尚虛用
應始有體該本無稽實待虛存體應用執古御今由
靜制動潔靜精微是之謂易體之在我動有常吉在昔
程氏繼周紹孔奥旨宏綱星陳極拱惟斯未啟以俟後
人小子狂簡敢述而申之
原本周易本義卷末上
