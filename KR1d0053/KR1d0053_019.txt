禮記注疏卷十九
漢鄭氏注唐陸德明音義孔穎逹疏
曾子問
曾子問曰諸侯旅見天子入門不得終禮廢者幾注旅
衆音義(幾居豈反下同)孔子曰四請問之曰太廟火日食后之
喪雨霑服失容則廢注大廟始祖廟宗廟皆然主於始
祖耳音義(霑竹廉反)如諸侯皆在而日食則從天子救日各
以其方色與其兵注示奉時事有所討也方色者東方
衣青南方衣赤西方衣白北方衣黑兵未聞也音義(衣於)
(既反)大廟火則從天子救火不以方色與兵疏(正義曰此一節論行)
(禮有故不得終之事各依文解之大廟火則從天子救火不以方色與兵者以日食是隂之災故象五方之色)
(以兵討隂救火無此義故不用五方色及兵也注正義曰公羊傳云周公稱大廟魯之始祖也明諸國皆然餘)
(廟有火亦廢朝故云宗廟皆然特云大廟火是主於始祖而言耳示奉時事解各以其方色有所討解與其兵)
(也故諸侯皆在京師者則從天子救日爲隂侵陽是君弱臣強之象方色者東方衣青南方衣赤西方衣白北)
(方衣黑兵未聞者隱義云東方用戟南方用矛西方用弩北方用楯中央用鼓所以有所討者以日食隂侵陽)
(示欲助天子討隂也亦偹非常以彼非正經故不取也榖梁云天子救日置五麾陳五兵五鼔諸侯置三麾陳)
(三鼓三兵大夫擊門士擊柝言助其陽也范甯云凡聲陽也擊鼔爲聲所以助陽壓隂也春秋傳曰日有食之)
(天子伐鼓於社責上公也諸侯伐鼓於朝退自責也夏書曰辰不集于房瞽奏鼓嗇夫馳庶人走孔傳曰辰日)
(月所會集合也房日月所舍而不合其所舍食可知矣馳走者救者之偹也奏猶擊也周禮有救日之弓但不)
(知兵之細别故云未聞)
曾子問曰諸侯相見揖讓入門不得終禮廢者幾孔子
曰六請問之曰天子崩大廟火日食后夫人之喪雨霑
服失容則廢注夫人君之夫人疏(注正義曰此經曰后夫人之喪恐是天子)
(之三夫人故云君之夫人此大廟火者亦謂君之大廟非天子大廟也知非者既云揖讓入門無容天子大廟)
(之火赴告即至故知非王之大廟假令在後當朝方聞火時過已久又不可廢朝故知非王之大廟也)
曾子問曰天子嘗禘郊社五祀之祭簠簋既陳天子崩
后之喪如之何孔子曰廢注既陳謂夙興陳饌牲噐時
也天子七祀言五者關中言之音義(禘大計反簠音甫徐方于反又音蒲)
(簋音軌饌仕戀反又仕轉反下同)疏(注正義曰知既陳謂夙興陳饌牲噐時也者以下文云當祭而日食)
(則此簠簋既陳不當祭也既不當祭時明是祭前陳饌牲噐也前文云天子崩后之喪與日食大廟火其禮皆)
(同則此簠簋既陳日食大廟火亦同也故下云如牲至未殺則廢是也牲至已殺則行接祭其天子崩后之喪)
(牲入雖殺不可行接祭以其喪事重故也云天子七祀言五者關中言之者鄭此注以周禮言之祭法周天子)
(七祀諸侯五祀大夫三祀五居其中言是諸侯之法舉五而言則上兼七下通三欲見天子及大夫其祭皆然)
(故云關中言之關適也謂通取中央而言之經云嘗禘者謂宗廟之祭也郊社謂天地之祭舉天地宗廟則五)
(祀以上之祭皆在其中)
曾子問曰當祭而日食大廟火其祭也如之何孔子曰
接祭而已矣如牲至未殺則廢注接祭而已不迎尸也
疏(正義曰謂牲至之後則接祭之也接捷也捷速也速而祭之注正義曰經云如牲至未殺則廢此云接祭)
(則牲至已殺之後也案郊特牲云既灌然後迎牲則迎尸於奥是未殺牲之前此經殺牲後云不迎尸者凡迎)
(尸之禮其節有二一是祭初迎尸於奥而行灌禮灌畢而後出迎牲於時延尸於戶外親割薦血而行朝踐之)
(禮設腥爓之俎於尸前是一也然後退而合亨更迎尸入坐於奥行饋孰之禮是二也此云不迎尸者直於堂)
(上行朝踐禮畢則止不更迎尸而入此謂宗廟之祭郊社之祭無文不迎尸亦謂此時也熊氏云郊社五祀祭)
(初未迎尸之前已殺牲也以其無灌故也故大宰云祀五帝納亨注云納亨謂祭之時又中霤禮皆爲爼奠於)
(主乃始迎尸是郊及五祀殺牲在迎尸之前也則此不迎尸亦得爲祭初不迎尸也)天子崩未殯
五祀之祭不行既殯而祭其祭也尸入三飯不侑酳不
酢而已矣自啓至于反哭五祀之祭不行已葬而祭祝
畢獻而已注既葬彌吉祝畢獻而後止郊社亦然惟嘗
禘宗廟俟吉也音義(飯扶晚反下同侑音又絶句下皆放此酳音胤又仕覲反酢才各反)
(比必利反)疏(正義曰天子諸侯祭禮既亡今儀禮唯有大夫士祭禮以言之案特牲饋食禮祝延尸于奥迎)
(尸而入即延坐三飯告飽祝侑尸尸又飯至於九飯畢若大夫依少牢饋食尸食十一飯而畢鄭注少牢云士)
(九飯大夫十一飯則其餘有十三飯十五飯也案此說則諸侯十三飯天子十五飯又案特牲禮尸九飯畢主)
(人酌酒酳尸尸飲卒爵酢主人主人受酢飲畢酌獻祝祝飲畢主人又酌獻佐食此是士之祭禮也今約此而)
(說天子五祀之祭也天子崩未殯五祀之祭不行者以初崩哀感未遑祭祀雖當五祀祭時不得行既殯而祭)
(者但五祀外神不可以己私喪久廢其祭故既殯哀情稍殺而後祭也其祭也尸入三飯不侑酳不酢而已矣)
(者今喪既殯不得純如吉禮理須宜降殺侑勸也故迎尸入奥之後尸三飯告飽則止祝更不勸侑其食使滿)
(常數也又熊氏云三飯不侑酳不酢而已矣謂迎尸入奥之後尸三飯即止祝不勸侑至十五飯於時冢宰攝)
(主酌酒酳尸尸受卒爵不酢攝主故云三飯不侑酳不酢而已者謂唯行此而已不爲在後餘事也自啓至于)
(反哭五祀之祭不行者謂欲葬之時從啓殯以後葬畢反哭以前靈柩既見哀摧更甚故云五祀之祭不行已)
(葬而祭祝畢獻而已己葬而祭者謂己葬反哭殯宫畢而行其祭但既葬彌吉尸入三飯之後祝乃侑尸尸食)
(十五飯攝主酳尸尸飲卒爵而酢攝主攝主飲畢酌而獻祝祝受飲畢則止無獻佐食以下之事所以然者以)
(葬後未甚吉唯行此禮而已而已是語辭也皇氏云已止也注正義曰經云祝畢獻止謂祝受獻祭禮遂畢止)
(不獻佐食以下云郊社亦然者王制云天地社稷爲越紼而行事是與五祀同也趙商問云自啓至反哭五祀)
(之祭不行注云郊社亦然者案王制云唯天地社稷爲越紼而行事何趙商之意葬時郊社之祭不行何得有)
(越紼而行事鄭答越紼行事喪無事時天地郊社有常日自啓及至反哭自當辟之鄭言無事者謂未殯以前)
(是有事既殯以後未啓以前是無事得行祭禮故有越紼行事鄭云郊社有常日自啓至反哭自當辟之者郊)
(社既有常日自啓反哭當辟此郊社之日郊社尊故辟其日不使相妨五祀既卑若與啓反哭日相逢則五祀)
(辟其日也鄭言天地社稷去殯處遠祭時踰越此紼而往赴之五祀去殯處近暫往則還故不爲越紼也云唯)
(嘗禘宗廟俟吉也者謂爲嘗禘之禮以祭宗廟俟待於吉故王制云喪三年不祭是也其在喪祭郊社之時其)
(喪所朝夕仍奠知者雜記云國禁哭則止朝夕之奠即位自因也人臣尚爾明天子得也)
曾子問曰諸侯之祭社稷俎豆既陳聞天子崩后之喪
君薨夫人之喪如之何孔子曰廢注亦謂夙興陳饌牲
噐時也自薨比至于殯自啓至于反哭奉帥天子注帥
循也所奉循如天子者謂五祀之祭也社稷亦然音義
(比必利反)疏(注正義曰帥循也此釋詁文以經云奉循天子案上天子有祭五祀之文今云奉循如天子謂)
(諸侯五祀亦如天子故云謂五祀之祭是諸侯五祀如天子五祀也今此諸侯祭社稷其遭喪節制與五祀同)
(故云社稷亦然案天子崩后喪諸侯當奔赴得奉循天子之禮者諸侯或不自親奔而身在國者或唯據君薨)
(及夫人之喪其嗣子所祭得奉循天子者也)
曾子問曰大夫之祭鼎俎既陳籩豆既設不得成禮廢
者幾孔子曰九請問之曰天子崩后之喪君薨夫人之
喪君之大廟火日食三年之喪齊衰大功皆廢外喪自
齊衰以下行也注齊衰異門則祭其齊衰之祭也尸入
三飯不侑酳不酢而已矣大功酢而已矣小功緦室中
之事而已矣注室中之事謂賓長獻音義(長竹丈反下文誄長同)
士之所以異者緦不祭注然則士不得成禮者十一所
祭於死者無服則祭注謂若舅舅之子從母昆弟疏(正義)
(曰不直云大功以上皆廢而歴序三年之喪齊衰大功者以曾子問廢者有幾孔子對云廢者有九遂歴序九)
(種之事一一偹言此大夫祭者謂祭宗廟故下文云所祭於死者無服則祭是據宗廟也尸入三飯不侑酳不)
(酢而已矣者若遭異門齊衰之喪其祭迎尸入室但三飯則止祝更不勸侑使至十一但三飯耳則主人酌酒)
(酳尸尸不酢主人唯此而已大功酢而已矣者大功服輕祭禮稍偹尸三飯祝侑至十一飯而止主人酌酒獻)
(尸尸酢主人主人乃停故云大功酢而已矣小功緦室中之事而已矣者小功與緦麻其服轉輕祭禮轉偹其)
(祭尸十一飯訖主人酳尸尸卒爵酢主人主人獻祝及佐食畢次主婦獻尸尸酢主婦主婦又獻祝及佐食次)
(賓長獻尸若平常之祭尸得賓長獻爵則止不舉待致爵之後尸乃舉爵今既喪殺賓長獻尸尸飲以酢賓賓)
(又獻祝及佐食而祭畢止凡尸在室之奥祝在室中北廂南面佐食在室中尸西北面但主人主婦及賓獻尸)
(及祝佐食等三人畢則止故云室中之事而已矣若致爵之時主婦在房中南面主人獻賓堂上北面皆不在)
(室中其室中者獻尸祝佐食耳故此注云室中之事謂賓長獻此小功緦麻兼内外知者以前文云内喪大功)
(以上廢則知内喪小功以下不廢也案雜記云臣妾死於宫中三月而後祭之此内喪緦麻不廢祭者此謂鼎)
(爼既陳臨祭之時故不廢也若不當祭時有臣妾死於宫中及大夫爲貴妾緦庶子爲父後者爲其母緦之屬)
(皆不祭士之所以異者緦不祭者孔子見曾參歴問至大夫必應及士故因廣舉士以語之大夫唯至大功爲)
(九而士又加緦小功二等合爲十一此亦謂祭宗廟鼎爼既陳而值喪也大夫祭值緦小功不辨内外皆不廢)
(祭而禮則小異耳士值緦小功不辨外内一切皆廢祭士輕故爲輕親伸情也所祭於死者無服則祭者所祭)
(謂士祭祖禰而死者已雖爲緦祖禰於死者無服鼎爼既陳則亦祭也注正義曰今遭異門其齊衰之喪祭也)
(謂若舅舅之子從母昆弟者此等於己雖服緦而於祖禰則無服然此皆母親而得云無服者祭祀以祖禰爲)
(主母親於己服緦於祖禰無服然此皆母親以父爲主也其從母父雖無服己爲小功熊氏云亦廢祭也皇氏)
(云以從母於父無服不廢祭也案經云緦不祭所祭於死者無服則祭據緦爲文似不關小功故鄭以緦服解)
(之皇氏横加小功其義非也)
曾子問曰三年之喪弔乎孔子曰三年之喪練不羣立
不旅行注爲其苟語忘哀也音義(爲于僞反下爲彼爲親妻爲婦爲爲己病)
(皆同)君子禮以飾情三年之喪而弔哭不亦虛乎注爲彼
哀則不專於親也爲親哀則是妄弔疏(正義曰此一節論身有重服不)
(得弔人之事君子禮以飾情凡行吉凶之禮必使外内相副用外之物以飾内情故云衰以飾在内之情故冠)
(冕文彩以飾至敬之情麄衰以飾哀痛之情所以三年問云衰服爲至痛飾也故云君子禮以飾情也三年之)
(喪而弔哭不亦虛乎者若身有重服而弔他人則非飾情所以爲虛也言虚者弔與服竝虛也何者若已有喪)
(弔彼而哭哀彼則忘己本哀是己服爲虛也若心存於己哀忘彼而哭彼則是於弔爲虛也故注云爲彼哀則)
(不專於親也爲親哀則是妄弔)
曾子問曰大夫士有私喪可以除之矣而有君服焉其
除之也如之何孔子曰有君喪服於身不敢私服又何
除焉注重喻輕也私喪家之喪也喪服四制曰門外之
治義斷恩音義(治直吏反斷丁亂反)於是乎有過時而弗除也君
之喪服除而后殷祭禮也注謂主人也支子則否音義
(除如字徐直慮反)疏(正義曰此一節論臣有君親之喪當隆於君之事各依文解之孔子曰有君喪服於)
(身不敢私服又何除焉者答以重喻輕也門外之治義斷恩若身有君服後遭親喪則不敢爲親制服也又何)
(除焉者謂喪成服爲重始除服爲輕末在親重始之日尚不獲伸況輕末之時而可行乎故云又何除焉君之)
(喪服除而后殷祭禮也者殷祭謂小大二祥祭也以其禮大故曰殷也言初乃爲身有君服不敢爲親私除若)
(君服除後乃可爲親行私喪二祥之祭以伸孝心也故盧氏云殷祭盛也君服除乃行釋私服之禮庾蔚云今)
(月除君服明月可小祥又明月可大祥猶若久喪不葬者也若未有君服之前私服己小祥者除君服後但大)
(祥而可己有君服之時已私服或未小祥是以總謂之殷祭而不得云再祭殷大也小大二祥變除之大祭故)
(謂之殷祭也禘祫者祭之大故亦謂之殷祭但此論大夫士則不應有禘祫此殷是釋除之祭也有殷事則之)
(君所鄭以爲朔月月半薦新之奠此又比朝夕爲大也各有所指不嫌殷名同也注正義曰主人謂適子仕官)
(者適子主祭祀故二祥待除君服而後行也若支子仕官雖不得除私服而其家適子已行祥祭庶子於後無)
(所復追祭故云否也)
曾子曰父母之喪弗除可乎注以其有終身之憂疏(正義)
(曰曾子又疑云聖人制變更之期情禮之殺使送死有己復生有節是不許人子有不除之喪若適子除君服)
(後乃有殷祭之事如喪久不葬者此則可解若庶子除君服後無復殷祭之事便是其爲父母之服一生不有)
(除說之事此於禮許得可乎)孔子曰先王制禮過時弗舉禮也非弗
能勿除也患其過於制也故君子過時不祭禮也注言
制禮以爲民中過其時則不成禮音義(中如字又竹仲反)疏(正義)
(曰據制以答此所以不除意也孔子言先王制禮各有時節若過則不追舉是禮之意也勿猶不也言今日不)
(追除服者非是不能除改也爲此不除正是患其過於聖人之禮制也故又引君子過時不舉之事以證之過)
(時不祭謂春雨露既濡君子履之怵惕思親思親故設祭若春時或有事故不得行祭至夏乃行夏祭不復追)
(補春祭是過時不祭以爲禮也若過時不除如適子仕者除君服後猶得行殷祭其四時之祭過時所以不追)
(者假今春夏祭本爲感春夏而祭至秋非時故不追也且今年春夏雖過時至明年會應復有春夏故當時則)
(祭過時不補前祭祥非爲感時正是孝子爲存親存親則前後無異故除君服己伸孝心也)
曾子問曰君薨既殯而臣有父母之喪則如之何孔子
曰歸居于家有殷事則之君所朝夕否注居家者因其
哀後隆於父母殷事朔月月半薦新之奠也疏(正義曰殷大也)
(孔子答云君殯既訖君所無事父母新喪故歸於家以治父母之喪若君喪有朔月月半薦新大事則臣之適)
(君所以哭君若凡常朝夕則不往哭君唯在家爲父母治喪故云朝夕否若臣有父母之喪既殯而後有君喪)
(則歸君所若父母之喪有殷事之時則來歸家平常朝夕則不來恆在君處注正義曰君薨既殯是君喪在前)
(殯後親死是父母喪在後親喪痛甚恆居於家是隆於父母也)曰君既啓而臣有父母
之喪則如之何孔子曰歸哭而反送君注言送君則既
葬而歸也歸哭者服君服而歸不敢私服也疏(正義曰曾子上)
(問既殯今問既啓故云君既啓而臣有父母之喪則如之何孔子答曰歸哭父母而反往送君既葬畢還來歸)
(家而治父母之喪以此言之父母之喪既啓而有君之喪則亦往哭於君所而反送父母父母葬畢而居君所)
(注正義曰知既葬而歸者以言送君則葬罷而歸則不待君之虞祭也其君喪祔與卒哭未知臣往君所與否)
(云歸哭者服君服而歸不敢私服也者謂歸哭父母猶服君服不私服也知不私服者上文云有君喪服於身)
(不敢私服故知不私服也)曰君未殯而臣有父母之喪則如之何孔
子曰歸殯反于君所有殷事則歸朝夕否注其哀雜主
於君大夫室老行事士則子孫行事注大夫士其在君
所之時則攝其事大夫内子有殷事亦之君所朝夕否
注謂夫之君既殯而有舅姑之喪者内子大夫妻也妻
爲夫之君如婦爲舅姑服齊衰音義(適丁歴反)疏(正義曰前問君既殯)
(及既啓而有父母之喪今問君未殯而臣有父母之喪如之何孔子答曰歸殯父母訖反于君所以殯君恆在)
(君所家有殷事之時則暫歸於家若尋常朝夕則不得歸也故云朝夕否盧氏云歸殯反于君所者人君五日)
(而殯故可以歸殯父母而往殯君也若其臨君之殯日盧云歸哭父母而來殯君則殯君訖乃還殯父母也以)
(此言之臣有父母之喪未殯而有君喪去君殯日雖遠祗得待殯君訖而還殯父母以共君尊故也大夫室老)
(行事士則子孫行事者以大夫士有殷事在君所之時則在家之殷事之奠有闕若朝夕恆在君所之時則在)
(家朝夕之奠亦闕奠不可廢其大夫尊故遣室老攝行其事士卑則子孫攝行其事大夫内子有殷事亦之君)
(所朝夕否者上文明大夫禮節此明婦人之進止君既殯而歸有舅姑之喪大夫者卿之總號内子者卿之適)
(妻以前問君薨既殯有父母之喪此明君既殯後而婦有舅姑之喪歸居於家君有殷事之時亦之君所云亦)
(者謂亦同其夫也非但夫往君所妻亦往君所也若尋常朝夕則不往君所舉此一條婦同於夫則君既啓及)
(君未殯而有舅姑之喪其禮悉同夫也注正義曰以君未殯則君哀重而父母又喪是親哀亦重君與親哀既)
(半相雜君爲尊故主意於君故尋常恆在君所案僖二十四年左傳云晉趙姬請以叔隗爲内子而已下之叔)
(隗爲趙衰妻是大夫適妻也若對而言之則卿妻曰内子大夫妻曰命婦若散而言之則大夫是卿之總號其)
(妻亦總名爲内子云妻爲夫之君如婦爲舅姑服齊衰者此喪服文也)
賤不誄貴幼不誄長禮也注誄累也累列生時行迹誄
之以作諡諡當由尊者成音義(誄力水反謂諡也行下孟反諡音示徐又以二)
(反)唯天子稱天以誄之注以其無尊焉春秋公羊說以
爲讀誄制諡於南郊若云受之於天然諸侯相誄非禮
也注禮當言誄於天子也天子乃使大史賜之諡疏(正義)
(曰此一節論諡由尊者出之事賤不誄貴誄累也謂賤不得累列貴者之行而爲諡幼不得累列長者之行而)
(作諡如此是其禮也所以然者凡諡表其實行當由尊者所爲若使幼賤者爲之則名欲光揚在上之美有乖)
(實事故不爲也唯天子稱天以誄之者諸侯及大夫其上猶有尊者爲之作諡其天子則更無尊於天子者故)
(唯爲天子作諡之時於南郊告天示若有天命然不敢自專也諸侯相誄非禮也者非但賤不誄貴平敵相誄)
(亦爲不可故云諸侯相誄非禮也既賤不誄貴案襄十三年左傳楚子囊爲共王作諡者春秋亂世不能如禮)
(此不言君臣兄弟而言貴賤長幼者廣包餘人非唯君臣兄弟而已注正義曰案鄭之時說公羊者而爲此言)
(故白虎通云天子崩大臣至於南郊稱天以諡之者爲人臣子莫不欲褒大其君掩惡揚善故至南郊明不得)
(欺天也案白虎通云君薨請諡世子赴告於天子天子唯遣大夫會葬而諡之又檀弓云公叔文子卒其子戍)
(請諡於君曰日月有時將葬矣請所以易其名者大夫當請誄於君則諸侯理當請誄於天子云天子乃使大)
(史賜之諡者案大史職云小喪賜諡鄭云小喪卿大夫也卿大夫言賜之諡明諸侯之喪亦然)
曾子問曰君出疆以三年之戒以椑從君薨其入如之
何注其出有喪偹疑喪入必異也戒猶偹也謂衣衾也
親身棺曰椑其餘可死乃具也音義(疆居良反椑薄歴反親身棺謂杝棺)
(也)孔子曰共殯服注此謂君已大斂殯服謂布深衣苴
絰散帶垂殯時主人所服共之以待其來也其餘殯事
亦皆具焉音義(共殯音恭注同下必忍反苴絰七餘反下大結反散息但反)則子麻
弁絰疏衰菲杖注棺柩未安不忍成服於外也麻弁絰
者布弁而加環絰也布弁如爵弁而用布杖者爲己病
音義(弁皮彦反柩其又反如爵如或作加誤也爲己音以)入自闕升自西階注闕
謂毁宗也柩毁宗而入異於生也升自西階亦異生也
所毁宗殯宮門西也於此正棺而服殯服既塗而成服
殷柩出毁宗周柩入毁宗禮相變也如小斂則子免而
從柩注謂君已小斂也主人布深衣不括髮者行遠不
可無飾音義(免音問)入自門升自阼階注親未在棺不忍
異入使如生來反君大夫士一節也疏(正義曰此論諸侯出外死以喪)
(歸之事曾子問夫子云諸侯之君或出疆朝會其出之時以三年之戒以椑從戒偹也謂以三年喪偹衣衾之)
(屬并以椑棺而從出既有偹令其人也如之何孔子曰共殯服者於時大斂之後主人從柩而歸則其家豫共)
(主人殯時所著之服謂布深衣苴絰散帶垂也於時主人從柩在路以棺柩未安未忍成服於外唯著麻弁麻)
(布也謂布弁布弁之上而加環絰則子麻弁絰疏衰菲杖者身著疏衰疏衰是齊衰也足著菲屨菲謂藨屨也)
(其身已病者柱杖故云疏衰菲杖也入自闕升自西階者謂柩入宫之時毁殯宫門西邊牆從柩而入其升堂)
(之時自西階而升必西階者以柩從外來如似賓客故就西而升階就客位也如小斂則子免而從柩者上之)
(所言謂大斂之後此謂未大斂當小斂以後之節則子首不著麻弁身不服疏衰唯首著免身著布深衣而從)
(柩也入自門升自阼階者柩入之時入自門不自闕也升自阼階不由西階也故注云親未在棺猶如生也君)
(大夫士一節也者言上文從柩之儀更無尊卑之異非但君大夫士死於道路亦然諸侯與大夫士一等也注)
(正義曰案王制云絞紟衾冒死而后制此云戒偹謂衣衾者熊氏云此言三年之戒謂衣衾之裁若其造作死)
(後乃爲之云親身棺曰椑案喪大記云大棺八寸屬六寸椑四寸從外嚮内親身也檀弓注云椑堅著之言也)
(謂椑雖親身天子椑内猶有水兕諸侯公椑内猶有兕諸侯以椑爲親身也云其餘可死乃且也謂除椑之外)
(大棺與屬若在家年老亦死前爲之今出疆椑從年未老故大棺等死後乃具也知此謂大斂者以下文云如)
(小斂故知此謂己大斂也云殯服謂布深衣苴絰散帶垂者案士喪禮云小斂苴絰大鬲散帶垂又禮親始死)
(布深衣至成服以來其服不改故知殯服布深衣苴絰散帶垂其首服崔氏云小斂之前大夫士皆素冠小斂)
(括髮之後士則加素冠大夫加素弁云其餘殯事亦皆具者以殯不可闕故知具焉經特云共殯服者舉主人)
(服爲重案士喪禮云三日成服今君喪在外仍著麻弁疏衰故知不忍成服於外也云麻弁絰者布弁而加環)
(絰也者布弁謂吉布十五升與子游麻衰及詩云麻衣如雪同知加環絰者雜記云小斂環絰是也云布弁如)
(爵弁而用布者案檀弓云周人弁而葬殷人冔而葬冔是殷之祭冠明弁絰似周之祭冠故知爵弁也云杖者)
(爲己病者以士喪禮服杖同時今服未成而已杖故云爲己病也鄭恐是門闕故云毁宗也謂毁此宗廟之牆)
(其處空闕故謂之闕云柩毁宗而入異於生者公羊定元年癸亥公之喪至自乾侯戊辰公即位正棺於兩楹)
(之間然後即位注云正棺者象既小斂夷於堂也於此之時服殯服也云既塗而成服者謂菆塗既畢而成服)
(也云殷柩出毁宗周柩入毁宗禮相變者檀弓云毁宗躐行殷道也既云毁宗始云躐行是先毁宗後躐行也)
(是從内而出故云殷柩出毁宗案士喪禮從死至成服主人皆著深衣故知小斂主人布深衣也士喪禮云小)
(斂主人髺髮今著免者以在外遠行不可無飾故著免也)
曾子問曰君之喪既引聞父母之喪如之何孔子曰遂
既封而歸不俟子注遂遂送君也封當爲窆子嗣君也
音義(引以刃反下皆同封音窆彼驗反)曾子問曰父母之喪既引及塗
聞君薨如之何孔子曰遂既封改服而往注封亦當爲
窆改服括髮徒跣布深衣扱上祍不以私喪包至尊音
義(塗音徒扱初洽反祍而審反又而鴆反)疏(王義曰此一節論君葬在路遭父母喪或父母葬聞君喪)
(之事注正義曰以經云遂既封而歸矣君喪既引在塗而言遂故知遂送君也又云不俟子是不待子而先還)
(若待封墳既畢必在子還之後今經云既封而歸非封墳也故知封當爲窆窆下棺也禮親始死笄纚小斂始)
(括髮今臣聞君喪即括髮不笄纚者若尋常是吉忽聞君喪故去冠而笄纚今臣有父母之喪葬在於塗首先)
(服免忽聞君喪若著其笄纚則與尋常吉同以首不可無飾故括髮也知葬時著免者以雜記云非從柩與反)
(哭無免於堩故知葬時著免也)
曾子問曰宗子爲士庶子爲大夫其祭也如之何孔子
曰以上牲祭於宗子之家注貴禄重宗也上牲大夫少
牢祝曰孝子某爲介子某薦其常事注介副也不言庶
使若可以祭然音義(祝皇之六反舊之又反下同爲于僞反下注爲有異居爲無曰同介)
(音界副也下同)疏(正義曰此一節論宗子祭用大夫牲之事上牲謂大夫少牢也宗子是士合用特牲今庶)
(子身爲大夫若祭祖禰當用少牢之牲就宗子之家而祭也以廟在宗子家故也宗子祭時祝告神辭云孝子)
(某孝子謂宗子也某是宗子之名介子某介子謂庶子爲大夫者介副也某是庶子名也薦其歲之常事告神)
(止稱宗子其時庶子身在祭位必知庶子在者以經云祭於宗子之家是大夫就宗子家而祭也注正義曰用)
(大夫之牲是貴禄也宗廟在宗子之家是重宗也此宗子謂小宗也若大宗子爲士得有祖禰二廟也若庶子)
(是宗子親弟則與宗子同祖禰得以上牲於宗子之家而祭祖禰也但庶子爲大夫得祭曾祖廟已是庶子不)
(合自立曾祖之廟崔氏云當寄曾祖廟於宗子之家亦得以上牲宗子爲祭也若己是宗子從父庶子兄弟父)
(之適子則於其家自立禰廟其祖及曾祖亦於宗子之家寄立之亦以上牲宗子爲祭若己是宗子從祖庶兄)
(弟父祖之適則立祖禰廟於己家而寄立曾祖之廟於宗子之家已亦供上牲宗子爲祭此大夫者謂諸侯大)
(夫故少牢知此是諸侯大夫者以下文云宗子有罪居于他國言他國則是據諸侯也以文相連接故知此大)
(夫是諸侯大夫也上云庶子爲大夫此亦當云爲庶子某今云介子某者庶子卑賤之稱介是副貳之義介副)
(則可祭故云使若可以祭然故稱介子)若宗子有罪居于他國庶子爲大
夫其祭也祝曰孝子某使介子某執其常事注此之謂
宗子攝大夫音義(其祭也本或此下有如之何三字非也)攝主不厭祭不
旅不假不綏祭不配疏皆辟正主厭厭飫神也厭有隂
有陽迎主之前祝酌奠奠之且饗是隂厭也尸謖之後
徹薦俎敦設於西北隅是陽厭也此不厭者不陽厭也
不旅不旅酬也假讀爲嘏不嘏不嘏主人也不綏祭謂
今主人也綏周禮作墮不配者祝辭不言以某妃配某
氏音義(厭本或作懕於豔反注下皆同綏注作墮同許垂反徐況垂反注同辟音避下同飫於去反謖)
(色六反起也敦音對又東論反嘏古雅反)布奠於賓賓奠而不舉注布奠謂
主人酬賓奠觶於薦北賓奠謂取觶奠於薦南也此酬
之始也奠之不舉止旅音義(觶之豉反字林音支)不歸肉注肉俎
也謂與祭者留之共燕音義(歸如字徐其位反與音預)其辭于賓曰
宗兄宗弟宗子在他國使某辭注辭猶告也宿賓之辭
與宗子爲列則曰宗兄若宗弟昭穆異者曰宗子而已
其辭若云宗兄某在他國使某執其常事使某告音義
(其辭如字告也下及注同昭穆常遥反下音木後放此)疏(正義曰此一節以曾子前問宗子爲士庶子爲)
(大夫孔子答畢更爲曾子廣陳宗子有罪出居他國庶子爲大夫在家法其祭之禮案少牢饋食司宫筵于奥)
(設饌畢祝酌奠于鉶南主人西面再拜稽首祝曰孝孫某敢用柔毛剛鬛嘉薦普淖用薦歲事于皇祖伯某以)
(某妃配某氏尚饗此所謂配也今攝主則不配少牢又云祝出迎尸尸入即席坐而執祝前之觶而祝命尸綏)
(尸取菹㨎于醢祭于豆間及祭黍穆肺等是謂尸綏祭也尸飯十一飯訖主人洗爵酳尸尸酢主人主人拜受)
(爵上佐食取黍稷肺授主人所謂綏祭也今攝主不綏祭少牢又云主人左執爵祝與二佐食取黍以授尸尸)
(執以命祝祝受以東北面嘏于主人曰皇尸命工祝承致多福無疆于女孝孫所謂嘏也今攝主則不嘏也案)
(特牲主人受嘏之後獻祝及佐食訖主婦獻尸及祝佐食訖乃賓長獻尸尸爵止未飲主人主婦相致爵訖尸)
(乃飲止爵以酢賓賓飲訖賓獻祝及佐食洗酌致于主人主婦訖主人獻賓賓酢主人主人又獻衆賓訖尊兩)
(壺于阼階東西方亦如之主人酌西方之尊以酬賓主人奠爵于賓之薦北賓取爵東面奠于薦南所謂布奠)
(於賓也今攝主主人奠於薦北賓取奠於薦南而不舉也主人獻長兄弟又獻衆兄弟訖長兄弟加爵於尸衆)
(賓長又加爵於尸訖嗣子舉奠舉奠訖賓坐取薦南之爵酬長兄弟長兄弟酬衆賓衆賓酬衆兄弟所謂旅酬)
(今攝主不旅酬也特牲云旅酬之後無算爵無算爵之後祝告利成尸起主人降佐食徹尸薦爼設於西北隅)
(所謂陽厭今攝主不爲此陽厭也攝主不厭祭者此宗子有罪出在他國庶子既爲攝主不敢偹禮故於祭末)
(不爲陽厭之祭也所以不爲陽厭者陽是神之厭飫所攝主謙退似若神未厭飫然也不旅者謂於將行旅酬)
(之時賓奠不舉不爲旅酬也旅酬是賓主交歡之始今攝主不敢當正主故不旅也不嘏不綏祭者嘏是主人)
(受福綏是將欲受福先爲綏祭今辟正主故不敢受嘏以其不嘏故不綏祭也不配者以祭初尸未入之時祝)
(告神辭曰以某妃配某氏偹告考妣今攝主不敢偹禮略言皇祖而已此經所陳從祭末然後以次至祭初逆)
(陳之必逆陳之者皇氏云以其攝主非正故逆陳以見義布奠於賓者謂主人酬賓之時賓在西廂東面主人)
(布此奠爵於賓之北賓奠而不舉者賓坐取薦北之爵奠於薦南而不舉用以酬兄弟此則不旅酬之事而更)
(别言者以上文總云祭禮是主人之事自此以下更别論賓禮有闕故重言之不歸肉者歸饋也謂不歸俎肉)
(於賓也其辭於賓者非但祭不偹禮其將祭之初辭告於賓與常禮亦别云宗兄宗弟宗子在他國不得親祭)
(故使某執其常事使某告也故云使某辭注正義曰喪服小記士不攝大夫士攝大夫唯宗子也皆辟正主厭)
(厭飫神也者以其無尸設饌欲神之歆饗而獻飫是也云厭有隂有陽謂一祭之中有此兩厭下文有隂厭有)
(陽厭是也云迎主至隂厭也約少牢特牲禮文祝酌奠者謂祝酌奠於鉶南且饗者祝奠訖且復以辭饗告神)
(也是室奥隂靜之處故云隂厭尸謖之後佐食徹尸之薦俎設於西北隅得戸明白之處故曰陽厭今攝主不)
(厭謂不陽厭也所以然者厭是厭飫凡厭是神之歆饗云尸謖至陽厭也其上大夫當自賓尸故少牢禮無陽)
(厭也下大夫不賓尸有陽厭也其天子諸侯明日乃爲繹祭亦有陽厭也故詩云相在爾室尚不媿于屋漏謂)
(天子之禮天子既爾諸侯亦然此謂下大夫攝也禮有陽厭以其攝主故闕陽厭若上大夫本無陽厭可闕知)
(此不厭者不陽厭此皆逆陳於祭末者先言故知不陽厭也云假讀爲嘏至主人也以古旁之嘏是福慶之辭)
(少牢云嘏于主人嘏字古旁爲之祭禮唯主人受嘏故知不嘏不嘏主人也云不綏祭謂今主人者謂欲食之)
(時先減黍稷牢肉而祭之於豆間故曰綏祭尸與主人俱有綏祭今攝主則不綏也所以然者凡將受福先爲)
(綏祭今辟正主不敢受福故不綏也若綏少牢禮云祝出迎尸尸入即席坐而祝命尸綏祭尸取菹及黍稷肺)
(祭于豆間是謂之綏祭綏是減毁之名尸與主人俱有綏祭也云今主人者謂今攝主人也云綏周禮作墮者)
(以綏是綏安之義墮是減毁之名故從於周禮墮爲正守祧云既祭則藏其墮是也云不配者至某氏者謂祝)
(辭直言薦歲事於皇祖伯某不云以某妃配某氏某氏者其妃之姓也若云某妃姜氏子氏之類也布奠至止)
(旅此皆特牲禮文云此酬之始也者案特牲禮云賓奠之後主人獻衆兄弟内兄弟訖乃行旅酬故云此酬之)
(始也云奠之不舉止旅者謂止旅酬之事而不爲也賓客正主祭諸助祭之賓客各使歸俎今攝主不敢饋俎)
(肉於賓故云諸與祭者留之共燕云宿賓之辭者案特牲云乃宿尸注云宿讀爲肅肅進也進者使知祭日當)
(來下云宿賓故云宿賓之辭若同列者云宗兄若宗弟其昭穆異者宗子雖祖父及子孫之行但謂之宗子故)
(云而已)
曾子問曰宗子去在他國庶子無爵而居者可以祭乎
孔子曰祭哉注有子孫存不可以乏先祖之祀請問其
祭如之何孔子曰望墓而爲壇以時祭注不祭于廟無
爵者賤遠辟正主音義(壇大丹反下注同注或作墠音善遠徐于萬反)若宗子
死告於墓而后祭於家注言祭於家容無廟也宗子死
稱名不言孝注孝宗子之稱不敢與之同其辭但言子
某薦其常事音義(稱尺證反)身没而已注至子可以稱孝子
游之徒有庶子祭者以此注以用也用此禮祭也若義
也注若順今之祭者不首其義故誣於祭也注首本也
誣猶妄也疏(正義曰此一節論庶子代宗子祭之事各依文解之曾子以孔子上文云宗子有罪)
(居在他國庶子爲大夫得在本國攝祭未知庶子無爵在國居者可祭與否故問之孔子曰祭哉者孔子既許)
(其祭以無正文得祭故云祭哉哉者疑而量度之辭故注云有子孫存不可以乏先祖之祀請問其祭如之何)
(孔子曰望墓而爲壇以時祭者宗子雖有廟在宗子之家庶子無爵不得就宗子之廟而祭惟可望近所祭者)
(之墓而爲壇以四時致祭也孔子上爲曾子說宗子身在外此又說宗子身没謂告於所祭之墓而后祭於庶)
(子無爵者之家也宗子既死庶子其祭之時告神但稱其名不得稱孝辟宗子也子游之徒有庶子祭者以此)
(者以其禮無正文故孔子引子游之徒黨有庶子祭者而用此禮而祭若義也者若順也謂順於古義故云若)
(義也注正義曰所以不祭于宗子廟者以庶子無爵卑賤遠辟正主正主謂宗子也據鄭此言宗子去在他國)
(謂有爵者若其無爵在家本自無廟何須云不祭廟辟正主也鄭必知是有爵者以經云宗子去在他國庶子)
(無爵而居庶子云無爵明宗子是有爵此宗子去他國謂有罪者若其無罪則以廟從本國不得有廟故喪服)
(小記注云宗子去國乃以廟從謂無罪也從上以來雖據宗子有爵而言其廟在家今宗子既死庶子無所可)
(辟當云告於墓而后祭於宗子之家今直云祭於家是祭於庶子之家是容宗子之家無廟故也宗子所以無)
(廟者宗子無爵不合立廟或云祭於家者是祭於宗子之家容庶子之家無廟也庶子所以無廟者一是庶子)
(無爵不合立廟二是宗子無罪居他國以廟從本家不復有廟故也上文孝子某使介子某孝子是宗子之稱)
(今直言名不言介若宗子在得言介子某今宗子既死身又無爵徒稱名不得稱介故但言子某薦其常事身)
(没而已者其不稱孝者惟己身終没而已至其子則稱孝也以庶子合稱孝者庶子身死其子則是庶子適子)
(祭庶子之時可以稱孝首本也誣猶妄也者謂今日世俗庶子祭者不尋本義之道理爲此祭故云誣於祭謂)
(妄爲祭之法不依典禮)
曾子問曰祭必有尸乎注言無益無用爲若厭祭亦可
乎注厭時無尸孔子曰祭成喪者必有尸尸必以孫孫
幼則使人抱之無孫則取於同姓可也注人以有子孫
爲成人子不殤父義由此也祭殤必厭蓋弗成也注厭
飫而已不成其爲人祭成喪而無尸是殤之也注與不
成人同孔子曰有隂厭有陽厭注言祭殤之禮有於隂
厭之者有於陽厭之者曾子問曰殤不祔祭何謂隂厭
陽厭注祔當爲偹聲之誤也言殤乃不成人祭之不偹
禮而云隂厭陽厭乎此失孔子指也祭成人始設奠於
奥迎尸於前謂之隂厭尸謖之後改饌於西北隅謂之
陽厭殤則不偹音義(祔依注音偹本或作附同奥於報反)疏(正義曰此一節論祭有尸)
(有陽厭隂厭之事各依文解之祭必有尸乎者曾子之意以祭神神本虛無無形無象何須以生人象之故云)
(祭必有尸乎若厭祭亦可乎者若如厭祭之時亦應可乎謂祭初尸未入之前祭末尸既起之後竝皆無尸直)
(設饌食以厭飫鬼神如此之時其理亦爾故注云厭時無尸孔子曰祭成喪者必有尸者孔子答以祭成人之)
(喪者必須有尸以成人之喪威儀具偹必須有尸以象神之威儀也尸必以孫若其孫幼則使人抱之若無孫)
(則取同姓昭穆孫行適者可也以其成人威儀既偹有爲人父之道不可無尸祭殤必厭蓋弗成也者年若幼)
(在殤人道未偹威儀簡略不足可象不須立尸故祭殤必厭蓋弗成也者蓋以不成人故不立尸也今祭成人)
(喪但厭飫而已是將成人與殤同也孔子曰有隂厭有陽厭者孔子答問已了更起别端辯祭殤之禮其處有)
(異故記者又言孔子曰其祭殤有於隂厭者謂適殤也有於陽厭者謂庶殤也曾子既聞孔子云有隂厭有陽)
(厭不解孔子之旨謂言祭殤始末二祭之中有此兩厭故問云祭成人之時有此二厭殤不祔祭祔偹也謂祭)
(殤簡略何謂偹有隂厭有陽厭也注正義曰祭是祭神不祭生人今祭生人無益死者故云無益云無用爲者)
(無用爲此尸一解云無用爲者無用此之爲爲是助語知祔當爲偹者案喪服小記云殤與無後者從祖祔食)
(今云殤不祔祭與小記文乖故知祔當爲偹偹祔聲相近故云聲之誤也云言殤至隂厭者約特牲少牢禮文)
(當設饌於西南奥尸未入之前也云尸謖之後改饌於西北隅謂之陽厭者當祭末謖起也謂尸起之後也)
孔子曰宗子爲殤而死庶子弗爲後也注族人以其倫
代之明不序昭穆立之廟其祭之就其祖而已代之者
主其禮疏(正義曰孔子更爲辯云若宗子爲殤而死以其未成人庶子不得代爲之後注正義曰以)
(經云庶子既不爲後宗子理不可闕明族人以其倫代之倫謂輩也謂與宗子昭穆同者則代之凡宗子爲殤)
(而死庶子既不得爲後不以父服服之鄭注喪服云若與宗子期親者其長殤大功衰九月中殤大功衰七月)
(下殤小功衰五月有大功之親者成人服之齊衰三月卒哭受以大功衰九月其長殤中殤大功衰五月下殤)
(小功衰三月有小功之親者成人服之齊衰三月卒哭受以小功衰五月其殤與絶屬者同有緦麻之親者成)
(人及殤皆與絶屬者同故喪服記云宗子孤爲殤而死者大功衰小功衰皆三月據與宗子小功以下及無服)
(者長中殤則大功下殤則小功又云親則月算如邦人則鄭注是也此是族人以其倫代之者各以本服服之)
(云明不序昭穆立之廟以宗子殤死無爲人父之道故不序昭穆不得與代之者爲父也云代之者主其禮者)
(以宗子存時族人凡殤死者宗子主其祭祀今宗子殤死明代爲宗子者主其禮也此宗子是大宗族人但是)
(宗子兄弟行無限親疏皆得代之)其吉祭特牲注尊宗子從成人也凡
殤則特豚自卒哭成事之後爲吉祭祭殤不舉肺無肵
俎無玄酒不告利成注此其無尸及所降也其他如成
人舉肺脊肵俎利成禮之施於尸者音義(肵音其又忌依反敬也)
是謂隂厭注是宗子而殤祭之於奥之禮小宗爲殤其
祭禮亦如之疏(正義曰其卒哭成事之後祭之以特牲祭此殤時不舉肺以其無尸故不舉肺)
(脊無肵俎者肵是尸之所食歸餘之俎以其無尸故無肵俎無玄酒者若祭成人則有玄酒重古之義今祭殤)
(既略故無玄酒也不告利成者謂祭畢今既無所可告故不告利成利猶飬也不告供飬之禮成也是謂隂厭)
(者此宗子殤死祭於祖廟之奥隂闇之處是謂隂厭也注正義曰士祭成人特牲今宗子殤亦特牲故云尊宗)
(子從成人之禮也云凡殤則特豚者以凡殤降宗子之殤故用特豚云自卒哭成事之後爲吉祭者檀弓云卒)
(哭曰成事是日也以吉祭易喪祭熊氏云殤與無後者唯祔與除服二祭則止此言吉祭者唯據祔與除服也)
(庾云吉祭通四時常祭若如庾言殤與無後者之祭不知何時休止未有聞焉經云吉祭特牲則喪祭之時以)
(其未成人降用特豚也此其無尸者以經云不舉肺無肵俎不告利成此三事本主於尸今以無尸故不爲故)
(云此其無尸也玄酒之設本不爲尸所有祭殤略無玄酒是降也故云及所降也云舉肺脊肵俎利成禮之施)
(於尸者案特牲少牢尸將食舉肺脊又云上佐食設肵俎初載心舌肵者敬也主人敬尸之俎又云無算爵祝)
(東面告利成舉肺脊肵俎利成之禮竝施於尸也鄭既云小宗爲殤祭禮如大宗者以前經云宗子爲殤而死)
(不顯大小故知凡宗子殤祭之禮皆然是以小宗爲殤祭禮亦如之必知此經指大宗者以何休公羊注云小)
(宗無子則絶大宗無子則不絶重適之本上文庶子不爲後謂大宗子在殤而死不得爲後若非殤則得爲後)
(故知是大宗也凡宗子成人而死則得立子孫爲後若立兄弟爲後則不可故成十五年公羊傳譏仲嬰齊是)
(公孫歸父之弟當云公孫嬰齊而云仲嬰齊者爲歸父之後譏其亂昭穆故云仲是也)凡殤與無
後者祭於宗子之家當室之白尊于東房是謂陽厭注
凡殤謂庶子之適也或昆弟之子或從父昆弟無後者
如有昆弟及諸父此則今死者皆宗子大功之内親共
祖禰者言祭於宗子之家者爲有異居之道也無廟者
爲墠祭之親者共其牲物宗子皆主其禮當室之白尊
於東房異於宗子之爲殤當室之白謂西北隅得戶明
者也明者曰陽凡祖廟在小宗之家小宗祭之亦然宗
子之適亦爲凡殤過此以往則不祭也祭適者天子下
祭五諸侯下祭三大夫下祭二士以下祭子而止音義
(適丁歷反下同如有昆弟一本作加有共其音恭)疏(正義曰凡殤謂非宗子之殤故云凡殤無後者謂庶)
(子之身無子孫爲後此二者皆宗子大功内親祭於宗子之家祖廟之内不敢在成人之處故於當室之明白)
(顯露之處爲之設尊於東房以其明是陽故爲陽厭也注正義曰謂庶子之適子爲殤而死此庶子之適一句)
(與下文爲總即是昆弟之子從父昆弟是也云或昆弟之子者謂宗子親昆弟所生之適子其昆弟是庶子昆)
(弟所生者是適故云庶子之適云或從父昆弟者亦謂宗子之從父兄弟宗子之父身是適諸父是庶諸父所)
(生之適子亦是庶子之適故云或從父昆弟云無後者如有昆弟及諸父者如而也而有昆弟謂宗子之親庶)
(兄弟與宗子同祖今既無後祭之當於宗子祖廟及諸父謂宗子諸父身竝是庶子與宗子同曾祖祭之當於)
(宗子曾祖之廟凡殤有二一昆弟之子祭之當於宗子父廟二是從父昆弟祭之當於宗子祖廟其無後者亦)
(有二一是昆弟無後祭之當於宗子祖廟二是諸父無後祭之當於宗子曾祖之廟凡殤得祭者以其身是適)
(故也無後者成人無後則祭若在殤而死則不祭以其身是庶故也案小記云庶子不祭殤與無後者殤與無)
(後者從祖祔食注云不祭殤者父之庶不祭無後者祖之庶但此經據死者之身小記注據生者設祭之人宗)
(子昆弟是庶不得自祭適子故云父之庶宗子之諸父自是庶不得祭所生適子適子即是宗子從父兄弟故)
(云父之庶不祭無後祖之庶者宗子昆弟無後而死其餘兄弟應祭之以兄弟竝是祖庶不合立廟故云祖之)
(庶宗子諸父無後其餘諸父親者亦應合祭之以諸父竝是庶子不合立祖廟故云祖之庶義與此不異也云)
(此則今死至共祖禰者從父兄弟是宗子大功親昆弟諸父是宗子家親諸父及從兄弟共祖者昆弟及昆弟)
(之子共禰者鄭必限以大功内親共祖禰者以上文云吉祭特牲唯據士禮適士二廟有祖有禰下上祖禰共)
(廟故鄭限以祖禰同者唯大功之内親也云言祭於宗子之家者爲有異居之道也禮大功以上同居命士以)
(上則父子異宫故云有異居之道云無廟者爲墠祭之者士立二廟若祭諸父當宗子曾祖之廟宗子是士但)
(有二廟無曾祖廟故云無廟者爲墠祭之推此而言大夫立三廟無太祖者其祭諸父得於曾祖廟也其立太)
(祖廟者其祭諸父當於曾祖廟曾祖無廟亦爲墠祭之云親者共其牲物宗子皆主其禮大功雖有同財之葬)
(其經營祭事牲牢之屬親者主爲之又牲牢視親者之品命故云親者共其牲物就宗子之家祭其祖禰故云)
(宗子皆主其禮云當室之白尊於東房以宗子之殤祭於室奥今祭凡殤乃於西北隅又特牲云尊於戶東注)
(云室戶東案上文宗子之殤但不舉肺無肵俎無玄酒不告利成其餘皆與祭成人同則其尊亦設於室戸東)
(今祭凡殤乃尊於東房故云當室之白尊於東房異於宗子之殤也云宗子之適亦爲凡殤者以上經云宗子)
(爲殤而死據宗子身殤不論宗子適子也此明宗子適子父雖是適其子殤死亦爲凡殤以其更無别文故知)
(與凡殤同云過此以往則不祭也者此謂宗子身殤及宗子昆弟之子及從父昆弟并宗子適子等唯此等殤)
(死祭之過此以外皆不祭也云祭適者天子下祭五以下竝祭法文彼注云祭適殤於廟之奥謂之隂厭是天)
(子諸侯祭適殤於其廟奥彼注又云王子公子祭其適殤於其黨之廟大夫以下庶子祭其適殤於宗子之家)
(皆當室之白謂之陽厭是王子以下及大夫等祭其適殤皆爲凡殤也彼注又云凡庶殤不祭以其身是庶若)
(其成人無後則祭之則上文無後昆弟及諸父是也)
曾子問曰葬引至于堩日有食之則有變乎且不乎注
堩道也變謂異禮音義(堩古鄧反且如字徐子餘反)孔子曰昔者吾
從老耼助葬於巷黨及堩日有食之老耼曰丘止柩就
道右止哭以聽變既明反而后行曰禮也注巷黨黨名
也就道右者行相左也變日食也反復也音義(從才用反又如)
(字既明反絶句)反葬而丘問之曰夫柩不可以反者也日有食
之不知其已之遲數則豈如行哉注已止也數讀爲速
老耼曰諸侯朝天子見日而行逮日而舍奠大夫使見
日而行逮日而舍注舍奠每將舍奠行主音義(朝直遥反使色)
(吏反下君使所使同)夫柩不蚤出不莫宿注侵晨夜則近姦宼音
義(蚤音早莫音暮近附近之近)見星而行者唯罪人與奔父母之喪
者乎日有食之安知其不見星也注爲無日而慝作豫
止也音義(慝他得反惡也)且君子行禮不以人之親痁患注痁
病也以人之父母行禮而恐懼其有患害不爲也音義
(痁始占反病也恐丘勇反)吾聞諸老耼云疏(正義曰此一節論葬在道逢日食之事各依文)
(解之曾子以葬引至塗值日有食之則有變常禮而停住乎且不變常禮而遂行乎不審其事而問孔子也孔)
(子答以己從老耼助葬於巷黨遭日食之事老耼令止柩就道右止哭以聽日食變動既待日食光明反廽而)
(後引柩行老耼稱曰禮也丘反問老耼云夫柩務於速葬不可以廻反今日有食之令止柩就道右不行不知)
(其日食休已之遲速既不知其遲速設若遲晚遂至於夜莫則豈如行哉言豈如早行爲勝哉言當疾行以至)
(於墓赴其吉辰也唯罪人及奔父母之喪見星而行今若令柩見星而行便是輕薄人親與罪人同非但輕薄)
(人親且君子行禮之時當尊人後已不可以人之親痁患痁病也病於危也言不可使人之親病於危亡之患)
(也故注云以人之父母行禮而恐懼其有患害不爲也意者言若日食而務速葬以赴吉辰即慮有患害而遂)
(停柩待明反而行禮也注正義曰就道右者行相左也者就道右者以道東爲右也案儀禮云吉事交相左凶)
(事交相右此既柩行而交相左者以其遭日食之變止哭停柩而不行凶禮故從吉禮行相左或可行相左者)
(云此據北出停柩在道東北嚮對南嚮行人爲交相左)
曾子問曰為君使而卒於舍禮曰公館復私館不復凡
所使之國有司所授舍則公館已何謂私館不復也注
復始死招魂音義(爲于僞反又如字)孔子曰善乎問之也注善
其問難明也自卿大夫士之家曰私館公館與公所為
曰公館公館復此之謂也注公館若今縣官舍也公所
爲君所命使舍己者疏(正義曰此一節論人臣死招魂復魄之事孔子又爲曾子釋私)
(館公館之義私館者謂非君命所使私相停舍謂之私館公館謂公家所造之館與公所爲者與及也謂公之)
(所使爲命停舍之處亦謂之公館君所命停客之處即是卿大夫之館也但有公命故謂之公館也注正義曰)
(鮑遺問曰注此云公所爲君所命使舍己者注雜記云公所爲若今離宫别館也是二說異何張逸答曰公館)
(若今停待者也離宫是也聘禮曰卿館於大夫大夫館於士公命人使館客亦公所爲也)
曾子問曰下殤土周葬于園遂輿機而往塗邇故也注
土周堲周也周人以夏后氏之堲周葬下殤於園中以
其去成人遠不就墓也機輿尸之牀也以繩絙其中央
又以繩從兩旁鉤之禮以機舉尸輿之以就園而斂葬
焉塗近故耳輿機或爲餘機音義(邇音爾近也堲本又作即子栗反下同絙)
(本又作縆古鄧反一音古恒反鉤本又作拘古侯反斂力驗反下同)今墓遠則其葬也如
之何注今人斂下殤於宫中而葬於墓與成人同墓塗
乃遠其葬當輿其棺乎載之也問禮之變也孔子曰吾
聞諸老耼曰昔者史佚有子而死下殤也墓遠注蓋欲
葬墓如長殤從成人也長殤有送葬車者則棺載之矣
史佚成王時賢史也賢猶有所不知音義(佚音逸長竹丈反下同則)
(棺古患反下大棺斂衣棺注棺謂皆同)召公謂之曰何以不棺斂於宫中
注欲其斂於宫中如成人也斂於宫中則葬當載之音
義(召本又作邵同上照反下同)史佚曰吾敢乎哉注畏知禮也召公
言於周公注為史佚問音義(為于僞反下為辟下文有為竝同)周公曰
豈不可注言是豈於禮不可不許也音義(周公曰豈絶句言是豈絶)
(句於禮不可絶句)史佚行之注失指以為許也遂用召公之言
下殤用棺衣棺自史佚始也注棺謂斂於棺疏(正義曰此一節)
(論葬下殤之事曾子問曰下殤土周者曾子既見時所行與古禮異故舉事而問也下殤謂八歲至十一也土)
(周檀弓所云夏后氏之堲周是也周人用特喪下殤之喪故云下殤土周也葬于園者園圃也下殤去成)
(人遠不可葬於成人之墓所用土周而葬於園中也遂輿機而往者輿猶抗也機者以木為之狀如牀無)
(脚及輄簀也先用一繩直于中央繫著兩頭之榪又別取一繩繫一邊材横鉤中央繫直繩報還鉤材往)
(還取帀兩邊悉然而後以尸置于繩上抗舉以往園中臨斂時當堲周之上先縮除直繩則兩邊交鉤之)
(繩悉各離解而尸從機中央零落入于堲周中故曰輿機而往也塗邇故也者塗路也邇近也若成人墓)
(遠則以棺衣棺于宫中此下殤葬于園是路去家甚近故先用機舉尸往園中而後棺斂故曰塗邇故也)
(今墓遠則其葬也如之何者今謂曾子見時世禮變皆棺斂下殤于宫中而葬之於墓與成人同隆今既)
(遠不復用輿機於尸為當用人抗輿棺而往墓為當用車載棺而往墓邪問其葬義故云如之何昔者史)
(佚有子而死下殤也者此舉失禮所由之人史佚周初良史武王周公成王時臣也有子下殤而死墓遠)
(者史佚不欲葬于園而載尸往墓及棺而葬之其墓稍遠猶豫未定召公謂之曰何以不棺斂於宫中者)
(召公名奭見史佚欲依下殤禮而不棺斂於宫中而欲車載往墓猶豫未定故勸之令棺斂於宫中如成)
(人禮也史佚曰吾敢乎哉者言吾雖欲如此猶不敢恐達禮者所譏召公言於周公者言猶問也史佚既)
(畏周公故召公為諮問於周公述其事狀以决之者周公曰豈不可者周公聞召公之問故答云豈豈者)
(怪拒之辭先怪拒之又云不可不可者是不許之辭史佚行之者召公述周公曰豈不可之辭以語史佚)
(史佚不達其指猶言周公豈不可是許之辭故行棺衣宫中之禮也下殤用棺衣棺自史佚始也者更據)
(失禮所由也然此云棺衣棺於宫中自史佚為始明昔非惟於宫中不棺亦不衣也而不言於宫中者略)
(從可知也注正義曰案檀弓云以夏后氏之堲周葬中殤下殤故知土周是堲周也云周人以夏后氏之)
(堲周葬下殤於園中者檀弓云中殤下殤此直云葬下殤者以經云下殤土周葬於園故指下殤為言檀)
(弓所言據士及庶人也若諸侯長中殤適者遣車三乘下殤遣車一乘既有遣車即不得堲周輿機而葬)
(也諸侯庶長殤中殤遣車一乘則宗子亦不用堲周輿機而葬其下殤則輿機其大夫之適長殤中殤遣)
(車一乘亦不輿機下殤無遣車則輿機也然則王之適庶長中下殤皆有遣車並不輿機士及庶人適庶)
(皆無遣車則中下殤並皆輿機故熊氏云若無遣車中從下殤其長殤既無遣車年又長大不可與下殤)
(同盖棺斂於宫中載棺而往之墓從成人也云史佚成王時賢史也賢猶有所不知者史佚文王武王時)
(臣故國語稱訪於辛尹尚書稱逸祝冊是也但下殤之喪非成人之要故史佚猶有不知云畏知禮也者)
(是畏周公也不欲直指)
曾子問曰卿大夫將為尸於公受宿矣而有齊衰内喪
則如之何孔子曰出舍於公館以待事禮也注吉凶不
可以同處孔子曰尸弁冕而出注為君尸或弁者先祖
或有為大夫士者卿大夫士皆下之注見而下車尸必
式注小俛禮之必有前驅注為辟道音義(辟婢亦反)疏(正義曰此)
(一節論卿大夫與君爲尸之事曾子言卿大夫或爲尸而已受宿齊戒而門内有齊衰之喪其禮如何故云則)
(如之何孔子曰出舍於公館以待事禮也者此答曾子云且舍公舘待事畢然後歸哭也所以出於公館者以)
(祭是吉吉凶不可同處也尸冕而出此孔子因曾子上問爲尸之事遂爲曾子廣說事尸之法故此直言孔子)
(曰無曾子問辭此篇之内時有如此皇氏以爲無曾子問者後寫脫漏非也卿大夫士皆下之者謂尸或出於)
(道路其卿大夫乘車見尸則下車也尸必式者而尸當馮式小俛以敬之必有前驅者謂尸出行則有前驅辟)
(道之人也注正義曰案士虞禮云尸服卒者之上服以君之先祖有爲士者當著爵弁以助君祭故子孫祭之)
(尸得服爵弁者若以助君祭服言之大夫著冕此云大夫者因士連言大夫耳案儀禮特牲尸服玄端少牢又)
(云尸服朝服尸皆服在家自祭之服不服爵弁及冕者大夫士卑屈於人君故尸服父祖自祭之上服人君禮)
(伸故尸服助祭之上服也)
子夏問曰三年之喪卒哭金革之事無辟也者禮與初
有司與注疑有司初使之然音義(辟音避下同與音餘下皆同)孔子
曰夏后氏三年之喪既嬪而致事殷人既葬而致事注
致事還其職位於君則卒哭而致事記曰君子不奪人
之親亦不可奪親也此之謂乎注二者恕也孝也子夏
曰金革之事無辟也者非與注疑禮當有然孔子曰吾
聞諸老耼曰昔者魯公伯禽有為為之也注伯禽周公
子封於魯有徐戎作難喪卒哭而征之急王事也征之
作費誓音義(難乃旦反費音祕)今以三年之喪從其利者吾弗
知也注時多攻取之兵言非禮也疏(正義曰此一節論君不奪孝子情之)
(事各依文解之子夏以人遭父母三年之喪卒哭之後國有金革戰伐之事君使則行無敢辭辟爲是禮當然)
(與爲當初時有司強逼遣之與記曰君子不奪人之親亦不可奪親也此之謂乎者解人臣喪親在上君子許)
(之致事君子謂人君也人臣有親之喪在上君子許其致事是不奪人喪親之心此謂恕也以己情恕彼也據)
(君許於下也亦不可奪親者謂人臣遭親之喪若不致事是自奪思親之心也故遭喪須致事是不奪情以求)
(利祿此謂孝也此據孝子之身也言孝子居喪不可以不致事人君不可以不許舊記先有此文故孔子引之)
(故云此之謂乎子夏曰金革之事無辟也者非與孔子既前答周人卒哭而致事則無從金革之理子夏既見)
(周代行金革無辟之事謂其禮當然故問孔子云金革之事無辟也者豈非禮也與疑其於禮當然又意謂見)
(魯君居喪有金革之事豈是禮也與疑其非禮也故問之孔子曰吾聞諸老耼曰昔者魯公伯禽有爲爲之也)
(者孔子對云金革之事無辟也者當亦有之吾聞諸老耼曰昔者魯君伯禽卒哭而從金革時有徐戎作亂東)
(郊不開故征之有爲爲之也今以三年之喪卒哭而從金革之事更無所爲蓋直貪從於利攻取於人者吾不)
(知也言不知是不得此禮也注正義曰皇氏云夏后氏尚質孝子喪親恍惚君事不敢久留故既殯致事還君)
(殷人漸文思親彌深故既葬畢始致事還君周人極文悲哀至甚故卒哭而致事知周卒哭致事者以喪之大)
(事有三殯也葬也卒哭也夏既殯殷既葬後代漸遠以此推之故知周卒哭也恕也解不奪人之親已既思親)
(以己方人何可奪人之親是君忠恕也孝也解亦不可奪親是孝子思親今不致事不能念親今既致事是不)
(奪思親之情是其孝也伯禽至費誓者言伯禽周公之子封於魯案史記魯世家文云徐戎作難尚書序又云)
(卒哭而征之急王事也以此上經云卒哭金革之事無辟此云魯公伯禽有爲爲之故知征之然周公致仕之)
(後成王即位之時周公猶在則此云伯禽卒哭者爲母喪也)
禮記注疏卷十九
禮記注疏卷十九考證
諸侯旅見天子○(臣召南)按舊本分卷無理莫如曾子
問篇自此至當祭而日食太廟火章孔子答語未全
即截爲十八卷其十九卷首簡即前章答語之半細
玩孔疏條理秩然原本必不如此割裂也今斷自此
章以下為十九卷
祝畢獻而已注疏○舊本誤與下章經文接連而疏亦
脱於後今移正
孔子曰共殯服注疏小斂苴絰大鬲散帶垂○大鬲舊
本訛太高今據士喪禮改正士喪禮注曰鬲搤也中
人之手搤圍九寸絰帶之差自此出焉
攝主不厭祭不旅不假不綏祭不配疏按少牢饋食云
云○(臣召南)按經文順便而言孔疏順敘祭祀行禮
之次第故先言不配次言不綏祭次言不假次言不
旅而後言不厭祭也
又疏尸入即席坐云云○(臣召南)按疏雖引少牢饋
食此文則又節取特牲饋食之文也特牲饋食本文
云尸即席坐祝命綏祭左執觶右取菹㨎於醢祭於
豆間佐食取黍稷肺祭授尸尸祭之至尸飯十一飯
云云又約少牢文也
周公曰豈不可音義周公曰豈絶句○陳澔曰鄭注以
豈為句非也周公曰豈不可者謂何為不可也
自史佚始也注疏所謂土周而(下闕)○此下疏文全闕
舊本後空二十三行今仍之
昔者魯公伯禽有爲為之也注疏周公猶在○(臣召南)
按此疏真足以補注所不及
禮記注疏卷十九考證
