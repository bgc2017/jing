禮記注疏卷三十四
漢鄭氏注唐陸德明音義孔穎達疏
大傳
禮不王不禘王者禘其祖之所自出以其祖配之注凡
大祭曰禘自由也大祭其先祖所由生謂郊祀天也王
者之先祖皆感大微五帝之精以生蒼則靈威仰赤則
赤熛怒黃則含樞紐白則白招拒黑則汁光紀皆用正
歲之正月郊祭之蓋特尊焉孝經曰郊祀后稷以配天
配靈威仰也宗祀文王於明堂以配上帝汎配五帝也
音義(不王如字又于況反下同禘徒細反下同大微音泰下文注大祖大王皆同熛必遥反樞昌朱反紐)
(女九反拒俱甫反叶本又作汁戶牒反汎配芳劒反)諸侯及其太祖注太祖受封
君也大夫士有大事省於其君干祫及其高祖注大事
寇戎之事也省善也善於其君謂免於大難也干猶空
也空祫謂無廟祫祭之於壇墠立曰義(省舊仙善反案爾雅云省即訓善息)
(靖反無煩改字祫徐音洽難乃旦反壇大丹反墠音善)疏(正義曰此一節論王及諸侯大夫士祭先祖之)
(義各隨文解之此禘謂郊祭天也然郊天之祭唯王者得行故云不王不禘也王者禘其祖之所自出以其祖)
(配之者此文具於小記於彼已釋之諸侯及其太祖者太祖始封君也諸侯非王不得郊天配祖於廟及祭太)
(祖耳大夫士有大事省於其君干祫及其高祖者省善也干空也空祫謂無廟也大夫士知識劣於諸侯故無)
(始封之祖若此大夫士有勲勞大事為君所善者則此是識深故君許其祫祭至於高祖但無始祖廟雖得行)
(祫唯至於高祖並在於壇空而祫之故云空祫及其高祖也祭法云大夫三廟二壇顯考無廟雖是無廟而有)
(壇爲祈禱而祭之今唯云及高祖是祫不及始祖以卑故也然此對諸侯為言言支庶為大夫士者耳若適為)
(大夫亦有大祖故王制云大夫三廟一昭一穆與太祖之廟而三是也師說云大夫有始祖者鬼其百世若有)
(善於君得祫則亦祫於太祖廟中徧祫太祖以下也注正義曰案爾雅釋天云禘大祭也此禘謂祭天云王者)
(之先祖皆感太微五帝之精以生者案師說引河圖云慶都感赤龍而生堯又云堯赤精舜黃禹白湯黑文王)
(蒼又元命包云夏白帝之子殷黑帝之子周蒼帝之子是其王者皆感太微五帝之精而生云蒼則靈威仰至)
(汁光紀者春秋緯文耀鉤文云皆用正歲之正月郊祭之者案易緯乾鑿度云三王之郊一用夏正云盖特尊)
(焉者就五帝之中特祭所感生之帝是特尊焉注引孝經云郊祀后稷以配天者證禘其祖之所自出以其祖)
(配之又引宗祀文王於明堂以配上帝者證文王不特配感生之帝而汎配五帝矣案祭法大夫二壇則大夫)
(無墠而此言墠者通言耳或通云上士二廟一壇下士一廟無壇若有功當為墠而祫祭之也)
牧之野武王之大事也既事而退柴於上帝祈於社設
奠於牧室注柴祈奠告天地及先祖也牧室牧野之室
也古者郊關皆有館焉先祖者行主也遂率天下諸侯
執豆籩逡奔走注逡疾也疾奔走言勸事也周頌曰逡
奔走在廟音義(逡息俊反注同)追王大王亶父王季歴文王昌
不以卑臨尊也注不用諸侯之號臨天子也文王稱王
早矣於殷猶為諸侯於是著焉音義(追王于況反亶于但反父音甫著知)
(慮反)疏(正義曰此一節論武王伐紂率領諸侯以祭祖廟追王大王王季上尊祖稱之事與前相接也牧之)
(野武王之大事也者言牧野之戰是武王事之大者也既事而退者既戰罷而退也柴於上帝者謂燔柴以告)
(天祈於社者陳祭以告社也設奠於牧室者設此奠祭於牧野之館室以告行主也遂率天下諸侯者上言告)
(祭既訖遂率領天下諸侯執豆籩疾奔走而往在廟祭先祖於此之時乃追王大王名亶父者又追王王季歴)
(及文王昌等為王所以然者不以諸侯之卑號臨天子之尊也注正義曰知郊關有館者遺人云凡國野十里)
(廬二十里有宿五十里有市道路尚然明郊關亦有館舍鄭言此者證牧野有室云先祖者行主也者案曾子)
(問篇云古者師行必以遷廟主行故甘誓云用命賞于祖此武王所載行主者也案周本記云載文王木主以)
(其成文王之業故不載遷廟主其社則在野外祭之故不在牧室此社是土地之神故鄭云柴祈告天地也周)
(頌所云謂周公攝政之年祭清廟此經逡奔走謂武王伐紂而還告廟其事不同引之者證奔走不異故引之)
(知執豆籩行還告廟者以此經上云柴祈設奠下云遂率天下諸侯是柴祈禮畢故武成云丁未祀于周廟駿)
(奔走執豆籩而皇氏云為柴祈奠於牧室之時諸侯執豆籩非此經文之次又與武成異其義非也案此武王)
(追王太王亶父王季歴文王昌案合符后云文王立后稷配天追王太王亶父王季歴與此不同者文王暫追)
(王耳號諡未定至武王時乃定之矣中庸云周公追王大王王季者謂以王禮改葬耳不改葬文王者先以王)
(禮葬故也此大王王季追王者王迹所由興故追王也所以追王者以子為天子而不以卑臨尊若非王迹所)
(由不必追王也故小記云父為士子為天子諸侯祭以天子諸侯其尸服以士服是也周語云先王不窋武成)
(云先王建邦啟土謂后稷皆稱先王者以王者之先祖故通稱先王也契稱玄王與此同矣文王稱王早矣者)
(土無二王殷紂尚存即為早所以早稱王者案中候我應云我稱非早一民固下注云一民心固臣下雖於時)
(為早於年為晚矣故周本記云文王受命六年立靈臺布王號於時稱王九十六也故文王世子云君王其終)
(撫諸是也文王既稱王文王生雖稱王號稱猶未定故武王追王乃定之耳)
上治祖禰尊尊也下治子孫親親也旁治昆弟合族以
食序以昭繆别之以禮義人道竭矣注治猶正也繆讀
為穆聲之誤也竭盡也音義(禰本或作祢年禮反繆音木别彼列反下至其庶姓)
(别文注並同繆讀莫侯反又音謬)疏(正義曰此一節論武王伐紂之後因治親屬合族之禮叙昭穆之事)
(上治祖禰尊尊也者治猶正也上正治祖是尊其尊也下治子孫親親也者下正於子孫是親其親也上主尊)
(敬故云尊尊下主恩愛故云親親旁治昆弟者謂旁正昆弟逾遠疏也合族以食者言旁治昆弟之時合會族)
(人以食之禮又次序族人以昭穆之事所謂旁治昆弟也别之以禮義人道竭矣者總結上治祖禰下治子孫)
(旁治昆弟言此三事皆分别之以禮義使人道義之理竭盡於此矣)
聖人南面而聽天下所且先者五民不與焉注且先言
未遑餘事音義(聽體寧反與音預)一曰治親二曰報功三曰舉
賢四曰使能五曰存愛注功功臣也存察也察存仁愛
也五者一得於天下民無不足無不贍者五者一物紕
繆民莫得其死注物猶事也紕繆猶錯也五事得則民
足一事失則民不得其死明政之難音義(贍本又作瞻食豔反紕匹)
(彌反徐孚夷反又方齊反繆音謬本或作謬)聖人南面而治天下必自人道
始矣注人道謂此五事立權度量考文章改正朔易服
色殊徽號異器械别衣服此其所得與民變革者也注
權稱也度丈尺也量斗斛也文章禮法也服色車馬也
徽號旌旂之名也器械禮樂之器及兵甲也衣服吉凶
之制也徽或作禕音義(量音亮注同正音征徽諱韋反械尸戒反别彼列反稱尺證反)
(禕許韋反)其不可得變革者則有矣親親也尊尊也長長也
男女有别此其不可得與民變革者也注四者人道之
常音義(長長並丁丈反後除注隸者長並同别彼列反)疏(正義曰此一節廣明聖人受命以臨天下)
(有不可變革及有可變革之事各隨文解之云所且先者五謂聖人即位未遑餘事所且欲先行者而有五種)
(之事也即下文一曰治親之屬是也民不與焉者言此五事皆王者所急行民不得干與焉言民未行也以治)
(親報功之事皆非民所行故不得干與焉一曰治親者此治親即鄉者三事三事若正則於家國皆正故急在)
(前二曰報功者既已正親故下又報於有所功勞者使為諸侯之屬是也緩於親親故次治親三曰舉賢者雖)
(已報於有功若巖穴有賢德之士未有功者舉而用之報功宜急此又次也四曰使能者能謂有道藝既無功)
(德又非賢能而有道藝亦禄之使各當其職也輕於賢德故次之五曰存愛者存察也愛仁也治親報功舉賢)
(使能為政既足又宜察於民下側陋之中者若有雖非賢能而有仁愛之心亦賞異之五者一得於天下者謂)
(上五事一皆得行於天下則民無有不足無有不賙贍者贍是優足之餘也五者一物紕繆者謂此五事之中)
(但有一事紕繆則民莫得其死莫無也言無得以理壽終而死也聖人南面而治天下必自人道始矣者人道)
(即治親報功舉賢使能存愛是以理相承順之道聖人先以此為始故云必自人道始也立權度量者此一經)
(至與民變革者也廣明損益之事並輕故可隨民與變改革也權謂稱錘度謂丈尺量謂斗斛也言始有天下)
(必宜造此物也考文章者考校也文章國之禮法也改正朔者正謂年始朔謂月初言王者得政示從我始改)
(故用新隨寅丑子所損也周子殷丑夏寅是改正也周夜半殷雞鳴夏平旦是易朔也易服色者服色車馬也)
(易之謂各隨所尚赤白黑也殊徽號者殊别也徽號旌旗也周大赤殷大白夏大麾各有别也異器械者器謂)
(輵豆房俎禮樂之器也械謂戎路革路兵甲之屬也别衣服者周吉服九章虞以十二章殷凶不厭賤周貴則)
(降卑也此其所得與民變革者也者結權度量以下諸事是末故可變革與民為新亦示禮從我始也注正義)
(曰禮法謂夏殷周損益之禮是也云服色車馬也者謂夏尚黑殷尚白周尚赤車之與馬各用從所尚之正色)
(也云徽號旌旗之名也者謂周禮九旗是也然九旗之外又有小旌旗故司常云官府各象其事州里各象其)
(名家各象其號與此同也鄭引士喪禮云為銘各以其物亡則以緇長半幅頳末長終幅廣三寸是徽號與此)
(同矣)
同姓從宗合族屬異姓主名治際會名著而男女有别
注合合之宗子之家序昭穆也異姓謂來嫁者也主於
母與婦之名耳際會昏禮交接之會也著明也母婦之
名不明則人倫亂也亂者若衛宣公楚平王為子取而
自納焉音義(際音祭著知慮反為于偽反下相為同)疏(正義曰此一節論同姓從宗異姓主)
(名明男女有别之事各隨文解之同姓從宗者同姓父族也從宗謂從大小宗也合族屬者謂合聚族人親疏)
(使昭為一行穆為一行同時食故曰合族屬也異姓主名治際會者異姓謂他姓之女來為己姓之妻繋夫之)
(親主為母婦之名夫若為父行則主母名夫若子行則主婦名治正也際會所以主此母婦之名正昏姻交接)
(會合之事名著而男女有别者若母婦之名著則男女尊卑異等各有分别不相滛亂凡姓族異者所以别異)
(人也猶萬物皆各有名以相分别天子賜姓賜氏諸侯但賜氏不得賜姓降於天子也故隠八年左傳云無駭)
(卒公問族於衆仲衆仲對曰天子建德因生以賜姓胙之土而命之氏諸侯以字為諡因以為族官有世功則)
(有官族邑亦如之以此言之天子因諸侯先祖所生賜之曰姓杜預云若舜生嬀汭賜姓曰嬀封舜之後於陳)
(以所封之土命爲氏舜後姓嬀而氏曰陳故鄭駮異義云炎帝姓姜太皥之所賜也黃帝姓姬炎帝之所賜也)
(故堯賜伯夷姓曰姜賜禹姓曰姒賜契姓曰子賜稷姓曰姬著在書傳如鄭此言是天子賜姓也諸侯賜卿大)
(夫以氏若同姓公之子曰公子公子之子曰公孫公孫之子其親已遠不得上連於公故以王父字為氏若適)
(夫人之子則以五十字伯仲爲氏若魯之仲孫季孫是也若庶子妾子則以二十字爲氏則展氏臧氏是也若)
(異姓則以父祖官及所食之邑爲氏以官爲氏者則司馬司城是也以邑爲氏者若韓趙魏是也凡賜氏族者)
(此爲卿乃賜有大功德者生賜以族若叔孫得臣是也雖公子之身若有大功德則以公子之字賜以爲族若)
(仲遂是也其無功德死後乃賜族若無駭是也若子孫不爲卿其君不賜族子孫自以王父字爲族也氏族對)
(文爲别散則通也故左傳云問族於衆仲下云公命以字爲展氏是也其姓與氏散亦得通故春秋有姜氏子)
(氏姜子皆姓而云氏是也注正義曰案春秋左氏傳桓十六年初衛宣公烝於夷姜生急子娶於齊而美公取)
(之生壽及朔又昭十九年左傳楚平王鄭陽封人之女奔之生太子建爲太子建取秦女而美平王自納之是)
(其滛亂之事也)
其夫屬乎父道者妻皆母道也其夫屬乎子道者妻皆
婦道也注言母婦無昭穆於此統於夫耳母焉則尊之
婦焉則卑之尊之卑之明非己倫以厚别也音義(屬音燭)
謂弟之妻婦者是嫂亦可謂之母乎注言不可也謂之
婦與嫂者以其在已之列以名遠之耳復謂嫂爲母則
令昭穆不明昆弟之妻夫之昆弟不相爲服不成其親
也男女無親則遠於相見音義(嫂本又作□悉早反遠于萬反下同復扶又反)
(令力呈反)名者人治之大者也可無慎乎注人治所以正人
音義(治直吏反注同)疏(正義曰此一經言他姓婦人來嫁己族本無昭穆於己親惟繫夫尊卑而定母)
(婦之號也其夫屬乎父道者道由行列也若其夫隨屬於己之父行者其妻皆即己之母行也故云妻皆母道)
(也其夫屬乎子道者妻皆婦道也者謂其夫隨屬於己之子行者其妻皆婦行也故婦人來嫁已伯叔之列即)
(謂之為母也來嫁於己之子姪之行即謂之為婦也謂弟之妻婦者是嫂亦可謂之母乎者此一經論兄弟之)
(妻相稱謂之義凡子行之妻乃謂之為婦弟非子行其妻亦謂之婦者以兄弟同倫嫌相褻凟弟雖非子行其)
(妻同子行之妻謂之為婦欲卑遠之弟妻既得為婦號記者恐兄妻得為母號故記者明之云是嫂亦可謂之)
(母乎言嫂不可亦謂之為母也然弟妻既得為婦兄妻不可亦得為母者然弟小於己妻必幼稚故可謂之為)
(婦而嫂不可借子妻之名謂之為母嫂雖是兄妻年必與己相類既不甚懸絶何得謂之為母且弟妻既為婦)
(兄妻又為母便是昆弟之倫翻為父子之例故嫂不可謂之為母而借嫂老之名以為兄妻之號也名謂母婦)
(之名言得之則昭穆明失之則上下亂是人治之大者也可得不慎之乎言須慎名也注正義曰云母婦無昭)
(穆於此者此謂已之族也言他姓之女或為婦或為母先無昭穆於己之親族云統於夫耳者言所以有母婦)
(名者謂繫統於夫始有母婦之名也云尊之卑之明非己倫以厚别也者謂之為母者則尊敬之謂之為婦者)
(即卑遠之既尊卑懸絶明知非己之倫位所以厚重相分别之義也凡男女若無尊卑倫類相聚既滛亂易生)
(為無相分别也言不可者謂嫂不可為母也云謂之婦與嫂者以其在己之列以名遠之耳者謂之婦者弟妻)
(謂之嫂者兄妻在己之列謂兄弟之妻在己之倫列恐相褻凟故弟妻假以同子婦之名兄妻假以嫂老之名)
(殊遠之也云復謂嫂為母則令昭穆不明者既以子妻之名名弟妻為婦若又以諸父之妻名名兄妻為母則)
(上下全亂昭穆不明故不可也鄭注喪服亦云弟之妻為婦者卑遠之故謂之婦嫂者尊嚴之是嫂亦可謂之)
(母乎言其不可也故言乎以疑之是弟妻可借婦名是兄妻不可借母名與此注正合無相違也而皇氏引諸)
(儒異同煩而不當無所用也云昆弟之妻夫之昆弟不相為服不成其親也者若男女尊卑隔絶相服成親義)
(無混雜此兄弟之妻己之倫列若其成親為服則數相聚見姦亂易生故今之無服所以疏遠之云男女無親)
(則遠於相見者以其全同路人恩親不接故云遠於相見)
四世而緦服之窮也五世袒免殺同姓也六世親屬竭
矣注四世共高祖五世高祖昆弟六世以外親盡無屬
名音義(免音問殺色界反徐所例反)其庶姓别於上而戚單於下昏
姻可以通乎注問之也玄孫之子姓别於高祖五世而
無服姓氏所由生音義(戚千歴反單音丹昏姻如字)繫之以姓而弗
别綴之以食而弗殊雖百世而昏姻不通者周道然也
注周之禮所建者長也姓正姓也始祖為正姓高祖為
庶姓繫之弗别謂若今宗室屬籍也周禮小史掌定繫
世辨昭穆音義(繋音計又戶計反别皇如字舊彼列反注及下同綴丁衛反連合也食音嗣定)
(繋戶計反一音計)疏(正義曰此一節論殷周統叙宗族之異各依文解之四世而緦服之窮也者四世謂)
(上至高祖以下至己兄弟同承高祖之後為族兄弟相報緦麻是服盡於此故緦麻服窮是四世也為親兄弟)
(期一從兄弟大功再從兄弟小功三從兄弟緦麻共承高祖為四世而緦服盡也五世袒免殺同姓也者謂共)
(承高祖之父者也言服袒免而無正服减殺同姓也六世親屬竭矣者謂共承高祖之祖者也言不服袒免同)
(姓而已故云親屬竭矣其庶姓别於上者此作記之人以殷人五世以後可以通婚故將殷法以問於周云周)
(家五世以後庶姓别異於上與高祖不同各為氏族不共高祖别自為宗是别於上也而戚單於下者戚親也)
(單盡也謂四從兄弟恩親盡於下各自為宗不相尊敬庶衆也高祖以外人轉廣遠分姓衆多故曰庶姓也高)
(祖以上復為五宗也婚姻可以通乎者問者既見姓别親盡雖是周家婚姻無可以通乎問其可通與否前文)
(記者以殷法而問周此經記者以周法而答問言周法婚姻不可通也繋之以姓而弗别者周法雖庶姓别於)
(上而有世繋連繋之以本姓而不分别若姬氏姜氏大宗百世不改也綴之以食而弗殊者連綴族人以飲食)
(之禮而不殊異也雖百世婚姻不通者言雖相去百世而婚姻不得通周道然也者言周道如此異於殷也是)
(不許問者之辭也注正義曰問之者是記者以殷法而問周五世後昏姻可以通否云玄孫之子姓别於高祖)
(者玄孫與高祖服屬仍同其姓與高祖不異玄孫之子則四從兄弟承高祖父之後至已五世而無服各事小)
(宗因字因官為氏不同高祖之父是庶姓别於上庶姓為衆姓也則氏族之謂也云姓氏所由生者據五世無)
(服不相禀承各為氏姓故云姓氏所由生姓正姓者對氏族為正姓也云始祖為正姓者若炎帝姓姜黃帝姓)
(姬周姓姬本於黃帝齊姓姜本於炎帝宋姓子本於契是始祖為正姓也云高祖為庶姓者若魯之三桓慶父)
(叔牙季友之後及鄭之七穆子游子國之後為游氏國氏之等云若今宗室屬籍也者以漢之同宗有屬籍則)
(周家繋之以姓是也云小史掌定繋世者周禮小史之官掌定帝繫世本知世代昭穆故云定繫世辨昭穆也)
服術有六一曰親親二曰尊尊三曰名四曰出入五曰
長幼六曰從服注術猶道也親親父母為首尊尊君為
首名世母叔母之屬也出入女子子嫁者及在室者長
幼成人及殤也從服若夫為妻之父母妻為夫之黨服
音義(夫為妻于偽反下至其義然也注皆同)疏(正義曰此經明服術之制也一曰親親者父母為首)
(次以妻子伯叔二曰尊尊者君為首次以公卿大夫三曰名者若伯叔母及子婦并弟婦兄嫂之屬也四曰出)
(入者若女子子在室為入適人為出及出繼為人後者也五曰長幼者長謂成人幼為諸殤六曰從服者即下)
(從服有六等是也注正義曰案從服有六略舉夫妻相為而言之也)
從服有六有屬從注子為母之黨有徒從注臣為君之
黨有從有服而無服注公子為其妻之父母有從無服
而有服注公子之妻為公子之外兄弟有從重而輕注
夫為妻之父母有從輕而重注公子之妻為其皇姑疏
(正義曰從服有六者從術之中别有六種有屬從一也屬謂親屬以其親屬為其支黨鄭云子為母之黨是也)
(鄭舉一條耳妻從夫夫從妻並是也有徒從二也徒空也與彼無親空服彼之支黨鄭云臣為君之黨鄭亦略)
(舉一條妻為夫之君妾為女君之黨庶子為君母之親子為母之君母並是也有從有服而無服三也鄭引服)
(問篇云公子為其妻之父母其妻為本生父母期而公子為君所厭不得服從是妻有服而公子無服是從有)
(服而無服嫂叔無服亦是也有從無服而有服四也鄭亦引服問篇云公子之妻為公子之外兄弟也公子被)
(君厭為己外親無服而妻猶服之是從無服而有服娣姒亦是也有從重而輕五也鄭引服問篇云夫為妻之)
(父母妻自為其父母期為重夫從妻服之三月為輕是從重而輕也舅之子亦是也有從輕而重六也鄭引服)
(問云公子之妻為其皇姑公子為君所厭自為其毋練冠是輕其妻猶為服期是從輕而重也)
自仁率親等而上之至于祖名曰輕自義率祖順而下
之至于禰名曰重一輕一重其義然也注自猶用也率
循也用恩則父母重而祖輕用義則祖重而父母輕恩
重者為之三年義重者為之齊衰然如是也音義(上時掌反)
疏(正義曰此一經論祖禰仁義之事也自用也仁恩也率循也親謂父母也等差也子孫若用恩愛依循於)
(親節級而上至於祖遠者恩愛漸輕故云名曰輕也自義率祖順而下之至於禰名曰重者義主斷割用義循)
(祖順而下之至於禰其義漸輕祖則義重故云名曰重也一輕一重其義然也者言恩之與義於祖與父母互)
(有輕重若義則祖重而父母輕若仁則父母重而祖輕一輕一重義宜也然如是也言人情道理宜合如是祖)
(是尊嚴以上漸宜合輕父為恩愛漸近宜合重故云其義然也故鄭云恩重者為之三年義重者為之齊衰言)
(其事合宜如此矣案喪服條例衰服表恩若高曾之服本應緦麻小功而進以齊衰踰數等之服豈非為尊重)
(而然也至親以期斷而父母加三年寧不為恩深故亦然矣)
君有合族之道族人不得以其戚戚君位也注君恩可
以下施而族人皆臣也不得以父兄子弟之親自戚於
君位謂齒列也所以尊君别嫌也音義(别彼列反)疏(正義曰此一經)
(明人君既尊族人不以戚戚君明君有絶宗之道也合族者言設族食燕飲有合會族人之道既管領族人族)
(人不得以其戚屬上戚於君位皆不得以父兄子弟之親上親君位也注正義曰不敢計已親戚與君齒列是)
(尊君也兄弟親屬多有纂代之嫌今遠自卑退是殊别嫌疑也)
庶子不祭明其宗也庶子不得為長子三年不繼祖也
注明猶尊也一統焉族人上不戚君下又辟宗乃後能
相序音義(為于偽反下為其士注死為之為其妻為之大功不相為皆同辟音避)别子為
祖注别子謂公子若始來在此國者後世以為祖也繼
别為宗注别子之世適也族人尊之謂之大宗是宗子
也音義(適丁歴反下文及注皆同)繼禰者為小宗注父之適也兄弟
尊之謂之小宗有百世不遷之宗有五世則遷之宗百
世不遷者别子之後也宗其繼别子之所自出者百世
不遷者也宗其繼高祖者五世則遷者也尊祖故敬宗
敬宗尊祖之義也注遷猶變易也繼别子别子之世適
也繼高祖者亦小宗也先言繼禰者據别子子弟之子
也以高祖與禰皆有繼者則曾祖亦有也則小宗四與
大宗凡五疏(正義曰上經論人君絶宗此一節論卿大夫以下繼屬小宗大宗之義各依文解之)
(庶子不祭明其宗也者案小記云庶子不祭祖下文云不祭禰此直云不祭者嫌祖禰俱不祭但小記辨明上)
(士下士故有不祭祖不祭禰之文此則總而言之故直云不祭庶子不得為長子三年不繼祖也者案小記云)
(庶子不為長子斬不繼祖與禰斬則三年與此一也小記文詳故云不繼祖與禰此文簡略故直云不繼祖也)
(其義具在小記已備釋之别子為祖者前既云明其宗故此以下廣陳五宗義也别子謂諸侯之庶子也諸侯)
(之適子適孫繼世為君而第二子以下悉不得禰先君故云别子並為其後世之始祖故云為祖也繼别為宗)
(者謂别子之適子世繼别子為大宗也族人與之為絶族者五世外皆為之齊衰三月母妻亦然繼禰者為小)
(宗者謂父之適子上繼於禰諸兄弟宗之謂之小宗以本親之服服之有百至義也者此一經覆說大宗小宗)
(之義并明敬宗所以尊祖也云有百世不遷之宗者謂大宗也云有五世則遷之宗者謂小宗也云百世不遷)
(者别子之後也宗其繼别子之所自出者百世不遷者也此覆明大宗子百世不遷之義也云宗其繼高祖者)
(五世則遷者也此覆明小宗五世則遷之義云尊祖故敬宗敬宗尊祖之義也者此總結大宗小宗以大宗是)
(遠祖之正體小宗是高祖之正體尊崇其祖故敬宗子所以敬宗子者尊崇先祖之義也注正義曰别子謂公)
(子者諸侯適子繼世為君其適子之弟别於正適是諸侯之子故謂之别子也云若始來在此國者此謂非君)
(之親或是異姓始來在此國者故亦謂之别子以其别於在本國不來者繼别子别子之世適也者解經宗其)
(繼别子之文以是别子適子適孫世世繼别子故云别子之世適經云别子之所自出者自由也謂别子所由)
(出或由此君而出或由他國而來後世子孫恒繼此别子故云繼别子之所自出云繼高祖者亦小宗也者以)
(前文云繼禰者為小宗是小宗定稱在於繼禰今此經云宗其繼高祖者緣無小宗之文故云繼高祖者亦小)
(宗也云先言繼禰者據别子子弟之子也者鄭以經繼高祖為小宗何以前文先云繼禰者為小宗鄭釋此意)
(先云繼禰者又承上繼别為大宗之下則從别子言之别子子者别子之適子弟之子爲别子適子之弟所生)
(子也弟則是禰其長子則是小宗故云繼禰爲小宗因别子而言也云以高祖輿禰皆有繼者則曾祖亦有也)
(者鄭以此經文宗其繼高祖者上文云繼禰爲小宗是高祖與禰皆有繼文唯曾祖及祖無繼文故云明曾祖)
(亦有也云小宗四與大宗凡五者小宗四謂一是繼禰與親兄弟爲宗二是繼祖與同堂兄弟爲宗三是繼曾)
(祖與再從兄弟爲宗四是繼高祖與三從兄弟爲宗是小宗四并繼别子之大宗凡五宗也)
有小宗而無大宗者有大宗而無小宗者有無宗亦莫
之宗者公子是也注公子有此三事也公子謂先君之
子今君昆弟疏(正義曰以前經明卿大夫士有大宗有小宗以相繼屬此經明諸侯之子身是)
(公子上不得宗君下未爲後世之宗不可無人主領之義各依文解之有小宗而無大宗者謂君無適昆弟遣)
(庶兄弟一人爲宗領公子禮如小宗是有小宗而無大宗有大宗而無小宗者君有適昆弟使之爲宗以領公)
(子更不得立庶昆弟爲宗是有大宗而無小宗也有無宗亦莫之宗者公子唯一無他公子可爲宗是有無宗)
(亦無他公子來宗於己是亦莫之宗也公子是也言公子有此三事他人無唯公子也)
公子有宗道公子之公爲其士大夫之庶者宗其士大
夫之適者公子之宗道也注公子不得宗君君命適昆
弟爲之宗使之宗之是公子之宗道也所宗者適則如
大宗死爲之齊衰九月其母則小君也爲其妻齊衰三
月無適而宗庶則如小宗死爲之大功九月其母妻無
服公子唯己而已則無所宗亦莫之宗音義(唯己音紀)疏(正義)
(曰此一節覆說上公子宗道之意云公子有宗道一句爲下起文言公子有族人來與之爲宗敬之道公子之)
(公者公君也謂公子之君是適兄弟爲君者爲其士大夫之庶者則君之庶兄弟爲士大夫所謂公子者也宗)
(其士大夫之適者言君爲此公子士大夫庶者宗其士大夫適者謂立公子適者士大夫之兄與庶公子爲宗)
(故云宗其士大夫之適也此適者即君之同母弟適夫人所生之子也公子之宗道也者言此適公子爲庶公)
(子宗是公子宗道結上公子有宗遒文也注正義曰云公子不得宗君君尊族人不敢以戚君故不得宗君也)
(云君命適昆弟爲之宗使之宗之者公子既不得宗君其公子宗親之事無人主領故君命適兄弟爲之宗使)
(宗領之也云所宗者適則如大宗死爲之齊衰九月其母則小君也者以經文公子既有小宗大宗故知適者)
(如大宗庶者如小宗云則如大宗者大宗之正本是别子之適今公子爲大宗謂禮如之耳非正大宗故云如)
(也死爲齊衰九月者以君在厭降兄弟降一等故九月以其爲大宗故齊衰與君同母故云其母則小君也云)
(爲其妻齊衰三月者同喪宗子之妻也既立適爲大宗則不復立庶爲小宗前經所謂有大宗而無小宗是也)
(云無適而宗庶則如小宗死爲之大功九月其母妻無服者此則庶子爲宗禮如小宗與尋常兄弟相爲君在)
(厭降一等故死爲之大功九月母則庶母妻則兄弟之妻故無服也既無適子可立但立庶子爲小宗前文所)
(謂有小宗而無大宗者也云公子唯己而已則無所宗亦無之宗者無所宗則前經云有無宗也亦莫之宗者)
(則前經云亦莫之宗鄭於此注遥釋前耳)
絶族無移服注族昆弟之子不相爲服音義(移本或作施同以豉)
(反移猶旁也)親者屬也注有親者服各以其屬親疏疏(正義曰此)
(一節論親盡則無服有親則有服絶族者謂三從兄弟同高祖者族兄弟緦麻族兄弟之子及四從兄弟爲族)
(屬既絶者無移服在旁而及曰移言不延移及之親者屬也者謂有親者各以屬而爲之服故云親者屬也)
自仁率親等而上之至于祖自義率祖順而下之至于
禰是故人道親親也注言先有恩親親故尊祖尊祖故
敬宗敬宗故收族收族故宗廟嚴宗廟嚴故重社稷重
社稷故愛百姓愛百姓故刑罰中刑罰中故庶民安庶
民安故財用足財用足故百志成百志成故禮俗刑禮
俗刑然後樂注收族序以昭穆也嚴猶尊也孝經曰孝
莫大於嚴父百志人之志意所欲也刑猶成也音義(罰中)
(丁仲反)詩云不顯不承無斁於人斯此之謂也注斁厭也
言文王之德不顯乎不承成先人之業乎言其顯且承
之人樂之無厭也音義(斁音亦厭於豔反下同)疏(正義曰此一節論人道親親從)
(親親以至尊祖由尊祖故敬宗以收族人故宗廟嚴社稷重乃至禮俗成天下顯樂而無厭倦各依文解之自)
(仁率親等而上之至于祖自義率祖順而下之至於禰者前文已異此重說之者前文論服之輕重故云一輕)
(一重此論親親之道故先親親而後尊祖故云親親不言輕重也親親故尊祖者以己上親於親親亦上親於)
(祖以次相親去已高遠故云尊祖尊祖故敬宗者祖既高遠無由可尊宗是祖之正胤故敬宗敬宗故收族者)
(族人既敬宗子宗子故收族人故喪服傅云大宗收族者也是其事收族故宗廟嚴者若族人散亂骨肉乖離)
(則宗廟祭享不嚴肅也若收之則親族不散昭穆有倫則宗廟之所以尊嚴也宗廟嚴故重社稷者此以下並)
(立宗之功也始周家邦終於四海若能先嚴宗廟則後於社稷保重也重社稷故愛百姓者百姓百官也既有)
(社稷可重故有百官可愛也愛百姓故刑罰中者百官當職更相匡輔則無滛刑濫罰刑罰所以皆得中也刑)
(罰中故庶民安者上無滛刑濫罰故庶民安也庶民安故財用足者民皆手足有所措各安其業故財用得足)
(也財用足故百志成者百姓足君孰與不足既天下皆足所以君及民人百志悉成是謂倉廪實知禮節衣食)
(足知榮辱也百志成故禮俗刑者刑亦成也天下既足百志又成則禮節風俗於是而成所以太平告功成也)
(禮俗刑然後樂者樂謂不厭也禮俗既成所以長爲民庶所樂而不厭也詩云不顯不承無斁於人斯此之謂)
(也者此周頌清廟之篇祀文王之廟美文王之功言文王之德豈不光顯乎言光顯矣文王豈不承先人之業)
(乎言承之矣無斁於人斯斁厭也文王之德既能如此無見厭於人謂人無厭倦之者斯語辭也今尊祖敬宗)
(人皆願樂亦無厭倦故云此之謂也謂與文王相似矣詩箋云周公祭清廟是不光明文王之德與言其光明)
(之也是不承順文王志意與言其承順之也與此注不同者禮注在前詩箋在後故詩有與禮注不同故鄭答)
(見模云然也)
禮記注疏卷三十四
禮記注疏卷三十四考證
大傳追王太王亶父王季歴文王昌注文王稱王早矣
云云○(臣召南)按謂文王及身受命稱王者漢儒之
誣也此文明言追王足以正之但與中庸亦微有異
據中庸則追王文王者武王之事追王太王王季者
周公之事非同在一時也據此經則並在武王克商
時矣孔疏謂周公追王太王王季者謂以王禮改葬
耳不改葬文王者先以王禮葬故也此說尤爲無謂
蓋此經順便總言中庸又分叙次第耳
改正朔疏隨寅丑子所損也○損字當作建
異器械疏器謂輵豆房俎○輵字當作楬
同姓從宗合族屬疏凡賜氏族者此爲卿乃賜○此字
當作必
又疏若子孫若爲卿其君不賜族○按當作若子孫
雖爲卿刊本誤耳
五曰長幼疏幼爲諸殤○爲字當作謂
族人不得以其戚戚君位也注疏○王氏曰詳注意以
十一字爲句然位也當自爲句蓋族人不敢戚君者
限於位也(臣召南)按後文公子有宗道疏云公子不
得宗君者君尊族人不敢以戚君故不得宗君也是
疏讀亦從君字絶句詳味注意不得以父兄子弟之
親(句)自戚於君(句)位謂齒列也(句)亦自可讀但本疏
意自連十一字爲句耳
愛百姓故刑罰中云云○(臣召南)按此下極言宗法之
善足以化民成俗而登至治非泛言政教也孔疏太
迂
詩云不顯不承無斁於人斯注言文王之德不顯乎不
承成先人之業乎云云疏詩箋云云○(臣召南)按清
廟之詩周公所作以歌詠文王之德也此注言文王
之德甚顯甚承於義甚確詩箋乃云周公祭清廟是
光明文王之德承順文王之志則周公作詩乃以自
贊有是理乎鄭箋詩雖在注禮之後然其說不及此
注遠矣
禯記注疏卷三十四考證
