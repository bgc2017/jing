禮記注疏卷二十六
漢鄭氏注唐陸德明音義孔穎逹疏
郊特牲
郊之祭也迎長日之至也注易說曰三王之郊一用夏
正夏正建寅之月也此言迎長日者建夘而晝夜分分
而日長也音義(正音征下同)疏(正義曰此一節總明郊祭之義迎長日之至也者明郊祭)
(用夏正建寅之月意以二月建夘春分後日長令正月建寅郊祭天而迎此長日之將至注正義曰此易緯乾)
(鑿度文必用夏正彼文云方此之時天地交萬物通所以順四時法天地之道案書傳云迎日謂春分迎日也)
(即引寅賓出日皆謂春分知此迎長日非春分者此云兆於南郊就陽位若是春分朝日當在東郊故知非也)
(又下云帝牛不吉以為稷牛故知祭天非唯祭日也)
大報天而主日也注大猶徧也天之神日為尊音義(徧音)
(遍)兆於南郊就陽位也注日太陽之精也疏(正義曰大猶徧也雖)
(特尊於所出之帝而又徧報天之一切神而天之諸神唯日為尊故此祭者日為諸神之主故云主日也不用)
(所出之帝為主而主日者所出尊不與諸神為賓主也猶如君燕羣臣使膳宰為主人不以君為主也注正義)
(曰天之諸神莫大於日祭諸神之時日居諸神之首故云日為尊也凡祭日月之禮崔氏云一歲有四迎氣之)
(時祭日於東祭月於西故小宗伯云兆五帝於四郊四望四類亦如之是其一也春分朝日秋分夕月是其二)
(也此等二祭日之與月各祭於一處日之與月皆為壇而祭所謂王宫祭日夜明祭月皆為燔柴也夏正郊天)
(之時而主日配以月祭義云大報天而主日配以月是其三也孟冬大蜡之時又祭日月故月令孟冬祈來年)
(于天宗是其四也此二祭并祭日月共在一處則祭日於壇祭月於坎壇則實柴坎則瘞埋也其牲皆用犢故)
(小司徒云凡小祭祀奉牛牲鄭云小祭祀王玄冕所祭是也若所祈禱則用少牢故祭法云埋少牢於泰昭祭)
(時及日月等鄭注云凡此以下皆祭用少牢是也皇氏云以為日月合祭之時用犢分祭之時用少牢其義非)
(也)
掃地而祭於其質也噐用陶匏以象天地之性也注觀
天下之物無可以稱其德音義(稱尺證反)於郊故謂之郊牲
用騂尚赤也用犢貴誠也注尚赤者周也音義(騂息營反徐呼)
(營反)疏(正義曰燔柴在壇正祭於地故云掃地而祭陶謂瓦噐謂酒尊及豆簋之屬故周禮旊人為簋匏謂)
(酒爵此等已具觧於上)
郊之用辛也周之始郊日以至注言日以周郊天之月
而至陽氣新用事順之而用辛日此說非也郊天之月
而日至魯禮也三王之郊一用夏正魯以無冬至祭天
於圜丘之事是以建子之月郊天示先有事也用辛日
者凡為人君當齋戒自新耳周衰禮廢儒者見周禮盡
在魯因推魯禮以言周事音義(圜本又作圓音員凡為如字或于為反非也)
疏(正義曰王肅用董仲舒劉向之說以此為周郊上文云郊之祭迎長日之至謂周之郊祭於建子之月而)
(迎此冬至長日之至也而用辛者以冬至陽氣新用事故用辛也周之始郊日以至者對建寅之月又祈榖郊)
(祭此言始者對建寅為始也鄭康成則異於王肅上文云迎長日之至自據周郊此云郊之用辛據魯禮也言)
(郊用辛日者取齋戒自新周之始郊日以至者謂魯之始郊日以冬至之月云始者對建寅之月天子郊祭魯)
(於冬至之月初始郊祭示先有事故云始也注正義曰日以周郊天之月而至者謂日體以周郊天建子之月)
(而南至云陽氣新用事順之而用辛日者以冬至一陽生故云新用事而用辛日云此說非也者謂日以周禮)
(郊天之月而日至陽氣新用事此等之說非也謂董仲舒劉向而為此說所以非者案周禮冬至祭天圜丘不)
(論郊也又此下云戴冕璪十有二旒周禮祀吴天上帝則大裘而冕是服不同周禮玉路以祀天此下云乘素)
(車是車不同也祭法云燔柴於泰壇用騂犢周禮蒼璧禮天牲從玉色是牲不同也爾雅曰非人為之丘泰壇)
(則人功所作是圜丘與泰壇别也以是知郊與圜丘所祭非一故云此說非也云郊天之月而日至魯禮也者)
(言此經始郊日以至是魯國之禮必知魯禮者以明堂云魯君孟春乘大路載弧韣旂十有二旒日月之章祀)
(帝于郊又雜記云正月日至可以有事於上帝故知冬至郊天魯禮也云三王之郊一用夏正者證明天子之)
(郊必用夏正魯既降下天子不敢郊天與周同月故用建子之月而郊天欲示在天子之先而有事也但魯之)
(郊祭師說不同崔氏皇氏用王肅之說以魯冬至郊天至建寅之月又郊以祈穀故左傳云啟蟄而郊又云郊)
(祀后稷以祈農事是二郊也若依鄭康成之說則異於此也魯唯一郊不與天子郊天同月轉卜三正故榖梁)
(傳云魯以十二月下辛卜正月上辛若不從則以正月下辛卜二月上辛若不從則以二月下辛卜三月上辛)
(若不從則止故聖證論馬昭引榖梁傳以荅王肅之難是魯一郊則止或用建子之月郊則此云日以至及宣)
(三年正月郊牛之口傷是也或用建寅之月則春秋左傳云郊祀后稷以祈農事是也但春秋魯禮也無建丑)
(之月耳若杜預不信禮記不取公羊榖梁魯唯有建寅郊天及龍見而雩云周衰禮廢儒者見周禮盡在魯者)
(欲見經文實是魯郊而為周事故云因推魯禮以言周事誤作周也從上說郊是周禮自此以下是魯禮為此)
(周魯雜亂也案聖證論王肅難鄭云郊特牲曰郊之祭迎長日之至下云周之始郊日以至玄以為迎長日謂)
(夏正也郊天日以至玄以為冬至之日迎其長日至於上而妄為之說又徙其始郊日以至於下非其義也玄)
(又云周衰禮廢儒者見周禮盡在魯因推魯禮以言周事若儒者愚人也則不能記斯禮也苟其不愚不得亂)
(於周魯也鄭玄以祭法禘黃帝及嚳為配圜丘之祀祭法說禘無圜丘之名周官圜丘不名為禘是禘非圜丘)
(之祭也玄既以祭法禘嚳為圜丘又大傳王者禘其祖之所自出而玄又施之於郊祭后稷是亂禮之名實也)
(案爾雅云禘大祭也繹又祭也皆祭宗廟之名則禘是五年大祭先祖非圜丘及郊也周立后稷廟而嚳無廟)
(故知周人尊嚳不若后稷之廟重而玄說圜丘祭天禮大者仲尼當稱昔者周公禘祀嚳圜丘以配天今無此)
(言知禘配圜丘非也又詩思文后稷配天之頌無帝嚳配圜丘之文知郊則圜丘圜丘則郊所在言之則謂之)
(郊所祭言之則謂之圜丘於郊築泰壇象圜丘之形以丘言之本諸天地之性故祭法云燔柴於泰壇則圜丘)
(也郊特牲云周之始郊日以至周禮云冬至祭天於圜丘知圜丘與郊是一也言始郊者冬至陽氣初動天之)
(始也對啟蟄及將郊祀故言始孔子家語云定公問孔子郊祀之事孔子對之與此郊特牲文同皆以為天子)
(郊祭之事如聖證論之言王肅所據經傳分明鄭必别為其說者案聖證論馬昭申鄭云易緯云三王之郊一)
(用夏正則周天子不用日至郊也夏正月陽氣始升日者陽氣之主日長而陽氣盛故祭其始升而迎其盛月)
(令天子正月迎春是也若冬至祭天隂氣始盛祭隂迎陽豈為理乎周禮云冬日至祭天於地上之圜丘不言)
(郊則非祭郊也言凡地上之丘皆可祭焉無常處故不言郊周官之制祭天圜丘其禮王服大裘而冕乘玉路)
(建大常明堂位云魯君以孟春祀帝于郊服衮服乘素車龍旂衣服車旂皆自不同何得以諸侯之郊說天子)
(圜丘言始郊者魯以轉卜三正以建子之月為始故稱始也又禮記云魯君臣未嘗相弑禮俗未嘗相變而弑)
(三君季氏舞八佾旅於泰山婦人髽而相弔儒者此記豈非亂乎據此諸文故以郊丘為别冬至之郊特為魯)
(禮案聖證論王肅與馬昭之徒或云祭天用冬至之日或云用冬至之月據周禮似用冬至之日據禮記郊日)
(用辛則冬至不恒在辛似用冬至之月案張融謹案郊與圜丘是一又引韓詩說三王各正其言郊與王肅同)
(又魯以轉卜三正王與鄭玄同周禮圜丘服大裘此及家語服衮冕家語又云臨燔柴脱衮冕著大裘象天臨)
(燔柴輟祭脱衮著大裘象天恭敬之義既自不同是張融以家語及此經郊祭並為魯禮與鄭玄同融又謂圜)
(丘是祭皇天孟春祈榖於上帝及龍見而雩此五帝之等並是皇天之佐其實天也融又云祀天神率執事而)
(卜日圜丘既卜日則不得正用冬至之日此是張融之說鄭此注云以建子之月郊天用辛日者當齋戒自新)
(如鄭此言是亦不用冬至日也但郊丘大事王鄭不同故略陳二家所據而言之也案聖證論凡異義皆同榖)
(梁之義魯轉卜三正之内一郊則止而崔氏皇氏以為魯冬至郊天夏正又郊凡二郊非鄭義也)
卜郊受命于祖廟作龜于禰宮尊祖親考之義也注受
命謂告之退而卜疏(正義曰郊事既尊不敢專輒故先告祖後乃卜亦如受命也故禮噐)
(云魯人將有事於上帝必先有事於頖宫是也作龜于禰宫者作灼也禰宫禰廟也先告祖受命又至禰廟卜)
(之也尊祖親考之義也者考亦禰也尊祖故受之命命宜由尊出也親禰故作龜作龜是事事宜就親近者也)
卜之日王立于澤親聽誓命受教諫之義也注澤澤宫
也所以擇賢之宫也既卜必到澤宫擇可與祭祀者因
誓勑之以禮也禮噐曰舉賢而置之聚衆而誓之是也
音義(可與如字一音預)疏(正義曰澤澤宫也王在於澤宫中於其宫以射擇士故因呼為澤宫也王)
(卜已吉又至澤宫射以擇賢者為助祭之人故云王立于澤也禮噐云舉賢而置之是也然王者獵在囿而主)
(皮射亦在澤故鄭注鄉射記引尚書傳主皮射陳於澤然後卿大夫相與射也又云嚮之取也於囿中勇力之)
(取也今之取也於澤宫揖讓之取也澤習禮之處親聽誓命者因以澤宫中又使有司誓勑舊章齋戒之禮王)
(又親聽受命之故禮噐云聚衆而誓之是也受教諫之義也者釋前義也告祖作禰是受教義也又立澤聽誓)
(是受諫義也)
獻命庫門之内戒百官也大廟之命戒百姓也注王自
澤宫而還以誓命重相申勑也庫門在雉門之外入庫
門則至廟門外矣大廟者祖廟也百官公卿以下也百
姓王之親也入廟戒親親也王自此還齊路寢之室庫
或為廏音義(還音旋下同重直用反廏九又反)祭之日王皮弁以聽祭
報示民嚴上也注報猶白也夙興朝服以待白祭事者
乃後服祭服而行事也周禮祭之日小宗伯逆粢省鑊
告時于王告備于王也音義(鑊戶郭反)疏(正義曰王自澤宫而還至欲致齋之)
(時有司獻王所以命百官之事王乃于庫門之内戒百官大廟之内戒百姓百官疏故在公朝重戒之百姓王)
(之親屬故在大廟而重戒之祭之日王皮弁以聽祭報者報白也郊日之朝天子早起皮弁服以聽之小宗伯)
(告日時早晚及牲事之備具也未郊故未服大裘而冕當且服日視朝之服也示民嚴上也者結早朝著皮弁)
(朝服以聽祭報之義示教人尊嚴其君上之義也注正義曰以上有百官之文故以百姓為王之親也王親謂)
(之百姓也者皇氏云姓者生也並是王之先祖所生云王自此還齋路寢之室者卜法必在祭前十日祭義云)
(散齋七日致齋三日又云七日戒三日齋鄭既云王自此還齋路寢之室則此經戒百官百姓則祭前三日欲)
(致齋之時以誓命重相申勑也周禮至王也者引之者證小宗伯既有告事王皮弁聽之是也)
喪者不哭不敢凶服汜埽反道鄉為田燭注謂郊道之
民為之也反道剗令新土在上也田燭田首為燭也音
義(汜芳劔反本亦作汎埽素報反剗初産反徐又初展反令力呈反)弗命而民聽上注
化王嚴上疏(正義曰郊祭之旦人之喪者不哭又不敢凶服而出以千王之吉祭也汜埽反道者)
(汜埽廣埽也反道剗路之土反之令新土在上也郊道之民家家各當界廣埽新道也鄉為田燭者鄉謂郊内)
(六鄉也六鄉之民各於田首設燭照路恐王嚮郊之早弗命而民聽上者合結喪者不哭以下至此並非王命)
(而民化王嚴上故也然周禮蜡氏云凡國之大祭祀令州里除不蠲禁刑者任人及凶服者以及野郊而此云)
(不命者蜡氏所云有司常事至郊祭之時王不特命故云不命且作記之人盛美民之聽上之義未必實然也)
(蜡氏云除不蠲及刑者任人等此不言者文不備也)
祭之日王被衮以象天注謂有日月星辰之章此魯禮
也周禮王祀昊天上帝則服大裘而冕祀五帝亦如之
魯侯之服自衮冕而下也音義(被皮義反卷本又作衮同古本反注卷冕同冕)
(亡展反字林亡辨反)戴冕璪十有二旒則天數也注天之大數不
過十二音義(載丁代反本亦作戴璪音早過古和反)乘素車貴其質也旂
十有二旒龍章而設日月以象天也注設日月畫於旂
上素車殷路也魯公之郊用殷禮也天垂象聖人則之
郊所以明天道也注明謂則之以示人也注(正義曰當祭之日王)
(被衮冕衮冕有日月星辰以象天也首戴衮冕其璪十二旒法則天數也乘素車者乘殷之朴素之車貴其象)
(天之質也所建之旂十有二旒畫龍為章而設日月以象天也者旂有十二旒象天數十二也龍為陽氣變化)
(日月以光照下皆是象天也聖人則之郊所以明天道也者總結上王被衮冕以下之事言天垂日月之象各)
(有其數故聖人則之郊天象日月所以光明天之道以示於人故事事則之注正義曰此明被衮象天明堂位)
(云日月之章故衮有日月星辰也與周不同故云此魯禮也引周禮以下者證王禮與魯禮不同云魯侯之服)
(自衮冕而下也者證魯侯得著衮冕故經云衮也魯公得稱王者作記之人既以魯禮而為周郊遂以魯侯而)
(稱王也皇氏云魯用王禮故稱王或亦當然也天之大數不過十二者此哀七年左氏傳文明堂位云大路殷)
(路也乘路周路也又此上文云大路繁纓一就此云乘素車故知殷路也云魯公之郊用殷禮也者公羊傳云)
(周公用白牡魯公用騂犅周公既用殷之白牡故知用殷禮也)
帝牛不吉以為稷牛注養牲必養二也帝牛必在滌三
月稷牛唯具所以别事天神與人鬼也注滌牢中所搜
除處也唯具遭時又選可用也音義(滌范音廸徐徒嘯反别彼列反所搜)
(本又作廋所流反處昌慮反下之處同處皆同)疏(正義曰郊天既以后稷為配故養牲養二以擬祭也若帝)
(牛不吉或死傷以為稷牛者為猶用也謂用稷牛而為帝牛其祭稷之牛臨時别取牛用之帝牛必在滌三月)
(稷牛唯具者此覆說上文帝牛不吉而取稷牛之事以帝牛既尊必須在滌三月今帝牛不吉故取稷牛已在)
(滌三月也其祀稷之牛臨時别取故云稷牛唯具天神既尊故須在滌人鬼稍卑唯具而已是分别天神與人)
(鬼不同注正義曰案春秋宣三年正月郊牛之口傷改卜牛牛死乃不郊公羊云曷為不復卜養牲養二卜帝)
(牲不吉則扳稷牲而卜之何休云先卜帝牲養之有災更引稷牲卜之以為天牲養之凡當二卜爾復不吉則)
(止不郊滌牢中所搜除者搜謂搜埽清除故周禮掌養馬者謂之廋人云唯具遭時又選可用也者遭時謂帝)
(牲遭災之時既取稷牲而用之其祀稷之牲臨時選其可者凡帝牲稷牲尋常初時皆卜取其牲繫於牢芻之)
(三月若臨時有故乃變之也)
萬物本乎天人本乎祖此所以配上帝也注言俱本可
以配郊之祭也大報本反始也疏(正義曰此一經論祖配天之義人本於祖)
(物本於天以本配本故也郊之祭也大報本反始也者此一經釋所以郊祭天之義天為物本祖為王本祭天)
(以祖配之所以報謝其本反始者反其初始以財言之謂物為本以終言之謂初為始謝其恩謂之報歸其初)
(謂之反大義同也皇氏云上文社稷下直云報本反始此文天神尊故加大字義或然也)
天子大蜡八注所祭有八神也音義(蜡八仕詐反蜡祭有八神先嗇一司)
(嗇二農三郵表畷四貓虎五坊六水庸七昆蟲八)伊耆氏始為蜡注伊耆氏古
天子號也音義(耆巨夷反或云即帝堯是也)蜡也者索也注謂求索
也歲十二月合聚萬物而索饗之也注歲十二月周之
正數謂建亥之月也饗者祭其神也萬物有功加於民
者神使為之也祭之以報焉造者配之也蜡之祭也主
先嗇而祭司嗇也注先嗇若神農者司嗇后稷是也祭
百種以報嗇也注嗇所樹蓺之功使盡饗之音義(種之勇反)
(下之種也同)疏(正義曰此一節論蜡祭之事各依文解之大蜡八者即鄭注云先嗇一司嗇二農三郵表)
(畷四猫虎五坊六水庸七昆蟲八所祭之神合聚萬物而索饗之但以此八神為主蜡云大者是天子之蜡對)
(諸侯為大天子既有八神則諸侯之蜡未必八也謂若先嗇古之天子諸侯未必得祭也云諸侯亦有蜡者禮)
(運云仲尼與於蜡賓是諸侯有蜡也案周禮大司樂云六變而致象物及天神鄭云有象在天所謂日月此神)
(不數象物及日月者先嗇司嗇並是人神有益於人水庸之屬在地益其稼穡故索而祭之急其近者故也天)
(神象物去人縣遠雖祭不為八神之數祭百種以報嗇也者此一經為下饗農及郵表畷起文百種則農及郵)
(表畷禽獸等所以祭之者報其助嗇之功使盡饗焉注正義曰明堂位云土鼔葦籥伊耆氏之樂禮運云夫禮)
(之初始諸飲食蕢桴而土鼓俱稱土鼔則伊耆氏神農也以其初為田事故為蜡祭以報天也下云主先嗇神)
(農既始為蜡豈自祭其身以為先嗇乎皇氏云神農伊耆一代總號其子孫為天子者始為蜡祭祭其先祖造)
(田者故有先嗇也知歲十二月是周十二月者下云既蜡而收民息已收謂收斂則詩所謂十月納禾稼又月)
(令孟冬祈來年于天宗足知蜡周建亥之月三代皆然此經文據周故為十二月皇氏以為三代各以十二月)
(為蜡其義非也已具於月令疏云饗者祭其神也者解經合聚萬物而索饗之萬物非所饗但饗其萬物之神)
(所以饗其神者萬物所以能功加於民者神使為之故為祭之以報焉云造者配之也者賀瑒云謂造此蜡祭)
(配此八神而祭若神農者若是不定之辭以神農比擬故云若司嗇后稷無所疑故不言若直云后稷是也經)
(言主先嗇而祭司嗇者以先嗇為主司嗇從祭種曰稼斂曰嗇不云稼而云嗇者取其成功收斂受嗇而祭也)
饗農及郵表畷禽獸仁之至義之盡也注農田畯也郵
表畷謂田畯所以督約百姓於井間之處也詩云為下
國畷郵禽獸服不氏所教擾猛獸也音義(郵本亦作尤有周反字或)
(作卸畷丁劣反又丁衛反畯音俊督約因妙反擾而沼反馴也)古之君子使之必報之
迎貓為其食田鼠也迎虎為其食田豕也迎而祭之也
注迎其神也音義(猫字又作貓音苖為于偽反下同)祭坊與水庸事也
注水庸溝也音義(坊音房後注同)疏(正義曰此一經總明祭百榖之事農謂古之田畯有)
(功於民郵表畷者是田畷於井間所舍之處郵若郵亭屋宇處所表田畔畷者謂井畔相連畷於此田畔相連)
(畷之所造此郵舍田畯處焉禽獸者即下文云貓虎之屬言禽獸者貓虎之外但有助田除害者皆悉包之下)
(特云貓虎舉其除害甚者仁之至義之盡也者不忘恩而報之是仁有功必報之是義也蜡祭有仁義之至盡)
(也祭坊與水庸事也者是營為所須之事故云事也坊者所以畜水亦以鄣水庸者所以受水亦以泄水故祭)
(此坊與水庸之神注正義曰所引詩者齊魯韓詩也郵謂民之郵舍言成湯施布仁政為下國諸侯在畷民之)
(處所使不離散今毛詩作畷旒在商頌長發之篇云禽獸服不氏所教擾猛獸也者若非猛獸不能殺害於物)
(以助天故也迎其神也者恐迎貓虎之身故云迎其神而祭之)
曰土反其宅水歸其壑昆蟲母作草木歸其澤注此蜡
祝辭也若辭同則祭同處可知矣壑猶坑也昆蟲暑生
寒死螟螽之屬為害者也音義(壑入各反祝之六反又之又反坑若衡反螟莫)
(經反螽音終又作&KR0977;)疏(正義曰此一節皆蜡祭之祝辭土即坊也反歸也宅安也土歸其宅則得不崩水歸)
(其壑者水即水庸壑坑坎也水歸其壑謂不汎溢昆蟲母作者昆蟲螟螽之屬也得隂而死得陽而生故曰昆)
(蟲母作謂不為災草木歸其澤者草苔稗木榛梗之屬也當各歸生藪澤之中不得生於良田害嘉榖也蜡祭)
(乃是報功故亦因祈禱有此辭也一云祝辭言此神由有此功故今得報非祈禱也注正義曰蜡有八神恐祭)
(處各别故言則祭同處可知也陳辭有水土昆蟲草木者以其無知故特有辭也而先嗇之屬有知故不假辭)
(也據此祭草木有辭則草木當有神八蜡不數之者以草木徧地皆是不如坊與水庸之屬各舉一物故不數)
皮弁素服而祭素服以送終也葛帶榛杖喪殺也蜡之
祭仁之至義之盡也注送終喪殺所謂老物也素服衣
裳皆素音義(榛杖側巾反以榛木為杖也殺所界反徐所例反注及下德之殺並同)疏(正義)
(曰素服送終是仁恩也故云仁之至葛帶榛杖示隂氣喪殺斷割其理是義也故云義之盡也注正義曰送終)
(喪殺所謂老物者案周禮籥章云國祭蜡則龡豳頌擊土鼔息老物以物老故素服物老將終故葛帶榛杖素)
(服衣裳皆素者謂白素衣積素裳經直云素服以送終不云皮弁者從上省文也)黃衣黃冠而
祭息田夫也注祭謂既蜡臘先祖五祀也於是勞農以
休息之論語云黃衣狐裘音義(臘力合反勞力報反)疏(注正義曰上云蜡此)
(云祭故知既蜡臘先祖五祀對文蜡臘有别總其祭俱名蜡也故月令孟冬祈來年于天宗大割祠于公社及)
(門閭臘先祖五祀鄭注云此周禮所謂蜡是也云於是勞農以休息之者即經文息田夫是也勞農王制文)
野夫黃冠黃冠草服也注言祭以息民服象其時物之
色季秋而草木黃落疏(正義曰此觧上息田夫用黃衣黃冠之意田夫則野夫也野夫)
(著黃冠黃冠是季秋之後草色之服故息田夫而服之也)
大羅氏天子之掌鳥獸者也諸候貢屬焉草笠而至尊
野服也注諸侯於蜡使使者戴草笠貢鳥獸也詩云彼
都人士臺笠緇撮又曰其餉伊黍其笠伊糾皆言野人
之服也音義(笠音立使使上音史下及下使者皆色吏反撮七活反又七括反餉始尚反糾居黝)
(反)羅氏致鹿與女而詔客告也以戒諸侯曰好田好女
者亡其國注詔使者使歸以此告其君所以戒之音義
(好呼報反下好女可好皆同)天子樹瓜華不斂藏之種也注華果蓏
也又詔以天子樹瓜蓏而已戒諸侯以蓄藏藴財利也
音義(蓏力果反蓄丑六反又許六反藴於粉反)疏(正義曰此一節因上蜡祭廣釋歲終蜡時之事天子)
(掌鳥獸之官謂大羅也謂為大羅者鄭云能以羅捕鳥獸者也周禮羅氏掌羅烏鳥蜡則作羅襦鄭司農云襦)
(細密之羅也解者云順秋冬殺物故羅氏用細密之羅網以捕禽鳥矣然周禮不云掌獸此云獸者以其受貢)
(獸故也諸侯貢屬焉者大羅氏既以羅為名能張羅得鳥獸故四方諸侯有貢獻鳥獸於王者皆入屬大羅氏)
(也草笠而至者草笠以草為笠也此諸侯所使貢獻鳥獸之使音著草笠而至王庭也尊野服也者草笠是野)
(人之服今歲終功成是由野人而得故重其事而尊其服羅氏致鹿與女而詔客告也者詔亦告也客謂貢鳥)
(獸之使者羅氏先受貢畢使者臨去羅氏又以鹿及女子致與使者而宣天子之詔於使者令使者反還其國)
(以告戒其君故云詔客告也以戒諸侯曰好田好女者亡其國者此宣詔所告之言也令使者還其國以如此)
(告汝君曰不得好田獵及女色使國亡也言鹿是田獵所得之物女是亡國之女而王所以獲者也故與之鹿)
(女明以此為戒也一云豈每國輒與女鹿邪正當羅氏以鹿與女示使者爾天子樹瓜華不斂藏之種也者瓜)
(令之瓜華果蓏也言天子唯樹瓜與果蓏所以唯樹植此瓜華者是供一時之食不是收斂久藏之種若其可)
(久藏之物則不樹之不務蓄藏與民争利令使者歸告其君亦當如此不得蓄藏與民争利注正義曰彼都人)
(士臺笠緇撮是小雅都人士篇也毛詩箋云臺夫須都人以臺夫須為笠緇布為冠云又曰其餉伊黍其笠伊)
(糾者此周頌良耜之篇也引此二詩者證笠是野人所著之服戒諸侯以蓄藏藴財利也者天子可蓄聚斂蔵)
(之物既不種殖戒諸侯不可蓄藏藴積財利也)
八蜡以記四方注四方方有祭也四方年不順成八蜡
不通以謹民財也注其方榖不熟則不通於蜡者使民
謹於用財蜡有八者先嗇一也司嗇二也農三也郵表
畷四也貓虎五也坊六也水庸七也昆蟲八也順成之
方其蜡乃通以移民也注移之言羡也詩頌豐年曰為
酒為醴烝畀祖妣以洽百禮此其羡之與音義(移以豉反注同)
(羡才箭反又辭見反烝之承反畀必利反妣必履反與音餘)既蜡而收民息已故既
蜡君子不興功注收謂收斂積聚也息民與蜡異則黃
衣黃冠而祭為臘必矣音義(既蜡而收絶句積聚並如字徐上音兹賜反下才樹)
(反)疏(正義曰此一節論天子蜡祭四方不同豐荒有異兼記臘祭宗廟息民之事各依文觧之八蜡以記)
(四方者言蜡祭八神因以明記四方之國記其有豐稔有凶荒之異也四方年不順成八蜡不通者謂四方之)
(内年榖不得和順成熟則當方八蜡之神不得與諸方通祭所以然者以謹慎民財欲使不熟之方萬民謹慎)
(財物也順成之方其蜡乃通者謂四方之内有順成之方其蜡之八神乃與諸方通祭所以然者以蜡祭豐饒)
(皆醉飽酒食使民歆羡也皇氏以此一節皆據侯侯之國而為蜡祭以記其功當國不成則不為蜡成則為蜡)
(義亦通也注正義曰鄭數八神約上文也王肅分貓虎為二無昆蟲鄭數昆蟲合貓虎者昆蟲不為物害亦是)
(其功貓虎俱是除田中之害不得分為二不言與故合為一也所引詩者周頌豐年之篇烝進也畀與也言豐)
(年多黍多稻故為酒醴進與祖妣謂烝嘗於廟之祭也息民與蜡異者上文雖云黃衣黃冠而祭不云臘之與)
(蜡似為一此文云既蜡而收民息已先蜡後息民是息民為臘與蜡異也前黃衣黃冠在蜡祭之下故知是臘)
(也是以云為臘必矣故月令臘在祈天宗之下但不知臘與蜡祭相去幾日唯隋禮及今禮皆蜡之後日經云)
(既蜡不興功者謂不興農功若其土功則左氏傳云龍見而畢務戒事也火見而致用水昏正而裁日至而畢)
(土功建亥之月起日至而畢也)
恒豆之菹水草之和氣也其醢陸産之物也加豆陸産
也其醢水物也注此謂諸侯也天子朝事之豆有昌本
麋臡茆菹麏臡饋食之豆有葵菹蠃醢豚拍魚醢其餘
則有雜錯云也音義(菹爭居反醢音海麋音眉臡字又作臡乃兮反字林作腝人兮反茆)
(音卯又力首反麏九倫反蠃力戈反拍音博)籩豆之薦水土之品也不敢用
常褻味而貴多品所以交於神明之義也非食味之道
也注言禮以異為敬音義(&KR1002;即見反又作薦同或作廌非)先王之薦可
食也而不可耆也卷冕路車可陳也而不可好也武壯
而不可樂也宗廟之威而不可安也宗廟之噐可用也
而不可便其利也所以交於神明者不可以同於所安
樂之義也注武萬舞也音義(耆市志反路本亦作輅音同樂皇音洛下同徐五孝)
(反便婢面反徐比絹反)酒醴之美玄酒明水之尚貴五味之本也
黼黻文繡之美疏布之尚反女功之始也莞簟之安而
蒲越槀鞂之尚明之也大羹不和貴其質也大圭不琢
美其質也丹漆雕幾之美素車之乘尊其樸也貴其質
而已矣所以交於神明者不可同於所安褻之甚也如
是而后宜注尚質貴本其至如是乃得交於神明之宜
也明水司烜以隂鑑所取於月之水也蒲越槀鞂藉神
席也明之者神明之也琢當為篆字之誤也幾謂漆飾
沂鄂也音義(莞音官徐音丸簟六點反越音活注同槀又作藁古老反鞂簡八反徐古八反和胡)
(卧反琢依注為大轉反雕多調反又作彫幾巨依反注同乘時證反樸普角反烜音毁鑑古暫反藉字夜反沂)
(魚斤反鄂五各反)鼎爼竒而籩豆偶隂陽之義也注牲陽也庶
物隂也音義(竒居宜反)黃目鬱氣之上尊也黃者中也目者
氣之清明者也言酌於中而清明於外也注黃目黃彝
也周所造於諸侯為上也祭天掃地而祭焉於其質而
已矣醯醢之美而煎鹽之尚貴天産也割刀之用而鸞
刀之貴貴其義也聲和而后斷也音義(醯呼兮反本又作䤈同斷丁亂)
(反)疏(正義曰此一節總明祭祀籩豆酒醴莞簟尊彜醯醢鸞刀之屬明其尚質所用之宜自恒豆之菹至)
(之道也徧明諸侯祭祀之禮恒豆之菹者謂朝事恒常所薦之豆所盛之菹是水草和美之氣若昌本茆菹是)
(也其所盛之醢陸地所産之物也加豆陸産也者謂祭末酳尸之後其菹陸地産生之物而為之若葵菹豚拍)
(之屬是也其醢水物也者加豆所盛之醢用水中之物若蠃醢魚醢是也籩豆之薦水土之品也者其籩豆所)
(薦之物或水或土所生品類也前文唯云豆此連言籩者籩是配豆之物所盛亦有水土所生也而周禮籩人)
(云天子朝事之籩其實有麷蕡白黑則上所生也鮑魚則水物也但籩之所盛陸産甚多也不敢用常褻味而)
(貴多品者言所薦之物不敢用常褻美味貴其多有品類言物多而味不美也所以交於神明之義也非食味)
(之道也者解所以物多不美之意所以交接神明之義取恭敬質素非如人事飲食美味之道也先王至義也)
(者此以下總明祭祀之物不可同於尋常安樂之義而不可嗜者祭祀薦羞質而無味不可歆嗜而不可好也)
(者兖冕路車尊嚴不可尋常乘服以為榮好也武壯而不可樂也者武是萬舞大武也以示壯勇之容不可常)
(為娛樂宗廟之威而不可安也者言宗廟尊嚴肅敬不可寢處其中以自安也而不可便其利也者宗廟之噐)
(共事神明之道不可㢠廻便以為私利也所以交於神明者不可以同於所安樂之義也是總結上文酒醴至后)
(宜者此明祭祀所用之物不尚繁華皆取尚質貴本玄酒明水之尚者玄酒謂水也明水謂取於月中水也陳)
(列酒尊之時明水在五齊之上玄酒在三酒之上是玄酒明水之尚謂尊尚其古故設尊在前也疏布之尚者)
(冪人云疏布冪入尊禮噐云犧尊疏布鼏是也蒲越槀鞂之尚者凡常而居下莞上簟祭天則蒲越槀鞂之上)
(也明之也者釋所以祭天用蒲越槀鞂之意是神明矣此祭天不敢用褻美味故用質也丹漆雕幾之美素車)
(之乘尊其樸也者雕謂刻鏤幾謂沂鄂言尋常車以丹漆雕飾之以為沂鄂而祭天以素車之乘者尊其樸素)
(貴其質而已矣者此一句包上酒醴以下諸事言祭祀之時不重華飾唯質素而已故用玄水疏布槀鞂之屬)
(所以交於神明者不可同於所安褻之甚也者解所以諸事貴質者以其交接神明不可同於尋常身所安褻)
(之甚極者也若其安褻之不甚者亦得同之如是而后宜者言尚質尚儉如是而后得交神明之義也黃目者)
(黃彜也以黃金鏤其外以為目因取名也因將貯鬱鬯酒故云鬱氣也祭祀時列之最在諸尊之上故云上也)
(故鄭注司尊彜云黃目以黃金為目是也黃者中也目者氣之清明者也解用黃目之義也黃是中方色目是)
(氣之清明者也言酌於中而清明於外也者又解必用中及清明義也言酒清明在尊中而可斟酌示人君慮)
(於祭事必斟酌盡於中也目在尊外而有清明示人君行祭必外盡清明潔淨也祭天至斷也者此所論亦尚)
(質及貴天産及聲和之義貴天産也者餘物皆人功和合為之鹽則天産自然故云貴天産也言煎者煎此自)
(然之鹽鍊治之也言煎鹽之尚者皇氏云設之於醯醢之上故云尚熊氏云煎鹽祭天所用故云尚義俱通也)
(貴其義也者言割刀之用必用鸞刀貴其聲和之義聲和而后斷也者必用鸞刀取其鸞鈴之聲宫商調和而)
(后斷割其肉也注正義曰知此謂諸侯者以其與周禮天子豆物不同故知是諸侯也案醢人加豆謂尸食訖)
(酳尸所加之豆則此恒豆者謂朝事及饋食俱為恒豆也諸侯菹悉用水物醢悉用陸産與天子不同故引天)
(子朝事之豆以下不同之事以明之天子朝事之豆有昌本麋臡茆菹麏臡與此經同其菁菹鹿臡其菁菹非)
(水物與此經異也天子饋食之豆有葵菹蠃醢豚拍魚醢與諸侯加豆不同其天子加豆有芹菹兔醢深蒲醯)
(醢箈菹鴈醢筍菹魚醢芹菹與深蒲及箈菹等非陸産也鹿與醓醢非水物也與此經異也又天子饋食有蜃)
(蚳醢蜃為水物亦與此經不同故鄭總云其餘則有雜錯是天子與諸侯異也尚質者則大羹不和大圭不琢)
(素車之乘是也貴本者則玄酒明水之尚及疏布之尚是也云明水司烜以隂鑑所取於月之水也者周禮秋)
(官司烜氏文也云蒲越槀鞂藉神席也者今禮及隋禮槀鞂為祭天席蒲越為配帝席俱藉神也云幾謂漆飾)
(沂鄂也者幾與畿字相涉畿是畿限之所故以畿為沂鄂也牲陽也者案宗伯云以天産作陽德注云天産者)
(動物謂六牲之屬也動物故為陽也庶物隂也者庶物雖出於牲體雜以植物相和非復牲之全體故為隂也)
(然聘禮陳醯醢醯在碑東醢在碑西鄭云醯穀陽也醢肉隂也與此下同者醢是穀物所為其體清輕故為陽)
(也醯是肉物所為肉有形質故為隂也文各有所對故不同也黃目黃彜也者案明堂位云夏后氏以雞彝殷)
(以斝周以黃目是周所造也天子則黃彝之上有雞彝鳥彝備前代之噐諸侯但有黃彝故云於諸侯為上也)
冠義始冠之緇布之冠也注始冠三加先加緇布冠也
音義(冠義古亂反下文注始冠冠而敝之而冠冠於阼冠而字之冠禮士禮冠皆同)大古冠布
齊則緇之其緌也孔子曰吾未之聞也注大古無飾非
時人緌也雜記曰大白緇布之冠不緌大白即太古白
布冠今喪冠也齊則緇之者鬼神尚幽闇也唐虞以上
曰太古也音義(齊側皆反緌耳佳反上時掌反後以上皆同)冠而敝之可也
注此重古而冠之耳三代改制齊冠不復用也以白布
冠質以為喪冠也音義(敝本亦作弊婢世反徐又房列反棄也復扶又反)適子
冠於阼以著代也注東序少北近主位也音義(適丁歴反近附)
(近之近)醮於客位加有成也注每加而有成人之道也成
人則益尊醮於客位尊之也音義(醮子妙反)三加彌尊喻其
志也注始加緇布冠次皮弁次爵弁冠益尊則志益大
也冠而字之敬其名也注重以未成人之時呼之委貎
周道也章甫殷道也母追夏后氏之道也注常所服以
行道之冠也或謂委貎為玄冠也音義(母追上音牟下多雷反)周
弁殷冔夏收注齊所服而祭也音義(冔況甫反字林作□火于反)三
王共皮弁素積注所不易於先代無大夫冠禮而有其
昏禮古者五十而后爵何大夫冠禮之有注言年五十
乃爵為大夫也其有昏禮或改取也諸侯之有冠禮夏
之末造也注言夏初以上諸侯雖有幼而即位者猶以
士禮冠之亦五十乃爵命也至其衰末未成人者多見
篡弑乃更即位則爵命之以正君臣而有諸侯之冠禮
音義(篡初患反弑音試)天子之元子士也天下無生而貴者也
注儲君副主猶云士也明人有賢行著德乃得貴也音
義(行下孟反下德行同)繼世以立諸侯象賢也注賢者子孫恒能
法其先父德行以官爵人德之殺也注言德益厚官益
尊也死而諡今也古者生無爵死無諡注古謂殷以前
也大夫以上乃謂之爵死有諡也周制爵及命士雖及
之猶不諡耳今記時死則諡之非禮也禮之所尊尊其
義也注言禮所以尊尊其有義也失其義陳其數祝史
之事也故其數可陳也其義難知也知其義而敬守之
天子之所以治天下也注言政之要盡於禮之義疏(正義)
(曰此一節總明尊卑加冠因明官爵及禮義之意各依文解之冠義者一節總論初冠之義以儀禮有士冠禮)
(正篇此說其義故云冠義如下篇有燕義昏義與此同皇氏云冠義秪明用緇布重古之義其說非也始冠緇)
(布之冠也者謂人之加冠必三加初始所加之冠緇布之冠也大古冠布齊則緇之者此釋有緇布冠之由大)
(古之時其冠唯用白布常所冠也若其齊戒則染之為緇今始冠重古先冠之也其緌也孔子曰吾求之聞也)
(者以緇布之冠古禮不合有緌而後世加緌故記者云其今世加緌非禮故引孔子之言云我未之聞也言未)
(聞緇布冠有緌之事冠而敝之可也者言緇布之冠初加暫用冠之罷冠則敝棄之可也以其古之齊冠後世)
(不復用也言三加者初加緇布冠次加皮弁是益尊至三加爵弁是彌尊所以尊者曉喻其冠者之志意今其)
(志意益大初加緇布冠欲其尚質重古次加皮弁欲其行三王之德後加爵弁欲其行敬事神明是志益大也)
(委貌至素積者此下三代恒所服行道之冠然三代乃俱用緇布而其形自殊周為委貎之形殷則為章甫之)
(形夏則為母追之形故云委貎周道也鄭注士冠禮委安也言所以安正容貎章明也殷質言所以表明丈夫)
(母發聲追猶堆也夏后氏質以其形名之周升殷冔夏收者鄭注冠禮記云弁名出於槃槃大也言所以自光)
(大冔名出於幠幠覆也言所以自覆飾也收言所以收斂髮也其制之異亦未聞三王共皮弁素積者以其質)
(素故三王同服無所改易也無大至之有者前所明悉士禮故無大夫冠禮也所以然者二十而冠五十爵為)
(大夫故無大夫冠禮也然四十強而仕亦應無士冠禮而云士有冠禮者士是有識之目故立禮悉用士為正)
(所以王等並依士禮冠子也若試為大夫者亦用士禮故鄭注冠禮記云周之初禮年未五十而有賢才者試)
(以大夫之事猶服士服行士禮而有其昏禮者言有大夫昏禮也然禮三十而昏五十乃為大夫亦應無大夫)
(昏禮而云有者是改取也古者五十而后爵何大夫冠禮之有者記者覆解無大夫冠禮所由也繼世以立諸)
(侯象賢也者此釋夏末以來有諸侯冠禮之意也以官爵人德之殺也者此明所以無大夫冠義也言官爵之)
(授隨德隆殺也大夫以上雖以德授爵猶無冠禮兼明士又德薄而無爵也死而至無諡者此一經明士禮此)
(是士冠禮記之文也以士為主故此論士死而加諡是為記之時加諡故云今也古者生無爵死無諡者古謂)
(殷以前士生時無爵謂爵不及也死時無諡謂不制諡也禮之至下也者此經所論因上論冠義下論昏義故)
(記人因上起下於中說重禮之義也禮之所尊尊其義也者言禮之所以可尊重者尊其有義理也失其義陳)
(其數祝史之事也者若不觧禮之義理是失其義惟知布列籩豆是陳其數其事輕故云祝史之事也故其數)
(可陳其義難知也者謂籩豆事物之數可布陳以其淺易故也其禮之義理難以委知以其深遠故也知其義)
(而敬守之天子所以治天下也者言聖人能知其義理而恭敬守之是天子所以治天下也注正義曰鄭云此)
(者解經始冠之義始冠者謂三加之時以緇布冠為始故云先加緇布冠先加即始也大古無飾緇布冠無緌)
(也云雜記曰大白緇布之冠不緌者孔子云吾未之聞是非駮時人加緌也引雜記文者證緇布冠無緌而玉)
(藻云緇布冠繢緌則緇布冠有緌者皇氏云此經所論謂大夫士故緇布冠無緌諸侯則位尊盡飾故有緌也)
(云大白即太古白布冠今喪冠也禮運云後世有絲麻雖絲麻同出尚質故用白布也云齊則緇之者鬼神尚)
(幽闇也者謂祭前齊時著緇布冠正祭則著祭服有虞氏皇而祭是也云唐虞以上曰太古也者以下云三王)
(共皮弁素積三王之前云大古故云唐虞以上曰大古與易之大古别也唐虞既用之為齊冠三代改唐虞之)
(制齊冠不復用之以委貎章甫牟追三代去緇布冠其唐虞白布冠三代用之為喪冠緇布冠既棄而不用所)
(以詩彼都人士臺笠緇撮注云緇撮緇布冠者彼謂儉且質故著古冠耳案士冠禮冠者在主人之少北是近)
(主位也其庶子則冠於房戶外南面醮於客位者謂戸牗之間南面此謂適子也若夏殷醮用酒每一加則一)
(醮於客位周則用醴三加畢乃一醮於客位其庶子則皆醮於房戸外始加緇布冠次皮弁次爵弁者此皆約)
(士冠禮文案士冠禮三加者謂冠時三徧加冠也至冠日賓至而主人設冠身之席于阼階上近主人之北又)
(設笲纚櫛具于席南冠身立于東房賓揖冠身出就位佐冠為冠身梳頭著纚畢賓洗手為正髻正髻畢往西)
(階至第一等受取緇布冠還至冠席前跪為冠身著冠畢冠身起入東房著玄端玄裳士子皆隨其父朝夕之)
(服朝用玄衣素裳夕用上士玄裳中士黃裳下士雜裳雜裳前黃後玄若大夫以上至天子當同上士玄裳也)
(畢又揖冠身出就位就位畢賓又下西階至第二等受皮弁冠還為冠身著冠然後又著爵弁其儀皆如緇布)
(冠也重以未成人之時呼之者賀氏云重難也難未成人之時呼其名故以字代之案冠禮冠身既冠見母畢)
(立于西階東南面賓東面字之曰伯某甫是也常所服以行道之冠也者行道謂養老燕飲燕居之服若視朝)
(行道則皮弁也此云委貎而儀禮記稱玄冠故云或謂委貌為玄冠也齊所服而祭也者言齊及祭時所服也)
(若三命以下齊祭同冠四命以上齊祭則異冠委貎一條論三加始加之冠周弁一條論第三所加之冠皮弁)
(一條論第二所加之冠在後言皮弁者以其三王共同故在後言之諸侯雖有幼而即位者猶以士禮冠之知)
(用士禮者以儀禮冠禮是士之正禮於冠禮之末云公侯之有冠禮夏之末造也者明夏初以前諸侯未有冠)
(禮與士冠同其夏末以來諸侯有冠禮與士禮異故大戴禮有公冠篇加玄冕為四加也皇氏云諸侯亦三加)
(與大戴禮違其義非也此經直明諸侯不云天子又下云天子之元子猶與士同則天子與士異也然則天子)
(冠禮其來已久但無文以言之玉藻云玄冠朱組纓天子之冠也鄭注云始冠之冠也是天子别有冠禮儲君)
(至貴也者此文繋冠禮之下皇氏云天子元子唯冠同於士其餘則與士不同也故喪服諸侯之兄弟得行大)
(夫之禮也周制爵及命士者案典命云小國之君其卿三命其大夫再命其士一命士既有命命即爵也故知)
(爵及命士猶不諡者檀弓云士之有誄自此始也既從縣賁父士國為始明以前無誄也無誄即無諡也)
天地合而后萬物興焉注目禮之義夫昏禮萬世之始
也取於異姓所以附遠厚别也注同姓或取多相褻也
音義(取音娶本又作娶遠皇于萬反别兵列反下及注皆同)幣必誠辭無不腆注
誠信也腆猶善也音義(腆天典反)告之以直信注直猶正也
此二者所以教婦正直信也信事人也信婦德也注事
猶立也音義(信事側吏反人如字注同)壹與之齊終身不改故夫死
不嫁注齊謂共牢而食同尊卑也齊或為醮男子親迎
男先於女剛柔之義也天先乎地君先乎臣其義一也
注先謂倡道也音義(迎魚敬反先悉見反下及注同倡昌亮反道音導)執摯以
相見敬章别也注言不敢相褻也摯所奠鴈也音義(贄音)
(至本亦作摯)男女有别然後父子親父子親然後義生義生
然後禮作禮作然後萬物安注言人倫有别則氣性醇
也無别無義禽獸之道也注言聚麀之亂類也音義(麀音)
(憂)壻親御授綏親之也親之也者親之也注言已親之
所以使之親己敬而親之先王之所以得天下也注先
王若太王文王出乎大門而先男帥女女從男夫婦之
義由此始也注先者車居前也音義(出乎大門而先如字絶句又悉遍反)
婦人從人者也幼從父兄嫁從夫夫死從子注從謂順
其教令夫也者夫也夫也者以知帥人者也注夫之言
丈夫也夫或為傅音義(知音智)玄冕齊戒鬼神隂陽也將
以為社稷主為先祖後而可以不致敬乎注玄冕祭服
也隂陽謂夫婦也共牢而食同尊卑也故婦人無爵從
夫之爵坐以夫之齒注爵謂夫命為大夫則妻為命婦
噐用陶匏尚禮然也注此謂大古之禮噐也三王作牢
用陶匏注言大古無共牢之禮三王之世作之而用大
古之噐重夫婦之始也厥明婦盥饋舅姑卒食婦餕餘
私之也注私之猶言恩也音義(盥音管饋其位反一本無婦盥饋三字餕音俊)
舅姑降自西階婦降自阼階授之室也注明當為家事
之主也昏禮不用樂幽隂之義也樂陽氣也注幽深也
欲使婦深思其義不以陽散之也昏禮不賀人之序也
注序猶代也疏(正義曰此一節論聖人重昏禮之事各依文解之天地合而后萬物興焉者言)
(天氣下降地氣上騰天地合配則萬物生焉若夫婦合配則子胤生焉此與下昏禮為目故鄭云目禮之義也)
(皇氏云禮之所尊尊其義也以下結上爵德之事其義非也所以附遠厚别也者取異地者所以依附相疏遠)
(之道厚重分别之義不欲相褻故不取同姓也幣必誠者誠謂誠信幣帛必須誠信使可裁制勿令虚濫辭無)
(不腆者腆善也謂賓之傳辭無自謙退云幣不善不詐飾也告之以直信者所以幣必信辭必直欲告戒婦人)
(以正直誠信也信事人也者事立也言婦人立身之道非信不立信婦德也者言貞信是婦人之德執摯以相)
(見敬章别也者摯鴈也章明也壻親迎入門而先奠鴈然後乃與婦相見是先行敬以明夫婦禮有分别不妄)
(交親壻親至之也者案昏禮婦降自西階壻親御婦車授綏是壻親御授綏也親之也者謂壻御婦車授綏欲)
(親愛於婦也故云親之也言壻所以親其婦者欲令婦之親己也故云親之也者親之也玄冕齊戒廣陳敬事)
(也玄冕謂助祭服五冕通玄故合為玄冕也今用助祭之服以親迎也齊戒者齊戒自整勑也鬼神隂陽也者)
(隂陽謂夫婦也著祭服而齊戒親迎是敬此夫婦之道如事鬼神故云鬼神隂陽也將以為社稷主為先祖後)
(而可以不致敬乎者釋所為者重故宜用敬所以冕而親迎也妻為内主故有國者是為社稷内主也始此嗣)
(廣後世故云先祖後也明如此之重可以不致敬乎言宜敬也噐用陶匏尚禮然也者共牢之時俎以外其噐)
(但用陶匏而已此乃貴尚古之禮自然也陶是無飾之物匏非人功所為皆是天質而自然也厥其也其明謂)
(共牢之明日也舅姑卒食謂明日婦見舅姑訖婦乃盥饋特豚舅姑食特豚之禮竟也食餘曰餕婦餕餘謂舅)
(姑食竟以餘食與之也而禮本亦有云厥明婦盥饋者也私之也者解婦餕餘義也私猶恩也所以食竞以餘)
(食賜婦者此示舅姑相恩私之義也舅姑降自西階婦降自阼階授之室也者謂適婦也婦見餕餘之禮畢舅)
(姑從賓階而下婦從主階而降是示授室與婦之義也案昏禮既昏之後夙興贊見婦于舅姑席于阼舅即席)
(席于房外南面姑即席婦執笲棗栗奠于舅席又執腵修奠于姑席訖贊者醴婦席于戸牖間贊者酌醴以醴)
(婦薦脯醢婦受醴畢取脯醢降出授人于門外舅姑入于室共席于奥婦盥饋特豚無魚腊無稷卒食一酳席)
(于北牖下婦徹設於席前婦即席餕姑之餘卒食姑酳之此士禮也其大夫以上牲牢則異也昏禮所以不用)
(樂者幽深也欲使其婦深思隂静之義以脩婦道樂陽氣也者陽是動散若其用樂則令婦人志意動散故不)
(用樂也注正義曰二者謂辭也幣也辭不詐飾是正也幣不濫惡是信也故昏禮記云辭無不腆皮帛必可制)
(鄭注云賓不稱幣不善此二者正也信也下唯云信事人信婦德不云正者正是信之小别信則兼之玄冕祭)
(服者案昏禮士昏用上服以爵弁爵弁是士服之上者則天子以下皆用上服以五冕色俱玄故總稱玄冕也)
有虞氏之祭也尚用氣血腥爓祭用氣也注尚謂先薦
之爓或為䐲音義(䐲直輒反)殷人尚聲臭味未成滌蕩其聲
樂三闋然後出迎牲聲音之號所以詔告於天地之間
也注滌蕩猶摇動也音義(滌音狄徐又同弔反三如字徐息暫反)周人尚
臭灌用鬯臭鬱合鬯臭隂逹於淵泉灌以圭璋用玉氣
也既灌然後迎牲致隂氣也蕭合黍稷臭陽逹於牆屋
故既奠然後焫蕭合羶薌注灌謂以圭瓉酌鬯始獻神
也已乃迎牲於庭殺之天子諸侯之禮也奠謂薦孰時
也特牲饋食所云祝酌奠于鉶南是也蕭薌蒿也染以
脂合黍稷燒之詩云取蕭祭脂羶當為馨聲之誤也奠
或為薦音義(灌用鬯臭絶句庾以鬯字絶句鬱字又作鬱同合鬯絶句焫蕭如悦反下音簫合如)
(字徐音閤羶依注音馨許經反薌音香贊在旦反鉶音刑蒿呼毛反染如琰反羶當失然反)凡祭慎
諸此魂氣歸于天形魄歸于地故祭求諸隂陽之義也
殷人先求諸陽周人先求諸隂注此其所以先後異也
詔祝於室坐尸於堂注謂朝事時也朝事延尸于戶西
南面布主席東面取牲膟膋燎于爐炭洗肝于鬱鬯而
燔之入以詔神於室又出以墮于主主人親制其肝所
謂制祭也時尸薦以籩豆至薦孰乃更延主于室之奥
尸來升席自北方坐于主北焉音義(祝之六反下及注並同又之又反膟)
(音律膋力彫反燎力炒反又力弔反下文同爐音盧墮許恚反或許垂反奥烏報反)用牲於庭注
謂殺之時升首於室注制祭之後升牲首於北墉下尊
首上氣也音義(墉音容)直祭祝于主注謂薦孰時也如特
牲少牢饋食之為也直正也祭以孰為正則血腥之屬
盡敬心耳索祭祝于祊注索求神也廟門曰祊謂之祊
者以於繹祭名也不知神之所在於彼乎於此乎注室
與堂與音義(室與堂與並音餘下遠者與同本作室與堂也與則如字讀)或諸遠人
乎祭于祊尚曰求諸遠者與注尚庶幾也音義(遠人徐于萬反)
祊之為言倞也注倞猶索也倞或為諒音義(倞音諒)肵之
為言敬也注為尸有肵爼此訓也音義(肵音祈為尸于偽反)富也
者福也注人君嘏辭有富此訓之也或曰福也者備也
音義(嘏古雅反)首也者直也注訓所以升首祭也直或為犆
也音義(犆徒得反)相饗之也注相謂詔侑也詔侑尸者欲使
饗此饌也特牲饋食禮曰主人拜妥尸尸答拜執奠祝
饗音義(相息亮反注及下之相并注同侑音又妥他果反)嘏長也大也注主人
受祭福曰嘏此訓也音義(長直良反徐知两反)尸陳也注尸或詁
為主此尸神象當從主訓之言陳非也音義(詁音古)毛血
告幽全之物也注幽謂血也告幽全之物者貴純之道
也注純謂中外皆善血祭盛氣也祭肺肝心貴氣主也
注氣主氣之所舍也周祭肺殷祭肝夏祭心祭黍稷加
肺祭齊加明水報隂也注祭黍稷加肺謂綏祭也明水
司烜所取於月之水也齊五齊也五齊加明水則三酒
加玄酒也音義(齊才細反注及下涚齊并注同綏許恚反)取膟膋燔燎升首
報陽也注膟膋腸間脂也與蕭合燒之亦有黍稷也明
水涚齊貴新也注涚猶清也五齊濁泲之使清謂之涚
齊及取明水皆貴新也周禮㡛氏以涚水漚絲涚齊或
為汎齊音義(說齊始銳反字又作涚泲子禮反下同㡛莫剛反漚烏豆反汎本又作泛同)凡
涚新之也注新之者敬也其謂之明水也由主人之絜
著此水也注著猶成也言主人齊絜此水乃成可得也
音義(齊側皆反篇末文注同)君再拜稽首肉袒親割敬之至也敬
之至也服也拜服也稽首服之甚也肉袒服之盡也注
割解牲體祭稱孝孫孝子以其義稱也注謂事祖禰稱
曾孫某謂國家也注謂諸侯事五廟也於曾祖以上稱
曾孫而已祭祀之相主人自致其敬盡其嘉而無與讓
也注相謂詔侑尸也嘉善也腥肆爓腍祭豈知神之所
饗也主人自盡其敬而已矣注治肉曰肆腍孰也爓或
為䐲音義(肆勑歴反注同腍而審反䐲直輒反)舉斝角詔妥尸古者尸無
事則立有事而后坐也尸神象也祝將命也注妥安坐
也尸始入舉奠斝若奠角將祭之祝則詔主人拜安尸
使之坐尸即至尊之坐或時不自安則以拜安之也天
子奠斝諸侯奠角古謂夏時也音義(斝古雅反坐才卧反)縮酌用
茅明酌也注謂泲醴齊以明酌也周禮曰醴齊縮酌五
齊醴尤濁和之以明酌藉之以茅縮去滓也明酌者事
酒之上也名曰明者事酒今之醳酒皆新成也春秋傳
曰爾貢包茅不入王祭不共無以縮酒酌猶斟也酒已
泲則斟之以實尊彝昏禮曰酌玄酒三注于尊凡行酒
亦為酌也音義(縮所六反注同齊才細反下皆同去起吕反醳音亦共音恭斟章金反彜音夷)
(注之樹反)醆酒涚于清注謂泲醆酒以清酒也醆酒盎齊盎
齊差清和之以清酒泲之而已泲盎齊必和以清酒者
皆久味相得音義(醆側産反盎烏浪反差初賣反又初佳反)汁獻涚于醆酒
注謂泲秬鬯以醆酒也獻讀當為莎齊語聲之誤也秬
鬯者中有煮欎和以盎齊摩莎泲之出其香汁因謂之
汁莎不以三酒泲秬鬯者秬鬯尊也音義(汁之十反獻依注為莎素)
(何反下注同)猶明清與醆酒于舊澤之酒也注猶若也澤讀
為醳舊醳之酒謂昔酒也泲醴齊以明酌泲醆酒以清
酒泲汁獻以醆酒天子諸侯之禮也天子諸侯禮廢時
人或聞此而不審知云若今明酌清酒與醆酒以舊醳
之酒泲之矣就其所知以曉之也泲清酒以舊醳之酒
者為其味厚腊毒也音義(澤依注讀為醳音亦徐詩石反為其于偽反腊毒上音昔)
(隠義云腊久也久酒有毒)祭有祈焉注祈猶求也謂祈福祥求永貞
也有報焉注謂若獲禾報社有由辟焉注由用也辟讀
為弭謂弭災兵遠罪疾也音義(辟依注作弭亡妣反遠于萬反)齊之玄
也以隂幽思也故君子三日齊必見其所祭者注齊三
日者思其居處思其笑語思其志意思其所樂則見之
也疏(正義曰此一節總論祭祀之事各依文解之有虞氏之祭也尚用氣者尚謂貴尚其祭祀之時先薦)
(用氣物也血腥爓祭用氣也者此解用氣之意血謂祭初以血詔神於室腥謂朝踐薦腥肉於堂爓謂沈肉於)
(湯次腥亦薦於堂祭義云爓祭祭腥而退是也今於堂以血腥爓三者而祭是用氣也以其並未孰故云用氣)
(也殷人尚聲者帝王革異殷不尚氣而尚聲謂先奏樂也不言夏或從虞也臭味未成滌蕩其聲者臭味未成)
(謂未殺牲也滌蕩猶搖動也殷尚聲故未殺牲而先摇動樂聲以求神也樂三闋然後出迎牲者闋止也奏樂)
(三徧止乃迎牲入殺之聲音之號所以詔告於天地之間也者解所以先奏樂之義言天地之間虛豁亦陽也)
(言鬼神在天地之間聲是陽故用樂之音聲號呼告於天地之間庶神明聞之而來是先求陽之義也周人尚)
(臭者周禮變於殷故先求隂尚臭也灌用鬯臭者臭謂鬯氣也未殺牲先酌鬯酒灌地以求神是尚臭也欎合)
(鬯者欎欎金草也鬯謂鬯酒煮欎金草和之其氣芬芳調鬯也又以擣欎汁和合鬯酒使香氣滋甚故云欎合)
(鬯也鄭注欎人云欎欎金香草宜以和鬯盧云言取草芬芳香者與秬黍欎合釀之成必為鬯也馬氏說欎草)
(名如欎金香草合為鬯也庾氏讀句則云臭欎合鬯臭隂逹於淵泉者用欎鬯灌地是用臭氣求隂逹於淵泉)
(也灌以圭璋用玉氣也者王肅云以圭璋為瓉之柄也瓉所以㪺鬯也玉氣潔潤灌用玉瓉亦求神之宜也玉)
(氣亦是尚臭也周言用玉則殷不用圭瓉既灌然後迎牲者先求神後迎牲也致隂氣也者解所以先灌是先)
(求隂也先致氣於隂故云致隂氣也蕭合黍稷者周人後求陽也取蕭草及牲脂膋合黍稷燒之也此謂饋食)
(時也臭陽逹於牆屋者謂以蕭合黍稷之臭氣求陽逹於牆屋也故既奠然後焫蕭合羶薌者明上焫蕭之時)
(節也既奠謂薦孰時也堂上事尸竟延尸戶内更從此始也於薦孰時祝先酌酒奠於鉶羹之南訖尸未入於)
(是又取香蒿染以腸間脂合黍稷燒之於宫中此又求諸陽之義也馨香謂黍稷詔祝於室者謂朝事時也詔)
(告也祝呪也天子諸侯朝事之時坐尸於堂戸西南面坐主在西方東面尸主之前則薦用籩豆也祝乃取牲)
(膟膋燎於爐炭入告神於室又出墮於主當此時王乃親洗肝於欎鬯而燔之以制於主前今云詔祝於室是)
(燎於爐炭入告於室也坐尸於堂者既灌鬯之後尸出堂坐戸西而南面也直祭祝于主者直正也祭以薦孰)
(為正言薦孰正祭之時祝官以祝辭告於主若儀禮少牢敢用柔毛剛鬛用薦歲事于皇祖伯某是也索祭祝)
(于祊者索求也廣博求神非但在廟又為求祭祝官行祭在於祊也祊謂廟門祭于廟門凡祊有二種一是正)
(祭之時既設祭於廟又求神於廟門之内詩楚茨云祝祭于祊注云祊門内平生待賓客之處與祭同日也二)
(是明日繹祭之時設饌於廟門外西室亦謂之祊即上文云祊之于東方注云祊之禮宜于廟門外之西室是)
(也今此索祭于祊當是正祭日之祊矣知者禮噐云為祊乎外以其稱外故注云祊祭明日之繹祭鄭又注上)
(祊之于東方云祊之禮宜於廟門外之西室此經直云祊不云外又注直云廟門曰祊亦不云外是據正祭日)
(祊也故下云肵之為言敬也相饗之也嘏大也毛血告幽全之物是皆據正祭之日明此祊亦正祭日不知神)
(之所在於彼乎於此乎者此解正祭在廟之時或設饌在室或設饌在堂不知神之所在之處為於彼室乎為)
(於此堂乎故两處設饌也或諸至者與者此解索祭為祊之時或諸遠人乎者諸是語辭其神靈或遠離於人)
(不在廟乎祭于祊尚曰求諸遠者與者尚是庶幾也言正祭之時祭於廟門祊者庶幾求於遠處者與言於遠)
(處求神也祊之至陳也者此皆訓祭祀所為之事相饗之也者相謂詔侑所以立祝詔侑尸者欲尸歆饗此饌)
(毛血至道也者謂祝初薦血毛於室時也血是告幽之物毛是告全之物告幽者言牲體肉裏美善告全者牲)
(體外色完具所以備此告幽全之物者貴其牲之純善之道也故鄭云純謂中外皆善言中善則血好外善則)
(毛好也血祭至主也者此是堂上制祭後又薦血腥時也祭肺肝心貴氣主也此三者並為氣之宅故祭時先)
(用之是貴於氣之主故也血是氣之所舍故云盛氣也三者非即氣故云氣之主也祭黍稷加肺者謂尸既坐)
(綏祭之時祭黍稷加之以肺言兼肺而祭故云加肺也祭齊加明水者謂於正祭之時陳列五齊之尊上又加)
(明水之尊故云祭齊加明水也報隂也者解加肺加明水之意肺是五藏在内水又屬北方皆是隂類又親形)
(魄歸地是隂以隂物祭之故云報隂也取膟膋燔燎升首者此謂朝踐時祝取膟燎祭于爐炭入以告神於室)
(出以綏於主前又升首於室至薦孰之時祝更取膟膋及蕭與黍稷合燒之是臭陽逹於牆屋也報陽也者言)
(膟膋黍稷並是陽氣之物首又是牲體亦是陽親之魂氣在天為陽今以陽物祭之故云報陽也明水涚齊貴)
(新也者明水謂以隂鑑取月中之水也涚猶清也謂泲五齊使清故云涚齊所以設明水及涚齊者貴其新潔)
(之義也凡涚新之也者釋涚齊之意言所以涚此齊者以敬於鬼神故新潔之也其謂之明水也由主人之潔)
(著此水也者此釋明水之意所以謂之清明之水者著成也由主人清潔成就此水乃成可得而用也敬之至)
(也服也者言君所以再拜稽首肉袒者是恭敬之至極恭敬之至極乃是服順於親也此總結上再拜稽首肉)
(袒之文下又各釋拜稽首肉袒之事拜服也者釋再拜之文拜者是服順於親也稽首服之甚也者釋稽首之)
(文拜既是服而稽首頭至於地是服之甚極也肉袒服之盡也者釋肉袒之文言心雖内服外貎不盡今肉袒)
(去飾是服之竭盡也熊氏云祭稱孝孫對祖為言稱孝子對禰為言以其義稱也者義宜也事祖禰宜行孝道)
(是以義而稱孝也稱曾孫某謂國家也者國謂諸侯家謂卿大夫既有國家之尊不但祭祖禰而已更祭曾祖)
(以上但自曾祖以上唯稱曾孫而已言己是曾重之孫祭祀之相者解為相之法也相謂詔侑也嘉善也庾氏)
(士賓主之禮相告以揖讓之儀祭祀之禮則是主人自致其敬盡其善故詔侑尸者不告尸以讓是其無所與)
(讓也腥肆爓腍祭者肆剔也腍孰也言祭或進腥體或薦解剔或進湯沈或薦煮孰故云腥肆爓腍祭也豈知)
(神之所饗也主人自盡其敬而已矣者四種之薦豈知神適所饗邪正是主人自盡敬心而求祭之心不一耳)
(斝角爵名也天子曰斝諸侯曰角若依此則饋食薦孰之時尸未入祝先奠爵于鉶南尸入即席而舉之知特)
(牲禮隂厭後尸入舉奠焉也但云舉斝角恐非周禮耳崔云是周也詔妥尸者詔告也妥安也尸始即席舉奠)
(斝角之時既始即席至尊之坐未敢自安而祝當告主人拜尸使尸安坐也古者尸無事則立有事而后坐也)
(者古夏時也夏立尸唯有飲食之事時乃坐若無事則倚立也由世質故耳尸神象也者尸是神象故無事則)
(立有事而后坐也祝將命也者祝以傳逹主人及神之辭命也縮酌至酒也此一節記人總釋周禮司尊彝泲)
(二齊及欎鬯之事縮酌用茅明酌也者縮泲也酌是斟酌謂醴齊既濁泲而後可斟酌故云縮酌也用茅者謂)
(泲醴齊之時而用茅也明酌也者謂事酒之上酒色清明謂之明酌言欲泲醴齊時先用明酌和此醴齊然後)
(用茅泲之不云泛齊者與醴齊同醆酒涚于清者醆酒盎齊也涚泲也謂泲之以清酒盎齊差清先和以清酒)
(而後泲之泲謂泲漉也以其差清不用茅其醍齊沈齊泲之與醆酒同鄭注司尊彝云泛從醴醍沈從盎此記)
(不言五齊獨舉醴盎二齊者以司尊彝說時祭惟用二齊三酒與欎故此言記者釋之天子時祭所用尤多故)
(特言之汁獻涚于醆酒者獻謂摩莎涚謂泲也秬鬯之中既有煮欎又和以盎齊摩莎泲之出其香汁是汁莎)
(泲之以醆酒也猶明清與醆酒于舊醳之酒也者猶若也明謂明酌清謂清酒醆酒謂盎齊作記之時呼明酌)
(及清酒與醆酒等皆泲於舊醳之酒謂以舊醳昔酒和此明酌清酒等三者而泲之作記之時其事如此古禮)
(廢亡恐人不知泲醴齊以明酌泲醆酒以清酒泲汁莎以醆酒之意故記者云泲此醴齊之等猶若今時明清)
(醆酒泲於舊醳之酒也就其今日所知以曉古者難知之事祭有祈焉者謂求福祥也有報焉者謂獲福而報)
(之有由辟焉者由用也辟弭也謂用此祭之以弭止災兵罪戾之事齊之玄也以隂幽思也者解齊服所以用)
(玄冠玄衣義也玄隂色鬼神尚幽隂故齊者玄服以表心思幽隂之理故云隂幽思也故君子三日齊必見其)
(所祭者解隂思義也三日謂致齊時也所祭者謂親也為親而祭故云所祭者也鬼神居隂故三日齊思其親)
(之居處笑語故祭時如見其所祭之親也注正義曰言先薦者對合亨饋孰為先也此虞氏尚氣殷人尚聲周)
(人尚臭皆謂四時常祭也若其大祭祫周人仍先用樂也故大司樂云若樂九變則人鬼可得而禮矣鄭云先)
(奏是樂以致其神而後祼焉推此言之虞氏大祭亦先作樂也故鄭注大司樂引虞書云戛擊鳴球搏拊琴瑟)
(以詠祖考來格簫韶九成鳳凰來儀此宗廟九奏之節此虞氏大祭與周同樂九奏夏殷大祭雖無文或當與)
(周同熊氏以為殷人先求諸陽謂合樂在灌前周人先求諸隂謂合樂在灌後與降神之樂别熊氏又云凡大)
(祭並有三姑祭天以樂為致神始以煙為歆神始以血為陳饌始祭地以樂為致神始以埋為歆神始以血為)
(陳辭姑祭宗廟亦以樂為致神始以灌為歆神始以腥為陳饌始義或然也案禮宗廟之祭先薦血後薦腥而)
(云宗廟腥為陳饌始於義未安也熊氏又云社稷以下之祭皆有三始於義非也云天子諸侯之禮也者以儀)
(禮少牢特牲是大夫士之禮無臭欎灌鬯之事故也云奠謂薦孰時也特牲饋食禮所云祝酌奠于鉶南是也)
(者尸未入之前當饋孰之始饋孰有黍稷此云蕭合黍稷既奠然後焫蕭故知當饋孰之時也云染以脂合黍)
(稷燒之者此云蕭合黍稷是蕭與黍稷合詩云取蕭祭脂是蕭與脂合也故知有蕭及脂黍稷合馨香也謂朝)
(事時者以下云用牲於庭升首於室此云詔祝於室當殺牲之初故知當朝事時也云朝事延尸于戸西南面)
(布主席東面取牲膟膋燎于爐炭洗肝于欎鬯而燔之者此等並於堂上而燔燎之故始云入以詔神明以前)
(在堂也云入以詔神於室又出以墮于主前者墮謂墮祭也謂分減肝膋以祭主前也云主人親制其肝所謂)
(制祭也者制割也謂割其肝而不相離案禮噐云君親制祭夫人薦盎此云詔祝於室下云用牲於庭故知制)
(祭當此節也云時尸薦以籩豆者即是朝事籩豆也云至薦孰乃更延主於室之奥者約少牢特牲饋食在奥)
(室也云尸來升席自北方坐于主北焉者以在奥東面以南為尊主尊故在南主既居南故尸來升席自北方)
(也尸主各席故朝事延尸於戶外尸南面主席于東面是也鄭之此注雖參禮記及少牢特牲而言之亦約漢)
(時祭宗廟之禮言也故其事委曲也制祭之後者熊氏云見下文升首在燔燎下故知在制祭後也又知在北)
(墉下者見下云升首以報陽明是當戶北墉可知此升首非說有虞氏祭以首者故羊人云祭祀割羊牲登其)
(首則三牲之首皆升也謂薦孰時者以上文云詔祝於室次云用牲於庭升首於室下云索祭祝于坊以文次)
(之知此當薦孰之節也廟門曰祊爾雅釋宫文云謂之祊者以於繹祭名也者此既正祭日於廟門内求神應)
(總稱云廟而謂之祊者以祊是廟門明日繹祭稱祊雖今日之正祭假以明日繹祭祊名同稱之曰祊也為尸)
(有肵爼者案特牲少牢設饌之後尸祭饌訖祝取牢心舌載于肵爼設于饌北尸每食牲體反置于肵俎是主)
(人敬尸之爼也人君嘏辭有富者少牢云皇尸命工祝承致多福無疆于女孝孫使女受禄于天宜稼于田眉)
(夀萬年勿替引之此是大夫嘏辭也人君則福慶之辭更多故詩楚茨云永錫爾極時萬時億卜爾百福如幾)
(如式是也訓所以升首祭也者經云首者直也直正也言首為一體之正云特牲饋食禮曰者證饗尸時節延)
(尸初入主人拜妥尸尸答拜訖執此鉶南之奠祝則設辭以饗之欲尸饗此奠也尸遂祭與啐之下經云嘏長)
(也大也者尸嘏主人欲使長久廣大也尸或詁為主者此經尸為陳諸本尸為主尸是神象當從主主是人所)
(主事陳是噐物陳列今訓之為陳故云非也祭黍稷加肺謂綏祭者案特牲禮云祝命綏祭尸左執觶右取菹)
(㨎于醢祭于豆間佐食取黍稷肺祭授尸尸祭之是尸綏祭之時有黍稷肺也少牢亦然皇氏以為尸綏祭之)
(時無黍稷至主人綏祭之時乃有黍稷解此祭為主人綏祭也違背儀禮正文其義非也云五齊加明水則三)
(酒加玄酒也者崔氏云五齊尊上加明水之尊五齊重明水亦重故加明水三酒輕玄酒亦輕故云三酒加玄)
(酒也此云玄酒對明水直謂水也若總而言之明水亦名玄酒故禮運云玄酒在室及司烜注云明水以為玄)
(酒是也此經祭齊加明水之文謂總據祭時而用五齊非謂綏祭之時也故鄭云祭黍稷加肺謂綏祭不云祭)
(齊也案儀禮綏祭之後亦祭酒必知此祭齊非綏祭者以鄭云三酒加玄酒三酒本非綏祭之用故也與蕭合)
(燒之者凡祭血腥之時已有膟膋燔燎故前文詔祝於室鄭注云取牲膟膋燎于爐炭洗肝于欎鬯而燔之是)
(也至薦孰之時又取膟膋而燔之故上經云蕭合黍稷故既奠然後焫蕭合馨香故鄭此注云與蕭合燒之謂)
(饋孰時也云亦有黍稷也者非但有蕭與膟膋兼有黍稷故云亦也謂諸侯事五廟也者熊氏云經既稱國家)
(則兼諸侯及大夫今注直云諸侯者注文略也大夫三廟亦事曾祖而得稱曾孫也其諸侯大夫事祖禰之時)
(亦稱孝子孝孫事曾祖以上雖是内事則同於外稱故下曲禮云諸侯内事曰孝子某侯某外事曰曾孫某侯)
(某是也此記不云某侯者略也上士二廟祖禰各一廟中下士一廟祖禰共廟前經注云謂祖禰據上士也謂)
(泲醴齊以明酌者言泲醴齊之時以明酌和之引周禮醴齊縮酌者證此經縮酌是醴齊也云五齊醴尤濁者)
(以醴比盎齊醍齊沈齊以次漸清故云尤濁其實泛齊亦濁也云明酌者事酒之上也者周禮三酒一曰事酒)
(二曰昔酒三曰清酒三酒之中事酒尤濁五齊之内醴齊尤濁醆酒清於醴齊清酒又清於事酒故知以事酒)
(泲醴齊也明謂清明故知是事酒之上清明者也云事酒今之醳酒皆新成也者言古之事酒正是漢之醳酒)
(事酒與醳酒皆是新作而成故鄭注周禮云事酒酌有事者之酒謂為事而新作者醳是和醳醖釀之名即今)
(卒造之酒也引春秋傳者僖四年左傳文證此用茅是縮酒也云酒已泲則斟之以實尊彝者以别噐泲之泲)
(訖取之以實尊彝也言彝者通欎鬯而言也引昏禮曰酌玄酒三注于尊者證實尊稱酌之意云凡行酒亦為)
(酌也者言非但實尊為酌凡以爵行酒亦為酌故儀禮鄉飲酒燕禮實爵與人皆稱為酌也醆酒盎齊者周禮)
(云盎齊涚酌此云醆酒涚于清涚文是同又周禮醴齊之後有盎齊禮運醴後有醆故知醆謂盎齊也云皆久)
(味相得者盎齊既清作之必久清酒又冬釀接夏而成故云皆久味相得也不以三酒泲秬鬯者既以事酒泲)
(醴齊清酒泲盎齊則泲秬鬯應亦用三酒今泲秬鬯乃用盎齊故曰不以三酒泲秬鬯者秬鬯尊以其尊故用)
(五齊泲之五齊卑故用三酒泲之事相宜也天子諸侯禮廢者謂祭禮廢則今日見存此經所云泲酒皆天子)
(諸侯之事以其禮廢其事難知故舉今事以譬曉之云泲清酒以舊醳之酒者為其味厚腊毒也者舊醳之酒)
(謂昔酒作雖久成比清酒為薄故用薄酒泲此清酒為其清酒是冬釀夏成其味厚久腊毒害故以薄酒泲之)
(故國語云高位實疾顛厚味實腊毒鄭之此注解記時清酒泲於舊醳之酒辟讀為弭者祭既有祈有報除祈)
(報之外唯有攘除凶惡故解為弭災兵遠罪疾取周禮小祝之文也)
禮記注疏卷二十六
禮記注疏卷二十六考證
郊之祭也迎長日之至也注夏正建寅之月也此言迎
長日者建卯而晝夜分分而日長也○(臣召南)按經
文是言冬至圜丘之祭非寅月祈榖之祭也日至冬
至極短從此漸長是所以迎長日之至也中春未暑
也而暑漸至故曰迎暑中秋未寒也而寒漸至故曰
迎寒四時迎氣亦然鄭必以為郊非圜丘因以春分
解長日此拘泥左傳啟蟄而郊郊而後耕之文而誤
者也
郊之用辛也周之始郊日以至注郊天之月而日至魯
禮也云云疏王肅用董仲舒劉向之說以此為周郊
云云○(臣召南)按王肅謂是周郊確當之至此經蓋
曰郊何以必用辛日由周始郊時冬至日用辛其後
凡遇冬至後辛日則郊天也經文明明言周而鄭謂
是魯禮又自生荆棘矣王肅謂圜丘即郊義甚簡易
故後儒多從之
汜埽反道注剗令新土在上也○土舊本訛仕今改正
祭之日王被衮以象天注此魯禮也周禮王祀昊天上
帝則服大裘而冕○(臣召南)按鄭所據以為魯禮者
以此文衮象天異於周禮天官司裘春官司服之大
裘下文乘素車又異於春官巾車之玉輅以祀也然
經文明言王被衮是天子禮矣魯侯其可稱王乎禮
文殘缺作記者考據未審猶自可言若疏謂魯公得
稱王者作記之人既以魯禮而為周郊遂以魯侯而
稱王也此必無之理也
伊耆氏姑為蜡注古天子號也音義或云即帝堯是也
○(臣召南)按注不質言是何帝陸氏云是帝堯陳澔
從之
饗農及郵表畷注詩云為下國畷郵疏今毛詩作畷旒
○(臣召南)按今毛詩作綴旒此疏畷字誤也鄭所據
當是齊魯韓之詩耳
八蜡以記四方注四方方有祭也○(臣召南)按鄭引此
文以解大宗伯而誤云祀四方賈疏云祀字誤也又
按大宗伯以疈辜祭四方百物與小雅以社以方來
方禋祀相合故鄭以蜡解之
冠義始冠之緇布之冠也○(臣召南)按此及昏義二叚
可見古記篇簡淆亂諸儒編集時偶未審定後遂相
沿耳陳澔集說引王氏曰冠一叚當附冠義昏一叚
當附昏義
厥明婦盥饋疏而禮本亦有云厥明婦盥饋者也○(臣)
(召南)按此句有脱誤以釋文證之是言别本厥明下
無婦盥饋三字
周人尚臭(句)灌用鬯臭(句)鬱合鬯(句)臭隂逹於淵泉(句)
○此注疏句讀也
禮記注疏卷二十六考證
