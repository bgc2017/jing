周官新義卷六宋王安石撰
地官一
惟王建國辨方正位體國經野設官分職以爲民極乃
立地官司徒使帥其屬而掌邦教以佐王安擾邦國教
官之屬大司徒卿一人小司徒中大夫二人鄉師下大
夫四人上士八人中士十有六人旅下士三十有二人
府六人史十有二人胥十有二人徒百有二十人
鄉老二鄉則公一人鄉大夫每鄉卿一人州長每州中
大夫一人黨正每黨下大夫一人族師每族上士一人
閭胥每閭中士一人比長五家下士一人
封人中士四人下士八人府二人史四人胥六人徒六
十人
鼓人中士六人府二人史四人徒二十人
舞師下士二人胥四人舞徒四十人
牧人下士六人府一人史二人徒六十人
牛人中士二人下士四人府二人史四人胥二十人徒
二百人
充人下士二人史二人胥四人徒四十人
載師上士二人中士四人府二人史四人胥六人徒六
十人
閭師中士二人史二人徒二十人
縣師上士二人中士四人府二人史四人胥八人徒八
十人
遺人中士二人下士四人府二人史四人胥四人徒四
十人
均人中士二人下士四人府二人史四人胥四人徒四
十人
師氏中大夫一人上士二人府二人史二人胥十有二
人徒百有二十人
保氏下大夫一人中士二人府二人史二人胥六人徒
六十人
司諫中士二人史二人徒二十人
司救中士二人史二人徒二十人
調人下士二人史二人徒十人
媒氏下士二人史二人徒十人
司市下大夫二人上士四人中士八人下士十有六人
府四人史八人胥十有二人徒百有二十人
質人中士二人下士四人府二人史四人胥二人徒二
十人
廛人中士二人下士四人府二人史四人胥二人徒二
十人
胥師二十肆則一人皆二史賈師二十肆則一人皆二
史司虣十肆則一人司稽五肆則一人胥二肆則一人
肆長每肆則一人
泉府上士四人中士八人下士十有六人府四人史八
人賈八人徒八十人
司門下大夫二人上士四人中士八人下士十有六人
府二人史四人胥四人徒四十人每門下士二人府一
人史二人徒四人
司關上士二人中士四人府二人史四人胥八人徒八
十人每關下士二人府一人史二人徒四人
掌節上士二人中士四人府二人史四人胥二人徒二
十人
遂人中大夫二人遂師下大夫四人上士八人中士十
有六人旅下士三十有二人府四人史十有二人胥十
有二人徒百有二十人
遂大夫每遂中大夫一人縣正每縣下大夫一人鄙師
每鄙上士一人鄼長每鄼中士一人里宰每里下士一
人鄰長五家則一人
旅師中士四人下士八人府二人史四人胥八人徒八
十人
稍人下士四人史二人徒十有二人
委人中士二人下士四人府二人史四人徒四十人
土均上士二人中士四人下士八人府二人史四人胥
四人徒四十人
草人下士四人史二人徒十有二人
稻人上士二人中士四人下士八人府二人史四人胥
十人徒百人
土訓中士二人下士四人史二人徒八人
誦訓中士二人下士四人史二人徒八人
山虞每大山中士四人下士八人府二人史四人胥八
人徒八十人中山下士六人史二人胥六人徒六十人
小山下士二人史一人徒二十人
林衡每大林麓下士十有二人史四人胥十有二人徒
百有二十人中林麓如中山之虞小林麓如小山之虞
川衡每大川下士十有二人史四人胥十有二人徒百
有二十人中川下士六人史二人胥六人徒六十人小
川下士二人史一人徒二十人
澤虞每大澤大藪中士四人下士八人府二人史四人
胥八人徒八十人中澤中藪如巾川之衡小澤小藪如
小川之衡
迹人中士四人下士八人史二人徒四十人
卝人中士二人下士四人府二人史二人胥四人徒四
十人
角人下士二人府一人徒八人
羽人下士二人府一人徒八人
掌葛下士二人府一人史一人胥二人徒二十人
掌染革下士二人府一人史二人徒八人
掌炭下士二人史二人徒二十人
掌荼下士二人府一人史一人徒二十人
掌蜃下士二人府一人史一人徒八人
囿人中士四人下士八人府二人胥八人徒八十人
場人每場下士二人府一人史一人徒二十人
廩人下大夫二人上士四人中士八人下士十有六人
府八人史十有六人胥三十人徒三百人
舍人上士二人中士四人府二人史四人胥四人徒四
十人
倉人中士四人下士八人府二人史四人胥四人徒四
十人
司禄中士四人下士八人府二人史四人徒四十人
司稼下士八人史四人徒四十人
舂人奄二人女舂抌二人奚五人
饎人奄二人女饎八人奚四十人
槀人奄八人女槀每奄二人奚五人
大司徒之職掌建邦之土地之圖與其人民之數以佐
王安擾邦國
掌土地之圖則土會土宜土均之法可施王國之地
中可求邦國之地域可制掌人民之數則地守地職
地貢之事可令萬民之卒伍可會都鄙之室數可制
夫然後可以佐王安擾邦國
以天下土地之圖周知九州之地域廣輪之數辨其山
林川澤丘陵墳衍原隰之名物而辨其邦國都鄙之數
制其畿疆而溝封之設其社稷之壝而𣗳之田主各以
其野之所宜木遂以名其社與其野
各以其野所宜木則新甿欲有所植不謀而知其土
壌所宜公上欲有所歛不視而見其木所出
以土會之灋辨五地之物生一曰山林其動物宜毛物
其植物宜皂物其民毛而方二曰川澤其動物宜鱗物
其植物宜膏物其民黑而津三曰丘陵其動物宜羽物
其植物宜覈物其民專而長四曰墳衍其動物宜介物
其植物宜莢物其民晳而瘠五曰原隰其動物宜臝物
其植物宜叢物其民豐肉而庳
鄭氏以虎豹之屬爲臝物正所謂毛物臝物宜謂鼃
螾之屬然鄭氏所說出於考工不知考工所記何據
而然
因此五物者民之常而施十有二教焉一曰以祀禮教
敬則民不苟二曰以陽禮教譲則民不争三曰以隂禮
教親則民不怨四曰以樂禮教和則民不乖五曰以儀
辨等則民不越六曰以俗教安則民不愉七曰以刑教
中則民不虣八曰以誓教恤則民不怠九曰以度教節
則民知足十曰以世事教能則民不失職十有一曰以
賢制爵則民慎德十有二曰以庸制禄則民興功
以土宜之灋辨十有二土之名物以相民宅而知其利
害以阜人民以蕃鳥獸以毓草木以任土事
名以命其土即丘陵墳衍原隰之屬
辨十有二壤而知其種以教稼穡樹蓺以土均之灋辨
五物九等制天下之地征以作民職以令地貢以歛財
賦以均齊天下之政
民職地貢財賦則有政矣然遠近多寡之不均先後
緩急之不齊非政之善於是乎以均齊天下之政
以土圭之灋測土深正日景以求地中日南則景短多
暑日北則景長多寒日東則景夕多風日西則景朝多
隂日至之景尺有五寸謂之地中天地之所合也四時
之所交也風雨之所會也隂陽之所和也然則百物阜
安乃建王國焉制其畿方千里而封樹之
凡建邦國以土圭土其地而制其域諸公之地封疆方
五百里其食者半諸侯之地封疆方四百里其食者參
之一諸伯之地封疆方三百里其食者參之一諸子之
地封疆方二百里其食者四之一諸男之地封疆方百
里其食者四之一凡造都鄙制其地域而封溝之以其
室數制之不易之地家百畮一易之地家二百畮再易
之地家三百畮乃分地職奠地守制地貢而頒職事焉
以爲地灋而待政令
以荒政十有二聚萬民一曰散利二曰薄征三曰緩刑
四曰弛力五曰舍禁六曰去幾七曰眚禮八曰殺哀九
曰蕃樂十曰多昏十有一曰索鬼神十有二曰除盗賊
以保息六養萬民一曰慈幼二曰養老三曰振窮四曰
恤貧五曰寬疾六曰安富
以本俗六安萬民一曰媺宫室二曰族墳墓三曰聯兄
弟四曰聮師儒五曰聮朋友六曰同衣服
正月之吉始和布教于邦國都鄙乃縣教象之灋于象
魏使萬民觀教象挾日而歛之乃施教灋于邦國都鄙
使之各以教其所治民令五家爲比使之相保五比爲
閭使之相受四閭爲族使之相葬五族爲黨使之相救
五黨爲州使之相賙五州為鄉使之相賓
頒職事十有二于邦國都鄙使以登萬民一曰稼穡二
曰樹藝三曰作材四曰阜蕃五曰飭材六曰通財七曰
化材八曰歛材九曰生材十曰學藝十有一曰世事十
有二曰服事
登言進而成之九職任萬民加三事焉所以進而成
之也
以鄉三物教萬民而賓興之一曰六德知仁聖義忠和
二曰六行孝友睦婣任恤三曰六藝禮樂射御書數
以鄉八刑糾萬民一曰不孝之刑二曰不睦之刑三曰
不婣之刑四曰不弟之刑五曰不任之刑六曰不恤之
刑七曰造言之刑八曰亂民之刑
以五禮防萬民之僞而教之中以六樂防萬民之情而
教之和凡萬民之不服教而有獄訟者與有地治者聽
而斷之其附于刑者歸于士
祀五帝奉牛牲羞其肆享先王亦如之大賓客令野修
道委積大喪帥六鄉之衆庶屬其六引而治其政令大
軍旅大田役以旗致萬民而治其徒庶之政令若國有
大故則致萬民於王門令無節者不行於天下大荒大
札則令邦國移民通財舍禁弛力薄征緩刑
歲終則令教官正治而致事正歲令于教官曰各共爾
職脩乃事以聽王命其有不正則國有常刑
小司徒之職掌建邦之教灋以稽國中及四郊都鄙之
夫家九比之數以辨其貴賤老幼廢疾凡征役之施舍
與其祭祀飲食喪紀之禁令
乃頒比灋于六鄉之大夫使各登其鄉之衆寡六畜車
輦辨其物以歲時入其數以施政教行徵令
凡民數有數之者閭胥以時數其衆寡是也有稽之
者鄉師以時稽其夫家衆寡是也數之則以所屬之
人寡稽之則以其所屬之人衆有校而登之者族師
以時屬民而校登其夫家衆寡是也有登而不校者
鄉大夫以歲時登其夫家衆寡是也登之而不校則
其登之也因族師之所校而已
及三年則大比大比則受邦國之比要乃會萬民之卒
伍而用之五人爲伍五伍爲兩四兩為卒五卒爲旅五
旅為師五師為軍以起軍旅以作田役以比追胥以令
貢賦
乃均土地以稽其人民而周知其數上地家七人可任
也者家三人中地家六人可任也者二家五人下地家
五人可任也者家二人凡起徒役母過家一人以其餘
爲羡唯田與追胥竭作
可任者或家三人二家五人家二人而起徒役無過
家一人盖用徒役不必一時皆徧計所役久近取勞
佚均而已不于一役家起二人所以寬民也惟田與
追胥竭作則獵取禽獸與衆同欲逐伺盗賊與衆同
惡所役近且不久故也
凡用衆庶則掌其政教與其戒禁聽其辭訟施其賞罰
誅其犯命者凡國之大事致民大故致餘子
乃經土地而井牧其田野九夫爲井四片爲邑四邑爲
丘四丘爲甸四甸爲縣四縣爲都以任地事而令貢賦
凡稅歛之事
田畆有類於井而公田之中又鑿井焉故謂之井田
一井之田九百畆八家八百畆公田居中百畆除二
十畆八家分之得二畆半以爲廬舍合保城之地二
畆半孟子所謂五畆之宅是也公田八十畆八家耕
之是爲助法廬舍居中貴人也私田環列於公田之
外蓋衛王之意八家私百畆至於興兵之際乃八陣
圖之法
乃分地域而辨其守施其職而平其政
凡小祭祀奉牛牲羞其肆小賓客令野修道委積大軍
旅帥其衆庶小軍旅廵役治其政令大喪帥邦役治其
政教凡建邦國立其社稷正其畿疆之封凡民訟以地
比正之地訟以圖正之
歲終則攷其屬官之治成而誅賞令羣吏正要會而致
事正歲則帥其屬而觀教灋之象徇以木鐸曰不用灋
者國有常刑令羣吏憲禁令修灋糾職以待邦治及大
比六鄉四郊之吏平教治正政事攷夫屋及其衆寡六
畜兵器以待政令
鄉師之職各掌其所治鄉之教而聽其治以國比之灋
以時稽其夫家衆寡辨其老幼貴賤廢疾馬牛之物辨
其可任者與其施舍者掌其戒令糾禁聽其獄訟大役
則帥民徒而至治其政令既役則受州里之役要以攷
司空之辟以逆其役事凡邦事令作秩叙
大祭祀羞牛牲共茅蒩大軍旅會同正治其徒役與其
輂輦戮其犯命者大喪用役則帥其民而至遂治之及
葬執纛以與匠師御匶而治役及窆執斧以涖匠師
葬而治役正其挽匶之行列故執纛以為儀已窆而
涖匠師則以防匶之傾虧使戒飭焉故執以為威
凡四時之田前期出田法于州里簡其鼔鐸旗物兵器
修其卒伍及期以司徒之大旗致衆庶而陳之以旗物
辨鄉邑而治其政令刑禁廵其前後之屯而戮其犯命
者斷其爭禽之訟凡四時之徵令有常者以木鐸徇於
市朝
市朝衆所聚之地使皆聞而知之也
以歲時廵國及野而賙萬民之囏阨以王命施惠歲終
則攷六鄉之治以詔廢置
正歲稽其鄉器比共吉凶二服閭共祭器族共喪器黨
共射器州共賓器鄉共吉凶禮樂之器若國大比則攷
教察辭稽器展事以詔誅賞
鄉大夫之職各掌其鄉之政教禁令正月之吉受教灋
于司徒退而頒之于其鄉吏使各以教其所治以攷其
德行察其道藝
攷攷知其實偽察察見其精粗
以歲時登其夫家之衆寡辨其可任者國中自七尺以
及六十野自六尺以及六十有五皆征之其舍者國中
貴者賢者能者服公事者老者疾者皆舍以歲時入其
書
征之者以其材舍之者以其齒
三年則大比攷其德行道藝而興賢者能者鄉老及鄉
大夫帥其吏與其衆寡以禮禮賓之厥明鄉老及鄉大
夫羣吏獻賢能之書于王王再拜受之登於天府内史
貳之退而以鄉射之禮五物詢衆庶一曰和二曰容三
曰主皮四曰和容五曰興舞此謂使民興賢出使長之
使民興能入使治之歲終則令六鄉之吏皆會政致事
正歲令羣吏攷灋于司徒以退各憲之於其所治之國
大詢于衆庶則各帥其鄉之衆寡而致於朝國有大故
則令民各守其閭以待政令以旌節輔令則逹之
帥其鄉之衆寡則鄉官咸在焉若州長則所帥衆若
閭胥則所帥寡
州長各掌其州之教治政令之灋正月之吉各屬其州
之民而讀灋以攷其德行道藝而勸之以糾其過惡而
戒之若以歲時祭祀州社則屬其民而讀灋亦如之春
秋以禮會民而射于州序凡州之大祭祀大喪皆涖其
事若國作民而師田行役之事則帥而致之掌其戒令
與其賞罰歲終則會其州之政令正歲則讀教灋如初
三年大比則大攷州里以贊鄉大夫廢興
黨正各掌其黨之政令教治及四時之孟月吉日則屬
民而讀邦灋以糾戒之春秋祭禜亦如之國索鬼神而
祭祀則以禮屬民而飲酒于序以正齒位壹命齒于鄉
里再命齒于父族三命而不齒凡其黨之祭祀喪紀昏
冠飲酒教其禮事掌其戒禁凡作民而師田行役則以
其灋治其政事歲終則會其黨政帥其吏而致事正歲
屬民讀灋而書其德行道藝以歲時涖校比及大比亦
如之
族師各掌其族之戒令政事月吉則屬民而讀邦灋書
其孝弟睦婣有學者春秋祭酺亦如之以邦比之灋帥
四閭之吏以時屬民而校登其族之夫家衆寡辨其貴
賤老幼廢疾可任者及其六畜車輦五家為比十家為
聯五人為伍十人為聯四閭為族八閭為聯使之相保
相受刑罰慶賞相及相共以受邦職以役國事以相葬
埋若作民而師田行役則合其卒伍簡其兵器以鼔鐸
旗物帥而至掌其治令戒禁刑罰歲終則會政致事
以伍聯伍故謂之令
閭胥各掌其閭之徵令以歲時各數其閭之衆寡辨其
施舍凡春秋之祭祀役政喪紀之數聚衆庶既比則讀
灋書其敬敏任恤者凡事掌其比觵撻罰之事
比長各掌其比之治五家相受相和親有辠竒衺則相
及徙于國中及郊則從而授之若徙于他則為之旌節
而行之若無授無節則唯圜土内之
經於鄉大夫曰政教禁令州長曰教治政令黨正曰
政令教治族師曰戒令政事閭胥曰閭之徵令比長
曰比之治命官之意其輕重皆在一字間也政令為
重禁令次之戒令又次之徵令為下鄉大夫州長詳
於教而兼政黨正族師詳於政而兼教閭胥則承上
之政教而掌其政令耳比長則並無所為令矣
封人掌設王之社壝為畿封而𣗳之凡封國設其社稷
之壝封其四疆造都邑之封域者亦如之令社稷之職
凡祭祀飾其牛牲設其楅衡置其絼共其水稾歌舞牲
及毛炮之豚凡喪紀賓客軍旅大盟則飾其牛牲
封人言掌設王之社壝封疆而𣗳之則以飾土事為
職故使之飾牛牲以牛土畜故也
鼔人掌教六鼔四金之音聲以節聲樂以和軍旅以正
田役教為鼓而辨其聲用以雷鼔鼓神祀以靈鼔鼓社
祭以路鼔鼔鬼享以鼖鼓鼓軍事以鼛鼓鼓役事以晉
鼓鼓金奏以金錞和鼔以金觸節鼔以金鐃止鼔以金
鐸通鼔凡祭祀百物之神鼔兵舞帗舞者凡軍旅夜鼔
鼜軍動則鼔其衆田役亦如之救日月則詔王鼔大喪
則詔大僕鼔
舞師掌教兵舞帥而舞山川之祭祀教帗舞帥而舞社
稷之祭祀教羽舞帥而舞四方之祭祀教皇舞帥而舞
旱暵之事凡野舞則皆教之凡小祭祀則不興舞
牧人掌牧六牲而阜蕃其物以共祭祀之牲牷凡陽祀
用騂牲毛之隂祀用黝牲毛之望祀各以其方之色牲
毛之凡時祀之牲必用牷物凡外祭毁事用尨可也凡
祭祀共其犧牲以授充人繫之凡牲不繫者共奉之
共奉之則非特共其牲又奉其事
牛人掌養國之公牛以待國之政令凡祭祀共其享牛
求牛以授職人而芻之凡賓客之事共其牢禮積膳之
牛饗食賓射共其膳羞之牛軍事共其犒牛喪事共其
奠牛凡會同軍旅行役共其兵車之牛與其牽徬以載
公任器凡祭祀共其牛牲之互與其盆簝以待事
充人掌繫祭祀之牲牷祀五帝則繫于牢芻之三月享
先王亦如之凡散祭祀之牲繫于國門使養之展牲則
告牷碩牲則贊
載師掌任土之灋以物地事授地職而待其政令以廛
里任國中之地以場圃任園地以宅田士田賈田任近
郊之地以官田牛田賞田牧田任遠郊之地以公邑之
田任甸地以家邑之田任稍地以小都之田任縣地以
大都之田任畺地凡任地國宅無征園廛二十而一近
郊十一遠郊二十而三甸稍縣都皆無過十二唯其漆
林之征二十而五凡宅不毛者有里布凡田不耕者出
屋粟凡民無職事者出夫家之征以時徵其賦
閭師掌國中及四郊之人民六畜之數以任其力以待
其政令以時徵其賦凡任民任農以耕事貢九榖任圃
以𣗳事貢草木任工以飭材事貢器物任商以市事貢
貨賄任牧以畜事貢鳥獸任嬪以女事貢布帛任衡以
山事貢其物任虞以澤事貢其物凡無職者出夫布凡
庶民不畜者祭無牲不耕者祭無盛不𣗳者無椁不蠶
者不帛不績者不衰
縣師掌邦國都鄙稍甸郊里之地域而辨其夫家人民
田萊之數及其六畜車輦之稽三年大比則以攷羣吏
而以詔廢置若將有軍旅會同田役之戒則受灋于司
馬以作其衆庶及馬牛車輦會其車人之卒伍使皆備
旗鼓兵器以帥而至凡造都邑量其地辨其物而制其
域以歲時徵野之賦貢
遺人掌邦之委積以待施惠鄉里之委積以恤民之囏
阨門關之委積以養老孤郊里之委積以待賓客野鄙
之委積以待羇旅縣都之委積以待凶荒凡賓客會同
師役掌其道路之委積凡國野之道十里有廬廬有飲
食三十里有宿宿有路室路室有委五十里有市市有
候館候館有積凡委積之事廵而比之以時頒之
均人掌均地政均地守均地職均人民牛馬車輦之力
政凡均力政以歲上下豐年則公旬用三日焉中年則
公旬用二日焉無年則公旬用一日焉凶札則無力政
無財賦不收地守地職不均地政三年大比則大均
地政上所以正下地守地職下所以供上人民牛馬
車輦之力政則征于地守地職之人而已
師氏掌以媺詔王以三德教國子一曰至德以為道本
二曰敏德以為行本三曰孝德以知逆惡教三行一曰
孝行以親父母二曰友行以尊賢良三曰順行以事師
長居虎門之左司王朝掌國中失之事以教國子弟凡
國之貴遊子弟學焉凡祭祀賓客會同喪紀軍旅王舉
則從聽治亦如之使其屬帥四夷之隸各以其兵服守
王之門外且蹕朝在野外則守内列
師氏保氏凡祭祀賓客會同喪紀軍旅王舉則從聽
治亦如之則是詔媺諫惡之官無適而非從夫然後
王無一媺之弗為無一惡之弗去
保氏掌諫王惡而養國子以道乃教之六藝一曰五禮
二曰六樂三曰五射四曰五馭五曰六書六曰九數乃
教之六儀一曰祭祀之容二曰賓客之容三曰朝廷之
容四曰喪紀之容五曰軍旅之容六曰車馬之容
先王本道以達為藝緣道而制為儀
凡祭祀賓客會同喪紀軍旅王舉則從聽治亦如之使
其屬守王闈
師氏未有媺而詔之故曰掌以媺詔王保氏有惡而
後諫故曰掌諫王惡師氏保氏皆使其屬守則亦有
保之名焉守事非其身之所任矣
司諫掌糾萬民之德而勸之朋友正其行而強之道藝
廵問而觀察之以時書其德行道藝辨其能而可任於
國事者以攷鄉里之治以詔廢置以行赦宥
知吏之實故可以詔廢置知民之實故可以行赦宥
司救掌萬民之衺惡過失而誅讓之以禮防禁而救之
凡民之有衺惡者三讓而罰三罰而士加明刑恥諸嘉
石役諸司空其有過失者三讓而罰三罰而歸于圜土
凡歲時有天患民病則以節廵國中及郊野而以王命
施惠
調人掌司萬民之難而諧和之凡過而殺傷人者以民
成之鳥獸亦如之凡和難父之讎辟諸海外兄弟之讎
辟諸千里之外從父兄弟之讎不同國君之讎視父師
長之讎視兄弟主友之讎視從父兄弟弗辟則與之瑞
節而以執之凡殺人有反殺者使邦國交讎之凡殺人
而義者不同國令勿讎讎之則死凡有鬭怒者成之不
可成者則書之先動者誅之
媒氏掌萬民之判凡男女自成名以上皆書年月日名
焉令男三十而娶女二十而嫁凡娶判妻入子者皆書
之中春之月令會男女於是時也奔者不禁若無故而
不用令者罰之司男女之無夫家者而會之凡嫁子娶
妻入幣純帛無過五兩禁遷葬者與嫁殤者凡男女之
隂訟聽之于勝國之社其附于刑者歸之于士
社隂故于兹聽訟神所在也明當敬而不䙝
