周官新義禮類一(周禮之屬)
提要
(臣)等謹案周官新義十六卷附考工記解二
卷宋王安石撰安石事迹具宋史本傳晁公
武讀書志曰熙寧中置經義局撰三經義皆
本王安石經說三經書詩周禮也新經毛詩
義凡二十卷尚書義凡十三卷今並佚周官
新義本二十二卷明萬歷中重編内閣書目
尚載其名故朱彛尊經義考不敢著其已佚
但注曰未見然外間實無傳本即明以來内
閣舊籍亦實無此書惟永樂大典者所載最
夥蓋内閣書目據文淵閣書目文淵閣書目
即修永樂大典所徵之書其時得其完帙故
採之最詳也考蔡絛鐵圍山叢談曰王元澤
奉詔為三經義時王丞相介甫為之提舉詩
書蓋多出元澤及諸門弟子手周官新義實
丞相親為之筆削者政和中有司上言天府
所籍吳氏資多有王丞相文書於是朝廷命
藏諸秘閣用是吾得見之周官新義筆跡猶
斜風細雨誠介甫親書云云然則三經義中
惟周禮為安石手著矣安石以周禮亂宋學
者類能言之然周禮之不可行于後世微特
人人知之安石亦未嘗不知也安石之意本
以宋當積弱之後而欲濟之以富強又懼富
強之說必為儒者所排擊于是附會經義以
鉗儒者之口實非真信周禮為可行迨其後
用之不得其人行之不得其道百弊叢生而
宋以大壞其弊亦非真緣周禮以致誤羅大
經鶴林玉露詠安石放魚詩曰錯認蒼姬六
典書中原從此變蕭疎是猶為安石所紿未
究其假借六蓻之本懷也因是而攻周禮因
是而攻安石所註之周禮是寬其影附之巧
謀而科以迂腐之薄譴矣故安石怙權植黨
之罪萬萬無所辭安石解經之說則與所立
新法各為一事程子取其易解朱子王應麟
均取其尚書義所謂言各有當也今觀此書
惟訓詁多用字說病其牽合其餘依經詮義
如所解八則之治都鄙八統之馭萬民九兩
之繋邦國者皆具有發明無所謂舞文害道
之處故王昭禹林之竒王與之陳友仁等注
周禮頗據其說
欽定周官義疏亦不廢採用又安可盡以人廢耶安石
神宗時所上五事劄子及神宗曰錄載安石
所引周官及楊時龜山集中所駁平頒興積
一條其文皆在地官中今永樂大典闕地官
夏官二卷其說遂不可考然所佚適屬其瑕
纇則所存者益不必苛詆矣安石本未解考
工記而永樂大典乃備載其說據晁公武讀
書志盖鄭宗顔輯安石字說為之以補其闕
今亦並錄其解備一家之書焉乾隆四十六
年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
士弊於俗學久矣聖上閔焉以經術造之乃集儒臣訓
釋厥旨將播之校學而臣某實董周官惟道之在政事
其貴賤有位其後先有序其多寡有數其遲數有時制
而用之存乎法推而行之存乎人其人足以任官其官
足以行法莫盛於成周之時其法可施於後世其文有
見於載籍莫具於周官之書盖其因習以崇之庚續以
终之至於後世無以復加則豈特文武周公之力哉猶
四時之運晝夜積而成寒暑非一日也自周之衰以至
於今歴歲千數百矣太平之遺迹掃蕩幾盡學者所見
無復全經於是時也乃欲訓而發之臣誠不自揆然知
其難也以訓而發之之為難也則又以知夫立政造事
追而復之之為難然竊觀聖上致法就功取成於心訓
迪在位有馮有翼亹亹乎鄉六服承德之世矣以所觀
乎今考所學於古所謂見而知之者臣誠不自揆妄以
為庶幾焉故遂昧冒自竭而忘其材之弗及也謹列其
書為二十有三卷凡十餘萬言上之御府副在有司以
待制詔頒焉謹序
