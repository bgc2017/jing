周官新義卷八宋王安石撰
春官一
惟王建國辨方正位體國經野設官分職以為民極乃
立春官宗伯使帥其屬而掌邦禮以佐王和邦國禮官
之屬大宗伯卿一人小宗伯中大夫二人肆師下大夫
四人上士八人中士十有六人旅下士三十有二人府
六人史十有二人胥十有二人徒百有二十人
凢有族則有祀祀則有宗宗典祀者也宗伯掌天神
人鬼地示之禮故謂之宗在四時之官為長故謂之
伯
鬱人下士二人府二人史一人徒八人
鬯人下士二人府一人史一人徒八人
雞人下士一人史一人徒四人
司尊彝下士二人府四人史二人胥二人徒二十人
司几筵下士二人府二人史一人徒八人
天府上士一人中士二人府四人史二人胥二人徒二
十人
典瑞中士二人府二人史二人胥一人徒十人
典命中士二人府二人史二人胥一人徒十人
司服中士二人府二人史一人胥一人徒十人
典祀中士二人下士四人府二人史二人胥四人徒四
十人
守祧奄八人女祧每廟二人奚四人
守廟祧而名之曰守祧守祧則廟可知矣
世婦每宫卿二人下大夫四人中士八人女府二人女
史二人奚十有六人
内宗凢内女之有爵者
外宗凢外女之有爵者
冡人下大夫二人中士四人府二人史四人胥十有二
人徒百有二十人
墓大夫下大夫二人中士四人府二人史四人胥二十
人徒二百人
職喪上士二人中士四人下士八人府二人史四人胥
四人徒四十人
大司樂中大夫二人樂師下大夫四人上士八人下士
十有六人府四人史八人胥八人徒八十人
大胥中士四人小胥下士八人府二人史四人徒四十
人
大師下大夫二人小師上士四人瞽矇上瞽四十人中
瞽百人下瞽百有六十人眡瞭三百人府四人史八人
胥十有二人徒百有二十人
典同中士二人府一人史一人胥二人徒二十人
典律同而名之曰典同典同則律可知矣
磬師中士四人下士八人府四人史二人胥四人徒四
十人
鐘師中士四人下士八人府二人史二人胥六人徒六
十人
笙師中士二人下士四人府二人史二人胥一人徒十
人
鎛師中士二人下士四人府二人史二人胥二人徒二
十人
韎師下士二人府一人史一人舞者十有六人徒四十
人
旄人下士四人舞者衆寡無數府二人史二人胥二人
徒二十人
籥師中士四人府二人史二人胥二人徒二十人
籥章中士二人下士四人府一人史一人胥二人徒二
十人
鞮鞻氏下士四人府一人史一人胥二人徒二十人
典庸器下士四人府四人史二人胥八人徒八十人
征伐所得之器而謂之庸器者庸民功也則征伐之
功凢以為民非利其器故也
司干下士二人府二人史二人徒二十人
大卜下大夫二人卜師上士四人卜人中士八人下士
十有六人府二人史二人胥四人徒四十人
大卜以下大夫為之而其官屬甚衆盖先王重其事
故也大卜掌其法龜人辨其名物體色攻之取之以
其時上春則釁之而祭祀先卜及其卜也卜師又辨
其左右上下隂陽授命龜者而詔相之其爇燋以明
火其占也君占體大夫占色史占墨卜人占坼既事
則繫幣以比其命歲終則計其占之中否先王用卜
如此故卜可恃以知吉凶夫木之有火明矣不致一
以鑚之則不出龜亦何異於此
龜人中士二人府二人史二人工四人胥四人徒四十
人
菙氏下士二人史一人徒八人
占人下士八人府一人史二人徒八人
簭人中士二人府一人史二人徒四人
占夢中士二人史二人徒四人
視祲中士二人史二人徒四人
大祝下大夫二人上士四人小祝中士八人下士十有
六人府二人史四人胥四人徒四十人
喪祝上士二人中士四人下士八人府二人史二人胥
四人徒四十人
甸祝下士二人府一人史一人徒四人
詛祝下士二人府一人史一人徒四人
司巫中士二人府一人史一人胥一人徒十人
男巫無數女巫無數其師中士四人府二人史四人胥
四人徒四十人
神降之然後在男曰巫在女曰覡故不豫為員數
太史下大夫二人上士四人小史中士八人下士十有
六人府四人史八人胥四人徒四十人
馮相氏中士二人下士四人府二人史四人徒八人
保章氏中士二人下士四人府二人史四人徒八人
内史中大夫一人下大夫二人上士四人中士八人下
士十有六人府四人史八人胥四人徒四十人
外史上士四人中士八人下士十有六人胥二人徒二
十人
御史中士八人下士十有六人其史百有二十人府四
人胥四人徒四十人
巾車下大夫二人上士四人中士八人下士十有六人
府四人史八人工百人胥五人徒五十人
典路中士二人下士四人府二人史二人胥二人徒二
十人
車僕中士二人下士二人府二人史二人胥二人徒二
十人
司常中士二人下士四人府二人史二人胥四人徒四
十人
都宗人上士二人中士四人府二人史四人胥四人徒
四十人
家宗人如都宗人之數
凢以神士者無數以其藝為之貴賤之等
大宗伯之職掌建邦之天神人鬼地示之禮以佐王建
保邦國
大宗伯之禮或以神鬼示為序或以鬼神示為序或
以神示鬼為序以神鬼示為序定上下也以鬼神示
為序辨内外也以神示鬼為序明尊卑也定上下然
後辨内外辨内外然後明尊卑禮之序也
以吉禮事邦國之鬼神示以禋祀祀昊天上帝以實柴
祀日月星辰以槱燎祀司中司命飌師雨師以血祭祭
社稷五祀五嶽以貍沈祭山林川澤以疈辜祭四方百
物以肆獻祼享先王以饋食享先王以祠春享先王以
禴夏享先王以嘗秋享先王以烝冬享先王
謂之建邦之天神人鬼地示之禮則禮當自王出故
也謂之事邦國之鬼神示則其所事非特王國而已
禋者意之精也無事於氣矣血者物之幽也無事於
形矣實柴槱燎用氣而已貍沈疈辜則用形焉氣親
上形親下則各從其類也柴而實牲然後槱燎天祀
之所同也或言實柴或言槱燎則相備而已相備而
言實柴於上言槱燎於下以先後為尊卑也山林之
受物也以貍川澤之受物也以沈以貍沈祭焉則各
以其物宜也四方異體肆而不全百物異用制而不
變以疈辜祭焉則亦各以其物宜也天祀用物氣而
貴精地祭用物形而貴幽鬼享用人義而貴時羞其
肆而酌獻焉則以祼享先王其祼也猶事生之有饗
也羞其熟而饋食焉則以食享先王其食也猶事生
之有食也饗以陽為主故禘以夏食以隂為主故祫
以冬春物生未有以享也其享也以詞為主故春曰
祠夏則陽盛矣其享也以樂為主故夏曰禴秋物成
可嘗矣其享也嘗而已故秋曰嘗冬則物衆其享也
烝衆物焉故冬曰烝冬辨於物之時而以冬祫者惟
辨於物然後與其合故也郊血郊特牲則天祀非無
血非不用形王賓殺禋蕭合黍稷臭陽逹於墻屋則
鬼享非無禋非不用氣然則祀也祭也享也各有所
主而已祀有昊天而無五帝有司中司命而無司民
司禄祭有社稷而無大示有五嶽而無四瀆有山林
川澤而無丘陵墳衍享有先王而無先公與大烝之
所祭者則祀典所秩於此不可勝言也上下比義從
可知而已
以凶禮哀邦國之憂以喪禮哀死亡以荒禮哀凶札以
弔禮哀禍烖以禬禮哀圍敗以恤禮哀寇亂
喪禮荒禮以彼喪荒哀之也弔禮禬禮恤禮以我弔
禬恤哀之也哭亡謂之喪死亡斯哭之矣又亡而草
生之謂之荒凶札斯荒矣禮記曰反而亡焉失之矣
於是為甚始死也哀其死既葬矣則哀其亡焉弔以
慰之禬以補之恤以救之寇亂則及事時故救之圍
敗則在事後故補之而已死亡凶札禍烖天事也死
亡為重凶札次之禍烖為輕圍敗寇亂人事也圍敗
為重寇亂為輕此凶禮之序也
以賓禮親邦國春見曰朝夏見曰宗秋見曰覲冬見曰
遇時見曰會殷見曰同時聘曰問殷覜曰視
以歲譬日則春朝時也故春見曰朝夏則萬物相見
於是時也有為之宗也者故夏見曰宗秋非萬物相
見之時於是見焉可謂勤矣故秋見曰覲冬則物辨
矣莫為之宗亦莫之宗其見也若邂逅然故冬見曰
遇時見曰會者將命以事召而會之有時而然故曰
時會殷見曰同者王不廵狩會而見之殷國所同故
曰殷同時聘以恩問之而已故時聘曰問殷覜以事
有所察治故殷覜曰視凡此諸禮或大或小或如常
禮惟其時物故或言大或言小或不言大小
以軍禮同邦國大師之禮用衆也大均之禮恤衆也大
田之禮簡衆也大役之禮任衆也大封之禮合衆也
用衆用其命恤衆恤其事簡衆簡其能任衆任其力
合衆合其志地有定域民有常主則所以合其志也
用其命而不知恤其事恤其事而不知簡其能簡其
能而不知任其力任其力而不知合其志非所以為
軍禮軍禮以用其命為主以合其志為終始
以嘉禮親萬民以飲食之禮親宗族兄弟以昏冠之禮
親成男女以賓射之禮親故舊朋友以饗燕之禮親四
方之賓客以脤膰之禮親兄弟之國以賀慶之禮親異
姓之國
以飲食之禮親宗族兄弟者宗族兄弟飲食之而已
致其愛故也四方之賓客則有饗燕之禮焉致其敬
故也昏冠之禮親成男女者昏以親之冠以成之冠
以成之者男也而曰親成男女則男帥女而成之也
成男也乃亦所以成女先昏後冠則親之而後成之
以脤膰之禮親兄弟之國者與之同福禄也異姓之
國則不與同福禄矣故以賀慶之禮親之親宗族兄
弟然後親成男女以尊及卑也親故舊朋友然後親
四方之賓客以近及遠也四方之賓客以禮來接我
者也兄弟異姓之國則我以禮往加焉此嘉禮之序
也
以九儀之命正邦國之位壹命受職再命受服三命受
位四命受器五命賜則六命賜官七命賜國八命作牧
九命作伯
以玉作六瑞以等邦國王執鎮圭公執桓圭侯執信圭
伯執躬圭子執榖璧男執蒲璧
以禽作六摰以等諸臣孤執皮帛卿執羔大夫執鴈士
執雉庶人執鶩工商執雞
其道足以衣被人而飾之以炳蔚之文章者孤之事
也故孤執皮帛羣而不黨致恭而有禮者卿之事也
故卿執羔進不失其時行不失其序者大夫之事也
故大夫執鴈交有時别有倫守死而不犯分而被文
以相質者士之事也故士執雉可畜而不散遷者庶
人之事也故庶人執鶩可畜而不違時者工商之事
也故工商執雞飾羔鴈者以繢則卿大夫宜亦能衣
被人而有文章故也
以玉作六器以禮天地四方以蒼璧禮天以黃琮禮地
以青圭禮東方以赤璋禮南方以白琥禮西方以玄璜
禮北方皆有牲幣各放其器之色
天之色蒼則其始事之時地之色黃則其終功之時
璧辟也萬物親地而天為之辟琮宗也萬物祖天而
地為之宗以蒼璧禮天則天以始事為功以黃琮禮
地則地以終功為事赤陽之盛色章隂之成事赤璋
者以陽之盛色物之以隂之成事名之玄陽之正色
黃隂之盛色玄璜者以陽之正色物之以隂之盛色
名之南北者隂陽之雜故也青圭則𧰼陽之生而已
白琥則𧰼隂之殺而已東西隂陽之純故也以其陽
之純故成𧰼焉以其隂之純故效法焉南陽也隂居
其半故半圭而已北隂也陽居其半故半璧而已皆
有牲幣各放其器之色則亦各從其類也
以天產作隂德以中禮防之以地產作陽德以和樂淫
之以禮樂合天地之化百物之產以事鬼神以諧萬民
以致百物
天產養精故以作隂德隂德所以行隂禮者也以中
禮防之則使其不淫地產養形故以作陽德陽德所
以行陽禮者也以和樂防之則使其不怠天地之化
是謂大和百物之產則亦天地之和而已中禮和樂
所以合之合而與天地同流然後可以事鬼神諧萬
民致百物
凢祀大神享大鬼祭大示帥執事而卜日宿視滌濯涖
玉鬯省牲鑊奉玉齍詔大號治其大禮詔相王之大禮
若王不與祭祀則攝位凢大祭祀王后不與則攝而薦
豆籩徹大賓客則攝而載果
大賓客攝而載果者亦王后不與而攝也
朝覲會同則為上相大喪亦如之王哭諸侯亦如之王
命諸侯則儐國有大故則旅上帝及四望
相相王儐儐諸侯
王大封則先告后土乃頒祀於邦國都家鄉邑
王大封則先告后土乃頒祀於都家鄉邑者建邦國
而封之所謂大封其頒祀則及其都家與其鄉邑盖
諸侯之卿與其子弟所食采亦謂之都書所謂簡恤
爾都左氏傳所謂邑有先君之主曰都是也言告后
土則告於社可知后土配食於社者也不告稷則大
封土事稷無豫焉禮之道施報而已以吉禮事邦國
之鬼神示則施報之大者以凶禮哀邦國之憂則施
報之急者能務施報以主天下之平則能賓諸侯一
天下有不帥也軍禮於是乎用矣無敢不帥然後人
得各保其常居而嘉禮行焉此五禮之序也禮之行
有以賢治不肖有以貴治賤正之以九儀則尚賢以
治不肖貴貴以治賤也等之以六瑞則又各使之上
同等之以六摰則又各使之自致人各上同而自致
則禮出於一而上下治外作器以通神明之德内作
德以正性命之情禮之道於是為至禮至矣則樂生
焉以禮樂合天地之化百物之產則宗伯之事於是
為至夫然後可以相王之大禮而攝其事贊王之大
事而頒其政
小宗伯之職掌建國之神位右社稷左宗廟兆五帝於
四郊四望四類亦如之兆山川丘陵墳衍各因其方掌
五禮之禁令與其用等辨廟祧之昭穆辨吉凶之五服
車旗宫室之禁掌三族之别以辨親疏其正室皆謂之
門子掌其政令毛六牲辨其名物而頒之於五官使共
奉之辨六齍之名物與其用使六宫之人共奉之辨六
彝之名物以待果將辨六尊之名物以待祭祀賓客掌
衣服車旗宫室之賞賜掌四時祭祀之序事與其禮若
國大貞則奉玉帛以詔號大祭祀省牲視滌濯祭之日
逆齍省鑊告時於王告備於王凢祭祀賓客以時將瓚
果詔相祭祀之小禮凢大禮佐大宗伯賜卿大夫士爵
則儐小祭祀掌事如大宗伯之禮大賓客受其將幣之
齎若大師則帥有司而立軍社奉主車若軍將有事則
與祭有司將事於四望若大甸則帥有司而饁獸於郊
遂頒禽大烖及執事禱祠於上下神示王崩大肆以秬
鬯渳及執事涖大歛小歛帥異族而佐縣衰冠之式于
路門之外及執事視葬獻器遂哭之卜葬兆甫竁亦如
之既葬詔相喪葬之禮成葬而祭墓為位凢王之會同
軍旅甸役之禱祠肄儀為位國有禍烖則亦如之凢天
地之大烖類社稷宗廟則為位凢國之大禮佐大宗伯
凢小禮掌事如大宗伯之儀
右隂也地道之所尊故右社稷左陽也人道之所鄉
故左宗廟位宗廟於人道之所鄉則不死其親之意
兆五帝於四郊尊之也兆山川丘陵墳衍各因其方
賓之也以尊而遠之也知宗廟之為親以賓而外之
也知社稷之為主各於其郊各因其方則猶鬼神示
之居以方類也辨廟祧之昭穆者昭以察下為義穆
以敬上為義正室謂之門子者以其當室故謂之正
室以其當門故謂之門子毛六牲辨其名物而頒之
於五官使共奉之者六牲天產故也辨六齍之名物
使六宫之人共奉之者六齍地產故也辨六彝之名
物以待祼將辨六尊之名物以待祭祀賓客者尊彝
皆以待祭祀賓客於彝言祼將於尊言祭祀賓客相
備而已言彝祼將則尊酌獻可知也尊酌以獻居其
所而爵者從之故謂之尊彝酌以祼求諸隂而已隂
有常而無變故謂之彝冪人先尊後彝彝卑而尊尊
故也今此先彝者以言其用用則先彝矣若國大貞
則奉玉帛以詔號者大貞卜大事而貞之貞與書所
謂我二人共貞同義饁獸於郊者還舍於郊以獸饁
田衆也言獸則饁衆宜用大焉小宗伯之職始於建
社稷宗廟諸神之祀節莫差於僣僣莫重於祀故以
季氏而旅於泰山孔子病之掌五禮之禁令與其用
等則以防僣故也用等之不同有尊卑焉於是乎辨
廟祧之昭穆有貴賤焉於是乎辨五服車旗宫室之
禁有親疏焉於是乎掌三族之别以辨親疏尊卑貴
賤親疏分守以明然後人得保其祭祀祭祀有宗所
謂門子是也於是乎掌門子之政令門子以族得民
者也得其門子斯得其民矣得其民然後王之禮有
與共其物奉其事於是乎辨牲齍尊彝之名物以待
祭祀賓客上有以共其物奉其事則下亦宜有焉於
是乎掌衣服車旗宫室之賞賜上下皆有以共其物
奉其事則以時秩其事用其禮而已於是掌四時祭
祀之序事與其禮用其禮則亦有序事矣既建社稷
宗廟諸神之祀於是乎詔號既辨六牲之名物於是
乎省牲既辨六齍之名物於是乎逆齍若夫滌濯省
鑊告時告備則各附其事時言之而已既辨六尊六
彝之名物於是乎將瓚果若夫爵之事則有宰尸之
故不列於此既掌四時祭祀之序事與其禮於是乎
詔相大祭祀之小禮凢大事佐大宗伯小祭祀掌事
如大宗伯之禮既掌衣服車旗宫室之賞賜於是乎
王爵卿大夫則儐儐列於小祭祀掌事之上則小祭
祀之禮卑於爵卿大夫故也既待賓客以六彝以時
將瓚果於是乎受大賓客將幣之齎禮之道務施報
而已受將幣之齎則邦國享王而施報之禮成矣大
師大甸大烖之禮則以待變事而已大肆歛葬喪祭
之禮則以待終事而已夫禮以事天地鬼神建保邦
國防害弭灾為終始故以禱祠及類肄儀為位終焉
又曰凢國之大禮佐大宗伯小事掌禮如大宗伯之
儀則事多故矣禮多儀矣惟其時物也小宗伯之禮
事不盡於上所言故凢以該之
