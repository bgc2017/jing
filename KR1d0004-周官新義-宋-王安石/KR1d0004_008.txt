周官新義卷九宋王安石撰
春官二
肆師之職掌立國祀之禮以佐大宗伯立大祀用玉帛
牲牷立次祀用牲幣立小祀用牲以歲時序其祭祀及
其祈珥
祈大祝所謂六祈珥若小子所謂珥于社稷
大祭祀展犧牲繫于牢頒于職人凡祭祀之卜日宿為
期詔相其禮視滌濯亦如之祭之日表齍盛告絜展器
陳告備及果築䰞相治小禮誅其慢怠者
職人者謂職其事之人展器陳者器及陳皆展之小
宗伯告備于王則肆師告備于小宗伯矣禮有告具
有告備具則有所不備焉備則非特具而已
掌兆中廟中之禁令凡祭祀禮成則告事畢大賓客涖
筵几築䰞贊果將大朝覲佐儐共設匪罋之禮饗食授
祭與祝侯禳于畺及郊
事畢于禮成故禮成則告事畢授祭授賓祭也蓋王
祭則膳夫授之侯以候之禳以郤之于畺及郊則遠
或至畺近止于郊
大喪大渳以鬯則築䰞令外内命婦序哭禁外内命男
女之衰不中灋者且授之杖凡師甸用牲于社宗則為
位類造上帝封于大神祭兵于山川亦如之
鄭氏謂社軍社宗遷主遷可以謂之祖亦可以謂之
宗謂之宗則以其繼太祖故也類造蓋皆祭名封于
大神則巡守方岳因高封之柴祭天也祭兵于山川
若武成告所過名山大川類造在行始封及祭兵在
行後此其言之序
凡師不功則助牽主車
師以民用命有功以神依之為助不功則掌邦政與
立國祀者任其事故大司馬奉主車肆師助牽馬
凡四時之大甸獵祭表貉則為位嘗之日涖卜來歲之
芟獮之日涖卜來歲之戒社之日涖卜來歲之稼若國
有大故則令國人祭歲時之祭祀亦如之凡卿大夫之
喪相其禮凡國之大事治其禮儀以佐宗伯凡國之小
事治其禮儀而掌其事如宗伯之禮
國人遭故及歲時祭祀皆待上令則其祀事節矣
鬱人掌祼器凡祭祀賓客之祼事和鬱鬯以實彝而陳
之凡祼玉濯之陳之以贊祼事詔祼將之儀與其節凡
祼事沃盥大喪之渳共其肆器及葬共其祼器遂貍之
大祭祀與量人受舉斝之卒爵而飲之
與量人受舉斝之卒爵而飲之者舉斝禮記所謂舉
斝角詔妥尸也卒爵若儀禮所謂皇尸卒爵也斝先
王之爵唯王禮用焉于舉斝也量人與鬱人受其卒
爵而飲之也受舉斝之卒爵而飲之明與之同其事
則與之同其福必與量人者鬱人贊祼量人制從獻
之脯燔故也
鬯人掌共秬鬯而飾之凡祭祀社壝用大罍禜門用瓢
齎廟用脩凡山川四方用□凡祼事用概凡□事用散
大喪之大渳設斗共其釁鬯凡王之齊事共其秬鬯凡
王弔臨共介鬯
大喪之大渳設斗共其釁鬯者設斗為渳也共其釁
鬯則既以鬯渳又以釁
雞人掌共雞牲辨其物大祭祀夜嘑旦以嘂百官凡國
之大賓客會同軍旅喪紀亦如之凡國事為期則告之
時凡祭祀面禳釁共其雞牲
辨其物鄭氏謂陽祀用騂隂祀用黝夜嘑旦以嘂百
官鄭氏謂警使夙興
司尊彝掌六尊六彝之位詔其酌辨其用與其實春祠
夏禴祼用雞彝鳥彝皆有舟其朝踐用兩獻尊其再獻
用兩象尊皆有罍諸臣之所昨也秋嘗冬烝祼用斝彝
黃彝皆有舟其朝獻用兩著尊其饋獻用兩壺尊皆有
罍諸臣之所昨也凡四時之間祀追享朝享祼用虎彝
蜼彝皆有舟其朝踐用兩大尊其再獻用兩山尊皆有
罍諸臣之所昨也
朝踐者籩人醢人所謂朝事也踐踐籩豆詩所謂籩
豆有踐是也再獻者籩人醢人所謂饋食也以朝事
為初獻則饋食為再獻矣朝獻即朝踐也以籩豆言
之則曰踐以爵言之則曰獻相備也饋獻即再獻也
以序言之則曰再以物言之則曰饋亦相備而已間
祀追享朝享禘祫也禘祫非四時常祀也故謂之間
祀禘及祖所自出故謂之追享祫自喪除朝廟始故
謂之朝享彝皆有舟尊皆有罍為酒戒也罍為雲靁
之象焉故謂之罍舟所受過量則沉溺靁能作陽氣
以澤物然作而不節更以害之
凡六彝六尊之酌鬱齊獻酌醴齊縮酌盎齊涗酌凡酒
脩酌大喪存奠彝大旅亦如之
縮酌以茅縮而後酌也涗酌以酒涚而後酌也鬱齊
不縮也獻之而已故曰獻酌醴齊不涗也縮之而已
故曰縮酌盎齊不脩也涗之而已故曰涗酌
司几筵掌五几五席之名物辨其用與其位凡大朝覲
大饗射凡封國命諸侯王位設黼依依前南鄉設莞筵
紛純加繅席畫純加次席黼純左右玉几祀先王昨席
亦如之諸侯祭祀席蒲筵繢純加莞席紛純右彫几昨
席莞筵紛純加繅席畫純筵國賓于牖前亦如之左彤
几甸役則設熊席右漆几凡喪事設葦席右素几其柏
席用雈黼純諸侯則紛純每敦一几凡吉事變几凶事
仍几
莞筵紛純皆成以全體道之質也繅席則加藻飾焉
而畫純則雜衆色以章之德之文也次席則以次列
成文黼純則以斷割為義事之制也左右玉几則左
右所馮皆德焉王德備此故大朝覲饗射封國命諸
侯祀先王受酢壹用此而已蒲筵則以柔從為體繢
純則采物有所受之以柔從為體則雖貴而不矯采
物有所受之則雖富而不溢此諸侯所以保其國而
為祭主也加莞席紛純則致道之質焉所以祀也莞
席紛純加繅席畫純則致道之質以成祀事成德之
文以受酢福致道之質則信由中出成德之文則禮
自外作故筵國賓于牖前亦如之也夫承賓事之大
則猶承神也故大饗之禮唯不入牲他皆如祭祀而
大賓客不見凶服刑人則亦如祭祀焉用其至故也
然祭祀及昨異席則其致道也僅成祀而已無黼依
無次席黼純則離於事然後能致道非王德矣夫繢
純繢而後純則以諸侯采物有所受之畫純純而後
畫而諸侯昨席用焉則諸侯雖以謹席為孝亦制節
故也右彫几則以義為主彫刻制之文所以成義義
隂也故右几左彤几則以禮為主彤文明之物所以
合禮禮陽也故左几筵國賓不設几則几尊者所馮
嫌以尊加焉祭祀則不嫌故也甸役設熊席則用毅
以莅衆也右漆几則漆貞固之物貞固所以幹事幹
事知也知隂也故右几
天府掌祖廟之守藏與其禁令凡國之玉鎮大寶器藏
焉若有大祭大喪則出而陳之既事藏之凡官府鄉州
及都鄙之治中受而藏之以詔王察羣吏之治上春釁
寶鎮及寶器凡吉凶之事祖廟之中沃盥執燭季冬陳
玉以貞來歲之媺惡若遷寳則奉之若祭天之司民司
禄而獻民數穀數則受而藏之
典瑞掌玉瑞玉器之藏辨其物名與其用事設其服飾
王晉大圭執鎮圭繅藉五采五就以朝日公執桓圭侯
執信圭伯執躬圭繅皆三采三就子執穀璧男執蒲璧
繅皆二采再就以朝覲宗遇會同于王諸侯相見亦如
之瑑圭璋璧琮繅皆二采一就以覜聘四圭有邸以祀
天旅上帝兩圭有邸以祀地旅四望祼圭有贊以肆先
王以祼賓客圭璧以祀日月星辰璋邸射以祀山川以
造贈賓客土圭以致四時日月封國則以土地珍圭以
徵守以䘏凶荒牙璋以起軍旅以治兵守璧羡以起度
駔圭璋璧琮琥璜之渠眉疏璧琮以斂尸穀圭以和難
以聘女琬圭以治德以結好琰圭以易行以除慝大祭
祀大旅凡賓客之事共其玉器而奉之大喪共飯玉含
玉贈玉凡玉器出則共奉之
故書珍為鎮當從故書以鎮為正王晉大圭執鎮圭
繅藉五采五就以朝日者圭之所象道之用也大圭
杼上終葵首則其用也即其體而已此其所以為大
也故王晉之晉之服之也鎮圭則四方鎮焉萬物養
焉仁而已故王執之繅藉則内玉之貞剛而以柔順
藉焉五采則備德之文五就則成德之事以朝日則
王之朝日猶諸侯之相見也諸侯相見以朝覲宗遇
會同於王之器則王之朝日以祀天旅上帝之器宜
矣言以朝日則以祀天旅上帝可知也公執桓圭則
以仁為體彊直有以立上承而不下芘之德歸之上
其立也不孤焉公之所執也侯執信圭則以仁為體
尊而不詘伯執躬圭則以仁為體卑而不信繅皆三
采三就則德之殺也子執穀璧則以善養人而已男
執蒲璧則以順安人而已繅皆二采再就則德之殺
也以朝覲宗遇會同于王而諸侯相見亦如之則君
子自敵以上皆用其至焉瑑圭璋璧琮繅皆二采一
就以覜聘者圭璋璧琮皆瑑焉則異於禮神之物二
采則非二采不成為德一就則覲成事而已頫聘臣
之禮故也四圭有邸則四圭而宿一邸也兩圭有邸
則兩圭而宿一邸也祼圭有瓚則以圭為柄也圭璧
則以璧為邸也璋邸射則璋宿于邸若射之貫焉日
月星辰以璧為邸則四圭邸璧可知也四圭邸璧則
兩圭邸琮可知也兩圭邸琮則璋邸琮亦可知也自
山川以上皆稱祀神之也神之則其器所象皆其所
託而宿故稱邸焉圭璧不言邸而知其為邸則以璋
邸知之也四圭所象則天之利用無所不達兩圭所
象則地之利用能地而已圭所象則陽之生物璋所
象則隂之成事若射之貫則山川通氣故也旅上帝
旅四望則會而旅焉故所象與天地同德國主山川
而保之故造贈賓客與山川同物也祼圭有瓚以肆
先王則羞其肆而祼焉猶賓客之祼也圭以致其用
瓚以贊其事祼非正禮故也土圭以測土深故謂之
土圭以致四時日月則冬夏以致日春秋以致月封
國以土地則度地之廣袤焉鎮圭王瑞也四方鎮焉
萬物養焉故以徵諸侯以恤凶荒牙璋所象隂之成
事而有噬嗑之用焉故以起軍旅以治兵守璧羨為
璧而羨之也以起度則度尺以為度度在樂則起於
黃鍾之長在禮則起於璧羨先王以為度之不存則
禮樂之文熄故作此使天下後世有考焉駔圭璋璧
琮琥璜之渠眉疏璧琮以斂尸則六物皆為渠眉璧
琮文疏焉左右手足腹背各以其物會而斂也穀圭
蓋如穀璧之文以善為義故以和難以聘女琬圭蓋
圓其銳以順為義故以治德以結好琰圭蓋剡其末
有戈兵之象故以易行以除慝易行則威讓文告而
已除慝則有誅伐之事焉
典命掌諸侯之五儀諸臣之五等之命上公九命為伯
其國家宫室車旗衣服禮儀皆以九為節侯伯七命其
國家宫室車旗衣服禮儀皆以七為節子男五命其國
家宫室車旗衣服禮儀皆以五為節王之三公八命其
卿六命其大夫四命及其出封皆加一等其國家宫室
車旗衣服禮儀亦如之
公侯伯子男之命以九以七以五皆陽數人君故也
公卿大夫之命以八以六以四皆隂數人臣故也自
三命以下則已卑故雖陽數亦以命人臣而已
凡諸侯之適子誓於天子攝其君則下其君之禮一等
未誓則以皮帛繼子男公之孤四命以皮帛視小國之
君其卿三命其大夫再命其士一命其宫室車旗衣服
禮儀各眡其命之數侯伯之卿大夫士亦如之子男之
卿再命其大夫一命其士不命其宫室車旗衣服禮儀
各眡其命之數
適子攝其君則君或多疾故也孤執皮帛諸侯之適
子未誓則以皮帛繼子男公之孤以皮帛眡小國之
君摰用帛唯此而已然書所謂三帛者此歟其士不
命而曰各眡其命之數蓋雖不命亦視一命之數焉
司服掌王之吉凶衣服辨其名物與其用事王之吉服
祀昊天上帝則服大裘而冕祀五帝亦如之享先王則
衮冕享先公饗射則鷩冕祀四望山川則毳冕祭社稷
五祀則希冕祭羣小祀則玄冕
祀昊天上帝則大裘而冕祀五帝亦如之者大裘無
經緯之文無繪繡之功其色則復乎至幽而已羣而
不黨則又由天道而公焉致恭以有禮則事至尊之
道也故以祀昊天為稱祀五帝則如之而已五帝之
為德則既有所分矣裘不可徒服蓋亦服衮故禮記
言郊之祭王被衮以象天也冕後方而前圓後卬而
前俛玄表而朱裏後方者不變之體前圓者無方之
用卬而玄者升而辨於物俛而朱者降而與萬物相
見曰冕則以其與萬物相見名之也夫璧以圓為體
而冕以方為體者以方為體則以圓為用以圓為體
則以銳為用以銳為用非道之全也故執之而已享
先王則衮冕享先公饗射則鷩冕祀四望山川則毳
冕祭社稷五祀則希冕祭羣小祀則玄冕者各稱其
事而已先公之尊也而所服止於鷩冕非卑之於先
王以為祭則各以其服授尸尸服如是而王服衮以
臨之則非所以為敬故弗敢也祭社稷五祀所服止
於希冕則亦非卑之於饗射也以為社稷五祀之所
上止於利人故衣粉米而已以書考之古人之象凡
十二章蓋一隂一陽之謂道道之在天日月以運之
星辰以紀之其施於人也仁莫尚焉無為而仁者山
也仁而不可知者龍也仁藏於不可知而顯於可知
者禮也禮者文而已其文可知者華蟲也凡此皆德
之上故繪而在上宗彝則虎蜼之彝虎義也蜼智也
象之於宗彝則又以能常奉宗廟為孝焉柔順清潔
可以薦羞者藻昭明齊速可以亨餁者火藻也火也
則所以致其孝米養人也粉之然後利散而均焉養
人而已而無斷以制之非所謂知柔剛黼則所以為
斷也用斷不可以無辨黻則所以為辨也凡此皆德
之下故絺繡而在下然辨物者德之所以成終始也
至周登三辰於旗而登龍於山則作服九章而已蓋
於是時其為王也純矣則其於天道也志之而已衮
冕則九章之服公所服也而王亦服焉故文從公衣
而音從音從上下通也鷩冕則七章之服蓋自華蟲
而下故謂之鷩也毳冕則五章之服蓋自虎蜼而下
故謂之毳也希冕則三章之服蓋其章粉米而已故
謂之希玄冕則裳黻而已其章不足道也故稱衣之
玄焉凡六冕之服其衣皆玄其裳皆纁德成而上事
成而下之意以玄為德則非所以接事也
凡兵事韋弁服視朝則皮弁服凡甸冠弁服凡凶事服
弁服凡弔事弁絰服
韋弁違物性而制之質而已矣故兵事韋弁服其染
赤為之則以宣布著盡為義皮弁順物性而制之文
質具焉故視朝皮弁服其用鹿皮為之則以知接其
類為義冠弁玄冠也兵則有事矣故尚赤甸則未有
事故尚玄
凡喪為天王斬衰為王后齊衰王為三公六卿錫衰為
諸侯緦衰為大夫士疑衰其首服皆弁絰大札大荒大
烖素服
為天王斬衰者王臣及諸侯也謂之天王則以王為
天故也明不以王為天則弗服矣故諸侯之大夫自
天其君則為王緦衰而已
公之服自衮冕而下如王之服侯伯之服自鷩冕而下
如公之服子男之服自毳冕而下如侯伯之服孤之服
自希冕而下如子男之服卿大夫之服自玄冕而下如
孤之服其凶服加以大功小功士之服自皮弁而下如
大夫之服其凶服亦如之其齊服有玄端素端凡大祭
祀大賓客共其衣服而奉之大喪共其復衣服斂衣服
奠衣服廞衣服皆掌其陳序
典祀掌外祀之兆守皆有域掌其禁令若以時祭祀則
帥其屬而脩除徵役于司隷而役之及祭帥其屬而守
其厲禁而蹕之
鄭氏謂外祀所祀於四郊域兆表之域守則守其兆
域也
守祧掌守先王先公之廟祧其遺衣服藏焉若將祭祀
則各以其服授尸其廟則有司脩除之其祧則守祧黝
堊之既祭則藏其隋與其服
世婦掌女宫之宿戒及祭祀比其具詔王后之禮事帥
六宫之人共齍盛相外内宗之禮事大賓客之饗食亦
如之大喪比外内命婦之朝莫哭不蔽者而苛罰之凡
王后有摻事於婦人則詔相凡内事有達於外官者世
婦掌之
内宗掌宗廟之祭祀薦加豆籩及以樂徹則佐𫝊豆籩
賓客之饗食亦如之王后有事則從大喪序哭者哭諸
侯亦如之凡卿大夫之喪掌其弔臨
世婦言掌弔臨于卿大夫之喪則王或使焉乃往内
宗言凡卿大夫之喪掌其弔臨則凡喪皆往亦同族
故也
外宗掌宗廟之祭祀佐王后薦玉豆視豆籩及以樂徹
亦如之王后以樂羞齍則贊凡王后之獻亦如之王后
不與則贊宗伯小祭祀掌事賓客之事亦如之大喪則
敘外内朝莫哭者哭諸侯亦如之
内宗同族故薦加豆籩外宗族異故佐贊后及宗伯
而已内宗大喪序哭者則與宮中之哭者序焉外宗
敘内外朝莫哭者則敘内女外婦之序哭也世婦言
掌弔臨于卿大夫之喪則王或使焉乃往内宗言凡
卿大夫之喪掌其弔臨則凡喪皆往矣掌弔臨則亦
同族故也
冢人掌公墓之地辨其兆域而為之圖先王之葬居中
以昭穆為左右凡諸侯居左右以前卿大夫士居後各
以其族凡死於兵者不入兆域凡有功者居前以爵等
為丘封之度與其樹數
死政者養其老孤而又饗之所以勸也凡死於兵者
不入兆域則死政與絀焉蓋勸之以明其有義絀之
以明其非孝欲人兩得之而已必於葬絀之則父母
全而生之子全而歸之然後為孝故也以昭穆為左
右各以其族尚親也凡死於兵者不入兆域尚德也
凡有功者居前尚功也以爵等為丘封之度與其樹
數尚貴也蓋先王所以治死者如此
大喪既有日請度甫竁遂為之尸及竁以度為丘隧共
喪之窆器及葬言鸞車象人及窆執斧以涖遂入藏凶
器正墓位蹕墓域守墓禁凡祭墓為尸凡諸侯及諸臣
葬於墓者授之兆為之蹕均其禁
凡祭為尸皆取所祭之類故宗廟之尸則以其昭穆
之同山林之尸則以山虞竁墓之尸則以冢人言鸞
車象人者言之於匶使知有焉正墓位則正其所居
左右前後蹕墓域則若墓大夫之巡墓厲守墓禁則
若墓大夫居其中之室以守之授之兆則死自竁窆
均其禁則均地守焉
墓大夫掌凡邦墓之地域為之圖令國民族葬而掌其
禁令正其位掌其度數使皆有私地域凡爭墓地者聽
其獄訟帥其屬而巡墓厲居其中之室以守之
墓大夫徒二百人豈不多哉然邦墓地域禁令度數
皆掌焉帥其屬巡墓厲而居其中之室以守之則與
夫後世人自求地家自置守富則僣而不忌貧則無
所於葬掘墓盜尸斬木之獄不絶於有司其為利害
煩省異矣
職喪掌諸侯之喪及卿大夫士凡有爵者之喪以國之
喪禮涖其禁令序其事凡國有司以王命有事焉則詔
贊主人凡其喪祭詔其號治其禮凡公有司之所共職
喪令之趣其事
有司以王命有事於諸侯則謂之國有司言國以别
侯國也以公物共私喪則謂之公有司公有司之所
共則非國矣職喪無三公之喪則上言諸侯下言卿
大夫又言凡有爵者包三公矣
