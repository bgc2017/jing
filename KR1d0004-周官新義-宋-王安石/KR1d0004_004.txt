周官新義卷四宋王安石撰
天官四
醫師掌醫之政令聚毒藥以共醫事凡邦之有疾病者
疕瘍者造焉則使醫分而治之歲終則稽其醫事以制
其食十全為上十失一次之十失二次之十失三次之
十失四為下
毒所謂五毒藥所謂五藥歲終則稽其醫事以制其
食者餼廩稱事然後能者勸不能者勉故十全為上
鄭氏為全猶愈也人之疾固有不可治者苟知不可
治而信則亦全也何必愈
食醫掌和王之六食六飲六膳百羞百醬八珍之齊凡
食齊視春時羹齊視夏時醬齊視秋時飲齊視冬時凡和
春多酸夏多苦秋多辛冬多鹹調以滑甘凡會膳食之
宜牛宜稌羊宜黍豕宜稷犬宜粱鴈宜麥魚宜苽凡君
子之食恒放焉
凡食齊視春時羹齊視夏時醬齊視秋時飲齊視冬
時者所御温熱涼寒宜如此凡和春多酸夏多苦秋
多辛冬多鹹調以滑甘者春主發散則宜多酸以收
之夏主解緩則宜多苦以堅之秋主揫歛則宜多辛
以散之冬主堅栗則宜多鹹以耎之滑則所以利之
甘則所以緩之緩之利之則所以調之也凡會膳食
之宜牛宜稌羊宜黍豕宜稷犬宜粱鴈宜麥魚宜苽
者食物各有所宜也物之所宜非適此而已且有所
宜則亦有所畏惡相反當避者矣其物不可勝言也
言其所嘗食焉則可推類而知矣君子之食恒放焉
者温熱涼寒酸苦辛鹹滑甘與膳食之宜凡百君子
所以自養恒放王如此在易之頤君子以節飲食此
之謂節飲食
疾醫掌養萬民之疾病四時皆有癘疾春時有痟首疾
夏時有痒疥疾秋時有瘧寒疾冬時有嗽上氣疾
列子曰指擿無痟癢痟痛也素問曰冬傷於寒春必
病溫夏傷於暑秋必痎瘧病温則所謂痟首之疾痎
瘧則所謂瘧寒之疾盖方冬之時陽為主於内寒雖
入之勢未能動及春陽出而隂為内主然後寒動而
搏陽為痟首之疾矣方夏之時隂為主於内暑雖入
之勢未能動及秋隂出而陽為内主然後暑動而搏
隂為瘧寒之疾矣痒疥疾則夏陽溢於膚革清搏而
淫之故也𠻳上氣疾則冬陽溢於蔵府清乘而逆之
故也
以五味五榖五藥養其病以五氣五聲五色視其死生
兩之以九竅之變參之以九蔵之動
素問曰氣不足補之以精精不足補之以味味養精
者也榖養形者也藥則療病者也養精為本養形次
之療病為末此治之序也望其氣矣則又聽其聲則
又視其色視其色矣則又兩之以九竅之變參之以
九蔵之動也九竅有變而後占九蔵則診其動於脈
兩之也以隂陽參之也以隂陽沖氣醫經所謂胃氣
也以氣聲色視死生不過五以味榖藥養其病亦不
過五則物之更王更相更廢更囚更死不過五故也
凡民之有疾病者分而治之死終則各書其所以而入
于醫師
醫師言邦之有疾病疾醫言民之有疾病治及民則
餘可知矣或言邦或言民相備而已醫師既言使醫
分而治之疾醫又言分而治之者醫師分疾病疕瘍
使各治之而疾醫所治又各有能故也至於瘍醫但
言凡有瘍者受其藥焉則腫瘍潰瘍金瘍折瘍同科
而已獸醫曰死疾醫曰死終終則盡其道而死所謂
君子曰終是也終亦有所以而非醫之罪也亦書其
所以焉使知如此者在所不治
瘍醫掌腫瘍潰瘍金瘍折瘍之祝藥劀殺之齊凡療瘍
以五毒攻之以五氣養之以五藥療之以五味節之凡
藥以酸養骨以辛養筋以鹹養脈以苦養氣以甘養肉
以滑養竅凡有瘍者受其藥焉
腫瘍聚而不潰潰瘍潰而不聚金瘍刃創未必折骨
折瘍折骨未必刃創腫瘍潰瘍自内作而潰瘍為重
金瘍折瘍自外作而折瘍為重故先腫瘍後潰瘍先
金瘍後折瘍也素問曰上古移精變氣祝由而已醫
之用祝尚矣而瘍尤宜祝後世有以氣封瘍而徙之
者蓋變氣祝由之遺法也祝之不勝然後舉藥藥之
不勝然後劀劀之不勝然後殺鄭氏謂殺以藥食其
惡肉是也以五毒攻之者攻以殺之以五氣養之者
養以生之以五藥療之者療以治之以五味節之者
節以成之獨於瘍言以五氣養之者素問曰形不足
者温之以氣瘍之治宜以氣瘍之治宜以氣而其以
五氣養之反在五毒攻之之後則必先除其惡然後
可養故也凡療瘍者五毒五氣五味亦所以療也而
獨言以五藥療之以藥為主也疾醫以五味五榖五
藥養其病而瘍醫以五藥療之然後以五味節之者
疾醫所言者養也且病以治内為主故先味而後藥
瘍醫所言者療也且瘍以治外為主故先藥而後味
以酸養骨者骨欲收以辛養筋者筋欲散以鹹養脈
者脈欲耎以苦養氣者氣欲堅以甘養肉者肉欲緩
以滑養竅者竅欲利於瘍醫言養骨筋脈氣肉竅則
善養此六者瘍無所生也及其生而治之也則亦以
此養之
獸醫掌療獸病療獸瘍凡療獸病灌而行之以節之以
動其氣觀其所𤼵而養之凡療獸瘍灌而劀之以𤼵其
惡然後藥之養之食之凡獸之有病者有瘍者使療之
死則計其數以進退之
獸言病而不言疾者孟子曰舜明於庶物察於人倫
以為物之難知不若人之可察也唯其不可察也故
病而後可知也病與瘍以一醫治之賤畜故也醫師
言稽其醫事以制其食獸醫言死則計其數以進退
之制其食則有進退進退之則因亦制其食矣人言
死終獸言死則以物之所以死有不可察故也不稽
其全失為上下而計其生死為進退則亦以是故也
酒正掌酒之政令以式灋授酒材凡為公酒者亦如之
辨五齊之名一曰泛齊二曰醴齊三曰盎齊四曰緹齊
五曰沈齊辨三酒之物一曰事酒二曰昔酒三曰清酒
辨四飲之物一曰清二曰醫三曰漿四曰酏掌其厚薄
之齊以共王之四飲三酒之饌及后世子之飲與其酒
以式法授酒材者式其給用之式法其釀造之法凡
為公酒亦如之者鄭氏謂鄉射飲酒以公事作酒者
亦以式法及酒材授之使自釀之也辨五齊之名三
酒之物者其物之法其名之義皆無所經見不可得
而知然五齊言辨名三酒言辨物者五齊以祭祭則
致其義名義之所出也三酒以飲飲則致其實物實
之所效也共王獨三酒則三酒以飲五齊以祭故也
言共王之四飲三酒之饌及后世子之飲與其酒則
后世子之飲與酒共之而已弗為之饌也
凡祭祀以灋共五齊三酒以實八尊大祭三貳中祭再
貳小祭壹貳皆有酌數唯齊酒不貳皆有器量
凡祭祀必以灋共五齊三酒以實八尊者凡天地宗
廟社稷諸神之祭祀皆共五齊三酒以實尊物各一
尊凡八尊而其所實各以其法也大祭三貳中祭再
貳小祭壹貳皆有酌數者皆非此八尊所實齊酒則
皆有貳大祭所酌度用一尊則以三尊副之中祭所
酌度用一尊則以兩尊副之小祭所酌度用一尊則
以一尊副之而其尊所實又皆有酌數也凡有貳者
備乏少也大祭所貳尤多則尤致其嚴故也唯齊酒
不貳皆有器量者唯所實八尊五齊三酒則無尊以
副之而其尊所實亦皆有器量也為其弗酌也故有
器量而無酌數也凡祭祀必設此五齊三酒而弗酌
者以神事焉故用五齊以人養焉故用三酒備五齊
三酒而弗酌則所以致事養之義而非以為味是所
謂禮之敬文也
共賓客之禮酒共后之致飲于賓客之禮醫酏糟皆使
其士奉之凡王之燕飲酒共其計酒正奉之凡饗士庶
子饗耆老孤子皆共其酒無酌數掌酒之賜頒皆有灋
以行之凡有秩酒者以書契授之酒正之出日入其成
月入其要小宰聽之歲終則會唯王及后之飲酒不會
以酒式誅賞
王燕飲酒共其計者至尊不可以有司法數制之故
共其計使知其不節則自戒也然則后何以不共其
計后王所帥也王知自戒則亦已矣饗士庶子饗耆
老孤子皆共其酒無酌數則王施德惠焉取醉之而
已掌酒之賜頒皆有法以行之者名位不同禮亦異
數故也凢有秩酒者有常賜之酒也鄭氏以王制九
十日有秩而謂有秩酒者老臣也老臣固宜有秩酒
然有秩酒則非特老臣而已以書契授之者授以書
使知其所得之數授以契使執之取酒也酒正之出
日入其成月入其要小宰聽之者特謹其出異于餘
物毖酒之意必使小宰聽之則小宰執九式之貳掌
出納之正而止其不如法者也以酒式誅賞者以式
計其贏不足美惡之數而誅賞也
酒人掌為五齊三酒祭祀則共奉之以役世婦共賓客
之禮酒飲酒而奉之凡事共酒而入于酒府凡祭祀共
酒以往賓客之陳酒亦如之
祭祀則共奉之以役世婦者世婦掌女宫之宿戒及
祭祀比其具酒人則共其物奉其事以為世婦役也
共賓客之禮酒飲酒而奉之者饗以訓恭儉故爵盈而
不飲為禮而已則禮酒饗酒也燕以示慈惠故燕謂
之飲酒則飲酒者燕酒也凡事共酒而入于酒府者
酒正掌辨酒物及厚薄之齊故凡事共酒則入于酒
府酒正視焉而後共之酒正言共賓客之禮酒酒人
言共賓客之禮酒飲酒而奉之凡事共酒而入于酒
府則酒正之所共者惟禮酒而已矣其飲酒則自酒
人之所共酒人之共禮酒則共之入于酒府酒正之
共禮酒則視酒之所入而共之酒正共之而已酒人
則又奉之也盖雖飲酒亦必酒正視焉而後共之以
酒人凡事共酒入于酒府故也祭祀共酒以往則自
有奉之者往共其陳而已
漿人掌共王之六飲水漿醴涼醫酏入于酒府共賓客
之稍禮共夫人致飲于賓客之禮清醴醫酏糟而奉之
凡飲共之
漿人言掌共王之六飲水漿醴涼醫酏入于酒府者
漿人所謂醴即酒正所謂清清與醴一物也言清則
知所謂醴者清言醴則知所謂清者醴必言清則以
醴有清糟而酒漿所用共王及后世子者清醴也夫
人致飲所謂清醴者此也漿人不言共后世子者水
涼自其宫屬共之四飲則酒正共之矣漿人不共水
涼則與膳夫不共薦同意水涼無厚薄之齊又非酒
正所共而亦入于酒府則以共王亦視之也共賓客
之稍禮則若庖人繼肉廩人繼粟稍給其物也共夫
人致飲於賓客之禮清醴醫酏糟而奉之者夫人有
致飲於賓客之禮則猶冡宰有好賜予也盖上下内
外小大相成焉禮之所以立也后致飲則醫酏糟而
已厭於王也夫人致飲則又有清醴焉卑者不嫌故
無厭也其厭也乃其所以為貴也禮有以少為貴者
此之謂也
凌人掌冰正歲十有二月令斬冰三其凌春始治鑑凡
内外饔之膳羞鑑焉凡酒漿之酒醴亦如之祭祀共冰
鑑賓客共冰大喪共夷槃冰夏頒冰掌事秋刷
凌人掌冰正歲十有二月令斬冰三其凌者凌即冰
也斬之而為凌三其凌為度所用備消釋也春始治鑑
者鑑者鑑所以盛冰也治鑑非苐春而已於是乎始
也
籩人掌四籩之實朝事之籩其實䵄蕡白黑形鹽膴鮑
魚鱐饋食之籩其實棗㮚桃乾䕩榛實加籩之實蓤芡
㮚浦蓤芡㮚脯羞籩之實糗餌粉餈凡祭祀共其籩薦
羞之實喪事及賓客之事共其薦籩羞籩為王及后世
子共其内羞凡籩事掌之
醢人掌四豆之實朝事之豆其實韭菹醓醢昌本麋臡
菁菹鹿臡茆菹麇臡饋食之豆其實葵菹蠃醢脾析蠯
醢蜃蚳醢豚拍魚醢加豆之實芹菹兔醢深蒲醓醢箈
菹鴈醢筍菹魚醢羞豆之實酏食糝食凡祭祀共薦羞
之豆實賓客喪紀亦如之為王及后世子共其内羞王
舉則共醢六十罋以五齊七醢七菹三臡實之賓客之
禮共醢五十罋凡事共醢
朝事之籩豆以象朝事其親所進也饋食之籩豆以
象食時之所進也加籩加豆則以象饋之有加至於
羞籩羞豆則以象養之有羞也孝子之事其親欲知
其養其養也欲致其盛既盛以為未足則欲備其細
細既備矣以為是養而已弗敬不足以為孝孝則又
欲致其敬既備且致其敬斯可以已矣乃若考子之
心則又欲致其難且致其美夫致其難且致其美是
亦有力者所易也則又欲自致焉服其勤而致新以
進之則所以自致也朝事之籩其實䵄蕡白黑形鹽
膴鮑魚鱐朝事之豆其實韭菹醓醢昌本麋臡菁菹
鹿臡茆菹麇臡則所以致其養之盛也王使周公閱
來聘魯饗有昌歜白黑形鹽辭曰國君文足昭也武
可畏也則有備物之饗以象其德羞嘉榖鹽虎形鹽
虎形則所謂形鹽昌本則所謂昌歜䵄蕡白黑則所
謂嘉榖推公閱之言則凡朝事之籩豆為致其盛矣
饋食之籩其實棗栗桃乾䕩榛實饋食之豆其實葵
菹蠃醢脾析蠯醢蜃蚳醢豚拍魚醢則所以備其細
且致其敬也脾析豚拍物之小體蠃蠯蜃蚳及魚則
亦皆物之細也此所以為備其細棗㮚榛實女所用
摯以告虔也此所以謂致其敬桃乾䕩則亦備其細
而已加籩之實蓤芡㮚脯加豆之實芹菹兔醢深蒲
醓醢箈菹鴈醢筍菹魚醢所以致其難且致其美也
棗㮚桃乾䕩榛實及葵則取諸園圃而足蓤芡深蒲
芹箈及筍則取之遠矣蠃蠯蜃蚳則可掇也兔鴈魚
則不可以掇而取矣此所以謂致其難葵不若芹之
美桃乾䕩不若㮚脯之美蠃蠯蜃蚳不若兔鴈魚之
美此所以為致其美盖醓可以為盛亦可以為美故
朝事加豆皆以為實魚可以為美亦可以為備㮚可
以為敬亦可以為美故饋食加籩皆以為實也羞籩
之實糗餌粉餈羞豆之實酏食糝食其榖出於耕耨
而皆用舂治煎和之力為多而非若菹醢之屬可以
久此所以為服其勤而致新以進之自致之道也凡
祭祀共其籩薦羞之實者祭祀各有所共常器籩人
共其實而已喪事及賓客之事共其薦籩羞籩則王
有喪事及賓客之事也非特共實而已并以籩共之
也醢人言凡祭祀共薦羞之豆實賓客喪紀亦如之
則非其共王喪事及賓客之事乃以共喪紀及賓客
也共薦羞之豆實則共其實而已籩豆相須而成禮
籩人言共喪事及賓客之事則醢人亦如之矣醢人
言共賓客喪紀則籩人亦如之矣喪事及賓客之事
并器共之則籩醢之器正以共王事故也賓客喪紀
則共實而已盖掌客職喪之屬主其事者自有器也
籩人言共其籩薦羞之實者籩人之官以籩名故也
醢人言共薦羞之豆實者醢人之官不以豆名故也
籩人醢人皆不言共王及后世子之内羞而曰為王
及后世子共其内羞則此内羞非共王及后世子乃
王及后世子以此内羞共禮事而籩人醢人為之共
之也世婦及祭之日涖陳女宫之具凡内羞之物則
内羞所共為祭祀矣
醯人掌共五齊七菹凡醯物以共祭祀之齊菹凡醯醬
之物賓客亦如之王舉則共齊菹醯物六十罋共后及
世子之醬齊菹賓客之禮共醯五十罋凡事共醯
醯人所共五齊七醢七菹三臡皆謂之醬故醢人王
舉則共六十罋以五齊七醢七菹三臡實之醯人掌
共王五齊七菹凡醯物王舉則共齊菹醯物六十罋
而膳夫為之醬用百有二十罋也醢人醯人各有五
齊七菹而醢人謂之齊菹醯物則醯人之齊菹以醯
成之以醯成之之物謂之醯物所謂凡醯物是也以
醯成之之醬為之醯醬所謂凡醯醬之物是也所謂
共后及世子之醬齊菹則凡醯醬齊菹也
鹽人掌鹽之政令以共百事之鹽祭祀共其苦鹽散鹽
賓客共其形鹽散鹽王之膳羞共飴鹽后及世子亦如
之凡齊事鬻鹽以待戒令
苦鹽鹽之苦者盖今顆鹽是也飴鹽鹽之甘者盖今戎
鹽是也散鹽鹽之散者盖今末鹽是也散鹽不如顆
鹽之苦又不如戎鹽之甘故不知其味名之而名其
體也言散鹽則知所謂飴鹽苦鹽非散矣賓客形鹽
則備物之饗也備物之饗有鹽虎形以象武之可畏
也鹽可以柔物而從革之所生潤下之所作求其生
作之方則西北也故以為虎形象天事之武朝事之
籩有形鹽而鹽人不言者賓客共之則祭祀從可知
也然則祭祀不言共飴鹽者亦后世子共之則祭祀
從可知也祭祀共苦鹽則外盡物故也
幂人掌共巾幂祭祀以疏布巾幂八尊以畫布巾幂六
彝凡王巾皆黼
八尊酒人凡祭祀以五齊三酒所實設而弗酌是禮
之文也六彝司尊彝所用以裸是禮之實也禮之文
成之以質故以疏布巾幂八尊禮之質成之以文故
以畫布巾幂六彝言疏知畫布之密言畫知疏布之
素質宜疏文宜縟故也天事武故白與黑為黼西北
方之色也巾以覆物宜象天事故王巾皆黼
宫人掌王之六寢之脩為其井匽除其不蠲去其惡臭
共王之沐浴凡寢中之事埽除執燭共鑪炭凡勞事四
方之舍事亦如之
王朝有三寢有六隂陽之義也
掌舍掌王之會同之舍設梐枑再重設車宫轅門為壇
壝宫棘門為帷宫設旌門無宫則共人門凡舍事則掌
之
凡此所謂所設所共皆會同之事也先設梐枑再重
然後設車宫轅門所以營衛王也為壇壝宫棘門則
以待合諸侯而命事為帷宫設旌門則以待王之舍
止無宫則共人門謂王不在車宫之中則以師為營
衛而共人以為門也壇壝宫帷宫棘門則為之而後
成車宫轅門旌門無所為也設之而已人門則又不
設也共之而已故曰設車宫轅門為壇壝宫棘門為
帷宫設旌門無宫則共人門也轅門仰轅以為門壇
壝宫為壇於中而壝其外也人門若今衛士之有行
門
幕人掌帷幕幄帟綬之事凡朝覲會同軍旅田役祭祀
共其帷幕幄帟綬大喪共帷幕帟綬三公及卿大夫之
喪共其帟
幕人掌帷幕幄帟綬之事鄭氏以為王出宫則有是
事以掌次考之則王出宫有掌次掌其法以待張事
幕人共張物而已所謂凡朝覲會同軍旅田役祭祀
共其帷幕幄帟綬之事則正謂王在宫非出次之時
謂之掌事則非特掌其物矣大喪共帷幕帟綬而不
共幄則王方宅喪無所事幄以帷幕帟綬共張喪柩
而已
掌次掌王次之灋以待張事王大旅上帝則張氊案設
皇邸朝日祀五帝則張大次小次設重帟重案合諸侯
亦如之師田則張幕設重帟重案諸侯朝覲會同則張
大次小次師田則張幕設案孤卿有邦事則張幕設案
凡喪王則張帟三重諸侯再重孤卿大夫不重凡祭祀
張其旅幕張尸次射則張耦次掌凡邦之張事
王大旅上帝則張氊案設皇邸者案盖所據之案邸
盖所宿之邸今朝宿所次謂之邸張宿所次謂之邸
則邸宿所次也盖大旅上帝則掌舍為帷宫而掌次
設宿次於宫中宿次之中則又張氊案謂之皇邸則
或繪或畫或染羽以象焉而其詳莫可得而知也師
田張幕而不張次則與衆皆作故也掌凡邦之張事
則在宫張事自幕人掌之掌次所掌凡在邦而已
