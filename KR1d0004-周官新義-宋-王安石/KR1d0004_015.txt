周官新義卷十六宋王安石撰
秋官三
大行人掌大賓之禮及大客之儀以親諸侯春朝諸侯
而圖天下之事秋覲以比邦國之功夏宗以陳天下之
謨冬遇以協諸侯之慮時會以發四方之禁殷同以施
天下之政時聘以結諸侯之好殷覜以除邦國之慝間
問以諭諸侯之志歸脤以交諸侯之福賀慶以贊諸侯
之喜致禬以補諸侯之烖
冬遇所協之慮時聘所結之好間問所諭之志歸脤
所交之福賀慶所贊之喜致禬所補之烖邦國之君
而已故稱諸侯秋覲所比之功殷覜所除之慝臣民
豫焉非特諸侯故稱邦國時會所發之禁非特一國
故稱四方春朝所圖之事夏宗所陳之謨殷同所施
之政非特一方故稱天下慮慮患也圖謀事也謀成
焉謂之謀事成焉謂之功諸侯之慮協然後天下之
事可圖天下之事可圖然後天下之謨成而可陳謨
成而可陳然後邦國之功成而可比先事後功功以
成事故也先謨後慮終則有始故也慝隂姦也故除
之以殷覜而已言歸脤而不及膰則膰有事而執焉
因以賜之非大行人之所歸也言致禬而不及弔言
禬而弔可知也言諸侯而不言兄弟則兄弟乃大宗
伯以禮親焉大行人親諸侯而已唯春朝圖事不言
以則春朝朝禮之正非適為圖事也
以九儀辨諸侯之命等諸臣之爵以同邦國之禮而待
其賓客上公之禮執桓圭九寸繅藉九寸冕服九章建
常九斿樊纓九就貳車九乘介九人禮九牢其朝位賓
主之間九十步立當車軹擯者五人廟中將幣三享王
禮再祼而酢饗禮九獻食禮九舉出入五積三問三勞
諸侯之禮執信圭七寸繅藉七寸冕服七章建常七斿
樊纓七就貳車七乘介七人禮七牢朝位賓主之間七
十步立當前疾擯者四人廟中將幣三享王禮壹祼而
酢饗禮七獻食禮七舉出入四積再問再勞諸伯執躬
圭其他皆如諸侯之禮諸子執榖璧五寸繅藉五寸冕
服五章建常五斿樊纓五就貳車五乘介五人禮五牢
朝位賓主之間五十步立當車衡擯者三人廟中將幣
三享王禮壹祼不酢饗禮五獻食禮五舉出入三積壹
問壹勞諸男執蒲璧其他皆如諸子之禮凡大國之孤
執皮帛以繼小國之君出入三積不問壹勞朝位當車
前不交擯廟中無相以酒禮之其他皆眡小國之君凡
諸侯之卿其禮各下其君二等以下及其大夫士皆如之
三公八命出封加一命則謂之上公自上公以下皆
謂之建常所建斿數不同而皆象其道故也上公朝
位賓主之間九十步立當車軹擯者五人侯伯朝位
賓主之間七十步立當前疾擯者四人子男朝位賓
主之間五十步立當車衡擯者三人則尊者舒而縟
卑者慼而略故也王禮再祼一祼而酢則祼賓而酢
王也一祼不酢則有禮而無報為若不敢當焉卑故
也饗禮九獻七獻五獻則主於飲故以獻為節食禮
九舉七舉五舉則主於食故以舉為節大國之孤朝
位當車前不交擯廟中無相則彌蹙而略矣以酒禮
之則祼如祭祀非禮人君弗用也
邦畿方千里其外方五百里謂之侯服歲壹見其貢祀
物又其外方五百里謂之甸服二歲壹見其貢嬪物又
其外方五百里謂之男服三歲壹見其貢噐物又其外
方五百里謂之采服四歲壹見其貢服物又其外方五
百里謂之衞服五歲壹見其貢材物又其外方五百里
謂之要服六歲壹見其貢貨物九州之外謂之蕃國世
壹見各以其所貴寳為摯
謂之服謂之蕃國人為之名而已人為之名故可謂
之蠻服亦可以謂之要服可謂之夷鎮蕃服亦可謂
之蕃國而與夏服異名也
王之所以撫邦國諸侯者歲徧存三歲徧覜五歲徧省
七歲屬象胥諭言語協辭命九歲屬瞽史諭書名聽聲
音十有一歲逹瑞節同度量成牢禮同數噐修灋則十
有二歲王廵守殷國
歲徧存使問而存之也三歲徧覜使問而視之也五
歲徧省使廵而察之七歲屬象胥諭言語協辭命者
象胥主譯其言譯其言然後言語可諭言語可諭然
後辭命可協也九歲屬瞽史諭書名聽聲音者瞽主
樂史主書諭書名故屬史聽聲音故屬瞽諭之聽之
則亦協之而已或言協或言聽諭相&KR0640;也先瞽而後
聲音後史而先書名則明聲音書名無所先後十有
一歲逹瑞節同度量成牢禮同數噐修灋則者瑞節
所以逹四方而交之度量所以同四方而一之以交
之也故成其牢禮以一之也故同其數噐則尊卑異
數貴賤異用而同乎王之所制道有升降禮有損益
則王之所制宜以時修之修灋則為是故也言語辭
命以聲音書名為本書名聲音以度量灋則為主度
量灋則王之所制也書名雖未之有可以義制聲音
雖未之有可以理作故王所以一天下始於言語辭
命中於書名聲音終於度量灋則十有二歲王廵守
殷國則親出而省焉或廵守或殷國其出而省焉一
也及夫世喪道失道德之意毁於書名之不逹禮樂
之數熄於度量之不存則先王所以諭而同之可謂
知要矣
凡諸侯之王事辨其位正其等協其禮賓而見之若有
大喪則詔相諸侯之禮若有四方之大事則受其幣聽
其辭凡諸侯之邦交歲相問也殷相聘也世相朝也
曰凡諸侯之邦交歲相問也殷相聘也世相朝也者
諸侯睦則王室無事矣
小行人掌邦國賓客之禮籍以待四方之使者令諸侯
春入貢秋獻功王親受之各以其國之籍禮之
令諸侯春入貢則朝正之時也秋獻功則歲成之時
也各以其國之籍禮之則嘗所以禮之國各籍焉以
為故常左氏傳曰非禮也勿籍
凡諸侯入王則逆勞于畿及郊勞眡館將幣為承而擯
凡四方之使者大客則擯小客則受其幣而聽其辭使
適四方協九儀賓客之禮朝覲宗遇會同君之禮也存
覜省聘問臣之禮也
凡四方之使者大客則擯鄭氏謂擯而見之王使得
自言小客則受其幣而聽其辭鄭氏謂聽之以入告
達天下之六節山國用虎節土國用人節澤國用龍節
皆以金為之道路用旌節門關用符節都鄙用管節皆
以竹為之成六瑞王用瑱圭公用桓圭侯用信圭伯用
躬圭子用榖璧男用蒲璧
上有以合驗乎下下有以合驗乎上則瑞成矣
合六幣圭以馬璋以皮璧以帛琮以錦琥以繡璜以黼
此六物者以和諸侯之好故
圭以象陽之生物馬陽物也乾之所為故合圭以馬
璋章也文明之方所用皮有文焉合璋而不以合琮
則自然之文非所以合琮故合琮以錦也琥象隂之
效法故合琥以繡璜北方之所用也故合璜以黼
若國札喪則令賻補之若國凶荒則令賙委之若國師
役則令槁禬之若國有福事則令慶賀之若國有禍烖
則令哀弔之凡此五物者治其事故及其萬民之利害
為一書其禮俗政事教治刑禁之逆順為一書其悖逆
暴亂作慝猶犯令者為一書其札喪凶荒厄貧為一書
其康樂和親安平為一書凡此五物者每國辨異之以
反命于王以周知天下之故
治五物事故亦反命于王以周知天下之故故於萬
民之利害稱及焉
司儀掌九儀之賓客擯相之禮以詔儀容辭令揖譲之
節將合諸侯則令為壇三成宫旁一門
為壇三成則為三等焉所謂公于上等侯伯于中等
子男于下等是也宫旁一門則覲禮所謂四門是也
詔王儀南鄉見諸侯土揖庶姓時揖異姓天揖同姓及
其擯之各以其禮公於上等侯伯於中等子男於下等
其將幣亦如之其禮亦如之王燕則諸侯毛
鄭氏謂土揖下手揖之時揖平手揖之天揖舉手揖
之言毛與言齒異齒尚長毛尚老朝尊而公之故尚
貴燕親而私之故尚老
凡諸公相為賓主國五積三問皆三辭拜受皆旅擯再
勞三辭三揖登拜受拜送主君郊勞交擯三辭車逆拜
辱三揖三辭拜受車送三還再拜致館亦如之致飱如
致積之禮及將幣交擯三辭車逆拜辱賓車進答拜三
揖三讓每門止一相及廟唯上相入賓三揖三譲登再
拜授幣賓拜送幣每事如初賓亦如之及出車送三請
三進再拜賓三還三辭告辟致饔餼還圭饗食致贈郊
送皆如將幣之儀賓之拜禮拜饔餼拜饗食賓繼主君
皆如主國之禮諸侯諸伯諸子諸男之相為賓也各以
其禮相待也如諸公之儀
諸公之臣相為國客則三積皆三辭拜受及大夫郊勞
旅擯三辭拜辱三譲登聽命下拜登受賓使者如初之
儀及退拜送致館如初之儀及將幣旅擯三辭拜逆客
辟三揖每門止一相及廟唯君相入三譲客登拜客三
辟授幣下出每事如初之儀及禮私面私獻皆再拜稽
首君荅拜出及中門之外問君客再拜對君拜客辟而
對君問大夫客對君勞客客再拜稽首君荅拜客趨辟
致饔餼如勞之禮饗食還圭如將幣之儀君館客客辟
介受命遂送客從拜辱于朝明日客拜禮賜遂行如入
之積凡侯伯子男之臣以其國之爵相為客而相禮其
儀亦如之
凡四方之賓客禮儀辭命餼牢賜獻以二等從其爵而
上下之凡賓客送逆同禮凡諸侯之交各稱其邦而為
之幣以其幣為之禮凡行人之儀不朝不夕不正其主
面亦不背客
每門止一相為將致敬於廟故也及廟唯上相入則
致敬故也每門止一相唯君相入則客相不入焉客
再拜稽首君答拜則拜而不稽首主君而客臣故也
賓繼主君皆如主國之禮則賓所以繼主君無過不
及焉凡諸侯之交各稱其邦而為之幣為之禮則主
君所以禮賓亦無過不及焉夫邦國之君臣相為賓
客而先王設官焉問勞贈送物為之數拜揖辭受事
為之節觀春秋之時一言之不讐一拜之不中而兩
國為之暴骨則周官圖民禍難豈為不豫哉不朝不
夕不正其主面亦不背客者鄭氏謂不正東鄉不正
西鄉嘗視賓主之間得兩鄉之而已
行夫掌邦國傳遽之小事媺惡而無禮者凡其使也必
以旌節雖道有難而不時必達居於其國則掌行人之
勞辱事焉使則介之
環人掌送逆邦國之通賓客以路節逹諸四方舍則授
館令聚柝有任噐則令環之凡門關無幾送逆及疆
曰邦國之通賓客謂諸侯賓客之往來者路節鄭氏
謂旌節也
象胥掌蠻夷閩貉戎狄之國使掌傳王之言而諭說焉
以和親之若以時入賓則協其禮與其辭言傳之凡其
出入送逆之禮節幣帛辭令而賓相之凡國之大喪詔
相國客之禮儀而正其位凡軍旅會同受國客幣而賓
禮之凡作事王之大事諸侯次事卿次事大夫次事上
士下事庶子
職方氏言四夷八蠻七閩九貉五戎六狄皆其圖地
掌于職方而可辨數要者也象胥言掌蠻夷閩貉戎
狄之國使而不言其國數則所職非特職方可辨數
要之國也不謂之入王而謂之入賓則或非王政所
加焉凡作事作四夷之事也王之大事諸侯故彤弓
廢則諸夏衰矣次事上士下事庶子則下事有中士
下士以庶子包之也
掌客掌四方賓客之牢禮餼獻飲食之等數與其政治
王合諸侯而饗禮則具十有二牢庶具百物&KR0640;諸侯長
十有再獻王廵守殷國則國君膳以牲犢令百官百牲
皆具從者三公眡上公之禮卿眡侯伯之禮大夫眡子
男之禮士眡諸侯之卿禮庶子壹眡其大夫之禮
凡諸侯之禮上公五積皆眡飱牽三問皆脩羣介行人
宰史皆有牢飱五牢食四十簠十豆四十鉶四十有二
壺四十鼎簋十有二牲三十有六皆陳饔餼九牢其死
牢如飱之陳牽四牢米百有二十筥醯醢百有二十罋
車皆陳車米眡生牢牢十車車秉有五籔車禾眡死牢
牢十車車三秅芻薪倍禾皆陳乘禽日九十雙殷膳大
牢以及歸三饗三食三燕若弗酌則以幣致之凡介行
人宰史皆有飱饔餼以其爵等為之牢禮之陳數唯上
介有禽獻夫人致禮八壺八豆八籩膳大牢致饗大牢
食大牢卿皆見以羔膳大牢
侯伯四積皆眡飱牽再問皆脩飱四牢食三十有二簠
八豆三十有二鉶二十有八壺三十有二鼎簋十有二
腥二十有七皆陳饔餼七牢其死牢如飱之陳牽三牢
米百筥醯醢百罋皆陳米三十車禾四十車芻薪倍禾
皆陳乘禽日七十雙殷膳大牢三饗再食再燕凡介行
人宰史皆有飱饔餼以其爵等為之禮唯上介有禽獻
夫人致禮八壺八豆八籩膳大牢致饗大牢卿皆見以
羔膳特牛
子男三積皆眡飱牽壹問以脩飱三牢食二十有四簠
六豆二十有四鉶十有八壺二十有四鼎簋十有二牲
十有八皆陳饔餼五牢其死牢如飱之陳牽二牢米八
十筥醯醢八十罋皆陳米二十車禾三十車芻薪倍禾
皆陳乘禽日五十雙壹饗壹食壹燕凡介行人宰史皆
有飱饔餼以其爵等為之禮唯上介有禽獻夫人致禮
六壺六豆六籩膳眡致饗親見卿皆膳特牛
凡諸侯之卿大夫士為國客則如其介之禮以待之
凡禮賓客國新殺禮凶荒殺禮札喪殺禮禍烖殺禮在
野在外殺禮凡賓客死致禮以喪用賓客有喪惟芻稍
之受遭主國之喪不受饗食受牲禮
言王合諸侯而饗禮遂言王廵狩殷國國君膳以牲
犢禮務施報故也上公牲三十有六侯伯腥二十有
七子男牲十有八牲即牲之腥者或言牲或言腥互
見先王制賓客之禮有餘勿過是也國新凶荒札喪
禍烖在野外則殺焉制其正不制其殺則禮之本寕
儉而已
掌訝掌邦國之等籍以待賓客若將有國賓客至則戒
官脩委積與士逆賓于疆為前驅而入及宿則令聚柝
及委則致積至于國賓入館次于舍門外待事于客及
將幣為前驅至于朝詔其位入復及退亦如之凡賓客
之治令訝訝治之凡從者出則使人道之及歸送亦如
之凡賓客諸侯有卿訝卿有大夫訝大夫有士訝士皆
有訝凡訝者賓客至而往詔相其事而掌其治令
至于朝詔其位入復退亦如之者退亦入復若孔子
所謂賓不顧矣
掌交掌以節與幣廵邦國之諸侯及其萬民之所聚者
道王之德意志慮使咸知王之好惡辟行之使和諸侯
之好達萬民之說掌邦國之通事而結其交好
以幣者掌邦國之通使事而結其交好故也此其官
所以謂之掌交與道王之德意志慮則與撢人之誦
王志異矣
以諭九稅之利九禮之親九牧之維九禁之難九戎之威
九稅九職之稅九禮九儀之禮九禁九伐之禁九戎
九伐之戎盖方其制軍詰禁則為九禁及其致戎事
焉則為九戎諭九稅之利使知藝極諭九禮之親使
知分守諭九牧之維使知聽令諭九禁之難使知辟
禁諭九戎之威使知免兵於無事之時使人焉和邦
國而諭之折衝消萌多矣不知出此而恃威譲文告
征伐之施焉則非所謂為大于其細圖難于其易也
掌察(闕)
掌貨賄(闕)
朝大夫掌都家之國治日朝以聽國事故以告其君長
國有政令則令其朝大夫凡都家之治於國者必因其
朝大夫然後聽之唯大事弗因凡都家之治有不及者
則誅其朝大夫在軍旅則誅其有司
掌都家之國治者都家有治于國則朝大夫掌之在
軍誅其有司者鄭氏謂有司都家司馬
都則(闕)
都士(闕)
家士(闕)
