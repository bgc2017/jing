周官新義卷十宋王安石撰
春官三
大司樂掌成均之灋以治建國之學政而合國之子弟
焉凡有道者有德者使教焉死則以為樂祖祭於瞽宗
言建國之學政者凡建國則有學焉禮記曰於成均
以及取爵於上尊又曰禮在瞽宗則成均瞽宗皆學
名教學之道成其虧均其過不及而已謂之成均義
盖取此瞽宗盖言主以樂教瞽之所宗大司樂治建
國之學政則以合國子弟而已其教則使有道有德
者焉死祭於瞽宗則主以樂教故也
以樂德教國子中和祗庸孝友
中庸三德所謂至德和六德所謂和孝三德所謂孝
祗則順行之所成友則友行之所成也行自外作立
之以禮德由中出成之以樂立之以禮則為順行友
行成之以樂則為祗德友德盖事師長所以成敬不
言敬而言祗則敬之在樂必達而為祗故也中所以
本道之體其義達而為和其敬達而為祗能和能祗
則庸德成焉庸言之信庸行之謹在易之乾所為君
德故繼之以孝孔子曰聖人之德又何以加于孝乎
友則樂德所成終始聖人之德無以加於孝則孝與
聖何以異曰聖人之於人道也孝而已聖人之於天
道則孝不足以言之此孝與聖所以異聖人之德無
以加於孝而孝於三德為下則三德之孝以知逆惡
而已樂德之孝成於樂者也諸侯之孝不豫焉非特
以知逆惡已也
以樂語教國子興道諷誦言語
道謂直道其事諷所以動之誦則以言
以樂舞教國子舞雲門大卷大咸大㲈大夏大濩大武
先王之樂多矣大司樂用以教國子此則六樂而已
雲門大卷則所謂雲門大咸則所謂咸池大㲈則所
謂九㲈謂之九㲈盖以其九成
以六律六同五聲八音六舞大合樂以致鬼神示以和
邦國以諧萬民以安賓客以說遠人以作動物
六律六同所以考五聲五聲所以成八音八音所以
節六舞六舞所以大合樂大合樂則幽足以致鬼神
示明足以和邦國内足以諧萬民外足以安賓客遠
足以說遠人微足以作動物致鬼神示作樂所先故
易之豫言先王作樂曰殷薦之上帝以配祖考而已
作動物則樂之餘事
乃分樂而序之以祭以享以祀乃奏黃鐘歌大吕舞雲
門以祀天神乃奏大簇歌應鐘舞咸池以祭地示乃奏
姑洗歌南吕舞大㲈以祀四望乃奏蕤賓歌函鐘舞大
夏以祭山川乃奏夷則歌小吕舞大濩以享先妣乃奏
無射歌夾鍾舞大武以享先祖凡六樂者文之以五聲
播之以八音
分樂而序之則分律而序之自黃鍾以至無射分同
而序之自大吕以至夾鍾分舞而序之自雲門以至
大武以祭以享以祀則以祭地示以享人鬼以祀天
神四望言祀盖方望兼上下之神焉先以祭次以享
次以祀則祭享祀雖有所分至用樂則於鬼神示皆
備其物達其義致其道焉備其物則祭也達其義則
享也致其道則祀也先妣在先祖之上則姜嫄也姜
嫄特祀其後以為禖神禖神而序之先祖之上則先
祖所自出故也分樂以祭以享以祀言所不及者衆
盖其用也亦上下比義而已
凡六樂者一變而致羽物及川澤之示再變而致臝物
及山林之示三變而致鱗物及丘陵之示四變而致毛
物及墳衍之示五變而致介物及土示六變而致象物
及天神
凡此六樂所致盖皆合萬物而索饗之之時天曰神
地曰示物曰物所謂土示則原隰之示所謂象物則
在天成象者也羽物輕疾故致之易介物重遲故致
之難象物恍惚無形則其致之尤難川澤虚故致之
易墳衍實故致之難天神遠人而尊則其致之尤難
其餘所致先後盖其大致如斯而已
凡樂圜鍾爲宫黃鍾爲角大簇爲徵姑洗為羽靁鼓靁
鼗孤竹之管雲和之琴瑟雲門之舞冬日至於地上之
圜丘奏之若樂六變則天神皆降可得而禮矣凡樂函
鍾為宫大簇為角姑洗為徵南吕為羽靈鼓靈鼗孫竹
之管空桑之琴瑟咸池之舞夏日至於澤中之方丘奏
之若樂八變則地示皆出可得而禮矣凡樂黃鍾為宫
大吕為角大簇為徵應鍾為羽路鼓路鼗隂竹之管龍
門之琴瑟九德之歌九㲈之舞於宗廟之中奏之若樂
九變則人鬼可得而禮矣
圜鍾正東方之律帝與萬物相見於是出焉天無乎
不覆求天神而禮之則其樂之宫宜以帝所出之方
而已故以圜鍾為宫函鍾西南方之律萬物於是致
養乎地地無乎不載求地示而禮之則其樂之宫宜
以物致養之方而已故以函鍾為宫黃鍾正北方之
律也萬物於是藏焉死者之所首也鬼無乎不之求
人鬼而禮之則其樂之宫宜以死者所首之方而已
故以黃鍾為宫三宫如此其他則盖以聲類求之各
有所宜天神孤竹之管則以陽為竒地示孫竹之管
則以隂為重為小人鬼在宗廟又致以冬之日至而
隂竹之管則凡聲陽也又用陽竹之管則純於陽矣
非所以致鬼於此謂之九㲈盖宗廟九變以㲈九成
故也然則圜丘方丘六變八變亦各以其樂成歟
凡樂事大祭祀宿縣遂以聲展之王出入則令奏王夏
尸出入則令奏肆夏牲出入則令奏昭夏帥國子而舞
大饗不入牲其他皆如祭祀大射王出入令奏王夏及
射令奏騶虞詔諸侯以弓矢舞王大食三侑皆令奏鐘
鼓王師大獻則令奏愷樂凡日月食四鎮五嶽崩大傀
異烖諸侯薨令去樂大札大凶大烖大臣死凡國之大
憂令弛縣
憂之日短則令去樂而已憂之日長則令弛縣焉異
烖異而不大大烖大矣而不必異
凡建國禁其淫聲過聲凶聲慢聲大喪涖廞樂器及葬
藏樂器亦如之
樂師掌國學之政以教國子小舞凡舞有帗舞有羽舞
有皇舞有旄舞有干舞有人舞
小舞非大卷大咸之屬旄舞則旄人所教之舞人舞
則手舞而已
教樂儀行以肆夏趨以采薺車亦如之環拜以鍾鼓為
節凡射王以騶虞為節諸侯以貍首為節大夫以采蘋
為節士以采蘩為節
凡射王以騶虞為節者樂仁而殺以時諸侯以貍首
為節者樂御而射以禮大夫以采蘋為節者樂循法
士以采蘩為節者樂不失職采蘩取不遠於法而已
在諸侯之義則為能制節在士之義則為足以循法
蓋非先王之法言不敢言非先王之德行不敢行非
先王之法服不敢服是為卿大夫之孝非士所及故
樂循法者大夫而樂不失職者士射士職也不言孤
卿則以射人見之
凡樂掌其序事治其樂政凡國之小事用樂者令奏鍾
鼓凡樂成則告備詔來瞽臯舞及徹帥學士而歌徹令
相饗食諸侯序其樂事令奏鍾鼓令相如祭之儀燕射
帥射夫以弓矢舞樂出入令奏鍾鼓凡軍大獻教愷歌
遂倡之凡喪陳樂器則帥樂官及序哭亦如之凡樂官
掌其政令聽其治訟
禮以陳為備樂以奏為備故禮則告備而後行禮樂
則樂成而後告備詔來瞽臯舞詔瞽使來詔舞使緩
令相令相瞽者使出凡喪陳樂器則陳而不作猶大
喪之廞焉
大胥掌學士之版以待致諸子春入學舍采合舞秋頒
學合聲以六樂之會正舞位以序出入舞者比樂官展
樂器凡祭祀之用樂者以鼓徵學士序宫中之事
以待致諸子者至則以待之不至則以致之春入學
舍采則以始入學禮先師釋菜焉合舞則春貎之時
故也秋頒學則以春始入學未知其分藝所宜至秋
而可知也於是分授以所學合聲則秋言之時也書
曰詩言志歌永言聲依永律和聲樂之聲以言為本
以六樂之會正舞位以序出入舞者則會六樂而舞
之其列衆其變繁易亂而難治故也六樂有文舞焉
有武舞焉征誅揖讓之序盡此矣蓋其義則有孔子
為之三月不知肉味者非窮神知化孰能究此哉故
先王成人終始于此而已
小胥掌學士之徵令而比之觵其不敬者巡舞列而撻
其怠慢者正樂縣之位王宫縣諸侯軒縣卿大夫判縣
士特縣辨其聲凡縣鍾磬半為堵全為肆
肆師誅其慢怠者則祭以懲慢為先小胥撻其怠慢
者則學以懲怠為急祭言誅之政也學言撻之教也
堵言半半合是以為宫肆言全而後可肆也鄭氏謂
宫四面象宫室軒去其一面判又去其一面
太師掌六律六同以合隂陽之聲陽聲黃鍾大簇姑洗
蕤賓夷則無射隂聲大吕應鍾南吕函鍾小吕夾鍾皆
文之以五聲宫商角徵羽皆播之以八音金石土革絲
木匏竹教六詩曰風曰賦曰比曰興曰雅曰頌以六德
為之本以六律為之音
風雅頌詩之體賦比興詩之用六德所謂中和祇庸
孝友也以六德為之本故雖變猶止乎禮義以六律
為之音則書所謂聲依永律和聲
大祭祀帥瞽登歌令奏擊拊下管播樂器令奏鼓&KR0615;大
饗亦如之大射帥瞽而歌射節
登歌下管則道以無所因為上有所待為下
大師執同律以聽軍聲而詔吉凶
詔吉凶使知所戒一體之盈虚通于天地應于物類
故占之以㝱卜眡之以祲象聽之以同律皆得其祥
焉
大喪帥瞽而廞作匶諡凡國之瞽矇正焉
史序事王行見于事故大史讀誄瞽掌樂王德成于
樂故大師作諡諡成德之名也
小師掌教鼓鼗柷敔塤簫管絃歌大祭祀登歌擊拊下
管擊應鼓徹歌大饗亦如之大喪與廞凡小祭祀小樂
事鼓&KR0615;掌六樂聲音之節與其和
瞽矇掌播鼗柷敔塤簫管絃歌諷誦詩世奠繫鼓琴瑟
掌九德六詩之歌以役大師
眡瞭掌凡樂事播鼗擊頌磬笙磬掌大師之縣凡樂事
相瞽大喪廞樂器大旅亦如之賓射皆奏其鍾鼓鼜愷
獻亦如之
典同掌六律六同之和以辨天地四方隂陽之聲以為
樂器凡聲高聲䃂正聲緩下聲肆陂聲散險聲斂達聲
贏微聲韽回聲衍侈聲筰弇聲鬱薄聲甄厚聲石凡為
樂器以十有二律為之數度以十有二聲為之齊量凡
和樂亦如之
數本起於黃鍾始於一而三之歷十二辰而五數備
其長則度之所起其餘律皆自是而生故凡為樂器
以十二律為之數度䃂聲生於高肆聲生於下甄聲
生於薄石聲生於厚高下厚薄之所屬所制則有齊
矣贏聲生於達衍聲生於回筰聲生於侈鬱聲生於
弇達回侈弇之屬所容則有量矣故凡為樂器以十
有二聲為之齊量
磬師掌教擊磬擊編鍾教縵樂燕樂之鍾磬凡祭祀奏
縵樂
鍾師掌金奏凡樂事以鍾鼓奏九夏王夏肆夏昭夏納
夏章夏齊夏族夏祴夏驁夏凡祭祀饗食奏燕樂凡射
王奏騶虞諸侯奏貍首卿大夫奏采蘋士奏采蘩掌鼙
鼓縵樂
笙師掌教龡竽笙塤籥簫篪&KR1055;管舂牘應雅以教祴樂
凡祭祀饗射共其鍾笙之樂燕樂亦如之大喪廞其樂
器及葬奉而藏之大旅則陳之
鏄師掌金奏之鼓凡祭祀鼓其金奏之樂饗食賓射亦
如之軍大獻則鼔其愷樂凡軍之夜三鼜皆鼓之守鼜
亦如之大喪廞其樂器奉而藏之
鼔愷樂掌於鏄師者鏄師掌金奏之鼓其所掌樂以
金為主軍以金止既勝矣欲戢兵之意
韎師掌教韎樂祭祀則帥其屬而舞之大饗亦如之
旄人掌教舞散樂舞夷樂凡四方之以舞仕者屬焉凡
祭祀賓客舞其燕樂
籥師掌教國子舞羽龡籥祭祀則鼔羽籥之舞賓客饗
食則亦如之大喪廞其樂器奉而藏之
籥如篴三孔主中聲而上下律吕於是乎生
籥章掌土鼓豳籥中春晝擊土鼓龡豳詩以逆暑中秋
夜迎寒亦如之凡國祈年于田祖龡豳雅擊土鼓以樂
田畯國祭蜡則龡豳頌擊土鼓以息老物
土鼓禮記所謂蒯桴土鼔豳籥豳國之籥王業之起
本於豳樂之作本於籥始於土鼓逆暑迎寒祈年皆
以本始民事息老物則息使復本反始故所擊者土
鼓所龡者豳籥其章用豳詩焉豳雅豳頌謂之雅頌
則非七月之詩蓋若九夏亡之矣逆暑迎寒不言國
而祈年息老物言國則祈年息老物通乎下故言國
以别之
鞮鞻氏掌四夷之樂與其聲歌祭祀則龡而歌之燕亦
如之
典庸器掌藏樂器庸器及祭祀帥其屬而設筍虡陳庸
器饗食賓射亦如之大喪廞筍虡
典庸器而掌藏樂器設筍虡者樂凡以象民功而筍
虡則設業焉
司干掌舞器祭祀舞者既陳則授舞器既舞則受之賓
饗亦如之大喪廞舞器及葬奉而藏之
大小掌三兆之法一曰玉兆二曰瓦兆三曰原兆其經
兆之體皆百有二十其頌皆千有二百掌三易之法一
曰連山二曰歸藏三曰周易其經卦皆八其别皆六十
有四掌三㝱之法一曰致㝱二曰觭㝱三曰咸陟其經
運十其别九十以邦事作龜之八命一曰征二曰象三
曰與四曰謀五曰果六曰至七曰雨八曰瘳
征行役討伐象天象變動與有所與謀有所謀果果
不至至不雨雨不瘳瘳不征事大及衆故征為先瘳
不及衆私憂而已故瘳為後象則天事之大雨則天
事之小天事之大而在征後則天道遠人道邇故也
先雨後瘳則雨及衆故也與先謀則有所與之宜愼
甚於有所謀謀先果至則果既有為也卜其果而已
至既有行也卜其至而已
以八命者贊三兆三易三夢之占以觀國家之吉凶以
詔救政
大卜以龜八命贊易㝱之占而占人以八筮占頌則
占龜以筮夢合焉故洪範大疑謀及卜筮兩眡其從
違以斷吉凶而武王曰朕㝱恊朕卜戎商必克吉凶
之變休戚之情見於蓍龜動於四體見於蓍龜故取
於朽骨之象枯莖之數動於四體故取於精神之寓
䰟氣之交則龜蓍夢三者未嘗不相須以為用焉洪
範大疑謀及卜筮兩眡其從違以斷吉凶而武王曰
朕㝱恊朕卜戎商必克大卜以八命贊三兆三易三
夢之占則亦以龜筮夢合而占也八命者邦君之八
命也以邦事卜之龜故用三兆之法以占之以邦事
筮之蓍故用三易之法以占之以邦事考之夢故用
三夢之法以占之作八命非特占之於蓍亦驗之於
筮叶之於夢而後已故有贊其占者焉蓋以三兆三
易三夢為正以言辭之命贊之而已如是則國家之
吉者可以前知凶則詔王正厥事以救之也所謂救
政者修政以救凶灾也蓋吉凶之變雖出乎天而其
所以感召之者實自乎人知凶而修政以救之則可
以轉禍而為福矣古之人固有以人君之言善而致
熒惑之退舍孰謂救政之不可為歟
凡國大貞卜立君卜大封則眡高作龜大祭祀則眡高
命龜凡小事涖卜國大遷大師則貞龜凡旅陳龜凡喪
事命龜
作龜者作其兆命龜者命以故貞龜者貞其兆之吉
凶凡國大貞卜立君卜大封皆卜而貞之大祭祀國
大遷大師凡喪事皆作而命之或言作或言命或言
卜或言貞則相備而已國大貞既言貞矣卜立君卜
大封人事故於是言作龜焉大祭祀則聽於神而已
故於是言命龜焉國大遷大師則其事在衆尤須人
謀以貞為主故於是言貞龜焉以貞為主故成王征
三監淮夷而庶邦君越庶士御事反曰王害不違卜
也作龜必眡高者龜天産其兆象天事故也凡旅陳
龜蓋陳而弗作與陳樂器同
卜師掌開龜之四兆一曰方兆二曰功兆三曰義兆四
曰弓兆凡卜事眡高揚火以作龜致其墨凡卜辨龜之
上下左右隂陽以授命龜者而詔相之
龜人掌六龜之屬各有名物天龜曰靈屬地龜曰繹屬
東龜曰果屬西龜曰靁屬南龜曰獵屬北龜曰若屬各
以其方之色與其體辨之凡取龜用秋時攻龜用春時
各以其物入于龜室上春釁龜祭祀先卜若有祭事則
奉龜以往旅亦如之喪亦如之
菙氏掌共燋契以待卜事凡卜以明火爇燋逐龡其焌
契以授卜師遂役之
占人掌占龜以八簭占八頌以八卦占簭之八故以眡
吉凶凡卜簭君占體大夫占色史占墨卜人占坼
簭有八故龜有八命命言所以令龜故言所以令簭
或言故或言命相備也八簭則八故之簭八頌則八
命之頌八卦則八簭之卦卜人掌占龜也而以八簭
占八頌以八卦占簭之八故以眡吉凶則以簭合而
占焉占體占色占墨占坼皆占龜而曰凡卜簭則簭
亦占體故也詩曰爾卜爾筮體無咎言筮占體於此
見矣龜作之而坼坼而後墨與色可知卜人先占坼
史占墨次之大夫占色又次之衆占備焉而後君占
體以斷吉凶事之序也先言占體則以尊卑之序言
之
凡卜簭既事則繫幣以比其命歲終則計其占之中否
繫幣以比其命者繫幣於龜簭而書所命以比之歲
終計其占之中否則以考官占龜矣
簭人掌三易以辨九簭之名一曰連山二曰歸藏三曰
周易九簭之名一曰巫更二曰巫咸三曰巫式四曰巫
目五曰巫易六曰巫比七曰巫祠八曰巫參九曰巫環
以辨吉凶凡國之大事先簭而後卜上春相簭凡國事
共簭
凡國之大事先簭而後卜者兼用卜簭而尊龜焉故
後之上春相簭則簭亦有媺惡如龜矣
占夢掌其歲時觀天地之會辨隂陽之氣以日月星辰
占六夢之吉凶一曰正夢二曰噩夢三曰思夢四曰寤
夢五曰喜夢六曰懼夢
人之精神與天地同流通萬物一氣也易曰乾道變
化各正性命保合太和乃利貞故占㝱掌其歲時觀
天地之會辨隂陽之氣以日月星辰占六夢之吉凶
掌其歲時則掌占㝱之歲時而已寤㝱若狐突㝱太
子申生正㝱鄭氏謂平安自㝱
季冬聘王夢獻吉夢于王王拜而受之乃舍萌于四方
以贈惡夢遂令始難歐疫
問王㝱而占之吉則獻王不吉則舍萌于四方以贈
焉吉凶有萌則見於㝱故其贈也舍萌焉遂令始難
歐疫則内無釁然後自外至者可索而歐也
眡祲掌十煇之灋以觀妖祥辨吉凶一曰祲二曰象三
曰䥴四曰監五曰闇六曰瞢七曰彌八曰敘九曰隮十
曰想掌安宅敘降正歲則行事歲終則弊其事
物反為妖兆見為祥吉凶則妖祥之成事人不安宅
則眡祲掌以灋為之安宅又為叙其妖祥而降之若
保章氏降豐荒之祲象正歲則行事者行安宅敘降
之事歲終則弊其事者弊其正歲所行之事不言會
而言弊則不可會也弊之而已
