周官新義卷十三宋王安石撰
夏官二
大僕掌正王之服位出入王之大命掌諸侯之復逆王
眡朝則前正位而退入亦如之
王視朝視治朝也
建路鼓于大寢之門外而掌其政以待達窮者與遽令
聞鼓聲則速逆御僕與御庶子祭祀賓客喪紀正王之
服位詔灋儀贊王牲事王出入則自左馭而前驅
窮者欲速達甚于遽令王之牲事以事鬼神苟外不
能治其人内不能治其身雖日用牲祭鬼神猶弗享
也大臣衆矣所與治其人莫尊於大宰近臣衆矣所
與正其身莫親於大僕故贊牲事以此两官
凡軍旅田役贊王鼓救日月亦如之大喪始崩戒鼓傳
達于四方窆亦如之縣喪首服之灋于宫門掌三公孤
卿之弔勞王燕飲則相其灋王射則贊弓矢王視燕朝
則正位掌擯相王不視朝則辭於三公及孤卿
小臣掌王之小命詔相王之小灋儀掌三公及孤卿之
復逆正王之燕服位王之燕出入則前驅大祭祀朝覲
沃王盥小祭祀賓客饗食賓射掌事如大僕之灋掌士
大夫之弔勞凡大事佐大僕
祭僕掌受命于王以視祭祀而警戒祭祀有司糾百官
之戒具既祭帥羣有司而反命以王命勞之誅其不敬
者大喪復于小廟凡祭祀王之所不與則賜之禽都家
亦如之凡祭祀致福者展而受之
肆師誅其慢慢謂不肅也祭祀誅其不敬則非不肅
之謂也祭僕掌受命于上以視祭祀隸僕掌五寢掃
除糞洒之事王皆以故習而親焉故也既置夏采掌
復復之正事又以二僕參焉復盡愛之道求所以生
之不以方而已
御僕掌羣吏之逆及庶民之復與其弔勞大祭祀相盥
而登大喪持翣掌王之燕令以序守路鼓
庶民之復大司寇所謂遠近惸獨老幼之欲有復于
上者故大僕言建路鼓以待達窮者聞鼔聲則速逆
御僕也
隸僕掌五寢之埽除糞洒之事祭祀脩寢王行洗乘石
掌蹕宫中之事大喪復于小寢大寢
弁師掌王之五冕皆玄冕朱裏延紐五采繅十有二就
皆五采玉十有二玉笄朱紘諸侯之繅斿九就瑉玉三
采其餘如王之事繅斿皆就玉瑱玉笄王之皮弁會五
采玉璂象邸玉笄王之弁絰弁而加環絰諸侯及孤卿
大夫之冕韋弁皮弁弁絰各以其等為之而掌其禁令
五采備采也十有二就備數也玉十有二備物也玉
笄貫其上以象德也
司甲(闕)
司兵掌五兵五盾各辨其物與其等以待軍事及授兵
從司馬之灋以頒之及其受兵輸亦如之及其用兵亦
如之祭祀授舞者兵大喪廞五兵軍事建車之五兵會
同亦如之
司戈盾掌戈盾之物而頒之祭祀授旅賁殳故士戈盾
授舞者兵亦如之軍旅會同授貳車戈盾建乘車之戈
盾授旅賁及虎士戈盾及舍設藩盾行則斂之
司弓矢掌六弓四弩八矢之灋辨其名物而掌其守藏
與其出入中春獻弓弩中秋獻矢箙及其頒之王弓弧
弓以授射甲革椹質者夾弓庾弓以授射豻侯鳥獸者
唐弓大弓以授學射者使者勞者其矢箙皆從其弓凡
弩夾庾利攻守唐大利車戰野戰凡矢枉矢絜矢利火
射用諸守城車戰殺矢鍭矢用諸近射田獵矰矢茀矢
用諸弋射恒矢庳矢用諸散射天子之弓合九而成規
諸侯合七而成規大夫合五而成規士合三而成規句
者謂之弊弓
凡祭祀共射牲之弓矢澤共射椹質之弓矢大射燕射
共弓矢如數并夾大喪共明弓矢凡師役會同頒弓弩
各以其物從授兵甲之儀田弋充籠箙矢共矰矢凡亡
矢者弗用則更
繕人掌王之用弓弩矢箙矰弋抉拾掌詔王射贊王弓
矢之事凡乘車充其籠箙載其弓弩既射則斂之無會
計
槀人掌受財于職金以齎其工弓六物為三等弩四物
亦如之矢八物皆三等箙亦如之春獻素秋獻成書其
等以饗工乘其事試其弓弩以下上其食而誅賞乃入
功于司弓矢及繕人凡齎財與其出入皆在槀人以待
會而攷之亡者闕之
入于繕人則共王用也
戎右掌戎車之兵革使詔贊王鼓傳王命于陳中會同
充革車盟則以玉敦辟盟遂役之贊牛耳桃茢
戎右與君同車在車之右執戈盾備非常并充兵中
役使故云掌之
齊右掌祭祀會同賓客前齊車王乘則持馬行則陪乘
凡有牲事則前馬
金路以賓而謂之齊車者王敬賓事如祭故也
道右掌前道車王出入則持馬陪乘如齊車之儀自車
上諭命于從車詔王之車儀王式則下前馬王下則以
蓋從
齊右王弗乘則前馬方乘則持馬既乘而行則陪乘
三者皆與齊右同
大馭掌馭玉路以祀及犯軷王自左馭馭下祝登受轡
犯軷遂驅之及祭酌僕僕左執轡右祭兩軹祭軓乃飲
凡馭路行以肆夏趨以采薺凡馭路儀以鸞和為節
戎僕掌馭戎車掌王倅車之政正其服犯軷如玉路之
儀凡巡守及兵車之會亦如之掌凡戎車之儀
齊僕掌馭金路以賓朝覲宗遇饗食皆乘金路其灋儀
各以其等為車送逆之節
道僕掌馭象路以朝夕燕出入其灋儀如齊車掌貳車
之政令
田僕掌馭田路以田以鄙掌佐車之政設驅逆之車令
獲者植旌及獻比禽凡田王提馬而走諸侯晉大夫馳
提節之晉進之馳則亟進之尊者安舒卑者戚速
馭夫掌馭貳車從車使車分公馬而駕治之
貳車副車從車謂屬車也使車謂使者所乘之車
校人掌王馬之政辨六馬之屬種馬一物戎馬一物齊
馬一物道馬一物田馬一物駑馬一物凡頒良馬而養
乘之乘馬一師四圉三乘為皂皂一趣馬三皂為繋繋
一馭夫六繋為廏廏一僕夫六廏成校校有左右駑馬
三良馬之數麗馬一圉八麗一師八師一趣馬八趣馬
一馭夫天子十有二閑馬六種邦國六閑馬四種家四
閑馬二種凡馬特居四之一
趣馬下士皂一人繋一馭夫則下士一人
春祭馬祖執駒夏祭先牧頒馬攻特秋祭馬社臧僕冬
祭馬步獻馬講馭夫凡大祭祀朝覲會同毛馬而頒之
飾幣馬執扑而從之凡賓客受其幣馬大喪飾遣車之
馬及葬埋之田獵則帥驅逆之車凡將事于四海山川
則飾黃駒凡國之使者共其幣馬凡軍事物馬而頒之
等馭夫之禄宫中之稍食
攻特者駒之不可習者廋人攻之矣及成馬而不可
習則校人攻之臧僕則簡馭者簡其臧亦簡其或不
臧
趣馬掌贊正良馬而齊其飲食簡其六節掌駕說之頒
辨四時之居治以聽馭夫
巫馬掌養疾馬而乘治之相醫而藥攻馬疾受財于校
人馬死則使其賈粥之入其布于校人
牧師掌牧地皆有厲禁而頒之孟春焚牧中春通淫掌
其政令凡田事贊焚莱
頒其地于牧人
廋人掌十有二閑之政教以阜馬佚特教駣攻駒及祭
馬祖祭閑之先牧及執駒散馬耳圉馬正校人員選馬
八尺以上為龍七尺以上為騋六尺以上為馬
政以正之教以導之阜馬者養馬而阜之既阜矣又
佚特以蕃之既蕃矣又教駣以成之攻駒則不可教
者及其未駣攻之也圉馬則成馬而圉之圉馬以校
人執駒為節也正其員使員稱馬數正其選使選惟
其能小大異名使各從其類以待乘頒及以為種
圉師掌教圉人養馬春除蓐釁廏始牧夏庌馬冬獻馬
射則充椹質茨牆則翦闔
次草謂之茨詩曰牆有茨苫謂之闔以剉草為苫
圉人掌養馬芻牧之事以役圉師凡賓客喪紀牽馬而
入陳廞馬亦如之
職方氏掌天下之圖以掌天下之地辨其邦國都鄙四
夷八蠻七閩九貉五戎六狄之人民與其財用九穀六
畜之數要周知其利害乃辨九州之國使同貫利
掌天下之圖以掌天下之地則所掌非特圖也又掌
其地焉
東南曰揚州其山鎮曰會稽其澤藪曰具區其川三江
其浸五湖其利金錫竹箭其民二男五女其畜宜鳥獸
其穀宜稻
正南曰荆州其山鎮曰衡山其澤藪曰雲瞢其川江漢
其浸潁湛其利丹銀齒革其民一男二女其畜宜鳥獸
其穀宜稻
河南曰豫州其山鎮曰華山其澤藪曰圃田其川滎雒
其浸波溠其利林漆絲枲其民二男三女其畜宜六擾
其穀宜五種
正東曰青州其山鎮曰沂山其澤藪曰望諸其川淮泗
其浸沂沭其利蒲魚其民二男二女其畜宜雞狗其穀
宜稻麥
河東曰兖州其山鎮曰岱山其澤藪曰大野其川河泲
其浸盧維其利蒲魚其民二男三女其畜宜六擾其穀
宜四種
正西曰雍州其山鎮曰嶽山其澤藪曰弦蒲其川涇汭
其浸渭洛其利玉石其民三男二女其畜宜牛馬其穀
宜黍稷
東北曰幽州其山鎮曰醫無閭其澤藪曰貕養其川河
泲其浸菑時其利魚鹽其民一男三女其畜宜四擾其
穀宜三種
河内曰冀州其山鎮曰霍山其澤藪曰楊紆其川漳其
浸汾潞其利松柏其民五男三女其畜宜牛羊其穀宜
黍稷
正北曰并州其山鎮曰恒山其澤藪曰昭餘祁其川虖
池嘔夷其浸淶易其利布帛其民二男三女其畜宜五
擾其穀宜五種
乃辨九服之邦國方千里曰王畿其外方五百里曰侯
服又其外方五百里曰甸服又其外方五百里曰男服
又其外方五百里曰采服又其外方五百里曰衞服又
其外方五百里曰蠻服又其外方五百里曰夷服又其
外方五百里曰鎮服又其外方五百里曰藩服凡邦國
千里封公以方五百里則四公方四百里則六侯方三
百里則七伯方二百里則二十五子方百里則百男以
周知天下
凡邦國小大相維王設其牧制其職各以其所能制其
貢各以其所有王將巡守則戒于四方曰各脩平乃守
攷乃職事無敢不敬戒國有大刑及王之所行先道帥
其屬而巡戒令王殷國亦如之
九州之序禹貢始於冀次以兖而終於雍職方始於
揚次以荆而終於并者蓋禹貢言治水之序職方言
遠近之序治水自帝都而始然後順水性所便自下
而上故自兖至雍而止以遠近言之則周之化自北
而南以南為遠故關雎鵲巢之詩分為二南漢廣亦
言文王之道被于南國德化所及以遠為至故也始
於揚州則以揚在東南次以荆則以荆在正南終於
并則以并在正北先遠而後近也
土方氏掌土圭之灋以致日景以土地相宅而建邦國
都鄙以辨土宜土化之灋而授任地者王巡守則樹王
舍
懷方氏掌來遠方之民致方貢致遠物而送逆之達之
以節治其委積館舍飲食
逆送之以為之禮達之節使無留難治其委積館舍
飲食使有所資賴此所以懷之也
合方氏掌達天下之道路通其財利同其數器壹其度
量除其怨惡同其好善
訓方氏掌道四方之政事與其上下之志誦四方之傳
道正歲則布而訓四方而觀新物
形方氏掌制邦國之地域而正其封疆無有華離之地
使小國事大國大國比小國
華與為國君削爪者華之同義
山師掌山林之名辨其物與其利害而頒之于邦國使
致其珍異之物
稻人澤草所生種之芒種所謂利有如此者非特中
人用而已王孫滿曰夏之方有德也鑄鼎象物百物
而為之備使民知神姦故民入川澤山林不逢不若
魑魅魍魎莫能逢之所謂害有如此者非特毒物及
螫噬之蟲獸而已
川師掌川澤之名辨其物與其利害而頒之于邦國使
致其珍異之物
邍師掌四方之地名辨其丘陵墳衍邍隰之名物之可
以封邑者
匡人掌達灋則匡邦國而觀其慝使無敢反側以聽王
命
撢人掌誦王志道國之政事以巡天下之邦國而語之
使萬民和說而正王面
都司馬掌都之士庶子及其衆庶車馬兵甲之戒令以
國灋掌其政學以聽國司馬家司馬亦如之
