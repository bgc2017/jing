周官新義附卷下宋王安石撰
考工記二
玉人之事鎮圭尺有二寸天子守之命圭九寸謂之桓
圭公守之命圭七寸謂之信圭侯守之命圭七寸謂之
躬圭伯守之天子執冒四寸以朝諸侯天子用全上公
用龍侯用瓚伯用將繼子男執皮帛天子圭中必四圭
尺有二寸以祀天大圭長三尺杼上終葵首天子服之
土圭尺有五寸以致日以土地祼圭尺有二寸有瓚以
祀廟琬圭九寸而繅以象德琰圭九寸判規以除慝以
易行璧羡度尺好三寸以為度圭璧五寸以祀日月星
辰璧琮九寸諸侯以享天子榖圭七寸天子以聘女大
璋中璋九寸邊璋七寸射四寸厚寸黃金勺青金外朱
中鼻寸衡四寸有繅天子以巡守宗祝以前馬大璋亦
如之諸侯以聘女瑑圭璋八寸璧琮八寸以頫聘牙璋
中璋七寸射二寸厚寸以起軍旅以治兵守駔琮五寸
宗后以為權大琮十有二寸射四寸厚寸是謂内鎮宗
后守之駔琮七寸鼻寸有半寸天子以為權兩圭五寸
有邸以祀地以旅四望瑑琮八寸諸侯以享夫人案十
有二寸棗㮚十有二列諸侯純九大夫純五夫人以勞
諸侯璋邸射素功以祀山川以致稍餼
有德此有土鎮圭尺有二寸天子守之命圭九寸謂
之桓圭公守之命圭七寸謂之信圭侯守之命圭七
寸謂之躬圭伯守之以玉為之比德也天子守在四
夷諸侯守在四隣比土也
楖人(闕)
雕人(闕)
磬氏爲磬倨句一矩有半其博為一股為二鼓為三參
分其股博去一以為鼓博參分其鼓博以其一為之厚
已上則摩其旁已下則摩其耑
矢人為矢鍭矢參分茀矢參分一在前二在後兵矢田
矢五分二在前三在後殺矢七分三在前四在後參分
其長而殺其一五分其長而羽其一以其笴厚為之羽
深水之以辨其陰陽夾其陰陽以設其比夾其比以設
其羽參分其羽以設其刃則雖有疾風亦弗之能憚矣
刃長寸圍寸鋌十之重三垸前弱則俛後弱則翔中弱
則紆中強則揚羽豐則遲羽殺則趮是故夾而摇之以
視其豐殺之節也橈之以視其鴻殺之稱也凡相笴欲
生而摶同摶欲重同重節欲疏同疏欲㮚
陶人為甗實二鬴厚半寸脣寸盆實二鬴厚半寸脣寸
甑實二鬴厚半寸脣寸七穿鬲實五觳厚半寸脣寸庾
實二觳厚半寸脣寸
鬲獻其氣獻能受焉
旊人為簋實一觳崇尺厚半寸脣寸豆實三而成觳崇
尺凡陶旊之事髺墾薛暴不入市器中膞豆中縣膞崇
四尺方四寸
旊人為瓦瓦成有方也觳窮也殼窮而通角窮而已
斯為下周官掌客諸侯之禮用簠有差唯簋皆十有
二又公食大夫禮稻粱用簠則簋常以食曰已焉常
以食則有通上下用簠則簋从之用簋則簠不從也
簠又内圜有父之用簠簋象龜示食有節故皆以竹
簠又作&KR1286;簋从焉夫道也夫外方所以正也内圜所
以應也父道也夫道也内方所以守也外圜所以從
也子道也妻道也簋又作匭曰已焉主以飽饑而已
&KR1286;匭皆以虚受物
梓人為筍簴天下之大獸五脂者膏者臝者羽者鱗者
宗廟之事脂者膏者以為牲臝者羽者鱗者以為筍虡
外骨内骨郤行仄行連行紆行以脰鳴者以注鳴者以
旁鳴者以翼鳴者以股鳴者以胷鳴者謂之小蟲之屬
以為雕琢厚脣弇口出目短耳大胸燿後大體短脰若
是者謂之臝屬恒有力而不能走其聲大而宏有力而
不能走則於任重宜大聲而宏則於鍾宜若是者以為
鍾虡是故擊其所縣而由其虡鳴銳喙決吻數目顅脰
小體騫腹若是者謂之羽屬恒無力而輕其聲清陽而
遠聞無力而輕則於任輕宜其聲清陽而遠聞於磬宜
若是者以為磬虡故擊其所縣而由其虡鳴小首而長
摶身而鴻若是者謂之鱗屬以為筍凡攫閷援簭之類
必深其爪出其目作其鱗之而深其爪出其目作其鱗
之而則於視必撥爾而怒苟撥爾而怒則於任重宜且
其匪色必似鳴矣爪不深目不出鱗之而不作則必穨
爾如委矣苟穨爾如委則加任焉則必如將廢措其匪
色必似不鳴矣
柷木為之中空焉空聲之所生虡器之所出旬均也
宜所任均焉栒上版謂之業則以象業成於上而樂
作於下膏在肉上故膏脂肉雜生故旨羽左右翼乃
得已焉左右自飾也亦以飾物果臝於實成也無所
蔽乚不足於亡者也於果為臝矣祼者如之故又訓
祼五蟲皆陽物也羽炎亢乎上故飛而不能潛鱗炎
舛乎下故潛而不能飛龍亦鱗物然能飛能潛則唯
魚屬為炎舛乎下舛乎下鱗故也凋草木生事周矣
重陰凋焉彫以飾之然亦周其質矣彫羽物生事周
矣雕於是時亦摶而彫之玉謂之彫者玉陽物也彫
陰物也彫刻制焉陰物之事鐻所任金為重豦屬於
任重宜者也豦在右能勝也
梓人為飲器勺一升爵一升觚三升獻以爵而酬以觚
一獻而三酬則一豆矣食一豆肉飲一豆酒中人之食
也凡試梓飲器鄉衡而實不盡梓師罪之
从尸賓祭用焉从鬯以養陽氣也从凵所以盛也从
又所以持也从尒資於尊所入小也又通於雀雀小
佳為人所爵小者之道又雀春夏集於人上人承焉
則以其類去仁且有禮則集用義則與人辨下順上
逆難進者也為所爵者宜如此觚言交物無□其窮
為觚觯言用禮無度其窮為单尊者舉觶故於用禮
戒焉觚又為擅觚之字觚竒則孤偶則角所謂譎觚
如此觯又作□於作也窮於止也時詩曰既醉而出
並受其福
梓人為侯廣與崇方參分其廣而鵠居一焉上兩个與
其身三下兩个半之上綱與下綱出舌尋縜寸焉張皮
侯而棲鵠則春以功張五采之侯則遠國屬張獸侯則
王以息燕祭侯之禮以酒脯醢其辭曰惟若寧侯毋或
若女不寧侯不屬于王所故抗而射女強飲強食詒女
曾孫諸侯百福
梓榮於丙至辛而落正辛之所勝也又謂之杍金木
子也正子之所勝也梓音子亦為是故也又謂之楸
其榮獨夏正秋之所勝也侯内受矢外厂人或作□
亦是意諸侯厂人為王受難如此侯候也所謂侯穰
是也侯射者所指故侯為指詞鵠遠舉難中中之則
以告故射侯棲鵠中則告勝焉鴳不木處安矣又不
如燕之燕也燕嗛土辟戊巳戊巳二土也故廿在口
上謂之玄鳥鳥莫知焉知北方性也玄北方色故從
北襲諸人間故从入春則戾陰而出秋則戾陽而蟄
故从八八陰陽所以分也故少昊氏紀司分用此知
辟知襲知出知蟄若是者可以燕矣
廬人為廬器戈柲六尺有六寸殳長尋有四尺車戟常
酋矛常有四尺夷矛三尋凡兵無過三其身過三其身
弗能用也而無已又以害人故攻國之兵欲短守國之
兵欲長攻國之人衆行地遠食飲饑且涉山林之阻是
故兵欲短守國之人寡食飲飽行地不遠且不涉山林
之阻是故兵欲長凡兵句兵欲無彈刺兵欲無蜎是故
句兵椑刺兵摶&KR0795;兵同強舉圍欲細細則校刺兵同強
舉圍欲重重欲傅人傅人則密是故侵之凡為殳五分
其長以其一為之被而圍之參分其圍去一以為晉圍
五分其晉圍去一以為首圍凡為酋矛參分其長二在
前一在後而圍之五分其圍去一以為晉圍參分其晉
圍去一以為刺圍凡試廬事置而摇之以視其蜎也灸
諸牆以視其橈之均也横而摇之以視其勁也六建既
備車不反覆謂之國工
水始一勺總合而為川土始一塊總合而為田虚總
合衆實而授之者也皿總合衆有而盛之者也若虚
之無窮若皿之有量若川之逝若田之止其為總合
一也盧者總合之言故广从之以為廬
匠人建國水地以縣置𣙗以縣視以景為規識日出之
景與日入之景晝參諸日中之景夜考之極星以正朝
夕
匠人營國方九里旁三門國中九經九緯經涂九軌左
祖右社面朝後市市朝一夫夏后氏世室堂脩二七廣
四脩一五室三四步四三尺九階四旁兩夾窗白盛門
堂三之二室三之一殷人重屋堂脩七尋堂崇三尺四
阿重屋周人明堂度九尺之筵東西九筵南北七筵堂
崇一筵五室凡室二筵室中度以几堂上度以筵宫中
度以尋野度以步涂度以軌廟門容大扃七个闈門容
小扃參个路門不容乘車之五个應門二徹參个内有
九室九嬪居之外有九室九卿朝焉九分其國以為九
分九卿治之王宫門阿之制五雉宫隅之制七雉城隅
之制九雉經涂九軌環涂七軌野涂五軌門阿之制以
為都城之制宫隅之制以為諸侯之城制環涂以為諸
侯經涂野涂以為都經涂
工欲善其事必先利其器匠之負陰者物也負利者
人也面朝後市蓋取諸此市尚利朝尚義尚義而無
以帥之則君子有犯義者矣尚利而無以帥之則小
人有罔利者矣夫者以智帥人者也市朝一夫蓋取
諸此
匠人為溝洫耜廣五寸二耜為耦一耦之伐廣尺深尺
謂之&KR0850;田首倍之廣二尺深二尺謂之遂九夫為井井
間廣四尺深四尺謂之溝方十里為成成間廣八尺深
八尺謂之洫方百里為同同間廣二尋深二仞謂之澮
專逹於川各載其名凡天下之地埶兩山之間必有川
焉大川之上必有涂焉凡溝逆地阞謂之不行水屬不
理孫謂之不行梢溝三十里而廣倍凡行奠水磬折以
參伍欲為淵則句於矩凡溝必因水埶防必因地埶善
溝者水潄之善防者水淫之凡為防廣與崇方其閷參
分去一大防外閷凡溝防必一日先深之以為式里為
式然後可以傅衆力凡任索約大汲其版謂之無任葺
屋參分瓦屋四分囷窌倉城逆墻六分堂涂十有二分
竇其崇三尺牆厚三尺崇三之
豕八而辵則遂五溝所謂遂者水自是而之他射韝
使弦得遂焉故亦曰遂所謂鄉遂者鄉内嚮遂外遂
夫遂者火求而應而非生也遂直達也至溝十百相
冓洫中五溝如血□焉洫又作淢成有一甸淢口一
之域土也淢水也澮溝遂洫水會焉春秋傳曰自參
以上稱澮澮又作巜巜會而為川水有屈屈其流也
集衆流為川涂依溝故从水有舍有辯者依此故从
余經略道路以此為中謂之五涂故制字如此水束
之而潄焉潄則上欠而為坎凡潄如之
車人之事半矩謂之宣一宣有半謂之欘一欘有半謂
之柯一柯有半謂之磬折
車人為耒庛長尺有一寸中直者三尺有三寸上句者
二尺有二寸自其庛緣其外以至於首以弦其内六尺
有六寸與步相中也堅地欲直庛柔地欲句庛直庛則
利推句庛則利發倨句磬折謂之中地
草無實用於土猶彡手而除之乃逹嘉榖揉木為耒
用此故也
車人為車柯長三尺博三寸厚一寸有半五分其長以
其一為之首轂長半柯其圍一柯有半輻長一柯有半
其博三寸厚三之一渠三柯者三行澤者欲短轂行山
者欲長轂短轂則利長轂則安行澤者反輮行山者仄
輮反輮則易仄輮則完六分其輪崇以其一為之牙圍
柏車轂長一柯其圍二柯其輻一柯其渠二柯者三五
分其輪崇以其一為之牙圍大車崇三柯綆寸牝服二
柯有參分柯之二羊車二柯有參分柯之一柏車二柯
凡為轅三其輪崇參分其長二在前一在後以鑿其鉤
徹廣六尺鬲長六尺
弓人為弓取六材必以其時六材既聚巧者和之幹也
者以為遠也角也者以為疾也筋也者以為深也膠也
者以為和也絲也者以為固也漆也者以為受霜露也
凡取幹之道七柘為上檍次之檿桑次之橘次之木瓜
次之荆次之竹為下凡相幹欲赤黑而陽聲赤黑則鄉
心陽聲則遠根凡析幹射遠者用埶射深者用直居幹
之道菑栗不迤則弓不發
凡相角秋閷者厚春閷者薄穉牛之角直而澤老牛之
角紾而昔疢疾險中瘠牛之角無澤角欲青白而豐末
夫角之本蹙於&KR1120;而休於氣是故柔柔故欲其埶也白
也者埶之徵也夫角之中恒當弓之畏畏也者必橈橈
故欲其堅也青也者堅之徵也夫角之末遠於&KR1120;而不
休於氣是故脆脆故欲其柔也豐末也者柔之徵也角
長二尺有五寸三色不失理謂之牛戴牛
凡相膠欲朱色而昔昔也者深瑕而澤紾而摶廉鹿膠
青白馬膠赤白牛膠火赤鼠膠黑魚膠餌犀膠黃凡昵
之類不能方
凡相筋欲小簡而長大結而澤小簡而長大結而澤則
其為獸必剽以為弓則豈異於其獸筋欲敝之敝漆欲
測絲欲沈得此六材之全然後可以為良
凡為弓冬析幹而春液角夏治筋秋合三材寒奠體冰
析灂冬析幹則易春液角則合夏治筋則不煩秋合三
材則合寒奠體則張不流冰析灂則審環春被弦則一
年之事析幹必倫析角無邪斲目必荼斲目不荼則及
其大脩也筋代之受病夫目也者必強強者在内而摩
其筋夫筋之所由幨恒由此作故角三液而幹再液厚
其帤則木堅薄其帤則需是故厚其液而節其帤約之
不皆約疏數必侔斲摯必中膠之必均斲摯不中膠之
不均則及其大脩也角代之受病夫懷膠於内而摩其
角夫角之所由剉恒由此作凡居角長者以次需恒角
而短是謂逆橈引之則縱釋之則不校恒角而逹譬如
終枻非弓之利也今夫茭解中有變焉故校於挺臂中
有柎焉故剽恒角而逹引如終紲非弓之利撟幹欲孰
於火而無贏撟角欲孰於火而無燂引筋欲盡而無傷
其力䰞膠欲角而水火相得然則居旱亦不動居濕亦
不動苟有賤工必因角幹之濕以為之柔善者在外動
者在内雖善於外必動於内雖善亦弗可以為良矣
凡為弓方其峻而高其柎長其畏而薄其敝宛之無已
應下柎之弓末應將興為柎而發必動於閷弓而羽閷
末應將發弓有六材焉維幹強之張如流水維體防之
引之中參維角䟫之欲宛而無負弦引之如環釋之無
失體如環材美工巧為之時謂之參均角不勝幹幹不
勝筋謂之參均量其力有三均均者三謂之九和九和
之弓角與幹權筋三侔膠三鋝絲三邸漆三斞上工以
有餘下工以不足為天子之弓合九而成規為諸侯之
弓合七而成規大夫之弓合五而成規士之弓合三而
成規弓長六尺有六寸謂之上制上士服之弓長六尺
有三寸謂之中制中士服之弓長六尺謂之下制下士
服之
凡為弓各因其君之躬志慮血氣豐肉而短寬緩以荼
若是者謂之危弓危弓為之安矢骨直以立忿埶以奔
若是者為之安弓安弓為之危矢其人安其弓安其矢
安則莫能以速中且不深其人危其弓危其矢危則莫
能以愿中往體多來體寡謂之夾臾之屬利射侯與弋
往體寡來體多謂之王弓之屬利射革與質往體來體
若一謂之唐弓之屬利射深大和無灂其次筋角皆有
灂而深其次有灂而疏其次角無灂合灂若背手文角
環灂牛筋蕡灂麋筋斥蠖灂和弓&KR0795;摩覆之而角至謂
之句弓覆之而幹至謂之侯弓覆之而筋至謂之深弓
睽而孤也乃用弧焉音胡疑辭也弧弓也然周官六
弓有弧弓焉以授射甲椹質者睽孤所利勝堅而已
與王弓同則王以威天下為義
