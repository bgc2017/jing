春秋經解卷十
宋孫覺撰
襄公
元年春王正月公即位仲孫蔑會晉欒黶宋華元衛寗
殖曹人莒人邾人滕人薛人圍宋彭城
彭城宋邑魚石始封之地也成十八年楚子伐宋始
取彭城以居魚石於是諸侯之大夫討魚石之叛而
圍彭城為楚取之則非宋有也然經書之猶曰宋彭
城焉盖春秋之義治不正者必以正也蒯瞶出奔七
年於外矣衛侯元卒而輒已立為君於蒯瞶之納也
必曰世子蒯瞶若曰是乃世子也輒安得立而為君
乎彭城已入於楚而以之居魚石也於其圍之必曰
宋彭城若曰彭城乃宋邑魚石安得受之於楚乎惟
其取之不正是以正之曰宋彭城也三𫝊之說雖小
有異同然大抵皆同爾
二月春王正月葬簡王
襄公即位未嘗朝周於是因天王之崩往會葬而且
朝之也不曰公如京師常事不書
晉師宋師衞寗殖侵鄭
晉宋稱師將卑師衆也寗殖稱名將尊師少也穀梁
曰稱於前事也盖以謂鄭嘗乘喪以侵衞衛又乘喪
以報之也若是則春秋乃教人以怨報怨也失之矣
冬仲孫蔑會晉荀罃齊崔杼宋華元衞孫林父曹人邾
人滕人薛人小邾人于戚遂城虎牢
虎牢鄭拒楚之邑而僻險之地也諸侯患楚之侵陵
中國於是使其大夫會而城之虎牢鄭地經不係之
鄭者盖諸侯將以安中國推公心與天下共之非一
已之私但曰城虎牢明非私取而有之也梁山崩不
係之晉其異係之天下也虎牢之城不係之鄭其義
係於中國也左氏以為城虎牢鄭人乃行成盖曰晉
將服鄭故城虎牢以偪之爾若然則是晉一國之私
也晉私取虎牢而城之春秋何善而不言鄭乎此非
也公羊曰為中國諱伐喪也諸侯伐喪取邑盖大惡
也春秋何為諱之乎榖梁曰内鄭也按諸侯城虎牢
以拒楚爾何内鄭乎
三年春楚公子嬰齊帥師伐吳公如晉夏四月壬戌公
及晉侯盟于長樗公至自晉六月公會單子晉侯宋公
衞侯鄭伯莒子邾子齊世子光己未同盟於鷄澤陳侯
使袁僑如會戊寅叔孫豹及諸侯之大夫及陳袁僑盟
雞澤之盟諸侯為會而陳侯使袁僑往焉諸侯卑之
不與盟戊寅之日使大夫盟之再言及者所以别内
臣與諸侯之大夫爾榖梁以為大夫執國權按經意
乃是諸侯不與袁僑盟故使大夫大夫安得專權哉
五年春公至自晉夏鄭伯使公子發來聘叔孫豹鄫世
子巫如晉
鄫世子巫自以見偪於莒於是求與魯大夫如晉以
結晉援也秋會於戚而明年莒人滅鄫則是晉失伯
主之道而魯大夫之往為無益矣鄫世子巫得書如
者以我大夫偕也左氏謂之比魯大夫盖失之矣
公會晉侯宋公陳侯衞侯鄭伯曹伯莒子邾子滕子薛
伯齊世子光吳人鄫人於戚
春秋於吳皆外之不以中國數也侵伐圍入則曰吳
盟會則曰會吳未嘗曰吳人吳子也戚之會特書吳
人非進之盖春秋於吳之與會其君行事則與中國
諸侯序而處其上春秋不與焉諸侯皆在而吳之大
夫序其下則不嫌敵我諸侯故不待殊會而義已明
矣公羊以謂吳鄫人云則不辭盖不得其義也
冬戌陳
戚之會陳始去楚而從中國又懼楚之見討於是求
諸侯戍之戍陳者盖諸侯也不曰諸侯者諸侯歸國
而後遣戍但見我戌之往不得以諸侯言之也
六年春王三月壬午把伯姑容卒夏宋華弱來奔秋葬
把威公滕子來朝莒人滅鄫
公羊於鄫世子巫如晉發𫝊曰莒女有鄫夫人者欲立
其出榖梁於此又曰立異姓以莅祭祀然則鄫嘗立
異姓為後也立異姓為後而經遂書滅不惟於義不
明亦何以為後訓乎此盖莒人因鄫不順立異姓之
君而滅之爾非謂異姓為君而遂書滅也公榖皆得
其一偏爾
七年春郯子來朝夏四月三卜郊不從乃免牲小邾子
來朝城費秋季孫宿如衞八月螽冬十月衛侯使孫林
父來聘壬戌及孫林父盟楚公子貞帥師圍陳十有二
月公會晉侯宋公陳侯衞侯曹伯莒子邾子于鄬鄭伯
髠頑如會未見諸侯丙戌卒於鄵
鄭伯自城虎牢之後去楚而從中國三年遂同諸侯
盟於雞澤五年使大夫來聘又會諸侯於戚又會諸
侯救陳數年之間未嘗有從楚之迹至是諸侯會於
鄬而鄭伯如會卒於鄵春秋之義不生名鄭伯如會
而書名者為其如會未見諸侯而卒春秋省文不可
再言鄭伯故一書之於如會之上三傳不知春秋省
文之義但見鄭伯書名於如會之上遂以為鄭之諸
臣欲從楚而鄭伯不欲弑而卒春秋不與中國之君
見弑於從蠻之大夫故不言弑也若如其說則是鄭
之大夫無從中國之意而獨鄭伯欲之則數年之前
鄭伯合諸侯而背楚其大夫何故從之至是而始弑
之也實見弑焉春秋皆不沒其事以𫝊信何獨鄭伯
而不然乎三𫝊皆誤矣
陳侯逃歸
首止之會齊威始攘荆楚帥諸侯會王世子以尊周
室安天下而鄭伯附楚逃歸不盟春秋書之曰鄭伯
逃歸不盟其叛中國從夷狄行如匹夫也不盟者可
以盟而不盟也鄬之會晉悼公合諸侯以背彊楚亦
有安中國攘夷狄之心而陳侯附楚逃歸春秋書之
曰陳侯逃歸爾不曰不會也盖陳侯雖為匹夫之賤
行而晉悼亦非天下之盟主不曰不會者可賤者逃
歸爾會不會不與也齊戚之盟可以盟也鄭伯不盟
則有罪矣晉悼之會可以會可以不會陳侯不會亦
無譏也然則齊威晉悼之優劣可以陳鄭之君見之
也
八年春王正月公如晉夏葬鄭僖公
三𫝊之說皆以髠頑為見弑者春秋之義賊不討不
書葬而髠頑之葬未嘗討賊也盖鄭伯正卒故書葬
爾公羊曰為中國諱此乃自相符會之說不可據
鄭人侵蔡獲蔡公子爕
鄭微者不聲其罪以侵蔡蔡公子爕禦焉獲之也春
秋大夫見獲必曰敗公子爕未嘗戰故不書戰榖梁
曰公子病矣公子爕禦寇而見獲其惡可知不待書
人書侵而後為之病也
季孫宿會晉侯鄭伯齊人宋人衞人邾人於邢丘
公如晉未反而大夫會晉侯不與公會而會季孫宿
君在而專會經書之所以見公之不君宿之不臣而
晉侯無伯主之義榖梁謂譏魯之失正盖猶未及晉
侯也
九年春宋災
春秋假魯史以載王道者也其扵天下之事有特書
之者齊晉宋鄭數大國而已舉近可以明遠言大可
以知小也故災異之書者齊晉宋鄭焉皇極之道不
行而悖理反常者衆盖不可勝書書數大國者可以
類推也作𫝊者不知此意以為宋王者之後或曰故
宋也是其誤歟春秋之義常事不書反常則書故其
書災異可知也二百四十二年之久書災者十有二
未嘗有曰火則人為之也為之者又悉書之春秋豈
勝紀哉不知其來告者書之所以戒人君之深使之
反身以思其變也人為之者書之則將曰法令之嚴
而防虞之至則無之矣何以為戒乎左氏公羊不知
此意成周宣榭則曰人火之也宋災則曰小者火何
其妄歟不知孔子深悼皇極之廢而災異則書爾
冬公會晉侯宋公衞侯曹伯莒子邾子滕子薛伯把伯
小邾子齊世子光伐鄭十有二月己亥同盟于戲楚子
伐鄭
諸侯伐鄭而遂盟鄭亦與也楚亦伐之討其叛楚而
從中國也然則鄭嘗與矣於經序諸侯而書同盟不
曰及鄭伯盟者盖諸侯之舉所以服鄭鄭服不久而
又復從楚故明年楚鄭伐宋而諸侯討之也戲之盟
雖嘗盟鄭伯而鄭輒叛去不書之猶曰鄭未嘗服也
晉侯會天下之兵從役者一十二國以討鄭之叛而服
未逾時輒更從楚非晉侯之德望不素著威令不素
行何至是乎盖有不討而服從者矣未有討之服而
又叛者不曰及鄭盟焉若鄭之未嘗服從云爾榖梁
曰善得鄭盖失之矣
十年春公會晉侯宋公衛侯曹伯莒子邾子滕子薛伯
把伯小邾子齊世子光會吳于柤夏五月甲午遂滅偪
陽
柤之會晉實主之會吳而還遂滅偪陽之國也滅偪
陽者晉爾然經以諸侯同滅為文盖晉為盟主以號
令諸侯因諸侯從之遂以諸侯之師滅人之國若晉
者所謂因諸侯而為利名恤災患而實自封殖者也
若晉滅人之國其罪甚明而易見諸侯從之滅國則
情或可矜聖人以諸侯共滅為文深罪隨從之者則
為之唱而受其利者不待貶絶而其罪已重矣榖梁
曰不以中國從夷狄盖曰吳滅之也此當以左氏為
定
冬盗殺鄭公子騑公子發公孫輒
春秋國君大夫有見殺而稱盗者不知何人但見其
殺之故曰盗也為大夫而見殺於盗則其所以在人
上者可知也盗殺其君則其臣與有罪盗殺其臣則
其君與有罪矣榖梁曰惡上是也但為盗殺之者不
可曰其君其大夫不知其殺者何也惡上之說猶未
盡矣
戍鄭虎牢
虎牢鄭邑也晉楚争鄭久矣二年晉始帥諸侯城虎
牢而拒楚數年之間楚不敢加兵於鄭而鄭為中國
矣八年楚師伐鄭鄭從楚九年諸侯伐鄭鄭從諸侯
而楚又伐之鄭又從楚大夫帥師以伐宋於是晉侯
大會諸侯而分兵戍之書曰戍鄭虎牢盖天下諸侯
用兵騷然不安其國於兹十年矣本其所起自晉楚
之爭鄭也鄭卒附於晉而楚之為患亦已淺矣春秋
原其心而書之二年則曰城虎牢於是則曰戌鄭虎
牢虎牢一邑也或係之國或不係之不係之者以明
諸侯無私虎牢之心雖取鄭邑而城之乃所以圖安
天下也係之國者以明晉楚爭鄭之久而晉卒得鄭
自虎牢之戍也於其始也晉侯推公心拒楚以安中
國帥諸侯以城虎牢其心將以安天下也於其後也
分諸侯之師取虎牢而戍之其心將以求鄭也晉侯
拒楚以安中國雖取鄭邑而城之其心無私焉則以
虎牢同於天下而不係之國及其分諸侯之師遠戍
虎牢而私鄭以從已則曰戍鄭虎牢虎牢之邑或係
之國或不係之者公與私之所在也然則從天下之
諸侯以取佗國之邑而城之迹雖不善而其心至公
則雖鄭而不謂之鄭也控制強楚以安天下而中國
諸侯恃之以無侵陵之恐者數十餘年迹雖甚善其
心私鄭以從已則利雖及於天下而戍必曰鄭也左
氏曰戍鄭虎牢非鄭地也言將歸焉案二年經不書
鄭明非私取也於是戍之實為鄭而戍也安得曰非
鄭地乎公羊曰諸侯莫敢主有故反係之鄭按春秋
一字為褒貶安得為諸侯不有之而曰鄭乎不幸其
後無戍虎牢之事則諸侯之意將安見之耶穀梁曰
決鄭乎虎牢也按鄭自是之後會於蕭魚而遂從中
國無附楚之迹春秋何用決絶之乎
十有一年春王正月作三軍
周禮萬二千五百人為軍天子六軍大國三軍次國
二軍小國一軍魯侯次國也而作三軍蓋三威之族
欲弱公室而彊私家不量其力之可否而頓作一軍
春秋以其亂王制竭生民之力罪之書曰作三軍也
榖梁以為諸侯一軍作三軍非正案五等之爵當有
降殺諸侯之國當有小大安得皆一軍乎公羊之義
亦未盡其善
秋公會晉侯宋公衛侯曹伯齊世子光莒子邾子滕子
薛伯杞伯小邾子伐鄭會于蕭魚
晉侯爭鄭之迹見於經多矣楚夷狄也春秋不責之
晉為中國春秋未嘗有與辭戲之盟鄭實與之然經
書伐鄭而同盟未嘗曰會鄭伯盟也亳城北之盟鄭
不與也然經書伐鄭而同盟亦未嘗見鄭不與也蕭
魚之會鄭始去楚而從晉諸侯自是少休矣然經書
伐鄭而會亦未嘗曰會鄭伯也戲之盟可以知鄭伯
之與者已盟而楚人伐鄭也亳城北之盟可以知鄭
之不與者已盟而楚鄭伐宋也蕭魚之會可以知鄭
伯從者已會而楚人報鄭行人良霄也然經書其事
皆無異文焉盖聖人之意以楚為夷狄而晉為中國
夷狄不責之則為中國者當任其責也以區區之鄭
介於晉楚之間從楚則晉怒從晉則楚伐晉侯而有
志中國將以攘夷狄休諸侯之兵宜明中國之義扶
持王室以號令諸侯息民隸兵而諸夏有餘力也然
後南征北伐以一天下則楚雖夷狄何敢不畏鄭雖
近楚何敢不從晉侯不明其義而力驅諸侯之師以
與楚闘而爭鄭鄭未可得而中國空虚諸侯疲弊矣
春秋罪之鄭雖來盟不曰盟也鄭雖來會不曰會也
若曰晉之威德何如而能使鄭去楚而從之會盟乎
猶之未服云爾書曰會扵蕭魚楚人執鄭行人良霄
鄭自是不復附楚而一從於晉矣然而經無服鄭之
文若曰鄭何為服晉乎以楚執其行人絶之也楚自
絶鄭鄭無所從而從晉爾非晉能得鄭於楚也
公至自會
春秋書至者或以前事或以後事盖皆擇其重者告
之伐鄭從晉同盟則至以伐會而得鄭重於徒伐則
至以會盖其重者也榖梁之說亦言其粗
楚人執鄭行人良霄
春秋之大夫見執或稱行人或不稱行人以行人之
事執者稱行人不以行人之事執者不稱行人榖梁
曰行人者挈國之辭言其挈國命以行者也凡為行
人者皆挈國命其見執者或不稱何也
十有二年春王三月莒人伐我東鄙圍台季孫宿帥師
救台遂入鄆
台者邑也莒人伐我遂圍之季孫宿救之又入莒之
邑鄆也經一書之所以見不能使寇之不來而又侵
傷無已也公榖皆曰伐不言圍春秋圍伐兼舉之所
以見其重傷也又曰公不得為政惡季孫宿㐮公之
時禄去公室久矣何獨於此始惡之乎
十有三年春公至自晉夏取邿
邿本魯邑久䧟於邾而今取之不係之邾本我邑也
公羊之說非
十有五年春宋公使向戌來聘二月己亥及向戌盟於
劉劉夏逆王后於齊
天子無親逆之禮逆后則使三公春秋書逆后者二
祭公得行禮而又書之者譏遂事也劉夏之逆則以
非三公譏之春秋二百四十二年周王十二而逆后
者惟二足知非禮則書也
夏齊侯伐我北鄙圍成公救成至遇
齊圍成而公救之至遇而不進於經可以言次也然
而但曰至遇而不曰次盖春秋之言次皆譏言次則
公有罪矣公以齊侯之伐往救之量其力不能當齊
又圍成之急不可以不救於是至遇焉然襄公不能
修其道而使敵不來又不能親睦隣好以解寇讎之
難成見圍而始至於遇盖有罪也春秋不責人以所
不能原襄公之情失之於前故不加於後也書救成
至遇以見其不敢抗彊齊而自取危亡也
十有六年春王正月葬晉悼公三月公會晉侯宋公䘙
侯鄭伯曹伯莒子邾子薛伯杞伯小邾子于溴梁戊寅
大夫盟
溴梁之盟諸侯皆在而大夫行事不曰某及諸侯之
大夫盟而但曰大夫者聖人於此見天下之諸侯禄
去公室而政在大夫也論語曰天下有道禮樂征伐
自天子出天下無道禮樂征伐自諸侯出自諸侯出蓋
十世希不失矣自大夫出五世希不失矣陪臣執國命
三世希不失矣天下有道則政不在大夫孔子所謂
十世則隠威之時所謂五世則宣成之時也春秋始
於隱威天下之禮樂征伐出於諸侯而王道絶矣宣
成以前諸侯之大夫尚多稱人宣成以後魯宋齊晉
蔡䘙陳鄭八國之大夫會盟侵伐名氏悉書無復稱
人者於時六卿專晉三威擅魯齊之政出於崔高䘙
之政歸於孫寗天下諸侯之國政無不在大夫者孔
子傷之至於隐威而春秋作隐威至於襄昭凡
十世矣天下諸侯不得為政於其國而大夫之名氏
悉見於春秋孔子之意如此其明又患夫後之人莫
能知戒因溴梁之會而大夫盟焉列序諸侯而書曰
大夫盟以一見之孔子之意如何也求子之事父者
莫若先身以孝求臣之事君者莫若先身以忠為諸
侯而擅征伐以上無天王則其大夫效之擅盟會而
上無其君矣孔子曰自諸侯出盖十世希不失矣然
則諸侯之失政自襄昭之時也三𫝊之說皆通
晉人執莒子邾子以歸
僖二十一年諸侯會楚而楚執宋公經不再言楚人
執之所以罪諸侯從盟主以會楚子楚執其盟主而
諸侯不討若諸侯者共執之爾晉侯會諸侯於溴梁
將以號令而安之會而執二國之君春秋罪之故曰
晉人也楚夷也晉中國也夷則不責中國則責之有
知無知異也
十有八年春白狄來
春秋外裔之來魯者但書曰來不曰朝也介葛盧白
狄是也盖外裔者春秋外之欲其不來雖來焉春秋
不以為榮也春秋書白狄來與鸜鵒來巢一例若曰
非所宜來而來也左氏曰白狄始來假令常來固亦
書來爾何論始來乎
十有九年春王正月諸侯盟于祝柯
諸侯已圍齊而為祝柯之盟不序諸侯者前日後凡
也
取邾田自漷水
自漷水者邾田多魯不盡取之其取之者自漷水爾
襄公新與邾盟反國未幾而遂取其田春秋一切書
之公之惡可知矣
秋七月辛夘齊侯環卒晉士匄帥師侵齊至穀聞齊侯
卒乃還
士匄之事二𫝊論之備矣然皆不明孔子所以書還
之意春秋之義復者事未畢還者事畢士匄侵齊兵
無所加而反春秋遂以事畢之辭書之盖士匄所為
受命於君而侵齊者齊靈公也靈公已卒太子光即
位未嘗得罪於晉士匄乘而侵之則有罪者已卒而
無罪者見侵也士匄之義不幸其喪以侵無罪之人
聞其所為致侵者已卒而於是乎反春秋以為得事
畢之義故曰還也榖梁以士匄善不稱君故以事未
畢之辭加之不知士匄受命得其宜故曰還爾若士
匄者盖不能諫正其君以不侵齊為有罪爾如墠帷
歸命而君不見從又將奈何榖梁所謂盖責士匄之
已然不能責士匄之未然也
二十年春王正月辛卯仲孫速會莒人盟于向夏六月
庚申公會晉侯齊侯宋公衛侯鄭伯曹伯莒子邾子滕
子薛伯把伯小邾子盟於澶淵秋公至自會仲孫速帥
師伐邾蔡殺其大夫公子爕蔡公子履出奔楚陳侯之
弟黃出奔楚
陳侯以諸侯之尊一國之廣不能容其弟而至於出
奔春秋罪之特書曰弟黃出奔言其不能相容也穀
梁曰親而奔之盖其意也
二十有一年春王正月公如晉邾庶其以漆閭丘來奔
邾小國其大夫未嘗見經而庶其得書者以其以邑
來奔不書其名則不知其誰也春秋小國大夫奔叛
類皆書名在氏公羊以為重地案魯受叛人其罪大
矣何謂重地而名之乎
二十有三年春王二月癸酉朔日有食之三月己巳把
伯匄卒夏邾畀我來奔葬杞孝公陳殺其大夫慶虎及
慶寅
春秋殺大夫有言及者皆累之也二慶之迹見於左
氏以為不義而見殺考經之所書乃是慶虎累慶寅
若如左氏之說則經何以得言及乎此當據經為定
也榖梁曰慶寅累是也
晉欒盈復入于晉入于曲沃
春秋復入之例惟二爾欒盈魚石是也魚石復入於
彭城則魚石嘗受封於宋既叛宋出奔楚楚復取彭
城以居之故曰復入也欒盈亦嘗受封於曲沃既叛
晉出奔楚於是復入曲沃以為亂魚石奔楚復入彭
城以其嘗受封焉曰復入可也欒盈奔楚復入於晉
晉非欒盈所封然曰復入者見其先入晉而後入曲
沃也入於晉志在曲沃欲復入其嘗受封於晉者實
再入焉故曰復入於晉入於曲沃也公羊曰欒盈將
入晉晉人不納由乎曲沃而入也公羊之說正倒錯
爾欒盈實先入晉後入曲沃故經如此為文也若由
曲沃而入晉則經當書欒盈復入於曲沃入於晉也
八月叔孫豹帥師救晉次于雍榆
春秋書救書次者二僖元年聶北之次先次後救罪
齊威挾諸侯之師力能救邢而不救也徒次聶北曰
救邢焉齊晉皆諸侯之彊者齊伐晉魯往救之不救
則懼晉之討往救則畏齊之彊大夫帥師救之而次
焉聶北之次先次後救可救而不救則罪重矣雍榆
之次先救後次欲救而力不能有罪而猶輕爾春秋
之義次皆有罪於次之中有足矜者雍榆之次是也
三𫝊之說皆不得其義
冬十月晉人殺欒盈
欒盈出奔而入以邑叛晉人殺之不言大夫以欒盈
見絶已久雖嘗為大夫不得以大夫言也左氏曰言
自外也若自外入而復為大夫則亦曰大夫榖梁曰
曰惡之不有也若實為大夫何為謂之惡而不稱之
乎公羊曰非大夫得之矣
齊侯襲莒
春秋之義掩其不備曰襲莒小國齊諸侯之彊而世
為盟主以彊攻弱又掩其不備焉書曰齊侯襲莒盖
侵伐之中罪之尤者也
二十有五年春齊崔杼帥師伐我北鄙夏五月乙亥齊
崔杼弑其君光公會晉侯宋公衞侯鄭伯曹伯莒子邾
子滕子薛伯杞伯小邾子于夷儀六月壬子鄭公孫舍
之帥師入陳秋八月己巳諸侯同盟於重丘公至自會
衞侯入于夷儀
夷儀邢邑也衞既滅邢夷儀於是入衛衞侯十四年
出奔齊至是始入其國之邑春秋反國而入其邑者
惟二鄭伯突入於櫟衛侯入於夷儀是也突則書名
而䘙侯不名者鄭突篡其兄忽之位入邑則名衞侯
本正當立而見逐於權臣雖未反國而夷儀本其所
有比之鄭突則正故不名也然而皆書入見其以兵
而後入其入之也難公羊以謂不言入于衞諼君以
弑也案衞侯實未入衛故言夷儀爾若實入其國何
為不書入衛乎
十有二月吳子遏伐楚門于巢卒
春秋諸侯不生名生名者皆有罪當絶者也鄭伯髠
頑吳子遏皆書名於行事之上而後書其卒三𫝊苟
見其文有異於常故推而言之以髠頑之卒為見殺
遏之卒為巢人所傷若實如此當有異文經不書之
而正言其卒何以為别乎髠頑之事則然矣如吳子
遏者盖其行將以伐楚而道行過巢巢為楚之與國
於是攻巢之門方攻而卒故曰門於巢卒也若吳子
實為巢人傷之死則經書之足以為戒見其輕身以
侵伐而取死焉春秋惟魯事有臣子之辭弑殺皆不
正言之於諸侯又何擇焉三𫝊之說皆非
二十有六年春王二月辛卯衛寗喜弑其君剽
剽以十四年寗殖逐其君衎而立之至是十年矣殖
之於喜謀將納衎於是又弑剽也剽之立不正而寗
殖實立之為君以寗氏立則寗氏不得不君剽矣剽
雖不正於王法當誅寗氏立之寗氏殺之不得不書
曰殺其君也左氏穀梁之說皆是
衞孫林父入于戚以叛
衞侯衎之奔本寗氏孫氏逐之於是寗喜弑剽將以
逆衎而君之林父不安其國故以戚叛入於晉也
甲午衞侯衎復于衞
衎嘗有其國見逐而出奔於是剽已弑而寗喜自内
迎之其歸無難而位又復也故曰復歸辛卯甲午相
去四日剽弑而衎歸不容寗喜之弑衎不聞也然經之
所書惟曰喜弑而衎不與焉盖寗氏立剽而又弑之
當坐弑君之罪衎以出奔而求反其國雖與聞焉盖
未嘗以之為君而位又其嘗所有者故但曰復歸也
公穀之說皆誤
晉人執衛寗喜
寗喜弑君之賊晉人執之宜矣然猶不以伯討之辭
許之而曰晉人盖寗喜雖有罪者而晉侯受林父之
譖而執之執而不殺又不歸之京師若晉者非討弑
賊者也乃徒以私譖執之爾書曰晉人執䘙寗喜與
宋執祭仲齊執陳袁濤塗何以異哉公羊曰不以其
罪執之此說是也
二十有七年春齊侯使慶封來聘夏叔孫豹會晉趙武
楚屈建蔡公孫歸生衛石惡陳孔奂鄭良霄許人曹人
于宋衛殺其大夫寗喜
寗喜弑賊也弑剽而歸衎衞侯衎得喜之迎已反國
復用之為大夫未嘗奪其位喜既見執而歸衞侯乃
以其私殺之喜雖有罪然衞侯殺之不以其罪故書
曰殺其大夫也晉里克弑奚齊卓子而立夷吾夷吾
殺之亦曰殺其大夫也晉侯夷吾衞侯衎之殺大夫
皆以其私而不以其罪春秋以其事同故書之亦相
類也榖梁曰惡獻公意亦通爾
衛侯之弟鱄出奔晉
鱄之迹見於三𫝊皆以鱄與寗喜合謀弑剽以納其
兄喜既被誅鱄以其言不信負喜扵是出奔然則鱄
與喜皆弑君者春秋不罪鱄而罪衞侯盖以鱄之意
在立其兄衎即以衞之廣而不能容鱄至於出奔也
書曰衞侯之弟鱄所以深罪衞侯兄弟不相容爾鱄
惡雖無所見然其至於出奔則亦不待貶絶而可見
也榖梁以鱄之去合乎春秋不知春秋無與鱄之辭
者盖春秋與鱄則是篡弑者可奬而背叛者可進也
何休非之當矣
秋七月辛巳豹及諸侯之大夫盟于宋
春秋之法前目後凡叔孫豹及諸侯之大夫盟於宋
再言豹者内則詳也公羊以謂殆諸侯殊失之矣榖
梁以溴梁之會比之亦非也溴梁之會聖人欲一見
大夫專政之惡不可為例也
二十有九年春王正月公在楚
公在外而經歲者多矣春秋未嘗書曰公在某也惟
襄公之在楚昭公之在乾侯每於一歲之首必書之
盖襄公如楚為楚所制不得歸國以行朝正之禮聖
人以襄公告廟之廢者見制於楚也故書曰公在楚
昭公見逐於季氏出居乾侯不得告廟而行朝正之
禮聖人以昭公之廢禮者見逐於季氏也襄公之得
罪於楚昭公之見逐於臣皆有罪矣然責其朝正之
不廢則其所必不能者春秋之義不責人以所不能
然則它公之無事而久留於外遂廢朝正之禮者春
秋所深罪也三𫝊之說榖梁得之
吳子使札來聘
春秋之於夷狄書之有漸焉非進之夷狄益進則中
國益衰矣楚子使椒來聘書爵書名非進楚也所以
見楚之盛也吳子使札來聘書爵書名非進吳也所
以見吳之盛也楚始聘魯書曰荆人吳始聘魯遂稱
吳子春秋非厚吳而薄楚也荆初來聘中國猶有可
為者早攘却之楚將不至於盛而中國將不至於衰
也至其通好之久盟會侵伐同於諸侯則中國與之
等矣故書曰楚子使椒來聘所以一楚於中國也吳
初來聘而遂稱子言其一來而遂同中國也公榖皆
以季子賢而來聘故吳得稱子按季子雖賢者而吳
實夷狄安得以一季子之賢而遽亂其例哉此皆不
得其義而過為之說爾
三十年春王正月楚子使薳罷來聘夏四月蔡世子般
弑其君固五月甲午宋災宋伯姬卒
伯姬之行盖婦人之伯夷也方春秋之際人倫大亂
而婦德掃地矣伯姬立滛亂無禮之世而為高潔難
行之行寧殺其身於火以死不苟其生於有過之地
雖其身不幸於一時而萬世無禮不潔之人小聞其
風則知所愧矣孔子賢之於納幣致女歸媵卒葬雖
法所當略者一切書之所以樂道人之善而使不潔
之人懼也左氏陸淳之徒不能深逹孔子之意而妄
為之說曰共姬女而不婦夫以伯夷之賢不見稱於
孔子則亦西山之餓夫共姬之行不見列於春秋則
亦小國之愚婦爾為伯夷共姬又何恨哉亦信其志
而已矣
鄭良霄出奔許自許入于鄭鄭人殺良霄
良霄出奔嘗絶其大夫之位於其入也又自許焉見
絶於國而藉許以入其非大夫亦明矣故其殺之但
曰良霄言非大夫也榖梁曰惡之非也
晉人齊人宋人衞人鄭人曹人莒人邾人滕人薛人把
人小邾人會于澶淵宋災故
春秋凡盟會皆不係事以為皆有罪矣於罪之中有
甚大而當誅者則係事以甚之威二年會於稷以成
宋亂是也等為會於會之中有甚善而可嘉者則係
事以明之會於澶淵宋災故是也罪莫大於弑君弑
兄惡莫大於成人之亂威公内弑其兄篡其位外成
人之亂以縱罪人而立君春秋甚之特書曰成宋亂
救患分災同其有無諸侯之義而人倫之常也春秋
之時則無是矣宋災而諸侯大夫為會以救之春秋
嘉之特書之曰宋災故然則春秋常事不書書之必
有意也澶淵之會十有二國不容皆使微者然而書
之皆曰人焉盖聖人之意以謂憂患之來何可豫知
也憂人之憂人亦憂其憂矣春秋諸侯以幸災而
相攻伐為事未有憂人之憂者於是會而憂宋災合
救䘏之義而人人所欲者故書曰人明人人之所欲
也與和平書人者義相類爾公羊以為貶榖梁以為
救災以衆皆不得其義
三十有一年春王正月夏六月辛巳公薨于楚宫秋九
月癸巳子野卒
春秋未逾年之君書卒者三子赤子般以弑不地子
野之卒又不書地榖梁以日月為例以日為正然又
不可通於春秋衆弑之君趙子以子野卒為有地而
疑脱之未可知爾
春秋經解卷十
