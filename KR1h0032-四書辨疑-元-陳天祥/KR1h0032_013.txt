欽定四庫全書
四書辨疑卷十三元陳天祥撰
孟子
盡心上
殀壽不貳○註貳疑也
疑字意不的切貳固訓疑亦訓携貳變異也註又言
盡心知性而知天所以造其理也存心養性以事天
所以履其事也以此推不貳之義由造理言則不疑
為順由履事言則不變為長殀夀不貳正在𤼵於行
事處言之盖誠一不二無有變異之意也說者宜曰
殀夀惟一不變所守修身以俟其終也
強恕而行求仁莫近焉○註強上聲強勉強也恕推己
以及人也反身而誠則仁矣其有未誠則是猶有私意
之隔而理未純也故當凢事勉強推己及人庶幾心公
理得而仁不遠矣
己所不欲勿施於人曰恕然其不施之心有勉強之
不施亦有不勞勉強之不施恕則亦有誠與不誠之
異未可通謂猶有私意之隔也己所不欲之事勉強
不施於人此非自然之恕固猶有所未盡於誠不勞
勉強自然不肯施之於人此為自然真誠之恕然亦
未至於仁也仁恕之分予於論語吾亦欲無加諸人
可謂仁之方也已之兩章已有其辨盖恕者止能推
己不欲之不善不以及人未能至於以善及人也再
進一階推己之所欲以及於人如老吾老以及人之
老幼吾幼以及人之幼己欲立而立人己欲達而達
人之類是謂以善及人至此則為仁矣若以強為勉
強而行望其自然之恕猶有限隔於仁豈有莫近之
理強當讀為平聲自強不息之謂也人心但能不肯
以惡及人便有以善及人之意在其中矣但未𤼵見
以及於物耳恕與仁之地位緊相挨次人能自強於
恕力進不已進得不以不善及人之境便能以善及
人故曰求仁莫近焉也
行之而不著焉習矣而不察焉○註著者知之眀察者
識之精言方行之而不能眀其所當然既習矣而猶不
識其所以然所以終身由之而不知其道者多也
光顯彰著雖皆訓眀然其眀皆在外非内照之眀也
如言聲迹顯著事業昭著此皆著字用當其分者也
若以眀眀德為著眀德眀於庶物為著於庶物必不
可也今以著為人心知識之眀誠為未是此著字止
當如聲迹顯著之著為說察為識之精亦非程子以
察為省察宜取為正盖行謂行君子之所行習謂習
君子之所習行君子所行而不能顯著由其信之不
篤也習君子所習而不能省察乃其學而不思也惟
其信之不篤學而不思雖亦行其君子所行習其君
子所習而終身不知其道者多也
不恥不若人何若人有○註但無耻一事不如人則事
事不如人矣或曰不恥其不如人則何能有如人之事
其義亦通
註文前說改不字為無字義便難解學者疑為兩說
一說但其無恥之一事既不如人則事事不如人一
說但於一件事有不如人處不以為恥則事事不如
人未知註文果主何說若主學者前說無恥一事不
如人此言甚騃正如說為姦一事不如人為盜一事
不如人者無異是皆何等語邪若主學者後說又有
責人太峻之病君子於小知小能多不用心因一小
技不如人而不以為恥便謂事事皆不如人豈通論乎
前說兩意皆無可取況經中亦無分别一事事事之
文不恥不若人五字昭然在人目中止是言自已立
心為人不如人處不自知恥而無見善思齊之志何
能有如人之善此與心不若人則不知惡之語意相
類或曰之說意是
霸者之民驩虞如也○註程子曰驩虞有所造為而然
楊氏曰所以致人驩虞必有違道干譽之事
虞與娛同古字通用五霸之術無他以力假仁而已
造為干譽皆不必言致人驩虞乃其假仁之效也大
扺昏虐之世民罹殘暴甚於倒懸幸有肯假仁義之
君使民得蒙一時之惠如飢者甘食渴者甘飲驩虞
之情盖以此也
殺之而不怨利之而不庸○註豐氏曰因民之所惡而
去之非有心於殺之也何怨之有因民之所利而利之
非有心於利之也何庸之有
非有心於殺之者是非有心於利之者非聖人以博
施濟衆為心王政以安人利民為本命羲和之官歴
象授時察璿璣玉衡以齊七政平治水土播時百榖
敬敷五教順理庶工至於堯以不得舜為己憂舜以
不得禹臯陶為己憂皆所以思濟斯民孜孜汲汲惟
恐不及何嘗無心於利民哉無利民之心非聖人之
徒也豐氏之說殺之與利之同謂之無心豈不繆哉
庸功也利之而不庸者不以利己者為有功而無知
感驩虞之心也盖王者之民生長於雍熙盛化中未
嘗見衰世之事視國家字民之道習以為常惟知利
澤己所當得安豫己所固有帝力何有於我哉此其
皡皡然自得之心利之而不以為功也
得天下英才而教育之○註盡得一世眀睿之才而以
所樂乎已者教而養之則斯道之傳得之者衆而天下
後世將無不被其澤矣
英才世不多出不可以衆言如孔子之有顔曾自足
為樂若直須盡得一世之才皆來受教然後始以為
樂孟子本意恐不如此天下人才實無定數豈容以
盡得為期縱有定數亦無盡得教之之理天下英才
盖指天下人中傑出間有之才而言非普言天下所
有之才也如司馬懿歎稱天下竒才亦止是稱道孔
明一人未嘗以天下為普言也天下英才正與此同
得如此英傑眀睿之才教育之使聖人大道傳得其
人功及後世所樂在此也
流水之為物也不盈科不行君子之志於道也不成章
不達○註成章所積者厚而文章外見也
章字解為文章與上句水不盈科不行之喻義不可
通毛晃韻略成事成文曰章仍引孟子此文不成章
不達為據義亦未盡此章字惟以為學之次第言之
乃可說也章猶事目倫序也達通也言君子志在於
道若所學不成倫序則不可通也物有本末事有終
始自格物以至平天下自親親以至愛物自明善以
至獲於上如此之類不能徧舉學者必當知所先後
循序漸進成了一事然後再成一事道乃可通譬如
水之流行注滿一科然後再注一科斷無越此注彼
可通之理也
所惡執一者為其賊道也舉一而廢百也○註為我害
仁兼愛害義執中者害於時中皆舉一而廢百者也
經文中所惡執一者以下皆重言子莫執中之病文
理甚眀舉一而廢百言其執一廢百也為我兼愛二
事無預於此註文以三者通言皆舉一而廢百非也
說者宜云執中無權害於時中舉一而廢百也
仲子不義與之齊國而弗受人皆信之○註仲子設若
非義與之齊國必不肯受齊人皆信其賢然此但小廉
耳其避兄離母不食君祿無人道之大倫罪莫大焉豈
可以小廉信其大節而遂以為賢哉
以萬乘之國與之果能郤之而不受雖夷齊無以加
也註猶以為小廉天下廉者復有大於此者乎仲子
不義與之齊國而弗受者盖當時齊人嘗有此言孟
子以此為人之大節非仲子所能而不之信也人皆
信之者言其信上句所言將謂實能不受也註文以
為人皆信其賢經中本無賢字意脉盖所以就其小
廉為說也既以不受齊國為小廉又謂以小廉信其
大節不知又指何事為大節也仲子不食其兄所得
之祿又嘗哇其鵝肉以此致有廉士之譽孟子謂此
不足為廉故舉嘗所論者簞食豆羹之說以喻仲子
所為無異於此盖常人之情於細微之物多能忍其
欲心而不輕取及見多廣貴重之物得之足以去貧
賤而處富貴於是平昔所匿之欲心奮然而起不復
顧其禮義廉恥而取之矣以仲子視萬乘之齊斷無
與之不受之理孟子所以知其然者盖於人倫之間
察見之也人之惡行莫大於叛人倫仲子避兄離母
棄祖宗世卿之業而不居是無親戚君臣上下蔑仁
義而不顧也於齊國見與之際寧復有羞惡辭讓之
心哉人但因其不食兄祿之小廉而遂信其真能不
受齊國之大節何可哉此章移於前篇陳仲子豈不
誠廉士哉之下義則易見
夫有所受之也○註言臯陶之法有所傳受非所敢私
雖天子之命亦不得而廢之也
以傳受抑天子之命使不得廢亦似難憑昏亂之世
有司之法非無傳受而皆為其所廢渠亦何嘗有忌
於傳受哉惟以公心期之則無擅廢之理五刑有服
惟明克允此舜之所以命臯陶而臯陶受之於天子
者也臯陶受此明命固自非所敢私惟知明於五刑
而已舜既嗣堯之法而以公天下之心命之豈得復
以瞽瞍之子為心而廢之哉受之言臯陶受之於天
子也
居移氣養移體○註居謂所居之位養奉養也言人之
居處所繫甚大王子亦人子耳特以所居不同故所養
不同而其氣體有異也
經文初言居移氣養移體繼而言者大哉居乎其居
使之然也居天下之廣居魯君呼於垤澤之門皆敘
居移氣之義為說略不再言養移體者盖居移氣本
是一章正義養移體乃是兼設譬喻之言而註文無
所分别使養與居通混體與氣均齊並列於孟子稱
羡中抑亦不思之甚也夫氣之為用大矣賢者養之
惟恐有餒故孟子見王子之氣得其居處地位之助
而有心廣體胖之貌乃稱羡之不為無取若見其身
體得所奉養顔貌肌膚有豐潤肥澤之美而咨嗟歎
羡此何義也孟子於此本因有所感激而言大抵常
人之情随物輕重位卑則氣卑位盛則氣盛正如奉
養薄則體羸弱奉養厚則體豐碩今王子因有是位
則有是氣外物所資尚能如此况居天下之廣居其
氣又豈止此而已所謂浩然塞乎天地之間者豈不
信哉大哉居乎盖謂此也孟子稱歎之意本不在於
養移體也
形色天性也惟聖人然後可以踐形○註人之有形有
色無不各有自然之理所謂天性也踐如踐言之踐盖
衆人有是形而不能盡其理故無以踐其形惟聖人有
是形而又能盡其理然後可以踐其形而無歉也
註昏不知指形為何等之形色為何等之色何者為
自然之理也形有骨肉軀體之形亦有動作容貌之
形若指骨肉生成之軀體為說孟子言形色天性也
人之軀體果可以為天性乎後又單說踐形於色字
再不相干義皆未易可曉形色二字本是一意通取
動作容貌而言人與事物相接各有理所當然之容
貌随之居尊貌必莊嚴處卑貌須恭謹弔則有憂戚
之容慶則有喜悅之色如此之類皆其性中之善物
𤼵於外而見於面施於四體為性之用故言形色天
性也然有色厲内荏色取仁而行違之欺雜於其間
在小人則無時而無於君子亦有時而有惟聖人之
德表裏渾全心與容貌動皆相應有莊嚴形色有莊
嚴之心有恭謹之心有恭謹形色至誠於心以實其
貌是之所謂踐形也
君子之所以教者五有如時雨化之者○註時雨及時
之雨也草木之生播種封植人力已至而未能自化所
少者雨露之滋耳及是時而雨之則其化速矣若孔子
之於顔曾是也
註文但說雨露草木生化之意而於孔子之教顔曾
絶無一事相關言時雨化則云若孔子之於顔曾言
成德則云如孔子之於冉閔不知孔子之教顔曾與
其教冉閔者果有何異以所教何事為時雨化何事
為成德皆無所指之實如謂孔子於冉閔為成德於
由賜為達才於樊遲為荅問然夫子於由賜非無成
德之言於樊遲非無達才之義於冉閔非無荅問之
辭五者之教自有五般實事但當明言其事不可謾
指其人自上而下鼠尾相次而言也如夫子之立之
斯立道之斯行綏之斯來動之斯和為中都宰一年
四方則之攝行相事三月魯國大治所施普及於衆
無有不霑其化者此其如時雨化之之謂也主忠信
徙義克己復禮見賢思齊此皆成德之謂也可使治
其賦可使為之宰可使與賓客言此皆達才之謂也
荅其問仁荅其問知荅其問孝問政問鬼神各随所
問而荅之此皆荅問之謂也又註文解私淑艾以為
人或不能及門受業但聞君子之道於人而竊以善
治其身是亦君子教誨之所及予謂五者之中四者
皆言教人惟私淑艾者却是受人之教與上四者意
不倫矣前篇予未得為孔子徒也章與此一節皆以
私淑為言彼是孟子自謙之辭此論君子教人之法
彼言私淑諸人此言私淑艾二私淑之義本難同說
此閒無用謙辭處止當解私淑為自善艾治也義與
太甲自怨自艾之艾同躬修善行使人傚之以自身
之善化導治人故曰私淑艾也南軒曰私淑艾者盖
不在於言辭之間躬行而觀者化焉此說意是夫子
温良恭儉讓所至之處人皆自以國政告之自善其
身所過者化盖亦君子為教之一大端也
君子引而不𤼵躍如也○註引引弓𤼵𤼵矢也躍如如
踴躍而出也君子教人但授之以學之之法不告之以
得之之妙如射者之引弓而不𤼵矢然其所不告者已
如踴躍而見於前矣
吾無隠乎爾我叩其兩端而竭焉聖人之教人如此
未嘗見有不肯盡者今言不告以得之之妙果何心
哉如云踴躍而出踴躍而見於前不知躍出面前跳
躍如此果何物也予於君子之下引而不發躍如也
之七字疑皆羨文去此七字上下通讀是否自見
中道而立能者從之○註中道而立言其非難非易能
者從之言學者當自勉也
中道而立解為非難非易能者從之解為學者當自
勉皆不可曉孟子之言本以正公孫丑所請之謬中
道乃其理所當然不可易之正道也中道而立能者
從之盖言教人之法但當守此正道而立能者從其
所教而行其不能者止不可為彼不能而改此正道
也
未聞以道殉乎人者也○註以道從人妾婦之道也
此乃襲前篇景春問公孫衍張儀之註文為說從人
謂阿諛苟從也以道則不苟從人苟從則非為以道
既能以道又苟從人無是理也妾婦之以道從夫乃
其理所當然非謂阿諛苟從也孟子本言有道之士
無以私殉人之理惟不以其道則殉乎人故曰未聞
以道殉乎人者也
其進銳者其退速○註進銳者用心太過其氣易衰故
退速
註文過字意差用心太過乃思慮過深也思慮過深
者遇事必不輕進正與進銳者意氣相反從銳字看
止可言用心太猛其進銳者乃是猛銳輕進之人猛
而輕進者其氣易衰所以退速故勇者必以沉勇為
貴也此七字與上文意不相類當自為一章首闕孟
子曰三字
君子之於物也愛之而弗仁於民也仁之而弗親親親
而仁民仁民而愛物○註物謂禽獸草木愛謂取之有
時用之有節程子曰仁推己及人如老吾老以及人之
老於民則可於物則不可統而言之則皆仁分而言之
則有序
註言取之有時用之有節此只是節其費用不使致
有匱乏而已以此為愛正與百姓皆以王為愛也之
愛相似此本智者吝惜之愛非仁愛之愛與親親仁
民之理差矣程子之說解仁民一節其理誠是然於
親親愛物皆置而不說亦為未盡所謂親親者子之
於父冬温夏凊昏定晨省至樂根於心而愉色婉容
見於外如老萊子衣斑斕之衣仆地作嬰兒啼以悅
其親其孝愛𤼵乎天性者如此至於慎終追遠哀慕
祭祀死而後已其罔極之思又如此父之於子欲其
夀欲其賢欲其富貴顕達鍾愛之深慈育之至亦有
不可勝言者此皆親親之道但可施之於親不可施
之於民也所謂仁民者所惡與之去之所欲與之聚
之足其衣食教以人倫使老幼遂其生上下安其分
此皆仁民之道但可施之於民不可施之於物也所
謂愛物者如齊宣王憫其牛之觳觫鄭子産樂其魚
之得所至於當春草木不忍摧折行視螻蟻不忍踐
傷此皆愛物之道是為仁愛之愛與親親仁民之心
同是一本然而有此差等不齊是之謂理一而分殊
吝惜之愛無與於此親親之道自然不可以及民仁
民之道自然不可以及物故曰於民仁之而弗親於
物愛之而弗仁也
盡心下
各欲正己也○註民為暴君所虐皆欲仁者來正己之
國也
經文上句言征之為言正也本說征人者所以正人
也註文解此句為皆欲仁者來正己之國却是受征
者欲人正己意與經文不同各欲正己也此是自解
上句正字之義盖言王者之征以義正人欲其畏威
悔過各正己之不正故曰各欲正己也
好名之人能讓千乘之國苟非其人簞食豆羹見於色
○註好名之人矯情干譽是以能遜千乘之國然若本
非能輕富貴之人則於得失之小者反不覺其真情之
𤼵見矣
惡名無不惡之者善名無不好之者然其矯情飾詐
務以欺世違道干譽賣直邀名斯固可鄙果於義利
之間明其去就於其不義雖萬鍾之禄不受當其可
讓雖千乘之國不吝如此以保令名非不善也古之
能讓千乘之國者太伯仲雍伯夷叔齊子臧季札寥
寥千古數人而已若皆以為矯情干譽則是萬世無
遜讓之賢也況聖人亦嘗言君子疾没世而名不稱
焉君子去仁惡乎成名揚名於後世以顕父母令聞
廣譽施於身若此類者聖人豈以名為不美而無欲
之之心哉但聲聞過情則恥之耳近世講學皆謂聖
人不當有尚名之心凡於經傳見有顧惜名聞之言
多為曲說以諱之必使化真為偽而後已儻能各於
惡名善名之間私自忖其惡欲之誠亦必覺其在己
之善名果無不欲之理也所謂矯情干譽者又當知
其情之受矯各有輕重亦有不容其矯者大抵取與
之際於物之輕者矯之易物之重者矯之難至其物
之尤重有關於富貴之大者雖欲矯之不可得也今
言以千乘之國矯情與人恐無此理或曰子噲亦能
以燕為讓豈非矯情干譽者乎予應之曰子噲老耄
昏瞶子之以計奪其國謂為讓則非也謂之能讓又
非也能讓者讓於可讓之賢者也夫千乘之國亦富
貴之極位也一旦自舉以讓賢非有義烈誠肯之心
者定不能也註猶以為本非能輕富貴之人此與解
仲子不受齊國為小廉之說無異不受齊國者為小
廉讓千乘之國者為矯情干譽然則廉讓之士復有
何事可為以此垂示後人廉讓之道廢矣豈不有傷
風教哉况其人二字本指上文好名之人而言今以
為本非能輕富貴之人一其字中間豈有如許之意
邪孟子之言本謂果能慕好令名之人雖千乘之國
亦能讓之而不吝也苟非有此志操之人雖簞食豆
羹之微物將欲與人其鄙吝之心亦必見於顔色也
稽大不理於口○註理頼也今案漢書無俚方言亦訓
賴
理俚本是兩字理亦自有義訓不可就俚字之訓解
為賴也理整治也舊說云稽大不能治人之口此說
為是盖謂衆口紛亂之言不能整治也
山徑之蹊間介然用之而成路○註介音戞徑小路也
蹊人行處也介然倏然之頃也用由也路大路也
人行處與小路不知如何分别蹊與徑相混無别則
經文不可解矣又以介音戞介然解為倏然之頃亦
甚費力江南廣韻中原韻略南北玉篇介字皆無音
戞者惟中原廣韻毛晃韻略兩處有之然亦未嘗訓
倏也况山徑之在茅棘中倏然之頃由之恐無便成
大路之理蹊與左傳牽牛以蹊人之田之蹊字義同
蹊猶踐也閒猶初閒也介如字經文當以山徑之蹊
閒介然為句言其山徑之初為踐之之間介然微分
於草棘中往來由之而不止遂成大路少閒不用則
茅草生而塞之矣山徑喻心茅喻物欲心不修治而
物欲之私充塞也
君子用其一緩其二用其二而民有殍用其三而父子
離○註征賦之法歲有常數然布縷取之於夏粟米取
之於秋力役取之於冬當各以其時若併取之則民力
有所不堪矣
取之各以其時乃古今不易之常法不可謂之為緩
也大抵孟子所言非古征賦什一之法盖指當時之
事而言用謂費用重取之也緩謂寬緩輕取之也三
者之中其一既重取之餘二者取不盡數此謂用其
一而緩其二也若重取其二惟輕其一民已有殍若
三者俱重則有父子相離者矣近代以來往往於賦
稅正額之外别立名色横加掊斂如趙光竒對德宗
者是也若此類者取雖各以其時民亦豈能免於飢
餓流離之患哉唐制每丁歲役二旬有事而加役者
旬有五日免其調三旬則租調俱免此亦用一緩二
之意也
若是乎從者之廀也○註或問之者問於孟子也言子
之從者乃匿人之物如此乎
匿人之物如此乎乃是窘斥孟子之言直指從者為
盜可謂無狀之甚者也既𤼵如此麤戇之言如何便
能有殆非也以下禮順之語盖若者疑而未定之辭
若是猶莫是也言莫是從者之所匿也以此為問則
其氣本柔和與殆非也以下之言可有相接之理
君子之言也不下帶而道存焉○註古人視不下帶則
帶之上乃目前常見至近之處也舉目前之近事而至
理存焉所以為言近而指遠也
經文本說言不下帶註文却說視不下帶意不相干
雖其目之所視下不過帶却不知口之所言果言何
事豈可便以為言近乎又不知舉目前之近事果指
何者為近事至理存焉果指何者為至理意皆不眀
盖經典聖人之言垂世以教後人大要只是理會方
寸之心如存心養性誠意正心其事則仁義禮智孝
弟忠信所言皆在一心境中不離胸臆之間故曰君
子之言不下帶也此與下文修其身而天下平乃是
自解上文言近指遠守約施博兩節之義言不下帶
所謂言近也而有修身齊家治國平天下之道存焉
所謂指遠也修其一身所謂守約也致天下平所謂
施博也
人病舍其田而芸人之田○註此言不守約而務博施
之病也
此一節本言不守約之病與博施意不相干芸人之
田非博施也經文下兩句自解此文已了所求於人
者重此是自解芸人之田一節之意求與有諸己而
後求諸人之求字義同求責也分眀說求於人者重
何嘗言其有博施之病哉舍其田而芸人之田盖謂
不自治已而專務治人也南軒曰不務其在己者而
責諸人此為得之
欲得不屑不潔之士而與之是獧也○註狂有志者也
獧有守者也有志者能進於道有守者不失其身
志者心之所之狂與獧各有其志非獨狂者有之也
但狂者志不務近而專慕遠為獧者志不慕遠而專
務近守此為異耳南軒曰狂者所知進於高遠獧者
所守執之堅介此說為得註文又謂狂者能進於道
義亦未安正為嘐嘐然志慕高遠言不顧行行不掩
言不務進道之實故謂之狂也然其所期既已高遠
則外物不能為累行雖不得其中於道亦有可進之
理不可謂之能進也能進於道惟中行之士可以當
之若獧者立心堅介外物亦不能為累與狂者皆能
得其道之一邊故孔子不得中行之際均思之也由
是言之獧者亦有進道之理豈獨狂者為然不失其
身亦非不進於道者能之也
四書辨疑卷十三
