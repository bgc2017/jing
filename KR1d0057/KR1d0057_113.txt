禮記集說卷一百十三宋衛湜撰
曾子曰夫孝置之而塞乎天地溥之而横乎四海施諸
後世而無朝夕推而放諸東海而準推而放諸西海而
準推而放諸南海而準推而放諸北海而準詩云自西
自東自南自北無思不服此之謂也
鄭氏曰無朝夕言常行無輟時也放猶至也準猶平
也
孔氏曰自此以前皆曾子之言自此以下異故更言
曾子曰置謂措置也塞滿天地謂感天地神明也溥
布也横被四海言孝道廣遠也推而至於四海以為
準平而法象之無所不從也詩大雅文王有聲之詩
美武王之德今孝道亦然故引以證之
嚴陵方氏曰直而立之則塞實乎天地之間旉而散
之則横廣乎四海之内施言其出無窮故後世曾無
朝夕之間推言其進之不已故放之四海而準放與
孟子放乎四海之放同準言人以是為準而不差也
前旣言溥之横乎四海後又言推而放諸四海蓋前
言身之所行者如此後言人之所化者如此
石林葉氏曰塞乎天地所謂窮高厚也横乎四海所
謂極深遠也施諸後世而無朝夕所謂悠久無疆也
講義曰孝出於人心人有賢愚而此心不異時有古
今而此心常存天地之心亦無以異乎人之心此所
以塞天地横四海施諸後世無所不可
山陰陸氏曰夫孝出於同然故推而放諸四海如此
即有不準是背類反倫者也
新安朱氏曰準猶齊也言無不同也
慶源輔氏曰曾子之孝至此所謂誠則明明則形形
則著著則動動則變變則化矣
曾子曰樹木以時伐焉禽獸以時殺焉夫子曰斷一樹
殺一獸不以其時非孝也孝有三小孝用力中孝用勞
大孝不匱思慈愛忘勞可謂用力矣尊仁安義可謂用
勞矣博施備物可謂不匱矣父母愛之喜而弗忘父母
惡之懼而無怨父母有過諫而不逆父母既没必求仁
者之粟以祀之此之謂禮終
鄭氏曰夫子孔子也曾子述其言以云中孝用勞勞
猶功也思慈愛忘勞思父母之慈愛已而自忘己之
勞苦也無怨無怨於父母之心諫而不逆順而諫之
也必求仁者之粟喻貧困猶不取惡人物以事亡親
也
孔氏曰以語更端故云曾子庶人思父母慈愛忘己
躬耕之勞可謂用力矣諸侯卿大夫士尊重於仁安
行於義心無勞倦可謂用勞矣匱乏也博施謂德教
加于百姓刑于四海備物謂四海之内各以其職來
助祭
嚴陵方氏曰王制曰草木零落然後入山林所謂樹
木以時伐也又曰豺祭獸然後田獵鳩化為鷹然後
設罻羅所謂禽獸以時殺也孟子曰君子親親而仁
民仁民而愛物故斷一樹殺一獸不以其時非孝也
樹木見月令樹木方盛解慈愛者生育之恩也勞者
奉養之力也於親生育之恩則思之而不忘於己奉
養之力則忘之而不思故曰用力仁所以愛親義所
以敬親愛敬盡於事親可謂用勞矣用力言事用勞
言功不匱言德則大小與中其别可知矣用力則能
養矣用勞則弗辱矣不匱則可以尊親矣故皆以孝
有三題其事前以大孝為首此以大孝為終何也前
以位言孝故自上以及下此以行言孝故積小以至
大父母愛之喜而弗忘仁之至也父母惡之懼而無
怨義之盡也為人子者懷仁義以事其親而已内則
曰父母有過下氣怡色柔聲以諫蓋不逆之謂也巽
而入之則雖諫而不逆也仁者之粟則有愛心存焉
若夫子受仁人之饋則掃地而祭亦此之意祭之以
禮禮之終也此主言祀故曰禮終
石林葉氏曰孝者仁之實仁則能愛於物伐樹木殺
禽獸故必以時莫非勞也有勞於德有勞於力而忘
勞者思親之慈愛也未能無望於其親故為小孝仁
大矣則尊之義有理則安之仁義而已勤行而不懈
未能得天下之歡心以事其親故為中孝博施則聖
矣仁不足以名之孝至於此則達於天下四海九州
之美味莫不備至故為大孝
延平周氏曰斷一木殺一獸不以其時則無愛心以
其無愛心是以非孝也思慈愛忘勞庶人之孝也尊
仁安義諸侯以下之孝也博施備物唯天子乃能與
此父母惡之懼而無怨然有所謂怨者也故孟子曰
小弁之怨親親也父母有過諫而不逆然有所謂逆
者也故荀子曰從義不從父
講義曰夫自其異者觀之則草木禽獸與人為殊類
自其同者觀之則凡厥有生均氣同體草木鳥獸與
人等爾君子親親而仁民仁民而愛物至於斷一木
殺一獸不以其時則謂之非孝蓋自其同者觀之也
用力者竭力以事親用勞者盡心以事親思父母之
慈愛而忘己之勞苦則不愛其力矣所尊者仁所安
者義以仁義喻父母於道其心庸有不盡乎詩云孝
子不匱永錫爾類錫予也類謂凡人子也潁考叔愛
其母施及莊公舜致瞽瞍底豫而天下之為父子者
定孝子之道果有匱乎備猶周徧也物即人也博施
備物即詩所謂永錫爾類也父母之存也愛之則喜
而不忘思求其所可喜者以悅其親也惡之則懼而
不怨思去其所可惡者以安其親也
慶源輔氏曰孝子之心兢兢業業無一息或違無一
物不體豈有非時害理之事博施則用勞不足言矣
備物則用力不足言矣此聖人達孝之事也喜故不
忘懼故無怨柔行巽入期父母之順於理而不期父
母之從乎我至於此則其誠至矣
山陰陸氏曰思慈愛忘勞對以慈愛然後忘勞小孝
也以視尊仁安義可謂用力矣尊仁安義以視不匱
可謂用勞矣博施備物若施及莊公亦其一隅老子
曰旣以與人已愈有既以與人已愈多其此之謂乎
廬陵胡氏曰用力所謂竭力耕田共為子職也懼而
無怨孟子言舜怨慕何也曰小弁親之過大者也凱
風親之過小者也親之過大而不怨是愈疏也親之
過小而怨是不可磯也舜之怨慕孝也不逆所謂又
敬不違父母既没雖貧困猶不取惡人物以祀親然
則孟子之受禦可以祀歟曰其交也以道君子受之
矣受之而以祀可也然孝子之心有所不安故必仁
者之粟為孝
黃氏曰註謂必求仁者之粟以為粢盛則失者遠矣
況先王之禮不耕者祭無盛自天子執耒三推下達
庶人皆從斯禮今曾子所言粟者禄也謂父母既没
必仕於仁諸侯賢大夫之朝立身行道以終祭祀危
邦不入亂邦不居恐辱先也況曾子嘗敝衣以耕於
魯魯侯聞之致之邑曾子固辭聖人稱之能全節也
孟子云士三月無君則弔以其失於祭祀之禮也親
没者必居於仁者之朝食禄行道以終祭祀之禮為
禮終也
馬氏曰此之為禮終此言孝子之遭變也前言可謂
能終此孝子之常也遭變則嫌於非禮故曰禮終常
則不嫌故曰能終而已處常則易制變則難易者曾
子之事也難者舜之事也
樂正子春下堂而傷其足數月不出猶有憂色門弟子
曰夫子之足瘳矣數月不出猶有憂色何也樂正子春
曰善如爾之問也善如爾之問也吾聞諸曾子曾子聞
諸夫子曰天之所生地之所養無人為大父母全而生
之子全而歸之可謂孝矣不虧其體不辱其身可謂全
矣故君子頃步而弗敢忘孝也今予忘孝之道予是以
有憂色也壹舉足而不敢忘父母壹出言而不敢忘父
母壹舉足而不敢忘父母是故道而不徑舟而不游不敢
以先父母之遺體行殆壹出言而不敢忘父母是故惡
言不出於口忿言不反於身不辱其身不羞其親可謂
孝矣
鄭氏曰曾子聞諸夫子述曾子所聞於孔子之言頃
步頃當為跬聲之誤也予我也道而不徑徑步邪趨
疾也忿言不反於身人不能無忿怒忿怒之言當由
其直直則人服不敢以忿言來也
孔氏曰此一節論樂正子春傷其足而憂因明父母
遺體不可損傷之事天地生養萬物之中無如人最
為大非特體全又須善名得全跬步謂壹舉足道而
不徑者謂於正道而行不由邪徑正道平易於身無
損邪徑險阻或有所傷舟而不游者渡水必舟船不
浮游於水上乘舟安浮水危也此是不敢以先父母
遺餘之體而行歷危患處也不辱其身不羞其親緫
結舉足出言二事身及親並不羞辱可謂孝矣
長樂劉氏曰樂正子春可謂能改其過者也失之於
初而戒之于終焉唯人之身氣以體全德以性全者
也體懼而弗傷則氣無不全者也性存而弗拂則德
無不備者也莫非父母之所遺者非禮不言非禮不
動非禮不視非禮不聽是以言動中於禮樂之節而
民瞻仰之取以為模範焉不曰内全其德性而外全
其氣體之道歟是可謂之弗忘其父母者也然則舍
坦塗以由徑緩舟渡以游淵不愼其言不羞其辱者
小人之事豈是為孝其親者道哉
嚴陵方氏曰天之所生地之所養無人為大者生養
乎天地之間者人道最為大孝經言天地之性人為
貴泰誓言惟人萬物之靈蓋大以言其道貴以言其
性靈以言其德互相明耳父母全而生之謂生其形
也子全而歸之謂歸於土也不虧其體所以全其形
不辱其身所以全其德故曰可謂全矣壹舉足而不
敢忘父母則念其親於動止之間也壹出言而不敢
忘父母則念其親於語默之際也道大而徑小故道
而不徑舟安而游危故舟而不游則不敢以先父母
之遺體行殆故也殆亦危也惡言不出於口者己之
言也忿言不反於身者人之言也唯己之惡言不出
於口故人之忿言不反於身也以忿言不反於身故
不辱其親而身者親之枝也不辱其身故不羞其親
馬氏曰天生生者也故曰天之所生地化化者也故
曰地之所養身體髮膚不敢毁傷所以不虧其體立
身揚名於後世所以不辱於身曾子有疾召門弟子
曰啓予足啓予手而今而後吾知免夫小子言得全
而歸之也今夫以一朝之忿忘其身及其親則不思
甚耳
延平周氏曰周官之法禁徑踰者禁川游者而此則
曰道而不徑舟而不游是以知周公之法不特有意
於防微而又有以教人之孝也
講義曰舉足而不敢忘固懼其危也而言何與焉蓋
吾以惡言出於口人以忿言反於身為身之辱而貽
親之羞者甚矣至於出言而不敢忘則所以全其身
以歸其親者斯無愧矣不徑不游雖若非難者亦曰
充此心以往則凡所以求全其身者詎止不徑不游
乎昔曾子啓手足之際然後釋淵冰之懼樂正子春
門人也安得而不憂乎
新安朱氏曰父母者一身之父母也天地者人與物
已與人皆共以為父母者也父母生我也四支百骸
無一不全必能全其身之形斯為不忝於父母天地
之生我也五常百善無一不備必能全其姓之理然
後為不負於天地
昔者有虞氏貴德而尚齒夏后氏貴爵而尚齒殷人貴
富而尚齒周人貴親而尚齒虞夏殷周天下之盛王也
未有遺年者年之貴乎天下久矣次乎事親也
鄭氏曰貴謂燕賜有加於諸臣也尚謂有事尊之於
其黨也臣能世禄曰富舜時多仁聖有德後德則在
小官
孔氏曰前經明孝此以下至不敢犯又兼明孝弟此
經論四代弟順尚齒之義虞氏帝德弘大故貴德德
之中年高者在前故云尚齒夏后氏尚功功高則爵
高既貴其爵則德雖下而爵高者亦貴之由道劣故
也於貴爵之中年高者在前殷人又劣於夏累世有
功世爵而富乃貴之殷人疏而富者猶貴之周人敬
愛彌狹於己有親乃貴之亦皆年高者在前也次乎
事親言貴年之次第近於事親之孝也鄭恐貴者皆
班序在上故謂燕賜加於諸臣凡四代朝位班序皆
以官爵為次而夏后氏貴者但以爵高加恩賜也尚
謂德爵富親各於其黨類之中而被尊也鄭云後德
則在小官者解虞氏貴德之意以舜時人皆有德德
小先來者已居大官其德大後來者則在小官小官
德尊虞氏貴之所以燕賜加於大官也
山陰陸氏曰貴尚之次也據不尚賢不貴難得之貨
夏道漸劣其德或無實也於是貴爵殷道愈劣於是
貴富蓋古之諸侯有爵尊而地狹爵雖卑而地大貴
富則地大者先周道愈益劣是故貴親鄭氏謂舜時
多有德後德則在小官言以德為後則在小官釋所
以貴德也
馬氏曰貴以對其民為賤尚以對其等為下四代非
相反也蓋有虞氏貴德則賢者固已在位能者固已
在服矣故夏后氏承之以貴爵貴爵則賢而德似其
先人者使之世官不賢而不至於不由禮者使之世
禄矣故殷人承之以貴富貴富則尊祖尊祖則敬宗
敬宗則收族故周人承之以貴親皆因其時乘其理
為之也夏后氏貴爵斯所以貴德也殷人貴富斯所
以貴爵也周人貴親斯所以貴富也然貴德以賢賢
貴爵以貴貴貴富以明功貴親以厚本則四代一也
齒取諸身年取諸物皆可以數言
嚴陵方氏曰四代之所貴不同由救弊之政異故也
貴德之弊有至於忘君故夏后氏救之以貴爵蓋爵
所以明貴賤故也貴爵之弊有至於忘功故殷人救
之以貴富蓋富者所以明世禄故也三者之弊有至
於忘親故周人救之以貴親至於尚齒則未嘗易者
以年之貴乎天下久矣次乎事親萬世而無弊故也
虞帝亦曰盛王者以舜之時五帝之所終三王之所
始故也且堯猶號放勲則以王稱舜不為過矣以王
制考之四代養老或異其禮或異其所或異其服雖
各不同所以不遺年之意則一而已或曰年或曰齒
何也謂之年則以所歷為主孟子所謂歷年是也與
此言遺年之年同謂之齒則以所序為主中庸所謂
序齒是也與此言尚齒之齒同内則言五帝憲三王
有乞言則五帝非不貴老也所謂憲者憲其德而己
所主在德不特在年也
延平周氏曰蓋年之貴者弟也而事親者孝也
慶源輔氏曰有德者必有爵有爵者必有富此虞夏
殷之所貴如此至於周則又厚親以反本焉此其世
變使然聖人因時定制有不得不然者也若夫年齒
之尚行乎萬世而不可變者蓋敬老慈幼人之性也
四代之王不失其性而已即四王之事而反求諸一
心則知年之果不可遺次乎事親之義明矣
慈湖楊氏曰祭義云殷人貴富而尚齒此非聖人之
言也富非道之所貴也而家語謂孔子之言豈記者
之差乎
是故朝廷同爵則尚齒七十杖於朝君問則席八十不
俟朝君問則就之而弟達乎朝廷矣
鄭氏曰同爵尚齒老者在上也君問則席為之布席
於堂上而與之言凡朝位立於庭魯哀公問於孔子
命席不俟朝君揖之即退不待朝事畢也就之就其
家也老而致仕君或不許異其禮而已
孔氏曰官爵同則貴尚於齒四代皆然弟達乎朝廷
言遜弟敬老之道通達於朝廷也燕禮大射君與卿
大夫皆立卿大夫立於庭故鄭知朝位立於庭也又
燕禮大射卿大夫立於庭北面君降自阼階南鄉爾
卿卿西面爾大夫大夫皆少進皆北面爾謂揖也於
時老臣君揖則退不待朝事畢也案曲禮大夫七十
而致事若不得謝是或不許也此經中所云是君不
許者故異其禮若其致事則王制云七十不俟朝八
十杖於朝是也
嚴陵方氏曰爵同故以齒為上爾爵異則以爵為上
也孟子曰朝廷莫如爵鄉黨莫如齒蓋朝廷雖以爵
為上然未嘗廢齒則此所言者是也鄕黨雖以齒為
上然亦未嘗廢爵則後言三命而不齒是也要之朝
廷以爵為主鄉黨以齒為主故孟子以為莫如也就
謂就其家而不敢召也凡此皆朝廷禮敬之事故曰
弟達乎朝廷也致事者無預於政故不俟朝而後優
之以杖未致事者則猶預於政故優之以杖而後不
俟朝
山陰陸氏曰祭義謂尊者也故杖於朝早杖於朝早
故毋俟朝晚王制八十杖於朝七十不俟朝謂卑者
也故杖於朝晚杖於朝晚故毋俟朝早
石林葉氏曰蓋力衰則助之以杖有問則席安之也
不敢煩以禮揖之則退故不俟朝有問則就其室者
尊之也安之以仁尊之以禮此弟之所以達乎朝廷
矣
行肩而不併不錯則隨見老者則車徒辟斑白者不以
其任行乎道路而弟達乎道路矣居鄉以齒而老窮不
遺強不犯弱衆不暴寡而弟達乎州巷矣
鄭氏曰錯鴈行也父黨隨行兄黨鴈行車徒辟乘車
步行皆辟老人也斑白者髮雜色也任所擔持也不
以任少者代之也老窮不遺以鄉人尊而長之雖貧
且無子孫無弃忘也一鄉者五州巷猶閭也
孔氏曰行肩而不併謂老少並行肩臂不得併行少
者差退在後則朋友肩隨是也不錯則隨者若兄黨
為鴈行之差錯是父黨則隨從而為行也
嚴陵方氏曰車以言其貴徒以言其賤言見老者則
貴賤無不辟也斑白者不以任行乎道路所謂斑白
者不提挈也凡此皆道路禮順之事故曰弟達乎道
路若耆耋艾耄之類所謂老若鰥寡孤獨之類所謂
窮不遺謂養之有政也強弱以力言衆寡以數言凡
此皆州巷禮順之事故曰弟達乎州巷
山陰陸氏曰行肩而不併言雖齊行遇隘狹猶不敢
併不錯則隨鄭氏謂錯鴈行也鴈乃參差少邪故曰
邪行為錯
石林葉氏曰先之則不錯不錯則隨敬之則車徒辟
愛之則斑白不以任此弟所以達乎道路強以力言
衆以人言老而窮者猶所不弃則寡弱者固不患於
無告此弟所以達乎州巷
古之道五十不為甸徒頒禽隆諸長者而弟達乎獀狩
矣軍旅什伍同爵則尚齒而弟達乎軍旅矣
鄭氏曰四井為邑四邑為丘四丘為甸甸六十四井
也以為軍田出役之法五十始衰不從力役之事也
頒之言分也隆猶多也及田者分禽多其老者謂竭
作未五十者春獵為獀冬獵為狩什伍士卒部曲也
少儀曰軍尚左卒尚右
孔氏曰作記之人在於周末於時力役煩重道周初
之事故云古之道也一甸之中出長轂一乘甲士三
人步卒七十二人供田役事案小司徒云凡起徒役
母過家一人唯田與追胥竭作若田與追胥竭作此
未五十者猶在田役故頒禽之時多此長者也註云
什伍士卒部曲者五人為伍二伍為什士謂甲士卒
謂步卒在軍旅之中時主帥部領團曲而聚故云部
曲
嚴陵方氏曰甸徒者甸獵之徒役也周官皆作甸先
儒以為丘甸之甸誤矣小司徒凡起徒役母過家一
人以其餘為羡惟田與追胥竭作即此所謂甸徒也
雖曰竭作然五十者亦不從之矣頒禽長者先得之
而多少者後得之而少故也凡此皆獀狩禮順之事
故曰弟達乎獀狩周官五卒為旅五旅為師五師為
軍此言軍旅衆莫小於旅莫大於軍故也尚齒止以
什伍者什以外則齒有所不勝序故也凡此皆軍旅
禮順之事故曰弟達乎軍旅
山陰陸氏曰不為甸徒言以為士司馬法成百井出
革車一乘士十人徒二十人
石林葉氏曰獀言春田之始狩言冬田之終軍旅什
伍所致者勇而爵同者猶尚以齒所謂軍旅有禮則
武功成也
孝弟𤼵諸朝廷行乎道路至乎州巷放乎獀狩脩乎軍
旅衆以義死之而弗敢犯也
鄭氏曰死之死此孝弟之禮
孔氏曰此經緫結上文在上諸文但云弟此兼云孝
者以孝故能弟弟則孝之次也孝弟之道無處不行
故衆行孝弟雖死不捨也
嚴陵方氏曰先朝廷而後道路自内而之外也先道
路而後州巷行乎大又盡乎小也獀狩軍旅則又以
有事之時言之朝廷者政之所出故言𤼵道路者人
之所由故言行州巷則委曲而有所盡故曰至獀狩
則馳騁而有所從故曰放軍旅則嚴飭而有所治故
曰脩合而言之皆所以達之而己衆死乎孝弟之義
而弗敢犯之也
山陰陸氏曰獀狩言放軍旅言脩亦言之法衆以義
死之而弗敢犯即若申生伋壽之死猶為犯故曰止
乎禮義先王之澤也
延平周氏曰孔子曰教民禮順莫善於弟又曰敬其
兄則弟悅所敬者寡而所說者衆蓋以弟而治天下
則莫非禮順之行其操甚約而其效甚博故先王内
則達乎朝廷而外則達乎道路州巷有事則達乎獀
狩軍旅此衆之所以有義死而不敢犯也
慶源輔氏曰獀狩爭獲軍旅爭功弟道達於是則至
矣無所不通矣以義死之非有所利也
祀乎明堂所以教諸侯之孝也食三老五更於太學所
以教諸侯之弟也祀先賢於西學所以教諸侯之德也
耕藉所以教諸侯之養也朝覲所以教諸侯之臣也五
者天下之大教也
鄭氏曰祀乎明堂宗祀文王西學周小學也先賢有
道德王所使教國子者
孔氏曰此一節廣明孝弟之道祀乎明堂於周言之
祀文王也樂記祀文王於明堂是也上文祀文王於
明堂為孝此以食三老五更為弟文有所對也此西
學鄭云周小學則周之小學在西郊王制云虞庠在
國之西郊是也以祀先賢明於虞庠小學故大司樂
云凡有道者有德者使教焉死則以為樂祖祭於瞽
宗文王世子又云書在上庠以知祭先賢所通之經
各於所習之學若瞽宗則在國虞庠為小學者則在
西郊今祀先賢則於西郊也
嚴陵方氏曰祀明堂所以享上帝而享之者必有配
配必以父所以教諸侯之孝也食三老五更於太學
所以貴老貴老為其近於親而已所以教諸侯之弟
也先賢則樂祖西學則瞽宗瞽宗殷學名學有左右
之異而此止言西者殷之名也樂祖則有道德者所
以教諸侯之德也朝覲所以尊天子而致為臣之義
夫孝以事親弟以事長故始之以教孝而次之以教
弟孝弟則足以成德故繼之以教德有德則足以養
人故繼之教養能養人則足以事君故繼之以教臣
此教之之序也
延平周氏曰先王之於教豈必諄諄而命之也哉蓋
行禮於此而人得於彼而不知者乃教之至也故五
者天下之大教而其所以為教者如此而已矣五者
以德為主養者孝之屬臣者弟之屬故其序如此
馬氏曰明堂嚴父以配上帝故以之教諸侯之孝若
祀賢則尚德故以之教諸侯之德耕藉以供粢盛故
以之教諸侯之養以德為主故言德於中夫教萬民
則朝廷道路州巷蒐狩軍旅皆以教而其教止於弟
諸侯則教之孝教之弟教之德又教之養教之臣而
其教止於諸侯者蓋萬民則治之詳故教之禮也略
邦國則治之略故教之禮也詳言教萬民而卒之以
諸侯者蓋化賤者易化貴者難化勞者易化佚者難
此公子信厚如麟趾國君仁如騶虞所以為周召之
終也
食三老五更於大學天子袒而割牲執醬而饋執爵而
酳冕而揔干所以教諸侯之弟也是故鄉里有齒而老
窮不遺強不犯弱衆不暴寡此由大學來者也天子設
四學當入學而太子齒
鄭氏曰割牲制爼實也冕而揔干親在舞位以樂侑
食也教諸侯之弟次事親也四學謂周四郊之虞庠
也文王世子曰行一物而三善皆得唯世子而已其
齒於學之謂也
孔氏曰此明養三老五更及齒學之事牲入之時天
子袒而親割之食之時親執醬而饋食罷親執爵而
酳干盾也親在舞位持盾而舞以天子敬老鄉里化
之故有齒也在下年老及困窮者皆化上而養之不
見遺弃故強不犯弱衆不暴寡所以致此由養三老
五更於大學也當入學而太子齒於國人故云而太
子齒
嚴陵方氏曰由大學來者言教化之原出自大學也
四學謂周設四代之學即有虞氏之庠夏后氏之序
殷之瞽宗周之辟雍是矣
山陰陸氏曰天子立四學并其中學而五直於一處
並建周人辟雍則辟雍最居中其南為成均其北為
上庠其東為東序其西為瞽宗當學禮者就瞽宗學
書者就上庠學舞干戈羽籥者就東序學樂德樂語
樂舞者就成均辟雍唯天子承師問道養三老五更
及出師受成等就焉當天子入大學則四學之人環
水而觀之矣是之謂辟雍學禮曰帝入東學尚親而
貴仁東序是也帝入南學尚齒而貴誠成均是也帝
入西學尚賢而貴德瞽宗是也帝入北學尚貴而尊
爵上庠是也帝入大學承師而問道辟雍是也緫而
言之四學亦大學也學記曰大學始教皮弁祭菜示
敬道也又曰司徒論選士之秀者而升之學蓋東序
之類若辟雍雖大子不得預故曰天子設四學當入
學而大子齒又曰大子少長知好色則入學學者所
學之官也蓋辟雍非其所學之官是以云
天子廵守諸侯待于竟天子先見百年者八十九十者
東行西行者弗敢過西行東行者弗敢過欲言政者君
就之可也
鄭氏曰問其國君以百年者所在而往見之弗敢過
者謂道經之則見之
孔氏曰此亦明尚齒貴老之義廵守謂廵行守土諸
侯八十九十不可一一就見若天子諸侯因其行次
或東行西行至八十九十者閭里之旁不敢過越而
去必往見之若欲共論政教雖不當道路左右君即
就之可也
嚴陵方氏曰竟者疆土至此而竟也待于竟而不敢
越則其所守槩可見矣先見百年者即王制所謂問
百年者就見之是也至於八十九十者其禮又有殺
焉彼或在東行則此在西行者弗敢過之而弗見西
行東行其義亦若是以不必人人而見之也若欲言
政者雖非東行西行固當就而問之矣
山陰陸氏曰此言八十九十者若東行則西行之人
不敢過若西行則東行之人不敢過即上所謂車徒
辟是也
壹命齒于鄉里再命齒于族三命不齒族有七十者弗
敢先七十者不有大故不入朝若有大故而入君必與
之揖譲而後及爵者
鄭氏曰此謂鄉射飲酒時也齒者謂以年次立若坐
也三命列國之卿也不復齒席之於賓東不敢先族
之七十者謂既一人舉觶乃入也雖非族亦然承齒
乎族故言族爾不有大故不入朝謂致仕在家者其
入朝君先與之為禮而后揖卿大夫士
孔氏曰此一節明鄉里之中敬齒之法身有壹命官
者或立或坐齒與鄉人同再命既高鄉人疏者雖復
年高不與之齒但族内計長幼為斑序三命轉尊不
復齒於親族特坐賓東若此飲酒時族内有年七十
者令其先入此三命者後入故云不敢先也鄭註鄉
射謂鄉人詢衆庶而為射於時先行飲酒之禮是鄉
射有飲酒者也云以年次立若坐者士立於堂下大
夫坐於堂上案鄉射云大夫受獻訖及衆賓皆升就
席於時雖立至徹俎即坐又云既旅士不入不見士
坐之文明立於堂下云三命列國之卿據諸侯言之
若天子黨正飲酒三命不齒謂上士也此經雖據諸
侯亦謂黨正飲酒故云三命不齒若鄉飲酒諸侯之
國但爵位為卿大夫雖再命一命皆得不齒以鄉飲
酒賓賢其賓必少其得爵為卿大夫者必年長於賓
故在賓東西面而不齒若黨正飲酒以正齒位其賓
必長故天子諸侯之國三命乃不齒知鄉飲酒爵為
卿大夫乃不齒者案鄉飲酒云席於賓東公三重大
夫再重註云席此二人於賓東尊之不與鄉人齒也
天子之國三命乃不齒於諸侯之國爵為大夫則不
齒也其大夫坐於上士立於下謂諸侯之國若天子
黨正飲酒一命下士立於下再命中士齒於父族坐
於堂上三命上士席於賓東也云一人舉觶乃入者
族七十者初飲酒之時則與衆賓先入此三命者為
待獻賓獻介獻衆賓之後至一人舉觶之時乃始入
也故鄉飲酒鄉射記皆大夫樂作之前一人舉觶之
後乃始得入也若然大夫之入依禮自當一人舉觶
之時縱令無族人七十者亦當如此又族之七十者
及鄉人少者於先己入今特云族有七十者不敢先
記人之意以身有三命應合在族人七十者之先欲
明敬齒上老故云不敢先爾是以鄭注云雖非族亦
然
嚴陵方氏曰以周制考之一命則下士也再命則中
士也三命則上士也四命則為大夫矣於諸侯之國
三命則卿再命則大夫一命則士也小國則又降於
此矣一命齒於鄉里非其鄉里則以爵而不以齒可
知再命齒於族非其族則以爵而不以齒亦可知三
命不齒雖於其族亦不得而齒之矣則鄉里又可知
不齒者周官黨正以禮屬民於序以正齒位其言正
與此合雖然此特貴貴之義爾至於老老之仁又不
可得而廢故族有七十者弗敢先也夫七十者君猶
與之揖譲而後及爵者豈族之三命得以先之五州
為鄉五鄰為里於遠舉鄉則近至於五比之閭可知
於近舉里則遠達於五縣之遂可知六鄉六遂足以
互見之故也此言族周官所謂父族是也有天下者
謂之王族有國者謂之公族有家者謂之父族以傳
代言之則曰世族以主祭言之則曰宗族其名雖異
通謂之族焉不齒有二意此謂三命不齒者人不敢
與之齒也若王制終身不齒者人不足與之齒也
馬氏曰齒於鄉謂此鄉民雖為卿大夫必來觀禮鄉
射禮大夫樂作不入士既旅不入是也
山陰陸氏曰三命受位朝坐燕與進於鄉矣族有七
十者弗敢先言族人齒雖高猶後三命荀子曰三命
族人雖七十不敢先七十者不有大故不入朝若有
大故而入君必與之揖譲而後及爵者此又尚齒焉
爵齒更為屈伸方其尚齒則隆爵方其尊爵則隆齒
故曰惡得有其一以慢其二哉
石林葉氏曰三命不齒貴貴也七十者不敢先長長
也先王之道並行而不相悖者如此
盱江李氏曰大司徒以陽禮教讓謂鄉射飲酒之禮
也黨正壹命齒於鄉里再命齒於父族三命而不齒
謂歲十二月大蜡之時建亥之月農隙而教之尊長
養老見孝弟之道也凡鄉射飲酒此鄉民雖為卿大
夫必來觀禮齒於鄉里者以年與衆賓相次也齒於
父族者父族有為賓者以年與之相次異姓雖有老
者居於其上不齒者席於尊東所謂尊也大哉先王
之所以和鄉黨睦親戚有如此夫彼一命者天子之
下士公侯伯之上士子男之上大夫也而與鄉里齒
焉再命者天子之中士公侯伯之大夫子男之卿也
而與父族齒焉三命者天子之上士公侯伯之卿也
雖云不齒亦異席而已非敢居其上也然則貴而驕
人少而陵長者不容於其閒矣
天子有善讓德於天諸侯有善歸諸天子卿大夫有善
薦於諸侯士庶人有善本諸父母存諸長老禄爵慶賞
成諸宗廟所以示順也
鄭氏曰薦進也成諸宗廟於宗廟命之祭統有十倫
六曰見爵賞之施焉
孔氏曰此經明有善讓於尊上示以敬順之道不敢
專也
嚴陵方氏曰善者人所欲惡者人所惡於人之所欲
而能推原於彼此善所以日進於人之所惡而能自
反於此此惡所以日消古之君子能全其德用此道
而已天子受命於天者也故有善則讓德於天諸侯
受命於天子者也故有善則歸諸天子卿大夫受命
於諸侯者也故有善則薦於諸侯士庶人既卑且賤
其善亦小矣内則本諸父母外則存諸長老而已讓
為不受之詞自諸侯而下皆不受其善特於天子言
讓者唯天子之尊其讓為足道故也荀況曰積善成
德則德固善之所積而人則有善而已天則有德也
由諸侯而下皆推之於人故止言其善自外至内之
謂歸自下進上之謂薦本以言其有所反存以言其
無所忘父母内也故言其有所反而曰本長老外也
故言其無所忘而曰存禄則施之及賤爵則制之以
貴慶所以為禮賞所以為利成諸宗廟者謂必即諸
宗廟之中然後得以成其事也祭統曰古者明君爵
有德而禄有功必賜爵禄於大廟示不敢專也其曰
所以示順則示順之義盡於此矣
延平周氏曰天子有善讓於天則諸侯有善歸諸天
子諸侯有善歸諸天子則卿大夫有善薦於諸侯有
是天子諸侯則士庶人有善所以本諸父母存諸長
老盖上之人不有於我故其化然也
石林葉氏曰自天子而下其貴賤皆有所尊由庶人
而上事其祖考皆有宗廟故禄爵慶賞就以成之成
言其所以終所以始也然必言示順者以其避遜之
道至於此則順所以成也
講義曰天子有善則遜德於天如服以彰有德不自
以為德而必曰天命刑以罸有罪不自以為威而必
曰天討是也諸侯有善則歸諸天子如四方既平不
自以為功而必曰天子之功是也卿大夫有善則薦
於諸侯如所謂君之命也非臣之力是也若士庶人
則父母之所訓誨而親族鄉黨之長且老者又從而
教督成就之故有善則又本諸父母存諸長老也
昔者聖人建陰陽天地之情立以為易易抱龜南面天
子卷冕北面雖有明知之心必進斷其志焉示不敢專
以尊天也善則稱人過則稱已教不伐以尊賢也
鄭氏曰立以為易謂作易易抱龜易官名周禮曰大
卜大卜主三兆三易三夢之占
孔氏曰此一節亦明其不敢專輒尊賢之事聖人謂
伏犧文王之屬興建陰陽之情仰觀天文俯察地理
立此陰陽以作易占易之官抱龜南面尊其神明故
也天子親執卑道故卷冕北面雖有明哲之心必進
於龜之前令龜斷决其己之所有為之志示不敢自
專以尊敬上天也有善稱人有過稱己又教在下不
自伐其善以尊敬賢人也周禮大卜三兆者玉瓦原
也言兆形似玉瓦原之舋罅三易者連山歸藏周易
三夢致夢觭夢咸陟也
嚴陵方氏曰隂陽天地莫不有情必待聖人建之然
後能有所立焉然易無體也體之於言則其書謂之
易體之於人則其官謂之易故曰立以為易明吉凶
之象者莫如易示吉凶之象者莫如龜有自知之明
而又有知人之知則其事固可以無疑矣猶然斷之
於龜者以吉凶悔吝生乎動故也前言建陰陽天地
之情而後止言尊天者蓋一陰一陽之謂道而道則
出於天而已故後言尊天以該之稱己之過所以教
不伐稱人之善所以教尊賢伐與矜伐之伐同字者
有其善而矜之祗所以自傷其善故也
山陰陸氏曰即言占人抱龜南面天子卷冕北面則
詞有不婉且名曰易則古之人以筮占龜尚矣君未
有言面者今此言面以龜言面故也據對文君每言
南向臣每言北面
延平周氏曰聖人無非事亦無非教以天子之尊卷
冕北面以聽於卜非特斷其一時之志而已又將示
人之不敢專而且以尊乎天也
石林葉氏曰陰陽天地之情不可見其可見者易與
龜也故曰物生而後有象象而後有滋滋而後有數
龜則象而易則數也斷其志則謀於己進而詔以吉
凶則謀於鬼神而天道所以尊也過者人所畏善稱
人則能尊人過稱己則能卑己非有志於仁者不能
及之此其教不伐以尊賢也伐者自有其善以害於
己則不足以為賢舜稱禹之賢亦曰不矜不伐
孝子將祭祀必有齊莊之心以慮事以具服物以脩宫
室以治百事及祭之日顔色必温行必恐如懼不及愛
然其奠之也容貌必温身必詘如語焉而未之然宿者
皆出其立卑静以正如將弗見然及祭之後陶陶遂遂
如將復入然是故慤善不違身耳目不違心思慮不違
親結諸心形諸色而術省之孝子之志也
鄭氏曰百事謂齊之前後也如懼不及愛如懼不及
見其所愛者也奠之謂酌尊酒奠之及酳之屬也如
語焉而未之然如有所以語親而未見荅也宿者皆
出謂賓助祭者事畢出去也如將弗見然祭事畢而
不知親所在思念之深如不見出也陶陶遂遂相隨
行之貌思念旣深如覩親將復入也術當為述聲之
誤也
孔氏曰此一節明孝子將祭祀顔色容貌務在齊莊
卑詘思念其親存也慮事謂謀慮祭事服物謂備具
衣服及祭物百事謂齊前後凡百之事祭之日色必
温和行必戰恐身形必卑詘卑静以正謂孝子其立
卑柔靜默正定心意以思念其親也慤善不違身謂
思念親深之故精慤純善之行不違離於身也耳目
不違心者言中心思慮不違於親無時歇也思念之
深結積於心形見於色術述也省視也循述而省視
之反復不忘此孝子思念親之志也
嚴陵方氏曰服物慮其不備故以具服物宫室慮其
不完故以脩宫室百事慮其不飭故以治百事温以
言其不暴也祭之日其温見於顔色爾及奠之也又
見乎容貌焉祭之日行必恐爾及奠之也又身必詘
焉此孝子之心所以為有加而無已也終言及祭之
後則始言及祭之日為祭初可知先言其奠之也則
後言宿者皆出為旣奠之後可知於祭之日其迎來
也如懼不及愛然及旣來也又如語而未之然於其
往也如將弗見然及旣往也又如將復入然則是孝
子之思其親無物足以慊其心無時足以絶其念如
懼不及愛即所謂致愛則存是矣如語而未之然即
所謂如親聽命是矣如將弗見即所謂如將失之是
矣如將復入即所謂又從而思之是矣陶陶言思親
之心存乎内遂遂言思親之心達乎外慤言實而無
偽善言愛而無惡蓋所體者如此常不違於身也耳
所聞者必親之聲目所見者必親之容蓋所存者如
此常不違於心也思言思死者如不欲生慮言慮事
不可以不豫蓋所念者如此常不違於親也不違言
不違戾而之他也不違於身故能不違於心不違於
心故能不違於親結諸心言齊莊之心不可解形諸
色言敬齊之不可掩
山陰陸氏曰凡此四叚皆以父母平生言之陶陶遂
遂樂豫之貌言孝子祭己其思慕之情少殺也故曰
練而慨然祥而廓然是故慤善不違身若後世學佛
之徒有然臂煉頂者可謂慤矣非所以語孝也耳目
不違心言不為聲色所移失其本心
石林葉氏曰顔色温者有愉色也容貌温者有婉容
也卑静以正者有深思也蓋有愉色則若將及之故
行必恐有婉容則若將聽之故身必詘有深思則若
將見之故立必正陶陶者其氣和也遂遂者其志得
也慤善於内而言不違身者以其有應於外耳目在
外而言不違心者以其有主於内内外定而後為愛
親之至此其序所以與前相反也謹是三者而固守
之則曰結𤼵是三者於色則曰形察是三者不失其
行則曰術此先王所謂孝也
慶源輔氏曰無是心則將何以為事也致吾之誠愛
則見於外者必和顔色必温則和之至也動則恐其
有失於愛故行必恐慤善不違身故耳目不違心耳
目不違心故思慮不違親結謂誠實也形謂著明也
術省之謂必有事也
建國之神位右社稷而左宗廟
鄭氏曰周尚左也
孔氏曰此一節明神位所在周人尚左故宗廟在左
社稷在右案桓二年取郜大鼎納於大廟何休云質
家右宗廟尚親親文家右社稷尚尊尊此說與鄭合
長樂陳氏曰周官小宗伯禮記祭義皆曰建國之神
位右社稷左宗廟考工記匠人營國左祖右社蓋宗
廟陽也故居左社稷陰也故居右陰故社稷皆北嚮
陽故宗廟皆南向君祭社南嚮於北牗下而薄社亦
北牗則社稷北嚮可知廟所以象王之朝而朝必南
面則廟皆南嚮可知廟皆南嚮而昭南面穆北面者
禘祫之位也(禮書)
嚴陵方氏曰王氏謂右陰也地道之所尊故右社稷
左陽也人道之所鄉故左宗廟位宗廟於人道所鄉
則不死其親之意
馬氏曰素問曰天不滿西北地不滿東南所以右尊
而左卑小宗伯之職掌建國之神位右社稷左宗廟
與此同先之以致尊後之以致親蓋先之斯外之矣
後之斯内之矣外之斯遠之矣内之斯近之矣
山陰陸氏曰左宗廟不死其親之意三代共之先儒
謂質家右宗廟尚親親文家左宗廟尚尊尊非是所
謂左青龍右白虎雖質家亦爾文家亦爾也
丘氏曰按曲禮云主人入門而右客入門而左主人
就東階客就西階門向堂為正即左在西而右在東
也凡堂及門外皆人臣之位故以向堂為正也此言
右社稷而左宗廟者則社稷在門東宗廟在門西也
所以然者社稷所主之祀東方陽之𤼵生宗廟主死
者之祭西方為陰陰主死亡者各從類也
禮記集說卷一百十三
