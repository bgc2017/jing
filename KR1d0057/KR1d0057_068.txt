禮記集說卷六十八宋衛湜撰
周人尚臭灌用鬯臭鬱今鬯臭隂達於淵泉灌以圭璋
用玉氣也既灌然後迎牲致隂氣也蕭合黍稷臭陽達
於牆屋故既奠然後焫蕭合羶薌
鄭氏曰灌謂以圭瓚酌鬯始獻神也已乃迎牲於庭
殺之天子諸侯之禮也既奠謂薦孰時也特牲饋食
所云祝酌奠於鉶南是也蕭薌蒿也染以脂合黍稷
燒之詩云取蕭祭脂羶當為馨聲之誤也奠或為薦
孔氏曰周禮變於殷故先求隂尚臭也臭為鬯氣未
殺牲先酌鬯酒灌地以求神是尚臭也鬱鬱金草也
鬯謂鬯酒煑鬱金草和之其氣芬芳調鬯也又以擣
鬱汁和合鬯酒使香氣滋甚故云鬱合鬯也鄭註鬱
人云鬱金香草宜以和鬯用鬱鬯灌地是用臭氣求
隂達於淵泉也以圭璋為瓚之柄瓚所以㪺鬯也玉
氣潔潤灌用玉瓚亦求神之宜也玉氣亦是尚臭也
周言用玉則殷不用圭瓚既灌然後迎牲者先求神
後迎牲也灌是先致氣於隂故云致隂氣也蕭合黍
稷周人後求陽也取蕭草及牲脂膋合黍稷燒之此
謂饋食時以臭氣求陽達於牆屋也故既奠然後焫
蕭合羶薌者明上焫蕭之時節也既奠謂堂上事尸
竟延尸戶内更從孰始也於薦熟時祝先酌酒奠於
鉶羹之南訖尸未入於是又取香蒿染以腸間脂合
黍稷燒之於宫中此又求陽之義也馨香謂黍稷也
長樂陳氏曰鬱合鬯臭隂達於淵泉以形魄歸於地
而求諸隂也蕭合黍稷臭陽達於牆屋以魂氣歸於
天而求諸陽也祭祀君與夫人所以自盡者也故君
灌以圭夫人灌以璋君迎牲夫人奠盎記言灌以圭
璋用玉氣也既灌然後迎牲既奠然後焫蕭是迎牲
奠盎皆在既灌之後而焫蕭又在既奠之後則灌求
神之始也而焫蕭次之迎牲奠盎事神之始也而獻薦
次之求諸隂而事之猶以為未又求諸陽而致曲焉則
神其不格乎設燔燎羶薌見以蕭光則羶膟膋之氣
也薌黍稷之氣也蕭合膟膋黍稷而燔燎之在朝事
之節而朝事之初有迎牲奠盎之禮則祭義郊特牲
之文雖殊其事一也盖迎牲而刲之則血毛告於室
以示其幽全膟膋焫於堂以達其臭氣而羹定之所
詔又在其後不然不足謂之尚臭也鄭康成以祭義
所言為朝事之焫蕭以郊特牲所言為饋食之焫蕭
(禮書)
嚴陵方氏曰鬱鬯二者皆味也則其為臭隂而已故能
達於淵泉淵泉以言其幽也灌以圭璋謂君灌以圭
瓉后灌以璋瓉也見明堂位解玉之為氣如白虹則
潔之至也能交三靈而通之亦以其氣之潔而已故祭
祀每用焉迎牲之禮固已重矣而在既灌之後則以
致氣為先故也蕭黍稷三者皆氣也則其為臭陽而
已故能達於牆屋以言其顯羶者天産之臭染蕭以
膟膋故言羶合蕭以黍稷故言薌
馬氏曰殷人既尚聲周人從而文之故尚臭臭氣也
而氣有隂陽之别周人尚臭灌用鬯臭所以致隂氣
也灌者禮之始而敬之至者也𫝊曰禘自既灌而往
者吾不欲觀之矣又易曰觀盥而不薦推此足以知
周尚臭之意也鬯者以秬黍合鬱草而為之既成然
後和之以鬱金之汁蓋人之死也形魄歸於地非求
諸隂不足以格其神也故臭隂達於淵泉先求諸隂
也灌以圭璋用玉氣此舉其尚臭之意也既灌然後
出迎牲致隂氣此舉其尚臭之時也迎牲在於祭之始
而旣灌之後然後出迎牲而殺之是所以尚臭也臭
隂達於淵泉以下之深者言之也臭陽達於牆屋以
宗廟之所有言之也蓋魂魄具然後為人周人既以
求諸隂又以求諸陽言之則知有虞氏之用氣非不
用味也殷人先求諸陽非不求諸隂也謂之尚氣謂
之尚聲謂之尚臭皆以始言之而其意各有主也
延平周氏曰於鬱合鬯言臭隂於蕭合黍稷言臭
陽何也灌雖隂中之陽而氣則下達故謂之隂煙雖
陽中之隂而氣則上達故謂之陽
山隂陸氏曰鬱隂也鬯陽也蕭隂也黍稷陽也玉隂
中之陽欲致隂氣非此不能出脂陽中之隂欲致陽
氣非此不能降淵泉虛而難窮墻屋實而難徹
凡祭慎諸此魂氣歸于天形魄歸于地故祭求諸隂陽
之義也殷人先求諸陽周人先求諸隂
鄭氏曰此其所以先後異也
嚴陵方氏曰祭所以求諸隂陽者一隂一陽皆自然
之理非人為之偽也故曰凡祭慎諸此魂者氣所主
故曰魂氣魄者營於形故曰形魄主者在内故言氣
於魂之下營者在外故言形於魄之上人之生也受氣
於天及其死也魂氣復歸於天成形於地及其死也
形魄復歸於地以其歸於地也故不可不求諸隂以
其歸於天也故不可不求諸陽然則聖人之為此也
豈徒陳其數而已哉亦有以知其義爾故曰求諸隂
陽之義也先求諸陽則尚聲故也先求諸隂則尚臭
故也五聲五臭各有隂陽然聲以氣動而生故凡聲
皆陽也臭以氣留而生故凡臭皆隂也以殷為求陽
周為求隂則知有虞氏之尚氣亦求諸隂陽之間而
已夫一祭之内氣也聲也臭也三者未嘗不兼用焉
經之所言特以所尚者爾
詔祝於室坐尸於堂用牲於庭升首於室直祭祝于主
索祭祝于祊不知神之所在於彼乎於此乎或諸遠人
乎祭于祊尚曰求諸遠者與
鄭氏曰詔祝坐尸謂朝事時也朝事延尸于戶西南
面布主席東面取牲膟膋燎于爐炭洗肝于鬱鬯而
燔之入以詔神於室又出以墮于主主人親制其肝
所謂制祭也時尸薦以籩豆至薦孰乃更延主于室
之奥尸來升席自北方坐於主北焉用牲於庭謂殺
之時升首於室謂制祭之後升牲首於北墉下尊首
尚氣也直祭祀于主謂薦孰時也如特牲少牢饋食
之為也直正也祭以孰為正則血腥之屬盡敬心耳
索求神也廟門曰祊謂之祊者以於繹祭名也於彼
於此言室與堂與尚庶幾也
孔氏曰下云用牲於庭升首於室故知詔祝於室當
殺牲之初朝事之時也詔告也祝呪也天子諸侯朝
事之時坐尸於堂戶西南面坐主在西方東面尸主
之前則薦用籩豆也祝乃取牲膟膋燎於爐炭入告
神於室又出墮祭於主前謂分減肝膋以祭主前當
此時王乃親洗肝於鬱鬯而燔之以制於主前制割
也謂割其肝而不相離今云詔祝於室是燎於爐炭
入告於室也坐尸於堂者既灌之後尸出堂坐戶西
而南面也上云詔祝於室次云用牲升首下云索祭
以文次之故知直祭祝於主當薦孰之節薦孰正祭
之時祝官以祝辭告於主若儀禮少牢敢用柔毛剛
鬛用薦歲事于皇祖伯某是也索祭祝於祊者廣博
求神非但在廟又為求祭於祊也祊有二種一是正
祭之時既設祭於廟又求神於廟門内詩楚茨云祝
祭于祊註云門内平生待賓客之處與祭同日二是
明日繹祭之時設饌於廟門外西室亦謂之祊即上
文云祊之于東方是也今此索祭是正祭日之祊禮
器云為祊乎外以其稱外故註云明日繹祭此經不
云外又下云肵之為言敬也相饗之也嘏大也毛血
告幽全之物皆據正祭之日明此祊亦正祭日也不
知神之所在於彼乎於此乎此解正祭在廟之時或
設饌在室或設饌在堂不知神所在之處為於彼室
乎為於此堂乎故兩處設饌也或諸遠人乎此解索
祭為祊之時其神靈或遠離於人不在廟乎祭於祊
者庶幾求於遠者與言於遠處求神也鄭註云至薦
孰乃更延主於室之臭者約少牢特牲饋食在奥室
也云尸來升席自北方坐於主北焉者以在奥東面
以南為尊主尊故居南主既居南故尸來升席自北
方也尸主各席故朝事延尸於戸外尸南面主席於
東面是也鄭此註雖參禮記及少牢特牲而言之
亦約漢時祭宗廟之禮故其事委曲也云謂之祊以
於繹祭名也者以祊是廟門明日繹祭稱祊雖今日
之正祭假以明日繹祭祊名同稱之曰祊也
嚴陵方氏曰詔祝於室即血毛詔於室坐尸於堂即
羹定詔於堂用牲於庭即納牲詔於庭納之將以用
焉故言用升首於室即升首報陽若羊人祭祀割牲
登其首直祭祝于主凡室事是也索祭祝于祊凡門
事是也索即求之不曰求而曰索者以神之散無不
之也彼此之間不過近人而已又疑神之遠人然不
可舍是以他求也以祊在廟前之旁猶為遠而已故
復祭于祊而繼之以尚曰求諸遠者與夫廟門之旁
豈實為遠人乎故以尚言之
馬氏曰自詔祝於室至於索祭祝于祊其言未必皆
有序而詔祝於室者求之於内之深者也索祭祝于
祊者求之於外之遠者也求之深求之遠蓋不知神
之所在而求於此則疑於彼求於近則疑於遠而庶
幾神之饗也鄭氏釋直祭祝于主謂薦孰之時謂之
正祭而血腥之屬所以盡敬心蓋非是也釋索祭祝
于祊以正祭日言之抑又非是也
山隂陸氏曰詔祝於室坐尸於堂謂制祭時當朝踐
之節鄭氏謂詔祝於室朝事延尸於戶西南面布主
席東面取牲膟膋燎於爐炭洗肝於鬱鬯而燔之入
以詔神於室又出以墮於主主人親制其肝所謂制
祭也此殷禮也鄭氏以言周禮誤矣蓋殷人制肝周
人制肺殷人先求諸陽周人先求諸隂先求諸陽故
朝踐時取牲膟膋燎於爐炭洗肝於鬱鬯而燔之若
周人制肺雖在此時其取膟膋燎於爐炭自當饋食
之節詔祝於室詔使入以詔神方是時灌事畢而朝
事始矣是以詔祝坐尸當此節盖神格而後可以詔祝
主設而後可以坐尸用牲於庭升首於室謂割牲時
當饋食之節羊人所謂割牲登其首是也直祭祝于
主謂尸未入祝而已是之謂直祭若少牢祝酌奠遂
命佐食啟會主人西面祝祝曰孝孫某敢用柔毛剛
鬛用薦歲事于皇祖伯某尚饗當此節索祭祝于祊
謂尸已出祝於祊而已是之謂索祭若有司徹尸出
于廟門卒暮有司徹饋饌于室中西北隅如饋之設
當此節焫蕭求諸陽灌鬯求諸隂奏樂求諸天地之
間以為未也故詔祝於室坐尸於堂詔祝於室求諸
内也坐尸於堂求諸外也猶以為未也故用牲於庭升
首於室用牲於庭求諸下也升首於室求諸上也又
以為未也故直祭祝于主索祭祝于祊直祭祝于主
求諸近也索祭祝于祊求諸遠也求求之而已若索
索也
藍田吕氏曰不知神之所往故尚氣尚聲尚臭以求
諸天地隂陽之間不知神之所在故於庭於室於堂
於祊以求之不知神之所依故有主有几有尸有幣
以主之不知神之所饗故肆爓腥孰三牲魚腊水草
備物以祀之矣
延平周氏曰所謂孝子求神非一處也
祊之為言倞也肵之為言敬也富也者福也首也者直
也相饗之也嘏長也大也尸陳也
鄭氏曰倞猶索也倞或為諒肵者為尸有肵俎此訓
也福者人君嘏辭有富此訓之也或曰福也者備也
直者訓所以升首祭也直或為犆相謂詔侑也詔侑
尸者欲使饗此饌也特牲饋食禮主人拜妥尸尸答
拜執奠祝饗主人受祭福曰嘏長也大也此訓也尸
或詁為主此尸神象當從主訓之言陳非也
孔氏曰此皆訓祭祀所為之事案特牲少牢設饌後
尸祭饌訖祝取牢心舌載于肵俎設于饌北尸每食
牲體反置于肵俎是主人敬尸之俎也又少牢云皇
尸命工祝承致多福無疆于女孝孫使女受禄于天
宜稼于田眉夀萬年勿替引之此是大夫嘏辭人君
則福慶之辭更多故詩楚茨云永錫爾極時萬時億
卜爾百福如幾如式是也首也者直也直正也言首
為一醴之正鄭引特牲證饗尸時節尸答拜訖執此
鉶南之奠祝設辭以饗之欲尸饗此奠尸遂祭與啐
之是相饗之也尸嘏主人欲使長久廣大也此經尸
為陳諸本尸為主尸是神象當從主
嚴陵方氏曰索祭祝于祊於正祭之後而又索焉非
強有力者不能如此故曰祊之為言倞也倞強也
首謂升首也首犆而直支偶而曲故曰首也者直也
以其直故得特達以升於室焉相謂相尸也坐則有
妥食則有侑入或逆之升或延之凡為此者豈苟然
哉亦心鄕之而欲神饗之而已故曰相饗之也福而
有嘏之義中庸言大德之得禄夀以得其夀故長以
得其禄故大故曰嘏長也大也且夀禄為五福之先
故必以長大言之天保曰降爾遐福此福所謂長
也楚茨曰以介景福此福所謂大也尸神象也神
隱而尸陳故曰尸陳也
山隂陸氏曰祊之為言倞也以為不知神之所在故
又求之如此肵之為言敬以祈為在是焉敬也故曰
祭如在富也者福也左傳所謂奉牲以告曰博碩肥
腯奉盛以告曰潔粢豐盛奉酒醴以告曰嘉栗旨酒
是也首也者升首於室是也升首而已則以直故也
亦如是而後可以直祭上思利民忠也祝史正辭信
也是之謂直若民餒而君逞欲祝史矯舉以祭是有
見於富無見於直故曰君雖獨豐其何福之有相饗
之者相主婦也經曰既内自盡又外求助昏禮是也
又曰鄉之然後能饗焉盖祀主人所自致也他人所
事祭而已若饗非夫婦有不能饗亦其親或不饗也
無期長也無彊大也不言言是詁也非言也爾雅曰
嘏大也尸陳也在釋詁以此尸陳也故尸神象而已
嘏長也大也故祝將命而已尸陳也者神無象也以
尸陳之而已若神主則主之大也經言祊之為言倞
也肵之為言敬也此言也富也者福也首也者直也
此訓也相饗之也嘏長也大也尸陳也此詁也
毛血告幽全之物也告幽全之物者貴純之道也血祭
盛氣也祭肺肝心貴氣主也
鄭氏曰幽謂血也純謂中外皆善氣主氣之所舍也
周祭肺殷祭肝夏祭心
孔氏曰毛血謂祝初薦毛血於室時也血是告幽之
物毛是告全之物告幽者言牲體肉裏美善告全者
牲體外色完具所以備此告幽全之物者貴其牲之
純善之道也血祭是堂上制祭後又薦血腥時也肺
肝心三者並為氣之宅故祭時先用之是貴氣之主也
血是氣之所舍故云盛氣三者非即氣故云氣之主也
嚴陵方氏曰信南山言以啓其毛取其血膋盖謂是
矣幽所以告其内之純全所以告其外之純祭祀之
道以純為貴觀射父曰毛以示物血以告殺又曰祝
於一純二精是矣經血腥爓祭用氣也然腥爓之氣
不若血之幽氣聚於幽而散於明聚則盛矣故曰血
祭盛氣也夫鬼神無形也有氣而已則交之者可不
盛其氣哉五行之氣在天則為五星在地則為五材
在人則為五臟之氣各有所主而牲亦象之肺則金
氣之所主也肝心木火氣之所主也經獨言三者則
以三代之所用者言之故也
延平周氏曰肺者氣之主肝者筋之主心者血之主
而皆以為貴氣之主何也臟有五而位三肺心位乎
上肝腎位乎下位乎上陽也位乎下隂也肝者位乎
下之上而為隂中之陽陽者氣之主隂者體之主故
肺肝心皆氣主也而三代祭先所用不同何也周以
火德王天下而肺臟屬金故祭先肺示火之能勝於
金也殷以金德而肝臟屬木夏以水德而心臟屬火
是三代祭先皆用五行相勝之法以順天地牲命之
理也然五行相勝之法蓋起於隂陽之學果聖人制
禮之意亦有取邪嘗考之於書在洪範則水先之火
次之木次之金次之土又次之者生之序也在大禹
謨則水先之火次之金次之木次之土又次之者乃
相勝之序也推此而言雖聖人蓋有取也
山隂陸氏曰告幽全之物非志也是物也凡物内幽
則血善外全則毛美幽非止血也全非止毛也以毛
血告之而已幽言内全言外告全物以毛告幽物以
血以毛血該之凡如此意純之道也不言祭血以血
名祭以血祭乃所以盛氣也血隂也氣陽也善攝生
者血欲少氣欲多故下祭肺肝心則血祭有虞氏之
事也有虞氏祭首亦以此夏后氏尚黑水氣之主也
殷人尚白金氣之主也周人尚赤火氣之主也肺受
制於火周人以火德王而祭肺焉祭其臣於我者也
祭其臣於我乃所以貴我也他放此
長樂劉氏曰凡牲之博碩肥腯由血氣之盛也氣行
而血從之所以盛也氣不可得而薦薦血所以盛大
其氣焉故心也肝也肺也雖皆隂藏而氣以之為主
故先祭之氣亦從其所主而可羞矣
祭黍稷加肺祭齊加明水報隂也取膟膋燔燎升首報
陽也
鄭氏曰祭黍稷加肺謂綏祭也明水司烜所取於月
之水也齊五齊也五齊加明水則三酒加玄酒也膟
膋腸間脂也與蕭合燒之亦有黍稷也
孔氏曰尸既坐綏祭之時祭黍稷加之以肺兼肺而
祭故云加肺也正祭之時陳列五齊之尊上又加明
水之尊故云祭齊加明水也肺是五藏在内水屬北
方皆隂類又親形魄歸地是隂以隂物祭之故云報
隂也朝踐時祝取膟膋燎於爐炭入以告神於室出
以綏於主前又升首於室至薦孰時祝更取膟膋及
蕭與黍稷合燒之是臭陽達於牆屋也膟膋黍稷並
是陽氣之物首人是牲體亦是陽魂氣在天為陽以
陽物祭之故云報陽也
嚴陵方氏曰黍稷地産皆隂類也燔燎之火則司烜氏
所取於日者也首者陽之體升者陽之事皆陽類也凡
此皆取而祭之也上言祭下言取互相備爾詩言取
蕭祭脂同義前曰求此曰報何也求主乎人之情報
主乎物之理
山隂陸氏曰祭黍稷加肺少牢所謂上佐食取黍稷
下佐食取肺尸受同祭于豆是也祭齊加明水即此
所謂明水涗齊貴新也鄭氏謂五齊加明水三酒加
玄酒則讀加為尚之誤也經曰酒醴之美玄酒明水
之尚報隂當朝踐之節報陽當饋食之節報隂用明
水則報陽用明火可知肺内而在上首外而在上
明水涗齊貴新也凡涗新之也其謂之明水也由主人
之絜著此水也
鄭氏曰涗猶清也五齊濁泲之使清謂之涗齊及取
明水皆貴新也周禮㡛氏以涗水漚絲涗齊或為汎
齊新之者敬也著猶成也言主人齊絜此水乃成可
得也
孔氏曰設明水及涗齊貴新絜之義所以涗此齊者
以敬於鬼神故新潔之也
嚴陵方氏曰明水涗齊即上所言祭齊加明水是矣
涗則和之也以齊之濁故加水之清焉濁則故清則
新故曰貴新也非特此而已若醆酒涗于清汁獻涗
于醆酒之類亦皆貴其新焉故曰凡涗新之也明水
謂之明固以取之於月又由主人之潔誠著見於此
水蓋汙則暗潔則明也
延平周氏曰周官司尊彛之職謂鬱齊獻酌醴齊縮
酌及盎齊涗酌以五齊清濁次之則泛齊醴齊同用
縮酌而緹齊沈齊與盎齊同用涗酌此言明水涗齊
蓋自盎而下三齊也涗者以水而和之觧之也和觧
之則新矣貴新故不嫌於味之薄也
山隂陸氏曰齊盎齊也盎齊涗酌凡涗新之也蟬捨
卑穢趨高謂之蛻蓋亦如此夫祭祀所為貴者何耶
亦曰貴純貴新而已内外如一純也始終如一新也
由主人之潔著此水言苟主人不蠲雖取日月之氣
不得為明故曰是誠在我者也
君再拜稽首肉袒親割敬之至也敬之至也服也拜服
也稽首服之甚也肉袒服之盡也
鄭氏曰割解牲體
孔氏曰再拜稽首肉袒是恭敬之至極恭敬之至極
乃是服順於親也
嚴陵方氏曰袒則肉露故謂之肉袒所以致親割之
勞割謂割牲以人君之尊而服勞如此所以為敬之
至服屈服於神故曰敬之至也服也詩言勿翦勿拜
而以拜為屈故曰拜服也拜下兩手而已稽首則首
至地焉故曰稽首服之甚也首雖至地又未若肉袒
之勞焉故曰肉袒服之盡也
延平周氏曰以天子不可屈之勢而為之稽首肉袒
則天下莫不知有尊而亦莫不知有親也蓋先王設
教之意常寓於甚微之間
山隂陸氏曰凡祭稽首不必肉袒肉袒不必稽首兼
之者此歟蓋朝踐以前以素為貴父子之事多饋食
以後以文為貴君臣之事多服臣之事也非子之事
也
祭稱孝孫孝子以其義稱也稱曾孫某謂國家也祭祀
之相主人自致其敬盡其嘉而無與讓也
鄭氏曰孝孫孝子謂事祖禰曾孫某謂諸侯事五廟
也於曾祖以上稱曾孫而已相謂詔侑尸也嘉善也
孔氏曰義宜也事祖禰宜孝是以義而稱孝子國謂
諸侯家謂卿大夫既有國家之尊不但祭祖禰而已
更祭曾祖以上惟稱曾孫言已是曾重之孫也案熊
氏曰祭稱孝孫對祖為言稱孝子對禰為言經既稱
國家則兼諸侯及大夫鄭註直言諸侯而不及大夫
者略也庾氏曰賓主之禮相告以揖讓之節祭祀
之禮則是主人自致其敬盡其善故詔侑尸者不告
尸以讓是其無所與讓也
嚴陵方氏曰稱孝孫孝子者以示子孫得四海之歡
心也稱曾孫某者以示國家非一世之積累也人之
行莫大於孝自稱以此則疑於自矜祭而稱之且無
所嫌者則有義存焉耳故曰以其義稱也稱曾孫以
示國家非一世之積故曰謂國家也某則名之也於
曾孫曰某則孝孫孝子從可知矣然其序先孫而後
子者對祖禰稱之故也
山隂陸氏曰案少牢饋食曰孝孫某則祭稱孝子孝
孫名今略之某之名外也外事稱曾孫某故曰謂國
家也據告于皇天后土所過名山大川曰惟有道曾
孫周王𤼵相主婦也故曰盡其嘉而無與讓也是之
謂夫婦親之讓賓客之事也嘉夫婦之事也
腥肆爓腍祭豈知神之所饗也主人自盡其敬而已
矣
鄭氏曰治肉曰肆腍孰也爓或為䐲
孔氏曰肆剔也言祭或進腥體或薦觧剔或進湯沈
或薦煑孰四種之薦豈知神適所饗即正是主人自
盡敬心求祭之心不一耳
嚴陵方氏曰凡牲解而生之之謂腥體而陳之之謂
肆爚而未腍之謂爓孰而為殽之謂腍孰謂之腍若
禾之稔故也由主人内盡其敬外盡其物也
舉斝角詔妥尸古者尸無事則立有事而后坐也尸神
象也祝將命也
鄭氏曰妥安坐也尸始入舉奠斝若奠角將祭之祝
則詔主人拜安尸使之坐尸即至尊之坐或時不自
安則以拜安之也天子奠斝諸侯奠角古謂夏時也
孔氏曰斝角爵名也饋食薦孰之時尸未入祝先奠
爵于鉶南尸入即席而舉之如特牲禮隂厭後尸入
舉奠焉也詔告也尸始即席舉奠斝角之時未敢自
安祝當告主人拜尸使尸安坐是詔妥尸也古夏時
也夏立尸唯有飲食之時乃坐若無事則倚立由世
質故耳尸是神象故無事則立有事而後坐也祝以
𫝊達主人及神之辭命
嚴陵方氏曰斝先王之爵也天子用焉角時王之爵
也諸侯用焉周官鬱人之大祭祀與量人受斝之卒
爵而飲之蓋言是矣詔妥尸即士虞禮所謂主人及
祝拜妥尸尸拜遂坐是矣蓋尸於主人則子行也以
卑臨尊嫌或不安焉為是詔之也詩言以妥以侑是
矣必於時乃詔之者以尸始入舉奠故也尸於無事
之時則子行而已子行為卑故立至於有事之時則神
象也神象為尊故坐有事謂若舉斝角之類也禮器
言夏立尸而卒祭是矣至周文備豈復然哉故曰七
日戒三日齊承一人焉以為尸過之者趨走其敬如
是固不以子行無事則立也見乃謂之象神𨼆而尸
陳以其陳者見於隱者故曰尸神象也將命於祭祀
之間以交神人者祝也將命於燕饗之間以交賓主
者介也此主祭祀言之故曰祝將命也禮運曰祝以
孝告嘏以慈告兹非將命乎
山隂陸氏曰鄭氏謂天子舉斝諸侯舉角凡祭祀灌
獻用斝齊用醆酒用爵知然者以春秋𫝊瓘斝玉瓉
盎齊一名醆酒知之也斝以灌也灌非以飲也以歷
而已所謂爵人受斝歴而皆飲之以此然則舉斝角
詔妥尸當灌獻之節妥尸蓋在初入即席之時宜在
祼前先儒謂在饋食時此讀儀禮之誤也蓋少牢特
牲無朝踐饋獻故妥尸在酳尸前若祭自祼始尸即
席久矣不應至饋食始詔安坐也尸是象而已其所
謂神在彼不在此也祝將命也其所以命之主人也
縮酌用茅明酌也醆酒涗于清汁獻涗于醆酒猶明清
與醆酒于舊澤之酒也
鄭氏曰縮酌用茅謂泲醴齊以明酌也周禮曰醴齊
縮酌五齊醴尤濁和之以明酌泲之以茅縮去滓也
春秋𫝊曰爾貢包茅不入無以縮酒明酌者事酒之
上也名曰明者事酒今之醳酒皆新成也酌猶斟也
酒已泲則斟之以實尊彝昏禮曰酌玄酒三注于尊
凡行酒亦為酌也醆酒涗于清謂泲醆酒以清酒也
醆酒盎齊盎齊差清和之以清酒泲之而已泲盎齊
必和以清酒者皆久味相得汁獻涗于醆酒者泲秬
鬯以醆酒也獻讀當為莎秬鬯者中有煑鬱和以
盎齊摩莎泲之出其香汁因謂之汁莎不以三酒泲
秬鬯者秬鬯尊也猶若也澤讀為醳舊醳之酒謂昔
酒也泲醴齊以明酌泲醆酒以清酒泲汁獻以醆酒
天子諸侯之禮也天子諸侯禮廢時人或聞此而不
審知云若今明酌清酒與醆酒以舊醳之酒泲之矣
就其所知以曉之也泲清酒以舊醳之酒者為其厚
味腊毒也
孔氏曰此記人緫釋周禮司尊彝泲二齊及鬱鬯之
事縮泲也酌是斟酌謂醴齊既濁泲而後可斟酌故
云縮酌也欲泲醴齊時先用明酌和此醒齊然後用
茅泲之周禮三酒一曰事酒二曰昔酒三曰清酒三
酒之中事酒尤濁五齊之内醴齊尤濁醆酒清於醴
齊清酒又清於事酒故鄭知以事酒泲醴齊明謂清
明故知事酒之上清明者也事酒謂為事而新作者
醳是和醳醖釀之名即今卒造之酒故鄭云皆新成
也引春秋𫝊者僖四年左𫝊文醆酒涗于清者涗泲
也泲謂泲漉也盎齊差清先和以清酒而後泲之不
用茅也周禮云盎齊涗酌又醴齊後有盎齊禮運醴
後有醆故鄭知醆謂盎齊盎齊既清作之必久清酒
又冬釀接夏而成故鄭云久味相得也此記不言五
齊獨舉醴盎二齊者以司尊彝說時祭二齊三酒與
鬱故此記者釋之獻謂摩莎既以事酒泲醳齊清酒
泲盎齊則泲秬鬯應亦用三酒令乃用盎齊者秬鬯
尊故用五齊泲之五齊卑故用三酒泲之事相宜也
古禮廢亡恐人不知泲醴齊以明酌泲醆酒以清酒
泲汁莎以醆酒之意故記者云泲醴齊之等猶若今
時明清醆酒泲於舊醳之酒也就今日所知以曉古
者難知之事明謂明酌清謂清酒醆酒謂盎齊舊醳
謂昔酒作記之時以昔酒和此明酌清酒等三者而
泲之也舊醳之酒作雖久成比清酒為薄故用泲此
清酒清酒冬釀夏成其味厚也國語曰厚味實腊毒
長樂陳氏曰茅之為物柔順潔白可以施於禮者也
故古者藉祭縮酒之類皆用焉禹貢荆州包匭菁茅
甸師祭祀供蕭茅鄉師大祭祀共茅蒩司巫祭祀共
蒩館則茅有貢於方國者有共於甸師者甸師之茅
有入之鄉師有入之司巫則鄉師之所共者大祭祀
也司巫之所共者凡祭祀也孔子曰苟錯諸地而可
矣藉之用茅何咎之有則茅不特藉祭而已士虞禮苴
刌茅長五寸束之實于篚饌于西坫上祝升取苴降
洗之升入設于几東席上東縮佐食取黍稷祭于苴
三取膚祭祭如初此特藉祭者也司尊彝醴齊縮酌
記曰縮酌用茅明酌也縮然後酌則其縮不必束而
立之祭前鄭大夫甸師註謂束而立之祭前沃酒其
上酒滲而下若神飲鄭康成士虞禮註謂將納戶以
事其親為神起於其位故設苴以定之其說皆不可
攷男巫望祀望衍旁招以茅國語置茅蕝設表望公
羊曰鄭伯左執茅旌何休謂斷之曰藉不斷曰旌宗
廟之中以迎道神指護祭者然則茅之所用豈一端
哉故可以幂鼎可以御柩雜記或菹以為豆實或包
以通好問或索綯以備民用此茅所以可重也士虞
有苴特牲少牢吉祭無苴而司巫祭祀共菹館則凡
王祭祀有苴矣賈公彦謂天子諸侯尊者禮備於理
或然(禮書)
嚴陵方氏曰周官司尊彝鬱齊獻酌醴齊縮酌盎齊
涗酌王氏謂酌以茅縮而後酌也涗酌以酒涗而後
酌也鬱齊不縮也獻之而已故曰涗酌此言縮酌用
茅即醴齊縮酌是也縮謂泲去滓也與盈縮之縮同
字者有所取則盈有所去則縮故也酌謂酌取酒以獻
也必用茅者以茅之為物潔白順直祭祀之德欲如
此故也縮之清而明故曰明酌尊也周禮曰盎齊此
曰醆酒何也盎以所造之器言醆以所酌之器言汁
獻涗于醆酒即鬱齊獻酌是也以煑鬱金汁和之故
曰汁以獻之而不縮故曰獻汁言其物也獻言其事
鬱齊用灌亦曰獻者以居九獻之首故通謂之獻祭
統曰獻之屬莫重於灌醴齊必縮之者以其尤濁故
必縮去其滓也醆酒不若醴齊之濁故以清酒涗之
而已汁獻尤不若醴齊之濁故以醆酒涚之而已涗
之亦明矣然不若縮之為尤明故於用茅言明酌也
前言凡涗新之豈非以明故新與然齊酒不止於此
三者以裸事用鬱齊朝事用醴齊饋食用盎齊尊彛
之所實宗廟之所用常杞不過於此故經指是言之
此皆古禮後世以舊醳之酒涗清酒醆酒而明之其
制雖異其理則同故曰猶明清與醆酒於舊醳之酒
也雖然此以舊酒涗之則失先王貴新之意矣取其
明之之意可矣
延平周氏曰周官酒正之職辨五齊之名一曰泛齊
二曰醴齊三曰盎齊四曰緹齊五曰沈齊司尊彝之
職謂鬱齊獻酌醴齊縮酌盎齊涗酌蓋醴齊與泛齊
則為濁故為縮酌即此所謂縮酌用茅者也謂之明
酌者凡物之濁則昏清則明醴齊以其濁故縮之縮之
則差清差清則明是以謂之明酌也盎齊而下至涗
齊則為少清而無待於縮以茅惟涗之而已故為涗
酌即此所謂醆酒涗于清者也清乃三酒之一也然
所謂鬱齊獻酌何也鬱齊之味尤為薄而尤非人之
所可飲但著之而已故為獻酌即此所謂汁獻涗于
醆酒者也而必涗于醆酒者蓋汁獻之味薄於醆酒
故以醆酒涗之其猶醆酒之味薄於清酒而以清酒
涗之也然言明水涗齊則盎齊而下涗用明水而從
其味之薄此言醆酒涗于清則盎齊而下必從其味
之厚者何也用明水所以反本反本所以致神道而用清
酒所以趨時趨時所以致人道也
山隂陸氏曰縮酌醴齊也以茅縮之而後酌茅明也
故謂之明酌醆酒盎齊也以挹之在醆故謂之醆酒
以涗之在盎故謂之盎齊知然者以宗婦執盎從夫
人薦涗水知之也且方涗之以水是齊而已凡盎言
齊以此及涗于清然後謂之醆酒汁獻鬯齊也謂之
汁汁隂陽之和也月令曰天時雨汁
祭有祈焉有報焉有由辟焉
鄭氏曰祈猶求也謂祈福祥求永貞也報謂若穫禾
報社由用也辟讀為弭謂弭災兵遠罪疾也
孔氏曰有報焉者謂獲福而報之
嚴陵方氏曰欲彼之有予也故有祈以求之若噫嘻
祈穀于上帝載芟之祈社稷之類是也因彼之有施
也故有報以反之若豐年之秋冬報良耜之秋報社
稷是也慮彼之有來也故有辟以去之若月令之磔
攘開冰而用桃弧棘矢以辟去不祥之類是也於辟
又言由者以非祭之常禮或有所以而用之故也然
禮器言祭祀不祈者彼之所言蓋為己耳此之所言
主為民也
山隂陸氏曰有祭而由之有祭而辟之由若祭門之
類辟若祭厲之類
延平周氏曰祈也報也人情之所不能免者聖人有
以節文之也
齊之玄也以隂幽思也故君子三日齊必見其所祭者
鄭氏曰齊三日思其居處思其笑語思其志意思其
所樂則見之也
孔氏曰解齊服所以用玄衣玄冠義也玄隂色鬼神
尚幽隂故齊者玄服以表心思幽隂之理所祭者謂
親也
嚴陵方氏曰凡物之理隂則静陽則動幽則深淺則
明天機之動不足以守静天機之淺不足以極深而
哀樂欲惡貳其心矣豈所以致其思哉故必貴乎以
隂幽也君子之服象其德齊之服其色若是豈不宜
哉故君子三日齊必見其所祭者以其静而深故也
為神而齊必見其所祭之神為鬼而齊必見其所祭
之鬼
山隂陸氏曰凡祭大事以玄冕小事以玄端鄭氏謂
以裘冕祭者以衮冕齊以衮冕祭者以鷩冕齊非是
此篇始言貴誠之意故以齊終也故曰誠者物之終
始不誠無物
延平周氏曰玄者天道在北方之色而隂雜之也天
道在北方則寂然不動寂然不動則無思也然亦不
能無思故齊之服玄衣玄冕從其以隂幽而思也
禮記集說卷六十八
