禮記集說卷八宋衛湜撰
兵車不式武車綏旌德車結旌
鄭氏曰兵車尚威武不崇敬武車亦兵車綏旌盡飾
也綏謂垂舒之也德車乘車結旌不盡飾也結謂收
歛之
孔氏曰此一節明德車兵車旌旗之異兵車武車皆
革路也取其建戈刃即云兵車取其威猛即云武車
旌謂車上旗旛也尚威武故舒散旗幡垂綏然德車
謂玉路金路象路木路四路不用兵故曰德車德美
在内不尚赫奕故結纏其旒著於竿也
嚴陵方氏曰少儀又言武車不式者對言之則如此
獨言之則如彼也夫兵車言武之器戎車言武之事
革車言武之飾廣車言武之備其所以為武車則一
也路車言德之美齊車言德之和道車言德之辨斿
車言德之純其所以為德車則一也周官道車載旞
斿車載旌此則武車德車並言旌者猶司常通謂之
九旗也
藍田吕氏曰綏上車繩也御者升車正立執綏則垂
曳於下也綏旌者其旒垂曳如車之綏也結旌者斂
旒於杠發揚者武之事也故旌之垂曳象之斂藏者
德之事也故旌之收結象之
長樂陳氏曰武欲有為以顯仁故綏旌德欲無為以
藏用故結旌攷之於詩車攻曰悠悠旆旌出車曰彼
旟旐斯胡不旆旆六月曰白旆央央長發曰武王載
旆凡此言兵車之所建故皆曰旆以其綏旌故也庭
燎曰言觀其旂采菽曰其旂淠淠泮水曰其旂茷茷
載見曰龍旂陽陽閟宫曰龍旂承祀凡此言德車之
所建故不曰旆以其結旌故也春秋傳曰辛未治兵
建而不旆壬申旆之是武車之旌以綏為主也周官
王乘以朝謂之道車而此謂之德車是朝祀賓封之
車以德為主故也又曰武不可覿欲其隠也綏而
蔽之所以藏不測之用文不可匿欲其昭也揭而示
之所以顯可見之仁建大白於革路則受之以義建
大麾於木路則服之以智王之飾是車則為武於武
車言綏旌以蔽之非神武而何建大常於玉路則格
之以道建大旂於金路則接之以仁建大赤於象路
則示之以禮王之飾是車則為德於德車結旌以示
人非顯德而何然則結旌綏旌取其隠顯之理而已
廣安游氏曰古之制禮者有屈伸之義當其伸也於
人無所屈當其屈也於己有所不伸夫有美而見之
泰也隠之謙也乘車而不式泰也式敬也君子於己
德之美常隠常謙而於人也無往而不敬焉今夫德
車結旌所以為謙也盛服而襲所以為晦也君子之
道有所自足於内則無待汲汲以求見乎其外故其
見人也常謙常敬常儉常遜有若無實若虛此禮樂
之至文所從而生也此由於所當屈而以屈為禮焉
若夫用兵禦侮之事獨異於此衆車皆式兵車獨不
式衆車皆結其旌兵車獨垂綏其旌服他服則皆有
温然之容而介胄獨有不可犯之色常人以拜為敬
而介胄以不拜為敬此由於所當伸而以伸為禮也
李氏曰古者王有戎田之事則乘兵車而無所式威
天下不以兵革之利而至於乘兵車非先王之所謂
武也故於不式則曰兵車王有宗廟祭祀之事則乘
德車而兵車綏旌以從示有威而不用有備而不行
則聖人之所謂神武也故於綏旌則曰武車
史載筆士載言前有水則載青旌前有塵埃則載鳴鳶
前有車騎則載飛鴻前有士師則載虎皮前有摯獸則
載貔貅
鄭氏曰史士從於會同各持其職以待事也筆謂書
具之屬言謂會同盟要之辭載謂舉於旌首以警衆
也禮君行師從卿行旅從前驅舉此則士衆知所有
所舉各以其類象青青雀水鳥鳶鳴則將風鴻取飛
有行列也士師謂兵衆虎取其有威勇也貔貅亦摯
獸也書曰如虎如貔士或為仕
孔氏曰自此至各司其局明君以軍行之禮史謂國
史書錄王事者王若舉動史必書之王若行往則史
載書具而從之也不言簡牘而言筆者筆是書之主
則餘載可知士謂司盟之士言謂舊事也王行宜警
衛善惡必先知之又軍陳卒伍行則並銜枚無喧聲
若有非常不能傳道且人衆廣遠難以周徧故前有
變異則舉類示之左傳云前茅慮無是也青旌謂畫
為青雀旌上舉示之軍士望見則知前值水也鳶今
時鴟也鴟鳴則風生風生則塵埃起故前有塵埃則
畫鴟為開口如鳴時於旌首而載之不言旌從可知
也鴻鴻鴈也鴈飛有行列與車騎相似故前有車騎
則畫鴻於旌首而載之古人不騎馬經典無言騎者
今言騎是周末時禮虎亦兵衆之象若前有兵衆則
舉虎皮於竿首摯獸猛而能擊謂虎狼之屬貔貅是
一獸亦有威猛若前有猛獸則舉此貔貅欲使衆見
以為防也或云與虎皮並畫作皮於旌也一云並載
其皮貔一名豹虎類也爾雅云貔白狐也
崔氏曰士必載盟會之詞者或尋舊盟或用舊會之
禮應須知之故載自随也
藍田吕氏曰史國史掌為辭命者也士史之有司也
國史撰述故載筆以書其辭命也有司藏書故載言
以備其討論也二者皆以職從君者也師行號令非
可以言傳也使衆易聞者莫如金鼓使衆易見者莫
如旌旗師行之前必遠為斥堠以備不虞故為物色
旌旗之上舉而示衆使為之戒自青旌而下皆以物
色之類表其事也木色青水之所生也故有水則以
青旌象之
嚴陵方氏曰載謂建之於車而警衆於後也周官言
析羽為旌此言青旌則以青雀之羽為之也上言旌
則下之鳴鳶飛鴻皆析羽為之也車以人乘焉故曰
乘馬以人騎焉故曰騎卑者之行以馬馬在前車在
後車騎之行最為有序士貴而卒賤師衆而旅寡上
言士則舉貴以該賤下言師則舉衆以兼寡也
山隂陸氏曰青雀水鳥無所取之取諸己也青主水
則知水在前也言鳴鳶義在鳴也言飛鴻義在飛也
古稱黃帝以車戰蚩尤以騎戰又齊魯相遇以鞍為
几則軍之有騎尚矣
廬陵胡氏曰載猶載質之義士謂命士孔云司盟之
士恐非水屬青者如青龍之類多矣不必水雀也載
抗也所謂載旆舊並音戴非也春秋之時左師展以
昭公乘馬而歸此騎之漸此言騎知禮記出周末漢
世虎摯猛獸軍旅之象故舉其皮於旌首舊云畫其
皮恐非也
行前朱鳥而後玄武左青龍而右白虎招摇在上急繕
其怒進退有度左右有局各司其局
鄭氏曰以四獸為軍陳象天也急猶堅也繕讀曰勁
又畫招摇星於旌旗上以堅勁軍之威怒象天帝也
度謂伐與步數局部分也
孔氏曰前明軍行逄值之禮此明軍行象天文而作
陳法也前南後北左東右西也朱鳥玄武青龍白虎
四方宿名也軍前宜捷故用鳥軍後宜殿故用玄武
玄武龜也龜有甲能禦侮用也左為陽陽能發生象
其龍變生也右為隂隂沈能殺虎沈殺也軍之左右
生殺變應如龍虎也此雖陳法但不知如何為之今
之軍行畫此四獸於旌旗以標前後左右之軍陳朱
雀是禽而云獸者通言耳招摇北斗第七星也春秋
運斗樞云北斗七星一天樞二璇三機四權五衡六
開陽七摇光也一至四為魁五至七為標案此摇光
即招摇也在下云端者魁以上為首標以下為端也
北斗居四方宿之中以斗末從十二月建而指之則
四方之宿不差今軍行法之亦作此北斗星在軍中
舉之於上以指正四方使四方之陳不差故云招摇
在上也並作七星而獨云招摇者舉指者為主也勁
利也其怒士卒之怒也軍行既張四宿於四方標招
摇於中上象天之行故軍旅士卒起居舉動堅勁奮
勇如天帝之威怒也鄭云畫招摇星於旌旗上則四
物皆畫可知矣牧誓武王誓衆云不愆于六步七步
乃止齊焉四伐五伐乃止齊焉一擊一刺為一伐鄭
註尚書云伐謂擊刺也始前就敵六步七步當止齊
正行列及兵相接少者四伐多者五伐又當止齊正
行列也左右有局者軍之在左右各有部分不相濫
也各司其局者軍行須監領故主帥各有所司部分
也
藍田吕氏曰青龍在左左東方也夀星大火析木之
分主之白虎在右右西方也降婁大梁實沈之分主
之朱鳥在前前南方也鶉首鶉火鶉尾之分主之玄
武在後後北方也星紀玄枵娵訾之分主之以是四
物畫之於旗立於軍之左右前後以象天體之周旋
也周官司常掌九旗之物名所謂交龍為旂者象青
龍也熊虎為旗象白虎也鳥隼為旟象朱雀也龜蛇
為旐象玄武也四方之旗九旗之遺象也置招摇於
旗首以象斗之回旋旂之所指則伐之如天之怒也
急迫之也繕脩也言作而致其怒也各司其局離局
姦也
馬氏曰軍之耳目在旗鼓故以朱玄青白以别其方
色所以用象也先王之征伐非私怒也致天討而已
故繪四方之星所以見奉天討之義也急繕其怒者
王赫斯怒是也進退有度以一衆也書曰左不攻于
左右不攻于右汝不恭命御非其馬之正汝不恭命
荀子曰將死鼓御死轡士大夫死行列則可謂有局
矣君子有不戰戰必勝凡以此也
朱氏曰龍者陽之中而能變者故能潛而能飛虎者
隂之中而能化者故能伏而能躍鳥者陽之極故能
飛而不能潛龜者隂之極故能伏而不能躍此所以
名四方之宿也招摇者冬夏寒暑以其所建而後成
然非所以成寒暑冬夏者也有冬有夏其以日月之
行乎軍旅者所以飾怒也故招摇在上以繕其怒而
已王建日月之大常軍師所以為疾徐進退之節而
武功所由成也先王為天吏致天討故行前朱雀而
後玄武左青龍而右白虎招摇在上以應乎天然其
得天下也以民故又以交龍為旂熊虎為旗鳥隼為
旟龜蛇為旐以順乎人聖人之兵應乎天順乎人而
已矣
廬陵胡氏曰先儒以招摇為北斗星以指四方使軍
陳不差此緯書不經也經意蓋謂主兵者以四獸之
旌招摇指揮耳繕完也春秋傳云征繕又鄢陵戰云
繕甲兵急繕其怒謂完師以出不喪其威鄭以繕為
勁恐非
山隂陸氏曰行讀如字王行前朱雀旟是也後玄武
旐是也左青龍旂是也右白虎旗是也招摇在上大
常是也居中以名四方招摇在斗柄端急繕急之繕
之夫怒所以威衆急或易竭無以繕之後將不繼
父之讎弗與共戴天兄弟之讎不反兵交遊之讎不同
國
鄭氏曰父者子之天殺己之天與共戴天非孝子也
必求殺之乃止兄弟之讎常執殺之備交遊之讎不
吾辟則殺之交遊或為朋友
孔氏曰此一節論親䟽復讎之法天在上故曰戴言
不可與共處於天下也檀弓云父母之讎寢苫枕干
不仕弗與共天下也遇諸市朝不反兵而鬭是矣而
調人云父之讎辟諸海外者謂孝子之心不許共讎
人戴天必殺之乃止調人謂逄遇赦宥王法辟諸海
外孝子雖欲往殺力所不能也兄弟謂親兄弟也不
反兵者帶兵自随也見即殺之檀弓云父母之讎不
反兵兄弟之讎仕弗與共國而此云兄弟不反兵者
蓋父母不反兵於普天之下兄弟則不同乎國而已
而亦不反兵者則以同體重之也而調人云辟諸千
里之外者亦謂會遇赦之法檀弓又云銜君命而使
雖遇之不鬭雖同不反兵與父母之讎異矣朋友亦
報讎不同國者謂不共五等一國之中也
藍田吕氏曰殺人者死古今之通刑也殺之而義則
殺之者無罪故令勿讎讎之則死調人之職是也殺
之而不義則殺之者當死宜告于有司而殺之士師
之職是也二者皆無事乎復讎也然復讎之文雜見
於經傳之間考其所以得復者必其讎人之勢甚盛
緩之則不能及故遇之則殺之不暇告於有司也亦
有法之所已赦或罪不麗於法有司莫得而辟者仁
人孝子不得已而行王法亦不得不從而許也然調
人猶和之而使辟弗辟然後執之不失法之信且伸
仁人孝子之義父之讎報之之意誓不與讎同生死
所以弗共戴天也寢苫不仕以喪禮自處也手不捨
兵雖寢不忘故枕戈也雖市朝不避故不反兵而鬭
也居兄弟之讎則殺於父矣仕而不共國則猶可以
仕也銜君命而使雖遇之弗鬭猶有所避也所與居
父讎同者不反兵而已居從父兄弟之讎則又殺於
兄弟矣不為魁主人能則執兵而陪其後主人者其
子也從主人而殺之不為戎首也復讎輕重之義不
越是三等而已此皆天屬之讎若以義推之則君之
讎眡父師長之讎眡兄弟主友之讎眡從父兄弟而
已主者大夫之臣稱其君也友者吾同志也此篇所
稱交遊之讎蓋友也言交遊而不言從父兄弟亦互
文也
長樂劉氏曰先王復讎之法特施於不辟者而已世
亂吏汚而先王之法不行凡有辜罪乃罔恒獲小民
方興相為敵讎由是殺人之父者人亦殺其父殺人
之兄者人亦殺其兄兵戈相尋莫之或息則其所復
豈特不辟者而已哉
嚴陵方氏曰周官調人之法則使之辟而不得讎經
之所言則使之讎而不容辟使之辟而不得讎者上
之法使之讎而不容辟者下之情周官所主者法經
所主者情既不可廢法以徇情又不可忘情而徇法
處之者欲適中而已
馬氏曰先王以恩論情以情合義其恩大者其情厚
其情厚者其義隆是故父也兄弟也交遊也其為讎
則一而所以報之者不同或弗與共戴天將死之而
耻與之同生也或不反兵將執殺之而為之備也或
不同國將遠之而惡其比也嗚呼聖人不能使後世之
無讎亦不能使之釋讎而不報惟稱其情義而已矣
若夫公羊論九世之讎則禮失於太過而所報非所
敵矣漢之時孝子見讎而不敢復則法失於太嚴而
孝弟之情無所伸矣非曲禮之道也
廬陵胡氏曰公羊說復百世之讎古周禮說復讎之
義不過五世許氏云魯莊與齊會是不復百世之讎
也案春秋書莊公事皆深責其同讎狩娶讎女何不
譏乎又夾谷之會書至以危之豈許其不復讎也但
百世之說太迂耳
講義曰所謂復讎者以其冤而已非冤則不當復也
且復讎乃人之情而非有司之法昔之議者曰子復
父讎丁寧其義於經而深著其文於律以為不許復
讎則傷孝子之心許復讎則傷有司之法專殺無以
止其端矣此至論也若公羊言父不受誅子復讎可
也則以臣而讎其君可以為訓乎
廣安游氏曰古之治天下也求以禁天下之暴亂而
使之相安於斯世公法行於上私義伸於下使天下
而有暴亂之人則以公法治之苟限於公法則以私
義制之聖人之治天下常有自視歉然不及之心而
為廣求所以濟其不及之道不以為制之在己而皆
得也以為制之公法而不足則由於私義而制之夫
是以暴亂者無所逃其罪而人安其生此三代治天
下之通道也夫所謂讎皆王法之所不及公法有時
而失之者聖人因禮而為之法曰某讎也是其子弗
與共戴天者也某讎也是其兄弟所必報而不反兵
者也某讎也是其交遊之所不同國者也反兵謂反
家取兵不反兵者謂志在復讎須臾不忘常執兵自
随以為備也三讎者皆以殺人而言人之子弟交遊
皆得報而殺之弗戴天者辟諸海外若在海内則是
讎不吾辟為同戴天人子得殺之兄弟之讎辟諸千
里之外讎不吾辟而在千里之内則得殺之交遊之
讎不吾辟而與吾同國則得殺之凡此皆聖人所許
也夫不共戴天則世之暴者不敢害人之父母矣不
反兵則世之暴者不敢害人之兄弟矣不同國則世
之暴者不敢害人之交遊矣一說主友之讎視從父
兄弟說者主友謂主宰師友則是從父兄弟師友交
遊皆不同國也傳曰人倫明於上小民親於下人倫
者以君臣父子朋友言也聖人之意以為無故而殺
人者君誅之君誅之不得則子報之子報之不得則
兄弟報之兄弟報之不得則交遊報之古者於五典
之中而為之朋友非苟然也自秦以來謂生殺不可
假諸他人而私讎皆不許復其弊起於秦漢之際遊
俠之士睚眦殺人椎剽成俗時君世主不堪其暴於
是一切禁止而不為之區别公法不明於上私義不
伸於下強凌弱衆暴寡孝子順弟賢人義士熟視而
無如之何蓋自秦漢以來下之私相殘殺而無告者
不知其幾何人矣自漢以來子報讎以其獄上者有
司常不知所以處之至唐而陳子昂韓愈柳宗元之
議於是起焉子昂之議報父讎者誅之而旌其閭柳
宗元固已闢之然初無一定之說韓愈之言曰子報
父母讎以其獄上尚書省使百官集議聞奏自漢至
唐惟愈此說粗為得之然愈疎於經學亦不能明先
王之教然復讎之事苟欲從古則其所以為天下之
道舉必如三代而後可三代之時上焉者皇極立而
公法行治不一出於法而私義得以參乎其間此古
所以能使人復讎者此其一也次焉者以天下為家
自天子諸侯之國皆為比閭族黨之制以域其民吏
與民相親如其家人則其比閭族黨之間德怨美惡
交相知之而明於其讎民不轉而之他則無越國而
殺人者殺人而不知其主名與雖知其主名而不知
其積怨之所自則雖有實怨而不知有初無怨而假
怨以殺人亦不可得而報今也民得轉而之他則其
復讎之際其故焉可得而考若此者古之所以復讎
者亦其一也下焉者人倫之義不明而所謂交遊者
比於途之人使後世如古焉復交遊之讎則是途之
人妄相殺也而可乎夫交遊不得報而兄弟之報因
以輕兄弟之報輕而子之報因以不行人之情勢積
靡使然此後世所以不如古而古之所以許人復讎
者亦其一也此三者古可以許人復讎而後世不可
之故今欲依古之道許人復讎則為有司者道法交
有所不備不許人復讎則傷孝子順弟賢人義士之
心嗟夫後世所以不能復古其弊豈可縷數哉
新定顧氏曰二禮載復讎事向頗疑之治平盛世井
井有綱紀安有私相報讎之事然天下事亦不可知
四海至廣事變萬端豈可以一律論成周所以存此
一條亦是緣人之情如父母出於道忽被強寇劫盜
殺害其子豈容但已在旁必力鬭與之俱死不在旁
必尋探殺之而後已此乃人子之至痛追思殆不欲
生縱彼在窮荒絶域亦必欲尋殺之以雪父母之冤
故不與共戴天也不共戴天者不使之偷生俾與我
共戴天也然又看輕重如何讎亦非一端父母因事
被人擠陷為人子者亦當平心自反不可專以報復
為心或被人挾王命以矯殺雖人子之至恨然城狐
社鼠不可動摇又當為之飲恨而不容以必報為心
也凡此之類皆宜随事斟酌儻不顧事之曲直勢之
可否各挾復讎之義以相搆害則是刑戮之民大亂
之道也(荅問)
四郊多壘此卿大夫之辱也地廣大荒而不治此亦士
之辱也
鄭氏曰壘軍壁也數見侵伐則多壘荒穢也
孔氏曰此明食禄所宜任其事也四郊者王城四面
皆有郊近郊五十里遠郊百里諸侯亦各有四面之
郊里數随地廣狹故云四郊卿大夫尊高任當軍帥
若有威德則無敢見侵尸禄素餐寇戎充斥數戰郊
坰故多軍壘罪各有歸故為卿大夫之耻辱地采地
士邑宰為君邑宰必宜地民相得若使地廣而荒廢
民散而流移亦邑宰之恥辱也
藍田吕氏曰立乎人之本朝者卿大夫也大夫則謀
人之國矣有常職以食於上者士也士則任人之事
矣謀人之國國危則任其責任人之事事不治則任
其責
馬氏曰先王之時賢者使之出長而國之謀議繋焉
能者使之入治而民之事功繋焉卿大夫之辱以國
之謀議繋焉不能折衝禦侮故也士之辱以民之事
功繋焉不能使之樂事勸功故也昔衛發在衛社稷
不辱季梁在随楚兵不加子罕在宋晉覘知其不可
伐莊子在卞齊人忌而不敢過蓋賢者之在人國也
有智以先人而鄰國之兵不能至有仁以感人而鄰
國之兵不忍至有勇以服人而鄰國之兵不敢至如
此則四郊豈其多壘乎郎之戰公叔禺人曰君子不
能為謀也士不能死也則四郊多壘亦士之辱也蒍
掩為政於楚畫土田井衍沃子産為政於鄭民歌之
曰我有田疇子産闢之則地荒不治亦卿大夫之辱
也記所言特其所主者而已言亦士之辱則卿大夫
之辱可知
長樂陳氏曰國亡大縣邑公卿大夫士皆厭冠哭於
太廟則四郊多壘雖士亦辱也特言卿大夫之辱者
以責重者為言故也不言國君之辱者蓋主危臣辱
主辱臣死言國君之辱則臣之罪不特辱而已
山隂陸氏曰國功曰功今如此愧於食功治功曰力
今如此愧於食力士食力者也
永嘉戴氏曰謀人之國而四鄰謀動其國家則亦焉
用是卿大夫為也受人民之寄而地荒民散自鄉遂
之吏皆有責焉天下之患莫大於任人責者偃然自
大晏然自如國有禍患而恬然不以為辱也主憂臣
辱主辱臣死為卿大夫者皆自知其辱必求去是辱
也不能一朝居矣
李氏曰文王之興也有四夷之難則城于朔方而以
南仲宣王之起也有諸侯之患故城於東方而以仲
山甫至幽王之時則西戎東夷交侵師旅並起故大
夫閔時曰知我如此不如無生然則四郊多壘士不
可以慮乎曰師所以毒民也惟士不可為也然地廣
大荒而不治者卿大夫不可以不憂故曰亦士之辱
推而言之則隂陽之不燮天工之不亮其公孤之辱
歟
臨祭不惰祭服敝則焚之祭器敝則埋之龜筴敝則埋
之牲死則埋之凡祭於公者必自徹其俎
鄭氏曰惰為無神也祭服祭器龜筴并牲皆不欲人
䙝之也焚之必已不用埋之不知鬼神之所為祭於
公助祭於君也
孔氏曰此一節明接神及歸俎之禮臨祭須敬鬼神
饗德怠惰則神不歆也焚之埋之異者服是身著之
物故焚之牲器之類並為鬼神所用雖敗不知鬼神
用與不用故埋之若不焚埋人或用之是䙝慢也祭
於公謂士助君祭鄭因君以明臣言大夫以下自祭
其廟則使人歸賓俎故曾子問曰攝主不歸俎明正
主則歸也
新安朱氏曰註云無神謂神不在也
馬氏曰事鬼神者以敬為主故臨祭不惰敬之存於
心也焚之埋之敬之見於物也孔子於齊則慎周之
諸侯在廟則肅肅則臨祭不惰可知矣君子雖貧不
鬻祭器雖寒不衣祭服則焚之埋之可知矣特牲饋
食禮賓出之後佐食徹阼俎堂下俎畢出鄭康成謂
兄弟及衆賓自徹而出俎惟賓俎有司徹歸之夫衆
賓已祭於士猶自徹其俎則大夫出祭於公其自徹
可知矣大夫士祭於公自徹則大夫祭於大夫不必
自徹也孔子之於魯膰肉不至蓋於是時自徹之禮
廢矣
講義曰事神以敬為主故臨祭欲無惰容語曰祭如
在記曰有司跛倚以臨祭其為不敬也大矣祭於公
祭巳則自徹其俎蓋不以勤君之執事而忘盡臣職
也
横渠張氏曰祭器祭服以其常用於鬼神不敢䙝用
故有焚埋之理至於衰絰冠屨不見有所以毁之文
惟杖則棄諸隐者不免有時而䙝何以不焚埋毁喪
服者必於除日其毁也散諸貧者或於守墓者可也
蓋古人不惡凶事而今人以為嫌留之於家人所不
悦故不如散之若焚埋之乃似惡喪服
藍田吕氏曰祭服者服以事鬼神人之所御也牲器
龜筴鬼神之物非人之所用也人之所御則焚之焚
之陽也鬼神之所用則埋之埋之隂也君祭而臣與
執事毋敢視賓客故自徹其俎以出
長樂劉氏曰四物皆用之以交於神明者也不焚不
埋則移於他用不已瀆於神明哉
山隂陸氏曰言凡則豈特士而已蓋俎大夫亦自徹
以歸則主人使歸之據大饗卷三牲之俎歸於賓館
蓋曰賓館則主人之辭
卒哭乃諱禮不諱嫌名二名不偏諱逮事父母則諱王
父母不逮事父母則不諱王父母
鄭氏曰諱辟也生者不相辟名衛侯名惡大夫有名
惡君臣同名春秋不非卒哭乃諱敬鬼神之名也嫌
名謂音聲相近若雨與禹丘與區也偏謂二名不一
一諱皆為其難辟也孔子之母名徵在言在不稱徵
言徵不稱在也逮及也謂幼孤不及識父母恩不至
於祖名孝子聞名心瞿諱之由心此謂庶人適士以
上廟事祖雖不逮事父母猶諱祖
孔氏曰自此至問諱一節論諱與不諱之事古人生
不諱故卒哭前猶以生事之至卒哭後服已受變神
靈遷廟乃神事之且言之則感動孝子故諱其名也
鄭註嫌名引雨與禹音同而義異丘與區音異而義
同二者各有嫌疑禹與雨有同音嫌疑丘與區有同
義嫌疑如此者則不諱必其音同義同乃始諱也孔
子之母名徵在案論語云足則吾能徵之矣是言徵
也又云某在斯是言在也王父母謂祖父母也若及
事父母則諱祖也若幼少不及識父母故不諱祖父
母也
庾氏曰諱王父母之恩正應由父所以連言母者婦
事舅姑同事父母且配夫為禮諱敬不殊故幼無父
而失母者則可以諱王父母也
馬氏曰始死而諱是之死而致死之不仁也卒哭而
不諱是之死而致生之不智也聖人知其然故將葬
則有賜諡易名之禮卒哭則有舍舊諱新之令以明
生事於此畢鬼事於此始也禮不諱嫌名若曾子不
以諱晢而不稱昔者裼裘之類是也
長樂劉氏曰死而不諱則安忍而忘親二名而均諱
則易犯而難辟聖人知其然為之諱名之禮使之卒
哭而諱所以盡愛敬之心二名不偏諱所以適言語
之便
藍田吕氏曰父之所諱子亦諱之雜記曰王父母兄
弟世父叔父姑姊妹與父同諱是也
嚴陵方氏曰父母之言則子之所當從者也逮事父
母則親聞父母之言矣故諱王父母不逮事父母則
不聞父母之言焉故不諱王父母
横渠張氏曰言不逮事父母則不諱王父母此尤非
義禮雖合諸人情然未有不諱祖者也又如以木鐸
徇于廟曰舍故而諱新如此則此說又不用也又如
先君以獻武諱二山則是雖數世祖猶諱也是難於
盡信書
君所無私諱大夫之所有公諱詩書不諱臨文不諱廟
中不諱夫人之諱雖質君之前臣不諱也婦諱不出門
大功小功不諱入竟而問禁入國而問俗入門而問諱
鄭氏曰無私諱謂臣言於君前不辟家諱尊無二也
大夫之所則辟君諱也詩書臨文不諱為其失事正
廟中謂有事於高祖則不諱曾祖以下亦尊無二也
於下則諱上臣於夫人之家恩遠則不諱質猶對也
婦親遠於宫中言則辟之問禁問俗問諱皆為敬主
人也禁謂政教俗謂常所行與所惡也國城中也
孔氏曰人於大夫之所止得辟公家之諱不得辟大
夫之諱所以尊君諱也玉藻云於大夫所有公諱無
私諱此承上君所無私諱故略之廟中謂祝嘏辭說
有事於禰則諱祖已上夫人君之妻夫人本家所諱
臣雖對君前言語不為諱也婦諱謂婦家之諱但於
婦宫中不言耳門謂婦宫門若於宫外則不諱故臣
對君前則不諱也竟界首也禁謂國中政教所忌國
如今國門内也門主人之門也主人祖先君名宜先
知之欲為辟之也
何氏曰詩書謂教學時也臨文謂執禮文行事時也
案論語云詩書執禮是教學惟詩書則誦禮則不誦
臨文行事若有所諱則並失事正故不諱也
田氏曰雜記母之諱宫中諱妻之諱不舉諸其側此
婦諱與母諱同者雜記分尊卑此據不出門大略言
之耳
熊氏曰大功亦諱小功不諱若小功與父同諱則亦
諱之故雜記云王父母兄弟世父叔父姑姊妹與父
同諱是父之世叔父及姑姊妹以下皆為之小功父
為諱故已從父為之諱
藍田吕氏曰君所無私諱廟中不諱謂君前臣名父
前子名也大夫之所有公諱廟中下則諱上其義同
也玉藻云於大夫所有公諱無私諱此所謂私諱大
夫之私諱也不辟之嫌於君君所無私諱者謂己之
私諱也有所尊也不得伸私恩也教學必以詩書有
所諱則學者終有惑也文字所以示於衆有所諱則
失事之實必有害也夫人之諱與婦諱不出門同大
功小功不諱者恩輕也禁若孟子言問國之大禁然
後敢入是也俗謂其國之禮俗有與他國不同者也
問諱賓為主人諱也私諱不出門門之内雖賓亦得
諱之所以敬主人也
廬陵胡氏曰君所無私諱欒鍼於晉君之前名其父
書是也詩書不諱誦詩讀書時也臨文不諱文謂文
章也舊云禮文恐非故玉藻云教學臨文不諱大功
小功不諱記禮叢脞其說不一問俗知風俗好尚問
諱敬地主
嚴陵方氏曰公所無私諱則私之尊不伸於公故也
私所有公諱則公之尊無往而不伸故也范獻子聘
於魯而不知先君之諱則入門可以不問其諱乎
講義曰凡言於大夫之所則衆所當諱者皆諱也玉
藻云士於君所言大夫没矣則稱諡若字名士與大
夫言名士字大夫於大夫所有公諱與私諱然則大
夫之名亦固有衆所當諱者是所謂公諱也言公諱
則君與大夫凡所當諱者皆在其中矣
馬氏曰曲禮言王父母則於己為祖者也雜記言王
父母則於父為祖者也於父為祖則於己為曾祖而
其服則小功於父為世父叔父姑則於己為從祖祖
姑而其服亦小功於父為姊妹則於己為姑而其服
則期與大功凡此以父為之諱而諱之是大功小功
有所謂諱也大功小功不諱言其不與父同諱者而
已
李氏曰詩書不諱臨文不諱詩云駿發爾私箕子為
武王陳洪範而曰邦其永昌是也
臨川王氏曰邑國皆有竟竟内各有禁俗繫於國國
殊則有異俗國非特城中而已也
禮記集說卷八
