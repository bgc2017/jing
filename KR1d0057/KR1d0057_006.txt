禮記集說卷六宋衛湜撰
客若降等執食興辭主人興辭於客然後客坐主人延
客祭祭食祭所先進殽之序徧祭之三飯主人延客食
胾然後辯殽主人未辯客不虛口
鄭氏曰辭者辭主人之臨已食若欲食於堂下然延
道也祭祭先也君子有事不忘本也客若降等則先
祭主人所先進先祭之所後進後祭之如其次也殽
徧祭謂胾炙膾也以其本出於牲體也公食大夫禮
魚腊湆醬不祭也延客先食胾後食殽殽尊也凡食
殽辯於肩食肩則飽客不虛口俟主人也虛口謂酳
也客自敵以上其酳不待主人飽主人不先飽也
孔氏曰降下等也謂大夫為卿之客其品等卑下也
執捉也食飯也興起也客既卑故未食先執飯起以
辭謝主人飯為食主故特執之客既興辭故主人亦
起辭止之則客從辭而止乃復坐食也延客祭者君
子得食則種種出少許置在豆間之地以報先代造
食之人敵客則得自祭不須主人之延道也凡祭食
之法随主人所設前後次第種種而次祭之序次序
也次序徧匝祭之也三飯謂三食也禮食三飧而告
飽須勸乃更食三飯竟主人乃道客食胾案公食大
夫禮三飯但食醬及他饌而未食胾蓋以胾為加客
三飧前未食之然公食禮三飧竟不云延客食胾與
此異也食胾竟後乃始辯殽辯匝也主人道客令食
至飽故食殽得匝也特牲少牢云初食殽次食脊次
食骼後食肩故鄭云辯於肩則飽也虛口謂食竟飲
酒蕩口使清潔及安食也用漿曰潄令口以潔清為
義用酒曰酳酳訓演言食畢以酒演養其氣客雖食
殽已匝不得輒酳蓋主人常讓客不自先飽故客待
之也案公食禮雖設酒優賓不得用酳但以漿潄口
此是私客故用酒以酳也
藍田吕氏曰降等謂大夫於卿士於大夫也但執食
興辭而不下堂大夫於君其辭也必下堂君辭而後
升公食大夫禮賓左擁簠粱右執湆以降公辭賓坐
奠于階西對坐取之升反奠于其所是也君子戒慎
乎其所不睹恐懼乎其所不聞所以敬乎神明者未
嘗斯須忘也神無方不在則未嘗有所間也故飲食
必祭所以祭者莫適祭也祭其神也莫適祭則吾之
敬心無時而不存也延客祭者客卑於主人客不敢
先必延之而後祭也孔子曰吾食於少施氏而飽吾
祭作而辭曰䟽食不足以祭是也主人所先進者則
先祭之後進者則後祭之亦所以敬主人也殽謂骨
體如特牲少牢尸飯舉幹舉骼舉肩皆振祭是謂徧
祭既食胾則徧食之所謂辯殽也徧食如尸嚌之是
也先儒以此殽為膾炙膾炙禮謂之庶羞非殽也所
謂徧祭者謂徧舉骨體而祭也胾加豆也客既三飯
主人延客食加所以盡其勤也主人未辯客不虛口
亦謂降等之客必俟主人徧食殽胾乃敢卒食而酳
蓋有所待也
臨川王氏曰主人延客祭先王制禮無非教也無終
食之間違仁者其祭之謂乎
長樂陳氏曰古者於爨則祭先炊於樂則祭樂祖將
射則祭侯用火則祭司爟用龜則祭先卜養老則祭
先老於馬則祭馬祖馬社於田則祭先嗇司嗇於學
則祭先聖先師凡此不忘本也又況飲食之間哉
馬氏曰飲食唯魚腊醬湆不祭以其非物之盛則餘
殽莫不徧祭也飲禮三爵而退食禮三飯而止者不
盡人之歡非專為飲食之義也故三飯主人延客食
胾然後辯殽蓋主人之加禮則義不可辭也
廬陵胡氏曰祭食祭所先進食飯也黍稷稻粱之屬
所先進者則祭之後者不祭若殽之序則徧祭徧皆
也公食之禮雖設酒為優賓不得用酳故鄭註彼云
但以漿潄口而已則此虛口安知其酳耶愚謂若主
人食殽未徧客不虛口耳非酳也
王氏曰殽之序徧祭之則自殽之外蓋有不祭者如
魚腊醬湆非食之盛可以無祭也此據卑客故一聽
命於主人食至則必興辭以祭則不敢先舉以胾則
不敢先嘗殽之徧不敢先飽若敵客則不然矣雖然
禮無惡乎過厚賓主既設其勢必有所先以敵者而
施是禮焉其誰曰不可而況賓主燕食之間恩意相
接客之謙惟恐先乎主人而主人之厚於客惟恐有
所不足也雍容揖遜愛敬有餘較之公食大夫之禮
尊卑不至截然蓋得禮之中者也孰得而少之哉
侍食於長者主人親饋則拜而食主人不親饋則不拜
而食
鄭氏曰勸長者食耳雖賤不得執食興辭拜而已示
敬也不拜以其禮於已不隆
孔氏曰向是自為客法此明侍從尊長為客禮也饋
謂進饌也已雖侍尊長而主人若自親饋與己己則
拜謝之而後食也
横渠張氏曰從長者而就人食若主人親饋及已則
拜而食若不親饋則禮非為我不拜而食不敢當其
禮也與雖貳不辭同義
藍田吕氏曰凡稱侍者少賤之於長者毋敢視賓客
也若執弟子職而侍之侍飲侍食侍坐皆然以賓主
之義不全故無執食興辭之節也若長者加禮略申
賓主之敬而親饋之則拜之而已若不親饋則主人
之敬不足亦不必拜也
王氏曰禮於施報之義貴適中而已主人親饋而客
不拜以荅之固無是理主人不親饋而客或拜焉是
為佞者也是愧主人而使之不自安也既以失己又
以失人知禮者為之乎故聖人謹之
共食不飽共飯不澤手毋摶飯毋放飯毋流歠毋咤食
毋齧骨毋反魚肉毋投與狗骨毋固獲毋揚飯飯黍毋
以箸毋嚃羹毋絮羹毋刺齒毋歠醢客絮羹主人辭不
能亨客歠醢主人辭以窶濡肉齒決乾肉不齒決無嘬
炙
鄭氏曰不飽謙也謂共羹飯之大器也不澤手為汗
生不絜也澤謂捼莎也禮飯以手澤或為擇放飯謂
去手餘飯於器中人所穢也流歠大歠嫌欲疾也咤
嫌薄之齧為有聲響不敬反魚肉為己歴口人所穢
也投骨為其賤飲食之物固獲為其不廉也欲專之
曰固爭取曰獲嚃為不嚼菜絮為詳於味絮猶調也
刺為其弄口也口容止歠醢亦嫌詳於味也歠者為
其淡故決斷也乾肉堅宜用手嘬炙為其貪食甚也
嘬謂一舉盡臠特牲少牢嚌之加于俎
孔氏曰非禮食則有同器食法共食宜謙不輒厭飫
為飽也與人共飯手宜潔淨不得臨食始捼莎手乃
食恐為人所穢也取飯作摶則易得多是欲爭飽非
謙也手就器中取飯若黏著手不得拂放本器中當
棄於篚無篚棄於會會謂簋蓋也流歠謂開口大歠
汁入口如水流則欲多而速是傷廉也咤謂以舌口
中作聲似嫌主人之食齧骨一則有聲二則嫌食無
肉三則以齧骨可憎也魚肉與人同器已齧殘不可
反還器中少牢禮尸所食之餘肉皆别置於肵俎固
獲謂與人共食不可專固獨得及爭取也飯熱當待
冷若揚去熱氣則為貪快傷廉飯黍當用匕故少牢
廪人溉匕註云匕所以匕黍稷也羹有菜當梜嚼若
含而歠吞之是欲速而多又有聲不敬且傷廉也絮
謂就食器中調足鹽梅是嫌主人食味惡也口容欲
靜止不得刺弄之為不敬醢肉醬也醬宜鹹客失禮
而絮羹則主人謝之云以家不能亨煮故味不調適
也窶無禮也客失禮而歠醢則主人亦謝之云作醢
淡而無鹽故可歠也兩辭皆優饒於賓也濡濕也軟
則可以齒決乾肉腊屬也火灼曰炙炙肉濡若食炙
先當以齒嚌而反置俎上不一舉而併食併食之曰
嘬
横渠張氏曰共飯不澤手必有物以取之不使濡其
手共飯雖食共一器必各有器以取之毋固獲謂飲
食在俎豆越品爭力取而食之嫌其貪也
藍田吕氏曰共食者所食非一品也共飯者止飯而
已凡與人共者必先人而後已厚人而薄己則不爭
矣共食而求飽非讓道也古之飯者以手與人共飯
摩手而有澤人將惡之而難言也食言放羹言流皆
貪肆飲食而無容也孟子曰放飯流歠而問無齒決
決之失小而流放之過大也毋咤食當食叱咤惡無
容也毋投與狗骨惡以人食而食獸也毋固獲惡必
得也毋揚飯惡欲速也毋飯黍以箸惡用非所宜也
毋刺齒取齒間之餘也毋絮羹絮讀如漂絮之絮玩
之而不食必調飪失其節故主人辭不能亨也醢之
味厚非可歠而歠之則味薄可知故主人辭以窶
廣安游氏曰聖人知夫人之大欲在夫飲食也而致
詳於飲食之禮終食之間而人之賢不肖可得而知
也貪也犯人之所惡也薄主人之飲食也聲容之不
敬也所謂小人之情狀畢見於此矣聖人之教不待
其已麗於大惡而後正之也待其大惡而正之則無
及矣故夫起居飲食之間而為之禮焉聖人之用意
微矣古之制禮者禮與食相懸而為重輕故曰禮與
食孰重孟子曰禮重惟其有禮而食也則有肉乾人
饑而不食者矣惟其無禮而食也則有紾兄之臂而
奪之食者矣惟其肉乾人饑而不食而後其人可使
饑餓而不可使之犯非禮可使蹈患難而不可使之
犯非義若此者治與安之所從生也紾兄之臂而奪
之食則凡可以得食者無不為而凡可以取利者無
不敢也亂與亡之所從出也去亂而即治去亡而即
安則夫禮之施於飲食之際者其可後乎
馬氏曰君子於觴酒豆肉之間未嘗不致謙而養廉
也
卒食客自前跪徹飯齊以授相者主人興辭於客然後
客坐
鄭氏曰謙也自從也齊醬屬也相者主人贊饌者公
食大夫禮賓卒食北面取粱與醬以降也興辭不聽
親徹
孔氏曰卒食食已也食坐南向候客食竟起從坐前
北面當已坐而跪自徹已所食飯與齊以授相者飯
齊食主故也荅主人初所親饋者也齊醬葅通名耳
此是卑者侍食之禮敵者則否
藍田吕氏曰主人興辭於客然後客坐此與客降等
執食興辭之義同敵者則不親徹也凡此容止之節
疑若繁縟而難行然大人成德動容周旋中禮則於
斯也不待學而自中若夫學者將學於禮必先從事
於節文之間安於是而不憚煩則其德為庶幾矣兹
禮文之所以不可簡也
侍飲於長者酒進則起拜受於尊所長者辭少者反席
而飲長者舉未釂少者不敢飲
鄭氏曰降席拜受敬也燕飲之禮鄉尊少者不敢先
尊者飲盡爵曰釂燕禮曰公卒爵而後飲也
孔氏曰明侍尊長飲酒法也食竟宜飲酒故次之長
者賜酒進至侍飲者前則起而拜受於尊所尊所謂
陳尊之所貴賤不同諸侯燕禮設尊在東楹之西尊
面有鼻鼻向君示君專有此惠也若鄉飲酒及卿大
夫燕則設尊陳於房戶之間使賓主得夾尊示不敢
專惠也此當是燕禮燕禮無此語文不具耳近尊鄉
長者故往於尊所向長者而拜長者辭少者之起故
少者復反還其席而飲賜酒也舉猶飲也須俟長者
盡爵而後少者乃得飲也然士相見及玉藻皆云卒
爵而俟君卒爵然後授虛爵二文皆先君卒爵者謂
私燕之禮此據燕飲正禮故不同也
臨川王氏曰拜受於尊所此是初進酒時一拜受耳
不然則已煩矣
藍田吕氏曰侍飲之禮與侍食同因燕閒而飲食非
賓主之正禮也古之飲酒貴賤少長無不及也鄉飲
酒之禮堂下之賓樂工及笙無不與獻特牲饋食禮
賓兄弟弟子公有司私臣無不與獻其獻也皆主人
親酌授之此侍飲者亦長者親酌授之所以有拜受
于尊所之節也惟燕禮以宰夫為獻主故君不親酌
也長者舉未釂少者不敢飲猶燕禮受賜爵者以爵
就席坐公卒爵然後飲也然士相見禮及玉藻與燕
禮異者恐侍飲於長者偶與燕禮同而與侍飲於君
異也
嚴陵方氏曰謂之尊所以尊其惠之所自出故也賜
爵者必面於尊所所以專惠於己受爵者必拜於尊
所所以歸惠於上也
王氏曰禮莫嚴於少長之分至於飲酒之際尤人情
之所易縱故記禮者必致其委曲焉一飲之頃少之
所以事長者如此其至凡所以習人敬順之心於平
居無事之時彼其瀆尊犯分之念何自而有哉經曰
禮之教化也微其止邪於未形之謂也
長者賜少者賤者不敢辭
鄭氏曰不敢亢禮也賤者僮僕之屬
孔氏曰此明凡受賜禮也少謂幼穉敵者亢而有辭
少者賤者故不敢也
藍田吕氏曰辭遜之節行於賓主之際而已體不敵
則毋敢視賓客所謂不敢辭者義所可受不敢以辭
之也有一辭有再辭有三辭各稱其事也孟子曰尊
者賜之曰其所取之者義乎不義乎以是為不恭故
弗卻若夫義不當受雖尊者之賜亦辭如子思辭魯
繆公之鼎肉孟子辭齊之兼金百鎰是也
長樂陳氏曰上之賜也以恩下之受也以義義之所
可雖長者之賜不敢辭義之所不可雖君之賜有所
不受
賜果於君前其有核者懷其核御食於君君賜餘器之
溉者不寫其餘皆寫
鄭氏曰懷核嫌棄尊者物也木實曰果溉謂陶梓之
器不溉謂萑竹之器也寫者傳已器中而食之重汙
辱君之器也勸侑曰御
孔氏曰君食竟以食殘餘物賜御者器可滌溉不畏
汙則不須倒寫如陶是瓦甒之屬梓是杯杅之屬並
可滌潔仍於器中食之食訖則滌以還君若其餘不
可溉之器如織萑葦織竹為筐筥不可溉滌不倒寫
之則浸汙其器是壊尊者物也
藍田吕氏曰二者皆廣敬也果核當棄重君賜故懷
之而不棄也御食侍食也如内則父没母存冢子御
食是也
永嘉戴氏曰果核餘物也不敢棄君之餘器用微物
也不敢同君之器所以習臣子恭順之心於人情慢
易之際也
山隂陸氏曰變侍言御御以卑御尊侍侍之而已陳
敬仲曰臣卜其晝未卜其夜是御也非侍也
廬陵胡氏曰寫謂傾於别器
餕餘不祭父不祭子夫不祭妻
鄭氏曰食人之餘曰餕餕而不祭唯此類也食尊者
之餘則祭盛之
孔氏曰祭謂祭先也因前有賜餘故明食人之餘不
祭者也凡食人之餘及日晚食朝饌之餘皆云餕凡食
餘悉祭惟父得子餘夫得妻餘則不祭言其卑故也
非此二條悉祭熊氏曰父得有子餘者謂年老致仕
傳家事於子孫子孫有賓客之事故父得餕其餘
夫餕其妻餘者謂宗婦與族人婦燕飲有餘夫得食
之
藍田吕氏曰餕者食餘之名尸謖君與卿四人餕君
起大夫六人餕食祭之餘也父母在朝夕常食子婦
佐餕食人之餘也皮弁以旦視朝遂以食日中而餕
莫食朝之餘也祭食者祭其所未嘗食者以示敬也
餕者食之餘祭之則不敬故不祭也雖然所以不祭
者唯父之於子夫之於妻而已若尊者則餕餘亦祭
也如特牲饋食餕者祭舉祭鉶是也子與妻有餕致
於父與夫者蓋祭祀之餘也祭祀有子與妻尸之而
已不與者故有餕以致之也齊陳乞曰常之母有魚
菽之祭願諸大夫之餕我也此妻之祭而夫食其餕
也晉驪姬謂太子申生曰君夢齊姜必速祭之太子
祭于曲沃歸胙于公此子之祭而父食其餕也
嚴陵方氏曰餕則指其人餘則指其物
新安朱氏曰孔子君賜食必正席先嘗之君賜腥必
熟而薦之君賜腥則非餕餘矣雖熟之以薦先祖可
也賜食則或為餕餘但可正席先嘗而已固是不可
薦先祖雖妻子至卑亦不可祭也
永嘉戴氏曰夫食必祭示有先也使餕餘而悉祭是
以其餘為祭也毋乃不虔乎父餕子餘夫餕妻餘尊
卑之序紊矣意者餕餘不祭與父不祭子夫不祭妻
義不相屬乎父不祭子夫不祭妻各使其子主之示
有尊也
御同於長者雖貳不辭偶坐不辭
鄭氏曰御同謂侍食於長者饌宜與之同也貳謂重
殽膳也辭之為長者嫌偶坐盛饌不為己
孔氏曰御謂侍也侍者雖獲殽膳重而已不須辭其
多也所以然者此饌本為長者設耳若辭之則嫌當
長者偶嫓也或彼為客設饌而召已往嫓偶於客共
食此饌本不為己設故不辭之一云偶二也若惟獨
有已主人設饌已當辭謝若與他人俱坐則已不假
辭以主人意不必在已也
黃氏曰主人有尊客因召已嫓偶雖有盛饌懼妨尊
客已不敢辭退待尊者辭之可也故云偶坐不辭若
從䟽義之說食人之食而不為己有傷仁義而違禮
教知不為己則寧如避席不食哉(餘義)
藍田吕氏曰御同於長者侍於長者也偶坐者因彼
有賓也辭遜行之美者也辭其所當辭然後成其美
也如不有其義不當其物則其美者適所以為病歟
馬氏曰禮者施報而已主人之禮在我也不辭之非
禮也主人之禮不在我也辭之亦非禮也子貢主伯
高之喪孔子語之曰為爾哭也來者拜之知伯高而
來者弗拜也與此同義
羹之有菜者用梜其無菜者不用梜
鄭氏曰梜猶箸也
孔氏曰有菜謂鉶羹無菜謂大羹湆也直歠之而已
其有肉調者犬羹兔羹之屬或當用匕也
藍田吕氏曰事之細者猶各求其所宜則先王之謹
於禮可知矣
山隂陸氏曰教之如此可謂至矣
為天子削瓜者副之巾以絺為國君者華之巾以綌為
大夫累之士疐之庶人齕之
鄭氏曰副析也既削又四析之乃横斷之而巾覆焉
華中裂之不四析也累倮也謂不巾覆也士不中裂
横斷去疐而已庶人不横斷
孔氏曰絺細葛也華謂半破也爾雅曰瓜曰華之郭
璞云食啖治擇之名也綌麤葛也疐謂脱華處庶人
府史之屬此削瓜等級非謂平常之日當是公庭大
會之時
黃氏曰正義云此削瓜等級是公庭大會之時作䟽
之失大矣經云飲食有由則四靈為畜謂天下飲食
由從於禮上自天子鼎俎牲牢下及庶人無故不食
珍之禮大化既至卵胎可俯而視麟鳳游于郊藪禮
化大行天下之人咸恥欺乎闇室者也詎削瓜之禮
而人不從哉
藍田吕氏曰削瓜有等亦以辨上下也自大夫以上
皆削故曰為天子為國君為大夫自士以下不削故
曰士疐之庶人齕之累之如裸裎之裸也
長樂劉氏曰三代之王於府史胥徒女奚莫不用禮
以竭其忠孝之誠也如内饔之割烹外饔之刑膴辟
雞宛脾熬毋珍捶曲盡精微皆有制度而況瓜為時
新必薦寢廟也大夫以上皆曰為者有司為之也士
庶人不曰為者自為之也士庶雖賤居在草野食瓜
之際執刀疐齕而不敢忘於其君而僣其華副之禮
忠厚之化可知也
嚴陵方氏曰瓜必用巾者所以奉尊者不敢䙝其物
也巾必以絺綌者當暑以涼為貴也
李氏曰先王制禮於人情之所欲者養之無不備故
翦蟈皆有官於人情之所不能免者治之無不盡故
削瓜猶有制然後使後世無以加也
永嘉戴氏曰一瓜之微横斷中裂何與於尊卑而聖
人猶拳拳若此焉天下之事微之不敢忽者所以為
大之必謹也削瓜者其嚴若此由是而推之庶人其
有食侯食者乎庶人不敢食侯食臣下其有作福作
威而玉食者乎此聖人制禮之微意也
父母有疾冠者不櫛行不翔言不惰琴瑟不御食肉不
至變味飲酒不至變貎笑不至矧怒不至詈疾止復故
鄭氏曰不櫛不翔憂不為容也不惰憂不在私好也
不御憂不在樂也不變味變貎憂不在味也不矧不
詈憂在心難變也齒本曰矧大笑則見復故自若常
也
孔氏曰此一節明親疾人子之禮惰者言語戲劇華
飾文辭故鄭云不在私好謂華好也猶許食肉但不
許多耳少食則味不變多食則口味變也
藍田吕氏曰孝子之事親也病則致其憂憂在乎心
故言動不得如其故也冠者不櫛不暇禮也志不惰
者其回也歟此言言不惰者蓋不在乎此而及於他
言之惰也惰懈也懈則忘之矣父母有疾心未嘗忘
乎疾故雖言也不在乎他顔子學於仲尼聽其言也
唯恐失之亦不在乎他此所以皆言不惰也矧見齒
也詈惡聲也笑怒之變至於如此亦忘乎其親者也
嚴陵方氏曰言冠者别於童子冠則有時而不櫛可
也童子則無冠矣無時而不櫛焉此所以止言冠者
不櫛也以憂親之疾而忘其身之飾故也言不惰則
以憂勤而不敢惰也琴瑟不御者不以所樂而忘所
憂也樂必以琴瑟為言者蓋常御之樂士無故則不
去故也御猶御馬之御遲速緩急唯御者之聽焉以
其聲有遲速絃有緩急故琴瑟得以謂之御也詩曰
琴瑟在御與此同意物有常味也食肉多品則為變
味人有常貎也飲酒過量則或至變貎
長樂陳氏曰儀禮曰疾者齊養者皆齊則自行不翔
以至怒不至詈皆齊之事然此亦中人之制孝子䟽
節也文王行不能正履不特不翔而已色憂不特言
不惰笑不至矧而已一飯亦一再飯亦再不特食肉
飲酒不變味變貎也
王氏曰父母有疾而致其憂此子職所當然也聖人
猶必為之委曲以制禮者蓋以人情有過有不及焉
約之以禮庶乎歸之於中也
有憂者側席而坐有喪者專席而坐
鄭氏曰側猶特也憂不在接人不布他面席專席降
居處也專猶單也
孔氏曰憂亦謂親有疾也側猶獨也獨席謂獨坐不
舒他面席也明憂不在接人也吉時貴賤有重席之
禮若父母始喪寢苫無席卒哭後乃有芐翦不納自
齊衰以下始喪而有席並不重降居處也
横渠張氏曰有憂者心未安故側席喪已然者坐無
容故專席非謂不與賓客接也
藍田吕氏曰側席坐不安也專席不與人共坐也有
憂者行不能正履則坐不能安席可知矣有喪者致
於哀慕心不二事則不與人共處可知矣居倚廬非
喪事不言既練居堊室不與人居皆專席之義也先
儒以側為特以專為單既無所據而以側為特如禮
所謂側降側受之類所訓雖可然與專席無别則不
可以特訓側也
廬陵胡氏曰側不正也漢王嘉傅喜魏徐奕傳皆云
楚有子玉則文公側席而坐專猶特也
王氏曰側席與儀禮所謂側殺側受醴之側同專席
與郊特牲所謂專席而酢之專同
水潦降不獻魚鼈獻鳥者佛其首畜鳥者則勿佛也獻
車馬者執策綏獻甲者執冑獻杖者執末獻民虜者操
右袂獻粟者執右契獻米者操量鼓獻孰食者操醬齊
獻田宅者操書致
鄭氏曰水潦魚鼈不饒多也佛首為其喙害人也佛
戾也蓋為小竹籠以冒之畜養也養則馴凡操執者
謂手所舉以告者也設其大者舉其小者便也甲鎧
也胄兜鍪也民虜軍所獲也操其右袂制之契券要
也右為尊量鼓量器名
孔氏曰自此至如使之容一節明獻遺人物及授受
之儀天降下水潦魚鼈難得故鄭云不饒多也或云
水潦魚鼈常足不饒益其多策綏者策是馬杖綏是
上車之繩車馬不上於堂策綏易呈呈之則知有車
馬也謂鎧為甲者言如龜鼈之有甲也鎧大兜鍪小
小者易舉執以呈之獻杖執末者末謂柱地頭也不
淨不可向人故執以自向民虜謂征伐所獲右袂右
邊袖也以左手操其右袂用右手以防其異心執操
互言耳粟稻粱之屬契謂兩書一札同而别之米六
米之等量是知斗斛之數鼓是量器名也隠義云東
海樂浪人呼容十二斛者為鼓以量米故云量鼓米
可即食為急故獻者執量粟可久儲為緩故獻者執
契熟食葱㳿之屬醬齊為食之主執主來則食可知
若見芥醬必知獻魚膾之屬也書致謂圖書於板丈
尺委曲書之而致之於尊者也以上諸物可動故不
云致而田宅著土故板圖書畫以致之故言書又言
致也然古者田宅悉為官所賦本不屬民今得此田
宅獻者是或有重勲為君王所賜可為己有故得有
獻
藍田吕氏曰獻遺授受之節文其别有獻有遺有進
有效有執有授有問獻車馬獻甲獻粟獻米獻食獻
田宅此六者不可手執則執一物以表其獻少儀云
車則說綏執以將命甲若無以前之則袒櫜奉胄粟
者榖之緫名黍稷稻粱之屬未為米者也古者以契
為信居者執左契出者執右契蓋予人粟者執左契
以待之左契者無所事以待有所事此老氏所謂聖
人執左契是也取人粟者執右契以合之此獻粟者
所以執右契以表之也醬齊者主人親設客親徹食
之主也熟食之與醬齊各有所宜所謂不得其醬不
食杖與民虜二者可執而獻之故不以物表之也杖
之末居地有坌汙故自執之且便於受獻者之執也
長樂陳氏曰水潦降不獻魚鼈則獻魚鼈必視其時
也獻鳥者佛其首養鳥者勿佛則獻鳥必視其性也
獻車馬以至於田宅皆有所執則舉其要也
廬陵胡氏曰水涸魚鼈易得不必獻舊引春秋水潦
方降云雨降非執胄胄在首先之民虜俘獲者馘取
左而袂操右各制其強力書亦契券之類然古者田
宅官制其籍本不屬民今得獻之者記此禮者或出
漢儒
山陰陸氏曰佛首以翼佛之若今佛雞鶩矣
嚴陵方氏曰杖或以木或以竹有本有末趙簡子賦
晉國一鼓鐵釋者謂鈞四謂之石石四謂之鼓理或
然也
新安朱氏曰右契契是合同底物以右為上將獻於
人必執其右自取其左是自收其無用者所以老子
云執左契以涖天下
李氏曰先王之時所謂獻田宅者豈民將有徙者歟
凡遺人弓者張弓尚筋弛弓尚角右手執簫左手承弣
尊卑垂帨若主人拜則客還辟辟拜主人自受由客之
左接下承弣鄉與客並然後受
鄭氏曰弓有往來體皆欲令其下曲隤然順也遺人
無時已定體則張之未定體則弛之簫弭頭也謂之
簫簫邪也弣把中帨佩巾也磬折則佩垂授受之儀
尊卑一若主人拜拜受也辟拜謙不敢當由從也從
客之左右客尊之接下接客手下也承弣卻手則簫
覆手與鄉與客並謂於堂上則俱南面禮敵者並授
孔氏曰此敵體故稱遺也弓之為體以木為身以角
為面筋在外面張之時曲來鄉内故遺人則使筋在
上弓身曲向其下其弛之時反張向外筋在曲内角
在曲外今遺人則角向其上弓形亦曲向下故鄭云
皆欲令其下曲隤然順也案槀人云春獻素秋獻成
註云矢箙春作秋成矢箙既獻素明知弓亦獻素素
形朴也故士喪禮註云形法定為素又弓人云秋合
三材冬定體則合三材之時可以獻人故此註云未
定體則弛之也簫弓頭頭稍剡差邪似簫故謂為簫
又謂為鞘鞘簫言相似執簫謂客覆右手執弓下頭
也弣謂弓把也授在地地道貴右主人推客居右客
覆右手執弓下頭又卻下左手以承弓把把當中央
而高兩頭頽下以授主人主人在左知是執弓下頭
者拄地不淨故自執之以上頭授人示敬也尊卑謂
賓主俱是大夫則為尊俱是士則為卑若主人拜受
所遺還辟猶逡廵也客謙故逡廵遷延辟主人之拜
不荅拜者執弓不得拜也主人既敵故自受之拜客
既竟從客左而受之主人既還在客左與客並郤左
手接客左手之下而承弣又覆右手捉弓下頭必知
客主俱郤左手承弣右手覆簫者蓋主人用右手承
弣則是倒執弓也鄉與客並謂前云由左恐人或相
對而左右也今明既拜客竟則還前立處與客俱向
南而立乃後受弓故鄭云俱南面解鄉與客並也言
於堂上則俱面南向明也若不於堂上當随便亦俱
向明也
藍田吕氏曰凡以物相饋下之於上曰獻上之於下
曰賜敵者曰遺遺人弓而不曰獻蓋敵者也張則弓
之體來筋外而角内故尚筋弛則弓之體往角外而
筋内故尚角或張或弛者弓體定則張之未定則弛
之也右手執簫左手承弣者受者便於執也少儀云
弓則以左手屈韣執弣授受之儀尊卑皆稍磬折故
皆垂帨也由客之左吉事尚右以尊賓也接下承弣
敬受之也鄉與客並然後受者敵相遺皆南鄉
横渠張氏曰尊卑垂帨至地高下之節也尊卑者高
下也尊者謂賓主卑者謂賓主之侍者尊者磬折則
卑者亦當然
新安朱氏曰賓主雖或一尊一卑然皆當磬折垂帨
也
馬氏曰禮曰主佩垂則臣佩委明尊卑俯仰之異也
言尊卑垂帨而無上下之異者蓋賓主授受之禮非
臣主之際也佩之有帨者以自清潔也詩曰無感我
帨兮戒非禮之汚其清潔也
廬陵胡氏曰尊卑垂帨獻受皆敬還辟猶退却也
廣安游氏曰凡此皆自處不安而處人以安也大抵
古之為禮者有勞焉有辱焉有惡焉有賤焉有不安
焉為禮者親其勞而不以勞施於人躬其辱而不以
辱及於人受賤受惡而以貴者善者委之於人以不
安者自與而以安者與人惟其如此則可事上事長
事君親事師友可以羣居可以行世此制禮之意也
金華邵氏曰獻車馬獻甲胄獻民虜粟米熟食田宅
其事若重於弓矣然數者皆不著其儀獨於一弓之
授受必謹焉者蓋古者射以觀德而弓者觀德之具
也於授受而不謹則異時執弓挾矢支左屈右必有
失其儀者此聖人所深慮也
禮記集說卷六
