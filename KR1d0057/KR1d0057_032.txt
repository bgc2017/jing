禮記集說卷三十二宋衛湜撰
古者公田藉而不稅市㕓而不稅關譏而不征林麓川
澤以時入而不禁夫圭田無征
鄭氏曰藉之言借也借民力治公田美惡取于此不
稅民之所自治也孟子曰夏后氏五十而貢殷人七
十而助周人百畝而徹則所云古者謂殷時也㕓市
物邸舍稅其舍不稅其物譏譏異服識異言征亦稅
也周禮國凶札則無門關之征猶譏也麓山足也夫
猶治也孟子曰卿以下必有圭田治圭田者不稅所
以厚賢也此則周禮之士田以任近郊之地稅什一
孔氏曰此一節論古者公田不税及關市圭田無征
之事並非周法故言古者其藉而不税正謂殷時市
㕓而不税以下或兼虞夏殷言之民田之外别作公
田一井之中凡有九夫中央一夫以為公田藉者借
八家之力以治此公田美惡取于此不稅民之私田
也引孟子者證三代稅法不同也案鄭註匠人云貢
者自治其所受田貢其税穀助者借民之力以治公
田又使收斂焉夏則有貢無助殷則有助無貢鄭註
匠人又云以載師職及司馬法論之周制畿内用夏
之貢法税夫無公田以詩春秋論語孟子論之周制
邦國用殷之助法制公田不稅夫此三代所以别也
知古者謂殷時者以春秋宣十五年云榖出不過藉
此經亦云藉皆謂借民力也助官治田與殷七十而
助相當故謂殷時鄭知周之畿内用夏貢法者案載
師云以㕓里任國中之地以場圃任園地以宅田士
田賈田任近郊之地以官田牛田賞田牧田任遠郊
之地以公邑之田任甸地以家邑之田任稍地以小
都之田任縣地以大都之田任疆地鄭註云㕓里邑
里居也㕓民居之區城也宅田致仕之家所受田也
士田自卿以下所受圭田也賈田在市賈人其家所
受田也官田庶人在官者其家所受田也牛田牧田
畜牧者之家所受田也賞田者賞賜之田也公邑謂
六遂餘地天子使大夫治之家邑大夫之采地小都
卿之采地大都公之采地載師又云園㕓二十而一
近郊十一遠郊二十而三甸稍縣都皆無過十二又
司馬云井十為通通為四馬三十家士一人徒二人
通十為成成百井三百家革車一乘士十人徒二十
人計一成百井井有九家百井即九百家而云一成
三百家者以此田上中下除宫室塗巷三分之一自
餘通率一家受二夫故一成為三百家是一井九家
為定無公田也故鄭云以載師職及司馬法論之周
制畿内用夏之貢法不税夫者謂鄉遂及公邑若采
地即為井田稅夫與畿外同知畿外用助法者案詩
小雅雨我公田遂及我私春秋宣十五年云初稅畝
傳云穀出不過藉論語云盍徹乎孟子云方里而井
井九百畝其中為公田八家皆私百畝是皆論公田
之事故鄭云以詩春秋論語孟子論之周制邦國用
殷之助法制公田不稅夫然畿外諸侯雖立公田其
實諸侯郊内亦用貢法故孟子云野九夫之田而稅
一即九一而助國中什一使自賦故鄭云邦國亦異
外内耳但郊内地少郊外地多從多言之故云畿外
制公田不税夫也凡賦法無過什一但周之畿内有
參差皆不同而言之市㕓而不税者㕓謂公家邸舍
使商人停物于中直税其所舍之處價不税其在市
所賣之物市内空地曰㕓城内空地曰肆關譏而不
征者關境上門也譏謂呵察公家但呵察非違不税
行人之物此夏殷法周則有關門之征林麓川澤民
庶須有采取隨時而入官不限禁之案僖十四年沙
麓崩榖梁傳云林屬于山為麓麓山足也鄭註大司
徒云竹木曰林注瀆曰川水鍾曰澤比林麓川澤之
異也以時入如獺祭魚然後虞人入澤梁是也夫圭
田者畿内無公田故有圭田卿大夫士皆以治此圭
田公家不税其物故云無征必云圭者圭潔白也言
卿大夫德行潔白乃與之田此殷禮也殷政寬厚重
賢人故不税周則兼通士税之鄭引周禮士田載師
文也
長樂陳氏曰公田藉而不税所以寬農市㕓而不税
所以寬商關譏而不征所以寬旅山澤以時入而不
禁所以寬萬民周官載師士田之征十一則夫圭田
無征者以治田之夫為言也治田之夫無征與司勲
加田無國正諸子司馬弗正同意周官關市之法凡
非凶荒皆有征此則市㕓而不税關譏而不征者商
賈惡其盛又惡其衰盛則去本者衆衰則貨不阜通
故于其盛則抑之以征于其衰則寬之以無征凡因
時以權之而以周官皆言征于掌交則曰九税蓋征
者税斂之緫名也又禮書曰鄭氏以周禮士田為
圭田以圭田無征為殷制而註載師士田改士為仕其
說無據孟子言九一而助繼之以圭田五十畝餘夫
二十五畝者圭田禄外之田也餘夫夫外之田也禄
外之田半百畝夫外之田又半之此自百畝而差之
然也古者自卿士達于圭田同等欲各致其誠敬而
已後世因職分田以貴賤制之非禮意也
嚴陵方氏曰公田猶公桑也以有别于私故謂之公
市㕓則賦其市地之㕓不税其交易之貨也關則察
其姦偽之情不征其出入之貨譏謂以言微切之經
所謂關執禁以譏是也大司徒荒政有云譏亦謂是
也林麓川澤之名見篇末解凡此皆百貨之所出也
故特禁其非時而入者然文王之治岐也澤梁則無
禁者方紂在上害虐烝民姑以紓一時之急權一時
之宜而已夫圭田無征者以其田必使餘夫治之故
田謂之夫圭田即孟子所謂卿以下必有圭田是也
圭以潔為義所以養其廉潔之行也公亦有田不謂
之圭者公不嫌于不廉潔故也曰夫圭田無征則非
特圭田之五十畝然也雖餘夫之二十五畝亦然以
夫言之又有見乎圭田無征所以優賢能也餘夫之
田無征者所以優老弱而已亦與公田藉而不税同
義然周官士田亦有私則知此所言特主卿大夫耳
抑又殷周之法異也或曰不征或曰無征何也圭田
者則直無征也故言無關雖不征猶有譏焉故言不
而已
山隂陸氏曰凡有所藉如借可也故藉之言借也孟
子曰助者藉也蓋亦以此以助為藉則正在我矣家
語曰在貧如客使臣如借是冉有之事也市㕓而不
税雖曰取之猶不取也且謂之税則以其正不在是
也其謂之㕓則亦有義焉争名者于朝争利者于市
皆可以縛人而利為甚謂之譏言于其微時言也古
者林麓川澤以時入而不禁後世為之厲禁然後能
如此圭者潔也著卿以下潔白無玷而後可以祭祀
石林葉氏曰税者說取于民征者正取于民合而言
之一也對而言之則税止于布帛粟米而征則兼于
力役者矣孟子曰有布縷之征有粟米之征有力役
之征公田既借其力而市㕓既征其貨故于粟米則
不稅關既譏其異圭田既取其稅故于力役布帛則
不征此孟子所謂用其一而緩其二也然周公之時
門關猶征而文王則不征者蓋紂方虐民而文王寬
以待之則不征所以趨時天下已治而周公制禮以
定之則有征所以抑末然則門關有可征之時非所
謂無征卿以下有圭田者所以勵其節在于力役布
帛也非有可征之時故特曰無征圭田無征則士願
立于朝關譏而不征則商願行於路市㕓而不稅則
賈願藏于市藉而不稅則農願耕于野
新安朱氏曰夏時一夫受田五十畝而每夫計其五
畝之入以為貢商人始為井田之制以六百三十畝
之地畫為九區區七十畆中為公田其外八家各授
一區但借其力以助耕公田而不復稅其私田周時
一夫受田百畆鄉遂用貢法十夫有溝都鄙用助法
八家同井耕則通力而作收則計畆而分故謂之徹
其實皆什一者貢法固以十分之一為常數惟助法
乃是九一而商制不可考周制則公田百畆中以二
十畝為廬舍一夫所耕公田實計十畝通私田百畝
為十一分而取其一蓋又輕于什一矣竊料商制亦
當似此而以十四畝為廬舍一夫實耕公田七畝是
亦不過什一也又曰㕓市宅也張子曰或賦其市
地之㕓而不征其貨或治之以市官之法而不賦其
㕓蓋逐末者多則㕓以抑之少則不必㕓也關謂道
路之關市謂都邑之市譏察也征稅也關市之吏察
異服異言之人而不征商賈之稅也又曰圭潔也
所以奉祭祀也程子曰一夫上父母下妻子以五口
八口為率受田百畝如有弟是餘夫也年十六别授
田二十五畝俟其壯而有室然後更授百畝之田案
此百畝常制之外又有餘夫之田以厚野人也(孟子說)
廬陵胡氏曰周畿内用貢法謂鄉遂及公邑若采地
即為井田與畿外同亦助法矣周邦國用助法制公
田然畿外邦國雖立公田其實諸侯郊外亦用貢法
故孟子云野九夫之田而稅一即九一而助國中什
一使自賦也是周畿内畿外通用貢助不皆如鄭說
夫發語辭圭潔也言卿大夫德行潔與之田也此不
知何代法周則有征
清江劉氏曰關譏而不征謂羇旅士民也至於商猶
征之
馬氏曰古之為關將以禦暴至于周則門關有征所
以抑末也
延平周氏曰先王欲誘天下之游手者歸于農故閑
民之治圭田者則無夫家之征
用民之力歲不過三日田里不粥墓地不請
鄭氏曰用民之力謂治宫室城郭道渠田里皆受于
公民不得私也粥賣也請求也
孔氏曰此一經前明以殷法此則兼通周禮謂使民
治城郭道渠年歲雖豐不得過三日自下皆然案周
禮均人云豐年旬用三日中年旬用二日無年旬用
一日年歲不同雖豐不得過三日田地里邑既受之
于公民不得粥賣冢墓之地公家所給族葬有常不
得輒請求餘處也
長樂陳氏曰起一人之徭則百畝不舉起十人之徭
則千畝不舉先王知其如此故用民之力歲不過三
所以寬之也周官豐年旬用三日中年旬用二日無
年旬用一日則歲不過三日云者非周制也田里鄉
遂官之所頒不可以粥墓地墓大夫之所掌不可以
請田里不粥則生者無相兼并而民無憾于養生墓
地不請則死者有所安厝而民無憾于送死用民之
力義也不過三日仁也頒之田里墓地仁也禁之以
不粥不請義也事在於義則輔之以仁事在於仁則
處之以義此所以為良法也
嚴陵方氏曰不過三日所以寬其力而民無徭役之
苦矣周官豐年旬用三日則經所言蓋雖豐不得過
三日之制也田言野外所耕之地里言國中所居
之地周官墓大夫掌凡墓地域令國民族葬則固不
在所請矣請謂求之也
山隂陸氏曰郊特牲曰既蜡而收民息已故既蜡君
子不興功據此用民之力唯冬一月而已周官曰凡
均力政以歲上下豐年則公旬用三日中年則公旬
用二日無年則公旬用一日據此用民之力唯一旬
而已故曰用民之力歲不過三日
石林葉氏曰民各有常業而又役不過三日所以休
其力田里不粥所以定其居墓地不請所以寧其親
此三代盛時仁行于天下如此
司空執度度地居民山川沮澤時四時量地遠近興事
任力凡使民任老者之事食壯者之食
鄭氏曰司空冬官卿掌邦事者度丈尺也山川沮澤
時四時觀寒煖燥濕也沮謂萊沛量地謂制井邑之
處興事謂築邑廬宿市也凡使民寬其力饒其食
孔氏曰此一節論司空居民并任以事食之事司空
執丈尺之度以量度于地居處于民觀山川高下之
宜沮澤浸潤之處又當以時候此四時知其寒煖鄭
註寒煖謂四時燥謂山濕謂川與沮澤也草所生為
萊水所生為沛鄭言沮謂萊沛有水草之處也量地
遠近以制邑井為邑之處謂平原之地沃衍之所堪
建邑井左傳所謂井衍沃也小司徒云九夫為井四
井為邑若山林藪澤則不堪邑井也興事謂築邑即
築城也又築廬宿及市遺人云凡國野之道十里有
廬三十里有宿五十里有市是也凡國家為役之法
老少功程不同老則功少壯則功多今使民之時雖
壯者限以老者之功程故曰任老者之事凡廩餼牲
體壯者食多老者食少雖老者給以壯者之料故曰
食壯者之食
長樂陳氏曰居民山川沮澤所以辨地宜時四時所
以候天氣量地遠近興事任力所以均民力書曰司
空掌邦土居四民時地利如此而已司空事官也而
度地居民者蓋四民各以其職分地而處然後造事
則居民者正事之始也夫力出于下食出于上以下
益上則不足以上益下則有餘故壯者任以老者之
事所以寬其力此所謂事舉其中也老者食以壯者
之稍所以豐其食此所謂施從其厚也周官之法上
地之入可食九人而其家準以七人與食壯者之食
同意家雖七人而以三人為可任與任老者之事同
意
嚴陵方氏曰山川沮澤之異處則四時所至之氣不
能無差故必候天時以察地利焉時則候其時之謂
量地遠近將以制邑故也制邑則必興役事興役事
則必任民力故繼言興事任力焉
山隂陸氏曰居民句斷山川沮澤言治沮澤準以山
川之政若田二牧而當一井矣春秋傳曰度山川鳩
藪澤量地遠近興事任力若納緫納銍納秸服亦是
也
李氏曰居民山川沮澤時四時量地遠近興事任力
則舜所謂釐下土也然使民任老者之事食壯者之
食則山澤莫不同也餘見下章
廬陵胡氏曰不役老者使民之壯者代任其事功雖
代老者之役為輕而給壯者之糧則厚
凡居民材必因天地寒煖燥濕廣谷大川異制民生其
閒者異俗剛柔輕重遲速異齊五味異和器械異制衣
服異宜脩其教不易其俗齊其政不易其宜
鄭氏曰因天地寒煖燥濕者使其材藝堪地氣也異
制謂其形象異俗謂其所好惡異齊謂其性情緩急
異和謂香臭與鹹苦異制謂作務之用異宜謂旃裘
與絺綌教謂禮義政謂刑禁
孔氏曰自此至曰譯一節論中國及四夷居處言語
衣服飲食不同之事材謂氣性材藝言五方之人其
能各殊五者居處各須順其性氣材藝使堪其地氣
能寒者使居寒能暑者使居暑也剛柔輕重遲速有
六鄭註唯云緩急者剛輕速緫是急柔重遲緫是緩
大緫唯二也人性不同亦有柔而速剛而遲者器械
異制者謂民之作務所用五方不同故考工記若粤
之用鎛胡之用弓車器謂緫用之器械謂兵器何休
註公羊傳云攻守之器曰械俗謂民之風俗宜謂土
地器物所宜言修此禮義教化當隨其風俗齊其政
令施為當隨物之所宜也
長樂陳氏曰民之材猶木之材也木材之于地有宜
有不宜民材之于居有安有不安善植木者順其所
宜而不強其所不宜善居民者順其所安而不強其
所不安此所以凡居民材必因天之寒煖地之燥濕
也剛柔遲速異齊言其才也五味異和言其嗜也器
械異制若粤鎛燕函秦盧胡弓車是也衣服異宜若
南國之人被髮而裸北國之人冠冕而裳是也人之
所欲為俗俗之所安為宜先王觀民設教故脩其教
不易其俗因而為政故齊其政不易其宜蓋教出于
德性故脩之政係于法度故齊之脩其教齊其政人
也不易其俗不易其宜天也
嚴陵方氏曰日南多暑日北多寒是天之寒煖不同
也若高平曰陸下濕曰隰是地之燥濕不同也官民
材者隨其小大而用之耳居民材者隨其強弱而處
之焉谷虛而廣川流而大封域之制不同也民生其
閒者異俗若生于陵者安于陵長于水者安于水齊
讀如五齊之齊以剛柔輕重遲速雖則不齊然各有
分焉故謂之齊也剛柔言其材輕重言其質遲速言
其性凡此又不特言廣谷大川之閒而已若堅土之
人剛弱土之人柔以其材之異齊故也丘陵之民專
而長墳衍之民晳而瘠以其質之異齊故也大蒙之
人信空同之人武以其性之異齊故也東南之方不
火食西北之方不粒食則以五味異和故也修其教
不易其俗齊其政不易其宜者若封于商墟者則啟
以商政疆以周索封于夏墟者則啟以夏政疆以戎
索之類是矣因俗然後有宜故于教言俗于政言宜
此淺深之别也上兼言異齊異制異和此則止言俗
與宜者别而言之雖有三者之異合而言之無非俗
與宜故也
馬氏曰剛柔輕重遲速異齊此雖出于天抑亦地氣
之使然也夫居則有寒煖燥濕之殊俗則有廣谷大
川之異材則有剛柔輕重遲速之不一至于口之于
甘器之于用體之于安亦不可得而一五味者春宜
酸夏宜苦秋宜辛冬宜鹹而調之以滑甘此五味之
常也其曰異和者言其變也同器械先王之所務而
異物則有所禁其曰異制者因其性有剛柔輕重而
制之也同衣服先王之所務而異服則有所禁其曰
異宜者因天地有寒煖燥濕而制之也教所以導民
俗則因民之所欲也故修其教不易其俗不易其俗
者不咈其所欲也政所以正民而宜者事得其義之
謂也故齊其政不易其宜夫唯修其教不易其俗故
先王有以省方觀民設教夫唯齊其政不易其宜故
周官司徒有山林其動物宜毛物其植物宜皂物川
澤其動物宜鱗物其植物宜膏物也
李氏曰居民材以下此舜之所以别生分類也然修
其教不易其俗齊其政不易其宜則遠近未嘗異以
其釐下土故曰居民以其别生分類故曰居民材周
禮司徒以土宜之法辨十有二土之名物以相民宅
而知其利害以阜人民以蕃鳥獸以毓草木以任土
事此其所謂量地遠近興事任力者也又曰以土會
之法辨五地之物因此五物者民之常而施十有二
教焉此其所謂修其教不易其俗也又曰以土均之
法辨五物九等制天下之地征以作民職以令地貢
以斂財賦以均齊天下之政此所謂齊其政不易其
宜也蓋司徒辨其物司空任其事所以交相治也
石林葉氏曰寒煖燥濕天地之氣廣谷大川天地之
形有氣與形則生有豐瘠長短好惡習尚之異此所
以修其教不易其俗也剛柔輕重遲速者民之性食
味器械者民之用器用之便于俗亦不必同此所以
齊其政不易其宜也所謂教者其屬有七具于天而
自然者也父子有親兄弟有愛夫婦有别君臣有義
長幼有序朋友有信賓客有禮其教成于人而使然
也天雖有自然而成乎人者亦必使然故曰修其教
所謂政者其屬有八所用以相養者也衣服有常飲
食有節事為有度異别有法度量有權數制有等上
所用以防淫者也物之相養雖不可齊淫辟亦不可
無禁故曰齊其政凡所以治中國而政教為詳
中國戎夷五方之民皆有性也不可推移東方曰夷被
髮文身有不火食者矣南方曰蠻雕題交趾有不火食
者矣西方曰戎被髮衣皮有不粒食者矣北方曰狄衣
羽毛穴居有不粒食者矣中國夷蠻戎狄皆有安居和
味宜服利用備器五方之民言語不通嗜欲不同達其
志通其欲東方曰寄南方曰象西方曰狄鞮北方曰譯
鄭氏曰五方之民性不可推移地氣使之然也雕文
謂刻其肌以丹青涅之交趾足相向然浴則同川卧
則僢不火食地氣煖不為病也不粒食地氣寒少五
榖也中國夷蠻戎狄皆有安居和味宜服利用備器
其事雖異各自足也寄象鞮譯皆俗閒之名依其事
類耳鞮之言知也今冀部有言狄鞮者
孔氏曰此以下總論四夷中國之異五方謂中國與
四夷也舉戎夷則蠻狄可知文身謂以丹青文飾其
身雕題者雕刻也題謂額也謂以丹青雕刻其額非
唯雕額亦文身也故仲雍居吳越左傳云斷髮文身
漢書地理志云越俗斷髮文身以辟蛟龍之害故刻
其肌以丹青涅之東方南方皆近海故俱文身也趾
足也言蠻卧時頭向外而足在内而相交故云交趾
鄭註浴則同川卧則僢者言首在外而足相向内故
典瑞註云僢而同邸不云被髮斷髮故也言有不火
食亦有火食者西方無絲麻唯食禽獸故衣皮東方
北方多鳥故衣羽正北多羊故衣毛凝寒至盛林木
又少故穴居中國四夷雖異各有所安之居所和之
味所宜之服所利之用所備之器是其用雖異各自
充足也五方之民水土各異故言語不通好惡殊别
故嗜欲不同帝王立此傳語之人曉達五方之志通
傳五方之欲使相領解寄者傳寄外内言語象者放
像外内之言狄鞮知也通傳夷狄之語與中國相知
譯者陳也陳說内外之言此通傳四方語官也東方
謂之夷者風俗通云東方人好生萬物觝觸地而出
夷者觝也其類有九依東夷傳九種一曰玄莬二曰
樂浪三曰高驪四曰滿飾五曰鳬臾六曰索家七曰
東屠八曰倭人九曰天鄙南方曰蠻者風俗通云君
臣同川而浴極為簡慢蠻者慢也其類有八李巡註
爾雅云一曰天竺二曰咳首三曰僬僥四曰跂踵五
曰穿胷六曰儋耳七曰狗軹八曰韋脊西方曰戎者
風俗通云斬伐殺生不得其中戎者兇也其類有六
李巡註爾雅云一曰僥夷二曰戎夷三曰老白四曰
耆羌五曰鼻息六曰天剛北方曰狄者風俗通云父
子嫂叔同穴無别狄者辟也其行邪辟其類有五李
巡註爾雅云一曰月支二曰穢貊三曰匈奴四曰單
于五曰白屋
長樂陳氏曰先王以治治中國以不治治夷狄故于
中國疆以周索則有教以道其志有政以齊其行于
夷狄疆以戎索則立之寄象鞮譯而已是雖所治之
詳略不同至于順其所安而不強其所不安則一也
夷言其易蠻言其慢戎則好兵狄則善守東南之地
卑而蛟龍種焉故俗之所尚者文身雕題西北之地
高而鳥獸羣焉故俗之所尚者衣皮羽毛凡此不特
其所尚而已亦寒煖之勢異也寄象鞮譯在周官所
謂象胥是也達其志通其欲在象胥所謂協其言辭
傳之是也寄言其寓于此象言其像于彼鞮言其屨
譯言其語凡此皆互見也周韎師旄人鞮鞻氏教四
方之樂其名官或以其所服或以其所執或以其所
履與此同意爾雅曰太平之人仁丹穴之人智大蒙
之人信空同之人武則四方之人未嘗不善而聖人
命之以夷蠻戎狄者仁智信武其性也夷蠻戎狄其
習也荀卿曰於越夷貊之子生而同聲長而異俗教
使然也
嚴陵方氏曰推言往來之相推移言彼此之相移以
其皆有性故不可推移性即上文云是矣夷以其易
而無文蠻以其小而有屬戎以其剛狄以其勇于題
曰雕于身曰文互言之耳安居若所居異俗是矣和
味若五味異和是矣宜服若衣服異宜是矣備器若
器械異制是矣利用言所利之用謂居山不以魚鼈
為禮居澤不以鹿豕為禮是矣
馬氏曰性受于天則同而中國戎夷有若天地之降
者抑亦地氣之使然也東者陽氣之發而南者陽氣
之所積蓋陽之氣熱有可不火食者矣西者隂氣之
發而北者隂氣之所積蓋隂主乎殺而五榖不生有
可不粒食者矣雕題交趾蓋蔽其所習而不以為恥
則餘亦若是而已志欲者言語之藴言語者志欲之
寓達其志通其欲必在于言語之際故古者有道言
語之官謂之寄象鞮譯說者以東南之地近可以致
其詳西北之地遠可以致其略此說是也
山隂陸氏曰五方之民皆有性也不可推移橘踰淮
而北為枳鸜鵒不踰濟貉踰汶則死物固有之人亦
宜然寄以黜而寓之為義譯以來而譯之為義象禮
也所謂象胥是已狄鞮樂也所謂鞮鞻氏是已
李氏曰凡人之魂氣生于天故天得以變其性南方
之強寬柔以教北方之強祍金革而不厭是也體魄
成于地故地得以化其形山林之民毛而方川澤之
民黑而津丘陵之民專而長墳衍之民晳而瘠原隰
之民豐肉而痺是也以其性之不同故剛柔輕重遲
速異齊五味異和以其形之不同故器械異制衣服
異宜以其剛柔輕重遲速異齊五味異和故先王修
其教不易其俗以其器械異制衣服異宜故先王齊
其政不易其宜蓋聖人之所以同人者在乎類族辨
物使下觀而化者在乎省方觀民設教而已天下之
法自堯至周而後大備故治夷狄之道略于堯而詳
于周堯典宅嵎夷安之以道也舜則非唯安之也必
有德以服之故曰蠻夷率服夏則非唯服之也必有
教以及之故曰朔南暨聲教殷則非唯及矣必有法
以制之故曰莫敢不來享莫敢不來王周則非唯制
之也必有政以治之故曰合方氏之職掌通其材利
同其數器壹其度量除其怨惡同其好善
凡居民量地以制邑度地以居民地邑民居必參相得
也無曠土無游民食節事時民咸安其居樂事勸功尊
君親上然後興學
鄭氏曰興學立小學大學
孔氏曰此一節論居民與地相得及食節事時勸功
尊君立學之事食得其節事得其時民樂悦事務勉
勵立功尊君親上如此然後可得興學民富而可教
也
長樂劉氏曰公侯等爵邑之大小而畫地以制其封
域有地廣而民稀者其土瘠也有地狹而民稠者其
土膏也封域雖等而賦入不侔夫井雖均而田萊不
一必使萬民安宅而凶旱有以自周諸侯撫封而禮
樂有以自備者司空度地必參相得而後能也
長樂陳氏曰先王之于民居之然後養之養之然後
教之量地制邑以至必參相得者居之也無曠土以
至尊君親上者養之也然後興學教之也蓋人之生
莫不有親親長長之良心矣養其良心而不陷溺之
則由其親親以至于親上由其長長以至于尊君則
尊君親上天地之道也然後興學裁成天地之道也
嚴陵方氏曰量猶龠合升斗斛五量之所量以量其
多少度猶分寸尺丈引五度之所度以度其長短故
多少足以知其所容長短足以知其所至故于制邑
之地曰量于居民之地曰度然邑制之所容莫非民
民居之所至莫非邑則邑亦可言度居亦可言量矣
兩之為並三之為參地也民也長短多少不可相失
也無曠土則地無遺利無游民則人無遺力曠言虚
而無墾闢之功游言散而無興作之業也食節則無
不足之患事時則無不急之務居民之道亦期其如
此而已故效至於民咸安其居也樂事則不至于勞
苦勸功則不由于勉強尊君則為臣者有遜志親上
則在下者無離心上則不止于君凡在已上者皆是
也教不可一日廢必待樂事勸功尊君親上然後興
學者則以至此然後教學之道可致其詳故也且禮
樂之教豈一日之所可無哉然制作必在于治定功
成之後者亦此之意
馬氏曰邑所以容民民所以治邑故凡居民量地以
制邑蓋邑大而民少則有曠土之患邑小而民多則
養有所不足而有游民之患地邑民居必參相得者
欲其無曠土無游民之患故也
李氏曰于制邑必量地之多寡者蓋又將以制其地
域也于居民言度其長短者蓋又將以室數制之也
不量地以制邑則田或多而民力有不足詩曰無田
甫田維莠驕驕言田夫治之不勝而莠生之也不度
地以居民則宅或狹而民力為有餘詩云十畝之閒
兮桑者閑閑兮行與子還兮言桑者多而民有無桑
以采者也故必在乎地邑民居之参相得也地邑民
居之參相得則田雖大農有以致其力而多穫詩云
倬彼甫田歲取十千是也桑雖無餘而婦得以治于
時詩曰蠶月條桑取彼斧斨以伐遠揚猗彼女桑是
也
講義曰居民之道要必有法邑有小大多寡之數或
方六七十與夫百里之邑當量其小大而制之也地
有山林川澤原隰之異或居于山或居于澤或居原
隰當量其地之宜而使居之也地邑民居相參而得
所然後為相得無曠土者欲盡地利而田野墾闢也
無游民者欲民各安業而無游惰也食必有節不必
珍異事必以時無後時之失如是則民安其居樂其
事赴其功仰事俯育養生喪死可以無憾豈不知尊
其君親其上哉唯知尊君親上乃能知禮義廉恥在
上者可興學校以教之也孟子曰謹庠序之教申之
以孝弟之義亦此意
黃氏曰民恥于無功之食而俎豆牲牢各知其分殺
害有時則食節之義也庶人既知貴農皆趨三時之
務則事時之義也上下有節然後謹庠序之教化之
以孝弟鄉遂推賢譲齒則太平之道興焉
横渠張氏曰樂事樂稼穡力役之事勸功功利也此
以國俗而言果能如是則自事學矣何必云然後興
學大抵有民即有學家有庠遂有序豈可無之
臨川王氏曰樂事勸功尊君親上然後興學禮乎曰
學者先王之所以教有教然後使人能樂事勸功尊
君親上教成然後立學似非先王之法也孔子謂富
而後教之者民窘于衣食固不可驅而之善也故富
之者王道之始雖然所以教者未嘗待民以大富足
之後乃始興之也隨其力之厚薄勢之緩急而為之
禮皆所以教之也教不可以一日廢則學不可一日
亡于天下也
司徒修六禮以節民性眀七教以興民德齊八政以防
淫一道德以同俗養耆老以致孝恤孤獨以逮不足上
賢以崇德簡不肖以絀惡
鄭氏曰司徒地官卿掌邦教者逮及也簡差擇也
孔氏曰自此至曰進士一節論司徒脩禮明教上賢
絀惡教學升進之事六禮謂冠一昏二喪三祭四鄉
五相見六所禀之性有剛柔輕重遲速恐其失中故
以六禮節之七教即父子一兄弟二夫婦三君臣四
長幼五朋友六賓客七也德者得也恐人不得其所
故以七教興舉其民使之皆得其所也此六禮七教
並是殷禮周則五禮十二教也八政一曰飲食二曰
衣服三曰事為四曰異别五曰度六曰量七曰數八
曰制淫謂過奢侈故以八政禁令之事以防淫過之
失貴賤同者故不云民道履蹈而行謂齊一所行之
道以同國之風俗敬養耆老所以致敬孝之意哀恤
孤獨所以逮及不足謂以恩意逮及之不足則孤獨
者也尊上賢人所以崇奬有德簡去不肖所以絀退
惡人
長樂陳氏曰修六禮明七教齊八政一道德所謂教
思無窮也養耆老恤孤獨所謂容保民無疆也有以
教之又有以容保之然後上賢以崇德簡不肖以絀
惡亦不變而後賞罰可言之意也賢者德之名德者
賢之實惡者不肖之實不肖者惡之名名出于行實
係于心由其名以察其實由其行以原其心故尚之
而後崇簡之而後絀也
嚴陵方氏曰禮惡乎壞則六禮其可以不修教惡乎
隠則七教其可以不明性非禮以節之則易以流故
修六禮以節民性德非教以興之則易以廢故明七
教以興民德政以正之其可以差忒乎則八政在乎
齊矣道者人所共由德者人所同得其可以二乎則
道德在乎一矣齊八政所以使之無過行故曰防淫
一道德所以使之無異習故曰同俗養耆老則推愛親
之心于是為至恤孤獨則損有餘之心無所不及且
六十曰耆七十曰老耆老在所養則耄期固可知矣
無父曰孤無子曰獨孤獨在所恤則鰥寡固可知矣
賢者難于進故上之不肖者惡其雜故簡之六禮
七教八政解見篇末
李氏曰善教得民心故教民謂之司徒六禮冠鄉嘉
禮也喪凶禮祭吉禮也相見賓禮也周官宗伯掌禮
之在上者則有軍禮而冠昏鄉其禮同故五禮此言
禮之在民者則冠昏鄉其事異而無軍禮故有六禮
七教舜命司徒則曰五品不遜五教在寬穆王命司
徒則曰敷五典蓋父子君臣夫婦長幼朋友五者莫
不有常故曰五典五者莫不有等故曰五品父子教
之有親君臣教之有義夫婦教之有别長幼教之有
序朋友教之有信故曰五教分而言之則父子兄弟
其道同而兄弟主于親朋友賓客其事同而賓客主
于禮故有七教由七教而詳言之則周官司徒所掌
十二教是也八政周官司徒辨其貴賤老幼而有飲
食之禁令則政之在飲食也以本俗六安萬民而終
于同衣服則政之在衣服也頒職事以登萬民曰學
藝曰世事則所謂事為也以土宜之法相民宅而知
其利害則所謂異别也以度教節則所謂度也以儀
辨等則所謂制也節必有量等必有數夫禮始于冠
本于昏成于喪祭和于鄉射故六禮以冠昏喪祭鄉
相見為序教于内而至于外父子兄弟夫婦教之在
内者也君臣長幼朋友賓客教之在外者也故七教
以父子兄弟夫婦君臣長幼朋友賓客為序政本于
民而制于上飲食衣服事為異别因民而立制者也
度量數制自上以節下者也故八政以飲食衣服事
為異别度量數制為序禮所以防萬民之偽而教之
中故曰節民性教所以告之天人之道故曰興民德
政所以正之故曰防淫民之性無非天也故六禮曰
脩脩言有所因也人之德無非自得也故七教曰明
明者言有所本也淫者出于民之欲也故八政曰齊
齊者有以制其過差也周官宗伯掌禮司馬掌政蓋
所謂國禮國政也故司馬之職未嘗有治萬民之政
而宗伯之禮不設于象魏也鄉師三歲察辭大行人
六歲協辭竒衺者有禁造言者有刑所以一道德也
五十者養于鄉六十者養于國七十者養于學所以
養耆老也鰥寡孤獨者皆有常餼所以恤孤獨也以
賢制爵所以尚賢也有不孝不睦不婣之刑以糾不
仁有不弟不任不䘏之刑以懲不義所以簡不肖也
先王修六禮明七教齊八政所以安民也一道德以
同俗養耆老以致孝恤孤獨以逮不足所以擾萬民
也有賢可以尚則教之成也先王之法至于簡不肖
則備矣
石林葉氏曰禮者人所體以示于外天所作以具于
内故以節民性教者上所以勉于下下所以得于已
故以興民德政者率人以身而格其不正故以防淫
道出于命德出于性人所備有故以同俗雖然莫非
道也而道有邪正莫非德也而德有吉凶一之而後
異言者不作異行者不客而風俗同于天下道德一
風俗同亦未始不先以政衣服器械不法則奢度量
數制不同則偽齊之而後竒器異服者息淫聲邪志
者懼而禁令行于天下淫邪止禁令行未始不先以
教故仁之於父子義之於君臣禮之於賓主信之於
朋友命也有性焉明之而後閨門肅朝廷正鄉黨和
庠序勸而後教化被乎天下教化行而民德興亦未
始不先之以禮故始于冠而人道立本于昏而人倫
正重于喪祭而親親之恩著達于鄉相見而齒位定
恩意合此道德之原所自出而本末先後之理也雖
然司徒所掌者邦教而宗伯所掌者邦禮此先禮而
後教則疑于侵官揚子言道以道之而終至于禮以
體之此先禮而後道則疑于無序何也蓋宗伯所掌
者禮之文而司徒所掌者禮之本故周官因民之常
而施十有二教焉率皆言禮而宗伯所掌者或五或
十二皆所以趨時之緩急以為詳略不同也
廬陵胡氏曰從司徒修六禮至升諸司馬曰進士皆
是司徒教事自命鄉論秀士至下造士皆崇德也自
命鄉簡不帥教至終身不齒皆絀惡也
禮記集說卷三十二
