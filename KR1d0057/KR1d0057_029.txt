禮記集說卷二十九宋衛湜撰
天子無事與諸侯相見曰朝考禮正刑一德以尊於天
子天子賜諸侯樂則以柷將之賜伯子男樂則以鼗將
之諸侯賜弓矢然後征賜鈇鉞然後殺賜圭瓉然後為
鬯未賜圭瓉則資鬯於天子
鄭氏曰事謂征伐柷鼗皆所以節樂將謂執以致命
瓉鬯爵也鬯秬酒也得其器乃敢為其事
孔氏曰此一節論諸侯朝天子天子賜之事朝謂常
朝雖四時而來朝朝是總名也諸侯相與朝王之時
考校禮儀正定刑法專一道德以尊崇天子不言樂
者禮中兼之凡與人之物置其所與大者於地執其
小者以致命於人將行也謂執以行命案漢禮器制
度柷狀如漆筩中有椎將作樂先擊之鼗如小鼓長
柄旁有耳摇之使自擊柷之節樂節一曲之始其事
寬故以將諸侯之命鼗所以節一唱之終其事狹故
以將伯子男之命賜弓矢謂八命作牧者宗伯註云
謂侯伯有功德者加命得專征伐此謂征伐當州之
内若九命為二伯則得專征一方五侯九伯也若七
命以下不得弓矢之賜則尚書大傳所謂以兵屬於
得專征伐者此弓矢則尚書彤弓一彤矢百盧弓一
盧矢百於周禮則唐弓大弓合七而成規者賜鈇鉞
則謂上公九命者賜鈇鉞然後得專討晉文侯雖受
賜弓矢不受鈇鉞不得專殺故執衛侯歸之於京師
賜圭瓉亦謂上公九命者若未賜圭瓉則用璋瓉鬯
者釀秬黍為酒和以鬱金之草謂之鬱鬯不以鬱和
則直謂之鬯而已
臨川王氏曰䟽言晉文不受鈇鉞不得專殺然鄰國
有此大惡雖不受鈇鉞宜亦得討殺之
長樂劉氏曰天子無征伐之事而與諸侯相見曰朝
者五載一朝四時更至也因其朝而較其治否故考
禮以觀其用中無過不及也正刑以觀其用法有義
不義也一德以觀其所執有中不中也三者皆協於
中則不失乎為邦之道足以尊天子庇萬民矣於是
天子賜之樂所以崇其德也諸侯之樂則將之以柷
者軒縣之器備則其作也以柷先之伯子男則將之
以鼗者軒縣之器不備則其作也以鼗先之必持所
先以致天子之命而衆器從焉古之道也
長樂陳氏曰周官凡諸侯之邦交歲相問也旅相聘
也世相朝也若夫天子無事則與之相朝不特以世
而已考禮所以杜其僭僻正刑所以防其淫暴一德
所以同其趨向如此則禮刑正而無異政之國道德
一而無異教之民此尊天子之道也書曰睦乃四鄰
以蕃王室此之謂也春秋書滕侯薛侯來朝榖梁曰
天子無事與諸侯相朝正也考禮脩德所以尊天子
也其言盖本諸此獻車馬者執策綏獻甲者執胄皆
以其所先者將之也下之獻上如此則上之賜下亦
如之書曰下管鼗鼓合止柷敔是下管合樂則擊柷
也周禮小師掌教鼗鼓柷敔瞽矇掌播鼗柷敔眡瞭
掌凡樂事播鼗擊磬是擊柷者必播鼗播鼗者不必
擊柷也傳曰能征不義者賜以弓矢能誅有罪者賜
以鈇鉞孝道備者賜之以秬鬯賜弓矢然後征賜鈇
鉞然後殺則天下無異法賜圭瓉然後為鬯則天下
無異禮命之教然後為學則天下無異教
山隂陸氏曰相見主言天子見與不見在天子也考
禮正刑一德主言諸侯固諸侯之事也
石林葉氏曰諸侯四時見於天子其禮雖不同合而
言之皆朝也諸侯自相見亦曰朝者猶之公侯伯子
男皆謂之君不害其同名也古者四時之朝皆有常
期唯王有巡守征伐之事也則有時見殷見之禮非
此則遣卿大夫士以聘問於王方其朝覲會同則所
謂無事也先王於無事之時猶以為憂禮所以辨上
下定民志一失名分則為亂故曰考禮刑所以詰姦
慝刑暴亂一過用法則為虐故使之正刑德所以先
身而化民不齊則疑衆駭俗故使之一德諸侯朝而
三者備莫不知協力以尊天子此先王之所以能守
成功也雖然於考禮而不言樂於正刑而不言政於
一德而不言道何也盖樂自上賜政自上出道自上
揆非諸侯所得專而禮刑也下所執守德也己所自
脩於禮能考則樂達而可廣也於刑能正則政成而
可報也於德能一則道行而可以同俗也堂上之樂
以柷將之故賜諸侯堂下之樂以鼗將之故賜伯子
男書曰下管鼗鼓合止柷敔何也盖戛擊鳴球搏拊
琴瑟以詠舜所以治神人作於堂上者也鼗鼓柷敔
笙鏞以間所以治鳥獸作於堂下者也堂下之樂為
卑以鼗將之未必有柷堂上之樂為尊以柷將之亦
必有鼗至於方伯則不特賜樂而已賜弓矢鈇鉞使
之得征殺也賜圭瓉使之得為鬯也盖征者上伐下
之辭敵國不相征
馬氏曰春朝夏宗秋覲冬遇皆所以為朝也禮與刑
天子之所出而諸侯則謹其法而已所謂一德者使
之同謀協慮而不敢有二心也凡此皆所以尊於天
子征與殺先王所以致天討弓矢鈇鉞皆先王之所
以致天討之器諸侯必俟天子之賜然後得以征伐
者盖臣無有作威而所用則唯君之所賜而已以征
對殺則殺為重以弓矢對鈇鉞則鈇鉞為重諸侯之
出討有罪未賜鈇鉞而有所不敢殺則亦征之而已
記曰獻莫重於祼傳曰禘自既灌而往者吾不欲觀
之矣則是鬯為禮之至也孔子亦曰鬯者敬之至也
以鬯為敬之至則天子未賜圭瓉則諸侯有所不敢
也雖然宗廟之禮不可廢未賜圭瓉則資鬯於天子
而所用者璋瓉而已
延平周氏曰考禮正刑言其在外者一德言其在内
者出禮則入刑出刑則入德故其序如此禮非諸侯
之所可制者衆矣獨以鬯為言者僭莫僭於祭鬯者
九獻之首而芬芳下達於淵泉為諸侯者其道足以
首出於一國而其德足以下達然後賜以圭瓉使自
為鬯不爾則資鬯於天子示其所以事神明者不足
於己而有待於上也
嚴陵方氏曰考禮者考天子之禮而行之也正刑者
正天子之刑而用之也行天子之禮則禮樂自天子
出矣用天子之刑則征伐自天子出矣禮樂征伐皆
出自天子則諸侯豈有異心者哉故能一德以尊於
天子也夫朝所以明君臣之禮正尊卑之位而已故
言朝則以尊天子繼之柷鼗皆所以合樂而為之始
也以樂之始者將之則樂之終者從之矣凡欲省而
不欲煩故其所將者如此是禮也言侯伯子男而不
言公者於侯言諸則公在其中矣弓矢利以用於遠
鈇鉞利以用於近征者以行於遠為主故賜弓矢然
後得專征殺者以制於近為主故賜鈇鉞然後得專
殺鬯即秬鬯也秬黍一稃二米和氣所生以為酒曰
鬯以其至和之氣鬯焉故也資言取彼以利此
李氏曰先王之制器無非隂陽之理也凡聲陽也隂
陽有時而通因用隂以招陽方者陽之象也柷方而
二尺四寸以為廣三八之數也尺八寸以為深三六
之數也陽成於三而八六少隂老隂之數以陽之成
必隂所以合樂也
天子命之教然後為學小學在公宫南之左大學在郊
天子曰辟廱諸侯曰頖宫
鄭氏曰學所以學士之宫尚書傳曰百里之國二十
里之郊七十里之國九里之郊五十里之國三里之
郊此小學大學殷之制辟明也廱和也所以明和天
下頖之言班也所以班政教也
孔氏曰此一節論天子命諸侯立學及學名之事此
是殷制故鄭氏引書傳明之若周制則司馬法云天
子畿内千里百里為郊聘禮註云遠郊上公五十里
侯伯三十里子男十里近郊各半之知者以書序君
陳分正東郊註云東郊周之近郊盖五十里今河南
洛陽相去則然以天子近郊半遠郊則知諸侯亦然
鄭知小學大學殷之制者以下文云殷人養國老於
右學養庶老於左學則左學小右學大此經云小學
在公宫南之左故知殷制也周則大學在國小學在
西郊下文具也釋詁云辟君也君則尊明鄭註云明
和天下者謂使天下之人習學於此悉皆明達諧和
也頖是分判之意故為班案詩註云築土廱水之外
圓如璧註又云頖之言半以南通水北無也二註不
同者此註解其義詩註解其形也
横渠張氏曰此小學是教國子胄子之幼小者未能
入大學則其學在宫之左右此言大學在郊非天子
諸侯所視之大學所視之大學必在國中無有在郊
之理此大學即郊學也對小學而言大爾非國子胄
子俊造所居但國之設學校必欲均故於四郊為之
立學學者之就學無甚遠之差也遠郊近郊必各有
學但以井邑多少地里近遠而設必處其均郊學則
鄕遂大夫教之國中大學則天子諸侯所自視者也
郊學雖非俊造國胄之所居亦有時而往如行禮於
其間使不帥教者觀之辟廱周天子之學也頖宫周
諸侯之學也辟廱之制必是水中心為辟廱環水之
外四面者四學也故言東序西序辟廱最尊處中必
禮先聖先師於其間故言臨廱拜老漢禮猶然周以
前四學之内無水亦必無辟廱歷代或尚左或尚右
置瞽於其間則謂之瞽宗說禮者見頖宫周學也遂
以為天子之學此又錯亂也
長樂劉氏曰大國三卿次國二卿則其所有之民未
始不教之以五品之道故明於五刑以弼五教唐虞
尚之矣奚俟於天子之命哉此經謂立小學大學於
國以登其鄉之賢能養而成之薦之於王以為士大
夫也此所謂天子命之教者乎
長樂陳氏曰夫諸侯之學小學在内大學在外故王
制言小學在公宫南之左大學在郊以其選士由内
以升於外然後達於京故也天子之學小學居外大
學居内故文王世子言凡語于郊遠之於成均取爵
於上尊以其選士由外以升於内然後達於朝故也
明堂位曰米廪有虞氏之庠也序夏后氏之序也瞽
宗殷學也頖宫周學也頖宫則泮水也其制半於辟
廱而水盖闕於北方也諸侯樂縣闕其南而泮水闕
其北者闕南而存北所以便其觀也闕北而存南所
以便人之觀也頖宫大學也魯之大學在郊故將有
事於上帝則於之先有事焉然則序與瞽宗盖亦設
於頖宫之左右而米廩其公宫南之小學歟餘見後
有虞氏養國老於上庠說(禮書)
嚴陵方氏曰命之教然後為學所以一道德也言小
學在左則以見大學之在右言大學在郊則以見小
學之在國小學所以處學之小者大學所以處學之
大者若洒埽應對之類則小學之道也若致知格物
之類則大學之道也小學之道方生而進大學之道
已成而定方生而進者宜養之於内已成而定者可
達之於外故或在國或在郊者以此為制也非特諸
侯為然雖天子亦然舉小以見大也必在宫之南者
即文明之方故也然以虞殷之制言之則如此或謂
諸侯之大學在郊小學在國盖選士由内以及外理
或然也以夏周之制言之則如此謂之大學小學則
天子諸侯之所同謂之辟廱頖宫則天子諸侯之所
異同焉者道也異焉者制也以義言之辟主法言其
立於禮廱主和言其成於樂天子之為學所以教天
下者如斯而已諸侯之為學亦莫不以禮樂教之然
其為教也視天子為未全故以頖言之曰宫則以有
堂室奥阼處學者故也言諸侯之處學者如此則天
子可知
山隂陸氏曰據此天子大學盖在郊矣先儒謂周置
師保之官居虎門之側則學非一處也以予考之虎
門之側正在王宫南之左其小學與盛德篇曰明堂
者所以明諸侯之尊卑也外水曰辟廱然則明堂在
國之南大學又在明堂外與靈臺同處盖相望也尚
書大傳曰古之王者必立大學小學公卿大夫元士
之適子十有三年始入小學則小學在國中為宜故
小學在王宫南之左大學在郊其在東郊西郊又非
此學也經曰周人養國老於東膠養庶老於虞庠虞
庠在國之西郊案天子養三老五更於大學養國老
於東膠養庶老於虞庠合而養之又在東序文王世
子曰適東序釋奠於先老遂設三老五更羣老之席
位焉是也又新書曰五帝大學謂之成均三王大
學謂之辟廱經天子曰辟廱董仲舒曰成均五帝之
學是也盖以天道設教者五帝也故大學曰成均以
人道設教者三王也故大學曰辟廱天任道故於學
言成人任法故於學言辟天任理故於學言均人任
情故於學言廱也然五帝三代又各以所尚為大學
之别名虞氏尚孝故云米廩夏后氏尚功故謂之序
殷人尚聲故謂之瞽宗至周人則其文備矣故兼四
代之學而言之天子謂之辟廱諸侯謂之頖宫不别
名者以示與三代共之也故詩曰鎬京辟廱而明堂
位曰頖宫周學也天子之大學在國小學在郊故下
云周人養國老於東膠養庶老於虞庠虞庠在國之
西郊是也諸侯之大學在郊小學在國此經小學在
公宫南之左大學在郊是也詩之泮水曰無小無大
從公于邁言邁則泮宫在郊明矣天子之大學在國
者言流化欲自内出以及於諸侯諸侯之大學在郊
者言流化欲自外入以接於天子也(此說天子大學與前牴牾與陳)
(氏方氏合)
臨川王氏曰古之教法德則異之以智仁聖義中和
行則同之以孝友睦婣任恤藝則盡之以禮樂射御
書數淫言詖行詭怪之術不足以輔世則無所容乎
其時而諸侯之所以教一皆聽命於天子天子命之
矣然後興學命之歷數所以時其遲速命之權量所
以節其豐殺命不在是則上之人不以教而為學者
不以道也士之奔走揖遜酬酢笑語升降出入乎此
則無非教者高可以至於命其下亦不失為人用其
流及乎既衰矣尚可以鼓舞羣衆俱有以異乎後世
之人故當是時婦人之所能言童子之所可知有後
世老師宿儒之所惑而不悟者也武夫之所道鄙人
之所守有後世豪傑名士之所憚而愧者也堯舜三
代從容無為同四海於一堂之上而流風遺俗咏嘆
之不息凡以此也又曰天下不可一日無教學不
可一日廢於天下王制所謂命之教然後為學者何
也曰學固不可一日無於天下然其教不可不資之
天子資之天子道德所以一也命之教然後為學禮
乎曰立諸侯矣未有不命之教而不得立學也盖古
之立國也必資禮於天子所謂命之教矣
天子將出征類乎上帝宜乎社造乎禰禡於所征之地
受命於祖受成於學出征執有罪反釋奠于學以訊馘
告
鄭氏曰禡師祭也為兵禱其禮亦亡受命於祖告祖
也受成於學定兵謀也釋菜奠幣禮先師也訊馘所
生獲斷耳者詩曰執訊獲醜又曰在頖獻馘馘或為
國
孔氏曰此一經論天子出征所祭之事釋天云是類
是禡師祭也爾雅多為釋詩然類不皆為師祭但以
事類告天若以攝位事類告天謂之類以巡守事類
告天亦謂之類古尚書說非時祭天謂之類肆師註
云為師祭造軍法者禱氣勢之增倍其神盖蚩尤或
曰黃帝也受命於祖謂出時不敢自專有所稟承祖
禰皆告以祖為尊故特言祖即前文造乎禰也但前
據告行此據以征伐之事故云受命然則受命於祖
在造乎禰之前但前文類帝宜社禡於所征之地總
說出行之時然後却本初時受命受成之事所以文
倒也受成於學謂在學謀論兵事好惡可否其謀成
定受此成定之謀於學也出師征伐執此有罪之人
還反而歸釋菜奠幣於學以訊馘告先聖先師也訊
言也是生而可言問者馘是死而截耳者釋菜奠幣
案大胥職云春入學舍菜合舞文王世子云釋菜鄭
註云釋菜禮輕也則釋菜唯釋蘋藻而已無牲牢幣
帛文王世子又云始立學者既興器用幣註云禮樂
之器成則釁之又用幣告先聖先師以器成此則徒
用幣而無菜亦無牲牢也文王世子又云凡始立學
者必釋奠於先聖先師及行事必以幣是釋奠有牲
牢幣帛無用菜之文也熊氏以此為釋菜奠幣者獻
俘馘之禮也是牲牢菜幣皆有之註云釋菜解經中
釋字奠幣解經中奠字也又禮先師不云祭則似但
有菜幣未必有牲牢也於事有疑未知孰是釋奠皆
告先聖先師此直云先師文不具耳執訊獲醜小雅
出車篇在頖獻馘魯頌泮水篇
長樂陳氏曰造乎禰則造於祖可知受命於祖則用
命於社可知受成於學則謀始於朝可知類宜造禡
先後之次受命受成尊卑之次訊者問以言馘者截
其耳釋奠於學而告之者以學者文德之地征者威
武之事於其文德之地告以威武之功以明用武以
文任威以德而已此僖公所以在頖獻馘而國人頌
其允文允武也訊馘之所告非不及廟社以其因言
辟廱頖宫之事故特稱告學而已又曰周官言貉
詩與禮記爾雅言禡其實一也貉之祭盖使有司為
之而立表於陳前肆師為位甸祝掌祝號既事然後
誓衆而師田焉周官所謂表禡誓民是也古者將射
則祭侯將卜則祭先卜將用火則祭先爟將用馬則
祭馬祖然則將師田而貉祭者不特為禱而已也類
宜造解見前
嚴陵方氏曰自造乎禰而上則凡出之時所同也故
前於天子將出亦以出言之自禡於所征之地而下
則惟征之時所獨也故此於天子出征然後言之夫
天子出其禮如此則萬乘之尊一人之貴不可輕舉
妄動故也禡必於所征之地者以見其臨事而懼也
生致之而可以問其罪曰訊死致之而效其左耳曰
馘所以告成功也禮先聖先師而以成功告之則以
功成乎材而材成乎學故也
延平周氏曰受命非不於禰也以稟於尊者為主受
成非不於朝也以謀於衆者為主訊馘之所告非不
及廟社也以受成者為主
馬氏曰既曰造乎禰又曰受命於祖何也盖天子之
出征必先造乎禰而後受命於祖者示其不敢留尊
者之命也受成於學者受成謀於學也資之於學然
後行則所謀必當所出必有功有功則不可以不報
故出征執有罪反釋奠於學此所以報之也
山隂陸氏曰於上帝為類則於禰雖直前可也不言
祖以此該之有所告而之焉謂之造於其所征罵焉
謂之禡罵若武成所謂告于皇天后土所過名山大
川曰今殷王受無道暴殄天物害虐烝民之類
臨川王氏曰受命於祖此即載主而受命用命賞于
祖是也上已造乎禰疏云即是造禰非也
李氏曰師出則受命於祖遂奉命以出曰用命賞于
祖是也師還則受成於學詩曰矯矯虎臣在頖獻馘
是也雖然先王之所謂成者非特克敵而後謂之成
也六月之詩言北伐亦曰既成我服此所謂成者武
之成而已訊辭之未從者也盖小人之智不足以知
君子馘斷其耳以其無聞也先王之執有罪以其無
聞無知而已
天子諸侯無事則歲三田一為乾豆二為賓客三為充
君之庖無事而不田曰不敬田不以禮曰暴天物
鄭氏曰三田者夏不田盖夏時也周禮春曰蒐夏曰
苗秋曰獮冬曰狩乾豆謂腊之以為祭祀豆實也庖
今之厨也不敬者簡祭祀略賓客
孔氏曰自此至覆巢一節論天子以下田獵之事無
事謂無征伐出行喪凶之事則一歲三時田獵獵在
田中又為田除害故稱田也夏則生養之時夏禹以
仁讓得天下又觸其夏名故夏不田鄭此註取春秋
緯運斗樞之文周禮春曰蒐以下大司馬職文又鄭
釋廢疾云歲三田謂以下乾豆三事為田也然當以
此經註為正豆實非脯而云乾者謂作醢及臡先乾
其肉故云乾豆是上殺者也二為賓客中殺者也三
充君庖下殺者也案榖梁桓四年范寗云上殺中心
死速乾之以為豆實次殺射髀骼死差遲故為賓客
下殺中腸汙泡死最遲故充庖厨又車攻毛傳云自
左膘而射之達於右腢為上殺射右耳本次之射左
髀達於右䯚為下殺是亦有三等之殺先宗廟次賓
客尊神敬賓之義田不以禮殺傷過多暴害天所生
物以禮田則下文是也
長樂陳氏曰蒐苗獮狩必法於田故皆謂之田田有
三禮故謂之三田則猶祭八神謂之八蜡也田必於
無事之時則異夫好田獵畢弋不脩民事與喪蒐者
也乾豆所以祭祀祭祀而後賓客賓客而後充庖此
頤卦先所養而後所自養之意也祭祀賓客以上殺
次殺充庖以下殺厚所養而薄所自養也周官大宰
之九式先祭祀賓客之式而後羞服内饔先祭祀燕
飲之割亨而後羞膳籩人醢人先祭祀賓客之薦羞
而後内羞鹽人先祭祀賓客之鹽而後王之飴鹽是
亦先所養而後自養之意也禹菲飲食而致孝乎鬼
神惡衣服而致美乎黻冕是亦厚所養而薄所自養
之意也
嚴陵方氏曰事謂喪荒之類天子諸侯於無事之歲
然後田則其田也可謂有節矣春蒐夏苗秋獮冬狩
則田所行之時也乾豆賓客充君之庖則田所為之
事也所行之時有四所為之事有三故曰歲三田也
與易言田獲三品同義所謂三田如是而已公羊氏
以夏不田誤矣夫乾豆所以奉神賓客所以奉人充
庖所以奉己先神而後人先人而後已故其序如此
周官祭祀賓客羞服之式其序其義與此合所謂乾
豆者何也上言乾則知豆之實為醢下言豆則知乾
之用為籩矣周官籩人掌四籩之實醢人掌四豆之
實上言籩人以見醢人所掌者為豆下言醢人以見
籩人所實者為乾王制言豆而不言籩周官言籩而
不言豆亦互相備也且籩之為器編竹為之所宜者
乾物故四籩之實皆脯鱐乾䕩之類豆之為器刳木
為之所宜者湆物故四豆之實皆菹臡醓醢之類祭
祀之物不止於籩豆之實而此止以是為言者盖田
之所共者止於是故也若鼎俎之實則牧人共之而
已
馬氏曰謂祭無益故無事而不田曰不敬謂暴無傷
故田不以禮曰暴天物無事而田非以從獸無厭盖
田者所以供祖廟可田而不田則是謂祭無益也故
曰不敬田雖以殺為上而殺之中又有禮焉故曰不
以禮雖為之詭遇一朝而獲十君子不取也
山隂陸氏曰據此天子諸侯闕一時田春蒐則不苗
苗則不獮獮則不狩狩則不蒐春秋傳曰四時之田
用三焉唯其所先得一為乾豆二為賓客三為充君
之庖
講義曰田不可廢亦不可過唯不可廢故無事則必
田無事而不田是不知事神接人之道斯為不敬也
唯不可過故其田必以禮田而不以禮是荒於田獵
斯為殘暴天所生之物也
天子不合圍諸侯不掩羣天子殺則下大綏諸侯殺則
下小綏大夫殺則止佐車佐車止則百姓田獵
鄭氏曰合圍掩羣為盡物也綏當為緌緌有虞氏之
旌旗也下謂幣之佐車驅逆之車
孔氏曰綏是登車之索緌是旌旗名明堂位云有虞
氏之旂夏后氏之綏鄭註云有虞氏當言緌是旌旗
無旒者周謂之大麾於周則春夏田用緌故鄭答趙
商云春夏用大麾秋冬用大常弊謂仆于地也若初
殺時則抗之己殺獵止之時則弊之故詩傳云天子
發抗大綏諸侯發抗小綏此抗綏以表天子諸侯之
獲也大司馬云乃設驅逆之車註云驅驅出禽獸使
趨田者也逆逆要不得令走凡四時田獵欲止之時
名不同案大司馬春火弊謂春時田獵殺獲禽獸將
畢放火焚萊而後止夏車弊註云車弊驅獸之車止
也謂獵人殺禽既畢布列車乘緫驅禽獸而後止秋
羅弊註云秋田主用罔中殺者多也皆殺而罔止冬
徒弊註云冬田主用衆物多衆得取是四時不同也
大夫殺則止佐車則天子諸侯殺未止佐車也云佐
車止則百姓田獵以此推之則天子殺然後諸侯殺
諸侯殺然後大夫殺故詩傳云天子發然後諸侯發
諸侯發然後大夫士發是也此云佐車止謂冬獵時
然則大緌小緌是夏殷之法秋冬皆用緌異於周也
案熊氏曰天子四時田獵皆得圍但不合耳若諸侯
唯春田不圍夏秋冬皆得圍亦不合耳故曲禮云國
君春田不圍澤此諸侯是畿内諸侯為天子大夫者
故曲禮云大夫不掩羣
嚴陵方氏曰合圍謂合藪澤而圍之也掩羣則掩禽
獸之羣而已此大小多少之别也亦見曲禮國君春
田不圍澤解天子殺則下大綏大夫殺則止佐車者
田車之有綏田者執之以升降也田車之有佐田者
用之以驅逆也下綏則示其不復有升降之節也止
佐車則示其不復為驅逆之備也既殺而獲禽獸則
不復有升降之節與驅逆之備而田之有節固可見
矣於大夫言佐車則天子諸侯所下之綏皆正車也
以大綏言天子以小綏言諸侯以佐車言大夫又所
以為重輕之别與佐車止則百姓田獵者盖尊卑先
後之序也大司馬之車弊亦若是已言百姓而不及
士者以士之卑與百姓不必為先後之序故也既曰
田又曰獵其實一也
馬氏曰自天子不合圍至百姓田獵此田以禮之事
也天子勢足以合圍故曰不合圍諸侯勢足以掩羣
故曰不掩羣此非特田之以禮又示其有愛物之仁
也曲禮曰國君春田不圍澤大夫不掩羣與此不同
何也盖曲禮者周制也其禮則致詳言國君春田不
圍澤則知天子得圍澤也言大夫不掩羣則知諸侯
得掩羣也殷之制則致寬故曰天子不合圍諸侯不
掩羣也
山隂陸氏曰此正田獵之時也即春田國君不圍澤
大夫不掩羣且天子言合圍不言圍澤大天子也車
所乘也貶於下綏鄭氏謂佐車驅逆之車佐車有非
驅逆之車故曰掌佐車之政設驅逆之車謂之驅逆
驅而逆我然後殺之故曰王用三驅失前禽也
廬陵胡氏曰綏登車索也已殺獵止之時不復驅車
故下之下謂執綏不抗而弛綏也詩傳云天子發抗
大綏諸侯發抗小綏抗謂不下也此云綏故下云止
佐車皆一類也鄭云綏作緌有虞氏之旗也案明堂
位夏后氏之緌故鄭引之彼論旌旗以綏為緌可也
此論獵止弛綏及止佐車皆是車一類不必易為緌
也鄭多改經文非也鄭又謂下為弊云弊仆於地也
案山虞植虞旗澤虞植虞旌謂田罷致禽於旌旗也
植立也田罷當立旗豈有弊仆於地之理又可見綏
非緌也先儒云此冬獵之時也則大綏小綏是夏殷
之法故秋冬田皆用緌異於周春夏田用緌也且鄭
既以緌為有虞氏之旗則夏殷周安得用之今云夏
殷秋冬用緌周春夏用緌又明此大綏小綏非緌也
獺祭魚然後虞人入澤梁豺祭獸然後田獵鳩化為鷹
然後設罻羅草木零落然後入山林昆蟲未蟄不以火
田不麛不卵不殺胎不殀夭不覆巢
鄭氏曰取物必順時侯也梁絶水取魚者罻小網也
昆明也明蟲者得陽而生得隂而蔵麛卵胎夭未成
物重傷之也殀斷殺也少長曰夭覆敗也
孔氏曰月令止月獺祭魚孝經緯云獸蟄伏獺祭魚
則十月中也是獺一歲再祭魚此下文鳩化為鷹草
木零落文相連接則謂十月時正月雖獺祭魚虞人
不得入澤梁也月令九月豺乃祭獸夏小正十月豺
祭獸則是九月末十月初也豺祭獸後百姓可以田
獵鳩化有漸月令季夏鷹乃學習孟秋鷹乃祭鳥其
鳩化為鷹則八月時也以月令二月鷹化為鳩則八
月鳩化為鷹也故周禮司裘中秋獻良裘註云中秋
鳩化為鷹是也罻捕鳥網也又爾雅云鳥罟謂之羅
草木零落謂十月時月令季秋草木黃落則十月時
也故毛詩傳云草木不折不操斧斤不入山林此謂
官民總取材木若依時取者則山虞云仲冬斬陽木
仲夏斬隂木不在零落之時也昆蟲未蟄不以火田
謂未十月時也十月則得火田矣故羅氏蜡則作羅
𥜗註云今俗放火張羅從十月以後至仲春皆得火
田故司馬職云春火弊是也不麛不卵據春時特甚
不殀夭等亦然故國語云獸長麛夭鳥翼鷇卵是春
尤甚此註云重傷未成物則四時皆然也國語既云
獸長麛夭天與麛相連故鄭云少長曰夭
長樂劉氏曰天生萬物以時聖人贊之以德地生萬
物以氣聖人贊之以禮德正於内則時罔不和禮正
於外則氣罔不順和順鍾於萬物則生成不失其宜
和順浹於人心則動用不違於法此聖王所以盡人
之性於上而盡萬物之性於天下也堯舜禹湯文武
之為道莫不以是先焉乃能嗣天以仁而使萬物各
正其性命也故取之各有其時則物得以曲遂其生
而材無不成矣用之各有其制則民得以禮節其欲
而德罔不礪矣
延平周氏曰獺祭魚而下主言秋冬不麛不卵而下
主言春夏若獺祭魚者莫非感隂氣之肅殺若麛與
卵者莫非感陽氣之發生先王輔相天地而育萬物
有道也
嚴陵方氏曰獺祭魚盖孟春之月也豺祭獸盖季秋
之月也魚隂物也其性随陽而上春為陽中魚於是
時則易取焉故獺祭魚而入澤梁者因以為取魚之
候也獸陽物也其質乘隂而成秋為隂中獸於是時
則可取焉故豺祭獸而田獵者因以為取獸之候也
虞澤虞也周官有山虞有澤虞月令於季秋之月言
草木黃落蟄蟲咸俯則凡此所言皆主季秋可知然
考之周官則有不合特殷之制異耳麛卵已見曲禮
士不取麛卵解然經言秋宜犢麛又言韭以卵則麛
卵非不取也亦禁之使有節而已不覆巢者不特惡
傷其孚乳而又惡其盡物之利焉且巢以仰承為順
故以不覆言之
山隂陸氏曰不直言入澤梁者雖入猶有紀極獺祭
魚十月豺祭獸九月鳩化為鷹八月也舉其重者於
其舉重淺言殺物君子之詞也退草木在下賤之也
其直言入山林亦以此爾雅曰火蟲為狩即此所謂
火田然則季春出火為焚也為耕而焚非為獵而焚
也即經應焚顧問昆蟲蟄否是之謂不知務麛尚迷
卵尚暗先王於物無不致意焉不言孩蟲言昆蟲未
蟄不以火田不嫌也不言飛鳥言鳩化為鷹然後設
罻羅不嫌也據母覆巢毋殺孩蟲胎夭飛鳥毋麛毋
卵言胎在天上言卵在麛下閔胎卵也一則在上一
則在下亦互相挾著一視同仁不麛不卵矣又不欲
殺胎也雖不殺胎殀夭亦不可雖不殀夭覆巢亦不
可
長樂陳氏曰昆蟲未蟄不以火田以火伏而後蟄者
畢故也然孟春啓蟄而周禮中春之田有火弊者焚
圃草以田可也焚山林以田不可也月令仲春禁焚
禮也郊特牲季春出火為焚非禮也春秋之時楚子
田使齊侯載燧此火田之所用者與
禮記集說卷二十九
