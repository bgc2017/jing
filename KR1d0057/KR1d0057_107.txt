禮記集說卷一百七宋衛湜撰
君既葬王政入於國既卒哭而服王事大夫士既葬公
政入於家既卒哭弁絰帶金革之事無辟也
鄭氏曰此權禮弁絰帶者變喪服而弔服輕可以即
事也
孔氏曰國家有事孝子不得遵常禮故從權也葬竟
未卒哭王事入於己國既卒哭則出為王服金革之
事公政謂國之政令入大夫家卒哭則有變服今服
弔服以從金革之事無所辟也變服重弔服輕故從
戎便國君當亦弁絰也然此云弁絰帶弁絰謂弔服
帶謂喪服異凡弔也
既練居堊室不與人居君謀國政大夫士謀家事既祥
黝堊祥而外無哭者禫而内無哭者樂作矣故也
鄭氏曰黝堊堊室之飾也地謂之黝牆謂之堊外無
哭者於門外不哭也内無哭者入門不哭也禫踰月
而可作樂樂作無哭者
孔氏曰此一經論練及祥禫之節練居堊室猶不與
人居也練後漸輕故君大夫士得謀己國家事也祥
大祥也黝黑也平治其地令黑也堊白也新塗堊牆
壁令白稍飾故也外即中門外堊室中也祥之日鼓
素琴故中門外不哭若有弔者則入即位哭也内中
門也禫已縣八音於庭是樂作矣故門内不復哭也
鄭注禫踰月定本禫作祥禫踰月自然樂作矣
嚴陵方氏曰既練君謀國政異乎既葬之不言國事
矣大夫士謀家事異乎既葬之不言家事矣或言政
或言事者主在上則曰政兼在下則曰事盖絜其地
使微青塗其牆使純白以吉之先見故致飾以變其
凶若既練所居之室以堊則以表哀素之心耳非致
飾也
禫而從御吉祭而復寢期居廬終喪不御於内者父在
為母為妻齊衰期者大功布衰九月者皆三月不御於
内婦人不居廬不寢苫喪父母既練而歸期九月者既
葬而歸
鄭氏曰從御御婦人也復寢不復宿殯宫也歸謂歸
夫家也
孔氏曰此一經釋禫節言禫時從御婦人於内也吉
祭而復寢者謂禫祭之後同月之内值吉祭之節行
吉祭訖而復寢不待踰月若不當四時吉祭則待踰
月吉祭乃復寢案間傳既祥復寢謂不宿中門外復
於殯宫之寢此復寢謂平常之寢文同義别故鄭注
不復宿殯宮也案喪服女子為父母卒哭折笄首玄
謂卒哭喪之大事畢可以歸於夫家此云既練不同
者喪服注云可以歸是可歸之節其實歸時在練後
也
公之喪大夫俟練士卒哭而歸
鄭氏曰此公公士大夫有地者也其大夫士歸者謂
素在君所食都邑之臣
孔氏曰此經明公士大夫有地之君喪其臣歸之節
臣下呼此有地大夫之君為公故曰公之喪大夫俟
練者此君下之臣大夫待練而歸也知此公是公士
大夫有地者以其臣大夫待練士待卒哭故知非正
君案雜記大夫次於公館以終喪士練而歸彼謂正
君與此殊也案皇氏曰鄭注素在君所食都邑之臣
者素先也君所食都邑謂公士大夫之君采地言公
士大夫在朝廷而死此臣先在其君所食之采邑君
喪而来服至小祥而各反故云歸也
山隂陸氏曰言俟著哀之殺早矣據父母既練而歸
曰既哀有餘也
大夫士父母之喪既練而歸朔月忌日則歸哭于宗室
諸父兄弟之喪既卒哭而歸父不次於子兄不次於弟
鄭氏曰歸謂歸其宫也忌日死日也宗室宗子之家
謂殯宫也禮命士以上父子異宫不次謂不就其殯
宫為次而居
孔氏曰此一經明庶子遭喪歸家之節大夫士謂庶
子為大夫士也父子異宫故有父母之喪至小祥各
歸其宫也適子則終喪在殯宫朔月朔望也宗室適
子家殯宫也雖練各歸至忌日及朔望則歸殯宫也
諸父諸兄弟並期為輕故至卒哭而各歸此謂適弟
則庶兄為之次下兄不次於弟謂庶弟也
君於大夫世婦大歛焉為之賜則小歛焉於外命婦既
加盖而君至於士既殯而往為之賜大歛焉夫人於世
婦大歛焉為之賜小歛焉於諸妻為之賜大歛焉於大
夫外命婦既殯而往
鄭氏曰為之賜謂有恩惠也加盖而至於臣之妻略
也
孔氏曰自此至君退必奠明君於大夫及士并夫人
於大夫士恩賜弔臨主人迎送之節君於世婦謂内
命婦常為之恩賜則小歛而往然則君於大夫大歛
是常小歛是恩賜案隐元年公不與小斂故不書日此
謂卿當未襲而往故昭十五年有事于武宫叔弓卒
去樂卒事公羊云君聞大夫喪去樂卒事而往可也
是卿未襲而往柳莊非卿衛君即弔急弔賢也君於
外命婦恩輕故既大歛入棺加盖之後而君至也於
諸妻謂姪娣及同姓女也同士禮故為之賜大歛焉
若夫人姪娣尊同世婦當大歛為之賜小斂焉於大
夫外命婦謂夫人於大夫及外命婦既殯而往但有
一禮無恩賜差降之事也
嚴陵方氏曰小斂在先大歛在後喪事以速為敬故
大歛而往者則為禮之常小歛而往者則為之賜也
大夫士既殯而君往焉使人戒之主人具殷奠之禮俟
于門外見馬首先入門右巫止於門外祝代之先君釋
菜于門内祝先升自阼階負墉南面君即位于阼小臣
二人執戈立于前二人立于後擯者進主人拜稽顙君
稱言視祝而踊主人踊
鄭氏曰殷猶大也朝夕小奠至月朔則大奠君將来
則具大奠之禮以待之榮君之來也祝負墉南面直
君北房戸東也小臣執戈先後君君升而夾階立大
夫殯即成服成服則君亦成服錫衰而往弔之擯者
進當贊主人也始立門東北面稱言舉所以來之辭
也視祝而踊祝相君之禮當節之也
孔氏曰此明君弔大夫之禮君於大夫雖視大歛或
有既殯之後而始往與士同也君將往使人豫戒主
人主人重君之來先備月朔大奠之禮待于門外見
君馬首先君而入祝先道君升阼階在君之北立於
房戶之東皆負壁而鄉南墉壁也君位于阼者主人
不敢有其室也執戈辟邪氣也擯者進於孝子前告
孝子使行禮喪贊曰相此云擯者以君之弔禮故以
擯言主人北面拜而稽顙君舉弔辭祝以相君先踊
君乃視祝而踊君踊畢主人乃踊鄭注直君北者直
當也顧命云夾階上刃故鄭知夾階立也
横渠張氏曰殷衆也周禮立其殷謂置衆士也殷奠
者以盛此禮報事衆人執物以進所以表其勤也是
以殷奠不足則取諸大功以下又不足則反之是知
用人之多也其進之也必人執一物以薦薦有不盡
則反之却來取以再薦之也易言殷薦之上帝亦是
衆進之義
大夫則奠可也士則出俟于門外命之反奠乃反奠卒
奠主人先俟于門外君退主人送于門外拜稽顙君於
大夫疾三問之在殯三往焉士疾壹問之在殯壹往焉
君弔則復殯服
鄭氏曰迎不拜拜送者拜迎則為君之荅己三問三
往壹問壹往所以致殷勤也君弔則復殯服者復反
也反其未殯未成服之服新君事也謂臣喪既殯後
君乃始來弔也復或為服
孔氏曰此一節明君來弔士與大夫其禮不同也大
夫則奠可也者君既在阼主人在庭踊畢則釋此殷
奠于殯可也言對人君可為此奠士卑不敢留君待
奠故先出俟君于門外君使人命反設奠士乃反入
設奠主人奠畢又先出門待君大夫士同君退主人
門外送之而拜案曲禮凡非弔喪非見國君無不荅
拜然則喪法孝子拜賓無荅拜之禮鄭注云為君荅
己者意恐君之荅故不拜迎案僖二十四年左傳宋
先代之後於周為客有喪拜焉謂其餘諸侯來弔國
喪主不拜宋用敵禮拜謝之亦主人拜賓之義也殯
服則苴絰免布深衣也不散帶故小記云君弔雖不
當免時也主人必免此謂臣喪大歛殯君有故不得
來殯後始來弔也
夫人弔於大夫士主人出迎于門外見馬首先入門右
夫人入升堂即位主婦降自西階拜稽顙于下夫人視
世子而踊奠如君至之禮夫人退主婦送于門内拜稽
顙主人送于大門之外不拜
鄭氏曰視世子而踊世子從夫人夫人以為節也世
子之從夫人位如祝從君也
孔氏曰此一經明夫人弔臣禮先入門右門亦大門
也孝子迎君之妻亦如迎君禮也主婦臣妻也夫人
來弔故婦人為主人世子夫人之世子隨夫人來也
夫人來弔則世子在前道引其禮奠如君至之禮者
亦先戒乃具殷奠夫人即位哭後主婦拜竟而設奠
事如君弔禮主婦送于門内門寢門也婦人迎送不
出門故夫人去於路寢門内拜送之主人送于大門
外喪無二主主婦已拜故主人不拜
金華應氏曰君臣之際猶家人也君於外内婦既殯
往夫人於大夫士之家亦往弔之然盖弔内子士妻
之禮亦在其中矣主人迎而先入門右夫人升而自
階待夫人猶待君也主婦拜稽顙于下執妾禮猶臣
禮也夫人之行世子實侍之世子視祝而踊夫人則
視世子而踊也退則送于門外婦人迎送不下堂而
特至門者為所尊變也其來也主人迎于門外送亦
如之所以代主婦而伸敬也門外者男子之所有事
婦人迎送不出門雖對所尊而不敢變也古之君臣
猶一體也頭目手足疾痛慘楚彼此無不相應君臣
猶一家也父兄子弟吉凶休戚上下無不相關視之
如一體故疾則君三問再問喪則君或撫或踊真若
吾手足之虧折焉視之如一家故君喪則大夫士位
乎東世婦士妻位乎西不翅父兄之痛也及臣之有
故則君視之夫人視之世子視之真若子弟之失亡
焉然諸婦之至君所惟喪祭為然詩曰諸宰君婦廢徹
不遲諸侯非問疾弔喪則不入諸臣之家夫人之行
必與世子偕其動也不苟矣
大夫君不迎于門外入即位于堂下主人北面衆主人
南面婦人即位于房中若有君命命夫命婦之命四鄰
賓客其君後主人而拜
鄭氏曰入即位于下不升堂而立阼階之下西面下
正君也衆主人南面於其北婦人即位於房中君雖
不升堂猶辟之也後主人而拜者將拜賓使主人陪
其後而君前拜不俱拜者主人無二也
孔氏曰此經明大夫君之禮大夫下臣稱大夫為君
故曰大夫君不迎于門外貶於正君也主人北面者
其君即阼階下位故適子辟之所以在君之南北面
也婦人之位在堂君雖不升堂猶辟於房中正君來
禮亦如此不言大夫君之妻來者當同夫人禮也前
君臨大歛云主婦尸西以大歛哀深故不辟君今謂
殯後也當此大夫君來弔時或有本國之君命或有
國中大夫命婦之命或有昔經使四鄰之國卿大夫
遣使来弔若有此諸賓在庭則此大夫君代主人拜
命及拜賓以喪用尊者拜賓故也然大夫君不敢同
於國君專代為主故以主人陪置君之後君先拜主
人後拜不同時拜故鄭云主人無二也
君弔見尸柩而后踊大夫士若君不戒而往不具殷奠
君退必奠
鄭氏曰君弔塗之後雖往不踊也君退必奠榮君之
來
孔氏曰君來不先戒當時雖不得殷奠君去後必設
奠告殯以榮君來故也案皇氏曰前文既殯君往視
祝而踊殯後有踊者謂既殯未塗得有踊也故鄭注
云塗之後不踊
君大棺八寸屬六寸椑四寸上大夫大棺八寸屬六寸
下大夫大棺六寸屬四寸士棺六寸
鄭氏曰大棺棺之在表者也檀弓曰天子之棺四重
水兕革棺被之其厚三寸杝棺一梓二四者皆周此
以内說而出也然則大棺及屬用梓椑用杝以是差
之上公革棺不被三重也諸侯無革棺再重也大夫
無椑一重也士無屬不重也庶人之棺四寸上大夫
謂列國之卿也趙簡子云不設屬椑時僣也
孔氏曰自此至篇末總論君大夫士等棺椁及飾棺
之異并椑繂之殊此經君大夫士等棺椁厚薄之制
天子四重之棺屬與椑合一尺大棺六寸水兕革棺
共六寸都合厚二尺四寸也上公棺則去水皮所餘
三重合厚二尺一寸伯子男則又去兕皮但餘三棺
為二重合厚一尺八寸也上大夫去椑四寸所餘大
棺與屬合為一尺四寸下大夫大棺與屬各减二寸
厚一尺也士則不重唯大棺六寸檀弓從内而說一
次出外謂近尸有水革次外有兕革次外有椑次外
有屬次外有大棺此先云大棺及屬乃始云椑是從
外向内而說故知大棺及屬當梓棺也椑當杝棺也
案檀弓孔子為中都宰制四寸之棺五寸之椁是庶
人棺四寸也案哀公二年趙簡子與鄭戰于鐵簡子
自誓云桐棺三寸不設屬椑下卿之罰也大夫依禮
無椑今云罰始無椑故知當時大夫常禮用椑時僣
也
君裏棺用朱綠用雜金鐕大夫裏棺用玄綠用牛骨鐕
士不綠
鄭氏曰鐕所以琢著裏
孔氏曰此一經明裏棺之制裏棺謂以繒貼棺裏也
以朱繒貼四方綠繒貼四角雜金□者鐕釘也尚書
云貢金三品黃白青色舊說云用金釘又用象牙釘
雜之以琢朱綠著棺也大夫四面玄四角綠士用玄
亦同大夫用牛骨鐕
君盖用漆三衽三束大夫盖用漆二衽二束士盖不用
漆二衽二束
鄭氏曰用漆者塗合牝牡之中也衽小要也
孔氏曰此一經明衽束之數盖棺上盖也用漆謂漆
其衽合縫處也衽謂燕尾合棺縫際也束謂以皮束
棺也棺兩邊各三衽每當衽上輙以牛皮束之故云
三衽三束大夫士横衽有二每衽有束故云二束士
卑不用漆衽束與大夫同檀弓云棺束縮二衡三者
據君言也若大夫士横唯二束此文是也
君大夫鬊爪實于綠中士埋之
鄭氏曰綠當為角聲之誤也角中謂棺内四隅也鬊
亂髮也將實爪髮棺中必為小囊盛之此綠或為簍
孔氏曰此一節明鬊爪之異綠即棺角也士賤以物
盛埋之
君殯用輴櫕至于上畢塗屋大夫殯以幬櫕至于西序
塗不暨于棺士殯見衽塗上帷之
鄭氏曰櫕猶菆也屋殯上覆如屋者也幬覆也暨及
也此記參差以檀弓參之天子之殯居棺以龍輴櫕
木題凑象椁上四柱如屋以覆之盡塗之諸侯輴不
畫龍櫕不題湊象椁其他亦如之大夫之殯廢輴置
棺西牆下就牆櫕其三面塗之不及棺者言櫕中狹
小裁取容棺帷之鬼神尚幽闇也士逹於天子皆然
孔氏曰此一經明尊卑殯之制度凡殯之禮天子先
以龍輴置於客位殯處然後從阼階舉棺於輴中輴
外以木菆聚輴之四邊木高於棺乃從上加綃黼於
棺上然後以木題湊題頭也湊鄉也謂以木頭相湊
鄉内也象椁上之四柱以覆之如屋形以泥塗之於
屋之上又加席三重於殯上其諸侯殯時則置棺輴
内亦菆木輴外木高於棺後加布幕於棺上又菆木
於塗上不題湊象椁也亦中間高似屋形但不為四
柱此記稱君若據諸侯不得云櫕至于上畢塗屋若
君據天子應稱龍輴不得直云輴故鄭注云此記參
差也大夫殯以幬者幬覆也謂棺衣覆之於大夫言
幬覆則王侯並幬覆也西序屋堂西頭壁也大夫不
輴又不四面櫕以一面倚西壁而三面櫕之又上不
為屋也塗不暨于棺暨及也王侯塗之而櫕廣去棺
遠大夫櫕狹裁使塗不及棺耳士掘肂見衽其衽之
上所處之出亦以木覆而塗之故謂塗上士喪禮云
乃塗注云以木覆棺上而塗之為火備也帷幛也朝
夕哭乃徹帷
熬君四種八筐大夫三種六筐士二種四筐加魚腊焉
鄭氏曰熬者煎榖也將塗設於棺旁所以惑蚍蜉使
不至棺也士喪禮曰熬黍稷各二筐又曰設熬旁各一
筐大夫三種加以粱君四種加以稻四筐則手足皆
一其餘設於左右
孔氏曰此經明熬榖之異火熬其榖使香欲使蚍蜉
聞其香氣食榖不侵尸也魚腊謂乾腊特牲士腊用
兔少牢大夫用麋天子諸侯無文當用六獸之屬亦
為惑蚍蜉
飾棺君龍帷三池振容黼荒火三列黻三列素錦褚加
偽荒纁紐六齊五采五貝黼翣二黻翣二畫翣二皆戴
圭魚躍拂池君纁戴六纁披六大夫畫帷二池不振容
畫荒火三列黻三列素錦褚纁紐二玄紐二齊三采三
貝黻翣二畫翣二皆戴綏魚躍拂池大夫戴前纁後玄
披亦如之士布帷布荒一池揄絞纁紐二緇紐二齊三
采一貝畫翣二皆戴綏士戴前纁後緇二披用纁
鄭氏曰飾棺者以華道路及壙中不欲衆惡其親也
荒蒙也在旁曰帷在上曰荒皆所以衣柳也士布帷
布荒者白布也君大夫加文章焉黼荒緣邊為黼文
畫荒緣邊為雲氣火黻為列於其中耳偽當為帷或
作于聲之誤也大夫以上有褚以襯覆棺乃加帷荒
於其上紐所以結連帷荒者也池以竹為之如小車
笒衣以青布柳象宫室縣池於荒之爪端若承霤然
云君大夫以銅為魚縣於池下揄揄翟也青質五色
畫之於絞繒而垂之以為振容象水草之動摇行則
又魚上拂池雜記大夫不揄絞屬於池下是不振容
也士則去魚齊象車盖蕤縫合雜采為之形如瓜分
然綴貝絡其上及旁戴之言值也所以連繫棺束與
柳材使相值因而結前後披也漢禮翣以木為筐廣
三尺高二尺四寸方兩角高衣以白布畫者畫雲氣
其餘各如其象柄長五尺車行使人持之而從既窆
樹於壙中檀弓曰周人牆置翣是也綏當為蕤讀如
冠蕤之蕤盖五采羽注於翣首也
孔氏曰此一經明葬時尊卑棺飾君龍帷者諸侯也
帷柳車邊障也王侯畫龍以象君德三池者織竹為
籠挂於荒之爪端象平生宫室有承霤也天子生有
四注屋四面承霤柳亦四池諸侯屋亦四注而柳降
一池闕於後一故三池也振容者振動也容飾也以
絞繒為之長丈餘如幡畫幡上為雉縣於池下為容
飾車行則幡動也黼荒火三列黻三列者荒為柳車
上覆為鼈甲也緣荒邊為白黑斧文於黼文之上荒
之中央又畫火黻各三行列行也火形如半環黻兩
已相背也素錦褚者素白也褚屋也於荒下用白錦
為屋在路象宫室也加帷荒者帷是邊牆荒是上盖
褚覆竟而加帷荒於褚外也纁紐六者上盖與邊牆
相離故以纁為紐連之旁各三凡六也齊五采五貝
者鼈甲上當中形圓如車盖高三尺徑二尺餘凡車
盖四面有垂下蕤今此齊形上象車盖旁象盖蕤上
下縫合五采繒列行相次如瓜内之子以穰為分限
又連貝為五行交絡齊上也黼翣二黻翣二畫翣二
皆戴圭者翣形似扇在路則障車入椁則障柩二畫
黼二畫黻二畫雲翣兩角皆戴圭玉禮噐云天子八
翣諸侯六大夫四魚躍拂池者凡池必有魚故此車
池縣振容又縣銅魚於振容間若車行則魚跳躍上
拂池也君纁戴六纁披六者事異飾棺故更言君也
棺横束有三每束兩邊屈皮為紐三束有六紐用纁
帛戴索連繫棺束之紐與外畔柳材使相當值謂連
棺著柳故有六戴纁披亦用絳帛為之將一頭結此
戴出一頭於帷外人牽之每戴繫之故亦有六也謂
之披者若牽車登高則引前以防軒車適下則引後
以防翻車欹左則引右欹右則引左使車不傾覆也
大夫帷畫雲氣二池前後各一池或云兩邊而已畫
荒謂畫雲氣火黻錦褚與君同紐用四不一色故二
纁二玄也齊三采絳黃黑也貝亦降二也翣降兩黼
翣角不圭止用五采羽作綏無絞雉而有魚躍拂池
戴不並用纁其數與披同四也士唯一池在前亦畫
揄雉於絞在於池上紐降玄用緇四紐連四旁也齊
與大夫同一貝者一行絡之耳翣降二黻前纁後緇
者戴當棺束通兩邊為四戴也二披用纁通兩旁則
亦四披也鄭注以華道路及壙中以翣入壙中則知
餘物堪入壙中者皆入
山隂陸氏曰君龍帷登龍於山登火於宗彝尊其神
明也今龍在下變於生前纁後玄亦以此黼荒所謂
加斧于其上者此類歟黻主義斷黼可否相濟有和
焉素錦禇即雜記所謂錦屋諸侯大夫士一也其異
者士以葦席為幹爾知然者以君火三列黻三列素
錦褚大夫亦云而士不言從可知也即異應言若大
夫不振容士揄絞玄紐二緇紐二之類是也然則殯
與葬儀盖無以異鄭氏謂大夫廢輴此言輴非也誤
矣加偽荒荒一名偽荒以死為反真宅則凡所謂物
皆偽也偽或作于亦通言加于荒則素錦褚加于偽
荒之上大夫不言加偽荒則以上加偽荒知之也纁
紐六素錦褚加于荒之紐歟齊五采五貝齊裳下緝
也謂以五采五貝綴裳帷之下歟君纁戴六纁披六
戴猶所謂紼披猶所謂引引之使行弗之欲止戴之
使上披之欲下引弗戴披使即葬焉無係吝也見理
者如是周官司士作六軍之士執披以此再言君再
言大夫再言士亦如此大夫畫帷布帷不畫畫帷畫
以雲氣龍帷加龍焉易曰雲從龍二池不振容振盖
鷺也大夫不振容然亦不揄絞非德不足於此者也
特鷺非大夫之事也雉亦非大夫之事也不言無振
容曰不振容不言無揄絞曰不揄絞以此揄絞縳青
雉若後世以綵結鸞鳳矣士布帷據此蒲席以為裳
帷亦其幹爾天子八翣皆戴璧諸侯六翣皆戴圭大
夫四翣士二翣皆戴綏戴玉者必戴綏戴綏者不必
戴玉綏旐也知然者以明堂位云有虞氏之綏夏后
氏之綢練殷之崇牙周之璧翣知之也
君葬用輴四綍二碑御棺用羽葆大夫葬用輴二綍二
碑御棺用茅士葬用國車二綍無碑比出宫御棺用功
布
鄭氏曰大夫廢輴此言輴非也輴當為輇聲之誤也
輇字或作團是以文誤為國輇車柩車也尊卑之差
也在棺曰綍行道曰引至礦將窆又曰綍而設碑是
以連言之碑桓楹也御棺居前為節度也士言比出
宫用功布則出宫而止至壙無矣綍或為率
孔氏曰此一經明葬時在路尊卑載柩之車及碑綍
之等輴國皆當為輇輇則蜃車在路載柩尊卑同用
蜃車諸侯紼有四條碑有二所天子則六綍四碑羽
葆以鳥羽注於柄末如盖而御者執之大夫二綍二
碑各一孔樹於壙之前後綍各穿之也士二綍無碑
手縣下之大夫用茅自廟至墓士卑御自廟至大門
牆内而止出路便否至墓不復御也羽葆功布等其
象皆如麾此經論在道之時未論窆時經當雲引而
云綍與碑者初在塗後遂窆葬故鄭云連言之至窆
時下棺天子殯用龍輴至壙去蜃車更載以龍輴以
此約之諸侯殯以輴葬用輇明矣大夫朝廟用輴殯
與葬不用輴也士朝廟用輁軸若天子元士葬亦用
輁軸鄭云碑桓楹者天子用大木為碑謂之豐碑諸
侯則樹兩大木為碑謂之桓楹此經君稱二綍二碑
故云桓楹謂每一碑樹兩楹檀弓云三家視桓楹是
僣也
凡封用綍去碑負引君封以衡大夫士以咸君命毋譁
以鼓封大夫命毋哭士哭者相止也
鄭氏曰封周禮作窆窆下棺也此封或皆作歛檀弓
曰公輸若方小歛般請以機封謂此斂也然則棺之
入坎為斂與斂尸相似咸讀為緘凡柩車及壙說載
除飾而屬紼於柩之緘又樹碑於壙之前後以紼繞
碑間之鹿盧輓棺而下之此時棺下窆使輓者皆繫
紼而繞要負引舒縱之備失脫也用紼去碑者謂縱
下之時也衡平也人君之喪又以木横貫緘耳居旁
持而平之又繫鼓為縱舍之節大夫士旁牽緘而已
庶人縣窆不引紼也禮唯天子葬有隧今齊人謂棺
束為緘繩咸或為㨔
孔氏曰此一經論尊卑下棺之制至壙說載除飾之
後解此蜃車之綍以繫於柩緘束之繩又將一頭繞
碑間鹿盧所引之人在碑外背碑而立負引者漸漸
應鼓聲而下故云用綍去碑負引也諸侯禮大物多
棺重恐柩不正下棺之時别以大木為衡貫穿棺束
之緘平持而下備傾頓也大夫士無衡使人以紼直
繫棺束之緘下於君也君下棺時命令衆人無得喧
譁以鼓封者繫鼓為縱舍之節每一鼓漸縱綍也大
夫卑直命人使無哭耳士又卑哭者自相止也諸侯
四綍二碑前後二綍各繞前後二綍之鹿盧其餘兩
紼於壙之兩旁人輓之而下也天子則六繂四碑前
後各重鹿盧每一碑用二繂前後用四繂其餘兩繂
繫於兩旁之碑諸侯不重鹿盧前碑後碑各一紼其
餘二紼在旁人持而下棺耳經云紼去碑謂前後紼
耳在旁之紼無碑也
君松椁大夫柏椁士雜木椁
鄭氏曰椁謂周棺者也天子柏椁以端長六尺夫子
制於中都使庶人之椁五寸五寸謂端方也此謂尊
者用大材卑者用小材耳自天子諸侯卿大夫士庶
人六等其椁長自六尺而下其方自五寸而上未聞
其差所定也抗木之厚盖與椁方齊天子五重上公
四重諸侯三重大夫再重士一重
孔氏曰此一經明所用椁木不同君諸侯也諸侯用
松心為椁材大夫以柏為椁不用松心士又卑用雜
木也案檀弓柏椁以端長六尺注云其方盖一尺以
此差之諸侯方九寸卿方八寸大夫七寸士六寸庶
人五寸雖有此約無正文可定也
棺椁之間君容柷大夫容壺士容甒
鄭氏曰間可以藏物因以為節
孔氏曰此一經明棺椁之間廣狹所容也柷如漆桶
是諸侯棺椁所容也壺是漏水噐大夫所掌甒盛酒
之噐也士所用也
嚴陵方氏曰柷方二尺四寸深一尺八寸壺大一石
甒五斗則其所容之大小可知君必以柷則與狄人
設階同義
君裏椁虞筐大夫不裏椁士不虞筐
鄭氏曰裏椁之物虞筐之文未聞也
禮記集說卷一百七
