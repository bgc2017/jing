禮記集說卷四十宋衛湜撰
仲春之月日在奎昏弧中旦建星中
鄭氏曰仲中也仲春者日月會於降婁而斗建卯之
辰也弧在輿鬼南建星在斗上
孔氏曰案三統歷二月節日在奎五度昏井二十二
度中去日九十七度旦斗五度中春分日在婁四度
昏柳五度中去日一百二度旦斗十六度中元嘉歷
日在壁一度昏井十度中旦箕四度中春分日在奎
七度昏東井三十度中旦斗四度中從奎五度至胃
六度在戌總曰降婁降降也婁斂也言物降落而收
斂斗星随天而轉一日一夜過轉一周而行一度故
正月建寅二月建卯也餘月昏旦中星皆舉二十八
宿此昏云弧中旦云建星中獨非二十八宿者由弧
星近井建星近斗井有三十三度斗有二十六度其
度既寬若舉井斗不知何日的至井斗之中故舉弧
星建星也然春分之時日夜中計春分昏中之星去
日九十一度今日在奎五度奎與鬼之初乃一百九
度所以不同者鄭雖云弧在鬼南其實仍當井之分
域故皇氏云從奎第五度為二月節數至井第十五
度得九十一度是弧星當井之十六度也若從井星
十六度至斗之初一百七十二度計昏中星與眀中
之星春秋分時相去分天之半應一百八十二度餘
但日入以後二刻半始昏不盡二刻半為眀昏眀相
去少晝五刻一刻有三度半彊五刻有十七度餘則
昏之中星去眀之中星一百六十五度餘則建星不
得在斗初在斗十度也此仲春之月昏弧中而尚書
云日中星鳥不同者孔安國註云書所舉星自取畢
見之義不謂南方之中也
其日甲乙其帝大皥其神句芒其蟲鱗其音角律中夾
鍾
鄭氏曰夾鍾者夷則之所生三分益一律長七寸二
千一百八十七分寸之千七十五仲春氣至則夾鍾
之律應周語曰夾鍾出四隙之細
孔氏曰夷則長五寸七百二十九分寸之四百五十
一今上生夾鍾當三分益一就夷則五寸之中取三
寸更益一寸為四寸餘有整二寸又於七百二十九
分寸之中有細分四百五十一此細分各三分之於
是一寸分為二千一百八十七分有四百五十一者
為一千三百五十三則是二千一百八十七分寸之
一千三百五十三也以整二寸各二千一百八十七
分則二寸總有四千三百七十四分益前一千三百
五十三總為五千七百二十七為實數但上生者三
分益一以實數更三分之各有一千九百九分以三
分益一則益一分一千九百九併前五千七百二十
七總為七千六百三十六為積分總數也然後除之
為寸一寸用二千一百八十七則三寸總用六千五
百六十一以三寸益前四寸為七寸餘有一千七十
五分不成寸是為夾鍾長七寸二千一百八十七分
寸之千七十五也鄭引周語者周語註夾鍾云夾助
陽四隙謂黃鍾大吕大蔟夾鍾凡助出四隙之微氣
令不滯伏於下也
其數八其味酸其臭羶其祀戶祭先脾始雨水桃始華
倉庚鳴鷹化為鳩
鄭氏曰始雨水以下皆記時候也倉庚驪黃也鳩搏
榖也漢始以雨水為二月節
孔氏曰雨水以下四事先後逐氣之早晚故周書時
訓驚蟄之日桃始華又五日倉庚鳴又五日鷹化為
鳩至秋則鳩化為鷹然後設罻羅鄭以倉庚為驪黃
者案釋鳥云倉庚商庚郭景純云即鵹黃也方言云
齊人謂之搏黍鳩搏榖者釋鳥云鳴鳩鴶鵴郭景純
云今之布榖也布摶聲相近或以為此鳥鳴布種其
榖漢初雨水為二月節後改驚蟄為二月節由氣有
參差故也
嚴陵方氏曰自上而下者皆曰雨然北風凍之則凝
而為雪東風解之乃散而為水孟春東風既解凍矣
仲春於是始雨水為一候積六候而成月故一歲則
有七十二候三候為一氣積六氣而成時故一歲則
有二十四氣此之所言者候而已候非其正也故或
先或後言之歷之所言者氣也氣則正矣故於氣至
則言之鷹好殺而擊以秋鼠好貪而出以夜皆隂類
也鳩鴽皆陽類也卯辰者陽之中故仲春則鷹化為
鳩季春則田鼠化為鴽盖隂為陽所化物理如此爵
乳子而集以春雉求雌而雊以朝皆陽類也蛤蜃皆
隂類也戌亥者隂之極也故秋則爵入大水為蛤孟
冬則雉入大水為蜃盖陽為隂所化物理如此草腐
則幽之類也螢則眀之類也季夏則腐草為螢盖離
之眀極於此故也是皆化而已於鷹鼠言化於腐草
爵雉則直言為何哉盖因形移易曰化鷹之為鳩鼠
之為鴽皆因形移易而已故言化腐草則植物也螢
則動物也爵雉飛物也蛤蜃潛物也植物為動飛物
為?則不特因形移易矣而化固不足以言之故皆
直言為而已
馬氏曰始雨水則隂陽交而成和也
山隂陸氏曰凡言始始於此耳據蟄蟲始振始雨水
桃始華至虎始交鵲始巢雷始收聲之類不言始容
或前此據獺祭魚鴻鴈來倉庚鳴鷹化為鳩之類桃
始華言始穉之也據夏小正孟春梅杏榹桃則華鳩
能鳩聚陽氣蒸變含血使鷙者能仁候之著者也使
走者能飛候之尤著者也復化為鷹不記夏小正曰
變而之不仁也
天子居青陽大廟乘鸞路駕倉龍載青旂衣青衣服倉
玉食麥與羊其器疏以達
鄭氏曰青陽大廟東堂當大室
山隂陸氏曰爾雅曰室有東西廂曰廟所謂青陽眀
堂總章玄堂大廟以其居正有左右廂故也若大室
無左右廂故曰大廟大室且曰大廟大室著青陽等
皆大廟也
是月也安萌芽養幼少存諸孤擇元日命民社命有司
省囹圄去桎梏毋肆掠止獄訟
鄭氏曰安萌芽至存諸孤助生氣也社后土也使民
祀焉神其農業也祀社日用甲省減也囹圄所以禁
守繫者若今别獄矣桎梏今械也在手曰梏在足曰
桎肆謂死刑暴尸也周禮曰肆之三日掠謂捶治人
皆順陽寬也
孔氏曰此一節論助其生氣止其獄刑后土者謂五
官之后土即社神也句龍為配社之人又為后土之
官也郊特牲云祀社日用甲用日之始即元日也召
誥戊午乃社于新邑用戊者周公告營洛邑位成非
常祭也囹牢也圄止也所以止出入皆罪人所舍也
獄周曰圜土殷曰羑里夏曰均臺秦曰囹圄漢曰若
盧魏曰司空案掌囚云上罪梏拲而桎拲為在手梏
與拲連文故知梏亦在手則桎在足也易童牛之梏
牛四足稱梏者牛無手前足施梏也肆陳也謂陳尸
而暴之周禮鄕士縣士皆肆之三日然春陽既動理
無殺人何得更有死尸盖是大逆罪甚容得春時殺
之殺則埋之故禁其陳肆
嚴陵方氏曰諸孤幼而無父者盖有亡之道故曰存
也天之窮民有四存之止及於孤者以其為人後存
之為助陽氣為大故也祭法曰大夫以下成羣立社
曰置社則民固有社矣然非天子命之無敢專祭焉
故擇元日而命之也且社土示也方春土發生之時
擇元日而祭之亦祈其土之利無不善而已郊特牲
言社日用甲則此言元日盖甲日也社日用甲則得
其善矣故謂之元日焉凡祭社而稷必從之此止言
命民社者特舉重以眀輕爾囹圄桎梏見文王世子
解肆則陳其尸掠則訊以掠獄訟見王制解夫囹圄
不可去故曰省省所以察之也桎梏可去故曰去去
所以除之也肆掠之行主乎吏故曰無所以禁之也
獄訟之作自乎下故曰止所以息之也凡此皆所以
消隂事而已
馬氏曰凡植物始茁為萌浸長為芽動物始生為幼
未壯為少植物欲其無踐履故曰安萌芽動物欲其
無殄滅故曰養幼少孤者天民之窮欲其無天絶故
曰存諸孤凡日始於甲物成於辛日始於甲而社用
之者地以形成物而肇地事者氣也氣自甲而始故
用是以社物成於辛而郊用之者天以氣始物而終
天事者形也形至辛而成故用是以郊天地相合萬
物資焉故曰郊以眀天道社以神地道萬物資氣於
天故郊於孟春資生於地故社於仲春省囹圄去桎
梏毋肆掠止獄訟則方天地作解之時人應是而為
解之事也
丘氏曰唐李林甫等註月令擇元日命民社元日近
春分前後戊日與今註不同以社祭土土畏木甲屬
木故不用甲用戊者戊屬土故召誥曰越翼日戊午
乃社于新邑郊特牲用甲當是異代之禮
金華應氏曰元日祈于上帝所以祀天也元日命民
社所以祀地也乾始坤生事之如一不容有異心也
故祈帝祀社皆曰元日而親耕則曰元辰而已載芟
之詩曰春藉田而祈社稷則藉田固以祈社稷矣而
此復曰命民社者盖藉田之祈王所自為立之王社
也命民社者王為羣姓所立之大社也同於為社而
先後則有等差因事以為教也郊用辛乾位也氣之
藏也超乎物無為而尊天之道也社用甲震方也物
之生也役於乾有用而勞土之象也肆縱也肆掠謂
肆意笞箠也盖雖輕刑不敢縱意也肆固為暴尸之
刑而與掠並言則輕重不倫且桎梏猶欲去之而況
敢暴尸乎
是月也玄鳥至至之日以大牢祠于高禖天子親往后
妃帥九嬪御乃禮天子所御帶以弓䪅授以弓矢于高
禖之前
鄭氏曰玄鳥燕也燕以施生時来巢人堂宇而孚乳
嫁娶之象也媒氏之官以為候高辛氏之世玄鳥遺
卵娀簡吞之而生契後王以為媒官嘉祥而立其祠
焉變媒言禖神之也周禮天子有夫人有嬪有世婦
有女御獨云帥九嬪舉中言也御謂從往侍祠天子
所御謂今有娠者於祠大祝酌酒飲於高禖之庭以
神惠顯之也帶以弓䪅授以弓矢求男之祥也王居
眀堂禮曰帶以弓䪅禮之禖下其子必得天材
孔氏曰此一節論天子親祭高禖妃嬪從行之事大
戴禮云有娀氏之女曰簡狄高辛氏之世有此吞鳥
之異是為禖官嘉祥後代之王立此高辛而為禖神
也蔡邕以為高者尊也謂尊高之禖非謂高辛為禖
又毛傳云姜嫄從帝祠於郊禖又云簡狄從帝祠於
郊禖則是姜嫄簡狄之前先有禖神矣案鄭志焦喬
答王權言之則契已前祭天南郊以先禖配之故謂
之郊禖後王既以高辛之君立為禖神以配天其古
昔先媒則廢之矣此祭高禖是祭天高禖為配祭之
神祭天特牲此用大牢者謂配祭之人也周禮媒氏
註云禖之為言謀合異類使和成者但不知初為媒
者其人是誰案世本伏羲制以儷皮嫁娶之禮既用
之配天其尊貴先媒當是伏羲也
嚴陵方氏曰后妃與關雎所稱同義九嬪御者九嬪
與九御也御即女御也女御八十一人每九人則屬
一嬪故謂之九御言九嬪則包夫人言九御則包世
婦矣以周官内宰考之故知其如此天子所御謂御
而幸之者亦見曲禮琴瑟不御解禮謂酌之以酒也
射者男子之事弓矢者男子之祥也男子生而懸弧
者以此䪅則弓衣也帶以弓䪅者示其有能受之資
也授以弓矢者予之以所求之祥也
是月也日夜分雷乃發聲始雷蟄蟲咸動啓戸始出先
雷三日奮木鐸以令兆民曰雷將發聲有不戒其容止
者生子不備必有凶災
鄭氏曰發聲發猶出也容止猶動静主戒婦人有娠
者也
孔氏曰先記時候以應節後言時候以應二分二至
所應不同故重記之日夜分謂晝夜漏刻馬融云晝
夜各五十刻據日出入為限蔡邕以為星見為夜日
入後三刻日出前三刻皆屬晝晝有五十六刻夜有
四十四刻鄭康成註尚書云日中星以為日見之漏
五十五刻不見之漏四十五刻與蔡校一刻大略亦
同雷是陽氣之聲將上與隂相衝季冬雷在地下則
雉應而雊孟春動於地之上則蟄蟲應而振出至此
升而動於天之下其聲發揚也以雷出有漸故曰乃
云始電者電是陽光陽微則光不見此月陽氣漸盛
以擊於隂其光乃見故云始電戶謂穴也蟲發所蟄
之穴蟄早者孟春乃出則左傳啓蟄而郊是也蟄晚
者二月始出故此云蟄蟲咸動玉藻云迅雷甚雨則
必變雖夜必興衣服冠而坐所以畏天威也小人不
畏天威懈慢䙝瀆或至夫婦交接君子制法不可指
斥言之故曰有不戒其容止者言此時夫婦交接生
子支節性情必不備其父母必有災也
嚴陵方氏曰日陽也夜隂也故陽長而隂消則日長
夜短隂長而陽消則夜長日短皆非隂陽之中也夫
陽生於子終於午至卯而中分隂生於午終於子至
酉而中分故春為陽中而仲月之節為春分秋為隂
中而仲月之節為秋分春秋之分則隂陽適中而日
夜無短長之差故於其月每言日夜分也然春分以
陽為主故繼言雷乃發聲秋分以隂為主故繼言雷
始收聲於發聲言乃於收聲言始盖乃為繼事之辭
始為肇事之辭以夫始必有終終則有始故也電光
則火光也故始陽中之月始於陽中之月則終於隂
中之月可知矣蟄蟲咸動啓戶始出以感雷而動故
也節有驚蟄其義出此孟春言蟄蟲始振則振而已
猶未出也至此然後動而出焉亦見彼解唯其以雷
發之月而出則亦以雷收之月而入也故後繼言蟄
蟲坏戸者以此夫雷之發聲也隂陽家可以數推焉
故先雷三日奮木鐸以令兆民必先三日則有先甲
之意奮鐸則所以警衆也鐸必以木則令民以文事
故也奮則奮其力而振之也雷之發聲所以振天之
威也聞之者其可以不戒乎有不戒其容止者生子
不備必有凶災無足怪也不備言百骸九竅之或虧
以其感怠慢之氣而孕故如此凶者吉之對災者祥
之對以人言則曰吉凶以天言則曰災祥凡此皆奮
木鐸所令之言也所奮之人亦遒人小宰之類歟
日夜分則同度量鈞衡石角斗甬正權概
鄭氏曰因晝夜等而平當平也同角正皆謂平之也
丈尺曰度斗斛曰量三十斤曰鈞稱上曰衡百二十
斤曰石甬今斛也稱錘曰權概平斗斛者
孔氏曰度量鈞衡之等人之所用當須平均人君於
晝夜分等之時而平正此當平之物也鄭註丈尺曰
度以下皆漢書律歷志文
嚴陵方氏曰形而上者謂之道而隂陽之氣運焉形
而下者謂之器而隂陽之理寓焉道則體乎天器則
用乎人體乎天者既適其中矣用乎人者可以失其
中乎此同度量之類所以必在乎日夜分之月也秋
之日夜分不曰均衡石而曰平權衡不曰正權概而
曰正鈞石者亦相備而已
馬氏曰象者天之所為也器者人之所為也王者觀
象於天然後稽器於人則上承天之所為下以正其
所為故也盖必待日夜分而同度量權衡者則自舜
以來盖有是法矣石出於衡斗甬出於量權者衡之
用也概者量之用也
山隂陸氏曰鈞讀如四鍭既鈞之鈞衡石斗甬待權
概而後正今鈞衡石角斗甬以正權概變也變者陽
事若隂有順而已故仲春鈞衡石以角斗甬以正權
概仲秋平權衡以正鈞石以角斗甬
長樂陳氏曰㮚氏以鬴為量而法止於三則升豆鬴
是也律歷志以斛為量而法備於五龠合升斗斛是
也法止於三故自升而上登之以四則升四而豆豆
四而鬴故鬴六斗四升法備於五故自合而上登之
以十則合十為升升十為斗斗十為斛故斛十斗然
㮚氏之鬴深尺内方尺而圜其外其重一鈞律歷志
之斛亦方尺而圜其外其重二鈞其方尺圜外則同
而所容之多寡所權之輕重不同何也周禮璧羨之
制從十寸横八寸皆為度尺鬴如之則外深尺者十
寸之尺也内方尺者八寸之尺也自方八寸而八之
則為方六十四寸漢無八寸之尺斛之内方皆十寸
也故言方寸而不言深尺自方十寸而十之則為方
百寸此其實所以不同也㮚氏之制旁為升臀為豆
腹為鬴律歷志之制左耳為升右耳為合龠臀為斗
腹為斛盖内方所以處數外圜所以利用耳高而小
臀卑而博故因其小者為升合因其博者為斗豆則
古之制器尚象豈徒然哉律歷志五量止於斛左傳
釡十則鍾聘禮十六斛曰藪十藪曰秉四秉曰筥其
法亦起於斛故也月令曰角斗甬管子曰角量也皆
謂之法則月令之甬管子之角皆量器也鄭康成以
甬為斛而飲器四升曰甬豈此類歟經傳鬴或作釡
庾或作逾區或作鏂升或作勝盖古字通用(禮書)
是月也耕者少舍乃修闔扇寢廟畢備毋作大事以妨
農之事
鄭氏曰舍猶止也因蟄蟲唘戸耕事少閒而治門戶
也用木曰闔用竹葦曰扇畢猶皆也凡廟前曰廟後
曰寢大事兵役之屬
孔氏曰左傳晉州綽以枚數闔闔是齊城門闔用木
也此扇與闔相對文也此耕者謂庶人庶人蓽門故
知竹葦曰扇廟是接神之處其處尊故在前寢是藏
衣冠之處對廟為卑故在後但廟制有東西廂有序
寢制唯室而已故釋宫云室有東西廂曰廟無東西
廂有室曰寢是也
嚴陵方氏曰農之作也則出而在田農之息也則入
而在舍方春東作之時而不可久妨也故以少為言
焉寢廟畢備則事死如事生故也毋作大事以妨農
之事者非若闔扇之小事則於農之事有所妨矣故
制之使毋焉
馬氏曰詩曰三之日于耜則三陽之月載始南畝也
四之日舉趾則四陽之月皆作而耕矣然此曰耕者
少舍乃修闔扇則亦唘其向之塞闢其戸之墐者而
已寢廟畢備則以其所以養人者事神也
山隂陸氏曰細言闔扇大言寢廟以著其餘莫或不
修也此之謂畢備
是月也毋竭川澤毋漉陂池毋焚山林
鄭氏曰順陽養物也畜水曰陂穿地通水曰池
嚴陵方氏曰川澤之物非竭其水則不可以盡取故
於川澤曰竭陂池之物漉之以網罟則可以盡之矣
故於陂池曰漉此小大之辨也毋竭川澤毋漉陂池
則主漁者言之也毋焚山林則主田者言之也凡此
皆所以遂生物之理而已
天子乃鮮羔開冰先薦寢廟
鄭氏曰鮮當為獻聲之誤也獻羔謂祭司寒也祭司
寒而出冰薦於宗廟乃後賦之春秋傳曰古者日在
北陸而藏冰西陸朝覿而出之其藏冰也深山窮谷
固隂沍寒於是乎取之其出之也朝之禄位賓食喪
祭於是乎用之其藏之也黑牡秬黍以饗司寒其出
之也桃弧棘矢以除其災其出入也時食肉之禄冰
皆與焉大夫命婦喪浴用冰祭寒而藏之獻羔而唘
之公始用之火出而畢賦自命夫命婦至於老疾無
不受冰
孔氏曰鄭恐獻羔是祭於寢廟故云祭司寒下引左
傳祭寒而藏之既藏而祭司寒眀唘亦祭之也薦於
宗廟謂仲春乃後賦之謂孟夏故凌人云夏頒冰左
傳云火出而畢賦是也鄭註從古者以至無不受冰
皆左傳文案昭四年春大雨雹季武子問於申豐申
豐對以此辭北陸謂十二月日在虚之時西陸謂四
月日在昴畢之時固隂沍寒者沍閉也謂堅固之隂
閉塞不通陽之處朝之禄位謂大夫以上桃去不祥
棘則刺禦惡火出而畢賦者畢盡也謂應是得冰之
人無問尊卑盡賦與之
長樂陳氏曰人子之於親飲食與藥必先嘗而後進
四時新物必先獻而後食寢廟之薦新盖亦推其事
先之禮以盡其誠敬而已先儒謂廟藏神主而祭以
四時寢藏衣冠几杖之具而祭之以新物然國語曰
大寒取名魚登川禽嘗之寢廟月令四時新物皆先
薦寢廟者盖有寢者薦於寢無寢者薦於廟非謂薦
止於寢也月令雜記秦禮秦出寢於陵則月令所謂
寢廟豈皆廟後之寢乎古者掌外事之兆有典祀掌
廟有守祧掌寢有隸僕故典祀若以時祭祀則帥其
屬而修除徵役於司隸而役之守祧其廟則有司修
除之其祧則守祧黝堊之隸僕祭祀修寢則薦新盖
亦修焉觀詩序言薦魚獻鮪而詩言以享以祀月令
言以共寢廟之祀則薦新亦謂之祀也祭僕大喪復
于小廟隸僕大喪復于小寢大寢小寢高祖以下之
寢廟也大寢始祖之寢也復于廟則小廟而已于寢
則及大寢者以廟嚴於寢故也(禮書)
嚴陵方氏曰古者鑿冰於建丑之月則以重隂方固
而達陽氣也藏冰於建寅之月則以少陽尚㮚而閉
隂氣也開冰於建夘之月則以陽方中而順中氣也
頒冰於建已之月則以陽方盛而禦暑氣也夫開冰
陽事也故用羔羊為大畜故也不以羊而以羔者方
少陽用事之時而又品物少故也先薦寢廟者所以
重時物且不敢以人之餘而奉神也既曰寢又曰廟
何也盖王者之於祖禰以人道事之則有寢以神道
事之則有廟王者七廟而周官隸僕止掌五寢者以
二祧將毁先除其寢去事有漸故也祭神道也薦人
道也季春之薦鮪孟夏以彘嘗麥仲夏以雛嘗黍羞
以含桃孟秋農乃登榖天子嘗新仲秋以犬嘗麻季
秋以犬嘗稻季冬之嘗魚所言之意亦若是而已
山隂陸氏曰鮮讀如字擊牲曰鮮言鮮者嫌於不殺
知然者以下云祀不用犧牲據此小祀用牲唯開冰
上丁命樂正習舞釋菜天子乃帥三公九卿諸侯大夫
親往視之仲丁又命樂正入學習樂
鄭氏曰樂正樂官之長也命習舞者順萬物始出地
鼓舞也將舞必釋菜於先師以禮之夏小正曰丁亥
萬用入學親往視之順時達物也仲丁習樂者習歌
與八音為季春將合樂也
孔氏曰孟春習舞此仲春又云習舞皆以春陽既動
萬物出地王者習舞所以應之此習舞即大胥春入
學舍菜合舞一也據人所學謂之習舞節奏齊同謂
之合舞此亦謂之大合樂故文王世子凡大合樂註
春舍菜合舞秋頒學合聲孟春習之至仲春習而合
之自是春秋常所合樂也非為季春而習舞也故大
胥春合舞秋合聲自是春秋之常事也孟春習舞及
仲春習舞仲丁習樂并季春合樂皆在大學仲春釋
菜合舞季春大合樂皆天子親往餘則不也孟夏習
合禮樂為當月飲酎以仲春習舞習樂命樂正此則
稍輕故唯命樂師此習禮樂亦在學但天子不親往
孟夏又云飲酎用禮樂鄭註飲之於朝正尊卑天子
親在不云樂正文不備也仲夏樂師修鞀鞞鼓為大
雩帝用盛樂預修習也雩帝之時則命樂正天子親
往其季夏以土王孟秋仲秋又隂始國無大事不用
樂也季秋亦得習吹者為將大饗帝也其習吹亦在
學樂師習之天子不親往但文不備所以習吹者鄭
云春夏重舞秋冬重吹但以重為主其實春亦有吹
秋亦有舞案大胥秋頒學合聲周禮也月令仲秋無
合聲者殷法也或即此季秋習吹是也孟冬大飲烝
亦用禮樂在大學天子亦親往季冬命樂師大合吹
者歲終王與族人燕於大寢其事輕故命樂師也鄭
以經習舞釋菜連文恐共是一事故云將欲習舞必
先釋菜必知然者案文王世子云釋菜不舞是知釋
菜不為舞也必知先有釋菜者以大胥云舍菜合舞
舍即釋也引夏小正證習舞之意謂用此萬舞以入
學上習舞釋菜鄭不云為季春合樂則仲春合舞自
當為之不為季春合樂而習也仲春習舞雖不為季
春而習但孟春仲春習舞已久不須更習故知仲丁
唯習歌與八音歌謂合聲也八音謂樂器響也
廬陵方氏曰先儒謂釋菜在合舞之前以大胥先舍
菜也案此先習舞後釋菜以春陽動舞以應之則以
習舞為主大胥先釋菜而後合舞以入學教人必禮
先師則以舍菜為主二者先後不同先儒誤矣
嚴陵方氏曰凡言釋奠則有飲焉言釋菜則以芹藻
之類而已學記所謂皮弁祭菜是也於仲春釋菜則
以品物少故也於始教祭菜則以示敬道故也以事
言則曰釋以禮言則曰祭其實一也餘見孟春樂正
入學習舞解
馬氏曰親往視之為道之存故也釋菜用丁為文眀
故也耕藉用亥亥為天倉
山隂陸氏曰凡春習舞皆月習之於此乃釋菜爾據
季秋入學習吹夏小正曰丁亥萬用入學言用者舞
於是用焉
是月也祀不用犧牲用圭璧更皮幣
鄭氏曰為季春將選而合騰之也更猶易也當祀者
古以玉帛而已
孔氏曰以季春將騰合牝牡不用殺其犧牲其應祀
之時圭璧更易此犧牲非但用圭璧更易又用皮幣
以更之故在圭璧皮幣之中上下有也此謂祈禱小
祀若大祀則依常法大牢祀高禖是也
山隂陸氏曰此言去犧牲爾其它猶在鄭氏謂當祀
者以玉帛而已非是即大祀猶用犧牲徒皮幣耳猶
以圭璧代之其仁意遠矣
馬氏曰是月也大牢祀於高禖而獻羔開冰此祀不
用犧牲非古也古之制器者尚其象故圭銳而璧圜
其備物也致其義故皮以致其文而幣以致其實其
用不同不可僭也此月用圭璧更皮幣則非古也
仲春行秋令則其國大水寒氣總至寇戎來征行冬令
則陽氣不勝麥乃不熟民多相掠行夏令則國乃大旱
煖氣早來蟲螟為害
鄭氏曰大水寒氣酉之氣乘之也八月宿直昴畢畢
好雨寇戎来征金氣動畢又為邊兵也陽氣不勝麥
乃不熟子之氣乘之也十一月為大隂民相掠隂姦
衆也國旱煖氣午之氣乘之也蟲螟暑氣所生為災
害也
孔氏曰畢七星十六度主邊兵大水地災也寒氣天
災也寇戎人災也陽氣不勝天災也麥不熟地災也
民相掠人災也大旱煖氣天災也蟲螟為害地災也
行令失所人災之應故無其災
嚴陵方氏曰多雨故其國大水也水之氣為寒故寒
氣總至寇戎来征則感金氣而然也凡此皆酉之氣
乘之麥以秋稼至夏乃穡仲春則向成矣而陽氣不
勝故麥乃不熟也民多相掠則以陽不勝隂故也凡
此皆子之氣乘之行夏令而陽亢故大旱大旱故煖
氣早来蟲螟則煖氣所生也且螟食苗心夏以盛德
在火而心屬焉則其為害亦以類而已故孟夏仲冬
之行春令言蝗仲夏之行春令言螣各以類應焉凡
此皆午之氣乘之
季春之月日在胃昏七星中旦牽牛中
鄭氏曰季少也季春者日月會於大梁而斗建辰之
辰也
孔氏曰案三統歷三月節日在胃七度昏張二度中
去日一百七度旦斗二十六度中清眀日在昴八度
昏翼四度中去日一百一十一度旦女二度中元嘉
歷三月節日在婁六度昏柳十二度中旦斗十四度
中三月中日在胃九度凡三十度日月行一會凡三
十度故三月日在胃七度案律歷志大梁初日在胃
七度是也昏七星中者律歷志云胃十四度昴十一
度畢十六度觜二度參九度井三十三度鬼四度柳
十五度七星七度從胃七度至七星之初度有九十
九度以日漸長日没之時稍在酉北去七星之初九
十八度故昏時七星在南方之中旦牽牛中者從七
星之初至牽牛之初也
其日甲乙其帝大皥其神句芒其蟲鱗其音角律中姑
洗
鄭氏曰姑洗者南吕之所生也三分益一律長七寸
九分寸之一季春氣至則姑洗之律應周語曰姑洗
所以修絜百物考神納賓
孔氏曰南吕六二上生姑洗之九三南吕長五寸三
分寸之一就南吕三分益一取三寸益一寸為四寸
餘有整二寸三分寸之一整二寸者各九分之二九
為十八分寸之一者為三分總二十一分三七二十
一三分益一更益七分總二寸八分以九分為一寸
二十七分為三寸益前四寸為七寸餘有一分在故
云律長七寸九分寸之一
其數八其味酸其臭羶其祀戶祭先脾桐始華田鼠化
為鴽虹始見蓱始生
鄭氏曰桐始華以下皆記時候也鴽鴾毋螮蝀謂之
虹蓱萍也其大者曰蘋
孔氏曰鴽鴾毋爾雅釋鳥文毋當作牟謂䳺也凡云
化者易曰乾道變化謂先有舊形漸漸改者謂之變
雖有舊形忽改者謂之化及本無舊形非類而改亦
謂之化故鄭註周禮云能生非類曰化也螮蝀謂之
虹爾雅釋天文郭氏云雄者曰虹雌者曰蜺雄謂眀
盛者雌謂闇微者虹是隂陽交會之氣純隂純陽則
虹不見若雲薄漏日日照雨滴則虹生
山隂陸氏曰桐始華蔡邕曰木之後華者也穉之故
曰始餘已見桃始華解夏小正曰鴽䳺也
馬氏曰田鼠化為鴽則隂類之慝者遷乎陽而其性
和也萍始生則隂物之浮以承陽者也
嚴陵方氏曰虹者天地訌潰之氣也隂干陽所乃見
而出故又謂之蝀焉陽方得中則隂莫能干至於辰
則已過中矣故為隂所干而虹見也且氣以有所干
而交以無所干而辨故虹以隂陽交而見以隂陽辨
而藏焉季春則隂陽向乎交矣故始見孟冬則隂陽
極乎辨矣故藏不見也萍為陽之所浮者也季春則
陽生物之功極矣故萍始生焉
天子居青陽右个乘鸞路駕倉龍載青旂衣青衣服倉
玉食麥與羊其器疏以達
鄭氏曰青陽右个東堂南偏
是月也天子乃薦鞠衣于先帝命舟牧覆舟五覆五反
乃告舟備具于天子焉天子始乘舟薦鮪于寢廟
鄭氏曰鞠衣黃桑之服先帝大皡之屬為將蠶求福
祥之助也舟牧主舟之官也覆反舟者備傾側也薦
鮪進時美物也
孔氏曰依禮祭五帝自服大裘今薦鞠衣色如鞠塵
象桑葉始生鞠者草名花色黃與桑同色又當桑生
之時故鄭云黃桑之服盖薦於神坐為蠶求福也知
先帝大皥之屬者以其言先不言上故知非天蠶功
既大總祭五方之帝於眀堂故鄭云之屬案爾雅釋
魚云鮥鮛鮪郭景純云似鱣而小一本云王鮪似鱣
口在頷下音義云大者為王鮪小者為鮛鮪似鱣長
鼻體無鱗甲
廬陵胡氏曰案禮記五帝自服大裘不薦鞠衣又於
帝言先眀非五帝也案此經下云祈麥實安知非祈
麥乎蠶桑后妃事非天子所當與
長樂陳氏曰將耕也祈榖于上帝所以祈有秋將蠶
也薦鞠衣于先帝所以祈有春鞠衣后服也其色象
鞠鞠之華以隂中其色則隂盛色也后蠶服此則率
内外命婦而蠶使天下之嬪婦取中焉后之盛事也
薦鞠衣于先帝則是薦之於神所以告將服之以蠶
也盖王與后常相資以成禮者也故建國則王立朝
后立市祭祀則王獻尸后亞獻賓客則王祼獻后亞
之王藉則后帥六宫之人生穜稑之種以獻后蠶則
君皮弁素積卜三宫之夫人世婦之吉者蠶于蠶室
凡此皆内外相資以成禮者也然則天子薦鞠衣于
先帝不亦宜乎
嚴陵方氏曰覆以視表反以視裏待至尊所乘不得
不防其傾漏故也覆反必至於五則至於再至於三
而慎之至也禮有告具告備曰具則苟具而已備則
無所不備焉告舟備具于天子者以見精粗無不至
也必乘舟而後薦鮪者所以示親漁也盖先王之饗
親牲必親牽殺必親射凡以致其敬而已則乘舟而
後薦鮪豈為過哉魚之品多矣然薦必以鮪者為其
特大謂之王鮪者以此
馬氏曰舟所以涉險危事也以至尊履危事其戒慎
之至宜如此也
禮記集說卷四十
