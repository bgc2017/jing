禮記集說卷七宋衛湜撰
進劒者左首進戈者前其鐏後其刃進矛戟者前其鐓
進几杖者拂之效馬效羊者右牽之效犬者左牽之執
禽者左首飾羔鴈者以繢受珠玉者以掬受弓劒者以
袂飲玉爵者弗揮凡以弓劒苞苴簞笥問人者操以受
命如使之容
鄭氏曰左首尊也銳底曰鐏平底曰鐓几杖尊者所
馮依拂去塵敬也效猶呈見用右手便也犬齛齧人
右手當禁備之執禽左首亦尊也繢畫也諸侯大夫
以布天子大夫以畫受珠玉以掬慎也掬手中也受
弓劒以袂敬也弗揮為其寳而脆也問猶遺也苞苴
裹魚肉或以葦或以茅簞笥盛飯食者圓曰簞方曰
笥如使之容謂使者
孔氏曰此進劒謂進授與人時也首劒拊環也少儀
云刀郤刃授穎穎鐶也春秋傳魯定公十年叔孫之
圉人欲殺公若偽不解禮而授劒末杜註以劒鋒末
授之以鋒為末則鐶是首也少儀又云澤劒首鄭註
澤弄也劒刃不容弄正是劒鐶也客在右主人在左
劒以首為尊以尊處與主人也戈鉤孑戟也如戟而
横安刃但頭不向上為鉤也直刃長八寸横刃長六
寸刃下接柄處長四寸並廣二寸用以鉤害人也刃
當頭而利故不持向人鐏在尾而鈍向人為敬矛如
鋌而三廉也戟今之戟也古作戟兩邊皆安横刃長
六寸中刃長七寸半横刃下接柄處又長四寸半並
廣寸半鐓矛戟柄尾也以平向人敬也亦應並授不
云左右而云前後者互文也若相對則前後也若並
授則左右也前云獻杖執末此云拂之亦互文也或
云進几者以彎外授人亦順也馬羊多力人右手亦
有力故用右手牽掣之少儀云獻犬則右牽之彼是
田犬畜犬不齧人此是充食之犬故左牽之而右手
防禦也狗犬通名分言之則大者為犬小者為狗爾
雅云未成豪曰狗禽鳥也左陽也首亦陽也左首謂
横捧之並授則主人在左以鳥首授之飾覆也畫布
為雲氣以覆羔鴈為飾以相見也士相見禮云飾之
以布不言繢鄭謂彼是諸侯之卿大夫卑但用布此
天子之卿大夫尊故畫之也珠玉若受之置在手中
不用袂承之恐墜落也受弓劒者不露手取之用衣
袂承接之以為敬也玉爵玉杯也揮振去餘也左傳
奉匜沃盥既而揮之是矣凡謂凡此數事皆同然苞
者以草包裹詩云白茅包之既夕禮云葦苞長三尺
是也苴者以草藉器而貯物簞笥俱是竹器亦以葦
為之問人者謂因問有物以遺之或自有事問人或
聞彼有事而問之悉有物以表其意使者操持此上
諸物以進受尊者之命如臣為君聘使受君命先習
其威儀進退令如其至所使之國時之儀容故云如
使之容
藍田吕氏曰進者以物共尊者之用非獻也效者致
之尊者之前使之見非進也劒也戈也矛戟也三者
皆兵也進兵者後其刃敬也少儀曰凡有刺刃者以
授人則辟刃是也拂之者去塵以進之敬也少牢饋
食主人左手縮之以右袂進拂几三二手横執几進
授尸於筵前此進几之儀羊馬豢畜之獸馴而易制
故右牽之便也少儀牛則執紖馬則執靮皆右之犬
雖豢畜然吠非其主或有噬人之患故左牽而以右
手制之如臣虜之比也少儀云犬則執緤執禽者左
首謂贄也禽贄若卿執羔大夫執鴈士執雉庶人執
鶩工商執雞是也士相見禮云贄冬用雉夏用腒左
頭奉之飾羔鴈以繢者以繢飾其布也弓劒藉之以
袂文也弓劒比於珠玉不慮其失墜故得盡其文也
玉器宜謹故弗揮聘禮曰小聘曰問問者久不相見
使人問安否以講好也義如諸侯之相聘禮則殺之
也詩云之子之順之雜佩以問之如弓劒苞苴簞笥
皆可以問人者也弓劒玩好也苞苴魚肉果實也書
曰厥包橘柚易曰包有魚詩曰野有死麕白茅包之
是也簞論語一簞食是也笥以盛衣服書曰惟衣裳
在笥是也所以使問者操是物以受命於尊者如使
臣受命於君之容所以敬命也
山隂陸氏曰馬羊火畜也禮之屬也故右牽之濟以
義也犬金畜也義之屬也故左牽之以仁濟焉義也
示以仁禮也示以義禽若羔鴈之類左首向人焉案
士相見禮下大夫以鴈飾之以布言飾則繢可知鄭
氏謂諸侯大夫以布天子大夫以畫此讀士相見禮
之誤也
馬氏曰禮曰無辭不相接也無禮不相見也欲民之
毋相䙝也相見以贄為此也卿執羔大夫執鴈而飾
之以繢者君子交接之禮以文為貴蓋位彌尊而禮
彌文也苞苴簞笥物之微者也操而遺人必習其威
儀進退如使者之容以禮將之也故聘義使者聘而
誤主君弗親饗古之人相厲以禮如此
金華應氏曰自獻魚鼈至於效犬執禽皆細别其獻
物之宜而一物必有一儀也自飾羔鴈至於飲玉爵
又略叙其飾物之文而重其物必重其禮也終則緫
之曰凡以弓劒苞苴簞笥問人者舉其凡以該上文
所列之目也蓋曰獻曰遺曰進曰效雖不同而皆所
以為問也當其受命主人之時物雖未至於所遺之
家而其操執有儀已若與之相為揖遜周旋而無愧
乎使者之容矣
凡為君使者已受命君言不宿於家君言至則主人出
拜君言之辱使者歸則必拜送于門外若使人於君所
則必朝服而命之使者反則必下堂而受命
鄭氏曰急君使也言謂有故所問也聘禮曰君有言
則以束帛如饗禮君言至以下謂敬君命也此謂國
君問事於其臣若使人以下此臣有所告請於其君
孔氏曰此一節論相聘問及君臣使人相告之事受
命謂受得君命為聘使君言謂受君言宜急去不得
停留宿於家聘禮既受命遂行舍於郊是也君之所
言謂有事故或問其臣或問他人鄭註聘禮記有故
謂災患及時事相告如春秋告糴乞師言田之類是
也有言必有物將之故鄭引聘禮束帛證之君使初
至則主人出門拜迎君命辱者言屈辱尊者之命來
也君之使去又出拜送門外去既送出門則知初至
迎亦出門也若臣有故而遣使告君必朝服命使也
命使言朝服則君言至亦朝服可互見矣使者從君
處還則必下堂拜受君命去不下送反而下迎者尊
君命也不出門者已使卑於君使也不言拜從上可
知也
藍田吕氏曰人臣之義莫大乎敬君敬君莫大乎敬
命受君命不宿於家不敢留也君言至則出拜使者
反下堂而受命不敢不聽也二者皆敬之至也
嚴陵方氏曰不宿於家以見銜君之命而不遑啓處
也周公言予不敢宿則禋于文王武王與此同義上
曰命蓋主於所使之人下曰言蓋主於所問之事
長樂陳氏曰為人臣者無以有已故將軍受命之日
則忘其家臨軍誓衆則忘其親援桴而鼔則忘其身
然則為君使者豈異是哉此聘禮所以言釋幣遂行
此所以言不宿於家也大夫見於國君國君拜其辱
況君言至乎孔子問人於他邦再拜而送之況使人
於君所乎言朝服而命之則知拜辱拜送亦朝服也
言拜辱拜送則知朝服而命之亦拜之也拜送於門
外則拜辱亦門外也
吳郡范氏曰人君所以為國者恃其命令足以鼓舞
臣下而已命令重則其政舉命令輕則其事隳人臣
敬君之命如雷霆之不敢侮蓋以吾君之所以為國
者在焉故曲禮敘尊敬君命之說為尤詳朝受君言
夕舍於郊非必使事如此其急也不敢慢君之命也
使者以君言至出而拜迎出而拜送非拜使者也拜
君之命也使人請命于君其往則朝服而遣之其反
則下堂而受之非嚴使人也嚴君之命也人君深居
九重之中而動化萬里之外命令所至奔走奉承其
震動如此是以聖主兢兢業業不敢忽於出令審之
而勿輕發守之而勿輕變使天下致敬而取則觀聽
不惑而後治功可成也
馬氏曰孔子問人於他邦必再拜而送之況於君所
乎朝服而命下堂而受非敬使也敬君之義也
博聞強識而讓敦善行而不怠謂之君子君子不盡人
之歡不竭人之忠以全交也
鄭氏曰敦厚也歡謂飲食忠謂衣服之物
孔氏曰此明君子所行之事也明與人交者不宜事
事悉受若使彼罄盡則交結之道不全若不竭盡交
乃全也
長樂劉氏曰多識前言往行者聞之博也窮理盡性
以至於命者識之強也博聞矣強識矣而猶未敢以
為能也於是自卑而尊人抑己以崇德日新力行而
無厭怠斯其所以為君子歟是以人人仰其學行竭
乎恭敬以親之所以致其歡也而益加恐懼不敢盡
人之歡焉人人慕其德義竭乎忱誠以奉之所以致
其忠也而愈謙晦不敢竭人之忠焉此君子所以行
日礪而德日新使往來者日增敬慕終而始之弗敢
懈也是故全交之道日新德行以為之本
長樂陳氏曰博聞強識知之者也知常患於不遜篤
善行則行之者也行常患於怠知矣而能遜行矣而
不怠然後謂之君子蓋聞識自外入善行由中出自
外入者易實故處之以虛由中出者易倦故濟之以
勤顔子好學而不伐善所謂博聞強識而遜者也三
月不違仁所謂篤善行而不怠者也君子責己重以
周責人輕以約故盡歡以交人而不盡人之歡竭忠
以交人而不竭人之忠孟子曰愛人不親反其仁禮
人不荅反其敬夫愛人至於不親禮人至於不荅猶
且自反而不責人則於其交也庸可責其歡忠之盡
乎詩曰寧適不來微我有咎此之謂也
嚴陵方氏曰夫人幼而學之壯而欲行之則學之然
後行也故其序如此歡所以交於外忠所以交於内
盡人之歡則人之所以施我之禮厚矣我或無以報
之則人將有責於我而交之迹得無虧於外乎竭人
之忠則人之所以感我之誠至矣我或無以應之則
人將有怨於我而交之情得無虧於内乎故君子不
盡人之歡不竭人之忠所以全交也全則終始一焉
若耳餘之有初竇灌之凶終則虧矣
廣安游氏曰多能者常失於傲而自與為善者常失
於苟有得焉而止今也博聞強識而居之以讓敦善
行而加之以不怠謂之君子宜矣盡歡竭忠註䟽說
亦通古之制禮者於衣服飲食辭讓之際固有取於
此然不止於此也其人於己所求歡以承命則其求
宜有所止求而不止則歡有時而窮故其人之歡不
可求之以盡也其人於己所望盡忠竭誠然所望當
有所止苟望之而不止則忠有時而窮故其人之忠
不可使至於竭也盡人之歡如虞公求玉於虞叔叔
既獻之而又求其寳劒故虞叔遂伐虞公此盡人之
歡也楚共王歸知罃而問何以報我知罃不應而楚
子責以必報不榖是竭人之忠也如古注之說則不
盡人之歡若陳敬仲之樂飲而不繼以燭是矣不竭
人之忠若孔子出行不假雨具於子夏是矣君子之
與人交所以貴辭貴讓貴有節貴不迫于人貴不干
掩人之私皆所以不盡歡不竭忠之意也詩曰攜無
曰益牖民孔易言其求於民者當有所止而不可益
求而無已記曰不大望于民傳曰舜不窮其民言其
望于民者可小而不可大可使有餘而不可使至於
窮古人之道㮣如此不獨於禮為然也
永嘉戴氏曰曲禮所載大率皆威儀文物也獨首章
言敬中間論君子之為人蓋敬者行禮之本也非謙
卑者不能以行禮故博聞強識必繼之以遜非強有
力者不足以行禮故篤善行必繼之以不怠此其所
以為隆禮之君子也
臨川王氏曰盡人之歡竭人之忠則求人已深能全
交者鮮矣盡歡以交人而不盡人之歡竭忠以交人
而不竭人之忠此所謂躬自厚而薄責於人也
藍田吕氏曰歡謂好於我也忠謂盡心於我也好於
我者望之不深則不至於倦而難繼也酬酒不舉三
爵油油而退是也盡心於我者不要其必致則不至
於不能勉而難繼也詩曰每有良朋烝也無戎是也
禮曰君子抱孫不抱子此言孫可以為王父尸子不可
以為父尸為君尸者大夫士見之則下之君知所以為
尸者則自下之尸必式乘必以几齊者不樂不弔
鄭氏曰孫為王父尸以孫與祖昭穆同也下下車也
所以尊尸國君時或幼小不能盡識羣臣有以告者
乃下之尸必式禮之也乘以几尊者慎也齊者哀樂
則失正散其思也
孔氏曰此一節論立尸用人相尊敬之法凡稱禮曰
者皆舊禮語也祭祀必有尸尸必以孫今子孫行並
幼弱則必抱孫為尸不得抱子為尸也作記者又自
解云此言孫可以為王父尸子不可以為父尸也曾
子問云孫幼則使人抱之無孫則取於同姓可也謂
無服内之孫則取服外同姓也天子至士皆有尸天
子必取孫列之為卿大夫者謂諸侯入為卿大夫者
故云公尸諸侯亦然天子祭天地社稷山川四方百
物及七祀諸侯祭社稷竟内山川及大夫有采地祭
五祀皆有尸也外神之屬不問異姓同姓但卜吉則
可為尸祭殤無尸若新喪虞祭男女各立尸故士虞
禮云男男尸女女尸至祔祭後止用男之一尸祭統
云設同几是也若祭勝國之社稷則士師為尸異義
公羊說祭天無尸左氏說晉祀夏郊以董伯為尸虞
夏傳云舜入唐郊以丹朱為尸則祭天亦有尸也為
君尸謂臣謂君作尸者已被卜吉君許用者也古者
致齊各於其家散齊亦猶出在路及祭日之旦俱來
入廟故羣臣得於路見君之尸皆下車而敬之君若
於散齊之時在路見尸亦自下車敬之尸在廟門之
外其尊未伸不敢亢禮不可下車故式為敬以荅君
也式謂俯下頭也古者車箱長四尺四寸而三分之
前一後二横一木下去車牀三尺三寸謂之式於式
上二尺二寸横一木謂之較較去車牀五尺五寸於
時立乘平常則馮較詩倚重較兮是也若應為敬則
落手隠下式而頭得俯俛式視馬尾是也尸至廟中
禮伸則亢故荅拜几案在式之上尊者有所敬事以
手據之几上有幂君以羔皮以虎緣之也
横渠張氏曰抱孫不抱子父於子主於尊嚴故不抱
孫自有其父故在祖則可抱非謂為尸而抱也祭所
以有尸者蓋以示敬若接鬼神則室中之事足矣至
於事尸分明是孫行反以子道事之則事親之道可
以喻矣又曰節服氏言郊祀送逆尸從車則祀天
有尸也天地山川之類非人鬼者皆難有尸節服氏
言郊祀有尸不害后稷配天而有尸也
臨川王氏曰於祭之有尸見君子所以事鬼神之盡
也鄭註國君幼小有告者乃下之君必有告者不必
幼也
新安朱氏曰神主之位東向尸在神主之北古人用
尸本與死者一氣又以生人精神去交感他那精神
是會附著歆享又曰古者不用尸則有隂厭書儀
中所謂闔明垂簾是也欲使神靈厭飫之也又曰
古者立尸必隔一位孫可以為王父尸子不可以為
父尸以昭穆不可亂故也又曰古者男女各有尸
自周以來不見說有女尸想是漸次廢了杜佑說上
古時中國與夷狄一般後世聖人有改之未盡者尸
其一也今蠻峒中猶有此但擇美丈夫為之不問族
類事見杜佑所作理道要訣末篇
藍田吕氏曰求神必以其類升其堂也入其室也其
形不可見也其聲不可聞也亨孰羶薌而薦之莫知
其來享也此孝子之心所以必立尸也主人之事尸
以子事父也然獻酢拜跪禮無不荅猶賓之也父母
而賓客之自殯于西階始此事人事鬼之所以異也
尸必筮之求於神而不敢專也特牲禮前期三日筮
尸少牢禮前宿一日筮尸也几者尊者之所馮以養
安也故尸之乘車用之古之有敬事者必齊齊者專
致其精明之德恍惚以與神明交者也樂則散哀則
動皆有害於齊也故不樂不弔全其所以齊之志也
長樂劉氏曰孝子之祭於其親也散齊七日致齊三
日精明之至必見其所以齊者是故敬其親之至也
則欲見其形容愛其親之至也則欲饗之飲食形容
不可得而見也飲食不可知其饗也是以取其昭穆
之類者為尸焉然後想其形容之肖似也知其飲食
之必饗也孝子得以致其誠而盡其心矣
嚴陵方氏曰君子則指所祭之主也凡為尸者不必
皆幼必曰抱以見禮之所在不以幼而廢也且尸於
所祭之主固為孫行然於主祭之人則子行也父北
面而事之又所以明子事父之道焉祭統言見父子
之倫者意在乎此下謂在車則下之也必曰為君尸
者則知非為君尸者有所不下矣君知所以為尸者
則自下之者學記所謂當其為尸則弗臣是也馮式
謂之式猶執杖謂之杖也致齊將以致祭也故不以
哀樂二其心至於祭則曰樂以迎來哀以送往何也
齊之所謂哀樂者以防外物為主祭之所謂哀樂者
以盡内志為主惟能防外物之樂故能盡内志而樂
神之來惟能防外物之哀故能盡内志而哀神之往
齊之不哀不樂乃所以致祭之哀樂而已
山陰陸氏曰其所以為尸者則有義矣
新安王氏曰特牲禮註大夫士以孫之倫為尸言倫
明非己孫崔靈恩謂大夫用己孫為尸非也特牲禮
有尸士禮也少牢禮有尸大夫禮也祭統言君執圭
瓉裸尸諸侯禮也守祧言以其服授尸天子禮也
居喪之禮毁瘠不形視聽不衰升降不由阼階出入不
當門隧居喪之禮頭有創則沐身有瘍則浴有疾則飲
酒食肉疾止復初不勝喪乃此於不慈不孝五十不致
毁六十不毁七十唯衰麻在身飲酒食肉處於内
鄭氏曰形謂骨見皆為其廢喪事升降出入常若親
存隧道也勝任也不致毁以下皆所以養老人五十
始衰也
孔氏曰此一節明孝子居喪之法毁瘠羸瘦也許羸
瘦不許骨露見也阼階主人之階也孝子在喪思慕
不忍從父阼階上下也若祔祭則同於吉得升阼階
也不勝喪謂疾不食酒肉創瘍不沐浴毁而滅性者
也不留身繼世是不慈也滅性是違親生時之意是
不孝也然本心實非為不孝故言比也致極也五十
居喪許有毁而不得極羸瘦六十衰甚都不許毁也
魯襄公三十一年經書子野卒傳云毁也是也
藍田吕氏曰記曰毁不危身為無後也又曰言而後
事行者杖而起身自執事者面垢而已君子執親之
喪其哀慕之至如不欲生齊䟽之服饘粥之食居倚
廬寢苫枕塊所以致毁者僅至於不死而已然先王
制禮毁不滅性教民無以死傷生毁瘠形視聽衰幾
於滅性矣非特然也送死之大事且將廢而莫之行
則罪莫大焉此君子所以不敢過也君子之居喪三
年無改於父之道若父存焉而升降不由阼階出入
不當門隧執人子之禮而不忍廢也士喪禮既啓柩
遷于祖主人從升自西階既葬反哭入升自西階此
不由阼階之節也雖天子諸侯在喪稱子亦此義也
居喪之禮非虞祔練祥無沐浴然頭有創身有瘍必
為之沐浴者有疾不可以致毁也父母之喪既殯食
粥朝一溢米暮一溢米齊衰之喪䟽食水飲不食菜
果大功之喪不飲醯醬小功緦麻不飲醴酒然有疾
則飲酒食肉者毁不可滅性也二者皆以權制者也
身者親枝也體親之愛則不可以過毁不勝喪而死
雖志在慕親而至於滅性而絶後徇輕而忘重謂之
不孝可也汎言居喪而不獨父母此所以兼言不慈
也老者居喪與有疾者同蓋亦以權制者也蓋養老
之政自五十始血氣既衰養道所以不可闕居喪有
不能任故為之節也致毁之食饘粥也不毁之食䟽
食水飲也衣服居處哭泣之節稱之不致毁則食食
而不食粥矣不毁則食不䟽而有醯醬矣七十之制
所變者衰麻之服餘無變也
嚴陵方氏曰毁瘠不形慮或至於滅性故也居喪之
禮雖哭泣無時然不可以過哀而喪其明焉雖聞樂
不樂然不可以過哀而聵其聦焉視聽衰則不足以
當大事也雜記言視不明聽不聦君子病之者以此
前言為人子者居不主奥行不中道及其居喪則升
降不由阼階出入不當門隧者事死如事生也七十
則自衰麻之外與平居無以異飲酒食肉則不必有
疾處於内則不居門外之倚廬也
山隂陸氏曰五十不致毁四十雖不能毁猶當勉也
廣安游氏曰聖人之意以為天下學者不能以徑至
於善又從而教之使其喜怒哀樂皆中於節而於過
不及者聖人交責焉今夫有憂者笑不可以至於矧
怒不可以至於詈有喪者毁瘠不可至於形視聽不
可至於衰齊者不可以樂不可以弔若此者皆所以
教人喜怒哀樂之節也先王盛時道學修於中禮制
行於外中和備於天地之間而無有過與不及之患
嗚乎盛矣
慈湖楊氏曰小戴記首篇曲禮檀弓多言喪禮頗合
孔子云所重民食喪祭之意喪祭感動人之善性也
易喪祭者天性之發於文為而先聖王因之而為節
制者也
生與來日死與往日
鄭氏曰與猶數也生數來日謂成服杖以死明日數
也死數往日謂殯歛以死日數也此士禮貶於大夫
者大夫以上皆以來日數士喪禮曰死日而襲厥明
而小歛又厥明大歛而殯則死三日而更言三日成
服杖似異日矣喪大記曰士之喪二日而殯三日之
朝主人杖二者相推其然明矣與或為予
孔氏曰此士禮謂生者成服杖數來日為三日死者
殯歛數死日為三日士卑屈故降不如大夫然惟屈
殯日不屈成服杖日者成服必在殯後故也大夫以
上尊則成服及殯皆不數死日也鄭引士喪禮以其
未審故云似異日又引喪大記二者相推較是異日
無所復疑也
藍田吕氏曰如三日成服杖生者之事也其三日也
自死之明日數之故曰生與來日如三日而殯死者
之事也其三日也自死之日數之故曰死與往日喪
大記云大夫之喪三日之朝既殯主人主婦室老皆
杖則生死皆以死之明日數之與士異矣士位卑禄
寡不若大夫死事畢而後治生事故成服杖後於殯
一日然以來日往日數之皆可以名三日也
山隂陸氏曰無貴賤一也鄭氏謂士禮貶於大夫非
是然則喪大記云士之喪二日而殯左氏曰士踰月
外姻至何也曰士卑故主生者之月日言之不嫌也
若大夫以上言來日嫌於己蹙此言之法故君之喪
曰五日既殯大夫之喪言三日之朝既殯言既殯非
殯之日也亦若言五日而殯不言朝言朝嫌於己蹙
永嘉戴氏曰死者日遠生者日忘聖人念之故三日
而殯死者事也以往日數三日而食生者事也以來
日數其情哀矣聖人察於人情之故而致意於一日
二日之間以此教民而猶有朝祥暮歌者可不悲夫
金華應氏曰喪家之時日一也在生者則為來順數
其未至之日也在死者則為往逆計其已過之日也
生者三日成服而啜粥三月卒哭而䟽食朞祥而練
冠則食菜果大祥而縞冠則食醬醴是月禫徙月樂
既免喪不致則出身以從仕而無適不可焉蓋復生
有節初不以毁滅性也死者三日而殯三月而葬葬
而虞祔朞而祥祭再朞而大祥又為之忌以哀慕之
蓋謹終追遠愈久而愈不忘也生者未艾雖孝思罔
極而毁瘠不形視聽不衰無有一朝之患與之以來
日者所以扶持保護而勉其為無窮之計也故曰立
身揚名以顯父母孝之終也死者已往雖去之日遠
而想像儀刑感念疇昔常有終身之憂與之以往日
者所以痛悼追惜而傷其不可復反也故曰往而亡
焉又曰亡則弗之忘矣一曰與許也猶期也生之日
方來而未已故生則祝其來者為未艾若曰萬有千
歲眉夀無有害是也死之日已往而難追故死則計
其往之期者為不可及若曰日月不居奄終祥練是
也
知生者弔知死者傷知生而不知死弔而不傷知死而
不知生傷而不弔
鄭氏曰人恩各施於所知也弔傷皆謂致命辭也雜
記曰諸侯使人弔辭曰寡君聞君之喪寡君使某如
何不淑此施於生者傷辭未聞也說者有弔辭云皇
天降災子遭罹之如何不淑此施於死者蓋本傷辭
辭畢退皆哭
孔氏曰自此至其所欲一節論弔傷之法若存之與
亡並識則遣設弔辭傷辭兼行若但識生而不識亡
則惟遣設弔辭而無傷辭若但識亡惟施傷辭而無
弔辭也此皆不自往而遣使致已之命生弔死傷其
文自可悉但記者丁寧言之故其文詳也然弔辭乃
使口致命若傷辭當書之於板使者讀之而奠致殯
前也雜記行弔之後致含襚賵畢乃臨若不致含襚
賵則弔訖乃臨故鄭云弔傷辭畢皆哭
嚴陵方氏曰不知死而傷之則其傷也近於偽不知
生而弔之則其弔也近於謟
馬氏曰子張死曾子齊衰而往哭之或曰齊衰不以
弔曾子曰我弔也與哉然則傷弔之禮所施固異也
弔喪弗能賻不問其所費問疾弗能遺不問其所欲見
人弗能館不問其所舍賜人者不曰來取與人者不問
其所欲
鄭氏曰皆謂傷恩也見人見行人也館舍也與人不
問其所欲己物或時非其所欲將不與也
横渠張氏曰賜人者不曰來取亦是辭有枝葉也
臨川王氏曰不問其所費不問其所欲不問其所舍
辭口惠而實不至也賜人者不曰來取與人者不問
其所欲為人養廉也
藍田吕氏曰君子於其言無所苟而已所問不由於
誠不如勿問之矣賜人者使之來取人之所難取也
與人者問所欲人之所難言也賜之而難取問之而
難言非所以惠人之道也
廣安游氏曰君子忠信以為本禮義以文之無忠信
之實而徒以辭色相與苟欺於人以賈其一時之悅
在小人則穿窬之盜也夫不輕求於人不輕以許人
此一介不以取人不以與人蓋伊尹之徒苟以辭色
與人者穿窬之盜一辭色之間君子小人之判如此
學者所不可忽
嚴陵方氏曰表記言有客不能館不問其所舍則知
人謂行人耳儒行言孔子至舍哀公館之者以此
山隂陸氏曰舍客也館主人之事也
適墓不登壟助葬必執紼臨喪不笑揖人必違其位望
柩不歌入臨不翔當食不歎鄰有喪舂不相里有殯不
巷歌適墓不歌哭日不歌送喪不由徑送葬不辟塗潦
臨喪有必有哀色執紼不笑臨樂不歎介胄則有不可
犯之色故君子戒慎不失色於人
鄭氏曰壟冡也墓塋域登壟為其不敬葬喪之大事
紼引車索也臨喪宜有哀色故不笑禮以變為敬故
揖必違位望柩入臨哀傷之無容樂也食或以樂非
歎所也相謂送杵聲不相不巷歌所以助哀也墓非
樂所哭日哀未忘故皆不歌送喪不由徑送葬不辟
塗潦所哀在此也臨喪執紼臨樂及介胄諸事其貎
皆宜與事相配介甲也失色謂色厲内荏貎恭心很
非情者也
孔氏曰自此至君側一節雜記吉凶舉動威儀之事
繩屬棺曰紼屬車曰引引紼亦通名助葬本非為客
正助事耳故宜執紼也必違其位位謂己之位也於
位見人則當離己位而向彼遥揖也燕禮君降階爾
卿大夫爾近也揖而移近之明雖君臣皆須違位而
揖也入臨人之喪不得趨翔為容哭日謂弔人日也
論語孔子於是日哭則不歌介胄則戎容暨暨使形
勢高岸有不可犯之色以稱其服也是故君子戒慎
不失色於人此句并結前義故者承上起下之辭君
子接人凡所施用並使心色如一不得色違於心
藍田吕氏曰壟非所登也助葬執紼必有事也弔於
葬者必執引若從柩及壙皆執紼諸侯之禮曰寡君
有宗廟之事使一介老某相執紼則助葬者雖諸侯
亦執紼也臨喪非笑所也望柩不歌如臨喪不笑也
無服之喪至誠惻怛當與天下同之況鄰里乎相者
舂人歌以助舂也適墓不歌如望柩不歌也送喪不
由徑不欲速也不辟塗潦不擇地也哀在乎此則忘
乎彼也執紼不笑猶臨喪不笑也當食不歎猶臨樂
不歎也臨喪則必有哀色介胄則有不可犯之色色
必稱其服情必稱其色内外相顧所謂不失色於人
也
講義曰臨喪不笑與望柩不歌入臨不翔當食不歎
皆所以言哀樂喜愠之情不相雜也此言揖人必違
其位孟子言不歴位而相與言不踰階而相揖彼所
言者朝廷之禮此所言者燕居之禮朝廷尚嚴燕居
尚和言之不同所主之禮異也送喪不由徑者不取
苟且之便也送葬不辟塗潦者不憚徒涉之勞也送
喪則知生者送葬則知死者故所以送之必不能無
輕重難易之異焉又曰君子之顔色無所苟而已
矣惟無所苟故臨喪而哀執紼不笑臨樂不歎介胄
不可犯其為色不同而莫不中禮莫不中禮斯不失
色於人矣宜君子於此戒慎而不敢忽也
嚴陵方氏曰除喪而後祥故未祥之前通謂之有喪
啓殯而後葬故未葬之前通謂之有殯於鄰言有喪
舂不相則有殯可知於里言有殯不巷歌則有喪可
知舂猶不相則不巷歌可知不巷歌則容或相舂矣
五家為鄰五鄰為里鄰近而里遠鄰寡而里衆近而
寡者其情昵遠而衆者其情疎故哀不能無輕重淺
深之别焉戒者謹之事謹者戒之心然而色之得失
在己乃曰不失色於人何也蓋色則已與人相通故
必以人為言焉
廬陵胡氏曰鄭云相送杵聲案孫卿書多言成相漢
藝文志詩賦類有成相雜詞十一篇豈亦送杵聲乎
又樂記云治亂以相鄭云相即拊也亦以節樂拊者
以韋為表裝之以糠糠亦名相因以名焉則又非送
杵聲矣蘇氏云謳謠名
山隂陸氏曰子於是日哭則不歌至是惟孔子乃能
如此故曰禮儀三千待其人而後行送喪有服者也
送葬不必有服
馬氏曰喪以執事為禮故送喪不由徑送葬不辟塗
潦傳曰所樂而憂猶有憂而樂君子之憂樂各有所
當故臨樂不歎兵革以威克愛也以威克愛則服必
稱情容必稱服故戎容暨暨介胄有不可犯之色者
以此也禮曰服其服則文以君子之容有其容則文
以君子之辭遂其辭則實以君子之德德稱容容稱
服則民望其容貎瞻其顔色而心喻其德矣故君子
戒慎不失色於人
慈湖楊氏曰送喪為生者送葬為死者禮送喪不由
徑則辟塗潦送葬不辟塗潦則不由徑可知不由徑
謂從喪而送不由徑道而會也不辟塗潦謂柩車涉
塗潦送死者哀情重不憚塗潦而從之無所避也
長樂陳氏曰情者色之實色者情之文情之得失存
乎内則色之得失見於外故臨喪必有哀色則哀之
情可知執紼不笑則憂之情可知
國君撫式大夫下之大夫撫式士下之
鄭氏曰撫猶據也據式小俛崇敬也
孔氏曰謂君臣俱行君式宗廟則臣宜下車若士為
大夫之臣亦如大夫於君也
藍田吕氏曰下之敬重於式所敬皆降一等也
講義曰周官輿人言為式為較說者謂高三尺三寸
為式高五尺五寸為較馮較則言其常撫式則致其
敬國君大夫士其名位不同則禮亦有差等矣
禮不下庶人刑不上大夫刑人不在君側
鄭氏曰禮不下庶人者為遽於事且不能備物刑不
上大夫者不與賢者以犯法其犯法則在八議輕重
不在刑書刑人為怨恨為害也春秋傳曰近刑人則
輕死之道
孔氏曰庶人貧無物為禮又分地是務不暇燕飲故
此禮不下與庶人行也白虎通云禮為有知制刑為
無知設五刑三千之科條不設大夫犯罪之目以大
夫必用有德若逆設其刑則是君不知賢也鄭謂不
與賢者犯法與猶許也若許之則非進賢之道然周
禮有犯罪致殺放者古周禮說士尸肆諸市大夫尸
肆諸朝是大夫亦有刑但大夫罪未定之前則皆在
八議鄭註是也被刑殘者不得令近君鄭引春秋公
羊傳謂閽弑吳子餘祭證刑人在君側之失也
張氏曰庶人非是都不行禮也但以其遽務不能備
之故不著於經禮三百威儀三千耳其有事則假士
禮行之
黃氏曰周禮小司徒之職民之器物比閭共置豈庶
人之禮不備哉王者制民之産仰足以養父母俯足
以畜妻子雖夭窮廢疾無告者自有閭黨使之相救
相賙豈是民窮而皆無禮哉今詳之蓋上文言君臣
同行各在車上展禮之節謂若國君下宗廟式齊牛
儻國君遇齊牛而撫式則臣下下之其猶人君式黃
髮之類若老者為致仕之人則大夫士下之可知矣
若國君見黃髮庶人而撫式則大夫士所乘皆天子
命車不必下之皆式之而已謂乘車之禮不為庶人
而下故曰禮不下庶人者也其文連續上文為乘車
之節則厥義明矣先儒誤認禮不下庶人與刑不上
大夫辭句相對而廣為敷引義無所歸(餘義)
藍田吕氏曰庶人愚且賤者也不可以待君子之事
責之大夫賢且貴者也不可以待小人之法辱之故
古之制禮皆自士始庶人則略而已大夫有罪非不
刑也八議所不赦則刑于隠者周官掌囚所謂凡有
爵者與王之同族奉而適甸師氏以待刑殺是也古
者刑人皆遠之墨者使守門劓者使守關刖者使守
囿髠者使守積刑人而在君側輕身之道也
嚴陵方氏曰周官司寇有議貴之辟宗伯不以象示
民亦此意也然周官以禮俗馭其民則禮非不下庶
人也要之以治貴者為主有甸師氏則刑非不上大
夫也要之以治賤者為之主在大夫之下庶人之上
者則士而已王制言禮樂造士則禮及乎士矣舜典
言扑作教刑則刑加乎士矣
李氏曰庶人其財不足以備禮先王之政亦使之無
廢而已故比使之共吉凶二服閭共祭器族共喪器
黨共射器州共賓器鄉共吉凶禮樂之器其財非出
於一而易具故民得相資而亦無廢禮大夫之罪其
在五刑之域者造乎闕而自請罪君不使有司執縛
牽掣而加之也以刑不上大夫而大夫亦不失訟罪
德教使然也故周官云命夫命婦不躬坐獄訟不躬
坐獄訟者恩也刑必及之者義也先王以致其恩故
待之常略是以邦國之獄訟則以邦法斷之卿大夫
之獄訟則以邦成弊之而已以致其義故馭之常詳
是以於罪之重者或服法之輕故廢以馭其罪於罪
之輕者或服法之重故誅以馭其過雖然成德而後
為大夫豈有至於此亦與中人為制而已故先王之
制刑至於百官而後見刑之備制禮至於萬民而後
見禮之成故書曰伯夷降典折民惟刑士制百姓於
刑之中於民言禮於百官言刑所以舉其法之備也
講義曰大夫之貴當厲其節不當待之以刑也然庶
人豈不可行禮哉不以禮責之耳大夫豈不可加以
刑哉不宜待刑而後治耳
廣安游氏曰禮不下庶人古注詳矣如庶人不廟祭
則宗廟之禮所不及也庶人徒行則車乘之禮所不
及也庶人無燕禮則酬酢之禮所不及也庶人見君
子不為容進退趨走則朝廷之禮所不及也不下者
謂其不下及也然非庶人舉無禮也特自士以上之
禮所不及耳刑不上大夫者言不上及於大夫非大
夫舉無刑也特不以庶人之刑加之耳且古者之制
貴賤異於後世古者貴有常尊賤有常卑故禮刑所
及皆有常所後世貴賤無常為庶人者朝為匹夫暮
為卿相者有之為卿相者一終其身則其子孫降在
皂隸者有之所謂禮不下庶人刑不上大夫不可得
而行矣假以宗廟言之世為諸侯者常為五廟常居
諸侯之宫世為大夫者常為三廟常居大夫之宫及
至後世父為卿相而子孫為匹夫則其宗廟宫室不
可再傳三傳也朝為匹夫而暮為卿相則其禮前無
所承而所謂宗廟宫室者其來無所自特以身祭而
身居之不可常也天下之禮惟其常也則人知習之
惟其習之也則其為禮也有序其施行有漸故人安
於其常而易於為治若貴賤驟易則犯法施行其來
無漸此後世貴人不能為禮而子孫多至於犯刑者
為此故也
金華邵氏曰世俗之說曰禮不下庶人則庶人不足
以行禮刑不上大夫則大夫有罪不可以加刑如此
則棄衆人於禮法之外為大夫者可以率意妄行而
無忌憚矣禮儀三百威儀三千與夫成湯之官刑周
官之八議果何用也夫不下庶人猶曰不以庶人為
下而使之廢禮不上大夫猶曰大夫不以刑為上而
當待以禮義廉恥云耳經曰安上治民莫善於禮賈
誼曰上設禮義廉恥以勵其臣是也人君當與正人
居則庶乎薰陶浸漬以成其德刑人過惡暴白容可
近乎
長樂陳氏曰刑人不在君側禮也公家不畜刑人非
禮也周禮掌戮墨劓宫刖等非不畜也不近之而已
畜之者仁也不近之者智也世衰禮廢而防患之道
不謹此吳子餘祭所以見弑於閽齊莊公所以見閒
於賈舉也雍渠與載孔子適陳趙談參乘爰絲極諫
者以此
禮記集說卷七
