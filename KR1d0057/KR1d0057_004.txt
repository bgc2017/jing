禮記集說卷四宋衛湜撰
幼子常視毋誑童子不衣裘裳立必正方不傾聽
鄭氏曰視今之示字小未有所知常示以正物以正
教之無誑欺裘太温消隂氣使不堪苦不衣裘裳便
易立必正方不傾聽習其自端正
孔氏曰自此至而對一節明父母教子及衣裘裳之
法古者觀視於物及以物視人則皆作示傍著見小
兒恒習效長者長者不宜示以欺誑故曾子兒啼妻
云兒莫啼吾當與汝殺豕兒聞輒止妻後向曾子說
之曾子曰勿教兒欺即殺豕食兒是不誑也童子未
成人之名也衣猶著也童子體熱不宜著裘又應給
役著裳則不便故童子並緇布襦袴也二十則可衣
裘裳故内則云二十可以衣裘帛詩云乃生男子載
衣之裳是初生暫行此禮爾立必正嚮一方不得傾
頭屬聽左右也
黃氏曰正義引喻疑未當曾子將死尚懼牀笫之僭
敝衣而耕終辭魯邑乃守節知禮之賢人也禮云士
無故不殺犬豕豈為示幼子小信而干先王大禮哉
必無斯義稱其以他事無誑則可耳
龜山楊氏曰人之生也直是以君子無所往而不用
其直直則心得其正矣古人於幼子常示無誑所以
養其直也
李氏曰常視所以養其目毋誑所以養其耳因其固
有之善性而正其耳目之官則其為善也孰禦哉
河南程氏曰自幼子常視毋誑而下皆是教以聖人
言動裘裳成人之服也不衣者不能衣也不帛襦袴
不帛則是用布也襦今之襖不衣裘裳則常所衣者
襦袴而已
東萊吕氏曰孟子少時見東鄰殺猪問母何為母曰
將以啖汝母悔其誑也買肉以啖之人多謂孟母能
示子以信不知買肉以實其言所以為誑也母當直
以前言為誑而語之乃買肉以成其誑本是一誑郤
成兩誑大抵所以陷於小人者多因要實前言蓋實
前言三字最是入小人之徑路
藍田吕氏曰書曰兹乃不義習與性成則不義非性
矣然以不義成性則習有以移之故習不可不慎也
古之教子者其始生也擇諸母之慈良恭敬慎而寡
言者使為子師其次為慈母其次為保母教之之慎
如此況可示之誑乎裘裳與冠皆成人之服未成人
者服亦有所未備也立必正所向之方或東向西向
或南向北向不使之偏有所向也士相見禮云凡燕
見於君必辨君之南面若不得正方疑君疑君者謂
斜嚮之不正方也不傾聽者頭容直
長樂陳氏曰書曰若生子罔不在厥初生幼子常示
毋誑之謂也幼而示之以無誑所以正其心成童教
之以立必正方掩口而對所以正其容
長樂劉氏曰幼子之性純明自天未有外物生其好
惡者無所學而不可成也如金之在鎔惟人所範如
泥之在鈞惟人所模故視之以誠信則誠信篤於其
心矣視之以詐偽則詐偽篤於其志矣模範之初貴
得其正則五事之用靡不出於誠而適於道也故曰
幼子常視無誑
廣安游氏曰古之人比屋可封者謂匹夫匹婦皆有
孝弟之行也所謂匹夫匹婦皆有孝弟之行非皆生
而知之亦由父兄長者教之使有方也欲其長毋誑
欺也則自其幼而常視毋誑矣欲其長而知事長洒
埽應對進退之節也則自其幼而使之堪忍勞苦給
役便易矣欲其長而視聽之正也則自其幼而教之
正方不傾聽矣欲其長而扶持供養也則自其幼而
教之提攜奉手之禮矣欲其長而解事向尊者屏氣
也則自其幼而教之對長者掩口之禮矣凡此不獨
自其幼而教之也父兄長者又以己身而先之焉常
示毋誑則先以己之毋誑示之也辟咡詔之則先以
已之辟咡教之也古之教人者苟欲教人先正其身
至於教子則尤其所當謹者也
嚴陵方氏曰忠信者禮之本也將使之學禮可不知
其本乎示之以誑欺則所見者常誑欺而已始生而
蒙氣猶未達庸可消其隂乎方長而穉人猶未成庸
可備其禮乎故不衣裘裳必施於童子焉立必正則
立不至於跛矣聽不傾則聽不至於淫矣後又言毋
側聽何也凡物側然後傾則側未至於傾矣此教童
子故責之略後教成人故責之詳蓋不傾則容或側
毋側則不傾可知
永嘉戴氏曰常示毋誑所以養其心也不衣裘裳所
以養其體也蓋不開其情偽之端以育其正性不傷
其隂陽之和以長其夀命此古之成人所以多有德
也夫内外交相養也防其外所以養其中也立必正
方不傾聽則敬以直内無傾邪之患矣
金華邵氏曰孔子曰少成若天性習貫如自然若幼
少之時不有以教之一旦欲責其盡善於成人之日
不亦難哉是以古人於幼子常視毋誑欲其異時不
為欺也不衣裘裳欲其異時知服勞也立必正方則
既長當立如齊不傾聽則既長當不聽惡聲矣至於
掩口對長者之詔教則異時知敬長而尊上矣幼之
所教如此則習與智長化與心成何患其長而不為
賢人君子為孝弟忠信
長者與之提攜則兩手奉長者之手負劒辟咡詔之則
掩口而對
鄭氏曰習其扶持尊者提攜謂牽將行負謂置之于
背劒謂挾之于旁辟咡詔之謂傾頭與語口旁曰咡
掩口而對習其鄉尊者屏氣也
孔氏曰非惟教之聽立至於行步亦宜教之奉長者
之手為長大當扶持長者故先學之辟傾也不正向
之令氣不觸兒亦令見長者所為而復習之也兒在
懷中亦稱負謂兒負之故内則云始負子童子雖未
能掩口而對長者亦教其為之以為後法
黃氏曰上文云長者與之提攜則兩手奉長者之手
皆教幼童能行之時非懷抱之幼也且嬰兒可置於
脇下如帶劒者豈能教之對長者禮乎其負劒辟咡
詔之疑非負挾幼童乃是長者之身或負劒者將詔
告幼童不便於屈身俯臨而語之辟咡者偏就近耳
而詔之也幼童必掩口而對避其口氣為童子之禮
則義或通焉
横渠張氏曰古之小兒便能敬事長者與之提攜則
兩手奉長者之手問之掩口而對蓋稍不敬事便不
忠信故教小兒且先安詳恭敬
藍田吕氏曰長者與之提攜則兩手奉長者之手以
長者之意不可以不承也負劒辟咡詔之則掩口而
對以氣之逼人人或惡之也古之佩劒者挾之於旁
負劒即佩劒也童子之幼者長者或旁挾之如負劒
然故謂之負劒也
馬氏曰就而攜之則奉其手近而詔之則掩口而對
者皆事長之禮也古之成人有德小人有造者豈一
朝一夕之習哉蓋自幼稚而已知禮讓矣少而習之
壯而行之老而安之古人年彌高而德彌劭者蓋出
於此也
廬陵胡氏曰歐陽子阡表云劒汝立於旁管子書弟
子職云食已循咡
嚴陵方氏曰少儀言有問焉則辟咡而對者彼言幼
者對之之時此言長者詔之之時詔對雖不同其所
以為辟咡之容則一也
唐陸氏曰何云口耳之間曰咡
從於先生不越路而與人言遭先生於道趨而進正立
拱手先生與之言則對不與之言則趨而退
鄭氏曰不越路與人言尊不二也先生老人教學者
拱手為有教使趨退為其不欲與己並行
孔氏曰自此至唯諾明事師長之禮并自恭謹之法
先生師也謂師為先生者言彼先已而生其德多厚
也自稱為弟子言己自處如弟子則尊師如父兄也
論語云有酒食先生饌則先生之號亦通父兄崔靈
恩云凡言先生謂年德俱高又教道於幼者凡言長
者直以年為稱也凡言君子者皆為有德尊之不據
年之長幼書傳略說云大夫士七十而致仕大夫為
父師士為少師教於州里鄉射註云先生鄉大夫致
仕者鄭云老人教學則未必皆致仕者遭逢也趨疾
也道路與師長相逢疾趨而進就之不敢斥問先生
所為故正立拱手聽先生之教若問已以事則辭遜
然後對
藍田吕氏曰先生則他人稱之長者則無嫌於自稱
樂正子曰先生何為出此言也孟子曰舍館定然後
求見長者乎是也弟子之於師聽教聽役而已故正
立拱手以待也與之言則對不與之言則趨而退進
退應荅不敢專也
馬氏曰先生者齒長而有德之稱古之冠者見於鄉
大夫鄉先生鄉飲酒之禮主人就先生而謀賓尊爵
貴德之義也孟子以先生目宋牼而自謂長者盖長
者長於彼而未必有德先生德齒俱高矣尊者體舒
卑者體蹙進退必趨者卑以自處也
廬陵胡氏曰不越路而與人言一其敬與之言則對
前文云辭遜而對此不者略道路
永嘉戴氏曰禮無二敬從先生而越路與人言則敬
有所分矣趨進者懼先生之有教令也趨退者不敢
與先生並行也道遇長者而引避雖足以致敬而非
所以承命也長者不與之言而隨行不置亦非所謂
承意也進退之際其難如此可不謹哉
從長者而上丘陵則必鄉長者所視登城不指城上不
呼
鄭氏曰鄉長者所視為遠視不察有所問不指不呼
為惑人
孔氏曰長者東視則東視長者西視則西視從先生
君子亦然
永嘉戴氏曰從長者而升高非以遠覽也所以承教
也違長者所視則志在覽物敬長之意失矣況長者
欲有所問乎登高而望遠則衆所駭觀自上而瞷下
則人所疑忌居十目所視十手所指之地而指畫疾
呼其不驚人而惑衆者幾希此固君子之所戒也論
語曰車中不内顧不疾言不親指在車上猶不可而
況於登城乎
嚴陵方氏曰不指為其惑人之見也不呼為其惑人
之聞也言城者士民之所會而聞見者衆故也
廬陵胡氏曰不指不呼為駭衆
將適舍求毋固將上堂聲必揚戸外有二屨言聞則入
言不聞則不入將入戶視必下入戶奉扃視瞻毋回戸
開亦開戶闔亦闔有後入者闔而勿遂毋踐屨毋踖席
摳衣趨隅必慎唯諾
鄭氏曰適舍謂行而就人館固猶常也求主人物不
可以舊常或時乏無聲必揚警内也言聞則入視必
下不干掩人之私也奉扃敬也戶開闔不以後來變
先勿遂示不拒人趨隅升席必由下也慎唯諾者不
先舉見問乃應
孔氏曰自此以下雖從師長兼明為賓客禮也舍主
人家也戶外二屨謂兩人體敵故鄉飲酒賓主皆降
脫屨堂下以體敵故也若尊卑不同則長者一人脫
屨戶内故少儀云一人而已若内人語聞於戶外則
非私事外人乃可入也雖聞言而入不得舉目恐睹
人私禮有鼎扃所以關鼎今關戶之木與關鼎相似
亦得稱扃凡常奉扃必兩手向心而奉之視必下而
竟不得廻轉廣有瞻視若戶本開則今入者不須闔
若戶本闔則今入者不須開後猶有人應入雖已應
還闔當作闔勢以待後入不得遂闔以拒後人踐蹋
也後進者不得蹋先入者屨踖猶躐也席既地鋪當
有上下將就坐當從下而升以就已位若發初從上
為踖席玉藻云升席不由前為躐席自是不由席前
升與此别鄉飲酒云賓升席自西方註云升由下也
升必中席彼謂近主人為上故以西為下也摳提也
衣裳也趨猶向也隅猶角也既不踖席當兩手提裳
之前徐徐向席之下角從下而升己位也唯□也□
諾應對也坐定又謹於應對
熊氏曰一人之屨在戶内其戶外有二屨則三人也
下文云離坐離立毋往參焉則知戶内二人不得參
之故知戶外二屨當有三人
黃氏曰求毋固註義訓固為舊常者義或迂也俾昧
者觀之謂不可求舊常而可求新異哉盖求毋固者
謂凡求物於主人毋固毋必隨其有無則厥義似當
横渠張氏曰將適舍求毋固固求休息有似厭怠然
藍田吕氏曰事先生長者之禮進退不敢必也將適
舍將退也將上堂將進也雖將退也先生長者未之
許則退無固也雖將進也揚聲而警之不欲掩人之
私也戶外有二屨則并戶内一屨為三人矣以戶内
有三人故乃可入猶以言聞不聞為入不入之節若
戶内有二人則不可入所謂離坐離立毋往參焉者
也毋踐屨踖席敬其物所以敬其人也摳衣趨隅必
慎唯諾不敢為賓聽役於先生長者唯所以應也諾
所以許也
永嘉戴氏曰嫌疑者禍之階也故禮者所以别嫌疑
而免於人道之患將上堂聲不揚而默上則人得以
疑乎我將入戶言不聞而遽入則我有以窺乎人此
二者禍之階也凡視之道上視者傲將入戶視必下
者懼其旁觀側睨窺人之私也君子之孝凡足之所
履手之所持身之所倚無非敬也入戶而扃墜則慢
心實為之是亦不敬也入戶之禮不惟下視而亦不
敢反顧矣戶之開闔若非急務君子察於人情如此
其周也凡升堂者脫屨於堂下惟祭則否凡入戸者
脫屨於戶外有尊長在則否就屨取屨納屨遷屨皆
有禮法即席之禮由下以序而升賓客之席讀書之
席飲食之席徒坐之席亦有禮法不失尺寸過此則
為非禮矣
嚴陵方氏曰視以下為敬後言凡視上於面則敖豈
非以下為敬乎視近而瞻遠視詳而瞻略雖或瞻或
視不可回旋惡其掩人之私也毋踐屨所以貴其人
毋踖席所以正其位必慎唯諾者唯之聲速而質諾
之聲緩而文與己有上下之辨者則應之以唯與己
有彼此之辨者則應之以諾雖或唯或諾不同皆欲
其無偽而已故易稱君子慎言語然此止謂應者之
辭所言者客禮而已
吳郡范氏曰將上堂則揚吾謦欬之聲戶外有二屨
則聲聞於外而後敢入入戶則不舉目以遠視拱手
當心以向戶扃不回環而四顧皆是不欲掩人之私
其事雖小最為曲禮之要推而廣之有正心誠意之
道焉使心術不正者處之必將潛聲以升堂直前而
入戶遠瞻四顧為睢盱覘伺之態則其人之薄德可
知矣大抵禮以制形為用而以制心為本一念不正
發於方寸者甚微而形於舉措者弗可掩流於放僻
邪侈而不自知故升堂入戶日用之常而君子致嚴
如此者以心術之邪正繫焉
山隂陸氏曰奉扃謂應小啓之以兩手奉戶置扃處
也
廬陵胡氏曰車上兵闌亦曰扃左氏宣十二年傳曰
脫扃摳衣趨隅兩手提揭裳之前向席一隅而升已
之位
長樂陳氏曰闔之所以敬其主於内勿遂所以敬其
人於外敬其主於内禮也敬其人於外義也夫以一
闔戶之間而禮義猶所不廢況其大者乎
新安朱氏曰毋踐屨毋踖席此是衆人共坐一席既
云當已位上即須立於席後乃得當已位上盖以前
為上後為下也正與玉藻義同鄉飲乃是特設賓席
一人之坐故以西為下西自席下之中升而即席與
此異也
大夫士出入君門由闑右不踐閾
鄭氏曰臣統於君闑門橛閾門限也
孔氏曰此一節明大夫士出入君門之法門以向堂
為正右在東也主人位在門東客位在門西大夫士
是臣皆統於君不敢自由故出入君門恒從闑東踐
履也出入不得踐履門限一則自高二則不淨並為
不敬
馬氏曰由闑右不敢為賓也不踐閾不敢履高也孔
子之於事君也立不中門行不履閾
長樂陳氏曰自外以向内則以入為左右而右常在
東自内以向外則以出為左右而右常在西門以向
内為常由闑右則由闑東也與客就主人之階同意
不踐閾與不蹙路馬同意天子適其臣由阼階大夫
士出入君門由闑右盖天子無適而不為主大夫士
無時而不純臣也故賓客公事自闑西私事自闑東
蓋公事則以公禮入私事則以臣禮入
永嘉戴氏曰君門雖遠有君在焉臣子烏得而不敬
出入君門如見其君然鞠躬屏息不敢中立不敢履
閾所以習其恭敬卑下之意也推此意也其敢喧嘩
於殿陛之間乎見君之乘車與君之路馬猶不敢慢
也況入君門者乎以此教天下朝廷之儀猶有不肅
者況於君門乎雖然此大夫士自事其君之禮也若
適他國為聘享之禮則不然少儀曰公事自闑西私
事自闑東
凡與客入者每門讓於客客至於寢門則主人請入為
席然後出迎客客固辭主人肅客而入主人入門而右
客入門而左
鄭氏曰每門讓下賓也敵者迎於大門外聘禮曰君
迎賓於大門内為席猶敷席雖君亦然固辭又讓先
入肅進也進客謂道之右就其右左就其左
孔氏曰自此至左足明賓與主人送迎相讓及升堂
行步之法言凡者通貴賤也每門者天子五門諸侯
三門大夫二門客敵者主人出門外迎客主人遜不
先入自謙下敬於賓也此云凡與客入謂燕也故下
文云至寢門謂燕在寢也若相朝饗食皆在廟寢門
最内門也主人向已應正席今客至内門方請先入
敷席者一則自謙示不敢逆設席以招賢二則重慎
更宜視之禮有三辭初曰禮辭再曰固辭三曰終辭
客已再辭故主人進道客公食大夫禮公揖入賓從
是也
藍田吕氏曰禮之於賓主無不荅也及門而遜入及
階而遜登乃主人荅客也主遜而客辭也客若降等
則就主人之階主人固辭然後客復就西階乃客荅
主人也客遜而主辭也一入門一登階賓主更為辭
遜而不以為煩此禮之所以養人之深也每門遜於
客者門不一也有大門有寢門若行禮於廟則有廟
門敵者則迎於大門之外士冠士昏聘禮賓射鄉飲
皆行於廟主人迎賓于大門外是也敵以下則迎於
大門之内聘禮公皮弁迎賓于大門内是也肅客謂
俯手以揖之周官大祝九拜所謂肅拜也春秋傳曰
敢肅使者是也
嚴陵方氏曰寢門在人君則稱路門主人請為席將
以行禮也請起事也於主人之將有為則曰請辭止
事也於客之不敢當則曰辭
永嘉戴氏曰盛哉先王之禮也洋洋乎宰制萬物役
使羣動其端則起於辭遜之心而己觀大賓大客之
禮周旋揖遜於其間使之起敬起慕何其盛哉送迎
之際登降之節一先一後一左一右為主人者極其
恭敬不敢慢之心為客者不勝其愧縮不敢當之意
交相辭遜退避不皇於此乎可以觀禮矣
長樂陳氏曰主人於賓迎之無不拜每門每曲無不
揖此言迎而不言拜則拜可知言每門讓而不言每
曲揖則揖可知
長樂劉氏曰此經以下雖曲碎之儀然皆賓主之所
常蹈一失其義於禮則違三代聖賢莫不由是以成
其德行也故委曲記之有足以見古昔禮義之行皆
以恭敬揖遜謙謹以為本焉子男以上相為賓之禮
則如諸公司儀之職皆以車迎車送無主人先入為
席之事此諸侯大夫士相為賓之禮也
廬陵胡氏曰然後出迎客不敵則不出客固辭不肯
先入主人肅客而入成十六年左氏云三肅使者杜
云肅手至地
主人就東階客就西階客若降等則就主人之階主人
固辭然後客復就西階
鄭氏曰降下也謂大夫於君士於大夫也不敢輒由
其階卑統於尊不敢自專就西階復其正
孔氏曰降等卑下之客也不敢亢禮故就主人階繼
屬於主人鄭註大夫於君謂他國大夫也聘禮公迎
賓賓不就主人階公食大夫禮公迎賓賓入門左註
云左西方此皆是降等不就主人階者並奉己君之
命不可苟下主人故從客禮也
嚴陵方氏曰與主共階則以卑從尊而於禮為殺與
主異階則以此敵彼而於禮為亢客若降等則為殺
矣故就主人之階與大夫士出入君門由闑右同義
主人與客讓登主人先登客從之拾級聚足連步以上
上於東階則先右足上於西階則先左足
鄭氏曰拾當為涉聲之誤也級等也涉等聚足謂前
足躡一等後足從之併連步謂足相隨不相過重蹉
跌也先右先左近於相鄉敬也
孔氏曰客主至其階又各讓不先升也讓必以三三
竟而客不從故主人先登亦肅客之義拾級聚足上
階法也連步以上者上上堂也在級未在堂後足不
相過故云連步涉而升堂故云以上
横渠張氏曰拾級聚足此等事但敬事自至如此非
著心安排而到
藍田吕氏曰拾更也射者拾發投壺者拾投哭踊者
拾踊皆更為之也拾級者左右足更上也上階以相
鄉為敬
廬陵胡氏曰拾級聚足拾掇也拾物必俯言躡等級
必俯視地若拾物然
帷薄之外不趨堂上不趨執玉不趨堂上接武堂下布
武室中不翔並坐不横肱授立不跪授坐不立
鄭氏曰帷薄之外不見尊者行自由不為容也行而
張足曰趨堂上為其迫也堂下則趨執玉不趨志重
玉也聘禮曰上介授賓玉於廟門外武迹也迹相接
謂每移足半躡之中人之迹尺二寸布武謂每移足
各自成迹不相躡室中不翔亦為其迫也行而張拱
曰翔横肱為害旁人不跪不立為煩尊者俛仰受之
孔氏曰此一節言趨步授受之儀帷幔也薄簾也疾
趨而行敬也貴賤各有臣吏故其敬處亦各有遠近
禮天子外屏諸侯内屏卿大夫以簾士以帷外屏門
外為之内屏門内為之邦君樹塞門是也今言帷薄
謂大夫士也堂上迫狹下階則趨故論語云没階趨
進翼如也執玉須謹不論堂之上下皆不疾趨若張
足疾趨則或蹉跌失玉鄭引聘禮證賓有執玉於堂
下時也授立不跪者謂尊者立之時卑者以物授尊
者不得跪煩尊者俯受若尊者形短雖卑者得跪以
授之故少儀云受立授立不坐性之直者則有之矣
藍田吕氏曰凡見尊者以疾行為敬然有不必趨者
帷薄之外非尊者所見可以紓其敬也有不可趨者
堂上地迫不足以容步執玉之重或虞於失墜也
長樂陳氏曰文者上之道武者下之道故足在體下
曰武綏在冠下亦曰武帷薄之外不趨執玉不趨不
敢趨也室中不翔不可翔也或言趨或言武蓋接武
者不趨趨者不接武趨者或布武布武者不趨也少
儀曰受立授立不坐性之直者有之然則受立授立
而坐皆曲道也公食大夫禮贊者坐取黍興以授賓
授立不坐也聘禮賈人坐取圭不起而授上介君子
不以為非禮者賤不足與為禮也
嚴陵方氏曰趨足容也翔手容也堂上不趨未必不
翔室中不翔則不趨可知矣授立不跪者為煩尊者
之俯也授坐不立者為煩尊者之仰也少儀言受立
授立不坐則不特授尊者而然雖受卑者亦然矣
永嘉戴氏曰進趨之禮君子所以為容也有徐趨焉
有疾趨焉徐趨者大夫繼武士中武疾趨者欲發而
手足毋移雖疾徐不同而皆有翼如之勢焉君子之
動也有行有趨有走凡君召二節以走一節以趨父
母呼走而不趨常事則行為禮則趨其不敢輕也若
此帷薄之外不趨尊者不在逞顔色之意也堂上不
趨懼其迫隘室中不翔之意也堂下則趨矣執玉不
趨懼其或墜執圭鞠躬之意也執龜筴則亦不趨玉
藻曰執龜玉舉前曳踵蹜蹜如也有接武有繼武有
中武有布武繼武者足相及舉後足以繼前足也中
武者兩跡之間復容一跡接武者行速布武者行緩
堂上不趨故接武而行速堂下必趨故布武而行緩
一舉足之遲速君子不敢輕焉信乎禮之嚴也
凡為長者糞之禮必加帚於箕上以袂拘而退其塵不
及長者以箕自鄉而扱之
鄭氏曰加帚於箕得兩手奉箕恭也謂初執而往時
也弟子職曰執箕膺擖厥中有帚以袂拘謂埽時也
以袂擁帚之前埽而却行之扱讀曰吸謂收糞時也
箕去棄物以鄉長者則不恭
孔氏曰自此至為上明為尊者埽除布席之儀鄭引
弟子職管子之書篇名也袂衣袂也退遷也當埽時
郤遷以一手捉帚又舉一手衣袂以拘障於帚前且
埽且遷故云拘而退扱斂取也
横渠張氏曰古者止是子弟事父母豈有使人而事
者故至於糞除皆有禮使父母得以遠厮僕正由承
順長上遂知接物須有文章
藍田吕氏曰糞除布席役之至褻者也然古之童子
未冠為長者役而其心安焉蓋古教養之道必本諸
孝弟入則事親出則事長事親孝也事長弟也孝弟
之心雖生於惻隠恭敬之端孝弟之行常在於洒埽
應對執事趨走之際盖人之有血氣者未有安於事
人者也今使知長者之可敬甘為僕御之役而不辭
是所以存其良心折其傲慢之氣然後可與進於德
矣加帚箕上執之以從事也以袂拘而退其塵不及
長者雖糞除之際不敢忘敬也以箕自向而扱之扱
謂箕扱於糞中以糞也讀如尸扱以柶祭羊鉶之扱
謂箕扱於糞如柶扱於鉶也註以扱為吸恐未然
嚴陵方氏曰除物之棄謂之糞帚則用之除而致飾
者也以箕自向而扱之者蓋非特塵不及長者亦不
欲長者見其所棄之物故也
永嘉戴氏曰洒埽應對進退小子之事也君子於此
觀學焉推此意也其敢自處其逸而遺長者以勞自
處其安而置長者於不安之地乎
王氏(蘋)曰學者須是下學而上達洒埽應對即是道
德性命之理此章所言糞除之禮試體究此時此心
如何其理微矣樊遲問仁子曰居處恭執事敬與人
忠雖之夷狄不可棄也學者只是說過試以此言踐
履之體究之斯知上達之理矣聖人之道無本末無
精麤徹上徹下只是一理
奉席如橋衡請席何鄉請衽何趾席南鄉北鄉以西方
為上東鄉西鄉以南方為上
鄭氏曰席横奉之令左昂右低如有首尾然橋井上
㮮槹衡上低昂請席請衽順尊者所安也衽卧席也
坐問鄉卧問趾因於隂陽布席無常上謂席端也坐
在陽則上左坐在隂則上右
孔氏曰所奉席頭如橋之衡衡横也左尊故昂右卑
故垂但席舒則有首尾卷則無首尾此謂卷席奉之
之法當隨尊者所欲眠坐也鄉面也趾足也坐為陽
面亦陽也卧是隂足亦隂也皆從所安也東西設席
南鄉北鄉則以西方為上頭也所以然者凡坐隨於
隂陽若坐在陽則貴左坐在隂則貴右南坐是陽其
左在西北坐是隂其右亦在西也俱以西方為上若
南北設席皆以南方為上者坐在東方西鄉是在陽
以南方為上坐若在西方東鄉是在隂亦以南方為
上此據平常布席如此若禮席則不然
藍田吕氏曰席坐席也布坐席必問何所鄉布卧席
必問何所趾唯長者命也南向東向皆坐在隂則上
右南向者以西為右東向者以南為右也北向西向
皆坐在陽則上左北向者以西為左西向者以南為
左也
嚴陵胡氏曰此謂卷席奉之如橋横取中平而兩頭
下
嚴陵方氏曰南鄉則北坐者也北鄉則南坐者也坐
南則西在人之左坐北則西在人之右南陽也而陽
上左北隂也而隂上右以左右皆在西也故皆以西
方為上東鄉西鄉以南方為上其義亦若是而已
金華應氏曰橋橋梁也衡即横也或曰平也橋横於
水至平也而橋之横木尤平奉席者正平無欹其狀
亦然耳古人用席於地禮畢則斂而收之四方異向
盖其堂室之面勢或不同則隨時設張亦不一所以
酌地宜也隂陽殊上蓋其方位之旋轉或不同則隨
氣斟酌亦不定所以順天道也順其方之所重為其
位之所尊君子之行禮何容心哉天理人事常相因
而已矣
金華邵氏曰自此至足毋蹶大率有四始奉席次請
席三布席四就席奉席則欲順席之理次請席問其
欲坐卧之地次布席則平常之席講問之席各有其
儀至就席又有就席之儀賓主之間安得不敬乎
若非飲食之客則布席席間函丈主人跪正席客跪撫
席而辭客徹重席主人固辭客踐席乃坐
鄭氏曰非飲食謂講問之客也函猶容也講問宜相
對容丈足以指畫也飲食之客布席於牖前丈或為
杖雖來講問主人跪正席猶以客禮待之異於弟子
撫之者荅主人之親正徹去也去重席謙也再辭曰
固客踐席乃坐客安主人乃敢安也講問宜坐
孔氏曰自此至毋蹶明客主之禮儀布席謂舒之令
相對若飲食燕饗則賓位在室外牖前列筵南嚮布
席不須相對相對者惟講問之客須講說指畫使相
見也文王世子云遠近間三席席之制三尺三寸三
分寸之一則三席是一丈故鄭云容丈也主人宜敬
故跪而正席撫謂以手按止之不聽主人之正席也
主人為客設多重席客謙而自徹禮器云諸侯三重
大夫再重又鄉飲酒禮公三重大夫再重是尊者多
卑者少也主人固辭者再辭止客之徹也尊卑有數
而客必徹之者既來講說本以德義相接不以尊卑
為用故雖尊猶自徹也客還履席將坐主人待客坐
乃坐也鄭註丈或為杖王肅以為古人講說用杖指
畫故或容杖也
藍田吕氏曰主人敬客故跪正席客敬主人則徹重
席主敬客則客辭客敬主則主辭賓主之禮所以荅
也一辭而許曰禮辭禮云賓禮辭許是也再辭曰固
辭此賓主辭讓之節也
長樂陳氏曰公食大夫之禮賓卷加席而公不辭大
夫相食之禮賓卷加席而主人辭或辭或否以其敵
與不敵故也
金華應氏曰席間函丈其地寬則足以揖遜回旋而
不至於迫其分嚴則足以致敬盡禮而不至於褻非
若飲食之客徒欲便於勸酬以為懽也學校之禮凡
侍坐於大司成者遠近間三席故鄭氏以為講問之
客要亦泛言賓主相見之儀而講問在其中其下文
終之以侍坐於先生之法者蓋古人相見必以講論
請問為事不徒為請謁之煩文曲禮詳於教幼者嚴
於事長者故獨致其丁寧而詳言之
主人不問客不先舉將即席容毋怍兩手摳衣去齊尺
衣毋撥足毋蹶
鄭氏曰客不先舉者客自外來主人宜問其安否無
恙及所為來故怍顔色變也齊謂裳下緝也撥發揚
貎蹶行遽貎
孔氏曰舉亦問也即就也弟子講問初來就席顔色
宜莊不得變動顔色摳提挈也衣謂裳也將就席時
以兩手當裳前提挈使起令裳下緝去地一尺恐衣
長轉足躡履之
横渠張氏曰怍慚怍也動中禮節即無怍也今前却
遲疑不知所措者不知禮者也席以四人為節必是
並坐一行也
長樂陳氏曰摳衣去齊尺則不如流矣圈豚行不舉
足齊如流則不摳衣矣或以摳衣為敬或以如流為
敬與無事則裼有事則襲同意
藍田吕氏曰怍者愧赧不安之貎愧赧不安失之野
也齊深衣齊也深衣下齊如權衡衣毋撥者收斂之
不使旁有觸也足無蹶不怱遽使之躓也三者謂行
容也摳衣毋撥皆裳而言衣者盖統而言雖裳亦衣
也
先生書策琴瑟在前坐而遷之戒勿越虛坐盡後食坐
盡前坐必安執爾顔長者不及毋儳言正爾容聽必恭
毋勦說毋雷同必則古昔稱先王
鄭氏曰戒勿越廣敬也在前謂當行之前虛坐盡後
謙也食坐盡前為汙席執猶守也儳猶暫也非類雜
也聽必恭聽先生之言既說又敬勦猶擥也謂取人
之說以為己說雷之發聲物無不同時應者人之言
當各由己不當然也孟子曰無是非之心非人也稱
先王言有依據
孔氏曰自此至不唾明弟子事師子事父之禮策篇
簡也坐亦跪也坐通名跪跪名不通坐也越踰也弟
子將行若遇師諸物或當已前則跪而遷移之戒勿
得踰越也凡坐各有法虛空也空謂非飲食坐也盡
後不敢近前謙也玉藻云徒坐不盡席尺是也食坐
謂飲食坐也古者地鋪席而俎豆皆陳於席前之地
若坐近後則濺汙席玉藻云讀書食則齊豆去席尺
是也凡坐好自摇動故戒令必安坐執守也久坐好
異故戒之長者猶先生互言耳及謂所及之事也長
者正論甲事少者不得以乙事暫然雜之聽宜恭敬
也語當稱師友而言無得擥人說以為己語則法也
言雖不當雷同又不得專輒必法於古昔之正所言
之事必稱先王
藍田吕氏曰書策琴瑟之為物先生之所常御也物
猶加敬人可知也虛坐盡前則若飲食然故盡後以
示之坐必安執爾顔者侍坐於先生不敢懈也儳言
者乘人之所未及而言之也事長者必思所以下之
乘其不及而儳言是欲勝故不為也正爾容聽必恭
敬長者之教而不敢慢也竊人之財猶謂之盜勦取
他人之說以為己有私也不以心之然不然志在隨
人而雷同之亦私也上焉者雖善無徵無徵弗信弗
信民弗從必則古昔稱先王則求其有徵而使民信
也民未信也吾雖自信亦不可行也
長樂陳氏曰物固無情於人而人非有心於物其所
以有心於物而敬慢愛惡之者凡因其人而已故臣
之於君至於路馬則不敢齒路馬之芻則不敢蹙見
几杖則起遭乘輿則下子婦之於父母舅姑至於衾
簟枕几則不敢傳杖屨則不敢近弟子之於師至於
書策琴瑟則不敢越皆因其人而敬之故也於物猶
然則凡所愛之人可知矣樂書曰道雖不在書策
而學道者必始於書策道雖不在琴瑟而樂道者必
始於琴瑟古之所謂先生者非為其長於我也為其
聞道先乎吾而已聞道先乎吾吾從而師之不特見
其人而尊敬之也雖見其載道之書策樂道之琴瑟
亦必尊而敬之非敬書策琴瑟而已所以敬道也
李氏曰子曰侍於君子有三愆言未及之而言謂之
躁言及之而不言謂之隠未見顔色而言謂之瞽儳
說近躁雷同近瞽詩曰古之人無斁書曰昔之人罔
聞知皆老人之稱也先王典型之所自立也所見故
曰則所聞故曰稱此先王之時所以無淫辭詖行也
詩曰雖無老成人尚有典刑古之人固以老成人急
於典刑故先曰則古昔
金華應氏曰虛坐則書策琴瑟設張於前且以待他
人之周旋往來故盡後而欲其寬廣焉食坐則俎豆
尊爵前列於地且欲便賓主之酬酢授受故盡前而
欲其親近焉
永嘉戴氏曰門人稱夫子之德曰恭而安今曰坐必
安必有用力之辭焉夫子在朝廷在鄉黨鞠躬屏息
恂恂而言逞顔色居不容無非自然之德也今曰執
爾顔執有特守之義焉此皆初學者所當盡心也
廬陵胡氏曰勦猶抄也襄二十五年崔慶之盟杜預
云讀書未終晏子抄荅易其辭是謂勦說唐德宗謂
陸贄雷同道聽加質則窮
新安朱氏曰說文云儳互不齊也儳言儳長者之先
而言
嚴陵方氏曰既曰古又曰昔皆以别於今而言耳言
古則不止於昔言昔則未至於古也若所謂太古上
古則不止於昔可知若所謂疇昔通昔則未至於古
可知别而言之固如此合而言之古亦可謂之昔昔
亦可謂之古言必則古昔以見前乎今者皆在所則
也既曰古昔又曰先王何也古昔者先王之時先王
者古昔之人詩曰自古在昔先民有作其義正與此
合
馬氏曰則古昔稱先王君子無所接而不然獨施於
長者何也蓋長者尤所宜敬也孟子曰我非堯舜之
道不敢以陳於王前齊人莫如我敬王蓋則古昔而
稱先王所以敬長者也
侍坐於先生先生問焉終則對請業則起請益則起父
召無諾先生召無諾唯而起
鄭氏曰終則對不敢錯亂尊者之言也請業請益則
起尊師重道也起若今摳衣前請業謂篇卷益謂受
說不了欲師更明說之子路問政請益是也唯諾皆
應辭唯恭於諾
孔氏曰漢時受學有摳衣前請之法故鄭引證之唯
□也父與先生呼召稱諾則似寬緩驕慢
藍田吕氏曰此章言弟子敬師之道問未終而對不
敬其所問也業謂所學於先生者如詩書禮樂之類
是也益謂所問未明或欲卒學或欲少進也有所請
必起敬業也敬業所以敬師敬師所以敬道也故請
業請益皆不可不起也弟子之事師猶子事父父召
無諾則先生召亦無諾諾者許而未行也唯而起聞
召即往也玉藻云父命呼唯而不諾手執業則投之
食在口則吐之
廣陵方氏曰有所請必起者所以重道也孔子與曾
參言復坐吾語汝則弟子之於先生有所請必起可
知矣
長樂陳氏曰諾者應之緩唯者應之速以道則唯諾
無以殊以禮則緩速有所辨故曰父召無諾先生召
無諾唯而起蓋子之於父弟子之於師其畏敬之篤
常聽於無聲視於無形於其所未召也常若有所召
則於其召也敢諾而不唯乎内則應唯敬對事父之
禮也論語曾子曰唯事師之禮也為人臣者君命召
在内不俟屨在外不俟車亦唯而起之意也
侍坐於所尊敬毋餘席見同等不起燭至起食至起上
客起燭不見跋尊客之前不叱狗讓食不唾
鄭氏曰毋餘席必盡其所近尊者之端為有後來者
見同等不為私敬燭至異晝夜食至為饌變上客起
敬尊者跋本也燭盡則去之嫌若燼多有厭倦也主
人於尊客之前不敢倦叱狗嫌若風去之唾嫌有穢
孔氏曰先生坐一席已坐一席已坐勿得使近尊者
之端席有空餘欲得親近備擬先生顧問且擬後人
之來闕其在下空處以待之上客謂尊者之上客尊
者見之則起侍者宜從之而起食與燭至起則尊者
不起跋本謂把處古者未有蠟燭唯呼火炬為燭火
炬易盡則藏所然殘本若積聚殘本客見之則知夜
深慮主人厭倦有尊客而叱狗則似厭客欲去之也
卑客亦當然舉尊為甚
藍田吕氏曰所尊敬謂天下達尊有爵有德有齒者
也侍坐無餘席欲近尊者以聽教也燭者童子之所
執燭盡則更之不以所殘之本以示人使客不敢安
也狗於尊客之前不敢叱者嫌于客也二者皆弟子
之職故於侍坐者及之讓食之際不敢唾者嫌若訾
主人食亦不敬也
横渠張氏曰上客則主必起故坐客皆起非上客則
主不起坐者亦不敢脩私敬故無二尊也燭至起事
之變也始虛坐至設食則起二者皆變於外也下欠
伸撰杖屨亦變也故起今有人熟於人事亦能中禮
文而誠不足所謂文勝質則史也史者祝史之謂也
君子之禮因文以致誠
長樂劉氏曰燭至起不敢妨其息也食至起不敢妨
其食也上客起不敢專其席也燭不見跋趾也將至
跋而退不敢及其更也
嚴陵方氏曰侍坐於所尊敬母餘席欲其近而應對
之審也尊者之坐宜不得近以欲對之審雖於所尊
亦不嫌近乃所以敬也同等不起與己無上下之間
故也燭至起以未卜夜故也食至起為盛饌變故也
經有曰侍先生侍所尊侍君子侍長者何也曰先生
以教稱之也曰所尊以道稱之也曰君子以德稱之
也曰長者以年稱之也
禮記集說卷四
