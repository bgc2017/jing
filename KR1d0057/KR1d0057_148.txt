禮記集說卷一百四十八宋衛湜撰
儒有一畝之宫環堵之室篳門圭窬蓬戶甕牖易衣而
出并日而食上荅之不敢以疑上不荅不敢以謟其仕
有如此者
鄭氏曰言貧窮屈道仕為小官也宫謂牆垣也環堵
面一堵也五版為堵五堵為雉篳門荆竹織門也圭
窬門旁窬也穿牆為之如圭矣并日而食二日用一
日食也上荅之謂君應用其言
孔氏曰此明儒者仕宦能自執其操也徑一步長百
步為畝若折而方之則東西南北各十步為宅也牆
方六丈故云一畝之宫環謂周迴也東西南北唯一
堵鄭註五版為堵定十二年公羊傳文證堵之大小高
一丈長三丈為雉篳門柴門蓬戶謂編蓬為戶又以
蓬塞門謂之蓬戶甕牖牖窗圓如甕口又云以敗甕
口為牖易衣謂更相衣合家共一衣出則更著之也
君應荅而用其言己則竭力不敢猜疑有言而君不
用則靜默不敢謟媚求進
藍田吕氏曰儒者之仕將以事道也然有時乎為貧
食其力以求免死而已辭尊居卑辭富居貧抱關擊
柝乘田委吏無所往而不可也故為貧者非事道事
道者不為貧二者不可亂也一畝之宫環堵之室篳
門圭窬蓬戸甕牖居之陋者也易衣而出并日而食
養之至不足者也儒者所守之篤窮至於是而不悔
也上之禮荅不荅繋乎知不知雖窮如是上苟知之
則必以是道自期不疑乎上之未信也為其多聞歟
則天子不召師為其賢歟未聞見賢而召之也尊其
所聞行其所知不疑乎上之未信而有所屈盖事道
不為貧也上苟不知則我知以力事人求其食以免
死者也不輕進以求合也君不知而自獻其身君不
問而自告其謀枉尋直尺強聒而不舍人謂之不謟
不信也盖為貧者非事道也二者儒者仕之大分不
可亂也
江陵項氏曰一畝之宫環堵之室檀弓曰壊其室洿
其宫而瀦焉詳其辭意則宫以地基言之室以屋廬
言之也
嚴陵方氏曰一畝之宫折方之則其宫四面各十步
而已五版為堵環堵之室周旋之則其室四面各五
版而已上荅之不敢以疑者以其自信之篤也上不
荅不敢以謟者以其懷忠之深也
山隂陸氏曰上荅之不敢以疑不敢以疑求試也上
不荅不敢以謟不敢以謟求合也
金華應氏曰上荅之不敢以簡傲自取疏疑上不荅
不敢為佞媚以自求謟合所謂疑者若踰垣閉門之
類是也劇秦美新可謂謟矣
儒有今人與居古人與稽今世行之後世以為楷適弗
逢世上弗援下弗推讒謟之民有比黨而危之者身可
危也而志不可奪也雖危起居竟信其志猶將不忘百
姓之病也其憂思有如此者
鄭氏曰稽猶合也古人與合則不合於今人也援猶
引也取也推猶進也舉也危欲毁害之也起居猶舉
事動作信讀如屈伸之伸假借字也猶圖也信或為
身
孔氏曰此眀儒者雖身不居眀代猶能憂思愛及於
人之事也楷法式也雖危起居雖比黨之民共危之
而行事舉動能終伸己之志謀不變易也
藍田吕氏曰儒者之自信有義理存焉人有知不知
吾所恃者尚論古之人而有合也時有遇不遇吾所
守者不喪乎本心也志有行不行吾所存者不敢忘
天下也三者義理之所在故儒者信之至於窮不悔
逹不變自信之篤者也今人與居古人與稽今世行
之後世以為楷尚友於古人求為法於後世知之事
也適弗逢世上弗援下弗推讒謟之民有比黨而危
之者身可危也而志不可奪也義之事也雖危起居
竟信其志猶將不忘百姓之病仁之事也故儒者自
信之篤凢以有憂天下之心主於仁義而已故曰其
憂思有如此者
嚴陵方氏曰與今人並行於世與古人稽合於道也
今世行之後世以為楷者中庸所謂行而世為天下
法是也援言其有所引推言其有所進援則自上而
引下推則自下而進上私相與而為比暗相結而為
黨雖危起居以其身可危也竟信其志以其志不
可奪信謂自信也猶將不忘百姓之病者孟子所謂
禹思天下有溺者猶己溺之稷思天下有饑者猶己
饑之也
石林葉氏曰友一鄉之善士以至一國友一國之善
士以至天下則所謂今人與居也誦其詩讀其書不
知其人可乎又論其世則所謂古人與稽也適弗逢
世而援推者天也讒謟之民比黨而危之者人也起
居雖危而竟信其志天與人莫之奪也
廬陵胡氏曰稽猶考也古人與稽考古道也適之也
適弗逢世所之與世左也猶若也若將不忘百姓之
病言其志若此也
晏氏曰所可危者吾之起居之迹耳曾不知吾之志
則確乎不拔奚可移之哉雖然危我者非良民也讒
謟之民爾安可以讒謟之民而忘其良民哉是必終
信其志不可忘百姓之病故曰其憂思有如此者
儒有博學而不窮篤行而不倦幽居而不滛上通而不
困禮之以和為貴忠信之美優游之法慕賢而容衆毁
方而瓦合其寬裕有如此者
鄭氏曰不窮不止也幽居謂獨處時也上通謂仕道
達於君也既仕則不困於道德則不足也美忠信法
和柔毁方而瓦合去已之大圭角下與衆人小合也
必瓦合者亦君子為道不遠人
孔氏曰滛謂傾邪也人有忠信則已美之人和柔則
已法之見賢思齊是慕賢汎愛一切是容衆方謂物
之方正有圭角鋒鋩也毁已之圭角與瓦礫而相合
謂屈己同凢
藍田吕氏曰儒者自信之篤所謂知止而後有定也
定而後能靜靜而後能安學至於安則其生不可已
故博學而不窮其德可久故篤行而不倦窮不失義
故幽居不滛達不動心故上通而不困用至於熟則
從容而有餘力行至於和則與物同而不流故忠信
之美優游之法慕賢而容衆毁方而瓦合皆至於安
然後沛然而寬裕也忠信之美以忠信為美者也優
游之法以優游之事為己法也毁方瓦合以與物同
也陶者之為瓦必圓而割分之故分之則瓦合之則
圓而不失其瓦之質謂之瓦合義取諸此
嚴陵方氏曰幼而學之壯而欲行之故博學而不窮
然後篤行而不倦不滛言節有守而不至於過不困
言才有餘而不至於乏語曰禮之用和為貴盖禮之
體則貴節禮之用則貴和無體不立無用不行不言體
之節止言用之和者主寬裕言之故也充實之謂美
言有忠信以充實乎其内故曰美制而用之謂之法
言能優游以制用乎其外故曰法毁方則不與物忤
瓦合則不與物乖
山隂陸氏曰學博矣非寬裕不能不窮行篤矣非寬
裕不能不倦幽居而不滛所謂不慙於影是也上通
而不困序卦曰升而不已必困禮之失煩唯寬裕故
能和毁方而瓦合者行不見於崖異心無愧於俯仰
石林葉氏曰博學有以貫之故不窮篤行有以至之
故不倦幽居而能樂天故不淫上通而能知命故不
困忠信之美充實於内優游之法遜接於外充實於
内故尊賢而慕之優游於外故愛衆而容之慕賢則
能毁方而為圓也容衆則能瓦合而為同也自博學
不窮以至上通不困皆所以為寬寬言其畜德也自
禮之以和為貴以至毁方而瓦合皆所以為裕裕言
其容德也
横渠張氏曰毁圭璧之圭角以與瓦礫合也
廬陵胡氏曰方猶方命虐民之方孔氏曰毁己之方
正非也方正何可毁也瓦合陳湯云烏孫瓦合是也
孔云瓦器破而相合亦非
晏氏曰毁方則用圓以周旋猶珠之走盤也瓦合則
委曲以相就猶瓦之覆屋也自非寬而不猛裕而有
容何以致此
儒有内稱不辟親外舉不辟怨程功積事推賢而進達
之不望其報君得其志苟利國家不求富貴其舉賢援
能有如此者
鄭氏曰君得其志者君所欲為賢臣成之
孔氏曰稱舉也不辟親若祁奚舉子不辟怨若祁奚
舉讎儒者欲舉人必程效其功積累其事知其賢乃
推而進達之不求望其報也輔助其君使君得其志
意所欲此推賢達士惟苟在利益國家不自求富貴
也
藍田吕氏曰儒者之志以天下為度者也寬裕之至
既足以有容則物我之間無所别也天下有事而不
治天下有賢而未達吾任其責矣故知其賢也猶有
親怨之辟謂之公而實私也過計於一己之私不同
乎天下之公也傳稱祁奚稱其讎不為謟立其子不
為比忘乎親讎者也公叔文子之臣大夫僎與文子
同升諸公忘其君臣者也趙文子所舉於晉國筦庫
之士七十有餘家忘乎貴賤者也管仲遇盗取二人
焉上以為公臣曰其所與游辟也可人也忘乎其素
者也能忘乎是而唯天下國家之利然後舉賢援能
盡其公矣夫望報於人求富貴於己小人之道也又
何足道哉
嚴陵方氏曰不以一身之小嫌妨天下之貞才故雖
親也亦在所稱不以一心之私忿害天下之公義故
雖怨也亦在所舉程功者程其功之優劣苟利國家
不求富貴者以利國家為心而不徼舉賢之賞也
儒有聞善以相告也見善以相示也爵位相先也患難
相死也久相待也遠相致也其任舉有如此者
鄭氏曰相先猶相讓也久相待謂其友久在下位不
升已則待之乃進也遠相致者謂已得眀君而仕友
在小國不得志則相致遠也
孔氏曰此眀儒者任舉同類前經謂疏遠者此經謂
親近者遠相致遠相招致也
藍田吕氏曰舉賢援能儒者所以待天下之士也任
舉者儒者所以待其朋友而已待天下之士推賢而
後舉樂與同天下之治者也朋友則非特是也必同
其好惡故聞善以相告見善以相示必同其憂樂故
爵位相先患難相死彼雖居下不待之同升則不升
彼雖疏遠不致之同進則不進此任舉朋友加重於
天下之士者義有厚薄故也
嚴陵方氏曰聞善者聞善言也見善者見善行也所
受之命謂之爵所居之官謂之位任舉謂相任以事
相舉以職上言彼賢而我舉之彼能而我援之此則
更相任舉而已此其所以異
馬氏曰久相待也雖久而不忘遠相致也雖遠而不
遺孔子以久要不忘平生之言亦可以為成人矣久
相待之謂也
儒有澡身而浴德陳言而伏靜而正之上弗知也麤而
翹之又不急為也不臨深而為高不加少而為多世治
不輕世亂不沮同弗與異弗非也其特立獨行有如此
者
鄭氏曰麤猶疏也微也觀色緣事而微翹發其意使
知之不臨深而為高臨衆不以己位尊自振貴也不
加少而為多謀事不以己小勝自矜大也世治不輕
不以賢者並衆不自重愛也世亂不沮不以道衰廢
壊己志也
孔氏曰此眀儒者殊異於人特立獨行之事澡身謂
澡潔其身不染濁也沐浴於德以德自清也世治雖
羣賢並處常自重愛世亂亦不沮己之志位雖同而
行不善則不與親合彼雖與己疏異所為則不非毁
之身所特立獨有此行故云特立獨行也
藍田吕氏曰唯大人為能格君心之非然在己者未
正未有能直人者也故澡身浴德者所以正己也陳
言而伏者入告嘉謀嘉猷於内爾乃順之於外也書
曰嘉言罔攸伏伏者閉而不出之謂也靜而正之者
將順其美正救其惡常在於未形也故曰上弗知也
麤而翹之者其事君也以其事之麤者微發其端而
為之兆兆足以行則進而無己不足以行則去之孔
子所以未嘗終於三年淹故曰又不急為也所以事
其君者先其未發而止其為惡先為之兆以嘗其為
善此衆人所未識也所以治其己者有若無實若虚
不自高且自多此衆人所不能也所以行於世者無
治亂之異所以接於人者無同異之間一於義理而
已此衆人所不為也盖特立獨行所以異於衆人者
如此
嚴陵方氏曰澡浴皆所以致其潔而已有德者必有
言故繼之以陳言而伏也伏謂伏聽君命之用否也
靜而正之者隠進之也麤而翹之者明告之也世治
而德常見重故曰不輕世亂而志常自若故曰不沮
與其所可與不必同乎已也非其所可非不必異乎
已也盖同乎己者不必善異乎己者不必惡同而與
之則讒謟面諛之人至矣異而非之則直諒多聞之
友去矣是又見其行之不與物羣也故兼以獨行言
之
山隂陸氏曰陳言而伏者雖微有所陳當伏其旨靜
而正之上弗知者孟子三見齊宣王不言事曰我先
攻其邪心也麤而翹之者諫有精有麤婉而微激之
謂精麤而翹發之為麤孟子曰是不可磯也盖微切
以激之謂之磯也又不可急為也夫如是豈可以遽
哉不以彼深故自上臨之以自為高不以彼少故自
下加之以自為多
石林葉氏曰澡身浴德不自汙也陳言而伏不顯諫
也靜而正之上弗知者諫不顯而君未悟也麤而翹
之又不急為者諫已顯而事不迫也雖能其事不臨
深而為高惡自高也雖有其功不加少而為多惡自
大也世治而士貴矣其行不輕世亂而士賤矣其志
不沮同於己者或鄕原也公而弗與異於己者或行
怪也惡而弗非儒之特立獨行盖如此也
晏氏曰澡身者潔其身而不汙於世俗爾若莊子曰
澡雪而精神是已浴德者清其德而不汨於嗜慾爾
若莊子曰疏瀹而心是已陳言而伏者其言雖顯而
其身則隠矣所謂伏其身而不見也世治則人皆務
進而求利吾則未嘗妄動故曰不輕世亂則人皆自
屈以辟害吾則未嘗變節故曰不沮儒行一篇兩言
自立者其立不困於人也一言特立者其立能出乎
衆也又言特立獨行者其立既能出乎衆而所行又
不同乎流俗也
馬氏曰立見於有守行見於有為特猶獨也自立與
特立固異矣自立者以對人言之也特立者以對衆
言之也
金華應氏曰世治不輕進若伯夷不仕於武王亂不
退沮若孔子歴聘諸國舉世所是而不輕徇舉世所
非而不輕棄非但處而特立於一身亦出而獨行於
一世
儒有上不臣天子下不仕諸侯慎靜而尚寬強毅以與
人博學以知服近文章砥厲廉隅雖分國如錙銖不臣
不仕其規為有如此者
鄭氏曰強毅以與人不苟屈以順之也君分國以禄
之視之輕如錙銖八兩曰錙
孔氏曰此明儒者志操規為之事不臣天子伯夷叔
齊是也不事諸侯長沮桀溺是也知服謂知服畏先
代賢人言不以己之博學淩跨前賢也習近文章以
自磨厲使成已廉隅也不與人為臣不求仕宦但自
規度所為之事
藍田吕氏曰不臣者不傳質為臣也不事者無常職
以食於上者也在國曰市井之臣在野曰草莽之臣
皆謂庶人庶人雖有臣之名而不執臣之事非策名
委質者也故君有饋焉曰寡君則君猶賓之也為庶
人者不傳質為臣則不見盖可役於君而不可見也
此不臣之義也抱關擊柝皆有常職以食於上事事
者也立乎人之本朝而恥道不行事道者也事道者
道不行則不仕事事者不為貧則不仕不仕者亦庶
人也君之於氓也固周之周之則受賜之則不受此
不受之義也不臣不仕皆事道者也慎靜而尚寬則
有度也強毅以與人則有守也博學以知則有本也
服近文章則有文也砥厲廉隅則有節也兼是五者
則所以事道者無慊也非其義也非其道也禄之以
天下弗顧也故雖分國而受之視之如錙銖之輕其規
摹之大所為之不亂皆所以事道也
嚴陵方氏曰謂之臣則事之可知謂之事則不必臣
焉此重輕之别莊子言天子不得臣諸侯不得友盖
此意夫道合則從不合則去故雖天子有所不臣諸
侯有所不事也進退之節如此然進非汲汲退非悻
悻故繼之以慎靜而寬也強所以自勝毅所以致果
皆立己之道也立己而已或至於絶物故繼之以與
人則於物無絶矣學雖貴乎博苟不知服而行之則
亦讀聖而庸行矣故博學又貴乎知服德性内也君
子之所尊文章外也亦近之而已廉猶陛之廉隅猶
城之隅皆有分際則以况君子之不苟合也砥以平
之厲以利之則修治之謂也不失所為而有常規故
曰其規為有如此者
馬氏曰服與中庸所謂得一善則拳拳服膺之意同
學之期行之也知服則知行也青與赤為文白與赤
為章文章猶美德見於外也近文章則不至於鄙野
矣
山隂陸氏曰慎靜往往失之狹吝強毅失之拒人博
學以知句斷博而不能眀了者多矣刻意尚行離世
異俗高論怨誹為亢而已矣此不知服近文章之過
也就藪澤處閒曠釣漁閒處無為而已矣此不知砥
厲廉隅之過也
晏氏曰上不臣天子下不事諸侯者易所謂不事王
侯高尚其事也慎靜而寬者以仁而盡性強毅以與
人者以義而制事博學以知服者以知而窮理近文
章者外有備成之文砥厲廉隅者内有修潔之行此
所以雖分國如錙銖不肯委質而為臣詘道而入仕
矣質為本文為末君子務本不務末故於文章則近
之而已不敢以文勝質也砥厲者以石治金之事也
於廉隅而言砥厲者欲磨礱而成君子之器爾
建安真氏曰文章二字非止於言語詞章而已聖人
盛德藴於中而光輝發於外如威儀之中度語言之
當理皆文也堯之文思舜之文明孔子稱堯曰煥乎
其有文章子貢曰夫子之文章皆此之謂也至於二
字之義則五色錯而成文黑白合而成章文者燦然
有文之謂章者蔚然有章之謂章猶條也六經論語
之言文章皆取其自然形見者後世始以筆墨著述
為文與聖賢之所謂文者異矣
五峯胡氏曰君子畏天命順天時故行驚衆駭俗之
事而常中小人不知天命以利而動肆情妄作故行
驚衆駭俗之事必其無忌憚而然也
金華應氏曰案十六條中曰自立曰特立獨行曰剛
毅此數條居其半大扺皆以難進易退為高而不慮
其過於強矯也盖儒者之立身以氣節為主氣節不
立而學問雖富亦不足觀也
儒有合志同方營道同術並立則樂相下不厭久不相
見聞流言不信其行本方立義同而進不同而退其交
友有如此者
孔氏曰方法也經營道藝同齊於術同術則同方也
但合志同方據所懷志意營道同術據所習道藝並
立謂同仕朋友久不相見聞流謗之言欲譖毁之己
則不信也其行所本必方正所立必存義朋友所為
與己同則進而從之不與己同則退而避之以上十
五儒所陳之事亦有前後乖異者盖儒包百行事非
一揆量事制宜随機而發雖或不同無所怪也
藍田吕氏曰所以任舉其交友者則好惡憂樂與之
同也然盡交友之分則理義必與之同君子之道或
出或處或默或語二人同心其利斷金同心之言其
臭如蘭凡所謂同者理也義也出於人心之所同然
賢者能存而勿喪之故不患乎不同也合志同方則
志同好矣營道同術則學同道矣並立則樂相下不
厭好同則同體矣久不相見聞流言不信學同則信
其行矣其行本方立者立行本其志之所同方也行
同則學同矣義同而進不同而退同斯義以進退也
進退同則同好矣交友之分至於無一不同者學一
於理而不惑也
嚴陵方氏曰並立則樂以其無忌心相下不厭以其
有孫志久不相見聞流言不信以其久要不忘而相
信之篤本方者以方為本也道同則進而與之交不
同則退而與之辨夫道不同不相為謀而况交友乎
子貢問友子曰忠告而善道之不可則止毋自辱焉
以是而已
馬氏曰方者道之所也志在於道唯合志故同方術
者所資以適道唯營道故同術營道方將入於道故
以術言之也
山隂陸氏曰同方言同所向同術言同所由易曰方
其義也盖義未有不因方而立者
晏氏曰合志同方言趨嚮者同也營道同術言修為
者同也方言趨嚮之地術言修為之業語曰士志於
道是志必在於道也道不外於志也故始焉合志而
趨向者不殊則終焉營道而修為者一致矣有朋自
遠方來不亦樂乎故並立則樂以能問於不能昔者
吾友嘗從事於斯矣故相下不厭流言止於知者如
曰曾叄殺人若顔回者豈信之哉故曰聞流言不信
機在内故欲其圓而能應行在外故欲其方而有守
執規司春者主乎仁執矩司秋者主乎義故曰其行
本方立義易曰義以方外是也相視而笑莫逆於心
然後足以為友故義同而進不同而退也同方同術
者講習之友並立相下者相成之友不信流言義同
而進者同德之友故曰其交友有如此者
温良者仁之本也敬慎者仁之地也寬裕者仁之作也
孫接者仁之能也禮節者仁之貌也言談者仁之文也
歌樂者仁之和也分散者仁之施也儒者兼此而有之
猶且不敢言仁也其尊讓有如此者
鄭氏曰此兼上十有五儒盖聖人之儒行也孔子嫌
若斥已假仁而為說仁聖之次也
孔氏曰温良之性是仁之本地所以居止萬物仁者
動作必寬裕遜接謂遜以接物禮節是外貌言談是
文章歌樂是其和悦分散蓄積而振貧窮是仁之恩
施也
藍田吕氏曰仁者體天下之公加之以中心惻怛之
意儒者之學學此而已爾孔子曰何事於仁必也聖
乎堯舜其猶病諸又曰若聖與仁則吾豈敢故君子
之學非仁無為欲稱其仁雖聖人有所不敢則為之
難可知矣質之温良者可與為仁故曰仁之本行之
敬慎者可與行仁故曰仁之地其規摹寬裕則稱仁
之動作其與人遜接則習仁之能事威儀中節敬於
仁者也故為仁之貌出言有章仁之見於外者也故
為仁之文詠歌之不足不知手之舞之足之蹈之則
安於仁而至於和者也貨不為己則利與人同與人
為善則善與人同凡以分散與物共而不私則仁術
之施不吝也八者儒必兼而有之然後可以盡儒行
之實猶且不敢言仁則聖人之志存焉有聖人之志
存則可與入聖人之域矣
長樂陳氏曰周公掌禮樂以春官禮樂資仁以立也
大饗之禮備具禮樂繼之君子知仁焉禮樂待仁以
行也孔子曰人而不仁如禮何人而不仁如樂何是
仁為禮樂之本禮樂為仁之文也有禮斯有節有歌
有樂樂記曰合情飾貌者禮樂之事也禮節所以飾
貌故為仁之貌歌樂所以合情故為仁之和貌外也
禮自外作故也和内也樂由中出故也語曰文之以
禮樂亦可以為成人矣儒行之論儒者十五而以仁
與禮樂終焉則成人之道盡於此矣孔子未嘗與門
人以仁與禮樂所與特顔子一人而已然則顔子之
去聖人其出入亦不遠矣合之則禮樂皆本於仁離
之則仁近於樂義近於禮孔子以孝悌為仁之本孟
子以事親為仁之實從兄為義之實其致一也(樂書)
嚴陵方氏曰温良則得於中故以為本敬慎則發於
外故以為地寬則不迫裕則有餘夫仁無本不立故
首以仁之本有本然後可以有行故繼以仁之地有
行則有所事故繼以仁之作仁之作則見其所能故
繼之以仁之能有所能則形之於外故繼之以仁之
貌形於貌則必有所飾故繼之以仁之文有其文則
無乖於物故繼之以仁之和有所和則其餘足以利
物故繼之以仁之施
山隂陸氏曰不求近功可謂寬裕矣若太王王季作
周功在數世之後兼謂兼上十五儒易曰謙尊而光
讓未有不尊者也亦尊而後讓可言也
儒有不隕穫於貧賤不充詘於富貴不慁君王不累長
上不閔有司故曰儒今衆人之命儒也妄常以儒相詬
病孔子至舍哀公館之聞此言也言加信行加義終没
吾世不敢以儒為戲
鄭氏曰隕穫困迫失志之貌充詘歡喜失節之貌慁
猶辱也累猶係也閔病也言不為天子諸侯卿大夫
羣吏所困迫而違道孔子自謂也妄之言無也言今
世名儒無有常人遭人名為儒而以儒靳故相戲此
哀公輕儒之所由也詬病猶恥辱也儒行之作盖孔
子自衛初反魯時也孔子歸至其舍哀公就而以禮
館之
孔氏曰命名也言今世衆人名之為儒者無有常人
但遭人則謂之儒耳命之謂儒是相恥辱時世如此
故哀公輕儒也杜預左傳注戲而相靳曰愧言加信
行加義是記者之說終没吾世不敢以儒為戲是哀
公之言記者述而錄之
藍田吕氏曰此篇緫言儒行其别十有五自淺而至
深而卒歸於仁以至於聖人不敢居仁之志幾於盡
矣猶繼之以不隕穫於貧賤不充詘於富貴不慁君
王不累長上不閔有司者盖衆人之命儒也妄常以
儒相詬病所以待儒之意常輕以利心量君子見其
居富貴而有為則謂滛於富貴不知逹則兼善天下
見其居貧賤而有守則謂移於貧賤不知窮則獨善
其身也見其危行言遜則謂屈於威武不知身可殺
而志不可奪也盖儒者之行出於德性之所安無是
衆物之可累也有是之累則隕穫充詘不能免謂之
有德可乎此卒章所以申言之也孔子謂子夏曰女
為君子儒無為小人儒則儒之不同久矣衆人之命
儒見小人之儒也若君子之儒則衆人所不識也小
人之儒也為人君子之儒也為己小人之儒也以文
君子之儒也以實以文對實以為人對為己則小人
觀美而近名君子闇然而難知且將以遠大為迂闊
以高眀為無實以遠勢利為詐以守禮義為簡指白
為墨誣善為惡此所以以儒相詬病也如識乎君子
之儒者且將矜式之不暇又何敢戲乎
嚴陵方氏曰無儒者之行而為儒者之服無儒者之
實而盗儒者之名故曰今衆人之命儒也妄以其妄
故常為人相詬以言相病以行也言加信則不以儒
相詬矣行加義則不以儒相病矣終猶没也以時言
則曰終以事言則曰没
晏氏曰隕如籜之隕而飄零穫如禾之穫而枯槁不
隕穫於貧賤是貧賤不能移也充則以滿而必溢詘
則以高而必危不充詘於富貴是富貴不能淫也事
父孝故忠可移於君所以不慁君王事兄弟故順可
移於長所以不累長上居家理故治可移於官所以
不閔有司不慁君王者不為汙吏以取辱於君王也
不累長上者不為過行以連及於長上也不閔有司
者不被眀刑以見憐於有司也衆人之命儒也妄為
其非真儒也故或慢罵而相恥或深疾而相病矣楊
子謂或問魯用儒而削何也曰魯不用真儒也
山隂陸氏曰隕不穫也充不詘也言雖不隕於貧賤
亦不穫於貧賤雖不充於富貴亦不詘於富貴儒者
之行始於自立故初一曰自立五事所以修身也而
修身自貌始故次二曰容貌曾子曰動容貌斯遠暴
慢矣然亦不可不備豫故三曰備豫近人矣又惡其
無特操故繼之以特立特立則剛毅剛毅則自立故
繼之以剛毅自立前言於道能自立此言於事能自
立如是而仕可也故繼之以仕仕則不能無憂思故
繼之以憂思憂思或失之過故繼之以寬裕夫欲寬
裕豈可以無助為之也故繼之以舉賢援能舉賢援
能不能任之猶不舉不援也故繼之以任舉於任舉
則疑若有待也故繼之以特立獨行如是雖不仕吾
弗愧也故繼之以規為凢此雖在我亦交友之力也
故繼之以其交友有如此者儒行至於此備盡矣守
之以讓而已故繼之以尊讓
禮記集說卷一百四十八
