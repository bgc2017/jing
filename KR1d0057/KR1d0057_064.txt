禮記集說卷六十四宋衛湜撰
旅幣無方所以别土地之宜而節遠邇之期也龜為前
列先知也以鍾次之以和居參之也虎豹之皮示服猛
也束帛加璧往德也
鄭氏曰旅衆也邇近也鍾金也獻金為作器鍾其大
者以金參居庭實之間示和也
孔氏曰此一節明朝聘貨賄庭實之物幣庭實也衆
國貢獻幣物非止一方故云無方五方各殊所出有
異所以分别土地所生之宜六服有遠近或嬪或貨
所貢之屬各有期也龜以下即旅幣無方之事龜是
靈知之物陳之最在前陳金則次於龜後不謂之金
而謂之鍾者貢金以供王之鑄器器莫大於鍾也金
性柔和從時變革厠居龜帛之間故云以和居參之
也虎豹是威猛之獸今得其皮来列在庭是表示君
臣之德能服四方之威猛者也玉以表德今將玉加
於束帛或錦繡黼黻之上是以表往歸於德故也謂
主君有德而往歸之
長樂劉氏曰六服諸侯更番以四仲月来朝則任土
作貢旅衆國之幣隨其國之所有或金或玉或匭或
包如禹貢九州之物無定法也而國服遠近不同必
使番休六年一徧而每朝王必皆助祭執籩豆駿奔
走則不可在禴祠烝嘗之後也故曰節遠邇之期焉
其朝宗覲遇也或受饗於朝或受饗於廟備陳衆國
充庭之物則九江納錫大龜者荆州之所貢也以為
前列者先其靈知能照國家之災祥也先儒考夏書
無以鍾為貢幣者以鍾為金則厥貢惟金三品以其
從革可柔可剛有利國之義故謂之和以和居參之
者具陳三品銅色雖下而亦居其次者以其和也
長樂陳氏曰溥天之下莫非王土率土之濱莫非王
臣故衆幣所以無方也土地之宜在物而遠近之期
在人周官六服其見有六歲之差其交有六物之異
六物之異者所謂别土地之宜六歲之差者所謂節
遠近之期也金之為體則實而其為性則順體之實
則足以見情而性之順則足以示和示服猛者所以
明德威惟畏也往德者所以示德明惟明也禮器言
大饗之所貢故言三牲魚腊以至丹漆絲纊竹箭之
類而極其多此言常貢之法則陳其大率而已此詳
略所以不同也又禮書曰采邑有賦而無貢邦國
有貢而無賦周官大宰以九賦斂財賄有家削邦縣
邦都之賦以九貢致邦國之用有祀嬪器幣材貨服
斿物之貢其制地貢在大司徒其施邦國之貢在大
司馬其物則職方氏揚州之金錫荆州之丹青青州
蒲魚雍州玉石之類是也其用則大府以家削之賦
待匪頒邦縣之賦待幣帛邦都之賦待祭祀邦國之
貢待弔用是也然邦國有歲之常貢有因朝而貢歲
之常貢則春入貢是也因朝而貢則侯服歲一見其
貢祀物之類是也二者之禮雖殊其玉帛庭實之設
蓋亦相類考之覲禮侯氏奉玉帛以升庭實旅百先
龜次金次丹漆絲纊馬在其南若皮則居馬之位而
王特撫玉而已以示致方物者臣之職而不有其物
者王之道也禹貢八州有貢惟冀州無貢以畿内王
之所專特斂其賦而已非所謂貢也
嚴陵方氏曰以衆之所陳故曰旅以意之所將故用
幣土地所生之物有宜有否各使貢其所宜之物焉
故以别言之地之遠者来之期常䟽地之邇者來之
期常數故以節言之鍾即金也貢金以共王之作器
故以鍾言之曰金則以材言曰鍾則以器言金之為
物其情則和鑄之為鍾則止而聚止而聚則和之所
居故以和居言之
馬氏曰龜也鍾也虎豹之皮也束帛也皆幣也以其
為庭實非止於此亦言其略而已旅之言陳也無方
者以其土地各有宜不可以不别遠邇各有期不可
以不節蓋土地各有宜則所貢不一遠邇各有期則
所入有多寡故周官制貢各以其國之所有即所謂
别土地之宜也聖人之治天下有武以示威有德以
示懷有武以示威故猛者服有德以示懷故人向而
往之虎豹者猛物也幣以虎豹之皮者示王者之威
足以服猛也璧者玉也君子以玉比德焉加璧於束
帛之上者示王有德而為人所歸往也
山隂陸氏曰方猶常也旅幣無方即前所謂其餘無
常貨後世求於不産責之非時則非所以别土地之
宜節遠邇之期此言諸侯大饗故其記如此即言三
牲魚腊四海九州之美味也籩豆之薦四時之和氣
也丹漆絲纊竹箭與衆共財也其餘無常貨各以其
國之所有則致遠物也是王德也以鍾次之言設而
已亦貶於玉鄭氏謂金兩義先設後入且言鍾金既
器矣和居參之所謂參和為仁也言往德不言尊德
亦言之法
延平周氏曰旅幣衆幣也若馬之類古人亦謂之幣
鍾即金也言金則不必鍾故止於示情言鍾則必用
金故又足示和往有將意束帛則將其德之被於人
者加璧則將其德之同於天者
庭燎之百由齊桓公始也大夫之奏肆夏也由趙文子
始也
鄭氏曰庭燎之差公蓋五十侯伯子男皆三十百僭
天子也肆夏僭諸侯也趙文子晉大夫名武
孔氏曰自此至夷王以下緫論朝聘失禮之事庭中
設火以照燎來朝之臣夜入者因名火為庭燎百者
作百炬列於庭也大戴禮云天子百燎齊桓僭用後
世襲之是失禮從桓公始也大射禮燕禮諸侯納賓
奏肆夏今文子亦奏之故云僭諸侯此謂納賓樂也
周禮九夏王夏者天子所用其餘八夏諸侯皆得用
之其陔夏卿大夫亦得用之故鄉飲酒客醉而出奏
陔夏但非堂上正樂所用也
長樂陳氏曰天下有道天子馭諸侯諸侯馭大夫而
禮樂有差天下無道諸侯僭天子大夫僭諸侯而禮
樂無别周之天子無道故齊桓公僭天子之禮而至
於庭燎之百趙文子僭諸侯之樂而至於奏肆夏也
蓋齊桓公之僭以強趙文子之僭以奢記者錄而罪
之以其濫觴於一時而致洋溢乎天下後世也
山隂陸氏曰齊桓公賢諸侯也而僭天子如此則餘
諸侯可知趙文子賢大夫也而僭諸侯如此則餘大
夫可知
金華應氏曰禮運自天子祭天地至諸侯非問疾弔
喪而入諸臣之家凡八條皆以明諸侯之失禮而大
夫之失禮居其三此篇自庭燎之百至為君之荅已
也凡十餘條皆以明大夫之僭禮而諸侯之僭天子
居其三焉世愈降而失愈甚失愈甚而亂愈速事變
之推移亦可見矣孔子曰禮樂征伐自諸侯出十世
希不失矣信哉雖然抑有由也諸侯之僭起於天子
之失禮而已故禮運之嘆首以魯之郊禘非禮為言
大夫之僭起於諸侯之失禮而已故此篇之譏自齊
桓趙文子始焉夫齊威將仗義以服諸侯也乃自以
庭燎之百誇其尊則何以責夫諸侯趙文子輔其君
以爵者也而自僭肆夏覇國之禮已失矣則何以責
夫大夫
朝覲大夫之私覿非禮也大夫執圭而使所以申信也
不敢私覿所以致敬也而庭實私覿何為乎諸侯之庭
為人臣者無外交不敢貳君也
鄭氏曰朝覲其君親来其臣不敢私見於主國君也
以君命聘則有私見何為乎諸侯之庭非其與君無
别也外交謂私覿也
孔氏曰此一節論大夫從君朝覲行私覿非禮之事
朝覲謂君親往鄰國行朝覲之禮大夫從君而行輙
行私覿是非禮也若受命執圭專使鄰國得行私覿
故聘禮臣出使有私覿所以申巳之誠信也不敢私
覿所以致敬覆明從君而行不私覿所以致敬於己
君也周衰有臣從君而行設庭實私覿於主國之庭
作記者譏之無外交者觧所以不敢私覿之意為人
之臣既無外交唯專一事君既從君而行不敢貳心
於他君所以不行私覿之禮也
馬氏曰以周官考之則公執桓圭侯執躬圭伯執信
圭子執榖璧男執蒲璧大夫執雁士執雉則大夫無
執圭之禮此言執圭者荀子謂聘人以圭記亦曰以
圭璋聘重禮也則知此非所執之圭也
山隂陸氏曰大夫執圭而使所謂信圭如此信也者
信此者也何為乎者痛詞也春秋之義痛之益深其
言愈緩孔子謂季氏八佾舞於庭是可忍也孰不可
忍也三家者以雍徹子曰相維辟公天子穆穆奚取
於三家之堂亦以此八佾舞於庭猶可也以雍徹則
甚矣故其先後緩急不同如此
長樂陳氏曰易大有九四匪其彭旡咎則為諸侯者
其可庭實於諸侯之庭乎庭實於諸侯之庭者諸侯
之無王也曲禮言從於先生不越路而與人言又況
大夫從其君之朝覲其可以私覿於諸侯之庭乎私
覿於諸侯之庭者大夫之無君也檀弓曰大夫束脩
之問不出竟左傳曰策名委贄貳乃辟也此所謂人
臣無外交而不貳君也
大夫而饗君非禮也大夫強而君殺之義也由三桓始
也天子無客禮莫敢為主焉君適其臣升自阼階不敢
有其室也覲禮天子不下堂而見諸侯下堂而見諸侯
天子之失禮也由夷王以下
鄭氏曰大夫饗君由強且富也三桓魯桓公之子莊
公之弟公子慶父公子牙公子友慶父與牙通於夫
人以脇公季友以君命鴆牙後慶父弑二君又死也
天子無客禮君適其臣升自阼階不敢有其室明饗
君非禮也天子不下堂見諸侯正君臣也夷王周康
王之玄孫之子也時微弱不敢自尊於諸侯
孔氏曰大夫富強專制於君召君而饗之非禮也大
夫干國亂紀君能殺之得其義也鄭註三桓以下並
公羊文春秋之時則有諸侯饗天子故莊二十一年
鄭伯饗王於闕西辟樂備亂世非正法也案覲禮天
子負斧依南面侯氏執玉入是不下堂見諸侯也若
春朝夏宗則以客禮待諸侯以車出迎故齊僕云各
以其等為車送逆之節夷王下堂見諸侯自此以後
或有然者故云以下
黃氏曰魯自三桓執政日衰一日豈是能殺強臣為
得義哉蓋殺者降殺之義也謂大夫無饗君之禮而
今可饗君者由三桓始也謂三桓勢強而君政微若
降殺故為大夫所饗正文非舉殺臣弑君之事本記
大夫饗君失禮之由與齊桓趙文子夷王為亂禮法
之始則無殺臣之義也
長樂陳氏曰以大夫而饗君猶為非禮又況以諸侯
而饗天子乎三代之制刑不上大夫而覇者之法亦
曰無專殺大夫則古之所以任大夫未嘗不以賢而
其所以待大夫未嘗不以禮其有至於殺者蓋其始
也任之不以賢故其終也不可待之以禮耳周衰之
際諸侯之殺大夫者不獨始於三桓而必曰三桓始
者蓋前乎三桓者為亂而不止於強及三桓之事則
強而未至於亂是以齊殺無知衛殺州吁宋殺長萬
陳殺二慶是皆以其禍亂一國而不止於強也叔牙
之欲立慶父則恃強而已而未至於禍亂一國此記
者所以言大夫強而君殺之由三桓始也春夏萬物
聚見之時先王為之朝宗之禮而不純以臣待諸侯
以其等為車送逆之節所以明其恩也於秋萬物分
辨之時為之覲禮而純以臣待諸侯則負依南面而
不下堂所以明其義也明其恩則天下知所賢明其
義則天下知所尊知所賢則人樂於為德知所尊則
人樂於為禮此天子之德所以常感於下而其勢所
以常隆於上矣至夷王則不然於其秋覲之時亦與
諸侯分庭抗禮而下堂見之是其自卑所以起諸侯
之僭自弱所以起諸侯之強以至平王東遷而齊王
室於邦君降黍離於國風者非由此哉
延平周氏曰齊桓公葵丘之盟嘗謂無專殺大夫而
此謂大夫強而君殺之由三桓始則所謂無專殺大
夫者非特覇者之法而已然周之諸侯殺大夫者豈
獨始於三桓蓋三桓以魯言也夷王下堂而見諸侯
周之王業卒至於不可復興其失禮之害也如此
山隂陸氏曰三桓蓋公子慶父公子牙公子季友之
後子孫執國政者也鄭氏謂季友以君命鴆牙後慶
父弑二君又死也案季友鴆牙使若托以疾死然其
於慶父緩追逸賊皆親親之道即非以君命殺之又
季友不應在三桓之列且古者殺大夫非義也大夫
見殺非智也其或有罪則遷就而為之諱所謂簠簋
不飾是也後世大夫世執國政君由是弱矣有殺之
者更以為義則若三家者有以啓之也經是以云經
曰公廟之設於私家非禮也由三桓始也春秋傳曰
陽虎欲去三桓以季寤更季氏以叔孫輙更叔孫氏
以己更孟氏知三桓非公子友等亦明矣不信由夷
王始則夷王以下莫不然也其所謂始者能為之始
而已後有不皆也據孔氏之不喪出母自子思始也
邾婁復之以矢蓋自戰於升陘始也魯婦人之髽而
弔也自敗於臺駘始也下殤用棺衣棺自史佚始也
練冠以喪慈母自魯昭公始也庭燎之百由齊桓公
始也大夫之奏肆夏由趙文子始也大夫強而君殺
之義也由三桓始也公廟之設於私家非禮也由三
桓始也廟有二主自桓公始也玄冠紫緌自魯桓公
始也朝服之以縞也自季康子始也士之有誄自魯
莊公始也夫人之不命於天子自魯昭公始也
馬氏曰普天之下莫非王土率土之濱莫非王臣故
天子無客禮莫敢為主焉天子燕禮則以膳夫為主
諸侯燕禮則以宰夫為主示其君之尊而莫敢與之
抗禮也故君適其臣升自主人阼階之位示臣不敢
有其室也為人臣者不敢有己而況於有室乎
横渠張氏曰不當下堂而下是天子弱而諸侯強也
若負屏而立謂之朝是當行禮於庭中也
諸侯之宫縣而祭以白牡擊玉磬朱干設鍚冕而舞大
武乘大路諸侯之僭禮也臺門而旅樹反坫繡黼丹朱
中衣大夫之僭禮也故天子微諸侯僭大夫強諸侯脅
於此相貴以等相覿以貨相賂以利而天下之禮亂矣
諸侯不敢祖天子大夫不敢祖諸侯而公廟之設於私
家非禮也由三桓始也
鄭氏曰宫縣四面縣也干盾也鍚傅其背如龜也武
萬舞也白牡大路殷天子禮以上皆天子之禮也旅
道也屏謂之樹樹所以蔽行道管氏樹塞門塞猶蔽
也禮天子外屏諸侯内屏大夫以簾士以帷反坫反
爵之坫也蓋在尊南兩君相見主君既獻於此反爵焉
繡黼丹朱以為中衣領緣也繡讀為綃綃繒名也詩
云素衣朱綃又云素衣朱襮襮黼領也以上皆諸侯
之禮也仲孫叔孫季孫氏皆立桓公廟魯以周公之
故立文王廟三家見而僭焉
孔氏曰此一節緫論諸侯及大夫奢僭強盛之事案
小胥天子宫縣諸侯唯合軒縣今乃有宫縣白牡是
殷之正色諸侯祭用時王牲今乃用白牡又諸侯擊
石磬今擊玉磬又諸侯得舞大武故詩云方將萬舞
宣八年萬入去籥是也但不得朱干設鍚冕服而舞
今朱干設錫冕而舞大武詩云鏤鍚謂以金飾之則
此鍚亦以金飾謂用金琢傅其盾背盾背外高龜背
亦外高故鄭云如龜蓋漢禮然也又諸侯合乘時王
之車今乃乘殷之大路並是諸侯之僭禮也祭統云
朱干玉戚冕而舞大武明堂位云魯君孟春乘大路
皆天子禮樂特賜周公魯惟文王周公廟得用之用
於他廟則為僭若他國諸侯非二王之後祀受命之
君而用之皆為僭也臺門者兩邊起土為臺臺上架
屋曰臺門樹立也人君當門道立屏蔽内外為敬也
明堂位云反坫出尊則坫為尊而設故鄭知反爵之
坫也坫以土為之論語云邦君為兩君之好有反坫
故鄭知兩君相見也彼註云其獻酬之禮更酌酌畢
則各反爵於坫上謂於此坫上而反爵也中衣謂冕
又爵弁之中衣以素為之繡黼為領丹朱為緣案註
昏禮引詩云素衣朱綃魯詩亦以為綃綃綺屬以魯
詩既為綃字又五色備曰繡白與黑曰黼繡黼不得
共為一物故以繡為綃也謂於綃上刺黼文也又釋
器黼領謂之襮故鄭云襮黼領也案禮公之孤四命
則爵弁自祭天子大夫四命亦當爵弁自祭則中衣
得用素但不得綃黼為領丹朱為緣耳自臺門以下
於時大夫皆有此事故言僭禮也相貴以等謂臣下
不畏懼於君而擅相尊貴以等列相覿以貨者大夫
私相覿以貨賄不辟君也鄭知魯得立文王廟者案
襄十二年吳子夀夢卒臨於周廟禮也註云周廟文
王廟也此經云諸侯不敢祖天子而文二年左傳云
宋祖帝乙鄭祖厲王大夫不敢祖諸侯而莊二十八
年左傳云凡邑有宗廟先君之主曰都彼據有太功
德者此據尋常諸侯大夫也
長樂陳氏曰宫縣玉磬朱干設鍚冕而舞大武此周
天子之禮而周之諸侯僭之也祭以白牡殷天子之
禮而殷之諸侯僭之也蓋殷尚白非天子之宗廟不
用白牡猶周尚赤非天子之宗廟不用騂剛周公以
人臣不可及之功故祭得用天子之騂剛所以優其
功然又不可以忘人臣之分故以白牡所以正其分
也則祭以白牡為僭者豈非殷之諸侯哉明堂位以
大路為殷路指木路而言之樂記曰大路天子之車
指金路而言之也殷之木路非天子之祭天則不用
周之金路非天子之所賜則不得乘在殷而乘木路
在周而乘金路皆謂之乘大路此言殷周諸侯之僭
禮也其所謂繡黼丹朱中衣者蓋繡黼中衣之領而
丹朱中衣之緣也先儒以繡為綃其說非矣詩曰素
衣朱襮又樂書曰周官小胥正樂縣之位王宫縣
諸侯軒縣則諸侯宫縣僭天子樂縣也舜之鳴球以
象天帝玉磬之音諸侯擊玉磬僭天子樂器也天子
朱干玉戚冕而舞大武諸侯亦設鍚而用之僭天子
樂舞也祭以白牡僭天子用牲之禮也乘以大路僭
天子乘車之禮也蓋天下有道禮樂自天子出諸侯
莫得而僭之天下無道禮樂自諸侯出其不僭竊而
用之未之有也言諸侯僭禮則樂可知矣朱干用白
金以覆其背所謂朱干設鍚是也玉戚用玉以飾其
柄楚工尹路謂剥圭以為戚柲是也凡此魯不特用
於周公之廟而羣公之廟亦用焉故子家駒譏之不
特用於魯之羣廟而諸侯亦用焉故於此譏之循緣
積習八佾作於季氏之庭萬舞振於文夫人之側先
王之樂自是掃地矣
嚴陵方氏曰先儒謂縣若鍾磬之屬縣於簨虡者四
面皆縣象宫室之有墻故謂之宫縣諸侯軒縣猶軒
車之有蕃去其一面故也白牡殷牲大路殷路也二
者先王之禮路也唯天子乃得兼而用之丹朱中衣
以丹朱為中衣之飾也正服在外故謂之中衣微故
見脇強故敢僭四者之言亦互相明爾相貴以等則
爵不足以馭其貴相覿以貨則禄不足以馭其富相
賂以利則予不足以馭其幸大宰八柄詔王馭羣臣
以此三者為先三者苟失天下之禮由是亂矣覿言
非是則不行貨指物利指事諸侯有國而已故不敢
祖天子大夫有家而已故不敢祖諸侯以其不敢祖
天子故立始祖而有五廟之制以其不敢祖諸侯故
立别子而有五宗之法
馬氏曰諸侯之僭由天子之微諸侯之見脅由大夫
之強也方周之衰上失道揆下無法守故於此相貴
以等相覿以貨相賂以利相貴以等言相尚以勢相
覿以貨相賂以利言相尚以利天下以勢利相尚不
奪則不能饜其所欲此天下之禮所以亂矣
山隂陸氏曰諸侯言僭樂僭祭祀言僭大路大夫言
僭禮僭朝會言僭中衣亦言之法言天子微在上言
諸侯脅在下君子詞也君子為尊者諱蔽不諱敗諱
脅不諱微且言天子在下寧言諸侯在下祖言不敢
明非不得也故宋祖帝乙鄭祖厲王
天子存二代之後猶尊賢也尊賢不過二代
鄭氏曰過之遠難法也二或為三
孔氏曰此一節論王者立二王後尊賢之事所以存
二代之後者猶尚尊其往昔之賢取其法象但代異
時移今古不一所尊之賢不過二代而已若過之遠
難為法也案異義公羊說存二王之後所以通夫三
統之義左氏說周家封夏殷二王之後以為上公封
黃帝堯舜之後謂之三恪鄭云二王之後命使郊天
祭其始祖受命之王自行其正朔服色恪者敬也敬
其先聖而封其後
唐天寳三恪二王後議曰三恪二王之義有三說焉
一云二王之前更立三代之後為三恪此據樂記武
王克商未及下車封黃帝堯舜之後及下車封夏殷
之後通以用六代之樂一云二王之前但存一代通
二王為三恪此據左傳但云封胡公以備三恪明王
者所敬先王有二更封一代以備三恪存三恪者所
敬之道不過於三以通三正一云二王之後為一恪
妻之父母為二恪夷狄之君為三恪此據王有不臣
者三而言之案梁崔靈恩云三義之說以初為長何
者禮記郊特牲云存二王之後尊賢不過二代又云
詩二王之後来助祭又春秋公羊說曰存二王之後
所以通三正以上皆無謂二王之後為三恪之文若
更立一代通備三恪者則非不過二代之意左傳云
封胡公以備三恪者謂上同黃帝堯舜下同夏殷為
三恪也又案二王三恪經無正文崔靈恩據禮記陳
武王之封遂以為通存五代竊恐未安今據二代之
後即謂之二王三代之後即謂之三恪且武王所封
蓋以堯有則天之大人莫能名黃帝列序星辰正名
百物自以功濟萬代師範百王故特封其後偶契二
三之數非歴代通法故記云尊賢不過二代示敬必
由舊因取通已為三正也其二代之前第三代者雖
遠難師法豈得不錄其後故亦存之示敬其道而已
因謂之三恪故左傳云封胡公以備三恪足知無五
代也況歴代至今皆以三代為三恪焉(通典)
嚴陵方氏曰成王之命微子曰惟稽古崇德象賢乃
其事也
山隂陸氏曰猶之言可以已也雖可以已猶如此厚
之至也雖厚又惡大過故曰尊賢不過二代
長樂陳氏曰監於二代則存二代之意可見矣
眉山孫氏曰立前代之後以統承先王者自古有此
法也有虞氏之時棄為高辛之後故得祭天詩謂后
稷肇祀是也丹朱為唐堯後作賓於虞書所謂虞賓
在位是也至夏后時則丹朱商均之子孫皆為二王
後湯為夏氏立後經傳雖不載然有商之興固當以
禹之裔為二王後無疑矣仲虺之誥稱湯之德有曰
兹率厥典言其能率循舊典不易故常也豈其於崇
德象賢之事獨不稽古乎至周則封微子於宋至封
舜後於陳封東樓公於杞亦必因成湯封舜禹之後
於陳杞可以推而知也
諸侯不臣寓公故古者寓公不繼世
鄭氏曰寓寄也寄公之子非賢者世不足尊也寓或
為託也
孔氏曰此一節論寄公之子為臣之事喪服傳云寄
公者何也失地之君也或天子削地或被諸侯所逐
皆為失地不臣者不敢以寄公為臣也
嚴陵方氏曰失地之君諸侯所以不臣之者以其嘗
為南面之君故也然以失地則其賢不足尊也故古
者不使之繼世
馬氏曰古者寓公非有大功德不同繼世雖然諸侯
猶擇其賢者而用之
君之南鄕荅陽之義也臣之北面荅君也大夫之臣不
稽首非尊家臣以辟君也
鄭氏曰荅對也辟君辟國君也
孔氏曰此一經論大夫君辟正君之事諸侯則稽首
於天子大夫則稽首於諸侯家臣不稽首者非是尊
敬此家臣不令稽首以臣於國君已皆稽首今大夫
之臣又稽首於大夫之君便是一國兩君故云以辟
君也大夫得稽首於諸侯不辟天子者諸侯有大功
德出封畿外專有其國故大夫得盡臣禮以事之
嚴陵方氏曰南者陽之位北者隂之位君以陽明為
德故南鄉而有荅陽之義所以向明也臣以隂順為
德故北面以荅君所以示順也君非臣之所敵故不
可言荅臣臣者君之所統故不可言荅隂於君曰鄕
則不斥其體君尊故也周官司士於王曰鄉自公而
下皆曰面莊子言堯之為君曰南鄉言舜之為臣曰
北面皆此意也然對而言之則如此離而言之君亦
可以言面故易言聖人南面而聽天下經言聖人南
面而立周官大祝辨九拜而以稽首為先則稽首者
首至地而為禮之隆也諸侯之大夫陪臣而已以陪
臣之卑而可以當拜禮之隆乎必有君道之尊者乃
可以當此坊記大夫不稱君則大夫固無君道矣
延平周氏曰天道降於南方故君之南鄉荅天也陽
即天也
馬氏曰君者兼天子諸侯而言之也
山隂陸氏曰易曰聖人南面而聽天下鄕明而治蓋
取諸離是也
大夫有獻弗親君有賜不面拜為君之荅已也
鄭氏曰不面拜者於外告小臣小臣受以入也小臣
掌三公及孤卿之復逆也
孔氏曰此一經論君尊大夫之事謂大夫有物獻君
使人獻之不親来獻君有物賜大夫大夫不面自来
拜案大僕掌諸侯之復逆御僕掌羣吏之逆及庶民
之復鄭註云復謂奏事也逆謂受下奏
嚴陵方氏曰此謂諸侯大夫諸侯雖有君道然亦天
子之臣耳故於大夫有相荅之禮焉獻弗親有賜不
面拜非敢怠也慮煩君之荅已而已親則必面獻亦
必拜其言互備也
延平周氏曰君有荅於大夫尊賢也大夫不親獻不
面拜貴貴也
馬氏曰非不役志於獻而有慢君之賜也蓋禮無不
荅而上之不虚取於下也為其君之荅已故弗親不
面拜禮從其簡而已亦所以尊君也
鄉人禓孔子朝服立于阼存室神也
鄭氏曰禓強鬼也謂時儺索室敺疫逐強鬼也禓或
為獻或為儺朝服立於阼神依人也
孔氏曰此一經論孔子存神之事鄕人驅逐強鬼孔
子恐廟神有驚恐身著朝服立於廟之阼階存安廟
室之神朝服以祭故用祭服以依神也
馬氏曰儺者索室以去其不祥其法見周禮方相氏
而其事見於月令之季秋孔子聖人德合於神明矣
非俟於索室以去其不祥然必從鄕人之儺者不違
衆以立異也
山隂陸氏曰禓讀如陽禓以達陽制名儺言難隂而
已方言存室神也邪言儺非所謂敬
石林葉氏曰禓讀如陽儺有二名儺猶禳也以禦隂
為義故文從儺禓猶禬也以抗陽為義故文從昜此
以存室神也故以禓為名鄭氏以為強鬼之名誤也
孔子曰射之以樂也何以聽何以射孔子曰士使之射
不能則辭以疾縣弧之義也
鄭氏曰何以聽何以射多其射容與樂節相應也男
子生而設弧於門左示有射道而未能也女子設帨
孔氏曰此一節論祭廟擇士之射何以聽者言何以
能聽此樂節使與射容相應何以射者言何以能使
射與樂節相應善其兩事相應故鄭註射義云何以
言其難也為士之法理合能射不能則乖於為士之
義案内則云子生男子設弧於門左所以設弧者示
有射道以其未能所以縣之長大不得不能不能則
辭以疾言以疾病而不能與初生縣弧相似故云縣
弧之義也
馬氏曰射者其容體比於禮其節比於樂然後可以
言中其容體比於禮非難而其節比於樂為難故天
子以騶虞為節諸侯以貍首為節大夫以采蘋為節
士以采蘩為節蓋射必以聲而後𤼵𤼵而不失其節
此君子之所難也以其節聽之在耳而得之於心得
之於心而應之於手其妙至於如此而非可以言喻
故孔子曰射之以樂也何以聽何以射何以聽何以
射者其難也
山隂陸氏曰此言妙難口傳雖欲問之不知其何以
也故曰道無問無問問之是責窮也
慈湖楊氏曰人皆曰所以聽者以耳而所謂耳者膚
與肉而已膚肉能聽乎孔子於是致其問曰何以聽
人皆曰所以射者心與手而所謂心者何狀方其挽
弓挾矢而心已注於鵠及其射己心又若入而執之
無得視之無見窮之無鄕域卒不知其所孔子於是
又致其問曰何以射烏虖至哉射者即聽者聽者即
視者視者即思者是數者雜出而並用何本何末何
始何終無所不通是之謂大同
孔子曰三日齊一日用之猶恐不敬二日伐鼓何居
鄭氏曰居讀為姬語之助也何居怪之也伐猶擊也
齊者止樂而二日擊鼓則是成一日齊也
孔氏曰此一經論祭失禮之事散齊七日致齊三日
不樂不弔專其一心用以祭祀猶恐為敬不足於時
祭者致齊三日之中而二日伐鼓使祭者情散意逸
故譏而問之
延平周氏曰君子無故不去樂故致齊之不舉樂者
三日然後用之以祭猶恐不敬果於齊之二日伐鼓
則何居何居者疑而歎之之辭也
山隂陸氏曰此豈魯事歟不目言之諱也
嚴陵方氏曰家語云季桓子將祭齊三日而二日鍾
鼓之音不絶蓋其事矣
孔子曰繹之於庫門内祊之於東方朝市之於西方失
之矣
鄭氏曰祊之禮宜於廟門外之西室繹又於其堂神
位在西也此二者同時而大名曰繹其祭禮簡而事
尸禮大朝市宜於市之東偏周禮市有三期大市日
側而市百族為主朝市朝時而市商賈為主夕市夕
時而市販夫販婦為主
孔氏曰此一經論魯失禮之事繹祭當於廟門外之
西堂今乃於庫門内祊當在廟門外西室今乃於廟
門外東方朝市謂朝時而市當於東方謂市内近東
也今乃於市内西方三事皆違禮故言失之矣釋宫
云閍謂之門孫炎云謂廟門外禮器云為祊乎外故
鄭知祊在廟門外也西是鬼神之位室又求神之處
故鄭知西室也祊是求神之名繹是接尸之稱求神
在室接尸在堂故云繹又於其堂也祊是室内求神
繹是堂上接尸一時之事故云二者同時也春秋宣
八年壬午猶繹釋天云繹又祭詩絲衣云繹賓尸但
有繹名而無祊稱是大名曰繹也案儀禮有司徹是
上大夫儐尸也但於堂上獻尸獻侑全無室中之事
又絲衣云自堂徂基自羊徂牛是祭神也下云兕觥
其觩旨酒思柔是接尸也故知祭神禮簡事尸禮大
天子諸侯謂之為繹在祭之明日於廟門外西室及
堂而行禮也上大夫曰儐尸與祭同日於廟堂之上
而行禮也引周禮皆司市文為主者據其多爾
嚴陵方氏曰祭之正日索祭謂之祊祭之明日又祭
謂之繹
山隂陸氏曰祊在當日繹在明日故曰繹又祭也鄭
氏謂二者同時而大名曰繹非是也然則繹在廟門
外祊在廟門内而禮器曰為祊乎外者蓋祊雖在内
自堂視之亦外也故祊門内也又曰詔祝於室而出
於祊儀禮若不賓尸舊說云謂大夫有疾病攝昆弟
祭是也鄭氏引曾子問疑之蓋失之矣蓋攝主不厭
祭不旅不假不綏祭不配布奠於賓賓奠而不舉自
謂庶子攝非概論攝主也
延平周氏曰詩之序曰絲衣繹賓尸也詩又曰祝祭
于祊蓋廟門外謂之祊而繹者紬繹而求之也繹之
於祊一祭也繹言其意祊言其地今若離之為二祭
其說非也周官營國之法王立朝於前而其朝有三
后立市於後而其市亦有三朝雖有三皆南也市雖
有三皆北也則所謂朝市之於西方其說亦非也
社祭土而主隂氣也君南鄉於北墉下荅隂之義也日
用甲用日之始也天子大社必受霜露風雨以達天地
之氣也是故喪國之社屋之不受天陽也薄社北牖使
隂明也
鄭氏曰墻謂之墉北墉社内北墻也國中之神莫貴
於社故日用甲也大社王為羣姓所立屋之北牖絶
其陽通其隂而已薄社殷之社殷始都薄
孔氏曰自此至反始也一節緫論社神之義兼明所
祭之禮土謂五土山林川澤丘陵墳衍原隰也以時
祭之故云社祭土土是隂氣之主故云主隂氣也社
既主隂隂宜在北故祭社時以社在南設主壇上北
面而君來在北墻下而南嚮祭之是荅隂之義也社
是國中之貴神甲是旬日之初始故用之也風雨至
則萬物生霜露降則萬物成故不為屋以受霜露風
雨是天地氣達也達通也喪國社者謂周立殷社以
為戒天是生法無生義故屋隔之令不受天之陽也
薄社即殷喪國社也既屋之塞其三面唯開北牖示
絶陽而通隂隂明則物死也鄭知大社為羣姓所立
者祭法文但社稷之義先儒所觧不同鄭康成之說
以社為五土緫神稷為原隰之神勾龍以有平水土
之功配社祀之稷有播種之功配稷祀之社即地神
稷是社之細别别名曰稷稷乃原隰所生故以稷為
原隰之神若賈逵馬融王肅之徒以社祭勾龍稷祭
后稷皆人鬼也非地神為鄭學者通之其社稷制度
白虎通云天子之社壇方五丈諸侯半之說者又云
天子之社封五色土為之若諸侯受封各割其方色
土與之則東方青南方赤等是也天子諸侯各有二
社祭法王立大社王社諸侯立國社侯社是也又各
有勝國之社此云喪國之社是天子有之也春秋亳
社災公羊云亡國之社蓋揜之揜其上而柴其下是
魯有之也襄三十年左傳鳥鳴於亳社是宋有之也
其所置之處小宗伯云右社稷左宗廟鄭云庫門内
雉門外之左右為羣姓立社者在庫門内之西自為
立者在藉田之中其亡國之社榖梁傳云以為廟屏
戒或在廟或在庫門内之東則亳社在東也故左傳
云閒於兩社為公室輔魯之外朝在庫門之内東有
亳社西有國社朝廷執政之處故云閒於兩社其卿
大夫以下社案祭法置社註云大夫不得特立社與
民族居百家以上則共立一社今時里社是也如鄭
此言則周之法百家以上得立社其秦漢以來雖非
大夫民二十五家以上則得立社故云今之里社又
鄭志云月令命民社謂秦社也自秦以下民始得立
社也其大夫以下所置社皆以土地所宜之木則論
語云夏后氏以松殷人以栢周人以栗故大司徒云
而樹之田主各以其野之所宜木是也其天子諸侯
大夫皆有稷故註司徒田主田神后土田正之所依
也田正則稷神也田主尚然故知天子諸侯社皆有
稷其亡國之社亦有稷故士師云若祭勝國之社稷
則為之尸是有稷也其社之祭一歲有三仲春民命
社一也詩云以社以方謂秋祭二也孟冬云大割祠
於公社是三也其社主用石故鄭註宗伯云社之主
蓋用石案條牒論稷壇在社壇西俱北鄕營並壇共
門或曰在社壇北其用玉無文不可強言今禮用兩
圭有邸
秦溪楊氏曰王鄭之學互有得失若鄭云勾龍有平
水土之功配社祀之后稷有播種之功配稷祀之則
鄭說為長
丘氏曰社者所在土地之名也凡土之所在人皆賴
之故祭之也先儒以社祭五土之神若唯祭此五者
則都邑之土人不賴之乎周禮地官唯云辨五土之
名物不云五土為社蓋社之所祭祭邦國郊原之土
神也社既土神不曰祗而曰社者蓋以土地人所踐
履而無崇敬之心故合其字從示其音為社皆所以
神明之也稷既百榖之神不言榖而云稷者蓋直以
榖言之為人所䙝慢諸榖不可徧舉故舉諸榖之長
言之
長樂陳氏曰社所以祭五土之示稷所以祭五榖之
神五榖之神而命之稷以其首種先成而長五榖故
也稷非土無以生土非稷無以見生生之效故祭社
必及稷以其同功均利而養人故也王社侯社國中
之土示而已無預農事故不置稷大社國社則農之
祈報在焉故皆有稷先儒謂王社或建於大社之西
或建於藉田然國語云王藉則司空除壇農正陳藉
禮而歴代所祭先農而已不聞祭社也故詩曰春藉
田而祈社稷非謂社稷建於藉田也其言王社建於
大社之西於義或然西漢及魏有官社無官稷晉之
時有帝社無帝稷類皆二社一稷議者紛然或欲合
二社以為一或欲異二社之所向是雖違經悖禮然
亦二社同設於國中未聞藉田有之也蓋王與諸侯
之社皆三其二社所以盡祈報之誠其勝國之社所
以示鑒戒之理王之大社則土五色而冒以黃夏之
時徐州厥貢惟土五色孔安國以社言之是也諸侯
之國社則受其方色之土於天子而苴以茅漢之時
有受青土赤土蔡邕以茅社言之是也先王之祭社
稷春有祈秋有報孟冬大割祠春祈而歌載芟秋報
而歌良耜此祭之常者也凡天地大烖之類祭大故
天烖之彌祀君行有宜宫成有衈此祭之不常者也
祭之常者用甲其他則唯吉而已祭之牲以大牢其
遇天烖則用幣而已考之於禮王之祭也南面其服
也希冕其牲用黝其祭血祭其罇大罍其樂應鍾其
舞帗舞其鼓靈鼓凡皆因其物以致其義非夫深知
禮樂之情者孰與此哉先儒有以王社有稷壝原隰
為稷神有以勾龍為社而非配社柱為稷而非配稷
後世又有以夏禹為社配有以戌亥為社日有以先
農為帝社有以大稷為稷社皆臆論也餘見祭法(禮書)
金華唐氏曰先王之祀上下達禮未有如社稷者也
耕耨斂藏人力所可勉旱乾水溢則繫於神祗故凡
先王神祗之事皆為民祈穀也天尊地親故事之不
同噫嘻事之以誠載芟事之以力載芟良耜人事盡
矣不敢謂人事之盡而忽於神也故祈焉不敢謂人
事之盡而忘於神也故報焉祈非吾過求也振古如
兹矣報非止於今也欲其有繼焉所謂以似以續續
古之人者涖卜來歲之稼之意也諸侯危社稷而變
置者古有之矣旱乾水溢而變置社稷者未聞焉孟
子謂民為貴社稷次之故舉是禮以言人君固不可
舍己而求之神也雲漢之詩曰祈年孔夙方社不莫
又曰自郊徂宫后稷不克宫社宫也意吾常禮之未
修則祈社修矣意吾變禮之未舉則郊宫徂矣而終
不敢以責神也自反而已自勉而已周之先王其於
豐凶之祭所以敬事社稷者蓋如此故社稷國之主
也兵農之事繫焉古者兵出於鄕遂丘乘其本在社
有社斯有民有民斯有兵乃立冢土戎醜攸行故奉
之主車戮則行焉勝則獻焉報本反始焉耳言公社
以别私言民社以别官王與諸侯為羣姓立者公也
自為立者私也里社民社也百室以上官社也命民
社則下通於二十五家之里社大割祠於公社則王
之大社而已事地之禮有公而又有私者親地也尊
無二上故事天明獨行於天子而無二尊事地察故
下達於庶人而且有公私焉尊親之辨如此
嚴陵方氏曰社必用日之始何也蓋陽始於甲而物
生隂極於辛而物成地雖以隂而成物然始地事者
存乎陽故社用甲以原其始焉天雖以陽而生物然
終天功者存乎隂故郊用辛以要其終焉夫獨隂不
生獨陽不成天地相須之義也故聖人制禮以致其
義焉大社即祭法所謂王社也以王社為大則自侯
社而下皆為小矣達者上下達之謂也上則達天之
氣以濟乎下下則達地之氣以濟乎上故以達言之
喪國之社即媒氏所謂勝國之社也勝言我所勝喪
言彼之喪其實一也於大社言必受霜露風雨於喪
國之社言不受天陽亦互言之爾薄社書並作亳薄
與亳同
馬氏曰古人之言社必有稷此言社而不言稷者蓋
社緫祭五土之神而山林川澤丘陵墳衍原隰皆是
也稷則止於原隰而已言社可以兼稷也祭法言天
子諸侯立社而不言稷亦以此日用甲用日之始則
郊用辛用日之成也以乾知大始坤作成物則郊宜
用甲社宜用辛天雖主於生物亦有以成之則天之
道所以明地雖主於成物亦有以生之則地之道所
以神蓋郊所以明天道故用辛社所以神地道故用
甲曲禮曰外事用剛日内事用柔日郊者外事也社
者内事也而此言郊用辛日之柔社用甲日之剛者
說者以為郊社至尊之祭不可同於内外此說得之
霜露風雨之氣達則萬物之所以生也故天子大社
必受霜露風雨以達天地之氣示其有生物之功也
喪國之社屋之使之不受天陽示其生物之功息矣
延平周氏曰凡言南鄕皆位於北而南鄕則南鄕皆
荅陽也此言君南鄕於北墉下蓋位於南而鄕於北
墉之下故曰荅隂之義也東方陽也甲者陽中之陽
也社用甲而不用乙欲其以陽召隂也西方隂也辛
者隂中之隂也郊用辛而不用庚欲其以隂召陽也
以甲為用日之始則誤矣古之營國之法前朝則立
大社後市則立亡國之社欲示其存與亡常相為對
以戒於有國者也故前之立大社則上不屋下不棧
欲其達天地之氣也後之立亡國之社則屋之所以
不受天陽不受天陽者示其天亡之也於北為牖使
隂明而不使陽明也所謂喪國之社與薄社者皆亡
國之社也喪國以人言薄以地言
新安朱氏曰或說稷是丘陵原隰之神或云榖神看
來榖神較是社是土神又問社如何有神曰能生物
便是神
禮記集說卷六十四
