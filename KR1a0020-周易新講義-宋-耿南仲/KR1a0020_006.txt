周易新講義卷六宋耿南仲撰
䷪(乾下兌上)夬揚于王庭孚號有厲告自邑不利即戎利
有攸往彖曰夬決也剛決柔也健而說決而和揚于王
庭柔乘五剛也孚號有厲其危乃光也告自邑不利即
戎所尚乃窮也利有攸往剛長乃終也
剥曰柔變剛夬曰剛決柔盖小人之于君子人事不
足以勝之特以時變之耳君子之于小人則人事足
以勝之且其勢順而易若決水然故曰夬決也剛決
柔也夬之才健而說者也健故能決說故能和以生
道殺民雖死不怨殺者則決而和之謂也上六一柔
而乘五剛之上肆狠愎之性而為怙終惡首也其罪
盈極而衆著故可揚于王庭暴其罪狀而決之也雖
暴其罪于衆未可以遽決又必孚號以告之彼安其
危而不孚然後決之則君子之道光矣故曰孚號有
厲其危乃光也告自邑言所使告命者不在大也使
大國告之則是以威脅非所謂孚號也五剛既盛一
柔己窮孚號告自邑則足以致其來務矣而猶即戎
焉則非即戎之利也夫以全勝之剛決己窮之柔以
形勢強弱論之未應即戎而不利也其所謂不利者
剛乃窮矣盖戎事本非聖人之所尚而今所尚在即
戎則必窮也且蜂蠆有毒困獸猶鬭庸詎知己窮之
柔克之為易而遂以為即戎之利哉植德莫如滋去
惡莫如盡惟去惡之務盡也故一柔窮而猶欲决也
惟植德之欲滋也故五剛已盛而猶利有往也隂始
凝而已戒剛既盛而必終則進陽退隂聖人之意可
見矣
象曰澤上於天夬君子以施禄及下居德則忌
一柔而能乘五剛有怙終之惡則去之亦未易也必
五剛協比而後能有功焉然則決小人之功乃衆人
之所共致也夫與衆同力而不與衆同德則衆人之
所忌故曰君子施禄及下居德則忌也
初九壯于前趾往不勝為咎象曰不勝而往咎也
趾在下而行者也初九有剛健上行之才則壯于前
趾者也夫上六之罪雖著有可決之勢亦必位足以
勝之然後可往初九在下則其咎必矣故不勝而往
咎也
九二惕號莫夜有戎勿恤象曰有戎勿恤得中道也
上六雖柔而逆乘五剛其勢未易去也五剛方以勝
之為事而九二反處柔焉才力不足以勝之故惕懼
不已又至于號也如此則隂益盛有莫夜之象焉隂
盛則害之所伏故有戎雖隂盛而有戎然我得中道
非自我致戎而又衆則方以決之為事則可以勿恤
矣故曰有戎勿恤也
九三壯于頄有凶君子夬夬獨行遇雨若濡有愠无咎
象曰君子夬夬終无咎也
九三剛亢外見頄之象也夫有可以勝隂之位又有
可以勝隂之時則沈潛其剛有不克乎九三未離下
體未有勝之之位又方與為應未有勝之之時乃剛
亢外見失沈潛之理此其所以有凶也然三之有凶
在不知夬之道耳其失不在夬也君子知夬之道則以
必決為志何凶之有哉故曰君子夬夬惟君子有必
決故雖獨行而與者和有遇雨之象其迹若汚而物
或愠之然終无咎也
九四臀无膚其行次且牽羊悔亡聞言不信象曰其行
次且位不當也聞言不信聰不明也
初九則位不足勝隂者也九二則才不足以勝隂者
也九三方且又與之為應而時未可者也九四其位
上達矣語其才則既壯矣又非若九三之勢當屑與
之和而乃居隂欲止无往決意則二陽並進而受侵
于下有臀无膚之象焉受侵于下則不得已而強行
強行非其志也故曰其行次且羊之為物前其壯以
獨者也如牽以隨人而前其壯以獨則雖其志猶為
夬也故曰牽羊悔亡然九四居隂底滯而暗塞則言
不信者也聞言不信則不知牽羊之可以悔亡也
九五莧陸夬夬中行无咎象曰中行无咎中未光也
莧柔脆之物也陸高平地也上六之在前猶柔脆易
刈之莧在高平易即之陸无事乎專以剛決為志也
而九五純于用剛以必決為事故雖中行无咎而已
道未光也舜選于衆舉臯陶不仁者遠矣然則人君
欲去不仁无事乎夬也舉賢而已君以舉賢為心臣
以去惡為事則君臣之分明矣然則九五夬夬不可
見者君之分也九三夬夬而可見者臣之分也
上六无號終有凶象曰无號之凶終不可長也
上六之罪極矣然夬之道雖決而不失和上六知號
咷以憂則君子猶將宥之不至於誅也惟安其危而
无號焉是以終有凶夫隂之與陽以進退相反五隂
既以變矣而上六終恬不知憂其可以長乎故曰无
號之凶終不可長也
䷫(巽下乾上)姤女壯勿用取女彖曰姤遇也柔遇剛也勿
用取女不可與長也天地相遇品物咸章也剛遇中正
天下大行也姤之時義大矣哉
剛長則變柔柔長則變剛天地自然之理也姤之為
卦柔出而遇剛有變剛之志則女之壯者也於初九
考之為豕之羸者而今曰女壯何也柔出而遇剛剛
亦與遇有婚媾之道焉則是剛之于柔以妻畜之也
以妻畜之則為己壯以豕交之則尚為羸盖以妻畜
之則小人得以媚上而浸長豕變之則小人祇自見
賤而不得行是羸壯不同也女壯而有變之志則終
于反目不可與長故曰勿用取女不可與長也夫隂
陽相遇天地之理也天道下濟地道上行兩者交通
而成和故品物咸章焉使人道相遇亦若天地相遇
則功勲之所以成也夫惟遇失其道故隂益進而陽
益退而為遯為否至為剥也九五之才以剛遇柔而
不失其正得以杞包瓜之道是以天下大行亦猶天
地相遇而品物咸章也盡姤之義惟與天地合德合
序然後能之故曰姤之時義大矣哉
象曰天下有風姤后以施命誥四方
天之于萬物至遠絶也其所以姤之者風也而后之
于四方亦遠絶也其所以姤之者命而已天之為風
或為明庶之温或為廣莫之寒要之在萬物者神之
所為也后之為命或為威責之令或為文誥之詞要
之動四方者誠之所為也
初六繫于金柅貞吉有攸往見凶羸豕孚蹢躅象曰繫
于金柅柔道牽也
初六柔方長也於是時剛有以制之使柔牽于剛而
不得行則不至于為遯矣故繫于金柅貞吉金柅者
制柔之物九二之象也无以制之而縱其有攸往則
小人道長而見凶矣經曰見乃謂之象見凶未罹乎
凶而象凶也所以未罹乎凶者柔方長故也豕者養
于人見穢賤者也方待養于人而見穢賤且形尚羸
而未壯其志信也蹢躅而躁動矣況其志於為壯乎
此小人之長所以不可不戒也
九二包有魚无咎不利賓象曰包有魚義不及賓也
小人養君子者也制得其道則養君子制失其道則
遯而去矣故初六小人也有魚之象焉九二以剛中
乘初六能包而有之也包有魚者也夫一民不可以
有二君也四自外來是二君也故曰不利賓其不利
賓者盖義不及之非擅為己之私分也
九三臀无膚其行次且厲无大咎象曰其行次且行未
牽也
二方据初義不及賓而三乃乘之固位而不去有分
民之嫌是以見侵于二有臀无膚之象焉侵則其勢
不得不行雖行非其志也故曰其行次且雖曰有厲
然非牽于初而不行故无大咎焉
九四包无魚起凶象曰无魚之凶遠民也
貴以賤為本高以下為基九四在上體宜得民以為
基而遠于初六不能自附于民則高終遠其民道之
宜也然得右命之是特可見於大人相與之際而已
若天地不仁以萬物為芻狗方且與物忘尚何汲汲
于保而安右而尊命而正者哉无民者也用静猶可
起則凶矣故曰包无魚起凶
九五以杞包瓜含章有隕自天象曰九五含章中正也
有隕自天志不舍命也
杞者剛忍之物也九二之象也瓜者柔脆之物也初
六之象也人君之于小人欲包而制之亦在用賢而
已九五用之以包初善用賢以畜民者也有以杞包
瓜則我何為哉含其章美而无所施矣雖曰含章然
王言惟命苟含章而廢出命則臣下罔攸禀令矣故
又必有隕自天光大而无私應然後乃可九五含章
而无應疑于舍命而不能有隕自天者也
上九姤其角吝无咎象曰姤其角上窮吝也
角者亢上窮也所遇之時至于上窮而剛不知變則
吝道也然猶有姤物之志非離羣者是以无咎也
䷬(坤下兑上)萃亨王假有廟利見大人亨利貞用大牲吉
利有攸往彖曰萃聚也順以說剛中而應故聚也王假
有廟致孝享也利見大人亨聚以正也用大牲吉利有
攸往順天命也觀其所聚而天地萬物之情可見矣
順以說剛中而應此卦之所以亨也萃所以亨也天
下之民愛之則親利之則至致其所惡則散今順以
說之則與之所欲而去其所惡也民有不聚乎雖聚
而无剛中利衆之才則終亦必離而已矣九五又剛
中足以制衆而衆應之是故萃而无攜貳之心焉萃
之時以言乎人則四海之歡心得矣以言乎物則九
州之美備矣王者所以致孝享于是乎在故曰王假
有廟也記曰大孝不匱又曰博施備物可謂不匱矣
欲盡其所以為孝在博施備物博施備物非有王德
則不能非有王位則不可九五既有能為之德又有
得為之位所以盡有廟之道而謂之致孝享也夫民
不能自正也必有表正者焉上有表正則下有所取
正雖衆而不亂故曰利見大人亨聚以正也聖人之
制禮興事必隨乎時以時者天命之所在而不可違
故也方萃之時物既阜矣民既歸矣物既阜則是天
俾聖人備禮之時安得而儉也於是乎用大牲民既
歸則是天畀聖人以興事之時安得而已也於是乎
有攸往故曰用大牲吉利有攸往順天命也天地之
聚以正而非謂物之聚則有正有以正者萬物之聚
有以正有以不正此方以類聚吉凶之所以生也故
曰觀其聚而天地之情可見矣
象曰澤上於地萃君子以除戎器戒不虞
弧矢之用生于睽睽之情疑阻而不親故也今既萃
聚其情親矣而猶除戎器者以戒不虞也水積則生
根食之魚土積則生自宂之獸今物豐而衆民所爭
者聚矣則不虞安可不戒哉
初六有孚不終乃亂乃萃若號一握為笑勿恤往无咎
象曰乃亂乃萃其志亂也
久相待遠相致聞流言不信者至誠相與者也苟不
出乎至誠或有孚而不終則亂乃萃矣亂乃萃則疑
阻生焉豈有相待相致之道哉有孚不終乃亂乃萃
其咎志在初不在四也以其乃亂乃萃而遂至于號
則所報甚小一握貽笑矣苟勿恤而往以終其孚則
往无不得何咎之有哉
六二引吉无咎孚乃利用禴象曰引吉无咎中未變也
桔橰人之所引非引人者故俯仰不得罪于人六二
柔正自守不求于五而五引之故吉无咎如此則可
用薄祭以交于神而况於人乎盖守中不變非引人
者所謂靖恭爾位者也神斯聽之介爾景福矣故曰
孚乃利用禴也
六三萃如嗟如无攸利往无咎小吝象曰往无咎上巽
也
六三比于九四而未萃者也三之與四雖有剛柔相
與之道然非正應求之不得所欲也故曰萃如嗟如
无攸利九五雖非正應然得尊位大中衆之所赴也
又巽而引納于物則可以得志而无咎也不若正應
而得中行故小吝
九四大吉无咎象曰大吉无咎位不當也
九四不與非應而惟初六之交初六之乃亂乃萃不
在我也是以大吉无咎也使當位自處无履柔損之
道則志亂之人未易交也故曰大吉无咎位不當也
九五萃有位无咎匪孚元永貞悔亡象曰萃有位志未
光也
天下之來萃成王之孚則宜不有其位以示吾心非
富天下也如是衆孚之矣苟有其位則其志未光徒
无咎而已衆豈孚哉能永正則亦可以為天下正僅
能悔亡耳求以廣業而盡其所以為萃則未也
上六齎咨涕洟无咎象曰齎咨涕洟未安上也
人之在下宜俟人引而不可以求故初六之號六三
之嗟皆不可也上齎咨不已至涕洟而得无咎者在
上故也且九五為萃之主而上六乘之苟安于上而
不以為憂安得无咎也
䷭(巽下坤上)升元亨用見大人勿恤南征吉彖曰柔以時
升巽而順剛中而應是以大亨用見大人勿恤有慶也
南征吉志行也
剛上而柔下剛柔之分也柔而升于上則時焉而已
故曰柔以時升其升也必有巽順之道剛中之才而
又有見應上之時然後升而亨夫山殺瘦澤增肥水
息淵木消支者物惡乎為上也今柔以時升而无巽
順之道則其升為陵犯无剛中之才則其升為循緣
雖有巽順之道剛中之才而不見應于上則亦不能
升雖升而必困故巽而順剛中而應是以大亨也升
以進為事而其才又柔順上為志者也以順上為志
而不用見大人則其失言亦將由之矣其過行亦將
隨之矣用見大人以順上為志所謂事聖君有聽從
无諫爭也何疑之有哉故曰用見大人勿恤有慶也
南征吉動而趍明也君子静則向晦動則趍明動不
趍于明則冥行而已往則觸機蹈穽故必能南征然
後吉也
象曰地中生木升君子以順德積小以高大
地中以順而進自乎毫毛至于合抱故順德積小以
成高大君子之進德也其學有時其入有序因其時
循其序不躐等不先時優游委蛇循循以進故能自
可欲之善積至于不可知之神莫之能禦也
初六允升大吉象曰允升大吉上合志也
九二以剛中之才見應于上而升升之有喜也初六
信而從以升而見大人者也盖得所附是以大吉也
九二孚乃利用禴无咎象曰九二之孚有喜也
升自下而交于上苟不出于至誠未有能獲于上者
九二之孚可用薄祭以交于鬼神則其誠至矣是以
无咎象曰謂之有喜也盖人神一道也能事人然後
能事神九二孚乃利用禴可謂能事神矣於事人也
何有
九三升虚邑象曰升虚邑无所疑也
此湯武之升也才雖剛過而道不失順天人其交歸
矣是以其升若升虚邑前无為之難者也邑之小固
不足以阨其衝而又虚焉則其升甚易也
六四王用亨于岐山吉无咎象曰王用亨于岐山順事
也
此文王之升也下有所事時未可以升則順以事上
用是故能亨于所國之岐山焉升之為道視地中之
木而已木可以極高大之理然方起于毫末而求為
高大則助長為害矣故文王不得先時而武王不能
後時也
六五貞吉升階象曰貞吉升階大得志也
階者平易而有等以漸升而得位者也舜禹之事聖
人之所欲也湯武之事豈聖人之所欲哉故升階為
大得志焉夫聖人之志必至于是而後為得志歟孟
子曰中天下而立定四海之民君子樂之樂之者樂
行道也謂之大得志亦以所樂在此耳
上六冥升利于不息之貞象曰冥升在上消不富也
升至于冥則極矣冥而猶升其升必困此舜所以辭
耄期也若施于進德則利故利于不息之正盖進德
惡夫畫也冥升不息則窮高極遠而至深厚終乎為
聖人矣利莫大焉
䷮(坎下兌上)困亨貞大人吉无咎有言不信彖曰困剛揜
也險以說困而不失其所亨其唯君子乎貞大人吉以
剛中也有言不信尚口乃窮也
二卦之剛皆揜于柔矣剛有健行之才而无所施此
所以為困也君子雖无所施其无所不裕者固自若
也且危而遂顛險而遂陷則无事乎有德矣故險而
說困而不失其所亨其唯君子乎險者人之所憂而
困者動而見窒者也今險以說則是心有以自說而
不以天下之憂為憂者也困而不失其所亨則是身
有以自亨而不以天下之窒為窒者也非君子而能
若是乎君子雖險以說然陷於險而不得免者雖困
而不失其所亨然揜于困而无所逃也如是則遠害
避咎之際不能不失其正能不失其正而履險居危
如居安者大人而已故曰大人吉以剛中也剛則健
行而不陷中則強立而不倚以此處困故正不失也
兌為口舌而在上體有尚口之象且人之未信則忠
諫以為厲已况羣小之盛欲揜君子而欲以辨說自
解乎欲以辨說自解益足以致困故曰有言不信尚
口乃窮也
象曰澤无水困君子以致命遂志
澤有水則足以及物澤无水則非徒利不足以及物
而已且无以利其身故其象則為困君子之道足以
通天地亨萬物而况其身乎以君子而无所逃困則
命也非力之能争也於是君子以致命遂志致命而
不致力則志自遂矣所以險以說困而不失其亨也
初六臀困于株木入于幽谷三歲不覿象曰入于幽谷
幽不明也
在下而无能為者臀也初六之象也木有庇下之道
茂其枝葉而徒有株焉則不能庇其下矣九四困于
九二而不能庇初六既无能為之才而所應又无庇
下之道此非所困而困焉處坎險之底而體暗下之
性則入于幽谷者也進則困于株木而不見庇退又
入于幽谷而不得達此困而失其所亨者也是過三
歲則必出而覿明也
九二困于酒食朱紱方來利用亨祀征凶无咎象曰困
于酒食中有慶也
九五中正在上有需于酒食之才方困于劓刖施不
得以及下而九二不得所需焉則困于酒食者也然
九五乃徐有說理不終困方將來而應二故曰朱紱
方來朱紱者天子之所以飾下者也朱紱雖有飾下
之象異乎株木无庇下之才然能飾乎身而无所加
乎人以其尚處困故也亨祀者人臣之所以事宗廟
也祭祀者天子之所以事百神也臣得君然後能保
宗廟故九二朱紱方來則利用亨祀也君得臣然後
能爭百神故九五困于朱紱乃徐有說則利用祭祀也
六三困于石據于蒺藜入于其宫不見其妻凶象曰據
于蒺藜乘剛也入于其宫不見其妻不祥也
石止而不動上六也蒺藜剛而善傷九二也且以困
而視夫蹇與坎難尤甚焉則是困者難之極也物極
必反故困不能久若初六闇下猶三歲不覿焉是以
得其所困與非所困而困固有辨也困不足責也所
困也以困之既終則復得酒食之養也乃若困于石
則非所困而困焉者也以困之既終則亦頑然不動
猶若困之初也上既困于石非所困而困又據于蒺
藜非所據而據名辱身危自底于滅不祥莫甚焉妻
固所有之妻猶不見况非其應乎
九四來徐徐困于金車吝有終象曰來徐徐志在下也
雖不當位有與也
九四所志在應初而九二為之難不敢亟犯以進也
故曰來徐徐盖九二有朱紱方來之勢而九五有乃
徐有說之理假少頃則二自應五弗復為初九之難
矣九四所以來徐徐而俟之也金車謂九二也夫金
剛而能變能變明非牽于初者也車方以載上載上
則非比下者也九二之才如此而四反畏之徐徐不
敢進所以為吝也所以有終者為其有與不終為物
奪也
九五劓則困于赤紱乃徐有說利用祭祀象曰劓刖志
未得也乃徐有說以中直也利用祭祀受福也
上見揜于柔而害其通故稱劓下見陵于剛而害其
行故稱刖則赤紱者人臣之所以飾下也謂九二也
九二自賁其身又且飾下而不應上故曰困于赤紱
也九五上見揜于柔下見陵于剛則與六三進而困
于石退而據于蒺藜亦无以異也而九五乃徐有說
者以九五中直故也盖中立而不倚其身直行而不
迃其心則雖不得乎明必得其幽雖不利乎先必利
乎後此同人九五所以先號咷後笑而困之九五所
以乃徐有說也有說則九二來應而得臣矣得臣故
利用祭祀何則尊上帝在乎籲俊故也籲俊乃可以
尊上帝况百神乎宜其祭祀而受福也
上六困于葛藟于臲卼曰動悔有悔征吉象曰困于葛
藟未當也動悔有悔吉行也
上六牽于初困于葛藟者也乘于五剛困于臲卼者
也初柔不可牽則遠之可也五剛不可乘則去之可
也此困之終有自通之路可以行而求吉之時若自
為謀曰動而有悔則有悔必矣其所以自謀如此而
不礙于行者以不豫決隂之性故也
䷯(巽下坎上)井改邑不改井无喪无得往來井井汔至亦
未繘井羸其瓶凶彖曰巽乎水而上水井井養而不窮
也改邑不改井乃以剛中也汔至亦未繘井未有功也
羸其瓶是以凶也
井之為卦巽下而坎上巽乎水而上水卦之所以為
井也井譬則性也君子學以修性則巽乎水之象也
既盡性矣而推之以及物則上水之象也井之為卦
甃之渫之以養其源則汲之而不窮人之性知所以
養之則動而愈出亦猶井而已矣故井養而不窮也
養源于内而用之不窮則衆共資之以為生利之以
為說故邑可改也遷都改邑重事也邑可改而井不
可改者立本之有地也剛中者天德之盛也天命之
謂性則剛中之德固其所性之中矣以是立本故不
可改亦猶天之不可變也傳曰聖人外化而内不化
改邑所謂外化也不改井所謂内不化也外化所以
趍時内不化所以立本也故德之地而不可改則孟
子所謂分定是也分定則窮居不損何喪之有盛行
不加何得之有故曰无喪无得也无得喪于其心故
往者取之來者取之取舍不同而吾之為井一也故
曰往來井井九二巽乎水而在中汔至者也然未出
則未繘井者也无應乎上則羸其瓶者也井以上出
為功今未繘井而羸其瓶是以凶也
象曰木上有水井君子以勞民勸相
不改井者言性也井道不可不革者言治性也性治
而後善則必以五教率天下而性其逸惰之民故曰
勞民民勞則善心生矣然民之勞也有欲為之志而
无能為之才者有矣有能為之才而无欲為之志者
有矣无欲為之志則君子勸之勸之則知勉矣无能
為之才則君子相之相則有成矣
初六井泥不食舊井无禽象曰井泥不食下也舊井无
禽時舍也
初六以隂在下而上无應以引之井泥不食者也禽
之于井无澤无禽向之則井道廢矣然則其不食非特
不如九三之不食也乃為時之所舍者也夫井有不
窮之用可以應无方之求苟不可以應无方之求則
是其養之未至也故井道必期于食食之然後井之
功成焉若夫既可食矣而不見食則命也吾无喪焉
九三之不食是矣
九二井谷射鮒甕敝漏象曰井谷射鮒无與也
井谷者旁出而下流者也射鮒小物在下者也稱甕
則既汲而上矣敝則漏自上趍下而井之井亡焉盖
中人者可導而在下者也九二在中而不正其自守
不固矣上有與以引之則上達无與以引之則下達
故有谷射鮒魚甕敝漏之象而孔子謂之无與也
九三井渫不食為我心惻可用汲王明竝受其福象曰
井渫不食行惻也求王明受福也
九三陽也故為井渫下也故為不食井渫可食而不
食故或者為我心惻焉人為我惻而我未嘗惻所謂
人不知而不愠故可用汲也若其不為人惻則是所
謂時者也不可用汲也雖為人惻而我亦自惻則又
非所謂无喪无得者也亦不可用汲也有可用汲之
才而王明焉則已與王並受其福矣盖井渫而不食
則是不為時所知者也王之不明而徇一時之好惡
則无由汲矣故九三求王明非明則不合也君聖臣
賢天下之盛福况君臣乎並受其福明矣
六四井甃无咎象曰井甃无咎脩井也
六四在上宜以動出為功者也而以隂居隂乃反静
焉然静而正得脩井之道故无咎也夫務在利人而
以動出為事者必其在我者既裕也在我者未裕而
務在利人則其涸也可立而待也六四知其不裕静
而正以自脩焉則其静也乃所以為動出者何咎之
有哉
九五井冽寒泉食象曰寒泉之食中正也
冽之為言清也井渫者渫而後清井冽則自清也故
井渫譬其脩性井冽譬其盡性也其井冽其泉寒又
在上而食焉此聖人盡已之性而推之以及物者也
象曰中正也人之性本中正然徒以失中而偏失正
而邪故不善耳聖人盡性豈有他哉不失其所受之
中正而已矣
上六井收勿幕有孚无吉象曰元吉在上大成也
此井道之大成也井道大成宜以不窮之用應无方
之求故曰勿幕隂之性故有勿幕之戒焉井道大成
而幕則是有周公之才之美而使吝也
䷰(離下兌上)革已日乃孚元亨利貞悔亡彖曰革水火相
息二女同居其志不相得曰革已日乃孚革而信之文
明以說大亨以正革而當其悔乃亡天地革而四時成
湯武革命順乎天而應乎人革之時大矣哉
傳曰因者君之綱也君以因為綱則疑若廢革然所
謂革者因在其中矣盖當其可革而革則亦因之謂
也革不廢因故因形者為化存質者為革也金之從
革也質存焉楊子以革化並言之是也革之為道可
息則息之如水火之相息可服則服之如二女不同
居盖亦不廢因之謂也雖不廢因然革生以為熟革
剛以為柔革柔以為剛既以為剛既以去其故矣則
人為求舊之情不能无危疑而不安者惟聖人盡革
之道而功利見于世是以已日乃孚也文明故能革
陋以為華說故能革倦以為樂文明者禮也說者義
也以禮義為革故能大亨以正則革而當矣是變亂
之悔亡焉天地不革而四時不成則湯武之于革命
豈得已哉順天應人而已人之于天逆之則凶其於
人也違之則怒不順乎天不順乎人固不可以立于
世何必聖人而然哉其說以謂心非貴黃屋而富天
下也順天而不敢逆也應人而不敢違也夫天命之
難諶而知所以順之人心之難察而知所以應之此
則非大人不足以與此
象曰澤中有火革君子以治歴明時
天地革而四時成其革也又有數存焉治歴以推其
數而時之消息明矣敬以授人所以理天地而為革
也
初九鞏用黃牛之革象曰鞏用黃牛不可以有為也
人之有文明之才而體炎上之性則必喜以功業自
見乎時君子所欲也然上无其應不可以有為則以
中順自固其志待上革而後可不然動而見括无益
于革也
六二已日乃革之征吉无咎象曰已日革之行有嘉也
已日乃孚言革之功已日乃革言革之事革之功則君
所專革之事則臣所與然而革之事反常而為經非
君之則不可以先事故六二雖見應于上而有可為
之勢亦以已日然后革也革道貴剛而二柔順必征
然後吉无咎征者所謂跂而及之也
九三征凶貞厲革言三就有孚象曰革言三就又何之
矣
剛過乎中故征凶正厲然剛不失正以之革物則物
之從之者衆矣故曰革言三就有孚夫以言為革未
若不待言而革者然人不可以言教令使而今以言
為革物多從之則必信有在于言前誠有在于令外
者也不則徒以言為革何足令哉
九四悔亡有孚改命吉象曰改命之吉信志也
九四雖不當位而无私與故悔亡悔亡則上信之矣
故有孚夫自立于无過之地上又至誠勿貳而與之
則非徒可以革下而已上命之不善亦可以改矣傳
曰從道不從君此之謂也所惡于革而不當也何嫌
之有是以君有革命臣有改命而不疑也
九五大人虎變未占有孚象曰大人虎變其文炳也
剛中大人之才也以剛革有虎變之象焉傳曰通其
變遂成天地之文大人從事于變則天地之文成矣
是以其文炳然而盛也大人之為革也革不以言不
以言而以道故天下自革也革不以面而以心是以
其孚見於未占不待已日也已日乃孚為革者之所
同也未占有孚大人之所獨也
上六君子豹變小人革面征凶居貞吉象曰君子豹變
其文蔚也小人革面順以從君也
上六豹者其文之蔚然而茂密者也君子通變而成
制作之文其蔚密矣而不若大人之文明盛如虎也
故曰君子豹變矣茂末則本衰文盛則質喪君子之
文至于茂密如豹可謂盛矣是以其化淺其功顯徒
能使小人革面而非心服也象曰順以從君者以謂
民之從君乃其分耳非果回心而向道也
䷱(巽下離上)鼎元吉亨彖曰鼎象也以木巽火亨飪也聖
人亨以享上帝而大亨以養聖賢巽而耳目聰明柔進
而上行得中而應乎剛是以元亨
二體有以木巽火之象此卦之所以為鼎也鼎象也
者象未效乎法者也有其兆而已盖鼎雖成象必待
木火然後成功猶之聖人必待衆賢之輔然後成化
養之功焉鼎之為卦以爻觀之既有鼎之象以二體
觀之又以木有巽火之義是有聖人之才而有功發
其才者也故其精意可以享上帝其盛禮可以養聖
賢也傳曰惟聖人為能享上帝聖人所以能享上帝
非徒以精意而已亦以其能籲俊而使之尊上帝也
傳曰君之仁者善養士人君所以能養士非徒以備
禮而已亦以其專舉賢而使之惠疇也鼎必待木巽
火而後成烹飪之功聖人必待賢佐然後能享上帝
而養聖賢是以鼎之所貴在乎巽而耳目聰明柔進
而上行得中而應乎剛也盖能巽而下賢又聰而善
聽明而善視且得中而應剛非如違者如此則於用
賢之道盡矣是以元亨也
象曰木上有火鼎君子以正位凝命
鼎則聖人之才大方輔佐之功焉言木上有火所及
輔佐也故曰君子以正位凝命言需賢以自輔如此
也位有上下命有多寡正位凝命用賢有序矣
初六鼎顛趾利出否得妾以其子无咎象曰鼎顛趾未
悖也利出否以從貴也
鼎下實也而初六以虚在下則鼎之顛趾也鼎而顛
趾以出否則利矣不然則為覆餗矣夫鼎以取新必
先出否得超變之宜故為未悖也妾以其子有母道
焉宜其在上而今在下是子貴而母賤得妾以其子
者也出否以從貴革故以取新非知權不足以與此
九二鼎有實我仇有疾不我能即吉象曰鼎有實慎所
之也我仇有疾終无尤也
井言性故其出无窮鼎言才故所受者有量過其量
則覆餗矣九二以陽居隂而在中此鼎之有實而顛
者也適中則其所之而不可以有它矣我仇謂六五
也六五所應也而稱仇以其來即則非嘉稱故也六
五困于九四之間有疾者也有疾而不能我即則我
之所受適當其可是以終无尤也
九三鼎耳革其行塞雉膏不食方雨虧悔終吉象曰鼎
耳革失其義也
九三所應在卦之外鉉之象也所應者為鉉則九三
為鼎耳矣以耳之于鉉虚而受之則足以舉鼎而行
焉今九三以陽處陽實而不受則鼎耳之義革矣鼎
耳革而无虚受之義將錯諸地而无以自舉矣是其
行塞者也如此則雖有文明膏澤之才不用也故曰
不食召而齊魯不能致者二人盖此類也雖然九三
巽不失正也巽非高亢而正非矯激也不遇於今不
遇於後故曰方雨雨則隂陽和而雉膏食矣故悔虧
焉然不能亡者執一廢百未可與權故也保常守正
是以終吉也
九四鼎折足覆公餗其形渥凶象曰覆公餗信如何也
鼎之所受適則有量適中斯可矣以九四實而不中
則是實有餘而量不足故有折足之患焉折足則覆
餗則其形渥矣誠能孚然後敢受職此臣之信如何
哉
六五鼎黃耳金鉉利貞象曰鼎黃耳中以為實也
六五居中而受九二者也中而能有受則鼎黃耳之
象也九二以剛中而應六五者也剛而應之耳之所
受則金鉉之象也虚中以資納于物而得金鉉焉則
其行不塞其應无方享帝養賢之道于是極矣
上九鼎玉鉉大吉无不利象曰玉鉉在上剛柔節也
鼎者才也所以舉鼎則在鉉所以用才則在道在鼎
而无鉉是有才而未聞道也而道體常而盡變其盡
變也如金六五所謂金鉉是也其體常也如玉上九
所謂玉鉉是也金則剛柔无常玉剛柔節矣此利用
之終而歸于崇德也大吉无不利宜矣
䷲(震下震上)震亨震來虩虩笑言啞啞震驚百里不喪匕
鬯彖曰震亨震來虩虩恐致福也笑言啞啞後有則也
震驚百里驚遠而懼邇也出可以守宗廟社稷以為祭
主也
上者陽之所也陽在下則起而之其所起而之其所
也以時焉是以亨也然吉凶悔吝生乎動故人之情
動則恐息則說震所以為動又為恐而兌所以為息
又為說也然動而知恐乃所以為无恐也故曰震來
虩虩恐致福也來自反之辭也欲起而无悔必來而
自省也恐懼則致福也故震來虩虩於其先必笑言
啞啞於其後凡此者常則不能違也有則云者詩所
謂如幾如式者言如其式所(闕)
周易新講義卷六
