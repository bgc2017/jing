周易新講義易𩔖
提要
(臣)等謹案周易新講義六卷宋耿南仲撰南
仲字希道開封人靖康間以資政殿大學士
簽書樞密院與吳幵議戰守之說力主割地
南渡後遷謫以終是書舊本或題進周易解
義疑為侍欽宗於東宫時經進之本前有南
仲自序曰易之道有要在无咎而已要在无
咎者何善補過之謂也又曰拂乎人情是為
小過拂乎天道是為大過南仲是說蓋推衍
尼山無大過之旨然孔子作文言傳稱知進
退存亡而不失其正作象傳稱雲雷屯君子
以經綸行止斷以天理所以教占者之守道
艱險濟以人事所以教占者以盡道其曰無
大過者蓋論是非非論禍福也如僅以无咎
為主則聖賢何異於黃老僅曰無拂天道則
唐六臣輩亦將謂之知運數哉南仲畏戰主
和依違遷就即此為求无咎與無拂天道之
說有以中之是則經術之偏禍延國事者也
然大致因象詮理隨事示戒亦往往切實有
禆究勝於高語元虚晦蝕作易之本旨者節
取所長可矣乾隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周易新講義原序
易之為言變也盖道之變名也道體常而盡變乃全
著以為書而滯于言象之間言有常理而象有常形
則宜于變有所不能盡然而言象之間化而裁之推
而行之而其變无窮焉是故特以變稱而命之曰易
也繫辭之言易者屢矣一言而盡易之義者易无體
是也盖有體則定而不易其所隂陽合德其道屢易
而不居者乃以其无體也易无體也易无體而有書
何也猶神无方而有蓍龜之神物也神不在物則是
物外者神之方烏得為無方易不在書則是易外者
易之體烏得為无體故神有物乃所以為無方易有
書乃所以為无體也易之為書始于作卦作卦則三
畫而已終于重卦重卦則有六爻焉以謂其六爻具
而位判焉其定位易見而法象具惟天地人之三極
耳以故三畫象焉然而六畫則三極之謂也又有所
以極道之者天之道曰隂與陽地之道曰柔與剛人
之道曰仁與義總之九六故以六爻具焉六爻具而
剛柔變化吉凶悔吝錯綜其間探之不得其端循之
不見其緒矣雖然易之道有要在无咎而已要在无
咎者何善補過之謂也凡天下有侈乎至足之分拂
乎自然之宜者皆過也拂乎人情猶為小過拂乎天
道是謂大過聖人之作易順性命調而𥙷之使天下
後世觀其象而玩其辭則𫉬自天之祐而無大過盖
所謂善補過者孔子曰假我數年五十以學易可以
無大過矣以是知易之要在无咎而已然而易之生
蓍倚數立卦生爻眞筌蹄之寄耳所以為易則不在
是故經曰易者象也象也者像此者也以為易之為
象姑此而已非其真也猶象龍之非真龍也認象以
為真則失易之旨矣
