欽定叶韻彚輯卷十五
十二侵
侵(七林切漸進也又姓)尋(徐林切長也又八尺曰尋又姓)潯(徐林切傍深又水涯也)林(力尋切林
木爾雅野外謂之林說文平土有叢木曰林又姓)霖(力尋切久雨)臨(力尋切莅也大也監也又姓)
鍼(職深切所以縫也集韻亦作針通作箴)箴(職深切箴規也又姓爾雅一羽謂之箴)斟(職深切斟
酌也又姓又漢複姓)沈(直深切說文陵上滈水也又複姓)碪(知林切擣衣石也砧同)深(式針切逺
也水名)淫(餘針切久雨曰淫書傳淫過也韻㑹通作霪婬)心(息林切火藏釋名曰心纖也所識纖微無
不貫也)琴(巨金切樂器禁也以禁止淫邪正人心也又姓)禽(巨金切二足而羽者曰禽又姓)擒(巨金
切說文本作捦急持衣衿也今作擒通作禽)欽(去金切敬也又姓)衾(去金切被也)吟(魚金切歎
也說文呻吟也)今(居吟切對古之稱說文是時也)襟(居吟切袍襦前袂韻㑹本作䘳或作衿)金(居吟
切金寶西方之行亦州名又姓)音(於今切說文聲也宫商角徵羽聲也絲竹金石匏土革木聲也)陰(於金
切陰陽也說文作陰闇也水之南山之北也又姓)岑(鋤針切山小而高又姓)簪(側吟切首笄也)駸
(七林切馬行疾也)鐔(徐林切劍鼻又姓又魚鍼切)鬵(徐林切鼎大上小下)琳(力尋切玉名)琛
(丑林切寶也)椹(知林切斫木質韻㑹一曰木趺周禮射甲黄椹質)諶(氏任切誠也爾雅信也韻㑹亦
作忱)忱(氏任切誠也信也韻㑹或作愖)壬(如林切佞也又辰名)任(如林切堪也保也當也又姓)紝
(如林切織紝亦作䋕)霪(餘針切久雨)蟫(餘針切白魚蟲)愔(伊淫切韻㑹愔愔安和貌又深静貌)黔
(巨金切黑而黄亦姓)嶔(去金切嶔崟)崟(魚金切嶔崟韻㑹或作□唫)歆(許金切神食氣也)禁
(居吟切力所加也勝也)喑(於金切極啼無聲)瘖(於金切瘖瘂)森(所金切長木貌)參(所金切參
星亦姓)蔘(所今切人蔘藥也或作葠通作參)涔(鋤針切涔陽地名又管涔山名)嵾(楚簪切嵾差不
齊貌亦作參)芩(巨金切黄芩藥名)灊(昨淫切水名出巴郡)燖(徐心切韻㑹火熟物或作燂亦作燅)
淋(力尋切以水沃也)郴(丑林切縣名在桂陽又姓)鵀(如林切戴勝鳥也頭上毛似勝)妊(如林切韻
㑹孕也或作&KR1494;亦作姙)檎(巨金切林檎果名)紟(居吟切韻㑹衣絲也)鱏(徐林切魚名口在腹下又
餘針切)霃(直深切久隂)&KR1640;(於今切雲覆日又姓)槮(所今切樹長貌)綅(七林切說文絳綫也又子
心切)祲(子心切日旁氣)綝(丑林切繕也)湛(直深切)
侵叶韻
東(側吟切易林春鴻飛東以馬貨金利可得深)中(諸沈反詩騏駵是中騧驪是驂驂疏簪反易林九疑
欎林沮濕不中)終(韻略諸深切詩天生烝民其命匪諶靡不有初鮮克有終)崇(鉏針切易林下上離心君
失其崇)躬(俱愔切易艮其限危薰心也艮其身止諸躬也)宫(文選章句俱愔切司馬相如長門賦願賜
問而自進兮得尚君之玉音奉虛言而望誠兮期城南之離宫修薄具而自設兮君曾不肯乎幸臨太元隂懷
于陽陽懷于隂志在𤣥宫)雄(於金切易林翺翔桂林為衆鳥雄又妻子啼喑早失其雄)窮(巨金切東觀漢
記梁商誄孰云忠侯不聞其音背去國家都兹元隂幽居㝠㝠靡所宜窮)風(韻補方愔切詩絺兮綌兮凄其
以風我思古人實𫉬我心屈原九章乗鄂渚而反顧兮欸秋冬之緒風步余馬兮山椒邸余車兮芳林司馬相
如長門賦修薄具而自設兮君曽不肯乎幸臨廓獨潛而專精兮天飄飄而疾風登蘭臺而遥望兮神怳怳而
外淫揚雄蜀都賦阿麗纎靡避晏與隂蜘蛛作絲不可見風筩中黄潤一端數金張衡思元賦文章奐以粲爛
兮美紛紜以從風御六藝之珍駕兮遊道徳之平林)楓(韻補方愔切楚詞招魂湛湛江水兮上有楓目極千
里兮傷春心張衡西京賦木則樅栝㯶楠梓棫楩楓嘉卉灌叢蔚若鄧林)隆(韻補閭忱切史記髙祖功臣侯
表隆慮侯周竈索隱隆慮音林閭陸雲詩制動以靜祕景在隆雲根可棲樂此隈岑)功(俱愔切易林抱瑰求
金日暮坐吟終身卒嵗竟無成功又剛柔相傷火爛銷金鵰鷹制&KR0693;伐楚有功)容(餘針切東方朔七諫賢士
窮而隱處兮廉方正而不容子胥諌而靡軀兮比干忠而剖心子推自割而飲君兮徳日忘而怨深)封(韻略
孚音切屈原天問比干何逆而抑沉之雷開何順而賜封之)西(所金切太元銳其東忘其西見其背不見
其心)辛(息林切汪元量詩關洞萬里雨露深小儒何必悲苦辛)人(如林切栁宗元師友箴嗚呼生于是
病矣歌以為箴既以儆己又以誡人)仁(如林切易林陶朱白圭善賈息資三致千金徳施上仁)麟(力尋
切易林子鉏執麟春秋作隂元聖將終尼父悲心)巾(居吟切李充詩修晝興永念遥夜獨悲吟逝將尋行
役言别泣沾巾願爾降玉趾一顧重千金)民(如林切太元窮思達師在心也土不和病乎民也)鈞(居吟
切謝良輔洪鐘賦度六律和五音率伶倫之士總金石之鈞將合樂以教令俾洪鐘以平心)遵(職深切方
回孫無逸圖賦乃寓意于圖書兮實援古以諷今彼有集書囊以為殿帷兮特昭儉以自遵疏列女于屏風兮
彰黙識之精深)甄(職深切王逸九思鹿蹊兮&KR1811;&KR1811;貒貉兮蟫蟫鸇鷂兮軒軒鶉䳺兮甄甄)誾(餘針切司
馬相如長門賦桂樹交而相紛兮芳酷烈之誾誾孔雀集而相存兮元猿嘯而長吟)墳(如林切沈位經筵賦
文學端書講臣啟心或揚搉乎洙泗鄒魯或考究乎訓誥典墳)君(居吟切詩維此王季帝度其心貊其徳音
其徳克明克明克類克長克君明如林切方回孫無逸圖賦紛緫緫其獻樂兮吾獨心太師之為心靡遑遑其
獻珍兮吾獨君成王之為君)勤(巨金切馮衍顯志賦欣吾黨之唐虞兮愍吾生之愁勤聊發憤而揚情兮
将以蕩夫憂心方回孫無逸圖賦雖山水易圖移後時之玩好而出入觀省猶大訓之昭臨是以鉅儒想遺意
于千載豳風圖農事之諄勤于是進經筵之講兹不忘規諫之忱)昏(韻略音歆詩覯爾新昏以慰我心)
昆(元金切廖道南帝苑農蠶賦緬思古人實獲我心葛覃樛木克成内治螽斯麟趾垂裕後昆)殫(氏任
切石珤泛滹沱河賦魚來迎兮鶴與吟惟秋鴻兮北以南志不可騁兮樂不可殫還予舟于江臯兮吾将續先
王之遺音南尼心切)田(字典音亭法苑珠林頌賢人慕髙節志願菩提音御鶴翔伊水䇿馬出王田)淵
(於金切太元見鷕踤于林獺入于淵征征職深切)操(所今切王褒洞簫賦條暢洞達中節操兮終詩卒曲
尚餘音兮)平(直深切方回孫無逸圖賦于是進經筵之講兹不忘規諫之忱豈非豳風之詩表裏乎無逸而
西山之忠丕承乎廣平)明(如林切詩見君字注太元隂登于陽陽降于隂物咸喪明)嬰(於金切易林轉
作驪山大失元心劉季發怒命滅子嬰)成(氏任切易林一夫兩心技刺不深所為無功求事不成)聲
(式針切蔡琰胡笳曲雁南征兮欲寄邊聲雁北歸兮為得漢音雁飛髙兮邈難尋空斷腸兮思愔愔)征(職深
切太元見淵字注)汀(徐林切荆浩畫山水賦秋景則水天一色簌簌疎林雁横烟塞蘆裊沙汀)扃(居吟
切李曾伯避暑賦已而月明星稀籟靜機沈虛室生白元關不扃)應(於金切太元極陽徵隂不移日而應)
興(韻略音欽詩殷商之旅其㑹如林矢於牧野維予侯興上帝臨女無貳爾心)矜(居吟切韋元成詩于
異卿士非同我心三事惟囏莫我肯矝阮籍獼猴賦庶君子之嘉惠設奇視以盡心且須臾以永日焉逸豫而
自矜)凝(餘針切楊簡月賦徹酒涵杯跨絃指琴大巧造微至此而無用其力至潔非染至此而如留若凝却
之似止而非止進之似臨而非臨)崩(於金切揚雄元后誄享國六十殂落而崩四海傷懷擗踴拊心)能
(韻略奴金切詩百禮既至有壬有林錫爾純嘏子孫其湛其湛曰樂各奏爾能湛持林切)朋(鋤針切蘇轍墨
竹賦視聽漠然無㮣乎予心朝與竹乎為遊暮與竹乎為朋飲食乎竹間偃息乎竹隂)潭(韻補才淫切楚
詞九章長瀬湍流泝江潭兮狂顧南行聊以娛心兮漢書揚雄傳而大潭思渾天蘇林讀沈陸機詩希世無髙
符營道無烈心靖端肅有命假檝越江潭左思魏都賦蒹葭贙雚蒻森丹藕凌波而的皪綠芰泛濤而浸潭鄭
曼季詩瞻彼江澳言詠其潭所謂伊人在水之隂)驂(詩經集傳疏簪反秦風見中字注)南(字典尼心
切詩燕燕于飛下上其音之子于歸逺送于南宋玉招魂目極千里兮傷春心魂兮歸來哀江南鄭曼季詩芳
條髙茂華繁垂隂爰翺爰翔爰憩其南栁宗元貞符濮沿于北祝栗于南幅員西東祇乃一心蘇軾詩且欣集
齊咻未敢笑越吟九齡起韶石姜子家日南)男(韻補尼心切釋名男任也典任事也詩太姒嗣徽音則百
斯男)耽(韻補持林切詩妻子好合如鼓瑟琴兄弟既翕和樂且湛中庸引詩作耽馮衍顯志賦沮先聖之成
論兮邈名賢之髙風忽道徳之珍麗兮務富貴之樂耽風方愔切鄭曼季詩錦衣尚絅至樂是耽興言永思繫
懷所欽張翰詩青條若總翠黄華如散金嘉卉亮有觀願此難久耽)堪(氏任切太元事其事職所任也任大
自事奚可堪也)三(韻補疏簪切詩摽有梅其實三兮求我庶士迨其今兮)闇(韻㑹於金切說文闇从門
音聲何休曰髙宗諒闇史記魯世家作亮闇書作亮陰)廉(韻㑹小補力尋切晉書五行志升平末俗間忽
作廉歌有扈謙者聞之曰廉者臨也歌云白門廉宫庭廉内外悉臨國家其大諱乎少時而穆帝晏駕)纖
(韻注音斟禮記其刑罪則纖剸陸徳明讀鍼注刺也)潛(韻補才淫切張衡思元賦越谽&KR2552;之洞穴兮漂通川
之碄碄經重瘖之寂寞兮慜墳羊之深潛陸雲詩皇維終南舊邦匪歆委弁釋位如龍之潛考槃窮谷假樂豐
林鄭曼季詩所謂伊人在水之隂養和以泰樂道之潛)襜(職深切司馬相如長門賦雷殷殷而響起兮聲
象君之車音飄風迴而赴閨兮舉帷幄之襜襜)燅(集韻徐心切儀禮乃燅尸俎)咸(韻補胡林切張衡舞
賦歌以詠志舞以旌心細則聲窕大則不咸)嵓(韻補魚金切劉歆遂初賦山蕭瑟以鵾鳴兮樹木壞而哇
吟地坼裂而憤急兮巨石破之嵓嵓嵇康琴賦且其山川形勢則盤紆隱深磪嵬岑嵓元嶺巉巖岞崿嶇岒)
讒(韻注楚簪切易林無有絶明巧言為讒覆白汚玉顔叔哀音)巖(韻注音吟阮籍獼猴賦多才技其何
為兮固受垢而貌侵姿便㨗而好技兮超超騰躍乎岑巖既投林以東避兮遂中岡而被尋)凡(字典符淫
切崔駰達㫖髙樹靡隂獨木不林隨時之宜道貴從凡)瑊(廣韻職深切山海經葛山其下多瑊石史記司
馬相如傳瑊功元厲)碞(韻注音吟書用顧畏于民碞徐邈讀)攙(韻㑹初簪切史記天官書三月生天攙漢
書天文志攙雲如牛注並音參)羬(韻注音斟山海經錢來之山有獸焉名曰羬羊郭璞注羬讀針)飲(平聲
謝翺樂府收其石程焚其侈淫視于丁寧箬羽不飲)葚(韻補知林切詩于嗟鳩兮無食桑葚于嗟女兮無與
士耽耽持林切)諗(韻略音深詩駕彼四駱載驟駸駸豈不懷歸是用作歌将母來諗)恁(廣韻如林切漢
書王子侯表膠東侯恁顔師古讀)蕈(韻補才淫切陸雲詩思樂葛藟薄采其蕈疾彼攸遂乃孚惠心)衆
(韻補才淫切太元減其儀自禁也減于艾無以涖衆也禁音金)困(去金切易林陽不制隂宜其家困)政
(職深切詩其在于今興迷亂于政)䕃(韻注音隂左傳趙孟視䕃杜預讀左思吳都賦其果則丹橘餘甘荔
枝之林㯽榔無柯椰葉無䕃陸雲詩庭旅鐘鼓堂有瑟琴飛轡清暉扶桑移䕃視景祇慕揮袂沾襟趙整詩北
園有一樹布葉垂重䕃外雖饒棘刺内實有赤心)譖(韻注側吟切詩朋友已譖與瞻彼中林叶)滲(韻㑹
音森淋滲毛羽始生貌木華海賦鶴子淋滲)爓(韻注音尋禮記爓祭祭腥而退陸徳明讀)僣(詩經集傳
七心反小雅笙磬同音以雅以南以籥不僣南尼心反太元還于天心何徳之僣)錣(韻注音斟淮南子錣
上貫頤髙誘註錣讀針)十(字典平聲老學菴筆記轉平聲可讀為諶白樂天詩綠浪東西南北路紅欄三
百九十橋宋文安公宫詞三十六所春宫館一一香風送管絃鼂以道詩煩君一日殷勤意示我十年感遇詩)
什(唐韻正如林反史記張儀傳塞什谷之口徐廣注什一作尋成臯鞏縣有尋口尋什聲近故其名異)汁
(唐韻正音斟方言斟協汁也北燕朝鮮洌水之間曰斟自關而東曰協關西曰汁)
覃(古音叢目徐林切人姓)鬖(集韻疏簪切鬖髿毛貌)頷(集韻祛音切曲頤也)鐕(集韻緇岑切可
以綴箸物者通作簮)襳(廣韻所今切襳襹毛羽衣貌)舚(集韻天心切舚䑙吐舌貌)摻(韻㑹小補所今
切林離摻攦也)吽(集韻於金切牛鳴)枕(廣韻直深切繫牛杙也)凛(廣韻巨今切寒狀)踸(集韻
癡林切踸踔無常也)魫(集韻持林切魚子也)溓(集韻犂針切說文谷也一曰寒也)㺑(集韻疏簪切犬
容頭進貌)浸(廣韻七林切浸淫)窨(韻㑹小補伊淫切地室)闖(集韻癡林切馬出門貌一曰出頭貌)
坫(廣韻知林切權安厝也)湆(唐韻正去今反說文湆从水音聲)
欽定叶韻彚輯卷十五
