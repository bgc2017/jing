書集傳書類
提要
(臣)等謹案書集傳六卷宋蔡沈撰沈字仲默
號九峯建陽人元定之子也事蹟附載宋史
元定傳慶元己未朱子屬沈作書傳至嘉定
己巳書成(案此據自序年月眞德秀作沈墓誌稱數十年然後克成蓋誤衍一)
(數字)淳祐中其子杭表進於朝稱集傳六卷小
序一卷朱熹問答一卷繕寫成十二冊其問
答一卷久佚董鼎書傳纂注稱淳祐經進本
錄朱子與蔡仲默帖及語錄數段今各類入
綱領輯錄内是其文猶散見鼎書中其條目
則不復可考小序一卷沈亦逐條辨駁如朱
子之攻詩序今其文猶存而書肆本皆削去
不刊考朱升尚書旁注稱古文書序自為一
篇孔注移之各冠篇首蔡氏刪之而置於後
以存其舊蓋朱子所授之旨(案陳振孫書錄解題載朱子書)
(古經四卷序一卷則此本乃朱子所定先有成書升以為所授之旨蓋偶未考)是元
末明初刊本尚連小序然宋史藝文志所著
錄者亦止六卷則似自宋以來即惟以集傳
單行矣元何異孫十一經問對稱吉州所刊
蔡傳仍以書序置之各篇初不害其蔡傳蓋
一家之板本非通例也沈序稱二典三謨經
朱子點定然董鼎纂注於正月朔旦條下註
曰朱子親集書傳自孔序止此其他大義悉
口授蔡氏併親稿百餘段俾足成之則大禹
謨猶未全竣序所云二典三謨特約舉之詞
鼎又引陳櫟之言曰(案櫟此條不載所作書傳纂疏中蓋其書傳折)
(衷之文也)朱子訂傳原本有曰正月次年正月也
神宗說者以為舜祖顓頊而宗堯因以神宗
為堯廟未知是否如帝之初等盖未嘗質言
為堯廟今本云云其朱子後自改乎抑蔡氏
所改乎則序所謂朱子點定者亦不免有所
竄易故宋末黃景昌等各有正悞辨疑之作
陳櫟董鼎金履祥皆篤信朱子之學者而櫟
作書傳折衷鼎作書傳纂疏履祥作尚書表
注皆斷斷有詞明洪武中修書傳會選改定
至六十六條
國朝
欽定書經傳說彙纂亦多所考訂釐正盖在朱子之
說尚書主於通所可通而闕其所不可通見
於語錄者不啻再三而沈於殷盤周誥一一
必求其解其不能無憾也固宜然其疏通證
明較為簡易且淵源有自大體終醇元與古
注疏並立學官(見元史選舉志)而人置注疏肄此書
明與夏僎解並立學官(見楊慎丹鉛錄)而人亦置僎
解肄此書固有由矣乾隆四十一年十月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
書經集傳序
慶元(宋寧宗年號)己未冬先生文公令(平聲)沈作書集傳(去聲)明
年先生殁又十年始克成編總若干萬言嗚呼書豈易
(音異)言哉二帝(堯舜)三王(禹湯文武)治(平聲澄之反鄒氏季友曰治字本平聲借用乃為去)
(聲故陸氏於諸經中平聲者並無音去聲者乃音直吏反而讀者不察乃或皆作去聲讀之今二聲並音以矯)
(其弊平聲者修理其事方用其力也去聲者事有條理已見其效也諸篇中有不及盡音者以此推之皆可見)
(矣)天下之大經大法皆載此書而淺見薄識豈足以盡
發藴奥且生於數千載之下而欲講明於數千載之前
亦已難矣然二帝三王之治(去聲下同)本於道二帝三王之
道本於心得其心則道與治固可得而言矣何者精一
執中堯舜禹相授之心法也建中建極商湯周武相傳
之心法也曰德曰仁曰敬曰誠言雖殊而理則一無非
所以明此心之妙也至於言天則嚴其心之所自出言
民則謹其心之所由施禮樂教化心之發也典章文物
心之著也家齊國治而天下平心之推也心之德其盛
矣乎二帝三王存此心者也夏桀商受亡此心者也太
甲成王困而存此心者也存則治亡則亂治亂之分顧
其心之存不存如何耳後世人主有志於二帝三王之
治不可不求其道有志於二帝三王之道不可不求其
心求心之要舍(音捨)是書何以哉沈自受讀以來沈潛其
義參考衆說融會貫通廼敢折衷(音中)微辭奥旨多述舊
聞二典三謨先生蓋嘗是正手澤尚新嗚呼惜哉(先生改本)
(已附文集中其閒亦有經承先生口授指畫而未及盡改者今悉更定見本篇)集傳(去聲)本先生
所命故凡引用師說不復(扶又反)識(音志)别(彼列反)四代(虞夏商周)
之書分為六卷(虞一卷夏一卷商一卷周三卷十書凡百篇遭秦火後今所存者僅五八篇)
文以時異治以道同聖人之心見(音現)於書猶化工之妙
著於物非精深不能識也是傳(去聲)也於堯舜禹湯文武
周公之心雖未必能造(七到反)其微於堯舜禹湯文武周
公之書因是訓詁(果五古纂二切通古今之言也)亦可得其指意之大
略矣嘉定(亦寧宗年號)己巳三月既望武夷蔡沈序(沈俗作沉非沈)
(音澄洗字仲默建寧府建陽縣人西山先生之仲子從學朱文公隱居不仕自號九峰先生)
