周易參義易類
提要
(臣)等謹案周易參義十二卷元梁寅撰寅字
孟敬新喻人元末辟集慶路儒學訓導以親
老辭明年兵起遂𨼆居教授明初徵修禮樂
書將授以官復以病辭歸結屋石門山學者
稱曰梁五經著有詩書演義周禮考註春秋
考義諸書此乃所作周易參義成於至元六
年其大旨以程𫝊主理本義主象稍有異同
因融會參酌合以為一又旁采諸儒之說以
闡發之其分上下經十翼一依古易篇次即
朱子所用吕祖謙本其詮釋經義平易近人
言理而不涉虚無言象而不涉附會大都本
日用常行之事以示進退得失之機故簡切
詳明迥異他家之轇轕雖未能剖析精微論
其醇正要不愧為儒者之言焉乾隆四十五
年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
