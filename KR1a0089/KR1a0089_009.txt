周易參義卷九
元梁寅撰
文言傳
元者善之長也亨者嘉之會也利者義之和也貞者事
之幹也
天之四德无非善也而元者生物之始則豈非衆善
之長乎四德无不嘉美也而亨者生物之通則豈非
衆美之所會乎四德无非義也而利者生物之遂則
豈非義有自然之利而極其和者乎四德无非造化
之事也而貞者生物之成又豈非衆事之所賴而立
者乎此四者皆天德之自然也
君子體仁足以長人嘉會足以合禮利物足以和義貞
固足以幹事
人之仁義禮智即天之元亨利貞也夫孰无仁也而
唯君子能以仁為體而天下之疴癢疾痛舉切於其
身則夫尊爵者吾有也生物者吾心也而於長人之
道何不足之有亦孰无禮也而唯君子能嘉其所會
而嚴敬以行之備物以飾之則夫禮儀三百威儀三
千无一之不美而於禮也何不合之有義亦孰无也
而君子則獨能利於物而理財正辭禁民為非使夫
有生者无不各止其所各遂其性而於義也何不和
之有知亦孰无也而君子則獨能貞正而堅固故周
乎萬物而旁行不流則所以成天下之務如木之幹
而枝葉附焉是其於事也又何不立之有此四者皆
人事之當然也
君子行此四德者故曰乾元亨利貞
以君子之至健而行此四德則旣全體乎乾道而又
能不息焉所謂人而天者也此曰乾元亨利貞者其
即君子之元亨利貞歟
初九曰潛龍勿用何謂也子曰龍德而隱者也不易乎
世不成乎名遯世无悶不見是而无悶樂則行之憂則
違之確乎其不可拔潛龍也
如初九之所云盖君子之有龍德而潛隱者也其介
如石不變於世俗深藏若虚不成乎名譽惟不變於
世俗故雖逃遯於世而无悶焉惟不成乎名譽故雖
衆人見非而亦无悶焉道合於時而心之所樂則時
行而行非奔競也道與時違而心懷其憂則時止而
止非潔身也其行其止卷舒有道確然自樹不可移
拔豈非潛龍之德乎
九二曰見龍在田利見大人何謂也子曰龍德而正中
者也庸言之信庸行之謹閑邪存其誠善世而不伐德
博而化易曰見龍在田利見大人君德也
九二者有龍德而正當隱顯之中者也此正中非以
中正之德言者若以德言之則自初之潛至五之飛
皆聖人隨時而中正者也豈獨九二哉朱子以正中
為不潛未躍之時其意可見矣常言亦信常行亦謹
所謂動容周旋中禮盛德之至也旣處无過之地矣
然猶曰閑邪存其誠則無射亦保之意也聖賢之心
兢兢業業者盖如此乎不見有餘之在已故善著於
世而不自矜伐正已而物正故德之所施者博而下
民无不化若是者雖未處君位而豈非君德乎
九三曰君子終日乾乾夕惕若厲无咎何謂也子曰君
子進德修業忠信所以進德也修辭立其誠所以居業
也知至至之可與幾也知終終之可與存義也是故居
上位而不驕在下位而不憂故乾乾因其時而惕雖危
无咎矣
君子之進德修業即終日乾乾之工夫也忠信者誠
之於心使為善之念无少懈怠所以進其德也修辭
以立誠者誠之於言使言之與行不相背馳所以居
其業也進德者進而不己之意居業者守而不去之
意也知至至之為進德之事知終終之為居業之事
盖知至者見其所當至而至之者心至於其處故云
可與幾幾者先知其精微之辨也知終者見其至之
極而終之者行至於其極故云可與存義存義者凡
義理皆存而不失也君子之乾乾者如此則无所處
而不善居於上位則樂善忘勢而不驕在於下位則
樂天知命而不憂其无咎宜矣
九四曰或躍在淵无咎何謂也子曰上下无常非為邪
也進退无恒非離羣也君子進德修業欲及時也故无
咎
九四處不中正而或躍或處疑於失其道也故夫子
特明之曰其上下无常者非為邪枉也進退无恒者
非離羣類也盖君子於九三之時終日乾乾而進德
修業學已至矣至於此則亦欲及時而進為故无咎
也然其欲進為亦進退隨時而不必於進也所謂用
舍无與於已而行藏安於所遇者其唯九四乎
九五曰飛龍在天利見大人何謂也子曰同聲相應同
氣相求水流濕火就燥雲從龍風從虎聖人作而萬物
覩本乎天者親上本乎地者親下則各從其類也
本乎天者如日月星辰以其行度之同而親於上本
乎地者如蟲獸草木以其形氣之同而親於下
上九曰亢龍有悔何謂也子曰貴而无位高而无民賢
人在下位而无輔是以動而有悔也
五居尊位而上復處其上故雖貴而无位雖高而无
民當之者如天子父天子師皆是也以此爻言之則
九五得天位行天道乃天下所利見而上九在其外
衆不歸之故在下之賢人雖多而无有為之輔者其
如末世之君當天命已去之時乎
潛龍勿用下也見龍在田時舍也終日乾乾行事也或
躍在淵自試也飛龍在天上治也亢龍有悔窮之災也
乾元用九天下治也潛龍勿用陽氣潛藏見龍在田
天下文明終日乾乾與時偕行或躍在淵乾道乃革飛
龍在天乃位乎天德亢龍有悔與時偕極乾元用九乃
見天則
此二節皆申明六爻之義猶象傳也
乾元者始而亨者也
此申明元亨之義見元之與亨非為二道旣有其始
則必至於亨乃理勢之自然而有不容於己者矣
利貞者性情也
此明利貞之義四德无非性情也然始而亨之時乃
造化之性情至於利貞之時則一物各具一性情矣
觀萬物之性情不觀之於誠之通而觀之於誠之復
以其收斂歸藏而有以見生生之實也復見天地之
心於其動而見利貞者萬物之性情於其靜而見非
知道者孰能識之
乾始能以美利利天下不言所利大矣哉
乾知大始而萬物資焉是以美利利天下也然利在
於物物自以為利耳天何言哉其不言所利而萬物
无不利此其利之所以大也莊周曰天地有大美而
不言信矣哉
大哉乾乎剛健中正純粹精也
聖人贊乾之大不一而足也其曰大哉乾元以其為
天地之大始也又曰不言所利大矣哉以其有生物
之大功也此又曰大哉乾乎盖又以其為天之全德
也然前以元亨利貞為天德則其流行之始終可見
也此以剛健中正為天德則其全體之本然可見也
乾之大者以其剛健中正而已是故發育无間者其
剛也運行不息者其健也行之无過不及者其中也
立之无所偏倚者其正也觀此四者乾之德亦備矣
然使其雜焉而未精猶不足以見其大也故必純而
不雜於隂柔粹而不雜於邪惡然後見剛健中正之
至極而純粹也又以精言之則精也者又純粹之至
極也天德之大豈不於是而見之乎
六爻發揮旁通情也
乾德之大唯易能該之故六爻之發揮乾德者有以
曲盡其情也
時乘六龍以御天也雲行雨施天下平也
易於天道備矣而聖人體天道以治天下非取諸易
乎故乾之六龍者潛見飛躍各以其時而聖人之進
退亦必隨時而不過是聖人之出乃乘此六龍以當
天之運也然不曰當天而曰御天以見其進退遲速
之在我耳夫天之生物也雲行雨施而萬物遂其性
聖人之平天下則覆幬以至仁霑濡以大利亦无一
民之失所焉聖人之功用豈異於天乎
君子以成德為行日可見之行也潛之為言也隱而未
見行而未成是以君子弗用也(為行之行去聲)
君子以成德為行所謂行者在身之行也日可見之
行則謂行其道以成其事業也君子之德旣成則其
行本於德如形之有影如木之有枝自有不容於掩
矣然其道可以行而其時未得以行故未免隨時而
潛也潛之為言身則隱處而未見道則欲行而未成
是以其占謂之勿用言君子於是時未可以有為也
君子學以聚之問以辯之寬以居之仁以行之易曰見
龍在田利見大人君德也
前於九三言學而此於九二言之者以見乾之六爻
皆聖人非有淺深之異其稱君子而言學者聖人之
心未嘗自聖而亦未嘗不學也學以聚之理之會也
問以辯之理之通也此二句皆致知之事寬以居之
德之弘也仁以行之德之毅也此二句皆力行之事
致知而會通力行而弘毅大人之學備矣
九三重剛而不中上不在天下不在田故乾乾因其時
而惕雖危无咎矣九四重剛而不中上不在天下不
在田中不在人故或之或之者疑之也故无咎
此二節言重剛者重乾也
夫大人者與天地合其德與日月合其明與四時合其
序與鬼神合其吉凶先天而天弗違後天而奉天時天
且弗違而况於人乎況於鬼神乎
天地日月四時鬼神皆形氣也而其為德為明為序
為吉凶則所謂道也大人之與合者亦合其道耳旣
與造化之道合則凡所舉動或先於天而天不能違
以吾之心即天之心也或後於天而奉天時以天之
心即吾之心也先天而天弗違者如禮雖先王未之
有而可以義起之類盖天所未為而人為之苟其當
然即天之所欲為也後天而奉天時者如天叙有典
天秩有禮之類盖天理之自然而人必奉行之固不
敢有違於天也大人與天為一而天自不違矣彼人
與鬼神烏能違之哉
亢之為言也知進而不知退知存而不知亡知得而不
知喪其唯聖人乎知進退存亡而不失其正者其唯聖
人乎
乾諸爻皆聖人也而上九獨非聖人乎盖善處而不
至於悔則聖人也若終亢而致窮則下愚而已
坤至柔而動也剛至靜而德方
坤之體雖柔而動則剛體雖至靜而用則有方剛謂
應乾不違乾行而坤亦行未嘗有息也方謂生物有
常如飛潛動植之各以其類也
後得主而有常(主下脱利字)
居後有得而所主者利此坤之常道也
含萬物而化光
即含弘光大品物咸亨之意
坤道其順乎承天而時行
積善之家必有餘慶積不善之家必有餘殃臣弑其君
子弑其父非一朝一夕之故其所由來者漸矣由辯之
不早辯也易曰履霜堅冰至盖言順也
直其正也方其義也君子敬以直内義以方外敬義立
而德不孤直方大不習无不利則不疑其所行也
坤之直者以其正之主乎内也坤之方者以其義之
形於外也君子體坤之道於是主敬以直乎内守義
以方其外直者直上直下之意言无一毫之私曲也
方者截然方整之意言事之一定而不易也敬義二
者並立不廢則體用相涵表裏交正其德盛大而不
孤矣若有敬而无義則无以揆其外而敬或非其敬
有義而无敬則无以主乎内而義或非其義皆所謂
孤也敬義立而德不孤則盡坤之道不待學習而自
无不利其所行者將沛然其莫之遏矣而焉有疑乎
隂雖有美含之以從王事弗敢成也地道也妻道也臣
道也地道无成而代有終也天地變化草木蕃天地
閉賢人隱易曰括囊无咎无譽盖言謹也君子黃中
通理正位居體美在其中而暢於四支發於事業美之
至也隂疑於陽必戰為其嫌於无陽也故稱龍焉
猶未離其類也故稱血焉夫玄黃者天地之雜也天玄
而地黃
周易參義卷九
