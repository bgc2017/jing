春秋權衡春秋類
提要
(臣)等謹按春秋權衡十七卷宋劉敞撰敞字原父
臨江新喻人慶歷中舉進士官至集賢院學士事迹
具宋史本𫝊據其弟攽作敞行狀及歐陽修作敞
墓誌具稱敞春秋傳十五卷權衡十七卷說
例二卷文權二卷意林五卷王應麟玉海所
記亦同陳振孫書錄解題曰原父始為權衡
以平三家之得失然後集衆說斷以己意而
為之傳傳所不盡者見之意林然則𫝊之作
在意林前此書又在傳前敞春秋之學此其
根祇矣自序謂權衡始出未有讀者又謂非達
學與通人則亦必不能觀之其自命甚高葉
夢得作石林春秋𫝊于諸家義疏多所排斥
尤詆孫復尊王𤼵微謂其不深于禮樂故其
言多自牴牾有甚害于經者雖槩以禮論當
時之過而不能盡禮之制尤為膚淺惟于敞
則推其淵源之正蓋敞邃于禮故是書進退
諸說往往依經立義不以復之意為斷制此
亦說貴徵實之一驗也乾隆四十二年五月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
