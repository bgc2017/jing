續吕氏家塾讀詩記卷三
宋戴溪撰
讀大雅
文王成王之時作也推美文王之德始受天命至于孫
子因言商周廢興之際知天命之可畏使羣臣與成王
知所戒懼以取法于文王也首章言文王尊為民上德
昭于天周雖積累之邦天有維新之命然文王自悔其
德天命亦不時至蓋文王避遜而不敢當天亦遲回而
不欲興也文王此心一陟一降常在帝旁他何所容心
焉二章言文王勤勉之心有加無已故能承天之錫命
以始周家之業至于孫子蕃茂百世不唯王之孫子然
也凡為周之士者雖非大族亦世載其德以為周家之
用蓋天祐人君莫大于生賢也三章言世之不顯者其
謀猶翼翼然恭敬蓋世族多賢未足為得士之盛世之
不顯而有士若此此其所以為多士也天生多士以為
周家楨榦使其君心以寧蓋得人則憂心釋然也四章
言文王之德穆穆然而和文王之敬緝繼而熙廣唯其
小心若此故大受天命向者商之子孫其數甚衆今者
侯服于周非天命何以及此五章言商轉為周天命無
常如此不唯商之子孫然也凡為商之士者皆黼冔而
助祭于周廟矣今為我周之臣者可不念及文王乎不
然與商之士均矣六章申言之念爾祖者宜修厥德永
言我周家配天之命亦即所以自求多福也昔殷之未
亡也固嘗配天矣今忽焉而亡宜鑒于有殷知大命之
不易也末章言受命不易宜有以達之人之一身萬善
具備無自壅遏使善端形見於外宣布昭明又時時虞
度殷之所以棄絶于天者以自戒懼夫上天之始無聲
無臭言其發端甚微不可意而度但能儀型文王則萬
邦作信矣蓋文王與天為一故也
大明推文王太姒之德施及于武王也明明在下赫赫
在上言天理可畏在下之善惡昭明而在上之威命赫
然也天不可信為君最難以殷之正適居天王之位忽
焉而亡其可畏也若此是時天眷佑有周摯生任氏以
配王季遂生文王文王之德應天心而受多福莘生姒
氏以配文王遂生武王武王之功奉帝命而興王業三
世相繼篤生聖人可謂甚善矣造舟為梁言文王親迎
之不敢慢禮也不顯其光言文王不以周之大加莘之
微也上帝臨汝無貳爾心此武王誓師之辭所謂奉天
討罪也
緜推文王以及太王也生民之詩言厥初生民時為姜
嫄緜之詩言民之初生自土沮漆夫有土有民可以立
國自后稷封于邰然後有民其後中衰公劉遷于漆沮
民復生業故二詩竝言之太王去豳居邑未定先陶于
復穴將以營家室也詰朝走馬循水而西相視原隰與
姜女偕行蓋倉猝之際民未奠居夫婦共其艱難不敢
即安如此也得邑于岐山之下土地肥美定謀而卜居
築室于兹言先為立家也慰安其民止息于此是正其
經界立其疆畎自西徂東執事周徧歸市之民無不得
所矣然後自治其家室版築之工始營宗廟以奉其先
立冢土為百姓立社戎醜攸行則舉國之衆皆來助矣
蓋社與追胥竭作人情皆然也肆不殄厥愠一章專指
太王言也太王治岐正以避狄邑居既成太王不敢懷
愠于狄求以殄絶之皮幣之問不啻曩者迨夫喬木既
成而立國鞏固行道欣悦而商賈願出彼之境者雖有
奔突之勢但張惠而息亦無所用其噬矣末章收功于
文王虞芮質成四方諸侯日益歸周文王愀然恐懼蓋
自漆沮生民之後至是民生益盛文王竭力以事其上
但曰我有疏附先後奔奏禦侮而已他不敢知也共為
臣之職以服事殷所謂有君民之大德有事君之小心
也
棫樸言文王能宜人以勉成王也白桵之木樸屬而叢
生非大木也取材不遺焉言文王取材于微也周禮有
槱燎蓋積木以燎謂之槱辟王之濟濟由多士之濟濟
也故曰左右趣之奉璋者不止于助祭他亦有用璋者
左右奉璋言執事之人也髦士攸宜猶曰無非正人也
第三章最為難說王者有行六師畢從何與于官人且
王者之行不先戒命彼六師者汲汲然而及之此殆楚
莊王伐宋之事非所以語文王也夫天子征行非必盡
發六鄉之士其近畿諸侯必以師行受命于天子以備
六師瞻彼洛矣之詩曰韎韐有奭以作六師言諸侯也
淠動也利涉大川實假舟楫今也周王于邁六師及之
言諸侯奔走以從猶烝徒之駕舟也内之左右罔非正
人外之諸侯奔走從事此文王作人之效也夫雲漢為
章于天猶多士生于王國為國之華也作人之效久而
後見今周王壽考其遐遠若此豈不能作人乎作人之
道如金如玉因其質而成其文昔文王作人若此為今
王者可不自勉以綱紀四方乎得人則可以維持天下
也
旱麓言周之先祖干禄求福之道也旱山之麓無木不
萎而茂盛若此猶之無其道斵喪下國周家之業獨為
茂盛果何修而得此豈弟君子干禄于天故能享有是
禄也瑟彼玉瓚黃流在中所謂酌于中而清明于外也
表裏洞徹無有瑕玷若此宜夫福禄之來下也不唯此
也作成人材如鳶飛魚躍悠久培植以貽後人所以長
有福禄由人已之兩盡也此後言受福之實也奉其犧
牲陳其酒醴以享于鬼神受此多福何也豈弟君子為
神所勞猶柞棫茂鬱為民所燎也葛藟蔓延施于條枚
言子孫有所依託于先祖而然首章言干禄末章言求
福以豈弟而干禄以不回而求福何嫌之有
思齊形容文王所以聖也文王以太任為母太姒為妻
母德之教固多矣婦德之懿亦文王有以致之文王之
德無怨怒于明神故能刑于寡妻家齊而國治也婦人
至寡弱乃至難化也唯無愧於幽明者能之雝雝在宫
肅肅在廟此最善形容文王者不顯如有以臨之無射
如有以保之此謂不貳其心也不但此也文王無怨嫉
之心故戎疾而不殄盛德大業無有瑕玷猶且兢業恐
懼無所聞而亦式無所諫而亦入可謂盡善盡美矣末
章言作人謂人已之兩盡也夫貽謀燕翼專在作人故
三詩言文王之德皆及之然是事非旦暮之功故以壽
考遐遠不斁言之
皇矣言天眷有周始于太王之遷次至泰伯王季之遜
末至于文王之伐密崇也首章言上天監觀下國求民
底定維此二國非夏商也詩言商周何與于夏况此維
此二國則有所指言之也湯伐桀詩末後四章言文王
伐密與崇指此二國言之也湯伐桀自葛載文王成王
業自伐密崇始觀史記載簡子事知伐國而有者天所
與也此二國者其政不得乎民天將取而代之故究度
四方之國然天意須猶假之耆言久也二國長惡日甚
帝實憎之故眷眷于西顧與之二國而使處焉此章總
叙一篇之意故其後析言之自作之屏之而下言太王
遷岐事也故終之曰帝遷此明德之人指太王言也太
王初遷之時芟除植藝以成都邑向也草莽險峻今也
串習平夷來者載路矣天立厥配蓋指姜女生王季太
任生文王也聖賢相繼受命固矣三章言帝察于岐周
其山有柞棫之拔起松柏之茂悅其國勢稍定矣于是
焉與之立國使對于天下始自泰伯王季有太伯遜國
之美又有王季友愛之誠故慶源篤厚載錫光榮受禄
無喪奄有四方受西伯專征之命矣四章申言王季之
德始也帝度於四國今也帝度於王季而知其心克類
謂繼世如一也克明克類克長克君故有此大邦然克
順克比不自驕大以和協人心至於文王其德靡悔故
受福以施孫子言聖人之德以無悔猶曰庶無罪悔也
後四章兩言帝謂觀此一篇主意似為伐密崇起也天
心灼見文王謂其無畔援歆羨其心泊然世念不形獨
濟人于險此心不忘爾今密人敢為無道若此故赫斯
怒以遏亂略所以厚周家之福以對于天下對天下猶
言答其師之意然文王臨事而懼依其在亰不敢輕用
其力視密之山川如其山川然無侵削堙塞之患得密
之後徙居岐陽遂為萬邦之主矣不特此也天心又謂
文王予愛爾明德不大聲譽以色所謂色取仁者無有
不長諸夏以兵革則文王非佳兵矣默然與天為一今
也乃有仇方如崇者故文王與兄弟之國共伐之始也
閑閑安安欲以致附之三旬不服不免肆伐絶滅之伐
人之國無拂于四方之心非仁義之師何以及此
靈臺述文王之所以樂也說此詩者見臺沼靈囿與辟
廱同為一篇故言其同一處夫公左右之為臺沼靈囿
又為辟廱地相附近詩人詠歌之辭雜曲而互見何必
同為一處始也言靈臺經始之易見其與民同樂也中
也言靈沼靈囿之適見其與物同樂也末乃言文王之
樂不在靈沼靈囿而在辟廱也大雅述文王其要皆歸
作人此致治之本也
下武美武王能繼三后也中庸曰武王周公其達孝矣
乎夫孝者善繼人之志善述人之事者也觀下武之詩
武王可謂善繼志善述事者矣周有哲王世修文德以
武為下大抵世有武則尚武矣哲王則三后是也三后
之靈在天今王配之于亰何以能配也世有令德作而
求之也夫唯能配三后也故能配天受命以成王者之
信為下土之法若此可以為孝思孝思可以為法矣夫
民信不易成也成王之信數世而後能致之其難若此
媚茲一人應侯順德言天下諸侯來應順一人之德而
媚之此所謂下土之式孝思若此宜乎嗣有大服昭明
而不可掩也又從而申言之諸侯之來者其昭明若此
由繩其祖武而然也繼自今萬斯年受天之祜諸侯來
賀佐助天子雖萬年猶一日也
文王有聲述都鎬之意也首章言文王所以有聲者能
述前人盛大之業也述前人而求其所以寧述前人而
觀其所以成此文王之所以能為君也下二章言文王
作豐既築城矣又為之溝洫而作豐可謂能稱矣豈曰
棘其欲而率意妄為正欲述前人之業以為孝也四章
言王公伊濯維豐之垣蓋豐水出於豐城之下四方諸
侯來朝于周文王出而迎客會于豐之垣咸滌濯于此
猶湯沐意也四方同歸于周周為四方之楨榦蓋文王
未為王故也五章而下皆言武王也豐水東注四方諸
侯由豐水而朝周詩人見豐水而思禹功焉皇王為君
四方來朝比于文王其功大矣六章言武王都鎬先作
辟廱以養人材時宗廟皆在豐也武王所以都鎬之意
為四方來朝者豐不足以容之猶成王營洛以朝諸侯
取其道里均也七章言武王宅鎬非出已意龜兆告吉
武王特成之耳末章言豐水有草其都邑之美武王豈
不欲從事者蓋諸侯與天子都邑不同將傳之子孫以
燕翼之不得不然也燕言安翼言助也(案文王有聲後當次生民今缺)
行葦時方太平燕同姓以及賓客養老也行葦當道牛
羊勿踐履非特牛羊之馴牧者有仁心焉猶魯恭馴雉
之意行葦得宜生意可掬即此可以觀治矣戚之為言
親也親親如兄弟莫有相遠者具爾猶言具在目前也
於是肆筵設几以燕樂之觀二章三章之辭歡洽可想
也自敦弓既堅而下言燕賓客也公與族燕異姓為賓
膳宰為主人天子之禮亦當然也今也序賓則賓客固
多矣又曰曾孫維主知其燕賓也既射之後則曾孫酌
大斗以祈黃耉蓋賓客之中有年高者君親酌而祈焉
祈有頌禱之意下文云以介景福祈黃耉之辭也以引
以翼引猶引年之引翼言扶持也太平無象萬物得宜
人君燕樂同姓以及賓客耆老此至治之象也
既醉言成王既祭而燕羣臣羣臣既醉而歸福于其君
也首章致羣臣之言曰吾君既醉我以酒矣又飽我以
德唯祝君子萬年介之景福也二章申言之不特介福
而已介之昭明則君德著矣且不唯昭明而已昭明有
融新之又新加以高朗既明且遠令終非謂考終命也
事之始治甚易其終實難後世賢君多不克終一再傳
之後繼以衰亂此非所謂令終也今祝以令終雖未可
知然有其兆矣况公尸嘗告之乎公尸之告維何自此
以下皆述公尸嘉告之意也當其祭時籩豆静好羣臣
雝肅况夫君子有孝子謂嗣子之助祭者宜乎其受福
也天既生孝子矣其慶無窮永錫爾類其類維何室家
之内當得賢助祚裔繁昌天命之禄矣不唯此也景命
益附何以言之繼是以往予以女士從以孫子益得賢
妃淑女以配君子子孫皆賢如太姜任姒其為福也長
矣(案既醉後當次鳧鷖今缺)
假樂嘉成王之君臣相與也說者謂有賡歌之意信然
此詩每章四句序詩者分為六句故意不連屬當從四
句為正首章言假樂君子猶所謂優游爾休也有顯顯
之德宜于人民故能受禄于天二章言天既命之又從
而申之故使之受禄無算子孫無疆也三章申言人君
之德穆穆言其和皇皇言其恐懼也德宜為君王不敢
過差以忘其先祖一唯典章法度是式也四章言威儀
抑抑然謙也德音秩秩秩繼也無怨無惡心無偏倚也
率由舊匹謀不自用也羣匹猶言臣鄰也五章申言受
福之實為四方之綱紀海内有所維持是乃所謂福也
綱紀四方至尊嚴也與羣臣為友而燕樂之又何其平
易也末章言百辟卿士蒙被人君之德亦思所以自媚
于天子何以媚之究心職業使百姓安止是乃所以媚
其君也(案黃震日抄云諸家以六句為章岷隱華谷四句為章文義甚順)君臣相與若
此可以為至治之世矣(案假樂後當次公劉今缺)
泂酌召康公戒成王言簡質之可以事天平易之可以
近民也易曰樽酒簋貳用缶納約自牖終无咎當艱難
之時有簡質平易之意此固民之所歸也酌行潦之水
可以供酒食備滌濯其簡質若此然則豈弟君子平易
近民豈不可為民父母乎禮節繁多其意暌隔謂之尊
嚴則可謂之豈弟則非也
卷阿美人君能下賢賢者來遊以歌詠其德也阿唯卷
然故飄風南來君唯豈弟故賢者來遊矢音而為歌也
自二章以下皆歌辭也天下無事土宇廣大受禄于天
德性豈弟何以祈吾君哉俾充其德性之所固有似先
公主百神常保純嘏皆此一性充之也五章言吾有所
憑藉扶翼實為孝德之人是引是翼不唯輔已而已又
將為法於天下矣六章言德性内充輝光發外顒顒卬
卬則望之儼然如圭如璋則即之也温聞望崇高且為
四方之綱紀矣七章言人君得賢之盛如鳳凰之至止
傅于天棲于梧桐也羣賢畢集唯上所用上焉見親于
天子下焉見親于百姓也末章申言君子之車繁多其
馬閑習賢者至止被君之德雖矢詠之辭不多不足以
贊其君之萬一維以遂歌則形容君德無盡矣
民勞雖曰戒厲王然不欲指言故託於王用事之臣章
末二句每致意焉曰以定我王曰以為王休曰以近有
德曰戎雖小子而式弘大曰王欲玉女是用大諫皆有
所託于人也玉女言王將成就女則國於女乎頼安得
而不大諫之乎板之詩亦託言於用事之臣與此意同
板召穆公戒其同列以答天譴也首章言天方震怒欲
反而歸于正使下民之病若此也發言不合于理則其
為謀也淺矣德非聖哲自執小見外示誠信中懷詐偽
所以不能遠猶而我是用諫也二章申言天意方怒不
當傲然弗顧勿以出話然否不關理亂蓋辭輯睦則民
意和辭悅懌則民志定其所關大矣三章申言是用大
諫之意職事雖異憂國則同我即爾謀言可服行囂囂
自辨反以為笑昔人尚詢于芻蕘同寮不猶愈于芻蕘
乎四章言天意可畏吾言激切奈何蹻蹻然自大以憂
為戲久將不可復救及今猶可止也五章言天方裁削
無道無為夷大以附益其禍今之世有威儀者終止于
迷亂為善人者安坐而不與事當民方呻吟之初猶有
顧忌莫我敢葵葵之為言裁削之謂也今喪亂蔑資民
無可食曾莫知所以惠之則民將無所顧忌矣六章因
言天之牖民蓋天本與民相通也壎箎相應圭璋相合
攜相授受言如一也民言可畏天立君以為民也攜無
曰益則君于民何有天既牖民必將有所變易矣民之
多辟至難合也况自立辟乎七章言可畏者非獨民也
价人謂助我為政者太師謂保傅之官大邦諸侯也大
宗巨室也此四者為藩垣屏翰上懷德則寧否亦能亂
不唯此也又有宗子為國之城毋使此城壊可也五者
同心足恃也五者離心則孤立于上是可畏也末章總
言天威可畏日監左右一游一豫臨之在上可不畏乎
可不畏乎
蕩召穆公述文王咨殷商之意以戒厲王猶借秦為喻
也首章穆公自述天命之可畏也言上天廣大為下民
之主若未可畏也及其疾戚則其命多辟辟罪也夫天
生烝民命其君主之非其人則去之不可信也當其初
受天命若可保也鮮克有終則其君實為之此世之所
以多亂亡也二章述文王咨商之言咨嗟歎息不敢言
於君而竊歎于室此忠臣所為痛心也彊禦掊克之人
乃使居官以虐民天降滔德猶曰天奪其魄之意女興
是力是違天也三章言女當秉義類為事彼彊禦者人
多怨之如之何其可任流言以對則善言不聞宼攘式
内則在内為亂交相詛祝無有止極亂之盛也四章言
肆其彊梁斂怨在已無有賢者為之助五章言天不湎
爾以酒爾乃自沈湎若此既愆爾止則無明無晦雖袒
裼于顯而不顧式號式呼則無晝無夜雖連日夜而不
休六章言商民不静如蜩如螗如沸如羹皆不静之貎
也其近在王畿者無小大皆喪矣女之不悟猶曰人尚
由行亦猶秦苻生所謂行者比肩未足為希也中國既
怒人莫不憤矣七章言殷將亡矣匪帝命不時殷不用
老成人故也如借曰老成不存獨無典刑乎曾不能聽
信以傾其命也末章再言殷之必亡也人言顛沛之揭
者其枝葉未害而本根又已傷殷之謂也故紂有若林
之衆無救于牧野之敗此枝葉未害而本先撥故也昔
者夏后氏嘗若是矣殷鑒若此可不畏哉文王憂患之
意唯召穆公知之即文王憂殷之意知穆公之憂周也
抑且勸且戒其辭緩末章之辭切矣首章泛言人必有
威儀可畏為德之隅然後人莫敢犯抑抑謙下也不唯
此也明哲有保身之道故每至于自悔無有哲而不愚
者特為愚者不可以不察耳二章言強國莫先于用人
覺民莫先于德行其功效至廣也命令之出當訏謨而
後定遠大之謀當朝夕以來告敬戒威儀可為民法此
二章皆泛言治道之當然也三章自其在于今以下至
無淪胥以亡指實以戒之也自夙興夜寐以下至用遏
蠻方指事以教之也五章言質爾人民謂致察于民言
謹爾侯度謂為法于諸侯也謹爾出話謂言不可妄發
敬爾威儀謂身不可妄動若此則盡善矣自白圭之玷
而下至言不可逝矣申言之話之難也自無言不讎而
下至萬民靡不承言民之報上甚速也七章言待羣臣
之道當和顔以待之不使遠有愆尤蓋人之相尤多有
後言近則不知也屋漏之中神實鑒之庶幾其無愧無
曰其不顯蓋人之慢神明者必先有厭射之心以為未
必然故侮慢而不知夫神不可度也况可得而逸乎八
章言為君以德盡美盡善淑戒容止使不愆于威儀苟
不僭不賊未有不為民則者蓋報施之禮當然猶投桃
而報李也自童而角近方長成特潰亂小子而已爾其
可聽乎蓋指一時用事者言也九章言柔木荏染可以
垂絲綸猶温温恭人可以為德之基阯務德而不先温
恭德不可為也蓋人之柔嘉者必温恭其剛厲者必彊
禦故有哲人者告之話言皆德言也宜順而行之彼愚
人者反教我以僭况民各有心固難盡信唯哲人之聽
可也自於乎小子而下至于末章其辭皆廹小子指用
事者言之亦託言也示事提耳其誨可謂諄諄矣藐藐
之聽不以為教覆以為虐豈不悲夫借曰未知亦既抱
子則為人父矣亦聿既髦聿猶過也謂雖未有知識比
之既耄亦勝矣蓋耄則憒亂少猶精明也民之靡盈誰
夙知而莫成言民有自滿之心則少雖了了大未必嘉
不然未有不成者今小子所以無知者矜已而自滿故
也末章之辭尤切告爾舊止指殷商之際言也天方疾
威行且喪亡殷鑒不遠天道無差可不畏夫已德回邪
則禍自已致使民大棘民何罪乎
桑柔芮伯託於用事之臣以戒其君也前二章言國之
始亂也夫國之將亂民必先去其鄉井伐桑柘鬻耕具
以流離于四方次則聚為盗賊所在蠭起故兵甲紛紜
于天下首章言劉彼柔桑二章言四牡旟旐之意也三
章言不遑寧止心有所疑欲往而無所歸也君子實維
言在昔君子實維持國家其秉心不與人競今之禍害
誰實為之指用事者言也四章憂國之日削故念及土
宇東西游走無有定處何所遇之多疾也孔棘我圉言
凡我疆圉無非艱棘環顧四方皆然也五章指用事者
言之子之為謀為毖自謂審重矣既亂且削是為謀之
不臧也今告爾以憂恤誨爾以序爵知序爵則不至于
越次以用人也世豈有執熱而不濯與陷溺于深淵者
乎蚤自悔焉可也六章七章言民不力于稼穯爾實使
之也遡風謂逆風也遡風而行亦不免僾唈蓋事禾有
安坐而可成者盡吾力焉可也今也民有勤肅之心上
之人實惰之使有所不逮夫稼穯國之寳也民竭力以
事稼穯故百官有司禄足以代耕豈不甚善獨奈何惰
農以自厲乎夫天所以立王業之基繄稼穯是賴今也
天降喪亂滅其所以立王之本故稼穯有蟊賊之害為
上者又不能恤其民哀憫中國使皆奔走流離寄寓于
人無有一人盡其力以動穹蒼之念使至于悔禍也此
詩指用事朋友言之故猶不敢直致其辭託言于在彼
使用事者知所警焉八章言維此惠君指其君言也上
有慈惠之君民所瞻仰其心將以宣達謀猶故謹擇其
相彼不順者又與人殊獨利其身使狂者不悛若此其
可以不戒乎九章言鹿在中林猶有羣匹今朋友見譖
不能以善道相與則進退不可矣十章言聖人明見百
里愚人以狂為喜矣豈不能言乎何畏忌于愚人若此
也十一章言此有良人不能求廸彼忍心者乃顧乃復
况民有貪亂之心視此行事寧為茶毒而已矣十二章
言大風有隧實維大谷有以致之此良人者可以為善
法彼不順者其中垢穢殊甚子有以來之是大谷之受
風也十三章之意同十四章申言朋友之義重複詳盡
予嘗默以告女女反見赫故不得已而作歌以告也末
二章申言民情可畏上之人又從而助之使為邦虐亂
可必也民情罔中職涼善背上實主之民情回邪職競
不力上又主之民之未安使為宼盗上又主之如此而
不亂者未之有也薄言不可已蒙背詈作歌明言不復
隱諱欲辭其罪亦不可得矣
雲漢仍叔述宣王閔雨之心也然觀其詩辭大抵責報
于神者多比之桑林之辭異矣君子雖知其將興亦知
其不能終也天氣高清雲漢昭明此無雨之候也饑饉
薦臻則旱之日久矣犧牲圭辟無幽不求是必有獲罪
天地祖宗者故后稷不克上帝不臨與其耗斁下土寧
吾身當之此言既發宣王所以中興也三章言旱已甚
矣不可推而去也兢兢業業如霆如雷望雨之切常若
雷霆之發也周民已無遺矣昊天寧不我遺乎舉國之
人安得而不相畏先祖之業將墜矣四章五章言旱甚
若此羣公先正不我聞不我助吾無望焉父母先祖寧
忍棄我上天寧使我遯乎尊尊親親之辭也六章言旱
不知其故天不我虞神不我怒何以若此不敢有責于
冥冥也七章言旱甚若此蕩然無復綱紀朋友不足以
為國也舉國羣臣無不咎心而賑䘏靡有不能而止者
至此無所用其力但仰天歎息而已末章言有嘒其星
與雲漢昭回之意同皆無雨候也大夫君子其假天者
不遺餘力幸無棄其成庶其有所感召凡我所以為是
者非以為已正以定國衆正爾此堅大夫君子之心懼
其或怠也始焉有所求于天終焉有所責于人反已自
修之意也
崧高尹吉甫贈言于申伯也厲王板蕩宣王能建國親
諸侯吉甫美焉幽王亂亡平王能錫命諸侯夫子取焉
觀崧高之詩知申伯先邑于謝入仕于周宣王因城謝
而封之加地進爵焉首章言申甫兩國始封之本二章
言申伯繼其祖父之業能為南國之式故王命召伯定
其宅升之以為南邦言其始為諸侯也三章言王因其
舊邑之人以作申伯之功既命召伯徹其土田又命傅
御遷其私人為申伯計者詳矣四章言召伯營廟寢之
功蹻蹻申伯車馬之餙也五章言王遣申伯之辭且有
所錫予也六章言王餞申伯申伯還歸仍使召伯具其
道路之資也七章言申伯既歸周人咸喜申伯能為周
之屏翰也八章美申伯之德吉甫述其作誦之由也(案崧)
(高後當次烝民今缺)
韓奕韓侯入覲天子錫命其還也因以親迎吉甫美之
以作是詩美韓侯所以大宣王也首章言韓有梁山其
道倬然韓侯經從此道以受命于周自纘戎祖考而下
天子親命之辭也二章言韓侯入覲之儀天子錫命之
禮也三章言韓侯既覲而歸天子使顯父餞之其禮盛
設其意歡洽也四章言韓侯便道親迎其盛若此也五
章言蹶夫之擇壻不唯人物之良其山澤百物之富可
樂也末章追言韓之先世受先王之命為北國之伯臣
服百蠻經理其地墉壑畆籍使同于中國百蠻貢其貔
豹之皮以為中國捍禦猶無終子納虎豹之皮請和于
晉之意今韓侯能世守其業也
江漢詳觀詩意出于召虎侈上賜而歸美以戒也意者
尹吉甫述虎之意而為之以見宣王之美也前二章不
言虎平淮夷第三章特言虎式辟四方疆理南海而己
蓋虎不敢以平淮夷為功歸功于師武臣力之意也江
漢浮浮似言興江漢之師順流而下匪安匪遊言不敢
寧居之意淮夷來求兵欲加而淮夷已求服來鋪納欵
請降陳列于軍前也二章淮夷既平因經略四方大抵
平定蓋厲王之後亂者多矣三章言召虎時在江漢王
申命之使式辟四方治其土田取法王國疆理之功至
于南海召旻曰有如召公日辟國百里恐為虎言也四
章申言宣王册命虎辭也五章言王賜虎圭瓚并山川
土田于周受命自召祖命周之先祖與虎之先祖實寵
命之宣王謙不敢當也自虎拜稽首至末章虎歸美之
辭也對揚王休作召公考虎自言也對揚天子之休命
作吾祖之告成虎之自祈者如此矢其文德因以為戒
也
常武美宣王之功既成而不黷武也是詩不及淮夷獨
言淮濆淮浦遽以為夷淮非也此蓋征徐徐州有戎或
淮夷作助耳首章言赫赫明明天子之命言盛哉天子
之命將也實為太師皇父其祖南仲整六師以從戎敬
戒其事以施恩惠匪曰耀武示威也二章言皇父為大
將其列行陳而戒師旅者程伯休父實副之初言惠南
國次言省徐土示不敢加兵也不留不處言非久于外
者以太師從戎是所謂三公出將也故曰三事就緒三
章言天威雖可畏而王心舒暇遲速得宜當徐方之繹
騷也于是有以震驚之天威所加譬如雷霆徐方自然
震驚矣四章申言天威之可畏也當是時必有近淮之
虜助徐為虐者故厚淮濆之陳執此醜虜截沿淮之浦
以遏其來路也謂之仍執則主戰者固不在虜也五章
稱美王旅之盛有法度紀律神變而不可測也末章言
功成而亟歸其不黷武如此也唯其不回故還歸而無
復後患餘禍也
瞻卬亂極則辭廹枚數其失猶不能止此其所以為大
壞之時也首章言瞻卬昊天而訴之降此大厲謂大惡
之人天實生之不然何以若此也人之痛苦必有息時
今蟊賊之人相繼而不止設為罪罟以網羅斯民無有
休息如之何其可也二章所言有人之土田奪人之士
民收無罪而說有罪皆指用事者言之大厲亦然三章
言婦人之亂政指襃姒言也四章言鞠人忮忒謂鞠人
之罪者懷忮忒之心譖之于始竟背之于終若是極矣
胡為慝而未止乎蓋亂之極者必興大獄以誣陷良善
雖其親戚骨肉不能免也故曰竟背不唯此也國之亂
者朝不信道工不信度君子犯義小人犯刑如賈三倍
豈曰君子所當識婦人既不與外事豈當其休蠶織蓋
士女皆失度矣五章言天何以刺我乎神何以不富我
乎曾不能自省舍狄人之可畏徒忌刻賢者而已天之
不祥曾莫之憫而逸游狎暱其威儀不似人君况善人
之云亡乎六章言天降罪罟迷奪其魄日多日危故善
人云亡寧不憂而且悲乎末章言泉水涌出陷溺已深
亂亡極矣吾憂其不免夫昊天藐藐無不克鞏言天之
高高不可恃也德者天則鞏之何常之有不辱其先祖
不累其子孫可也(案瞻卬後當次召旻今缺)
讀周頌
清廟維天之命與維清之詩皆文王樂章也觀漢廟有
名則清廟為文王廟與閟宫類可也然而古人云清廟
茅屋與清廟之瑟皆泛言王之德至于維清言文王造
周之功或者祀文爾清廟總名或者自文王始耶清閟
皆有静謐之意所以交于神明也夫祭祀之時樂章不
一清廟之詩特言助祭之臣維天之命特美文王歌此
樂章各有次第耶於穆清廟歎美是廟之祭也肅雝顯
相稱贊助祭之臣也駿奔濟濟咸守文王舊德以對于
在天之靈則文王之德在人可知矣苟非文王之德昭
明顯著則奉承祭祀者何以若此故曰不顯不承無射
於人斯言永永無極也盛德所以百世祀者蓋謂人情
無射愈遠愈思也
維天之命歌文王之德以告也極聖人之德維天其配
之故稱聖人者多言天天命生物至和無極聖人默默
與天同功蓋純則無間唯無間故不已相因之理也夫
德盛者垂裕故曰假以溢我餘波洋溢故曰我其收之
駿惠我文王大如天然至簡至易唯曰愛民而己故曰
駿惠我文王為子孫者益厚其德是乃所以報文王也
維清奏象舞歌是詩也伯夷典禮舜命維清蓋清者祭
祀之本也維清二字樂章發語辭也緝熙文王之典謂
後人緝續增廣文王之舊典禮經以肇有此禋祀卒至
于克成厥勲此周家禎祥之本也白魚烏火之祥末矣
烈文當與臣工類諸侯率其羣臣來助祭臨遣于廟烈
