欽定四庫全書
石鼓論語答問
提要
(臣)等謹案石鼔論語答問三卷宋戴溪撰溪
有續呂氏家塾讀詩記已著錄是書舊本有
寶慶元年許復道序稱淳熙丙午丁未間溪
領石鼔書院山長與湘中諸生集所聞而為
此書朱子嘗一見之以為近道陳振孫書錄
解題所載與序相符其書詮釋義理持論醇
正而考據間有疎舛如解緇衣羔裘節先加
明衣親身次加中衣冬則次加裘裘上加裼
衣裼衣之上加朝服其說本于崔靈恩不為
無據然詩羔裘篇孔疏謂玉藻君衣狐白裘
錦衣以裼之又云以帛裏布非禮也鄭注云
冕服中衣用素朝服中衣用布若皮弁之下
即以錦衣為裼即是以帛裏布故知中衣在
裼衣之上其文甚明溪蓋未之深考又解吉
月必朝服而朝節謂玉藻天子玄端而朝日
於東門之外不必依鄭注改端為冕蓋稱端
者通冠冕言之其說亦通樂記端冕而聽古
樂鄭注端為玄衣孔疏端為玄冕凡冕服皆
其制正幅故稱端也然玉藻天子玄端而朝
日於東門之外與下文玄端而居對舉見異
故朝日玄冕即不得通稱玄端此鄭所以决
冕之誤為端溪亦失考也然訓詁義理說經者
向别兩家各有所長未可偏廢溪能研究經
意闡發微言于學者不為無補正不必以名
物典故相繩矣乾隆五十四年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
