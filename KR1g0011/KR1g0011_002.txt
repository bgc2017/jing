六經奥論卷二宋鄭樵撰
書經
書脫於秦火又有大不幸之幸
六經脫於秦火可謂不幸之幸如書又有大不幸之
幸六經脫於秦火而六經存可謂幸矣惟書脫於秦
火復遭巫蠱之難沈没六百七十餘載至於隋之開
皇然後五十八篇之書始備又可謂大不幸之幸今
六經如詩如易如禮樂如春秋皆遭於秦火及漢興
其書漸出未數世而書大備傳授浸廣獨書一經惟
口授二十八篇又有偽書得錯雜其間更漢歴晉宋
齊梁陳至隋唐今之書始得傳於世且如詩漢興始
萌芽至毛萇詩便足蓋武帝時人禮本出於后蒼至
二戴出禮便定二戴蓋宣帝時人樂獻於竇公至河
間獻王與諸子作樂記樂便定獻王亦武帝時人易
不經於秦火雖有施孟梁丘京氏之易而民間所知
已有費直之易春秋惟公榖獨盛左氏傳惟劉歆獨
好之至移書切責太常乞立樂官此二書又定於成
哀平之世五經皆出於先漢書五十八篇不得其傳
漢之射策與學官子弟之所講肄獨伏生口傳二十
八篇偽泰誓一篇後漢杜林賈逵馬融鄭玄皆為偽
書訓釋而孔氏五十八篇至東晉始出至齊始立學
官至隋而後二典之篇第遂定至唐始改古文從今
文而今五十八篇之書始得傳於世吁書既脫於秦
火可謂幸矣又有大不幸之幸於此見之
今文尚書序
孔子觀書周室得虞夏商周四代之典乃刪而取其
善者著為百篇及秦焚書其九世孫孔惠與濟南伏
生(名勝濟南人為秦博士)各藏其本於家秦楚之亂伏生遂失
所藏但以口授文帝詔晁錯往受之時伏生年已九
十餘不能正言使其女傳言教晁錯齊人言語多與
潁川異所以不知者凡十二三略以其意屬讀而已
得二十八篇寫以漢世文字號為今文尚書案伏生
二十八篇以舜典合於堯典益稷合於皋陶謨盤庚三
篇合為一康王之誥合於顧命是為三十二篇伏生
所傳二十八篇初無泰誓三篇或云宣帝時河内女
子有掘老子壁古文泰誓三篇孔穎逹曰張霸之徒
偽造泰誓以藏壁中合伏生二十八篇為二十九篇
其年月不與序符又與左氏傳國語孟子荀卿所引
不同漢世相傳二十九篇而已伏生之學有歐陽大
小夏侯氏章句相傳至數萬言迄晉永嘉中其學遂
絶而孔傳始出尚與鄭學並行至隋而鄭氏微唐貞
觀詔孔穎達承詔作正義宗孔傳而孔傳獨行
伏生口授二十八篇
堯典舜典(合為一)臯陶謨益稷(合為一)大禹謨
(二篇為一序虞書四篇)禹貢甘誓(夏書二)湯誓盤庚(三篇)
(合為一同一序見古文)高宗肜日西伯戡黎微子(商書七篇)
牧誓洪範金縢大誥康誥酒誥梓
材(三篇同一序見古文胡五峰吳才老晦菴並云武王書)召誥洛誥多
士無逸君奭多方立政顧命合康王之
誥(合為一篇同一序見古文)吕刑文侯之命費誓秦誓
(已上所傳之書難曉)
古文尚書序
案司馬遷(史記)劉歆(校書)班固(漢制)馬融(訓詩)賈逵
(為訓)鄭康成(作註)王肅(註)趙岐(註孟子)杜預(註左傳)
韋昭(註國語)諸儒皆未嘗見孔傳古文之書所傳訓
釋皆伏生二十八篇及偽泰誓一篇而已孔傳至東
晉始列學官所以諸儒皆未嘗見古文左傳國語孟
子荀子禮記所引謂之古文泰誓今無其辭古文尚
書出於屋壁乃孔子九世孫孔惠藏其書魯共王壊
孔子舊宅得其書皆科斗文字百篇皆在而半已磨
滅虞書亡十一篇商書亡二十二篇周書亡九篇皆
科斗書其書時廢已久無能識者孔惠之孫定其可
攷者二十五篇校以伏生之書二十八篇則出舜典
益稷盤庚康王之誥增多為三十二篇得五十八篇
十三卷三萬五千七百字以隸古寫之竹簡(其文以隸存古)
(并序一篇為五十九篇孔安國以序一篇冠篇首故曰五十八篇)上於武帝藏於秘
府又承詔作傳既畢時征和二年會巫蠱事起不得
以聞漢儒相傳號為古文尚書後世傳書惟伏生二
十八篇凡學官子弟之所講肄皆伏生之本也安國
雖釋古文而未嘗獻故不立學官漢儒所傳孔說者
傳其與伏生同者三十二篇以應射策而已其古文
二十五篇有司未嘗問則學者不習不習則亡矣漢
儒聞孔氏書有五十八篇遂以張霸之徒造偽書二
十四篇為古文尚書兩漢諸儒所傳皆張霸偽本未
見真古文尚書東萊云張霸聞孔氏有古文世不傳
乃折合二十九篇以為數十篇又探左氏傳為作序
之尾凡百二十篇皆短簡文意淺陋泰誓一篇其年
月不與序相符王肅曰今文與古文相類又曰泰誓
後得非真本經馬融書序曰泰誓後得案其文若淺
露又曰吾見書傳多矣所引泰誓其不在泰誓者尚
多據二子亦疑泰誓非真然未有以證之案鄭氏書
緯曰孔子求書得黃帝玄孫帝魁之書迄秦穆公凡
三千二百四十篇斷遠取近定其可法者百二十為
簡書十八篇為中候此䜟緯之言張霸乃擬百兩篇
蓋取諸此乃擬汨作九共等篇而鄭玄賈逵都不能
别今據孔安國傳云成帝求能古文者張霸以能為
百兩篇召至中書挍之非是乃黜其書平當勸上存
之後復黜其書是張霸偽本已不傳於世矣東漢儒
林傳杜林傳古文同郡賈逵為之訓馬融作傳鄭玄
注解由是古文尚書遂顯於世豈非張霸偽本既黜
而復顯邪
以司馬遷之搜求遺書尚不及見其全而史記一篇
案之古文往往不合以劉歆博洽移書切責太常欲
以古文立之學官猶不辨張霸之偽本是以先其筭
命又曰立功立事可以永年見於班史之志白魚入
於王舟有火復於王屋流為烏周公曰復哉復哉見
於董生之策(偽泰誓)八百諸侯不召自來不期同時不
謀同辭見於馬融之序(馬融作今文書序)今書皆無其辭虞
書之夔夔齋慄夏書之地平天成商書之朕載自亳
周書之皇天無親惟德是輔黍稷非馨書文具存而
韋昭之註國語未有事實趙岐之註孟子杜預之註
左傳乃指為逸篇(趙岐註孟子以為逸書者十有二杜預之註於左傳以為逸書者二)
(十有一韋昭之註國語者二十有四)以至賈逵馬融鄭玄王肅輩為偽
書作訓詁傳釋凡二十八篇見於經典者諸儒皆謂
逸書未見其真古文也古文自後漢已絶至晉中興
江左鄭訓然後取以教授豫章内史梅賾始得孔傳
奏之又缺舜典一篇乃取王肅所註伏生堯典從慎
徽五典以下(見古文雜以今文分為舜典以足之)案孔叢子載孔臧與
孔安國從弟書曰說者以為堯舜同道弟素常以為
雜堯舜典今果如所論梁武帝亦知之矣然未有以
質之據孟子言三載四海遏密八音謂之堯典乃今
舜典之文則今之所謂舜典者皆昔之堯典而已說
者謂梅賾古文謂之汲冢案汲冢乃魏襄王冢魏即
梁也襄王與孟子同時謂之古文尚書可也謂之得
孔傳孔傳作於漢武之世不知何以得之若以汲冢
只有古文則百篇皆全不應又只有五十八篇案隋
經籍志云晉太康元年郡人發魏襄王冢得古所謂
竹簡書皆科斗其書散亂帝命荀勖和嶠撰五十部
八十七卷多雜碎怪妄不可訓知如周易上下經記
多𤨏語師春一卷魯晉春秋皆有之無有所謂古文
孔傳者必後世駕言汲冢以取信於後世所謂掘之
地中得之老子壁皆未可信今於梅賾下不曰得之
汲冢俟有見於方來一作梅賾奏孔傳始立學官亦
未可信至齊明帝建武中吳人姚方興於大桁市得
其書以奏比馬鄭所註多二十八字於是始列學官
舉朝集議咸以為非及江寧板蕩文入中原學者異
之隋開皇二年求遺書學士劉光伯遂取此篇列之
本策(今愈謂堯典出於姚氏)至唐貞觀中孔穎達承詔撰五經
正義於書取孔傳而馬鄭王賈諸文字盡廢至明皇
不喜隸古文天寶三載詔衛包改古文從今文凡尚
書古體舊字勒依今文其舊本藏之秘府嗚呼古文
遭秦而失其半其半存者又隱而不見自漢武征和
二年巫蠱事起至隋開皇二年凡六百七十餘年然
後五十八篇得傳於學者而大備古文既出自開皇
二年至唐天寶三載又百六十餘載始改古隸而從
今文今之所傳五十八篇乃明皇天寶三載所定之
本也今學者得見古文之全究其本末豈不幸歟
孔壁續出二十五篇(十九篇分為二十五篇)
大禹謨(虞一)五子之歌胤征(夏二)仲虺之誥湯
誥伊訓太甲三篇咸有一德說命三篇(商十)
泰誓三篇(合為一有偽書)武成(有偽書)旅獒微子之
命蔡仲之命周官君陳畢命君牙冏
命(避諱作景)已上皆孔壁之書其文易曉書之得其傳
者皆孔氏之力定其書者孔子也藏其書者孔
惠也為書之傳者孔安國也為書䟽者孔穎達
也
今文古文尚書辨
有伏生所傳之書二十八篇有孔壁續出之書五十
八篇皆聖人己定之書有坦然而易曉者有艱深聱
牙而難曉者如湯誓如湯誥皆成湯時號令如說命
高宗肜日均商時語蔡仲(孔)康誥(伏)周公誥命然後
難易顯晦判然不同者蓋有伏生之書其文難曉有
孔壁之書其文易曉如大禹謨胤征五子之歌仲虺
之誥湯誥伊尹太甲三咸有一德說命泰誓三武成
旅獒微子之命蔡仲之命周官君陳畢命君牙冏命
二十五篇皆孔壁續出之文易曉餘乃伏生之書多
艱深聱牙不可通伏生之書所以艱深不可通者伏
生齊人也齊人之語多艱深難曉如公羊齊人也故
春秋語亦艱深如昉於此乎登來之者何休注云齊
人語以是知齊語多艱深難曉者或者又云盤誥聱
牙自是書之本體典謨訓貢範湯誓牧誓等書同出
於伏生而明白坦亮如彼豈齊音使然詳二說皆是
然未有的論後見朱文公語錄云典謨之書必是經
史官潤色來尚書誥命皆分曉亦是當時制誥是朝
廷做的文字如盤庚酒誥等篇皆是當時與民說話
正如今之榜文曉諭方言俚語隨時各自不同後來
追錄而成此言實為的論
禹貢地理辨
驗星躔考分野足以知地理乎曰州郡大小沿革不
同不足以知地理也探河源窮禹穴足以知地理乎
曰疆場廣邈足迹難窮不足以知地理也曰窮山經
求海志足以知地理乎曰傳聞之事常多失實不足
以知地理也然則地理終不得而知也曰歴代輿圖
所述先儒多論及之皆不足以為據所可據者禹貢
一書耳然禹貢之書實作於虞夏之際而欲盡後世
之地理亦難乎參稽矣何者大賢如孟子嘗言地理
之誤矣惟禹貢足以明之博洽如史遷嘗言地理之
誤矣惟禹貢足以辨之揚雄班固皆相忘於誤者也
亦惟證之以禹貢而已況漢而下諸儒之議論乎何
以知之孟子曰決汝漢排淮泗而注之江是江有通
淮之道矣及考之禹貢則曰沿于江海達于淮泗是
江未嘗有達淮之理蓋吳王夫差掘溝以通於晉而
江始有達淮之道孟子蓋指夫差所掘之溝以為禹
跡也明矣史遷之作河渠書曰厮為二渠復禹舊跡
是以二渠出於禹者也及考之禹跡河自龍門至于
大陸皆為一流至秦河決魏都始有二流子長之論
其誤指秦時所決之渠以為禹跡也明矣揚雄生於
蜀而作蜀記上記蠶叢魚鳧以為秦之前未通中國
故李白謂蠶叢及魚鳧開國何茫然爾來四萬八千
歲不與秦塞通人煙而不知禹貢梁州之域(如岷嶓沱潛蔡)
(之類)皆蜀地之山川則雄之言前此未通中國非也(禹貢)
(已開蜀道及秦人用金牛復開)班固述河源之經䟽遠窮葱嶺蒲類
海以為潛行地中而出為中國河而不知禹貢止曰
導河至積石唐人劉元鼎使吐蕃乃得其源在國中
深境而固之言亦非也吁禹貢一書不過數千言爾
古今言地理之牴牾莫不於此取質焉則後之言地
理者其可捨之而不為依據乎禹貢一書所以不可
及者何邪得道之言與材智之言異禹貢之言其深
於道乎書出於道非後世地理家比也故州不係於
方域而係之山川至後世則有四至八到之說矣山
川小者係其州大者條而出之至後世為一山跨數
州一水而見數郡矣冀州不言四方所距至後世則
京兆扶風與郡縣同體矣禹跡所及東至萊牧西至
和夷以至皮卉之服無不為之績叙而已至後世則
羈縻州郡皆入中國圖籍矣四者之意既已周知而
復於終篇不過百言遂能盡九州之田賦土地之所
宜道路山川之遠近非深於道能之乎
禹貢職方九州同異辨(爾雅吕氏春秋附舜十二州見於禹貢職方)
冀州
禹貢冀州不言分域先儒以兖豫雍推之雍之河在
冀之西豫之河在冀之南兖之河在冀之東豫曰南
河雍曰西河則兖當曰東河矣冀之不言分域者以
八州之既辨分域可知謂其在東河之西南河之北
西河之東故周職方曰河内曰冀州爾雅吕氏春秋
皆云河間曰冀州言其在西河東河之間爾
兖州
禹貢兖州之域東南至濟西北至河故曰濟河惟兖
州爾雅春秋吕氏春秋皆云濟河之間曰兖州言間
則特泥起東西之間耳周職方曰河東曰兖州者蓋
周無徐州若徐州之岳周以為兖州之鎮徐州之大
野周以為兖州之藪則周之兖州出於濟之東南矣
故獨於河言之其文不得不異也
青州
禹貢青州之域東北至海南與徐以岱為界西與兖
以濟為界故曰海岱惟青州不言濟者以兖州見之
也爾雅曰濟東曰徐州者爾雅不言青州先儒以為
商制商無青州并青於徐故也周禮云正東曰青州
者周無徐州則青州之南境當至於淮
徐州
禹貢徐州之域東至於海北境之接於青州則以岱
南境之接於揚州則以淮故曰海岱及淮惟徐州徐
州之西以濟為界故爾雅云濟東曰徐州而經之不
言濟者爾雅無青州青兼於徐故也青兼於徐則凡
濟之東皆徐州也禹貢兼有青徐則岱山之陽濟東
為徐岱山以北濟東為青則言濟不足以辨故略之
也吕氏春秋曰泗上曰徐州者泗水出陪尾山至下
邳入於淮地理志謂其源有四因以為名焉泗之源
委皆在徐州非若淮之與揚共濟之與兖共也故不
韋亦得以為說焉
揚州
禹貢揚州之域北至淮東南至海於方為東南故曰
淮海惟揚州禹制其域矣周職方曰東南曰揚州周
辨其方矣其實一也爾雅曰江南曰揚州則揚州之
域北不至淮與禹貢異矣殆商因於夏而致損益者
於此與
荆州
禹貢荆州之域北至南荆(南郡臨淮之東北)南及衡山之陽
於方為南故經曰荆及衡陽惟荆州職方云正南曰
荆州吕氏春秋曰南方曰荆爾雅漢南曰荆州則荆
州之域出於荆山之北矣
豫州
禹貢豫州之域在南河之南南荆之北故曰荆河惟
豫州而爾雅曰河南曰豫州誌豫州之北境而已吕
氏春秋曰河漢之間曰豫州則豫之東南止乎漢東
而不及荆山矣
梁州
禹貢梁州之域東據華山之南西距黑水故曰華陽
黑水惟梁州爾雅職方皆無梁州并梁於雍故也
雍州
禹貢雍州之域西至黑水東至於西河於中國為西
方故曰黑水西河惟雍州周職方曰正西曰雍州吕
氏春秋曰西方曰雍州辭雖少異其實一也周都豐
鎬王畿不隸九州故雍州道適當正西若都河南都
亳則雍州於方為西北不得為正西秦都咸陽亦西
周故畿也故周官曰正西吕覧以西方為雍州亦因
其都之所在也
有堯之九州舜之十有二州何以起之曰冀北割
并部之名燕齊起幽營之號
有禹貢之九州有職方之九州何以起之曰徐梁
入於青雍冀野析於幽并此其要訣也
辨禹貢職方山川地名(先儒考究未至詳辨於後)
山
岱山(東嶽曰岱畎今兖州)
華山(西嶽曰太華華陽華隂職方豫)
衡山(南嶽曰衡陽)
恒山(今真定府北嶽職方并)
外方(中嶽今西京曰嵩高出鄭毛詩上應井柳星張之精)
太行(懷安等州)
太嶽(坡曰太嶽曰嶽陽今潞州西太原南東近上黨之北)
朱圉(今秦州)
熊耳(今西京)
桐栢(今唐州)
陪尾(信陽軍羅山縣)
西傾(今洮州)
鳥鼠同穴(今通遠軍秦渭之間)
終南(古文太乙毛萇云周名山終南也今京兆府)
惇物(古云華山今京兆府)
三危(今沙州)
積石(今鄯州龍門縣南)
龍門(今河中府)
崐崘(在吐蕃之西或云在金城臨羌縣南非也)
雷首(今陜州)
底柱(今陜州陜縣)
析城(今澤州)
王屋(今孟州)
嶓冢(今隴之三泉等州)
碣石(今棣平間)
敷淺原(今江州漢豫章歴陵縣亦有博陽山)
内方(今安復二州)
大别(今夀州霍丘縣)
大伾(今孟州)
陶丘(今曹州)
壷口(今潞州)
蔡(今蔡州)
岷山(今茂州)
岍(今隴之吳岳是也即職方岳山秦都咸陽以為西岳)
梁(今同州)
岐(今鳳翔)
蒙(一東一西沂淮二州)
荆(一南一北襄同二州)
嶧陽(今兖州陽南也如岳陽衡陽之類)
羽畎(如岱畎類)
職方山鎮
會稽(今越陽之山鎮)
沂山(今沂州沂水所出青之山鎮)
嶽山(即禹貢之岍)
醫無閭(在遼東漢曰無慮)
常山(即禹貢之北岳)
霍山(冀之山鎮坡曰太岳是也即太岳山非漢南岳之霍山在廬江潛縣禹貢太岳)
水
雷夏(今濮州澤)
大野(今濟之鉅野職方同)
彭蠡(今南康西涯)
滎陽(今鄭之滎陂)
菏澤(今曹州)
震澤(今蘇州即太湖是也周曰具區自太湖入于海)
孟豬(今南京職方曰望諸)
雲夢(今安州職方曰雲夢唐太宗改為雲土夢)
豬野(今涼州)
大陸(近九河)
三江(今江州)
九江(今江州别有辨)
九河(滄灜之間)
黑水(出隂液入海南)
弱水(今甘州)
合黎(今江州)
流沙(今沙州)
逆河(今滄灜)
渤海(今濱州)
滄浪(在鼎州漢陽間乃漢水也漢出荆山東南流為滄浪之水)
南海(西南之海)
衡漳(冀州二水名)
泗濱(今泗州)
海濱
渭汭(今渭州)
南河西河(即河之南河之西)
三澨(今復州景陵縣)
衛(今真定)
恒(今真定)
漾(今武都之三泉)
灉沮(濮耀二水會同雷澤之間)
沮(一東一西今濮耀)
濟(今絳州)
漯(今博州)
濰(今沂州)
淄(今淄州)
汶(今密州)
淮(今唐州)
沂(今沂州)
沇(今出河東垣曲縣王屋山)
漢(今漢州)
涇(今涇州)
沱(江陵蜀漢中自江出)
潛(自漢出)
伊(今西京)
洛(今西京出商州)
瀍(今西京)
沔(今漢陽軍)
漆(今耀州)
澧(今澧州音里)
洚(今冀州)
豐(今長安縣音風)
職方藪澤
具區(即禹貢震澤)
圃田(今東京中牟)
望豬(即禹貢孟豬)
雲夢(即禹貢雲夢澤)
弦蒲(今龍州或作汧)
楊紆(坡曰未聞)
貕養(在長廣太平御覧曰棠州)
大野(見禹貢)
昭餘祁(今太原府)
川
三江(注見前)
江漢(荆)
滎雒(豫)
淮泗(青)
河泲(兖幽)
涇汭(乃一水汭者涯也鄭以為二水及箋詩又以汭鞫為水内)
漳(即禹貢衡漳)
虖池(今代禮記作惡池)
嘔夷(今蔚州出乎舒)
浸
五湖(揚)
潁湛(坡曰未聞)
波溠(音播詐)
沂沭(沂今沂州沭音述乃密州出東莞)
渭洛(渭乃渭水洛出懷德)
盧維(當為雷灉禹貢之雷夏灉沮)
菑時(菑出萊蕪時出般陽)
淶易(淶出廣昌易出故安肅軍)
汾潞(汾今汾晉潞州汾水出分陽潞出歸德)
地名及四夷附
孟津(今絳州垣曲縣南)
太原(今平定軍非今太原府)
覃懷(今懷州)
東陵(今江州)
東原島夷(冀)
嵎夷(青)
萊夷(徐)
和夷(梁)
三苗(雍)
西戎(雍)
織皮
崐崘
析支(漢曰陽支)
渠搜(夏州)
禹貢洪範相為用(禹順五行治水)
洪範之數有九而初一曰五行五行之序一曰水且
鯀之所治者水也天何以知其汨陳五行而不畀洪
範九疇禹之所治者水也天何以遽錫之洪範九疇
彝倫攸叙而不曰五行之何如蓋九疇之綱領在於
五行五行之綱領在於水請以禹貢明之五行之序
一曰水禹之治水自冀州始冀為帝都在北方屬水
故冀在先冀州之水既治水生木木屬東方故次兖
次青次徐皆東方也兖青徐之水既治木生火火屬
南方故次揚次荆皆南方也揚荆之水既治火生土
土屬中央故次豫豫居天下之中也豫州之水既治
土生金金屬西方故終之以梁雍焉今以天下之勢
觀之豫立天下之中與徐兖接境自兖徐既治之後
何不先次豫而必先次揚次荆何也蓋禹順五行相
生之序如此觀禹治水之先後五行已得其序則九
疇可知故天錫之者以此鯀之治水不依五行次第
故箕子於鯀湮洪水之下先占一句汨陳五行五行
汨陳則九疇可知天之不畀以此可見禹貢洪範之
書相為用者或曰九疇之五行一曰水二曰火三曰
木四曰金五曰土非水木火土金也曰九疇乃天地
生成之數天一生水地六成之地二生火天七成之
此乃五行相生之數生成之數其體也相生之數其
用也體用兼備此禹所以善用五行也正如大易言
天地之數五十五至於用則為五十虚一為大衍以
揲蓍也
洪範與禹貢堯典相類
洪範之序九疇正如堯典之記四時禹貢之記九州
洪範居中不言所施之目以八疇環八方而圖之則
皇極隱然而居中矣堯典於三方皆曰暘曰昧曰幽
都而南方獨不言者取聖人南面向明之意不可與
三方同也禹貢八州所言皆距而冀州為帝都獨不
言者以京師不可與州郡同體環八方所距而知冀
州之域居中矣堯典禹貢洪範之書同出於虞夏之
世書之體意亦相類後世則不然月令之記四時職
方氏之記九州混為一體都無區别豈惟月令之記
四時不如堯典至記日夜分亦不及堯典堯典以日
中宵中四字記之自有春秋之别月令則兩言日夜
分而不知孰為春孰為秋豈惟職方氏之記不如禹
貢至記里數亦不如禹貢禹貢以一面記之職方以
四面記之則知古人之志不可及古人之文亦非後
世所可及
洪範之數出於洛書
或曰先儒相傳以洪範出於洛書洛書之為物果如
後世所謂一六畫北二七畫南者乎則其數有位而
無文禹安知一為五行二為五事也果如先儒所傳
自五行至嚮用五福威用六極者乎則其書有記而
無目禹安知五事為聽視言貌思八政為食貨祀司
徒司空司寇賓師也若以終篇出於洛書則上天之
言不應如是繁悉也今九疇之中所謂卜筮者伏羲
已兆之所謂歷數者黃帝已推之所謂司徒司空者
堯舜已官之無待洛書而後禹知之則洪範不本於
洛書者審矣予謂不然洛書之示人如數爾聖人用
其數分為九類故曰天錫洪範九疇者以此何謂數
天地之數五十五數著之洛書聖人因而叙之為九
疇亦五十五數五行五事十數也八政五紀二十三
數也皇極三德二十有七數也稽疑卜用五占用二
三十有四數也庶徵休驗五咎驗五四十有四數也
五福六極五十有五數也聖人知其數而不知其紀
目惟禹能知之此所以因洛書而叙九疇不可謂無
是事也若以為無則併與河圖而畫八卦皆謂之無
可乎
洛書之文
天地之數五十五河圖不用十數者九與一三與七
二與八四與六皆十數縱横之間無非十數所以虚
十數而不用以四隅四正之十合乎中央之土所以
縱横皆十五數四正皆竒四隅皆耦者所謂獨隂不
生獨陽不成必一竒一耦而造化生也
五十立數其說雖似牽強然亦可用
書序
書序出於史官之所題正如詩之上序出於當時太
史所題詩書之序同出一處不與本篇相聯故逸書
之名可得而見者若各冠其篇首則亡矣書序之體
不一百篇之不可作者三禹貢以發首言禹未言貢
故不言作禹貢微子作誥故不言作微子之誥仲虺
之誥故不言作仲虺之誥百篇無序者四咎單作明
居伊尹作咸有一德周公作立政作無逸無可序述
故云作而不序其所由三篇合為一序者六若太甲
盤庚說命泰誓大禹謨皋陶謨益稷三篇康誥酒誥
梓材三篇皆一序皆不可不知也若揚雄曰昔之書
序以百篇而酒誥之篇俄空焉今亡矣由是觀之酒
誥之序不空也揚雄之言失之矣學者不可不知也
書疑
六經之書有亡失於夫子之先有亡失於秦火之後
者夏五郭公甲戌己丑此春秋之闕文也南陔以下
詩亡其六此詩之闕文也此其亡失於夫子之前也
周禮六典失於冬官尚書百篇止存其半此其亡失
於秦火之後也禮之失於冬官漢儒已足之考工記
未甚害也書不惟失其二十四篇而五十八篇之中
多有訛舛遺逸不能無疑者詳而考之有脫簡者有
脫文者有錯文者有傳寫而誤者有口傳之訛者有
經序異文者有篇第誤稱者有偽書之誤真者有逸
書之間見者又有出於後人之輕改者諸如此類不
可殫舉劉向以中古文挍歐陽夏侯經文酒誥(伏)脫
簡一召誥脫簡二(伏)率簡二十五字者脫亦有二十
五字簡二十二字脫亦二十二字此脫簡也夔曰於
予擊石之辭在益稷之末而重見於舜典命官之際
康誥三篇有孟侯朕其弟小子封之言實武王之書
而云周公作誥以封康叔(胡五峰吳才老晦菴並云)又曰周公初
基作新大邑于東國洛(林少穎云)此斷簡也舜典(伏)一篇
古文猶闕此闕文也武成一篇先後失次此錯文也
漢王嘉曰亡敖逸欲有國今文轉寫敖作教恤刑惟
恤(堯典)今文曰口傳以恤為謐(司馬貞曰今作謐也)恤謐相近
伏生口傳之訛此傳寫口傳之訛也泰誓序述武王
伐殷在於十有一年正經則曰十有三年孟子以四
海遏密八音為堯典之文今其書出於舜典左傳以
大禹謨皋陶謨益稷皆謂之夏書今其書為虞書若
以堯典為虞氏所修謂之虞書則舜典以下皆當為
夏書不若先秦古書孟氏左氏之文可信此經序之
異文篇第之誤稱者張霸偽書立之學官以之射策
左氏述子魚之言有康誥又有唐誥今獨無唐誥此
偽書之亂真逸書之間見者其他如高宗享國五十
九年無逸蔡邕石本為百年無偏無僻明皇以不叶
韻改為陂禹貢雲夢太宗得古文改雲土夢此皆出
後人之輕改者六經之文惟書出於口傳孔壁其亡
失者幾半而半存者又如此訛戾何也蓋當文帝使
晁錯往受之時伏生已老不能正言乃使其女傳言
教晁錯齊人語多與潁川異所不知者凡十二三略
以其意屬讀而已而孔傳之書至東晉始出不無殘
闕訛謬者錯雜其間學者當玩其辭取其意闕其疑
可也孔子曰吾猶及史之闕文也孟子曰盡信書則
不如無書史之有闕書之不可信在夫子孟子之時
已然矣况後世乎酒誥一篇揚雄歎其俄空禹謨等
作杜預稱其遺逸此又不當疑而疑者也蓋百篇無
序者四康誥酒誥梓材同為一序則酒誥之序不俄
空也晉世古文之書未顯杜預所及見者張霸偽本
安得不以二十五篇之書謂之逸乎凡此又皆不必
疑者
武成辨(乃雜識武王政事之書)
漢律歷志引武成篇自翼日癸巳以下有二月既死
魄越五日甲子咸劉商四月既旁死魄越六日庚戌
燎于周廟翼日辛亥祀天于位越五日乙夘乃以庶
邦祀于周廟與今武成全篇不同孔穎逹謂焚書之
後有人偽書云武成之際又亡其篇故鄭康成亦云
武成逸書也孟子嘗曰吾於武成取二三策而已當
孟子時武成亦不可盡信况後之偽書者乎本朝王
安石疑伏生昏耄亂其倫次因而刪正之林少穎又
謂此不必疑乃古書之體爾仲虺之誥全載仲虺之
言湯誥全載湯之訓伊訓全載伊尹之語至如太甲
盤庚之類皆出一人之旨此其大凡也若堯典則雜
記堯用人之言至於稱堯之德自乃命羲和以下蓋
史官之辭耳舜典是史官述舜之為政及命官等事
禹貢顧命並是史官記當時之制此又自一體也武
成者武王伐紂之功已成識其政事之書皆史官記
武王征伐及其歸商所行之事此與堯典舜典顧命
之書體同世儒疑之者以所記之日有差故也翼日
癸巳武王自周伐商不當即繼以四月哉生魄既曰
生魄為四月之十六日不當繼以既戊午反是正月
二十八日既先偃武修文不宜始記禱神與受會于
牧野既云祀于周廟命庶邦冢君不宜始記式閭封
墓散財發粟所以顛倒斷絶予謂不然武王既勝商
歸豐史官雜記其事首曰惟一月壬辰旁死魄越翼
日癸巳王朝步自周于征伐商此則記其始往伐商
之時也繼以四月哉生明王來自商至于豐乃偃武
修文以下此則記其克商還周之時也既述其往又
記其歸此則記其政事之總目也即其載命冢君百
官之辭告皇天后土所過山川之言至無作神羞此
則述武王征伐之時有此言爾述武王之言已盡乃
曰既戊午師逾孟津此史官卒言其勝商之事耳至
下封墓式閭散財發粟皆謂天下已定行之雖若不
相倫續蓋皆雜記其政事無害作史之體武王伐紂
之書有五泰誓三牧誓一皆全載武王誓衆之辭至
武成乃史官雜識其征伐及其歸周所行之政事耳
此與堯典舜典顧命之書體同先儒疑其錯簡非也
君牙伯冏吕刑(後世不可信韓愈一碑之失)
夫子定書自周成康後獨存穆王作君牙伯冏吕刑
三書欲知穆王用人與其訓刑之意如是明審可知
穆王之為人不墜文武成康之風烈矣韓退之作徐
偃王廟碑乃曰偃王君國子民待四方一出於仁義
時穆王無道意不在天下得八龍騎之西宴王母於
瑶池忘歸諸侯贄於徐庭者三十六國如退之說則
夫子所取三篇可以無傳夫乘八駿觴王母出於列
禦寇謂西極之僊人與穆王同遊以至於瑶池此特
禦寇駕言以神僊人之術大槩詭怪如此後左氏不
之察因曰穆王周行天下將皆有車轍馬跡焉妄者
又作穆天子傳以廣孟浪之說此退之取以為據也
退之名為信吾道排異端者也而反溺於異端不已
陋乎信一怪誕之說而戾夫定書之旨致徐偃之偽
名誣周王之大惡退之一碑之失萬世不能贖也今
觀穆王三篇其命君牙為大司徒則自謂守文武成
康之遺緒其心憂危若蹈虎尾涉春冰必頼股肱心
膂而為之輔翼也其命伯冏為太僕正則自謂怵惕
惟厲中夜以興思免厥愆至有僕臣諛厥后自聖之
言非惟見任君牙伯冏之得人且知其飭躬畏咎也
其命吕侯以刑也則歴告以謹刑罰恤非辜雖當耆
年而其心未嘗不在民反謂之不在天下何邪使穆
王作三書皆無實之言所任之人亦不當則夫子不
取之也今世儒於命伯冏為太僕正則曰穆王好馬
故也讀吕刑穆王享國百年耄荒則曰王老而荒怠
好遊故也故列子之說傳於左氏以及於韓子信韓
子之說必至此也據書曰王享國百年耄言時已老
矣而猶荒度作吕刑以詰四方正知王之不忘也荒
度之義與荒度土功同若果耄且荒何暇訓夏贖刑
乎
秦誓(知悔過而不能改過)
有過而能知之知過而能改之聖人之徒也秦穆公
喪師而自誓吾見其能知過矣未見其能改過也殽
之敗全師而没以辱其三帥穆公知過之在已悔而
作誓誠有悔過之言矣而非誠有改過之心也殽敗
之後(僖三十二)不逾年而三帥還自三帥既還之後逾二
年而復舉伐晉之師又敗於彭衙(文二)如是可以已矣
自彭衙之敗逾年而又伐晉以至濟河焚舟幸王官
一捷想其憤憤之心未嘗不在於殽之一役前日自
誓之言何如哉聖人序書錄其言於典誥之末所以
譏穆公不能改過以示戒於來世也且春秋焚舟之
舉直書曰秦人伐晉貶而稱人以稱人之意則知聖
人所以定書也
讀書當觀其意
典謨訓誥誓命孔安國以為書之六體由今觀之有
一篇備數篇之體如大禹謨曰禹乃會羣后誓師則
是謨亦有誓也說命曰王庸作書以誥則是命亦有
誥也以至益稷洪範本謨而不言謨旅獒無逸本訓
而不言訓盤庚梓材本誥不言誥也胤征不言誓君
陳君牙不言命(如詩之風雅頌)然此可以論書之文不可論
書之旨大扺五十八篇之中聖人取予之意各有所
主有取於治亂興廢之所由者如典謨訓誥湯誓之
類是也有世不得以為治君不足以為賢而有取其
言以傳遠者如五子之歌君牙冏命之類是也有取
其事者胤征是也有取其意者吕刑是也有特記其
時者文侯之命是也有以示戒勸者費秦誓是也大
扺上古之世風俗淳厚初未有竒傑可錄之事故史
官所存不過君臣之間忠言嘉謨與夫國家興亡大
致而已其他世次年月官秩名氏以為無益於治皆
所不取焉使後世之君讀其書想其人有生而知之
安而行之則為堯舜禹湯文武矣有學而知之利而
行之則為啓中宗高宗成康矣有困而知之勉強而
行之則為太甲穆王矣困而不知反以極於危亡則
為太康桀紂矣其所示勸諭告戒之言與三百篇之
美刺二百四十二年之襃貶者無以異也唐李翺曰
其讀春秋也若未嘗有詩其讀詩也若未嘗有易其
讀易也若未嘗有書其知六經也哉
六經奥論卷二
