推易始末卷二
翰林院檢討毛竒齡撰
觀
蜀才曰此本乾卦虞翻曰觀反臨也
瞿塘來氏改卦變曰卦綜以反對二卦錯綜升降求
合于彖傳往來上下之文正始于此
噬嗑
盧氏曰此本否卦乾之九五分降坤初坤之初六分升
乾五是剛柔分也侯果曰坤之初六上升乾五是
柔得中而上行也虞翻曰否乾五之坤初坤初之
乾五剛柔交故亨
此推易之一與卦變同盧氏或云即北魏國子博士
盧景裕也北史儒林傳云魏末大儒徐遵明講鄭玄
易傳之范陽盧景裕疑即是人其不署名者偶軼耳
賁
荀爽曰此本泰卦謂隂從上來居乾之中文飾剛道交
與中和故亨也分乾之二居坤之上上飾柔道兼據
二隂故小利有攸往矣虞翻曰泰坤上之乾二乾
二之坤上柔來文剛故亨分剛文柔故小利有攸往
此亦推易之一與卦變俱同王輔嗣極詆卦變然于
此卦柔來文剛剛上文柔必不能解只得仍取卦變
解之(見前總論)則漏敗矣宋朱漢上謂輔嗣終日數十而
不知二五良然若漢上謂賁自泰來合天地以成文
玄黃者天地之雜文也此真能得卦義者但祇曉卦
變不識推移故于全易稍障礙耳
剝
盧氏曰此本乾卦羣隂剝陽故名為剝也(乾坤主變)虞翻
曰隂消乾也與夬旁通(旁通)
復
虞翻曰陽息坤與姤旁通
无妄
蜀才曰此本遯卦案剛自上降為主于初故動而健剛
中而應也虞翻曰遯上之初此所謂四陽二隂非
大壯則遯來也
仲翔所說本之焦贑故曰所謂此正推易之所始
大畜
蜀才曰此本大壯卦案剛自初升為主于外剛陽居上
尊尚賢也虞翻曰大壯初之上其德剛上也與萃
旁通
頥
侯果曰此本觀卦初六升五九五降初而成頥虞翻
曰晉四之初與大過旁通又曰或以臨二之上兌為
口故有口實也
本觀臨來皆推易法其以自求口實為解正合文王
繫辭之旨以此口實與下靈龜並觀始知推易一法
不止為夫子彖傳設也若虞氏又謂本晉則正朱氏
本義雜卦統變所始頭緒亂矣且虞氏于此卦一臨
一晉一旁通亦不可解
初九舍爾靈龜觀我朵頥侯果曰初本五也五互體
艮艮為山龜自五降初則為頥矣是舍爾靈龜之德
來觀朵頥之饌貪禄致凶亦不足貴也虞翻曰晉
離為龜四之初故舍爾靈龜
離為龜見說卦但本晉無理耳若艮為山龜不知所
據按郭璞筮得大壯之頥曰柔内剛外則畜緇是頥
為大離原有龜象其曰舍者謂所觀在頥不在大離
耳非謂舍此更他求也亦通
大過
虞翻曰大壯五之初或遯二之上又曰大壯震五之初
與遯同義
此得兩易之法于推易也庶幾矣
坎
虞翻曰乾二五之坤與離旁通
三歲不得凶虞翻曰乾為歲五從乾來三非其應故
曰三歲不得凶矣
此乾坤主變說也按朱漢上曰三男之卦無不從乾
來者仲翔以為乾來之坤謬矣此當從臨初之五觀
上之二蓋上六一爻動不以正故曰失道若乾為歲
首亦當以觀巽言之此正所謂坎從臨來又從觀來
者雖卦變亦推易法
離
虞翻曰坤二五之乾與坎旁通
咸
蜀才曰此本否卦案六三升上上九降三是柔上而剛
下二氣交感以相與也虞翻曰坤三之上成女乾
上之三成男止而說男下女(推易卦變)
恒
蜀才曰此本泰卦案六四降初初九升四是剛上而柔
下也分乾與坤雷也分坤與乾風也是雷風相與巽
而動也
初六浚恒侯果曰初本六四自四居初始求深厚之
位者也(推易卦變)
遯
侯果曰此本乾卦隂長剛殞君子逃避曰遯
大壯
侯果曰此卦本坤隂柔消弱剛大長壯故曰大壯
此皆乾坤主變之說舊儒不知十辟卦為聚卦無所
分來故凡于聚卦妄扳所自遂致難通試于十辟彖
傳平心較之曾有剛來柔往剛上柔下諸讚辭否如
此遯大壯二辟卦並無剛柔往來内外上下一語而
署所自來妄矣夫子于分聚一法大傳井井彖傳又
井井而世日求之而日不得何也
晉
蜀才曰此本觀卦案九五降四六四進五是柔進而上
行荀爽曰隂進居五處周事之位陽中之隂康侯
之象也虞翻曰觀四之五
明夷
蜀才曰此本臨卦也案夷滅也九二升三六三降二明
入地中也明入地中則明滅也虞翻曰臨三之二
而反晉也
此推易兼卦綜者
家人
虞翻曰遯初之四也
睽
虞翻曰大壯上之三在繫蓋取无妄二之五也
此皆以推易兼卦變者若其本无妄則尤推易中所
稱子母易卦非朱氏雜卦比也至云在繫以繫傳弦
木為弧剡木為矢取象于睽當用无妄二五以互巽
之繩弦互艮之木又以上乾之金剡互巽之木故云
觀虞氏于繫傳亦云无妄五之二可驗
蹇
虞翻曰觀上反三也(反即來也)
解
虞翻曰臨初之四
損
蜀才曰此本泰卦案坤之上六下處乾三乾之九三上升
坤六損下益上者也虞翻曰泰三之上損下益上
損而有孚荀爽曰謂損乾之三居上孚二隂也
三人行則損一人虞翻曰泰乾三爻為三人損三之
上則損一人
此推易卦變俱有之程伊川不取卦變于此爻曰三
陽同行則損九三以益上三隂同行則損上六以益
三雖與虞氏專指乾三不同然其為推移則一也若
張横渠易解于損六三上九曰六三本為上六上九
本為九三于益曰否卦九四下而為初九故曰天施
地生亦推易法
益
蜀才曰此本否卦乾四之初虞翻曰否四之初也損
上益下
夬
虞翻曰陽决隂息卦也剛决柔與剝旁通
姤
虞翻曰消卦也與復旁通
此皆聚卦故彖傳無剛柔往來諸語說見前
萃
虞翻曰觀上之四也
上六齎咨涕洟荀爽曰此本否卦上九陽爻見滅遷
移以喻夏桀殷紂以上六隂次代之若夏之後封東
樓公于杞殷之後封微子于宋去其骨肉臣伏異姓
受人封土未安居位故曰齎咨涕洟未安上也
此又是占變一法以上九變上六將否三陽三隂之
卦變為萃二陽四隂之卦既非移易又非諸儒所言
卦變之說如此則何爻不可變耶妄矣
升
虞翻曰臨初之三
困
荀爽曰此本否卦陽降為險隂升為說虞翻曰否二
之上乾坤交故通也
入於幽谷九家易曰此本否卦謂隂來入坎與隂同
體故曰入幽谷
入於其宮九家易曰此本否卦二四同宮為艮艮為
門闕宮之象也
井
虞翻曰泰初之五也
往來井井荀爽曰此本泰卦陽往居五得坎為井隂
來在下亦為井
革
虞翻曰遯上之初與蒙旁通
鼎
虞翻曰大壯上之初與屯旁通
此前後俱推易法祗多此旁通耳
震
虞翻曰臨二之四天地交故通
艮
虞翻曰觀五之三也
漸
虞翻曰否三之四
歸妹
虞翻曰泰三之四又曰乾三之坤四
豐
君子以折獄致刑虞翻曰此卦三隂三陽之例當從
泰二之四而豐三從噬嗑上來之三折四于五獄中
而成豐故君子以折獄致刑
折四于五獄謂噬嗑上降為三而二五成大坎坎為
獄故云但從噬嗑來則變法又亂矣本義諸變所由
來耳
旅
姚信曰此本否卦三五交易去其本體故曰客旅
荀爽曰謂三隂升五與陽通曰小亨蜀才曰否三
升五柔得中于外上順于剛九五降三降不失正止
而麗乎明所以小亨旅貞吉也虞翻曰賁初之四
否三之五非乾坤往來也與噬嗑之豐同義
據姚氏說則旅之命名亦由推易此與損益升萃諸
名正同始知推移一法在伏羲畫卦時早啓其端不
止文屬辭也若虞氏謂兼從賁卦來與豐本噬嗑一
類則又雜變矣按姚信為九家易中之一人應亦漢
儒說易之有聲者見釋文序錄
巽
虞翻曰遯二之四柔得位而順五剛故小亨
兑
虞翻曰大壯五之三也
渙
盧氏曰此本否卦乾之九四來居坤中剛來成坎水流
而不窮也坤之六二上升乾四柔得位乎外上承貴
王與上同也虞翻曰否四之二成坎震天地交故
亨
貴王以王假有廟指九五言成坎震震指互卦言
節
盧氏曰此本泰卦分乾九三上升坤五分坤六五下處
乾三是剛柔分而剛得中也虞翻曰泰三之五天
地交也五當位以節中正以亨故節亨
中孚
虞翻曰訟四之初也此當從四陽二隂之例然遯隂未
及三而大壯陽已至四故從訟來
豚魚吉李鼎祚曰案坎為孚訟四降初折坎稱豚初
隂升四體巽為魚中二孚信也
中孚半聚卦與四陽二隂之例不同原非遯壯所自
來若本訟則荒唐矣此皆朱氏本義雜卦變也李鼎
祚唐人輯漢魏六朝諸說易家為一書名李氏易解
小過
虞翻曰晉上之三當從四隂二陽臨觀之例然臨陽未
至三而觀四已消矣又有飛鳥之象故知從晉來也
(說見前卦)
既濟
侯果曰此本泰卦六五降二九二升五是剛柔正當位
也虞翻曰泰五之二
未濟
虞翻曰否二之五也柔得中天地交故亨
宋李挺之變卦反對圖(易卦有圖自宋人始)
朱漢上易傳曰李挺之變卦圖八篇并六十四卦相生
圖一篇凡九篇邵康節子伯温傳之于河陽陳四大(忘其)
(名)陳傳於挺之
按李挺字之才授先天圖于邵康節者此云康節之
子再傳及挺不合當是邵氏之子受于陳四丈丈受
于挺為近是然不可考矣
乾䷀坤䷁
(坤體而乾來交者三)頥䷚(小過)䷽坎䷜
(乾體而坤來交者三)(大過)䷛(中孚)䷼離䷝
頥小過大過中孚四卦為乾坤所生原屬卦毋
至坎離則不合矣
(乾卦一隂下生反對)姤䷫(同人)䷌履䷉
(變六卦)夬䷪(有大)䷍(畜小)䷈
(坤卦一陽下生反對)復䷗師䷆謙䷎
(變六卦)剝䷖比䷇䂊䷏
總是五陽一隂自姤夬來五隂一陽自剝復來
而以反對見異耳此暮四朝三也後說同
(乾卦下生二隂各六)遯䷠訟䷅(无妄)䷘
(變反對變十二卦)(壯大)䷡需䷄(畜大)䷙
睽䷥兑䷹革䷰
(家人)䷤巽䷸鼎䷱
(坤卦下生二陽各六)臨䷒(明夷)䷣升䷭
(變反對變十二卦)觀䷓晉䷢萃䷬
蹇䷦艮䷳蒙䷃
解䷧震䷲屯䷂
(乾卦下生三隂各六)否䷋恒䷟豐䷶
(變反對變十二卦)泰䷊咸䷞旅䷷
(歸妹)䷵節䷻(既濟)䷾
漸䷴渙䷺(濟未)䷿
(坤卦下生三陽各六)泰䷊損䷨賁䷕
(變反對變十二卦)否䷋益䷩(嗑噬)䷔
蠱䷑井䷯(既濟)䷾
隨䷐困䷮(濟未)䷿
坤下生三陽逐爻捱易頗有條理軋下生三隂
不合不對亦無條理何也且否泰二濟重見似
乎六十四卦外多此四卦何以解之
朱漢上易傳六十四卦相生圖(亦李挺之作漢上名震是圖載易傳中)
乾坤者諸卦之祖䷀䷁
乾一交而為姤䷫坤一交而為復䷗
(凡卦五隂一陽者皆自復卦而來復一爻五變而成五卦)
師䷆謙䷎豫䷏比䷇剝䷖
(凡卦五陽一隂者皆自姤卦而來姤一爻五變而成五卦)
(同人)䷌履䷉(小畜)䷈(大有)䷍夬䷪
乾再交而為遯䷠坤再交而為臨䷒
(凡卦四隂二陽者皆自臨卦而來臨五復五變而成十四卦)
(第一四變)(明夷)䷣震䷲屯䷇頥䷚
(第二復四變)升䷭解䷧坎䷜蒙䷃
(第三復小三變過)䷽萃䷬觀䷓
總移二爻則離位矣何以見從臨來耶
(第四復二變)蹇䷦晉䷢
(第五復一變)艮䷳
第四五復皆不倫不知三卦何以分作兩復
且並無臨卦根柢何也後說同
本義卦變全襲此而序次稍别
(凡卦四陽二隂者皆自遯卦而來遯五復五變而成十四卦)
(第一四變)訟䷅巽䷸鼎䷱(大過)䷛
(第二復无四變妄)䷘(家人)䷤離䷝革䷰
(第三復中三變孚)䷼(大畜)䷙(大壯)䷡
(第四復二變)睽䷥需䷄
(第五復一變)兑䷹
乾三交而為否䷋坤三交而為泰䷊
(凡卦三隂三陽者皆自泰卦而來泰三復三變而成九卦)
(第一三變)(歸妹)䷵節䷻損䷨
(第二復三變)豐䷶(既濟)䷾賁䷕
(第三復三變)恒䷟井䷯蠱䷑
(凡卦三陽三隂者皆自否卦而來否三復三變而成九卦)
(第一三變)漸䷴旅䷷咸䷞
(第二復三變)渙䷺(未濟)䷿困䷮
(第三復三變)益䷩(噬嗑)䷔隨䷐
推易始末卷二
