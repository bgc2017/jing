推易始末易類
提要
(臣)等謹案推易始末四卷
國朝毛竒齡撰竒齡既述其兄之說作仲氏易
復取漢唐宋以來言易之及于卦變者别加
綜核以為是書其名推易蓋本繫辭傳剛柔
相推一語仍仲氏易移易義也大旨謂朱子
本義雖載卦變圖於卷首而止以為孔子之
易未著其為文周之易因上稽干寳荀爽虞
翻諸家凡有卦變卦綜之說與宋以後相生
反對諸圖具列于卷而以推易折衷之圖系
于後朱子謂卦變乃易中之一義而竒齡則
以為演畫繫辭之本旨易義廣大觸類旁通
見智見仁各明一理亦足與所撰仲氏易互
相發明也乾隆四十五年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
