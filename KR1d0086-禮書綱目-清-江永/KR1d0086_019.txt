禮書綱目卷十七婺源江永撰
會同禮賓禮九
補(因覲禮諸侯覲于天子一章補為此篇)
大宗伯以賓禮親邦國時見曰會殷見曰同(時見者言無常期諸)
(侯有不順服者王將有征討之事則既朝覲王為壇于國外合諸侯而命事焉春秋傳曰有事而會不協而盟)
(是也殷猶衆也十二歲王如不巡守則六服盡朝朝禮既畢王亦為壇合諸侯以命政焉所命之政如王巡守)
(殷見四方四時分來歲終則徧春官)大行人掌大賓之禮時會以發
四方之禁殷同以施天下之政(時會即時見也無常期諸侯有不順服者王將)
(有征討之事則既朝王命為壇子國外合諸侯而發禁命事焉禁謂九伐之法殷同則殷見也王十二歲一巡)
(守若不巡守則殷同殷同者六服盡朝既朝王亦命為壇于國外合諸侯而命其政政謂邦國之九法殷同四)
(方四時分來歲終則徧矣九伐九法皆在司馬職)十有二歲王巡守殷國(王巡守諸)
(侯會者各以其時之方書曰遂覲東后是也其殷國則四方四時分來如平時秋官)
右總要會以訓上下之則制財用之節(詳見朝事義)
職方氏王將巡守則戒于四方曰各修平乃守考乃職
事無敢不敬戒國有大刑及王之所行先道帥其屬而
巡戒令(注見巡守)王殷國亦如之(殷猶衆也十二歲王若不巡守則六服盡朝謂之殷)
(國其戒四方諸侯與巡守同夏官)
右戒令
小宰以法掌會同賓客之戒具(法謂其禮法也戒具戒官有事者所當共)令
百官府共其財用治其施舍聽其治訟(施舍謂不給役者天官)
宰夫凡禮事贊小宰比官府之具(比校次之同上)外府凡
會同共其財用之幣齎賜予之財用(齎行道之財用也聘禮曰問幾月之)
(齎上同)廩人凡邦有會同之事則治其糧與其食(行道曰糧)
(謂耩也止居曰食謂米也地官)遺人會同掌其道路之委積(地官)
右戒具
鄉師大會同正治其徒役與其輂輦戮其犯命者(輂駕馬輦)
(人輓行所以載任器也止以為藩營司馬法曰夏后氏謂輦曰余車殷曰胡奴車周曰輜輦輦一斧一斤一鑿)
(一梩一鋤周輦加二扳二築又曰夏后氏二十人而輦殷十八人而輦周十五人而輦地官)縣師
若將有會同之戒則受法于司馬以作其衆庶及馬牛
車輦會其車人之卒伍使皆備旗鼓兵器以帥而至(受法)
(于司馬者知所當徵寡衆同上)稍人若有會同之事則以縣師之
法作其同徒輂輦帥而以至治其政令以聽於司馬(同徒)
(司馬所調之同凡用役者不必一時皆徧以人數調之使勞逸逓焉同上)大司馬及師
大合軍以行禁令以救無辜伐有罪(師所謂王巡守若會同司馬起師合)
(軍以从所以威天下行其政也不言大者未有敵不尚武夏官)
右起徒役
射人會同朝覲作大夫介凡有爵者(作讀如作止爵之作諸侯來至王使)
(公卿有事焉則作大夫使之介也有爵者命士以上不使賤者夏官)司士凡會同作
士從(作士从謂選可使从于王者同上)諸子會同作羣子從(从于王同上)
大司馬大會同則帥士庶子而掌其政令(帥帥以从王同上)
司兵軍事建車之五兵會同亦如之(車之五兵鄭司農所云者是也步卒)
(之五兵則無夷矛而有弓矢鄭司農云五兵者戈殳戟酋矛夷矛同上)司戈盾會同授
貳車戈盾建乘車之戈盾授旅賁及虎士戈盾(乘車王所乘車)
(也會同則金路同上)司弓矢會同頒弓弩各以其物從授兵
甲之儀(物弓弩矢箙之屬同上)校人會同毛馬而頒之(毛馬齊其色也)
(頒授當乘者同上)牛人會同共其兵車之牛與其牽徬以載
公任器(牽徬在轅外輓牛也人御之居其前曰牽居其旁曰徬任猶用也地官)戎右會
同充革車(會同王雖乘金輅猶以革路從行也充之者謂居左也曲禮曰乘君之乘車不敢曠左)
(夏官)車僕凡師共革車各以其萃會同亦如之(萃猶副也巡守)
(及兵車之會則王乘戎路乘車之會王雖乘金路猶共以从不失備也春官)典路凡會同
以路從(王出于事無常王乘一路典路以其餘路从行亦以華國同上)司右會同
合其車之卒伍而比其乘屬其右(合比屬謂次第相安習也車亦有卒伍)
(夏官)齊右會同前齊車(前之者已駕王未乘之時同上)虎賁氏掌
先後王而趨以卒伍會同亦如之(王出將虎賁士居前後雖羣行亦有局分)
(上同)旅賁氏會同則服而趨(服而趨夾王車趨也會同賓客王亦齊服服衮)
(冕則此士之齊服服玄端同上)師氏會同王舉則從(舉猶行也故書舉為與杜)
(子春云當為與謂王與會同之事地官)保氏會同王舉則從(同上)
右從行儀會
大祝大會同造於廟宜于社過大山川則用事焉(用事亦用)
(祭事告行也玉人職有宗祝以黃金勺前馬之禮是謂過大山川與曾子問曰凡告必用牲幣春官)
小宗伯凡王之會同之禱祠肄儀為位(肄習也故書肄為肆儀為義杜)
(子春讀肆當為肄義為儀謂若今時肄司徒府也小宗伯主其位同上)
右祭告禱
掌舍掌王之會同之舍設梐枑再重(故書枑為柜鄭司農云梐榱梐也柜)
(受居溜水洓橐者也杜子春讀為梐枑梐枑謂行馬玄謂行馬再重者以周衞有外内列)設車宮轅
門(謂王行止宿阻險之處備非常次車以為藩則仰車以其轅表門)為壇壝宮棘門(謂王)
(行止宿平地築壇又委壝土起堳埒以為宮鄭司農云棘門以戟為門杜子春云棘門或作材門)為帷
宮設旌門(謂王行晝止有所展肄若食息張帷為宮則樹旌以表門)無宮則共人門
(謂王行有所逢遇若住遊觀陳列周衞則立長大之人以表門)凡舍事則掌之(王行所舍止)
(天官)司戈盾及舍設藩盾行則斂之(舍止也藩盾盾可以藩衞者如今之)
(扶蘇與夏官)虎賁氏舍則守王閑(舍王出所止宿處閑梐枑也同上)宮
人凡寢中之事埽除執燭共鑪炭凡勞事四方之舍事
亦如之(从王適四方及會同所舍天官)
右止舍
士師以五戒先後刑罰二曰誥用之于會同(誥于書則大誥康誥)
(之屬秋官)
右誥戒
諸侯覲于天子為宮方三百步四門壇十有二尋深四
尺加方明于其上(四時朝覲受之于廟此謂時會殷同也宮謂壝土為埒以象牆壁也為宮)
(者于國外春會同則于東方夏會同則于南方秋會同則于西方冬會同則于北方八尺曰尋十有二尋則方)
(九十六尺也深謂高也從上曰深司儀職曰為壇三成成猶重也三重者自下差之為三等而上有堂焉堂上)
(方二丈四尺上等中等下等每面十二尺方明者上下四方神明之象也上下四方之神者所謂神明也會同)
(而盟明神鍳之則謂之天之司盟有象者猶宗廟之有主乎王巡守至于方嶽之下諸侯會之亦為此宮以見)
(之司儀職曰將會諸侯則命為壇三成宮旁一門詔王儀南鄉見諸侯也)方明者木也方四
尺設六色東方青南方赤西方白北方黑上玄下黃設
六玉上圭下璧南方璋西方琥北方璜東方圭(六色象其神六)
(玉以禮之上宜以蒼璧下宜以黃琮而不以者則上下之神非天地之至貴者也設玉者刻其木而著之)上
介皆奉其君之旂置于宮尚左公侯伯子男皆就其旂
而立(置于宮者建之豫為其君見王之位也諸公中階之前北面東上諸侯東階之東西面北上諸伯西)
(階之西東面北上諸子門東北面東上諸男門西北面東上尚左者建旂公東上侯先伯伯先子子先男而位)
(皆上東方也諸侯入壝門或左或右各就其旂而立王降階南鄉見之土揖庶姓時揖異姓天揖同姓見揖位)
(乃定古文尚作上)四傳擯(王既揖五者升壇設擯升諸侯以會同之禮其奠瑞玉及享幣公拜于上)
(等侯伯于中等子男于下等擯者每延之升堂致命王受玉撫玉降拜于下等及請事勞皆如覲禮是以記之)
(覲云四傳擯者每一位畢擯者以告乃更陳列而升其次公也侯也伯也各一位子男俠門而俱東上亦一位)
(也至庭乃設擯則諸侯初入門王官之伯帥之耳古文傳作傅)天子乘龍載大旆象日
月升龍降龍出拜日于東門之外反祀方明(此謂會同以春者也)
(馬八尺以上為龍大旆大常也王建大常縿首畫日月其下及旒交畫升龍降龍朝事儀曰天子冕而執鎮圭)
(尺有二寸繅藉尺有二寸搢大圭乘大路建大常十有二旒樊纓十有二就貳車十有一乘帥諸侯而朝日于)
(東郊所以教尊尊也退而朝諸侯由此二者言之已祀方明乃以會同之禮見諸侯也凡會同者不協而盟司)
(盟職曰凡邦國有疑會同則掌其盟約之載書及其禮儀北面詔明神既盟則藏之言北面詔明神則明神有)
(象也象者其方明乎及盟時又加于壇上乃以載辭告焉詛祝掌其祝號)禮日于南門外禮
月與四瀆于北門外禮山川丘陵于西門外(此謂會同以夏冬秋)
(者也變拜言禮者客祀也禮月于北郊者月大險之精以為地神也盟神必云日月山川焉者尚著明也詩曰)
(謂予不信有如皦日春秋傳曰縱子忘之山川神祇其忘諸乎此皆用明神為信也此下有祭天燔柴四句)
(見巡守篇覲禮)幕人掌帷幕幄帟綬之事(王出宮則有是事在旁曰帷在)
(上曰幕幕或在地展陳于上帷幕皆以布為之四合象宮室曰幄王所居之帳也鄭司農云帟平帳也綬組綬)
(所以繋帷也玄謂帟主在幕若幄中坐上承塵幄帟皆以繒為之凡四物者以綬連繋焉)凡朝覲會
同共其帷幕幄帟綬(共之者掌次當以張天官)掌次朝日祀五
帝則張大次小次設重帟重案合諸侯亦如之(次謂幄也大幄)
(初往所止居也小幄既接祭退俟之處合諸侯于壇王亦以時休息重帟複帟重案牀重席也)諸侯朝
覲會同則張大次小次(大次亦初往所止居小次即宮待事之處)孤卿有邦
事則張幕設案(有邦事謂以事从王若以王命出也孤王之孤三人副三公論道者不言公公)
(如諸侯禮从主合諸侯張大次小次同上)司几筵凡大朝覲王位設黼
依依前南鄉設莞筵紛純加繅席畫純加次席黼純左
右玉几(注見覲禮)司常日月為常交龍為旂凡祭祀各建
其旂會同賓客亦如之置旌門(賓客朝覲宗遇王乘金輅巡守兵車之會王乘)
(戎路皆建其大常掌舍職曰為帷宮設旌門春官)雞人大祭祀夜呼旦以嘂
百官會同亦如之(同上)射鳥氏祭祀以弓矢敺烏鳶凡
賓客會同亦如之(鳥鳶善鈔盜便汚人夏官)大司寇會同前王
(秋官)大史大會同朝覲以書協禮事(亦先習錄之也)及將幣之
日執書以詔王(將送也詔王告王以禮事春官)小史大會同佐大
史(同上)大宗伯會同則為上相(相詔玉禮也出接賓曰擯入詔禮曰相相者五)
(人卿為上擯同上)肆師大朝覲佐儐(為承擯也同上)典瑞公執
桓圭侯執信圭伯執躬圭繅皆三采三就子執穀璧男
執蒲璧繅皆二采再就以會同于王(注見覲禮)司儀將合
諸侯則令為壇三成宮旁一門(合諸侯謂有事而會也為壇于國外以命事宮)
(謂壝土以為牆處所謂為壇壝宮也天子春帥諸侯拜日于東郊則為壇於國東夏禮日於南郊則為壇於國)
(南秋禮山川丘陵于西郊則為壇于國西冬禮月四瀆於北郊則為壇于國北既拜禮而還加方明于壇上而)
(祀焉所以教尊尊也王巡守殷國而同則其為宮亦如此與鄭司農云三成三重也爾雅曰丘一成為敦丘再)
(成為陶丘三成為崑崙丘謂三重)詔王儀南鄉見諸侯土揖庶姓時揖
異姓天揖同姓(謂王既祀方明諸侯上介皆奉其君之旂置于宮乃詔王升壇諸侯皆就其旂)
(而立諸公中階之前北面東上諸侯東階之東西面北上諸伯西階之西東面北上諸子門東北面東上諸男)
(門西北面東上王揖之者定其位也庶姓無親者也土揖推手小下之也異姓昏姻也時揖平推手也衞將軍)
(文子曰獨居思仁公言言義其聞詩也一日三復白圭之玷是南宮韜之行也夫子言其仁以為異姓謂妻之)
(也天揖推手小舉之)及其擯之各以其禮公于上等侯伯于中等
子男於下等(謂執玉而前見于□也擯之各以其禮者謂擯公者五人侯伯四人子男三人上等)
(中等下等者謂所奠玉處也壇三成深四尺則一等一尺也壇十有二尋方九十六尺則堂上二丈四尺每等)
(丈二尺與諸侯各于其等奠玉降拜升成拜明臣禮也既乃升堂授王玉)其將幣亦如之其
禮亦如之(將幣享也禮謂以鬱鬯祼之也皆於其等之上秋官)大宰大朝覲
會同贊玉幣玉獻玉凡玉爵(助王受此四者時見曰會殷見曰同大會同或于春)
(朝或于秋覲舉春秋則冬夏可知玉幣諸侯享幣也其合亦如小行人所合六幣云玉獻獻國珍異亦執玉以)
(致之玉几王所依也立而設几優尊者玉爵王禮諸侯之醉爵王朝諸侯立依前南面其禮之于阼階上天)
(官)會同主詡(詡謂敏而有勇若齊國佐少儀)史載筆士載言(謂從)
(於會同各持其職以待事也筆謂書具之屬言謂會同盟要之辭曲禮)詛祝掌盟詛之
祝號(所以告神明也盟詛主于要誓大事曰盟小事曰詛)作盟詛之載辭以敘國
之信用以質邦國之劑信(載辭為辭而載之於策故用牲加書於其上也國謂王之)
(國邦國諸侯國也質正也成也文王修德而虞芮質厥成鄭司農云載辭以春秋傳曰使祝為載書春官)
封人大盟則飾其牛牲(大盟會同之盟地官)玉府若合諸
侯則共珠槃玉敦(敦槃類珠玉以為飾古者以槃盛血以敦盛食合諸侯者必割牛耳取其)
(血歃之以盟珠槃以盛牛耳尸盟者執之故書珠為夷鄭司農云夷槃或為珠槃玉敦歃血玉器天官)
涖牲曰盟(涖臨也故用牲臨而讀其盟書盟禮亡曲禮)司盟掌盟載之灋
(載盟辭也盟者書其辭於策殺牲取血坎其牲加書於上而埋之謂之載書春秋傳曰宋寺人惠牆伊戾坎用)
(牲加書為世子痤與楚客盟)凡邦國有疑會同則掌其盟約之載及
其禮儀北面詔明神既盟則貳之(有疑不協也明神神之明察者謂日月山)
(川也覲禮加方明于壇上所以依之也詔之者讀其載書以告之也貳之者寫副當以授六官秋官)
戎右盟則以玉敦辟盟遂役之(鄭司農云敦器名也辟法也玄謂將歃血者先)
(執其器為衆陳其載辭使心皆開辟也役之者傳敦血授當歃者)贊牛耳桃茢(鄭司農云贊牛)
(耳者春秋傳所謂執牛耳者故書茢為滅杜子春云滅當為屬玄謂尸盟者割牛耳取血助為之及血在敦中)
(以桃茢沸之又助之也耳者盛以珠槃尸盟者執之桃鬼所畏也茢苕帚所以掃不祥夏官)大司
寇凡邦之大盟約涖其盟書而登之于天府(涖臨也天府祖廟之)
(藏)大史内史司會及六官皆受其貮而藏之(六官六卿之官也貳)
(副也秋官)
右會同盟約禹合諸侯於塗山執玉帛者萬國
(諸侯執玉附庸執帛塗山在夀春東北哀七年左氏傳)夏啟有鈞臺之享
商湯有景亳之命周武有孟津之誓成有岐陽之
蒐康有酆宮之朝穆有塗山之會(昭四年左傳詳見諸侯相朝篇)
周室既寧八方會同各以其職來獻欲垂法厥
後作王會成周之會墠上張赤帟隂羽(王城既成大會諸侯)
(及四夷也陰鶴也以羽飾帳也除地曰墠帟帳也)天子南面立絻無繁露
朝服八十物搢挺(繁露冕之所重也所尊敬則有焉八十物大小所服搢插也挺)
(笏也)唐叔荀叔周公在左太公望在右皆絻亦無繁
露朝服七十物搢笏旁天子而立于堂上(唐荀國名皆成)
(王弟故曰叔旁差在後也近天子後故其冕亦無旒也)堂下之右唐公虞公
南面立焉(唐虞二公堯舜後也)堂下之左殷公夏公立焉皆
南面絻有繁露朝服五十物皆搢笏(杞宋二公冕有繁露搢笏)
(則唐虞闕也)為諸侯之有疾病者阼階之南祝淮氏榮
氏次之圭瓚次之皆西面彌宗旁之(淮榮二祝之氏也彌宗官)
(名次圭瓚南差在後)為諸侯有疾病者之醫藥所居(使侍左右也居)
(則南也)相者太史魚大行人皆朝服有繁露(魚太史名及大)
(行人皆贊相賓客禮儀也)堂下之東面郭叔掌為天子菉幣焉
絻有繁露(郭叔虢文王弟菉錄諸侯之幣也)内臺西面者正北方
應侯曹叔伯舅中舅(内臺中臺也應侯成王弟)比服次之要服
次之荒服次之西方東面正北方伯父中子次之
(此要服於比服轉遠殊故殊其名非夷狄之四荒也伯父姬姓之國中子於王子中行者也)方
千里之外為比服方千里之内為要服三千里之
内為荒服是皆朝於内者(此服名因於殷非周制也)堂後東北
為赤帟焉浴盆作其中(雖不用而設之敬諸侯也)其西天子車
立焉乘六青陰羽鳧旌(鶴鳧羽為旌旄)中臺之外其右泰
士臺左彌士(外謂臺之東西也外臺右太士左彌士士言尊王大彌相儀之士也)受
贄者八人東面者四人(受賓幣士也四人東面則西面四人也)陳幣
當外臺天玄□宗馬十二(陳束帛皮馬於外臺天玄黑□宗尊也)玉
玄繚璧綦十二(此下三璧皆玉故自下以至王之玄繚謂之黑組紐之綦玉名有十)
(二綦也)參方玄繚璧豹虎皮十二(參方陳幣三所也璧皮魚陳也)四
方玄繚璧琰十二(琰珪也有鋒疾陳之四方所列三也)外臺之四隅
張赤帟為諸侯欲息者皆息焉命之曰爻閭(每角張息)
(者随所近也諸侯稱爻也周書王會解)成王盟諸侯于岐陽(岐山之陽)
楚為荆蠻(荆州之蠻也)置茅蕝設望表與鮮牟守燎(置立)
(也蕝謂束茅而立之所以縮酒望表謂望山川立木以為表表其位也鮮牟東夷國燎庭燎也國)
(語楚語)車攻宣王復古也宣王修車馬備器械復
會諸侯於東都(詩序)駕彼四牡四牡奕奕赤芾金舄
會同有繹(奕奕連絡布散之貌赤芾諸侯之服金舄赤舄而加金飾亦諸侯之服也時見)
(曰會殷見曰同繹陳列聫屬之貌也此章言諸侯來會朝于東都也小雅)叔向曰
明王之制使諸侯歲聘以志業(志識也歲聘以修其職業)閒朝
以講禮(三年而一朝正班爵之義率長幼之序)再朝而會以示威(六年)
(而一會以訓上下之則制財用之節)再會而盟以顯昭明(十二年而一盟所以)
(昭信義也凡八聘四朝再會王一巡守盟于方嶽之下)志業於好(聘也)講禮於
等(朝也)示威於衆(會也)昭明于神(盟也)自古以來未之或
失也(昭十二年左氏傳)
掌客王殷國則國君膳以牲犢令百官百牲皆具從者
三公視上公之禮卿視侯伯之禮大夫視子男之禮士
視諸侯之卿禮庶子壹視其大夫之禮(注見巡守)宰夫凡
會同賓客以牢禮之灋掌其牢禮委積膳獻飲食賓賜
之飱牽與其陳數(牢禮之法多少之差及其時也三牲牛羊豕具為一牢委積謂牢米薪芻)
(給賓客道用也膳獻禽羞俶獻也飲食燕饗也鄭司農云飱夕食也春秋傳曰飱有陪鼎牽牲牢可牽而行者)
(春秋傳曰餼牽竭矣玄謂飱客始至所致禮凡此禮陳數存可見者唯有行人掌客及聘禮公食大夫天官)
右禮賓
大祝大會同反行舍奠(曾子問曰凡告必用牲幣反亦如之春官)
右反行
小祝小會同掌事焉(疏曰小會同謂諸侯遣臣王使卿大夫與之行會同之禮小祝專掌)
(其事也春官)小司馬小會同掌其事如大司馬之灋(疏曰謂諸)
(侯使卿大夫來聘王使卿大夫與之會同掌事如大司馬之法亦如大司馬羞魚牲授其祭之等也夏官)
右小會同
巡守賓禮十
補
歲二月東巡守至于岱宗柴(諸侯為天子守土故稱守廵行之既班瑞之明日乃)
(順春東巡岱宗泰山為四岳所宗燔柴祭天告至)望秩于山川(東岳諸侯境内名山大川如其)
(秩次望祭秩者牲幣祝號之次第如五岳視三公四瀆視諸侯其餘視伯子男)肆覲東后(遂見東方)
(之國君)協時日正月同律度量衡(合四時之節氣月之大小日之甲乙使齊一也)
(律法制及尺丈斛斗斤兩皆均同集傳曰律謂十二律)修五禮五玉(修吉凶賓軍嘉之禮五等)
(諸侯執其玉)三帛二生一死贄(三帛諸侯世子執纁公之孤執玄附庸之君執黃二生卿)
(執羔大夫執鴈一死士執雉玉帛主死所以為贄以見之集傳曰五玉三帛二生一死贄九字當在肆覲東)
(后之下協時月正日之上誤脱在此言東后之覲皆執此贄也)如五器卒乃復(卒終復還也器)
(謂圭璧如五器禮終則還之三帛生死則否也集傳曰如五器劉侍講曰如同也五器即五禮之器卒乃復)
(者舉祀禮覲諸侯一正朔同制度修五禮如五器數事皆畢則不復東行而遂西向且轉而南行也)五月
南巡守至于南岳如岱禮(南岳衡山自東岳南巡五月至)八月西巡守
至于西岳如初(西岳華山初謂岱宗)十有一月朔巡守至于北岳
如西禮(北岳恒山)歸格于藝祖用特(巡守四岳然後歸告至文祖之廟藝文也言祖)
(則考著特一牛)五載一巡守羣后四朝(各會朝于方岳之下凡四處故曰四朝將說敷)
(奏之事故申言之堯舜同道舜攝則然堯又可知集傳四朝說異見覲禮篇舜典)天子五
年一巡守(天子以海内為家時一巡省之五年者虞夏之制也周則十一歲一巡守)歲二月
東巡守至于岱宗(代宗東嶽)柴而望祀山川(柴祭天告至也)覲諸侯
(覲見也)問百年者就見之(就見老人)命大師陳詩以觀民風(陳詩)
(謂采其詩而視之)命市納賈以觀民之所好惡志淫好辟(市典市者)
(賈謂物貴賤厚薄也質則用物貴淫則侈物貴民之志淫邪則其所好者不正)命典禮考時月
定日同律禮樂制度衣服正之(同陰律也)山川神祇有不舉
者為不敬不敬者君削以地(舉猶祭也)宗廟有不順者為不
孝不孝者君絀以爵(不順者謂若逆昭穆)變禮易樂者為不從不
從者君流(流放也)革制度衣服者為畔畔者君討(討誅也)有
功德於民者加地進律(律法也)五月南巡守至于南嶽如
東巡守之禮八月西巡守至于西嶽如南巡守之禮十
有一月北巡守至于北嶽如西巡守之禮歸假于祖禰
用特(假至也特特牛也祖下及禰皆一牛王制)六年五服一朝(五服侯甸男采)
(衞六年一朝會京師)又六年王乃時巡考制度于四岳(周制十二年一巡守)
(春東夏南秋西冬北故曰時巡考正制度禮法于四岳之下如虞帝巡守然)諸侯各朝于方
岳大明黜陟(覲四方諸侯各朝于方岳之下大明考績黜陟之法周官)十有二
歲王巡守(王巡守諸侯會者各以其時之方書曰肆覲東后是也秋官大行人)職方
氏王將巡守則戒于四方曰各修平乃守考乃職事無
敢不敬戒國有大刑(乃猶女也守謂國境之内職事所當共具)及王之所行
先道帥其屬而巡戒令(先道先由王所從道居前行其前日所戒之令夏官)
戎僕掌馭戎車(戎車革路也師出王乘以自將)犯軷如玉路之儀凡巡
守亦如之(如在軍同上)土訓王巡守則夾王車(巡守行視所守也天)
(子以四海為守地官)誦訓王巡守則夾王車(同上掌土訓誦訓所見通禮)
(制國篇)土方氏王巡守則樹王宫(為之藩羅夏官)天子將
出類乎上帝宜乎社造乎禰(帝謂五德之帝所祭于南郊者類宜造皆祭名其禮)
(亡制王)天子巡守以遷廟主行載於齊車(齊車金路曾子問)
玉人大璋中璋九寸邊璋七寸射四寸厚寸黃金勺青
金外朱中鼻寸衡四寸有繅天子以巡守宗祝以前馬
(射琰出者也勺故書或作約杜子春云當為勺謂酒尊中勺也鄭司農云鼻謂勺龍頭鼻也衡謂勺柄龍頭也)
(玄謂鼻勺流也凡流皆為龍口也衡古文横假借字也衡謂勺徑也三璋之勺形如圭瓚天子巡守有事山川)
(則用灌焉於大山川則用大璋加文飾也於中山川用中璋殺文飾也於小山川用邊璋半文飾也其祈沈以)
(馬宗祝亦執勺以先之禮王過大山川則大祝用事焉將有事於四海山川則校人飾黃駒考工記)
校人凡將事于四海山川則飾黃駒(四海猶四方也王巡守過大山川則)
(有殺駒以祈沈禮與玉人職有宗祝以黃金勺前馬之禮夏官)天子適四方先柴
(書曰歲二月東巡守至于岱宗柴郊特牲)祭天燔柴祭山丘陵升祭川沈
祭地瘞(升沈必就祭者也就祭則是謂王巡守及諸侯之盟祭也其盟揭其著明者燔柴升沈瘞祭禮)
(終矣備矣郊特牲曰郊之祭也迎長日之至也大報天而主日也宗伯職曰以實柴祀日月星辰則燔柴祭天)
(謂祭日也柴為祭日則祭地瘞者祭月也日月而云天地靈之也王制曰王巡守至于岱宗柴是王巡守之盟)
(其神主日也春秋傳曰晉文公為踐土之盟而傳云山川之神是諸侯之盟其神主山川也月乃太陰之精上)
(為天使臣道莫貴焉是王官之伯會諸侯而盟其神主月與古文瘞作殪覲禮)臨諸侯畛
於鬼神曰有天王某甫(畛致也祝告致于鬼神辭也曰有天王某甫某甫且字也不名)
(者不親往也周禮大會同過山川則大祝用事焉鬼神謂百辟卿士也畛或為祇曲禮)王巡守
則君親監之(監祝也周禮王十二歲一巡守國語周語)天子巡守諸侯
待于竟天子先見百年者(問其國君以百年者所在而往見之)八十九十
者東行西行者弗敢過西行東行者弗敢過欲言政者
君就之可也(弗敢過者謂道經之則見之祭義)大宰王眡治朝則贊
聽治眡四方之聽朝亦如之(謂王巡守在外時天官)天子適諸
侯必舍其祖廟(詳見下)掌客王巡守則國君膳以牲犢
令百官百牲皆具從者三公視上公之禮卿視侯伯之
禮大夫視子男之禮士視諸侯之卿禮庶子壹視其大
夫之禮(國君者王所過之國君犢繭栗之犢也以膳天子貴誠也牲孕天子不食也祭帝不用也凡賓)
(客則皆角尺令者掌客令主國也百牲皆具言無有不具備秋官)入其疆土地辟田
野治養老尊賢俊傑在位則有慶慶以地入其疆土地
荒蕪遺老失賢掊克在位則有讓(慶賞也益其地以賞之也掊克聚斂也讓)
(責也孟子)古者天子將巡狩必先告於祖禰命史告羣廟
及社稷圻内名山大川告者七日而徧親告用牲史告
用幣申命冢宰而後清道而出或以遷廟之主行載於
齊車每舍奠焉及所經五嶽四瀆皆有牲幣歸反舍於
外次三日齋親告於祖禮用特命有司告羣廟社稷及
圻内名山大川而復入聽朝(孔叢子巡守)
維元祀巡守四嶽八伯(祀年也元年謂月正元日舜假于文祖之年也巡行)
(也視所守也天子以天下為守堯始得羲和命為六卿主其春夏秋冬者并掌方嶽之事是為四嶽)
(出則為伯後稍死□吺共工等代之乃分置八伯)壇四奥(奥内也安也四方之内人所安)
(居也為壇祭之謂祭四方之帝四方之神也)沈四海(祭水曰沈)封十有二山
(祭者必封封亦壇也十有二山十有二州之鎮也)兆十有二州(兆域也為營域以祭)
(十二州之分星也壇沈封兆皆因所宜為之名)濬川樂正定樂名(樂正樂官之長周禮曰大)
(司樂)元祀代泰山貢兩伯之樂焉(元始也歲二月東巡守始祭代氣泰)
(山也東稱代書曰至于岱宗柴)東嶽陽伯之樂舞侏離其歌聲比
余謠名曰晳陽(陽伯猶曰春伯春官秩宗也伯夷掌之侏離舞曲名言象物生育離)
(根株也徒歌謂之謠其聲清濁比如余謠然後應律也晳當為析春厥民析晳陽樂正所定名也是時契)
(為司徒掌地官矣後又舉禹掌天官)儀伯之樂舞鼚哉其歌聲比大謠
名曰南陽(儀當為羲羲仲後也鼚動貌哉始也言象物應雷而動始出見也南任也)中
祀大交霍山貢兩伯之樂焉(中仲也古字通春為元夏為仲五月南巡)
(守仲祭大交氣于霍山也南交稱大交書曰宅南交也)夏伯之樂舞謾彧其
歌聲比中謠名曰初慮(夏伯夏官司馬也棄掌之謾猶曼也彧長貌言象物)
(之滋曼彧然也初慮陽上極陰始謀也謾或為謗)羲伯之樂舞將陽其歌
聲比大謠名曰朱于(羲伯羲叔之後也將陽言象物之秀實動摇也于大也)
秋祀柳穀華山貢兩伯之樂焉(八月西巡守祭柳穀之氣於華山也)
(柳聚也齊人語)秋伯之樂舞蔡俶其歌聲比小謠名曰苓
落(秋伯秋官士皋陶掌之蔡猶衰也俶始也言象物之始衰也)和伯之樂舞玄
鶴其歌聲比中謠名曰歸來(和伯和仲之後也玄鶴言象陽鳥之南也)
(歸來言反其本也)幽都弘山祀貢兩伯之樂焉(弘山恒山也十有一)
(月朔巡守祭幽都之氣於恒山互言之者明祭山北稱幽都也)冬伯之樂舞齊落
(冬伯冬官司空也垂掌之齊落終也言象物之終也齊或為聚)歌曰縵縵并論八
音四會(此上下有脱辭其說未聞)歸假于禰祖用特五載一巡
守羣后德讓貢正聲而九族具成(族當為奏言諸侯貢其正聲而)
(天子九奏之樂乃具成也尚書大傳)時邁巡守告祭柴望也(詩序)
般巡守而祀四岳河海也(詩序)於皇時周陟其高
山堕山喬嶽允猶翕河敷天之下裒時之對時周
之命(高山泛言山耳堕則其狹而長者喬高也嶽則其高而大者允猶未詳或曰允信也猶與)
(由同翕河河善泛濫今得其性故翕而不為暴也裒聚也對答也言美哉此周也其巡守而登此山)
(以柴望又道于河以周四嶽凡以敷天之下莫不有望於我故聚而朝之方嶽之下以答其意耳)
(並周頌)惟周王撫萬邦巡侯甸四征弗庭綏厥兆
民六服羣辟罔不承德(庭直也葛氏曰弗庭弗庭來者六服侯甸男采衞并)
(畿内為六服也周官)晏子曰天子適諸侯曰巡狩巡狩
者巡所守也(巡所守巡行諸侯所守之土也孟子)王者所以巡
狩者何巡者循也狩牧也為天下循行守牧民也
道德太平恐遠近不同化幽隠有不得所考禮義
正法度同律歷協時月皆為民也所以四時出何
當承宗廟故不踰時也以夏之仲月者同律度當
得其中也二月八月晝夜分五月十一月陰陽終
所以五歲巡狩何為太煩也過五年為太疎也因
天道時有所生歲有所成三歲一閏天道小備五
歲再閏天道大備故五歲一巡狩三年小備二伯
出述職黜陟一年物有終始歲有所成方伯行國
時有所生諸侯行邑王者出一公以其屬守二公
以其屬從也(白虎通)天子非展義不巡守(天子巡守所以)
(宣布德義左莊二十七年傳)鄭石㚟曰先王卜征五年(先征五年)
(而卜吉凶也征謂巡守征行)而歲習其祥祥習則行(五年五卜皆同吉乃)
(巡守)不習則增修德而改卜(不習謂卜不吉傳襄十三年左氏)天
子無客禮莫敢為主焉君適其臣升自阼階不敢
有其室也(明饗君非禮也郊特牲)天子四海之内無客禮
莫敢為王焉故君適其臣升自阼階即位于堂示
民不敢有其室也(臣亦統于君坊記)天子適諸侯必舍其
祖廟而不以禮籍入是謂天子壊法亂紀(以禮籍入謂大)
(史典禮執簡記奉諱惡也天子雖尊舍人宗廟猶有敬焉自拱敕也禮運)天子適
諸侯諸侯膳用犢諸侯適天子天子賜之禮大牢
貴誠之義也故天子牲孕弗食也(犢者誠慤未有牝牡之情是以)
(小為貴也孕任子也易曰婦孕不育郊特牲)有以少為貴者天子適
諸侯諸侯膳以犢(疏曰諸侯事天子如天子事天天子事天既用一牛故天子巡)
(守過諸侯境土諸侯奉膳亦止一牛而已禮器)
禮書綱目卷十七
