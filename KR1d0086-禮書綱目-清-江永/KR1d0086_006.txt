禮書綱目卷四婺源江永撰
鄉飲酒禮嘉禮六
經(鄭目錄云諸侯之鄉大夫三年大比獻賢者能者於其君以禮賓之與之飲酒鄉飲酒於五禮屬嘉)
(禮)
鄉飲酒之禮
右篇目周禮鄉大夫三年則大比攷其德行道
藝而興賢者能者鄉老及鄉大夫帥其吏與其衆
寡以禮禮賓之(賢者有德行者能者有道藝者衆寡謂鄉人之善者無多少也鄭司)
(農云興賢者謂若今舉孝廉興能者謂若今舉茂才賓敬也敬所舉賢者能者玄謂變舉言興者謂)
(合衆而尊寵之以鄉飲酒之禮禮而賓之地官)
主人就先生而謀賓介(主人謂諸侯之鄉大夫也先生鄉中致仕者賓介處士賢者周)
(禮大司徒之職以鄉三物教萬民而賓興之一曰六德知仁聖義中和二曰六行孝友睦婣任恤三曰六藝禮)
(樂射御書數鄉大夫以正月之吉受法于司徒退而須之于其鄉吏使各以教其所治以攷其德行察其道藝)
(及三年大比而興賢者能者鄉老及鄉大夫帥其吏與其衆寡以禮禮賓之厥明獻賢能之書于王是禮乃三)
(年正月而一行也諸侯之鄉大夫貢士于其君盖如此云古者年七十而致仕老于鄉里大夫名曰父師士名)
(曰少師而教學焉恒知鄉人之賢者是以大夫就而謀之賢者為賓其次為介又其次為衆賓而與之飲酒是)
(亦將獻之以禮禮賓之也今郡國十月行此飲酒禮以黨正每歲邦索鬼神而祭祀則以禮屬民而飲酒于序以)
(正齒位之說然此篇無正齒位之事焉凡鄉黨飲酒必于民聚之時欲其見化知尚賢尊長也孟子曰天下有)
(逹尊三爵也德也齒也)
右謀賓介記鄉朝服而謀賓介皆使能(鄉鄉人謂鄉大)
(夫也朝服冠玄端緇帶素韠白屨今郡國行鄉飲酒之禮玄冠而衣皮弁服與禮異)
主人戒賓賓拜辱主人答拜乃請賓賓禮辭許主人再
拜賓答拜(戒警也告也拜辱出拜其自屈辱至己門也請告以其所為来之事不固辭者素所有志)
主人退賓拜辱(退猶去也去又拜辱者以送謝之)介亦如之(如戒賓也)
右戒賓介記不宿戒(再戒為宿戒禮將有事先戒而復宿戒)
乃席賓主人介(席敷席也夙興往戒歸而敷席賓席牖前南面主人席阼階上西面介席西階)
(上東面)衆賓之席皆不屬焉(席衆賓于賓席之西不屬者不相續也皆獨坐明其德各)
(特)尊兩壺於房戶間斯禁有玄酒在西設篚於禁南東
肆加二勺於兩壺(斯禁禁切地無足者玄酒在西上也肆陳也)設洗於阼階
東南南北以堂深東西當東榮水在洗東篚在洗西南
肆(榮屋翼)
右設席陳器記蒲筵緇布純(筵席也純緣也)尊綌幂賓
至徹之(綌葛也幂覆尊巾也)
羹定(肉謂之羹定猶熟也)主人速賓賓拜辱主人答拜還賓拜辱
(速召也還猶退)介亦如之(如速賓也)賓及衆賓皆從之(從猶随也言及衆賓介亦)
(在其中)
右速賓記其牲狗也(狗取擇人)亨於堂東北(祖陽氣之所始)
(也陽氣主飬易曰天地飬萬物聖人飬賢以及萬民)
主人一相迎於門外再拜賓賓答拜拜介介答拜(相主人之)
(吏贊傳命者)揖衆賓(差益卑也拜介揖衆賓皆西南面)主人揖先入(揖揖賓也先入)
(門而西面)賓厭介入門左介厭衆賓入衆賓皆入門左北上
(皆入門西東面賓之屬相厭變于主人也推手曰揖引手曰厭今文皆作揖又曰衆賓皆入左無門)主人
與賓三揖至於階三讓主人升賓升主人阼階上當楣
北面再拜賓西階上當楣北面答拜(三揖者將進揖當陳揖當碑揖楣前)
(梁也復拜拜賓至此堂尊之)
右迎賓記立者東面北上若有北面者則東上
(賢者衆寡無常也或統于堂或統于門)
主人坐取爵於篚降洗(將獻賓也)賓降(從主人也)主人坐奠爵於
階前辭(重以已事煩賓也事同曰譲事異曰辭)賓對(對答也賓主之辭未聞)主人坐
取爵興適洗南面坐奠爵於篚下盥洗(已盥乃洗爵致潔敬也今文無)
(奠)賓進東北面辭洗(必進東行示情)主人坐奠爵于篚興對賓
復位當西序東面(言復位者明始降時位在此)主人坐取爵沃洗者
西北面(沃洗者主人之羣吏)卒洗主人壹揖壹譲升(俱升古文壹作一)賓
拜洗主人坐奠爵遂拜降盥(復盥為手坋汙)賓降主人辭賓對
復位當西序卒盥揖譲升賓西階上疑立(疑讀為仡然從于趙盾之)
(仡疑然立自定之貎)主人坐取爵實之賓之席前西北面獻賓(獻進)
(也進酒于賓)賓西階上拜主人少退(少退少辟)賓進受爵以復位
主人阼階上拜送爵賓少退(復位復西階上位)薦脯醢(薦進也進之者主人)
(有司)賓升席自西方(升由下也升必中席)乃設折爼(牲體枝觧節折右爼)主人
阼階東疑立賓坐左執爵祭脯醢(坐坐于席祭脯醢者以右手)奠爵
於薦西興右手取肺卻左手執本坐弗繚右絶末以祭
尚左手嚌之興加于爼(興起也肺離之本端厚大者繚猶紾也大夫以上威儀多紾絶)
(之尚左手者明垂紾之乃絶其末嚌嘗也)坐挩手遂祭酒(挩拭也古文挩作說)興席末
坐啐酒(啐亦嘗也)降席坐奠爵拜告旨執爵興主人阼階上
答拜(降席席西也旨美也)賓西階上北面坐卒爵興坐奠爵遂拜
執爵興主人阼階上答拜(卒盡也于此盡酒者明此席非專為飲食起)
右獻賓記獻用爵其他用觶(爵尊不䙝用之)凡舉爵
三作而不徒爵(謂獻賓獻大夫獻工皆有薦者按此條後樂賓章獻上及有遵章)
(通用當互攷)薦脯五挺横祭于其上出自左房(挺猶膱也)
(鄉射禮曰祭半膱膱長尺有二寸左在東陽也陽主飬房饌陳處也冠禮之饌脯醢南上曲禮曰以)
(脯脩置者左朐右末後凡祭脯醢通用)爼由東壁自西階升(亨狗既孰載之)
(爼饌于東方)賓爼脊脅肩肺主人爼脊脅臂肺介爼脊
脅胳肺肺皆離皆右體進腠(凡牲前脛骨三肩臂臑也後脛骨二膊胳)
(也尊者爼尊骨卑者爼卑骨祭統曰凡為爼者以骨為主骨有貴賤凡前貴後賤離猶㨒也腠理)
(也進理謂前其本也今文胳作骼後印本胳上有肫字朱子據音䟽刪去今從之賓酢主人主)
(人獻介其爼實當于此考之)以爵拜者不徒作(作起也言拜既爵者不徒)
(起起必酢主人獻介章通用)坐卒爵者拜既爵立卒爵者不拜
既爵(降殺各從其宜不使相錯唯工不從此禮用坐卒爵者拜既爵獻介及賓介酢主人通)
(立卒爵者不拜既爵見獻衆賓章)
賓降洗(將酢主人)主人降(亦从賓也降降立阼階東西面)賓坐奠爵興辭(西階)
(前也)主人對賓坐取爵適洗南北面主人阼階東南面辭
洗賓坐奠爵於篚興對主人復阼階東西面賓東北面盥
坐取爵卒洗揖讓如初升主人拜洗賓答拜興降盥如
主人禮賓實爵主人之席前東南面酢主人主人阼階
上拜賓少退主人進受爵復位賓西階上拜送爵薦脯
醢主人升席自北方設折爼祭如賓禮(祭者祭薦爼及酒亦嚌啐)不
告旨(酒已物也)自席前適阼階上北面坐卒爵興坐奠爵遂
拜執爵興賓西階上答拜(自席前者啐酒席末因從北方降由便也)主人坐
奠爵於序端阼階上北面再拜崇酒賓西階上答拜(東西)
(牆謂之序崇充也言酒惡相充實)
右賓酢主人記曰主人介凡升席自北方降自
南方(席南上升由下降由上由便北凡主介升席降席通用主人唯此章降自方後皆降自)
(南方又主人之爼見獻賓章)介爵酢爵僎爵皆居右(三爵皆飲爵也)
(介賓之輔也酢所以酢主人也僎謂鄉人為卿大夫来觀禮者酢或為作僎或為馴古文禮僎作遵)
(有少儀章獻介章遵者通用)
主人坐取觶於篚降洗賓降主人辭降賓不辭洗立當
西序東面(不辭洗者以其將自飲)卒洗揖讓升賓西階上疑立主
人實觶酬賓阼階上北面坐奠觶遂拜執觶興賓西階
上答拜(酬勸酒也酬之言周忠信為周)坐祭遂飲卒觶興坐奠觶遂拜
執觶興賓西階上答拜主人降洗賓降辭如獻禮升不
拜洗(不拜洗殺于獻)賓西階上立主人實觶賓之席前北面賓
西階上拜主人少退卒拜進坐奠觶於薦西(賓已拜主人奠其觶)
賓辭坐取觶復位主人阼階上拜送賓北面坐奠觶於
薦東復位(酬酒不舉君子不盡人之歡不竭人之忠以全交也)
右主人酬賓記凡奠者於左(不飲者不欲其妨)將舉於
右(便也舉將舉于右見下一人觶二人舉觶章)客爵居左其飲居右(客爵)
(謂主人所酬賓之爵也以優賓耳不舉奠于薦東是居左也少儀其飲居右見下一人舉觶二)
(人舉觶章)
主人揖降賓降立於階西當序東面(主人將與介為禮賓謙不敢居堂上)
主人以介揖讓升拜如賓禮主人坐取爵於東序端降
洗介降主人辭降介辭洗如賓禮升不拜洗(介禮殺也)介西
階上立(不言疑者省文)主人實爵介之席前西南面獻介介西
階上北面拜主人少退介進北面受爵復位主人介右
北面拜送爵介少退(主人拜於介右降尊以就卑也今文無北面)主人立於
西階東薦脯醢介升席自北方設折爼祭如賓禮不嚌
肺不啐酒不告旨自南方降席北面坐卒爵興坐奠爵遂
拜執爵興主人介右答拜(不嚌啐下賓)
右主人獻介(介爼見獻賓章介爵居右見賓酢主人章)
介降洗主人復阼階降辭如初(如賓酢之時)卒洗主人盥(盥者)
(當為介酌)介揖讓升授主人爵於兩楹之間(就尊南授之介不自酌下賓酒)
(者賓主共之)介西階上立主人實爵酢於西階上介右坐奠
爵遂拜執爵興介答拜主人坐祭遂飲卒爵興坐奠爵
遂拜執爵興介答拜主人坐奠爵於西楹南介右再拜
崇酒介答拜(奠爵西楹南以爵獻衆賓)主人復阼階揖降介降立於
賓南
右介酢主人
主人西南面三拜衆賓衆賓皆答壹拜(三拜一拜示徧不偹禮也不升)
(拜賤也)主人揖升坐取爵於西楹下降洗升實爵於西階
上獻衆賓衆賓之長升拜受者三人(長其老者言三人則衆賓多矣)主
人拜送(于衆賓右)坐祭立飲不拜既爵授主人爵降復位(既卒)
(也卒爵不拜立飲立授賤者禮簡)衆賓獻則不拜受爵坐祭立飲(次三人以)
(下也不拜禮彌簡)每一人獻則薦諸其席(謂三人也)衆賓辯有脯醢
(亦每獻薦于其位位在下今文辯皆作徧)主人以爵降奠於篚(不復用也)
右主人獻衆賓記衆賓之長一人辭洗如賓禮
(于三人之中復差有尊者餘二人雖為之洗不敢辭其下不洗立卒爵者不拜既爵見獻賓章)
樂正與立者皆薦以齒(謂其飲之次也尊樂正同于賓黨不言飲而言)
(薦以明飲也既飲皆薦于其位樂正位西階東北面)主人之贊者西面北
上不與(贊佐也謂主人之屬佐助主人禮事徹鼏沃盥設薦俎者西面北上統於堂也與及)
(也不及謂不獻酒)無算爵然後與(燕乃及之)
揖讓升賓厭介升介厭衆賓升衆賓序升即席(序次也即就也)
(今文厭皆為揖)一人洗升舉觶於賓(一人主人之吏發酒端曰舉)實觶西階
上坐奠觶遂拜執觶興賓席末答拜坐祭遂飲卒觶興
坐奠觶遂拜執觶興賓答拜降洗升實觶立於西階上
賓拜(賓拜拜將受觶)進坐奠觶於薦西賓辭坐受以興(舉觶不授下主)
(人也言坐受者明行事相接若親受謙也)舉觶者西階上拜送賓坐奠觶於
其所(所薦西也)舉觶者降(事已)
右一人舉觶記(將舉于右其飲居右見酬賓章)樂作大夫不入
(後樂賢者禮賓若有尊者一人舉觶後乃入其詳見篇末及鄉射篇)
設席於堂廉東上(為工布席也側邊曰廉燕禮曰席工于西階上少東樂正先升北面此言)
(樂正先升立于西階東則工席在階東)工四人二瑟瑟先相者二人皆左
何瑟後首挎越内弦右手相(四人大夫制也二瑟二人鼓瑟則二人歌也瑟先者)
(將入序在前也相扶工也衆賓之少者為之每工一人鄉射禮曰弟子相工如初入天子相工使視瞭者凡工)
(瞽矇也故有扶之者師冕見及階子曰階也及席子曰席也固相師之道後首者變于君也挎持也相瑟者則)
(為之持瑟其相歌者徒相也越瑟下孔也内弦側擔之者)樂正先升立於西階東(正長)
(也)工入升自西階北面坐相者東面坐遂授瑟乃降(降立)
(于西方近其事)工歌鹿鳴四牡皇皇者華(三者皆小雅篇也鹿鳴君與臣下及四方)
(之賓燕講道修政之樂歌也此采其已有旨酒以召嘉賓嘉賓既来示我以善道又樂嘉賓有孔昭之明德可)
(則傚也四牡君勞使臣之来樂歌也此采其勤苦王事念將父母懷歸傷悲忠孝之至以勞賓也皇皇者華君)
(遣使臣之樂歌也此采其更是勞苦自以為不及欲諮謀于賢知而以自光明也)卒歌主人獻
工工左瑟一人拜不興受爵主人阼階上拜送爵(一人工之)
(長也凡工賤不為之洗)薦脯醢使人相祭(使人相者相其祭酒祭薦)工飲不拜
既爵授主人爵(坐授之)衆工則不拜受爵祭飲辯有脯醢
不祭(祭飲獻酒重無不祭也今文辯為徧)大師則為之洗賓介降主人辭
降工不辭洗(大夫若君賜之樂謂之大師則為之洗尊之也賓介降從主人也工大師也上既言)
(獻工矣乃言大師者大師或瑟或歌也其獻之瑟則先歌則後)笙入堂下磬南北面立
樂南陔白華華黍(笙吹笙者也以笙吹此詩以為樂也南陔白華華黍小雅篇也今亡其義)
(未聞昔周之興也周公制禮作樂采時世之詩以為樂歌所以通情相風切也其有此篇明矣後世衰微幽厲)
(尤甚禮樂之書稍稍廢棄孔子曰吾自衛反魯然後樂正雅頌各得其所謂當時在者而復重雜亂者也惡能)
(存其亡者乎且正考父校商之名頌十二篇于周大師歸以祀其先王至孔子二百年之間五篇而已此其信)
(也)主人獻之於西階上一人拜盡階不升堂受爵主人
拜送爵階前坐祭立飲不拜既爵升授主人爵(一人笙之長者)
(也笙三人和一人凡四人鄉射禮曰笙一人拜于下)衆笙則不拜受爵坐祭立飲
辯有脯醢不祭(亦受爵于西階上薦之皆于其位磬南今文辯為徧)乃間歌魚麗
笙由庚歌南有嘉魚笙崇丘歌南山有臺笙由儀(間代也謂)
(一歌則一吹六者皆小雅篇也魚麗言太平年豐物多也此采其物多酒旨所以優賓也南有嘉魚言太平君)
(子有酒樂與賢者共之也此采其能以禮下賢者賢者累蔓而歸之與之燕樂也南山有臺言太平之治以賢)
(者為本此采其愛友賢者為邦家之基民之父母既欲其身之夀考又欲其名德之長也由庚崇丘由儀今亡)
(其義未聞)乃合樂周南關雎葛覃卷耳召南鵲巢采繁采蘋
(合樂謂歌樂與衆聲俱作周南召南國風篇也王后國君夫人房中之樂歌也關雎言后妃之德葛覃言后妃)
(之職卷耳言后妃之志鵲巢言國君夫人之德采繁言國君夫人不失職采蘋言卿大夫之妻能循其法度昔)
(大王王季居於岐山之陽躬行召南之教以興王業及文王而行周南之教以受命大雅云刑于寡妻至于兄)
(弟以御于家邦謂此也其始一國耳文王作邑于豐以故地為卿士之采地乃分為二國周周公所食召召公)
(所食於時文王三分天下有其二德化被于南土是以其詩有仁賢之風者屬之召南焉有聖人之風者屬之)
(周南焉夫婦之道生民之本王政之端此六篇者其教之原也故國君與其臣下及四方之賓燕用之合樂也)
(鄉樂者風也小雅為諸侯之樂大雅頌為天子之樂鄉飲酒升歌小雅禮盛者可以進取也燕合鄉樂禮輕者)
(可以逮下也春秋傳曰肆夏繁遏渠天子所以享元燕侯也文王大明緜兩君相見之樂也然則諸侯相與)
(升歌大雅合小雅天子與次國小國之君燕亦如之與大國之君燕升歌頌合大雅其笙問之篇未聞)工
告於樂正曰正歌偹樂正告於賓乃降(樂正降者以正歌偹無事也降)
(立西階東北面)
右樂賓記獻工與笙取爵於上篚既獻奠於下
篚(明其異器敬也如是則獻大夫亦然上篚三爵)其笙則獻諸西階上(謂主)
(人拜送爵也于工拜于阼階上者以其坐于西階東也古文無上獻賓章舉爵三作而不徒爵此)
(章通用)磬階間縮霤北面鼓之(縮從也霤以東西為從鼓猶擊也大夫而)
(特縣方賓鄉人之賢者从士禮也射則磬在東古文縮為蹙)
主人降席自南方(不由北方由便也)側降(賓介不從)作相為司正司
正禮辭許諾主人拜司正答拜(作使也禮樂之正既成將留賓為有懈惰立司)
(正以監之拜拜其許)主人升復席
右立司正
司正洗觶升自西階阼階上北面受命於主人主人曰
請安於賓司正告於賓賓禮辭許(為賓欲去留之告賓于西階)司正
告于主人主人阼階上再拜賓西階上答拜司正立于
楹間以相拜皆揖復席(再拜拜賓許也司正既以賓許告主人遂立楹間以相拜賓主)
(人既拜揖就席)司正實觶降自西階階間北面坐奠觶退共少
立(階間北面東西節也其南北當中庭共拱手也少立自正慎其位也已帥以正孰敢不正燕禮曰右還北)
(面)坐取觶不祭遂飲卒觶興坐奠觶遂拜執觶興洗北
面坐奠于其所退立于觶南(洗觶奠之示潔敬立于其南以察衆)
右司正舉觶記司正既舉觶而薦諸其位(司正主人)
(之屬也無獻因其舉觶而薦之)
賓北面坐取爼西之觶阼階上北面酬主人主人降席
立于賓東(初起旅酬也凡旅酬者少長以齒終于沃盥者皆弟長而無遺矣)賓坐奠觶
遂拜執觶興主人答拜不祭立飲不拜卒觶不洗實觶
東南面授主人(賓立飲卒觶因更酌以鄉主人將授)主人阼階上拜賓少
退主人受觶賓拜送於主人之西(旅酬同階禮殺)賓揖復席(酬主人訖)
主人西階上酬介介降席自南方立于主人之西如賓
酬主人之禮主人揖復席(其酌實觶西南面授介自此以下旅酬酌者亦如之)司
正升相旅曰某子受酬受酬者降席(旅序也于是介酬衆賓衆賓又以次)
(序相酬某者衆賓姓也同姓則以伯仲别之又同則以其字别之)司正退立于序端東
面(辟受酬者又便其贊上贊下也始升相西階西北面)受酬者自介右(由介東也尊介使不)
(失故位)衆受酬者受自左(後將受酬者皆由西變于介也今文無衆酬者)拜興飲
皆如賓酬主人之禮(嫌賓以下異也)辯卒受者以觶降坐奠于
篚(辯辯衆賓之在下者鄉射禮曰辯遂酬在下者皆升遂受酬于西階上)司正降復位(觶南)
(之位)
右旅酬記凡旅不洗(敬禮殺也)不洗者不祭(不甚潔也)既
旅士不入(後正禮也既旅則將燕矣)
使二人舉觶于賓介洗升實觶于西階上皆坐奠觶遂
拜執觶興賓介席末答拜皆坐祭遂飲卒觶興坐奠觶
遂拜執觶興賓介席末答拜(二人亦主人之吏若有大夫則舉觶于賓與大夫燕)
(禮曰媵爵者立于洗南西面北上序進盥洗)逆降洗升實觶皆立于西階上
賓介皆拜(于席末拜)皆進薦西奠之賓辭坐取觶以興介則
薦南奠之介坐受以興退皆拜送降賓介奠于其所(賓言)
(取介言受尊卑異文今文曰賓受)
右二人舉觶(將舉于右其飲居右見主人酬賓章)
司正升自西階受命于主人主人曰請坐于賓賓辭以
爼(至此盛禮俱成酒清肴乾賓主百拜強有力者猶倦焉張而不弛弛而不張非文武之道請坐者將以賓)
(燕也爼者肴之貴者辭之者不敢以禮殺當貴者)主人請徹爼賓許(亦司正傳請告之)
司正降階前命弟子俟徹爼(西階前也弟子賓之少者爼者主人之吏設之使弟)
(子俟徹者明徹爼賓之義)司正升立于席端(待事)賓降席北面主人降
席阼階上北面介降席西階上北面遵者降席東南
面(皆立相湏徹爼也遵者謂此鄉之人仕至大夫者也今来助主人樂賓主人所榮而遵法者也因以為名)
(或有無来不来用時事耳今文遵為僎或為全)賓取爼還授司正司正以降賓
從之主人取爼還授弟子弗子以降自西階主人降自
阼階介取爼還授弟子弟子以降介從之若有諸公大
夫則使人受爼如賓禮衆賓皆降(取爼者皆鄉其席既授弟子皆降復初入)
(之位)
右徹爼記徹爼賓介遵者之爼受者以降遂出
授從者(送之)主人之爼以東(藏于東方)
說屨揖譲如初升坐(說屨者謂安燕當坐也必說于下者屨賤不空居堂說屨主人先左)
(賓先右今文說為税)乃羞(羞進也所進者狗胾醢也鄉設骨體所以致敬也今進羞所以盡愛也敬之愛)
(之所以厚賢也)無算爵(算數也賓主燕飲爵行無數醉而止也鄉射禮曰使二人舉觶于賓與大夫又)
(曰執觶者洗升實觶反奠于賓與大夫皆是)無算樂(燕樂亦無數或間或合盡歡而止也春秋襄二)
(十九年吴公子札来聘請觀于周樂此國君之無算)
右燕(主人之贊者無算爵然後與見獻衆賓章)
賓出奏陔(陔陔夏也陔之言戒也終日燕飲酒罷以陔為節明無失禮也周禮鐘師以鐘鼓奏九夏)
(是奏陔夏則有鐘鼓矣鐘鼓者天子諸侯偹用之大夫士鼓而已盖建於阼階之西南鼓鄉射禮曰賓興樂正)
(命奏陔賓降及階陔作賓出衆賓皆出)主人送于門外再拜(門東西面拜也賓介不答)
(拜禮有終也)
右賓出記樂正命奏陔賓出至于階陔作
賓若有遵者諸公大夫則既一人舉觶乃入(不干主人正禮也尊)
(者諸公大夫也謂之賓者同從外来耳大國有孤四命謂之公)席于賓東公三重大夫
再重(席此二者于賓東尊之不與鄉人齒也天子之國三命者不齒于諸侯之國爵為大夫則不齒矣不)
(言遵者遵者亦卿大夫)公如大夫入主人降賓介降衆賓皆降復
初位主人迎揖讓升公升如賓禮辭一席使一人去之
(如讀若今之若主人迎之于門内也辭一席謙自同于大夫)大夫則如介禮有諸公
則辭加席委于席端主人不徹無諸公則大夫辭加席
主人對不去加席(加席上席也大夫席再重)
右有遵者記若有諸公則大夫於主人之北西
面(其西面者北上統于公右舉爵三作而不徒爵見獻賓章僎爵居見賓酢主人章)
明日賓鄉服以拜賜(拜賜謝恩惠鄉服昨日與鄉大夫飲酒之朝服也不言朝服未服以)
(朝也今文曰賓服鄉服)主人如賓服以拜辱(拜賓復自屈辱也鄉射禮曰賓朝服以拜)
(賜于門外主人不見如賓服遂从之拜辱于門外乃退)
右拜禮
主人釋服(釋服釋朝服更玄端也古釋作舍)乃息司正(息勞也勞賜昨日贊執事者獨)
(云司正司正庭長也)無介(勞禮略也司正為賓)不殺(市買若因所有可也不殺則無爼)薦脯
醢(羞同也)羞唯所有(在有何物)徵唯所欲(徵召也)以告于先生君
子可也(告請也先生不以筋力為禮于是可以来君子國中有盛德者可者召不召唯所欲)賓介
不與(禮凟則褻古文與為預)鄉樂唯欲(鄉樂周南召南六篇之中唯所欲作不從次也不歌)
(鹿鳴魚麗者辟國君也)
右息司正
鄉飲酒義嘉禮七
鄉飲酒之義主人拜迎賓于庠門之外入三揖而后至
階三讓而后升所以致敬讓也(庠鄉學也州黨曰序)盥洗揚觶所
以致絜也(揚舉也今禮皆作騰)拜至拜洗拜受拜送拜既所以致
敬也(拜至謂始升時拜拜賓至)尊讓絜敬也者君子之所以相接也
君子尊讓則不爭絜敬則不慢不慢不爭則遠于鬭辯
矣不鬭辯則無暴亂之禍矣斯君子之所以免於人禍
也故聖人制之以道(道謂此禮)鄉人士君子尊于房戸之間
賓主共之也尊有玄酒貴其質也(鄉人鄉大夫也士州長黨正也君子謂卿)
(大夫士也卿大夫士飲國中賢者亦用此禮也共尊者人臣卑不敢專大惠)羞出自東房主
人共之也(羞燕私可以自專也)洗當東榮主人之所以自絜而以
事賓也(絜猶清也)賓主象天地也介僎象隂陽也三賓象三
光也讓之三也象月之三日而成魄也四面之坐象四
時也(隂陽助天地飬成萬物之氣也三賓象天三光者係于天也古文禮僎皆作遵)天地嚴凝
之氣始於西南而盛於西北此天地之尊嚴氣也此天
地之義氣也天地溫厚之氣始於東北而盛於東南此
天地之盛德氣也天地之仁氣也(凝猶成也)主人者尊賓故
坐賓於西北而坐介於西南以輔賓賓者接人以義者
也故坐於西北(賓者接人以義言賓来以成主人之德)主人者接人以仁
以德厚者也故坐于東南而坐僎于東北以輔主人也
(以僎輔主人以其仕在官也)仁義接賓主有事爼豆有數曰聖聖立
而將之以敬曰禮禮以體長幼曰德(聖通也所以通賓主之意也將猶奉)
(也)德也者得於身也故曰古之學術道者將以得身也
是故聖人務焉(術藝也得身者謂成已今名免于刑罰也言學術道則此說賓賢能之禮)祭
薦祭酒敬禮也嚌肺嘗禮也啐酒成禮也于席末言是
席之正非專為飲食也為行禮也此所以貴禮而賤財
也卒觶致實於西階上言是席之上非專為飲食也此
先禮而後財之義也先禮而後財則民作敬讓而不爭
矣(非專為飲食言主於相敬以禮也致實謂盡酒也酒為觴實祭薦祭酒嚌肺席中唯啐酒于席末也)
鄉飲酒之禮六十者坐五十者立侍以聽政役所以明
尊長也六十者三豆七十者四豆八十者五豆九十者
六豆所以明飬老也民知尊長飬老而后乃能入孝弟
民入孝弟出尊長飬老而后成教成教而后國可安也
君子之所謂孝者非家至而日見之也合諸鄉射教之
鄉飲酒之禮而孝弟之行立矣(此說鄉飲酒謂黨正國索鬼神而祭祀則以禮屬民)
(而飲酒于序以正齒位之禮也其鄉射則州長春秋以禮會民而射于州序之禮也謂之鄉者州黨鄉之屬也)
(或則鄉之所居州黨鄉大夫親為主人焉如今郡國下令長於鄉射飲酒從太守相臨之禮也)孔子
曰吾觀於鄉而知王道之易易也(鄉鄉飲酒也易易謂教化之本尊賢尚齒)
(而已)主人親速賓及介而衆賓自從之至於門外主人拜
賓及介而衆賓自入貴賤之義别矣(速謂即家召之别猶明也)三揖
至於階三讓以賓升拜至獻酬辭讓之節繁及介省矣
至於衆賓升受坐祭立飲不酢而降隆殺之義辨矣(繁盛)
(也小減曰省辨别也尊者禮降卑者禮殺尊卑别也)工入升歌三終主人獻之笙
入三終主人獻之間歌三終合樂三終工告樂偹遂出
一人揚觶乃主司正焉知其能和樂而不流也(工謂樂正也樂正既)
(告偹而降言遂出者自此至去不復升也流猶失禮也立司正以正禮則禮不失可知一人或為二人)賓
酬主人主人酬介介酬衆賓少長以齒終於沃洗者焉
知其能弟長而無遺矣(遺脫也㤀也)降說屨升坐修爵無數
飲酒之節朝不廢朝莫不廢夕賓出主人拜送節文終
遂焉知其能安燕而不亂也(朝夕朝暮聽事也不廢之者既朝乃飲先夕則罷其)
(正也終遂猶克偹也)貴賤明隆殺辨和樂而不流弟長而無遺安
燕而不亂此五行者足以正身安國矣彼國安而天下
安故曰吾觀於鄉而知王道之易易也鄉飲酒之義
立賓以象天立主以象地設介僎以象日月立三賓以
象三光古之制禮也經之以天地紀之以日月参之以
三光政教之本也(日出于東僎所在也月生于西介所在也三光三大辰也天之政教出于)
(大辰焉)亨狗于東方祖陽氣之發于東方也(祖猶發也狗所以飬賓陽)
(氣生飬萬物)洗之在阼其水在洗東祖天地之左海也(海水之委)
(也)尊有玄酒教民不㤀本也(太古無酒用水而已)賓必南鄉東方
者春春之為言蠢也産萬物者聖也南方者夏夏之為
言假也飬之長之假之仁也西方者秋秋之為言愁也
愁之以時察守義者也北方者冬冬之為言中也中者
藏也是以天子之立也左聖鄉仁右義偝藏也(春猶蠢也蠢動)
(生之貎也聖之言生也假大也愁讀為揫揫歛也察猶察察嚴殺之貎也南鄉鄉仁貴長大萬物也察或為殺)
介必東鄉介賓主也(獻酬之禮主人將西賓將南介覸其間也)主人必居東
方東方者春春之為言蠢也産萬物者也主人者造之
産萬物者也(言禮之所共由主人出也)月者三日則成魄三月則成
時是以禮有三讓建國必立三卿三賓者政教之本禮
之大参也(言禮者隂也大數取象法於月也鄉飲酒義)射鄉之禮所以仁
鄉黨也(仁猶存也射鄉食饗存生之善者也仲尼燕居)鄉飲酒之禮所以
明長幼之序也鄉飲酒之禮廢則長幼之序失而爭鬭
之獄繁矣(經觧)鬭變者生於相陵相陵者生於長幼無
序而遺敬讓鄉飲酒之禮者所以明長幼之序而崇敬
讓也長幼必序民懷敬讓故雖有鬭變之獄而無陷刑
之民其有犯鬭變之獄者則飭鄉飲酒之禮(家語)所以
十月行鄉飲酒之禮何所以復尊卑長幼之義春夏事急
浚井次牆至有子使父弟使兄故以事閒暇復長幼之
序也(白虎通)
禮書綱目卷四
