禮書綱目卷三十四婺源江永撰
祭法吉禮一
補
祭法有虞氏禘黃帝而郊嚳祖顓頊而宗堯夏后氏亦
禘黃帝而郊鯀祖顓頊而宗禹殷人禘嚳而郊冥祖契
而宗湯周人禘嚳而郊稷祖文王而宗武王(禘郊祖宗謂祭祀以)
(配食也此禘謂祭昊天於圜丘也祭上帝於南郊曰郊祭五帝五神於明堂曰祖宗祖宗通言爾下有禘郊祖)
(宗孝經曰宗祀文王於明堂以配上帝明堂月令春曰其帝太昊其神句芒夏曰其帝炎帝其神祝融中央曰)
(其帝黃帝其神后土秋曰其帝少昊其神蓐收冬曰其帝顓頊其神玄冥有虞氏以上尚德禘郊祖宗配用有)
(德者而已自夏以下稍用其姓代之先後之次有虞氏夏后氏宜郊顓頊殷人宜郊契郊祭一帝而明堂祭五)
(帝小德配寡大德配衆亦禮之殺也)燔柴於泰壇祭天也瘞埋於泰折祭
地也用騂犢(壇折封土為祭處也壇之言坦也坦明貌也折照晢也必為炤明之名尊神也地隂)
(祀用黝牲與天俱用犢連言爾)埋少牢於泰昭祭時也相近於坎壇祭
寒暑也王宫祭日也夜明祭月也幽宗祭星也雩宗祭
水旱也四坎壇祭四方也山林川谷丘陵能出雲為風
雨見怪物皆曰神有天下者祭百神諸侯在其地則祭
之亡其地則不祭(昭明也亦謂壇也時四時也亦謂陰陽之神也埋之者陰陽出入於地中)
(也凡此以下皆祭用少牢相近當為禳祈聲之誤也禳猶郤也祈求也寒暑不時則或禳之或祈之寒於坎暑)
(於壇王宫日壇王君也日稱君宫壇營域也夜明亦謂月壇也宗皆當為禜字之誤也幽禜亦為星壇也星以)
(昏始見禜之言禜也雩禜亦為水旱壇也雩之言吁嗟也春秋傳曰日月星辰之神則雪霜風雨之不時于是)
(乎禜之山川之神則水旱厲疫之不時于是乎禜之四方即謂山林川谷丘陵之神也祭山林丘陵於壇川谷)
(於坎每方各為坎為壇怪物雲氣非常見者也有天下謂天子也百者假成數也)大凡生於天
地之間者皆曰命其萬物死皆曰折人死曰鬼此五代
之所不變也(生時形體異可同名至死腐為野土異其名嫌同也折棄敗之言也鬼之言歸也五)
(代謂黃帝堯舜禹湯周之禮樂所存法也)七代之所更立者禘郊宗祖其餘
不變也(七代通數顓頊及嚳也所不變者則數其法而已變之則通數所不法為記者之微意也少昊)
(氏脩黃帝之書後王無所取焉祭法)大宗伯之職掌建邦之天神人
鬼地示之禮以佐王建保邦國(建立也立天神地祗人鬼之禮者謂祀之祭之)
(享之禮吉禮是也保安也所以佐王立安邦國者主謂凶禮賓禮軍禮嘉禮也目吉禮于上承以立安邦國者)
(互以相成明尊鬼神重人事)以吉禮事邦國之鬼神示(事謂祀之祭之享之故書)
(吉或為告杜子春云書為告禮者非是當為吉禮書亦多為吉禮吉禮之别十有二)以禋祀祀昊
天上帝以實柴祀日月星辰以槱燎祀司中司命飌師
雨師(禋之言煙周人尚臭煙氣之臭聞者槱積也詩曰芃芃棫樸薪之槱之三祀皆積柴實牲體焉或有)
(玉帛燔燎而升煙所以報陽也鄭司農云昊天天也上帝玄天也昊天上帝樂以雲門實柴實牛柴上也故書)
(實柴或為賓柴司中三能三階也司命文昌宫星風師箕也雨師畢也玄謂昊天上帝冬至於圜丘所祀天皇)
(大帝星謂五緯辰謂日月所會十二次司中司命即文昌第五第四星或曰中能上能也祀五帝亦用實柴之)
(禮云)以血祭祭社稷五祀五嶽以貍沈祭山林川澤以疈
辜祭四方百物(不言祭地此皆地祗祭地可知也陰祀自血起貴氣臭也社稷土穀之神有德)
(者配食焉共工氏之子曰句龍食於社有厲山氏之子曰柱食於稷湯遷之而祀棄故書祀作禩疈為罷鄭司)
(農云禩當為祀書亦或作祀五祀五色之帝於王者宫中曰五祀罷辜披磔牲以祭若今時磔狗祭以止風玄)
(謂此五祀者五官之神在四郊四時迎五行之氣於四郊而祭五德之帝亦食此神焉少昊氏之子曰重為句)
(芒食於木該為蓐收食於金脩及熙為玄冥食於水顓頊氏之子曰犂為祝融后土食於火土五嶽東曰岱宗)
(南曰衡山西曰華山北曰恒山中曰嵩高山不見四竇者四竇五嶽之匹或省文祭山林曰貍川澤曰沈順其)
(性之含藏疈疈牲胷也疈而磔之謂磔攘及蜡祭郊特牲曰八蜡以祀四方四方年不順成八蜡不通以謹民)
(財也又曰蜡之祭也主先嗇而祭司嗇也祭百種以報嗇也饗農及郵表畷禽獸仁之至義之盡也)以肆
獻祼享先王以饋食享先王以祠春享先王以禴夏享
先王以嘗秋享先王以烝冬享先王(宗廟之祭有此六享肆獻祼饋食在)
(四時之上則是祫也禘也肆者進所解牲體謂薦孰時也獻獻醴謂薦血腥也祼之言灌灌以鬱鬯謂始獻尸)
(求神時也郊特牲曰魂氣歸於天形魄歸於地故祭所以求諸陰陽之義也殷人先求諸陽周人先求諸陰灌)
(是也祭必先灌乃後薦腥薦孰於祫逆言之者與下共文明六享俱然祫言肆獻祼禘言饋食者著有黍稷互)
(相備也魯禮三年喪畢而祫於太祖明年春禘於羣廟自爾以後五年而再殷祭一祫一禘春官)天
子祭天地祭四方祭山川祭五祀歲徧諸侯方祀祭山
川祭五祀歲徧大夫祭五祀歲徧士祭其先(祭四方謂祭五官之)
(神於四郊也句芒在東祝融后土在南蓐收在西玄冥在北詩云來方禋祀方祀者各祭其方之官而已五祀)
(戶竈中霤門行也此盖殷時制也祭法曰天子立七祀諸侯立五祀大夫立三祀士立二祀謂周制也曲禮)
天子祭天地諸侯祭社稷大夫祭五祀(五祀謂司命也中霤也門)
(也行也厲也此祭謂大夫有地者其無地祭三耳)天子祭天下名山大川五嶽
視三公四瀆視諸侯(視視其牲器之數)諸侯祭名山大川之在
其地者(魯人祭泰山晉人祭河是也)天子諸侯祭因國之在其地而
無主後者(謂所因之國先王先公有功德宜享世祀今絶無後為之祭主者昔夏后氏郊鯀至杞為)
(夏後而更郊禹晉侯夢黃熊入國而祀夏郊此其禮也王制)禮不王不禘王者禘
其祖之所自出以其祖配之諸侯及其大祖大夫士有
大事省于其君于祫及其高祖(大傳詳見天子諸侯廟享篇)天下
有王分地建國置都立邑設廟祧壇墠而祭之乃為親
疏多少之數是故王立七廟一壇一墠曰考廟曰王考
廟曰皇考廟曰顯考廟曰祖考廟皆月祭之遠廟為祧
有二祧享嘗乃止去祧為壇去壇為墠壇墠有禱焉祭
之無禱乃止去墠曰鬼諸侯立五廟一壇二墠曰考廟
曰王考廟曰皇考廟皆月祭之顯考廟祖考廟享嘗乃
止去祖為壇去壇為墠壇墠有禱焉祭之無禱乃止去
墠為鬼大夫立三廟二壇曰考廟曰王考廟曰皇考廟
享嘗乃止顯考祖考無廟有禱焉為壇祭之去壇為鬼
適士二廟一壇曰考廟曰王考廟享嘗乃止顯考無廟
有禱焉為壇祭之去壇為鬼官師一廟曰考廟王考無
廟而祭之去王考為鬼庶士庶人無廟死曰鬼(祭法詳見宗廟)
(篇)天子七廟三昭三穆與大祖之廟而七諸侯五廟
二昭二穆與大祖之廟而五大夫三廟一昭一穆與大
祖之廟而三士一廟庶人祭於寢(王制詳見宗廟篇)天子犆
礿祫禘祫嘗祫烝諸侯礿則不禘禘則不嘗嘗則不烝
烝則不礿諸侯礿犆禘一犆一祫嘗祫烝祫(王制詳見廟享篇)
武王末受命周公成文武之德追王大王王季上祀
先公以天子之禮斯禮也達乎諸侯大夫及士庶人父
為大夫子為士葬以大夫祭以士父為士子為大夫葬
以士祭以大夫(末猶老也追王大王王季者以王迹起焉先公組紺以上至后稷也斯禮達于)
(諸侯大夫士庶人者謂葬之從死者之爵祭之用生者之禄也中庸)父為士子為天
子諸侯則祭以天子諸侯其尸服以士服(祭以天子諸侯養以子道)
(也尸服士服父本無爵子不敢以己爵加之嫌於卑之)父為天子諸侯子為士祭
以士其尸服以士服(謂父以罪誅尸服以士服不成為君也天子之子當封為王者後以)
(祀其受命之祖云為士則擇其宗之賢者若微子者不必封其子為王者後及所立為諸侯者祀其先君以禮)
(卒者尸服天子諸侯之服如遂無所封立則尸也祭也皆如士不敢僭用尊者衣物喪服小記)自
天子達於庶人喪從死者祭從生者支子不祭(從死者謂衣衾)
(棺椁從生者謂奠祭之牲器王制)支子不祭祭必告於宗子(不敢自專謂宗)
(子有故支子當攝而祭者也五宗皆然曲禮)庶子不祭祖(小兒詳見祭義)庶子
不祭禰(同上)庶子不祭殤與無後者殤與無後者從祖
祔食(不祭殤者父之庶也不祭無後者祖之庶也此二者當從祖祔食而已不祭祖無所食之也共其牲)
(物而宗子主其禮焉祖庶之殤則自祭之凡所祭殤者惟適子耳無後者謂昆弟諸父也宗子之諸父無後者)
(為墠祭之小記)若富則具二牲獻其賢者於宗子(賢猶善也)夫
婦皆齊而宗敬焉(當助祭於宗子之家)終事而后敢私祭(祭其祖禰内)
(則)曾子問曰宗子為士庶子為大夫其祭也如之何
孔子曰以上牲祭於宗子之家(貴禄重宗也上牲大夫少牢)祝曰孝
子某為介子某薦其常事(介副也不言庶使若可以祭然)若宗子有罪
居於他國庶子為大夫其祭也祝曰孝子某使介子某
執其常事(此之謂宗子攝大夫)攝主不厭祭不旅不假不綏祭不
配(皆辟正主厭厭飫神也厭有陰有陽迎尸之前祝酌奠奠之且饗是陰厭也尸謖之後徹薦爼敦設於西)
(北隅是陽厭也此不厭者不陽厭也不旅不旅酬也假讀為嘏不嘏不嘏主人也不綏祭謂今主人也綏周禮)
(作堕不配者祝辭不言以某妃配某氏)布奠於賓賓奠而不舉(布奠謂主人酬賓奠)
(觶於薦北賓奠謂取觶奠於薦南也此酬之始也奠之不舉止旅)不歸肉(且爼也諸與祭者留之共)
(燕)其辭於賓曰宗兄宗弟宗子在他國使某辭(辭猶告也宿賓)
(之辭與宗子為列則曰宗兄若宗弟昭穆異者曰宗子而已其辭若云宗兄某在他國使某執其常事使某告)
(子曾問)曾子問曰宗子去在他國庶子無爵而居者可
以祭乎孔子曰祭哉(有子孫存不可以乏先祖之祀)請問其祭如之何
孔子曰望墓而為壇以時祭(不祭於廟無爵者賤遠辟正主)若宗子死
告於墓而後祭於家(言祭於家容無廟也)宗子死稱名不言孝(孝宗)
(子之稱不敢與之同其辭但言子某薦其常事)身沒而已(至子可以稱孝)子游之徒有
庶子祭者以此(以用也用此禮祭也)若義也(若順)今之祭者不首其
義故誣於祭也(首本也誣猶妄也同上)王下祭殤五適子適孫
適曾孫適玄孫適來孫諸侯下祭三大夫下祭二適士
及庶人祭子而止(祭適殤者重適也祭適殤於廟之奥謂之陰厭王子公子祭其適殤於其)
(黨之廟大夫以下庶子祭其適殤於宗子之家皆當室之白謂之陽厭凡庶殤不祭祭法)孔子
曰有陰厭有陽厭(言祭殤之禮有於陰厭之者有於陽厭之者)曾子問曰殤
不附祭何謂陰厭陽厭(祔當為備聲之誤也言殤乃不成人祭之不備禮而云隂厭陽)
(厭乎此失孔子指也祭成人始設奠於奥迎尸之前謂之陰厭尸謖之後改饌於西北隅謂之陽厭殤則不備)
孔子曰宗子為殤而死庶子弗為後也(族人以其倫代之明不序昭穆)
(立之廟其祭之就其祖而已代之者主其禮)其言祭特牲(尊宗子從成人也凡殤則特豚自卒)
(哭成事之後為吉祭)祭殤不舉無肵爼無玄酒不告利成(此其無尸及所)
(降也其他如成人舉肺脊肵爼利成禮之施於尸者)是謂陰厭(是宗子而殤祭之於奥之禮小宗為)
(殤其祭禮亦如之)凡殤與無後者祭於宗子之家當室之白尊
於東房是謂陽厭(凡殤謂庶子之適也或昆弟之子或從父昆弟無後者如有昆弟及諸父)
(此則今死者皆宗子大功之内親共祖禰者言祭於宗子之家者為有異居之道也無廟者為墠祭之親者共)
(其牲物宗子皆主其禮當室之白尊於東房異於宗子之為殤當室之白謂西北隅得戶明者也明者曰陽凡)
(祖廟在小宗之家小宗祭之亦然宗子之適亦為凡殤過此以往則不祭也祭適者天子下祭五諸侯下祭三)
(大夫下祭二士以下祭子而止曾子問)慈母與妾母不世祭也(以其非正春秋)
(傳曰於子祭於孫止小記)王為羣姓立社曰大社王自為立社
曰王社諸侯為百姓立社曰國社諸侯自為立社曰侯
社大夫以下成羣立社曰置社(詳見地示篇)王為羣姓立
七祀曰司命曰中霤曰國門曰國行曰泰厲曰戶曰竈
王自為立七祀諸侯為國立五祀曰司命曰中霤曰國
門曰國行曰公厲諸侯自為立五祀大夫立三祀曰族
厲曰門曰行適士立二祀曰門曰行庶士庶人立一祀
或立戶或立竈(同上)夫聖王之制祭祀也法施於民則
祀之以死勤事則祀之以勞定國則祀之能禦大灾則
祀之能捍大患則祀之是故厲山氏之有天下也其子
曰農能殖百穀夏之衰也周棄繼之故祀以為稷共工
氏之霸九州也其子曰后土能平九州故祀以為社帝
嚳能序星辰以著衆堯能賞均刑法以義終舜勤衆事
而野死鯀障鴻水而殛死禹能脩鯀之功黃帝正名百
物以明民共財顓頊能脩之契為司徒而民成冥勤其
官而水死湯以寬治民而除其虐文王以文治武王以
武功去民之菑此皆有功烈於民者也及夫日月星辰
民所瞻仰也山陵川谷丘陵民所取財用也非此族也
不在祀典(春秋傳曰封為上公祀為大神厲山氏炎帝也起於厲山或曰有烈山氏棄后稷名也共)
(工氏無錄而王謂之霸在大昊炎帝之間著衆謂使民興事知休作之期也賞賞善謂禪舜封禹稷等也能刑)
(謂去四凶義終於既禪二十八載乃死也野死謂征有苗死於蒼梧也殛死謂不能成其功也明民謂使之衣)
(服有章也民成謂知五教之禮也冥契六世之孫也其官玄冥水官也虐菑謂桀紂也烈業也族猶類也祀典)
(謂祭祀也祭法)凡祭有其廢之莫敢舉也有其舉之莫敢
廢也(為其瀆神也廢舉謂若殷廢農祀棄後不可復廢棄祀農也後有德者繼之不嫌也)非其所
祭而祭之名曰淫祀淫祀無福(妄祭神不饗曲禮)
海鳥曰爰居止於魯東門之外二日(爰居襍縣也東門城東門)
(也)臧文仲使國人祭之(文仲不知以為神也)展禽曰越哉臧
孫之為政也(越迂也言其迂闊不知政要)夫祀國之大節也(節制)
(也)而節政之所成也(言節所以成政)故慎制祀以為國典
(典法也)今無故而加典非政之宜也(加益也謂以祭鳥益國法也)
夫聖人之制祀也法施於民則祀之(謂五帝殷契周文也)以
死勤事則祀之(殷冥水死周棄山死是也)以勞定國則祀之(虞幕)
(夏杼殷上甲微周高圉大王也)能禦大灾則祀之(夏禹是也)能扞大患
則祀之(殷湯周武是也)非是族也不在祀典(族類也)昔烈山
氏之有天下也(烈山氏炎帝之號也起於烈山祭法以烈山為厲山)其子曰
柱能殖百穀百蔬(柱為后稷自夏以上祀之草實曰蔬)夏之興也周
棄繼之故祀以為稷(夏之興謂禹也棄能繼柱之功自商以來祀之)共工
氏之伯九有也(共工氏伯者在戲農之間有域也)其子曰后土能
平九土(其子共工之裔子勾龍佐黃帝為土官九土九州之土也后君也使君土官故曰后)
(土)故祀以為社(社后土之神也)黃帝能成命百物以明民
共財(黃帝少典之裔子帝軒轅也命名也)顓頊能修之(顓頊黃帝之孫昌意之子)
(帝高陽也能修黃帝之功)帝嚳能序三辰以固民(固安也帝嚳黃帝之曾孫)
(玄囂之孫蟜極之子帝高辛也三辰日月星也謂能次序三辰以治歴明時教民稼穡以安之)堯
能單均刑法以儀民(堯帝嚳之庶子陶唐氏放勲也單盡也均平也儀善也)
舜勤民事而野死(舜顓頊之後六世有虞帝重華也野死謂征有苗死於蒼梧之)
(野)鯀障洪水而殛死(殛誅也鯀顓頊之後禹之父也堯使治水障防百川績用)
(不成堯用殛之於羽山禹為天子而郊之取其勤事而死)禹能以德修鯀之功
(鯀功雖不成禹亦有所因故曰修鯀之功)契為司徒而民輯(契殷之祖為堯司徒)
(能敬敷五教輯和也)冥勤其官而水死(冥契後六世孫根圉之子也為夏水官勤)
(於其職而死於水)湯以寬治民而除其邪(湯冥後九世主癸之子為夏諸)
(侯以寬得民除其邪謂放桀扞大患也)稷勤百穀而山死(稷周棄也勤播百穀)
(死於黑水之山毛詩傳云)文王以文昭(文王演易又有文德周語曰文王質文)武
王去民之穢(穢謂紂也)故有虞氏禘黃帝而祖顓頊郊
堯而宗舜(賈侍中云有虞氏舜後在夏殷為二主後故有禘郊宗祖之禮也昭謂此上四)
(者謂祭天以配饗也祭昊天於圜丘曰禘祭五帝於明堂曰祖宗祭上帝於南郊曰郊有虞氏出自)
(黃帝顓頊之後故禘黃帝而祖顓頊舜受禪於堯故郊堯禮祭法有虞氏郊嚳而宗堯與此異者舜)
(在時則宗堯舜崩而子孫宗舜郊堯)夏后氏禘黃帝而祖顓頊郊鯀
而宗禹(虞夏俱黃帝顓頊之後也故禘祖之禮同虞以上上德夏以下親親故夏郊鯀也)
商人禘舜而祖契郊冥而宗湯(舜當為嚳字之誤也禮祭法曰商人)
(禘嚳嚳契父商之先故禘之鄭後司農云商人宜郊契也)周人禘嚳而郊稷(嚳稷)
(之父稷周始祖也)祖文王而宗武王(此與孝經異者商家祖契周公初時亦祖)
(后稷而宗文王至武王雖承文王之業有伐紂定天下之功其廟不可以毁故先推后稷以配天而)
(後更祖文王而宗武王)幕能帥顓頊者也有虞氏報焉(幕舜之後)
(虞思也為夏諸侯帥循也顓頊有虞氏之祖也報報德之祭也)杼能帥禹者也夏
后氏報焉(杼禹後七世少康之子季杼也能興夏道者)上甲微能帥契
者也商人報焉(上甲微契後八世湯之先也)高圉大王能帥稷
者也周人報焉(高圉后稷後十世公非之子也大王高圉之曾孫古公亶父也)凡
禘郊宗祖報此五者國之典祀也(典法也)加之以社
稷山川之神皆有功烈於民者也及前哲令德之
人所以為明質也(質信也以其有德於民而祭之所以信之於民心)及天
之三辰民所以瞻仰也及地之五行所以生殖也
(殖長也五行五祀金木水火土)及九州名山川澤所以出財用也
非是不在祀典今海鳥至已不知而祀之以為國
典難以為仁且智矣夫仁者講功(講論也仁者心平故可論功也)
而知者處物(處名也)無功而祀之非仁也(言鳥無功)不知
而不問非知也今兹海其有灾乎夫廣川之鳥獸
恒知而避其灾也是歲也海多大風冬煗(爰居之所避也)
文仲聞柳下季之言(柳下展禽之邑季字也)曰信吾過也季
子之言不可不法也使書以為三筴(筴簡書也三筴三卿卿一)
(通謂司馬司徒司空也國語魯語)衛遷於帝丘衛成公夢康叔
曰相奪予享(相夏后啟之孫居帝丘享祭也)公命祀相寗武子不
可曰鬼神非其族類不歆其祀(歆猶饗也)杞鄫何事(言杞)
(鄫夏後自當祀相)相之不享於此久矣非衛之罪也(言帝丘久)
(不祀相非衛所絶)不可以間成王周公之命祀(諸侯受命各有常祀)
請改祀命(改祀相之命氏僖三十一年左傳)九月考仲子之宫
考者成之也成之為夫人也(立其廟世祭之成夫人之禮)禮庶
子為君為其母築宫使公子主其祭也(公當奉宗廟故不得)
(自主也公子者長子之弟及妾之子)於子祭於孫止(貴賤之序)仲子者惠
公之母隱孫而脩之非隱也(非責也梁隱五年穀傳)
禮書綱目卷三十四
