禮書綱目卷六十八婺源江永撰
教太子通禮十九
補
帝曰䕫命汝典樂教胄子(詳見學制)古者王子年八歲而
出就外舍學小藝焉履小節焉束髮而就大學學大藝
焉履大節焉(小學謂虎闈師保之學也大學王宫之東者束髮謂成童白虎通曰八歲入小學十)
(五入大學是也此太子之禮尚書大傳曰公卿之太子大夫元士嫡子年十三始入小學見小節而踐小義年)
(二十入大學見大節而踐大義此王子入學之期也又曰十五年入小學十八入大學者謂諸子姓既成者至)
(十五入小學其早成者十八入大學内則曰十年出就外傅居宿於外學書計者謂公卿以下教子於家也)
(朱子曰虎闈見周禮師氏居虎門之左教國子弟保氏掌養國子守王闈一作庠門者非是又按姓孫也或恐)
(當作性既或恐當作晚)居則習禮文行則鳴佩玉升車則聞和鸞
之聲是以非僻之心無自入也(大戴禮)天子設四學當
入學而太子齒(四學謂周四郊之虞庠也文王世子曰行一物而三善皆得者唯世子而已其)
(齒於學之謂也祭義)凡學世子及學士必時(詳見學制)凡三王
教世子必以禮樂樂所以修内也禮所以修外也禮樂
交錯於中發形於外是故其成也懌恭敬而温文(中心中也)
(懌悦懌)立大傅少傅以養之欲其知父子君臣之道也(養猶)
(教也言養者漬浸成長之)大傅審父子君臣之道以示之(謂為之行其禮)少
傅奉世子以觀大傅之德行而審喻之(為說其義)大傅在前
少傅在後(謂其在學時)入則有保出則有師(謂燕居出入時)是以教
諭而德成也(以有四人維持之)師也者教之以事而喻諸德者
也保也者慎其身以輔翼之而歸諸道者也(慎其身者謹安護之)
記曰虞夏商周有師保有疑丞(記所云謂天子也取以成說)設四輔
及三公不必備唯其人語使能也(語言也得能則用之無則已不必備其官)
(也小人處其位不如且闕)君子曰德德成而教尊教尊而官正官正
而國治君之謂也(文王世子)周文王使太公望傅太子發
嗜鮑魚而太公弗與曰禮鮑魚不登於俎豈有非禮而
可以養太子哉(賈誼新書)成王幼不能涖阼(涖視也不能視阼階行人)
(君之事)周公相踐阼而治(踐履也代成王履阼階攝王位治天下也)抗世子法
於伯禽欲令成王之知父子君臣長幼之道也(抗猶舉也謂舉)
(以世子之法使與成王居而學之)成王有過則撻伯禽所以示成王世
子之道也(以成王之過擊伯禽則足以感喻焉文王世子)仲尼曰昔者周
公攝政踐阼而治抗世子法於伯禽所以善成王也聞
之曰為人臣者殺其身有益於君則為之況于其身以
善其君乎周公優為之(聞之者聞之於古也于讀為迂迂猶廣也大也)是故知
為人子然後可以為人父知為人臣然後可以為人君
知事人然後能使人成王幼不能涖阼以為世子則無
為也(以為世子若為世子時)是故抗世子法於伯禽使之與成王
居(亦學此禮於成王側)欲令成王之知父子君臣長幼之義也君
之於世子也親則父也尊則君也有父之親有君之尊
然後兼天下而有之是故養世子不可不慎也(處君父之位覧)
(海内之上而近不能教其子則其餘不足觀矣)行一物而三善皆得者唯世子
而已其齒於學之謂也(物猶事也)故世子齒於學國人觀之
曰將君我而與我齒讓何也曰有父在則禮然然而衆
知父子之道矣其二曰將君我而與我齒讓何也曰有
君在則禮然然而衆著於君臣之義也其三曰將君我
而與我齒讓何也曰長長也然而衆知長幼之節矣故
父在斯為子君在斯謂之臣居子與臣之節所以尊君
親親也故學之為父子焉學之為君臣焉學之為長幼
焉(學教)父子君臣長幼之道得而國治語曰樂正司業父
師司成一有元良萬國以貞世子之謂也(司主也一一人也元大也)
(良善也貞正也同上)賈誼曰古之王者太子迺生固舉以禮
(大戴禮保傅篇迺作乃後同以作之鄭曰古即殷周時也)使士負之(鄭曰卜其吉也)有司
齊肅端冕見之南郊見于天也(大戴齊肅作參夙興鄭曰參職謂三月朝也)
(朱子曰參乃齊字之誤其下當脱一字而注文職字亦誤)過闕則下(鄭曰敬君典法之處)過廟
則趨(鄭曰逕闕故下望廟則趨)孝子之道也故自為赤子而教固己
行矣(大戴而作時已作以髮顔曰赤子言其新生未有眉其色赤)昔者成王幼在襁
褓之中召公為太保周公為太傅太公為太師保保其
身體(鄭曰保謂安守之顔曰保安也)傅傅之德義(大戴之作其曰鄭曰傅猶敷也顔傅輔)
(也)師導之教訓(大戴訓作順傅鄭曰師傅之教大同也師上於訓道即受而述之書叙曰周)
(公為師召公為保相成王為左右也)此三公之職也(鄭曰今尚書說三公司馬司徒司空也尚)
(書及周禮說古文與此同故先儒論者多依此為說也)於是為置三少皆上大夫
也(鄭曰卿也謂之孤也)曰少保少傅少師是與太子宴者也(鄭曰記者)
(因成王幼稚周公居攝又以王少漸聖賢之訓長終封禪之美故據其成事同於太子而始末叙之取明殷周)
(之隆師友為先也顔曰宴謂安居)故迺孩提有識三公三少固明孝仁
禮義以導習之(大戴無迺有識三字之下有也字顔曰孩小兒也提謂提撕之)逐去
邪人不使見惡行於是皆選天下之端士孝悌博聞有
道德者以衞翼之使與太子居處出入(大戴皆作比下下無之字博聞)
(作閑博衞作輔使下有之字)故太子乃生而見正事聞正言行正道
(大戴無生而二字有目字)左右前後皆正人也(大戴左右下皆有視字人下無也字)夫
習與正人居之不能毋正猶生長於齊不能不齊言也
(大戴居下無之字毋作不正下有也字)習與不正人居之不能毋不正猶
生長於楚不能不楚言也故擇其所耆必先受業迺得
嘗之擇其所樂必先有習迺得為之(鄭曰恐其懈惰故以所味好而誘之)
孔子曰少成若天性(大戴無天字)習貫如自然(大戴如自然作之為常下)
(又有此殷周之所以長有常道也十一字也鄭曰言人性本或有所不能少教成之若天性自然周書曰習)
(之為常自血氣始顔曰貫亦習也)及太子少長知妃色(顔曰妃色妃匹之色)則入
于學(大戴作小學又引學禮一叚今見學制篇)及太子既冠成人免於保傅
之嚴則有記過之史(大戴記作司記顔曰有過則)徹膳之宰(大戴有有字徹)
(下有虧字宰下云太子有過史必書之史之義不得不書過不書過則死過書而宰徹去膳夫膳宰之義不得)
(不徹膳不徹膳則死)進善之旌(大戴旌作旍立鄭曰堯置之令進善者於旍下也)誹謗之
木(鄭曰堯設之使書政之愆失也)敢諫之鼓(鄭曰舜置之使諫者擊之以自聞也)瞽史誦
詩(顔曰瞽無目者也)工誦箴諫(大戴箴作正隨鄭曰工樂人也瞽官長誦謂其過誦詩以諷)
大夫進謀(大戴無此四字)士傳民語習與智長故切而不媿(大戴)
(媿作攘切鄭曰量知受業故雖勞能授也漢書作媿顔曰每被磋故無大過可耻媿之事朱子曰此文漢)
(書為是而顔說亦非其意但謂習聞規誨與智俱長故諫之雖切亦能受之而不媿恨也)化與心成
故中道若性(鄭曰觀心施化故變善如性也合朱子曰此言教化與心俱成故所為皆於道如)
(性自然也戴大戴下有是殷周所以長有道也九字又漢書大皆有三代之禮一段今見朝廷禮篇)夫
三代之所以長久者以其輔翼太子有此具也(大戴三代作殷)
(周之前者下無以字太作天下同又漢書大戴皆有及秦不然一段今刪去)天下之命懸於
太子太子之善在於早諭教與選左右(顔曰諭曉告也與猶及也)開
於道術知義理之指則教之力也(大戴力作功)若其服習積
貫則左右而已(大戴其作夫無而字)胡粤之人生而同聲嗜欲不
異及其長而成俗累數譯而不能相通行者有雖死而
不能相為者則教習然也(大戴粤作越俗下有也字累作參有雖作雖有死下無而)
(字者下無則字相鄭曰生而同聲及其長也重譯而曉之不能使言語通嗜欲不異至於成俗其所行雖有)
(死之可畏猶不能相為者皆習使之然也蘇林曰言其人之行不能易事相為處朱子曰行有雖死而不能)
(相為者鄭說誤蘇說是也承上文言習俗之殊終身不變雖至於死而不能相放傚猶老子言民至老死不相)
(往來也)故曰選左右早諭教最急夫教得而左右正(大戴再有)
(左右正三字)則太子正矣太子正而天下定矣(鄭曰孟子曰君正莫不正)
(也君正而國定也)書曰一人有慶兆民賴之此之謂也(漢書賈誼傳)
楚莊王使士亹傅太子箴(莊王楚君名旅也士亹楚大夫箴恭王名也)問
於申叔時(叔時楚賢大夫申公)叔時曰教之春秋而為之聳善而
抑惡焉以戒勸其心(以天時紀人事謂之春秋聳奬也抑貶也)教之世而為
之昭明德而廢幽昏焉(世謂先王之世系也昭顯也幽闇也昏亂也為之陳有明德者)
(世顯而闇亂者世廢也)以休懼其動(休嘉也動行也使之嘉顯而懼廢也)教之詩而
為之導廣顯德以耀明其志(導開也顯德謂若成湯文武周召僖公之屬諸詩所)
(美者也)教之禮使知上下之則教之樂以疏其穢而鎮其
浮(則法也疏滌也樂者所以移風易俗蕩滌人之邪穢也鎮重也浮輕也)教之令使訪物
官(令謂先王官法時令也訪議也物事也使議知百官之事業)教之語使明其德而
知先王之務用明德於民也(語治國之善語)教之故志使知廢
興者而戒懼焉(故志謂所記前世成敗之書)垂之訓典使知族類行
比義焉(訓典五帝之書族類謂若惇叙九族比義義之與比也)若是而不從(不見從也)
動而不悛(悛改也)則文詠物以行之(文文辭也詠風也謂以文辭風記事物以)
(動行之)求賢良以翼之(翼輔也)悛而不攝則身勤之(攝固也勤勤身)
(以勖勉之)多訓典刑以納之(刑法也)務慎惇篤以固之攝而不
徹(徹通也)則明施舍以導之忠(施己所欲原心舍過謂之忠恕)明久長以
導之信(有信然後可以長久)明度量以導之義(義宜也言度量所宜也)明等
級以導之禮(等級貴賤之品)明恭儉以導之孝(恭儉所以事親)明敬戒
以導之事(敬戒於事則無敗功)明慈愛以導之仁明昭利以導之
文(昭明也明利言利人及物)明除害以導之武(除害去暴亂也)明精意以導
之罰(明盡精意斷之以情)明正德以導之賞(正德謂不私於所愛)明齊肅以
耀之臨(齊壹也肅敬也耀明也臨臨事也)若是而不濟不可為也(濟成也謂)
(為師傅也國語楚語)司馬侯對晉悼公曰諸侯之為日在君
側(為行也)以其善行以其惡戒可謂德義矣公曰孰能對
曰羊舌肸習於春秋(肸叔向之名春秋紀人事之善惡而目以天時謂之春秋周史之法)
(也時孔子未作春秋)乃召叔嚮使傅太子彪(彪平公也晉語)
書數通禮二十
補
大司徒以鄉三物教萬民而賓興之三曰六藝禮樂射
御書數(詳見學制)保氏養國子以道乃教之六藝五曰六
書六曰九數(同上)八年出就外傅居宿於外學書計(外傅)
(教學之師也内則)上古結繩而治後世聖人易之以書契百
官以治萬民以察蓋取諸夬(明決之意繫辭傳)黃帝之史蒼
頡見鳥獸蹏迒之迹知分理之可相别異也初造書契
百工以乂萬品以察蒼頡之初作書蓋依類象形故謂
之文其後形聲相益即謂之字字者言孳乳而浸多也
著於竹帛謂之書書者如也以迄五帝三王之世改易
殊體封於泰山者七十有二代靡有同焉周禮八歲入
小學保氏教國子先以六書一曰指事指事者視而可
識察而可見上下是也二曰象形象形者畫成其物隨
體詰詘日月是也三曰形聲形聲者以事為名取譬相
成江河是也四曰會意會意者比類合意以見指撝武
信是也五曰轉註轉註者建類一首同意相受考老是
也六曰假借假借者本無其字依聲託事令長是也及
宣王太史籀著大篆十五篇與古文或異至孔子書六
經左丘明述春秋傳皆以古文厥意可得而說其後諸
侯力政不統於王惡禮樂之害己而皆去其典籍分為
七國田疇異疇車涂異軌律令異法衣冠異制言語異
聲文字異形秦始皇帝初兼天下丞相李斯乃奏同之
罷其不與秦文合者斯作蒼頡篇中車府令趙高作爰
歴篇太史令胡毋敬作博學篇皆取史籀大篆或頗省
改所謂小篆者也是時秦燒滅詩書滌除舊典大發隸
卒興役戍官獄職務繁初有隸書以趣約易而古文由
此絶矣(許慎說文解字序)小史掌邦國之志(鄭司農云志謂記也春秋傳所)
(謂周志國語所謂鄭書之屬是也史官主書故韓宣子聘於魯觀書太史氏春官)外史掌四
方之志(志記也謂若魯之春秋晉之乘楚之檮杌)掌三王五帝之書(楚靈王所謂三)
(墳五典)掌逹書名于四方(謂若堯典禹貢逹此名使知之或曰古曰名今曰字使四方知)
(書之文字得能讀之同上)大行人王之所以撫邦國諸侯者九
歲屬瞽史諭書名(書名書之字也古曰名聘禮曰百名以上秋官)非天子
不考文(文書名)今天下書同文(今子思自謂當時也中庸)韓宣子
來聘觀書於太史氏見易象與魯春秋曰周禮盡在魯
矣(易象上下經之象辭魯春秋史記之策書春秋遵周公之典以序事故曰周禮盡在魯矣)吾乃今
知周公之德與周之所以王也(易象春秋文王周公之制當此時儒道廢諸國)
(多闕唯魯備故宣子適魯而說之昭二年左氏傳)楚左史倚相是良史也是
能讀三墳五典八索九㐀(皆古書名氏昭十二年左傳)九數一方
田以御田疇界域二粟布以御交質變易三衰分以御
貴賤稟税四少廣以御積羃方圓五商功以御功程積
實六均輸以御遠近勞費七盈朒以御隠雜互見八方
程以御雜糅正負九勾股以御高深廣遠(九章算術)
禮書綱目卷六十八
