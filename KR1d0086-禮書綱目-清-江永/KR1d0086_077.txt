禮書綱目卷七十五婺源江永撰
禮樂記通禮二十八
補
大宗伯以天産作隂德以中禮防之以地産作陽德以
和樂防之(鄭司農云隂德謂男女之情天性生而自然者過時則奔隨先時則血氣未定聖人為制)
(其中令民三十而娶女二十而嫁以防其淫泆令無失德情性隠而不露故謂之隂德陽德謂分地科以致富)
(富者之失不驕奢則吝嗇故以和樂防之樂所以滌蕩邪穢道人之正性者也一說地産謂土地之性各異若)
(齊性舒緩楚性急悍則以和樂防其失令無失德樂所以移風易俗者也此皆露見於外故謂之陽德陽德隂)
(德不失其正則民和而物各得其理故曰以諧萬民以致百物玄謂天産者動物謂六牲之屬地産者植物謂)
(九穀之屬隂德隂氣在人者隂氣虚純之則劣故食動物作之使動過則傷性制中禮以節之陽德陽氣在人)
(者陽氣盈純之則躁故食植物作之使静過則傷性制和樂以節之如是然後隂陽平性情和而能育其類)
以禮樂合天地之化百物之産以事鬼神以諧萬民以
致百物(禮濟虚樂損益並行則四者乃得其和能生非類曰化生其種曰産春官)大司
徒以五禮防萬民之偽而教之中(禮所以節止民之侈偽使其行得中鄭司)
(農云五禮謂吉凶賓軍嘉)以六樂防萬民之情而教之和(禮所以蕩正民之情)
(思使其心應和也鄭司農云六樂謂雲門咸池大韶大夏大濩大武地官)人生而靜天
之性也感於物而動性之欲也(言性不見物則無欲)物至知知然
後好惡形焉(至來也知知每物來則又有知也言見物多則欲益衆形猶見也)好惡無
節於内知誘於外不能反躬天理滅矣(節法度也知猶欲也誘猶道也)
(引也躬猶已也理猶性也)夫物之感人無窮而人之好惡無節則是
物至而人化物也人化物也者滅天理而窮人欲者也
(窮人欲言無所不為)於是有悖逆詐偽之心有淫泆作亂之事是
故強者脅弱衆者暴寡知者詐愚勇者苦怯疾病不養
老幼孤獨不得其所此大亂之道也是故先王之制禮
樂人為之節(言為作法度以遏其欲)衰麻哭泣所以節喪紀也鐘
鼓干戚所以和安樂也昏姻冠笄所以别男女也射鄉
食饗所以正交接也(男二十而冠女許嫁而笄成人之禮射鄉大射鄉飲酒也)禮節
民心樂和民聲政以行之刑以防之禮樂刑政四達而
不悖則王道備矣樂者為同禮者為異同則相親異
則相敬(同謂協好惡也異謂别貴賤也)樂勝則流禮勝則離(流謂合行不敬也離)
(謂析居不和也)合情飾貌者禮樂之事也(欲其並行斌斌然)禮義立則
貴賤等矣樂文同則上下和矣好惡著則賢不肖别矣
刑禁暴爵舉賢則政均矣仁以愛之義以正之如此則
民治行矣(等階級也)樂由中出(和在心也)禮自外作(敬在貌也)樂由
中出故靜禮自外作故文(文猶動也)大樂必易大禮必簡(易簡)
(若於清廟大饗然)樂至則無怨禮至則不爭揖讓而治天下者
禮樂之謂也(至猶達也行也)暴民不作諸侯賓服兵革不試五
刑不用百姓無患天子不怒如此則樂達矣合父子之
親明長幼之序以敬四海之内天子如此則禮行矣(賓協)
(也試用也)大樂與天地同和大禮與天地同節(言順天地之氣與其)
(數)和故百物不失(不失其性)節故祀天祭地(成物有功報焉)明則有
禮樂(教人者)幽則有鬼神(助天地成物者也易曰是故知鬼神之情状與天地相似五帝)
(德說黃帝德曰死而民畏其神者百年春秋傳曰若敖氏之鬼然則聖人之精氣謂之神賢知之精氣謂之鬼)
如此則四海之内合敬同愛矣禮者殊事合敬者也樂
者異文合愛者也禮樂之情同故明王以相沿也(沿猶因述)
(也孔子曰殷因於夏禮所損益可知也周因於殷禮所損益可知也沿或作緣)故事與時並(舉事)
(在其時也禮器曰堯授舜舜授禹湯放桀武王伐紂時也)名與功偕(為名在其功也偕猶俱也堯作)
(大章舜作大韶禹作大夏湯作大濩武王作大武各因其得天下之功)故鐘鼓管磬羽籥
干戚樂之器也屈伸俯仰綴兆舒疾樂之文也簠簋俎
豆制度文章禮之器也升降上下周還裼襲禮之文也
(綴謂酇舞者之位也兆其外營域也)故知禮樂之情者能作識禮樂之文
者能述(述謂訓其義也)作者之謂聖述者之謂明明聖者述作
之謂也樂者天地之和也禮者天地之序也和故百
物皆化序故羣物皆别(化猶生也别謂形體異也)樂由天作禮以地
制(言法天地也)過制則亂過作則暴(過猶誤也暴失文武之意)明於天地
然後能興禮樂也論倫無患樂之情也欣喜勸愛樂之
官也(倫猶類也患害也官猶事也)中正無邪禮之質也莊敬恭順禮
之制也(質猶本也)若夫禮樂之施於金石越於聲音用於宗
廟社稷事乎山川鬼神則此所與民同也(言情官質制先王所專也)
王者功成作樂治定制禮(功成治定同時耳功主於王業治主於教民明堂位)
(說周公曰治天下六年朝諸侯于明堂制禮作樂)其功大者其樂備其治辯者
其禮具(辯徧也)干戚之舞非備樂也(樂以文德為備若咸池者孔子曰韶盡美)
(矣又盡善也謂武盡美矣未盡善也)孰亨而祀非達禮也(達具也郊特牲曰郊血太饗腥)
(三獻爓一獻孰至敬不饗味而貴氣臭也)五帝殊時不相沿樂三王異世不
相襲禮(言其有損益也)樂極則憂禮粗則偏矣(樂人之所好也害在淫侉禮人)
(之所勤也害在倦略)及夫敦樂而無憂禮備而不偏者其唯大聖
乎(敦厚也)天高地下萬物散殊而禮制行矣(禮為異也)流而
不息合同而化而樂興焉(樂為同也)春作夏長仁也秋歛冬
藏義也仁近於樂義近於禮(言樂法陽而生禮法隂而成)樂者敦和
率神而從天禮者别宜居鬼而從地(敦和樂貴同也率循也從順也别宜)
(禮尚異也)故聖人作樂以應天制禮以配地禮樂明備天地
官矣(官猶事也各得其事)天尊地卑君臣定矣卑高已陳貴賤
位矣動靜有常小大殊矣方以類聚物以羣分則性命
不同矣在天成象在地成形如此則禮者天地之别也
(卑高謂山澤也位矣尊卑之位象山澤也動靜隂陽用事小大萬物也大者常存小者隨陽出入方謂行蟲也)
(物謂殖生者也性之言生也命生之長短也象光耀也形體貌也)地氣上齊天氣下降
隂陽相摩天地相蕩鼓之以雷霆奮之以風雨動之以
四時煖之以日月而百化興焉如此則樂者天地之和
也(齊讀為躋躋升也摩猶迫也蕩猶動也奮迅也百化百物化生也)化不時則不生男
女無辨則亂升天地之情也(辨别也升成也樂失則害物禮失則亂人)及夫
禮樂之極乎天而蟠乎地行乎隂陽而通乎鬼神窮高
極遠而測深厚(極至也蟠猶委也高遠三辰也深厚山川也言禮樂之道上至于天下委于地)
(則其間無所不之)樂著大始而禮居成物(著之言處也大始百物之始生也)著
不息者天也著不動者地也(著猶明白也息猶休止也易曰天行徤君子以自強)
(不息)一動一靜者天地之間也(間謂百物也)故聖人曰禮樂云
(言禮樂之法天地也樂靜而禮動其並用事則亦天地之間爾)是故樂之隆非極音也
食饗之禮非致味也清廟之瑟朱絃而疏越壹唱而三
歎有遺音者矣大饗之禮尚玄酒而俎腥魚太羹不和
有遺味者矣是故先王之制禮樂也非以極口腹耳目
之欲也將以教民平好惡而反人道之正也夫豢豕
為酒非以為禍也而獄訟益繁則酒之流生禍也(以穀食犬)
(豕曰豢為作也言豢豕作酒本以享祀養賢而小人飲之善酗以致獄訟)是故先王因為酒
禮壹獻之禮賓主百拜終日飲酒而不得醉焉此先王
之所以備酒禍也(壹獻士飲酒之禮百拜以喻多)故酒食者所以合歡
也樂者所以象德也禮者所以綴淫也(綴猶止也)是故先王
有大事必有禮以哀之有大福必有禮以樂之哀樂之
分皆以禮終(大事謂死喪也)樂也者聖人之所樂也而可以善
民心其感人深其移風易俗故先王著其教焉(著猶立也謂立)
(司樂以下使教國子)樂也者施也禮也者報也(言樂出而不反而禮有往來也)
樂樂其所自生而禮反其所自始樂章德禮報情反始
也(自由也)樂也者情之不可變者也禮也者理之不可
易者也(理猶事也)樂統同禮辨異(統同同和合也辨異異尊卑也)禮樂之說
管乎人情矣(管猶包也)窮本知變樂之情也著誠去偽禮
之經也禮樂偩天地之情達神明之德降興上下之神
而凝是精粗之體領父子君臣之節(偩猶依象也降下也興猶出也凝成)
(也精粗謂萬物大小也領猶理治也)是故大人舉禮樂則天地將為昭焉
(言天地將為之昭然明矣)天地訢合隂陽相得煦嫗覆育萬物然後
草木茂區萌達羽翼奮角觡生蟄蟲昭蘇羽者嫗伏毛
者孕鬻胎生者不殰而卵生者不殈則樂之道歸焉耳
(訢讀為熹熹猶蒸也氣曰煦體曰嫗屈生曰區無䚡曰觡昭曉也蟄蟲以發出為曉更息曰蘇孕任也鬻生也)
(内敗曰殰殈裂也今齊人語有殈者也)樂者非謂黃鍾大吕弦歌干揚
也樂之末節也故童者舞之鋪筵席陳尊俎列籩豆以
升降為禮者禮之末節也故有司掌之(言禮樂之本由人君也禮本著)
(誠去偽樂本窮本知變)樂師辨乎聲詩故北面而弦宗祝辨乎宗
廟之禮故後尸商祝辨乎喪禮故後主人(辨猶别也正也弦謂鼔瑟)
(琴也後尸居後贊禮儀此言知本者尊知末者卑)是故德成而上藝成而下行
成而先事成而後(德三德也行三行也藝才技也先謂位在上也後謂位在下也)是故
先王有上有下有先有後然後可以有制於天下也(言尊)
(卑備乃可制作以為治法)君子曰禮樂不可斯須去身致樂以治
心則易直子諒之心油然生矣易直子諒之心生則樂
樂則安安則久久則天天則神天則不言而信神則不
怒而威致樂以治心者也(致猶深審也子讀如不子之子油然新生好貌也善心生)
(則寡於利欲寡於利欲則樂矣樂由中出故治心神朱子曰韓詩外傳子諒作慈良近是天謂禮性自然謂)
(神妙不測)致禮以治躬則莊敬莊敬則嚴威(躬身也禮自外作故治身)心
中斯須不和不樂而鄙詐之心入之矣(鄙詐入之謂利欲生)外貌
斯須不莊不敬而易慢之心入之矣(易輕易也)故樂也者動
於内者也禮也者動於外者也樂極和禮極順内和而
外順則民瞻其顔色而弗與爭也望其容貌而民不生
易慢焉故德輝動於内而民莫不承聽理發諸外而民
莫不承順(德輝顔色潤澤也理容貌之進止也)故曰致禮樂之道舉而錯
之天下無難矣樂也者動於内者也禮也者動於外
者也故禮主其減樂主其盈(禮主其減人所倦也樂主其盈人所欲也)禮減
而進以進為文樂盈而反以反為文(進謂自勉強也反謂自抑止也文猶)
(美也善也)禮減而不進則銷樂盈而不反則放故禮有報而
樂有反(放淫於聲樂不能止也報讀曰褒猶進也)禮得其報則樂樂得其反
則安(得謂曉其義知其吉凶之歸)禮之報樂之反其義一也(俱趨立於中不)
(銷不放也並樂記)禮也者反其所自生(自由也制禮者本已所由得民心也)樂
也者樂其所自成(作樂緣民所樂於已之功舜之民樂其紹堯而作大韶湯武之民樂其濩)
(伐而作濩武)是故先王之制禮也以節事(動反本也)修樂以道志
(勸之善也)故觀其禮樂而治亂可知也(國亂禮慢而樂淫也)蘧伯玉曰
君子之人達(觀其禮樂則知治亂也蘧伯玉衞大夫也名瑗)故觀其器而知其
工之巧觀其發而知其人之知(禮樂亦猶是也)故曰君子慎其
所以與人者(將以是觀禮器)孔子曰移風易俗莫善於樂
安上治民莫善於禮(孝經)子曰先進於禮樂野人也後
進於禮樂君子也(先進後進猶言前輩後輩野人謂郊外之民君子謂賢士大夫也程子曰)
(先進於禮樂文質得宜今反謂之質樸而以為野人後進之於禮樂文過其質今反謂之彬彬而以為君子蓋)
(周末文勝故時人之言如此不自知其過於文也)如用之則吾從先進(用之謂用禮樂)
(孔子既述時人之言又自言其如此蓋欲損過以就中也論語)子曰禮云禮云玉
帛云乎哉樂云樂云鐘鼔云乎哉(敬而將之以玉帛則為禮和而發之以鐘)
(鼔則為樂遺其本而專事其末則豈禮樂之謂哉蓄程子曰禮只是一箇序樂只是一箇和只此兩字含多)
(少義理天下無一物無禮樂且如置此兩椅一不正便是無序無序便乖乖便不和又如盜賊至為不道然亦)
(有禮樂蓋必有總屬必相聽順乃能為盜不然則叛亂無統不能一日相聚而為盜也禮樂無處無之學者要)
(須識得同上)子曰人而不仁如禮何人而不仁如樂何(游氏)
(曰人而不仁則人心亡矣其如禮樂何哉言雖欲用之而禮樂不為之用也程子曰仁者天下之正理失正)
(理則無序而不和李氏曰禮樂待人而後行苟非其人則雖玉帛交錯鐘鼓鏗鏘亦將如之何哉然記者序此)
(於八佾雍徹之後疑其為僭禮樂者發也同上)子曰禮也者理也樂也者
節也君子無理不動無節不作不能詩於禮繆不能樂
於禮素薄於德於禮虚(繆誤也素猶質也歌詩所以通禮意也作樂所以同成禮文也)
(崇德所以實禮行也王制曰樂正崇四術立四教順先王詩書禮樂以造士春秋教以禮樂冬夏教以詩書王)
(大子王子羣后之大子卿大夫元士之適子國之俊選皆造焉則古之人皆知諸侯之禮樂仲尼燕居)
子張問政子曰君子明於禮樂舉而錯之而已(言禮樂足以為)
(政也錯猶施行也)子張復問子曰師爾以為必鋪几筵升降酌
獻酬酢然後謂之禮乎爾以為必行綴兆興羽籥作鐘
鼓然後謂之樂乎言而履之禮也行而樂之樂也君子
力此二者以南面而立夫是以天下太平也諸侯朝萬
物服體而百官莫敢不承事矣禮之所興衆之所治也
禮之所廢衆之所亂也目巧之室則有奥阼席則有上
下車則有左右行則有隨立則有序古之義也室而無
奥阼則亂於堂室也席而無上下則亂於席上也車而
無左右則亂於車也行而無隨則亂於塗也立而無序
則亂於位也昔聖帝明王諸侯辨貴賤長幼遠近男女
外内莫敢相踰越皆由此塗出也(服體體服也謂萬物之符長皆來為瑞應)
(也衆之所治衆之所以治也衆之所亂衆之所以亂也目巧謂但用巧目善意作室不由法度猶有奥阼賓主)
(之處也自目巧以下古今常事不可廢改也同上)大史公曰夫禮由外入樂
自内出故君子不可須臾離禮須臾離禮則暴慢之行
窮外不可須臾離樂須臾離樂則姦邪之行窮内(史記)
禮書綱目卷七十五
