禮書綱目卷三十八婺源江永撰
宗廟吉禮五
補
君子將營宫室宗廟為先廏庫為次居室為後(重先祖及國之)
(用禮曲)匠人營國左祖右社(祖宗廟)夏后氏世室(世室者宗廟也)
殷人重屋(重屋者王宫正堂若大寢也)周人明堂(明堂者明政教之堂此三者或舉宗)
(廟或舉王寢或舉明堂互言之以明其同制考工記詳見通禮名器下)小宗伯掌建國
之神位右社稷左宗廟(詳見祭通禮神位章)天子不卜處大廟
(卜可建國之處吉則宫廟吉可知表記已上四條論營建宗廟)小宗伯辨廟祧之
昭穆(祧遷主所藏之廟自始祖之後父曰昭子曰穆春官)天子七廟三昭三
穆與大祖之廟而七(此周制七者大祖及文王武王之祧與親廟四大祖后稷殷則六廟)
(契及湯與二昭二穆夏則五廟無大祖禹與二昭二穆而已)諸侯五廟二昭二穆與
大祖之廟而五(大祖始封之君王者之後不為始封之君廟)大夫三廟一昭
一穆與大祖之廟而三(大祖别子始爵者大傳曰别子為祖謂此雖非别子始爵者亦)
(然)士一廟(謂諸侯之中士下士名曰官師者上士二廟)庶人祭於寢(寢適寢也王)
(制)天下有王分地建國置都立邑設廟祧壇墠而祭
之乃為親疏多少之數是故王立七廟一壇一墠曰考
廟曰王考廟曰皇考廟曰顯考廟曰祖考廟皆月祭之
遠廟為祧有二祧享嘗乃止去祧為壇去壇為墠壇墠
有禱焉祭之無禱乃止去墠曰鬼諸侯立五廟一壇一
墠曰考廟曰王考廟曰皇考廟皆月祭之顯考廟祖考
廟享嘗乃止去祖為壇去壇為墠壇墠有禱焉祭之無
禱乃止去壇為鬼大夫立三廟二壇曰考廟曰王考廟
曰皇考廟享嘗乃止顯考祖考無廟有禱焉為壇祭之
去壇為鬼適士二廟一壇曰考廟曰王考廟享嘗乃止
顯考無廟有禱焉為壇祭之去壇為鬼官師一廟曰考
廟王考無廟而祭之去王考為鬼庶士庶人無廟死曰
鬼(建國封諸侯也置都立邑為卿大夫之采地及賜士有功者之地廟之言貌也宗廟者先祖之尊貌也祧)
(之言超也超上去意也封土曰壇土地曰墠書曰三壇用墠王皇皆君也顯明也祖始也名先人以君明始者)
(所以尊本之意也天子遷廟之主以昭穆合藏於二祧之中諸侯無祧藏於祖考之廟中聘禮曰不腆先君之)
(祧是謂始祖廟也享嘗謂四時之祭天子諸侯為壇墠所禱謂後遷在祧者也既事則反其主於祧鬼亦在祧)
(顧遠之於無事祫乃祭之爾春秋文二年秋大事於大廟傳曰毁廟之主陳於大祖未毁廟之主皆升合食於)
(大祖是也魯煬公者伯禽之子也至昭公定公久已為鬼而季氏禱之而立其宫則鬼之主在祧明矣唯天子)
(諸侯有主禘祫大夫有祖考者亦鬼其百世不禘祫無主爾其無祖考者庶士以下鬼其考王考官師鬼其皇)
(考大夫適士鬼其顯考而已大夫祖考謂别子也凡鬼者薦而不祭王制曰大夫士有田則祭無田則薦適士)
(上士也官師中士下士庶士府史之屬此適士云顯考無廟非也當為皇考字之誤祭法已上三條論立)
(廟昭穆之制多少之數)山節藻梲復廟重檐刮楹達鄉反坫出
尊崇坫康圭疏屏天子之廟飾也(山節刻欂盧為山也藻梲畫侏儒柱為藻)
(文也復廟重屋也重檐重承壁材也刮刮摩也鄉牖屬謂夾戶窗也每室八窗為四達反坫反爵之坫也出尊)
(當尊南也唯兩君為好既獻反爵於其上禮君尊於兩楹之間崇高也康讀為亢龍之亢又為高坫亢所受圭)
(奠於上焉屏謂之樹今浮思也刻之為雲氣蟲獸如今闕上為之矣明堂位)廟門容大扃
七个(大扃牛鼎之扃長三尺每扃為一个七个二丈一尺)闈門容小扃參个(廟中之門)
(曰闈小扃膷鼎之扃長二尺參个六尺考工記匠人)閍謂之門(詩曰祝祭于祊)廟中
路謂之唐(詩曰中唐有甓)堂途謂之陳(堂下至門徑也)室有東西廂曰
廟(夾室前堂)無東西廂有室曰寢(但有大寢爾雅)寢不踰廟(王制)
(論已上四條廟中制度)守祧奄八人(遠廟為祧周為文王武王廟遷主藏焉奄如今之宦)
(者天子七廟三昭三穆)掌守先王先公之廟祧(詳見下守藏章)若將祭祀
其廟則有司脩除之其祧則守祧黝堊之(廟祭此廟也祧祭遷主有)
(司宗伯也脩除黝堊互言之有司恒主脩除守祧恒主黝堊鄭司農云黝讀為幽黑也堊白也爾雅曰地謂之)
(黝牆謂之堊春官)隷僕掌五寢之掃除糞洒之事(五寢五廟之寢也周)
(天子七廟唯祧無寢詩云寢廟繹繹相連貌也前曰廟後曰寢氾埽曰埽埽席前曰拚洒灑也鄭司農云洒當)
(為灑玄謂論語曰子夏之門人當洒掃應對)祭祀脩寢(於廟祭寢或有事焉月令凡新物先薦寢)
(廟官夏)仲春寢廟畢備(畢猶皆也凡廟前曰廟後曰寢月令已上三條論修廟)
國君下齊牛式宗廟(疏曰案齊右職凡有牲事則前馬注引曲禮曰國君下宗廟式)
(齊牛鄭注周官與此文異者熊氏云此文誤當以周禮注為正曲禮)太子過廟則趨
(過闕則下望廟則趨宗大戴禮此二條恭敬廟)公若有出疆之政(謂朝覲會同也)
庶子以公族之無事者守於公宫正室守太廟(正室適子也大)
(廟大祖之廟)諸父守貴宫貴室(謂守路寢)諸子諸孫守下宫下室
(下宫親廟也下室燕寢或言宫或言廟通異語文王世子此條守宗廟)有焚其先人
之室則三日哭(謂人燒其宗廟哭者哀精神之有虧傷)故曰新宫火亦三
日哭(火人火也新宫火在魯成三年檀弓此條廟災)
右廟制周公作大邑成周於土中乃位五宫太
廟宗宫考宫路寢明堂(五宫宫府寺也太廟后稷二宫祖考廟也路寢王所)
(居也明堂在國南者也)咸有四阿反坫重亢重郎常累復格
升藻梲設移旅楹憃常畫(咸皆也廟四下曰阿反坫外向室也重亢累棟)
(也重郎累屋也常累系也復格累之櫺也升藻梲畫梁柱也承屋曰移旅列也憃謂藻升之飾也言)
(皆畫列柱為之也)内階玄階堤唐山廧(以黑石為階唐中庭道堤謂為高之)
(也山廧謂畫山雲汲冢周書)孔子適周歷郊社之所考明堂
之則察廟朝之度於是喟然曰吾乃今知周公之
聖與周之所以王也(家語)衞莊公改舊制變宗廟
易朝市高子睪問於孔子曰周禮繹祭於祊祊在
廟門之西前朝而後市今衞君更之如之何孔子
曰繹之於庫門内祊之於東方市朝於西方失之
矣(同上)大廟天子明堂(言廟如天子之制也明堂位)子貢觀
於魯廟之北堂出而問孔子曰鄉者賜觀於太
廟之北堂吾亦未輟還復瞻被九蓋皆繼彼有
說邪匠過絶邪(北堂神主所在也輟止也九當為北被當為彼傳寫誤耳蓋音盍戶)
(扇也繼謂其材木斷絶相接繼也子貢問北盍語皆繼續彼有說邪匠過誤而遂絶之也按家)
(作還瞻北盍皆繼焉彼有說邪匠過之也注觀北面之盍皆斷絶也)孔子曰太廟之
堂亦嘗有說(言舊曾說今則無也)官致良工因麗節文(致極也官)
(致良工謂初造太廟之時官極其良工良工則因隨其木之美麗節文而裁制之所以斷絶家語作)
(官致良工之匠匠致良材盡其功巧盖貴文也)非無良材也蓋曰貴文也
(非無良材大木不斷絶者蓋所以貴文飾也此盖明夫子之博識也荀子)魯公之
廟文世室也武公之廟武世室也(此二廟象周有文王武王之廟)
(也世室者不毁之名也魯公伯禽也武公伯禽之玄孫也名敖明堂位)文公十三
年大室屋壞(大廟之室)書不共也(簡慢宗廟使至傾頽故書以見臣子不共)
(左春秋氏傳)世室屋壞世室魯公之廟也(魯公周公子伯禽)
周公稱大廟魯公稱世室羣公稱宫(少差異其下者所以上尊)
(周公)此魯公之廟也曷為謂之世室世室猶世室也
世世不毁也(魯公始封之君故不毁也)周公何以稱大廟于魯
(據魯公始封也)封魯公以為周公也(為周公故語在下公羊傳)大
室屋壞者有壞道也譏不脩也大室猶世室也(世世)
(有是室故言世室)周公曰大廟(爾雅曰室有東西廂曰廟)伯禽曰大室
羣公曰宫(爾雅曰宫謂之室室謂之宫然則其實一也盖尊伯禽而異其名)禮宗
廟之事君親割(割牲)夫人親舂(舂粢盛也)敬之至也為社
稷之主而先君之廟壞極稱之志不敬也(極稱言屋壞不)
(復依違其文穀梁傳)莊公二十三年秋丹桓宫楹(桓公廟也)
(楹柱也)二十四年春王三月刻桓宫桷(刻鏤也桷椽也將逆夫人)
(故為盛飾)皆非禮也(并非丹楹故言皆)御孫諫曰臣聞之儉德
之共也侈惡之大也(御孫魯大夫)先君有共德而君納
諸大惡無乃不可乎(以不丹楹刻桷為共左氏傳)天子諸侯
黝堊(黝堊黑色)大夫蒼士黈(黈黃色)丹楹非禮也天子之
桷斲之礱之加密石焉(以細石磨之)諸侯之桷斲之礱
之大夫斲之士斲本刻桷非正也(非正謂刻桷丹楹也穀梁傳)
成公六年二月辛巳立武宫(魯人自鞌之功至今無患故築武軍)
(又作先君武公宫以告成事欲以示後世)季文子以鞌之功立武宫非
禮也(宣十二年潘黨勸楚子立武軍楚子答以武有七德非己所堪其為先君宫告成事而已)
(今魯倚晉之功又非霸主而立武宫故譏之左氏傳)武宫者何武公之
宫也(在春秋前)立者不宜立也立武宫非禮也(禮天子諸侯立)
(五廟受命始封之君立一廟至於子孫過高祖不得復立廟周家祖有功宗有德立后稷文武廟至)
(於子孫自高祖已下而七廟天子卿大夫三廟元士二廟諸侯之卿大夫比元士二廟諸侯之士一)
(廟立武宫者盖時衰多廢人事而好求福於鬼神故重而書之臧孫許伐齊有功故立武宫公羊)
(傳)立武宫立者不宜立也(舊說曰武公之宫廟毁已久矣故傳曰不)
(宜立也禮記明堂位曰魯公之廟文世室也武公之廟武世室也言世室則不毁也則義與此違)
(穀梁傳)定公元年立煬宫(煬公伯禽子也其廟已毁季氏禱之而立其宫)
(書以譏之)昭公出故季平子禱于煬公九月立煬宫(平子)
(逐公懼而請禱於煬宫昭公死於外自以為獲福故立其宫左氏傳)煬宫者何
煬公之宫也(春秋前煬公也)立者不宜立也立煬宫非禮
也(公羊傳)立煬宫立者不宜立者也(煬宫伯禽子廟毁已久)
(穀梁傳)成公三年二月甲子新宫災三日哭(杜曰三年)
(喪畢宣公神主新入廟故謂之新宫書三日哭善得禮宗廟親之神靈所馮居而遇災故哀而哭之)
(秋春)宣公之宫也(以無新宫知宣公之宫廟)曷為謂之新宫不
忍言也(親之精神所依而災孝子隠痛不忍正言也謂之新宫者因新入宫易其西北角示)
(昭穆相繼代有斲改更也)其言三日哭何(據桓僖宫災不言三日哭)廟災三
日哭禮也(善得禮痛傷鬼神無所依歸故君臣素縞哭之公羊傳)新宫者
禰宫也三日哭哀也其哀禮也(宫廟親之神靈所馮居而遇災故以)
(哀哭為禮)迫近不敢稱諡恭也(迫近言親禰也桓僖遠祖則稱諡)其辭
恭且哀以成公為無譏矣(穀梁傳)哀公三年桓宫
僖宫災孔子在陳聞火曰其桓僖乎(言桓僖親盡而廟不毁宜)
(為天所災不左氏傳焉家語孔子曰禮祖有功而宗有德故毁其廟今桓僖之親盡矣又功德)
(不足以存其廟而魯不毁是以天災加之)此皆毁廟也其言災何復
立也曷為不言其復立春秋見者不復見也(公羊傳)
凡邑有宗廟先君之主曰都無曰邑(周禮四縣為都四井)
(為邑然宗廟所在則雖邑曰都尊之也莊二十八年左氏傳)諸侯不敢祖天
子大夫不敢祖諸侯而公廟之設於私家非禮也
由三桓始也(言仲孫叔孫季孫氏皆立桓公廟魯以周公之故立文王廟三家見而僭)
(焉牲郊特)衞將軍文子將立三軍之廟於其家使
子羔訪於孔子孔子曰公廟設於私家非古禮之
所及吾弗知(家語)震夷伯之廟夷伯魯大夫也因
此以見天子至于士皆有廟(明夷伯之廟過制故因此以言禮)天
子七廟諸侯五大夫三士二故德厚者流光德薄
者流卑(雍曰德厚者位尊道隆者爵重故天子遠及七世士祭祖而已)是以貴始
德之本也始封必為祖(若契為殷祖棄為周祖穀梁傳)子大
叔之廟在道南其寢在道北(昭十八年左氏傳)
大司樂乃奏夷則歌小吕舞大濩以享先妣(先妣姜嫄也姜嫄履)
(大人跡感神靈而生后稷是周之先母也周立廟祀后稷為始祖姜嫄無所祀是以特立廟而祭之謂之閟宫)
(閟神之舞詳見祭物樂章)
右妣廟
有虞氏祖顓頊而宗堯夏后氏祖顓頊而宗禹殷人祖
契而宗湯周人祖文王而宗武王(詳見祭法)
右祖宗正月上日受終于文祖(文祖者堯始祖之廟舜典)
正月朔旦受命于神宗(神宗堯廟也大禹謨)伊尹曰
七世之廟可以觀德(天子七廟三昭三穆與太祖之廟七七廟親盡則遷必有)
(德之主則不祧毁故曰七世之廟可以觀德咸有一德)子羔問曰祭典云
昔者有虞氏祖顓頊而宗堯夏后氏亦祖顓頊而
宗禹殷人祖契而宗湯周人祖文王而宗武王此
四祖四宗或乃異代或其考祖之有功德其廟可
也若有虞宗堯夏祖顓頊皆異代之有功德者也
亦可以存其廟乎孔子曰善如汝所問也如殷周
之祖宗其廟可以不毁其他祖宗者功德不殊雖
在殊代亦可以無疑矣詩云蔽芾甘棠勿翦勿伐
召伯所憩周人之於召公也愛其人猶敬其所舍
之樹况祖宗其功德而可以不尊奉其廟乎(家語)
魯公之廟文世室也武公之廟武世室也(詳見上章)
宋祖帝乙鄭祖厲王猶上祖也(詳見下章)
措之廟立之主曰帝(同之天神春秋傳曰凡君卒哭而祔祔而作主曲禮)
右廟主葬僖公緩作主非禮也凡君薨卒哭而
祔祔而作主特祀於主烝嘗禘於廟(詳見凶禮喪大記下作主)
(章)文公二年春王二月丁丑作僖公主書不時
也(同上)作僖公主者何為僖公作主也主者曷用
虞主用桑練主用栗用栗者藏主也作僖公主何
以書譏不時也其不時奈何欲久喪而後不能也
(同上)立主喪主於虞吉主於練作僖公主譏其後
也作主壞廟有時日於練焉壞廟壞廟之道易檐
可也改塗可也(同上)曾子問曰喪有二孤廟有二
主禮與(怪時有之)孔子曰天無二日土無二王嘗禘郊
社尊無二上未知其為禮也(尊喻卑也神雖多猶一一祭之)昔者
齊桓公亟舉兵作偽主以行及反藏諸祖廟廟有
二主自桓公始也(偽有假也舉兵以遷廟主行無則主命為假主非也曾子問)
曾子問曰古者師行必以遷廟主行乎孔子曰
天子巡守以遷廟主行載于齊車言必有尊也今
也取七廟之主以行則失之矣(齊車金路)當七廟五廟
無虚主虚主者唯天子崩諸侯薨與去其國與祫
祭於祖為無主耳吾聞諸老耼曰天子崩國君薨
則祝取羣廟之主而藏諸祖廟禮也卒哭成事而
后主各反其廟(老耼古夀考者之號也與孔子同時藏諸主於祖廟象有凶事者聚)
(也卒哭成事先祔之祭名也)君去其國大宰取羣廟之主以從
(鬼神依人者也)祫祭於祖則祝迎四廟之主(祝接神者也)主出
廟入廟必蹕(蹕止行也)老耼云(同上)文公二年八月丁
夘大事於大廟躋僖公(大事禘也躋升也僖公閔公庶兄繼閔而立廟坐宜)
(次閔下今升在閔上故書而譏之時未應吉禘而於大廟行之其譏已明徒以逆祀故特大其事異)
(其文)逆祀也(僖是閔兄不得為父子嘗為臣位應在下今居閔上故曰逆祀)於是夏
父弗忌為宗伯(宗伯掌宗廟昭穆之禮)尊僖公且明見曰吾
見新鬼大故鬼小(新鬼僖公既為兄死時年又長故鬼閔公死時年少弗忌明言)
(其所見)先大後小順也躋聖賢明也(又以僖公為聖賢)明順
禮也君子以為失禮禮無不順祀國之大事也而
逆之可謂禮乎子雖齊聖不先父食久矣(齊肅也臣繼君)
(猶子繼父)故禹不先鯀湯不先契(鯀禹父契湯十三世祖)文武不
先不窋(不窋后稷子)宋祖帝乙鄭祖厲王猶上祖也(帝乙)
(微子父厲王鄭桓公父二國不以帝乙厲王不肖而猶尊尚之)是以魯頌曰春秋
匪懈享祀不忒皇皇后帝皇祖后稷(忒差也皇皇美也后帝天)
(也詩頌僖公郊祭上天配以后稷)君子曰禮謂其后稷親而先帝
也(先稱帝也)詩曰問我諸姑遂及伯姊(詩邶風也衛女思歸而不得故)
(願至問於姑姊)君子曰禮謂其姊親而先姑也(僖親文公父夏父弗)
(忌從阿時君先其所親故傳以此二詩深責其意)仲尼曰臧文仲其不仁
者三不知者三下展禽(展禽柳下惠也文仲知柳下惠之賢而使在下位非己欲)
(立而立人之道)廢六關(塞關陽關之屬凡六關所以禁絶末遊而廢之)妾織蒲三
不仁也(家人販席言其與民争利)作虚器(謂居蔡山節藻梲也有其器而無其位故)
(曰虚)縱逆祀(聽夏公躋僖公)祀爰居三不知也(海鳥曰爰居止于魯東門)
(外文公以為神命國人祀之左氏傳)夏父弗忌為宗(弗忌魯大夫夏父展)
(之後也宗宗伯掌國祭祀之禮)烝將躋僖公(躋升也賈侍中云烝進也謂夏父弗忌進)
(言於公將升僖公於閔公上也唐尚書云烝祭也昭謂此魯文公三年喪畢祫祭先君於太廟升羣)
(廟之主序昭穆之時也經曰八月丁夘大事於大廟躋僖公是也僖閔之兄繼閔而立凡祭秋曰嘗)
(冬曰烝此八月而言烝用烝禮也凡四時之祭烝為備傳曰大事者祫祭也毁廟之主陳于太祖未)
(毁廟之主皆升合食于太祖躋僖公逆祀也逆祀者先禰而後祖也)宗有司曰非昭
穆(宗有司宗官司事臣也非昭穆謂非昭穆之次也父為昭子為穆僖為閔臣臣子一例而升閔)
(上故曰非昭穆也)曰我為宗伯明者為昭其次為穆何常
之有(明言僖有明德當為昭閔次之當為穆也)有司曰夫宗廟之有昭
穆也以次世之長幼而等胄之親疎也(長幼先後也等齊也)
(胄裔也)夫祀昭孝也(昭明也明孝道也)各致齊敬於其皇祖
昭孝之至也(皇大也)故工史書世(工瞽師官也史太史也世世次先後)
(也工誦其德史書其言)宗祝書昭穆(宗宗伯祝太祝也宗掌其禮祝掌其位)猶
恐其踰也今將先明而後祖(以僖為明而升之是先禰而後祖)自
玄王以及主癸莫若湯(玄王契也主癸湯父也)自稷以至王
季莫若文武(稷棄也王季文王父)商周之烝也未嘗躋湯與
文武為不踰也(不使相踰)魯未若商周而改其常無乃
不可乎弗聽遂躋之展禽曰夏父弗忌必有殃夫
宗有司之言順矣僖又未有明焉(未有明德)犯順不祥
以逆訓民亦不祥易神之班亦不祥不明而躋之
亦不祥犯鬼道二(二易神之班躋不明也)犯人道二(犯順以逆訓民)
(也)能無殃乎(魯語)躋者何升也何言乎升僖公(據禘)
(于太廟不道所升)譏何譏爾逆祀也其逆祀奈何先禰而
後祖也(升謂西上禮昭穆指父子近取法春秋惠公與莊公當同南面西上隠桓與閔僖公)
(亦當同北面西上繼閔者在下文公緣僖公於閔公為庶兄置僖公於閔公上失先後之義故譏之)
(傳曰後祖者僖公以臣繼閔公猶子繼父故閔公於文公亦猶祖也自先君言之隠桓及閔僖各當)
(為兄弟顧有貴賤耳自繼代言之有父子君臣之道此恩義逆順各有所施也不言吉祫者就不三)
(年不復譏略為下張本公羊傳)躋升也先親而後祖也逆祀
也(舊說僖公閔公庶兄故文公升僖公之主於閔公之上耳僖公雖長已為臣矣閔公雖小已為)
(若矣臣不可以先君猶子不可以先父故以昭穆父子為喻甯曰即之於傳則無以知其然若引左)
(氏以釋此傳則義雖有似而於文不辨高宗殷之賢王猶祭豐於禰以致雉雊之變然後率修常禮)
(文公顛倒祖考固不足多怪矣親謂僖祖謂莊)逆祀則是無昭穆也無昭
穆則是無祖也無祖則無天也故曰文無天無天
者是無天而行也(祖人之始也人之所仰天也)君子不以親親
害尊尊此春秋之義也(尊卑有序不可亂也穀梁傳)孔子曰
臧文仲安知禮夏父弗綦逆祀而弗止也(文仲魯公子彄)
(之曾孫臧孫辰也莊文之間為大夫於時為賢是以非之不正禮也文二年八月丁夘大事于大廟)
(躋僖公始逆祀是夏父弗綦為宗人之為也禮器)定公八年從祀先公
(從順也先公閔公僖公也將正二公之位次所順非一親盡故通言先公)陽虎欲去三
桓冬十月順祀先公而祈焉(將作大事故以順祀取媚)辛夘禘
于僖公(辛夘十月二日不於大廟者順祀之義當退僖公懼於僖神故於僖廟行順祀左)
(氏傳)從祀者何順祀也(復文公之逆祀)文公逆祀去者三
人(諫不從而去之)定公順祀叛者五人(諫不以禮而去曰叛去與叛皆不言)
(者微也不書禘者後祫亦順非獨禘也言祀者無已長久之辭不言僖公者閔公亦得其順公羊)
(傳)從祀先公貴復正也(文公逆祀今還順穀梁傳)僖公
八年秋七月禘于大廟用致夫人(禘三年大祭之名大廟周公廟)
(致者致新死之主於廟而列之昭穆夫人淫而與殺不薨於寢於禮不應致故僖公疑其禮歷三禘)
(今果行之嫌異常故書之)禘而致哀姜焉非禮也凡夫人不薨
於寢不殯於廟不赴於同不祔於姑則弗致也(寢小)
(寢同同盟將葬又不以殯過廟據經哀姜薨葬之文則為殯廟赴同祔姑今當以不薨於寢不得致)
(也傳左氏)鄭火使祝史徙主祏於周廟告于先君
(祏廟主石函周廟厲王廟也有火災故合羣主於祖廟易救護昭十八年左氏傳)衛孔
悝出奔宋使貳車反祏於西圃(使副車還取廟主西圃孔氏廟所在)
(祏藏主石函傳哀十六年左氏)
守祧掌守先王先公之廟祧其遺衣服藏焉(廟謂大祖之廟及三)
(昭三穆遷主所藏曰祧先公之遷主藏于后稷之廟先王之遷主藏于文武之廟遺衣服大斂之餘也故書祧)
(作濯鄭司農濯讀為祧此王者之宫而有先公謂大王以前為諸侯)若將祭祀則各以其
服授尸(尸當服卒者之上服以象生時)既祭則藏其隋與其服(鄭司農云隋謂)
(神前所沃灌器名玄謂隋尸所祭肺脊黍稷之屬藏之以依神)天府掌祖廟之守藏
與其禁令(祖廟始祖后稷之廟其寳物世傳守之若魯寳玉大弓者)凡國之玉鎮大
寳器藏焉若有大祭大喪則出而陳之既事藏之(玉鎮大寳)
(器玉瑞玉器之美者禘祫及大喪陳之以華國也故書鎮作瑱鄭司農云瑱讀為鎮)上春釁寳鎮
及寳器(上春孟春也釁謂殺牲以血血之鄭司農云釁讀為徽或曰釁鼔之釁)若遷寳則
奉之(奉猶送也並春官)
右守藏孔子適周觀乎眀堂覩四門墉有堯舜
之容桀紂之象而各有善惡之狀興廢之誡焉又
有周公相成王抱之負斧扆南面以朝諸侯之圖
焉遂入大祖后稷之廟廟堂右階之前有金人焉
三緘其口而銘其背曰古之慎言人也(家語)桓公
二年三月公會齊侯陳侯鄭伯于稷以成宋亂(成平)
(也宋有弑君之亂故為會欲以平之稷宋地)夏四月取郜大鼎于宋戊
申納于大廟非禮也(宋以鼎賂公大廟周公廟也始欲平宋之亂終于受賂故)
(備書之)臧哀伯諫曰(臧哀伯魯大夫僖伯之子)君人者將昭德塞
違以臨照百官猶懼或失之故昭令德以示子孫
今滅德立違(謂立華督違命之臣)而寘其賂器於大廟以明
示百官百官象之其又何誅焉國家之敗由官邪
也官之失德寵賂章也郜鼎在廟章孰甚焉公不
聽(春秋左氏傳)桓内弑其君外成人之亂受賂而退
以事其祖非禮也其道以周公為弗受也(穀梁傳)
孔子觀於魯桓公之廟有欹器焉夫子問於守廟
者曰此謂何器對曰此盖為宥坐之器孔子曰吾
聞宥坐之器虚則欹中則正滿則覆明君以為至
誡故常置之於坐側(家語)齊侯滅萊獻萊宗器于
襄宫(襄宫齊襄公廟襄六年左氏傳)
禮書綱目卷三十八
