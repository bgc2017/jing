禮書綱目卷七十六婺源江永撰
曲禮曲禮一
曲禮曰毋不敬(禮主於敬見疏曰云曲禮曰是引儀禮正經今不者或在三千散亡之中也)
儼若思(儼矜莊貌人之坐思貌必儼然)安定辭(審言語也易曰言語者君子之樞機疏曰鄭)
(氏注云樞謂戶樞機謂弩牙戶樞之發或明或闇弩牙之發或中或否以喻君子之言或榮或辱)安民
哉(此上三句可以安民說曲禮者美之云耳又或問敬程子曰主一之謂敬問一曰無適之謂一曰但整)
(齊嚴肅則心自一一則自無非辟之干矣安吕大臨曰毋不敬者正其心也儼若思者正其貌也定辭者正)
(其言也三者正則無所往而非正所謂大人正已而物正者也天下至大取諸修身而無不足故曰安民哉此)
(禮之本故於曲禮首章言之)敖不可長欲不可從志不可滿樂不
可極(敖五報反長丁丈反從足用反樂音洛四者慢遊之道桀紂所以自禍)賢者狎而
敬之畏而愛之(狎習也近也謂附而近之習其所行也月令曰雖有貴賤近習心服曰畏曾子)
(曰吾先子之所畏衰朱子曰人之常情與人親狎則敬弛有所畏敬則愛惟賢者乃能狎而敬之是以雖安)
(而不慢畏而愛之是以貌恭而情親也)愛而知其惡憎而知其善(謂凡與人交不)
(可以已之愛憎誣人之善惡惟朱子曰已之愛憎或出私心而人之善惡自有公論賢者存心中正乃能不)
(以此而廢彼也)積而能散(謂已有蓄積見貧窮者則當能散以賙救之若宋樂氏疏曰樂氏事見)
(春秋襄二十九年傳)安安而能遷(謂已今安此之安圖後有害則當能遷晉舅犯與姜氏醉重耳)
(而行近之六疏曰舅犯事見春秋僖二十三年傳皆朱子曰此上句文意大同皆蒙賢者二字為文言衆)
(人所不能唯賢者能之耳舊注非是)臨財毋苟得(為傷廉也疏為于偽反下同曰非義)
(而取之謂之苟得)臨難毋苟免(難乃旦反為傷義也)狠毋求勝分毋求
多(狠胡懇反分扶問反䦧為傷㔻也狠䦧也謂爭訟也詩云兄弟䦧于牆呼歷反疏曰小小䦧狠當)
(引過歸已不可求勝元是衆人之物當共分之毋得求多入已)禮不妄說人(說音悦為近)
(佞媚也君子說之不以其道則不說也人朱子曰禮有常度不可為佞媚以求說於世)不辭費(為傷)
(信君子先行其言而後從之朱子曰辭達則止不貴於多)禮不踰節不侵侮不好
狎(好呼報反卑為傷敬也凡人習近為好狎上疏曰禮所以辨尊别等級使上不逼下下不僭故不踰)
(越節度禮主於敬自卑而尊人故不侵犯侮慢於人賢者狎而敬之若直近而習之則是好狎)修身踐
言謂之善行(行下孟反下同之踐履也言履而行)行修言道禮之質也
(言道言合于道質猶本也禮為之文飾耳)禮聞取於人不聞取人(取於舊七樹反)
(謂趣就師求道也皇如字謂取師之道其謂君人者取於人謂高尚其道取人謂制服身)禮聞來
學不聞往教(尊道藝於朱子曰此雖兩節其實互明一事也取人者童蒙求我朋自遠來也取)
(人者好為人師我求童蒙也禮有取於人所以彼有來學無取人所以我無往教也)大上貴德
(大音泰施大上帝皇之世其民施而不惟報始豉反下同疏曰惟思也)其次務施報(三王)
(之世禮始興焉)禮尚往來往而不來非禮也來而不往亦非禮
也疑事毋質(質成也彼已俱疑而已成言之終不然則傷知知音智疏曰人多專固未)
(知而為已知故戒之若成言疑事後為賢人所譏則傷已智也)直而勿有(直正也已若不疑則當稱)
(師友而正之謙也有疏曰當稱師友所說以正之勿為已此義也並曲禮)不疑在躬(躬身)
(也不服行所不知使身疑也)不度民械(度大洛反械戶戒反器械兵器也不計度民家之物使)
(已亦有強朱子曰為不欲校人之弱且嫌不審也)不願於大家(大謂富之廣也朱子曰嫌有)
(貪欲汰侈之意)不訾重器(訾子斯反計訾思也重猶寳也成朱子曰訾猶度也下毋訾衣服器)
(字義同此國語云訾相其質漢書云為無訾者又云不訾之身皆此義此言不訾重器者謂不欲量物之貴賤)
(亦避不審也少儀)不窺密(嫌伺人之私也密隱曲處也)不旁狎(妄相服習終或爭訟)
(與朱子曰旁泛及也泛人狎習不恭敬也)不道舊故(言知識之過失損友也孔子曰故舊不遺)
(則民不偷惡朱子曰舊事既非今日所急且或揚人宿過以取憎如陳勝賓客言勝故情為勝所殺之類也)
不戲色(暫變傾顔色為非常則人不長失敬也慢不長丁丈反絶句朱子曰戲色謂嬉笑侮之容)
(上同)毋拔來毋報往(拔蒲末反報音赴也報讀為赴疾之赴拔赴皆疾人來往所)
(之當有宿漸不可卒也卒才忽反)毋瀆神(瀆謂數而不敬數色角反)毋循枉(前日之不)
(正不可復遵行當求自伸)毋測未至(測意度也億朱子曰孔子所謂逆詐不信之類也)毋訾
衣服成器(訾思也成猶善也思此則疾貧也朱子曰與不訾重器之意同)毋身質言
語(質成也聞疑則傳疑若成之則或有所誤也皆朱子曰即上文疑事毋質之意也此三節十七事非謙)
(遜謹厚之道故戒之同上)博聞強識而讓敦善行而不怠謂之
君子(識音志行下孟反敦厚)君子不盡人之歡不竭人之忠以
全交也(歡謂飲食忠謂衣服之物而呂大臨曰君子躬自厚而薄責於人責人厚莫之應此交之所)
(以難全也歡謂好於我也忠謂盡心於我也好於我者望之不深則不至於倦而難繼酬酒不舉三酌油油而)
(退是也盡心於我者不要其必力致則不至於不能勉而絶詩云每有良朋烝也無戎是也並曲禮)
右通言夫禮者所以定親疎決嫌疑别同異明
是非也(疏曰五服大功已上服粗者為親小功己下服精者為疏妾為女君期女君為妾若)
(報之則太重降之則有舅姑為婦之嫌故全不服是決嫌孔子之喪門人疑所服子貢請若喪父而)
(無服是決疑本同今異姑姊妹是也本異今同世母叔母及子婦是也主人未歛子游裼裘而弔得)
(禮是也曾子襲裘而弔失禮非也但嫌疑同異是非之屬在禮甚衆各舉一事為證)道德
仁義非禮不成教訓正俗非禮不備分爭辨訟非
禮不決君臣上下父子兄弟非禮不定宦學事師
非禮不親班朝治軍涖官行法非禮威嚴不行禱
祠祭祀供給鬼神非禮不誠不莊(朝直遙反宦音患分辨皆别)
(宦仕也班次也涖臨也莊敬也學或為御此疏曰熊氏云宦謂學仕宦之事學謂習學六藝二者)
(俱是事師左傳靈輙云宦三年矣服虔云宦學也是學職事為宦也)是以君子恭敬
撙節退讓以明禮(撙祖本反在撙猶趨也趨疏曰在貌為恭心為敬撙也節)
(法度也言恒趨於法度)鸚鵡能言不離飛鳥猩猩能言不
離禽獸今人而無禮雖能言不亦禽獸之心乎夫
惟禽獸無禮故父子聚麀(鸚厄耕反離力智反猩音生麀音憂聚猶共)
(也鹿牝曰麀獸疏曰通言之鳥不可曰獸亦可曰禽)是故聖人作為禮以
教人使人以有禮知自别於禽獸(吕大臨曰人所以貴於物者理)
(義也聖人因理義之同然而制之為禮然後父子有親君臣有義男女有别人道所以立而與天地)
(參也縱恣怠放滅天理而窮人欲是果於自暴自棄而不欲齒於人類者乎)人有禮
則安無禮則危故曰禮者不可不學也夫禮者自
卑而尊人雖負販者必有尊也而况富貴乎(負販者尤)
(輕佻志利宜若無禮然)富貴而知好禮則不驕不淫貧賤而
知好禮則志不懾(懾之涉反曲懾猶怯惑並禮)
君子之容舒遲見所尊者齊遫(齊側皆反遫音速也謙慤貌也遫猶蹙蹙)
(疏曰舒遲閒雅也雖尋常舒遲若見所尊者則齊遫齊遫言自斂持不敢寬奢)足容重(舉欲遲也)手
容恭(高且正也)目容端(不睇祖也睇大計反)口容止(不妄動也)聲容静(不噦)
(咳也苦噦於厥反咳代反)頭容直(不傾顧也)氣容肅(似不息也)立容德(如有予也)
(授疏曰德得也立則磬折如人物予己巳受得之之形也)色容莊(勃如戰色不疏曰常矜莊乍)
(變動也玉藻)坐如尸(視貌正也敬玉藻注尸居神位慎也)立如齊(齊側皆反磬)
(且聽也齊謂祭祀時時疏曰士虞禮主人哭出復位祝闔牖戶如食間是祭有聽法磬謂屈身如磬之折祭)
(前有齊所以自整齊祭日神前亦當齊則齊是先後通稱此言立如齊非祭前坐齊故云謂祭祀時朱子曰)
(此二句上有若夫二字乃大戴曾子事父母篇文别起下文之義錄者誤并取之也今刪去曲禮)燕
居告温温(告謂教使也詩云温温恭人温疏曰燕居色尚和善教人使人之時唯須温不欲嚴慄)
凡祭容貌顔色如見所祭者(如暏其人在此)喪容纍纍(纍良追反羸)
(憊貌也皮羸力皮反憊拜反)色容顚顚(顚音田也憂思貌)視容瞿瞿梅梅(瞿紀)
(具反貌不審貌也微疏曰瞿瞿驚遽之梅梅猶微謂微昧也)言容繭繭(繭古典反聲氣微)
(也猶疏曰繭繭緜緜)戎容曁曁(曁其記反果毅貌也)言容詻詻(詻五格反教)
(令嚴也)色容厲厲(義形貌也故疏曰以義斷割嚴威)視容清明(察於事也)立容
辨卑毋讇(辨彼檢反讇音諂傾辨讀作貶自貶卑謂磬折也讇謂身以有下也)頭頸必
中(頭容直)山立(不摇動也)時行(時而後行也詩云威儀孔時)盛氣顚實揚休
(顚音田氣顚讀為闐揚讀為陽聲之誤也盛身中之使之闐滿其息若陽氣之休物也)玉色(色不變也)
(至朱子曰自立容以下此又通言之玉藻)賓客主恭祭祀主敬喪事主
哀會同主詡(詡况矩反若恭在貌也而敬又在心詡謂敏而有勇齊國佐疏曰詡謂敏大言)
(語會同時貴在敏偼勇武自光大成二年左傳齊晉戰于鞌齊國佐陳辭以拒晉師是敏而有勇也少儀)
喪事欲其縱縱爾(縱音總總趨事貌縱讀如領之總)吉事欲其折折
爾(折大兮反人安舒貌詩云好提提)故喪事雖遽不陵節吉事雖止不
怠(陵躐也止立俟事時也怠惰也)故騷騷爾則野(謂大疾曰大音泰下同疏喪事過為)
(急疾則如田野之人急切無禮)鼎鼎爾則小人(謂大舒則疏曰吉事不自嚴敬如小人然形)
(體寬慢也)君子蓋猶猶爾(疾舒之中吉疏曰君子於喪事得疾之中於事得舒之中蓋行禮)
(之時明閑法則志意猶猶然猶猶是暁逹之貌擅弓)欣然喜樂者鐘鼓之色
愀然清靜者縗絰之色漻然豐滿者兵甲之色(愀七小反管)
(子)君子衰絰則有哀色端冕則有敬色甲胄則有不
可辱之色(衰七雷反證言色稱其服也稱尺反表記)當食不歎(食或以樂)
(非歎所者疏曰人君吉食則有樂賤則無故云或也)臨喪則必有哀色臨樂不
歎介胄則有不可犯之色(貌與事相宜配介甲也)故君子戒愼不
失色於人(色厲而内荏貌恭心狠非情者也臨荏而審反朱子曰失色謂失其所當如喪不哀)
(軍旅不嚴之類曲禮)祭極敬不繼之以樂朝極辨不繼之以
倦(樂音洛朝直遥反下同半極猶盡也辨分别政事也祭義曰祭之日樂與哀饗之必樂疏曰祭禮極)
(盡於敬不可於終末繼之以樂而不敬朝禮極盡於分别政事不可於終末繼之以觧倦而不分别表記)
言語之美穆穆皇皇朝廷之美濟濟翔翔祭祀之美
齊齊皇皇車馬之美匪匪翼翼鸞和之美肅肅雍雍(美音)
(儀濟子禮反齊如字皇音往匪芳非反皆匪讀如四牡騑騑之騑齊齊皇皇讀如歸往之往美當為儀字之)
(誤也周禮教國子六儀一曰祭祀之容二曰賓客之容三曰朝廷之容四曰喪紀之容五曰軍旅之容六曰車)
(馬之容穆疏曰言語謂賓客言語故鄭注保氏云賓客之容穆皇皇皆美人之状濟濟翔翔謂威儀厚重寬)
(舒之貌皇謂歸往之往謂心所繫往孝子祭祀威儀嚴正心有繫屬故齊齊皇皇然匪匪翼翼皆是車馬之形)
(状故詩云四牡騑騑又云四牡翼翼皆是馬之嚴正也肅肅敬貌雍雍和貌少儀)志有四興
朝廷之志淵然清以嚴祭祀之志諭然思以和軍旅之
志怫然愠然精以厲喪紀之志漻然憂以湫四志形中
四色𤼵外維如志色之經也(怫符勿反慍紆粉反漻音聊清深也湫卽由反)容
有四起朝廷之容師師然翼翼然整以敬祭祀之容遂
遂然粥粥然敬以婉軍旅之容湢然肅然固以猛喪紀
之容怮然懾然若不還容經也(粥于六反婉紆晚反湢彼側反怮于求反又於)
(久反懾質涉反)若夫立而跛坐而蹁體怠懈志驕慠䟃視數
顧容色不比動靜不以度咳唾疾言嗟氣不順皆禁也
(跛彼寄反蹁蒲堅反足不正也䟃七含反數音朔比毗志反咳音慨唾吐卧反並賈誼新書容經)
右容節子曰君子莊敬日強安肆日偷(肆恣也偷苟且)
(也肆或為䙝)君子不以一日使其躬儳焉如不終日(儳在)
(鑑反又仕鑑反無儳焉可輕賤之貌也如不終日言人而無禮死時疏曰君子常行善道不以)
(一日之間使其身儳焉可輕賤如小人不能終竟一日也表記)正考父(疏曰家語)
(云宋泯公熙生弗父何何生宋父周周生世子勝勝生正考父考父生孔父嘉其後以孔為氏孔父)
(生木金父金父生臯夷臯夷生防叔防叔避華氏之偪而奔魯生伯夏伯夏生叔梁紇梁紇生孔子)
佐戴武宣(三人皆宋君)三命兹益共(其音恭下同位三命上卿也言高)
(益恭)故其鼎銘云(考父廟之鼎)一命而僂再命而傴三命
而俯(僂力主反傴紆甫反俯共於傴傴共於僂)循牆而走(言不敢安行)亦
莫余敢侮(其共如是人亦莫敢侮)饘於是鬻於是以餬余口
(饘之然反鬻之六反言於是鼎中為饘鬻饘鬻餬屬至儉)其共也如是(昭七年左)
(氏傳)諸侯從劉康公成肅公會晉侯伐秦(劉康公王季子)
成子受脤于社不敬(脤市軫反故脤宜社之肉也盛以脤器曰脤宜出兵祭)
(社之名盛音成)劉子曰吾聞之民受天地之中以生所
謂命也是以有動作禮義威儀之則以定命也能
者養之以福(養威儀以致福)不能者敗以取禍是故君子
勤禮小人盡力勤禮莫如致敬盡力莫如敦篤敬
在養神篤在守業國之大事在祀與戎祀有執膰
(膰音煩膰祭肉)戎有受脤神之大節也(交神之大節)今成子
惰棄其命矣(惰則失中和之氣)其不反乎旣行成肅公卒
于瑕(成公十三年左氏傳)柯陵之會(會在魯成公十七年)晉厲公視
遠步高(厲公晉成公之孫景公之子州蒲也視遠望視遠步高舉足高)單襄公曰
(單音善朝襄公王卿士單之諡也)夫君子目以定體足以從之是
以觀其容而知其心矣(體手足也心不固則容不正)目以處義
(義宜也)足以步目今晉侯視遠而足高目不在體(在存)
(也)而足不步目其心必異矣目體不相從何以能
久夫合諸侯民之大事也於是乎觀存亡故國將
無咎其君在會步言視聽必皆無謫則可以知德
矣明年晉弑厲公(國語周語)晉孫談之子周適周事
單襄公(談晉㐮公之孫惠伯談也周者談之子晉悼公之名晉自獻公用驪姬之讒詛不畜)
(羣公子故孫周適周事襄公)立無跛(跛彼義反跛偏任也)視無還(還音旋)
(晴轉復反為旋)聽無聳(不聳耳而聽)言無遠(遠謂非耳目所及也)晉國有
憂未嘗不戚(急其宗也)有慶未嘗不怡(慶福也怡悦也)襄公有
疾召頃公而告之(頃公襄公之子)曰必善晉周將得晉國
其行也文(行下孟反)能文則得天地天地所胙小而後
國(胙才素反國胙福也天之所福小則得大則得天下)且夫立無跛正也
視無還端也聽無聳成也(成定也)言無遠慎也為晉
休戚不背本也(為于偽反背音佩休喜也)被文相德非國何
取(相悉亮反非被服文德又以四行輔助之國何取言必得也)及晉弑厲公迎
而立之是為悼公晉以復霸(復扶又反司上)衛侯在
楚北宮文子見令尹圍之威儀言於衛侯曰令尹
似君矣將有他志(言語瞻視行步不常)雖獲其志不能終也
公曰子何以知之對曰詩云敬慎威儀惟民之則
令尹無威儀民無則焉民所不則以在民上不可
以終公曰善哉何謂威儀對曰有威而可畏謂之
威有儀而可象謂之儀君有君之威儀其臣畏而
愛之則而象之故能有其國家令聞長世(聞音問)臣
有臣之威儀其下畏而愛之故能守其官職保族
宜家順是以下皆如是是以上下能相固也衛詩
曰威儀棣棣不可選也(棣直計反選息戀反選詩邶風棣棣富而閑也數)
(也)言君臣上下父子兄弟内外大小皆有威儀也
周詩曰朋友攸攝攝以威儀(詩大雅攸所也攝佐也)言朋友
之道必相教訓以威儀也故君子在位可畏施舍
可愛進退可度周旋可則容止可觀作事可法德
行可象聲氣可樂動作有文言語有章以臨其下
謂之有威儀也(樂音洛圍襄三十一年左氏傳明年令尹楚楚子而自立是為靈)
(王後十三年楚人弑之于乾谿)單子會韓宣子于周(單子單成公)視
下言徐叔向曰單子其將死乎朝有著定(著定朝内列位)
(常處謂之表著)會有表(有會設表以為位)衣有襘帶有結(結古外反襘)
(領會結𢃄結也)會朝之言必聞于表著之位所以昭事序
也視不過結襘之中所以道容貌也言以命之容
貌以眀之失則有闕今單子為王官伯而命事於
會視不登𢃄言不過步貌不道容而言不昭矣不
道不共不昭不從(貌正曰共言順曰從)無守氣矣十二月單
成公卒(昭十一年左氏傳)子贛由其家來謁於孔子孔
子正顔舉杖磬折而立曰子之大親毋乃不寧乎
放杖而立曰子之兄弟亦得無恙乎曳杖倍而行
曰妻子家中得母病乎故身之倨佝手之高下顔
色聲氣各有宜稱所以眀尊卑别疎戚也(折之舌反倨紀)
(具反佝公豆反稱去聲别彼列反賈誼容經)
天子視不上於袷不下於𢃄(上時掌反下同袷音劫視袷交領也天子至尊臣)
(之目不過此有疏曰此一節論天子以下其臣視君尊卑異之事袷謂朝祭服之曲領)國君綏視
(綏他果反氏視國君彌高綏讀為妥妥視謂視上於袷疏曰庾云妥頽下之貌執器以心為平故以下為)
(妥此視以面為平故妥下於面則上於袷也)大夫衡視(視大夫又彌高也衡平也平視謂視面也)
士視五步(士視得旁遊目五步之中也視大夫以上上下遊目不得勢)凡視上於面
則敖(敖五報反敖則仰)下於帶則憂(憂則低)傾則姦(辟頭旁視心不正也傾或)
(為側流辟匹亦反似疏曰若祖尊者而欹側旁視目東西則有姦惡之意也曲禮)凡與大
人言始視面中視抱卒視面毋改衆皆若是若父則遊
目毋上於面毋下於𢃄若不言立則視足坐則視膝(詳見)
(士相見篇)坐視膝立視足應對言語視面(士相見云子視父則遊目無上)
(於面無下於𢃄若不言立則視足坐則視膝鄭云不言則伺其行起而已)立視前六尺而大
之(盖臣於君前視也近視六尺自此而廣之雖遠視而不過三丈六尺曲禮曰立視五嶲彼在車上與此不)
(同也荀子)視有四則朝廷之視端㳅平衡祭祀之視視
如有將軍旅之視固植虎張喪紀之視下㳅垂綱視經
也(㳅古疏字賈誼容經)
右瞻視之容
並坐不橫肱(為害旁人)授立不跪授坐不立(為煩尊者俛仰受之曲禮)
受立授立不坐(由便跪疏曰坐亦跪也凡尊卑相授乃以為敬受立謂尊者立以物與)
(卑者卑者受此尊者之物授立謂尊者立己以物授尊者此皆不坐以尊者立已若坐則尊者屈而低身煩尊)
(者故也)性之直者則有之矣(有之有跪者也謂受授於尊者而尊者短則跪不敢以長)
(臨之有疏曰尊者天性直自如此短小若受授尊者之物則坐以尊者短小若立對之則以長臨尊故也)
(少儀)大祝辨九&KR0596;一曰稽首二曰頓首三曰空首四曰
振動五曰吉&KR0596;六曰凶&KR0596;七曰竒&KR0596;八曰褒&KR0596;九曰肅
&KR0596;以享右祭祀(大音泰&KR0596;音拜竒居宜反褒音報空稽首拜頭至地也頓首拜頭叩地也首)
(拜頭至手所謂拜手也吉拜拜而後稽顙謂齊衰不杖以下者言吉者此殷之凶拜周以其拜與頓首相近故)
(謂之吉拜云凶拜稽顙而後拜謂三年服者杜子春云振讀為振鐸之振動讀為哀慟之慟竒讀為竒偶之竒)
(謂先屈一膝今雅拜是也或云竒讀曰倚倚拜謂持節持戟拜身倚之以拜鄭大夫云動讀為董書亦或為董)
(振董以兩手相擊竒拜謂一拜也褒讀為報報拜再拜是也鄭司農云褒拜今時持節拜是也肅拜但俯下手)
(今時揖是也介者不拜故曰為事故敢肅使者玄謂振動戰栗變動之拜書曰王動色變一拜答臣下拜再拜)
(拜神與尸享獻也謂朝獻饋獻也右讀為侑侑勸尸食而拜齊音咨撎於至反為事于偽反使所吏反疏)
(曰此九拜之中四種是正拜五者逐事生名還依四者正拜而為之稽首頓首空首此三者相因而為之空首)
(者先以兩手拱至地乃頭至手以其頭不至地故名空首頓首者為空首之時引頭至地首頓地即舉故名頓)
(首稽首者稽稽畱之稽頭至地多時則為稽首也此三者正拜也稽首拜中最重臣拜君之拜頓首平敵自相)
(拜之拜空首君答臣下拜知義然者案左傳孟武伯曰非天子寡君無所稽首知武子曰天子在而君辱稽首)
(寡君懼矣郊特牲曰大夫之臣不稽首非尊家臣以辟君也如是則諸侯於天子臣於君稽首禮之正大夫之)
(臣及凡自敵者皆當從頓首之拜也如是差之君拜臣下當從空首其有敬事亦稽首故洛誥云周公拜手稽)
(首成王拜手稽首此兩相尊敬故皆稽首肅拜者拜中最輕唯軍中有此肅拜婦人亦以肅拜為正其餘五者)
(附此四種正拜振動附稽首吉拜附頓首凶拜亦附稽首竒拜附空首褒拜亦附稽首此九拜不專為祭祀而)
(以祭禮結之者祭事重故舉言之又曰稽首頓首二種拜俱頭至地但稽首至地多時頓首至地即舉故以叩)
(地言之謂若以首叩物然云所謂拜手即尚書拜手稽首也吉拜謂齊衰以下喪拜而云吉者對凶拜為輕此)
(拜先作頓首後作稽顙稽顙還是頓首但觸地無容則謂之稽顙云齊衰不杖以下者以其杖齊衰入凶拜中)
(故雜記云父在為妻不杖不稽顙明知父没為妻杖而稽顙也云此殷之凶拜者檀弓云拜而後稽顙頽乎其)
(順也稽顙而後拜頎乎其至也三年之喪吾從其至者鄭注云自期如殷可則是齊衰不杖以下用殷之喪拜)
(也云與頓首相近謂拜體相近也凶拜謂三年服者雜記云三年之喪以喪拜非三年喪以吉拜是也杜子春)
(振動奇讀字後鄭皆從之雅拜倚拜二說後鄭皆不從鄭大夫振董之讀兩手相擊之說皆不從云奇拜謂一)
(拜案燕禮大射君於臣有一拜之時後鄭從之云報拜謂再拜後鄭亦從司農持節拜之說後鄭不從肅拜之)
(說案鄉飲酒賓客入門有撎八之法推手曰揖引手曰撎成十六年晉楚戰于鄢陵楚子使工尹襄問卻至以)
(弓卻至云不敢拜命注云介者不拜又云為事故敢肅使者三肅使者而退是軍中有肅拜法後鄭引書王動)
(色變者案今文大誓得火鳥之瑞使上附以周公書報誥于王王動色變雖不見拜文亦當為稽首拜也知再)
(拜拜神與尸者特牲祝酌奠主人再拜又獻尸尸拜受主人拜送是也云侑勸尸食而拜者特牲少牢尸食祝)
(侑主人皆有拜也未朱子曰註疏振動奇拜褒拜之義詳是否春官)凡男拜尚左手
(左陽)凡女拜尚右手(右隂也内則)婦人吉事雖有君賜肅拜
為尸坐則不手拜肅拜為喪主則不手拜(肅拜拜低頭也手拜手至)
(地也婦人以肅拜為正凶事乃手拜耳為尸為祖姑之尸也士虞禮曰男男尸女女尸為喪主不手拜者為夫)
(與長子當稽顙也其餘亦手拜而已雖或為唯或曰為喪主則不手拜肅拜也疏曰肅拜如今婦人拜也為)
(尸坐者謂虞祭婦人為祖姑作尸也周禮坐尸嫌婦人或異故明之若平常祭無婦人之尸故設同几而已不)
(手拜肅拜者婦人為尸或答拜時但肅拜而不手拜也又曰手拜以手至地則周禮空首鄭注周禮空首拜頭)
(至手此云手至地者此手拜之法先以手至地而頭來至手故兩注不同其實一也肅拜婦人之常而昏禮拜)
(扱地以其新來為婦盡禮於舅姑故也左傳穆嬴頓首於宣子者有求於宣子非禮之正也少儀)介
者不拜為其拜而蓌拜(為于偽反蓌子卧反曰蓌則失容節蓌猶詐也疏著鎧者)
(不為式敬故宜無所拜之也蓌挫也戎容暨暨著甲而屈拜則挫損其戎威之容也一云蓌詐也言著鎧而拜)
(形儀不足似詐也屈朱子曰蓌猶言有所枝柱不利伸也曲禮)揖人必違其位(禮以)
(變為敬已疏曰位已之位也於位而見前人已所宜敬者當離位而嚮彼遥揖是以燕禮君降階爾卿大夫)
(鄭注云爾近也揖而移近之明雖君臣皆須違位而揖也同上)步中武象趨中韶
濩(中丁仲反濩音護韶佩玉之聲緩則中武象速則中濩也荀子)趨以采齊行以
肆夏周還中規折還中矩進則揖之退則揚之然後玉
鏘鳴也(詳名器上)天子穆穆諸侯皇皇大夫濟濟士蹌蹌
庶人僬僬(濟子禮反下同蹌七浪反僬子妙反皇皆行容止之貌也聘禮曰賓入門皇又曰且行)
(又曰衆介北面鏘鏘焉凡行容尊者體盤卑者體蹙盛盤步丹反蹙子六反穆穆威儀多貌也皇皇自莊)
(也濟濟徐行有節蹌蹌容貌舒揚也僬僬者卑盡之貌庶人卑賤都無容儀並僬僬行而已凡行容下不得兼)
(上上得兼下皇是諸侯之容聘禮人臣而云皇者執玉入廟門得進其容亦如其君行禮也若在本國則濟濟)
(衆介士也卑故不得進容猶蹌蹌而已曲禮)君與尸行接武(尊者尚徐蹈半迹疏曰)
(君天子諸侯也武迹也接武者二足相躡每蹈於半未得各自成迹也尊者舒遲故君及尸並步遲狹)大
夫繼武(迹相及也卑疏曰謂兩足跡相接繼也大夫漸故與尸行步稍廣遠也)士中武(迹間)
(容迹躡疏曰中猶間也每徙足間容一足地乃之士極卑故及尸行步極廣也)徐趨皆用是
(君大夫士之徐行也皆如與尸行之節也)疾趨則欲𤼵而手足毋移(疾趨謂直行也)
(疏數目若𤼵謂起屨也移之言靡迤也毋移欲其直且正欲或為數數色角反迤羊爾反疏曰謂他事行)
(禮須直身速行時既無所執持欲屨頭恒起無復繼接之異其迹或疏或數自若尋常但手足猶宜直正不得)
(邪低靡迤摇動也)圈豚行不舉足齊如流(圈舉遠反又去阮反豚大本反齊音咨)
(圈轉也豚之言若有所循不舉足曳踵則衣之齊如水之流矣孔子執圭則然此徐趨也疏曰圈豚行者言)
(徐趨法曳轉足循地而行也不舉足謂足不離地齊裳下緝也足既不舉身又俯折則裳下委地曳足如水流)
(狀也)席上亦然(尊處亦尚徐也是疏曰言在席上未坐其行之時亦如圈豚行齊如流也)端
行頥霤如矢弁行剡剡起屨(頥音夷霤力救反弁皮彦反剡以漸反此疾趨也)
(端直也頤或為䨨也而疏曰端行謂直身而行也頥霤者行既疾身乃小折頭直俯臨前頥如屋霤之垂也)
(如矢者身趨前進不邪如箭也弁急也既是疾趨宜急行也剡剡身起貌急行欲速而身屨恒起也)執龜
玉舉前曳踵蹜蹜如也(踵章勇反蹜色六反跟著徐趨之事疏曰踵足後也謂將)
(行之際初舉足前後曳足跟行不離地舉足疾數也)凡行容惕惕(惕音傷也惕惕直疾貌凡行)
(謂道路也直疏曰道路雖速疾又不忘於故其容直而疾也)廟中齊齊(齊才兮反恭慤貌也)
(疏曰齊齊自收持嚴正之貌以對神不敢舒散故也)朝廷濟濟翔翔(莊敬貌也有疏曰濟濟)
(威儀矜莊也翔翔行而張拱也玉藻)帷薄之外不趨(不見尊者行自由不為容也入)
(則容行而張足曰趨以疏曰帷幔也薄簾也禮天子外屏諸侯内屏卿大夫簾士以帷外屏門外為之内屏)
(門内為之邦君樹塞門是也臣先朝君至屏而加肅敬屏外不敬故不趨今言帷薄謂大夫士也其外不趨則)
(内可趨為敬也)堂上不趨(為其廹也堂下則趨)執玉不趨(志重玉也聘禮曰上介授賓玉)
(於廟門外内疏曰引聘禮證賓有執玉於堂下時也賓執玉入門不疾趨而為徐趨玉藻云執龜玉舉前曳)
(踵蹜蹜如也注云著徐趨之事是也)堂上接武(武迹也迹相接謂每移足半躡之中人之迹尺二寸)
(是疏曰半躡之每進六寸也)堂下布武(布武謂每移足各自成迹不相躡)室中不翔
(又為其廹也行而張拱曰翔曲禮)執玉執龜筴不趨堂上不趨城上
不趨(筴音策也於重器於近尊於廹狹無容步張足曰趨少儀)凡奉者當心提
者當帶(奉芳勇反挈高下之節者疏曰物有宜奉持之者有宜提之者奉之仰手當心奉持其物)
(提之者屈臂當帶而提挈其物帶有二處朝服之屬其帶則高於心深衣之類其帶則下於脇玉藻說大帶云)
(三分帶下紳居二焉紳長三尺而居帶之下三分之二則帶之下去地四尺五寸矣人長八尺為限若帶下四)
(尺五寸則帶上所除止三尺五寸故知朝服等帶則高也深衣云帶下毋厭髀上毋厭脇當毋骨者故知深衣)
(之帶則下也今云提者當帶謂深衣之帶且古人恒著深衣此明平常提奉益可知也)執天子之
器則上衡國君則平衡大夫則綏之士則提之凡執主器
執輕如不克執主器操幣圭璧則尚左手行不舉足車輪
曳踵(詳臣禮篇曲禮)凡執幣者不趨容彌蹙以為儀(不趨主慎)
(也以進而益恭為威儀耳今文無容别疏曰案小行人合六幣玉馬皮圭璧帛皆稱幣下文云執玉則此幣)
(謂皮馬享幣及禽摯皆是凡趨有二種有疾趨行而張足曰趨是也有徐趨則下文舒武舉前曳踵是也此云)
(不趨者不為疾趨又不為徐趨但疾徐之間為之故以進而益恭為威儀也)執玉者則唯舒
武舉前曳踵(唯舒者重玉器尤慎也武迹也舉前曳踵備&KR2102;跲也今文無者古文曳作抴&KR2102;音)
(致跲其業反抴以制反也疏曰唯舒者案玉藻云執龜玉不趨為重玉器尤慎此篇直見以禽摯相見之禮)
(無執玉朝聘之事而云執玉者因執贄兼見之也舒朱子曰注疏以舒字絶句陸佃曰容彌蹙同唯武則然)
(則讀武字絶句矣其說近是士相見禮)固頥正視平肩正背臂如抱鼓
足間二寸端面攝纓端股整足體不摇肘曰經立因以
微磬曰共立因以磬折曰肅立因以垂佩曰卑立立容
也(共音恭下同)坐以經立之容肘不差而足不跌視平衡曰
經坐微俯視尊者之膝曰共坐仰首視不出尋常之内
曰肅坐廢首低肘曰卑坐坐容也(跌徒結反低與低同)行以微磬
之容臂不摇掉肩不下上身似不則從然而任行容也
(掉徒弔反)趨以微磬之容飄然翼然肩狀若㳅足如射箭趨
容也旋以微磬之容其始動也穆如驚□其固復也旄
如濯絲跘旋之容也(□式六反跘步般反)跪以微磬之容揄右而
下進左而起手有抑揚各尊其紀跪容也拜以磬折之
容吉事上左凶事上右隨前以舉項衡以下寧速無遲
背項之狀如屋之玄拜容也(玄未詳)拜而未起伏容也(賈誼)
(容經)
右坐立拜揖步趨奉持之容襄公如晉孟獻子
相公稽首(相悉亮反至相儀也稽首首地)知武子曰天子在而
君辱稽首寡君懼矣(稽首事天子之禮)孟獻子曰以敝邑
介在東表密邇仇讎(仇讎謂齊楚與晉争)寡君將君是望敢
不稽首(傳言獻子能固事盟主襄三年左氏傳)哀公會齊侯盟於
蒙(齊侯簡公弟平公敖也)孟武伯相齊侯稽首公拜齊人怒
武伯曰非天子寡君無所稽首(十七年傳)公及齊侯邾
子盟於顧齊人責稽首(責十七年齊侯為公稽首不見答顧齊地)因歌
之曰魯人之皋數年不覺使我高蹈(臯緩也高蹈猶遠行也言)
(魯人皐緩數年不知答齊稽首故使我高蹈來為此會)唯其儒書以為二國
憂(二國齊邾也言魯據周禮不肯答稽首令齊邾遠至二十一年傳)大夫之臣
不稽首非尊家臣以辟君也(辟音避諸辟國君也疏曰侯稽首於)
(天子大夫稽首於諸侯若大夫之臣又稽首於大夫便是一國兩君故云以避君也大夫得稽首於)
(諸侯不辟天子者諸侯有大功德出封畿外專有其國故大夫得專盡臣禮事之也郊特牲)
孔子與門人立拱而尚右二三子亦皆尚右(效孔子也)
孔子曰二三子之嗜學也(嗜貪)我則有姊之喪故也
二三子皆尚左(復正也喪尚右右隂也吉尚左左陽也檀弓)
君子之居恒當卢(鄉明反鄉許亮)寢恒東首(首手又反首生氣也)若
有疾風迅雷甚雨則必變雖夜必興衣服冠而坐(迅音信衣)
(於既反又如字敬天之怒)日五盥沐稷而靧梁櫛用樿櫛髮晞用
象櫛進禨進羞工乃升歌(盥音管靧音悔櫛側乙反樿章善反禨其既反晞乾也)
(沭靧必進禨作樂盈氣也更言進羞明為羞籩豆之實疏曰盥洗手也沭沐髮也靧洗面也取稷粱之潘汁)
(用將洗面沐髮竝須滑故也然此大夫禮耳人君則沐靧皆梁也樿白理木也櫛梳也沐髮為除垢膩故用白)
(理澀木以為櫛晞乾燥也沐已燥則已澀故用象牙滑櫛以通之也禨謂酒也少儀注云沐而飲酒曰禨是沐)
(畢必進禨酒又進羞知非廉羞者庶羞為食而設今進禨則為飲設羞故知是羞籩羞豆非庶羞也進羞之後)
(樂工乃升堂以琴瑟而歌以其新沐體虛補益氣也)浴用二巾上絺下綌(絺丑疑反綌去)
(逆反刷刷去垢也色劣反)出杆履蒯席連用湯(杅音雩蒯若怪反連力旦反杅浴)
(器也蒯席澀便於洗足也連猶釋也也疏曰出杅浴竟而出盆也蒯菲草席澀踐之刮去垢連用湯言釋去)
(足垢用湯瀾也)履蒲席衣晞身乃屨進飲(衣於既反亦盈氣也)(進飲玉藻)
仲夏之月君子齊戒處必掩身毋躁(齊側皆反猶掩猶隱翳也躁動也)
(今月令毋躁為欲静隂疏曰毋躁宜静以安萌也)止聲色毋或進(進猶御見也聲謂樂也易)
(及樂春秋說夏至人主與羣臣從八能之士作樂五日今止之非其道也疏曰歌樂華麗之事為助隂靜故)
(止之毋或進者嬪房不得進御侍夕亦為微隂始動不可動於隂事也鄭必知諸緯文作樂為是者以周禮夏)
(至祭地方澤皆有作樂之文不得云止樂也言朱子曰止聲色蓋亦處必掩身毋躁之義若以止樂則拘矣)
(月令之說蓋多有未安而此難以為非也注文蓋失其指矣)薄滋味毋致和(和戶卧反為)
(其氣異此時傷人)節耆欲定心氣(耆市志反散微隂扶精不可也)仲冬之月
君子齊戒處必掩身身欲寧去聲色禁耆慾安形性事
欲靜以待隂陽之所定(去起吕反秋寧安也聲謂樂也易及樂春說云冬至人主與)
(羣臣從八能之士作樂五日此言去樂又相反月令)
右居處齊潔之事子之燕居申申如也夭夭如
也(燕居閒暇無事之時楊氏曰申申其容舒也夭夭其色愉也程子曰此弟子善形容聖人處)
(也為申申字說不盡故更著夭夭字今人燕居之時不怠惰放肆必太嚴厲嚴厲時著此四字不得)
(怠惰放肆時亦著此四字不得惟聖人便自有中和之氣述而)齊必有眀衣
布(齊側皆反明齊必沭浴浴竟即著眀衣所以潔其體也以布為之)必有寢衣長
一身有半(長去聲著齊主於敬不可解衣而寢又不可以眀衣而寢故别有寢衣其半)
(蓋以覆足)齊必變食居必遷坐(變食謂不飲酒不茹葷遷坐易常處也此一)
(節記孔子謹齊之事楊氏曰齊所以交神故致潔變常以盡敬)席不正不坐(謝氏)
(曰聖人心安於正故於位之不正者雖小不處)寢不尸居不容(尸謂偃卧似死)
(人也居居家容容儀范氏曰寢不尸非惡其類於死也惰慢之氣不設於身體雖舒布其四體而亦)
(未嘗肆耳居不容非惰也但不若奉祭祀見賓客而已申申天天是也)迅雷風烈必
變(迅疾也烈猛也必變者所以敬天之怒記曰若有疾風迅雷甚雨則必變雖夜必興衣服冠而)
(坐黨並鄉)
言有四術言敬以國朝廷之言也文言有序祭祀之言
也屏氣折聲軍旅之言也言若不足喪紀之言也言經
也(賈誼容經)君命大夫與士肄在官言官在府言府在庫
言庫在朝言朝朝言不及犬馬在朝言禮問禮對以禮
(詳臣禮恭敬章)居喪不言樂祭事不言凶公庭不言婦女(非其)
(時也)公事不私議(嫌若姦也曲禮)朝廷曰退(近君為進廷疏曰謂於朝之)
(中若欲散還則稱曰退)燕遊曰歸(禮褻主於家也)師役曰罷(罷音疲勞罷之言罷也)
(春秋傳曰師還曰罷同疏曰莊八年秋師還公羊傳曰還者何等辭也此滅姓何善爾病之也何休云慰勞)
(其罷病也是鄭用公羊為注也之朱子曰易曰或鼔或罷與史記將軍罷休就舍罷亦同少儀)凡
言非對也妥而後傳言與君言言使臣與大人言言事
君與老者言言使弟子與幼者言言孝弟於父兄與衆
言言忠信慈祥與居官者言言忠信(詳見士相見禮)儗人必
於其倫(儗魚起反士儗猶比也倫猶類也比大夫當於大夫比當於士不以其類則有所褻)問
天子之年對曰聞之始服衣若干尺矣(既不敢言年又不敢斤至尊所)
(能王疏曰此謂幼少新立之王或有遠方異域人來不知年大小問朝廷之臣臣答之必有法則禮齒路馬)
(有誅而至尊體貴故臣不敢輕言君年及形長短與才技所堪故依違而對也但云聞之謙不敢言見也云始)
(服衣若干尺謂或五尺或六尺隨長短而言之幼則衣短長則衣長問者聞之則知王之長幼矣古者謂數為)
(若干故儀禮數射算云若干純若干竒若如也干求也言事本不定當如此求之也)問國君之年
長曰能從宗廟社稷之事矣幼曰未能從宗廟社稷之
事也問大夫之子長曰能御矣幼曰未能御也問士之
子長曰能典謁矣幼曰未能典謁也問庶人之子長曰
能負薪矣幼曰未能負薪也(長丁丈反下同御皆言其能則長幼可知猶主也)
(書曰越乃御事謂主事者謁請也謂能擯贊出入以事請告也禮四十強而仕五十命為大夫疏曰國君言)
(所能者辟天子也人君十五有飬子之禮能主國則知十五以上未能主國則知十四以下大夫子年長幼當)
(以二十為限也御謂主事也官有世功子學父業故有御事之稱典謁主賓客告請之事也少儀士之子長曰)
(能耕幼曰能負薪未能負薪謂士禄薄子猶以農事為業與此不同者亦當有田無田之異此士是有田者故)
(子免耕負薪而典謁注引曲禮釋所以問其子之義以大夫士其年既定故不假問其年而問其子也曲禮)
問國君之子長幼長則曰能從社稷之事矣幼則曰
能御未能御(御謂御事若疏曰幼則曰能御御治也謂已能治事大幼則曰未能治事此治事)
(謂尋常小於社稷之事)問大夫之子長幼長則曰能從樂人之事
矣幼則曰能正於樂人未能正於樂人(正樂政也周禮大司樂以樂德)
(教國子中和祇庸孝友以樂語教國子興道諷誦言語以樂舞教國子舞雲門大卷大咸大韶大夏大濩大武)
(習道音導卷音權令疏曰正謂政令以幼者樂未成但聽政於樂人受樂人所教)問士之子
長幼長則曰能耕矣幼則曰能負薪未能負薪(士禄薄子以農)
(事為業少儀)問國君之富數地以對山澤之所出問大夫
之富曰有宰食力祭器衣服不假問士之富以車數對
問庶人之富數畜以對(數色主反下數畜同畜許六反皆在其所制以多少對宰邑)
(士也食力謂民之賦税地疏曰問國君之富謂問諸侯之臣求知其君封内土所出也云富者非問其多金)
(帛是問最所優饒者也不問天子者率土之物莫非王有故不須問也數地廣狹對之又以魚鹽金錫之屬隨)
(有而對若晉文公謂楚成王曰羽毛齒革君地生焉是也問大夫之富非他國人問其臣也有宰明有采地食)
(力謂食下民賦税之力也衣服祭服也四命大夫得自造祭器衣服故不假若三命以下有田者造而不備則)
(假借也士有地不多亦無邑宰故其屬吏但以其車數對上士三命則得賜車馬副車隨命中士乘棧車無副)
(車也畜謂雞豚之屬)弔喪弗能賵不問其所費問疾弗能遺不
問其所欲見人弗能館不問其所舍賜人者不曰來取
與人者不問其所欲(賵音附遺于季反也皆為傷思也見人見行人館舍與人不問其)
(所欲己物或時非其所欲將不與也並曲禮)問品味曰子亟食於某乎問
道藝曰子習於某乎子善於某乎(亟去翼反德不斥人謙也道三三行也)
(藝六藝及疏曰此明賓主相問之事雖先知其所食所習所善其問之猶疑而稱乎乎者謙退之辭是不正)
(指斥人所能也少儀)入竟而問禁入國而問俗入門而問諱
(竟音境中皆為敬主人也禁謂政教俗謂常所行與所惡也國城中也惡烏路反疏曰諱主人祖先之)
(名宜先知之欲為避之也問諱而以門為限者主人出至大門外迎客客入門方應交接故於門為限也)禮
不諱嫌名二名不偏諱(為其難辟也嫌名謂音聲相近若禹與雨丘與區也偏謂二名)
(不一一諱也孔子之母名徵在言在不稱徵言徵不稱在辟音避下同禹雨並于矩反丘區並去求反今)
(按區字古音本讀為丘釋文一讀丘于反疏謂丘與區音異義同皆非鄭指今不取)君所無私諱
(謂臣言於君前不辟家諱尊無二)大夫之所有公諱(辟君諱也所疏曰於大夫之止得)
(避公家之諱不得避大夫諱所以然者尊君諱也若兼為大夫諱則君諱不尊也或曰大夫所有公諱者君及)
(大夫諱耳亦無已之私諱見玉藻辟玉藻於大夫所有公諱無私諱注云公諱若言語所先君之名疏曰謂)
(士與大夫言但諱君家不自私諱父母也)詩書不諱臨文不諱(為其失事正疏曰何胤)
(云詩書謂教學時臨文謂禮義文行事時諱今按詩書謂誦讀臨文謂作文玉藻教學臨文不注云為惑)
(不知者)廟中不諱(為有事於高祖則不諱曾祖以下尊無二也於下則諱上)夫人之諱
雖質君之前臣不諱也(臣於夫人之家恩遠也質猶對也疏曰夫人本家所諱臣雖)
(對君前而言語不為諱也)婦諱不出門(婦親遠於宮中言辟之諱疏曰門謂婦宮門婦家之但)
(於婦宮中不言耳若於宫外則不諱也)大功小功不諱(疏曰古者期親則為諱曲禮)
士於君所言大夫没矣則稱諡若字名士與大夫言名
士字大夫(君所大夫存亦名君疏曰士於君所言大夫者謂士在君前與言論及於大夫也没矣)
(則稱諡若字者君前臣名若大夫生則士呼其名没則於君前稱彼諡無諡則稱字不呼其名敬貴故也名士)
(者士賤雖已死而此生士與君言猶呼其名也與大夫言名士字大夫者謂士與大夫言論及他生大夫士士)
(賤故呼之名大夫貴故呼之字也若大夫士卒則字士諡大夫玉藻)父前子名君前
臣名(對至尊無大小皆稱名晉疏曰成十六年鄢陵之戰公䧟于淖欒書欲載侯鍼曰書退鍼是書之)
(子對晉侯而稱書是於君前臣名其父也)君使士射不能則辭以疾言曰
某有負薪之憂(射者所以觀德唯有疾可以辭也使士射謂以備耦也憂或為疾疏曰射法)
(每兩人相對以决勝負名曰耦耦貴賤必對故卿與卿耦大夫與大夫耦或奇餘不足則使士備耦故有使士)
(射之禮若不能不得云不能但當自稱有疾所以然者射以表德士既升朝必宜有德也負薪之憂言已有擔)
(樵之餘勞不堪射也士祿代耕且問庶人子云能負薪而今云士負薪者亦謙辭也兼言昔未為士時經擔樵)
(今猶𤼵動昔日之勞也白虎通云天子病曰不豫諸侯曰負子公羊云負兹未知其說孰是隱義云諸侯曰不)
(兹大夫曰犬馬士曰負薪並曲禮)禮居是邑不非其大夫(懼於訕上荀子)
國君去其國止之曰奈何去社稷也大夫曰奈何去
宗廟也士曰奈何去墳墓也(皆民臣殷勤之言諫疏曰大夫士去國謂三不從)
(或以罪見黜者士雖無臣民而屬吏止之也士亦有廟辟大夫言墳墓亦與大夫互也曲禮)
右言語之禮孔子於鄉黨恂恂如也似不能言
者(恂相倫反賢恂恂信實之貌似不能言者謙卑遜順不以知先人也鄉黨父兄宗族之所在)
(故孔子居之其容貌辭氣如此)其在宗廟朝廷便便言唯謹爾(朝直)
(遙反下同便旁連反言便便辨也宗廟禮法之所在朝廷政事之所出不可不明辨故必詳問而)
(極言之但謹而不放爾貌此一節記孔子在鄉黨宗廟朝廷言之不同也)朝與下
夫言侃侃如也與上大夫言誾誾如也(侃若旦反誾魚巾反)
(五此君未視朝時也王制諸侯上大夫卿下大夫人許氏說文侃侃剛直也誾誾和悦而諍也)
食不語寢不言(答述曰語自言曰言范氏曰聖人存心不他當食而食當寢而)
(寢言語非其時也楊氏曰肺為氣主而聲出焉寢食則氣窒而不通語言恐傷之也亦通並鄕黨)
子入大廟每事問或曰孰謂鄹人之子知禮乎
入大廟每事問子聞之曰是禮也(大音泰鄹側留反大廟魯周)
(公廟此蓋孔子始仕之時入而助祭也鄹魯邑名孔子父叔梁紇嘗為其邑大夫孔子自少以知禮)
(聞故或人因此而譏之孔子言是禮者敬謹之至乃所以為禮也尹氏曰禮者敬而已矣雖知亦)
(問謹之至也其為敬莫大於此謂之不知禮者豈足以知孔子哉八佾)孔子曰侍
於君子有三愆言未及之而言謂之躁言及之而
不言謂之隱未見顔色而言謂之瞽(君子有德位之通稱愆過)
(也瞽無目不能察言觀色矣尹氏曰時然後言則無三者之患季氏)魏中山舍
人倉唐使文侯召倉唐而見之曰擊無恙倉唐曰唯
唯如是者三乃曰君出太子而封之國君名之非
禮也文侯怵然為之變容問曰子之君無恙乎倉
唐曰臣來時拜送書於庭文侯指顧左右曰子之
君長孰與是倉唐曰禮儗人必於其倫諸侯無偶
無所儗之曰長大孰與寡人倉唐曰君賜之外府
之裘則能勝之賜之弁𢃄則不更其造(使色吏反見賢遍反)
(唯于鬼反怵尺律反為于偽反勝音升更音更說苑)君子不以辭盡人
(不見人之言語則以為善其餘行或時惡也)故天下有道則行有枝葉
天下無道則辭有枝葉(行有枝葉所以益德也言有枝葉是聚虛華也枝葉)
(依幹而生言行亦由禮出)是故君子於有喪者之側不能賵焉
則不問其所費於有病者之側不能饋焉則不問
其所欲有客不能館則不問其所舍(皆辟有言而無其實表)
(記)二名不偏諱夫子之母名徵在言在不稱徵
言徵不稱在(稱舉也雜記曰妻之諱不舉諸其側檀弓)范獻子聘
于魯(范獻子宣子之子士鞅也聘在魯昭二十二年)問具山敖山魯人以
其鄉對(言其鄉之山也)獻子曰不為具敖乎對曰先君獻
武之諱也(獻伯禽之曾孫微公之子獻公具也武獻公之庶子武公敖也)獻子歸
徧告其所知曰人不可以不學吾適魯而名其二
諱為笑焉唯不學也(言學則必知諱不見笑也禮入境而問禁入門而問諱)
人之有學也如木之有枝葉也木有枝葉猶庇蔭
人而况君子之學乎(國語晉語)晉獻文子成室晉大
夫𤼵焉(文子趙武也作室成晉君獻之謂賀也諸大夫亦𤼵禮以往)張老曰美
哉輪焉美哉奐焉(心譏其奢也輪輪困言高大奐言衆多)歌於斯哭
於斯聚國族於斯(祭祀死喪燕會於此足矣言此者欲防其後復為)文子
曰武也得歌於斯哭於斯聚國族於斯是全要領
以從先大夫於九京也北面再拜稽首(全要領者免於刑誅)
(也晉卿大夫之墓地在九原京蓋字之誤也當為原)君子謂之善頌善禱(善頌)
(謂張老之言善禱謂文子之言禱求也檀弓)
凡尊必尚玄酒(不忘古也)唯君面尊(面猶鄉也燕禮曰司官尊于東楹之西兩方壺)
(左玄酒公尊瓦大兩有豐在尊南面上)唯饗野人皆酒(飲賤者不備禮玉藻)尊
者以酌者之左為上尊(尊者設尊者也酌者鄕尊其左則右尊也)尊壺者面
其鼻(鼻在面中言鄉人也)凡洗必盥(先盥乃洗爵先自潔也盥有不洗也並少儀)
飲玉爵者弗揮(為其寳而脆曲禮)飲酒者禨者醮者有折俎
不坐(折俎尊徹之乃坐也已沐飲曰禨酌始冠曰醮)取俎進俎不坐(以其有足亦柄)
(尺之類)其有折俎者取祭反之不坐燔亦如之(亦為柄尺之類)
(也燔炙也鄉射曰賓奠爵于薦西取肺坐絶祭左手嚌之興加于俎坐悦手)尸則坐(尸尊也少牢饋)
(食禮曰尸左執爵右兼取肝肺擩于俎鹽振祭嚌之加于菹豆並少儀)諸侯無故不殺
牛大夫無故不殺羊士無故不殺犬豕庶人無故不食
珍(故謂祭饗王制)牛羊之肺離而不提心(提猶絶也&KR2687;離之不絶中央少)
(者使易絶以祭耳)君子不食圂腴(周禮圂作豢謂犬豕之屬食未穀者也腴有似於人)
(穢)羞首者進喙祭耳(耳出見也並少儀)大祝辨九祭一曰
命祭二曰衍祭三曰炮祭四曰周祭五曰振祭六曰擩
祭七曰絶祭八曰繚祭九曰共祭(杜子春云命祭祭有所主命也振祭振讀)
(為慎禮家讀振為振旅之振擩祭擩讀為虞芮之芮鄭司農云衍祭羡之道中如今祭殤無所主命周祭四面)
(為坐也炮祭燔柴也爾雅曰祭天曰燔柴擩祭以肝肺菹擩鹽醢中以祭也繚祭以手從肺本循之至扵未乃)
(絶以祭也絶祭不循其本直絶肺以祭也重肺賤肝故初祭絶肺以祭謂之絶祭至祭之末禮殺之後但擩肝)
(鹽中振之擬之若祭狀弗祭謂之振祭特牲饋食禮曰取菹擩于醢祭于豆間鄉射禮曰取肺坐絶祭鄉飲酒)
(禮曰右取肺左卻手執本坐弗繚右絶末以祭少牢曰取肝擩于鹽振祭玄謂九祭皆謂祭食者命祭者玉藻)
(曰君若賜之食而君客之則命之祭然後祭是也衍字當為延炮字當為包聲之誤也延祭者曲禮曰客若降)
(等執食興辭主人興辭於客然後客坐主人延客祭是也包猶兼也兼祭者有司曰宰夫贊者取白黑以授尸)
(尸受兼祭于豆祭是也周猶徧也徧祭者曲禮曰殽之序徧祭之是也振祭擩祭本同不食者擩則祭之將食)
(者既擩必振乃祭也絶祭繚祭亦本同禮多者繚之禮略者絶則祭之共猶授也王祭食宰夫授祭孝經說曰)
(共綏執授春官)凡齊執之以右居之於左(齊謂食羹醬飲有齊和者也居)
(於左手之上右手執而正之由便也)凡羞有湆者不以齊(齊和也並少儀)
羹之有菜者用梜其無菜者不用梜(梜猶箸也今人或謂梜為梜提曲)
(禮)未步爵不嘗羞(步行也少儀)為天子削瓜者副之巾
以絺(副析也既削又四析之乃横斷之而巾覆焉)為國君者華之巾以綌(華中)
(裂之不四析也)為大夫累之(累倮也謂不巾覆也)士疐之(不中裂横斷去疐而已)庶
人齕之(不横斷曲禮)食棗桃李弗致於核(恭也弗致者謂不置於地)瓜
祭上環食中棄所操(上環頭忖也也朱子曰頭忖謂疐頭所切一環以其所生之本味)
(最甘美又先斷而不汚故以為祭中者中環也亦甘且潔故以奉尊者所操下環為手所持處以其味薄而不)
(潔故棄之而不食也玉藻)為君子擇葱薤則絶其本末(為有萎乾少)
(儀)一室之人非賓客一人徹(同事合居者也賓客則各徹其饌也)壹食
之人一人徹(壹猶聚也為赴事聚食也)凡燕食婦人不徹(婦人質不備禮玉)
(藻)餕餘不祭父不祭子夫不祭妻(食人之餘曰餕餕而不祭唯此類也)
(食尊者之餘則祭盛之恐朱子曰禮君賜腥則熟而薦之以為榮若賜熟食則是餕餘故不祭妻子雖卑於)
(已然既没則以神道接之故亦不以祭也曲禮)
右飲食之禮(凡言賓主之事附相見禮侍食於君者附臣禮事長者附少儀其雜者附)
(此篇)有虞氏祭首夏后氏祭心殷祭肝周祭肺(氣主)
(盛也位明堂)食不厭精膾不厭細(食飯也精鑿也牛羊與魚之腥聶而)
(切之為膾食精則能飬人膾粗則能害人不厭言以是為善非謂必欲如是也)食饐而餲
魚餒而肉敗不食色惡不食臭惡不食失飪不食
不時不食(饐飯傷熱濕也餲味變也魚爛曰餒肉腐曰敗色惡臭惡未敗而色臭變也飪)
(烹調生熟之節也不時五穀不成果實未熟之類此𢾗者皆足以傷人故不食)割不正不
食不得其醬不食(割肉不方正者不食造次不離於正也漢陸續之母切肉未嘗)
(不正斷葱以寸為度蓋其質美與此暗合也食肉用醬各有所宜不得則不食惡其不備也此二者)
(無害於人但不以嗜味而苟食耳)肉雖多不使勝食氣惟酒無量
不及亂(食以穀為主故不使肉勝食氣酒以為人合歡故不為量但以醉為節而不及亂耳)
(程子曰不及亂者非惟不使亂志雖血氣亦不可使亂但浹洽而已可也)沽酒市脯不
食(沽市皆買也恐不精潔或傷人也與不嘗康子之藥同意)不撤薑食(薑通神明去穢)
(惡故不撤)不多食(適可而止無貪心也)祭於公不宿肉祭肉不出
三日出三日不食之矣(助祭於公所得胙肉歸即頒賜不俟經宿者不留神)
(惠也家之祭肉則不過三日皆以分賜蓋過三日則肉必敗而人不食之是褻鬼神之餘也但比君)
(所賜胙可少緩耳)食不語寢不言(答述曰語自言曰言范氏曰聖人存心不他當)
(食而食當寢而寢言語非其時也楊氏曰肺為氣主而聲出焉寢食則氣窒而不通語言恐傷之也)
(亦通)雖疏食菜羹瓜祭必齊如也(古人飲食每種各出少許置之豆間)
(之地以祭先代始為飲食之人不忘本也齊嚴敬貌孔子雖薄物必祭其祭必敬聖人之誠也此)
(一節記孔子飲食之節謝氏曰聖人飲食如此非極口腹之欲蓋飬氣體不以傷生當如此然聖人)
(之所不食窮口腹者或反食之欲心勝而不暇擇也論語)齊大饑黔敖為
食於路以待饑者而食之有餓者蒙袂輯屦貿貿
然來(蒙袂不欲見人也輯歛也歛屦力憊不能屦也貿貿日不明之貌)黔敖左奉
食右執飲曰嗟來食揚其目而視之曰予唯不食
嗟來之食以至於斯也(嗟來食雖閔而呼之非敬辭)從而謝焉
終不食而死(從猶就也)曾子聞之曰微與其嗟也可去
其謝也可食(微猶無也無與止其狂狷之辭檀弓)
為人祭曰致福為已祭而致膳於君子曰膳祔練曰告
(此皆致祭禮之餘於君子攝主言致福申其辭也自祭言膳謙也祔練言告不敢以為福膳也)凡膳告
於君子主人展之以授使者於阼階之南南面再拜稽
首送反命主人又再拜稽首(展者具也)其禮大牢則以牛左
肩臂臑折九箇少牢則以羊左肩七箇犆豕則以豕左
肩五箇(折斷分之也皆用左者右以祭也羊豕不言臂臑因牛序之可知)其以乘壺
酒束脩一犬賜人若獻人則陳酒執脩以將命亦曰乘
壺酒束脩一犬(陳重者執輕者便也乘壺四壺也酒謂清也糟也不言陳犬或無脩者牽犬以)
(致命也於卑者曰賜於尊者曰獻)其以鼎肉則執以將命(鼎肉謂牲體已解可升於)
(鼎)其禽加於一雙則執一雙以將命委其餘(加猶多也)犬則
執緤守犬田犬則授擯者既受乃問犬名牛則執紖馬
則執靮皆右之(緤靷靮皆所以繋制之者守犬田犬問名畜飬者當呼之名謂若韓盧宋鵲之)
(屬右之者執之宜由便也)臣則左之(異於衆物臣謂囚俘)車則說綏執以將命
甲若有以前之則執以將命無以前之則袒櫜奉胄(甲鎧)
(也有以前之謂他摯幣也橐㢰鎧衣也胄兜鍪也袒其衣出兜鍪以致命)器則執蓋(謂有表裏)弓
則以左手屈韣執拊(韣弓衣也左手屈衣并於拊執之而右手執蕭)劍則啓櫝
蓋襲之加夫襓與劍焉(櫝謂劍函也襲郤合之夫襓劍衣也加劍於衣上夫或為煩皆)
(𤼵聲)笏書脩苞苴弓茵席枕凡穎杖琴瑟戈有刃者櫝筴
籥其執之皆尚左手(苞苴謂編束蕉葦以襄魚肉也茵著蓐也穎警枕也筴著也籥如笛)
(三孔皆十六物也左手執上上陽也右手執下下隂也)刀卻刃授穎削授拊(辟用時穎)
(鐶也拊謂杞)凡有刺刃者以授人則辟刃(辟刃不以正鄉人也並少儀)
水潦降不獻魚鼈(不饒多也)獻鳥者佛其首(為其喙害人也佛戾也蓋為小)
(竹籠以冐之)畜鳥者則勿佛也(畜飬也飬則馴)獻車馬者執策綏獻
甲者執胄獻杖者執末獻民虜者操右袂獻粟者執右
契獻米者操量鼓獻孰食者操醬齊獻田宅者操書致
(凡操執者謂手所舉以告者也設其大者舉其小者便也甲鎧也冑兜鍪也民虜軍所獲也操其右袂制之契)
(劵要也右為尊量鼔量器名)凡遺人弓者張弓尚筋弛弓尚角(弓有往來)
(體皆欲令其常曲隤然順也遺人無時已定體則張之未定體則弛之)右手執簫左手承
弣(簫弭頭也謂之簫簫邪也弣把中)尊卑垂帨(帨佩巾也磬折則佩垂授受之儀尊卑一朱)
(子曰此謂賓主雖或一尊一卑然皆當磬折垂帨也)若主人拜(拜受也)則客還辟辟
拜(辟拜謙不敢當)主人自受由客之左接下承弣(由從也從客之左右客尊)
(之接下接客手下也承弣郤手則簫覆手與)鄉與客並然後受(於堂上則俱南面禮敵者)
(並授)進劍者左首(左首尊也)進戈者前其鐏後其刃進矛戟者
前其鐓(後刃敬也三兵鐏鐓雖在下猶為首銳底曰鐏取其鐏地平底曰鐓取其鐓地)進几杖
者拂之(尊者所馮依拂去塵敬)效馬效羊者右牽之(用右手便效猶呈見)效
犬者左牽之(犬齛齧人右手當禁備之)執禽者左首(左首尊)飾羔鴈者
以繢(繢畫也諸侯大夫以布天子大夫以畫)受珠玉者以掬(慎也掬手巾)受弓
劍者以𬒮(敬也)凡以弓劒苞苴簞笥問人者(問猶遺也苞苴裏魚肉或)
(以葦或以茅簞笥盛飯食者圜曰簞方曰笥)操以受命如使之容(謂使者曲禮)
君將適他臣如致金玉貨貝於君則曰致馬資於有司
敵者曰贈從者(適他行朝會也資猶用也贈送也少儀)凡於尊者有獻
而弗敢以聞(此所獻亂也少儀曰君將適他臣若致金玉貨貝於君則曰致馬資於有司是其類)
(也)凡獻於君大夫使宰士親皆再拜稽首送之(敬也)膳
於君有葷桃茢於大夫去茢於士去葷皆造於膳宰(膳美)
(食也葷桃茢辟凶邪也大夫用葷桃士桃而已葷薑及辛菜也茢炎帚也造於膳宰既致命而授之葷或作焄)
凡賜君子與小人不同日(慎於尊卑)大夫親賜士士拜
受又拜於其室衣服弗服以拜(異於君惠也拜受又就拜於其家是所謂再拜)
(也)敵者不在拜於其室(謂來賜時不見也見則不復往也)酒肉之賜
弗再拜(輕也受重賜者拜受又拜於其室也並玉藻)君子於有饋者弗能
見則不視其饋(饋遺也不能見謂有疾也不視猶不内也坊記)
右問遺之禮問人於他邦再拜而受之(拜送使者如親)
(見之敬也)康子饋藥拜而受之曰丘未達不敢嘗(范氏曰凡)
(賜食必嘗以拜藥未達則不敢嘗受而不飲則虚人之賜故告之如此然則可飲而飲不可飲而不)
(飲皆在其中矣楊氏曰大夫有賜拜而受之禮也未逹不敢嘗謹疾也必告之直也此一節記孔)
(子與人交之誠意)朋友之饋雖車馬非祭肉不拜(朋友有通)
(財之義故雖車馬之重不拜祭肉則拜者敬其祖考同於已親也並論語)陽貨欲
見孔子而惡無禮大夫有賜於士不得受於其家
則往拜其門陽貨矙孔子之亡也而饋孔子蒸豚
孔子亦矙其亡也而往拜之當是時陽貨先豈得
不見(欲見孔子欲召孔子來見已也惡無禮畏人以已為無禮也受於其家對使人拜受於家)
(也其門大夫之門也矙窺也陽貨於魯為大夫孔子為士故以此物及其不在而饋之欲其來拜而)
(見之也先謂先來加禮也孟子)吳公子札聘於鄭見子産如
舊相識與之縞帶子産獻紵衣焉(大帶也吳地貴縞鄭地貴紵故)
(各獻已所貴示損已而不為彼貨利襄二十九年左氏傳)子思在魯使以
書如衛問子上子上北面再拜受書伏讀然後與
使者宴遂為復書返中庭北面再拜以授使者既
受書然後退使者還魯問子思曰吾子堂上南面
立授臣書事畢送臣子上中庭拜授臣書而不送
何也子思曰拜而不送敬也使而送之賓也(孔叢子雜)
(訓)陳臻問曰前日於齊王餽兼金一百而不受
於宋餽七十鎰而受於薛餽五十鎰而受前日之
不受是則今日之受非也今日之受是則前日之
不受非也夫子必居一於此矣(陳臻孟子弟子兼金好金也其價兼)
(倍於常者一百百鎰也)孟子曰皆是也(皆適於義也)當在宋也予
將有遠行行者必以贐辭曰餽贐予何為不受(贐送)
(行者之禮也)當在薛也子有戒心辭曰聞戒故為兵餽
之予何為不受(時人有欲害孟子者孟子設兵以戒備之薛君以金餽為孟子兵備)
(辭曰聞子之有戒心也)若於齊則未有處也無處而餽之是
貨之也焉有君子而可以貨取乎(無遠行戒心之事是未有所處)
(也取猶致也於尹氏曰君子之辭受取予唯當理而已孟子)
國君不乘竒車(出入必正也竒車獵衣之屬)車上不廣欬(為若自矜廣猶弘也)
不妄指(為惑衆)立視五巂(立平視也巂猶規也謂輪轉之度巂或為橤)式視馬
尾(小俛)顧不過轂(為掩在後)國中以策彗䘏勿驅塵不出軌(入國)
(不馳彗竹帚䘏勿搔摩也韋朱子曰策彗疑謂策之彗若今時鞭末帶耳曲禮)鸞設於鑣
和設於軾馬動而鸞鳴鸞鳴而和應行之節也(鸞和皆鈴也)
(韓詩内傳)坐乘以經坐之容手撫式視五旅欲無顧顧不
過轂小禮動中禮式大禮下坐車之容也立乘以經立
之容右持綏而左臂詘存劍之緯欲無顧顧不過轂小
禮據中禮式大禮下立車之容也禮介者不拜兵車不
式不顧不言反抑式以應武容也兵車之容也(賈誼容經)
國君下齊牛式宗廟大夫士下公門式路馬(皆廣敬也疏曰案)
(齊右職注云王見牲則拱而式又引曲禮曰國君下宗廟式齊牛與此文異熊氏云此文誤當以周禮注為正)
君子式黃髮(敬老也)下卿位(尊賢也卿位卿之朝位也君出過之而上車入未至)
(而下車)入國不馳(愛人也馳善藺人也)入里必式(不誣十室並曲禮)公行
下衆(公諸侯也下衆不敢誣衆也禮國君下卿位遇衆則式禮之也國語周語)國君撫
式大夫下之大夫撫式士下之(撫猶據也據式小俛崇敬也乘車必正立曲)
(禮)乘貳車則式佐車則否(貳車佐車皆副車也朝祀之副曰貳戎獵之副曰佐)
(魯莊公敗于乾時公喪戎路傳乘而歸少儀)婦人不立乘(異於男子曲禮)
右乘車之容升車必正立執綏(綏挽以上車之索也范氏曰正)
(立執綏則心體無不正而誠意肅恭矣蓋君子莊敬無所不在升車則見於此也)車中不
内顧不疾言不親指(内顧回視也禮曰顧不過轂三者皆失容且惑人此一)
(節記孔子升車之容)凶服者式之式負版者(式車前横木有所敬則俯)
(而憑之負版持邦國圖籍者式此二者哀有喪重民數也人惟萬物之靈而王者之所天也故周禮)
(獻民數于王王拜受之况其下者敢不敬乎並論語)
君車將駕則僕執策立於馬前(監駕且為馬行)已駕僕展軨(展軨)
(具視)效駕(白已駕)奮衣由右上取貳綏(奮振去塵也貳副也)跪乘(未敢立敬)
(也)執策分轡驅之五步而立(調試之)君出就車則僕并轡
授綏(車上僕所主)左右攘辟(謂羣臣陪位侍駕者攘卻也或曰攘古讓字)車驅而
騶至於大門君撫僕之手而顧命車右就車門閭溝渠
必步(車右勇力之士備制非常者君行則陪乘君式則下步行)凡僕人之禮必授人
綏若僕者降等則受不然則否若僕者降等則撫僕之
手不然則自下拘之(撫小止之謙也自下拘之由僕手下取之也僕與已同爵則不受)
僕御婦人則進左手後右手(遠嫌)御國君則進右手後左
手而俯(敬也曲禮)執君之乘車則坐(執執轡謂守之也君不在車坐示不)
(行也)僕者右帶劍負良綏申之面拖諸幦(面前也幦覆苓也良綏君綏也)
(負之由左肩上入右掖下申之於前覆苓上也)以散綏升執轡然後步(步行也)
僕於君子君子升下則授綏始乘則式君子下行然後
還立(還車而立以俟其去)酌尸之僕如君之僕(當其為尸則尊)其在車
則左執轡右受爵祭左右軌范乃飲(周禮大御祭兩軹祭軌乃飲軌與軹)
(於車同轊頭也軌與范聲同謂軾前也並少儀)
右僕御之禮
禮從宜(事不可常也晉士匄帥帥侵齊聞齊侯卒乃還春秋善之)使從俗(亦事不可常也牲幣)
(之屬則當從俗所出禮器曰天不生地不飬君子不以為禮鬼神不饗)君子行禮不求
變俗(求猶務也不務變其故重本也謂去其先祖之國居他國)祭祀之禮居喪之服
哭泣之位皆如其國之故謹修其法而審行之(其法謂其先祖)
(之制度若夏殷)去國三世爵禄有列於朝出入有詔於國(三世自祖)
(至孫踰久可以變故俗而猶不變者爵禄有列於朝謂君不絶其祖祀復立其族若臧紇奔邾立臧為矣詔告)
(也謂與卿大夫吉凶往來相赴告)若兄弟宗族猶存則反告於宗後(謂無)
(列無詔者反告亦謂吉凶也宗後宗子也)去國三世爵禄無列於朝出入無
詔於國唯興之日從新國之法(以故國與已無恩興謂起為卿大夫)貧
者不以貨財為禮老者不以筋力為禮(禮許儉不非無也年五十始杖)
(八十拜君命一坐再至並曲禮)
右從宜從俗
將適舍求母固(謂行而就人館固猶常也求主人物不可以舊常致時乏無周禮土訓辨地物)
(原其生以詔地求其類)將上堂聲必揚(驚内人也)戶外有二屨言聞則
入言不聞則不入將入戶視必下入戶奉扃視瞻母回
(不干掩人之私也奉扃敬也)戶開亦開戶闔亦闔(不以後來變先)有後入者
闔而勿遂(示不拒人)離坐離立毋往參焉離立者不出中
閒(為于人私也離兩也並曲禮)登席不由前為躐席(升必由下也)徒坐
不盡席尺(示無所求於前不忘謙也)讀書食則齊豆去席尺(讀書聲當聞尊)
(者食為汚席也玉藻)執虚如執盈入虚如有人(重慎)凡祭於
室中堂上無跣燕則有之(祭不跣者主敬也燕則有跣為歡也天子諸侯祭有坐尸)
(於堂之禮祭所尊在室燕所尊在堂將燕降說屨乃升堂並少儀)登城不指城上不
呼(為惑人)當食不歎(食或以樂非歎所)臨樂不歎客車不入
大門(謙也)犬馬不上於堂(非摯幣也並曲禮)
右雜記孟子既娶將入私室其婦袒而在内孟
子不悦遂去不入婦辭孟母而求去曰妾聞夫婦
之道私室不與焉今者妾竊墮在室而夫子見妾
勃然不悦是客妾也婦人之義蓋不客宿請歸父
母孟母召孟子而謂之曰夫禮將入門問孰存所
以致敬也將上堂聲必揚所以戒人也將入戶視
必下恐見人過也今子不察於禮而責禮於人不
亦遠乎孟子謝遂留其婦君子謂孟母知禮而明
於姑母之道(列女傳)
禮書綱目卷七十六
