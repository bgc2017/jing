禮書綱目卷五婺源江永撰
燕禮嘉禮八
經(鄭目錄云諸侯無事若卿大夫有勤勞之功與羣臣燕飲以樂之燕禮于五禮屬嘉禮)
燕禮小臣戒與者(小臣相君燕飲之法戒與者謂留羣臣也君以燕禮勞使臣若臣有功故)
(與羣臣樂之小臣則警戒告語焉飲酒以合會為歡也)
右戒羣臣
膳宰具官饌于寢東(膳宰天子曰膳夫掌君飲食膳羞者也具官饌具其官之所饌謂酒)
(也牲也脯醢也寢路寢)樂人縣(縣鐘磬也國君無故不徹縣官縣者為燕新之)設洗篚於
阼階東南當東霤罍水在東篚在洗西南肆設膳篚在
其北西面(設此不言其官賤也當東霤者人君為殿屋也亦南北以堂深肆陳也膳篚者君象觚所)
(饌也亦南陳言西面尊之異其文)司宫尊于東楹之西兩方壺左玄酒
南上公尊瓦大兩有豐幂用綌若錫在尊南南上尊士
旅食于門西兩圜壺(司宫天子曰小宰聽酒人之成要者也尊方壺為卿大夫士也臣道)
(直方于東楹之西予君專此酒也玉藻曰唯君面尊玄酒在南順君之面瓦大有虞氏之尊也禮器曰君尊瓦)
(甒豐形似豆卑而大幂用綌若錫冬夏異也在尊南在方壺之南也尊士旅食者用圜壺變于卿大夫也旅衆)
(也士衆食謂未得正祿所謂庶人在官者也今文錫為緆)司宫筵賓于戸西東上無
加席也(筵席也席用蒲筵緇布純無加席燕私禮臣屈也諸侯之官無司几筵也)
右陳饌器記燕朝服于寢(朝服者諸侯與其羣臣日視朝之服也謂)
(冠玄端緇帶素韠白屨也燕於路寢相親昵也今辟雍十月行此燕禮玄冠而衣皮弁服與禮異也)
亨于門外東方(享于門外臣所掌也本經記)唯君面尊(面猶鄉也燕禮)
(曰司宫尊于東楹之西兩方壺左玄酒公尊瓦大兩有豐在尊南南上玉藻)
射人告具(告事具于君射人主此禮以其或射也)小臣設公席于阼階上
西鄉設加席公升即位于席西鄉(周禮諸侯酢席莞筵紛純加繅席畫純後)
(設公席者凡禮卑者先即事尊者後也)小臣納卿大夫卿大夫皆入門右
北面東上士立于西方東面北上祝史立于門東北面
東上小臣師一人在東堂下南面士旅食者立于門西
東上(納者以公命引而入也自士以下從而入即位耳師長也小臣之長一人猶天子太僕正君之服位)
(者也凡入門而右由闑東左則由闑西)公降立于阼階之東南南鄉爾卿
卿西面北上爾大夫大夫皆少進(爾近也移也揖而移之近之也大夫猶北)
(面少前)射人請賓(命當由君出也)公曰命某為賓(某大夫也)射人命賓
賓少進禮辭(命賓者東面南頋禮辭辭不敏也)反命(射人以賓之辭告于君)又命
之賓再拜稽首許諾(又復)射人反命(告賓許)賓出立于門外
東面(當更以賓禮入)公揖卿大夫乃升就席(揖之人之也)小臣自阼
階下北面請執幂者與羞膳者(執幂者執瓦大之幂也方圜壺無幂羞膳羞于)
(公謂庶羞)乃命執幂者執幂者升自西階立于尊南北面東
上(以公命于西階前命之也東上玄酒之幂為上也羞膳者從而東由堂東升自北階房中西面南上不言之)
(者不升堂略之也)膳宰請羞于諸公卿者(小臣不請而使膳宰于卑者彌略也禮以)
(異為敬)
右即位命賓及執事者記與卿燕則大夫為賓
與大夫燕亦大夫為賓(不以所與燕者為賓者燕為序歡心賓主敬也公父)
(文伯飲南宫敬叔酒以露堵父為客此之謂也君但以大夫為賓者大夫卑雖尊之猶遠于君今文)
(無則下無燕)羞膳者與執幂者皆士也(尊君也膳宰卑于士)羞卿
者小膳宰也(膳宰之佐也)凡薦與羞者小膳宰也(謂於)
(卿大夫以下也上特言羞卿者小膳宰者欲絶于賓羞賓者亦士)
射人納賓(射人為擯者也今文曰擯者)賓入及庭公降一等揖之(及至)
(也至庭謂既入而左北面時)公升就席(以其將與主人為禮不参之也)賓升自西階
主人亦升自西階賓右北面至再拜賓答再拜(主人宰夫也宰)
(夫大宰之屬掌賓客之獻飲者也其位在洗北西面君于其臣雖為賓不親獻以其尊莫敢抗禮也至再拜者)
(拜賓来至也天子膳夫為獻主)
右納賓(若以樂納賓見樂賓後章)
主人降洗洗南西北面(賓將從降鄉之)賓降階西東面主人辭
降賓對(對答)主人北面盥坐取觚洗賓少進辭洗主人坐
奠觚于篚興對賓反位(賓少進者又辭宜違其位也獻不以爵辟正主也古文觶字非)
(觚字)主人卒洗賓揖乃升(賓每先升尊也)主人升賓拜洗主人賓
右奠觚答拜降盥(主人復盥為拜手坋塵也)賓降主人辭賓對卒盥
賓揖升主人升坐取觚(取觚將就瓦大酌膳)執幂者舉幂主人酌
膳執幂者反幂(君物曰膳膳之言善也酌君尊者尊賓也)主人筵前獻賓賓
西階上拜筵前受爵反位主人賓右拜送爵(賓既拜前受觚退反)
(位)膳宰薦脯醢賓升筵膳宰設折爼(折爼牲體骨也鄉飲酒記曰賓爼脊)
(脅肩肺)賓坐左執爵右祭脯醢奠爵于薦右興取肺坐絶
祭嚌之興加于爼坐挩手執爵遂祭酒興席末坐啐酒
降席坐奠爵拜告旨執爵興主人答拜(降席席西也旨美也)賓西
階上北面坐卒爵興坐奠爵遂拜主人答拜(遂拜拜既爵也)
右主人獻賓記惟公與賓有爼(主于燕其餘可以無爼)
賓以虚爵降(將酢主人)主人降賓洗南坐奠觚少進辭降主
人東面對(上既言爵矣復言觚者嫌易之也大射禮曰主人西階西東面少進對今文從此以下觚皆)
(為爵)賓坐取觚奠于篚下盥洗(篚下篚南)主人辭洗(謙也今文無洗)賓
坐奠觚于篚興對卒洗及階揖升主人升拜洗如賓禮
賓降盥主人降賓辭降卒盥揖升酌膳執幂如初以酢
主人于西階上主人北面拜受爵賓主人之左拜送爵
(賓既南面授爵乃之左)主人坐祭不啐酒(辟正主也未薦者臣也)不拜酒不
告旨(主人之義)遂卒爵興坐奠爵拜執爵興賓答拜主人不
崇酒以虚爵降奠于篚(崇充也不以酒惡謝賓甘美君物也)賓降立于西
階西(既受獻矣不敢安盛)射人升賓賓升立于序内東面(東西牆謂之序)
(大射禮曰擯者以命升賓)
右賓酢主人
主人盥洗象觚升實之東北面獻于公(象觚觚有象骨飾也取象觚者)
(東面)公拜受爵主人降自西階阼階下北面拜送爵士薦
脯醢膳宰設折爼升自西階(薦進也大射禮曰宰胥薦脯醢由左房)公祭
如賓禮膳宰贊授肺不拜酒立卒爵坐奠爵拜執爵興
(凡異者君尊變于賓也)主人答拜升受爵以降奠于膳篚
右主人獻公記獻公曰臣敢奏爵以聽命(授公釋此)
(辭不敢必受之見賓媵爵于公通用若以樂樂賓後章)
更爵洗升酌膳酒以降酢于阼階下北面坐奠爵再拜
稽首公答再拜(更爵者不敢襲至尊也古文更為受)主人坐祭遂卒爵再
拜稽首公答再拜主人奠爵于篚
右主人受公酢
主人盥洗升媵觚于賓酌散西階上坐奠爵拜賓賓降
筵北面答拜(媵送也讀或為揚揚舉也酌散者酌方壺酒也于膳為散今文媵皆作騰)主人
坐祭遂飲賓辭卒爵拜賓答拜(辭者辭其代君行酒不立飲也此降于正主酬)
(也)主人降洗賓降主人辭降賓辭洗卒洗揖升不拜洗
(不拜洗酬而禮殺)主人酌膳賓西階上拜(拜者拜其酌已)受爵于筵前
反位主人拜送爵賓升席坐祭酒遂奠于薦東(遂者因坐而奠)
(不北面也奠之者酬不舉也)主人降復位賓降筵西東南面立(賓不立于)
(序内位彌尊也位彌尊者其禮彌卑記所謂一張一弛者是之謂與)
右主人酬賓
小臣自阼階下請媵爵者公命長(命長使選卿大夫之中長幼可使者)小
臣作下大夫二人媵爵(作使也卿為上大夫不使之者為其尊)媵爵者阼
階下皆北面再拜稽首公答再拜(再拜稽首拜君命也)媵爵者立
于洗南西面北上序進盥洗角觶升自西階序進酌散
交于楹北降阼階下皆奠觶再拜稽首執觶興公答再
拜(序次第也猶代也楹北西楹之北也交而相待于西階上既酌右還而反往来以右為上)媵爵者
皆坐祭遂卒觶興坐奠觶再拜稽首執觶興公答再拜媵
爵者執觶待于洗南(待君命也)小臣請致者(請使一人與二人與優君也)
若君命皆致則序進奠觶于篚阼階下皆再拜稽首公
答再拜媵爵者洗象觶升實之序進坐奠于薦南北上
降阼階下皆再拜稽首送觶公答再拜(序進往来由尊北交于東楹之)
(北奠于薦南不敢必君舉也大射禮曰媵爵者皆退反位)
右媵爵于公
公坐取大夫所媵觶興以酬賓賓降西階下再拜稽首
公命小臣辭賓升成拜(興以酬賓就其階而酬之也升成拜復再拜稽首也先時君辭)
(之于禮若未成然)公坐奠觶答再拜執觶興立卒觶賓下拜小
臣辭賓升再拜稽首(不言成拜者為拜故下實未拜也下不輒拜禮殺也此賓拜于君之)
(左不言之者不敢敵偶于君)公坐奠觶答再拜執觶興賓進受虛爵
降奠于篚易觶洗(君尊不酌故也凡爵不相襲者也于尊者言更自敵以下言易更作新易)
(有故之辭進受虚爵尊君也不言公酬賓于西階上及公反位者亦尊君空其文也)公有命則不
易不洗反升酌膳觶下拜小臣辭賓升再拜稽首(下拜下亦未拜)
(凡下未拜有二或禮殺或君親辭君親辭則聞命即升升乃拜是以不言成拜)公答再拜(拜于阼階)
(上也于是賓請旅侍臣)賓以旅酬於西階上(旅序也以次序勸卿大夫飲酒)射人
作大夫長升受旅(言作大夫則卿存矣長者尊先而卑後)賓大夫之右坐
奠觶拜執觶興大夫答拜(賓在右者相飲之位)賓坐祭立飲卒觶
不拜(酬而禮殺)若膳觶也則降更觶洗升實散大夫拜受賓
拜送(言更觶卿尊也)大夫辯受酬如受賓酬之禮不祭卒受者
以虚觶降奠于篚(卒猶後也大射禮曰奠于篚復位今文辯皆作徧)
右公為賓舉旅記凡公所辭皆栗階(栗蹙也謂越等急趋)
(君命也)凡栗階不過二等(其始升猶聚足連步越二等左右足各一發而升堂)
(升凡小臣辭拜通用)凡公所酬既拜請旅侍臣(既拜謂自酌升拜時)
(也擯者阼階下告于公還西階下告公許旅行也請行酒于羣臣必請者不專惠也公為卿大夫)
(士舉旅通用)
主人洗升實散獻卿于西階上(酬而後獻卿别尊卑也飲酒成于酬也)司
宫兼卷重席設于賓左東上(言兼卷則每卿異席也重席重蒲筵緇布純也卿坐)
(東上統于君也席自房来)卿升拜受觚主人拜送觚卿辭重席司宫
徹之(徹猶去也重席雖非加猶為其重累去之辟君也)乃薦脯醢卿升席坐左
執爵右祭脯醢遂祭酒不啐酒降席西階上北面坐卒
爵興坐奠爵拜執爵興主人答拜受爵卿降復位(不酢辟君)
(也卿無爼者燕主于羞)辯獻卿主人以虛爵降奠于篚(今文無奠于篚)射
人乃升卿卿皆升就席若有諸公則先卿獻之如獻卿
之禮(諸公者謂大國之孤也孤一人言諸者容牧有三監)席于阼階西北面東上
無加席(席孤北面為其大尊屈之也亦因阼階西位近君近君則屈親寵苟敬私昵之坐)
右主人獻孤卿
小臣又請媵爵者二大夫媵爵如初(又復)請致者若命長
致則媵爵者奠觶于篚一人待於洗南長致致者阼階
下再拜稽首公答再拜(命長致者公或時未能舉自優暇也古文云阼階下北面再拜)
洗象觶升實之坐奠于薦南降與立于洗南者二人皆
再拜稽首送觶公答再拜(奠于薦南者于公所用酬賓觶之處二人俱拜以其共勸)
(君)
右再媵爵
公又行一爵若賓若長唯公所酬(一爵先媵者之下觶也若賓若長則賓禮)
(殺矣長公卿之尊者也賓則以酬長長則以酬賓)以旅於西階上如初大夫卒
受者以虛觶降奠于篚
右公為卿舉旅
主人洗升獻大夫于西階上大夫升拜受觚主人拜送
觚大夫坐祭立卒爵不拜既爵主人受爵大夫降復位
(既盡也不拜之者禮又殺)胥薦主人于洗北西面脯醢無脀(胥膳宰之吏也)
(主人大夫之下先大夫薦之尊之也不于上者上無其位也脀爼實)辯獻大夫遂薦之繼
賓以西東上(徧獻之乃薦略賤也亦獻而后布席也)卒射人乃升大夫大
夫皆就席
右主人獻大夫
席工于西階上少東樂正先升北面立於其西(工瞽矇也謂歌)
(諷誦詩者也凡執技藝者稱工少牢饋食禮曰皇尸命工祝樂記師乙曰乙賤工也樂正于天子樂師也凡樂)
(掌其序事樂成則告偹)小臣納工工四人二瑟小臣左何瑟面鼓
執越内弦右手相入升自西階北面東上坐小臣坐授瑟
乃降(工四人者燕禮輕從大夫制也面鼓者燕尚樂可鼓者在前也越瑟下孔也内弦弦為主也相扶工)
(也後二人徒相天子大僕二人也小臣四人祭僕六人御僕十二人皆同官)工歌鹿鳴四牡
皇皇者華(三者皆小雅篇也鹿鳴君與臣下及四方之賓宴講道修政之樂歌也此采其已有旨酒)
(以召嘉賓嘉賓既来示我以善道又樂嘉賓有孔昭之明德可則傚也四牡君勞使臣之来樂歌也此采其勤)
(苦王事念將父母懷歸傷悲忠孝之至以勞賓也皇皇者華君遣使臣之樂歌也此采其更是勞苦自以為不)
(及欲諮謀于賢知而以自光明也)卒歌主人洗升獻工工不興左瑟一
人拜受爵主人西階上拜送爵(工歌乃獻之賤者先就事也左瑟便其右一人)
(工之長者也工拜于席)薦脯醢(輒薦之變于大夫也)使人相祭(使扶工者相其祭薦祭酒)
卒爵不拜(賤不偹禮)主人受爵(將復獻衆工故也)衆工不拜受爵坐
祭遂卒爵辯有脯醢不祭主人受爵降奠于篚(遂猶因也古文)
(曰卒爵不拜)
右樂賓升歌
公又舉奠觶唯公所賜以旅于西階上如初(言賜者君又彌尊賓)
(長彌卑)卒(旅畢也)
右公為大夫舉旅
笙入立于縣中奏南陔白華華黍(以笙播此三篇之詩縣中縣中央也鄉飲)
(酒禮曰磬南北面奏南陔白華華黍皆小雅篇也今亡其義未聞昔周之興也周公制禮作樂采時世之詩以)
(為樂歌所以通情相風切也其有此篇明矣後世衰微幽屬尤甚禮樂之書稍稍廢棄孔子曰吾自衛反魯然)
(後樂正雅頌各得其所謂當時在者而復重雜亂也惡能存其亡者乎且正考父校商之名頌十二篇于周大)
(師歸以祀其先王至孔子二百年之間五篇而已此其信也)主人洗升獻笙于西階
上一人拜盡階不升堂受爵降主人拜送爵階前坐祭
立卒爵不拜既爵升授主人(一人笙之長者也鄉射禮曰笙一人拜于下)衆
笙不拜受爵降坐祭立卒爵辯有脯醢不祭乃間歌魚
麗笙由庚歌南有嘉魚笙崇丘歌南山有臺笙由儀(間代)
(也謂一歌則一吹也六者皆小雅篇也魚麗言太平年豐物多也此采其物多酒旨所以優賓也南有嘉魚言)
(太平君子有酒樂與賢者共之也此采其能以禮下賢者賢者纍蔓而歸之與之宴樂也南山有臺言太平之)
(治以賢者為本也此采其愛友賢者為邦家之基民之父母既欲其身之夀考又欲其名德之長也由庚崇丘)
(由儀今亡其義未聞)遂歌鄉樂周南關雎葛覃卷耳召南鵲巢采
蘩采蘋(周南召南國風篇也王后國君夫人房中之樂歌也關雎言后妃之德葛覃言后妃之職卷耳)
(言后妃之志鵲巢言國君夫人之德采蘩言國君夫人不失職也采蘋言卿大夫之妻能脩其法度也昔大王)
(王季居于岐山之下躬行召南之教以興王業及文王而行周南之教以受命大雅云刑于寡妻至于兄弟以)
(御于家邦謂此也其始一國耳文王作邑于豐以故地為卿士之采地乃分為二國周周公所食也召召公所)
(食也于時文王三分天下有其二德化被于南土是以其詩有仁賢之風者屬之召南焉有聖人之風者屬之)
(周南焉夫婦之道者生民之本王政之端此六篇者其教之原也故國君與其臣下及四方之賓燕用之合樂)
(也鄉樂者風也小雅為諸侯之樂大雅頌為天子之樂鄉飲酒升歌小雅禮盛者可以進取燕合鄉樂者禮輕)
(者可以逮下也春秋傳曰肆夏繁遏渠天子所以享元侯也文王大明緜兩君相見之樂也然則諸侯之相與)
(燕升歌大雅合小雅也天子與次國小國之君燕亦如之與大國之君燕升歌頌合大雅其笙問之篇未聞)
大師告樂正曰正歌偹(大師上工也掌合隂陽之聲教六詩以六律為之音者也子貢)
(問師乙曰吾聞聲歌各有宜也如賜者宜何歌也是明其掌而知之也正歌者升歌及笙各三終間歌三終合)
(樂三終為一偹偹亦成也)樂正由楹内東楹之東告于君乃降復位
(言由楹内者以其立于堂廉也復位位在東縣之北)
右樂賓笙間合記若以樂納賓則賓及庭奏肆
夏賓拜酒主人答拜而樂闋公拜受爵而奏肆夏
公卒爵主人升受爵以下而樂闋(肆夏樂章也今亡以鐘鏄播之)
(鼓磬應之所謂金奏也記曰入門而縣興示易以敬也卿大夫有王事之勞則奏此樂焉)升歌
鹿鳴下管新宫笙入三成(新宫小雅逸篇也管之入三成謂三終也)遂
合鄉樂(鄉樂周南召南六篇言遂者不間也)若舞則勺(勺頌篇告成大武之樂歌)
(也其詩曰於鑠王師遵飬時晦又曰實維爾公允師既合鄉樂萬舞而奏之所以美王侯勸有功也)
射人自阼階下請立司正公許射人遂為司正(君許其請因命)
(用為司正君三舉爵樂偹作矣將留賓飲酒更立司正以監之察儀法也射人俱相禮其事同)司正洗
角觶南面坐奠于中庭升東楹之東受命西階上北面
命卿大夫君曰以我安卿大夫皆對曰諾敢不安(洗奠角觶)
(于中庭明其事以自表威儀多也君意殷勤欲留賓飲酒命卿大夫以我故安或亦其實不主意于賓也)司
正降自西階南坐取觶升酌散降南面坐奠觶右還北
面少立坐取觶興坐不祭卒觶奠之興再拜稽首(右還將適)
(觶南先西面也必從觶西為君之在東也少立者自嚴正慎其位也)左還南面坐取觶洗
南面反奠于其所(反奠虚觶不空位也)
右立司正
升自西階東楹之東請徹爼降公許告于賓賓北面取
爼以出膳宰徹公爼降自阼階以東(膳宰降自阼階以賓親徹若君親徹)
(然)卿大夫皆降東面北上(以將坐降待賓反也)
右徹爼
賓反入及卿大夫皆說屨升就席公以賓及卿大夫皆坐
乃安(凡燕坐必說屨屨賤不在堂也禮者尚敬敬多則不親燕安坐相親之心也)羞庶羞(謂&KR0871;)
(肝膋狗胾醢也骨體所以致敬也庶羞所以盡愛也敬之愛之厚賢之道)大夫祭薦(燕乃祭薦不敢)
(于盛成禮也)司正升受命皆命君曰無不醉賓及卿大夫皆
興對曰諾敢不醉皆反坐(皆命者命賓命卿大夫也起對必降席司正退立西序端)
右燕記有内羞(謂羞豆之實酏食糁食羞籩之實糗餌粉餈)
主人洗升獻士于西階上士長升拜受觶主人拜送觶
(獻士用觶士賤也今文觶作觚)士坐祭立飲不拜既爵其他不拜坐祭
立飲(他謂衆士也亦升受爵不拜)乃薦司正與射人一人司士一人執
幂二人立于觶南東上(天子射人司士皆下大夫二人諸侯則上士其人數亦如之司)
(正為上)辯獻士士既獻者立于東方西面北上乃薦士(每已)
(獻而即位于東方蓋尊之畢獻薦于其位)祝史小臣師亦就其位而薦之(次士)
(獻之已不變位位自在東方)主人就旅食之尊而獻之旅食不拜受
爵坐祭立飲(北面酌南鄉獻之于尊南不洗者以其賤略之也亦畢獻乃薦之主人執虚爵奠子)
(篚復位)
右主人獻士
若射則大射正為司射如鄉射之禮(大射正射人之長者也如鄉射之禮)
(者燕為樂卿大夫宜從其禮也如者如其告弓矢既具至退中與算也納射器而張侯其告請先于君乃以命)
(賓及卿大夫其為司正者亦為司馬君與賓為耦鄕射記曰自君射至龍旃亦其異者也薦旅食乃射者是燕)
(射主于飲酒)
右射記君與射則為下射袒朱襦樂作而后就
物(君尊)小臣以巾授矢稍屬(君尊不搢矢)不以樂志(辟不敏也)
既發則小臣受弓以授弓人(俟復發也不使大射正燕射禮)上射
退于物一笴既發則答君而俟若飲君燕則夹爵
(謂君在不勝之黨賓飲之如燕媵觚則又夹爵)君在大夫射則肉袒(不纁襦厭)
(于君記本經)君國中射則皮樹中以翿旌獲白羽與
朱羽糅(國中城中也謂燕射也皮樹獸名以翿旌獲尚文德也今文皮樹為繁樹糅為縚古)
(文無以三鄉射記詳見射記)
賓降洗升媵觚于公酌散下拜公降一等小臣辭賓升
再拜稽首公答再拜(此當言媵觶酬之禮皆用觶言觚者字之誤也古者觶字或作角旁)
(氏由此誤耳)賓坐祭卒爵再拜稽首公答再拜賓降洗象觶升
酌膳坐奠于薦南降拜小臣辭賓升成拜公答再拜賓
反位(反位反席也今文曰洗象觶)
右賓媵爵于公
公坐取賓所媵觶興唯公所賜(至此又言興者明公崇禮不倦也今文觶又為)
(觚)受者如初受酧之禮降更爵洗升酌膳下拜小臣辭
升成拜公答拜乃就席坐行之(坐行之若今坐相勸酒)有執爵者
(士有盥升主酌授之者)唯受于公者拜(公所賜者也其餘則否)司正命執爵
者受辯卒受者興以酬士(欲令惠均)大夫卒受者以爵興西
階上酬士士升大夫奠爵拜士答拜(興酬士者士立堂下無坐位)大
夫立卒爵卒爵不拜實之士拜受大夫拜送士旅于西
階上辯(祝史小臣旅食皆及焉)士旅酌(旅序也士以次序自酌相酬無執爵者)卒
右公為士舉旅
主人洗升自西階獻庶子于阼階上如獻士之禮辯降
洗遂獻左右正與内小臣皆于阼階上如獻庶子之禮
(庶子掌正六牲之體及舞位使國子修德學道世子之官也而與膳宰樂正聯事樂正亦學國子以舞左右正)
(謂樂正僕人正也小樂正立于西縣之北僕人正僕人師僕人士立于其北北上大樂正立于東縣之北若射)
(則僕人正僕人士陪于工後内小臣奄人掌君隂事隂令后夫人之官也皆獻于阼階上别于外内臣也獻正)
(下及内小臣則磬人鐘人鑮人鼓人僕人之屬盡獻可知也凡獻皆薦也)
右主人獻庶子以下
無算爵(算數也爵行無次無數唯意所勸醉而止)士也有執膳爵者有執散
爵者執膳爵者酌以進公公不拜受執散爵者酌以之
公命所賜所賜者興受爵降席下奠爵再拜稽首公答
拜(席下席西也古文曰公答再拜)受賜爵者以爵就席坐公卒爵然後
飲(不敢先虚爵明此勸惠从尊者来也)執膳爵者受公爵酌反奠之(宴歡在于)
(飲酒成其意)受賜爵者興授執散爵執散爵者乃酌行之(予其)
(所勸者)唯受爵於公者拜卒受爵者興以酬士于西階上
士升大夫不拜乃飲實爵(乃猶而也)士不拜受爵大夫就席
士旅酌亦如之公有命徹幂則卿大夫皆降西階下北
面東上再拜稽首公命小臣辭公答再拜大夫皆辟(命徹)
(幂者公意殷勤必盡酒也小臣辭不升成拜明雖醉正臣禮也不言賓賓彌臣也君答拜于上示不虚受也)
遂升反坐士終旅于上如初(卿大夫降而爵止于其反席卒之)無算樂
(升歌間合無數也取歡而已其樂章亦然)宵則庶子執燭於阼階上司宫執
燭於西階上甸人執大燭於庭閽人為大燭於門外(宵夜)
(也燭燋也甸人掌共薪蒸者庭大燭為位廣也閽人門人也為作也作大燭以俟賓客出)
右無算爵
賓醉北面坐取其薦脯以降(取脯重得君賜)奏陔(陔陔夏樂章也賓出奏陔)
(夏以為行節也凡夏以鐘鼓奏之)賓所執脯以賜鐘人於門内霤遂出
(必賜鐘人鐘人掌以鐘鼓奏九夏今奏陔以節已用賜脯以報之明雖醉不㤀禮古文賜作錫)卿大人
皆出(随賓出也)公不送(賓禮訖是臣也)
右賓出(此後有君與客燕一章及記與四方之賓燕二條見饗食燕記篇)
燕義嘉禮九
諸侯燕禮之義君立阼階之東南南鄉爾卿大夫皆少
進定位也君席阼階之上居主位也君獨升立席上西
面特立莫敢適之義也(定位者為其始入踧踖揖而安定也)設賓主飲酒
之禮也使宰夫為獻主臣莫敢與君亢禮也不以公卿
為賓而以大夫為賓為疑也明嫌之義也賓入中庭君
降一等而揖之禮之也(設賓主者飲酒致歡也宰夫主膳食之官也天子使膳宰為主)
(人公孤也疑自下上至之辭也公卿尊矣復以為賓則尊與君大相近)君舉旅於賓及君
所賜爵皆降再拜稽首升成拜明臣禮也君答拜之禮
無不答明君上之禮也臣下竭力盡能以立功於國君
必報之以爵禄故臣下皆務竭力盡能以立功是以國
安而君寧禮無不答言上之不虛取扵下也上必明正
道以道民民道之而有功然後取其什一故上用足而
下不匱也是以上下和親而不相怨也和寧禮之用也
此君臣上下之大義也故曰燕禮者所以明君臣之義
也(言聖人制禮因事以託政臣再拜稽首是其竭力也君答拜之是其報以禄惠也)席小卿次
上卿大夫次小卿士庶子以次就位于下獻君君舉旅
行酬而后獻卿卿舉旅行酬而后獻大夫大夫舉旅行
酬而后獻士士舉旅行酬而后獻庶子俎豆牲體薦羞
皆有等差所以明貴賤也(牲體爼實也薦謂脯醢也羞庶羞也)古者周天
子之官有庶子官庶子官職諸侯卿大夫士之庶子之
卒掌其戒令與其教治别其等正其位(職主也庶子猶諸子也周禮諸)
(子之官司馬之屬也卒讀皆為倅諸子副代父者也戒令致于大子之事教治修德學道位朝位也)國有
大事則率國子而致於大子唯所用之若有兵甲之事
則受之以車甲合其卒伍置其有司以軍法治之司馬弗
正(國子諸子也軍法百人為卒五人為伍弗不也國子屬大子司馬雖有軍事不賦也)凡國之政
事國子存游卒使之修德學道春合諸學秋合諸射以
考其藝而進退之(游卒未仕卒也學大學也射射宫也燕禮有庶子官是以義載此以為說)
(篇燕義依古者以下本在首今通觧移篇末)
禮書綱目卷五
