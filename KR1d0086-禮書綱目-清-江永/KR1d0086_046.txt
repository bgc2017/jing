禮書綱目卷四十四婺源江永撰
祭通禮
補
大宗伯之職掌建邦之天神人鬼地示之禮以佐王建
保邦國以吉禮事邦國之鬼神示(詳見祭法)凡祀大神享大
鬼祭大示詔大號治其大禮詔相王之大禮(大號六號之大者以)
(詔大祝以為祝辭治猶簡習也豫簡習大禮至祭當以詔相王羣臣禮為小禮)乃頒祀于邦國
都家鄉邑(頒讀為班班其所當祀及其禮都家之鄉邑謂王子弟及公卿大夫所食采地)小
宗伯掌四時祭祀之序事與其禮(序事卜日省牲視滌濯饔爨之事次序之)
(時)凡祭祀詔相祭祀之小禮凡大禮佐大宗伯(小禮羣臣之禮)
小祭祀掌事如大宗伯之禮肆師之職掌立國祀之
禮以佐大宗伯(詳見祭物總要)以祭時序其祭祀及其祈珥(序第)
(次其先後大小詳見因祭釁章)大祝建邦國禁督逆祝命者(督正也正)
(王之所命諸侯之所祀有逆者則刑罰焉)小祝掌小祭祀凡事佐大祝(唯大)
(祝所有事)凡外内小祭祀掌事焉(並春官)女祝掌王后之内
祭祀凡内禱祠之事(内祭祀六宮之中竈門戶禱疾病求瘳也祠報福也)小宰
以官府之六職辨邦治三曰禮職以事鬼神以官府之
六聯合邦治一曰祭祀之聯事(鄭司農云大祭祀大宰贊玉幣司徒奉牛牲宗)
(伯視滌濯涖玉鬯省牲鑊奉玉齍司馬羞魚牲奉馬牲司寇奉明水火玄謂奉牲者其司空奉豕與並天官)
司隸邦有祭祀之事則役其煩辱之事(煩猶劇也秋官)
大宰以八則治都鄙一曰祭祀以馭其神(都鄙公卿大夫之采邑王)
(子弟所食也祭祀其先君社稷五祀天官)都宗人掌都祭祀之禮(都或有山)
(川及因國無主九皇六十四氏之祀王子弟則立其祖王之廟其祭祀王皆賜禽鳥主其禮者警戒之糾其戒)
(具其來致福則帥而以造祭僕)家宗人掌家祭祀之禮(大夫采地之所祀與都同)
(若先王之子孫亦有祖廟並春官)大司徒施十有二教一曰以祀禮
教敬則民不苟小司徒掌建邦之教法與其祭祀之
禁令土均和邦國都鄙之政令與其禮俗祭祀以地
媺惡為輕重之法而行之掌其禁令(並地官)孟春乃修
祭典(重祭禮歲始省錄也月令)喪祭從先祖(志所言本謂先王之世舊俗所傳禮)
(文小異而可以通行者耳不謂後世失禮之甚者也孟子)君子行禮不求變俗
祭祀之禮皆如其國之故謹修其法而審行之(曲禮)
右總要
小宗伯之職掌建國之神位右社稷左宗廟(詳見地示及宗廟)
兆五帝於四郊四望四類亦如之(詳見天神地示)兆山川丘陵
墳衍各因其方(詳見地示)辨廟祧之昭穆(詳見宗廟)肆師掌兆
中廟中之禁令(兆壇塋域)典祀掌外祀之兆守皆有域掌
其禁令(外祀謂所祀於四郊者域兆表之塋域)若以時祭祀則帥其属而
修除徵役于司隸而役之(属其属胥徒也脩除芟掃之徵召也役之作使之)及
祭帥其属而守其厲禁而蹕之(鄭司農云遮列禁人不得令入)凡以
神仕者掌三辰之法以猶鬼神示之居辨其名物(猶圖也居)
(謂坐也天者羣神之精日月星辰其著位也以此圖天神人鬼地示之坐者謂布祭衆寡與其居句孝經說郊)
(祀之禮曰燔燎埽地祭牲繭栗或象天酒旗坐星厨倉具黍稷布席極敬心也言郊之布席象五帝坐禮祭宗)
(廟序昭穆亦又有似虚危則祭天圜丘象北極祭地方澤象后妃及社稷之席皆有明法焉國語曰古者民之)
(精爽不擕貳者而又能齊肅中正其知能上下比義其聖能光遠宣朗其明能光照之其聰能聽徹之如是則)
(神明降之在男曰覡在女曰巫是以使制神之處位次主而為之牲器時服巫既知神如此又能居以天法是)
(以聖人用之今之巫祝既闇其義何明之見何法之行正神不降或於淫厲苟貪貨食遂誣人神令此道滅痛)
(矣)小祝有寇戎之事則保郊祀于社(故書祀或作禩鄭司農云謂保)
(守郊祭諸祀及社無令寇侵犯之杜子春讀禩為祀書亦或為祀玄謂保祝互文郊社皆守而祀之弭烖兵)
都宗人若有寇戎之事則保羣神之壝(守山川丘陵墳衍之壇域)
(春並官)過祀則下(居者主於敬檀弓)
右神位
男男尸女女尸必使異姓不使賤者(異姓婦也賤者謂庶孫之妾也尸配)
(尊者必使適也士虞禮)禮曰君子抱孫不抱子此言孫可以為
王父尸子不可以為父尸(以孫與祖昭穆同曲禮)孫為王父尸
所使為尸者於祭者子行也父北面而事之(子行猶子列也祭祖)
(則用孫列皆取于同姓之適孫也天子諸侯之祭朝事延尸於戶外是以有北面事尸之禮詳見祭統)
曾子問曰祭必有尸乎(言無益無用為)若厭祭亦可乎(厭時無尸)孔
子曰祭成喪者必有尸尸必以孫孫幼則使人抱之無
孫則取於同姓可也(人以有子孫為成人子不殤父義由此也)祭殤必厭蓋
弗成也(厭飫而已不成其為人)祭成喪而無尸是殤之也(與不成人同)
(曾子問)無禄者稷饋(庶人無常牲故以稷為主)稷饋者無尸無尸者厭也
(大戴)為人子者祭祀不為尸(尊者之處為其失子道然則尸卜筮無父者曲禮)
為君尸者大夫士見之則下之君知所以為尸者則
自下之(尊尸也下下車也國君或時幼少不能盡識羣臣有以告者乃下之)尸必式(禮之)乘
必以几(尊者慎也同上)孔子曰尸弁冕而出(為君尸或弁者先祖或有)
(為大夫士者故服士大夫之服也)卿大夫士皆下之(見而下車)尸必式(小俛禮之)
必有前驅(為辟道曾子問)酌尸之僕如君之僕(當其為尸則尊)其
在車則左執轡右受爵祭左右軌范乃飲(周禮大御祭兩軹祭軌乃)
(飲軌與軹於車同謂轊頭也范與範聲同謂軾前也少儀)服之襲也充美也是故尸
襲(尸尊玉藻)君迎牲而不迎尸(詳見祭義)當其為尸則弗
臣也(尸主也為祭主也學記)曾子問曰卿大夫將為尸於公受
宿矣而有齊衰之内喪則如之何孔子曰出舍於公宮
以待事禮也(尸重受宿則不得哭内喪同宮也凶雜記曾子問作出舍於公館注云吉不可)
(同處)
右尸維十有三祀帝乃稱王而入唐郊丹朱為
尸(詳見天神)晉平公祀郊董伯為尸(詳見因祭疾病章)周
公祀泰山召公為尸齊嘗于太公之廟麻嬰為
尸(襄二十八年左氏傳)
司巫掌羣巫之政令大祝掌六祝之辭以事鬼神示
(詳見祝號)掌六祈以同鬼神示(詳因祭祈禳章)作六辭以通上下親
疏遠近(詳祝號)辨六號(詳祝器)辨九祭(詳見事尸章)辨九&KR0596;以享
右祭祀(詳曲禮)凡大禋祀肆享祭示則執明水火而號祝
(明水火司烜所共日月之氣以給烝享執之如以六號祝明此主絜也禮記祭天神也肆享祭宗廟也故書祇)
(為祊杜子春云祊當為祗)隋釁逆牲逆尸令鍾鼓右亦如之(隋釁謂薦血也)
(凡血祭曰釁既隋釁後言逆牲容逆鼎右讀亦當為侑)來瞽令臯舞(臯讀為卒嘷呼之嘷來嘷)
(者亦皆呼之入)相尸禮(延其出入詔其坐作)既祭令徹小祝掌小祭祀
將事侯禳禱祠之祝號(詳見因祭祈禳章)大祭祀逆齍盛送逆
尸沃尸盥贊隋贊徹贊奠(隋尸之祭也奠奠爵也祭祀奠先徹後反言之者明所佐)
(大祝非一)凡事佐大祝(惟大祝所有事並春官)女祝掌王后之内祭
祀凡内禱祠之事(詳總要章)天子出戶而巫覡有事出門
而宗祝有事(出戶謂出門内也女曰巫男曰覡有事祓除不祥出門謂車駕出國門宗者主祭祀)
(之官有事謂祭行神也荀子)宗祝辨乎宗廟之禮故後尸(辨猶別也後尸)
(居後贊禮儀樂記)
右巫祝楚昭王問於觀射父曰(昭王楚平王之子昭王熊軫也)
(觀射父楚大夫也)周書所謂重黎實使天地不通者何也
(周書謂周穆王之相甫侯所作吕刑也重黎顓頊掌天地之臣也吕刑曰乃命重黎絶地天通謂少)
(皡之末民神雜揉不可方物顓頊受之乃命南正重司天以属神火正黎司地以属民謂絶地與天)
(相通之道也)若無然民將能登天乎(若重黎不絶天地民豈能上天乎)
對曰非此之謂也古者民神不雜(雜會也謂司民司神之官各異)
民之精爽不攜貳者而又能齊肅衷正(爽明也攜離也貳二)
(也齊一也肅敬也衷中也)其智能上下比義(義宜也)其聖能光遠
宣朗(聖通也朗明也)其明能光照之其聰能聽徹之(徹達也)
如是則明神降之(降下也)在男曰覡在女曰巫(巫覡見鬼)
(者周禮男亦曰巫)是以使制神之處位次主(處居也位祭位也次主次其尊)
(卑先後也)而為之牲器時服(牲牲之毛色小大也器所當用也時服四時服色所)
(宜也)而後使先聖之後之有光烈(烈明也)而能知山川
之號(號名位也)高祖之主(高祖廟之先也)宗廟之事昭穆之世
(父昭子穆先後之次也春秋躋僖公謂之逆祀)齊敬之勤(齊莊也)禮節之宜
威儀之則容貌之崇(崇節也)忠信之質(質誠也)禋潔之
服(潔祀曰禋)而敬恭明神者以為之祝(祝太祝也掌祈福祥)使名
姓之後能知四時之生(名姓謂舊俗若伯夷炎帝之後為堯秩宗生嘉穀韭)
(卵之属)犠牲之物玉帛之類采服之儀彝器之量(彝六)
(彝器俎豆量大小也)次主之度(疏數之度)屏攝之位(周氏云屏者并攝主人之)
(位昭謂屏屏風也攝形如今要扇皆然所以分別尊卑為祭祀之位近漢亦)壇場之所(除地)
(曰場)上下之神氏姓之出(所自出也)而心率舊典者為之
宗(宗宗伯也掌祭祀之禮)於是乎有天地神民類物之官謂
之五官(類物謂別善惡利器用之官)各司其序不相亂也民是
以能有忠信神是以能有明德(明德謂降福祥不為災孽也)民
神異業(業事也)敬而不瀆故神降之嘉生(嘉生善物也)民
以物享禍災不至求用不匱及少皥之衰也九黎
亂德(少皥黃帝之子金天氏也九黎黎氏九人也)民神雜揉不可方物
(同位故雜揉方猶別也物名也)夫人作享家為巫史(夫人人人也享祀也巫主)
(接神史次位序言人人自為之)無有要質(質誠也)民匱乎祀而不知
其福(言民因匱於祭祀而不獲其福)烝享無度民神同位民瀆齊
盟無有嚴威(齊同也嚴敬也威畏也)神伸民則不蠲其為(伸習)
(也則法也蠲絜也其為所為也)嘉生不降無物以享禍災荐臻莫
盡其氣(荐重也臻至也氣夀命之氣)顓頊受之(少皥氏没顓頊氏作受承也)
乃命南正重司天以屬神(南陽位正長也司主也屬會也所以會羣神使)
(各有分序不相干亂周禮則宗伯掌祭祀)命火正黎司地以屬民(唐尚書云)
(火當為北北隂位也周禮則司徒掌土地人民也)使復舊掌無相侵瀆(侵犯)
(也)是謂絶地天通(絶地民與天神相通之道)其後三苗復九黎
之德(其後高辛氏之季年也三苗九黎之後也高辛氏衰三苗為亂行其凶德如九黎之為也)
(堯興而誅之)堯復育重黎之後不忘舊者使復典之(育長)
(也堯繼高辛氏平三苗之亂紹育重黎之後使復典天地之官羲和氏是也)以至於夏
商故重黎氏世叙天地而別其分主者也(叙次也分位也)
其在周程伯休父其後也當宣王時失其官守而
為司馬氏(程國也伯爵也休父名也失官守謂失天地之官而以諸侯為大司馬詩曰王)
(謂尹氏命程伯休父是也)寵神其祖以取威于民曰重實上天
黎實下地(寵尊也言休父之後世尊神其祖以威耀其民言重能舉上天黎能抑下地令)
(相遠故不復通也)遭世之亂而莫之能禦也(亂謂幽平以下也禦止也)
不然夫天地成而不變(言天地體成不復改變也)何比之有(言不)
(相比近也國語楚語)劉文公合諸侯于召陵(文公王官伯也)將
會衛靈公使祝佗從(祝佗大祝子魚)辭曰臣展四體以率
舊職猶懼不給而煩刑書若又共二(共二職)徼大罪
也且夫祝社稷之常隸也(隸賤名也)社稷不動祝不出
竟官之制也(社稷動謂國遷)君以軍行祓社釁鼓(師出先有事祓)
(禱於社謂之宜社於是殺牲以血塗鼓鼙為釁鼓)祝奉以從(奉社主也)於是乎
出竟若嘉好之事(謂朝會)君行師從(二千五百人)卿行旅
從(五百人)臣無事焉(定四年左氏傳)
凡祀啟蟄而郊(言凡祀通下三句天地宗廟之事也啟蟄夏建寅之月祀天南郊)龍見
而雩(龍見建巳之月蒼龍宿之體昏建東方萬物始盛待雨而大故祭天遠為百穀祈膏雨)始殺
而嘗(建酉之月隂氣始殺嘉穀始熟故薦嘗於宗廟)閉蟄而烝(建亥之月昆蟲閉戶萬物皆成)
(可薦者衆故烝祭宗廟釋例論之備矣)過則書(卜日有吉否過次節則書以譏慢也桓五年左氏)
(傳)昔三代明王皆事天地之神明無非卜筮之用不
敢以其私䙝事上帝(言動任卜筮也神明謂羣神也)是故不犯日月不
違卜筮(日月謂冬夏至正月及四時也所不違者日與牲尸也)卜筮不相襲也(襲因)
(也大事則卜小事則筮)大事有時日(大事有事於大神有常時常日也)小事無時
日有筮(有事於小神無常時常日有筮臨有事筮之)外事用剛日内事用柔
日(順隂陽也陽為外隂為内事之外内別乎四郊表記)凡卜筮日旬之外曰
遠某日旬之内曰近某日(旬卜日也)喪事先遠日吉事先近日
(孝子之心喪事葬與練祥也吉事祭祀冠娶之属也)曰為日假爾泰龜有常假爾
泰筮有常(命龜筮辭龜筮於吉凶有常大事卜小事筮)卜筮不過三(求吉不過三魯)
(四卜郊春秋譏之)卜筮不相襲(卜不吉則又筮筮不吉則又卜是瀆龜筮也晉獻公卜取驪姬)
(不吉公曰筮之是也曲禮)簭人凡國之大事先簭而後卜(當用卜者)
(先筮之即事有漸也於筮之凶即止不卜春官)太宰祀五帝前期十日帥
執事而卜日(前期前所諏之日也十日容散齋七日致齋三日執事宗伯大史之属)祀大
神示亦如之享先王亦如之(大神示謂天地天官)大宗伯凡
祀大神享大鬼祭大示帥執事而卜日(執事諸有事於祭者)大
史大祭祀與執事卜日(執事大卜之属與之者當視墨)肆筮凡祭祀
之卜日宿為期詔相其禮(宿先卜祭之日)龜人若有祭祀則
奉龜以往旅亦如之(奉猶送也送之於所當卜)大卜大祭祀則視
高命龜(命龜告龜以所卜之事不親作龜者大祭祀輕於大貞也士喪禮曰宗人即席西面坐命龜)
(並春官)
右時日卜筮不違龜筮子曰牲牷禮樂齊盛是
以無害乎鬼神無怨乎百姓(牷猶純也表記)
天子將祭必先習射於澤澤者所以擇士也已射於澤
而后射於射宫射中者得與於祭不中者不得與於祭
(澤宮名也士謂諸侯朝者及所貢士也皆先令習射於澤已乃射於射宫課中否也)古者天子
之制諸侯歲獻貢士於天子天子試之於射宫其容體
比於禮其節比於樂而中多者得與於祭其容體不比
於禮其節不比於樂而中少者不得與於祭(歲歲獻國事之事及)
(計偕物也三歲而貢士舊說云大國三人次國二人小國一人並射義)
右擇士
大宰祀五帝則掌百官之誓戒與其具脩(祀五帝謂四郊及明堂誓)
(戒要之以刑重失禮也明堂位所謂各揚其職百官廢職服大刑是其辭之略也具所當共脩埽除糞洒)祀
大神示亦如之享先王亦如之小宰以法掌祭祀之
戒具(法謂其禮法也戒具戒官有事者所當共)宰夫以式法掌祭祀之戒
具與其薦羞(薦脯醢也羞庶羞内羞並天官)射人諸侯在朝若有
國事則掌其戒令詔相其事(謂王有祭祀之事諸侯當助其薦獻者也戒令告以)
(齊與期)掌其治逹(謂諸侯因與王射及助祭而有所治受而逹之於王王有命又受而下之)
司士凡祭祀掌士之戒令詔相其法事(並夏官)大史大
祭祀戒及宿之日與羣執事讀禮書而恊事(恊合也合謂習錄所)
(當共之事也故書恊作叶杜子春云叶恊也書亦或為恊或為汁春官)遂師凡國祭祀
審其誓戒(審亦聽也地官)條狼氏凡誓執鞭以趨于前且
命之誓大夫曰敢不關鞭五百誓師曰三百誓邦之大
史曰殺誓小史曰墨(前謂所誓衆之行前也有司讀誓辭則大言其刑以警所誓也誓者)
(謂出軍及將祭祀時也郊特牲說祭祀之誓曰卜之日王立于澤親聽誓命受教諫之義也師樂師也大夫小)
(史主禮之事者鄭司農云誓大夫曰敢不關謂不關於君也玄謂大夫自受命以出則其餘事莫不復請秋)
(官)
右戒具
王即齊宫百官御事各即其齊三日王乃淳濯饗禮及
期鬱人薦鬯犧人薦醴王祼鬯饗醴乃行(詳見朝廷禮)膳
夫王齊日三舉(鄭司農云齊必變食)王府王齊則共食玉(玉是陽精)
(之純者食之以禦水氣鄭司農云王齊當食玉屑並天官)鬯人凡王之齊事共其
秬鬯(給淬浴春官)大宰祀五帝前期十日帥執事而卜日
遂戒(既卜又戒百官以始齊)祀大神亦如之享先王亦如之(天官)
齊必有明衣布(齊必沐浴浴竟即著明衣所以明潔其體也以布為之)必有寢衣
長一身有半(齊主於敬不可解衣而寢又不可著明衣而寢故別有寢衣其半蓋以覆足)齊
必變食居必遷坐(變食謂不飲酒不茹葷遷坐易常處也此一節記孔子謹齊之事楊氏)
(曰齊所以交神故致潔變以盡敬論語鄉黨)玄冠丹組纓諸侯之齊冠也
玄冠綦組纓士之齊冠也(言齊時所服比四命以上齊祭異冠玉藻)周
弁殷冔夏收(齊所服而祭也郊特牲)齊則綪結佩而爵韠(綪屈也結)
(又屈之思神靈不在事也玉藻)司服士之服其齊服有玄端素端
(士齊有素端者亦為札荒有所請禱變素服言素端者明異制春官)君羔幦虎犆(幦覆)
(芩也犆讀皆如直道而行之直犆謂緣也此君齊車之飾)大夫鹿幦豹犆朝車士之
齊車鹿幦豹犆(臣之朝車與齊車同飾玉藻)齊者不樂不弔(為哀樂則)
(失正散其思也曲禮)君子非致齊也非疾也不晝夜居於内
(内正寢之中檀弓)八十齊喪之事弗及也(八十不齊則不祭也子代之祭是謂)
(宗子不孤王制)
右齊戒齊之為言齊也齊不齊以致齊者也是
故君子非有大事也非有恭敬也則不齊不齊則
於物無防也嗜欲無止也及其將齊也防其邪物
訖其嗜欲耳不聽樂心不苟慮必依於道手足不
苟動必依於禮專致其精明之德也故散齊七日
以定之致齊三日以齊之(詳見祭義)七日戒三日宿
慎之至也(戒散齊也宿致齊也將有祭祀之事必先敬慎如此不敢切也禮器)
雖有惡人齊戒沐浴則可以祀上帝(惡人醜貌者也孟子)
不飲酒不茹葷此祭祀之齊也(莊子)端衣玄裳
絻而乘路志不在於食葷(端衣玄裳即士玄端也絻與冕同鄭云端者衣)
(之正也士之衣袂皆二尺二寸而属幅是廣袤等也其祛尺二寸大夫已上侈之侈之者蓋半而益)
(一焉則袂三尺三寸祛尺八寸路人君之車亦車之通名舍人注爾雅云路車之大者葷葱韭之属)
(也子荀)齊之玄也以隂幽思也故君子三日齊必
見其所祭者(齊三日者思其居處思其笑語思其志意思其所樂則見之也郊特牲)
大古冠布齊則緇之(齊則緇之者鬼神尚幽闇也唐虞以上曰大古也)
(同上)子之所慎齊(論語)季桓子將祭齊三日而二
日鐘鼔之音不絶冉有問於孔子曰孝子之祭也
散齊七日慎思其事三日致齊而一用之(積一而用之也)
猶恐其不敬也而二日伐鼓何居焉(家語孔郊特牲云子曰)
(三日齊一日用之猶恐不敬二日伐鼔何居焉也鄭注居讀為姬語之助也何居怪之也伐猶擊)
(齊者止樂而二日擊鼓則是成一日齊也)
鄉士大祭祀則各掌其鄉之禁令帥其屬夾道而蹕(屬中)
(士以下)野廬氏凡國之大事比脩除道路者(比較治道者名若今)
(次金叙大功)蜡氏凡國之大祭祀令州里除不蠲禁刑者
任人及凶服者以及郊野(蠲讀如吉圭惟饎之圭潔也刑者黥劓之屬任人司圜所)
(收教罷民也凶服衰絰也此所禁除者皆為不欲見人所薉惡也)銜枚氏國之大祭
祀令禁無囂(令令主祭祀者並秋官)射鳥氏祭祀以弓矢敺鳥
鳶(鳥鳶善鈔盜便汙人夏官)
右禁令
夏后氏大事用昏(昏時以黑此大事謂喪事也)殷人大事用日中(日中)
(時亦白)周人大事用日出(日出時亦赤夏黃氏曰鄭注祭義殷人祭其闇云后氏大事以昏殷人)
(大事以日中周人大事以日出亦謂此郊祭也彼疏亦云檀弓大事非止是喪亦兼諸祭與此不同當以祭義)
(為正檀弓)雞人大祭祀夜嘑旦以&KR1127;百官(夜夜漏未盡雞鳴時也呼)
(旦以警起百官使夙興)凡國事為期則告之時(象雞知時也告其有司主事者少牢)
(曰宗人朝服北面曰請祭期主人曰比於子宗人曰旦明行事告時者至此旦明而告之)巾車大
祭祀鳴鈴以應雞人(雞人主呼旦鳴鈴以和之聲且警衆必使鳴鈴者車有和鸞相應和)
(之象故書鈴或作軨杜子春云當為鈴)小宗伯祭之日告時于王告備
于王(時薦陳之早晚備謂饌具並春官)
右為期子路為季氏宰(宰治邑吏也)季氏祭逮闇而
祭日不足繼之以燭(謂舊時也)雖有強立之容肅敬之
心皆倦怠矣(以其久也)有司跛倚以臨祭其為不敬大
矣(偏任為跛依物為倚)他日祭子路與室事交乎戶堂事交
乎階質明而始行事晏朝而退(室事祭時堂事儐尸)孔子聞
之曰誰謂由也而不知禮乎(多其知禮禮器)
大宗伯凡祀大神享大鬼祭大示宿眡滌濯涖玉鬯省
牲鑊(宿申戒也滌濯溉祭器也玉禮神之玉也始涖之祭又奉之鑊烹牲器也)小宗伯大
祭祀省牲眡滌濯祭之日逆齍省鑊(逆齍受饎人之盛以入省鑊視烹腥)
(熟官並春)大宰及執事眡滌濯(執事初為祭事祭前日之夕滌濯謂溉祭器及)
(甑□之属)宰夫從大宰而眡滌濯(並天官)肆師眡滌濯詔
相其禮祭之日表粢盛告潔展器陳告備(粢六榖也在器曰盛陳陳)
(列也故書表為剽剽表皆謂徽識也春官)
右省眡
巾車王之五路一曰王路鍚樊纓十有再就建大常十
有二斿以祀(王在焉曰路玉路以玉餙諸末鍚馬面當盧刻金為之所謂鏤鍚也樊讀如鞶帶之)
(鞶謂今馬大帶也鄭司農云纓謂當胸士喪禮下篇曰馬纓三就禮家說曰纓當胸以削革為之三就三重三)
(匝也玄謂纓今馬鞅玉路之樊及纓皆以五采罽飾之十二就就成也大常九旗之畫日月者正幅為縿旒則)
(屬焉)典路若有大祭祀則出路贊駕說(出路王當乘之贊駕說贊)
(僕與趣馬也並春官)校人凡大祭祀毛馬而頒之(毛馬齊其色也頒授)
(當乘之夏官)司常日月為常交龍為旂通帛為旜雜帛為
物(通帛謂大赤從周正色無飾雜帛者以帛素飾其側白殷之正色凡旗之帛皆用絳)王建大常
諸侯建旂孤卿建旜大夫士建物(自王以下治民者旂畫成物之象王畫日)
(月象天明也諸侯畫交龍一象其升朝一象其下復也孤卿不畫言奉王之政教而已大夫士雜帛言以先王)
(正道佐職也)凡祭祀各建其旗(王祭祀之車則玉路春官)節服氏掌
祭祀衮冕六人維王之大常(服衮冕者從王服也維維之以縷王旌十二旒兩兩)
(以縷綴連旁三人持之禮天子旌曳地鄭司農云維持之)諸侯則四人其服亦如之
(夏官)大馭掌馭玉路以祀及犯軷王自左馭馭下祝登
受轡犯軷逐驅之(行山曰軷犯之者封土為山象以菩芻棘柏為神主既祭之以車轢之而)
(去喻無險難也春秋傳曰䟦涉山川自由也王由左馭禁止馬使不行也故書軷作罰杜子春云罰當為軷軷)
(讀為別異之別謂祖道轢軷磔犬也詩云載謀載惟取蕭祭脂取羝以軷詩家說曰將出左道犯軷之祭也聘)
(禮云乃舍軷飲酒于其側禮家說亦謂道祭)及祭酌僕僕左執轡右祭兩軹
祭軌乃飲(故書軹為軿軌為範杜子春云文當如此左不當重重非是書亦或如杜子春言又云斬)
(當作軹軹謂兩轊也其或言軷亦非是又云軌當作軓謂車前軾也或讀&KR1747;為簪筓之笄同上)旅
賁氏凡祭祀則服而趨(服而趨夾王車趨也王齊服服衮冕則此士之齊服服玄端)
齊右掌祭祀前齊車王乘則持馬行則陪乘(齊車金路王自)
(整齊之車也前之者已駕王未乘之時陪乘參乘謂車右也齊右則齊僕同車而有祭祀之事則兼玉路之右)
(然則戎右兼田右與)凡有牲事則前馬(王見牲則拱而式居馬前却行備驚奔也曲禮曰國)
(君下宗廟式齊牛並夏官)師氏凡祭祀王舉則從(舉猶行也故書舉為與杜)
(子春云當為與謂王與祭祀之事)保氏凡祭祀王舉則從(並地官)
右出路
大僕祭祀正王之服位詔法儀(詔告也)王出入則自左馭
而前驅(前驅如今道引也道而居左自馭不參乘辟王也亦有車右焉)小臣大祭祀
沃王盥小祭祀掌事如大僕之法御僕大祭祀相盥
而登(相盥者謂奉槃授巾與登謂王為登牲體於俎特牲饋食禮主人降盥出舉入乃匕載並夏官)
大祝辨九&KR0596;一曰稽首二曰頓首三曰空首四曰振動
五曰吉&KR0596;六曰凶&KR0596;七曰竒&KR0596;八曰褒&KR0596;九曰肅&KR0596;以
享右祭祀(注詳曲禮春官)凡祭於室中堂上無跣(祭不跣者主敬)
(也天子諸侯祭有坐尸於堂之禮祭所尊在室少儀)大史大祭祀祭之日執
書以次位常(謂校呼之敬其所當居之處)辨事者攷焉不信者誅
之(謂扺冐其職事)大宗伯凡祀大神享大鬼祭大示涖玉鬯
奉玉齍治其大禮詔相王之大禮(玉禮神之玉也始涖之祭又奉之治猶簡)
(習也豫簡習大禮至祭當以詔相王羣臣禮為小禮並春官)大宰祀五帝及納亨
贊玉牲事及祀之日贊玉幣爵之事(納亨納牲將告殺謂嚮祭之晨既殺)
(以授亨人凡大祭祀君親牽牲大夫贊之日旦明也玉幣所以禮神玉與幣各如其方之色爵所以獻齊酒不)
(用玉爵尚質也三者執以從王至而授之)祀大神示亦如之享先王亦如之
贊玉几玉爵(玉几所以依神天子左右玉几宗廟獻用玉爵)小宰凡祭祀贊
玉幣爵之事(又從大宰助王也並天官)射人祭祀相孤卿大夫
之法儀司士凡祭祀掌士之戒令詔相其法事(並夏官)
肆師祭之日相治小禮誅其慢怠者大祝凡大禋
祀肆享祭示隋釁逆牲逆尸令鐘鼔右亦如之(隋釁謂薦血也)
(凡血祭曰釁既隋釁後言逆牲容逆鼎右當讀為侑)來瞽令皋舞(臯讀為卒嘷呼之嘷来嘷者皆)
(謂呼之入並春官)封人歌舞牲反毛炮之豚(謂君牽牲入時隨歌舞之言其)
(肥香以歆神也毛炮豚者爛去其毛而炮之以備八珍鄭司農云封人主歌舞其牲云博碩肥腯)充
人展牲則告牷(展牲若今夕牲也特牲饋食之禮曰宗人視牲則告充舉獸尾告備近之)碩
牲則贊(贊助也君牽牲入將致之助持之也春秋傳曰故奉牲以告曰博碩肥腯並地官)射
人祭祀則贊射牲(烝嘗之禮有射豕者國語曰禘郊之事天子必自射其牲今立秋有貙劉)
(云)大僕贊王牲事(牲事殺割已載之属)司士帥其屬而割牲
羞俎豆(割牲制體也羞進也並夏官)鄉師大祭祀羞牛牲大司
徒祀五帝奉牛牲羞其肆(牛能任載地類也奉猶進也鄭司農云羞進也肆陳骨體)
(也玄謂進所肆解骨體士喪禮曰肆解去蹄)享先王亦如之小司徒凡小
祭祀奉牛牲羞其肆(小祭祀王玄冕所祭並地官)羊人祭祀割羊
牲登其首(登升也升首報陽也升首于室)小子掌祭祀羞羊肆羊殽
肉豆(鄭司農云羞進也羊肆體薦全烝也羊體體解節折也肉豆者切肉也玄謂肆讀為鬄羊鬄者所謂)
(脉解也並夏官)大司寇大祭祀奉犬牲(奉猶進也)小司寇小
祭祀奉犬牲(並秋官)諸子大祭祀正六牲之體(正謂載之)
大司馬大祭祀羞牲魚授其祭(牲魚魚牲也祭謂司所以祭也鄭司農云大司)
(馬主進魚牲)小司馬小祭祀掌其事如大司馬之法小
子祭祀贊羞量人凡祭祀制其從獻脯膰之數量(鄭司)
(農云從献者肉殽從酒也玄謂燔從於献酒之肉炙也數多少也量長短也並夏官)小宗伯
祭之日逆齍省鑊(逆齍受饎人之盛以入省鑊視烹腥熟)小祝大祭祀
逆齍盛贊奠(本文贊奠在贊徹之下者注云奠奠爵也祭祀奠先徹後反言之明所佐大祝非)
(一官並春)
右臨祭
保氏教國子六儀一曰祭祀之容(少儀云祭祀之容濟濟皇皇地官)
祭祀之美齊齊皇皇(美當為儀字之誤也少儀)祭祀之志諭然
思以和祭祀之容遂遂然粥粥然敬以婉祭祀之視視
如有將祭祀之言文言有序(賈誼容經)凡祭容貌顔色如
見所祭者(如覩其人在此玉藻)臨祭不惰(為無神也)祭事不言
凶(並曲禮)堂上觀乎室堂下觀乎上(謂祭時肅敬之威儀也坊記)
右容貌祭如在祭神如神在(程子曰祭祭先祖也祭神祭外神也)
(祭先主於孝祭神主於敬愚謂此門人記孔子祭祀之誠意論語)仲尼嘗奉薦
而進其親也慤其行也趨趨以數(詳見祭義)季氏祭
有司跛倚以臨祭(詳見期章)
大祝相尸禮(延其出入詔其坐作)小祝大祭祀逆尸沃尸盥贊
隋(隋尸之祭也並春官)舉斝角詔妥尸(妥安㘴也尸始入舉奠奠斝若奠角將祭)
(之祝則詔主人拜安尸使之坐尸即至尊之坐或時不自安則以拜安之也天子奠斝諸侯奠角郊特牲)
其有折俎者取祭反之不坐燔亦如之(亦為柄尺之類也燔炙也)
(鄉射曰賓奠爵于薦西興取肺坐絶祭左手齊之興加于俎㘴帨手)尸則坐(尸尊也少牢饋食禮曰尸)
(左執爵右兼取肺肺擩于俎鹽振祭嚌之加于俎豆少儀)大祝辨九祭一曰命
祭二曰衍祭三曰炮祭四曰周祭五曰振祭六曰擩祭
七曰絶祭八曰繚祭九曰共祭(杜子春云命祭祭有所主命也振祭振讀為慎)
(禮家讀振為振旅之振擩祭擩讀為虞芮之芮鄭司農云衍祭羡之道中如今祭殤無所主命周祭四面為坐)
(也炮祭燔柴也爾雅曰祭天曰燔柴擩祭以肝肺菹擩鹽醢中以祭也繚祭以手從肺本循之至於末乃絶以)
(祭也絶祭不循其本直絶肺以祭也重肺賤肝故初祭絶肝以祭謂之絶祭至祭之末禮殺之後但擩肝鹽中)
(振之擬之若祭狀弗祭謂之振祭特牲饋食禮曰取菹擩于醢祭于豆間鄉射禮曰取肺坐絶祭鄉飲酒禮曰)
(右取肺左郤手執本坐弗繚右絶末以祭少牢曰取肝擩于鹽振祭玄謂九祭皆謂祭食者命祭者玉藻曰君)
(若賜之食而君客之則命之祭然後祭是也衍字當為延炮字當為包聲之誤也延祭者曲禮曰客若降等執)
(食興辭於客然後客坐主人延祭是也包猶兼也兼祭者有司曰宰夫贊者取白黑以授尸尸受兼祭于豆祭)
(是也周猶徧也徧祭者曲禮曰殽之序徧祭之是也振祭擩祭本同不食者擩則祭之將食者既擩必振乃祭)
(也絶祭繚祭亦本同禮多者繚之禮略者絶則祭之共猶授也王祭食宰夫授祭孝經說曰共綏執授春官)
君與尸行接武(尊者尚徐蹈半跡)大夫繼武(迹間容迹)徐趨皆用
是(君大夫士之徐行也皆如尸行之節也玉藻)
右事尸古者尸無事則立有事而后坐也(古謂夏時)
(也牲郊特)三代之禮一也民共由之周坐尸詔侑
武方其禮亦然其道一也(言此亦周所因於殷也武當為無聲之誤也方)
(猶常也告尸行節勸尸飲食無常若孝子之為也孝子就養無方詔侑或為韶囿)夏立尸
而卒祭(夏禮尸有事乃坐)殷坐尸(無事猶坐)周旅酬六尸(使之相酌)
(也后稷之尸𤼵爵不受旅)曾子曰周禮其猶醵與(合錢飲酒為醵旅酬相酌)
(似之也王后明堂之禮仲秋乃命國醵禮器)有虞氏祭首夏后氏祭
心殷祭肝周祭肺(氣主盛也明堂位)
郊血大饗腥三献爓一献孰(血腥爓祭用氣郊特牲)一献質(謂祭)
(羣小祀也)三献文(謂祭社稷五祀)五献察(察明也謂祭四望山川也)七献神(謂祭先公)
(器禮)尸飲五君洗玉爵獻卿尸飲七以瑶爵獻大夫
尸飲九以散爵獻士及羣有司皆以齒(尸飲五謂酳尸五献也大夫士)
(祭三獻而獻賓祭統)
右獻數
大祝掌六祝之辭以事鬼神示祈福祥求永貞一曰順
祝二曰年祝三曰吉祝四曰化祝五曰瑞祝六曰筴祝
(永長也貞正也求多福歴年得正命也鄭司農云順祝順豐年也年祝求永貞也吉祝祈福祥也化祝彌災兵)
(也瑞祝道時雨寧風旱也筴祝遠罪疾)辨六號一曰神號二曰鬼號三曰
示號四曰牲號五曰齍號六曰幣號(號謂尊其名更為美稱焉神號若云)
(皇天上帝鬼號若云皇祖伯某祇號若云后土地祇幣號若玉云嘉玉幣云量幣鄭司農云牲號為犧牲皆有)
(名號曲禮曰牛曰一元大武豕曰剛鬛羊曰柔毛雞曰翰音粢號謂黍稷皆有名號也曲禮曰黍曰薌合粱曰)
(香萁稻曰嘉蔬少牢饋食禮曰敢用柔毛剛鬛士虞禮曰敢用絜牲剛鬛香合)凡大禋祀肆享
祭示則執明水火而號祝(明水火司烜所共日月之氣以給烝亨執之如以六號祝)
(明此圭潔也禮祀祭天神也肆享祭宗廟也)建邦國頒祭號於邦國都鄙(祭號)
(六號春官)踐阼臨祭祀内事曰孝王某外事曰嗣王某
(皆祝辭也唯宗廟稱孝天地社稷祭之郊内而曰嗣王不敢同内外)諸侯臨祭祀内事曰
孝子某侯某外事曰曾孫某侯某(稱國者遠辟天子曲禮)祭稱
孝子孝孫(雜記)祭王父曰皇祖考王母曰皇祖妣父曰
皇考母曰皇妣夫曰皇辟(更設稱號尊神異於人也皇君也考成也言其德行之成)
(也妣之言嫓也嫓於考也辟法也妻所取法也曲禮)凡祭宗廟之禮牛曰一
元大武豕曰剛鬛豚曰腯肥羊曰柔毛雞曰翰音犬曰
羹献雉曰疏趾兔曰明視脯曰尹祭槀魚曰商祭鮮魚
曰脡祭水曰清滌酒曰清酌黍曰薌合粱曰香萁稷曰
明粢稲曰嘉蔬韭曰豐本鹽曰鹹鹺玉曰嘉玉幣曰量
幣(號牲物者異於人用也元頭也武迹也腯亦肥也春秋傳作腯腯充貌也翰猶長也羹献食人之餘也尹)
(正也商猶量也脡直也萁辭也嘉善也稻菰蔬之属也豐茂也大鹹曰鹺今河東云幣帛也同上)凡
祭不諱廟中不諱(謂祝嘏之辭中有先君之名者也凡祭祭羣神廟中上不諱下玉藻)
大宗伯凡祀大神享大鬼祭大示詔大號(大號六號之大者以)
(詔大祝以為祝辭春官)
右祝號后稷之祀易富也其辭恭其欲儉其禄
及子孫(富之言備也以傳世之禄共儉者之祭易備也)詩曰后稷兆祀庶
無罪悔以迄于今(兆四郊之祭處也迄至也言祀后稷于郊以配天庶幾其無罪)
(悔乎福禄傳世以至于今表記)祝嘏辭說藏於宗祝巫史非
禮也是謂幽國(藏於宗祝巫史言君不知有也幽闇也國闇者君與大夫俱不明也)
(運禮)隨季梁曰祝史正辭信也(正辭不虚稱君美)今祝
史矯舉以祭臣不知其可也(詐稱功德以欺鬼神)公曰吾牲
牷肥腯粢盛豐備何則不信(牲牛羊豕也牷純色完全也腯亦肥也黍)
(稷曰粢在器曰盛)對曰夫民神之主也(言鬼神之情依民而行)是以
聖王先成民而後致力於神故奉牲以告曰博碩
肥腯謂民力之普存也(博廣也碩大也)謂其畜之碩大蕃
滋也謂其不疾瘯蠡也謂其備腯咸有也(雖告神以博碩)
(肥腯其實皆當兼此謂民力適完則六畜既大而滋也皮毛無疥癬兼備而無有所闕)奉盛以
告曰潔粢豐盛謂其三時不害而民和年豐也(三時)
(春夏秋)奉酒醴以告曰嘉栗旨酒(嘉善也栗敬謹也)謂其上
下皆有嘉德而無違心也所謂馨香無讒慝也(馨香)
(之遠聞氏桓六年左傳)
鬱人大祭祀與量人受舉斝之卒爵而飲之(斝受福之斝聲之誤)
(也王酳尸尸嘏王比其卒爵也少牢饋食禮主人受嘏詩懷之卒爵執爵以興出宰夫以籩受嗇黍主人嘗之)
(乃還献祝此鬱人受王之卒爵亦王出房時也必與量人者鬱人贊祼尸量人制從献之脯㸋事相成春官)
量人凡宰祭與鬱人受斝歴而皆飲之(言宰祭者家宰佐王祭亦)
(容攝祭鄭司農云斝讀如嫁娶之嫁是器名明堂位曰爵夏后氏以琖殷以斝周以爵玄謂斝讀如嘏尸之嘏)
(宰冢宰夏官)
右受爵
膳夫凡王祭祀則徹王之胙俎(膳夫親徹胙俎胙俎最尊也其餘則其属徹之)
(官天)大祝既祭令徹小祝大祭祀贊徹(並春官)小
子祭祀受徹焉凡祭於公者必自徹其俎(臣不敢煩君使也大)
(夫以下或使人歸之祭於公助祭於君也曲禮)
右徹
肆師先祭祀禮成則告事畢小祝大祭祀逆尸(並春官)
右禮畢送尸
司巫凡祭事守瘞(謂若祭地祇有埋牲玉者也守之者以祭禮未畢若有事然祭禮畢則去)
(之官春)
右守瘞
大宗伯以脤膰之禮親兄弟之國(脤脯社稷宗廟之肉以賜同姓之國同福)
(祿也兄弟有共先王者魯定公十四年天王使石尚來歸脤春官)大行人歸脤以交
諸侯之福(交或往或來者也秋官)都宗人掌都祭祀之禮凡都
祭祀致福於國(都或有山川及因國無主九皇六十四氏之祀王子弟則立其祖王之廟其祭)
(祀王皆賜禽焉主其禮者警戒之紏其戒具其來致福則帥而以造祭僕)家宗人掌家祭
祀之禮凡祭祀致福(大夫采地之所祀與都同若先王之子孫亦有祖廟並春官)
為人祭曰致福為已祭而致膳於君子曰膳祔練曰告
(此皆致祭祀之餘於君子也攝主言致福申其辭也自祭言膳謙也祔練言告不敢以為福膳也)凡膳
告於君子主人展之以授使者于阼階之南(展省具也)南面
再拜稽首送反命主人又再拜稽首其禮大牢則以牛
左肩臂臑折九箇少牢則以羊左肩七箇犆豕則以豕
左肩五箇(折斷分之也皆用左者右以祭也羊豕不言臂臑因牛序之可知少儀)祭僕
凡祭祀致福者展而受之(臣有祭事必致祭肉於君所謂歸胙也展謂錄視其牲體)
(數體數者大牢則以牛左肩臂臑折九箇少牢則以羊左肩七箇特牲則以豕左肩五箇夏官)膳夫
凡祭祀之致福者受而膳之(致福謂諸臣祭祀進其餘肉歸胙于王鄭司農云膳)
(夫受之以給王膳天官)
右致福定公十四年天王使石尚來脤(脤祭肉天子祭)
(畢以之賜同姓諸侯親兄弟之國與之共福)脤者何也俎實也祭肉也
生曰脤熟曰膰其辭石尚士也(辭猶書也)何以知其士
也天子之大夫不名石尚欲書春秋(欲著名於春秋)諫曰
久矣周之不行禮於魯也請行脤貴復正也(榖梁傳)
僖公九年夏會于葵丘王使宰孔賜齊侯胙(胙祭)
(肉尊之比二王後)曰天子有事于文武(有祭事也)使孔賜伯舅
胙(天子謂異姓諸侯曰伯舅)齊侯將下拜孔曰且有後命天子
使孔曰以伯舅耋老加勞賜一級無下拜(七十曰耋級等)
(也)對曰天威不違顔咫尺(言天鑒察不遠威嚴常在顔面之前八寸曰咫)
小白余敢貪天子之命無下拜(小白齊侯名余身也)恐隕越
于下(隕越顛隊也據天王在上故言恐顛隊于下)以遺天子羞敢不下
拜下拜登受(拜堂下受胙於堂上左氏傳)宋先代之後也於
周為客天子有事膰焉(有事祭宗廟也膰祭肉尊之故賜以祭胙僖二十)
(四年左氏傳)子産曰孔張君之昆孫子孔之嗣也喪
祭有職(有所主)受脤歸脤(受胙謂君祭以肉賜大夫歸脤謂大夫祭歸肉於公)
(皆社之戎祭也傳昭十六年左氏)孔子為魯司寇不用從而祭
燔肉不至不脫冕而行不知者以為為肉也其知
者以為為無禮也(孟子)祭於公不宿肉祭肉不出
三日出三日不食之矣(助祭於公所得胙肉歸即頒賜不俟經宿者不留神)
(惠也家之祭肉則不過三日皆以分賜蓋過三日則肉必敗而人不食之是褻鬼神之餘也但比君)
(所賜胙可少緩耳)朋友之饋雖車馬非祭肉不拜(朋友有通)
(財之義故雖車馬之重不拜祭肉則拜者敬其祖考同於己親也此一節記孔子交朋友之義並)
(論語)
大宗伯若王不與祭祀則攝位(王有故代行其祭事)凡大祭祀王
后不與則攝而薦豆籩徹(薦徹豆籩王后之事春官)祭僕掌受
命于王以視祭祀而警戒祭祀有司糾百官之戒具(謂王)
(有故不親祭也祭祀有司有事於祭祀者糾謂校錄所當具之牲物)既祭帥羣有司而反
命以王命勞之誅其不敬者凡祭祀王之所不與則賜
之禽都家亦如之(鄭司農云王之所不與謂非郊廟尊祭祀則王不與也則賜之禽公卿自)
(祭其先祖則賜之禽也玄謂王所不與同姓有先王之廟夏官)
右不與祭君子之祭也必身親涖之有故則使
人可也(祭統)孔子曰吾不與祭如不祭(又記孔子之言以明)
(之言已當祭之時或有故不得與而使他人攝之則不得致其如在之誠故雖已祭而此心缺然如)
(未嘗祭也論語)
祭過時不祭曾子問曰天子嘗禘郊社五祀之祭簠
簋既陳天子崩后之喪如之何孔子曰廢(既陳謂夙興陳饌牲器時)
(也天子七祀言五者關中言之)曾子問曰當祭而日食大廟火其祭也
如之何孔子曰接祭而已矣如牲至未殺則廢(接祭而已不迎)
(尸也)天子崩未殯五祀之祭不行既殯而祭其祭也尸
入三飯不侑酳不酢而已矣自啟至於反哭五祀之祭
不行已葬而祭祝獻畢而已(既葬弥吉畢献祝而後止郊社亦然唯嘗禘宗廟俟)
(吉也問並曾子)喪三年不祭惟祭天地社稷為越紼而行
事(不敢以卑廢尊越猶躐也紼輴車索王制)曾子問曰諸侯之祭社稷
俎豆既陳聞天子崩后之喪君薨夫人之喪如之何孔
子曰廢(亦謂夙興陳饌牲器時也)自薨比至於殯自啟至於反哭奉
帥天子(帥循也所奉循如天子者謂五祀之祭也社稷亦然)曾子問曰大夫之
祭鼎俎既陳籩豆既設不得成禮廢者幾孔子曰九請
問之曰天子崩后之喪君薨夫人之喪君之大廟火日
食三年之喪齊衰大功皆廢外喪自齊以下行也(齊衰異門)
(則祭)其齊衰之祭也尸入三飯不侑酳不酢而已矣大功
酢而已矣小功緦室中之事而已矣(室中之事謂賓長献)士之所
以異者緦不祭(然則士不得成禮者十一)所祭於死者無服則祭(謂若)
(舅舅之子從母昆弟已上曾子問)大夫士將與祭於公既視濯而父
母死則猶是與祭也次於異宮既祭釋服出公門外哭
而歸其他如奔喪之禮如未視濯則使人告告者反而
后哭(猶亦當為由次於異宫不可以吉與凶同處也使告反而後哭不敢專已於君命也)如諸父
昆弟姑姊妹之喪則既宿則與祭卒事出公門釋服而
后歸其他如奔喪之禮如同宮則次于異宮(宿則與祭出門乃解)
(祭服皆謂差緩也雜記)
右廢祭宣公八年夏六月辛巳有事于大廟仲
遂卒于垂壬午猶繹萬入去籥(有事祭也仲遂卒與祭同日略書有)
(事為繹張本繹又祭陳昨日之禮所以賓尸萬舞名籥管也猶者可止之辭魯人知卿佐之喪不宜)
(作樂而不知廢繹故内舞去籥惡其聲聞)有事于大廟襄仲卒而繹非
禮也(春秋左氏傳)仲尼曰非禮也卿卒不繹(檀弓)萬
者何干舞也籥者何籥舞也其言萬入去籥何去
其有聲者(不欲令人聞之也)廢其無聲者(廢置也置者不去也齊人語)
存其心焉爾存其心焉爾者何知其不可而為之
也(明其心猶存于樂知其不可故去其有聲者而為之)猶者何通可以已也
(禮大夫死為廢一時之祭有事于廟而聞之者去樂卒事卒事而聞之者廢繹日者起明日也言入)
(者據未奏去籥時書凡祭自三年喪已下各以日月廢時祭唯郊社越紼而行事公羊傳)
聞大夫之喪則去樂卒事(去籥萬卒祭事言今不然)壬午猶繹
猶者何可以已之辭也繹者祭之旦日之享賓也
萬入去籥以其為之變譏之也(内舞去籥惡其聲聞此為卿變于常)
(禮是知其不可而為之穀梁傳)昭公十五年二月癸酉有事
于武宮籥入叔弓卒去樂卒事(略書有事為叔弓卒起也武宫魯武)
(公廟成六年復立之)禘叔弓涖事籥入而卒去樂卒事禮也
(大臣卒故為之去樂左氏傳)其言去樂卒事何禮也(以加錄卒事即)
(非禮但當言去樂而已若去籥矣總言樂者明悉去也)君有事于廟聞大夫
之喪去樂(恩痛不忍舉)卒事(畢其祭事)大夫聞君之喪攝主
而往(主謂已主祭者臣聞君之喪義不可以不即行故使兄弟若宗人攝行主事而往不廢祭)
(者古禮也古有分土無分民大夫不世己父未必為今君臣也孝經曰資於事父以事君而敬同)
大夫聞大夫之喪尸事畢而往(賓尸事畢而往也公羊傳)
君在祭樂之中聞大夫之喪則去樂卒事禮也(祭樂)
(者君在廟中祭作樂)君在祭樂之中大夫有變以聞可乎(變謂)
(死喪)大夫國體也(君之卿佐是謂股肱故曰國體)古之人重死君命
無所不通(死者不可復生重莫大焉是以君雖在祭樂之中大夫死以聞可也榖梁傳)
衛有大史曰柳莊寢疾公曰若疾革雖當祭必
告(革急也)公再拜稽首請於尸曰有臣柳莊也者非
寡人之臣社稷之臣也聞之死請往(急弔賢者)不釋服
而往遂以襚之與之邑裘氏與縣潘氏書而納諸
棺曰世世萬子孫毋變也(脫君祭服以襚臣親賢也所以此襚之者以其)
(不用襲也凡襚以歛所以厚賢也裘縣潘邑名檀弓)
諸侯之宫縣而祭以白牡擊玉磬朱干設錫冕而舞大
武乘大路諸侯之僭禮也(言此皆天子之禮也宫縣四面縣也干盾也錫傅其背如)
(龜也武萬舞也白牡大路天子之禮也郊特牲)大夫具官祭器不假聲樂
皆具非禮也是謂亂國(臣之奢富擬於國君敗亂之國也孔子謂管仲官事不攝焉得)
(儉)祝嘏辭說藏於宗祝巫史非禮也是謂幽國(藏於宗祝巫史)
(言君不知有也幽闇也國闇者君與大夫俱不明也)醆斝及尸君非禮也是謂僭
君(僭君之禮也醆斝先王之爵也唯魯與王者之後得用之耳其餘諸侯用時王之器而已禮運)
右失禮高宗肜日越有雊雉(肜祭明日又祭之名殷曰肜周曰繹)
(雊鳴也於肜日雊雉之異蓋祭禰廟也序言湯廟者非是)祖已曰惟先格王正
厥事(格正也猶格其非心之格詳下文高宗祀豐于昵昵者禰廟也豐于昵失禮之正故有雊)
(雉之異祖已自言當先格王之非心然後正其所失之事惟天監民以下格王之言王司敬民以下)
(正事之言也)乃訓於王曰惟天監下民典厥義降年有永
有不永非天夭民民中絶命(典主也義者理之當然行而宜之之謂言)
(天監視下民其禍福予奪惟主義如何爾降年有永有不永者義則永不義則不永非天夭折其民)
(民自以非義而中絶其命也意高宗之祀必有祈年請命之事如漢武帝五時祀之類祖已言永年)
(之道不在禱祠在於所行義與不義而已禱也祠非永年之道也言民而不言君者不敢斥)民有
不若德不聽罪天既孚命正厥德乃曰其如台(不若)
(德不順於德不聽罪不服其罪謂不改過也孚命者以妖孽為符信而譴告之也言民不順德不服)
(罪天既以妖孽為符信而譴告之欲其恐懼修省以正德民乃曰孽祥其如我何則天必誅絶之矣)
(祖已意謂高宗當因雊雉以自省不可謂適然而恕夫數祭豐昵徼福於神不若德也黷於祭祀傅)
(說常以進戒意或吝改不聽罪也雊雉之異是天既孚命正厥德矣其可謂妖孽其如我何耶)
嗚呼王司敬民罔非天胤典祀無豐于昵(司主胤嗣也王)
(之職主於敬民而已徼福于神非王之事也况祖宗莫非天之嗣主祀其可獨豐於昵廟乎高宗肜)
(日)初平王之東遷也(周幽王為犬戎所殺平王嗣位故東遷洛邑)辛
有適伊川見被髮而祭於野者(辛有周大夫伊川周地伊水也)曰
不及百年此其戎乎其禮先亡矣(被髮而祭有象夷狄)春秦
晉遷陸渾之戎于伊川(允姓之戎居陸渾在秦晉西北誘而徙之伊川遂從)
(戎號至今為陸渾縣也計此去辛有過百年而云不及百年傳舉其事驗不必其年信僖二十二)
(年左氏傳)孔子曰昔臧文仲安知禮夏父弗綦逆祀
而不止燔柴於竈以祀焉夫竈者老婦之所祭(謂祭)
(竈報其功老婦主祭也)盛於瓮尊於瓶非所祭也(家語)孔子
曰晏平仲祀其先人豚肩不揜豆賢大夫也而難
為下也(言其偪士庶人也豚俎實豆徑尺言并豚兩肩不能覆豆喻小也雜記)
禮書綱目卷四十四
