禮書綱目卷六婺源江永撰
公食大夫禮嘉禮十
經(鄭目錄云主國君以禮食小聘大夫之禮公食于五禮屬嘉禮)
公食大夫之禮使大夫戒各以其爵(戒猶告也告之必使同班敵者易以)
(相親敬)上介出請入告(問所以為来事)三辭(為既先受賜不敢當)賓出拜辱
(拜使者屈辱来迎已)大夫不答拜將命(不答拜為人使也將猶致也)賓再拜稽
首(受命)大夫還(復于右)賓不拜送遂從之(不拜送者為從之不終事)賓朝
服即位于大門外如聘(于是朝服則初時玄端如聘亦入于次俟)
右戒賓賓從記不宿戒(食禮輕也此所以不宿戒者謂前期三日之戒)
(申戒為宿謂前期一日)戒不速(食賓之朝夙興戒之賓則從戒者而来不復召)賓
之乘車在大門外西方北面立(賓車不入門廣敬也凡賓即朝中道)
(而往將至下行而後車還立于西方賓及位而止北面卿大夫之位當車前凡朝位賓主之間各以)
(命數為遠近之節也)
即位具(主人也擯者俟君于大門外卿大夫士序及宰夫具其饌物皆于廟門之外)羹定(肉謂)
(之羹定猶孰也著之者下以為節)甸人陳鼎七當門南面西上設扄鼏
鼏若束若編(七鼎一大牢也甸人冢宰之屬兼亨人者南面西上以其為賓統于外也扄鼎扛所)
(以舉之者也凡鼎鼏盖以茅為之長則束本短則編其中央今文扄作鉉古文鼏作密)設洗如饗
(必如饗者先饗後食如其近者也饗禮亡燕禮則設洗于阼階東南古文饗或作鄉)小臣具槃匜
在東堂下(為公盥也公尊不就洗小臣于小賓客饗食掌正君服位)宰夫設筵加席
几(設筵于戸西南面而左几公不賓至授几者親設湇醬可以略此)無尊(主于食不獻酬)飲酒
漿飲俟于東房(飲酒清酒也漿飲胾漿也其俟奠于豊上也飲酒先言飲明非獻酬之酒也漿)
(飲先言漿别于六飲也)凡宰夫之具饌于東房(凡非一也飲酒之具宰夫所掌也酒)
(漿不在凡中者雖無尊猶嫌在堂)
右陳器饌記不授几(異于禮也)無阼席(公不坐)亨于門
外東方(必于門外者大夫之事也東方者主陽)司宫具几與蒲筵常
緇布純加萑席尋玄帛純皆卷自末(司宫大宰之屬掌宫廟者)
(也丈六尺曰常半常曰尋純緣也萑細葦也末經所終有以識之必長筵者以有左右饌也今文萑)
(皆為莞)宰夫筵出自東房(筵本在房宰夫敷之也天子諸侯左右房)
公如賓服迎賓于大門内(不出大門降于國君)大夫納賓(大夫謂上擯也)
(納賓以公命)賓入門左公再拜賓辟再拜稽首(左西方賓位也辟逡遁不)
(敢當君拜也)公揖入賓從(揖入道之)及廟門公揖入(廟禰廟也)賓入三
揖(每曲揖及當碑揖相人偶)至于階三讓(讓先升)公升二等賓升(遠下人君)
大夫立于東夾南西面北上(東夹南東西節也取節于夹明東于堂)士立
于門東北面西上(統于門者非其正位辟賓在此)小臣東堂下南面西
上宰東夹北西面南上(宰宰夫之屬也古文無南上)内官之士在宰
東北西面南上(夫人之官内宰之屬也自卿大夫至此不先即位從君而入者明助君饗食賓)
(自無事)介門西北面西上(西上自統于賓也然則承擯以下立于士西少進東上)
右迎賓即位
公當楣北鄉至再拜賓降也公再拜(楣謂之梁至再拜者興禮俟賓嘉其)
(来也公再拜賓降矣)賓西階東北面答拜(西階東少就主君敬也)擯者辭(辭拜)
(于下)拜也公降一等辭曰寡君從子雖將拜興也(賓降再拜公降)
(擯者釋辭矣賓猶降終其再拜稽首興起也)賓栗階升不拜(自以已拜也栗實栗也不拾級)
(連步趋主國君之命不拾級而下曰走)命之成拜階上北面再拜稽首(賓降)
(拜主君辭之賓雖終拜于主君之意猶為不成)
右拜至記卿擯由下(不升堂也)
士舉鼎去鼏於外次入陳鼎于碑南南面西上右人抽扃
坐奠于鼎西南順出自鼎西左人待載(入由東出由西明為賓也今文)
(奠為委古文待為持)雍人以爼入陳于鼎南旅人南面加七于鼎
退(旅人雍人之屬旅食者也雍人言入旅人言退文互相備也出入之由亦如舉鼎者匕爼每器一人諸侯)
(官多也)大夫長盥洗東南西面北上序進盥退者與進者
交於前卒盥序進南面七(長以長幼也序猶更也前洗南)載者西面(載者)
(左人也亦序自鼎東西面于其前大夫匕則載之)魚腊飪(飪孰也食禮宜孰饗有腥者)載體
進奏(體謂牲與腊也奏謂皮膚之理也進其理本在前下大夫體七个)魚七縮爼寢右
(右首也寢右進鬐也乾魚進腴多骨鯁)腸胃七同爼(以其同類也不異其牛羊腴賤也此爼實)
(凡二十八)倫膚七(倫理也謂精理&KR0632;脆者今文倫或作論)腸胃膚皆横諸爼垂
之(順其在牲之性也腸胃垂及爼拒)大夫既七七奠于鼎逆退復位(事畢)
(宜由便也士七載者又待設爼)
右舉鼎載爼
公降盥(將設醬)賓降公辭(辭其從已)卒盥公壹揖壹讓公升賓
升(揖讓皆壹殺于初古文壹皆作一)宰夫自東房授醯醬(授授公也醯醬以醯和醬)
公設之(以其為饌本)賓辭北面坐還而東遷所(東遷所奠之東側其故處)
公立于序内西鄉(不立阼階上示親饌)賓立于階西疑立(不立階上以主)
(君離阼也疑正立也自定之貎今文曰西階)宰夫自東房薦豆六設于醬東
西上韭菹以東醓醢昌本昌本南麋臡以西菁菹鹿臡
(醓醢醢有醓昌本昌蒲本菹也醢有骨謂之臡菁&KR1396;菁菹也今文臡皆作麋)士設爼于豆南
西上牛羊豖魚在牛南腊腸胃亞之(亞次也不言䋫錯爼尊也)膚以
為特(直豖與腸胃東北特膚者出下牲賤)旅人取七甸人舉鼎順出奠于
其所(以其空也其所謂當門)宰夫設黍稷六簋于爼西二以並東
北上黍當牛爼其西稷錯以終南陳(並併也今文曰併古文簋皆作軌)
大羹湇不和實于鐙宰右執鐙左執盖由門入升自阼
階盡階不升堂授公以盖降出入反位(大羹湇煮肉汁也大古之羹不)
(和無塩菜瓦豆謂之鐙宰謂大宰宰夫之長也有盖者饌自外入為風塵今文湇為汁又曰入門自阼階無升)
公設之于醬西賓辭坐遷之(亦東遷所)宰夫設鉶四于豆西
東上牛以西羊羊南豖豖以東牛(鉶菜和羹之器)飲酒實于觶
加于豐(豐所以承觶者也如豆而卑)宰夫右執觶左執豐進設于豆
東(食有酒者優賓也設于豆東不舉也燕禮記曰凡奠者于左)宰夫東面坐啟簋會
各卻于其西(會簋盖也亦一一合卻之各當其簋之西)
右設正饌記贊者盥從爼升(爼其所有事)上贊下
大夫也(上謂堂上擯贊者事相近以佐上下為名)鉶芼牛藿羊苦豖
薇皆有&KR0632;(藿豆葉也苦苦茶也&KR0632;莖荁之屬今文苦為芐)
贊者負東房南面告具於公(負東房負房戸而立也南面者欲得鄉公與賓也)
公再拜揖食(再拜拜賓饌具)賓降拜(答公拜)公辭賓升再拜稽首
(不言成拜降未拜)賓升席坐取韭菹以辯擩于醢上豆之間祭
(擩猶染也今文無于)贊者東面坐取黍實于左手辯又取稷辯反
于右手興以授賓賓祭之(取授以右手便也賓亦興受坐祭之于豆祭也獨云贊興)
(優賓也少儀曰受立授立不坐)三牲之肺不離贊者辯取之壹以授賓
(肺不離者&KR1951;之也不言&KR1951;&KR1951;則祭肺也此舉肺不離而&KR1951;之便賓祭也祭離肺者絶肺祭也壹猶稍也古文壹)
(作一)賓興受坐祭(于是云賓興受坐祭重牲也賓亦每肺興受祭于豆祭)挩手扱上
鉶以柶辯擩之上鉶之間祭(扱以□扱其鉶菜也挩拭也拭以巾)祭飲酒
於上豆之間魚腊醬湇不祭(不祭者非食物之盛者)
右賓祭正饌
宰夫授公飯粱公設之於湇西賓北面辭坐遷之(既告具矣)
(而又設此殷勤之加也遷之遷而西之以其東上也)公與賓皆復初位(位序内階西)宰
夫膳稻于粱西(膳猶進也進稻粱者以簠)士羞庶羞皆有大盖執豆
如宰(羞進也庶衆也進衆珍味可進者也大以肥美者特為臠所以祭也魚或謂之膴膴大也唯醢醬無)
(大如宰如其進大羹湇右執豆左執盖)先者反之由門入升自西階(庶羞多羞)
(人不足則相授于階上復出取也)先者一人升設于稻南簋西間容人
(簋西黍稷西也必言稻南者明庶羞加不與正豆併也間容人者賓當從間往来也)旁四列西北
上(不統于正饌者雖加自是一禮是所謂羔胾中别)膷以東臐膮牛炙(膷臐膮今時臛)
(也牛曰膷羊曰臐豖曰膮皆香美之名也古文膷作香臐作熏)炙南醢以西牛胾醢牛
鮨(先設醢䋫之以次也内則謂鮨為膾然則膾用鮨今文鮨作鰭)鮨南羊炙以東羊胾
醢豖炙炙南醢以西豕胾芥醬魚膾(芥醬芥實醬也内則曰膾春用葱秋)
(用芥)衆人騰羞者盡階不升堂授以盖降出(騰當作媵送也授授先者)
(一人)
右設加饌記簠有盖幂(稻粱將食乃設去會于房盖以幂幂巾也今文)
(或作幕)凡炙無醬(已有醎和)
贊者負東房告備于公(復告庶羞具者以其異饌)贊升賓(以公命命賓升席)
賓坐席末取粱即稻祭于醬湇間(即就也祭稻粱不以豆祭祭加宜于加)
贊者北面坐辯取庶羞之大興一以授賓賓受兼壹祭
之(壹壹受之而兼壹祭之庶羞輕也自祭之于膷臐之間以異饌也)
右賓祭加饌
賓降拜(拜庶羞)公辭賓升再拜稽首公答再拜賓北面自
間坐左擁簠粱右執湇以降(自間坐由兩饌之間也擁抱也必取梁者公所設也)
(以之降者堂尊處欲食于階下然也)公辭賓西面坐奠于階西東面對西
面坐取之栗階升北面反奠于其所降辭公(奠而後對成其意也)
(降辭公敬也必辭公者為其尊而親臨也食侍食贊者之事)公許賓升公揖退于箱
(箱東夹之前俟事之處)擯者退負東塾而立(無事)賓坐遂卷加席公
不辭(贊者以告公公聽之重来優賓)賓三飯以湇醬(每飯歠湇以肴擩醬食正饌也三飯)
(而止君子食不求飽不言其肴優賓)宰夫執觶漿飲與其豐以進(此進潄也非為)
(卒食為將有事緣賓意欲自潔清)賓挩手興受(受觶)宰夫設其豐于稻西
(酒在東漿在西是所謂左酒右漿)庭實設(乘皮)賓坐祭遂飲奠于豐上(飲潄)
右賓正食
公受宰夫束帛以侑西鄉立(束帛十端帛也侑猶勸也主國君以為食賓殷勤之)
(意未至復發幣以勸之欲用深安賓也西鄉立序内位也受束帛于序端)賓降筵北面(以君將有)
(命也北面于西階上)擯者進相幣(為君釋幣辭于賓)賓降辭幣升聽命(降辭)
(幣主國君又命之升聽命釋許辭)降拜(當拜受幣)公辭賓升再拜稽首受幣
當東楹北面(主國君南面授之當東楹者欲得君行一臣行二也)退西楹西東面
立(俟主國君送幣也退不負序以將降)公壹拜賓降也公再拜(賓不敢俟成拜)介
逆出(以賓事畢)賓北面揖執庭實以出(揖執者示親受)公降立(俟賓反)
上介受賓幣從者訝受皮(從者府史之屬訝迎也今文曰梧受)
右侑幣
賓入門左設霤北面再拜稽首(便退則食禮末卒不退則嫌更入行拜若欲從)
(此退)公辭(止其拜使之卒食)揖讓如初(如初入也)升賓再拜稽首公答
再拜(賓拜拜主國君之厚意賓揖介入復位)賓降辭公如初(將復入)賓升公
揖退于箱賓卒食會飯三飲(卒已也已食會飯三潄漿也會飯謂黍稷此食黍稷)
(則初時食稻粱)不以漿湇(不復用正饌也初時食加飯用正饌此食正飯用庶羞互相成也後言湇)
(或時後用)挩手興北面坐取粱與醬以降西面坐奠于階西
(示親徹也不以出者非所當得又以已得侑幣)東面再拜稽首(卒食拜也不北面者異于辭)
公降再拜(答之也不辭之使升堂明禮有終)
右卒食
介逆出賓出公送于大門内再拜賓不頋(初来揖讓而退不頋退禮)
(略也示難進易退之義擯以賓不頋告公公乃還也)有司卷三牲之爼歸於賓館
(卷猶收也無遺之辭也三牲之爼正饌尤尊盡以歸賓尊之至也歸爼者實于篚他時有所釋故)魚腊
不與(以三牲之爼無所釋故也禮之有餘為施惠不言腸胃膚者在魚腊下不與可知也古文與作豫)
右賓出
明日賓朝服拜賜于朝拜食與侑幣皆再拜稽首(朝謂大門)
(外)訝聽之(受其言入告出報也此下大夫有士訝)
右拜賜
上大夫八豆八簋六鉶九爼魚腊皆二爼(記公食上大夫異于下大)
(夫之數豆加葵菹蝸醢四四為列爼加鮮魚鮮腊三三為列無特)魚腸胃倫膚若九若
十有一下大夫則若七若九(此以命數為差也九謂再命者也十一謂三命者也)
(七謂一命者也九或上或下者再命謂小國之卿次國之大夫也卿則曰上大夫則曰下大國之孤視子男)
庶羞西東毋過四列(謂上下大夫也古文毋為無)上大夫庶羞二十
加于下大夫以雉兔鶉鴽(鴽音毋)
右食上大夫禮記上大夫蒲筵加萑蓆其純皆
如下大夫純(謂三命大夫也孤為賓則莞筵紛純加繅席畫純也)上大夫
庶羞酒飲漿飲庶羞可也(于食庶羞宰夫又設酒漿以之食庶羞可也以)
(優賓)拜食與侑幣皆再拜稽首(嫌上大夫不稽首)
若不親食(謂主國君有疾病若他故)使大夫各以其爵朝服以侑幣
致之(執幣以將命)豆實實於罋陳于楹外二以並北陳簋實
實于筐陳于楹内兩楹間二以並南陳(陳罋筐于楹間者象授受于堂)
(中也南北相當以食饌同列耳罋北陳者變于食罋數如豆醢芥醬從焉筐米四今文並作併)庶羞陳
于碑内(生魚也魚腊從焉上大夫加鮮魚鮮腊雉兔鶉鴽不陳于堂辟正饌)庭實陳于碑
外(執乘皮者也不参分庭一在南者以言歸宜近内)牛羊豖陳于門内西方東
上(為其踐汙館庭使近外)賓朝服以受如受饔禮(朝服食禮輕也)無儐(以已)
(本宜往)明日賓朝服以拜賜于朝訝聽命(賜亦謂食侑幣)
右不親食(此後有大夫相食一章見饗食燕記篇)
公食大夫義嘉禮十一
補記
食禮公飬賓飬賢一也親之故愛之愛之故飬之飬之
故食之食而弗愛猶豢之也愛而弗敬猶畜之也饗禮
敬之至也食禮愛之至也饗為愛弗勝其敬食為敬弗
勝其愛文質之辨也公使大夫戒必以其爵恭也已輕
則卑之已重則是以其貴臨之也賓三辭聽命言是禮
之貴弗敢當也弗敢當故難進也公迎賓于大門内非
不能至于外也所以待人君之禮也臣之意欲尊其君
子之意欲尊其父故迎賓于大門内所以順其為尊君
之意也三揖至於階三讓而升堂充其意諭其誠也於
廟用祭器誠之盡也君子於所尊敬不敢狎不敢狎故
神明之神明之故忠臣嘉賓樂盡其心也大夫立于東
夹南西面北上士立于門東北面西上小臣東堂下南
面西上宰東夹北西面南上内官之士在宰東北西面
南上百官有司備以樂飬賢也設筵加席几致安厚之
義也公設醬然後宰夫薦豆菹醢士設爼公設太羔然
後宰夫設鉶啟簋言以身親之也賓徧祭公設粱宰夫
膳稻士膳庶羞為殷勤也賓三飯粱以湇漿以君子之
厚已也賓必親徹有報之道也庭實乘皮侑以束帛雖
偹物猶欲其加厚焉也公拜送終之以敬也有司卷三
牲之爼歸于賓館不敢䙝其餘也上大夫八豆八簋六
鉶九爼庶羞二十其餘衰見是德之殺也君子言之曰
愛人者使人愛之者也敬人者使人敬之者也親人者
使人親之者也自卑者使人尊之者也是故公飬賓國
飬賢其義一也未有愛之敬之親之尊之而其位不安
者也未有不愛不敬不尊不親而能長有其國者也將
由乎好德之君則將怡焉唯恐其不足于禮將由乎驕
慢之君則將曰是食於我而已矣故禮君子所不足小
人所泰餘也孔子食於少施氏將祭主人辭曰不足祭
也將飱主人辭曰不足飱也孔子退曰吾食而飽少施
氏有禮哉故君子難親也將親之舍禮何以哉(劉敞補)
禮書綱目卷六
