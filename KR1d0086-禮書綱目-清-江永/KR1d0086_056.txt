禮書綱目卷五十四婺源江永撰
夏小正通禮二
補(大戴禮補)
傳曰何以謂之小正以小著名也
夏以十三月為正平旦為朔殷以十二月為正鷄
鳴為朔周以十一月為正夜半為朔(尚書大傳)王者
受命必改朔何明易姓示不相襲也明受之於天
不受之於人所以變易民心革其耳目以助化也
故喪服大傳曰王始起改正朔易服色殊徽號異
器械别衣服也是以舜禹雖繼太平猶宜改以應
天正朔有三何本天有三統謂三微之月也明王
者當奉順而成之故受命各統一正也禮三正記
曰正朔三而改文質再而復也三微者何謂也陽
氣始於黃泉萬物動微而未著也十一月之時陽
氣始養根株黃泉之下萬物皆赤赤者盛陽之氣
也故周為天正色尚赤也十二月之時萬物始芽
而白白者隂氣故殷為地正色尚白也十三月之
時萬物始逹孚甲而出皆黑人得加功故夏為人
正色尚黑不以二月後為正者萬物不齊莫適所
統故必以三微之月也(白虎通)有扈氏威侮五行
怠棄三正(三正子丑寅之正也夏正建寅怠棄者不用正朔也今按此章則三正迭建其)
(來久矣舜協時月正日亦所以一正朔也子丑之建唐虞之前當已有之甘誓)顔淵
問為邦子曰行夏之時(夏時謂以斗柄初昏建寅之月為歲首也天開於子)
(地闢於丑人生於寅故斗柄建此三辰之月皆可以為歲首而三代迭用之夏以寅為人正商以丑)
(為地正周以子為天正也然時以作事則歲月自當以人為紀故孔子嘗曰吾得夏時焉而說者以)
(為謂夏小正之屬盖取其時之正與其令之善而於此又以告顔子也論語)縣子問
子思曰顔回問為邦夫子曰行夏之時若時殷周
異正為非乎(縣子𤨏言夏以建寅為正夫子是之則商周以子丑為正乃非乎)子
思曰夏數得天堯舜之所同也(夏以寅為正得天數之全故堯舜亦)
(然)殷周王征伐革命以應乎天因改正朔若云天
時之改爾故不相因也(湯武革命所以應天故變其正朔盖言若受天命然)
夫受禪於人者則襲其統(夏因人心之歸以受舜禪故亦因其朔不改)
受命於天者則革之所以神其事如天道之變然
也三統之義夏得其正是以夫子云(孔叢子)孔子
曰我欲觀夏道(欲行其禮觀其所成)是故之杞(杞夏后氏之後也)而
不足徵也(徵成也無賢君不足與成也)吾得夏時焉(得夏四時之書也其)
(書存者有小正禮運)
正月啟蟄鴈北鄉雉震呴魚陟負冰農緯厥耒初歲祭
耒始用暢時有俊風寒日滌凍塗田鼠出農率均田獺
祭魚鷹則為鳩農及雪澤初服於公田采芸鞠則見初
昏參中斗柄縣在下柳稊梅杏杝桃則華緹縞雞桴粥
傳曰正月啟蟄言始發蟄也鴈北鄉先言鴈而後言
鄉者何也見鴈而後數其鄉也鄉者何也鄉其居也
鴈以北方為居何以謂之為居生且長焉爾九月遰
鴻鴈先言遰而後言鴻鴈何也見遰而後數之則鴻
鴈也何不謂南鄉也曰非其居也故不謂南鄉記鴻
鴈之遰也如不記其鄉何也曰鴻不必當小正之遰
者也雉震呴震也者鳴也呴也者鼓其翼也正月必
雷雷不必聞唯雉為必聞之何以謂之雷則雉震呴
相識以雷魚陟負冰陟升也負冰云者言解蟄也農
緯厥耒緯束也束其耒云爾者用是見君之亦有耒
也初歲祭耒始用暢也暢也者終歲之用祭也其曰
初云爾也者言是月之始用之也初者始也或曰祭
韭也囿有見韭囿也者園之燕者也時有俊風俊者
大也大風南風也何大於南風也曰合冰必於南風
解冰必於南風生必於南風收必於南風故大之也
寒日滌凍塗滌也者變也變而煖也凍塗者凍下而
澤上多也田鼠出田鼠者嗛鼠也記時也農率均田
率者循也均田者始除田也言農夫急除田也獺祭
魚(傳本獺下有獸字)其必與之獻(與疑作謂獻傳作獸)何也曰非其類
也祭也者得多也善其祭而後食之十月豺祭獸謂
之祭獺祭魚謂之獻(傳作獸祭)何也豺祭其類獺祭非其
類故謂之獻(傳作獸)大之也鷹則為鳩鷹也者其殺之
時也鳩也者非其殺之時也善變而之仁也故具言
之也曰則盡其辭也鳩為鷹變而之不仁也故不盡
其辭也農及雪澤言雪澤之無高下也初服於公田
古者有公田焉者古言先服公田而後服其田也采
芸(舊注云似邪蒿可食)為廟采也鞠則見鞠也者何也星名也
鞠則見者歲再見爾初昏參中蓋記時也云斗柄縣
在下言斗柄者所以著參之中也柳稊稊也者發孚
也梅杏杝桃則華杝桃山桃也緹縞緹也者莎隨也
縞也者其實也先言緹而後言縞者何也緹先見者
也雞桴粥粥也者相粥之時也或曰桴嫗伏也粥養
也
二月往耰黍禪初俊羔助厥毋粥綏多女士丁亥萬用
入學祭鮪榮堇采蘩昆小蟲抵蚳來降燕乃睇剝鱓有
鳴倉庚榮芸時有見稊始收
傳曰二月往耰黍禪禪單也初俊羔助厥毋粥俊也
者大也粥也者養也言大羔能食草木而不食其毋
也羊羔非其子而後養之善養而繼之也或曰夏(大戴)
(作憂)有煑祭祭者用羔是時也不足喜樂喜(傳本作善)羔之
為生也而記之與牛羊(傳云舊註作羔羊)腹時也綏多女士
綏安也冠子娶婦之時也丁亥萬用入學丁亥者吉
日也萬也者干戚舞也入學也者太學也謂今時大
舍采也祭鮪祭不必記記鮪何也鮪之至有時美物
也鮪者魚之先至者也而其至有時謹記其時榮堇
采蘩堇采也蘩由胡由胡由者蘩毋也蘩旁勃也皆豆
實也故記之昆小蟲抵蚳昆者衆也由魂魂也者動
也小蟲動也其先言動而後言蟲者何也萬物至是
動而後著抵猶推也蚳螘卵也為祭醢也取之則必
推之推之不必取取必推而不言取來降燕乃睇燕
乙也降者下也言來者何也莫能見其始出也故曰
來降言乃睇何也睇者眄也眄者視可為室者也百
鳥皆曰巢□穴取與之室何也摻泥而就家入人内
也剥鱓以為鼓也有鳴倉庚倉庚者商庚也商庚者
長股也榮芸時有見稊始收有見稊而後始收是小
正序也小正之序時也皆若是也稊者所為豆實
三月參則伏攝桑委楊䍷羊&KR1386;則鳴頒冰采識妾子始
蠶執養宫事祈麥實越有小旱田鼠化為鴽拂桐芭鳴
鳩
傳曰三月參則伏伏者非亡之辭也星無時而不見
我有不見之時故曰伏云攝桑攝而記之急桑也委
(一作萎)楊楊則花而後記之䍷羊羊有相還之時其類
䍷䍷然記變爾或曰䍷羝也&KR1386;則鳴&KR1386;天螻也頒冰
頒冰者分冰以授大夫也采識識草也妾子始蠶先
妾而後子何也曰事有漸也言自卑事者始也(傳本云當)
(云事自卑者始或無也字)執養宮事執操也養長也祈麥實麥實
者五榖之先見者故急祈而記之也越有小旱越于
也記是時恒有小旱田鼠化為鴽鴽鵪也變而之善
故盡其辭也鴽為鼠變而之不善故不盡其辭也拂
桐芭拂也者拂也桐芭之時也或曰言桐芭始生貌
拂拂然也鳴鳩言始相命也先鳴而後鳩何也鳩者
鳴而後知其鳩也
四月昴則見初昏南門正鳴札囿有見杏鳴蜮王萯莠
取荼莠幽越有大旱執陟攻駒
傳曰四月昴則見初昏南門正南門者星也歲再見
壹正蓋大正所取法也鳴札札者寧縣也鳴而後知
之故先鳴而後札囿有見杏囿者山之燕者也鳴蜮
蜮也者或曰屈造之屬也王萯莠取荼荼也者以為
君薦蔣也莠幽越有大旱記時爾執陟攻駒執也者
始執駒也始執駒也者離之去母也執而升之君也
攻駒也者教之服車數舍之也
五月參則見浮游有殷鴂則鳴時有養日乃瓜良蜩鳴
匽之興五日翕望乃伏啟灌藍蓼鳩為鷹唐蜩鳴初昏
大火中煑梅蓄蘭菽糜頒馬
傳曰五月參則見參也者伐星也故盡其辭也浮游
有殷殷衆也浮游者渠略也朝生而暮死稱有何也
有見也鴂則鳴鴂者百鷯也鳴者相命也其不辜之
時也是善之故盡其辭也時有養日養長也一則在
本一則在末故其記曰時養日云也乃瓜(傳本瓜上有衣字)
乃(傳云一本有衣字)者急瓜(傳云一作衣)之辭也(傳云一本有衣也者始創衣也)
瓜也者始食瓜也良蜩鳴良蜩也者五采具匽之興
五日翕望乃伏其不言生而稱興何也不知其生之
時故曰興以其興也故言之興五日翕也望也者月
之望也而伏云者不知其死也故謂之伏五日也者
十五日也翕也者合也伏也者入而不見也啓灌藍
蓼啟者别也陶而疏之也灌者聚生者也記時也鳩
為鷹唐蜩鳴唐蜩鳴者匽也初昏大火中大火者心
也心中種黍菽穈時也煑梅為豆實也蓄蘭為沐浴
也菽糜以在經中矣又言之時何也是食短關而記
之頒馬分夫婦(一作大夫鄉)之駒也將間諸則或取離駒
納之則法也
六月初昏斗柄正在上煑桃鷹始摯
傳曰六月初昏斗柄正在上五月大火中六月斗柄
正在上用此見斗柄之不在當心也蓋當依依尾也
煑桃桃也者杝桃也杝桃也者山桃也煑以為豆實
也(傳本杝作柂註云按爾雅柂椵郭璞云白椵也樹似白楊而古今字書有杝而無柂亦無有訓山桃)
(者爾雅榹桃山桃音斯唐韻亦云此書柂桃者山桃也當作榹蓋傳寫之誤)鷹始摯始摯
而言之何也諱煞之辭也(傳本有言字)摯云
七月莠雚葦梩子肇肆湟潦生苹爽死苹莠漢案戶寒
蟬鳴初昏織女正東鄉時有霖雨灌荼斗柄縣在下則
旦
傳曰七月莠雚葦未莠則不為雚葦莠然後為雚葦
故先言莠梩子肇肆肇始也肆遂也言其始遂也其
或曰肆殺也湟潦生苹湟下處也有湟然後有潦有
潦而後有苹草也爽死爽也者猶疏也苹莠苹也者
有馬帚也漢案戶漢也者河也(大戴無此三字)案戶也者直
戶也言正南北也寒蟬鳴蟬也者蝭&KR2557;也初昏織女
正東鄉時有霖雨灌荼灌聚也荼灌葦之莠(傳本有也字)
為蔣楮之也雚未秀為菼葦未秀為蘆(傳本秀皆作莠)斗柄
縣在下則旦
八月剝瓜玄校剝棗[桌-日+(ㄇ@(人人))]零丹鳥羞白鳥辰則伏鹿人從
鴽為鼠參中則旦
傳曰八月剝瓜剝瓜也者畜瓜之時也玄校玄也者
黑也校也者若綠色然婦人未嫁者衣之剝棗剝也
者取也[桌-日+(ㄇ@(人人))]零零也者降也零而後取之故不言剝也
丹鳥羞白鳥丹鳥者謂丹良也白鳥者謂蚊蚋也其
謂之鳥也重其養者也有翼者為鳥羞也者進也不
盡食也辰則伏辰也者謂星也伏也者入而不見也
鹿人從鹿人從者從羣也鹿之養也離羣而善而(傳本)
(無此而字)之離而生非所知時也故記從不記離君子之
居幽也不言或曰人從(大戴無此從字)人從也者大者於外
小者於内率之也鴽為鼠參中則旦
九月内火遰鴻鴈主夫出火陟玄鳥蟄熊罷貃貉鼬鼪則
穴榮鞠樹麥王始裘辰繫於日雀入于海為蛤
傳曰九月内火内火也者大火也大火也者心也遰鴻雁
遰往也主夫出火主夫也者主以時縱火也陟玄鳥
蟄陟升也玄鳥者鷰也先言陟而後言蟄何也陟而
後蟄也熊羆貃貉鼬鼪則穴若蟄而榮鞠樹麥(大戴無樹)
(麥字傳云或曰傳文也)鞠草也鞠榮而樹麥時之急也王始裘
王始裘者何也衣裘之時也辰繫於日雀入於海為
蛤蓋有矣非常入也
十月豺祭獸初昏南門見黑鳥浴時有養夜玄雉入於
淮為蜄織女正北鄉則旦
傳曰十月豺祭獸善其祭而後食之也初昏南門見
南門者星名也及此再見矣黑鳥浴黑鳥者何也烏
也浴也者飛乍高乍下也時有養夜時有養夜者養
長也若日之長也玄雉入於淮為蜄蜄者蒲蘆也織
女正北鄉則旦織女星名也
十有一月王狩陳筋革嗇人不從隕麋角
傳曰十有一月王狩狩者言王之時田冬獵為狩陳
筋革陳筋革者省甲兵也嗇人不從不從者弗行於
時月也萬物不通隕麋角隕墜也日冬至陽氣至始
動諸向生皆蒙蒙符矣故麋角隕記時焉爾
十有二月鳴弋玄駒賁納卵蒜虞人入梁隕麋角
傳曰十有二月鳴弋弋也者禽也先言鳴而後言弋
者何也鳴而後知其弋也玄駒賁玄駒也者螘也賁
者何也走於地中也納卵蒜卵蒜也者本如卵者也
納者何也納之君也虞人入梁虞人官也梁者主設
罔罟者也隕麋角蓋陽氣旦睹也故記之也
單子曰夫辰角見而雨畢(辰角大辰蒼龍之角角星名也見者朝見東方)
(建戌之初寒露節也雨畢者殺氣日至而雨氣盡也)天根見而水涸(天根亢氐之間)
(涸竭也謂寒露雨畢之後五日天根朝見水潦盡竭也月令仲秋水始涸天根見乃盡竭也)本
見而草木節觧(本氐也謂寒露之後十日陽氣盡草木之枝節皆理觧也)駟見
而隕霜(駟天駟房星也隕落也謂建戌之中霜始降)火見而清風戒寒
(謂霜降之後清風先至所以戒人為寒備也)故先王之教曰雨畢而除
道水涸而成梁(教謂月令之屬也九月雨畢十月水涸也)草木節觧而
備藏(備故藏也月令季秋農事畢收)隕霜而冬裘具(孟冬天子始裘故九月可)
(以具)清風至而修城郭宮室(謂火見之後建亥之初也)故夏令曰
九月除道十月成梁(夏令夏后氏之令周所因也除道所以便行旅成梁所以)
(便民使不涉也)其時儆曰收而場功偫而畚挶(時儆時以儆告其民)
(也收而場功使人修囷倉也偫具也畚器名土籠也挶舁土之器具爾畚挶以築作也)營室
之中土功其始(定謂之營室也建亥小雪中定星昏正於午土功可以始故詩云定)
(之方中作於楚宮也)火之初見期於司里(期會也致其築作之具會於司里之)
(官也)此先王所以不用財賄而廣施德於天下者也
(施德謂因時警戒謹蓋藏成築功也國語周語)
周月通禮三
補
周月維一月既南至昏昴畢見日短極基踐長微陽
動於黃泉隂降惨於萬物是月斗柄建子始昏北指
陽氣虧草木萌蕩日月俱起於牽牛之初右回而行
月周天起一次而與日合宿日行月一次而周天歴
舍於十有二辰終則復始是謂日月權輿與周正歲
道數起於時一而成於十次一為首其義則然凡四
時成歲歲有春夏秋冬各有孟仲季以名十有二月
中氣以著時應春三中氣雨水春分榖雨夏三中氣
小滿夏至大暑秋三中氣處暑秋分霜降冬三中氣
小雪冬至大寒閏無中氣斗指兩辰之間萬物春生
夏長秋收冬藏天地正四時之極不易之道夏數得
天百王所同其在商湯用師於夏除民之災順天革
命改正朔變服殊號一文一質示不相沿以建丑為
正易民之視若天時大變亦一代之時亦越我周王
致伐於商改正異械以垂三統至於敬授民時廵狩
祭享猶自夏焉是謂周月以紀於政(汲冢周書周月觧)
大史正歲年以序事頒之於官府及都鄙(中數曰歲朔數曰年中朔)
(大小不齊正之以閏若今時作歷日矣定四時以次序授民時之事春秋傳曰閏以正時時以作事事以厚生)
(生民之本於是乎在春官)鄉師凡四時之徵令有常者以木鐸
徇於市朝(徵令有常者謂田狩及正月命修封疆二月令雷且發聲地官以上歲時常命)
族師月吉則屬民而讀邦法書其孝弟睦婣有學者(月吉)
(每月朔日也吉地官此條每月日)小宰月終則以官府之叙受羣
吏之要(主每月之小計)宰夫月終則令正月要宫正月終
則會其稍食宮伯月終則均秩酒正酒正之出日
入其成月入其要小宰聽之(出謂授酒材及用酒之多少也受用酒者日言其計)
(於酒正酒正月盡言於小宰並天官以上月終)黨正及四時之孟月吉日
則屬民而讀邦去以糾戒之(以四孟之月朔日讀法者彌親民者於教亦彌數)
(地官月此條四孟吉日)宫正春以木鐸修火禁(火星以春出以秋入因天時而)
(以戒)庖人凡用禽獻春行羔豚膳膏香(用禽獻謂煎和之以獻王鄭司)
(農云膏香牛脂也以牛脂和之)獸人春獻獸物(獸物凡獸皆可獻也及狐貍)&KR1547;
人春獻王鮪(王鮪鮪之大者月令季春薦鮪於寢廟)鼈人春獻鼈蜃
凌人掌冰春始治鑑(鑑如甀大口以盛冰置食物於中以禦温氣春而始治之為二月將)
(獻羔而啓冰)掌皮春獻之(皮革踰歲乾久乃可用獻之獻其良者於王以入司裘給王用)
遂以式法頒皮革於百工(式法作物所用多少故事並天官)州長春
以禮會民而射於州序(序州黨之學也)黨正春祭禜讀邦法
(禜謂雩禜水旱之神)族師春祭酺讀邦法(酺者為人物烖害之神也並地官)
大宗伯以祠春享先王大胥春入學舍采合舞(春始以學)
(士入學宫而學之合舞等其進退使應節奏舍即釋也采讀為菜始入學必釋菜禮先師也菜蘋蘩之屬)
男巫春招弭以除疾病(招招福也弭讀為敉敉安也安凶禍也招敉皆有祀衍之禮)
(並春官)稾人春獻素校人春祭馬祖執駒(焉祖天駟也執猶拘)
(也春通淫之時駒弱血氣未定為其乘匹傷之)圉師春除蓐釁廄始牧(蓐馬兹也)
(馬旣出而除之新釁焉神之也並夏官)雍氏春令為阱擭溝瀆之利於
民者(阱穿地為塹所以禦禽獸其或超踰則䧟焉世謂之䧟阱擭柞鄂也堅地阱淺則設柞鄂於其中)
薙氏掌殺草春始生而萌之(萌之者以兹其斫其生者)大行人
春朝諸侯而圖天下之事(王者春見諸侯則圖其事之可否)小行人
令諸侯春入貢(貢六服所貢也春並秋官以上)小宰正歲帥治官
之屬而觀治象之法徇以木鐸曰不用法者國有常刑
(正歲謂夏之正月得四時之正以出教令者審也古者將有新令必奮木鐸以警衆使明聽也木鐸木舌也文)
(事奮木鐸武事奮金鐸)乃退以宫刑憲禁於王宫(憲謂表縣之若今新有法令云)
令於百官府曰各修乃職攷乃法待乃事以聽王命其
有不共則國有大刑(乃猶女也)宰夫正歲則以法警戒羣
吏令修宫中之職事(警勑戒之言鄭司農云正歲夏之正月以法戒勑羣吏)内
宰正歲均其稍食施其功事憲禁令於王之北宮而糾
其守(均猶調度也施猶賦也北宫后之六宫謂之北宫者繫於王言之明用王之禁令令之守宿衛者並天)
(官)大司徒正歲令於教官曰各共爾職修乃事以聽王
命其有不正則國有常刑(正歲夏正月朔日)小司徒正歲則帥
其屬而觀教象之法徇以木鐸曰不用法者國有常刑令
羣吏憲禁令修法糾職以待邦治(憲表縣之)鄉師正歲稽其
鄉器鄉大夫正歲命羣吏攷法於司徒以退各憲之於
其所治州長正歲則讀教法如初(雖以正月讀之至正歲猶復讀之因此四)
(時之正重申之)黨正正歲屬民讀法而書其德行道藝(書記之)
遂大夫正歲簡稼器修稼政(簡猶閱也稼器耒耜鎡基之屬稼政孟春之月令所云皆)
(修封疆審端經術善相丘陵阪險原隰土地所宜五穀所殖以教道民必躬親之並地官)視祲正
歲則行事(占夢以季冬贈惡夢此正月而行安宅之事所以順民春官)訓方氏正歲
則布而訓四方(布告以教天下使知世所善惡夏官)小司寇正歲帥其
屬而觀刑象令以木鐸曰不用法者國有常刑令羣士(羣士)
(遂士以下)乃宣布于四方憲刑禁(宣徧也憲表也謂縣之也刑禁士師之五禁)乃命
其屬入會乃致事(得其属之計乃令致之於王)士師正歲帥其屬而
憲禁令于國及郊野(去國百里為郊郊外謂之野並秋官以上正歲)内宰上
春詔王后帥六宫之人而生穜稑之種而獻之於王(六宫之人)
(夫人以下分居后之六宫者古者使后宫蔵種以其有傳類蕃孳之祥必生而獻之示能育之使不傷敗且以佐王)
(耕事共禘郊也鄭司農云先種後熟謂之穜後種先熟謂之稑王當以耕種於藉田天官)天府上
春釁寳鎮及寳器(上春孟春也釁謂殺牲以血釁之)龜人上春釁龜祭
祀先卜(釁者殺牲以血之神之也先卜始用卜筮者言祭言祀尊焉天地之也世本作曰巫咸作筮卜未聞)
(其人也是上春者夏正建寅之月月令孟冬云釁祠龜策相互矣秦以十月建亥為歲首則月令秦世之書亦或欲)
(以歲首釁龜耳)簭人上春相簭(相謂更選擇其蓍也蓍龜歲易者與並春官)牧師
孟春焚牧(焚牧地以除陳生新草也夏官以上孟春)内宰中春詔后帥外
内命婦治蠶於北郊以為祭服(蠶於北郊婦人以純隂為尊郊必有公桑蠶室焉)
媒氏中春之月令會男女(中春隂陽交以成昏禮順天時也)於是時也
奔者不禁(重天時權許之也)若無故而不用令者罰之(無故謂無喪禍之變)
(也有喪禍者娶得用非中春之月並地官)籥章中春晝擊土鼓龡豳詩以
逆暑(豳詩豳風七月也吹之者以籥為之節七月言寒暑之事迎氣歌其類也此風也而言詩詩總名也迎暑)
(以晝求諸陽)馮相氏春致月(春分日在婁而月絃於東井亦以其景知氣至不並春官)
大司馬中春教振旅(凡師出曰治兵入曰振旅皆習戰也四時各教民以其一焉春習振)
(旅兵入收衆專於農)遂以蒐田(春田為蒐)羅氏中春羅春鳥獻鳩以養
國老行羽物(春鳥蟄而始出者若今南郡黃雀之属是時鷹化為鳩鳩與春鳥變舊為新宜以養老助)
(生氣行謂賦賜)司弓矢中春獻弓弩(弓弩成於和)牧師中春通淫
(中春隂陽交萬物生之時可以合馬之牝牡也月令季春乃合累牛騰馬遊牝於牧秦時書也秦地寒凉萬物後動)
(夏並官)司烜氏中春以木鐸修火禁於國中(為季春將出火也火禁謂)
(用火之處及備風燥秋官以上中春)司爟季春出火民咸從之(火所以用陶冶)
(民隨國而為之鄭人鑄刑書火星未出而出火後有災鄭司農云以三月本時昏心星見於辰上使民出火夏官)
(季此條春)庖人夏行腒鱐膳膏臊(鄭司農云腒乾雉鱐乾魚杜子春云膏臊犬膏)
獸人夏獻麋(麋膏散散則凉)凌人夏頒冰掌事(暑氣盛王以冰頒賜則主)
(為之春秋傳曰古者日在北陸而蔵冰西陸朝覿而出之並天官)稻人凡稼澤夏以水
殄草而芟荑之(殄病也絶也將以澤地為稼者必於夏六月之時大雨時行以水病絶草之後生者)
(至秋水涸芟之明年乃稼地官)大宗伯以禴夏享先王(春官)校人夏
祭先牧頒馬攻特(先牧始養馬者其人未聞夏通淫之後攻其特為其蹄齧不可乘用鄭司農云)
(攻特謂騬之)圉師夏庌馬(庌廡也廡所以庇馬者也並夏官)大行人夏宗
以陳天下之謨(夏見諸侯則陳其謀之是非秋官以上夏)大司馬中夏教
茇舍(苃舍草止之也軍有草止之法)遂以苗田(夏田為苗擇取不孕任者若治苗去不秀實夏)
(官)馮相氏夏致日(夏至日在東井景尺五寸)大司樂函鍾為宫夏
日至於澤中之方丘奏之(詳見吉禮)凡以神士者以夏日至
致地示物鬽(地物隂也隂氣升而祭地示物鬽致物鬽於墠壇蓋用祭地之明日百物之神曰鬽並)
(春官)山虞中夏斬隂木(隂木生山北者地官)柞氏夏日至令刊
陽木而火之(生山南為陽木火之使其肄不生)薙氏夏日至而夷之(夷之)
(以鉤鎌迫地芟之也若今取茭矣秋官以上中夏)宫正秋以木鐸修火禁
庖人秋行犢麛膳膏腥(膏腥雞膏也)獸人秋獻獸物鼈人
秋獻龜魚凌人秋刷(刷清也秋凉冰不用可以清除其室)掌皮掌秋斂
皮典婦功凡授嬪婦功及秋獻功辨其苦良比其小大
而賈之物書而楬之(授當為受聲之誤也國中嬪婦所作成即送之不須獻功時賈之者物不)
(正齊當以泉計通功鄭司農苦讀為盬謂分别其縑帛與布紵之麄細皆比方其大小書其賈數而著其物若今時)
(題署物並天官)州長秋以禮會民而射於州序黨正秋祭
禜讀邦法族師秋祭酺讀邦法(並地官)大宗伯以嘗秋
享先王大胥秋頒學合聲(春使之學秋頒其才藝所為合聲亦等其曲折使應節奏)
(春並官)槀人秋獻成(矢箙春作秋成)校人秋祭馬社臧僕(馬社始乘)
(馬者世本作曰相士作乘馬鄭司農云臧僕謂簡練馭者令皆善也玄謂僕馭五路之僕並夏官)雍氏
秋令塞阱杜擭(秋而杜塞阱擭收刈之時謂其陷害人也)薙氏秋繩而芟
之(含實曰繩芟其繩則實不成熟)大行人秋覲以比邦國之功(秋見諸侯)
(則比其功之高下)小行人令諸侯秋獻功(功考績之功也秋獻之若今計文書)
(斷於九月其舊法並秋官以上秋)司裘中秋獻良裘王乃行羽物
(良善也中秋鳥獸毛毨因其良時而用之鄭司農云良裘王所服也行羽物以羽物飛鳥賜羣吏玄謂良裘玉)
(藻所謂黼裘與此羽物小鳥鶉雀之屬鷹所擊者中秋鳩化為鷹中春鷹化為鳩順其始殺與其將止而大班)
(羽物天官)籥章中秋夜迎寒亦如之(迎寒以夜求諸隂)馮相
氏秋致月(秋分日在角而月弦於牽牛並春官)大司馬中秋教治兵
遂以獮田(秋田為獮獮殺也)司弓矢中秋獻矢箙(矢箙成於堅並夏)
(官中以上秋)司裘季秋獻功裘以待頒賜(功裘人功微麤謂狐青麛裘之)
(屬鄭司農云功裘卿大夫所服天官)司爟季秋内火民亦如之(鄭司農云)
(九月本黃昏心星伏在戌上使民内火夏官以上季秋)庖人冬行鱻羽膳膏
羶(杜子春云鮮魚也羽鴈也膏羶羊脂也)獸人冬獻狼(狼膏聚聚則温)掌皮
冬斂革染人春㬥練夏纁玄秋染夏冬獻功(注見名器篇)
(並天官)大宗伯以烝冬享先王男巫冬堂贈無方無
算(冬歲終以禮送不祥及惡夢皆是也其行必由堂始巫與神通言當東則東當西則西可近則近可遠則)
(遠無常數並春官)校人冬祭馬步獻馬講馭夫(馬步神為災害馬者獻馬)
(見成馬於王也馭夫馭貳車從車使車者講猶簡習)圉師冬獻馬(並夏官)大行
人冬遇以協諸侯之慮(冬見諸侯則合其慮之異同秋官以上冬)小司
寇孟冬祀司民獻民數於王王拜受之以圖國用而進
退之(司民星名謂軒轅角也小司寇於祀司民而獻民數於王重民也進退猶損益也國用民衆則益民)
(寡則損)司民以萬民之數詔司寇司寇及孟冬祀司民
之日獻其數於王王拜受之登於天府内史司會冡宰
貳之以贊王治(詳見政事上篇並秋官)籥章國祭蜡則龡豳頌
擊土鼓以息老物(十二月建亥之月也求萬物而祭之者萬物助天成歲事至此為其老而)
(勞乃祀而老息之於是國亦養老焉月令孟冬勞農以休息之是也豳頌亦七月也七月又有穫稻作酒躋彼)
(公堂稱彼兕觥萬夀無疆之事是亦歌其類也謂之頌者以其言歲終人功之成春官)羅氏蜡
則作羅襦(詳見政事下篇冬夏官已上孟)大宰正月之吉始和布
治於邦國都鄙乃縣治象之法於象魏使萬民觀治象
挾日而斂之(正月周之正月吉謂朔日大宰以正月朔日布王治之事於天下至正歲又書而縣)
(於象魏振木鐸以徇之使萬民觀焉小宰亦帥其屬而往皆所以重治法新王事也凡治有故言始和者若改)
(造云爾鄭司農云象魏闕也故魯災季桓子御公立於象魏之外命藏象魏曰舊章不可忘從甲至甲謂之挾)
(日凡十日天官)大司徒正月之吉始和布教於邦國都鄙
乃縣教象之法於象魏使萬民觀教象挾日而斂之(正月)
(之吉周正月朔日也司徒以布五教至正歲又書教法而縣焉)鄉大夫正月之吉受
教法於司徒退而頒之於其鄉吏使各以教其所治以
攷其德行察其道藝(其鄉吏州長以下)州長正月之吉各屬
其州之民而讀法以攷其德行道藝而勸之以糾其過
惡而戒之(屬猶合也聚也因聚衆而勸戒之者欲其善並地官)大司馬正月
之吉始和布政於邦國都鄙乃縣政象之法於象魏使
萬民觀政象挾日而歛之(以正月朔日布王政於天下至正歲又縣政法之書挾日)
(十日也夏官)大司寇正月之吉始和布刑於邦國都鄙乃
縣刑象之法於象魏使萬民觀刑象挾日而斂之(正月朔日)
(布五刑於天下正歲又縣其書重之)布憲正月之吉執旌節以宣布於
四方而憲邦之刑禁以詰四方邦國及其都鄙達於四
海(詳見刑辟並秋官)大司馬中冬教大閱(大閱簡軍實)遂以狩田
(冬田為狩言守取之無所擇也夏官)馮相氏冬致日(冬至日在牽牛景丈三尺)
大司樂圜鍾為宮冬日至於地上之圜丘奏之(詳見吉禮)
凡以神士者以冬日至致天神人鬼(天人陽也陽氣升而祭鬼神致人鬼)
(於祖廟蓋用祭天之明日並春官)山虞中冬斬陽木(陽木生山南者地官)
柞氏冬日至令剥隂木而水之(生山北為隂木水之使其肄不生)薙
氏冬日至而耜之(耜之以耜側凍土剗之並秋官以上中冬)凌人正歲
十有二月令斬冰三其凌(正歲季冬火星中大寒冰方盛之時春秋傳曰火星中而)
(寒暑退凌冰室也三之者為消釋度也天官)天府季冬陳玉以貞來歲之
&KR0839;惡(問事之正曰貞問歲之美惡謂問於龜大卜職大貞之屬陳玉陳禮神之玉凡卜筮實問於鬼神龜)
(筮能出其卦兆之占耳龜有天地四方則玉有六器者與言陳者既事藏之不必貍之也鄭司農云貞問也易)
(曰師貞丈人吉問於丈人國語曰貞於陽卜)占夢季冬聘王夢獻吉夢於
王王拜而受之乃舍萌於四方以贈惡夢(注見卜筮篇春官)遂
令始難敺疫(令令方相氏也難謂難兵以有難郤也冬注詳見吉禮百神篇春官以上季)
太宰歲終則令百官府各正其治受其會(正正處也會大計也)
聽其致事而詔王廢置(平其事來至者之功狀而奏白王)小宰歲終
則令羣吏致事(使齊歲盡文書來至若今上計)宰夫歲終則令羣吏
正歲會(歲終自周季冬正猶定也)宫正歲終則會其行事(行事吏事也)
宫伯歲終則均叙膳夫歲終則會(其頒賜諸臣則計之)庖
人歲終則會醫師歲終則稽其醫事以制其食(食禄也)
酒正歲終則會以酒式誅賞(誅賞作酒之善惡者)大府歲終
則以貨賄之入出會之外府歲終則會職幣歲終
則會其出司裘歲終則會掌皮歲終則會其財齎
(財斂財本數及餘見者齎所給予人以物日齎令時詔書或曰齎計吏鄭司農云齎或為資)内宰
歲終則會内人之稍食稽其功事(内人主謂九御)典絲歲終
則各以其物會之(種别為計鄭司農云各以其所飾之物計會傳著之)典枲歲
終則各以其物會之(並天官)大司徒歲終則令教官正
治而致事(歲終自周季冬也教官其屬六十正治明處其文書致事上其計簿)小司徒
歲終則攷其屬官之治成而誅賞(治成治事之計)令羣吏正要
會而致事鄉師歲終則攷六鄉之治以詔廢置鄉
大夫歲終則令六鄉之吏皆會政致事(會計也致事言其歲盡文書)
州長歲終則會其州之政令黨正歲終則會其黨
政帥其吏而致事族師歲終則會政致事泉府歲
終則會其出入而納其餘(會計也納入也入餘於職幣)遂大夫令
為邑者歲終則會政致事(不言其遂之吏而言為邑者容公邑及公卿大夫王子弟)
(之采邑政令戒禁遂大夫亦施焉)鄙師歲終則會其鄙之政而致事
(並地官)視祲歲終則弊其事(弊斷也謂計其吉凶然否多少春官)小
司寇歲終則令羣士計獄弊訟登中於天府(上其所斷獄訟之數)
士師歲終則令正要會(定計簿上並秋官以歲終)太史閏月
詔王居門終月(門謂路寢門也鄭司農云月令十二月分在青陽明堂總章玄堂左右之位唯)
(閏月無所居居於門故於文王在門謂之閏春官此條閏月)
禮書綱目卷五十四
