禮書綱目卷七十一婺源江永撰
名器下通禮二十四
補
夏后氏世室堂修二七廣四修一(世室者宗廟也魯廟有世室牲有白牡此)
(用先王之禮修南北之深也夏度以步令堂修十四步其廣益以四分修之一則堂廣十七步半)五室
三四步四三尺(堂上為五室象五行也三四步室方也四三尺以益廣也木室於東北火室於)
(東南金室于西南水室於西北其方皆三步其廣益之以三尺土室于中央方四步其廣益之以四尺此五室)
(居堂南北六丈東西七丈)九階(南面三三面各二)四旁兩夾窗(窗助戶為明每室四戶八)
(窗)白盛(蜃灰也盛之言成也以蜃灰堊牆所以飾成宫室)門堂三之二(門堂門側之堂)
(取數於正堂令堂如上制則門堂南北九步二尺東西十一步四尺爾雅曰門側之堂謂之塾)室三之
一(兩室與門各居一分)殷人重屋堂修七尋堂崇三尺四阿重屋
(重屋者王宫正堂若大寢也其修七尋五丈六尺放夏周則其廣九尋七丈二尺也五室各二尋崇高也四阿)
(若今四柱屋重屋複笮也)周人明堂度九尺之筵東西九筵南北七
筵堂崇一筵五室凡室二筵(明堂者明政教之堂周度以筵亦王者相改周堂高)
(九尺殷三尺則夏一尺矣相參之數禹卑宫室謂此一尺之堂與此三者或舉宗廟或舉王寢或舉明堂互言)
(之以明其同制)室中度以几堂上度以筵宫中度以尋(周文者各因物)
(宜為之數室中舉謂四壁之内)廟門容大扃七个(大扃牛鼎之扃長三尺每扃為一个七个)
(二丈一尺)闈門容小扃參个(廟中之門曰闈小扃膷鼎之扃長二尺三个六尺)路門
不容乘車之五个(路門者大寢之門乘車廣六尺六寸五个三丈三尺言不容者是兩門乃)
(容之兩門乃容之則此門半之丈六尺五寸)應門二徹參个(正門謂之應門謂廟門也二徹)
(之内八尺三个二丈四尺)内有九室九嬪居之外有九室九卿朝焉
(内路寢之裏也外路門之表也九室如今朝堂諸曹治事處九嬪掌婦學之法以教九御六卿三孤為九卿)
王宫門阿之制五雉宫隅之制七雉城隅之制九雉(阿棟)
(也宫隅城隅謂角浮思也雉長三丈高一丈度高以高度廣以廣)門阿之制以為都城
之制(都四百里外距五百里王子弟所封其城隅高五丈宫隅門阿皆三丈)宫隅之制以
為諸侯之城制(諸侯畿以外也其城隅制高七丈宫隅門阿皆五丈禮器曰天子諸侯臺門)
(考工記匠人)天子之堂九尺諸侯七尺大夫五尺士三尺
天子諸侯臺門(禮器)家不臺門(同上)臺門而旅樹反坫
大夫之僭禮也(詳總要章)宫謂之室室謂之宫(皆所以通古今之異)
(語明同實而兩名)牖戶之間謂之扆(窗東戶西也禮云斧扆者以其所在處名之)其
内謂之家(今人稱家義出於此)東西牆謂之序(所以序别内外)西南隅謂
之奥(室中隱奥之處)西北隅謂之屋漏(詩曰尚不愧于屋漏其義未詳)東北隅
謂之宧(宧見禮亦未詳)東南隅謂之窔(禮曰埽室聚窔窔亦隱闇)柣謂之閾
(閾門限)棖謂之楔(門兩旁木)楣謂之梁(門戶上橫梁)樞謂之椳(門戶扉樞)
樞達北方謂之落時(門持樞者或達北檼以為固也)落時謂之&KR2646;(道二名也)
垝謂之坫(在堂隅坫端也)牆謂之墉(書曰既勤垣墉)鏝謂之杇(泥鏝)地謂
之黝(黑飾地也)牆謂之堊(白飾牆也)闍謂之臺(積土四方)有木者謂之
榭(臺上起土)杗廇謂之梁(屋大梁也)其上楹謂之梲(侏儒柱也)閞謂之
槉(柱上欂也亦名枅又曰□)栭謂之楶(即櫨也)棟謂之桴(屋檼)桷謂之榱
(屋椽)桷直而遂謂之閱(謂五架屋際椽正相當)直不受檐謂之交(謂五)
(架屋際椽不直上檐交于檼上)檐謂之樀(屋梠)屋上薄謂之筄(屋笮)兩階間
謂之鄉(人君南鄉當階間)中庭之左右謂之位(羣臣之側位也)門屏之
間謂之宁(人君視朝所宁立處)屏謂之樹(小牆當門中)閍謂之門(詩曰祝祭)
(于祊)正門謂之應門(朝門)觀謂之闕(宫門雙闕)宫中之門謂之闈
(謂相通小門也)其小者謂之閨小閨謂之閤(大小異名)衖門謂之閎
(左傳曰盟諸僖閎衖頭門)門側之堂謂之塾(夾門堂也)橛謂之闑(門閫)闔謂
之扉(公羊傳曰齒著于門闔)所以止扉謂之閎(門辟旁長橛也左傳曰高其閈閎閎)
(長&KR0891;即門橜也)瓴甋謂之甓(㼾甎也今江東呼瓴甓)宫中衖謂之壺(巷門間道)
廟中路謂之唐(詩曰中唐有甓)堂途謂之陳(堂下至門徑也)路旅途也
(途即道也)一達謂之道路(長道)二達謂之岐旁(岐道旁出)三達謂之
劇旁(今南陽冠軍樂鄉數道交錯俗呼之五劇鄉)四達謂之衢(交道四出)五達謂
之康(史記所謂康莊之衢)六達謂之莊(左傳曰得慶氏之木百車於莊)七達謂之
劇驂(三道交復有一岐出者今北海劇縣有此道)八達謂之崇期(四道交出)九達
謂之逵(四道交出復有旁通)室中謂之時堂上謂之行堂下謂之
步門外謂之趨中庭謂之走大路謂之奔(此皆人行步趨走之處因)
(以名云)室有東西廂曰廟(夾室前堂)無東西廂有室曰寢(但有大寢)
無室曰榭(榭即今堂堭)四方而高曰臺陜而脩曲曰樓(脩長也)
(爾雅)葺屋參分瓦屋四分(各分其脩以其一為峻)囷窌倉城逆牆
六分(逆猶郤也築此四者六分其高郤一分以為閷囷圜倉穿地曰窌)堂涂十有二分
(謂階前若今令甓祴也分其督旁之脩以一分為峻也爾雅曰堂涂謂之陳)竇其崇三尺(宫中)
(水道)牆厚三尺崇三之(高厚以是為率足以相勝匠人)大司徒以本
俗六安萬民一曰媺宫室(本猶舊也美善也謂約㭬攻堅風雨攸除各有攸宇地)
(官)
右宮室上古穴居而野處後世聖人易之以宮
室上棟下宇以待風雨蓋取諸大壯(壯固之意易)昔
者先王未有宮室冬則居營窟夏則居橧巢(寒則累土)
(暑則聚薪柴居其上)後聖有作(作起)然後修火之利(孰冶萬物)范金
(鑄作器用)合土(瓦瓴甓及甒大)以為臺榭宮室牖戶(榭器之所藏也禮)
(運)禹卑宮室(論語)明堂者古有之也(明堂之作其代未得)
(而詳也)凡九室一室而有四戶八牖凡三十六戶七
十二牖以茅蓋屋上圓下方明堂者所以明諸侯
尊卑外水曰辟雍南蠻東夷北狄西戎(言四海之聚於祭也)
(各以其方列於水外)明堂月令(於明堂之中施十二月之令)赤綴戶也白
綴牖也二九四七五三六一八(記用九室謂法龜文故取此數以明)
(其制也)堂高三尺東西九筵南北七筵上圓下方九
室十二堂室四戶戶二牖其宮方三百步在近郊
近郊三十里(淳于登說明堂在國之陽三里之外七里之内丙已之地韓詩說明堂在)
(南方七里之郊然三十里無所取也)此天子之路寢也不齊不居其
室(路寢亦為此制)待朝在南宫揖朝出其南門(大戴禮)迺
立臯門臯門有伉迺立應門應門將將(傳曰王之郭門曰臯)
(門伉高貌王之正門曰應門將將嚴正也大王之時未有制度特作二門其名如此及周有天下遂)
(尊以為天子之門而諸侯不得立焉大雅緜)大廟天子明堂庫門天
子臯門雉門天子應門(言廟及門如天子之制也天子五門臯庫雉應路魯)
(有庫雉路則諸侯三門與臯之言高也詩云乃立臯門臯門有伉乃立應門應門將將明堂位)
僖公二十年春新作南門何以書譏何譏爾門
有古常也(惡奢泰不奉古制常法春秋公羊傳)作為也有加其
度也(更加使大)言新有故也非作也(責其改舊制)南門者法
門也(法門謂天子諸侯皆南面而治法令之所出入故謂之法門穀梁傳)西宮
災西宮者何小寢也小寢則曷為謂之西宮有西
宮則有東宮矣魯子曰以有西宮亦知諸侯之有
三宫也(西宮者小寢内室楚女所居也禮諸侯娶三國女以楚女居西宮知二國女於小寢)
(内各有一宮也故云爾禮夫人居中宮少在前右媵居西宮左媵居東宮少在後僖二十年公羊)
(傳)定公二年夏五月壬辰雉門及兩觀災其言
雉門及兩觀災何(据桓宮僖宮災不言及)兩觀微也(雉門兩觀皆天)
(子之制門為其主觀為其飾故微也)何以書記災也(此本子家駒諫昭公所當先去)
(以自正者昭公不從其言卒為季氏所逐定公繼其後宜去其所以失之者故災亦云爾立雉門兩)
(觀不書者僭天子不可言雖在春秋中猶不書)冬十月新作雉門及兩觀
其言新作之何(据俱一門兩觀如改常)脩大也(天災之當減損如諸侯制)
(而復脩大僭天子之禮故言新作以見脩大也)脩舊不書此何以書(据西宮災)
(復脩不書)譏何譏爾不務乎公室也(務勉也不務公室亦可施于久不修)
(亦可施于不務始公室之禮微辭也月者久也當即修之如諸侯禮公羊傳)楚靈王
為章華之臺(靈王楚恭王之庶子靈王熊虔止章華地名吳語曰乃築臺于章華之上)
與伍舉升焉曰臺美夫對曰先君莊王為匏居之
臺(匏居臺名)高不過望國氛(氛祲氣也)大不過容宴豆(言宴有折)
(俎籩豆之陳)木不妨守備(不妨城郭守備之用)用不煩官府(財用不出)
(府藏)民不廢時務官不易朝常今君為此臺也國民
罷焉財用盡焉年穀敗焉(敗廢民之時務)百官煩焉(為之徵發)
舉國留之(留治之)數年乃成臣不知其美也先王之
為臺榭也(積土曰臺築室曰榭)榭不過講軍實(講習也軍實戎士也)臺
不過望氛祥(凶氣為氛吉氣為祥)故榭度于大卒之居(大卒王士)
(卒也度謂足以臨見之)臺度于臨觀之高(足以臨下觀上使屋榭不蔽目明而)
(已)其所不奪穡地(稼穡之地)其為不匱財用(為作也)其事
不煩官業(業事也)其日不廢時務(以農隙也)瘠磽之地於
是乎為之(不害穀土也磽确也)城守之末於是乎用之(城守之餘)
(然後用之)官寮之暇於是乎臨之(暇間也)四時之隙於是
乎成之(隙空閒時也)故周詩曰經始靈臺(經謂經度之立其基址也)
(天子曰靈臺)經之營之庶民攻之不日成之(攻治也不日不程課)
(以時日也)經始勿亟庶民子來(亟疾也子來如子為父也)夫為臺榭
將以教民利也(臺所以望氛祥而備災害榭所以講軍實而禦寇亂皆所以利民也)
不知其以匱之也(知聞也語國語楚)管仲山節而藻梲
君子以為濫矣(栭謂之節梁上楹謂之梲宮室之飾士首本大夫達校諸侯斲而礱)
(之天子加密石焉無畫山藻之禮也禮器)邦君樹塞門管氏亦樹
塞門(屛謂之樹塞猶蔽也設屛於門以蔽内外也論語)趙文子為室(室宫)
(也)斲其椽而礱之(椽榱也礱磨也)張老夕焉而見之(見見匠人)
(為之)不謁而歸(謁告也)文子聞之駕而往曰吾不善子
亦告我何其速也(速去速也)對曰天子之室斲其椽而
礱之加密石焉(密密理石謂砥也先粗礱之加以密砥)諸侯礱之(無密)
(石也)大夫斲之(不礱也)士首之(斲其首也)備其物義也(物備得宜)
(謂之義)從其等禮也(從尊卑之等謂之禮)今子貴而忘義富而
忘禮吾懼不免何敢以告文子歸令之勿礱也匠
人請皆斲之(通更斲之)文子曰止為後世之見之也(為使)
(也)其斲者仁者之為也其礱者不仁者之為也(晉語)
鸞車有虞氏之路也鉤車夏后氏之路也大路殷路也
乘路周路也(鸞有鸞和也鉤有曲輿者也大路木路也乘路玉路也漢祭天乘殷之輅也今謂之)
(桑根車也春秋傳曰大路素鸞或為欒也)夏后氏駱馬黑鬛殷人白馬黑首
周人黃馬蕃鬛(順正色也白馬黑鬛曰駱殷黑首為純白凶也明堂位)顏淵問
為邦子曰乘殷之輅(輅者大車之名商輅木輅也周人飾以金玉則過侈而易敗不若商)
(輅樸素渾堅而等威已辨為質而得其中也論語)周人尚輿(武王誅紂疾上下失其服飾而)
(尊輿)故一器而工聚焉者車為多(周所上也)凡察車之道必自
載於地者始也是故察車自輪始(先視輪也自從也)凡察車之
道欲其樸屬而微至不樸屬無以為完久也不微至無
以為戚速也(樸屬猶附著堅固貌也齊人有名疾為戚者春秋傳曰蓋已操之為已蹙矣速疾也)
(書或為數鄭司農云樸讀如子南僕之僕微之謂輪至地者少言其圜甚著地者微耳著地者微則易轉故不)
(微至無以為戚數)輪已崇則人不能登也輪已庳則於馬終古
登陁也(已大也甚也崇高也齊人之言終古猶言常也陁阪也輪庳則難引)故兵車之輪
六尺有六寸田車之輪六尺有三寸乘車之輪六尺有
六寸(此以馬大小為節也兵車革路也田車木路也乘車玉路金路象路也兵車乘車駕國馬田車駕田)
(馬)六尺有六寸之輪軹崇三尺有三寸也加軫與轐焉
四尺也人長八尺登下以為節(此車之高者也軫輿也鄭司農云軹軎也轐讀)
(為旃僕之僕謂伏兔也玄謂軹轂末也此軫與僕并七寸田車又宜減焉乘車之軌廣取數於此軌廣八尺旁)
(出輿亦七寸也考工記)輪人為輪斬三材必以其時(三材所以為轂幅牙)
(也斬之以時材在陽則仲冬斬之在隂則仲夏斬之今世轂用雜榆輻以檀牙以橿也)三材既具
巧者和之(調其鑿内而合之)轂也者以為利轉也輻也者以為
直指也牙也者以為固抱也(利轉者轂以無有為用也鄭司農云牙讀如跛者訝)
(跛者之訝謂輪輮也世間或謂之罔書或作輮)輪敝三材不失職謂之完(敝盡而轂)
(輻牙不動)望而視其輪欲其幎爾而下迆也進而視之欲其
微至也無所取之取諸圜也(輪謂牙也幎均致貌也進猶行也微至至地者少也)
(非有他也圜使之然也鄭司農云微至書或作危至故書圜或作員當為圜)望其輻欲其揱
爾而纖也進而視之欲其肉稱也無所取之取諸易直
也(揱纖殺小貌也肉稱弘殺好也鄭司農云揱讀為紛容揱參之揱玄謂如桑螵蛸之蛸)望其轂
欲其眼也進而視之欲其幬之廉也無所取之取諸急
也(眼出大貌也幬幔轂之革也革急則裏木廉隅見鄭司農云眼讀如限切之限)視其綆欲其
蚤之正也(蚤當為爪謂幅入牙中者也鄭司農云綆讀為關東言餅之餅謂輪箄也玄謂輪雖箄爪)
(牙必正也)察其菑蚤不齵則輪雖敝不匡(菑謂輻入轂中者也菑與爪不相佹)
(乃後輪敝盡不匡刺也鄭司農云菑讀如雜厠之厠謂建幅也泰山平原所樹立物為菑聲如胾博立梟棋亦)
(為菑匡枉也)凡斬轂之道必矩其陰陽(矩謂刻識之也故書矩為距鄭司農云當)
(作矩謂規矩也)陽也者稹理而堅陰也者疏理而柔是故以火
養其陰而齊諸其陽則轂雖敝不藃(稹致也火養其陰炙堅之也鄭司農)
(云稹讀為奠祭之奠藃當作耗玄謂藃藃暴陰柔後必橈減幬革暴起)轂小而長則柞大
而短則摯(鄭司農云柞讀為迫唶之唶謂幅間柞狹也摯讀為𣙗謂幅危摯也玄謂小而長則菑中)
(弱大而短則轂末不堅)是故六分其輪崇以其一為之牙圍(六尺六寸)
(之輪牙圍尺一寸)參分其牙圍而漆其二(不漆其踐地者也漆者七寸三分寸之一)
(不漆者三寸三分寸之二令牙厚一寸三分寸之二則内外面不漆者各一寸也)椁其漆内而
中詘之以為之轂長以其長為之圍(六尺六寸之輪漆内六尺四寸是為)
(轂長三尺二寸圍徑一尺三分寸之二也鄭司農云椁者度兩漆之内相距之尺寸也)以其圍之
阞捎其藪(捎除也阞三分之一也鄭司農云捎讀為桑螵蛸之蛸藪讀為蜂藪之藪謂轂空壺中也)
(玄謂此藪徑三寸九分寸之五壺中當輻菑者也蜂藪者猶言趨也藪者衆輻之所趨也)五分其轂
之長去一以為賢去三以為軹(鄭司農云賢大穿也軹小穿也玄謂此大穿徑)
(八寸十五分寸之八小穿徑四寸十五分寸之四大穿甚大似誤矣大穿實五分轂長去二也去二則得六寸)
(五分寸之二凡大小穿皆謂金也今大小穿金厚一寸則大穿穿内徑四寸五分寸之二小穿穿内徑二寸十)
(五分寸之四如是乃與藪相稱也)容轂必直陳篆必正施膠必厚施筋
必數幬必負幹(鄭司農去讀容上屬曰軹容玄謂容者治轂為之形容也篆轂約也幬負幹者)
(革轂相應無贏不足)既摩革色青白謂之轂之善(謂丸漆之色而以石摩平之革)
(色青白善之徵也)參分其轂長二在外一在内以置其輻(轂長三尺)
(二寸者令幅廣三寸半則輻内九寸半輻外一尺九寸)凡輻量其鑿深以為輻廣
(廣深相應則固足相任也)輻廣而鑿淺則是以大扤雖有良工莫之
能固(扤搖動貌)鑿深而輻小則是固有餘而強不足也(言幅弱不)
(勝轂之所任也)故竑其輻廣以為之弱則雖有重任轂不折(言力)
(相稱也弱菑也今人謂蒲本在水中者為弱是其類也鄭司農云竑讀如紘綎之紘謂度之)參分其
輻之長而殺其一則雖有深泥亦弗之溓也(殺衰小之也鄭司農)
(云溓讀為黏謂泥不黏著輻也)參分其股圍去一以為骹圍(謂殺輻之數也鄭司)
(農云股謂近轂者也骹謂近牙者也方言股以喻其豐故言骹以喻其細人脛近足者細於股謂之骹羊脛細)
(者亦為骹)揉輻必齊平沈必均(揉謂以火槁之衆輻之直齊如一也平沈平漸也鄭司農)
(云平沈謂浮之水上無輕重)直以指牙牙得則無𣙗而固(得謂倨句鑿内相應)
(也鄭司農云𣙗榝也蜀人言榝曰𣙗玄謂𣙗讀如涅從木熱省聲)不得則有𣙗必足見
也(必足見言𣙗大也然則雖得猶有𣙗但小耳)六尺有六寸之輪綆參分寸
之二謂之輪之固(輪箄則車行不掉也參分寸之二者出於輻股鑿之數也)凡為輪
行澤者欲杼行山者欲侔(杼謂削薄其踐地者侔上下等)杼以行澤則
是刀以割塗也是故塗不附(附著也)侔以行山則是搏以
行石也是故輪雖敝不甐於鑿(搏圜厚也鄭司農云不甐於鑿謂不動於鑿中)
(也玄謂甐亦敝也以輸之厚石雖齧之不能敝其鑿旁使之動)凡揉牙外不廉而内不
挫旁不腫謂之用火之善(廉絶也挫折也腫瘣也)是故規之以視
其圜也(輪中規則圜矣)萭之以視其匡也(等為萭蔞以運輸上輪中萭蔞則不匡刺)
(也故書萭作禹鄭司農云讀為萭書或作矩)縣之以視其輻之直也(輪輻三十上下)
(相直從旁以繩縣之中繩則鑿正輻直矣)水之以視其平沈之均也(平漸其輪而無)
(輕重則斲材均矣)量其藪以黍以視其同也(黍滑而齊以量兩壺無贏不足則同)
權之以視其輕重之侔也(侔等也稱兩輪鈞石同則等矣輪有輕重則引之有難易)
故可規可萭可水可縣可量可權也謂之國工(國之名工)
輪人為蓋達常圍三寸(圍三寸徑一寸也鄭司農云達常蓋斗柄下入杠中也)桯
圍倍之六寸(圍六寸徑二寸足以含達常鄭司農云桯蓋杠也讀如丹桓宫楹之楹)信其
桯圍以為部廣部廣六寸(廣謂徑也鄭司農云部蓋斗也)部長二尺(謂斗)
(柄達常也)桯長倍之四尺者二(杠長八尺謂達常以下也加達常二尺則蓋高一丈立乘)
(也)十分寸之一謂之枚(為下起數也枚一分故書十與上二合為二十字杜子春云當)
(為四尺者二十分寸之一)部尊一枚(尊高也蓋斗上隆高高一分也)弓鑿廣四枚鑿
上二枚鑿下四枚(弓蓋橑也廣大也是為部厚一寸)鑿深二寸有半下
直二枚鑿端一枚(鑿深對為五寸是以不傷達常也下直二枚者鑿空下正而上低二分也)
(其弓菑則撓之平剡其下二分而内之欲令蓋之尊終平不蒙撓也端内題也)弓長六尺謂之
庇軹五尺謂之庇輪四尺謂之庇軫(庇覆也故書庇作祕杜子春云祕當)
(為庇謂覆幹也玄謂軹轂末也輿廣六尺六寸兩轂幷六尺四寸旁減軌内七寸則兩軹之廣凡丈一尺六寸)
(也六尺之弓倍之加部廣凡丈二尺六寸有宇曲之減可覆軹不及幹)參分弓長而揉其
一(參分之持長橈短短者近部而平長者為宇曲也六尺之弓近部二尺四寸為宇曲)參分其股
圍去一以為蚤圍(蚤當為爪以弓鑿之廣為股圍則寸六分也爪圍一寸十五分寸之一)
參分弓長以其一為之尊(尊高也六尺之弓上近部平者二尺爪末下於部二尺二)
(尺為句四尺為弦求其股股十二除之面三尺幾半也)上欲尊而宇欲卑(上近部平者也)
(隤下曰宇)上尊而宇卑則吐水疾而霤遠(蓋者主為雨設也乘車無蓋禮所謂)
(潦車謂蓋車與)蓋已崇則難為門也蓋已卑是蔽目也是故蓋
崇十尺(十尺其中正也蓋十尺宇二尺而人長八尺卑於此蔽人目)良蓋弗冐弗紘
殷畝而馳不隊謂之國工(隊落也善蓋者以横馳於壟上無衣若無紘而弓不落也)
輿人為車輪崇車廣衡長參如一謂之參稱(稱猶等也車輿)
(也衡之長容兩服)參分車廣去一以為隧(兵車之隧四尺四寸鄭司農云隧謂車輿)
(深也讀如鑽燧改火之燧玄謂讀如邃宇之邃)參分其隧一在前二在後以操
其式(兵車之式深尺四寸三分寸之二)以其廣之半為之式崇(兵車之式高三)
(尺三寸)以其隧之半為之較崇(較兩輢上出式者兵車自較而下凡五尺五寸故書)
(較作榷杜子春云當為較)六分其廣以一為之軫圍(軫與後橫者也兵車之軫圍尺)
(一寸)參分軫圍去一以為式圍(兵車之式圍七寸三分寸之一)參分式圍
去一以為較圍(兵車之較圍四寸九分寸之八)參分較圍去一以為軹
圍(兵車之軹圍三寸二十七分寸之七軹輢之植者衡者也與轂末同名)參分軹圍去一
以為轛圍(兵車之轛圍二寸八十一分寸之十四轛式之植者衡者也鄭司農云轛讀如繫綴之綴)
(謂車輿軨立者也立者為轛橫者為軹書轛或作軨玄謂轛者以其鄉人為名)圜者中規方者
中矩立者中縣衡者中水直者如生焉繼者如附焉(治材)
(居材如此乃善也如生如木從地生如附如附枝之弘殺也)凡居材大與小無并大
倚小則摧引之則絶(并偏邪相就也用力之時其大并於小者小者強不堪則摧也其小)
(并於大者小者力不堪則絶也)棧車欲弇(為其無革鞔不堅易折壞也士乘棧車)飾車欲
侈(飾車謂革鞔輿也大夫以上革鞔輿故書侈作栘杜子春云當為侈)輈人為輈(輈車轅也)
(詩云五楘梁輈)輈有三度軸有三理(目下事度深淺之數)國馬之輈深四
尺有七寸(國馬謂種馬戎馬齊馬道馬高八尺兵車乘車軹崇三尺有三寸加軫與轐七寸又并此)
(輈深則衡高八尺七寸也除馬之高則餘七寸為衡頸之間也鄭司農云深四尺七寸謂轅曲中)田馬
之輈深四尺(田車軹崇三尺一寸半并此輈深為七尺一寸半今田車七尺衡頸之間亦七寸則)
(軫與轐五寸半則衡高七尺七寸)駑馬之輈深三尺有三寸(輪軹與軫轐大小之)
(减率寸半也則駑馬之車軹崇三尺加軫與轐四寸又并此輈深則衡高六尺七寸也今駑馬六尺除馬之高)
(則衡頸之間亦七寸)軸有三理一者以為媺也(無節目也)二者以為久
也(堅刃也)三者以為利也(滑密)䡄前十尺而策半之(謂輈䡄以前之)
(長也策御者之策也十或作七合七為弦四尺七寸為句以求其股股則短矣七非也鄭司農云軌謂式前也)
(書或作&KR1270;玄謂䡄是䡄法也謂輿下三面之材輢式之所樹持車正也)凡任木(目車持任之材)任
正者十分其輈之長以其一為之圍衡任者五分其長
以其一為之圍小於度謂之無任(任正者謂輿下三面材持車正者也輈䡄)
(前十尺與隧四尺四寸凡丈四尺四寸則任正之圍尺四寸五分寸之二衡任者謂兩軶之間也兵車乘車衡)
(圍一尺三寸五分寸之一無任言其不勝任)五分其軫間以其一為之軸圍
(軸圍亦一尺三寸五分寸之一與衡任相應)十分其輈之長以其一為之當
兔之圍(輈當伏兔者也亦圍尺四寸五分寸之二與任正者相應)參分其兔圍去一
以為頸圍(頸前持衡者圍九寸十五分寸之九)五分其頸圍去一以為踵
圍(踵後承軫者也圍七寸七十五分寸之五十一)凡揉輈欲其孫而無弧深(孫順)
(理也杜子春云弧讀為淨而不汚之汙玄謂弧木弓也凡弓引之中參中參深之極也揉輈之倨句如二可也)
(如三則深傷其力)今夫大車之轅摯其登又難既克其登其覆
車也必易此無故唯轅直且無橈也(大車牛車也摯輖也登上阪也克能)
(也)是故大車平地既節軒摯之任及其登阤不伏其轅
必縊其牛此無故唯轅直且無橈也(阤阪也故書伏作偪杜子春云偪當)
(作伏)故登阤者倍任者也猶能以登及其下阤也不援其
邸必緧其牛後此無故唯轅直且無橈也(倍任用力倍也故書緧作)
(䱸鄭司農云□讀為緧關東謂紂為緧䱸魚字)是故輈欲頎典(頎典堅刃貌鄭司農云頎讀為)
(懇典讀為殄駟車之轅率尺所一縳懇典似謂此也)輈深則折淺則負(揉之大深傷其力馬)
(倚之則折也揉之淺則馬善負之)輈注則利準利準則久和則安(故書準作)
(水鄭司農云注則利水謂轅脊上雨注令水去利也玄謂利水重讀似非也注則利謂輈之揉者形如注星則)
(利也準則久謂輈之在輿下者平如準則能久也和則安注與準者和人乘之則安)輈欲弧而無
折經而無絶(揉輈大深則折也經亦謂順理也)進則與馬謀退則與人
謀(言進退之易與人馬之意相應馬行主於進人則有當退時)終日馳騁左不楗(杜子)
(春云楗讀為蹇左面不便馬苦蹇輈調善則馬不蹇也書楗或作劵玄謂劵今倦字也輈和則久馳騁載在左)
(者不罷倦尊者在左)行數千里馬不契需(鄭司農云契讀為爰契我龜之契需讀為畏需)
(之需謂不傷蹄不需道里)終歲御衣祍不敝(祍謂裳也)此唯輈之和也(和則)
(安是以然也謂進則與馬謀而下)勸登馬力(登上也輈和勸馬用力)馬力既竭輈
猶能一取焉(馬止輈尚能一前取道喻易進)良輈環灂自伏兔不至䡄
七寸䡄中有灂謂之國輈(伏兔至䡄蓋如式深兵車乘車式深尺四寸三分寸之二)
(灂下至䡄七寸則半有灂也輈有筋膠之被用力均者則灂遠鄭司農云灂讀為灂酒之灂環謂漆沂鄂如環)
車人之事半矩謂之宣(矩法也所法者人也人長八尺而大節三頭也腹也脛也以三)
(通率之則矩二尺六寸三分寸之二頭髮皓落曰宣半矩尺三寸三分寸之一人頭之長也柯屬之木頭取名)
(焉易巽為宣髮)一宣有半謂之欘(欘斲斤柄長二尺爾雅曰句欘謂之定)一欘有
半謂之柯(伐木之柯柄長三尺詩云伐柯伐柯其則不遠鄭司農云蒼頡篇有柯欘)一柯有
半謂之磬折(人帶以下四尺五寸磬折立則上俛玉藻曰三分帶下紳居二焉紳長三尺)車
人為車柯長三尺博三寸厚一寸有半五分其長以其
一為之首(首六寸謂今剛關頭斧柯其柄也鄭司農云柯長三尺謂斧柯因以為度)轂長半
柯其圍一柯有半(大車轂徑尺五寸)輻長一柯有半其博三寸
厚三之一(輻厚一寸也故書博或為搏杜子春云當為博)渠三柯者三(渠二丈七尺謂)
(罔也其徑九尺鄭司農云渠謂車輮所謂牙)行澤者欲短轂行山者欲長轂
短轂則利長轂則安(澤泥苦其大安山險苦其大動)行澤者反輮行山
者仄輮反輮則易仄輮則完(故書仄為側鄭司農云反輮謂輪輮反其木裏需者)
(在外澤地多泥柔也側當為仄山地剛多沙石玄謂仄輮為泥之黏欲得心在外滑仄輮為沙石破碎之欲得)
(表裏相依堅刃)六分其輪崇以其一為之牙圍(輪高輪徑也牙圍尺五寸)柏
車轂長一柯其圍二柯其幅一柯其渠二柯者三五分
其輪崇以其一為之牙圍(柏車山車輪高六尺牙圍尺二寸)大車崇三
柯綆寸牝服二柯有參分柯之二(大車平地載任之車轂長半柯者也綆輪)
(箄牝服長八尺謂較也鄭司農云牝服謂車箱服讀為負)羊車二柯有參分柯之一
(鄭司農云羊車謂車羊門也玄謂羊善也善車若今定張車較長七尺)柏車二柯(較六尺也柏車)
(輪崇六尺其綆大半寸)凡為轅三其輪崇參分其長二在前一在
後以鑿其鉤徹廣六尺鬲長六尺(鄭司農云鉤鉤心鬲謂轅端厭牛領者)
(竝同上)巾車掌公車之政令辨其用與其旗物而等敘
之以治其出入(公猶官也用謂祀賓之屬旗物大常以下等敘之以封同姓異姓之次敘)王
之五路一曰玉路錫樊纓十有再就建大常十有二斿
以祀(王所御曰路玉路以玉飾諸末錫馬面當盧刻金為之所謂鏤錫也樊讀如鞶帶之鞶謂今馬大帶)
(也鄭司農云纓謂當胸士喪禮下篇曰馬纓三就禮家說曰纓當胸以削革為之三就三重三匝也玄謂纓今)
(馬鞅玉路之樊及纓皆以五采罽飾之十二就就成也大常九旗之畫日月者正幅為縿斿則屬焉)金路
鉤樊纓九就建大旂以賓同姓以封(金路以金飾諸末鉤婁頷之鉤也金)
(路無錫有鉤亦以金為之其樊及纓以五采罽飾之而九成大旂九旗之畫交龍者以賓以會賓客同姓以封)
(謂王子母弟率以功德出封雖為侯伯其畫服猶如上公若魯衞之屬其無功德各以親疏食采畿内而已故)
(書鉤為拘杜子春讀為鉤)象路朱樊纓七就建大赤以朝異姓以封
(象路以象飾諸末象路無鉤以朱飾勒而已其樊及纓以五采罽飾之而七成大赤九旗之通帛以朝以日視)
(朝異姓王甥舅)革路龍勒條纓五就建大白以即戎以封四衞
(革路鞔之以革而漆之無他飾龍駹也以白黑飾革雜色為勒條讀為絛其樊及纓以絛絲飾之而五成不言)
(樊字蓋脱爾以此言絛如玉路金路象路飾樊纓皆不用金玉象矣大白殷之旗猶周大赤蓋象正色也即戎)
(謂兵事四衛四方諸侯守衞者蠻服以内)木路前樊鵠纓建大麾以田以封
蕃國(木路不鞔以革漆之而已前讀為緇翦之翦翦淺黑也木路無龍勒以淺黑飾韋為樊鵠色飾韋為)
(纓不言就數飾與革路同大麾不在九旗中以正色言之則黑夏后氏所建田四時田獵蕃國謂九州之外夷)
(服鎮服蕃服杜子春云鵠或為結)王后之五路重翟鍚面朱總厭翟勒
面繢總安車彫面鷖總皆有容蓋(重翟重翟雉之羽也厭翟次其羽使相迫)
(也勒面謂以如王龍勒之韋為當面飾也彫者畫之不龍其韋安車坐乘車凡婦人車皆坐乘故書朱總為䌆)
(鷖或為繄鄭司農云鍚馬面鍚䌆當為總書亦或為總鷖讀為鳬鷖之鷖鷖總者青黑色以繒為之總著馬勒)
(直兩耳與兩鏕容謂幨車山東謂之裳幃或曰幢容玄謂朱總繢總其施之如鷖總車衡輨亦宜有焉繢畫文)
(也蓋如今小車蓋也皆有容有蓋則重翟厭翟謂蔽也重翟后從王祭祀所乘厭翟后從王賓饗諸侯所乘安)
(車無蔽后朝見於王所乘謂去飾也詩國風碩人曰翟蔽以朝謂諸侯夫人始來乘翟蔽之車以朝見於君盛)
(之也此翟蔽蓋厭翟也然則王后始來乘重翟乎)翟車貝面組總有握(翟車不重不厭)
(以翟飾車之側爾貝面貝飾勒之當面也有握則此無蓋矣如今軿車是也后所乘以出桑)輦車組
輓有翣羽蓋(輦車不言飾后居宮中從容所乘但漆之而已為輇輪人輓之以行有翣所以禦風)
(塵以羽作小蓋為翳日也故書翣為䭷杜子春云當為翣書亦或為□)服車五乘孤乘夏
篆卿乘夏縵大夫乘黑車士乘棧車庶人乘役車(服車服事)
(者之車故書夏篆為夏緣鄭司農云夏赤也緣緣色或曰夏篆篆讀為圭瑑之瑑夏篆轂有約也玄謂夏篆五)
(采畫轂約也夏縵亦五采畫無瑑爾墨車不畫也棧車不革鞔而漆之役車方箱可載任器以共役)凡良
車散車不在等者其用無常(給遊燕及恩惠之賜不在等者謂若今輜車後戶之)
(屬作之有功有沽)凡車之出入歲終則會之(計其完敗多少)凡賜闕之
(完敗不計)毁折入齎于職幣(計所傷敗入其直杜子春云齎讀為資資謂財也乘官車毁折)
(者入財以償繕治之直)歲時更續共其弊車(故書更續為受讀杜子春云受當為更讀)
(當為續更續更受新共其弊車歸其故幣車也玄謂俱受新耳更易其舊續續其不任用共其弊車巾車既更)
(續之取其弊車共於車人材或有中用之春官)典路掌王及后之五路辨
其名物與其用說(用謂將有朝祀之事而駕之鄭司農云說謂舍車也春秋傳曰雞鳴而駕)
(日中而說用謂所宜用同上)有以少為貴者大路繁纓一就次路
繁纓七就(大輅繁纓一就殷祭天之車也周禮王之五路玉路繁纓十有二就金路九就象路七就)
(革路五就木路翦繁鵠纓禮器)大路繁纓一就先路三就次路五
就(此因小說以少為貴者禮器言次路七就與此異字之誤也郊特牲)大路素(大路殷路)
(也器禮)大輅在賓階面綴輅在阼階面(大輅玉綴路金面前皆南向)
先路在左塾之前次輅在右塾之前(先輅象次輅木金玉象皆以飾車木)
(則無飾皆在路寢門内左右塾前北面顧命)乘大路諸侯之僭禮也(詳總要章)
上公樊纓九就貳車九乘侯伯樊纓七就貳車七乘
子男樊纓五就貳車五乘(繁纓馬飾也以罽飾之每一處五采備為一就就成也貳)
(副也行秋官大人)貳車者諸侯七乘上大夫五乘下大夫三
乘(此蓋殷制也周禮貳車公九乘侯伯七乘子男五乘卿大夫各如其命之數少儀)君羔幦
虎犆(幦覆笭也犆讀皆如直道而行之直直謂緣也此君齊車之飾)大夫齊車鹿幦豹
犆朝車士齊車鹿幦豹犆(臣之朝車與齊車同飾玉藻)君賜車馬
乘以拜(敬君惠也)賜君未有命弗敢即乘也(同上)為人子者
三賜不及車馬(三賜三命也凡仕者一命而受爵再命而受衣服三命而受車馬車馬所以尊)
(者備矣卿大夫士之子不受不敢以成尊此踰於父天子諸侯之子不受自卑遠於君曲禮)年不
順成天子乘素車(自貶損也)大夫不得造車馬(造謂作新也玉藻)
國家靡敝則車不雕幾(雕畫也幾附纏為沂鄂也少儀)有虞氏之
旂夏后氏之綏殷之大白周之大赤(四者旌旗之屬也綏當為緌讀如冠)
(蕤之蕤有虞氏當言緌夏后氏當言旂此蓋錯誤也緌謂注旄牛尾於杠首所謂大麾書云武王左杖黃鉞右)
(秉白旄以麾周禮王建大旂以賓建大赤以朝建大白以即戎建大麾以田也明堂位)素錦綢
杠(以白地錦韜旗之竿)纁帛縿(纁帛䧏也縿衆旒所著)素陛龍于縿(畫白龍於縿令)
(上向)練旒九(練絳練也)飾以組(用綦組飾旒之籩)維以縷(用朱縷維連持之不欲令)
(曳地周禮曰六人維王之大常是也)緇廣充幅長尋曰旐(帛全幅長八尺)繼旐曰
旆(帛續旐末為燕尾者義見詩)注旄首曰旌(載旄於竿頭如今之幢亦有旒)有鈴曰
旂(縣鈴於竿頭畫交龍於旒)錯革鳥曰旟(此謂合剝鳥皮毛置之竿頭即禮記云載鴻及鳴鳶)
因章曰㫋(以白練為旒因其文章不復畫之周禮云通帛為㫋爾雅)司常掌九
旗之物名各有屬以待國事日月為常交龍為旂通帛
為旜雜帛為物熊虎為旗鳥隼為旟龜蛇為旐全羽為
旞析羽為旌(物名者所畫異物則異名也屬謂徽識也大傳謂之徽號今城門僕射所被及亭長)
(著絳衣皆其舊象通帛謂大赤從周正色無飾雜帛者以帛素飾其側白殷之正色全羽析羽皆五采繫之於)
(旞旌之上所謂注旄於干首也凡九旗之帛皆用絳)及國之大閱贊司馬頒旗物
王建大常諸侯建旂孤卿建旜大夫士建物師都建旗
州里建旟縣鄙建旐道車載旞斿車載旌(仲冬教大閱司馬主其禮)
(自王以下治民者旗畫成物之象王畫日月象天明也諸侯畫交龍一象其升朝一象其下復也孤卿不畫言)
(奉王之政教而已大夫士雜帛言以先王正道佐職也師都六鄉六遂大夫也謂之師都都民所聚也畫熊虎)
(者鄉遂出軍賦象其守猛莫敢犯也州里縣鄙鄉遂之官互約言之鳥隼象其勇捷也龜蛇象其扞難辟害也)
(道車象路也王以朝夕燕出入游車木路也王以田以鄙全羽析羽五色象其文德也大閱王乘戎路建大常)
(焉玉路金路不出)皆畫其象焉官府各象其事州里各象其名
家各象其號(事名號者徽識所以題别衆臣樹之於位朝者各就焉覲禮曰公侯伯子男皆就其)
(旂而立此其類也或謂之事或謂之名或謂之號異外内也三者旌旗之細也士喪禮曰為名各以其物亡則)
(以緇長半幅赬末長終幅廣三寸書名於末此蓋其制也徽識之書則云某某之事某某之名某某之號今大)
(閱禮象而為之兵凶事若有死事者亦當以相别也杜子春云畫當為書玄謂畫畫雲氣也異於在國軍事之)
(飾)歲時共更旌(取舊與新春官)上公建常九斿侯伯建常
七斿子男建常五斿(常旌旗也斿其屬幓垂者也大行人)武車綏旌
(盡飾也綏謂垂舒之也武車亦兵車)德車結旌(不盡飾也結謂收斂之也德車乘車曲禮)
軫之方也以象地也蓋之圜也以象天也輪輻三十以
象日月也蓋弓二十有八以象星也(輪象日月者以其運行也日月三十)
(日而合宿)龍旂九斿以象大火也(交龍為旗諸侯之所建也大火蒼龍宿之心其屬有)
(尾尾九星)鳥旟七斿以象鶉火也(鳥隼為旟州里之所建鶉火朱鳥宿之桺其屬有星)
(星七星)熊旗六斿以象伐也(熊虎為旂師都之所建伐屬白虎宿與參連體而六星)
龜蛇四斿以象營室也(龜蛇為旐縣鄙之所建營室玄武宿與東璧連體而四星)弧
旌枉矢以象弧也(覲禮曰侯氏載龍旂弧韣則旌旗之屬皆有弧也弧以張縿之幅有衣謂)
(之韣又為設矢象&KR1249;星有矢也妖星有枉矢者蛇行有尾因此云枉矢蓋畫之考工記)春天子
乘鸞路駕蒼龍載青旂(鸞路有虞氏之車有鸞和之節而飾之以青取其名耳春)
(言鸞冬夏言色互文馬八尺以上為龍凡此車馬皆所取於殷時而有變焉非周制也周禮朝祀戎獵車服各)
(以其事不以四時為異)夏天子乘朱路駕赤駵載赤旂中央天子
乘大路駕黃駵載黃旂(大路殷路也車如殷路之制而飾之以黃)秋天子乘
戎路駕白駱載白旂(戎路兵車也制如周革路而飾之以白白馬黑鬛曰駱)冬天
子乘玄路駕鐵驪載玄旂(鐡驪色如鐡月令)
右車旗分魯公以大路大旂(魯公伯禽也此大路金路賜同姓諸)
(侯車也交龍為旂周禮同姓以封)分康叔以大路少帛綪茷旃旌
(少帛雜帛也綪茷大赤取染草名也通帛為旃析羽為旌定四年左氏傳)魯君孟
春乘大路載弧韣旂十有二旒日月之章祀帝于
郊配以后稷天子之禮也(大路殷之祭天車也弧旌旗所以張幅也其衣)
(曰韣天子之旌旗畫日月明堂位)衞新築人仲叔于奚救孫桓
子請繁纓以朝許之(詳見總要章)鄭公孫蠆卒范宣
子言於晉侯以其善於伐秦也(十四年晉伐秦子蟜見諸侯師而勸)
(之濟涇)晉侯請於王王追賜之大路使以行禮也(大路)
(天子所賜車之總名以行葬禮傳言大夫有功則賜服路襄十九年左氏傳)穆叔如
周聘王嘉其有禮也賜之大路(大路天子所賜車之總名為昭四年)
(叔孫以所賜路葬張本襄二十四年)昭公四年叔孫卒杜洩將以
路葬且盡卿禮(路王所賜叔孫車)南遺謂季孫曰叔孫未
乘路葬焉用之且冢卿無路介卿以葬不亦左乎
(冢孫謂季孫介次也左不便)季孫曰然使杜洩舍路(舍置也)不可
曰夫子受命於朝而聘於王(在襄二十四年夫子謂叔孫)王思
舊勲而賜之路(感其有禮以念其先人)復命而致之君(豹不敢自)
(乘)君不敢逆王命而復賜之使三官書之吾子為
司徒實書名(謂季孫也書名定位號)夫子為司馬與工正書
服(謂叔孫也服車服之器工正所書)孟孫為司空以書勲(勲功也)今
死而弗以是棄君命也書在公府而弗以是廢三官
也若命服生弗敢服死又不以將焉用之乃使以
葬(左氏傳)公會晉師于上鄍賜三帥先路三命之
服(三帥郤克士燮欒書已嘗受王先路之賜今改而易新并此車所建所服之物)司馬司
空輿師候正亞旅皆受一命之服(晉司馬司空皆大夫輿師主兵)
(車候正主斥候亞旅亦大夫也皆魯侯賜成二年左氏傳)絳之富商韋藩
木楗以過於朝唯其功庸少也(韋藩韋蔽前後木楗木檐也言無功)
(庸雖富不得服其尊服過於朝無位爵故也國語晉語詳見職官下篇)孟子曰
齊景公田招虞人以旌不至將殺之志士不忘在
溝壑勇士不忘喪其元孔子奚取焉取非其招不
往也萬章曰敢問招虞人何以曰以皮冠庶人以
旃士以旂大夫以旌(皮冠田獵之冠也事見春秋傳然則皮冠者虞人之所有)
(事也故以是招之庶人未仕之臣通帛曰旃士謂已仕者交龍為旂析羽而注於旗干之首曰旌)
(孟子)楚子之為令尹也為王旌以田(析羽為旌王旌游至于軫)
芋尹無宇斷之曰一國兩君其誰堪之(昭七年左氏傳)
齊欒高氏伐虎門公卜使王黑以靈姑銔率吉請
斷三尺焉而用之(王黑齊大夫靈姑銔公旗名斷三尺不敢與君同昭十年左)
(氏傳)范宣子假羽毛於齊而弗歸齊人始貳(析羽為旌)
(王者游車之所建齊私有之因謂之羽毛宣子聞而借觀之襄十四年左氏傳)召陵
之會晉人假羽旄於鄭鄭人與之(析羽為旌王者遊車之所建鄭)
(私有之因謂之羽旄借觀之)明日或旆以會(或賤者也繼旐曰旆令賤人施其旆)
(執以從會示卑鄭)晉於是乎失諸侯(傳言晉無禮所以遂弱定四年左氏傳)
舜輯五瑞既月乃日覲四岳羣牧班瑞于羣后(輯斂瑞信也公)
(執桓圭侯執信圭伯執躬圭子執榖璧男執蒲璧五等諸侯執之以合符于天子而騐其信否也周禮天子執)
(冒以朝諸侯鄭氏註云名玉以冒以德覆冒天下也諸侯始受命天子錫以圭圭頭斜脱其冒下斜刻小大長)
(短廣狹如之諸侯來朝天子以刻處冒其圭頭有不同者即辨其偽也班頒同既見之後審知非偽則又頒還)
(其瑞以與天下正始也舜典)大宗伯以玉作六瑞以等邦國(等猶齊等)
(也)王執鎮圭(鎮安也所以安四方鎮圭者蓋以四鎮之山為瑑飾圭長尺有二寸)公執桓
圭(公二王之後及王之上公雙植謂之桓桓宮室之象所以安其上也桓圭蓋亦以桓為瑑飾圭長九寸)
侯執信圭伯執躬圭(信當為身聲之誤也信圭躬圭蓋皆象以人形為瑑飾文有麄縟耳)
(欲其慎行以保身圭皆長七寸)子執榖璧男執蒲璧(穀所以養人蒲為席所以安人二玉)
(蓋或以榖為飾或以蒲為瑑飾璧皆徑五寸不執圭者未成國也)以玉作六器以禮天
地四方(禮謂始告神時薦於神座書曰周公植璧秉圭是也)以蒼璧禮天以黃琮
禮地以青圭禮東方以赤璋禮南方以白琥禮西方以
玄璜禮北方(禮神者必象其類璧圓象天琮八方象地圭銳象春物初生半圭曰璋象夏物半死)
(琥猛象秋嚴半璧曰璜象冬閉藏地上無物唯天半見春官)典瑞掌玉瑞玉器之
藏辨其名物與其用事設其服飾(人執以見曰瑞禮神曰器瑞符信也服飾)
(服玉之飾謂繅藉)王晉大圭執鎮圭繅藉五采五就以朝日(繅有)
(五采文所以薦玉木為中幹用韋衣而畫之成就也王朝日者示有所尊訓民事君也天子常春分朝日秋分)
(夕月覲禮曰拜日於東門之外故書鎮作瑱鄭司農云晉讀為搢紳之搢謂插于紳帶之間若帶劔也瑱讀為)
(鎮玉人職曰大圭長三尺杼上終葵首天子服之鎮圭尺有二寸天子守之繅讀為藻率之藻五就五帀也一)
(帀為一就)公執桓圭侯執信圭伯執躬圭繅皆三采三就子
執榖璧男執蒲璧繅皆二采再就以朝覲宗遇會同于
王(三采朱白蒼二采朱綠也鄭司農云以圭璧見于王覲禮曰侯氏入門右坐奠圭再拜稽首侯氏見于天)
(子春曰朝夏曰宗秋曰覲冬曰遇時見曰會殷見曰同)諸侯相見亦如之(鄭司農云亦執)
(圭璧以相見故邾隠公朝于魯春秋傳曰邾子執玉高其容仰)瑑圭璋璧琮繅皆二采
一就以頫聘(璋以聘后夫人以琮享之也大夫衆來曰頫寡來曰聘鄭司農云瑑有圻鄂瑑起)
四圭有邸以祀天旅上帝(鄭司農云於中央為璧圭著其四面一玉俱成爾雅曰邸)
(本也圭本著於璧故四圭有邸圭末四出故也或說四圭有邸有四角也邸讀為抵欺之抵上帝玄天玄謂祀)
(天夏正郊天也上帝五帝所郊亦猶五帝殊言天者尊異之也大宗伯職曰國有大故則旅上帝及四望)兩
圭有邸以祀地旅四望(兩圭者以象地數二也僢而同邸祀地謂所祀於北郊神州之)
(神)祼圭有瓚以肆先王以祼賓客(鄭司農云於圭頭為器可以挹鬯祼祭謂)
(之瓚故詩曰䘏彼玉瓚黃流在中國語謂之鬯圭以肆先王祼先王祭也玄謂肆解牲體以祭因以為名爵行)
(曰祼漢禮瓚槃大五升口徑八寸下有槃口徑一尺)圭璧以祀日月星辰(圭其邸為璧取)
(殺于上帝)璋邸射以祀山川以造贈賓客(璋有邸而射取殺于四望鄭司農云)
(射琰也)土圭以致四時日月封國則以土地(以致四時日月者度其景)
(至不至以知其行得失也冬夏以致日春秋以致月土地猶度地也封諸侯以土圭度日景觀分寸長短以制)
(其域所封也鄭司農說以玉人職曰土圭尺有五寸以致日以土地以求地中故謂之土圭)珍圭以
徵守以恤凶荒(杜子春云珍當為鎮書亦或為鎮以徵守者以徵召守國諸侯若今時徵郡守)
(以竹使符也鎮者國之鎮諸侯亦一國之鎮故以鎮圭徵之也凶荒則民有遠志不安其土故以鎮圭鎮安之)
(玄謂珍圭王使之瑞節制大小當與琬琰相依王使人徵諸侯憂凶荒之國則授之執以往致王命焉如今時)
(使者持節矣恤者闓府庫振救之凡瑞節歸又執以反命)牙璋以起軍旅以治兵守
(鄭司農云牙璋瑑以為牙牙齒兵象故以牙璋發兵若今時以銅虎符發兵玄謂牙璋亦王使之瑞節兵守用)
(兵所守若齊人戍遂諸侯戍周)璧羨以起度(鄭司農云羨長也此璧徑長尺以起度量玉人職曰)
(璧羨度尺以為度玄謂羨不圜之貌蓋廣徑八寸袤一尺)穀圭以和難以聘女(穀圭亦王)
(使之瑞節穀善也其飾若粟文然難仇讐和之者若春秋宣公及齊侯平莒及郯晉侯使瑕嘉平戎于王其聘)
(女則以納徵焉)琬圭以治德以結好(琬圭亦王使之瑞節請侯有德王命賜之及諸侯使)
(大夫來聘既而為壇會之使大夫執以命事焉大行人職曰時聘以結諸侯之好鄭司農云琬圭無鋒芒故治)
(德以結好)琰圭以易行以除慝(琰圭亦王使之瑞節鄭司農云琰圭有鋒芒傷害征伐誅)
(討之象故以易行除慝易惡行令為善者以此圭責讓喻告之也玄謂除慝亦於諸侯使大夫求覜既而使大)
(夫執而命事於壇大行人職曰殷覜以除邦國之慝)大祭祀大旅凡賓客之事共
其玉器而奉之(玉器謂四圭祼圭之屬)凡玉器出則共奉之(玉器出謂)
(玉所好賜也奉之送以往遠則送於使者同上)玉人之事鎮圭尺有二寸
天子守之命圭九寸謂之桓圭公守之命圭七寸謂之
信圭侯守之命圭七寸謂之躬圭伯守之(命圭者王所命之圭也朝)
(覲執焉居則守之子守穀璧男守蒲璧不言之者闕耳故書或云命圭五寸謂之躬圭杜子春云當為七寸玄)
(謂五寸者璧文之闕亂存焉)天子執冒四寸以朝諸侯(名玉曰冒者言德能覆蓋)
(天下也四寸者方以尊接卑以小為貴)天子用全上公用龍侯用瓚伯用
將(鄭司農云全純色也龍當為尨尨謂雜色玄謂全純玉也瓚讀為&KR0673;&KR1464;之&KR1464;龍瓚將皆雜名也卑者下尊)
(以輕重為差玉多則重石多則輕公侯四玉一石伯子男三玉一石)繼子男執皮帛(謂公之孤)
(也見禮次子男贄用束帛而以豹皮表之為飾天子之孤表帛以虎皮此說玉及皮帛者遂言見天子之用贄)
天子圭中必(必讀如鹿車縪之縪謂以組約其中央為執之以備失墜)四圭尺有二
寸以祀天(郊天所以祀其神也典瑞職曰四圭有邸以祀天旅上帝)大圭長二尺杼
上終葵首天子服之(王所搢大圭也或謂之挺終葵椎也為椎於其杼上明無所屈也杼)
(閷也相玉書曰珽玉六寸明自炤)土圭尺有五寸以致日以土地(致日度景)
(至不夏日至之景尺有五寸冬日至之景丈有三尺土猶度也建邦國以度其地而致其域)祼圭尺
有二寸有瓚以祀廟(祼之言灌也或作淉或作果祼謂始獻酹奠也瓚如盤其柄用圭有)
(流前注)琬圭九寸而繅以象德(琬猶圜也王使之瑞節也諸侯有德王命賜之使者)
(執琬圭以致命焉繅藉也)琰圭九寸判規以除慝以易行(凡圭琰上寸半琰圭)
(琰半以上又半為瑑飾諸侯有為不義使者征之執以瑞節也除慝誅惡逆也易行去煩苛)璧羨度
尺好三寸以為度(鄭司農云羨徑也好璧孔也爾雅曰肉倍好謂之璧好倍肉謂之瑗肉好)
(若一謂之環玄謂羨猶延其袤一尺而廣狹焉)圭璧五寸以祀日月星辰(禮其神也)
(圭其邸為璧取殺於上帝)璧琮九寸諸侯以享天子(享獻也聘禮享君以璧享夫人)
(以琮)穀圭七寸天子以聘女(納徵加於束帛)大璋中璋九寸邊璋
七寸射四寸厚寸黃金勺青金外朱中鼻寸衡四寸有
繅天子以巡守宗祝以前馬(射琰出者也勺故書或為約杜子春云當為勺謂酒)
(尊中勺也鄭司農云鼻謂勺龍頭鼻也衡謂勺柄龍頭也玄謂鼻勺流也凡流皆為龍口也衡古文橫假借字)
(也衡謂勺徑也三璋之勺形如圭瓚天子巡守有事山川則用灌焉於大山川則用大璋加文飾也於中山川)
(用中璋殺文飾也於小山川用邊璋半文飾也其祈沈以馬宗祝亦執勺以先之禮王過大山川則大祝用事)
(焉將有事於四海山川則校人飾黃駒)大璋亦如之諸侯以聘女(亦納徵加於束)
(帛也大璋者以大璋之文飾之也亦如之者如邊璋七寸射四寸)瑑圭璋八寸璧琮八
寸以覜聘(瑑文飾也覜視也聘問也衆來曰覜特來曰聘聘禮曰凡四器者唯其所寶以聘可也)
牙璋中璋七寸射二寸厚寸以起軍旅以治兵守(二璋皆有)
(鉏牙之飾於琰側先言牙璋有文飾也)駔琮五寸宗后以為權(駔讀為組以組繫之)
(因名焉鄭司農云以為稱錘以起量)大琮十有二寸射四寸厚寸是謂内
鎮宗后守之(如玉之鎮圭也射其外鉏牙)駔琮七寸鼻寸有半寸天
子以為權(鄭司農云以為權故有鼻也)兩圭有邸以祀地以旅四望
(邸謂之柢有邸僢共本也)瑑琮八寸諸侯以享夫人(獻於所朝聘君之夫人也)案
十有二寸棗㮚十有二列諸侯純九大夫純五夫人以
勞諸侯(純猶皆也鄭司農云案玉案也夫人天子夫人玄謂案玉飾案也夫人王后也記時諸侯僭稱)
(王而夫人之號不别是以同王后於夫人也玉案十二以為列王后勞朝諸侯皆九列聘大夫皆五列則十有)
(二列者勞二王之後也棗㮚實於器乃加于案聘禮曰夫人使下大夫勞以二竹簋方玄被纁裏有蓋實棗烝)
(㮚擇兼執之以進)璋邸射素功以祀山川以致稍餼(邸射剡而出也致稍)
(餼造賓客納稟食也鄭司農云素功無瑑飾也餼或作氣杜子春云當為餼考工記)小行人
成六瑞王用瑱圭公用桓圭侯用信圭伯用躬圭子用
榖璧男用蒲璧(成平也瑞信也皆朝見所執以為信秋官)贊大行曰圭
公九寸侯伯七寸子男五寸博三寸厚半寸剡上左右
各寸半玉也藻三采六等(贊大行者書說大行人之禮者名也藻薦玉者也三采六)
(等以朱白蒼畫之再行也子男執璧作此贊者失之矣雜記下)所以朝天子圭與
繅皆九寸剡上寸半厚半寸博三寸繅三采六等朱白
蒼(圭所執以為瑞節也剡上象天圜地方也雜采曰繅以韋衣木版飾以三色再就所以薦玉重慎也九寸)
(上公之圭也古文繅或作藻今文作璪)問諸侯朱綠繅八寸(二采再就降於天子也於)
(天子曰朝於諸侯曰問記之于聘文互相備)皆玄纁繫長尺絢組(采成文曰絢繫無事)
(則以繫玉因以為飾皆用五采組上以玄下以絳為地今文絢作□聘禮)諸侯以圭為
瑞家不藏圭(瑞信也諸侯執瑞孤卿以下執摯禮器)聘人以珪問事以
璧召人以瑗絶人以玦反絶以環(聘人以珪謂使人聘他國以圭璋也問謂)
(訪其國事因遺之也衞侯使尹襄問子貢以弓是其類也說文曰瑗者大孔璧也爾雅好倍肉謂之瑗肉倍好)
(謂之璧禮記曰君召臣以三節周禮珍圭以徵守鄭云以徵召守國之諸侯若今徵郡守以竹使符也然則天)
(子以珍圭召諸侯諸侯召臣以瑗歟玦如環而缺肉好若一謂之環古者臣有罪待放于境三年不敢去與之)
(環則還與之𬒮則絶皆所以見意也反絶謂反其將絶者此明諸侯以玉接人臣之禮也荀子大略)
璲瑞也(詩曰鞙鞙佩璲璲者玉瑞)玉十謂之區(雙玉曰㲄五㲄為區)珪大尺二
寸謂之玠(詩曰錫爾玠圭)璋大八寸謂之琡(璋半珪也)璧大六寸謂
之宣(漢書所云瑄玉是也)肉倍好謂之璧(肉邊也好孔也)好倍肉謂之瑗
(孔大于邊也)肉好若一謂之環(邊孔適等)繸綬也(即佩玉之組所以連繫瑞玉者)
(因通謂之繸爾雅)
右玉器子貢問于孔子曰敢問君子貴王而賤
碈者何也為玉之寡而碈之多與(碈石似玉或作玫也)孔子
曰非為䃉之多故賤之也玉之寡故貴之也夫昔
者君子比德於玉焉温潤而澤仁也(色柔温潤似仁也潤或作)
(濡)縝密以栗知也(縝緻也栗堅貌)廉而不劌義也(劌傷也義者不)
(苟傷人也)垂之如隊禮也(禮尚謙卑)叩之其聲清越以長其
終詘然樂也(樂作則有聲止則無也越猶揚也詘絶止聲也樂記曰止如槀木)瑕
不揜瑜瑜不揜瑕忠也(瑕玉之病也瑜其中間美者玉之性善惡不相揜似)
(忠也)孚尹旁達信也(孚讀為浮尹讀為竹箭之筠浮筠謂玉采色也采色旁達不相)
(隠翳似信也孚或作姇或為扶)氣如白虹天也精神見于山川地
也(精神亦謂精氣也虹天氣也山川地所以通氣也)圭璋特達德也(特達謂以)
(朝聘也璧琮則有幣有德者無所不達不有須而成也)天下莫不貴者道也
(道者人無不由之)詩云言念君子(言我也)温其如玉故君子
貴之也(聘義)何謂五瑞謂珪璧琮璜璋也禮王度
記曰玉者有象君之德燥不輕濕不重薄不澆
廉不傷疵不揜是以人君寶之天子之純玉尺有
二寸公侯九寸四玉一石也伯子男俱三玉一石
也五玉各何施蓋以為璜以徵召璧以聘問璋以
發兵珪以信質琮以起土功之事也珪以為信者
何珪者兌上象物皆生見于上也信莫著于作見
故以珪為信而見萬物之始莫不自潔珪之為言
潔也上兌陽也下方隂也陽尊故其禮順備也在
位東方陽見義于上也璧以聘問何璧者方中圓
外象地地道安寧而出財物故以璧聘問也位在
中央璧之為言積也中央故有天地之象所以據
用也璜所以徵召何璜者半璧位在北方北方隂
極而陽始起故象半隂陽氣始施徵召萬物故以
徵召也璜之為言光也陽光所及萬物不動也象
君之威命所加莫敢不從璋以發兵何璋半珪位
在南方南方陽極而隂始起兵亦隂也故以發兵
也璋之為言明也賞罰之道使臣當章明也南方
之時萬物莫不章故謂之璋琮以起土功發聚衆
何琮之為言聚也象萬物之宗聚聖也功之所成
故以起土功發衆也位西方西方陽收功於内隂
出域于外内圓象陽外直為隂外牙而内湊象聚
會也故謂之琮后夫人之財也五玉所施非一不
可勝條略舉其大者也(白虎通)
歲二月東巡守肆覲東后五玉三帛二生一死贄(五玉五等)
(諸侯所執者即五瑞也三帛諸侯世子執纁公之孤執玄附庸之君執黃二生卿執羔大夫執鴈一死士執雉)
(五玉三帛二生一死所以為贄而見者舜典)大宗伯以禽作六摯以等諸
臣(摯之言至所執以自致)孤執皮帛卿執羔大夫執鴈士執雉庶
人執鶩工商執雞(皮帛者束帛而表以皮為之飾皮虎豹皮帛如今璧色繒也羔小羊取其)
(羣而不失其類鴈取其候時而行雉取其守介而死不失其節鶩取其不飛遷雞取其守時而動曲禮曰飾羔)
(鴈者以繢謂衣之以布而又畫之者自雉以下執之無飾士相見之禮卿大夫飾摯以布不言繢者諸侯之臣)
(與天子之臣異也然則天子之孤飾摯以虎皮公之孤飾摯以豹皮與此孤卿大夫士之摯皆以爵不以命數)
(凡摯無庭實春官)凡摯天子鬯諸侯圭卿羔大夫鴈士雉庶
人之摯匹童子委摯而退(摯之言至也天子無客禮以鬯為摯者所以唯用告神為)
(至也童子委摯而退不與成人為禮也說者以匹為鶩)野外軍中無摯以纓拾矢
可也(非為禮之處用時物相禮而已纓馬繁纓也拾謂射韝曲禮)飾羔鴈者以繢
(繢畫也諸侯大夫以布天子大夫以畫同上)婦人之摯椇榛脯脩棗栗(婦人)
(無外事見以羞物也椇榛木名椇枳也有實今邳郯之東食之榛似栗而小同上)
右摯臣見君所以有贄何贄者質己之誠致己
之悃愊也王者緣臣子之心以為之制差其尊卑
以副其意公侯以玉為贄者玉取其燥不輕濕不
重公之德全卿以羔者取其羣不黨卿職在盡忠
率下不阿黨也大夫以鴈為贄者取其飛成行列
大夫職在以奉命之適四方動作當能自正以事
君也士以雉為贄者取其不可誘之以食攝之以
威必死不可生畜士行威守節死義不當移轉也
卿大夫贄古以麑鹿今以羔鴈何以為古者質取
其内謂得美草鳴相呼今文取其外謂羔跪乳鴈
有行列也私相見亦有贄何所以相尊敬長和睦
也朋友之際五常之道有通財之義賑窮告急之
意中心好之欲飲食之故財幣者所以副至意也
婦人之贄以棗栗腶脩者婦人無專制之義御衆
之任交接辭讓之禮職在供養饋食之間其義一
也故后夫人以棗栗腵脩者凡肉脩隂也棗取其
朝早起栗戰慄自正也(白虎通相劉氏義見士見義)齊伐魯
晉士鞅趙鞅荀寅救魯公會晉師于瓦范獻子執
羔趙簡子中行文子皆執鴈魯公於是始尚羔(獻子)
(士鞅也簡子趙鞅也中行文子荀寅也禮卿執羔大夫執鴈魯則同之今始知執羔之尊也定公)
(八年左氏傳)
掌節掌守邦節而辨其用以輔王命(邦節者珍圭牙璋穀圭琬圭琰圭也)
(王有命則别其節之用以授使者輔王命者執以行為信)守邦國者用玉節守都鄙
者用角節(謂諸侯於其國中公卿大夫王子弟於其采邑有命者亦自有節以輔之玉節之制以玉)
(為之以命數為小大角用犀角其制未聞)凡邦國之使節山國用虎節土國
用人節澤國用龍節皆金也以英蕩為之(使節卿大夫聘於天子諸)
(侯行道所執之信也土平地也山多虎平地多人澤多龍以金為節鑄象焉必自以其國所多者於以相别為)
(信明也今漢有銅虎符杜子春云蕩皆為帑謂以凾器盛此節或曰英蕩畫函)門關用符節貨
賄用璽節道路用旌節皆有期以反節(門關司門司關也貨賄者主通)
(貨賄之官謂司市也道路者主治五涂之官謂鄉遂大夫也凡民遠出至於邦國邦國之民若來入由門者司)
(門為之節由關者司關為之節其商則司市為之節其以徵令及家徙則鄉遂大夫為之節唯時事而行不出)
(關不用節也變司市言貨賄者璽節主以通貨賄貨賄非必由市或資于民家焉變鄉遂言道路者容公邑及)
(小都大都之吏皆主治五涂亦有民也符節者如今宫中諸官詔符也璽節者今之印章也旌節今使者所擁)
(節是也將送者執此節以送行者皆以道里日時課如今郵行有程矣以防容姦擅有所通也凡節有法式藏)
(於掌節)凡通達於天下者必有節以傳輔之(必有節言遠行無有不得)
(節而出者也輔之以傳者節為信耳傳說所齎操及所適)無節者有幾則不達(圜土内之)
(官地)小行人達天下之六節山國用虎節土國用人
節澤國用龍節皆以金為之道路用旌節門關用符節
都鄙用管節皆以竹為之(此謂邦國之節也達之者使之四方亦皆齎法式以齊等)
(之也諸侯使臣行覜聘則以金節授之以為行道之信也虎人龍者自其國象也道路謂鄉遂大夫也都鄙者)
(公之子弟及卿大夫之采地之吏也凡邦國之民遠出至他邦他邦之民若來入由國門者門人為之節由關)
(者關人為之節其以徵令及家徙鄉遂大夫及采地吏為之節皆使人執節將之以達之亦有期以反節管節)
(如今之竹使符也其有商者通之以符節如門關門關者與市聫事節可同也亦所以異於畿内也凡節有天)
(子法式存於國秋官)
右節
崇鼎貫鼎大璜封父龜天子之器也(崇貫封父皆國名文王伐崇古者伐)
(國遷其重器以分同姓大璜夏后氏之璜春秋傳曰分魯公以夏后氏之璜)越棘大弓天子
之戎器也(越國名也棘戟也春秋傳曰子都拔棘明堂位)禮有以下為貴
者天子諸侯之尊廢禁大夫士棜禁(廢猶去也棜斯禁也謂之棜者無足)
(有似於棜或因名云耳大夫用斯禁士用棜禁如今方按隋長局足高三寸禮器)大夫側尊
用棜士側尊用禁(棜斯禁也無足有似於棜是以言棜玉藻)梓人為飲
器勺一升爵一升觚三升獻以爵而酬以觚一獻而三
酬則一豆矣(勺尊升也觚豆字聲之誤觚當為觶豆當為斗)食一豆肉餘一豆
酒中人之食也(一豆酒又聲之誤當為斗)凡試梓飲器鄉衡而實不
盡梓師罪之(鄭司農云梓師罪也衡謂麋衡也曲禮執君器齊衡玄謂衡平也平爵鄉口酒不盡)
(則梓人之長罪於梓人焉考工記)陶人為甗實二鬴厚半寸脣寸盆
實二鬴厚半寸脣寸甑實二鬴厚半寸脣寸七穿(量六斗四)
(升曰鬴鄭司農云甗無底甑)鬲實五觳厚半寸脣寸庾實二觳厚半
寸脣寸(鄭司農云觳讀為斛觳受三斗聘禮記有斛玄謂豆實三而成觳則觳受斗二升庾讀如請益)
(與之庾之庾同上)瓬人為簋實一觳崇尺厚半寸脣寸豆實
三而成觳崇尺(崇高也豆實四升)凡陶瓬之事髺墾薜㬥不入
市(為其不任用也鄭司農云髺讀刮薜讀為藥黃蘗之蘗㬥讀為剥玄謂髺讀為跀墾頓傷也薜破裂也暴)
(墳起不堅緻也)器中膞豆中縣(膊讀如車輇之輇既附泥而轉其均尌膞其側以儗度端其器)
(也縣縣繩正豆之柄)膞崇四尺方四寸(凡器高於此則垺不能相勝厚於此則火氣不交因)
(取式焉同上)鼎絶大謂之鼐(最大者)圜弇上謂之鼒(鼎斂上而小口)
附耳外謂之釴(鼎耳在表)款足者謂之鬲(鼎曲脚也)䰝謂之鬵(詩曰)
(溉之釜鬵爾雅)
右雜器定公八年盜竊寶玉大弓寶者何璋判
白(判半也半圭曰璋白藏天子青藏諸侯魯得郊天故錫之白不言璋言玉者起珪璧琮璜五玉)
(盡亡之也傳獨言璋者所以郊事天尤重詩云奉璋峨峨髦士攸宜是也禮珪以朝璧以聘琮以發)
(兵璜以發衆璋以徵召)弓繡質(質柎也言大者力千斤)龜青純(純緣也謂緣甲)
(頩也千歲之龜青□明于吉凶經不言龜者以先知從寶省文謂之寶者世世寶用之辭此皆魯始)
(封之錫傳春秋公羊)
巡守同律度量衡(律法制及尺丈斛斗斤兩皆均同舜典)謹權量審法
度(權稱錘也量斗斛也法度禮樂制度皆是也論語)典瑞璧羨以起度(鄭司農云)
(羨長也此璧徑長尺以起度量玉人職曰璧羨度尺以為度玄謂羨不圜之貌蓋廣徑八寸袤一尺春官)
玉人璧羨度尺好三寸以為度(鄭司農云羨徑也好璧孔也爾雅曰肉倍)
(好謂之璧好倍肉謂之瑗肉好若一謂之環玄謂羨猶延其衺一尺而廣狹焉考工記)㮚氏為
量(量豆區鬴也)改煎金錫則不秏(消涷之精不復減也㮚古文或作歴玄謂量當與鍾)
(鼎同齊工異者大器)不秏然後權之(權謂稱分之也雖異法用金必齊)權之然後
準之(準故書或作水杜子春云當為水金器有孔者水入孔中則當重也玄謂準擊平正之又當齊大小)
準之然後量之(鑄之於法中也量讀如量人之量)量之以為鬴深尺内
方尺而圜其外其實一鬴(以其容為之名也四升曰豆四豆曰區四區曰鬴鬴六斗)
(四升也鬴十則鐘方尺積千寸於今粟米法少二升八十一分升之二十二其數必容鬴此言内方耳圜其外)
(者為之脣)其臋一升其實一豆(故書臋作脣杜子春云當為臋謂覆之其底深一寸也)
其耳三寸其實一升(耳在旁可舉也)重一鈞(重三十斤)其聲中黃鐘
之宫(應律之首)㮣而不税(鄭司農云令百姓得以量而不租税)其銘曰時文思
索允臻其極(銘刻之也時是也允信也臻至也極中也言是文德之君思求可以為民立法者而)
(作此量信至于道之中)嘉量既成以觀四國(以觀示四方使放象之)永啟厥
後兹器維則(永長也厥其也兹此也又長啟道其子孫使法則此器長用之考工記)駔
騌五寸宗后以為權(駔讀為組以組繋之因名焉鄭司農云以為稱錘以起量)駔騌
七寸鼻寸有半寸天子以為權(鄭司農云以為權故有鼻也玉人)内
宰凡建國佐后立市出其度量淳制(度丈尺也量豆區之屬故書淳為敦)
(杜子春讀敦為純純謂幅廣也制謂匹長玄謂純制天子巡守禮所云制幣丈八尺純四&KR2149;與天官)
質人同其度量壹其淳制巡而考之犯禁者舉而罰之
(杜子春云淳當為純純謂幅廣制謂匹長也皆當中度量地官)合方氏同其數器
(權衡不得有輕重)壹其度量(尺丈釜鍾不得有大小夏官)大行人王之所
以撫邦國諸侯者十有一歲同度量同數器(度丈尺也量豆區釜)
(也數器銓衡也秋官)仲春日夜分則同度量鈞衡石角斗甬
正權概(因晝夜等而平當平也同角正皆謂平之也丈尺曰度斗斛曰量三十斤曰鈞稱上曰衡百二)
(十斤曰石甬今斛也稱錘曰權概平斗斛者)仲秋日夜分則同度量平權衡
正鈞石角斗甬(月令)權與物均而生衡衡運生規規圜
生矩矩方生繩繩直生準準正則平衡而鈞權矣是謂
五則百工繇焉以定法式輔弼執玉以翼天子以隂陽
言之冬權夏衡秋矩春規中央為繩五則揆物有輕重
圜方平直隂陽之義四方四時之體五常五行之象厥
法有品各順其方而應其行(前漢律歴志)
右度量權衡明明我祖萬邦之君有典有則貽
厥子孫關石和鈞王府則有(我祖禹也關通和平也百二十斤為石三)
(十斤為鈞鈞與石五權之最重者也鈞石之設所以一天下之輕重而立民信者王府亦有之五)
(子之歌)晏子曰齊舊四量豆區釜鍾四升為豆各
自其四以登於釜(四豆為區區斗六升四區為釜釜六斗四升登成也)釜十
則鍾(六斛四斗)陳氏三量皆登一焉鍾乃大矣(登加也加一謂)
(加舊量之一也以五升為豆五豆為區五區為釡則區二斗釜八斗鍾八斛)以家量貸
而以公量收之(貸厚而收薄年昭三年左氏傳陳又昭二十六晏子對景公曰)
(氏雖無大德而有施於民豆區釜鍾之數其取之公也薄其施之民也厚公厚斂焉陳氏厚施焉民)
(歸之矣)
禮書綱目卷七十一
