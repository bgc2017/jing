禮書綱目卷六十婺源江永撰
内治通禮九
補
古者天子后立六宫三夫人九嬪二十七世婦八十一
御妻以聽天下之内治以眀章婦順故天下内和而家
理天子立六官三公九卿二十七大夫八十一元士以
聽天下之外治以明章天下之男教故外和而國治故
曰天子聽男教后聽女順天子理陽道后治陰德天子
聽外治后聽内治教順成俗外内和順國家理治此之
謂盛德(天子六寢而六宫在後六官在前所以承嗣施外内之政也三夫人以下百二十人周制也三)
(公以下百二十人似夏時也合而言之取其相應有象天數也内治婦學之法也陰德謂主陰事陰令也)是
故男教不修陽事不得適見於天曰為之食婦順不修
陰事不得適見於天月為之食是故日食則天子素服
而修六官之職蕩天下之陽事月食則后素服而修六
宫之職蕩天下之陰事故天子之與后猶日之與月陰
之與陽相須而后成者也(適之言責也食者見道有虧傷也蕩蕩滌去穢惡也)天
子修男教父道也后修女順母道也故曰天子之與后
猶父之與母也故為天王服斬衰服父之義也為后服
資衰服母之義也(父母者施教令於婦子者也故其服同資當為齊聲之誤也昏義)
右通論
小宰之職掌建邦之宫刑以治王宫之政令凡宫之糾
禁(杜子春云宫皆當為官玄謂宫刑在王宫中者之刑建明布告之糾猶割也察也若今御史中丞)正
歲以宫刑憲禁于王宫(憲謂表縣之若令新有法令云天官)宰夫正
歲則以灋警戒羣吏令修宫中之職事(警戒勑之言鄭司農云正歲夏)
(之正月以法戒勑羣吏同上)宫正掌王宫之戒令糾禁(糾猶割也察也)以
時比宫中之官府次舍之衆寡(時四時比校次其人之在否官府之在宫中者)
(若膳夫玉府内宰内史之屬次謂吏直宿若今部署諸廬者舍其所居守)為之版以待(鄭司農云)
(為官府次舍之版圖也待待比也玄謂板其人之名籍待待戒令及比)夕擊柝而比之(夕莫)
(也莫行夜以比直宿者為其有解惰離部署鄭司農云柝戒守者所擊也易曰重門擊柝以待暴客春秋傳曰)
(魯擊柝聞於邾)國有故則令宿其比亦如之(鄭司農云故謂禍灾令宿宿衞王宫)
(春秋傳曰忘守必危况有災乎玄謂故凡非常也文王世子曰公有出疆之政庶子以公族之無事者守於公)
(宫正室守大廟諸父守貴宫貴室諸子諸孫守下宫下室此謂諸侯也王之庶子職掌國子之倅國有大事則)
(帥國子而致於大子唯所用之者令宿之事蓋亦存焉)辨外内而時禁(鄭司農云分别外人)
(内人禁其非時出入)稽其功緒糾其德行(稽猶考也計也功吏職也緒其志業)幾其
出入均其稍食(鄭司農云幾其出入若今時宫中有罪禁止不能出亦不得入及無引籍不得)
(入宫司馬殿門也玄謂幾呵其衣服持操及䟽數者稍食禄廩)丢其淫怠與其奇衺之
民(民宫中吏之家人也滛放濫也怠懈慢也竒衺譎觚非常)會其什伍而教之道藝
(五人為伍二伍為什會之者使之軰作軰學相勸帥且寄宿衛之令鄭司農云道謂先生所以教道民者藝謂)
(禮樂射御書數)月終則會其稍食歲終則會其行事(行事吏職也同上)
宫伯掌王宫之士庶子凡在版者(鄭司農云庶子宿衞之官版名籍也)
(以版為之今時鄉戶籍謂之戶版玄謂王宫之士謂王宫中諸吏之適子也庶子其支庶也同上)士
師掌國之五禁之灋一曰宫禁(宫王宫也今宫門有簿籍秋官)閽
人掌守王宫之中門之禁(中門於外内為中若今宫闕門鄭司農云王有五門外曰)
(皋門二曰雉門三曰庫門四曰應門五曰路門路門一曰畢門玄謂雉門三門也春秋傳曰雉門灾及兩觀)
喪服凶器不入宫潜服賊器不入宫竒服怪民不入宫
(喪服衰絰也凶器明器也潜服若衷甲者賊器盜賊之任器兵物皆有刻識竒服衣非常春秋傳曰尨竒無常)
(怪民狂易)凡内人公器賓客無帥則幾其出入(三者之出入當須使者符)
(節乃行鄭司農云公器將持公家器出入者幾謂無將帥引之者則呵其出入)以時啟閉(時漏盡)
凡外内命夫命婦出入則為之闢(辟行人使無干也内命夫鄉大夫士之在)
(宫中者)掌埽門庭(門庭門相當之地天官)宫人掌王之六寢之修
(六寢者路寢一小寢五玉藻曰朝辨色始入君日出而視朝退適路寢聽政使人視大夫大夫退然後適小寢)
(釋服是路寢以治事小寢以時燕息焉春秋書魯莊公薨于路寢僖公薨于小寢是則人君非一寢明矣)為
其井匽除其不蠲去其惡臭(井漏井所以受水潦蠲猶潔也詩云吉蠲為饎鄭司)
(農云匽路廁也玄謂匽豬謂霤下之池受畜水而流之者)共王之沐浴(沐浴所以自潔清)凡
寢中之事埽除執燭共鑪炭凡勞事(勞事勞䙝之事)四方之舍
事亦如之(從王適四方及會同所舍同上)玉府掌王之燕衣服衽席
牀笫凡䙝器(燕衣服者巾絮寢衣袍襗之屬皆良貨賄所成笫簀也鄭司農云衽席单席也䙝器)
(清器虎子之屬同上)隸僕掌蹕宫中之事(宫中有事則蹕鄭司農云蹕謂止行)
(者清道若今時儆蹕夏官)
右王宫
内宰掌書版圖之灋以治王内之政令均其稍食分其
人民以居之(版謂宫中閽寺之屬及其子弟錄籍也圖王及后世子之宮中吏官府之形象也政)
(令謂施閽寺者稍食吏禄廩也人民吏子弟分之使衆者就寡均宿衞)以陰禮教六宫(鄭司)
(農云陰禮婦人之禮六宫後五前一玄謂六宫謂后也婦人稱寢曰宫宫隱蔽之言后象王立六宫而居之亦)
(正寢一燕寢五教者不敢斥言之謂之六宫若今稱皇后為中宫矣昏禮母戒女曰夙夜毋違宫事)以陰
禮教九嬪(教以婦人之禮不言教夫人世婦者舉中省文)以婦職之灋教九御
使各有屬以作二事正其服禁其竒衺展其功緒(婦職謂織)
(紝組紃縫線之事九御女御也九九而御於王因以號焉使之九九為屬同時御又同事也正其服止踰侈竒)
(衺若今媚道展猶錄也緒業也故書二為三杜子春云當為二二事謂絲枲之事)歲終則會内
人之稍食稽其功事(内人主謂九御)佐后而受獻功者比其小
大與其麤良而賞罰之(獻功者九御之屬鄭司農云烝而獻功玄謂典婦功曰及秋獻)
(功)會内宫之財用(計夫人以下所用財)正歲均其稍食施其功事
憲禁令於王之北宫而糾其守(均猶調度也施猶賦也北宫后之六宫謂之北)
(宫者繋於王言之明用王之禁令令之守宿衞者天官)内小臣掌王后之命正
其服位(命謂使令所為或言王后或言后通耳)后出入則前驅(道之)后有好
事於四方則使往有好令於卿大夫則亦如之(后於其族親所)
(善者使往問遺之)掌王之陰令(陰令王所求為於北宫同上)寺人掌王之
内人及女宫之戒令相道其出入之事而糾之(内人女御也女)
(宫刑女之在宫中者糾猶糾察也同上)内豎掌内外之通令凡小事(内后)
(六宫外卿大夫也使童豎通王内外之命給小事者以其無與為禮出入便疾内外以大事聞王則俟朝而自)
(復上同)九嬪掌婦學之灋以教九御婦德婦言婦容婦
功(婦德謂貞順婦言謂辭令婦容謂婉娩婦功謂絲枲自九嬪以下九九而御於王所九嬪者既習於四事)
(又備於從人之道是以教女御也同上)女御以歲時獻功事(絲枲成功之事同)
(上)女史掌王后之禮職掌内治之貳以詔后治内政
(内治之法本在内宰書而貳之)逆内宫(鉤攷六宫之計)書内令(后之令)凡后之事
以禮從(亦如大史之從於王同上)凡内事有達於外官者世婦
掌之(主通之使相共授春官世婦)内宗王后有事則從(春官)典婦
功掌婦式之灋以授嬪婦及内人女功之事齎(婦式婦人事之)
(模範法其用財舊數嬪婦九嬪世婦言及以殊之者容國中婦人賢善工於事者事齎謂以女功之事來取絲)
(枲故書齎為資杜子春讀為資鄭司農云内人謂女御女功事資謂女功絲枲之事)凡授嬪婦功
及秋獻功辨其苦良比其小大而賈之物書而楬之(授書)
(為受聲之誤也國中嬪婦所作成即送之不須獻功時賈之者物不正齊當以泉計通功鄭司農苦讀為盬謂)
(分别其縑帛與布紵之麄細皆比方其大小書其賈數而著其物若今時題署物)以共王及后
之用頒之於内府(天官)縫人掌王宫之縫線之事以役
女御以縫王及后之衣服(女御裁縫王及后之衣服則為役助之宫中餘裁縫事則)
(專為焉鄭司農云線縷也)掌凡内之縫事(同上)染人掌凡染事(同上)
仲冬命奄尹申宫令審門閭謹房室必重閉(奄尹主領奄豎之官)
(也於周則為内宰掌治王之内政宫令譏出入及開閉之屬重閉外内閉也)省婦事毋得滛
雖有貴戚近習毋有不禁(省婦事所以静陰類也滛謂女功奢偽怪好物也貴戚謂)
(姑姊妹之屬近習天子所親幸者月令)
右内事公父文伯朝其母其母方績文伯曰以
獨之家而主猶績(言家有寵禄不當績)懼干季孫之怒也(季孫)
(康子也位尊又為大宗)其母曰王后親織玄紞(說云紞冠之垂前後者昭)
(謂紞所以縣瑱當耳者)公侯之夫人加之以紘綖(既織紞又加之以紘)
(綖也冕曰紘紘纓之無緌者也從下而上不結綎冕上之覆也)卿之内子為大帶
(鄉之適妻曰内子大帶緇帶也)命婦成祭服(命婦大夫之妻也祭服玄衣纁裳)列
士之妻加之以朝服(列士元士也既成祭服又加之以朝服也朝服天子之士)
(皮弁素積諸侯之士玄端委貌)自庶士以下皆衣其夫(庶士下士也下至庶)
(人)社而賦事烝而獻功(社春分祭社也事農桑之屬也冬祭曰烝烝而獻五)
(榖布帛之功也)男女效績愆則有辟古之制也(績功也辟罪也國)
(語魯語)
内宰中春詔后帥外内命婦始蠶於北郊以為祭服(蠶於)
(北郊婦人以純陰為尊郊必有公桑蠶室焉天官)季春鳴鳩拂其羽戴勝降
於桑(蠶將生之候也鳴鳩飛且翼相擊趨農急也戴勝織紝之鳥是時恒在桑言降者若時始自天來重)
(之也)具曲植籧筐(時所以養蠶器也曲簿也植槌也)后妃齊戒親東鄉躬
桑禁婦女母觀省婦使以勸蠶事(后妃親採桑示帥先天下也東鄉者鄉時)
(氣也是明其不常畱養蠶也畱養者所卜夫人與世婦婦謂世婦及諸臣之妻也内宰職曰仲春詔后帥外内)
(命婦始蚕于北郊女外内子女也夏小正曰妾子治蠶執養宫事母觀去容餙也婦使縫線組紃之事)蠶
事既登分繭稱絲效功以共郊廟之服無有敢惰(登成也敕)
(往蠶者蠶畢將課功以勸戒之)孟夏蠶事畢后妃獻繭乃收繭稅以桑
為均貴賤長幼如一以給郊廟之服(后妃獻繭者内命婦獻繭於后妃收)
(繭稅者收於外命婦外命婦雖就公桑蠶室而蠶其夫亦當有祭服以助祭收以近郊之稅耳貴賤長幼如一)
(國服同月令)王后蠶於北郊以共純服夫人蠶於北郊以
共冕服(純服亦冕服也互言之爾純以見繒色冕以著祭服夫人不蠶於西郊婦人禮少變也祭統)
古者天子諸侯必有公桑蠶室近川而為之築宫仞
有三尺棘牆而外閉之及大昕之朝君皮弁素積卜三
宫之夫人世婦之吉者使入蠶於蠶室奉種浴於川桑
於公桑風戾以食之(大昕季春朔日之朝也諸侯夫人三宫半王后也風戾之者及早凉)
(脆采之風戾之使露氣燥乃以食蠶蠶性惡濕)歲既單矣世婦卒蠶奉繭以示
於君遂獻繭於夫人夫人曰此所以為君服與遂副褘
而受之因少牢以禮之(歲單謂三月月盡之後也言歲者蠶歲之大功事畢於此也副)
(褘王后之服而云夫人記者容二王之後與禮之禮奉繭之世婦)古之獻繭者其率用
此與(問者之辭)及良日夫人繅三盆手遂布於三宫夫人世
婦之吉者使繅遂朱綠之玄黃之以為黼黻文章服既
成君服以祀先王先公敬之至也(三盆手者三淹也凡繅淹大總而手振之)
(以出緒也祭義)
右親蠶
君命屈狄再命褘衣一命襢衣士褖衣(君女君也此子男之夫人及其)
(卿大夫士之妻命服也禮天子諸侯命其臣后夫人亦命其妻以衣服所謂夫尊於朝妻榮於室)唯世
婦命於奠繭(奠猶獻也凡世婦已下蠶事畢獻繭乃命之以其服玉藻詳見名器上)
右命臣妻夫人之不命於天子自魯昭公始也
(亦記魯失禮所由也周之制同姓百世昏姻不通吳大伯之後魯同姓昭公取於吳謂之吳孟子不)
(告於天子自此後取者遂不告於天子天子亦不命之雜祀)
易曰正其本萬物理失之毫釐差之千里故君子慎始
也春秋之元詩之關雎禮之冠㛰易之乾巛皆愼始敬
終云爾素誠繁成(朱子曰四字未詳恐有闕誤賈誼新書無誠繁二字)謹為子孫
娶婦(賈誼新書作㛰娶嫁女)必擇孝悌世世有行義者如是則其
子孫慈孝不敢婬暴黨無不善三族輔之故曰鳳皇生
而有仁義之意虎狼生而有貪戾之心兩者不等各以
其母嗚呼戒之哉無養乳虎將傷天下故曰素成胎教
之道書之玉板藏之金匱置之宗廟以為後世戒(大戴禮)
右愼始周襄王將以翟女為后富辰諫曰不可
夫㛰姻禍福之階也(階梯也)利内則福由之利外則
取禍今王外利矣(樹利於翟)其無乃階禍乎昔摯疇之
國也由大任(摯疇二國任姓奚仲仲虺之後大任之家也大任王季之妃文王之母詩)
(云摯仲氏任又曰思齊大任文王之母)杞繒由大姒(杞繒二國姒姓夏禹之後大姒)
(之家也大姒文王妃武王之母也)齊許申吕由大姜(四國皆姜姓四岳之後大)
(姜之家也大姜大王之妃王季之母)陳由大姬(陳媯姓舜後大姬周武王之女成王之姊)
(傳曰以元女大姬配虞胡公而封諸陳)是皆能内利親親者也(内利内行)
(七德親親以親固其家)昔鄢之亡也由仲任(鄢云姓之國仲任氏之女為鄢)
(夫人唐尚書云鄢為鄭武公所滅非取任氏而亡也昭謂幽王為西戎所殺而詩言褒姒滅之明禍)
(有所由也)密湏由伯姞(伯姞密湏之女也傳曰密湏之鼓闕鞏之甲此則文王所滅而)
(獲鼓甲也大雅云密人不恭敢距大邦不由嫁女而亡世本云密湏姞姓)鄶由叔妘(鄶妘)
(姓之國叔妘同姓之女為鄶夫人昭謂公羊傳曰先鄭伯有善乎鄶公者通於夫人以取其國此之)
(謂也)聃由鄭姬(聃姬姓文王之子聃季之國鄭女為聃夫人同姓相娶猶魯公娶於吳亦)
(其瀆姓所以亡也)息由陳媯(息姬姓之國陳媯陳女為息侯夫人蔡哀侯亦娶於陳息)
(媯將歸過蔡蔡哀侯止而見之弗賓媯以告息侯導楚伐蔡蔡侯怨因稱息媯之美於楚子楚子遂)
(滅息以息媯歸)鄧由楚曼(鄧曼姓楚曼鄧女為楚武王夫人生文王過鄧而利其國遂滅)
(鄧而兼之)羅由季姬(羅熊姓之國季姬姬氏之女為羅夫人)廬由荆媯(廬媯)
(姓之國荆媯廬女為荆夫人荆楚也)是皆外利離親者也(外利行滛辟求利於)
(外不能親親以亡其國)夫翟隗姓也無列於王室(列位次也)豺狼
之德不可厭也禮新不聞舊(間代也)王以翟女間姜
任非禮且棄舊也(姜氏任氏之女世為王妃嬪今以翟女代之為棄舊也)其
無乃禍階乎王弗聽(國語周語)
古者后夫人將侍君前息燭後舉燭至於房中釋朝服
襲燕服然後入御於君(朝服展衣君在堂)雞鳴大師奏雞鳴於
陛下(奏白也陛階也)然後夫人鳴佩玉於房中告去也然後應
門擊柝告辟也(應門朝門辟啓也)然後少師奏質明於陛下(質正)
(也)然後夫人入庭立君出朝(尚書大傅)庭内小臣掌王之陰
事(陰事羣妃御見之事若今掖庭令晝漏不盡八刻日錄所記推當御見者天官)九嬪各
帥其屬而以時御叙於王所(教各帥其屬者使亦九九相與從於王所息之燕寢)
(御猶進也勸也進勸王息亦相次叙凡羣妃御見之法月與后妃其象也卑者宜先尊者宜後女御八十一人)
(當九夕世婦二十七人當三夕九嬪九人當一夕三夫人當一夕后當一夕亦十五日而徧云自望後反之孔)
(子云日者天之明月者地之理陰契制故月上屬為天使婦從夫放月紀同上)女御掌御
叙於王之燕寢(言掌御叙防上之專妒者於王之燕寢則王不就后宫息同上)
右后夫人侍君劉向曰自古聖王必正妃匹妃
匹正則興不正則亂昔夏之興也以塗山其亡也
以末喜殷之興也以有㜪其亡也以妲己周之興
也以大姒其亡也以褒姒此其著者也詩云關關
雎鳩在河之洲窈窕淑女君子好逑言后妃說樂
君子之德無不和諧又不淫其色愼固幽湥若雎
鳩之有别焉然後可以風化天下也夫雎鳩之鳥
猶未嘗見其乘居而匹處也鳥獸尚然而况於人
乎故夫婦有别則父子親父子親則君臣敬君臣
敬則朝廷正朝廷正則王化成君臣父子夫婦三
者天下之大綱紀也三者治則治三者亂則亂此
關雎以為詩首重人道之始於此也(列女傳)匡衡
曰妃匹之際生民之始萬福之原㛰姻之禮正然
後品物遂而天命全(遂成也)孔子論詩以關雎為始
言太上者民之父母(太上居尊上之位者)后夫人之行不侔
乎天地則無以奉神靈之統而理萬物之宜(侔等也)
故詩曰窈窕淑女君子好仇(窈窕幽閒也仇匹也)言能致其
貞淑不貳其操情欲之感無介乎容儀(介繋也言不以情欲)
(繋心而著於容儀也)宴私之意不形乎動静(形見也)夫然後可
以配至尊而為宗廟主此綱紀之首王教之端也
自上世以來三代興廢未有不由此者也(匡衡傳)
周宣姜后賢而有德事非禮不言行非禮不動宣
王嘗早卧而晏起后夫人不出於房姜后既出乃
脱簮珥待罪於永巷使其傅母通言於王曰妾不
才妾之淫心見矣至使君王失禮而晏朝以見君
王之樂色而忘德也夫苟樂色必好奢好奢必窮
樂窮樂者亂之所興也原亂之興從婢子起婢子
生亂當服其辜敢請婢子之罪唯君王之命王曰
寡人不德寔自生過從寡人起非夫人之罪也遂
復姜后而勤於政事早朝晏退繼文武之迹興周
室之業卒成中興之名為周世宗(列女傳)雞既鳴
矣朝既盈矣匪雞則鳴蒼蠅之聲(賦也言古之賢妃御於君所至於將旦之)
(時必告君曰雞既鳴矣會朝之臣既已盈矣欲令君早起而視朝也然其實非雞之鳴也乃蒼蠅之聲也蓋賢)
(妃當夙興之時心常恐晚故聞其似者而以為真非其心存警畏而不留於逸欲何以能此故詩人)
(叙其事而美之也)東方明矣朝既昌矣匪東方則明月出
之光(賦也東方明則日將出矣昌盛也此再告也)蟲飛薨薨甘與子同
夢會且歸矣無庶於子憎(賦也蟲飛夜將旦而百蟲作也甘樂會朝也)
(此三告也言當此時我豈不樂與子同寢而夢哉然羣臣之會於朝者俟君不出將散而歸矣無乃)
(以我之故而并以子為憎乎齊風雞鳴)宋伯姬者魯宣公之女成
公之妹也既嫁於恭公十年恭公卒伯姬寡三十
五年至景公時伯姬之宫夜失火左右曰夫人少
避火伯姬曰婦人之義保傅不俱夜不下堂待保
傅來也保母至矣傅母未至也左右又曰夫人少
避火伯姬曰婦人之義傅母不至夜不可下堂越
義求生不如守義而死遂逮於火而死(列女傳)楚
昭貞姜者齊侯之女楚昭王之夫人也王出遊畱
夫人於漸臺之上而去王聞江水大至使使者迎夫
人曰王與宫人約令召宫人必以符今使者不持
符妾不敢行使者曰水方大至還而取符則恐後
矣夫人曰妾聞之貞女之義不犯約勇者不畏死
守一節而已妾知從使者必生畱必死也然棄約
越義而求生不若畱而死耳於是使者反取符未
還則水大至臺崩夫人流而死(同上)齊孝孟姬者
華氏之長女齊孝公之夫人也公遊於琅邪華孟
姬從車奔姬墮車碎孝公使駟馬立車載姬以歸
姬使侍御者舒帷以自障蔽而使傅母應使者曰
妾聞妃后踰閾必乘安車輜軿下堂必從傅母保
阿進退則鳴玉環珮内飾則結紐綢繆野處則帳
裳壅蔽所以正心壹意自斂制也今立車無軿非
所敢受命也野處無衞非所敢久居也二者失禮
多矣夫無禮而生不若早死使者馳以告公更安
車及則已自經矣(同上)
青史氏之記曰古者胎教王后腹之七月而就宴室(宴室)
(夾室次宴寢也亦曰側室自王后已下有子曰震女史皆以金環止御王后比七月就宴室夫人婦嬪即以三)
(月就其側室皆閉房而處也王后以七月為節者君聽天下之内政自諸侯以下同之也賈誼新書腹作有)
(身宴室作蔞室)太師持銅而御戶左大宰持升而御戶右(太師瞽者)
(宗伯之屬下大夫太宰膳夫也冡宰之屬上士二人言太宰因諸侯之稱也樂為陽故在左飲食為陰故在右)
(升所以斟下新書升作斗此下有太卜持蓍龜而御堂諸官皆以其職御於門内二勻)比及三月
者王后所求聲音非禮樂則太師緼瑟而稱不習(謂逆序若)
(淫聲作新書緼瑟撫樂)所求滋味者非正味則太宰倚升而言曰
不敢以待王太子(新書升作斗下有不敢煎調四字大戴禮保傳)
右胎教(太任邑姜事見下章)
太子生而泣太師吹銅曰聲中其律太宰曰滋味上某
太卜曰命云某然後為王太子(大戴無太卜曰十二字賈誼新書)懸
弧之禮東方之弧以梧其牲以雞南方之弧以柳其牲
以狗中央之弧以桑其牲以牛西方之弧以棘其牲以
羊北方之弧以棗其牲以彘五弧五分矢東方射東方
南方射南方中央射中央西方射西方北方射北方皆
三射其四弧具其餘各二分矢懸諸國四通門之左中
央之弧亦具餘二分矢懸諸社稷門之左(大戴無此一段)然後
卜王太子名上毋取於天下毋取於地中毋取於名山
通谷毋悖於鄉俗(同上)國君世子生告於君接以大牢
宰掌具(接讀為捷捷勝也謂食其母使補虚彊氣也)三日卜士負之吉者宿
齊朝服寢門外詩負之射人以桑弧蓬矢六射天地四
方(詩之言承也桑弧蓬矢本太古也天地四方男子所有事也)保受乃負之(代士也保保母)
宰醴負子賜之束帛(醴當為禮聲之誤也禮以一獻之禮酬之以幣也)卜士之
妻大夫之妾使食子(食之不使君妾適妾有敵義不相褻以勞辱事也士妻大夫之妾謂)
(時自有子)凡接子擇日(雖三日之内尊卑必皆選其吉焉)冢子則大牢(天子世子)
(也冢大也冢子猶言長子通於下也)國君世子大牢(皆謂長子)其非冢子則皆
降一等(謂冢子之弟及衆妾之子生也天子諸侯少牢)異為孺子室於宫中(特埽)
(一處以處之)擇於諸母與可者必求其寬裕慈惠温良恭敬
慎而寡言者使為子師其次為慈母其次為保母皆居
子室(此人君養子之禮也諸母衆妾也可者傅御之屬也子師教示以善道者慈母知其嗜欲者保母安)
(其居處者士妻食乳之而已)他人無事不往(為兒精氣微弱將驚動也)三月之末
擇日翦髮為鬌男角女羈否則男左女右(鬌所遺髮也夾囱曰角午)
(逹曰羈也)世子生則君沐浴朝服夫人亦如之皆立于阼階
西鄉世婦抱子升自西階君名之乃降(子升自西階則人君見世子於)
(路寢也見妾子就側室凡子生皆就側室諸侯夫人朝於君次而禒衣也)適子庶子見於外
寢撫其首咳而名之禮帥初無辭(此適子謂世子弟也庶子妾子也外寢君)
(燕寢也無辭辭謂欽有帥記有成也)公庶子生就側室三月之末其母沐
浴朝服見於君擯者以其子見君所有賜君名之衆子
則使有司名之(擯者傅姆之屬也人君尊雖妾不抱子有賜於君有恩惠也有司臣有事者也)
(魯桓公名子問於申繻也内則)冢子未食而見必執其右手適子
庶子已食而見必循其首(天子諸侯尊别世子雖同母禮則異矣未食已食急正緩)
(庶之義也同上)食子者三年而出見於公宫則劬(劬勞也士妻大)
(夫之妾食國君之子三年出歸其家君有以勞賜之同上)養公者必以其子入
養(不離人母子因以娛公也昭三十一年公羊傳)
右生子天子太子使士負子於南郊以桑弧蓬
矢六射者何也此男子之事也故先表其事然後
食其禄保傅曰太子生舉之以禮使士負之有司
齊肅綏之南郊見於天韓詩内傳曰太子生以桑
弧蓬矢六射上下四方明當有事天地四方也(白虎)
(通)周太姜者王季之母有邰氏之女也太王娶
以為妃生太伯仲雍王季至於成童靡有過失太
王謀事必於太姜遷徙必與太姜君子謂太姜廣
於德教太任者文王之母摯任氏之中女也王季
娶以為妃太任之性敦一誠莊惟德之行及其有
娠目不視惡色耳不聽淫聲口不出敖言生文王
而明聖太任教之以一而識百卒為周宗君子謂
太任能胎教太姒者武王之母禹後有莘姒氏之
女也在郃之陽在渭之涘仁而明道文王嘉之親
迎于渭造舟為梁及入太姒思媚太姜太任旦夕
勤勞以進婦道太姒號曰文母文王治外文母治
内太姒生十男長曰伯邑考次曰武王發次周公
旦次管叔鮮次蔡叔度次曹叔振鐸次霍叔武次
成叔處次康叔封次珃季載太姒之所以教誨扶
持十子者自少及長未嘗見邪僻之事常以正道
檢押之及其長文王繼而教之卒成武王周公之
德武王后曰邑姜太公之女也妊成王於身立而
不跛坐而不差笑而不諠獨處而不倨雖怒而不
詈胎教之謂也(列女傳)桓公六年九月丁卯子同
生(桓公子莊公也十二公唯子同是適夫人之長子備用太子之禮故史書之於策不稱太子者)
(書始生也)以大子生之禮舉之接以大牢(大牢牛羊豕也以禮接夫)
(人重適也)卜士負之士妻食之(禮世之生三日卜士負之射人以桑弧蓬矢射)
(天地四方卜士之妻為乳母)公與文姜宗婦命之(世子生三月君夫人沐浴)
(於外寢立於阼階西鄉世婦抱子升自西階君命之乃降蓋同宗之婦)公問名於申
繻對曰名有五有信有義有象有假有類(申繻魯大夫)
以名生為信(若唐叔虞魯公子友)以德命為義(若文王名昌武王名發)
以類命為象(若孔子首象尼丘)取於物為假(若伯魚生人有饋之魚因)
(名之曰鯉)取於父為類(若子同生有與父同者)不以國(國君之子不自以本)
(國為名也)不以官不以山川不以隱疾(隱痛疾患辟不祥也)不以
畜牲(畜牲六畜)不以器幣(幣玉帛)周人以諱事神名終將
諱之(君父之名固非臣子所斥然禮既卒哭以木鐸徇曰舍故而諱新謂舍親盡之祖而諱新)
(死者故言以諱事神名終將諱之自父至高祖皆不敢斥言)故以國則廢名(國不)
(可易故廢名)以官則廢職以山川則廢主(改其山川之名)以畜
牲則廢祀(名豬則廢豬名羊則廢羊)以器幣則廢禮晉以僖侯
廢司徒(僖公名司徒廢為中軍)宋以武公廢司空(武公名司空廢為司)
(城)先君獻武廢二山(二山具敖也魯獻公名具武公名敖更以其鄉名山)是
以大物不可以命公曰是其生也與吾同物命之
曰同(物類也謂同日春秋左氏傳)
古之聖帝將立世子則帝自朝服升自阼階上西鄉妃
抱世子自房出東鄉太史奉書而上堂當兩階之間北
面立曰世子名曰某者三帝執禮稱辭命世子曰授太
祖太宗與社稷於子者三其命也妃曰不敢者再於三
命曰謹受命拜而退太史以告太祝太祝以告太祖太
宗與社稷太史出以告太宰太宰以告州伯州伯命藏
之州府凡諸貴以下至於百姓男女無敢與世子同者
(賈誼新書)
右立世子勢明則民定而出於一道故人皆争
為宰相而不姦為世子非宰相尊而世子卑也不
可以智求不可以力争也今以為知子莫如父故
疾死置後者恣父之所以比使親戚不相親兄弟
不相愛亂天下之紀使天下之俗失聞尊敬而不
讓其道莫經於此疾死置後復以適長子如此則
親戚相愛也兄弟不争此天下之至義也以此防
民百姓猶有争為君者(賈誼新書)君在立太子者防
簒煞壓臣子之亂也君薨嫡夫人無子有育遺腹
必待其産立之何專適重正也曾子問曰立適以
長不以賢何以言為賢不肖不可知也立子以貴
不以長防愛憎也(白虎通)王子朝曰昔先王之命
曰王后無適則擇立長年鈞以德德鈞以卜(此所謂先)
(王之經)王不立愛公卿無私古之制也(昭公十六年左氏傳)
穆公問於子思曰立太子有常乎答曰有之在周
公之典(言周典有之)公曰昔文王舍適而立其次(文王舍其)
(適長伯邑考而立次子武王發)微子舍孫而立其弟(微子舍其孫腯而立其弟)
(衍微仲)是何法也子思曰殷人質而尊其尊故立弟
周人文而親其親故立子亦各其禮也文質不同
其禮則異文王舍適立次權也(以武王賢故用權而立之)公曰
苟得行權豈唯聖人唯賢與愛立也子思曰聖人
不以權教(權者見機而作非可為常教)故立制垂法順之為貴
若必欲犯何有於異(脱不順其法違而犯之亦何有異於用權)公曰舍
賢立聖舍愚立賢何如(言或舍其賢子而立其聖子舍其愚子而立其賢子)
(如何)子思曰唯聖立聖其文王乎不及文王者則各
賢其所愛不殊於適何以限之(言有不及文王者能推其所愛之賢)
(者而立之亦無殊於立適矣)必不能審賢愚之分請父兄羣臣
卜於祖廟亦權之可也(脱不能審其賢愚則於廟卜其吉而立之亦權之義)
(也子孔叢)子野卒立敬歸之娣齊歸之子公子裯
(齊謚禂昭公名)穆叔不欲曰大子死有母弟則立之無則
立長(立庶子則以年)年鈞擇賢義鈞則卜古之道也(先人事後)
(卜筮也義鈞謂賢等)非適嗣何必娣之子(言子野非適嗣氏襄三十一年左)
(傳)
世子之記曰朝夕至於大寢之門外問於内豎曰今日
安否何如(朝夕朝朝暮夕也日中又朝文王之為世子非禮之制也世子之禮亡言此存其義)内
豎曰今日安世子乃有喜色其有不安節則内豎以告
世子世子色憂不滿容(色憂憂淺也不及文王行不能正履)内豎言復初
然後亦復初朝夕之食上世子必在視寒煖之節食下
問所膳羞必知所進以命膳宰然後退(羞必知所進必知親所食)若
内豎言疾則世子親齊玄而養(親猶自也養疾者齊玄玄冠玄端也)膳宰
之饌必敬視之(疾者之食齊和所欲或異)疾之藥必親嘗之(試毒味也)嘗
饌善則世子亦能食(善謂多於前)嘗饌寡世子亦不能飽(又不)
(及武王一飯再飯)以至于復初然後亦復初(復常所膳文王世子)
右世子事君父文王之為世子朝於王季日三
(三皆曰朝以其禮同)雞初鳴而衣服至於寢門外問内豎之
御者曰今日安否何如(内豎小臣之屬掌外内之通命者御如今小史直日)
(矣)内豎曰安文王乃喜(孝子恒兢兢)及日中又至亦如
之(又復也)及莫又至亦如之(莫夕也)其有不安節則内
豎以告文王文王色憂行不能正履(節謂居處故事履蹈地也)
王季復膳(飲食安也)然後亦復初(憂解)食上必在視寒暖
之節(在察也)食下問所膳(間所食者)命膳宰曰末有原應
曰諾然後退(末猶勿也原再也勿有所再進為其失飪臭味惡也退反其寢)武王
帥而行之不敢有加焉(庶幾程式之帥循也)文王有疾武王
不說冠帶而養(言常在側)文王一飯亦一飯文王再飯
亦再飯(欲知氣力箴藥所勝)旬有二日乃間(間猶瘳也文王世子)
晉里克曰大子奉冢祀社稷之粢盛(冢大也)以朝夕
視君膳者也(膳厨膳)故曰冢子君行則守有守則從
從曰撫軍守曰監國古之制也(閔二年左氏傳)許悼公
瘧飲大子止之藥卒(止獨進藥不由醫)大子奔晉書曰弑
其君君子曰盡心力以事君舍藥物可也(藥物有毒當由)
(醫非凡人所知譏止不舍藥物所以加弑君之名昭十九年左氏傳)子云孝以
事君弟以事長示民不貳也故君子有君不謀仕
唯卜之日稱二君(不貳不自貳於尊者也自貳謂若鄭叔叚者也君子有君謂君)
(之子父在者也不謀仕嫌遲為政也卜之日謂君有故而為之卜也二當為貳唯卜之時辭得曰君)
(之貳某爾晉惠公獲於秦命其大夫歸擇立君曰其卜二圉也坊記)
齊桓公葵丘之會諸侯初命曰誅不孝母易樹子毋以
妾為妻(僖公九年葵丘之會陳牲而不殺讀書加於牲上壹明天子之禁樹立也已立世子不得擅易)
(初命三事所以修身正家之要也孟子)
右齊家周公欲弑莊王而立王子克(莊王桓王大子王子)
(克莊王弟子儀)辛伯告王遂與王殺周公黑肩王子克奔
燕(辛伯周大夫)初子儀有寵於桓王桓王屬諸周公辛
伯諫曰竝后(妾如后)匹嫡(庶如嫡)兩政(臣擅命)耦國(都如國)
亂之本也周公弗從故及(及於難也氏桓十八年左傳)晉獻
公欲以驪姬為夫人卜之不吉弗聽立之生奚齊
其娣生卓子及將立奚齊既與中大夫成謀姬謂
大子曰君夢齊姜必速祭之(齊姜太子母言求食)大子祭於
曲沃歸胙於公(胙祭之酒肉)公田姬寘諸宫六日公至
毒而獻之(毒酒經宿輒敗而經六日明公之惑)公祭之地地墳與犬
犬斃與小臣小臣亦斃姬泣曰賊由大子大子奔
新城(新城曲沃傳僖四年左氏)公子重耳謂之曰子盍言子
之志於公乎(盍何不也重耳申生異母弟欲使言見譛之意)世子曰不可
君安驪姬是我傷公之心也(言其意則驪姬必誅也)曰然則
盍行乎(行猶去也)世子曰不可君謂我欲弑君也天下
豈有無父之國哉吾何行如之(言人有父則皆惡欲弑父者)使
人辭於狐突曰申生有罪不念伯氏之言也以至
於死申生不敢愛其死(辭猶告也狐突申生之傳舅犯之父也前此者獻公)
(使申生伐東山臯落氏狐突謂申生欲使之行今言此者謝之伯氏狐突别氏)雖然吾君
老矣子少國家多難(子謂奚齊)伯氏不出而圖吾君(圖猶)
(謀也不出為君謀國家之政然則自皋落氏反後狐突懼乃稱疾)伯氏苟出而圖
吾君申生受賜而死(賜猶惠也)再拜稽首乃卒(既告狐突乃雉)
(經)是以為恭世子也(言行如此可以為恭於孝則未之有檀弓)魯
公子荆之毋嬖(荆哀公庶子)將以為夫人使宗人釁夏
獻其禮(宗人禮官也)對曰無之公怒曰女為宗司立夫
人國之大禮也何故無之對曰周公及武公娶於
薛(武公敖也)孝惠娶於商(孝公稱惠公弗皇商宋也)自桓以下娶於
齊(桓公始娶文姜)此禮也則有若以妾為夫人則固無其
禮也公卒立之而以荆為大子國人始惡之(惡公哀)
(二十四年左氏傳)僖公八年秋七月禘於大廟用致夫
人(劉白曰夫人成風也致之於大廟位之以為夫人)用者不宜用者也致
者不宜致者也言夫人必以其氏姓言夫人而不
以氏姓非夫人也立妾之辭也非正也(夫人者正嫡之稱謂)
(非崇妾之嘉號以妾體君則上下無别雖尊其母是卑其父故曰非正也禮有君之母非夫人者又)
(庶子為後為其母緦是妾不為夫人明矣)一則以宗廟臨之而後貶焉
(臣無貶君之義故於大廟云夫人氏姓以明君之非正)一則以外之弗夫人
而見正焉(秦人來歸僖公成風之禭不言夫人穀梁傅)
禮書綱目卷六十
