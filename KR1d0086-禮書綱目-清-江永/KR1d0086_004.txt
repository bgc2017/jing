禮書綱目卷二婺源江永撰
士昏禮嘉禮三
經(鄭目錄云士娶妻之禮以昏為期因而名焉必以昏者陽往而隂来日入三商為昏於五禮屬嘉禮)
(焉)
昏禮下逹納采用鴈(逹通逹也將欲與彼合昏姻必先使媒氏下通其言女氏許之後乃)
(使人納其采擇之禮詩云娶妻如之何匪媒不得昏必由媒交接設紹介皆所以飬廉恥納采而用鴈為摯者)
(取其順隂陽往來)主人筵於戸西西上右几(主人女父也筵為神布席也戸西者)
(尊處將以先祖之遺體許人故受其禮于禰廟也席西上右設几神不統於人席有首尾)使者玄端
至(使者夫家之屬若羣吏使往来者玄端士莫夕之服又服以事其廟有司緇裳)擯者出請事
入告(擯者有司佐禮者請問也禮不必事雖知猶問之重慎也)主人如賓服迎於門
外再拜賓不答拜揖入(門外大門外不答拜者奉使不敢當其盛禮)至於廟
門揖入三揖至於階三讓(入三揖者至内霤將曲揖既曲北面揖當碑揖)主人
以賓升西面賓升西階當阿東面致命主人阼階上北
面再拜(阿棟也入堂深示親親今文阿為庪)授於楹間南面(授於楹間明為合好其節)
(同也南面並授也)賓降出主人降授老鴈(老羣吏之尊者)
右納采記士昏禮凡行事必用昏昕受諸禰廟
(用昕使者用昏壻也)宗子無父母命之親皆沒已躬命之
(宗子者適長子也命之命使者母命之在春秋紀裂繻来逆女是也躬猶親也親命之則宋公使公)
(孫壽来納幣是也言宗子無父是有有父者禮七十老而傳八十齊喪之事不及若是者子代其父)
(為宗子其取也父命之)支子則稱其宗(支子庶昆弟也稱其宗子命使者)弟
則稱其兄(弟宗子母弟)辭無不腆無辱(腆善也賓不稱幣不善主人不)
(謝来辱)摯不用死(摯鴈也)昏辭曰吾子有惠貺室某
也(昏辭擯者請事告之辭吾子謂女父也稱有惠明下逹貺賜也室猶妻也某壻名)某有先
人之禮使某也請納采(某壻父名也某也使名也)對曰某之子
惷愚又弗能教吾子命之某不敢辭(對曰者擯出納賓之辭某)
(女父名也吾子謂使者古文弗為不無能字)致命曰敢納采
擯者出請(不必賓之事有無)賓執鴈請問名主人許賓入授如
初禮(問名者將歸卜其吉凶古文禮為醴)
右問名記問名主人受鴈還西面對賓受命乃
降(受鴈於兩楹間南面還於阼階上對賓以女名)問名曰某既受命將加
諸卜敢請女為誰氏(某使者名也誰氏者謙也不必其主人之女)對曰吾
子有命且以備數而擇之某不敢辭(卒曰某氏不記之者明為)
(主人之女)
擯者出請賓告事畢入告出請醴賓(此醴亦當為禮禮賓者欲厚之)賓
禮辭許(禮辭一辭)主人徹几改筵東上側尊甒醴於房中(徹几)
(改筵者鄉為神今為人側尊亦言無玄酒側尊於房中亦有篚有籩豆如冠禮之設)主人迎賓於
廟門外揖讓如初升主人北面再拜賓西階上北面答
拜主人拂几授挍拜送賓以几辟北面設於坐左之西
階上答拜(拂拭也拭几者尊賓新之也挍几足辟逡遁古文挍為枝)贊者酌醴加角
柶面葉出於房(贊佐也佐主人酌事也贊者亦洗酌加迎角柶覆之如冠禮矣出房南面待主人)
(受古文葉作擖)主人受醴面枋筵前西北面賓拜受醴復位主
人阼階上拜送(主人西北面疑立待賓即筵也賓復位於西階上北面明相尊敬此筵不主為)
(飲食起)贊者薦脯醢(薦進)賓即筵坐左執觶祭脯醢以柶祭
醴三西階上北面坐啐醴建柶興坐奠觶遂拜主人答
拜(即就也左執觶則祭以右手也凡祭於脯醢之豆間必所為祭者謙敬示有所先也啐嘗也嘗之者成主)
(人意建猶扱也興起也奠停也)賓即筵奠於薦左降筵北面坐取脯主人
辭(薦左籩豆之東降下也自取脯者尊主人之賜將歸執以反命辭者辭其親徹)賓降授人脯
出主人送於門外再拜(人謂使者從者授於階下西面然後出去)
右醴賓記醴曰子為事故至於某之室某有先
人之禮請醴從者(言從者謙不敢斥也今文於為于)對曰某既得
將事矣敢辭(將行)先人之禮敢固以請(主人辭固如故)某辭
不得命敢不從也(賓辭也不得命者不得許已之命)祭醴始扱
壹祭又扱再祭賓右取脯左奉之乃歸執以反命
(反命謂使者問名納吉納徵請期還報於壻父)凡使者歸反命曰某既得
將事矣敢以禮告(告禮所執脯)主人曰聞命矣
納吉用鴈如納采禮(歸卜於廟得吉兆復使使者往告婚姻之事於是定)
右納吉記納吉曰吾子有貺命某加諸卜占曰
吉使某也敢告(貺賜也賜命謂許以女名也某壻父名)對曰某之子
不教唯恐弗堪子有吉我與在某不敢辭(與猶兼也古文)
(與為豫)
納徵玄纁束帛儷皮如納吉禮(徵成也使使者納幣以成昏禮用玄纁者象隂)
(陽備也束帛十端也周禮曰凡嫁女娶妻入幣帛無過五兩儷兩也執束帛以致命兩皮為庭實皮鹿皮今文)
(纁皆作熏)
右納徵記納徵執皮攝之内文兼執足左首隨
入西上参分庭一在南(攝猶辟也兼執足者左手執前兩足右手執後兩足)
(左首象生曲禮曰執禽者左首随入為門中阨狹西上中庭位併)賓致命釋外足
見文主人受幣士受皮者自東出於後自左受遂坐
攝皮逆退適東壁(賓致命主人受幣庭實所用為節士謂若中士下士不命者以)
(主人為官長自由也)皮帛必可制(皮帛儷皮束帛也)納幣一束束
五兩兩五尋(納幣謂昏禮納徵也十个為束貴成數兩兩者合其卷是謂五兩八尺曰尋五)
(兩五尋每卷二丈也合之則四十尺今謂之匹猶匹偶之云與雜記)納徵曰吾子
有嘉命貺室某也某有先人之禮儷皮束帛使某請
納徵致命曰某敢納徵對曰吾子順先典貺某重禮
某不敢辭敢不承命(典常也法也)女子許嫁笄而醴
之稱字(許嫁已受納徵禮也笄女之禮猶冠男也使主婦女賓執其禮)祖廟未毁
教於公宫三月若祖廟已毁則教於宗室(祖廟女高祖為)
(君者之廟也以有緦麻之親就尊者之宫教以婦德婦言婦容婦功宗室大宗之家)女子
許嫁纓(女子許嫁繫纓有從人之端也曲禮)教以婦德婦言婦
容婦功教成祭之牲用魚芼之以蘋藻(詳見昏義)
請期用鴈主人辭賓許告期如納徵禮(主人辭者陽倡隂和期日宜由)
(夫家来也夫家必先卜之得吉日乃使使者往辭即告之)
右請期記請期曰吾子有賜命某既申受命矣
惟是三族之不虞使某也請吉日(三族謂父昆弟己昆弟子昆弟)
(虞度也不億度謂卒有死喪此三族者己及子皆為服期期服則踰年欲及今之吉也雜記曰大功)
(之末可以冠子嫁子)對曰某既前受命矣唯命是聽(前受命者申前)
(事也)曰某命某聽命於吾子(曰某壻父名也)對曰某固唯命
聽使者曰某使某受命吾子不許某敢不告期曰
某日(某吉日之甲乙)對曰某敢不敬湏(湏待也)
期初昏陳三鼎於寢門外東方北面北上其實特豚合
升去蹄舉肺脊二祭肺二魚十有四腊一肫髀不升皆
飪設扄鼏(期取妻之日鼎三者升豚魚腊也寢壻之室也北面鄉内也特猶一也合升合左右胖升)
(於鼎也去蹄蹄甲不用也舉肺脊者食時所先舉也肺者氣之主也周人尚焉脊者體之正也食時則祭之飯)
(必舉之貴之也每皆二者夫婦各一耳凡魚之正十五而鼎減一為十四者欲其敵偶也腊兔腊也肫或作純)
(純全也凡腊用全髀不升者近竅賤也飪孰也扄所以扛鼎鼏覆之古文純為鈞髀為脾今文扄作鉉鼏皆作)
(密)設洗於阼階東南(洗所以承盥洗之器棄水者)饌於房中醯醬二
豆菹醢四豆兼巾之黍稷四敦皆盖(醯醬者以醯和醬生人尚褻味兼巾)
(之者六豆共巾也巾為禦塵盖為尚溫周禮曰食齊視春時)大羹湇在㸑(大羹湇煮肉汁也大)
(古之羹無塩菜㸑火上周禮曰羹齊視夏時今文湇皆作汁)尊於室中北墉下有禁
玄酒在西綌幂加勺皆南枋(墉牆也禁所以庪甒者玄酒不㤀古也綌粗葛今文)
(枋作柄)尊於房戸之東無玄酒篚在南實四爵合卺(無玄酒者)
(略之也夫婦酌於内尊其餘酌於外尊合卺破匏也四爵兩卺凡六為夫婦各三酳一升曰爵)
右陳器饌記腊必用鮮魚用鮒必殽全(殽全者不餒敗)
(不剥傷)
主人爵弁纁裳緇袘從者畢玄端乘墨車從車二乘執
燭前馬(主人壻也壻為父主爵弁而纁裳玄冕之次大夫以上親迎冕服冕服迎者鬼神之鬼神之者)
(所以重之親之纁裳者衣緇衣不言衣與帶而言袘者空其文明其與袘俱用緇袘謂緣袘之言施以緇緣裳)
(象陽氣下施從者有司也乘二車從行者也畢猶皆也墨車漆車士而乘墨車攝盛也執燭前馬使從役持炬)
(火居前照道)婦車亦如之有裧(亦如之者車同等士妻之車夫家共之大夫以上嫁女則)
(自以車送之裧車裳幃周禮謂之容車有容則固有盖)至於門外(婦家大門之外)主人筵
於戸西西上右几(主人女父也筵為神布席)女次純衣纁袇立於房
中南面(次首餙也今時髲也周禮追師掌為副編次純衣絲衣女從者畢袗玄則此衣亦玄矣袇亦緣)
(也袇之言任也以纁緣其衣象隂氣上任也凡婦人不常施袇之衣盛昏禮為此服喪大記曰復衣不以袇明)
(非常)姆纚笄宵衣在其右(姆婦人年五十無子出而不復嫁能以婦道教人者若今時乳)
(母纚縚髮笄今時簮也纚亦廣充幅長六尺宵讀為詩素衣朱綃之綃魯詩以綃為綺屬也姆亦玄衣以綃為)
(領因以為名且相别耳姆在女右當詔以婦禮)女從者畢袗玄纚笄被顈黼在
其後(女從者謂姪娣也詩諸娣從之祁祁如雲袗同也同玄者上下皆玄也顈禪也詩云素衣朱襮爾雅)
(云黼領謂之襮周禮曰白與黑謂之黼天子諸侯后夫人狄衣卿大夫之妻刺黼以為領如今偃領矣士妻始)
(嫁施禪黼於領上假盛餙耳言被明非常服)主人玄端迎於門外西面再拜
賓東面答拜(賓壻)主人揖入賓執鴈從至於廟門揖入三
揖至於階三讓主人升西面賓升北面奠鴈再拜稽首
降出婦從降自西階主人不降送(賓升奠鴈拜主人不答明主為授女耳主)
(人不降送禮不参)壻御婦車授綏姆辭不受(壻御者親而下之綏所以引升車者)
(曲禮曰僕人之禮必授人綏)婦乘以几姆加景乃驅御者代(乘以几者尚安)
(舒也景之制盖如明衣加之以為行道禦塵令衣鮮明也景亦明也驅行也行車輪三周御者乃代壻今文景)
(作憬)壻乘其車先俟於門外(壻車在大門外乘之先者道之也男率女女從男夫婦剛)
(柔之義自此始也俟待也門外婿家大門外)
右親迎記父醮子(子壻也)命之辭曰往迎爾相承
我宗事(相助也宗事宗廟之事)勖帥以敬先妣之嗣若則有
常(勖勉也若猶女也勉帥婦道以敬其為先妣之嗣女之行則當有常深戒之詩曰大姒嗣徽音)
子曰諾唯恐弗堪不敢㤀命賓至擯者請對曰
吾子命某以兹初昏使某將請承命(賓壻也命某某壻父名兹)
(此也將行也使某行昏禮來迎)對曰某固敬具以湏父醴女而
俟迎者母南面於房外(女既次純衣父醴之於房中南面盖母薦焉重昏禮)
(也女奠爵於薦東立於位而俟壻至父出使擯者請事母出南面房外示親授壻且當戒女也)女
出於母左父西面戒之必有正焉若衣若笄母戒
諸西階上不降(必有正焉者以託戒之使不㤀)父送女命之曰戒之
敬之夙夜無違命(夙早也早起夜卧命舅姑之教命古文母為無)母施衿
結帨曰勉之敬之夙夜無違宫事(帨佩巾)庶母及門
内施鞶申之以父母之命命之曰敬恭聽宗爾父
母之言夙夜無愆視諸衿鞶(庶母父之妾也鞶鞶嚢也男鞶革女鞶絲)
(所以盛帨巾之屬為謹敬申重也宗尊也愆過也諸之也示之以衿鞶者皆託戒使識之也不示之)
(以衣笄者尊者之戒不嫌㤀之視乃正字今文作示俗誤行之)女子之嫁也母
命之往送之門戒之曰往之女家必敬必戒無違
夫子(女家夫家也婦人内夫家以嫁為歸也夫子夫也孟子)婿受綏姆辭曰
未教不足與為禮也(姆教人者)婦乘以几從者二人
坐持几相對(持几者重慎之)御婦車御輪三周(詳見昏義)
婦至主人揖婦以入及寢門揖入升自西階媵布席於
奥夫入於室即席婦尊西南面媵御沃盥交(升自西階道婦入也)
(媵送也謂女從者也御當為迓迓迎也謂壻從者也媵沃壻盥於南洗御沃婦盥於北洗夫婦始接情有廉耻)
(媵御交道其志)贊者徹尊幂舉者盥出除鼏舉鼎入陳於阼階
南西面北上七爼從設(執七者執爼者從鼎而入設之匕所以别出牲體也爼所以載也)
北面載執而俟(執爼而立俟豆先設)七者逆退復位於門東北面
西上(執匕者事畢逆退由便至此乃著其位略賤也)贊者設醬於席前菹醢在
其北爼入設於豆東魚次腊特於爼北(豆東且醢之東)贊設黍於
醬東稷在其東設湇於醬南(饌要方也)設對醬於東(對醬婦醬也設)
(之當特爼)菹醢在其南北上設黍於腊北其西稷設湆於醬北御
布對席贊啟會卻於敦南對敦於北(啟發也今文啟作開古文卻為綌)
贊告具揖婦即對筵皆坐皆祭薦黍稷肺(贊者西面告饌具也壻揖)
(婦使即席薦菹醢)贊爾黍授肺脊皆食以湆醬皆祭舉食舉也
(爾移也移置席上便其食也皆食食黍也以用也用者謂用口啜湇用指𠯗醬古文黍作稷)三飯卒
食(卒已也同牢示親不主為食起三飯而成禮也)贊洗爵酌酳主人主人拜受
贊戸内北面答拜酳婦亦如之皆祭(酳潄也酳之言演也安也潄所以潔)
(口且演安其所食酳酌内尊)贊以肝從皆振祭嚌肝皆實於菹豆(肝肝)
(炙也飲酒宜有肴以安之)卒爵皆拜贊答拜受爵再酳如初無從三
酳用卺亦如之(亦無從也)贊洗爵酌於戶外尊入戸西北面
奠爵拜皆答拜坐祭卒爵拜皆答拜興(贊酌者自酢也)主人出
婦復位(復尊西南面之位)乃徹於房中如設於室尊否(徹室中之饌設)
(於房中為媵御餕之徹尊不設有外尊也)主人說服於房媵受婦說服於室
御受姆授巾(巾所以自潔清今文說作稅)御衽於奥媵衽良席在東
皆有枕北止(衽卧席也婦人稱夫曰良孟子曰將瞷良人之所之止足也古文止作趾)主人
入親說婦之纓(入者從房還入室也婦人十五許嫁笄而禮之因著纓明有繫也盖以五采為)
(之其制未聞)燭出(昏禮畢將卧息)媵餕主人之餘御餕婦餘贊酌外
尊酳之(外尊房戶外之東尊)媵侍於戸外呼則聞(為尊者有所徵求今文侍作待)
右婦至記婦入寢門贊者徹尊徹幂酌玄酒三
屬於尊棄餘水於堂下階間加勺(屬注也玄酒涗水貴新昏禮又)
(貴新故事至乃取之三注於尊中)
夙興婦沭浴纚笄宵衣以俟見(夙早也昏明日之晨興起也俟待也待見於舅)
(姑寢門之外古者命士以上年十五父子異宫)質明贊見婦於舅姑席於阼階
舅即席席於房外南面姑即席(質平也房外房戸外之西古文舅皆作咎)婦
執笄棗栗自門入升自西階進拜奠於席(笄竹器而衣者其形盖如)
(今之筥&KR2074;籚矣進拜者進東面乃拜奠之者舅尊不敢授也)舅坐撫之興答拜婦還
又拜(還又拜者還於先拜處拜婦人與丈夫為禮則俠拜)降階受笲腵脩升進北
面拜奠於席姑坐舉以興拜授人(人有司姑執笲以起答婦拜授有司徹舅)
(則宰徹之)
右婦見記笲緇被纁裏加於橋舅答拜宰徹笲
(被表也笲有衣者婦見舅姑以飾為敬橋所以屐笲其制未聞今文橋為鎬)婦見舅姑
兄弟姑姊妹皆立於堂下西面北上是見己(婦來為供)
(飬也其見主於尊者兄弟以下在位是為已見不得特見)見諸父各就其寢(旁尊)
(也亦為見時不来雜記)
贊醴婦(醴當為禮贊禮婦者以婦道新成親厚之)席於戸牖間(室戸西牖東南面位)側
尊甒醴於房中婦疑立於席西(疑正立自定之貎)贊者酌醴加
柶面枋出房席前北面婦東面拜受贊西階上北面拜
送婦又拜薦脯醢(婦東面拜贊北面答之變於丈夫始冠成人之禮)婦升席左
執觶右祭脯醢以柶祭醴三降席東面坐啐醴建柶興
拜贊答拜婦又拜奠於薦東北面坐取脯降出授人於
門外(奠於薦東升席奠之取脯降出授人親徹且榮得禮人謂婦氏人)
右醴婦記婦席薦饌於房(詳見饗婦章)
舅姑入於室婦盥饋(饋者婦道既成成以孝養)特豚合升側載無魚
腊無稷並南上其他如取女禮(側載者右胖載之舅爼左胖載之姑爼異尊卑)
(並南上者舅姑共席於奥其饌各以南為上其他謂醬湇菹醢女謂婦也如取婦同牢時今文並當作併)婦
贊成祭卒食一酳無從(贊成祭者授處之今文無成也)席於北牖下(牖牆也室)
(中北牆下)婦徹設席前如初西上婦餕舅辭易醬(婦餕者即席將餕也)
(辭易醬者嫌淬汙)婦餕姑之饌御贊祭豆黍肺舉肺脊乃食卒
姑酳之婦拜受姑拜送坐祭卒爵姑受奠之(奠之奠於篚)婦
徹於房中媵御餕姑酳之雖無娣媵先於是與始飯之
錯(古者嫁女必姪娣從謂之媵姪兄之子娣女弟也娣尊姪卑若或無娣猶先媵客之也始飯謂舅姑錯者媵)
(餕舅餘御餕姑餘也古文始為姑)
右婦饋
舅姑共饗婦以一獻之禮舅洗於南洗姑洗於北洗奠
酬(以酒食勞人曰饗南洗在庭北洗在北堂設兩洗者獻酬酢以潔清為敬奠酬者明正禮成不復舉凡酬)
(酒皆奠於薦左不舉其燕則更使人舉爵)舅姑先降自西階婦降自阼階(授之)
(室使為主明代己)歸婦俎於婦氏人(言俎則饗禮有牲矣婦氏人丈夫送婦者使有司歸)
(以婦爼當以反命於女之父母明其得禮也)
右饗婦記婦席薦饌於房(醴婦饗婦之席薦也)饗婦姑薦
焉(舅姑共饗婦舅獻爵姑薦脯醢)婦洗在北堂直室東隅篚在東
北面盥(洗在北堂所謂北洗北堂房中半以北洗南北直室東隅東西直房戸與隅間)婦
酢舅更爵自薦(更爵男女不相因也)不敢辭洗舅降則辟於
房不敢拜洗(不敢與尊者為禮)凡婦人相饗無降(姑饗婦人送者)
(於房無降者以北洗篚在上)庶婦則使人醮之婦不饋(庶婦庶子)
(之婦也使人醮之不饗也酒不酬酢曰醮亦有脯醢適婦酌之以醴尊之庶婦酌之以酒卑之其儀)
(則同不饋者共飬統於適也)
舅饗送者以一獻之禮酬以束錦(送者女家有司也爵至酬賓又從之以束)
(錦所以相厚古文錦皆作帛)姑饗婦人送者酬以束錦(婦人送者隸子弟之妻妾)
(凡饗速之)若異邦則贈丈夫送者以束錦(贈送也就賓館)
右饗送者
若舅姑既沒則婦入三月乃奠菜(沒終也奠菜者以篚祭菜也蓋用堇)席於
廟奥東面右几席於北方南面(廟考妣之廟北方牖下)祝盥婦盥於
門外婦執笲菜祝帥婦以入祝告稱婦之姓曰某氏來
婦敢奠嘉菜於皇舅某子(帥道也入入室也某氏者齊女則曰姜氏魯女則曰姬氏)
(來婦言來為婦嘉美也皇君也)婦拜扱地坐奠菜於几東席上還又拜
如初(扱地手至地也婦人扱地猶男子稽首)婦降堂取笲菜入祝曰某氏來
婦敢告於皇姑某氏奠菜於席如初禮(降堂階上也室事交乎戸今降)
(堂者敬也於姑言敢告舅尊於姑)婦出祝闔牖戸(凡廟無事則閉之)老醴婦於
房中南面如舅姑醴婦之禮(因於廟見禮之)壻饗婦送者丈夫
婦人如舅姑饗禮
右廟見記婦入三月然後祭行(入夫之室三月之後於祭乃行)
(謂助祭也)
若不親迎則入三月然後壻見曰某以得為外昏姻請
覿(女氏稱昏婿氏稱姻覿見也)主人對曰某以得為外昏姻之數某
之子未得濯溉於祭祀是以未敢見今吾子辱請吾子
之就宫某將走見(主人女婦也以白造緇曰辱)對曰某以非他故不
足以辱命請終賜見(非他故彌親之辭命謂將走見之言今文無終賜)對曰某
以得為昏姻之故不敢固辭敢不從(不言外亦彌親之辭今文曰外昏姻)
主人出門左西面壻入門東面奠摯再拜出(出門出内門入門入)
(大門出内門不出大門者異於賓客也壻見於寢奠摯者壻有子道不敢授也摯雄)擯者以摯出
請受(欲使以賓客禮相見也)壻禮辭許受摯入主人再拜受壻再
拜送出(出已見女父)見主婦主婦闔扉立於其内(主婦主人之婦也見)
(主婦者兄弟之道宜相親也闔扉者婦人無外事扉左扉)壻立於門外東面主婦一
拜壻答再拜主婦又拜壻出(必先一拜者婦人於丈夫必俠拜)主人請
醴及揖讓入醴以一獻之禮主婦薦奠酬無幣(及與也無幣異)
(於賓客)壻出主人送再拜
右壻見婦之父母(記補)
昏義嘉禮四
昏禮者將合二姓之好上以事宗廟而下以繼後世也
故君子重之是以昏禮納采問名納吉納徵請期皆主
人筵几於廟而拜迎於門外入揖譲而升聽命於廟所
以敬慎重正昏禮也(聽命謂主人聽使者所傳壻家之命)父親醮子而命
之迎男先於女也子承命以迎主人筵几於廟而拜迎
於門外壻執鴈入揖譲升堂再拜奠鴈盖親受之於父
母也降出御婦車而壻授綏御輪三周先俟於門外婦
至壻揖婦以入共牢而食合卺而酳所以合體同尊卑
以親之也(酌而無酬酢曰醮醮之禮如冠醮與其異者於寢耳壻御婦車輪三周御者代之壻自乘)
(其車先道之歸也共牢而食合卺而酳成婦之義)敬慎重正而后親之禮之大
體所以成男女之别而立夫婦之義也男女有别而后
夫婦有義夫婦有義而后父子有親父子有親而后君
臣有正故曰昏禮者禮之本也(言子受氣性純則孝孝則忠也)夙興婦
沭浴以俟見質明贊見婦於舅姑執笲棗栗腵脩以見
贊醴婦婦祭脯醢祭醴成婦禮也(成其為婦之禮也贊醴婦當作禮聲之誤)
(也)舅姑入室婦以特豚饋明婦順也(以饋明婦順者供養之禮主於孝順)
厥明舅姑共饗婦以一獻之禮奠酬舅姑先降自西階
婦降自阼階以著代也(言既獻之而授之以室事也降者各還其燕寢婦見及饋饗於)
(適寢昏禮不言厥明此言之者容大夫以上禮多或異日)成婦禮明婦順又申之以
著代所以重責婦順焉也婦順者順於舅姑和於室人
而后當於夫以成絲麻布帛之事以審守委積盖藏(室人謂女)
(姑女叔諸婦也當猶稱也後言稱夫者不順舅姑不和室人雖有善者猶不為稱夫也)是故婦順
備而后内和理内和理而后家可長久也故聖王重之
(順備者行和當事成審也)是以古者婦人先嫁三月祖廟未毁教於
公宫祖廟既毁教於宗室教以婦德婦言婦容婦功教
成祭之牲用魚芼之以蘋藻所以成婦順也(謂天子諸侯同姓者)
(嫁女必就尊者教成之教成之者女師也祖廟女所出之祖也公君也宗室宗子之家也婦德貞順也婦言辭)
(令也婦容婉娩也婦功絲麻也祭之祭其所出之祖也魚蘋藻皆水物隂類也魚為爼寔蘋藻為菜羹祭無牲)
(牢告事耳其齊盛用黍云君使有司告之宗子之家若其祖廟已毁則為壇而告焉昏義)天地合
而后萬物興焉夫昏禮萬世之始也取於異姓所以附
遠厚别也(同姓或取多相褻也)幣必誠辭無不腆(誠信也腆猶善也)告之
以直信(直猶正也此二者所以教婦正直信也)信事人也信婦德也(事猶立也)
壹與之齊終身不改故夫死不嫁(齊謂共牢而食同尊卑也齊或為醮)男
子親迎男先於女剛柔之義也天先乎地君先乎臣其義
一也(先謂倡道也)執摯以相見敬章别也(言不敢相褻也摯所奠鴈也)男
女有别然後父子親父子親然後義生義生然後禮作
禮作然後萬物安(言人倫有别則氣性醇也)無别無義禽獸之道也
(言聚麀之亂類也)壻親御授綏親之也親之也者親之也(言己親之)
(所以使之親己)敬而親之先王之所以得天下也(先王若太王文王)出
乎大門而先男帥女女從男夫婦之義由此始也(先者居車)
(前也)婦人從人者也幼從父兄嫁從夫夫死從子(從謂順其教令)
(無違逆也)夫也者夫也夫也者以智帥人者也(夫之言丈夫也夫或為傅)
玄冕齊戒鬼神隂陽也將以為社稷主為先祖後而可
以不致敬乎(玄冕祭服也隂陽謂夫婦也)共牢而食同尊卑也故婦
人無爵從夫之爵坐以夫之齒(爵謂夫命為大夫則妻為命婦)器用陶
匏尚禮然也(此謂大古之禮器也)三王作牢用陶匏(言太古無共牢之禮三王)
(之世作之而用大古之器重夫婦之始也)厥明婦盥饋舅姑卒食婦餕餘私
之也(私之猶言恩也)舅姑降自西階婦降自阼階授之室也(明當)
(為家事之主也)昏禮不用樂幽隂之義也樂陽氣也(幽深也欲使婦深思)
(其義不以陽散之也)昏禮不賀人之序也(序猶代也郊特牲)日月以告
君(周禮凡取判妻入子者媒氏書之以告君謂此也)齊戒以告鬼神(昏禮凡受女之禮皆)
(於廟為神席以告鬼神謂此也)為酒食以召鄉黨僚友(會賓客也)以厚其别
也(厚重慎也曲禮)孔子曰嫁女之家三夜不息燭思相離
也(親骨肉也)取婦之家三日不舉樂思嗣親也(重世變也)三月而
廟見稱來婦也擇日而祭於禰成婦之義也(謂舅姑沒者也必祭)
(成婦義者婦有共飬之禮猶舅姑存時盥饋特豚於室曾子問)子云夫禮坊民所
淫章民之别使民無嫌以為民紀者也(滛猶貪章明也嫌嫌疑也)故
男女無媒不交無幣不相見恐男女之無别也(重男女之會所)
(以遠别之於禽獸也有幣者必有媒有媒者不必有幣仲春之月會男女之時不必待幣)以此坊民
民猶有自獻其身(獻進也)昏禮壻親迎見於舅姑舅姑承
子以授壻恐事之違也(舅姑妻之父母也妻之父為外舅妻之母為外姑父戒女曰夙)
(夜無違命母戒女曰無違宫事)以此坊民婦猶有不至者(不至不親夫以孝舅姑也)
(春秋成公九年春二月伯姬歸於宋夏五月季孫行父如宋致女是時宋共公不親迎恐其有違而致之也)
(坊記)昏姻之禮所以明男女之别也(昏姻謂嫁取也壻曰昏妻曰姻)昏姻
之禮廢則夫婦之道苦而淫辟之罪多矣(苦謂不至不答之屬經)
(觧)孔子曰凡民滛亂者生於男女無别男女無别則夫
婦失義昏禮聘饗者所以别男女明夫婦之義也男女
既别夫婦既明故雖有滛亂之獄而無䧟刑之民其有
犯滛亂之獄者則飭昏聘之禮(家語)子張曰女子必漸
乎二十而後嫁何也孔子曰十五許嫁而從夫是陽動
而隂應男唱而女随之義也以為繢組紃織絍者女子
之所有事也黼黻文章之美婦人之所有大功也必十
五以往漸乎二十然後可以通乎此事通乎此事然後
乃能孝於舅姑下以事夫飬子也(孔叢子)哀公問於孔
子曰禮男必三十而有室女必二十而有夫也豈不晚
哉孔子對曰夫禮言其極也不是過也男子二十冠有
為人父之端女子十五許嫁有適人之道於此而往則
為昏矣羣生閉藏乎隂而為化育之始(隂謂冬也冬藏物而為化育始)
故聖人因時以合偶男女窮天數也(窮極也)霜降而婦功
成嫁娶者行焉(季秋霜降嫁娶者始於此詩云將子無怒秋以為期也)冰泮而農
桑起㛰禮而殺於此(泮散也正月農事起蚕者採桑昏禮始殺言未止也至於二月農事)
(始起會男女之無夫家者奔者期盡此月也詩云士如歸妻迨冰未泮言如欲使妻歸當及冰未泮散之時)
男子者任天道而長萬物者也知可為知不可為知可
言知不可言知可行知不可行者也是故審其倫而明
其别謂之知所以效匹夫之聽也(聽宜作德)女子者順男子
之教而長其理者也(為男子長飬其理分)是故無專制之義而有
三從之道幼從父兄既嫁從夫夫死從子言無再醮之
端(始嫁言醮禮無再醮之端言不改事人所以謂夫死不嫁)教令不出於閨門事在
供飲食而已無閫外之非儀也(閫門限婦人以自專無閫外之威儀詩云無非)
(無儀唯酒食是議孟子之母曰婦人之職精五飯幂五漿飬舅姑縫衣裳而已故有閨門之修而無閫外之志)
不越境而奔喪事無擅為行無獨成参知而後動可騐
而後言晝不遊庭夜行以火所以效匹婦之德也孔子
遂言曰女有五不取逆家子者謂其逆德也(何休曰廢人倫也)
亂家子者謂其亂倫(何休曰類不正也)世有刑人者謂其棄於
人也有惡疾子者謂其棄於天也喪父長子(何休作喪父長女)
謂其無受命也(何休曰無教戒也)婦有七出三不去七出者不
順父母出者謂其逆德也無子者謂其絶世也婬僻者
謂其亂族嫉妬者謂其亂家惡疾者謂其不可供粢盛
多口舌者謂其離親竊盗者謂其反義三不去者謂其
有所取無所歸一也(何休取作受又云不窮窮也)與共更三年之喪
二也(何休曰不㤀恩也)先貧賤後富貴三也(何休曰賤取貴不去不背德也)凡
此聖人所以順男女之際重昏姻之始也(家語)哀公曰
敢問為政如之何孔子對曰夫婦别父子親君臣嚴三
者正則庶物從之矣(庶物猶衆物也)古之為政愛人為大所以
治愛人禮為大所以治禮敬為大敬之至矣大昏為大
大昏至矣大昏既至冕而親迎親之也親之也者親之
也是故君子興敬為親舍敬是遺親也弗愛不親弗敬不
正愛與敬其政之本與(大昏國君取禮也至矣言至大也興敬為親言相敬則親)公
曰寡人願有言然冕而親迎不已重乎(已猶太也怪親迎乃服祭服)
孔子愀然作色而對曰合二姓之好以繼先聖之後以
為天地宗廟社稷之主君何謂已重乎(先聖周公也)孔子曰
天地不合萬物不生大昏萬世之嗣也君何謂已重焉
孔子遂言曰内以治宗廟之禮足以配天地之神明出
以治直言之禮足以立上下之敬物耻足以振之國耻
足以興之為政先禮禮其政之本與(宗廟之禮祭宗廟也夫婦配天地有)
(日月之象焉禮器曰君在阼夫人在房大明生於東月生於西此隂陽之分夫婦之位也直猶正也正言謂出)
(政教也政教有夫婦之禮焉昏義曰天子聽外治后聽内治教順成俗外内和順國家理治此之謂盛德物猶)
(事也事耻臣耻也振猶救也國耻君耻也君臣之行有可耻者禮足以救之足以興復之)孔子遂言
曰昔三代明王之政必敬其妻子也有道妻也者親之主
也敢不敬與子也者親之後也敢不敬與君子無不敬
也敬身為大身也者親之枝也敢不敬與不能敬其身
是傷其親傷其親是傷其本傷其本枝從而亡三者百
姓之象也身以及身子以及子妃以及妃君行此三者
則愾乎天下矣大王之道也如此國家順矣(愾猶至也大王居豳)
(為狄所伐乃曰土地所以飬人也君子不以其所飬害所飬乃去之岐是言百姓之身猶吾身也百姓之妻子)
(猶吾妻子也不忍以土地之故而害之去之岐而王迹興焉哀公問)既内自盡又外
求助昏禮是也故國君取夫人之辭曰請君之玉女與
寡人共有敝邑事宗廟社稷此求助之本也(言玉女者美言之也)
(君子於玉比德焉祭統)娶妻不先告廟者示不必安也昏禮請
期不敢必也遣女於禰廟者重先人之遺支體也不敢自
專故告禰也去不辭戒不諾者盖耻之重去也婦入三
月然後祭行舅姑既沒亦婦入三月奠菜於廟三月一
時物有成者人之善惡可得知也然後可得事宗廟之
禮未廟見而死歸葬於女氏之黨示未成婦也夫有惡
行妻不得去者地無去天之義也天子諸侯一娶九女
何重國家廣繼嗣也娶九女亦足以承君之施也九而
無子百亦無益也王度記曰天子諸侯一娶九女娶一
國則兩國媵之皆以姪娣從也或曰天子娶十二女法
天有十二月萬物必生也必一娶何防淫佚也為其棄
德嗜色故一娶而已人君無再娶之義也備姪娣從者
為其不相嫉妬也一人有子三人共之若已有之也不
娶兩娣何傳異氣也娶三國女何異類也恐一國血&KR0890;
相似俱無子也姪娣年少猶從適人者明人君無再娶
之義還待年於父母之國未任答君子也娶妻如之何
卜女之德知相宜否人君及宗子無父母自定娶者卑
不主尊賤不主貴也大夫功成受封得備八妾者重國
家廣繼嗣也不更聘大國者不㤀本適也天子諸侯之
世子皆以諸侯禮娶與君同示無再娶之義也不娶同
姓者重人倫防淫佚耻與禽獸同也外屬小功以上亦
不得娶也王者嫁女必使同姓諸侯主之何㛰禮貴和
不可相答為傷君臣之義亦欲使女不以天子尊乘諸
侯也必使同姓者以其同宗共祖可以主親故使攝父
事也卿大夫一妻二妾者何尊賢重繼嗣也不備姪娣
何北面之勢不足盡人骨肉之親士一妻一妾何下卿
大夫也婦人所以有師何學事人之道也學一時足以
成矣與君有緦麻之親者教於公宫三月與君無親者
各教於宗廟宗婦之室國君取大夫之妾士之妻老無
子而明於婦道者又禄之使教宗室五屬之女大夫士
皆有宗族自於宗子之室學事人也女必有傅姆何尊
之也(白虎通)魯師春姜曰夫婦人以順從為務貞慤為
首故婦人事夫有五平旦纚笄而朝則有君臣之嚴沃
盥饋食則有父子之敬報反而行則有兄弟之道受期
必誠則有朋友之信寢席之交而後有夫婦之際(列女傳)
(白虎通云婦人學事舅姑不學事夫潄櫛縰笄總而朝君臣之道也惻隱之恩父子之道也會計有無兄弟之)
(道也閨閫之内袵席之上朋友之道也與此小異)
禮書綱目卷二
