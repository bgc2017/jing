禮書綱目卷九婺源江永撰
鄉射禮嘉禮十四
經(鄭目錄云州長春秋以禮會民而射於州序之禮謂之鄉者州鄉之屬鄉大夫或在焉不改其禮射)
(於五禮屬嘉禮)
鄉射之禮
右篇目周禮州長春秋以禮會民而射於州序
(序州黨之學也會民而射所以正其志也地官)鄉大夫三年則大比
考其德行道藝而興賢者能者退而以鄉射之禮
五物詢衆庶一曰和二曰容三曰主皮四曰和容
五曰興舞(以用也行鄉射之禮而以五物詢於衆民鄭司農云詢謀也問於衆庶寕復有)
(賢能者和謂閨門之内行也容謂容貌也主皮謂善射射所以觀士也故書舞為無杜子春讀和容)
(為和頌謂能為樂也無讀為舞謂能為六舞玄謂和載六德容包六行庶民無射禮因田獵分禽則)
(有主皮主皮者張皮射之無侯也主皮和容興舞則六藝之射與禮樂與當射之時民必觀焉因詢)
(之也孔子射於矍相之圃盖觀者如堵牆射至於司馬使子路執弓矢出誓射者又使公罔之裘序)
(點揚觶而語詢衆庶之儀若是乎同上)司徒命鄉簡不帥教者以
告元日習射上功(將習禮以化之使之觀焉鄉禮春秋射王制)鄉師
正歲稽其鄉器黨共射器鄉共吉凶禮樂之器(射器)
(者弓矢楅中之屬黨正主集為之為州長或時射於此黨也禮樂之器若州黨賓射之器者地官)
主人戒賓賓出迎再拜主人答再拜乃請(主人州長也鄉大夫若在)
(焉則稱鄉大夫也戒猶警也語也出迎出門也請告也告賓以射事不言拜辱此為習民以禮樂不主為賓已)
(也不謀賓者時不獻賢能事輕也今郡國行此禮以季春周禮鄉老及鄉大夫三年正月獻賢能之書於王退)
(而以鄉射之禮五物詢衆庶諸侯之鄉大夫既貢士於其君亦用此禮射而詢衆庶乎)賓禮辭許
主人再拜賓答再拜主人退賓送再拜(退還射宮省錄射事)無介
(雖先飲酒主於射也其序賓之禮略)
右戒賓記大夫與則公士為賓(不敢使鄉人加尊於大夫也公)
(士在官之士鄉賓主用處士)使能不宿戒(能者敏於事不待宿戒而習之)
乃席賓南面東上(不言於戶牖之間者此射於序)衆賓之席繼而西(言繼)
(者甫欲習衆庶未有所殊别)席主人於阼階上西面(阼階東階)尊於賓席
之東兩壺斯禁左玄酒皆加勺篚在其南東肆(斯禁禁切地無)
(足者也設尊者北面西曰左尚之也肆陳也)設洗於阼階東南南北以堂深
東西當東榮水在洗東篚在洗西南肆(榮屋翼也)縣於洗東
北西面(此縣謂磬也縣於東方辟射位也但縣磬者半天子之士無鐘)
右設席陳器記尊綌幂賓至徹之(以綌為幂取其堅潔)蒲
筵緇布純(筵席也純緣)西序之席北上(衆賓純於賓)
乃張侯下綱不及地武(侯謂所射布也綱持舌繩也武迹也中人之迹尺二寸侯象人)
(綱即其足也是以取數焉)不繫左下綱中掩束之(事未至也)乏參侯道居
侯黨之一西五步(容謂之乏所以為獲者御矢也侯道五十步此乏去侯北十丈西三丈)
右張侯記(凡侯天子熊侯白質一條入三射記篇)鄉侯上个五尋
(上个謂最上幅也八尺曰尋上幅用布四丈)中十尺(方者也用布五丈今官布幅廣二尺)
(二寸旁削一寸考工記曰梓人為侯廣與崇方謂中也)侯道五十弓弓二寸
以為侯中(言侯中所取數也量侯道以貍步而云弓者侯之所取數宜於射器也正二寸)
(骹中之博也今文改弓為肱也)倍中以為躬(躬身也謂中之上下幅也用布各二丈)
倍躬以為左右舌(謂上个也居兩旁謂之个左右出謂之舌)下舌半上
舌(半者半其出於躬者也用布三丈所以半上舌者侯人之形類也上个象臂下个象足中人張)
(臂八尺張足六尺五八四十五六三十以此為衰也凡鄉侯用布十六丈數起侯道五十弓以計道)
(七十弓之侯用布二十五丈二尺道九十弓之侯用布三十六丈)
羹定(肉謂之羹定猶孰也謂狗孰可食)主人朝服乃速賓賓朝服出迎
再拜主人答再拜退賓送再拜(速召也射賓輕也戒時玄端今郡國行此鄉射)
(禮皮弁服與禮為異)賓及衆賓遂從之
右速賓記其牲狗也(狗取擇人)亨於堂東北(鄉飲酒義曰祖)
(陽氣之所發也)
及門主人一相出迎於門外再拜賓答再拜(相主人家臣擯贊傳)
(命者)揖衆賓(差卑禮宜異)主人以賓揖先入(以猶與也先入入門右西面)賓
厭衆賓衆賓皆入門左東面北上賓少進(引手曰厭少進差在前也)
(今文皆曰揖衆賓)主人以賓三揖皆行及階三譲主人升一等
賓升(三譲而主人先升者是主人先譲於賓不俱升者賓客之道進宜難也)主人阼階上
當楣北面再拜賓西階上當楣北面答再拜(主人拜賓至此堂)
右迎賓記立者東面北上(賓黨)
主人取爵於上篚以降(將獻賓也)賓降(從主人也)主人阼階前西
面坐奠爵興辭降(重以主人事煩賓也今文無阼階)賓對(對答)主人坐取
爵興適洗南面坐奠爵於篚下盥洗(盥手又洗爵致潔敬也古文盥皆作)
(浣)賓進東北面辭洗(必進者方辭洗宜違位也言東北面則位南於洗矣)主人坐
奠爵於篚興對賓反位(反從降之位也鄉飲酒曰當西序東面)主人卒洗
壹揖壹譲以賓升賓西階上北面拜洗主人阼階上北
面奠爵遂答拜乃降(乃降將更盥也今文壹皆作一)賓降主人辭降賓
對主人卒盥壹揖壹譲升賓升西階上疑立(疑止也有矜莊之色)
主人坐取爵實之賓席之前西北面獻賓(進於賓也凡進物曰獻)
賓西階上北面拜主人少退(少退猶少辟也)賓進受爵於席前
復位(復位西階上位)主人阼階上拜送爵賓少退薦脯醢(薦進)賓
升席自西方(賓升降由下也)乃設折俎(牲體枝觧節折以實俎也)主人阼階
東疑立賓坐左執爵右祭脯醢奠爵於薦西興取肺坐
絶祭(卻左手執本右手絶末以祭也肺離上為本下為末)尚左手嚌之(嚌嘗也右手在下絶)
(以授口嘗之)興加於俎坐捝手執爵遂祭酒興席末坐啐酒
(捝拭也啐嘗也古文捝作說)降席坐奠爵拜告旨(降席席西也旨美也)執爵興
主人阼階上答拜賓西階上北面坐卒爵興坐奠爵遂
拜執爵興(卒盡)主人阼階上答拜
右獻賓記獻用爵其他用觶(爵尊不可褻也)凡舉爵
三作而不徒爵(謂獻賓獻大夫獻工皆有薦獻大夫獻工通用)薦脯
用籩五膱祭半膱横於上醢以豆出自東房膱長
尺二寸(脯用籩籩宜乾物也醢以豆豆宜濡物也膱猶脡也為記者異耳祭横於上殊之也)
(於人為縮膱廣狹未聞也古文膱為胾今文或作植凡薦通用)俎由東壁自西
階升(狗既亨載於東方)賓俎脊脅肩肺主人俎脊脅臂肺
肺皆離皆右體也進腠(以骨名肉貴骨也賓俎用肩主人用臂尊賓也離猶)
(㨒也腠膚理也進理謂前其本右體周所貴也若有尊者則俎其餘體也賓酢章主人俎於此考)
(之)以爵拜者不徒作(以爵拜謂拜既爵徒猶空也作起也不空起言起必)
(酢主人用獻大夫通)
賓以虛爵降(將洗以酢主人)主人降(從賓也降立阼階東西面當東序)賓西階
前東面坐奠爵興辭降主人對賓坐取爵適洗北面坐
奠爵於篚下興盥洗(賓北面盥洗自外來)主人阼階之東南面辭
洗賓坐奠爵於篚興對主人反位(反位從降之位也主人辭洗進也)賓
卒洗揖譲如初升主人拜洗賓答拜興降盥如主人之
禮賓升賓爵主人之席前東南面酢主人(酢報)主人阼階
上拜賓少退主人進受爵復位賓西階上拜送爵薦脯
醢主人升席自北方乃設折俎祭如賓禮(祭薦俎及酒亦嚌啐)不
告旨(酒巳物)自席前適阼階上北面坐卒爵興坐奠爵遂
拜執爵興賓西階上北面答拜(自由也啐酒於席末由前降便也)主人
坐奠爵於序端阼階上再拜崇酒賓西階上答再拜(序端)
(東序頭也崇充也謝酒惡相充滿也)
右賓酢(主人之俎見獻賓章)
主人坐取觶於篚以降(將酬賓)賓降主人奠觶辭降賓對
東面立主人坐取觶洗賓不辭洗(不辭洗以其將自飲)卒洗揖譲
升賓西階上疑立主人實觶酬之阼階上北面坐奠觶
遂拜執觶興(酬勸酒)賓西階上北面答拜主人坐祭遂飲
卒觶興坐奠觶遂拜執觶興賓西階上北面答拜主人
降洗賓降辭如獻禮(以將酌已)升不拜洗(酬禮殺也)賓西階上立
主人實觶賓之席前北面(酬賓)賓西階上拜主人坐奠觶
於薦西賓辭坐取觶以興反位(賓辭辭主人復親酌已)主人阼階
上拜送賓北面坐奠觶於薦東反位(酬酒不舉)主人揖降賓
降東面立於西階西當西序(主人將與衆賓為禮賓謙不敢獨居堂)
右酬賓記凡奠者於左(不飲不欲其妨)將舉者於右(便其)
(舉也舉將舉者於右見下一人觶二人舉觶章)
主人西南面三拜衆賓衆賓皆答壹拜(三拜示徧也壹拜不備禮也獻)
(賓畢乃與衆賓拜敬不能竝)主人揖升坐取爵於序端降洗升實爵
西階上獻衆賓衆賓之長升拜受者三人(長其老者言三人則衆賓)
(多矣國以多德行道藝為榮何常數之有乎)主人拜送(拜送爵於衆賓右)坐祭立飲
不拜既爵授主人爵降復位(既盡)衆賓皆不拜受爵坐祭
立飲(自第四以下又不拜受爵禮彌略)每一人獻則薦諸其席(諸於)衆賓
辯有脯醢(薦於其位)主人以虚爵降奠於篚(不復用)
右獻衆賓記衆賓之長一人辭洗如賓禮(尊之於其)
(黨)樂正與立者齒(謂其飲之次也尊樂正同於賓黨鄉飲酒記曰與立者皆)
(薦以齒)
揖譲升賓厭衆賓升衆賓皆升就席一人洗舉觶於賓
(一人主人之吏)升實觶西階上坐奠觶拜執觶興賓席末答拜
舉觶者坐祭遂飲卒觶興坐奠觶拜執觶興賓答拜降
洗升實之西階上北面(將進奠觶)賓拜(拜受觶)舉觶者進坐奠
觶於薦西(不授賤不敢也)賓辭坐取以興(若親受然)舉觶者西階上
拜送賓反奠於其所舉觶者降
右一人舉觶(將舉者於右見上章)
大夫若有遵者則入門左(謂此鄉之人為大夫者也謂之遵者方以禮樂化民欲其)
(遵法之也其士也於旅乃入鄉大夫士非鄉人禮亦然主於鄉人耳今文遵為僎)主人降(迎大夫於)
(門内也不出門别於賓)賓及衆賓皆降復初位(不敢居堂俟大夫入也初位門内東)
(面)主人揖譲以大夫升拜至大夫答拜主人以爵降大
夫降主人辭降大夫辭洗如賓禮席於尊東(尊東明與賓夾尊也)
(不言東上統於尊也)升不拜洗主人實爵席前獻於大夫大夫西
階上拜進受爵反位主人大夫之右拜送大夫辭加席
主人對不去加席(辭之者謙不以已尊加賢者也不去者大夫再重席正也賓一重席)乃
薦脯醢大夫升席設折俎祭如賓禮不嚌肺不啐酒不
告旨西階上卒爵拜主人答拜(凡所不者殺於賓也大夫升席由東方)
右獻大夫記若有諸公則如賓禮大夫如介禮
無諸公則大夫如賓禮(尊卑之差諸公大國之孤也)樂作大夫
不入(後樂賢也)
大夫降洗(將酢主人也大夫若衆則辯獻長乃酢)主人復阼階降辭如初
卒洗主人盥(盥者雖將酌自飲尊大夫不敢䙝)揖譲升大夫授主人爵
於兩楹間復位主人實爵以酢於西階上坐奠爵拜大
夫答拜坐祭卒爵拜大夫答拜主人坐奠爵於西楹南
再拜崇酒大夫答拜主人復阼階揖降(將升賓)大夫降立
於賓南(雖尊不奪人之正禮)主人揖譲以賓升大夫及衆賓皆升
就席
右大夫酢
席工於西階上少東樂正先升北面立於其西(言少東者明樂)
(正西側階不欲大東辟射位)工四人二瑟瑟先相者皆左何瑟面鼓
執越内弦右手相入升自西階北面東上工坐相者坐
授瑟乃降(瑟先賤者先就事也相扶工也面前也鼔在前變於君也執越内弦右手相由便也越瑟)
(下孔所以發越其聲也前越言執者内有弦結手入之淺也相者降立西方)笙入立於縣中
西面(堂下樂相從也縣中磬東立西面)乃合樂周南關雎葛覃卷耳召
南鵲巢采蘩采蘋(不歌不笙不間志在射略於樂也不略合樂者周南召南之風鄉樂也不)
(可略其正也昔大王王季文王始居岐山之陽躬行以成王業至三分天下乃宣周南召南之化本其德之初)
(刑于寡妻至于兄弟以御于家邦故謂之鄉樂用之房中以及朝廷饗燕鄉射飲酒此六篇其風化之原也是)
(以合金石絲竹而歌之)工不興告於樂正曰正歌備(不興者瞽矇禮略也)樂
正告於賓乃降(樂正降者堂上正樂畢也降立西階東北面)主人取爵於上
篚獻工大師則為之洗(尊之也君賜大夫樂又從之以其人謂之大師也)賓降
主人辭降(大夫不降尊也)工不辭洗卒洗升實爵工不興左瑟
一人拜受爵(左瑟辟主人授爵也一人無太師則工之長者)主人阼階上拜送
爵薦脯醢使人相祭(人相者)工飲不拜既爵授主人爵衆
工不拜受爵祭飲辯有脯醢不祭(祭飲不興受爵坐祭坐飲)不洗遂
獻笙於西階上(不洗者賤也衆工而不洗矣而衆笙不洗者笙賤於衆工正君賜之猶不洗也)
笙一人拜於下盡階不升堂受爵主人拜送爵階前坐
祭立飲不拜既爵升授主人爵衆笙不拜受爵坐祭立
飲辯有脯醢不祭主人以爵降奠於篚反升就席(亦揖譲以)
(賓升衆賓皆升)
右樂賓記三笙一和而成聲(三人吹笙一人吹和凡四人也爾雅)
(曰笙小者謂之和)獻工與笙取爵於上篚既獻奠於下篚
其笙則獻諸西階上(奠爵於下篚不復用也今文無與笙)
主人降席自南方(禮殺由便)側降(賓不從降)作相為司正禮辭許
諾主人再拜司正答拜(爵備樂畢將留賓以事為有觧倦失禮立司正以監之察儀法)
(也詩云既立之監或佐之史)主人升就席
右立司正
司正洗觶升自西階由楹内適阼階上北面受命於主
人(洗觶者當酌以表其位顯其事也楹内楹北)西階上北面請安於賓(傳主人之)
(辭)賓禮辭許司正告於主人遂立於楹間以相拜(相謂贊主)
(人及賓相拜之辭)主人阼階上再拜賓西階上答再拜皆揖就
席(為已安也今文揖為升)司正實觶降自西階中庭北面坐奠觶
興退少立(奠觶表其位也少立自修正愼其位也古文曰少退立)進坐取觶興反
坐不祭遂卒觶興坐奠觶拜執觶興洗北面坐奠於其
所(今文坐取觶無進又曰坐奠之拜)興少退北面立於觶南(立觶南亦其故擯位)
未旅(旅序也未以次序相酬以將射也旅則禮終也)
右司正舉觶記司正既舉觶而薦諸其位(薦於觶南)
三耦俟於堂西南面東上(司正既立司射選弟子之中德行道藝之高者以為三耦)
(使俟事於此)司射適堂西袒決遂取弓於階西兼挾乘矢升
自西階階上北面告於賓曰弓矢既具有司請射(司射主人)
(之吏也於堂西袒決遂者主人無次隐蔽而已袒左免衣也決猶闓也以象骨為之著右大擘指以鉤弦闓體)
(也遂射韝也以韋為之所以遂弦者也其非射時則謂之拾拾歛也所以蔽膚斂衣也方持弦矢曰挾乘矢四)
(矢也大射曰挾乘矢於弓外見鏃於弣右巨指鉤弦古文挾皆作接)賓對曰某不能為二
三子許諾(言某不能謙也二三子謂衆賓已下)司射適阼階上東北面告
於主人曰請射於賓賓許司射降自西階階前西面命
弟子納射器(弟子賓黨之年少者也納内也射器弓矢決拾旌中籌楅豐也賓黨東面主人之吏)
(西面)乃納射器皆在堂西賓與大夫之弓倚於西序矢在
弓下北括衆弓倚於堂西矢在其上(上堂西廉矢亦北括)主人之
弓矢在東序東(亦倚於東序也矢在其下北括)司射不釋弓矢遂以比
三耦於堂西三耦之南北面命上射曰某御於子命下
射曰子與某子射(比選次其才相近者也古文曰某從於子)司正為司馬(兼官)
(由便也立司正為涖酒爾今射司正無事)司馬命張侯弟子說束遂繫左下
綱(事至也今文說皆作税)司馬又命獲者倚旌於侯中(為當負侯也獲者亦)
(弟子也謂之獲者以事名之)獲者由西方坐取旌倚於侯中乃退樂
正適西方命弟子贊工遷樂於下(當辟射也贊佐也遷徙也)弟子相
工如初入降自西階阼階下之東南堂前三笴西面北
上坐(笴矢也今文無南)樂正北面立於其南(北面鄉堂不與工序也)
右請射記(子路延射事見後二人舉觶章)三耦者使弟子司射
前戒之(弟子賓黨之少者也前戒謂先射請戒之)司射之弓矢與扑倚
於西階之西(便其事也)司射既袒決遂而升司馬階前
命張侯遂命倚旌(著並行也古文曰遂命獲者倚旌)凡挾矢於
二指之間横之(二指謂左右手之第二指此以食指將指挾之)司射在司
馬之北司馬無事不執弓(以不主射故也)旌各以其物
(旌總名也雜帛為物大夫士之所建也言各者鄉射或於庠或於榭)無物則以白羽
與朱羽糅杠長三仞以鴻脰韜上二尋(無物者謂小國之州)
(長也其鄉大夫一命其州長士不命不命者無物此翿旌也翿亦所以進退衆者糅者雜也杠橦也)
(七尺曰仞鴻鳥之長脰者也八尺曰尋今文糅為縮韜為翿)
司射猶挾乘矢以命三耦各與其耦譲取弓矢拾(猶有故之)
(辭拾更也)三耦皆袒決遂有司左執弣右執弦而授弓(有司弟子)
(納射器者也凡納射器者皆執以俟事)遂授矢(受於納矢而授之)三耦皆執弓搢
三而挾一个(未違俟處也搢捷也捷於帶右)司射先立於所設中之西
南東面三耦皆進由司射之西立於其西南東面北上
而俟司射東面立於三耦之北搢三而挾一个(為當誘射也固)
(東面矣復言之者明却時還)揖進當階北面揖及階揖升堂揖豫則
鉤楹内堂則由楹外當左物北面揖(鉤楹繞楹而東也序無室可以湥也)
(周立四代之學於國而又以有虞氏之庠為鄉學鄉飲酒義曰主人迎賓於庠門外是也庠之制有堂有室也)
(今言豫者謂州學也讀如成周宣榭災之榭周禮作序凡屋無室曰榭宜從榭州立榭者下鄉也左物下物也)
(今文豫為序序乃夏后氏之學亦非也)及物揖左足履物不方足還視侯
中俯正足(方猶併也志在於射左足至右足還併足則是立也南面視侯之中乃俯視併正其足)
不去旌(以其不獲)誘射(誘猶教也)將乘矢(將行也行四矢象有事於四方)執弓不
挾右執弦(不挾矢盡)南面揖揖如升射降出於其位南適堂
西改取一个挾之(改更也不射而挾之示有事也今文曰適序西)遂適階西取
扑搢之以反位(扑所以撻犯教者書云扑作教刑)
右誘射記射自楹間物長如笴其間容弓距隨
長武(自楹間者謂射於庠也楹間中央東西之節也物謂射時所立處也謂之物者物猶事也)
(君子所有事也長如笴者謂從畫之長短也笴矢幹也長三尺與跬相應射者進退之節也間容弓)
(者上下射相去六尺也距隨者物横畫也始前足至東頭為距從足來合而南面為隨武跡也尺二)
(寸)序則物當棟堂則物當楣(是制五架之屋也正中曰棟次曰楣前曰)
(屐)楚扑長如笴刊本尺(刊其可持處)射者有過則
撻之(過謂矢揚中人凡射時矢中人當刑之今鄉會衆賢以禮樂勸民而射者中人本意在侯)
(去傷害之心遠是以輕之以扑撻於中庭而已書曰扑作教刑)
司馬命獲者執旌以負侯(欲令射者見侯與旌深有志於中)獲者適侯
執旌負侯而俟(俟待也今文俟為立)司射還當上耦西面作上耦
射(還左還也作使也)司射反位上耦揖進上射在左竝行當階
北面揖及階揖上射先升三等下射從之中等(中猶間也)上
射升堂少左下射升上射揖竝行(竝併也併東行)皆當其物北
面揖及物揖皆左足履物還視侯中合足而俟司馬適
堂西不決遂袒執弓(不決遂因不射不備)出於司射之南升自西
階鉤楹由上射之後西南面立於物間右執簫南揚弓
命去侯(鉤楹以當由上射者之後也簫弓末也大射曰左執弣揚猶舉也)獲者執旌許
諾聲不絶以至於乏坐東面偃旌興而俟(聲不絶不以宮商不絶而)
(已鄉射威儀省偃猶仆也)司馬出於下射之南還其後降自西階反
由司射之南適堂西釋弓襲反位立於司射之南(圍下射者)
(明為二人命去侯)司射進與司馬交於階前相左由堂下西階
之東北面視上射命曰無射獲無獵獲上射揖司射退
反位(射獲謂矢中人也獵矢從旁)乃射上射既發挾弓矢而后下射
射拾發以將乘矢(后後也當從后)獲者坐而獲(射者中則大言獲獲得也射講)
(武田之類是以中為獲也)舉旌以宮偃旌以商(宮為君商為臣聲和律呂相生)獲而
未釋獲(但大言獲未釋其算)卒射皆執弓不挾南面揖揖如升射
(不挾亦右執弦如司射)上射降三等下射少右從之中等竝行上
射於左(降下)與升射者相左交於階前相揖由司馬之南
適堂西釋弓說決拾襲而俟於堂西南面東上三耦卒
射亦如之司射去扑倚於西階之西升堂北面告於賓
曰三耦卒射(去扑乃升不敢佩刑器即尊者之側)賓揖(以揖然之)司射降搢扑
反位
右初射獲而未釋獲記命負侯者由其位(於賤者禮)
(略)上射於右(於右物射)始射獲而未釋獲復釋獲復
用樂行之(君子取人以漸)凡適堂西皆出入於司馬之
南唯賓與大夫降階遂西取弓矢(尊者宜逸由便也)
司馬適堂西袒執弓由其位南進與司射交於階前相
左升自西階鉤楹自右物之後立於物間西南面揖弓
命取矢(揖推之也)獲者執旌許諾聲不絶以旌負侯而俟(俟弟)
(子取矢以旌指教之)司馬出於左物之南還其後降自西階遂適
堂前北面立於所設楅之南命弟子設楅(楅猶幅也所以承笴齊矢)
(者)乃設楅於中庭南當洗東肆(東肆統於賓)司馬由司射之
南退釋弓於堂西襲反位弟子取矢北面坐委於楅北
括乃退司馬襲進當楅南北面坐左右撫矢而乘之(撫拊)
(之也就委矢左右手撫而四四數分之也上既言襲矣復言之者嫌有事即袒也凡事升堂乃袒)若矢
不備則司馬又袒執弓如初升命曰取矢不索(索猶盡也)弟
子自西方應曰諾乃復求矢加於楅(增故曰加曏獲者許諾至此弟子曰)
(諾事同互相明)
右取矢記楅長如笴博三寸厚寸有半龍首其
中蛇交韋當(博廣也兩端為龍首中央為蛇身相交也蛇龍君子之類也交者象君子)
(取矢於楅上也直心背之衣曰當以丹韋為之司馬左右撫矢而乘之分委於當)楅髤横
而奉之南面坐而奠之南北當洗(髤赤黑漆也子奉本作拳朱)
(正作奉今從之)
司射倚扑於階西升請射於賓如初賓許諾賓主人大
夫若皆與射則遂告於賓適阼階上告於主人主人與
賓為耦(言若者或射或否在時欲耳射者繹已之志君子務焉大夫遵者也告賓曰主人御於子告主)
(人曰子與賓射)遂告於大夫大夫雖衆皆與士為耦以耦告於
大夫曰某御於子(大夫皆與士為耦謙也來觀禮同爵自相與耦則嫌自尊别也大夫為下)
(射而云御於子尊大夫也士謂衆賓之在下者及羣士來觀禮者也禮一命已下齒於鄉里)西階上
北面作衆賓射(作使)司射降搢扑由司馬之南適堂西立
比衆耦(衆耦大夫耦及衆賓也命大夫之耦曰子與某子射其命衆耦如三耦)衆賓將與
射者皆降由司馬之南適堂西繼三耦而立東上大夫
之耦為上若有東面者則北上(言若有者大夫士來觀禮者及衆賓多無數也)
賓主人與大夫皆未降(言未降者見其志在射)司射乃比衆耦辯
(衆賓射者降比之耦乃徧)遂命三耦拾取矢司射反位(反位者俟其袒決遂來)
三耦拾取矢皆袒決遂執弓進立於司馬之西南(必袒決遂)
(者明將有射事)司射作上耦取矢(作之者還當上耦如作射)司射反位上耦
揖進當楅北面揖及楅揖(當楅楅正南之東西)上射東面下射西
面上射揖進坐横弓卻手自弓下取一个兼諸弣順羽
且興執弦而左還退反位東面揖(横弓者南踣弓也郤手由弓下取矢者以)
(左手在弓表右手從裏取之便也兼并矢於弣當順羽既又當執弦也順羽者手放而下備不整理也不言毋)
(周在阼非君周可也)下射進坐横弓覆手自弓上取一个興其他
如上射(覆手由弓上取矢者以左手在弓裏右手從表取之亦便)既拾取乘矢揖皆
左還南面揖皆少進當楅南皆左還北面搢三挾一个
(楅南鄉當楅之位)揖皆左還上射於右(上射轉居右便其反位也下射左還少南行乃)
(西面)與進者相左相揖反位(相左皆由進者之北)三耦拾取矢亦如
之後者遂取誘射之矢兼乘矢而取之以授有司於西
方而后反位(取誘射之矢挾五个弟子逆受於東面位之後)衆賓未拾取矢皆
袒決遂執弓搢三挾一个由堂西進繼三耦之南而立
東面北上大夫之耦為上(未猶不也衆賓不拾者未射無楅上矢也言此者嫌衆賓)
(三耦同倫初時有射者後乃射有拾取矢禮也)
右再請射記取誘射之矢者既拾取矢而後兼
誘射之乘矢而取之(謂反位已禮成乃更進取之不相因也)
司射作射如初一耦揖升如初司馬命去侯獲者許諾
司馬降釋弓反位司射猶挾一个去扑與司馬夾於階
前升請釋獲於賓(猶有故之辭司射既誘射恒執弓挾矢以掌射事備尚未知當教之也今)
(三耦卒射衆足以知之矣猶挾之者君子不必也)賓許降搢扑西面立於所設
中之東北面命釋獲者設中遂視之(視之當教)釋獲者執鹿
中一人執算以從之(鹿中謂射於榭也於庠當兕中)釋獲者坐設中南
當楅西當西序東面興受算坐實八算於中横委其餘
於中西南末興共而俟(興還北面受算反東面實之)司射遂進由堂
下北面命曰不貫不釋(貫猶中也不中正不釋算也古文貫作關)上射揖司
射退反位釋獲者坐取中之八算改實八算於中興執
而俟(執所取算)乃射若中則釋獲者坐而釋獲每一个釋一
算上射於右下射於左若有餘算則反委之(委餘算禮尚異也委)
(之合於中西)又取中之八算改實八算於中興執而俟三耦
卒射
右再射釋獲記鹿中髤前足跪鑿背容八算釋
獲者奉之先首(前足跪者象教擾之獸受負也)箭籌八十(箭篠也籌)
(算也籌八十者略以十耦為正貴全數其時衆寡從賓)長尺有握握素(握本所持)
(處也素謂刊之也刊本一作膚)衆賓不與射者不降(不以無事亂有事今)
(文與為豫)大夫降立於堂西以俟射(尊大夫不使久列於射位)
賓主人大夫揖皆由其階降揖主人堂東袒決遂執弓
搢三挾一个賓於堂西亦如之皆由其階階下揖升堂
揖主人為下射皆當其物北面揖及物揖乃射卒南面
揖皆由其階階上揖降階揖賓序西主人序東皆釋弓
說次拾襲反位升及階揖升堂揖皆就席(或言堂或言序亦為庠榭)
(互言也賓主人射大夫止於堂西)大夫袒決遂執弓搢三挾一个由堂
西出於司射之西就其耦大夫為下射揖進耦少退揖
如三耦及階耦先升卒射揖如升射耦先降降階耦少
退皆釋弓於堂西襲耦遂止於堂西大夫升就席(耦於庭不)
(竝行尊大夫也在堂如上射之儀近其事得申)衆賓繼射釋獲皆如初司射所
作唯上耦(於是言唯上耦者嫌賓主人射亦作之大射三耦卒射司射請於公及賓)卒射釋
獲者遂以所執餘獲升自西階盡階不升堂告於賓曰
左右卒射降反位坐委餘獲於中西興共而俟(司射不告卒射)
(者釋獲者於是有事宜終之也餘獲餘算也無餘算則空手耳俟俟數也)
右賓主大夫衆賓射記賓主人射則司射擯升
降卒射即席而反位卒事(擯賓主人升降者皆尊之也不使司馬擯其升)
(降主於射)大夫與士射袒纁襦(不肉袒殊於耦)耦少退於物
(下大夫也既發則然)
司馬袒決執弓升命取矢如初獲者許諾以旌負侯如初
司馬降釋弓反位弟子委矢如初大夫之矢則兼束之
以茅上握焉(兼束大夫矢優之是以不拾也束於握上則兼取之順羽便也握謂中央也不束主)
(人矢不可以殊於賓也言大夫之矢則矢有題識也肅慎氏貢楛矢銘其括今文上作尚)司馬乘矢
如初司射遂適西階西釋弓去扑襲進由中東立於中
南北面視算(釋弓去扑射事已)釋獲者東面於中西坐先數右
獲(固東面矣復言之者為其少南就右獲)二算為純(純猶全也耦隂陽)一純以取
實於左手十純則縮而委之(縮從也於數者東西為從古文縮皆為蹙)每委
異之(易校數)有餘純則横於下(又異之也自近為下)一算為竒竒則
又縮諸純下(竒猶虧也又從之)興自前適左東面(起由中東就左獲少北於)
(故東面鄉之)坐兼斂算實於左手一純以委十則異之(變於右)
其餘如右獲(謂所縮所横)司射復位釋獲者遂進取賢獲執
以升自西階盡階不升堂告於賓(賢獲勝黨之算也齊之而取其餘)若
右勝則曰右賢於左若左勝則曰左賢於右以純數告
若有竒者亦曰竒(賢猶勝也言賢者射之以中為雋也假如右勝告曰右賢於左若干純若)
(干竒)若左右鈞則左右皆執一算以告曰左右鈞降復位
坐兼斂算實八算於中委其餘於中西興共而俟
右取矢視算記司射釋弓矢視算與獻釋獲者
釋弓矢(惟此二事休武主文釋弓矢耳然則擯升降不釋)
司射適堂西命弟子設豐(將飲不勝者設豐所以承其爵也豐形蓋似豆而卑)弟
子奉豐升設於西楹之西乃降勝者之弟子洗觶升酌
南面坐奠於豐上降袒執弓反位(勝者之弟子其少者也耦不酌下無能也)
(酌者不授爵略之也執弓反位不俟其黨已酌有事)司射遂袒執弓挾一个搢扑
北面於三耦之南命三耦及衆賓勝者皆袒決遂執張
弓(執張弓言能用之也右手執弦如卒射)不勝者皆襲說決拾郤左手右
加弛弓於其上遂以執弣(固襲說決拾矣復言之者起勝者也執弛弓言不能用之)
(也兩手執弣又不得執弦)司射先反位(居前俟所命來)三耦及衆射者皆與
其耦進立於射位北上司射作升飲者如作射一耦進
揖如升射及階勝者先升堂少右(先升尊賢也少右辟飲者也亦相飲之位)
不勝者進北面坐取豐上之觶興少退立卒觶進坐奠
於豐下興揖(立卒觶不祭不拜受罰爵不備禮也右手執觶左手執弓)不勝者先降
(後升先降略之不由次)與升飲者相左交於階前相揖出於司馬
之南遂適堂西釋弓襲而俟(俟復射)有執爵者(主人使贊者代弟子)
(酌也於既升飲而升自西階立於序端)執爵者坐取觶實之反奠於豐上
升飲者如初(每者輙酌以至於徧)三耦卒飲賓主人大夫不勝則
不執弓執爵者取觶降洗升實之以授於席前(優尊也)受
觶以適西階上北面立飲(受罰爵者不宜自尊别)卒觶授執爵者
反就席大夫飲則耦不升(以賓主人飲耦在上嫌其升)若大夫之耦
不勝則亦執弛弓特升飲(尊者可以孤無能對)衆賓繼飲射爵者
辯乃徹豐與觶(徹猶除也設豐者反豐於堂西執爵者反觶於篚)
右飲不勝者記主人亦飲於西階上(就射爵而飲也已無)
(俊才不可以辭罰)
司馬洗爵升實之以降獻獲者於侯(鄉人獲者賤明其主以侯為功得獻)
(也)薦脯醢設折俎俎與薦皆三祭(皆三祭為其將祭侯也祭侯三處也)獲
者負侯北面拜受爵司馬西面拜送爵(負侯負侯中也拜送爵不同面)
(者辟正主也其設薦俎西面錯以南為上為受爵於侯薦之於位古文曰再拜受爵)獲者執爵使
人執其薦與爼從之適右个設薦俎(獲者以侯為功是以獻焉人謂主人)
(贊者上設薦俎者也為設籩在東豆在西俎當其北也言使設新之)獲者南面坐左執爵
祭脯醢執爵興取肺坐祭遂祭酒(為侯祭也亦二手祭酒反注如大射)興
適左个中亦如之(先祭左个後中者以外即之至中若神在中也)左个之西北
三步東面設薦俎獲者薦右東面立飲不拜既爵(不就乏者)
(明其享侯之餘也立飲薦右近司馬於是司馬北面)司馬受爵奠於篚復位獲者
執其薦使人執俎從之辟設於乏南(遷設薦俎就乏明已所得禮也言辟)
(之者不使當位辟舉旌偃旌也設於南右之也凡他薦俎皆當其位之前)獲者負侯而俟司
射適階西釋弓矢去扑說決拾襲適洗洗爵升實之以
降獻釋獲者於其位少南薦脯醢折俎有祭(不當其位辟中)釋
獲者薦右東面拜受爵司射北面拜送爵釋獲者就其
薦坐左執爵祭脯醢興取肺坐祭遂祭酒興司射之西
北面立飲不拜既爵司射受爵奠於篚釋獲者少西辟
薦反位(辟薦少西之者為復射妨司射視算也亦辟俎)
右獻獲者及釋獲者記獲者之俎折脊脅肺臑
(臑若膊胳觳折之以大夫之餘體)東方謂之右个(侯以鄉堂為面也)釋獲
者之俎折脊脅肺皆有祭(皆皆獲者也祭祭肺也以言肺謂刌肺不離嫌)
(無祭肺)
司射適堂西袒決遂取弓於階西挾一个搢扑以反位
(為將復射)司射去扑倚於階西升請射於賓如初賓許司射
降搢扑由司馬之南適堂西命三耦及衆賓皆袒決遂
執弓就位(位射位也不言射者以當序取矢)司射先反位(言先三耦及衆賓也既命)
(之即反位不俟之也曏不言先三耦未有拾取矢位無所先)三耦及衆賓皆袒決遂
執弓各以其耦進反於射位(以猶與也今文以為與)司射作拾取
矢三耦拾取矢如初反位賓主人大夫降揖如初主人
堂東賓堂西皆袒決遂執弓皆進階前揖(南面相俟而揖行也)及
楅揖拾取矢如三耦(及楅當楅東西也主人西面賓東面相揖拾取矢不北面揖由便也)
卒北面搢三挾一个(亦於三耦為之位)揖退(皆已揖左還各由其塗反位)賓
堂西主人堂東皆釋弓矢襲及階揖升堂揖就席(將袒先言)
(主人將襲先言賓尊賓也)大夫袒決遂執弓就其耦(降袒決遂於堂西就其耦於射)
(位與之拾取矢)揖皆進如三耦耦東面大夫西面大夫進坐說
矢束(說矢束者下耦以將拾取)興反位而后耦揖進坐兼取乘矢順
羽而興反位揖(兼取乘矢者尊大夫不敢與之拾也相下相尊君子之所以相接也)大夫
進坐亦兼取乘矢如其耦北面搢三挾一个(亦於三耦為之位)
揖退耦反位大夫遂適序西釋弓矢襲升即席(大夫不序於下)
(尊也)衆賓繼拾取矢皆如三耦以反位
右三請射記大夫說矢束坐說之(明不自尊别也)
司射猶挾一个以進作上射如初一耦揖升如初(進前也曏)
(言還當上耦西面是言進終始互相明也今文或言作升射)司馬升命去侯獲者許
諾司馬降釋弓反位司射與司馬交於階前去扑襲升
請以樂樂於賓賓許諾司射降搢扑東面命樂正曰請
以樂樂於賓賓許(東面於西階之前也不就樂正命之者傳尊者之命於賤者遥號令之可)
(也樂正亦許諾猶北面不還以賓在堂)司射遂適階間堂下北面命曰不
鼓不釋(不與鼔節相應不釋算也鄉射之鼔五節歌五終所以將八矢一節之間當拾發四節四拾其)
(一節先以聽也)上射揖司射退反位樂正東面命大師曰奏騶
虞間若一(東面者進還鄉大師也騶虞國風召南之詩篇也射義曰騶虞者樂官備也其詩有一發)
(五豝五豵于嗟騶虞之言樂得賢者衆多嘆思至仁之人以充其官此天子之射節也而用之者方有樂賢之)
(志取其宜也其他賓客鄉大夫則歌采蘋間若一者重節)大師不興許諾樂正退反
位乃奏騶虞以射三耦卒射賓主人大夫衆賓繼射釋
獲如初卒射降(皆應鼓與歌之節乃釋算降者衆賓)釋獲者執餘獲升告
左右卒射如初(卒已也今文曰告於賓)
右三射用樂記歌騶虞若采蘋皆五終射無算
(謂衆賓繼射者衆賓無數也每一耦射歌五終也)
司馬升命取矢獲者許諾司馬降釋弓反位弟子委矢
司馬乘之皆如初司射釋弓視算如初(算獲算也今文曰視數也)釋
獲者以賢獲與鈞告如初降復位
右取矢視算
司射命設豐實觶如初遂命勝者執張弓不勝者執弛
弓升飲如初
右飲不勝者
司射猶袒決遂左執弓右執一个兼諸弦面鏃適堂西
以命拾取矢如初(側持弦矢曰執面猶尚也并矢於弦尚其鏃將止變於射也)司射
反位三耦及賓主人大夫衆賓皆袒決遂拾取矢如初
矢不挾兼諸弦弣以退不反位遂授有司於堂西(不挾亦謂)
(執之如司射也不以反射位授有司者射禮畢)辯拾取矢揖皆升就席(謂賓大夫及衆)
(賓也相俟堂西進立於西階之前主人以賓揖升大夫及衆賓從升立時少退於大夫三耦及弟子自若留下)
司射乃適堂西釋弓去扑說決拾襲反位司馬命弟子
說侯之左下綱而釋之(說觧也釋之不復射掩束之)命獲者以旌退
命弟子退楅司射命釋獲者退中與算而俟(諸所退皆俟堂西備)
(復射也旌言以者旌恒執也獲者釋獲者亦退其薦俎)
右三射畢
司馬反為司正退復觶南而立(當監旅酬)樂正命弟子贊工
即位弟子相工如其降也升自西階反坐(贊工遷樂也降時如初入)
(樂正反自西階東北面)賓北面坐取俎西之觶興阼階上北面酬
主人主人降席立於賓東賓坐奠觶拜執觶興主人答
拜賓不祭卒觶不拜不洗實之進東南面(所不者酬而禮殺也賓立)
(飲)主人阼階上北面拜賓少退(少退少逡廵也)主人進受觶賓
主人之西北面拜送(旅酬而同階禮殺也)賓揖就席主人以觶適
西階上酬大夫大夫降席立於主人之西如賓酬主人
之禮(其既實觶進西南面立鄉所酬)主人揖就席若無大夫則長受酬
亦如之(長謂以長幼之次酬衆賓)司正升自西階相旅作受酬者曰
某酬某子(某者字也某子者氏也稱酬者之字受酬者曰某子旅酬下為上尊之也春秋傳曰字不)
(若子此言某酬某子者射禮略於飲酒飲酒言某子受酬以飲酒為主)受酬者降席司正
退立於西序端東面(退立俟後酬者也始升相立階西北面)衆受酬者拜
興飲皆如賓酬主人之禮辯遂酬在下者皆升受酬於
西階上(在下謂賓黨也鄉飲酒記曰主人之贊者西面北上不與無算爵然後與此異於賓)卒受
者以觶降奠於篚司正降復位
右旅酬記古者於旅也語(禮成樂備乃可以言語先王禮樂之道也)
(疾今人慢於禮樂之盛言語無節故追古道也)凡旅不洗(敬殺)不洗者不祭
(不盛)既旅士不入(從正禮也既旅則將燕矣士入齒於鄉人)
使二人舉觶於賓與大夫(二人主人之贊者)舉觶者皆洗觶升
實之西階上北面皆坐奠觶拜執觶興賓與大夫皆席
末答拜舉觶者皆坐祭遂飲卒觶興坐奠觶拜執觶興
賓與大夫皆答拜舉觶者逆降洗升實觶皆立於西階
上北面東上賓與大夫拜舉觶者皆進坐奠於薦右(坐奠)
(之不敢授)賓與大夫辭坐受觶以興(辭辭非坐奠觶)舉觶者退反位
皆拜送乃降賓與大夫反奠於其所興(不舉者盛禮已崇古文曰反坐)
若無大夫則唯賓(長一人舉觶如燕禮媵爵之為)
右二人舉觶(將舉者於右見酬賓章)孔子射於矍相之圃
蓋觀者如堵墻(矍相地名也藝菜蔬曰圃)射至於司馬使子路
執弓矢出延射曰賁軍之將亡國之大夫與為人
後者不入其餘皆入蓋去者半入者半(先行飲酒禮將射乃)
(以司正為司馬子路執弓矢出延射則為司射也延進也出進觀者欲射者也賁讀為僨僨猶覆敗)
(也亡國亡君之國者也與猶竒也後人者一人而已既有為者而往竒之是貪財也子路陳此三者)
(而觀者畏其義則或去也延或為誓)又使公罔之裘序點揚觶而語
公罔之裘揚觶而語曰幼壯孝弟耆耋好禮不從
流俗修身以俟死者不在此位也蓋去者半處者
半序點又揚觶而語曰好學不倦好禮不變旄期
稱道不亂者不在此位也蓋㢙有存者(之發聲也射畢又使)
(此二人舉觶者古者於旅也語語謂說義理也三十曰壯耆耋皆老也流俗失俗也處猶留也八十)
(九十曰旄百年曰期頥稱猶言也道猶行也不字讀作否言有此行否可以在此賓位也序或為徐)
(壯或為將期或為勤今禮揚皆作騰射義)
司正升自西階阼階上受命於主人適西階上北面請
坐於賓(請坐欲與賓燕盡殷勤也至此盛禮已成酒清肴乾強有力者猶倦焉)賓辭以俎
(俎者肴之貴者也辭之者不敢以燕坐䙝貴肴)反命於主人主人曰請徹俎賓
許司正降自西階階前命弟子俟徹俎(弟子賓黨也俎者主人贊者設)
(之今賓辭之使其黨俟徹順賓意也上言請坐於賓此言主人曰互相備耳)司正升立於序
端賓降席北面主人降席自南方阼階上北面大夫降
席席東南面(俟弟子升受俎)賓取俎還授司正司正以降自西
階賓從之降遂立於階西東面司正以俎出授從者(授賓)
(家從來者也古者與人飲食必歸其盛者所以厚禮之)主人取俎還授弟子弟子
受俎降自西階以東主人降自阼階西面立(以東授主人侍者)
大夫取俎還授弟子弟子以降自西階遂出授從者大
夫從之降立於賓南(凡言還者明取俎各自鄉其席)衆賓皆降立於大
夫之南少退北上(從降亦為將燕)
右徹俎
主人以賓揖讓說屨乃升大夫及衆賓皆說屨升坐(說屨)
(者將坐空屨䙝賤不宜在堂也說屨則摳衣為其被地)乃羞(羞進也所進者狗胾醢也燕設㗖具所以)
(索酒)無算爵使二人舉觶賓與大夫不興取奠觶飲卒觶
不拜(二人謂曏者二人也使之升立於西階上賓與大夫將旅當執觶也卒觶者固不拜矣著之者嫌坐)
(卒爵者拜既爵此坐於席禮既殺不崇)執觶者受觶遂實之賓觶以之主
人大夫之觶長受(長衆賓長)而錯皆不拜(錯者實主人之觶以之次賓也實賓)
(長之觶以之次大夫其或多者迭飲於坐而已皆不拜受禮又殺也)辯卒受者興以旅在
下者於西階上(衆賓之末飲而酬主人之贊者大夫之末飲而酬賓黨亦錯焉不使執觶者酌)
(以其將旅酬不以巳尊於人也其末若皆衆賓則先酬主人之贊者若皆大夫則先酬賓黨而已執觶者酌在)
(上辯降復位)長受酬酬者不拜乃飲卒觶以實之(言酬者不拜者嫌酬)
(堂下異位當拜也古文曰受酬者不拜)受酬者不拜受(禮殺雖受尊者之酬猶不拜)辯
旅皆不拜(主人之贊者於此始旅嫌有拜)執觶者皆與旅(嫌已飲不復飲也上使之)
(勸人耳非逮下之惠也亦自以齒與於旅也)卒受者以虚觶降奠於篚執觶
者洗升實觶反奠於賓與大夫(復奠之者燕以飲酒為歡醉乃止主人之意也)
(今文無執觶及賓觶大夫之觶皆為爵實觶觶為之)無算樂(合鄉樂無次數)
右燕
賓興樂正命奏陔(陔陔夏其詩亡周禮賓醉而出奏陔夏陔夏者天子諸侯以鐘鼓大夫士)
(鼓而已)賓降及階陔作賓出衆賓皆出主人送於門外再
拜(拜送賓於門東西面賓不答拜禮有終)
右賓出記大夫後出(下鄉人不干其賓主之禮)主人送於門
外再拜(拜送大夫尊之也主人送賓還入門揖大夫乃出拜送之)
明日賓朝服以拜賜於門外(拜賜謝恩惠也)主人不見如賓服
遂從之拜辱於門外乃退(不見不䙝禮也拜辱謝其自屈辱)
右拜賜
主人釋服乃息司正(釋服說朝服服玄端也息猶勞也勞司正謂賓之與之飲酒以其昨)
(日尤勞倦也月令曰勞農以休息之)無介(勞禮略貶於飲酒也此已下皆記禮之異者)不殺(無俎)
(故也)使人速(速召賓)迎於門外不拜入升不拜至不拜洗薦
脯醢無俎賓酢主人主人不崇酒不拜衆賓既獻衆賓
一人舉觶遂無算爵(言遂者明其間闕也賓坐奠觶於其所擯者遂受命於主人請坐於)
(賓賓降說屨升坐矣不言遂請坐者請坐主於無算爵)無司正(使擯者而已不立之)賓不與
(昨日至尊不可䙝也古文與作豫)徵唯所欲(徵召也謂所欲請呼)以告於鄉先生
君子可也(告請也鄉先生鄉大夫致仕者也君子有大德行不仕者)羞唯所有(用時見物)
鄉樂唯欲(不歌雅頌取周召之詩在所好)
右息司正
禮書綱目卷九
