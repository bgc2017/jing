禮書綱目卷三婺源江永撰
冠昏記嘉禮五
補
大宗伯以嘉禮親萬民以昏冠之禮親成男女(親其恩成其性)
(官春)黨正凡其黨之昏冠教其禮事掌其禁戒(其黨之民)
(官地)男子二十而冠冠而列丈夫三十而娶女子十
五而許嫁二十而嫁(禮二十而冠冠而在丈夫之列譙周曰國不可久無儲貳故天子諸)
(侯十五而冠十五而娶娶必先冠以夫婦之道王教之本不可以童子之道治之禮十五而成童以次成人欲)
(人君之早有繼體故因之以為節書稱成王十五而冠著在金縢周禮媒氏曰令男三十而娶女二十而嫁内)
(則曰女子十五而笄說曰許嫁也是故男自二十以及三十女自十五以及二十皆得以嫁娶先是則速後是)
(則晚凡人嫁娶或以賢淑或以方類豈但年數而已若必差十年乃為夫婦是廢賢淑方類苟比年數而已禮)
(何為然哉則三十而娶二十而嫁說嫁娶之限盖不得復過此爾故舜年三十無室書稱曰鰥周禮云女子年)
(二十未有嫁者仲春之月奔者不禁奔者不待禮聘因媒請嫁而已矣甯謂禮為夫之姊妹服長殤年十九至)
(十六如此男不必三十而娶女不必二十而嫁明矣此又士大夫之禮文十二年穀梁傳)五廟之
孫祖廟未毁雖為庶人冠娶妻必告(告於君也文王世子)
右通論二月綏多士女綏安也冠子娶婦之時也
(夏小正)
始冠緇布冠自諸侯下逹冠而敝之可也(本太古耳非時王之法服)
(也)玄冠朱組纓天子之冠也緇布冠繢緌諸侯之冠也
(皆始冠之冠也玄冠委貎也諸侯緇布有緌尊者飾也繢或作繪緌或作蕤玉藻)公冠自為
主(家語作公冠則以卿為賓無介公自為主)迎賓揖升自阼立於席(公堂深異於士)
(下家語席有北字)既醴降自阼(君尊故其降也不使就賓階也家語此句上有其醴也則如)
(士饗之以三獻之禮字)其餘自為主者其降也自西階以異(不敢終於)
(正者家語作諸侯非公而自為主其所以異皆降自西階)其餘皆公同也(為迎賓升阼之)
(等此家語無句)公玄端與皮弁皆韠(玄端緇布冠及玄冠之服也家語無公皆韠)
(字下有異字疑是韠字之誤)朝服素韠(玄端諸侯之服皮弁天子朝服韠從裳色皆素也)公
冠四加玄冕(四當為三玄當為衮字之誤家語冕下有祭字)饗之以三獻之
禮(饗賓也士於賓以一獻之禮家語屬上文)無介(於饗而贊冠者退為衆賓者君禮於臣本無介)
(矣為家語在卿賓之下)無樂(亦饗時也冠者成人代父始宜盡孝子之感不可以歡樂取之孔子曰取)
(婦之家三日不舉樂思嗣親也然則冠禮一舉樂可也春秋左氏傳曰以金石之樂節之為冠時為節也注)
(一下疑脱日不二字)皆玄端(君臣同服玄家語無無樂皆端字)其醻幣朱錦采四
馬其慶也(其慶賓也如是馬家語作其酬幣於賓則束帛乘無其慶也字)天子儗焉
(儗公禮也)太子與庶子其冠皆自為主(王侯自主之重言天子誤也天子以下)
(家語作王太子庶子之冠擬焉皆天子自為主按鄭注重言天子恐皆下本有天子字一本作重言太子)其
禮與士同饗賓也皆同(家禮作其禮與士無變饗下有食字大戴禮公冠近本作公)
(符誤也以家語冠頌萹懿子問諸侯之冠其所為賓主何也孔子答之如此)
右天子諸侯冠禮邾隱公既即位將冠使大夫
因孟懿子問禮於孔子孔子曰其禮如世子之冠
雖天子之元子猶士也其禮無變天子無生而貴
者故也懿子曰天子未冠即位長亦冠乎孔子曰
古者王世子雖幼其即位則尊為人君人君治成
人之事者何冠之有懿子曰然則諸侯之冠異天
子與(怪天子無冠禮而諸侯之冠如世子之冠故問之)孔子曰君薨而世
子主喪是亦冠也已人君無殊也(諸侯亦人君與天子無異)懿
子曰今邾君之冠非禮也(懿子言諸侯無冠則邾君之冠非也)孔子
曰諸侯之有冠禮也夏之末造也有自來矣今無
譏焉(言有所從來故今無所譏)天子冠者武王崩成王年十有
三而嗣立周公居冡宰攝政以治天下明年夏六月
既葬(周書曰歲十有二月武王崩元年六月葬)冠成王而朝於祖以見
諸侯示有君也周公命祝雍作頌曰逹而勿多也
(家語勿多作未幼字誤今从大戴鄭曰辭多則史少則不逹)祝雍辭曰使王近
於民(常得民之心也)遠於年(言夀長)嗇於時(嗇愛也愛於時不以無事棄日)
(也)惠於財(施舍不吝也)親賢而任能其頌曰令月吉日
王始加元服去王幼志心是衮職(朱子曰衮天子之盛服衮職謂)
(天子之職業也是字本闕今補或曰當作一心)欽若昊天(欽敬若順)六合是式
(天地四方謂之六合言為之法式)率爾祖考永永無極此周公之
制也(家語冠頌)襄公九年十二月晉悼公以諸侯之
師伐鄭而還公送晉侯晉侯以公宴於河上問公
年季武子對曰會於沙随之歲寡君以生(沙随在成十六)
(年)晉侯曰十二年矣是謂一終一星終也(歲星十二歲而)
(一周天)國君十五而生子冠而生子禮也(冠成人之服故必冠)
(而後生子)君可以冠矣大夫盍為冠具武子對曰君冠
必以祼享之禮行之(祼謂灌鬯酒也享祭先君行將也)以金石之
樂節之(以鐘磬為舉動之節)以先君之祧處之(諸侯以始祖之廟為祧)
今寡君在行未可具也請及兄弟之國而假備焉
晉侯曰諾公還及衛冠於成公之廟(成公今衛獻公之曾祖從)
(衛所處)假鐘磬焉禮也(左氏傳)
曾子問曰將冠子冠者至揖譲而入聞齊衰大功之喪
如之何(冠者賓及贊者)孔子曰内喪則廢(内喪同門也)外喪則冠而
不醴(不醴不醴子也)徹饌而埽即位而哭如冠者未至則廢(其廢)
(者喪成服因喪而冠)如將冠子而未及期日而有齊衰大功小功之喪
則因喪服而冠(廢吉禮而因喪冠俱成人之服及至也)除喪不改冠乎孔
子曰天子賜諸侯大夫冕弁服於太廟歸設奠服賜服
於斯乎有冠醮無冠醴(酒為醮冠禮醴重而醮輕此服賜服酌用酒尊賜也不醴明不)
(為改冠改冠當醴之)父沒而冠則已冠埽地而祭於禰已祭而見
伯父叔父而后饗冠者(饗謂禮之曾子問)以喪冠者雖三年
之喪可也既冠於次入哭踊三者三乃出(言雖者明齊衰以下皆可)
(以喪冠也始遭喪以其冠月則喪服因冠矣非其冠月待變除卒哭而冠次廬也雖或為唯)大功之
末可以冠子可以嫁子父小功之末可以冠子可以嫁
子可以取婦已雖小功既卒哭可以冠取妻下殤之小
功則不可(此皆為可用吉禮之時父大功卒哭而可以冠子嫁子小功卒哭而可以取婦已大功卒)
(哭而可以冠子小功卒哭而可以取妻必偕祭乃行也下殤小功齊衰之親除喪而後可為昏禮凡冠者其時)
(當冠則因喪而冠之雜記)
右冠變禮
女子十有五年而笄(謂應年許嫁者女子許嫁笄而字之其未許嫁者二十則笄内則)
女子許嫁笄而字(以許嫁為成人曲禮)女子許嫁笄而醴之稱
字(許嫁已受納徵禮也笄女之禮猶冠男也使主婦女賓執其禮士昏記)女雖未許嫁年
二十而笄禮之婦人執其禮(雖未許嫁年二十亦為成人矣禮之酌以成人言婦)
(人執其禮明非許嫁之笄也)燕則鬈首(既笄之後去之猶若女有鬌紒也雜記)
右女子笄
子三十而有室(室猶妻也)女子二十而嫁有故二十三年而
嫁(故謂父母之喪)聘則為妻(聘問也妻之言齊也以禮見問則得與夫敵體)奔則為妾
(妾之言接也聞彼有禮走而往焉以得接見於君子也奔或為衒内則)婦人謂嫁曰歸(婦人)
(生以父母為家嫁以夫為家故謂嫁曰歸明有二歸之道隱二年公羊傳)
右嫁娶
繋之以姓而弗别綴之以食而弗殊雖百世而昏姻不
通者周道然也(周之禮所建者長也姓正姓也始祖為正姓高祖為庶姓繋之弗别謂若今宗)
(室屬籍也周禮小史掌定世繫辨昭穆大傳)取妻不取同姓故買妾不知
其姓則卜之(為其近禽獸也妾賤或時非媵取之於賤者世無本繋曲禮)
右不取同姓司空季子曰昔少典娶於有蟜氏
生黃帝炎帝(賈侍中曰少典黃帝之先有蟜諸侯也炎帝神農也虞唐云少典黃帝炎)
(帝之父昭謂申農三皇也在黃帝前黃帝滅其子孫耳明非神農可知也言生者謂二帝本所出也)
(内傳高陽高辛各有才子八人謂其裔子耳賈君得之)黃帝以姬水成炎帝
以姜水成(姬姜水名成謂所生長以成功也)成而異德故黃帝為
姬炎帝為姜異姓則異類雖近男女相及以生民
也(謂有屬名相及嫁取也)同姓雖遠男女不相及畏黷敬也
(畏褻黷其類)黷則生怨怨亂毓灾灾毓滅性(毓生也)是故
娶妻避其同姓畏亂灾也(國語晉語)衛公使其大夫
求㛰於季氏桓子問禮於孔子孔子曰同姓為宗
有合族之義故繋之以姓而弗别綴之以食而弗
殊(君有食族人之禮親盡不異之殊食多少也)雖百世婚姻不得通周
道然也桓子曰魯衛之先雖寡兄弟今已絶遠矣
可乎孔子曰固非禮也夫上治祖禰以尊尊也下
治子孫以親親也旁治昆弟所以敦睦也此先王
不易之教也(家語)晉侯有疾子産曰僑聞之内官不
及同姓(内官嬪御)其生不殖(殖長也)美先盡矣則相生疾
(同姓之相與先美矣美極則盡盡則生病)君子是以惡之故志曰買妾
不知其姓則卜之男女辨姓禮之大司也(辨别也)今
君内實有四姬焉(同姓姬四人)其無乃是也乎(昭元年左氏傳)
取妻不取同姓以厚别也(厚猶遠也)故買妾不知其
姓則卜之(妾言買者以其賤同之於衆物也士庶之妾恒多凡庸有不知其姓故也)以
此坊民魯春秋猶去夫人之姓曰吳其死曰孟子
卒(吴太伯之後魯同姓也昭公取焉去姬曰吴而已至其死亦略云孟子卒不書夫人某氏薨孟)
(子盖其且字坊記)陳司敗問昭公知禮乎孔子曰知禮
(陳國名司敗官名即司寇也昭公魯君名稠習於威儀之節當時以為知禮故司敗以為問而孔子)
(答之如此)孔子退揖巫馬期而進之曰吾聞君子不黨
君子亦黨乎君取於吴為同姓謂之吴孟子君而
知禮孰不知禮(巫馬姓期名孔子弟子名施司敗揖而進之也相助匿非曰黨禮不)
(娶同姓而魯與吴皆姬姓謂之吴孟子者諱之使若宋女子姓者然)巫馬期以告子
曰丘也幸苟有過人必知之(孔子不可自謂諱君之惡又不可以娶同)
(姓為知禮故受以為過而不辭論語)
天子有后有夫人有世婦有嬪有妻有妾(妻八十一御妻周禮謂之女御以其)
(御序於王之燕寢妾賤者)公侯有夫人有世婦有妻有妾(貶於天子也無后與)
(嬪去上中曲禮)王御不参一族(御婦官也参三也一族一父子也故取姪娣以備三不参)
(一族之女國語周語)典瑞穀圭以聘女(穀圭亦王使之瑞節穀善也其飾若粟文)
(然其聘女則以納徵焉春官)榖圭七寸天子以聘女(納徵加於束帛)邊璋七
寸射四寸天子以廵守(射琰出者也)大璋亦如之諸侯以聘女
(亦納徵加于束帛也大璋者以大璋之文飾之也亦如之者如邊璋七寸射四寸考工記玉人)國
君取夫人之辭曰請君之玉女與寡人共有敝邑事宗廟社
稷(言玉女者美言之也君子於玉比德焉祭統)納女於天子曰備百姓於
國君曰備酒漿於大夫曰備埽灑(納女猶致女也壻不親迎則女之家遣人)
(致之此其辭也姓之言生也天子皇后以下百二十人廣子姓也酒漿埽灑賤人之職也曲禮)大
昏既至冕而親迎(詳見昏義)親迎其禮奈何曰諸侯以屨
三兩加琮大夫庶人以屨二兩加束脩二曰某國寡小
君使寡人奉不珍之琮不珍之履禮夫人貞女夫人曰
有幽室數辱之産未諭於傅姆之教得承執衣裳之事
敢不敬拜祝祝答拜夫人受琮取一兩履以履女正笄
衣裳而命之曰往矣善事爾舅姑以順為宫室無二爾
心無敢回也女拜乃親引其手授夫於戶夫引手出戶
夫行女從拜辭父於堂拜諸母於大門夫先升輿執轡
女乃升輿轂三轉然後夫下先行大夫士庶人稱其父
曰某之父某之師友使某執不珍之屨不珍之束脩敢
不敬禮某氏貞女母曰有草茅之産未習於織紝紡績
之事得奉箕帚之事敢不敬拜(說苑)
右天子諸侯大夫昏禮桓公八年冬祭公來遂
逆王后於紀(祭公諸侯為天子三公者王使魯主昏故祭公来受命而迎也天子無外)
(故因稱王后卿不書舉重略輕)禮也(天子娶於諸侯使同姓諸侯為之主祭公来受命於魯故)
(曰禮氏春秋左傳)祭公者何天子之三公也(天子置三公九卿二十七)
(大夫八十一元士凡百二十官下應十二子祭者采也天子三公氏采稱爵)何以不稱
使(据宰周公稱使)婚禮不稱主人(時王者有母也)遂者何生事也
(生猶造也專事之辭)大夫無遂事此其言遂何成使乎我也
(以上来無事知遂成使於我)其成使乎我奈何使我為媒可則
因用是往逆矣(㛰禮成於五先納采問名納吉納徵請期然後親迎時王者遣祭公)
(来使魯為媒可則因用魯往逆之不復成禮疾王者不重妃匹逆天下之母若逆婢妾將謂海内何)
(哉故譏之)女在其國稱女此其稱王后何王者無外其
辭成矣(公羊傳)其不言使焉何也不正其以宗廟
之大事即謀於我故弗與使也(時天子命祭公就魯共卜擇紀女可)
(中后者便逆之不復反命)遂繼事之辭也其曰遂逆王后故略
之也(以其遂逆無禮故不書逆女而曰王后略之不以禮稱之)或曰天子無外
王命之則成矣(四海之濱莫非王臣王命紀女為后則已成王后不如諸侯入國乃)
(稱夫人或說是公春秋左氏說曰王者至尊無敵無親迎之禮祭逆王后未致京師不稱后知天)
(子不行而禮成也鄭君釋之曰大姒之家在郃之陽在渭之涘文王親迎於渭即天子親迎之明文)
(矣天子雖尊其於后猶夫婦夫婦判合禮同一體所謂無敵豈施此哉禮記哀公問曰冕而親迎不)
(已重乎孔子愀然作色而對曰合二姓之好以繼先聖之後以為天地宗社之主君何謂已重乎此言)
(親迎繼先聖之後為天地宗廟社稷之主非天子則誰乎穀梁傳)九年春紀季
姜歸於京師(季姜桓王后也書字者申父母之尊姜紀姓)為之中者歸
之也(中謂關與昏事春秋榖梁傳)其辭成矣則其稱紀季姜
何自我言紀父母之於子雖為天王后猶曰吾季
姜(明子尊不加於父母書紀姜歸者明魯為媒當有送迎之禮公羊傳)靈王求
后於齊齊侯問對於晏桓子桓子對曰先王之禮
有之天子求后於諸侯諸侯對曰夫婦所生若而
人(不敢譽亦不敢毁故曰若而人)妾婦之子若而人(言非適也)無女而
有姊妹及姑姊妹則曰先守某公之女若而人齊
侯許昏王使隂里結之(隂里周大夫結成也為十五年劉夏逆王后傳㐮)
(公十二年左氏傳)劉夏逆王后於齊(劉采地夏名也天子卿書字劉夏非)
(卿故書名天子無外所命則成故不言逆女)官師從單靖公逆王后於
齊卿不行非禮也(官師劉夏也天子官師非卿也劉夏獨過魯告昏故不書單靖)
(公天子不親昏使上卿逆而公監之故曰卿不行非禮㐮十五年春秋左氏傳)岳曰
有鰥在下曰虞舜帝曰我其試哉女於時觀厥刑
於二女釐降二女於媯汭嬪於虞帝曰欽哉(女以女與)
(人也時是刑法也二女堯二女娥皇女英也此堯言其將試舜之意也釐理降下也媯水名水北曰汭)
(盖舜所居之地嬪婦也虞舜氏也史言堯治装下降二女於媯水之北使為舜婦於虞氏之家也欽)
(哉堯戒二女之辭即禮所謂往之女家必敬必戒者况以天子之女嫁於匹夫尤不可不深戒之也)
(典堯)何彼穠矣美王姬也雖則王姬亦下嫁於
諸侯車服不繋其夫下王后一等猶執婦道以成
肅雝之德也(詩序)莊公元年夏單伯逆王姬逆之
者何使我主之也(逆者魯自往之文方使魯為父母主嫁之故與魯使自逆之不)
(言於京師者使魯主之故使若自魯女無使受之)天子嫁女於諸侯必使
諸侯同姓者主之(諸侯與天子同姓者)諸侯嫁女於大夫必
使大夫同姓者主之(大夫與諸侯同姓者不自為主者尊卑不敵其行昏姻之)
(禮則傷君臣之義行君臣之禮則廢昏姻之好故必使同姓有血脉之屬宜為父道與所適敵體者)
(主之禮尊者嫁女於卑者必特風旨為卑者不敢先求亦不可斥與之者申陽倡隂和之道天子嫁)
(女於諸侯偹姪娣如諸侯之禮義不可以天子之尊絶人繼嗣之路公羊傳)秋築王姬
之館於外(公在諒隂慮齊侯當親迎不忍便以禮接於廟又不敢逆王命故築舍於外)
為外禮也(齊強魯弱又委罪於彭生魯不能讐齊然喪制未闋故異其禮得禮之變春)
(秋左氏傳)築之禮也于外非禮也(以言外知有築内之道也于外非禮也禮)
(同姓本有主嫁女之道必闕地於夫人之下羣公子之上也時魯以將嫁女於讐國故築於外)其
築之何以禮(据禮當豫設)主王姬者必為之改築於路
寢則不可於寢則嫌(皆所以遠别也)羣公子之舍(謂女公子也)
則以卑矣(以為大卑)其道必為之改築者也(以上傳言爾知當築)
(夫人之下羣公子之上公羊傳)主王姬者必自公門出(公門朝之)
(外門主王姬當設几筵於宗廟以俟迎者故在公門之内築王姬之館)於廟則已尊
於寢則已卑為之築節矣築之外變之正也築之
外變之為正何也仇讐之人非所以接昏姻也衰
麻非所以接弁冕也(親迎服祭服者重昏姻也公時有桓之喪穀梁傳)
文王初載天作之合在洽之陽在渭之涘文王嘉
止大邦有子(載年合配也洽水名嘉㛰禮也大邦莘國也子大姒也言天於文王之初)
(年而默定其配所以洽陽渭涘當文王將昏之期而大邦有子也盖曰非人之所能為也)大邦
有子俔天之妹文定厥祥親迎於渭造舟為梁不
顯其光(俔磬也韓詩作磬說文云俔譬也文禮祥吉也言卜得吉而以納幣之禮定其祥也)
(造作梁橋也作船兩兩比之而加版於其上以通行者即今之浮橋也傳曰天子造舟諸侯維舟大)
(夫方舟士特舟張子曰造舟為梁文王所制而周世遂以為天子之禮也大雅大明)韓
侯取妻汾王之甥蹶父之子韓侯迎止於蹶之里
百兩彭彭八鸞鏘鏘不顯其光諸娣從之祁祁如
雲韓侯顧之爛其盈門(此言韓侯既覲而還遂以親迎也汾王厲王也蹶父)
(周之卿士姞姓也諸娣諸侯一娶九女二國媵之皆有娣姪也祁祁徐靚也如雲衆多也大雅韓)
(奕)隱公二年九月紀履緰來逆女紀履緰者何
紀大夫也(以逆女不稱使知為大夫)何以不稱使婚禮不稱主
人(為飬廉遠耻也)然則曷稱稱諸父兄師友宋公使公孫
夀來納幣則其稱主人何辭窮也辭窮者何無母
也(禮有母母當命諸父兄師友稱諸父兄師友以行宋公無母莫使命之辭窮故自命之自命之)
(則不得不稱使)然則紀有母乎曰有(以不稱使知有母)有則何以
不稱母(据非主人何不稱母通使文)母不通也(禮婦人無外事但得命諸父兄)
(師友稱諸父兄師友以行耳母命不得逹故不得稱母通使文所以遠别也)外逆女不
禮書此何以書(据伯姬歸於宋不書逆人)譏何譏爾譏始不親
迎也(禮所以必親迎者所以示男先女也於廟者告本也夏后氏逆於庭殷人逆於堂周人逆)
(於戶)始不親迎昉於此乎前此矣(以惠公妃匹不以正嫌無前也)前
此則曷為始乎此託始焉爾(焉爾猶於是也)曷為託始焉
爾(据納幣不托始)春秋之始也(春秋正夫婦之始也夫婦正則父子親父子親則君)
(臣和君臣和則天下治故夫婦者人道之始王教之端内逆女常書外逆女但疾始不常書者明當)
(先自正躬自厚而薄責於人故略外也)女曷為或稱女或稱婦或稱
夫人女在其國稱女(未離父母之辭紀履緰来逆女是也)在塗稱婦
(在塗見夫服從之辭公子結媵陳人之婦是也)入國稱夫人(入國則尊尊有臣子之辭)
(夫人姜氏入國也紀無大夫書紀履緰者重昏禮也公羊傳)逆女親者也(親者謂自)
(逆之也)使大夫非正也(穀梁傳)桓公三年秋公子翬
如齊逆女(禮君有故則使卿逆)脩先君之好故曰公子(昏禮雖奉)
(時君之命其言必稱先君以為辭故公子翬逆女傳稱脩先君之好公子遂逆女傳稱尊君命互舉)
(其義)九月齊侯送姜氏於讙(讙魯地已去齊國故不言女未至於魯故不稱)
(夫人)齊侯送姜氏非禮也凡公女嫁於敵國姊妹則
上卿送之以禮於先君公子則下卿送之於大國
雖公子亦上卿送之於天子則諸卿皆行公不自
送於小國則上大夫送之(春秋左傳)諸侯越境送女
非禮也(以言姜氏也禮送女父母不下堂姑姊妹不出門公羊傳)禮送女
父不下堂母不出祭門諸母兄弟不出闕門(祭門廟門)
(也闕兩觀也在祭門之外)父戒之曰謹慎從爾舅之言母戒之
曰謹慎從爾姑之言諸母般申之曰謹慎從爾父
母之言(般嚢也所以盛朝夕所湏以偹舅姑之用)送女踰竟非禮也公
會齊侯於讙無譏乎(齊侯送女踰竟遠至於讙嫌會非禮之人當有譏)曰
為禮也齊侯来也公會逆而會之可也(為親迎之禮)子
貢曰冕而親迎不已重乎(冕祭服)孔子曰合二姓之
好以繼萬世之後何謂已重乎(穀梁傳)冬齊仲年來
聘致夫人也(古者女出嫁又使大夫随加聘問存謙敬序殷勤也在魯而出則曰致女)
(在他國而来則總曰聘故傳以致夫人釋之左氏傳)齊孝公夫人孟姬
華氏長女也齊國稱其貞孝公聞之修禮親迎於
華氏之室父母送之不下堂母醮之房中父戒之
東階之上諸母戒之兩階之間姑姊妹戒之門内
可謂能行禮矣(列女傳)公子結媵陳人之婦於鄄
媵者何諸侯娶一國則二國往媵之以姪娣從(言往)
(媵女者禮君不求媵二國自往媵夫人所以一夫人之尊)姪者何兄之子也娣
者何弟也諸侯一聘九女諸侯不再娶(必以姪娣從之者欲)
(使一人有子二人喜也所以防嫉妬令重繼嗣也因以備尊尊親親也九者極陽數也不再娶者所)
(以節人情開媵路莊十九年公羊傳)莊公二十二年冬公如齊
納幣(納幣者納徵禮也禮曰主人受幣士受儷皮昏是也禮言納徵春秋言納幣者春秋質也凡)
(禮皆用鴈取其知時候唯納徵用玄纁束帛儷皮玄纁取其順天地也儷皮者鹿皮所以重吉也)
親納幣非禮也(時莊公實以滛佚大惡不可言故因其有事於納幣以無廉耻為譏)
(不譏喪娶者舉淫為重也春秋公羊傳)納幣大夫之事也禮有納
采(采擇女之德性也其禮用鴈為贄者取順隂陽往来)有問名(問女名而卜之知吉凶也)
(其禮如納采)有納徵(徵成也納幣以成昏)有告期(告迎期)四者偹而
後娶禮也公之親納幣非禮也故譏之(公母喪未再期而圖)
(昏傳無譏文但譏親納幣者喪昏不待貶絶而罪惡見穀梁傳)二十四年夏
公如齊逆女親迎恒事也不志此其志何也不正其親
迎於齊也秋公至自齊迎者行見諸舍見諸(諸之也言)
(瞻望夫人乘車)先至非正也(春秋穀梁傳)八月丁丑夫人姜
氏入戊寅大夫宗婦覿用幣(宗婦同姓大夫之婦禮小君至大夫執贄)
(以見明臣子之道莊公欲奢夸夫人故使大夫宗婦同贄俱見)哀姜至公使宗婦
覿用幣非禮也(傳不言大夫唯舉非常)御孫曰男贄大者玉
帛(公侯伯子男執玉諸侯世子附庸孤卿執帛)小者禽鳥(卿執羔大夫執鴈士執雉)
以章物也(章所執之物别貴賤)女贄不過榛栗棗脩以告虔
也(榛小栗脩脯虔敬也皆取其名以示敬)今男女同贄是無别也男
女之别國之大節也而由夫人亂之無乃不可乎
(春秋左氏傳)用者不宜用也(不宜用幣為贄也)見用幣非禮
也(以文在覿下不使齎見知非禮也)然則曷云棗栗云乎腵脩云
乎(腵脩者脯也禮婦人見舅姑以棗栗為贄見女姑以腵脩為贄見夫人至尊兼而用之云乎辭)
(也棗栗取其自謹敬脯脩取其斷斷自脩正執此者若其辭云爾所以叙情配志也日者禮夫人至)
(大夫皆郊迎明日大夫宗婦皆見故著其明日也大夫妻言宗婦者大夫為宗子者也公羊傳)
禮大夫不見夫人不言及不正其行婦道故列
數之也男子之贄羔鴈雉腒(贄所以至者也上大夫用羔取其從羣帥)
(而不黨也下大夫用鴈取其知時飛翔有行列也士冬用雉夏用腒取其耿介交有時别有倫也腒)
(腊也雉必用死為其不可生服也夏用腒偹腐臭也)婦人之贄棗栗腵脩(棗取)
(其蚤自矜莊栗取其敬栗腵脩取斷斷自脩整)用幣非禮也(榖梁傳)文公
二年冬公子遂如齊納幣(傳曰禮也僖公喪終此年十一月則納幣在十)
(二月也士昏六禮其一納采納徵始有玄纁束帛諸侯則謂之納幣其禮與士禮不同盖公為太子)
(時已行昏禮)禮也凡君即位好舅甥修昏姻娶元妃以
奉粢盛孝也(謂諒闇既終嘉好之事通於外内外内之禮始偹此除凶之即位也於是)
(遣卿申好舅甥之國修禮以昏姻也元妃嫡夫人奉粢盛共祭祀)孝禮之始也(春秋)
(左氏傳)納幣不書此何以書譏何譏爾譏喪娶也
娶在三年之外則何譏乎喪娶(据逆在四年)三年之内
不圖㛰(僖公以十二月薨至此未滿二十五月又禮先納采問名納吉乃納幣此四者皆在)
(三年之内故云爾)娶者大吉也(合二姓之好傳之於無窮故為大吉)以為有
人心焉者則宜於此焉變矣(變者變慟哭泣也有人心念親者聞有欲)
(為已圖㛰則當變慟哭泣矣况乃至於納幣成㛰哉公羊傳)四年夏迎婦姜于
齊(稱婦有姑之辭)卿不行非禮也(禮諸侯有故則使卿逆)君子是以
知出姜之不允於魯也(允信也始来不見尊貴故終不為國人所敬信也文)
(公薨而見出故曰出姜)曰貴聘而賤逆之(公子遂納幣是貴聘也)君而
卑之立而廢之(君小君也不以夫人禮迎是卑廢之)不允宜哉(春秋左氏)
(傳)成公八年春宋公使華元来聘(昏聘不使卿今華元將命)
(故特書之宋公無主昏者自命之故稱使也)聘共姬也(穆姜之女成公姊妹為宋共公)
(夫人聘不應使卿故傳發其事而已)夏宋公使公孫夀来納幣禮也
(納幣應使卿也)冬衛人來媵(古者諸侯娶適夫人及左右媵各有姪娣皆同姓之國國)
(三人凡九女所以廣繼嗣也魯將嫁伯姬於宋故衛来媵之)衛人來媵共姬禮
也凡諸侯嫁女同姓媵之異姓則否(必以同姓者参骨肉至親)
(所以息隂訟)九年二月伯姬歸於宋(宋不使卿逆非禮)夏季孫
行父如宋致女(女嫁三月又使大夫随加聘問謂之致女所以致成婦禮篤昏姻之)
(好)晉人來媵(媵伯姬也)禮也(同姓故姓又明年齊人来媵注異来媵非禮也)
(春秋左氏傳)晉韓湏如齊逆女(湏韓起之子逆少姜)齊陳無宇
送女致少姜少姜有寵於晉侯晉侯謂之少齊(為立)
(别號所以寵異之)謂陳無宇非卿(欲使齊以適夫人禮送少姜)執諸中
都(中都晉邑)少姜為之請曰送從逆班(班列也)畏大國也
猶有所易是以亂作(韓湏公族大夫陳無宇上大夫言齊畏晉改易禮制使上)
(大夫送遂致此執辱之罪盖少姜謙以示譏昭二年左氏傳)鄭公子忽如陳
逆婦媯陳鍼子送女先配而後祖鍼子曰是不為
夫婦誣其祖矣非禮也何以能育(鍼子陳大夫禮逆婦必先告祖)
(廟而後行故楚公子圍稱告莊共之廟鄭忽先逆婦而後告廟故曰先配而後祖隱八年左氏傳)
莊公二十七年莒慶来逆叔姬大夫越竟逆女
非禮也(禮大夫任重為越竟逆女於政事有所損曠故竟内乃得親逆所以屈私赴公也言)
(叔姬者婦人以字通言叔通賤故略與婦同文重乖離也春秋公羊傳)諸侯之嫁
子於大夫主大夫以與之(君不敵臣人宣五年注云㛰禮主設几筵於)
(廟以待迎者諸侯大夫尊卑不敵故使大夫為之主)来者接内也不正其接
納故不與夫婦之稱也(接内謂與君為禮也夫婦之稱當言迎女穀梁傳)
(来宣五年齊高固逆子叔姬傳同)宣公五年秋九月齊高固来
迎叔姬(高固齊大夫不書女歸降於諸侯)自為也(適諸侯稱女適大夫稱字所以)
(别尊卑也)冬齊高固及子叔姬来反馬也(禮送女留其送馬謙不敢)
(自安三月廟見遣使反馬高固遂與叔姬俱寧故經傳具見以示譏春秋左氏傳)楚公
子圍聘於鄭且娶於公孫段氏將以衆逆(以兵入逆婦)
子産患之使子羽辭曰以敝邑褊小不足以容從
者請墠聽命(欲於城外除地為墠行昏禮)令尹命太宰伯州犁
對曰君辱貺寡大夫圍謂圍將使豐氏撫有而室
(豐氏公孫段也)圍布几筵告於莊共之廟而来(莊王圍之祖共王圍)
(之父)若野賜之是委君貺於草莾也是寡大夫不得
列於諸卿也(言不得从卿禮)不寧唯是又使圍蒙其先君
(蒙欺也告先君而来不得成禮於女氏之廟故以為欺先君)將不得為寡君老
(大臣稱老懼辱命而黜退)其蔑以復矣(昭元年左氏傳)俟我於著乎
而充耳以素乎而尚之以瓊華乎而(賦也俟待也我嫁者自謂)
(也著門屏之間也充耳以纊縣瑱所謂紞也尚加也瓊華美石似玉者即所以為瑱也東莱吕氏曰)
(昏禮壻往婦家親迎既奠鴈御輪而先歸俟於門外婦至則揖以入時齊俗不親迎故女至壻門始)
(見其俟已也)俟我於庭乎而充耳以青乎而尚之以瓊
瑩乎而(庭在大門之内寝門之外瓊瑩亦美石似玉者吕氏曰此昏禮所謂壻道婦及寝門)
(揖入之時也)俟我於堂乎而充耳以黃乎而尚之以瓊
英乎而(瓊英亦美石似玉者吕氏曰升階而後至堂此昏禮所謂升自西階之時也齊風)
(著)
大司徒施十有二教三曰以隂禮教親則民不怨(隂禮謂男)
(女之禮㛰姻以時則男不曠女不怨地官)媒氏掌萬民之判(判半也得偶為合主)
(合其半成夫婦也喪服傳曰夫妻判合鄭司農云主萬民之判合)凡男女自成名以上
皆書年月日名焉(鄭司農云成名謂子生三月父名之)令男三十而娶女
二十而嫁(二三者天地相承覆之數也易曰参天兩地而倚數)凡娶判妻入子者
皆書之(書之者以别未成昏禮者鄭司農云入子者謂嫁女者也玄謂言入子者容媵姪娣不聘之者)
仲春之月令會男女(中春隂陽交以成昏禮順天時也)於是時也奔者
不禁(重天時權許之也)若無故而不用令者罰之(無故謂無喪禍之變也有)
(喪禍者娶得用非中春之月雜記曰已雖小功既卒哭可以冠子娶妻)司男女之無夫家
者而會之(司猶察也無夫家謂男女之鰥寡者)凡嫁子娶妻入幣純帛無
過五兩(純實緇字也納幣用緇婦人隂也凡于娶禮必用其類五兩十端也必言兩言欲得其配合之)
(名十者象五行十日相成也士大夫乃以玄纁束帛天子加以穀圭諸侯加以大璋同上)黨正
凡其黨之昏教其禮事掌其禁戒(詳見首章)五廟之孫祖
廟未毁雖為庶人娶妻必告(同上)大司徒荒政十有二
聚萬民十曰多昏(鄭司農云多昏不偹禮而娶昏者多也地官)
右庶人昏禮雝雝鳴鴈旭日始旦士如歸妻迨
冰未泮(賦也雝雝聲之和也鴈鳥名似鵝畏寒秋南春北旭日初出貎昏禮納采用鴈親迎)
(以昏而納采請期以旦歸妻以冰泮而納采請期迨未泮之時邶風匏有苦葉)倉庚
于飛熠燿其羽之子于歸皇駁其馬親結其縭九
十其儀(倉庚飛昏姻時也熠燿鮮明也黃白曰皇駵白曰駁縭婦人之褘也母戒女而為之)
(施衿結縭也九其儀十其儀言其儀之多也豳風東山篇)
曾子問曰昏禮既納幣有吉日女之父母死則如之何
(吉日取女之吉日)孔子曰壻使人弔如壻之父母死則女之家
亦使人弔(必使人弔者未成兄弟)父喪稱父母喪稱母(禮宜各以其敵者也)
(父使人弔之辭云某子聞某之喪某子使某如何不淑母則若云宋蕩伯姬聞姜之喪伯姬使某如何不淑凡)
(弔辭一耳)父母不在則稱伯父世母(弔禮不可廢也伯父母又不在則稱叔父母也)
壻已葬壻之伯父致命女氏曰某之子有父母之喪不
得嗣為兄弟使某致命女氏許諾而弗敢嫁禮也(必致命者)
(不敢以累年之喪使人失嘉會之時)壻免喪女之父母使人請壻弗取而
后嫁之禮也(請請成昏)女之父母死壻亦如之(女免喪壻之父母亦使人)
(請其已葬時亦致命)曾子問曰親迎女在塗而壻之父母死如之
何孔子曰女改服布深衣縞總以趨喪(布深衣縞總婦人始喪未成服)
(之服)女在塗而女之父母死則女反(奔喪服期)如壻親迎女未
至而有齊衰大功之喪則如之何孔子曰男不入改服
於外次女入改服於内次然後即位而哭(不聞喪即改服者昏禮重)
(于齊衰以下)曾子問曰除喪則不復昏禮乎(復猶償也)孔子曰祭
過時不祭禮也又何反於初(重踰輕也同牢及饋饗相飲食之道)曾子問
曰女未廟見而死則如之何孔子曰不遷於祖不祔於
皇姑壻不杖不菲不次歸葬於女氏之黨示未成婦也
(遷朝廟也壻雖不偹喪禮猶為之服齊衰也)曾子問曰取女有吉日而女死
如之何孔子曰壻齊衰而弔既葬而除之夫死亦如之
(未有期三年之恩也女服斬衰曾子問)大功之末可以嫁子父小功之
末可以嫁子可以取婦已雖小功既卒哭可以取妻下
殤之小功則不可(詳見冠變禮章)
右昏變禮
壹與之齊終身不改故夫死不嫁(詳見昏義)
右不改嫁柏舟共姜自誓也衛世子共伯蚤死
其妻守義父母欲奪而嫁之誓而弗許故作詩以
絶之(共伯僖侯之世子詩序)汎彼柏舟在彼中河髧彼兩髦
實維我儀之死矢靡他母也天只不諒人只(興也中河)
(中于河也髧髮垂貎兩髦者剪髮夹囱子事父母之飾親死然後去之盖指共伯也我共姜自稱也)
(儀匹之至矢誓靡無也只語助辭諒信也言柏舟則在彼中河兩髦則實我之匹雖至於死誓無他)
(心母之于我覆育之恩如天罔極而何其不諒我之心乎不及父者疑時獨母在或非父意耳)汎
彼柏舟在彼河側髧彼兩髦實維我特之死矢靡
慝母也天只不諒人只(興也特匹也慝邪也以是為慝則其絶之甚矣鄘)
(風)魯寡陶嬰者魯門之女也少寡飬幼孤無強
昆弟紡績為産魯人或聞其義將求焉嬰聞之恐
不得免作歌明已之不更二也其歌曰悲夫黃鵠
之早寡兮七年不雙宛頸獨宿兮不與衆同夜半
悲鳴兮想其故雄天命早寡兮獨宿何傷寡婦念
此兮泣下數行嗚呼哀哉兮死者不可㤀飛鳥尚
然兮况于貞良雖有賢雄兮終不重行魯人聞之
曰斯女不可得已遂不敢復求嬰寡終身不改(列女)
(傳)梁寡高行者梁之寡婦也其為人榮於色而
美於行夫死早寡不嫁梁貴人多争欲娶之者不
能得梁王聞之使相聘焉高行曰妾聞婦人之義
壹往而不改以全貞信之節今㤀死而趨生是不
信也貪貴而㤀賤是不貞也棄義而從利無以為
人乃援鏡持刀以割其鼻曰妾已刑矣所以不死
者不忍幼弱之重孤也於是相以報王大其義而
高其行乃復其身尊其號曰高行(同上)
凡諸侯之女歸寧曰来夫人歸寧曰如某(莊二十七年左氏傳)
右歸寧言告師氏言告言歸薄汚我私薄澣我
衣害澣害否歸寧父母(言辭也師女師也薄猶少也汚煩撋之以去其汚猶)
(治亂而曰亂也澣則濯之而已私燕服衣禮服也害何也寧安也謂問安也上章既成綌絺之服矣)
(此章遂告其師氏使告於君子以將歸寧之意且曰盍治其私服之汚而澣其禮服之衣乎何者當)
(澣而何者可以未澣乎我將服之以歸寧于父母矣周南葛覃)莊公二十七
年冬杞伯姬来歸寧也(寧問父母安否春秋左氏傳)泉水衛
女思歸也嫁於諸侯父母終思歸寧而不得故作
詩以自見也(鄭箋云國君夫人父母在則歸寧沒則使大夫寧于兄弟詩序)
秦嬴歸於楚(秦景公妹為楚共王夫人)楚司馬子庚聘於秦為
夫人寧禮也(子庚莊王子午也諸侯夫人父母既沒歸寧使卿故曰禮㐮十二年左)
(氏傳)
婦有七出不順父母無子婬僻嫉妬惡疾多口舌竊盗
(詳見昏義)諸侯出夫人夫人比至於其國以夫人之禮行
至以夫人入(行道以夫人之禮者棄妻致命其家乃義絶不用此為始)使者將命曰
寡君不敏不能從而事社稷宗廟使使臣某敢告於執
事主人對曰寡君固前辭不教矣寡君敢不敬須以俟
命(前辭不教謂納采時也此辭賓在門外擯者傳焉賓入致命如初主人卒辭曰敢不聽命)有司官
陳器皿主人有司亦官受之(器皿本其所賫物也律棄妻畀所賫)妻出夫
使人致之曰某不敏不能從而共粢盛使某也敢告於
侍者主人對曰某之子不肖不敢辟誅敢不敬須以俟
命使者退主人拜送之(肖似也不肖言不如人誅猶罰也)如舅在則稱
舅舅沒則稱兄無兄則稱夫(言棄妻者父兄在則稱之命當由尊者出也唯國君)
(不稱兄)主人之辭曰某之子不肖如姑姊妹亦皆稱之(姑姊)
(妹見棄亦曰某之姑某之姊若妹不肖雜記)凡諸侯之女出曰来歸夫人
出曰歸於某(莊二十七年左氏傳)大歸曰来歸(大歸者廢棄来歸也莊二十)
(七年公羊傳)子甚宜其妻父母不說出(宜猶善也内則)婦有
三不去有所取無所歸一也與共更三年之喪二也先
貧賤後富貴三也(詳見昏義)
右出妻曾参後母遇之無恩而供飬不衰及其
妻以蒸藜不熟因出之人曰非七出也参曰藜蒸
小物耳吾欲使熟而不用吾命况大事乎遂出之
終身不娶妻其子元請焉参告其子曰高宗以後
妻殺孝已尹吉甫以後妻放伯竒吾上不及高宗中
不比吉甫庸知其得免于非乎(家語)
禮書綱目卷三
