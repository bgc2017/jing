禮書綱目卷五十六婺源江永撰
制國通禮五
補
昔黃帝方制天下立為萬國及少皥氏之衰其後制度
無聞若顓頊之所建帝嚳受之創制九州雍荆豫梁徐
冀青兗揚統領萬國至堯遭洪水而天下分絶使禹平
水土還為九州如舊制(杜佑通典)禹敷土隨山刊木奠高
山大川(敷分也分别土地以為九州也奠定也定高山大川以别州境也若兖之濟河青之海岱揚之)
(淮海雍之黑水西河荆之荆衡徐之海岱淮豫之荆河梁之華陽黑水是也方洪水横流不辨區域禹分九州)
(之地隨山之勢相其便宜斬木通道以治之又定其山之高者與其川之大者以為之紀綱此三者禹治水之)
(要也)冀州(冀州帝都之地三面距河兖河之西雍河之東豫河之北周禮職方河内曰冀州是也八州皆)
(言疆界而冀不言者以餘州所至可見晁氏曰亦所以尊京師示王者無外之意)濟河惟兖州
(兖州之域東南據濟西北距河)海岱惟青州(青州之域東北至海西南距岱岱泰山也)海岱
及淮惟徐州(徐州之域東至海南至淮北至岱而西不言濟者岱之陽濟東為徐岱之北濟東為)
(青言濟不足以辨故略之也爾雅濟東曰徐州者商無青并青于徐也周禮正東曰青州者周無徐并徐于青)
(也)淮海惟揚州(揚州之域北至淮東南至於海)荆及衡陽惟荆州(荆州之域)
(北距南條荆山南盡衡山之陽唐孔氏曰荆州以衡山之陽為至者盖南方惟衡山為大以衡陽言之見其地)
(不止此山而猶包其南也)荆河惟豫州(豫州之域西南至南條荆山北距大河)華陽黑
水惟梁州(梁州之境東距華山之南西據黑水)黑水西河惟雍州(雍州之域西據)
(黑水東距西河謂之西河者主冀都而言也禹貢)肇十有二州封十有二山
濬川(肇始也十二州冀兖青徐荆揚豫梁雍幽并營也中古之地但為九州曰冀兖青徐荆揚豫梁雍禹)
(治水作貢亦因其舊及舜即位以冀青地廣始分冀東恒山之地為并州其東北醫無閭之地為幽州又分青)
(之東北遼東等處為營州而冀州止有河内之地今河東一路是也封表也封十二山者每州封表一山以為)
(一州之鎮如職方氏言揚州其山鎮曰會稽之類濬川濬導十二州之川也然舜既分十有二州而至商時又)
(但言九圍九有周禮職方氏亦止列為九州有揚荆豫青兖雍幽冀并而無徐梁營也則是為十二州盖不甚)
(久不知其自何時復合為九也舜典)两河間曰冀州(自東河至西河)河南曰
豫州(自南河至漢)河西曰雍州(自西河至黑水)漢南曰荆州(自漢南至衡山)
(之陽)江南曰揚州(自江南至海)濟河間曰兖州(自河東至濟)濟東曰
徐州(自濟東至海)燕曰幽州(自易水至北狄)齊曰營州(自岱東至海此盖殷制)
(爾雅)自恒山至於南河千里而近(冀州域)自南河至於江
千里而近(豫州域)自江至於衡山千里而遥(荆州域)自東河
至於東海千里而遥(雍州域)自東河至於西河千里而近
(亦冀州域)自西河至於流沙千里而遥(雍州域)西不盡流沙南
不盡衡山東不盡東海北不盡恒山凡四海之内斷長
補短方三千里(王制)職方氏掌天下之圖以掌天下之
地辨其邦國都鄙四夷八蠻七閩九貉五戎六狄之人
民與其財用九榖六畜之數要周知其利害(天下之圖如今司空)
(輿地圖也鄭司農云東方曰夷南方曰蠻西方曰戎北方曰貉狄玄謂閩蠻之别也國語曰閩芋蠻矣四八七)
(九五六周之所服國數也財用泉榖貨賄也利金錫竹箭之屬害神姦鑄鼎所象百物也爾雅曰九夷八蠻六)
(戎五狄謂之四海)乃辨九州之國使同貫利(貫事也)東南曰揚州
其山鎮曰會稽其澤藪曰具區其川三江其浸五湖其
利金錫竹箭其民二男五女其畜宜鳥獸其榖宜稲(鎮名)
(山安地德者也會稽在山隂大澤曰藪具區五湖在吳南浸可以為陂灌溉者錫鑞也箭篠也鳥獸孔雀鸞鵁)
(鶄犀象之属故書箭為晉杜子春曰晉當為箭書亦或為箭)正南曰荆州其山鎮曰
衡山其澤藪曰雲瞢其川江漢其浸潁湛其利丹銀齒
革其民一男二女其畜宜鳥獸其榖宜稲(衡山在湘南雲瞢在華容)
(潁出陽城宜屬豫州在此非也湛未聞齒象齒也革犀兕革也杜子春云湛讀當為人名湛之湛湛或為淮)
河南曰豫州其山鎮曰華山其澤藪曰圃田其川滎雒
其浸波溠其利林漆絲枲其民二男三女其畜宜六擾
其榖宜五種(華山在華隂圃田在中牟滎兖水也出東垣入於河泆為滎滎在滎陽波讀為播禹)
(貢曰滎播既都春秋傳曰楚子除道梁溠營軍臨隨則溠宜属荆州在此非也林竹木也六擾馬牛羊豕犬雞)
(五種黍稷菽麥稲)正東曰青州其山鎮曰沂山其澤藪曰望諸
其川淮泗其浸沂沭其利蒲魚其民二男二女其畜宜
雞狗其榖宜稲麥(沂山沂水所出也在盖望諸明都也在雎陽沭出東莞二男二女數等似)
(誤也盖當與兖州同二男三女鄭司農云淮或為睢沭或為洙)河東曰兖州其山鎮曰
岱山其澤藪曰大野其川河泲其浸廬維其利蒲魚其
民二男三女其畜宜六擾其榖宜四種(岱山在博大野在鉅野廬維當)
(為雷雍字之誤也禹貢曰雷夏既澤雍沮會同雷夏在陽城四種黍稷稲麥)正西曰雍州其
山鎮曰嶽山其澤藪曰弦蒲其川涇汭其浸渭洛其利
玉石其民三男二女其畜宜牛馬其榖宜黍稷(嶽吳嶽也弦蒲)
(在汧涇出涇陽汭在豳地詩大雅公劉曰芮鞠之即洛出懷德鄭司農云弦或為汧蒲或為浦)東北
曰幽州其山鎮曰醫無閭其澤藪曰貕養其川河泲其
浸菑時其利魚塩其民一男三女其畜宜四擾其榖宜
三種(醫無閭在遼東貕養在長廣菑出萊蕪時出般陽四擾馬牛羊豕三種黍稷稲杜子春讀貕為奚)
河内曰冀州其山鎮曰霍山其澤藪曰揚紆其川漳其
浸汾潞其利松栢其民五男三女其畜宜牛羊其榖宜
黍稷(霍山在彘揚紆所在未聞漳出長子汾出汾陽潞出歸德)正北曰并州其山鎮
曰恒山其澤藪曰昭餘祁其川虖池嘔夷其浸淶易其
利布帛其民二男三女其畜宜五擾其榖宜五種(恒山在土)
(曲陽昭餘祁在鄔虖池出鹵城嘔夷出平舒淶出廣昌易出故安五擾馬牛羊犬豕五種黍稷菽麥稲也凡九)
(州及山鎮澤藪言曰者以其非一曰其大者耳此州界揚荆豫兖雍冀與禹貢略同青州則徐州地也幽并則)
(青冀之北也無徐梁夏官)大司徒之職掌建邦之土地之圖與
其人民之數以佐王安擾邦國(土地之圖若今司空郡國輿地圖)以天
下土地之圖周知九州之地域廣輪之數辨其山林川
澤丘陵墳衍原隰之名物(周猶徧也九州揚荆豫青兖雍幽冀并也輪從也積石曰)
(山竹木曰林注瀆曰川水鍾曰澤土高曰丘大阜曰陵水崖曰墳下平曰衍高平曰原下濕曰隰名物者十等)
(之名與所生之物)而辨其邦國都鄙之數制其畿疆而溝封之
(千里曰畿疆猶界也春秋傳曰吾子疆理天下溝穿地為阻固也封起土界也)以土會之法辨
五地之物生一曰山林其動物宜毛物其植物宜皂物
其民毛而方二曰川澤其動物宜鱗物其植物宜膏物
其民黑而津三曰丘陵其動物宜羽物其植物宜覈物
其民專而長四曰墳衍其動物宜介物其植物宜莢物
其民晳而瘠五曰原隰其動物宜臝物其植物宜叢物
其民豊肉而庳(會計也以上計貢税之法因别此五者也毛物貂狐貒貉之屬縟毛者也鱗物)
(魚龍之屬津潤也羽物翟雉之屬核物李桃之屬專圜也介物龜鼈之屬水居陸生者莢物薺莢王棘之屬晳)
(白也瘠&KR0751;也臝物虎豹貔□之属淺毛者叢物萑葦之屬豊猶厚也庳猶短也杜子春讀生為性鄭司農云植)
(物根生之屬皂物柞栗之屬今世間謂柞實為皂斗膏物謂楊柳之属理致且白如膏玄謂膏當為櫜字之誤)
(也蓮芡之實有櫜韜地官)量人邦國之地與天下之涂數皆書
而藏之(書地謂方圜山川之廣狹書涂謂支湊之遠近夏官)山師掌山林之
名辨其物與其利害而頒之於邦國使致其珍異之物
(山林之名與物若岱畎絲枲嶧陽孤桐矣利其中人用者害毒物及螫噬之蟲獸同上)川師掌
川澤之名辨其物與其利害而頒之於邦國使致其珍
異之物(川澤之物與名若泗濱浮磬淮夷蠙珠暨魚澤之萑蒲同上)邍師掌四方之
地名辨其丘陵墳衍邍隰之名(地名謂東原大陸之属)物之可以
封邑者(物之謂相其土地可以居民立邑同上)土訓掌道地圖以詔地
事(道說也說地圖九州形勢山川所宜告王以施其事也若云荆揚地宜稲幽并地宜麻)道地慝
以辨地物而原其生以詔地求(地慝若瘴蠱然也辨其物者别其所有所無原)
(其生生有時也以此二者告王之求也地所無及物未蝮生則不求也鄭司農云地慝地所生惡物害人者若虺)
(之属地官)誦訓掌道方志以詔觀事(說四方所識久遠之事以告王觀博)
(古所識若魯有大庭氏之庫殽之二陵)掌道方慝以詔辟忌以知地俗(方慝)
(四方言語所惡也不辟其忌則其方以為苟於言語也知地俗博事也鄭司農云以詔辟忌不違其俗也曲禮)
(曰君子行禮不求變俗同上)
右分土
惟王建國(建立也周公居攝而作六典之職謂之周禮營邑于土中七年致政成王以此禮授之使)
(居雒邑治天下司徒職曰日至之景尺有五寸謂之地中天地之所合也四時之所交也風雨之所會也隂陽)
(之所和也然則百物阜安乃建王國焉)辨方正位(辨别也鄭司農云别四方正君臣之位君南面)
(臣北面之屬玄謂考工匠人建國水地以縣置𣙗以縣視以景為規識日出之景與日入之景晝参諸日中之)
(景夜考之極星以正朝夕是別四方召誥曰越三日戊申太保朝至於雒卜宅厥既得卜則經營越三日庚戌)
(太保乃以庶殷攻位于雒汭越五日甲寅位成正位謂此定宮廟)體國經野(體猶分也經謂為之)
(里數鄭司農云營國方九里國中九經九緯左祖右社面朝後市野則九夫為井四井為邑之属是也)設
官分職(鄭司農云置冡宰司徒宗伯司馬司寇司空各有所職而百事舉)以為民極(極中)
(也令天下之人各得其中不失其所五官篇首同)大司徒以土圭之法測土
深正日景以求地中日南則景短多暑日北則景長多
寒日東則景夕多風日西則景朝多隂(土圭所以致四時日月之景也)
(云測猶度也不知廣深故曰測故書求為救杜子春云當為求鄭司農云測土深謂南北東西之深也日南謂)
(立表處大東近日也日北謂立表處大北遠日也景夕謂日昳景乃中立表處大東近日也景朝謂日未中而)
(景中立表處大西遠日也玄謂晝漏半而置土圭表隂陽審其南北景短于土圭謂之日南是地于日為近南)
(也景長于土圭謂之日北是地于日為近北也東于土圭謂之日東是地于日為近東也西于土圭謂之日西)
(是地于日為近西也如是則寒暑隂風偏而不和是未得其所求凡日景于地千里而差一寸)日至之
景尺有五寸謂之地中天地之所合也四時之所交也
風雨之所會也隂陽之所和也然則百物阜安乃建王
國焉制其畿方千里而封樹之(景尺有五寸者南戴日下萬五千里地與星辰)
(四遊升降于三萬里之中是以半之得地之中也畿方千里取象於日一寸為正樹樹木溝上所以表助阻固)
(也鄭司農云土圭之長尺有五寸以夏至之日立八尺之表其景適與土圭等謂之地中今潁州陽城地為然)
(官地)封人為畿封而樹之(畿上有封若今時界矣同上)匠人建
國(立王國若邦國者)水地以縣(于四角立植而縣以水望其高下高下既定乃為位而平地)
置𣙗以縣視以景(故書𣙗或作弋杜子春云𣙗當為弋讀為杙玄謂𣙗古文臬假借字於所)
(平之地中央樹八尺之臬以縣正之視之以其景將以正四方也爾雅曰在牆者謂之杙在地者謂之臬)為
規識日出之景與日入之景(日出日入之景其端則東西正也又為規以識之者)
(為其難審也自日出而畫其景端以至日入既則為規測景兩端之内規之規之交乃審也度兩交之間中屈)
(之以指臬則南北正)晝参諸日中之景夜考之極星以正朝夕(日中)
(之景最短者也極星謂北辰考工記)匠人營國方九里旁三門(營謂丈尺)
(其大小天子十二門通十二子)國中九經九緯經涂九軌(國中城内也經緯謂涂也)
(經緯之涂皆容方九軌軌謂轍廣乘車六尺六寸旁加七寸凡八尺是謂轍廣九軌積七十二尺則此涂十一)
(步也旁加七寸者輻内二寸半輻廣三寸半綆三分寸之二金轄之間三分寸之一)左祖右社面
朝後市(王宮所居也祖宗廟面猶鄉也王宮當中經之涂也)市朝一夫(方各百步)夏后
氏世室殷人重屋周人明堂(詳見名器下篇)室中度以几堂上
度以筵宫中度以尋野度以步涂度以軌(周文者各因物宜為之數)
(室中處謂四壁之内)王宮門阿之制五雉宮隅之制七雉城隅之
制九雉(阿棟也宮隅城隅謂角浮思也雉長三丈高一尺度高以高度廣以廣)經涂九軌
環涂七軌野涂五軌(度狹之差也故書環或作轘杜子春云當為環環涂謂環城之道)
(同上)量人掌建國之法以分國為九州營國城郭營后
宮量市朝道巷門渠(建立也立國有舊法式若匠人職云分國定天下之國分也后君也)
(言君容王與諸侯夏官)内宰凡建國佐后立市(市朝者君所以建國也建國者)
(必面朝後市王立朝而后立市隂陽相承之義天官)邑外謂之郊郊外謂之
牧牧外謂之野野外謂之林林外謂之坰(邑國都也假令百里之國)
(五十里之界界各十里也爾雅)
右建國武王既克商曰我南望三塗北望嶽鄙
顧詹有河粤詹洛伊毋遠天室營周居於洛邑而
後去(史記)惟二月既望越六日乙未王朝步自周
則至於豊(日月相望謂之望既望十六日也乙未二十一日也周鎬京也去豊二十五里)
(文武廟在焉成王至豐以宅洛之事告廟也)惟太保先周公相宅越若
來三月惟丙午朏越三日戊申太保朝至於洛卜
宅厥既得卜則經營(成王在豐使召公先周公行相視洛邑越若來古語辭言)
(召公於豐迤邐而來也朏孟康曰月出也三日明生之名戊申三月五日也卜宅者用龜卜宅都之)
(地既得吉卜則經營規度其城郭宗廟郊社朝市之位)越三日庚戌太保乃
以庶殷攻位於洛汭越五日甲寅位成(庶殷殷之衆庶也用)
(庶殷者意是時殷民已遷於洛故就役之也位成者左祖右社前朝後市之位成也)若翼日
乙卯周公朝至於洛則達觀於新邑營(周公至則徧觀新邑)
(所經營之位)越三日丁巳用牲於郊牛二越翼日戊午
乃社於新邑牛一羊一豕一(郊祭天地也故用二牛社祭用太牢禮也)
(皆告以營洛之事)越七日甲子周公乃朝用書命庶殷侯
甸男邦伯(書役書也春秋傳曰士彌牟營成周計丈數揣高低度厚薄仞溝洫物土方議)
(遠邇量事期計徒庸慮材用書餱粮以令役於諸侯亦此意王氏曰邦伯者侯甸男服之邦伯也庶)
(邦冡君咸在而獨命邦伯者公以書命邦伯而邦伯以公命命諸侯也)厥既命殷庶
庶殷丕作(丕作者言皆趨事赴功也殷之頑民若未易役使者然召公率以攻位而位成)
(周公用以書命而丕作殷民之難化者猶且如此則其悦以使民可知也召誥)周公
將致政乃作大邑成周於土中(王城也於天下土為中)城方
千七百二十丈郛方七十里南繫於洛水北因於
郟山以為天下之大湊(郛郭也繋因皆連接也湊會也)制郊甸方
六百里國西土為方千里(西土岐周通為圻内)分以百縣縣
有四郡郡有四鄙大縣城方王城三之一小縣立
城方王城九之一(三三九分居其一)都鄙不過百室以便
野事(耕桑之事)農居鄙得以庶士士居國家得以諸公
大夫(居治也治鄙以農治國家以大夫)凡工賈胥市臣僕州里俾
無交為(工賈百胥市人臣僕各異州里而居不相雜交也胥待也)乃設丘兆於
南郊(設築壇城内郊南郭也)諸侯受命於周乃建大社於周
中(受封也)乃位五宮太廟宗宮考宮路寢明堂(五宮宮府)
(寺也太廟后稷二宮祖考廟也路寢王所居也明堂在國南者也)咸有四阿反坫
重亢重郎常累復格升藻梲設移旅楹惷常畫(咸皆)
(也廟四下曰阿反坫外向室也重亢累棟也重郎累屋也常累系也復格累之櫺也升藻梲畫梁柱)
(也承屋曰移旅列也惷謂藻升之飾也言皆畫列柱為之也)内階玄階堤唐山
廧(以黑石為階唐中庭道堤謂為高之也山廧謂畫山雲)應門庫臺玄閫(門首)
(皆有臺於庫門見之後可知也又以黑石為門限也汲冡周書作雒觧)惟三月哉
生魄周公初基作新大邑於東國洛四方民大和
會侯甸男邦采衛百工播民和見士於周周公咸
勤乃洪大誥治(三月周公攝政七年之三月也始生魄十六日也百工百官也士說)
(文曰事也詩曰勿士行枚蘇氏曰此洛誥之文當在周公拜手稽首之上康誥)周公拜
手稽首曰朕復子明辟(此下周公授使者告卜之辭也拜手稽首者史記周)
(公遣使之禮也復如復逆之復成王命周公往營成周周公得卜復命于王也謂成王為子者親之)
(也謂成王為明辟者尊之也周公相成王尊則君親則兄之子也明辟者明君之謂)王如弗
敢及天基命定命予乃胤保大相東土其基作民
明辟(凡有造基之而後成成之而後定基命所以成始也定命所以成終也言成王幼冲退託)
(如不敢及知天之基命定命予乃繼太保而往大相洛邑其庶幾為王始作民明辟之地也洛邑在)
(鎬京東故曰東土)予惟乙夘朝至於洛師我卜河朔黎水
我乃卜澗水東瀍水西惟洛食我又卜瀍水東亦
惟洛食伻來以圖及獻卜(乙夘即召誥之乙夘也洛師猶言京師也河朔)
(黎水河北黎水交流之内也澗水東瀍水西王城也朝會之地瀍水東下都也處商民之地王城在)
(澗瀍之間下都在瀍水之外其地皆近洛水故兩云惟洛食也食者史先定墨而灼龜之兆正食之)
(墨也伻使也圖洛之地圖也獻卜獻其卜之兆辭也)王拜手稽首曰公不敢
不敬天之休來相宅其作周匹休公既定宅伻來
視予卜休恒吉我二人共貞公其以予萬億年敬
天之休拜手稽首誨言(此王授使者復公之辭也王拜手稽首者成王尊異)
(周公而重其禮也匹配也公不敢不敬天之休命來相宅為周匹休之地言卜洛以配周命于無窮)
(也視示也示我以卜之休美而恒吉者也二人成王周公也貞猶當也十萬曰億言周公宅洛規模)
(宏遠以我萬億年敬天休命故又拜手稽首以謝周公之誨言洛誥)王來紹上
帝自服於土中旦曰其作大邑其自時配皇天毖
祀於上下其自時中乂王厥有成命治民今休(洛邑)
(天地之中故謂之土中王來洛邑繼天出治當自服行於土中是時洛邑告成成王始政故召公以)
(自服土中為言又舉周公嘗言作此大邑自是可以對越上天可以饗答神祗可以宅中圖治成命)
(者天之成命也成王而能紹上帝服土中則庶幾天有成命治民今即休美也召誥)王
使富辛與石張如晉請城成周(子朝之亂其餘黨多在王城敬王畏)
(之徙都成周成周狹小故請城之)天子曰昔成王合諸侯城成周
以為東都崇文德焉(作成周遷殷民以為京師之東都所以崇文王之德)今
我欲徼福假靈於成王修成周之城俾戍人無勤
諸侯用寧蝥賊遠屏晉之力也(蝥賊喻灾害)范獻子謂
魏獻子曰與其戍周不如城之魏獻子曰善使伯
音對(伯音韓不信)曰天子有命敢不奉承以奔告於諸
侯遲速衰序(衰差也序次也)於是焉在(在周所命)冬十一月晉
魏舒韓不信如京師合諸侯之大夫於狄泉尋盟
且令城成周(尋平丘盟)己丑士彌牟營成周計丈數(計所)
(當城之丈數也)揣高卑(度高曰揣)度厚薄仞溝洫(度深曰仞)物土方
議遠邇(物相也相取土之方面遠近之宜)量事期(如事幾時畢)計徒庸
(知用幾人功)慮材用(知費幾材用)書餱糧(知用幾糧食)以令役於
諸侯屬役賦丈(付所當城尺丈)書以授帥(帥諸侯之大夫)而效諸
劉子(效致也)韓簡子臨之以為成命(臨履其事以命諸侯經所以不)
(書魏舒年昭三十二)定公元年春王正月庚寅栽(栽設板築)城
三旬而畢乃歸諸侯之戍(左氏傳)
小司寇掌外朝之政以致萬民而詢焉二曰詢國遷(國遷)
(謂徙都改邑也秋官)大卜國大遷則貞龜(正龜於卜位也士喪禮曰卜人抱龜)
(燋先奠龜西面是也又不親命龜亦太遷輕於大祭祀也春官)大史大遷國抱法
以前(法司空營國之法也抱之以前當先王至知諸位處同上)天府若遷寳則
奉之(奉猶送也同上)
右遷國盤庚既遷奠厥攸居乃正厥位綏爰有
衆(盤庚既遷新邑定其所居正君臣上下之位慰勞臣民遷徙之勞以安有衆之情也盤庚下)
篤公劉匪居匪康廼埸廼疆廼積廼倉廼裹餱
糧于槖于嚢思戢用光弓矢斯張干戈戚揚爰方
啟行(賦也篤厚也公劉后稷之曾孫也居安康寕也埸疆田畔也積露積也餱食糧糗也無底)
(曰槖有底曰嚢輯和戚斧揚鉞方始也公舊說召康公以成王將蒞政當戒以民事故詠劉之事)
(以告之曰厚哉公劉之於民也其在西戎不敢寧居治其田疇實其倉廩既富且強於是裹其餱糧)
(思以輯和其民人而光顯其國家然後以其弓矢斧鉞之備爰始啓行而遷都於豳焉蓋亦不出其)
(封内也)篤公劉于胥斯原既庶既繁既順廼宣而無
永嘆陟則在巘復降在原何以舟之維玉及瑶鞞
琫容刀(賦也胥相也庶繁謂居之者衆也順安宣徧也言居之徧也無永歎得其所不思舊)
(也巘山頂也舟帶也鞞刀鞘也琫刀上飾也容刀容飾之刀也或曰容刀如言容臭謂鞞琫之中容)
(此刀耳於言公劉至豳欲相土以居而帶此劍佩以上下山原也東萊呂氏曰以如是之佩服而)
(親如是之勞苦斯其所以為厚於民也歟)篤公劉逝彼百泉瞻彼溥原
廼陟南岡乃覯于京京師之野于時處處于時廬
旅于時言言于時語語(賦也溥大覯見也京高丘也師衆也京師高丘而衆)
(居也董氏曰所謂京師者蓋起於此其後世因以所都為京師也時是也處處居室也廬寄也旅賓)
(旅也直言曰言論難曰語廣此章言營度邑居也自下觀之則往百泉而望原自上觀之則陟南)
(岡而覯于京於是為之居室於是廬其賓旅於是言其所言於是語其所語無不於斯焉)篤公
劉于京斯依蹌蹌濟濟俾筵俾几既登乃依乃造
其曹執豕于牢酌之用匏食之飲之君之宗之(賦也)
(依安也蹌蹌濟濟羣臣有威儀貌俾使也使人為之設筵几也登登筵也依依几也曹羣牧之處也)
(以豕為殽用匏為爵儉以質也宗尊也主也嫡子孫主祭祀而族人尊之以為主也此章言宮室)
(既成而落之既以飲食勞其羣臣而又為之君為之宗焉東萊呂氏曰既饗燕而定經制以整屬其)
(民上則皆統于君下則皆統於宗蓋古者建國立宗其事相須楚執戎蠻子而致邑立宗以誘其遺)
(民即其事也)篤公劉既溥既長既景廼岡相其隂陽觀
其流泉其軍三單度其隰原徹田爲糧度其夕陽
豳居允荒(賦也溥廣也言其芟夷墾辟土地既廣而且長也景考日景以正四方也岡登)
(高以望也相視也隂陽向背寒暖之宜也流泉水泉灌溉之利也三單未詳徹通也一井之田九百)
(畝八家皆私百畝同養公田耕則通力而作收則計畝而分也周之徹法自此始其後周公蓋因而)
(修之耳山西曰夕陽允信也荒大也法此言辨土宜以授所徙之民定其軍賦與其税又度山西)
(之田以廣之而豳人之居於此益大矣)篤公劉于豳斯館涉渭為亂
取厲取鍜止基乃理爰衆爰有夾其皇澗遡其過
澗止旅廼密芮鞠之即(賦也館客舍也亂舟之截流横渡者也厲砥鍜鐵止)
(居基定也理疆理也衆人多也有財足也遡鄉也皇過二澗名芮水名出吳山西北東入涇周禮職)
(方作芮鞠水外也渭此章又總叙其始終言其始來未定居之時涉取材而為舟以來往取厲取)
(鍜而成宮室既止基於此矣乃疆理其田野則日益繁庶富足其居有夾澗者有遡澗者其止居之)
(衆日以益密乃復即芮鞠而居之而豳地以廣矣大雅公劉)古公亶父來朝
走馬率西水滸至于岐下爰及姜女聿來胥宇(賦也)
(朝早也走馬避狄難也滸水厓也漆沮之側也岐下岐山之下也姜女太王妃也胥相宇宅也)周
原膴膴堇荼如飴爰始爰謀爰契我龜曰止曰時
築室于兹(賦也周地名在岐山之南廣平曰原膴膴肥美貌堇烏頭也荼苦菜蓼屬也飴)
(餳也契所以然火而灼龜者也儀禮所謂楚焞是也或曰以刀刻龜甲欲鑚之處也言周原土地)
(之美雖物之苦者亦甘於是大王始與豳人之從己者謀居之又契龜而卜之既得吉兆乃告其民)
(曰可以止於是而築室矣或曰時謂土功之時也)廼慰廼止廼左廼右廼
疆廼理廼宣廼畝自西徂東周爰執事(賦也慰安止居也左)
(右東西列之也疆謂畫其大界理謂别其條理也宣布散而居也或曰導其溝洫也畝治其田疇也)
(自西徂東自西水滸而徂東也周徧也言靡事不為也)乃召司空乃召司徒
俾立室家其繩則直縮版以載作廟翼翼(賦也司空掌營)
(國邑司徒掌徒役之事繩所以為直凡營度位處皆先以繩正之既正則束版而築也縮束也載上)
(下相承也言以索束版投土築訖則升下而上以相承載也君子將營宮室宗廟為先廏庫為次居)
(室為後翼翼嚴正也)捄之陾陾度之薨薨築之登登削屢馮
馮百堵皆興鼛鼓弗勝(賦也捄盛土於器也陾陾衆也度投土於版也薨薨)
(衆聲也登登相應聲削屢牆成而削治重復也馮馮牆堅聲五版為堵興起也此言治宮室也鼛鼔)
(長一丈二尺以鼓役事弗勝者言其樂事勸功鼔不能止也)廼立臯門皋門有
伉廼立應門應門將將廼立冢土戎醜攸行(賦也傳曰)
(王之郭門曰臯門伉高貌王之正門曰應門將將嚴正也大王之時未有制度特作二門其名如此)
(及周有天下遂尊以為天子之門而諸侯不得立焉冢土大社也亦大王所立而後因以為天子之)
(制也戎醜大衆也起大事動大衆必有事乎社而後出謂之宜大雅緜)文王受命
有此武功既伐于崇作邑于豐文王烝哉(賦也作邑徙都)
(也豐即崇國之地在今鄠縣杜陵西南)築城伊淢作豐伊匹匪棘其
欲遹追來孝王后烝哉(賦也淢城溝也方十里為成成間有溝湥廣各八尺)
(匹稱棘急也王后亦指文王也邑言文王營豐邑之城因舊溝為限而築之其作居亦稱其城而)
(不侈大皆非急成已之所欲也特追先人之志而來致其孝耳)鎬京辟廱自西自
東自南自北無思不服皇王烝哉(賦也鎬京武王所營也在豐水)
(東去豐邑二十五里張子曰周家自后稷居邰公劉居豳太王邑岐而文王則遷於豐至武王又居)
(於鎬當是時民之歸者日衆其地有不能容不得不遷也此言武王徙居鎬京講學行禮而天下)
(自服也)考卜維王宅是鎬京維龜正之武王成之武
王烝哉(賦也考稽宅居正决也成之作邑居也大雅文王有聲)周之東遷
晉鄭焉依(幽王為犬戎所殺平王東徙晉文侯鄭武公左右王室故曰晉鄭焉依隐六)
(年左氏傳)邾文公卜遷於繹(繹邾邑魯國鄒縣北有繹山)史曰利
於民而不利於君邾子曰苟利於民孤之利也天
生民而樹之君以利之也民既利矣孤必與焉左
右曰命可長也君何弗為邾子曰命在養民死之
短長時也民苟利矣遷也吉莫如之(左右以一人之命為言文)
(公以百姓之命為主一人之命各有短長不可如何百姓之命乃傳世無窮故徙之)遂遷於
繹五月邾文公卒君子曰知命(文十三年左氏傳)晉人
謀去故絳(晉復命新田為絳故謂此故絳)諸大夫皆曰必居郇瑕
氏之地(郇瑕古國名河東觧縣西北有郇城)沃饒而近盬(盬塩也猗氏縣塩池)
(是)國利君樂不可失也韓獻子曰不可郇瑕氏土
薄水淺(土薄地下)其惡易覯(惡疾疢覯成也)易覯則民愁民愁
則墊隘(墊隘羸困也)於是乎有沈溺重膇之疾(沈溺濕疾重膇)
(足腫)不如新田(今平陽絳邑縣是)土厚水深居之不疾(高燥故)
有汾澮以流其惡(汾水出太原經絳北西南入河澮水出平陽絳縣南西入汾惡)
(垢穢)且民從教(無灾患)十世之利也夫山澤林盬國之
寳也國饒則民驕佚(財易致則民驕侈)近寳公室乃貧不
可謂樂(近寳則民不務本)公說從之遷於新田(成六年左氏傳)
禮書綱目卷五十六
