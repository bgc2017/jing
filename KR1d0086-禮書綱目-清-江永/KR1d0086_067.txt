禮書綱目卷六十五婺源江永撰
財賦通禮十四
𥙷
夏后氏五十而貢殷人七十而助周人百畆而徹其實
皆什一也(夏時一夫受田五十畆而每夫計其五畆之入以為貢商人始為井田之制以六百三十)
(畆之地畫為九區區七十畆中為公田其外八家各受一區但借其力以助耕公田而不復税其私田周時一)
(夫授田百畆鄉遂用貢法十夫有溝都鄙用助法八家同井耕則通力而作收則計畆而分故謂之徹其實皆)
(什一者貢法固以十分之一為常數惟助法乃是九一而商制不可考周制則公田百畆中以二十畆為廬舍)
(一夫所耕公田實計十畆通私田百畆為十一分而取其一盖又輕於什一矣竊料商制亦當似此而以十四)
(畆為廬舍一夫實耕公田七畆是亦不過什一也孟子)古者公田藉而不税(藉之)
(言借也借民力治公田美惡取於此不税民之所自治也孟子曰夏后氏五十而貢殷人七十而助周人百畆)
(而徹則所云古者謂殷時王制)
右三代田税龍子曰治地莫善於助莫不善於
貢貢者校數歲之中以為常樂歲粒米狼戾多取
之而不為虐則寡取之凶年糞其田而不足則必
取盈焉為民父母使民盻盻然將終歲勤動不得
以養其父母又稱貸而益之使老稚轉乎溝壑惡
在其為民父母也(龍子古賢人狼戾猶狼藉言多也糞壅也盈滿也盻恨視也勤)
(動勞苦也稱舉也貸借也取物於人而出息以償之也益之以足取盈之數也稚幼子也孟子)
孟子曰徹者徹也助者藉也(徹通也均也藉借也)詩云雨
我公田遂及我私惟助為有公田由此觀之雖周
亦助也(詩小雅大田之篇雨降雨也言願天雨於公田而遂及私田先公而後私也當時助)
(法盡廢典籍不存惟有此詩可見故引之也同上)篤公劉度其隰原徹
田為糧(徹通也一井之田九百畆八家皆私百畆同養公田耕則通力而作收則計畆而分)
(也周之徹法自此始其後周公盖因而修之耳大雅)文王之治岐也耕
者九一(九一者井田之制也方一里為一井其田九百畆中畫井字界為九區一區之中為)
(田百畆中百畆為公田外八百畆為私田八家各受私田百畆而同養公田是九分而税其一也)
(孟子)倬彼甫田歲取十千(倬明貌甫大也十千謂一成之田地方十里為)
(田九萬畆而以其萬畆為公田盖九一之法也小雅)秦許晉平晉於是
乎作爰田(分公田之税應入公者爰之於所賞之衆僖十五年左氏傳)宣公
十五年初税畆(公田之法十取其一今又履其餘畆復十收其一故哀公曰二吾猶)
(不足遂以為常故曰初)非禮也榖出不過藉(周法民耕百畆公田十畆借民)
(力而治之税不過此)以豐財也(左氏傳)譏始履畆而税也(時宣)
(公無恩信于民民不肯盡力於公田故履踐案行擇其善畆穀最好者税取之)古者什一
而藉(什一以借民力以什與民自取其一為公田)什一者天下之中正
也多乎什一大桀小桀(奢泰多取于民比於桀也)寡乎什一大
貉小貉(蠻貊無社稷宗廟百官制度之費税薄)什一者天下之中正
也什一行而頌聲作矣(頌聲者太平歌頌之聲帝王之高致也公羊傳)
古者什一(一夫一婦佃田百畆以共五口父母妻子也又受田十畆以為公田公田)
(在内私田在外此一夫一婦為耕百一十畆)藉而不税(藉此公田而收其入言不税民)
初税畆非正也古者三百步為里名曰井田井田
九百畆公田居一(出除公田八十畆餘八百二十畆故井田之法八家共一井八)
(百畆餘二十畆家各二畆半為廬舍)私田稼不善則非吏(非責也吏田畯也言)
(吏急民使不得營私田)公田稼不善則非民(民勤私也)初税畆者
非公之去公田而履畆十取一也以公之與民為
已悉矣(悉謂盡其力)古者公田為居(八家共居)井竈蔥韭盡
取焉(損其廬舍家作一園以種五菜外種楸桑以備養生送死穀梁傳)季康子
欲以田賦(杜預曰丘賦之法因其田財通出馬一疋牛三頭今欲別其田及家財各為一)
(賦故言田賦周韋昭曰田賦以田出賦也賈侍中云田一井也制十六井賦戎馬一疋牛三頭一)
(井之田而欲出十六井之賦也昭謂此數甚多似非也下雖云收田一井凡數從夫井起故云井耳)
使冉有訪於仲尼仲尼曰丘不識也三發(杜曰三發問)
卒曰(杜曰卒終也)子為國老待子而行若之何子之不
言也仲尼不對(杜曰不公荅)而私於冉有曰(以按此下外傳補)
求來汝不聞乎先王制土藉田以力而砥其遠邇
(韋曰制土制其肥磽以為差也藉田謂税也以力謂三十者受田百畆二十者受五十畆六十還田)
(也砥平也平遠近遠近有差也周禮近郊十一遠郊二十而三甸稍縣都皆無過十二也)賦里
以入而量其有無(里廛也謂商賈所居之區域也以入計其利入多少而量其財)
(業有無以為差也周禮國宅無征園廛二十而一漆林二十而五)任力以夫而議
其老幼(力謂徭役以夫以夫家為數也議其老幼則有復除也)於是乎有鰥
寡孤疾(又議其鰥寡孤疾不役也疾癈疾也)有軍旅之出則徵之無
則已(徵徵鰥寡孤疾之賦也已止也無軍旅之出則止不賦)其歲收田一井
出稯米秉芻缶米不是過也(其歲有軍旅之歲也缶庾也聘禮曰十六)
(斗曰庾十庾曰秉秉一百六十斗也四秉曰筥十筥曰稯稯六百四十斛也)先王以為
足(足供用也)君子之行也(杜曰行政事傳按此下從左)施取其厚事
舉其中斂從其薄如是則以丘亦足矣(杜曰丘十六井出戎)
(馬一疋牛三頭是賦之常法)若不度於禮而貪冒無厭則雖以
田賦將又不足且子季孫若欲行而法則周公之
典在(國語云則有周公之藉矣韋曰藉田之法周公所制)若欲苟而行又何
訪焉(杜曰為明年用田賦傳左傳國語通修)哀公十有二年春用田
賦(直書之者以示改法重賦春秋)譏始用田賦也(田謂一井之田賦斂)
(取其財物也言用田賦者若今漢家斂民錢以田為率矣不言井者城郭里巷亦有井嫌悉賦之禮)
(税民公田不過什一軍賦十井不過一乘言公外慕彊吳空盡國儲故復用田賦過什一公羊傳)
古者公田什一用田賦非正也(古者五口之家受田百畆為官)
(田十畆是為私得其什而官税其一故曰什一周謂之徹殷謂之助夏謂之貢其實一也皆通法也)
(今乃棄中平之法而財田並賦言其賦民甚矣穀梁傳)哀公問於有若曰
年饑用不足如之何(稱有若者君臣之辭用謂國用公意盖欲加賦以足用也)
有若對曰盍徹乎(徹通也均也周制一夫受田百畆而與同溝共井之人通力合)
(作計畆均收大率民得其九公取其一故謂之徹魯自宣公税畆又逐畆什取其一則為什而取二)
(矣故有若請但專行徹法欲公節用以厚民也)曰二吾猶不足如之何其
徹也(二即所謂什二也公意有若不喻其旨故言此以示加賦之意)對曰百姓足
君孰與不足百姓不足君孰與足(民富則君不至獨貧民貧則君)
(不能獨富有若深言君民一體之意以止公之厚斂為人生者所宜深念也楊氏曰仁政必自經)
(界始經界正而後井地均穀禄平而軍國之需皆量是以為出焉故一徹而百度舉矣上下寕憂不)
(足乎以二猶不足而教之徹疑若迂矣然什一天下之中正多則桀寡則貉不可改也後世不究其)
(本而唯末之圖故征斂無藝費出無經而上下困矣又惡知盍徹之當務而不為迂乎論語)
孟子曰耕者助而不税則天下之農皆悦而願耕
於其野矣(但使出力以助耕公田而不税其私田也孟子)白圭曰吾
欲二十而取一何如(白圭名丹周人也欲更税法二十分而取其一分林氏曰)
(按史記白圭能薄飲食忍嗜欲與童僕同苦樂樂觀時變人棄我取人取我與以此居積致富其為)
(此論盖欲以其術施之國家也)孟子曰子之道貉道也(貉北方夷狄之國名)
(也)萬室之國一人陶則可乎曰不可器不足用也
(孟子設喻以詰圭而圭亦知其不可也)曰夫貉五榖不生惟黍生之
無城郭宫室宗廟祭祀之禮無諸侯幣帛饔飱無
百官有司故二十取一而足也(北方地寒不生五穀黍早&KR0836;故生之)
(饔飱以飲食饋客之禮也)今居中國去人倫無君子如之何其
可也(無君臣祭祀交際之禮是去人倫無百官有司是無君子)陶以寡且不可
以為國况無君子乎(因其辭而折之)欲輕之於堯舜之道
者大貉小貉也欲重之於堯舜之道者大桀小桀
也(什一而税堯舜之道也多則桀寡則貉今欲輕重之則是小貉小桀而已同上)
禹别九州隨山濬川任土作貢(書序之蔡氏曰上之所取謂賦下之所供謂)
(之貢是篇有貢有賦而獨以貢名篇者孟子曰夏后氏五十而貢貢者校數歲之中以為常則貢又夏后氏田)
(賦之總名)冀州厥土惟白壤(漢孔氏曰無塊曰壤顔氏曰柔土曰壤夏氏曰周官大司徒辨)
(十有二壤之物而知其種以教稼穡樹藝以土均之法辨五物九等制天下之地征則夫教民樹藝與因地制)
(貢固不可不先於辨土也然辨土之宜有二白以辨其色壤以辨其性也益草人糞壤之法騂剛用牛赤緹用)
(羊墳壤用麋渴澤用鹿糞治田疇各因色性而辨其所當用也曾氏曰冀州之土豈皆白壤云然者土會之法)
(從其多者論也)厥賦惟上上錯厥田惟中中(賦田所出穀米兵車之類錯雜也賦)
(第一等而錯出第二等也田第五等也賦高于田四等者地廣而人稠也林氏曰冀州先賦後田者冀王畿之)
(地天子所自治併與場圃園田漆林之𩔖而征之如周官載師所載賦非盡出於田也故以賦屬于厥土之下)
(餘州皆田之賦也故先田而後賦又按九等之賦皆每州歲入總數以九州多寡相較而為九等非以是等田)
(而責其出是等賦也冀獨不言貢篚者冀天子封内之地無所事於貢篚也)兖州厥土黑墳
(墳土脉墳起也如左氏所謂祭之地地墳是也)厥田惟中下厥賦貞作十有三
載乃同(田第六等賦第九等貞正也兖賦最薄言君天下者以薄賦為正也作十有三載乃同者兖當)
(河下流之衝水激而湍悍地平而土疎被害尤劇今水患雖平而卑濕沮洳未必盡去土曠人稀生理鮮少必)
(作治十有三載然後賦法同於他州此為田賦而言故其文屬於厥賦之下先儒以為禹治水所歴之年且謂)
(此州治水最在後畢州為第九成功因以上文厥賦貞者謂賦亦第九與州正為相當殊無意義其說非是)
青州厥土白墳海濱廣斥(濱涯也海涯之地廣漠而斥鹵許慎曰東方謂之斥西方)
(謂之鹵斥鹵鹹地可煑為鹽者也)厥田惟上下厥賦中上(田第三賦第四也)徐
州厥土赤埴墳(土黏曰埴埴膩也黏泥如脂之膩也周有傳埴之工老氏言埏埴以為器惟土)
(惟黏膩細密故可搏可埏也)厥田惟上中厥賦中中(田第二等賦第五等也)揚
州厥土惟塗泥(塗泥水泉濕也下地多水其土淖)厥田惟下下厥賦下
上上錯(田第九等賦第七等雜出第六等也言下上上錯者以本設賦九等分為三品下上與中下異)
(品故變文言下上上錯也)荆州厥土惟塗泥厥田惟下中厥賦上下
(荆州之土與揚州同故田比揚只加一等而賦為第三等者地闊而人工修也)豫州厥土惟壤
下土墳壚(土不言色者其色雜也壚疏也顔氏曰玄而疏者謂之壚其土有高下之不同故别言之)
厥田惟中上厥賦錯上中(田第四等賦第二等雜出第一等也)梁州厥土
青黎(黎黑也)厥田惟下上厥賦下中三錯(田第七等賦第八等雜出第七)
(等第九等也按賦雜出他等者或以為歲有豐凶或以為戶有增減皆非也意者地力有上下年分不齊如周)
(官田一易再易之類故賦之等第亦有上下年分冀之正賦第一等而閒歲第二等也揚之正賦第七等而間)
(歲第六等也豫之正賦第二等而間歲第一等也梁之正賦第八等而間歲出第七等第九等也當時必有條)
(目詳具今不存矣書之所載特凡例若歲之豐凶戶之增减則九州皆然何獨於冀揚豫梁四州言哉)雍
州厥土惟黃壤(黃者土之正色林氏曰物得其常性者最貴雍州之土最貴故其田非他州所)
(及)厥田惟上上厥賦中下(田第一等而賦第六等者地狹而人功少也)六府
孔修庶土交正底慎財賦咸則三壤成賦中邦(孔大也水火金)
(木土穀皆大修治也土者財之自生謂之庶土則非特穀土也庶土有等當以肥瘠高下名物交相正焉以任土事)
(底致也因庶土所出之財而致謹其財賦之入如周大司徒以土宜之法辨十有二土之名物以任土事之類)
(咸皆也則品節之也九州穀土又皆品節之以上中下三等如周大司徒辨十有二壤之名物以教稼穡之類)
(中邦中國也盖土賦或及于四夷而田賦則止于中國而已故曰成賦中邦)五百里甸服百
里賦納總二百里納銍三百里納秸服四百里粟五百
里米(甸服畿内之地也甸田服事也以皆田賦之事故謂之甸服五百里者王城之外四面皆五百里也)
(禾全本曰總刈禾曰銍半藁也半藁去皮曰秸謂之服者三百里内去王城為近非惟納總銍秸而又使之服)
(輸將之事也獨于秸言之者總前二者而言也粟穀也内百里為最近故并禾本總賦之外百里次之只刈禾)
(半藁納也外百里又次之去藁麤皮納也外百里為遠去其穗而納穀外百里為尤遠去其穀而納米盖量其)
(地之遠近而為納賦之輕重精麄也此分甸服五百里而為五等者也已上賦法)冀州島夷皮
服(海曲曰島海島之夷以皮服來貢也)夾右碣石入于河(碣石地志在北平郡驪城縣西)
(南河口之地今平州之南也冀州北方貢賦之來自北海入河南向西轉而碣石在其右轉屈之間故曰夾右)
(也程氏曰冀為帝都東西南三面距河他州貢賦皆以逹河為至故此三方亦不必書而其北境則漢遼東西)
(右北平漁陽上谷之地其水如遼濡滹易皆中高不與河通故必自北海然後能逹河也)兖州厥貢
漆絲厥篚織文(貢者下獻其土所有于上也兖地宜漆宜桑故貢漆絲也篚竹器筐屬也古者)
(幣帛之屬則盛之以筐篚而貢焉經曰篚厥玄黃是也織文者織而有文錦綺之屬也以非一色故以織文總)
(之林氏曰有貢又有篚者所貢之物入于篚也)浮于濟漯達于河(舟行水曰浮漯者河之支)
(流也兖之貢賦浮濟浮漯以逹于河也帝都冀州三面距河達河則達帝都矣又按地志曰漯水出東郡東武)
(陽至千乘入海程氏以為此乃漢河與漯殊異然亦不能明言漯河所在未詳其地也)青州厥貢
鹽絺海物惟錯岱畎絲枲鉛松怪石萊夷作牧厥篚檿
絲(鹽斥地所出絺細葛也錯雜也海物非一種故曰錯林氏曰既總謂之海物則固非一物矣此與揚州齒)
(革羽毛惟木文勢正同錯盖别為一物如錫貢磬錯之錯理或然也畎谷也岱山之谷也枲麻也怪石怪異之)
(石也林氏曰怪石之貢誠為可疑意其必湏以為器用之飾而有不可闕者非特貢其怪異之石以為玩好也)
(萊夷顔師古曰萊山之夷齊有萊侯萊人即今萊州之地作牧者言可牧放夷人以畜牧為生也檿山桑也山)
(桑之絲其靭中琴瑟之弦蘇氏曰惟東萊為有此絲以之為繒其堅靭異常萊人謂之山繭)浮于汶
達于濟(汶水出泰山郡萊蕪縣原山今襲慶府萊蕪縣也西南入濟在今鄆州中都縣也盖淄水出萊)
(蕪原山之隂東北而入海汶水出萊蕪原山之陽西南而入濟不言達河者因于兖也)徐州厥貢
惟土五色羽畎夏翟嶧陽孤桐泗濱浮磬淮夷蠙珠暨
魚厥篚玄纖縞(徐州之土雖赤而五色之土亦間有之故制以為貢周書作雒曰諸侯受命于)
(周乃建大社于國中其壝東青土南赤土西白土北驪土中央舋以黃土將建諸侯鑿其方取面之土苞以黃)
(土苴以白茅以為土封故曰受削土于周室此貢土五色意亦為是用也羽畎羽山之谷也夏翟雉具五色其)
(羽中旌旄者也染人之職秋染夏鄭氏曰染夏者染五色也林氏曰古之車服器用以雉為飾者多不但旌旄)
(也曾氏曰山雉具五色出于羽山之畎則其名山以羽者以此歟嶧山名地志云東海郡西有葛嶧山古文以為)
(嶧山下邳今淮陽軍下邳縣也陽者山南也孤桐特生之桐其材中琴瑟詩曰梧桐生矣于彼朝陽盖草木之)
(生以向日為貴也泗水名出魯國卞縣桃墟西北陪尾山源有泉四四泉俱𨗳因以為名西南過彭城又東南)
(過下邳入淮卞縣今襲慶府泗水縣也濱水旁也浮磬石露水濱若浮于水然或曰非也泗濱非必水中泗水)
(之旁近浮者石浮生土中不根著者也今下邳有石磬山或以為古取磬之地曾氏曰不謂之石者成磬而後)
(貢也淮夷淮之夷也蠙蚌之别名也暨及也珠為服飾魚用祭祀今濠泗楚皆貢淮白魚亦古之遺制歟夏翟)
(之出于羽畎孤桐之生于嶧陽浮磬之出于泗濱珠魚之出于淮夷各有所産之地非他處所有故詳其地而)
(使貢也玄赤黑色幣也武成曰篚厥玄黃纖縞皆繒也禮曰及期而大祥素縞麻衣中月而禫禫而纖記曰有)
(虞氏縞衣而養老則知纖縞皆繒之名也曾氏曰玄赤而有黑色以之為衮所以祭也以之為端所以齊也以)
(之為冠以為首服也黑經白緯曰纖纖也縞也皆去凶即吉之所服也)浮于淮泗達于河
(許慎曰汳水受陳留浚義隂溝至蒙為灉水東入于泗則淮泗之可以達于河者以灉至于泗也許慎又曰泗)
(受泲水東入淮盖泗水至大野而合泲然則泗之上源自泲亦可以通河也)揚州厥貢惟金
三品瑶琨篠簜齒革羽毛惟木島夷卉服厥篚織貝厥
包橘柚錫貢(三品金銀銅也瑶琨玉石名詩曰何以舟之惟玉及瑶琨說文云石之美似玉者取)
(之可以為禮器篠之材中于矢之笴簜之材中于樂之管簜亦可為符節周官掌節有英簜象有齒犀兕有革)
(鳥有羽獸有毛木楩梓豫章之屬齒革可以成車甲羽毛可以為旌旄木可以備棟宇器械之用也島夷東南)
(海島之島卉草也葛越木綿之屬織貝錦名織為貝文詩曰貝錦是也今南夷木綿之精好者亦謂之吉貝海)
(島之夷以卉服來貢而織貝之精者則入篚焉包裹也小曰橘大曰柚錫者必待錫命而後貢非歲貢之常也)
(張氏曰必錫命乃貢者供祭祀燕賓客則詔之口腹之欲則難于出令也)沿于江海達于淮
泗(順流而下曰沿沿江入海自海而入淮泗不言達于河者因于徐也禹時江淮未通故沿于海至吳始開)
(䢴溝隋人廣之而江淮舟船始通也孟子言排淮泗而注之江記者之誤也)荆州厥貢羽毛
齒革惟金三品杶榦栝栢礪砥砮丹惟箘簵楛三邦㡳
貢厥名包匭菁茅厥篚玄纁璣組九江納錫大龜(荆之貢與)
(揚州大抵多同然荆先言羽毛者漢孔氏所謂善者為先也按職方氏揚州其利金錫荆州其利丹銀齒革則)
(荆揚所産不無優劣矣杶栝柏三木名也杶木似樗而可謂弓幹栝木栢葉松身礪砥皆磨石砥以細密為名)
(礪以麤糲為稱砮者中矢鏃之用肅愼氏貢石砮者是也丹丹砂也箘簵竹名楛木名皆可以為矢董安于之)
(治晉陽也公宫之垣皆以荻蒿苫楚廩之其高丈餘趙襄子發而試之其堅則箘簵不能過也則箘簵盖竹之)
(堅者其材中矢之笴楛肅慎氏貢楛矢者是也三邦未詳其地底致也致貢箘簵楛之有名者也匭匣也菁茅)
(有刺而三脊所以供祭祀縮酒之用既包而又匣之所以示敬也齊桓公責楚貢包茅不入王祭不供無以縮)
(酒又管子云江淮之間一茅而三脊名曰菁茅菁茅一物也孔氏謂菁以為葅者非也今辰州麻陽縣包茅山)
(出包茅有刺而三脊纁周禮染人夏纁玄纁絳色幣也璣珠不圓者組綬類大龜尺有二寸所謂國之守龜非)
(可常得故不為常貢若偶得之則使之納鍚于上謂之納錫者下與上之辭重其事也)浮于江沱
潜漢逾于洛至于南河(江沱潜漢其水道之出入不可詳而大勢則自江沱而入潜漢)
(也逾越也漢與洛不通故舍舟而陸以達于洛自洛而至于南河也程氏曰不逕浮江漢兼用沱潜者随其貢)
(物所出之便或由經流或循枝𣲖期于便事而已)豫州厥貢漆枲絺紵厥篚纖
纊錫貢磬錯(杜氏曰周官載師漆林之征二十有五周以為征而此乃貢者盖豫州在周為畿内)
(故載師掌其征而不制貢禹時豫在畿外故有貢也推此義則冀不言貢者可知顔師古曰織紵以為布及練)
(然經但言貢枲與紵成布與未成布不可詳也纊細綿也磬錯治磬之錯也非所常用之物故非常貢必待錫)
(命而後納也與揚州橘柚同然揚州先言橘柚而此先言錫貢者橘柚言包則於厥篚之文無嫌故言錫貢在)
(後磬錯則與厥篚之文嫌于相屬故言錫貢在前盖立言之法也)浮于洛達于河(豫州去帝)
(都最近豫之東境徑自入河豫之西境則浮于洛而後至河也)梁州厥貢璆鐡銀鏤砮
磬熊羆狐貍織皮(璆玉磬鐡柔鐡也鏤剛鐡可以刻鏤者也磬石磬也言鐡而先于銀者鐡)
(之利多于銀也後世蜀之卓氏程氏以鐵冶富擬封君則梁之利尤在于鐵也織皮者梁州之地山林為多獸)
(之所走熊羆狐貍四獸之皮製之可以為裘其毳毛織之可以為罽也林氏曰徐州貢浮磬此州既貢玉磬)
(又貢石磬豫州又貢磬錯以此觀之則知當時樂器磬最為重豈非以其聲角而在清濁大小之間最難得其)
(和者哉)西傾因桓是來浮于潛逾于沔入于渭亂于河(西傾)
(山名地志在隴西郡臨洮縣西今洮州臨潭縣西南桓水名水經曰西傾之南桓水出焉蘇氏曰漢始出為漾)
(東南流為沔至漢中東行為漢沔酈道元曰自西傾而至葭萌浮于西漢西漢即潜水也自西漢遡流而届于)
(晉夀界阻樣枝津南歴岡北迤邐接漢沔歴漢川至于褒水逾褒而暨于衙嶺之南溪灌于斜川届于武功而)
(北以入于渭漢武帝時人有上書欲通褒斜道及漕事上下張湯問之云褒水通沔斜水通渭皆可以漕從南陽)
(沔入褒褒絶水至斜間百餘里以車轉從斜下渭如此則漢中穀可致經言沔渭而不言褒斜者因大以見小)
(也褒斜之間絶水百餘里故曰逾然于經文則當曰逾于渭今曰逾于沔此又未可暁也絶河而渡曰亂)雍
州厥貢惟球琳琅玕(球琳美玉也琅玕石之似珠者爾雅曰西北之美者有崐崘虚之球)
(琳琅玕今南海有青琅玕珊瑚屬也)浮于積石至于龍門西河會于渭汭
(積石地志在金城郡河關縣西南羌中今鄯州龍支縣界也龍門山地志在馮翊夏陽縣今河中府龍門縣也)
(西河冀之西河也雍之貢道有二其東北境則自積石至于西河其西南境則會于渭汭言渭汭不言河者蒙)
(梁州之文也他州貢賦亦當不止一道發此例以互見耳)織皮崐崘析支渠搜西戎
即敘(崐崘即河源所出在臨羌析支在河關西千餘里渠搜水經曰河從朔方東轉經渠搜縣故城北盖)
(近朔方之地也三國皆貢皮衣故以織皮冠之皆西方戎落故以西戎總之即就也雍州水土既平而餘功及于西戎故)
(附于末道已上貢法及貢禹貢)
右虞夏賦貢
古者(謂殷時)市廛而不税(廛市物邸舍税其舍不税其物)關譏而不征(譏譏)
(異服識異言征亦税也周禮國凶札則無門關之征猶譏也)林麓川澤以時入而不
禁(麓山足也賦王制此條殷法)大司徒以土均之法辨五物九
等制天下之地征以作民職以令地貢以斂財賦以均
齊天下之政(均平也五物五地之物也九等騂剛赤緹之屬征税也民職九職也地貢貢地所生)
(謂九穀財謂泉穀賦謂九賦及軍賦地官)土均掌平土地之政以均地
守以均地事(政讀為征所平之税邦國都鄙也地守虞衡之屬地事農圃之職同上此二條)
(財賦通制)大宰以九賦斂財賄一曰邦中之賦二曰四郊
之賦三曰邦甸之賦四曰家削之賦五曰邦縣之賦六
曰邦都之賦七曰關市之賦八曰山澤之賦九曰幣餘
之賦(財泉穀也鄭司農云邦中之賦二十而税一各有差也幣餘百工之餘玄謂賦口率出泉也今之筭)
(錢民或謂之賦此其舊名與鄉大夫以歲時登其夫家之衆寡辨其可任者國中自七尺以及六十野自六尺)
(以及六十有五皆征之遂師之職亦云以徵其財征皆謂此賦也邦中在城郭者四郊去國百里邦甸二百里)
(家削三百里邦縣四百里邦都五百里此平民也關市山澤謂占會百物幣餘謂占賣國中之斥幣皆末作當)
(增賦者若今賈人倍算矣自邦中以至幣餘各入其所有穀物以當賦泉之數每處為一書所待異也天官)
(等此條九賦法)載師掌任土之法以物地事授地職而待
其政令(任土者任其力勢所能生育且以制貢賦也物物色之以知其所宜之事而授農牧衡虞使職)
(之)以廛里任國中之地以埸圃任園地以宅田士田賈
田任近郊之地以官田牛田賞田牧田任遠郊之地以
公邑之田任甸地以家邑之田任稍地以小都之田任
縣地以大都之田任畺地(注見井田篇)凡任地國宅無征園
廛二十而一近郊十一遠郊二十而三甸稍縣都皆無
過十二惟其漆林之征二十而五(征税也鄭司農云任地謂任土地以起税)
(賦也玄謂國宅凡官所有宫室吏所治者也國税輕近而重遠近者多役也園㕓亦輕之者廛無穀園少利也)
(古之宅必樹而畺埸有瓜法地官此條任地定賦之)閭師凡任民任農以耕
事貢九榖任圃以樹事貢草木任工以飭材事貢器物
任商以市事貢貨賄任牧以畜事貢鳥獸任嬪以女事
貢布帛任衡以山事貢其物任虞以澤事貢其物(貢草木謂)
(葵韭果蓏之屬)凡無職者出夫布(獨言無職者掌其九賦法同上此任民出賦之)
小司徒乃分地域而辨其守施其職而平其政(分地域謂建邦)
(國造都鄙制鄉遂也辨其守謂衡虞之屬職謂九職政當作征税也)閭師掌國中及四
郊之人民六畜之數以任其力以待其政令以時徵其
賦(國中及四郊是所主數六鄉之中自廛里至遠郊也掌六畜數者農事之本也賦謂九賦及九貢)
縣師以歲時徵野之賦貢(野謂甸稍縣都也所徵賦貢與閭師同)遂師
入野職野賦于玉府(民所入貨賄以當九職九賦中玉府之用者)里宰待
有司之政令而徵斂其財賦旅師掌聚野之耡粟屋
粟間粟(野謂遠郊之外也耡粟民相助作一井之中所出九夫之税粟也屋粟民有田不耕所罰九夫)
(之税粟間粟閒民無職事者所出一夫之征粟)載師凡宅不毛者有里布凡
田不耕者出屋粟凡民無職事者出夫家之征(鄭司農云宅不)
(毛者謂不樹桑麻也布泉也玄謂宅不毛者罰以一里二十五家之泉空田者罰以三家之税粟以共吉凶二)
(服及喪器也民有間無職事者出夫税家税也夫税者百畆之税家税者出士徒車輦給繇役)以時徵
其賦司稼巡野觀稼以年之上下出斂法(斂法者豐年從正凶)
(荒則損若今十傷二三實除減半並地官)司書凢税斂掌事者受法焉
及事成則入要貳焉(法猶數也應當税者之數成猶畢也天官)大宰以
八則治都鄙五曰賦貢以馭其用(賦口率出泉也貢功也九職之功所税也)
(上同)大司徒以荒政十有二聚萬民二曰薄征六曰
去幾(去幾去其税耳地官)均人掌均地政均地守均地職(政讀)
(為征地征謂地守地職之税也地守衡虞之屬地職農圃之屬)凶札則無財賦不收地
守地職不均地政(無財賦恤其乏困也財賦九賦也不收山澤及地税亦不平計地税也非)
(凶札之歲當收税乃均之耳同上)年不順成關梁不租山澤列而不
賦(關梁不租此周禮也殷則關恒譏而不征列之言遮列也雖不賦猶為之禁不得非時取也玉藻已)
(上征免之法)廛人掌斂市絘布總布質布罰布廛布而入
於泉府凡屠者斂其皮角筋骨入於玉府肆長斂其
總布司市國凶荒札喪則市無征而作布司關司
貨賄之出入者掌其治禁與其征廛凢貨不出於關者
舉其貨罰其人國凶札則無關門之征(註並見政事下篇已上關市)
(之賦)委人掌斂野之賦斂薪芻凡疏材木材凡畜聚之
物(野謂遠郊以外也所斂野之賦謂野之園圃山澤之賦也凡疏材革木有實者也凡畜聚之物瓜瓠葵芋)
(禦冬之具也野之農賦旅師斂之工商嬪婦遂師以入玉府其牧則遂師又以共野牲)山虞掌
山林之政令物為之厲而為之守禁令萬民時斬材有
期日春秋之斬木不入禁凡竊木者有刑罰林衡掌
巡林麓之禁令而平其守以時計林麓而賞罰之若斬
木材則受灋於山虞而掌其政令川衡掌巡川澤之
禁令而平其守以時舍其守犯禁者執而誅罰之澤
虞掌國澤之政令為之厲禁使其地之人守其財物以
時入之於玉府頒其餘於萬民(並地官)䱷人凡䱷者掌
其政令凡䱷征入于玉府(天官事注並見政下篇)卝人掌金玉
錫石之地而為之厲禁以守之(錫鈏也)若以時取之則物
其地圖而授之(物地占其形色知鹹淡也授之教取者之處)巡其禁令(行其禁明)
(其令地官)職金掌凡金玉錫石丹青之戒令(青空青也)受其
入征者辨其物之&KR0839;惡與其數量楬而璽之入其金錫
於為兵器之府(為兵器者攻金之工六也守藏者玉府内府也鄭司農云受其入征者謂主受)
(采金玉錫石丹青者之租税也璽而楬之者楬書其數量以著其物也璽者印也既楬書揃其數量又以印封)
(之今時之書有所表識謂之楬櫫)入其要(要凡數也入之於大府秋官)角人掌以
時徵齒角凡骨物於山澤之農以當邦賦之政令(山澤出齒)
(角骨物大者犀象其小者麋鹿)以度量受之以共財用(骨入漆浣者受之以量其餘以)
(度度所中)羽人掌以時徵羽翮之政於山澤之農以當邦
賦之政令(翮羽本)凡受羽十羽為審百羽為摶十摶為縳
(審搏縳羽數束名也爾雅曰一羽謂之箴十羽為之縳百羽為之緷其名音相近也一羽則有名盖失之矣)
掌葛掌以時徵絺綌之材於山農凡葛征徵草貢之
材於澤農以當邦賦之政令(草貢出澤䔛紵之屬可緝績者)以權度受
之(以知輕重長短也故書受或為授杜子春云當為受)掌染草掌以春秋斂染
草之物(染草茅蒐槖蘆豕首紫茢之屬)以權量受之以待時而頒之(謹量)
(以知輕重多少時染夏之時)掌炭掌灰物炭物之徵令以時入之
(灰炭皆山澤之農所出也灰給澣練炭之所共多)以權量受之以共邦之用凡
炭灰之事掌荼掌以時聚荼以共喪事(共喪事者以著物也既夕)
(禮曰菌著用茶)徵野疏材之物以待邦事凡畜聚之物(荼茅莠疏材之)
(類也因使掌焉徵者徵于山澤入于委人)掌蜃掌斂互物蜃物(互物蚌蛤之屬並)
(地官)孟冬乃命水虞漁師收水泉池澤之賦毋或敢侵
削衆庶兆民以為天子取怨於下其有若此者行罪無
赦(因盛德在水收其税賦月令已上山澤之)
右殷周賦法古之為市者以其所有易其所無
者有司者治之耳有賤丈夫焉必求龍斷而登之
以左右望而罔市利人皆以為賤故從而征之征
商自此賤丈夫始矣(治之謂治其争訟左右望者欲得此而又取彼也罔謂罔)
(羅取之也從而征之謂人惡其專利故就征其税後世緣此遂征商人也孟子)文王
之治岐也關市譏而不征澤梁無禁(關謂道路之關市謂都邑)
(之市譏察也征税也關市之吏察異服異言之人而不征商賈之税也澤謂瀦水梁謂魚梁與民同)
(利不設禁也同上)周公曰繼自今嗣王以萬民惟正之
供(無逸)叔向曰齊其何如晏子曰此季世也民參
其力二入於公而衣食其一(言公重賦斂傳昭三年左氏)齊
侯疾不瘳欲誅祝史晏子曰不可為也(言非誅祝史所能治)
山林之木衡鹿守之澤之萑蒲舟鮫守之藪之薪
蒸虞候守之海之鹽蜃祈望守之(衡鹿舟鮫虞候祈望皆官名也)
(言公專守山澤之利不與民共)縣鄙之人入從其政偪介之關暴
征其私(介隔也迫近國都之關言邊鄙既入服政役又為近關所征税枉暴奪其私物)承
嗣大夫強易其賄(承嗣大夫世位者)布常無藝(藝法制也言布政無)
(法制)徵斂無度宫室日更淫樂不違(違去也)内寵之妾
肆奪於市(肆放也)外寵之臣僣令於鄙(詐為教令於邊鄙)私
欲養求不給則應(養長也所求不給則應之以罪)民人苦病夫婦
皆詛祝有益也詛亦有損聊攝以東(聊攝齊西界也平原聊城)
(縣東北有攝城也)姑尤以西(姑尤齊東界也姑水尤水皆在城陽郡東南入海)其
為人也多矣雖其善祝豈能勝億兆人之詛(萬萬曰億)
(萬億曰兆)君若欲誅於祝史修德而後可公說使有司
寬政毁關去禁薄斂已責(除逋責氏昭二十年左傳)孟子
曰有布縷之征粟米之征力役之征君子用其一
緩其二用其二而民有殍用其三而父子離(征賦之法)
(歲有常數然布縷取之于夏粟米取之於秋力役取之于冬當各以其時若并取之則民力有所不)
(堪矣今兩税三限之法亦此意也尹氏曰言民為邦本取之無度則其國危矣)又曰市廛
而不征法而不廛則天下之商皆悦而願藏於其
市矣關譏而不征則天下之旅皆悦而願出於其
路矣廛無夫里之布則天下之民皆悦而願為之
氓矣(周禮宅不毛者有里布民無職事者出夫家之征鄭氏謂宅不種桑麻者罰之使出一里)
(二十五家之布民無常職者罰之使出一夫百畆之税一家力役之征也今戰國時一切取之市宅)
(之民已賦其廛又令出此夫里之布非先王之法也氓民也孟子)戴盈之曰什
一去關市之征今兹未能請輕之以待來年然後
已何如(盈之亦宋大夫也什一井田之法也關市之征商賈之税也已止也)孟子曰
如知其非義斯速已矣何待來年(同上)
大宰以九貢致邦國之用一曰祀貢二曰嬪貢三曰器
貢四曰幣貢五曰材貢六曰貨貢七曰服貢八曰斿貢
九曰物貢(嬪故書作賓鄭司農云祀貢犧牲包茅之屬賓貢皮帛之屬器貢宗廟之器幣貢繡帛材)
(貢木材也貨貢珠貝自然之物也服貢祭服斿貢羽物物貢九州之外各以其所貴為摯肅慎氏貢楛矢之屬)
(是也玄謂嬪貢絲枲器貢銀鐵石磬丹漆也幣貢玉馬皮帛也材貢盹幹栝柏篠簜也貨貢金玉龜貝也服貢)
(絺紵也斿讀如囿游之游斿貢燕好珠璣琅玕也物貢襍物魚鹽橘柚天官)大行人邦畿
方千里其外方五百里謂之侯服歲壹見其貢祀物又
其外方五百里謂之甸服二歲壹見其貢嬪物又其外
方五百里謂之男服三歲壹見其貢器物又其外方五
百里謂之采服四歲壹見其貢服物又其外方五百里
謂之衞服五歲壹見其貢材物又其外方五百里謂之
要服六歲壹見其貢貨物九州之外謂之蕃國世壹見
各以其所貴寳為摯(秋官注見賓禮覲禮)小行人令諸侯春入
貢(貢六服所貢也同上)大司馬施貢分職以任邦國(職謂職税也任)
(猶事也事以其力之所堪夏官)職方氏凢邦國制其貢各以其所
有(國之地物所有同上)土均掌平土地之政以均地貢(地貢諸侯)
(之九貢地官)掌貨賄(職闕地官)内府凢四方之幣獻之金
玉齒革兵器凢良貨賄入焉(諸侯朝聘所獻國珍天官)山師掌
山林之名辨其物與其利害而頒之於邦國使致其珍
異之物(山林之名與物若岱畎絲枲嶧陽孤桐矣利其中人用者害毒物及螫噬之蟲獸夏官)
川師掌川澤之名辨其物與其利害而頒之於邦國使
致其珍異之物(川澤之名與物若泗濱浮磬淮夷蠙珠暨魚澤之萑蒲同上)懷方
氏致方貢致遠物(遠物九州之外無貢法而至者同上)
右貢法文王不敢盤于遊田以庶邦惟正之供
(遊田國有常制文王不敢盤遊無度上不濫費故下無過取而能以庶邦惟正之供於常貢正數之)
(外無横斂也言庶邦則民可知文王為西伯所統庶邦皆有常供春秋貢于霸主者班班可見至唐)
(猶有送使之制則諸侯之供方伯舊矣無逸)祭公謀父曰先王之制
邦内甸服邦外侯服侯衞賓服蠻夷要服戎狄荒
服(注見封建)甸服者祭(供日祭也此采地之君其見無數)侯服者祀(供月)
(祀也堯舜及周侯服皆歲見)賓服者享(供時享也享獻也周禮甸圻二歲而見男圻三歲而)
(見采圻四歲而見衞圻五歲而見其見也皆以所貢助祭于廟孝經所謂四海之内各以其職來祭)
要服者貢(供歲貢也要服六歲一見)荒服者王(王王事天子也周禮九州之外)
(謂之蕃國世一見各以其所貴寳為摯詩曰自彼氐羌莫敢不來王)日祭(日祭祭于祖考謂上)
(食也近漢亦然)月祀(月祀於曾高)時享(時享於二祧)歲貢(歲貢於壇墠)終
王(終謂垂終也朝嗣王及即位而來見)先王之訓也(國語周語)惟克商
遂通道于九夷八蠻西旅底貢厥獒大保乃作旅
獒用訓于王(九夷八蠻多之稱也職方言四夷八蠻爾雅言九夷八蠻但言其非一而)
(已武王克商之後威德廣被九州之外蠻夷戎狄莫不梯山航海而至曰通道云者盖蠻夷來王則)
(道路自通非武王有意于開四夷而斥大境土也西旅西方蠻夷國名犬高四尺曰獒按說文曰犬)
(知人心可使者大保召公奭也此旅獒之本序)曰明王慎德四夷咸賓無
有遠邇畢獻方物惟服食器用(方物方土所生之物明王謹德四夷)
(咸賓其所貢獻惟服食器用而已言無異物也)王乃昭德之致于異姓之
邦無替厥服分寳玉于伯叔之國時庸展親人不
易物惟德其物(德之致謂上文所貢方物也昭示方物于異姓之諸侯使之無廢其)
(職分寳玉于同姓之諸侯使之益厚其親如分陳以肅慎氏之矢分魯以夏后氏之璜之類王者以)
(其德所致方物分賜諸侯故諸侯亦不敢輕易其物而以德視其物也旅獒)昔武王
克商通道于九夷百蠻(九夷東夷九國百蠻蠻有百邑也)使各以
其方賄來貢(方賄各以所居之方所出貨賄為貢也)使無忘職業於
是肅慎氏貢楛矢石砮其長尺有咫(肅慎北夷之國傳曰肅慎)
(燕亳吾北土也楛木也砮鏃也以石為之八寸曰咫)先王欲昭其令德之致
遠也以示後之人使永監焉(監視也)故銘其栝曰肅
慎氏之貢矢(國語魯語)齊桓公以諸侯之師伐楚管
仲曰爾貢包茅不入王祭不供無以縮酒寡人是
徵(包裹束也茅菁茅也束茅而灌之以酒為縮酒尚書包匭菁茅茅之為異未審)對曰貢
之不入寡君之罪也敢不共給(僖四年左氏傳)齊侯脩
禮於諸侯諸侯官受方物(諸侯官司各于齊受其方所貢天子之物僖)
(七年左氏傳)同盟於平丘子産争承(承貢賦之次)曰昔天
子班貢輕重以列(列位也)列尊貢重周之制也(公侯地廣)
(故所貢者多)卑而貢重者甸服也(甸服謂天子畿内共職貢者)鄭伯
男也而使從公侯之貢(言鄭國在甸服外爵列伯子男不應出公侯之貢)
懼弗給也敢以為請諸侯靖兵好以為事(靖息也)行
理之命(行理使人通聘問者)無月不至貢之無藝(藝法制)小國
有闕所以得罪也諸侯脩盟存小國也貢獻無極
亡可待也存亡之制將在今矣自日中以争至于
昏晉人許之(昭十三年左氏傳)
天子之六府曰司土司木司水司草司器司貨典司六
職(府主藏六物之稅者此亦殷時制也周則皆屬司徒司土土均也司木山虞也司水川衡也司草稻人也)
(司器角人也司貨卝人也曲禮)冡宰制國用必於歲之杪五穀皆
入然後制國用(制國用如今度支經用杪末也)用地小大視年之豐耗
(小國大國豐凶之年各以歲之收入制其用多少多不過禮少有所殺)以三十年之通制
國用量入以為出(通三十年之率當有九年之蓄出謂所當給者)祭用數之仂
(算今年歲一經用之數用其什一)喪用三年之仂(喪大事用三歲之什一)喪祭用不
足曰暴有餘曰浩(暴猶耗也浩猶饒也)祭豐年不奢凶年不儉(常用數之仂)
國無九年之蓄曰不足無六年之蓄曰急無三年之蓄曰國
非其國也三年耕必有一年之食九年耕必有三年之食以
三十年之通雖有凶旱水溢民無菜色然後天子食日舉以
樂(菜色食菜之色民無食菜之飢色天子乃日舉樂以食王制)大宰以九職任萬民一
曰三農生九榖二曰園圃毓草木三曰虞衡作山澤之
材四曰藪牧養蕃鳥獸五曰百工飭化八材六曰商賈
阜通貨賄七曰嬪婦化治絲枲八曰臣妾聚斂疏材九
曰閒民無常職轉移職事(注見政事上篇)以九賦斂財賄(詳見上賦)
(法章)以九式均節財用一曰祭祀之式二曰賓客之式三
曰喪荒之式四曰羞服之式五曰工事之式六曰幣帛
之式七曰芻秣之式八曰匪頒之式九曰好用之式(式謂)
(用財之節度荒凶年也羞飲食之物也工作器物者幣帛所以贈勞賓客者芻秣養牛馬禾穀也鄭司農云匪)
(分也頒讀為班布之班謂班賜也玄謂王所分賜羣臣也好用燕好所賜予)以九貢致邦國
之用(詳見上章)小宰執邦之九貢九賦九式之貳以均財
節邦用以灋掌祭祀朝覲會同賓客之戒具軍旅田役
喪荒亦如之(法謂其禮法也戒具戒官有事者所當共)七事者令百官府共
其財用治其施舍聽其治訟(七事謂先四如之者三也施舍不給役者)宰
夫掌治灋以攷百官府羣都縣鄙之治乘其財用之出
入凢失財用物辟名者以官刑詔冡宰而誅之其足用
長財善物者賞之(羣都諸采邑也六遂五百家為鄙五鄙為縣言縣鄙而六鄉州黨亦存焉)
(乘猶計也財泉穀也用貨賄也物畜獸也辟名詐為書以空作見文書與實不相應也官刑在司寇五刑第四)
(者)大府掌九貢九賦九功之貳以受其貨賄之入頒其貨
於受藏之府頒其賄於受用之府(九功謂九職也受藏之府若内府也受用)
(之府若職内也凡貨賄皆藏以給用耳良者以給王之用其餘以給國之用或言受藏或言受用又雜言貨賄)
(皆互文)凡官府都鄙之吏及執事者受財用焉凡頒財以
式法授之關市之賦以待王之膳服邦中之賦以待賓
客四郊之賦以待稍秣家削之賦以待匪頒邦甸之賦
以待工事邦縣之賦以待幣帛邦都之賦以待祭祀山
澤之賦以待喪紀幣餘之賦以待賜予(待猶給也此九賦之財給九式)
(者膳服即羞服也稍秣即芻秣也謂之稍稍用之物也喪紀即喪荒也賜予即好用也鄭司農云幣餘使者有)
(餘來還也玄謂幣餘占賣國之斥幣)凢邦國之貢以待弔用(此九貢之財所給也給弔)
(用給凶事之五禮)凢萬民之貢以充府庫(此九職之財充猶足)凢式貢之
餘財以共玩好之用(謂先給九式及弔用足府庫而有餘則乃可以共玩好明玩好非治)
(國之用言式言貢互文)凢邦之賦用取具焉(賦用用賦)歲終則以貨賄
之入出會之玉府掌王之金玉玩好兵器凢良貨賄
之藏(良善也凡此皆式貢之餘財所作其不良又有受而藏之者)凢王之獻金玉兵
器文織良貨賄之物受而藏之(謂百工為王所作可以獻遺諸侯古者致物于)
(人尊之則曰獻通行曰饋春秋曰齊侯來獻戎捷尊魯也丈織畫及繡錦)凡王之好賜共其
貨賄内府掌受九貢九賦九功之貨賄良兵良器以
待邦之大用(大用朝覲之頒賜)凡四方之幣獻之金玉齒革兵
器凡良貨賄入焉(諸侯朝聘所獻國珍)凡適四方使者共其所受
之物而奉之(王所以遺諸侯者)凡王及冢宰之好賜予則共之
(冢宰待四方賓客之小治或有所善亦賜予之)外府掌邦布之入出以共百
物而待邦之用凡有法者(布泉也布讀為宣布之布其藏曰泉其行曰布取名于水)
(泉其流行無不徧入出謂受之復出之共百物者或作之或買之待猶給也有法百官之公田也泉始盖一品)
(周景王鑄大泉而有二品後數變易不復識本制至漢惟有五銖久行王莽改貨而異作泉布多至十品今存)
(於民間多者有貨布大泉貨泉貨布長二寸五分廣寸首長八分有竒廣八分其圜好徑二分半足枝長八分)
(其右丈曰貨左丈曰布重二十五銖直貨泉二十五大原徑一寸二分重十二銖丈曰大泉直十五貨泉貨泉)
(徑一寸重五銖右丈曰貨左丈曰泉直一也)共王及后世子之衣服之用凡
祭祀賓客喪紀會同軍旅共其財用之幣齎賜予之財
用(齎行道之財用也聘禮曰問幾月之齎鄭司農云齎或為資今禮家定齎作資玄謂齎資同耳其字以齊)
(次為聲從貝變易古字亦多或)凡邦之小用皆受焉(皆來受)歲終則會唯
王及后之服不會司會掌邦之六典八法八則之貳
以逆邦國都鄙官府之治(逆受而鉤考之)以九貢之法致邦國
之財用以九賦之法令田野之財用以九功之法令民
職之財用以九式之法均節邦之財用掌國之官府郊
野縣都之百物財用凡在書契版圖者之貳以逆羣吏
之治而聽其會計(郊四郊去國百里野甸稍也甸去國里二百里稍三百里縣四百里都五百)
(書謂簿書契其最凡也版戶籍也圖土地形象田地廣狹)以參互考日成以月要考
月成以歲會考歲成(參互謂司書之要貳與職内之入職歲之出故書互為巨杜子春讀)
(為參互)以周知四國之治以詔王及冡宰廢置(周猶徧也言四國者)
(本逆邦國之治亦鈎考以告)司書掌邦之六典八法八則九職九
正九事邦中之版土地之圖以周知入出百物以敘其
財受其幣使入於職幣(九正謂九賦九貢正税也九事謂九式變言之者重其職明本)
(而掌之非徒相副貳也叙猶比次也謂鉤考其財幣所給及其餘見為之簿書故書受為授鄭司農云授當為)
(受謂受財帛之簿書也玄謂亦受錄其餘幣而為之簿書使之入于職幣幣物當以時用之久藏將朽蠧)凡
上之用財用必考於司會(上謂王與冢宰王雖不會亦當知多少而闕之司會以九)
(式均節邦之財用)三歲則大計羣吏之治以知民之財器械之
數以知田野夫家六畜之數以知山林川澤之數以逆
羣吏之徵令(械猶兵也逆受而鉤考之山林川澤童枮則不税)凡税斂掌事者
受法焉及事成則入要貳焉(法猶數也應當税者之數成猶畢也)凡邦治
考焉(考其法於司書)職内掌邦之賦入辨其財用之物而執
其總以貳官府都鄙之財入之數以逆邦國之賦用(辨財)
(用之物處之使種類相從總謂簿書之種别與大凡官府之有財入若關市之屬)凡受財者受
其貳令而書之(受財受於職内以給公用者貳令謂若今御史所寫下本奏王所可者書之若)
(言某月某日某甲詔書出其物若干給某官某事)及會以逆職歲與官府財用
之出(亦參互鉤考之)而敘其財以待邦之移用(亦鉤考今歲中餘見為之簿移)
(用謂轉運給他)職歲掌邦之賦出以貳官府都鄙之財出賜
之數以待會計而考之(以貳者亦如職内書其貳令而編存之)凡官府都
鄙羣吏之出財用受式法於職歲(百官之公用式法多少職歲掌出之舊用)
(事存焉)凡上之賜予以敘與職幣授之(叙受賜者之尊卑)及會以
式法贊逆會(助司會鉤考羣吏之計)職幣掌式法以斂官府都
鄙與凡用邦財者之幣(幣謂給公用之餘凡用邦財者謂軍旅)振掌事者
之餘財(振猶抍也檢也掌事謂以王命有所作為先言斂幣後言振財互文)皆辨其物而
奠其錄以書楬之以詔上之小用賜予(奠定也故書錄為禄杜子春云)
(禄當為錄定其錄籍鄭司農云楬之若今時為書以著其幣)歲終則會其出凡邦之
會事以式法贊之(並天官)遺人掌邦之委積以待施惠
鄉里之委積以恤民之囏阨門關之委積以養老孤郊
里之委積以待賓客野鄙之委積以待羇旅縣都之委
積以待凶荒(委積者廩人倉人計九穀之數足國用以其餘共之所謂餘法用也職内邦之移用)
(亦如此也皆以餘財共之少曰委多曰積鄉里鄉所居也囏阨猶困乏也門關以養老孤人所出入易以取餼)
(廩也羇旅過行寄止者待凶荒謂邦國所當通給者也故書囏阨作槿阨羇作寄杜子春云槿阨當為艱阨寄)
(當為羇)凡委積之事巡而比之以時頒之委人以稍聚
待賓客以甸聚待羇旅(聚凡畜聚之物也)凡其余聚以待頒賜
(余當為餘聲之誤也餘謂縣都畜聚之物)廩人掌九榖之數以待國之匪
頒賙賜稍食(匪讀為分分頒謂委人之職諸委積也賙賜謂王所賜予給好用之式也稍食禄廩)
以歲之上下數邦用以知足否以詔榖用以治年之凶
豐(數猶計也)凡萬民之食食者人四鬴上也人三鬴中也人
二鬴下也(此皆謂一月食米也六斗四升曰鬴)若食不能人二鬴則令邦
移民就榖詔王殺邦用(就榖就都鄙之有者殺猶減也)舍人掌平宫
中之政分其財守以法掌其出入(政謂用穀之政也分其財守者計其用穀)
(之數分送宫正内宰使守而頒之也而行出于廩人其有空缺則計之還入)掌米粟之出入
辨其物(九穀六米别為書)歲終則會計其政(政用穀之多少)倉人掌
粟入之藏(九穀盡藏焉以粟為主)辨九榖之物以待邦用若穀不
足則止餘法用有餘則藏之以待凶而頒之(止猶殺也殺餘法用)
(謂道路之委積所以豐優賓客之屬)舂人掌共米物(米物言非一米)掌凡米事
稾人掌共外内朝冗食者之食(外朝司寇斷獄弊訟之朝也今司徒府中)
(有百官朝會之殿云天子與丞相舊决大事焉是外朝之存者與内朝路門外之朝也冗食者謂留治文書若)
(今尚書之屬諸直上者並地官)酒正掌酒之賜頒皆有法以行之
(法尊卑之差)凡有秩酒者以書契授之(鄭司農云有秩酒者給事中予之酒秩常)
(也常受酒者國語曰至于今秩之玄謂所秩者謂老臣王制曰七十不俟朝八十月告存九十日有秩)酒
正之出日入其成月入其要小宰聽之(出謂授酒材及用酒之多少也)
(受用酒者日言其計于酒正酒正月盡言于小宰)歲終則會唯王及后之飲酒
不會司裘凡邦之皮事掌之歲終則會唯王之裘與
其皮事不會掌皮掌秋斂皮冬斂革春獻之(皮革踰歲乾久)
(乃可用獻之獻其良者于王以入司裘給王用)遂以式法頒皮革於百工(式法作物)
(所用多少故事)共其毳毛為氊以待邦事(當用氊則共之毳毛毛細縟者)歲終
則會其財齎(財斂財本數及餘見者齎所給予人以物曰齎今時詔書或曰齎計吏鄭司農云齎)
(或為資)内宰歲終則會内人之稍食(内人主謂九御)會内宫之
財用(計夫人已下所用財)典絲掌絲入而辨其物以其賈楬之
(絲入謂九職之嬪婦所貢絲)掌其藏與其出以待興功之時(絲之貢少藏之)
(出之可同官也時者若温暖宜縑帛清凉宜文繡)頒絲於外内工皆以物授之
(外工外嬪婦也内工女御)凡上之賜予亦如之(王以絲物賜人)及獻功則受
良功而藏之辨其物而書其數以待有司之政令上之
賜予(良當為苦字之誤受其麄盬之功以給有司之公用其良功者典婦功受之以共王及后之用鄭司)
(農云良功絲功縑帛)凡飾邦器者受文織絲組焉(謂茵席屏風之屬)歲終
則各以其物會之(種别為計鄭司農云各以其所飾之物計會傅著之)典枲掌
布緦縷紵之麻草之物以待時頒功而授齎(緦十五升布抽其半)
(者白而細疏曰紵雜言此數物者以著其類衆多草葛䔛之屬故書齎作資)及獻功受苦功
以其賈楬而藏之以待時頒(其良功亦入於典婦功以共王及后之用鄭司農云)
(苦功謂麻功布紵)頒衣服授之賜予亦如之(授之授受頒者帛言待有司之政令)
(布言頒衣服互文)歲終則各以其物會之(並天官)天子百里之
内以共官千里之内以為御(謂此地之田税所給也官謂其文書財用也御謂衣)
(食制王)
右財用厲王說榮夷公(說好也榮國名夷諡也)芮良夫曰
(芮良夫周大夫芮伯也)王室其將卑乎(卑微也)夫榮公好專利
而不知大難(專擅也)夫利百物之所生也(利生於物也專利是)
(專百物)天地之所載也(載成也地受天氣以成百物)而或專之其害
多矣(害謂惡害榮公者多也孔子曰放於利而行多怨)天地百物皆將取
焉胡可專也(天地成百物民皆將取用之何可專其利)夫王人者將𨗳
利而布之上下者也(導開也布賦也上謂天神下謂人物)使神人百
物無不得其極(極中也)猶日怵惕懼怨之來也(怵惕恐懼)
(也)今王學專利其可乎(國語周語)子云君子不盡利
以遺民(不與民争利也)故君子仕則不稼田則不漁食時
不力珍大夫不坐羊士不坐犬(食時謂食四時之膳也力猶務也天)
(子諸侯有秩膳古者殺牲食其肉坐其皮是不無故殺之)以此坊民民猶忘義
而争利以亡其身(坊記)君子先慎乎德有德此有
人有人此有土有土此有財有財此有用(先慎乎德承上)
(文不可不謹而言德即所謂明德有人謂得衆有土謂得國有國則不患無財用矣)德者本
也財者末也(本上文而言)外本内末争民施奪(人君以德為外)
(以財為内則是争鬭其民而施之以劫奪之教也盖財者人之所同欲不能絜矩而欲專之則民亦)
(起而争奪矣)是故財聚則民散財散則民聚(外本内末故財聚争)
(民施奪故民散反是則有德而有人矣)是故言悖而出者亦悖而入
貨悖而入者亦悖而出(悖逆也此以言之出入明貨之出入也自先慎乎德)
(以下又因財貨以明能絜矩與不能者之得失也)生財有大道生之者
衆食之者寡為之者疾用之者舒則財恒足矣(吕氏)
(曰國無遊民則生者衆矣朝無幸位則食者寡矣不奪農時則為之疾矣量入為出則用之舒矣愚)
(按此因有土有財而言以明足國之道在乎務本而節用非必外本内末而後財可聚也自此以至)
(終篇皆一意也)仁者以財𤼵身不仁者以身𤼵財(發猶起也仁者)
(散財以得民不仁者亡身以殖貨)未有上好仁而下不好義者也
未有好義其事不終者也未有府庫財非其財者
也(上好仁以愛其下則下好義以忠其上所以事必有終而府庫之財無悖出之患也)孟獻
子曰畜馬乘不察於雞豚伐冰之家不畜牛羊百
乘之家不畜聚斂之臣與其有聚斂之臣寕有盜
臣此謂國不以利為利以義為利也(孟獻子魯之賢大夫仲孫)
(蔑也畜馬乘士初試為大夫者也伐冰之家卿大夫以上喪祭用冰者也百乘之家有采地者也君)
(子寕亡已之財而不忍傷民之力故寕有盗臣而不畜聚斂之臣此謂以下釋獻子之言也)長
國家而務財用者必自小人矣彼為善之小人之
使為國家菑害並至雖有善者亦無如之何矣此
謂國不以利為利以義為利也(自由也言由小人導之也此一節深)
(明以利為利之害而重言以結之其丁寕之意切矣並大學)孟子曰無政事
則財用不足(生之無道取之無度用之無節故也)鬭且曰古者聚
貨不妨民衣食之利聚馬不害民之財用(貨珠玉之屬自)
(然物也貨馬多則養求者衆妨財用力也)國馬足以行軍(國馬民馬也十六井為丘)
(有戎馬一匹牛三頭足以行軍也)公馬足以稱賦(公馬公之戎馬稱舉也賦兵賦)
(也)不是過也公貨足以賓獻(賓饗獻貢也)家貨足以共
用(家大夫也)不是過也(楚語)古者税什一豐年補敗(敗謂)
(凶年)不外求而上下皆足也雖累凶年民弗病也(莊二)
(十八年穀梁傳)天子不言多少諸侯不言利害大夫不
言得喪(皆謂言貨財也)士不通貨財(士賤雖得言之亦不得貿遷如商賈也)
有國之君不息牛羊(息蕃育也)錯質之臣不息雞豚(錯置)
(也質讀為贄孟子曰出疆必載質盖古字通耳置贄謂執贄而置于君士相見禮曰大夫奠贄于君)
(再拜稽首禮記曰畜馬乘者不察於雞豚或曰置贄猶言委質也言凡委質為人臣則不得與下争)
(利)冢卿不脩幣大夫不為埸園(冢卿上卿不修幣謂不修財幣販息)
(之也治稼穡曰埸樹菜蔬曰園謂若公儀子不奪園夫工女之利也)從士以上皆羞
利而不與民争業樂分施而恥積藏然後民不困
財貧窭者有所竄其手(竄容也謂有所容其手而力作也)多積財
而羞無有(羞貧)重民任而誅不能(使民不能勝任而復誅之)此邪
行之所以起刑罰之所以多也上好羞則民闇飾
矣(好羞貧而事奢侈則民闇自修飾也)上好富則民死利矣二者亂
之衢也(衢道)民語曰欲富乎忍恥矣傾絶矣絶故舊
矣與義分背矣(忍恥不顧廉恥傾絶謂傾身絶命而求也分背如人分背而行)上
好富則人民之行如此安得不亂(荀子)
司市國凶荒札喪則市無征而作布(詳見政事下)外府掌
邦布之入出以共百物而待邦之用凡有法者(詳見上章)
廛人掌斂市絘布總布質布罰布廛布而入於泉府(詳見)
(政事下)泉府掌以市之征布斂市之不售貨之滯於民
用者(同上)
右泉幣湯七年旱禹五年水人之無&KR1399;有賣子
者湯以莊山之金鑄幣而贖人之無&KR1399;賣子者禹
以歴山之金鑄幣以救人之困夫玉起於禺氏金
起於汝漢珠起於赤墅東西南北去周七八千里
水絶壤斷舟車不能通為其途之遠其至之難故
託用於其重以珠玉為上幣以黃金為中幣以刀
布為下幣三幣握之則非有補於暖也食之則非
有補於飽也先王以守財物以御人事而平天下
也是以命之曰衡衡者使物一高一下不得有調
也(管子)太公為周立九府圜法(師古曰周官太府玉府内府外府泉)
(府天府職内職金職幣皆掌財幣之官故云九府圜謂均而通也)黃金方寸而重
一斤錢圜函方(孟康曰外圜而内孔方也)輕重以銖(師古曰言黃金以斤)
(為名錢則以銖為重也)布帛廣二尺二寸為幅長四丈為匹
故貨寳於金利於刀(如淳曰名錢為刀者以其利於民也)流於泉(如淳)
(曰流行如泉也)布於布(如淳曰布於民間)束於帛(李竒曰束聚也)太公退
又行之於齊(前漢食貨志)景王二十一年將鑄大錢
(景王周靈王之子景王貴也二十一年魯昭之十八年也錢者金幣之名所以貿買物通財用也古)
(曰泉後轉曰錢賈侍中云虞夏商周金幣三等或赤或白或黃黃為上幣銅鐡為下幣大錢者大于)
(舊其賈重也唐尚書云大錢重十二銖文曰大泉五十鄭司農說周禮云錢始盖一品也周景王鑄)
(大錢而有二品後數變易不識本制至漢唯五銖久行王莽時錢乃有十品今存于民多者有貨布)
(大泉貨泉大泉徑寸二分重十二銖文曰大泉五十則唐君所謂大泉者乃莽時泉非景王所鑄明)
(矣又景王至赧王十三世而周亡後有戰國秦漢幣物改轉不相因先師所不能紀或云大錢文曰)
(寳貨皆非事實又單穆公云古者有母權子子權母而行然則二品之來古而然矣鄭君云錢始一)
(品至景王有二品考之不詳耳)單穆公曰不可(穆公王卿士單靖公之曾孫)古
者天灾降戾(降下也戾至也灾謂水旱蟲螟之類)於是乎量資幣權
輕重以振救民(量猶度也資財也權稱也振拯也)民患輕則為之
作重幣以行之(民患幣輕而物貴則作重幣以行其輕也)於是乎有母
權子而行民皆得焉(重曰母輕曰子以子貿物物輕則子獨行物重則以母權)
(而行之子母相通民皆得其欲)若不堪重則多作輕以行之亦不
廢重於是乎有子權母而行小大利之(堪任也不任之者幣)
(重物輕妨其用也故作輕幣雜而用之以重貿其貴以輕貿其賤子權母者母不足則以子平而行)
(之故錢小大民皆以為利也)今王廢輕而作重民失其資能無
匱乎(廢輕而作重則本竭而末寡故民失其資也)若匱王用將有所乏
(民財匱無以供上故王用將乏也)乏則將厚取於民(厚取厚斂也)民不
給將有遠志是離民也(給供也遠志逋逃也)且絶民用以實
王府(絶民用謂廢小錢斂而鑄大也)猶塞川原而為潢汚也其竭
也無日矣(大曰潢小曰汚竭盡也無日無日數也)王其圖之王弗聽
卒鑄大錢(國語周語)
禮書綱目卷六十五
