禮書綱目卷六十一婺源江永撰
朝廷禮通禮十
補
天子者與天地參故德配天地兼利萬物與日月竝明
明照四海而不遺微小其在朝廷則道仁聖禮義之序
燕處則聽雅頌之音行步則有環佩之聲升車則有鸞
和之音居處有禮進退有度百官得其宜萬事得其序
詩云淑人君子其儀不忒其儀不忒正是四國此之謂
也(道猶言也環珮佩環佩玉也所以為行節也玉藻曰進則揖之退則揚之然後玉鏘鳴也環取其無窮止)
(玉則比德焉孔子佩象環五寸人君之環未聞也鸞和皆鈴也所以為車行節也韓詩内傳曰鸞在衡和在式故)
(升車則馬動馬動則鸞鳴鸞鳴則和應居處朝廷與燕也進退行步與升車也)發號出令而民
說謂之和上下相親謂之仁民不求其所欲而得之謂
之信除去天地之害謂之義義與信和與仁霸王之器
也有治民之意而無其器則不成(器謂所操以作事者也義信和仁皆存乎)
(禮記經解)三代之禮天子春朝朝日秋暮夕月(祭日東壇祭月西壇)
(故以别内外以端其位)所以明有别也春秋入學坐國老執醬而
親饋之(仲春舍菜合舞仲秋班學合聲)所以明有孝也行中鸞和步中
采齊趨中肆夏(車亦應樂節步又中佩聲互言之也)所以明有度也於禽
獸見其生不食其死聞其聲不嘗其肉故遠庖厨所以
長恩且明有仁也食以禮徹以樂失度則史書之工誦
之三公進而讀之宰夫減其膳是天子不得為非也(大戴)
(禮保傳)
右通論
師氏掌以媺詔王(告王以善道也文王世子曰師也者教之以事而諭諸德者也地官)
保氏掌諫王惡(諫者以禮義正之文王世子曰保也者慎其身以輔翼之而歸諸道者也)
(上同)君之所不臣於其臣者二當其為尸則弗臣也
當其為師則弗臣也大學之禮雖詔於天子無北面所
以尊師也(尊師重道焉不使處臣位也武王踐阼召師尚父而問焉曰昔黃帝顓頊之道存乎意亦)
(忽不可得見與師尚父曰在丹書王欲聞之則齊矣王齊三日端冕師尚父亦端冕奉書而入負屏而立王下)
(堂南面而立師尚父曰先王之道不北面王行西折而南東面而立師尚父西面道書之言學記)天
子不論先聖王之德不知國君畜民之道不見禮義之
正不察應事之理不博古之典傳不閑於威儀之數詩
書禮樂無經學業不法凡是其屬太師之任也天子無
恩於父母不惠於庶民無禮於大臣不中於制獄無經
於百官不哀於喪不敬於祭不信於諸侯不誡於戎事
不誠於賞罰不厚於德不強於行賜與侈於近臣鄰愛
於疏遠卑賤不能懲忿窒慾(言不勝其情易曰君子以懲忿窒慾)不從太
師之言凡是之屬太傅之任也天子處位不端受業不
敬言語不序聲音不中律(聲有準乃中律)進退節度無禮(節度或為)
(節序)升降揖讓無容周旋俯仰視瞻無儀安顧咳唾趨行
不得(趨或為走)色不比順隱琴瑟(隱據也言按禮樂之器)凡此其屬太
保之任也天子宴譬廢其學(少師與天子宴者也朱子曰譬本作瞻又無廢字今)
(以學記利補)左右之習反其師(左右所習不順於師也朋朱子曰此即學記所謂燕逆)
(其師者也)答遠方諸侯不知文雅之辭應對羣臣左右不知
已諾之正簡聞小誦不傳不習凡此其屬少師之任也
天子居處出入不以禮冠帶衣服不以制御器在側不以
度縱上下雜采不以章(惑於朱紫不以典章)忿怒說喜不以義賦
與集讓不以節(朱子曰集疑當作譙)凡此其屬少傅之任也天子
宴私安如易(自放縱也朱子曰如而古通用)樂而湛(過於樂也)飲酒而醉食
肉而餕(過其性也)飽而強(強猶強也)飢而惏(惏貪殘也)暑而暍(暍傷暑也)寒
而𠻳寢而莫宥坐而莫侍行而莫先莫後天子自為開
門戶取玩好自執器皿亟顧環面(環旋也)御器之不舉不
藏凡此之屬少保之任也號呼歌謠聲音不中律宴樂
雅誦迭樂序(輕用雅誦也凡禮不同樂各有迭苟從所好亂其次聲樂之失任在太史者樂應天)
(也國語曰吾非瞽史焉知天道也)不知日月之時節不知先王之諱與
大國之忌(周禮小史職曰若有事則詔王之忌諱也)不知風雨雷電之𤯝凡
此其屬太史之任也(大戴保傳)古者天子必有四鄰前曰
疑後曰丞左曰輔右曰弼天子有問無以對責之疑可
志而不志責之丞可正而不正責之輔可揚而不揚責
之弼(尚書大傳)每歲孟春遒人以木鐸徇于路官師相規
工執藝事以諫其或不恭邦有常刑(遒人司令之官木鐸金口木舌施政)
(教時所振以警衆也官以職言師以道言規正也相規云者胥教誨也工百工也百工技藝之事至理存焉理)
(無往而不在故言無微而可略也孟子曰責難於君謂之恭書胤征)天子聽政使公
卿至於列士獻詩(獻詩以風也列士上士也)瞽獻典(無目曰瞽瞽樂師與樂典也)
史獻書(史外史也周官外史掌三皇五帝之書)師箴(師小師也箴箴刺王闕以正得失)&KR1363;
賦(無眸子曰&KR1363;賦賦公卿列士所獻詩也)矇誦(有眸子而無見曰矇周禮矇主弦歌風誦誦箴諫之)
(語也)百工諫(百工執技以事上者執藝事以諫謂若匠師慶諫魯莊公丹楹刻桷者)庶人傳
語(庶人卑賤見時得失不得進傳以語之也)近臣盡規(近臣謂驂僕之屬也盡規盡其規以告王)
(也)親戚補察(補補過察察政也傳曰自王以下有父兄子弟以補察其過)瞽史教誨
(瞽樂太師史太史也掌隂陽天時禮法之書以相教誨者單襄公曰吾非瞽史焉知天道)耆艾修之
(耆艾師傅也修之理瞽史之教以聞於王)而後王斟酌焉(斟取也酌行也)是以事行
而不悖(悖送也語國語周)古之王者政德既成又聽於民(詢於)
(芻蕘聽謗譽也)於是乎使工誦諫於朝(工矇&KR1363;也誦誦讀前世箴諫之語)在列
者獻詩使勿兜(列位也謂公卿至於列士獻詩以風也兜惑也)風聽臚言於市
(風采也臚傳也采聽商旅所傳善惡之言)辨妖祥於謠(辨别也妖惡也祥善也行歌曰謠丙之辰)
(檿弧箕服之類是也)考百事於朝(百官職事)問謗譽於路有邪而正之
盡戒之術也(術道也晉語)有君而為之貳(貳卿佐)使師保之
勿使過度是故天子有公諸侯有卿卿置側室(側室支子之官)
大夫有貳宗(貳宗宗子之副貳者)士有朋友庶人工商皂隸牧圉
皆有親暱以相輔佐也善則賞之(賞謂宣揚)過則匡之(匡正也)
患則救之(救其難也)失則革之(革更也)自王以下各有父子兄
弟以補察其政(補其愆過察其得失)史為書瞽為詩工誦箴諫大
夫規誨士傳言庶人謗商旅於市百工獻藝故夏書曰
遒人以木鐸徇於路(逸書遒人行令之官也木鐸木古金鈴徇于路求歌謠之言)官
師相規(官師大夫自相規正)工執藝事以諫(所謂獻藝)正月孟春於是
乎有之諫失常也(有道人徇路氏襄公十四年左傳)天子有爭臣七人
雖無道不失其天下諸侯有爭臣五人雖無道不失其
國(孝經)卒食玄端而居(天子服玄端燕居也)動則左史書之言則
右史書之(其書春秋尚書其存者)御瞽幾聲之上下(瞽樂人也幾猶察也察其)
(哀樂玉藻)太史典禮執簡記奉諱惡(簡記策書也諱先王名惡忌日若子)
(夘)天子齋戒受諫(歲終羣臣奏歲事諫王當所改為也王制)小史掌邦
國之志奠繫世辨昭穆若有事則詔王之忌諱(鄭司農云志謂)
(記也春秋傳所謂周志國語所謂鄭書之屬是也史官主書故韓宣子聘於魯觀書太史氏繫世謂帝繫世本)
(之屬是也小史主定之瞽矇諷誦之先王死日為忌名為諱故書奠為帝杜子春云帝當為奠奠讀為定書亦)
(或為奠玄謂王有事所祭於其廟春官)宗祝在廟三公在朝三老在學
王前巫而後史卜筮瞽侑皆在左右王中心無為也以
守至正(此所以達禮於下也教民慎居處也宗宗人也瞽樂人也侑四輔也禮運)天子出
戶而巫覡有事出門而宗祝有事(出戶謂門内也女曰巫男曰覡有事祓除)
(不祥出門謂車駕出國門宗者主祭祀之官有事謂祭行神也荀子)太僕掌正王之
服位(服王舉動所當衣也位立處也夏官)小臣正王之燕服位(謂燕居時)
(也玉藻曰王卒食玄端而居同上)訓方氏掌道四方之政事與其上
下之志(道猶言也為王說之四方諸侯也上下君臣也)誦四方之傳道(傳道世世所傳)
(說往古之事也為王誦之若今論聖德堯舜之道矣故書傳為傳杜子春云傳當為傳書亦或為傳同上)
右師保(凡規諫侍御之法皆在此)魯哀公問於子夏曰必學
而後可以安國保民乎子夏曰不學而能安國
保民者未之有也哀公曰然則五帝有師乎子夏
曰有臣聞神農學乎悉老黃帝學乎大真(一作墳)顓
頊學乎綠(一作綠圖一作伯夷父)帝嚳學乎赤松子(一作伯招)堯
學乎尹壽(一作務成子跗一作子州父)舜學乎務成跗(一作尹壽一作)
(許由)禹學乎西王國(一作大成執)湯學乎威子伯(一作貸子相一)
(作小臣)文王學乎鉸時(一作錫疇子斯)武王學乎郭叔(一作太公)
(一作文王武王學太公望周公旦)周公學乎太公(一作虢叔)仲尼學乎
老聃此十一聖人未遭此師則功業不著於天下
名號不傳乎千世夫不學不明古道而能安國家
者未之有也(新序)武王踐阼三日(既王之後)召士大夫
而問焉曰惡有藏之約行之行萬世可以為子孫
恒者乎(惡猶於何也言於何有約言而行之乃行萬世而猶得其福)諸大夫對
曰未得聞也然後召師尚父而問焉曰黃帝顓頊
之道存乎意亦忽不可得見與(言忽然謂不可得見)師尚父
曰在丹書王欲聞之則齊矣三日王端冕師尚父
亦端冕奉書而入負屏而立(端正也樹謂之屛)王下堂南
面而立師尚父曰先王之道不北面王行西折而
南東面而立師尚父西面道書之言曰敬勝怠者
吉怠勝敬者滅義勝欲者從欲勝義者凶凡事不
強則枉(凡事不能自強去執於此則枉也矯朱子曰去執二字恐誤蓋強者以力自謂若)
(徇其所偏不自矯揉則終於枉而已)弗敬則不正枉者滅廢敬者
萬世藏之約行之行可以為子孫恆者此言之謂
也(問先帝之道庶聞要約之旨故對此而已)王聞書之言惕若恐懼而
為戒書(託於物以自警戒也)於席之四端為銘焉於几為銘
焉於鑑為銘焉於盥槃為銘焉於楹為銘焉於杖為銘焉
於帶為銘焉於履屨為銘焉於觴豆為銘焉於戶為銘
焉於牖為銘焉於劒為銘焉於弓為銘焉於矛為
銘焉席前左端之銘曰安樂必敬(安不忘危)前右端之
銘曰無行可悔(當恭敬朝夕故以懷安為悔也)後左端之銘曰一
反一側亦不可以忘(言雖反側之間不可以忘道也)後右端之銘
曰所監不遠視邇所代(周監不遠近在有殷之世)几之銘曰皇
皇惟敬口生㖃(㖃恥也言為君子榮辱之主可不慎乎㖃㖃詈也)口戕口
(言口能害口也几者人君出令所依故以言語為戒也)鑑之銘曰見爾前慮
爾後盥槃之銘曰與其溺於人也寧溺於淵溺於
淵猶可游也溺於人不可救也(日知所亡學者之功溺於民庶大人)
(之禍故或以自新取戒或以游溺為鑑也)楹之銘曰毋曰胡殘其禍將
然毋曰胡害其禍將大毋曰胡傷其禍將長(夫為室者)
(慎其楹君天下者難其相也相朱子曰此亦泛言未必指楹為也)杖之銘曰惡乎
危於忿㚄(惡乎何也忿者危之道怒甲及乙又危之甚杖危故以危戒也)惡乎失
道於嗜慾(杖依道而行之)惡乎相忘於富貴(言身杖相資也因失道相)
(忘乃嗜慾安樂之戒也)帶之銘曰火滅修容慎戒必恭恭則
壽(雖夜解息其容不可以苟帶於寢先釋故因言之也)履屨之銘曰慎之勞
勞則富(行慎躬勞躬勞終福論慎履亦財不費也履在下尤勞辱因為此戒勞與富音義兩)
(施互取焉)觴豆之銘曰食自杖食自杖戒之憍憍則逃
(無求醉飽自杖而已)戶之銘曰夫名難得而易失無懃弗志
而曰我知之乎無懃弗及而曰我杖(一本作枝)之乎(志識)
(也杖立不能懲其駑息而自謂杖成功無可就故終失其名也)擾阻以泥之(朱子曰無)
(懃弗志至此皆所未詳要必有害於戶者)若風將至必先摇摇(摇摇無所託言)
(有風則先困閉朱子曰也此謂戶不固而動摇)雖有聖人不能為謀也(論人)
(行諭亦然)牖之銘曰隨天之時(任也)以地之財(質也)敬祀皇
天敬以先時(先祭時而敬齋處朱子曰牖下齊祭之也)劒之銘曰帶
之以為服動必行德行德則興倍德則崩(以順誅也)弓
之銘曰屈伸之義廢興之行無忘自(一本作息)過(言得時也)
矛之銘曰造矛造矛少間弗忍終身之羞(重言造矛見造)
(矛之不易也言少閒之不忍則為焉終身羞以君子於殺之中禮恕存)予一人所聞
以戒後世子孫(貽厥孫謀以燕翼子武王之詩也大戴踐阼)昔周辛
甲之為大史也命百官官箴王闕(辛甲周武王太史闕過也使百)
(官各為箴辭戒王過左傳)明堂之位曰篤仁而好學多聞
而道慎天子疑則問應而不窮者謂之道道者𨗳
天子以道者也常立於前是周公也誠立而敢斷
輔善而相義者謂之充充者充天子之志也常立
於左是太公也絜廉而切直匡過而諫邪者謂之
弼弼者拂天子之過者也常立於右是召公也博
聞強記接給而善對者謂之承承者承天子之遺
忘者也常立於後是史佚也(史佚周太史尹佚也)故成王中
立而聽朝則四聖維之是以慮無失計而舉無過
事殷周之前以長久者其輔翼天子有此具也(大戴)
(保傳)衛武公年數九十有五矣(武公衞僖公之子共伯之弟武公和)
(也)猶箴儆於國(箴刺也儆戒也)曰自卿以下至於師長士
(師長大夫士衆士也)苟在朝者無謂我老耄而舍我(舍謂不諫戒也)
必恭恪於朝朝夕以交戒我聞一二之言必誦志
而納之以訓道我(言謗譽之言也志記也)在輿有旅賁之規
(規規諫也旅賁勇力之士掌執戈楯夾車而趨車止則持輪)位宁有官師之典(中庭)
(之左右謂之位門屏之間謂之宁師長也典常也)倚几有誦訓之諫(誦訓工師)
(所誦之諫書之於几也)居寢有&KR0591;御之箴(&KR0591;近也)臨事有瞽史
之道(事戎祀也瞽樂太師掌詔吉凶史太史也掌詔禮事)宴居有師工之誦
(師樂師工瞽矇也誦謂箴諫也)史不失書矇不失誦以訓御之(御進)
(也)於是乎作懿戒以自儆也(三家云懿戒書也昭謂懿戒詩大疋抑之)
(篇也懿讀曰抑毛詩敘曰抑衞武公刺厲王亦以自儆也)及其沒也謂之叡聖
武公(叡明也書曰叡作聖諡法威強叡德曰武楚語)荀子曰國將興必
貴師而重傅貴師而重傅則法度存國將衰必賤
師而輕傅賤師而輕傅則人有快(人肆其意)人有快則
法度壊(荀子大略)
天子皮弁以日視朝(玉藻)眡朝則皮弁服(視朝視内外朝之事皮弁)
(之服十五升白布衣積素以為裳王受諸侯朝覲於廟則衮冕春官司服此二條王視朝之服)象
路朱樊纓七就建大赤以朝(象路以象飾諸末象路無鈎以朱飾勒而已其樊及)
(纓以五采罽飾之而七成大赤九旗之通帛以朝以日視朝春官巾車此條王視朝車旗)司士
正朝儀之位辨其貴賤之等王南鄉三公北面東上孤
東面北上卿大夫西面北上王族故士虎士在路門之
之右南面東上大僕大右大僕從者在路門之左南面
西上(此王日視朝事於路門外之位王族故士故為士晚退晉宿衞者未嘗仕雖同族不得在王宮大右)
(司右也大僕從者小臣祭僕御僕隸僕)司士擯(詔王出揖公卿特揖大夫以下朝者也)特揖
大夫以其等旅揖士旁三揖王還揖門左揖門右(特揖一一)
(揖之旅衆也大夫爵同者衆揖之公及孤卿大夫始入門右皆北面東上王揖之乃就位羣士及故士大僕之)
(屬發在其位羣士位東面王西南鄉而揖之三揖者士有上中下王揖之皆逡巡既復位鄭司農云卿大夫士)
(皆君之所揖禮春秋傳所謂三揖在下)大僕前(前正王視朝之位)王入内朝皆退
(王入入路門也王入路門内朝朝者皆退反其官府治處也王之外朝則朝士掌焉玉藻曰朝服以日視朝於)
(内朝朝辨色始入君日出而視之退適路寢聽政使人視大夫大夫退然後適小寢謂諸侯也王日視朝皮弁服)
(其禮則同夏官)宰夫之職掌治朝之法以正王及三公六
卿大夫羣吏之位掌其禁令(治朝在路門外其位司士掌焉宰夫察其不如儀)
(天官)大僕王眡朝則前正位而退入亦如之(前正位而退道王王)
(既立退居路門左待朝畢夏官)諸子掌國子之倅辨其等正其位(鄭司)
(農云國子謂諸侯卿大夫士之子也玄謂四民之業而士者亦世焉國子者是公卿大夫士之副貳位朝位)
(同上)大宰王眡治朝則贊聽治(治朝在路門外羣臣治事之朝王視之則助王)
(平斷天官)師氏居虎門之左司王朝(虎門路寢門也王日視朝於路寢門)
(外畫虎焉以明勇猛於守室也司猶察也察王之視朝若有善道可行者則當前以詔王地官以上六條)
(天子治朝)諸侯朝服以日視朝於内朝(朝服冠玄端素裳也此内朝路寢門)
(外之正朝也天子諸侯皆三朝)朝辨色始入(羣臣也入入應門也辨猶正也别也)君日出
而視之退適路寢聽政使人視大夫大夫退然後適小
寢釋服(小寢燕寢也釋服服玄端玉藻)公族其在外朝則以官司
士為之(外朝路寢門之外庭司士亦司馬之屬也掌羣臣之班正朝儀之位也文王世子)諸
侯視朝大夫特士旅之(大夫特士旅之謂君揖之朝禮器以上三條諸侯治)
大僕王眡燕朝則正位掌擯相(燕朝朝於路寢之庭王圖宗人之嘉事則燕朝)
王不眡朝則辭於三公及孤卿(辭謂以王不視朝之意告之春秋傳曰公有疾)
(不視朝朝夏官不此條天子燕及辭視朝)公族其朝於公内朝則東面
北上臣有貴者以齒(内朝路寢庭)庶子治之雖有三命不踰
父兄(治之治公族之禮也唯於内朝則然其餘會聚之事則與庶姓同文王世子此條諸侯燕朝又)
(羣臣之位見燕禮大射禮)朝士掌建邦外朝之法左九棘孤卿大
夫位焉羣士在其後右九棘公侯伯子男位焉羣吏在
其後面三槐三公位焉州長衆庶在其後左嘉石平罷
民焉右肺石達窮民焉(樹棘以為位者取其赤心而外刺象以赤心三刺也槐之言懷)
(也懷來人於此欲與之謀羣吏謂府吏也州長鄉遂之官鄭司農云王有五門外曰皋門二曰雉門三曰庫門)
(四曰應門五曰路門路門一曰畢門外朝在路門外内朝在路門内左九棘右九棘故易曰係用徽纏寘于叢)
(棘玄謂明堂位說魯公宮曰庫門天子皋門雉門天子應門言魯用天子之禮所名曰庫門者如天子皋門所)
(名曰雉門者如天子應門此名别二兼四則魯無皋門應門矣檀弓曰魯莊公之喪既葬而經不入庫門言其)
(除喪而反由外來是庫門在雉門外必矣如是王五門雉門為中門雉門設兩觀與今之宮門同閽人幾出入)
(者窮民蓋不得入也郊特牲譏繹於庫門内言遠當於廟門廟在庫門之内見於此矣小宗伯職曰建國之神)
(位右社稷左宗廟然則外朝在庫門之外皋門之内與今司徒府有天子以下大會殿亦古之外朝哉周天子)
(諸侯皆有三朝外朝一内朝二内朝之在路門内者或謂之燕朝)帥其屬而以鞭呼趨
且辟(趨朝辟行人執鞭以威之)禁慢朝錯立族談者(慢朝謂臨朝不肅敬也錯立族)
(談違其位僔語也秋官)小司寇之職掌外朝之政以致萬民而
詢焉一曰詢國危二曰詢國遷三曰詢立君(外朝在雉門之外者)
(也國危謂有兵荒之難國遷謂徙都故邑也立君謂無冡適選於庶也鄭司農云致萬民聚萬民也詢謀也詩)
(曰詢於芻蕘書曰謀及庶人)其位王南鄉三公及州長百姓北面羣
臣西面羣吏東面(羣臣卿大夫士也羣吏府吏也其孤不見者孤從羣臣卿大夫在公後)
小司寇擯以敘進而問焉以衆輔志而弊謀(擯謂揖之使前也敘)
(更也輔志者尊王賢明也同上)鄉大夫大詢於衆庶則各帥其
鄉之衆寡而致於朝(大詢者詢國危詢國遷詢立君鄭司農云大詢於衆庶洪範所謂謀)
(及庶民天地官朝已上三條子外)大宰王眡朝則贊聽治眡四方
之聽朝亦如之(謂王巡守在外朝天官)師氏王舉則從聽治亦
如之(謂王舉於野外以聽朝地官)保氏王舉則從聽治亦如之(同上)
(子己上三條天有外聽朝)朝玄端夕深衣(謂大夫士也夫玉視藻朝此一條大士私)
右朝儀離也者明也萬物皆相見南方之卦也
聖人南面而聽天下嚮明而治蓋取諸此也(易說卦傳)
君之南鄉答陽之義也臣之北面答君也(答對也)
(郊特牲)公父文伯之母如季氏(如之也)康子在其朝
(自其外朝也)與之言弗應從之及寢門弗應而入(入康子之)
(家)康子辭於朝而入見(辭其家臣入見敬姜)曰肥也不得聞
命無乃罪乎(得無有罪乎)曰子弗聞乎天子及諸侯合
民事於外朝(言與百官考合民事於外朝也)合神事於内朝(神事祭祀)
(也内朝在路門内)自卿以下合官職於外朝(外朝君之公朝)合家
事於内朝(家大夫也内朝家朝也)寢門之内婦人治其業焉
上下同之(寢門在室之門上下天子以下也)夫外朝子將業君之
官職焉内朝子將庀季氏之政焉(庀治也)皆非吾所
敢言也(國語魯語)
天子左五鐘右五鐘(凡律呂十二各一鐘天子宮縣黃鐘蕤賓在南北其餘則在東西)
天子將出則撞黃鐘右五鐘皆應(黃鐘在陽陽氣動西五鐘在隂隂氣静君)
(將出故以動告静靜者皆和也)馬鳴中律步者皆有容駕者皆有文御
者皆有數步者中規折還中矩立則磬折拱則抱鼓(言聲)
(合於樂體比於禮也)然後太師奏登車告出也(周禮王出入奏王夏)入則撞
蕤賓左五鐘皆應(蕤賓在隂東五鐘在陽君入故以靜告動動者則亦皆和之也)以治
容貌在内者皆玉色在外者皆金聲(玉色反其正性也金聲其事殺)然
後少師奏登堂就席告入也(少師佐成大師之事者也尚書大𫝊)樂
師教樂儀行以肆夏趨以采齊車亦如之環拜以鐘鼓
為節(教樂儀教王以樂出入於大寢朝廷之儀故書趍作跢鄭司農云跢當為趍書亦或為趍肆夏采齊)
(皆樂名或曰皆逸詩謂人君行步以肆夏為節趨疾於步則以采齊為節若今時行禮於太學罷出以鼔陔為)
(節環謂旋也拜直拜也玄謂行者謂於大寢之中趨謂於朝廷爾雅曰堂上謂之行門外謂之趨然則王出既)
(服至堂而肆夏作出路門而采齊作其反入至應門路門亦如之此謂步迎賓客王如有車出之事登車於大)
(寢西階之前及降於阼階之前尚書大𫝊曰天子將出撞黃鐘之鐘右五鐘皆應入則撞蕤賓之鐘左五鐘皆)
(應大師於是奏樂春官)大馭掌馭玉路以祀凡馭路行以肆夏
趨以采齊(凡馭路謂五路也肆夏采齊樂章也行謂大寢至路門趨謂路門至應門)凡馭路
儀以鸞和為節(舒疾之法也鸞在衡和在軾皆以金為鈴夏官)齊僕掌馭
金路以賓(以待賓客同上)道僕掌馭象路以朝夕燕出入
其法儀如齊車(朝夕朝朝其夕)掌貳車之政令(貳亦副同上)齊右掌
祭祀會同賓客前齊車王乘則持馬行則陪乘(齊車金路王自)
(整齊之車也前之者已駕王未乘之時陪乘參乘謂車右也齊右與齊僕同車而有祭祀之事則兼王路之右)
(然則戎右兼田右與)凡有牲事則前馬(王見牲則拱而式居馬前郤行備驚奔也曲禮曰國)
(君下宗廟式齊牛同上)道右掌前道車王出入則持馬陪乘如
齊車之儀(道車象路也王行道德之車)自車上諭命於從車(自由)詔王
之車儀(顧式之屬)王式則下前馬王下則以盖從(以盖從表尊同上)
隸僕王行洗乘石(鄭司農云乘石王所登以上車之石也詩云有扁斯石履之卑兮謂)
(上車所登之石同上)大僕王出入則自左馭而前驅(前驅如今道引)
(也道而居左自馭不參乘辟王也亦有車右焉同上)小臣詔相王之小法儀
(小法儀趨行拱揖之容)王之燕出入則前驅(燕出入若今遊於諸觀苑同上)
虎賁氏掌先後王而趨以卒伍(王出將虎賁士居前後雖羣行亦有局分同)
(上)旅賁氏掌執戈盾夾王車而趨左八人右八人車
止則持輪(夾王車者其下士也下士十有六人中士為之帥焉同上)節服氏掌
祭祀朝覲衮冕六人維王之大常(服衮冕者從王服也維維之以縷王旌十)
(二旒兩兩以縷綴連旁三人持之禮天子旌曳地鄭司農云維持之)諸侯則四人其服亦
如之(同上)條狼氏掌執鞭以趨辟王出入則八人夾道公
則六人侯伯則四人子男則二人(趨辟趨而辟行人若今卒辟車之為也孔)
(子曰富而可求雖執鞭之士吾亦為之言士之賤也秋官)大司寇凡邦之大事
使其屬蹕(屬士師以下也故書蹕作避杜子春云避當為辟謂辟除姦人也玄謂蹕止行也同上)
小司寇大賓客前王而辟(鄭司農云小司寇為王道辟除姦人也若今時執金)
(吾下至令尉奉引矣)凡國之大事使其屬蹕(屬士師以下同上)士師王
燕出入則前驅而辟(道王且辟行人同上)鄉士大祭祀大喪
紀大軍旅大賓客則各掌其鄉之禁令帥其屬夾道而
蹕(屬中士以下)三公若有邦事則為之前驅而辟(鄭司農云鄉士為三)
(公道也若今時三公出城郡督郵盜賊道也同上)遂士若邦有大事聚衆庶
則各掌其遂之禁令帥其屬而蹕(大事王所親也)六卿若有邦
事則為之前驅而辟(同上)縣士若大夫有邦事則為之
前驅而辟(同上)
右出入僕從之儀穆王曰昔在文武侍御僕從
罔非正人出入起居罔有不欽(冏命)虢之會(諸侯之大夫尋)
(宋之盟也在昭元年)楚公子圍二人執戈先焉(楚公子圍恭王之庶)
(子靈王熊虔也時為令尹先謂使二人執戈在前𨗳也)叔孫穆子曰天子有
虎賁習武訓也(穆子魯卿叔孫豹也訓教也虎賁掌先後王而趨舍則守王閑在國)
(則守宮門所以習武教也)諸侯有旅賁禦灾害也(禦禁也旅賁掌執戈盾夾)
(車而趨車止則持輪所以備非常禁灾害也)大夫有貳車僃承事也(貳副)
(也承奉也事使也)士有陪乘告奔走也(陪猶重也奔走使令也)今大
夫而設諸侯之服有其心矣(有簒國之心也國語魯語)
帝曰龍朕堲讒說殄行震驚朕師命汝作納言夙夜出
納朕命惟允(堲疾殄絶也殄行者謂傷絶善人之事也師衆也謂其言之不正而能變亂黑白以)
(駭衆聽也納言官名命令政教必使審之既允而後出則讒說不得行而矯偽無所託矣敷奏復逆必使審之)
(既允而後入則邪僻無自進而功緒有所稽矣周之内史漢之尚書魏晉以來所謂中書門下者皆此職也)
(舜典)宰夫敘羣吏之治以待賓客之令諸臣之復萬民
之逆(恒次敘諸吏之職事三者之來則應使辨理之鄭司農云復請也逆迎受王命者宰夫主諸臣萬民)
(之復逆故詩人重之曰家伯冡宰玄謂復之言報也反也反報於王謂於朝廷奏事自下而上曰逆逆謂上書)
(官天)内史掌敘事之法受納訪以詔王聽治(叙六敘也納訪)
(納謀於王也六敘六曰以敘聽其情)凡命諸侯及孤卿大夫則策命之(鄭司)
(農說以春秋傳曰王命内史興父策命晉侯為侯伯策謂以簡策書王命其文曰王謂叔父敬服王命以綏四)
(國糾逖王慝晉侯三辭從命受策以出)凡四方之事書内史讀之(若今尚書入省)
(事)王制禄則贊為之以方出之(贊為之為之辭也鄭司農云以方出之以方板)
(書而出之)賞賜亦如之内史掌書王命遂貳之(副寫藏之春官)
外史掌書外令(王令下畿外)若以書使於四方則書其令(書王)
(令以授使者同上)御史掌贊書(王有命當以書致之則贊為辭若今尚書作說文同上)
大僕出入王之大命(出大命王之教也入大命羣臣所奏行)掌諸侯之
復逆(鄭司農云復謂奏事也逆謂受下奏)建路鼓于大寢之門外而掌其
政(大寢路寢也其門外則内朝之中如今宮殿端門下矣政鼓節與早晏)以待達窮者與
遽令聞鼓聲則速逆御僕與御庶子(鄭司農云窮謂窮冤失職則來擊此)
(鼓以達於王若今時上變事擊鼓矣遽傳也若今時驛馬軍書當急聞者亦擊此鼓令聞此鼔聲則速逆御僕)
(與御庶子也大僕主令此二官使速逆窮遽者玄謂達窮者謂司寇之屬朝士掌以肺石達窮民聽其辭以告)
(於王遽令郵驛上下程品御僕御庶子直事鼓所者大僕聞鼔聲則速逆此二官當受其事以聞夏官)
小臣掌王之小命(小命時事所勅問也)掌三公及孤卿之復逆(同上)
御僕掌羣吏之逆及庶民之復(羣吏府史以下)掌王之燕令
(燕居時之令)以序守路鼓(序更同上)振木鐸於朝天子之政
也(天子將發號令必以木鐸警衆明堂位)
右號令復逆天下有風姤后以施命誥四方(易)
王言如絲其出如綸王言如綸其出如綍(言言出彌)
(大也綸今有秩嗇夫所佩也綍引棺索也)故大人不倡游言(游猶浮也不可用之)
(言也緇衣)穆王曰昔在文武發號施令罔有不臧
(冏命)成王與弟叔虞戲削桐葉為珪以與叔虞曰
以此封若史佚因請擇日立叔虞成王曰吾與之
戲耳史佚曰天子無戲言言則史書之禮成之樂
歌之於是遂封叔虞於唐(史記)王命仲山甫式是
百辟纘戎祖考王躬是保出納王命王之喉舌賦
政于外四方爰發(賦也式法戎汝也王躬是保所謂保其身體者也然則仲山甫)
(蓋以冡宰兼大保而大保抑其世官也與出承而布之也納行而復之也喉舌所以出言也發發而)
(應之也民大雅烝)
大宰以九式均節財用四曰羞服之式(羞飲食之物也天官)
大府闢市之賦以待王之膳服(膳服即羞服也同上)膳夫掌
王之食飲膳羞以養王及后世子(食飯也飲酒漿也膳牲肉也羞有滋味者)
(凡養之具大略有四)凡王之饋食用六穀膳用六牲飲用六清羞
用百二十品珍用八物醬用百有二十罋(進物於尊者曰饋此饋之)
(盛者王舉之饌也六牲馬牛羊豕犬雞也羞出於牲及禽獸以備滋味謂之庶羞公食大夫禮内則下大夫十)
(六上大夫二十其物數備馬天子諸侯有其數而物未得盡聞珍謂淳熬淳毋炮豚炮牂擣珍漬熬肝膋也醬)
(謂醯醢也王舉則醢人共醢六十罋以五韲七醢七菹三臡實之醯人共韲菹醯物六十罋鄭司農云羞進也)
(六穀稌黍稷梁麥苽苽彫胡也六清水漿醴䣼醫酏)王日一舉鼎十有二物皆有
俎(殺牲盛饌曰舉王日一舉以朝食也后與王同庖鼎十有二牢鼎九陪鼎三物謂牢鼎之實亦九俎)以
樂侑食膳夫授祭品嘗食王乃食(侑猶勸也祭謂刌肺脊也禮飲食必祭示)
(有所先品者每物皆嘗之道尊者也)卒食以樂徹于造(造作也鄭司農云造謂食之故所居)
(處也己食徹置故處)王齊日三舉(鄭司農云齋必變食)大喪則不舉(大荒凶年大札)
(疫癘也天烖日月晦食地烖崩動也大故寇戎之事鄭司農云大故刑殺也春秋傳曰司寇行戮君為之不舉)
王燕食則奉膳贊祭(燕食謂日中與夕食奉膳奉朝之餘膳所祭者牢肉)凡王之
稍事設薦脯醢(鄭司農云稍食謂非日中大舉時而問食謂之稍事膳夫主設薦脯醢玄謂稍)
(事有小事而飲酒)掌后及世子之膳羞(亦主其饌之數不饋之耳)凡肉脩之
頒賜皆掌之(鄭司農云脩脯也)凡祭祀之致福者受而膳之(致福)
(謂諸臣祭祀進其餘肉歸胙于王鄭司農云膳夫受之以給王膳)以摯見者亦如之(鄭司農云)
(以羔鴈雉為摯見者亦受以給王膳)歲終則會唯王及后世子之膳不
會(不會計多少優尊者其頒賜諸臣則計之同上)食醫掌和王之六食六
飲六膳百羞百醬八珍之齊(和調也)凡食齊視春時(飯宜溫)
羹齊視夏時(羹宜熱)醬齊視秋時(醬宜凉)飲齊視冬時(飲宜寒)
凡和春多酸夏多苦秋多辛冬多鹹調以滑甘(各尚其時味而)
(甘以成之猶水火金木之載於土内則曰棗栗飴蜜以甘之堇荁枌榆免薨滫瀡以滑之)凡會膳食
之宜牛宜稌羊宜黍豕宜稷犬宜梁鴈宜麥魚宜苽(會成)
(也謂其味相成鄭司農云稌稷也爾雅曰稌稻苽彫胡也)凡君子之食恒放焉(放猶依也)
(上同)饎人共王及后之六食(六食六穀之飯地官)春天子
食麥與羊(麥實有孚甲屬木羊火畜也時尚寒食之以安性也)夏食菽與雞(菽實孚甲)
(堅合屬水雞木畜時熱食之亦以安性也)中央土食稷與牛(稷五穀之長牛土畜也)秋
食麻與犬(麻實有文理屬金犬金畜也)冬食黍與彘(黍秀舒散屬火寒時食之亦以)
(安性也彘水畜也月令)酒正掌酒之政令以式灋授酒材(式法作酒)
(之法式作酒既有米麴之數又有功沽之巧月令曰乃命大酋秫稻必齊麴蘖必時湛饎必潔水泉必香陶器)
(必良火齊必得鄭司農云授酒人以其材)辨三酒之物一曰事酒二曰昔酒
三曰清酒(鄭司農云事酒有事而飲也昔酒無事而飲也清酒祭祀之酒玄謂事酒酌有事者之酒)
(其酒則今之醳酒也昔酒今之酋久白酒所謂舊醳者也清酒今中山冬釀接夏而成)辨四飲之
物一曰清二曰醫三曰漿四曰酏(清謂醴之泲者醫内則所謂或以酏為醴)
(凡醴濁釀酏為之則少清矣醫之字從殹從酉省也漿今之酨漿也酏今之粥内則有黍酏酏飲粥稀者之清)
(也鄭司農說以内則曰飲重醴稻醴清&KR1636;黍醴清&KR1636;梁醴清&KR1636;或以酏為醴漿水臆後致飲于賓客之禮有醫)
(酏糟糟音聲與&KR1636;相似醫與臆亦相似文字不同記之者各異耳此皆一物)掌其厚薄之齊
以共王之四飲三酒之饌及后世子之飲與其酒(后世子不)
(言饌其饋食不必具設之五齊正用醴為飲者取醴恬與酒味異也其餘四齊味皆似酒)掌酒之賜
頒皆有法以行之(法尊卑之差)唯王及后之飲酒不會以酒
式誅賞(誅賞作酒之善惡者天官)酒人凡事共酒而入于酒府
(入于酒正之府者是王燕飲之酒酒正當奉之同上)漿人掌共王之六飲水
漿醴涼醫酏入於酒府(王之六飲亦酒正當奉之醴醴清也鄭司農云涼以水和酒也)
(玄謂涼今寒粥若糗飯雜水也酒正不辨水凉者無厚薄之齊同上)仲冬乃命大酋
秫稻必齊麴蘖必時湛熾必絜水泉必香陶器必良火
齊必得兼用六物大酋監之毋有差貸(酒熟曰酋大酋者酒官之長也)
(於周則為酒人秫稻必齊謂孰成也湛漬也熾炊也火齊腥孰之調也物猶事也差貸謂失誤有善有惡也古)
(者穫稻而漬米麴至春而為酒詩云十月穫稻為此春酒以介眉壽月令)庖人掌共六
畜六獸六禽辨其名物(六畜六牲也始養之曰畜將用之曰牲春秋傳曰卜日曰牲鄭)
(司農云六獸麋鹿熊麕野豕兔六禽雁鶉鷃雉鳩鴿玄謂獸人冬獻狼夏獻麋又内則無熊則六獸當有狼而)
(熊不屬六禽於禽獻及六摯宜為羔豚犢麛雉雁凡鳥獸未孕曰禽司馬膱曰大獸公之小禽私之)凡其
死生鱻薧之物以共王之膳與其薦羞之物及后世子
之膳羞(凡計數之薦亦進也備品物曰薦致滋味乃為羞王言薦者味以不褻為尊鄭司農云鮮謂生)
(肉羹謂乾肉)凡用禽獻春行羔豚膳膏香夏行腒鱐膳膏臊
秋行犢麛膳膏腥冬行鱻羽膳膏羶(用禽獻謂煎和之以獻王鄭司農云)
(膏香牛脂也以牛脂和之腒乾雉鱐乾魚膏臊豕膏也以豕膏和之杜子春云膏臊犬膏膏腥豕膏也鮮魚也)
(羽雁也膏羶羊脂也玄謂膏腥雞膏也羔豚物生而肥犢與麛物成而充腒鱐暵熱而乾魚雁水涸而性定此)
(八物者得四時之氣尤盛為人食之弗勝是以用休廢之脂膏煎和膳之牛屬司徒土也雞屬宗伯木也犬屬)
(司寇金也羊屬司馬火也)歲終則會唯王及后之膳禽不會(膳禽四時所膳)
(禽獻如世子可以會之天官)内饔掌王及后世子膳羞之割亨煎
和之事辨體名肉物辨百品味之物(割肆解肉也亨煮也煎和齊以五味)
(體名脊脅肩臂臑之屬肉物胾燔之屬百品味庶羞之屬言百舉成數)王舉則陳其鼎俎
以牲體實之(取於鑊以實鼎取於鼎以實俎實鼎曰脀實俎曰載)選百羞醬物珍
物以俟饋(先進食之時恒選擇其中御者)共后及世子之膳羞(膳夫掌之是乃)
(共之)辨腥臊羶香之不可食者牛夜鳴則庮羊冷毛而毳
羶犬赤股而躁臊鳥皫色而沙鳴貍豕盲視而交睫腥
馬黑脊而般臂螻(腥臊羶香可食者是别其不可食者則所謂者皆臭味也冷毛毛長總結)
(也皫失色不澤美也沙澌也交睫腥腥當為星聲之誤也肉有如米者似星般臂臂毛有文鄭司農云㾞朽木)
(臭也螻螻蛄臭也杜子春云盲眠當為望視)凡宗廟之祭祀掌割亨之事凡
燕飲食亦如之凡掌共羞脩刑膴胖骨鱐以待共膳(掌共)
(共當為具羞庶羞也脩鍜脯也胖如脯而腥者鄭司農云刑膴謂夾脊肉或曰膺肉也骨鱐謂骨有肉者玄謂)
(刑鉶羹也膴䐑肉大臠所以祭者骨牲體也鱐乾魚)凡王之好賜肉脩則饔入共
之(好賜王所善而賜也同上)亨人掌共鼎鑊以給水火之齊(鑊所)
(以煑肉及魚腊之器就孰乃脀于鼎齊多少之量)職外内饔之爨亨煮辨膳羞
之物(職主也爨今之竈主於其爨煮物同上)獸人掌罟田獸辨其名物
(罟罔也以罔摶所當田之獸)冬獻狼夏獻麋春秋獻獸物(狼膏聚麋膏散聚則)
(温散則凉以救時之苦也獸物凡獸皆可獻也及狐狸同上)䱷人掌以時䱷為梁
(月令季冬命漁師為梁鄭司農云梁水偃也偃水為關空以笱承其空詩曰敝笱在梁)辨魚物為
鱻薧以共王膳羞(鮮生也薧乾也同上)腊人掌乾肉凡田獸
之脯腊膴胖之事(大物解肆乾之謂之乾肉若今凉州鳥翅矣薄析曰脯捶之而施薑桂曰)
(鍛脩腊小物全乾同上)掌畜共膳獻之鳥(雉及鶉鴽之屬夏官)司士
掌擯士者膳其摯(擯士告見初為士者於王也鄭司農云膳其摯者王食其所執羔雁之摯)
(玄謂膳者入於王之膳人同上)㕓人凡珍異之有滯者歛而入於
膳府(珍異四時食物也不售而在㕓久則將瘦臞腐敗為買之入膳夫之府所以紓民事而官不失實)
(地官)籩人為王及后世子共其内羞(於其飲食以共房中之羞天官)
醢人為王及后世子共其内羞王舉則共醢六十罋
以五齊七醢七菹三臡實之(齊當為韲五韲昌本脾析蜃豚拍深蒲也七醢醓蠃)
(□蚳魚免雁醢七菹韭菁茒葵芹菭筍菹三臡麋鹿麕臡也凡醯臡所和細切為韲全物若䐑為菹少儀曰麋)
(鹿為菹野豕為軒皆䐑而不切麋為辟雞兔為宛脾皆䐑而切之切葱若薤實之醯以柔之由此言之則韲菹)
(之稱菜肉通同上)醯人王舉則共齊菹醯物六十罋共后及
世子之醬齊菹(同上)天子之豆二十有六(謂天子朔食禮器)
鹽人掌鹽之政令以共百事之鹽(政令謂受入教所處置求者所當得)王
之膳羞共飴鹽后及世子亦如之(飴鹽鹽之甜者今戎鹽有焉)凡齊
事鬻監以待戒令(齊事和五味之事鬻監涷治之天官)凌人掌冰春
始治鑑(鑑如甀大口以盛冰置食物于中以禦温氣春而始治之為二月將獻羔而啟冰)凡外
内饔之膳羞鑑焉凡酒漿之酒醴亦如之(酒醴見温氣亦失味酒漿)
(酒人漿人也同上)幂人掌共巾幂(共巾可以覆物)凡王巾皆黼(四飲三酒)
(皆畫黼周尚武其用文德則黻可同上)大司樂王大食三宥皆令奏鐘
鼓(大食朔月月半以樂宥食時也宥猶勸也春官)天子皮弁以日視朝遂
以食日中而餕奏而食日少牢朔月大牢(餕食朝之餘也奏奏樂也)
五飲上水漿酒醴酏(上水水為上餘其次之)卒食玄端而居年不順
成天子食無樂(自貶損也)諸侯又朝服以食特牲三俎祭肺
(食必復朝服所以敬養身也三俎豕魚腊)夕深衣祭牢肉(祭牢肉異於始殺也天子言日中諸)
(侯言夕天子言餕諸侯言祭牢肉互相挾)朔月少牢五俎四簋(五俎加羊與其腸冐也朔)
(月四簋則日食粱稻各一簋而已)子夘稷食菜羹(忌日貶也)夫人與君同庖
(不特殺也)君無故不殺牛大夫無故不殺羊士無故不殺犬豕
(故謂祭祀之屬)君子遠庖厨凡有血氣之類弗身踐也(踐當為剪聲之)
(誤也剪殺也)至于八月不雨君不舉(為旱變也此謂建子之月不雨盡建未月也春)
(秋之義周之春夏無雨未能成灾至其秋秀實之時而無雨則雩雩而得之則書雩喜祀有益也雩而不得則)
(書旱明災成也玉藻)歲凶年穀不登君膳不祭肺大夫不食
粱士飲酒不樂(皆自為貶損憂民也禮食殺牲則祭先有虞氏以首夏后氏以心殷人以肝周)
(人以肺不祭肺則不殺也天子食日少牢朔月大牢諸侯食日特牲朔月少牢粱加食也不樂去琴瑟曲禮)
大侵之禮君食不兼味(襄二十四年穀梁傳)司寇行戮(司寇刑官)
君為之不舉(去盛饌氏莊二十年左傳)天子一食諸侯再大夫
士三食力無數(一食再食三食謂告飽也食力謂工商農也禮器)大夫燕食
有膾無脯有脯無膾士不貳羹胾庶人耆老不徒食(尊卑)
(差也内則)羹食自諸侯以下至於庶人無等(羹食食之主也庶羞)
(亦異耳)大夫無秩膳(謂五十始命未甚老也秩常也)大夫七十而有閣(有秩)
(膳也閣以板為之庋食物也)天子之閣左達五右達五公侯伯於房
中五大夫於閣三士於坫一(達夾室大夫言於閣與天子同處天子二五倍諸侯)
(也五者三牲之肉及魚䐗也同上)飯(目諸飯也)桼稷稻粱白黍黃粱稰穛
(孰穫曰稰生穫曰穛黍黃黍也)膳(目諸膳也)膷臐膮醢牛炙醢牛胾醢牛膾
羊炙羊胾醢豕炙醢豕胾芥醬魚膾雉兔鶉鷃(此上大夫之禮)
(庶羞二十豆也以公食大夫禮校之則膮牛炙間不得有醢醢衍字也又以鷃為鴽也)飲(目諸飲也)重
醴稻醴清糟黍醴清糟梁醴清糟(重倍也糟醇也清泲也致飲有醇者有泲)
(者陪設之也)或以酏為醴(醴粥為醴)黍酏(酏粥)漿(酢胾)水(清耕)醷(梅漿)濫(以諸)
(和水也以周禮六飲校之則濫涼也紀莒之間名諸為濫)酒(目諸酒也)清白(白事酒昔酒也)羞(目諸)
(羞也)糗餌粉酏(糗擣熬穀也以為粉餌與餈此記似脱周禮羞籩之實粉餌粉餈羞豆之實酏食慘)
(食此酏當為餰以稻米與狼臅膏為餰是也)食(食飯也日人君燕食所用也)蝸醢而苽食
雉羹麥食脯羹雞羹折稌犬羹兔羹和糝不蓼(苽彫胡也稌稻)
(也几羹齊宜五味之和米屑之糝蓼則不矣此脯所謂析乾牛羊肉也)濡豚包苦實蓼濡
雞醢醬實蓼濡魚卵醬實蓼濡鼈醢醬實蓼(凡濡謂亨之以汁和)
(也苦苦荼也以包豚殺其氣卯讀為鯤鯤魚子或作椚也)腵脩蚳醢(腵脩捶脯施薑桂也蚳蚍蜉子)
(也)脯羹免醢麋膚魚醢魚膾芥醬麋腥醢醬桃諸梅諸
卵監(自蝸醢至此二十六物似皆人君燕所食也其饌則亂膚切肉也膚或為胖卵鹽大鹽也)凡食
齊視春時(飯宜温也)羹齊視夏時(羹宜熱也)醬齊視秋時(醬宜凉也)飲
齊視冬時(飲宜寒也)凡和春多酸夏多苦秋多辛冬多醎調
以滑甘(多其時味以養氣也)牛宜稌羊宜麥豕宜稷犬宜梁雁宜
麥魚宜苽(言宜氣味相成也)春宜羔豚膳膏薌夏宜腒鱐膳膏
臊秋宜犢麛膳膏腥冬宜鮮羽膳膏羶(此八物四時肥美也為其大盛)
(煎以休廢之膏節其氣也牛膏薌犬膏臊雞膏腥羊膏羶腒乾雉也鱐乾魚也鮮生魚也羽雁也)牛脩
鹿脯田豕脯麋脯麕脯麋鹿田豕麕皆有軒雉兔皆有
芼(脯皆析乾其肉也軒讀為憲謂藿葉切也芼謂菜釀也軒或為胖)爵鷃蜩范(蜩蟬也范蜂也)
芝栭蓤椇棗栗榛柿瓜桃李梅杏椇梨薑桂(蔆芰也椇枳椇也椇)
(梨之不臧者自牛脩至此三十一物皆人君燕食所加庶饈也周禮天子羞用百有二十品記者不能次錄)
膾春用蔥秋用芥豚春用韭秋用蓼(芥芥醬也)脂用蔥膏用
䪥(脂肥凝者釋者曰膏)三牲用藙和用醯(藙煎茱萸也漢律會稽獻焉爾雅謂之榝和用)
(醯者畜與家物自相和也)獸用梅(亦野物自相和)鶉羹雞羹鴽釀之蓼(釀謂切雜)
(之也鴽在羹下烝之不羹也)魴鱮烝雛燒雉薌無蓼(薌蘇荏之屬也燒烟於火中也)
(自膾用蔥至此言調和菜釀之宜也)不食雛鼈狼去腸狗去腎貍去正脊
兔去尻狐去首豚去腦魚去乙鼈去醜(皆為不利人也雛鼈伏乳者乙)
(魚體中害人者名也今東海鰫魚有骨名乙在目傍狀如篆乙食之鯁人不可少醜謂鼈竅也)肉曰脱
之魚曰作之棗曰新之栗曰撰之桃曰膽之椇棃曰攢
之(皆治擇之名也)牛夜鳴則庮羊冷毛而毳羶狗赤股而躁臊
鳥皫色而沙鳴鬱豕望視而交睫腥馬黑脊而般臂漏
雛尾不盈握弗食舒雁翠鵠鴞胖舒鳬翠雞肝雁腎鴇
奥鹿胃(亦皆為不利人也庮惡臭也春秋傳曰一薰一庮冷毛毳毛别聚於不解者也赤般股襄無毛)
(也皫色毛變色也沙猶嘶也鬱腐臭也望視遠視也腥當為星聲之誤也星肉中如米者般臂前腥般般然也)
(漏當為螻如蛄螻臭也舒雁鵝也翠尾肉也鵠鴞胖謂脅側薄肉也舒鳬鵝也鴇奥脾肶也鵠或為鴇也)肉
腥細者為膾大者為軒(言大切細切異名也膾者必先軒之所謂聶而切之也)或
曰麋鹿魚為菹麕為辟雞野豕為軒兔為宛脾切蔥若
䪥實諸醯以柔之(此軒辟雞宛脾皆菹類也釀菜而柔之以醯殺腥肉及其氣今益州有鹿)
(□者近由此為之矣菹軒聶而不切辟雞宛脾聶而切之軒或為胖宛或作鬱同上)淳熬煎
醢加於陸稻上沃之以膏曰淳熬(淳沃也熬亦煎也沃煎成之以為名)淳
毋煎醢加於黍食上沃之以膏曰淳毋(毋讀曰模模象也作此象淳熬)
炮取豚若將刲之刳之實棗於其腹中編萑以苴之塗
之以謹塗炮之塗皆乾擘之濯手以摩之去其皽為稻
粉糔溲之以為酏以付豚煎諸膏膏必滅之鉅鑊湯以
小鼎薌脯於其中使其湯毋滅鼎三日三夜毋絶火而
后調之以醯醢(炮者以塗燒之為名也將當為牂牂牝羊也刲刳博異語也謹當為墐聲之誤)
(也墐塗塗有穰草也皽謂皮肉之上魄草也糔溲亦博異語也糔讀與滫瀡之滫同薌脯謂煮豚若羊於小鼎)
(中使之香美也謂之脯者既去皽則解析其肉使薄如為脯然唯豚全耳豚羊入鼎三日乃内醯醢可食也)
擣珍取牛羊麋鹿麕之肉必脄每物與牛若一捶反側
之去其餌孰出之去其皽柔其肉(胶脊側肉也捶擣之也餌筋膄也柔之為)
(汁和也汁和亦醯醢與)漬取牛肉必新殺者薄切之必絶其理湛
諸美酒期朝而食之以醢若醯醷(湛亦漬也)為熬捶之去其
皽編萑布牛肉焉屑桂與薑以洒諸上而鹽之乾而食
之施羊亦如之施麋施鹿施麕皆如牛羊欲濡肉則釋
而煎之以醢欲乾肉則捶而食之(熬於火上為之也今之火脯似矣欲濡欲)
(乾人自由也醢或為醯此七者周禮八珍其一肝膋是也)糝取牛羊豕之肉三如一
小切之與稻米稻米二肉一合以為餌煎之(此周禮糝食也)肝
膋取狗肝一幪之以其膋濡炙之舉燋其膋不蓼(膋腸問脂)
(舉或為巨)取稻米舉糔溲之小切狼臅膏以與稻米為酏(狼臅)
(膏臆中膏也以煎稻米則似今膏&KR1464;矣此周禮酏食也此酏當從餰同上)
右膳羞王者所以日食何明有四方之物食四
時之功也四方不平四時不順有徹樂之法焉所
以鳴至尊著法戒也王平居中央制御四方平旦
食少陽之始也晝食太陽之始也晡食少陰之始
也暮食太陰之始也論語曰亞飯干適楚三飯繚
適蔡四飯缺適秦諸侯三飯卿大夫再飯尊卑之
羞也禮保傳曰王失度宰夫徹其膳宰所以徹膳
何陰陽不調五穀不熟故王者為不盡味而食之
禮曰一穀不升不僃雞鷃二穀不升不備三牲(白虎)
(通)
天子玄端聽朔於南門之外閏月則闔門左扉立于其
中(端當為冕字之誤也玄衣而冕冕服之下南門謂國門也天子廟及路寢皆如明堂制明堂在國之陽每)
(月就其時之堂而聽朔焉卒事反宿路寢亦如之閏月非常月也聽其朔於明堂門中還處路寢門終月凡聽)
(朔必以特牲告其帝及神配以文王武王玉藻)孟春天子居青陽左个(青陽)
(左个大寢東堂北偏)仲春天子居青陽大廟(青陽大廟東堂大室)季春天子
居青陽右个(青陽右个東堂南偏)孟夏天子居明堂左个(明堂左个大寢)
(南堂東偏也)仲夏天子居明堂大廟(南堂大廟南堂當大室也)季夏天子
居明堂右个(明堂右个南堂西偏也)中央土天子居大廟大室(大廟)
(大室中央室也)孟秋天子居總章左个(總章左个大寢西堂南偏)仲秋天子
居總章大廟(總章大廟西堂當大室也)季秋天子居總章右个(總章右个)
(西堂北偏)孟冬天子居玄堂左个(玄堂左个北堂西偏也)仲冬天子居
玄堂大廟(玄堂大廟北堂當大室)季冬天子居玄堂右个(玄堂右个北堂)
(東偏月令)太史頒告朔于邦國(天子頒朔于諸侯諸侯藏之祖廟至朔朝于廟)
(告而受行之鄭司農云頒讀為班班布也以十二月朔布告天下諸侯故春秋傳曰不書日官失之也)閏
月詔王居門終月(門謂路寢門也鄭司農云月令十二月分在青陽明堂總章玄堂左右之)
(位惟閏月無所居居于門故于文王在門謂之門春官)諸侯皮弁以聽朔于大
廟(皮弁下天子也玉藻)
右聽朔文公六年閏月不告月猶朝於廟(杜曰諸侯)
(每月必告朔聽政因朝宗廟文公以閏非常月故闕不告朔怠慢政事雖朝于廟則如勿朝故曰猶)
(猶者可止之詞每何曰諸侯受十二月朔政于天子藏于大祖廟月朔朝廟使大夫南面奉天子)
(命君北面而受之此時使有司先告朔慎之至也受于廟者孝子歸美先君不敢自專也言朝者緣)
(生以事死親在朝朝暮夕已死不敢渫鬼神故也必於朔者感月始生而朝也春秋)閏月
不告朔非禮也(經稱告月傳稱告朔明告月必以朔)閏以正時(四時漸差)
(則置閏以正之)時以作事(順時命事)事以厚生(事不失時則年豐)生民
之道於是乎在矣不告閏朔弃時政也何以為民
(左氏傳)曷為不告朔(据具月也)天無是月也何以謂之
天無是月非常月也(所在無常故無政也)猶者何通可以已
也(朝者因視朔政爾無政而朝故曰猶不言朔者閏月無告朔禮也不言公者内事可知公羊)
(傳)不告月者不告朔也(禮天子以十二月朔政班告于諸侯諸侯受於)
(禰廟孝子尊事先君不敢自專也言朝者緣生以事死親存朝朝暮夕不敢泄鬼神故事畢感月始)
(而朝之)不告朔則何為不言朔也閏月者附月之餘
日也積分而成於月者也(一歲三百六十日餘六日又有小月六積五歲)
(得六十日而再閏積衆月之餘分以成此月)天子不以告朔而喪事不
數也(閏是叢殘之數非月之正故吉凶大事皆不用也)猶之為言可以已
也(郊然後三望告朔然後朝廟俱言猶義相類也既廢其大而行其細故譏之穀粱傳)
文公十六年夏五月公四不視朔(諸侯每月必告朔聽政因朝于)
(廟今公以疾闕不得視二月三月四月五月朔也春秋十二公以疾不視朔非一也義無所取故特)
(舉此以表行事因明公之實有疾非詐齊春秋)疾也(左氏傳)公曷為四
不視朔(據無事也)公有疾也(以不諱舉公知有疾公有疾乃復舉公是也)何
言乎公有疾不視朔(據有疾無惡也)自是公無疾不視朔
也(有疾無惡不當書又不言有疾者欲起公自是無疾不視朔也)然則曷為不言
公無疾不視朔有疾猶可言也無疾不可言也(言無)
(疾大惡不可言也是後公不復視朔政事委任公子遂公羊傳)天子告朔于
諸侯諸侯受乎禰廟禮也(每月天子以朔政班于諸侯諸侯受而納之禰)
(廟告廟以羊今公自二月不視朔至於五月是後視朔之禮遂廢故子貢欲去其羊)公四不
視朔公不臣也以公為厭政已甚矣(天子班朔而公不視是不)
(臣傳穀粱)襄公二十九年春王正月公在楚釋不
朝正于廟也(釋解也告朔在楚解公所以不朝正春秋左氏傳)子貢欲
去告朔之犧羊(告朔之禮古者天子常以季冬頒來歲十二月之朔于諸侯諸侯受)
(而藏之祖廟月朔則以時羊告廟請而行之犧生牲也魯自文公始不視朔而有司猶供此羊故子)
(貢欲去也)子曰賜也爾愛其羊我愛其禮(愛猶惜也子貢蓋惜其無)
(實而妄費然禮雖廢羊存猶得以識之而可復焉若并去其羊則此禮遂亡矣孔子所以惜之楊)
(氏曰告朔諸侯所以禀命於君親禮之大者魯不視朔矣然羊存則告朔之名未泯而其實自可舉)
(此夫子所以惜之也論語)
舍人以歲時縣穜稑之種以供王后之春獻禮(縣之者欲其風)
(氣燥達也鄭司農云春王當耕于籍則后獻其種也后獻其種見内宰職地官)内宰上春
詔王后帥六宮之人而生穜稑之種而獻之于王(六宮之人)
(夫人以下分居后之六宮者古者使后宮藏種以其有傳類蕃孳之祥必生而獻之示能育之使不傷敗且以)
(佐王耕事共禘郊也鄭司農云先種後孰謂之穜後種先孰謂之稑王當以耕種于藉田玄謂詩云黍稷穜稑)
(是也夫人以下分居后之六宮者每宮九嬪一人世婦三人女御九人其餘九嬪三人世婦九人女御二十七)
(人從后唯其所燕息焉從后者五日而沐浴其次又上十五日而徧云夫人如三公從容論婦禮天官)
孟春乃擇元辰天子親載耒耜措之于參保介之御間
帥三公九卿諸侯大夫躬耕帝藉天子三推三公五推
卿諸侯九推(元辰蓋郊後吉辰也耒耜之上曲也保介車右也置耒於車右與御者之間明已勸)
(農非農者也人君之車必使勇士衣甲居右而參乘備非常也保猶衣也介甲也帝藉為天神借民力所治之)
(田也)反執爵于大寢三公九卿諸侯大夫皆御命曰勞酒
(既耕而宴欲以勞羣臣也大寢路寢御侍也月令)甸師掌帥其屬而耕耨王
藉以時入之以共齍盛(其屬府史胥徒也耨芸芓也王以孟春躬耕帝藉天子三推三)
(公五推卿諸侯九推庶人終於千畝庶人謂徒三百人藉之言借也王一耕之而使庶人芸芓終之齍盛祭祀)
(所用穀也粢稷也穀者稷為長是以名云在器曰盛天官)季秋乃命冡宰農事
備收(備猶盡也)舉五榖之要(定其祖税之薄)藏帝藉之收於神倉祗
敬必飭(重黍稷之委也帝藉所耕千畝也藏祭祀之穀為神倉祗亦敬也月令)天子親
耕以共粢盛(天子親耕其禮三推黍稷曰粢在器曰盛)甸粟而内之三宮三
宮米而藏之御廩(甸甸師掌田之官也三宮三夫人也宗廟之禮君親割夫人親舂桓十)
(四年穀梁傳)天子為藉千畝冕而朱紘躬秉耒諸侯為藉
百畝冕而青紘躬秉耒以事天地山川社稷先古以為
醴酪齊盛於是乎取之(藉藉田先古先祖祭義)天子親耕於南
郊以共齊盛諸侯耕於東郊亦以共齊盛(齊或作粢東郊少陽諸侯)
(象統祭)
右耕藉耕藉然後諸侯知所以敬(耕藉藉田也樂記)
耕藉所以教諸侯之養也(祭義)王者所以親耕后
親桑何所以率天下農蠶也耕於東郊何東方少
陽農事始起桑於西郊西方少陰女功所成故曾
子問曰天子耕東田而三反之(白虎通)天子諸侯
非莫耕也王后夫人非莫蠶也身致其誠信誠信
之謂盡盡之謂敬敬盡然後可以事神明此祭之
道也(祭統)宣王即位不藉千畝(藉借也借民力以為之天子藉田千)
(畝諸侯百畝自厲王之流藉田禮廢宣王即位不復遵古)虢文公諫曰(賈侍中云文公)
(文王母弟虢仲之後為王卿士昭謂虢叔之後西虢也宣王都鎬在畿内)不可夫民之
大事在農(穀民之命故農為大事)上帝之粢盛於是乎出(出於)
(農也器實曰粢在器曰盛)民之蕃庶於是乎生(蕃息也庶衆也)事之共
給於是乎在(共具也給足也)和協輯睦於是乎興(協合也輯聚也)
(睦親也)財用蕃殖於是乎始(殖長也)敦厖純固於是乎
成(敦厚也厖大也)是故稷為大官(民之大事在農故稷之職為大官)古者
大史順時覛土(覛視也)陽癉憤盈土氣震發(癉厚也憤積也)
(盈滿也震動也發起也)農祥晨正(農祥房星也晨正謂立春之日晨中於午也農事之)
(候故曰農祥)日月底於天廟(底至也天廟營室也孟春之月日月皆在營室)土
乃脈登(脈理也農書曰春土冒□陳根可拔耕者急發)先時九日(先先立春日也)
太史告稷曰自今至於初吉(初吉二月朔日也詩云二月初吉)陽
氣俱烝土膏其動(烝升也土膏潤也其動潤澤欲行)弗震弗渝脈
其滿眚榖乃不殖(震動也渝變也𤯝災也言陽氣俱升土膏欲動當即發動變寫)
(其氣不然則脈滿氣結更為災病穀乃不殖)稷以告(以大史之言告王)王曰史
帥陽官以命我司事(史大史陽官春官司事主農事官也)曰距今九
日土其俱動(距去也)王其祗祓監農不易(祇敬也祓齊戒祓除)
(也不易不易物土之宜)王乃使司徒咸戒公卿百吏庶民(百吏)
(百官也庶民甸師氏所掌之民主耕耨王之藉田者)司空除壇于藉(司空掌地也)
命農大夫咸戒農用(農大夫田畯也農用田器也)先時五日(先耕)
(時也)瞽告有協風至(瞽樂大師知風聲者協和也風氣和時候至也立春曰融風)
王即齋宮(所齋之宮)百官御事各即其齋三日(御治也)王
乃淳濯饗醴(淳沃也濯溉也饗飲也謂王沐洽飲醴酒)及期(期耕日也)鬱人
薦鬯(鬱鬱金香草宜以和鬯酒也周禮鬱人掌祼器凡祭祀賓客和鬱鬯以實彜而陳之共王)
(之齊鬯)犧人薦醴(犧人司尊也掌共酒醴者)王裸鬯饗醴乃行(裸灌)
(也灌鬯飲醴皆所以自香絜)百吏庶民畢從及藉后稷監之(監察)
(也)膳夫農正陳藉禮(膳夫上士也掌王之飲食膳羞之饋食農正田大夫主敷)
(陳藉禮而祭其神為農祈也)太史贊王(贊道也)王敬從之王耕一
墢(一墢一耜之墢也王無耦以一耜耕)班三之(班次也三之下各三其上也王一墢公三)
(卿九大夫二十七)庶人終于千畝(終盡耕也)其后稷省功大史
監之司徒省民大師監之畢宰夫陳饗膳宰監之
(宰夫下大夫也膳宰膳夫也)膳夫贊王王歆大牢(歆饗也)班嘗之
(公卿大夫也)庶人終食(終畢也)是日也瞽帥音官以省風
土(音官樂官也風土以音律省土風風氣和則土氣養)廩于藉東南鍾而藏
之(廪御廩一名神倉東南生長之處鍾聚也謂為廩以藏王所藉田以奉齍盛)而時布
之于農(布賦也)稷則徧戒百姓紀農協功(紀猶綜理也協同也)
曰陰陽分布震雷出滯(隂陽分日夜同也滯蟄蟲乃發聲始也明堂月令曰日夜分雷)
(電蟄蟲咸動啟戶始出)土不備墾辟在司寇(墾發也辟辠也在司寇司寇行)
(其辠)乃命其旅曰徇(旅衆也徇行也)農師一之(一之先之也農師上)
(士)農正再之(農正后稷之佐田畯也故次農師)后稷三之(后稷農官之長)
(故次農正)司空四之(司空主道路溝洫故次后稷)司徒五之(司徒省民故次)
(司空)大保六之大師七之(犬保大師天子三公佐王論道氾監衆官不特)
(掌事故次司徒)大史八之(太史掌逆官府之治故次大師)宗伯九之(宗伯卿官)
(掌相王之大禮若王不與祭則攝位故次太史)王則大徇(大徇率公卿大夫親行農也)
耨穫亦如之(如之如耕時也)民用莫不震動恪恭于農(用謂)
(田器也)修其疆畔日服其鎛不解于時(疆境也畔界也鎛鋤屬)
財用不乏民用和同是時也王事唯農是務無有
求利於其官以干農功(求利謂變易役使干亂農功)三時務農
而一時講武(三時春夏秋一時冬也講習也)故征則有威守則有
財若是乃能媚於神(媚說也)而和於民矣則享祀時
至而布施優裕也(優饒也裕緩也)今天子欲修先王之緒
而棄其大功匱神之祀而困民之財(匱神之祀不耕藉也困民)
(之財取財用也)將何以求福用民王弗聽三十九年戰于
千畝王師敗績于姜氏之戎(言宜王不納練務農無以事神使民以致)
(弱敗之咎國語周語)仲山甫曰王治農于藉(藉藉於千畝田也)
耨穫亦於藉(言王亦至於藉考課之)是皆習民數者也(習簡習也)
(上同)
禮書綱目卷六十一
