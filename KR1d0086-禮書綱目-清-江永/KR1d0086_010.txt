禮書綱目卷八婺源江永撰
養老嘉禮十三
補
凡養老五帝憲(憲法也養之為法其德行)三王有乞言(有讀為又又從之求善言可施)
(行也)五帝憲養氣體而不乞言有善則記之為惇史三王亦
憲既養老而后乞言亦微其禮皆有惇史(惇史史惇厚者也微其禮者依)
(違言之求而不切也内則)有虞氏養國老於上庠養庶老於下庠
夏后氏養國老於東序養庶老於西序殷人養國老於右
學養庶老於左學周人養國老於東膠養庶老於虞庠虞
庠在國之西郊(皆學名也異者四代相變耳或上西或上東或貴在國或貴在郊上庠右學大學也)
(在西郊下庠左學小學也在國中王宫之東東序東膠亦大學在國中王宫之東西序虞庠亦小學也在西郊膠之)
(言糾也庠之言養也周之小學為有虞氏之庠制是以名庠云其立鄉學亦如之膠或作絿)有虞氏深
衣而養老夏后氏燕衣而養老殷人縞衣而養老周人玄
衣而養老(凡養老之服皆其時與羣臣燕之服有虞氏質深衣而已夏而改之尚黑而黑衣裳殷尚白而)
(縞衣裳周則兼用之玄衣素裳其冠則牟追章甫委貌也諸侯以天子之燕服為朝服燕禮曰燕朝服服是服也王)
(者之後亦以燕服為之魯季康子朝服以縞僭宋之禮也天子皮弁以日視朝也王制)凡養老
有虞氏以燕禮夏后氏以饗禮殷人以食禮周人修而
兼用之(兼用之備隂陽也凡飲養陽氣食養隂氣陽用春夏隂用秋冬同上)凡三王
養老皆引年(已而引戶校年當行復除也若人衆多非賢者不可皆養同上)
右通論歷代養老
五十養於鄉六十養於國七十養於學達於諸侯(天子諸侯)
(養老同也國國中小學在王宫之左學大學也在郊小學在國中大學在郊此殷制明矣王制)天
子視學大昕鼔徵衆至然後天子至乃命有司行事興
秩節祭先師先聖焉有司卒事反命始之養也適東序
釋奠於先老遂設三老五更羣老之席位焉適饌省醴
養老之珍具遂發咏焉退修之反登歌清廟既歌而語
下管象舞大武大合衆以事有司告以樂闋王乃命公
侯伯子男及羣吏曰反養老幼於東序(詳見下傳)食三老
五更於大學天子袒而割牲執醬而饋執爵而酳冕而
總干(詳見下傳)凡養老乞言合語之禮皆小樂正詔之於
東序(養老乞言養老人之賢者因從乞善言可行者也合語謂鄉射鄉飲酒大射燕射之屬也鄉射記曰)
(古者於旅也語)語說命乞言皆大樂正授數(語說合語之說也數篇數文王世)
(子)凡大合樂必遂養老(大合樂謂春入學舍菜合舞秋頒學合聲於是時也天子)
(則視學焉遂養老者謂用其明日也鄉飲酒鄉射之禮明日乃息司正徵唯所欲以告於先生君子可也是養)
(老之象類同上)羅氏中春羅春鳥獻鳩以養國老(春鳥蟄而始出)
(者若今南郡黃雀之屬是時鷹化為鳩鳩與春鳥變舊為新宜以養老助生氣夏官)仲秋養
衰老授几杖行糜粥飲食(助老氣也行猶賜也月令)外饔邦饗
耆老則掌其割亨之事(王制曰周人養國老於東膠飬庶老於虞庠天官)酒
正饗耆老共其酒無酌數(要以醉為度同上)槀人若饗耆老
共其食(地官)遺人門關之委積以養老孤(門關以養老孤人所出入)
(易以取餼廪也同上)司門以其財養死政之老與其孤(財所謂門)
(關之委積也死政之老死國事者之父母也孤其子同上)
右養老禮天子視學大昕鼓徵所以警衆也(早昧)
(爽擊鼔以召衆也警猶起也周禮凡用樂大胥以鼓徵學士)衆至然後天子至
乃命有司行事興秩節祭先師先聖焉(興猶舉也秩常也節)
(猶禮也使有司攝其事舉常禮祭先師先聖不親祭之者視學觀禮耳非為彼報也)有司卒
事反命(告祭畢也祭畢天子乃入)始之養也(又之養老之處凡大合樂必遂養老)
(是以往焉言始始立學也)適東序釋奠於先老(親奠之者已所有事也)遂
設三老五更羣老之席位焉(三老五更各一人也皆年老更事致仕者)
(也天子以父兄養之示天下之孝弟也名以三五者取象三辰五星天所因以照明天下者羣老無)
(數其禮亡以鄉飲酒禮言之席位之處則三老如賓五更如介羣老如衆賓)適饌省醴
養老之珍具(親視其所有也)遂發咏焉退修之以孝養也
(發咏謂以樂納之退修之謂既迎而入獻之以醴獻畢而樂闋)反登歌清廟(反謂獻羣)
(老畢皆升就席也反就席乃席工於西階上歌清廟以樂之)既歌而語以成之
也言父子君臣長幼之道合德音之致禮之大者
也(既歌謂樂正告正歌備也語談說也歌備而旅旅而說父子君臣長幼之道說合樂之所美以)
(成其意鄉射記曰古者於旅也語)下管象舞大武大合衆以事達
有神興有德也(象周武王伐紂之樂也詩維清奏象舞是也以管播其聲又為之舞)
(皆於堂下衆謂所合學士達有神明天授命周家之有神也興有德美文王武王有德師樂為用前)
(歌後舞)正君臣之位貴賤之等焉而上下之義行矣
(由清廟與武也)有司告以樂闋(闋終也告君以歌舞之樂終此所告者謂無算樂)
王乃命公侯伯子男及羣吏曰反養老幼於東序
終之以仁也(羣吏鄉遂之官王於燕之末而命諸侯時朝會在此者各反養老如此禮)
(是終其仁心孝經說所謂諸侯歸各帥於國大夫勤於朝州里&KR1710;於邑是也)是故聖人
之記事也(謂記序前代事也)慮之以大(謂先本於孝弟之道)愛之以
敬(謂省其所以養老之具)行之以禮(謂親迎之如見父兄)修之以孝飬
(謂親獻之薦之)紀之以義(謂既歌而語之)終之以仁(謂又以命諸侯歸於國復)
(自行之)是故古之人一舉事而衆皆知其德之備也
古之君子舉大事必愼其終始而衆安得不喻焉
(言其為之本末露見盡可得而知也喻猶曉也)兌命曰念終始典於學(兑當)
(為說說命書篇名殷高宗之臣傅說之所作典常也念事之終始常於學學禮義之府文王世子)
食三老五更於大學天子袒而割牲執醬而饋
執爵而酳冕而總干所以教諸侯之弟也(割牲制俎實也)
(酳食罷飲也干盾也冕而總干親在舞位以樂侑食也教諸侯之弟次事親樂記註云三老五更)
(互言之耳皆老人更知三德五事者也冕而總干親在舞位也周名大學曰東膠)是故鄉
里有齒而老窮不遺強不犯弱衆不暴寡此由大
學來者也(祭義)王者父事三老兄事五更者何欲
陳孝悌之德以示天下也故雖天子必有尊也言
有父也必有先也言有兄也天子臨辟雍親袒割
牲尊三老父象也竭忠奉几杖授安車濡輪恭綏
執授兄事五更寵接禮交加客謙敬順貎也(白虎通)
饗禘有樂而食嘗無樂隂陽之義也凡飲養陽氣
也凡食養隂氣也故春禘而秋嘗春饗孤子秋食
耆老其義一也(郊特牲)
伊耆氏共王之齒杖(王之所以賜老者之杖鄭司農云謂年七十當以王命受杖者今時)
(亦命之為王杖玄謂王制曰五十杖於家六十杖於鄉七十杖於國八十杖於朝秋官)八十拜
君命一坐再至瞽亦如之九十使人受(命謂君不親饗食必以其禮致)
(之)五十異粻六十宿肉七十貳膳八十常珍九十飲食
不離寢膳飲從於遊可也(粻糧也貳副也遊謂出入上觀)六十歲制七
十時制八十月制九十日修唯絞紟衾冒死而后制(絞紟)
(衾冒一日二日而可為者)五十始衰六十非肉不飽七十非帛不煖
八十非人不煖九十雖得人不煖矣(煖温)五十杖於家六
十杖於鄉七十杖於國八十杖於朝九十者天子欲有
問焉則就其室以珍從(尊養之)七十不俟朝(大夫士之老者揖君則退)
八十月告存(每月致膳)九十日有秩(秩常也有常膳)五十不從力政
六十不與服戎七十不與賓客之事八十齊喪之事弗
及也(力稍衰也力政城道之役也與及也八十不齊則不祭也子代之祭是謂宗子不孤)五十而
爵(賢者命為大夫)六十不親學(不能備弟子禮)七十致政唯衰麻為喪
(致政還君事王制)八十者一子不從政九十者其家不從政
(同上)父之齒隨行兄之齒鴈行朋友不相踰(廣敬也謂於塗中)
輕任并重任分斑白者不提挈(皆謂以與少者雜色曰斑)君子耆老
不徒行庶人耆老不徒食(徒猶空也徒行謂無車徒食謂無肉同上)天
子廵守諸侯待於竟天子先見百年者(問其國君以百年者所在而往)
(見之)八十九十者東行西行者弗敢過西行東行者弗敢
過欲言政者君就之可也(弗敢過者謂道經之則見之)壹命齒於鄉
里再命齒於族三命不齒族有七十者弗敢先(此謂鄉射飲酒)
(時也齒者謂以年次立若坐也三命列國之卿也不復齒席之於賓東不敢先族之七十者謂既一人舉觶乃)
(入也雖非族亦然承齒乎族故言族爾)七十者不有大故不入朝若有大
故而入君必與之揖譲而后及爵者(謂致仕在家者其入朝君先與之為)
(禮而后揖卿大夫士祭義)大夫七十而致事(致其所掌之事於君而告老)若
不得謝(謝猶聽也君必有命勞苦辭謝之其有德尚壯則不聽耳)則必賜之几杖行
役以婦人適四方乘安車自稱曰老夫(几杖婦人安車所以養其身體)
(也安車坐乘若今小車也老夫老人稱也亦明君尊賢春秋傳曰老夫耄矣)於其國則稱名
(君雖尊異之自稱猶若臣)越國而問焉必告之以其制(鄰國來問必問於老者以)
(答之制法度曲禮)
右尚齒昔者有虞氏貴德而尚齒夏后氏貴爵
而尚齒殷人貴富而尚齒周人貴親而尚齒(貴謂燕賜)
(有加於諸臣也尚謂有事尊之於其黨也臣能世禄曰富舜時多仁聖有德後德則在小官)虞
夏殷周天下之盛王也未有遺年者年之貴乎天
下久矣次乎事親也(言其先老也)是故朝廷同爵則尚
齒七十杖於朝君問則席八十不俟朝君問則就
之而弟達乎朝廷矣(同爵尚齒老者在上也君問則席為之布席於堂上而與)
(之言凡朝位立於庭魯哀公問於孔子命席不俟朝君揖之即退不待朝事畢也就之就其家也老)
(而致仕君或不許異其禮而已)行肩而不併不錯則隨見老者則
車徒辟斑白者不以其任行乎道路而弟達乎道
路矣(錯鴈行也父黨隨行兄黨鴈行車徒辟乘車步行皆辟老人也斑白者髮雜色也任所擔)
(持也不以任少者代之)居鄉以齒而老窮不遺強不犯弱衆
不暴寡而弟達乎州巷矣(老窮不遺以鄉人尊而長之雖貧且無子孫無)
(棄㤀也一鄉者五州巷猶閭也)古之道五十不為甸徒頒禽隆諸
長者而弟達乎獀狩矣(四井為邑四邑為丘四丘為甸甸六十四井也以為)
(軍田出役之法五十始衰不從力役之事也頒之言分也隆猶多也及田者分禽多其老者謂竭作)
(未五十者春獵曰獀冬獵曰狩也)軍旅什伍同爵則尚齒而弟達
乎軍旅矣(什伍士卒部曲也少儀曰軍尚左卒尚右)孝弟發諸朝廷行
乎道路至乎州巷放乎獀狩修乎軍旅衆以義死
之而弗敢犯也(死之死此孝弟之禮曰祭義大按家語哀公問於孔子二三夫)
(皆勸寡人使隆敬於高年何也孔子對之如此)子云長民者朝廷敬老
則民作孝(長民謂天子諸侯也坊記)齊宣王問於春子曰
寡人欲行孝弟之義為之有道乎(宣王齊君陳敬仲之後也)春
子曰昔者衛聞之樂正子(樂正子曾子弟子也)曰文王之治
岐也五十者杖於家六十者杖於鄉七十者杖於
朝見君揖杖(朝當為國揖當為去)八十者杖於朝見君揖杖
(揖挾也)君曰趨見客無俟朝(不欲久停老者也古者七十致仕來者客之也)
以朝乘車輲輪御為僕送至於家而孝弟之行義
達於諸侯(乘車安車也言輲輪明其小也御君之御也)九十杖而朝見
君建杖(建樹也)君曰趣見無俟朝以朝車送之舍天
子重鄉養(舍館也重猶尊也養以禮食之也)卜筮巫醫御於前祝
咽祝哽以食乘車輲輪胥與就膳徹(胥樂官也就成也胥成膳)
(徹謂以樂食之也)送至於家君如有欲問明日就其室以
珍從而孝弟之義達於四海(明日旦日)此文王之治岐
也君如欲行孝弟之大義盍反文王之治岐(尚書大傳)
臣年七十懸車致仕者臣以執事趨走為職七
十陽道極耳目不聰明是以退去避賢者所以長
廉恥也懸車示不用也卿大夫老有盛德者留賜
之几杖不備之以筋力之禮在家者三分其禄以
一與之所以厚賢也(白虎通)
禮書綱目卷八
