禮書綱目卷二十七婺源江永撰
喪大記下凶禮十
補
世婦掌喪紀之事帥女宫而濯摡為齍盛(摡式也為猶差擇天官)
内豎若有喪紀之事則為内人蹕(内人從世婦于廟者内豎為六宫蹕)
(者以其掌内小事几同上夕小斂章有封人等七官大斂章有司几筵設席朝奠章有司服共奠衣服朔)
(月月半奠章有籩人共薦籩羞籩外饔實鼎俎天子喪斬衰者奠諸侯喪齊哀者奠皆此章通用此兩條祖奠)
(遣奠通用)
右陳朝祖奠
喪祝及辟令啟(鄭司農云辟謂除菆塗椁也令啟謂喪祝主命役人開之也檀弓曰天子之殯)
(也菆塗龍輴加斧于椁上畢塗屋天子之禮也)小喪亦如之(春官)
右啟
閽人喪紀之事設門燎蹕宫門廟門(燎地燭也蹕止行者廟在中門之外)
(氏地官燭設燎章内有委人共薪蒸司烜共墳庭燎君堂上二燭並此章通用)士師諸侯
為賓則帥其屬而蹕於王宫大喪亦如之(秋官)内豎王
后之喪遷於宫中則前蹕(喪遷者將葬朝于廟天官)大司寇前
王大喪亦如之(大喪所前或嗣王)小司寇大賓客前王而辟
后世子之喪亦如之(並秋官)閭胥凡喪紀之數聚衆庶
(喪紀大喪之事)大司徒大喪帥六鄉之衆庶屬其六引而治
其政令(衆庶所致役也鄭司農云六引謂喪車索也六鄉主六引六遂主六紼)遂人大
喪帥六遂之役而致之及葬帥而屬六綍及窆陳役(致役)
(致于司徒給墓上事及竁也綍舉棺索也葬舉棺者謂載與說時也用綍旁六執之者天子其千人與陳役者)
(主陳列之耳匠師帥監之鄉師以斧涖焉大喪之正棺殯啟朝及引六鄉役之載及窆六遂役之亦即遠相終)
(始也鄭司農云窆謂下棺時遂人主陳役也禮記謂之封春秋謂之塴皆葬下棺也聲相似)小司
徒大喪帥邦役治其政教(喪役正棺引窆覆土)鄉師大喪用役
則帥其民而至遂治之(治謂監督其事用並地官小已上五條柩行通内遂人司)
(徒二條並窆通用)喪祝及朝御匶(鄭司農云朝謂將葬朝于祖考之廟而後行則喪祝)
(為御柩也檀弓曰喪之朝也順死者之孝心也其哀離其室也故至于祖考之廟而後行殷朝而殯于祖周)
(朝而遂葬故春秋傳曰凡夫人不殯于廟不祔于姑則弗致也晉文公卒將殯于曲沃就宗廟晉宗廟在曲沃)
(故曰曲沃君之宗也又曰丙牛入于曲沃丁未朝于武宫)小喪亦如之(春官)升正柩
諸侯執綍五百人四綍皆銜枚司馬執鐸左八人右八
人匠人執羽葆御柩大夫之喪其升正柩也執引三百
人執鐸者左右各四人御柩以茅(升正柩者謂將葬朝于祖正棺于廟也五)
(百人謂一黨之民諸侯之大夫邑有三百戶之制綍引同耳廟中曰綍在塗曰引互言之御柩者居前道正之)
(大夫士皆二綍二雜記)喪祝乃奠(玄謂乃奠朝廟奠)小喪亦如之(春官)
天府凡吉凶之事祖廟之中沃盥執燭(吉事四時祭也凶事王后喪朝)
(于祖廟之奠同上)遂師大喪共蜃車之役(蜃車柩路也柩路載柳四輪造地而)
(行有似于蜃因取名焉)稍人大喪帥蜃車與其役以至掌其政
令以聽於司徒(蜃車及役遂人共之稍人者野監是以帥而致之既夕禮曰既正柩賓出遂匠)
(納車于階間則天子以至于士柩路皆從遂来並地官)巾車小喪共匶路(柩路載柩)
(車也春官)祥車曠左(空神位也祥車葬之乘車至曲禮已上四條柩行通用又壙章)
(陳車窆章喪不以制此章通用)圉人凡喪紀牽馬而入陳(喪紀之馬啟後所薦)
(馬)廞馬亦如之(廞馬遣車之馬人捧之亦牽而入陳通夏官柩行通用廞馬一節陳明器)
(用)士喪有與天子同者三其終夜燎其乘人專道而
行(詳見士喪禮朝祖)
右朝祖奠薦車馬叔孫豹卒杜洩將以路葬且
盡卿禮季孫使杜洩舍路不可曰夫子受命於朝
而聘於王(在襄二十四年)王思舊勲而賜之路(感其有禮以念其先)
(人)復命而致之君(豹不敢自乘)君不敢逆王命而復賜
之使三官書之吾子為司徒實書名(謂季孫也書名定位號)
夫子為司馬與工正書服(謂叔孫也服車服之器工正所書)孟孫
為司空以書勲(勲功也)今死而弗以是棄君命也書
在公府而弗以是廢三官也若命服生弗敢服死
又不以將焉用之遂使以葬(昭四年左氏傳)鄭公孫蠆
卒赴於晉晉侯善於伐秦也六月晉侯請於王王
追賜之大路使以行禮也(大路天子所賜車之總名以行葬禮傳言大夫)
(有功則賜服路傳襄十九年左氏)
喪禮及祖飾棺乃載(祖為行始其序載而後飾)小喪亦如之(春官)
右載
縫人喪縫棺飾焉(孝子既啟見棺猶見親之身既載飾而以行遂以葬若存時居于帷幕而)
(加文繡喪大記曰飾棺君龍帷云云故書焉為馬杜子春云當為焉)衣翣柳之材(必先纏衣其材)
(乃以張飾也柳之言聚諸飾之所聚書曰分命和仲度西曰柳穀天官)飾棺君龍帷三
池振容黼荒火三列黻三列素錦褚加偽荒纁紐六齊
五采五貝黼翣二黻翣二畫翣二皆戴圭魚躍拂池君
纁戴六纁披六大夫畫帷二池不振容畫荒火三列黻
三列素錦褚纁紐二玄紐二齊三采三貝黻翣二畫翣
二皆戴綏魚躍拂池大夫戴前纁後玄披亦如之士布
帷布荒一池揄絞纁紐二緇紐二齊三采一貝畫翣二
皆戴綏士戴前纁後緇二披用纁(飾棺者以華道路及壙中不欲衆惡其親)
(也荒蒙也在旁曰帷在上曰荒皆所以衣柳也士布帷布荒者白布也君大夫加文章焉黼荒緣邊為黼文畫)
(荒緣邊為雲氣火黻為列于其中耳偽當為帷或作于聲之誤也大夫以上有褚以襯覆棺乃加帷荒于其上)
(紐所以結連帷荒者也池以竹為之如小車笭衣以青布柳象宫室縣池于荒之爪端若承霤然云君大夫以)
(銅為魚縣于池下揄揄翟也青質五色畫之于絞繒而垂之以為振容象水草之動摇行則又魚上拂池雜記)
(曰大夫不揄絞屬于池下是不振容也士則去魚齊象車盖蕤縫合雜采為之形如瓜分然綴貝落其上及旁)
(戴之言值也所以連繫棺束與柳材使相值因而結前後披也漢禮翣以木為筐廣三尺高二尺四寸方兩角)
(高衣以白布畫者畫雲氣其餘各如其象柄長五尺車行使人持之以從既窆樹于壙中檀弓曰周人牆置翣)
(是也綏當作緌讀如冠蕤之蕤盖五采羽注于翣首也喪大記)大夫不揄絞屬於
池下(謂柳飾也揄揄翟也采青黃之間曰絞屬猶繫也人君之柳其池繫絞繒于下而畫雉翟焉名曰振)
(容又有銅魚在其間大夫去振容士去魚此無人君及士亦爛脱雜記)天子七月而葬
五重八翣諸侯五月而葬三重六翣大夫三月而葬再
重四翣(注見陳明器章禮器)有虞氏之綏夏后氏之綢練殷
之崇牙周之璧翣(綏亦旌旗之緌也夏綢其杠以練為之旒殷又刻繒為重牙以飾其側亦)
(飾彌多也湯以武受命恒以牙為飾也此旌旗及翣皆喪葬之飾周禮大喪葬巾車執盖從車持旌御僕持翣)
(旌從遣車翣夾柩路左右前後天子八翣皆戴璧垂羽諸侯六翣皆戴圭大夫四翣士二翣皆戴緌孔子之喪)
(公西赤為志亦用此焉爾雅說旌旌曰素錦綢杠纁帛縿素升龍于縿練旒九明堂位)巾車小
喪共匶路與其飾(匶路載柩車也飾棺飾也春官)喪祝凡卿大夫
之喪掌事而飾棺焉(詳見小斂章)
右飾棺(翣披旌旗)孔子之喪公西赤為志焉(公西赤孔子弟)
(子志謂章飾)飾棺牆(牆之障柩猶垣牆障家)置翣(牆柳衣翣以布衣木如襵與)
設披周也設崇殷也綢練設旐夏也(夫子雖殷人兼用三王之)
(禮尊之披柩行夾引棺者崇牙旗旌飾也綢練以練綢旌之杠此旌葬乘車所建者旌之旐緇飾廣)
(充幅長尋曰旒爾雅說旌旗曰素錦綢杠檀弓)
司服大喪共其廞衣服(故書廞為淫鄭司農云淫讀為廞廞陳也玄謂廞衣服所蔵于)
(椁中並春官器自衣服以下獻明章通用)司常大喪建廞車之旌及葬
亦如之(葬云建之時行廞車解說之)車僕大喪廞革車(言興革車則遣車不)
(徒戎路廣闕苹輕皆有焉)巾車大喪飾遣車遂廞之行之(廞興也謂陳駕)
(之行之使人以次舉之以如墓也遣車一曰鸞車並春官)司裘大喪廞裘飾皮
車(皮車遣車之革路故書廞為淫鄭司農云淫裘陳裘也玄謂廞與也若詩之興謂象似而作之凡為神之)
(偶衣物必沽而小耳天官)校人大喪飾遣車之馬及葬埋之(言埋)
(之則是馬塗車之芻靈人夏官通柩行章内有冢人鸞車象此章用)圉人凡喪紀廞
馬(詳見朝祖奠章)遣車視牢具(言車多少各如所包遣奠牲體之數也然則遣車載所包)
(遣奠而蔵之者與遣奠天子大牢包九箇諸侯亦大牢包七箇大夫亦大牢包五箇士少牢包三箇大夫以上)
(乃有遣車雜記)君之適長殤車三乘公之庶長殤車一乘
大夫之適長殤車一乘(皆不成人也自士而下降殺以兩成人遣車五乘長殤三乘下)
(殤一乘尊卑以此差之庶子言公卑遠之傳曰大功之殤中從上檀弓)天子五重諸侯
三重大夫再重(天子葬五重者謂抗木與茵也葬者抗木在上茵在下士喪禮下篇陳器曰抗)
(木横三縮二加抗席三加茵用疏布緇翦有幅亦縮二横三此士之禮一重者以此差之上公四重禮器)
澤虞喪紀共其葦蒲之事(葦以闉壙蒲以為席)掌荼掌以時
聚荼以共喪事(共喪事者以著物也既夕禮曰茵著用荼並地官)司兵大喪
廞五兵(故書廞為淫鄭司農云淫陳也淫讀為廞玄謂廞興也興作明器之役器五兵也士喪禮下篇)
(有甲胄干笮)司弓矢大喪共明弓矢(弓矢明器之用器也士喪禮下篇曰用器)
(弓矢官並夏)司干大喪廞舞器樂司凡喪陳樂器則帥
樂官(帥樂官往陳之)大司樂大喪涖廞樂器(涖臨也廞興也臨笙師鎛師之)
(屬興謂作之也)眡瞭大喪廞樂器笙師大喪廞其樂器(廞興也興)
(謂作之)鎛師大喪廞其樂器籥師大喪廞其樂器
典庸器大喪廞筍虡(廞興也興謂作之並春官)
右陳明器曾子曰晏子可謂知禮也已恭敬之
有焉(言禮者敬而已矣)有若曰晏子一狐裘三十年遣車
一乘及墓而反國君七个遣車七乘大夫五个遣
車五乘晏子焉知禮(言其大儉逼下非之及墓而反言其既窆則歸不留賓客)
(有事也人臣賜車馬者乃得有遣車遣車之差大夫五諸侯七則天子九諸侯不以命數喪數略也)
(个謂所包遣奠牲體之數也雜記曰遣車視牢具)曾子曰國無道君子恥
盈禮焉國奢則示之以儉國儉則示之以禮(時齊方奢)
(矯之是也檀弓)宋襄公葬其夫人醯醢百甕曾子曰
既曰明器矣而又實之(言名之為明器而與祭器皆實之是亂鬼器與人器)
(上同)
喪祝及祖飾棺遂御(鄭司農云祖謂將葬祖于庭象生時出則祖也故曰事死如事生禮)
(也檀弓曰飯于牖下小斂于戶内大斂于阼殯于客位祖于庭葬于墓所以即遠也祝時喪祝主飾棺乃載遂)
(御之喪祝為柩車御也或謂及祖至祖廟也玄謂祖為行始飾棺設柳池紐之屬其序載而後御既飾當還車)
(鄉外喪祝御之御之者執翿居前卻行為節度)小喪亦如之(春官等小斂章有封人七官大斂)
(章司几筵設葦席朝夕奠章司服共奠衣服朔月月半奠章籩人共薦籩羞籩外饔實鼎俎天子喪斬衰者奠)
(諸侯喪齊衰者奠啟章世婦濯摡為齍盛内堅為内人蹕皆祖奠所通用)
右祖奠
大師大喪帥瞽而廞作匶諡(廞興也興言王之行謂諷誦其治功之詩故書廞為)
(淫鄭司農云淫陳也陳其生時行迹為作諡)瞽矇諷誦詩世奠繫鼓琴瑟
(玄謂諷誦詩主謂廞作柩諡時也諷誦王治功之詩以為諡世之而定其繫謂書于世本也雖不歌猶鼓琴瑟)
(以播其音美之)小師大喪與廞(從大師)大祝作六辭以通上
下親疏遠近六曰誄(鄭司農云誄謂積累生時德行以賜之命主為其辭也春秋傳曰孔)
(子卒哀公誄之旻天不弔不憖遺一老俾屏余一人以在位煢煢予在疚嗚呼哀哉尼父無自律此皆有文雅)
(辭令難為者也故大祝主作六辭或曰誄論語所謂誄曰禱爾於上下神祗)大史大喪遣
之日讀誄(遣謂祖廟之庭大奠將行時也人之道終于此累其行而讀之大師又帥瞽廞之而作諡)
(瞽史知天道使共其事言王之誄諡成于天道)凡喪事考焉(為有得失)小喪賜諡(小喪)
(卿大夫也)小史大喪佐大史卿大夫之喪賜諡讀誄(其讀誄亦)
(以大史賜諡為節事相成也並春官)惟周公旦太公望開嗣王業建
功於牧野及終將葬乃制諡遂叙諡法諡者行之迹
號者功之表(古者有大功則賜之善號以為稱也)車服者位之章也是以
大行受大名細行受細名行出於己名生於人(名謂諡號)民
無能名曰神(不名一善)一德不懈曰簡(一不委曲)靖民則法
曰皇(靖安)平易不訾曰簡(不信訾毁)德象天地曰帝(同于天帝)尊賢
貴義曰恭(尊事賢人寵貴義士)仁義所往曰王(民往歸之)敬事供上曰
恭(供奉也)立志及衆曰公(志無私也)尊賢敬讓曰恭(敬有德讓有功)執
應八方曰侯(所執行八方應之)既過能改曰恭(言自知也)賞慶刑威
曰君(能行四者)執事堅固曰恭(守正不移)從之成羣曰君(民從之)愛
民悌長曰恭(順長自下)揚善賦簡曰聖(所稱得人所善得實所敷得簡)執禮
御賓曰恭(迎待賓也)敬祀享禮曰聖(既敬于祀能通神道)芘親之闕曰
恭(脩德以益之)照臨四方曰明(以明照之)尊賢讓善曰恭(不專已善推之)
(于人)譛愬不行曰明(逆知之故不行)威儀悉備曰欽(威則可畏儀則可象)經
緯天地曰文(成其道)大慮慈民曰定(思樹德)道德博聞曰文
(無不知)純行不差曰定(行一不傷)勤學好問曰文(不恥下問)安民大
慮曰定(以慮安民)慈惠愛民曰文(惠以成政)安民法古曰定(不失舊意)
愍民惠禮曰文(惠而有禮)闢土有德曰襄(取之以義)賜民爵位曰
文(與同升)甲胄有勞曰襄(亟征伐)綏柔士民曰德(安民以居安土以事)
小心畏忌曰僖(思所當忌)諫爭不威曰德(不以威距諫)有伐而還
曰釐(知難而退)剛強直理曰武(剛無欲強無撓直正直理忠恕)質淵受諫曰
僖(深故能受)威強敵德曰武(與有德者敵)温柔賢善曰懿(性能純善)克
定禍亂曰武(以兵往故能定)心能制義曰度(制事得宜)刑民克服曰
成(法以正民能使服也)聰明睿哲曰獻(有通知之聰)夸志多窮曰武(大志)
(行兵多所窮極)智質有聖曰獻(有所通而無蔽)安民立政曰成(政以安民)五
宗安之曰孝(五世之宗)淵源流通曰康(性無忌)慈惠愛親曰孝
(周愛親族)温年好樂曰康(好豐年勤民事)協時肇享曰孝(協和肇始當如初)
秉德不回曰孝(順于德而不違)安樂撫民曰康(無四方之虞)令民安
樂曰康(富而教之)執心克莊曰齊(能自嚴)布德執義曰穆(舜典四門)
(穆穆)輕輶供就曰齊(輶有所輕而供成輔輕輶周書作輔輕史記正義作資就共曰齊註云)
(資輔佐而共成)中情見貌曰穆(性心露也)甄心動懼曰頃(甄情甄史註作精)
容儀恭美曰昭(有儀可象行恭可美)敏以敬慎曰頃(疾于所敬)昭德有
勞曰昭(能勞謙)柔德考衆曰静(成衆使安)聖善周聞曰宣
(通于善道聲教宣聞周按此句後有之周書及史記正義云聖聞達曰昭註聖聖通合)恭己鮮言
曰靖(恭己正身少言而中)治而無青曰平(無災罪也)寬樂令終曰靖(性寬)
(樂義以善自終)執事有制曰平(不任意)威德剛武曰圉(禦亂患)布綱
治紀曰平(施之政事)彌年夀考曰胡(久其年)由義而濟曰景(用義)
(而成)保民耆艾曰胡(六十耆七十艾)耆意大慮曰景(耆強也)彊毅果
敢曰剛(釐于義致志固)布義行剛曰景(以剛行義)追補前過曰剛(勤善)
(以補過)清白守節曰貞(行清白執志固)猛以剛果曰威(猛則少寬果敢行)
大慮克就曰貞(幹事能成正史註能大慮非而何)不隠無屏曰貞(史屏作屈)
(註恒然無私又此句上有猛以彊果曰威註彊甚于剛)彊毅執正曰威(史註問正言無邪)
(註有誤字又周書執作信亦非)闢土服遠曰桓(以武力征四夷)治典不殺曰祈
(秉常不衰史作祁)克敬勤民曰桓(敬以使之)大慮行節曰孝(言成其節)闢
土兼國曰桓(兼人故啟土)治民克盡曰使(克盡恩惠)能思辯衆曰
元(别之使各有次)好和不爭曰安(坐在少斷少史註作生而斷)行義說民曰
元(民說其義)道德純一曰思(道大而德一)始建國都曰元(非善之長何以)
(始之)大省兆民曰思(大親民而不侈)主義行德曰元(以義為主德史註有行)
(政字)外内思索曰思(言求義)聖善周聞曰宣(聞謂所聞善事)追悔前
過曰思(思而能改)兵革亟作曰壯(以數征為嚴)行見中外曰慤(表裏)
(如一)睿圉克服曰壯(禁圉敵人能使服之能睿字誤史註通邊圉使服)狀古述今
曰譽(史註立言之稱)勝敵克亂曰壮(勝敵故能克亂不史作勝敵志彊曰莊註撓故勝)
(又上下諸壮字皆作莊)昭功寧民曰商(商度事宜所以安民史註明有功者)死於
原野曰壮(非嚴何以死難)克殺秉正曰夷(秉正不任賢史正作政)屢征殺
伐曰壯(以嚴整之)安民好静曰夷(周書史記民皆作心註不爽政)武而不遂
曰壯(武功不成)執義揚善曰懷(稱人之善)柔質慈民曰惠(賑孤惸加施惠)
(知史註云其性)慈仁短折曰懷(短未六十折未三十)愛民好與曰惠(與謂)
(施)述義不克曰丁(欲立志義而弗能成)夙夜敬戒曰敬(敬身急戒周書史)
(記作警戒)述事不弟曰丁(不孫弟)夙興恭事曰敬(敬以莅事)有功安
民曰烈(以武立功)象方益平曰敬(法常而知)秉德尊業曰烈(業以通德)
(為而能尊)令善典法曰敬(非敬何以善之)剛克為伐曰翼(伐功也)剛德
克就曰肅(成其敬使為終)思慮深遠曰翼(好遠思不任亂史註小心翼翼)執
心决斷曰肅(言嚴果)外内貞復曰白(正而復約始一一史註正而復始終)
不生其國曰聲(生于外家)不勤成名曰靈(任本性不見賢思齊)未家短
折曰傷(未嫁未娶)死而志成曰靈(上志不恡命命史註志事不吝)愛民好
治曰戴(愛治其民天下戴仰)死見神能曰靈(有鬼不為厲)典禮不倦曰
戴(倦過云史作不愆註無過)亂治不損曰靈(不能以治損亂而周書史記作亂)短
折不成曰殤(幼稚而夭殤)好祭鬼交曰靈(瀆鬼神不致遠記周書交作神史)
(作怪)隠拂不成曰隠(不以隠拂改其性)極知鬼事曰靈(其智能聡徹之史)
(事作神)不顯尸國曰隠(以間主國)見美堅長曰隠(美過其令)殺戮無
辜曰厲官人應實曰知(能官人)愎很遂過曰刺(去諫曰愎反是曰很)
肆行勞祀曰悼(放心勞于淫祀言不脩德也)不思忘愛曰刺(忌甚忌史註)
(其愛已者本註忌甚字即㤀其之誤)年中蚤夭曰悼(年不稱志)早孤短折曰哀
(早未知人事云周書史記此下云恐懼從處曰悼註從處言險圯又恭仁短折曰哀註體恭質仁功未施)
凶年無穀曰糠(不務稼穡史糠作荒)好變動民曰躁(好改舊以勞動民)
(史註數移徙)外内從亂曰荒(家不治官不治)不悔前過曰戾(知而不改)好
樂怠政曰荒(淫于聲樂怠于政事)怙威肆行曰醜(肆意行威)在國遭憂
曰愍(仍多大喪)雍遏不通曰幽(權臣擅命故令不達)在國逢難曰愍(兵寇)
(之事)早孤銷位曰幽(銷位即位而卒作銷當作殞周書作有史記鋪皆誤也)禍亂方
作曰愍(史註國無政動長亂)動祭亂常曰幽(易神之班)使民悲傷曰愍
(妨政賊害苛史註妨作)柔質受諫曰慧(或作惠註受諫以為慧史以虚受人)貞心
大度曰匡(心正而名察察史註心正而用少)名實不爽曰質(名實内外相應不差)
德正應和曰莫(史註正其德應其和)温良好樂曰良(言其人可好可樂)施
勤無私曰惠(史惠作類註無私唯義所在周書云勤政無私曰類)慈和徧服曰順
(史註能使人皆服其慈和)思慮果敢曰䟆(周書無此句史記云思慮果遠曰明註自任多近于)
(專)博聞多能曰憲(雖多能不至于大道周書無此句)嗇於施與曰愛(史註)
(言貪恡)滿志多窮曰惑(自足者必不足)危身奉上曰忠(險不辭難)思慮
不爽曰原(不差所思而得厚周書作愿史記作)克威捷行曰魏(有威而敏行)
好内遠禮曰煬(淫于家不奉禮)克威順禮曰魏(雖威不逆禮作周書史記順)
(惠)好内怠政曰煬(内則淫朋外則怠政)怠政外交曰攜(不自明而博外交)
去禮遠衆曰煬(史註不率禮不親長)教誨不倦曰長(史註以道教之)疏遠
繼位曰遠(周書史遠作紹)肇敏行成曰直(史註始疾行成言不深)彰義
揜過曰堅(史註明義以盖前過)内外賓服曰正(史註言以正服之)華言無
實曰夸(史註恢誕)好廉自克曰節(廉儉不傷財不害民史註自勝其情欲)逆天
虐民曰炕(史作抗註背尊大而逆之)好更改舊曰易(變故改常)名與實爽
曰繆(史註言名美而實傷)愛民在刑曰克(道之以政齊之以法)擇善而從曰
比(比方善而從之)除害去虐曰湯亂而不損為靈(貪亂宜亾而神靈之曲也)
隠哀之方也景武之方也施德為文除惡為武辟地為襄服
遠為桓剛克為發柔克為懿履正為莊有過為僖施而
不私為宣(雲行雨施日月無私)鄉惠無内德為獻(無内德謂惠不成也史作惠)
(無内德為平)由義而濟為景失志無輔則以其明餘皆象也
(以其明所及為諡象其事也諡法解)賤不誄貴幼不誄長禮也(誄累也累)
(列生時行述讀之以作諡諡當由尊者成)唯天子稱天以誄之(以其無尊焉春秋公羊說)
(以為讀誄制諡于南郊若云受之于天然)諸侯相誄非禮也(禮當言誄于天子也天子乃使)
(大史賜之諡曾子問)幼名冠字五十以伯仲死諡周道也(檀弓)
古者五十而后爵死而諡今也古者生無爵死無諡
(古謂殷以前也大夫以上乃謂之爵死有諡也周制爵及命士雖及之猶不諡耳今記時死則諡之非禮也)
(郊特牲)諸侯言諡曰類(詳見喪通禮名位章)
右諡誄(人臣之喪有錫命附見于下)莊公元年王使榮叔來
錫桓公命(追命桓公褒稱其德若昭七年王追命衛襄之比左氏春秋)衛侯
惡卒告喪于周且請命王使成簡公如衛弔(簡公王卿)
(士也)且追命襄公曰叔父陟恪在我先王之左右以
佐事上帝(陟降也恪敬也帝天也叔父謂襄公如今之哀冊)余敢㤀高圉
亞圉(二圉周之先也為殷諸侯亦受殷王追命者昭七年左氏傳)楚子疾告
大夫曰不穀不德少主社稷生十年而喪先君未
及習師保之教訓而應受多福(多福謂為君)是以不德
而亡師于鄢(鄢在成十六年)以辱社稷為大夫憂其弘多
矣(弘大也)若以大夫之靈獲保首領以沒于地唯是
春秋窀穸之事(窀厚也穸夜也厚夜猶長夜春秋謂祭祀長夜謂葬埋)所以
從先君于禰廟者(從先君代為禰廟)請為靈若厲(欲受惡諡以歸)
(先君也亂而不損曰靈戮殺不辜曰厲)大夫擇焉莫對及五命乃許
秋卒子囊謀諡大夫曰君有命矣子囊曰君命以
共若之何毁之赫赫楚國而君臨之撫有蠻夷奄
征南海以屬諸夏而知其過可不謂恭乎請諡之
共大夫從之(傳言子嚢之善傳襄十三年左氏)閔馬甫曰周共
王能庇昭穆之闕而為恭(恭王周昭王之孫穆王之子也昭王南征而不)
(反穆王欲肆其心皆有闕失言恭王能庇覆之故為恭也)楚恭王能知其過而
為恭(國語魯語)公叔文子卒(文子衛獻公之孫名拔或作發)其子戍
請諡于君曰日月有時將葬矣請所以易其名者
(諡者行之迹有時猶言有數也大夫士三月而葬)君曰昔者衛國凶饑夫
子為粥與國之餓者是不亦惠乎(君靈公也)昔者衛國
有難夫子以其死衛寡人不亦貞乎(難謂魯昭公二十年盜殺)
(衛侯之兄縶也時齊豹作亂公如死焉)夫子聽衛國之政脩其班制
以與四鄰交衛國之社稷不辱不亦文乎(班制謂尊卑之)
(差)故謂夫子貞惠文子(後不言貞惠者文足以兼之也檀弓)魯
哀公誄孔丘曰天不遺耆老莫相予位焉嗚呼哀
哉尼父(誄其行以為諡也莫無也相佐也言孔子死無佐助我處位者尼父因其字以為之)
(諡上同)孔丘卒公誄之曰旻天不弔不憖遺一老
俾屏余一人以在位煢煢余在疚嗚呼哀哉尼父
無自律(疚病也律法也言喪尼父無以自為法)子貢曰夫子之言曰
禮失則昏名失則愆失志為昏失所為愆生不能
用死而誄之非禮也稱一人非名也君兩失之(哀十)
(六年左氏傳)魯莊公及宋人戰于乘丘(十年夏)縣賁父
御卜國為右(縣卜皆氏也凡車右勇力者為之)馬驚敗績(驚奔失列)公
隊佐車授綏(戎車之貳曰佐受綏秉公)公曰末之卜也(末之猶微哉言)
(卜國無勇)縣賁父曰他日不敗績而今敗績是無勇也
(公他日戰其御馬未嘗驚奔)遂死之(二人赴敵而死)圉人浴馬有流矢
在白肉(圉人掌馬者白肉股裏肉)公曰非其罪也(流矢中馬非御與右之罪)
遂誄之(誄其赴敵之功以為諡)士之有誄自此始也(記禮失所由來)
(也周雖以士為爵猶無諡也殷大夫以上為爵檀弓)
大司馬喪祭奉詔馬牲(王喪之以馬祭者盖遣奠也奉猶送也送之至墓告而蔵之)
小司馬小喪紀掌其事如大司馬之法(並夏官)司尊
彛大喪存奠彛(存省也謂大遣時奠者朝夕乃徹也)鬱人大喪及葬共
其祼器遂貍之(遣奠之彛與瓉也貍之于祖廟階間明奠終于此)小祝大喪
及葬設道齎之奠分禱五祀(杜子春云齎當為粢道中祭也漢武每街路輒祭玄)
(謂齎猶送也送道之奠猶遣奠也分其牲體以祭五祀告王去此宫中不復反故興祭祀也王七祀五者司)
(命大厲平生出入不以告奠並春官凡祖奠所通用者皆遣通用)
右大遣奠
量人掌喪祭奠竁之俎實(竁亦有俎實謂所包遣奠士喪禮下篇曰蔵苞筲于旁)
(夏官)大夫之喪既薦馬薦馬者哭踊出乃包奠而讀書
(嫌與士異記之也既夕禮曰包牲取下體又曰主人之史請讀賵雜記)
右包奠讀賵
遂師大喪帥其屬以幄帟先道野役(使以幄帟先者大宰也其餘司徒也)
(幄帟先所以為葬窆之間先張神坐也道野役帥以至墓也地官陳殯具章幕人掌次此章通用朝祖章)
(閭胥聚衆庶大司徒帥六鄉屬六引遂人屬六綍小司徒帥邦役鄉師帥民又薦車馬陳明器兩章並此章通)
(用)鄉士大喪紀各掌其鄉之禁令帥其屬夾道而蹕
(屬中士以下秋官)方相氏大喪先匶(葬使之道夏官)喪祝及葬
御匶出宫乃代(喪祝二人相與更也)小喪亦如之(春官)鄉師及葬
執纛以與匠師御匶而治役(匠師事官之屬其于司空若鄉師之于司徒也鄉師)
(主役匠師主衆匠共主葬引翿羽葆幢也爾雅曰纛翳也以指麾挽柩之役正其行列進退地官)司
士作六軍之士執披(作謂使之也披柩車行所以披持棺者有紐以結之謂之戴鄭司農)
(云披者扶持棺險者也天子旁十二諸侯旁八大夫六士四玄謂結披必當棺東于束繫紐天子諸侯戴柩三)
(束大夫士二束喪大記曰君纁披六大夫披四前纁後玄士二披用纁人君禮文欲其數多圍數兩旁言六耳)
(其實旁三夏官)喪祝掌大喪勸防之事(鄭司農云勸旁引柩也杜子春云防)
(當為披玄謂勸猶倡帥前引者防謂執披備傾虧)小喪亦如之大史大喪執
法以涖勸防(鄭司農云勸防引六紼)巾車大喪及葬執盖從車
持旌(從車隨柩路持盖與旌者王平生時車建旌兩則有盖今蜃車無盖執而隨之所執者銘旌並春)
(官)御僕大喪持翣(翣棺飾也持之者夾蜃車夏官)女御后之喪
持翣(翣棺飾也持而從柩車天官)冡人大喪及葬言鸞車象人(鸞車)
(巾車所飾遣車也亦設鸞旗鄭司農云象人謂以芻為人言言問其不如法度者玄謂言猶語也語之者告當)
(行若于生存者于是巾車行之孔子謂為芻靈者善謂為俑者不仁非作象人者不殆于用生乎春官)
虎賁氏及葬從遣車而哭(遣車王之魂魄所馮依夏官)内豎王后
之喪及葬執䙝器以從遣車(䙝器振飾頮沐之器天官)君葬用
輴四綍二碑御棺用羽葆大夫葬用輴二綍二碑御棺
用茅士葬用國車二綍無碑比出宫用功布(大夫廢輴此言輴非)
(也輴皆當為載以輇車之輇聲之誤也輇字或作團是以又誤為國輇車柩車也尊卑之差也在棺曰綍行道)
(曰引至壙將窆又曰綍而設碑是以連言之碑桓楹也御棺居前為節度也士言比出宫用功布則出宫而止)
(至壙無矣綍或為率車喪大記祥朝祖為車章遂師共蜃車稍人帥蜃車巾共匶路車曠左此章通用此)
(條四綍二碑窆章通用)鄉士三公若有邦事則為之前驅而辟
其喪亦如之遂士六卿有邦事則為之前驅而辟其
喪亦如之縣士大夫有邦事則為之前驅而辟其喪
亦如之(並秋官)士喪有與天子同者三其終夜燎及乘
人專道而行(詳見士喪朝祖章)
右柩行鄭簡公卒將為葬除(除葬道)及游氏之廟
(游氏子太叔族)將毁焉子大叔使其除徒執用以立而無
庸毁(用毁廟具)曰子産過女而問何故不毁乃曰不忍
廟也諾將毁矣(教毁廟者之辭)既如是子産乃使辟之司
墓之室有當道者(簡公别營葬地不在鄭先君舊墓故道有臨時迃直也司墓之)
(室鄭之掌公墓大夫徙属之家)毁之則朝而塴弗毁則日中而塴
子太叔請毁之曰無若諸侯之賓何(不欲久留賓)子産
曰諸侯之賓能來會吾喪豈憚日中無損于賓而
民不害何故不為遂弗毁日中而葬君子謂子産
於是乎知禮禮無毁人以自成也(昭十二年左氏傳)葬
敬嬴旱無麻始用葛茀(記禮變之所由茀所以引柩殯則有之以備火葬則)
(以下柩氏宣八年左傳)叔孫豹卒公使杜洩葬叔孫叔仲
子謂季孫曰帶受命于子叔孫曰葬鮮者自西門
(不以夀終為鮮西門非魯朝正門)季孫命杜洩(命使從西門)杜洩曰卿
喪自朝魯禮也(從生存朝覲之正路)吾子為國政未改禮而
又遷之(遷易也)羣臣懼死不敢自也(自從也)既葬而行
(善杜洩能辟禍昭五年左氏傳)季子臯葬其妻犯人之禾(季子)
(臯孔子弟子高柴孟氏之邑成宰或氏季犯躐也)申祥以告曰請庚之(申祥)
(子張子庚償也)子臯曰孟氏不以是罪予(時僣侈)朋友不以
是弃予(言非大故)以吾為邑長于斯也買道而葬後難
繼也(恃寵虐民非也檀弓)吴伐齊將戰公孫夏命其徒
歌虞殯(虞殯送葬歌曲哀十一年左傳)
巾車大喪及墓嘑啟關陳車(關墓門也車貳車也士喪禮下篇曰車至道左北面)
(立東上春官)方相氏大喪及墓入壙以戈擊四隅敺方良
(壙穿地中也方良罔兩也天子之椁柏黃腸為裏而表以石焉國語曰木石之怪䕫罔兩夏官)喪
祝及壙說載除飾(鄭司農云壙謂穿中也說載下棺也除飾去棺飾也四歰之屬令可舉移)
(安錯之玄謂除飾便其窆爾周人之葬牆置歰)小喪亦如之(春官)掌蜃掌斂互物
蜃物以共闉壙之蜃(互物蚌蛤之屬闉猶塞也將井椁先塞下以蜃禦濕也鄭司農說以)
(春秋傳曰始用蜃炭言僣天子也)稻人喪紀共其葦事(葦以闉壙禦濕之物)
澤虞喪紀共其葦蒲之事(詳見陳明器章並地官)
右至壙
冡人共喪之窆器(下棺豐碑之屬喪大記凡封用綍去碑負引君封以衡大夫士以咸春)
(官人朝祖章小司徒帥邦役遂及窆陳役並此章通用)凡封用綍去碑負引君
封以衡大夫士以咸君命毋譁以鼓封大夫命毋哭士
哭者相止也(封周禮作窆窆下棺也此封或皆作斂檀弓曰公輸若方小斂般請以機封謂此斂)
(也然則棺之入坎為斂與斂尸相似記時同之耳咸讀為緘凡柩車及壙說載除飾而屬紼於棺之緘又樹碑)
(於壙之前後以紼繞碑間之鹿盧輓棺而下之此時棺下窆使輓者皆繫紼而繞要負引舒縦之備失脱也用)
(紼去碑者謂縦下之時也衡平也人君之喪又以木横貫緘耳居旁持而平之又擊鼔為縦舍之節大夫士旁)
(牽緘而已庶人縣窆不引紼也禮唯天子葬有隧今齊人謂棺屬為緘繩咸或為緘喪大記柩行章君葬)
(四綍二碑此章通用)鼓人大喪詔大僕鼓(詳見戒臣民章)大僕大喪
始崩戒鼓窆亦如之(鄭司農云窆謂葬下棺也春秋傳所謂日中而&KR3934;禮記謂之封皆葬)
(下棺也音相似窆讀如慶封汜祭之汜夏官)遂師大喪及窆抱磨共丘籠
及蜃車之役(丘籠之役竁復主也其器曰籠蜃車柩路也柩路載柳四輪迫地而行有似于蜃因)
(取名焉行至壙乃說更復載以龍輴蜃禮記或作榑或作輇役謂執綍者鄭司農云抱磨磨下車也玄謂磨者)
(適歷執綍者名也遂人主陳之而遂師以名行校之)鄉師及窆執斧以涖匠師
(匠師主豐碑之事執斧以涖之使成其事也故書涖作立立讀為涖涖謂臨視並地官)冡人及
窆執斧以涖(臨下棺也)遂入蔵凶器(凶器明器)正墓位蹕墓域守
墓禁(位謂丘封所居前後也禁所為塋限)司常建廞車之旌及葬亦如
之(詳更陳明器章)樂師凡喪陳樂器則帥樂官及序哭亦如
之(哭此樂器亦帥之)大司樂涖廞樂器及葬藏樂器亦如之
笙師廞其樂器及葬奉而藏之(奉猶送)鎛師廞其樂
器奉而藏之籥師廞其樂器奉而藏之司干廞舞
器及葬奉而藏之(並春官)校人飾遣車之馬及葬埋之
(詳見陳明器章)典瑞大喪共贈玉(贈玉盖璧也贈有束帛六幣璧以帛春官)
大宰大喪贊贈玉(助王為之也贈玉既窆所以送先王天官)小宗伯成
葬而祭墓為位(成葬丘已封也天子之冢盖不一日而畢位壇位也先祖形體託于此地祀其)
(神以安之冡人職曰大喪既有日請度甫竁遂為之尸)冢人凡祭墓為尸(祭墓為尸)
(或禱祈焉鄭司農云為尸冢人為尸)凡諸侯及諸臣葬于墓者為之蹕均
其禁(並春官)大夫廢其事終身不仕死以士禮葬之(以不)
(任大夫也王制)
右窆晉文公既定襄王于郟(郟洛邑王城之地)王勞之
以地辭(辭不受也)請隧焉(賈侍中云隧王之葬禮闕地路通曰隧)王弗許
曰昔我先王之有天下也亦惟是死生之服物采
章(采章采色文章也)以臨長百姓而輕重布之王何異之
有(輕重布之貴賤各有等也王何異之有言帝王皆然)若不然叔父有地而
隧焉(自制以為隧也)余安能知之文公遂不敢請受地而
還(國語許又僖二十五年左氏傳曰晉侯朝王請隧弗曰王章也未代德而有二王亦叔父之)
(所惡也)宣公八年冬十月己丑葬我小君敬嬴雨
不克葬禮也禮卜葬先遠日辟不懷也(懷思也左氏傳)
葬既有日不為雨止禮也雨不克葬喪不以制
也(徐邈曰案經文是己丑之日葬喪既出而遇雨若未及己丑而卻期無為逆書此日禮喪事有)
(進無退又士喪禮未潦車載蓑笠則人君之張設固兼備矣禮先遷柩于廟其明昧爽而引既及葬)
(日之晨則祖行遣奠之禮設矣故雖雨猶終事不敢停柩久次穀梁傳)定公十有
五年秋九月丁巳葬我君定公雨不克襄事禮也
(襄成也雨而成事若汲汲于欲葬左氏傳)葬既有日不為雨止禮
也雨不克葬喪不以制也戊午日下稷乃克葬(稷昃)
(也下昃乃晡時)乃急辭也不足乎日之辭也(穀梁傳)昭公
之喪至自乾侯季孫使役如闞公氏將溝焉(闞魯羣公)
(墓所在也季孫惡昭公欲溝絶其兆域不使與先君同)榮駕鵝曰生不能事
死又離之以自旌也(駕鵝魯大夫榮成伯也旌章也)乃止葬昭公
于墓道南孔子之為司寇也溝而合諸墓(明臣無貶君之)
(義左定元年氏傳)許穆公卒于師葬之以侯禮也(詳見喪變)
(禮道有喪)宋文公卒始厚葬用蜃炭益車馬始用殉
重器備椁有四阿棺用翰檜(燒蛤為炭以瘞壙多埋車馬用人從葬四)
(阿四注椁也翰旁飾檜上飾皆王禮)君子謂華元樂舉於是乎不臣
臣治煩去惑者也是以伏死而爭今二子者君生
則縱其惑死又益其侈是棄君扵惡也何臣之為
(成二年左氏傳)臧僖伯卒公曰叔父有憾于寡人(諸侯稱同)
(姓大夫長曰伯父少曰叔父有恨恨誎觀魚不聽)寡人弗敢忘葬之加一
等(加命服之等傳隠五年左氏)季康子之母死公輸若方小
(公輸若匠師方小言尚幼未知禮也)斂般請以機封(斂下棺于椁般若之族多技巧)
(者見若掌斂事而年尚幼請代之而欲嘗其技巧)將從之(時人服般之巧)公肩假
曰不可夫魯有初(初謂故事)公室視豐碑(言視者時僣天子也豐碑)
(斵大木為之形如石碑于椁前後四角樹之穿中于間為鹿盧下棺以繂繞天子六繂四碑前後各)
(重鹿盧也)三家視桓楹(時僣諸侯諸侯下天子也斵之形如大楹耳四植謂之桓諸侯)
(四繂二碑碑如桓矣大夫二繂二碑士二繂無碑)般爾以人之毋嘗巧則
豈不得以(以己字言寧有強使女者與僣于禮有似作機巧非也以與己字本同)其
毋以嘗巧者乎則病者乎(毋無也于女寧有病苦與止之)噫(不寤之聲)
弗果從(檀弓)陳乾昔寢疾屬其兄弟而命其子尊
己曰如我死必大為我棺使吾二婢子夾我(婢子妾也)
陳乾昔死其子曰以殉葬非禮也况又同棺乎弗
果殺(善尊己不陷父于不義同上)陳子車死于衛其妻與其
家大夫謀以殉葬(子車齊大夫)定而后陳子亢至以告
曰夫子疾莫養于下請以殉葬(子亢子車之弟孔子弟子下地下)
子亢曰以殉葬非禮也雖然則彼疾當養者孰若
妻與宰得已則吾欲已不得已則吾欲以二子者
之為之也(度諫之不能止以斯言拒之已猶止也)於是弗果用(果决也)
(同上)秦伯任好卒(任好秦穆公名)以子車氏之三子奄息
仲行鍼虎為殉(子車秦大夫氏也以人從葬為殉)皆秦之良也國
人哀之為之賦黃鳥君子曰秦穆公之不為盟主
也宜哉死而棄民先王違世猶詒之法而况奪之
善人乎君子是以知秦之不復東征也(文十年左氏傳)
周反哭而弔(檀弓禮詳見喪義)
右反哭君氏卒不反哭于寢(詳見命赴章)
士三虞大夫五諸侯七(尊卑恩之差也天子至士葬則反虞雜記)小宗
伯王崩既葬詔相喪祭之禮(喪祭虞祔也檀弓曰葬日虞弗忍一日離也是日也)
(以虞易奠卒哭曰成事是日也以吉祭易喪祭明日祔于祖父春官)職喪掌諸侯之
喪及卿大夫士凡有爵者之喪凡其喪祭詔其號治其
禮(鄭司農云號謂諡號玄謂告以牲號齍號之屬當以祝之)凡公有司之所共職喪
令之趣其事(令令其當供物者給事之期也有司或言公或言國言國者由其君所来居其官曰)
(公上同)司巫祭祀則共蒩館(館所以承蒩謂若今筐也士虞禮苴刌茅長五寸實)
(于筐饌于西坫上同上)甸師祭祀共蕭茅(詳見祭物薪茅章)鄉師大
祭祀共茅蒩(同上)庖人共喪紀之庶羞(喪紀喪事之祭謂虞祔也天)
(官月陳小斂奠章囿人獸人腊人魚人醢人所共祭物朔月半奠章籩人共籩外饔實鼎俎並此章通用)
上大夫之虞也少牢卒哭成事祔皆大牢下大夫之
虞也犆牲卒哭成事祔皆少牢(卒哭成事祔言皆則卒哭成事祔與虞異矣下)
(大夫虞以犆牲與士虞禮同與雜記)喪祝掌喪祭祝號(喪祭虞也檀弓曰葬日虞)
(不忍一日離也是日也以虞易奠卒哭曰成事是日也以吉祭易喪祭春官)
右虞祭曾子問曰小功可以與於祭乎(祭謂虞卒哭時)
孔子曰何必小功耳自斬衰以下與祭禮也曾子
曰不以輕喪而重祭乎(怪使重者執也)孔子曰天子諸侯
之喪祭也不斬衰者不與祭大夫齊衰者與祭士
祭不足則取於兄弟大功以下者(曾子問)
措之廟立之主曰帝(同之天神春秋傳曰凡君卒哭而祔祔而作主曲禮)
右作主殷主綴重焉周主重徹焉(詳喪禮義)文公
元年夏四月丁巳葬僖公緩(按此下傳文誤在僖公三十三年之末)
作主非禮也(文二年乃作主遂因葬文通譏之)凡君薨卒哭而祔
祔而作主特祀於主(既葬反虞則免喪故曰卒哭哭止也以新死者之神祔之)
(於祖尸柩已遠孝子思慕故造木主立几筵特用喪禮祭祀于寝不同之于宗廟凡君者謂諸侯以)
(上不通于卿大夫)烝嘗禘於廟(冬祭曰烝秋祭曰嘗新主既特祀于寝則宗廟四時)
(常祀自如舊也三年禮畢又大禘乃皆同于吉)二年二月丁丑作僖公主
書不時也(過葬十月故曰不時左氏傳)作僖公主者何為僖
公作主也(主狀正方穿中央達四方天子長尺二寸諸侯長一尺)主者曷用
虞主用桑(禮平明而葬日中而反反虞猶安神也用桑者取其名與其粗觕所以副孝子)
(之心禮虞祭天子九諸侯七卿大夫五士三其奠處猶吉祭)練主用栗(謂期年練祭也)
(埋虞主于兩階之間易用栗也夏后氏以松殷人以柏周人以栗松猶容也想見其容貌而事之主)
(人正之意也柏猶迫也親而不遠主地正之意也栗猶戰栗謹敬貌主天正之意也禮士虞記曰桑)
(主不文吉主皆刻而諡之盖為禘祫時别昭穆也虞主三代同者用意尚粗觕未暇别也)用栗
者藏主也(藏于廟室中堂所當奉事也質家藏于室)作僖公主何以書
譏何譏爾不時也其不時奈何欲久喪而後不能
也(禮作練主當以十三月文公亂聖人制欲服喪三十六月十九月作練主又不能卒竟故以二)
(十五月也日者重失禮鬼神公羊傳)立主喪主於虞(其主用桑)吉主
於練(其主用栗)作僖公主譏其後也(僖公薨至此已十五月)作主
壞廟有時日於練焉壞廟壞廟之道易檐可也改
塗可也(祖過高祖則毁其廟以次而遷將納新神故示有所加穀梁傳)
禮書綱目卷二十七
