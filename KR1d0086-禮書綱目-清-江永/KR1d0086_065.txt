禮書綱目卷六十三婺源江永撰
政事下通禮十二
補
神農氏日中為市致天下之民聚天下之貨交易而退
各得其所盖取諸噬嗑(日中為市上明而下動又借噬為市嗑為合也繋辭傳)
古者市廛而不税(詳見財賦)匠人營國面朝後市市朝一
夫(詳見制國)内宰凡建國佐后立市設其次置其叙正其
肆陳其貨賄出其度量淳制祭之以隂禮(市朝者君所以建國也建)
(國者必面朝後市王立朝而后立市隂陽相承之義次思次也敘介次也陳猶處也度丈尺也量豆區之屬鄭)
(司農云佐后立市者始立市后立之也祭之以隂禮者市中之社先后所立杜也故書淳為敦杜子春讀敦為)
(純純謂幅廣也制謂四長玄謂純制天子巡守禮所云制幣丈八尺純四&KR2149;與隂禮婦人之祭禮天官)
大宰以九職任萬民六曰商賈阜通貨賄(詳見上篇)司市
掌市之治教政刑量度禁令(量豆區斗斛之屬度丈尺也)以次敘分
地而經市(次謂吏所治舍思次介次也若今市亭然敘肆行列也經界也)以陳肆辨物
而平市(陳猶列也辨物物異肆也肆異則市平)以政令禁物靡而均市(物靡)
(者易售而無用禁之則市均鄭司農云靡謂侈靡也)以商賈阜貨而行布(通物曰商居賣)
(物曰賈阜猶盛也鄭司農云布謂泉也)以量度成賈而徵儥(徵召也儥買也物有定賈)
(則買者來也)以質劑結信而止訟(質劑謂兩書一札而别之也)以賈民禁
偽而除詐(賈民胥師賈師之屬必以賈民為之者知物之情偽與實詐)以刑罰禁虣
而去盜(刑罰憲徇扑)以泉府同貨而斂賖(同共也同者謂民貨不售則為斂而)
(買之民無貨則賖貰而予之)大市日昃而市百族為主朝市朝時而
市商賈為主夕市夕時而市販夫販婦為主(市雜聚之處言主者)
(謂其多者也百族必容來去商賈家於市城販夫販婦朝資夕賣因其便而分為三時之市所以了物極衆鄭)
(司農云百族百姓也)凡市入則胥執鞭度守門市之羣吏平肆展
成奠賈上旌於思次以令市市師涖焉而聽大治大訟
胥師賈師涖於介次而聽小治小訟(凡市入謂三時之市市者入也胥守)
(門察偽詐也必執鞭度以威正人衆也度謂殳也因刻丈尺耳羣吏胥師以下也平肆平賣物者之行列使之)
(正也展之言整也成平也會平成市物者也奠讀為定整飭會者使定物價防誑豫也上旌者以為衆望也見)
(旌則知當市也思次若今市亭也市師司市也介次市亭之屬别小者也鄭司農云思辭也次市中侯樓也玄)
(謂思當為司聲之誤也)凡萬民之期於市者辟布者量度者刑戮
者各於其地之敘(期謂欲賣買期决於市也量度者若今處斗斛及丈尺也故書辟為辭鄭)
(司農云辭布辭訟泉物者也玄謂辟布市之羣吏考實諸泉入及有遺忘)凡得貨賄六畜者
亦如之三日而舉之(得遺物者亦使置其地貨於貨之肆馬於馬之肆則主求之易也三)
(日而無識認者舉之沒入官)凡治市之貨賄六畜珍異亡者使有利
者使阜害者使亡靡者使微(利利於民謂物實厚者害害於民謂物行苦者使有)
(使阜起其賈以徵之也使亡使微抑其賈以郤之也侈靡細好使富民好奢微之而已鄭司農云亡者使有無)
(此物則開利其道使之有)凡通貨賄以璽節出入之(壐節印章如今斗檢封矣使人)
(執之以通商)國凶荒札喪則市無征而作布(有災害物貴市不税為民之乏)
(困也金銅無凶年因物貴大鑄泉以饒民)凡市偽飾之禁在民者十有二在
商者十有二在賈者十有二在工者十有二(玄謂王制曰用器不)
(中度不粥於市兵車不中度不粥於市布帛精麤不中數幅廣狭不中量不粥於市姦色亂正色不粥於市五)
(榖不時果實未熟不粥於市木不中伐不粥於市禽獸魚鼈不中殺不粥於市亦其類也)市刑小刑
憲罰中刑徇罰大刑扑罰其附於刑者歸於士(徇舉以示其地)
(之衆也朴撻也鄭司農云憲罰播其肆也)國君過市則刑人赦夫人過市罰
一幕世子過市罰一帟命夫過市罰一盖命婦過市罰一
帷(謂諸侯及夫人世子過其國之市大夫内子過其都之市也市者人所交利而行刑之處君子無故不遊)
(觀焉若遊觀則施惠以為說也國君則赦其刑人夫人世子命夫命婦則使之出罰異尊卑也此王國之市而)
(說國君以下過市者諸侯之於其國與王同以其足以互明之)凡會同師役市司帥賈
師而從治其市政掌其賣儥之事(市司司市也儥買也會同師役必有市者)
(大衆所在來物以備之)質人掌成市之貨賄人民牛馬兵器珍
異(成平也會者平物賈而來主成其平也人民奴婢也珍異四時食物)凡賣儥者質劑焉
大市以質小市以劑(玄謂質劑者為之劵藏之也大市人民牛馬之屬用長劵小市兵器)
(珍器之物用短劵)掌稽市之書契同其度量壹其淳制巡而考
之犯禁者舉而罰之(稽猶考也治也書契取予市物之劵也其劵之象書兩扎刻其側杜)
(子春云淳當為純純謂幅廣制謂匹長也皆當中度量)凡治質劑者國中一旬郊
二旬野三旬都三月邦國朞期内聽期外不聽(謂齎劵契者來)
(訟也以期内來則冶之後期則不治所以絶民之好訟且息文書也郊遠郊也野甸稍也都小都大都)
廛人掌斂市絘布總布質布罰布而入於廛府(布泉也鄭司農)
(云絘布列肆之税布杜子春云總當為儳謂無肆立持者之税玄謂總讀如租&KR1469;之&KR1469;&KR1469;布謂守斗斛銓衡者)
(之税也質布者質人之所罰犯質劑者之泉也罰布者犯市令者之泉也廛布者貨賄諸物邸舍之税)凡
屠者斂其皮角筋骨入於玉府(以當税給作器物也)凡珍異之有
滯者斂而入於膳府(珍異四時食物也不售而在廛久則將瘦臞腐敗為買之入膳夫之)
(府所以紓民事而官不失實)胥師各掌其次之政令而平其貨賄
憲刑禁焉(憲表縣之)察其詐偽飾行儥慝者而誅罰之(鄭司)
(農云儥賣也慝惡也謂行且賣姦偽惡物者玄謂飾行儥慝謂使人行賣惡物于市巧飾之令欺誑置者)聽
其小治小訟而斷之賈師各掌其次之貨賄之治辨
其物而均平之展其成而奠其賈然後令市凡天患禁
貴儥者使有恒賈(恒常也謂若□米穀棺木而睹久雨疫病者貴賣之因天災害阨民使之)
(重困)四時之珍異亦如之(薦宗廟之物)凡國之賣儥各帥其屬
而嗣掌其月(儥買也故書賣為買鄭司農云謂官有所斥賣賈師帥其屬而更相代直月為官賣)
(之均勞逸)凡師役會同亦如之司虣掌憲市之禁令禁其
鬭嚻者與其虣亂者出入相陵犯者以屬遊飲食於市
者若不可禁則搏而戮之(嚻讙也鄭司農云屬遊飲食羣飲食者)司稽
掌巡市而察其犯禁者與其不物者而搏之(不物衣冠視瞻不與)
(衆同及其操物不如品式)掌執市之盜賊以徇且刑之胥各掌其
所治之政執鞭度而巡其前掌其坐作出入之禁令襲
其不正者(杜子春云當為襲謂掩捕其不正者)凡有罪者撻戮而罰之(罰之)
(使出布)肆長各掌其肆之政令陳其貨賄名相近者相
遠也實相近者相邇也而平正之(邇亦近也俱是物也使惡者遠善善自相)
(近鄭司農云謂若珠玉之屬俱名為珠俱名為玉而賈或百萬或數萬恐農夫愚民見欺故别異令相遠使賈)
(人不得雜亂以欺人)斂其總布掌其戒禁(杜子春云總當為□)泉府掌以市
之征布斂市之不售貨之滯於民用者以其賈買之物楬
而書之以待待不時而買者買者各從其抵都鄙從其主
國人郊人從其有司然後予之(鄭司農云不時買者謂急求者也抵故買也主者别)
(治大夫也然後予之為封符信然後予之玄謂抵實抵字抵本也本謂所屬吏主有司是也)凡賖者
祭祀無過旬日喪紀無過三月(鄭司農云賖貰也以祭祀喪紀故從官賖買物)
凡民之貸者與其有司辨而授之以國服為之息(有司所屬)
(吏也與之别其貸民之物定其賈以與之鄭司農云貸者謂從官借本賈也故有息使民弗利以其所賈之國)
(所出為息也假令其國出絲絮則以絲絮償其國出絺葛則以絺葛償玄謂以國服為之息以其於國服事之)
(税為息也於國事受園廛之田而貸萬泉者則朞出息五百王莽時民貸以治産業者但計贏所得受息無過)
(歲什一)凡國之財用取具焉歲終則會其出入而納其餘
(會計也納入也入餘於職幣並地官)遺人凡國野之道三十里有市
市有侯館侯館有積(詳下道路章)有圭璧金璋不粥於市
命服命車不粥於市犧牲不粥於市戎器不粥於市(尊物)
(非民所宜有戎器軍器也粥賣也)用器不中度不粥於市兵車不中度
不粥於市布帛精麤不中數幅廣狹不中量不粥於市
姦色亂正色不粥於市(凡以其不可用也用器弓矢耒耜飲食器也度丈尺也數升縷)
(多少)錦文珠玉成器不粥於市衣服飲食不粥於市(不示民以)
(奢與貪也成猶善也)五榖不時果實未孰不粥於市(物未成不利人)木不
中伐不粥於市(伐之非時不中用周禮仲冬斬陽木仲夏斬隂木)禽獸魚鼈不
中殺不粥於市(殺之非時不中用月令季冬始漁周禮春獻鼈蜃王制)
右布政衞莊公改舊制易朝市高子睪問於孔
子曰周禮前朝而後市今衞君更之如何孔子曰
朝市於西方失之矣(家語)孟子曰市廛而不征法
而不廛則天下之商皆悦而願藏於其市矣(廛市宅也)
(張子曰或賦其市地之廛而不征其貨或治之以市官之法而不賦其廛盖逐末者多則廛以抑之)
(少則不必廛也孟子)
古者關譏而不征(詳見財賦)關執禁以譏禁異服識異言
(關竟上門譏呵察王制)司門掌授管鍵以啟閉國門(鄭司農云鍵讀為蹇)
(管謂籥也鍵謂牡)幾出入不物者正其貨賄凡財物犯禁者舉
之(不物衣服視瞻不與衆同及所操物不如品式者正讀為征征税也犯禁謂商所不資者舉之没入官)
以其財養死政之老與其孤(財所謂門關之委積也死政之老死國事者之父母)
(也孤其子)司關掌國貨之節以聫門市(貨節謂商本所發司市之璽節也自)
(外來者則案其節而書其貨之多少通之國門國門通之司市自内出者司市為之璽節通之國門國門通之)
(關門参相聫以檢猾商)司貨賄之出入者掌其治禁與其征廛(征廛)
(者貨賄之税與所止邸舍也關下亦邸有客舍其出布如市之廛)凡貨不出於關者與
其貨罰其人(不出於關謂從私道出辟税者則沒其貨而撻其人)凡所達貨賄者
則以節傳出之(商或取貨於民間無璽節者至關關為之璽節及傳出之其有璽節亦為之傳)
(傳如今移過所文書)國凶札則無關門之征猶幾(無租税猶幾猶苛察不得令奸)
(人出入)有外内之送令則以節傳出内之(有送令謂奉貢獻及文書以常)
(事往來環人之職所送迎通賓客來至關則為之節與傳以通之)掌節門關用符節
(詳名器下並地官)仲夏門閭毋閉關市無索仲秋易關市
來商旅納貨賄以便民事四方來集遠鄉皆至則財不
匱上無乏用百事乃遂孟冬戒門閭脩鍵閉慎管籥
謹關梁(並詳月令)
右門關之政文王之治岐也關市譏而不征(孟子)
仲尼曰臧文仲不仁者三廢六關不仁也(塞關陽關)
(之屬凡六關所以禁絶末遊而廢之關按家語作置六關王注云六關關名魯本無此文仲置之)
(以税行者故為不仁傳曰廢六關非也二說未知孰是文二年左氏傳)孟子曰關
譏而不征則天下之旅皆悦而願出於其路矣
又曰古之為關也將以禦暴(譏察非常)今之為關也將
以為暴(征税出入之范氏曰古之耕者什一後世或收大半税此以賦斂為暴也文王之)
(囿與民同之齊宣王之囿為阱國中此以園囿為暴也後世為暴不止於關若使孟子用於諸侯必)
(行文王之政凡此之類皆不終目而改也)
刳木為舟剡木為楫舟楫之利以濟不通致遠以利天
下盖取諸涣(木在水上也致遠以利天下疑衍繋辭傳)天子造舟(比船為橋)
諸侯維舟(維連四船)大夫方舟(併兩船)士特舟(單船)庶人乘泭(併木)
(以渡爾雅)匠人營國經涂九軌環涂七軌野涂五軌環
涂以為諸侯經涂野涂以為都經涂(詳見制國)司險掌九
州之圖以周知其山林川澤之阻而達其道路設國之
五溝五涂而樹之林以為阻固皆有守禁而達其道路
(詳軍禮武備)合方氏掌達天下之道路(津梁相湊不得陥絶夏官)野
廬氏掌達國道路至於四畿(達謂巡行通之使不陥絶也去王城五百里為畿)
比國郊及野之道路宿息井樹(比猶較也宿息廬之屬賓客所宿及晝止者也)
(井共飲食樹為藩蔽)若有賓客則令守涂地之人聚柝之有相翔
者誅之(守涂地之人道所出廬宿旁民也相翔猶昌翔觀伺者也鄭司農云聚柝聚擊柝以宿衛之也)
(有姦人相翔於賓客之側則誅之不得令寇盜賓客)凡道路之舟車轚互者序而
行之(舟車轚互謂於迫隘處也車有轘轅坻閣舟有砥柱之屬其過之者使以次叙之)凡有節
者及有爵者至則為之辟(辟辟行人亦使守涂地者)禁野之横行徑
踰者(皆為防姦也横行妄繇田中徑踰射邪趣疾越隄渠也)凡國之大事比脩除
道路者(比校治道者名若今次金叙大功)掌凡道禁(禁謂若今絶蒙布巾持兵杖之屬)
(秋官)掌節道路用旌節凡通達於天下者必有節以傳
輔之無節者有幾則不達(詳名器下)候人各掌其方之道
治與其禁令以設候人(道治治道也國語曰候不在竟譏不居其方也禁令猶姦寇也)
(以設候人者選士卒以為之詩云彼候人兮何戈與祋)若有方治則帥而致於朝
及歸送之於竟(方治其方來治國事者也春秋傳曰晉欒盈過周王使候人出諸轘轅是其送)
(之官夏)遺人野鄙之委積以待羈旅(羈旅過行寄止者)凡國野
之十里有廬廬有飲食三十里有宿宿有路室路室有
委五十里有市市有候館候館有積(廬若今野候徒有庌也宿可止宿若)
(今亭有室矣候館樓可以觀望者也一市之間有三廬一宿地官)委人以甸聚待羈
旅(聚凡畜聚之物也同上)季春命司空曰時雨將降下水上騰
循行國邑周視原野脩利隄防道達溝瀆開通道路毋
有障塞(詳月令)柔遠人則四方歸之(柔遠人則天下之旅皆悦而願出於)
(其塗故四方歸)送往迎來嘉善而矜不能所以柔遠人也(往則為之)
(授節以送之來則豐其委積以迎之中庸)
右道路之政單襄公假道于陳以聘于楚火朝
覿矣道茀不可行也(火心星也覿見也草穢塞路謂茀朝見謂夏正十月晨見)
(於辰)候不在疆(候候人也掌送迎賓客也疆境也)司空不視塗(司空鄉官)
(掌道路也)澤不陂(陂障也古不竇澤故障之)川不梁(流曰川梁渠梁古不防川故梁)
(之)野有庾積(唐尚書云十六㪷曰庾昭謂此庾露積穀也詩云曾孫之庾如坻如京是)
(也)場功未畢(治場未畢也詩云九月築場圃)道無列樹(古者列樹以表道且)
(為城守之用)墾田若蓺(發田曰墾蓺猶蒔也言其稀少猶若蓺物)膳宰不致
餼(膳宰膳夫也掌賓客之牢禮生曰餼)司里不授館(司里里宰也掌授客館)國
無寄寓(寓亦寄也無寄寓者不為廬舍可以寄羈旅之客)縣無施舍(四甸為縣)
(縣方六十里施舍者所以施舍賓客負任之處)單子歸告王曰陳侯不有
大咎國必亡夫辰角見而雨畢(辰角大辰蒼龍之角角星名也見者)
(朝見東方建戌之初寒露節也雨畢者殺氣日盛雨氣盡也)天根見而水涸(天根)
(亢氏之間也涸竭也謂寒露雨畢之後五日天根朝見水潦盡竭也月令仲秋水始涸天根見乃盡)
(竭也)本見而草木節解(本氐也謂寒露之後十日陽氣盡草木之枝節皆理解之)
駟見而隕霜(駟天馬房星也隕落也謂建戌之中霜始降)火見而清風
戒寒(謂霜降之後清風先至所以戒人為寒備也)故先王之教曰雨畢
而除道水涸而成梁(教謂月令之屬也九月雨畢十月水涸)草木節
解而備藏(備收藏也月令季秋農事畢收)隕霜而冬裘具(孟冬則天子始)
(裘故九月可以具之)清風至而脩城郭宫室(謂火見之後建亥之初也)故
夏令曰九月除道十月成梁(夏令夏后氏之令周所因也除道所以便)
(行旅成梁所以便民使不涉也)其時儆曰收而場功偫而畚挶(時儆)
(時所以儆告其民也收而場功使人脩囷倉也偫具也畚器名土籠也挶舁土之器具汝畚挶將以)
(築作也)營室之中土功其始(定謂之營室謂建亥小雪之中定星昏正於午)
(土功可以始也詩定之方中作於楚宫)火之初見期於司里(期會也致其築)
(作之具會於司里之官)此先王之所以不用財賄而廣施德
於天下者也(施德謂因時警戒謹盖藏成築功也)今陳國火朝覿矣
而道路若塞野場若棄澤不陂障川無舟梁(舟梁以舟)
(為梁也)是廢先王之教也周制有之曰列樹以表道
立鄙食以守路(制法也表識也鄙四鄙十里有廬廬有飲食)國有郊牧
(國外曰郊牧放牧之地)疆有寓望(疆境也境界之上有寄寓之舍候望之人)藪有
圃草(澤無水曰藪圃大也必有茂大之草以備財用)囿有林池(囿苑也林積木也池)
(積水也)所以禦灾也(禦備也灾飢兵也)今陳國道路不可知
(上下文互見農政章)是棄先王之法制者也(國語周語)子産聽鄭
國之政以其乘輿濟人於湊洧(子産鄭大夫公孫僑也湊洧二水名)
(也子産見人有徒涉此水者以其所乘之車載而渡之)孟子曰惠而不知為
政(惠謂私恩小利政則有公平正大之體綱紀法度之施焉)歲十一月徒杠成
十二月輿梁成民未病涉也(杠方橋也徒杠可通徒行者梁亦橋也輿)
(梁可通車輿者周十一月夏九月也周十二月夏十月也夏令曰十月成梁盖農功已畢可用民力)
(又時將寒沍水有橋梁則民不患於徒涉亦王政之一事也)君子平其政行辟
人可也焉得人人而濟之(辟辟除也如周禮閽人為之辟之辟言能平其)
(政則出行之際辟除行人使之辟已亦不為過况國中之水當涉者衆豈能悉以乘輿濟之哉)故
為政者每人而悦之日亦不足矣(言每人皆欲致私恩以悦其意)
(則人多日少亦不足於用矣諸葛武侯嘗言治世以大德不以小惠得孟子之意矣孟子)
葵丘之會三命曰無忘賓旅(賓賓客也旅行旅也皆當有以待之不可)
(忽忘也同上)
懷方氏掌來遠方之民致方貢致遠物而送逆之達之
以節(遠方之民四夷之民也諭德延譽以來之遠物九州之外無貢法而王者達民以旌節達貢物以璽)
(節)治其委積館舍飲食(續食其往来夏官)中國戎夷五方之
民皆有性也不可推移(地氣使之然)東方曰夷被髮文身有
不火食者矣南方曰蠻雕題交趾有不火食者矣(雕文謂刻)
(其肌以丹青涅之交趾足相鄉然浴則同川卧則僢不火食地氣煖不為病)西方曰戎被髮
衣皮有不粒食者矣北方曰狄衣羽毛穴居有不粒食
者矣(不粒食地氣寒少五穀)中國夷蠻戎狄皆有安居和味宜服
利用備器(其事雖異各自足)五方之民言語不通嗜欲不同達
其志通其欲東方曰寄南方曰象西方曰狄鞮北方曰
譯(皆俗間之名依其事類耳鞮之言知也今冀部有言狄鞮者王制)
右懷遠之政三旬苗民逆命班師振旅帝乃誕
敷文德舞干羽于兩階七旬有苗格(班還振整也謂振旅以歸)
(也誕大也文德文命德教也干楯羽翳也皆舞者所執也兩階賓主之階也七旬七十日也格至也)
(禹大謨)
大司徒以荒政十有二聚萬民一曰散利二曰薄征三
曰緩刑四曰弛力五曰舍禁六曰去幾七曰眚禮八曰
殺哀九曰蕃樂十曰多昏十有一曰索鬼神十有二曰
除盜賊(荒凶年也鄭司農云救飢之政十有二品散利貸種食也弛力息繇役也去幾關市不幾也眚)
(禮掌客職所謂凶荒殺禮者也多昏不備禮而娶昏者多也索鬼神求廢祀而脩之雲漢之詩所謂靡神不舉)
(靡愛斯牲者也除盜賊急其刑以除之饑饉則盜賊多不可不除也杜子春讀蕃樂為藩樂謂閉藏樂器而不)
(作玄謂去幾去其税耳舍禁若公無禁利眚禮謂殺吉禮也殺哀謂省凶禮)大荒大札則令
邦國移民通財舍禁弛力薄征緩刑(大荒大凶年也大札大疫病也移民)
(辟災就賤其有守不可移者則輸之榖春秋定五年夏歸粟於蔡是也)遺人縣都之委
積以待凶荒均人凶札則無力政無財賦(無力政恤其勞也無)
(財賦恤其乏困也財賦九賦也)不收地守地職不均地政(不收山澤及地税亦不平)
(計地税也非凶札之歲當收税乃均之耳)司救凡歲時有天患民病則以
節巡國中及郊野而以王命施惠(天患謂烖害也節旌節也施惠賙恤之)
司市國凶荒札喪則市無征而作布賈師凡天患
禁貴儥者使有恒賈(並詳市政章)司關國凶札則無門關
之征猶幾(詳門關章)廩人若食不能人二鬴則令邦移民
就榖詔王殺邦用倉人若榖不足則止餘法用有餘
則藏之以待凶而頒之(並詳財賦並地官)士師若邦凶荒則
以荒辯之灋治之(鄭司農云辯讀為風别之别救荒之政十有二而士師别受其教條是為)
(荒别之法玄謂辯當為貶聲之誤也遭飢荒則刑罰國事有所貶損作權時法也朝士職曰若邦凶荒札喪寇)
(戎之故則令邦國都家縣鄙慮刑貶)令移民通財糾守緩刑(移民就賤救困也通財補)
(不足也糾守衞盜賊也緩刑紓民心也秋官)朝士若邦凶荒札喪寇戎之
故則令邦國都家縣鄙慮刑貶(故書慮為憲貶為窆杜子春云窆當為禁憲為)
(幡書以明之玄謂慮謀也貶猶减也謂當圖謀緩刑且减國用為民困也所貶視時為多少之法同上)
古者有災者謂之厲君一時素服使有司弔死問疾憂
以巫毉匍匐以捄之湯粥以方之善者先乎矜寡孤獨
及疾不能相養死無以葬埋者葬埋之
右凶札之政(凶札之禮詳災變禮因凶札祈禳詳因祭)莊公二十八
年冬大無麥禾臧孫辰告糴於齊(春秋)魯饑臧文
仲言於嚴公曰夫為四隣之援(援所攀援以為助也)結諸侯
之信重之以婚姻申之以盟誓(申重也)固國之艱急
是為(艱難也是為為難急也)鑄名器(名器鍾鼎也)藏寳財(寳財玉帛也)
固民之殄病是待(殄絶也病飢也)今國病矣君盍以名器
請糴於齊(盍何不也市榖曰糴)公曰誰使對曰國有饑饉卿
出告糴古之制也(告請也)辰也備卿辰諸如齊文仲
以鬯圭與玉磬如齊告糴(鬯圭祼鬯之圭長尺二寸有瓉以祀廟玉磬鳴)
(璆也)曰天灾流行戾於敝邑饑饉荐降民羸幾卒(戾至)
(也荐重也降下也羸病也幾近也卒盡也)大懼殄周公太公之命祀(賈唐)
(二君云周公為太宰太公為太師皆掌命諸侯之國所當祀也或云命祀謂命祀二公也昭謂傳曰)
(衛成公祀夏后相寗武子曰不可以間成王周公之命祀如此賈唐得之)職貢業事之
不共而獲戾(戾罪也)不腆先君之敝器(腆厚也)敢告滯
積以紓執事(滯久也紓緩也執事齊有司也榖久積則將朽敗執事所憂也請之所以)
(緩執事)以救敝邑使能共職豈唯寡君與二三臣實
受君賜其周公太公及百辟神祗實永饗而賴之
(辟君也賴蒙也天曰神地曰祗百辟謂百君卿士有益於民者)齊人歸其玉而予
之糴(魯語)國無三年之畜曰國非其國也一年不
升告糴諸侯告請也不正故舉臧孫辰以為私行
也(為内諱故不稱使使若私行)國無九年之畜曰不足無六年
之畜曰急無三年之畜曰國非其國也諸侯無粟
諸侯相歸粟正也臧孫辰告糴于齊告然後與之
言内之無外交也古者稅什一豐年補敗(敗謂凶年)不
外求而上下皆足也雖累凶年民弗病也一年不
艾而百姓饑君子非之(榖梁傳)僖公二十一年夏
大旱公欲焚巫尩(巫尩女巫也主祈禱請雨者或以為尩非巫也瘠病之人其面)
(上向俗謂天哀其病恐雨入其鼻故為之旱是以公欲焚之)臧文仲曰非旱備
也脩城郭貶食省用務穡勸分(穡儉也勸分有無相濟)此其
務也巫尩何為天欲殺之則如勿生若能為旱焚
之滋甚公從之是歲也飢而不害(不傷害民左氏傳)
大司徒以保息六養萬民三曰賑窮四曰恤貧五曰寬
疾(詳見上篇)朝士掌建邦外朝之法右肺石達窮民焉(詳朝)
(廷禮)大司寇以肺石達窮民(肺石赤石也窮民天民之窮而無告者)凡遠
近惸獨老幼之欲有復於上而其長弗達者立於肺石
三日士聽其辭以告於王而罪其長(無兄弟曰惸無子孫曰獨復猶報也)
(上謂王與六卿也報之者若上書詣公府言事矣長謂諸侯若鄉遂大夫秋官)大僕建路
鼓於大寝之門外而掌其政以待達窮者與遽令聞鼓
聲則速逆僕與御庶子(詳朝廷禮)少而無父者謂之孤老
而無子者謂之獨老而無妻者謂之矜老而無夫者謂
之寡此四者天民之窮而無告者也皆有常餼(餼廩也)瘖
聾跛躃斷者侏儒百工各以其器食之(斷謂支節絶也侏儒短人也器)
(能也王制)鄉師以歲時巡國及野而賙萬民之囏阨以
王命施惠(歲時者随其事之時不必四時也囏阨飢乏也鄭司農云賙讀為周急之周)遺
人鄉里之委積以恤民之囏阨門關之委積以養老孤
(鄉里鄉所居也囏阨猶困乏也門關以養老孤人所出入易以取餼廩也)旅師掌聚野之
耡粟屋粟間粟(註見財賦)而用之以質劑致民平頒其興積
施其惠散其利而均其政令(而讀為若聲之誤也若用之謂恤民之囏阨委積於)
(野如道人於鄉里也以質劑致民案入税者名會而貸之興積所興之積謂三者之粟也平頒之不得偏頗有)
(多少縣官徵聚物曰興今云軍興是也是粟縣師徵之旅師斂之而用之以賙衣食曰惠以作事業曰利均其)
(政令者皆以國服為之息)凡用粟春頒而秋斂之(困時施之饒時收之)司稼
掌均萬民之食而賙其急而平其興(均謂度其多少賙廩其囏阨興所徵)
(賦官並地)季春天子布德行惠命有司發倉廩賜貧窮
振乏絶(詳月令)
右恤窮之政老而無妻曰鰥老而無夫曰寡老
而無子曰獨幼而無父曰孤此四者天下之窮民
而無告者也文王發政施仁必先斯四者詩云哿
矣富人哀此煢獨(孟子)文公曰柰夫八疾何(八疾籧篨)
(至僮昏)胥臣曰官師之所材也(師長也材古裁字)戚施直鎛
(戚施偻人直主擊鎛鎛鍾也)籧篨蒙璆(籧篨偃人蒙戴也璆玉磬也不能俛故使之戴)
(磬)侏儒扶盧(侏儒短者扶緣也盧戈戟之柲緣之以為戲)矇瞍修聲(有眸)
(子而無見曰矇無眸子曰瞍無目於音聲審故使修之)聾聵司火(耳不别五聲之和曰)
(聾生而聾曰聵耳無聞於視則審故使主火)僮昏(僮無知也昏闇亂也)嚚瘖(口不道忠)
(信之言為嚚瘖不能言者)僬僥(長三尺)官師所不材也(所不能材用也)以
實裔土(裔荒裔也國語晉語)齊師將興陳成子屬孤子
三日朝(屬會死事者之子使朝三日以禮之哀二十七年左氏傳)晏子曰
春省耕而補不足秋省斂而助不給景公說大戒
於國出舍於郊於是始興發補不足(戒告命也出舍自責以省)
(民也興發發倉廩也孟子)
醫師掌醫之政令聚毒藥以共醫事(毒藥藥之辛苦者藥之物恒多毒孟)
(子曰若藥不瞑眩厥疾不瘳)凡邦之有疾病者疕瘍者造焉則使醫
分而治之(疕頭瘍亦謂秃也身傷曰瘍分之者醫各有能)歲終則稽其醫事以
制其食十全為上十失一次之十失二次之十失三次
之十失四為下(食禄也全猶愈也以失四為下者五則半矣或不治自愈)疾醫掌
養萬民之疾病四時皆有癘疾春時有痟首疾夏時有
痒疥疾秋時有瘧寒疾冬時有𠻳上氣疾(癘疾氣不和之疾痟酸削)
(也首疾頭痛也𠻳欬也上氣逆喘也五行傳曰六癘作見)以五味五榖五藥養其病
(養猶治也病由氣勝負而生攻其贏養其不足者五味醯酒蝕蜜薑盬之屬五榖麻黍稷麥豆五藥草木蟲石)
(榖也其治合之齊則存乎神農子儀之術云)以五氣五聲五色視其死生(三者)
(劇易之徵見於外者五氣五藏所出氣也肺氣熱心氣次之肝氣凉脾氣温腎氣寒五聲言語宫商角徵羽也)
(五色面貌青赤白黑黃也察其盈虚休王吉凶可知審用此者莫若扁鵲倉公)兩之以九竅之
變參之以九藏之動(兩參之者以觀其死生之驗竅之變謂開閉非常陽竅七隂竅二藏)
(之動謂脉至與不至正藏五藏又有胃膀胱大腸小腸脉之大候要在陽明寸口能專是者其唯秦和乎岐伯)
(榆□則兼彼數術者)凡民之有疾病者分而治之死終則各書其
所以而入於醫師(少者曰死老者曰終所以謂治之不愈之状也醫師得以制其禄且為後)
(治之戒)瘍醫掌腫瘍潰瘍金瘍折瘍之祝藥劀殺之齊
(腫瘍癰而上生創者潰瘍癰而含膿血者金瘍刀創也折瘍踠跌者祝當為注讀如注病之注聲之誤也注謂)
(附著藥劀刮去膿血殺謂以藥食其惡肉)凡療瘍以五毒攻之(止病曰療攻治也五毒五)
(藥之有毒者今醫方有五毒之藥作之合黃堥置石膽丹砂雄黃礜石慈石其中燒之三日夜其煙上著以雞)
(羽掃取之以注創惡肉破骨則盡出)以五氣養之以五藥療之以五味節
之(既刮殺而攻盡其宿肉乃養之也五氣當為五穀節節成其藥之力)凡藥以酸養骨以
辛養筋以醎養脉以苦養氣以甘養肉以滑養竅(以類相養)
(也酸木味木根立地中似骨辛金味金之纏合異物似筋鹹水味水之流行地中似脉苦火味火出入無形似)
(氣甘土味土含載四者似肉滑滑石也凡諸滑物通利往來似竅)凡有瘍者受其藥焉
(並天官)孟夏聚畜百藥(詳月令)
右醫藥之政
蜡氏掌除骴(曲禮四足死者曰漬故書骴作脊鄭司農云脊讀為漬謂死人骨也月令曰掩骼埋)
(胔胔骨之尚有肉者也及禽獸之骨皆是)若有死於道路者則令埋而置楬
焉書其日月焉縣其衣服任器於有地之官以待其人
(有地之官主此地之吏也其人其家人也鄭司農云楬欲令其識取之今時楬櫫是也有地之官有郡界之吏)
(今時鄉亭是也)掌凡國之骴禁(禁謂孟春掩骼埋胔之屬秋官)孟春掩骼
埋胔(詳月令)
右恤死之政
墓地不請(王制)大司徒以本俗六安萬民二曰族墳墓
五族為黨使之相葬(地官)墓大夫掌凡邦墓之地域為
之圖令國民族葬而掌其禁令正其位掌其度數使皆
有私地域凡争墓地者聽其獄訟帥其屬而巡墓厲居
其中之室以守之(春官喪注並見士禮下)孟冬飭喪紀辨衣裳
審棺椁之厚薄塋丘壟之大小高卑厚薄之度貴賤之
等級(詳月令)
右坟墓之政管仲曰聖王治天下定民之居成
民之事陵為之終(以為葬也齊語)孔子初仕為中都
宰制為養生送死之節為四寸之棺五寸之椁因
丘陵為墳不封不樹(家語)
夏小正九月内火主夫出火(大戴禮)司爟掌行火之政
令四時變國火以救時疾(行猶用也變猶易也鄭司農云以鄹子曰春取榆柳之火)
(夏取枣杏之火季夏取桑柘之火秋取柞楢之火冬取槐檀之火)季春出火民咸從之
季秋内火民亦如之(火所以用陶冶民隨國而為之鄭人鑄刑書火星未出而出火後有)
(災鄭司農云以三月本時昏心星見於辰上使民出火九月本黃昏心星伏在戍上使民内火故春秋傳曰以)
(出内火)時則施火令(焚萊之時)凡國失心野焚萊則有刑罰焉
(野焚萊民擅放火夏官)司烜氏中春以木鐸修火禁於國中(為季春將)
(出火也火禁謂用火之處及備風燥秋官)宫正春秋以木鐸修火禁(火星)
(以春出以秋入因天時而以戒天官)
右火政火正曰祝融(祝融明貌其祀犁焉)顓頊氏有子曰
犁為祝融(犁為火正氏昭二十九年左傳)宋災晉侯問於士
弱曰吾聞之宋災於是乎知有天道何故(問宋何故自知)
(天道將災)對曰古之火正或食於心或食於咮以出内
火是故咮為鶉火心為大火(謂火正之官配食於火星建辰之月鶉火)
(星昏在南方則令民放火建戍之月大火星伏在日下夜不得見則令民内火禁放火)陶唐
氏之火正閼伯居商丘(陶唐堯有天下號閼伯高辛氏之子傳曰遷閼伯於)
(商丘主辰辰大火也今為宋星然則商丘在宋地)祀大火而火紀時焉(謂出)
(内火時)相土因之故商主大火(相土契孫商之柤也始代閼伯之後居商)
(丘祀大火)商人閱其禍敗之釁必始於火是以日知其
有天道也(閱猶數也商人數所更歴恒多火災宋是殷商之後故知天道之災必火襄)
(九年左氏傳)三月鄭人鑄刑書士文伯曰火見鄭其
火乎(火心星周五月昏見)火未出而作火以鑄刑器(刑器鼎也)藏
争辟焉火如象之不火何為(象類也同氣相求火未出而用火相感而)
(致災)六月丙戌鄭災(終士文伯之言昭六年左氏傳)
凌人掌冰正歲十有二月令斬冰三其凌(正歲季冬火星中大寒冰)
(方盛之時春秋傳曰火星中而寒暑退凌冰室也三之者為消釋度也故書正為政鄭司農云掌冰政主藏冰)
(之政也杜子春讀掌冰為主冰也政當為正謂夏正三其凌三倍其冰)春始治鑑(鑑如甀大口以)
(盛冰置食物以禦温氣春始治之為二月將獻羔而啓冰)凡外内饔之膳羞鑑焉凡
酒漿之酒醴亦如之(酒醴見溫氣亦失味酒漿酒人漿人也)祭祀共冰鑑賓
客共冰(不以鑑往嫌使停膳羞)大喪共夷盤冰(夷之言尸也實冰於夷盤中置尸牀)
(之下所以寒尸尸之槃曰夷盤牀曰夷牀衾曰夷衾移尸曰夷於堂皆依尸而為言者也漢禮器制度大槃廣)
(八尺長丈二尺深三尺漆赤中)夏頒冰掌事(暑氣盛王以冰頒賜則主為之春秋傳曰古者日在)
(北陸而藏冰西陸朝覿而出之)秋刷(刷清也鄭司農云刷除冰室當更納新冰玄謂秋凉冰不用可以清)
(除其室天官)季冬冰方盛水澤腹堅命取冰冰以入仲
春天子乃鮮羔開冰(並詳月令)
右冰政二之日鑿冰冲冲三之日納于凌隂四
之日其蚤獻羔祭韭(鑿冰謂取冰于山也冲冲鑿冰之意周禮正歲十二月令)
(斬冰是也納藏也藏冰所以避暑也凌隂冰室也豳土寒多正月風未解凍故冰猶可藏也蚤蚤朝)
(也韮菜名獻羔祭韭而後啓之月令仲春獻羔開冰先薦寢廟是也蘇氏曰古者藏冰發冰以節陽)
(氣之盛夫陽氣之在天地譬如火之著于物也故常有以解之十二月陽氣藴伏涸而未發其盛在)
(下則納冰於地中至於二月四陽作蟄蟲起陽始用事則亦始啟冰而廟薦之至於四月陽氣畢達)
(隂氣將絶則冰于是大發食肉之禄老病喪浴冰無不及是以冬無愆陽夏無伏隂春無凄風秋無)
(苦雨雷出不震無災霜雹癘疾不降民不夭札也胡氏曰藏冰開冰亦聖人輔相調變之一事耳不)
(專恃此以為治也豳風七月)昭公四年大雨雹季武子問於
申豐曰雹可禦乎(禦止也申豐魯大夫)對曰聖人在上無雹
雖有不為災古者日在北陸而藏冰(陸道也謂夏十二月曰在)
(虚危冰堅而蔵之)西陸朝覿而出之(謂夏三月日在昴畢蟄蟲出而用冰春分)
(之中奎星朝見東方)其藏冰也深山窮谷固隂沍寒於是乎
取之(沍閍也必取積隂之冰所以道達其氣使不為災)其出之也朝之禄
位賓食喪祭於是乎用之(言不獨共公)其藏之也黑牡
秬黍以享司寒(黑牡黑牲也秬黑黍也司寒玄冥北方之神故物皆用黑有事於冰)
(故祭其神)其出之也桃弧棘矢以除其災(桃弧棘箭所以禳除凶邪)
(將御至尊故)其出入也時食肉之禄冰皆與焉(食肉之禄謂在)
(朝廷治其職事就官食者)大夫命婦喪浴用冰(命婦大夫妻)祭寒而
藏之(享司寒)獻羔而啟之(謂二月春分獻羔祭韭始開冰室)公始用
之(公先用優尊)火出而畢賦(火星昏見東方謂三月四月中)自命夫命
婦至於老疾無不受冰(老致仕在家者)山人取之縣人傳
之(山人虞官縣人遂屬)輿人納之隸人藏之(輿隸皆賤官)夫冰以
風壮(冰因風寒而堅)而以風出(順春風而散用)其藏之也周(周密也)
其用之也徧(及老疾)則冬無愆陽(愆過也謂冬寒)夏無伏隂
(伏隂謂夏寒)春無凄風(凄寒也)秋無苦雨(霖雨為人所患苦)雷出
不震(震霆也)無災霜雹癘疾不降(癘惡氣也)民不夭札(短折)
(為夭夭死為札)今藏川池之冰棄而不用(既不藏深山窮谷之冰又火出)
(不畢賦有餘則棄之)風不越而殺雷不發而震(越散也言隂陽失序雷風)
(為害)雹之為災誰能禦之七月之卒章藏冰之道也
(七月詩豳風卒章曰二之日鑿冰冲冲謂十二月鑿而取之三之日納於凌隂凌隂冰室也四之日)
(其蚤獻羔祭韭謂二月春分蚤開冰室以薦宗廟左傳)
萍氏幾酒(苛察沽買過多及非時者)謹酒(使民節用酒也書酒誥曰有政有事無彛酒秋官)
右酒政王若曰明大命於妹邦(商受酗酒天下化之妹土商之)
(都邑其染惡尤甚武王以其地封康叔故作書誥教之妹土即詩所謂沬鄉篇首稱妹邦者誥命專)
(為妹邦發也)乃穆考文王肇國在西土厥誥毖庶邦庶
士越少正御事朝夕曰祀兹酒惟天降命肇我民
惟元祀(穆敬也詩曰穆穆文王是也或曰文王世次為穆亦通毖戒謹也少正官之副貳也)
(文王朝夕勑戒之曰惟祭祀則用此酒天始令民作酒者為大祭祀而已西土庶邦遠去商邑文王)
(誥毖亦諄諄以酒為戒則商邑可知矣文王為西伯故得誥毖庶邦云)天降威我民
用大亂喪德亦罔非酒惟行越小大邦用喪亦罔
非酒惟辜(酒之禍人也而以為天降威者禍亂之成是亦天爾箕子言受酗酒亦曰天毒)
(降災正此意也民之喪德君之喪邦皆由於酒喪德故言行喪邦故言辜)文王誥教小
子有正有事無彛酒越庶國飲惟祀德將無醉(小子)
(少子之稱以其血氣未定尤易縦酒喪德故文王專誥教之有正有官守者有事有職業者無毋同)
(&KR0595;常也毋常於酒其飲惟于祭祀之時然亦必以德將之無至于醉也)惟曰我民迪
小子惟土物愛厥心臧聰聽祖考之彛訓越小大
德小子惟一(文王言我民亦常訓導其子孫惟土物之愛勤稼穡服田畆無外慕則心)
(之所守者正而善日生為子孫者亦當聪聽其祖父之常訓不可以謹酒為小德小德大德小子惟)
(一視之可也)妹土嗣爾股肱純其藝黍稷奔走事厥考
厥長肇牽車牛遠服賈用孝養厥父母厥父母慶
自洗腆致用酒(此武王教妹土之民也嗣續純大肇敏服事也言妹土民當嗣續汝)
(四肢之力無有怠惰大修農功服勞田畝奔走以事其父兄或敏於貿易牽車牛遠事賈以孝養其)
(父母父母喜慶然後可自洗腆致用酒洗以致其潔腆以致其厚也)庶士有正越庶
伯君子其爾典聽朕教爾大克羞耉惟君爾乃飲
食醉飽丕惟曰爾克永觀省作稽中德爾尚克羞
饋祀爾乃自介用逸兹乃永惟王正事之臣兹亦
惟天若元德永不忘在王家(此武王教妹土之臣也伯長也曰君子者)
(賢之也典常也羞養也言其大能養老也惟君未詳丕惟曰大言也介助也用逸者用以宴樂也言)
(爾能常常反觀内省使念慮之𤼵營為之際悉稽乎中正之德而無過不及之差則德全於身而可)
(以交於神明矣如是則庶幾能進饋祀爾亦可自副而用宴樂也如此則信為王治事之臣如此亦)
(惟天順元德而永不忘在王家矣按上文父母慶則可飲酒克羞耉則可飲酒羞饋祀則可飲酒本)
(欲禁絶其飲今乃反開其端者不禁之禁也聖人之教不迫而民從者此也孝養羞耉饋祀皆因其)
(良心之發而利導之人果能盡此三者且為成德之士矣而何憂其湎酒也哉)王曰封我
西土棐徂邦君御事小子尚克用文王教不腆于
酒故我至于今克受殷之命(徂往也輔佐文王往日之邦君御事小子)
(也言文王毖酒之教其大如此)王曰封我聞惟曰在昔殷先哲王
迪畏天顯小民經德秉哲自成湯咸至于帝乙成
王畏相惟御事厥棐有恭不敢自暇自逸矧曰其
敢崇飲(以商君臣之不暇逸者告康叔也殷先哲王湯也迪畏者畏之而見於行也畏天之)
(明命畏小民之難保經其德而不變所以處已也秉其哲而不惑所以用人也湯之垂統如此故自)
(湯至於帝乙賢聖之君六七作雖世代不同而皆能成就君德敬畏輔相故當時御事之臣亦皆盡)
(忠輔翼而有責難之恭自暇自逸猶且不敢况曰其敢尚飲乎)越在外服侯甸男
衞邦伯越在内服百僚庶尹惟亞惟服宗工越百
姓里居罔敢湎于酒不惟不敢亦不暇惟助成王
德顯越尹人祗辟(自御事而下在外服則有侯甸男衞諸侯與其長伯在内服則)
(有百僚庶尹惟亞惟服宗工國中百姓與夫里居者亦皆不敢沈湎于酒不惟不敢亦不暇不敢者)
(有所畏不暇者有所勉惟欲上以助成君德而使之昭著下以助尹人祗辟而使之益不怠耳成王)
(顧上文成王而言祗辟顧上文有恭而言吕氏曰尹人者百官諸侯之長也指上文御事而言)我
聞亦惟曰在今後嗣王酣身厥命罔顯于民祗保
越怨不易誕惟厥縱淫佚于非彝用燕喪威儀民
罔不䀌傷心惟荒腆于酒不惟自息乃逸厥心疾
很不克畏死辜在商邑越殷國滅無罹弗惟德馨
香祀登聞於天誕惟民怨庶羣自酒腥聞在上故
天降喪於殷罔愛於殷惟逸天非虐惟民自速辜
(以商受荒腆于酒者告康叔也後嗣王受也受沈酣其身昏迷于政命令不著于民其所祇保者惟)
(在于作怨之事不肯悛改大惟縱滛佚于非彝泰誓所謂竒技滛巧也燕安也用安逸而喪其威儀)
(史記受為酒池肉林使男女裸而相逐其威儀之喪如此此民所以無不痛傷其心悼國之將亡也)
(而受方且荒怠益厚于酒不思自息其逸力行無度其心疾很雖殺身而不畏也辜在商邑雖滅國)
(而不憂也弗事上帝無馨香之德以格天大惟民怨惟群酗醒穢之德以聞于上故上天降喪於殷)
(無有眷愛之意者亦惟受縱逸故也天豈虐殷惟殷人&KR1196;酒自速其辜爾曰民者猶曰先民君臣之)
(通稱也)王曰封予不惟若兹多誥古人有言曰人無
于水監當于民監今惟殷墜厥命我其可不大監
撫於時(我不惟如此多言所以言湯言受如此其詳者古人謂人無于水監水能監人之妍)
(醜而已當于民監則其得失可知今殷民自速辜既墜厥命矣我其可不以殷民之失為大監戒以)
(撫安斯時乎)予惟曰汝劼毖殷獻臣侯甸男衞矧太史
友内史友越獻臣百宗工矧惟爾事服休服采矧
惟若疇圻父薄違農父若保宏父定辟矧汝剛制
于酒(劼用力也汝當用力戒謹殷之賢臣與鄰國之侯甸男衞使之不湎于酒也毖殷獻臣侯)
(甸男衞與文王毖庶邦御士同義殷之賢臣諸侯固欲知所謹矣况太史掌六典八法八則内史掌)
(八柄之法汝之所友者及其賢臣百僚大臣可不謹于酒乎太史内史獻臣百宗工固欲知所謹矣)
(况爾之所事服休坐而論道之臣服采起而作事之臣可不謹於酒乎曰友曰事者國君有所友有)
(所事也然盛德有不可友者故孟子曰古之人曰事之云乎豈曰友之云乎服休服采固欲知所謹)
(矣况爾之疇匹而位三卿者若圻父迫逐違命者乎若農父之順保萬民者乎若宏父之制其經界)
(以定法者乎皆不可不謹於酒也圻父政官司馬也主封圻農父教官司徒也主農宏父事官司空)
(也主廓地居民謂之父者尊之也先言圻父者制殷人湎酒以政為急也圻父農父宏父固欲知所)
(謹矣况汝之身所以為一國之視傚者可不謹于酒乎故曰矧汝剛制于酒剛制亦劼毖之意剛果)
(用力以制之也此章自遠而近自卑而尊等而上之則欲其自康叔之身始以是為治孰能禦之而)
(况毖於酒德也哉)厥或誥曰羣飲汝勿佚盡執拘以歸于
周予其殺(羣飲者商民羣聚而飲為姦惡者也佚失也其者未定辭也蘇氏曰予其殺者)
(未必殺也猶今法曰當斬者皆具獄以待命不必死也然必立法者欲人畏而不敢犯也羣飲盖亦)
(當時之法有羣聚飲酒謀為大姦者其詳不可得而聞矣如今之法有曰夜聚暁散者皆死罪盖聚)
(而為妖逆者也使後世不知其詳而徒聞其名凡民夜相過者輒殺之可乎)又惟殷之
迪諸臣惟工乃湎于酒勿庸殺之姑惟教之(殷受導迪)
(為惡之諸臣百工雖湎于酒未能遽革而非羣聚為姦惡者無庸殺之且惟教之)有斯眀
享乃不用我教辭惟我一人弗恤弗蠲乃事時同
于殺(有者不忘之也斯此也指教辭而言享上享下之享言殷諸臣百工不忘教辭不湎于酒)
(我則明享之其不用我教辭惟我一人不恤于汝弗潔汝事時則同汝於羣飲誅殺之罪矣)王
曰封汝典聽朕毖勿辯乃司民湎于酒(辨治也乃司有司也)
(即上文諸臣百工之類言康叔不治其諸臣百工之湎酒則民之湎酒者不可禁矣酒誥)
帝曰疇若予上下草木鳥獸僉曰益哉帝曰俞咨益汝
作朕虞益拜稽首讓於朱虎熊羆帝曰俞往哉汝諧(上下)
(山林澤藪也虞掌山澤之官周禮分為虞衡屬于地官朱虎熊羆四臣名也舜典)大宰以九
職任萬民二曰園圃毓草木三曰虞衡作山澤之材四
曰藪牧養蕃鳥獸(詳上篇)山虞掌山林之政令物為之
厲而為之守禁(物為之厲每物有蕃界也為之守禁為守者設禁令也守者謂其地之民占伐)
(林木者也鄭司農云厲遮列守之)仲冬斬陽木仲夏斬隂木(鄭司農云陽木春夏)
(生者隂木秋冬生者若松柏之屬玄謂陽木生山南者隂木生山北者冬斬陽夏斬隂堅濡調)凡服耜
斬季材以時入之(季猶穉也服與耜宜用穉材尚柔刃也服牝服車之材)令萬民
時斬材有期日(時斬材斬材之時也有期日入出有日數為久盡物)凡邦工入山
林而掄材不禁(掄猶擇也不禁者山林國之有不拘入也)春秋之斬木不入
禁(非冬夏之時不得入所禁之中斬木也斬四野之木可)凡竊木者有刑罰(竊盗也)
林衡掌巡林麓之禁令而平其守(平其守者平其地之民守林麓之部)
(分)以時計林麓而賞罰之(計林麓者計其守之功也林麓蕃茂民不盗竊則有賞不)
(則罰之)若斬木材則受法於山虞而掌其政令(法萬民入出時日之期)
川衡掌巡川澤之禁令而平其守以時舍其守犯禁者
執而誅罰之(舍其守者時按視守者於其舍申戒之)澤虞掌國澤之政令
為之厲禁使其地之人守其財物以時入之於玉府頒其
餘於萬民(其地之人占取澤物者因以部分使守之以時入之於玉府謂皮革珠貝也入之以當邦賦然)
(後得取其餘以自為也入出亦有時日之期並地官)獸人掌罟田獸辨其名
物(罟網也以網搏所當田之獸)冬獻狼夏獻麋春秋獻獸物(狼膏聚麋膏散)
(聚則温散則凉以救時之苦也獸物凡獸皆可獻也及狐狸)凡獸入於腊人(當乾之)皮
毛筋角入於玉府(給作器物)凡田獸者掌其政令&KR1547;人掌
以時&KR1547;為梁(月令季冬命漁師為梁鄭司農云梁水偃也偃水為關空以笱承其空詩云敝笱在)
(梁)春獻王鮪(王鮪鮪之大者月令季春薦鮪于寢廟)凢䱷者掌其政令凢
䱷征入於玉府(鄭司農云䱷征漁者之租稅漁人主收之入于玉府)鼈人掌取
互物(鄭司農云互物謂有甲䓣胡龜鼈之屬)以時簎魚鼈龜蜃凢貍物(蜃大)
(蛤鄭司農云簎謂以杈刺泥中摶取之貍物龜鼈之屬自貍藏伏于泥中者玄謂貍物亦謂鱴刀含漿之屬)
春獻鼈蜃秋獻龜魚(此其在淺處可得之時魚亦謂自貍藏)掌凡邦之簎
事獸醫掌療獸病療獸瘍(畜獸之疾病及瘍療同醫)凡療獸病灌
而行之以節之以動其氣觀其所發而養之(療畜獸必灌行之者)
(為其病状難知灌以緩之且強其氣也節趨聚之節也氣謂脈氣既行之乃以脈視之以知所病)凡療
獸瘍灌而劀之以發其惡然後藥之養之食之(亦先攻之而後)
(養之)凡獸之有病者有瘍者使療之死則計其數以進退
之(並天官)迹人禁麛卵者與其毒矢射者(為其夭物且害必多也麛)
(麋鹿子)囿人掌囿游之獸禁(囿游囿之離宫小苑觀處也養獸以宴樂視之禁者)
(其蕃衞也鄭司農云囿游之獸囿牧之獸)牧百獸(備養衆物也今掖庭有鳥獸自熊虎孔雀至於狐狸)
(鳬鶴備焉)埸人掌國之埸圃而樹之果蓏珍異之物以時
斂而藏之(果棗李之屬蓏瓜瓠之屬珍異蒲萄枇杷之屬並地官)服不氏掌養
猛獸而教擾之(猛獸虎豹熊羆之屬擾馴也教習使之馴服王者之教無不服)射鳥
氏掌射鳥(鳥謂中膳羞者鳧雁鴇鴞之屬)羅氏掌羅烏鳥(鳥謂卑居鵲之屬)
蜡則作羅襦(作猶用也鄭司農云蜡謂十二月大祭萬物也郊特牲曰天子大蜡謂歲十二月合)
(聚萬物而索饗之襦細密之羅襦讀為繻有衣袽之繻玄謂蜡建亥之月此時火伏蟄者畢矣豺既祭獸可以)
(羅網圍取禽也王制曰豺祭獸然後田又曰昆虫已蟄可以火田今俗放火張羅其遺教)中春羅春
鳥獻鳩以養國老行羽物(春鳥蟄而始出者若今南郡黃雀之屬是時鷹化為鳩鳩)
(與春鳥變舊為新宜以養老助生氣行謂賦賜)掌畜掌養鳥而阜蕃教擾之
(阜猶盛也蕃蕃息也鳥之可養使盛大番息者謂鵝鶩之屬)歲時貢鳥物(鴞鷹之屬以四時來)
(夏並官)閩隸掌役畜養鳥而阜蕃教擾之掌子則取隸
焉(杜子春云子當為祀玄謂掌子者王立世子置臣使掌其家事而以閩隸役之按王氏云子謂鳥所生)
(也)夷隸掌役牧人養牛馬與鳥言(鄭司農云夷狄之人或暁鳥獸之言)
(故春秋傳曰介葛盧聞牛鳴曰是生三犧皆用之矣)貉隸掌役服不氏而養獸
而教擾之掌與獸言(不言阜蕃者猛獸不可服又不生乳于圈檻也)雍氏禁山
之為苑澤之沈者(為其就禽獸魚鼈自然之居而害之鄭司農云不得擅為苑囿於山也澤)
(之沉者謂毒魚及水蟲之屬)萍氏掌國之水禁(水禁謂水中害人之處及入水捕魚)
(龞不時)冥氏掌設弧張(弧張罿罦之屬所以扄絹禽獸)為阱擭以攻猛
獸以靈鼓敺之(靈鼔六面鼓敺之使驚趨阱擭)若得其獸則獻其皮革
齒須備(鄭司農云須謂頤下須備謂搔也)庶氏掌除毒蠱以攻說禬
之嘉草攻之(毒蠱毒物而病害人者賊律曰敢蠱人及教令者棄市攻說祈名祈其神求去之也)
(嘉草藥物其状未聞攻之謂燻之鄭司農云禬除也玄謂此禬謂如潰癰之潰)凡敺蠱則令之
比之(使為之又校次之)穴氏掌攻蟄獸各以其物火之(蟄獸熊羆)
(之屬冬藏者也將攻之必先燒其所食之物於穴外以誘出之乃可得之)以時獻其珍異皮
革翨氏掌攻猛鳥各以其物為媒而掎之(猛鳥鷹隼之屬置其)
(所食之物於絹中鳥下來則掎其脚)以時獻其羽翮柞氏掌攻草木及
林麓(林人所養者山足曰麓)夏日至令刊陽木而火之冬日至令
剥隂木而水之(刊剥互言耳皆謂斫去次地之皮生山南為陽木生山北為隂木火之水之則)
(使其肄不生)若欲其化也則春秋變其水火(化猶生也謂時以種榖也變其)
(水火者乃所火則水之所水則火之則其土和美)凡攻木者掌其政令(除木有時)
薙氏掌殺草春始生而萌之夏日至而夷之秋繩而芟
之冬日至而耜之(故書萌作甍杜子春云甍當為萌謂耕反其萌芽書亦或為萌玄謂萌之)
(者以鎡基斫所生者夷之以鉤䥥迫地芟之也若今取芟矣含實曰繩芟其繩則實不成&KR0836;耜之以耜側凍土)
(剗之)若欲其化也則以水火變之(謂以火燒其所芟萌之草己而水之則其土亦)
(和美矣月令季夏燒薙行水利以殺草如以熱湯是其一時著之)掌凡殺草之政令
哲蔟氏掌覆夭鳥之巢(覆猶毀也夭鳥惡鳴之鳥若鴞鵩)以方書十日
之號十有二辰之號十有二月之號十有二歲之號二
十有八星之號縣其巢上則去之(方版也日謂從甲至癸辰謂從子至亥月)
(謂從娵至荼歲謂從攝提格至赤奮若星謂從角至軫夭鳥見此五者而去其詳未聞)翦氏掌除
蠧物以攻禜攻之以莽草熏之(蠧物穿食人器物者蠧魚亦是也攻禜祈名莽)
(草藥物殺蟲者以熏之則死故書蠧為櫜杜子春云櫜當為蠧)凡庶蠱之事(庶除蟲毒者蠱亦蠧)
(之類也或熏以莽草則去)赤叐氏掌除墻屋以蜃炭攻之灰洒毒
之(洒灑也除牆屋者除蟲豸藏逃其中者蜃大蛤也擣其炭以坋之則走淳灰以灑之則死故書蜃為晨鄭)
(司農云晨當為蜃書亦或為蜃)凡隙屋除其貍蟲(貍蟲䗪肌蛷之屬)蟈氏掌
去鼃黽焚牡蘜以灰洒之則死(牡蘜蘜不華者齊魯之間謂鼃為蟈黽耿黽也)
(蟈與耿黽尤怒鳴為聒人耳去之)以其煙被之則凡水蟲無聲(杜子春云假令)
(風從東方來則於水東面為煙令煙西行被之水上)壺涿氏掌除水蟲以炮土
之鼓敺之以焚石投之(水蟲狐蜮之屬故書炮作泡杜子春讀炮為苞有苦葉之苞玄)
(謂燔之炮之炮土之鼓瓦鼓也焚石投之使驚去)若欲殺其神則以牡橭午貫
象齒而沈之則其神死淵為陵(神謂水神龍罔象故書橭為梓午為五杜子春)
(云梓當為橭橭讀為枯枯榆木名或為樗又云五貫當為午貫)庭氏掌射國中之夭
鳥若不見其鳥獸則以救日之弓與救月之矢射之(不見)
(鳥獸謂夜來鳴呼為怪者獸狐狼之屬鄭司農云救日之弓救月之矢謂日月食所作弓矢玄謂日月之食隂)
(陽相勝之變也於日食則射大隂月食則射大陽與)若神也則以大隂之弓與枉
矢射之(神謂非鳥獸之聲若或叫于宋太廟譆譆出出者大隂之弓救月之弓枉矢救日之矢與不言)
(救月之弓與救日之矢者互言之救日用枉矢則救月以恒矢可知也並秋官)獺祭魚然
後虞人入澤梁豺祭獸然後田獵鳩化為鷹然後設罻
羅草木零落然後入山林昆蟲未蟄不以火田(取物必順時候)
(也梁絶水取魚者罻小網也昆明也明蟲者得陽而生得隂而藏)不麛不卵不殺胎不
殀夭(重陽未成物殀斷殺少長曰夭)不覆巢(覆敗也王制)孟春命祀山林
川澤犧牲毋用牝禁止伐木毋覆巢毋殺孩蟲胎夭飛
鳥毋麛毋卵仲春安萌芽養幼少存諸孤毋竭川澤
毋漉波池毋焚山林季春生氣方盛陽氣發泄句者
畢出萌者盡達不可以内田獵罝罘羅網畢翳餧獸之
藥毋出九門孟夏毋伐大樹毋大田獵季夏命漁
師伐蛟取鼉登龜取黿樹木方盛命虞人入山行木毋
有斬伐季秋草木黃落乃伐薪為炭仲冬山林藪
澤有能取蔬食田獵禽獸者野虞教道之其有相侵奪
者罪之不赦季冬命漁師始漁(並詳月令)路馬死埋之
以帷(路馬君所乘者其他狗馬不能以帷蓋檀弓)
右草木禽獸之政文王之治岐也澤梁無禁(澤謂)
(瀦水梁謂漁梁與民同利不設禁也孟子)莊公二十八年冬築微
(微魯邑)山林藪澤之利所以與民共也虞之非正也
(虞典禽獸之官言規固而築之又置官司以守之是不與民同利也穀梁傳成十八年築鹿囿)
(傳同注云築牆為鹿地之苑)宣公夏濫於泗淵(濫漬也漬罟於泗水之淵)
(以取魚也泗在魯城北又曰在南門)里革斷其罟而棄之(罟網也)曰古
者大寒降土蟄發(降下也寒氣初下謂季冬建丑之月大寒之後也土蟄發謂孟)
(春建寅之月蟄始震也月令孟春蟄蟲始震魚上冰獺祭魚)水虞於是乎講罛
罶取名魚登川禽而嘗之寢廟行諸國人助宣氣
也(水虞漁師也掌川澤之禁令講習也罛漁網也罶笱也名漁大魚也川禽鼈蜃之屬諸之也是)
(時陽氣起魚涉負冰故令國人取之所以助宣氣也月令季冬始漁乃嘗魚先薦寝廟唐云孟春誤)
(矣)鳥獸孕水蟲成(孕懷子也此謂春時)獸虞於是乎禁罝羅
矠魚鼈以為夏槁(獸虞掌鳥獸之禁令罝兔罟網鳥罟也禁禁不得施也矠&KR1911;也)
(槁乾也夏不得取故於此時&KR1911;刺魚鼈以為夏儲)助生阜也(阜長也鳥獸方孕故取魚)
(鼈助生物也)鳥獸成水蟲孕水虞於是乎禁罝䍡設穽
鄂(罝當為罣罣䍡小網也鄂作格所以誤獸也謂立夏鳥獸已成水蟲懷孕之時禁魚鼈之網設)
(取獸之物也)以實廟庖畜功用也(以獸實宗廟庖厨也而長魚鼈畜四時功)
(足國財用也)且夫山不槎蘖(槎斫也以株生曰蘖)澤不伐夭(草木未成)
(曰夭)魚禁鯤鮞(鯤魚子也鮞未成魚也)獸長麑䴠(鹿子曰麑麋子曰䴠)鳥
翼鷇卵(翼成也生哺曰鷇未乳曰卵)蟲舍蚳蝝(蚳螘子也可以為醢蝝蝠蜪也)
(可食舍不取也)蕃庶物也古之訓也(蕃息也)今魚方别孕不
教魚長又行網罟貪無蓺也(别别於雄而懷子也蓺極也國語魯語)
定公以孔子為司空乃别五土之性而物各得
其所生之宜咸得厥所(家語)晏子曰山林之木衡
鹿守之澤之萑蒲舟鮫守之藪之薪蒸虞侯守之
海之鹽蜃祈望守之(衡鹿舟鮫虞侯祈望皆官名也言公專守山澤之利不與)
(民共左昭二十年氏傳)孟子曰不違農時穀不可勝食也
數罟不入洿池魚鼈不可勝食也斧斤以時入山
林材木不可勝用也榖與魚鼈不可勝食材木不
可勝用是使民養生喪死無憾也養生喪死無憾
王道之始也(農時謂春耕夏耘秋收之時凡有興作不違此時至冬乃役之也不可勝)
(食言多也數密也罟網也洿窊下之地水所聚也古者網罟必用四寸之目魚不滿尺市不得粥人)
(不得食山林川澤與民共之而有厲禁草木零落然後斧斤入焉此皆為治之初法制未備且因天)
(地自然之利而樽節愛養之事也然飲食宫室所以養生祭祀棺椁所以送死皆民所急而不可無)
(者今皆有以資之則人無所恨矣王道以得民心為本故以此為王道之始孟子)禮聖
主之於禽獸也見其生不食其死聞其聲不嘗其
肉𨼆弗忍也故遠庖厨仁之至也不合圍不掩羣
不射宿不涸澤豺不祭獸不田獵獺不祭魚不設
網罟鷹隼不鷙睦而不逮不出潁羅草木不零落
斧斤不入山林昆蟲不蟄不以火田不麛不卵不
刳胎不夭魚肉不入廟門鳥獸不成毫毛不登庖
厨取之有時用之有節則物莫不多詩曰王在
靈囿麀鹿攸伏麀鹿濯濯白鳥皜皜王在靈沼於
仞魚躍言德志也聖主所以在魚鼈禽獸猶得其
心况於人民乎故仁人行其禮則天下安而萬理
得矣逮至德渥澤洽調和大暢則天清澈地富煴
物時熟民心不挾詐賊氣脉淳化攫齧搏繫之獸
鮮毒蠚猛虭之蟲密毒山不蕃草木少薄矣鑠乎
大仁之化也(並賈誼新書)
重門擊柝以待暴客盖取諸豫(豫備之意繫辭傳)司寤氏掌
夜時以星分夜以詔夜士夜禁(夜時謂夜晚早若今甲乙至戊夜士主行夜徼)
(候者如今都候之屬)禦晨行者禁宵行者夜遊者(備其遭寇害及謀非公事禦亦)
(禁也謂遏止之無刑法也晨先明也宵定昏也書曰宵中星虚春秋傳曰夜中星隕如雨秋官)脩
閭氏掌比國中宿互柝者與其國粥而比其追胥者而
賞罰之(國中城中也粥養也國所遊養謂羨卒也追逐寇也胥讀為偦故書互為巨鄭司農云宿謂宿)
(衞也巨當為互謂行馬所以障互禁止人也柝謂夜行擊柝)禁徑逾者與以兵革趨
行者與馳騁於國中者(皆為其惑衆)銜枚氏掌司嚻(察嚻讙者)
(為其聒亂在朝者之言語)禁&KR1127;呼歎鳴於國中者行歌哭於國中之
道者(為其惑衆相感動嗚吟也)野廬氏禁野之横行徑踰者(皆為防姦)
(也横行妄繇田中徑逾射邪趨疾越隄渠也)萍氏禁川遊者(備波洋卒至沈溺也並)
(秋官)媒氏禁遷葬者與嫁殤者(遷葬謂生時非夫婦死既葬遷之使相從也殤)
(十九已下未嫁而死者生不以禮相接死而合之是亦亂人倫者也鄭司農云嫁殤者謂嫁死人也今時娶會)
(是也地官)馬質禁原𧖟者(原再也天文辰為馬𧖟書𧖟為龍精月直大火則浴其種)
(是𧖟與馬同氣物莫能兩大禁原𧖟者為傷馬與夏官)朝士凡得獲貨賄人民
六畜者委於朝告於士旬而舉之大者公之小者庶民
私之(俘而取之曰獲委於朝十日待來識之者人民謂刑人奴隸逃亡者鄭司農云若今時得遺物及放)
(失六畜持諸鄉亭縣庭大者公之大物沒入公家也小者私之小物自畀也玄謂人民之小者未齓七歲以下)
凡民同貨財者令以國灋行之犯令者刑罰之(鄭司農云同貨)
(財者謂合錢共賈者也以國法行之司市為節以遺之玄謂同貨財者富人蓄積者多時收斂之乏時以國服)
(之法出之雖有騰躍其嬴不得過此以利出者與取者過此則罰之若今時加貴取息坐贓並秋官)
右雜禁令
禮書綱目卷六十三
