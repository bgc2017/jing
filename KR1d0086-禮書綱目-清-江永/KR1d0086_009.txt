禮書綱目卷七婺源江永撰
饗食燕記嘉禮十二
𥙷
大宗伯以嘉禮親萬民以饗燕之禮親四方之賓客(賓客)
(謂朝聘者春官)掌客凡諸侯之禮上公三饗三食三燕若
弗酌則以幣致之侯伯三饗再食再燕子男壹饗壹食
壹燕(若弗酌謂君有故不親饗食燕也不饗則以酬幣致之不食則以侑幣致之秋官此二條總言)
(饗食燕)大司樂凡樂事宿縣遂以聲展之(叩聽其聲具陳次之以知)
(完不春官)典庸器祭祀帥其屬而設筍虡陳庸器饗食
亦如之(設筍虡視瞭當以縣樂器焉陳功器以華國也同上)笙師凡饗共其
鍾笙之樂(鍾笙與鍾聲相應之笙同上)職金旅於上帝則共其金
版饗諸侯亦如之(鈃金謂之版此版所施未聞秋官)司几筵大饗王
位設黼依依前南鄉設莞筵紛純加繅席畫純加次席
黼純左右玉几(斧謂之黼其繡白黑采以絳帛為質依其制如屏風然於依前為王設席左右)
(有几優至尊也紛如綬有文而狹者繅席削蒲蒻展之編以五采若今合歡矣畫謂雲氣也次席桃枝席有次)
(列成文)諸侯祭祀昨席莞筵紛純加繅席畫純筵國賓於
牖前亦如之左彤几(鄭司農云禮記國賓老臣也為布筵席於牖前玄謂國賓諸侯來朝)
(孤卿大夫來聘後言几者使不蒙如也朝者彫几聘者彤几春官)小宗伯辨六尊之
名物以待賓客(鄭司農云六尊獻尊象尊壺尊著尊大尊山尊同上以上六條王朝饗食禮陳)
(設)宰夫凡賓客掌其飲食(飲食燕饗也天官)外饔掌外祭
祀之割亨共其脯脩刑膴陳其鼎俎實之牲體魚腊凡
賓客之飱饔饗食之事亦如之(同上)牛人饗食共其膳
羞之牛(羞進也所進賓之膳燕禮小臣請執幂者與羞膳者至獻賓而膳宰設折俎王之膳羞亦猶此)
(官地)獸人賓客共其死獸生獸(共其完者天官)囿人賓
客共其生獸死獸之物(地官)䱷人凡賓客共其魚之鱻
薧(天官)腊人賓客共其脯腊凡乾肉之事(同上)亨人祭
祀共大羹鉶羹賓客亦如之(大羹肉湇鄭司農云大羹不致五味也鉶羹加鹽菜)
(矣上同)川衡賓客共川奠(川奠籩豆之實魚鱐蜃之屬地官)澤虞賓
客共其澤物之奠(亦籩豆之實芹茆菱芡之屬同上)埸人賓客共其
果蓏(同上)籩人賓客之事共其薦籩羞籩(謂饗燕時天官)
醢人凡祭祀共薦羞之豆實賓客亦如之(同上)醯人掌
共五齊七菹凡醯物以共祭祀之齊菹凡醯醬之物賓
客亦如之(齊菹醬屬醯人者皆須醯成味同上)鹽人賓客共其形鹽
散鹽(形鹽鹽之似虎形同上)凌人賓客共冰(不以鑑往嫌使停膳羞同上)
舂人凡饗食共其食米(饗有食米則饗禮兼燕與食地官)饎人凡賓
客共其簠簋之實饗食亦如之(同上)世婦賓客之事帥
女宮而濯摡為齍盛(摡拭也為猶差擇天官)寺人若有賓客之
事則帥女宮而致於有司(有司謂官卿世婦)佐世婦治禮事(世婦)
(二十七世婦同上)世婦祭祀比其具(比次也具所濯摡及粢盛之爨)帥六宮
之人共齍盛(帥世婦女御)大賓客之饗食亦如之(比帥詔相其事同)
(春官)舍人祭祀共簠簋實之陳之(方曰簠圓曰簋盛黍稷稻粱器)賓客
亦如之(地宮饗以丄二十一條食之饌)司服饗則鷩冕(饗饗食賓客鷩畫以)
(雉謂華蟲也其衣三章裳四章凡七也)凡大賓客共其衣服而奉之(春官)
内司服王后之服展衣素沙(展衣以禮見王及賓客之服字當為䄠素沙者今之)
(白縳也)賓客共后之衣服及九嬪世婦凡命婦共其衣服
(凡者凡女御與外命婦也外命婦唯王祭祀賓客以禮佐后得服此上服天官)追師掌王
后之首服為九嬪及外内命婦之首服以待賓客(同上此)
(三條饗食之服)齊僕掌金路以賓(以待賓客)朝覲宗遇饗食皆乘
金路其灋儀各以其等為車送迎之節(節謂王乘車迎賓客及送相去)
(遠近之數上公九十步侯伯七十步子男五十步司儀職曰車送拜辱又曰及出車送夏官)巾車
王后之路厭翟勒面繢總(厭翟次其羽使相廹也勒面謂以如王龍勒之韋為當面)
(飾也繢畫文也厭翟后從王賓饗諸侯所乘春官此二條饗食之車)士師諸侯爲賓
則率其屬而蹕於王宮(謂諸侯來朝若燕饗時秋官)閽人大祭祀
喪紀之事設門燎蹕宮門廟門凡賓客亦如之(燎地燭也蹕止)
(行者廟在中門之内天官)内豎若有賓客之事則為内人蹕(内人)
(從世婦有事於廟者内豎為六宮蹕者以其掌内小事同上)九嬪若有賓客則從
后(當贊后事同上)女史凡后之事以禮從(亦如大史之從於王同上)
大司樂祭祀王出入則令奏王夏尸出入則令奏肆
夏牲出入則令奏昭夏(三夏皆樂章名)大饗不入牲其他皆如
祭祀(大饗饗賓客也不入牲牲不入亦不奏昭夏也其他謂王出入賓客出入亦奏王夏肆夏春官)
(已上六條入廟)大僕賓客詔王之服位詔灋儀(詔告也夏官)小
臣小賓客饗食掌事如大僕之灋(同上及此二條即位法儀)内
小臣若有賓客則擯詔后之禮事相九嬪之禮事正内
人之禮事(擯為后傳辭有所求為詔相正者異尊卑也天官)内宗掌宗廟之
祭祀薦加豆籩(加爵之豆籩)及以樂徹則佐傳豆籩(佐傳佐外宗)
賓客之饗食亦如之王后有事則從(春官)外宗小祭祀
掌事賓客之事亦如之(同上)世婦祭祀詔王后之禮事
(薦徹之節)相外内宗之禮事(同姓異姓之女有爵佐后者)大賓客之饗食
亦如之(同上)大饗尚腵脩而已矣(亦不饗味也此大饗饗諸侯也郊特牲)
肆師饗食授祭(授賓祭肺春官)大司馬饗食羞牲魚授
其祭(牲魚魚牲也祭謂賓所以祭也鄭司農云大司馬主進魚牲夏官)小司馬凡饗
掌其事如大司馬之灋(同上)量人饗賓制其從獻脯燔
之數量(鄭司農云從獻者肉殽從酒也玄謂燔從於獻酒之肉炙也數多少也量長短也同上)
琥璜爵(琥璜爵者天子酬諸侯諸侯相酬以此玉將幣也禮器)内宰凡賓客之
獻瑶爵皆贊(謂王同姓及二王之後來朝覲為賓客者獻謂王饗燕亞王獻賓也瑶爵所以亞王)
(酬賓也坊記曰陽侯殺穆侯而竊其夫人故大饗廢夫人之禮天官)上公之禮饗禮
九獻食禮九舉侯伯之禮饗禮七獻食禮七舉子男之
禮饗禮五獻食禮五舉(鄭司農云舉舉樂也玄謂九舉舉牲體九飯也秋官大行人)
(薦以上十二條羞獻酬之節)樂師饗食諸侯序其樂事令奏鐘鼓
令相如祭之儀(春官)大師大祭祀帥瞽登歌令奏擊拊
(擊拊瞽乃歌也拊形如鼔以韋為之著之以糠)下管播樂器令奏鼓朄(鼔朄管乃作也)
(特言管者貴人氣也鼓朄言擊朄詩云應朄縣鼓)大饗亦如之(同上)小師大祭
祀登歌擊拊(亦自有拊擊之佐大師令奏)下管擊應鼓(應鼙也應與朄及朔皆小)
(鼔也其所用别未聞)徹歌(於有司徹而歌雍)大饗亦如之(同上)鐘師掌金
奏(金奏擊金以為奏樂之節金謂鐘及鎛)凡樂事以鐘鼓奏九夏(杜子春云王出)
(入奏王夏尸出入奏肆夏四方賓來奏納夏客醉而出奏陔夏)饗食奏燕樂(以鐘鼔奏之同上)
鎛師凡祭祀鼓其金奏之樂饗食亦如之(同上)韎師
掌教韎樂祭祀則帥其屬而舞之(舞之以東夷之舞)大饗亦如
之(同上)旄人賓客舞其燕樂(同上)籥師祭祀則鼓羽籥
之舞(鼓之者恒為之節)賓客饗食則亦如之(同上)司干祭祀舞
者既陳則授舞器既舞則受之(既已也受取藏之)賓饗亦如之
(同上樂以上九條舞)膳夫凡王賓客食則徹王之胙俎(膳夫親徹)
(胙俎胙俎最尊也其餘則其屬徹之賓客食而王有胙俎王與賓客禮食主人飲食之爼皆為胙爼見於此矣)
(官天)大饗既饗卷三牲之俎歸於賓館(既饗歸賓俎所以厚之也)
(條雜記歸此二徹爼爼)掌客王合諸侯而饗禮則具十有二
牢庶具百物備諸侯長十有再獻(饗諸侯而用王禮之數者以公侯伯子男)
(盡在是兼饗之莫敵用也諸侯長九命作伯者也獻公侯以下如其命數秋官此一條合諸侯饗禮)
酒正共賓客之禮酒(禮酒王所致酒也天官)酒人共賓客之禮
酒飲酒而奉之(酒正使之也禮酒饗燕之酒飲酒食之酒此謂給賓客之稍王不親饗燕不親)
(食而使人各以其爵以酬幣侑幣致之則從而以酒往同上)肆師大朝覲共設匪
罋之禮(設於賓客之館公食大夫禮曰若不親食使大夫以侑幣致之豆實實於罋簋食實於筐匪其)
(筐字之誤與禮不親饗則以酬幣致之或者匪以致饗春官已上三條王不親饗食)酒正凡
王之燕飲酒共其計酒正奉之(共其計者獻酬多少度當足也故書酒正無酒)
(字鄭司農云正奉之酒正奉之也天官)膳夫王燕飲酒則為獻主(鄭司農云)
(主人當獻賓則膳夫代王為主君不敵臣也燕義曰使宰夫為獻主臣莫敢與君亢禮同上)大僕
王燕飲則相其灋(相左右夏官)司儀合諸侯王燕則諸侯
毛(謂以鬚髮坐也朝事尊尊上爵燕則親親上齒鄭司農云謂老者在上也老者二毛故曰毛秋官)
鞮鞻氏掌四夷之樂與其聲歌祭祀則龡而歌之燕亦
如之(吹之以管籥為之聲燕春官以上五條王朝禮)酒正共后之致飲於
賓客之禮醫酏糟皆使其士奉之(王致酒后致飲夫婦之義糟醫酏不泲者)
(泲曰清不泲曰糟后致飲無醴醫酏不清者與王同體屈也亦因以少為貴士謂酒人漿人奄士天官)
漿人共夫人致飲於賓客之禮清醴醫酏糟而奉之(亦酒)
(正使之三物有清有糟夫人不體王得備之禮飲醴用柶者糟也不用柶者清也同上此二條后夫人致)
(飲)諸侯之席三重大夫再重(禮器)大饗君三重席而
酢焉(言諸侯相饗獻酢禮敵也)三獻之介君專席而酢焉(三獻卿大夫來聘主)
(君饗燕之以介為賓賓為苟敬則徹重席而受酢也專猶單也郊特牲)五獻之尊門外
缶門内壺君尊瓦甒(五獻子男之饗禮也壺大一石瓦甒五斗缶大小未聞也易曰尊酒)
(簋貳用缶禮器)反坫出尊(反坫反爵之坫也出尊當尊南也惟兩君為好既獻反爵於其)
(上禮君尊於兩楹之聞明堂位)邦君為兩君之好有反坫(好謂好會坫在)
(兩楹之間獻酬飲畢則反爵於其上論語)豆諸公十有六諸侯十有二
上大夫八下大夫六(豆之數謂諸侯相食及食大夫公食大夫禮曰宰夫自東房薦豆六)
(設於醬東此食下大夫而豆六則其餘著矣聘禮致饔餼於上大夫堂上八豆設於戶西則凡致饔餼堂上之)
(豆數亦如此周禮公之豆四十其東西夾各十有二侯伯之豆三十有二其東西夾各十子男之豆三十有四)
(其東西夾各六禮器)諸公相為賓饗食如將幣之儀(饗食速賓君如)
(有故不親饗食則使大夫以酬幣侑幣致之)賓之拜禮拜饗食(秋官司儀)公於
賓壹食再饗燕無常數賓介皆明日拜於堂上介壹食
壹饗(詳見聘禮)其介爲介(同上)司儀諸公之臣相為國客
饗食如將幣之儀(同上)若不親食使大夫各以其爵朝
服致之以侑幣如致饔無儐致饗以酬幣亦如之(同上)
凡致禮皆用其饗之加籩豆各以其爵朝服(同上)大夫
來使無罪饗之過則餼之(同上)有大客後至則先客不
饗食致之(同上)無饔者無饗禮(同上)公與客燕(謂四方之使者)
曰寡君有不腆之酒以請吾子之與寡君須臾焉使某
也以請(君使人戒客辭也禮使人各以其爵寡鮮也猶言少德謙也腆善也上介出請入告古文腆皆)
(作殄今文皆曰不腆酒無之)對曰寡君君之私也君無所辱賜於使
臣臣敢辭(上介出答主國使者辭也私謂獨受恩厚也君無所為辱賜於使臣謙不敢當也敢者怖)
(懼用勢決之辭)寡君固曰不腆使某固以請寡君君之私也君
無所辱賜於使臣臣敢固辭(重傳命固如故)寡君固曰不腆使
某固以請某固辭不得命敢不從(許之也於是出見主國使者辭以見許為)
(得命今文無使某)致命曰寡君使某有不腆之酒以請吾子之
與寡君須臾焉(親相見致君命辭也)君貺寡君多矣又辱賜於使
臣臣敢拜賜命(貺賜也猶愛也敢拜賜命從使者拜君之賜命猶謙不必辭也燕禮)
燕則上介為賓賓為苟敬宰夫獻(詳聘禮)若與四方之
賓燕則公迎之於大門内揖讓升(四方之賓謂來聘者也自戒至於拜至皆)
(如公食亦告饌具而後公即席小臣請執幂請羞者乃迎賓也)賓爲苟敬席於阼階之
西北面有脀不嚌肺不啐酒其介為賓(苟且也假也主國君饗時親進)
(醴於賓今燕又宜獻焉人臣不敢褻煩尊者至此升堂而辭譲欲以臣禮燕為恭敬也於是席之如獻諸公之)
(位言苟敬者賓實主國所宜敬也脀折俎也不嚌啐似若尊者然也介門西北面西上公降迎上介以為賓揖)
(譲升如初禮主人獻賓獻公既獻苟敬乃媵觚羣臣即位如燕也)無膳尊無膳爵(降尊以就)
(卑也記燕禮)若與四方之賓燕媵爵曰臣受賜矣臣請贊
執爵者(受賜謂公卿者酬之至燕主人事賓之禮殺賓降洗升媵觶於公答恩惠也)相者對
曰吾子無自辱焉(辭之也對答也亦告公以公命答之也)有房中之樂(弦歌)
(周南召南之詩而不用鐘磬之節也謂之房中者后夫人之所諷誦以事其君子同上以上十八條諸侯)
(饗食燕賓正公食大夫别有篇)上公夫人致饗大牢食大牢侯伯
夫人致饗大牢(凡夫人之禮皆使下大夫致之於子男云膳視致饗言夫人致膳於小國君以)
(致饗之禮則是不復饗也饗有壺酒秋官掌客此一條夫人致饗食)大夫於賓一饗
一食上介若食若饗若不親饗則公作大夫致之以酬
幣致食以侑幣(詳聘禮)大夫相食親戒速(記異於君者也速召也先)
(就告之歸具既具復自召之)迎賓於門外拜至皆如饗拜(饔大夫相饗之禮也)
(今亡古文饗或作鄉)降盥受醬湇侑幣束錦也皆自阼階降堂受
授者升一等(皆者謂受醬受湇受幣也侑用束錦大夫文也降堂謂止階上今文無束)賓止
也(主人三降賓不從)賓執粱與湇之西序端(不敢食於尊處)主人辭賓
反之巷加席主人辭賓反之辭幣降一等主人從(從辭賓降)
受侑幣再拜稽首主人送幣亦然(敵也)辭於主人降一等
主人從(辭謂辭其臨已食)卒食徹於西序端(亦親徹)東面再拜降
出(拜亦拜卒食)其他皆如公食大夫之禮若不親食則公作
大夫朝服以侑幣致之(作使也大夫有故君必使其同爵者為之致禮列國之賓來榮)
(辱之事君臣同)賓受於堂無儐(與受君禮同大公食大夫禮以上二條夫相饗食)
詩小雅魚麗(集傳曰此燕饗通用之樂歌)南有嘉魚(此亦燕饗通用)
(之樂)南山有臺(此亦燕饗通用之樂)蓼蕭(諸侯朝於天子天子與之燕以)
(示慈惠故歌此詩)湛露(此亦天子燕諸侯之詩)彤弓(此天子燕有功諸侯)
(而錫以弓矢之樂歌也)菁菁者莪(此亦燕飲賓客之詩)桑扈(此亦天子)
(燕諸侯之詩)瓠葉(此亦燕飲之詩)虢公晉侯朝王王饗醴
命之宥(王之覲羣后始則行饗禮先置醴酒示不㤀古飲燕則命以幣物宥助也所以助歡)
(敬之意言備設)皆賜玉五瑴馬三匹非禮也(雙玉為㲄)王命諸
侯名位不同禮亦異數不以禮假人(侯而與公同賜是借人禮)
(年莊十八左氏傳)晉文公獻楚俘於王鄭伯傅王用平
禮也(傳相也以周平王享晉文侯仇之禮享晉侯)王享醴命晉侯宥(既饗)
(又命晉侯助以束帛以將厚意僖二十八年左氏傳)齊侯使管夷吾平
戎於王(平和也)王以上卿之禮饗管仲管仲辭曰臣
賤有司也有天子之二守國高在(國子高子天子所命為齊守臣)
(皆上卿也莊二十二年高傒始見經僖二十八年國歸父乃見傳歸父之父曰懿仲高傒之子曰莊)
(子不知今當誰也)若節春秋來承王命何以禮焉(節時也)陪
臣敢辭(諸侯之臣曰陪臣)王曰舅氏(伯舅之使故曰舅氏)余嘉乃勲
應乃懿德謂督不㤀往踐乃職無逆朕命(功勲美德可謂)
(正而不可忘者不言位而言職者管仲位卑而執齊政故欲以職尊之)管仲受下卿
之禮而還(管仲不敢以職自高卒受本位之禮)君子曰管仲之世祀
也宜哉譲不忘其上詩曰愷悌君子神所勞矣(詩大)
(雅愷樂也悌易也言樂易君子為神所勞來故世祀也管仲之後於齊没不復見傳亦舉其無騐)
(僖十二年左氏傳)晉侯使士會平王室定王享之原襄
公相禮(原㐮公周大夫相佐也)殽烝(烝升也升殽於俎)武子私問其
故(享當體薦而殽烝故怪問之武士會諡季其字)王聞之召武子曰季氏
而弗聞乎王享有體薦(享則半觧其體而薦之所以示共儉)宴有折
俎(體觧節折升之於俎物皆可食所以示慈惠也)公當享卿當宴王室之
禮也(公謂諸侯)武子歸而講求典禮以修晉國之法(傳言)
(典禮之廢久傳宣十六年左氏)晉侯使隨會聘於周(晉侯晉文公之)
(孫成公之子景公儒也隨會晉正卿士蔿之孫成伯之子士季武子也)定王饗之殽
烝(定王周㐮王之孫頃王之子定王榆也烝升也升折俎之殽)原公相禮(原公周卿)
(士原㐮公也相佐也)范子私於原公(范子隨會也食采於隨范故或曰隨會或曰范)
(會)曰吾聞王室之禮無毁折今此何禮也王見其
語也召原公而問之原公以告王召士季(季范子字)曰
子弗聞乎禘郊之事則有全烝(全烝全具牲體而升之也凡禘郊皆)
(血牲也)王公立飫則有房烝(王天子公諸侯也禮之立成者為飫房大俎也)
(詩云籩豆大房謂半觧其體升之房也)親戚宴饗則有殽烝(殽烝升體觧節)
(折之俎謂之折俎也)今女非他也而叔父使士季實來修舊
德以奬王室(奬成也)唯是先王之宴禮欲以貽女(貽遺)
(也)余一人敢設飫禘焉(飫半體禘全體)忠非親禮而干舊
職以亂前好(忠厚也親禮親戚宴享之禮也舊職故事前好先王之好也)且夫
唯戎翟則有體薦(體委與之也)夫戎翟冒没輕儳貪而
不譲(冒抵觸也没入也儳進退上下無列也)其血氣不治若禽獸焉
其適來班貢不俟馨香嘉味也(適往也班賦也)故坐諸門
外而使舌人體委與之(舌人能逹異方之志象胥之官也)女今我
王室之一二兄弟以時相見(兄弟晉也)將龢協典禮以
示民訓則(恊和也典常也)無亦擇其柔嘉(無亦不亦也柔脆也嘉美也)
選其馨香潔其酒醴品其百籩(籩竹器容四升其實棗栗糗餌之屬)
修其簠簋(修備也簠簋黍稷之器)奉其犧象(犧犧尊飾以犧牛象象尊以象)
(骨為之飾)出其尊彛(尊彛皆受酒之器)陳其鼎俎(俎設於左牛羊豕為一列)
(魚腊腸胃為一列膚特於東)靜其巾幂(静潔也巾幂所以覆尊彛)敬其祓除
(祓除猶掃除也)體觧折節而共飲食之於是乎有折俎加
豆(加豆謂既食之後所加之豆也其實芹菹兔醢之屬)酬幣宴貨(酬報也聘有酬賓束)
(帛之禮其宴束帛為好謂之燕貨)以示容合好(示容儀合和好也)胡有孑
然其效戎翟也(孑然全體之貌)夫王公諸侯之有飫也將
以講事成章(講講軍旅議大事也章章程也)建大德昭大物也(大德)
(大功大物戎器也)故立成禮烝而已(立成不坐也升其備物而已)飫以
顯物宴以食好(顯物示物備也)歲飫不倦(歲行飫禮不至於解倦)時
宴不滛(一時之間必有宴禮不至於滛湎)月會(會計也計一月之經用)旬修
(脩十日之中所成為者)日完不忘(日完一日之所為不忘不忘其禮也)服物昭
庸采飾顯明(庸功也冕服旗章所以昭有功采色之飾所以顯明德也)文章比
象(黼黻錦繡之文章也比象比文以象山龍華蟲之屬)周旋序順(周旋容止也序次也)
(各以次比順於禮也)容貎有崇(崇飾也容止可觀也)威儀有則(則法也其威可)
(畏其儀可度也)五味實氣(味以實氣氣以行志)五色精心(五色之章所以異賢)
(不肖精其心也)五聲昭德(昭德謂政平者其樂和也亦謂見其樂知其德)五義紀
宜(五義謂父義母慈兄友弟恭子孝也)飲食可饗和同可觀(殽烝故可饗以)
(可去不曰和一心不二曰同和同之用行則德義可觀)財用可嘉(酬幣宴貨以將厚意)
(故可嘉也)則順而建德(則法也建立也)古之善禮者將焉用全
烝武子遂不敢對而退歸乃講聚三代之典禮(三代)
(夏殷周也)於是乎修執秩以為晉法(秩常也可奉執以為常法者晉文公)
(蒐于被廬作執秩之法自靈公以來闕而不用故武子修之以為晉國之法國語周語)晉
侯使鞏朔獻齊捷於周王使委於三吏(委屬也三吏三公也)
(三公者天子之吏也)禮之如侯伯克敵使大夫告慶之禮降
於卿禮一等王以鞏伯宴而私賄之使相告之曰
非禮也勿籍(相相禮者籍書也王畏晉故私宴賄以慰鞏朔成二年左氏傳)
楚子入饗於鄭(為鄭所饗)九獻(用上公之禮九獻酒而禮畢)庭實旅
百(庭中所陳品數百也)加籩豆六品(食物六品加於籩豆籩豆禮食品)饗畢
夜出(僖二十二年左氏傳)宋成公如楚還入於鄭鄭伯將
享之問禮於皇武子(皇武子鄭卿)對曰宋先代之後也
於周為客天子有事膰焉(有事祭宗廟也膰祭肉尊之故賜以祭胙)有
喪拜焉(宋弔周喪王特拜謝之)豐厚可也鄭伯從之享宋公
有加禮也(禮物事事加厚善鄭能尊先代僖二十四年左氏傳)晉公子
重耳如楚楚成王以周禮享之九獻庭實旅百(成王)
(楚武王之孫文王之子熊頵也九獻上公之享禮也庭實庭中之陳也百舉成數也周禮上公出入)
(所享饔餼九牢米百有二十筥醯醢百有二十饔禾三十車芻薪倍禾)公子欲辭(不敢)
(當禮)子犯曰天命也君其饗之(天命天使之也饗食也)亡人而
國薦之(薦進也以國君之禮薦進之)非敵而君設之(非體敵而設之如人)
(君也)非天誰啓之心(晉語)宋公享晉侯於楚丘請以
桑林(桑林殷天子之樂名)荀罃辭(辭譲之)荀偃士匄曰諸侯宋
魯於是觀禮(宋王者後魯以周公故皆用天子禮樂故可觀)魯有禘樂賓
祭用之(禘三年大祭則作四代之樂别祭群公則用諸侯樂)宋以桑林享君
不亦可乎(言俱天子樂也)舞師題以旌夏(師樂師也旌夏大旌也題識也)
(以大旌表識其行列)晉侯懼而退入於房(旌夏非常卒見之人心偶有所畏)
去旌卒享而還(㐮十年左氏傳)定公會齊侯於夾谷孔
丘相(相會儀也)齊侯將享公孔丘謂梁丘據曰齊魯之
故吾子何不聞焉(故舊典)事既成矣(會事成)而又享之
是勤執事也且犧象不出門嘉樂不野合(犧象酒器犧尊)
(象尊也嘉樂鐘磬也)享而既具是棄禮也若其不具用秕稗
也(秕穀不成者稗草之似穀者言享不具禮穢薄若秕稗)用秕稗君辱棄禮
名惡子盍圖之夫享所以昭德也不昭不如其已
也乃不果享(孔子知齊侯懷詐故以禮距之定十年左氏傳)王使周
公閱來聘饗有昌歜白黑形鹽(菖歜菖蒲葅白熬稻黑熬黍形鹽鹽)
(形象虎)辭曰國君文足昭也武可畏也則有備物之
饗以象其德薦五味羞嘉榖鹽虎形(嘉穀熬稻黍也以象其文)
(也鹽虎形以象武也)以獻其功吾何以堪之(僖三十年左氏傳)衛
甯武子來聘公與之宴爲賦湛露及彤弓(非禮之常公特)
(命樂人以示意故言為賦湛露彤弓詩小雅)不辭又不答賦使行人私
焉(私問之)對曰臣以為肄業及之也(肄習也魯人失所賦寗武子佯)
(不知此其愚不可及)昔諸侯朝正於王(朝而受政教也)王宴樂之於
是乎賦湛露則天子當陽諸侯用命也(湛露曰湛湛露斯匪)
(陽不晞晞乾也言露見日而乾猶諸侯禀天子命而行)諸侯敵王所愾而獻
其功(敵猶當也愾恨怒也)王於是乎賜之彤弓一彤矢百玈
弓矢千以覺報宴(覺明也謂諸侯有四夷之功王賜之弓矢又為歌彤弓以明報)
(功宴樂)今陪臣來繼舊好(方論天子之樂故自稱陪臣)君辱貺之
其敢干大禮以自取戾(貺賜也干犯也戾罪也文四年左氏傳)穆
叔如晉報知武子之聘也(武子聘在元年)晉侯享之金奏
肆夏之三不拜(肆夏樂曲名周禮以鐘鼔奏九夏其二曰肆夏一名樊三曰韶夏一)
(名遏四曰納夏一名渠蓋擊鐘而奏此三夏曲)工歌文王之三又不拜(工樂)
(人也文王之三大雅之首文王大明緜)歌鹿鳴之三三拜(小雅之首鹿鳴四牡)
(皇皇者華)韓獻子使行人子員問之(行人通使之官)曰子以君
命辱於敝邑先君之禮藉之以樂以辱吾子(藉薦也)
吾子舍其大而重拜其細敢問何禮也對曰三夏
天子所以享元侯也使臣弗敢與聞(元侯牧伯)文王兩
君相見之樂也臣不敢及(及與也文王之三皆稱文王之德受命作周故)
(諸侯會同以相樂)鹿鳴君所以嘉寡君也敢不拜嘉(晉以叔孫)
(為嘉賓故歌鹿鳴之詩取其我有嘉賓叔孫奉君命而來嘉叔孫乃所以嘉魯君)四牡君
所以勞使臣也敢不重拜(詩言使臣乘四牡騑騑然行不止勤勞也晉以)
(叔孫來聘故以此勞之)皇皇者華君教使臣曰必諮於周(皇皇)
(者華君遣使臣之詩言忠臣奉使能光輝君命如華之皇皇然又當諮於忠信以補已不及忠信為)
(周其詩曰周爰諮諏周爰諮謀周爰諮度周爰諮詢言必於忠信之人諮此四事)臣聞之
訪問於善為咨(問善道)咨親為詢(問親戚之義)咨禮為度
(問禮宜)咨事為諏(問政事)咨難為謀(問患難)臣獲五善敢
不重拜(五善謂諮詢度諏謀㐮四年左氏傳)叔孫穆子聘於晉
(穆子魯卿叔孫得臣之子豹也)晉悼公饗之(以饗禮禮之)樂及鹿鳴之
三而後拜樂三(及至也悼公先為穆子作肆夏文王各三篇而不拜至作鹿鳴之三)
(篇而後拜樂三也)晉侯使行人問焉(行人官名掌賓客之禮傳曰韓獻子使行)
(人子員問焉)曰子以君命鎮撫敝邑(鎮重也撫安也)不腆先君
之禮以辱從者(腆厚也稱從者謙也)不腆之樂以節之(以樂節禮)
(也)吾子舍其大而加禮於其細敢問何禮也(大謂肆夏)
(文王細謂鹿鳴也)對曰寡君使豹來繼先君之好君以諸
侯之故貺使臣以大禮(貺賜也)夫先樂金奏肆夏繁
遏渠天子所以饗元侯也(金奏以鐘奏樂也肆夏一名樊韶夏一名遏納)
(夏一名渠此三夏曲也禮有九夏周禮鐘師掌以鐘鼓奏九夏元侯牧伯也鄭司農云九夏皆篇名)
(頌之類也載在樂章樂崩亦從而亡是以頌不能具也)夫歌文王大明緜則
兩君相見之樂也(文王大明緜大雅之首文王之三也此三篇皆美文王武王有)
(聖德天所輔祚其徵應符驗著見於天乃天命非人力也周公欲昭先王之德於天下故兩君相見)
(得以為樂也)皆昭令德以合好也皆非使臣之所敢聞
也臣以為肄業及之故不敢拜(肄習也以為樂人自習修其業而及)
(之故不敢拜)今伶簫咏歌及鹿鳴之三(伶伶人樂官也簫樂器編管為)
(之言樂人以簫作此三篇之聲與歌者相應也詩云簫管備舉)君之所以貺使臣
臣敢不拜貺夫鹿鳴君之所以嘉先君之好也敢
不拜嘉(嘉善也鹿鳴曰我有嘉賓德音孔昭是為嘉善先君之好也)四牡君之
所以章使臣之勤也敢不拜章(四牡君勞使臣之樂也章著也言臣)
(奉命勞勤於外述叙其情以歌樂之所以著其勤勞也)皇皇者華君教使臣
曰每懷靡及(皇皇者華君遣使臣之樂也皇皇猶煌煌也懷私為每懷靡無也言臣奉)
(使當榮顯其君如華之色煌煌然既受命當思在公每人人懷其私於事將無所及)諏謀度
詢必咨於周敢不拜教(此六者皆君之所以教臣也訪問於善為咨忠信為)
(周言諏謀度詢必當咨之於忠信之人)臣聞之曰懷和為每懷(鄭司農云)
(和當為私)咨才為諏(才當為事傳曰咨事為諏)咨事為謀(事當為難傳曰咨難)
(為謀)咨義為度(咨禮義為度度亦謀也)咨親為詢(詢親戚之謀)忠信
為周(言當咨之於忠信之人也詩云周爰咨詢)君貺使臣以大禮重之
以六德敢不重拜(六德謂諏也謀也度也詢也咨也周也魯語)晉郤
至如楚聘楚子享之子反相為地室而縣焉(縣鐘鼔也)
卻至將登(登堂)金奏作於下(擊鐘而奏樂)驚而走出子反
曰日云莫矣寡君須矣吾子其入也賓曰君不忘
先君之好施及下臣貺之以大禮重之以備樂(貺賜)
(也)如天之福兩君相見何以代此下臣不敢(言此兩君)
(相見之禮)子反曰如天之福兩君相見無亦唯是一矢
以相加遺焉用樂(言兩君戰乃相見無用此樂)寡君須矣吾子
其入也賓曰(傳諸交譲得賓主辭者多曰賓主以明之)若譲之以一矢
禍之大者其何福之為世之治也諸侯閒於天子
之事則相朝也(王事間缺則修私好)於是乎有享宴之禮享
以訓共儉(享有體薦設几而不倚爵盈而不飲肴乾而不食所以訓共儉)宴以示
慈惠(宴則折俎相與共食)共儉以行禮而慈惠以布政政以
禮成民是以息百官承事朝而不夕(不夕言無事)此公
侯之所以扞城其民也(扞蔽也言享宴結好鄰國所以蔽扞其民)天下
有道則公侯能為民干城而制其腹心亂則反之
(略其武夫以為已腹心爪牙)今吾子之言亂之道也不可以為
法然吾子主也臣敢不從遂入卒事(成十二年左氏傳)
衛侯饗苦成叔(成叔卻豐)寗惠子相(相佐禮惠子寗殖)苦成叔
傲甯子曰苦成家其亡乎古之為享食也以觀威
儀省禍福也故詩曰兕觵其觩旨酒思柔(詩小雅言君子)
(好禮飲酒皆思柔德雖設兕觵觩然不用以兕角為觵所以罰不敬觩陳設之貎)彼交匪
傲萬福來求(彼之交於事而不惰傲乃萬福之所求)今夫子傲取禍
之道也(為十七年卻氏亡成十四年左氏傳)宋人享趙文子叔
向為介司馬置折俎禮也(折俎體觧節折升之於俎合卿享宴之禮故曰)
(禮也周禮司馬掌會同之事)仲尼使舉是禮也以為多文辭(宋向)
(戍自美弭兵之意欲逆趙武趙武叔向因享宴之會展賓主之辭故仲尼以為多文辭㐮二十七)
(年左氏傳)趙孟叔孫豹曹大夫入於鄭(會罷過鄭)鄭伯兼
享之子皮戒趙孟(戒享期)禮終趙孟賦瓠葉(受所戒禮畢而)
(賦詩瓠葉詩小雅義取古人不以微薄廢禮雖瓠葉兔首猶與賓客享之)子皮遂戒穆
叔且告之(告以趙孟賦瓠葉)穆叔曰趙孟欲一獻(瓠葉詩義取薄)
(物而以獻酬知欲一獻)子其從之子皮曰敢乎(言不敢)穆叔曰
夫人之所欲也又何不敢(夫人趙孟)及享具五獻之籩
豆於幕下(朝聘之制大國之卿五獻)趙孟辭(趙孟自以今非聘鄭故辭五獻)私
於子産(私語)曰武請於冡宰矣(冡宰子皮請謂賦瓠葉)乃用一
獻趙孟為客禮終乃宴(卿會公侯享宴皆折俎不體薦昭元年左氏傳)
季孫宿如晉晉侯享之有加籩(籩豆之數多於常禮)武子
退使行人告曰小國之事大國也苟免於討不敢
求貺(貺賜也)得貺不過三獻(周禮大夫三獻)今豆有加下臣
弗堪無乃戾也(懼以不堪為罪)韓宣子曰寡君以為驩也
(以加禮致驩心)對曰寡君猶未敢(未敢當此加也)况下臣君之隸
也敢聞加貺固請徹加而後卒事晉人以為知禮
重其好貨(宴好之貨傳昭六年左氏)晉羊舌肸聘於周(肸晉)
(大夫羊舌職之子叔向之名)發幣於大夫及單靖公(發其禮幣於周大夫)
(次及單靖公靖公王卿士單㐮公之孫頃公之子)靖公享之儉而敬(享禮薄而)
(身敬也)賓禮贈餞視其上而從之(賓禮所以賓待叔向之禮也送之以)
(物曰贈以飲食曰餞餞郊禮也上位在靖公上也視之不敢踰也)燕無私(無私好貨及籩)
(豆之加也)送不過郊(至郊而反亦言無私)語說昊天有成命(語宴語所)
(及者說樂也昊天有成命周頌篇名周語)邦君為兩君之好有反
坫管氏亦有反坫管氏而知禮孰不知禮(此諸侯之禮而)
(管仲僣之不知禮也論語)公父文伯飲南宮敬叔酒(敬叔魯大)
(夫孟僖子之子懿子之弟南宮适也)以露睹父為客(睹父魯大夫客上客也禮飲尊)
(一人以為客)羞鼈焉小(羞進也)睹父怒(怒鼈小也)相延食鼈(延進)
(也衆賓相進以食龞)辭曰將使鼈長而後食之遂出(此睹父詞)文
伯之母聞之怒曰吾聞之先子(先子先舅季悼子也)曰祭養
尸饗養上賓(言祭祀之禮尊養尸饗宴之禮養上賓也)鼈於何有(於何有猶)
(何禮有鼈也)而使夫人怒也(魯語)射鄉食饗所以正交
接也(樂記)食饗之禮所以仁賓客也(仁猶存也射鄉食饗存生)
(之善者也仲尼燕居)仲尼燕居子張子貢言游侍縱言
至於禮子曰慎聽之女三人者吾語女禮猶有九
焉大饗有四焉苟知此矣雖在畎畝之中事之聖
人已兩君相見揖讓而入門入門而縣興揖讓而升堂
升堂而樂闋升歌清廟下管象武夏籥序興陳其薦俎
序其禮樂備其百官如此而後君子知仁焉行中
規還中矩和鸞中采齊客出以雍徹以振羽是故
君子無物而不在禮矣入門而金作示情也升歌
清廟示德也下而管象示事也是故古之君子不
必親相與言也以禮樂相示而已(猶有九焉吾所欲語女餘有九)
(也但大饗有四大饗謂饗諸侯來朝者也四者謂金再作升歌清廟下管象也事之謂立置於位也)
(聖人已者是聖人也縣興金作也金再作者獻主君又作也下謂堂下也象舞武舞也夏籥文舞也)
(序更也堂下吹管舞文武之樂更起也知仁焉知禮樂所存也采齊雍振羽皆樂章也振羽振鷺及)
(雍金作示情也賓主人各以情相示也金性内明象人情也示德也相示以德也清廟頌文王之德)
(示事也相示以事也武象武王之大事也同上)賓入大門而奏肆夏
示易以敬也(賓朝聘者易和說也)卒爵而樂闋孔子屢歎之
(美此禮也)奠酬而工升歌發德也(以詩之義發明賓主之德)歌者在
上匏竹在下貴人聲也(匏笙也)樂由陽來者也禮由
隂作者也隂陽和而萬物得(得得其所郊特牲)大饗君
三重席而酢焉三獻之介君專席而酢焉此降尊
以就卑也(同上)子云敬則用祭噐(祭器籩豆簋鉶之屬也有敬事)
(於賓客則用之謂饗食也盤盂之屬為燕器)故君子不以菲廢禮不以
美没禮(言不可以其薄不及禮而不行禮亦不可以其美過禮而去禮禮主敬廢滅之是不)
(敬)故食禮主人親饋則客祭主人不親饋則客不
祭故君子苟無禮雖美不食焉詩云既醉以酒既
飽以德(言君子饗燕非專為酒肴亦以觀威儀講美德)以此示民民猶争
利而忘義(坊記)子云禮非祭男女不交爵(交爵謂相獻酬)
以此坊民陽侯猶殺繆侯而竊其夫人(同姓也以貪夫人之)
(色至殺君而立其國未聞)故大饗廢夫人之禮(大饗饗諸侯來朝者也夫人之)
(禮使人攝同上)大夫而饗君非禮也(其饗君由強且富也郊特牲)
禮書綱目卷七
