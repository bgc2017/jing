禮書綱目卷三十二婺源江永撰
喪禮義凶禮十六
補
喪者亡人死謂之喪言其亡不可復得見也不直言
喪何為孝子心不忍言尚書曰武王既喪知㩀死者
稱喪也生者哀痛之亦稱喪孝經曰孝子之喪親也
是施生者也天子下至庶人俱言喪何欲言身體髮
膚俱受之父母其痛一也(白虎通)
夫禮必本于天殽于地列于鬼神達于喪祭(禮運)喪祭
之禮所以明臣子之恩也喪祭之禮廢則臣子之恩薄
而倍死忘生者衆矣(經觧)凡不孝生于不仁愛也不仁
愛生于喪祭之禮不明喪祭之禮所以教仁愛也致愛
故能致喪祭春秋祭祀之不絶致思慕之心也夫祭祀
致饋飬之道也死且思慕饋飬况于生而孝乎故曰喪
祭之禮明則民孝矣故有不孝之獄則飭喪祭之禮(大戴)
(記)曾子曰慎終追遠民德歸厚矣(論語)先王有大事
必有禮以哀之哀樂之分皆以禮終(大事謂死喪也樂記)先
王之制禮樂人為之節衰麻哭泣所以節喪紀也(同上)
喪禮忠之至也(謂哭踊袒襲也)備服器仁之至也(謂小斂大斂之衣服葬之)
(明器)賓客之用幣義之至也(謂来賻賵禮器)孟子曰飬生者
不足以當大事惟送死可以當大事(事生固當愛敬然亦人道之常耳至)
(於送死則人道之大變孝子之事親舍是無以用其力矣故尤以為大事而必誠必信不使少有後日之悔也)
子路曰吾聞諸夫子喪禮與其哀不足而禮有餘也
不若禮不足而哀有餘也(喪主哀檀弓)禮也者反本脩古
不忘其初者也故凶事不詔(哭泣由中非由人也禮器)親始死
雞斯徒跣扱上祍交手哭惻怛之心痛疾之意傷腎乾
肝焦肺水漿不入口三日不舉火故鄰里為之糜粥以
飲食之(親父母也雞斯當為笄纚聲之誤也親始死去冠三日乃去笄纚括髮也今時始喪者邪巾貊)
(頭笄纚之存象也徒猶空也上祍深衣之裳前五藏者腎在下肝在中肺在上舉三者之焦傷而心脾在其中)
(矣五家為鄰五鄰為里)夫悲哀在中故形變於外也痛疾在心故
口不甘味身不安美也(言人情之中外相應)三日而斂在牀曰尸
在棺曰柩動尸舉柩哭踊無數惻怛之心痛疾之意悲
哀志憊氣盛故袒而踊之所以動體安心下氣也婦人
不宜袒故發胷擊心爵踊殷殷田田如壞牆然悲哀痛
疾之至也故曰辟踊哭泣哀以送之送形而往迎精而
反也(故袒而踊之言聖人制法故使之然也爵踊足不絶地辟拊心也哀以送之謂葬時也迎其精神而)
(反謂反哭及日中虞也)其往送也望望然汲汲然如有追而弗及
也其反哭也皇皇然若有求而弗得也故其往送也如
慕其反也如疑(望望瞻望之貌也慕者以其親之在前疑者不知神之来否)求而無
所得之也入門而弗見也上堂又弗見也入室又弗見
也亡矣喪矣不可復見已矣故哭泣辟踊盡哀而止矣
(說反哭之義也)心悵焉愴焉惚焉愾焉心絶志悲而已矣祭之
宗廟以鬼饗之徼幸復反也(說虞之義)成壙而歸不敢入處
室居于倚廬哀親之在外也寢苫枕塊哀親之在土也
(言親在外在土孝子不忍反室自安也入處室或為入宫)故哭泣無時服勤三年思
慕之心孝子之志也人情之實也(勤謂憂勞問喪)喪禮哀
戚之至也節哀順變也君子念始之者也(始猶生也念父母生己不)
(欲傷其性)復盡愛之道也有禱祠之心焉(復謂招魂且分禱五祀庶幾其精氣)
(之反)望反諸幽求諸鬼神之道也(鬼神處幽闇望其從鬼神所来)北面求
諸幽之義也(鄉其所從来也禮復者升屋北面)拜稽顙哀戚之至隐也
稽顙隐之甚也(隐痛也稽顙者觸地無容)飯用米貝弗忍虚也不以
食道用美焉耳(尊之也食道䙝米貝美)銘明旌也(神明之旌)以死者為
不可别已故以其旂識之(不可别形貌不見)愛之斯錄之矣敬
之斯盡其道焉耳(謂重與奠)重主道也(始死未作主以重主其神也重既虞而埋)
(之乃後作主春秋傳曰虞主用喪練主用栗)殷主綴重焉(綴猶聫也殷人作主而聫其重縣諸)
(廟也去顯考乃埋之)周主重徹焉(周人作主徹重埋之)奠以素器以生者有
哀素之心也(哀素言哀痛無餙也凡物無餙曰素)唯祭祀之禮主人自盡
焉爾豈知神之所饗亦以主人有齊敬之心也(哀則以素敬則)
(以餙禮由人心而已)辟踊哀之至也有算為之節文也(算數也)袒括
髮變也愠哀之變也去餙去美也袒括髮去餙之甚也
有所袒有所襲哀之節也弁絰葛而葬與神交之道也
(接神之道不可以純凶天子諸侯變服而葬冠素弁以葛為環絰既虞卒哭乃服受服也雜記曰凡弁絰其衰)
(侈𬒮)有敬心焉(踰時哀衰而敬生敬則服有飾大夫士三月而葬未踰時)周人弁而葬
殷人冔而葬(周弁殷冔俱象祭冠而素禮同也)歠主人主婦室老為其
病也君命食之也(尊者奪人易也歠歠粥也)反哭升堂反諸其所作
也(親所行禮之處)主婦入于室反諸其所養也(親所饋食之處)反哭之
弔也哀之至也反而亡焉失之矣于是為甚(哀痛甚)殷既
封而弔周反哭而弔(封當為窆謂下棺也)孔子曰殷已慤吾從周
(慤者得哀之始未見其甚)葬于北方北首三代之達禮也之幽之故
也(北方國北也)既封主人贈而祝宿虞尸(贈以幣送死者于壙也于主人贈祝)
(先歸)既反哭主人與有司視虞牲(日中捋虞省其牲)有司以几筵
舍奠于墓左反日中而虞(所使奠墓有司来歸乃虞也舍奠墓左為父母形體在此)
(禮其神也周禮冢人凡祭墓為尸)葬日虞弗忍一日離也(弗忍其無所歸)是日
也以虞易奠(虞喪祭也)卒哭曰成事(既虞之後卒哭而祭其辭盖曰哀薦成事成祭)
(事也祭以吉為成)是日也以吉祭易喪祭(卒哭吉祭)明日祔于祖父
(祭告于其祖之廟)其變而之吉祭也比至于祔必於是日也接
不忍一日末有所歸也(末無也日有所用接之虞禮所謂他用剛日者其祭祝曰哀薦)
(曰成事)殷練而祔周卒哭而祔孔子善殷(期而神之人情檀弓)
子曰孝子之喪親也哭不偯(氣竭而息聲不委曲)禮無容(觸地無容)言
不文(不為文飾)服美不安(不安美飾故服縗麻)聞樂不樂(悲哀在心故不樂也)食
旨不甘(旨美也不甘美味故疏食水飲)此哀戚之情也(謂上五句)三日而食
教民無以死傷生毁不滅性此聖人之政也(不食三日哀毁過情)
(滅性而死皆虧孝道故聖人制禮施教不令其殞滅)喪不過三年示民有終也(三年)
(之喪天下達禮使不肖企及賢者俯從夫孝子有終身之憂聖人以三年為制者使人知有愛敬之限也)為
之棺椁衣衾而舉之(周尸為棺周棺為椁衣謂斂衣衾被也舉謂舉屍内于棺也)陳
其簠簋而哀戚之(簠簋祭器也陳奠素器而不見親故哀戚也)擗踊哭泣哀
以送之(男踊女擗祖載送之)卜其宅兆而安厝之(宅墓穴也兆塋域也葬事大故)
(卜之)為之宗廟以鬼饗之(立廟祔祖之後則以鬼禮饗之)春秋祭祀以時
思之生事愛敬死事哀戚生民之本盡矣死生之義備
矣孝子之事親終矣(愛敬哀戚孝敬之始終也偹陳死生之義以盡孝子之情孝經)
禮者謹于治生死者也(謹嚴)生人之始也死人之終也
終始俱善人道畢矣故君子敬始而慎終終始如一是
君子之道禮義之文也夫厚其生而薄其死是敬其有
知而慢其無知也是姦人之道而倍叛之心也君子以
倍叛之心接臧榖猶且羞之而况以事其所隆親乎(莊子)
(曰臧與榖相與牧羊音義云孺子曰穀或曰穀讀為鬭穀於莵之榖穀乳也謂哺乳小兒也所隆親所厚之親)
(也)故死之為道也一而不可得再復也臣之所以致重
其君子之所以致重其親于是盡矣(以其死不可再復臣子于極重之道)
(不可不盡也)故事生不忠厚不敬文謂之野(忠厚忠心篤厚敬文恭敬有文)
(飾野野人不知禮者也)送死不忠厚不敬文謂之瘠(瘠薄)君子賤野
而羞瘠故天子棺椁十重諸侯五重大夫三重士再重
(禮記云天子之棺四重今云十重盖以棺椁與抗木合為十重也諸侯已下與禮記多少不同未詳也)然
後皆有衣衾多少厚薄之數皆有翣菨文章之等(翣菨當為)
(蒌翣鄭康成云蒌翣棺之牆飾也)以敬飾之使生死終始若一足以為
人願是先王之道忠臣孝子之極也(生死如一則人願皆足忠孝之極在)
(此也)天子之喪動四海属諸侯諸侯之喪動通國属大夫
大夫之喪動一國属脩士脩士之喪動一鄉属朋友(属謂)
(付託之使主喪也通國謂通好之國也一國謂同在朝之人也脩士士之進脩者謂上士也一鄉謂一鄉内之)
(姻族也春秋傳曰天子七月而葬同軌畢至諸侯五月同盟至大夫三月同位至士踰月外姻至)庶人
之喪合族黨動州里刑餘罪人之喪不得合族黨獨屬
妻子棺椁三寸衣衾三領不得飾棺不得書行以昏殣
凡緣而往埋之(墨子曰桐棺三寸葛以為緘趙簡子亦云然則厚三寸刑人之棺也喪大記云)
(陳衣于序東三十稱今云三領亦貶損之甚也殣道死人也詩曰行有死人尚或殣之以昏殣如掩道路之死)
(人惡之甚也凡常也緣因也言其妻子如常日所服而埋之不更絰杖也)反無哭泣之節無
衰麻之服無親疎月數之等夫是之謂至辱(此盖論墨子薄葬是)
(以至辱之道奉君父也荀子禮論)禮者謹于吉凶不相厭者也紸纊
聽息之時則夫忠臣孝子亦知其閔已(紸讀為注注纊即属纊也言此)
(時知其必至于憂閔也)然而殯斂之具未有求也垂涕恐懼然而
幸生之心未已持生之事未輟也卒矣然後作具之(作之)
(具之)故雖備家必踰日然後能殯三日而成服(備豊足也)然後
告遠者出矣備物者作矣故殯久不過七十日速不損五
十日(此皆㩀士喪禮首尾三月也損减也)是何也曰遠者可以至矣百求
可以得矣百事可以成矣其忠至矣其節大矣其文備
矣(忠誠也節人子之節也文器用儀制也)然後月朝卜日月夕卜宅然後
葬也(月朝月初也月夕月末也先卜日知其期然後卜宅此大夫之禮也士喪禮先筮宅後卜日此云月)
(朝卜日月夕卜宅未詳也)當是時也其義止誰得行之其義行誰得
止之(聖人為之節制使賢者抑情不肖者企及)故三月之葬其貌以生設飾
死者也殆非直留死者以安生也(貌象也言其象以生之所設器用飾死者)
(三月乃能備也)是致隆思慕之義也(同上)喪禮者以生者飾死
者也大象其生以送其死也故如死如生如存如亡終
始一也(不以死異于生亡異于存)始卒沐浴鬠體飲含象生執也(儀禮)
(鬠用組體謂爪揃之属象生時所執持之事)不沐則濡櫛三律而止不浴則
濡巾三式而止(律理髮也今秦俗猶以批髮為栗濡濕也式與拭同士喪禮尸無有不沐浴者)
(此云盖末世多不備禮也)充耳而設瑱(士喪禮瑱用白纊)飯以生稻含以槁
骨反生術矣(生稻米也槁枯也槁骨貝也術法也前說象其生此以下說反于生之法)設䙝
衣襲三稱搢紳而無鈎帶矣(縉與搢同扱也紳大帶也搢紳謂扱笏于帶鈎鈎帶)
(帶之鈎所用弛張也今不復觧脫故不設鈎也設衣親身之衣也士喪禮飯含後乃襲三稱明衣不在算設韐)
(帶搢笏禮記曰季康子之母死陳䙝衣鄭玄云䙝衣非上服陳之將以斂)設掩面儇目鬠而
不冠笄矣(士喪禮掩用練帛廣終幅長五尺儇與還同繞也士喪禮幎目用緇幎讀如縈縈與還義)
(同但鬠髮而已不加冠及笄也)書其名置于其重則名不見而柩獨明
矣(士喪禮記取銘置于重案銘皆有名而此云無盖後世禮變今猶然也)薦器則冠有鍪
而無縱(明器之冠有加兜鍪加首之形而無韜髮之縱也)甕廡虚而不實有簟
席而無牀笫(此言棺中不施牀笫大斂小斂則皆有也)木器不成斵陶器不
成物薄器不成内(薄器竹葦之器不成内謂有其外形内不可用也)竽笙具而
不和琴瑟張而不均輿藏而馬反告不用也(禮記君葬用輴四綍)
(二碑大夫葬用輴二綍二碑士葬用國車皆至葬時埋之)具生器以適墓象徙之道
也(生器用器也弓矢盤盂之属徙遷改也徙道其生時之道器當在家今以適墓以象人行不徙常行之道)
(更徙他道也)略而不盡貌而不功趨輿而藏之金革轡靷而
不入明不用也(略而不盡謂簡略而不盡備也貌形也但有形貌不加功精好也趨輿而藏之)
(謂以輿趨于墓而藏之趨者速也速藏之意也金謂和鸞革車鞅也說文云靷所以引軸者也杜元凱云靷在)
(馬胷或曰貌讀為邈象也)象徙道又明不用也是皆所以重哀也故
生器文而不功明器貌而不用凡禮事生飾歡也送死
節哀也祭祀飾敬也師旅飾威也是百王之所同古今
之所一也未有知其所由来者也故壙壟其貌象室屋
也(壙墓中壟冢也禮記曰適墓不登壟貌猶意也言其意以象生時也或音邈)棺椁其貌象
版蓋斯象拂也(版謂車上障蔽者盖車盖也斯未詳象衍字拂即茀也爾雅釋器云輿革前謂)
(之革後謂之茀郭云以葦為車軾及後戸也)無帾絲歶縷翣其貌以象菲帷
幬尉也(無讀為幠幠覆也所以覆尸者也士喪禮幠用夷衾是也帾與禇同禮記曰素錦禇又曰禇幕)
(丹質鄭云所以覆棺也絲歶未詳盖亦喪車之飾也或曰絲讀為緌禮記曰畫翣二皆載緌鄭云以采羽注于)
(翣首也歶讀為魚謂以銅魚懸于池下禮記曰魚躍拂池縷讀為柳蔞字誤為縷耳菲謂編草為蔽盖古人所)
(用障蔽門戸者今貧者猶然或曰菲當為厞隠也謂隠奥之處也或曰菲讀為扉戸扇也幬讀為幬帳之幬尉)
(讀為罻罻網也帷帳如網也)抗折其貌以象摱茨番閼也(既夕禮陳明器于乘)
(車之西折横復之抗木横三縮者五無簀窆車畢加之壙上以承抗席抗禦也所以禦止土者槾扞也茨盖屋)
(也摱茨猶塈茨也番讀為藩籬也閼為門戶壅閼風塵者抗所以禦土折所以承抗者皆不使外物侵内有象)
(于槾茨藩閼也)故喪禮者無他焉明死生之義送以哀敬而終
周藏也故葬埋敬葬其形也祭祀敬事其神也其銘誄
繫世敬傳其名也事生飾始也送死飾終也終始具而
孝子之事畢聖人之道備矣刻死而附生謂之墨刻生
而附死謂之惑(刻損减附增益也墨子之法惑謂惑亂其法也)殺生而送死謂
之賊大象其生以送其死使死生終始莫不稱宜而好
善是禮之法式也儒者是矣(同上)喪禮之凡(凡謂常道)變而
飾(謂殯歛每加飾)動而遠(禮記子游曰飯于牖下小歛于戸内大歛于阼殯于客位祖于庭葬于墓)
(所以即遠也)久而平(久則哀殺如平常也)故死之為道也不飾則惡惡
則不哀尒則翫(尒與邇同翫戲狎也)翫則厭厭則忘忘則不敬一
朝而喪其嚴親而所以送葬之者不哀不敬則嫌于禽
獸矣君子耻之故變而飾所以滅惡也動而遠所以遂
敬也(遂成也邇則懼敬不成也)久而平所以優生也(優生飬生也謂送死有禮復生)
(有節也同上)穆公之母卒(穆公魯哀公之曾孫)使人問于曾子曰如
之何(問居喪之禮曾子曾参之子名申)對曰申也聞諸申之父曰哭泣
之哀齊斬之情饘粥之食自天子逹(子喪父母尊卑同)布幕衛
也縿幕魯也(幕所以覆棺上也縿縑也縿讀如綃衛諸侯禮魯天子禮兩言之者僣已久矣幕或)
(為幦檀弓)君子行禮不求變俗(求猶務也不務變其故俗重本也謂去先祖之)
(國居他國)祭祀之禮居喪之服哭泣之位皆如其國之故謹
修其法而審行之(其法謂其先祖之制度若夏殷曲禮)孔子在衛司
徒敬子卒夫子弔焉主人不哀夫子哭不盡聲而退&KR1355;
伯玉請曰衛鄙俗不習喪禮煩吾子辱相焉孔子許之
掘中霤而浴(室中)毁竈而綴足襲于牀及葬毀宗而□行
也(明不復有事于此也綴足不欲令僻戾葬毁宗廟而出行神位在廟門之外也)出于大門及
墓男子西面婦人東面既封而歸殷道也孔子行之子
游問曰君子行禮不求變俗夫子變之矣孔子曰非此
之謂也喪事則從其質而已矣(家語)人死必沐浴于中
霤何示潔净反本也禮檀弓曰死于牖下沐浴于中霤
飯唅于牖下小斂于戸内大斂于阼階殯于客位祖于
庭葬于墓所以即遠奪孝子之恩以漸也所以有飯
含何緣生食今死不欲虚其口故含用珠寳物何也有
益死者形體故天子飯以玉諸侯以珠大夫以米士以
貝也(並白虎通)冒者何也所以揜形也自襲以至小斂不
設冒則形是以襲而後設冒也(言設冐者為其形人將惡之也襲而設冒言后)
(衍字耳雜記)曾子曰尸未設飾故帷堂小斂而徹帷仲梁
子曰夫婦方亂故帷堂小斂而徹帷(斂者動摇尸帷堂為人䙝之言方亂)
(非也仲梁子魯人也檀弓)子曰饋奠之禮所以仁死喪也(仲尼燕居)
貴本之謂文親用之謂理(文謂修飾理謂合宜)始卒之未小斂
也一也(一謂一于古也此以象太古時貴本之意故云一也謂未有威儀節文象太古時也)喪服
之先散麻也一也(士喪禮始死主人散帶垂長三尺)三年之喪哭之不
文也一也(不文謂無曲折也禮記曰斬衰之哭長往而不反荀子)或問曰死三日
而後斂者何也曰孝子親死悲哀志憊故匍匐而哭之
若將復生然安可奪而斂之也故曰三日而後斂者以
俟其生也三日而不生亦不生矣孝子之心亦盡哀矣
家室之計衣服之具亦可以成矣親戚之遠者亦可以
至矣是故聖人為之斷决以三日為之禮制也(匍匐猶顛蹙或)
(作扶服問喪)崩薨三日乃小斂何奪孝子之恩以漸也一
日之時屬纊于口上以候氣絶二日之時尚冀其生三
日之時魂氣不還終不可奈何故禮曰天子諸侯三日
小斂大夫士二日小斂尸柩者何謂也尸之為言失
也陳也失氣亡神形體獨陳柩之為言究也久也不復
章也夏后氏殯于阼階殷人殯于兩楹之間周人殯
于西階之上何夏后氏教以忠忠者厚也曰生吾親也
死亦吾親也主人宜在阼殷人教以敬曰死者將去又
不敢容也故置之兩楹之間賓主共夹而敬之周人教
以文曰死者將去不可又得故賓客之也天子七日
而殯諸侯五日而殯事有大小所供者不等所以必
居倚廬何孝子哀不欲聞人之聲又不欲居故處居中
門之外倚木為廬質反古也不在門外何戒不虞故也
王者崩臣下服之有先後何恩有深淺遠近故制有
日月禮庶人國君服齊衰三月王者崩京師之民喪
三月何民賤故思淺故三月而已禮不下庶人所以為
民制何禮不下庶人者尊卑制度也服者恩從内發故
為之制也喪禮必制衰麻何以副意也服以飾情情
貌相配中外相應故吉凶不同服歌哭不同聲所以表
中誠也腰絰者以代紳帶也所以結之何思慕腸若
結也必再結之何明思慕無已所以必杖者孝子失
親悲哀哭泣三日不食身體羸病故杖以扶身明不以
死傷生也以竹杖何取其名也竹者蹙也桐者痛也父
以竹母以桐何竹者陽也桐者隂也竹何以為陽竹斷
而用之質故為陽桐削而用之加人功文故為隂也(並白虎通)
孔子曰拜而后稽顙頽乎其順也(此殷之喪拜也頽順也先拜賓順于事也)
稽顙而后拜頎乎其至也(此周之喪拜也頎至也先觸地無容哀之至)三年
之喪吾從其至者(重其尚哀戚自期如殷可明檀弓焉按家語子張有父之喪公儀相)
(問稽顙于孔子孔子答之如此)有子與子游立見孺子慕者有子謂
子游曰予豈不知夫喪之踊也予欲去之久矣情在于
斯其是也夫(喪之踊猶孺子之號慕)子游曰禮有微情者(節哭踊)有
以故興物者(衰絰之制)有直情而徑行者戎狄之道也(哭踊無節衣服)
(無制)禮道則不然(與戎狄異)人喜則斯陶(陶鬱陶也)陶斯咏(咏謳也)咏
斯猶(猶當為摇聲之誤也秦人猶摇聲相近)猶斯舞(手舞之)舞斯愠(愠猶怒也)愠
斯戚(戚憤恚)戚斯歎(歎吟息)歎斯辟(辟拊心)辟斯踊矣(踊躍)品節
斯斯之謂禮(舞踊皆有節乃成禮)人死斯惡之矣無能也斯倍之
矣(無能心謂之無所復能)是故制絞衾設蒌翣為使人勿惡也(絞衾)
(尸之飾蒌翣棺之牆飾周禮蔞作柳)始死脯醢之奠將行遣而行之既葬
而食之(將行將葬也葬有遣奠食反虞之祭)未有見其饗之者也自上世
以来未之有舍也為使人勿倍也(舍猶廢也)故子之所刺于
禮者亦非禮之訾也(訾病也)弁人有其母死而孺子泣
者(言聲無節)孔子曰哀則哀矣(此誠哀)而難為繼也(失禮中)夫禮
為可傳也為可繼也故哭踊有節曾子謂子思曰伋
吾執親之喪也水漿不入于口者七日(言已以疾時禮而不如)子
思曰先王之制禮也過之者俯而就之不至焉者跂而
及之故君子之執親之喪也水漿不入于口者三日杖
而后能起(為曾子言難繼以禮抑之並檀弓)天子大斂之後稱王者
明臣不可一日無君也故尚書曰王麻冕黼裳此斂之
後也何以知從後加王也以尚書言迎子釗不言迎王
王者既殯而即繼體之位何緣民臣之心不可一日無
君故先君不可得見則後君繼體矣尚書曰再拜興對
乃受同明為繼體君也緣始終之義一年不可有二君
也故尚書曰王釋冕反喪服吉冕受同稱王以接諸侯
明已繼體為君也釋冕藏同反喪明未稱王以統事也
不曠年無君故逾年乃即位改元名元年年以紀事君
統其事矣而未發號令也何以言逾年即位謂改元位
春秋傳曰以諸侯逾年即位亦知天子逾年即位也春
秋曰元年春王正月公即位改元位也王者改元年即
事天地諸侯改元即事社稷王制曰夫喪三年不祭唯
祭天地社禝為越紼而行事春秋傳曰天子三年而後稱
王者謂稱王統事發號令也尚書高宗諒隂三年是也
論語君薨百官總已聽於冢宰三年緣孝子之心則三
年不當也故三年除喪乃即位統事即位踐祚為主南
面朝臣下稱王以發號令也故天子諸侯凡三年即位
終始之義乃備(白虎通)子張曰書云高宗諒隂三年不
言何謂也(高宗商王武丁也諒隂天子居喪之名未詳其義)子曰何必高宗古
之人皆然君薨百官總已以聽于冢宰三年(言君薨則諸侯亦然)
(總已謂總攝已職冢宰大宰也百官聽于冢宰故君得以三年不言也胡氏曰位有貴賤而生于父母無以)
(異者故三年之喪自天子達子張非疑此也殆以為人君三年不言則臣下無所禀命禍亂或由以起也孔子)
(告以聽于冢宰則禍亂非所憂矣論語)書曰高宗梁闇三年不言何謂
梁闇也傳曰高宗居凶廬三年不言百官總已以聽于
冢宰而莫之違此之謂梁闇子張曰何謂也孔子曰古
者君薨王世子聽于冢宰三年不敢服先王之服履先
王之位而聽焉以民臣之義則不可一日無君矣不可
一日無君猶不可一日無天也以孝子之隐乎則孝子
三年弗居矣故曰義者彼也隠者此也遠彼而近此則
孝子之道備矣(尚書大傳)喪禮不言者何思慕盡情也言
不文者指謂士民不言而事成者國君卿大夫杖而謝
賓財少恃力面垢作身不言而事具者故號哭盡情(白虎)
(通)春秋不稱楚越之王喪禮君不稱天大夫不稱君
恐民之惑也(楚越之君僣號稱王不稱其喪謂不書葬也春秋傳曰吳楚之君不書葬辟其僣號)
(也記坊)子云升自客階受弔于賓位教民追孝也(謂反哭時)
(既葬矣猶不由阼階不忍即父位也)未沒喪不稱君示民不争也故魯春
秋記晉喪曰殺其君之子奚齊及其君卓(沒終也春秋傳曰諸侯于)
(其封内三年稱子至其臣子踰年則謂之君矣奚齊與卓子皆獻公之子也獻公卒其年奚齊殺明年而卓子)
(殺矣同上)臣死亦赴告于君何此君哀痛于臣子也欲
聞之加賻賵之禮諸侯薨赴告鄰國何緣鄰國欲有禮
也諸侯夫人薨告天子者不敢自廢政事天子亦欲知
之當有禮也諸侯薨使臣歸瑞珪於天子何諸侯以瑞
圭為信今死矣嗣子諒闇三年之後乃當更爵命故歸
之推讓之義禮曰諸侯薨使臣歸瑞圭于天子天子
聞諸侯薨哭之何慘怛發中哀痛之至也使大夫弔之
追遠重終之義也故禮檀弓曰天子哭諸侯爵弁純衣
又曰遣大夫弔詞曰皇天降災子遭離之難嗚呼哀哉
天王使臣某弔臣子死君往弔之何親與之共治民
恩深義重厚欲躬見之(並白虎通)君臨臣喪以巫祝桃茢
執戈惡之也(為有凶邪之氣在側君聞大夫之喪去樂卒事而往来襲也其已襲則止喪用桃茢)
(桃鬼所惡茢萑苕可埽不祥)所以異于生也(生人無凶邪)喪有死之道焉
(言人之死有如鳥獸死之状鳥獸之死人賤之)先王之所難言也(聖人不明說為人甚惡之)
(弓檀)三年之喪與新有昏者期不使以衰裳入朝非
禮也是謂君與臣同國(臣有喪昏之事而不歸反服其衰裳以入朝是謂君臣共國無)
(尊卑也有喪昏不歸唯君耳臣有喪昏當致仕而歸)諸侯非問疾弔喪而入諸臣
之家是謂君臣為謔(無故而相之是戲謔也陳靈公與孔寕儀行父數如夏氏以取殺焉)
(運禮)郊之祭也喪者不敢哭凶服者不敢入國門敬
之至也(祭者吉禮不欲聞見凶人祭義)大夫使受命而出聞父母
之喪非君命不反者盖重君也凶服不敢入公門者
明尊朝廷吉凶不相干臣下有大喪不呼其門者使
得終其孝道成其大禮(並白虎通)貨財曰賻輿馬曰賵衣
服曰襚玩好曰贈玉貝曰含(此與公羊穀之說同玩好謂明器琴瑟笙竽之属何)
(休曰此皆春秋之制也賻猶覆也賵猶助也皆助生送死之禮襚猶遺也遺是助死者之禮也知生則賵賻知)
(死則襚含之也)賻賵所以佐生也贈襚所以送死也送死不及
柩尸弔生不及悲哀非禮也(皆謂葬事)故吉行五十犇喪百
里賵贈及事禮之大也(即說弔贈及事因明奔喪亦宜行遠也禮記奔喪曰日行百里)
(不以夜行荀子)贈襚何謂也贈之為言稱也玩好曰贈襚
之為言遺也衣被曰襚知死者則贈襚所以助生送死
追恩重終副至意也贈賵者助也所以相佐給不足也
故弔辭曰知死則賻貨財曰賻車馬曰賵有不弔三
何為人臣子常懷恐懼深思遠慮志在全身今乃畏厭
溺死用為不義故不弔也檀弓曰不弔三畏厭溺也畏
者兵死也禮曾子記曰大辱加于身皮體毁傷即君不
臣士不交祭不得為昭穆之尸食不得昭穆之牲死不
得葬昭穆之域也(並白虎通)三月之殯何也(此殯謂葬也)曰大
之也重之也所致隆也所致親也將舉錯之遷徙之離
宫室而歸丘陵也先王恐其不文也是以繇其期足之
日也(所至厚至親將徙而歸丘陵不可急遽無文飾故由其期足之日然後葬也繇讀為由由從也)故
天子七月諸侯五月大夫士三月皆使其湏足以容事
事足以容成成足以容文文足以容備曲容備物之謂
道矣(湏待也謂所待之期也事喪具也道者委曲容物備物者也)齊衰苴杖居廬食
粥席薪枕塊是君子之所以為愅詭其所哀痛之文也
(愅變也詭異也感動其所哀痛而不可無文飾故制為齊衰苴杖之属言本皆因于感動也)卜筮視
日齊戒修塗几筵饋薦告祝如或饗之賓出主人拜送
反易服即位而哭如或去之(此雜說喪祭也易服易祭服反喪服也賓出祭事畢)
(即位而哭如神之去然也)哀夫敬夫事死如事生事亡如事存状乎
無形影然而成文(狀類也言祭祀不見鬼神有類乎無形影者然而足以成人道之節文也)
(子荀)子思曰喪三日而殯凡附于身者必誠必信勿
之有悔焉耳矣三月而葬凡附於棺者必誠必信勿之
有悔焉耳矣(言其日月欲以盡心修備之附于身謂衣衾附于棺謂明器之属)三年
以為極亡(去已久遠而除其喪)則弗之忘矣(則之言會)故君子有終身
之憂(念其親)而無一朝之患(毁不滅性)故忌日不樂(謂死日言忌日不用)
(舉吉事檀弓)喪之朝也順死者之孝心也(朝為遷柩于廟)其哀離
其室也故至于祖考之廟而后行殷朝而殯於祖周朝
而遂葬孔子謂為明器者知喪道矣備物而不可用
也(神與人異道則不相傷)哀哉死者而用生者之器也不殆于用
殉乎哉(殆幾也殺人以衛死者曰殉用其器者漸幾于用人)其曰明器神明之也
(神明死者異于生人)塗車芻靈自古有之(芻靈束茅為人馬謂之靈者神之類)明器
之道也(言與明器同)孔子謂為芻靈者善謂為俑者不仁不
殆于用人乎哉(俑偶人也有面目機發有似生人孔子善古而非周)孔子曰之
死而致死之不仁而不可為也之死而致生之不知而
不可為也(之往也死之生之謂無知與有知也為猶行也)是故竹不成用瓦不
成味木不成斵(成猶善也竹不可善用謂邊無縢味當作沫沫靧也)琴瑟張而不
平竽笙備而不和(無宫商之調)有鐘磬而無簨簴(不縣之也横曰簨直)
(曰簴)其曰明器神明之也(言神明死者也神明者非人所知故其器如此)仲憲
言于曾子曰(仲憲孔子弟子原憲)夏后氏用明器示民無知也(所謂)
(致死之)殷人用祭器示民有知也(所謂致生之)周人兼用之示
民疑也(言使民疑于無知與有知)曾子曰其不然乎其不然乎(非其說之)
(非也)夫明器鬼器也祭器人器也夫古之人胡為而死其
親乎(言仲憲之言三者皆非此或用鬼器或用人器並同上)或問于曾子曰夫
既遣而包其餘猶既食而裹其餘與君子既食則裹其
餘乎(言遣既奠而又包之是與食于人已而裹其餘將去何異與君子寕為是乎言傷廉也)曾子
曰吾子不見大饗乎夫大饗既饗卷三牲之爼歸于賓
館父母而賓客之所以為哀也子不見大饗乎(既饗歸賓爼所)
(以厚之也言父母家之主今賓客之是孝子哀親之去也雜記)曾子弔于負夏(負夏)
(衛地)主人既祖填池(祖謂移柩車去載處為行始也填池當為奠徹聲之誤也奠徹謂徹遣奠)
(設祖奠)推柩而反之(反于載處榮曾子弔欲更始)降婦人而後行禮(禮既)
(祖而婦人降今反柩而婦人辟之復升堂矣柩無反而反之而又降婦人盖欲矜賓于此婦人皆非)從者
曰禮與(怪之)曾子曰夫祖者且也(且未定之辭)且胡為其不可
以反宿也從者又問諸子游曰禮與(疑曾子言非)子游曰飯
于牖下小斂于戸内大斂于阼殯于客位祖于庭葬于
墓所以即遠也故喪事有進而無退(明反柩非)曾子聞之曰
多矣乎予出祖者(善子游言且服檀弓)子云喪禮每加以遠
浴于中霤飯于牖下小斂于戸大斂于阼殯于客位祖
于庭葬于墓所以示遠也(遠之所以崇敬也阼或為堂)殷人弔于壙
周人弔于家示民不偝也(既葬哀而哭踊于是弔之)子云死民之卒
事也吾從周(周于送死尤備)以此坊民諸侯猶有薨而不葬者
(坊記)喪祭械用皆有等宜(械器也皆有等級各當其可也)夫是之謂復
古是王者之制也(荀子)祖于庭何盡孝子之恩也祖者
始也始載于庭也乘軸車辭祖禰故名為祖載也(白虎通)
禮有以多為貴者天子崩七月而葬五重八翣諸侯
五月而葬三重六翣大夫三月而葬再重四翣此以多
為貴也(詳見喪大記飾棺章)有以大為貴者棺椁之厚丘封之
大此以大為貴也(禮器)死乃諡之何言人行終始不能
若一故據其終始後可知也士冠經曰死而諡之今也
所以臨葬而諡之何因衆會欲顯揚之也天子崩臣下至
南郊諡之者何以為人臣之義莫不欲褒大其君掩惡揚
善者也故之南郊明不得欺天也諸侯薨世子赴告天子
天子遣大夫會其葬而諡之何幼不誄貴諸侯相誄非
禮也臣當受諡于君也卿大夫老歸死有諡何諡者别
尊卑彰有德也卿大夫歸無過猶有禄位故有諡也夫
人無諡者何無爵故無諡或曰夫人有諡夫人一國之母
修閨門之内羣下亦化之故設諡以彰其善惡春秋傳
曰葬宋恭姬傳曰其稱諡何賢也傳曰哀姜者何莊公
夫人也卿大夫妻無諡何賤也八妾所以無諡何卑賤
無所能務猶士卑小不得有諡也太子夫人無諡何本
婦人随夫太子無諡其夫人不得有諡也天子太子元
士也士無諡知太子亦無諡也附庸所以無諡何卑小
無爵也王制曰爵禄凡五等附庸本非爵也后夫人于
何所諡之以為于朝廷朝廷本所以治政之處臣子共
審諡白之于君然後加之婦人天夫故但白君而已
王者廵狩崩于道歸葬何夫太子當為喪主天下皆來
奔喪京師四方之中也即如是舜葬蒼梧禹葬會稽于
時尚質故死則止葬不重煩擾也(並白虎通)古之葬者厚
衣之以薪葬之中野不封不樹喪期無數後世聖人易
之以棺椁盖取之大過(取其過厚易)孟子自齊葬于魯反
于齊止于嬴充虞請曰前日不知虞之不肖使虞敦匠
事嚴虞不敢請今願竊有請也木若以美然(充虞孟子弟子嘗董)
(治作棺之事者也嚴急也木棺木也以已通以美太美也)曰古者棺椁無度中古棺
七寸椁稱之自天子達于庶人非直為觀美也然後盡
于人心(度厚薄尺寸也中古周公制禮也椁稱之與棺相稱也欲其堅厚久遠非特為人觀視之美而)
(已)不得不可以為悅無財不可以為悅得之為有財古
之人皆用之吾何為獨不然(不得謂法制所不當得得之為有財言得之而又為)
(有財也或曰為當作而)且比化者無使土親膚于人心獨無恔乎
(比猶為也化者死者也恔快也言為死者不使土近其肌膚于人子之心豈不快然無所恨乎)吾聞之
也君子不以天下儉其親(送終之禮所當得為而不自盡是為天下愛惜此物而薄)
(於吾親也孟子)魯平公將見孟子嬖人臧倉曰孟子之後
喪踰前喪君無見焉公曰諾(孟子前喪父後喪母踰過也言其厚母薄父也)樂
正子入見曰君奚為不見孟軻也曰或告寡人曰孟子
之後喪踰前喪是以不往見也曰何哉君所謂踰者前
以士後以大夫前以三鼎而後以五鼎與曰否謂棺椁
衣衾之美也曰非所謂踰也貧冨不同也(同上)喪不慮
居(謂賣宅舍以奉喪)毁不危身(謂憔悴將滅性)喪不慮居為無廟也毁
不危身為無後也(檀弓)子游問喪具夫子曰稱家之有
無子游曰有無惡乎齊(惡乎齊問豐省之比)夫子曰有毋過禮苟
無矣斂首足形(形體)還葬(還之言便也言已斂即葬不待三月)縣棺而封(不設)
(碑繂不備禮封當為窆窆下棺也春秋傳作塴)人豈有非之者哉(不責于人所不能)
子思之母死于衛(子思孔子孫伯魚之子伯魚卒其妻嫁于衛)柳若謂子思
曰子聖人之後也四方于子乎觀禮子盖慎諸(柳若衛人也見)
(子思欲為嫁母服恐其失禮戒之嫁母齊衰期)子思曰吾何慎哉吾聞之有其
禮無其財君子弗行也(謂時可行而財不足以備禮)有其禮有其財
無其時君子弗行也(謂財足以備禮而時不得行者)吾何慎哉(時所止則止時)
(所行則行無所疑也喪之禮如子贈襚之属不踰主人)子路曰傷哉貧也生無
以為養死無以為禮也孔子曰啜菽飲水盡其歡斯之
謂孝斂首足形還葬而無椁稱其財斯之謂禮(還猶疾也謂不)
(足其日月並檀弓)墨者夷之因徐辟而求見孟子孟子曰吾聞
夷子墨者墨之治喪也以薄為其道也夷子思以易天
下豈以為非是而不貴也然而夷子葬其親厚則是以
所賤事親也(莊子曰墨子生不歌死無服桐棺三寸而無椁是墨之治喪以薄為道也易天下謂)
(移易天下之風俗也夷子學于墨氏而不從其教其心必有所不安者故孟子因以詰之)徐子以告
夷子夷子曰儒者之道古之人若保赤子此言何謂也
之則以為愛無差等施由親始徐子以告孟子孟子曰
夫夷子信以為人之親其兄之子為若親其鄰之赤子
乎彼有取爾也赤子匍匐將入井非赤子之罪也且天
之生物也使之一本而夷子二本故也(若保赤子周書康誥篇文此儒)
(者之言也夷子引之盖欲援儒而入于墨以拒孟子之非已又曰愛無差等施由親始則推墨而附于儒以釋)
(已所以厚葬其親之意皆所謂遁辭也孟子言人之愛其兄子與鄰之子本有差等書之取譬本為小民無知)
(而犯法如赤子無知而入井耳且人物之生必各本于父母而無二乃自然之理若天使之然也故其愛由此)
(立而推以及人自有差等今如夷子之言則是視其父母本無異于路人但其施之之序姑自此始耳非二本)
(而何哉然其于先後之間猶知所擇則又其本心之明有終不得而息者此所以卒能受命而自覺其非也)
盖上世嘗有不葬其親者其親死則舉而委之于壑他
日過之狐狸食之蠅蚋姑嘬之其顙有泚睨而不視夫
泚也非為人泚中心達于面目盖歸反虆梩而掩之掩
之誠是也則孝子仁人之掩其親亦必有道矣(因夷子厚葬其)
(親而言此以深明一本之意上世謂太古也委棄也壑山水所趨也蚋蚊屬姑語助聲或曰螻姑也嘬攅共食)
(之也顙額也泚泚然汗出之貌睨邪視也視正視也不能不視而又不忍止視哀痛迫切不能為心之甚也非)
(為人泚言非為他人見之而然也所謂一本者于此見之尤甚親切盖惟至親故如此在他則雖有不忍之心)
(而其哀痛廹切不至若此之甚矣反覆也虆土籠也梩土轝也于是歸而掩覆其親之尸此葬埋之禮所由起)
(也此掩其親者若所當然則孝子仁人所以掩其親者必有其道而不以薄為貴矣)徐子以告夷
子夷子憮然為間曰命之矣(憮然茫然自失之貌為間者有頃之間也孟子)
古之喪禮貴賤有儀上下有等天子棺椁七重諸侯
五重大夫三重士再重今墨子獨生不歌死不服桐棺
三寸而無椁以為法式以此教人恐不愛人以此自行
固不愛也(物皆以任力稱情為愛今以勤儉為法而為之太過雖欲饒天下更非所以為愛也)未
敗墨子道(墨子是一家之事故不可以敗也崔云未壊其道)雖然歌而非歌哭
而非哭樂而非樂是果類乎其生也勤其死也薄其道
大觳(觳郭李皆云無閠也)使人憂使人悲其行難為也恐其不可
以為聖人之道反天下之心天下不堪墨子雖獨能任
奈天下何離于天下其去王遠矣(莊子)世俗之為說
者曰太古薄葬棺厚三寸衣衾三領葬田不妨田故不
掘也(此盖言古之人君也三領三稱也禮記君陳衣于序東西領南上故以領言葬田不妨田言所葬之)
(地不妨農耕也殷已前平葬無丘隴之識)亂今厚葬飾棺故掘也是不及知
治道而不察于抇不抇者之所言也(謂發冢也)凡人之盗也
必以有為(其意必有云為也)聖王之生民也皆使厚優而不得
有餘過度(皆使寬泰知足又不得以有餘過度)故曰天下有道盗其先變
乎(衣食足知榮辱)夫亂今而後反是上以無法使下以無度行
知者不得慮能者不得治賢者不得使于是桀紂羣居
而盗賊擊奪以危上矣(言在上位者如桀紂也)若是則有何尤抇
人之墓抉人之口而求利矣哉(抉挑也抉人口取其珠也)夫太古薄
葬故不抇也亂今厚葬故抇也是特姦人之誤于亂說
以欺愚者夫是之謂大姦(是時墨子之徒說薄葬以惑當世故以此譏之荀子)
國子高曰葬也者藏也藏也者欲人之弗得見也是
故衣足以飾身棺周于衣椁周于棺土周于椁(言皆所以為深)
(邃人難發見之也國子高成子高也成諡也)反壤樹之哉(反復也怪不如太古也而又封樹之)
(意在于儉非周禮也檀弓)葬于城郭外何死生别處終始異居易
曰葬之中野所以絶孝子之思慕也傳曰作樂于廟不
聞于墓哭泣于墓不聞于廟所以于北方何就隂也
有虞氏瓦棺今以木何虞尚質故用瓦夏后氏益文故
易之以堲周謂堲木相周無膠漆之用也殷人棺椁有
膠漆之用周人浸文牆置翣加巧飾喪葬之禮緣生以
事死生時無死亦不敢造太古之時穴居野處衣皮帶
革故死衣之以薪内藏不飾中古之時有宫室衣服故
衣之幣帛藏以棺椁封樹識表體以象生夏殷彌文齊
之以器械至周大文緣夫婦生時同室死同葬之合葬者
所以固夫婦之道也(並白虎通)大公封于营丘比及五世
皆反葬于周(齊太公受封留為太師死葬于周子孫生焉不忍離也五世之後乃葬于齊齊曰营)
(丘)君子曰樂樂其所自生禮不忘其本(言其似禮樂之義)古之
人有言曰狐死正丘首仁也(正丘首正首丘也仁恩也)延陵季子
適齊于其反也其長子死葬于嬴博之間(季子名札魯昭二十七年)
(吴公子札聘于上國是也季子讓國居延陵因號焉春秋傳謂延陵延州来嬴博齊地今泰山縣是也)孔
子曰延陵季子吴之習于禮者也往而觀其葬焉(往弔之)
其坎深不至于泉(以生恕死)其斂以時服(以行時之服不改制節)既葬
而封廣輪掩坎其高可隠也(亦節也輪從也隠㩀也封可手㩀謂高四尺所)既
封左袒右還其封且號者三曰骨肉歸復于土命也若
魂氣則無不之也無不之也(還圍也號哭且言也命猶性也)而遂行(行去)
(也)孔子曰延陵季子之于禮也其合矣乎(並檀弓)子貢
問于孔子曰殷人既定而弔于壙周人反哭而弔于家
如之何孔子曰反哭之弔也喪之至也反而忘矣失之
矣于斯為盛故弔之死人卒事也殷以慤吾從周殷人
既練之明日而祔于祖周既卒哭之明日祔于祖祔祭
神之始事也周以戚吾從殷(戚猶促也家語)子夏問曰三
年之喪卒哭金革之事無辟也者禮與初有司與(疑有司初)
(使之然)孔子曰夏后氏三年之喪既殯而致事殷人既葬
而致事(致事還其職位于君周卒哭而致事)記曰君子不奪人之親亦不
可奪親也此之謂乎(二者恕也孝也)子夏曰金革之事無辟也
者非與(疑禮當有然)孔子曰吾聞諸老聃曰昔者魯公伯禽
有為為之也(伯禽周公子封于魯有徐□作難喪卒哭而征之急王事也征之作費誓)今以
三年之喪從其利者吾弗知也(時多攻取之兵言非禮也曾子問)子
夏問于夫子曰凡喪小功以上虞祔練祥之祭皆沐浴
于三年之喪子則盡其情矣孔子曰豈徒祭而已哉三
年之喪身有瘍則浴首有瘡則沭病則飲酒食肉毁瘠
而病君子不為也毁則死者君子謂之無子且祭之沐
浴為齊潔也非為飾也(家語)子路問于孔子曰魯大夫
練而牀禮邪孔子曰吾不知也(練小祥也禮記曰期而小祥居堊室寝有席又)
(期而大祥居復寢中月而禫禫而牀也)子路出謂子貢曰吾以夫子為無
所不知夫子徒有所不知子貢曰女何問哉子路曰由
問魯大夫練而牀禮邪夫子曰吾不知也子貢曰吾將
為汝問之子貢問曰練而牀禮邪孔子曰非禮也子貢
出謂子路曰女為夫子為有所不知乎夫子徒無所不
知汝問非也禮居是邑不非其大夫(懼于訕上荀子)免喪
之外行于道路見似目瞿聞名心瞿弔死而問疾顔色
戚容必有以異于人也如此而后可以服三年之喪其
餘則直道而行之是也(惻隠之心能如是則其餘齊衰以下直道而行盡自得也似謂)
(容貌似其父母也名與親同雜記)子夏既除喪而見(見于孔子)予之琴和
之而不和彈之而不成聲(樂由人心)作而曰哀未忘也先王
制禮而弗敢過也(作起)子張既除喪而見予之琴和之而
和彈之而成聲作而曰先王制禮不敢不至焉(雖情異善同按)
(家語云子夏三年之喪畢見于孔子孔子與之琴使之絃侃侃而樂作而曰先王制禮不敢不及子曰君子也)
(閔子三年之喪畢見于孔子孔子與之琴使之絃切切而悲作而曰先王制禮弗敢過也子曰君子也子貢曰)
(閔子哀未盡夫子曰君子也子夏哀已盡又曰君子也二者殊情而俱曰君子賜也惑敢問之孔子曰閔子哀)
(未忘能斷之以禮子夏哀已盡能引之及禮雖均之君子不亦可乎孔子曰無體之禮敬也無服之喪哀也無)
(聲之樂歡也)子路有姊之喪可以除之矣而弗除也孔子
曰何弗除也子路曰吾寡兄弟而弗忍也孔子曰先王
制禮行道之人皆弗忍也(行道猶行仁義)子路聞之遂除之(檀弓)
子夏喪其子而喪其明(明目精)曾子弔之曾子哭子夏
亦哭曰天乎予之無罪也(怨天罰無罪)曾子怒曰商乎女何
無罪也吾與女事夫子於洙泗之間(言有師也洙泗魯水名)退而
老于西河之上(西河龍門至華隂之地)使西河之民疑女于夫子
爾罪一也(言其不稱師也)喪爾親使民未有聞焉爾罪二也(言居)
(親喪無異稱)喪爾子喪爾明爾罪三也(言隆于妻子)而曰女何無
罪與子夏投其杖而拜曰吾過矣吾過矣(謝之且服罪也)吾離
羣而索居亦已久矣(羣謂同門朋友也索猶散也同上)君子有終身
之喪忌日之謂也忌日不用非不祥也言夫日志有所
至而不敢盡其私也(忌日親亡之日忌日者不用舉他事如有時日之禁也祥善也志有)
(所至至于親以此日亡其哀心如喪時祭義)曾子曰父母既沒慎行其身
不遺父母惡名可謂能終矣又曰父母既沒必求仁者
之粟以祀之此之謂禮終(祭義詳見孝經附)
禮書綱目卷三十二
