禮書綱目卷四十五婺源江永撰
因祭
補
小宗伯國大貞則奉玉帛以詔號(號神號幣號鄭司農云大貞謂卜立君卜)
(大封)大祝建邦國先告后土用牲幣(后土神社神也)大宗伯
王大封則先告后土(后土土神也黎所食者並春官)内宰凡建國
佐后立市祭之以隂禮(市朝者君所以建國也建國者必面朝後市王立朝而後立市)
(隂陽相成之義鄭司農云佐后立市者始立市后立之也祭之以隂禮者市中之社先后所立社也隂禮婦人)
(之祭禮天官)
右立君建國正月上日受終于文祖(上日朔日也終謂堯)
(終帝位之事文祖者堯文德之祖廟)肆類于上帝(堯不聽舜譲使之攝位舜察天文考)
(齊七政而當天心故行其事肆遂也類謂攝位事類遂以攝告天及五帝)禋于六宗(精意)
(以享謂之禋宗尊也所尊祭者其祀有六謂四時也寒暑也日也月也星也水旱也祭亦以攝告)
望于山川徧于羣神(九州名山大川五岳四瀆之屬皆一時望祭之羣神謂丘)
(陵墳衍古之聖賢皆祭之舜典)正月朔旦受命于神宗(受命終事)
(之命神宗文祖之宗廟言神尊也)率百官若帝之初(順舜初攝帝位故事奉行)
(之謨大禹)惟一月癸巳王朝步自周于征伐商(一月)
(周之正月步行也武王以正月三日行自周往征伐商二十八日渡孟津)厥四月哉生
明王來自商至于豐(其四月哉始也始生明月三日與死魄互言)丁未
祀于周廟邦甸侯衛駿奔走執豆籩(四月丁未告祭后稷以下)
(文考文王以上七世之祖駿大也邦國甸侯衛服諸侯皆大奔走於廟執事)越三日庚
戌柴望大告武成(燔柴郊天望祀山川先祖後郊自近始武成)惟二
月既望(周公攝政七年二月十五日日月相望因紀之)越六日乙未王朝
步自周則至于豐(於已望後六日二十一日成王朝行從鎬京則至于豐以遷都)
(之事告文王廟告文王則告武王可知以見祖考)惟太保先周公相宅(太保)
(三公官名召公也召公於周公前相視洛居周公後往)越若來三月惟丙午
朏越三日戊申太保朝至于洛卜宅(朏明也月三日明生之名)
(於順來三月丙午朏於朏三日三月五日召公早朝至于洛邑相卜所居)厥既得卜
則經營(其已得吉卜則經營規度城郭郊廟朝市之位處)越三日庚戌太
保乃以庶殷攻位于洛汭越五日甲寅位成(於戊申三)
(日庚戌以衆殷之民治都邑之位於洛水北今河南城也於庚戌五日所治之位皆成言衆殷本其)
(所由来)若翼日乙夘周公朝至于洛(周公順位成之明日而朝至于)
(洛汭)則逹觀于新邑營(周公通達觀新邑所營言周徧)越三日丁巳
用牲于郊牛二(於乙夘三日用牲告立郊位于天以后稷配故二牛后稷貶於天有)
(羊豕不見可知)越翼日戊午乃社于新邑牛一豕一羊一
(告立社稷之位用太牢也共工氏子曰句龍能平水土祀以為社周祖后稷能殖百穀祀以為稷共)
(牢誥召)周公曰王肇稱殷禮祀于新邑咸秩無文
(言王當始舉殷家祭祀以禮典祀於新邑皆次秩不在禮文者而祀之洛誥)
歲二月東廵守至于岱宗(岱宗東嶽)柴而望祀山川(柴祭天告至也)
五月南巡守至于南嶽如東巡守之禮八月西巡守至
于西嶽如南巡守之禮十有一月北巡守至于北嶽如
西巡守之禮歸假于祖禰用特(詳見巡守)天子將出類乎
上帝宜乎社造乎禰(同上)天子適四方先柴(同上)祭山
丘陵升祭川沈祭地瘞(同上)校人凡將事于四海山川
則飾黃駒(同上)玉人大璋中璋九寸邊璋七寸射四寸
厚寸黃金勺青金外朱中鼻寸衡四寸有繅天子以巡
守宗祝以前馬(同上)臨諸侯畛於鬼神曰有天王某甫
(同上)天子遊不出封圻不告祖廟(周禮方千里曰王圻詩曰邦圻千里維民)
(所止傳尚書大)
右巡守維元祀巡守四嶽八伯壇四奥沈四海
封十有二山兆十有二州元祀代泰山貢兩伯之
樂焉中祀大交霍山貢兩伯之樂焉秋祀桺榖華
山貢兩伯之樂焉幽都弘山祀貢兩伯之樂焉歸
假于禰祖用特(詳見巡守)時邁巡守告祭柴望也(詩序)
般巡守而祀四岳河海也(詩序)隠公八年鄭伯
請釋泰山之祀而祀周公以泰山之祊易許田三
月鄭伯使宛來歸祊不祀泰山也(成王營王城有遷都之志故賜)
(周公許田以為魯國朝宿之邑後世因而立周公別廟焉鄭桓公周宣王之母弟封鄭有助祭泰山)
(湯沐之邑在祊鄭以天子不能復巡守故欲以祊易許田各從本國所近之宜恐魯以周公別廟為)
(疑故云已廢泰山之祀而欲為魯祀周公孫辭以有求也許田近許之田左氏傳)邴者
何鄭湯沐之邑也天子有事于泰山諸侯皆從泰
山之下諸侯皆有湯沐之邑焉(有事者巡守祭天告至之禮也當沐)
(浴潔齋以致其敬故謂之湯沐邑也所以尊待諸侯而供其費也禮四井為邑邑方二里東方二州)
(四百里十國凡為邑廣四十里袤四十二里取足舍止共槀穀而已歸邴書者甚惡鄭伯無尊事天)
(子之心專以湯沐浴歸魯背叛當誅也錄使者重尊湯沐邑也王者所以必巡守者天下雖平自不)
(親見猶恐遠方獨有不得其所故三年一使三公黜陟五年親自巡守巡猶循也守猶守也循行守)
(視之辭亦不可國至人見為煩擾故至四嶽足以知四方之政而已公羊傳)許田者
魯朝宿之邑也邴者鄭伯之所受命而祭泰山之
邑也用見魯之不朝于周而鄭之不祭泰山也(朝天)
(子所宿之邑謂之朝宿泰山非鄭境内從天王巡守受命而祭也擅相換易則知朝祭並廢桓元)
(年穀梁傳)
大祝大會同造于廟宜于社過大山川則用事焉反行
舍奠(詳見會同)小宗伯凡王之會同之禱祠肄儀為位(同上)
諸侯將出宜乎社造乎禰(王制)孔子曰諸侯適天子
必告于祖奠于禰冕而出視朝命祝史告于社稷宗廟
山川乃命國家五官而後行道而出告者五日而徧過
是非禮也凡告用牲幣反亦如之諸侯相見必告于禰
朝服而出視朝命祝史告于五廟所過山川亦命國家
五官道而出反必親告于祖禰乃命祝史告至于前所
告者而後聽朝而入(詳見覲禮及諸侯相朝禮)諸侯將出必以幣
帛皮圭告于祖禰遂奉以出載于齊車以行每舍奠焉
而后就舍反必告設奠卒斂幣玉藏諸兩階之間乃出
蓋貴命也(詳見覲禮)覲禮侯氏禆冕釋幣于禰(詳見覲禮)諸
侯覲于天子為宫方三百步四門壇十有二尋深四尺
加方明于其上方明者木也方四尺設六色東方青南
方赤西方白北方黑上玄下黃設六玉上圭下璧南方
璋西方琥北方璜東方圭天子乘龍載大旆象日月升
龍降龍出拜日於東門之外反祀方明禮日於南門外
禮月與四瀆於北門外禮山川丘陵於西門外(詳見會同)
聘禮賓朝服釋幣于禰有司筵几于室中祝先入主人
從入主人在右再拜祝告又再拜釋幣制玄纁束奠于
几下出主人立于戶東祝立于牖西又入取幣降卷幣
實于笲埋于西階東又釋幣于行上介釋幣亦如之(詳見)
(聘禮)賜饔唯羹飪筮一尸若昭若穆僕為祝祝曰孝孫
某孝子某薦嘉禮于皇祖某甫皇考某子如饋食之禮
假器於大夫朌肉及廋車(詳見聘禮)使者歸及郊請反命
禳乃入(同上)釋幣于門乃至于禰筵几于室薦脯醢觴
酒陳席于阼薦脯醢三獻一人舉爵獻從者行酬乃出
上介至亦如之(同上)
右朝會(大夫聘)桓公二年冬公至自唐告于廟也
凡公行告于宗廟反行飲至舍爵策勲焉禮也(爵飲)
(酒器也既飲置爵則書勲勞於策言速紀有功也左氏傳)襄公十三年公
至自晉孟獻子書勞於廟禮也(書勲勞于策也桓公二年傳曰公至)
(自唐告于廟也凡公行告於宗廟反行飲至舍爵策勲焉禮也桓十六年傳又曰公至自伐鄭以飲)
(至之禮也然則還告廟及飲至及書勞三事徧行一禮則亦書至悉闕乃不書傳因獻子之事以發)
(明凡例釋例詳之左氏傳)
天子將出征類乎上帝宜乎社造乎禰禡於所征之地
受命於祖受成於學出征執有罪反釋奠于學以訊馘
告(詳見征伐)大祝大師宜于社造于祖設軍社類上帝國
將有事于四望及軍歸獻于社則前祝(同上)小宗伯若
大師則帥有司而立軍社奉主車若將軍有事則與祭
有司將軍于四望凡王之軍旅之禱祀肄儀為位(同上)
大司馬若師有功則左執律右秉鉞以先愷樂獻于社
若師不功則厭而奉主車(同上)肆師凡師用牲于社宗
則為位類造上帝封于大神祭兵于山川亦如之凡師
不功則助牽主車(同上)小祝大師掌釁祈號祝(詳征伐)有
寇戎之事則保郊祀于社(詳祭通禮神位章)曾子問曰古者
師行必以遷廟主行乎孔子曰天子巡狩以遷廟主行
載于齊車言必有尊也今也取七廟之主以行則失之
矣曾子問曰古者師行無遷主則何主孔子曰主命問
曰何謂也孔子曰天子諸侯將出必以幣帛皮圭告于
祖禰遂奉以出載于齊車以行每舍奠焉而后就舍反
必告設奠卒歛幣玉藏諸兩階之間乃出蓋貴命也(詳見)
(征伐)興兵以討不義乃告于皇天上帝日月星辰禱于
后土四海神祇山川冡社乃造于先王(詳見征伐)先期五
日大史誓于祖廟擇吉日齊戒告于郊社稷宗廟既筮
則獻兆于天子使有司以特牲告社告以所征之事而
受命焉舍奠于帝學以受成然後乃類上帝柴於郊以
出以齊車載遷廟之主及社主行大司馬職奉之無遷
廟主則以幣帛皮圭告于祖禰謂之主命亦載齊車凡
行主皮圭幣帛皆每舍奠焉而後就館主車止于中門
之外外門之内廟主居於道左社主居於道右其所經
名山大川皆告祭焉戰日有司讀誥誓既卒遂禱戰祈
克於上帝然後即敵己克敵史擇吉日復禡于所征之
地柴於上帝祭社奠祖以告克者不頓兵傷士也戰不
克則不告也凡類禡皆用甲丙戊庚壬之剛日鳴金振
旅有司徧告捷于時所有事之山川既至舍于國外三
日齊以特牛親格于祖禰然後入設奠以反主若主命
則卒歛玉埋之于廟兩階間反社主如初迎之禮舍奠
于帝學以訊馘告大享于羣吏用備樂享有功于祖廟
舍爵策勲焉謂之飲至此天子親征之禮也(詳見征伐)天
子命將出征親絜齊盛服設奠于祖以詔之然後告大
社冡宰執蜃宜于社之右南面授大將大將北面稽首
再拜而受承所頒賜于軍吏其出不類其克不禡戰之
所在有大山川則祈焉禱克于五帝捷則報之振旅復
命簡異功勤親告廟告社而後適朝祈勝之禮命勇
謀之將以禦敵先使迎於適所從来之方為壇祈克于
上帝衣服隨其方色服事人數從其方之數牲則用其
方之牲祝史告于社稷宗廟邦域之内名山大川君親
素服誓衆于大廟既誓將帥勤士卒陳于廟之右君立
大廟之庭祝史立于社百官各警其事御于君以待命
乃大鼓于廟門詔將帥命卒習射三發擊刺三行告廟
用兵于敵也五兵備效乃鼓而出以即敵此諸侯應敵
之禮也(並孔叢子)帥師者受命于廟受脤于社(脤宜社之肉盛以脤)
(器左閔二年氏傳)公族其在軍則守於公禰(謂從軍者公禰行主也行以遷)
(主言禰在外親也文王世子)是類是禡師祭也(師出征伐類於上帝禡於所征之地)
(雅爾)
右行師敢用玄牡敢昭告于上天神后請罪有
夏(明告天問桀百姓有何罪而加虐乎湯誥)王曰予小子夙夜祇
懼受命文考類于上帝宜于冡土以爾有衆㡳天
之罰(祭社曰宜冢土地也言我畏天之威告文王廟以事類告天祭社用汝衆致天罰於紂)
(泰誓)㡳商之罪告于皇天后土所過名山大川(致商)
(之罪謂伐紂之時后土社也名山華岳大川河)曰惟有道曾孫周王發將
有大正於商(告天地山川之辭大正以兵征之也)今商王受無道(無道)
(德)暴殄天物害虐烝民(暴絶天物言逆天也逆天害民所以為無道)為
天下逋逃主萃淵藪(逋亡也天下罪人逃亡者而紂為魁主窟聚淵府藪澤言大)
(姦)予小子既獲仁人敢祇承上帝以遏亂略(仁人謂太)
(公周召之徒略路也言誅紂敬承天意以絶亂路)華夏蠻貊罔不率俾惟
爾有神尚克相予以濟兆民無作神羞(神庶幾助我渡民危)
(害無為神羞辱武成)王升舟入水鐘鼓亞觀臺亞將舟
亞宗廟亞(惡皆謂亞亞次也觀臺大史知天時占候者也宗廟行主尚書大傳)
牧之野武王之大事也既事而退柴於上帝祈於
社設奠於牧室(柴祈奠告天地及先祖也牧室牧野之室也古者郊關皆有館焉先)
(祖者行主也)遂率天下諸侯執豆籩逡奔走(逡疾也疾奔走言勸)
(事也周頌曰逡奔走在廟)追王大王亶父王季歷文王昌不以
卑臨尊也(不用諸侯之號臨天子也文王稱王早矣於周猶為諸侯於是著焉大傳)
桓講武類禡也(詩序)莊公八年春王正月甲午
治兵治兵于廟禮也(治兵于廟習戰令將以圍郕春秋左氏傳)諸
侯從劉康公成肅公會晉侯伐秦成子受脤于社
不敬(脤宜社之肉也盛以脤噐故曰脤宜出兵祭社之名)劉子曰國之大事
在祀與戎祀有執膰(膰祭肉)戎有受脤神之大節也
(交神之大節)今成子惰棄其命矣(惰則失中和之氣)其不反乎
(為成肅公卒于瑕張本成十三年左氏傳)秦伯伐晉以璧祈戰于
河(禱求勝氏文十二年左傳)晉侯伐齊將濟河獻子以朱
絲係玉二㲄(雙玉曰㲄)而禱曰齊環怙恃其衆負其衆
庶(環齊靈公名負依也)棄好背盟陵虐神主(神主民也謂數伐魯殘民人)
曾臣彪將率諸侯以討焉(彪晉平公名稱臣者明上有天子以謙告神曾)
(臣猶末臣)其官臣偃實先後之(守官之臣偃獻子名)苟捷有功無
作神羞(羞恥也)官臣偃無敢復濟(偃信巫言故以死自誓)唯爾
有神裁之沈玉而濟(㐮十八年左氏傳)晉伐鄭楚子救
鄭遇於鄢陵楚子登巢車以望晉軍大宰伯州犂
侍于王後王曰乘而左右皆下矣曰戰禱也(禱請於鬼)
(神左成十六年氏傳)晉趙鞅帥師及鄭罕達帥師戰于
鐵將戰衛太子禱曰曾孫蒯聵敢昭告皇祖文王
(周文王皇大也)烈祖康叔(烈顯也)文祖襄公(繼業守文故曰文祖蒯聵襄公)
(之孫)鄭勝亂從(勝鄭聲公名釋君助臣為從於亂)晉午在難(午晉定公名)
不能治亂使鞅討之蒯聵不敢自佚備持矛焉(戎右)
(持矛)敢告無絶筋無折骨無面傷以集大事無作三
祖羞(集成也)大命不敢請佩玉不敢愛(不敢愛故以祈禱哀公)
(二年左氏傳)楚子敗晉師于邲祀于河作先君宮告
成事而還(傳言楚莊有禮所以遂興宣十二年左氏傳)
大司馬中春教振旅遂以蒐田有司表貉獻禽以祭社
中夏教茇舍遂以苗田獻禽以享礿中秋教治兵遂以
獮田致禽以祀祊中冬教大閱遂以狩田有司表貉于
陳前致禽饁獸于郊入獻禽以享烝(詳田役篇)肆師凡四
時之大甸獵祭表貉則為位凡甸用牲于社宗則為位
(同上)司几筵甸役則設熊席右漆几(同上)甸祝掌四時
之田表貉之祝號舍奠于祖廟禰亦如之師甸致禽于
虞中乃屬禽及郊饁獸舍奠於祖禰乃斂禽禂牲禂馬
皆掌其祝號(同上)小宗伯若大甸則帥有司而饁獸于
郊遂頒禽凡王之甸役之禱祠肄儀為位(同上)季秋天
子乃教於田獵命主祠祭禽於四方(同上)
右田獵吉日維戊既伯既禱(戊剛日也伯馬祖也謂天駟房星之)
(神也此亦宣主之詩言田獵將用馬力故以吉日祭馬祖而禱之小雅)
太子生有司齊肅端冕見之南郊見於天也(詳教太子)立
世子太史以告太祝太祝以告太祖太宗與社稷(賈誼新書)
右生子立嗣
婦人先嫁三月祖廟未毁教于公宮祖廟既毁教于宗
室教成祭之牲用魚芼之以蘋藻(詳昏義)士昏禮凡行
事受諸禰廟(士昏記主納采章主人筵於戶西西上右几注云人女父也筵為神布席也將以)
(先祖之遺體許人故受其禮於禰廟親迎章主人筵于戶西西上右几疏云以先祖之遺體許人將告神故女)
(父先於廟設神席乃迎壻也)齊戒以告鬼神以厚其別也(詳昏義)
遣女於禰廟者重先人之遺支體也不敢自專故告禰
也(同上)三月而廟見稱來婦也擇日而祭於禰成婦之
義也(同上)
右婚嫁鄭公子忽如陳逆婦媯陳鍼子送女先
配而後祖鍼子曰是不為夫婦誣其祖矣非禮也
何以能育(詳冠昏記)楚公子圍聘于鄭且妻於公孫
叚氏伯州犂曰君辱貺寡大夫圍謂圍將使豐氏
撫有而室圍布几筵告于莊公之廟而來(同上)
大祝掌六祈以同鬼神示一曰類二曰造三曰禬四曰
禜五曰攻六曰說(祈嘄也謂為有災變號呼告神以求福天神人鬼也祇不和則六癘作見)
(故以祈禮同之故書造作竈杜子春讀竈為造次之造書亦或為造造祭於祖也鄭司農云類造禬禜攻說皆)
(祭名也類祭於上帝詩曰是類是禡爾雅曰是類是禡師祭也又曰乃立冢土戎醜攸行爾雅曰起大事動大)
(衆必先有事乎社而後出謂之宜故曰大師宜於社造於祖設軍社類上帝司馬法曰將用師乃告於皇天上)
(帝日月星辰以禱於后土四海神祗山川冢社乃造于先王然後冢宰徵師於諸侯曰某國為不道征之以某)
(年某月某日師至某國禜日月星辰山川之祭也春秋傳曰日月星辰之神則雪霜風雨之不時於是乎禜之)
(山川之神則水旱癘疫之災於是乎禜之玄謂類造加誠肅求如志禬禜告之以時有災變也攻說則以辭責)
(之禜如日食以朱絲縈社攻如其鳴鼔然董仲舒救日食祝曰昭昭大明瀸滅無光奈何以隂侵陽以卑侵尊)
(是之謂說也禬未聞焉造類禬禜皆有牲攻說用幣而已)作六辭五曰禱(鄭司農云禱謂禱於)
(天地社稷宗廟主為其辭也春秋傳曰鐵之戰衛太子禱曰曾孫蒯聵敢昭告皇祖文王烈祖康叔文祖㐮公)
(鄭勝亂從晉午在難不能治亂使鞅討之蒯聵不敢自佚備持矛焉敢告無絶筋無破骨無面夷無作三祖羞)
(大命不敢請佩玉不敢愛若此之屬玄謂禱賀慶言福祚之辭晉趙文子成室晉大夫發焉張老曰美哉輪焉)
(美哉奐焉歌於斯哭於斯聚國族於斯文子曰武也得歌於斯哭於斯聚國族於斯是全要領以從先大夫於)
(九京也北面再拜稽首君子謂之善頌善禱是祝辭)小祝掌小祭祀將事侯禳
禱祠之祝號以祈福祥順豐年逆時雨寧風旱彌烖兵
遠辠疾(侯之言候也候嘉慶祈祥之屬禳禳郤凶咎寧風旱之屬順豐年而順為之祝辭逆迎也彌讀)
(曰敉敉安也)詛祝掌盟詛類造攻說禬禜之祝號(詳盟詛)
大宗伯國有大故則旅上帝及四望(故謂凶災旅陳也陳其祭事以祈焉)
(禮不如祀之備也上帝五帝也鄭司農云四望日月星海玄謂四望五嶽四鎮四瀆)典瑞四圭
有邸以旅上帝兩圭有邸以旅四望(大宗伯職曰國有大故則旅上帝及)
(四望官並春)玉人兩圭五寸有邸以旅四望(邸謂之抵有邸僢共本也)
(工考記)職金旅于上帝則共其金版(金鉼謂之版此版所施未聞秋官)
掌次王大旅上帝則張氈案設皇邸(大旅上帝祭天於圓丘國有故)
(而祭亦曰旅此以旅見祀也張氈案以氈為床於幄中鄭司農云皇羽覆上邸後版也玄謂後版屏風與染羽)
(象鳳皇羽色以為之天官)典瑞大旅共其玉器而奉之(玉器謂□圭祼)
(圭之屬春官)司尊彛大喪存奠彜大旅亦如之(旅者國有大故之祭)
(也亦存其奠彜則陳之不即徹)眡瞭大喪廞樂器大旅亦如之(旅非常祭)
(於時乃興造其樂器)笙師大喪廞其樂器大旅則陳之(陳於饌處而已)
(不涖其縣)龜人若有祭事則奉龜以往旅亦如之大卜
凡旅陳龜(陳龜於饌處也士喪禮曰卜人先奠龜于西輕塾上南首是也不親貞龜亦以卜旅祭非常)
(於大遷大師)小宗伯大烖及執事禱祠于上下神示(執事大祝)
(及男巫女巫也求福曰禱得求曰祠讄曰禱爾于上下神祇鄭司農云小宗伯與執事共禱祠)大祝
國有大故天烖彌祀社稷禱祠(大故兵寇也天烖疫癘水旱也彌猶徧也徧祀)
(社稷及諸所禱既則祠之以報焉)喪祝掌勝國邑之社稷之祝號以
祭祀禱祠焉(勝國邑所誅討者社稷者若亳社是矣存之者重神也蓋奄其上而棧其下為北牖)
小宗伯凡王之會同軍旅甸役之禱祠肄儀為位有
禍烖亦如之(謂有所禱祠肄習也)肆師與祝侯禳于畺及郊(侯禳)
(小祝職也畺五百里遠郊百里近郊五十里)若國有大故則令國人祭(大故謂水)
(旱凶荒所令祭者社及禜酺)都宗人國有大故則令禱祠反命祭
亦如之(以王命令禱祠歸白王於獲福又以王命令祭之還又反命並春官)小子凡
侯禳飾其牲(侯禳者候四時惡氣禳去之也)羊人凡侯禳共其羊牲
(並夏官)牧人凡毁事用尨可也(尨謂雜色不純毁謂副辜侯禳毁除殃咎之屬)
(官地)雞人凡面禳共其雞牲(面禳四面禳也)男巫掌望祀
望衍授號旁招以茅(杜子春云望衍謂衍祭也授號以所祭之名號授之旁招以茅招四)
(方之所望祭者玄謂衍讀為延聲之誤也望祀謂有牲粢盛者延進也謂但用幣致其神二者詛祝所授類造)
(攻說禬禜之神號男巫為之招)冬堂贈無方無算(杜子春云堂贈謂逐疫也無方四方為可)
(也無算道里無數遠益善也玄謂冬歲終以禮送不祥及惡夢皆是也其行必由堂始巫與神通言當東則東)
(當西則西可近則近可遠則遠無常數)女巫掌歲時祓除釁浴(歲時祓除如今)
(三月上已如水上之類釁浴謂以香薰草藥沐浴)占夢季冬乃舍萌于四方
以贈惡夢(杜子春讀萌為明又云其字當為明明謂敺疫也謂歲竟逐疫置四方書亦或為明玄謂)
(舍讀為釋舍萌猶釋采也古書釋采釋奠多作舍字萌采始生也贈送也欲以新善去故惡)眡祲
掌安宅叙降(宅居也降下也人見妖祥則不安主安其居處也次叙其凶禍所下謂禳移之)正
歲則行事(占夢以季冬贈惡夢此正月而行安宅之事所以順民竝春官)庶氏掌
除毒蠱以攻說禬之(毒蠱毒物而害病人者攻說祈名祈其神求去之也鄭司農云禬除)
(也玄謂此禬讀如潰癰之潰)翦氏掌除蠧物以攻禜攻之(蠧物穿食人噐)
(物者蠧魚亦是也攻禜祈名並秋官)
右祈禳梁州蔡蒙旅平(蔡蒙二山名祭山曰旅旅平者治功畢而旅祭)
(也)雍州荆岐既旅(荆岐二山名)九州攸同九山刊旅(九州)
(之山槎木通道已可祭告禹貢)昭公十八年夏五月鄭火子
産使祝史徙主祏於周廟告於先君(祏廟主石函周廟厲王廟)
(也有火災故合羣主於祖廟易救護)明日使郊人助祝史除於國北
(為祭處於國北者就大隂禳火)禳火于玄冥回禄(玄冥水神回禄火神)祈于
四鄘(鄘城也城積土隂氣所聚故祈祭之以禳火之餘災)七月子産為火故
大為社(為治也)祓禳於四方振除火災禮也(振棄也左氏)
(傳)宋災二師令四鄉正敬享(二師左右師也鄉正鄉大夫享祀也)
祝宗用馬于四墉祝盤庚于西門之外(祝大祝宗宗人墉城)
(也用馬祭于四城以禳火盤庚殷王宋之遠祖城積隂之氣故祀之凡天災有幣無牲用馬祀盤庚)
(皆非禮氏襄九年左傳)惠王十五年有神降于莘(惠王十五年魯)
(莊公二十二年降下也下者言自上而下有聲象以接人莘虢地)王問于内史過
曰是何故固有之乎(故事也固猶常也)對曰有之國之將
興明神降之觀其政德而均布福焉國之將亡神
亦往焉觀其苛慝而降之禍是以或見神以興亦
或以亡昔夏之興也融降于崇山(融祝融也崇崇高山也夏居陽)
(城崇高所近)其亡也回禄信於聆遂(回禄火神再宿為信聆遂地名)商
之興也檮杌次於丕山(檮杌鯀也過信曰次丕大邳山在河東)其亡
也夷羊在牧(夷羊神獸牧商郊牧野)周之興也鸑鷟鳴於岐
山(三君云鸑鷟鳳之別名也詩云鳳皇鳴矣于彼高岡其在岐山之脊乎)其衰也杜
伯射王于鄗(鄗鄗京也杜國伯爵陶唐氏之後周春秋曰宣王殺杜伯而不辜後三年)
(宣王會諸侯田于圃日中杜伯起於道左衣朱衣朱冠操朱弓朱矢射宣王中心折脊而死)是
皆明神之志者也(志記也見記錄在史籍者)王曰今是何神也
對曰昔昭王娶於房曰房后(房國名)實有爽德恊于
丹朱(爽二也協合也丹朱堯子)丹朱馮身以儀之生穆王焉(馮依)
(也儀匹也詩云實維我儀言房后之行有似丹朱馮依其身而匹偶之生穆王滿)若由是
觀之其丹朱之神乎王曰其誰受之對曰在虢土
(言神在虢虢其受之)王曰吾其若之何對曰使大宰以祝史
帥狸姓奉犧牲粢盛玉帛往獻焉(大宰上卿掌祭祀之式玉幣之)
(事祝大祝掌祈福祥史大史掌次主位狸姓丹朱之後神不歆非類故帥以往也純色曰犧)無有
祈也(祈求也勿有求請禮之而已其左氏傳云對曰以其物享之其至之日亦物也彼注云)
(享祭也若以甲乙日至祭先脾玉用蒼服上青以此類祭之)王使大宰忌父帥
傅氏及祝史(傅氏狸姓也在周為傅氏)奉犧牲玉鬯往獻焉(玉鬯)
(鬯酒之圭長尺二寸有瓚所以灌地降神之器)内史過從至虢虢公亦使
祝史請事焉内史過歸告王曰虢必亡矣不禋於
神而求福焉神必禍之十九年晉取虢(國語周語)楚
共王無冢適(冢大也)有寵子五人無適立焉乃大有
事于羣望(羣望星辰山川)而祈曰請神擇於五人者使主
社稷乃徧以璧見於羣望曰當璧而拜者神所立
也誰敢違之既乃與巴姬密埋璧於大室之庭(巴姬)
(共王妾大室祖廟昭十三年左氏傳)
小宗伯凡天地之大烖類社稷宗廟則為位(詳災變禮)鼓
人救日月則詔王鼓(同上)大僕軍旅旬役贊王鼔救日
月亦如之(同上)
右天地大烖莊公二十五年六月辛未朔日有
食之鼓用牲于社非常也唯正月之朔慝未作日
有食之於是乎用幣于社伐鼓于朝(詳災變禮)日食
則曷為鼓用牲于社求乎隂之道也以朱絲營社
或曰脅之或曰為闇恐人犯之故營之(同上)言日
言朔食正朔也鼓用牲于社鼓禮也用牲非禮也
天子救日置五麾陳五兵五鼓諸侯置三麾陳三
鼓三兵大夫擊門士擊柝言充其陽也(同上)文公
十五年六月辛丑朔日有食之鼓用牲于社非禮
也日有食之天子不舉伐鼓于社諸侯用幣于社
伐鼓于朝以昭事神訓民事君示有等威古之道
也(同上)昭公十七年六月甲戌朔日有食之祝史
請所用幣昭子曰日有食之天子不舉伐鼓于社
諸侯用幣于社伐鼓于朝禮也平子禦之曰止也
唯正月朔慝未作日有食之於是乎有伐鼓用幣
禮也其餘則否大史曰在此月也日過分而未至
三辰有災于是乎百官降物君不舉辟移時樂奏
鼓祝用幣史用辭故夏書曰辰不集于房瞽奏鼓
嗇夫馳庶人走此月朔之謂也當夏四月是謂孟
夏平子弗從昭子退曰夫子將有異志不君君矣
(同上)昭公十七年冬有星孛於大辰西及漢(夏之八月)
(辰星見在天漢西今孛星出辰西光芒東及天漢)鄭禆竈言於子産曰
宋衛陳鄭將同日火若我用瓘斝玉瓚鄭必不火
(瓘圭也斝玉爵也瓚勺也欲以禳火)子産弗與(以為天災流行非禳所息故也)十八
年夏五月火始昏見(火心星)壬午宋衛陳鄭皆火禆
竈曰不用吾言鄭又將火(前年禆竈欲用瓘斝禳火子産不聽今復請用)
(之)鄭人請用之子産曰天道遠人道邇非所及也
何以知之竈焉知天道是亦多言矣豈不或信(多言)
(者或時有中)遂不與亦不復火(傳言天道難明雖禆竈猶不足以盡知之左)
(氏傳)哀公六年有雲如衆赤鳥夾日以飛三日楚
子使問諸周大史周大史曰其當王身乎(日為人君妖氣)
(守之故以為當王身雲在楚上唯楚見之故禍不及他國)若禜之可移於令尹
司馬(禜禳祭)王曰除腹心之疾而寘諸股肱何益不
糓不有大過天其夭諸有罪受罰又焉移之遂弗
禜(左氏傳)昭公二十六年齊有彗星(出齊之分野不書魯不見)
齊侯使禳之(祭以禳除之)晏子曰無益也祗取誣焉(誣欺)
(也)天道不謟(謟疑也)不貳其命若之何禳之且天之
有彗也以除穢也若無穢德又何禳焉若德之穢
禳之何損公說乃止(左氏傳)梁山崩(梁山晉望也崩在魯成五)
(年)以傳召伯宗(傳驛也伯宗晉大夫孫伯糾之子)絳人曰夫國主
山川(主為山川之主也孔子曰夫顓臾為東蒙主)故川涸山崩君為之
降服出次(涸竭也川竭則山崩降服縞素也出次出於郊也)乘縵不舉策
於上帝(縵車無文也不舉不舉樂也策於上帝以簡策之文告於上帝周禮曰鎮五嶽崩命)
(去樂)國三日哭以禮焉(以禮於神也周禮國有大災三日哭案成五年左氏傳)
(云山崩川竭君為之不舉降服乘縵徹樂出次祝幣史辭以禮焉與此小異)雖伯宗亦
然如是而已伯宗及絳以告君從之(國語晉語)
維王后元祀(王謂禹也后君也祀年也禹始居攝為君之年也)帝命大禹步于
上帝(帝舜也步推也于於也上帝天也帝令禹推演天道謂觀得失反覆也)維時洪祀六
沴用咎於下(用此時禹始大祀六沴之用咎于下者用極昭格神靈以明其祀之盛大也)是
用知不畏而神之怒(而乃也舜任禹禹能治其民撫其神舜知其弭神之怒可知也)若
六沴作見若是共禦帝用不差神則不怒(若是順也共讀曰恭禦止)
(也差疑也舜見禹知人善任故命之無復疑也)五福乃降用章于下(降下也章明也)若
六沴作見若不共禦六伐既侵六極其下(侵陵也庶幾奉天行罰殺)
(萬物也極凶也不共禦則必見凶也)禹乃共辟厥德受命休令(辟明也厥其也休美)
(也禹於是恭明其德維日孳孳受舜之美令奉行之)爰用五事建用王極(王極或皆為皇)
(極也)長事(長猶君也)一曰貎貎之不恭是為不肅(肅敬也君貎不恭則是不)
(能敬其事也)厥咎狂(君臣不敬則倨慢如狂矣)厥罰恒雨(貎曰木木主春春氣生生氣失)
(則踰其節故恒雨也)厥咎惡(生氣失故於人則為惡)時則有服妖(服貎之飾)時則
有龜孽(龜蟲之生於水而游於春者也屬木)時則有雞禍(雞畜之有冠翼者也屬木)時
則有下體生於上之痾(痾病也貎氣失之病也)時則有青𤯝青祥
(青木色也𤯝生於此祥自外來也)唯金沴水(沴殄也凡貎言視聽思忿一事失則逆人之心人心)
(逆則怨木金水土火氣為之傷傷則衝勝來乘殄之於是神怒人怨將為禍亂故五行先見變異以譴告人也)
(及妖孽禍痾𤯝祥皆其氣類暴作非常時為怪者也各以物象為之占也)二曰言言之不從
是謂不又厥咎僭厥罰恒晹厥極憂時則有詩妖時則
有介蟲之孽時則有大禍時則有口舌之痾時則有白
𤯝白祥唯木沴金三曰視視之不明是謂不哲厥咎舒
厥罰恒燠厥極疾時則有草妖時則有臝蟲之孽時則
有羊禍時則有目痾時則有赤𤯝赤祥唯水沴火四曰
聽聽之不聰是謂不謀厥咎急厥罰恒寒厥極貧時則
有鼓妖時則有魚孽時則有豕禍時則有耳痾時則有
黑𤯝黑祥唯火殄水五曰思思之不睿是謂不聖厥咎
霿厥罰恒風厥極凶短折時則有脂夜之妖時則有華
孽時則有牛禍時則有心腹之痾時則有黃𤯝黃祥
維金木水火沴土六月王極王之不極是謂不建厥
咎眊厥罰恒隂厥極弱時則有射妖時則有龍蛇之孽
時則有馬禍時則有下人伐上之痾(夏侯勝說伐宜為代書亦或作代隂)
(陽之神曰魂魄君行不由常侜張無度則魂魄傷也王氣失之病也不中之人恒耆其味厚其毒增以為病將)
(以開賢代之也春秋傳所謂奪伯有魄者是也不名疾疾不著於身體也)時則有日月亂行
星辰逆行(亂謂薄食鬭並是逆謂盈縮反明經天守舍之類也不言沴天天至尊無能沴之者離逢)
(非沴維鮮之功謂此也)維五位復建辟厥沴(人君失五事則五行相沴違其位復立之)
(者當明其變異則知此為貎邪輒改過以共禦之至司之月又必齊肅祭祀以撫其神則咎除矣不言六位天)
(不違其位)曰二月三月維貎是司四月五月維視是司六月
七月維言是司八月九月維聽是司十月十一月維思
心是司十二月與正月維王極是司(司主也此盖用夏數也夏數得天之)
(正玄或疑焉此用王事之次則四月五月主視六月七月主言非也用五行王相之次則八月九月主聽十月)
(十一月主思心亦非也子駿傳曰二月三月維貎是司四月五月維視是司六月七月維思心是司八月九月)
(維言是司十月十一月維聽是司十二月與正月維王極是司於四時之氣以近其正也)凡六沴之
作歲之朝月之朝日之朝則后王受之歲之中月之中
日之中則公卿受之歲之夕月之夕日之夕則庶民受
之(自正月盡四月為歲之朝自五月盡八月為歲之中自九月盡十二月為歲之夕上旬為月之朝中旬為月)
(之中下旬為月之夕平旦至食時為日之朝禺中至日昳為日之中晡時至黃昏為日之夕受之受其凶咎也)
其二辰以次相將其次受(二辰謂日月也假令歲之朝也日月中則上公受之日月)
(夕則下公受之日月朝大夫受之歲之夕也日月朝則上士受之日月中則下士受之其餘差以尊卑多少則)
(悉矣)星辰莫同(莫夜也星辰之變夜見亦與晝同初昏為朝夜半為中將晨為夕或曰將晨為朝初)
(昏為夕也)是離逄非沴維鮮之功(離憂也逄見也是謂憂見之象非沴也言王行事能)
(沴天者也鮮殺也功成也維凶咎之殺已成故天垂變異以示人也)禦貎於喬忿(止貎之失者在)
(於去驕忿也驕忿者不恭之刑也驕忿謂若傲很明德忿類無期之類也)以其月從其禮祭
之參乃從(從順也三祭之其神乃順不怒也)禦言於訖衆以其月從其
禮祭之參乃從(訖止也止言之失者在於去止衆止衆者是不從之刑也止衆謂若周厲王弭)
(謗以障民口之類也)禦視於忽似以其月從其禮祭之叁乃從(止視)
(之失者在於去忽似忽似者是不明之刑也忽似謂若亂於是非象恭滔天及不辨鹿馬之類也)禦聽
於怵攸以其月從其禮祭之叁乃從(怵讀曰獸不狘之狘攸讀為風雨所)
(漂颻之颻止聽之失者在於去怵攸者是不聰之刑也怵攸謂若老夫嚾嚾小子蟜蟜誨爾純純聽我眊眊之)
(類)禦思心於有尤以其月從其禮祭之叁乃從(尤過也止思心)
(之失者在於去欲有所過欲者是不睿之刑也欲有所過欲若昭公不知禮而習小儀不脩政而欲誅季氏之)
(類也)禦王極於宗始以其月從其禮祭之叁乃從(宗尊也止王極)
(之失者在於尊用始祖之法度不言其惡者人性備於五德得失在斯王不極則五事皆失非一惡也大者易)
(姓小者滅身其能宗始則錄延其受命之君承天制作猶天之教命也故掌祖廟之藏者謂之天府也)六
沴之禮散齊七日致齊新器絜祀用赤黍三日之朝於
中庭祀四方從東方始卒於北方(禮志致齊三日周禮凡祭祀前期十日宗)
(伯帥執事卜日是為齊一旬乃祀也今此致齊即祀者欲得容三祀也蓋八日為致齊明九日朝而初祀者一)
(旬有一日事乃畢也新器赤黍改過之宜也中庭明堂之庭也或曰朝庭之庭也此祀五精之神其器牲粢盛)
(有常禮記其異者也不祀天非正月亦以此禮祀此神也)其祀禮曰格祀(篇名也今亡)曰
某也方祀曰播國率相行祀(篇中大祝贊主人辭也某也天子名也方祀祀四方)
(也播讀曰藩藩國謂諸侯相助也言諸侯率其常事來即助行祭之禮也)其祀也(大祝告神以君悔過)
(之辭也周禮大祝掌六祝之辭以事鬼神祗祈福祥求永貞也)曰若爾神靈洪祀六沴
是作(神靈謂木精靈威仰火精赤熛怒土精含樞紐金精白招拒水精叶光紀及木帝大皥火帝炎帝土)
(帝黃帝金帝少皥水帝顓頊木官勾芒火官祝融土官后土金官蓐收水官玄冥皆是也生勤其事死在祀典)
(配其神而食作猶為也六沴是神靈所為)無差無傾無有不正(言神靈正直無比類所謂)
(沴皆是也)若民有不敬事則會批之六沴(言民廣及天下有過者也事六事也)
(會合也批推也言天下有過神靈亦合推内于六沴天子以天下為任者)六事之機以縣示
我(六事貌言視聽思心王極也機天文也天文運轉以縣見六事之變異示我我謂天子)我民人
無敢不敬事上下王祀(我與民人無敢不敬畏六事上下君祀之所縣示變異者言皆)
(悔過也上君祀靈威仰下君祀大皥之屬也尚書大傳)
右六沴
大司徒荒政十有二聚萬民十有一曰索鬼神(荒凶年也鄭司)
(農云救饑之政十有二品索鬼神求廢祀而修之雲漢之詩所謂靡神不舉靡受斯牲者也地官)司
巫若國有大旱則帥巫而舞雩(雩旱祭也天子於上帝諸侯於上公之神鄭司)
(農云魯僖公欲焚巫尫以其舞雩不得雨)國有大烖則帥巫而造巫恒(杜子春云)
(司巫帥巫官之屬會聚常處以待命也玄謂恒久也巫久者先巫之故事造之當案視所施為)女巫
旱暵則舞雩(使女巫舞旱祭崇隂也鄭司農云求雨以女巫故檀弓曰歲旱繆公召縣子而問焉)
(曰吾欲暴巫而奚若曰天則不雨而望之愚婦人無乃已疏乎)凡邦之大烖歌哭而請
(有歌者有哭者冀以悲哀感神靈也竝春官)舞師教皇舞帥而舞旱暵之
事(旱暵之事謂雩也暵熱氣也鄭司農云皇舞蒙羽舞皇或為䍿玄謂皇析五采羽為之亦如帗)稻
人旱暵共其雩斂(稻人共雩斂稻急水者也鄭司農云雩事所發斂竝地官)
右凶旱湯之時大旱七年雒坼川竭煎沙爛石
於是使人以三足鼎祝山川教之祝曰政不節耶
使人疾耶苞苴行耶謀夫昌耶宮室營耶女謁盛
耶何不雨之極也蓋言未巳而天大雨夫天之應
人如影之隨形響之效聲者也(東漢鍾離意傳注云帝王紀曰成湯)
(大旱七年齊戒翦髮斷瓜以已為犠牲禱於桑林以六事自責說苑)倬彼雲漢
昭回于天王曰於乎何辜今之人天降喪亂饑饉
薦臻靡神不舉靡愛斯牲圭璧既卒寧莫我聽(賦也)
(雲漢天河也昭光回轉也于天其光隨天而轉也薦荐通重也臻至也靡神不舉所謂國有凶荒則索)
(鬼神而祭之也圭璧禮神之玉也卒盡寧猶何也舊說以為宣王承厲王之烈内有撥亂之志遇)
(烖而懼側身修行欲消去之天下喜於王化復行百姓見憂故仍叔作此詩以美之言雲漢者夜晴)
(則天河明故述王仰訴於天之辭如此也)旱既大甚藴隆蟲蟲不殄禋
祀自郊徂宮上下奠瘞靡神不宗后稷不克上帝
不臨耗斁下土寧丁我躬(賦也蘊蓄隆盛也蟲蟲熱氣也殄絶也郊祀天)
(地也宮宗廟也上祭天下祭地奠其禮瘞其物宗尊也克勝也言后稷欲救此旱災而不能勝也臨)
(享也稷以親言帝以尊言也斁敗丁當也何以當我之身而有是災也或曰與其耗斁下土寧使烖)
(害當我身也亦通大雅雲漢)齊大旱景公召羣臣問曰天不
雨久矣吾使人卜之祟在高山廣水寡人欲少賦
斂以祠靈山可乎晏子曰不可夫靈山以石為身
以草木為髮天久不雨髮將焦身將熱彼獨不欲
雨乎祠之無益景公曰吾欲祠河伯可乎晏子曰
不可夫河伯以水為國以魚鼈為民天久不雨水
泉將下百川竭國將亡民將滅矣彼獨不用雨乎
祠之何益景公曰今為之奈何晏子曰君誠避宮
殿暴露與靈山河伯共憂其幸而雨乎於是景公
出野暴露三日天果大雨(說苑)衛大旱卜有事於
山川不吉(有祭事也)甯莊子曰昔周饑克殷而年豐今
郉方無道諸侯無伯(伯長也)天其或者欲使衛討郉
乎從之師興而雨(僖十九年左氏傳)鄭大旱使屠擊祝
款豎柎有事於桑山(三子鄭大夫有事祭也)斬其木不雨子
産曰有事於山蓺山林也(蓺養護令繁植)而斬其木其罪
大矣奪之官邑(昭十六年左氏傳)歲旱穆公召縣子而
問然(然之言焉也凡穆或作繆)曰天久不雨吾欲暴尩而奚若
(奚若何如也尩者面鄉天覬天哀而雨之)曰天則不雨而暴人之疾子
虐毋乃不可與(錮疾人之所哀暴之是虐)然則吾欲暴巫而奚
若曰天則不雨而望之愚婦人於以求之毋乃已
疏乎(已猶甚也巫主接神亦覬天哀而雨之春秋傳說巫曰在女曰巫在男曰覡周禮女巫旱)
(暵則舞雩)徙市則奚若曰天子崩巷市七日諸侯薨巷
市三日為之徙市不亦可乎(徙市者庶人之喪禮今徙市是憂戚於旱)
(若喪檀弓)莊公二十五年秋大水鼔用牲于社于
門亦非常也(失常禮)凡天災有幣無牲(天災日月食大水也祈請)
(而已不用牲也)非日月之眚不鼓(眚猶災也月侵日為眚隂陽逆順之事賢聖所)
(重故特鼔之春秋左氏傳)高下有水災曰大水既戒鼓而
駭衆用牲可以已矣救日以鼓兵救水以鼓衆(穀梁)
(傳)于社禮也于門非禮也(公羊傳)鄭大水龍鬭
于時門之外洧淵(時門鄭城門也洧水出滎陽密縣東南至潁川長平入潁)國
人請為禜焉子産弗許曰我鬭龍不我覿也(覿見也)
龍鬭我獨何覿焉禳之則被其室也(淵龍之室)吾無求
於龍龍亦無求於我乃止也(傳言子産之知傳昭十九年左氏)
女祝掌王后之内祭祀凡内禱祠之事(内祭祀六宮之中竈門戶禱疾)
(病求瘳也祠報福)掌以時招梗禬禳之事以除疾殃(鄭大夫讀梗為亢玄)
(謂梗禦未至也除災害曰禬禬猶刮去也郤變異曰禳禳攘也四禮唯禳其遺象今存天官)男巫
春招弭以除疾病(招招福也杜子春讀弭如彌兵之彌玄謂弭讀為敉字之誤也敉安也安)
(凶禍也招敉皆有祀衍之禮春官)疾病乃行禱五祀(盡孝子之情五祀博言之士二)
(祀曰門曰行士喪禮記)
右疾病既克商二年王有疾弗豫(伐紂明年武王有疾不悦)
(豫)二公曰我其為王穆卜(集傳二公太公召公也李氏曰穆卜猶言敬卜也)
周公曰未可以戚我先王(戚憂惱之意未可以武王之疾而憂惱我先王)
(也蓋郤二公之卜)公乃自以為功為三壇同墠為壇於南
方北面周公立焉植璧秉珪乃告太王王季文王
(功事也築土曰壇除地曰壇三壇三王之位皆南向三壇之南别為一壇北向周公所立之地也植)
(置也珪璧所以禮神)史乃冊祝曰惟爾元孫某遘厲虐疾若
爾三王是有丕子之責于天以旦代某之身(元孫某武)
(王也遘遇厲惡虐暴也丕子元子也武王為天元子三王當任其保護之責于天不可命其死也)
予仁若考能多材多藝能事鬼神乃元孫不若旦
多材多藝不能事鬼神今我即命于元龜爾之許
我我其以璧與珪歸俟爾命爾不許我我乃屏璧
與珪(即就也屏藏也)乃卜三龜一習吉啟籥見書乃并是
吉(卜筮必立三人以相參考三龜者三人所卜之龜也習重也)公曰體王其罔
害(體兆之體也)公歸乃納冊于金縢之匱中王翼日乃
瘳(匱藏卜書之匱金縢以金緘之也金縢)夷王愆于厥身(夷王厲王父也)
(愆惡疾也)諸侯莫不竝走其望以祈王身(昭二十六年左氏傳)
宋公享晉侯于楚丘請以桑林(桑林殷天子之樂名)荀罃辭
(辭讓之)荀偃士會曰諸侯宋魯於是觀禮魯有禘樂
賓祭用之宋以桑林享君不亦可乎(言其天子樂也)舞師
題以旌夏(師樂師也旌夏大旌也題識也以大旌表識其行列)晉侯懼而退
入于房(旌夏非常卒見之人心偶有所畏)去旌卒享而還及著雍
疾(晉侯疾也著雍晉地)卜桑林見(祟見於卜兆)荀偃士匄欲奔請
禱焉(奔走還宋禱謝)荀罃不可曰我辭禮矣彼則以之(以用)
(之)猶有鬼神於彼加之(言自當加罪於宋)晉侯有間(間疾差也)
(左襄十年氏傳)鄭簡公使公孫成子來聘(成子子産之諡)平
公有疾韓宣子贊授客館(贊導也)客問君疾對曰寡
君之疾久矣上下神祗無不徧諭也(諭謂祭祀告謝也)而
無除今夢黃熊入于寝門(夢公夢也注云熊似羆)不知人殺
乎抑厲鬼邪(人殺主殺人厲鬼惡鬼也)子産曰以君之明子為
大政其何厲之有(大政美大之政)僑聞之昔者鯀違帝命
殛之於羽山(帝堯也殛放而殺之)化為黃熊以入于羽淵(羽山)
(之淵鯀既死而神化也)實為夏郊(禹有天下而郊祀之)三代舉之(舉謂不廢)
(其祀)夫鬼神之所及(吉凶所及)非其族類則紹其同位(紹繼)
(也殷周祀之是也)是故天子祀上帝(上帝天也)公侯祀百辟(以死)
(勤事功施於民者)自卿以下不過其族(族親族也)今周室少卑
晉實繼之(謂為盟主統諸侯也)其或者未與夏郊邪宣子以
告祀夏郊(為周祀也)董伯為尸(董伯晉大夫神不歆非類則董伯其姒姓乎尸)
(主也語國語晉)晉侯有疾鄭伯使公孫僑如晉聘且
問疾叔向問焉曰寡君之疾病卜人曰實沈臺駘
為祟史莫之知敢問此何神也子産曰昔高辛氏
有二子伯曰閼伯季曰實沈(高辛帝嚳)居于曠林不相
能也(曠林地闕)日尋干戈以相征討(尋用也)后帝不臧(后帝)
(堯也臧善也)遷閼伯于商丘主辰(商丘宋地主祀辰星辰大火也)商人
是因故辰為商星(商人湯先相土封商丘因閼伯故國祀辰星)遷實沈
于大夏主參(大夏今晉陽縣)唐人是因以服事夏商(唐人若劉)
(累之等累遷魯縣此在大夏)其季世曰唐叔虞(唐人之季世其君曰叔虞)當武
王邑姜方震大叔(邑姜武王后齊太公之女懷胎為震大叔成王之弟叔虞)夢
帝謂己余命而子曰虞(帝天取唐君之名)將與之唐屬諸
參而蕃育其子孫及生有文在其手曰虞遂以命
之及成王滅唐而封大叔焉故參為晉星(叔虞封唐是為)
(晉侯)由是觀之則實沈參神也昔金天氏有裔子曰
昧為玄冥師生允格臺駘(金天氏帝少皥裔遠也玄冥水官昧為水官之)
(長)臺駘能業其官(纂昧之業)宣汾洮(宣猶通也汾洮二水名)障大
澤(陂澤障之)以處大原(大原晉陽也臺駘之所居)帝用嘉之封諸汾
川(帝顓頊)沈姒蓐黃實守其祀(四國臺駘之後)今晉主汾而
滅之矣(滅四國)由是觀之則臺駘汾神也抑此二者
不及君身山川之神則水旱厲疫之災於是乎禜
之(有水旱之災則禜祭山川之神若臺駘者周禮四曰禜祭為營攢用幣以祈福祥)日月
星辰之神則雪霜風雨之不時於是乎禜之(星辰之神)
(若實沈者)若君身則亦出入飲食哀樂之事也山川星
辰之神又何為焉(言實沈臺駘不為君疾昭元年左氏傳)齊侯疥
遂痁(痁瘧疾)期而不瘳諸侯之賓問疾者多在(多在齊)
梁丘據與裔款(二子齊嬖大夫)言於公曰吾事鬼神豐於
先君有加矣今君疾病為諸侯憂是祝史之罪也
諸侯不知其謂我不敬君盍誅於祝固史嚚以辭
賓(欲殺嚚固以辭謝來問疾之賓)公說告晏子晏子曰若有德之
君外内不廢(無廢事)上下無怨動無違事其祝史薦
信無愧心矣(君有功德祝史陳說之無所愧)是以鬼神用饗國受
其福祝史與焉(與受國福)其所以蕃祉老壽者為信君
使也其言忠信於鬼神其適遇淫君外内頗邪上
下怨疾動作辟違從欲厭私(使私情厭足)高臺深池撞
鐘舞女斬刈民力輸掠其聚(掠奪取也)以成其違不思
謗讟不憚鬼神神怒民痛無悛於心其祝史薦信
是言罪也(以實白神是為言君之罪)其蓋失數美是矯誣也(蓋掩)
(也)進退無辭則虚以求媚(作虚辭以求媚於神)是以鬼神不
饗其國以禍之祝史與焉所以夭昏孤疾者為暴
君使也其言僭嫚於鬼神公曰然則若之何對曰
不可為也(言非誅祝史所能治)民人苦病夫婦皆詛祝有益
也詛亦有損聊攝以東(聊攝東西界也平原聊城縣東北有攝城)姑尤
以西(姑尢齊東界也姑水尤水皆在城陽郡東南入海)其為人也多矣雖
其善祝豈能勝億兆人之詛(萬萬曰億萬億曰兆)君若欲誅
於祝史脩德而後可公說使有司寬政毁關去禁
薄歛已責(除逋責)十二月齊侯田于沛(言疾愈行獵沛澤名昭)
(二十年左氏傳)楚昭王有疾卜曰河為祟王弗祭大夫
請祭諸郊王曰三代命祀祭不越望(諸侯望祀竟内山川星辰)
江漢睢漳楚之望也(四水在楚界)禍福之至不是過也
不穀雖不德河非所獲罪也遂弗祭(哀六年左氏傳)子
疾病子路請禱子曰有諸子路對曰有之誄曰禱
爾于上下神祇子曰丘之禱久矣(禱謂禱於鬼神有諸問有此理)
(否誄者哀死而述其行之辭也上下謂天地天曰神地曰祇禱者悔過遷善以祈神之佑也無其禮)
(則不必禱既曰有之則聖人未嘗有過無善可遷其素行固已合於神明故曰丘之禱久矣又士喪)
(禮疾病行禱五祀蓋臣子廹切之至情有不能自己者初不請於病者而後禱也故孔子之於子路)
(不直拒之而但告以無所事禱之意論語)
小祝大喪及葬設道齎之奠分禱五祀(杜子春云齎當為粢道中祭也)
(漢儀每街路輒祭玄謂齎猶送也送道之奠謂遣奠也分其牲體以祭五祀告王去此宮中不復反故興祭祀)
(也王七祀祀五者司命大厲平生出入不以告春官)
右喪祭
詛祝作盟詛類造攻說禬禜之祝號(八者之辭皆所以告神明也盟詛主)
(於要誓大事曰盟小事曰詛)作盟詛之載辭以叙國之信用以質邦
國之劑信(載辭為辭而載之於策坎用牲加書於其上也國謂王之國邦國諸侯國也質正也成也)
(文王脩德而虞芮質厥成鄭司農云載辭以春秋傳曰使祝為載書春官)司盟掌盟載
之灋(載盟辭也盟者書其辭於策殺牲取血坎其牲加書於上而埋之謂之載書春秋傳曰宋寺人惠牆)
(伊戾坎用牲加書為世子痤與楚客盟)凡邦國有疑會同則掌其盟約之
載及其禮儀北面詔明神既盟則貳之(有疑不協也明神神之明察者)
(謂日月山川也覲禮加方明于壇上所以依之也詔之者讀其載書以告之也貳之者寫副當以授六官)盟
萬民之犯命者詛其不信者亦如之(盟詛者欲相與共惡之也犯命犯君)
(教令也不信違約者也春秋傳曰臧紇犯門斬關以出乃盟臧氏又曰鄭伯使卒出豭行出犬雞以詛射穎考)
(叔者)凡民之有約齊者其貳在司盟(貳之者檢其自相違約)有獄訟
者則使之盟詛(不信則不敢聽此盟詛所以省獄訟)凡盟詛各以其地域
之衆庶共其牲而致焉既盟則為司盟共祈酒脯(使其邑閭)
(出牲而來盟己又使出酒脯司盟為之祈明神使不信者必凶秋官)封人大盟則飾
其牛牲(大盟會同之盟地官)戎右盟則以玉敦辟盟遂役之
(鄭司農云敦器名也辟法也玄謂將歃血者先執其器為衆陳其載辭使心皆開辟也役之者傳歃血授當歃)
(者)贊牛耳桃茢(鄭司農云贊牛耳春秋傳所謂執牛耳者故書茢為滅杜子春云滅當為厲玄)
(謂尸盟者割牛耳取血助為之及血在敦中以桃茢拂之又助之也耳者盛以珠盤尸盟者執之桃鬼所畏也)
(茢苕帚所以埽不祥夏官)
右盟詛涖牲曰盟(涖臨也次用牲臨而讀其盟書盟禮亡曲禮)成
王盟諸侯于岐陽(岐山之陽)楚為荆蠻(荆州之蠻也)置茅蕝
設望表與鮮卑守燎(置立也蕝謂束茅而立之所以縮酒望表謂望祭山川立)
(木以為表表其位也鮮卑東夷國燎庭燎也國語晉語)隠公八年秋七月
庚午宋公齊侯衛侯盟于瓦屋外盟不日此其日
何也諸侯之參盟於是始故謹而日之也(世道交喪盟詛)
(滋彰非可以經世軌訓故存日以記惡蓋春秋之始也)誥誓不及五帝(五帝謂黃)
(帝顓頊帝嚳帝堯帝舜也誥誓尚書六誓七誥是其遺文五帝之世道化淳備不須誥誓而信自著)
盟詛不及三王(三王謂夏殷周也夏啟有鈞臺之享商湯有景亳之命周武有盟津)
(之會衆所歸信不盟詛也)交質子不及二伯(二伯謂齊桓晉文齊桓有召陵之師)
(晉文有踐土之盟諸侯率服不質任也穀梁傳)五伯桓公為盛葵丘
之會諸侯束牲載書而不歃血初命曰誅不孝無
易樹子無以妾為妻再命曰尊賢育才以彰有德
三命曰敬老慈幼無忘賓旅四命曰士無世官官
事無攝取士必得無專殺大夫五命曰無曲防無
遏糴無有封而不告曰凡我同盟之人既盟之後
言歸于好(按春秋傳僖公九年葵丘之會陳牲而不殺讀書加于牲上壹明天子之禁)
(孟子)晉文公伐衛楚師救衛戰于城濮楚師敗績
晉師還至于衡雍作王宮于踐土王子虎盟于王
庭(踐土宮之庭書踐土别于京師)要言曰皆奬王室無相害也有
渝此盟明神殛之俾隊其師無克祚國及而玄孫
無有老幼(奬助也渝變也殛誅也俾使也隊隕也克能也僖二十八年左氏傳)
諸侯伐鄭鄭人恐乃行成(與晉成也)同盟于戲將盟鄭
六卿公子騑(子駟)公子發(子國)公子嘉(子孔)公孫輒(子耳)公
孫蠆(子蟜)公孫舍之(子展)及其大夫門子皆從鄭伯(門子)
(卿之適子)晉士莊子為載書(莊子士弱載書盟書)曰自今日既盟
之後鄭國而不唯晉命是聽而或有異志者有如
此盟(如違盟之罰)公子騑趨進曰天禍鄭國使介居二
大國之間(介猶間也)大國不加德音而亂以要之(謂以兵亂)
(之力強要鄭)使其鬼神不獲歆其禋祀其民人不獲享
其土利夫婦辛苦墊隘無所底告(墊隘猶委頓底至也)自今
日既盟之後鄭國而不唯有禮與彊可以庇民者
是從而敢有異志者亦如之(亦如此盟)荀偃曰改載書
(子駟亦以所言載於策故欲改之)公孫舍之曰昭大神要言焉(要誓)
(以告神)若可改也大國亦可叛也知武子謂獻子曰
我實不德而要人以盟豈禮也哉非禮何以主盟
姑盟而退脩德息師而來終必獲鄭何必今日乃
盟而還(遂兩用載書)楚子伐鄭(與晉成故)子駟將及楚平子
孔子蟜曰與大國盟口血未乾而背之可乎子駟
子展曰吾盟固云唯彊是從今楚師至晉不我救
則楚彊矣盟誓之言豈敢背之且要盟無質神弗
臨也(質主也)所臨唯信信者言之瑞也(瑞符也)善之主
也是故臨之(神臨也)明神不蠲要盟(蠲潔也)背之可也
乃及楚平(襄九年左氏傳)諸侯伐鄭鄭人懼乃行成同
盟于亳載書曰凡我同盟毋藴年(藴積年榖而不分災)毋壅
利(專山川之利)毋保姦(藏罪人)毋留慝(速去惡)救災患恤禍
亂同好惡奬王室(奬助也)或間兹命司慎司盟名山
名川(二司天神)羣臣羣祀(羣祀在祀典者)先王先公(先王諸侯之大祖宋)
(祖帝乙鄭祖厲王之比也先公始封君)七姓十二國之祖(七姓晉魯衛鄭曹縢)
(姬姓邾小邾曹姓宋子姓齊姜姓莒己姓杞姒姓薛任姓實十三國言十二誤也)明神殛
之(殛誅也)俾失其民隊命亡氏踣其國家(襄十一年左氏傳)
宋華元克合晉楚之成晉士燮會楚公子罷許
偃盟于宋西門之外曰凡晉楚無相加戎好惡同
之同恤菑危備救凶患若有害楚則晉伐之在晉
楚亦如之交贄往來道路無壅(贄幣也)謀其不協而
討不庭(討背叛不來在王庭者)有渝此盟明神殛之俾隊其
師無克胙國(成十二年左氏傳)崔杼弑齊君立景公而
相之慶封為左相盟國人於大宫(大宫大公廟)曰所不
與崔慶者晏子仰天歎曰嬰所不唯忠於君利社
稷者是與有如上帝乃歃(盟書云所不與崔慶者有如上帝讀書未終晏)
(子抄荅易其辭因自歃襄二十五年左氏傳)晉師將盟衛侯于鄟澤
衛人請執牛耳(盟禮尊者涖牛耳主次盟者衛侯與晉大夫盟自以當涖牛耳故請)
成何曰衛吾温原也焉得視諸侯(言衛小可比晉縣不得從諸侯)
(禮左定八年氏傳)公會齊侯于夾谷孔丘相(相會儀也)將盟
齊人加於載書曰齊師出竟而不以兵車三百乘
從我者有如此盟(如此盟詛之禍)孔丘使兹無還揖對(無還)
(魯大夫)曰而不反我汶陽之田吾以共命者亦如之
(須齊歸汶陽田乃當共齊命於是孔子以公退賤者終其事要盟不絜故略不書)齊人來
歸鄆讙龜隂之田(定十年左氏傳)哀公會吳于橐臯吳
子使大宰嚭請尋盟公不欲使子貢對曰盟所以
周信也(周固)故心以制之(制其義)玉帛以奉之(奉贄明神)言
以結之(結其信)明神以要之(要以禍福)寡君以為苟有盟
焉弗可改也己若猶可改日盟何益今吾子曰必
尋盟若可尋也亦可寒也(尋重也寒歇也)乃不尋盟(哀十二年)
(左氏傳)哀公會齊侯盟于蒙武伯問於高柴曰諸
侯盟誰執牛耳(執牛耳尸盟者)季羔曰鄫衍之役吳公子
姑曹(季羔高柴也鄫衍在七年)發陽之役衛石魋(發陽鄖也在十二年石魋)
(石曼姑之子)武伯曰然則彘也(彘武伯名也鄫衍則大國執發陽則小國執據)
(時執者無常故武伯自以為可執哀十七年左氏傳)鄭伯將伐許授兵
於大宫(大宫鄭祖廟)公孫閼與潁考叔爭車(公孫閼鄭大夫)潁
考叔挾輈以走(輈車轅也)子都拔棘以逐之(子都公孫閼棘戟也)
及大逵弗及子都怒(逵道方九軌也)傅于許(傅于許城下)潁考
叔取鄭伯之旗蝥弧以先登(蝥旗名)子都自下射之
顛(顛隊而死)鄭伯使卒出豭行出犬雞以詛射潁考叔
者(百人為卒二十五人為行行亦卒之行列疾射潁考叔者故令卒及行間皆詛之)君子
謂鄭莊公失政刑矣政以治民刑以正邪既無德
政又無威刑是以及邪(大臣不睦又不能用刑於邪人)邪而詛之
將何益矣(隠十一年左氏傳)季武子將作三軍盟諸僖
閎(僖宮之門)詛諸五父之衢(五父衢道名在魯國東南詛以禍福之言相要襄)
(十一年左氏傳)
成廟則釁之以羊門夾室皆用雞宗廟之器其名者成
則釁之以豭豚(雜記廟詳見釁篇)肆師以歲時序其祭祀及
其祈珥(序次第其先後大小故書祈為幾杜子春讀幾當為祈珥當為餌玄謂祈當為進禨之禨珥當)
(為衈禨衈者釁禮之事雜記曰成廟則釁之雍人舉羊升屋自中中屋南面刲羊血流於前乃降門夾室皆用)
(雞其衈皆於屋下割雞門當門夾室中室然則是禨謂羊血也小子職曰掌珥于社稷祈于五祀是也亦謂其)
(宮兆始成時也春秋僖十九年夏邾人執鄫子用之傳曰用之者何蓋叩其鼻以衈社也春官)小
子掌珥于社稷祈于五祀(故書祀作禩鄭司農云禩讀為祀書亦或為祀珥社稷以牲)
(頭祭也玄謂珥讀為衈祈或為刉刉衈者釁禮之事也用毛牲曰刉羽牲曰衈衈刉社稷五祀謂始成其宫兆)
(時也春官肆師職祈或作畿秋官士師職曰凡刉珥則奉大牲此刉衈正字與)釁邦器及軍器
(邦器謂禮樂之器及祭器之屬雜記曰凡宗廟之器其名者成則釁之以豭豚)圉師春除蓐
釁廐(蓐馬兹也馬既出而除之新釁焉神之也竝夏官)始立學者既興器用
幣(興當為釁字之悞也禮樂之器成則釁之又用幣告先聖先師以器成文王世子)天府
上春釁寳鎮及寳器(上春孟春也釁謂殺牲以血血之鄭司農云釁讀為徽或曰釁鼓之)
(釁)龜人上春釁龜(釁者殺牲以血之神之也玄謂上春者夏正建寅之月月令孟冬云)
(釁祠龜策相互矣秦以十月建亥為歲首則月令秦世之書亦或欲以歲首釁龜耳並春官)孟冬
命大史釁龜筴占兆審卦吉凶(筴蓍也占兆龜之繇文也周禮龜人上春釁龜)
(謂建寅之月也秦以其歲首使大史釁龜筴與周禮異矣卦吉凶謂易也審省錄之而不釁筮筮短賤於兆也)
(今月令曰釁祠祠衍字月令)大司馬若大師帥執事涖釁主及軍
器(大師王出征伐也涖臨也主謂遷廟之主及社主在軍者也軍器鼔鐸之屬凡師旣受甲迎主于廟及社)
(主祝奉以從殺牲以血塗主及軍器皆神之夏官)君以軍行故社釁鼓(師出先有)
(事祓禱於社謂之宜社於是殺牲以血塗鼓鼙為釁鼓)祝奉以從(奉社主也傳定四年左氏)
小祝大師掌釁祈號祝(鄭司農云釁謂釁鼓也春秋傳曰君以軍行祓社釁鼓祝)
(奉以從春官)司約若有訟者則珥而辟藏(鄭司農云謂有爭訟罪罰刑書)
(謬誤不正者為之開藏取本刑書以正之當開時先祭之玄謂訟訟約若宋仲幾薛宰者也辟藏開府視約書)
(珥讀為衈謂殺雞取血釁其戶秋官)羊人凡祈珥釁積共其羊牲(共猶)
(給也夏官)士師凡刉珥則奉大牲(珥讀為衈刉衈釁禮之事用牲毛者曰刉)
(羽者曰衈)犬人凡幾珥用駹可也(鄭司農云駹謂不純色也玄謂幾讀為刉珥當)
(為衈刉衈者釁禮之事並秋官)雞人凡釁共其雞牲(釁釁廟之屬釁廟以羊門夾室)
(皆用雞春官)
右釁齊宣王坐於堂上有牽牛而過堂下者王
見之曰牛何之對曰將以釁鐘王曰舍之吾不忍
其觳觫若無罪而就死地對曰然則廢釁鐘與曰
何可廢也以羊易之(釁鐘新鑄鐘成而殺牲取血以塗其釁郄也觳觫恐懼貎)
(子孟)邾人執鄫子用之用之者叩其鼻以衈社
也(衈者釁也取鼻血以釁祭社器僖十九年穀梁傳)
禮書綱目卷四十五
