禮書綱目卷七十二婺源江永撰
刑辟通禮二十五
補
象以典刑流宥五刑鞭作官刑扑作教刑金作贖刑眚
災肆赦怙終賊刑欽哉欽哉惟刑之恤哉(象如天之垂象以示人而)
(典者常也示人以常刑所謂墨劓剕官大辟五刑之正也所以待夫元惡大憝殺人傷人穿窬淫放凡罪之不)
(可宥者也流宥五刑者流造之使遠去如下文流放竄殛之類也宥寬也所以待夫罪之稍輕雖入于五刑而)
(情可矜法可疑與夫親貴勲勞而不可加以刑者則以此而寬之也鞕作官刑者本末垂革官府之刑也扑作)
(教刑者夏楚二物學校之刑也皆以待夫罪之輕者金作贖刑者金黃金贖贖其罪也蓋罪之極輕雖入於鞭)
(扑之刑而情法猶有可議者也此五句者從重入輕各有條理法之正也肆縱也眚災肆赦者眚謂過誤災謂)
(不幸若人有如此而入於刑則又不待流宥金贖而直赦之也賊殺也怙終賊刑者怙謂有恃終謂再犯若人)
(有如此而入於刑則雖當宥當贖亦不許其宥不聽其贖而必刑之也此三句者或由重而即輕或由輕而即)
(重蓋用法之權衡所謂法外意也聖人立法制刑之本末此七言者大略盡之矣雖其輕重取舍陽舒陰慘之)
(不同然欽哉欽哉惟刑之恤之意則未始不行乎其間也蓋其輕重毫釐之間各有攸當者乃天討不易之定)
(理而欽恤之意行乎其間則可以見聖人好生之本心也據此經文則五刑有流宥而無金贖周禮秋官亦無)
(其文至吕刑乃有五等之罰疑穆王始制之非法之正也蓋當刑而贖則失之輕疑赦而贖則失之重且使富)
(者幸免貧者受刑又非所以為法也舜典)帝曰臯陶蠻夷猾夏寇賊姦
宄汝作士五刑有服五服三就五流有宅五宅三居惟
明克允(猾亂夏明而大也劫人曰寇殺人曰賊在外曰姦在内曰宄士理官也服服其罪也吕刑所謂)
(上服下服是也三就孔氏以為大罪於原野大夫於朝士於市不知何據竊恐惟大辟棄之于市宫辟則下蠶)
(室餘刑亦就屛處蓋非死刑不欲使風中其瘡誤而至死聖人之仁也五流五等象刑之當宥者也五宅三居)
(者流雖有五而宅之但為三等之居如列爵惟五分土惟三也孔氏以為大罪居於四裔次則九州之外次則)
(千里之外雖亦未見其所據然大槩當略近之同上)夏有亂政而作禹刑商
有亂政而作湯刑周有亂政而作九刑(詳見下)湯制官
刑而儆于有位曰敢有恒舞于宫酣歌于室時謂巫風
敢有徇于貨殖恒于遊畋時謂淫風敢有侮聖言逆忠
直遠耆德比頑童時謂亂風惟兹三風十愆卿士有一
于身家必喪邦君有一于身國必亡臣下不匡其刑墨
具訓于蒙士(官刑官府之刑也巫風者常歌常舞若巫覡然也淫過也過而無度也比昵也倒置)
(悖理曰亂好人之所惡惡人之所好也風風化也三風愆之綱也十愆風之目也卿士諸侯十有其一已喪其)
(家亡其國矣墨墨刑也臣下而不能匡正其君則以墨刑加之具詳悉也童蒙始學之士則詳悉以是訓之欲)
(其入官而知所以正諫也劉侍講曰墨即叔向所謂夏書昏墨賊殺臯陶之刑貪以敗官為墨伊訓)
周公作誓命曰毁則為賊(誓要信也毁則壞法也)掩則為藏(掩匿也)
竊賄為盜(賄財也)盜器為姦(器國用也)主藏之名(以掩賊為名)賴姦
之用(用姦器也)為大凶德有常無赦(刑有常)在九刑不忘(誓命以下)
(皆九刑之書九刑之書今亡文十八年左氏傳)太宰掌建邦之六典五曰
刑典以詰邦國以刑百官以糾萬民(天官)乃立秋官司
寇使帥其屬而掌邦禁以佐王刑邦國(禁所以防姦者也刑正人之法)
(孝經說曰刑者侀也過出罪死)大司寇之職掌建邦之三典以佐王刑
邦國詰四方(典法也詰謹也書曰王耄荒度作祥刑以詰四方)一曰刑新國用
輕典(新國者新辟地立君之國用輕法者為其民未習于教)二曰刑平國用中典
(平國平承守成之國也用中典者常行之法)三曰刑亂國用重典(亂國篡弑叛逆之國)
(用重典者以其化惡伐滅之)以五刑糾萬民(刑亦法也糾猶察異之)一曰野刑
上功糾力(功農功力勤力)二曰軍刑上命糾守(命將命也守不失部伍)三
曰鄉刑上德糾孝(德六德也善事父母為孝)四曰官刑上能糾職(能能)
(其事也職職事修理)五曰國刑上愿糾暴(原慤慎也暴當為恭字之誤也)正月之
吉始和布刑于邦國都鄙乃縣刑象之灋于象魏使萬
民觀刑象挾日而歛之(正月朔日布五刑於天下正歲又縣其書重之秋官)
小司寇正歲帥其屬而觀刑象令以木鐸曰不用灋者
國有常刑令羣士(羣士遂士以下)乃宣布于四方憲刑禁(宣徧也憲)
(表也謂縣之也刑禁士師之五禁同上)士師之職掌國之五禁之灋以
左右刑罰一曰宫禁二曰官禁三曰國禁四曰野禁五
曰軍禁皆以木鐸徇之于朝書而縣于門閭(左右助也助刑罰者)
(助其禁民為非也宫王宫也官官府也國城中也古之禁書亡矣今宫門有簿籍官府有無故擅入城門有離)
(載下帷野有田律軍有嚻讙夜行之禁其觕可言者)以五戒先後刑罰毋使罪麗
于民一曰誓用之于軍旅二曰誥用之于會同三曰禁
用諸田役四曰糾用諸國中五曰憲用諸都鄙(先後猶左右也)
(誓誥于書則甘誓湯誓大誥康誥之屬禁則軍禮曰無干車無自後射比其類也糾憲未有聞焉)掌官
中之政令(大司寇之官府中也)掌士之八成(鄭司農云八成者行事有八篇若今時法)
(事比)一曰邦汋(鄭司農云汋讀如酌酒尊中之酌國汋者斟汋盜取國家密事若今時刺探尚書事)
二曰邦賊(為逆亂者)三曰邦諜(為異國反間)四曰犯邦令(干冒王教令者)
五曰撟邦令(稱詐以有為者)六曰為邦盜(竊取國之寶藏者)七曰為邦
朋(朋黨相阿使政不平者故書朋作傰鄭司農云朋讀如朋友之朋)八曰為邦誣(誣罔君臣)
(使事失實)正歲帥其屬而憲禁令于國及郊野(去國百里為郊郊外謂之)
(野上同)司刑掌五刑之灋以麗萬民之罪墨罪五百劓
罪五百宫罪五百刖罪五百殺罪五百(墨黥也先刻其面以墨窒之劓)
(截其鼻也今東西夷或以墨劓為俗古刑人亡逃者之世類與宫者丈夫則割其勢女子閉於宮中若今官男)
(女也刖斷足也周改臏作刖殺死刑也書傳曰決關梁踰城郭而略盜者其刑臏男女不以義交者其刑宫觸)
(易君命革輿服制度姦軌盜攘傷人者其刑劓非事而事之出入不以道義而誦不祥之辭者其刑墨降畔寇)
(賊劫略奪攘撟虔者其刑死此二千五百罪之目略也其刑書則亡夏刑大辟工百臏辟三百宫辟五百劓墨)
(各千周則變焉所謂刑罰世輕世重者也鄭司農云漢孝文帝十三年除肉刑同上)布憲掌
憲邦之刑禁正月之吉執旌節以宣布于四方而憲邦
之刑禁以詰四方邦國及其都鄙達於四海(憲表也謂縣之也刑)
(禁者國之五禁所以左右刑罰者司寇正月布刑於天下正歲又縣其書於象魏布憲於司寇布刑則以旌節)
(出宣令之于司寇縣書則亦縣之于門閭及都鄙邦國刑者王政所重故屢丁寧焉詰謹也使四方詳行之爾)
(雅曰九夷八蠻六戎五狄謂之四海)凡邦之大事合衆庶則以刑禁號令
(同上)小宰之職掌建邦之宫刑以治王宫之政令凡宫
之糾禁(杜子春云宮皆當為官玄謂宫刑在王宫中者之刑建明布告之糾猶割也察也若今御史中)
(丞官天)大宰以八灋治官府七曰官刑以糾邦治(官刑司寇)
(之職五刑其四曰官刑上能糾職)以八則治都鄙七曰刑賞以馭其威
以八柄詔王馭羣臣六曰奪以馭其貧七曰廢以馭其
罪八曰誅以馭其過(奪謂臣有大罪沒入家財者六極四曰貧廢猶放也舜殛鯀于羽山)
(是也誅責讓也曲禮曰齒路馬有誅同上)大司徒以鄉八刑糾萬民一
曰不孝之刑二曰不睦之刑三曰不婣之刑四曰不弟
之刑五曰不任之刑六曰不恤之刑七曰造言之刑八
曰亂民之刑(糾猶割察也不弟不敬師長造言訛言惑衆亂民亂名改作執左道以亂政也鄭司)
(農云任謂朋友相任恤謂相憂地官)析言破律亂名改作執左道以
亂政殺(析言破律巧賣法令者也亂名改作謂變易官與物之名更造法度左道若巫蠱及俗禁)作
淫聲異服奇技奇器以疑衆殺(淫聲鄭衞之屬也異服若聚鷸冠瓊弁也奇技)
(竒器若公輸般請以機窆)行偽而堅言偽而辯學非而博順非而澤
以疑衆殺(皆謂虚華捷給無誠者也)假於鬼神時日卜筮以疑衆殺
(今時持喪葬築蓋嫁取卜數文書使民倍禮違制)此四誅者不以聽(為其為害大而辭不)
(可習王制)禁殺戮掌司斬殺戮者凡傷人見血而不以
告者攘獄者遏訟者以告而誅之(司猶察也察此四者告於司寇罪之也斬)
(殺戮謂吏民相斬相殺相戮者傷人見血見血乃為傷人耳鄭司農云攘獄者距當獄者也遏訟者遏止欲訟)
(者也玄謂攘猶郤也郤獄者言不受也秋官)禁暴氏掌禁庶民之亂暴力
正者撟誣犯禁者作言語而不信者以告而誅之(民之好為)
(侵陵稱詐謾誕此三者亦刑所禁也力正以力彊得正也)凡奚隸聚而出入者則司
牧之戮其犯禁者(奚隸女奴男奴也其聚出入有所使同上)掌戮掌斬
殺賊諜而搏之(斬以欽鉞若今要斬也殺以刀刃若今棄市也諜謂姦賊反間者賊與諜罪大)
(者斬之小者殺之搏當為膊諸城上之膞字之誤也膊謂去衣磔之)凡殺其親者焚之殺
王之親者辜之(親緦服以内也焚燒也易曰焚如死如棄如辜之言枯也謂磔之)凡殺
人者踣諸市肆之三日刑盜于市(踣僵尸也肆猶申也陳也几言刑盜罪惡)
(莫大焉)凡罪之麗於灋者亦如之(罪二千五百條上附下附刑五而已於刑同科)
(者其刑殺之一也)凡軍旅田役斬殺刑戮亦如之(戮謂膞焚辜肆)墨者
使守門(黥者無妨於禁御)劓者使守關(截鼻亦無妨以貌醜遠之)宫者使守
内(以其人道絶也今世或然)刖者使守囿(斷足驅衞禽獸無急行)髡者使守積
(鄭司農云髡當為完謂但居作三年不虧體者也玄謂此出五刑之中而髡者必王之同族不宫者宮之為翦)
(其類髡頭而已守積積在隠者宜也同上)掌囚掌守盜賊凡囚者上罪
梏拲而桎中罪桎梏下罪梏王之同族拲有爵者桎以
待弊罪(凡囚者謂非盜賊自以他罪拘者也鄭司農云拲者兩手共一木也桎梏者兩手各一木也玄)
(謂在手曰梏在足曰桎中罪不拲手足各一木耳下罪又去桎王同族及命士以上雖有上罪或拲或桎而已)
(弊猶斷也同上)凡盜賊軍鄉邑及家人殺之無罪(鄭司農云謂盜)
(賊羣輩若軍共攻盜鄉邑及家人者殺之無罪若今時無故入人室宅廬舍上人車船牽引人欲犯法者其時)
(格殺之無罪秋官朝士)調人凡過而殺傷人者以民成之(過無本意)
(也成平也鄭司農云以鄉里之民共解和之春秋傳曰惠伯成之)鳥獸亦如之(過尖殺傷人之)
(畜産者)凡有鬭怒者成之不可成者則書之先動者誅之
(鬭怒辨訟者也不可成不可平也地官)司市以刑罰禁虣而去盜(刑罰憲徇)
(扑)市刑小刑憲罰中刑徇罰大刑扑罰(徇舉以示其地之衆也扑撻也)
(鄭司農云憲罰播其肆也同上)司稽掌執市之盜賊以徇且刑之
(同上)胥凡有罪者撻戮而罰之(罰之使出布同上)司厲掌盜
賊之任器貨賄辨其物皆有數量賈而楬之入于司兵
(鄭司農云任器貨賄謂盜賊所用傷人兵器及所盜財物貨賄也入于司兵若今時傷殺人所用兵器賊盜贜)
(加責沒入縣官)其奴男子入于罪隸女子入於舂槀(鄭司農云謂坐為盜)
(賊而為奴者輸于罪隸舂人槀人之官也由是觀之今之為奴婢古之罪人也故書曰予則奴戮汝論語曰箕)
(子為之奴罪隷之奴也故春秋傳曰裴豹隸也著於丹書請焚丹書我殺督戎恥為奴欲焚其籍也玄謂奴從)
(坐而沒入縣官者男女同名)凡有爵者與七十者與未齓者皆不為
奴(有爵謂命士以上也齓毁齒也男八歲女七歲而毁齒秋官)司隸掌五隸之灋
辨其物而掌其政令(五隸謂罪隸四翟之隸也物衣服兵器之屬)帥其民而
搏盜賊役國中之辱事為百官積任器凡囚執人之事
(民五隸之民也鄭司農云百官所當任持之器物此官主為積聚之也玄謂任猶用也)邦有祭祀
賓客喪紀之事則役其煩辱之事(煩猶劇也士喪禮下篇曰隸人湼廁同)
(上)罪隸掌役百官府與凡有守者掌使令之小事(役給)
(其小役同上)大司寇以圜土聚教罷民(圜土獄城也聚罷民其中困苦以教)
(之為善也民不愍作勞有似於罷)凡害人者窴之圜土而施職事焉以
明刑恥之(害人謂為邪惡已有過失麗于法者以其不故犯法寘之圜土繫教之庶其困悔而能改)
(也寘置也施職事以所能役使之明刑書其罪惡於大方版著其背)其能改者反于中國
不齒三年(反于中國謂舍之還於故鄉里也司圜職曰上罪三年而舍中罪二年而舍下罪一年而)
(舍不齒者不得以年次列於平民)其不能改而出圜土者殺(出謂逃亡)以嘉
石平罷民(嘉石文石也樹之外朝門左平成也成之使善)凡萬民之有罪過而
未麗于法而害於州里者桎梏而坐諸嘉石役諸司空
重罪旬有三日坐朞役其次九日坐九月役其次七日
坐七月役其次五日坐五月役其下罪三日坐三月役
使州里任之則宥而舍之(有罪過謂邪惡之人所罪過者也麗附也未附於法未著)
(於法也木在足曰桎在手曰梏役諸司空坐日訖使給百工之役也役月訖使其州里之人任之乃赦之宥寬)
(也上同)司圜掌收教罷民凡害人者弗使冠飾而加明
刑焉任之以事而收教之能改者上罪三年而舍中罪
二年而舍下罪一年而舍其不能改而出圜土者殺雖
出三年不齒(弗使冠飾也著墨幪若古之象刑與舍釋之也鄭司農云罷民謂惡人不從化為百)
(姓所患苦而未入五刑者也故曰凡害人者不使冠飾任之以事也若今時罰作罪矣)凡圜土之
刑人也不虧體其罰人也不虧財(言其刑人但加以明刑罰人但任之以事)
(耳鄭司農云以此知其為民所苦而未入刑者也故大司寇職曰凡萬民之有罪過而未麗于法而害於州里)
(者桎梏而坐諸嘉石役諸司空又曰以嘉石平罷民國語曰罷士無伍罷女無家言為惡無所容入也玄謂圜)
(土所收教者過失害人已麗于法者同上)司救凡民之有衺惡者三讓
而罰三罰而士加明刑恥諸嘉石役諸司空(罰謂撻擊之也加明)
(刑者去其冠飾而書其衺惡之状著之背也嘉石朝士所掌在外朝之門左使坐焉以恥辱之既而役諸司空)
(使事官作之也坐役之數存于司寇)其有過失者三讓而罰三罰而歸于
圜土(圜土獄城也過失近罪晝日任之以事而收之夜藏於獄亦加明刑以恥之不使坐嘉石其罪已著)
(未忍刑之地官)職金掌受士之金罰貨罰入于司兵(給治兵及)
(工直也貨泉貝也罰罰贖也書曰金作贖刑秋官)
右刑制臯陶曰天討有罪五刑五用哉(皋陶謨)
惟呂命王享國百年耄荒度作刑以詰四方(惟吕命與)
(惟說命語意同先此以見訓刑為呂刑之言也耄老而昏亂之稱荒忽也穆王享國百年車轍馬跡)
(徧于天下故史氏以耄荒二字發之亦以見贖刑為穆王耄荒所訓耳)王曰若古有
訓蚩尤惟始作亂延及于平民罔不寇賊鴟義姦
宄奪攘矯虔(言鴻荒之世渾厚敦龐蚩尤始開暴亂之端驅扇熏炙延及平民無不為)
(寇為賊鴟義者以鴟張跋扈為義矯虔者矯詐虔劉也)苖民弗用靈制以刑
惟作五虐之刑曰法殺戮無辜爰始淫為劓刵椓
黥越兹麗刑並制罔差有辭(苗民承蚩尤之暴不用善而制以刑惟作)
(五虐之刑名之曰法以殺戮無罪於是始過為劓鼻刵耳㭬竅黥面之法於麗法者必刑之并制無)
(罪不復以曲直之辭為差别皆刑之也)民興胥漸泯泯棼棼罔中于
信以覆詛盟虐威庶戮方告無辜于上上帝監民
罔有馨香德刑發聞惟腥(泯泯昏也棼棼亂也民相漸染為昏為亂無復)
(誠信相與反覆詛盟而已虐政作威衆被戮者方各出無罪于天天視苗民無有馨香德而刑戮發)
(聞莫非腥穢)皇帝哀矜庶戮之不辜報虐以威遏絶苗
民無世在下(皇帝舜也以書考之治苗民命伯夷禹稷皋陶皆舜之事報苗之虐以我)
(之威絶滅也謂竄與分北之類遏絶之使無繼世在下國)乃命重黎絶地天通
罔有降格羣后之逮在下明明棐常鰥寡無蓋(重少)
(昊之後黎高陽之後重即羲黎即和也吕氏曰治世公道昭明為善得福為惡得禍民曉然知其所)
(由則不求之眇茫冥昧之間當三苖昏虐民之得罪者莫知其端無所控訴相與聽於神祭非其鬼)
(天地人神之典雜揉瀆亂此妖誕之所以興人心之所以不正也在舜當務之急奠先于正人心首)
(命重黎修明祀典天子然後祭天地諸侯然後祭山川高卑上下各有分限絶地天之通嚴幽明之)
(分焄蒿妖誕之說舉皆屏息羣后及在下之羣臣皆精白一心輔助常道民卒善而得福惡而得禍)
(雖鰥寡之微亦無有蓋蔽而不得自伸者也為按國語曰少皞氏之衰九黎亂德民神雜揉家巫)
(史民瀆齊盟禍災荐臻顓頊受之乃命南正重司天以屬神北正黎司地以屬民使無相侵瀆其後)
(三苖復九黎之德堯復育重黎之後不忘舊者使復典之)皇帝清問下民鰥寡
有辭于苗德威惟畏德明惟明(清問虚心而問也有辭聲苗之過也)
(苗以虐為威以察為明帝反其道以德威而天下無不畏以德明而天下無不明也)乃命三
后恤功于民伯夷降典折民為刑禹平水土主名
山川稷降播種農殖嘉穀三后成功惟殷于民(恤功)
(致憂民之功也典禮也伯夷降天地人之三禮以折民之邪妄蘇氏曰失禮則入刑禮刑一物也伯)
(夷降典以正民心禹平水土以定民居稷降播種以厚民生三后成功而致民之殷盛富庶也吳氏)
(曰二典不載有兩刑官蓋傳聞之謬也愚按皋陶未為刑官之時豈伯夷實兼之歟下文又言伯夷)
(播刑之迪不應如此謬誤)士制百姓于刑之中以教祗德(命皋陶為)
(士制百姓于刑辟之中所以檢其心而教以祗德也吳氏曰皋陶不與三后之列遂使後世以刑)
(官為輕後漢楊賜拜廷尉自以代非法家言曰三后成功惟殷于民皋陶不與蓋吝之也是後世非)
(獨人臣以刑官為輕人君亦以為輕矣觀舜之稱皋陶曰刑期于無刑民協于中時乃功又曰俾予)
(從欲以治四方風動惟乃之休其所繫乃如此是可輕哉吕氏曰吕刑一篇以刑為主故歴叙本末)
(而歸之于皋陶之刑勢不得與伯夷禹稷雜稱言固有賓主也)穆穆在上明明在
下灼于四方罔不惟德之勤故乃明于刑之中率
乂于民棐彝(穆穆者和敬之容也明明者精白之容也灼于四方者穆穆明明輝光發)
(越而四達也君臣之德昭明如是故民皆觀感動盪為善而不能自已也如是而猶有未化者故士)
(師明于刑之中使無過不及之差率乂于民輔其常性所謂刑罰之精華也)典獄非訖
于威惟訖于富敬忌罔有擇言在身惟克天德自
作元命配享在下(訖盡也威權勢也富賄賂也當時典獄之官非惟得盡法于權)
(勢之家亦惟得盡法于賄賂之人言不為威屈不為利誘也敬忌之至無有擇言在身大公至正純)
(乎天德無毫髮不可舉以示人者天德在我則大命自我作而配享在下矣在下者對天之辭蓋推)
(典獄用刑之極功而至於與天為一者如此吕刑)商王受罪人以族焚
炙忠良刳剔孕婦(泰誓)紂為炮烙之刑醢九侯脯
鄂侯周西伯獻洛西之地以請除炮烙之刑紂許
之(史記)文王治岐罪人不孥(孟子)臧文仲言於僖
公曰刑五而已無有隱者隱巧諱也(隱謂鴆也)大刑用
甲兵(賈侍中云謂諸侯不式王命以六師移之昭謂甲兵謂臣有大逆則被甲聚兵而誅之若)
(今隊軍也)其次用斧鉞(斧鉞軍戮也書曰後至者斬)中刑用刀鋸(割劓)
(用刀斷截用鋸亦有大辟故周語曰兵在其頸)其次用鑽笮(鑽臏刑也笮黥刑也)薄
刑用鞭扑以威民也(鞭官刑也扑教刑也)故大者陳之原野
(謂甲兵斧鉞也)小者致之市朝(刀鋸以下也其死刑大夫以上尸諸朝士以下尸諸)
(市)五刑三次是無隱也(五刑甲兵斧鉞刀鋸鑽鑿鞭扑也次處也三處朝野)
(市也)婦人無刑(無黥刖之刑)雖有刑不在市朝(謂犯死刑者猶不暴)
(尸魯國語語)鄭人鑄刑書(鑄刑書於鼎以為國之常法)叔向使詔
子産書曰(詒遺也)始吾有虞於子(虞度也言準度子産以為己法)今
則已矣(已止也)昔先王議事以制不為刑辟懼民之
有爭心也猶不可禁禦是故閑之以義(閑防也)糾之
以政(糾舉也)行之以禮守之以信奉之以仁(秦養也)制
為禄位以勸其從(勸從教)嚴斷刑罰以威其淫(淫放也)
懼其未也故誨之以忠聳之以行(聳懼也)教之以務
(時所急)使之以和臨之以敬涖之以彊(施之於事為涖)斷之
以剛(義斷恩)猶求聖哲之上明察之官(上公王也官卿大夫也)
忠信之長慈惠之師民於是乎可任使也而不生
禍亂民知有辟則不忌於上(權移於法故民不畏上)竝有爭
心以徵于書而徼幸以成之(因危文以生爭緣徼幸以成其巧偽)弗
可為矣(為治也)夏有亂政而作禹刑商有亂政而作
湯刑(夏商之亂著禹湯之法言不能議事以制)周有亂政而作九刑(周之)
(衰亦為刑書謂之九刑)三碎之興皆叔世也(言刑書不起於始盛之世)今
吾子相鄭國作封洫(在襄三十年)立謗政(作丘賦在四年)制參
辟鑄刑書(制參辟謂用三代之末法)將以靖民不亦難乎詩曰
儀式型文王之德日靖四方又曰儀型文王萬邦
作孚如是何辟之有(言詩唯以德與信不以刑也)民知爭端矣
將棄禮而徵於書(以刑書為徵)錐刀之末將盡爭之(錐刀)
(末喩小事)亂獄滋豐賄賂並行終子之世鄭其敗乎肸
聞之國將亡必多制(數改法)其此之謂乎復書曰若
吾子之言(復報也)僑不才不能及子孫吾以救世也
既不承命敢忘大惠(以見箴戒為惠昭六年左氏傳)子産有
疾謂子大叔曰我死子必為政唯有德者能以寬
服民其次莫如猛夫火烈民望而畏之故鮮死焉
水懦弱民狎而翫之(狎輕也)則多死焉故寬難(難以治)
疾數月而卒大叔為政不忍猛而寬鄭國多盜取
人於萑符之澤(萑符澤名於澤中劫人)大叔悔之曰吾早從
夫子不及此興徒兵以攻萑符之盜盡殺之盜少
止仲尼曰善哉政寬則民慢慢則糾之以猛(糾猶攝也)
猛則民殘殘則施之以寬寬以濟猛猛以濟寬政
是以和詩曰民亦勞止汔可小康惠此中國以綏
四方施之以寬也(詩大雅汔其也康綏皆安也周厲王暴虐民勞於苛政故詩人)
(刺之欲其施之以寬)毋從詭隨(詭人隨人無正心不可從)以謹無良(謹勅慎也)
式遏寇虐慘不畏明糾之以猛也(式用也遏止也憎曾也言為寇)
(虐曾不畏明法者亦當用猛政糾治之)柔遠能邇以定我王平之以
和也(柔安也邇近也遠者懷附近者各以能進則王室定)又曰不競不絿不
剛不柔(詩殷頌言湯政得中和競彊也絿急也)布政優優百禄是遒
(優優和也遒聚也)和之至也及子産卒仲尼聞之出涕曰
古之遺愛也(子産之愛有古人之遺風昭二十年左氏傳)鄭駟歂嗣
子大叔為政殺鄭析而用其竹刑(歂駟乞子子然也鄧析鄭大夫)
(欲改鄭所鑄舊制不受君命而私造刑法書之于竹簡故言竹刑定九年左氏傳)晉趙
鞅荀寅帥師城汝濱遂賦晉國一鼔鐵以鑄刑鼎
(令晉國各出功力共鼓石為鐵計令一鼔而足因軍役而為之故言遂)著范宣子所
為刑書焉仲尼曰晉其亡乎失其度矣夫晉國將
守唐叔之所受法度以經緯其民卿大夫以序守
之(序位次也)民是以能尊其貴貴是以能守其業貴賤
不愆所謂度也文公是以作執秩之官為被廬之
法(僖二十七年文公蒐被廬修唐叔之法)以為盟主今棄是度也而
為刑鼎民在鼎矣何以尊貴(棄禮徵書故不尊貴)貴何業之
守(民不奉上則上失業)貴賤無序何以為國且夫宣子之刑
夷之蒐也晉國之亂制也(范宣子所用刑乃夷蒐之法也夷蒐在文六年)
(一蒐而三易中軍帥賈季箕鄭之徒遂作亂故曰亂制)若之何以為法蔡史
墨曰范氏中行氏其亡乎(蔡史墨即蔡墨)中行寅為下卿
而干上令擅作刑器以為國法是法姦也又加范
氏焉易之亡也(范宣子刑書中既廢矣今復興之是成其咎)其及趙氏
趙孟與焉然不得已若德可以免(鑄刑鼎本非趙鞅意不得已而)
(從之若能修德可以免禍為定十三年荀寅士吉射入朝歌以叛昭二十九年左氏傳)楚
無宇曰周文王之法曰有亡荒閱(荒大也閱蒐也有亡人當大蒐)
(其衆)所以得天下也吾先君文王(楚文王)作僕區之法
(僕區刑書名)曰盜所隱器(隱盜所得器)與盜同罪所以封汝
也(行善法故能欲彊北至汝水昭七年左氏傳)冉有問於孔子曰古
者三皇五帝不用五刑信乎孔子曰聖人之設防
貴其不犯也制五刑而不用所以為至治也凡民
之所以為姦邪竊盜靡法妄行者生於不足不足
生於無度無度則小者偷惰大者侈靡各不知節
是以上有制度則民知所止民知所止則不犯故
雖有奸邪賊盜靡法妄行之獄而無陷刑之民不
孝者生於不仁不仁者生於喪祭之禮也明喪祭
之禮所以教仁愛也能致仁愛則服喪思慕祭祀
不懈人子饋養之道(言孝子奉祭祀不敢懈與生時饋養之道同之也)喪
祭之禮明則民孝矣故雖有不孝之獄而無陷刑
之民殺上者生於不義義所以别貴賤明尊卑也
貴賤有别尊卑有序則民莫不尊上而敬長朝聘
之禮者所以明義也義必明則民不犯故雖有殺
上之獄而無陷刑之民鬭變者生於相陵相陵者
生於長幼無序而遺敬讓(遺忘也)鄉飲酒之禮者所
以明長幼之序而崇敬讓也長幼必序民懷敬讓
故雖有鬭變之獄而無陷刑之民淫亂者生於男
女無别男女無别則夫婦失義婚禮聘享者所以
别男女明夫婦之義也男女既别夫婦既明故雖
有淫亂之獄而無陷刑之民此五者刑獄之所從
生各有源焉不豫塞其源而輒繩之以刑是謂為
民設穽而陷之也刑罸之源生於嗜慾不節夫禮
度者所以禦民之嗜慾而明好惡順天道禮度既
陳五教畢修而民猶或未化尚必明其法典以申
固之(尚猶也申令固其教也)其犯姦邪靡法妄行之獄者則
飭制量之度有犯不孝之獄者則飭喪祭之禮有
犯殺上之獄者則飭朝覲之禮有犯鬭變之獄者
則飭鄉飲酒之禮有犯淫亂之獄者則飭婚聘之
禮三皇五帝之所以化民者如此雖有五刑不用
不亦可乎(家語)子曰道之以政齊之以刑民免而
無恥(道猶引導謂先之也政謂法制禁令也齊所以一之也道之而不從者有刑以一之也免)
(而無恥謂苟免刑罰而無所羞愧蓋雖不敢為惡而為惡之心未嘗忘也)道之以德齊
之以禮有恥且格(禮謂制度品節也格至也言躬行以率之則民固有所觀感而)
(興起矣而其淺深厚薄之不一者又有禮以一之則民恥於不善而又有以至于善也一說格至也)
(書曰格其非心以愚謂政者為治之具刑者輔治之法德禮則所出治之本而德又禮之本也此)
(其相為終始雖不可以偏廢然政刑能使民遠罪而已德禮之效則有以使民日遷善而不自知故)
(治民者不可徒恃其末又當深探其本也論語)仲弓問於孔子曰雍
聞至刑無所用政至政無所用刑至刑無所用政
桀紂之世是也至政無所用刑成康之世是也信
乎孔子曰聖人之治化也必政刑相參焉太上以
德化民而以禮齊之其次以政言導民以刑禁之
刑不刑也化之弗變導之弗從傷義以敗俗於是
乎用刑矣(家語)仲弓問古之刑教與今之刑教孔
子曰古之刑省今之刑繁其為教古有禮然後有
刑是以刑省今無禮以教而齊之以刑刑是以繁
書曰伯夷降典折民惟刑(書呂刑之文言堯命伯夷下禮典以教民而斷)
(折以法)謂下禮以教之然後維以刑折之也夫無禮
則民無恥而正之以刑故民苟免(孔叢子)孔子適
衞衞將軍文子問曰(文子衞卿名彌牟)吾聞魯公父氏(公父)
(氏魯大夫季氏)不能聽獄信乎孔子答曰不知其不能也
夫公父氏之聽獄有罪者懼無罪者恥文子曰有
罪者懼是聽之察刑之當也無罪者恥何乎孔子
曰齊之以禮則民恥矣刑以止刑則民懼矣文子
曰今齊之以刑刑猶弗勝何禮之齊孔子曰以禮
齊民譬之於御則轡也以刑齊民譬之於御則鞭
也執轡於此而動於彼御之良也無轡而用策則
馬失道矣(捨轡而用策則馬失道去禮而任刑則民忘生)文子曰以御言
之左手執轡右手運策不亦速乎若徒轡無策馬
何懼哉孔子曰吾聞古之善御者執轡如組兩驂
如舞非策之助也是以先王盛於禮而薄於刑故
民從命今也廢禮而尚刑故民彌暴文子曰吳越
之俗無禮而亦治何也孔子曰夫吳越之俗男女
無别同川而浴民輕相犯故其刑重而不勝由無
禮也中國之教為外内以别男女異器服以殊等
類故其民篤而法其刑輕而勝由有禮也(同上)孔子
曰大罪有五而殺人為下逆天地者罪及五世誣
文武者罪及四世逆人倫者罪及三世誣鬼神者
罪及二世殺人者罪止其身故曰大罪有五而殺
人為下矣(家語)孔子曰五刑之屬三千而罪莫大
於大孝要君者無上非聖人者無法非孝者無親
此大亂之道也(孝經)傳曰罪多而刑五喪多而服
五上附下附列也(列等比也服商)
小宰以官府之八成經邦治一曰聽政役以比居二曰
聽師田以簡稽三曰聽閭里以版圖四曰聽稱責以傅
别五曰聽禄位以禮命六曰聽取予以書契七曰聽賣
買以質劑八曰聽出入以要會(鄭司農云政謂軍政也役謂發兵起徒役也比)
(居謂伍籍也比地為伍因内政寄軍令以伍籍發軍起役者平而無遺脱也簡稽士卒兵器薄書簡猶閱也稽)
(猶計也合也合計其士之卒伍閱其兵器為之要簿也故遂人職曰稽其人民簡其兵器國語曰黃池之會吳)
(陳其兵皆官師擁鐸拱稽版戶籍圖地圖也聽人訟地者以版圖決之司書職曰邦中之版土地之圖稱責謂)
(貸予傅别謂券書也聽訟責者以券書決之傅傅著約束於文書别别為兩兩家各得一也禮命禮九賜也書)
(契符書也質劑謂市中平賈今時月平是也要會謂計最之簿書月計曰要歲計曰會故宰夫職曰歲終則令)
(羣吏正歲會月終則令正月要傅别故書作傅辨鄭大夫讀為符别杜子春讀為傅别玄謂政謂賦也凡其字)
(或作政或作正或作征以多言之宜從征如孟子交征利云傅别謂為大手書於一札中字别之書契謂出予)
(受入之凡要凡簿書之最目獄訟之要辭皆曰契春秋傳曰王叔氏不能舉其契質劑謂兩書一札同而别之)
(長曰質短曰劑傅别質劑皆今之券書也事異異其名耳禮命禮之九命之差等天官)小司徒
凡民訟以地比正之(鄭司農云以田畔所與比正斷其訟)地訟以圖正之
(地訟爭疆界者圖謂邦國本圖地官)大史凡辨灋者考焉不信者刑
之(謂邦國官府都鄙以法爭訟來正之者春官)大司寇以兩造禁民訟入
束矢於朝然後聽之(訟謂以財貨相告者造至也使訟者兩至既兩至使入束矢乃治之)
(也不至不入束矢則是自服不直者也必入矢者取其直也詩曰其直如矢古者入弓百矢束矢其百个與)
以兩劑禁民獄入鈞金三日乃致於朝然後聽之(獄謂相告)
(以罪名者劑今券書也使獄者各齎券書既兩券書使入鈞金又三日乃治之重刑也不券書不入金則是亦)
(自服不直者也必入金者取其堅也三十斤曰鈞)凡諸侯之獄訟以邦典定之
(邦典六典也以六典待邦國之治)凡卿大夫之獄訟以邦灋斷之(邦法八法)
(也以八法待官府之治)凡庶民之獄訟以邦成弊之(邦成八成也以官成待萬)
(民之治故書弊為憋鄭司農云憋當為弊邦成謂若今時決事比也弊之斷其獄訟也故春秋傳曰弊獄邢侯)
小司寇以五刑聽萬民之獄訟附於刑用情訊之至
於旬乃弊之讀書則用灋(附猶著也故書附作付訊言也用情理言之冀有可以出)
(之者十日乃斷之王制曰刑者侀也侀者成也一成而不可變故君子盡心焉鄭司農云讀書則用灋如今時)
(讀鞫已乃論之)以五聲聽獄訟求民情一曰辭聽(觀其出言不直則煩)二
曰色聽(觀其顔色不直則赧然)三曰氣聽(觀其氣息不直則喘)四曰耳聽(觀其)
(聽聆不直則惑)五曰目聽(觀其眸子視不直則毦然)以三刺斷庶民獄訟之
中(中謂罪正所定)一曰訊羣臣二曰訊羣吏三曰訊萬民(刺殺也三)
(訊罪定則殺之訊言也)聽民之所刺宥以施上服下服之刑(宥寬也民)
(言殺殺之言寬寬之上服劓墨也下服宮刖也)歲終則令羣士計獄弊訟登中
於天府(上其所斷獄訟之數)乃命其屬入會乃致事(得其屬之計乃令致之於)
(王)士師察獄訟之辭以詔司寇斷獄弊訟致邦令(詔司)
(寇若今曰聽正法解也致邦令者以法報之)凡以財獄訟者正之以傅别約
劑(傅别中别手書也約劑各所持券也故書别為辨鄭司農云傅或為符辨讀為風别之别若今時市買為)
(券書以别之各得其一故訟則案券以正之)歲終則令正要會(定計簿)鄉士
掌國中(鄭司農云謂國中至百里郊也玄謂其地則距王城百里内也言掌國中此主國中獄也六鄉)
(之獄在國中)各掌其鄉之民數而糾戒之(鄉士八人言各者四人而分主三鄉)
聽其獄訟察其辭(察審也)辨其獄訟異其死刑之罪而要
之旬而職聽於朝(辨異謂殊其文書也要之為其罪法之要辭如今劾矣十日乃以職事治)
(之於外朝容其自反覆)司寇聽之斷其獄弊其訟於朝羣士司刑
皆在各麗其灋以議獄訟(麗附也各附致其法以成議也)獄訟成士師
受中協日刑殺肆之三日(受中謂受獄訟之成也鄭司農云士師受中若今二千石)
(受其獄也中者刑罰之中也故論語曰刑罰不中則民無所措手足恊日刑殺恊合也和也和合支幹善日若)
(今時望後利日也肆之三日故春秋傳曰三日棄疾請尸論語曰肆諸市朝玄謂士師既受獄訟之成鄉士則)
(擇可刑殺之日至其時而往涖之尸之三日乃反也)若欲免之則王會其期(免猶赦也)
(期謂鄉士職聽於朝司寇聽之日王欲赦之則用此時親往議之)遂士掌四郊(鄭司農云)
(謂百里外至三百里也玄謂其地則距王城百里以外至二百里言掌四郊者此主四郊獄也六遂之獄在四)
(郊)各掌其遂之民數而糾其戒令(遂士十二人言各者二人而分主一遂)
聽其獄訟察其辭辨其獄訟異其死刑之罪而要之二
旬而職聽於朝司寇聽之斷其獄弊其訟於朝羣士司
刑皆在各麗其灋以議獄訟獄訟成士師受中恊日就
郊而刑殺各於其遂肆之三日(就郊而刑殺者遂士也遂士擇刑殺日至其時)
(往涖之如鄉士為之矣言各於其遂者四郊六遂遂處不同)若欲免之則王令三公
會其期(令猶命也王欲赦之則用遂士職聽之時命三公往議之)縣士掌野(鄭司農云)
(掌三百里至四百里大夫所食晉韓須為公族大夫食縣玄謂地距王城二百里以外至三百里曰野三百里)
(以外至四百里曰縣四百里以外至五百里曰都都縣野之地其邑非王子弟公卿大夫之采地則皆公邑也)
(謂之縣縣士掌其獄焉言掌野者郊外曰野大總言之也獄居近野之縣獄在二百里上縣之縣獄在三百里)
(上都之縣獄在四百里上)各掌其縣之民數糾其戒令而聽其獄訟
察其辭辨其獄訟異其死刑之罪而要之三旬而職聽
於朝司寇聽之斷其獄弊其訟於朝羣士司刑皆在各
麗其法以議獄訟獄訟成士師受中恊日刑殺各就其
縣肆之三日(刑殺各就其縣者亦謂縣士也)若欲免之則王命六卿會
其期(期亦謂縣士職聽之時)方士掌都家(鄭司農云掌四百里至五百里公所食魯)
(季氏食於都玄謂都王子弟及公卿之采地家大夫之采地大都在畺地小都在縣地家邑在稍地不言掌其)
(民數民不純屬王)聽其獄訟之辭辨其死刑之罪而要之三月
而上獄訟於國(三月乃上要者又變朝言國以其自有君異之)司寇聽其成於
朝羣士司刑皆在各麗其灋以議獄訟(成平也鄭司農說以春秋傳曰)
(晉邢侯與雍子爭鄐田久而無成)獄訟成士師受中書其刑殺之成與
其聽獄訟者(都家之吏自協日刑殺但書其成與治獄之吏姓名備反覆有失實者)凡都
家之士所上治則主之(都家之士都士家士也所上治者謂獄訟之小事不附罪者也)
(主之告于司寇聽平之)訝士掌四方之獄訟(鄭司農云四方諸侯之獄訟)諭
罪刑於邦國(告曉以麗罪及制刑之本意)凡四方之有治於士者造
焉(謂讞疑辨事先來詣乃通之於士也士主謂士師也如今郡國亦時遣主者吏詣廷尉議者)四方
有亂獄則往而成之(亂獄謂若君臣宣淫上下相虐者也往而成之猶吕步舒使治淮南)
(獄)朝士凡士之治有期日國中一旬郊二旬野三旬
都三月邦國朞期内之治聽期外不聽凡有責者有判
書以治則聽(判半分而合者鄭司農云謂别券也玄謂古者出責之息亦如其國服與)凡屬
責者以其地傅而聽其辭(鄭司農云謂訟地畔界者田地町畔相比屬故謂之屬責)
(以地傅而聽其辭以其比畔為證也玄謂屬責轉責使人歸之而本主死亡歸受之數相扺冒者也以其地之)
(人相比近能為證者來乃受其辭為治之)司刑若司寇斷獄弊訟則以五
刑之灋詔刑罰而以辨罪之輕重(詔刑罰者處其所應不如今律家所署法)
(矣官竝秋)大司徒凡萬民之不服教而有獄訟者與有
地治者聽而斷之其附於刑者歸於士(不服教不厭服於十二教貪冒)
(者也爭罪曰獄爭財曰訟有地治者謂鄉州及治都鄙者也士司寇士師之屬鄭司農云與有地治者聽而斷)
(之與其地部界所屬吏共聽斷之士謂主斷刑之官春秋傅曰士榮為大士或謂歸於圜土圜土謂獄也獄城)
(圜)媒氏凡男女之陰訟聽之於勝國之社其附於刑
者歸之於士(陰訟爭中冓之事以觸法者勝國亡國也亡國之社奄其上而棧其下使無所通就)
(之以聽陰訟明不當宣露其罪不在赦宥者直歸士而刑之不復以聽士司寇之屬也詩云牆有茨不可埽也中)
(冓之言不可道也所可道也言之醜也)司市上旌于思次以令市市師
涖焉而聽大治大訟胥師賈師涖于介次而聽小治小
訟(思次若今市亭也市師司市也介次市亭之屬别小者也鄭司農云思辭也次市中候樓也玄謂思當為)
(司聲之誤也)其附於刑者歸於士質人凡治質劑者國中
一旬郊二旬野三旬都三月邦國朞期内聽期外不聽
(謂齎券契者來訟也以期内來則治之後期則不治所以絶民之好訟且息文書也郊遠郊也野甸稍也都大)
(都小都並地官)掌囚及刑殺告刑於王奉而適朝士加明
梏以適市而刑殺之(告刑於王告王以今日當行刑及所刑姓名也其死罪則曰某之罪)
(在大辟其刑罪則曰某之罪在小辟奉而適朝者重刑為王欲有所赦且當以付士士鄉士也鄉士加明梏者)
(謂書其姓名及其罪於梏而著之也囚時雖有無梏者至於刑殺皆設之以適市就衆也庶姓無爵者皆刑殺)
(於市秋官)司寇正刑明辟以聽獄訟(司寇秋官卿掌刑者辟罪也)必
三刺(以求民情斷其獄訟之中一曰訊羣臣二曰訊羣吏三曰訊萬民)有旨無簡不聽
(簡誠也有其意無其誠者不論以為罪)附從輕(附施刑也求出之使從輕)赦從重(雖有罪可)
(重猶赦之)凡制五刑必即天論(制斷也即就也必即天論言與天意合閔子曰古之道不)
(即人心即或為則論或為倫)郵罰麗於事(郵過也麗附也過人罰人當各附於其事不可假他)
(以喜怒)凡聽五刑之訟必原父子之親立君臣之義以權
之(權平也)意論輕重之序慎測淺深之量以别之(意思念也淺深)
(謂俱有罪本心有善惡)悉其聰明致其忠愛以盡之(盡其情)疑獄氾
與衆共之衆疑赦之必察小大之比以成之(小大猶輕重己行故)
(事曰比)成獄辭史以獄成告於正正聽之(史司寇吏也正於周鄉師之屬)
(入漢有正平丞秦所置)正以獄成告於大司寇大司寇聽之棘木
之下(周禮鄉師之屬辨其獄訟異其死刑之罪而要之職聽於朝司寇聽之朝王之外朝也左九棘孤卿)
(大夫位焉右九棘公侯伯子男位焉面三槐三公位焉)大司寇以獄之成告於王
王命三公參聽之(王使三公復與司寇及正共平之重刑也周禮王欲免之乃命公會其期)
三公以獄之成告於王王三又然後制刑(又當作宥寬也一宥曰不)
(識再宥曰過失三宥曰遺忘王制)
右聽斷舜流共工於幽州放驩兜於崇山竄三
苗於三危殛鯀於羽山四罪而天下咸服(流遣之遠去如)
(水之流也放置之於此不得他適也竄則驅逐禁錮之殛則拘囚困苦之随其罪之輕重而異法也)
(共工驩兜鯀事見上篇三苗國名在江南荆揚之間恃險為亂者也幽州北裔之地水中可居曰洲)
(崇山南裔之山在今澧洲三危兩裔之地即雍之所謂三危既宅者羽山東裔之山即徐之蒙羽其)
(藝者服者天下皆服其用刑之當罪也程子曰舜之誅四凶怒在四凶舜何與焉蓋因是人有可怒)
(之事而怒之聖人之心本無怒也聖人以天下之怒為怒故天下咸服之春秋傳所記四凶之名與)
(此不同說者以窮奇為共工渾敦為驩兜饕餮為三苗檮杌為鯀不知其果然否也舜典)
昔帝鴻氏有不才子(帝鴻黃帝)掩義隱賊好行凶德醜
類惡物頑嚚不友是與比周(醜亦惡也比近也周密也)天下之
民謂之渾敦(謂驩兜淳敦不開通之貌)少皥氏有不才子(少皥金天)
(氏之號次黃帝)毁信廢忠崇飾惡言靖譖庸回服讒蒐慝
以誣盛德(崇聚也靖安也庸用也回邪也服行也蒐隱也慝惡也盛德賢人也)天下
之民謂之窮奇(謂共工其行窮其好奇)顓頊氏有不才子不
可教訓不知話言(話善也)告之則頑(德義不入心)舍之則
嚚(不道忠信)傲狠明德以亂天常天下之民謂之檮杌
(謂鯀檮杌頑凶無儔匹之類)此三族也世濟其凶增其惡名以
至於堯堯不能去(方以宣公比堯行父比舜故言堯亦不能去須賢臣而除之)
縉雲氏有不才子(縉雲黃帝時官名)貪於飲食冒於貨賄
侵欲崇侈不可盈厭聚歛積實不知紀極不分孤
寡不恤窮匱(冒亦貪也盈滿也實財也)天下之民以比三凶(非帝)
(王者子孫故别以比三凶)謂之饕餮(貧財為饕貪食為餮)舜臣堯(為堯臣)賓
於四門(闢四門達四聰以賓禮衆賢)流四凶族(按四凶罪狀而流放之)渾
敦窮奇檮杌饕餮投諸四裔以禦魑魅(投棄也裔遠也放之)
(四遠使當魑魅之災魑魅山林異氣所生為人害者文十八年左氏傳)帝曰臯陶
惟兹臣庶罔或干予正汝作士明於五刑以弼五
教期于予治刑期于無刑民協于中時乃功懋哉
(干犯正政弼輔也聖人之治以德為化民之本而刑特以輔其所不及而已期者先事取必之謂舜)
(言惟此臣庶無或有干犯我之政者以爾為士師之官能明五刑以輔五品之教而期我以至於治)
(其始雖不免於用刑而實所以期至於無刑之地故民亦皆能協於中道初無有過不及之差則刑)
(果無所施矣凡此皆汝之功也)臯陶曰帝德罔愆臨下以簡御衆
以寬罰弗及嗣賞延于世有過無大刑故無小罪
疑惟輕功疑惟重與其殺不辜寧失不經好生之
德洽於民心兹用不犯于有司(愆過也簡者不煩之謂上煩密則下)
(無所容御者急促則衆擾亂嗣世皆謂子孫然嗣親而世疎也延遠及也父子罪不相及而賞則遠)
(延于世其善善長而惡惡短如此過者不識而誤犯也故者知之而故犯也過誤所犯雖大必宥不)
(忌故犯雖小必刑即上篇所謂𤯝災肆赦怙終賊刑者也罪已定矣而于法之中有疑其可重可輕)
(者則從輕以罰之功已定矣而于法之中有疑其可輕可重者則從重以賞之辜罪經常也謂法可)
(以殺可以無殺殺之則恐陷於非辜不殺之恐失於輕縱二者皆非聖人至公至平之意而殺不辜)
(者尤聖人之所不忍也故與其殺之而害彼之生寧姑全之而自受失刑之責此其仁愛忠厚之至)
(皆所謂好生之德也蓋聖人之法有盡而心則無窮故其用刑行賞或有所疑則常屈法以申恩而)
(不使執法之意有以勝其好生之德此其本心所以無所壅遏而得行於常法之外及其流衍洋溢)
(漸涵浸漬有以入于民心則天下之人無不愛慕感悦興起於善而自不犯于有司也臯陶以舜美)
(其功故言此以歸功于其上蓋不敢當其褒美之意而自謂己功也大禹謨)王曰嗚
呼封敬明乃罰人有小罪非𤯝乃惟終自作不典
式爾有厥罪小乃不可不殺乃有大罪非終乃惟
眚災適爾既道極厥辜時乃不可殺(此下謹罰也式用適偶也)
(人有小罪非過誤乃其固為亂常之事用意如此其罪雖小乃不可不殺即舜典所謂刑故無小也)
(人有大罪非是故犯乃其過誤出於不幸偶爾如此既自稱道盡輸其情不敢隱匿罪雖大時乃不)
(可殺即舜典所謂宥過無大也諸葛孔明治蜀服罪輸情者雖重必釋其既道極厥辜時乃不可殺)
(之意歟)王曰嗚呼封有叙時乃大明服惟民其勑懋
和若有疾惟民其畢棄咎若保赤子惟民其康乂
(有敘者刑罰有次序也明者明其罰服者服其民也左氏曰乃大明服已則不明而殺人以逞不亦)
(難乎勑戒勑也民其戒勑而勉於和順也若有疾者以去疾之心去惡也故民皆棄咎若保赤子者)
(以保子之心保善也故民其安治)非汝封刑人殺人無或刑人殺
人非汝封又曰劓刵人無或劓刵人(刑殺者天之所以討有罪)
(非汝封得以刑之殺之也汝無或以己而刑殺之刵截耳也刑殺刑之大者劓刵刑之小者兼舉小)
(大以申戒之也又曰當在無或刑人殺人之下又按則周官五刑所無呂刑以為苗民所制)王
曰外事汝陳時臬司師兹殷罰有倫(外事未詳陳氏曰外事有)
(司之事也臬去也為準限之義言汝於外事但陳列是法使有司師此殷罰之有倫者用之爾呂)
(氏曰外事衞國事也史記言康叔為周司寇司寇王朝之官職任内事故以衞國對言為外事今按)
(篇中言往敷求往盡乃心篇終曰往哉封皆令其之國之辭而未見其留王朝之意但詳此篇康叔)
(蓋深於法者異時成王或舉以任司寇之職而此則未必然也)又曰要囚服念五
六日至于旬時丕蔽要囚(要囚獄詞之要者也服念服膺而念之旬十日)
(時三月為囚求生道也蔽斷也)王曰汝陳時臬事罰蔽殷彝用其
義刑義殺勿庸以次汝封乃汝盡遜曰時敘惟曰
未有遜事(義宜也次次舍之次遜順也申言敷陳是法與事罰斷以殷之常法矣又慮其)
(泥古而不通又謂其刑其殺必察其宜於時者而後用之既又慮其趨時而徇已又謂刑殺不可以)
(就汝封之意既又慮其刑殺雖已當罪而矜喜之心乘之又謂使法刑殺盡順於義雖曰是有次敘)
(汝當惟謂未有順義之事蓋矜喜之心生乃怠惰之心起刑殺之所由不中也可不戒哉)已汝
惟小子未其有若汝封之心朕心朕德惟乃知(己者)
(語辭之不能已也小子幼小之稱言年雖少而心獨善也爾心之善固朕知之朕心朕德亦惟爾知)
(之將言用罰之事故先發其良心焉)凡民自得罪寇攘姦宄殺越人
于貨暋不畏死罔弗憝(越顚越也盤庚云顚越不恭暋強憝惡也自得罪非)
(為人誘陷以得罪也凡民自犯罪為盗賊姦宄殺人顚越人以取財貨強狠亡命者人無不憎惡之)
(也用罰而加是人則人無不服以其出乎人之同惡而非即乎吾之私心也特舉此以明用罰之當)
(罪)王曰封元惡大憝矧惟不孝不友子弗祇服厥
父事大傷厥考心于父不能字厥子乃疾厥子于
弟弗念天顯乃弗克恭厥兄兄亦不念鞠子哀大
不友于弟惟弔兹不于我政人得罪天惟與我民
彝大泯亂曰乃其速由文王作罰刑兹無赦(大憝即上)
(文之罔弗憝言寇攘姦宄固為大惡而大可惡矣况不孝不友之人而尤為可惡者當商之季禮義)
(不明人紀廢壞子不敬事其父大傷父心父不能愛子乃疾惡其子是父子相夷也天顯猶孝經所)
(謂天明尊卑顯然之序也弟不念尊卑之序而不能敬其兄兄亦不念父母鞠養之勞而大不友其)
(弟是兄弟相賊也父子兄弟至於如此苟不於我為政之人而得罪焉則天之與我民彛必大泯滅)
(而紊亂矣曰者言如此則汝其速由文王作罰刑此無赦而懲戒之不可緩也)不率大戛
矧惟外庶子訓人惟厥正人越小臣諸節乃别播
敷造民大譽弗念弗庸瘝厥君時乃引惡惟朕憝
已汝乃其速由兹義率殺(戛法也言民之不率教者固可大寘之法矣况)
(外庶子以訓人為職與庶官之長及小臣之有符節者乃别布條教違道干譽弗念其君弗用其法)
(以病君上是乃長惡於下我之所深惡也臣之不忠如此刑其可已乎汝其速由此義而率以誅戮)
(之可也赦按上言民不孝不友則速由文王作罰刑兹無此言外庶子正人小臣背上立私則速)
(由兹義率殺其曰刑曰殺若用法峻急者蓋殷之臣民化紂之惡父子兄弟之無其親君臣上下之)
(無其義非繩之以法示之以威殷民孰知不孝不義之不可干哉周禮所謂刑亂國用重典者是也)
(然曰速由文王曰速由兹義則其刑其罰亦仁厚而已矣康誥)乃惟成湯以
至於帝乙罔不明德慎罰亦克用勸要囚殄戮多
罪亦克用勸開釋無辜亦克用勸(言辟與宥皆足以使人勉於善)
(也方多)周公曰今文子文孫孺子王矣其勿誤於
庶獄惟有司之牧夫(始言和我庶獄庶慎時則勿有間之繼言其勿誤於庶獄)
(庶慎惟正是又之至是獨曰其勿誤於庶獄惟有司之牧夫蓋刑者天下之重事挈其重而獨舉之)
(使成王尤知刑獄之可畏必專有司牧夫之任而不可以己誤之也)又曰太史司寇
蘇公式敬爾由獄以長我王國兹式有慎以列用
中罰(此周公因言愼罰而以蘇公敬獄之事告之太史使其并書以為後世司獄之式也蘇國)
(名也左傳蘇忿生以温為司寇周公告太史以蘇忿生為司寇用能敬其所由之訟培植基本以長)
(我王國令於此取法而有謹焉則能以輕重條列用其中罰而無過差之患矣立政)王
曰君陳殷民在辟予曰辟爾惟勿辟予曰宥爾惟
勿宥惟厥中(言殷民之在刑辟者不可徇君以為生殺惟當審其輕重之中也)有
弗若于汝政弗化于汝訓辟以止辟乃辟(其有不順于汝)
(之政不化于汝之訓刑之可也然刑期無刑刑而可以止刑者乃刑之)狃于姦宄敗
常亂俗三細不宥(狃習也常典常也俗風俗也狃於姦宄與夫毁敗典常壞亂風)
(俗人犯此三者雖小罪亦不可宥以其所關者大也君陳)王曰嗟四方司
政典獄非爾惟作天牧今爾何監非時伯夷播刑
之迪其今爾何懲惟時苗民匪察于獄之麗罔擇
吉人觀於五刑之中惟時庶威奪貨斷制五刑以
亂無辜上帝不蠲降咎于苗苗民無辭于罰乃絶
厥世(司政典獄漢孔氏曰諸侯也為諸侯主刑獄而言非爾諸侯為天牧養斯民乎為天牧民)
(則今爾何所監懲所當監者非伯夷乎所當懲者非有苗乎伯夷布刑以啟迪斯民捨臯陶而言伯)
(夷者探本之論也麗附也苗民不察於獄辭之所麗又不擇吉人俾觀於五刑之中惟是貴者以威)
(亂政富者以貨奪法斷制五刑亂虐無罪上帝不蠲貨而降罰于苗苗民無所辭其罰而遂殄滅之)
(也)王曰嗚呼念之哉伯父伯兄仲叔季弟幼子童
孫皆聽朕言庶有格命今爾罔不由慰日勤爾罔
或戒不勤天齊于民俾我一日非終惟終在人爾
尚敬逆天命以奉我一人雖畏勿畏雖休勿休惟
敬五刑以成三德一人有慶兆民賴之其寧惟永
(此告同姓諸侯也格至也參錯訊鞠極天下之勞者寞若獄苟有豪髮怠心則民有不得其死者矣)
(罔不由慰日勤者爾所用以自慰者無不以日勤故職舉而刑當也爾罔或戒不勤者刑罰之用一)
(成而不可變者也苟頃刻之不勤則刑罰失中雖深戒之而已施者亦無及矣戒固善心也而用刑)
(豈可以或戒也哉且刑獄非所恃以為治也天以是整齊亂民使我為一日之用而已非終即康誥)
(大罪非終之謂言過之當宥者惟終即康誥小罪惟終之謂言過之當辟者非終惟終皆非我得輕)
(重惟在夫人所犯耳爾當敬逆天命以承我一人畏威古通用威辟之也休宥之也我雖以為辟爾)
(惟勿辟我雖以為宥爾惟勿宥惟敬乎五刑之用以成剛柔正直之德則君慶於上民賴于下而安)
(寧之福其永久而不替矣)王曰吁來有邦有土告爾祥刑在今
爾安百姓何擇非人何敬非刑何度非及(有民社者皆在)
(所告也夫刑凶器也而謂之祥者刑期無刑民協于中其祥莫大焉及逮也漢世詔獄所逮有至數)
(萬人者審度其所當逮者而後可逮之也曰何曰非問答以發其意以明三者之決不可不盡心也)
兩造具備師聽五辭五辭簡孚正于五刑五刑不
簡正于五罰五罰不服正于五過(兩造者兩爭者皆至也周官以)
(兩造聽民訟具備者詞證皆在也師衆也五辭麗於五刑之辭也簡核其實也孚無可疑也正質也)
(五辭簡核而可信乃質于五刑也不簡者辭與刑參差不應刑之疑者也罰贖也疑于刑則質于罰)
(也不服者辭與罰又不應也罰之疑者也過誤也疑于罰則質于過而宥免之也)五過之
疵惟官惟反惟内惟貨惟來其罪惟均其審克之
(疵病也官威勢也反報德怨也内女謁也貨賄賂也來干請也惟此五者之病以出入人罪則以人)
(之所犯坐之審克者察之詳而盡其能也下文屢言以見其丁寧忠厚之至疵於刑罰亦然但言於)
(五過者舉輕以見重也)五刑之疑有赦五罰之疑有赦其審
克之簡孚有衆惟貌有稽無簡不聽具嚴天威(刑疑)
(有赦正于五罰也罰疑有赦正于五過也簡核情實可信者衆亦惟考察其容貌周禮所謂色聽是)
(也然聽獄以簡核為本苟無情實在所不聽上帝臨汝不敢有毫髮之不盡也)墨辟疑赦
其罰百鍰閱實其罪劓辟疑赦其罰惟倍閱實其
罪剕辟疑赦其罰倍差閱實其罪宫辟疑赦其罰
六百鍰閱實其罪大辟疑赦其罰千鍰閱實其罪
墨罰之屬千劓罰之屬千剕罰之屬五百宫罰之
屬三百大辟之罰其屬二百五刑之屬三千上下
比罪無僭亂辭勿用不行惟察惟法其審克之(墨刻)
(顙而涅之也劓割鼻也剕則足也宫淫刑也男子割勢婦人幽閉大辟死刑也六兩曰鍰閱視也倍)
(二百鍰也倍差倍而又差五百鍰也屬類也三千總計之也周禮司刑所掌五刑之屬二千五百刑)
(雖增舊然輕罪比舊為多而重罪比舊為減也比附也罪無正律則以上下刑而比附其罪也無僭)
(亂辭勿用不行未詳或曰亂辭辭之不可聽者不行舊有是法而令不行者戒其無差誤於僭亂之)
(辭勿用今所不行之法惟詳明法意而審克之也今按臯陶所謂罪疑惟輕者降一等而罪之耳)
(今五刑疑赦而直罰之以金是大辟宫剕劓墨皆不復降等用矣蘇氏謂五刑疑各入罰不降當因)
(古制非也舜之贖刑宮府學校鞭扑之刑耳夫刑莫輕于鞭扑入于鞭扑之刑而又情法猶有可議)
(者則是無法以治之故使之贖特不欲遽釋之也而穆王之所謂贖雖大辟亦贖也舜豈有是制哉)
(之又按漢張敞以討羌兵食不繼建為入穀贖罪法初亦未嘗及夫殺人及盜之罪而蕭望之等)
(猶以為如此則富者得生貧者獨死恐開科路以傷治化曾謂唐虞之世而有是贖法哉穆王巡遊)
(無度財匱民勞至其末年無以為計乃為此一切權宜之術以斂民財夫子錄之蓋亦示戒然其一)
(篇之書哀矜惻怛猶可以想見三代忠厚之遺意云爾)上刑適輕下服下刑
適重上服輕重諸罰有權刑罰世輕世重惟齊非
齊有倫有要(事在上刑而情適輕則服下刑舜之宥過無大康誥所謂大罪非終者是)
(也事在下刑而情適重則服上刑舜之刑故無小康誥所謂小罪非眚者是也若諸罰之輕重亦皆)
(有權焉權者進退推移以求其輕重之宜也刑罰世輕世重者周官刑新國用輕典刑亂國用重典)
(刑平國用中典隨世而為輕重者也輕重諸罰有權者權一人之輕重也刑罰世輕世重者權一世)
(之輕重也惟齊非齊者法之權也有倫有要者法之經也言刑罰雖惟權變是適而齊之以不齊焉)
(至其倫要所在蓋有截然而不可紊者矣此兩句總結上意)罰懲非死人殛于
病非佞折獄惟良折獄罔非在中察辭于差非從
惟從哀敬折獄明啟刑書胥占咸庶中正其刑其
罰其審克之獄成而孚輸而孚其刑上備有并兩
刑(罰以懲過雖非致人於死然民重出贖亦甚病矣佞口才也非口才辨給之人可以折獄惟温)
(良長者視民如傷者能折獄而無不在中也此言聽獄者當擇其人也察辭于差者辭非情實終必)
(有差聽獄之要必於其差而察之非從惟從者察辭不可偏主猶曰不然而然所以審輕重而取中)
(也哀敬折獄者惻怛敬畏以求其情也明啟刑書胥占者言詳明法律而與衆占度也咸庶中正者)
(皆庶幾其無過忒也於是刑之罰之又當審克之也此言聽獄者當盡其心也若是則獄成于下而)
(民信之獄輸于上而君信之其刑上備有并兩刑者言上其斷獄之書當備情節一人而犯兩事罪)
(雖從重亦并兩刑而上之也此言讞獄者當備其辭也)王曰嗚呼敬之哉官
伯族姓朕言多懼朕敬于刑有德惟刑今天相民
作配在下明清于單辭民之亂罔不中聽獄之兩
辭無或私家于獄之兩辭獄貨非寶惟府辜功報
以庶尤永畏惟罰非天不中惟人在命天罰不極
庶民罔有令政在于天下(此總告之也官典獄之官也伯諸侯也族同族)
(姓異姓也朕之于刑言且多懼况用之乎朕敬于刑者畏之至也有德惟刑厚之至也今天以刑相)
(治斯民汝實任責作配在下可也明清以下敬刑之事也獄辭有單有兩單辭者無證之辭也聽之)
(為尤難明者無一毫之蔽清者無一點之汚曰明曰清誠敬篤至表裏洞徹無少私曲然後能察其)
(情也亂治也獄貨鬻獄而得貨也府聚也辜功猶云罪状也報以庶尤者降之百殃也非天不中惟)
(人在命者非天不以中道待人惟人自取其殃禍之命爾此章文有未詳者姑缺之)王曰嗚
呼嗣孫今往何監非德于民之中尚明聽之哉哲
人惟刑無疆之辭屬于五極咸中有慶受王嘉師
監于兹祥刑(此詔來世也嗣孫嗣世子孫也言今往何所監視非用刑成德而能全民)
(所受之中者乎下文哲人即所當監者五極五刑也明哲之人用刑而有無窮之譽蓋由五刑咸得)
(其中所以有慶也嘉善師衆也諸侯受天子良民善衆當監視于此祥刑申言以結之也呂刑)
温之會晉人執衞成公歸之于周(温晉之河陽成公衞文公)
(之子成公鄭也晉文公討不服衞成公恃楚而不從聞楚師敗于城濮衞侯懼出奔使元咺奉弟叔)
(武以受盟于踐土或愬元咺曰立叔武矣衞侯殺其子角咺不廢命奉叔武以守國晉人復衞侯先)
(期入叔武將沐聞君至喜捉髮走出前驅射而殺之元咺出奔晉會于温討不服衞侯與元咺訟不)
(勝故晉侯執之歸之于京師在魯僖公二十八年)晉侯請殺之王言不可
夫政自上下者也(當從王出也)上作政而下行之不逆
故上下無怨(言君臣不相怨)今叔父作政而不行無乃不
可乎(不行謂不順也言晉侯不行德政而聽元咺之愬欲殺衞侯也)夫君臣無獄
(獄訟也無是非曲直之義也)今元咺雖直而不可聽也君臣皆
獄父子將獄是無上下也而叔父聽之一逆矣又
為臣殺其君其安庸刑(庸用也刑法也)布刑而不庸再逆
矣一合諸侯而有再逆政余懼其無後(無後無以復合諸侯)
(也)不然余何私於衞侯晉人乃歸衞侯(在魯僖三十年也晉)
(侯使醫衍酖衞侯不死魯僖為請納玉於王與晉侯皆十瑴於是歸之也周語)晉邢
侯與雍子爭鄐田(邢侯楚申公巫臣之子也雍子亦故楚人)久而無成
士景伯如楚(士景伯晉理官)叔魚攝理(攝代景伯)韓宣子命斷
舊獄罪在雍子雍子納其女於叔魚叔魚蔽罪邢
侯(蔽斷也)邢侯怒殺叔魚與雍子於朝宣子問其罪
於叔向叔向曰三人同罪施生戮死可也(施行罪也)雍
子自知其罪而賂以買直鮒也鬻獄邢侯尃殺其
罪一也己惡而掠美為昏(掠取也昏亂也)貪以敗官為墨
(墨不潔之稱)殺人不忌為賊(忌畏也)夏書曰昏墨賊殺(逸書)
(三者皆死刑)臯陶之刑也請從之乃施邢侯而尸雍子
與叔魚於市仲尼曰叔向古之遺直也(言叔向之直有古人)
(遺風)治國制刑不隱於親(謂國之大問己所答當也至于他事則宜有隱)三
數叔魚之惡不為末減(末薄也減輕也皆以正言之)曰義也夫
可謂直矣(於義未安直則有之)平丘之會數其賄也(謂言瀆貨無厭)
以寬衞國晉不為暴歸魯季孫稱其詐也(謂言鮒也能)
以寬魯國晉不為虐邢侯之獄言其貪也以正刑
書晉不為頗三言而除三惡加三利(三惡暴虐頗也三惡除則)
(三利加)殺親益榮(榮名益已)猶義也夫(三罪唯答宣子問不可以不正其餘)
(則以直傷義故重疑之昭十四年左氏傳)邾婁定公之時有弑其
父者(定公貜且也魯文十四年即位)有司以告公瞿然失席曰是
寡人之罪也(民之無禮教之罪)曰寡人嘗學斷斯獄矣臣
弑君凡在官者殺無赦子弑父凡在宫者殺無赦
(言諸臣子孫無尊卑皆得殺之其罪無赦)殺其人壞其室洿其宫而豬
焉(明其大逆不欲人復處之豬都也南方謂都為豬)蓋君踰月而后舉爵
(自貶損檀弓)孔子為魯司寇朝政七日而誅亂政大
夫少正卯戮之于兩觀之下尸於朝三日子貢進
曰夫少正卯魯之聞人也今夫子為政而始誅之
或者為失乎孔子曰天下有大惡者五而竊盜不
與焉一曰心逆而險二曰行僻而堅三曰言偽而
辨四曰記醜而博五曰順非而澤此五者有一於
人則不免君子之誅而少正卯皆兼有之其居處
足以撮徒成黨其談說足以飾褒榮衆其強禦足
以反是獨立此乃人之姦雄者也不可以不除夫
殷湯誅尹諧文王誅潘正周公誅管蔡太公誅華
士管仲誅付乙子産誅史何是此七子皆異世而
同誅者以七子異世而同惡故不可赦也(家語)孔
子為魯司寇有父子訟者孔子同狴執之三月不
别其父請止孔子赦之季孫聞之不說曰司寇欺
予曩告余曰國家必先以孝余今戮一不孝以教
民孝不亦可乎而又赦何哉冉子以告孔子慨然
歎曰嗚呼上失其道而殺其下非理也不教其民
而聽其訟殺不辜也三軍大敗不可斬也獄犴不
治不可刑也何者上教之不行罪不在民故也夫
慢令謹誅賊也徵斂無時暴也不教而責成功虐
也政無此三者然後刑可即也書云義刑義殺勿
庸以即汝心惟曰未有順事言必教而後刑也既
陳道德以先服之而猶不可尚賢以勸之又不可
即廢之又不可而後以威憚之若是三年而百姓
正矣邪民不從然後俟之以刑則民知罪矣詩云
天子是毗俾民不迷是以威厲而不試刑錯而不
用今世則不然亂其教煩其刑使民迷惑而陷焉
又從而制之故刑彌煩而盜不勝也夫三尺之限
空車不能登者何哉峻故也百仞之山重載陟焉
何哉陵遲故也合世俗之陵遲久矣雖有刑法民
能勿踰乎(同上)孔子為魯司寇斷獄訟皆進衆議
者而問之曰子以為奚若某以為何若皆曰云云
如是然後夫子曰嘗從某子幾是(同上)孟氏之臣
叛武伯問孔子曰如之何答曰臣人而叛天下所
不容也其將自反子姑待之三旬果自歸孟氏武
伯將執之訪於夫子夫子曰無也子之於臣禮意
不至是以去子(夫禮不交則意不通意不通則疑所生以疑生則去矣)今其
自反罪以反除又何執焉子脩禮以待之則臣去
子將安往武伯乃止(孔叢子)孔子曰民之所以生
者衣食也上不教民民匱其生飢寒切於身而不
為非者寡矣故古之於盜惡之而不殺也今不先
其教而一殺之是以罰行而善不反刑張而罪不
省夫赤子知慕其父母由審故也况為政奪其賢
者而與其不賢以化民乎知審此二者則上盜先
息(上盜猶大盜同上)書曰兹殷罰有倫(周書康誥之文言此殷家刑罰)
(有倫理者亦當兼用之)子張問曰何謂也孔子曰不失其理
之謂也今諸侯不同德每君異法折獄無倫以意
為限是故知法之難也子張曰古之知法者與今
之知法者異乎孔子曰古之知法能遠(能遠者謂能正其源)
(以禮教先之也)今之知法者不失有罪不失有罪其於恕
寡矣(既不先禮復不以情惟法為得)能遠則於獄其防深矣寡恕
近乎濫防深治乎本書曰惟敬五刑以成三德言
敬刑所以為德矣(周書吕刑之文言教以惟敬五刑所以成剛柔正直之三德)
(同上)書曰非從惟從(周書呂刑云察辭于差非從惟從言察囚辭當差錯不可)
(從其偽辭必審從所本之意)孔子曰君子之於人也有不語也
無不聽也(有不語則已語則無不聽在審其眞偽焉)况聽訟乎必盡其
辭矣夫聽訟者或從其情或從其辭辭不可從必
斷以情書曰人有小罪非眚乃惟終自作不典式
爾有厥罪小乃不可不殺乃有大罪非終乃惟眚
災適爾既道極厥辜時乃不可殺(周書康誥之文𤯝過也災害也)
(典常也式用也適從也既盡也言人有小罪過誤乃惟終自作不常用犯汝厥罪雖小乃不可不殺)
(也乃有大罪非終乃惟過誤雖有其害從汝盡聽訟之道以極其罪是亦不可殺必以罰有倫焉)
(同上)曾子問聽獄之術孔子曰其大法有三焉治
必以寬寬之之術歸於察(大寬則民慢慢則姦偽生焉故明之以察)察
之之術婦於義(夫察甚則或過乎暴故以義為質)是故聽而不寬
是亂也(夫聽太亟則失於詳故事之是否亂焉)寬而不察是慢也察
而不中義是私也(私謂刑失其正若私曲然)私則民怨故善聽
者雖不越辭辭不越情情不越義(夫善聽者得辭則審之以情得)
(情則斷之以義)書曰上下比罰無僭亂辭(周書吕刑之文言上下比方其)
(罪聽僭亂之辭以自疑也同上)書曰若保赤子(周書康誥之文言愛民若)
(安嬰孩赤子然不使失其欲)子張問曰聽訟可以若此乎孔子
曰可哉古之聽訟者惡其意不惡其人(非喜怒其人但疾其)
(意之有險害)求所以生之不得其所以生乃刑之君必
與衆共焉愛民而重棄之也(是所謂刑人于市與衆棄之也)今之
聽訟者不惡其意而惡其人求所以殺是反古之
道也(同上)雷電皆至豐君子以折獄致刑(取其威照竝行)
(之象)山上有火旅君子以明愼用刑而不留獄(愼刑)
(如山不留如火)澤上有風中孚君子以議獄緩死(風感水受)
(中孚之象議獄緩死中孚之意並易)刑者侀也侀者成也一成
而不可變故君子盡心焉(變更也王制)子曰聽訟吾
猶人也必也使無訟乎無情者不得盡其辭大畏
民志此謂知本(猶人不異於人也情實也引夫子之言而言聖人能使無實之人不)
(敢盡其虚誕之辭蓋我之明德既明自然有以畏服民之心志故訟不待聽而自無也觀于此言可)
(以知本末之先後矣大學)子曰片言可以折獄者其由也
與(片言半言折斷也子路忠信明決故言出而人信服之不待其辭之畢也)子路無宿
諾(宿留也急於踐言不留其諾也記者因夫子之言而記此以見子路之所以取信於人者由其)
(養之有素也論語)孟氏使陽膚為士師問於曾子曾子
曰上失其道民散久矣如得其情則哀矜而勿喜
(陽膚曾子弟子民散謂情義乖離不相維繋謝氏曰民之散也以使之無道教之無素故其犯法也)
(非迫於不得已則陷于不知也故得其情則哀矜而勿喜同上)蔡聲子曰善
為國者賞不僭而刑不濫賞僭則懼及淫人刑濫
則懼及善人若不幸而過寧僭無濫與其失善寧
其利淫無善人則國從之詩曰人之云亡邦國殄
瘁無善人之謂也(詩大雅殄盡也瘁病也)故夏書曰與其殺
不辜寧失不經懼失善也(不經不用常法)商頌有之曰不
僭不亂不敢怠遑命于下國封建厥福(詩商頌言殷湯賞不)
(僭差刑不溢濫不敢怠解自寬假故能為下國所命為天子)此湯所以獲天福
也古之治民者勸賞而畏刑(樂行賞而憚用刑)恤民不倦
賞以春夏刑以秋冬(順天時)是以將賞為之加膳加
膳則飫賜(飫饜也酒食賜下無不饜足所謂加膳也)此以知其勸賞也
將刑為之不舉不舉則徹樂(不舉盛饌)此以知其畏刑
也夙興夜寐朝夕臨政此以知其恤民也三者禮
之大節也(襄公二十六年左氏傳)孟子謂齊宣王曰左右
皆曰可殺勿聽諸大夫皆曰可殺勿聽國人皆曰
可殺然後察之見可殺焉然後殺之故曰國人殺
之也(此言非獨以此進退人才至于用刑亦以此道蓋所謂天命天討皆非人君所得私也)
(並孟子)刑人於市與衆棄之是故公家不畜刑人
大夫弗養士遇之塗弗與言也屏之四方唯其所
之不及以政示弗故生也(屏猶放去也已施刑則放棄之役賦不與亦不)
(授之以田困乏及無賙餼也虞書曰五流有宅五宅三居是也周則墨者使守門劓者使守關宫者)
(使守内刖者使守囿髡者使守積王制)
𤯝災肆赦(詳首章)宥過無大(詳前章)凡作刑罰輕無赦
(法雖輕不赦之為人易犯)凡執禁以齊衆不赦過(亦為人將易犯王制)司
刺掌三刺三宥三赦之灋以贊司寇聽獄訟(刺殺也訊而有罪則)
(殺之宥寬也赦舍也)壹刺曰訊羣臣再刺曰訊羣吏三刺曰訊萬
民(訊言)壹宥曰不識再宥曰過失三宥曰遺忘(鄭司農云不識謂愚)
(民無所識則宥之過失若今律遇失殺人不坐死玄謂識審也不審若今仇讐當報甲見乙識以為甲面殺之)
(者過失若舉刃欲砍伐而軼中人者遺忘若間帷薄忘有在焉而以兵矢投射之)壹赦曰幼弱
再赦曰老旄三赦曰憃愚(憃愚生而癡騃童昏者鄭司農云幼弱老旄若今律令年)
(未滿八歲八十以上者非手殺人他皆不坐)以此三灋者求民情斷民中而
施上服下服之罪然後刑殺(上服殺與墨劓下服宮刖也司約職曰其不信者服)
(墨刑凡行刑必先規識所刑之處乃後行之秋官)八十九十曰耄(耄惛忘也春秋傳曰)
(謂老將知耄又及之)七年曰悼(悼憐愛也)悼與耄雖有罪不加刑焉(愛幼)
(而尊老曲禮)小司寇以八辟麗邦灋附刑罰(辟法也杜子春讀麗為羅)
(玄謂麗附也易曰日月麗乎天故書附作付附猶著也)一曰議親之辟(鄭司農云若今時宗)
(室有罪先請是也)二曰議故之辟(故謂舊知也)三曰議賢之辟(鄭司農云)
(若今時廉吏有罪先請是也玄謂賢有德者)四曰議能之辟(能謂有道藝者春秋傳曰夫謀)
(而鮮過惠訓不倦者叔向有焉社稷之固也猶將十世宥之以勸能者今壹不免其身以棄社稷不亦惑乎)
五曰議功之辟(謂有大勲勞立功者)六曰議貴之辟(鄭司農云若今時吏墨綬)
(有罪先請是也)七曰議勤之辟(謂憔悴以事國)八曰議賓之辟(謂所不臣者三)
(恪二代之後與)凡命夫命婦不躬坐獄訟(為治獄吏䙝尊者也躬身也不身坐者必)
(使其屬若子弟也喪服傳曰命夫者其男子之為大夫者命婦者其婦人之為大夫之妻者春秋傳曰衞侯與)
(元咺訟甯武子為輔鍼莊子為坐士榮為大理)凡王之同族有罪不即市(鄭司農云)
(刑諸甸師氏禮記曰刑于隐者不與國人慮兄弟秋官)掌囚凡有爵者與王之
同族奉而適甸師氏以待刑殺(適甸師氏亦由朝乃往也待刑殺者掌戮將自)
(市來也文王世子曰雖親不以犯有司正術也所以體異姓也刑于隠者不與國人慮兄弟也同上)
掌戮唯王之同族與有爵者殺之于甸師氏(同上)甸師
王之同姓有辠則死刑焉(鄭司農云王同姓有罪當刑者斷其獄於甸師之官也文)
(王世子曰公族有死罪則磬於甸人又曰公族無官刑獄成致刑於甸人又曰公族無官刑不踐其類也刑于)
(隠者不與國人慮兄弟天官)司烜氏邦若屋誅則為明竁焉(鄭司農云)
(屋誅謂夷三族無親屬收葬者故為葬之也三夫為屋一家田為一夫以此知三家也玄謂屋讀如其刑剭之)
(剭剭誅謂所殺不於市而以適甸師氏者也明竁若今揭頭明書其罪法也司烜掌明竁則罪人瘞葬與秋)
(官)公族其有死罪則磬於甸人其刑罪則纖剸亦告
于甸人公族無宮刑獄成有司讞于公其死罪則曰某
之罪在大辟其刑罪則曰某之罪在小辟公曰宥之有
司又曰在辟公又曰宥之有司又曰在辟及三宥不對
走出致刑于甸人公又使人追之曰雖然必赦之有司
對曰無及也反命于公公素服不舉為之變如其倫之
喪無服親哭之(詳見五宗篇)刑不上大夫(不與賢者犯法其犯法則在公)
(議輕重不在刑書曲禮)
右赦宥八議雷雨作解君子以赦過宥罪(易禹大)
(謨康誥君陳呂刑論赦宥之法已見上章)書曰哀敬折獄(周書呂刑之文言當)
(哀人之所犯而敬斷其獄)仲弓問曰何謂也孔子曰古之聽訟
者察貧哀窮孤獨及鰥寡老弱不肖而無告者雖
得其情必哀矜之死者不可生斷者不可屬(屬續也)
若老而刑之謂之悖弱而刑之謂之剋不赦過謂
之逆(臯陶云宥過無大刑故無小是則過雖大可宥焉此云不赦過為逆德是逆於道矣)率
過以小罪謂之枳(枳猶傷也夫過則宜宥若率以為小罪亦傷乎義焉况為之大)
(罪耶)故宥過赦小罪老弱不受刑先王之道也書曰
大辟疑赦又曰與其殺不辜寧失不經(孔叢子)公族
之罪雖親不以犯有司正術也所以體百姓也刑
于隠者不與國人慮兄弟也公族無宫刑不翦其
類也(詳見五宗篇)冉有問於孔子曰先王制法使刑
不上於大夫然則大夫犯罪不可以加刑乎孔子
曰不然凡治君子以禮御其心所以厲之以廉恥
之節也故古之大夫其有坐不廉汙穢而退放之
者不謂之不廉汙穢而退放則曰簠簋不飭(飭整齊也)
有坐淫亂男女無别者不謂之淫亂男女無别則
曰帷薄不修也有坐罔上不忠者不謂之罔上不
忠則曰臣節未著有坐罷軟不勝任者不謂之罷
軟不勝任則曰下官不職(言其下官不稱於其職不斥其身也)有坐
干國之紀者不謂之干國之紀則曰行事不請(言不)
(請而檀行)此五者大夫既自定有罪名矣而猶不忍斥
然正以呼之也既而為之諱所以媿恥之是故大
夫之罪其在五刑之域者聞而譴發(譴譴讓也發發始露)則
白冠釐纓盤水如劒造乎闕而自請罪君不使有
司執縳牽制而加之也其有大罪者聞命則北面
再拜跪而自裁君不使人捽引而刑殺之也曰子
大夫自取之耳吾遇子有禮矣以刑不上大夫而
大夫亦不失其罪者教使然也(家語)春王正月肆
大𤯝肆失也𤯝災也(易稱赦過宥罪書稱𤯝災肆赦經稱肆大𤯝皆放赦罪人)
(蕩滌衆故有時而用之非經國之常制莊三十二年穀梁傳)晉欒盈出奔楚
宣子殺羊舌虎(羊舌虎叔向弟)囚叔向於是祁奚老矣(老去)
(公族大夫)聞之乘馹而見宣子曰詩曰惠我無彊子孫
保之(詩周頌也言文武有惠訓之德加於百姓故子孫保賴之)書曰聖有謩勲
明徵定保(逸書謩謀也勲功也言聖哲有謀功者當明信定安之)夫謀而鮮
過惠訓不倦者叔向有焉(謀鮮過有謨勲也惠訓不倦惠我無彊也)社
稷之固也猶將十世宥之以勸能者今壹不免其
身(壹以弟故)以棄社稷不亦惑乎鯀殛而禹與(言不以父罪廢)
(其子)伊尹放大甲而相之卒無怨色(大甲湯孫也荒淫失度伊尹放)
(之桐官三年改悔而復之而無恨心言不以一怨妨大德)管蔡為戮周公右王
(言兄弟罪不相及)若之何其以虎也棄社稷宣子說與之
乘以言諸公而免之(共載入見公氏襄二十一年左傳)
仲春命有司省囹圄去桎梏毋肆掠止獄訟(順陽寬也省減也囹)
(圄所以禁守繋者若今别獄矣桎梏今械也在手曰梏在足曰桎肆謂死刑暴尸也周禮曰肆之三日掠謂捶)
(治人)孟夏斷薄刑決小罪(祭統曰草艾則墨謂立秋後也刑無輕于墨者令以純陽)
(之月斷刑決罪與毋有壞墮自相違似非)出輕繋(崇寬)仲夏挺重囚益其食
(挺猶寬也)百官静事毋刑(罪罰之事不可以聞令月令刑為徑)以定晏隂之所
成(晏安也隂猶安)孟秋命有司修法制繕囹圄具桎梏禁止
姦愼罪邪務摶執(順秋氣政尚嚴)命理瞻傷察創視折(理治獄官也有)
(虞氏曰士夏曰大理周曰大司寇創之淺者曰傷)審斷決獄訟必端平戮有罪
嚴斷刑(端猶正也)仲秋命有司申嚴百刑斬殺必當毋或
枉撓枉橈不當反受其殃(申重也當謂值其罪)季秋乃趣獄刑
毋留有罪(殺氣已至有罪者即決也)孟冬是察阿黨則罪無有掩
徹(阿黨謂治獄吏以私恩曲橈相為也)仲冬築囹圄(順時氣也並月令)草艾
則墨(草艾謂艾取草也秋草木成可芟艾給爨亨時則始行小刑也祭統)
右順時令
司約掌邦國及萬民之約劑治神之約為上治民之約
次之治地之約次之治功之約次之治器之約次之治
摯之約次之(此六約者諸侯以下至於民皆有焉劑謂券書也治者理其相抵冒上下之差也神)
(約謂命祀郊社羣望及所祖宗也䕫子不祀祀融楚人伐之民約謂征税遷移仇讐既和若懷宗九姓在晉殷)
(民六族七族在魯衛皆是也地約謂經界所至田萊之比也功約謂王功國功之屬賞爵所及也器約謂禮樂)
(吉凶車服所得用也摯約謂玉帛禽鳥相與往來也)凡大約劑書於宗彛小約劑
書于丹圖(大約劑邦國約也書于宗廟之六彛欲神監焉小約劑萬民約也丹圖未聞或有彫器簠)
(簋之屬有圖象者與春秋傳曰斐豹隸也著於丹書今俗語有鐵券丹書豈此舊典之遺與)若有訟
者則珥而辟藏其不信者服墨刑(鄭司農云謂有爭訟罪罰刑書謬誤不正)
(者為之開藏取本刑書以正之當開時先祭之玄謂訟訟約若宋仲幾薛宰者也辟藏開府視約書不信不如)
(約也珥讀曰衈謂殺雞取血爨其戶)若大亂則六官辟藏其不信者殺(大亂)
(謂僭約若吳楚之君僭稱王請隧以葬者六官辟藏明罪大也六官初受盟約之貳秋官)大史
凡邦國都鄙及萬民之有約劑者藏焉以貳六官六官
之所登(約劑要盟之載辭及劵書也貳猶副也藏法與約劑之書以為六官之副其有後事六官又登)
(焉)若約劑亂則辟灋其不信者刑之(謂抵冒盟誓者辟法者考按讀其然)
(否官春)司盟凡民之有約劑者其貳在司盟(貳之者檢其自相違)
(約)有獄訟者則使之盟詛(不信則不敢聽此盟詛所以省獄訟秋官)
右約劑
調人掌司萬民之難而諧和之(難相與為仇讐諧猶調也)凡和難父
之讐辟諸海外兄弟之讐辟諸千里之外從父兄弟之
讐不同國君之讐視父師長之讐視兄弟主友之讐視
從父兄弟(和之使辟於此不得就而仇之主大夫君也)弗辟則與之瑞節而
以執之(瑞節玉節之琰圭也和之而不肯辟者是不從王命也王以剡圭使調人執之治其罪)凡
殺人有反殺者使邦國交讐之(反復也復殺之者此欲除害弱敵也邦國交讐)
(之明不和諸侯得者即誅之)凡殺人而義者不同國令勿讐讐之則
死(義宜也謂父母兄弟師長嘗辱焉而殺之者如是為得其宜雖所殺者人之父兄不得讎也使之不同國)
(而已地官)朝士凡報仇讐者書於士殺之無罪(謂同國不相辟)
(者將殺之必先言之於士秋官)父之讎弗與共戴天(父者子之天殺己之天與)
(共戴天非孝子也行求殺之乃止)兄弟之讐不反兵(恒執殺之備)交遊之仇
不同國(讐不吾辟則殺之交遊或為朋友曲禮)
右復讎子夏問於孔子曰居父母之仇如之何
夫子曰寢苫枕干不仕(雖除喪居處猶若喪也干盾也)弗與共天
下也(不可以並生)遇諸市朝不反兵而鬭(言雖適市朝不釋兵)曰
請問居昆弟之仇如之何曰仕弗與共國銜君命
而使雖遇之不鬭(為負而廢君命)曰請問居從父昆弟之
仇如之何曰不為魁主人能則執兵而陪其後(魁猶)
(首也為其負當成之檀弓)父不受誅(不受誅罪不當誅也)子復讎可
也(孝經曰資於事父以事君而敬同本取事父之敬以事君而父以無罪為君所殺諸侯之君與)
(王者異於義得去君臣已絶故可也孝經云資於事父以事母莊公不得執讐文姜者母所生雖輕)
(於父重於君也易曰天地之大德曰生故得絶不得殺)父受誅子復讎推刃
之道也(子復非當讎復討其子一往一來曰推刃)復讎不除害(取讎身而已不)
(得兼讎子復將恐害己而殺之)朋友相衞而不相迿古之道也(同門)
(曰朋同志曰友相衞不使為讎所勝迿出表辭猶先也不當先相擊刺所以伸孝子之恩定四年)
(公羊傳)子得為父報讎者臣子於君父其義一也
忠臣孝子所不能已以恩義不可奪也故曰父之
讎不與共天下兄弟之讎不與共國朋友之讎不
與同朝族人之讎不共隣故春秋傳曰子不復讎
非子父母以義見殺子不復讎者為往來不止也
(白虎通)紀侯大去其國不言齊滅之為襄公諱也
春秋為賢者諱何賢乎襄公復讎也何讎爾遠祖
也哀公亨乎周(亨煮而殺之)紀侯譖之襄公將復讎乎
紀卜之曰師喪分焉(龜曰卜蓍曰筮分半也師喪亡其半)寡人死之
(襄公答卜者之辭)不為不吉也遠祖者幾世乎九世矣九
世猶可以復讎乎雖百世可也(百世大言之耳猶詩云嵩高維嶽峻)
(極于天君子萬年)家亦可乎(家謂大夫)曰不可國何以可(據家不可)
國君一體也先君之恥猶今君之恥也今君之恥
猶先君之恥也(先君謂哀公今君謂襄公言其恥同也)今紀無罪(今紀)
(侯也)此非怒與(怒遷怒齊人語也此非怒其先祖遷之于子孫與)曰非也古
者有明天子則紀侯必誅必無紀者紀侯之不誅
至今有紀者猶無明天子也古者諸侯必有會聚
之事相朝聘之道號辭必稱先君以相接然則齊
紀無說焉不可以並立乎天下(無號無說懌也)故將去紀
侯者不得不去紀也有明天子則襄公得為若行
乎(若如也猶曰得為如此行乎)曰不得也不得則襄公曷為為
之上無天子下無方伯(有而無益曰無猶易曰閴其無人)緣恩疾
者可也(疾痛也羊莊四年公傳)
禮書綱目卷七十二
