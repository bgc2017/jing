禮書綱目卷五十三婺源江永撰
歴數通禮一
補
黃帝迎日推策(晉灼曰策數也迎數之也瓉曰日月朔望未來而推之故曰迎日)順天
地之紀幽明之占旁羅日月星辰(旁羅大戴禮作歴離史記)少
皥氏以鳥名官(少皥金天氏黃帝之子巳姓之祖也)鳳鳥氏歴正也(鳳鳥知天)
(時故以名歷正之官)玄鳥氏司分者也(玄鳥燕也以春分來秋分去)伯趙氏司
至者也(伯趙伯勞也以夏至鳴冬至止)青鳥氏司啓者也(青鳥鶬鷃也以立春鳴立)
(夏止)丹鳥氏司閉者也(丹鳥鷩雉也以立秋來立冬去入大水為蜃上四鳥皆歷正之屬官)
(年昭十七左氏傳)帝顓頊載時以象天帝嚳歷日月而迎
送之(史記)帝嚳能序星辰以著衆(著衆謂使民興事知休作之期也祭法)
堯乃命羲和欽若昊天歴象日月星辰敬授人時(集傳曰羲)
(氏和氏主歷象授時之官若順也旲廣大之意歷所以紀數之書象所以觀天之器如下篇璣衡之屬是也日陽精)
(一日而繞地一周月隂精一月而與日一會星二十八宿衆星為經金木水火土五星為緯皆是也辰以日月)
(所會分周天之度為十二次也人時謂耕穫之候凡民事早晚之所關也其說詳見下文)分命羲仲
宅嵎夷曰暘谷寅賓出日平秩東作日中星鳥以殷仲
春厥民析鳥獸孳尾(此下四節言歷既成而分職以頒布且考驗之恐其推步之或差也)
(或曰上文所命盖羲伯和伯此乃分命其仲叔未詳是否也宅居也嵎夷即禹貢嵎夷既略者也曰暘谷者取)
(日出之義羲仲所居官次之名盖官在國都而測候之所則在於嵎夷東表之地也寅敬也賓禮接之如賓客)
(也亦帝嚳歴日月而迎送之意出日方出之日蓋以春分之旦朝方出之日而識其初出之景也平均秩序作)
(起也東作春月歲功方興所當作起之事也蓋以歴之節氣早晚均次其先後之宜以授有司也日中者春分)
(之刻於夏永冬短為適中也晝夜皆五十刻舉畫以見夜故曰日星鳥南方朱鳥七宿唐一行推以鶉火為春)
(分昏之中星也殷中也春分陽之中也析分散也先時冬寒民聚於隩至是則以民之散處而驗其氣之温也)
(乳化曰孳交接曰尾以物之生育而驗其氣之和也)申命羲叔宅南交平秩南訛
敬致日永星火以正仲夏厥民因鳥獸希革(申重也南交南方交)
(阯之地陳氏曰南交下當有曰明都三字訛化也謂夏月時物長盛所當變化之事也史記索隐作南為謂所)
(當為之事也敬致周禮所謂冬夏致日盖以夏至之日中祠日而識其景如所謂日至之景尺有五寸謂之地)
(中者也永長也日永晝六十刻也星火東方蒼龍七宿火謂大火夏至昏之中星也正者夏至陽之極午為正)
(陽位也因析而又析以氣愈熱而民愈散處也希革鳥獸毛希而革易也)分命和仲宅西曰
昧谷寅餞納日平秩西成宵中星虚以殷仲秋厥民夷
鳥獸毛毨(西謂西極之地也曰昧谷者以日所入而名也餞禮送行者之名納日方納之日也盖以)
(秋分之莫夕方納之日而識其景也西成秋月物成之時所當成就之事也宵夜也宵中者秋分夜之刻於夏)
(冬為適中也畫夜亦各五十刻舉夜以見日故曰宵星虚北方玄武七宿之虚星秋分昏之中星也亦曰殷者)
(秋分隂之中也夷平也暑退而人氣平也毛毨鳥獸毛落更生潤澤鮮好也)申命和叔宅朔
方曰幽都平在朔易日短星昴以正仲冬厥民隩鳥獸
氄毛(朔方北荒之地謂之朔者朔之為言蘇也萬物至此死而復蘇猶月之晦而有朔也日行至是則淪)
(於地中萬象幽暗故曰幽都在察也朔易冬月歲事已畢除舊更新所當改易之事也日短晝四十刻也星昴)
(西方白虎七宿之昴宿冬至昏之中星也亦曰正者冬至隂之極子為正隂之位也隩室之内也氣寒而民聚)
(於内也氄毛鳥獸生耎毳細毛以自温也蓋既命羲和造歴制噐而又分方與時使各驗其實以審夫推步之)
(差聖人之敬天勤民其謹如此是以術不違天而政不失時也又按此冬至日在虚昏中昴今冬至日在斗昏)
(中壁中星不同者盖天有三百六十五度四分度之一歲有三百六十五日四分日之一天度四分之一而有)
(餘歲日四分之一而不足故天度常平運而舒日道常内轉而縮天漸差而西歲漸差而東此歲差之由唐一)
(行所謂歲差者是也古歷簡易未立差法但隨時占候修改以與天合至東晉虞喜始以天為天以歲為歲乃)
(立差以追其變約以五十年退一度何承天以為太過乃倍其年而又反不及至隋劉焯取二家中數七十五)
(年為近之然亦未為精密也因附著於此)帝曰咨汝羲暨和朞三百有六旬
有六日以閏月定四時成歲允釐百工庶績咸熙(咨嗟也嗟)
(歎而告之也暨及也朞猶周也允信釐治工官庶衆績功咸皆熙廣也天體至圓周圍三百六十五度四分度)
(之一繞地左旋常一日一周而過一度日麗天而少遲故日行一日亦繞地一周而在天為不及一度積三百)
(六十五日九百四十分日之二百三十五而與天會是一歲日行之數也月麗天而尤遲一日常不及大十三)
(度十九分度之七積二十九日九百四十分日之四百九十七而與日會十二會得全日三百四十八餘分之)
(積又五千九百八十八如日法九百四十而一得六不盡三百四十八通計得日三百五十四九百四十分日)
(之三百四十八是一歲月行之數也歲有十二月月有三十日三百六十者一歲之常數也故日與天會而多)
(五日九百四十分日之二百三十五者為氣盈月與日會而少五日九百四十分日之五百九十二者爲朔虛)
(合氣盈朔虚而閏生焉故一歲閏率則十日九百四十分日之八百二十七三歲一閏則三十二日九百四十)
(分日之六百單一五歲再閏則五十四日九百四十分日之三百七十五十有九歲七閏則氣朔分齊是為一)
(章也故三年而不置閏則春之一月入於夏而時漸不定矣子之一月入於丑而歲漸不成矣積之之久至於)
(三失閏則春皆入夏而時全不定矣十二失閏子皆入丑歲全不成矣其名實乖戾寒暑反易農桑庶務皆失)
(其時故必以此餘日置閏月於其間然後四時不差而歲功得成以此信治百官而衆功皆廣也堯典)
舜在璿璣玉衡以齊七政(在察也美珠謂之璿璣機也以璿餙璣所以象天體之運)
(轉也衡横也謂衡簫也以玉為管横而設之所以窺璣而齊七政之運行猶今之渾天儀也七政日月五星也)
(七者運行於天有遲有速有順有逆猶人君之有政事也此言舜初攝位整理庶務首察璣衡以齊七政盖歴)
(象授時所當先也曰按渾天儀者天文志云言天體者三家一曰周髀二宣夜三曰渾天宣夜絶無師說不)
(知其狀如何周髀之術以為天似覆盆盖以斗極為中中高而四邊下日月旁行遶之日近而見之為晝日遠)
(而不見為夜蔡邕以爲考驗天象多所違失渾天說曰天之形狀似鳥卵地居其中天包地外猶卵之裹黃圓)
(如彈丸故曰渾天言其形體渾渾然也其術以為天半覆地上半在地下其天居地上見者一百八十二度半)
(強地下亦然北極出地上三十六度南極入地下亦三十六度而嵩高正當天之中極南五十五度當嵩高之)
(上又其南十二度為夏至之日道又其南二十四度為春秋分之日道又其南二十四度為冬至之日道南下)
(去地三十一度而已是夏至日北去極六十七度春秋分去極九十一度冬至去極一百一十五度此其大率)
(也其南北極持其兩端其天與日月星宿斜而廻轉此必古有其法遭秦而滅至漢武帝時落下閎始經營之)
(鮮于妄人又量度之至宣帝時耿夀昌始鑄銅而為之象宋錢樂又鑄銅作渾天儀衡長八尺孔徑一寸璣徑)
(八尺圓周二丈五尺強轉而望之以知日月星辰之所在即璿璣玉衡之遺法也)廵守協時月
正日(時謂四時月謂月之大小日謂日之甲乙諸侯之國其有不齊者則協而正之也舜典)洪
範次四曰協用五紀(五紀曰協所以合天也)四五紀一曰歲二曰
月三曰日四曰星辰五曰歴數(歲者序四時也月者定晦朔也日者正躔度也)
(星經星緯星辰日月所會十二次也歷數者占步之法所以紀歲月日星辰也洪範)太史正
歲年以序事頒之於官府及都鄙(中數曰歲朔數曰年中朔大小不齊正之)
(以閠若今時作歴日矣定四時以次序授民時之事春秋傳曰閏以正時時以作事事以厚生生民之本於是)
(乎在)頒告朔於邦國(天子頒朔於諸侯諸侯藏之祖廟至朔朝於廟告而受行之鄭司農云頒)
(讀為班班布也以十二月朔布告天下諸侯春官)馮相氏掌十有二歲十有
二月十有二辰十日二十有八星之位辨其叙事以會
天位(歲謂太歲歲星與日同次之月斗所建之辰樂說說歲星與日常應太歲月建以見歲日月星辰宿)
(之位謂方面所在辨其叙事若謂仲春辨秩東作仲夏辨秩南訛仲秋辨秩西成仲冬辨在朔易會天位者合)
(此歲日月星辰宿五者以為時事之候若今歷日太歲在某月某日某甲朔日值某也)冬夏致日
春秋致月以辨四時之序(冬至日牽牛景丈三尺夏至日在東井景尺五寸此長短)
(之極極則氣至冬無愆陽夏無伏隂春分日在婁秋分日在角而月弦於牽牛東井亦以其景知氣至否春秋)
(冬夏氣皆至則是四時之叙正矣同上)土圭尺有五寸以致日(致日度景至否)
(夏日至之景尺有五寸冬日至之景丈有三尺考工記玉人)典瑞土圭以致四時
日月(以致四時日月者度其景至不至以知其行得失也冬夏以致日春秋以致月春官)孟
春乃命太史守典奉法司天日月星辰之行宿離不貸
毋失經紀以初為常(典六典法八法也離讀如儷偶之儷宿儷謂其屬馮相氏保章氏掌)
(天文者相與宿偶當審候伺不得過差也經紀謂天文進退度數月令)
右治歴澤中有火革君子以治歴明時(四時之變革之)
(大者象傳)聖人慎守日月之數以察星辰之行以
序四時之順逆謂之歷截十二管以宗八音之上
下清濁謂之律也律居隂而治陽(因地主氣)歴居陽而
治隂(因天主事)律歴迭相治也(歷以治時律以候氣)其間不容髮
(其致一也大戴禮)桓公十七年冬十月朔日有食之(甲乙)
(者歷之紀也晦朔者日月之會也日食不可以不存晦朔晦朔須甲乙而可推故日食必以書朔日)
(為例)不書日官失之也天子有日官諸侯有日御(日官)
(日御典歷數者)日官居卿以底日禮也(日官天子掌歷者不在六卿之數而)
(位從卿故言居卿也底平也謂平歷數)日御不失日以授百官於朝
(日官平歷以班諸侯諸侯奉之不失天時以授百官左傳)文公元年於是
閏三月非禮也(於歷法閏當在僖公末年誤於今年三月置閏盖時達歴者所譏)
先王之正時也履端於始舉正於中歸餘於終(步履)
(之始以為術之端首朞之日三百六十有六日日月之行又有遲速而必分為十二月舉中氣以正)
(月有餘日則歸之於終積而為閏故言歸餘於終)履端於始序則不愆(四時)
(無愆過)舉正於中民則不惑(斗建不失其次寒暑不失其常故無疑惑)歸
餘於終事則不悖(四時得所則事無悖亂)六年閏月不告
朔非禮也(經稱告月傳稱告朔明告月必以朔)閏以正時(四時漸差則致閏以)
(正之)時以作事(順時命事)事以厚生(事不失時則年豐)生民之道
於是乎在矣不告閏朔棄時政也何以為民㐮
公二十七年十一月乙亥朔日有食之辰在申司
歴過也再失閏矣(謂斗建指申周十一月今之九月斗當建戌而在申故知再失)
(閏也丈十一年三月甲子至今年七十一歲應有二十六閏今長歷推得二十四閏通計少再閏釋)
(例言之詳矣)哀公十二年冬十有二月螽(周十二月今十月是)
(歲應置閏而失不置雖書十二月實今之九月司歴誤一月九月之初尚温故得有螽)季孫
問諸仲尼仲尼曰丘聞之火伏而後蟄者畢(火心星也)
(火伏在今十月)今火猶西流司歷過也(猶西流言未盡没知是九月歷官失)
(一閏釋例論之備尼明年經書十有二月螽注云前年季孫雖聞仲之言而不正歷失閏至此年)
(故復十二月螽實十一月並同上)
洪範次八曰念用庶徵(庶徵曰念所以省驗也)八庶徵曰雨曰暘
曰燠曰寒曰風曰時五者來備各以其叙庶草蕃廡(徵驗)
(也廡豐茂所驗者非一故謂之庶徵雨暘燠寒風各以時至故曰時也備者無缺少也叙者應節候也五者備)
(而不失其叙庶草且蕃廡矣則其他可知也雨屬水暘屬火燠屬木寒屬金風屬土吳仁傑曰易以坎為水北)
(方之卦也又曰雨以潤之則雨為水矣離為火南方之卦也又曰日以烜之則暘為火矣小明之詩首章云我)
(征徂西二月初吉二章云昔我往矣日月方燠夫以二月為燠則燠之為春為木明矣漢志引狐突金寒之言)
(顔師古謂金行在西故謂之寒則寒之為秋為金明矣又按稽疑以雨屬水以霽屬火霽暘也則庶徵雨之為)
(水暘之為火類例抑又甚明盖五行乃生數自然之叙五事則本於五行庶徵則本於五事其條理次第相為)
(貫通有秩然而不可紊亂者也)一極備凶一極無凶(極備過多也極無過少也唐孔氏曰)
(雨多則澇雨少則旱是極備亦凶極無亦凶餘凖是)曰休徵曰肅時雨若曰乂時
暘若曰哲時燠若曰謀時寒若曰聖時風若曰咎徵曰
狂恒雨若曰僭恒暘若曰豫恒燠若曰急恒寒若曰蒙
恒風若(狂妄僭差豫怠急廹蒙昧也在天為五行在人為五事五事修則休徵各以類應之五事失則)
(咎徵各以類應之自然之理也然必曰某事得則某休徵應某事失則某咎徵應則亦膠固不通而不足與語)
(造化之妙矣天人之際未易言也失得之機應感之微非知道者孰能識之哉)曰王省惟歲卿
士惟月師尹惟日(歲月日以尊卑為徵也王者之失得其徵以歲卿士之失得其徵以月師)
(尹之失得其徵以日盖雨暘燠寒風五者之休咎有係一歲之利害有係一月之利害有係一日之利害各以)
(其大小言也)歲月日時無易百榖用成乂用明俊民用章家
用平康(歲月日三者雨暘燠寒風不失其時則其效如此休徵所感也)日月歲時既易
百榖用不成乂用昏不明俊民用微家用不寕(日月歲三者雨)
(暘燠寒風既失其時則其害如此咎徵所致也休徵言歲月日者總於大也咎徵言日月歲者著其小也)庶
民惟星星有好風星有好雨日月之行則有冬有夏月
之從星則以風雨(民之麗乎土猶星之麗乎天也好風者箕星好雨者畢星漢志言軫星亦)
(好雨意者星宿皆有所好也日有中道月有九行中道者黃道也北至東井去極近南至牽牛去極遠東至角)
(西至婁去極中是也九行者黑道二出黃道北赤道二出黃道南白道二出黃道西青道二出黃道東并黃道)
(為九行也日極南至於牽牛則為冬至極北至於東井則為夏至南北中東至角西至婁則為春秋分月立春)
(春分從青道立秋秋分從白道立冬冬至從黑道立夏夏至從赤道所謂日月之行則有冬有夏也月行東北)
(入於箕則多風月行西南入於畢則多雨所謂月之從星則以風雨也民不言省者庶民之休咎係乎上人之)
(得失故但以月之從星以見所以從民之欲者如何爾夫民生之衆寒者欲衣饑者欲食鰥寡孤獨者之欲得)
(其所此王政之所先而卿士師尹近民者之責也然星雖有好風好雨之異而日月之行則有冬有夏之常以)
(月之常行而從星之異好以卿士師尹之常職而從民之異欲則其從民者非所以徇民矣言日月而不言歲)
(者有冬有夏所以成歲功也言月而不言日者從星惟月為可見耳洪範)保章氏掌天星
以志星辰日月之變動以觀天下之遷辨其吉凶(志古文識)
(識記也星謂五星辰日月所會五星有嬴縮圜角日有薄食暈珥月有虧盈朓側匿之變七者右行列舍天下)
(禍福變移所在皆見焉)以星土辨九州之地所封封域皆有分星
以觀妖祥(星土星所主土也封猶界也鄭司農說星土以春秋傳曰参為晉星商主大火國語曰歲)
(之所在則我有周之分野之屬是也玄謂大界則曰九州中諸國中之封域於星亦有分焉其書亡矣堪輿)
(雖有郡國所入度非古數也今其存可言者十二次之分也星紀吳越也玄枵齊也娵訾衛也降婁魯也大梁)
(趙也實沈晉也鶉首秦也鶉火周也鶉尾楚也夀星鄭也大火宋也析木燕也此分野之妖祥主用客星慧孛)
(之氣為象)以十有二歲之相觀天下之妖祥(歲謂太歲歲星與日同次之月)
(斗所建之辰也歲星為陽右行於天太歲為隂左行於地十二歲而小周其妖祥之占甘氏歲星經其遺象也)
(鄭司農云太歲所在歲星所居春秋傳曰越得歲而吳伐之必受其凶之屬是也)以五雲之物
辨吉凶水旱降豐荒之祲象(物色也視日旁雲氣之色降下也知水旱所下之國)
(鄭司農云以二至二分觀雲氣青為蟲白為喪赤為兵荒黑為水黃為豐故春秋傳曰凡分至啓閉必書雲物)
(為備故也故曰凡此五物以詔救政)以十有二風察天地之和命乖别之
妖祥(十有二辰皆有風吹其律以知和不其道亡矣春秋㐮十八年楚師伐鄭師曠曰吾驟歌北風又歌)
(南風南風不競多死聲楚必無功是時楚師多凍其命乖别審矣)凡此五物者以詔救
政訪序事(訪謀也見其象則當豫為之備以詔王救其政且謀今歲天時占相所宜次序其事春)
(官)視祲掌十煇之法以觀妖祥辨吉凶(妖祥善惡之徵鄭司農云)
(輝謂日光炁也)一曰祲二曰象三曰䥴四曰監五曰闇六曰瞢
七曰彌八曰叙九曰隮十曰想(故書彌作迷隮作資鄭司農云祲隂陽氣相侵)
(也象者如赤烏也䥴謂日旁氣四面反鄉如煇狀也監雲氣臨日也闇日月食也瞢日月瞢瞢無光也彌者白)
(虹彌天也叙者雲有次序也如山在日上也隮者升氣也想者煇光也玄謂鑴讀如童子佩鑴之鑴謂日旁氣)
(刺目也監冠珥也彌氣貫日也隮虹也詩云朝隮於西想雜氣有似可形想)掌安宅叙降(宅居)
(也降下也人見妖祥則不安主安其居處也次序其凶禍所下謂禳移也)正歲則行事(占夢以季)
(冬贈惡夢此正月而行安宅之事所以順民)歲終則弊其事(弊斷也謂計其吉凶然否多少)
(上同)
右占候僖公五年春王正月辛亥朔日南至(周正)
(月今十一月冬至之日日南極)公既視朔遂登觀臺以望而書禮
也(視朔親告朔也觀臺臺上構屋可以遠觀者也朔旦冬至歷數之所始治歷者因此則可以明)
(其術數審别隂陽叙事訓民魯君不能常修此禮故善公之得禮)凡分至啓閉必
書雲物(分春秋分也至冬夏至也啓立春立夏閉立秋立冬雲物氣色災變也傳重申周典)
(不言公者日官掌其職)為備故也(素察妖祥逆為之備左氏傳)十六年
王正月戊申朔隕石於宋五(隕落也聞其隕視之石數之五各隨其聞)
(見先後而記之莊七年星隕如雨見星之隕而隊於四遠若山若水不見在地之驗此則見在地之)
(驗而不見始隕之星史各據事而書)是月六鷁退飛過宋都(是月隕石之月)
(重言是月嫌同日鷁水鳥高飛遇風而退宋人以為災告於諸侯故書春秋)隕石于宋
五隕星也(但言星則嫌星使石隕故傳言隕星)六鷁退飛過宋都風
也(六鷁遇迅風而退飛風高不為物害故不記風之異)周内史叔興聘于宋
宋㐮公問焉曰是何祥也吉凶焉在(祥吉凶之先見者㐮公以)
(為石隕鷁退能為禍福之始故問其所在)對曰今兹魯多大喪(今兹此歲)明
年齊有亂君將得諸侯而不終(魯喪齊亂宋㐮公不終别以政刑吉)
(凶他占知之)退而告人曰君失問是隂陽之事非吉凶
所生也(言石隕鷁退隂陽錯逆所為非人所生㐮公不知隂陽而問人事故曰君失問叔興)
(自以對非其實恐為有識所譏故退而告人)吉凶由人吾不致逆君故
也(積善餘慶積惡餘殃故曰吉凶由人君問吉凶不敢逆之故假他占以對左氏傳)晉
公子重耳適齊齊侯妻之姜氏言於公子曰吾聞
晉之始封也(始封謂唐叔虞)歲在大火閼伯之星也實紀
商人(商殷也自氐五度至尾九度為大火之次閼伯陶唐氏之火正居于商丘祀大火死以配)
(食相土因之故商主大火實紀商之吉凶也)商之饗國三十一王(自湯至紂)
瞽史之記曰唐叔之世將如商數(瞽史知天道者)今未半
也(自唐叔至惠公十四世故曰未半)子必有晉若何懷安(國語晉語)
秦伯納公子董因迎公於河(董因晉大夫周大史辛有之後也傳曰辛)
(有之二子董之晉故晉有董史)公問焉曰吾其濟乎對曰歲在大
梁將集天行元年始受實沈之星也(歲在大梁謂魯僖公二十)
(三年歲星在大梁之次也集成也行道也言公將成天道也公以辰出晉祖唐叔所以封也而以参)
(入晉星也元年謂文公即位之年魯僖二十四年歲星去大梁在實沈之次受受於大梁也自胃七)
(度至畢十二度為大梁自畢十三度至東井十五度曰實沈)實沈之墟晉人是
居所以興也(墟次也是居居其分次以主祀也傳曰高辛氏有子季曰實沈遷於大夏)
(主祀参唐人是因成王滅唐而封叔虞南有晉水子爕改為晉侯故参為晉星)今君當之
無不濟矣(當歲星在實沈之虚故無不成)君之行也歲在大火大
火閼伯之星也是謂大辰(君之行謂魯僖公五年重耳出奔時歲在大火)
(大火大辰也傳曰高辛氏有子曰閼伯遷於商丘祀大火)辰以成善后稷是相
唐叔以封(成善謂辰為農祥周先后稷之所經緯以成善道相視也謂祀農祥以戒農事)
(封者唐叔封之時歲在大火)瞽史記曰嗣續其祖如榖之滋必
有晉國(瞽史記云唐叔之世將如商數今言嗣續其祖明趣同也言晉子孫將繼續其先祖)
(如榖之蕃滋故必有晉國)且以辰出而以參入皆晉祥也(辰大火也)
(参伐也参在實沈之次)而天之大紀也(所以大紀天時也傳曰大火為大辰伐亦)
(為大辰辰時也)濟且秉成必霸諸侯(秉執也)子孫頼之(同上)
文公十四年秋七月有星孛入於北斗(孛彗也既見而移入)
(北斗非常所有故書之春秋)周内史叔服曰不出七年宋齊晉
之君皆將死亂(後三年宋弑昭公五年齊弑懿公七年晉弑靈公史服但言事徵而)
(不論其占固非末學所得詳言左氏傳)㐮公九年春宋災晉侯問
於士弱(弱士渥濁之子莊子)曰吾聞之宋災於是乎知有天
道何故(問宋何故自知天道將災)對曰古之火正或食於心或
食於味以出内火是故咮為鶉火心為大火(謂火正之)
(官配食於火星建辰之月鶉火星昏在南方則令民放火建戌之月大火星伏在日下夜不得見則)
(令民内火禁放火)陶唐氏之火正閼伯居商丘(陶唐堯有天下號閼)
(伯高辛氏之子傳曰遷閼伯於商丘主辰辰大火也今為宋星然則商丘在宋地)祀大火
而火紀時焉(謂出内火時)相土因之故商主大火(相土契孫)
(商之祖也始伐閼伯之後居商丘祀大火)商人閱其禍敗之釁必始於
火是以日知其有天道也(閱猶數也商人數所更歴恒多火災宋是殷商)
(之後故知天道之災必火)公曰可必乎對曰在道國亂無象不
可知也(言國無道則災變亦殊故不可必知)十八年冬十月諸侯
同伐齊十二月楚師伐鄭信於城下而還(信再宿也)楚
師多凍役徒幾盡晉人聞有楚師師曠曰不害吾
驟歌北風又歌南風南風不競(歌者吹律以詠八風南風音微故曰)
(不競也師曠唯歌南北風者聽晉楚之強弱)多死聲楚必無功董叔曰
天道多在西北(歲在豕韋月又建亥故曰多在西北)南師不時必無
功(不時謂觸歲月)叔向曰在其君之德也(言天時地利不如人和)
二十八年春無冰梓慎曰今兹宋鄭其饑乎(梓慎魯大)
(夫今年鄭游吉宋向戌言之明年饑甚傳乃詳其事)歲在星紀而淫於玄枵
(歲歲星也星紀在丑斗牛之次玄枵在子虚危之次十八年晉董叔曰天道多在西北是歲歲星在)
(亥至此年十一歲故在星紀明年乃當在玄枵今已在玄枵淫行失次)以有時菑隂
不堪陽(時菑無冰也盛隂用事而温無冰是隂不勝陽地氣發洩)蛇乘龍(蛇玄武之)
(宿虚危之星龍歲星歲星木也木為青龍失次出虚危下為蛇所乘)龍宋鄭之星也
(歲星本位在東方東方房心為宋角亢為鄭故以龍為宋鄭之星)宋鄭必饑玄枵
虚中也(玄枵三宿虛星在其中)枵耗名也土虚而民耗不饑
何為(歲為宋鄭之星今失常淫入虛耗之次時復無冰地氣發洩故曰土虚民耗)禆竈
曰今兹周王及楚子皆將死(禆竈鄭大夫)歲棄其次而
旅於明年之次以害鳥帑周楚惡之(旅客處也歲星棄星紀之)
(次客在玄枵歲星所在其國有福失次於北禍衝在南南為朱鳥鳥尾曰帑鶉火鶉尾周楚之分故)
(周王楚子受其咎俱論歲星過次梓慎則曰宋鄭饑禆竈則曰周楚王死傳故備舉以示卜占惟人)
(所在)十一月癸已天王崩十二月楚康王卒昭公
六年三月鄭人鑄刑書(鑄刑書於鼎以為國之常法)士文伯曰
火見鄭其火乎(火心星周五月昏見)火未出而作火以鑄刑
器(刑器鼎也)藏争辟焉火如象之不火何為(象類也同氣相求火)
(未出而用火相感而致災)六月丙戌鄭災(終士文伯之言)七年夏四
月甲辰朔日有食之晉侯問於士文伯曰誰將當
日食對曰魯衛惡之(受其凶惡)衛大魯小公曰何故對
曰去衛地如魯地(衛地豕韋也魯地降婁也日食於豕韋之末及降婁之始乃息)
(故禍在衛大在魯小周四月今二月故曰在降婁)於是有災魯實受之(災發)
(於衛而魯受其餘禍)其大咎其衛君乎魯將上卿(八月衛侯卒十一月)
(季孫宿卒)公曰詩所謂彼日而食于何不臧者何也(感日)
(食而問詩)對曰不善政之謂也國無政不用善則自取
謫於日月之災(謫譴也)故政不可不慎也八月衛㐮
公卒十一月季武子卒晉侯謂伯瑕(伯瑕士文伯)曰吾
所問日食從矣可常乎(衛侯武子皆卒故)對曰不可六物
不同(各異時)民心不壹(政教殊)事序不類(有變易)官職不
則(治官居職非一法)同始異終胡可常也公曰何謂六物
對曰歲時日月星辰是謂也公曰多語寡人辰而
莫同何謂辰對曰日月之會是謂辰(一歲日月十二會所會謂)
(之辰)故以配日(謂以子丑配甲乙)八年冬十月壬午楚師
滅陳晉侯問於史趙曰陳其遂亡乎對曰未也公
曰何故對曰陳顓頊之族也(陳祖舜舜出顓頊)歲在鶉火
是以卒滅陳將如之(顓頊氏以歲在鶉火而滅火盛而水滅)今在析
木之津猶將復由(箕斗之間有天漢故謂之析木之津由用也)且陳氏
得政於齊而後陳卒亡(物莫能兩盛)自幕至於瞽瞍無
違命(幕舜之先瞽瞍舜父從幕至瞽瞍間無違天命廢絶者)舜重之以明德
寘德於遂(遂舜後盖殷之興存舜之後而封遂言舜德乃至於遂)遂世守之
及胡公不淫故周賜之姓使祀虞帝(胡公滿遂之後也事周武)
(王賜姓曰媯封諸陳紹舜後)臣聞盛德必百世祀虞之世數未
也繼守將在齊其兆既存矣(言陳氏興盛於齊形兆巳見)九
年夏四月陳災鄭禆竈曰五年陳將復封封五十
二年而遂亡子産問其故對曰陳水屬也(陳顓頊之後故)
(為水屬)火水妃也(火畏水故為之妃)而楚所相也(相治也楚之先祝融)
(為高辛氏火正主治火事)今火出而火陳(火心星也火出於周為五月而以四月出)
(者以長歴推前年誤置閏)逐楚而建陳也(水得妃而興陳興則楚衰故曰逐楚而建)
(陳)妃以五成故曰五年(妃合也五行各相配合得五而成故五歲而陳復封)
(為十三年陳侯吳歸于陳傳)歲五及鶉火而後陳卒亡楚克有
之天之道也故曰五十二年(是歲歲在星紀五歲及大梁而陳復封自)
(大梁四歲而及鶉火後四周四十八歲凡五及鶉火五十二年天數以五為紀故五及鶉火火盛水)
(衰)十年春王正月有星出於婺女(客星也不書非孛)鄭
禆竈言於子産曰七月戊子晉君將死今兹歲在
顓頊之虛(歲歲星也顓頊之虛謂玄枵)姜氏任氏實守其地(姜齊)
(姓任薛姓齊薛二國守玄枵之地)居其維首而有妖星焉告邑姜
也(客星居玄枵之維首邑姜齊太公女晉唐叔之母星占婺女為既嫁之女織女為處女邑姜齊)
(之既嫁女妖星在婺女齊得歲故知禍歸邑姜)邑姜晉之妣也天以七紀
(二十八宿面七)戊子逢公以登星斯於是乎出(逢公殷諸侯居齊地)
(者逢公將死妖星出婺女時非歲星所在故齊自當禍而以戊子日卒)吾是以譏之
(為晉侯彪卒傳)秋七月戊子晉平公卒(如禆竈之言)十一年
春景王問於萇弘曰今茲諸侯何實吉何實凶(萇弘)
(周大夫)對曰蔡凶此蔡侯般弑其君之歲也歲在豕
韋(㐮三十年蔡世子般弑其君歲在豕韋至今十三歲歲復在豕韋般即靈侯也)弗過此
矣(言蔡凶不過此年)楚將有之然壅也(蔡近楚故知楚將有之楚無德而享)
(大利所以壅積其惡)歲及大梁蔡復楚凶天之道也(楚靈王弑立之)
(歲歲在大梁到昭十三年歲復在大梁美惡周必復故知楚凶)楚子召蔡靈侯殺
之十一月楚子滅蔡十五年春將禘于武公戒
百官(齊戒)梓慎曰禘之日其有咎乎吾見赤黑之祲
非祭祥也喪氛也(祲妖氛也盖見於宗廟故以為非祭祥也氛惡氛也)其在
涖事乎(涖臨也)二月癸酉禘叔弓涖事籥入而卒
十七年冬有星孛於大辰西及漢(大辰房心尾也夏之八月辰星)
(見在天漢西今孛星出辰西光芒東及天漢)申胥曰彗所以除舊布新
也(申胥魯大夫)天事恆象(天道恆以象類告示人)今除於火火出
必布焉諸侯其有火災乎(今火向伏故知當須火出乃布散為災)梓
慎曰往年吾見之是其徵也(徵始有形象而微也)火出而見
(前年火出時)今兹火出而章必火入而伏(隨火没也)其居火
也久矣(歴三年)其與不然乎(言必然也)火出於夏為三月
(謂昏見)於商為四月於周為五月夏數得天(得天正)若
火作其四國當之在宋衛陳鄭乎宋大辰之虚也
(大辰大火宋分野)陳太皥之虚也(大皥居陳木火所自出)鄭祝融之
虚也(祝融高辛氏之火正居鄭)皆火房也(房舍也)星孛及漢漢水
祥也(天漢水也)衛顓頊之虚也故為帝丘(衛今濮陽縣昔帝顓頊居)
(之其城内有顓頊冡)其星為大水(衛星營室營室水也)水火之牡也(牡雄)
(也)其以丙子若壬午作乎水火所以合也(丙午火壬子水)
(水火合而相薄水少而火多故水不勝火)若火入而伏必以壬午(尚未知今)
(孛星當復隨火星俱伏不故言若)不過其見之月(火見周之五月)鄭禆竈
言於子産曰宋衛陳鄭將同日火若我用瓘斝玉
瓚鄭必不火(瓘圭也斝玉爵也瓉勺也欲以禳火)子産弗與(以為天災流行)
(非禳所息故也為明年宋衛陳鄭災傳)十八年夏五月火始昏見(火心)
(星)丙子風梓慎曰是謂融風火之始也(東北曰融風融風木)
(也木火毋故曰火之始)七日其火作乎(從丙子至壬午七日壬午水火合之日故)
(知當火作)戊寅風甚壬午火甚宋衛陳鄭皆火梓慎登
大庭氏之庫以望之(大庭氏古國名在魯城内魯於其處作庫高顯故登以望)
(氣参近占以審前年之言)曰宋衛陳鄭也數日皆來告火(言經所以)
(書)禆竈曰不用吾言鄭又將火(前年禆竈欲用瓘斝禳火子産不聽)
(今復請用之)鄭人請用之(信竈言)子産不可曰天道遠人
道邇非所及也何以知之竈焉知天道是亦多言
矣豈不或信(多言者或時有中)遂不與亦不復火(傳言天道難明)
(雖禆竈猶不足以盡知之)鄭之未災也里析告子産曰將有大
祥(里析鄭大夫祥變異之氣)民震動國幾亡吾身泯焉弗良及
也(言將先災死)國遷其可乎子産曰雖可吾不足以定
遷矣(子産知天災不可逃非遷所免故託以知不足)及火里析死矣二
十年春王二月己丑日南至(是歲朔旦冬至之歲也當言正月己丑朔)
(日南至時史失閏閏更在二月後故經因史而書正月傳更具二月記日南至者以正歷也)梓
慎望氛(氛氣也時魯侯不行登臺之禮使梓慎望氛)曰今兹宋有亂國
幾亡三年而後弭蔡有大喪(為宋華向出奔蔡侯卒傳)叔孫昭
子曰然則戴桓也(戴族華氏桓族向氏)汰侈無禮巳甚亂所
在也(傳言妖由人興)二十一年秋七月壬午朔日有食
之公問於梓慎曰是何物也禍福何為(物事也)對曰
二至二分(二至冬至夏至二分春分秋分)日有食之不為災日月
之行也分同道也至相過也(二分日夜等故言同道二至長短極故言)
(相過)其他月則為災陽不克也故常為水(隂侵陽是陽不勝隂)
於是叔輙哭日食(意在於憂災)昭子曰子叔將死非所
哭也八月叔輙卒二十四年夏五月乙未朔日
有食之梓慎曰將水(隂勝陽故曰將水)昭子曰旱也日過
分而陽猶不克克必甚能無旱乎(過春分陽氣盛時而不勝隂陽)
(將猥出故為旱)陽不克莫將積聚也(陽氣莫然不動乃將積聚)秋八月
大雩旱也(終如叔孫之言)三十一年十二月辛亥朔日
有食之是夜也趙簡子夢童子臝而轉以歌(轉宛轉也)
旦占諸史墨曰吾夢如是今而日食何也(簡子夢適與日)
(食會謂咎在巳故問之)對曰六年及此月也吳其入郢乎終
亦弗克(史墨知夢非日食之應故釋日食之咎而不釋其夢)入郢必以庚辰
(庚日有變日在辰尾故曰以庚辰定四年十一月庚辰吳入郢)日月在辰尾(辰尾龍尾)
(也周十二月今之十月日月合朔於辰尾而食)庚午之日日始有謫火勝
金故弗克(謫變氣也庚午十月十九日去辛亥朔四十一日雖食在辛亥更以始變為占)
(也午南方楚之位也午火庚金也日以庚午有變故災在楚楚之仇敵唯吳故知入郢必吳火勝金)
(者金為火妃食在辛亥亥水也水數六故六年也)三十二年夏吳伐越
始用師於越也(自此之前雖疆事小爭未嘗用大兵)史墨曰不及四
十年越其有吳乎(存亡之數不過三紀歲星三周三十六歲故曰不及四十年哀)
(二十二年越滅吳至此三十八歲)越得歲而吳伐之必受其凶(此年)
(歲在星紀星紀吳越之分也歲星所在其國有福吳先用兵故反受其殃)哀公六年
楚昭王卒是歲也有雲如衆赤鳥夾日以飛三日
楚子使問諸周大史周大史曰其當王身乎(日為人君)
(妖氣守之故以為當王身雲在楚上唯楚見之故禍不及他國)若禜之可移於令
尹司馬(禜禳祭)王曰除腹心之疾而寘諸股肱何益
不榖不有大過天其夭諸有罪受罰又焉移之遂
弗禜孔子曰楚昭王知大道矣其不失國也宜哉
(並左氏傳)
挈壺氏凡軍事縣壺以序聚柝凡喪縣壺以代哭者皆
以水火守之分以日夜(鄭司農云縣壺以為漏以序聚柝以次更聚擊柝備守也玄謂)
(擊柝兩木相敲行夜時也代亦更也禮未大斂代哭以水守壺者為沃漏也以火守壺者夜則視刻數也分以)
(日夜者異畫夜漏也漏之箭晝夜共百刻冬夏之間有長短焉大史立成法有四十八箭)及冬則以
火爨鼎水而沸之而沃之(鄭司農云冬水凍漏不下故以火炊水沸以沃之謂沃漏)
(也官夏)雞人凡國事為期則告之時(象雞知時也告其有司主事者少牢)
(曰宗人朝服北面曰請祭期主人曰比於子宗人曰旦明行事告時者至此旦明而告之春官)
右壺漏東方未明刺無節也朝廷興居無節號
令不時挈壺氏不能掌其職焉(挈壺氏掌漏刻者詩齊風序)
禮書綱目卷五十三
