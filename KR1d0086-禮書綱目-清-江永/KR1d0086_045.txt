禮書綱目卷四十三婺源江永撰
諸侯遷廟吉禮十
補經(此篇出大戴禮)
成廟將遷之新廟君前徙三日齊祝宗人及從者皆齊
(謂親過高祖則毁廟以昭穆遷之)
右將遷齊記作王壞廟有時日於練焉壞廟壞
廟之道易檐可也改塗可也(禮過高祖則毁其廟以次而遷將納新神)
(示有所加梁文公二年穀傳)
徙之日君玄服從者皆玄服從至于廟(廟殯宫)羣臣如朝
位(列於廟門外如路門之位)君入立于阼階下西向有司如朝位(立於)
(門内如門外之位)宗人擯舉手曰有司其請升君升祝奉幣從
在左北面(祝王辭故在左神將遷故出在戶牖間南面矣)再拜興祝聲三曰孝
嗣侯某敢以嘉幣告于皇考某侯(言嗣以遷代不言國未忍有之也)成
廟將徙敢告(卒不奠幣者禮畢矣於此將有事於新廟)君及祝再拜興
右殯宫告遷
祝曰請導君降立于階下奉衣服者皆奉以從祝(不言奉主)
(而稱奉衣服者以毁易祖考誠人神之不忍徙祝者祝所以導神也言皆者衣服非一稱周禮守祧職曰掌先)
(王先公之廟祧其遺衣服藏焉)奉衣服者降堂君及在位者皆辟也奉
衣服者至碑君從有司皆以次從出廟門奉衣服者升
車乃步君升車從者皆就車也(皆就車謂乘貳車者)凡出入門及
大溝渠祝下擯(神車祝為左故於步處則下)至于新廟筵于戶牖間
(始自外來故先於堂)樽于西序下(四時之祭在室筵奥中在堂筵序下是以設樽恒於東方今惟)
(布南面之席故置樽於西以因其便矣)脯醢陳于房中(房西房也諸侯左右房也)設洗
當東榮南北以堂深(記因卿士當言東霤)有司皆先入如朝位祝
導奉衣服者乃入君從奉衣服者入門左(門左門西)在位者
皆辟也奉衣服者升堂皆反位君從升奠衣服于席上
祝奠幣于几東君北向祝在左
右奉主入新廟
贊者盥升適房薦脯醢君盥酌奠于薦西反位君及祝
再拜興祝聲三曰孝嗣侯某敢用嘉幣告于皇考某侯
今月吉日可以徙于新廟敢告再拜君就東廂西面祝
就西廂東面(東西俟也祝就西廂因其便也)在位者皆反走辟如食間
(走疾趨也)擯者舉手曰請反位君反位祝從在左卿大夫及
衆有司諸在位者皆反位祝聲三曰孝嗣侯某潔為而
明薦之享(詩云潔蠲為饎是用孝享)君及祝再拜君反位(東廂之位)祝徹
反位(西廂之位)
右祭告
擯者曰遷廟事畢請就燕君出廟門卿大夫有司執事
者皆出廟門告事畢(事謂内主藏衣服斂幣徹几筵之等)乃曰擇日而祭
焉(所以安神)
右事畢
諸侯釁廟吉禮十一
補經(亦出大戴禮)
成廟釁之以羊(廟新成而釁者尊而神之祭器名者成則釁之以豭也)君玄服立
于寢門内南向祝宗人宰夫雍人皆玄服(以神事故亦同爵弁小戴)
(君朝服者謂不與也)宗人曰請令以釁某廟君曰諾遂入雍人拭
羊(拭捝)乃行入廟門碑南北面東上(居上者宰夫也宰夫攝主也)雍人
舉羊升屋自中中屋南面刲羊血流于前乃降門以雞
有司當門北面(有司宰夫祝宗人也)雍人割雞屋下當門郟室割
雞于室中有司亦北面也(郟室門郟之室一曰東西廂也釁東西室有司猶北面統)
(於廟也案小戴割雞亦於屋上記者不同耳)既事宗人告事畢皆退反命于
君君寢門中南向宗人曰釁某廟事畢君曰諾宗人請
就宴君揖之乃退
記成廟則釁之其禮祝宗人宰夫雍人皆爵弁純
衣(廟新成必釁之尊而神之也宗人先請於君曰請令以釁某廟君諾之乃行)雍人拭
羊宗人祝宰夫北面于碑南東上(居上者宰夫也宰夫攝主也拭)
(静也)雍人舉羊升屋自中中屋南面刲羊血流于前
乃降門夾室皆用雞先門而後夾室其衈皆於屋
下割雞門當門夾室中室(自由也衈謂將刲割牲以釁先滅耳旁毛薦之)
(耳聽聲者告神欲其聽之周禮有刉衈)有司皆鄉室而立門則有司
當門北面(有司宰夫祝宗人)既事宗人告事畢乃皆退(告者)
(告宰夫)反命于君曰釁某廟事畢反命于寢君南鄉
于門内朝服既反命乃退(君朝服者不至廟也)路寢成則考
之而不釁釁屋者交神明之道也(言路寢者生人所居不釁者不)
(神之也考之者設盛食以落之爾檀弓曰晉獻文子成室諸大夫發焉是也)凡宗廟之
器其名者成則釁之以豭豚(宗廟名器謂尊彝之屬雜記)
禮書綱目卷四十三
