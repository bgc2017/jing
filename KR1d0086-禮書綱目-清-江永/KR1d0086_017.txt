禮書綱目卷十五婺源江永撰
王朝邦國遣使禮賓禮五
補
大宗伯以賓禮親邦國時聘曰問殷頫曰視(時聘者亦無常期天)
(子有事乃聘之焉竟外之臣既非朝歲不敢瀆為小禮殷頫謂一服朝之歲以朝者少諸侯乃使卿以大禮衆)
(聘焉一服朝在元年七年十一年春官)大行人掌大賓之禮及大客之
儀以親諸侯(大客謂孤卿)時聘以結諸侯之好殷頫以除邦
國之慝(此二事者亦以王見諸侯之臣使來者為文也時聘者亦無常期天子有事諸侯使大夫來聘)
(親以禮見之禮而遣之所以結其思好也天子無事則已殷頫謂一服朝之歲也慝猶惡也一服朝之歲五服)
(諸侯皆使卿以聘禮來頫天子天子以禮見之命以政禁之事所以除其惡行秋官)諸侯之
於天子也比年一小聘三年一大聘(比年每歲也小聘使大夫大聘使卿)
(詳王制禮見覲)典瑞瑑圭璋璧琮繅皆二采一就以覜聘
(璋以聘后夫人以琮享之也大夫衆來曰覜寡來曰聘鄭司農云瑑有圻鄂瑑起春官)玉人瑑
圭璋八寸璧琮八寸以覜聘(瑑文飾也覜視也聘問也衆來曰覜特來曰聘聘禮)
(曰凡四器者唯其所寳以聘可也考工記)案十有二寸棗㮚大夫純五
夫人以勞諸侯(詳見覲禮)凡賓客卿有大夫訝大夫有士
訝士皆有訝(此謂聘問之日王所使迎賓客于館之訝秋官掌訝)司几筵筵
國賓于牖前莞筵紛純加繅席畫純左彤几(國賓諸侯來朝孤卿)
(大夫來聘朝者雕几聘者彤几春官)凡大國之孤執皮帛以繼小國
之君出入三積不問壹勞朝位當車前不交擯廟中無
相以酒禮之其他皆眡小國之君(此以君命來聘者也孤尊既聘享更自以)
(其贄見執束帛而已豹皮表之以為飾繼小國之君言次之也朝聘之禮每一國畢乃前不交擯者不使介傳)
(辭交于王之擯親自對擯者也廟中無相介皆入門西上而立不前相禮者聘之介是與以酒禮之酒謂齊酒)
(也和之不用鬱鬯耳其他謂貳車及介牢禮賓主之間擯者將幣祼酢饗食之數)凡諸侯之卿
其禮各下其君二等以下及其大夫士皆如之(此亦以君命來)
(聘者也所下其君者介與朝位賓主之間也其餘則自以其爵聘義曰上公七介侯伯五介子男三介是謂使)
(卿之聘之數也朝位則上公七十步侯伯五十步子男三十步與大行人)凡諸侯之卿
大夫士為國客則如其介之禮以待之(言其特來聘問待之禮如其為)
(介時也然則聘禮所以禮賓是亦禮介秋官掌客)小行人掌邦國賓客之禮
籍以待四方之使者(禮籍各位尊卑之書使者諸侯之使臣來者也)令諸侯春
入貢秋獻功王親受之各以其國之籍禮之(貢六服所貢也功考)
(績之功也秋獻之若今計文書斷于九月其舊法)凡四方之使者大客則擯小
客則受其幣而聽其辭(擯者擯而見之玉使得親言也受其幣者受之以入告其所為)
(來之事秋官)别國之大夫入天子之國曰某士(亦謂諸侯之卿也三)
(命以下于天子為士曰某士者若晉韓起聘于周擯者曰晉士起)自稱曰陪臣某(陪重也)
(曲禮)次國之上卿位當大國之中中當其下下當其上
大夫小國之上卿位當大國之下卿中當其上大夫下
當其下大夫(此諸侯使卿大夫覜聘竝會之序也其位爵同小國在下爵異固在上耳)其有
中士下士者數各居其上之三分(謂其為介若特行而並會也居猶當也此)
(據大國而言大國之士為上次國之士為中小國之士為下士之數國皆二十七人各三分之上九中九下九)
(以位相當則次國之上士當大國之中中當其下小國之上士當大國之下凡非命士亦無出會之事春秋傳)
(謂士為微王制)小司徒小賓客令野修道委積(小賓客諸侯之使臣)
(也官地)大行人若有四方之大事則受其幣聽其辭(四方)
(之大事謂國有兵寇諸侯來告急者禮動不虚皆有贄幣以崇敬也受之以其事入告王也聘禮曰若有言則)
(以束帛如享禮秋官)小臣小賓客掌事如太僕之灋(夏官)候
人若有方治則帥而致于朝及歸送之于竟(方治其方來治國事)
(者也春秋傳曰晉欒盈過周玉使候人出諸轘轅是其送之同上)象胥掌蠻夷閩貉
戎狄之國使掌傳王之言而諭說焉以和親之(謂蕃國之臣來)
(頫聘者)凡軍旅會同受國客幣而賓禮之(謂諸侯以王有軍旅之事使臣)
(奉幣來問秋官)言諡曰類(使大夫行象聘問之禮也言諡者序其行及諡所宜其禮亡)
(曲禮)
右邦國遣使于王朝(凡周禮通言賓客之事客謂諸侯聘問之臣詳見覲禮篇)
(此不别出當於彼篇考之)晉韓宣子聘于周王使請事(問何事來)
(聘)對曰晉士起將歸時事於宰旅無他事矣(起宣子名)
(禮諸侯大夫入天子國稱士時事四時貢職宰旅冢宰之下士言獻職貢于宰旅不敢斥尊)王
聞之曰韓氏其昌阜於晉乎辭不失舊(阜大也傳言周衰諸)
(侯莫能如禮唯韓起不失舊襄二十六年左氏傳)王使來徵聘(徵召也言周徵)
(也徵聘不書徵加諷諭不指斥)孟獻子聘于周王以為有禮厚賄
之(宣九年左氏傳)晉羊舌肸聘于周發幣于大夫及單
靖公靖公享之儉而敬賓禮贈餞視其上而從之
燕無私送不過郊語說昊天有成命(國語周語燕注見饗食)
(記篇)
大行人間問以諭諸侯之志歸脤以交諸侯之福賀慶
以贊諸侯之喜致禬以補諸侯之烖(此四者王使臣於諸侯之禮也間問)
(者間歲一問諸侯謂存省之屬諭諸侯之志者諭言語諭書名其類也交或往或來者也贊助也致禬凶禮)
(之弔禮禬禮也補諸侯災者若春秋澶淵之會謀歸宋財)王之所以撫邦國諸侯者
歲徧存三歲徧覜五歲徧省七歲屬象胥諭言語協辭
命九歲屬瞽史諭書名聽聲音十有一歲達瑞節同度
量成牢禮同數器修灋則(撫猶安也存頫省者王使臣於諸侯之禮所謂間問也歲)
(者巡狩之明歲以為始也屬猶聚也自五歲之後遂間歲徧省也七歲省而召其象胥九歲省而召其瞽史皆)
(聚于天子之宮教習之也故書協辭命作叶詞命鄭司農云象胥譯官也叶當為汁詞當為辭書或為叶辭命)
(玄謂胥讀為諝王制曰五方之民言語不通嗜慾不同達其志通其欲東方曰寄南方曰象西方曰狄鞮北方)
(曰譯此官正為象者周始有越重譯而來獻是因通言語之官為象諝云諝謂象之有才知者也辭命六辭之)
(命也瞽樂師也史大史小史也書名書之字也古曰名聘禮曰百名以上至十一歲又徧省焉度丈尺也量豆)
(區釜也數器銓衡也法八法也則八則也達同成修皆謂齎其法式行至則齊等之也成平也平其僭踰者也)
(官秋)典瑞珍圭以徵守以恤凶荒(杜子春曰珍當為鎮書亦或為鎮以)
(徵守者以徵召守國諸侯若今時徵郡守以竹使符也鎮者國之鎮諸侯亦一國之鎮故以鎮圭徵之也凶荒)
(則民有遠志不安其土故以鎮圭鎮安之玄謂珍圭王使之瑞節制大小當與琬琰相依王使人徵諸侯憂凶)
(荒之國則授之執以往致王命焉如今時使者持節矣恤者闓府庫振救之凡瑞節歸又執以反命)穀圭
以和難(穀圭亦王使之瑞節穀善也其飾若粟文然難仇讐和之者若春秋宣公及齊侯平莒及郯晉)
(侯使瑕嘉平戎于王)琬圭以治德以結好(琬圭亦王使之瑞節諸侯有德王命賜之及諸)
(侯使大夫來聘既而為壇會之使大夫執以命事焉大行人職曰時聘以結諸侯之好鄭司農云琬圭無鋒芒)
(故治德以結好)琰圭以易行以除慝(瑣圭亦王使之瑞節鄭司農云琰圭有鋒芒傷害征)
(伐誅討之象故以易行以除慝易惡行令為善者以此圭責讓諭告之也玄謂除慝亦于諸侯使大夫來覜既)
(而使大夫執而命事于壇大行人職曰殷覜以除邦國之慝春官)玉人琬圭九寸而
繅以象德(琬猶圜也王使之瑞節也諸侯有德王命賜之使者執琰圭以致命焉繅藉也)琰圭
九寸判規以除慝以易行(凡圭琰上寸半琰圭琰半以上又半為瑑飾諸侯有為不)
(義使者征之執以為瑞節也除慝除惡逆也易行去煩苛考工記)司士作士適四方
使為介(士使謂自以王命使也介大夫之介也春秋傳曰天王使石尚來歸脤夏官)虎賁
氏適四方使則從士大夫(虎士從使者)若道路不通有徵事
則奉書以使于四方(不通逢兵寇若泥水奉書徵師役也春秋隱七年冬戎伐凡伯于楚)
(丘以歸同上)内府凡適四方使者共其所受之物而奉之
(王所以遺諸侯者天官)校人凡國之使者共其幣馬(使者所用私覿夏)
(官)小行人使適四方協九儀賓客之禮朝覲宗遇會
同君之禮也存覜省聘問臣之禮也(適之也協合也)達天下之
六節成六瑞(並詳名器下篇)合六幣(詳諸侯相朝篇)若國札喪則令賻
補之若國凶荒則令賙委之若國師役則令槁禬之若
國有福事則令賀慶之若國有祸烖則令哀弔之凡此
五物者治其事故(故書賻作傳槁為藁鄭司農云賻補之謂賻喪家補助其不足也若今時)
(一室二戶則官與之棺也槀當讀為犒謂犒師也玄謂師役者國有兵寇以匱病者也使隣國合會財貨以與)
(之春秋定五年夏歸粟于蔡是也宗伯職曰以禬禮哀圍敗禍烖水火)及其萬民之利害
為一書其禮俗政事教治刑禁之逆順為一書其悖逆
暴亂作慝猶犯令者為一書其札喪凶荒厄貧為一書
其康樂和親安平為一書凡此五物者每國辨異之以
反命于王以周知天下之故(慝惡也猶圖也秋官)行夫掌邦
國傳遽之小事媺惡而無禮者凡其使也必以旌節雖
道有難而不時必達(傳遽若今時乘傳騎驛而使者也美福慶也惡喪荒也此事之小者)
(無禮行夫主使之道有難謂遭疾病他故不以時至也必達王命不可廢也其大者有禮大小行人使之有故)
(則介傳命不嫌不達)居於其國則掌行人之勞辱事焉使則介之
(使謂大小行人也故書曰夷使鄭司農云夷使使於四夷則使行夫主為之介玄謂夷發聲同上)
右王朝遣使于邦國定王使單襄公聘于宋(單襄)
(公王卿士單朝也聘問也問者王之所以撫萬國存省之)遂假道於陳以聘于
楚(假道自宋適楚經陳也是時天子微弱故以諸侯相聘之禮假道也聘禮若過國至于境使次)
(介假道束帛將命于廟)候不在疆(候候人也掌送迎賓客者疆境也)司空不
視塗(司空卿官掌道路也)膳宰不致餼(膳宰膳夫也掌賓客之牢禮生曰餼)司
里不授館(司里里宰也掌授客館)國無寄寓(寓亦寄也無寄寓者不為廬舍)
(可以寄羈旅之客)縣無施舍(四甸為縣縣方六十里施舍者所以施舍賓客負任之處)
單子歸告王曰陳侯不有大咎國必亡周之秩官
有之(秩官周常官篇名)曰敵國賓至關尹以告(敵位敵也闕尹司關)
(掌四方賓客叩關則為之告聘禮曰及境謁關人關人問從者幾人遂以入境)行理以節
逆之(理吏也逆迎也執瑞節為信而迎之也行理小行人)候人為導(導賓至于朝出)
(送之境)卿出郊勞(聘禮曰賓至于近郊君使卿朝服用束帛勞)門尹除門
(門尹司門也除門埽除門處也)宗祝執祀(宗宗伯祝太祝也執祀賓將有事於廟則宗祝)
(執祭祀之禮)司里授館(司里授客所當館次於卿也聘禮卿致館)司徒具徒
(具徒役修道路之委積)司空視塗(視險易也)司寇詰姦(禁詰姦盜)虞人
入材(虞人掌山澤之官祭祀賓客各供其材)甸人積薪(甸人掌薪蒸之官也)火
師監燎(火師司火燎庭燎也)水師監濯(水師掌水監滌濯之事者)膳宰致
饔(熟食曰饔)廩人獻餼(生曰餼禾米也)司馬陳芻(司馬掌師圉人養馬故陳)
(芻圉人職屬司馬)上人展車(展省客車補傷敗也)百官官以物至賓
入如歸是故小大莫不懷愛(小大謂賓介也)其貴國之賓
至則以班加一等益虔(貴國大國也班次也)至于王使則皆
官正莅事(正長也莅臨也)上卿監之(監視也)今雖朝也不才
有分族於周(朝單子之名有分族王之親族也)承王命以為過賓
於陳(假道為過賓)而司事莫至是蔑先王之官也(蔑欺也)
(國語周語)
諸侯相朝禮賓禮六
補
凡諸侯之邦交世相朝也(父死子立曰世凡君即位大國朝焉小國聘焉此皆所以)
(習禮考義正刑一德以尊天子也必擇有道之國而就修之秋官大行人)諸侯相見必
告于禰(道近或可以不親告祖)朝服而出視朝(朝服為事故也)命祝史告
于五廟所過山川(諸侯五廟山川所不過則不告貶于適天子也)亦命國家五
官道而出反必親告于祖禰乃命祝史告至于前所告
者而後聽朝而入(五官五大夫典事者命者勅之以其職道祖道也反必親告祖禰同出入)
(禮問曾子)司儀凡諸公相為賓(謂相朝也)主國五積三問皆
三辭拜受皆旅擯再勞三辭三揖登拜受拜送(賓所止則積間)
(闊則問行道則勞其禮皆使卿大夫致之從來至去數如此也三辭辭其以禮來於外也積問不言登受之于)
(庭也鄭司農云旅讀為旅于泰山之旅謂九人傳辭相授于上下竟問賓從末上行介還受上傳之玄謂旅讀)
(為鴻臚之臚臚陳之也賓之介九人使者七人皆陳擯位不傳辭也賓之上介出請使者則前對位皆當其末)
(擯焉三揖謂庭中時也拜送送使者)主君郊勞交擯三辭車逆拜辱三揖
三辭拜受車送三還再拜(主君郊勞備三勞而親之也鄭司農云交擯三辭謂賓主)
(之擯者俱三辭也車逆主人以車迎賓于館也拜辱賓拜謝辱也玄謂交擯者各陳九介使傳辭也車迎拜辱)
(者賓以主君親來乘車出舍門而迎之若欲遠就之然見之則下拜迎謝其自屈辱來也至去又出車若欲遠)
(送然主君三還辭之乃再拜送之也車送迎之節各以其等則諸公九十步立當車軹也三辭重者先辭辭其)
(以禮來于外後辭辭升堂)致館亦如之(館舍也使大夫授之君又以禮親致焉)致飱如
致積之禮(俱使大夫禮同也飱食也小禮曰飱大禮曰饔餼)及將幣交擯三辭
車逆拜辱賓車進答拜三揖三讓每門止一相及廟唯
上相入賓三揖三讓登再拜授幣賓拜送幣每事如初
賓亦如之及出車送三請三進再拜賓三還三辭告辟
(鄭司農云交擯擯者交也賓車進答拜賓上車進主人乃答其拜也及出車送三請主人三請留賓也三進進)
(随賓也賓三還三辭告辟賓三還辭謝言已辟去也玄謂既三辭主君則乘車出大門而迎賓見之而下拜其)
(辱賓車乃前下答拜也三揖者相去九十步揖之使前也至而三讓讓入門也相謂主君擯者及賓之介也謂)
(之相者於外傳辭耳入門當以禮詔侑也介紹而傳命者君子于其所尊不敢質敬之至也每門止一相彌相)
(親也君入門介拂闑大夫中棖與闑之間士介拂棖此為介鴈行相随也止之者絶行在後耳賓三揖三讓讓)
(升也登再拜授幣授當為受主人拜至且受玉也每事如初謂享及有言也賓當為儐謂以鬱鬯禮賓也上于)
(下曰禮敵者曰儐禮器曰諸侯相朝灌用鬱鬯無籩豆之薦謂此朝禮畢儐賓也三請三進請賓就車也主君)
(每一請車一進欲遠送之也三還三辭主君一請者賓亦一還一辭)致饔餼還圭饗食致
贈郊送皆如將幣之儀(此六禮者唯饗速賓耳其餘主君親往親往者賓為主人主人)
(為賓君如有故不親饗食則使大夫以酬幣侑幣致之鄭司農云還圭歸其玉也故公子重耳受飱及璧玄謂)
(聘以圭璋禮也享以璧琮財也已聘而還圭璋輕財而重禮贈送以財既贈又送至于郊)賓之拜禮
拜饔餼拜饗食(鄭司農云賓之拜禮者因言賓所當拜者之禮也所當拜者拜饔餼拜饗食玄)
(謂賓將去就朝拜謝此三禮三禮禮之重者也賓既拜主君乃至館贈之去又送之于郊)賓繼主君
皆如主國之禮(鄭司農云賓繼主君復主人之禮賓也故曰皆如主國之禮玄謂繼主君者儐)
(主君也儐之者主君郊勞致館饔餼還圭致贈郊送之時也如其禮者謂玉帛皮馬也有饌陳之積者不如也)
(若饗食主君及燕亦速焉)諸侯諸伯諸子諸男之相為賓也各以其
禮相待也如諸公之儀(賓主相待之儀與諸公同也饔餼饗食之禮則有降殺秋官)
掌客凡諸侯之禮上公五積皆視飱牽三問皆修羣
介行人牢宰皆有牢飱五牢食四十簠十豆四十鉶四
十有二壺四十鼎簋十有二牲三十有六皆陳饔餼九
牢其死牢如飱之陳牽四牢米百有二十筥醯醢百有
二十罋車皆陳車米視生牢牢十車車秉有五籔車禾
視死牢牢十車車三秅芻薪倍禾皆陳秉禽日九十雙
殷膳大牢以及歸三饗三食三燕若弗酌則以幣致之
凡介行人宰史皆有飱饔餼以其爵等為之牢禮之陳
數唯上介有禽獻夫人致禮八壺八豆八籩膳大牢致
饗大牢食大牢卿皆見以羔膳大牢侯伯四積皆視飱
牽再問皆脩飱四牢食三十有二簠八豆三十有二鉶
二十有八壺三十有二鼎簋十有二腥二十有七皆陳
饔餼七牢其死牢如飱之陳牽三牢米百筥醯醢百罋
皆陳米三十車禾四十車芻薪倍禾皆陳乘禽日七十
雙殷膳大牢三饗再食再燕凡介行人宰史皆有飱饔
餼以其爵等為之禮唯上介有禽獻夫人致禮八壺八
豆八籩膳大牢致饗大牢卿皆見以羔膳特牛子男三
積皆視飱牽壹問以脩飱三牢食二十有四簠六豆二
十有四鉶十有八壺二十有四鼎簋十有二牲十有八
皆陳饔餼五牢其死牢如飱之陳牽二牢米八十筥醯
醢八十罋皆陳米二十車禾三十車芻薪倍禾皆陳乘
禽日五十雙壹饗壹食壹燕凡介行人宰史皆有飱饔
餼以其爵等為之禮唯上介有禽獻夫人致禮六壺六
豆六籩膳視致饗親見卿皆膳特牛(積皆視飱牽謂所共如飱而牽牲以)
(往不殺也不殺則無鉶鼎簠簋之實其米實于筐豆實實于罋其設筐陳于楹内罋陳于楹外牢陳于門西車)
(米禾芻薪陳于門外壺之有無未聞三問皆修脩脯也上公三問皆脩下句云羣介行人宰史皆有牢君用脩)
(而臣有牢非禮也蓋著脱字失處且誤耳飱客始至致小禮也公侯伯子男飱皆飪一牢其餘牢則腥食者庶)
(饈美可食者也其設蓋陳于楹外東西不過四列簠稻粱器也公十簠堂上六西夾東夾各二也侯伯八簠堂)
(上四西夾東夾各二子男六簠堂上二西夾東夾各二豆菹醢器也公四十豆堂上十六西夾東夾各十二侯)
(伯三十二豆堂上十二西夾東夾各十子男二十四豆堂上十二西夾東夾各六禮器曰天子之豆二十有六)
(諸公十有六諸侯十有二上大夫八下大夫六以聘禮差之則堂上之數與此同鉶羹器也公鉶四十二侯伯)
(二十八子男十八非衰差也二十八書或為二十四亦非也其于衰公又當三十又為無所據依禮之大數鉶)
(少于豆推其衰公鉶四十二宜為三十八蓋近之矣則公鉶堂上十八西夾東夾各十侯伯堂上十二西夾東)
(夾各八子男堂上十西夾東夾各四壺酒器也其設于堂夾如豆之數鼎牲器也簋黍稷器也鼎十有二者飪)
(一牢正鼎九與陪鼎三皆設于西階前簋十有二堂上八西夾東夾各二合言鼎簋者牲與黍稷俱食之主也)
(牲當為腥聲之誤也腥謂腥鼎也於侯伯云腥二十有七其故腥字也諸侯禮盛腥鼎有鮮魚鮮腊每牢皆九)
(為列設于阼階前公腥鼎三十六腥四牢也侯伯腥鼎二十七腥三牢也子男腥鼎十八腥二牢也皆陳陳列)
(也飱門内之實備于是矣亦有車米禾芻薪公飱五牢米二十車禾三十車侯伯四牢米禾皆二十車子男三)
(牢米十車禾二十車芻薪皆倍其禾饔餼既相見致大禮也大者既兼飱積有生有腥有孰餘又多也死牢如)
(飱之陳亦飪一牢在西餘腥在東也牽生牢也陳于門西如積也米橫陳于中庭十為列每筥半斛公侯伯子)
(男黍粱稻皆二行公稷六行侯伯稷四行子男二行醯醢夾碑從陳亦十為列醯在碑東醢在碑西皆陳于門)
(内者于公門内陳之也言車者衍字耳車米載米之車也聘禮曰十斗曰斛十六斗曰籔十籔曰秉每車秉有)
(五籔則二十四斛也禾槀實并刈者也聘禮曰四秉曰筥十筥曰稯十稯曰秅每車三秅則三十稯也稯猶束)
(也禾米之秉筥字同數異禾之秉手把耳筥讀為棟梠之梠謂一穧也皆陳橫陳門外者也米在門東禾在門)
(西芻薪雖取數于禾薪從米芻從禾也乘禽乘行羣處之禽謂雉鴈之屬於禮以雙為數殷中也中又致膳示)
(念賓也若弗酌謂君有故不親饗食燕也不饗則以酬幣致之不食則以侑幣致之凡介行人宰史衆臣從賓)
(者也行人主禮宰主具史主書皆有飱饔餼尊其君以及其臣也以其爵等為之牢禮之陳數爵卿也則飱二)
(牢饔餼五牢大夫也則飱大牢饔餼五牢士也則飱少牢饔餼二牢也此降小禮豐大禮也以命數則參差難)
(等略於臣用爵而已夫人致禮助君養賓也籩豆陳於戶東壺陳于東序凡夫人之禮皆使下大夫致之於子)
(男云膳視致饗言夫人致膳于小國君以致饗之禮則是不復饗也饗有壺酒卿皆見者見于賓也既見之又)
(膳之亦所以助君養賓也卿見又膳此聘禮卿大夫勞賓餼賓之類與於子男云親見卿皆膳特牛見讀如卿)
(皆見之見言卿于小國之君有不故造館見者故造館見者乃致膳鄭司農說牽云牲可牽行者也故春秋傳)
(曰餼牽竭矣秅讀為秅秭麻答之秅同上)君入門介拂闑大夫中棖與
闑之閒士介拂棖(此謂兩君相見也棖門楔也君入必中門上介夾闑大夫介士介鴈行于)
(後示不相治也君若迎聘客擯者亦然玉藻)公執桓圭侯執信圭伯執躬
圭繅皆三采三就子執穀璧男執蒲璧繅皆二采再就
以朝覲宗遇會同于王諸侯相見亦如之(鄭司農云亦執圭璧以相)
(見故邾隠公朝于魯春秋傳曰邾子執玉高其容仰春官典瑞)小行人合六幣圭以
馬璋以皮璧以帛琮以錦琥以繡璜以黼此六物者以
和諸侯之好故(合同也六幣所以享也五等諸侯享天子用璧享后用琮其大各如其瑞皆有)
(庭實以馬若皮皮虎豹皮也用圭璋者二王之後也二王後尊故享用圭璋而特之禮器曰圭璋特義亦通於)
(此其於諸侯亦用璧琮耳子男于諸侯則享用琥璜下其瑞也凡二王後諸侯相享之玉大小各降其瑞一等)
(及使卿大夫覜聘亦如之秋官)瑑琮八寸諸侯以享夫人(獻於所朝聘君)
(之夫人也人考工記玉)諸侯之席三重(疏曰謂相朝時賓主皆然也尊者須温厚故多重乃)
(稱也三重則四席也熊氏云三重則三席也禮器)諸侯相朝灌用鬱鬯無籩
豆之薦(灌獻也同上)凡禮賓客國新殺禮凶荒殺禮札喪
殺禮祸烖殺禮在野在外殺禮(皆為國省用愛費也國新新建國也凶荒無年)
(也禍烖新有兵寇水火也掌客)曾子問曰諸侯相見揖讓入門不
得終禮廢者幾孔子曰六請問之曰天子崩大廟火日
食后夫人之喪雨霑服失容則廢(夫人君之夫人曾子問)
右相朝諸侯相朝之禮各執其圭瑞服其服乘
其輅建其旌旂施其樊纓從其貳車委積之以其
牢禮之數所以别義也介紹而相見君子於其
所尊不敢質敬之至也君使大夫迎于境卿勞于
道君親郊勞致館及將幣拜迎于大門外而廟受
北面拜貺所以致敬也三讓而後升所以致尊讓
也敬讓也者君子之所相接也諸侯相接以敬讓
則不相侵陵也此天子之所以養諸侯兵不用而
諸侯自為正之具也君親致饔既還圭饗食致贈
郊送所以相與習禮樂也諸侯相與習禮樂則德行
修而不流也故天子制之諸侯務焉(大戴禮朝事儀)君
子之於禮也非作而致其情也(作起也敬非已情也所以下彼)此
有由始也(官所法也)是故七介以相見也不然則已慤
三辭三讓而至不然則已蹙(已猶甚也慤蹙愿貌大愿則辭不見情無)
(由至也禮器)朝覲大夫之私覿非禮也大夫執圭而
使所以申信也(其君親來其臣不敢私見于主國君也以君命聘則有私見)不
敢私覿所以致敬也而庭實私覿何為乎諸侯之
庭(非其與君無别)為人臣者無外交不敢貳君也(私覿是外交也)
(特郊牲)庭燎之百由齊桓公始也(僭天子也庭燎之差公蓋五十)
(侯伯子男皆三十同上)子太叔曰昔文襄之霸也(晉文公襄公)
其務不煩諸侯令諸侯三歲而聘五歲而朝(明王之制)
(歲聘閒朝今簡之昭三年左氏傳)祭伯來來者來朝也其弗謂
朝何也寰内諸侯非有天子之命不得出會諸侯
不正其外交故弗與朝也(天子畿内大夫有采地謂之寰内諸侯)聘
弓鍭矢不出竟埸束脩之肉不行竟中有至尊者
不貳之也(聘遺所以結二國之好將彼我之意臣當稟命于君無私朝聘之道隱元年)
(穀梁傳)隠公十一年春滕侯薛侯來朝天子無事
諸侯相朝正也考禮修德所以尊天子也(事謂巡守崩葬)
(兵革之事傳春秋穀梁)滕侯薛侯來朝争長薛侯曰我先
封(薛祖奚仲夏所封在周之前)滕侯曰我周之卜正也(卜正卜官之長)
薛庶姓也我不可以後之(庶姓非周之同姓)公使羽父請
於薛侯曰君與滕君辱在寡人周諺有之曰山有
木工則度之賓有禮主則擇之(擇所宜而行之)周之宗盟
異姓為後(盟載書皆先同姓例在定四年)寡人若朝于薛不敢與
諸任齒(薛任姓齒列也)君若辱貺寡人則願以滕君為請
薛侯許之乃長滕侯(左氏傳)曹大子來朝(曹伯有疾故使)
(其子來朝)賓之以上卿禮也(諸侯之適子未誓于天子而攝其君則以皮帛繼子)
(男故賓之以上卿各當其國之上卿桓九年左氏傳)文公十五年曹伯
來朝禮也諸侯五年再相朝以修王命古之制也
(十一年曹伯來朝雖至此乃來亦五年左氏傳)介葛盧來朝(介東夷國也葛)
(盧介君名也)舍于昌行之上公在會饋之芻米禮也(嫌公)
(行不當致饋故曰禮也僖二十九年左氏傳)子産相鄭伯以如楚舍
不為壇(至敵國交除地封土為壇以受郊勞)外僕言曰昔先大夫相
先君適四國未嘗不為壇(外僕掌次舍者)自是至今亦皆
循之今子草舍無乃不可乎子産曰大適小則為
壇小適大苟舍而已焉用壇僑聞之大適小有五
美宥其罪戾赦其過失救其菑患賞其德刑(刑法也)
教其不及小國不困懷服如歸是故作壇以昭其
功宣告後人無怠於德(怠解也)小適大有五惡說其
罪戾(自解說)請其不足行其政事(奉行大國之政)共其職貢
從其時命(從朝會之命)不然則重其幣帛以賀其福而
弔其凶皆小國之禍也焉用作壇以昭其禍所以
告子孫無昭禍焉可也(無昭禍以告子孫傳襄二十八年左氏)襄
公薨之月子産相鄭伯以如晉晉侯以我喪故未
之見也子産使盡壞其館之垣而納車馬焉士文
伯讓之曰敝邑以政刑之不脩寇盜充斥(充滿斥見言其)
(多)無若諸侯之屬辱在寡君者何是以令吏人完
客所館(館舍也)高其閈閎(閎門也)厚其牆垣以無憂客
使(無令客使憂寇盜)今吾子壊之雖從者能戒其若異客
何以敝邑之為盟主繕完葺牆(葺覆也)以待賓客若
皆毁之其何以共命寡君使匄請命(請問毁垣之命)對曰
以敝邑𥚹小介於大國(介間也)誅求無時(誅責也)是以
不敢寧居悉索敝賦以來會時事(随時來朝會)逢執事
之不閒而未得見又不獲聞命未知見時不敢輸
幣亦不敢暴露其輸之則君之府實也非薦陳之
不敢輸也(薦陳猶獻見也)其暴露之則恐燥濕之不時而
朽蠹以重敝邑之罪僑聞文公之為盟主也宮室
卑庳無觀臺榭以崇大諸侯之館館如公寝車廏
繕修司空以時平易道路(易治也)圬人以時塓館宮
室(圬人塗者塓塗也)諸侯賓至甸設庭燎(庭燎設火於庭)僕人巡
宮(巡宮行夜)車馬有所(有所處)賓從有代(代客役)巾車脂轄
(巾車主車之官)隸人牧圉各瞻其事(瞻視客所當得)百官之屬各
展其物(展陳也謂羣官各陳其物以待賓)公不留賓而亦無廢事
(賓得速去則事不廢)憂樂同之事則巡之(巡行也)教其不知而
恤其不足賓至如歸無寧菑患(言見遇如此寧當復有菑患耶無寧)
(寧也)不畏寇盜而亦不患燥濕今銅鞮之宮數里(銅鞮)
(晉離宮)而諸侯舍于隸人(舍如隸人舍)門不容車而不可
踰越(門庭之内迫迮又有牆垣之限)盜賊公行而夭癘不戒(癘猶災也)
(言水潦無時)賓見無時命不可知若又勿壞是無所藏
幣以重罪也敢請執事將何所命之(問晉命已所止之宜)雖
君之有魯喪亦敝邑之憂也(言鄭與魯亦有同姓之憂)若獲薦
幣(薦進也)修坦而行(行去也)君之惠也敢憚勤勞文伯
復命(反命于晉君)趙文子曰信(信如子產言)我實不德而以
隸人之垣以贏諸侯(贏受也)是吾罪也使士文伯謝
不敏焉晉侯見鄭伯有加禮(禮加敬)厚其宴好而歸
之乃築諸侯之館(襄三十一年左氏傳)鄭伯如晉拜成子
游相(子游公子偃)授玉于東楹之東(禮授玉兩楹之間鄭伯行疾故東過)
士貞伯曰鄭伯其死乎自棄也已視流而行速不
安其位宜不能久(視流不端諦也成六年左傳)定公十五年
春邾隠公來朝(邾子益)子貢觀焉邾子執玉高其容
仰公受玉卑其容俯(玉朝者之贄)子貢曰以禮觀之二
君皆有死亡焉夫禮死生存亡之體也將左右周
旋進退俯仰於是乎取之朝祀喪戎於是乎觀之
今正月相朝而皆不度(不合法度)心已亡矣嘉事不體
何以能久(嘉事朝禮)高仰驕也卑俯替也驕近亂替近
疾君為主其先亡乎(為此年公薨哀七年以邾子益歸傳左氏傳)
諸侯未及期相見曰遇相見於郤地曰會(及至也郤間也遇會禮亡)
(禮曲)
右會遇春齊侯將平宋衞(平宋衞于鄭)有會期宋公
以幣請于衞請先相見(宋敬齊命)衞侯許之故遇于犬
丘(犬丘垂也衞地註隱八年左氏傳期隱四年公及宋公遇于清云遇者草次之二國各簡)
(其禮若道路相逢遇也)定公與齊侯會于夾谷至會所為
壇位土階三等以遇禮相見(會遇之禮禮之簡略者也家語)
子太叔曰昔文襄之霸也令諸侯有事而會不協
而盟(昭三年左氏傳)楚子合諸侯于申椒舉言於楚子
曰夏啟有鈞臺之享(啟禹子河南陽翟縣南有鈞臺陂蓋啟享諸侯于此)商
湯有景亳之命(河南鞏縣西南有湯亭或言亳即偃師)周武有孟津
之誓(將伐紂也)成有岐陽之蒐(成王歸自奄大蒐於岐山之陽岐山在扶風美)
(陽縣西北)康有酆宮之朝(酆在始平鄠縣東有靈臺康王於是朝諸侯)穆有
塗山之會(穆王會諸侯于塗山塗山在夀春東北)齊桓有召陵之師
(在僖四年)晉文有踐土之盟(在僖二十八年)君其何用王曰吾
用齊桓(用會召陵之禮)王使問禮于左師與子産左師曰
小國習之大國用之敢不薦聞(言所聞謙示所未行)獻公合
諸侯之禮六(其禮六儀也宋爵公故獻公禮)子産曰小國共職敢
不薦守獻伯子男會公之禮六(鄭伯爵故獻伯子男會公之禮其禮)
(同所從言之異)君子謂合左師善守先代子産善相小國
(昭四年左氏傳)公會吳于鄫(吳欲霸中國)吳來徵百牢子服
景伯對曰先王未之有也吳人曰宋百牢我(是時吳過)
(宋得百牢)魯不可以後宋且魯牢晉大夫過十(晉大夫范鞅也)
(在昭二十一年)吳王百牢不亦可乎景伯曰晉范鞅貪而
棄禮以大國懼敝邑故敝邑十一牢之君若以禮
命於諸侯則有數矣(有常數)若有棄禮則有淫者矣
(淫過也)周之王也制禮上物不過十二(上物天子之牢)以為
天之大數也(天有十二次故制禮象之)今棄周禮而曰必百牢
亦唯執事吳人弗聽乃與之(哀七年左氏傳)哀公會晉
侯及吳子于黃池吳人將以公見晉侯子服景伯
對使者曰王合諸侯則伯帥侯牧以見于王(伯王官伯)
(侯牧方伯)伯合諸侯則侯帥子男以見於伯(伯諸侯長)自王
以下朝聘玉帛不同故敝邑之職貢於吳有豐於
晉無不及焉以為伯也今諸侯會而君將以寡君
見晉君則晉成為伯矣敝邑將改職貢魯賦於吳
八百乘若為子男則將半邾以屬於吳(丰邾三百乘)而
如邾以事晉(如邾六百乘)且執事以伯召諸侯而以侯
終之何利之有焉吳人乃止既而悔之(謂景伯欺之哀十)
(三年左氏傳)僖公二十九年公會王子虎晉狐偃宋
公孫固齊國歸父陳轅濤塗秦小子憗盟于翟泉
卿不書罪之也(晉侯始霸翼戴天子諸侯輯睦王室無虞而王子虎下盟列國以瀆)
(大典諸侯大夫上敵公侯虧禮傷教故貶諸大夫諱公與盟)在禮卿不會公侯
會伯子男可也(大國之卿當小國之君故可以會伯子男諸卿之見貶亦兼有此闕)
(故傳重發之左氏傳)
禮書綱目卷十五
