禮書綱目卷八十四婺源江永撰
歌舞樂五
補
詩言志歌永言聲依永律和聲(心之所之謂之志心有所之必形於言故曰詩)
(言志既形於言則必有長短之節故曰歌永言既有長短則必有清濁高下之殊故曰聲依永聲者宫商角徵)
(羽也大抵歌聲長而濁者為宫以漸而清且短則為商為角為徵為羽所謂聲依永也既有長短清濁則又必)
(以十二律和之乃能成文而不亂假令黃鍾為宫則太簇為商姑沈為角林鍾為徵南吕為羽蓋以三分損益)
(隔八相生而得之餘律皆然即禮運所謂五聲六律十二管還相為宫所謂律和聲也舜典)戛擊
鳴球搏拊琴瑟以詠下管鼗鼓合止柷敔笙鏞以間(詳樂)
(制)大司樂九德之歌於宗廟之中奏之(鄭司農云九德之歌春秋)
(傳所謂水火金木土榖謂之六府正德利用厚生謂之三事六府三事謂之九功九功之德皆可歌也謂之九)
(歌也)大師教六詩曰風曰賦曰比曰興曰雅曰頌(教教瞽矇)
(也風言賢聖治道之遺化也賦之言鋪直鋪陳今之政教善惡比見今之失不敢斥言取比類以言之興見今)
(之美嫌於媚諛取善事以喻勸之雅正也言人之正者以為後世法頌之言誦也容也誦今之德廣以美之鄭)
(司農云古而自有風雅頌之名故延陵季子觀樂於魯時孔子尚幼未定詩書而曰為之歌邶鄘衛曰是其衛)
(風乎又為之歌小雅大雅又為之歌頌論語曰吾自衛反魯然後樂正雅頌各得其所時禮樂自諸侯出頗有)
(謬亂不正孔子正之曰比曰興比者比方於物也興者託事於物)以六德為之本(所教詩必)
(有知仁聖義中和之道然後可教以樂歌)以六律為之音(以律視其人為之音知其宜何歌子)
(貢見帥乙而問曰賜聞樂歌各有宜若賜者宜何歌此問人性也本人之性莫善於律)小師掌
教弦歌(弦謂琴瑟也歌依詠詩也)瞽矇掌播弦歌(播謂發揚其音)掌九德
六詩之歌以役大師(役為之使)鍾師凡樂事以鍾鼓奏九
夏(詳樂制)籥章中春龡豳詩以逆暑中秋夜逆寒亦如
之凡國祈年于田祖龡豳雅國祭蜡則龡豳頌(詳吉禮百神篇)
(春並官)徒歌謂之謠(詩曰我歌且謠爾雅)
右樂歌昔葛天氏之樂三人掺牛尾投足以歌
八闋(葛天氏古帝名投足猶蹀足闋終也)一曰載民二曰玄鳥三曰
遂草木四曰奮五榖五曰敬天常六曰逹帝功七
曰依地德八曰總萬物之極(樂之八篇名也吕氏春秋)禹
曰德惟善政政在養民水火金木土穀惟修正德
利用厚生惟和九功惟叙九叙惟歌戒之用休董
之用威勸之以九歌俾勿壊(此周禮所謂九德之歌大禹謨)
九功之德皆可歌也謂之九歌六府三事謂之九
功水火金木土榖謂之六府正德利用厚生謂之
三事(文七年左氏傳)舜作五絃之琴歌南風之詩詩曰
南風之薰兮可以解吾民之愠兮南風之時兮可
以阜吾民之財兮(家語)詩者志之所之也在心為
志發言為詩情動於中而形於言言之不足故嗟
嘆之嗟嘆之不足故永歌之永歌之不足不知手
之舞之足之蹈之也情發於聲聲成文謂之音(發猶)
(見也聲謂宫商角徵羽也聲成文者宫商上下相應)治世之音安以樂其政
和亂世之音怨以怒其政乖亡國之音哀以思其
民困故正得失動天地感鬼神莫近於詩先王以
是經夫婦成孝敬厚人倫美教化移風俗故詩有
六義焉一曰風二曰賦三曰比四曰興五曰雅六
曰頌上以風化下下以風刺上主文而譎諫言之
者無罪聞之者足以戒故曰風(風化風刺皆謂譬喻不斥言也主文)
(主與樂之宫商相應也譎諫詠歌依違不直諫)至於王道衰禮義廢政教
失國異政家殊俗而變風變雅作矣國史眀乎得
失之迹傷人倫之廢哀刑政之苛吟詠情性以風
其上逹於事變而懷其舊俗者也故變風發乎情
止乎禮義發乎情民之正也止乎禮義先王之澤
也是以一國之事繫一人之本謂之風言天下之
事形四方之風謂之雅雅者正也言王政之所由
廢興也政有小大故有小雅焉有大雅焉頌者美
盛德之形容以其成功告於神眀者也是謂四始
詩之至也(始者王道興衰之所由於詩序君鄭康成小雅大雅譜云其用樂國以小)
(雅天子以大雅然而饗賓或上取燕或下就天子饗元侯歌肆夏合文王諸侯歌文王合鹿鳴諸侯)
(於鄰國之君與天子於諸侯同天子諸侯燕羣臣及聘問之賓皆歌鹿鳴合卿樂比其著略大校見)
(在書籍禮崩樂壊不可得詳)吳公子札來聘請觀於周樂(魯以)
(周公故有天子禮樂)使工為之歌周南召南(此皆各依其本國歌所常用聲)
(曲)曰美哉(美其聲)始基之矣(周南召南王化之基)猶未也(猶有商紂)
(未盡善也)然勤而不怨矣(未能安樂然其音不怨怒)為之歌邶鄘衞
(武王伐紂分其地為三監三監叛周公滅之更封康叔并三監之地故三國盡被康叔之化)曰
美哉淵乎憂而不困者也(淵深也亡國之音哀以思其民困衞康叔武公)
(德化深遠雖遭宣公滛亂懿公滅亡民猶秉義不至於困)吾聞衛康叔武公之
德如是是其衛風乎(康叔周公弟武公康叔九世孫皆衞之令德君也聽聲以)
(為别故有疑言)為之歌王(王黍離也幽王遇西戎之禍平王東遷王政不行於天下風俗)
(下與諸侯同故不為雅)曰美哉思而不懼其周之東乎(宗周隕滅)
(故憂思猶有先王之遺風故不懼)為之歌鄭(詩第七)曰美哉其細已
甚民弗堪也是其先亡乎(美其有治政之音譏其煩碎知不能久)為
之歌齊(詩第八)曰美哉泱泱乎大風也哉(泱泱宏大之聲)表
東海者其大公乎(大公封齊為東海之表式)國未可量也(言其或將)
(復興)為之歌豳(詩第十五豳周之舊國在新平漆縣東北)曰美哉蕩乎樂
而不滛其周公之東乎(蕩乎蕩然也樂而不滛言有節周公遭管蔡之變東)
(征三年為成王陳后稷先公不敢荒滛以成王業故言其周公之東乎)為之歌秦(詩第)
(十一後仲尼剛定故不同)曰此之謂夏聲夫能夏則大大之至
也其周之舊乎(秦本在西戎汧隴之西秦仲始有車馬禮樂去戎狄之音而有諸夏)
(之聲故謂之夏聲及襄公佐周平王東遷而受其故地故曰周之舊)為之歌魏(詩第九魏)
(姬姓國閔元年晉獻公滅之)曰美哉渢渢乎大而婉險而易行
以德輔此則眀主也(渢渢中庸之聲婉約也險當為儉字之誤也大而約則儉)
(節易行惜其國小無明君也)為之歌唐(詩第十唐晉詩)曰思深哉其有
陶唐氏之遺民乎不然何憂之遠也(晉本唐國故有堯之遺風)
(憂深思遠情發於聲)非令德之後誰能若是為之歌陳(詩第十二)
曰國無主其能久乎(滛聲放蕩無所畏忌故曰國無主)自鄶以下
無譏焉(鄶第十三曹第十四言季子聞此二國歌不復譏論之以其微也)為之歌
小雅(小雅小正亦樂歌之常)曰美哉思而不貳(思文武之德無貳叛之心)
怨而不言(有哀音)其周德之衰乎(衰小也)猶有先王之
遺民焉(謂有殷王餘俗故未大衰)為之歌大雅(大雅陳文王之德以正天下)
曰廣哉熙熙乎(熙熙和樂聲)曲而有直體(論其聲)其文王
之德乎(雅頌所以詠盛德形容故但歌其美者不皆歌變雅)為之歌頌(頌者以其)
(成功告於神明)曰至矣哉(言道備)直而不倨(倨傲)曲而不屈(屈撓)
邇而不偪(謙退)遠而不攜(攜貳)遷而不滛(滛過蕩)復而不
厭(常日新)哀而不愁(知命)樂而不荒(節之以禮)用而不匱(德宏)
(大)廣而不宣(不自顯)施而不費(因氏所利而利之)取而不貪
(義然後取)處而不底(守之以道)行而不流(制之以義)五聲和(宫商角徵)
(羽謂之五聲)八風平(八方之風謂之八風)節有度守有序(八音克諧節有)
(度也無相奪倫守有序也)盛德之所同也(頌有殷魯故曰盛德之所同㐮二十九)
(年左氏傳)子贛見師乙而問焉曰賜聞聲歌各有宜
也如賜者宜何歌也(師樂官也乙名聲歌各有宜氣順性也)師乙曰
乙賤工也何足以問所宜請誦其所聞而吾子自
執焉(樂人稱工執猶處也)寬而静柔而正者宜歌頌廣大而
静疏逹而信者宜歌大雅恭儉而好禮者宜歌小
雅正直而静廉而謙者宜歌風肆直而慈愛者宜
歌商(商宋詩也愛或為哀)溫良而能斷者宜歌齊夫歌者直
已而陳德也動已而天地應焉四時和焉星辰理
焉萬物育焉(直已而陳德各因其德歌所宜育生也)故商者五帝之
遺聲也商人識之故謂之商齊者三代之遺聲也
齊人識之故謂之齊明乎商之音者臨事而屢斷
眀乎齊之音者見利而讓(屢數也數斷事以其肆直也見利而讓以其温)
(良能斷也斷猶決也)臨事而屢斷勇也見利而讓義也有勇
有義非歌孰能保此(保猶安也知也)故歌者上如抗下如
隊曲如折止如槀木倨中矩句中鉤纍纍乎端如
貫珠(言歌聲之著動人心之審如有此事)故歌之為言也長言之也
說之故言之言之不足故長言之長言之不足故
嗟嘆之嗟嘆之不足故不知手之舞之足之蹈之
也(長言之引其聲也嗟嘆和續之也不知手之舞之足之蹈之歡之至也樂記)衛甯
武子來聘公與之宴為賦湛露及彤弓(非禮之常公特命樂)
(人以示意故言為賦湛露彤弓詩小雅)不辭又不答賦使行人私焉
(私問之)對曰臣以為肄業及之也(肆習也魯人失所賦甯武子佯不知)
(此其愚不可及)昔諸侯朝正於王(朝而受政教也)王宴樂之於是
乎賦湛露則天子當陽諸侯用命也(湛露曰湛湛露斯匪陽不)
(晞晞乾也言露見日而乾猶諸侯禀天子命而行)諸侯敵王所愾而獻其
功(敵猶當也愾恨怒也)王於是乎賜之彤弓一彤矢百玈弓
矢千以覺報宴(覺明也謂諸侯有四夷之功王賜之弓矢又為歌彤弓以眀報功宴)
(樂)今陪臣來繼舊好(方論天子之樂故自稱陪臣)君辱貺之其
敢干大禮以自取戾(貺賜也干犯也戾罪也文四年左氏傳)叔孫
穆子聘於晉(穆子魯卿叔孫得臣之子豹也)晉悼公饗之(以饗禮禮之)
樂及鹿鳴之三而後拜樂三(及至也悼公先為穆子作肆夏文王各三)
(篇而不拜至作鹿鳴之三篇而後拜樂三也)晉侯使行人問焉(行人官名掌賓)
(客之禮傳曰韓獻子使行人子員問焉)曰子以君命鎮撫敝邑(鎮重也撫)
(安也)不腆先君之禮以辱從者(腆厚也稱從者謙也)不腆之樂
以節之(以樂節禮也)吾子舍其大而加禮於其細敢問
何禮也(大謂肆夏文王細謂鹿鳴也)對曰寡君使豹来繼先君
之好君以諸侯之故貺使臣以大禮(貺賜也)夫先樂
金奏肆夏繁遏渠天子所以饗元侯也(金奏以鍾奏樂也肆)
(夏一名樊韶夏一名遏納夏一名渠此三夏曲也禮有九夏周禮鍾師掌以鍾鼓奏九夏元侯牧伯)
(也鄭司農云九夏皆篇名頌之類也載也在樂章樂崩亦從而亡是以頌不能具)夫歌文
王大眀緜則兩君相見之樂也(文王大眀緜大雅之首文王之三也)
(此三篇皆美文王武王有聖德天所輔祚其徵應符騐著見於天乃天命非人力也周公欲昭先王)
(之德於天下故兩君相見得以為樂也)皆昭令德以合好也皆非使
臣之所敢聞也臣以為肄業及之故不敢拜(肄習也以)
(為樂人自習修其業而及之故不敢拜)今伶簫咏歌及鹿鳴之三(伶伶)
(人樂官也簫樂器編管為之言樂人以簫作此三篇之聲與歌者相應也詩云簫管備舉)君之
所以貺使臣臣敢不拜貺夫鹿鳴君之所以嘉先
君之好也敢不拜嘉(嘉善也鹿鳴曰我有嘉賓德音孔昭是為嘉善先君之好)
(也)四牡君之所以章使臣之勤也敢不拜章(四牡君勞)
(使臣之樂也章著也言臣奉命勞勤於外述叙其情以歌樂之所以著其勤勞也)皇皇者
華君教使臣曰每懷靡及(皇皇者華君遣使臣之樂也皇皇猶煌煌也懷)
(私為每懷靡無也言臣奉使當榮顯其君如華之色煌煌然既受命當思在公每人人懷其私於事)
(將無所及)諏謀度詢必咨於周敢不拜教(此六者皆君之所以教臣)
(也訪問於善為咨忠信為周言諏謀度詢必當咨之於忠信之人)臣聞之曰懷和
為每懷(鄭後司農云和當為私)咨才為諏(才當為事傳曰咨事為諏)咨事
為謀(事當為難傳曰咨難為謀)咨義為度(咨禮義為度度亦謀也)咨親為
詢(詢親戚之謀)忠信為周(言當咨之於忠信之人也詩云周爰咨詢)君貺使
臣以大禮重之以六德敢不重拜(六德謂諏也謀也度也詢也咨)
(也周也見國語魯語燕左氏傳詳嘉禮饗食記)大夫之奏肆夏也由
趙文子始也(僭諸侯趙文子晉大夫名武郊特牲)三家者以雍
徹子曰相維辟公天子穆穆奚取於三家之堂(三家)
(魯大夫孟孫叔孫季孫之家也雍周頌篇名徹祭畢而收其俎也天子宗廟之祭則歌雍以徹是時)
(三家僭而用之相助也辟公諸侯也穆穆深遠之意天子之容也此雍詩之辭孔子引之言三家之)
(堂非有此事亦何取於此義而歌之乎譏其無知妄作以取僭竊之罪程子曰周公之功固大矣)
(皆臣子之分所當為魯安得獨用天子禮樂哉成王之賜伯禽之受皆非也其因襲之弊遂使季氏)
(僭八佾三家僭雍徹故仲尼譏之)子曰吾自衛反魯然後樂正
雅頌各得其所(魯哀公十一年冬孔子自衛反魯是時周禮在魯然詩樂亦頗殘缺)
(失次孔子周流四方參互考訂以知其說晚知道終不行故歸而正之)子曰師摯
之始關雎之亂洋洋乎盈耳哉(師摯魯樂師名摯也亂樂之卒章也)
(史記曰關雎之亂以為風始洋洋美盛意孔子自衛反魯而正樂適師摯在官之初故樂之美盛如)
(此語並論)
呦(清黃)呦(南)鹿(蕤)鳴(姑)食(南)野(姑)之(太)苹(黃)我(蕤)有(林)嘉(應)賓(南)
鼓(林)瑟(南)吹(清黃)笙(林)吹(蕤)笙(林)鼓(南)簧(姑)承(應)筐(清黃)是(姑)將(南)
人(林)之(南)好(黃)我(姑)示(林)我(南)周(清太)行(清黃)呦(黃)呦(姑)鹿
鳴(姑)食(林)野(南)之(清太)蒿(清黃)我(林)有(南)嘉(應)賓(清黃)德(南)音(蕤)孔(姑)
昭(林)視(姑)民(南)不(清黃)恌(姑)君(應)子(清黃)是(姑)則(蕤)是(姑)傚(南)我(林)
有(南)旨(黃)酒(姑)嘉(林)賓(南)式(應)燕(南)以(清太)敖(清黃)呦(黃)呦(姑)
鹿(太)鳴(黃)食(太)野(黃)之(蕤)芩(姑)我(蕤)有(南)嘉(應)賓(南)鼓(林)瑟(南)
鼓(清黃)琴(林)鼓(蕤)瑟(林)鼓(南)琴(姑)和(應)樂(清黃)且(姑)湛(南)我(林)有(南)
旨(黃)酒(姑)以(林)燕(南)樂(黃)嘉(應)賓(南)之(清太)心(清黃)
鹿鳴三章章八句黃鍾清宫(俗呼正宫)
四(黃)牡(姑)騑(蕤)騑(姑)周(太)道(黃)倭(蕤)遲(姑)豈(林)不(南)懷(應)歸(清黃)
王(蕤)事(姑)靡(林)盬(南)我(林)心(黃)傷(應)悲(清黃)四(黃)牡(姑)騑(林)
騑(南)嘽(應)嘽(南)駱(清太)馬(清黃)豈(蕤)不(林)懷(應)歸(南)王(蕤)事(姑)靡(太)
盬(黃)不(林)遑(姑)啓(太)處(黃)翩(清黃)翩(姑)者(林)鵻(南)載(姑)飛(應)
載(林)下(南)集(蕤)于(南)苞(蕤)栩(林)王(太)事(黃)靡(蕤)盬(姑)不(林)遑(南)
將(清太)父(清黃)翩(清黃)翩(姑)者(蕤)鵻(姑)載(林)飛(應)載(林)止(南)集(林)
于(南)苞(蕤)杞(姑)王(蕤)事(姑)靡(林)盬(南)不(黃)遑(蕤)將(太)母(黃)
駕(黃)彼(太)四(黃)駱(姑)載(林)驟(南)駸(清黃)駸(林)豈(林)不(南)懷(應)歸(黃)
是(太)用(黃)作(蕤)歌(姑)將(應)母(黃)來(清太)諗(清黃)
四牡五章章五句黃鍾清宫(俗呼正宫)
皇(黃)皇(南)者(林)華(南)于(林)彼(姑)原(林)隰(南)駪(蕤)駪(林)征(蕤)夫(姑)
每(應)懷(南)靡(清太)及(清黃)我(黃)馬(姑)維(蕤)駒(姑)六(黃)轡(姑)如(林)
濡(南)載(林)馳(南)載(黃)驅(姑)周(蕤)爰(姑)咨(太)諏(黃)我(清黃)馬(林)
維(應)騏(清黃)六(林)轡(南)如(蕤)絲(姑)載(林)馳(南)載(蕤)驅周(應)爰(黃)
咨(清太)謀(清黃)我(清黃)馬(林)維(應)駱六(蕤)轡(姑)沃(林)若(南)載(蕤)
馳(南)載(蕤)驅(林)周(黃)爰(姑)咨(太)度(黃)我(黃)馬(南)維(應)駰(清黃)
六(清黃)轡(姑)既(林)均(南)載(林)馳(南)載(黃)驅(姑)周(應)爰(南)咨(清太)詢(清黃)
皇皇者華五章章四句黃鍾清宮(俗呼正宫)
魚(清黃)麗(姑)于(蕤)罶(姑)鱨(太)鯊(黃)君(蕤)子(林)有(應)酒(南)旨(林)且(南)
多(清黃)魚(黃)麗(姑)于(太)罶(清黃)魴(蕤)鯉(姑)君(蕤)子(林)有(蕤)酒(姑)
多(蕤)且(林)旨(黃)魚(清黃)麗(清太)于(應)罶(清黃)鰋(林)鯉(南)君(蕤)子(姑)
有(林)酒(南)旨(林)且(南)有(清黃)物(清黃)其(姑)多(應)矣(南)維(蕤)其(姑)
嘉(林)矣(南)物(蕤)其(林)旨(蕤)矣(姑)維(南)其(蕤)偕(姑)矣(林)
物(黃)其(太)有(黃)矣(姑)維(應)其(南)時(太)矣(清黃)
魚麗六章三章章四句三章章二句黃鍾清宫(俗呼正宫)
南(清黃)有(林)嘉(應)魚(南)烝(應)然(南)罩(姑)罩(南)君(林)子(南)有(蕤)酒(姑)
嘉(應)賓(清黃)式(林)燕(南)以(清太)樂(清黃)南(清黃)有(南)嘉(蕤)魚(姑)烝(蕤)
然(姑)汕(林)汕(南)君(林)子(南)有(黃)酒(姑)嘉(黃)賓(姑)式(太)燕(黃)以(南)
衎(清黃)南(清黃)有(清太)樛(應)木(南)甘(清黃)瓠(林)纍(南)之(清黃)君(黃)子(太)
有(黃)酒(姑)嘉(清太)賓(清黃)式(應)燕(南)綏(清太)之(清黃)翩(黃)翩(太)者(黃)
鵻(姑)烝(林)然(南)来(蕤)思(姑)君(清黃)子(姑)有(林)酒(南)嘉(蕤)賓(姑)式(太)
燕(黃)又(南)思(清黃)
南有嘉魚四章章四句黃鍾清宫(俗呼正宫)
南(清黃)山(太)有(應)臺(南)北(應)山(南)有(清太)萊(清黃)樂(應)只(清黃)君(應)子(南)
邦(林)家(南)之(清黃)基(林)樂(蕤)只(林)君(南)子(姑)萬(黃)夀(姑)無(太)期(黃)
南(黃)山(姑)有(蕤)桑(姑)北(黃)山(姑)有(太)楊(黃)樂(蕤)只(林)君(應)
子(南)邦(林)家(南)之(黃)光(林)樂(應)只(清黃)君(蕤)子(姑)萬(林)夀(南)無(清太)
疆(清黃)南(清黃)山(林)有(應)把(南)北(林)山(南)有(清太)李(清黃)樂(應)只(清黃)
君(應)子(南)民(南)之(蕤)父(姑)母(林)樂(蕤)只(林)君(蕤)子(姑)德(蕤)音(姑)
不(太)已(黃)南(黃)山(太)有(黃)栲(姑)北(南)山(蕤)有(姑)杻(林)樂(蕤)
只(林)君(應)子(南)遐(林)不(南)眉(清太)夀(清黃)樂(應)只(清黃)君(蕤)子(姑)德(應)
音(南)是(林)茂(清黃)南(清黃)山(姑)有(蕤)枸(姑)北(應)山(黃)有(清太)楰(清黃)
樂(應)只(清黃)君(應)子(南)遐(南)不(蕤)黃(姑)耉(林)樂(蕤)只(林)君(蕤)子(姑)
保(清黃)艾(南)爾(林)後(清黃)
南山有臺五章章六句黃鍾清宫(俗呼正宫)
右小雅六詩譜大學始教宵雅肄三官其始也
(宵之言小也肆習也習小雅之三謂鹿鳴四牡皇皇者華也此皆君臣宴樂相勞苦之詩為始學者)
(習之所以勸之以官且取上下相和厚笙學記南朱子曰按鄉飲酒及燕禮皆歌此三篇入奏)
(陔白華華黍問歌魚麗笙由庚歌南有嘉魚笙崇邱歌南山有臺笙由儀六笙詩本無辭聲亦不傳)
關(清黃)關(南)雎(林)鳩(南)在(黃)河(姑)之(太)洲(黃)窈(林)窕(南)淑(清黃)女(姑)
君(清黃)子(林)好(南)逑(清黃)參(清黃)差(南)荇(林)菜(南)左(林)右(南)流(無)
之(黃)窈(中)窕(林)淑(無)女(姑)寤(太)寐(姑)求(太)之(黃)求(清黃)之(南)不(林)
得(南)寤(姑)寐(中)思(南)服(林)悠(姑)哉(中)悠(姑)哉(太)輾(清黃)轉(南)反(無)
側(清黃)參(清黃)差(無)荇(南)菜(林)左(清太)右(林)采(南)之(清黃)窈(姑)窕(中)
淑(林)女(南)琴(林)瑟(姑)友(太)之(姑)參(太)差(黃)荇(姑)菜(林)左(林)右(姑)
芼(林)之(南)窈(清黃)窕(南)淑(林)女(清太)鍾(黃)鼓(南)樂(無)之(清黃)
關雎三章一章章四句二章章八句無射清商(俗呼越調)
葛(黃)之(太)覃(姑)兮(太)施(太)于(姑)中(太)谷(黃)維(仲)葉(南)萋(無)萋(太)
黃(南)鳥(無)于(南)飛(林)集(仲)于(林)灌(無)木(太)其(清黃)鳴(南)喈(無)喈(清黃)
葛(清黃)之(清太)覃(林)兮(清黃)施(林)于(南)中(無)谷(清黃)維(林)葉(南)莫(南)
莫是刈是濩(姑)為(林)絺(姑)為(太)綌(姑)服(太)之無(太)
斁(黃)言(清黃)告(姑)師(南)氏(林)言(林)告(姑)言(太)歸(黃)薄(黃)汚(姑)
我(太)私(姑)薄(姑)澣(仲)我(林)衣(南)害(南)澣(林)害(無)否(太)歸(清黃)寧(南)
父(林)母(黃)
葛覃三章章六句無射清商(俗呼越調)
采(清黃)采(姑)卷(林)耳(南)不(林)盈(姑)頃(林)筐(南)嗟(中)我(林)懷(無)人(太)
寘(黃)彼(如)周(太)行(黃)陟(清黃)彼(無)崔(南)嵬(林)我(林)馬(姑)虺(南)
隤(林)我(中)姑(姑)酌(南)彼(無)金(姑)罍(太)維(清太)以(林)不(南)永(無)懷(清黃)
陟(黃)彼(姑)高(南)岡(林)我(林)馬(姑)玄(南)黃(林)我(姑)姑(太)酌(姑)
彼(黃)兕(太)觥(姑)維(清黃)以(林)不(南)永(無)傷(清黃)陟(清黃)彼(南)砠(清黃)
矣(林)我(黃)馬(姑)瘏(太)矣(黃)我(中)僕(姑)痡(林)矣(南)云(清黃)何(南)吁(無)
矣(清黃)
卷耳四章章四句無射清商(俗呼越調)
維(黃)鵲(姑)有(中)巢(林)維(清黃)鳩(無)居(南)之(林)之(中)子(林)于(無)歸(太)
百(清黃)兩(林)御(南)之(清黃)維(黃)鵲(林)有(南)巢(林)維(林)鳩(姑)方(太)
之(黃)之(林)子(黃)于(林)歸(姑)百(太)兩(黃)將(太)之(黃)維(清黃)鵲(無)
有(南)巢(林)維(南)鳩(林)盈(南)之(清黃)之(清黃)子(南)于(姑)歸(林)百(清太)兩(林)
成(南)之(清黃)
鵲巢三章章四句無射清商(俗呼越調)
于(清黃)以(南)采(林)繁(南)于(林)沼(姑)于(太)沚(姑)于(黃)以(姑)用(太)之(姑)
公(清黃)侯(南)之(無)事(黃)于(黃)以(林)采(黃)繁(南)于(太)澗(黃)之(太)
中(姑)于(姑)以(南)用(林)之(南)公(清黃)侯(南)之(清太)宫(黃)被(清黃)之(清太)
僮(南)僮(林)夙(清太)夜(林)在(南)公(清黃)被(黃)之(姑)祁(太)祁(姑)薄(林)言(南)
還(無)歸(黃)
采繁三章章四句無射清商(俗呼越調)
于(黃)以(南)采(林)蘋(南)南(姑)澗(林)之(南)濱(林)于(林)以(姑)采(仲)藻(林)
于彼行潦于以盛之維筐及
筥于以湘之維錡及釜于以
奠之宗室牖下誰其尸之有齊
季女
采蘋三章章四句無射清商(俗呼越調)
右周南召南六詩譜周南召南正始之道王化
之基故用之鄉人焉用之邦國焉(詩序酒朱子曰鄉飲及鄉射)
(禮合樂周南關雎葛覃卷耳召南鵲巢采蘩采蘋燕禮亦云遂歌鄉樂亦即此六篇也鄭氏云合樂)
(謂歌樂與衆聲皆作周南召南國風篇也王后國君夫人房中之樂歌也關雎言后妃之德葛覃言)
(后妃之職卷耳言后妃之志鵲巢言國君夫人之德采蘩言國君夫人不失職采蘋言卿大夫之妻)
(能修其法度夫婦之道生民之本王政之端此六篇者其教之原也故國君與其臣下及四方之賓)
(燕用之合樂也鄉樂者風也小雅為諸侯之樂大雅頌為天子之樂大戴禮云凡雅二十六篇其)
(八篇可歌鹿鳴貍首鵲巢采蘩采蘋伐檀白駒歌騶虞八篇廢不可歌七篇商齊可歌也三篇問)
(晉志云漢末杜夔傳舊雅樂四曲一曰鹿鳴二曰騶虞三曰伐檀四曰文王皆古聲辭朱子曰按)
(大戴禮頗有闕誤其篇目都數皆不可考至漢末年止存三篇而加文王又不知其何自來也其後)
(改作新辭舊典遂廢至唐開元鄉飲酒禮其所奏樂乃有此十二篇之目而其聲今亦莫得聞矣此)
(譜乃趙彦肅所傳云即開元遺聲也古聲亡滅已久不知當時工師何所考而為此也竊疑古樂有)
(唱有嘆唱者發歌句也和者繼其聲也詩詞之外應更有疊字散聲以歎發其趣故漢晉之間舊曲)
(既失其傳則其辭雖存而世莫能補為此故也若但如此譜直以一聲叶一字則古詩篇篇可歌無)
(復樂崩之歎矣夫豈然哉又其以清聲為調似亦非古法然古聲既不可考則姑存此以見聲歌之)
(彷彿俟知樂者考其得失云序案儀禮經傳通解以十二詩譜為詩樂篇目錄題云古亦無此篇)
(而大樂遺聲其絶久矣今取世傳唐開元十二詩譜補之以粗見其彷彿然亦未知其果有以合於)
(古之遺聲否也字又案趙彦肅朱子門人子欽)
簫韶九成鳳凰來儀(簫古文作箾舞者所執之物季札觀周樂見舞韶箾者則箾韶盖舜)
(樂之總名也今文作簫故先儒誤以簫管釋之功以九叙故樂以九成来儀者來舞而有容儀也益稷)
舞干羽于兩階七旬有苗格(干楯羽翳也皆舞者所執也兩階賓主之階也大)
(禹謨)大司樂以樂舞教國子舞雲門大卷大咸大磬大
夏大濩大武(此周所存六代之樂黃帝樂曰雲門大卷黃帝能成名萬物以明民共財言其德如)
(雲之所出民得以有族類大咸咸池堯樂也堯能殫均紹刑法以儀民言其德無所不施大磬舜樂也言其德能)
(堯之道也大夏禹樂也禹治水傅土言其德能大中國也大濩湯樂也湯以寬治民而除其邪言其德能使天)
(下得其所也大武武王樂也武王伐紂以除其害言其德能成武功)乃分樂而序之舞雲
門以祀天神舞咸池以祭地示舞大磬以祀四望舞大
夏以祭山川舞大濩以享先妣舞大武以享先祖雲門
之舞冬日至于地上之圜丘奏之咸池之舞夏日至於
澤中之方丘奏之九磬之舞於宗廟之中奏之(詳見樂制)
樂師掌國學之政以教國子小舞(謂以年幼少時教之舞内則曰十三舞勺)
(成童舞象二十舞大夏)凡舞有帗舞有羽舞有皇舞有旄舞有干
舞有人舞(故書皇作䍿鄭司農云帗舞者全羽羽舞者析羽皇舞者以羽冐覆頭上衣飾翡翠之羽)
(旄舞者氂牛之尾干舞者兵舞人舞者手舞社稷以帗宗廟以羽四方以皇辟廱以旄兵事以干星辰以人䍿)
(讀皇玄謂帗析五采繒今靈星舞子持之是也皇雜五采羽如鳳凰色持以舞人舞無所執以手袖為威儀四)
(方以羽宗廟以人山川以干旱暵以皇)詔來瞽臯舞(注詳樂制)大胥掌學士
之版以待致諸子(鄭司農云學士謂卿大夫諸子學舞者版籍也今時鄉戶籍世謂之戶版)
(大胥主此籍以待當召聚學舞者卿大夫之諸子則案此籍以召之漢大樂律曰卑者之子不得舞宗廟之酎)
(除吏二千石到六百石及關内侯到五大夫子先取適子高七尺以上年二十到年三十顔色和順身體修治)
(者以為舞人與古用卿大夫子同義)以六樂之會正其位(大同六樂之節奏正其位使相)
(應也言為大合樂習之)以序出入舞者(以長幼次之使出入不紕錯)凡祭祀之
用樂者以鼓徵學士(擊鼓以召之文王世子曰大昕鼓徵所以警衆)小胥掌
學士之徵令而比之觵其不敬者(比猶校也不敬謂慢期不時至也觵罰爵)
(也詩云兕觵其觩)廵舞列而撻其怠慢者(撻猶抶也抶以荆扑)籥師掌
教國子舞羽龡籥(文舞有特羽吹籥者所謂籥舞也文王世子曰秋冬學羽籥詩云左手執)
(籥右手秉翟)祭祀則鼓羽籥之舞(鼓之者恒為之節)司干掌舞器
(舞器羽籥之屬)祭祀舞者既陳則授舞器既舞則受之(既已也受取藏)
(之官並春)司兵祭祀授舞者兵(授以朱干玉戚之屬)司戈盾祭
祀授舞者兵諸子凡樂事正舞位授舞器(位佾處也並夏官)
鼓人凡祭祀百物之神鼓兵舞帗舞者(兵謂干戚也帗列五采繒)
(為之有秉皆舞者所執)舞師掌教兵舞帥而舞山川之祭祀教
帗舞帥而舞社稷之祭祀教羽舞帥而舞四方之祭祀
教皇舞帥而舞旱暵之事(羽析白羽為之形如帗也四方之祭祀謂四望也旱暵之)
(事謂雩也暵熱氣也鄭司農云皇舞蒙羽舞書或為䍿玄為皇析五采羽為之亦如帗)凡野舞則
皆教之(野舞謂野人欲學舞者)凡小祭祀則不興舞(小祭祀王玄冕所祭者興)
(猶作也並地官)凡學世子及學士必時(四時各有宜學士謂司徒論俊選所)
(升於學者)春夏學干戈秋冬學羽籥皆於東序(干盾也戈句孑戟也干戈)
(萬舞象武也用動作之時學之羽籥籥舞象文也用安静之時學之詩云左手執籥右手秉翟)小樂正
學干大胥贊之籥師學戈籥師丞贊之(四人皆樂官之屬也通職秋冬)
(亦學以羽籥小樂正樂師也周禮樂師掌國學之政教國子小舞大胥掌學士之版以待致諸子春入學舍菜)
(合舞秋頒學合聲籥師掌教國子舞羽吹籥)大樂正學舞干戚(戚斧也子文王世)
十有三年舞勺成童舞象(先學勺後學象文武之次也成童十五以上)二十
舞大夏(大夏樂之文武備者也三舞今皆亡内則)
右樂舞吴公子札來聘請觀於周樂見舞象箾
南籥者(象箾舞所執南籥以籥舞也皆文王之樂)曰美哉猶有憾(美哉美其)
(容也文王恨不及已致太平)見舞大武者(武王樂)曰美哉周之盛
也其若此乎見舞韶濩者(殷湯樂)曰聖人之宏也而
猶有慙德聖人之難也(慙於始伐)見舞大夏者(禹之樂)曰
美哉勤而不德非禹其誰能脩之(盡力溝洫勤也)見舞韶
箾者(舜樂)曰德至矣哉大矣如天之無不幬也(幬覆也)
如地之無不載也雖甚盛德其蔑以加於此矣觀
止矣若有他樂吾不敢請矣(魯用四代之樂故及韶箾而季子知其終)
(也季札賢眀才博在吴雖已涉見此樂歌之文然未聞中國雅聲故請作周樂欲聽其聲然後依聲)
(以參時政知其興衰也聞秦詩謂之夏聲聞頌曰五聲和八風平皆論聲以參政也舞畢知其樂終)
(是素知其篇數傳襄二十九年左氏)舞莫重於武宿夜(武宿夜武曲名)
(也義祭)先鼓以警戒三步以見方再始以著往復
亂以飭歸(先鼓將奏樂先擊鼓以警戒衆也三步謂將舞必先三舉足以見其舞之漸也)
(再始以著往武王除喪至盟津之上紂未可伐還歸三年乃遂伐之武舞再更始以明伐時再往也)
(復亂以飭歸謂鳴鐃而退明以整歸也)諸侯德盛而教尊五榖時
熟然後賞之以樂故其治民勞者其舞行綴遠其
治民逸者其舞行綴短故觀其舞知其德(民勞則德薄鄼)
(相去遠舞人少也民逸則德盛鄼相去近舞人多也並樂記)諸侯朱干設錫
冕而舞大武諸侯之僭禮也(言此皆天子之禮也干盾也錫傳其背如)
(龜也武萬舞也郊特牲)王子頽享五大夫樂及徧舞(皆舞六代)
(之樂左莊二十年氏傳)鄭伯享王于闕西辟樂備(闕象魏也樂備)
(備六代之樂氏莊二十一年左傳)宋公享晉侯于楚丘請以桑
林(桑林殷天子之樂名)荀罃辭(辭讓之)荀偃士匄曰諸侯宋魯
於是觀禮(宋王者後魯以周公故皆用天子禮樂故可觀)魯有禘樂賓祭
用之(禘三年大祭則作四代之樂别祭羣公則用諸侯樂)宋以桑林享君不
亦可乎(言具天子樂也)舞師題以旌夏(師樂師也旌夏大旌也題識也以大)
(旌表識其行列)晉侯懼而退入於房(旌夏非常卒見之人心偶有所畏)去
旌卒享而還(衮十年左氏傳)魯以禘禮祀周公於大廟
朱干玉戚冕而舞大武皮弁素積裼而舞大夏(朱干)
(赤大盾也戚斧也冕冠名也諸公之服自衮冕而下如王之服也大武周舞也大夏夏舞也明堂)
(位)夫大嘗禘升歌清廟下而管象朱干玉戚以
舞大武八佾以舞大夏此天子之樂也康周公故
以賜魯也(管象吹管而舞武象之樂也朱干赤盾戚斧也此武象之舞所執也佾猶列也)
(大夏禹樂文舞也執羽籥文武之舞皆八列互言之耳康猶褒大也祭統)隠公五
年考仲子之宫初獻六羽(成仲子宫安其主而祭之公問羽數故書羽)
考仲子之宫將萬焉(萬舞也)公問羽數於衆仲(問執羽人)
(數)對曰天子用八(八八六十四人)諸侯用六(六六三十六人)大夫
四(四四十六人)士二(二二四人士有功賜用樂)夫舞所以節八音而
行八風(八音金石絲竹匏土革木也八風八方之風也以八音之器播八方之風手之舞之)
(足之蹈之節其制而序其情)故自八以下(唯天子得盡物數故以八為列諸侯則不)
(敢用八)公從之於是初獻六羽始用六佾也(魯唯文王周公)
(廟得用八而他公遂因仍僭而用之今隠公特立此婦人之廟詳問衆仲衆仲因明大典故傳亦因)
(言始用六佾其後季氏舞八佾于庭知唯在仲子廟用六春秋左氏傳)譏始僭諸
公也六羽之為僭奈何天子八佾(佾者列也八人為列也八八六)
(十四人法八風)諸公六(六人為列六六三十六人法六律)諸侯四(四人為列四四)
(十六人法四人)始僭諸公昉於此乎前此矣前此則曷為
始乎此僭諸公猶可言也僭天子不可言也(前僭八佾)
(於惠公廟大惡不可言也公羊傳)舞夏天子八佾諸公六佾諸
侯四佾(夏大也大謂大雉大雉翟雉佾之言列八人為列又有八列八八六十四人也並執)
(翟雉之羽而舞也天子用八象八風諸公用六降殺以兩也)初獻六羽始僭樂
矣(穀梁傳)萬者何干舞也(干謂楯也能為人扞難而不使害人故聖王貴)
(之以為武樂萬者其篇名武王以萬人服天下民樂之故名之云爾)籥者何籥舞也
(籥所吹以節舞也吹籥而舞文樂之長宣八年公羊傳)將禘於襄公萬者
二人其衆萬於季氏(禘祭也萬舞也於禘公當三十六人)臧孫曰此
之謂不能庸先君之廟(不能用禮也蓋襄公别立廟昭二十五年左氏傳)
子家駒曰諸侯僭於天子大夫僭於諸侯久矣
設兩觀乘大路朱干(干楯也以朱飾楯)玉戚(戚斧也以玉飾斧)以
舞大夏(大夏夏樂也周所以舞夏樂者王者始起未制作之時取先王之樂與已同者假以)
(風化天下天下大同乃自作樂取夏樂者與周俱文也王者舞六樂於宗廟之中舞先王之樂明有)
(法也舞已之樂明有制也舞四夷之樂大德廣及之也東夷之樂曰侏離南夷之樂曰任西夷之樂)
(曰禁北夷之樂曰昧)八佾以舞大武此皆天子之禮也(昭二十五)
(年公羊傳)孔子謂季氏八佾舞於庭是可忍也孰不
可忍也(季氏魯大夫季孫氏也佾舞列也天子八諸侯六大夫四士二每佾人數如其佾數)
(或曰每佾八人未詳孰是季氏以大夫而僭用天子之禮樂孔子言其此事尚忍為之則何事不可)
(忍為或曰忍容忍也盖深疾之之辭兩范氏曰樂舞之數自上而下降殺以兩而已故之間不可)
(以毫髮僭差也孔子為政先正禮樂則季氏之罪不容誅矣謝氏曰君子於其所不當為不敢須臾)
(處不忍故也而季氏忍此矣則雖弑父與君亦何所憚而不為乎論語)
禮書綱目卷八十四
