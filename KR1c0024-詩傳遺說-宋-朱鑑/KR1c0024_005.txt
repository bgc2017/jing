詩傳遺說卷五宋朱鑑編
雅
吕伯恭讀詩記引鄭氏詩譜曰小雅十六篇大雅十八
篇為正經孔穎逹曰凡書非正經者謂之傳未知此傳
在何書也案楚辭屈原離騷謂之經自宋玉九辯以下
皆謂之傳以此例考之則六月以下小雅之傳也民勞
以下大雅之傳也孔氏謂凡非正經者謂之傳異矣又
謂未知此傳在何書則非也(楚辭辨證)
問先生詩集傳分詩之經詩之傳何也曰此得之於吕
伯恭風雅之正則為經風雅之變則為傳如屈平之作
離騷騷即經也如後人作反騷與夫所謂九辯之類則
為傳耳(周謨錄)
問二雅所以分曰小雅是所繫者小大雅是所繫者大
呦呦鹿鳴其義小文王在上於昭于天其義大問變雅
曰亦只是變用他腔調爾(余大雅錄)
問大雅小雅或謂言政事及道故謂之大雅止言政事
故謂之小雅竊恐不可如此分别荅曰如此分别固非
是然但謂不可分别則二雅之名又何以辯耶(荅熊夢兆)
伊川有詩解數篇說到小雅以後極好盖是王公大人
好生地做都是識道理人言語故他裏面說得儘有道
理好子細看非如國風或出於婦人小夫之口但可觀
其大槩也(董銖錄)
小雅恐是燕禮用之大雅須饗禮方用小雅施之君臣
之間大雅則止人君可歌(吳必大錄)
大雅非聖賢不能為其間平易明白正大光明(同上)
孟子曰王者之迹熄而詩亡詩亡然後春秋作王
者之迹熄謂平王東遷而政教號令不及於天下也
詩亡謂黍離降為國風而雅亡也春秋魯史記之名
孔子因而筆削之始於魯隠公之元年實平王之四
十九年也
王者之迹熄而詩亡詩亡然後春秋作這道理緊要在
王者之迹熄一句上蓋王者之政存則禮樂征伐自天
子出故雅之詩作於上自王者之迹熄則禮樂征伐不
自天子出故雅之詩不復作於上而詩降而爲國風是
以孔子作春秋以定天下之邪正為百王之大法也(吕德)
(昭錄)
沈僴問詩亡然後春秋作先儒謂自東遷之後黍離降
為國風而雅亡矣恐是孔子刪詩之時降之曰亦是他
當時自如此要識此時便如周南召南當初在鎬豐之
時其詩爲二南後來在洛邑之時其詩爲黍離只是自
二南進而為二雅自二雅退而為王風二南之於二雅
便如登山到得黍離時節便是下坡了(陳文蔚錄)
大雅氣象閎闊小雅所陳雖各止一事然說得亦自精
切至到嘗觀左傳以工歌宵雅之三為重近因除夜課
孫輩誦之見其詩果為懇至鹿鳴之詩則見其賓主相
好之誠所謂德音孔昭以燕樂嘉賓之心情意懇切而
不失義理之正四牡之詩注云無公義非忠臣也無私
恩非孝子也如云王事靡盬又云不遑將母皆是人情
少不得㡳皇皇者華首章言每懷靡及其後便須咨詢
謀度看此三詩雖不用小序意義自明白(吳必大錄)
潘時舉問鹿鳴四牡皇皇者華三詩儀禮皆以為上下
通用之樂不知如君勞使臣謂王事靡盬之類庶人安
得而用之曰鄉飲酒亦用而大學始教宵雅肄三觀其
始也正謂習此蓋入學之始須教他便知有君臣之義
始得又曰上下常用之樂小雅如鹿鳴以下三篇及南
有嘉魚魚麗南山有臺三篇風則是關雎卷耳采蘋等
篇皆是然不知當初何故獨取此數篇也(潘時舉錄)
潘時舉說棠棣詩荅曰雖有兄弟不如友生未必其人
實以兄弟為不如友生也猶言喪亂既平之後乃謂兄
弟反不如友生乎蓋疑而問之辭也(同上)
中庸詩曰妻子好合如鼓瑟琴兄弟旣翕和樂且耽宜
爾室家樂爾妻孥子曰父母其順矣乎鼓瑟琴和也
翕亦合也耽亦樂也孥子孫也夫子誦此詩而贊之曰
人能和於妻子宜於兄弟如此則父母其安樂之矣(章句)
聖人之言自是精粗輕重得宜吕伯恭棠棣詩章說聖
人之言大小高下皆宜而左右前後不相悖此句說得
極好(董銖錄)
問伐木大意皆自言待朋友之不可不加厚之意所以
感𤼵之也曰然又問釃酒玄縮酌用茅是此意否曰恐
茅乃以酹酒古人芻狗乃酹酒之物則茅之縮酒乃今
以醡酒也想古人不肯用縮帛故以茅縮酒也(揚道夫别錄)
神之聽之終和且平先生曰若能盡其道於朋友雖鬼
神亦必聽之相之而錫之以和平之福(吕德昭錄)
古人縮酒用茅非謂祭時以縮酌求神也看禮記特牲
篇縮酌用茅注謂泲之以茅縮去滓也詩伐木有酒湑
我注云湑莤之也王有酒則泲莤之與左傳縮酒同義
謂以茅泲之而去其糟也如今人或以器或以布帛去
酒之滓然(劉砥錄)
問天保上三章天以福錫人君四章乃言其先君先亦
錫爾以福五章言民亦徧為爾德則福莫大於此矣故
卒章事言之曰然(楊道夫别錄)
潘時舉說天保詩云第一章第三章皆人臣頌祝其君
之言然辭繁而不殺者以其愛君之心無已也至四章
則以祭祀王公爲言五章則以徧為爾德為言蓋謂人
君之德必上無媿於祖考下無媿於斯民然後福禄愈
遠而愈新也故末章終之以無不爾或承先生頷之董
銖云蓼蕭詩云令德壽豈亦是此意蓋人君必有此德
而可以稱是福也曰然(潘時舉錄)
何福不除義如除戎器之除(吳必大錄)
問如松柏之茂無不爾或承無不爾或承是繼承自相
接續之謂如何曰松柏非是葉不凋但舊葉凋時新葉
已生木犀亦然(吕德昭錄)
又說采薇詩云采薇首章略言征夫之出蓋以玁狁不
可不征故舍其室家而不遑寧處至二章則既出而不
能不念其家三章則竭力致死而無還心蓋不復念其
家矣至四章五章則惟勉於王事而欲成其戰伐之功
也卒章則其事成之後極陳其勞苦憂傷之情而念之
也其序恐如此曰雅者正也乃王公大人所作之詩皆
有次序而文意不苟極可玩味風則或出於婦人小子
之口故但可觀其大略耳(同上)
采薇采薇薇亦陽止薇亦剛止蓋薇之生也挺直(周僴别錄)
問采薇小人所腓傳曰腓猶庇也又引程子曰腓隨動
也如足之腓足動則隨而動也必大案易咸傳曰腓足
肚行則先動足乃舉之非如腓之自動也易本義亦曰
欲行則先自動由程子前說觀之則腓為隨足以動之
物由後二說觀之則腓為先足而動明矣不當引之以
解此詩之義不若猶庇之云得之生民詩牛羊腓字之
傳亦以腓為庇若施於此語與上文君子所依意義亦
相類也荅曰此非大義所繫今詳兩說誠不合當刪去
然版本已定只於補脫中說破可也又百卉具腓又有
他訓不知此字竟是何義也(荅吳必大)
潘時舉問畏此簡書簡書有二說一說簡書戒命也鄰
國有急則以簡書相戒命一說策命臨遣之詞曰後說
為長當以後說在前前說只據左氏簡書同惡相恤之
謂然此是天子成命不得謂之隣國也又問胡不旆旆
東萊以為初出軍時旌旗未展惟卷而建之(引左氏建)故曰
此旗何不旆旆而飛揚乎蓋以命下之初我方憂心悄
悄而僕夫憔悴亦若人意之不舒也曰此說精巧然胡
不旆旆一句語勢似不如此胡不猶言遐不作人言豈
不旆旆乎但我自憂心悄悄而僕夫又況瘁耳如此却
自平○伯恭說詩太巧詩正怕如此看古人意思自寬
平何嘗如此纖細拘廹銖曰先生詩傳舊取此詩與關
雎論非天下之至静不足以配天下之至健處今皆削
之豈亦以其太精巧耶曰正為後來看得如此故削去
銖曰關雎詩引康衡說甚好曰吕氏引但不如此詳便
見古人看文字亦寬博如此(董銖錄)
文武以天保以上治内采薇以下治外始扵憂勤終扵
逸樂這四句儘說得好(楊道夫錄)
或說魚麗詩云罶笱也者寡婦之器也寡婦得魚而不
為富強所奪則是太平之象而可告功於神明也此因
小序而失之固為無禮然專以笱為寡婦之器似亦未
然盖聚石為梁必有笱以承其闕空乃可得魚凡取魚
者皆然非但寡婦也但笱易成而易用雖寡婦亦能置
之故以為寡婦之笱他人則取魚之器尚多不專用笱
耳非他人不得用笱而唯寡婦得用亦非謂寡婦只得
用笱而不得更以他物取魚也谷風小弁之詩皆曰無
逝我梁無𤼵我笱豈寡婦之作也哉(文集偶讀謾記)
潘時舉問南有嘉魚詩中汕汕字曰是以木葉捕魚今
所謂魚花園是也
南山有枸枸是檵枸子建陽謂之皆拱子味甘而解酒
毒
大學詩云樂只君子民之父母民之所好好之民之所
惡惡之此之謂民之父母○只語助辭言能絜矩而以
民心為己心則是愛民如子而民愛之如父母矣(章句)
所謂民之父母者何也君子有絜矩之道故能以己之
好惡知民之好惡又能以民之好惡為己之好惡也夫
好其所好而與之聚之惡其所惡而不以施焉則上之
愛下猶父母之愛其子矣彼民之親其上豈不亦猶子
之愛其父母哉(或問)
潘時舉說蓼蕭湛露二詩先生曰文義也只如此却更
湏要諷詠實見他至誠和樂之意乃好(潘時舉錄)
克己如誓不與賊俱生克伐怨欲不行如薄伐玁狁至
於太原但逐出境而已(沈僴錄)
潘時舉說采芑詩先生曰宣王南征蠻荆想不甚費力
不曾大段戰鬭故只極稱其軍容之盛而已(潘時舉錄)
潘時舉說車攻吉日二詩先生曰好田獵之事古人亦
多刺之然宣王之田乃是因此見得其車馬之盛紀律
之嚴所以為中興之勢者在此其所謂田異乎尋常之
田矣(同上)
石鼓有說成王時又有說宣王時然其辭有似車攻甫
田詩辭恐是宣王時未可知(吕德明錄)
孟子詩云不失其馳舍矢如破言御者不失其馳驅
之法而射者𤼵矢皆中而力(集注)
潘時舉說庭燎詩至庭燎有煇先生曰煇火氣也天欲
明而見其煙光相雜此是吳材老之說此一字極有功
也(潘時舉錄)
問斯干言兄及弟矣式相好矣無相猶矣横渠說兄弟
宜相好不要相學指何而言曰不要相學不好處如兄
能友其弟弟却不能恭其兄兄豈可學弟之不恭遂亦
不友為兄者但當盡其友可也為弟能恭其兄兄乃不
友其弟者為弟者豈可亦學兄之不友而遂忘其恭故
為弟者但當知盡其恭而已又曰看詩夲意猶字當作
相圖謀說(徐㝢錄)
豐其屋天際翔也似是說如翬斯飛樣言其屋之大蔽
障闊(㬊淵錄)
潘時舉說斯干詩至載弄之瓦處先生曰瓦紡磚也瓦
紡時所用之物舊見人畫列女傳漆室乃手執一物如
今銀子樣者意其為紡磚也然未可必(潘時舉錄)
大學詩云節彼南山維石巖巖赫赫師尹民具爾瞻有
國者不可以不慎辟則為天下僇矣○節截然高大貌
師尹周大師尹氏也具俱也辟偏也言在上者人所瞻
仰不可不謹若不能絜矩而好惡徇於一已之偏則身
弑國亡為天下之大戮矣(章句)此所引節南山之詩何也
曰言在尊位者人所觀仰不可不謹若人恣已徇私不
與天下同其好惡則為天下僇如桀紂幽厲也(或問)
潘時舉說節南山詩至秉國之均先生曰均本當從金
所謂如泥之在鈞者不知鈞是何物時舉曰恐只是為
瓦器者所謂車盤是也盖運得愈急則其成器愈快恐
此即是鈞也曰秉國之均只是此義今集傳訓平者此
物亦惟平乃能運也(潘時舉錄)
林夔孫問節南山荅曰自古小人其初只是他自竊國
柄少間又有不奈何又引得别人来一齊不好了如尹
氏大師却只是他一箇不好少間到那𤨏𤨏姻婭處是
幾箇人不好了(黃義剛錄)
潛雖伏矣便覺有善有惡須用察相在爾室只教是存
養工夫(余大雅錄)
古人說話皆有源流如小旻詩中云國雖靡止或聖或
否民雖靡膴或哲或謀或肅或艾却合洪範五事此人
往往曾𫝊箕子之學而曾讀洪範也(精舍朋友雜記)
論語詩云戰戰兢兢如臨深淵如履薄冰○戰戰恐懼
兢兢戒謹臨淵恐墜履冰恐陷也(集注)
潘時舉問小弁詩古今說者皆以為此詩之意與舜怨
慕之意同竊以為只我罪伊何一句與舜於我何㦲之
意同至後而君子秉心維其忍之與君子不惠不舒究
之分明是怨其親却與舜怨慕之意似不同曰作小弁
者自是未到得舜地位盖亦常人之情耳只我罪伊何
上面說何辜扵天亦一似自以為無罪相似未可與舜
同日而語也問小弁末章莫高匪山莫浚匪泉君子無
易由言耳屬于垣集傳作賦體疑莫是以上兩句興下
兩句耶曰此只是賦盖以為莫高如山莫浚如泉而君
子亦不可易其言亦恐有人聞之也又曰看小雅雖未
畢且併看大雅小雅後數篇大槩相似只消兼看因言
詩人所見極大如巧言詩奕奕寝廟君子作之秩秩大
猷聖人莫之他人有心予忖度之躍躍毚兔遇犬獲之
此一章夲意只是惡巧言讒譛之人却以奕奕寝廟與
秩秩大猷起興盖以其大者興其小者便見其所見極
大形於言者無非理義之極致也時舉云此亦是先王
之澤未泯禮義根扵其心故其形於言者自無非義理
先生頷之(潘時舉錄)
東有啓明西有長庚庚續也啓明金星長庚水星金在
日西故日將出則東見水在日東故日將沒則西見(襲盖)
(卿錄)
北斗七星在紫宫南其杓所建周於十二辰之舍以定
十有二月斟酌元氣運平四時者也詩曰維北有斗不
可以挹酒漿(楚辭集注)
楚茨一詩精深宏博如何做得變雅(李閎祖錄)
問楚茨詩言先祖是皇神保是饗詩傳謂神保是鬼神
之嘉號引楚辭語思靈保兮賢姱但詩中既說先祖是
皇又說神保是饗似語意重復如何曰近見洪慶善說
靈保是巫今詩中不說巫當便是尸却是向来解錯了
此兩字(陳文蔚錄)
問楚茨以下四篇先生謂即豳雅反復讀之其辭氣與
七月載芟良耜等篇大抵相類無可疑然又以為述公
卿有田禄者力扵農事以奉其宗廟之祭則恐未然盖
周自后稷以農事肇祀其祥未嘗不惓惓於此今以為
豳風豳頌者皆是也而孟子亦曰禮曰諸侯耕助以供
粢盛粢盛不㓗不敢以祭古之人未有不先於民而後
致力於神者恐不必專指公卿言之荅曰此諸篇在小
雅而非天子之詩故止得以公卿言之盖皆畿内諸侯
矣(荅吳必大)
又問瞻彼洛矣傳以為諸侯美天子之詩今攷其間有
以作六師之言則其為天子之事審矣然二章三章祈
頌之語則不過保其家室家邦而已氣象頗陿反若天
子所以告諸侯者何也荅曰家室家邦亦趁韻耳天子
以天下為家雖言家室何害又凡言萬年者多是臣祝
君之辭(同上)
葉賀孫問瞻彼洛矣洛水或云兩處曰只是這一洛有
統言之有說小地名東西京千里東京六百里西京四
百里(此洛只就洛邑言之非指關洛○葉賀孫錄)
又問韎韐有奭韎韐毛鄭以為祭服王氏以為戎服曰
只是戎服左傳云有韎韋之跗注是也又曰詩多有酬
酢應荅之篇瞻彼洛矣是臣歸美其君君子指君也當
時朝會於洛水之上而臣祝其君如此裳裳者華又是
君報其臣桑扈鴛鴦皆然(同上)
李子方問列女傳引詩辰彼碩女作展彼碩女曰然且
云向来煞尋得(李閎祖錄)
楊至問高山仰止景行行止禮記引夫子之言曰詩之
好仁如此鄕道而行云云其意安在曰古人止恁地學
將去有時到了也不定今日便筭時日討功效又問詩
之正意高山景行字當重看夫子之言則仰字行字當
重看曰不是高山景行又仰箇甚麽又行箇甚麽高山
景行便是那仁(楊至錄)
緡蠻黃鳥止於丘隅物亦各尋箇善處止可以人而不
如鳥乎(廖德明錄)
大學詩云緡蠻黃鳥止于丘隅子曰於止知其所止可
以人而不如鳥乎○緡詩作綿緡蠻鳥聲丘隅岑蔚之
處子曰以下孔子說詩之辭言人當知所當止之處也
(章句)引綿蠻之詩而系以孔子之言孔子何以有是言也
曰此夫子說詩之辭也盖曰鳥於其所止之時猶知其
當止之處豈可人為萬物之靈而反不如鳥之能知所
止之乎其所以發明人當知止之義亦深切矣(或問)
大學詩曰周雖舊邦其命維新○言周國雖舊至於文
王能新其德以及於民而始受天命也(章句)○言周之有
邦自后稷以来至扵文王聖德日新而民亦丕變故天
命之以有天下是其邦雖舊而命則新也盖民之視效
在君而天之視聽在民君德既新則民德必新民德既
新則天命之新亦不旋日矣(或問)
其命維新是新民之極和天命也新(余大雅錄)
孟子詩云周雖舊邦其命維新文王之謂也○言周雖
后稷以来舊為諸侯其受天命而有天下則自文王始
也(集注)
問横渠言詩書言帝天之命主於民心曰皆此理也民
心之所向即天心之所存也(萬人傑錄)
在帝左右察天理而左右也古注亦如此左氏傳天子
所右寡人亦右之所左亦左之之意(同上)
大學詩云穆穆文王於緝熙敬止為人君止於仁為人
臣止於敬為人子止於孝為人父止於慈與國人交止
於信○穆穆深遠之意於歎美辭緝繼續也熙光明也
敬止言其無不敬而安所止也引此而言聖人之止無
非至善五者乃其目之大者也學者於此究其精微之
藴而又推類以盡其餘則扵天下之事皆有以知其所
止而無疑矣(章句)曰子之說詩既以敬止之止為語助之
辭而於此書又以為所止之義何也曰古人引詩斷章
或姑借其辭以明已意未必皆取本文之義也(或問)
於緝熙敬止緝熙是工夫敬止是功效一殺處(徐㝢錄)
孟子詩云商之孫子其麗不億上帝既命侯于周服侯
服于周天命靡常殷士膚敏祼將于京○孟子引此詩
及孔子之言以言文王之事麗數也十萬曰億侯維也
商士商孫子之臣也膚大也敏逹也祼宗廟之祭以鬱
鬯之酒灌地而降神也將助也言商之孫子衆多其數
不但十萬而已上帝既命周以天下則凡此商之孫子
皆臣服于周矣所以然者以天命不常歸於有德故也
是以商士之膚大而敏達者皆執祼獻之禮助王祭事
于周之京師也孔子因讀此詩而言有仁者則雖有十
萬之衆不能當之(集注)
大學詩云殷之未喪師克配上帝儀監于殷峻命不易
道得衆則得國失衆則失國○師衆也配對也配上帝
言其為天下君而對乎上帝也監視也峻詩作駿大也
不易言難保也(章句)○曰得衆得國失衆失國何也曰言
能絜矩則民父母之而得衆得國矣不能絜矩則為天
下僇而失衆失國矣(或問)
殷之未喪師克配上帝紂未作不好時便與天相配是
甚細事(葉賀孫錄)
馬節之問無遏爾躬一章荅曰無自遏絶於爾躬如家
自毁國自伐(襲盖卿錄)
中庸無聲無臭夲是說天道彼其所引詩詩中自說須
是儀刑文王然後萬邦作孚詩人初不在無聲無臭上
也中庸引之以結中庸之義(余大雅錄)
舊嘗見横渠詩傳中說周至太王辟國已甚大其所有
地皆是中國與夷狄夾界所空不耕之地今亦不復見
此書矣意者周之興與元魏相似初自極北起来漸漸
強大到得後来中原無主故遂被他取了(輔廣錄)
孟子詩云古公亶父来朝走馬率西水滸至於岐下爰
及姜女聿来胥宇當是時也内無怨女外無曠夫○大
王公劉九世孫古公大王之本號後乃追尊為大王也
亶父大王名也来朝走馬避狄人之難也率循也滸水
厓也岐下岐山之下也姜女大王之妃也胥相也宇居
也曠空也無怨曠者是大王好色而能推已之心以及
民也(集注)
荼恐是蓼屬故詩人與堇並稱堇乃烏頭非先苦而後
甘也又云荼毒盖荼有毒今人用以藥溪魚荼是其類
則宜亦有毒而不得為苦苣矣如薺如飴乃詩人甚言
周原之美舊室之悲如易之載鬼詩之童羖非荼實能
甘也(荅吳斗南)
爰契我龜乃刀刻龜也古人符契亦是以刀刻木而合
之今之蠻洞猶有此俗有警急調𤼵便知日期去處遠
近亦契之意也(蔡念成述季燔所聞)
虞芮質厥成文王蹶厥生蹶動也生是興起之意當一
日之間虞芮質成而来歸者四十餘國其勢張盛一時
見之如忽然跳起也又曰分鹿說如今人言軍勢益張
(黃義剛錄)
問蹶厥生是如何曰是作地跳起来當時虞芮質成時
一日之間来歸者四十餘國其忽然湧盛如此故文王
作地跳起此亦是詩人說他又問東萊說是文王自動
其中意其何以生得虞芮之感如此遂歸功於四臣先
生曰雖說得巧只是經意不如此熹不曾如此巧說若
要把做文王自說須說曰予有疏附先後之臣方得跳
起之說雖小著文王亦不奈何是詩人恁地說着了(吕德)
(明錄)
文王蹶厥生一節看那緜一詩自古公亶父積累至文
王肆不殄厥愠亦不殞厥問時其勢已盛至虞芮質成
来歸者四十餘國其勢又盛故詩人言文王興起之勢
如此所以興起者予曰文王有此四臣以輔助但止平
說看来無甚滋味却不是穿鑿(同上)
詩人只見他恁地重三疊兩說將謂是無倫理次序不
知他一(闕)不(闕)亂下文蔚曰今日偶看棫樸一篇凡有
五章前三章是說人歸附文王之德後二章乃言文王
有作人之功及綱紀四方之德致得人歸附者在此一
篇之意次第甚明白然遐不作人却是說他鼓舞作興
底事功夫細密處又在後一章如曰勉勉我王綱紀四
方四方便都在他線索内牽着都動文蔚曰勉勉即是
純亦不已否曰然如追琢其章金玉其相是那工夫到
後文章真箇是盛美資質真箇是堅實(陳文蔚錄)
倬彼雲漢則為章于天矣周王夀考則何不作人乎(遐之)
(為言何也)此等語言自有箇血脉流通處但涵泳久之自然
見得條暢浃洽不必多引外来道理言語却壅滯却詩
人活底意思也周王既是壽考豈不作成人材此事已
自分明更著箇倬彼雲漢為章于天喚起来便愈見活
潑潑地此六義所謂興也興乃興起之義凡言興者皆
當以此例觀之易以言下盡意而立象以盡意盖亦如
此(荅何鎬書)
遐不作人古注并諸家皆作遠字甚無道理禮記注訓
胡字最好(周謨錄)
問棫樸追琢其章金玉其相傳曰追琢其章所以美其
文金玉其相所以美其質然不知所美之人為誰荅曰
追琢金玉以興我王之勉勉爾(荅吳必大)
追琢其章金玉其相須是有金玉之質方始琢磨得出
若是泥土之質假饒你如何去装飾只是箇不好物事
(葉賀孫錄)
中庸詩云鳶飛戾天魚躍于淵言其上下察也○鳶鴟
類戾止也察著也子思引此詩以明化育流行上下昭
著莫非此理之用(章句)○道之流行發見於天地之間無
所不在在上則鳶之飛而戾扵天者此也在下則魚之
躍而出於淵者此也其在人則日用之間人倫之際夫
婦之所知所能而聖人之所不知不能者亦此也此其
流行發見於上下之間可謂著矣(或問)
問鳶飛戾天上面更有天在魚躍于淵下面更有地在
如何曰此是謝顯道語熹亦自理會不得看他意思只
是道不可執着說道上面更有天在下面更有地在不
止於此也(邵浩别錄)
或問鳶飛魚躍之說曰此盖是分明見得道體發見處
察者著也非察察之察也詩中之意夲不為此中庸只
是借此兩句形容道體(周謨錄)
觀文王雍雍在宫肅肅在廟不顯亦臨無斁亦保便可
見敬只是如此(余大雅錄)
潘時舉說皇矣詩先生謂此詩稱文王德處是從無然
畔援無然歆羡上說起後面却又說不識不知順帝之
則見得文王先有這箇工夫此心無一毫之私故見於
伐崇伐密皆是道理合着恁地初非聖人之私怒也對
曰無然畔援無然歆羡乃是說文王生知之資得於天
之所命自然無畔援歆羡之意後面不識不知順帝之
則乃是文王做工夫處曰然(潘時舉錄)
孟子詩云王赫斯怒爰整其旅以遏徂莒以篤周祜以
對于天下此文王之勇也○赫赫然怒貌爰於也旅衆
也遏詩作按止也徂往也莒詩作旅徂旅謂密人侵阮
徂共之衆也篤厚也祜福也對荅也以荅天下仰望之
心也此文王之大勇也(集注)
周人詠文王伐崇伐密事皆以帝謂文王言之若曰此
盖天意云耳文王既戡黎又伐崇伐密已做得事勢如
此只是尚不肯伐紂故曰至德(吳必大錄)
問取之而燕民悅則取之古之人有行之者武王是也
取之而燕民不悅則勿取古之人有行之者文王是也
竊疑文王大聖人於君臣之義尊卑之䓁豈不洞見而
容有革商之念㦲曰此等處難說孔子謂可與立未可
與權到那時事勢自是要住不得後来人把文王說得
忒恁地却做一箇道行看着不做聲不做氣如此形容
文王都沒情理以詩書考之全不是如此如詩自從大
王王季說来如云至于大王實始翦商如下武之詩文
王有聲之詩都說文王出做事且如伐崇一節是做甚
麽這又不是一項小小侵掠乃是大征伐詢爾仇方同
爾兄弟以爾鉤援與爾臨衝以伐崇墉此見大段動衆
岐山之下與崇相去自是多少里因甚如此這般處要
做文王無意出做事都不得又如說侵自阮疆陟我高
岡無矢我陵我陵我阿無飲我泉我泉我池這看見都
自據有其土地這自是大段施張了或云紂命文王得
專征伐紂不得已命之文王不得已受之横渠云不以
聲色為政不以革命有中國默順帝則而天下歸焉其
為文王乎若如此說恰似内無絶臣之義外亦不屬扵
商這也未必如此只是事勢自是不可已只當商之季
七顛八倒上下崩頽忽於岐山下突出許多人也是誰
當得文王之事惟孟子識之故七篇之中所以告列國
之君莫非勉之以王道(葉賀孫錄)
孟子詩云經始靈臺經之營之庶民攻之不日成之經
始勿亟庶民子来王在靈囿麀鹿攸伏麀鹿濯濯白鳥
鶴鶴王在靈沼於牣魚躍文王以民力為臺為沼而民
歡樂之謂其臺曰靈臺謂其沼曰靈沼樂其有麋鹿魚
鼈古之人與民偕樂故能樂也○此引詩而釋之以明
賢者而後樂此之意經量度也靈臺文王臺名也營謀
為也攻治也不日不終日也亟速也言文王戒以勿亟
也子来如子来趨父事也靈囿靈沼臺下有囿囿中有
沼也麀牝鹿也伏安其所不驚動也濯濯肥澤貌鶴鶴
潔白貌於歎美辭牣滿也孟子言文王雖用民力而民
反歡樂之既加以美名而又樂其所有盖由文王能愛
其民故民樂其樂而文王亦得以享其樂也(集注)
問於論鼓鐘於樂辟雍注云辟雍天子之學也不知辟
雍從来是天子之學還是文王始為之及周有天下遂
以為天子之學亦如臯門應門始立於大王而後遂以
為天子之門邪荅曰見不得(荅潘時舉)
問下武三后在天解云在天言其既沒而其精神上合
于天此是如何曰便是又有此理劉礪云恐只是此理
上合於天耳曰既有此理便有此氣或曰想是聖人禀
德清明純粹之氣故其死也其氣上合於天曰也是如
此這事又微妙難說要人自看得世間道理有正當易
見者又有變化無常不可窺測者如此方看得這箇道
理活如云文王陟降在帝左右如此若說文王真箇在
上帝之左右真箇有箇上帝如世間所塑之像者固不
可然聖人如此說便是有此理(沈僴錄)
徐㝢問三分天下有其二以服事殷使文王更在十三
四年將終事紂乎抑為武王牧野之舉乎曰看文王亦
不是安坐不做事底人如詩中言文王受命有此武功
既伐於崇作邑于豐文王烝哉云云武功皆是文王做
来詩載武王武功却少但卒其伐功耳觀文王一時氣
勢如此度必不終竟休了一似果實文王待他十分黃
熟自落下来武王却似生擘破一般(徐㝢錄)
帝王之興受命之祥如河圖洛書元鳥生民之詩固有
是理非以為先恨學者推之過詳流入䜟緯而後人舉
從而廢之亦過矣(葉賀孫錄)
生民詩是敘事詩只得恁地盖是敘那事要盡下武文
王有聲等詩却有反復歌詠㡳意思(黃義剛錄)
生民等詩也可見祭祀次第此與儀禮正相合(同上)
潘時舉說生民詩至履帝武敏歆攸介攸止○先生曰
敏字當為絶句盖作母鄙反叶上韻耳履巨迹之事有
此理且如契之生詩中亦云天命玄鳥降而生商盖以
為稷契皆天生之爾非有人道之感不可以常理論也
漢高祖之生亦類此此等不可以言盡當意會之可也
(潘時舉錄)
問履帝武敏曰此亦不知其如何但詩中有此語自歐
公不信祥瑞故後人纔見說詩瑞者皆闢之若如後世
所謂祥瑞固多是偽妄然豈可因後世之偽妄而併真
實者皆以為無乎鳳鳥不至河不出圖孔子之言不成
亦以為非(輔廣錄)
先生如達是首生之子也故曰元子(楚辭集注)
潘時舉說既醉詩以為古人祝頌多以壽考及子孫衆
多為言如華封祝堯以為願聖人壽願聖人多男子亦
是此意曰此兩事孰有大於此者乎對曰觀行葦及既
醉二詩見古之人君盡其誠敬於祭祀之時極其恩義
於燕飲之際凡父兄耆老所以祝望之者如此則其獲
福也宜矣此所謂禍福無不自已求之者也先生頷之
(潘時舉錄)
潘時舉問釐爾女士曰女之有士行者銖曰荆公作向
后冊云唯昔先王釐厥士女士女與女士義自不同蘇
子由曾論及曰恐他只是倒用了一字耳(董銖錄)
潘時舉說假樂詩先生曰此詩末章即承上章之意故
上章云四方之綱而下章即繼之曰之綱之紀盖張之
為綱理之為紀下面百辟卿士至於庶民皆是頼君以
為綱所謂不解於位者盖欲綱常張而不弛也(同上)
問大德者必受命荅曰董仲舒策引宜民宜人受禄于
天之詩云為政而宜于民者固當受禄於天其說甚好
假樂詩干禄百福處止云子孫千億穆穆皇皇宜君宜
王不愆不忘率由舊章但願其子孫之多與子孫之賢
而已又云孔子不受命堯舜不能及其子孫皆非常理
也(萬人傑别錄)
嘉樂詩下章不說其他但願其子孫之多且賢耳此意
甚好然此亦其理之常若堯舜之子不肖則又非常理
也(輔廣錄)
中庸詩曰嘉樂君子憲憲令德宜民宜人受禄于天保
祐命之自天申之○嘉詩作假當依此作嘉憲當依詩
作顯申重也(章句)
干禄百福子孫千億是願其子孫之衆多穆穆皇皇宜
君宜王不愆不忘率由舊章是願其子孫之賢(楊道夫錄)
孟子昔者公劉好貨詩云乃積乃倉乃裹餱糧于橐于
囊思戢用光弓矢斯張干戈戚揚爰方啓行故居者有
積倉行者有裹糧也然後可以爰方啓行○公劉后稷
之曾孫也積露積也餱乾糧也無底曰橐有㡳曰囊皆
所以盛餱糧也戢安集也言思安集其民人以光大其
國家也戚斧也揚鉞也爰於也啓行言往遷於豳也言
公劉之民富足如此是公劉好貨而能推己之心以及
民也(集注)
公劉詩鞞琫容刀注云容刀如言容臭言鞞琫之中容
此刀也容臭如今香囊也既富既繁既順迺宣者公劉
始初草創而人之從之己如此其盛是以居邑由是而
成也君之宗之者只是公劉自為羣臣之宗主耳吕氏
以為立君立宗(董銖錄)
潘時舉問第二章說既庶既繁既順迺宣而第四章方
言居邑之成不知未成邑之時何以得民居之繁庶也
曰公劉始於草創而人之從之者也若是其盛是以居
邑由是而成也又問第四章君之宗之處曰東萊以為
為之立君立宗恐未必是如此只是公劉自為羣臣之
君宗耳盖此章言其一時燕饗未說及立宗事也又問
徹田為糧處曰徹通也乃是横渠說然以孟子考之只
曰八家皆私百畝同養公田又春秋傳云公田不治則
非民私田不治則非吏似又與横渠之說不同盖未必
是計畆而分也又問此詩與豳七月詩皆言公劉得民
之盛想周家自后稷以來至公劉始稍盛耳曰自后稷
之後至於不窋盖已失其官守故云文武之先不窋至
於公劉乃始復修其業故周室由是而興也(潘時舉錄下同)
又說民勞詩竊謂每章上四句是刺厲王下六句是戒
其同列如此是否曰皆只是戒其同列然鋪敘如此便
自可見故熹以為古人非是直作一詩以刺其王只陳
其政事之失自可以為戒矣時舉因謂第二章末謂無
棄爾勞以為王休盖以為王者之休莫大於得人惟羣
臣無棄其功然後可以為王之休美至第三章後二句
謂敬慎威儀以近有德盖為既能拒絶小人必須自反
於己能自反於己又不可以不親有德之人不然則雖
欲絶去小人未必有以服其心也後二章無俾正敗無
俾正反尤見詩人憂慮之深盖正敗則惟敗壊吾之正
道而正反則全然反乎正矣其憂慮之意盖一章切於
一章也先生頷之
又說板詩張子謂天體物而不遺猶仁體事而無不在
也天體物而不遺是指理而言仁體事而無不在是指
人而言否曰體事而無不在是指心而言也天下一切
事皆此心發見爾先生因言讀書窮理當體之於身凡
平日所講貫窮究者不知逐日常見得在吾心目間否
不然則隨文逐義趕趁期限不見悅處恐終無益(並同上)
孟子詩云天之方蹶無然泄泄泄泄猶沓沓也事君無
義進退無禮言則非先王之道者猶沓沓也○蹶顛覆
之意泄泄怠緩悅從之貌言天欲顛覆周室羣臣無得
泄泄然不急救正之○沓沓即泄泄之意盖孟子時人
語如此(集注)
昊天曰明及爾出王昊天曰旦及爾游衍旦明祇一意
這箇豈是人自如此皆有來此則才有少肆意他便見
又曰這裏若有此此違他理便恰似天知得一般所以
說日監在兹又說敬天之怒無敢戲豫敬天之渝無敢
馳驅楊道夫問渝是如何曰渝變也如迅雷風烈必變
之變渝未至於怒亦大槩相似(楊道夫錄)
又言昨来所論昊天曰明及爾出王昊天曰旦及爾游
衍此意莫祇是言人之所以為人者皆天之所為故雖
起居動作之頃而所謂天者未嘗不在也曰公說天體
物不遺既說得是則所謂仁體事而無不在者亦不過
如此今所以理會不透祇是以天與仁為有二也今須
將聖賢言仁處就自家身上思量久之自見(同上)
潘時舉說蕩詩云首章前四句有怨天之辭後四句乃
解前四句謂天之降命夲無不善惟人不以善道自終
故天命亦不克終如疾威而多邪僻也此章之意既如
此故自次章以下託文王言紂之辭而皆就人君身上
說使知其非天之過如女興是力爾德不明與天不湎
爾以酒匪上帝不時之類皆自𤼵明首章之意大略如
此未知是否先生頷之(潘時舉錄)
中庸詩曰神之格思不可度思矧可射思夫微之顯誠
之不可揜如此夫○格来也矧况也射厭也言厭怠而
不敬也思語辭誠者真實無妄之謂隂陽合散無非實
者故其𤼵見之不可揜如此(章句)
詩云相在爾室尚不愧于屋漏○相視也屋漏室西北
隅也(同上)
孟子詩云誰能執熱逝不以濯○逝語辭也言誰能執
持熱物而不以水自濯其手乎(集注下同)
詩云其何能淑載胥及溺○淑善也載則也胥相也言
今之所為其何能善則相引以陷於亂亡而已
詩曰天生蒸民有物有則民之秉夷好是懿德孔子曰
為此詩者其知道乎故有物必有則民之秉夷也故好
是懿德○蒸詩作烝衆也物事也則法也夷詩作彝常
也懿美也有物必有法如有耳目則有聦明之德有父
子則有慈孝之心是民所秉執之常性也故人之情無
不好此懿德者以此觀之則人性之善可見(並同上)
天生蒸民有物有則盖視有當視之則聽有當聽之則
如是而視如是而聽便是不如是而視不如是而聽便
不是謂如視遠惟明聽德惟聦能視遠謂之明不能視
遠不謂之明能聽德謂之聦不能聽德不謂之聦視聽
是物聦明是則推至於口之於味鼻之於臭莫不各有
當然之則所謂窮理窮此而已(精舍朋友雜記)
郭友仁問聖門說知性佛氏亦言知性曰天生蒸民有
物有則若如公所見及佛氏之說只有物無則了所以
與聖門有差(郭友仁錄)
問蒸民詩解云仲山甫盖以冢宰兼太保何以知之曰
其言式是百辟則是為宰相可知其曰保兹天子王躬
是保則是為太保可知此正召康公之舊職(輔廣錄)
問巧言令色鮮矣仁記言辭欲巧詩言令儀令色者何
也曰看文字不當如此記言辭欲巧是非要人機巧盖
欲其辭之委曲耳如語言夫子為衛君乎荅曰吾將問
之入曰伯夷叔齊何人也之類是也詩言令色與此不
同詩人所謂令色者仲山甫之正道自然如此非是做
作恁地何不看取上文上文云仲山甫之德令儀令色
此德之形於外者如此與鮮矣仁者不干事(竇從周錄)
問子曰巧言令色詩取令儀令色何也荅曰論語與詩
人之義各異當玩繹其上下文意以求之不可只如此
摘出一兩字看也(荅吳必大)
夫子所謂遜以出之辭欲巧者亦其一事也仲山甫之
德柔嘉維則令儀令色則大賢成德之行而進乎此者
夫子之逞顔色怡怡如也乃聖人動容周旋中禮之事
又非仲山甫之所及矣至於小人訐以為直色厲内荏
則雖與巧言令色者不同然考其矯情飾偽之心實巧
言令色之尤者故聖人惡之上蔡引此數條而不肯明
言其所以然者將使學者深求而自得之也然令學者
反求之於冥漠不可知之中失之愈遠言仁錄中所解
亦少(文集偶讀謾記)
烝民詩仲山甫之德柔嘉維則詩傳中用東萊吕氏說
文蔚舉似及此先生曰記得他甚主張那柔字文蔚曰
他後面一章云柔亦不茹剛亦不吐此言仲山甫之德
剛柔不偏也而二章首舉仲山甫之德獨以柔嘉維則
蔽之崧高稱申伯番番終論其德亦曰柔惠且直然則
入德之方其可知矣曰如此則乾卦用不得了人之資
禀自有柔德勝者自有剛德勝者如本朝范文正公富
鄭公輩是以剛德勝范忠宣范淳夫趙清獻蘇子容輩
是以柔德勝只是他柔却是柔但其中自有骨子不是
一向如此柔去便是人看文字要得言外之意若以仲
山甫柔嘉維則必要以此為入德之方則不可人之進
德須用剛健不(闕陳文蔚錄)
又論既明且哲以保其身曰只是上文肅肅王命仲山
甫將之邦國若否仲山甫明之便是明哲所謂明哲者
只是曉天下事理順理而行自然災害不及其身可以
保其禄位今人以邪心讀詩謂明哲是見幾知微先去
占取便宜如楊子雲說明哲煌煌旁燭無疆遜于不虞
以保天命便是占便宜㡳說話所以他一生被這幾句
誤然明哲保身亦只是常法若到那舍生取義處又不
如此論(同上)
召旻第六章集傳作賦體竊疑是比體未知如何荅曰
作比為是(荅潘時舉書)
古之聖賢遇災而懼嚴恭祇畏以正厥事猶不敢庶幾
其萬一故曰瞻卬昊天曷惠其寧(張氏中庸辨)
詩傳遺說卷五
