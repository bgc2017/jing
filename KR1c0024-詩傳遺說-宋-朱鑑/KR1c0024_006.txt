詩傳遺說卷六宋朱鑑編
頌
或疑清廟詩是祀文王之樂歌然初不顯頌文王之德
止言助祭諸侯既敬且和與夫與祭執事之人能執行
文王之德者何也時舉應之曰文王之德不可名言凡
一時在位之人所以能敬且和與執行文王之德者即
文王盛德之所在也必於其不可容言之中而見其不
可掩之實則詩人之意得矣讀此詩者想當時聞其歌
者真若洋洋乎如在其上如在其左右又何待多著言
語委曲形容而後足云哉妄意如此荅曰此說是(荅潘時舉)
(書)
對越在天便是顯處駿奔走在廟便是承處(吕德明錄)
中庸詩云維天之命於穆不已盖曰天之所以為天也
於乎不顯文王之德之純盖曰文王之所以為文也純
亦不已○於歎辭穆深遠也不顯猶言豈不顯也純純
一不雜也程子曰天道不已文王純於天道亦不已純
則無二無雜不已則無間斷先後(章句)
維天之命於穆不己不其忠乎此是不待盡而忠也
乾道變化各正性命不其恕乎此是不待推而恕也
(輔廣錄)
陳淳問康王如何無詩曰熹竊以為昊天有成命之類
便是康王詩而今人只是要解那成王做成王業後便
不可曉且如左傳分明說作成王詩後韋昭又且費盡
氣力要解從那王業上去不知怎生地(黃義剛錄)
問我將詩云惟天其右之既右享之今所解都作左右
之右與舊不同曰周禮有享右祭祀之文如詩中此例
亦多如既右烈考亦右文母之類如我將所云作保祐
說更難方說維羊維牛如何便說保祐到伊嘏文王既
右享之也說不得右助之右問振鷺詩不是正祭之樂
歌乃獻助祭之臣未審何如曰看此文意都無告神之
語恐是獻助祭之臣古者祭祀每一受胙主與賓尸皆
有獻酬之禮既畢然後亞獻畢復受胙如此禮意甚好
有接續意思到唐時尚然今併受胙於諸獻既畢之後
主與賓尸意思皆隔了古者一祭之中所以多事如季
氏祭逮闇而祭日不足繼之以燭雖有強力之容肅敬
之心皆倦怠矣有司跛倚以臨祭其為不敬大矣他日
祭子路與室事交乎戸堂事交乎階質明而始行事晏
朝而退孔子聞之曰誰謂由也而不知禮乎古人祭祀
是大段有節奏(葉賀孫錄)
問我將之詩乃祀文王於明堂之樂章詩傳以謂物成
形於帝人成形於父故季秋祀帝於明堂而以父配之
取其成物之時也此乃周公以義起之非古禮也不知
周公以後將以文王配耶以時王之父配耶曰諸儒正
持此二議至今不决看来只得以文王配且周公所制
之禮不知在武王之時在成王之時若在成王則文王
乃其祖也亦自可見又問繼周者何如曰只得以有功
之祖配之(沈僴錄)
論語三家者以雍徹子曰相維辟公天子穆穆奚取於
三家之堂○徹祭畢而收其爼也天子宗廟之祭則歌
雍以徹是時三家僭而用之相助也辟公諸侯也穆穆
深遠之意天子之容也此雍詩之詞孔子引之言三家
之堂非有此事亦何取於此義而歌之乎譏其無知妄
作以取僭竊之罪(集注)
天子宗廟之祭歌雍詩以徹其爼今三家亦歌此以祭
聖人但舉雍詩之辭以譏之曰汝之祭亦有諸侯之助
乎亦有天子穆穆深遠之容乎既無此事奚用此義此
見三家全懵然不曉義理而妄為僭竊之事(鄭南外錄)
周頌陟降庭止傳注訓庭為直而說之云文王之進退
其臣皆由直道諸儒祖之無敢違者而顔監於康衡傳
所引獨釋之曰言若有神明臨其朝廷也盖康衡時未
行毛說顔監又精史學而不梏於專經之陋故其言獨
能如此無所阿隨而得經之夲指也余舊讀詩而愛顔
說然尚疑其無據及讀楚辭乃有登降堂只之文於是
益信陟降庭止之為古語其義審如顔說而無疑也顔
注漢書時有𤼵明於經指多若此類如訓棐為匪尤為
明切足證孔安國張平子之謬其視韋昭之徒專守毛
鄭而不能一出已見者相去遠矣(楚辭辨證)
問泰伯知大王有取天下之志而王季又有聖子故遜
去曰泰伯惟是不要大王有天下或問大王有翦商之
志果如此否曰詩裏分明說實始翦商又問恐詩是推
本得天下之由如此曰若推本說不應下實始翦商看
左氏云泰伯不從是以不嗣這甚分明這事也難說也
無所據只是將孔子稱泰伯可謂至德也已矣是與稱
文王一般(葉賀孫錄)
侯國三軍亦只是三郊之衆大國三郊次國二郊小國
一郊蔡季通說車一乘下止甲士三人步卒七十二人
此是輕車用馬馳者更有二十三人將重車在後用牛
載糗糧戈甲衣装見七書如魯頌公徒三萬已具其說
(黃義剛錄)
問戎狄是膺荆舒是懲僖公安有此事而魯頌言之何
也曰此是願頌之辭曰孟子以為周公之事何也曰此
是孟子讀詩不子細又問或謂魯頌非三百篇之數夫
子姑附於此耳曰思無邪一言正出魯頌(吳必大錄)
孟子魯頌曰戎狄是膺荆舒是懲周公方且膺之○膺
擊也荆楚本號也舒國名近楚者也懲艾也案今此詩
為僖公之頌而孟子以周公言之亦斷章取義也(集注)
商頌簡奥(李閎祖錄)
問商頌或以為宋人所作如何曰宋襄公一伐楚其事
可考安得所謂莫敢不来享莫敢不来王者曰恐是宋
人作之追述往事以祀其先代若是商時所作商尚質
不應篇章反多於周頌曰周頌雖簡然文氣平易商頌
雖長其文氣自古(吳必大錄)
問那綏我思成集傳鄭氏所引禮記之說程子則曰此
特孝子平日思親之心耳若齊則不容有思有思非齊
也必大竊謂人心不容無思齊之日特齊其不齊者爾
若思其居處之類乃其致誠意以交乎神者盖未害其
為齊也未知是否荅曰鄭氏所引者常法也程子之義
則益精矣(荅吳必大)
湯孫奏假綏我思成當只作祖考說(劉砥錄)
湯降不遲降生也如維嶽降神之降降於卿士却作降
汜說(同上)
湯降不遲聖敬日躋謂天之生湯恰好當合生時節湯
之脩德又無一日間斷(吳必大錄)
陳淳問玄鳥詩吞卵事亦有此否曰當時恁地說必是
有此今不可以聞見不及定其為必無(黃義剛錄)
景員維河一句上下文皆可曉却不知此句說甚麽又
如三夀作朋三夀不知是如何歐陽公亦嘗用三夀字
想此等語皆是當時有此說話人都曉得至於今不可
曉(同上)
詩所謂四方之極於皇極之義為尤切(皇極辨)
逸詩
論語唐棣之華偏其反而豈不爾思室是遠而○唐棣
郁李也偏晉書作翩然則反亦當與翻同言華之摇動
也而語助也此逸詩也於六義屬興上兩句無意義但
以起下兩句之辭耳其所謂爾亦不知其何所指也(集注)
問唐棣之華偏其反而曰此自是一篇詩與今常棣之
詩别常音裳爾雅棣栘似白楊江東呼夫栘常棣棣子
如櫻桃可食自是兩般物此逸詩不知當時人思箇甚
㡳東坡謂思賢而不得之詩看來未必是思賢但夫子
大槩止是取下面兩句云人但不思思則何遠之有初
不與上面說權處是一段唐棣之華而下自是一叚緣
漢儒合上文為一章故誤認偏其反而為反經合道所
以錯了晉書有一處引偏字作翩反作平聲言其華有
翩反飛動之意今無此詩不可考據故不可立為定說
(竇從周錄)
子夏問曰巧笑倩兮美目盼兮素以為絢兮此是詩人
說得不甚分明子夏疑其以質為飾恐倒了故問素質
也絢飾也有如是之質然後加之以文飾孔子對以繪
事後素子夏悟其意便曰禮後乎此便是楊先生所謂
甘受和白受采忠信之人可以學禮之意(周謨錄)
素以為絢兮不知是何詩若以為今碩人詩則章句不合
且此一句最有理亦不應删去(同上)
詩樂
小雅○傳曰大學始教宵雅肄三官其始也○宵之言
小也肄習也習小雅之三謂鹿鳴四牡皇皇者華也此
皆君臣宴樂相勞苦之詩為始學者習之所以勸之以
官具取上下相和厚○今案鄉飲酒及燕禮皆歌此三
篇笙入樂南陔白華華黍間歌魚麗笙由庚歌南有嘉
魚笙崇丘歌南山有臺笙由儀六笙詩本無詞聲亦不
傳
呦(清黃)呦(南)鹿(蕤)鳴(姑)食(南)野(姑)之(太)苹(黃)我(蕤)有(林)嘉
(應)賓(南)鼓(林)瑟(南)吹(清黃)笙(林)吹(蕤)笙(林)鼓(南)簧(姑)承(應)
筐(清黃)是(姑)將(南)人(林)之(南)好(黃)我(姑)示(林)我(南)周(清太)行
(清黃)呦(黃)呦(姑)鹿(蕤)鳴(姑)食(林)野(南)之(清太)蒿(清黃)我(林)有
(南)嘉(應)賓(清黃)德(南)音(蕤)孔昭(林)視(姑)民(南)不(清黃)恌(姑)
君(應)子(清黃)是(姑)則(蕤)是(姑)傚(南)我(林)有(南)旨(黃)酒(姑)嘉
(林)賓(南)式(應)燕(南)以(清太)敖(清黃)呦(黃)呦(姑)鹿(太)鳴(黃)食
(太)野(黃)之(蕤)芩(姑)我(蕤)有(南)嘉(應)賓(南)鼓(林)瑟(南)鼓(清黃)
琴(林)鼓(蕤)瑟(林)鼓(南)琴(姑)和(應)樂(清黃)且(姑)湛(南)我(林)有
(南)旨(黃)酒(姑)以(林)燕(南)樂(黃)嘉(應)賓(南)之(清太)心(清黃)
鹿鳴三章章八句黃鍾清宫(俗呼正宫)
四(黃)牡(姑)騑(蕤)騑(姑)周(太)道(黃)倭(蕤)遲(姑)豈(林)不(南)懷
(應)歸(清黃)王(蕤)事(姑)靡(林)盬(南)我(林)心(黃)傷(應)悲(清黃)四
(黃)牡(姑)騑(林)騑(南)嘽(應)嘽(南)駱(清太)馬(清黃)豈(蕤)不(林)懷(應)
歸(南)王(蕤)事(姑)靡(太)盬(黃)不(林)遑(姑)啓(太)處(黃)翩(清黃)
翩(姑)者鵻(南)載(姑)飛(應)載(林)下(南)集(蕤)于(南)苞(蕤)栩
(林)王(太)事(黃)靡(蕤)盬(姑)不(林)遑(南)將(清太)父(清黃)翩(清黃)翩
(姑)者(蕤)鵻(姑)載(林)飛(應)載(林)止(南)集(林)于(南)苞(蕤)把(姑)
王(蕤)事(姑)靡(林)盬(南)不(黃)遑(蕤)將(太)母(黃)駕(黃)彼(太)
四(黃)駱(姑)載(林)驟(南)駸(清黃)駸(林)豈(林)不(南)懷(應)歸(黃)是
(太)用(黃)作(蕤)歌(姑)將(應)母(黃)来(清太)諗(清黃)
四牡五章章五句黃鍾清宫(俗呼正宫)
皇(黃)皇(南)者(林)華(南)于(林)彼(姑)原(林)隰(南)駪(蕤)駪(林)征
(蕤)夫(姑)每(應)懷(南)靡(清太)及(清黃)我(黃)馬(姑)維(蕤)駒(姑)六
(清黃)轡(姑)如(林)濡(南)載(林)馳(南)載(黃)驅(姑)周(蕤)爰(姑)咨(太)
諏(黃)我(清黃)馬(林)維(應)騏(清黃)六(林)轡(南)如(蕤)絲(姑)載(林)
馳(南)載(蕤)驅(林)周(應)爰(黃)咨(清太)謀(清黃)我(清黃)馬(林)維(應)
駱(南)六(蕤)轡(姑)沃(林)若(南)載(蕤)馳(南)載(蕤)驅(林)周(黃)爰
(姑)咨(太)度(黃)我(黃)馬(南)維(應)駰(清黃)六(清黃)轡(姑)既(林)均
(南)載(林)馳(南)載(黃)驅(姑)周(應)爰(南)咨(清太)詢(清黃)
皇皇者華五章章四句黃鍾清宫(俗呼正宫)
魚(清黃)麗(姑)于(蕤)罶(姑)鱨(太)鯊(黃)君(蕤)子(林)有(應)酒(南)□
(林)且(南)多(清黃)魚(黃)麗(姑)于(太)罶(清黃)魴(蕤)鱧(姑)君(蕤)子
(林)有(蕤)酒(姑)多(蕤)且(林)旨(黃)魚(清黃)麗(清太)于(應)罶(清黃)鰋
(林)鯉(南)君(蕤)子(姑)有(林)酒(南)□(林)且(南)有(清黃)物(清黃)其
(姑)多(應)矣(南)維(蕤)其(姑)嘉(林)矣(南)物(蕤)其(林)□(蕤)矣
(姑)維(南)其(蕤)偕(姑)矣(林)物(黃)其(太)有(黃)矣(姑)維(應)其
(南)時(太)矣(清黃)
魚麗六章三章章四句三章章二句黃鍾清宫(俗呼正宫)
南(清黃)有(林)嘉(應)魚(南)烝(應)然(南)罩(姑)罩(南)君(林)子(南)有
(蕤)酒(姑)嘉(應)賓(清黃)式(林)燕(南)以(清太)樂(清黃)南(凊黃)有(南)嘉
(蕤)魚(姑)烝(蕤)然(姑)汕(林)汕(南)君(林)子(南)有(黃)酒(姑)嘉(黃)
賓(姑)式(太)燕(黃)以(南)衎(清黃)南(清黃)有(清太)樛(應)木(南)甘(清黃)
瓠(林)纍(林)之(清黃)君(黃)子(太)有(黃)酒(姑)嘉(清太)賓(清黃)式(應)燕
(南)綏(清太)之(清)翩(黃)翩(太)者(黃)鵻(姑)烝(林)然(南)来(蕤)思
(姑)君(清黃)子(姑)有(林)酒(南)嘉(蕤)賓(姑)式(太)燕(黃)又(南)思(清黃)
南有嘉魚四章章四句黃鍾清宫(俗呼正宫)
南(清黃)山(清太)有(應)臺(南)北(應)山(南)有(清太)萊(凊黃)樂(應)只(清黃)君
(應)子(南)邦(林)家(南)之(清黃)基(林)樂(蕤)只(林)君(南)子(姑)萬(黃)
夀(姑)無(太)期(黃)南(黃)山(姑)有(蕤)桑(姑)北(黃)山(姑)有(太)
楊(黃)樂(蕤)只(林)君(應)子(南)邦(林)家(南)之(黃)光(林)樂(應)只
(清黃)君(蕤)子(姑)萬(林)夀(南)無(清太)疆(清黃)南(清黃)山(林)有(應)把
(南)北(林)山(南)有(清太)李(清黃)樂(應)只(清黃)君(應)子(南)民(南)之(蕤)
父(姑)母(林)樂(蕤)只(林)君(蕤)子(姑)德(蕤)音(姑)不(太)已(黃)
南(黃)山(太)有(黃)栲(姑)北(南)山(蕤)有(姑)杻(林)樂(蕤)只(林)君
(應)子(南)遐(林)不(南)眉(清太)夀(清黃)樂(應)只(清黃)君(蕤)子(姑)德(應)
音(南)是(林)茂(清黃)南(清黃)山(姑)有(蕤)枸(姑)北(應)山(黃)有(清太)
楰(清黃)樂(應)只(清黃)君(應)子(南)遐(南)不(蕤)黃(姑)耉(林)樂(蕤)只
(林)君(蕤)子(姑)保(清黃)艾(南)爾(林)後(清黃)
南山有臺五章章六句黃鍾清宫(俗呼正宫)
周南國風傳曰周南召南正始之道王化之基故用
之鄕人焉用之邦國焉鄕飲酒及鄕射禮合樂周南
關雎葛覃卷耳召南鵲巢采蘩采蘋燕樂亦云遂歌鄕
樂亦即此六篇也鄭氏云合樂謂歌樂與衆聲皆作周
南召南國風篇也王后國君夫人房中之樂歌也關雎
言后妃之德葛覃言后妃之職卷耳言后妃之志鵲巢
言國君夫人之德采蘩言國君夫人不失職采蘋言卿
大夫之妻能修其法度夫婦之道生民之本王政之端
此六篇者其教之原也故國君與其臣下及四方之賓
燕用之合樂也鄕樂者風也小雅為諸侯之樂大雅頌
為天子之樂
關(清黃)關(南)雎(林)鳩(南)在(黃)河(姑)之(太)洲(黃)窈(林)窕(南)淑
(清黃)女(姑)君(清黃)子(林)好(南)逑(清黃)參(清黃)差(南)荇(林)菜(南)左
(林)右(南)流(無)之(清黃)窈(仲)窕(林)淑(無)女(姑)寤(太)寐(姑)求(太)
之(黃)求之(南)不(林)得(南)寤(姑)寐(仲)思(南)服(林)悠(姑)哉
(仲)悠(姑)哉(太)輾(清黃)轉(南)反(無)側(清黃)參(清黃)差(無)荇(南)菜
(林)左(清太)右(林)采(南)之(清黃)窈(姑)窕(仲)淑(林)女(南)琴(林)瑟(姑)
友(太)之(姑)參(太)差(黃)荇(姑)菜(林)左(林)右(姑)芼(林)之(南)窈
(清黃)窕(南)淑(林)女(清太)鍾(黃)鼓(南)樂(無)之(清黃)
關雎三章一章四句二章章八句無射清商(俗呼越調)
葛(黃)之(太)覃(姑)兮(太)施(太)于(姑)中(太)谷(黃)維(仲)葉(南)萋
(無)萋(太)黃(南)鳥(無)于(南)飛(林)集(仲)于(林)灌(無)木(太)其(清黃)
鳴(南)喈(無)喈(清黃)葛(凊黃)之(清太)覃(林)兮(清黃)施(林)于(南)中(無)
谷(清黃)維(林)葉(南)莫(南)莫(南)是(黃)刈(姑)是(太)濩(姑)為(林)絺
(姑)為(太)綌(姑)服(太)之(姑)無(太)斁(黃)言(清黃)告(姑)師(南)氏
(林)言(林)告(姑)言(太)歸(黃)薄(黃)汙(姑)我(太)私(姑)薄(姑)澣(仲)
我(林)衣(南)害(南)澣(林)害(無)否(太)歸(凊黃)寧(南)父(林)母(黃)
葛覃三章章六句無射清商(俗呼越調)
采(清黃)采(姑)卷(林)耳(南)不(林)盈(姑)頃(林)筐(南)嗟(仲)我(林)懷
(無)人(太)寘(黃)彼(姑)周(太)行(黃)陟(清黃)彼(無)崔(南)嵬(林)我
(林)馬(姑)虺(南)隤(林)我(仲)姑(林)酌(南)彼(無)金(姑)罍(太)維(清太)
以(林)不(南)永(無)懷(清黃)陟(黃)彼(姑)高(南)岡(林)我馬(林)
玄(姑)黃(南)我(林)姑(姑)酌(太)彼(姑)兕(黃)觥(姑)維(凊黃)以(林)不
(南)永(無)傷(清黃)陟(清黃)彼(南)砠(清黃)矣(林)我(黃)馬(太)瘏(黃)矣
(黃)我(仲)僕(姑)痡(林)矣(南)云(清黃)何(南)吁(無)矣(凊黃)
卷耳四章章四句無射清商(俗呼越調)
維(黃)鵲(姑)有(仲)巢(林)維(清黃)鳩(無)居(南)之(林)之(仲)子(林)于
(無)歸(太)百(清黃)兩(林)御(南)之(清黃)維(黃)鵲(林)有(南)巢(林)維
(林)鳩(姑)方(太)之(黃)之(林)子(黃)于(林)歸(姑)百(太)兩(黃)將(太)
之(黃)維(凊黃)鵲(無)有(南)巢(林)維(南)鳩(林)盈(南)之(清黃)之(凊黃)
子(南)于(姑)歸(林)百(清太)兩(林)成(南)之(清黃)
鵲巢三章章四句無射清商(俗呼越調)
于(清黃)以(南)采(林)蘩(南)于(林)沼(姑)于(太)沚(姑)于(黃)以(姑)用
(太)之(姑)公(清黃)侯(南)之(無)事(黃)于(清黃)以(林)采(黃)蘩(南)于
(太)澗(黃)之(太)中(姑)于(姑)以(南)用(林)之(南)公(清黃)侯(南)之(清太)
宫(清黃)被(清黃)之(清太)僮(南)僮(林)夙(清太)夜(林)在(南)公(清黃)被(黃)
之(姑)祁(太)祁(姑)薄(林)言(南)還(無)歸(清黃)
采蘩三章章四句無射清商(俗呼越調)
于(黃)以(南)采(林)蘋(南)南(姑)澗(林)之(南)濱(林)于(林)以(姑)采
(仲)藻(林)于(黃)彼(姑)行(太)潦(黃)于(黃)以(姑)盛(太)之(姑)維
(清黃)筐(南)及(林)筥(南)于(林)以(姑)湘(仲)之(林)維(林)錡(南)及(無)
釜(黃)于(清黃)以(南)奠(黃)之(姑)宗(林)室(姑)牖(太)下(黃)誰(仲)
其(南)尸(無)之(林)有(凊黃)齊(南)季(無)女(黃)
采蘋三章章四句無射清商(俗呼越調)
右風雅十二詩譜大戴禮云凡雅二十六篇其八篇
可歌歌鹿鳴貍首鵲巢采蘩采蘋伐檀白駒騶虞八篇
廢不可歌七篇閒歌史辟史義史見史童史謗史賓十
聲叡挾晉志云漢末杜夔傳舊雅樂四曲一曰鹿鳴二
曰騶虞三曰伐檀四曰文王皆古聲辭今案大戴禮
頗有闕誤其篇目都數皆不可考至漢末年止存三篇
而加文王又不知其何自来也其後改作新辭舊典遂
廢至唐開元鄉飲酒禮其所奏樂乃有此十二篇之目
而其聲今亦莫得聞矣此譜乃趙彦肅所傳曰即開元
遺聲也古聲亡滅已久不知當時工師何所考而為此
也竊疑古樂有唱有歎唱者𤼵歌句也和者繼其聲也
詩詞之外應更有疊字散聲以歎𤼵其趣故漢晉之間
舊曲既失其傳則其詞雖存而世莫能補為此故也若
但如此譜直以一聲叶一字則古詩篇篇可歌無復樂
崩之歎矣夫豈然哉又其以清聲為調似亦非古法然
古聲既不可考則姑存此以見聲歌之彷彿俟知樂者
考其得失云(以上見儀禮經傳通解學禮)
樂律中所載十二詩譜乃趙子敬所傳云是唐開元間
鄕飲酒所歌也但却以黃鍾清為宫此便不可盖黃鍾
管九寸最長若以黃鍾為宫則餘律皆順若以其他律
為宫便有相陵處今且只以黃鍾言之自第九宫後四
宫則或為角或為羽或為商或為徵若以為角則是民
陵其君矣若以為商則是臣陵其君矣徵為事羽為物
皆可類推樂記曰五者皆亂迭相陵謂之慢如此則國
之滅亡無日矣故製黃鍾四清聲用之清聲短其律之
半是黃鍾清長四寸半也若後四宫用黃鍾為角徵商
羽則以四清聲代之不可用黃鍾本律以避陵慢故漢
志有云黃鍾不復為他律所役其他律亦皆有清聲若
遇相陵則以清聲避之不然則否惟是黃鍾則不復為
他律所用然沈存中續筆談說云唯君臣民不可相陵
事物則不必避(先生一日又說古人亦有時用黃鍾清為宫前說恐未是輔廣錄)
或問大序言一國之事繫一人之本謂之風析衛為邶
鄘衛先生曰詩古之樂也亦如今之歌曲音名不同衛
有衛音鄘有鄘音邶有邶音故詩有鄘音者繫之鄘有
邶音者繫之邶若大雅小雅則如今之商調宫調作歌
曲者亦案其腔調而作爾大雅小雅亦古之作樂之體
格案大雅體格作大雅案小雅體格作小雅非是做成
詩後旋相度其辭目為大雅小雅也大率國風是民庶
所作雅是朝廷之詩頌是宗廟之詩(周謨錄)
或問詩言志聲依永律和聲之說曰古人作詩只是說
他心下所存事說出来人便將他詩求歌其聲之清濁
長短各依他作詩之語言却將律来調和其聲今人却
又先安排下腔調了然後做言語去合腔了豈不是倒
了却是永依聲也古人是以樂去就他詩後世是以詩
去就他樂如何解興起得人(陳埴錄)
聲發出於口成文而節宣和暢謂之音乃合於音調如
今之唱曲合宫調宫之類(游儆錄)
古人歌詩須皆有散聲添合方可歌若只四字做句如
何可歌(楊與立編語略)
因言今日到詹元善處見其教樂又以管吹習古詩二
南七月之屬其歌調却只用太常譜然亦只做得今樂
若古樂必不恁地美人聽他在臨安錄得譜子大凡壓
入音律只以首尾二字章首一字是某調章尾即以某
調終之如關雎關字令作無射調結尾亦着作無射聲
應之葛覃葛字合作黃鍾調結尾亦着作黃鍾聲應之
如七月流火三章皆七字起七字則是清聲某調末亦
清聲某調結之如五月斯螽動股二之日鑿冰沖沖五
字二字皆是濁聲黃鍾調末以濁聲結之元善理會事
都不要理會箇是只信口胡亂說事事喚做曾經理會
来如宫商角徵羽固是就喉舌脣齒上分他便道只此
便了元不知道喉舌脣齒上亦各自有宫商角徵羽何
者盖自有箇疾徐高下(葉賀孫錄)
詹卿家令樂工以俗樂譜吹風雅篇章初聞吹二南詩
尚可聽後吹文王詩則其聲都不成模樣因言古者風
雅頌名既不同其聲想亦各别
叶韻
問詩用叶韻得非詩本樂章播諸聲歌自然叶韻方諧
律吕其音節本如是耶曰固是如此然古人文章亦多
是叶韻因舉王制及老子叶韻處數段又曰周頌多不
叶韻疑自有和㡳篇相叶清廟之瑟朱絃而䟽越一唱
而三歎歎即和聲也(精舍朋友雜記)
問詩叶韻曰古人文自是有叶今泉州有詩譜紹興有
韻譜皆吳才老做陸德明釋文中亦有此類甚多(楊與立編)
(語略)
陳埴問叶韻之義曰只要音韻相叶好吟哦諷誦易見
道理亦無甚要緊今且要將七分工夫理會義理三二
分工夫理會這般去處若只管留心此處而於詩之義
却見不得亦何益也又曰叶韻多用吳才老本或自以
意補入(錢木之錄)
又曰古人情意温厚寬和道得言語自恁地好當時叶
韻只是要便於諷詠而已到得後来一向於字韻上嚴
切却無意思漢不如周魏晉不如漢唐不如魏晉本朝
又不如唐如元微之劉禹錫之徒和詩猶自有韻相重
處本朝和詩便定不要一字相同不知却愈壊了詩(同上)
問詩集傳叶韻有何所據而言曰叶韻乃吳才老所作
熹又續添减之盖舊日人作詩皆押韻與今人歌曲一
般今日信口讀之全失古人詠歌之意(周謨錄)
或問吳氏協韻何所據曰他皆有據泉州有其書每一
字多者引十餘證少者亦兩三證他說元初更多後刪
去姑存此耳然猶有未盡因言商頌天命降監下民有
嚴不僭不濫不敢怠遑吳氏曰嚴字恐是莊字漢人避
諱改作嚴字熹後来因讀楚辭天問見嚴字都押入剛
字方字韻去又此間鄕音嚴作莊剛反乃知嚴字自與
遑字叶然吳氏豈不曾看楚辭想是偶然失之又如伐
木詩兄弟䦧于牆外禦其侮每有良朋烝也無戎吳氏
復疑侮當作雺以叶戎字熹却疑古人訓戎為汝如以
佐戎辟戎雖小子則戎女音或通後来讀常武詩有云
南仲大祖大師皇父整我六師以修我戎則戎與汝叶
明矣因言古之謠諺皆押韻如夏諺之類又如散文亦
有押韻者如曲禮安民㦲協音兹則與上面思辭二字
叶矣又如將上堂聲必揚將入戶視必下下叶音護禮
運孔子閒居亦多押韻莊子中尤多至於易之彖辭爻
辭則皆韻語也(又云禮記五至三處皆叶輔廣錄)
看詩須并叶韻讀便見得他語自整齊又更略知叶韻
所由来甚善(董銖錄)
叶韻恐當以頭一韻為凖且如華字叶音旉如有女同
車是第一句則第二句顔如舜華當讀作旉字然後與
下文珮玉瓊琚洵美且都皆叶至如何彼穠矣唐棣之
華是第一韻則當依本音讀而下文王姬之車却當作
尺奢反如此方是今只從吳才老舊說不能又創得此
例然楚辭紛余既有此内美兮又重之以修能能音耐
然後與下文紉秋蘭以為佩叶若能字只從本音則佩
字遂無音如此則又未可以頭一韻為定也(李閎祖錄)
古音能孥代叶又乃代盖於篇首𤼵此一端以見篇内
凡韻皆叶非謂獨此字為然而他韻皆不必協也故洪
本載歐陽公蘇子容孫莘老本於多艱夕替下注徐鉉
云古之字音多與今異如臭亦音香艿亦音仍他皆放
此盖古今失傳不可詳究如艱與替之類亦應叶但失
其傳耳夫騷韻於俗音不叶者多而三家之本獨於此
字立說則是他字皆可類推而獨此為末何也黃長睿
乃謂或韻或否為楚聲其攷之亦不詳矣近世吳棫才
老始究其說作補音補韻援據根原甚精且博而余故
友黃子厚及古田蒋全甫祖其遺說亦各有所論著今
皆已附于注矣讀者詳之(楚辭辨證下同)
北斗字舊音斗為主以詩攷之行葦主醹斗者為韻卷
阿厚主為韻此類甚多但不知此非叶韻而舊音特出
此字其說果何為耳
余始讀詩得吳氏補音見其疑於殷武三章嚴遑之韻
亦不能曉及讀此篇見其以嚴叶亡乃得其例余於吳
氏書多所刊補皆此類今見詩集傳(並同上)
知子之來之(來音扐)雜佩以贈之(贈入聲)此例甚多作字音
佐保字音補往近王舅近音既說文作□誤寫作近(吳必)
(大錄)
字之反切其字母同者便可互用如戎汝是也逝字從
折故可與害字叶韻(同上)
詩音韻是自然如此這箇與天通古人音韻寬後人分
得密後隔開了離騷注中𤼵兩箇例在前朕皇考曰伯
庸庚寅吾以降(洪)又重之以修能(耐)紉秋蘭以為佩後
人不曉却謂只此兩韻如此喜有楚辭叶韻作黃子和
名字刻在漳州(李閎祖錄)
因說詩音韻間有不可曉處如今所在方言亦自有音
韻與古今合去處子升因問今陽字却與唐字通清字
却與青字分之類亦自不可曉曰古人韻疎後世韻方
嚴密見某人好攷古字却說青字音自是親如此類極
多(錢木之錄)
因說叶韻毛詩下民有嚴字音昂見又中庸奏格無言
奏音族見反族平聲音所騣反毛詩作鬷字(精舍朋友雜記)
鴻飛遵渚公歸無所鴻飛遵陸公歸不復飛歸協句腰
亦用韻詩中亦有此體(李閎祖錄)
詩傳遺說卷六
