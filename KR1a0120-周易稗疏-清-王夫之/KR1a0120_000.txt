周易稗疏易𩔖
提要
(臣)等謹案周易稗疏四卷附考異一卷
國朝王夫之撰夫之字而辳號薑齋漢陽人前
明舉人是編乃其讀易之時隨筆劄記故每
條但舉經文數字標目不全載經文又遇有
疑義乃為考辨故不逐卦逐爻一一盡為之
說大旨不信陳摶之學亦不信京房之術于
先天諸圖緯書襍說皆排之甚力而亦不空
談元妙附合老莊之旨故言必徵實義必切
理于近時說易之家為最有根據其中如解
訟卦鞶帶云帶無鞶名鞶者鞶纓車飾也帶
所以繫佩繸及芾者考左傳后之鞶鑑杜預
訓鞶為帶說文鞶字許慎亦注為大帶安得
曰帶無鞶名又何天之衢梁武帝解何為荷
見于經典釋文夫之雖亦以為負荷之義乃
引莊子負雲氣為證而不援梁武之說亦偶
然失考至于舊井無禽訓禽為𫉬尤不免于
穿鑿附會然如引禮人君至命士黃裳下士
襍裳以證黃裳之美引左傳班馬證乘馬班
如當讀乘為去聲引兵法前左下後右高證
師左次與論帝乙非紂父王用亨于西山非
文王以及臨之八月復之七日易之逆數河
圖蓍策之辨皆具有條理卷帙雖少固不失
為徵實之學焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
