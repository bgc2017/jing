周易稗疏卷二
漢陽王夫之撰
下經
咸其腓腓在脛上股下或行或止一聽於股而不自
動此近驗之身而灼知之者舊說云腓欲行則先動欲
行者心也先動者股也腓豈欲行又豈先動者乎六二
本静爻又為艮體無先動之象故曰凶居吉能静而不
自動則雖凶居而亦吉凶字自連居字為句猶言處危
而象曰順不害言能順乎股也舊說失之
滕口說也舊說滕與騰通按騰者駿馬趨驤之謂使
口說如之則亦卓絶之偉論矣滕字从水水涌出曰滕
叔繡之封以為國名者地近汶水洑流坌涌不擇地而
汜濫故地以滕名此云滕口說者乃聞感即應無所擇
而務口給所謂波濤之口也不當作騰驤之騰
錫馬蕃庶晝日三接錫義有二有自上賜下者如春
秋來錫公命是也有自下獻上者如書九江納錫大龜
是也天子既有以康諸侯矣用是而諸侯皆效順以修
職貢馬者享禮之庭實也三隂連𩔖以進莫不來享故
其馬蕃庶而天子勤於晉接以嘉受之三接者三隂皆
接也王接諸侯之禮凡三等在殷則爵三等公也侯也
子也在周則同姓異姓庶姓也舊釋未明
愁如王母愁音鋤侯反釋作憂者乃六朝以後之
字義古音子油反鄉飲酒義秋之為言愁也愁堅固也
二與五正應晉之尤篤者故曰愁如王母舊以為天子
之母古無此稱王之為言大也王母大母也生謂之王
父母没謂之祖妣隂居尊位大母之象
嗃嗃嘻嘻嘻嘻舊以為嬉笑之嬉嘻乃歎聲本無嬉
義而九三以剛居剛亦無戲渝柔諧之象按嗃嗃嘻嘻
皆取喻於火聲詩多將熇熇猛烈之狀火始然之聲也
春秋傳赫赫譆譆譆譆乘赫赫之餘火將息之聲也九
三以剛處剛離道方成故曰嗃嗃而上承六四風將散
之故曰嘻嘻所以失與不失兼有其𧰼
以辟咎也辟舊音避者非當音必亦反禳也除也去也避
咎者咎已成而逃之小人之幸免也辟者咎未成而除之君
子之大用也孟子曰患有所不辟豈詭遇惡人以逃禍責乎
九二以上失位之爻皆惡人也初九以剛制之於早見
之乃以治之故除其不祥於未亂而得无咎
蹇利西南不利東北先儒以臆度而為之釋曰西南
平易東北險阻以寔攷之域中之名山大川其險皆在
西南山則崑崙葱嶺峨眉點蒼水則弱水流沙三峽盤
江皆西南也東北青兖平衍千里何得云西南平易東
北險阻哉蹇之為卦得位可行而初上皆柔而不行是
畏難已甚濡滯而不敏非本不可行也故在險而蹇則
利己出險而嚮平衍之地而猶蹇則不利此所以宜於
西南不宜於東北也解之彖曰利西南者以柔道解散
失位之悖則隨行皆順故雖西南不易解者亦利若東
北之利則不待言也以其失位無東北平易之象故不
言東北以卦義及事理推之知舊說之非矣
益之用凶事告公用圭周禮大宗伯以凶禮哀邦國
之憂凶事者凶禮之事也凶禮有五以喪禮哀死亡以
荒禮哀凶札以弔禮哀禍災以禬禮哀圍敗以恤禮哀
寇亂凡國有凶事則上告之天子下告之友邦而受其
賻襚歸餫之益春秋許不告災則君子知其先亡告亦
必有將往之儀如臧文仲以紀甗玉磬告糴於齊是也
用圭則尤其重者六三以隂求益於陽求益者近於利
非君子之道唯凶事則可耳故无咎公謂四也六四曰
告公從四從三告也舊釋未明
莧陸夬夬馬鄭王肅皆以莧陸為商陸陸德明邱光
庭以莧為今之莧菜陸為商陸乃商陸小草他不經見
尤不可獨謂之陸且此二草於夬夬之義無當按莧字
當从卝而不从艸音胡官反山羊細角者也陸平原也
兊之象羊夬卦五陽上戴一隂其隂纖弱而爻象分岐
故為細角羊行於高平之陸得草而自恣欲行不決為
夬夬夬夬者遲疑舒緩之詞九四從下而速其行如牽
羊之鞭其後然至於平原則地散而愈不速矣莧即四
所牽之羊也五得位而安故曰陸莧莧字相近故傳注
相承而誤
順德積小以高大本義云順當作愼今按地中生木
無有愼象而自本逹莖以生枝葉則其積之也順坤順
也㢲亦順以入也君子之德下學而上逹順德之序也
若急圖高大而忽其小則躐等而逆矣自當如字
改邑不改井井之為字篆本作井其外四畫相交而
成九區田之畛域也其中一點穴地以逹泉也司馬法
四井為邑以積為邱甸而出賦此兵制也三代封建沿
革不一人民登耗不恒故分此邑之餘以補彼邑互相
推移而改邑若井以分田制稅公田之中廬舍之間當
中作井而九百畆之田環之溝洫隧路塍埓視以為經
界之準而永無所改經界既正無餘無欠此井無所喪
彼井無可混得居中之井永為標準也蓋經界之設必
有表識使民不得混亂木既易朽石亦可移絫土為封
歲久亦且崩坍北方土厚水深穴井及泉動逾數仞永
難堙塞此先王立法之精而井卦一隂間以一陽又一
陽間以一隂南北異嚮邑有推移而井終不亂以絶吏
民之爭亂得喪兩忘之象故彖辭云然釋易者於此不
察以彖辭為亡實之設言是軌革卦影之邪妄豈聖人
之言而若此哉
舊井無禽舊以禽為鳥獸者非是井非鳥獸栖止之
地藉令有之正惟荒廢之井人迹不至鳥或暫集而日
汲之新井所必無若云水濁而禽亦不飲鳥獸豈擇清
泉而後飲哉按禽獲也汲而得水以獲為利今此井泥
人不食之因無復治之者日久淤塞泉脉不通則雖往
汲而亦無所獲矣始則尚有水而人不食久則雖欲汲
而終無水故曰時舍以舍之故遂至於無也
射鮒鮒鰂也今謂之鯽凡魚皆待積水深廣而後可
以活唯鯽魚得少水霑濡而足或以濕紙裹之可行數
十里復畜之池從旁注之曰射井谷者井一面崩塌若
谷水不能停涓涓細流旁出唯可以注射鮒魚而已
已日乃孚辰巳之已與已止之已字畫無異皆音詳
里反亦無異音俗寫辰已字屈下畫使短不鈎嚮上及
已止之已音羊里反而辰巳之已音自皆塾師之謬也
已之轉訓為止為既者以陽氣至已而盡出至午則隂
生矣故許慎曰陽氣已出隂氣已盡此言已日乃孚者
謂日在禺中六陽出地之時也當革之初人心猶多疑
貳必王道大行昭著於天下如日之加已然後無不從
乃者難詞也二為離明之主而得位故與彖同
得妾以其子已所生之男女通謂之子禮所謂女子
子也詩大邦有子齊侯之子皆女子也以如春秋蔡侯
以吳子之以以卑用尊而能左右之也詩侯疆侯以亦
有相携相助之意六五以柔居中位而貴離為中女則
少也嫡所生之女子子也㢲為長女而一隂在下位處
乎卑妾也初六能以柔順佐佑六五使安位於外故有
妾賢而能提携贊襄其女子子以婦道之象舊說未詳
似謂得妾而生子爻無此象於文義亦不能通
終莫之勝吉莫之勝吉猶言不勝其吉也勝平聲故
象傳連五字為句若於勝字絶句則是婦之不孕者終
不能孕何以得吉而又何以云得所願也不孕者不相
接也待三年而始孕貞静之至也得婦如此其吉無涯
量矣舊說未詳
承筐无實刲羊无血筐非奩具也士昏禮所謂笲也
織竹為之實榛栗棗脩以贄見舅姑者刲羊者合卺之
牢鼎士而用大夫之少牢攝禮也无血之羊非特殺者
士女皆以吝而廢禮惡俗也故无攸利舊說未詳
渙奔其杌程傳以杌為机机與几同見春秋傳几所
據以為安九來居二而得中義亦可通然卦自否變否
四之陽越三而來二故曰奔奔入險中以為坎主則非
平易可安之地非几象也杌者伐木不盡之莖幹礙人
之行險象也入險以消否本無避難之情故曰得願也
悔亡與无悔異无悔者本無悔也悔亡者疑有悔而能
亡也杌非可安故疑於有悔得願故亡
我有好爵爵所以行獻酬者好去聲好爵相好之爵
燕禮請安於賓徹俎而薦羹無算爵以盡歡者也靡
與縻通留也六三隂柔躁於前行故二與初相和而以
歡好留之陽自相孚而後以孚異𩔖如酬爵之行主自
飲而後送於賓也舊釋未詳
過其祖過遇不及之義舊說總未分曉小過小者過
也過字之義如師也過之過與不及為對非經過之過
如過我門之過以卦名義觀之可見過者乘盈而勝彼
不及者欲企及而不逮遇則恰與之合也故曰臣不可
過言臣之功名權勢不可勝其君勝其君則恃功凌上
為不道之臣矣弗過言不能過也遇之相得而道合也
弗遇過之過已甚而驕亢故凶
密雲不雨自我西郊此與小畜彖同而卦象本不相
肖故邱光庭謂小畜隂氣少小過陽氣少不能和而為
不雨其說近是然此卦之象尤為顯著不待深求重隂
在上為陽氣所隔不能與初二之隂相接故雲密而雨
不降象曰已上義取諸此
東鄰殺牛不如西鄰之禴祭本義謂此乃文王與紂
之事按文王在殷盡服事之忱受鈇鉞之賜不得與殷
相伍而相鄰周公豈以掩文王之至德而亢言之且紂
之於文王以德言之則聖狂迥異以福言之則興喪懸
隔豈待相較而云不如文王之德雖儉而非儉於事神
紂雖奢淫而非特豐於祀足知本義之疎矣自上臨下
上者左而下者右左為東右為西禮文每以此言東西
鄰者九五之鄰上六其東鄰六四其西鄰也上六已濟
而驕六四求濟而慎故五之福之獨施於四衣袽之戒
禴祀之誠也濡首之厲殺牛之不順也禴為四時之正
祭雖不如蒸嘗之備物而亦必用太牢則禴未嘗無牛
獨言殺牛者特牛之祭郊也上六躋於至高之位僭行
郊禮故神不享而福不降禴祭以愼受福亦非以儉而
勝豐以禮文考之以文王之德思之則本義之不當從
明矣
周易稗疏卷二
