周易稗疏卷一
漢陽王夫之撰
上經
括囊有底曰囊囊之口在中兩頭著底今之被帒也
其一頭著底者則鄭司農所謂直囊也四居上下二象
之中如囊之口隂柔縮結故為括囊之象
黃裳本義云黃中色裳下飾然則象傳所云美在中
者黃為中豈裳為美乎衣裳之制衣上揜裳際復有黻
佩帶紳加其上是衣著於外裳藏於内故曰在中黃裳
者元端服之裳自人君至命士皆服之若下士則雜裳
不成章美故以黃為美飾五位中而純隂不雜以居之
斯以為在中之美也
磐桓磐大石之平者桓植兩木而交相午貫公圭脊
上雙紋似之檀弓所謂桓楹是也一陽在下堅立以載
羣隂上承九五故有磐石桓木安貞建立之象舊說以
為躊躇不進之象非也俗有盤還之語還本音旋俗訛
讀如環桓音完音義各别震體動而屯不寧非可客其
盤還游衍者於義不通
乘馬班如班列也馬相别而鳴曰班春秋傳有班馬
之聲相别則非一馬且非竝駕而行之馬故乘當音剰
四馬也一乘之馬相别而行則税駕之象也故又曰邅
如卦有四隂為四馬或從初或從五上下異嚮故二四
上皆言班馬
蒙蔓草加於草木之上曰蒙詩曰葛生蒙楚而爾雅
云蒙玉女玉女女蘿也女蘿附草而蒙其上故有蒙名
弱蔓之卓必有所附童子弱昧必依附先生以強立故
曰童蒙此卦陽蒙隂上以忘險故取象焉舊釋未明
不利為寇舉兵攻人曰寇寇非賊之謂也書言寇賊
謂來寇之賊耳孟子齊寇越寇皆敵國也若賊則豈待
蒙之上九始不利哉
雲上于天易之取象必兩間實有此象故水不可加
於天而需之坎曰雲言天者自地以上皆天也故雲與
澤得上之澤雨也火得有於其上者光燭於空也雷出
地而震於空聲乃壯矣至山則曰天在山中山中之空
即天也若天與水違行則以經里之天而言經星之天
左旋而水石行以歸於海故曰違行莫非自然之象苟
非自然則俗肓卜人軌革卦影獸頭人身男冠婦袂以
惑世誣民者豈聖人立誠之辭也哉
不速之客不速需也自初至三皆見險在前遲回不
進于郊于沙于泥皆不敏速疾行之象世俗以醼客之
晨再請曰速乃似驅使廹促之辭不恭莫甚焉蓋讀易
不審而誤耳宿客之宿當作宿見儀禮需卦本坎延乾
進之象何云不召之客四隂速𩔖徒言三者六四坎體
非外至之客也
鞶帶帶無鞶名鞶者鞶纓車飾也帶所以繫佩繸及
芾者書曰車服以庸車之等視其服故再命賜服不言
賜車言服則車在其中象傳徙言受服以此
否藏否馬鄭王肅皆音方有反韓康伯讀作否泰之
否於義不通否不然也謂以律為不臧則必黷武致敗
也晁氏謂先儒多音不不知不自有否音
左次兵法前左下後右高高者在後據險以結屯下
者在前馳野而趨利前左不行則後右皆止不言前而
言左者軍雖不進前軍猶必遠哨以防敵唯左則屯聚
以止耳
不寧方來不寧方謂不寧之方猶詩言幹不庭方非
未然而且然之辭不寧志不定也自二而外皆非五之
正應故恐五之不受已而懷疑懼然以𩔖上比莫敢不
來也
自我西郊所從來曰自自西郊者自西而鄉東也凡
雲鄉東行乃不雨之徵諺所謂雲鄉東一場空也蓋乾
位西北隂雖上行而至陽之氣驅之以行故不得雨若
上九重陽上覆隂不得升則又降而為雨矣此亦文王
之德將欲東行三州而不得之象故曰我
何其咎舊說以何為語助詰問之詞若云何咎之有則不
當云何其若云何其咎之甚也則𧰼傳不得云其義吉凡言
无咎則吉在其中先言吉後可言无咎吉者未必其无咎
也己言无咎則不復言吉无咎則吉矣雖有不吉君子
不以為凶也何字之義本訓擔也負也从人从可人所
可勝之任則擔負以行也正音胡可反讀如夥轉讀如
賀其借為誰何之何者乃人負物以來詰問其所何者
為何物轉音何者語急之聲也俗專用何為誰何字而
於負何之何加草作荷華之荷始自傳寫論語者之誤
相承不改若易何校詩何蓑則仍本字此云何其咎者
以小畜本陽盛之卦乾德欲行而為六四之隂所阻初
乃與四為應而受畜則不能无咎特以初德在潛以反
歸不進為道獨任其咎而不以累二五是善則歸君過
則歸已之義故曰其義吉也與姤九二義不及賓之義同
履虎尾凡彖皆先目言卦名後乃繫以𧰼占之辭
此獨連虎尾為句則卦名履者省文也實則履虎尾為
卦之名義也履者踐所欲行之路而措之足順而安也
履乃憂患之卦孤隂進躡得位之剛則但言履其詞平
其義安非此卦之象必言履虎尾而後其詞危其義險
也與同人于野必言于野以見非徒二之同五而五陽
皆其所同否之匪人非天上地下之為否唯三四失位
人道不交陽往而之於非人之道乃有此象艮其背陽
升而隂得中非有艮止之情特以孤陽居上更無可行
之地不得不止故徒言同人否艮不足以肖卦德必合
下文而後其義顯也
拔茅茹舊以拔茅為句茹字連下以其彙為句於文
義不通茅茹二草名茹藘也一名茅蒐今謂之茜草其
草蔓生與茅俱枝莖堅韌拔之不絶必連其根彙而拔
之泰之三陽否之三隂皆三連成體而無間斷故有此
象茹平聲讀如如與茹菜之茹上聲讀如汝者不同
帝乙歸妹舊說謂帝乙為紂父而本義云帝乙歸妹
之時亦筮得此爻而後𫉬祉文王作周易周公繫爻辭
與商筮之用歸藏者象占各異安得沿襲商筮以占吉
凶況歸妹爻辭亦云帝乙歸妹又何說邪元亨利貞穆
姜筮之即凶帝乙之吉非其位非其時者安能吉也抑
按史稱帝乙元妃無子早没故微子之母為媵妾元妃
没乃攝内主而生紂為嫡子帝乙之妃既夭而無出帝
乙又一傳而殷以喪亡何凶如之安得以祉元吉邪殷
之天子皆以十幹為號其號乙者湯稱天乙又有祖乙
小乙不但紂父之為乙則必有得淑女廣繼嗣以受天
祜者非紂父明矣其云歸妹者乃陽下於隂之辭二為
帝五為妹陽反居中於内隂反正位乎外男來就女之
象婚姻之禮至周始定自周以前男來就女如今之贅
壻雖天子之貴亦或用此制故曰歸妹言往歸於妹與
漸之言女歸者異泰有此象王氏曰女處尊位降身下
二是帝乙之女歸夫家非歸妹也考古者必以其時於
易而得周以前之婚禮焉周禮定而秦漢益嚴故有贅
壻謫戍之法至唐宋以下而又亂今則子舍父母而事
他人冒他姓者倫愈斁矣
苞桑苞枹木也爾雅枹遒木魁廆郭璞曰樹木叢生
根枝節目盤結磈磊蓋桑田之桑分畦而種枝幹條達
雖為柔韌之木而枝弱尚易折斷惟當道而生者本幹
癭磈繫風馬逸牛於其幹則必不能逸大人居否世而
固本自強得賢為輔之象似之
匪其彭明晢許愼說彭鼔聲也彭以聚衆而進之四
居三陽之上而近於五似將統率前進以逼六五之孤
隂乃為退爻而與離為體愈近於君其志愈下非敢尸
號召之任者故曰匪其彭知分義之宜然故曰明辨晢
也晢與晳字相近俗讀往往誤合為一晳从析从白白
也晢从折从日明也音折
殷薦之上帝以配祖考殷舊釋盛也乃連薦為文不
云作盛樂而云盛薦於文義不安郊祀之禮事天以誠
不以文未聞極其盛美後世用大樂備宫縣梁武帝博
考禮文訂正改撤是也唯大雩用盛樂者以隂陽不和
而不雨故樂極其盛以感召和氣既非以崇德且雩祭
徧祀山川百神不止上帝按堯典以殷中春殷中也郊
以日至乃冬氣之中祖考之祭亦在四仲之月故曰殷
雷之出地在仲春亦中候也以配祖考舊說以祖考配
帝亦非是郊之配唯祖而考不得與且祖配帝非帝配
祖當云配以祖考薦之上帝不應云以配祖考蓋配之
為言合也樂以象德所以象祖考之德感以其志氣而
合漠故曰以配凡此𩔖皆順文求之斯得其解不可屈
文義以就已說則無不可通矣
王用享于西山文王之稱王周公制禮而追王之文
王固受殷鈇鉞之賜為西伯以事殷終身安於侯服其
謂文王受命稱王者乃為公羊之學董仲舒何休蔡邕
之徒曲相附會之邪說宋儒辨之詳矣何本義至此而
又以為文王邪且周人之稱文王必連諡稱之蓋連諡
以稱則明其為追王若舍諡而直言王若書所言王若
曰之𩔖則必其王天下者未嘗徑以王稱文王也本義
又云文王郊祀於岐山筮得此爻尤為曲說當殷命未
訖之日而郊祀曹操劉裕之所不敢為而文王為之乎
且升之六四辭亦云然豈文王之享西山既筮得隨又
筮得升乎况王者之大祀卜而不筮少牢以下乃筮禮
有明文何容爚亂筮之設也人皆可就決疑故曰以前
民用即令文王享祀偶筮得此亦不可執一事之吉凶
以槩天下後世尊卑常變之通用則其為象非以己占
之驗言之明矣謂西山為岐山者亦非也文王治岐岐
山正在其封内不得云西言西者中國之山唯西為高
王有天下者之通稱謂九五西山居至高之地謂上六
也卦以陽隨隂為義上處天位之上人無足以當之者
其唯鬼神乎而上六體隂山本地𩔖五以陽剛履中位
而曲意盡誠以隨上六故其象如此此以贊九五之德
而在上六則為窮無可隨下聽人隨之象不純乎吉使
祀而筮得此爻亦鬼神不康不歆之兆故象傳曰上窮
義愈著矣
先甲後甲(先庚後庚附)鄭氏以為先甲三日辛也後甲
三日丁也取自新丁寧之義而本義因之王氏以為甲
者創制之令若漢之有令甲令乙孔穎逹兩取其義要
皆求解不得而曲取後代之枝說以附會之其以辛為
新者說出於劉熙釋名熙書皆迂謬不足取辛本五味
之一書從革作辛其字从䇂(音愆)辠之䇂又為金剛觸
人痛楚泣出之義本無自新之意丁之為丁寧者鉦也
鉦之聲丁丁寧寧然借為告戒重複之意者以鉦所以
警衆於行陣者也徒言丁而不言寧其不可作詳勉教
戒之詞明矣以歇後語作隠謎俗謬莫甚焉康成易注
純用緯書故其誖誕如此王氏言創制近之矣而以漢
令甲令乙證之則亦非也令甲令乙者令之卷帙次序
之名也甲者卷之首耳何有於創制之義漢人以縑紙
代竹簡故有此名非可引以證文王之經文且抑何以
通之於巽之先庚後庚邪以實言之甲者事之始庚者
時之變先者先事而告戒後者後事而申飭皆巽風申
命之謂蠱風始出山當事之始言創建功於事未起而
先命之事已行而又戒之也重巽而居外卦之中為庚
改後圖之象故言庚庚於時為秋乃寒暑生殺變易之
候先庚後庚言未庚以前己庚之後申命以善始終也
云三日者誓戒以三日為期也義自昭然何待摭拾瑣
說以巧為附會哉
至于八月有凶舊說或以八月為遯卦値位者以康
節所傳陳摶之圓圖遯居正西也或以八月為値觀卦
者以魏伯陽參同契之卦氣觀居酉位也二說皆出自
緯書京房學宗讖緯始以卦配月而黃冠假之為丹術
為君子術者所不屑道且以遯為臨之錯卦觀為臨之
綜卦皆以相反之義言之若以錯綜相反言吉凶則泰
當云至于否而凶屯當至于鼎而定至于蒙而亨何獨
臨之至于遯觀而凶乎臨六爻皆變而始成遯初二五
上四爻變而始成觀相去懸遠不大變不至于彼彖為
静而不變之占何得豫憂其至于遯觀之月邪卦之有
錯綜猶人之有生死也豈於方生之時而曰至於死之
日有凶乎足知二說之皆謬矣八月兑位正西八月秋
中兑道之成也臨之内卦為兑自初至三皆為兊體而
成乎兑者六三之隂也初二以陽臨隂雖體兊而以感
應為道則皆吉者未成乎兊故免乎凶也至于三而兊
成則為甘臨於是乎凶言有者憂之則可不凶不憂而
甘則凶其所必有矣即爻論彖即卦體以論占明白簡
易崇經絀緯則易道大明經之亂讖緯亂之京房陳摶
之流相襲而成詖辭如此𩔖者不可不亟為辨正
滅趾滅鼻滅耳滅猶沒也如水淹物湮沒其中而不
見也内則涉滅鼎及大過過涉滅頂皆隠沒不見之謂
屨校足械今徒罪人所著者何校猶今之枷也屨校著
於脛從上視之則不見趾何校在項從下視之則不見
耳膚大臠無骨貪食無狀捧而齧之則上揜其鼻舊未
注明疑於絶滅則噬膚何至劓其鼻過涉何至斷其首
邪
得金矢周禮大司寇以兩造兩劑禁民獄訟入束矢
鈞金然後聽之者謂民之獄訟不繇鄉遂縣方違司寇
之禁徑詣於鼂如今越訴笞五十之律非凡獄訟者皆
納金與矢而後聽也管仲治齊乃令凡訟者皆令出金
與箭以供軍用乃使富者可恣其告訐貧民含冤而不
能理此覇國之亂政非先王之法也本義引以釋此爻
誤矣且噬嗑強合不合而初上有被刑之象四五乃理
直而得伸者原非聽訟之人若大象云明罰勑法自别
一義凡經中爻辭俱與彖通周公祖述文王之旨也其
不與大象通者周公非豫為孔子釋也爻辭為占易者
言大象為學易者言故屯之經綸蒙之果行育德爻辭
不申此義不可以大象釋爻明矣九四方被齧合之累
安得聽人之訟而受金矢且幸得曰得不幸而得亦曰
得法所宜受不可曰得納鈞金束矢既為常法則不當
曰得豈幸民之訟而利其得乎以實求之金矢者以金
為鏃之矢也古有茀矢枉矢殺矢之别唯殺矢則金鏃
其他或不用金如今骲箭之𩔖初上強欲齧合九四剛
不受齧故操矢相嚮初上以矢射四四𫉬其矢而反射
之故初上得凶而四得吉以卦象求之其義自見勿容
雜引曲說以害意也
七日來復舊說謂自姤而來歴遯否觀剝坤至復為
七日此以卦變徇卦氣而言之也乃卦氣之見於參同
契者一卦一月而非一日一卦若卦變則因已成之卦
一爻變動如噬嗑之於頥是也一爻移易如損益之於
泰否是也未有相反之甚如姤與復而可云自彼而來
復卦自二以上本純坤之體唯初爻得陽則來復者自
坤而言也坤一變而即得復故四不遠復不遠則非歴
七卦明矣蓋七者少陽之數坤為老隂乾為老陽故乾
曰用九坤曰用六不用七八數至於純坤而無可消矣
於是其復速疾而七起焉言日者一晝一夜數極則反
之謂積隂至於六日則必復寒暑隂晴之常也而不正
之氣化抑不盡然故唯速反於七為天行之正而唯顔
子能見之彼流連於遯否觀剝者蓋迷而不復至於十
年而不克者耳卦氣之說沙随程氏斥其出自緯書是
也則又烏足信哉
至日閉關商旅不行后不省方言至日者槩乎至日
以後之辭也若但長至之一日閉關而止商旅則行人
姑待於旅舍為戲而已省方非一日之事吉行五十里
則一日往返不出郊關何得云方蓋自至日以迄乎雷
出於地驚蟄之後(古歴驚蟄正月中)而後啟關以聽商
旅之行后乃出行以省方日至以後兩月之中純隂固
結於上復之象也於時寒氣方盛民當入室以息老慈
幼若任商旅之嗜利奔馳則觸寒威以傷生而廢父子
兄弟歲時聚順之好后若省方則車徒䟦涉吏民迎候
履冰踐雪怨咨繁興皆非以保養孤陽而順天行故兩
月之中下静處之令以法復卦之德今制臘月十五日
起至正月十五日止非軍國大事急須奉報者皆停止
猶其遺意也
曰閑輿衞鄭氏云曰當作日本義因之按曰日二字
隸文相近而篆文大異此爻未有每日皆閑之義輿同
車春秋傳所謂輿臣臺也衞徒之從軍者君行師從卿
行旅從皆衞也閑習其事也曰猶爰也有告戒之意猶
詩豈不曰戒之曰良馬方逐申戒僕從以素所閑習者
護車而勿敗績斯以為艱貞之吉
何天之衢舊於何字皆置不解若以為贊歎之辭則
與之衢二字文義不相通足知何亦負何之何負天之
衢者猶莊子所謂負雲氣背青霄也凡經文何字皆上
聲
朵頥本義云朵垂也欲食之貌夫下頷曰頥賤丈夫
之欲食者亦唯垂涎頥固不可下垂也且經云舍爾靈
龜觀我朵頥則朵頥者我也觀之者爾也豈自朵頥而
自觀乎朵之本訓樹木之垂朵朵也謂枝葉華實纍纍
然其多也此言貪躁之人見我饌具之豐注目而視驚
詫而覬分其潤咎不在朵頥而在觀雖未忮求而情已
淫故曰亦不足貴若垂涎則賤甚豈但不足貴哉
藉用白茅古者席地而坐别無食牀(今之桌子)其爵
爼豆籩皆措於地無藉之者禮文具可攷徵唯郊祀上
帝禮無其文則此以茅之白莠鋪地而藉蓋郊也故繫
傳曰微物而重用之郊壇地狹登降獻薦執事者趨蹌
於側慮易傾仄故以茅藉之而使安妥君與執事虔恪
將享萬不至於傾覆而猶必藉之故曰慎之至所以用
茅者事天以質不敢以人為之美薦也初六載三陽以
上事九五之天位故其象如此
樽酒簋貳用缶樽酒簋貳四字為句象傳既有明文
而晁氏以貳字連下用缶為句謂象傳簋字為衍文徒
以私意改經文而文義不通本義從之過已樽以盛酒
簋以食黍稷於樽言酒而以簋字連之為句則豈簋亦
酒器乎而缶又何所盛邪缶瓦也樽或鑄金或刻木而
加飾簋刻木施丹漆或加玉飾用缶言樽簋皆用陶器
非彫琢金木之美貳間也酒燕禮簋則食禮以盛食(音)
(嗣)者燕食不同日而舉詳見周禮儀禮今既設燕禮之
樽又陳食禮之簋相間以待賓且樽簋不用美飾之禮
器而用陶器約之甚矣飲食賓於室薦酒食者不從戸
入而從牖入其簡愈甚疑有咎矣以其柔順承剛之誠
則物微禮簡而情則篤故終無咎徵實以攷證文義自
明不然則有樽有簋以盛酒食缶何盛邪割裂經文徒
滋爚亂奚當哉
周易稗疏卷一
