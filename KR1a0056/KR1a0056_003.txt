文公易說卷三宋朱鑑撰
上經
䷀(乾下乾上)乾
問以乾字為伏羲之文元亨利貞為文王之文固是不
知履虎尾同人于野亨之類又如何曰此恐是少了
字或是就上字立辭皆不可攷有羅田宰吳仁傑云
恐都剩了字如乾坤之類皆剰了問曰若乾坤則猶
可言屯蒙之類若無卦名不知其為何卦曰他說卦
畫便是名了恐只是欠了字底是(楊道夫錄)
問乾者天之性情曰性情是天愛恁地健地愛恁地順
問天專言則道也曰如云天命之謂性便是說道如
云天之蒼蒼便是說形體惟皇上帝降衷于下民是
說帝便似以物給付與人便有主宰之意又曰天道
虧盈而益謙地道變盈而流謙此是說形體(林變孫錄)
問天者天之形體乾者天之性情健而无息之謂乾乾
何以合性情言之曰性情二者常相參在此情便是
性之發非性何以有情健而無息非性何以能如此
問以主宰謂之帝孰為主宰曰自有主宰蓋天是箇
至剛至陽之物自然如此運轉不息所以如此必有
為之主宰者這樣處要人自見得非言語所能到也
因舉莊子孰主張是孰維綱是一段而曰它也見得
這道理(沈僴錄)
黃㽦問程傳乾者天之性情先生云乾健也健體為性
健之用是情
人傑問利貞者性情也先生云是對元亨言之性情猶
情性是說本體(萬人傑錄)
問黃先之易說因曰伊川好意思固不盡在解經上然
就解經上亦自有極好意思如說乾字便云乾健也
健而无息之謂乾夫天專言之則道也天且弗違是
也分而言之以形體謂之天以主宰謂之帝以功用
謂之鬼神以妙用謂之神以性情謂之乾(葉賀孫錄)
蔣&KR4158;問以性情言之謂之乾先生云是他天一箇性情
如此火之性情則是箇熱水之性情則是箇寒天之
性情則是一箇健健故不息惟健乃能不息其理是
自然如此使天有一時息則地須落下去人都墜死
緣他轉運周流無一時息故局得這地在中間今只
於地信得他是斷然不息(襲蓋卿錄)
刪遺書之未精探易傅之未至在當日楊尹諸先達猶
未敢輕言之今日安敢議此邪只如所示屯卦之說
深所未曉若欲以此凑補易傳七分之心恐合不著
也且如元亨利貞四字文王本意在乾坤者只與諸
卦一般是大亨而利於正耳至孔子作彖傳文言始
以乾坤為四德而諸卦自如其舊二聖人之意非有
不同蓋各是發明一理耳今學者且當虚心玩味各
隨本文之意而體會之其不同處自不相妨不可遽
以己意横作主張(荅趙彦肅)
乾元亨利貞與屯等他卦元亨利貞本一般元亨是大
亨利貞言利於貞耳人只見夫子於乾坤文言解作
四德他卦只云大亨以正便須要於乾坤四德說教
大於他卦畢竟本皆占辭也(吳必大錄)
易中只言利貞未嘗言不利貞亦未嘗言利不貞(同上)
問乾元亨利貞注云見陽之性健而其成形之大者為
天故三竒之卦名之曰乾而擬之於天也竊謂卦辭
未見取象之意其成形之大者為天及擬之於天二
句恐當於大象言之下文天之象皆不易一句亦然
坤卦放此曰纔設此卦時便有此象了故於此豫言
之又後面卦辭中亦有兼象說者故不得不豫言也
(楊道夫錄)
正字不能盡貞之義須用連正固說其義方全正字也
有固字意思但不分明終是欠闕正如孟子所謂知
斯二者弗去是也知斯是正意弗去是固意
易言貞字程子謂正字盡他未得有貞固之意或問又
有所謂不可貞者如何曰也是這意思只是不可以
為正而固守之(並同上)
所論易大概得之但時事人位等字說得太早今只可
且作卦爻看看得通透了到推說處方說得平居無
事處時應事之法是第二節事也如乾之初九只是
陽氣潛藏之象未可發用之占耳若便着箇不易乎
世不成乎名隱而未見行而未成底人坐在裏而便
死殺了非所謂潔静精微者若會得卦爻本意却不
妨當此時居此位作此人也頃年嘗因人問易應之
曰公曾看靈棋課否易之模樣便只是如此也後有
人問豈以其不足告而云爾邪此錯認了話頭也試
思之(荅林學蒙)
問伊川易傳如乾卦引舜事以證之當初若逐卦引得
這般事來證大故好看曰便是當時不曾計會得久
之曰經解說潔静精微易之教也不知是誰做伊川
却不以為然据某看此語自說得好蓋易之書誠然
是潔静精微它那句語都是懸空說在這裏都不犯
手而今如伊川說得都犯手勢引舜來做乾卦乾又
那裏有箇舜來當初聖人作易又何嘗說乾是舜他
只是懸空說在這裏都被人說得來事多失了他那
潔静精微之意易只是說箇象是如此何嘗有實事
如春秋便句句是實事如言公即位便真箇有箇公
即位如言子弑父臣弑君便真箇是有此事易何嘗
如此不過只是因畫以明象因象以推數因這象數
便推箇吉凶以示人而已都無後來許多勞攘說話
(沈僴錄)
問程易以乾之初九為舜側微時九二為舜佃漁時九
三為玄德升聞時九四為歴試時何以見得如此先
生曰此是推說爻象之意非本指也讀易若通得本
指後便儘說去儘有道理可言敢問本指曰易本因
卜筮而有象因象而有占占辭中便有道理如筮得
乾之初九初陽在下未可施用其象為潛龍其占曰
勿用凡遇乾而得此爻者當觀此象而玩其占𨼆晦
而勿用可也它皆放此此易之本指也蓋潛龍則勿
用此便是道理故聖人為彖辭象辭文言節節推去
無限道理此程易所以推說得無窮然非易本義也
先通得易本指後道理儘無窮推說不妨若便以所
推說者去解易則失易之本指矣(董銖錄)
乾固是健然硬要它健也不得讐如不健底人只有許
多精力如何強得(㬊淵錄)
或問乾卦是聖人之事坤卦是學者之事如何先生云
也未見得初九九二是聖人之德至九三九四却說
學者進德修業事如何都把做聖人之事
或言乾之六爻其位雖不同而其為德則一也曰熹未
要人看易這箇都難說如乾卦他爻皆可作自家身
上說惟九二九五要作自家說不得兩箇利見大人
向來人都說不通九二有甚麽形影如何教見大人
熹看來易本卜筮之書占得九二便可見大人大人
不必說人君(葉賀孫錄)
體無剛柔位有貴賤因他這貴賤之位隨緊慢說有那
難處有那易處九三處一卦之盡所以說得如此九
二位正中便不恁地(㬊淵錄)
易如一箇鏡相似看甚物來都照得如潛龍只有箇潛
龍象自天子至於庶人看甚人都使得孔子說作龍
德而𨼆不易乎世不成乎名便是就事上指殺說自
然會看底孔子說也活不會看底雖文王周公說底
也死了又曰須知得它是假託說是包含說假託是
不惹着事物包含是說箇影象在裏無所不包
取象各不同有就自己身上取底自己當不得這卦象
却就那人身上取如潛龍勿用是就占者身上言到
那見龍自家便當不得須把做在上之大人九五飛
龍便是人君大人却是在下之大人(㬊淵錄)
六爻不必限定是說人君且云潛龍勿用若是庶人得
之自當不用人君得之也當退避見龍在田若是衆
人得亦可用事利見大人如今人所謂宜見貴人之
類易不是限定這物伊川亦自說一爻當一事則三
百八十四爻只當得三百八十四事說得自好不知
如何到它解却恁地說(同丄)
其它爻象占者當之惟九二見龍人當不得所以只當
犯爻做主占者做客大人即是見龍又如九三不說
龍亦不可曉若說龍時這亦是龍之在那亢旱處它
所以說君子乾乾夕惕只此意(同上)
利見大人與程傳說不同不是卦爻自相利見乃是占
者利去見大人也須看自家占底是何人方說得那
所利見之大人(同丄)
九二不當說正要說也說得行不若除了(同上)
問程易於九二利見大人爻云利見大德之君矣又云
君亦利見大德之臣以成其功天下亦利見大德之
人以被其澤於九五利見大人爻云利見在下大德
之人矣又言天下固利見大德之君兩爻互言如此
不審的何所指先生曰此當以所占之人之德觀之
若己是有九二之德占得此九二爻則為利見九五
大德之君若常人無九二之德者占得之則為只利
見此九二之大人耳已為九五之君而有九五之德
占得此九五爻則為利見九二大德之人若九二之
人占得之則為利見此九五大德之人各隨所占之
人以爻與占者相為主賓也太祖一日問於王昭素
曰九五飛龍在天利見大人常人何可占得此卦昭
素曰何害若臣等占得則陛下是飛龍在天臣等利
見大人是利見陛下也此說得最好銖曰如此看來
易多是假借虚設故用不窮人人皆用得也先生曰
此所謂理定既實事來尚虚稽實待虚存體應用所
以三百八十四爻而天下萬事無不可該無不周遍
此易之用所以不窮也(董銖錄)
問九三不言象何也先生曰九三陽剛不中居下之上
有強力勞苦之象不可言龍故特指言乾乾惕若而
已言有乾乾惕厲之象也
竇問君子終日乾乾是法天否曰才說法天便添着一
件事君子只是終日乾乾天之行健不息往往亦只
如此如言存箇天理不須問如何存他只是去了人
欲天理自然存如顔子問仁夫子告以非禮勿視聽
言動除却此四者更有何物須是仁(廖德明錄)
祖道因論易傳舉乾九三君子終日乾乾是君子進德
不懈不敢須臾寧否曰程子云在下之人君德已著
此語亦是拘了記得昔當有人問程子胡安定以九
四一爻為太子者程子笑之曰如此三百八十四爻
只做得三百八十四件事了此說極是及到程子解
易却又拘了要知此是通上下而言在君有君之用
臣有臣之用父有父之用子有子之用以至事物莫
不皆然若如程子之說則千百年間只有箇舜禹用
得也大抵九三此爻才剛而位危故須着乾乾夕惕
若厲方可无咎若九二則以剛居中位易處了故凡
剛而處危疑之地皆當乾乾夕惕若厲則无咎也(曾祖)
(道錄)
問乾九三伊川云雖言聖人事苟不設戒何以為教竊
意因時而惕雖聖人亦常有此心曰易之為書廣大
悉備人皆可得而用初無聖凡之别伊川有一段云
君有君之用臣有臣之用云云說得極好及到逐卦
解釋又却分作聖人之卦賢人之卦又有分甚守令
之卦者且古時何嘗有守令皆不可曉以熹觀之無
問聖人與凡庶但當着此爻便用兢兢惕惕
乾之九三以過剛不中而處危地當終日乾乾夕惕若
則雖危无咎矣聖人正意只是如此若旁通之則所
謂對越在天等說皆可通大抵易之卦爻上自天子
下至庶人皆有用處若謂乾之九三君德已著為危
疑之地則只做得舜禹事使(萬人傑錄)
問侯氏曰君子終日乾乾(至)无咎者戒謹不睹恐懼不
聞也君子終日對越上帝尚何戒謹恐懼之有以聖
人之誠則無待乎此也恐未安乾乾夕惕為戒謹恐
懼其說雖可旁通然乾乾夕惕乾九三之事也九三
居下之上君德已著聖人之心自是如此中庸言戒
謹不睹恐懼不聞乃學者之事比而同之則少差矣
且其說既已如此又曰君子對越上帝尚何戒謹恐
懼以聖人之誠則無待乎此其說自相背馳殆不可
曉荅云侯氏說固多疎闊然以乾乾夕惕為聖人之
事戒謹恐懼為學者之事亦恐未然大抵戒懼惕厲
之心則一而成德初學所至自不同耳(荅萬人傑)
通書曰乾乾不息者懲忿窒欲遷善改過不息是也(甘節)
(錄)
先生曰君子終日乾乾矣至夕猶檢點而惕然恐懼蓋
凡所以如此者皆所以進德修業耳(董銖錄)
厲无咎是一句他後面有此例如頻復厲无咎是也
先生說易吉无咎云吉是遂其意无咎是上不至於吉
下不至於凶平平恰好了又合道理處(吕煇錄)
厲多是這陽爻說(㬊淵錄)
懼其說雖可旁通然乾乾夕惕乾九三之事也九三
居下之上君德已著聖人之心自是如此中庸言戒
謹不睹恐懼不聞乃學者之事比而同之則少差矣
且其說既已如此又曰君子對越上帝尚何戒謹恐
懼以聖人之誠則無待乎此其說自相背馳殆不可
曉荅云侯氏說固多疎闊然以乾乾夕惕為聖人之
事戒謹恐懼為學者之事亦恐未然大抵戒懼惕厲
之心則一而成德初學所至自不同耳(荅萬人傑)
通書曰乾乾不息者懲忿窒欲遷善改過不息是也(甘節)
(錄)
先生曰君子終日乾乾矣至夕猶檢點而惕然恐懼蓋
凡所以如此者皆所以進德修業耳(董銖錄)
厲无咎是一句他後面有此例如頻復厲无咎是也
先生說易吉无咎云吉是遂其意无咎是上不至於吉
下不至於凶平平恰好了又合道理處(吕煇錄)
厲多是這陽爻說(㬊淵錄)
或曰胡安定將乾九四為儲君不知可以如此說否先
生曰人之看易不可恁地易只是古人卜筮之書如
五雖主君位而言然亦有不可專主君位言者天下
事有那一箇道理自然是有若只將乾九四為儲位
說則古人之未立太子者不成是虚却此一爻如一
爻只主一事則易之三百八十四爻乃止三百八十
四件事邪(金去偽錄)
或躍在淵淵是通處淵雖下於田田却是箇平地淵則
通上下一躍即飛上天(吳必大錄)
淵與天不爭多淵是那空虚無實底之物躍是那不着
地了兩脚跳上去㡳意思(㬊淵錄)
飛龍在天利見大人文言分明言同聲相應同氣相求
水流濕火就燥雲從龍風從虎聖人作而萬物覩他
分明是以聖人為龍以作言飛以萬物覩解利見大
人只是言天下利見夫大德之君也今人却别做一
說恐非聖人本意(楊道夫錄)
占者當不得見龍飛龍則占者為客利去見那大人大
人即九二九五之德見龍飛龍是也若潛龍君子則
占者自當之矣(㬊淵錄)
問龜山說乾卦九五飛龍在天取飛字為義以天位言
之不可階而升以聖學言之非力行而至曰此亦未
盡乾卦自是聖人之天德只時與位有𨼆顯漸次耳
(廖德明錄)
先生說飛龍在天利見大人是占得飛龍卦便利見大
德之人(吕煇錄)
子耕問乾上九只言亢坤上六却言戰何也曰乾無對
待只有乾而已故不言坤坤則不可無乾隂體不足
常虧欠若無乾便沒上截大抵隂陽二物本别無隂
只陽盡處便是隂(吳必大錄)
見羣龍无首王弼伊川皆解不成他是不見得那用九
用六之說(㬊淵錄)
羣龍无首便是利牝馬者為不利牡而却利牝如西南
得朋東北喪朋皆是無頭底(同上)
貞悔即占用二之謂貞是在裏面做主宰底悔是做出
了末後闌珊底貞是頭邊(同上)
用九不用七且如得純乾卦皆七數這却不是變底它
未當得九未在這爻裏面所以只占上面彖辭用九
蓋是說變(同上)
問乾健也健而无息之謂乾荅云如是見得天之健處
(荅鄧絅問近思錄)
乾之為卦上下純乾天之動也人欲不與焉潛只得潛
見合當見三則過矣君子尤當致謹四則德盛仁熟
磨不磷湼不緇不可以常情測進退去就時不可失
皆可以進吾德修吾業也先儒多以舜自居深山之
中及其為天子之事明之其弊恐必至於王氏謂九
三之知九五之位可至而至之得非以利而言乎
乾卦皆聖人之德六爻乃其所處之位也如以舜明之
深得其象舜亦知非堯之位可至而往至之也熟讀
程傳可見不須别立說若專以進德為言則九五上
九兩爻又如何解(荅許升)
䷁(坤下坤上)坤
問十月是坤卦陽已盡乎荅曰隂陽皆不盡至此則微
微一線過因而復發耳(余大雅錄)
問或問中坤卦純隂不為無陽之說如何曰雖是十月
為坤十一月為復然自小雪後其下面一畫便有三
十分之一分陽生至冬至方足得一爻成耳故十月
謂之陽月蓋嫌於无陽也自姤至坤亦然曰然則陽
畢竟有盡時矣曰剥盡於上則復生於下其間不容
息也(輔廣錄)
問剥變為坤坤純隂也復未生而謂之陽無可盡之理
何邪曰方剥變坤之時乃立冬交小雪雖是純隂然
陽已微芒生於下矣自此生長積一月之日滿三十
分遂成一畫是為復此至日也隂亦然此隂陽之所
為無間斷也(劉砥錄)
坤只說持守一邊事如乾九三言忠信所以進德修辭
立其誠所以居業便連致知持守都統了坤從首至
尾背去了一箇頭如後得主而有常或從王事无成
皆是無頭或問曰此是聖賢之分不同處否曰是
問剥一陽盡而為坤如何程子云陽未嘗盡也先生云
剥之一陽未盡不曾生纔盡於上這些子便生於下
了(黃有開錄)
問坤為十月陽氣剥於上必生於下則此十月陽氣已
生但微而未成體是十一月陽之體方真否先生曰
然又云凡物變有漸不惟月變而時亦有變但人不
覺耳十一月不能頓成一陽之體須是十月生起一
卦六畫一畫分作三十分九月已剥了從十月初一
便從下畫生起一日生一分三十日遂成一畫
坤卦利牝馬之貞不可將利字自作一句後云主利却
當如此絶句(吳必大錄)
利牝馬之貞本無四德底意彖中方有之彖中說四德
自不分曉前數說元亨處却說得分明後面幾句無
理會牝馬地類行地无疆便是那柔順利貞君子攸
行本連下面緣它趁押韻後故說在此這般底難十
分理會先迷後得東北西南大概是隂為陽一半就
前後言沒了前一截就四方言沒了東北一截陽却
是全體安貞之吉它這分段只到這裏若更妄作以
求全時便凶了在人亦當如此伊川說東北喪朋處
但不知這處添得許多否此是用王輔嗣說(㬊淵錄)
牝馬之貞伊川只為泥那四德所以如此說不通
問牝馬取其柔順健行之象坤順而言健何也先生曰
守得這柔順亦堅確故有健象柔順而不堅確則不
足以配乾矣又問柔順利貞君子攸行如何先生曰
柔順利貞坤之德也君子而能柔順堅正則其所行
雖先迷而後得雖東北喪朋反之西南則得朋而有
慶蓋陽大隂小陽得兼隂隂不得兼陽坤德常只得
乾之半故常減於乾之半也(如乾无所不利坤只利牝馬之貞皆是○董銖)
(錄)
利牝馬之貞言利於柔順之正而不利於剛健之正利
是箇虚字西南得朋固是好了東北喪朋亦自不妨
為有慶坤比乾都是折一半用底
問西南得朋東北喪朋荅云占得坤卦則從西南方則
得其朋從東北方則失其朋西南隂方東北陽方坤
卦比乾卦減半(吕煇錄)
隂體柔躁只為他柔所以躁剛便不躁躁是那欲動而
不得動之意剛則便動矣柔躁不能自守所以說安
貞吉(㬊淵錄)
問履霜堅冰至先生曰隂陽者造化之本所不能無但
有淑慝之分蓋陽淑而隂慝陽好而隂不好也猶有
晝必有夜有暑必有寒有春夏必有秋冬人有少必
有老其消長有常人亦不能損益也但聖人參天地
贊化育於此必有道故觀履霜堅冰至之象必有謹
微之意所以扶陽而抑隂也(董銖錄)
隂陽皆自微至著不是隂便積着陽便合下具足此處
亦不說這箇意履霜堅冰只是說那微時便須着慎
來所以說蓋言慎也由辨之不早辯李光祖云不早
辯它直到得郎當了却方辯剗地激成事來此說最
好(㬊淵錄)
隂陽有以動静言者有以善惡言者如乾元資始坤元
資生則獨陽不生獨隂不成造化周流須是並用如
履霜堅冰至則一隂之生便如一賊這道理在人如
何看直看是一般道理横看是一般道理所以謂之
易(楊道大錄)
直方大是它隂爻居隂位無如此之純粹爻辭云直方
大者言占者直方大則不習无不利却不是說坤德
直方大也且如元亨利貞彖裏面說底且隨他說做
一箇事後面說底四事又儘隨它說去如某之說爻
無許多勞攘(㬊淵錄)
問坤六二爻傳曰由直方而大竊意六是坤之本體安
得由直方而後大邪先生曰直方大是坤有此三德
若就人事上說則是敬義立而德不孤豈非由直方
而後大邪(潘時舉錄)
問坤之六二之動直方先生云方是一定不變之意坤
受天之氣而生物故其直止是一定(吕煇錄)
㬊淵問坤六二直方大先生云易不是聖人須要說出
六爻如此只是為占得此卦合當如此不如此不足
以合此卦(襲蓋卿錄)
看書不可將自己見硬參入去須是除了自己所見看
他冊子上古人意思如何程先生解直方大乃引孟
子雖是程先生言畢竟迫切(甘節錄)
劉礪問坤卦直方大不習无不利曰坤是純隂卦諸爻
皆不中正五雖中亦以隂居陽惟六二居中得正為
坤之最盛者故以象言之則有是三者之德而不習
无不利占者得之有是德則吉易自有一箇本意直
從中間過都不着兩邊須要認得這些小分曉方始
横三竪四說得今人不曾識得他本意便要横三竪
四說都無歸着文蔚曰易本意只是為占筮便如此
易當來只是為占筮而作文言彖象却是說做義理
上去觀乾坤二卦便可見孔子曰聖人設卦觀象繫
辭焉而明吉凶若不是占筮如何說明吉凶且如需
九三需于泥致寇至以其逼近坎險有致寇之象曰
需于泥災在外也自我致寇敬慎不敗也孔子雖說
推明義理這般所在又變例推明占筮之意需于泥
災在外占得此象雖若不吉然能敬慎則不敗又能
堅忍以需待處之得其道所以不凶或失其剛健之
德又無堅忍之志則不能不敗矣文蔚曰常愛先生
易本義云伏羲不過驗隂陽消息兩端而已只是一
隂一陽便分吉凶了只管就上加去成八卦以至六
十四卦無非是驗這兩端消息先生曰易不離隂陽
千變萬化只是這兩箇莊子云易以道隂陽他亦自
看得好(陳文蔚錄)
㬊淵問直方大曰伊川說聖人發明坤爻之義這箇不
是恁地聖人作易只是說這箇道理合恁地人依得
這箇時便不習无不利是就來占底人身上說
問坤之道直方大六二純正能得此以為德否先生云
不可說坤有是道而後六二得之以為德坤是何物
六二是何物畢竟則是一箇坤這一爻中正便見得
直方大如此
劉礪問坤六二直方大不習无不利學者須用習然後
主於不習先生曰不是如此某之說易所以與程先
生不同便是如此聖人作易只是說卦爻中有此象
而已如坤六二直方大不習无不利自是他這一爻
中有此象人若占得便應此事有此用也未說到學
者習與不習在
王德修說浩然之氣大剛直是氣之體段實養處是必
有事焉以下荅曰孟子浩然之氣要處只在集義是
浩然之氣生處大剛與直伊川須要說是三箇何也
大雅云欲配直方大三德荅曰坤直方自是要敬以
直内義以方外大自是敬義立而德不孤孔子說或
三或五豈有定例(余大雅錄)
程子曰乾聖人之分也可欲之善屬焉坤賢人之分也
有諸己之信屬焉一箇是自然一箇是做工夫積習
而至又曰善信美大聖神是六等人可欲之謂善是
說資禀好可欲是别人以為可欲有諸己之謂信是
說學又曰直方大直方然後大積習而至然後能不
習无不利(李閎祖錄)
伊川說應多不通且如六三便夾些陽了隂則渾是不
發底如六三之爻有陽所以言含章若無陽何由有
章含章為是有陽半動半静之爻若六四則渾是柔
了所以括囊(㬊淵錄)
坤六四爻不止言大臣事在位者便當去未仕者便當
隠必大因問比干事曰此又别是一義雖凶无咎(吳必)
(大錄)
問六四括囊注云六四重隂不中故其象占如此重隂
不中何以見其有括囊之象曰隂而又隂其結塞不
開則為括囊矣又問占者必當括囊則无咎何也曰
當天地閉賢人隠之時若非括囊則有咎矣(楊道大錄)
問坤二五皆中爻二是就盡得地道上說五是就著見
於文章事業上說否先生云不可說盡地道地便是
坤道也二在下方是就工夫處說文言云不疑其所
行是也五得尊位則是就地成就處說所以云美在
其中而暢於四支發於事業美之至也
問坤六五黃裳元吉伊川解作聖人示戒並舉女媧氏
武后之事今考本文無此象這又是象外立教之意
否先生云不曉這意看來伊川要立議論教人向别
處說不可硬配在易上說此爻何曾有這義都是硬
入這意所以說得絮了因舉云邵溥謂伊川因宣仁
垂簾事有怨母后之意故爻義特有為他發後生也
是因此遂妄測度前輩也
黃裳元吉不過是在上之人能以柔順之道黃中色裳
是下體之服能似這箇别無不吉(㬊淵錄)
六五黃裳元吉這是那居中處下之道乾之九五自是
剛健㡳道理坤之六五自是柔順底道理各隨他隂
陽自有一箇道理其為九六不同所以在那五處亦
不同這箇五之柔順從那六裏來(同上)
時舉問坤上六隂極盛而與陽戰爻中乃不言凶且乾
之上九猶言有悔此却不言何邪曰戰而至於俱傷
其血玄黃不言而凶可知矣(潘時舉錄)
黃㽦問龍戰于野曰乾無對只是一箇物事至隂則有
對待大抵隂常虧於陽(萬人傑錄)
用六永貞以大終也陽為大隂為小大過小過之類皆
是以隂陽而言坤六爻皆隂其始本小到此隂皆變
為陽矣所謂以大終也言始小而終大
䷧(震下坎上)屯
屯利建侯此占恐與乾卦利見大人同例亦是占者與
爻相為賓主也曰然但此亦大概如此到得占時又
看如何若是自卜為君者得之則所謂利建侯者乃
在已也若是大臣占立君者得之則所謂侯者乃君
也此又看其所遇如何緣易本不是箇綳定底文字
所以曰不可為典要問占者固如此恐作易者須有
定論曰也只是看一時聞見得箇意思如何耳(楊道夫錄)
問初九利建侯注云占者如是則利建以為侯此爻之
占與卦辭異未知其指盤桓難進者處隂之下欲進
不能即將所居得正不肯輕進邪曰卦辭通論一卦
所謂侯者乃屬他人即爻之初九也爻辭專言一爻
所謂侯者乃其自已故不同也(同上)
問屯初九以陽在下而居動體上應六四隂柔險陷之
爻固為磐桓之象然六二屯如邅如乘馬班如亦似
有磐桓意先生曰磐桓只是欲進而難進貌若六二
則有險難矣蓋乘初九之剛下為陽逼故為所難而
邅回不進又問匪寇㛰媾程傳謂設匪逼於寇難則
往求於㛰媾此說如何先生曰某舊二十許歲時讀
至此便疑此語有病只是别無它說可據只得且隨
它說然每不滿後來方見得不然蓋此四字文義不
應必如此費力解也六二乘初九之剛下為陽所逼
然非為寇也乃來求己為㛰媾耳此㛰媾與己皆正
指六四也又問六四求㛰媾此㛰媾疑指初九之陽
㛰媾是隂何陽亦可言先生曰㛰媾通指隂陽但程
傳謂六二往求初九之㛰媾恐未然也又問十年乃
字十年只是指數窮理極而言邪先生曰易中此等
取象不可曉如說十年三年七日八月等處皆必有
所指但今不可穿鑿姑闕之可也(董銖錄)
問六三即鹿无虞先生曰虞只是虞人六三隂柔在下
而居陽位隂不安於隂則貪求陽欲乘隂即妄行故
不中不正又上無正應妄行取困所以為即鹿无虞
陷入林中之象沙隨盛稱唐人郭京易好近寄得來
說鹿當作麓象辭當作即麓无虞何以從禽也問郭
據何書先生曰渠云曾得王輔嗣親手與韓康伯注
底易本鹿作麓以從禽上有何字然難考據恐是亂
說(同上)
如伊川易解也失契勘說屯其膏云又非恬然不為若
唐之僖昭也這兩人全不同一人是要做事一人是
不要做與小黃門㗖果食度日呼田令孜為阿父不
知東漢時若一向盡引得忠賢布列在内不知如何
只那都無主可立天下大勢如人衰老之極百病交
作略有些變動便成大病(葉賀孫錄)
問屯需二卦皆隂陽未和洽成雨之象而大象不同何
也先生曰需是緩意在他無所用力只得飲食宴樂
屯是物之始生象草初出地之狀其初破地面而出
不無齟齬故當為經綸其義所以不同也
屯是隂陽未通之時蹇是流行至中有蹇滯困則窮矣
(葉賀孫錄)
䷃(坎下艮上)蒙
蒙學者之事始之之事也艮成德之事終之之事也
又問無友不如己者先生云這是我去求勝己者為友
若不如我者他又來求我這便是童蒙求我匪我求
童蒙也前輩說這一句多是被不如己者不與為友
底意思礙却便說差了其實本不相背(潘時舉錄)
卦辭有平易底有難曉底利用刑人用說桎梏粗說時
如今人打棒也須與他脫了那枷方可一向枷他不
得若一枷他便是以往吝這只是說治蒙者當寬慢
蓋法當如此
卦中說剛中處最好看剛故能包蒙不剛則方且為物
所蒙安能包蒙剛而不中亦不能包蒙如上九過剛
而不中所以為擊蒙六三說勿用取女者大率隂爻
又不中不正合是那一般無主宰底女人金夫不必
解做剛夫此一卦緊要是九二一爻為主所以治蒙
者只在兩箇陽爻而上九過剛故只在此九二為主
而二與五應亦助得那五去治蒙大扺蒙卦除了初
爻統說治蒙底道理其餘三四五皆是蒙者所以唯
九二一爻為治蒙之主
問不有躬无攸利不立已後雖問好事猶為化物不得
以天下萬物撓己巳立後自能了當得天下萬物曰
下面是伊川解易上句後二句又是覆解此意在乎
以立已為先應事為後而今人平日講究所以治國
平天下之道而自家身已全未曾理會得若能理會
自家身已雖與外事若茫然不相接然明德在這裏
了新民只現成推將去(葉賀孫錄)
問擊蒙不利為寇如本義只是就自身克治上說是如
何先生云事之大小都然治身也恁地若治人做得
太甚亦反成為寇占得此爻凡事不可過當如伊川
作用兵之說亦是但只做得一事用不如且就淺處
說去却事事上有用若使說深了則一事用得别事
用不得○不利為寇寇只是要去害它故戒之如此
(㬊淵錄)
䷄(乾下坎上)需
福州以禮學齊名者三人王伯照任希純劉昭信熹識
任劉二公任搭乾不曉事問東荅西不可曉劉說極
子細有來歴可聽熹嘗問以易說其解亦有好處如
云見險而止為需見險而不止為訟(需訟下卦皆坎)能通其
變為隨不能通其變為蠱之類想有成書近來解易
者多引之(沈僴錄)
又曰這道理無他只怕人等待事到面前便理會便去
做無有不得者只怕等待所以說需者事之下也又
曰需者事之賊也若是等待終誤事去又曰事事要
理會便是人說一句話也要思量他怎生如此說作
一篇没緊要文字也須思量他怎生如此做(同上)
斷而不疑鬼神避之需者事之賊也(李方子錄)
福州韓(闕)云能安其分則為需不能安其分則為訟能
通其變則為隨不能通其變則為蠱此是說卦對然
只是此數卦對得好其他底又不然(㬊淵錄)
後世策士之言只說出竒應變聖人不恁地合當需時
便需(同上)
王弼說初上無位如言乾之上九貴而无位需之不當
位然乾之上九不是如此需之不當却有可疑二四
上是隂位不得言不當(同上)
需主事孚主心需其事而心能信實則光亨以位乎天
位而中正故所為如此利涉大川而能需則往必有
功利涉大川亦承上文有孚光亨貞吉(同上)
問需卦大指先生曰需者寧耐之意以剛遇險時節如
此只當寧耐以待之且如涉川者多以不能寧耐致
覆溺之禍故需卦首言利涉大川銖問乾陽上進之
物前遇坎險(乾下坎上)不可遽進以陷於險故為需先生
曰遇此時節當隨遠隨近寧耐以待之直至需于泥
已甚郎當矣然能敬慎亦不至敗至於九五需得好
只是又難得這般時節當此時只要安以待之耳至
上六居險之極又有三陽並進六不當位又處隂柔
亦只得敬以待之則吉又問不當位如何先生曰凡
初上二爻皆無位(二士三卿大夫四大臣五君位)上六之不當位如
父老不任家事而退閑僧家之有西堂之類(董銖錄)
利涉大川利涉是乾也大川是坎也往有功是乾有功
也(或記云以乾去涉大川○吕煇錄)
需卦六四出自穴上六入于穴程傳謂穴物之所安也
本義謂穴者隂陽陷之所二說不同某竊以為謂之
為隂陽陷之所正得坎體之象未知是否先生曰穴
是䧟處喚做所安處不得分明有箇坎陷也一句柔
得正了需而不進故能出於坎陷四又是坎體之下
有出底道理到那上六則索性陷了(㬊淵錄)
問需于酒食貞吉曰需只是待當此之時别無作為只
有箇待底道理又須是正方吉
䷅(坎下乾上)訟
銖問訟卦大指因言大凡卦辭取義不一如訟有孚窒
惕中吉蓋取九二中實坎為加憂之象(中實為有孚坎陷為窒坎)
(為加憂為惕九二居下卦之中故曰有信而見窒能懼而得中也)終凶蓋取二九終
極於訟之象利見大人蓋取九五剛健中正居尊之
象不利涉大川又取以剛乘險以實履陷之象此取
義不一也然亦有不必如此取者此特其一例也先
生曰卦辭如此辭極齊整蓋所取諸爻義皆與爻中
本辭協亦有雖取爻義而與爻本辭不同者此為不
齊整處也又問卦變之義先生曰此訟卦變自遯而
來為剛來居二此是卦變中二爻變者蓋四陽二隂
自遯來者十四卦訟即初變之卦剛來居二柔進居
三故曰剛來而得中
又問細讀本義所釋卦辭若看得分明則彖辭之義亦
自明只須略提破此是卦義此是卦象卦體卦變不
必更下注脚矣先生曰熹當初作此文字時正欲如
此蓋彖辭本是釋經之卦辭若看卦辭分明則彖辭
亦可見但後來要重整頓過未及不知而今所解能
如此本意否又問觀訟一卦之體只是訟不可成初
只不永所事九二不克訟六三守舊居正非能訟者
九四不克訟而能復就正理渝變心志安處於正九
五聽訟元吉上九雖有鞶帶之錫而不免終朝之褫
首尾皆是不可訟之意故彖曰終凶訟不可成此句
豈即本義所指卦體邪先生曰然因問易最難點如
訟九四不克訟(句)復即命(句)渝(句)安貞(句)吉六三食
舊德(句)貞(句)厲終吉(句)先生曰厲自是一句終吉又
是一句易辭只是元排此幾句在此伊川作變其不
安者為安貞作一句讀恐不甚自然又曰如訟上剛
下險是屬上句險而健訟是屬下句(董銖錄)
訟攻責也而今訟人攻責其短而訟之自訟則反之於
身亦若此(沈僴錄)
不利涉大川是上面三畫陽載不起壓了這般重(㬊淵錄)
問訟卦不永所事小有言終吉象曰(云云)先生曰此爻
是隂柔之人也不會十分與人訟那人也無十分傷
犯底事但只略去訟之才辨得明便止所以曰終吉
也(吕煇錄)
九二正應在五五亦陽故為窒塞之象(㬊淵錄)
三百戶必須有此象今不可考王輔嗣說得意忘象是
要忘了這象伊川又說假象是只要假借此象今看
得不解得恁地全無那象只是不可知只得且從理
上說乾為馬却說龍坤為牛却說馬離為龜却說牛
做得箇例來括它方得見說已做了例又却不曾得
見(同上)
或問訟六三或從王事无成本義謂必无成功似與象
辭從上吉也之意不協又與坤六三文言亦不協竊
意本義是直作占辭解如此未知是否荅云易中經
傳不同如此處多且兼存之然經意是本傳辭是第
二節話也(同上)
復即命渝言復就命而變其不順之命(同上)
訟元吉便似乾之利見大人有占无象者爻便是象訟
元吉九五便是(同上)
䷆(坎下坤上)師
問麻衣易是偽書其論師卦地中有水師容民畜衆之
象此一義也若水行地中隨勢曲折如師行而隨地
之利亦一義也荅曰易有精有藴如師貞丈人吉此
聖人之精畫前之易不可易之妙理至於容民畜衆
等處因卦以發皆其藴也既謂之藴則包含衆義有
甚窮盡儘推去儘有也(余大雅錄)
吉无咎謂如一件事自家做出來好方得无罪咎若做
得不好雖是好事也則有咎无咎吉謂如一件事元
是合做底自家做出來又好如所謂戰則克祭則受
福戰而臨事懼好謀成祭而恭敬齋肅便是无咎克
與受福便是吉如何師之道既已正了又用丈人率
之如此則是都做得是便是吉了更有甚咎(㬊淵錄)
在師中吉言以剛中之德在師中所以吉(同上)
問易爻取義如師之五長子帥師乃是本爻有此象又
却說弟子輿尸何也曰此假設之辭也言若弟子輿
尸則凶矣問此例恐與家人嗃嗃而繼以婦子嘻嘻
同曰然
前輩也曾說易之取象似詩之比興如此却是虚說恐
不然如田有禽須是此爻有此象但今不可考數則
只是大衍之數五十與天數五地數五兩段大衍之
數是說蓍天地之數是說造化生生不窮之理除此
外都是後來人推說出來底
問師或輿尸伊川說訓為衆主如何先生曰從來有輿
尸血刃之說何必又牽引說熹自小時未曾識訓詁
只讀白本時便疑如此說後來從鄉先生學皆作衆
主說不以為然今看來只是兵敗輿尸而歸之義(劉砥)
(錄)
先生說師卦開國承家小人勿用舊時說只作論功行
賞之時不可及小人今思量看理去不得他既一例
有功如何不及他得看來開國承家一句是公共得
底未分别君子小人在小人勿用則是勿更用他與
之謀議計畫爾漢光武能用此義自定天下之後一
例論功行封其所以用之在左右者則鄧禹耿弇賈
復數人他不與焉因問云古人論功行封真箇只裂
土與之守非如後世虚帶爵邑也若使小人參其間
則誠有弊病先生云勢不容不封他得但聖人别有
以處之未見得如何如舜封象則使吏治其國則若
是小人亦自有以處之也先生云此義方思量得如
此未曾改入本義且記得
開國承家為是坤有土之象然屯之利建侯却都無坤
止有震此又不可曉(㬊淵錄)
䷇(坤下坎上)比
李兄問比卦大抵占得之多是人君為人所比之象先
生云也不必拘若三家村中推一筒人作頭首也是
為人所比也須自審自家才德可為之否所以原筮
元永貞也(林學蒙錄)
問忠信為周阿黨為比如何先生曰忠信為周只緣左
傳說周爰咨詢指作忠信後人遂將來妄解最無道
理且如易比卦言比吉也比輔也原筮元永貞无咎
則比都是好大抵比於君子則為善比於小人則為
惡須看聖人說處本意如何據此君子周而不比小
人比而不周只是公私(徐㝢錄)
又云周比二字於易中所言又以比字為美如九五顯
比王用三驅失前禽之義皆美也(黃有開記)
筮字說做占決亦不妨然亦不必說定不是龜筮之筮
後夫只是說後來者古人亦曾說先夫當之矣有喚
作夫婦之夫底(㬊淵錄)
問不寧方來後夫凶曰别人自相比了已既後於衆人
却強要去比他豈不為人所惡是取凶也後夫猶言
後人春秋傳有云先夫當之矣亦是占中一義(吳必大錄)
後夫凶言九五既為衆隂所歸若後面更添一箇陽來
則必凶古人如袁紹劉馥劉繇劉備之事可見兩雄
不並棲之義(㬊淵錄)
終來有他說將來似顯比便有那周遍底意思
問比之匪人先生應曰初應四四是外比於賢為比得
其人二應五五為顯比之君亦為比得其人惟九三
應上上為比之无首為比之匪人也(潘時舉錄)
易比之九五云顯比王用三驅失前禽邑人不誡聖人
之於人來者不拒去者不追如何一一要意周旋纔
恁地便滯於一偏況天理自不如此(葉賀孫錄)
伊川解顯比王用三驅失前禽所謂來者揜之去者不
追與失前禽而殺不去者所譬頗不相類如何先生
曰田獵之禮置旃以為門刈草以為長圍田獵者自
門驅而入禽獸向我而出者皆免惟驅而入者皆獲
故以前禽比去者不追獲者比來則取之大意如此
無緣得一一相似伊川解此句不足疑但邑人不誡
吉一句似可疑恐易之文義不如此(張洽錄)
邑人不誡如有聞无聲言其自不消相告戒又如歸市
者不止耕者不變相似(㬊淵錄)
䷈(乾下巽上)小畜
小畜言以巽之柔順而畜三陽畜他不住大畜則以艮
畜乾畜得有力所以喚作大畜小畜亨是說陽緣隂
畜他不住故陽得自亨横渠言易為君子謀不為小
人謀凡言亨皆是說陽到得說隂處便分曉說道小
人吉亨字便是下面剛中而志行乃亨
小畜但能畜得九三一爻而已九三是近它底那兩
爻自牽連上來(㬊淵錄)
問密雲不雨自我西郊先生云此是以巽畜乾巽順乾
健畜他不得故不能雨凡雨者是隂氣盛凝結得密
方濕潤下降為雨且如飯甑蓋得密了氣鬱不通四
畔方有濕汗今乾上進一隂止他不得所以彖中云
尚往也是指乾欲上進之象到上九則以卦之始終
言畜極則散遂為既雨既處隂德盛滿如此所以有
君子征凶之戒又問云嘗聞人說此卦作巽體順是
小人以柔順畜君子以虚禮卑辭相拘係其畜止人
術甚小而無大謀大作故曰小畜不知如何先生云
易不可專就人上說且就隂陽上看分明巽畜乾隂
畜陽故謂之小若配之人事則為小人畜君子也得
為臣畜君也得為因小小事畜止也得不可泥定事
說
問小畜初九復自道何其咎吉此爻與四相應正為四
所畜者乃云復自道何邪先生曰易有亦不必泥爻
義看者如此爻只平看自好復自道便吉復不自道
便凶自無可疑者矣又問風行天上小畜象義如何
曰天在山中為大畜山是堅剛之物故能力畜其三
陽風是柔軟之物止能小畜之而已(潘時舉錄)
復自道之復與復卦之復不同復卦言已前不見了這
陽如今復在此復自道是復它本位從那道路上去
如无往不復之復(㬊淵錄)
先生說輿說輻夫妻反目因云被它畜止不得進必與
有爭自家必要進時如何須是能正室時方得(吕煇錄)
孚有在陽爻有在隂爻伊川謂中虚信之本中實信之
質(㬊淵錄)
問小畜卦以一隂而畜五陽而九五乃云富以其鄰是
與六四之隂並力而畜下三陽不知九五何故反助
隂邪先生曰九五上九皆為隂所畜又是同巽之體
故反助之也又曰上九爻辭殊不可斷若人占得此
爻則吉凶未可知然易占法有活法聖人因事教人
如有是德而得是爻則為吉无是德而得是爻則不
應須如此看乃活如輿說輹夫妻反目一爻可謂不
好然能以剛自守則雖得此爻而凶不應矣(董銖錄)
問小畜九五富以其鄰本義云巽體三爻同力畜乾鄰
之象也據程傳則曰以一隂畜五陽熹竊謂以統體
言之固是以一隂畜五陽然就九五而言則下與四
比上與上連為鄰之象謂巽三爻同力畜乾却見得
自上畜下之意分明未知是如此否更以泰卦不富
以其鄰對之即可見其文意
富以其鄰與上合志是說上面巽體同力畜乾鄰如東
家取箇西家取箇上下兩畫也此言五居尊位便動
那上下底攣如如手把攣住之象既雨既處言便做
畜得住了做得雨後這氣畢竟便透出散了德積是
說隂德婦人雖正亦危月才滿便虧君子到此亦行
不得這是那隂陽皆不利底象(㬊淵錄)
小畜上九疑是太甲伊尹之事當之注云隂既盛而亢
陽則君子亦不可以有行恐當云君子於此宜静而
不宜動故征則凶也方與上意不相害曰作伊周之
事說亦得作易本意只說隂畜陽到極處問既如此
則何故又曰君子征凶曰便是易本意只言隂畜陽
若以事言之則伊尹之於太甲周公之於成王固如
此如武后之於高宗亦然問武后事恐不可謂之既
雨曰他也自和問恐不可謂之婦貞曰易中之意只
言婦雖貞猶厲而況於不貞乎蓋易文本是兩下說
在那裏不可執定着(楊道夫錄)
小畜雖是隂畜陽到極處和而為雨畢竟隂制陽不順
所以云雖正亦厲(劉砥錄)
䷉(兊下乾上)履
問履卦以兊遇乾和說以躡剛強之後所以有履虎尾
而不傷之象但彖言剛中正履帝位而不疚正指九
五而言而九五爻辭乃曰夬履貞厲有危象焉何也
先生曰夬決也九五以剛中正履帝位而下又以和
說應之故其所行果決自為無所疑礙所以雖正亦
厲蓋曰雖使得正亦危道也為戒深矣(董銖錄)
履卦上乾下兊以隂躡陽是隨後躡它如踏它脚迹相
似所以云履虎尾是隨後履它尾故於卦之三四爻
發虎尾義便是隂去躡它陽背脊後處伊川云履藉
說得生受(劉砥錄)
履三四爻正是躡它虎尾處陽是進底物事四又上躡
五亦為虎尾之象(同上)
履虎尾言履危而不見傷之象便是後履前之意隨着
他後去(㬊淵錄)
伊川這一卦說那大象如素履履道坦坦處却說得好
履道道即路也(同上)
武人為于大君必有此象但六三隂柔不見得有武人
之象
夬履是做得忒快雖合履底也有危厲(㬊淵錄)
夬履貞厲東坡所謂憂治世危明主也
視履考祥居履之終視其所履而考其祥做得周備底
則大吉若只是半截時無由考得其祥後面半截却
不好未可知旋是那團旋來却到那起頭處(㬊淵錄)
䷊(乾下坤上)泰
先生曰易最難看須識聖人作易之意且如泰之初九
拔茅茹以其彙征吉謂其引賢類進也却不正說引
賢類進而云拔茅茹何邪如此之類須要思量某之
啓蒙自說得分曉且試去看因云某少時看文字時
凡見有說得合道理底須旁搜遠取必要看得它透
今之學者多不如是如何時舉退看啓蒙晚往侍坐
時舉曰向者看程易只就注解上生議綸却不曾靠
得易看所以不見聖人作易之本意今日看啓蒙方
見得聖人一部易皆是假借虚設之辭蓋緣天下之
理若正說出便只作得一件用唯以象言則當卜筮
之時看是甚事都來應得如泰之初九若正作引賢
類進說則便只作得引賢類進用唯以拔茅茹之象
言之則其他事類皆可應也啓蒙警學篇云理定既
實事來尚虚用應始有體該本無便見得易只是虚
設之辭看事如何應耳未知如此看得否先生頷之
(潘時舉錄)
泰初九云占者陽剛則其征吉矣當云占者陽剛而得
其類則征吉矣以其彙亦占辭曰以其彙屬上文嘗
見郭璞易林亦如此做句便是那時人已自恁地讀
了蓋拔茅茹者物象也以其彙者人也(楊道夫錄)
問好學論似多頭項曰伊川文字都如此多頭項不恁
纏去其實只是一意如易傳包荒便用馮河不遐遺
便朋亡意只如此他成四項起了纏說此論須做一
意纏看(蔡念成集錄)
問泰卦无平不陂无往不復與城復于隍因言否泰相
乘如此聖人因以垂戒先生曰此亦事勢之必然治
久必亂亂久必治天下無久而不變之理子善遂言
天下治亂皆生於人心治久則人心放肆故亂因此
生亂極即人心恐懼故治由此起先生曰固是生於
人心然履其運者必有變化持守之道可也如明皇
開元之治自是好了若但能把捉不至如天寳之放
肆則後來亦不應如此狼狽銖因言觀聖人立象繫
辭當好時便須有戒懼收斂底意當不好時便須有
艱難守正底意徹首徹尾不過敬而已卦中無全好
者亦無全不好者大率敬即好不敬即不好先生頷
之(董銖錄)
泰卦勿恤其孚只作一句讀孚只是信此言勿恤後來
信與不信(黃義剛錄)
于食有福如食舊德之食東坡赤壁賦吾與子所共食
之食(劉砥錄)
帝乙歸妹今人只做道理譬諭推說看來須是帝乙嫁
妹時占得此爻(㬊淵錄)
自邑告命是倒了邑是私邑却倒來命令自家雖始做
得正人君到此也則羞吝(同上)
且如城復于隍須有這箇城底象隍底象邑底象城隍
邑皆土地在坤爻中自有此象(同上)
方泰之時只得自治其邑程先生說民心離散自其親
近者而告命之雖正吝然此時只得如此却未至於
凶(劉砥錄)
䷋(坤下乾上)否
問否之匪人三字說者多牽強本義云與泰相反曰匪
人言非人道也程易却云天地不交而萬物不生故
無人道如何先生曰說者云此三字衍蓋與比之匪
人語同而字異遂錯誤於此今強解不通也又問初
六拔茅茹以其彙貞吉亨蓋三隂在下各以類進然
惡未形故戒其能正則變為君子矣程易作君子在
下說云當否之時君子在下以正自守如何先生曰
程氏亦作君子之象說熹覺得牽強不是此意又問
九四有命无咎疇離祉三隂已過而陽得亨則否過
中而將濟之時與泰九三无平不陂无往不復相類
先生曰泰九三時已有小人便是可畏如此故艱貞
則无咎否下三爻君子尚畏他至九四即不畏之矣
故有有命疇離祉之象占又問九五其亡其亡繋于
苞桑如何先生曰有戒懼危亡之心則便有苞桑繋
固之象蓋能戒懼危亡則如繋于苞桑堅固不拔矣
如此說則象占乃有收殺非是其亡其亡而又繫于
苞桑也(董銖錄)
否之匪人言沒了這人道(㬊淵錄)
拔茅茹貞吉亨這是吉凶未判時若能於此改變時小
人便做君子君子小人只是箇正不正初六是那小
人欲為惡而未發露之時到六二包承則已是打破
面了然尚自承順那君子未肯十分做小人在到六
三便全做小人了所以包許多羞恥大凡小人做了
罪惡心下也自不穏當此便是包羞之說(同上)
又曰龜山以包承小人為一句言否之世當包承那小
人如此却不成句龜山之意蓋欲解說他從蔡京父
子之失也九四則否已過中上三爻是說君子言君
子有天命而无咎大抵易為君子謀且如否内三爻
是小人得志時然不大段會做得事初則如此二又
如此三雖做得些箇也不濟事到四則聖人便說他
那君子得時否漸次反泰底道理五之苞桑繋辭中
說得條暢盡之矣上九之傾否到這裏便傾了否做
泰(同上)
問横渠先生說易為君子謀不為小人謀蓋自太極一
判而來便已如此了曰論其極是如此然小人亦具
此理只是他自反悖了君子治之不過即其固有者
以正之而已易中亦有時而為小人謀如包承小人
吉大人否亨言小人當否之時能包承君子則吉但
此雖為小人謀乃所以為君子謀也(輔廣錄)
又曰包羞是有意傷善而未能之意他六二尚自包承
到六三已是要害君子然做事不得所以包許多羞
恥(㬊淵錄)
否九四有命无咎疇離祉這裏是吉凶未判須是有命
方得无咎如須得一箇幸會方能轉禍為福否本是
隂長之卦九五休否上九傾否又自大故好蓋隂之
與陽自是不可相無者今以四時寒暑而論若是無
隂陽亦做事不成但以善惡及君子小人而論聖人
直是要消盡了惡去盡了小人蓋亦抑隂進陽之義
熹於坤卦曾略發此意今有一樣人議論謂君子小
人相對小人不可大故去他若要盡去他則反激其
禍且如舜湯舉皐陶伊尹不仁者遠所謂去小人非
必盡滅其類只是君子道盛小人自化雖有些小無
狀處亦不敢發出來豈必勦滅之乎(陳文蔚錄)
否九四雖是陽爻猶未離乎否體只是它陽不可以有
為然須有命方做得又曰有命是有箇機會方可以
做占者便須有箇築着恰好時節方做得事成方无
咎(劉砥錄)
否九四有命无咎疇離祉這裏是吉凶未判須是有命
方得无咎故須得一箇幸會方能轉禍為福又曰否
本是隂長之卦如九五休否上九傾否又自大故好
蓋隂陽自是不可相無今以四時而論若無隂陽亦
做事不成但以善惡及君子小人而論則聖人直是
要消盡了惡去盡了小人方得蓋亦抑隂助陽之意
某於坤略發此義矣
先生曰否之九五若無那大人也休那否不得大率自
泰入否易自否入泰難(吕煇錄)
九五以陽剛得位可以休息天下之否然須常存危亡
方有苞桑之固不知聖人於否泰只管說包字如何
須是象上如何取其義今曉它不得只得說堅固嘗
見林謙之與張欽夫講易林以為有象欽夫云看孔
子說公用射隼於高墉之上只是以道理解了便是
无用乎象遂著書說此看來不如此蓋當時都識象
却有未曉得道理處故聖人不說象却就上發出道
理初不是懸空說出道理凡天下之物須是就實事
說方有着落又曰聖人分明是見有這象方就上面
說出來今只是曉它底不得未說得也未要緊不可
說道它无此象吕大臨以酬爵不舉解不盡人之歡
酬爵不舉實是事如此不盡人之歡便是就上說出
這話來(劉砥錄)
䷌(離下乾上)同人
同人于野亨利涉大川是兩象一義利見君子貞是一
象(㬊淵錄)
易雖抑隂然有時把隂為主如同人是也然此一隂雖
是一卦之主又却柔弱做主不得(同上)
二五本相同却為三四隔了它以中直也言其理直而
不得伸所以先號咷(同上)
問同人卦六二與九五柔剛中正上下相應可謂盡善
却有同人于宗吝與先號咷之象如何先生曰以其
太好兩者時位相應意趣相合只知款密却無至公
大同之心未免係於私故有吝觀二人同心其利斷
金同心之言其臭如蘭固是他好處然於好處猶有
失以其係於私暱而不能同也大凡悔者自凶而之
吉吝者自吉而趨凶又問伏戎于莽升其高陵如何
先生曰只是伏于高陵之草莽中三歲不敢出與九
四乘其墉皆為剛盛而高三欲同於二而懼九五之
見攻故升高伏戎欲敵之而五陽方剛不可奪故三
歲不興而象曰不能行也四欲同於二而為三所隔
故乘墉攻之而以居柔遂自反而弗克也程傳謂升
高陵有升高顧望之意此說雖巧恐非本意程傳說
得通天下之志處極好云文明則能燭理故明大同
之義剛健則能克己故能盡大同之道此說甚善大
凡說書只就眼前說出底便好崎嶇尋出底便不好
問大師克相遇本義無說何也先生曰舊說只用大
師克勝之方得相遇或云大師之克見二陽之強則
非也銖曰二五本自同心而為三四所隔故先號咷
先謂理直也大師克而後相遇則後笑矣蓋亦義理
之同物終不得而聞之故相遇也先生頷之又問同
人于郊先生曰郊是荒寂無人之所言不能如同人
于野曠遠無私荒僻無與同蓋居外無應莫與同者
亦可以无悔也(董銖錄)
問同人三四皆有爭奪之義何也曰只是爭六二一爻
凡易之情近而不相得則凶六二與九五相應三以
剛居剛則便迷而不反四以剛居柔便有反側底道
理初上則在事外不相干涉所以無爭(吳必大錄)
問同人于郊先生曰同人于野是廣大無我之意同人
于郊是無可與同之人取義不同自不相悖(潘時舉錄)
文公易說卷三
