文公易說卷十二宋朱鑑撰
繫辭上傳
易有君子之道四至精至變則合做兩箇是它裏面各有
這箇(㬊淵錄)
問易有聖人之道四焉以言者尚其辭以言是取其言以
明理斷事如論語上舉不恒其德或承之羞之類否曰
是
劉礪問以制器者尚其象曰這都難說蓋取諸離字便是
一箇半間半界底字如取諸離益不是先有見乎離而
後為網罟先有見乎益而後為耒耜之屬聖人亦只是
見魚鼈之屬欲有以取之遂做一箇物事去攔截他欲
得耕種見地土硬遂做一箇物事去剔起他却合於離
之象合於益之意又曰有取其象者有取其意者(葉賀孫錄)
問以卜筮者尚其占卜用龜亦使易占否先生曰不用只
是文勢如此(林學蒙錄)
問以言者尚其辭及云以動以制器以卜筮這以字是指
以易而言否先生曰然又問辭占是一類動制器是一
類所以下文至精分辭占說至變合變象說先生曰然
占與辭是一類者曉得辭方能知得占若與人說話曉
得它言語才見它胷中底藴變是事之始象是事之已
形者故亦是一類也(林學蒙錄)
問君子將有為也將有行也問焉而以言其受命也如響
荅曰此是說君子作事問於蓍龜言是命龜受命如響
龜受命也(周謨錄)
問君子將有為也將有行也問焉而以言其受命也如響
曰此是說君子作事問於蓍龜也問焉以言人以蓍問
易求其卦爻之辭而以之發言處事受命如響則易受
人之命如響之應聲以決未來吉凶也(金去偽錄)
問焉而以言曰若以上下文義推之而以言即是命筮之
辭古人亦大叚重命筮之辭但而以言三字義則拗若
作以易之言如所謂不恒其德或承之羞不占只是以
其言言又於上下文不順
參以三數之也伍以五數之也如云什五其民如云或相
什伯非直為三與五而已也蓋紀數之法以三數之則
遇五而齊以五數之則遇三而會故荀子曰窺敵制變
欲伍以參注引韓子曰省同異之言以知朋黨之分偶
三五之驗以責陳言之實又曰參之以比物五之以合
三而漢書趙廣漢傳亦云參伍其賈以類相準皆其義
也易所謂參伍以變者蓋言或以三數而變之或以伍
數而變之前後多寡更相反覆以不齊而要其齊如河
圖洛書大衍之數伏羲文王之卦歴象之日月五星章
蔀紀元是皆各為一法不相依附而不害其相通也綜
宗之義沙隨得之然錯綜自是兩事錯者雜而互之也
綜者條而理之也參伍錯綜又各是一事參伍所以通
之其治之也簡而䟽錯綜所以極之其治之也繁而密
問參伍以變錯綜其數曰荀子說參伍處楊倞解之為詳
漢書所謂欲問馬先問牛參伍之以得其實綜如織綜
之綜大抵隂陽竒耦變化無窮天下之事不出諸此成
天地之文者若卦爻之陳列變態者是也定天下之象
者物象皆有定理足以經綸天下之事也(萬人傑錄)
參伍是相牽連之意如參要做五須用添二五要做六須
着添一做三須着減二錯綜是兩樣錯是往來交錯之
義綜如織底綜一箇上去一箇下來陽上去做隂隂下
來做陽如綜相似(㬊淵錄)
問參伍以變先生云既三以數之又伍以數之譬之三十
錢以三數之看得幾箇三了又以五數之看得幾箇五
兩數參合方可看得箇成數曰也是如此或問也不獨
是以數筭大㮣只是參合底意如趙廣漢欲問馬先問
牛便只是以彼數來參此數否曰是又曰是恁地數了
又恁地數又曰是將這箇去比那箇又曰若其他數猶
可凑三與五兩數自是參差不齊所以舉以為言又曰
這箇是三箇將五來比之便是多了兩箇這箇是五箇
將三來比之便是少了兩箇又曰兵家謂窺敵制變欲
伍以參今欲覘敵人之事教一人探來恁地說又差一
箇去探來說得不同便將這兩說相參看是如何以求
其實所以謂之欲伍以參
或問經緯錯綜之義先生曰錯是往來底綜是上下底綜
便是織機上底古人下這字極子細但看它那單用處
都有箇道理如經綸底字綸是兩條絲相合各有條理
凡用綸處便有倫理底義統字是垂一箇物事下來下
面有一箇人接着便謂之統但看垂字便可見又曰錯
綜其數便只是七八九六六對八便是東西相錯六上
生七為陽九下生八為隂便是上下為綜又曰古人做
易其巧不可言太陽數九少隂數八少陽數七太隂數
六初亦不知其數如何恁地元來只是十數太陽居一
除了本身便是九箇少隂居二除了本身便是八箇少
陽居三除了本身便是七箇太隂居四除了本身便是
六箇這處古來都不曾有人見得(黃義剛錄)
參伍以變參字音曹參之參猶言參差底意思譬猶幾箇
物事在這邊逐三數之看是幾箇又逐五數之看是幾
箇又曰若三箇兩是六箇便多了一箇三箇三是十箇
又少一箇三四又是十二箇也未是三箇五方是十五箇
參伍以變錯綜其數參謂三數之揲蓍本無二數五數之
法只言交互參考皆有自然之數如三二為九六十三
之類雖不用以揲蓍而推筭變通未嘗不用錯者有迭
相為用之意綜又有緫而挈之之意如織者之綜絲也
(周謨錄)
錯綜其數本義云錯者交而互之一左一右之謂也問莫
是揲蓍以左揲右右揲左否曰不特此如乾對坤坎對
離自是交錯又問綜者緫而挈之莫合掛扐之數否曰
且以七八九六明之六七八九便是次序然而七是陽
六壓它不得便當檢上七生八八生九九又須檢上便
是一低一昂(林學蒙錄)
凡言易者多只是指蓍卦而言蓍卦何嘗有思有為但只
是扣着便應無所不通所以為神耳非是别有至神在
蓍卦之外也(荅吕祖儉)
横渠云一故神譬之人身四體皆一物故觸之而無不覺
不待心使至此而後覺也此所謂感而遂通不行而至
不疾而速也發於心達於氣天地與吾身共是一團物
事所謂鬼神者只是自家氣自家心下思慮纔動這氣
即敷於外自然有所感通
易所謂寂然不動感而遂通天下之故乃指蓍卦而言之
推之天下萬物無一不如此者初不為心而發而遂不
可以言性也五峰議論似此拘滯處多惜乎不及其時
而扣之反覆究窮必有至當之論也(荅吕祖儉)
康節云若非前聖開蒙吝幾作人間小丈夫誠哉是言近
讀易傳見得隂陽剛柔一箇道理儘有商量未易以書
見也兩叚之疑動靜之說甚佳赤子之心前書已嘗言
之(謂言其體則無賢愚少長之别今曰赤子之心已是指其用而言之)前此似亦未理會
到此試為思之如何來諭謂其言非寂然不動與未發
不同為將動靜做不好說似初無此意但言不專此而
言則兼已𤼵感通之用在其(元空)耳今者只如前書推
明程子之意則亦不須如此分别費力矣(荅林擇之)
不得其正字非謂心有是四者也遺書云易无思无為也此
戒去作為也向來欲添非字以今觀之似不必然此意
蓋明聖人之所謂無非漠然無所謂也特未嘗作為耳
只此便是天命流行活潑潑地戒之者非聖人之自戒
特以作為為不可耳大抵立言欲寬舒平易(云云○荅林擇之)
易曰无思也无為也寂然不動感而遂通天下之故者何
也曰无思慮也无作為也其寂然者無時而不感其感
通者無時而不寂也是乃天命之全體用之一源流行
而不息者也疑若不可以時處分矣然於其未發也見
其感通之體於已發也見其寂然之用亦各有當而實
未嘗分焉故程子曰中者言寂然不動者也和者言感
而遂通者也然中和以情性言者也寂感以心言者也
中和蓋所以為寂感也觀言字者字可以見其微意矣
(雜著)
易无思也无為也寂然不動忠也敬也立大本也感而遂
通天下之故恕也義也行達道也(荅張欽夫問目)
寂感之說甚佳然愚意要從根本上說來言其有此故能
如此亦似不可偏廢但為字下不著耳今欲易之云有
中有和所以能寂感而惟感所以為中和也如何(同上)
夫易何為者也(止)以斷天下之疑此言易之書用如此
諸說例蒙印可而未發之旨又其樞要既無異論何慰
如之然比觀舊說却覺無甚綱領因復體察得見此
理須以心為主而論之則性情之德中和之妙皆有
條而不紊矣然人之一身知覺運用莫非心之所為
則心者固所以主於身而無動靜語默之間者也然
方其靜也事物未出思慮未萌而一性渾然道義全
具其所謂中是乃心之所以為體而寂然不動者也
及其動也事物交至思慮萌焉則七情迭用各有攸
主其所謂和是乃心之所以為用感而遂通者也然
性之靜也而不能不動也而必有節焉是則心之所
以寂然感通周流貫徹而體用未始相離者也然人
有是心而或不仁則無以著此心之妙人雖欲仁而
或不敬則無以致求仁之功盖心主乎一身而無動
靜語默之間是以君子之於敬亦無動靜語默而不
用其力焉未發之前是敬也固已主乎存飬之實已
發之際是敬也又常行於省察之間方其存也思慮
未萌而知覺不昧是則靜中之動復之所以見天地
之心也及其察也事物紛糾而品節不差是則動中
之靜艮之所以不獲其身不見其人也有以主乎靜
中之動是以寂而未嘗不感有以察乎動中之靜是
以感而未嘗不寂寂而常感感而常寂此心之所以
周流貫徹而无一息之不仁也然則君子之所以致
中和而天地位萬物育者在此而已蓋主於身而無
動靜語默之間者心也仁則心之道而敬則心之貞
也此徹上徹下之道聖學之本統明乎此則性情之
德中和之妙可一言而盡矣熹向來之說固未及此
而來諭曲折雖多所發明然於提綱振領處似亦有
未盡又如所謂學者先須察識端倪之發然後可加
存養之功則熹於此能無疑盖發處固當察識但人
自有未發時此處便合存養豈可必待發而後察察
而後存邪且從初不曾存養便欲隨時察識切恐浩
浩茫茫無下手處而毫釐之差千里之繆將有不可
勝言者此程子所以每言孟子才高學之無可依據
人須是學顔子之學則入聖人為近有用力處其微
意亦可見且如灑掃應對進退此存養之事也不知
學者將先存於此而後察之邪抑將先察識而後存
養也以此觀之則用力之先後判然可覩矣來教又
謂動中涵靜所謂復見天地之心亦所未喻熹前以
復為靜中之動者蓋觀卦象便自可見而伊川先生
之意似亦如此來教又謂言靜則溺於虚無此固所
當深慮然此二字如佛老之論則誠有此患若以天
理觀之則動之不能無靜猶靜之不能無動也靜之
不能無養猶動之不可不察也但見得一動一靜互
為其根敬義夾持不容間斷之意則雖下靜字元非
死物至靜之中蓋有動之端焉是乃所以見天地之
心而先王之所以至日閉關蓋當此之時則安靜以
養乎此爾固非違事絶物閉目兀坐而偏於静之謂
但未接物時便有敬以主乎其中則事至物來善端
昭著而所以察之者益精明爾伊川先生所謂却於
已發之際觀之者正謂未發則只有存養而已發則
方有可觀也周子之言主靜乃就中正仁義而言以
正對中則中為重以義配仁則仁為本爾非四者之
外别有主靜一叚事也來教又謂熹言以靜為本不
若遂言以敬為本此固然也然敬字工夫通貫動靜
而必以靜為本故熹向來輒有是語今若遂易為敬
雖若完全然却不見敬之所施有先有後則亦未得
為諦當也至如來教所謂要須察夫動以見靜之所
存靜以涵動之所本動靜相須體用不離而後為無
滲漏也此數句卓然語意俱到謹以書之座右出入
觀省然上兩句次序似未甚安意謂易而置之乃有
可行之實不審尊意以為如何(荅張欽夫)
某看來寂然不動衆人皆有是心至感而遂通處獨聖
人能之衆人却不然蓋它雖具此心未發時已自汨
亂了思慮紛擾夢寐顛倒可見若無聖人操存之道
至感發處如何得會如聖人中節(徐㝢錄)
陳厚之問寂然不動感而遂通曰寂然是體感是用當
其寂然時理固在此必感而後發如仁感為惻隱未
感時只是仁義感為羞惡未感時只是義可學問胡
氏說此多指心作已發曰便是錯了縱使已發感之
體固在所謂動中未嘗不靜如此則流行發見而常
卓然不可移今只指作已發一齊無本了終日只得
奔波急廹大錯了(鄭可學錄)
感而遂通感着它卦卦便應它如人來問底善便與說
善來問底惡便與說惡所以先儒說道潔靜精微這
般句說得有些意思(㬊淵錄)
寂然不動感而遂通天下之故與窮理盡性以至於命
本是說易不是說人諸家皆是借來就人上說亦通
(李閎祖錄)
變化之道莫非神之所為也故知變化之道則知神之
所為矣易有聖人之道四焉所謂變化之道也觀變
玩占可以見其精之至矣玩辭觀象可以見其變之
至矣然非有寂然感通之神則亦何以為精為變而
成變化之道哉此變化之道所以為神之所為也所
以極深者以其幾也所以研幾者以其變也極深研
幾所以不疾而速不行而至者以其神也此又覆明
上文之意復以易有聖人之道四焉者結之也或曰
至精至變皆以書言之矣至神之妙亦以書言可乎
曰至神之妙固無不在詳攷之文意則實亦以書言
之也所謂無思無為寂然不動云者言在册象在畫
蓍在櫝而變未形也至於玩辭觀象而揲蓍以變則
感而遂通天下之故矣推而極於天地之大反而驗
諸心術之微其一動一靜循環始終之際至神之妙
亦如此而已矣嗚呼此其所以不疾而速不行而至
也歟(雜著精變神說)
問聖言其所行智言其所知聖智兩盡孔子是也若伯
夷伊尹柳下惠者其力皆足以行聖人之事而其知
不逮孔子故惟能於清和任處知之盡行之至而其
他容有所未用然亦謂之聖者以其於此三者已臻
其極雖使孔子處之亦不過知之有所未周耳知之
未周故伯夷於清則中而於任於和未必中也伊尹
柳下惠於任於和則中而於清未必中也易大傳論
智常與神相配而中庸稱舜亦以大智目之則智之
為言非天下之至神孰能與於此荅云此說亦是但
易大傳以下不必如此說智有淺深若孔子之金聲
則智之極而無所不周者也學者則隨其知之所及
而為大小耳豈可㮣以為天下之至神乎(荅程洵)
易便有那深有那幾聖人用這底來極出那深研出那
幾研是研磨到底之意詩書禮樂皆是說那已有底
事惟是易說那未有底事研幾是不待它顯著只在
那茫昧時都處置了深是幽深通是開通人所以閉
塞只為它淺若是深後便能開通人志道理若淺如
何開通得人所謂通天下之志亦只似說開物相似
所以下一句也說箇成務易是說那未有底六十四
卦皆是如此(㬊淵錄)
深就心上說幾就事上說幾便是有那事了雖是微畢
竟是有深在心甚玄奥幾在事半微半顯通天下之
志猶言開物(開通其閉塞)故其下對成務(同上)
極出那深故能通天下之志研出那幾故能成天下之
務(同上)
問繫辭中言惟深也故能通天下之志惟幾也故能成
天下之務又言以通天下之志以定天下之業以斷
天下之疑恐此二通字乃所以通達天下之心志使
之通曉如所謂開物之意曰然這般此小道理更無
窮問繫辭中極有一兩字難曉處且如極深研幾二
字更體不出不知如何曰研幾便是研磨出那幾微
處且如一箇卦在這裏便有吉凶有悔有吝幾微毫
釐處都研磨出來問如何是極深曰要人都曉得至
深難見底道理都就易中見得問如所謂幽明之故
死生之說鬼神之情狀之類否曰然問如此說則正
與本義所謂所以極深者至精也所以研幾者至變
也正相發明曰然(楊道夫錄)
知至如易所謂極深惟深也故能通天下之志這一句
略相似能慮便是研幾如所謂惟幾也故能成天下
之務這一句却相似(林夔孫錄)
問惟深也惟幾也惟神也此是說聖人能如此否曰此
是說聖人亦是易如此若不深如何通得天下之志
又曰他恁黑窣地深疑若不可測然其中却事事有
又曰事事都有一箇端緒可尋又曰各有箇路脉線
索在裏面所以曰惟幾也故能成天下之務研者便
是研窮他或問幾曰這便是周子所謂動而未形有
無之間者也(林學蒙錄)
子升再問知止與能慮先生昨以比易中深與幾或問
中却兼下極深研幾字覺未穩曰當時下得也未子
細要之只着得研幾字(錢本之錄)
子升問知之便是知至否曰知止就事上說知至就心
上說知止知事之所當止知至則心知識無不盡又
問知止能慮之别曰知止是知事物所當止之理到
得臨事又湏研幾審處方能得所止如易所謂惟深
也故能通天下之志此似知止惟幾也故能成天下
之務此便是能慮聖人言語自有不約而同處(同上)
因說人心不可狹小其待人物胷中不可先分厚薄有
所别異荅曰惟君子為能通天下之志放令規模寬
闊使人人各得盡其情多少快活(余大雅錄)
易本是為卜筮而作古人淳質初無文義故畫卦爻以
開物成務故曰夫易何為者也夫易開物成務冐天
下之道如斯而已者也是故以通天下之志以定天
下之業以斷天下之疑是故蓍之德圓而神卦之德
方以知六爻之義易以貢聖人以此洗心退藏於密
此易之大意在此(周謨錄)
易本欲定天下之志斷天下之疑而已不是要說道理
也
夫易開物成務冒天下之道是易之理能恁地而人以
之卜筮又能開物成務曰然(林學蒙錄)
開物成務冒天下之道讀繫辭須見得如何是開物如
何是成務又如何是冒天下之道須要就卦中一一
見得許多道理然後可讀繫辭也蓋易之為書大抵
皆是因卜筮而設教逐爻開示吉凶包括無遺如將
天下許多道理包藏在其中故曰冒天下之道如利
用為依遷國一爻象只曰下不厚事也自此推之則
凡居下者不當厚事如子之於父臣之於君僚屬之
於官長皆不可以踰分越職縱可為亦須是盡善方
能無過所以有元吉无咎之戒繫辭自大衍數以下
皆是說卜筮事若不曉它盡是說爻變中道理則如
所謂動靜不居周流六虚之類有何憑著今人說易
所以不將卜筮為主者只是嫌怕小却這箇道理故
憑虚失實茫昧臆度而已殊不知由卜筮而推上通
鬼神下通事物精及於無形粗及於有象如包罩在
此隨取隨得居則觀其象而玩其辭動則觀其變而
玩其占者又不待卜而後見只是體察便自見吉凶
之理聖人作易無不示戒乾卦纔說元亨便說利貞
坤卦纔說元亨便說利牝馬之貞大畜卦乾陽在下
為艮所畜三得上應又畜極必通故曰良馬逐可謂
通快矣然必艱難貞正又且曰閑輿衛然後利有攸
往設若恃良馬之壯而忘艱貞之戒則必不利矣乾
之九三君子終日乾乾固是好事然必曰夕惕若厲
然後无咎也凡讀易而能句句體驗每存兢慄戒謹
之意則於已為有益不然亦空言爾(周謨錄)
心具衆理變化感通生生不窮故謂之易此其所以能
開物成務而冒天下也圓神方知變化二者闕一則
用不妙用不妙則心有所蔽而明不遍照洗心正謂
其無蔽而光明耳非有所加益也寂然之中衆理必
具而無朕可名其密之謂歟必有怵惕惻隱之心此
心之宰而情之動也如此立語如何(問張欽夫)
古人淳質遇事無許多商量既欲如此又欲如彼無所
適從故作易示人以卜筮之事故能通志定業斷疑
所謂開物成務者也(萬人傑錄)
以通天下之志以定天下之業以斷天下之疑此是說
蓍龜若不指蓍龜何以言通之定之斷之(吳必大錄)
蓍之德圓而神(止)不殺者夫又是從源頭說起不是言
卜筮聖人之心具易之三德故渾然是此道理不煩
用一毫之私便是洗心即是退藏於密者他人無捉
摸他便是寂然不動處吉凶與民同患神以知來知
以藏往皆已具此理但未用之於蓍龜故曰古之聦
明睿知神武而不殺者夫神武不殺之言如譬喻謂
已具此理却不犯手耳明於天之道以下方說蓍龜
乃是發用處是興神物以前民用蓋聖人已具此理
復就蓍龜上發明之使民亦得以前知也聖人以此
齊戒以神明其德德即聖人之德又即卜筮以齊戒
神明之(吳必大錄)
蓍之德圓而神卦之德方以智六爻之義易以貢蓍與
卦以德言爻以人言但只是這箇道理在此而已故
聖人以此洗心退藏於密以此洗心者心中渾然此
理别無他物退藏於密只是未見於用所謂寂然不
動也下文說神以知來便是以蓍之德知來智以藏
往便是以卦之德藏往洗心退藏言體知來藏往言
用然亦只言體用具矣而未及使出來處到下文是
興神物以前民用方發揮許多道理以盡見於用也
然前叚必結之以聦明睿智神武而不殺者只是譬
喻蓍龜雖未用而神靈之理具在猶武是殺人底事
聖人却存此神武而不殺也(周謨錄)
是故蓍之德(止)不殺者夫此言聖人所以作易之本也
蓍動卦靜而爻之變易無窮未畫之前此理已具於
聖人之心矣然物之未感則寂然不動而無朕兆之
可名及其出而應物則憂以天下而所謂圓神方智
者各見於功用之實矣聦明睿知神武不殺者言其
體用之妙也(荅張欽夫)
蓍之德圓而神卦之德方以知六爻之義易以貢今解
貢字只得以告人解說但神字知字下得重不知此
字如何又下得輕曉不得(林學蒙錄)
聖人以此洗心一叚曰聖人心中都無纖毫私意都不
假卜筮只是以易之理洗心其未感物也則湛然純
一都無一毫之累都更無迹所謂退藏於密及其吉
凶與民同患却神以知來知以藏往是誰會恁地非
古之聦明睿知神武而不殺者不能如此聖人於天
下自是所當者摧所向者伏然而他都不費手脚又
曰他都不犯手這便是神武不殺又曰神以知來如
明鏡然物事來都看見知以藏往只是見在有㡳事
他都識得又曰都藏得在這裏又曰如揲蓍然當其
未揲也都不知成卦了則事都絣定在上面了便是
藏往(云云)下文所以云是以明於天之道察於民之
故設為卜筮以為民之鄉導故只是事聖人於此又
曰以卜筮而齊戒以神明其德顯道神德字便似這
神字猶言凶吉若有神隂相之相似都不是自家做
得都却若神之所為又曰這都只退聽於鬼神又曰
聖人之於卜筮其齊戒之心虚靜純一戒謹恐懼都
只退聽於鬼神(同上)
易以貢是變易以告人聖人以此洗心退藏於密是以
那易來洗濯自家心了便没些私意小智在裏許聖
人便似那易了不假蓍龜而知卜筮所以說神武而
不殺這是它有那神以知來知以藏往又說箇齊戒
以神明其德皆是得其理不假其物(㬊淵錄)
前面一截說易之理未是說到卜筮處後面方說卜筮
聖人之心渾只是圓神方知易貢三箇物事更無别
物一似洗得來靜潔了前面此字指易之理言武是
殺底物事神武却不殺便如易是卜筮底物事這却
方是說理未到用處到下面是以明於天之道方是
說卜筮(同上)
以此洗心道只是道理聖人此心虚明自然具衆理潔
靜精微只是不犯手卦爻許多不是安排對副與人
看是甚人來自然撞着易如此聖人也如此所以說
箇蓍之德卦之德明其德(同上)
聖人以此洗心注云洗萬物之心若聖人之意果若此
何不直言以此洗萬物之心乎大抵觀聖賢之言只
作自已作文看如本說洗萬物之心却止云洗心於
心安乎(萬人傑錄)
聖人以此洗心此字指蓍卦之德六爻之義而言洗心
言聖人玩此理而默契其妙也退藏於密但言未感
物之時耳及其吉凶與民同患則所用者亦此理而
已其所以知來者向之所謂圓而神者也其所以藏
往者向之所謂方以知者也神武不殺言聖人之不
假卜筮而知吉凶也是以明於天之道以下乃言教
民卜筮之事而聖人亦未嘗不敬而信之以神明其
德也此章文義只如此程先生說或是一時意到而
言不暇考其文義今但玩味其意别看可也若牽合
經旨則費力矣(荅王遇)
問竊謂聖人既已玩易而默契其妙自然退藏於密吉
凶與民同患更無先後之可言荅云理固無先後然
時與事則不能無先後之殊矣此等處須子細着實
理會不可一向掠空向上去無收殺也
洗心聖人玩辭觀象理與心會也齊戒聖人觀變玩占
臨事而敬也(荅何鎬)
退藏於密時固是不用這物事吉凶與民同患也不用
這物事用神而不用蓍用知而不用卦全不犯手退
藏於密是不用事時到它用事也不犯手事未到時
先安排在這裏了事到時恁地來恁地應(㬊淵錄)
神以知來知以藏往一卦之中凡爻辭所載皆是已著
底道理此藏往也占得此爻却因已見底道理以推
未來底事便是知來(吳必大錄)
人有盡記得一生以來履歴事者此是智以藏往否曰
此是魄強所以記得多(廖德明錄)
古人之聦明睿知神武而不殺者夫如譬喻說相似(萬人)
(傑錄)
問明於天之道而察於民之故天之道便是民之故否
曰到得極固只有一箇道理看時須做兩處看方看
得周匝無虧欠處問天之道只是福善禍滛之類否
曰如隂陽變化春何為而生秋何為而殺夏何為而
暑冬何為而寒皆要理會得問民之故如君臣父子
之類是否曰凡民日用皆是若只理會得民之故却
理會不得天之道便即民之故亦未是在到得極時
固只是一理要之須是都看得匝始得(楊道夫錄)
是以明於天之道(止)以前民用此言作易之事也聖人
以此齊戒以神明其德夫此言用易之事也齊戒敬
也聖人無一時一事而不敬此特因卜筮而言尤見
其精誠之至如孔子所慎齊戰疾之意也湛然純一
之謂齋肅然警惕之謂戒玩此則知所以神明其德
之意也(荅張敬夫)
又問是以明於天之道而察於民之故曰聖人見得天
道又知得人事都是這箇道理看見蓍龜之靈都包
得這道理於是作為卜筮使民人因卜筮皆知得道
理都在這裏面了(林學蒙錄)
或問明於庶物察於人倫明察之義有深淺否曰察深
於明明只是大㮣明得這箇道理爾又問此與孝經
事天明地察之義如何曰這箇明察又别此察字却
訓著字訓昭字事父孝則事天之道昭明事母孝則
事地之道察著孟子所言明察與易繫明於天之道
察於人之故同(金去偽錄)
是興神物以前民用此言有以開民使民皆知前時民
皆昏塞吉凶利害是非都不知因這箇開了便能如
神明然此便是神明其德又云民用之則民神明聖
人用之則自神明其德蓍之德以下三句是未涉於
用聖人以此洗心是得此三者之理而不假其物這
箇是有那神以知來知以藏往(㬊淵錄)
明道愛舉聖人以此齊戒以神明其德夫一句雖不是
本文意思要之意思自好因再舉之直卿問此恐是
君子篤恭而天下平之意曰否只如上蔡所謂敬是
常惺惺法問此恐非是聖人分上事曰便是說道不
是本文意思要之自好言畢再三誦之(楊道夫錄)
先生問義剛近來全無所問不知做甚工夫義剛對曰
數日偶見遺書看數叚入心遂乘興看數日先生曰
遺書錄明道語多有只載古人全句不添一字底如
曰思無邪如曰聖人以此齊戒以神明其德夫皆是
亦有重出者是當時舉此句教人去思量先生語至
此整容兩誦聖人以此齊戒以神明其德夫曰便是
聖人也要神明這箇本是一箇靈聖底物事自家齊
戒便會靈聖不齊戒便不靈聖古人所以七日戒三
日齊胡叔器問齊戒只是敬否先生曰也是敬但齋
較詳於戒湛然純一之謂齋肅然警惕之謂戒到湛
然純一時那肅然警惕也無了(黃義剛錄)
問是故闔戶謂之坤一叚只是這一箇物以其闔謂之
坤以其闢謂之乾以其闔闢謂之變以其不窮謂之
通以其發見而未成形謂之象以其成形則謂之器
聖人脩明以立教則謂之法百姓日用則謂之神曰
是如此又曰利用出入者便是民生日用都離不得
他又曰民之於易隨取而各足易之於民周徧而不
窮所以謂之神所謂活潑潑地便是這處(林學蒙錄)
闔闢乾坤理與事皆如此書亦如此這箇則說理底意
思多知禮成性横渠說得别它道是聖人成得箇性
衆人性而未成(㬊淵錄)
郭先生說見乃謂象有云象之在道乃易之在太極其
意想是說道念慮才動處有箇做主宰底然看得繫
辭本意只是說那動而未形有無之間者幾底意思
幾雖是未形然畢竟是有箇物了(㬊淵錄)
問或問龜山子罕言利如何是利龜山曰都一般如利
用出入之利皆是此說似可疑曰易所言利字謂當
做底若放於利而行之利夫子誠罕言二利字豈可
言一般(吳必大錄)
問易有太極曰自今觀之隂陽函太極也推本而言則
太極生隂陽也(童伯羽錄)
問易有太極是生兩儀兩儀生四象四象生八卦荅云
此太極却是為畫卦設當來畫卦前太極只是一箇
渾淪底道理裏面包含隂陽剛柔竒耦無所不有及
畫一竒一耦是生兩儀再於一竒畫上加一耦此是
陽中之隂又於一竒畫上加一竒此是陽中之陽又
於一耦上加一竒此是隂中之陽又於一耦上加一
耦此是隂中之隂是謂四象所謂八卦者一象上有
兩卦每象各添一竒一耦便是八卦某嘗聞一朋友
說一為儀二為象三為卦四象如春夏秋冬金木水
火東西南北無不可推矣(周謨錄)
易有太極是生兩儀即所謂易也但先倒說此一句故
曰易有太極(劉砥錄)
易說三條昨亦思之此上下文本是通貫前此求其說
而不得故各自為說而不能相通耳洗心齋戒特觀
象玩辭觀變玩占之大者但方其退藏而與民同患
之用已具及其應變則又所以齋戒而神明其德此
則非聖人不能與精義致用利用崇德亦頗相類此
下所言闔闢往來乃易之道易有太極則承上文而
言所以往來闔闢而無窮者以其有是理耳有是理
則天地設位而易行乎其中矣兩而生四四而生八
至於八則三變相因而三才可見故聖人因之畫為
八卦以形變易之妙而定吉凶至此然後可以言書
耳前所謂易有太極者恐未可以書言也愚意如此
不審如何(荅蔡元定)
易有太極便是下面兩儀四象八卦自三百八十四爻
揔為六十四自六十四揔為八卦自八卦揔為四象
揔為兩儀自兩儀揔為太極以物喻之易之有太極
如木之有根浮圖之有頂但木之極浮圖之極是有
形之極太極却不是一物無方所頓放是無形之極
故周子曰无極而太極是他說得有功處然太極所
以為太極者却不離乎兩儀四象八卦如曰一隂一
陽之謂道指隂陽為道固不可而道則不離乎隂陽
也(吳必大錄)
六月一日林黃中侍即來見論易有太極是生兩儀兩
儀生四象四象生八卦就一卦言之全體為太極内
外為兩儀内外及互體為四象又顛倒取為八卦先
生曰如此則不是生却是包也始畫卦時只是箇隂
陽竒耦一生兩兩生四四生八而已方其為太極未
有兩儀也由太極而後生兩儀方其為兩儀未有四
象也由兩儀而後生四象方其為四象未有八卦也
由四象而後生八卦此之謂生若以為包則是未有
太極已先有兩儀未有兩儀已先有四象未有四象
已先有八卦矣林又曰太極有象且既曰易有太極
則不可謂之無濂溪乃有无極之說何也先生曰有
太極是有此理无極是無形器方體可求兩儀有象
太極則无象林又曰三畫以象三才先生曰有三畫
方看見似箇三才模樣非故畫以象之也(李閎祖錄)
以定天下之吉凶成天下之亹亹者曰人到疑而不能
決處便放倒了不肯向前既得卜筮知其吉凶自然
勉勉住不得則其所以亹亹者是卜筮成之也(吳必大錄)
問書不盡言言不盡意是聖人設問之辭曰也是如此
言是不足以盡意故立象以盡意書是不足以盡言
故因繫辭以盡言又曰書不盡言言不盡意是元舊
有此語又曰立象之盡意不獨見聖人有這意思寫
出來自是他象上有這意設卦以盡情偽不成聖人
有情又有偽自是卦上有這情偽但今曉不得那處
是偽如下繫云中心疑者其辭枝誣善之人其辭游
也理會他不得不知如何是支不知那卦中那處見
得如此沉思之久曰看來情偽只是箇好與不好如
剥五隂只是要害一箇陽這是不好底情便是偽如
復如臨便是好底卦便是眞情(林學蒙錄)
問立象設卦繫辭是聖人發其精意以見於書變通鼔
舞是聖人推而見之於事否曰是(同上)
問書不盡言言不盡意一章立象盡意是觀竒耦兩畫
包含變化無有窮盡設卦以盡情偽謂有一竒一耦
設之於卦自是盡得天下情偽繫辭便斷其吉凶變
而通之以盡利此言占得此卦隂陽老少交變因其
變便有通之之理鼓之舞之以盡神未占得則有所
疑既占則無所疑自然使得人脚輕手快行得順便
如大衍之後言顯道神德行是故可與酬酢可與佑
神定天下之吉凶成天下之亹亹皆是鼓之舞之之
意乾坤其易之緼邪乾坤成列而易又立乎其中這
又只是言立象以盡意設卦以盡情偽易不過只是
一箇隂陽竒耦千變萬變則易之體立若竒耦不交
變竒純是竒耦純是耦去那裏見易易不可見則隂
陽竒耦之用亦何自而辨問在天地上如何曰關天
地甚麽事此皆是說易不外竒耦兩物而已化而裁
之謂之變推而行之謂之通這是兩截不相干化而
裁之屬前項事謂漸漸化去裁制成變則謂之變推
而行之屬後項事謂推而為别一卦了則通行無礙
故為通舉而措之天下謂之事業便只是定天下吉
凶成天下亹亹者極天下之賾者存乎卦體之中備
隂陽變易之形容鼔天下之動者存乎辭是說出這
天下之動如鼓之舞之相似卦即象也辭即爻也大
抵易只是一箇隂陽竒耦而已此外更有何物神明
一叚却是與形而上之道相對說自形而上謂之道
說至於變通事業却是自至約處說入至粗處去自
極天下之賾者存乎卦說至於神而明之則又是由
至粗上說入至約處默而成之不言而信則說得又
微矣(范元裕錄)
問變而通之如禮樂刑政皆天理之自然聖人但因而
為之品節範防以為教於天下鼓之舞之蓋有以作
興振起之使之遷善而不自知否曰鼓之舞之便無
所用力自是聖人教化如此又曰政教皆有鼔舞之
但樂占得分數較多自是樂會得會得而不自知因
舉横渠云(云云)巫風其鼓舞之盡神者歟巫字從工
兩邊人字是取象其舉袖巫者祀神如舞雩之類皆
須舞蓋以通暢其和氣達於神明
變而通之以盡利鼔之舞之以盡神立象設卦繫辭皆
謂卜筮之用而天下之人方知所以避凶趨吉奮然
有所興作不知手之舞之足之蹈之之意故曰定天
下之吉凶成天下之亹亹者蓋莫大乎蓍龜猶懼迫
天下之人勉之為善相似(周謨錄)
又問鼔之舞之以盡神又言鼓天下之動者存乎辭鼓
舞恐是振揚發明底意思否曰然蓋提撕警覺使人
各為其所當為也如初九當潛則鼓之以勿用九二
當見則鼔之以利見大人若無辭則都發不出了(楊道)
(夫錄)
鼔之舞之以盡神亦如成天下亹亹之義鼔舞有發動
之意鼓天下之動者存乎辭因易之辭而知吉凶後
如此(吳必大錄)
乾坤其易之緼邪緼袍之緼是箇胎骨子(萬人傑錄)
乾坤易之緼向論衣敝緼袍緼是綿絮胎今看此緼字
正是如此取義易包着此理乾坤即是體骨(吳必大錄)
乾坤其易之緼邪(止)乾坤或幾乎息矣自易道統體而
言則乾陽坤隂一動一靜乃其緼也自乾坤成列而
觀之則易之為道又不在乾坤之外惟不在外故曰
乾坤毁則無以見易然易不可見則乾自乾坤自坤
故又曰易不可見則乾坤或幾乎息矣(荅張欽夫問目)
問乾坤其易之緼邪曰緼是袍中之胎骨乾坤成列便
是乾一兊二離三震四卦都成列了其變易方立其
中若只是一隂一陽則未有變易在又曰有這卦則
有變易無這卦便無這易了又曰易有太極則以易
為主此一叚文意則以乾坤為主(林學蒙錄)
問乾坤成列而易立乎中是謂兩畫之列是說八卦之
列曰兩畫也是列八卦也是列六十四卦也是列(同上)
乾坤成列易立乎其中只是說乾坤二卦易是易之書
與天地定位而易行乎其中不同天地定位却是說
易之道理(吳必大錄)
乾坤毁則無以見易易只是隂陽卦畫没這幾箇卦畫
憑箇甚寫出那隂陽造化何處更得易來這只是反
覆說易不可見則乾坤或幾乎息只是說揲蓍求卦
更推不去說做造化之理息也得不若前說較平稳
(㬊淵錄)
無極齋記發明義理之本原正名實於毫釐幾忽之際
非見之明玩之熟詎能及此然其間有曰易姑象其
機詩書禮樂姑陳其用熹竊謂姑者且然而非實之
辭也夫易之象其機詩書禮樂之陳其用皆其實然
而不可易者豈且然而非實之云乎又有曰髣髴曰
強名曰假狀凡此皆近乎老莊溟涬鴻蒙之說以六
經語孟攷之凡聖人之言皆慤實而精明平易而淵
奥似或不如是也又有曰禮樂政事典謨訓誥皆斯
齋之土苴耳土苴之言亦出於莊周識者固已議之
今祖其言以為是說則是道有精粗内外之隔此恐
未安又曰老兮釋兮付諸大鈞範質之初語意隱奥
亦所未喻又曰西伯不識不知仲尼母意母我兹蓋
乾坤毁無以見易易不可見乾坤或幾乎息矣熹竊
謂詩人之稱文王雖曰不識不知然必繼之曰順帝
之則孔門之稱夫子雖曰母意母我然後之得其傳
者語之必曰絶四之外必有事焉蓋體用相循無所
偏滯理固然也且大傳所謂易不可見則乾坤息者
乃所以明乾坤即易易即乾坤乾坤無時而毁則易
無時而息爾恐非如所引終篇之意乃類於老氏復
歸於無物之云也若夫中庸之終所謂無聲無臭乃
本於上天之載而言則聲臭雖無而上天之載自顯
非若今之所云并與乾坤而無之也此恐於道體有
害自所謂求仁之端者推之則可見矣(荅江元適)
問形而上者謂之道形而下者謂之器如何分形器曰
形而上者是理才有作用便是形而下者問隂陽如
何是形而下者曰一物便有隂陽寒煖生殺皆見得
是形而下者事物雖大皆形而下者堯舜之事業是
也理雖小皆形而上者(錢木之錄)
先生云横渠說道止於形器中揀箇好底說耳謂清為
道則濁之中果非道乎客感客形與無感無形未免
有兩截之病聖人不如此說如曰形而上者謂之道
又曰一隂一陽之謂道(萬人傑錄)
形而上者形而下者形以上底虚渾是道理形以下底
實便是器這箇分别得精切明道說只是這箇截得
上下最分明又曰形是這形質以上便為道以下便
為器這箇分别得最親切故明道云惟此語截得上
下最分明(㬊淵錄)
形而上者謂之道形而上底虚渾是道理形而下者謂
之器形而下底實便是器這箇分别得精切明道語
截得上下最分明(蕭佐錄)
形是這形質以上便為道以下便為器這箇分得最精
切故明道云惟此語截得上下最分明安土敦乎仁
故能愛此語最密(黃義剛錄)
形而上者謂之道形而下者謂之器這箇在人看指器
而謂道固不得離器而求道亦不得且如火是器自
有道在裏(林夔孫錄)
器亦道道亦器也道未嘗離乎器道只是器之理這人
身是器語言動作便是人之理理只在器上理與器
未嘗相離
形而上者謂之道形而下者謂之器道是道理事事物
物皆有箇道理器是形迹事事物物亦皆有箇形迹
有道湏有器有器湏有道有物必有則(葉賀孫錄)
可見底是器不可見底是道理是道物是器
問形而上者謂之道一叚只是這一箇道理但即形器
之本體而不離乎形器則謂之道就形器而言則謂
之器聖人因其自然化而裁之則謂之變推而行之
則謂之通舉而措之則謂之事業裁也行也措也都
只是裁行措這道曰是
伊川云形而上者謂之道形而下者謂之器湏著如此
說這是伊川見得分明故云湏著如此說形而上者
是理形而下者是物如此開說方見分明如此了方
說得道不離乎器器不違乎道處如為君湏止於仁
這是道理合如此為人臣止於敬為人子止於孝為
人父止於慈這是道理合如此今人不解恁地說便
不索性兩邊說怎生說得通(葉賀孫錄)
形而上者謂之道形而下者謂之器形而上者指理形
而下者指事物而言事事物物皆有其理事物可見
而其理難知即事即物便要見得此理只是如此看
但要真實於事物上見得這箇道理然後於己有益
為人君止於仁為人子止於孝必湏就君臣父子上
見得此理大學之道不曰窮理而謂之格物只是使
人就實處窮竟事事物物上有許多道理窮之不可
不盡也(周謨錄)
天地形而下者天地乾坤之形殼乾坤天地之性情(李方)
(子錄)
化而裁之存乎變推而行之存乎通裁是裁截之義謂
如一歲裁為四時一時裁為三月一月裁為三十日
一日裁為十二時此是變也又如隂陽兩爻自此之
彼自彼之此若不截斷則豈有定體通是通其變將
已裁定者推而行之即是通謂如占得乾之履便是
九三如乾乾不息則我所行者以此而措之於民則
謂之事業也(吳必大錄)
問易中多言變通通字之義如何曰處得恰好處便是
通問往來不窮謂之通如何曰處得好便不窮不通
便窮問推而行之謂之通如何曰推而行之便是就
這上行將去且如亢龍有悔是不通了處得來无悔
便是通變是就時就事上說通是就上面得行處說
故曰通其變只要常教流通不窮問如富貴貧賤夷
狄患難這是變行乎富貴行乎貧賤行乎夷狄行乎
患難至於無入而不自得便是通否曰然(楊道夫錄)
横渠說化而裁之謂之變一句說得好不知本義中有
否曰無但尋常看此一句只如自初九之潛而為九
二之見這便是化就他化處截斷便是變曰然化是
箇亹亹地去有漸底意思且如而今天氣漸漸地涼
將去到得立秋便截斷這以後是秋便是變問如此
則裁之乃人事也曰然(楊道夫錄)
化而裁之存乎變只在那化中裁截取便是變如子丑
寅卯十二時皆以漸而化不見其化之迹及亥後子
時便截取是屬明日所謂變也(萬人傑錄)
化而裁之化是因其自然而化裁是人為變是變了他
且如一年三百六十日湏待一日日漸次進去到那
滿時這便是化自春而夏夏而秋秋而冬聖人去這
裏截做四時這便是變化不是一日内便頓然恁地
人之進德亦如此三十而立不到那三十時便立湏
從十五志學漸漸化去方到横渠去這裏說做化而
裁之便是這意陰變而趨於剛剛變而趨於柔與這
箇意思也只一般自陰來做陽其勢浸長便覺突兀
有頭面自陽去做陰這只是漸漸消化去這變化之
義亦與鬼神屈伸相似(㬊淵錄)
問上云化而裁之謂之變下云化而裁之存乎變如何
分曰上文化而裁之便喚做變下文是就這變處見
得化而裁之如自初一日至于三十日便是化到這
三十日裁斷做一月明日便屬後月便是變便是化
而裁之到這處方見得又曰星辰運行無頃刻停息
若逐時紀之自不勝其紀以昏旦紀之則一日差一
度然亦記不得所以只於逐月裁斷道昏某中旦某
中逐日便是化到這一月處便是變又曰化而裁之
方是分下頭項推而行之便是見於事如堯典分命
羲和許多事便是化而裁之到敬授人時便是推而
行之(林學蒙錄)
化而裁之存乎變只在那化中裁截取便是變如子丑
寅卯十二時皆以漸而化不見其化之之迹及亥從
子時便截取是屬明日所謂變也(沈僴錄)
化是漸自子至亥漸漸消化以至於無變則有陡段可
見如晝夜之分横渠說化而裁之謂之變處一段甚
好(吳必大錄)
文公易說卷十二
