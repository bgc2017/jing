文公易說卷二十一宋朱鑑撰
卜筮
先生曰上古之時民心昧然不知吉凶之所在故聖人
作易教之卜筮使吉則行之凶則避之此是開物成
務之道故繫辭云以通天下之志以定天下之業以
斷天下之疑正謂此也初但有占而無文往往如今
之环珓相似耳但如今人用火珠林起課者但用其
爻而不用其辭則知古者之占往往不待辭而後見
吉凶至文王周公方作彖爻之辭使人得此爻者便
觀此辭之吉凶至孔子又恐人不知其所以然故又
復逐爻解之謂此爻所以吉者謂以中正也此爻所
以凶者謂不當位也明明言之使人易曉耳至如文
言之類却是就上面發明道理非是聖人作易專為
說道理以教人也須見得聖人本意方可以學易(潘時)
(舉錄)
周易只掌於太筮之官只是理會卜筮
易只是尚占之書(楊與立語略)
陳文蔚云先生解易之本意只是為卜筮爾先生曰然
某解一部易只是作卜筮之書
易是卜筮之書古者則藏於太史太卜以占吉凶亦未
有許多說話及孔子始取而敷繹為文言雜卦彖象
之類乃說出道理來
問伏羲畫卦恐未是教人卜筮荅曰這都不可知但他
不教人卜筮時畫作甚
今人說易先掊擊了卜筮如下繫說卜筮是甚次第熹
所恨者不深曉古人卜筮之法故今說處多是想象
古人如此若更有奥義可推或曰卜蓍求卦即其法
也曰卦爻與事不相應則推不去古人於此須有變
通或以支干推之(黃顯子錄)
易所以難讀者盖易本是卜筮之書今却要就卜筮中
推出講學之道故成兩節工夫(葉賀孫錄)
先生曰易只是箇卜筮書孔子却就這上依傍說些道
理教人雖以孔子也只得隨他那物事說不敢别生
說(沈僴錄)
伏羲畫卦止有竒耦之畫何嘗有許多說話文王作繇
辭周公作爻辭亦是為占筮設到孔子方說從義理
去
易本卜筮之書而其畫卦繫辭分别吉凶皆有自然之
理讀者須熟考之不可只如此想象贊歎若可只如
此統說便了則夫子何用絶韋編而滅漆簡邪(荅蘇溙)
熹解易只作占筮之書今人說得來太精了更入粗不
得某之說雖粗却入得精精底義理皆在其中若曉
得某說則曉得伏羲文王之易本是作如此用若未
曉得聖人作易本意先要說道理縱說得好亦無情
理與易原不相干
讀易之法竊疑卦爻之詞本為卜筮者斷吉凶而具訓
戒至彖象文言之作始因其吉凶訓戒之意而推說
其義理以明之後人但見孔子所說義理而不復推
本文王周公之本意因鄙卜筮為不足言而其所以
言易者遂遠於日用之實類皆牽合委曲偏主一事
而言無復包含該貫曲暢旁通之妙若但如此則聖
人當時自可别作一書明言義理以詔後世何用假
託卦象為此艱深隱晦之辭乎故今欲凡讀一卦一
爻便如占筮所得虚心以求其詞義之所指以為吉
凶可否之决然後考其象之所以然者求其理之所
以然者然後推之於事使上自王公下至民庶所以
修身治國皆有可用私竊以為如此求之似得三聖
之遺意然方讀得上經其間亦多有未曉處不敢強
通也其可通處極有本甚平易淺近而今傳註誤為
高深微妙之說者(如利用祭祀利用享祀只是卜祭則吉田獲三狐田獲三品只是卜)
(田吉公用享于天子只是卜朝覲則吉利建侯只是卜立君則吉利用為依遷國只是卜遷國則吉利用)
(侵伐只是卜侵伐則吉之類但推之於事或有如此說者耳)凡此之類不一亦欲
私識其說與朋友訂之而未能就也不審尊意以為
如何(荅呂祖謙)
近又讀易見一意思聖人作易本是使人卜筮以決所
行之可否而因之以教人為善如嚴君平所謂與人
子言依於孝與人臣言依於忠者故卦爻之辭只是
因依象類虚設於此以待扣而決者使以所值之辭
決所疑之事似若假之神明而亦必有是理而後有
是辭但理無不正故其丁寧告戒之詞皆依於正天
下之動所以正夫一而不繆於所之也以此意讀之
似覺卦爻十翼指意通暢但文意字義猶時有窒礙
盖亦合純作義理說者所以彊通而不覺其礙者也
今亦錄首篇二卦拜呈此說乍聞之必未以為然然
且置之勿以示人時時虚心略賜省閱久之或信其
不妄耳(荅張敬夫)
或問易觧伊川之外誰說可取先生曰如易某便說道
聖人只是為卜筮而作不觧有許多說話但是此說
難向人道而今人不肯信向來諸公力來與某辯某
㬠費氣力與它分析而今思之只好不說只做放那
裏信也得不信也得無許多氣力分疎且聖人要說
理何不就理上直剖判說何故恁地回互假托教人
不可曉又何不别作一書何故要假卜筮來說又何
故說許多吉凶悔吝此只是理會卜筮後因其中有
些子理故從而推明之所以大象中只是一句兩句
子解了但有文言與繫辭中數叚說得較詳然也只
是取可解底來解如不可曉底也不曾說而今人只
是眼孔小見它說得恁地便道有那至理只管要去
推求且孔子當時教人只說詩書執禮只說學詩乎
與興於詩立於禮成於樂只說人而不為周南召南
詩三百一言以蔽之曰思無邪元不曾教人去讀易
但有一處說假我數年五十以學易可以無大過矣
這也只是孔子自恁地說不曾將這箇去教人如周
公做一部周禮可謂纖悉畢偹而周易却只掌於太
卜之官却不似大司樂教成均之屬重緣這箇只是
理會卜筮說箇隂陽消長却有些子理在其中伏羲
當時偶然見得一是陽二是隂從而畫放那裏當時
人一也不識二也不識隂也不識陽也不識伏羲便
與它剔開這一機然才有箇一二後來便生出許多
象數來恁地時節它也自遏不住然當初也只是理
會罔罟等事不曾有許多嶢崎如後世經世書之類
而今人便要說伏羲如神明樣無所不曉得伏羲也
自純朴也不曾去理會許多事來自他當時剔開這
一箇機後世間生得許多事來它也自不奈何也自
不要得恁地但而今所以難理會時盖緣亡了那卜
筮之法如周禮太卜掌三易之法連山歸藏周易便
是别有理會周易之法而今却只有上下經兩篇皆
不見許多法了所以難理會今人却道聖人言理而
其中因有卜筮之說他說理後說那卜筮上來做麽
若有人來與某辯某是不荅次日義剛問先生昨言
易只是為卜筮而作其說已自甚明白然先生於先
天後天无極太極之說却留意甚切不知如何先生
曰卜筮之書如火珠林之類許多道理依舊在其間
但是因它作這卜筮後却去推出許多道理來它當
初做時却只是為卜筮畫在那裏不是曉盡許多道
理後方始畫這箇道理難說向來張安國兒子來問
某與說云要曉時便只似靈棋課模樣有一朋友言
恐只是以其人未能曉而告之以此說某云是誠實
恁地說良久曰通其變遂成天下之文極其數遂定
天下之象陳安卿問先天圖有自然之象數伏羲當
初亦知其然否曰也不見得如何但圓圖自有些子
造作模樣如方圖只是據見在底畫圓圖便是就這
中間拗做兩截恁地轉來底是奇恁地轉去底是耦
便有些不甚依他當初畫底然伏羲當初也只見箇
太極下面有箇隂陽便知是一生二二又生八恁地
推將去做成這物事想見伏羲做得這箇成時也大
故地喜歡自前不曾見一箇物事子恁地齊整因言
夜來有一說不曾盡通書言聖人之精畫卦以示聖
人之藴因卦以發精是聖人本意藴是偏旁帶來道
理如春秋聖人本意只是載那事要見世變禮樂征
伐自諸侯出臣弑其君子弑其父如此而已就那事
上見得是非美惡曲折便是因卦以發如易有太極
是生兩儀兩儀生四象四象生八卦這四象生八卦
以上便是聖人本意底如彖象文言繫辭皆是因而
發底不可一例看今人只把做占去看便活若是的
定把卦爻來作理看恐死了國初講筵講飛龍在天
利見大人太祖遽云此書豈可令凡民見之某便道
是解易者錯了這大人便是飛龍言人若占得此爻
便利於見那大人謂如人臣占得此爻則利於見君
而為吉也如那見龍在田利見大人有德者亦謂之
大人言人若尋師若要見好人時占得此爻則吉然
而此兩箇利見大人皆言君德也者亦是說有君德
而居下者今却說九二居下位而無應又如何這箇
無頭無面又如何見得應與不應如何恁地硬說得
若是把做占看時士農工商事事人用得這般人占
得便把做這般用那般人占得把做那般用若似而
今說時便只是秀才用得别人都用不得了今人說
道明理事來便看道理如何後作區處古時人蠢蠢
然事事都不曉做得是也不知做得不是也不知聖
人便作易教人去占占得恁地便吉恁地便凶所謂
通天下之志定天下之業斷天下之疑者即此是也
而今若把作占說時吉凶悔吝便在我看把作甚麽
用皆用得今若把作文字解便是硬装了安卿問如
何恁地先生曰而今把作理說時吉凶悔吝皆斷定
在九二六四等身上矣如此則吉凶悔吝是硬装了
便只作得一般用了林擇之云伊川易說得理也太
多先生曰伊川求之太深嘗說三百八十四爻不可
只作三百八十四爻解其說也好而今似它解時依
舊只作得三百八十四般用安卿問彖象莫也是因
爻而推其理否曰彖象文言繫辭皆是因而推明其
理胡叔器問吉凶是取定於揲蓍否曰是然則洪範
龜從筮從又要卿士庶民從如何曰決大事也不敢
不恁地兢謹如遷國立君之類不可不恁地若是其
它小事則亦取必於卜筮而聖人見得那道理定後
常不要卜且如舜所謂朕志先定詢謀僉同鬼神其
依龜筮協從若恁地便是自家所見已决而卜亦不
過如此故曰卜不習吉且如周公卜宅云我卜河朔
黎水我乃卜澗水東瀍水西惟洛食瀍澗只在洛之
旁這便見得是周公先自要都洛後但夾將瀍澗來
卜所以每與洛對說而兩卜所以皆言惟洛食以見
得是人謀先定後方以卜來决之擇之言筮短龜長
不如從長看來龜又較靈先生曰揲蓍用手又不似
鑚龜較自然只是將火一鑚便自成文却就這上面
推測叔器問龜卜之法如何曰今無所傳看來只似
而今五兆卦此間人有五兆卦將五莖茅自竹筒中
寫出來直向上底為木横底為土向下底為水斜向
外者為火斜向内者為金便如文帝兆得大横横土
也所以道予為天王夏啟以光盖是得土之象也(黃義)
(剛錄)
初九夜侍坐復舉易說云天下之理只是一隂一陽剛
柔仁義皆從此出聖人始畫為一奇一耦自一奇一
耦錯綜為八為六十四為三百八十四爻天下萬事
具盡於此盖該偹於一隂一陽而無所遺也所謂剛
柔仁義皆從此出聖人命之以辭而吉凶悔吝利不
利皆自此而來遂舉乾坤一二卦爻云大槩陽爻多
吉而隂多凶又看他所處之地位如何六經中因此
事則說此理惟易則未有此事而先有此理聖人預
言之以告人盖天下萬事不離於隂陽而隂陽之理
該備天下萬物之變態聖人仰觀俯察於隂陽之理
而有以見之遂為之說以曉諭天下來世然事雖未
形而實然之理已昭著世間事不出是許多吾雖先
見而預為之說而未至未然之理固難以家至而戶
曉故假設為卦爻之象寓於卜筮之法聖人又於其
卦爻之下而繫之以辭所以示人以吉凶悔吝之理
吉凶悔吝之理即隂陽之道而又示人以利正之教
如占得乾此卦固是吉辭曰元亨元亨大亨也卦固
是大亨然下即云利正是雖大亨正即利而不正即
不利也使天下因是事而占因占而得其吉而至理
之權輿聖人之至教寓於其間矣如得乾之卦五爻
不變而初爻變示人以勿用之理也得坤之卦而初
爻變是告人以履霜之漸也大槩正為吉而不正為
不吉正為利而不正為不利其要在使人守正而已
又云易無思也他該盡許多道理何嘗有思有為寂
然不動感而遂通才感便通因舉論占處(黃顯子錄)
問坤六二不習无不利或以為此成德之事或以為學
者須時習然後至於不習曰不是如此聖人作易只
是說此爻中有此象若占得此爻便應此事自此用
未說到時習至於不習與成德之事在學者固當如
此然聖人作易未有此意在某說易所以與先儒不
同正在於此某之說只有一箇壁直意思都不霑惹
學者須先曉得某之正意然後方可推說其他道理
如過劍門相似須是驀直攛過劍門脫得劍門了却
以之推說易之道理横說竪說都不妨若纔挨近兩
邊觸動那邊便是攛不過便非易之本意矣據某解
一部易只是作卜筮書今人說得來太精更入麄不
得如某之說雖麄然却入得精精義自在其中若曉
得某說則曉得伏羲文王之易本是作如此用元未
有許多道理在方不失易之本意如人射箭須先射
中紅心了然後以射他物無有不中今未曉得聖人
作易本意便要說道理縱饒說得好只是無情理與
易元不相干聖人分明說昔者聖人之作易也觀象
設卦繫辭焉而明吉凶幾多分曉某所以說易只是
卜筮書者此類可見易只是說箇卦象以明吉凶而
已更無他說今人讀易當分為三等伏羲自是伏羲
之易文王自是文王之易孔子自是孔子之易看伏
羲之易如未有許多彖象文言說話方見得易之本
意只是要作卜筮用如伏羲畫八卦那裏洎有許多
文字言語只是某卦有某象如乾有乾之象坤有坤
之象而已今人說易未曾明乾坤之象便先說乾坤
之理所以說得都無情理及文王周公分為六十四
卦添入乾元亨利貞坤元亨利牝馬之貞不是伏羲
之意已是文王周公自說他一般道理了然猶是就
人占處說如占得乾卦則大亨而利於正耳及孔子
繫易作彖象文言則以元亨利貞為乾之四德又非
文王之易矣(又曰文王之心已自不如伏羲寬闊急要說出來孔子之心又不如文王寬闊)
(又急要說出道理來所以本意寖失都不顧元初聖人畫易之旨只認各人自說一副當道理及至伊川)
(又自說他一樣微似孔子易而又甚焉故某說易自伏羲至伊川自成四樣某所以不敢從而獨原易之)
(所以作而為之說)然孔子雖盡是說道理猶因卜筮而言就
卜筮上發出許多道理教人曉得所以凶所以吉卦
爻好則吉卦爻不好則凶卦爻大好而已德相當則
吉卦爻雖吉而已德不足以勝之則雖吉亦凶卦爻
雖凶而已德足以勝之則雖凶猶吉如云需于泥致
寇至此爻本不好而象却曰自我致寇敬慎不敗也
盖卦爻雖不好而占之者能敬謹畏防則亦不至於
敗盖需者待也需有可待之時故得以思患預防而
不至於敗此則聖人就占處發明誨人之理或問聖
人作易只是明隂陽剛柔吉凶消長之理而已曰雖
是如此然伏羲作易只是畫八箇卦如此也何嘗明
說隂陽剛柔吉凶消長之理然其中則具此道理想
得古人教人亦不甚說只是說箇方法如此教人依
而行之如此則吉如此則凶如此則善如此則惡未
有許多言語又如舜命夔典樂教胄子亦只是說箇
寬而栗柔而立之法教人不失其中和之德而已初
未有許多道理所謂民可使由之不可使知之亦只
是要你不失其正而已不必苦要你知也又曰某此
說據某所見且如此說不知後人以為如何因笑曰
東坡注易畢謂人曰自有易以來無此書也(沈僴錄)
熟讀六十四卦則覺得繫辭之語直為精密是易之括
例要之易書是為卜筮而作如云定天下之吉凶成
天下之亹亹者莫大乎蓍龜又云天生神物聖人則
之則專為卜筮也魯可幾曰古之卜筮恐不如今日
所謂火珠林之類否曰以某觀之恐亦自有這法如
左氏所載則支干納音配合之意似亦不廢如云得
屯之比既不用屯之辭不用比之辭却自别推一法
恐亦不廢這理也(楊道夫錄)
如伊川解經是據他一時所見道理恁地說未必便是
聖經本旨要之他那箇說却亦是好說且如易之元
亨利貞本來只是大亨而利於正雖有亨若不正則
那亨亦使不得了當時文王之意祗是為卜筮設故
祗有元亨更無有不元亨祗有利貞更無不利貞後
來夫子於彖既以元亨利貞為四德又於文言復以
為言故後人祗以為四德更不做大亨利貞說了易
只是為卜筮而作故周禮分明言太卜掌三易連山
歸藏周易古人於卜筮之官言之凡數人秦去古未
遠故周易亦以卜筮得不焚今人纔說易是卜筮之
書便以為辱累了易見夫子說得許多道理便以為
易只是說道理殊不知其言吉凶悔吝皆有理而其
教人之意無不在也夫子見文王所謂元亨利貞者
把來作四箇說道理亦自好做恁地說但文王當時
未有此意今若以元者善之長亨者嘉之會利者義
之和貞者事之幹與來卜筮者言豈不大糊塗了他
要之文王者自不妨孔子之說孔子者自不害文王
之說然孔子却不是曉文王意不得但他又自要說
一樣道理(同上)
聖人作易本為占筮然其辭固包義理在其中孔子恐
人只於卜筮上來一向泥著方只以義理解之如乾
卦元亨利貞文王之辭在占法只是二事云占得此
純陽之卦者大亨以正也大亨言其吉然所利者必
須是正此為之戒辭也文言方解作四德然觀大傳
之言是興神物以前民用吉凶與民同患觀變於隂
陽以生蓍等語則知易本為卜筮而作古人淳朴不
似後世機智事事理會得於事既不能無疑即須來
占方知吉凶聖人就上為之戒便是開物成務之道
若不以卜筮言之則開物成務何所措動則觀其變
而玩其占極數知來之謂占此即是易之用使人占
決於易便是聖人家至戶到以教之也(吳必大錄)
問讀易貴知時今觀爻辭皆是隨時取義然非聖人見
識超絶盡得義理之正則所謂隨時取義安得不差
先生曰古人作易只是為卜筮今說易者乃是硬去
安排聖人隨時取義只事到面前審驗箇是非難為
如此安排下也(廖德明錄)
先生於詩傳自以為無復遺恨曰後世若有揚子雲必
好之矣而意不甚滿於易本義盖先生之意只欲作
卜筮用而為先儒說道理太多終是翻這窠臼未盡
故不能不致遺恨云(沈僴錄)
昨承寄示趙倉易論語說足浣愁疾易說簡昜精密不
惟鄙意多所未及警發之深而近世諸儒說不到處
亦甚多甚不易其玩索至此深恨未得一面扣其詳
也但象數乃作易根本卜筮乃其用處之實而諸儒
求之不得其要以至苛細繳繞令人厭聽今乃一向
屏棄闊略不復留意却恐不見制作綱領語意來歴
似亦未甚便也昨於乾坤二卦略記所疑之一二个
謾記錄呈幸為詳之(荅虞大中)
先生論易云易本是卜筮之書若人卜得此爻便要人
玩此一爻之義如利貞之類只是正者便利不正者
便不利不曾說道利不貞者人若能見得道理十分
分明則亦不須更卜如舜之命禹曰官占惟先蔽志
昆命于元龜朕志先定詢謀僉同鬼神其依龜筮協
從卜不習吉其猶將也言雖未卜而吾志已是先定
詢謀已是僉同鬼神亦必將依之龜筮亦必須協從
之所以謂卜不習吉者盖習重也這箇道理已是斷
然見得如此必是吉了便自不用卜若卜則是重矣
(潘時舉錄)
易本卜筮之書後人以為止於卜筮至王弼用老莊觧
後人便只以為理而不以為卜筮亦非想當初伏羲
畫卦之時只是陽為吉隂為凶無文字某不敢說竊
意如此後文王見其不可曉故為之作彖辭或占得
爻處不可曉故周公為之作爻辭又不可曉故孔子
為之作十翼皆觧當初之意今人不看卦爻而看繫
辭是猶不看刑統而看刑統之序例也安能曉今人
湏以卜筮之書看之方得不然不可看易嘗見艾軒
與南軒爭而艾軒不然其說南軒亦不曉(甘節錄)
余大猷問易本義何專以卜筮為主荅曰且湏熟讀正
文莫看注觧盖古易彖象文言各在一處至王弼始
合為一後世諸儒遂不敢與移動今難卒說且湏熟
讀正文久當自悟(余大雅錄)
八卦之畫本為占筮方伏羲畫卦時只有奇耦之畫何
嘗有許多說話文王重卦作繇辭周公作爻辭亦只
是為占筮說到孔子方始說從義理去如乾元亨利
貞坤元亨利牝馬之貞與後面元亨利貞只一般元
亨謂大亨也利貞謂利於正也占得此卦者則大亨
而利於正耳至孔子乃將乾坤分作四德說此亦自
是孔子意思伊川先生云元亨利貞在乾坤為四德
在他卦只作兩事不知别有何證據故學易者須將
易各自看伏羲易自作伏羲易看是時未有一辭也
文王易自作文王易看周公易自作周公易看孔子
易自作孔子易看必欲牽合作一意看不得今學者
諱言易本為占筮作須要說做為義理作若果為義
理作時何不直述一件文字如中庸大學之書言義
理以曉人湏待畫八卦則甚周官唯太卜掌三易之
法而司徒司樂師氏保氏諸子之教國子庶民只是
教以詩書教以禮樂未嘗以易為教也(輔廣錄)
問子所雅言詩書執禮曰古之為儒者只是習詩書禮
樂言執禮則樂在其中如易則掌於太卜春秋掌於
史官學者兼通之不是正業只這詩書大而天道之
精微細而人事之曲折無不在其中禮則節文法度
聖人教人亦只是許多事(沈僴錄)
問敬鬼神而遠之莫是知有其理故能敬不為他所惑
故能遠先生曰人之於鬼神自當敬而遠之若見那
道理分明則須著如此如今人信事浮屠以求福利
便是不能遠也又如卜筮自伏羲堯舜以來皆用之
是有此理矣今人若於事有疑敬以卜筮决之有何
不可如義理合當做底事却又疑惑只管去問於卜
筮亦是不能遠也
或問鬼神荅曰鬼神只是氣屈伸往來者氣也天地間
無非氣人之氣與天地之氣常相接無間斷人自不
見人心纔動必逹於氣便與這屈伸往來者相感通
如卜筮之類皆是心自有此物只說你心上事纔動
必應也
魏丙問元亨利貞之說先生曰易繫云夫易開物成務
冐天下之道盖上古之時民淳俗朴風氣未開於天
下事全未知識故聖人立龜以與之卜作易以與之
筮使之趨利避害以成天下之事故曰開物成務然
伏羲之卦爻也難理會故文王從而為之辭然於其
間又却無非教人之意如曰元亨利貞則雖大亨然
亦利為正如不貞雖有大亨之卦亦不可用如曰潜
龍勿用則陽氣在下故教人以勿用童蒙則又教人
以湏是如童蒙而求賢益於人方吉凡言吉則不如
是便有箇凶在那裏凡言不好則莫如是然後有箇
好在那裏他只是不曾說出耳物只是人物務只是
事務冐只是罩得天下許多道理在裏自今觀之也
是如何出得他箇(楊道夫錄)
上古民淳未有如今士人識理義蹺﨑蠢然而已事事
都曉不得聖人因做易教他占吉則為凶則否所謂
通天下之志定天下之業斷天下之疑者即此也及
後來理義明有事便斷以理義如舜傳禹曰朕志先
定鬼神其必依龜筮必協從已自吉了更不用去事
卜吉也周公營都意主在洛矣所卜澗水東瀍水西
只是對洛而言其他事惟盡人謀未可曉處方卜故
遷國立君大事則卜洪範謀及乃心謀及卿士盡人
謀然後卜筮以審之
先生曰易中言占者有其德則其占如是吉無其德而
得是占者却是反說如南蒯得黃裳元吉疑吉矣而
蒯果敗者盖卦辭明言黃裳則元吉無黃裳之德則
不吉也又如適所說直方大不習旡不利占者有直
方大之德則習而無不利占無此德即雖習而不利
也如奢侈之人而得恭儉則吉之占明不恭儉者是
占為不吉也他皆倣此如此看自然意思活(董銖錄)
易之為書本為卜筮而作然其義理精微廣大悉備不
可以一法論盖有此理即有此象有此象即有此數
各隨問者意所感通如利涉大川或是渡江而推類
旁通則各隨其事(鄭可學錄)
因學者問大學敖惰處而曰某常說如有人問易不當
為卜筮書詩不當去小序不當叶韻及大學敖惰處
皆在所不荅(沈僴錄)
易本為卜筮設如曰利涉大川是利於行舟也利有攸
往是利於啟行也易之書大率如此後世儒者鄙卜
筮之說以為不足言而所見太卑者又泥於此而不
通故曰易難讀之書也不若且就大學做工夫然後
循次讀論孟中庸庶幾切已有益也(襲盖卿錄)
文公易說卷二十一
