禮經本義卷五
無錫蔡德晉撰
嘉禮
燕禮
(此諸侯與其臣燕飲之禮也舊說燕有四等諸侯無事而燕一也卿大夫有王事之勞二也卿)
(大夫出聘而還三也與四方之聘客燕四也然燕亦不止此四事矣)
小臣戒與者
(小臣夏官大僕之屬諸侯亦有之戒猶告也與者凡與燕諸臣也朱子曰戒與者鄭氏謂留羣臣也蓋)
(謂羣臣朝畢將退君欲與之燕故使小臣留之也)
右戒羣臣
膳宰具官饌于寢東
(膳宰掌飲食之官天子曰膳夫官饌官府所供酒饌也寢路寢也敖君善曰寢東蓋東壁之東也)
樂人懸
(鄭康成曰懸鐘磬也國君無故不徹懸言懸者為燕新之也敖君善曰此懸蓋在階間磬在阼階西南面)
(鐘鑮次而西建鼔在西階東南鼔鼙在其東燕禮輕於大射故不備樂且於其日乃懸之而與常時同)
設洗篚于阼階東南當東霤罍水在東篚在洗西南肆
設膳篚在其北西面
(洗以盥濯篚以陳爵觶當東霤者人君為殿屋故有東霤也罍水以罍注水所以沃冼在洗與篚之東篚)
(在洗西南肆謂三物皆南向陳之也膳篚者實君之象觚者也膳者善也善於諸臣所用也西面西向陳)
(之也)
司宫尊于東楹之西兩方壺左玄酒南上公尊瓦大兩
有豐冪用綌若錫在尊南南上尊士旅食于門西兩圓
壺
(司宫掌宫内之事者康成謂於天子為小宰也尊設酒尊也東楹之西堂上近中也兩方壺一酒一玄酒)
(所以飲諸臣者左玄酒水居壺南也南為上上玄酒也公尊君飲之尊瓦大即瓦瓶也兩亦一酒一玄酒)
(也豐所以盛瓦大者綌粗葛錫細布也大射之冪用錫若絺而此用綌亦貶於大射也在尊南謂兩瓦大)
(在兩方壺南南為上亦尚玄酒也士旅食謂衆士食廩於官者所謂府史胥徒庶人在官者也設尊於門)
(内之西兩圓壺皆酒也)
司宫筵賓于戶西東上無加席也
(筵賓設賓席也諸侯無司几筵之官故司宫設之戸西室戶之西牖間南向賓位也東上席首在東也加)
(席重席之上加坐席優禮也大夫為賓乃無加席者以君在故也鄭康成曰賓席用蒲筵緇布純敖君)
(善曰設賓席當後於公席乃先言之者終司宫之事耳按詩肆筵設席先儒謂下鋪為筵上加為席然筵)
(席亦通稱矣以比節考之其說不易梅誕生乃謂重曰筵單曰席者誤也)
右陳饌器燕朝服于寢(鄭康成曰燕於路寢相親暱也)其牲
狗也烹于門外東方(敖君善曰狗於牲為賤而君之燕禮差輕故用之大)
(射倣此門外東方爨所在也故於焉烹之古者寢廟之門皆有爨吉則在東凶則在西)
射人告具
(告具告事具於君也敖君善曰是時公蓋在阼階東南南向射人北面告之賈洺州曰大射告具之上有)
(羹定此不言者文不具也)
小臣設公席于阼階上西向設加席公升即位于席西
向
(加席别言設謂公臨升乃取而設之也羣臣未入公先升即位尊者之禮也高紫超曰公不南面而西)
(向從賓主之禮也賓無加席而公設加席君臣之義辨矣)
小臣約卿大夫卿大夫皆入門右北面東上士立于西
方東面北上祝史立于門東北面東上小臣師一人在
東堂下南面士旅食者立于門西東上
(納者以公命引而入也入門右自外來者東為右從君所在也北面向君也東上君位在阼階故卿大夫)
(從君所在而以東為上也士立西方堂下之西也東面向君也祝以辟除史以稽察皆立於門内之東隨)
(君方也小臣師小臣之長東堂下近君聽使令也)
公降立于阼階之東南南向邇卿卿西面北上邇大夫
大夫皆少進
(公降下阼階也邇近也揖之使進而近於已也卿始入門右北面今轉西面北上以次立而南待獻而後)
(升也大夫皆少進立庭下北面東上如故不西面别於卿也君於卿與大夫各旅揖之大射儀小臣師詔)
(揖諸公卿大夫)
右即位
射人請賓公曰命某為賓射人命賓賓少進禮辭反命
又命之賓再拜稽首許諾射人反命賓出立于門外東面
(請賓請君命誰為賓也某大夫名也卿不為賓嫌逼也禮辭辭不敏也反命射人以賓之辭告於君也公)
(不許其辭故射人復命之賓再拜稽首為受君命也射人反命告賓許也賓出當更以賓禮入也)
公揖卿大夫乃升就席
(郝仲與曰公揖卿大夫公將升揖也乃升君升阼階也就席君先就席也)
小臣自阼階下北面請執冪者與羞膳者乃命執冪者
執冪者升自西階立于尊南北面東上
(請執冪者請君命執瓦大之冪者羞膳進君酒者言命執冪不言命羞膳省文也東上玄酒之冪為上也)
(方圓壺無冪房鄭康成曰羞膳者升自北階中西面南上)
膳宰請羞于諸公卿者
(請亦請君命也羞於諸公卿進諸公卿酒者)
右命賓及執事者與卿燕則大夫為賓與大
夫燕亦大夫為賓(鄭康成曰不以所與燕者為賓燕序歡賓主敬也公父文)
(伯飲南宫敬叔酒以路堵父為客此之謂也卿尊矣復以為賓恐逼君故恒以大夫為之)羞
膳者與執冪者皆士也羞卿者小膳宰也(小膳宰膳)
(宰之佐卑於士)凡薦與羞者小膳宰也
射人納賓賓入及庭公降一等揖之公升就席
(敖君善曰納賓之辭蓋曰君須矣吾子其入也及庭既入門而左沒霤時也一等者階也并堂為二等矣)
(揖之使之升也大射儀云賓避蓋凡受公禮者皆避經不盡見之也)
賓升自西階主人亦升自西階賓右北面至再拜賓答
再拜
(主人宰夫也燕義云宰夫為獻主天官膳夫職云王燕飲酒則為獻主諸侯膳宰亦稱宰夫即天子之膳)
(夫也君與臣燕使宰夫為主人者君於其臣雖為賓不親獻以其尊莫敢抗禮也主人居賓右北面東為)
(右也至再拜者賓始至而拜之所謂拜至也)
右賓入
主人降洗(句)洗南西北面賓降階西東面主人辭降賓
對
(宰夫降西階往就洗南西北面向賓也不於洗北避正主也賓降階西東面立主人自洗南遥向賓辭其)
(降也主賈洺州曰鄉飲鄉射主人降洗洗北南面是正此宰夫代君為主故不於洗北南面也)
主人北面盥坐取觚洗賓少進辭洗主人坐奠觚于篚
興對賓反位
(二升曰觚獻公曰象觚則此觚乃角觚也獻不用爵避正主也賓少進自西階下少進而東也)
主人卒洗賓揖乃升主人升賓拜洗主人賓右奠觚答
拜
(敖君善曰賓每先升者以宰夫是士且非正主也)
降盥賓降主人辭賓對卒盥賓揖升主人升坐取觚執
冪者舉冪主人酌膳執冪者反冪
(舉冪以待酌也酌膳酌君膳尊之酒代君獻賓故酌君尊也既酌而復冪之重其物而不敢䙝也高紫)
(超曰膳酒公與賓所飲以其甘美倍於凡酒故曰膳)
主人筵前獻賓賓西階上拜筵前受爵反位主人賓右
拜送爵膳宰薦脯醢賓升筵膳宰設折俎
(高紫超曰主人送爵不於阼階而於賓右避君位也按賓升時主人亦升自西階賓右故其後也遂以)
(西階賓右為主人定位)
賓坐左執爵右祭脯醢奠爵于薦右興取肺坐絶祭嚌
之興加于俎坐捝手執爵遂祭酒興席末坐啐酒降席
坐奠爵拜告旨執爵興主人答拜賓西階上北面坐卒
爵興坐奠爵遂拜主人答拜
(解見鄉飲酒禮爵高紫超曰此就席第一賓飲之)
右主人獻賓唯公與賓有俎
賓以虚爵降主人降賓洗南坐奠觚少進辭降主人東
面對賓坐取觚奠于篚下盥洗主人辭洗賓坐奠觚于
篚興對卒洗及階揖升主人升拜洗如賓禮
(敖君善曰坐奠觚興少進皆西北面主人降立於階西固東面矣乃言東面對者嫌進而對或易向也主)
(人辭洗亦宜少進如賓也於賓既對則反位如賓禮謂迭拜也)
賓降盥主人降賓辭降卒盥揖升酌膳執冪如初以酢
主人于西階上主人北面拜受爵賓主人之左拜送爵
(酢主人亦酌膳者亦以君尊報獻也執冪如初既舉反之也酢主人於西階上别於正主也)
主人坐祭不啐酒不拜酒不告旨遂卒爵興坐奠爵拜
執爵興賓答拜主人不崇酒以虚爵降奠于篚
(郝仲輿曰不啐酒避正主也不拜酒告旨主道也禮賓酢主人則薦脯醢設折俎此臣代君主故無薦無)
(設至獻大夫乃薦主人於洗北也不崇酒避正主也高紫超曰此就席第二薦爵主人飲之)
賓降立于西階西射人升賓賓升立于序内東面
(賓降立者已之酢禮畢而主人又將獻君故不敢居堂上也射人升賓以君命升之也序内堂西序内東)
(面向君也)
右賓酢主人
主人盥洗象觚升實之東北面獻于公公拜受爵主人
降自西階阼階下北面拜送爵
(象觚觚以象骨為飾實於膳篚者也主人獻公更用象觚君臣不敢同爵也公在阼階上故東北面獻之)
(公拜受爵獻禮重也主人自西階降往東階下北面拜送爵臣禮也升降不敢由阼避正主也)
士薦脯醢膳宰設折俎升自西階公祭如賓禮膳宰贊
受肺不拜酒立卒爵坐奠爵拜執爵興主人答拜升受
爵以降奠于膳篚
(君尊故祭不興取肺將祭則膳宰授之既祭則膳宰受之不拜酒者以酒出於已無所庸其拜也立卒爵)
(不坐也凡男子坐卒爵奠爵乃拜婦人立卒爵執爵拜此立卒爵而奠爵拜者君禮也卒爵而拜則以答)
(其臣之厚意也夫高紫超曰此就席第三爵宰獻公公飲之)
更爵洗升酌膳酒以降酢于阼階下北面坐奠爵再拜
稽首公答再拜主人坐祭遂卒爵再拜稽首公答再拜
主人奠爵于篚
(更爵改取南篚之觚不敢襲君器也酌膳酒將自酢也君尊不親酢臣主人自酢承公意也雖更爵亦酢)
(君之膳酒者明酢之之意出於公也高紫超曰此主人飲之第二爵也)
右主人獻公自酢獻公曰臣敢奏爵以聽命
(奏進也聽命不敢必公之受也)
主人盥洗升媵觚于賓酌散西階上坐奠爵拜賓(句)賓
降筵北面答拜主人坐祭遂飲賓辭卒爵拜賓答拜
(郝仲輿曰媵嗣舉也初獻為正再酌為媵媵副也貳嫡曰媵獻而又酬所以為媵君尊為膳臣尊為散散)
(猶雜也酌散將自飲導賓也賓降筵降戸西南面之筵蓋賓自酢主人後立序内至主人盥洗升時賓已)
(就筵也賓辭欲直受此爵無煩主人坐飲也高紫超曰此主人飲之第三爵)
主人降洗賓降主人辭降賓辭洗卒洗揖升不拜洗主
人酌膳賓西階上拜受爵于筵前反位主人拜送爵賓
升席坐祭酒遂奠于薦東
(主人酬賓不奠乃授之者亦與鄕飲酒禮異也賓不飲酬酒猶必升席坐祭敬君物也高紫超曰此飲)
(賓第二爵賓奠不舉賈洺州曰按鄉飲鄉射主人酬賓皆主人實觶席前北面賓始西階上拜此及大射)
(主人始酌膳時賓已西階上拜者以主人代君勸酒其賓是臣急承君勸不敢安暇故先拜也)
主人降復位賓降筵西東南面立
(降降自西階也宰夫士也士之位在西方東面復位復此位也至既獻大夫而薦乃有洗北西面之位此)
(時尚未有也初賓酢主畢降於階下君命升立西序内此不降階而苐降筵者恐重煩君命也不及於西)
(序内避賓位也東南面立疑立向君也)
右主人酬賓
小臣自阼階下請媵爵者公命長小臣作下大夫二人
媵爵媵爵者阼階下皆北面再拜稽首公答再拜
(媵送也長謂下大夫之長者不言下大夫者媵爵乃下大夫之常職也作使也以公命使之也北面稽首)
(拜君命也)
媵爵者立于洗南西面北上序進盥洗角觶升自西階
序進酌散交于楹北降阼階下皆奠觶再拜稽首執觶
興公答再拜媵爵者皆坐祭遂卒觶興坐奠觶再拜稽
首執觶興公答再拜
(序進盥洗謂先者盥洗後者乃進盥洗也先洗者升立西階上以俟序進酌散謂先者既酌後者乃進酌)
(也先酌者退立西階上以俟交於楹北謂先酌者反後酌者進交相右於西楹之北也既酌復以序降西)
(階至阼階下拜而祭祭而飲則二人俱同時而無後先之異矣此下大夫二人媵爵於公各飲一觶以)
(導飲也)
媵爵者執觶待于洗南小臣請致者若君命皆致則序
進奠觶于篚阼階下皆再拜稽首公答再拜媵爵者洗
象觶升實之序進坐奠于薦南北上降阼階下皆再拜
稽首送觶公答再拜
(執觶待於洗南以俟君命乃洗酌不敢徑進也請致請君命二臣致酒或用一或用二也若君命二人皆)
(致則二大夫以序進阼階下拜君命也奠於薦南敖君善謂避公酬時奠觶之處是也)
右下大夫媵爵於公
公坐取大夫所媵觶興以酬賓賓降西階下再拜稽首
公命小臣辭賓升成拜公坐奠觶答再拜執觶興立卒
觶賓下拜小臣辭賓升再拜稽首公坐奠觶答再拜執
觶興賓進受虚爵降奠于篚
(興以酬賓敖君善謂興立於席末舉觶向賓而酬之也西階下再拜稽首雖為賓不敢不盡臣禮也命小)
(臣辭者不受其拜下之禮賓之也賓升成拜升自西階復再拜稽首順君賓已之意也謂之成拜者以堂)
(下再拜而君辭之若未成然故復升堂再拜稽首以成之也公答再拜答於阼階上也立卒觶者公欲賓)
(之飲而先自飲以導之也賓下拜降階而拜或未拜或一拜或再拜不定惟聞辭則止也小臣辭亦公命)
(之也君既自飲不酌以虚爵授賓異於敵者親酌授也賓受虚爵於君席之前故云進必就而受之者臣)
(事君之禮也篚謂膳篚飲高紫超曰公復卒觶以導賓飲蓋公第二爵矣)
易觶洗公有命則不易不洗反升酌膳觶下拜小臣辭
賓升再拜稽首公答再拜賓以旅酬于西階上
(易觶謂更取角觶臣不敢襲君器也君命不易遂不洗承尊者後而復洗之嫌不以為潔也膳觶即象觚)
(酌膳觶者以為公所酬亦逹其意也賓既拜遂請旅侍臣公許乃以君酬已之爵於西階上轉酬諸臣不)
(敢專君之惠也請高紫超曰按大射禮公再拜之下有賓告於擯者旅諸臣擯者告於公公許賓以旅)
(大夫於西階上其文尤明白此不言者文不具也)
射人作大夫長升受旅賓大夫之右坐奠觶拜執觶興
大夫答拜賓坐祭立飲卒觶不拜若膳觶也則降更觶
洗升實散大夫拜受賓拜送
(大夫長謂上卿若諸公也是時公卿大夫皆在庭中故射人作之升也賓與大夫長皆西階上北面而賓)
(居右北面東為右也旅酬不祭賓獨祭者以此酒為公所酬異之也膳觶必降更者公優所酬者或使得)
(用象觶而不可以及乎其他是以更用角觶也旅酬而洗者亦為更觶新之也賓既拜送則就席高紫)
(超曰此賓酌觶自飲而因以導大夫飲蓋賓飲之第二爵也凡諸大夫皆飲一爵)
大夫徧受酬如受賓酬之禮不祭卒受者以虚觶降奠
于篚
(不祭者酬禮殺也卒受者謂下大夫末一人無所酬獨飲於西階上奠爵復位堂上無士席三旅皆自大)
(夫止不及士至三旅後乃徧及也)
右公為賓舉旅凡公所辭皆栗階凡栗階不
過二等(郝仲輿曰凡公所辭辭拜下也栗階猶歷階凡升階兩足並一級更進曰拾一)
(足一級曰歷一等一足不過二等過二等則超躍失儀矣)凡公所酬既拜請
旅侍臣(侍臣侍飲之臣也凡公四舉旅受君酬者必以旅侍臣請一則不敢獨專君惠)
(一則不敢直行已意也)
主人洗升實散獻卿于西階上司宫兼卷重席設于賓
左東上卿升拜受觚主人拜送觚卿辭重席司宫徹之
(實散降於賓也大國三卿卿重席司宫則兼捲三卿之席以待設也賓左賓席東也卿升升西階也拜送)
(拜卿右也為卿設重席禮也必辭而徹之者以近君而避之也)
乃薦脯醢卿升席坐左執爵右祭脯醢遂祭酒不啐酒
降席西階上北面坐卒爵興坐奠爵拜執爵興主人答
拜受爵卿降復位
(有脯醢無俎者燕禮輕於大射故卿遠下賓也不啐酒則不拜酒不告旨可知亦降於賓者也主人答拜)
(受爵受虚爵也卿降復位復堂下西面北上之位俟君命乃升就席也高紫超曰此主人獻卿而卿各)
(飲一爵也)
徧獻卿主人以虚爵降奠于篚射人乃升卿卿皆升就
席
(卿既徧獻乃升就席亦降於賓也)
若有諸公則先卿獻之如獻卿之禮席于阼階西北面
東上無加席
(諸公若上公之國則有四命之孤及諸侯失國而為寓公者皆是也席於阼階西北面與賓席遥相對也)
(蓋君在東階西面居中諸公居左賓與大夫席則居右也東上統於君也加席尊於重席卿辭重席公但)
(云無加席則重席不辭可知矣)
右主人獻諸公卿
小臣又請媵爵者二大夫媵爵如初
(二大夫即初命二大夫也)
請致者若命長致則媵爵者奠觶于篚一人待于洗南
長致致者阼階下再拜稽首公答再拜
(命長致謂君命長者一人致酒也云若則或有命皆致者矣蓋脱屨升坐以前君凡三行酬則大夫所致)
(者當有三爵然大夫致爵之節惟止於再故或先一後二或先二後一共成三爵惟君所命也一人待於)
(洗南不致者也)
洗象觶升實之坐奠于薦南降與立于洗南者二人皆
再拜稽首送觶公答再拜
(敖君善曰不致者亦拜以始者並受君命宜終之也亦拜於阼階下)
右下大夫再媵爵於公
公又行一爵若賓若長惟公所酬以旅于西階上如初
(又行一爵先若二人致此一爵乃先致者之下觶先若一人致此一爵乃後致者之上觶也長公卿之尊)
(者也)
大夫卒受者以虚觶降奠于篚
(大夫卒受亦不及士也)
右公為諸公卿舉旅
主人洗升獻大夫于西階上大夫升拜受觚主人拜送
觚大夫坐祭立卒爵不拜既爵主人受爵大夫降復位
(坐祭祭酒也不祭脯醢不拜既爵禮殺於卿也降復位反堂下北面東上之位也郝仲輿曰獻大夫於)
(西階上不升就席故不祭脯醢至終燕脱屨升席而後祭也)
胥薦主人于洗北西面脯醢無脀
(胥宰夫之屬宰夫本士位西方以為主人故薦於東階下洗之北因使之易位也薦西面主人在其東也)
(肉在俎曰脀無脀無俎也卿以下皆無俎獨於主人言之者以其為主人嫌或有俎也敖君善曰宰夫)
(士也先大夫薦之者以其為主人異之也不於賓酢而薦之者以其爵本賤也薦於西北因使之易位其)
(意與卿大夫士既獻而易位者同)
徧獻大夫遂薦之繼賓以西東上
(大夫非一獻則薦薦則布席其席繼賓席西以東為上也)
卒射人乃升大夫大夫皆升就席
(卒謂獻諸大夫畢也乃升大夫以君命升之也大夫非一得獻者降反堂下北面之位獻皆畢而後同升)
(就賓西之位也)
右主人獻大夫
席工于西階上少東樂正先升北面立于其西小臣納
工工四人二瑟小臣左何瑟面鼓執越内弦右手相入
升自西階北面東上坐小臣坐授瑟乃降
(燕禮輕故工但用四人亦同於鄉飲酒禮然諸侯作樂娛賓而工止四人可見古人之儉省矣按周官)
(太僕下大夫二人小臣上士四人而祭僕御僕隸僕中下士凡二十人天子之制也今諸侯之制小臣相)
(工者四人而請媵辭賓之類亦皆小臣則小臣之數幾多於天子矣然以大射儀考之小臣納工工六人)
(四瑟僕人正徒相太師僕人師相少師僕人士相上工既稱小臣又稱僕人則是太僕之屬俱得以小臣)
(稱之其數固未嘗多也)
工歌鹿鳴四牡皇皇者華卒歌主人洗升獻工工不興
左瑟一人拜受爵主人西階上拜送爵薦脯醢使人相
祭卒爵不拜主人受爵衆工不拜受爵坐祭遂卒爵徧
有脯醢不祭主人受爵降奠于篚
(樂用小雅以下亦以燕禮輕也郝仲輿曰主人洗升獻工獻太師也鄉飲酒禮云太師則為之洗)
右升歌獻工
公又舉奠觶唯公所賜以旅于西階上如初
(又舉奠觶舉前所致一觶末奠於薦南者行之也唯公所賜是觶或及於大夫也)
卒
(卒旅畢也)
右公為大夫舉旅
笙入立于懸中奏南陔白華華黍主人洗升獻笙于西
階上一人拜盡階不升堂受爵降主人拜送爵階前坐
祭立卒爵不拜既爵升授主人衆笙不拜受爵降坐祭
立卒爵徧有脯醢不祭
(此笙入三終而獻笙也)
乃間歌魚麗笙由庚歌南有嘉魚笙崇丘歌南山有臺
笙由儀
(此笙與歌相間而作所謂間歌三終也)
遂歌鄉樂周南關雎葛覃卷耳召南鵲巢采蘩采蘋
(此合樂三終也謂之鄉樂者關雎葛覃諸篇所言皆修身齊家之事自天子至於庶人無異道故鄉飲鄉)
(射士大夫家皆得用之而遂以為鄉樂也)
大師告于樂正曰正歌備樂正由楹内東楹之東告于
公乃降復位
(由楹内者樂正立工西工坐階際故由楹内而往堂東也東楹之東往君阼階上西面之位也降復位立)
(階下懸間之位也)
右笙間合若以樂納賓則賓及庭奏肆夏賓
拜酒主人答拜而樂闋(不以樂納賓燕之事也其或用樂者君以意加)
(之也肆夏金奏樂名郝仲輿曰賓入至庭則擊鐘鼔奏肆夏及主人獻賓賓拜告旨而后樂闋)
(以敬賓也)公拜受爵而奏肆夏公卒爵主人升受爵
以下而樂闋(郝仲與曰主人獻公公拜受爵則又奏肆夏及公卒爵主人受爵降)
(而后樂闋以敬君也)升歌鹿鳴下管新宫笙入三成遂合
鄉樂若舞則勺(升歌升堂而歌也鹿鳴小雅篇名凡升歌皆歌三篇此歌鹿鳴)
(之三也下管堂下以管奏詩也新宫小雅逸篇或云即斯干也所奏亦三篇大射儀乃歌鹿鳴)
(三終乃管新宫三終是也笙入三成謂奏南陔白華華黍每一篇為一成也鄉樂周南召南六)
(篇言遂者不間也勺周頌大武篇名舞勺歌勺以舞也)
射人自阼階下請立司正公許射人遂為司正
(射人以主人四獻君三舉爵正禮已備將坐燕以安賓故請立司正以監之蓋初燕禮嚴終則易懈初酬)
(賓卿大夫人少終酬士則人衆不可不有以正之也公許而射人即自為司正不待君命者以其有常職)
(故也)
司正洗角觶南面坐奠于中庭升東楹之東受命(句)西
階上北面命卿大夫君曰以我安卿大夫皆對曰諾敢
不安
(中庭敖君善謂亦南北之中蓋阼階前也不位於階前者以燕亦有時而射宜避之也楹東受命受君安)
(賓之命也西階命卿大夫傳君之命也君曰以我安即命辭以猶與也我君自謂也言欲羣臣與我共安)
(也)
司正降自西階南面坐取觶升酌散降南面坐奠觶右
還北面少立坐取觶興坐不祭卒觶奠之興再拜稽首
左還南面坐取觶洗南面反奠于其所
(郝仲輿曰右還右體旋向東將適觶南先東面從觶東而南轉北面也北面少立示嚴重也左還南面將)
(適觶北以左體旋向東自東而北轉而南也往來皆由觶東君在東從君也其所即中庭初奠之所)
右立司正
升自西階東楹之東請徹俎降公許告于賓賓北面取
俎以出膳宰徹公俎降自阼階以東
(郝仲輿曰人臣升降由西階膳宰徹君俎降由阼階重君物别於諸臣也以東歸東壁也)
卿大夫皆降東面北上
(賈洺州曰東面北上西階下位也)
右徹俎
賓反入及卿大夫皆脱屨升就席公以賓及卿大夫皆
坐乃安
(賓入少立於卿之北司正升賓賓乃及卿大夫脱屨而升以猶與也乃安謂坐定而心意安適也)
羞庶羞大夫祭薦
(羞進也庶羞衆珍味可進者胾醢炰膾之類是也其進之亦先賓乃及公而後及卿大夫也大夫祭薦祭)
(脯醢也初獻大夫於西階上未升席故未祭至是升席乃祭也必祭之者宜終此禮然後可以食庶羞也)
司正升受命皆命君曰無不醉賓及卿大夫皆興對曰
諾敢不醉皆反坐
(郝仲輿曰司正升受命受君命也皆命司正以君命徧命也君曰無不醉命辭也)
右脱屨升坐有内羞(郝仲輿曰内羞如酏糁實豆餌餈實籩之類自)
(中饋女工出者世)
主人洗升獻士于西階上士長升拜受觶主人拜送觶
士坐祭立飲不拜既爵其他不拜坐祭立飲
(郝仲輿曰樂終而后獻士士卑也士長士之尊者如司正司士等是也拜受不拜既爵禮殺也其他謂長)
(以下不拜謂受送皆不拜也)
乃薦司正與射人一人司士一人執冪二人立于觶南
東上
(前言射人為司正此云薦司正與射人者鄭康成謂天子射人司士皆下大夫二人諸侯則上士其人數)
(亦如之司正為上郝仲輿則謂司正即射人為之故曰一人二說未知孰是此等皆士而先薦者以其皆)
(有事故先得薦也)
徧獻士士既獻者立于東方西面北上乃薦士祝史小
臣師亦就其位而薦之
(士衆士也衆士既受獻於西階上降立於庭中東方西面蓋本卿所立位以卿升堂位空故士得立於此)
(乃各以脯醢薦於其位焉祝史小臣師皆衆士祝史立門東小臣立東堂下各就本位薦之高紫超曰)
(此賓大夫脱屨升堂之後先徧獻士而士各得飲一爵也)
主人就旅食之尊而獻之旅食不拜受爵坐祭立飲
(旅食之尊門西兩圓壺也士旅食者立於門西東上主人就其尊所酌而獻之不拜受爵略賤也鄭康)
(成曰亦畢獻乃薦之主人執虚爵奠於篚復位)
右主人獻士
若射則大射正為司射如鄉射之禮
(大射正即射人敖君善謂諸侯之大射正蓋上士二人是也其一為司正者則為司馬鄉射禮將射司正)
(為司馬射畢司馬反為司正是也)
右燕射君與射則為下射袒朱襦樂作而后
就物小臣以巾授矢稍屬不以樂志既發則小
臣受弓以授弓人上射退於物一笴既發則答
君而俟若飲君如燕則夾爵(君為臣下射猶鄉射大夫為士下射)
(之義以貴下賤也君袒朱襦為耦者則肉袒也樂作而後就物為耦者先就物待也君不搢矢)
(臨射小臣以巾襲矢執以授君四矢稍稍連屬不絶志識通不以樂志言君射不必以樂之節)
(為識而必欲應之亦優君也凡射俟同耦揖降發畢弓猶在手唯君既發小臣即受弓以授弓)
(人不俟同耦也上射與君耦並退物一笴不敢履物中與君並也上射先發每發一矢轉身對)
(君以待君發答對也飲君謂君不勝當飲則耦勝者如燕禮賓媵觶先自飲奉君君飲又酌自)
(飲故曰夾爵也樂敖君善曰言與射則君於燕射或時不與矣作乃就物則是君之燕射於)
(再射即用樂行之亦變於大射也授矢稍屬稍與發矢時相連屬也每於將發之節則授之受)
(弓以授弓人蓋卒射之事也)君在大夫射則肉袒(不袒纁襦遠下於君)
(也君在則大夫與射者皆然不特君之耦也)君國中射則皮樹中
以翿旌獲白羽與朱羽糅於郊則閭中以旌獲
於竟則虎中龍旜大夫兕中各以其物獲士鹿
中翿旌以獲唯君有射於國中其餘否(國中射謂燕射)
(於公宫也皮樹鄭康成云獸名郝仲輿則云馬也馬皮毛斑駁如樹說卦云乾為駁馬詩云山)
(有六駁榆樹有蘚痕如駁刻中為駁馬故云皮樹中也翿以鳥羽飾旌也糅雜也謂以白羽與)
(朱羽相雜而綴於旗竿之首即所謂翿旌也於郊謂大射於郊外也閭鄭康成云獸名如驢一)
(角或云如驢歧蹄逸周書王會篇北堂以閭是也郝仲輿則云閭驢通刻中為驢形也於境謂)
(與鄰國之君射於境上也虎中刻中為虎形也通帛為旜畫龍於旜尚文章也兕獸名似牛一)
(角雜帛為物大夫士所建言各以其物者大夫有上中下之異故物亦有差也士亦有用物者)
(無物則以翿旌蓋與君之翿旌同名而異制也君有射於國中謂於公宫為之也其餘否謂人)
(臣之家其庭淺隘器用又未必備故射則必於鄉州之學行事也)凡侯天子
熊侯白質諸侯麋侯赤質大夫布侯畫以虎豹
士布侯畫以鹿豕凡畫者丹質(鄭康成曰此所謂獸侯也燕射)
(則張之白質赤質者皆謂采其地其地不采者白布也熊麋虎豹鹿豕皆正面畫其頭象於正)
(鹄之處也君畫一臣畫二陽奇隂偶之數也凡畫者丹質謂燕射之侯畫雲氣於側以為飾必)
(先以丹采其地丹淺於赤也)
賓降洗升媵觚于公酌散下拜公降一等小臣辭賓升
再拜稽首公答再拜賓坐祭卒爵再拜稽首公答再拜
(郝仲輿曰媵爵本下大夫事賓亦為之者賓受君施多矣至是亦致臣子之愛不敢終以賓自處也飲君)
(而酌散先自飲也公降一等敬其為賓也)
賓降洗象觚升酌膳坐奠于薦南降拜小臣辭賓升成
拜公答再拜賓反位
(洗象觚更酌以奉君也)
右賓媵爵於公
公坐取賓所媵觶興唯公所賜受者如初受酬之禮
(郝仲輿曰前此君三舉旅一為賓再為卿三為大夫未及士以下故因賓媵之爵再舉旅以終惠也為士)
(舉旅而不即賜士由貴及賤也如初受酬之禮如賓初受君酬拜下易爵等禮也)
降更爵洗升酌膳下拜小臣辭升成拜公答拜乃就席
坐行之有執爵者唯受于公者拜
(更爵更易角觶也前三舉旅公或命之勿易觶而不更此則君全不命而爵將徧及羣下故必更也下拜)
(升成拜先受公賜者必成禮也就席坐行無復拜送立飲之禮也前此賓卿大夫立而旅酬者屢矣故於)
(此可以略而坐行之也有執爵者謂有代酌行禮之人坐者可無起也唯最初一人受公賜爵者拜其餘)
(執爵者所送皆就席坐飲不拜也)
司正命執爵者爵徧卒受者興以酬士
(爵徧謂行爵於堂上必徧及也卒受者謂大夫也大夫卒受者則起而酬士司正以是命執爵者備有未)
(知者當告之也)
大夫卒受者以爵興西階上酬士士升大夫奠爵拜士
答拜大夫立卒爵不拜實之士拜受大夫拜送
(士升士立於堂下故升而受酬也拜受拜送旅酬之正禮也士始受旅故從其正禮至無算爵則旅不拜)
(矣)
士旅于西階上徧士旅酌(句)卒
(郝仲輿曰士旅於西階上徧謂自士之長以至祝史小臣皆徧士旅酌謂衆士自酌酒無執爵者也卒謂)
(酬士畢也)
右公為士舉旅
主人洗升自西階獻庶子于阼階上如獻士之禮
(庶子卿大夫士之子宿衛公宫者也庶子及下文左右内小臣皆君侍從之臣故就阼階上獻之)
徧降洗遂獻左右正與内小臣皆于阼階上如獻庶子
之禮
(左右君之左右正長也内小臣奄士也鄭康成曰凡獻皆爵也)
右主人獻庶子以下
無算爵士也有執膳爵者有執散爵者執膳爵者酌以
進公公不拜受執散爵者酌以之公命所賜所賜者興
受爵降席下奠爵再拜稽首公答再拜
(膳爵君之爵散爵賓卿大夫之爵其執之者皆士也酌以進公酌膳尊以奉公飲也不拜受則亦不拜送)
(矣酌以之公則酌散尊以待公賜也所賜謂賓及公卿大夫也席下席西也不降階而惟降席下者宜别)
(於公所親酬者也)
受賜爵者以爵就席坐公卒爵然後飲執膳爵者受公
爵酌反奠之受賜爵者興授執散爵執散爵者乃酌行
之唯受爵于公者拜
(公卒爵然後飲别於始飲酒時先卒爵而俟也受公爵酌反奠之受公之虚爵又酌奠君所俟公再舉也)
(興授執散爵謂坐飲卒爵起以虚爵授執散爵之士使代酌行之也受爵於公者拜即上節席下奠爵再)
(拜是也其餘皆不拜)
卒受爵者興以酬士于西階上士升大夫不拜乃飲實
爵士不拜受爵大夫就席士旅酌亦如之
(卒受舜者謂大夫也與上章酬士禮同而此則大夫不拜而飲士亦不拜而受禮終而愈殺也士旅酌亦)
(如之如其不拜而飲不拜而受也)
公有命徹冪則卿大夫皆降西階下北面東上再拜稽
首公命小臣辭公答再拜大夫皆避遂升反坐士終旅
于上如初
(公尊瓦大有冪命徹之者公意慇勤必欲與諸臣共罄此尊也卿大夫皆降拜稽首謝君意也不言賓者)
(禮終賓卑即大夫也小臣辭之而不升成拜者明雖醉正臣禮也君必答拜不虚受也大夫皆避不敢當)
(也不言卿卿亦大夫也遂升反坐謂卿大夫也士終旅於上者朱子謂士方旅酌而大夫降則爵止不行)
(公辭而大夫復升士乃終旅於西階上是也士不與大夫同拜者賤不敢與君為禮也)
無算樂宵則庶子執燭于阼階上司宫執燭于西階上
甸人執大燭于庭閽人為大燭于門外
(宵夜也甸人掌供薪蒸者閽人掌昏閉門者為大燭以俟賓出也)
右無算爵
賓醉北面坐取其薦脯以降奏陔賓所執脯以賜鐘人
于門内霤遂出卿大夫皆出公不送
(賓未醉不敢起既醉不敢留餘人之出者皆以賓為節也取薦脯榮君惠也奏陔奏陔夏之樂以戒失禮)
(也鐘人掌擊鐘以奏陔夏者則脯所以報之也内霤門内檐下也公不送賓賓本臣始無迎終亦無送也)
右賓出
公與客燕曰寡君有不腆之酒以請吾子之與寡君須
臾焉使某也以請對曰寡君君之私也君無所辱賜于
使臣臣敢辭寡君固曰不腆使某固以請寡君君之私
也君無所辱賜于使臣臣敢固辭寡君固曰不腆使某
固以請某固辭不得命敢不從
(客謂四方之使者腆厚也須臾者言不敢久也私猶屬也謙不敢為敵也寡君固曰擯者再請也寡君君)
(之私也以下客再請也乂寡君固曰擯者三請也某固辭不得命敢不從客始許留也)
致命曰寡君使某有不腆之酒以請吾子之與寡君須
臾焉君貺寡君多矣又辱賜于使臣臣敢拜賜命
(致命擯者親見客而致君之命也君貺寡君以下客對詞也)
右公與客燕若與四方之賓燕則公迎之於
大門内揖讓升(四方之賓鄰國卿大夫來聘者公迎公親為主人也)賓為
苟敬席於阼階之西北面有脀不嚌肺不啐酒
其介為賓無膳尊無膳爵(苟敬席者誠實致敬之席也席於阼階之)
(西北面即諸公之位也四方使臣來聘者皆卿其介皆大夫則以大夫為賓而以卿居諸公之)
(位為苟敬席蓋敬賓禮也此則不為正賓而主君所誠實致敬者也有脀謂有俎盛其禮也不)
(嚌肺不啐酒不為正賓也無膳尊君與賓同尊不别設瓦大也無膳爵君與賓同爵不另更象)
(觚也)若與四方之賓燕媵爵曰臣受賜矣臣請
贊執爵者相者對曰吾子無自辱焉(賓謂介為賓者也受)
(賜謂公向者酬之也贊佐也執爵者蓋指向之媵觶於公者言無自辱辭之也敖君善曰此下)
(當更有賓再請而相者許之之辭記不備見之也)有房中之樂(鄭康成曰)
(弦歌周南召南之詩而不用鐘磬之節也謂之房中者后夫人之所諷誦以事其君子也)
禮經本義卷五
