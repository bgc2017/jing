禮經本義卷四
無錫蔡德晉撰
嘉禮
鄉射禮
(此鄉之士大夫會聚於學宫而習射之禮也舊說鄉射有二一則鄉大夫既興賢能而以鄉射)
(之禮五物詢衆庶一則州長春秋以禮會民而射於州序然鄉人凡有會聚昌射之事皆當行)
(此禮不特二事為然矣)
主人戒賓賓出迎再拜主人答再拜乃請賓禮辭許主
人再拜賓答再拜主人退賓送再拜
(不謀賓者射以觀德非主於禮賓故也乃請亦謂致戒辭於賓也此篇經文與鄉飲酒同者俱不重釋)
無介
(高紫超曰飲酒則備賓介以行禮此雖飲酒然主於射序賓之禮略故不設介也)
右戒賓大夫與則公士為賓(公士公朝之士鄉射之賓本用)
(鄉之處士若有鄉大大與射則以公士為正賓不以鄉人加尊者也)
乃席賓南面東上衆賓之席繼而西席主人于阼階上
西面
(賓南面在戶牖間也衆賓之席以次相繼而西皆南向當西房之外也高紫超曰賓席南面居尊位也)
(鄉飲酒禮不及布席之面此詳之敖君善曰賓不言戶牖間者可知也記云出自東房有東房西房則中)
(有室而席賓於室之戶牖間明矣)
尊于賓席之東兩壺斯禁左玄酒皆加勺篚在其南東
肆
(賓席之東即東房室戶間也左玄酒者鄭康成謂設尊者北面故以西為左也高紫超曰設尊於賓席)
(之東者賓與主人酌之皆便也)
設洗于阼階東南南北以堂深東西當東榮水在洗東
篚在洗西南肆懸于洗東北西面
(懸謂懸磬也鄉飲無射事則懸於階間今避射位故懸於洗東北也敖君善曰懸不近階者宜避東懸)
(之正位也大射東懸在阼階之東)
右陳器席西序之席北上(衆賓之席繼賓以西東上如賓多容)
(有席於西序者則北上)
乃張侯下綱不及地武不繫左下綱中掩束之
(侯所射布也綱繫侯繩也武足迹也中人足迹長尺二寸不及地武謂侯下去地尺二寸也侯北面以西)
(為左先繫三方不繫左下綱以左下角向上反掩束之至射而後司馬命繫之也)
乏參侯道居侯黨之一西五步
(郝仲輿曰乏以皮為之形如曲屏唱獲者所隠蔽一名容容身於内以避矢矢至此乏故名乏黨偏近也)
(鄉侯去射五十步蓋三十文也三分之而乏偏近侯一分則去侯十丈去堂上二十丈也西五步謂去侯)
(西三丈也高紫超曰侯道五十弓參三之而近侯身者居其一則下以瞻中否而上得聞唱獲聲於近遠)
(為得中也又居西偏五步則為矢所不及矣賈洺州曰漢禮云五武成步步六尺)
右張侯鄉射張采侯二正(采侯布侯而畫以采色者也正侯中)
(之的也二正以朱綠二采之色畫為正也獸汪武曹曰大射用皮侯賓射用采侯燕射用侯)
(凡侯皆以布為之而皮侯者以皮為其中之鵠又以皮飾侯之側也王之皮侯則虎侯熊侯豹)
(侯也畿内諸侯則熊侯豹侯也大夫則麋侯也畿外諸侯則大夫參侯豻侯也皆施之大射者)
(也射人云王三侯五正諸侯二侯三正大夫一侯二正士豻侯二正此賓射之采侯也正也者)
(當侯之中畫采於布也王具五采中米次白次蒼次黃外玄曰五正諸侯則去玄黃曰三正大)
(夫則中朱外綠曰二正采侯之側當如皮侯亦各以皮為飾蓋皮侯側中皆皮采侯則側皮而)
(中采也采侯數與皮侯同而燕射之侯則貴賤皆一侯記云天子熊侯白質諸侯麋侯大夫布)
(侯畫以虎豹士布侯畫以鹿豕此獸侯也謂各畫其獸頭於侯之中以象正鵠也天子諸侯以)
(白大赤土塗其布為質大大士直畫之布而不塗其侯之側則畫以雲氣蓋側與中皆术用皮)
(也大夫射賓射燕射皆禮射也鄉射亦設賓主禮與賓射同則亦賓射也大射則於射之郊宫)
(天子諸侯賓射則於朝而燕射則於寢士無大射惟得與君之大射庶人無禮射特主皮之射)
(而已)鄉侯上个五尋中十尺侯道五十弓弓二
寸以為侯中倍中以為躬倍躬以為左右舌下
舌半上舌(郝仲輿曰上个上邊横幅八尺曰尋五尋横亘四丈也中中幅侯心也十)
(尺方一丈也侯中心視侯道遠近為廣狹鄉侯去射位五十弓故侯中十尺每弓以二寸為侯)
(中一弓二寸五十弓十尺也躬侯身謂中心之上下倍中謂上下各二丈舌即个也倍躬謂四)
(丈即上个五尋也以其東西各長出一丈故謂之舌以屬綱也下舌謂下邊横幅半上舌謂上)
(舌左右出躬一丈則下舌出躬五尺横長三丈也)
羹定主人朝服乃速賓賓朝服出迎再拜主人答再拜
退賓送再拜賓及衆賓遂從之
(敖君善曰禮戒速同服速賓朝服則戒時亦朝服可知鄉射與鄉飲同也主人既退衆賓乃至賓之門而)
(與之偕行云遂者雖相去有間而事則實相接也)
右速賓
及門主人一相出迎于門外再拜賓答再拜揖衆賓主
人以賓揖先入賓厭衆賓衆賓皆入門左東面北上賓
少進主人以賓三揖皆行及階三讓主人升一等賓升
主人阼階上當楣北面再拜賓西階上當楣北面答再拜
(以猶與也少進猶言少前蓋謂少東也皆行言無先後也主人先升一等為賓導行也高紫超曰能左)
(右之曰以此云以者賓之進退視主人也)
右迎賓
主人坐取爵于上篚以降賓降主人阼階前西面坐奠
爵興辭降賓對主人坐取爵興適洗南面坐奠爵于篚
下盥洗賓進東北面辭洗主人坐奠爵于篚興對賓反
位主人卒洗一揖一讓以賓升賓西階上北面拜洗主
人阼階上北面奠爵遂答拜乃降賓降主人辭降賓對
主人卒盥一揖一讓升賓升西階上疑立主人坐取爵
實之賓席之前西北面獻賓賓西階上北面拜主人少
退賓進受爵于席前復位主人阼階上拜送爵賓少退
薦脯醢賓升席自西方乃設折俎主人阼階東疑立賓
坐左執爵右祭脯醢奠爵于薦西興取肺坐絶祭尚左
手嚌之興加于俎坐挩手執爵遂祭酒興席末坐啐酒
降席坐奠爵拜告旨執爵興主人阼階上答拜賓西階
上北面坐卒爵興坐奠爵遂拜執爵興主人阼階上答
拜
(高紫超曰上篚謂設於兩壺南者以其在上故云上篚鄉飲主人奠爵不言西面賓拜洗主人奠爵不言)
(北面故今詳之賓西階拜受爵北面則主人東階拜送爵亦當北面矣)
右主人獻賓
賓以虚爵降主人降賓西階前東面坐奠爵興辭降主
人對賓坐取爵適洗北面坐奠爵于篚下興盥洗主人
阼階之東南面辭洗賓坐奠爵于篚興對主人反位賓
卒洗揖讓如初升主人拜洗賓答拜興降盥如主人之
禮賓升實爵主人之席前東南面酢主人主人阼階上
拜賓少退主人進受爵復位賓西階上拜送爵薦脯醢
主人升席自北方乃設折俎祭如賓禮不告旨自席前
適阼階上北面坐卒爵興坐奠爵遂拜執爵興賓西階
上北面答拜主人坐奠爵于序端阼階上再拜崇酒賓
西階上答再拜
(高紫超曰鄉飲酒賓辭降不言東面今詳之篚下當作下篚對前上篚而言以其設於阼階下故云下篚)
(也)
右賓酢主人
主人坐取觶于篚以降賓降主人奠觶辭降賓對東面
立主人坐取觶洗賓不辭洗卒洗揖讓升賓西階上疑
立主人實觶酬之阼階上北面坐奠觶遂拜執觶興賓
西階上北面答拜主人坐祭遂飲卒觶興坐奠觶遂拜
執觶興賓西階上北面答拜主人降洗賓降辭如獻禮
升不拜洗賓西階上立主人實觶賓之席前北面賓西
階上拜主人坐奠觶于薦西賓辭坐取觶以興反位主
人阼階上拜送賓北面坐奠觶于薦東反位主人揖降
賓降東面立于西階西當西序
右主人酬賓(高紫超曰鄉飲酒此下有主人獻介介酢主人禮今射禮無介其儀)
(俱省遂獻衆賓也)
主人西南面三拜衆賓衆賓皆答一拜主人揖升坐取
爵于序端降洗升實爵西階上獻衆賓衆賓之長升拜
受者三人主人拜送坐祭立飲不拜既爵授主人爵降
復位衆賓皆不拜受爵坐祭立飲每一人獻則薦諸其
席衆賓辯有脯醢主人以虚爵降奠于篚
右主人獻衆賓
揖讓升賓厭衆賓升衆賓皆升就席一人洗舉觶于賓
升實觶西階上坐奠觶拜執觶興賓席末答拜舉觶者
坐祭遂飲卒觶興坐奠觶拜執觶興賓答拜降洗升實
之西階上北面賓拜舉觶者進坐奠觶于薦西賓辭坐
取以興舉觶者西階上拜送賓反奠于其所舉觶者降
右一人舉觶於賓
大夫若有遵者則入門左主人降賓及衆賓皆降復初
位主人揖讓以大夫升拜至大夫答拜
(此一人既舉觶樂將作故遵入大夫不俟於門外主人迎亦不於門外别於正賓也亦拜至者尊大夫也)
主人以爵降大夫降主人辭降大夫辭洗如賓禮席于
尊東升不拜洗主人實爵席前獻于大夫大夫西階上
拜進受爵反位主人大夫之右拜送大夫辭加席主人
對不去加席乃薦脯醢大夫升席設折俎祭如賓禮不
嚌肺不啐酒不告旨西階上卒爵拜主人答拜
(鄉飲酒言席於賓東而此言尊東文互見也蓋尊在賓東而遵席又在尊東也升不拜洗以下其獻禮與)
(鄉飲介禮同别於正賓也所高紫超曰凡所不者皆不以縟禮煩之以優尊者也)
大夫降洗主人復阼階降辭如初卒洗主人盥揖讓升
大夫授主人爵于兩楹間復位主人實爵以酢于西階
上坐奠爵拜大夫答拜坐祭卒爵拜大夫答拜主人坐
奠爵于西楹南再拜崇酒大夫答拜主人復阼階揖降
大夫降立于賓南
(大夫降洗將酢主人也其酢亦如鄉飲介禮屈於正賓也大夫降立於賓南不以貴奪正賓故立於賓下)
(也間高紫超曰大夫酢主人但授主人爵於兩楹而主人自實其爵以飲亦所以優尊者也)
主人揖讓以賓升大夫及衆賓皆升就席
右遵入
席工于西階上少東樂正先升北面立于其西工四人
二瑟瑟先相者皆左何瑟面鼓執越内弦右手相入升
自西階北面東上工坐相者坐授瑟乃降笙入立于縣
中西面乃合樂周南關雎葛覃卷耳召南鵲巢采蘩采
蘋工不興告于樂正曰正歌備樂正告于賓乃降
(郝仲輿曰鄉飲禮云樂正先升立於西階東此云工席西階東樂正立工西則是樂正立處西階猶在西)
(也面猶前也鼓謂手彈處瑟首也荷瑟以首居前變於燕飲之禮吹笙者入立於縣中當鐘磬之間與鄉)
(飲酒磬南北面立之文互見也縣在東階上立者西面蓋縣之東也鄉飲之樂歌笙間合此不歌不笙不)
(間者射禮繁樂從略也不略合樂者鄉樂為大夫士之正樂不可略也凡歌至於合鄉樂乃備故雖不歌)
(小惟亦可謂之備者張炅生曰鄉飲大射皆云挎越此及燕禮云執越執言手入越淺也挎言手入越)
(深也面鼓故執越後首故挎越因荷瑟有前後不同也)
主人取爵于上篚獻工太師則為之洗賓降主人辭降
工不辭洗卒洗升實爵工不興左瑟一人拜受爵主人
阼階上拜送爵薦脯醢使人相祭工飲不拜既爵授主
人爵衆工不拜受爵祭飲辯有脯醢不祭不洗遂獻笙
于西階上笙一人拜于下盡階不升堂受爵主人拜送
爵階前坐祭立飲不拜既爵升授主人爵衆笙不拜受
爵坐祭立飲辯有脯醢不祭主人以爵降奠于篚反升
就席
(郝仲輿曰獻太師洗爵主賓皆降不言大夫者有至有不至禮重主賓也一人拜受爵者獻衆工也不笙)
(亦獻笙者合樂有笙但不獨奏耳獻笙略於工獻衆笙又略於笙)
右樂三笙一和而成聲(鄭康成曰爾雅曰笙小者謂之和三人吹)
(笙一人吹和凡四人也)
主人降席自南方側降作相為司正司正禮辭許諾主
人再拜司正答拜主人升就席司正洗觶升自西階由
楹内適阼階上北面受命于主人西階上北面請安于
賓賓禮辭許司正告于主人遂立于楹間以相拜主人
阼階上再拜賓西階上答再拜皆揖就席司正實觶降
自西階中庭北面坐奠觶興退少立進坐取觶興反坐
不祭遂卒觶興坐奠觶拜執觶興洗北面坐奠于其所
興少退北面立于觶南
(司正由楹内適阼階者以樂工坐階際故也)
未旅
(燕飲之禮既立司正即行旅酬射禮至此當行射事故未旅蓋旅則禮終矣)
右立司正
三耦俟于堂西南面東上司射適堂西袒決遂取弓于
階西兼挾乘矢升自西階階上北面告于賓曰弓矢既
具有司請射賓對曰某不能為二三子許諾司射適阼
階上東北面告于主人曰請射于賓賓許
(郝仲輿曰凡射二人為耦天子六耦諸侯四耦大夫士三耦謂之正耦鄉射正耦三用六人司射選賓有)
(行藝者充之未旅酬先俟於堂下之西南面立長幼以東為上序立而西雖有三耦之數尚未定同耦之)
(人立於此待司射比耦也司射掌射事者堂西堂下之西袒露左臂也凡禮吉凶皆袒左唯罪人袒右決)
(以象骨為之著於右手大指以鈎弦遂以韋為之一名韝著於左臂以遂弦取弓在手挾矢指間挾夾也)
(夾於第二三指間乘矢四矢也有司主人之執事者敖君善曰言有司請射示已不敢擅其事也言某不)
(能謙已不善射也二三子謂衆賓以下為二三子許諾見所以不辭而即許之意賓為射而來故至是不)
(敢辭但謙遜而已高紫超曰賓辭不能不欲以德藝先人也為二三子則以衆賓樂此不能獨異也賓許)
(言賓已許也此請賓射也)
司射降自西階階前西面命弟子納射器乃納射器皆
在堂西賓與大夫之弓倚于西序矢在弓下北括衆弓
倚于堂西矢在其上主人之弓矢在東序東
(納入也射器弓矢决拾中籌楅豐也初納時總置於堂西未有分别既則陳其弓矢如下文所云也西序)
(堂上西牆也括矢端受弦處括向北鏃向南為順也序在堂上故矢在弓下堂西在堂下故矢隨其弓而)
(在堂西廉稜之上相此納射器也高紫超曰倚弓矢各有其地主賓不混貴賤不相錯蓋禮貴有别如)
(此)
司射不釋弓矢遂以比三耦(句)于堂西三耦之南(句)北
面命上射曰某御于子命下射曰子與某子射
(司射自初取弓挾矢至是不釋執所事也比合也合之而為耦也三耦俟於堂西南面耦尚未定今司射)
(於其所立之南北向命之上下射相配謂之耦尊者立右為上射武事尚右也左為下射御猶待也命上)
(下之辭異示尊卑也既命耦乃定所謂比也此比三耦也)
司正為司馬司馬命張侯弟子說朿遂繫左下綱司馬
又命獲者倚旌于侯中獲者由西方坐取旌倚于侯中
乃退
(郝仲輿曰前立司正為旅酬今未旅而射即以司正充司馬供射事前張侯不繫左下綱中掩朿之今司)
(馬命解其朿繫之也射中曰獲報中之人曰獲者旌獲者所執矢中揚旌唱獲時司射將誘射司馬命獲)
(者取旌倚侯北正中取旌由西方射器在堂西也坐取旌以其偃在地也退既植旌退立也此繫綱倚)
(旌也敖君善曰司正為司馬遠避君禮也大射儀司馬二人司正如故高紫超曰飲則為司正射則為司)
(馬蓋才之優者無不宜故皆使其人為之)
樂正適西方命弟子贊工遷樂于下弟子相工如初入
降自西階阼階下之東南堂前三笴西面北上坐樂正
北面立于其南
(郝仲輿曰樂正前降立西階至是適堂西命弟子相瞽遷樂於下避射位也相工如初左荷瑟右手相同)
(也工降自西階往阼階下東南離堂三笴西面坐矢幹曰笴長三尺是離堂下九尺也必空三笴者避往)
(來堂東之路也工坐向西以北為上樂正立於工南北向也此遷樂待射也敖君善曰樂正北面蓋變)
(於堂上之位堂上則樂正與工同面)
右請射三耦者使弟子司射前戒之(射者三耦居先)
(必使弟子為之以司射當教之也前戒謂未射之先預戒之也鄭康成曰弟子賓黨之少者)
(也敖君善曰三耦射則在先立則居前乃以弟子為之者以司射誘射有教之之意故不使長)
(者嫌其待之薄也唯前戒故不待命而先俟於堂西)司射之弓矢與扑
倚於西階之西(司射之弓矢與扑皆倚於西階前取其升降便也)司
射既袒決遂而升司馬階前命張侯命倚旌(司馬)
(袒決遂而升即前請射於賓之時司馬階前命張侯命倚旌經言於司射比耦之後此云司射)
(升司馬遂命者以司射司馬本同時行事非相繼為之經文特欲終上事乃及下事故言之於)
(比耦之後而非其次然也)司射在司馬之北司馬無事不
執弓(郝仲輿曰司射司馬並立西階下東面而司射在司馬之上司馬常執弓挾矢司馬)
(攝職惟有事而升堂乃執弓也)凡挾矢於二指之間横之(敖君)
(善曰兼左右手言也凡者謂挾矢或多或寡其法皆然寡則挾以食指將指多則以餘指分挾)
(之)旌各以其物無物則以白羽與朱羽糅杠
長三仞以鴻脰韜上二尋(旌總名也雜帛為物大夫士之所建也無)
(物謂士之木命者糅雜也杠旌于也八尺曰仞亦曰尋以白朱二羽雜綴竿首竿長三仞二丈)
(四尺也鴻大雁長頸脰頸也韜以綃籠杠如雁頸三分其竿韜上二尋為一丈六尺餘不韜者)
(八尺也)
司射猶挾乘矢以命三耦各與其耦讓取弓矢拾三耦
皆袒決遂有司左執弣右執弦而授弓遂授矢三耦皆
執弓搢三而挾一个
(猶者言其未變改也命三耦者以其禮儀未嫺而教導之也拾更迭也各與其耦揖讓更迭取弓矢皆司)
(射之命也弣弓把也前納射器弓矢皆在堂西至是有司以授三耦搢插也一个一矢也凡奇曰个插三)
(矢於帶間挾一矢於第二指間備先射也)
司射先立於所設中之西南東面三耦皆進由司射之
西立于其西南東面北上而俟
(中盛算之器以木為之射中釋算因名為中設於堂下當西序此時猶未設中但言司射之立則於將設)
(中處之西南也三耦之進亦每耦並行上射在左如退適堂西之儀也司射立於三耦北三耦立於司射)
(南少退故曰西南俟俟作射也)
司射東面立于三耦之北搢三而挾一个揖進當階北
面揖及階揖升堂揖序則鈎楹内堂則由楹外當左物
北面揖及物揖左足履物不方足還視侯中俯正足不
去旌誘射將乘矢
(此司射自射以教射儀也立於三耦之北示三耦以揖進之節也揖進即所立之次東向一揖進當西階)
(塗北向一揖及西階下一揖此堂下三揖也盡階升堂一揖無室者謂之序郝仲輿謂軒榭之類是也有)
(室者謂之堂序則鈎楹内謂自西階繞楹之東而北以其物當棟也堂則由楹外謂循楹之南而東以其)
(物當楣也畫地為射位曰物其形一縱一横如十字詳大射儀左右二物射者必履之上射右下射左司)
(射一人誘射則虚右物立左物謙也東行當左物北向一揖及物一揖北堂上三揖也先以左足履物之)
(縱畫此時尚北向其立未定故右足不必進而與之比方以未暇北面立也還右轉而南向也必右轉者)
(以下射宜向上射也視堂下侯中遥對乃俯視正足左先右後而左右二足各履横畫之兩端也凡射獲)
(者持旌於侯西以唱獲此教射不計獲故旌仍倚於侯而不去也誘教也將行也鄭康成曰物射時所)
(立處也謂之物者物猶事也君子所有事也)
執弓不挾右執弦南面揖揖如升射降出于其位南適
堂西改取一个挾之遂適階西取扑搢之以反位
(郝仲輿曰執弓不挾矢以四矢已發盡也南面揖既射揖出物也揖如升射謂當階下堂等揖皆如升時)
(也出於其位南謂司射始立於設中西南三耦北今降西階出於原位之南西行適堂西改取一个挾之)
(示教習也扑以撻犯教者搢謂插之帶間反位反三耦北之原位將作射也)
右誘射射自楹間物長如笴其間容弓距隨
長武序則物當棟堂則物當楣(楹間兩楹之間也畫地為左右)
(二物射者二人分立物中以射笴矢幹也長三尺物長如笴謂縱畫也弓長六尺兩物相去中)
(間可容弓則兩人並立中空一步便於射矣距隨物之横畫也左足先至為距右足來合為隨)
(武足迹也長尺二寸五架之屋正中曰棟次曰楣前曰&KR1297;序無室故物進而當棟堂有室故物)
(出而當楣)楚扑長如笴刊本尺射者有過則撻之
(楚荆也刊本尺削扑手執處一尺也有過謂進退失儀及矢軑中人者皆是)
司馬命獲者執旌以負侯獲者適侯執旌負侯而俟
(旌先倚侯三耦將射乃命獲執旌北向背侯立以俟射者若中則舉旌而言獲也俟俟司馬命去侯也)
司射還當上耦西面作上耦射司射反位
(還左轉而西向也作使也時三耦猶在西階下西南與司射俱東面立司射還向上耦二人使之升堂而)
(射也)
上耦揖進上射在左並行當階北面揖及階揖上射先
升三等下射從之中等上射升堂少左下射升上射揖
並行皆當其物北面揖及物揖皆左足履物還視侯中
合足而俟
(上射在左升堂以西為左也上射差尊故先升中猶間也中等間一等也敖君善謂同階升者前後相當)
(宜空一等以相遠為敬也上射升堂少西避下射且趨右物便也上射履右物下射履左物侯中鵠也合)
(足左右並立於横畫即上文所謂正足也)
司馬適堂西不決遂袒執弓出于司射之南升自西階
鈎楹由上射之後西南面立于物間右執簫南揚弓命
去侯獲者執旌許(句)諾聲不絶以至于乏坐東面偃旌
興而俟
(袒執弓則亦不挾矢也不決遂不執弓變於大射也物問兩物之間也簫弰同弓末也揚舉也以弓弰向)
(南舉之命獲者離侯去避矢也獲者應不絶聲且諾且趨西至於乏東而跪偃猶卧也跪而卧旌於地起)
(立以俟射也則敖君善曰侯之中獲也)
司馬出于下射之南還其後降自西階反由司射之南
適堂西釋弓襲反位立于司射之南
(敖君善曰圍下射而降者往來相變以為儀也反謂復其故道也司射之南皆指其虚位言也是時司射)
(不在此襲復衣也此襲對袒而言上衣雖裼猶為襲也立於司射之南北上也)
司射進與司馬交于階前相左由堂下西階之東北面
視上射命曰無射獲無獵獲上射揖司射退反位
(敖君善曰司射進與司馬交於階前著其進之節也司馬南行司射北行而相過故謂之交司馬在西司)
(射在東故謂之相左蓋南行者以東為左北行者以西為左也郝仲輿曰司射不升堂由西階東北向上)
(射命之曰射者正已而無争勝之心則發必中度無不正已而惟計射之獲無不由拾發而躐次以争射)
(之獲蓋初射誘習不釋算計獲故以此曉之不命下射統於上也上射揖受命也舊說獲者居於乏以)
(唱獲乏在侯西射獲矢中乏也獵獲矢過侯而將中乏也亦通)
乃射上射既發挾弓矢而後下射射拾發以將乘矢獲
者坐而獲舉旌以宫偃旌以商獲而未釋獲
(上射先發一矢俟再挾矢於弓而後下射發拾更迭也下射既發再挾矢於弓而後上射又發更迭而發)
(各行四矢也射中則獲者跪而取旌於地舉以唱獲復偃於地舉旌之聲高為宫偃旌之聲下為商蓋一)
(唱而聲再變也初射雖有中否而不計勝負但唱獲而不釋算故曰未釋獲)
卒射皆執弓不挾南面揖揖如升射上射降三等下射
少右從之中等並行上射于左與升射者相左交于階
前相揖由司馬之南適堂西釋弓脱決拾襲而俟于堂
西南面東上二耦卒射亦如之(二耦卒射之二鄭本誤作三)
(上射於左降階以東為左也相左交者初耦自堂上降次耦自堂下升交遇於西階前南下就西以東為)
(左北升趨東以西為左也升者與降者遇則相揖同事也二耦謂次耦下耦也其卒射之儀皆同惟下耦)
(有稍異者無與升射者相左相揖之事耳)
司射去扑倚于西階之西升堂北面告于賓曰三耦卒
射賓揖司射降搢扑反位
(去扑乃升者與尊者言不敢佩刑器也賓揖以揖然之也搢扑反位執其事也)
右初射命負侯者由其位(賈洺州曰司馬自在已位而命之是)
(於賤者略也)上射于右(武事尚右故上射於右物射)始射獲
而未釋獲復釋獲復用樂行之(始射第一次射也雖中而不釋)
(算復謂第二次射乃釋算復用樂謂第三次射乃用樂行行射也)凡適堂西
皆出入於司馬之南唯賓與大夫降階遂西取
弓矢(郝仲輿曰司馬立於西階下西南東面凡司射三耦衆耦往來堂西皆由司馬之南)
(而西唯賓與大夫取弓矢於堂西下階即折而西不由司馬之南尊者可直遂不出卑者之下)
(也賓大夫非取弓矢不往堂西故申明之)
司馬適堂西袒執弓由其位南進與司射交于階前相
左升自西階鈎楹自右物之後立于物間西南面揖弓
命取矢獲者執旌許諾聲不絶以旌負侯而俟
(郝仲輿曰司射自堂降司馬將升堂交遇西階前相左司馬升堂自右物後進立兩物間獲者在侯西故)
(西南面舉弓推手揖命取所發之矢於侯所獲者應諾執旌趨侯北向立示弟子取矢也賈洺州曰推)
(手曰揖引手曰厭揖弓者向侯而推之以其命取矢故也揚弓者向乏而揚之以其命去侯故也)
司馬出于左物之南還其後降自西階遂適堂前北面
立于所設楅之南命弟子設楅乃設楅于中庭南當洗
東肆司馬由司射之南退釋弓于堂西襲反位
(郝仲輿曰司馬由兩物間南行東繞左物旋兩物後降自西階東行至中庭北面立使弟子設楅楅盛矢)
(之器形如交龍前後兩首設當中庭南東與洗並肆陳也)
弟子取矢北面坐委于楅北括乃退司馬襲進當楅南
北面坐左右撫矢而乘之
(郝仲輿曰弟子委矢楅中括在北鏃在南手循曰撫乘之以四數之也賈洺州曰左右撫矢而乘之以右)
(手撫四矢於東以左手撫四矢於西也)
若矢不備則司馬又袒執弓如初升命曰取矢不索弟子
自西方應曰諾乃復求矢加于楅
(郝仲輿曰矢不備有遺也三耦二十四矢乃備索盡也不索即不備)
右取矢楅長如笴博三寸厚寸有半龍首其
中蛇交韋當(鄭康成曰博廣也兩端為龍首中央為蛇身相交也直心背之衣曰)
(當以丹韋為之)楅髤横而奉之南面坐而奠之南北當
洗(郝仲輿曰髤漆也横奉兩手横舉也奠安置中庭也南北當洗洗在庭東楅與洗東西相)
(對為南北之節也)
司射倚扑于階西升請射于賓如初賓許諾
(敖君善曰此請射請三耦之外皆射也如初者升自西階階上北面告也)
賓主人大夫若皆與射則遂告于賓適阼階上告于主
人主人與賓為耦遂告于大夫大夫雖衆皆與士為耦
以耦告于大夫曰某御于子
(與射言或射或否也主人耦賓尊賓為上射也大夫耦士以貴下賤也士即衆賓也大夫為下射而云御)
(於子尊大夫也主鄭康成曰告賓曰主人御於子告人曰子與賓射)
西階上北面作衆賓射司射降搢扑由司馬之南適堂
西立比衆耦衆賓將與射者皆降由司馬之南適堂西
繼三耦而立東上大夫之耦為上若有東面者則北上
賓主人與大夫皆未降司射乃比衆耦徧遂命三耦拾
取矢司射反位
(作衆賓射使之降而為射事也適堂西立比衆耦立於堂西以待比衆耦也與射者皆降其不射者則否)
(降者由司馬之南適堂西而堂下之衆賓從之可知矣繼三耦而立以次而西也有東面者則北上謂衆)
(賓若多堂西南面之位不足以盡之則折而東面以北為上也賓主與大夫皆未降尊者事至乃降也郝)
(仲輿曰賓主大夫不與衆賓偕降司射先告比於堂上至射乃降也衆賓降畢立定司射乃比衆耦告上)
(射曰某御於子告下射曰子與某子射也比耦既徧遂命三耦遞取矢司射反立西階東面司馬北之位)
(也)
三耦拾取矢皆袒決遂執弓進立于司馬之西南司射
作上耦取矢司射反位
(郝仲輿曰三耦與司射共矢二十八个皆收委於楅故就楅取之拾取者上射取一下射取一更迭至四)
(也進立由堂西南面之位東進立於司馬西南東向也三耦進立司射惟作上耦餘以次進作使也於上)
(耦前西面作之既作反西階下東面之位)
上耦揖進當楅北面揖及楅揖上射東面下射西面上
射揖進坐横弓卻手自弓下取一个兼諸弣順羽且興
執弦而左還退反位東面揖下射進坐横弓覆手自弓
上取一个興其他如上射既拾取乘矢揖皆左還南面
揖皆少進當楅南皆左還北面搢三挾一个揖皆左還
上射于右與進者相左相揖反位
(上耦東向揖進當楅則折而北行故北面揖及楅將折而西東故揖上射立西東面下射立東西面上射)
(東面揖進至楅西而跪左手執弓弣以弓横於地上下射東西面跪則南北為横也仰手為卻弓下弓之)
(南也卻右手向弓下取楅中矢一个納於左手兼弓弣執之弣弓把也順羽且興者以右手整理其羽而)
(且起立也執弦亦右手執也左還以左手向外而西面也退反楅西東面之位揖下射進也下射進坐進)
(至楅東而跪弓上弓之北也亦左手執弣横弓於地而覆右手自弓上取矢於楅其他兼弣順羽左轉及)
(位皆如上射唯西揖異耳耦二人各四矢更迭取畢東西相對揖皆左還向南南面揖少進當楅南皆左)
(還北向楅各以三矢插帶間挾一矢於右手食指間相揖又左還向南並行西復位上射於右便其先反)
(位也與進者相左謂上耦退西行中耦繼進東行上耦在北中耦在南相為左也進者退者相遇揖上耦)
(退反司馬西南之位而高紫超曰此上耦取矢也上射揖為已將先取矢揖也既又東面揖揖下射取)
(矢也四矢必拾取又取一矢而凡揖者再蓋其從容不迫而威儀之美備如此上射下射東西對面故其)
(取矢有卻手覆手下取上取之異蓋各從其便也)
三耦拾取矢亦如之後者遂取誘射之矢兼乘矢而取
之以授有司于西方而后反位
(郝仲輿曰楅中誘射四矢第三耦下射兼取不必拾以授納射器之有司於堂下而後反司馬西南之位)
(耦高紫超曰此中下耦取矢也)
衆賓未拾取矢皆袒決遂執弓搢三挾一个由堂西進
繼三耦之南而立東面北上大夫之耦為上
(未拾取矢謂於堂西取矢不拾也至三射取矢於楅乃拾故此云未也賈洺州曰衆賓未有拾取矢禮)
(以初射惟三耦射無賓射法楅上無矢可取故也)
右再請射取誘射之矢者既拾取矢而後兼
誘射之乘矢而取之(下耦之下射兼取誘射四矢歸堂西然必拾取已四)
(矢畢而後兼取誘射之四矢也)
司射作射如初一耦揖升如初司馬命去侯獲者許諾
司馬降釋弓反位
(如初謂與誘射之儀同也)
司射猶挾一个去扑與司馬交于階前升請釋獲于賓
賓許降搢扑西面立于所設中之東北面命釋獲者設中
遂視之
(司射於誘射之後改挾一个至此時猶然恒於教也去扑將升見賓也射中曰獲釋獲籌於地以計射者)
(所中也盛籌之器曰中設於堂下當西序司射先立於東示以設處也釋獲者在堂西故北面命之既則)
(復西面視之蓋當示以設中實算釋獲之法如下文所云也)
釋獲者執鹿中一人執算以從之釋獲者坐設中南當
楅西當西序東面興受算坐實八算于中横委其餘于
中西(句)南末(句)興拱而俟
(鹿中者以木為中刻為鹿形士之中也算籌也南當楅楅在庭中設中與設楅東西相並南與楅齊也西)
(當西序直對也釋獲者東面跪設中起北面受算於執算者復回向東面跪實八算於中中制鑿背可容)
(八算一耦八矢一算直一矢也餘算横委中外西地上算末向南也拱恭貌俟俟射執算也按南末則)
(算縱矣而曰横委者統於中而言也蓋算於庭則縱於中則横也)
司射遂進由堂下北面命曰不貫不釋上射揖司射退
反位釋獲者坐取中之八算改實八算于中興執而俟
(郝仲輿曰不貫矢不穿布也禮射布侯中必貫布則釋算不中不貫則不釋上射受命揖司射退反堂西)
(東面之位釋算者坐取中内八算執以待射改取中西餘算八實於中待再耦也俟俟射中乃釋算也)
(敖君善曰右取算以予左手乃改實之執二手共執之也)
乃射若中則釋獲者坐而釋獲每一个釋一算上射于
右下射于左若有餘算則反委之又取中之八算改實
八算于中興執而俟
(乃射上耦迭發矢也若中則獲者唱獲釋獲者跪而釋手内算於地上也每一个謂每中一矢上射釋於)
(中右下射釋於中左以象堂上南面之位也八矢不皆中則算有餘在手者反委於中西與餘算同處也)
(又取中内八算執之以俟二耦射更取中西飾算八實於中以備三射也執而俟俟二耦中而釋算也)
三耦卒射賓主人大夫揖皆由其階降揖
(賓主人大夫揖者以將射當下堂取弓矢也賓主人光射大夫次之其降階則賓主降而大夫亦降也皆)
(由其階謂主人東階賓與大大西階也)
主人堂東袒決遂執弓搢三挾一个賓于堂西亦如之
皆由其階階下揖升堂揖主人為下射皆當其物北面
揖及物揖乃射卒南面揖皆由其階階上揖降階揖賓
序西主人序東皆釋弓脱決拾襲反位升及階揖升堂
揖皆就席
(郝仲輿曰堂東堂下之東也賓主人之弓各倚於其序矢各在其下各往於具所有司各授之也屢言皆)
(由其階别於衆耦升階同西階也主人為下射下賓也皆當其物賓由西階升當右物主人由東階升當)
(左物也皆由其階階上揖東西降臨階相揖也賓序西主人序東釋射器襲衣各於故處也反位反各階)
(下當序之位少立相待而升也升堂揖揖就席也皆就席主人就阼階西面賓就堂上南面也此賓與主)
(人射之儀也)
大夫袒決遂執弓搢三挾一个由堂西出于司射之西
就其耦大夫為下射揖進耦少退揖如三耦及階耦先
升卒射揖如升射耦先降降階耦少退皆釋弓于堂西
襲耦遂止于堂西大夫升就席
(郝仲輿曰大夫與賓主同降止於堂西至是乃袒執射器由堂西出以有司授射器於堂西也衆耦立於)
(司射西南大夫之耦俱在故大夫出司射西就之也大夫為下射士為上射以貴下賤也揖進出次揖也)
(耦少退士行少後尊大夫也揖如三耦謂堂下三揖禮與三耦同也及階至西階也耦先升謂上射先升)
(三等大夫間等從之升堂近射事上射以序得先也卒射揖如升射三揖同也射禮堂上下升降皆三揖)
(耦先降上射之序也降階耦少退堂下去射遠尊大夫也釋弓堂西反其故處也耦遂止於堂西復初立)
(南面之位也大夫升就席升堂上南面尊東之席也此大夫之射儀也)
衆賓繼射釋獲皆如初司射所作惟上耦
(郝仲輿曰衆賓繼射不言儀者與三耦同也釋獲皆如初如三耦也皆者通上賓主人大夫言也司射所)
(作惟上耦自二三耦至賓衆耦皆以次進不更作也)
卒射釋獲者遂以所執餘獲升自西階盡階不升堂告
于賓曰左右卒射降反位坐委餘獲于中西興拱而俟
(卒射衆耦俱射畢也所執餘獲謂餘籌在手未釋者執獲以告已所有事者也不升堂降於司射也左右)
(上射下射也俟俟司射視算乃數之也終鄭康成曰司射不告卒射者釋獲者於是有事宜之也有餘)
(獲則執之無餘獲則空手耳)
右再射釋獲鹿中髤前足跪鑿背容八算釋
獲者奉之先首(前足跪者象教擾之獸屈前足以受負若今駞受負則四足俱)
(屈之類奉之先首首居前也)箭籌八十長尺有握握素(郝仲輿曰)
(箭小竹籌即算每耦八算以十耦為率八十也握手把處猶膚也何休公羊註云側手為膚膚)
(四指指寸握四寸長尺有握長一尺四寸也握素謂手握處刊削使素握外加髤飾也敖君)
(善曰尺有握猶言尺有四寸也必云握者亦見其為所握處也)賓主人射則
司射擯升降卒射即席而反位卒事(郝仲輿曰賓與主人)
(射降取矢升及射又降揖升卒射又降釋弓矢升即席反位以至卒事皆司射為擯相也)衆
賓不與射者不降大夫降立于堂西以俟射(郝仲)
(輿曰衆賓席於堂上與射則降不與射則觀禮堂上不降也大夫將射先降立堂西不與衆並)
(立射位堂西則南面射位則東面也)大夫與士射袒纁襦耦少退
于物(郝仲輿曰袒露左臂也纁赤色襦裡衣袒禮衣見襦不肉袒也大夫射于君所而后)
(肉袒耦謂士為大夫耦則士居右物為上射每既發一矢輒少退避尊也)
司馬袒決執弓升命取矢如初獲者許諾以旌負侯如
初司馬降釋弓反位弟子委矢如初大夫之矢則兼束
之以茅上握焉司馬乘矢如初
(敖君善曰禮無決而不遂者此決字當為衍文上經云司馬適堂西不決遂袒執弓此宜如之也如初謂)
(與初射同也大夫之矢朿以茅使大夫併取不煩拾取也上握謂上於手握之處也矢以鏃為上括為下)
(握之於中央朿上於握近鏃勿傷羽也)
司射遂適西階西釋弓去扑襲進由中東立于中南北
面視算
(釋弓則并去矢脱决拾可知矣去扑視算以其中有尊者之算不敢執刑器以視之也不執弓則不宜袒)
(故襲)
釋獲者東面于中西坐先數右獲二算為純一純以取
實于左手十純則束而委之每委異之有餘純則横于
下一算為奇奇則又縮諸純下興自前適左東面坐兼
斂算實于左手一純以委十則異之其餘如右獲
(先數右獲尊上射也二算為純以下皆數法也純猶雙也取謂以右手數即取之縮縱也於數者東西為)
(縱委之若在所釋右獲之南也每委異之謂十雙為一處蓋又在其南也餘純雙不滿十者横委於十純)
(下蓋在所委之西也零一曰奇又縱委於餘純下此數右獲之法也興自前適左者更端故起由中東就)
(左獲也兼斂算實於左手變於右也如右獲謂如其所縮所横及每委異之也)
司射復位釋獲者遂進取賢獲執以升自西階盡階不
升堂告于賓若右勝則曰右賢于左若左勝則曰左賢
于右以純數告若有奇者亦曰奇若左右鈞則左右皆
執一算以告曰左右鈞
(賢猶勝也執賢獲執其勝黨多獲之算以告勝也其告辭則鄭氏謂某賢於某若干純若干奇是也鈞猶)
(等也飲按算獲之法惟以左右分勝負皆併諸耦計之至不勝仍分各耦蓋上之考察尚寬而友之砥)
(厲尚嚴也)
降復位坐兼斂算實八算于中委其餘于中西興拱而
俟
(敖君善曰兼斂算者兼斂左右之算及横於中西者而執之也)
右取矢視算司射視算與獻釋獲者釋弓矢
(司射終射事不釋弓矢其有釋弓矢者惟視算則衆方射畢事少間與獻釋獲者則洗酌拜必)
(暫去弓矢二事而已)
司射適堂西命弟子設豐弟子奉豐升設于西楹之西
乃降
(豐以木為之其形似豆所以承罰爵者降則反於堂西也)
勝者之弟子洗觶升酌南面坐奠于豐上降袒執弓反
位
(敖君善曰弟子不待司射命之而洗觶升酌者設豐實觶其事相因可知也勝者之黨實觶者主於飲不)
(勝者也然亦惟發端以見其意耳故後有執爵者為升之反位反堂西之位郝仲輿曰弟子降袒執弓其初)
(時袒執弓可知)
司射遂袒執弓挾一个搢扑北面于三耦之南命三耦
及衆賓勝者皆袒決遂執張弓不勝者皆襲脱决拾卻
左手右加弛弓于其上遂以執弣司射先反位三耦及
衆射者皆與其耦進立于射位北上
(郝仲輿曰三耦卒射降皆南面立於堂西勝與不勝者俱在至是司射往北面命之勝者袒執張弓以示)
(武不勝者襲執弛弓以示不振卻左手在下仰承而右手取弛弓加左手上遂以執弣兩手並承弓把皆)
(司射之命反位反西階東面與司馬並立之位司射先反衆隨進也射位始序立作射之位司射與司馬)
(位之西南也)
司射作升飲者如作射一耦進揖如升射及階勝者先
升堂少右不勝者進北面坐取豐上之觶興少退立卒
觶進坐奠于豐下興揖不勝者先降與升飲者相左交
于階前相揖出于司馬之南遂適堂西釋弓襲而俟
(勝者先升尊賢也升堂北面以東為右少右避飲者使當豐也立卒觶不祭不拜受罰爵不備禮也奠觶)
(於豐下奠於地不反於豐上也不勝者先降升後降先以明罰也先飲者降繼飲者升故交相左相揖也)
(釋弓襲者不勝者釋弓而已勝者又脱决拾而俟也)
有執爵者執爵者坐取觶實之反奠于豐上升飲者如
初
(有執爵者謂勝者弟子既升酌反位主人有執爵者繼酌蓋於上耦既升飲而升自西階立於序端以俟)
(之每人既飲則執爵者輒為酌之以至於徧也敖君善曰取觶北面奠之亦南面)
三耦卒飲賓主人大夫不勝則不執弓執爵者取觶降
洗升實之以授于席前受觶以適西階上北面立飲卒
觶授執爵者反就席大夫飲則耦不升若大夫之耦不
勝則亦執弛弓特升飲
(郝仲輿曰賓主人大夫飲不執弛弓不親取觶觶必洗必授之席前不及奠殊尊也然飲不於席於西階)
(亦北面亦立飲其示罰同也惟大夫飲耦不升賓主人飲勝者同升可知大夫耦飲不同大夫則賓主人)
(耦飲同可知)
衆賓繼飲射爵者徧乃徹豐與觶
(射爵即罰觶也鄭康成曰徹猶除也設豐者反豐於堂西執爵者反觶於篚)
右飲不勝者(敖君善曰若左右鈞則無此而即獻獲者歟)主人亦
飲于西階上(主人位阼階至受罰爵則亦與衆同飲於西階上)禮射
不主皮主皮之射者勝者又射不勝者降(郝仲輿曰)
(禮射即鄉射大射之類張侯射之禮讓為主崇文德也主皮張獸皮射之貫革為主如周禮司)
(弓矢職云射甲革椹質尚勇也子云射不主皮為力不同科古之道是也皮與熊麋虎豹皮侯)
(異此所謂皮無尺度惟獸皮堅厚者射之能貫者勝不能貫者為不勝勝者更與射不勝者即)
(不復與射不如禮射再三揖讓升降也射鄭康成曰禮射謂以禮樂射也大射賓射燕是已)
(不主皮者貴其容體比於禮其節比於樂不待中為雋也言不勝者降則不復升射也主皮者)
(無侯張獸皮而射之主於獲也尚書傳曰戰鬭不可不習故於蒐狩以閑之凡祭取餘獲陳於)
(澤然後卿大夫相與射中者雖不中也取不中者雖中也不取此主皮之射歟)
司馬洗爵升實之以降獻獲者于侯薦脯醢設折俎俎
與薦皆三祭獲者負侯北面拜受爵司馬西面拜送爵
(獲者受命於司馬故司馬主獻獲者方負侯故就侯所獻之三祭謂祭侯之左右中三處故俎之肺與脯)
(之半職皆用三也)
獲者執爵使人執其薦與俎從之適右个設薦俎獲者
南面坐左執爵祭脯醢執爵興取肺坐祭遂祭酒興適
左个中亦如之左个之西北三步東面設薦俎獲者薦
右東面立飲不拜既爵
(獲者因侯得獻故就侯而祭其薦俎與酒示不忘本也人謂主人之贊者上設薦俎者也右个侯北向以)
(東為右偏側為个左个侯西偏中侯中間也三祭畢移薦俎設於侯西北三步乃獲者受獻之正位也東)
(面立飲盡爵不拜禮簡也)
司馬受爵奠于篚復位獲者執其薦使人執俎從之辟
設于乏南獲者負侯而俟
(獻畢司馬受爵奠於篚北行復位獲者亦移薦俎北行故設於乏南乏在侯西北十六步有奇辟敖君善)
(謂如辟奠之辟謂離於故處也此改設於乏南故云辟俟俟三射命去侯也此以上獻獲者也)
司射適西階西釋弓矢去扑脱決拾襲適洗洗爵升實
之以降獻釋獲者于其位少南薦脯醢折俎有祭釋獲
者薦右東面拜受爵司射北面拜送爵
(釋獲者聽命於司射故司射主獻其位在乏西東面薦俎設於其位之南有祭脯與切肺也薦右薦西也)
釋獲者就其薦坐左執爵祭脯醢興取肺坐祭遂祭酒
興司射之西北面立飲不拜既爵
(就其薦坐即薦西坐祭也)
司射受爵奠于篚釋獲者少西辟薦反位司射適堂西
袒決遂取弓于階西挾一个搢扑以反位
(獻畢釋獲者西行辟薦反於薦北東面之位此以上獻釋獲者也)
右獻獲者釋獲者(郝仲輿曰獲者及釋獲者分卑而獻爵薦俎之禮均蓋射)
(以侯為主以中為賢獲者司侯釋獲者司中敬其事因重其人雖以歌工笙師爵無不徧獻無)
(不拜旅酬終燕雖主人之贊亦與焉古人飲食之際情至禮恭如此可以達禮之義矣)
東方謂之右个(鄭康成曰侯以向堂為面也)獲者之俎折
脊脅肺臑釋獲者之俎折脊脅肺皆有祭(折折分其)
(牲體不用全體也臂下骨曰臑敖君善以臑字為衍文蓋臑即折之一也前足肩臂臑後足膊)
(胳觳賓主已用肩臂若無大夫則獲者臑若大夫一人則獲者得膊二則胳三則觳更多則折)
(不得整體或更得餘體也祭祭肺也)
司射去扑倚于階西升請射于賓如初賓許
(敖君善曰搢扑而即去反位而即往皆禮節當然也不於未搢扑而遂請者有事於尊者不宜與獻賤者)
(之禮相因也)
司射降搢扑由司馬之南適堂西命三耦及衆賓皆袒
決遂執弓就位司射先反位三耦及衆賓皆袒決遂執
弓各以其耦進反于射位
(郝仲輿曰司射與司馬並立西階西東面司射在北將適堂西乃出司馬之南而西也時三耦及衆皆在)
(堂西南面立司射往北面命之使就射位司射既命先反位衆隨之進各以其耦謂上射先下射從也射)
(位即司馬西南東面之位立於此而後升堂射故謂之射位云反者初射立此今復立於此也)
司射作拾取矢三耦拾取矢如初反位
(作拾取矢就射位西南使之也所作亦惟上耦其餘以次進也郝仲輿曰前射委楅惟二十八矢故三)
(耦拾取餘皆取諸堂西今賓主大夫衆耦矢皆委楅故自三耦至衆賓皆取矢於楅三耦為正先拾如初)
(反射位)
賓主人大夫降揖如初主人堂東賓堂西皆袒决遂執
弓皆進階前揖及楅揖拾取矢如三耦卒北面搢三挾
一个揖退賓堂西主人堂東皆釋弓矢襲及階揖升堂
揖就席
(階前揖進至東西階相俟乃南面而揖行也及楅揖當楅東西亦南面揖也既揖主人乃西面賓乃東面)
(拾取矢揖退賓主皆北面揖左還退如初也賓主既拾取矢各就堂東西脱射器升堂就席待射不與衆)
(同立射位也西敖君善曰賓主人釋弓矢不於序之東者變於卒射時也)
大夫袒決遂執弓就其耦揖皆進如三耦耦東面大夫
西面大夫進坐脱矢朿興反位而後耦揖進坐兼取乘
矢順羽而興反位揖大夫進坐亦兼取乘矢如其耦北
面搢三挾一个揖退耦反位大夫遂適序西釋弓矢襲
升即席
(大夫袒决遂於堂西就其耦於射位進如三耦謂並行不少退也耦東面上射立楅西也大夫西面下射)
(立楅東也大夫矢以茅東委楅欲其兼取至是大夫坐而脱之欲與衆拾取也既起反西面之位其耦揖)
(進楅前坐兼取四矢順羽左轉興不欲煩大夫拾故大夫亦進跪兼取四矢也耦反射位大夫獨適堂西)
(暫脱射器升堂即席與賓主同也不敖君善曰大夫脱矢東以當拾取也耦兼取乘矢敢拾取者以其)
(非敵也凡敵者共取矢於楅則拾以為儀)
衆賓繼拾取矢皆如三耦以反位
右三請射
司射猶挾一个以進作上射如初一耦揖升如初司馬
升命去侯獲者許諾司馬降釋弓反位
(進前也)
司射與司馬交于階前去扑襲升請以樂樂于賓賓許
諾司射降搢扑東面命樂正曰請以樂樂于賓賓許
(以樂樂謂以樂相樂也樂正先遷於東階下北面立今司射降西階下東面以賓命命之樂正亦許諾大)
(射儀樂正曰諾是也若敖君善曰司射惟去扑耳其决遂執弓挾矢自也似不宜襲襲字蓋衍)
司射遂適階間堂下北面命曰不鼔不釋上射揖司射
退反位
(司射適兩階間庭中北向堂上命上射曰發矢不與鼓節相應雖中不釋算上射受命周禮射節天子)
(九諸侯七卿大夫以下五每歌之終乃奏鼓鄉射之歌五終而鼔五節每耦八矢每節二矢拾發八矢四)
(節多一初節以聽也矢行應節而中比於樂射之善也)
樂正東面命太師曰奏騶虞間若一太師不興許諾樂
正退反位乃奏騶虞以射
(騶虞國風召南篇名本天子射節而大夫則以采蘋士則以采蘩為節今乃奏騶虞者鄭康成謂方有樂)
(賢之志取其宜也郝仲輿謂國風小雅上下或可通用也高紫超謂意其音節有可相假用者也間若一)
(謂五節之間長短希疏皆如一也乃奏騶虞以射謂三耦賓主大夫及衆耦皆以樂射也按周官射人)
(王射以騶虞九節大夫以采蘋士以采蘩皆五節今雖奏騶虞而仍如采蘋采蘩之五節則其等未嘗亂)
(且周南召南為鄉樂用之鄉人用之邦國天子歌騶虞亦不必天子獨用不可以僭禮律之也)
三耦卒射賓主人大夫衆賓繼射釋獲如初卒射降釋
獲者執餘獲升告左右卒射如初
右三射用樂(高紫超曰三射用樂則彌舒而樂矣且欲取其樂聲之和以消其競)
(勝之氣則其為教也大矣)歌騶虞若采蘋皆五終(若猶及也采蘋)
(亦召南篇名大夫之樂節也皆五終每一耦射歌五終也按先儒皆以此為與周官異不知)
(此正與周官互相發明耳周官王射以騶虞九節大夫射以采蘋士射以采蘩皆五節今鄉射)
(乃士禮則用采蘩五節宜矣然二南乃鄉樂自天子以至於士皆可通用則騶虞可下達於大)
(夫士但其節當五終耳推之則采蘋采蘩可上達於天子但其節則當九終可知也)射無
算(鄭康成曰謂衆賓繼射者衆賓無數也)
司馬升命取矢獲者許諾司馬降釋弓反位弟子委矢
司馬乘之皆如初司射釋弓視算如初釋獲者以賢獲
與鈞告如初降復位
右取矢視算
司射命設豐設豐實觶如初遂命勝者執張弓不勝者
執弛弓升飲如初
右飲不勝者
司射猶袒決遂左執弓右執一个兼諸弦面鏃適堂西
以命拾取矢如初司射反位三耦及賓主人大夫衆賓
皆袒決遂拾取矢如初矢不挾兼諸弦弣以退不反位
遂授有司于堂西徧拾取矢揖比曰升就席
(郝仲輿曰執一矢兼諸弦示不用也凡矢將用於指間挾之不用并弦弣執之面鏃面向内也矢用則北)
(括内羽外鏃不用反是射耦既降皆復立堂西南面之位司射適堂西命各挾取既用之矢還有司也有)
(司即初誘射授弓矢之有司也徧衆拾取徧也賓主大夫以下席在堂上者皆復升)
司射乃適堂西釋弓去扑脱決拾襲反位司馬命弟子
脱侯之左下綱而釋之命獲者以旌退命弟子退楅司
射命釋獲者退中與算而俟
(脱侯之左下綱謂脱其繫也釋之謂解去之也退謂退於堂西俟俟旅酬也郝仲輿曰凡侯未射左)
(綱不繫掩東之射畢又脱繫復掩之鄭康成曰獲者釋獲者亦退其薦俎)
司馬反為司正退復觶南而立
(郝仲輿曰初司正揚觶退立於中庭觶南未旅而射改為司馬今射畢旅行復為司正仍立觶南以監旅)
(也見敖君善曰射事已而復其故職也云復觶南射時觶不徹是時司射亦當復東方之位)
樂正命弟子贊工即位弟子相工如其降也升自西階
反坐
(郝仲輿曰樂正初自西階命弟子贊工遷東階下避射今射畢復命弟子贊工升西階東北面坐如初如)
(其降謂如降往東階時左荷右相也不言樂正者正樂告備則降立堂下今工反而樂正仍立階下懸間)
(可知也高紫超曰反坐復其舊時之坐也前因將射工降坐於阼階下之堂前矣此則因行旅酬而工復)
(升各復其舊時之坐以待舉樂也)
右射事畢
賓北面坐取俎西之觶興阼階上北面酬主人主人降
席立于賓東賓坐奠觶拜執觶興主人答拜賓不祭卒
觶不拜不洗實之進東南面主人阼階上北面拜賓少
退主人進受觶賓主人之西北面拜送賓揖就席
(此賓酬主人也)
主人以觶適西階上酬大夫大夫降席立于主人之西
如賓酬主人之禮主人揖就席若無大夫則長受酬亦
如之
(此主人酬大夫及衆賓之長也與鄉飲酒酬介之禮同)
司正升自西階相旅作受酬者曰某酬某子受酬者降
席司正退立于西序端東面衆受酬者拜興飲皆如賓
酬主人之禮徧遂酬在下者皆升受酬于西階上卒受
酬者以觶降奠于篚司正降復位
(此衆相酬也賓主大夫酬畢司正乃升相旅防卑幼失倫也某謂酬者某子謂受酬者在下謂子弟輩立)
(堂下者康成謂賓黨也鄉飲酒記主人之贊者西面北上不與無算爵然後與此異於賓也卒受酬者謂)
(末一人也)
右旅酬古者於旅也語(鄭康成曰禮成樂備乃可以言語先王禮)
(樂之道也疾時人慢於禮樂之盛言語無節故追古道也)
使二人舉觶于賓與大夫舉觶者皆洗觶升實之西階
上北面皆坐奠觶拜執觶興賓與大夫皆席末答拜舉
觶者皆坐祭遂飲卒觶興坐奠觶拜執觶興賓與大夫
皆答拜
(二人舉觶一舉觶於賓一舉觶於大夫也)
舉觶者逆降洗升實觶皆立于西階上北面東上賓與
大夫拜舉觶者皆進坐奠于薦右賓與大夫辭坐受觶
以興舉觶者退反位皆拜送乃降賓與大夫坐反奠于
其所興若無大夫則唯賓
(無大夫則唯賓惟使一人舉觶於賓也雖敖君善曰言惟賓明不舉觶於賓長蓋二人舉觶曰正禮然)
(若無大夫則闕一人以其禮惟當行於尊者耳)
右二人舉觶
司正升自西階阼階上受命于主人適西階上北面請
坐于賓賓辭以俎反命于主人主人曰請徹俎賓許司
正降自西階階前命弟子俟徹俎司正升立于序端賓
降席北面主人降席自南方阼階上北面大夫降席席
東南面賓取俎還授司正司正以降自西階賓從之降
遂立于階西東面司正以俎出授從者主人取俎還授
弟子弟子受俎降自西階以東主人降自阼階西面立
大夫取俎還授弟子弟子以降自西階遂出授從者大
夫從之降立于賓南衆賓皆降立于大夫之南少退北
上
右徹俎
主人以賓揖讓脱屨乃升大夫及衆賓皆脱屨升坐乃
羞無算爵
(敖君善曰與賓揖讓亦當脱屨乃揖讓如飲酒之禮也)
使二人舉觶賓與大夫不興取奠觶飲卒觶不拜執觶
者受觶遂實之賓觶以之主人大夫之觶長受而錯皆
不拜徧卒受者興以旅在下者于西階上長受酬酬者
不拜乃飲卒觶以實之受酬者不拜受徧旅皆不拜執
觶者皆與旅卒受者以虚觶降奠于篚執觶者洗升實
觶反奠于賓與大夫
(郝仲輿曰使二人舉觶即使前二人申請前未飲之觶奠薦右者賓與大夫乃取而飲之禮凡坐卒爵必)
(拜既爵此為燕坐故卒觶皆不拜執觶者即二人賓大夫既飲二人受觶實酒賓觶以酬主人大夫觶以)
(酬衆賓之長者即席間受之交錯以徧皆坐不拜賓主大夫衆賓席間相酬徧末受者起席往西階上酬)
(賓主之黨在下者衆賓之末酬主黨大夫之末酬賓黨皆其長先受以次相及酬者不拜受酬者亦不拜)
(徧旅皆然執觶者主人之黨皆與酬則酬無不及矣卒受者以虚觶降堂下奠於篚執觶者取所奠觶洗)
(升酌復奠於賓大夫席前即無算爵也按鄉飲酒禮及上節皆言無算爵故此節申言其儀非此節又在)
(無算爵之後也)
無算樂
右無算爵
賓興樂正命奏陔賓降及階陔作賓出衆賓皆出主人
送于門外再拜
(高紫超曰當酬禮再行之後而執觶者復洗升實觶蓋猶若欲賓與大夫飲之無已者然然而主人之意)
(無窮而酒極則亂故賓遂不顧而興也)
右賓出大夫後出主人送于門外再拜(大夫後出)
(使主人得各盡其敬而賓與大夫得各伸其尊也)
明日賓朝服以拜賜于門外主人不見如賓服遂從之
拜辱于門外乃退
右拜賜拜辱
主人釋服乃息司正無介不殺使人速迎于門外不拜
入升不拜至不拜洗薦脯醢無俎賓酢主人主人不崇
酒不拜衆賓既獻衆賓一人舉觶遂無算爵無司正賓
不與徵唯所欲以告于鄉先生君子可也羞惟所有鄉
樂惟欲
(既言不殺復言無俎者俎亦有用乾肉者如士冠士虞是今并無之也主人不崇酒則賓亦不告旨也不)
(拜衆賓謂將獻時不拜於庭若獻則衆賓亦拜受爵而主人答之也正禮一人舉觶乃旅酬又二人舉觶)
(乃無算爵今一人舉觶即無算爵矣其間工入升等禮俱闕也無司正以此禮略故不立司正惟擯者而)
(已賓不與謂昨日射禮之正賓不與不可䙝尊也)
右息司正
禮經本義卷四
