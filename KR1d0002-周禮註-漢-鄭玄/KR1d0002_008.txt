周禮卷第八
夏官司馬下鄭氏註
司士掌羣臣之版以治其政令歲登下其損
益之數辨其年歲與其貴賤周知邦國都家
縣鄙之數卿大夫士庶子之數(損益謂用功過黜陟者縣)
(鄙鄕遂之屬故書版爲班鄭司農云班書或爲版版名籍)以詔王治(告王所當)
(進退)以德詔爵以功詔禄以能詔事以久奠食
(德謂賢者食稍食也賢者旣爵乃禄之能者事成乃食之王制曰司馬辨論官材論進士)
(之賢者以告於王而定其論論定然後官之任官然後爵之位定然後禄之〇奠音定乃)
(食音嗣任音壬)唯賜無常(賜多少由王不如禄食有常品)正朝儀之
位辨其貴賤之等王南鄕三公北面東上孤○
東面北上卿大夫西面北上王族故士虎士
在路門之右南面東上大僕大右大僕從者
在路門之左南面西上(此王日祝朝事於路門外之位王族故士)
(故爲士晩退留宿衞者未嘗仕雖同族不得在王宮大右司右也大僕從者小臣祭僕御)
(僕隷僕○鄕許亮反下同大音泰後倣此)司士擯(詔王出揖公卿大夫以下朝者)
(○擯必刃反)孤卿特揖大夫以其等旅揖士旁三
揖王還揖門左揖門右(特揖一一揖之旅衆也大夫爵同者衆揖)
(之公及孤卿大夫始入門右皆北面東上王揖之乃就位羣士及故士大僕之屬發在其)
(位羣士位東面王西南鄕而揖之三揖者士有上中下王揖之皆逡遁旣復位鄭司農云)
(卿大夫士皆君之所揖禮春秋傳所謂三揖在下○遁音巡)大僕前(前正王視)
(朝之位)王入內朝皆退(王入入路門也王入路門內朝朝者皆退反其)
(官府治處也王之外朝則朝士掌焉玉藻曰朝服以日視朝於內朝朝辨色始入君日出)
(而視之退適路寢聽政使人視大夫大夫退然後適小寢謂諸侯也王日視朝皮弁服其)
(禮則同)掌國中之士治凡其戒令(國中城中)掌擯士
者膳其摯(擯士告見初爲士者於王也鄭司農云膳其摯者王食其所執羔鴈)
(之摯玄謂膳者入於王之膳人○見賢遍反)凡祭祀掌士之戒令
詔相其灋事及賜爵呼昭穆而進之(賜爵神惠及下)
(也此所賜王之子姓兄弟祭統曰凡賜爵昭爲一穆爲一昭與昭齒穆與穆齒凡羣有司)
(皆以齒此之謂長幼有序○相息亮反昭上招反後同)帥其屬而割牲
羞俎豆(割牲制體也羞進也)凡會同作士從賓客亦如
之(作士從謂選可使從於王者○從才用反)作士適四方使爲介
(士使謂自以王命使也介大夫之介也春秋傳曰天王使石尙來歸脤○使色吏反又如)
(字)大喪作士掌事(事謂奠斂之屬)作六軍之士執披
(作謂使之也披柩車行所以披持棺者有紐以結之謂之戴鄭司農云披者扶持棺險者)
(也天子旁十二諸侯旁八大夫六士四玄謂結披必當棺束於束繫紐天子諸侯載柩三)
(束大夫士二束喪大記曰君纁披六大夫披四前纁後玄士二披用纁人君禮文欲其數)
(多圍數兩旁言六耳其實旁三〇披方寄反)凡士之有守者令哭
無去守(守官不可空也〇守手又反下皆同)國有故則致士而
頒其守(故非喪則兵災)凡邦國三歲則稽士任而進
退其爵禄(任其所掌治)
諸子掌國子之倅掌其戒令與其教治辨其
等正其位(故書倅爲卒鄭司農云卒讀如物有副倅之倅國子謂諸侯卿大夫)
(士之子也燕義曰古者周天子之官有庶子官與周官諸子職同文玄謂四民之業而士)
(者亦世焉國子者是公卿大夫士之副貳戒令致於大子之事教治脩德學道也位朝位)
(○倅七內反大音泰)國有大事則帥國子而致於大子
唯所用之若有兵甲之事則授之車甲合其
卒伍置其有司以軍灋治之司馬弗正(軍法百人)
(爲卒五人爲伍弗不也國子屬大子司馬雖有軍事不賦之○卒子忽反下皆同正音征)
(下國正同)凡國正弗及大祭祀正六牲之體(正謂朼載)
(之)凡樂事正舞位授舞器(位佾處)大喪正羣子
之服位會同賓客作羣子從(從於王)凡國之政
事國子存遊倅使之脩德學道春合諸學秋
合諸射以攷其藝而進退之(遊倅倅之未仕者學大學也射)
(射宮也王制曰春秋教以禮樂冬夏教以詩書王大子王子羣后之大子卿大夫元士之)
(適子國之俊選皆造焉○適丁歷反)
司右掌羣右之政令(羣右戎右齊右道右○齊側皆反)凡軍
旅會同合其車之卒伍而比其乘屬其右(合比)
(屬謂次第相安習也車亦有卒伍〇比毗志反乘繩證反屬音燭)凡國之勇
力之士能用五兵者屬焉掌其政令(勇力之士屬焉)
(者選右當於中司馬法曰弓矢圍殳矛守戈戟助凡五兵長以衞短短以救長○殳音殊)
虎賁氏掌先後王而趨以卒伍(王出將虎賁士居前後雖)
(羣行亦有局分○賁音奔先悉薦反後戸豆反將子匠反)軍旅會同亦如
之舍則守王閑(舍王出所止宿處閑梐枑○梐薄禮反枑戶故反)王
在國則守王宮(爲周衞)國有大故則守王門大
喪亦如之(非常之難要在門○難乃旦反)及葬從遣車而哭
(遣車王之魂魄所馮依○從才用反)適四方使則從士大夫(虎士)
(從使者○使所吏反)若道路不通有徵事則奉書以使
於四方(不通逢兵寇若泥水奉書徵師役也春秋隱七年冬戎伐凡伯干楚丘以)
(歸)
旅賁氏掌執戈盾來王車而趨左八人右八
人車止則持輪(夾王車者其下士也下士十有六人中士爲之帥焉〇盾)
(常準反又音允夾古治反又古協反後倣此)凡祭祀會同賓客則
服而趨(服而趨夾王車趨也會同賓客王亦齊服服衮冕則此士之齊服服玄端)
喪紀則衰葛執戈盾(葛葛絰武士尙輕○衰七雷反)軍旅則
介而趨(介被甲)
節服氏掌祭祀朝覲衮冕六人維王之大常
(服衮冕者從王服也維維之以縷王旌十二旒兩兩以縷綴連旁三人持之禮天子旌曳)
(地鄭司農云維持之)諸侯則四人其服亦如之郊祀裘
冕二人執戈送逆尸從車(裘冕者亦從尸服也裘大裘也凡尸)
(服卒者之上服從車從尸車送逆之往來春秋傳曰晉祀夏郊董伯爲尸)
方相氏掌蒙熊皮黃金四目玄衣朱裳執戈
揚盾帥百隷而時難以索室&KR1783;疫(蒙冐也冐熊皮者以)
(驚&KR1783;疫癘之鬼如今魌頭也時難四時作方相氏以難郤凶惡也月令季冬命國難索瘦)
(也○難乃多反&KR1783;起俱反魌音欺)大喪先匶(葬使之道〇先悉薦反匶音柩)
及墓入壙以戈擊四隅&KR1783;方良(壙穿地中也方良罔兩也)
(天子之椁柏黃腸爲裏而表以石焉國語曰木石之怪䕫罔兩〇壙苦晃反又音曠方音)
(罔良音兩)
大僕掌正王之服位出入王之大命(服王舉動所當)
(衣也位立處也出大命王之教也入大命羣臣所奏行)掌諸侯之復逆
(鄭司農云復謂奏事也逆謂受下奏)王眡朝則前正位而退入
亦如之(前正位而退道王王旣立退居路門左待朝畢)建路鼓于大
寢之門外而掌其政(大寢路寢也其門外則內朝之中如今宮殿端)
(門下矣政鼓節與早晏)以待達窮者與遽令聞鼓聲則
速逆御僕與御庶子(鄭司農云窮謂窮冤失職則來擊此鼓以達於)
(王若今時上變事擊鼓矣遽傳也若今時驛馬軍書當急聞者亦擊此鼓令聞此鼓聲則)
(速逆御僕與御庶子也大僕主令此二官使速逆窮遽者玄謂達窮者謂司寇之屬朝士)
(掌以肺石達窮民聽其辭以告於主遽令郵驛上下程品御僕御庶子直事鼓所者大僕)
(聞鼓聲則速逆此二官當受其事以聞〇遽其據反傳張戀反急聞如字又音問)祭
祀賓客喪紀正王之服位詔灋儀贊王牲事
(詔告也牲事殺割匙載之屬)王出入則自左馭而前驅(前驅)
(如今道引也道而居左自馭不參乘辟王也亦有車右焉〇乘繩證反辟音避)凡軍
旅田役贊王鼓(王通鼓佐擊其餘面)救日月亦如之(日月)
(食時春秋傳曰非日月之眚不鼓眚色景反)大喪始崩戒鼓傳達
于四方窆亦如之(戒鼓擊鼓以警衆也故書戒爲駭鄭司農云窆謂葬)
(下棺也春秋傳所謂日中而傰禮記謂之封皆葬下棺也音相似窆讀如慶封汜祭之汜)
(○窆彼驗反注之封音同又皆逋鄧反傰補鄧反氾芳劒反)縣喪首服之
灋于宮門(首服之法謂免髽笄緫廣狹長短之數縣其書于宮門示四方〇縣)
(音玄免音問髽莊瓜反)掌三公孤卿之弔勞(王使往〇勞力報反)
(下皆同)王燕飲則相其灋(相左右○相息亮反下同)王射則
贊弓矢(贊謂授之受之)王眡燕朝則正位掌擯相(燕朝)
(朝於路寢之庭王圖宗人之嘉事則燕朝)王不眡朝則辭於三公
及孤卿(辭謂以王不視朝之意告之春秋傳曰公有疾不視朔)
小臣掌王之小命詔相王之小灋儀(小命時事所勑)
(問也小法儀趨行拱揖之容)掌三公及孤卿之復逆正王
之燕服位(謂燕居時也玉藻曰王卒食玄端而居)王之燕出入
則前驅(燕出入若今游於諸觀苑〇觀古喚反)大祭祀朝覲沃
王盥小祭祀賓客饗食賓射掌事如大僕之
灋(賓射與諸侯來朝者射○盥音管)掌士大夫之弔勞凡大
事佐大僕
祭僕掌受命于王以眡祭祀而警戒祭祀有
司糾百官之戒具(謂王有故不親祭也祭祀有司有事於祭祀者糾謂)
(校錄所當共之牲物)旣祭帥羣有司而反命以王命勞
之誅其不敬者大喪復于小廟(小廟高祖以下也始祖曰)
(大廟春秋僖八年秋七月禘于大廟)凡祭祀王之所不與則賜
之禽都家亦如之(鄭司農云王之所不與謂非郊廟尊祭祀則王不與)
(也則賜之禽公卿自祭其先祖則賜之禽也玄謂王所不與同姓有先王之廟○與音預)
凡祭祀致福者展而受之(臣有祭事必致祭肉於君所謂歸胙)
(也展謂錄視其牲體數體數者大牢則以牛左肩臂臑折九个少牢則以羊左肩七个特)
(牲則以豕左肩五个○胙存故反臑奴報反折之舌反)
御僕掌羣吏之逆及庶民之復與其弔勞(羣吏)
(府史以下)大祭祀相盥而登(相盥者謂奉槃授巾與登謂爲主登牲體)
(於俎特牲饋食禮主人降盥出舉入乃匙載○奉芳勇反爲于僞反)大喪持翣
(翣棺飾也持之者夾蜃車〇翣所甲反蜃辰軫反)掌王之燕令(燕居時之)
(令)以序守路鼓(序更〇更平聲)
隷僕掌五寢之埽除糞洒之事(五寢五廟之寢也周天子)
(七廟唯祧無寢詩云寢廟繹繹相連貌也前曰廟後曰寢汜埽曰埽埽席前曰拚洒灑也)
(鄭司農云洒當爲灑玄謂論語曰子夏之門人當洒埽應對〇埽素報反除如字又直庶)
(反糞方問反洒所賣反祧勑彫反拚方問反灑所買反)祭祀脩寢(於廟祭寢)
(或有事焉月令凡新物先薦寢廟)王行洗乘石(鄭司農云乘石王所登上)
(車之石也詩云有扁斯石履之卑兮謂上車所登之石〇乘如字扁邊典反)掌蹕
宮中之事(宮中有事則蹕鄭司農云蹕謂止行者淸道若今時儆蹕○蹕音畢)
大喪復于小寢大寢(小寢高祖以下廟之寢也始祖曰大寢)
弁師掌王之五冕皆玄冕朱裏延紐(冕服有六而言)
(五冕者大裘之冕蓋無旒不聮數也延冕之覆在上是以名焉紐小鼻在武上笄所貫也)
(今時冠卷當簪者廣袤以冠縰其舊象與○數所主反卷起全反簪莊林反袤音茂縰所)
(買反與音餘)五采繅十有二就皆五采玉十有二
玉笄朱紘(繅雜文之名也合五采絲爲之繩垂於延之前後各十二所謂邃延)
(也就成也繩之每一帀而貫五采玉十二斿則十二玉也每就閒蓋一寸朱紘以朱組爲)
(紘也紘一條屬兩端於武繅不言皆有不皆者此爲衮衣之冕十二斿則用玉二百八十)
(八鷩衣之冕繅九斿用玉二百一十六毳衣之冕七斿用玉百六十八希衣之冕五斿用)
(玉百二十玄衣之冕三斿用玉七十二○繅音早古藻字邃息遂反斿音留屬音燭鷩必)
(滅反布張里反)諸侯之繅斿九就瑉玉三采其餘如
王之事繅斿皆就玉瑱玉笄(侯當爲公字之誤也三采朱白)
(蒼也其餘謂延紐皆玄覆朱裏與王同也出此則異繅斿皆就皆三采也每繅九成則九)
(旒也公之冕用玉百六十二玉瑱塞耳者故書瑉作璑鄭司農云繅當爲藻繅古字也藻)
(今字也同物同音璑惡玉名〇侯依注音公瑉亡貧反瑱吐練反璑音無)王之皮
弁會五采玉璂象邸玉笄(故書會作䯤鄭司農云讀如馬會之)
(會謂以五采束髮也士喪禮曰&KR1912;用組乃笄&KR1912;讀與䯤同書之異耳說曰以組束髮乃著)
(笄謂之&KR1912;沛國人謂反紒爲䯤璂讀如綦車轂之綦玄謂會讀如大會之會會縫中也璂)
(讀如薄借綦之綦綦結也皮弁之縫中每貫結五采玉十二以爲飾謂之綦詩云會弁如)
(星又曰其弁伊綦是也邸下柢也以象骨爲之〇會古外反并䯤&KR1912;二字亦同或戶外反)
(璂音其邸丁禮反著張略反紒音計綦音其縫扶用反柢丁禮反又音帝)王之弁
絰弁而加環絰(弁絰王弔所服也其弁如爵弁而素所謂素冠也而加環)
(絰環絰者大如緦之麻絰纏而不糾司服職曰凡弔事弁絰服)諸侯及孤卿
大夫之冕韋弁皮弁弁絰各以其等爲之而
掌其禁令(各以其等繅斿玉璂如其命數也冕則侯伯繅七就用玉九十八子)
(男繅五就用玉五十繅玉皆三采孤繅四就用玉三十二三命之卿繅三就用玉十八再)
(命之大夫藻再就用玉八藻玉皆朱綠韋弁皮弁則侯伯璂飾七子男璂飾五玉亦三采)
(孤則璂飾四三命之卿璂飾三再命之大夫璂飾二玉亦二采弁絰之弁其辟積如冕繅)
(之就然庶人弔者素委貌一命之大夫冕而無斿士變冕爲爵弁其韋弁皮弁之會無結)
(飾弁絰之弁不辟積禁令者不得相僭踰也玉藻曰君未有命不敢即乘服不言冠弁冠)
(弁兼於韋弁皮弁矣不言服弁服弁自天子以下無飾無等〇辟積必亦反又博歷反)
司甲(闕)
司兵掌五兵五盾各辨其物與其等以待軍
事(五盾干櫓之屬其名未盡聞也等謂功沽上下鄭司農云五兵者戈殳戟酋矛夷矛)
及授兵從司馬之灋以頒之及其受兵輸亦
如之及其用兵亦如之(從司馬之法令師旅卒兩人數所用多少)
(也兵輸謂師還有司還兵也用兵謂出給衞守)祭祀授舞者兵(授以朱于)
(玉戚之屬)大喪廞五兵(故書廞爲淫鄭司農云淫陳也淫讀爲廞玄謂廞興)
(也興作明器之役器五兵也士喪禮下篇有甲胄干笮○廞虚金反興虚鷹反笮側白反)
軍事建車之五兵會同亦如之(車之五兵鄭司農所云者)
(是也步卒之五兵則無夷矛而有弓矢)
司戈盾掌戈盾之物而頒之(分與授用)祭祀授旅
賁殳故士戈盾授舞者兵亦如之(亦頒之也故士王族)
(故士也與旅賁當事則衞王也殳如校長尋有四尺)軍旅會同授貳車
戈盾建乘車之戈盾授旅賁及虎士戈盾(乘車)
(王所乘車也軍旅則革路會同則金路〇乘繩證反後乘馬陪乘參乘皆準此注所乘車)
(依字)及舍設藩盾行則斂之(舍止也藩盾盾可以藩衞者如今之)
(扶蘇與〇與音餘)
司弓矢掌六弓四弩八矢之灋辨其名物而
掌其守藏與其出入(法曲直長短之數○守手又反亦如字藏才浪)
(反)中春獻弓弩中秋獻矢箙(弓弩成於和矢箙成於堅箙盛)
(矢器也以獸皮爲之○中音仲下同箙音服)及其頒之王弓弧弓
以授射甲革椹質者夾弓庾弓以授射豻侯
鳥獸者唐弓大弓以授學射者使者勞者(王弧)
(夾庾唐大六者弓異體之名也往體寡來體多曰王弧往體多來體寡曰夾庾往體來體)
(若一曰唐大甲革革甲也春秋傳曰蹲甲而射之質正也樹椹以爲射正射甲與椹試弓)
(習武也豻侯五十步及射鳥獸皆近射也近射用弱弓則射大侯者用王弧射參侯者用)
(唐大矣學射者弓用中後習強弱則易也使者勞者弓亦用中遠近可也勞者勤勞王事)
(若晉文侯文公受王弓矢之賜者故書椹爲鞎鄭司農云椹字或爲鞎非是也圉師職曰)
(射則充椹質又此司弓矢職曰澤共射椹質之弓矢言射椹質自有弓謂主弧弓也以此)
(觀之言鞎質者非○射甲食亦反下以意求之椹張林反夾古洽反又古協反庾師儒相)
(傳讀庾本或作庚豻音岸使者所吏反蹲音存又才官反參素感反易以豉反鞎戶根反)
(一音魂或胡本反)其矢箙皆從其弓(從弓數也每弓者一箙百矢)
凡弩夾庾利攻守唐大利車戰野戰(攻城壘者與其)
(自守者相迫近弱弩發疾也車戰野戰進退非強則不及弩無王弧王弧恒服弦往體少)
(者使矢不疾)凡矢枉矢絜矢利火射用諸守城車
戰殺矢鍭矢用諸近射田獵矰矢茀矢用諸
弋射恒矢&KR0763;矢用諸散射(此八矢者弓弩各有四焉枉矢殺矢)
(矰矢恒矢弓所用也絜矢鍭矢茀矢&KR0763;矢弩所用也枉矢者取名變星飛行有光今之飛)
(矛是也或謂之兵矢絜矢象焉二者皆可結火以射敵守城車戰前於重後微輕行疾也)
(殺矢言中則死鍭矢象焉鍭之言候也二者皆可以司候射敵之近者及禽獸前尤重中)
(深而不可遠也結繳於矢謂之矰矰高也茀矢象焉茀之言刜也二者皆可以弋飛鳥刜)
(羅之也前於重又微輕行不低也詩云弋鳧與鴈恒矢安居之矢也&KR0763;矢象焉二者皆可)
(以散射也謂禮射及習射也前後訂其行平也凡矢之制枉矢之屬五分二在前三在後)
(殺矢之屬參分一在前二在後矰矢之屬七分三在前四在後恒矢之屬軒輖中所謂志)
(也鄭司農云痺矢讀爲人罷短之罷玄謂&KR0763;讀如痺病之痺痺之言倫比○絜苦結反又)
(音結鍭音候又音侯矰音增茀扶弗反一孚忽反&KR0763;方二反比同散素旦反中丁仲反下)
(同繳音灼刜孚物反訂音亭又當定反輖音周又丁二反)天子之弓合九
而成規諸侯合七而成規大夫合五而成規
士合三而成規句者謂之弊弓(體往來之衰也往體寡來)
(體多則合多往體多來體寡則合少而圜弊猶惡也句者惡則直者善矣○弊婢世反又)
(扶滅反衰初危反圜音圓)凡祭祀共射牲之弓矢(射牲示親殺也)
(共之○籠魯東反爲于僞反)凡亡矢者弗用則更(更償也用而棄)
(之則不償○更音庚)
繕人掌王之用弓弩矢箙矰弋抉拾(鄭司農云抉者)
(所以縱弦也拾者所以引弦也詩云抉拾旣次詩家說或謂抉謂引弦彄也拾謂韝扞也)
(玄謂抉挾矢時所以持弦飾也著右手巨指士喪禮曰抉用正玉棘若檡棘則天子用象)
(骨與韛扞著左臂裏以韋爲之○抉古穴反彄苦侯反韝古侯反扞胡旦反挾子協反一)
(音戶牒反著丁略反或直略反檡音澤與音餘)掌詔王射(告王當射之節)贊
王弓矢之事(授之受之)凡乘車充其籠箙載其弓
弩(充籠箙者以矢)旣射則斂之(斂藏之也詩云彤弓弨兮受言藏之)無
會計(亡敗多少不計〇會古外反下大會同後會計之類放此)
槀人掌受財于職金以齎其工(齎其工者給市財用之直)
(○齎音咨後皆同)弓六物爲三等弩四物亦如之(三等)
(者上中下人各有所宜弓人職曰弓長六尺六寸謂之上制上士服之弓長六尺三寸謂)
(之中制中士服之弓長六尺謂之下制下士服之弩及矢箙長短之制未聞)矢八
物皆三等箙亦如之春獻素秋獻成(矢箙春作秋成)
書其等以饗工(鄭司農云書工功拙高下之等以制其饗食也玄謂饗酒)
(肴勞之也上工作上等其饗厚下工作下等其饗薄)乘其事試其弓弩
以下上其食而誅賞(鄭司農云乘計也計其事之成功也故書試爲)
(考玄謂考之而善則上其食尤善又賞之否者反此○試音考)乃入功于司
弓矢及繕人(功成)凡齎財與其出入皆在槀人
以待會而攷之亡者闕之(皆在槀人者所齎工之財及弓弩矢)
(箙出入其簿書槀人藏之闕猶除也弓弩矢箙棄亡者除之計今見在者)
戎右掌戎車之兵革使(使謂王使以兵有所誅斬也春秋傳曰戰)
(於殽晉梁弘御戎萊駒爲右戰之明日襄公縛秦囚使萊駒以戈斬之○使色吏反)詔
贊王鼓(旣告王當鼓之節又助擊之)傳王命于陳中(爲王大言)
(之也○陳直愼反爲于僞反)會同充革車(會同王雖乘金路猶以革路從)
(行也充之者謂居左也曲禮曰乘君之乘車不敢曠左)盟則以玉敦辟
盟遂役之(鄭司農云敦器名也辟法也玄謂將㰱血者先執其器爲衆陳其載)
(辭使心皆開辟也役之者傳敦血授當㰱者○敦音對又都愛反㰱所洽反)贊牛
耳桃茢(鄭司農云贊牛耳春秋傳所謂執牛耳者故書茢爲滅杜子春云滅當爲)
(厲玄謂尸盟者割牛耳取血助爲之及血在敦中以桃茢拂之又助之也耳者盛以珠盤)
(尸盟者執之桃鬼所畏也茢苕帚所以掃不祥〇茢音列又音例)
齊右掌祭祀會同賓客前齊車王乘則持馬
行則陪乘(齊車金路王自整齊之車也前之者巳駕王未乘之時陪乘參乘謂)
(車右也齊右與齊僕同車而有祭祀之事則兼玉路之右然則戎右兼田右與○齊側皆)
(反下齊車齊僕同乘繩證反又音繩與音餘)凡有牲事則前馬(王見)
(牲則拱而式居馬前卻行備驚奔也曲禮曰國君下宗廟式齊牛)
道右掌前道車王出入則持馬陪乘如齊車
之儀(道車象路也王行道德之車)自車上諭命于從車(自由)
詔王之車儀(顧式之屬)王式則下前馬王下則以
蓋從(以蓋從表尊)
大馭掌馭玉路以祀及犯軷王自左馭馭下
祝登受轡犯軷遂驅之(行山曰軷犯之者封土爲山象以菩芻棘)
(柏爲神主旣祭之以車轢之而去喻無險難也春秋傳曰跋涉山川自由也王由左馭禁)
(制馬使不行也故書軷作罰杜子春云罰當爲軷軷讀爲别異之别謂祖道轢軷磔犬也)
(詩云載謀載惟取蕭祭脂取羝以軷詩家說曰將出祖道犯軷之祭也聘禮曰乃舍軷飲)
(酒于其側禮家說亦謂道祭○軷蒲末反祝之又反菩音負一音倍轢音歷磔陟格反羝)
(丁兮反舍音釋)及祭酌僕僕左執轡右祭兩軹祭軓
乃飲(故書軹爲&KR1747;軓爲範杜子春云文當如此左不當重重非是書亦或如子春言)
(又云&KR1747;當作軹軹謂兩轊也其或言軷亦非是又云軓當爲&KR1270;&KR1270;謂車軾前也或讀&KR1747;爲)
(爲簪笄之笄○軹音紙軓音犯&KR1747;音雞重直龍反轊音衞)凡馭路行以肆
夏趨以采薺(凡馭路謂五路也肆夏采薺樂章也行謂大寢至路門趨謂路)
(門至應門〇薺才私反)凡馭路儀以鸞和爲節(舒疾之法也鸞)
(在衡和在軾皆以金爲鈴)
戎僕掌馭戎車(戎車革路也師出王乘以自將)掌王倅車之
政正其服(倅副也服謂衆乘戎車者之衣服○倅七內反又倉愛反)犯軷
如王路之儀凡巡守及兵車之會亦如之(如在)
(軍)掌凡戎車之儀(凡戎車衆之兵車也書序曰武王戎車三百兩)
齊僕掌馭金路以賓(以待賓客○賓如字)朝覲宗遇饗
食皆乘金路其灋儀各以其等爲車送逆之
節(節謂王乘車迎賓客及送相去遠近之數上公九十步侯伯七十步子男五十步司)
(儀職曰車逆拜辱又曰及出車送)
道僕掌馭象路以朝夕燕出入其灋儀如齊
車(朝夕朝朝莫夕○朝夕直遥反注朝夕同朝朝上如字下直遥反莫夕音暮)掌
貳車之政令(貳亦副)
田僕掌馭田路以田以鄙(田路木路也田田獵也鄙循行縣鄙)
(○行下孟反)掌佐車之政(佐亦副)設驅逆之車(驅驅禽使)
(前趨獲逆衙還之使不出圍○驅如字又起遇反衙又作御同五嫁反)令獲者
植旌(以告獲也植樹也○植直吏反又時力反)及獻比禽(田弊獲者各獻)
(其禽比種物相從次數之○比毗志反種章勇反數所主反)凡田王提馬
而走諸侯晉大夫馳(提猶舉也晉猶抑也使人扣而舉之抑之皆止)
(奔也馳放不扣○扣音口)
馭夫掌馭貳車從車使車(貳車象路之副也從車戎路田路之)
(副也使車驅逆之車)分公馬而駕治之(乘調六種之馬)
校人掌王馬之政(政謂差擇養乘之數也月令曰班馬政)辨六
馬之屬種馬一物戎馬一物齊馬一物道馬
一物田馬一物駑馬一物(種謂上善似母者以次差之玉路駕)
(種馬戎路駕戎馬金路駕齊馬象路駕道馬田路駕田馬駑馬給宮中之役)凡頒
良馬而養乘之乘馬一師四圉三乘爲皂皂
一趣馬三皂爲繫繫一馭夫六繫爲廏廏一
僕夫六廏成校校有左右駑馬三良馬之數
麗馬一圉八麗一師八師一趣馬八趣馬一
馭夫(良善也善馬五路之馬鄭司農云四匹爲乘養馬爲圉故春秋傳曰馬有圉牛)
(有牧玄謂二耦爲乘師趣馬馭夫僕夫帥之名也趣馬下士御夫中士則僕夫上士也自)
(乘至廏其數二百一十六匹易乾爲馬此應乾之筴也至校變爲言成者明六馬各一廏)
(而王馬小備也校有左右則良馬一種者四百三十二匹五種合二千一百六十匹駑馬)
(三之則爲千二百九十六匹五良一駑凡三千四百五十六匹然後王馬大備詩云騋牝)
(三千此謂王馬之大數與麗耦也駑馬自圉至馭夫凡馬千二十四匹與三良馬之數不)
(相應八皆宜爲六字之誤也師十二匹趣馬七十二匹則馭夫四百三十二匹矣然後而)
(三之旣三之無僕夫者不駕於五路卑之也〇八皆音六筴初革反與音餘)天子
十有二閑馬六種邦國六閑馬四種家四閑
馬二種(降殺之差每廏爲一閑諸侯有齊馬道馬田馬大夫有田馬各一閑其駑)
(馬則皆分爲三焉〇殺所界反)凡馬特居四之一(欲其乘之性相似也)
(物同氣則心一鄭司農云四之一者三牝一牡)春祭馬祖執駒(馬祖天駟)
(也孝經說曰房爲龍馬鄭司農云執駒無令近母猶攻駒也二歲曰駒三歲曰駣玄謂執)
(猶拘也春通淫之時駒弱血氣未定爲其乘匹傷之○駣音肇又音道)夏祭先
牧頒馬攻特(先牧始養馬者其人未聞夏通淫之後攻其特爲其蹄齧不可)
(乘用鄭司農云攻特謂騬之○蹄大計反又音啼後同騬音繒又音繩)秋祭馬
社臧僕(馬社始乘馬者世本作曰相土作乘馬鄭司農云臧僕謂簡練馭者令皆)
(善也玄謂僕馭五路之僕○臧子郎反相息亮反)冬祭馬步獻馬講
馭夫(馬步神爲災害馬者獻馬見成馬於王也馭夫馭貳車從車使車者講猶簡習)
(〇見賢遍反)凡大祭祀朝覲會同毛馬而頒之(毛馬)
(齊其色也頒授當乘之○毛如字又莫報反)飾幣馬執扑而從之
(鄭司農云校人主飾之也幣馬以馬遺人當幣處者也聘禮曰馬則北面奠幣于其前士)
(喪禮下篇曰薦馬纓三就入門北面交轡圉人夾牽之馭者執策立干馬後〇扑普卜反)
(遺唯季反)凡賓客受其幣馬(賓客之幣馬來朝聘而享王者)大喪
飾遣車之馬及葬埋之(言埋之則是馬塗車之芻靈)田獵
則帥驅逆之車(帥猶將也)凡將事于四海山川則
飾黃駒(四海猶四方也王巡守過大山川則有殺駒以祈沈禮與玉人職有宗祝)
(以黃金勺前馬之禮○沈直金反又直蔭反)凡國之使者共其幣
馬(使者所用私覿○使所吏反)凡軍事物馬而頒之(物馬齊其)
(力)等馭夫之禄(馭夫於趣馬僕夫爲中舉中見上下)宮中之稍
食(師圉府史以下也鄭司農云稍食曰稟)
趣馬掌贊正良馬而齊其飲食簡其六節(贊佐)
(也佐正者謂校人臧僕講馭夫之時簡差也節猶量也差擇王馬以爲六等)掌駕
說之頒(用馬之第次〇說始銳反)辨四時之居治以聽馭
夫(居謂牧庌所處治謂執駒攻特之屬〇庌音雅後同)
巫馬掌養疾馬而乘治之相醫而藥攻馬疾
受財于校人(乘謂驅步以發其疾知所疾處乃治之相助也○相息亮反)
馬死則使其賈粥之入其布于校人(布泉也鄭司農)
(云賈謂其屬官小吏賈二人粥賣也○賈音嫁又音古粥音育)
牧師掌牧地皆有厲禁而頒之(頒馬授圉者所牧處)孟
春焚牧(焚牧地以除陳生新草)中春通淫(中春隂陽交萬物生之時)
(可以合馬之牝牡也月令季春乃合累牛騰馬遊牝于牧秦時書也秦地寒涼萬物後動)
(○中音仲累力追反)掌其政令凡田事贊焚萊(焚萊者山澤之)
(虞)
廋人掌十有二閑之政教以阜馬佚特教駣
攻駒及祭馬祖祭閑之先牧及執駒散馬耳
圉馬(九者皆有政教焉阜盛壯也詩云四牡孔阜杜子春云佚當爲逸鄭司農云馬)
(三歲曰駣二歲曰駒散讀爲中散大夫之散謂聒馬耳母令菩驚也玄謂逸者用之不使)
(甚勞安其血氣也教駣始乘習之也攻駒騬其蹄齧者閑之先牧先牧制閑者散馬耳以)
(竹括押其耳頭動搖則括中物後遂串習不復驚○佚音逸散素但反聒古活反押音甲)
(中物丁仲反)正校人員選(校人謂師圉也正員選者選擇可備員者平之)
馬八尺以上爲龍七尺以上爲騋六尺以上
爲馬(大小異名爾雅曰騋牝驪牡玄駒褭驂鄭司農云以月令曰駕蒼龍〇牝頻忍)
(反驪力知反絶句牡玄絕句褭奴了反又音繞)
圉師掌教圉人養馬春除蓐釁廏始牧夏庌
馬冬獻馬射則充椹質茨牆則翦闔(蓐馬兹也馬旣)
(出而除之新釁焉神之也春秋傳曰凡馬日中而出日中而入故字庌爲訝鄭司農云當)
(爲庌玄謂庌廡也廡所以庇馬涼也充猶居也茨蓋也闔苫也椹質翦闔圉人所習也杜)
(子春讀椹爲齊人言鈇椹之椹椹質所射者習射處○蓐音辱茨在私反闔戸臘反訝五)
(嫁反苫傷占反鈇芳扶反所射食亦反)
圉人掌養馬芻牧之事以役圉師(役者圉師使令焉)
凡賓客喪紀牽馬而入陳(賓客之馬王所以賜之者詩云雖無)
(予之路車乘馬喪紀之馬啓後所薦馬)廞馬亦如之(廞馬遣車之馬人捧)
(之亦牽而入陳○捧扶恭反)
職方氏掌天下之圖以掌天下之地辨其邦
國都鄙四夷八蠻七閩九貉五戎六狄之人
民與其財用九穀六畜之數要周知其利害
(天下之圖如今司空輿地圖也鄭司農云東方曰夷南方曰蠻西方曰戎北方曰貉狄玄)
(謂閩蠻之别也國語曰閩芊蠻矣四八七九五六周之所服國數也財用泉穀貨賄也利)
(金錫竹箭之屬害神姦鑄鼎所象百物也爾雅曰九夷八蠻六戎五狄謂之四海○閩亡)
(巾反又音文又亡千反漢書音義服虔音近蠻應劭音近文貉孟白反畜許又反下皆同)
(芉亡氏反)乃辨九州之國使同貫利(貫事也)東南曰
揚州其山鎮曰會稽其澤藪曰具區其川三
江其浸五湖其利金錫竹箭其民二男五女
其畜宜鳥獸其穀宜稻(鎮名山安地德者也會稽在山隂大澤曰)
(藪具區五湖在吳南浸可以爲陂灌漑者錫鑞也箭篠也鳥獸孔雀鸞鵁鶄犀象之屬故)
(書箭爲晉杜子春曰晉當爲箭書亦或爲箭〇會古外反藪素口反區起俱反浸子鴆反)
(鑞音臘)正南曰荊州其山鎮曰衡山其澤藪曰
雲瞢其川江漢其浸潁湛其利丹銀齒革其
民一男二女其畜宜鳥獸其穀宜稻(衡山在湘南雲)
(瞢在華容潁出陽城宜屬豫州在此非也湛未聞齒象齒也革犀兕革也杜子春云湛讀)
(當爲人名湛之湛湛或爲淮〇瞢亡貢反一音亡雄反湛直減反又音沈又唐感反)河
南曰豫州其山鎮曰華山其澤藪曰圃田其
川熒雒其浸波溠其利林漆絲枲其民二男
三女其畜宜六擾其穀宜五種(華山在華隂圃田在中牟)
(滎兖水也出東垣入于河泆爲滎滎在滎陽波讀爲播禹貢曰滎播旣都春秋傳曰楚子)
(除道梁溠營軍臨隨則溠宜屬荆州在此非也林竹木也六擾馬牛羊豕犬雞五種黍稷)
(菽麥稻〇華如字又胡化反圃布古反熒戶扄反溠音詐又莊加反枲思似反擾而小反)
(又音饒播音波都張魚反)正東曰靑州其山鎮曰沂山其
澤藪曰望諸其川淮泗其浸沂沭其利蒲魚
其民二男二女其畜宜雞狗其穀宜稻麥(沂山)
(沂水所出也在蓋望諸明都也在睢陽沭出東莞二男二女數等似誤也蓋當與兖州同)
(二男三女鄭司農云淮或爲睢沭或爲洙〇沂魚祈反沭音述一餘戌反明都禹貢作孟)
(豬)河東曰兖州其山鎮曰岱山其澤藪曰大
野其川河泲其浸盧維其利蒲魚其民二男
三女其畜宜六擾其穀宜四種(岱山在博大野在鉅野盧)
(維當爲雷雍字之誤也禹貢曰雷夏旣澤雍沮會同雷夏在城陽四種黍稷稻麥○野如)
(字又音與泲子禮反盧維上音雷下於恭反)正西曰雍州其山鎮
曰嶽山其澤藪曰弦蒲其川涇汭其浸渭洛
其利玉石其民三男二女其畜宜牛馬其穀
宜黍稷(嶽吳嶽也及弦蒲在汧涇出涇陽汭在豳地詩大雅公劉曰汭㘲之即洛)
(出懷德鄭司農云弦或爲汧蒲或爲浦〇雍於用反汭如銳反汧口千反㘲弓六反)東
北曰幽州其山鎮曰醫無閭其澤藪曰貕養
其川河泲其浸菑時其利魚鹽其民一男三
女其畜宜四擾其穀宜三種(醫無閭在遼東貕養在長廣菑)
(出萊蕪時出般陽四擾馬牛羊豕三種黍稷稻杜子春讀貕爲奚○貕音兮般步千反)
河內曰冀州其山鎮曰霍山其澤藪曰揚紆
其川漳其浸汾潞其利松柏其民五男三女
其畜宜牛羊其穀宜黍稷(霍山在彘揚紆所在未聞漳出長子)
(汾出汾陽潞出歸德○紆於于反汾扶文反潞音路長丁丈反縣名)正北曰并
州其山鎮曰恒山其澤藪曰昭餘祁其川虖
池嘔夷其浸淶易其利布帛其民二男三女
其畜宜五擾其穀宜五種(恒山在上曲陽昭餘祁在鄔虖池出)
(鹵城嘔夷祁夷與出平舒淶出廣昌易出故安五擾馬牛羊犬豕五種黍稷菽麥稻也凡)
(九州及山鎮澤藪言曰者以其非一曰其大者耳此州界揚荆豫兖雍冀與禹貢略同靑)
(州則徐州地也幽并則靑冀之北也無徐梁○虖喚胡反又呼哥反又香刑反池徒多反)
(又如字嘔烏侯反一音驅鄔於據反縣名鹵音魯)乃辨九服之邦國
方千里曰王畿其外方五百里曰侯服又其
外方五百里曰甸服又其外方五百里曰男
服又其外方五百里曰采服又其外方五百
里曰衞服又其外方五百里曰蠻服又其外
方五百里曰夷服又其外方五百里曰鎮服
又其外方五百里曰藩服(服服事天子也詩云侯服于周)凡
邦國千里封公以方五百里則四公方四百
里則六侯方三百里則七伯方二百里則二
十五子方百里則百男以周知天下(以此率徧知四)
(海九州邦國多少之數也方千里者爲方百里者百以方三百里之積以九約之得十一)
(有竒云七伯者字之誤也周九州之界方七千里七七四十九方千里者四十九其一爲)
(畿內餘四十八八州各有方千里者六周公變殷湯之制雖小國地皆方百里是每事言)
(則者設法也設法者以待有功而大其封一州之中以其千里封公則可四又以其千里)
(封侯則可六又以其千里封伯則可十一又以其千里封子則可二十五又以其千里封)
(男則可百公侯伯子男亦不是過也州二百一十國以男備其數焉其餘以爲附庸四海)
(之封黜陟之功亦如之雖有大國爵稱子而巳鄭司農云此制亦見大司徒職曰諸公之)
(地方五百里諸侯之地方四百里諸伯之地方三百里諸子之地方二百里諸男之地方)
(百里〇率音律又音類竒紀宜反見賢遍反)凡邦國小大相維(大國)
(比小國小國事大國各有屬相維聮也)王設其牧(選諸侯之賢者爲牧使牧)
(理之)制其職各以其所能(牧監參伍之屬用能所任秩次)制其
貢各以其所有(國之地物所有)王將巡守則戒于四
方曰各脩平乃守攻乃職事無敢不敬戒國
有大刑(乃猶女也守謂國竟之內職事所當共具○女音汝)及王之所
行先道帥其屬而巡戒令(先道先由王所從道居前行其前日)
(所戒之令)王殷國亦如之(殷猶衆也十二歲王若不巡守則六服盡朝謂)
(之殷國其戒四方諸侯與巡守同)
土方氏掌土圭之灋以致日景(致日景者夏至景尺有五)
(寸冬至景丈三尺其間則日有長短○景如字)以土地相宅而建邦
國都鄙(土地猶度地知東西南北之深而相其可居者宅居也○相息亮反度待)
(洛反深尸鴆反)以辨土宜土化之灋而授任地者(土宜)
(謂九穀稙稺所宜也土化地之輕重糞種所宜用也任地者載師之屬○稙張力反稺直)
(吏反種章勇反)王巡守則樹王舍(爲之藩羅)
懷方氏掌來遠方之民致方貢致遠物而送
逆之達之以節(遠方之民四夷之民也諭德延譽以來之遠物九州之外)
(無貢法而至者達民以旌節達貢物以璽節)治其委積館舍飲食
(續食其往來○續食音嗣)
合方氏掌達天下之道路(津梁相湊不得陷絕○湊采豆反)
通其財利(茂遷其有無)同其數器(權衡不得有輕重)壹其
度量(尺丈釜鍾不得有大小)除其怨惡(怨惡邦國相侵虐)同其
好善(所好所善謂風俗所高尙○好呼報反)
訓方氏掌道四方之政事與其上下之志(道猶)
(言也爲王說之四方諸侯也上下君臣也)誦四方之傳道(傳道世世所傳)
(說往古之事也爲王誦之若今論聖德堯舜之道矣故書傳爲傅杜子春云傳當作傳書)
(亦或爲傳○傳直專反)正歲則布而訓四方(布告以教天下使知)
(世所善惡)而觀新物(四時於新物出則觀之以知民志所好惡志淫行辟則當)
(以政教化正之〇惡烏路反行下孟反辟匹亦反)
形方氏掌制邦國之地域而正其封疆無有
華離之地(杜子春云離當爲雜書亦或爲雜玄謂華讀爲&KR0992;哨之&KR0992;正之使不)
(&KR0992;邪離絕〇華苦蛙反哨羊售反又且笑反邪似嗟反)使小國事大國
大國比小國(比猶親也易比象曰先王以建萬國親諸侯)
山師掌山林之名辨其物與其利害而頒之
于邦國使致其珍異之物(山林之名與物若岱畎絲枲嶧陽孤)
(桐矣利其中人用者害毒物及螫噬之蟲獸○畎古犬反螫音釋)
川師掌川澤之名辨其物與其利害而頒之
于邦國使致其珍異之物(川澤之名與物若泗濱浮磬淮夷蠙)
(珠曁魚澤之萑蒲〇萑音丸)
邍師掌四方之地名辨其丘陵墳衍邍隰之
名(地名謂東原大陸之屬○墳扶云反)物之可以封邑者(物之謂相)
(其土地可以居民立邑○相息亮反)
匡人掌達灋則匡邦國而觀其慝使無敢反
側以聽王命(法則八法八則也邦國之官府都鄙亦用焉慝姦僞之惡也反)
(側猶背違法度也書曰無反無側王道正直○慝他得反背音佩)
撢人掌誦王志道國之政事以巡天下之邦
國而語之(道猶言也以王之志與政事諭說諸侯使不迷惑○語魚據反說如)
(字又尸銳反)使萬民和說而正王面(面猶鄕也使民之心曉而)
(正鄕王○說音悅)
都司馬掌都之士庶子及其衆庶車馬兵甲
之戒令(庶子卿大夫士之子車馬兵甲備軍發卒)以國灋掌其政
學(政謂賦稅也學脩德學道○政音征亦作正)以聽國司馬(聽者受行)
(其所徵爲也國司馬大司馬之屬皆是)家司馬亦如之(大夫家臣爲司)
(馬者春秋傳曰叔孫氏之司馬鬷戾○鬷子公反戾力計反)
