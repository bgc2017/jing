四書留書卷五
明章世純撰
孟子上
王曰何以利節
物利不足而能閑於有餘者有分以止之而餘見於分
之外爭者非本不足者也意志無已而分不足與為域
利物心量不相及而不足也貪是以生而爭是以極不
至敗亡俱盡不可止也
不違農時二節
先王之制教令歸於全養事仁義不興孝弟之俗不盛
則父不能得養於其子兄不能得愛於其弟老有棄捐
而民有不率矣故以物養人歸之五榖六畜田宅衣履
以人養人歸之孝子悌弟精粗本末具而後養道不遺
省刑罰節
愛民者民亦愛之忠義之生有其本矣然後以教被之
則易逹而能從民知忠義乃可用也
省刑罰薄税歛不嗜殺人非嘗利之也無加害而已矣
而民已知恩故曰饑者易為食渴者易為飲言其淺者
知深者之不止是也
是心足以王矣
使人以其心從先王之法莫若使以先王之法從其心
得其仁心以質之而先王美政美事可依而起矣求之
不忍之心此導源以往者也
是乃仁術節
以不見養仁者存仁之術也未見之與不使見必有分
矣道則有合焉不使見者心不傷未見者心亦不傷歸
乎不與慘氣相迫耳覩於殺者生氣受其隂所以隂之
迹微性與命之間久而見損焉故君子戒之非以為物
也以為已也
物頑之而安數見於殺久之殺將不能動其心矣頑故
也故不與見者養愛之道
物之生命未有知其可分者也而心意所計則若可以
輕重殺物可以免人物若可殺耳殺小可以免大小者
若可殺耳殺所不見可以免所見所不見若可殺耳境
惡其迫者而情若可解於賖人之為迫以近類也所見
為迫者以處前也待思而至者於勢已後於意可以辭
矣此三者非理之所可論從心所量也夫全仁以我而
已矣豈能以物全哉
今之樂由古之樂也
論以同異豈獨今異古哉古亦異古矣一切置之而求
之所自生與其所為用則參千世而同論未有可異者
也天下之事皆如是已故情者聖人之所據以統古今
者也無緣於物而可以期古今者得情而憑之也
獨樂樂不若與人
情之在人相借者也物之所有已與分焉俱得其樂則
以餘相被受者得於有所增也往被者得於有所行也
以大事小四句
生於光天之下同為天之萬物則樂與萬物俱安同受
天之德享天之厚不生事以相苦也謂之樂天戴天之
尊何敢一行其意卑抑降損乃吾德也謂之畏天以大
事小樂物之同安也而寄其說於樂天所以大其事小
之事也以小事大畏強大之勢也而寄其說於畏天所
以大其事大之事也一舉而歸之天而後聖賢之情皆
由理發非由勢計也
國君進賢節
卿大夫之位人之所置非天之所設若以自君裁斷尊
卑由其低昂爵禄真可輕者耳不足以屬下御物唯位
依德定禄以功稽自我之權歸彼自然之分然後天道
存其中苟為天道也己意何可用乎今也起之蓬蒿之
中加之宿所尊親之上所任已重擬分責當固不得不
遲慮反復也
不動心章
心者氣之靈好上而務起者也心之有志足以任物與
其勇進而不懼者舉皆氣之本然因心而用者耳刀有
利而利有光火有烈而烈有耀俱於其體者也人有五
臟以蓄五氣食以入味味入於腹氣盛於胸此萬物養
氣全生之道其因心而用靜為志而動為勇者則其精
者也其養之之術則或習而強之或習而頑之夫吾之
所畏在此而常與之相嘗以其所守之一與之相御久
之亦足以自堅此亦北宫黝孟施舍之術也而不可謂
之得道者為其犯難而行夫君子之養氣也不求於氣
而但與心以所可恃其致氣也不但於氣而於氣之所
本心所可恃者義也氣之所本天地直方大之理所存
則亦義也知其義與勇為類而立以相招知其衆之所
服也而我托焉托於所服故衆為除道以類相招則致
之也不難常以存心之道兼於致氣之理所守亦已易
簡矣告子不求於氣但求於心道亦如是孟子立養氣
之說以相反而所言集義歸之慊心竟無以易於告子
之說蓋異言同實矣告子但求於心則所求於氣者已
備孟子雖言養氣卒亦皆求心之事也不得於心勿求
於氣此告子不動心之術也不得於言而勿求於心非
告子不動心之術也特全舉其言耳天下之來於我而
多者莫如言是非得失吾盡求析之則於己甚勞而常
足以疑其所守有術於此合於我則受之不合則辭之
以是與天下相謝所以無擾於心也於言然於諸事盡
然推於其類則亦不動心之助術也
得於内者無所求於外告子所以待言也得於本者無
所求於末告子所以薄氣也故告子之說歸乎心而氣
無事者也氣所以不可求者一倚於氣則其用之常暴
暴而心遷其所與怯而心遷其所一也故暴氣之為動
心此其論之微者也然又豈能常壯哉一發而不當則
心且悔之當其方張若舉世無以容其氣及其復也亦
盡術無以安其心終亦歸之怯而已矣
以直養而無害二句
氣之所充充其身耳然於身所出於世而加之内氣既
盛則上天下地無不可及而天下之物與天下之勢舉
無足以相勝相阻者心之自視意象固已滿宇宙矣夫
天下之事其智足以知之才足以為之者不少矣而常
不可以要成功是其成之者固不盡存其才與智也氣
足以加焉則舉而必逹行而必至物亦共避之氣不足
以相任則小事而亦有不可為者矣故氣之大小事量
之大小也氣塞天地之間天地間之事又何不可為乎
是集義所生者
義者物情所羣服物所自服而我托焉則其服也久己
在前矣夫一日之行持之誠公也執之誠正也則可斷
然行之而無疑此吾所恃義於一旦也至於事有生平
道在宿昔不媿為常分無疑為固然卒然之接平時之
心已足以定之矣此吾所恃義於積素也恃一日之義
猶以生平自疑苟恃在素昔我無不可以蕩然矣
學不厭智也教不倦仁也
君子之所謂智者在上則用衆人之長在下則用古今
之理君子之所謂仁者在上則溉世以利在下則與人
以善智不以己仁不私己此為聖人之仁智己矣
見其禮節
禮政樂德其事相須其道通也其俱存也吾得盡稽之
其偏存也可通一於二矣禮可知政政可知禮樂可知
德德可知樂雖通政於德通樂於禮亦皆可也
豈惟民哉節
天下之同生而異才者非獨人也物之中亦有之麒麟
之於走獸鳳凰之於飛鳥皆類也而異若此聖人之於
人類亦猶是也
人之有是四端節
物之有端藏者多矣引而出之使相推而來故物有同
情而見不能以相一者意不至也引此至彼心非增也
而所逹遠矣故可以保四海
夫仁天之尊爵二句
君托於仁則民衆附民衆附則國權重國權重則光名
遠積恩而威生積人而勢生夫並為諸侯而以仁居上
是得天置也故曰天之尊爵仁以得民民以藉主藉於
土地可傾也藉於民不可傾也故能得民死力而捍之
得隣國之歡心而輔之藏身之固莫過於此故曰人之
安宅是以君子無惡於人役也求諸己之仁而已為仁
者求諸己者也力爭者求諸人者也求己者必得之道
求人者必不得之道
善與人同
善者以衆成非一人所有如手持足行各任其一通以
取全故掇彼益此不盡也同我於彼而盡矣我忘而衆
善來通不得其異也
欲有謀焉則就之
賢人之用於國也非有己勢也必將得君之情以為權
賤則令不行矣疎則意不盡也故尊賢而隆其接所以
盡才用之術也
子為長者慮節
士既高深自置則所望於人者亦必以此求之孟子子
思之徒也將以繆公之禮責時君世主而使自我求容
與泄柳申詳為伍豈可甘乎故曰子為長者慮而不及
子思惡其以泄柳申詳處已也
孟子道性善節
性之所有者欲而已欲者愛也愛欲之所行自近者始
由其身以及身之屬遠而至於天下然惟其能自父母
兄弟遠而至於天下者則得而指之為善其專而私之
妻子盡其用於身者則不得不指之為惡非徒如是之
為善惡也有愛則生智以營之智之所營無所不至一
私其愛於己而以智從其後則忮害巧詐之端皆相引
而生矣率其平心則固志乎為周也故雖有終節之惡
不妨於本始之善本始之善者謂之道雖其堯舜亦止
如是而已
方里而井節
封建之與井田相合而舉者也封建廢則井田必不可
行君子世其爵則民不可不世其業蓋井田盡察之政
也惟諸侯治於百里則地狹而可以及詳而遥制者不
能也諸侯以為己之事而為之非為天子而為之也則
勢不得不盡察父子相繼而習其事則地力高下多少
之數皆可以相悉其廢置增損可以自制而無請命之
難也則不至一立而不可廢一廢而不易立此三者皆
封建之所能而郡縣所無有也且井田行則更易煩而
小吏衆以衆多之吏治多變之事而天子不啻遠也則
將何所不至哉雖其間有大吏以總之則亦猶之小吏
也非能以為己事也且周時所謂助者度亦行之畿内
耳若夫四方之國則亦各從其政也不然滕豈無故事
而至引公田為據也哉
並耕
君臣有分而後父子有等仁義之所以生也君與民並
耕則夷其勢矣有相因而替者尊親之道所以不可得
而明也夫體不尊則令不行令不行則法不可得而舉
也刑不可得而致也君體降則臣體絶臣體絶則爵不
足欲然則賢不可得官才不可得使也此數者皆敗亂
之道所以致之始於並耕故偏道之弊推而後知
有大人之事二句
天下所為一體者人分業以作合功相濟分而得逸合
以得全此君民之業四民之事面貌不謀功業相加相
為耳目手足也故曰天下為一家中國為一人非美所
說勢誠爾矣
市價不二
一價之道期使民用樸耳同精於粗誰不為粗者此率
民而出於太古之術也
若保赤子
如保赤子夷之謂無别也愛赤子者無擇親疎愛人猶
是耳然惡有赤子而無别哉兄之子鄰之子出本情以
指之固甚别矣别也者天地之道也物生有處必從身
為近從近為推勢生其情非作之也
且天之生物故也
愛者天之生也易形而為用於彼曰生於此曰愛愛者
循生為意者也故以答所生之氣者即發而自致
且夫枉尺節
枉尺直尋宜若可為計利而為說也既以利為說則枉
尋直尺而利利之說固在也亦將可為歟如不可為是
利不可言也君子當通大於小也
子不通功易事
四民之業交相藉也男女之功交相輔也皆以實為效
士治道德有為於己無賜於人然士之所治民之所習
也以政令於上者君也以身帥於下者士也此代君化
民者也士不得職則四民之業不得安矣
子欲子之王之節
言之入也以多取信一人言之衆人和之雖有斷志亦
將自移况未始有舊之事乎故之善速得善之惡速得
惡
孔子懼事也
夫立言為教而託於空虚之文則寬遠而不切聖人以
為表理以待事不若即事以著理推往古以導今不若
即今事而訓之於是本魯史作春秋因得以明是因失
而標非義理附事行遂彰是非依成敗愈顯審於微文
以垂逹義其作史例類古有其舊聖人時有變損則當
時之人自能明於其故不至如後世不闇舊例更事推
求也而當時之事非其在身亦其高曾祖父也事近則
言切語迫則情危因於往事怯於來者此所以懼也此
皆王者綏猷修道舉典明禮之事聖人以言語用之不
至侵賞罰之分故實亦不至亦遂收勸懲之效則功足
相代矣故曰春秋天子之事
楊氏為我是無君也
人之為我非教而後能然未敢公行也楊子又與之以
道之名天下何惜而不赴乎我太勝則别物力不供則
險而忮賊詐毒將盡用之此之為害明而易及推之無
君以精者斷也
四書留書卷五
