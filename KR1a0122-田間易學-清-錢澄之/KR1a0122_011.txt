田間易學卷九
桐城錢澄之撰
說卦傳
(吳幼清曰說卦者備載卦位卦德卦象之說蓋自昔有其說意者如八索之書所載有若此者而夫子筆)
(削之以為傳爾首章次章則夫子總說聖人作易大意以為說卦傳之發端也胡庭芳曰數聖人取象)
(各有不同故說卦言象求之於經不盡合蓋夫子自取之象為多不必盡同於先聖若分文王周公之易)
(各自求之則坦然明白矣)
昔者聖人之作易也幽贊於神明而生蓍
孔疏聖人即伏羲也不言伏羲而云聖人者明以
聖知而制作也凡言作者皆本其事之所自程傳
幽贊於神明而生蓍用蓍以求卦非謂有蓍而後
畫卦本義幽贊神明猶言贊化育龜筴傳曰天
下和平王道得而蓍莖長丈其叢生滿百莖(訂詁曰乾鑿度)
(云垂黃策者羲自伏羲時已用蓍矣卦爻辭至文周始繫故知總言蓍也聖人有易以幽贊神明天地)
(即生蓍以為筮卦之用蓍草生則易之數有所託而易之用行矣)
(見易曰幽贊神明别无幽贊只聖人作易便是易作天地自然生蓍以濟易之用盡易之變)
參天兩地而倚數
孔疏倚數在生蓍之後立卦之前明用蓍為數而
布以為卦故以七八九六當之七九為竒天數也六
八為偶地數也以參兩目竒偶者兩是偶數之始參
是竒數之初故也不以一目竒者張氏云以三中含
兩有一以包兩之義明天有包地之德陽有包隂之
道故天舉其多地言其少也本義天圓地方圓
者一而圍三三各一竒故參天而為三方者一而圍
四四合二偶故兩地而為二數皆倚此而起故揲蓍
三變之末其餘三竒則三三而九三偶則三二而六
兩二一三則為七兩三一二則為八(蘇子瞻曰自一至五天數三地)
(數二明數之止於五也自五以往非數也相因而成者也故曰倚數郝仲輿曰易未有隂陽不相倚而)
(能生者凡隂陽之數一立則二分而在外兩合則一凾而居中陽倚隂隂倚陽也倪鴻寳曰一圍而圓)
(易故盪之為參四凖而方易故裁之為兩易之倚參以為圜不可斷則用其全全用圓而仍一也易之倚)
(兩以為凖不必極則用其半半用方而仍二也)
(今按天既生蓍以為易用河即出圖列數以盡蓍之用參天兩地指圖中五也七八九六皆倚五而)
(起故曰倚數)
觀變於隂陽而立卦發揮於剛柔而生爻和順於道德
而理於義窮理盡性以至於命
本義和順從容无所乖逆統言之也理謂隨事得
其條理析言之也窮天下之理盡人物之性而合於
天道此聖人作易之極功也(程子曰理則須窮性則須盡命則不可言窮與)
(盡只是至於命也六訂詁曰變即揲蓍十有八變之變隂陽謂七八九也觀七八九六之變則卦可得)
(而立矣剛未入用謂之隂陽包七八九六言也已入用謂之柔專指九六而言所謂剛柔相推而生變)
(化也和存疑曰發揮主當動之爻言窮理盡性至命只就順道德而理義上見如何吉如何凶如何進)
(退存亡是窮理也由是而行是盡性也行之合乎天理是至命也)
(見易曰變者七八九六之變觀其變以立卦尚未成卦也爻備而卦成文言曰六爻發揮則爻所以發揮)
(乎卦者也秪是一剛一柔惟變所適謂之發揮皆九六所為也夫隂陽之不得不變者其道也德也因其)
(自然而无所用其已見是為和順三百八十四爻各惟其時各有其義處之各得其當斯之為理秪此蓍)
(卦爻之變而天下之理由此而窮人物之性由此而盡以至思慮盡冺隨變所値則動静皆合於无心而)
(與天命為一矣)
(火傳曰和順句由一而推之萬順也窮理句由萬而反之一逆也此聖人之心學而於蓍卦爻備焉)
(今按自天生蓍圖顯數而隂陽之變存於其中矣聖人用蓍數以觀其變而立卦用九六以發揮其)
(變而生爻蓋有不得不變者也惟變而後其道德和以順不變則反成乖戾也惟變而義以理不變)
(則不能各得其宜也窮理者窮其變也盡性者盡其變也至於命則一任其自然變而不知其所以)
(變也)
右第一章
(朱子發曰此章自昔者聖人至倚數言策與數也觀變於隂陽而立卦言揲蓍分卦也發揮於剛柔而生)
(爻言爻有變動也和順至末言所繫彖爻之辭也)
昔者聖人之作易也將以順性命之理是以立天之道
曰隂與陽立地之道曰柔與剛立人之道曰仁與義兼
三才而兩之故易六畫而成卦分隂分陽迭用柔剛故
易六位而成章
韓註在天成象在地成形隂陽者言其氣剛柔者
言其質或有在形而言隂陽者本其始也在氣而言
柔剛者要其終也孔疏在形言隂陽坤初隂始
凝也在氣言柔剛左傳天為剛德是也本義兼
三才而兩之總言六畫又細分之則隂陽之位間雜
而成文章也(丘行可曰分隂分陽以位言自初至上隂陽各半故曰分迭用柔剛以九六言位之)
(陽者剛居之柔亦居之位之隂者柔居之剛亦居之或柔或剛更相為用故曰迭胡庭芳曰三句以立)
(人道仁義為主人負隂陽之氣以有生肖剛柔之質以有形具仁義之理以成性莫不有三才之道焉仁)
(義之道立即所以使隂陽合德而剛柔有體以順性命之理也故下文分隂分陽迭用柔剛而不復言仁)
(義以見用天地之道惟人能也則黃元公曰圖有天五則有地五以配之律有陽六有隂六以間之未)
(有孤而无與者也參天兩地即兼兩也謂訂詁曰隂陽剛柔仁義其間皆著一與字蓋其所兩者相與)
(為用不可舉一而廢一也自然分自然迭用故曰順)
(見易曰上言生蓍此言畫卦性命之理天地人三才所共未有不兩者聖人畫卦兼而兩之分而迭用皆)
(所以順之也合上章觀之蓍與卦皆聖人性命中事)
(今按本義分隂分陽即見剛柔之迭用以初三五為陽二四上為隂是分剛柔初剛而二柔三剛而)
(四柔五剛而上柔是迭用柔剛總以位畫言而後儒謂迭用柔剛以爻言謂剛柔為九六也不知九)
(六於揲蓍時始見聖人畫卦時何嘗用九六哉蓍雖生於伏羲當時揲蓍亦自用七八九六之數但)
(畫卦在先九六者蓍所用以求卦而卦畫之六位惟有竒偶耳至周公繫爻因九六變七八不變乃)
(以九六稱爻其實爻只取六位之隂陽相間而名爻也本義原自分明)
右第二章
孔疏此節就爻位明重卦之意
天地定位山澤通氣雷風相薄水火不相射八卦相錯
孔疏此一節就卦象明重卦之意易以乾坤象天
地艮兑象山澤震巽象雷風坎離象水火若使天地
不交水火異處則庶類无生成之用品物无變化之
理所以因而重之令八卦相錯則天地人事莫不備
矣本義邵子曰此伏羲八卦之位乾南坤北離
東坎西兑居東南震居東北巽居西南艮居西北於
是八卦相交而成六十四卦所謂先天之學也(邵子詩云)
(天地定位否泰反類山澤通氣損咸見義雷風相薄恒益起意水火相射既濟未濟朱子答葉永卿云)
(先天圖須將六十四卦畫作一圖則震異復姤正在中間先自震復而却行以至於乾乃自巽姤而順行)
(以至於坤便成圓圖而春夏秋冬晦朔弦望晝夜昏旦皆有次苐此作圖之大旨也數往知來者以卦)
(畫已生者為往未來者為逆亦當以先天之横圖觀之而後其義可見八卦相盪以横圖言八卦相錯以)
(圓圖言其次序則一也變柴與之曰不言八卦而言八物非物无以見相與化之理也蔡虛齋曰此)
(節大意只是發明圓圖八卦之位末句連帶其所以成六十四卦耳水火不相射以日月言日往則月)
(來月往則日來故曰日生於東月生於西之王龍溪曰天地之上爻相錯便是山澤通氣天地下爻相)
(錯便是雷風相薄天地之中爻相錯便是水火不相射即六子已盡易矣天地定位天定於上而錯於下)
(交地位於下而錯於上交錯者未嘗不定逆者原成其順)
數往者順知來者逆是故易逆數也
本義起震而歴離兑以至於乾數已生之卦也自
巽而歴坎艮以至於坤推未生之卦也易之生卦則
以乾兑離震巽坎艮坤為次故皆逆數也(胡仲虎曰本義依邵)
(子以數往者順二句指圓圖而言卦氣之所以行易逆數一句為指横圖而言卦畫之所以生本義發邵)
(子之藴也兹蔡虛齋曰論造化萬物生生之序横圖所象盡矣以象渾天之形氣序之序若一用横圖)
(所列則乾坤相並而寒暑不分而无以法乎造化萬物消息之數故伏羲於八卦既成之後乃更置其位)
(而圓之上節既詳列之此又申觧之所以明其為卦氣之運也只以逆順分判八卦不及相錯為六十)
(四卦者蓋八卦之位既定則一卦各自管領八卦而六十四卦在其中矣不可以相錯為六十四者為皆)
(逆數也變存疑曰二節並重易不外對待流行二者即交易易之義天地節對待之體交易也數往節)
(流行之用變易也中見易諸說詳載圖象卷)
右第三章
(今按此章邵子謂直觧圖意朱子宗之先儒多不主此義以逆數一句贊易而往順來逆皆作泛說)
(以起下文逆數也一句本義必如此觧者就圖而稽其實也本義所云已生之卦未生之卦皆以横)
(圖為據末曰易逆數也是因圓圖而溯其本於横圖也)
雷以動之風以散之雨以潤之日以晅之艮以止之兑
以說之乾以君之坤以藏之
孔疏此一節總明八卦養物之功上四舉象下四
舉卦王肅云互相備也本義此卦位相對與上
章同(胡仲虎曰自動至晅物之出機自止至藏物之入機出无於有氣之行也故以象言入有於无)
(質之具也故以卦言起全書曰此方圖也本横圖之序而叠之而雷風中以生物是初畫也坎雨離日)
(以長物是中畫也艮兑以成物是三畫也乾主之坤收之而已)
(見易曰邵子謂先天圖皆自中起兼圓方二圖而言蓋皆從横圖中起分左右也圓圖左方起震而歴離)
(兑以至於乾右方自巽而歴坎艮以至於坤方圖亦自震巽中分由東以至於東北由西以迄於西南一)
(依横圖生卦之次以坎艮繼震而終以乾以離兑繼巽而終以坤陽從陽隂從隂也而先坎於離先艮於)
(兑者先陽而後隂之義也)
右第四章
(胡仲虎曰此章卦位相對上章同特上章先之以乾坤此則終之以乾坤也)
帝出乎震齊乎巽相見乎離致役乎坤說言乎兑戰
乎乾勞乎坎成言乎艮
本義帝者天之主宰邵子曰此卦位乃文王所定
所謂後天之學也(楊龜山曰成言艮艮者萬物之所成終而成始止於此矣復出乎震)
(不終止也故艮曰時止則止時行則行者蔡虛齋曰此節主帝言下節主萬物之隨帝言帝天之主宰)
(也究竟亦无他只是氣機耳氣機之所在萬物隨之帝之出入亦於萬物之出入見之觀下文故曰字可)
(見後天乾坤乃偏言之乾坤與六子同列者也天訂詁曰邵子以前圖為先天之學此圖為文王後之)
(學觀坤彖辭繋西南得朋蹇彖辭不利東北此圖次序出於文王无疑帝字自為句八者乃帝之所為)
(故以帝冠之出乎震者帝以震出萬物也故下曰萬物出乎震)
萬物出乎震震東方也齊乎巽巽東南也齊也者言
萬物之潔齊也離也者明也萬物皆相見南方之卦也
聖人南面而聽天下嚮明而治蓋取諸此也坤也者地
也萬物皆致養焉故曰致役乎坤兑正秋也萬物之所
說也故曰說言乎兑戰乎乾乾西北之卦也言隂陽相
薄也坎者水也正北方之卦也勞卦也萬物之所歸也
故曰勞乎坎艮東北之卦也萬物之所成終而所成始
也故曰成言乎艮
本義上言帝此言萬物之隨帝以出入也(蔡伯静曰帝之)
(出入不可見而為物者可見故又以物言焉氣无物不行物无氣不生然氣之生也有漸不能遽遍乎物)
(自帝出乎震至成言乎艮一氣流行之漸萬物生成之功也震巽離乾坎艮皆以方言兑以時言坤以地)
(言夫子欲備三者之義互言之耳以胡仲虎曰離明以德言八卦之德可推坤地坎水象言八卦之象)
(可推兑秋以時言八卦之時可推皆互見坤於方獨不言西南坤土之用不止於西南也象旨曰雷出)
(地百八十三日而復入入則萬物皆入入地百八十三日而復出出則萬物亦出也黃元公曰静為動)
(根止為行本故先天藏乎坤而後天成乎艮所以商首歸藏夏首連山太玄日始於寅祖連山元包卦首)
(坤祖歸藏也)
(火傳曰文王八卦人知其用震兑不知其用艮兑也伏羲用老文王用少以成生有之功故以父母夾兑)
(以兩兄夾艮下文神妙萬物而為言而成言說言兹特表於艮兑以示異也故下一節以山澤通氣終之)
(旨微矣山蔡季通謂此節為連易重艮也)
右第五章
本義此章所推卦位之說多未詳者(胡庭芳曰邵子以此章屬)
(之文王八卦意其本之文王卦辭坤卦西南得朋東北喪朋正此章之方位也蹇解卦辭亦然竊謂帝出)
(乎震至成言乎艮八卦疑是八卦圓圖之題目萬物出乎震以下皆是解說或如朱子論天一地二章未)
(可知也)
神也者妙萬物而為言者也動萬物者莫疾乎雷撓萬
物者莫疾乎風燥萬物者莫熯乎火說萬物者莫說乎
澤潤萬物者莫潤乎水終萬物始萬物者莫盛乎艮故
水火相逮雷風不相悖山澤通氣然後能變化既成萬
物也
本義此去乾坤而專言六子以見神之所為然其
位序亦用上章之說未詳其義(鄭康成曰乾坤共成萬物不可得而分故)
(合而謂之神情程可久曰始言六子之才各有所長終言六子之各有所合丘行可曰序六子之用)
(不及乾坤六子之用皆乾坤之為也五卦皆言象而艮不言者終始萬物不繫於山也蔡虛齋曰神也)
(者妙萬物而為言者也此一句只管到後天之六子以用而言也如雷動風撓之類六子各有所為也神)
(則无為而无不為也六張子曰一神兩化乾坤合而謂之神此一故神也子致用其化也然必有先天)
(之隂陽各得其偶然後有後天之變化所謂兩故化也)
(見易曰首言帝出次言萬物出朱子以為萬物隨帝出入其實帝之出入不可見而於萬物之出入見之)
(物物中皆有帝也帝不能離物以自出入也非帝无物非物无以見帝所謂妙萬物而為言者也故不謂)
(之帝而謂之神二章連舉萬物正見六子能變化之妙神在其中不必更言帝矣)
(火傳曰六子用而乾坤无為无為之謂神)
右第六章
(胡仲虎曰以上第三章四章言先天第五章言後天此第六章則由後天而推先天者也)
乾健也坤順也震動也巽入也坎䧟也離麗也艮止也
兑說也
孔疏此一節說八卦名訓本義此言八卦之
性情(胡仲虎曰夫子欲於下文言八卦之象故先言其性情如此象者其似性情者其真彖傳於巽)
(不言入而直言巽坎不言䧟而言險離不言麗而言明則又得其真矣蔡虚齋曰六十四卦所說卦德)
(槩是說情然情无不出於性者)
右第七章
(吳幼清曰此章以八字斷八卦之德下乃以物以身以象依八德之類而分之自此以下皆以隂陽純卦)
(及初中終為序又非上章先天後天之序也)
乾為馬坤為牛震為龍巽為鷄坎為豕離為雉艮為狗
兑為羊
本義遠取諸物如此(項平菴曰乾數竒故馬蹄圓坤數偶故牛蹄坼陽病則隂)
(故馬疾則卧隂病則陽故牛疾則立馬陽物故起先前足卧先後足牛隂物故起先後足卧先前足胡)
(仲虎曰周公以乾為龍夫子以為馬文王以坤為牝馬夫子以為牛以見象之不必泥也如此吳幼清)
(曰以動奮之身與地雷同其寂者龍也龍之潛於淵底者重隂之處也以入伏之身與地風同其感者鷄)
(也鷄之鳴於丑半者重陽之時也前後皆隂之汚濁而中心剛躁者豕也前後皆陽之文明而中心柔怯)
(者雉也外剛而善禦内柔而附人者狗也内剛而喜觸外柔而不能害人者羊也)
右第八章
(胡庭芳曰夫子於八卦取象有括文王周公於彖爻之例者有自括大象之倒者又有於說卦别取者如)
(天地山澤雷風水火是括大象之例如此章乾馬以及兑羊之類是括周公爻例周公於大畜乾爻稱馬)
(大壯以兑稱羊中孚巽爻稱鷄睽互坎卦稱豕至若坤牛震龍艮狗實夫子於說卦又有所取而前聖未)
(有其例者也下章皆然數聖人取象各不同必欲執彖爻之象盡求合於說卦則多不通矣)
乾為首坤為腹震為足巽為股坎為耳離為目艮為手
兑為口
本義近取諸身如此(朱子發曰經脉十有二手足各六動於足者震陽自下而)
(升也動於手者艮陽自上而止也震艮相反故疾足者掉臂束手者緩行寐者形閉坤之闔也寤者形)
(開乾之闢也一闔一闢目瞑耳聽唯善用者能逹耳目於外惟善養者能反耳目於内也黃元公曰人)
(身具有八卦悟者知之乾首諸陽所聚也坤腹諸隂所積也震剛在下為足艮剛在上為手兩陽卦相對)
(也巽隂下開為股兑隂上開為口兩隂卦相對也素問曰清陽出上竅濁隂出下竅麻衣以艮為鼻鼻者)
(面之山也)
(見易曰耳之能聽以其竅空也空屬陽坎外隂而内陽目之能視以其珠黑也黑屬隂離外陽而内隂陽)
(氣无盡故聽可以穿墻隂形有盡故視不能洞垣)
右第九章
(胡庭芳曰夫子於此章取象坤為腹與明夷六四同翼為股與咸九三互體同兑為口與咸上六輔頰舌)
(同外餘皆自取)
乾天也故稱乎父坤地也故稱乎母震一索而得男故
謂之長男巽一索而得女故謂之長女坎再索而得男
故謂之中男離再索而得女故謂之中女艮三索而得
男故謂之少男兑三索而得女故謂之少女
本義索求也謂揲著以求爻也男女指卦中一隂
一陽之爻而言(蔡伯静曰乾坤交而生六子故以能生者為父母而生者為子一索再索)
(三索以初中終三畫而取此長中少之序也倪何子允曰尚書序八卦曰八索言八八相索也鴻寳)
(曰今之求媚於乾者不事其子而事其女致敬於坤者不畏其女而畏其子此勾踐之蠱吳因嚭而不因)
(胥淮南之事漢憚黯而不憚弘也)
(見易曰兩曰稱乎六曰謂之一稱謂間名位已秩然矣)
右第十章
(胡仲虎曰此章本義乃朱子未改正之筆要當以語錄為正若專言揲蓍求爻則无復此卦序矣要之卦)
(畫已成之後方見有父母男女之象非卦之初畫時即有此象也)
乾為天為圜為君為父為玉為金為寒為冰為大赤為
良馬為老馬為瘠馬為駁馬為木果
本義荀九家此下有為龍為直為衣為言(朱子云卦象指)
(文王卦言所以乾言為寒為冰之馮厚齋曰乾卦居西北卦氣為立冬之節水始冰時也按小正合)
(冰必南風解冰必南風生收皆然乾南統天也為胡仲虎曰有不言而互見者如乾為君以見坤之臣)
(乾為圜以見坤之為方也吳幼清曰坎中陽為赤乾純陽為大赤以别於坎馬加良老瘠駁四字以見)
(其純陽无隂異於震坎之馬也老為老陽健之最久者瘠謂多骨少肉健之最堅強者駁食虎豹健之最)
(威猛者也者蔡伯静曰圓而在上為木果)
(見易曰聖人隨意取象如寒冰取諸後天卦位亥方也為大赤則取先天卦位已方也亦有因坤而取者)
(如坤為牝馬而乾以馬之良老瘠駁稱皆對牝而言又有相因而取者因天而象圜因圜而在上而象以)
(木果又有從彖傳取者如金以象其純玉以象其粹此又文言傳贊乾之辭也本義引荀九家者淮南)
(王安聘九人撰道訓二十篇荀爽集之號九家易故其象皆於爻辭採綴附會以成不足存也聖人取象)
(不盡拘卦爻惟天地雷風水火山澤為八卦大象未之有易獨巽以木先於風若震龍未嘗見於卦爻也)
(坎初用事稱為雲為雨為泉說卦皆不載而稱月坎月不見於卦爻也爻有兑月兑雨而兑象不載後儒)
(取象從先後天卦位五行相取亦不盡本諸此如以兑為金因兑居正西為金鄉也卦爻並不取金說卦)
(亦无金象觧睽革者不得火能息澤之故舍澤言金因為西方金之說不惟說卦所无九家亦未之及也)
(諸皆以意穿鑿吾惟以說卦取象為據)
坤為地為母為布為釜為吝嗇為均為子母牛為大輿
為文為衆為柄其於地也為黑
本義荀九家有為牝為迷為方為囊為裳為黃為
帛為漿(徐子與曰坤積隂於下故為地物資以生故為母動闢而廣故為布為均虚而容物故為)
(釜静翕而不施故為吝嗇性順故為子母牛厚而載物故為大輿坤畫偶故為文偶畫多故為衆有形可)
(執故為柄純隂故於色為黑者先融堂曰吝嗇至隂之性女子小人未有不吝嗇正蒙曰坤為文衆色)
(也金余德新曰布泉布也玉金自然之寳布釜皆出於受變於模冶而成此所以為效法之坤歟吴)
(幼清曰為柄者在下而承物於上也廣地之土色有五黑者極隂之色孫淇澳曰聖人八卦之象最)
(為精微如乾坤純卦與六子不同乾方為寒為冰墮指裂膚隨為大赤流金鑠石方為良馬和鸞節奏隨)
(為駁馬鋸牙食虎坤之為文萬象昭回黑於何隠隨即為黑五色无主文於何藏方其為均楊朱慙其一)
(毛隨為吝嗇墨氏慙其頂踵八卦皆然可以類推)
震為雷為龍為玄黃為旉為大塗為長子為決躁為蒼
筤竹為萑葦其於馬也為善鳴為馵足為作足為的顙
其於稼也為反生其究為健為蕃鮮
本義荀九家有為玉為鵠為鼓(張横渠曰隂氣凝聚陽在内不得出)
(則奮擊而為雷陽蔡伯静曰陽動於下故為雷隂陽始交故為玄黃氣始施故為旉萬物畢出故為大)
(塗動故為決躁氣始亨故於馬為善鳴陽在下故又為馵足為作足隂在上故為的顙剛反動於下故於)
(稼為反生陽長必終於乾故其究為健氏吳幼清曰乾坤始交而生震故兼有天地之色孔謂玄黃雜)
(而成蒼色也旉與華同花蔕下連而上分為花出也大塗謂一竒動於内而二偶開通前无壅滯也蒼者)
(東方之色萑葦下本實而上幹虚馵足作足皆言下畫之陽的顙言上畫之虚反生萌芽自下而生反勾)
(向上陽在下也蕃鮮謂春生之草也草下一根而葉分開於上也蔡虚齋曰凡稼之始生皆反生觀麻)
(豆之屬反戴孚甲而出可見其象旨曰為健究其前之所進也為蕃鮮究後之所變也)
(見易曰三隂為女長中少皆見於象三陽為男獨震稱長子而坎艮不以中少稱周家尊嫡坎不可以中)
(男齒也稱坎為嫡則震不可以先坎坎不稱者所以尊嫡而序長也艮不稱少因坎而及之以冺不嫡坎)
(之迹也)
巽為木為風為長女為繩直為工為白為長為高為進
退為不果為臭其於人也為寡髮為廣顙為多白眼為
近利市三倍其䆒為躁卦
本義荀九家有為楊為鸛(張横渠曰隂氣凝聚陽在外者不得入則周旋)
(不舍而為風風徐子與曰物之善入者莫如木氣之善入者莫如繩糾木之曲而取直者工引繩之直)
(而制木者巽德之制故有此象為先融堂曰為木者幹陽而根隂也為長者風行也高者木性也木下)
(入而上升寡髮者隂血不升廣顙者陽氣上盛也巽吳幼清曰凡物有聲色臭味色味屬隂聲臭屬陽)
(二陽外逹屬臭震一陽内主屬聲則兑反巽為味艮反震為色可知矣以頭言隂血盛者髮多陽氣盛者)
(髮少以顙言陽體盛者額廣隂體盛者額狹以眼言白者為陽黑者為隂離目上下白而黑者居中巽目)
(上中白而黑者在下又白多於黑也而胡仲虎曰有一卦之中相因取象者巽為繩直因為工坎為隱)
(伏因而為盗艮為門闕因而為閽寺兑為口舌因而為巫震巽獨以其究言剛柔之始也)
(火傳曰先天陽儀始乾隂儀始巽後天乾居西北以領三陽㢲居東南以領三隂先天乾㢲分左右之半)
(後天乾㢲當己亥之衝故乾為天門㢲為地戶則乾㢲隂陽所由分也㢲之究為躁卦變震也震究為健)
(故㢲終變為乾不為坤也皆天門主開地戶主嗇坤嗇而㢲制故乾坤之美利歸於長女又居近離南)
(向明之方前朝後市則㢲其所也近利市三倍有以也夫問易曰郊祭之禮商人尚聲未祭之先奏樂)
(所以求諸陽也周人尚臭未祭之先炳蕭所以求諸隂也震聲㢲臭正以下之一隂一陽分耳)
坎為水為溝瀆為隐伏為矯輮為弓輪其於人也為加
憂為心病為耳痛為血卦為赤其於馬也為美脊為亟
心為下首為薄蹄為曳其於輿也為多𤯝為通為月為
盗其於木也為堅多心
孔疏為隐伏取水藏地中也為矯輮取水之勢能
曲能直也弓者激矢如水激射輪者運行如水行也
坎為勞卦聽勞則耳痛人之有血猶地有水也赤血
色也本義荀九家有為宫為律為可為棟為叢
棘為狐為蒺藜為桎梏(徐子與曰坎陽匿隂中故為隐伏為盗太玄以水為盗隂)
(陽家以玄武為盗以其皆屬北方之坎也陽在隂中抑而能制故為矯輮矯者矯曲而使之直輮者輮直)
(而使之曲也弓與輪皆矯輮之所成也弓體彎輪體圓木性則直非矯輮焉能成哉心耳皆以虚為體坎)
(中實則為病為痛脊居體中坎陽在中故於馬為美脊又以陽䧟隂中故在人為心病在馬只為亟心亟)
(心性急難御也上畫柔故為下首下柔故為薄蹄又為曳曳者足无力也柔在下不能任重故於與為多)
(𤯝由坎中滿而下无力也維心亨故能通又通者水之性剛在中故於木為堅多心鄭正夫曰素問金)
(在志為憂水在志為恐恐則甚於憂故為加憂氣為陽血為隂血在形如水在天地間故為血卦胡仲)
(虎曰離為乾卦以見坎之為濕坎為血卦以見離之為氣㢲為臭以見震之為聲龔深父曰莊子云上)
(而不下使人善怒下而不上則使人善忘不上不下中身當心則為心病恐則傷腎傷則耳痛月為水)
(精故方諸取水於月坎受乾為體月借日為光一也)
離為火為日為電為中女為甲胄為戈兵其於人也為
大腹為乾卦為鼈為蠏為蠃為蚌為龜其於木也為科
上稿
本義荀九家有為牝牛(蔡伯静曰内暗外明者火與日也離内隂外陽故為)
(火為日隂盈於陽則明故為電剛在外故為甲胄為戈兵中虚故於人為大腹外剛内柔故為鼈蠏蠃蚌)
(龜中虚故於木為科上稿科空也木既中虚上必枯稿矣龔深父曰科上稿中虚而外乾也按植物)
(有三種蔓生者草也枝生者木也科生者蓍之類今廣東科藤之類是也蓍蒿類皆中虚焦弱侯曰坎)
(離得乾坤中氣乾為首坎為下首坤為腹離為大腹皆疾証也)
艮為山為徑路為小石為門闕為果蓏為閽寺為指為
狗為鼠為黔喙之屬其於木也為堅多節
本義荀九家有為鼻為虎為狐(吳幼清曰徑者路之小也艮與震反)
(高山之上成蹊非如平地之大塗也小石小而剛在坤土之上若坎剛在坤土之中則象平地之大石也)
(闕者門之出入處上畫連亘中下二畫為峙而虚似闕也果者木實蓏者草實乾純剛故為木果艮一剛)
(二柔故為果又為蓏皆小而實者也外一剛象閽人无足而禦止於外内二柔象寺人无陽而給使於内)
(鼠黔喙之屬皆謂前剛也木堅多節剛在外也而項平庵曰震象草木之始艮象草木之終果蓏終能)
(始故於艮象為切應耿希道曰周官閽人掌王宫中門之禁止物之不入者寺人掌王之内人及宫女)
(之戒令止物之不得出者馬胡仲虎曰三陽卦艮獨不言馬艮止也止之性非也余岸少曰屈伸互)
(用者指也動静相因者時也一陽與二隂共宅時以為客時以為主人狗鼠之屬用靈於夜者也黔喙之)
(屬茹精於晝者也通乎晝夜而一之精氣之極也)
兑為澤為少女為巫為口舌為毁折為附決其於地也
為剛鹵為妾為羊
孔疏為巫取其口舌之官也兑西方之卦秋物成
熟則有毁折有附決也為妾取少女從姊為娣也
本義荀九家有為常為輔頰(張横渠曰物成則上柔者必折徐子與)
(曰柔附於剛剛乃決柔故為附決潤極故為剛鹵陽在下為剛隂在上為鹵剛鹵之地未能生物鹵者水)
(之死氣也坎水絶於下而澤見於上則足以為鹵而已先融堂曰水至柔也凝而鹵陽在於下也龔)
(深父曰震決躁剛決无所附兑附決柔附剛以决也)
(火傳曰後天以震兑列東西隂符甲庚之旨也甲主生庚主殺庚之殺以少女口舌而為殺者也陽殺可)
(防隂殺難避八卦皆取象於木獨兑无木庚者木之仇也剛鹵之地不産羊口食不生皆殺氣也震夫兑)
(妻聖人惡其以妻制夫賤之為妾亦春秋之筆誅也)
右第十一章
本義此章廣八卦之象其間多不可曉者求之於
經亦不盡合也(胡庭芳曰說卦之象夫子自取為多故求之於經不盡合也夫子初未嘗)
(有先後天之分自邵子發明之而夫子所論八卦之方位始各有歸著今自第七章至十一章皆先天卦)
(位次而夫子推未明之象以為說故其卦次與第三章第四章同)
田間易學卷九
