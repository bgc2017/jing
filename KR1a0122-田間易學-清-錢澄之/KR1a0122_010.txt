田間易學卷八
桐城錢澄之撰
繫辭下傳
孔疏此篇章數諸儒不同劉讞為十二章以對上
繫十二章也周氏莊氏並為九章(第一起八卦成列至禁民為非曰義)
(第二起古者庖羲至蓋取諸夬第三起易者象也至德之盛也第四起困於石至勿恒凶第五起乾坤其)
(易之門至失得之報第六起易之興也至巽以行權第七起易之為書至思過半矣第八起二與四至易)
(之道也第九起夫乾天下之至健也至其辭屈)
八卦成列象在其中矣因而重之爻在其中矣
孔疏象亦有爻爻亦有象所以象獨在卦爻獨在
重者卦則爻少而象多重則爻多而象少故在卦舉
象在重論爻也本義成列謂乾一兑二離三震
四巽五坎六艮七坤八之類象謂卦之形體也因而
重之謂各因一卦而以八卦次第加之為六十四也
爻六爻也既重而後卦有六爻也(王景孟曰聖人因象以設卦則象在)
(卦先設卦以立象則象在卦中生訂詁曰八卦成列指三畫卦而言上篇所言兩儀四象四象生八卦)
(是也八卦象未備也而六十四卦之象皆以八卦分合取之故曰在其中因此八卦每一卦各以八卦加)
(於其上以成六畫之卦每卦六爻而三百八十四爻之義盡在此因重中矣)
剛柔相推變在其中矣繫辭焉而命之動在其中矣
孔疏上篇言剛柔相推而生變化是變化之道在
剛柔相推之中論其氣謂之隂陽語其體謂之剛柔
本義剛柔相推而卦爻之變往來交錯无不可
見聖人因其如此而皆繫之辭以命其吉凶則占者
所值當動之爻象亦不出乎此矣(蔡虚齋曰自一畫倍而為三則象已)
(具自三畫重而為六則爻以備即是以觀剛柔二者迭相推盪而卦爻之變往來交錯无不可見此據六)
(十四卦而言總是一每生二一隂一陽只管相挨出來而變即在是矣變字指隂陽相錯說未說到卜筮)
(之變處卜筮之變則下文所謂動者也柔剛柔相推以横言不以直言若以直言便是卦變上剛下之)
(義非作易之本旨矣時變就卦言動以蓍言動繫辭焉而命之命告也此只謂之辭未謂之占後方)
(見占繫辭命之非動也然動已在其中矣時論曰變在其中未即變也動在其中未即動也)
(見易曰剛柔相推如乾推一畫與坤而成三女坤推一畫與乾而成三男以至六十四卦无非相推而成)
(剛往則柔來柔往則剛來往來不窮變化之道也伏羲未嘗言變而變在其中矣文周因其變乃逐卦逐)
(爻而繫之辭命以吉凶悔吝未嘗動也而動在其中矣不動不占雖有變者必占其動蓋變之中又有動)
(者矣象爻象不變則占者无以見其動矣占非其動則爻无所用其變矣故有變以待動此爻象之體)
(有動以用變此爻象之用)
(今按卦有六畫而名爻爻者六位隂陽相間之謂也三畫之卦則无以相間故祗謂象而不謂爻大)
(傳云爻有等故曰物物相雜故曰文而謂加九六始名爻者謬也爻有變有動有動即其變者然)
(變者衆而動止一爻蔡虚齋謂五爻變者以不變之一爻為動夫既不變矣反謂之動乎朱子曰凡)
(變須就其變之極者當指最後變之一爻而言也說詳圖象卷中)
吉凶悔吝者生乎動者也
本義吉凶悔吝皆辭之所命也然必因卦爻之動
而後見(胡仲虎曰變統指卦爻而言動則專指所值之變爻而言也蔡虚齋曰吉凶悔吝雖已)
(備於繫辭之時然事未至而蓍未揲則卦爻亦无由動卦爻未動則吉凶悔吝雖已定於卦爻而亦无由)
(見其孰吉孰凶孰為悔吝與不悔吝也)
剛柔者立本者也變通者趣時者也
本義一剛一柔各有定位自此而彼變以從時(胡仲)
(虎曰上篇剛柔者晝夜之象即此所謂立本變化者進退之象即此所謂趨時)
(見易曰此節申言剛柔相推之義所謂剛柔者即乾坤兩卦也六十四卦皆木諸乾坤故曰立本乾坤以)
(三畫之剛柔相推而成六子以六畫之剛柔相推而成六十四卦剛柔无定者變也此往彼來者通也蓋)
(冇不得不變不得不通者時為之也故曰趨時)
吉凶者貞勝者也
本義貞正也常也物以其所正為常者也(朱子曰吉凶貞)
(勝一吉便有一凶各以其所正為常正是說他當然之理顔質卿曰天下有常勝之道貞是也吉之能)
(勝夫凶非吉之能勝也以正勝也不正即吉亦凶也凶之能勝夫吉非凶之能勝也以不正勝也若正即)
(凶亦吉也吉凶无常而貞有常此天下趨避之凖也)
(見易曰吉凶悔吝生乎動則本吉也或動而得凶悔吝或本凶悔吝也動而得吉是吉凶莫可定也然於)
(无定之中而有一定之理非吉則凶所謂貞勝也下文貞夫一乃言貞勝之故吉凶雖因乎時而貞勝)
(之理則與時偕行也本義謂貞正也常也惟正故常雖至變之中而此理終不可變吉凶因之以定故曰)
(一也聖人論吉凶不論禍福故有吉福亦有凶福有凶禍亦有吉禍吉凶之别貞與不貞之别也)
(火傳曰易辭有貞吉貞凶貞者盡其當然之理雖凶亦吉故曰貞勝)
天地之道貞觀者也日月之道貞明者也天下之動貞
夫一者也
本義觀示也天下之動其變無窮然順理則吉逆
理則凶則其所正而常者亦一理而已矣(朱子云天下之動雖)
(有不齊常有一箇是的只把此理作箇定則在那裏惟隨其順逆以為吉凶耳)
(見易曰天地萬古此觀雖度數有遷移而觀不移日月萬古此明雖晦蝕有不常而明如常人心萬古此)
(理雖吉凶有萬變而此理不變此理唯一更无二也順之則吉逆之則凶天下之動未有能離此一者故)
(曰貞夫一一乾得此一以為易坤得此一以為簡爻也者傚此也象也者像此一也此字皆指一言)
夫乾確然示人易矣夫坤隤然示人簡矣
孔疏此明天地得一之道本義確然健貌隤
然順貌所謂貞觀者也(蔡虚齋曰此節非申貞觀之義特以起下文原卦爻之所)
(由作也繼之曰效此像此與貞觀全不相屬上文為吉凶說此又是為爻象說也)
(見易曰一神兩化一在兩中无兩則一不立无一則兩不行乾坤兩也乾之易坤之簡乃其所以為兩也)
(易簡不可以名一而一在是焉爻象吉凶皆生于兩本于一也惟得一故易簡)
爻也者效此者也象也者像此者也
本義此謂上文乾坤所示之理爻之竒偶卦之消
息所以效而象之(朱子曰效乾坤之變化而分六爻象乾坤之虚實而為竒偶)
(見易曰天下之動貞夫一一不可名也爻者效此象者像此即此是一也天下萬變而一不變惟其不變)
(是以能變乾得一以易坤得一以簡六十四卦三百八十四爻不過發揮此一而已)
(火傳曰乾易以知險坤簡以知阻爻象備極險阻之情實以曲盡易簡之理)
爻象動乎内吉凶見乎外功業見乎變聖人之情見乎
辭
本義内謂蓍卦之中外謂蓍卦之外變即動乎内
之變辭即見乎外之辭(蔡虚齋曰變在其中之變據卦爻之見成者言變通之變)
(以占者所值當動之爻象言功業見孚變之變則以蓍卦之方動者言方動之後乃為所值當動之爻象)
(矣之訂詁曰爻象動而吉凶見惟恐不與吉會者聖人仁惟恐不與正合者聖人之義也不論吉凶惟)
(以貞勝而歸于一者則繋辭覺民之本指也故曰情見乎辭不則瞽史耳)
(見易曰動者變之將形變者動之已成爻動則變猶未知所變之卦則吉凶不在本爻而在變卦之爻本)
(爻内也變爻外也内者貞外者悔也功業因變而見吉凶皆所以成大業也使人占其辭而從貞以趨吉)
(黜邪以避凶則聖人同患之情也)
(火傳曰功業指爻象之功業不主人事言)
天地之大德曰生聖人之大寳曰位何以守位曰仁何
以聚人曰財理財正辭禁民為非曰義
本義曰人之人今本作仁吕氏從古蓋所謂非衆
罔與守邦也(黃元公曰乾坤示人以象聖人示人以辭然聖人覺世之情正體天地好生之)
(德也蓋斯民以財為命隨財習非以賊其生聖人以義制利而正辭以禁之然後民明於趨避而免於不)
(教而殺之虐矣春秋為聖人之刑書大易亦聖人之禁書也聖人好生之德必得位而得行故以位為大)
(寳包羲諸帝皆得位聖人也罔罟耒耜皆聖人理財也此節連下章讀亦可)
(見易曰三聖人制為象變辭占示民以吉凶其大義一言以蔽之曰禁民為非而已禁其非而守其是所)
(謂貞夫一也聖人之情豈僅見之於蓍卦哉凡聖人所以體天地之好生而守位聚人理財正辭皆此道)
(也蓋一以貫之也)
(火傳曰下章十三卦皆理財之事民之為非皆從財起聖人禁民為非惟以卦爻之辭示之吉凶而已无)
(事刑罰也聖人之情見乎辭者此也)
右第一章
本義此章言卦爻吉凶造化功業
(今按伏羲畫卦文周繫辭制為蓍變之法以利民用吉凶不過兩端趨避只此一理六十四卦三百)
(八十四爻所重一貞聖人之情可見矣要之聖人之治天下曰仁曰義亦不過使天下共貞於一而)
(已豈獨作易然哉)
古者庖犧氏之王天下也仰則觀象於天俯則觀法於
地觀鳥獸之文與地之宜近取諸身遠取諸物於是始
作八卦以通神明之德以類萬物之情
韓註聖人之作易无大不極无微不究大則取象
天地細則觀鳥獸之文與地之宜也孔疏地之
宜者若周禮五土動物植物各有所宜是也本義
王昭素曰與地之間諸本多有天字俯仰遠近所
取不一然不過以騐隂陽消息兩端而已神明之德
如健順動止之類萬物之情如雷風山澤之象(朱子曰仰)
(觀俯察想得聖人心細雖鳥獸羽毛之微盡察得有隂陽蔡伯静曰神明之德不可見者也故曰通萬)
(物之情可見者也故曰類其蔡虚齋曰聖人作易正經來歴全在此章河圖特中所謂取神物之最著)
(河圖不出易亦須作以倪鴻寳曰聖人窮觀極察忽形一畫此一畫即可包諸畫雜諸畫中後聖人必)
(能辨認得之明其物始兒初墮地得其氣母能回殊死匠之為魅木斧初謀傳以符禁則能禍福蚢出蟄)
(乍噬寄物為毒元鶤䳏乘春相月不能先聲先聲者氣决立絶凡物之怪皆聚於始理之始立者豈得不)
(著異乎故易有太極畫有太祖也)
(見易曰八卦未作象在卦先聖人畫卦取象以為卦八卦既作象在卦中聖人制噐又取卦以為象也)
作結繩而為網罟以佃以漁蓋取諸離
孔疏案諸儒象卦制噐者尚其象則取象不取名
也韓氏註多取名為義於義未善本義兩目相
承而物麗焉(胡仲虎曰民以食為先自古未有耕種則鮮食乃其先也網罟兩目相承而物)
(麗冇似於離之象蓋之言疑辭也下倣此相蔡虚齋曰兩目相承不但兩目而已百千萬目皆承以兩)
(也言单言禽則該鳥獸並言禽獸則禽獨為鳥单罟則該取禽魚並言網罟則罟止以取魚)
庖犧氏沒神農氏作斵木為耜揉木為耒耒耨之利以
教天下蓋取諸益
本義二體皆木上入下動天下之益莫大於此(胡仲)
(虎曰自古未有牛耕神農教民耒耜其動也在下之耜而所以入之土者在上之耒於益之卦德上入下)
(動蓋有合焉為蔡虚齋曰耒耜二體皆木蓋制作之始未知以鐵耜也臼猶掘地為之則其時可知)
(時論曰此粒食也立教之大无若耒耜故申之曰教)
日中為市致天下之民聚天下之貨交易而退各得其
所蓋取諸噬嗑
本義日中為市上明而下動又借噬為市嗑為合
也(蔡伯静曰天下之民不同業天下之貨不同用致而聚之噬而嗑之之義訂詁曰周官三市或初)
(剏日中耳五十里市各致其民是也)
(見易曰五十里市必日中則五十里内之民物方能輳集日中所以為期會也)
神農氏沒黃帝堯舜氏作通其變使民不倦神而化之
使民宜之易窮則變變則通通則久是以自天祐之吉
无不利黃帝堯舜垂衣裳而天下治蓋取諸乾坤
韓註通物之變故樂其噐用不觧倦也孔疏
既云黃帝即云堯舜者略舉五帝之終始則少皥顓
頊帝嚳在其間也此已下凡有九事此九事之第
一也黃帝制其初堯舜成其末事相連接共有九事
之功故連云黃帝堯舜本義乾坤變化而无為
(程子曰聖人主化如禹之治水當順治之古之伏羲豈不能垂衣裳必待堯舜據如此事只是一聖人都)
(做得了然必須數世後成亦因時而已服楊誠齋曰所謂衣裳即舜所謂古人之象五色作者是也蓋)
(始於黃帝備於堯舜用朱子發曰十三卦分而乾坤合乾坤无為六子自上古衣裳相連乾坤象衣)
(裳君臣一體也秦取衣裳離之尊君卑臣上下判隔服之妖也胡仲虎曰自天祐之吉无不利謂聖人)
(之制噐不能先天而強為不能後天而不為非一時之所可為也非一人之所能為也皆天理之自然故)
(曰自天祐之病鄭氏曰患至而為之備事來而為之應法之所未聖人不強易民之所未厭聖人不強)
(去凡此皆所為通其變也)
(見易曰變而无迹曰化故變而使民覺其變者則必有宜有不宜者矣民不可與慮始而可與圖成凡變)
(之有迹者非神而化之之道也化則變而不知其變也不窮則不可變窮者人情之所厭也不通則不能)
(變通者人情之所便也凡制作之便於民者雖萬世不可易也故曰通則久乾以易知坤以簡能易簡)
(者順其自然而已本義謂乾坤變化而无為凡變化則无為有為非變化也問易曰堯舜垂衣裳而治)
(天下皆衣裳矣茹毛飲血之世去禽獸无幾不知衣裳然亦无用衣裳記稱毛女秦時宫人匿山中嚙草)
(根木實久不得火食遍體生毛足禦霜雪試取歸飲食之即毛脱盡需衣以覆形衛寒矣子遇巴蜀人言)
(賊亂後有見毛人於嵓穴間狀類猿猱扳陟如飛者自言避兵栖山久无火食化為此類然則佃漁廢而)
(耒耜興以粒代鮮之後化生食為熟食已衣裳之制其能已乎)
刳木為舟剡木為楫舟楫之利以濟不通致遠以利天
下蓋取諸渙
本義木在水上也(張南軒曰衣裳之垂固欲遠近之民下觀而化然川途之險有)
(所不通舟楫之利既興則化所及者遠矣)
(見易曰坎水㢲木中互震體木動水上舟楫之象風水相乘舟楫之利也)
服牛乘馬引重致遠以利天下蓋取諸隨
本義下動上說(程子曰服牛乘馬皆因其性而為之)
(見易曰前此牛馬自生自育於天地間不為人用人於所謂重者負戴焉耳于所謂遠者奔走焉耳至此)
(服之乘之則牛馬隨人為所用矣)
重門擊柝以待暴客蓋取諸豫
本義豫備之意(朱子曰今人就卦推出制噐之象必須穿鑿附會不知卦中但有此)
(理而已故孔子各以取諸某卦言之亦曰其大意云爾漢書謂一角獸蓋麟云皆疑辭也朱子發曰上)
(古外戶不閉禦風氣而已至是始有暴客之防)
(見易曰上震下坤坤為闔戶重門之象震為有聲之木而在坤外有擊柝之象)
斷木為杵掘地為臼臼杵之利萬民以濟蓋取諸小過
本義下止上動(楊誠齋曰耒耜耕稼之始杵臼脱粟之始)
(見易曰上震為木下艮為土震動於上艮止於下有杵臼之象)
弦木為弧剡木為矢弧矢之利以威天下蓋取諸睽
本義睽乖然後威以治之
(見易曰離為戈兵兌為毁折有弧矢傷人之象耒耜舟楫弧矢皆以木為之是時未知用金也弧矢因有)
(暴客而作詩云暴虎憑河徒手摶虎為暴則古稱暴客未有兵噐可知)
上古穴居而野處後世聖人易之以宫室上棟下宇以
待風雨蓋取諸大壯
孔疏已前不言上古已下三事或言上古或言古
者蓋已前未造此噐之前更無别物之用非以後物
替前物故不云上古也已下三事是未造此物之前
已更别有所用今將後用而代前用欲明前用所有
故本之云上古及古者本義壯固之意(徐子與曰冬穴)
(居无以待風夏野處无以待雨故宫室不得不興震風凌雨然後知厦屋之為帡幪故棟宇不可不固大)
(壯之意也而黃元公曰周禮棟尊宇卑則吐水疾霤遠以隤下為宇是也)
古之葬者厚衣之以薪葬之中野不封不樹喪期无數
後世聖人易之以棺槨蓋取諸大過
孔疏不云上古直云古之葬者猶在穴居結繩之
後故直云古也案書稱堯崩百姓如喪考妣三載
四海遏密八音則喪期无數在堯已前禮記云有虞
氏瓦棺又云夏堲周殷人以棺槨則夏以前棺槨未
具也此舉其大略明前後相代之義不必確在一時
本義送死大事而過於厚(郝聖與曰杵臼棺槨所以使民飬生送死)
(無憾寧過於厚也養生不足以當大事取小過之義而已送死足以當大事故取大過之義焉)
上古結繩而治後世聖人易之以書契百官以治萬民
以察蓋取諸夬
韓註夬決也書契所以決斷萬事也本義明
決之義(全書曰書以刀筆畫於竹簡木册為文字即六書也契以木刻一二三四五六之畫計數)
(而中分之各執其一合之以為信也自一畫至五畫則為爻數至五而窮窮則變矣夬五竒象契之五畫)
(上畫偶者竒之變也)
(見易曰案書序註云民之於木刻其側為契各持其一後以相考合書契以為言也本義謂明決者謂)
(十三卦以離始以夬終也作結繩為網罟所以養民也易結繩以書契所以治民也養民之具自作結繩)
(始治民之具自易結繩興二字首尾相應)
右第二章
本義此章言聖人制噐尚象之事
(見易曰時至而事起聖人因時以制噐寧有象一卦以成一噐者乎噐成之後而於卦象皆有取焉此見)
(易之无所不包也)
是故易者象也象也者像也
本義易卦之形理之似也(邵子曰神无方而易无體滯於方則不能變化)
(有定體則不能變通非易也易雖有體體者象也假象以見體而本无體也蘇子瞻曰像之言似也其)
(實有不容言者故惟以其似者告也逹者因似以識真不逹則止見其似者而日遠矣)
(見易曰象指畫言一竒一偶是也易不可見而假象以像之莊子謂以有象者象无象者而定矣不惟伏)
(羲以象示也文王繫彖所以像一卦之象周公繫爻所以像一爻之象皆象也易者象也此句是一章綱)
(領)
彖者材也
本義彖言一卦之材(蔡虚齋曰彖者一卦之材也如卦體卦德卦變卦象卦義)
(皆其材也)
爻也者效天下之動者也
本義效倣也(蔡虛齋曰道冇變動故曰爻爻有交變之義故為動卦非无動也爻非无)
(材也但以彖統論一卦六爻之體故言材爻乃逐節之變故言動耳)
是故吉凶生而悔吝著也
本義悔吝本微因此而著(訂詁曰吉凶在事本顯故曰生悔吝在心尚微)
(故曰著悔有改過之意至於吉則悔之著也吝有文過之意至於凶則吝之著也)
(見易曰彖亦是象爻亦是象彖不惟坤之牝馬是象乾之元亨利貞亦是象也爻不惟潜龍履霜是象乾)
(之乾惕坤之括囊亦是象也辭因象繋而吉凶以生悔吝以著言不惟吉凶之可見者存乎象即悔吝之)
(至微者象已无不示矣)
右第三章
(胡庭芳曰此章言卦爻辭无非明失得之報欲人觀象玩辭知有悔心而不吝於改過庶幾有吉而无凶)
(耳)
陽卦多隂隂卦多陽
韓註夫少者多之所宗一者衆之所歸陽卦二隂
故竒為之君隂卦二陽故偶為之主(木輔嗣略例又云隂卦雖賤而)
(為一卦之主者處其至少之地也)本義震坎艮為陽卦皆一陽
二隂巽離兌為隂卦皆一隂二陽
其故何也陽卦竒隂卦偶
本義凡陽卦皆五畫凡隂卦皆四畫(按几卦主獨陽獨則竒為)
(令偶為氣隂獨則偶為令竒為氣冬春之水木陽生隂成故卦陽而氣隂而陽月多寒月令冬之數六春)
(之數亦六皆從偶也夏秋之火金隂生陽成故卦隂而氣陽而隂月多熱月令夏之數七秋之數九皆從)
(竒也故筦三男之氣皆隂筦三女之氣皆陽卦分二氣爻分三候是為二十四氣七十二候一歲之德攝)
(矣)
其德行何也陽一君而二民君子之道也隂二君而一
民小人之道也
韓註陽君道也隂臣道也君以无為統衆无為則
一也臣以有事代終有事則二也故陽爻畫竒以明
君道必一隂爻畫偶以明臣體必二斯則隂陽之數
君臣之辨也本義君謂陽民謂隂(邵子曰萬物皆以陽來則)
(生陽去則死故陽為貴)
(見易曰一者竒之畫也二者偶之畫也陽卦以竒為君偶為民是一君而二民也隂卦以偶為君竒為民)
(是二君而一民也君者言成卦之主也)
右第四章
(胡庭芳曰此章專以八卦隂陽畫數分君子小人之多寡)
(見易曰所以見竒偶兩畫之妙隂陽君民君子小人都判於此兩畫中)
易曰憧憧往來朋從爾思子曰天下何思何慮天下同
歸而殊塗一致而百慮天下何思何慮
本義此引咸九四爻辭而釋之言理本无二而殊
途百慮莫非自然何以思慮為哉必思而從則所從
者亦狹矣(蘇紫溪曰往來二字是吾人所不容无所病者憧憧也但順理以往來則思而无思)
(慮而无慮如造化之自屈自伸着意於往來則營營以思營營以慮始不覺其煩且擾矣錢緒山曰既)
(曰百慮則所謂何思何慮非絶去思慮之謂也千思萬慮一順乎不識不知之則是千思萬慮謂之何思)
(何慮可也憧蔡虛齋曰自此以下四節全是破爻辭憧二字與朋從爾思意无涉)
(見易曰聖人即咸四爻明感應之理以見天地人事盡於感應非區區人已之間此感而彼應也凡學問)
(之盡其事者謂之感有其效者謂之應殊途百慮極其思慮之用者感也所謂往者屈也同歸一致不思)
(不慮而得者應也所謂來者伸也往來本自然一定之理安用憧憧哉董子曰正其誼不謀其利明其道)
(不計其功夫正誼未有不利者明道未有无功者此往來之說也而計與謀則憧憧為之害也即此爻之)
(旨矣)
日往則月來月往則日來日月相推而明生焉寒往則
暑來暑往則寒來寒暑相推而歲成焉往者屈也來者
信也屈信相感而利生焉
本義言往來屈伸皆感應自然之常理加憧憧焉
則入於私矣所以必思而後有從也(張子曰屈伸相感而利生焉感)
(以誠也情偽相感而利害生雜以偽也曰蔡虚齋曰往者屈也來者伸也分明是屈之感伸屈伸相感)
(者只一屈一伸便是相感矣如下文尺蠖龍蛇皆偏言屈之感伸)
(見易曰雖云往以感來來亦感往然畢竟是往者為感來者為應天下之理不往則不來不屈則不伸聖)
(人學問只在往屈一邊來伸之應聽諸自然而已故无所謂憧憧也)
尺蠖之屈以求信也龍蛇之蟄以存身也精義入神以
致用也利用安身以崇德也
本義因言屈伸往來之理而又推以言學亦有自
然之機也精研其義至於入神屈之至也然乃所以
為出而致用之本利其施用无適不安信之極也然
乃所以為入而崇德之資内外交相養互相發也(余德)
(新曰既曰屈伸相感而利生矣恐人知伸之利而不知屈之所以利也故以尺蠖龍蛇明之蘇子瞻曰)
(精義者窮理也入神者盡性以至於命也譬之於水知其所以沉知其所以浮盡水之變而皆有以應之)
(是精義也知其所以浮沉而與之為一不知其為水是入神也與水為一不知其為水未有不善游者也)
(而况以操舟乎此之謂致用也故善游者之操舟也其心閒其體舒則用利而身安也至於身安則物我)
(莫測而德崇矣尺郝仲輿曰今人布指求尺一縮一伸如蠖之步即蠖之義訂詁曰尺蠖之屈而伸)
(伸而又屈龍蛇之蟄而起起而又蟄其天為之也彼烏知其所以然人則有知故以往感來以來感往而)
(不勝其計度之私此用知之過也人聖人不思而得故曰何思何慮學者須以思學聖之不思非退藏)
(則无以精義非精義則无以研幾聖人之學非黜知不用取合乎自然而已時論曰往來生死屈即是)
(伸徇往來者憧憧絶往來者又憧憧始於不精義以窮理遂有掃理以為直截者朱子曰時時窮理之謂)
(居敬)
(見易曰精義者无理不研入神者不滯於理此退藏之學非欲致用也而用以利利用者於事无礙安身)
(者於時无忤此庸德之行非為崇德也而德以崇精義屈也致用伸也利安屈也崇德信也䆒而論之精)
(義四句皆屈也過此以往至德之盛也是信也總之伸必由屈來必因往有一屈則有一信有大屈則有)
(大信也)
(火傳曰精義者聖人極思慮以斷往來之思慮也精則於同中分殊一中析百入神即同是殊即一是百)
(矣窮神知化則一且莫致何有於百同且无歸何有於殊蓋至是而精義之思慮亦盡冺矣故曰過此以)
(往未之或知也聖而不可知之謂神用忘其利而无不利身忘其安而无不安德之盈也固米可與崇德)
(者同日語也)
過此以往未之或知也窮神知化德之盛也
本義下學之事盡力於精義利用而交養互發之
機自不能已自是以上則亦无所用其力矣至於窮
神知化乃德盛仁熟而自致耳然不知者往而屈也
自致者來而信也是亦感應自然之理而已(朱子曰非於崇)
(德之外别有箇德之盛也做來做去做到徹處便是盛德蔡虚齋曰神化亦非在精義利用之外其始)
(有待於思為曰精義利用其終无待於思為曰窮神知化)
(見易曰過此以往此字指崇德後言自此以前一屈一伸然大抵皆屈也過此以往无所用屈亦无所為)
(信其盛德日新不惟人不能知已亦不得而知窮神知化聽其自然所至而已所謂何思何慮到此纔足)
(語也)
(火傳曰以下九爻皆言利用安身之事安身本於精義惟精義始能研幾豫之知幾復之庶幾皆能精義)
(者也)
易曰困于石據於蒺藜入于其宫不見其妻凶子曰非
所困而困焉名必辱非所據而據焉身必危既辱且危
死期將至妻其可得見耶
(黃元公曰困石一爻反明安身射隼一爻正明利用噬嗑二爻亦反言之以見身之不能安也苞桑一爻)
(言身安以保國家折足則身不安之象也豫復兩爻特拈一幾非精義入神不足以知幾不能以庶幾也)
(致一取所感之專勿恒失安身之利而倪鴻寳曰萬物皆以剛據柔蒺藜與石豈柔可得據者哉是小)
(人悍然而思竊據也入於其宫不見其妻非謂有妻不見也譬諸人妻假衣冠以號於人曰吾即夫也誰)
(為其妻乎)
易曰公用射隼于高墉之上獲之无不利子曰隼者禽
也弓矢者噐也射之者人也君子藏噐於身待時而動
何不利之有動而不括是以出而有獲語成噐而動者
也
本義括結礙也(諸理齋曰必在我者真有觧悖之德又當小人為悖之時故其動利)
(昔倪鴻寳曰縱隼不射是謂養奸不斷反受其亂也者鄧侯違諫國移楚甥守珪失刑禍延唐祚五王)
(墜謀亂生几肉汝愚道慮權歸閣門詩曰墓門有棘斧以斯之此言斧之斷棘譽斧也墓門有梅有鴞萃)
(止此言梅之容鴞咎梅也)
子曰小人不耻不仁不畏不義不見利不勸不威不懲
小懲而大誡此小人之福也易曰屨校滅趾无咎此之
謂也
(馮竒之曰不以不仁為耻見利而後勸於仁不以不義為畏畏威而後懲於不義懲惡在初改過在小虞)
(仲翔曰小善復初小惡姤初誡韓子謂法行狗信虎化為人聖人以狗誡虎以虎人故屨校已危滅趾)
(不死懼其心使知悔留其身使補過聖人之仁也教倪鴻寳曰聖人為小人明疑而作易為易釋懼而)
(小人易不教小人則君子不敢以學易易懼小人小人於是可以學易昔者張說巽床幾於誣善宋璟震)
(之曰名義至重鬼神難欺周處升陵幾於為寇父老夬之曰淵蛟山虎與子而三夫鬼神之說原諸享祀)
(蛟虎之義等於豕牛易之所著以戒小人二子聞之卒為君子故曰小懲大戒小人之福也)
善不積不足以成名惡不積不足以滅身小人以小善
為无益而弗為也以小惡為无傷而弗去也故惡積而
不可掩罪大而不可觧易曰何校滅耳凶
(楊誠齋曰夫子釋噬嗑初上之辭謂懲惡在初改過在小倪鴻寳曰夫小人之罪惡欲待其貫盈則懼)
(其以宗社盈貫也聖人故以擊小人之權歸諸國法何校滅耳者王鈇也然江充斃於逆刃楊釗殪於亂)
(鋒宰嚭禍吳而快越矛德儒佞隋而膏唐斧滅四奸之耳者皆非校也)
(見易曰二爻言小惡則有小懲積惡則罹大罪以見感應之理无往不存)
子曰危者安其位者也亡者保其存者也亂者有其治
者也是故君子安而不忘危存而不忘亡治而不忘亂
是以身安而國家可保也易曰其亡其亡繫于苞桑
(張子曰明君子之見幾後時論曰其亡其亡心口相語也首三語造化无權三語天命可畏見得氣數)
(在人事中治亂相尋惜不早見)
(見易曰識危於安見亡於存憂亂於治此皆精義以後事所謂幾也身安而國家可保固非精義者不能)
(也)
子曰德薄而位尊知小而謀大力小而任重鮮不及矣
易曰鼎折足覆公餗其形渥凶言不勝其任也
(先融堂曰為君不明於所擇為臣不審於自擇以至亡身危主誤國亂天下皆由不勝任之故項平菴)
(曰德之薄知之小力之少皆限於所禀而不可強聖人豈厚責以所不能哉責其貪位而不量已過分而)
(不能勝任耳)
(見易曰此固不知安身之道也聖人有聖人安身之道庸人有庸人安身之道入世者皆不可不知)
子曰知幾其神乎君子上交不謟下交不瀆其知幾乎
幾者動之微吉之先見者也君子見幾而作不俟終日
易曰介于石不終日貞吉介如石焉寧用終日斷可識
矣君子知微知彰知柔知剛萬夫之望
孔疏前云精義入神故此明知幾入神之事幾
是離无入有在有无之際故云動之微若事著之後
乃成為吉此幾在吉之先豫前已見故云吉之先見
直云吉不云凶者凡豫前知幾皆向吉而背凶違凶
而就吉无復有凶故特云吉本義漢書吉之之
間有凶字(程子曰先見則吉不見故凶衆人不識而君子識之君子不識而氣機識之楊誠)
(齋曰知幾最微而盡於不謟瀆謟瀆者富貴之捷徑而禍敗之胚胎也李斯之禍不在具五刑而萌於上)
(督責之書張湯之敗不在於對入使而在於摩謁居之足斯自以為深於取容湯自以為巧於自託取容)
(乃所以不容自託乃所以自敗故曰動莫小於風雷而欲心為最大吉莫重於不失其身而崇高為至輕)
(能絶謟瀆之端乃見幾之最先者也者蘇子瞻曰无守於中者不有所畏則有所忽也忽常失之太早)
(畏者常失於太後既失之又懲而矯之則終身未嘗及事之會矣知幾者其介如石上交不謟无所畏也)
(下交不瀆无所忽也无畏无忽事至則發而已夫知彰者衆矣惟君子於微而知其彰知剛者衆矣惟君)
(子於柔而知其剛故萬夫望之以為進退之候也幾蔡虚齋曰上交貴恭然易至於謟謟不謟之間有)
(存焉下交貴和然易至於瀆瀆不瀆之間有幾存焉惟知幾則恰好便住君子知幾凡幾之所在无所)
(不知非獨不謟不瀆二事而已蓋幾之所在有當用微者有當用彰者有當用柔有當用剛者君子於幾)
(之所在一无不知故為萬夫之望測介於石言君子之所以知幾也倪鴻寳曰哲者氣於禽鳥審兆)
(於聲音况人事乎人不必迷尋丈而惟牽銖絲為此銖絲沉入九淵矣夫投會應時比諸鷙擊君子之於)
(人國也突若入焉突若出焉齊女朝入仲尼夕行聖人所云不終日苟踰宿及旦即其言之欺也)
(見易曰謟瀆之軰只知有現在不顧其後君子非以知幾而不謟不瀆只自盡其當然之道而幾即在於)
(此)
子曰顔氏之子其殆庶幾乎有不善未嘗不知知之未
嘗復行也易曰不遠復无祗悔元吉
韓註失之於幾故有不善得之於一不遠而復故
知之未嘗復行也(蘇子瞻曰人不食鳥喙者知之審也顔子不及聖人猶待知也陳)
(明卿曰未必不有不善但未嘗有不知百偽千邪只在知上消)
天地絪緼萬物化醇男女搆精萬物化生易曰三人行
則損一人一人行則得其友言致一也
韓註致一而後化成也孔疏二氣絪緼共相
和會萬物感之變化而醇若天地有心為一則不能
使萬物化醇矣本義絪緼交密之狀醇謂厚而
凝也言氣化者也化生形化者也(全書曰獨隂不生獨陽不成化醇化)
(生言有两以成一男女皆象二氣致一之玅子蔡虚齋曰天地絪緼氣交也男女搆精形交也朱謂化)
(指氣化而言草木是也化生是胎卵所出男女是萬物之男女人類物類皆是)
(見易曰惟兩斯一三人行則損一人一人行則得其友此妙於言兩亦妙於言兩而一也凡易之言一)
(未有不以兩者晦明寒暑往來屈信皆兩也皆所以明一也通兩為一然後其一可見)
(火傳曰人之生精氣神而已神一則氣一一則搆精而化生故神不專者其精不能搆也)
子曰君子安其身而後動易其心而後語定其交而後
求君子修此三者故全也危以動則民不與也懼以語
則民不應也无交而求則民不與也莫之與則傷之者
至矣易曰莫益之或擊之立心勿恒凶
(項平菴曰此總結上文而歸重於安身也尺蠖不屈不可以伸龍蛇不存身不可以變化君子不安其身)
(而足以致用乎此倪鴻寳曰仲舉云一庭之臣如河中木流泛東西言隂陽多端心不恒也反復之徒)
(脂九蓬轂是故物惡而擊之此其道自賊而已)
(見易曰咸四爻為一章本領此後以困始而嗟其身必危以益終而木諸安其身中間所引諸爻皆利用)
(安身之事而以豫二之知幾為入神之效以復初之庶幾損三之致一為精義之功則安身乃聖人之極)
(詣非可易視而淺求之也)
右第五章
(胡仲虎曰上繫七爻下繫十一爻皆象傳之文言也學易者可觸類而通其餘矣)
(今按十卦十一爻其事盡於利用安身其學極於精義入神聖人以易教世惟此而已過此則非世)
(人之所能知亦不足為世人道也惟精義入神故可以隨所感應而无害若冥感却應則非也感應)
(廢則天地不交而萬物不生矣上下无交而世界離散矣終舉損益二爻以明感應自然之理所以)
(結何思何慮之旨也)
子曰乾坤其易之門邪乾陽物也坤隂物也隂陽合德
而剛柔有體以體天地之撰以通神明之德
本義諸卦剛柔之體皆以乾坤合德而成故曰乾
坤易之門撰猶事也(徐子與曰天地之撰隂陽造化之迹也有形可擬故曰體神明)
(之德隂陽健順之性也有理可推故曰通先自形上者言之故先隂而後陽自形下者言之故剛而後)
(柔來訂詁曰乾坤即指竒偶兩畫隂陽合德謂二物往交錯剛柔有體謂成諸卦爻之體體撰通德正)
(於其分而合合而分得之形尒賡之曰无形之易始於兩畫之中謂之緼故兼上之稱有象之易闢於)
(兩畫之後謂之門故有合德之事)
(火傳曰天下之理盡於兩一在兩中實无一也兩者互藏其根故曰合德能合然後能開易之辭專言其)
(開者也故下文曰開曰貳)
其稱名也雜而不越於稽其類其衰世之意耶
韓註有憂患而後作易世衰則失得彌彰爻辭所
以明失得本義萬物雖多无不出於隂陽之變
故卦爻之義雖雜出而不差謬然非上古淳質之時
思慮所及也故以為衰世之意蓋指文王與紂之時
也(蔡虚齋日一卦有一卦之稱名一爻有一爻之稱名此兼卦爻許多名義而言故曰雜下文只是一)
(端之稱名故專指其小)
(見易曰如乾為馬坤為牝馬坤為牛離為牝牛之類皆雜也然无不出於隂陽之變故曰不越)
夫易彰往而察來而微顯闡幽開而當名辨物正言斷
辭則備矣
孔疏開釋也正言即其辭而斷之法家所謂前案
後斷本義而微顯恐當作微顯而開而之而亦
疑有誤(吳幼清曰彰往即藏往也謂明於天之道而彰明已往之理察來即知來也謂察於民之)
(故而覺知未來之事所微顯即神德行也謂以人事之顯而本之於天道以微其顯闡幽即顯道也謂)
(以天道之幽而用之於人事所以闡其幽前兼蓍言此專以卦言)
(見易曰開字與前合字相應隂陽合而卦畫以成隂陽開而卦爻以繋開者分也名以分隂陽而當物以)
(分隂陽而辨言以隂陽之分而正辭以隂陽之分而斷)
其稱名也小其取類也大其旨遠其辭文其言曲而中
其事肆而隐因貳以濟民行以明失得之報
本義肆陳也貳疑也(胡仲虎曰取類大謂隂陽也上古之時惟有易畫以明失)
(得之報而民无疑至於衰世不得不因民之疑而明之以辭矣吳幼清曰自夫易以下至此皆論文王)
(彖辭雖爻辭亦然而此則專為彖辭言也之蘇紫溪曰取類大者隂陽之類也其辭文者隂陽章也曲)
(而中者隂陽之變也肆而隐者隂陽之精也天下之動貞夫一民既二矣明失得之報使還歸於一也)
(黃元公曰造物之報人也不報其人而報其人之天一念初生隂陽已判而吉凶之報隨之人不深於易)
(故諱言報應耳)
(見易曰天下之動貞夫一天下之報由於貳一者有得而无失冇吉而无凶貳則得失分矣報者自其有)
(所分别而言之也)
右第六章
本義此章多闕文疑字不可盡通後皆放此(胡庭芳曰)
(此章專論乾坤為六十四卦之所從出乃易之門也其䆒則无非所以斷民疑明吉凶之報耳)
易之興也其於中古乎作易者其有憂患乎
孔疏上古伏羲之時理尚質素直觀其象足以垂
教矣中古之時事漸澆浮非象可以為教故卦爻之
辭起於中古身既憂患須垂法以示於後以防憂
患之事本義夏商之末易道中微文王拘於羑
里而繫彖辭易道復興
是故履德之基也謙德之柄也復德之本也恒德之固
也損德之修也益德之裕也困德之辨也井德之地也
㢲德之制也
孔疏六十四卦悉為修德防患之事於此九卦尤
為甚者故特舉以言焉本義九卦皆反身修德
以處憂患之事也而有序焉基所以立柄所以持復
者心不外而善端存恒者守不變而常且久懲忿窒
慾以修身遷善改過以長善困以自騐其力井以不
變其所然後能巽順於理以制事變也(胡仲虎曰夫子偶於上經)
(取三卦下經取六卦言文王以憂患之心作易而文王處憂患之道自无非易也履以一隂安處於三陽)
(之下此履所以為禮也謙以一陽退處於三隂之下此謙所以制禮也復則一陽生於五隂之下而天地)
(生物之心可見本義謂善端存者指仁而言也也基所以立也柄所以執也文王之禮也本所以生文)
(王之仁也恒德之固文王之心无時而非禮无時而非仁也損修益裕困知命而有辨井定性而不改及)
(其終也巽順於理以制事變文王蓋无適而非義也蔡虚齋曰基與木不同基就修德之始言故張子)
(教人以禮而入以存疑曰上言易作於憂患因承言處憂患之道蓋是教人非文王之處憂患用九德)
(也)
履和而至謙尊而光復小而辨於物恒雜而不厭損先
難而後易益長裕而不設困窮而通井居其所而遷巽
稱而隐
孔疏自此以下明九卦之德也本義此如書
之九德禮非強世然事皆至極謙以自卑而尊且光
復陽微而不亂於羣隂恒處雜而常德不厭損欲先
難習熟則易益但充長而不造作困身困而道亨井
不動而及物巽稱物之宜而潜隐不露(蔡虚齋曰井德安然不動)
(而自有以及物或曰憂患中自救不暇安能及物來俊臣誣狄梁公下獄令引楊執柔公曰天乎吾何能)
(為以首觸柱血流被面懼而謝焉范文正公曰䧟穽之中不義不為况在廟堂乎豈可謂憂患中无及物)
(之功後倪鴻寳曰時不可設必不得設故羲前无易周公无禮樂羲前周後非无聖人惟中裕者為不)
(慚耳學誠顔淵學即不在仕道誠仲尼道即不在行德誠文王德即不在王信其裕不信其所不設者耳)
(不裕則損不設則不必益裕潜而設躍潜惡其非龍也躍而无首何譏乎)
(見易曰巽之稱物其中自有一定之則不容着意故曰隐不隐則有分别象而異同之患起矣)
履以和行謙以制禮復以自知恒以一德損以遠害益
以興利困以寡怨井以辨義巽以行權
孔䟽自此以下論九德各有施用而有利益也
本義寡怨謂少所怨尤辨義謂安而能慮(焦弱侯曰三陳)
(皆有辨困之辨辨於已復之辨辨於物井則人已之間兩極其辨也時論曰漢儒以反經合道為權程)
(子非之邵子曰得一端者也心迹之間有權存焉聖人行權輕重合宜而已蓋因物中節者也按稱字)
(作去聲讀謙象云君子以裒多益寡稱物平施不稱物而平施則失其平矣故曰德之制也又曰巽以行)
(權權所以為稱也)
(見易曰復非一時之事也自知者覺也纔覺即復時時覺則時時復人所不知而已所獨知者也恒以一)
(德殆如顔子之三月不違乎)
右第七章
本義此章三陳九卦以明處憂患之道(胡庭芳曰第三節論)
(聖人用九卦以處憂患之道故皆以以字明之六十四卦大象傳亦着以字以明用易也胡仲虎曰此)
(章三陳九德雖夫子偶即九卦言之然上經自乾至履九卦下經自恒至損益亦九卦上經履至謙五卦)
(下經益至困井亦五卦上經謙至復又九卦下經井至巽又九卦上經自復而後八卦而為下經之恒下)
(經自巽而未濟亦八卦復為上經之乾上下經對待又似非偶然者)
易之為書也不可遠為道也屢遷變動不居周流六虚
上下无常剛柔相易不可為典要唯變所適
孔疏六位言虚者位本无體因爻始見故稱虚也
本義遠猶忘也周流六虚謂隂陽流行於卦之
六位(朱子曰易不可為典要若楊雄太玄却是可為典要排定三百六十四贊當晝三百五十四贊)
(當夜晝底吉夜底凶吉凶之中又自分輕重易却不然有陽居陽爻而吉底又有凶底有隂居隂爻而凶)
(底又有吉底有有應而吉底有有應而凶底是不可為典要之書也上下无常惟變所適便見得易人人)
(可用不是死法總魏鶴山曰六畫六爻六位六虚四者相近而不同而言之畫即為爻析而言之爻與)
(畫異畫之見者又為位爻之變者又為虚故曰變動不居周流六虚位從爻而為虚也曰六畫成卦六位)
(成章虚從畫而為位也故全書曰卦有六位剛柔之畫往來居之非實有也以虚言先儒云其静謂之)
(六虚其動謂之六爻主訂詁曰變動以卦變言與蓍无涉通章皆易書言與占卦无涉)
(見易曰上下剛柔其說不一據孔氏謂既窮上位之極又來下居於初若九月剝卦一陽上極也十一月)
(復卦一陽下來歸初也此指周易之反對言據下文出入外内先儒謂出自内而往外則成外卦入自外)
(而來内則成内卦如天山遯山天大畜一上一下之類此又指綜卦言也大抵彖傳中所謂剛上而柔下)
(柔上而剛下者雖聖人偶舉以見例而六十四卦之變盡於此矣以彖傳之卦變為斷可也)
其出入以度外内使知懼
本義此句未詳疑有脱誤(朱子發曰出入以卦内外體言出者自内之外)
(往也入者自外之内來也)
(見易曰或出而外或入而内是為上下无常而有度焉度者吉凶之定理所謂貞夫一者也雖卦有外内)
(而度則分毫不爽懼者懼其度也)
(火傳曰惟其无常而有度故使人懼本卦尤使人懼變卦本卦内也變卦外也)
又明於憂患與故无有師保如臨父母
本義雖无師保而常若父母臨之戒懼之至(蘇子瞻曰)
(卦所以有内外爻所以有出入者為之造憂患之端使知懼也懼而後用法此物之情也憂患之來苟不)
(明其故則人有苟免之志而怠於避禍矣去父母遠師保而不敢忘畏者知内外之懼明憂患之故也)
(見易曰外内使知懼懼者懼憂患也上言卦爻之出入使知憂患此言彖爻之繋辭又明乎憂患與憂患)
(之故故下文緊接以率其辭)
初率其辭而揆其方既有典常苟非其人道不虚行
本義方道也始由辭以度其理則見其有典常矣
然神而明之則存乎其人也(蔡虚齋曰其曰不可為典要者通六十四卦三)
(百八十四爻言也其曰既有典常者析各卦各爻而言也時論曰道本至變而又有方道之為方隨其)
(所在皆有无過不及適中之節也由道者一以為典要一以為典常不定之宜隨時而遷如冬宜寒夏宜)
(暑故要不可執也然不定之中即有一定者歲歲如此冬歲歲如此夏是大常也離方非也執方亦非也)
(故屬之神明行道之人焉文中子曰通其變天下无弊法執其方天下无善教故曰存乎其人)
(見易曰夫憂患與故既明是其初有辭可率有方可揆誰謂无典常乎及神而明之則率其辭而不泥其)
(辭揆其方而不拘其方亦惟道是行而已道者不可為典要者也)
右第八章
(胡庭芳曰此章專論玩辭觀變為學易之事書者卦爻之辭也道之屢遷者卦爻之變也此二句一章綱)
(領變動不居以下言其變也明於憂患以下言其辭也)
易之為書也原始要終以為質也六爻相雜唯其時物
也
本義質謂卦體卦必舉其始終而後成體爻則惟
其時物而已(胡仲虎曰卦有定體故曰質爻无定用故曰時蔡虚齋曰始終即初上也此)
(言始終至下文方言初上未成質之時只得謂之始終既成卦之後就卦言謂之初上矣)
(見易曰此章本重在中爻開章概舉六爻為言蓋易書原始要終以為質也始即初終即上蓋合六爻而)
(成卦明初上亦不可无也六爻有隂陽一定之位迭用柔剛所以相雜也爻有隂陽謂之物剛柔雜居惟)
(其時也故曰時物)
其初難知其上易知本末也初辭擬之卒成之終
本義此言初上二爻(蔡虚齋曰其初難知其上易知以後人觀易言也初辭擬)
(之卒成之終以後人逆推聖人之繫辭而然也言時論曰初難知上易知以卦畫言不指繫辭聖人也)
(然而初辭之擬君子樂玩卒成之終百姓與能)
(見易曰其初難知二句就卦畫言一畫甫形宜剛宜柔皆不可知必俟中爻之是非定而初之是非以定)
(故曰難知若上就中爻之是非決之而已故曰易知初辭擬之二句指繫辭言初無所取祗就其爻之為)
(初而擬之成辭上者卦之終也中爻辭備至上而卒之以成其終而已本末猶云始終非卦之關要然此)
(只言其大凡亦有初上為卦主者不在此例互卦去初上二爻故曰初上无位)
若夫雜物撰德辨是與非則非其中爻不備
孔疏一卦之内而有六爻各主其物各成其德欲
辨定此六爻之是非則總歸於中爻以中爻居一无
偏故能統卦義也按此指二五而言本義此謂
卦中四爻(朱子曰先儒觧此多以為互體如屯卦震下坎上就中間四爻觀之自二至四為坤)
(自三至五為艮故曰非其中爻不備漢儒多用之左傳亦時舉此義看來此說亦不可廢吳幼清曰正)
(體二為内卦之中五為外卦之中互體三為内卦之中四為外卦之中故皆謂之中爻胡庭芳曰是非)
(者當位不當位中不中正不正也内外卦既足以示人復自互體辨之則是是非非於是益可見焉)
(見易曰先正皆以中爻為互體然觀其析初上為本末而以是非備於中爻則知一卦所重在中爻不必)
(言互也)
(火傳曰據孔氏以中爻指二五言則雜物撰德即指六爻相雜惟其時物也六爻雜而成德而承乘比應)
(之間德之是非以辨要以二五為主愛惡相攻遠近相取皆因二五而生則諸爻之是與非非因中爻无)
(以辨地陽問易曰即以互卦言亦得互卦只四爻成兩卦隂之畫既與正卦不同而卦德亦遂别撰一)
(義撰造也)
噫亦要存亡吉凶則居可知矣知者觀其彖辭則思過
半矣
本義彖統論一卦六爻之體(崔憬曰要者得其要也指中爻而言以辨)
(是與非為要則存亡吉凶居可知矣言无待於動也以彖為要則知者觀其彖辭而思過半言无待於爻)
(也所要者愈約所見者愈易矣言蔡虚齋曰噫聖人因論彖爻忽有所感而發嘆也天地間自有吉凶)
(存亡之理苟能求其所以吉凶存亡者則已居然可知不待求之於易矣如即求之易在知者惟取彖辭)
(觀之則一卦六爻之體已具思已過半亦不徧求之六爻中也訂詀曰彖舉其綱爻言其目彖辭或論)
(二體或論主爻雖未十分詳盡而已得其大要是以不待觀六爻而見也)
二與四同功而異位其善不同二多譽四多懼近也柔
之為道不利遠者其要无咎其用柔中也
本義此以下論中爻同功謂皆隂位異位謂遠近
不同四近君故多懼柔不利遠而二多譽者以其柔
中也(胡仲虎曰雜物撰德兼言中爻之互體二三四五分論中爻之本體)
(見易曰遠近皆以與五相去為言君子之事君也以致主則宜近以避權則宜遠豈必在位之遠近乎亦)
(各有其道也五臣皆隨重耳而趙衰獨善其後張霍同輔宣帝而富民獨保其終近而能遠者也月遠)
(日則光滿近則光微此多譽多懼之辨也然月太隂之精與日正相望而光乃比於日又柔中之騐也)
(柔之為道柔字只據二四之位而言非如蓍數以六為柔也)
三與五同功而異位三多凶五多功貴賤之等也其柔
危其剛勝耶
本義三五同陽位而貴賤不同然以柔居之則危
惟剛則能勝之(吳幼清曰二多譽之上有其善不同此節无之蓋譽懼雖不同皆可謂之)
(善凶則不可為善矣故不言也中訂詁曰末覆舉中爻全為二五而發居上下卦之德之最優者也初)
(上非不論德行而非用事之地故所重在時位中四爻非不論時位而為用事之地故所重在德行也若)
(夫卦主在初上者又不可以此例論當其柔危二句專指三言以六居三柔也而謂之不位以九居三)
(剛也而多得凶辭若五則柔剛皆善所貴者位也按六十四卦除謙卦九三外雖有嘉爻而繫以吉者少)
(則知三多凶也故輔嗣云苟獲其中雖弱必治苟非其正雖強必災是以大有六五柔非其體在卦之宗)
(雖柔猶吉同人九三剛得其位非爻之中雖剛猶危)
(見易曰此申上節非其中爻不備之義爻有等故曰物二四之一遠一近三五之一貴一賤皆等也是謂)
(雜物二四或多譽或多懼三五或多凶或多功則以或柔中或不中或柔危而剛勝此所謂撰德也而辨)
(是與非舉在其中矣)
右第九章
(胡庭芳曰此章專論爻畫以示人其致意在中四爻而四爻之中所主又在二五居一體之中也)
易之為書也廣大悉備有天道焉有人道焉有地道焉
兼三才而兩之故六六者非他也三才之道也
本義三畫已具三才重之故六而以上二爻為天
中二爻為人下二爻為地(吳幼清曰一而不兩則獨而无對天獨陽而无隂地)
(獨隂而无陽人之隂陽亦混而不分必皆兼而兩之天人地各有隂陽然後其道全而不偏蔡虚齋曰)
(此亦只是後天之易若伏羲作易只是由兩儀而四象而八卦因而重之而已何嘗立一意以三畫象三)
(才以六畫為兼兩哉既畫之後天地人事无不該於其中從後推看乃各有其象)
(見易曰不兩則不能變不變則不能成三才之道)
道有變動故曰爻爻有等故曰物物相雜故曰文文不
當故吉凶生焉
本義道有變動謂卦之一體等謂遠近貴賤之差
相雜謂剛柔之位相間不當謂爻不當位(胡仲虎曰前章始以)
(質言此章末以文言卦必舉始終而成體故曰質爻必雜剛柔以為用故曰文吳幼清曰隂陽交錯謂)
(之爻三畫不謂之爻以其卦體小成未見其交錯也既有六畫而一隂一陽往來於其間而爻見焉爻交)
(也以交而變也)
(見易曰八卦言象因重言爻則知非六畫不可謂爻以其无隂陽相錯也物即隂陽二物指爻位之隂陽)
(也如初三五之為陽位二四上之為隂位六位中一隂一陽互相間雜非謂九六也文不當而吉凶生所)
(謂不當者不當位也或隂居隂位或隂居陽位或陽居陽位又或陽居隂位此隂陽始指九六而言只此)
(隂陽變動不測然非兼三而兩以為六畫之爻則不能有此變動耳道有變動一句此明爻之所以得名)
(爻有等以下則析言爻之所以變動)
右第十章
(見易曰此章言聖人作易妙於六畫以為卦也若止於三畫則天地人皆獨而无兩不能成三才之道而)
(隂陽二物无以相雜亦不能有所變動易以變動為道惟六畫其而變動以生此爻之所由名而吉凶所)
(由著也)
易之興也其當殷之末世周之盛德耶當文王與紂之
事耶是故其辭危危者使平易者使傾其道甚大百物
不廢懼以終始其要无咎此之謂易之道也
本義危懼故得平安慢易則必傾覆易之道也(蘇子)
(瞻曰得其大者縱横順逆无施不可而百物不廢也得其小者懼以終始猶可以免咎蔡虚齋曰懼以)
(終始易懼之也使人始終一懼而不敢少有慢易之心也易中所言善固欲使人懼以承之所言不善亦)
(欲使人懼以遠之所謂其要无咎也述倪鴻寳曰乾第一卦君子終日乾乾夕惕若周公文王之學也)
(此言懼以終始其要无咎孔子贊文王之心也文王以惕終日以懼終身而已无咎之外更何求哉)
右第十一章
(胡庭芳曰夫子原易之作明指伏羲原易之興明指文王曰畫卦因重辭危可謂萬世之日月獨少一言)
(及周公之繫爻耳)
夫乾天下之至健也德行恒易以知險夫坤天下之至
順也德行恒簡以知阻
本義至健則所行无難故易至順則所行不煩故
簡然其於事皆有以知其難而不敢易以處之也
蓋雖易而能知險則不䧟於險矣既簡而又知阻則
不困於阻矣所以能危能懼而无易者之傾也(胡仲虎曰)
(前言乾坤之易簡此言乾坤之所以為易簡乾之德行所以恒易者以其為天下之至健也坤之德行所)
(以恒簡者以其為天下之至順也吉蔡虚齋曰知險知阻皆所謂不假卜筮而知凶者也)
(見易曰人心本來易簡自生險阻恒易恒簡其文王之德之純乎乾坤蓋隂陽之純者也惟无險阻故知)
(險阻)
(火傳曰易簡能知險阻所謂不逆億而先覺者也星无長目而下將有變星必先知律无飛耳而敵將有)
(謀律必先覺是易簡之知覺也以无知覺故其知覺最神)
能說諸心能研諸侯之慮定天下之吉凶成天下之亹
亹者
本義侯之二字衍說諸心者心與理會乾之事也
研諸慮者理因慮審坤之事也(蔡虛齋曰說心理與心會也研慮却又於)
(事上更加研審)
(見易曰易簡者心无險阻而險阻到前无一不辨夫險阻皆人心所自造也自造險阻因成險阻而以自)
(困是故險阻之心苦惟易簡能說險阻之慮棼惟易簡能研吉凶以易簡而能定亹亹以易簡而能成故)
(曰易簡而天下之理得矣)
是故變化云為吉事有祥象事知器占事知來
本義變化云為故象事可以知器吉事有祥故占
事可以知來(余德新曰變化云為二句不假象占者也象事知器二句求諸象占者也蔡)
(虚齋曰如歲星所在其國有福太白經天其應主兵箕可知風畢可知雨之類皆以變化象之而知器也)
(孔子以禄去公室而知三桓之必微孟子以小有才未聞大道知盆成括之必死此以云為象之而知器)
(也周人以山崩川竭知宗周之必衰此以變化之祥而知來也子貢以執玉高卑知二君之將亡此以云)
(為之祥而知來也器與來俱有吉凶知之所以趨吉而避凶也大抵象事知器特以起下句耳意重占事)
(知來)
(見易曰吉事有祥總變化云為而言惟易簡者先見之)
天地設位聖人成能人謀鬼謀百姓與能
韓註鬼謀凡寄卜筮以考吉凶也不後思慮而失
得自明不勞探討而吉凶自著故百姓與能樂推而
不厭也本義天地設位而聖人作易以成其功
於是人謀鬼謀雖百姓之愚皆得以與其能(蔡虚齋曰凡卜)
(筮問易者須先謀諸人乃可問易洪範曰謀及卿士謀及庶人然後曰謀及卜筮又曰朕志先定詢謀僉)
(同然後鬼神其依龜筮恊從是鬼謀必兼人謀也)
(見易曰聖人與蓍龜同神凡民亦與聖人同神而不信人而信蓍者蓍无心而人有心故人謀不如鬼謀)
八卦以象告爻彖以情言剛柔雜居而吉凶可見矣
本義象謂卦畫爻彖謂卦爻辭(胡仲虎曰以象告者先天之易也以)
(情言者後天之易也剛柔雜居而吉凶可見上古觀之於象可見後世非爻彖以情言不可也蔡虚齋)
(曰八卦通指六十四卦之八卦也以象告未有辭也指伏羲之畫言爻謂爻辭彖謂彖辭文周之易也情)
(是卦爻之情非聖人之情也情亦象中所具可八卦以象告則剛柔雜居矣爻彖以情言則吉凶見矣)
(見易曰情在象中乾文言曰六爻發揮旁通情也又曰利貞者性情也是彖亦以情言也上古即象而知)
(其情後世必言之而情始見然則聖人之情見乎辭亦因彖爻之情而有辭也)
變動以利言吉凶以情遷是故愛惡相攻而吉凶生遠
近相取而悔吝生情偽相感而利害生凡易之情近而
不相得則凶或害之悔且吝
本義不相得謂相惡也凶害悔吝皆由此生(項平庵曰)
(上文八卦以象告謂卦爻以象示人爻彖以情言謂爻辭以言諭人也剛柔雜居而吉凶可見此再言象)
(之所以示人者明也變動以利言吉凶以情遷此再言辭之所以諭人者殊也愛惡相攻以下皆言吉凶)
(以情遷之事而以六爻之情與辭明之耳動自彖辭觀之卦本以變動而成故彖辭專言其變之利自)
(爻辭觀之據逐爻之情而處事則吉凶皆異於本彖矣四相者爻之情也利害者商確其事宜有利有)
(不利悔吝則有迹矣吉凶則其成也故總名之曰吉凶相感者情之始交故以利害言之相取則有事矣)
(故以悔吝言之相攻則其事極矣故以吉凶言之凡爻有比爻有應爻有一卦之主爻皆情之當相得者)
(也今稱近者止據比爻言之則遠而為應為主者亦必備此三條矣但居之近者其吉凶尤多故概以近)
(者明之情吳幼清曰爻彖以情言彖與爻皆言情也吉凶以遷情專屬爻而不及彖何也蓋變動以利)
(言利亦自情而生也彖亦有情爻亦有利互文也不相得謂惡相攻偽相感近不相取其愛相攻情相感)
(近相取為相得矣不相得則凶害悔吝其相得則吉利悔亡无咎无悔從可知也夫子之已言者三其未)
(言者三其蘇子瞻曰以利言之則有變動而道固如是也順所愛則謂之吉犯其所惡則謂之凶我之)
(所愛彼之所惡則我所為吉者彼或以為凶也故曰情遷在我為吉則是天下未嘗有吉然而吉凶如)
(此其紛紛者生於愛惡之相攻也求遠謂上下相隔近謂比爻共聚非正應而以私相謂之相取信)
(其人則以為利己不信其人則以為害己此情偽之蔽也訂詁曰易之卦象本以變動而成彖辭所繫)
(惟主利不利以為言皆從卦象立言也皆相攻相取相感不相得指爻吉凶悔吝利害之生指爻下所)
(繫之辭比凡易之道六爻必取正應其或有舍正應而從近者必其有相得之情可以共濟時事非例)
(可拘也苟非正應外比而情不孚凶害悔吝无不至矣)
(見易曰神明默成本自易簡日用不知自成險阻愛惡遠近情偽以易簡視之一切平等以險阻視之遂)
(有相攻相取相感之事相變動節以遠近相取一語為主始於相感而極於攻皆情所必至也故復以)
(近而不相得一語結也)
(火傳曰易簡得而險阻消故无情而能見天下之情不言而能知天下之言)
(今按此節言情遷專指比爻若正應則情定矣承乘皆近而比者故有相攻相取相感之義故結以)
(近而不相得遠者謂内外卦指三四之比也)
將叛者其辭慙中心疑者其辭枝吉人之辭寡躁人之
辭多誣善之人其辭游失其守者其辭屈
本義卦爻之辭亦猶是也(項平庵曰六辭之中吉一而躁叛疑誣失居其)
(五叛者背實棄信者也言與實相背故慙吉者静躁者動叛者无信疑者不自信誣者敗人失守者自敗)
(皆相反對也守謂所依據吳王失國故辭屈於晉夷之失對故辭屈於孟子皆失其所據也張邦竒曰)
(不知言无以知人不知人其不䧟於險阻者鮮矣聖人擬之彖象而人情見君子學易以知人情則知險)
(知阻是故易而不輕簡而不率)
(見易曰象事知器不假卜筮以知也占事知來則假卜筮而後知也天地設位以下皆用卜筮而知之事)
(將叛者以下此不用卜筮而知之事惟易簡者能知之)
(火傳曰六辭以象彖爻所繋之辭也彖爻之辭從情而遷亦猶人之辭由情而變故舉六辭以似之)
右第十二章
(今按上篇第二章即贊聖人之觀象繫辭而終之繋辭焉以盡其言下篇第一章即揭出聖人之情)
(見乎辭而此復終以六辭明辭之足以見情而易之情即彖爻之辭是也二篇中所以贊辭之用者)
(不一既云八卦成列為象因而重之為爻而又以擬諸其形容象其物宜謂之象繫辭焉以斷其吉)
(凶謂之爻則是象與爻皆得辭而始顯也亦象與爻之動變非辭无以致用也故曰易有聖人之道)
(四分為辭占象變而以辭冠之蓋四者皆聖人之道而辭則文周之所為也大傳以繫辭名篇所以)
(宗文周也)
田間易學卷八
