周易本義集成卷九元熊良輔撰
文言傳
(此篇申彖傳象傳之意以盡乾坤二卦之藴而餘卦之說因可以例推云)集疏(蔡氏曰文飾也言辭)
(也文飾彖象之辭以盡彖象之意乾坤居衆卦之首故特詳之餘卦可以類推)
元者善之長也亨者嘉之會也利者義之和也貞者事之
幹也(元者生物之始天地之德莫先於此故於時為春於人則為仁而衆善之長也亨者生物之通物至於此)
(莫不嘉美故於時為夏於人則為禮而衆美之會也利者生物之遂物各得宜不相妨害故於時為秋於人則為義而得)
(其分之和貞者生物之成實理具備隨在各足故於時為冬於人則為智而為衆事之幹幹木之身枝葉所依以立者也)
集疏(語錄問元者善之長曰元亨利貞皆善也而元為四德之長是善端初發見處也○問亨者嘉之會曰春天萬)
(物發生未大故齊到夏一時發生都齊許多好物事皆聚在這裏便是嘉之會在人則動容周旋中禮是嘉會又曰利者)
(義之和利是那有界分斷制底物事疑於不和然使物各得分不相侵越乃所以為和也又曰文言只說利者義之和是)
(掉了那利蓋是不去利上求利只是義之和處便是利又曰利便是義之和處義初似不和分别後萬物各止其所却是)
(和不利生於不義義則无不和和則无不利矣又曰幹如身之有骨故版築之栽謂之楨幹此可以識貞之理矣○蔡氏)
(曰幹猶骨也常存乎事中所以立事者也○饒氏曰大哉乾元一段是說天之四德此則就人道而言即所稟受者也下)
(面體仁利物嘉會貞固是用力處○愚按元者善之長此善也未字即繼之者善之善也利者義之和所謂仁義固所以利之)
(有仁而遺其親未有義而後其君其為利也孰大於是)君子體仁足以長人嘉會
足以合禮利物足以和義貞固足以幹事(以仁為體則无一物不在)
(所愛之中故足以長人嘉其所會則无不合禮使物各得其所利則義无不和貞固者知正之所在而固守之)
(所謂知而弗去者也故足以為事之幹)集疏(語錄曰體仁不是將仁來為我之體我之體便都是仁也)
(問以仁為體是如何曰此要自見得蓋謂身便是仁也又曰嘉美也會是齊集底意思許多嘉美一時間湊到)
(此故謂之會亨屬夏如春生之物自是或先或後或長或短未能齊整纔到夏便各各一時茂盛此所謂嘉之)
(會也嘉其所會便動容周旋无不中禮就亨者嘉之會觀之嘉字是實會字是虛嘉會足以合禮則嘉字却輕)
(會字却重又曰利物足以和義此數句最難看老蘇謂慘殺謂義必以利和之如此則利在義之外分成兩段)
(了看來義只是一箇宜其初甚嚴男女内外君臣上下尊卑大小截然不可犯似若不和然能使之各得其宜)
(則其和也孰大於是此只是就義中便有箇和既曰利者義之和却說利物足以和義蓋不如此不足以和其)
(義也又曰利物使萬物各得其所乃是義之和處義自然和不是義外别有和又曰幹事言事之所依以立幹)
(如木之幹事如木之枝葉貞固在事是與立箇骨子所以為事之幹欲為事而非貞固便植立不起自然倒了)
(又曰貞固是固得恰好如尾生之信不貞之固須是固得好方是貞又曰貞固二字與體仁嘉會利物之文不)
(同屬比方者便著用兩字方能盡之○饒氏曰說仁說貞處指用而言說禮說利即體而言體仁貞固則言長)
(人幹事即體而言用也嘉會利物則言合禮和義即用而指體也亦互換言之問仁智是活底故即用而言禮)
(義是定則了故指體而言曰是如此)總論(語錄曰元者善之長以下四句說天德之自然君子體仁以下)
(四句說人事之當然又曰君子體仁以下倒用上面四箇字極有力○泉峰龔氏曰君子體仁以下當與上四)
(句合看方見意蓋元者善之長故體仁則足以長人仁即上文之元亨者嘉之會故嘉其會則足以合禮禮即)
(上文之亨利者義之和故利物則足以和義貞者事之幹故貞固則足以幹事曰善之長嘉之會義之和事之)
(幹以天德之體段言也曰體仁長人嘉會合禮利物和義貞固幹事以人事之功夫效驗言也下四句皆是倒)
(轉上四句意說盡人事以合天德者也故曰行此四德者○愚按在天道言之則曰元亨利貞在人性言之則)
(曰仁禮義智此言仁禮義而不及智者何也蓋貞固以為事之幹則智在中矣上面言元亨利貞而出一義字)
(則知為仁禮義智可知下面言仁禮義智而出一貞字則知為元亨利貞可知元亨利貞以天德言仁義禮智)
(以人性言故曰元亨利貞天道之常仁義禮智人性之綱)君子行此四德者故曰乾
元亨利貞(非君子之至健无以行此故曰乾元亨利貞○此第一節申彖傳之意與春秋傳所載穆)
(姜之言无異疑古者已有此語穆姜稱之而夫子亦有取焉故下文别以子曰表孔子之辭蓋傳者欲以明此)
(章之為古語也)集疏(語錄曰故曰乾元亨利貞他把乾字當君子○饒氏曰上面只說四德无乾字到此)
(方說君子行此四德者君子對乾四德對元亨利貞者字對人而言謂君子乃行此四德之人猶乾則能元亨)
(利貞也○泉峰龔氏曰春秋傳所載穆姜之言未必為古語亦未必真出穆姜之口意必左氏竊取文言之說)
(以附會之必非夫子取穆姜之言也使穆姜而果知此義則必不淫姣而與於亂矣○愚按元亨利貞稱為四)
(德直自夫子而發故曰文言左氏竊夫子之言以為穆姜當日之語耳非古語也左傳此類甚多)○初
九曰潛龍勿用何謂也子曰龍德而隠者也不易乎世
不成乎名遯世无悶不見是而无悶樂則行之憂則違
之確乎其不可拔潛龍也(龍德聖人之德也在下故隠易謂變其所守大抵乾卦六)
(爻文言皆以聖人明之有隠顯而无淺深也)集疏(程子曰初九守其道不隨世而變晦其行不求知於)
(時自信而樂見可而動知難而避其守堅不可奪潛龍之德也○語錄曰確乎其不可拔非專謂退遯不改其)
(操樂行憂違時而已矣其守无自而可奪如富貴不淫貧賤不移之意○蔡氏曰隠遯皆釋潛義遯世无悶不)
(改其樂也不見是而无悶人不知而不愠也樂行憂違唯道是從也確乎其不可拔嘆其守德之堅也○問既)
(是潛如何又說樂則行之饒氏曰若只說不易乎世不成乎名遯世无悶不見是而无悶確乎其不可拔則全)
(然是箇隠者樂則行之憂則違之便是用之則行舍之則藏之意其所以潛者不得行而違之也○徐氏曰樂)
(行憂違雖不凝滯於物而所以立已者蓋確乎其不可拔非守道之固者能之乎○愚按易无所不通也故夫)
(子特取乾龍解從君德上去而在下之君子亦可以是占出處矣不易乎世在已不成乎名在時遯世在已不)
(見是在時行之違之在已憂樂在時則士君子之出處時焉而已能守其志而順其時確乎不可拔豈終潛藏)
(也哉)九二曰見龍在田利見大人何謂也子曰龍德而正
中者也庸言之信庸行之謹閑邪存其誠善世而不伐
德博而化易曰見龍在田利見大人君德也(正中不潛而未躍之)
(時也常言亦信常行亦謹盛德之至也閑邪存其誠无斁亦保之意言君德也者釋大人之為九二也)集
疏(李氏曰天理人欲不兩存其間去得一分人欲則存得一分天理○語錄曰庸言庸行盛德之至到這裏)
(不消恁地猶自閑邪存誠便是无斁亦保言雖无厭斁亦當保也又曰夫子怕人不把九二做大人所以說箇)
(君德也兩處皆如此說龍德正中以下皆君德言雖不當君位却有君德所以做大人○潘氏曰出潛離隠居)
(位之中既與物接不敢忽也常言常行必信必謹所以防閑其邪而存其誠也善足以名世而不矜於已德至)
(於溥博而能化乎人雖未登君位而君天下之德已著而不可掩矣)九三曰君子終日乾
乾夕惕若厲无咎何謂也子曰君子進德修業忠信所
以進德也修辭立其誠所以居業也知至至之可與幾
也知終終之可與存義也是故居上位而不驕在下位
而不憂故乾乾因其時而惕雖危无咎矣(忠信主於心者无一念之)
(不誠也修辭見於事者无一言之不實也雖有忠信之心然非修辭立誠則无以居之知至至之進德之事知)
(終終之居業之事所以終日乾乾而夕猶惕若者以此故也可上可下不驕不憂所謂无咎也)集疏(程子)
(曰修辭立其誠言能修省言辭便是要立誠若只是修飾言辭為心只是為偽也修其言辭欲其體當自家敬)
(以直内義以方外之實事道之浩浩何處下手唯立誠方有可居之處有可居之處則可以修業也終日乾乾)
(夫小大事却只是忠信所以進德為實下手處修辭立其誠為實修業處又曰知至至之致知也求知所至而)
(後至之知之在先故曰可與幾所謂始條理者知之事也知終終之力行也既知所終則力進而終之守之在)
(後故曰可與存義所謂終條理者聖之事也○語錄曰忠信猶言實其善之謂能實其為善之意自是住不得)
(德不期進而自進猶飢之欲食自不可已○問忠信莫只是實理曰此說實理未得只是實心有實心則進德)
(自无窮已必先有此而後可以有為若无此則若存若亡而已烏能有得乎○問本義云主於心者无一念之)
(不誠曰无一念之不誠然後有以為進德之地若有不實如捕風捉影德何由進須是表裏皆實无一毫之偽)
(德方日新大抵以忠信為本忠信只是實若不實却是无根了如何會進又曰誠即是忠信修省言辭便是要)
(立得忠信若口不擇言只管逢事便說則忠信亦被汨没動盪立不住了又曰人多於言語上便不忠信修辭)
(只是言顧行行顧言之意○問修辭立其誠何故獨說辭得非只舉一事為言否曰然也是言處多言是那發)
(出來處人多是將言語做没緊要容易說出來若一一要實這工夫自是大○問立誠不就制行上說而特指)
(修辭何也曰人之不誠處多在言語上也又曰德者得之於心者也業者乃事之就緒者也又曰進德則所知)
(所行自進不已居業則只在此住了不去只看進字居字可見進者日新而不已居者一定而不易又曰進如)
(日知其所亡居如月无忘其所能○問進德修業復云居業修居所以不同曰德則日進不已業如屋宇未修)
(則當修之既修則居之又曰忠信心也修辭事也然藴於心者所以見於事修於事者所以養其心此聖人之)
(學所以内外兩進而非判然兩事也○又曰忠信進德與知至至之可與幾都是去底字修辭立誠與知終終)
(之可與存義都是住底字○又曰忠信進德修辭立誠居業工夫之條件也知至至之至可與存義工夫之功)
(程也此一段只是說終日乾乾而已又曰知至知終不是言修為先後之漸只是見德業内外之别又曰知至)
(至之是屬忠信進德上說蓋真見得這道理遂求以至之知終終之是屬修辭立誠上說蓋是已行到地頭了)
(遂守之而不失又曰知至至之主在至上知終終之主左終上至是要到去處而未到之辭未到那裏先知得)
(如此所以說可與幾進字貼著幾字至字又貼著進字終則只是要守業只是這業今日如此明日又如此所)
(以下箇居字居字貼著那存字終字又貼著那居字○問知至與知終終字與至字其義相近如何曰知至與)
(至之知終與終之當分作四截說知至是知得到終知終是終其到處至之是須是著行去到那處故曰知至)
(至之終之是要守到那處故曰知終終之上兩箇知却一般遺書所謂知至至之主知也知終終之主終也均)
(一知也上却主知下却主終要保守故如此○蔡氏曰誠者合内外之道二則存誠於中三則立誠於外○饒)
(氏曰知至知終是知至之終之是行知至是知到極處而欲至之則進德自是不已知終是知得道理在這裏)
(只是要守而不失蓋事事物物皆有箇至善之理到那至處便要止於至善守而不失便是終之之意○愚案)
(知至至之進德之事屬知知終終之修業之事屬行至之是知到極處終之是行到極處至如至善之至知至)
(善之所在而至之故曰可與幾也終為事之有終事之力行而有終故曰可與存義也可與幾即德之進也可)
(與存義即業之居也)九四曰或躍在淵无咎何謂也子曰上下无
常非為邪也進退无恒非離羣也君子進德修業欲及
時也故无咎(内卦以德學言外卦以時位言進德修業九三備矣此則欲其及時而進也)集
疏(卲子曰九則進四則退○程子曰或躍或處上下无常或進或退去就從宜非為邪枉非離羣類進德修)
(業欲及時耳時行時止不可恒也故云或○張子曰上與進字釋躍義下與退字釋在淵義无常无恒釋或義)
(非為邪非離羣釋无咎義○楊氏曰上下宜有常无常則為邪進退宜有常无常則離羣九四居上下進退之)
(間而不至於邪離羣者豈有他術哉德加進業加修而已○語錄曰君子進德修業不但為一身亦欲有為於)
(天下及時而進○問乾内卦以德學言外卦以時位言曰此正說文言六段蓋雖言德學而時位亦在其中非)
(德學何以處時位○潘氏曰離下體而進上體乾道乃革之時上下進退尤不可不謹也○易氏曰上下以位)
(論離下體而升上體進退以爻論退則三而進則五也○問上下進退饒氏曰雖曰上下无常然主上說雖曰)
(進退无恒然主進說又曰君子所處當下而不當上當退而不當進今乃或躍則是有欲上欲進之心欲上則)
(欲及時而行之也又曰此爻是進退隨時之意周公只平說夫子專主進說是救時之意如坤之六三亦主用)
(說)九五曰飛龍在天利見大人何謂也子曰同聲相應
同氣相求水流濕火就燥雲從龍風從虎聖人作而萬
物覩本乎天者親上本乎地者親下則各從其類也(作起)
(也物猶人也覩釋利見之意也本乎天者謂動物本乎地者謂植物物各從其類聖人人類之首也故興起於)
(上則人皆見之)集疏(楊氏曰彈宫而宫動彈角而角動扣之大則大鳴扣之小則小鳴同聲相應也磁石)
(引鍼琥珀拾芥蠶吐絲而商弦絶銅山崩而洛鐘應同氣相求也水曰潤下火曰炎上此其流濕而就燥也虎)
(嘯而風生龍翔而雲集此其從龍而從虎也萬物各以類應未有非其類而應者也○語錄曰文言分明是以)
(聖人為龍以作言飛以萬物覩解利見大人是言天下利見夫大德之君也又曰本乎天者親上凡動物首向)
(上是親乎上人類是也本乎地者親下凡植物首向下是親乎下草木是也此康節說○問本義以本乎天者)
(為動物本乎地者為植物程傳以親上為日月星辰親下為鳥獸草木二說如何饒氏曰本義本周禮天産地)
(産之說程傳亦拘要放寬說凡本乎天者皆親上本乎地者皆親下方周徧)上九曰亢龍有
悔何謂也子曰貴而无位高而无民賢人在下位而无
輔是以動而有悔也(賢人在下位謂九五以下无輔以上九過高志滿不來輔助之也○)
(此第二節申象傳之意)集疏(饒氏曰卦之初上皆无位初以卑賤而无位上以過高而无位○徐氏曰)
(爻辭但言有悔而夫子以動釋之蓋吉凶悔吝生乎動也○丘氏曰陽為貴上為高陽雖居上而无位无民賢)
(雖在下而非已之輔以此而動則有悔也○愚謂亢龍有悔以天位言之則陽升之極將返而下以人事言之)
(則為居過高之極而不能返乎下也五為君位而上九過之是貴而无位者也下五爻皆有賢德而上九獨乘)
(之是高而无民者也)總論(語錄曰易卦爻辭本只是各著本卦本爻之象明吉凶之占當如此爾非是就)
(聖人地位說道理也故乾六爻自天子以至於庶人自聖人以至愚不肖筮或得之義皆有取但純陽之德剛)
(健之至若以義類推之則為聖人之象而其六位之高下又有似聖人之進退故文言因潛見躍飛自然之文)
(而以聖人之迹各明其義位有高下而德无淺深也若以德言則上九愈進愈高當為聖而不可知之地又豈)
(有悔邪○問九二說聖人之德已備何故九三又言進德修業曰聖人只逐爻取象此不是言德學節次六爻)
(皆是聖人之德只是所處之位不同)○潛龍勿用下也見龍在田時舍也
(言未為時用也)終日乾乾行事也或躍在淵自試也(未遽有為姑試其可)
飛龍在天上治也(居上以治下)亢龍有悔窮之災也乾元用
九天下治也(言乾元用九見與他卦不同君道剛而能柔天下无不治矣○此第三節再申前意)
○潛龍勿用陽氣潛藏見龍在田天下文明(雖不在上位然天下)
(已被其化)終日乾乾與時偕行(時當然也)或躍在淵乾道乃革(離下)
(而上變革之時)飛龍在天乃位乎天德(天德即天位也蓋唯有是德乃宜居是位故以)
(明之)集疏(單氏曰乾六爻皆天德也而五為天位此天德之得位者也○蔡氏曰龍德隠於初見乎二進)
(乎三四位乎五故初曰龍德而隠二曰德施普三四皆曰進德五曰位天德)亢龍有悔與時
偕極集疏(李氏曰時行則偕行可也時極則偕極是為不知變)乾元用九乃見天
則(剛而能柔天之法也○此第四節又申前意)○乾元者始而亨者也(始則必亨)
(理勢然也)利貞者性情也(收斂歸藏乃見性情之實)集疏(語錄曰始而亨是生出去利貞)
(是收斂了方見性情所以言元亨誠之通利貞誠之復又曰性情是乾元之性情始而亨是乾之發用處共是)
(一箇性情到那利貞處一箇有一箇性情百穀草木皆有箇性情了元亨方是他開花結子時到利貞時方見)
(得他性情就這上看乾之性情便見得這箇是誠之復處○問利貞者性情曰此是相對說性情如言本體元)
(亨是發用處利貞則收斂歸本體處又曰元亨是動而發用在外利貞是静而伏藏在内○愚按利貞者性情)
(也此性情猶言德性造化之樞紐品彙之根柢元氣之會也故曰保合太和乃利貞然謂之性情性者其本體)
(情則又將發用而貞下起元矣非終於收斂歸藏而已也)乾始能以美利利天下不
言所利大矣哉(始者元而亨也利天下者利也不言所利者貞也或曰坤利牝馬則言所利矣)
集疏(程子曰乾始之道能使庶類生成天下蒙其美利而不言所利者蓋无所不利非可指名也○蔡氏)
(曰不言所利此所以為大也如言利建侯利涉大川則言所利矣○問此雖說元亨利貞而贊乾元之大饒氏)
(曰乾元者始而亨者也是說元而亨乾始能以美利利天下是說元而利四者皆包於元此元之所以說大也)
(故贊曰大矣哉此是申彖辭大哉乾元之意)大哉乾乎剛健中正純粹精也
(剛以體言健兼用言中者其行无過不及正者其立不偏四者乾之德也純者不雜於隂柔粹者不雜於邪惡)
(蓋剛健中正之至極而精者又純粹之至極也或疑乾剛无柔不得言中正者不然也天地之間本一氣之流)
(行而有動静耳以其流行之統體而言則但謂之乾而无所不包矣以其動静分之然後有隂陽剛柔之别也)
集疏(語錄曰剛健中正為其嫌於不中正所以說箇中正陽剛自是全體豈得不中正這因近日趙善譽)
(者著一件易說道只乾坤二卦便偏了乾只是剛底一邊坤只是柔底一邊本義中便是破他說又曰乾便是)
(氣之統體无所不包自其氣之動而言則為陽自其氣之静而言則為隂所以陽常兼隂隂不能兼陽也○愚)
(按以形而論則天包地上下而地但處天中央一截以一氣而論則造化之氣周流无間於六合之中皆天之)
(氣也但動為陽而静為隂耳)六爻發揮旁通情也(旁通猶言曲盡)時乘六龍
以御天也雲行雨施天下平也(言聖人時乘六龍以御天則如天之雲行雨施)
(而天下平也○此第五節復申首章之意)集疏(建安張氏曰彖言雲行雨施而以品物流形繼之則雲雨)
(為乾坤之雲雨此言雲行雨施而以天下平繼之則聖人即乾而雲雨為聖人之德澤也)○君子以
成德為行日可見之行也潛之為言也隠而未見行而
未成是以君子弗用也(成德已成之德也初九固成德但其行未可見耳)集疏
(語錄問行而未成曰此只是事業未就問此是論事業不論德否曰如伊尹居有莘之時便是行而未成○新)
(安胡氏曰成德以在身者而言見之行以在事者而言初九德已成固可見之行事矣但其時位方當潛隠故)
(未能成其所行也○愚按君子弗用非是不用此爻但其時位在下未見於試用耳爻之勿用專為占者言此)
(則以時位言有不待於占而後見也)君子學以聚之問以辯之寬以居之
仁以行之易曰見龍在田利見大人君德也(蓋由四者以成大人)
(之德再言君德以深明九二之為大人也)集疏(程子曰聖人在下而未得位則進德修業而已學聚問辯)
(進德也寬居仁行修業也君德已著利見大人而進以行之耳進居其位者舜禹也進行其道者伊傅也○語)
(錄曰學以聚之問以辯之既探討得是當是頓放寬大田地待觸類自然有會合處故曰寬以居之○潘氏曰)
(聚則雜必有以辯之居則止必有以行之君德之所由成也○問本義謂由此四者以成大人之德說得好饒)
(氏曰四箇之字皆指理而言學以聚衆理尚未有分别辯則條理粲然人於分别後則或取彼而棄此舉一而)
(遺二要須寬裕以容之四句都合在仁以行之一句上仁以行之即君德也○又曰聚如府庫聚諸物辯則辯)
(其孰為金孰為錫孰為銀孰為銅既是辯得不成只要金不要錫都著存留及到用時金有金之用錫有錫之)
(用○愚按由學問寬仁以成君德是亦大人矣然猶利見大人者九五也得其時則為舜禹為伊傅不得其時)
(則為孔孟孔孟君德之在下者也)九三重剛而不中上不在天下不在
田故乾乾因其時而惕雖危無咎矣(重剛謂陽爻陽位)集疏(程子)
(曰三重剛過中而居下之上上未至於天而下已離於田危懼之地也因時順處乾乾兢惕故雖危而不至於)
(咎也)九四重剛而不中上不在天下不在田中不在人故
或之或之者疑之也故无咎(九四非重剛重字疑衍在人謂三或者隨時而未定)
(也)集疏(程子曰四不在天不在田而出人之上矣危也疑者未決之辭出處非可必也或進或退唯所)
(安耳所以无咎也○徐氏曰重剛重乾也○建安張氏曰三與四雖俱為人位九四則上近於天下遠於地非)
(人所處故云中不在人○愚按中不在人則其出類拔萃而有升進之漸矣何咎之有)夫大人者
與天地合其德與日月合其明與四時合其序與鬼神
合其吉凶先天而天弗違後天而奉天時天且弗違而
况於人乎况於鬼神乎(大人即釋爻辭所利見之大人也有是德而當其位乃可當之)
(人與天地鬼神本无二理特蔽於有我之私是以梏於形體而不能相通大人无私以道為體曾何彼此先後)
(之可言哉先天弗違謂意之所為默與道契後天奉天謂知理如是奉而行之回紇謂郭子儀曰卜者言此行)
(當見一大人而還其占蓋與此合若子儀雖未及乎夫子之所論然其至公无我亦可謂當時之大人矣)集
疏(問此一節本義言以道為體程傳言合乎道饒氏曰程傳合乎道之說已精而本義體道之說尤精謂大)
(人非屑屑於合此合彼但合乎道則无往而不合以道為體則聖人渾是一箇天蓋天亦以道為體而已○新)
(安胡氏曰天地日月四時鬼神者以形氣言也而其所以為德明序吉凶者以道言也大人之與合亦合其道)
(而已)亢之為言也知進而不知退知存而不知亡知得而
不知喪(所以動而有悔也)其唯聖人乎知進退存亡而不失其
正者其唯聖人乎(知其理勢如是而處之以道則不至於有悔矣固非計私以避害者也再)
(言其唯聖人乎始若設問而卒自應之也此第六節復申第二第三第四節之意)集疏(誠齋楊氏曰其)
(唯聖人乎必申言之者所以深贊聖人能知亢也猶孔子稱賢哉回也亦先後申言之○愚按王肅本上句其)
(唯聖人乎作其唯愚人乎似亦可通然殊无優柔之意不當從之)
坤至柔而動也剛至静而德方(剛方釋牝馬之貞也方謂生物有常)集疏
(語錄問柔與剛相反静與方相似何也曰静无形方有體方謂生物有常言其方正一定確然不易而生物有)
(常也静言其體則不可見方言其德則是其著也○徐氏曰柔剛釋牝馬静方釋貞又曰以隂陽大分言之則)
(動而剛者為陽静而柔者為隂以互為隂陽者言之則陽中自有剛柔動静隂中亦自有剛柔動静故繫辭言)
(坤静翕動闢而說卦言地道曰柔與剛則坤亦不專於柔而静也○邱氏曰坤體本至柔及其生物發動處柔)
(中未嘗无剛也)後得主而有常(程傳曰主下當有利字)含萬物而化光(復明)
(亨義)坤道其順乎承天而時行(復明順承天之義意此以上申彖傳之)集疏
(程子曰坤道至柔而其動則剛坤體至静而其德則方動剛故應乾不違德方故生物有常隂之道不倡而和)
(故居後為得而主利萬物坤之常也含容萬類功化光大坤道其順乎承天而時行贊坤道之順也○語錄曰)
(未有乾行而坤止且如乾施物坤不應則不能生物既會生物便是動若不是他健後如何配乾只是健得來)
(順)○積善之家必有餘慶積不善之家必有餘殃臣弑
其君子弑其父非一朝一夕之故其所由來者漸矣由
辯之不早辯也易曰履霜堅冰至蓋言順也(古字順慎通用按此)
(當作慎言當辨之於微也)集疏(語錄曰隂陽皆自微至著履霜堅冰只是說微時便須著慎所以說箇言)
(慎也由辯之不早辯李光祖云不早辯他直到得郎當了却方辯剗地激成事來此說最好○或謂積善之家)
(乃或惡報積不善之家乃或善報何也愚曰積善之家必有餘慶理之常也而或惡報非常之變也積不善之)
(家而或善報亦非常理也弑君弑父所以甚言其變甚言其不善之積而至於是善不積不足以成名惡不積)
(不足以滅身言人當謹之於微也)直其正也方其義也君子敬以直内
義以方外敬義立而德不孤直方大不習无不利則不
疑其所行也(此以學而言之也正謂本體義謂裁制敬則本體之守也直内方外程傳備矣不孤)
(言大也疑故習而後利不疑則何假於習)總論(程子曰君子主敬以直其内守義以方其外敬立而内直)
(義形而外方義形於外非在外也敬義既立其德盛矣不期大而大矣德不孤也○問敬義何别曰敬只是持)
(已之道義便知有是有非順理而行是為義也若只守一箇敬不知集義却是都无事也○語錄曰敬以直内)
(義以方外直是直上直下胸中无纖毫委曲方是割截方整之意乂曰方外謂有義以處之事皆合宜移易不)
(得如物之方截然不可動若圓物則可運而轉也又曰敬以直内義以方外敬立而内自直義形而外自方若)
(欲以敬要去直内以義要去方外即非矣又曰聖人本意謂占得此爻者若直方大則不習而自无不利夫子)
(將敬字解直字將義字解方字德不孤解大字敬而无義則做事出來必錯了只義而无敬則无本何以為義)
(皆是孤也須是敬義立方不孤○饒氏曰直内方外是君子之用工處直即性中之正方即性中之義敬以直)
(内則能存本然之體義以方外則能行本然之用能存本然之體則内自直能行本然之用則外自方猶如乾)
(說元者善之長亨者嘉之會利者義之和貞者事之幹是說本然之德體仁長人嘉會合禮利物和義貞固幹)
(事是行其本然之德也)通論(語錄問乾之九二是聖人之德坤之六二是賢人之德如何曰只為九二)
(是見成底不待修為自庸言之信至德博而化此即聖人之德也坤六二須是敬以直内義以方外如此方能)
(德不孤此是自直與方以至於大修為之序如此此是賢人之德也又曰坤只說得持守一邊事如乾九三言)
(忠信所以進德修辭立誠所以居業便連致知持守都說了坤從頭至尾皆去了一箇頭如云後得主而有常)
(或從王事无成有終皆是无頭陳文蔚曰此是聖人賢人不同處曰然又曰忠信進德是乾健工夫蓋是剛健)
(純粹兢兢業業日進而不自己如活龍然精彩氣燄自有不可及者直内方外是坤順工夫蓋是固執持守依)
(文案本底做將去所以為學者事○又曰忠信進德是健底意思是硬立拗做去敬以直内是順底意思只恁)
(地收斂做去)隂雖有美含之以從王事弗敢成也地道也妻
道也臣道也地道无成而代有終也集疏(蔡氏曰從王事而不敢居)
(成功者臣之職也代天終物而成功主於天者地之道也以天地之數言之天數終於九故不足於終而代其)
(終者地十也○問夫子又是一意全與爻象之意不同是為萬世臣子立例饒氏曰是泛說臣子之道又曰不)
(是朱先生如此分出則人只將夫子之說去解爻辭○丘氏曰美陽也六三隂中有陽故曰有美釋章義以坤)
(隨乾則乾得坤而有終矣以乾倡坤則坤得乾而有首矣此地道无成而代有終也)天地變化草
木蕃天地閉賢人隠易曰括囊无咎无譽蓋言謹也集
疏(泉峰龔氏曰坤六四以隂居隂乃天地閉塞之時賢者於此只合隠遁易曰括囊者言慎密而不出也上)
(文所舉天地變化草木蕃非此爻有此義蓋言天地之通塞人物之顯晦各有其時人當順以處之耳○愚案)
(易中皆是起箇例子言天地變化草木蕃則天地閉而草木收斂可知言天地閉而賢人隠則天地開而賢人)
(用世可知六四之括囊則為天地閉之時也)君子黃中通理(黃中言中德在内釋黃字之義)
(也)正位居體(雖在尊位而居下體釋裳字之義也)美在其中而暢於四支
發於事業美之至也(美在其中復釋黃中暢於四支復釋居體)集疏(蔡氏曰黃中通)
(理釋黃義正位居體釋裳義黃中正德在内通理文无不通言柔順之德藴於内也正位居在中之位居體居)
(下體而不僭言柔順之德形於外也美在其中黃中通理也暢於四支發於事業正位居體也二五皆中二内)
(卦之中其發見於外者不疑其所行而已五外卦之中其施於外有事業之可觀坤道之美至此極矣故曰美)
(之至也)隂疑於陽必戰為其嫌於无陽也故稱龍焉猶未
離其類也故稱血焉夫玄黃者天地之雜也天玄而地
黃(疑謂均敵而无小大之差也坤雖无陽然陽未嘗无也血隂屬蓋氣陽而血隂也玄黃天地之正色言隂)
(陽皆傷也○此以上申象傳之意)集疏(蔡氏曰十月為純坤之月六爻皆隂然生生之理无頃刻而息)
(一陽雖生於子而實始於亥十月之時特未成爻耳聖人為其純隂而嫌於无陽也故稱龍以明之古人謂十)
(月為陽月者蓋出此)
周易本義集成卷九
