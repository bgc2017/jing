周易本義集成卷八元熊良輔撰
繫辭下傳
八卦成列象在其中矣因而重之爻在其中矣(成列謂乾一兊)
(二離三震四巽五坎六艮七坤八之類象謂卦之形體形體也因而重之謂各因一卦而以八卦次第加之為六十六十)
(四也爻六爻也既重而後卦有六爻也)集疏(語錄問八卦成列只是說乾兊離震巽坎艮坤先生解云)
(之類如何曰所謂成列者不止只論此横圖若乾南坤北又是一列所以云之類問象在其中象只是乾兊離)
(震之象未說到天地雷風處否曰是然八卦是做一項看象在其中又是逐箇看○愚按因而重之見得伏羲)
(時六十四卦已具子雲謂文王重之者誤矣)剛柔相推變在其中矣繫辭焉
而命之動在其中矣(剛柔相推而卦爻之變往來交錯无不可見聖人因其如此而皆繫)
(之辭以命其吉凶則占者所值當動之爻象亦不出乎此矣)集疏(語錄曰變是就剛柔交錯而成卦爻)
(上言動是專指當占之爻言如二爻變則占者以上爻為主這上爻便是動如五爻變一爻不變則占者以不)
(變爻為主則這不變底便見動處也)吉凶悔吝者生乎動者也(吉凶悔吝皆辭之所)
(命也然必因卦爻之動而後見)剛柔者立本者也變通者趣時者也(一剛)
(一柔各有定位自此而彼變以從時)集疏(語錄曰剛柔者隂陽之質是移不得之定體故謂之本若剛變)
(為柔柔變為剛便是變通之用又曰剛柔者立本者也變通者趣時者也便與變化者進退之象也剛柔者晝)
(夜之象也一樣又曰剛柔者晝夜之象所謂立本變化者進退之象所謂趣時○蔡氏曰剛柔者變通之本體)
(變通者剛柔之時用)吉凶者貞勝者也(貞正也常也物以其所正為常者也天下之事非吉)
(則凶非凶則吉常相勝而不已也)集疏(張子曰有義命當吉當凶當亨當否者聖人不使避凶趨吉一)
(以貞勝而不顧如大人否亨有隕自天過涉滅頂凶无咎損益龜不克違及其命亂之類三者情意不可不察)
(○語錄曰張子貞勝之說雖非經旨然其說亦自好便只行他說有甚不可大凡看人解經雖有與經意稍遠)
(然其說是底自是一說不可廢他又曰吉凶以貞勝有雖凶而不可避者縱貧賤窮困死亡却非悔吝故横渠)
(云不可避凶趨吉一以貞勝者是也又曰貞字便是他本相如此猶言附子者貞熱者也龍腦者貞寒者也又)
(曰吉凶者貞勝者也這箇物事常在這裏相勝一箇吉便有一箇凶在後面來這兩箇不是一定住在這裏底)
(物事各以其所正為常正是說他當然之理蓋言其本相如此也與利貞之貞一般所以說利貞者性情也)
天地之道貞觀者也日月之道貞明者也天下之動貞
夫一者也(觀示也天下之動其變无窮然順理則吉逆理則凶則其所正而常者亦一理而已矣)
集疏(語錄曰貞只是常吉凶常相勝不是吉勝凶便是凶勝吉二者常相勝故曰貞勝天地之道則常示)
(日月之道則常明天下之動雖不齊常有一箇是底故曰貞夫一)夫乾確然示人易矣
夫坤隤然示人簡矣(確然健貌隤然順貌所謂貞觀者也)集疏(郭氏曰上篇始於乾)
(坤之成卦繼以簡易賢人之德業下篇始於八卦成列繼以乾坤示人簡易上篇言所未盡者見於下篇是相)
(為始終之道也)爻也者效此者也象也者像此者也(此謂上文乾坤所示)
(之理爻之竒偶卦之消息所以效而象之)集疏(語錄曰效此便是乾坤之理象只是像其竒偶○蔡氏曰)
(此謂乾坤所示之理而爻象所以為爻象也)爻象動乎内吉凶見乎外功業
見乎變聖人之情見乎辭(内謂蓍卦之中外謂蓍卦之外變即動乎内之變辭即見)
(乎外之辭)集疏(語錄先生問爻象動乎内吉凶見乎外如何分或曰隂陽老少在分掛揲歸奇之時而吉)
(凶乃見於成卦之後曰也是如此内外字猶言先後顯微又曰功業見乎變是就那動處爻見得這功業字似)
(吉凶生大業之業○潘氏曰確然隤然乾坤之體也乾坤示人以簡易爻者效此簡易者也象者像此簡易者)
(也及乎爻象動乎内則吉凶見乎外功業見乎變蓋動則有吉凶不動則吉凶无自而生變則有功業不變則)
(功業无自而成聖人之情見乎辭所以指人以所之也)天地之大德曰生聖人之
大寳曰位何以守位曰仁何以聚人曰財理財正辭禁
民為非曰義(曰人之人今本作仁吕氏從古蓋所謂非衆罔與守邦○此第一章言卦爻吉凶造)
(化功業)集疏(語錄曰天地以生物為心蓋天地之間品物萬形各有所事惟天確然於上地隤然於下)
(一无所為只以生物為事故易曰天地之大德曰生而程子亦曰天只是以生為道又曰後世只為這兩箇不)
(相對有位底无德有德底無位有位則事事做得又曰理財言你底還你我底還我正辭言是底說是不是底)
(說不是猶所謂正名問人君臨天下大事小事只是理財正辭如何曰是因上文而言聚得許多人无財何以)
(養之有財不得理却也不得正辭只是分别是非又曰教化便却在正辭裏面了○愚按造化之功業一生物)
(之心而已聖人之功業一愛物之心而已惟其有愛物之心故能守其大寳以立其功業則理財正辭禁民為)
(非特餘事耳)二古者庖犧氏之王天下也仰則觀象於天俯
則觀法於地觀鳥獸之文與地之宜近取諸身遠取諸
物於是始作八卦以通神明之德以類萬物之情(王昭素曰)
(與地之間諸本多有天字俯仰遠近所取不一然不過以驗隂陽消息兩端而已神明之德如健順動止之性)
(萬物之情如雷風山澤之象)集疏(語錄曰聖人作易之初蓋是仰觀俯察見得盈乎天地之間者无非)
(一隂一陽之理有是理則有是象有是象則數便自在這裏非特圖書為然蓋所謂數者只是氣之分限節度)
(處得陽必竒得隂必偶凡物皆然而圖書特為巧而著耳又曰古者伏羲觀鳥獸之文與地之宜那是未有文)
(字只是仰觀俯察而已想得聖人心細雖以鳥獸羽毛之微也盡察得有隂陽今人心粗如何察得或曰伊川)
(見兔曰察此亦可畫卦便是此義曰就這一端上亦可以見爾凡草木禽獸无不有隂陽鯉魚脊上有三十六)
(鱗龍脊上有八十一鱗又龜背上文中間一簇成五段文兩邊各插四段共成八文又八文之外兩邊周圍共)
(二十四段中間五段者五行也兩邊插入八段者八卦也周圍二十四段者二十四氣也箇箇如此又如草木)
(之有雌雄銀杏桐楮牝牡麻竹之類皆然男生必伏女生必偃其死於水也亦然蓋男陽氣在背女陽氣在腹)
(也○蔡氏曰聖人所畫之卦精可以通神明之德粗可以類萬物之情神明之德不可見者也故曰通萬物之)
(情可見者也故曰類○陳才卿曰本義謂伏羲作易驗隂陽消息兩端而已此語最盡隂陽雖是兩箇字然却)
(是一氣之消息一進一退一消一長進處便是陽退處便是隂長處便是陽消處便是隂只是這一氣之消息)
(做出古今天地間无限事來所以隂陽做一箇說亦得做兩箇說亦得○愚按仰則觀象於天俯則觀法於地)
(聖人所以作易仰以觀於天文俯以察於地理聖人所以驗易也)作結䋲而為罔罟以
佃以漁蓋取諸離(兩目相承而物麗焉)集疏(張氏曰古者禽獸多而人民少故伏羲為)
(之罔罟以佃以漁非徒使民皆知鮮食之利抑以去其害也○語錄曰蓋取等字乃模樣是恁地○或問伏羲)
(始畫八卦而即教民以佃以漁何也愚曰作八卦以通神明之德以類萬物之情所以為萬世計作罔罟以佃)
(以漁所以為生民立命也其茹毛飲血之時乎民生之初粒食未有何以自養此佃漁罔罟之所以作也)庖
犧氏没神農氏作斲木為耜揉木為耒耒耨之利以教
天下蓋取諸益(二體皆木上入下動天下之益莫大於此)集疏(張子曰益以震巽二木成)
(卦故有斲木為耜揉木為耒之象而其彖曰木道乃行○語錄曰蓋字便是一箇半間半界底字如取諸益離)
(不是先有見乎離而為罔罟先有見乎益而後為耒耜聖人亦只是見魚鼈之屬故有以取之遂做物事去攔)
(截了他欲得耕種見地上硬遂做物事去剔起他却合於離之象合於益之象又曰有取其象者有取其意者)
(問上入下動於取象有所未暁曰耜乃今之鏵鍫耒乃鏵柄雖是下入畢竟是上面用力方得入○誠齋楊氏)
(曰教民肉食自庖犧始教民粒食自神農始○蔡氏曰耜耒之首也斲木使銳而為之耒耜柄也揉木使曲而)
(為之○愚按耒耜只是今民間之犁所以耕者耜為犂頭耒犂轅也想古之耜耒以鐵為之首)日中為
市致天下之民聚天下之貨交易而退各得其所蓋取
諸噬嗑(日中為市上明而下動又借噬為市嗑為合也)集疏(合沙鄭氏曰十三卦始離次益次噬)
(嗑所取者食貨而已食貨者生民之本也)神農氏沒黃帝堯舜氏作通其變
使民不倦神而化之使民宜之易窮則變變則通通則
久是以自天祐之吉无不利黃帝堯舜垂衣裳而天下
治蓋取諸乾坤(乾坤變化而无為)集疏(語錄曰黃帝堯舜氏到這時候合當如此變易)
(窮則變道理亦如此垂衣裳而天下治是大變他以前事了又曰通其變須是得一箇人通其變若聽其自變)
(如何得○釋褐楊氏曰黃帝堯舜知民食足而貨通矣不可无尊卑上下之别於是上衣下裳示其等差猶乾)
(尊居上坤卑居下也○泉峰龔氏曰垂衣裳而取諸乾坤非特欲使民知尊卑上下之别而已虞書觀象作服)
(之事日月星辰山龍華蟲作曾宗□藻大粉米黼黻絺繡取諸乾坤以為上衣下裳之制者皆所以示敷也此)
(天下之所以治也○愚按坤六五爻稱黃裳則乾之為衣可知垂衣裳而天下治則上下有定制君臣有定分)
(也)刳木為舟剡木為楫舟楫之利以濟不通致遠以利
天下蓋取諸渙(木在水上也致遠以利天下疑衍)服牛乘馬引重致遠
以利天下蓋取諸隨(下動上說)集疏(馮氏曰大車牛駕之載物而重者也小車馬駕)
(之載物而輕者也牛曰服馬曰乘其實皆駕車之稱牛馬行而車隨之所以引重致遠故取諸隨○毛氏曰古)
(牛以駕車後世始以耕蓋耒為始耕之木以人為偶禹所以式之○李氏曰牛以引重馬以致遠牛非不足以)
(致遠以引重者取其力也馬非不足以引重以致遠者取其敏也亦通)重門擊柝以待暴
客蓋取諸豫(豫備之意)集疏(語錄曰重門擊柝以待暴客只是豫備之意却須待用互體指)
(艮為門闕雷震乎外之意弦木為弧剡木為矢只是睽乖故有威天下之象亦必待穿鑿附會就卦中推出制)
(器之義殊不知卦中但有此理而已所以孔子各以蓋取諸某卦言之初亦不過謂其大意云耳)斷木
為杵掘地為臼臼杵之利萬民以濟蓋取諸小過(下止上動)
弦木為弧剡木為矢弧矢之利以威天下蓋取諸睽(睽乖)
(然後威以服之)上古穴居而野處後世聖人易之以宫室上棟
下宇以待風雨蓋取諸大壯(壯固之意)集疏(蔡氏曰棟屋脊檁也宇椽也棟)
(直而上故曰上棟宇兩垂而下故曰下宇)古之葬者厚衣之以薪葬之中野
不封不樹喪期无數後世聖人易之以棺槨蓋取諸大
過(送死大事而過於厚)上古結䋲而治後世聖人易之以書契百
官以治萬民以察蓋取諸夬(明决之意○此第二章言聖人制器尚象之事)集
疏(語錄曰上古結䋲而治後世聖人易之以書契天下之事有古未之為而後人為之因不可无者此類是)
(也如年號一事古所未有後來既置便不可廢胡文定却以後世建年號為非三代以前事迹多有不可考者)
(正緣无年號所以事无統紀及漢既建年號於是事乃各有所紀屬而可記而今有年號猶自姦偽百出若只)
(寫一年二年三年則官司詞訴簿歷憑何而决少間都无討理會處嘗見前軰說有兩家争田地甲家買在元)
(祐幾年乙家買在其先甲家遂將元字改擦作嘉字乙家别將出文字又在嘉祐之先甲家遂又將嘉字改擦)
(作皇祐有年號猶自被人如此无後如何又曰結䋲今溪洞諸蠻猶有此俗又有刻板者年月日時以至人馬)
(糧草之數皆刻版為記都不相亂○徐氏曰上古民淳事簡雖結䋲以識亦足為治至後世風俗媮薄欺詐日)
(生而書契不容不作矣書文字也契合約也言有不能記者書識之事有不能信者契驗之取明决之義)總
論(耿氏曰庖犧神農之事始於佃漁終於交易則養天下而已黃帝堯舜之事始於衣裳終於書契則天下)
(治也又曰以前不云上古以下三章或云上古或云古輿前不同者蓋未造此噐之前更无他物之用非是後)
(世以替前物故不言上古也已下三事皆是未造此物之前已别有所用今將後物以代前故云上古及古也)
三是故易者象也象也者像也(易卦之形理之似也)集疏(語錄曰象也者)
(像也只是髣髴說不可求得太深又曰易者象也是總說起言易不過言隂陽之象下云像也材也天下之動)
(也則皆是說那上面象字)彖者材也(彖言一卦之才)爻也者效天下之動者
也(效放也)是故吉凶生而悔吝著也(悔吝本微因此而著○此第三章)集
疏(泉峰龔氏曰易者象也是統言一卦之象彖者材也是統言一卦之材爻者效天下之動是指一卦六爻)
(之動者言也吉凶言乎其得失故吉凶由此而生悔吝言乎其小庇故悔吝由此而著)四陽卦多
隂隂卦多陽(震坎艮為陽卦皆一陽二隂巽離兊為隂卦皆一隂二陽)其故何也陽
卦竒隂卦偶(凡陽卦皆五畫凡隂卦皆四畫)集疏(林正卿曰陽卦宜多陽而多隂隂卦宜多)
(隂而多陽其故何也蓋陽卦之數必五竒數也隂卦之數必四偶數也竒則隂畫自多偶則陽畫自多其多隂)
(多陽皆自然而然非人力所能參也)其德行何也陽一君而二民君子之
道也隂二君而一民小人之道也(君謂陽民謂隂此第四章)集疏(潘氏)
(曰陽卦奇奇則一陽獨立所以多隂隂卦偶偶則二陽並立所以多陽然而陽君也隂民也陽卦多隂以一君)
(而主二民道之正也故曰君子之道隂卦多陽以二君而共一民非其正也故曰小人之道)五易曰
憧憧往來朋從爾思子曰天下何思何慮天下同歸而
殊塗一致而百慮天下何思何慮(此引咸九四爻辭而釋之言理本无二而)
(殊塗百慮莫非自然何以思慮為哉必思而從則所從者亦狹矣)集疏(楊氏曰有心於感物則其應必)
(狹矣惟无心以待物之感故能无所不感○語錄曰感應之理本不消思慮空費思量空費計較空費安排只)
(順其自然而已○蔡氏曰天下萬殊何思何慮而能感之以其迹而言則歸雖同塗則殊以其心而言則志雖)
(一而慮則百殊塗百慮紛然並作果何從而思何從而慮也)日往則月來月往則日
來日月相推而明生焉寒往則暑來暑往則寒來寒暑
相推而歲成焉往者屈也來者伸也屈伸相感而利生
焉(言往來屈伸皆感應自然之常理加憧憧焉則入於私矣所以必思而後有從也)集疏(程子曰感)
(動也有感必有應凡有動皆為感感則必有應所應復為感感復為應所以不已也○語錄曰如日往則感得)
(月來月往則感得日來寒往則感得那暑來暑往則感得那寒來一感一應一往一來其理无窮感應之理是)
(如此或曰此以感應之理言之非有情者程子云有動皆為感似以有情者言曰父慈則感得那子愈孝子孝)
(則感得那父愈慈其理亦只一般又曰凡在天地之間无非感應之理造化與人事皆是感應且如雨暘雨不)
(成只管雨便感得箇暘出來暘不成只管暘暘已是應處又感得雨來是所謂感復有應所應復為感寒暑晝)
(夜无非此理至如人睡不成只管睡不起至曉須著起來一日運動向晦亦須著息凡一生一死一出一入一)
(往一來一語一默皆是感應如古今天下有一盛則有一衰聖人在上兢兢業業必須保治又到衰廢自是整)
(頓不起然不成一向如此必有興起時節又曰日往則月來一段乃承上章憧憧往來而言往來皆人所不能)
(无者但憧憧則不可又曰往來自不妨如日往月來寒往暑來皆是常理只著箇憧憧便闊了)尺蠖之
屈以求信也龍蛇之蟄以存身也精義入神以致用也
利用安身以崇德也(因言屈信往來之理而又推以言學亦有自然之機也精研其義至)
(於入神屈之至也然乃所以為出而致用之本利其施用无適不安信之極也然乃所以為入而崇德之資内)
(外交相養互相發也)集疏(語錄曰尺蠖若不屈則伸不得龍蛇若不蟄便不伏得氣如何存得身精義入)
(神疑其與行處不相關然而見得道理通徹乃所以致用利用安身與崇德不相關然而動作得其理則德自)
(崇天下萬事萬變无有不感通往來之理又曰尺蠖屈便要求信龍蛇蟄便要存身精研義理无毫釐絲忽之)
(差入那神妙處這便是要出來致用外面用得利而安身乃所以入來自崇其德致用之用即是利用之用所)
(以横渠云事豫吾内求利吾外利用安身素利吾外致養吾内又曰精義入神正與利用安身為對其曰精此)
(義而入於神猶曰利其用以安身爾又曰精義二字聞諸長者所謂義者宜而已矣物之有宜有不宜事之有)
(可有不可吾心處之知其各有定分而不可易所謂義也精義者精諸此而已矣所謂精云者猶曰察之云耳)
(精之之至而入於神則於事物所宜毫釐委曲之間无所不悉有不可容言之妙矣此所以致用而用无不利)
(也又曰義至於精則應事接物之間无一非義不問小事大事千變萬化改換頭面出來自家應副他如利刀)
(快劒相似迎刃而解件件判兩邊去又曰精義入神以致用也蓋惟如此然後可以應務未至於此則凡所作)
(為皆出於私意之鑿冥行而已雖使或中君子不貴也○余大雅問利者義之和也順利此道以安此身則德)
(亦從而進矣曰孔子遭許多困阨身亦危矣而德亦進何也大雅云身安而後德進者君子之常孔子遭變權)
(之以宜寧身不安德則須進曰然)過此以往未之或知也窮神知化德
之盛也(下學之事盡力於精義利用而交養互發之機自不能已自是以上則亦无所用其力矣至於)
(窮神知化乃德盛仁熟而自致耳然不知者往而屈也自致者來而伸也是亦感應自然之理而已張子曰氣)
(有隂陽推行有漸為化合一不測為神此上四節皆以釋咸九四爻義)集疏(張子曰窮神是窮盡其神)
(也入神是僅能入於神也言入如自外而入義固自有淺深○語錄曰過此以往未之或知亦只是雖欲從之)
(末由也己之意又曰窮神知化德之盛這德字只是上面崇德之德德盛後便能窮神知化便如聰明睿智皆)
(由此出自誠而明相似又曰化是逐些子挨將去底一日復一日一月復一月節節挨將去便成一年這是化)
(神是一箇物事或在彼或在此當其在隂時全體在隂在陽時全體在陽都只是這一物兩處都在不可測故謂之)
(神横渠云一故神兩故化又注云兩在故不測這說得甚分曉)總論(語錄曰天下何思何慮便是先打破)
(那思了却說那同歸殊塗一致百慮又再說天下何思何慮謂何用如此憧憧往來而為此朋從之思也日月)
(寒暑之往來尺蠖龍蛇之屈伸皆是自然底道理不往則不來不屈則不能伸也今之為學亦只是如此精義)
(入神用力於内乃所以致用乎外利用安身求利於外乃所以崇德於内只是如此做將去雖至於窮神知化)
(地位亦只是德盛仁熟之所致何思何慮之有)○易曰困于石據于蒺藜入于
其宫不見其妻凶子曰非所困而困焉名必辱非所據
而據焉身必危既辱且危死期將至妻其可得見邪(釋困)
(六三爻義)集疏(語錄曰非所困而困焉名必辱大意指困于石說石是挨動不得底物事自是不須去動)
(他若只管去用力徒自困耳又曰此爻意義謂不可做底事便不可入頭去做少間做不成他人便道自家无)
(能便是辱了名或曰若在其位則做得曰自是如此○邱氏曰石非可困之物而困焉則用力於不當用之地)
(名烏得而不辱蒺藜非可據之物而據焉則實身於不當實之所身烏得而不危則其困也乃其自取也)○
易曰公用射隼于高墉之上獲之无不利子曰隼者禽
也弓矢者器也射之者人也君子藏器於身待時而動
何不利之有動而不括是以出而有獲語成器而動者
也(括結礙也此釋解上六爻義)集疏(語錄曰公用射隼孔子自是發出言外之意○潘氏曰括結括)
(也阻礙之義動而不括出乃有獲如使在我者動輒有礙而望其有獲於外无是理也)○子曰小
人不恥不仁不畏不義不見利不勸不威不懲小懲而
大誡此小人之福也易曰屨校滅趾无咎此之謂也(此釋)
(噬嗑初九爻義)善不積不足以成名惡不積不足以滅身小人
以小善為无益而弗為也以小惡為无傷而弗去也故
惡積而不可掩罪大而不可解易曰何校滅耳凶(此釋噬嗑)
(上九爻義)○子曰危者安其位者也亡者保其存者也亂者
有其治者也是故君子安而不忘危存而不忘亡治而
不忘亂是以身安而國家可保也易曰其亡其亡繫于
包桑(此釋否九五爻義)○子曰德薄而位尊知小而謀大力小而
任重鮮不及矣易曰鼎折足覆公餗其形渥凶言不勝
其任也(此釋鼎九四爻義)○子曰知幾其神乎君子上交不諂
下交不瀆其知幾乎幾者動之微吉之先見者也君子
見幾而作不俟終日易曰介于石不終日貞吉介如石
焉寧用終日斷可識矣君子知微知彰知柔知剛萬夫
之望(此釋豫六二爻義漢書吉之之間有凶字)集疏(程子曰幾者始動之微吉凶之端可見而未著)
(者也○語錄曰漢書引此句說幾者動之微吉凶之先見者也似說得是幾自是有善有惡君子見幾亦是舍)
(惡從善又曰幾者動之微是欲動未動之間便有善惡便須就這處理會至於發著之甚則亦不濟事矣更怎)
(生理會所以聖賢說謹獨便都是要就幾微處理會又曰君子上交不諂下交不瀆他這下面說幾最要看箇)
(幾字只争些子凡事未見而空說道理易見事已至而顯然道理也易見惟事之方萌而動之微處此最難見)
(或問幾者動之微何以獨於上交下交言之曰上交要恭遜便不知不覺有箇諂底意思在裏頭下交不瀆亦)
(是如此所謂幾者只才覺得近諂近瀆勿令如此此便是知幾又曰上交貴於恭恭則便近於諂下交貴乎和)
(易和則便近於瀆蓋恭與諂相近和與瀆相近只争些子便至於流也又曰凡人上交必有些子取奉底心下)
(交必有些子簡傲底心於此察之非知幾者不能又曰這事難如邦有道危言危行邦无道危行言遜今日有)
(一樣人其不畏者又言過於直其畏謹者又縮做一團更不敢說一句話此便是說不得那幾若知幾則自中)
(節无此病矣○問伊川說知微則知彰矣知柔則知剛矣其說如何曰也好看來只作四件事亦自好既知微)
(又知彰既知柔又知剛言其无所不至所以為萬夫之望也○愚按吉凶固皆有幾於其先然見其幾而避凶)
(趨吉則所謂幾者正吉之先見者也中間正不用凶字見幾而作不俟終日吉可知矣)○子曰顔
氏之子其殆庶幾乎有不善未嘗不知知之未嘗復行
也易曰不遠復无祗悔元吉(殆危也庶幾近意言近道也此釋復初九爻義)集
疏(語錄曰殆幾乎之義又曰是近義又曰殆危也是争些子底意思又曰直是顔子天資好如至清之水纖)
(芥必見○劉氏曰有不善未嘗不知自見之智也知之未嘗復行克己之仁也○愚按顔子得一善則拳拳服)
(膺而弗失故有不善未嘗不知不貳過故知之未嘗復行)天地絪緼萬物化醇男女
構精萬物化生易曰三人行則損一人一人行則得其
友言致一也(絪緼交密之狀醇謂厚而凝也言氣化者也化生形化者也此釋損六三爻義)集
疏(程子曰三人謂下三陽三陽同行損兊上一爻以益上三人行則損一人也三上二爻升降而成卦兩相)
(與也初二兩陽四五兩隂同德相比三與上應皆兩相與則其志專皆為得其友也三人則損一人一人則得)
(其友蓋天下无不二者一與二相對待生生之本也三則餘而當損矣○語錄曰致一是專一之義天地男女)
(都是兩箇方得專一若三箇便亂了程先生說初與二三與上四與五皆兩箇相與自說得好○邱氏曰損自)
(泰來以未成卦言之上坤為地下乾為天以乾交坤而為損有天地絪緼之象以既成卦言之上坤變艮為少)
(男下乾變兊為少女有男女構精之象)○子曰君子安其身而後動易其
心而後語定其交而後求君子修此三者故全也危以
動則民不與也懼以語則民不應也无交而求則民不
與也莫之與則傷之者至矣易曰莫益之或擊之立心
勿恒凶(此釋益上九爻義此第五章)集疏(語錄曰夫子云不學詩无以言先儒以為心平氣和)
(則能言易曰易其心而後語也)六子曰乾坤其易之門邪乾陽物也坤
隂物也隂陽合德而剛柔有體以體天地之撰以通神
明之德(諸卦剛柔之體皆以乾坤合德而成故曰乾坤易之門撰猶事也)集疏(張氏曰易寓於)
(乾坤即乾坤可以見易故乾坤為易之門言易皆出於乾坤也夫乾之三竒陽物也坤之三偶隂物也三竒三)
(偶索而為六子重而為六十四此隂陽合德而剛柔有體也○徐氏曰陽畫為乾隂畫為坤一闔一闢為易之)
(門其變无窮皆二物也隂陽合德謂二物交錯而有合剛柔有體謂成卦爻之體也天地之撰隂陽造化之迹)
(也有形可擬故曰體言效其至著者也神明之德隂陽健順之性也有理可推故曰通言極其至微者也○泉)
(峰龔氏曰體天地之撰即所以通神明之德至著之中至微之理寓焉非二事也)其稱名也雜
而不越於稽其類其衰世之意邪(萬物雖多无不出於隂陽之變故卦爻之)
(義雖雜出而不差謬然非上古淳質之時思慮所及也故以為衰世之意蓋指文王與紂之時也)集疏
(語錄曰其衰世之意邪伏羲畫卦這般事都已有了只是不曾經歴到文王時世變不好古來未曾有底事都)
(有了他一經歴這崎嶇萬變過來所以說出那卦辭如箕子之明夷入於左腹獲明夷之心於出門庭此若不)
(是經歴如何說得○徐氏曰上古之時俗樸民淳迷於吉凶之塗而莫知所趨故伏羲畫卦以教之占而吉凶)
(以明斯民由之而无疑也雖乾陽坤隂剛柔交錯顯而體天地之撰微而通神明之德然剛勝則吉柔勝則凶)
(亦未嘗費辭也中古以來人心變詐迷謬愈甚文王周公於是繫卦爻之辭稱名辨物稽類考占以開示隂陽)
(之義易之道雖无餘藴而聖人憂患後世之意蓋亦有不得已焉者故下文又申言之○泉峰龔氏曰其稱名)
(也雜絶句言卦辭所稱事物之名雖雜而不過於稽考隂陽善惡之類以示人耳)夫易彰往而
察來而微顯闡幽開而當名辨物正言斷辭則備矣(而微)
(顯恐當作微顯而開而之而亦疑有誤)集疏(語錄曰微顯闡幽幽者不可見便就這顯處說出來顯者)
(便就上面尋出這不可見者教人知得又曰微顯闡幽便是顯道神德行德行顯然可見者道不可見者微顯)
(闡幽是將那道理來事物上與人看就那事物上推出那裏面有這道理○林正卿曰彰往察來如神以知來)
(知以藏往相似往是已定底如天地隂陽之變皆已見在這卦上了來謂方來底亦皆在這上○項氏曰斷辭)
(即彖辭也彰往察來微顯闡幽易之道也開而當名辨物正言彖之功也)其稱名也小其取
類也大其旨遠其辭文其言曲而中其事肆而隠因貳
以濟民行以明失得之報(肆陳也貳疑也○此第六章多闕文疑字不可盡通後皆)
(倣此)集疏(徐氏曰往謂隂陽消長剛柔變化卦爻所藏者易皆著而明之故曰彰往來謂吉凶未定事之)
(方來者占筮中所告可以前知故曰察來顯者微之使求其原故曰微顯幽者闡之使見其端故曰闡幽當名)
(謂父子君臣之分貴賤上下之等各當其位也辨物謂乾馬坤牛離火坎水碩果莧陸之類悉辨其似也正言)
(謂元亨利貞直方大之辭正其言以曉人也斷辭謂利涉不利涉可小事不可大事之語有以决其疑也負乘)
(往來事名之小者也茅棘豕雉物名之小者也所稱雖小而其所取之類皆本於隂陽可謂大矣曲委曲也隠)
(隠微也失得之報吉凶之應也○新安胡氏曰此一節上兩句皆是抑揚說易書所載名雖小而類則大旨雖)
(遠而辭則文言雖曲而理則中事雖肆而理則隠)七易之興也其於中古乎作
易者其有憂患乎(夏商之末易道中微文王拘於羑里而繫彖辭易道復興)集疏(語錄)
(問作易者其有憂患乎如何只取九卦曰聖人論處憂患偶然說此九卦意思自足若更添一卦也不妨更不)
(說一卦也不妨只就此九卦中亦自儘有道理且易中儘有處憂患底卦非謂九卦之外皆非所以處憂患也)
(若以困為處憂患則屯蹇非處憂患而何觀聖人之經正不當如此○愚按於憂患之中而作易乃所以為進)
(德之地也故九卦皆以德言此易之中興於文王也)是故履德之基也謙德之柄
也復德之本也恒德之固也損德之修也益德之裕也
困德之辨也井德之地也巽德之制也(履禮也上天下澤定分不易必)
(謹乎此然後其德有以為基而立也謙者自卑而尊人又為禮者之所當持守而不可失者也九卦皆反身修)
(德以處憂患之事也而有序焉基所以立柄所以持復者心不外而善端存恒者守不變而常且久懲忿窒欲)
(以修身遷善改過以長善困以自驗其力井以不變其所然後能㢲順於理以制事變也)集疏(語錄曰履)
(德之基只是要以踐履為本謙德之柄只是要謙退若處患難而驕亢自高取禍必矣又曰巽只是低心下意)
(要制事須是將心入那事裏去順他道理方能制事方能行權若心粗只從事皮上綽過如此權便錯了又曰)
(巽為資斧所以多作斷制之義蓋巽之義非順所能盡順而能入之謂巽一隂入二陽之下是入細直徹到底)
(不只到皮子上者如此方斷得殺若不見得盡如何可以行權○項氏曰困足以驗已之德故為德之辨巽能)
(曲制事宜故為德之制○徐氏曰履踐也基猶基址禮卑如地人之踐履一循乎禮是從實地上立步步步皆)
(實則德有其基自下積累而上故曰禮之基復為反善之義人非聖人不能不流於惡能於念慮之萌人所不)
(知己所獨知之處審其幾而復於善焉是德有其本也人處困窮出處語默之間取予辭受之際最可觀德當)
(義則為君子違理則為小人明辨於斯所以自驗其所守也)履和而至謙尊而光復
小而辨於物恒雜而不厭損先難而後易益長裕而不
設困窮而通井居其所而遷巽稱而隠(此如書之九德禮非強世然事)
(皆至極謙以自卑而尊且光復陽微而不亂於羣隂恒處雜而常德不厭損欲先難習熟則易益但充長而不)
(造作困身困而道亨井不動而及物巽稱物之宜而潛隠不露)集疏(語錄曰復是一陽生於羣隂之下如)
(幽暗之中一點白便是小而辨也人之善端方萌雖小而衆惡却遏他不得又曰損先難而後易不探虎穴不)
(得虎子須是捨身入裏面去如搏宼讐方得之若輕可地說得不濟事又曰如子産為政鄭人謗之曰孰殺子)
(産吾其與之及三年人復歌而頌之蓋事之初在我亦有所勉強在人亦有所難堪久之當事理順人心這裏)
(方易便如利者義之和一般義是一箇制斷物事恰似不和久之事得其宜乃所以為利如萬物到秋許多嚴)
(凝肅殺之氣似可畏然萬物到這裏若不得此氣收歛凝結許多生意又无所成就其難者乃所以為易也又)
(曰長裕而不設長裕只是一事但充長自家物事教寬裕而已困窮而通彖曰險以說困而不失其所亨其惟)
(君子乎蓋取困而能說也既說井以辨義又說井居其所而遷井是不可動物事水却可隨所汲而往如道之)
(正體却一定於此而隨事制宜自莫不當所以說井以辨義又云井居其所而遷巽稱而隠巽是箇卑巽底物)
(事如兑見而巽伏也自是箇隠伏底物事蓋巽一隂在下二陽在上隂初生時己自稱量得箇道理了不待顯)
(而後見如事到面前自家便有一箇道理處置他不待發露出來又曰稱而隠是巽順恰好底道理有隠而不)
(能稱量者有能稱量而不能隠伏至露形迹者皆非巽之道也巽德之制也巽以行權皆是此意問隠字何訓)
(曰隠不見如風之動物无物不入但見其動而不見其形權之為用亦猶是也○蔡氏曰和則不能自至而履)
(之和則能至尊者不能必光而謙之尊則能光微昧者不能辨物而復之小則能辨雜者人厭之而恒之雜則)
(不厭難者不易而損之先難則有後易之理設施為也裕則多施為也而益之裕則不設窮則不通而困之窮)
(則能通居其所則不遷而井之居則能遷稱輕重圴也稱則形著而巽之稱則能隠如書之有九德也)履
以和行謙以制禮復以自知恒以一德損以遠害益以
興利困以寡怨井以辨義巽以行權(寡怨謂少所怨尤辨義謂安而能慮)
(○此第七章三陳九卦以明處憂患之道)集疏(蘇氏曰致命遂志故不怨天不尤人尤人者人亦尤之故)
(多怨矣○語錄曰禮主卑下履也是那踐履處所行若不由禮自是乖戾所以曰履以和行謙又更卑下所以)
(節制乎禮又曰禮是自家恁地卑下謙是應物而言又曰寡怨是得其處困之道故无所怨於天无所尤於人)
(若不得其道則有所怨尤矣辨義謂安而能慮蓋守得自家心先定方能辨事之是非若自家心先不定事到)
(面前安能辨其義邪又曰辨義是大小多寡所施各當如上文居其所而遷又曰兑見而巽伏權是隠然做底)
(物事若顯然地做却不成行權又曰巽只柔順低心下意底意義人至行權處不少巽順如何行得又曰這說)
(在九卦之後是這八卦事了方可行權)總論(語錄曰三陳九卦初无他意觀上面其有憂患一句便見)
(得聖人說處憂患之道聖人去這裏偶然見得有此理便就這裏說出聖人如雲行水流初无定相不可確定)
(○新安胡氏曰三陳九卦自有次第第一節論九卦之德第二節論九卦之材第三節方論聖人用九卦以處)
(憂患之道故皆以以字言之亦如六十四卦大象必著一以字以明其用易也)八易之為書也
不可遠為道也屢遷變動不居周流六虚上下无常剛
柔相易不可為典要唯變所適(遠猶忘也周流六虚謂隂陽流行於卦之六位)
集疏(語錄曰易不是確定硬本子有陽居陽爻而吉底又有凶底有有應而吉底有有應而凶底是不可)
(為典要之書這箇是有許多變所以如此又曰上下无常唯變所適便見得易不是死法雖道是二五是中却)
(其間有位二五而不吉者有當位而吉有當位而不吉者若揚雄太玄皆排定了第幾爻吉第幾爻凶便是死)
(法○林正卿曰易之所言无非天地自然之理人生日用之不能須臾離者故曰不可遠○蔡氏曰卦雖六位)
(而剛柔爻畫往來如寄非實有也故以虚言揲蓍求卦易之變動初无定體而周流乎六虚之位或自上而降)
(或由下而升上下无常也柔來文剛分剛上而文柔剛柔相易也)其出入以度外内使
知懼(此句未詳疑有脱誤)集疏(語錄曰使知懼便是使人有戒懼之意易中說如此則吉如此則凶)
(是也既知懼則雖无師保如臨父母相似常恁地戒懼○林正卿曰據文勢外内使知懼合作使外内知懼□)
(潘氏曰易雖不可為典要而其出入往來皆有法度而非妄動也故卦之外内皆足以使人知懼)又明
於憂患與故无有師保如臨父母(雖无師保而常若父母臨之戒懼之至)
集疏(蔡氏曰出謂卦爻自内往交於外入謂卦爻自外來居於内度節度也故謂憂患所以然也言易之)
(為書其出其入皆有度不差或内或外使人知所恐懼而修省憂患之來既知所處矣又推其所以然而安於)
(所遇也雖无師保之嚴如臨父母之側易之書其可親也如此信乎其不可遠也)初率其辭而
揆其方既有典常苟非其人道不虚行(方道也始由辭以度其理則見)
(其有典常矣然神而明之則存乎其人也○此第八章)集疏(卲子曰易无體也曰既有典常則是有體)
(也恐遂以為有體故曰不可為典要既有典常常也不可為典要變也○語錄曰既有典常是一定了占得他)
(這爻了吉凶自定這便是有典常○泉峰龔氏曰此章既曰不可為典要又曰既有典常不可為典要者以剛)
(柔之變易无常者言也既有典常者以卦爻之一定而不可易者言也剛柔變易之无常所以卦爻一定不可)
(易而一定不易之理未嘗不行於剛柔變易之中此易雖不可為典要而亦有典常者存也學易者要當於不)
(可為典要之中而識其典要則得矣)總論(蔡氏曰易之為書以下總言易書與道以起下文兩節之意變)
(動不居至唯變所適言易道之屢遷其出入以度至如臨父母言易書之不可遠初率其辭至道不虚行合書)
(與道為言也)九易之為書也原始要終以為質也六爻相雜
唯其時物也(質謂卦體卦必舉其始終而後成體爻則唯其時物而已)集疏(徐氏曰此總言)
(聖人作易所以立卦生爻之義下文又逐爻分曉而申明之也質謂卦體時謂六位之時物謂隂陽二物也原)
(其事之始要其事之終以為一卦之體質卦有六爻剛柔錯雜隨其時辨其物言卦雖有全體而爻亦无定用)
(也)其初難知其上易知本末也初辭擬之卒成之終(此言)
(初上二爻)集疏(蔡氏曰初爻者卦之本本則其質未明故難知上爻者卦之末末則其質已著故易知難)
(知則所繫之辭必擬議而後得易知但卒其卦之辭而成其卦之終也)若夫雜物撰德辨
是與非則非其中爻不備(此謂卦中四爻)集疏(語錄曰先儒解此多以為互體)
(說漢儒多用之左傳中一處占得觀卦亦舉得分明看來此說不可廢○洪氏曰中爻者謂二三四與三四五)
(也如坤坎為師而六五曰長子帥師指九二言蓋自二至四為震也坤艮為謙而初六曰利涉大川蓋自二至)
(四為坎也○新安胡氏曰物謂内外卦隂陽二物雜謂自其中四爻雜而互之又自成兩卦之德也故謂之撰)
噫亦要存亡吉凶則居可知矣知者觀其彖辭則思過
半矣(彖統論一卦六爻之體)二與四同功而異位其善不同二多
譽四多懼近也柔之為道不利遠者其要无咎其用柔
中也(此以下論中爻同功謂皆隂位異位謂遠近不同四近君故多懼柔不利遠而二多譽者以其柔中)
(也)集疏(蔡氏曰二四俱柔故曰同功遠近不同故曰異位一卦六爻以五為主主五則四近而二遠也)
(柔利近剛四近而位不中故多懼二雖遠而多譽者以居柔中之位也)三與五同功而異
位三多凶五多功貴賤之等也其柔危其剛勝邪(三五同陽)
(位而貴賤不同然以柔居之則危唯剛則能勝之○此第九章)集疏(童溪王氏曰三之所以多凶者蓋謂)
(其以柔居此位則不當位而危以剛居此位則其過剛而勝故也多譽多懼多凶多功六十四卦凡為中爻者)
(未必皆然特從其多者言之耳)十易之為書也廣大悉備有天道焉有
人道焉有地道焉兼三才而兩之故六六者非他也三
才之道也(三畫已具三才重之故六而以上二爻為天中二爻為人下二爻為地)道有變
動故曰爻爻有等故曰物物相雜故曰文文不當故吉
凶生焉(道有變動謂卦之一體等謂遠近貴賤之差相雜謂剛柔之位相間不當謂爻不當位○此第)
(十章)集疏(語錄曰道有變動不是指那隂陽老少之變是說卦中變動如乾卦初潛二見三惕四躍這箇)
(便是有變動所以謂之爻爻中自有等差或高或低或貴或賤皆謂之等物相雜故曰文是兩物相對待在這)
(裏故有文如卦爻有隂陽相間錯而為文若有隂无陽有陽无隂如何得有文)□易之興也其
當殷之末世周之盛德邪當文王與紂之事邪是故其
辭危危者使平易者使傾其道甚大百物不廢懼以終
始其要无咎此之謂易之道也(危懼故得平安慢易則必傾覆易之道也○此)
(第十一章)集疏(潘氏曰易之興當世衰之時故聖人危天下而其辭多危知危而戒懼者則平安不知危)
(而慢易者則傾覆其道甚大事事物物皆不可廢人能戒懼以終始則要其終而无咎矣)□夫乾天
下之至健也德行恒易以知險夫坤天下之至順也德
行恒簡以知阻(至健則所行无難故易至順則所行不煩故簡然其於事皆有以知其難而不)
(敢易以處之也是以其有憂患則健者如自高臨下而知其險順者如自下趨上而知其阻蓋雖易而能知險)
(則不陷於險矣既簡而又知阻則不困於阻矣所以能危能懼而无易者之傾也)集疏(語錄曰乾健而)
(以易臨下故知下之險險底意思在下坤順而以簡承上故知上之阻阻是自家低他却高底意思自上面下)
(來到那去不得處便是險自下而上上到那去不得處便是阻頃因登山就山上得其說自上而下所見為險)
(故以乾言自下而上所向為阻故以坤言問乾是至健不息之物經歴艱險處多雖有險處皆不足以為其病)
(自足以進而无難否曰不然舊亦嘗如此說覺得終是硬說易本意正要人知險而不進不說我至健了凡有)
(險阻只恁冐進而无難如此大非聖人作易之說觀其上文云易之興也其於中古乎至其要无咎此之謂易)
(之道也看他此語是什麽恐懼危險不敢輕進之意乾之道便是如此卦中皆然所以多說見險而能止如需)
(卦之類可見易之道正要人知進退存亡之道若是冐險前進以陷於險知進而不知退知存而不知亡豈乾)
(之道邪惟其至健而知險故止於險而不陷於險也又曰此是就人事上說又曰易之為書大槩要人謹密戒)
(懼以免患難若恃其至健而不恤險難豈易之道邪惟是其至健而知險故止於險而不陷於險也又曰此段專)
(以憂患之際而言因憂患難方生却知險知阻若只就健順上看便不相似且如健當憂患之際則知險之不)
(可乘順當憂患之際便知阻之不可越這都是當憂患之際處憂患之道當如此大要乾坤只是循理而已人)
(若不循理以私意行乎其間知險之不可乘却硬要乘則陷於險矣知阻之不可越却硬要越則困於阻矣只)
(是順理便无事問在人固是如此以天地言之則如何曰在天地自无險阻這只是大綱說箇乾坤底意是如)
(此)能說諸心能研諸侯之慮定天下之吉凶成天下之
亹亹者(侯之二字衍說諸心者心與理會乾之事也研諸慮者理因慮審坤之事也說諸心故有以定)
(吉凶研諸慮故有以成亹亹)集疏(語錄曰能說諸心乾也能研諸慮坤也說諸心有自然底意思故屬)
(陽研諸慮有作為底意思故屬隂事之未定者屬陽定吉凶所以為乾事之已為者屬隂成亹亹所以為坤大)
(抵言語兩端處皆有隂陽如開物成務開物是陽成務是隂如致知力行致知是陽力行是隂周子之書屢發)
(此意推之可見又曰大率易只是一隂一陽做出許多般樣事此一段也似前面知大始作成物意思說諸心)
(只是見過了便說這箇屬陽研諸慮是研窮到底似那安而能慮直是仔細了這箇屬隂定吉凶是陽成亹亹)
(是隂且以做事言之吉凶未定時人自意思嬾散不肯做去吉凶定了他自勉勉做將去大率陽是輕清底物)
(事之輕清底屬陽隂是重濁底物事之重濁底屬隂)是故變化云為吉事有祥象
事知器占事知來(變化云為故象事可以知器吉事有祥故占事可以知來)集疏(語錄)
(曰上兩句是說理如此下兩句是人就理上知得在隂陽則為變化在人事則為云為吉事自有祥兆惟其理)
(如此故於變化云為則象之而知已有之器於吉事有祥則占之而知未然之事也問器字是凡有形之實事)
(者皆為器否曰易中器字是恁地說又曰變化云為是明吉事有祥是幽象事知器是人事占事知來是筮象)
(事知器是人做這事占事知來是他方有禎祥見乎蓍龜之類吉事有凶事亦有)天地設位聖
人成能人謀鬼謀百姓與能(天地設位而聖人作易以成其功於是人謀鬼謀雖)
(百姓之愚皆得以與其能)集疏(語錄曰天地設位四句說天人合處天地設位使聖人成其功能人謀鬼)
(謀則雖百姓亦可以與其能成能與能雖有大小不同然亦是小小造化底功用然百姓與能却是因龜筮而)
(後知得人謀鬼謀如謀及乃心卿士庶民卜筮相似又曰百姓與能他无知因卜筮便會做得事○蔡氏曰人)
(謀謀盡乎明也鬼謀謀盡乎幽也聖人之能幽明兩盡可謂著矣而悉著之於易使百姓之愚亦得觀象玩占)
(而與其能也)八卦以象告爻彖以情言剛柔雜居而吉凶可
見矣(象謂卦畫爻彖謂卦爻辭)變動以利言吉凶以情遷是故愛惡
相攻而吉凶生遠近相取而悔吝生情偽相感而利害
生凡易之情近而不相得則凶或害之悔且吝(不相得謂相惡)
(也凶害悔吝皆由此生)集疏(語錄問自八卦以象告以下是總說易書所載如此自變動以利言而下)
(則專就人占事上說如何曰然又問易之情近而不相得則凶或害之悔且吝是如何曰此疑是指占法而言)
(想古人占法更多今不見得蓋遠而不相得則安能為害惟切近不相得則凶害便能相及如一箇凶人在五)
(湖四海之外安能害自家若與之為鄰近則有害矣○蔡氏曰同人三與五所謂愛惡相攻者也姤之五取之)
(遠者也蒙之三取之近者也屯之四以情感者也漸之三以偽感者也凡此者皆以情而遷也○新安胡氏曰)
(變動即上文爻有變動是也以利言者爻之變動本皆教人趨吉避凶而歸於利耳然不免吉凶殊分者由情)
(而遷也情有善不善善則吉不善則凶至是不能皆歸於利矣愛惡遠近情偽所謂情也相攻相取相感遷之)
(由也吉凶悔吝利害總名曰吉凶也愛惡相攻因於遠近相取遠近相取因於情偽相感相感者情之始交利)
(害之萌也相取者迹之已著悔吝之分也相攻則事之已極吉凶不可移矣此三者皆吉凶以情遷之事)將
叛者其辭慙中心疑者其辭枝吉人之辭寡躁人之辭
多誣善之人其辭游失其守者其辭屈(卦爻之辭亦猶是也)集疏
(馮氏曰六辭與易全不相關恐斷簡錯見於此或曰諸如此類亦各準其情為辭然誣善失守恐不入卦爻王)
(介甫曰易之辭必不慙枝游屈也郭子和亦嘗疑之不敢強通○徐氏曰背叛正理其中有歉則發於辭自然)
(慙怍枝如木之有枝開兩岐疑者可否未決則其辭不直截而成兩岐也誣善者謂謗善為惡言語不實如物)
(在水上浮游不定失其守者見理不定无所操執其辭多屈而不伸言心之聲由乎中而見外孟子詖淫邪遁)
(一章意亦如此)
周易本義集成卷八
