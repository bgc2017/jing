詩解頤卷四
明朱善撰
頌四
周頌
清廟
於穆哉此清靜之廟所以祀文王也文王遠矣不可得
而見矣而入清廟者皆如復見於文王何也不曰文王
之德肅肅其敬雝雝其和乎今助我而祭文王者尊之
而為公侯則肅雝顯相而肅雝即文德之謂也卑之而
為多士則秉文之德而文德即肅雝之謂也文王之神
雖在天而文王之主則在廟對越其在天之神即所以
事其在廟之主也駿奔走其在廟之主即所以事其在
天之神也主之在廟者一於廟而已而神之在天者則
固無不之也無不在也以為在彼而或在於此以為在
此而或在於彼其於昭于天則豈不顯乎其使人齊明
盛服以承祭祀洋洋乎如在其上如在其左右則豈不
承乎惟其不顯不承此所以不可得而厭射也不可度
思矧可射思此自其平居之時言之也不顯不承無射
於人此自其祭祀之時言之也神之無在無不在雖平
居之時且不可得而厭也况文王之神與天同體而謂
祭祀之時可得而厭射乎
維天之命
天道不已文王純於天道亦不已惟其德之不已故其
福澤之及於後人者亦不已凡神之所以恤我我之所
以受之者皆其德之不已者為之也我既有以受之則
必有以順之順之而不違則已既與文王一矣後人又
篤厚之而不忘則後人又與己為一矣曰駿惠曰篤皆
自其不已者而推言之也
烈文
烈文美其德也錫福美其功也無封靡所以致其戒也
崇之皇之所以厚其報也諸侯助祭而有以及王者之
子孫王者報功而有以及諸侯之後嗣此所以為忠厚
之至也莫彊於人能盡人道則四方其訓之矣莫顯於
德能顯明其德則百辟其刑之矣道者天下所其由德
者人心之所同得千萬人同此心此理也故施諸當世
而人心無不服千萬世亦同此心此理也故傳諸後世
而人心不能忘先王既以此道德而感人心則後人當
以此道德而事先王使助祭之諸侯而皆惟先王之是
法則人道無不盡德行無不顯而國内之民莫不是訓
而是從矣其子孫豈不能與王者之子孫相保守於無
窮乎上言子孫保之繼序皇之故此言道德乃告以所
以致此之由也
天作
彼高者山天實作之也然天能作之而不能有以治之
所以荒而治之者實有待於大王焉大王能作之而不
能安之所以安而定之者尤必有待於文王焉夫惟大
王創造於前文王安定於後是以昔焉之險阻今焉之
平易則以哲王之相繼而人之歸附者衆也我子孫是
以得奉其祭祀於此則繼今以往世世相承其可不思
所以保守而勿失乎
昊天有成命
不敢康以心言宥密以德言宥者弘深密者靜密弘則
不可量深則不可測靜則不可撓密則不可閒其德之
弘深而靜密固非一日之積也惟其積累於下而君德
益以隆是以承藉於上而天命益以固以不敢康寧之
心成弘深靜密之德以弘深靜密之德成繼續光明之
業則所以基上天之命者在是所以繼先王之業者在
是而皆不外乎此心故又以單厥心終焉我今日所以
能安靜天下而保其所受之命者是又成王之賜也噫
昊天有成命而文武受之於前成王能基命而子孫保
之於後則周之王業其有窮乎
我將
將曰我將則所以將而奉之者必躬必親也享曰我享
則所以享而獻之者必敬必戒也羊曰維羊謂於羊之
外不敢有加禮也牛曰維牛謂於牛之外不敢有加物
也此貴誠之義也而不知天之果降而在此之右乎不
敢必也承上文而言雖不敢必於天而實可必於文王
文王之典安靖天下之典也我惟當於文王之典是以
為儀是以為式且是以為刑焉以是典也而日安靖乎
四方則所以感格之者有其素矣今而將是羊也獻是
牛也此能錫福之文王豈不降而右享我乎其者辭之
疑既者辭之決所以疑者尊之而不敢必也所以決者
親之而或可必也畏者戒懼之誠保者奉持之意畏天
之威即所以畏文王之威也保天之命即所以保文王
之命也
時邁
實右序有周所以見天眷之隆也惟天眷之隆故使之
治人而人無不治使之事神而神無不懷益有以見其
盡君道之可信明昭有周所以見王道之大也惟王道
之大故慶讓黜陟而刑賞行偃武修文而好尚定益有
以見其保天命之可信
思文
粒我者雖稷之功而貽我者實帝之命惟其命之出於
帝是以其功之可以配乎天也然稷之功養民而已而
乃以為陳常時夏則是果嘗教民而侵契之職也邪蓋
因其飲食聚會而制為燕饗之禮以通上下之情制為
祭祀之禮以盡孝誠之感制為冠昏之禮以明隂陽配
合之義以明長幼嗣續之節至於日用常食之間尤必
老者先而少者後老者豐而少者儉老者甘美而少者
麤惡則是人倫之所以厚固本於飲食之豐而飲食之
所以豐實本於后稷之教夫如是則陳常時夏之功稷
亦豈得而辭哉
臣工
此詩兩言嗟嗟嗟嗟臣工謂凡百官之事皆不可以不
敬也嗟嗟保介謂爾農官之事尤不可以不敬也先王
之於百官皆有成法以賜之有官守者固當來咨來度
也况我周家以農事開國其法尤為詳備爾農官其可
不來咨而來度乎孟春躬耕常籍此正咨度之時也於
是戒之曰時至於暮春則當治其新畬矣爾毋謂其田
之難治其效之難見也况來牟將熟既可以受明賜於
已然即來牟以為嘉榖之占又可以徯豐年於後日爾
農官固不可不致其勸相之勤而為甸徒者亦不可不
致其耕治之力也當知錢鏄之用雖在於春暮之時而
銍艾之收已在於孟秋之際特奄忽間耳豈可以為久
而難待哉言豐穫之必然以勸勉之也
噫嘻
此詩舉成王之謚則成王以後之詩也成王既置田官
而戒命之後王復遵其法而重戒之率時農夫農官之
職也播厥百榖農夫之事也終三十里欲其地之無遺
利也十千維耦欲其人之無遺力也地無遺利人無遺
力此豐穰之所以可必也
豐年
收入之多而祭禮之無不備祭禮之備而福禄之無不
徧此方社之賜也而亦田祖先農之力也秋而報焉則
方社之謂也冬而報焉則蜡祭百神之謂也以其同謂
之報祭故同歌是詩也
有瞽
重言有瞽見其非一人也而皆在於周之庭矣上言設
下言奏皆兼應田縣鼓鞉磬柷敔而言設之者有其人
謂視瞭也奏之者有其人即瞽師也簫管獨言於其下
者以其為器之小而無所事乎設也簫管備舉則樂器
之無不舉可知矣喤喤者言其聲之大而和也和鳴者
言其聲之小而和也肅雝者言其人之和而敬是以其
聲之亦無不和而敬也先祖是聽幽有以感乎神也我
客戾止永觀厥成明有以感乎人也獨言嘉客者尊之
也
雝
來而雝雝至而肅肅此諸侯助祭之容也薦其廣牡相
其肆祀此諸侯助祭之職也相維辟公天子穆穆謂諸
侯助祭而天子得以遂其深遠之容也假哉皇考綏予
孝子謂諸侯助祭而皇考有以安我孝子之心也莫彊
於人也而文王之宣通哲知則有以盡人之道莫顯於
德也而文王之允文允武則有以備君之德其道德之
效下有以安乎人上有以及乎天遠有以昌厥後則文
王之所被者廣矣故能安我以眉壽介我以繁祉使我
得以享右乎烈考文母愈久而不替則即綏予孝子之
實也即克昌厥後之實也
載見
諸侯之來朝將以稟受法度也而我乃率之以祀武王
何也蓋先王者法度之所從出而宗廟者又禮法之所
由施也諸侯之助祭於此也夫獨無所感乎先王之神
洋洋乎在上孝子之誠穆穆乎在下昭穆之各以其位
而外之各以其官長幼之各從其事貴賤之各守其職
裸獻之有其禮和平之有其樂將享之有其物酬酢之
有其儀凜乎其不可踰秩乎其不可紊則所謂法度即
此而在矣奚必他求哉故章末但美其助祭之功而不
及乎戒飭之事者豈非以率見之際所以教示之者已
深而無所事於戒飭也歟
武
武王之功所以天下莫彊者以文王開之於前而武王
受之於後也於文曰允文則其開於前者初非不足於
武也於武王曰無競則其受於後者亦非以力取之也
於勝殷以見其伐暴之義於遏劉以見其止殺之仁仁
義之師王者之師也此大功之所由定而大業之所由
成也
閔予小子
未免喪以前居梁闇之時也惟思慕而已既免喪以後
臨朝廷之時也則有家國天下之責焉皇考之達孝不
可無以繼之也皇王之大業不可無以承之也然所以
繼皇考之孝固不外乎敬所以繼皇王之業亦不外乎
敬而已孝也敬也一理也自繼述而言謂之孝自存主
而言謂之敬敬其身即所以孝於親孝於親未有不敬
其身者也此所以能就文武之業而崇大化之本也
訪落
居梁闇之時未可以言也既免喪以後可以言矣可以
言而不言則無以見求助之意無以見繼述之志訪予
落止求助之誠也率時昭考繼述之孝也於乎悠哉歎
其遠也繼猶判渙歎其難也然豈可畏其遠而不進畏
其難而不勉哉惟當繼其上下於庭者欲其無一時之
不敬也繼其陟降於家者欲其無一事之不敬也庶幾
賴皇考之休有以保其身焉則無危亡之患也有以明
其身焉則無昏昩之患也
敬之
敬者戒懼慎獨之事所以誠身也明者學問講習之事
所以明善也羣臣以敬而進戒欲成王之誠之也成王
以明而自勉謂必先有以明之而後可以誠之也既有
以致其明之之功復有以致其誠之之力則聖賢之事
業可以馴致矣而又曰佛時仔肩示我顯德行則欲其
教示之無己也若成王者可謂能受諫者矣
載芟
墾闢之時芟以除其草柞以除其木然後耕之則其土
氣蒸達釋釋然解散矣專言新墾之田者以其用力尤
難故也千耦其耘徂隰徂畛言耕夫徧野無曠土也侯
主侯伯侯亞侯旅侯彊侯以言衆力競勸無游民也思
媚其婦有依其士言其家道和平無乖戾也有略其耜
言其器之利也俶載南畝播厥百榖言其事之時也實
函斯活言其苖之初生也驛驛其達有厭其傑言其苖
之既長也緜緜其麃言耘者之詳而密也載穫濟濟言
穫者之衆而整也有實其積萬億及秭言其積之富也
烝畀祖妣以洽百禮言其用之廣也有飶其香有椒其
馨皆酒醴芬芳之氣也宴享賓客所以致敬也而邦家
以之光顯供養耆老所以致愛也而胡考以之安寧匪
且有且則豐穰之慶非止於一處也匪今斯今則豐穰
之慶非止於一日也蓋自極古而已然則自后稷耕稼
而至於今其所從來者遠矣
良耜
自有人民而有稼穡自有稼穡而有祭祀春而祈焉秋
而報焉皆人情之所不能已也載芟良耜皆言春而致
其耕種之勤夏而極其耘耨之勞秋而穫夫收成之富
男盡力於外女盡力於内使我得宴享以致其敬祭祀
以致其孝者是果誰之賜哉以為田祖先農之功而固
有方社也以為方社之功而固有田祖先農也此所以
不得不並致其祭報也
絲衣
絲衣其紑言其潔齊也載弁俅俅言其恭順也自堂徂
基自内而之外也自羊徂牛自小而之大也鼐鼎及鼒
自大而之小也告濯告潔見其器之整飭也告充及其
牲之肥碩也比未祭以前事兕觥其觩旨酒思柔則既
祭以後事夫祭畢以燕而兕觥罰爵觥然上曲徒設而
不用既不吳而失之讙譁則其敬靜為何如也復不敖
而失之倨慢則其謹飭為何如也宜其得壽考之福也
酌
時之未可聖人不先時而有為時之既可聖人不後時
而不為夫聖人亦何心哉惟視夫時之可與未可耳方
其遵養時晦聖人非忘天下也及其是用大介聖人非
利天下也聖人無忘天下之心亦無利天下之心此所
以為聖人之武也後人受武王之功則當嗣武王之業
嗣武王之業則當法武王之事果能法武王之所以治
天下者而治天下則天下又豈不以其事武王者而事
我後之人哉
桓
武王之綏萬邦所謂一戎衣而天下定也其屢穫豐年
之祥則以人心和於下天時應於上也所以然者由上
天有匪解之命故武王有桓桓之德由武王有桓桓之
德故多士有濟濟之盛而武王之於多士不惟保而有
之尤必任而用之不惟用之於朝廷尤必用之於四方
蓋天子以天下為家者也必有以安定乎四方而後有
以克定乎厥家此其德所以上昭於天而遂君天下以
代商也詩言於昭于天者二大雅所謂於昭以文王之
神言也此所謂於昭以武王之德言也惟文王之神昭
於天也故周有維新之命惟武王之德昭於天也故周
有代商之命其實武王之德即文王之德而武王之命
即文王之命也
賚
文王之勤勞於前固以遺我後之人也則子孫受之於
後者亦豈敢以自專哉且後人之所當尋繹而思念者
文王之德也而文王之德所以能使人尋繹而思念者
以有諸臣之功也知文德之不可忘則知功臣之不可
忘矣於是布此文王功德之在人而可繹思者以賚有
功使各建都邑於禹所治之地新與舊之相間親與疎
之相錯小與大之相承遠與邇之相聯使天下之勢如
身之使臂臂之使指莫不順從而無不安其分之意則
其大封功臣固所以求天下之安定也凡若此者蓋皆
有周之命非復商之舊矣於是復歎美之使功臣之受
封賞者無不繹思文王之德而不忘焉上言敷時繹思
將以布其可繹思者於人也此言於繹思欲其存此可
繹思者於己也敷時繹思固所以求天下之安定而於
繹思則又欲其共保安定於悠久也
魯頌
駉
言駉則每章同詞見其充實之如一也言有則每章異
詞見其名色之不一也言坰亦每章同詞見其地有常
所官有常職初不病民居而妨民田也於車曰彭彭言
其盛也伾伾則盛而有力繹繹則盛而不絶袪袪則盛
而彊徤皆自夫彭彭而推言之也於馬曰斯臧言其善
也斯才則材之良而非駑斯作則氣之盛而方壮斯徂
則力之徤而致遠皆自夫斯臧而推言之也於思曰無
疆言其立心之遠也無斯則遠之無窮無斁則遠之不
已無邪則遠而能正皆自夫無疆而推言之也然則夫
子何以獨有取於無邪之一語曰自詩人之意言之則
魯侯牧馬之盛由其立心之遠故以無疆為先自聖人
之意言之則君子修身以道由其立心之正故以無邪
為切果能無一事而不思無一思而不正則為子而思
孝為臣而思忠為學而思所以為賢為聖將無所施而
不可奚獨牧馬一事而已哉噫聖人教人之意可謂深
切而著明矣學者誠不可以不勉也
有駜
有駜有駜則其駜然而肥彊者乃乘黃之馬也夙夜在
公則其在公而飲酒者乃辯治之人也謂之辯治則既
不失之諠譁亦不失之怠放其不至於亂也審矣鼓即
所謂坎坎鼓我也舞即所謂蹲蹲舞我也當國家閒暇
之時而君臣同享乎和平之福則其樂可知也自今以
始歲其有樂之在外者也君子有榖詒孫子樂之在内
者也樂之在外者不可以必得以其屬諸天也樂之在
内者斯可以力致以其屬諸己也詩人頌禱其君既欲
其豐穰之有以繼乎古復欲其大善之有以傳厥後則
人君之可樂孰有大於此者哉
泮水首章至三章
國之有學固所以為淑人心之地而賢君之視學又所
以為感人心之機此詩美魯侯在泮而篇首三章皆深
寓其意於樂之一詞一章樂其來而至二章樂其至而
教二章樂其教畢而又燕來而至則其儀足以感人而
國人之見之者無不樂至而教則其言足以感人而學
士之聞之者無不樂教畢而燕則其禮足以優賢而羣
賢之與燕者無不樂國人樂而民俗之丕變學士樂而
學業之益進賢者樂則又將樂告以善道而内治之益
修遠人之自服斯所以為頌禱之意歟
四章
敬明其德德之存於中者無不敬也敬慎威儀儀之著
於外者無不敬也合内外而無不敬此所以為民之法
也允文允武欲其君德之備也靡有不孝欲其子道之
盡也惟其文武之備故有以昭格乎烈祖惟其靡有不
孝故有以自求乎多福孝也敬也文武也其實一理也
五章
克明其德所以淑其身也既作泮宮所以淑諸人也既
有以淑其身又有以淑諸人則不期於遠人之服而遠
人自無不服矣如是而猶有不服者則命虎臣以伐之
而又願其於此乎獻馘於此乎獻囚且欲其訊問之審
無愧於古人焉則遠人之不服者鮮矣
六章
徂兹淮夷徐戎並興見於費誓之書則淮夷之為魯患
自伯禽受封之時而已然矣故詩人頌禱其君必至於
逖彼東南而後可以無愧於烈祖伯禽焉烝烝皇皇言
盛也即三郊三遂之衆也不吴不揚言其肅也即所謂
無譁聽命也不告于訩無爭訟也即所謂勿敢越逐無
敢寇攘也夫如是則其在泮獻功宜也
閟宮首章
宮廟所以安神其侐然而清靜則深嚴而不褻也實實
而鞏固則安重而不傾也枚枚而礱密則綢直而有序
也此述其修閟宮之詞也其德不回言己德之無疵也
上帝是依言天命之攸眷也此后稷之所由以生也降
之百福天降之也天以是福而降之稷稷以是福而敷
之民則民之福即稷之福也此所以奄有乎一國也俾
民稼穡稷使之也稷降是種以教乎民民賴是種以養
其生則民之有皆稷之有也是即奄有此下土也禹以
平水土為功稷以播百榖為功由水土之既平而後百
榖之可播則稷之教稼穡固所以繼禹之緒也
二章
金履祥曰案詩稱大王實始翦商不過謂周家翦商之
業自大王始基之爾而後世稱大王有翦商之志不惟
誤認詩意其失大王本意甚矣且大王遷岐在小乙之
世至丁巳而高宗立殷道中興者六十年歷祖庚祖甲
祖甲二十八祀而生文王其時商未衰也大王亦安得
有翦商之志哉况大王前日猶能棄國於狄人侵豳之
時而今日乃欲取天下於商家未亂之日大王之心決
不如此其悖也愚案金氏之說足以補朱子之所不及
故著之
三章
皇皇后帝惟周王為得而祀之耳胡為乎魯之郊皇祖
后稷亦惟周王為得祭之耳而胡為乎魯之廟魯之郊
禘非禮也周公其衰矣然則魯之祀周公以天子之禮
樂也周公之心果得以自安乎其心有所不安則其神
有所不寧其神有所不寧則其福有所不降詩人於后
帝后稷則曰降福既多既者辭之決也於周公皇祖則
曰亦其福女其者辭之疑也我將宗祀文王於明堂以
配上帝則敢必於文王而不敢必於天今魯人之頌僖
公乃敢必於帝與稷而不敢必於周公皇祖何也噫帝
與稷之可必非真可必也周公皇祖之不可必則原周
公伯禽之心其心誠有所不安其神誠有所不寧而其
福亦誠有所不可必也然則龍旂承祀六轡耳耳其儀
非不盛也春秋匪解享祀不忒其誠非不至也享以騂
犧是享是宜其禮非不隆也而獨於福之降與否則有
所不敢必只亦其福女半辭之間而詩人不足之意已
悠然見於言外矣可勝歎哉
四章
秋而載嘗夏而楅衡言其事之豫也白牡騂剛言其牲
之備也犧尊將將言其器之飭也毛炰胾羹籩豆大房
言諸物之備有也萬舞洋洋言衆樂之交奏也君之所
以事神者極禮樂之盛則神之所以報君者極福壽之
隆不虧如月之常盈而不缺也不崩如山之常峙而不
䧟也不震不騰如地之常靜而不動也不特如山之高
而已又欲其如山脊之岡不特如阜之大而已又欲其
如大阜之陵則公之壽可以等岡陵而為三矣
五章
以車之數則千乘而車之所載必有弓與矛焉以人之
數則三萬而人之所戴必有胄焉以是衆也而西伐戎
北伐狄南伐荆舒孰得而禦之哉故又願其如此而且
祝其昌大壽考焉
六章
泰山魯之望也龜蒙魯之有也以如是之土地如是之
人民苟善用之則可以荒大東可以服海邦可以來淮
夷皆祝願之辭也
八章
純蝦言其福之盛大眉壽言其福之悠久曰眉壽保魯
則願其壽考而常享茲富貴也曰復周公之宇則又以
土地人民受之先王傳之先君凡諸侯之所侵者皆欲
其自今而復之也而魯人願望之心猶未已也閨門之
内有令妻焉則願其常有以為之綱也有壽母焉則願
其常有以為之子也朝廷之上有大夫庶士焉則願其
常有以為之君也邦國之大有土地人民焉則願其當
有以為之主也據天位之尊而樂之在外者無不備處
天倫之常而樂之在内者無不有此所謂多受祉也多
祉即純嘏之謂黃髮兒齒即眉壽之謂章末二句所以
終首章二句之義也
商頌
那
猗與歎其美也那與歎其多也置我鞉鼓謂有人以設
之也奏鼓簡簡謂有人以奏之也奏之而聞其聲之簡
簡則可以衎我之烈祖矣湯孫奏假綏我思成始焉人
固因樂以致其感格之效也於赫湯孫穆穆厥聲終焉
樂復因人而成其和敬之美也至於鏞鼓之斁斁然而
盛也萬舞之奕奕然有次序也則不特幽有以感乎神
而嘉賓在位亦無不夷懌者矣獨言嘉客者尊之也古
昔以世言先民以人言温恭朝夕敬之存於中者無一
時之或息也執事有恪敬之見於外者無一事之或慢
也聲樂之感通既如彼恭敬之奉持復如此則湯其尚
顧我烝嘗哉此乃湯孫之所奉也則其拳拳思慕之意
藹然見於言外亦可想矣
烈祖
成湯以盛德而受天命凡商一代之福所以盛大而悠
久者已基於烈祖受命之日矣故有秩秩無窮之福可
以申錫於無疆爾者指其人而言所者指其處而言爾
後人所以能入烈祖之廟以奉烈祖之祭者是即其福
之所及也言此以起下文之意酒之清者方載而在樽
則未獻之時也而烈祖之神已與我以所思而成之人
言應之疾也至於羹定則薦熟之時也既戒既平誠意
之寓於物也無言無爭誠意之存乎人也無言則肅敬
之至無爭則齊一之至故烈祖之神復安我以眉壽黃
耉之福焉溥將之命舉其福之全體言之也豐穰之慶
舉其福之一事言之也由有溥將之命是以有豐穰之
慶由有豐穰之慶是以有祭禮之備由有祭禮之備是
以有福禄之報諸侯之助祭既有以致其假饗之誠天
命之眷顧復有以致夫假饗之效則福禄之報其有窮
乎
玄鳥
天命玄鳥降而生商推契之所以生固本於天命也古
帝命武湯原湯之所以興亦本於天命也宅殷上芒芒
言契之受天命而奄有乎一國也正域彼四方言湯之
受天命而奄有乎天下也非有契以開之於前無以為
有商受命之基非有湯以繼之於後無以成有商興王
之業此詩人於契與湯所以必並致其尊美而無異辭
也方命厥后奄有九有則諸侯之受命於商王者固非
止於一國也商之先后受命不殆則商王之受命於天
者亦非止於一世也夫惟其受命非止於一世而皆不
危殆也故至於武丁孫子之世猶得以頼其福焉是何
也以其武德之相繼也昔者湯有武德而武丁繼之其
武德無以異於湯也武丁有武德而武丁孫子繼之其
武德無以異於武丁也夫惟武丁孫子襲湯號而有天
下者其武無所不勝故諸侯莫不乘其車馬奉是黍稷
以來助祭於商焉以見人心之同也人心之同本乎天
命之隆天命之隆本乎君德之盛此詩人所以反覆歎
咏而歸之商王之武德也王者之都雖不過千里而其
封域則極乎四海之廣以見王化之行必自内而達之
外也王者之地雖遠極於海隅而其來假則皆萃於輦
轂之下以見人心之合必自外而向乎内也噫此殷之
受命所以咸宜而皆有以負何乎百禄也
長發首章
有商受命之祥雖在於濬哲相繼之時而有商受命之
基實定於有娀生商之日夫有娀之生商此何時也乃
禹治洪水之時也是故其曰禹敷下土方則有以見其
濬治之勞也其曰幅員既長則有以見其疆理之大也
以氣化則方盛以人事則方理於斯時也而有娀氏始
大是固上帝之所眷也故立其女之子而造商室焉必
言有娀者以契固商人之所由生而有娀又商人之所
自出猶之稷固周人之所由生而有邰又周人之所自
出也故詩人將言商之受命則不惟本之契又必推契
之所以生而歸之有娀將言周之受命則不惟本之稷
又必推稷之所以生而歸之姜嫄以其受命之基實在
此也
二章
契為司徒敷五教言文德則有之未見其武德也而詩
人以桓撥言之何也蓋舜之命契也百姓不親者欲其
治之而使親五品不遜者欲其治之而使遜是即撥亂
以為治撥不正而反之正也此非有武德而何能若是
哉達者德孚於人而行無不得之謂受小國大國亦非
謂受小大諸侯之國也蓋契始封於商後又徙封於殷
始封之國小故先言受小國是達是德孚於商土之民
而政教之行於商土者無不窒礙也徙封之國大故後
言受大國是達則又德孚於殷土之民而政教之行於
殷土者亦無所窒礙矣率履不越自己之躬行者言之
所以為敷教之本也遂視既發自民之丕應者言之所
以為敷教之效也是即受小國大國是達之實也玄王
以桓撥而肇造於前相土以烈烈繼承於後則必其當
方伯之任掌征伐之權故諸侯畏之截然整齊是亦天
命之所不違也
三章
聖敬日躋修己之敬也上帝是祗事天之敬也惟其有
修己之敬故能昭假于天久而不息惟其有事天之敬
故帝又命之使式於九圍焉大明稱文王之德曰小心
翼翼即修己之敬也曰昭事上帝即事天之敬也曰聿
懷多福即式於九圍也孔子曰修己以安百姓中庸曰
君子篤恭而天下平皆此意也
四章五章
此承前章湯惟聖敬日躋而天命之使人為法於九州
故能受小球大球小共大共言四方小大之國莫不恪
共厥職以來朝於商也為下國綴旒者譬之於旗旗之
旒必附於縿天下之諸侯必附於有德也既為諸侯之
所附則有以何天之休矣為下國駿厖者譬之於馬馬
之任重必以力聖人任天下之重亦必以武德也既能
任天下之重則有以何天之寵矣不競不絿者彊與緩
迭施初不偏於彊而亦不偏於緩也不剛不柔者剛與
柔相濟初不偏於剛而亦不偏於柔也此所謂中道也
故能敷政優優而百禄之是遒焉不震不動者有離之
文明故處大變而不疑不戁不竦者有乾之剛健故臨
大事而不懼此所謂武德也故能敷奏其勇而百禄之
是總焉敷政優優本上章聖敬而言敷奏其勇則又以
為下章征伐張本也
末章
孟子曰五百年必有王者興其間必有名世者此詩前
章言湯降不遲是湯之生不先不後而適當乎五百年
之期乃天實立之以為興王之君也此章言降於卿士
是尹之生亦不先不後而適當乎夏商革命之際乃天
實賜之以為興王之佐也使生湯而不生尹則是有君
無臣而何以成興王之業惟有湯以為之君而又有尹
以為之佐此天命之所以集而王業之所以成也孟子
又言湯之於伊尹學焉而後臣之則湯之不競絿剛柔
固自伊尹聖學中來其不震動戁竦亦惟有尹之任故
湯得以大進其武功也然則韋顧昆吾與夫夏桀之伐
豈湯一人之獨任哉實惟阿衡有以左右之耳已上四
章皆頌成湯功烈至此乃以左右商王一語歸之阿衡
則湯固為百世不遷之烈祖而商之子孫凡有大享於
先王則伊尹以佐命元臣得與於享無疑矣
殷武首章
自古中興之君未有不以武德勝者蓋繼衰亂之後内
之則法度之既弛紀綱之既壞外之則諸侯之既叛四
夷之既起自非以武德勝之則安能舉王綱於已墜合
人心於已離撥亂而復反於正哉若殷之高宗是已方
其撻然用武以伐荆楚也罙入其徂則彼雖有山川之
險而不足恃也裒荆之旅則彼雖有人民之衆而不足
賴也是何也以王者之無敵也於是荆楚之地截然齊
一則信乎其無愧於湯之孫矣
二章
商自盤庚遷殷在河之南去荆楚為近去氐羌為遠故
告之曰爾荆楚雖遠亦吾國之南鄉耳昔成湯之世雖
遠而氐羌且莫敢不來享謂獻其方物也莫敢不來王
謂共其臣職也夫以臣事君以子事父以遠人事中國
此天地之常經自先王以來未之有改也故雖遠而氐
羌猶不敢以不來則近而荆楚又曷敢以不至哉
三章
諸侯之立國其始雖本於天命而歲事之共尤不可不
奉乎王命焉觀勿予禍適之辭乃其兢惕戒懼之誠所
以奉王命保天命而君國子民之本也蓋君國子民之
道莫先於稼穡苟農事之不修則國用之不給上無以
供朝貢而盡臣職内無以供祭祀而盡(闕)道故葛伯不
祀則亳衆往耕而征伐隨之田野不闢則天子巡狩而
責讓加焉必也於稼穡能匪解則朝貢祭祀無不有以
供歲事之常其得免於罪愆宜矣
四章
天命不外乎民心民之視聽即天之視聽民之好惡即
天之好惡則下民之嚴信乎其不可忽矣君人者知所
以敬天敬民則於刑賞之際必不敢怠遑而或至於僭
濫不僭則賞當功不濫則罰當罪然刑賞見於事者也
戒懼存於心者也見於事者雖可以勉彊於其暫然苟
戒懼之心不繼則今日之賞雖不僭安知後日之不以
私喜而或至於僭乎今日之刑雖不濫安知後日之不
以私怒而或至於濫乎故必不敢怠遑之心常流行乎
賞善罰惡之間則賞非私賞與衆共之刑非私刑與衆
棄之好惡不咈乎民而命討必奉乎天此天之所以命
於下國而大建其福也賞不僭如舜之命九官刑不濫
如舜之誅四凶高宗之賞不僭於其命多辟見之刑不
濫於其伐鬼方見之其不敢怠遑又於書之不敢荒寧
見之噫此所以受命而中興也歟
詩解頤卷四
