童溪易傳卷二十八宋王宗傳撰
繫辭上
聖人有以見天下之賾而擬諸其形容象其物宜是故
謂之象聖人有以見天下之動而觀其會通以行其典
禮繫辭焉以斷其吉凶是故謂之爻言天下之至賾而
不可惡也言天下之至動而不可亂也擬之而後言議
之而後動擬議以成其變化鳴鶴在隂其子和之我有
好爵吾與爾靡之子曰君子居其室出其言善則千里
之外應之況其邇者乎居其室出其言不善則千里之
外違之況其邇者乎言出乎身加乎民行發乎邇見乎
遠言行君子之樞機樞機之發榮辱之主也言行君子
之所以動天地也可不慎乎同人先號咷而後笑子曰
君子之道或出或處或默或語二人同心其利斷金同
心之言其臭如蘭初六藉用白茅无咎子曰苟錯諸地
而可矣藉之用茅何咎之有慎之至也夫茅之爲物薄
而用可重也慎斯術也以往其无所失矣勞謙君子有
終吉子曰勞而不伐有功而不德厚之至也語以其功
下人者也德言盛禮言恭謙也者致恭以存其位者也
亢龍有悔子曰貴而无位高而无民賢人在下位而无
輔是以動而有悔也不出戶庭无咎子曰亂之所生也
則言語以爲階君不密則失臣臣不密則失身幾事不
密則害成是以君子慎密而不出也子曰作易者其知
盜乎易曰負且乘致寇至負也者小人之事也乘也者
君子之器也小人而乘君子之器盜思奪之矣上慢下
暴盜思伐之矣慢藏誨盜冶容誨淫易曰負且乘致宼
至盜之招也
嗚呼予學易至此章乃知聖人憂世之心如此其深
且至也何也不有其所有而盡以其所有者發之於
易故也夫聖人之所有者安在乎曰此性之所見者
是也此性之所見而伊尹之所謂先覺也有是先覺
故以覺後覺爲已任此聖人憂世之心也然則見天
下之賾見天下之動聖人之先覺其在兹乎故易象
與爻由是而立焉然則聖人區區於立象與爻何也
曰爲天下後世之言動設也使天下後世言无過言
行无妄動即是象與爻而有得焉此則聖人作易之
本心也夫事物之理寓於幽微深遠之地者天下之
賾也兆於紛錯雜揉之地者天下之動也聖人皆有
以見之明若觀火故三竒之乾以天而形容之三耦
之坤以地而形容之以至震雷巽風之𩔖其所以形
容之者莫不各當其所擬而凡物之宜然者如馬如
牛如龍如雞之𩔖各得其所取之象易之有象其是
之謂歟會逢其適而於時爲通若乾之九二出潛離
隱則爲天下文明之時若觀之六四觀國尚賓則爲
利用賓于王之時凡此之𩔖聖人洞觀其然而典禮
於以行焉所謂典禮者時然而然不失乎天之所秩
天之所叙者云爾聖人又慮夫人之昧夫此也而繫
之辭焉而曰如此則吉反此則凶分别剖斷明以告
之易之有爻其是之謂歟夫象之所言者天下之至
賾也如言田獲三狐載鬼一車之𩔖近於恢詭譎怪
宜若可惡也而聖人之意則於此乎盡故不可惡爻
之所言者天下之至動也如言上下无常變動不居
之𩔖而其相推相易宜若可亂矣而吉凶之理則於
此而斷故不可亂張横渠曰易語天地隂陽情僞至
隱賾而不可惡也諸子馳騁說辭窮高極幽而知德
者厭其言故言爲非艱使君子樂取之爲貴蘇東坡
曰剛柔相交上下相錯而六爻進退於其間其進退
屈仲不可必也而順之則吉逆之則凶此可必也故
至變之中有常守焉不可亂也擬之而後言擬是象
而言也象物象也擬是而言則言有物矣議之而後
動議是爻而動也吉凶趨避之理已斷於爻議是而
動則動惟厥時矣言有物而動惟時則語默動靜皆
中於道此則擬議之功也其成變化乎何有蓋變化
者易也易也者天也吾之言動有契於易是乃契於
天也故曰擬議以成變化然則予前之所謂聖人作
易立象與爻爲天下後世言動設也其是之謂乎吾
夫子既述古人立象與爻之意遂舉易中七爻以實
其說故中孚九二同人九五則述君子之言動大過
初六謙之九三則述君子之謙謹乾上九之亢反乎
謙者也則申文言之辭以警之節初九能以謹密而
无咎也又設其不能謹之辭以戒之至解六三小人
之不知謙謹而肆爲暴慢者也故聖人直語之曰作
易者其知盜乎无非爲天下後世之言動設也夫君
子修身於幽隱之間而其應也見於千里之遠其幾
甚微其應甚博此所以不可不致其謹也故聖人以
居其室出其言善與不善以示其戒然曰言而繼之
以行者蓋言行者表裏之符也故後文有曰不出戶
庭无咎而曰亂之所生也則言語以爲階信乎言也
者其行之表歟樞機之爲物也其所繫甚微也然而
一發則昏明中否隨之故曰榮辱之主也孟子曰不
誠未有能動者也又曰至誠而不動者未之有也吾
之言行一无可愧而誠之所格寧有遠邇上下之閒
乎此所以能動天地也夫言行至於動天地此所謂
擬議以成變化者也夫所謂君子之道出處語默是
也同人六二居柔守靜於下而有或處或默之象九
五體陽履剛於上有或出或語之象宜若不同矣然
中直之誠得於同人之先此所謂二人同心也故能
斷去九三九四之二剛而終之以相遇焉故曰其利
斷金夫言者心之聲也心之同則言亦必同矣故其
臭味相感无上下遠近之閒故又曰同心之言其臭
如蘭此爻所以有後笑之說大過初六當剛過之世
一柔在下而无忤於物可謂能自謹也故有藉用白
茅之象猶之置器於地既安且平則亦可已矣又藉
之以茅焉其无咎也固宜故曰謹之至也謂其當大
過之時而能過於謹也夫天下之物以其微薄也而
棄之則所謂物之貴重者亦安所資蓋貴者以賤爲
本故也故曰茅之爲物薄而用可重也又曰謹斯術
也以往其无所失矣然則謹而勿失初六有焉夫大
過初六則過於謹故曰謹之至也謙之九三則過於
厚故亦曰厚之至也且伐其勞德其功此豈胷中之
有所蓄者然邪苟无所蓄則獧薄甚矣若夫謙厚之
君子則不然吾雖有勞若未始有勞也吾功雖成若
未始成功也非能降已以下人者未易至此故聖人
推明其内之所蓄則曰德言乎其盛矣又詳觀其外
之所形則曰禮言乎其恭矣夫謙之九三處人下之
上有成功之勞或不能致其謙恭以守此高位安能
𫉬有終之吉乎惟能過於謙厚此聖人深予之也知
聖人深予乎謙之九三則知聖人深戒乎乾之上九
可知也何也亢者謙之反也九三致恭存位而上九
則貴而无位九三萬民服也而上九則高而无民九
三能以功下人而上九則賢人在下位而无輔此九
三所以謙而有終而上九所以亢而有悔也言語階
亂從古而然故曰言者行之表也當節之初不出戶
庭則非特身不出也言亦不出也夫言不出則其密
也可謂謹矣苟失此戒則君焉必至於失臣臣焉必
至於失身幾事必至於害成此謹節之道必當於其
初而致之意焉是故前文所以有樞機之諭也易之
作也亦豈直爲知盜而設邪特曰謙謹既失則有暴
慢之行而不免於盜之見侵也故解之六三上慢下
暴則爲盜之招聖人所謂知盜者如此而已矣孟子
曰禍福无不自已求之者解之六三所謂自求其禍
也夫三在人下之上高位也六以隂很處之非所宜
據也故爻有負且乘致寇至之說而繫辭以小人謚
之原其所以然者非他也有暴慢而无謙謹故爾夫
藏之慢也是爲誨盗容之冶也是爲誨淫誨之者招
之也然則人之言動其可不致其謹乎此聖人之作
易必欲天下後世擬象而言議爻而動者蓋慮其失
或至於此也予故曰聖人作易立象與爻爲天下後
世之言動設也噫人之言動其可不致其謹乎
大衍之數五十其用四十有九分而爲二以象兩掛一
以象三揲之以四以象四時歸竒於扐以象閏五歲再
閏故再扐而後掛天數五地數五五位相得而各有合
天數二十有五地數三十凡天地之數五十有五此所
以成變化而行鬼神也乾之策二百一十有六坤之策
百四十有四凡三百有六十當期之日二篇之策萬有
一千五百二十當萬物之數也是故四營而成易十有
八變而成卦八卦而小成引而伸之觸𩔖而長之天下
之能事畢矣顯道神德行是故可與酬酢可與祐神矣
易有自然之理斯有自然之數是理也一定而不易
故是數也竒則爲竒耦則爲耦亦一定而不易是理
也相因以爲用故是數也竒以耦成耦以竒成亦相
因以爲用是理也運行而不窮故是數也始則有終
終則有始亦運行而不窮然則數生於理理寓於數
數之所生理之所在也故易於此取天地之數以爲
大衍之數焉所謂天地之數者一三五七九此天數
五也積而二十有五二四六八十此地數五也積而
爲三十合二十有五與三十是爲五十有五聖人曰
是五十有五數也運之於天地萬物之間固足以成
變化而行鬼神也然本此數以作易則容有齟齬而
不合者故即天地之數而去其五以爲大衍之數焉
然去之者非其去之也數始於一備於五小衍之而
爲十兩其五也大衍之而爲五十十其五也則五者
在其中矣王輔嗣曰衍天地之數所頼者五十也是
也然數有體有用一者數之體也體則不動四十有
九者用也用則見於分二掛一揲四歸竒之際輔嗣
又曰其用四十有九則其一不用也不用而用以之
通非數而數以之成斯易之太極也是也是數也則
於其揲蓍焉見之揲蓍之法以四十九蓍分之左右
手而爲二分而爲二之後乃於左手中取一蓍掛於
小指既掛一矣先以左手之蓍四四而揲之歸其所
揲之餘而扐之復以右手之蓍四四而揲之亦歸其
所揲之餘而扐之再扐之後復掛一焉故三揲而一
爻成十八揲而六爻成凡爻之或陽或隂皆以所揲
之餘或多或少者而爲候故初揲之餘者不五則九
再揲三揲之餘者不四則八四五爲少八九爲多三
少爲老陽三多爲老隂二多一少爲少陽二少一多
爲少隂老陽九也老隂六也少陽七也少隂八也設
若於此四十有九之數加一減一皆不成揲此大衍
五十之數所以必用四十有九也然揲蓍之法必曰
象兩象三象時象閏者以言聖人立法未嘗不循夫
天理之自然而非僞爲云爾故易之作以隂陽爲宗
曰象兩云者以言象隂陽二氣之分也曰象三云者
以言二氣之分有隂有陽必有隂陽之中故也曰象
四時云者以言二氣既分中者爲春秋極者爲冬夏
故也曰象閏云者以言積四時以成歲更三歲而爲
閏閏也者生於日月合朔周天不盡之氣故以歸竒
之數象之然置閏之法十九歲七閏凡三歲閏者一
五歲閏者二故大率五歲再閏又以再扐而象之莊
周氏曰易以導隂陽亦是意歟夫大衍之數既本於
天地之數故復以天地之數繼之天數五地數五以
言天地之數竒耦之分也五位相得而各有合又言
天地之數竒耦之合也張横渠曰一三相間是相得
也各有合以相對合也如一六二七三八四九也太
元亦曰一六爲水二七爲火三八爲木四九爲金五
十爲土天數二十有五五其五也地數三十六其五
也此亦分而言之也凡天地之數五十有五此又合
而言之也天地之數不離乎五十有五故二氣之有
盈有虚四時之或生或殺萬物之出機入機皆本諸
此此變化由是數而成也所謂行鬼神者如月令所
謂孟春之月其帝少昊其神勾芒之𩔖是也是故或
執規司春或執衡司夏或執矩司秋或執權司冬此
鬼神由是數而行也程河南曰易說鬼神便是造化
也又曰變化言功鬼神言用揲蓍之法得五與四是
爲老陽其爲策數一爻三十有六四九之積也故爲
乾之策得九與八是爲老隂其爲策數一爻二十有
四四六之積也故爲坤之策以六爻計之乾爻六一
爻三十有六策則二百一十有六者三十有六而六
之也坤爻六一爻二十有四策則百四十有四者二
十有四而六之也以乾坤六爻之策而計之故曰凡
三百有六十三百有六十之策與期之日適相當焉
故曰當期之日以上下二篇之策而計之凡爻本諸
乾而稱九者一百九十有二本諸坤而稱六者亦一
百九十有二夫陽爻一其策三十有六以三十有六
乘一百九十有一則得六千九百一十有二策隂爻
一其策二十有四以二十有四乘一百九十有二則
得四千六百單八策二篇緫筭則得萬有一千五百
二十策矣夫數自一積而爲十十積而爲百百積而
爲千千積而爲萬自然之理也與萬物之數適相當
焉故曰當萬物之數也於象兩象三象時象閏則謂
之象於當期之日當萬物之數則謂之當言各有旨
也營者求也用蓍之法以四而揲之成易之數以四
而求之是故老陽數九四而求之其策三十有六老
隂數六四而求之其策二十有四至於少陽數七亦
四而求之其策二十有八少隂數八亦四而求之其
數三十有二隂陽老少六爻之本也故曰四營而成
易若夫乾坤之策三百有六十而二篇之策萬有一
千五百二十亦以四而求之故乾陽爻六六九五十
有四四而求之則二百一十有六坤隂爻六六六三
十有六四而求之則百四十有四以乾之五十有四
合坤之三十有六爲九十焉亦四而求之則三百有
六十而二篇之策陽爻一百九十有二其數一千七
百二十有八隂爻一百九十有二其數一千一百五
十有二總而言之二千八百八十亦四而求之則萬
有一千五百二十也凡此皆求之以四而得之此易
之書所以成於四營也謂之十有八變而成卦則三
變而一爻成積而至於十有八變而卦成可知也夫
易始於八卦方其八卦之未重也屯蒙師訟之𩔖隱
然而未形當是時也易之大業未底於悉備故曰小
成及夫引而伸之重而爲六十有四故觸乎其𩔖而
長之近取諸身遠取諸物凡天地之内百物不廢而
治心修身齊家理國之道隨取而足聖人所以垂法
立教者亦於此乎盡謂之天下能事畢矣信乎其畢
矣故夫顯道神德行此易之能事也而其爲效也見
於酬酢而祐神夫神之不顯者道也今而曰顯道則
所謂闡幽也顯而不神者德行也今而曰神德行則
所謂微顯也易之爲易也在顯亦秘在微亦彰此其
用之爲妙也惟其如是故即其顯者而言之有應對
事物之功未嘗不暸然而明故曰可與酧酢即其神
者言之有助成神化之妙未嘗不窅然而幽故曰可
與祐神嗚呼孰謂夫聖人本天地之數以作易其功
用一至於是乎
子曰知變化之道者其知神之所爲乎易有聖人之道
四焉以言者尚其辭以動者尚其變以制器者尚其象
以卜筮者尚其占是以君子將有爲也將有行也問焉
而以言其受命也如響无有遠近幽深遂知來物非天
下之至精其孰能與於此參伍以變錯綜其數通其變
遂成天地之文極其數遂定天下之象非天下之至變
其孰能與於此易无思也无爲也寂然不動感而遂通
天下之故非天下之至神其孰能與於此夫易聖人之
所以極深而研幾也唯深也故能通天下之志唯幾也
故能成天下之務唯神也故不疾而速不行而至子曰
易有聖人之道四焉者此之謂也
前章言易寓於數此章言聖人之道寓於易所謂易
者變化是也所謂變化者神之所爲也特患人不之
知爾欲知易之神捨變化之道何由而知之故曰知
變化之道者其知神之所爲乎辭也變也象也占也
此四者易之變化也苟知此道則神之所爲舉可知
矣聖人之道亦不外是故曰易有聖人之道四焉夫
是非當否各當所指者易之辭也以言者尚易之辭
則言必有法趨避取舍不可或泥者易之變也以動
者尚易之變則動必中度形容物宜有不可掩者易
之象也以制器者尚易之象則器必適用吉凶禍福
各以𩔖應者易之占也以卜筮者尚易之占則占必
知來凡此无非神之所爲也故聖人尚焉尚之者明
此道以垂法立教以覺天下後世之不知乎此者也
是以君子將有爲也將有行也問焉而以言其受命
也如響无有遠近幽深遂知來物此言尚易之辭與
易之占也參伍以變錯綜其數通其變遂成天下之
文極其數遂定天下之象此言尚易之變與易之象
也夫君子於將有爲將有行之時未知是非當否之
所在可不稽易以致其決乎問焉而以言求決於易
也向使易之辭也非聖人之所尚君子又烏知以言
而問之然問焉而以言苟非以吾之精一之誠深知
易之爲可信則雖有問焉徒問也今而曰其受命於
易也如響之應聲是必有以默契乎易而不專在於
言語問論之間也不然何以來物之在於遠近幽深
也舉无不知曾无毫髮之閒邪故曰至精朱子發曰
精之又精謂之至精參伍以變者縱横十五天地五
十有五之數也錯之爲七八九六總之爲三百六十
以天地觀之隂陽三五一五以變爲候者七十二二
五以變爲旬者三十六三五以變爲氣者二十四三
百六十五日周而復始故乾之策三十有六者三六
而又二也坤之策二十有四者二六而又二也三其
二十有四與二其三十有六皆七十二三其七十有
二爲二百一十有六得乾之策二其七十有二爲百
四十有四得坤之策三畫之卦三變而反六畫之卦
五變而復通六七八九之變則剛柔相易遂成天地
之文極五十有五之數則剛柔有體遂定天下之象
非成文不足以成物變之又變謂之至變夫有行始
於有爲有爲始於有思有思有爲者人也无思无爲
者天也誰能有思有爲而无於人之累乎其惟易而
已易有思者本於无思有爲者本於无爲合五十有
五之數本於太極寂然无聲其一不動萬物莫不會
乎其中有物感之散爲六七八九之變而天下之所
以然者无乎不通所謂遠近幽深遂知來物乃其一
也精者精此者也變者變此者也神之又神謂之至
神精故可以窮深變故可以與幾夫易聖人體之以
極深研幾者也天下之志藏於无形非推見至隱者
其能盡通乎而易至精者也天下之務其來无窮非
曲得所謂者其能成乎而易至變者也疾而速行而
至有思有爲者皆然而易至神也不疾而速不行而
至者極深研幾之效莫知其然而然也故曰易有聖
人之道四焉子發所釋可謂著明矣
天一地二天三地四天五地六天七地八天九地十子
曰夫易何爲者也夫易開物成務冐天下之道如斯而
已者也是故聖人以通天下之志以定天下之業以斷
天下之疑是故蓍之德圓而神卦之德方以智六爻之
義易以貢聖人以此洗心退藏於密吉凶與民同患神
以知來知以藏往其孰能與此哉古之聰明睿知神武
而不殺者夫是以明於天之道而察於民之故是興神
物以前民用聖人以此齋戒以神明其德夫是故闔戶
謂之坤闢戶謂之乾一闔一闢謂之變往來不窮謂之
通見乃謂之象形乃謂之器制而用之謂之法利用出
入民咸用之謂之神是故易有太極是生兩儀兩儀生
四象四象生八卦八卦定吉凶吉凶生大業是故法象
莫大乎天地變通莫大乎四時縣象著明莫大乎日月
崇高莫大乎富貴備物致用立成噐以爲天下利莫大
乎聖人探賾索隱鈎深致遠以定天下之吉凶成天下
之亹亹者莫大乎蓍龜是故天生神物聖人則之天地
變化聖人效之天垂象見吉凶聖人象之河出圖洛出
書聖人則之易有四象所以示也繫辭焉所以告也定
之以吉凶所以斷也易曰自天祐之吉无不利子曰祐
者助也天之所助者順也人之所助者信也履信思乎
順又以尚賢也是以自天祐之吉无不利也
此章復言易寓於數聖人本之以作易而其功用見
於經綸世變垂其法於將來天人之理不外乎是若
有以相之故終舉大有上九爻辭而曰自天祐之吉
无不利也嗚呼聖人用易之功若此其至乎天一地
二天三地四天五地六天七地八天九地十程河南
張横渠及前輩皆云當在天數五地數五之上簡編
失其次也而横渠又曰聖人之於書亦不欲併以一
說盡慮人易知後則不復研究故或在此說或在彼
說要終必見但俾學者潜心以是知前輩談經可謂
不苟矣夫自天一以至天五此天地生數也自地六
至地十此天地成數也河南云旣有上五者斯有下
五者二五合而成隂陽之功萬物變化鬼神之用也
朱子發亦曰萬物在天地間不離乎五十有五之數
聖人雖不言其能逃乎夫易之爲易非有他也於物
則開之明其所以然也於務則成之因其所當然也
舉天下之大无出乎是道之覆冐此所謂冐天下之
道也朱子發曰冐天下之道者日月所照霜露所墜
舟車所通凡有血氣者必待此道而後覆冐此言是
也易之爲易如斯而已捨此孰謂之易乎故曰易何
爲者也又曰如斯而已者也聖人於此道者則用之
以經綸世變故天下之志若未易通也易有開物之
道聖人盡之則天下之志无適而不通天下之業若
未易定也易有成務之道聖人盡之則天下之業无
適而不定方其天下志之未通業之未定也趨捨之
方動定之際倀倀然適從之无所疑孰甚焉及夫天
下之志以聖人而通天下之業以聖人而定其胸中
之所欲爲與日用之所當然者了然而无疑伊誰之
功邪實聖人有以斷決其疑以致是也故又曰以斷
天下之疑凡其所以然者皆聖人有得於易而然也
故繼之以蓍卦之德與六爻之義凡物圓則運方則
止夫運而有无窮之用者是必有所謂至神者存也
故曰蓍之德圓而神止而有一定之體者是必存諸
我者固已无所不知矣故曰卦之德方以知蓍之爲
用六七八九惟其所爲而人无與焉非神而何卦之
既設上下内外有不可易而理實寓焉非智而何若
夫六爻之爲義則變易以示人使人知吉之可趨凶
之可避而无或秘之說此所謂易以貢也韓氏曰貢
告也六爻變易以告吉凶張横渠曰圓神故能通天
下之志方知故能定天下之業爻貢所以斷天下之
疑夫心也者酬酢萬物之君也心有所累則酬酢萬
物也不能擴然而大公是心也不能擴然而大公則
亦異於易矣夫无思无爲寂然而不動感而遂通天
下之故者易也聖人以此蓍卦六爻洗去夫心之累
則是心也擴然而大公易即吾心也吾心即易也用
能退藏於密而不窮之用默存於我焉程河南曰密
乃用之源聖人之妙處又曰道乃形而上者形而上
者即密也然則退藏於密此即易之所謂无爲寂然
不動也夫妙用之源默存於聖人之心則發而爲用
也酬酢萬物而不窮故夫樂以天下憂以天下而天
下之民吉在所趨也聖人惟患其不吉凶在所避也
聖人惟患其或凶憂患在民而聖人以爲已之憂患
也故曰吉凶與民同患此即易之所謂感而遂通天
下之故也神蓍之德也吉凶隱於未形聖人神以知
來則神在聖人而不專在乎蓍矣知卦之德也吉凶
顯於既著聖人知以藏往則知又在聖人而不專在
乎卦矣故繫辭至此侈言聖人之神知而曰其孰能
與於此哉古之聰明睿知神武而不殺者夫夫謂之
聰明睿知則卦之知非聖人其孰能與之謂之神武
不殺則蓍之神非聖人其孰能與之聖人之德无乎
不備如此宜吾所謂蓍卦之神知咸在聖人而不專
在乎蓍與卦也耿希道曰其曰神武不殺何也布昭
聖武不免於殺者將以使人之知懼也今神以知來
則未然之祥見於其先知以藏往則已然之戒存乎
其後然豈待殺而後知懼哉荀子曰怠慢剽棄則照
之以災禍此之謂也夫天人之理備於易而易之神
知又備於聖人則夫在天與人者聖人宜无不知故
夫福善禍淫者天之道也聖人明其所必然爲善得
福爲惡得禍者民之故也聖人察其所由致而惟恐
斯民之用或至於昧其所趨故假是蓍龜之神以發
明人心之神夫神无乎不在在人則爲人心在物則
爲神物在天地之道則爲易在易則爲隂陽之不測
在聖人則爲聖人之妙用方是神之在物爲蓍爲龜
尚棄而未用也人曰此枯莖爾朽骨爾不知其爲神
也聖人從而興之而易由此兆焉人見聖人之興之
也亦惟聖人之從而得其所謂如是而吉如是而凶
也而遂至於趨吉若渴避凶若熱而曰此聖人之前
知也而不知此神物之前知也特聖人爲能興之以
爲前民之具焉爾然聖人如之何而興之也亦曰聖
人以此神物齋戒致敬以神明乎神物之德使斯民
凡有作用亦皆齋戒致敬不敢忽此神物咸知其德
之爲神明而信其所以告我之吉凶也此之謂興神
物也前言蓍之德圓而神則齋戒以神明乎神物之
德者雖由於聖人而興是神物之德者實神物之固
有焉神物固有是德聖人雖不欲齋戒以神明之夫
何以前民用乎所謂前民用者神之所爲也故下文
歴言乾坤變通象器與法而極於民咸用之神夫誰
能出不由戶戶一也闔則爲坤此斯民之用隱於无
用也闢則爲乾此斯民之用見於有用也一闔一闢
爲變此又斯民之用不可以拘於一也往來不窮爲
通此又斯民之用不可以有所窮也然於闔闢變通
之中何者爲斯民之用乎曰是理也見者爲象形者
爲器器制爲法聖人體易以經綸世變而垂其法於
將來者无越乎此故斯民利用此道而見於出作入
息之間凡所資以爲生養之利者孰不用之而莫知
其用之所以然者此即予前所謂在人在物在天地
在易在聖人之神也噫語至於此孰謂易爲无用之
說也自易有太極至易有四象復申言聖人是興神
物以前民用之旨朱子發曰極中也太極中之至歟
四象八卦具而未動謂之太極易有太極四十有九
合而爲一乎在人則喜怒哀樂未發是也濓溪周先
生曰太極動而生陽動極而靜靜極而生隂隂極復
動互爲其根分隂分陽兩儀立焉朱子發曰隂陽匹也故
謂之儀凡物有中則有上下有上下則有左右前後
有左右前後則有四方有四方則有四維而八卦在
是矣此自然之理也張横渠曰一則神兩則化故太
極者一也倍一而二而儀分上下故曰生兩儀倍二
而四而象分四方故曰生四象天之東象龍西象虎
南象鶉北象龜此皆象也倍四而八而八卦以成故
曰生八卦此易生生之理然也卦者掛也掛此理以
示人而吉凶有一定之說故又曰定吉凶夫易始於
八卦因八而八之則其爲卦也爲六十有四天道之
消長萬物之盛衰人事之得失古今之治亂皆不逃
乎八卦所定之吉凶則易之大業又生於八卦所定
之吉凶矣故易之爲書也廣大悉備若不可以一言
盡也而其說則不離於示人以吉凶趨避之理而已
矣惟聖人入乎吉凶之域故能與民同患而立大功
業於天下則聖人之大業即易之大業也夫惟易與
聖人其大業一也故下文繼之以六莫大之說其所
以爲易與所以爲聖人者兼言之夫成象之謂乾效
法之謂坤萬物在天地間孰不具乾坤之法象然語
其法象之大者莫大乎天地易窮則變變則通通變
之理人事之終始也然語其變通之大者莫大乎四
時凡物有是形容之可擬者孰无是象具是貌象而
不可掩者孰无是明然語其象之懸于天明之著乎
物者莫大乎日月天地四時日月此易之所以爲易
也然非其有是位則易之道不行非其有是人則易
之道不明故繼之以莫大乎富貴與莫大乎聖人夫
天下之物亦有所謂崇且高者矣然語其操是利𫝑
以令天下而能使天下莫吾違者非富有四海貴爲
天子不足以與此故曰莫大乎富貴天下之人亦有
所謂以是物爲是用者矣而其用不足以利天下語
其備百物致民用立爲成器而使天下共利之爲悦
者非聰明睿智之聖人不足以與此故曰莫大乎聖
人然則下繫論十三卦制器必曰伏羲氏神農氏黃
帝堯舜氏者此所謂有是位又有是人也夫器用之
制聖人所以使天下由此趨事而赴功以享其所謂
利也而天下或不能惟利之趨焉此建立卜筮在聖
人猶不可以已也且天地之機鬼神之奥藏於幽賾
隱伏深遠之地必欲探取之搜索之鈎出之從而坐
致之使吉凶未形之象无不定亹亹不已之緒无不
成者其用又孰大乎蓍龜者乎此上文所謂以前民
用必在於是興神物也然則以莫大之聖人處莫大
之富貴立成器以利天下興蓍龜以前民用則莫大
之天地斯與之合其德莫大之四時斯與之合其序
莫大之日月斯與之合其明莫大之蓍龜斯與之合
其吉凶於以通天下之志定天下之業斷天下之疑
聖人寔優爲之此予前所謂聖人之大業即易之大
業也不其然乎天生神物聖人則之此又申言聖人
有取於蓍龜之象數以爲易之象數也天地變化聖
人效之此又申言聖人有取於四時之變通以爲易
之爻也天垂象見吉凶聖人象之此又申言聖人有
取於日月之懸象以立易之象也河出圖洛出書聖
人則之此又申言聖人有取於天地之法象以畫易
之卦也夫神物也變化也垂象也圖書也此天地所
以示乎人也聖人與民同患獨无以示於人乎故天
以象數寓於蓍龜之神物以示乎人而聖人乃則此
象數以爲易之象數以示乎人天地之變化見於四
時之運動以示乎人而聖人乃效此變化以爲易之
六爻以示乎人天垂日月五星之象而吉凶見焉以
示乎人聖人乃象此垂象而爲易之吉凶以示乎人
天地以龍圖龜書出於河洛而自然之法象在焉以
示乎人而聖人乃則此法象而爲八卦之畫以示乎
人曰則云者易之象數即蓍龜圖書之象數其則不
相遠也曰效云者效於六爻之動故經曰爻者效天
下之動也曰象云者象其所以然者也故經曰象也
者像也天地之所以示人者聖人皆有取焉而作易
以示人故有所謂四象焉四象在物爲木火金水在
方爲東西南北在時爲春夏秋冬而在易則爲元亨
利貞然易之示人者有其象而无其辭則知其說者
亦鮮矣故必繫其辭以告之以四象之所以然又從
而定之以吉凶曰如此必吉如此必凶斷之於一言
之下而使之不昧其所趨焉此聖人與民同患之本
旨也夫聖人明於天之道察於民之故而大易以興
則天人之理咸備於聖人矣孰能違乎故繫辭至此
乃引大有上九之爻辭以贊述聖人之所以有天人
之助夫天人之理信順是也天之理行乎自然故所
助者順也人之心以誠相感故所助者信也履此之
信而思乎順則盡其所以在人者而不忘乎在天自
然之理又能以此道而尚乎賢此大有上九所以自
天祐之吉无不利也夫大有盛治也大有上九盛治
之極也當盛治之世六五之君信以發志則所履者
信也柔順處中則所思者順也上九剛德在上而六
五下之則所尚者賢也人君當盛治之極備此三德
此所以能保極治之盛歟故曰是以自天祐之吉无
不利聖人作易以經綸世變垂法將來而天人之理
咸備於我故天人之助无以異於大有之上九矣
子曰書不盡言言不盡意然則聖人之意其不可見乎
子曰聖人立象以盡意設卦以盡情僞繫辭焉以盡其
言變而通之以盡利鼓之舞之以盡神乾坤其易之緼
邪乾坤成列而易立乎其中矣乾坤毁則无以見易易
不可見則乾坤或幾乎息矣是故形而上者謂之道形
而下者謂之器化而裁之謂之變推而行之謂之通舉
而錯之天下之民謂之事業是故夫象聖人有以見天
下之賾而擬諸其形容象其物宜是故謂之象聖人有
以見天下之動而觀其會通以行其典禮繫辭焉以斷
其吉凶是故謂之爻極天下之賾者存乎卦鼓天下之
動者存乎辭化而裁之存乎變推而行之存乎通神而
明之存乎其人默而成之不言而信存乎德行
此章乃言聖人作易自以盡言以盡意至於以盡神
或明理或明用而易无乎不盡自謂之道謂之器至
於謂之事業或爲精或爲粗而易各有所謂又自存
乎卦存乎辭至於存乎德行或在此或在彼而易无
乎不存然始言書不盡言言不盡意而終之以默而
成之不言而信則是易也夫豈空言云乎哉由其有
言而契之以不言則得聖人所以有望於天下後世
之意矣程河南曰言貴簡言愈多於道未必明杜元
凱云言高則旨遠辭約則義微大率言語湏是涵養
而有餘意所謂書不盡言言不盡意夫書不能盡難
喻之言言不能盡難傳之意聖人之意終不可見於
天下後世乎然意之所寓雖不可以言盡而可以形
容求之者則象是也如孟子答問之言多假於譬喻
凡此皆立象也故以震爲雷則動之意盡以兑爲澤
則說之意盡象一立雖无俟於多言而意自盡矣君
子小人之所以異者情與僞之别也故卦以隂消陽
長爲君子小人之道卦一設而情僞皆不可掩如復
見天地之心則其情盡矣如姤女壯勿用取女則其
僞亦盡矣或繫之辭或繫之爻告之以吉凶導其所
指歸此聖人不能已之辭也辭一繫則向之所謂難
喻之言亦盡矣盡意盡情僞盡言此聖人作易以明
理而无不盡之理也至於利則是理之見於用也神
則是用之不可知也夫自乾至未濟六十四卦之相
授受自乾之初九至未濟之上九三百八十四爻之
相變易所謂變而通之也夫易窮則變變則通變而
不通則復窮矣非利也故終曰變通以利言六爻之
間盡吉凶趨避之利非變而通之疇克爾邪横渠曰
辭不鼓舞不足以盡神蓋聖人於天下之動效之以
爻而繫之以辭發揮旁通洞極微隱故能盡利盡神
此聖人作易以明用而无不盡之用也夫象立而卦
設卦設而辭繫以至變而通之鼓之舞之凡此皆易
之形於可見也究其底藴則自乾坤始故曰乾坤其
易之藴邪蓋方其作易之初也三竒爲乾乾陽也象
乎天而位乎上三耦爲坤坤隂也象乎地而位乎下
上下成列則六十有四卦三百八十有四爻剛柔變
化之理君子小人之道吉凶悔吝之辭皆寓於乾坤
竒耦之中乾坤不畫則是易也何自而見之故曰乾
坤毁則无以見易蓋乾坤者生之本也乾坤不畫則
易不可見而乾坤生生之功安得而不息邪夫惟不
息則乾坤既畫易自此而見矣故形而上者則謂之
道道也者无方无體所以妙是器也形而下者則謂
之器器也者有方有體所以顯是道也然道外无器
器外无道其本一也故形而上者與形而下者皆謂
之形則易之形見蓋有不可掩也化而裁之推而行
之舉而措之是又易之見於用也夫道降而爲器化
而裁之則是器也有所指别而名體各異故謂之變
推而行之則是變也无所凝滯而運用不窮故謂之
通舉是變通之用而措之天下之民使之各盡其所
以相生相養之道故謂之事業道也器也變也通也
事業也此易之爲易或精或麤而各有所謂程河南
曰易因爻象論變化因變化論神因神論人因人論
德行大抵通論易道而終於默而成之不言而信存
乎德行故繫辭又申前章之言曰是故夫象聖人有
以見天下之賾而擬諸其形容象其物宜是故謂之
象聖人有以見天下之動而觀其會通以行其典禮
繫辭焉以斷其吉凶是故謂之爻而繼之以卦辭變
通終之以其人與德行聖人之意豈无待乎夫聖人
見天下之賾而立其象然非是卦則天下之賾于何
而極之見天下之動而立是爻然非是辭則天下之
動於何而鼓之故天下之賾至无形也聖人立是象
以象之又設是卦以囿是象而窮極是賾則天下之
賾无所逃矣故曰極天下之賾者存乎卦天下之動
不一也聖人立是爻以效之又繫其辭以斷是爻而
鼓舞是動則天下之動亦无所逃矣故曰鼓天下之
動者存乎辭前言化而裁之謂之變推而行之謂之
通此復言化而裁之存乎變推而行之存乎通者蓋
言聖人作易化而裁之則存乎卦爻之變推而行之
則存乎卦爻之通然則卦象爻辭者易之書也變通
者易之道也即是書以明是道又存乎人焉然曰神
而明之者以言此非口耳之餘習也是必以此心之
神而明夫易之所以然如復之初九則存乎顔子明
夷之六五則存乎箕子革與明夷則存乎湯武與文
王也夫惟如是則易即我也我即易也默而成之不
言而信則卦象爻辭又何有焉故夫卦象爻辭之所
云者即吾之德行也程河南曰譬之贊易前後貫穿
都說得是有此理然須默而成之不言而信存乎德
行處是所謂自得也
童溪易傳卷二十八
