童溪易傳卷九宋王宗傳撰
䷏(坤下震上)豫利建侯行師彖曰豫剛應而志行順以動
豫豫順以動故天地如之而况建侯行師乎天地以順
動故日月不過而四時不忒聖人以順動則刑罰清而
民服豫之時義大矣哉
豫樂也和也和易悅樂之謂也豫之成卦在於九四
上下二體則合於坤震而成也四以一剛羣隂應之
故其志行坤順也震動也順以動則順夫理而動之
謂也順理而動衆所共與此所以豫也夫君子有能
行之才未嘗无欲行之志然我動而彼不應焉則有
齟齬而无聽從欲其志行難矣今也以剛居四為豫
之主可謂有能行之才矣上下羣隂惟四是應其在
爻也既有大有得之辭又有朋盍簪之象爻贊又曰
志大行也則欲行之志莫之禦矣夫理之所在人心
之所在也順理而動則有以順夫理也乃所以順人
心也其在人也又烏有不豫矣乎故曰豫剛應而志
行夫天下之事无小大皆不可以不順動也然語其
順動之大者則建侯行師是也分民以與之共治分
土以與之共守使内外遠近之勢如脈絡之相通感
此而彼應感近而遠應此則豫之利在於建侯害焉
而與之去之亂焉而與之除之使強梗暴悍之徒皆
芟刈而无餘害去而利興亂除而治生此則豫之利
又在於行師建侯之與行師二者雖慶賞刑威之不
同其為順動則一也苟非順動則侯之建也乃為私
喜師之行也乃為私怒安能致豫乎雖然此人事也
而天地亦若是矣故繼之以豫順以動故天地如之
而况於建侯行師乎蓋三才一理故也夫天地之大
也猶如此之順動則建侯行師其可以非順動歟不
可也何謂天地之順動曰日月有明也而相為往來
四時有叙也而相為代謝往來之度既无過差則代
謝之期亦无愆忒此天地以順動而然也雖然此天
地也而聖人亦若是矣故繼之以聖人以順動則刑
罰清而民服蓋天地聖人亦一道故也夫慘莫慘於
刑罰也人之心宜若不豫乎此也今也刑人罰人而
人不以為慘而反我服何也人皆曰刑罰之清也清
則不濫不濫則民服噫是固然也然服生於清清生
於順動不以順清何生焉清无從生服何生焉語至
於此則順動之義其在豫之時豈不大矣哉故贊之
曰豫之時義大矣哉以言天地聖人之功皆不離夫
順動故也夫由天地如之之言以觀則天地之順動
亦如建侯行師之順動也由聖人以順動之言以觀
則聖人之順動又如天地之順動也故曰三才一理
也天地聖人一道也
象曰雷出地奮豫先王以作樂崇德殷薦之上帝以配
祖考
天下之物其聲與氣舒發而通暢者无若雷之出地
奮迅震薄而不可禦焉者也方雷之復於地中也隱
焉寂焉潛養其和鬱結而不通及出地而奮震也則
向之所謂潛養地中者旁通而上達矣故為豫之象
夫樂由陽來其播於八音五聲者亦所以宣暢和氣
耳德者樂之實也樂者德之文也先王觀雷出於地
而有奮然之象也則作為聲樂以襃崇其德夫德者
祖考之德也古者於有功者則祖之於有德者則宗
之猶以為未也而作為聲樂以襃崇其德盡其專一
之誠薦之上帝以配祖考夫以祖考作配上帝則所
以崇其德也可謂至矣非盡其專一之誠曷至是也
哉故曰殷薦殷專也禮有殷奠殷祭易有殷薦皆言
專也
初六鳴豫凶象曰初六鳴豫志窮凶也
初六以隂眇之材初出而當逸豫之時恃有九四剛
強之應此正人家弱子幼弟席其父兄之庇之象也
當此之時志足意滿不勝其豫以至發於聲音此取
凶之道也故曰鳴豫凶以言其凶有所不免也何者
初六豫之始也於始也志於樂豫至於末流則樂豫
之志不得不窮矣夫樂極必悲安極必危能无凶乎
故嘗謂志之在人不可以輕用之也豫之初六一輕
用其志於樂豫則志窮而凶當其志之窮也雖有賢
父兄亦末如之何矣况非賢乎吾儕用志當用於其
所不窮之地也而後可或曰當逸豫之時將以用吾
志也何者為不窮之地歟曰介于石此不窮之地也
六二介于石不終日貞吉象曰不終日貞吉以中正也
當豫之時耽於豫則失正故豫之諸爻之才多不得
其正時然才亦然故也惟六二一爻以中正自守不
溺於豫故雖介於初六六三不正之間然如石焉之
不可轉也又豈相與淪胥而溺於豫哉惟其所守也
堅故不惑而明此易於繫辭以知幾其神予之也凡
人之情於逸豫之事心焉悦之遲遲而不去則必至
於耽戀而不舍何者有所溺故也惟知幾之君子其
視樂豫之事如將凂已斷而識之速而去之又豈俟
終日而後識之去之也哉此其所以當豫之時以守
正而獲吉也繫辭之釋此爻也而曰君子見幾而作
不俟終日又曰介如石焉寧用終日斷可識矣蓋深
予之也
六三盱豫悔遲有悔象曰盱豫有悔位不當也
六二之君子以中正自守故能上交不謟下交不瀆
六三不中不正曷足以語此哉故上交於四也有盱
豫之象夫四豫之主也即四以求豫而媚以悦之睢
盱而日不瞬此蓋小人之態然也悔將及之也故聖
人戒之以速去而曰遲有悔猶之曰不知睢盱以求
豫之為悔而安於不當之位遲戀而不去則有悔矣
夫睢盱以求豫未必得豫也而將有悔復不知巳其
睢盱之態慕戀而不去亦未必得豫也而終有悔聖
人諄諄然反復詳而詔之如此其明也為六三者當
如何哉
九四由豫大有得勿疑朋盍簪象曰由豫大有得志大
行也
豫之成卦在此一爻也故彖之辭有由豫剛應而志
行九四實當之夫九四以一剛處羣隂之中羣隂順
從得以大行其志而天下之豫皆由我而致故曰由
豫大有得然聖人於此戒之以勿疑者蓋奉柔弱之
君處危疑之地羣隂不從五而從已故當此之時處
此之位上下之情俱不免於有疑也雖然勿懷疑慮
積誠於已以交通於上下則上下之情亦自相親相
信而无疑矣故有朋盍簪之象朋類也盍合也簪貫
髮之具也九四以一剛處上下衆柔之中交而通之
則凡散亂而不理者亦皆以類為合恃已以為固也
猶之簪也所以貫衆髮而衆髮亦恃簪以為固也夫
惟積誠於已上下信之率天下之從已者而還以從
夫五又何由豫大有得之嫌乎故曰志大行也
六五貞疾恒不死象曰六五貞疾乘剛也恒不死中未
亡也
六二於貞則吉以中正故也六五於貞則疾以不正
故也夫五之於貞既疾矣則宜其當逸豫之時恣驕
侈之欲而死於安樂有餘也然乘九四之剛恃四以
拂弼於已而五也常惟貞疾之是救故得恒不死也
孟子曰入則無法家拂士出則無敵國外患者國恒
亡然後知生於憂患而死於安樂也則六五之得九
四所得法家拂士也故雖當豫之時不得以縱其所
樂夫惟不得以縱其所樂則恒不死宜也夫六五貞
雖疾矣而恒不死則中未亡也夫中以位言之則五
之位以人言之則人之心也位號猶存人心猶在此
所以恒不死也夫當豫之時而不爲豫者以正自守
也六二是也當豫之時而不得豫者見正於人也六
五是也此豫之六爻惟六二六五所以不言豫焉
上六冥豫成有渝无咎象曰冥豫在上何可長也
上六以隂闇之才當豫之既成溺於豫而不自知者
也故曰冥豫夫以隂闇无覩之才而處豫之極過惡
既成則亦何所可冀也而聖人猶不之棄焉乃為開
其遷善之門以詔之曰成有渝无咎渝變也猶之曰
冥豫之過惡既成有能變前之為者則可以補其過
而无咎也其於爻贊又申之曰冥豫在上何可長也
猶之曰上豫之極也豫至於極災咎將至何可長之
如是也速渝之可也程曰聖人發此義所以勸遷善
也故更不言冥之凶專言渝之无咎或曰聖人於初
六鳴豫則斷之以凶於上六冥豫則開之以无咎於
初六之象則逆知其志之窮於上六之象則又諭之
以何可長也夫何甚於其初而恕於其終邪曰甚於
初者所以遏其惡也惡而遏之禁天下於巳然也恕
於其終者所以開其善也善而開之導天下於將然
也禁之導之始之終之聖人之心所以无負於天下
後世也而豫之初上二爻見之矣
䷐(震下兑上)隨元亨利貞无咎彖曰隨剛來而下柔動而
說隨大亨貞无咎而天下隨時隨時之義大矣哉
隨者何有所從之謂也事无所從則失物无所從則
逆人无所從則惑此蓋理之固然者而非有所謂得
巳而不巳者也譬之影之隨形響之隨聲此豈可強
有而亦豈可強无也哉故夫泛觀事事物物動皆有
隨而况於人乎程曰凡人君之從善臣下之奉命學
者之徙義臨事而從長皆隨也是故隨之道利在於
正隨而不正則枉道以從俗矣此又隨之過也故隨
之卦德曰元亨利貞无咎蓋曰隨之所以能大亨者
利於貞正而後咎可无也不然則有咎矣剛來而下
柔動而說隨此指初九一爻與合震兑二體以言隨
也初九之一陽震之主也乾一索於坤而得震則初
九之剛實在二隂之下故曰剛來而下柔夫陽剛非
在下之物也今也得隨時之義來下於隂柔則是能
以上下下以貴下賤吉也物安得不隨之乎震動也
兌說也動而說則此有所動而彼无不說之謂也彼
无不說則亦無不隨矣夫剛來而下柔剛隨柔也動
而說說隨動也當隨之時剛隨柔也而非失已說隨
動也而非得物卦之所以為隨也如此是何也蓋吾
所謂正者存也故繼之曰大亨貞无咎而天下隨時
蓋隨之所恃者正也隨而有咎則非正矣欲大亨得
乎其曰天下隨時則所謂大亨也夫天下之所隨者
時也而君子之所隨則正焉而已矣然則天下之所
隨者時也非隨時也隨吾君子也亦非隨吾君子也
隨吾君子之正也朱子發曰時无常是以正為是君
子之得其正而天下是之是吾隨時之義也何謂隨
時之義曰貞是矣君子之所以為隨者一得其正而
天下隨之以為時則夫所謂時也者即君子之正也
以是觀之則正之在隨也其體段可知矣故贊之曰
隨時之義大矣哉大即正之功用所以為大亨者是
也或曰易家以隨自否來蠱自泰來其義如何曰非
也乾坤重而為泰否故隨蠱无自泰否而來之理世
儒惑於卦變故隨曰剛來而下柔噬嗑曰柔得中而
上行咸曰柔上而剛下益曰損上益下渙曰剛來而
不窮柔得位乎外而上同則曰凡此者皆自否而來
也蠱曰剛上而柔下賁曰柔來而文剛分剛上而文
柔恒曰剛上而柔下損曰損下益上節曰剛柔分而
剛得中則曰凡此者皆自泰而來也誠如是則睽之
柔進而上行謂自遯來可也鼎之柔進而上行亦謂
自遯來可也此猶可諉也晉之柔進而上行則謂自
誰卦而來乎无妄之剛自外來而為主於内則謂自
誰卦而來乎兌之剛中而柔外明夷之内文明而外
柔順則又謂自誰卦而來乎世儒求其說而不得則
曰凡卦之具三陽三隂者此皆自泰與否而來也凡
卦之具二陽二隂者此皆自臨與遯而來也凡卦之
具一陽一隂者此皆自姤與復而來也殊不知八卦
成列因而重之而内外上下往來之義已備乎其中
自八卦既重之後又烏有所謂内外上下往來之義
乎夫自復至乾自姤至坤凡十二卦當十二月其隂
與陽消長勝負均也除乾坤之外更凡十卦豈泰否
臨遯復姤六卦獨能生卦而夬剥大壯與觀獨不能
生卦乎又何取彼而舍此也程河南釋隨之剛來而
下柔也而曰乾之上來居坤之下坤之初往居乾之
上釋蠱之剛上而柔下也而曰乾之初九上而為上
九坤之上六下而為初六豈亦未之思邪然於賁之
彖又釋之曰卦之變皆自乾坤先儒不達故謂賁本
泰卦豈有乾坤重而為泰又有由泰而變之理夫由
賁彖之所釋則我心之所同然河南實得之由隨與
蠱二彖之所釋此乃先儒之所不達者不然前後背
戾文字舛錯未可知也當默識之
象曰澤中有雷隨君子以嚮晦入宴息
動萬物者莫疾乎雷說萬物者莫說乎澤雷動物也
今也處之莫說之地則動者說矣夫處莫說之地而
動者說非說於動也說於不動也動者或以不動為
說是亦有時而然而不得不然爾故為隨之象使動
者以常動為說而不說於不動則歸妹之說以動固
有永終知敝之戒矣非隨時之義也君子有運動之
才其或嚮晦而息焉者宜其所不說也今而曰宴息
云者則動者亦以不動為說矣夫時之運於天也有
晦而有明則君子之隨夫時也亦有動而有息晦明
之叙大者為古今為治亂小者為晝夜為寒暑故君
子之或出或入也在所隨也然則澤中有雷云者說
以養其動也君子嚮晦入宴息則亦說以養其動故
爾夫有能動之才而不說以養之則其動也烏能不
匱矣乎
初九官有渝貞吉出門交有功象曰官有渝從正吉也
出門交有功不失也
有所守之謂官離所守之謂渝九以陽動之才當隨
之初非有隨也亦非无隨也惟正之是隨而後吉於
隨矣所謂惟正之是隨何也曰出門而交是也出門
交官有渝也其曰有功則從正吉也正則有渝而有
功有功而无失矣此所以吉也何謂出門交曰不牽
於私之謂也程曰常人之情愛之則見其是惡之則
見其非故妻孥之言雖失而多從所憎之言雖善而
為惡苟以親愛而隨之則是私情所與豈合正理故
出門而交則有功也朱子發亦曰人之情隨同而背
異隨親昵而背疎遠故朋友責善或牽於妾婦附耳
之言溺於私也故戒之以出門交有功夫同人之初
出門同人又誰咎也則隨之初出門而交其能有功
而无失宜矣
六二係小子失丈夫象曰係小子弗兼與也
隨之六爻其半隂也其半陽也陽剛之才則有所隨
而无所係初九九四九五是也故初之有渝四之有
獲五之孚于嘉此有所隨而无所係者然也以柔從
之才而當隨之時則均不免於有所係矣六二六三
上六是也故二則係小子失丈夫三則係丈夫失小
子至於上六則不勝其時勢之窮而反窮以為通故
曰拘係之上窮也王用亨於西山此均不免於有所
係者然也夫柔之為道不利遠又况當隨之時以柔
為隨其能取諸遠乎故二遠舍諸五而近比於初小
子孰謂謂初九也初以陽剛在巳之下故曰小子丈
夫孰謂謂九五也五以陽剛為巳正應故曰丈夫夫
下從上順也二應五正也二若係應於初則失五之
正應矣故為之戒曰係小子失丈夫以言是非邪正
无兩從之理比邪則背正就非則失是從於此者違
於彼者也豈能兼與之哉雖然二有中正之德非必
舍正而從不正者也以其隂柔之質當隨之時故為
之戒云不然卦之德曰元亨利貞无咎二舍正應而
從不正其咎大矣而爻无凶咎之辭何也
六三係丈夫失小子隨有求得利居貞象曰係丈夫志
舍下也
柔之為道不利遠當隨之時故二與三均以近於已
者為隨二近於初故曰係小子失丈夫三近於四故
曰係丈夫失小子所失之小大視所係之小大也顧
其所遭如何耳四以陽剛在已之上故曰丈夫初居
下則小子也三近係於四故下失於初舍下隨上隨
之宜也此賢賢長長之人也夫當隨之時有賢賢長
長之志則雖愚必明雖柔必強矣此隨有求得也苟
或棄大而即小舍上而趨下則昧所隨矣雖然三與
四非應也求之不以其道合之不以其人徒謂其勢
利之可附也苟取媚悦以遂所求而已此乃邪諂小
人之為也君子恥之故又戒之以利居貞謂自處於
正則有求而得无惡於求矣三不中不正故有此戒
司馬温公曰三无中正之德而不凶者所隨得其人
也昔孔子見羅雀者所得皆黃口小雀問之曰大雀
獨不得何也羅雀者曰大雀善驚而難得黃口貪食
而易得黃口從大雀則不得大雀從黃口亦得顧謂
弟子曰善驚以遠害利食而忘患自其心矣而獨以
所從為禍福故君子謹其所從以長者之慮則有全
身之階小者之戇則有危亡之則易曰係丈夫失小
子
九四隨有獲貞凶有孚在道以明何咎象曰隨有獲其
義凶也有孚在道明功也
隨有三陽初九在下方且以從正為務則在上而為
下所隨者四與五而已然五君也四臣也在下者之
隨乎上先四而後五而四有其獲焉則嫌疑之道也
故於隨之義則為凶何謂隨之義曰正是也言有其
獲而不以歸之君此非人臣之正也然則處此之地
則奈何曰有要道焉修吾胷中之誠不以一毫私意
為吾之累其所以獲乎下者為吾君而獲也吾何有
焉如此則其所施為舉動无往而非道也又何咎過
之有哉然此非明足以燭理知君臣之大義上下之
大分道之所在可從而不可違正之所在可守而不
可失其孰能如此哉此四所以能處其身於无過之
地轉凶變咎而為无凶无咎也凡此皆明哲之功也
程曰古人有行之者伊尹周公孔明是也皆德及民
而民隨之其得民之隨所以成其君之功致其國之
安其次如唐之郭子儀威震主而主不疑亦由中有
誠孚而无其失也非明哲能如是乎
九五孚于嘉吉象曰孚于嘉吉位正中也
經曰亨者嘉之會也隨之卦德曰元亨利貞无咎而
夫子釋之曰大亨貞无咎而天下隨時而九五實當
之故曰孚于嘉吉而象曰位正中也夫九五處正中
之位而尸隨之功則是能致是亨嘉也信有其道矣
九五所以致是亨嘉也何道也曰正焉而已處是正
中之位既无不足於正此易於隨之九五所以信其
能致是亨嘉也故曰孚于嘉吉謂之吉則咎固謝之
矣彖之所謂无咎又豈足為五道也哉
上六拘係之乃從維之王用亨于西山象曰拘係之上
窮也
孟子曰昔者太王居邠狄人侵之事之以皮幣不得
免焉事之以犬馬不得免焉事之以珠玉不得免焉
乃屬其耆老而告之曰狄人之所欲者吾土地也吾
聞之也君子不以其所養人者害人二三子何患乎
无君我將去之去邠踰梁山邑於岐山之下居焉邠
人曰仁人也不可失也從之者如歸市夫隨至上六
隨道之窮也以柔從之才而隨乎人之不暇至於此
則不勝其時勢之窮反窮以為通正在此時也故上
六在一卦之外正兊之體所謂西山也此太王之隨
也夫我之係志於彼也實彼有以制乎我也故曰拘
係之此孟子所謂事之以皮幣犬馬珠玉不得免焉
之謂也夫事人之禮既无不用其至而均不得免焉
狄人之志何在也在於吾之土地故爾故凡人之拘
係夫人也始也欲空其資次也欲空其人又其次也
欲維其土地而後巳故曰乃從維之此狼子野心吞
噬之計然也太王之處此也誠有所不忍也始也為
之所拘為之所係故不得已而以皮幣犬馬珠玉為
是請命之計既而吾資屢空矣吾人將及害矣吾人
之害是乃吾顧惜留戀夫此土地而不以予之之過
也故不勝其窮而忍其墮於維之之計之中遂决其
策而去焉嗚呼隨道之窮一至於此者此時也此勢
也而天之理則未窮也故上六於此侈言之曰王用
亨于西山則歸市之隨至此亦莫之禦矣夫太王之
於狄人始也餌之懼吾人之罹其害也餌之之策既
窮而吾人之害將及則不得已而為是杖策之計曾
何心於歸市之隨也既而去邠而之岐而隨之道愈
窮而愈亨則夫所謂大亨无咎而天下隨時者實基
於此矣故曰岐山也者此周家王業始基之地也
童溪易傳卷九
