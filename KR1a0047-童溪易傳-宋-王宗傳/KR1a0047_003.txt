童溪易傳卷三宋王宗傳撰
䷁(坤上坤下)坤元亨利牝馬之貞君子有攸往先迷後得
主利西南得朋東北喪朋安貞吉
程河南曰坤元亨利牝馬之貞利字不連牝馬為義
如云利牝馬之貞則坤只有三德大抵四德具乃謂
之乾德配乾乃謂之坤坤云四德同於乾而貞體則
或異者乾以剛固為貞坤則柔順而已故有取於牝
馬之貞蓋牝馬柔順故能承順乎人坤以柔順故能
承順乎天夫乾爲馬以其健於行也若乾行而坤止
則无以共成其化育之功矣故坤亦取諸馬而又取
其牝馬者以謂不牝則不順非馬則不能往應於乾
相爲无窮故也夫坤以柔順爲貞故能往應於乾君
子之進爲於世也夫豈專恃吾有能行之才歟必也
待人君命焉而後承駕焉而後騁以務合坤之德而
已故繼之以君子有攸往謂其以承順爲行則无干
時冒上之愆而有所往也先迷謂其行也隂或先陽
則迷謬而失正後得主利謂陽倡而隂從之則得主
而利也得主猶曰得君也爲坤之主也誰乎曰乾也
坤得乾以爲主有順利而无迷謬非能自後寧至是
乎上六其道窮也先迷也六三或從王事无成有終
後得主利也自西至南隂位也而坤位西南之維故
曰得朋謂其類皆隂也得其朋類相與以贊成生育
之功也自北至東陽方也而東北之維艮實位焉此
萬物成終成始之地也隂之類於此絶矣故曰喪朋
然乾元於此資始則坤元以資生應之未有乾行而
坤止也故生育之功又肇於此焉則雖喪也乃所以
爲得也故彖有乃終有慶之說大抵坤之爲德以後
順爲貴得朋以贊成生育之功後順也喪朋以往應
於乾而肇生育之功亦後順也此之謂得主而利也
故終之曰安貞吉謂牝馬之貞坤之貞也安於此而
不變則无先陽之迷故吉也
彖曰至哉坤元萬物資生乃順承天坤厚載物德合无
疆含弘光大品物咸亨牝馬地類行地无疆柔順利貞
君子攸行先迷失道後順得常西南得朋乃與類行東
北喪朋乃終有慶安貞之吉應地无疆
乾稱父坤稱母父道尚尊尊故大母道尚親親故至
此大與至之别也故曰大哉乾元至哉坤元萬物資
始於乾而有氣則資生於坤而有形乾動而坤隨乾
授而坤受是故乾始而坤生順而承之不敢違也故
曰乃順承天乾元之既始乎物也其功用未已也又
有以資而育之雲行雨施是也則坤元之於物也亦
豈特生之而已哉又有以宅其生而使之輯寧泮涣
自適自遂而後已是故坤厚載物宅其生也含弘光
大則又輯寧泮渙其生也此乾坤功用之不窮也夫
其所積不厚則其所載者无力舉天下之物吾所生
也又吾所載也此豈无力者能之乎故曰坤厚載物
以謂不如是則其德不能配天矣无疆天之无疆也
德合无疆地之无疆也以此无疆合彼无疆非厚能
致然邪含弘光大以言其德之无疆也夫萬物盡生
於我而或有流離迫促之態而不能自適自遂焉則
其責又在我矣故坤之爲德也必有以容之使不流
有以舒之使不迫容之使不流輯寧其生也所謂含
弘也舒之使不迫泮渙其生也所謂光大也含弘德
之噐也光大德之化也凢此皆无疆之謂也萬物於
此雖欲不自適自遂得乎故曰品物咸亨取諸牝馬
者以其地類也地隂德也故牝馬其類也牝馬柔順
而亦健於行則能往應於乾故曰行地无疆謂之行
地无疆則无疆之德地固有焉此所以德合无疆也
夫牝馬之行地无疆也以其柔而利貞也君子之有
行也舍是其可乎故柔順利貞君子攸行亦猶乾之
文言釋元亨利貞又繼之以君子行此四德者易之
取象明義凡以爲君子設故也先何爲而迷邪以其
失坤順之道也牝雞之晨密雲不雨此先迷也後何
爲而順邪以其得坤道之常也君倡臣和男行女隨
此後順也得常所謂得主而利也西南得朋以君子
言之仕進之初也初貴引類故泰之初有拔茅之征
與類行也東北喪朋得君之終也終貴道行故大畜
之上有何天之衢亨終有慶也朱子發曰得君者臣
之慶得親者子之慶得夫者婦之慶夫不有其功常
久而不已者貞也坤以柔順爲貞安於貞而不變此
地道所以爲无窮也故曰安貞之吉應地无疆君子
之有行亦務合於坤德安於貞而已夫天有是无疆
也而坤以厚德合之故爲地之无疆地有是无疆也
而君子以安貞之吉應之則又爲君子之无疆矣
象曰地勢坤君子以厚德載物
天其運乎故乾之象以天行言地其處乎故坤之象
以地勢言行則貴其不息勢則貴其所積之厚而不
輸爾載也子思子曰地以一撮土之多及其廣大載
華岳而不重振河海而不洩蓋言所積之厚然也夫
德之在我我所固有君子固无以異於人也然語其
任天下之重者則類非獧薄者之所能勝也是必積
累之素見於平日之所養而後能然爾鼎之九四鼎
折足覆公餗夫子曰德薄而位尊知小而謀大力小
而任重鮮不及矣德非厚德故也
初六履霜堅冰至象曰履霜堅冰隂始凝也馴致其道
至堅冰也
乾之初九一陽在下其曰潛龍勿用者懼其傷也坤
之初六一隂在下其曰履霜堅冰至者防其長也懼
其傷愛之也防其長忌之也夫隂陽天地之道消長
往來爲晝夜爲寒暑爲古今一息不停也聖人何容
心於其間而有所愛有所忌也哉張横渠曰易爲君
子謀不爲小人謀惟易爲君子謀也故陽君子道也
則必委曲愛護惟恐其或傷也惟易不爲小人謀也
故隂小人道也則思杜其漸防其微惟恐其遂長也
夫㳙㳙不遏將成江河毫末不去將尋斧柯隂氣始
凝霜也凝而不已則其至堅冰也必矣此无他馴致
之故也惟見微慮早之君子知天下有所謂必至之
理故謹其辨於履霜之初則馴致之禍亦或幾乎熄
矣鄭莊公之寵弟不用祭仲蔓草之諫而待其自斃
遂至於同氣交兵子母相失噫此无他昧履霜早辨
之戒也
六二直方大不習无不利象曰六二之動直以方也不
習无不利地道光也
坤六爻惟二爲盡地道何者以順德居正位順之至
也故循理而行无所容僞直也隆殺厚薄各當夫物
方也直方故大大則能配天矣此坤德之自然也夫
天下之理本諸自然者則其功順成初无所待不習
无不利也六二之動直以方也以承天而時行見之
行其所无事六二之直也時措之宜六二之方也夫
習而後利者有之矣然其利有限也六二直方之德
根諸所性乾動而坤隨德與天合豈有所限之利哉
此地道之所以光也光者六二之所不可掩者所謂
大也程河南曰不習謂自然在坤道則莫之爲而爲
也在聖人則從容中道或曰乾之二五以同德相應
坤之二五亦同德也何以无相應之義曰程河南曰
二坤之主故不取五應不以君道處五也
六三含章可貞或從王事无成有終象曰含章可貞以
時發也或從王事知光大也
邵康節曰陽知其始而亨其成隂效其法而終其勞
夫效其法而終其勞坤之六三是也三陽也而明於
内六隂也而晦於外含章也六三非正也居下位之
尊當靜晦之時而有含章之智亦可謂之貞矣然含
章不發非不發也發於從事之閒而若未嘗發焉爾
故繼之曰或從王事而象曰以時發也曰時云者義
所當爲吾必爲之但含晦其美不敢居其成功也然
則不知含章不可謂正含章不以時而發可謂之正
乎亦不可也无成有終謂不敢居其成功惟後順以
終其勞爾夫時晦而晦非不盡忠也時發而發非好
從事也故晦而不發非智也發而不晦亦非智也智
也者晦其所發發而必晦之謂也故贊之曰智光大
也古之人所以无智名勇功者以此後世君子身處
高位以含晦爲心則或至於拱默无營以強聒爲事
則或至於矜伐而取忌由六三言之何暗如之
六四括囊无咎无譽象曰括囊无咎愼不害也
乾九四曰乾道乃革則坤六四亦坤道乃革之時也
以周正考之建酉之月革秋而爲冬則六四是也當
是時也隂氣既凝萬物歸根小人道盛而君子不利
故曰括囊括囊謹密以遠害也知所以遠害則寵辱
不至故曰无咎无譽韓退之所謂刀鋸不加車服不
維是也蘇東坡曰咎與譽人所不能免也出乎咎必
入乎譽脱乎譽必麗乎咎咎所以致罪譽所以致疑
也甚矣无咎无譽之難也然當是時也譽亦所以致
疑則譽亦咎也故象曰括囊无咎謹不害也太元以
馴準坤而次六有曰囊夫括珍寳泄此則不知謹密
而致害也
六五黃裳元吉象曰黃裳元吉文在中也
易中以六居五蓋半矣莫非君也在泰在大有之類
則爲謙順之君在離在未濟之類則爲文明之君在
豫在恒之類則爲暗弱之君惟坤也五雖君位坤實
臣道故不取君義但微婉其辭而致之意曰黃裳元
吉夫黃中色也裳下飾也惟中也故通逹爲臣之理
而不可失惟下也故謹守爲臣之分而不可踰如此
則中有所養外无所越吉孰大焉程河南曰黃裳旣
元吉則居尊爲天下大凶可知又曰在坤則隂居尊
位隂者臣道也婦道也臣居尊位羿莾是也婦居尊
位女媧武氏是也非常之變不可言也故有黃裳元
吉之戒而不盡言也文在中也謂積至美所養既厚
則能謹守其分六三六五皆隂外而陽内故三曰含
章五曰文在中也
上六龍戰于野其血玄黃象曰龍戰于野其道窮也
隂道馴致於初至五而盛矣至上則其道不得不窮
蓋六隂極於亥至子而一陽來上六亥也乾位亥前
正隂陽交戰之地故說卦曰戰乎乾以言隂陽勝負
之機實决於此時也夫隂小人之道不可以過盛而
與陽敵故於六隂之極而稱龍焉存陽道也存陽道
者存君子也在剥之上五隂既盛一陽雖存凛凛乎
其危也而上九侈言之曰碩果不食又曰君子得輿
以言天道不可以一日而无陽天下不可以一日而無君
子故邵康節曰夫易聖人長君子消小人之道也及
其長也闢之於未然及其消也闔之於已然一消一
長一闔一闢渾然无迹非天下之至神其孰能與於
此上六在一卦之外隂既失所而陽未正其位故曰
戰于野當是時也以強弱較之隂既盛而陽猶微以
時勢論之陽當信而隂已屈俱不能无傷故曰其血
玄黃
用六利永貞象曰用六永貞以大終也
乾之用九用得其當則吉用不得其當則凶惟坤亦
然故用六之利在於永貞而已永貞謂久其貞也彖
以安貞爲吉則用六以永貞爲利可知也夫坤之德
所以能配天者以其久於其貞也貞則大大則能配
天矣故曰用六永貞以大終也或曰二之直方三之
含章四之括囊五之黃裳是皆善用夫六者謂之永
貞可也隂道馴致於初而窮於上得爲永貞矣乎曰
隂與陽循環无端不有所始則不有所終不有所終
則亦不有所始易之道然也惟君子見微而慮遠於
履霜則知堅冰之必至於龍戰則識隂道之已窮亦
如乾之勿用於初而不可以久於上也夫是之謂永
貞
文言曰坤至柔而動也剛至靜而德方後得主而有常
含萬物而化光坤道其順乎承天而時行
乾之文言首釋元亨利貞之四德甚詳且明也至於
末章乾元者始而亨也以下之文則閒引釋彖數語
而參錯之今坤之文言其於四德則疑若未始釋之
也亦閒用釋彖文義而兼足之其文莫適爲先後與
乾文言末章大略相似聖人文章體制變化不一如
此蓋不如是則不謂之文言故也然即坤至柔而動
也剛至靜而德方二語以觀之則坤之四德亦昭然
而默存矣夫至柔至靜則坤元所謂至哉也其動也
剛則亨與利在其中矣所謂德方則其正也天下之
理不至其至則變通宰制之權不屬諸我至柔至靜
此坤之所以至其至也柔至而動剛靜至而德方亦
其理之必至也惟其動剛故能德應乎乾而成萬物
化育之功惟其德方故能不拂乎正而順萬物性命
之理此坤之德所以能配天也後得主而有常則申
後順得常之義含萬物而化光則申含弘光大品物
咸亨之義聖人贊坤至此閒用釋彖文義而兼足之
莫適爲先後也豈固爲是異同邪申之者確之也
積善之家必有餘慶積不善之家必有餘殃臣弑其君
子弑其父非一朝一夕之故其所由來者漸矣由辯之
不早辯也易曰履霜堅冰至蓋言順也
善人之於善也力其所積而不必其所可必小人之
於不善也亦然聖人之於善人也原其所積而必其
所可必其於不善人也亦然蓋君子之心知盡其在
我者而已故不以小善爲无益而弗爲及其積也不
已則報效也亦不已小人之心知任其在我者而已
故不以小惡爲无傷而弗去及其積也不已則其報
效也亦不已此必至之理易者進君子而退小人之
具故陽爲善而隂爲惡陽爲君而隂爲臣坤之初六
一隂始凝象取履霜謂不善之積實基於此時也苟
不於此時辨其萌芽去其漸長則凡天下所謂弑文
與君之大惡无所不至矣此必至之餘殃也原其所
以然亦以積小而大由微而著事勢之順成也故曰
蓋言順也朱子發曰先儒常以乾坤論之謂君子之
道有時而消於是有坤化陽滅者矣然而復出爲震
者餘慶之不亡也小人之道有時而消於是有陽息
隂盡者矣然而姤極生巽者餘殃猶在也
直其正也方其義也君子敬以直内義以方外敬義立
而德不孤直方大不習无不利則不疑其所行也
直者何正是也方者何義是也夫循理而行无所容
僞之謂正直也者正而无僞也隆殺厚薄各當夫物
之謂義方也者義之所當然也君子敬以直内則所
謂正而无偽者存諸我矣如是則内有所主雖一毫
人欲不能入吾舍心正而意誠也義以方外則所謂
義所當然者當夫物矣如是則外得其宜雖起居出
入未踰吾閑國治而天下平也夫學力不至則内外
閒斷君子之學合内外之謂也主敬以直吾内則敬
立矣行義以方吾外則義立矣敬義既立則物我无
異而天下歸仁矣此德之所以不孤也不孤所謂大
也知有内而不知有外知主敬而不知行義非不孤
之德也君子之德大而不孤則性與用一物也用與
性一源也所謂行其所无事而不失乎時措之宜者
雖屬之我而不知所以然而然也如是則行之事物
之際殆如履吾室中庸何纖芥之疑乎或問既曰直
其正也不曰正以直内而曰敬以直内何也曰正云
者有靜意也敬云者有活意也六二正也欲發明六
二之動故又曰敬而正在其中矣
隂雖有美含之以從王事弗敢成也地道也妻道也臣
道也地道无成而代有終也
坤之六二以順德而處正位六爻所謂盡地之道者
莫二若也故曰地道光也而三之无成有終亦曰地
道何哉曰地道以處下得中爲正三下卦之成也聖
人懼其以成功自居故爲之戒云而以臣道妻道兼
言之所以示戒也詳矣三之章五之文文言釋之或
曰有美或曰美在其中文與章皆美物也隂雖有美
含之以從王事非有美而不發也發之於從事之間
而若未嘗發云爾夫發之於從事之間而若未嘗發
非不發其美也不暴其美故也有美焉而不暴則吾
知惟王事之從而已爾吾知代天之功以終其勞而
已爾所謂成功吾何有焉此六二之智所以光大也
晉武之平吳也王濬每進見陳其功伐之勞王通謂
曰卿功則美矣然卿所以居美者未盡善也濬曰何
謂也通曰卿旋旆之日角巾私第口不言平吳之事
若有問者輒曰聖主之德羣帥之力老夫何力之有
焉如斯顔子之不伐龔遂之雅對何以過之噫此坤
六二光大之智也濬何足以語此
天地變化草木蕃天地閉賢人隱易曰括囊无咎无譽
蓋言謹也
六二六四皆以柔處柔順之至也然二則居下履正
盡坤之道而四則坤道乃革之時視二爲失位也夫
以至順之德處失位之地當是時也何不用吾順乎
曰順乎時而已矣故曰天地閉賢人隱然必先之以
天地變化草木蕃者以言天地變化草木亦蕃而況
於賢人乎天地閉塞賢人亦隱而況於草木乎互文
以見義也雖然後世之隱有二槩有避咎而隱者有
好名而隱者避咎而隱者志於无咎而反有譽好名
而隱者恥於无譽而反有咎谷口鄭子真耕於巖穴
之下而名振於京師此志於无咎而反有譽所謂避
咎之隱者也梁鴻作五噫之歌而時君惡之此恥於
无譽而反有咎所謂好名之隱者也然則六四爻贊
既曰括囊无咎謹不害也於此又曰括囊无咎无譽
蓋言謹也豈不爲好名者設邪
君子黃中通理正位居體美在其中而惕於四支發於
事業美之至也
君臣上下固有不易之理亦有不易之位中无所養
而於理不通者則雖冒昧竊位而有隕越之禍不顧
也況欲身安道隆功著名顯其可得乎惟夫所養之
至富貴利慾不足以動其心故雖躡高顯係衆望曾
无欣豔於其間若詩人所謂公孫碩膚赤舄几几是
也夫黃中美在其中也德美存其中則爲臣之理豈
有不通曉者乎於理既通則能正爲臣之位而不失
居下之體矣凡此皆美在其中而然也存諸中者既
不可誣則形諸外者亦不可掩故其生色也暢於四
肢无非粹然盛德之容其成務也發於事業无非犂
然當於人心者此非所飬之至詎至是邪故又終之
曰美之至也盡乎此者求之古人則周公其人也
隂疑於陽必戰爲其嫌於无陽也故稱龍焉猶未離其
類也故稱血焉夫玄黃者天地之雜也天玄而地黃
天下之理不可以有所極也有所極則有虧苟有所
極而曾无所虧之處則不可常矣故隂陽之相推相
盪而相與爲无窮也知道者未嘗不曰此理之固然
也而聖人特假是以爲隱惡揚善進君子退小人之
說焉則其所寄之旨亦微矣張横渠曰及其消也闔
之於已然謂隂也夫坤之上六之隂陽不疑其軋已
也則必不至於戰至於戰者陽之不得已也亦隂之
不肯已也不肯已者與其不得已者駢然而作敵焉
此亦理勢之所必至也而聖人則曰天道不可一日
而无陽天下不可一日而无君子故稱龍於盛隂之
時者存陽道也當此之時不可以无陽故也夫苟无
陽此聖人之所嫌也張横渠曰及其長也闢之於未
然則稱龍於此時之謂也大抵易於嫌疑之地聖人
必深致其意焉乾之九四言或躍在淵而不稱龍者
爲其嫌於近五也坤之上六言龍戰于野而必稱龍
者爲其嫌於无陽也然九四之或自疑也上六之疑
陽疑之也自疑自省也人疑之則不知自省矣此君
子小人之辨也繫辭曰方以類聚乾曰各從其類謂
隂陽各有其類也今也隂陽紛爭雌雄未決均不免
於或傷故曰猶未離其類也故稱血焉又曰夫玄黃
者天地之雜也天玄而地黃若已離其類而无雜揉
之傷則陽道反正而无事矣此光武勇於大敵之後
所以投戈而息馬也
童溪易傳卷三
