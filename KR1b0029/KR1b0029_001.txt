書傳輯錄纂註卷首上
元董鼎撰
漢孔安國曰古者伏犧氏之王天下也始畫八卦造
書契以代結繩之政由是文籍生焉(陸氏曰伏犠風姓以木德王即)
(太皥也書契刻木而書其側以約事也易繫辭云上古結繩而治後世聖人易之以書契文文字也籍書)
(籍也)纂註(楊氏易傳曰☰☷古之天地字也曷由知之由坎離知之偃之為☵☲立之為水火若雷)
(風山澤之字亦然故漢書坤字作巛八字立而聲畫不可勝窮矣豈待烏跡哉後世草書天字作□即☰)
(也無新安胡氏曰黃帝時始有字則黃帝以前皆字也今則有之者文籍既生之後而作也)伏犧
神農黃帝之書謂之三墳言大道也少昊顓頊高辛
唐虞之書謂之五典言常道也至于夏商周之書雖
設教不倫雅誥奥義其歸一揆是故歴代寶之以為
大訓(陸氏曰神農炎帝也姜姓以火德王黃帝軒轅也姬姓以土德王一號有熊氏墳大也少昊金)
(天氏名摯己姓黃帝之子以金德王顓頊高陽氏姬姓黃帝之孫以水德王高辛帝嚳也黃帝之曾孫姬)
(姓以木德王唐帝堯也姓伊耆氏帝嚳之子初為唐侯後為天子都陶故號陶唐氏以火德王虞帝舜也)
(姓姚氏國號有虞顓頊六世孫以土德王夏禹有天下之號也以金德王商湯有天下之號也亦號殷以)
(水德王周文王武王有天下之號也以木德王揆度也)輯錄(仲蔚問三皇所說甚多當以何者為)
(是先生曰無處理會當且依孔安國之說五峯以為天皇地皇人皇而伏犧神農黃帝堯舜為五帝却無)
(顓頊高辛之數要之也不可便如此說羲義剛問同前先生曰只依孔安國之說然五峯以農黃唐虞)
(作五帝云據易繫辭當如此要之不必如此)纂註(愚謂周禮外史掌三皇五帝之書左氏亦謂楚)
(左史倚相能讀三墳五典則三皇有書明矣而孔子則云包羲氏始畫八卦上古結繩而治後世聖人易)
(之以書契是包羲以前且未有字安得有書如此則三墳為伏羲神農黃帝之書安國之說近是自伏羲)
(至堯舜八聖人者固皆主宰天下之帝也而以其道之大則羲農黃又謂之三皇其實一也少昊以下為)
(君莫盛於堯舜故書惟取二典堯舜以前立法盖始於伏羲故易兼言五帝而黃帝亦曰帝皇之與帝初)
(非本有定名而不可通稱也王氏曰君天下之號有三皇言大帝言諦王言公不過以殊徽號而非有所)
(優劣也惟邵子經世乃有皇帝王霸之分然亦以論其世耳朱子曰當且依孔安國斯言盡之)八卦
之說謂之八索求其義也九州之志謂之九邱邱聚
也言九州所有土地所生風氣所宜皆聚此書也春
秋左氏傳曰楚左史倚相能讀三墳五典八索九邱
即謂上世帝王遺書也(陸氏曰索求也倚相楚靈王時史官也)纂註(唐孔)
(氏曰邱索不知在何代故直緫言帝王)先君孔子生於周末覩史籍之
煩文懼覽之者不一遂乃定禮樂明舊章刪詩為三
百篇約史記而修春秋讃易道以黜八索述職方以
除九邱討論墳典斷自唐虞以下訖于周芟夷煩亂
剪截浮辭舉其宏綱撮其機要足以垂世立教典謨
訓誥誓命之文凡百篇所以恢宏至道示人主以軌
範也帝王之制坦然明白可舉而行三千之徒並受
其義(程子曰所謂大道若性與天道之說聖人豈得而去之哉若言隂陽四時七政五行之道亦必)
(至要之理非如後世之繁衍末術也固亦常道聖人所以不去也或者所謂羲農之書乃後人稱述當時)
(之事失其義理如許行為神農之言及隂陽權變醫方稱黃帝之說耳此聖人所以去之也五典既皆常)
(道又去其三蓋上古雖已有文字而制立法度為治有迹得以紀載有史官以識其事自堯始耳今案)
(周禮外史掌三皇五帝之書周公所錄必非偽妄而春秋時三墳五典八索九邱之書猶有存者若果全)
(備孔子亦不應悉刪去之或其簡編脱落不可通曉或是孔子所見止自唐虞以下不可知耳今亦不必)
(深究其說也)輯錄(至之問書斷自唐虞以下須是孔子意曰也不可知且如三皇之書言大道有)
(何不可便刪去五帝之書言常道少昊顓頊高辛有何不可便刪去此皆不可曉也道夫典謨之書恐是)
(曾經史官潤色來如周誥等篇恐只似如今榜文曉諭俗人者方言俚語隨地隨時各自不同林少穎嘗)
(曰如今人即日伏惟尊候萬福使古人聞之亦不知是何等說話儒用尚書諸命皆分曉蓋如今制誥是)
(朝廷做底文字諸誥皆難曉盖是與下民說話後來追錄而成之方子書難曉者只是當時說話自是如)
(此當時人曉得後人乃以為難曉爾若使古人見今人俗語却理會不得也以其間頭緒多若去做文字)
(時說不盡故只直記其言語而匕廣書有兩體有極分曉者有極難曉者某恐如盤庚周誥多方多士之)
(類是當時召之來而面命之面教告之自是當時一類說話至於旅獒畢命微子之命君陳君牙冏命之)
(屬則是當時修其辭命所以當時百姓都曉得者有今時老師宿儒所不曉也今人之所曉者未必當時)
(之人識其辭義也道夫淳問周誥辭語艱澁如何看先生曰此等是不可曉林擇之說艾軒以為方言曰)
(只是古語如此竊意當時風俗恁地說話人便都曉得如這物事喚做甚物事今風俗不喚作這物事便)
(曉他不得如蔡仲之命君牙等篇乃當時與卿大夫語似今翰林所作制誥之文故甚易曉如誥是與民)
(語乃今官司行移曉諭文字有帶時語在其中者今但曉其可曉者其不可曉者則闕之可也)纂註
(唐孔氏曰安國是孔子十一世孫上尊先祖故曰先君孔子周靈王時生敬王時卒故云周末職方即周)
(禮也篇愚案陸氏以六體分正攝盖以典謨訓誥誓命名者為正不以名篇而在六體之類者為攝然)
(古之為書者隨時書事因事成言取辭之達意而已宣如後之作文者求必合體制也孔氏以六體言大)
(槩已舉雖不以六字名篇合其類則是亦正也何以攝為至若唐孔氏以征貢歌範足為十例亦不必從)
(善乎林氏謂讀書在求帝王之心以充修齊治平之道體例安足言哉)及秦始皇滅先
代典籍焚書坑儒天下學士逃難解散我先人用藏
其家書于屋壁(秦國名始皇名政并六國為天子自號始皇帝焚詩書在三十四年坑儒)
(在三十五年顔師古曰家語云孔騰字子襄畏秦法峻急藏尚書孝經論語於夫子舊堂壁中而漢記尹)
(敏傳云孔鮒所藏二說不同未知孰是)纂註(唐孔氏曰秦紀始皇三十四年因置酒於咸陽宫丞)
(相李斯奏請天下敢有藏詩書百家語者悉詣守尉雜燒之有敢偶語詩書者棄市令下三十日不燒黥)
(為城旦制曰可三十五年以方士盧生求仙藥不得以為誹謗諸生連相告引四百六十餘人坑之咸陽)
(又衛宏古文竒字序云秦改古文以為篆隸多誹謗者秦患天下不從而召諸生至者皆拜為郎凡七百)
(人又密令冬月種瓜驪山硎谷中温處瓜實乃使人上書曰冬瓜有實詔天下博士諸生說之人人各異)
(則皆使往視之而為伏機諸生方相論難因發機填以土史記孔子世家云孔子生鯉伯魚鯉生伋子思)
(伋生白子上白生求子家求生箕子京箕生穿子高穿生慎子順為魏相慎生鮒為陳涉博士鮒弟騰子)
(襄為惠帝博士長沙太守騰生中中生武武生延陵及安國安國為武帝博士臨淮太守新安陳氏曰)
(案鮒騰兄弟爾藏書必同謀謂鮒藏可也謂騰藏亦可也)漢室龍興開設學校旁
求儒雅以闡大猷濟南伏生年過九十失其本經口
以傳授裁二十餘篇以其上古之書謂之尚書百篇
之義世莫得聞(漢藝文志云尚書經二十九卷註云伏生所授者儒林傳云伏生名勝為)
(秦博士以秦時禁書伏生壁藏之其後大兵起流亡漢定伏生求其書云數十篇獨得二十九篇即以教)
(於齊魯之間孝文時求能治尚書者天下無有聞伏生治之欲召時伏生年九十餘老不能行於是詔太)
(常使掌故晁錯往受之顔師古曰衛宏定古文尚書序云伏生老不能正言言不可曉使其女傳言教錯)
(齊人語多與穎川異錯所不知凡十二三略以其意屬讀而已陸氏曰二十餘篇即馬鄭所註二十九篇)
(是也孔穎逹曰泰誓本非伏生所傳武帝之世始出而得行史因以入於伏生所傳之内故云二十九篇)
(也初今案此序言伏生失其本經口以傳授漢書乃言亦壁藏而後亡數十篇其說與此序不同盖傳)
(聞異辭爾至於篇數亦復不同者伏生本但有堯典臯陶謨禹貢甘誓湯誓盤庚高宗肜日西伯戡黎微)
(子牧誓洪範金縢大誥康誥酒誥梓材召誥洛誥多方多士立政無逸君奭顧命吕刑文侯之命費誓秦)
(誓凡二十八篇今加泰誓一篇故為二十九篇耳其泰誓真偽之說詳見本篇此未暇論也)輯錄
(伯豐問尚書古文今文有優劣否曰孔壁之傳漢時人却不傳只是司馬遷曾師授如伏生尚書漢世却)
(多傳者晁錯以伏生不曾出其女口授有齊音不可曉者以意屬成此載於史者及觀經傳及孟子引享)
(多儀出自大誥却無差只疑伏生偏記得難底却不記得易底然有一說可論難易古人文字有一般如)
(今人書簡說話雜以方言一時記錄者有一般是做出告戒之命者疑盤庚之類是一時告語百姓盤庚)
(勸諭百姓遷都之類是出於記錄至於蔡仲之命微子之命冏命之屬或出當時做成底詔誥文字如後)
(世朝廷詞臣所為者又問尚書未有解曰便是有費力處其間用字亦有不可曉處當時為伏生是濟南)
(人晁錯却穎川人止得於其女口授有不曉其言以意屬讀然而傳記所引却與尚書所載又無不同只)
(是孔壁所藏者皆易曉伏生所記者皆難曉如堯典舜典臯陶謨益稷出於伏生便有難曉處如載采采)
(之類大禹謨便易曉如五子之歌胤征有甚難記却記不得至如泰誓武成皆易曉只牧誓中便難曉如)
(五步六步之類如大誥康誥夾著微子之命穆王之時冏命君牙易曉到吕刑亦難曉因甚只記得難底)
(却不記得易底便是未易理會)纂註(唐孔氏曰以其上古之書謂之尚書此文繼伏生之下則知尚)
(字乃伏生之所加也尚訓為上曰夏氏曰此上代之書為後世所慕尚故尚書)至魯共王
好治宫室壞孔子舊宅以廣其居於壁中得先人所
藏古文虞夏商周之書及傳論語孝經皆科斗文字
王又升孔子堂聞金石絲竹之音乃不壊宅悉以書
還孔氏科斗書廢已久時人無能知者以所聞伏生
之書考論文義定其可知者為隷古定更以竹簡寫
之增多伏生二十五篇伏生又以舜典合於堯典益
稷合於臯陶謨盤庚三篇合為一康王之誥合於顧
命復出此篇并序凡五十九篇為四十六卷其錯亂
摩滅弗可復知悉上送官藏之書府以待能者(陸氏曰共)
(王漢景帝子名餘傳謂春秋也一云周易十翼非經謂之傳科斗蟲名蝦蟇子書形似之為隸古定謂用)
(隸書以易古文吳氏曰伏生傳於既耄之時而安國為隸古又特定其所可知者而一篇之中一簡之内)
(其不可知者蓋不無矣乃欲以是盡求作書之本意與夫本末先後之義其亦可謂難矣而安國所增多)
(之書今篇目具在皆文從字順非若伏生之書詰曲聲牙至有不可讀者夫四代之書作者不一乃至二)
(人之手而遂定為二體乎其亦難言矣二十五篇者謂大禹謨五子之歌胤征仲虺之誥湯誥伊訓太甲)
(三篇咸有一德說命三篇泰誓三篇武成旅獒微子之命蔡仲之命周官君陳畢命君牙冏命也復出者)
(舜典益稷盤庚三篇康王之誥凡五篇又百篇之序自為一篇共五十九篇即今所行五十八篇而以序)
(冠篇首者也為四十六卷者孔疏以為同序者同卷異序者異卷同序者太甲盤庚說命泰誓皆三篇共)
(序凡十二篇只四卷又大禹臯陶謨益稷康誥酒誥梓材亦各三篇共序凡六篇只二卷外四十篇篇各)
(有序凡四十卷通共序者六卷故為四十六卷也其餘錯亂摩滅者汨作九共九篇槀飫帝告釐沃湯征)
(汝鳩汝方夏社疑至臣扈典寶明居肆命徂后沃丁咸乂四篇伊涉原命仲丁河亶甲祖乙高宗之訓分)
(器旅巢命歸禾嘉禾成王政將蒲姑賄肅慎之命亳姑凡四十二篇今亡)輯錄(因論伏生書多艱澀)
(難曉孔安國壁中書却平易易曉或者以謂伏生口授女子故多錯誤此不然今古書傳中所引書語已)
(皆如此不可曉沈僴問如史記引周書將欲取之必固與之之類此必非聖賢語曰此出於老子疑當時)
(自有一般書如此故老子五千言掇其言取其與已意合者則入之耳問林少穎說盤誥之類皆伏生)
(口授如何荅曰此亦可疑盖書有古文有今文今文乃伏生口傳古文乃壁中之書大禹謨說命高宗肜)
(日西伯戡黎泰誓等篇凡易讀者皆古文况又是科斗書以伏生書字文考之方讀得豈有數百年壁中)
(之物安得不訛損一字又却是伏生記得者難讀此尤可疑今人作全書解必不是大雅)纂註(唐孔)
(氏曰凡書非經則謂之傳言及傳論語孝經正謂孝經論語是傳也漢武帝謂東方朔云傳曰時然後言)
(人不厭其言又漢東平王雲與其太師策書云傳曰陳力就列不能者止又成帝賜翟方進策書云傳曰)
(高而不危所以長守貴也是漢世通謂孝經論語為傳也聞金石絲竹之音懼其神異乃止不敢壞宅)
(或曰孔子子孫雖遭壊宅而不廢禮樂之常如漢兵欲屠魯而猶聞絃誦聲共王所以有感而不壞宅也)
(尚馬永卿問劉元城曰前漢儒林傳云孔氏有古文書孔安國以今文字讀之因以起其家竊恐今之)
(尚書非古文也先生曰是也古文尚書乃科斗科斗變為大篆大篆變為小篆小篆變為隷書所謂今文)
(字乃漢之隷書也故尚書序云為隷古定其去科斗遠矣)承詔為五十九篇作傳
於是遂研精覃思博考經籍採摭羣言以立訓傳約
文申義敷暢厥旨庶幾有補於將來書序序所以為
作者之意昭然義見宜相附近故引之各冠其篇首
定五十八篇(詳此章雖說書序序所以為作者之意而未嘗以為孔子所作至劉歆班固始)
(以為孔子所作)既畢會國有巫蠱事經籍道息用不復以聞
傳之子孫以貽後代若好古博雅君子與我同志亦
所不隠也(陸氏曰漢武帝末征和中江充造蠱敗戾太子今案安國此序不類西京文字疑)
(或後人所託然無據未敢必也以其本末頗詳故備載之讀者宜考焉)輯錄(書序恐不是孔安國)
(做漢文粗枝大葉今書序細膩只似六朝時文字小序斷不是孔子做義剛又曰只是魏晉人文字陳同)
(父亦如此說庚尚書孔安國註某疑決非孔安國所註蓋文字細膩不是西漢人文章安國漢武帝時文)
(章豈如此但有太麤處決不如此細膩也亦非後漢文卓尚書孔安國傳此恐是魏晉間人所作託安國)
(為名與毛公詩傳大叚不同如孔叢子亦然皆是那一時人所為廣傳之子孫以貽後代漢時無這般文)
(章義剛孔安國解經最亂道看得只是孔叢子等做出來泳因說書云某嘗疑孔安國書是假書比毛公)
(傳如此高簡大叚争事漢儒訓釋文字多是如此有疑則闕今此却盡釋之豈有千百年前人說底話收)
(拾於灰燼屋壁中與口傳之餘更無一字訛舛理會不得如此可疑也兼小序皆可疑堯典一篇自說堯)
(一代為治之次序至讓于舜方止今却說是讓于舜後方作舜典亦是見一代政事之終始却說歴試諸)
(難是為要受禪時作也至後諸篇皆然況他先漢文章重厚有力量他今大序格致極輕却疑是晉宋間)
(文章況孔書至東晉閒方出前此諸儒皆不曾見可疑之甚大雅書小序亦非孔子作與詩小序同廣小)
(序決非孔門之舊安國序亦決非西漢文章向來語人人多不解惟陳同父聞之不疑要是渠識得文字)
(體製意度耳荅孫季和又曰書序不可信伏生時無之)纂註(唐孔氏曰蠱者怪惑之名指體則藥)
(毒害人與行符厭俗為魅令人蠱惑夭年傷性者皆是也以蠱皆巫之所為故曰巫蠱元城劉氏曰今)
(之書乃漢所謂尚書若復求孔子所定之書今不見矣漢承秦火之後諸儒各以所學談經或得或失然)
(各自名家自濟南伏生以降不獨一人就其中取之獨孔安國古文尚書尤勝諸家則今尚書是也林)
(氏曰孔傳或遭巫蠱而不出杜預註左傳韋昭註國語趙岐註孟子凡所舉書出二十五篇中皆指為逸)
(書實未嘗逸也賈馬鄭服亦皆不見古文尚書至晉齊間其書漸出及隋開皇二年求遺書得舜典然後)
(五十八篇方備孔氏書始出皆用隸書至唐天寳三載詔衞衡改古文從今文今之所傳乃唐天寶所定)
(本也本愚案世傳古文尚書吕汲公跋謂天寶前字多竒古與蔡傳及諸書所引皆合)漢書藝
文志云書者古之號令號令於衆其言不立具則聽
受施行者弗曉古文讀應爾雅故解古今語而可知
也(括蒼葉夢得曰尚書文皆竒澀非作文者故欲如此蓋當時語自爾也今案此說是也大抵書文訓)
(誥多艱澀而誓命多平易蓋訓誥皆是記錄當時號令於衆之本語故其間多有方言及古語在當時則)
(人所共曉而於今世反為難知誓命則是當時史官所撰櫽括潤色粗有體製故在今日亦不難曉耳)
孔穎逹曰孔君作傳值巫蠱不行以終前漢諸儒知
孔本五十八篇不見孔傳遂有張霸之徒偽作舜典
汨作九共九篇大禹謨益稷五子之歌胤征湯誥咸
有一德典寶伊訓肆命原命武成旅&KR0729;冏命二十四
篇除九共九篇共卷為十六卷蓋亦略見百篇之序故
以伏生二十八篇者復出舜典益稷盤庚二篇康王
之誥及泰誓共為三十四篇而偽作此二十四篇十
六卷附以求合於孔氏之五十八篇四十六卷之數
也劉向班固劉歆賈逵馬融鄭玄之徒皆不見真古
文而誤以此為古文之書服虔杜預亦不之見至晉
王肅始似竊見而晉書又云鄭沖以古文授蘇愉愉
授梁柳柳之内兄皇甫謐又從柳得之而柳又以授
臧曹曹始授梅賾賾乃於前晉奏上其書而施行焉
(漢書所引泰誓云誣神者殃及三世又云立功立事惟以永年疑即武帝之世所得者律歷志所引伊訓)
(畢命字畫有與古文略同者疑伏生口傳而晁錯所屬讀者其引武成則伏生無此篇必張霸所偽作者也)
纂註(碧梧馬氏曰案孔傳所言則古文書其經已送之王官藏之中袐其傳則遭巫蠱而不復上聞)
(藏之私家者也以其未立於學官是以經佚而傳不行於世耳是則所謂古文書豈惟未嘗逸蓋亦未嘗)
(不在王官也劉歆移太常書所謂藏於秘府伏而未發者是也中祕書非世儒所得見宜乎後之引古文)
(書者皆不得其真若杜韋趙註諸書所引皆指為逸書也如是幾七百年而後傳斯文之興喪可畏哉)
今案漢儒以伏生之書為今文而後安國之書為古
文以今考之則今文多艱澀而古文反平易或者以
為今文自伏生女子口授晁錯時失之則先秦古書
所引之文皆已如此恐其未必然也或者以為記錄
之實語難工而潤色之雅辭易好故訓誥誓命有難
易之不同此為近之然伏生背文暗誦乃偏得其所
難而安國考定於科斗古書錯亂磨滅之餘反專得
其所易則又有不可曉者至於諸序之文或頗與經
不合而安國之序又絶不類西京文字亦皆可疑獨
諸序之本不先經則賴安國之序而見故今定此本
壹以諸篇本文為經而復合序篇於後使覽者得見
聖經之舊而又集傳其所可知姑闕其所不可知者
云纂註(愚謂帝王之書歴代所寶天下家傳人誦之人生八歲入小學教之以詩書六藝之文即)
(此書也蓋自孔子以前則然矣孔子初志本期道行於天下亦未肯止於剛詩定書而已及既老而道不)
(行然後始及於此所以斷自唐虞訖於周者蓋以前乎五帝為三皇世尚洪荒非後世所可考後乎三王)
(為五伯習尚權譎又非聖人所忍為故惟自唐訖周而百篇之書定自是誦習者簡要而不繁舉行者中)
(正而無弊此夫子之意也若夫一書之中其於明德新民之綱修齊治平之目即堯典已盡其要而危微)
(精一四言所以開知行之端主善協一四言所以示博約之義務學則說命其入道之門為治則洪範其)
(經世之要也他如齊天渾則有羲和之歷定地理則有禹貢之篇正官僚則有周官之制度修已任人則)
(有無逸立政諸書煨燼壞爛之餘百篇僅存其半而宏綱實用尚如此故嘗謂六經莫古於書易雖始於)
(伏義然有卦未有辭辭始於文王爾六經莫備於書五經各主一事而作耳易主卜筮即洪範之稽疑也)
(禮主節文即虞書之五禮也詩主詠歌即后夔之樂教也周禮設官即周官六卿率屬之事也春秋襃貶)
(即臯謨命德討罪之權也五經各主帝王政事之一端書則備紀帝王政事之全體修齊治平之規模事)
(業盡在此書學者其可不盡心焉)
書傳輯錄纂註卷首上
