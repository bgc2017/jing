詩緝卷三十五
宋嚴粲撰
魯頌
(譜曰魯者少昊摰之墟也周公歸政成王封其元子伯禽於魯其封域在禹貢徐州大野蒙羽之野自後政衰)
(國事多廢十九世至僖公當周惠王襄王時而遵伯禽之法養四種之馬牧於坰野尊賢禄士脩泮宫守禮教)
(僖十六年冬會諸侯于淮上謀東略公遂伐淮夷僖二十年新作南門又脩姜嫄之廟至於復魯舊制未徧而)
(薨國人美其功季孫行父請命於周而作是頌○疏曰脩泮宫春秋不書者脩謂舊有其宫脩行其教學之法)
(功費微少非城郭都邑例所不書也春秋經傳僖公無伐淮夷之事案左傳僖十六年冬公會諸侯于淮未歸)
(而使師取項公為齊所止十七年方始得還傳曰書曰公至自會猶有諸侯之事焉且諱之也經傳無伐淮夷)
(文者當是史脫漏脩姜嫄之廟春秋不書者魯國舊有此廟更脩理之用功少例所不書也○朱氏曰魯今襲)
(慶東平府沂密海等川即其地也夫子云魯之郊祀非禮也周公其衰矣而程子亦云成王之賜伯禽之受皆)
(非也盖不與其僣也然則刪詩之際何取乎此而著于篇乎曰著之所以見其僣也春秋書郊禘大雩雉門兩)
(觀猶是意也削之則没其實矣抑魯於天子禮樂有得用之文而是頌之作又嘗請命于天子而為之其辭特)
(以贊美當時之事其體猶列國之風非若商周天子之頌用於祭祀以詠歌先祖之功烈也聖人於此以為其)
(文若可以無嫌者故其文予之而實則不予也况夫子魯人亦安得而削之哉或曰魯之無風何也先儒以為)
(時王褒周公之後比於先代故廵守不陳其詩而其篇第不列於大師之職是以宋魯無風其或然歟或謂夫)
(子有所諱而削之則當時列國大夫賦詩相屬及吳季子觀周樂於魯皆無曰魯風者其說不通矣○曹氏曰)
(明堂位云成王命魯公世世祀周公以天子之禮樂祀帝于郊配以后稷天子之禮也若魯公果受成王之命)
(則當自伯禽以後踵而行之矣由伯禽至僖公几十冇八世考諸春秋史記皆未嘗行郊禮而惟僖公行之豈)
(成王之命獨豫加於僖公歟故知其僣自僖公始也夫以諸侯而僣天子之禮天子雖不能討而天亦吐之是)
(以僖三十一年夏四十郊不從乃免牲宣三年春郊牛之口傷改十牛牛死乃不郊成七年春鼷鼠食郊牛角)
(乃不郊襄元年春鼷鼠食郊牛角定十五年鼷鼠食郊牛角牛死皆改十牛然則天之不歆其祀亦可見矣夫)
(祭天天子之大禮也而猶敢僣焉則其僣而作頌抑其次也)
魯頌頌之變也周之王也積累深久由風而雅雅而
頌及其衰也至懿風始變至厲雅始變至平雅遂亡
頌聲之息前乎風雅之變矣越桓莊僖惠至襄而魯
乃有頌雅頌天子之詩也頌非所施於魯况頌其郊
乎考其時則非揆其禮則誅汰哉克也不如林放矣
聖筆不刪其以著魯之僭而傷周之衰歟是故雅變
而亡頌亡而變雅之亡甚於變頌之變甚於亡也駉
實風耳存其頌名而謂之變頌可也
駉(古熒反)頌僖公也(䟽曰舒瑗云魯不合作頌故每篇言頌明生於不足也僖公名申莊公子)
(閔公卒季友立之當惠王襄王時)僖公能遵伯禽之法儉以足用寬以
愛民(疏曰儉以足用寬以愛民說僖公之德與務農重榖為首引於經無所當也)務農重榖
牧于坰野(坰駉同音)魯人尊之於是季孫行父請命于周(父音)
(甫○箋曰季孫行父季文子也○朱氏曰請命之事不見於春秋豈行父使人請之歟)而史克作
是頌(箋曰史克魯史也○䟽曰此頌之作在僖公薨後知者以大夫無故不得出境上請天子追頌君德)
(雖則羣臣發意其行當請於君若在僖公之時不應聽臣請王自頌已德明是僖公薨後也文六年行父始見)
(於經十八年史克名見於傳則克於文公之時為史官矣然則此詩之作當在文公之世其年月不可得而知)
(也駉頌序云史克作是頌廣言作頌不指駉篇則四篇皆史克作閟宫云新廟奕奕奚斯所作自言奚斯作新)
(廟耳而漢世文人班固王延壽之等謂魯頌是奚斯作之謬矣文十八年左傳稱季文子使太史克對宣公知)
(史克魯史也此雖昔名為頌而體實國風非告神之歌故有章句也)
孔氏考魯頌作於僖公身後非也今觀閟宫等篇多
未有事實而願其如此如曰俾爾耆艾黃髮兒齒曉
然為生前祝頌之辭蓋生前作之後乃聞之天子以
文過耳未必得請而後作也牧馬一事耳頌於何有
駉駉牡馬(傳曰駉駉良馬腹幹肥張也)在坰之野(傳曰坰遠野也邑外曰郊郊外曰野)
(野外曰林林外曰坰○箋曰必牧於坰野者避民居與良田也周禮云以官田牛田賞田牧田任遠郊之地○)
(李氏曰坰之野其水草甚美既不害於農又使馬得其所養詩言務農重榖但觀牧馬於遠方之地則可見矣)
薄言駉者(程子曰薄言發語辭○劉氏曰薄言者聊言之而已)有驈有皇(驈音聿○釋畜)
(曰驪馬白跨驈黃白皇跨苦化反○疏曰孫炎云驪黑色郭璞云跨髀間所跨據之處○皇解見東山髀比陛)
(二音)有驪有黃(傳曰純黑曰驪黃騂曰黃○疏曰其驪與黃爾雅無文月令孟冬駕鐵驪象時之色)
(檀弓云夏后氏尚黑戎事乘驪騂赤色也黃騂謂黃而雜赤色者)以車彭彭(如字音棚考見出車)
(○蘇氏出車解曰彭彭壮盛也)思無疆(曹氏曰思無疆言其思之廣也)思馬斯臧(箋曰臧善)
(也)
有駉駉然腹幹肥張之牡馬其牧養之乃在遠野之
坰不以妨農也略言其駉駉者是何馬乎乃有驈皇
驪黃之四色用之以駕車則彭彭然壮盛此由僖公
思慮廣大無疆所思乃至於馬牧之得所而馬思善
然僖公未能思無疆也
駉駉牡馬在坰之野薄言駉者有騅有駓(騅音追駓音丕○釋畜曰)
(蒼白雜毛騅黃白雜毛駓○郭璞曰騅即今騅馬也駓今之桃華馬也○疏曰二者皆云雜毛是體有二色之)
(毛相間雜上云黃白曰皇黃騂曰黃止一毛色之中自有淺深與此二色者異)有騂有騏(音其○傳)
(曰亦黃曰騂蒼祺曰騏○疏曰騂騏爾雅無文騂為純赤色上云黃騂曰黃謂黃而微赤此云赤黃曰騂謂赤)
(而微黃騏者黑色之名蒼騏曰騏謂青而微黑今之騘馬也)以車伾伾(音丕○傳曰伾伾有力也)
思無期(曹氏曰思無期言其思之久也)思馬斯才(傳曰多材也○朱氏曰材力也)
駉駉牡馬在坰之野薄言駉者有驒有駱(驒音駝駱音洛○釋畜曰)
(青驪驎驒白馬黑鬛駱驎音鄰郭良忍反○疏曰孫炎云色有淺深似魚鱗也郭璞云色有淺深班駁隱𥻘今)
(之連錢騘也鬛謂馬之騣也)有駵有雒(駵音留亦作騮雒音洛○傳曰赤身黑鬛曰駵黑身白鬛)
(曰雒○疏曰駵雒爾雅無文駵為赤色若身鬛俱赤則騂馬故赤身黑鬛曰駵即今之駵馬也)以車繹
繹(音亦○傳曰繹繹善走也)思無斁(音亦○箋曰斁厭也無厭倦也)思馬斯作(蘇氏曰作)
(奮起也)
駉駉牡馬在坰之野薄言駉者有駰有騢(駰音因騢音遐○釋畜曰)
(隂白雜毛駰彤白雜毛騢○孫炎曰隂淺黑也○郭璞曰駰今之泥騘也彤赤也)有驔有魚(驔音)
(簟○傳曰豪骭曰驔骭閑之去音莧○䟽曰驔爾雅無文骭者膝下之名謂毫毛在骭而白長○釋畜曰一目)
(白瞷二目白魚瞷音閑○郭璞曰似魚目)以車袪袪(起居反○傳曰袪袪強健也)思無邪
(朱氏曰詩三百一言以蔽之曰思無邪盖取諸此○蘇氏曰昔之為此詩者則未必知此也孔子讀詩至此而)
(有會於其心是以取之盖斷章云爾)思馬斯徂(箋曰徂猶行也)
駉四章章八句
有駜(音弼)頌僖公君臣之有道也(箋曰有道者以禮義相與之謂也)
有駜止述燕飲序辭衍矣
有駜有駜(傳曰駜馬肥彊貌○詩記曰興僖公有臣之壮盛也)駜彼乘黃(乘去聲○疏曰)
(四馬曰乘黃黃馬也)夙夜在公(箋曰早起夜寐在於公之所○錢氏曰在公家也)在公明
明(李氏曰職事皆脩明)振振鷺(振振解見周頌振鷺)鷺于下(歐陽氏曰振鷺取其能自脩潔)
(翔集有威儀也○曹氏曰于下其初翔而集也)鼓咽咽(音淵○傳曰咽咽鼓節也○朱氏曰鼓聲之深)
(長也)醉言舞(錢氏曰言語助○蘇氏曰僖公於是燕之以禮樂士之來者如鷺之集其醉者或起舞以)
(相樂和之至也)于胥樂兮(樂音洛○箋曰于於也胥皆也)
有駜然而肥強者維何乎其駜然肥強者是彼一乘
之黃馬也連言有駜非一馬也馬肥強則致遠喻臣
壮盛則勝任也其臣自早逮夜在於公家其在公家
相與脩明其職言忠勤也僖公於是燕之以禮樂羣
臣之來燕者皆脩潔而有威儀如振振然羣飛之白
鷺翔集而來下也燕樂之時鼓聲咽咽然深長其醉
者或起舞以盡其歡於是君臣之間皆喜樂也
有駜有駜駜彼乘牡(王氏曰牡剛強之材也)夙夜在公在公飲酒
(箋曰言臣有餘敬君有餘惠)振振鷺鷺于飛(箋曰飛喻羣臣醉欲退也)鼓咽咽醉
言歸于胥樂兮
有駜有駜駜彼乘駽(音絢○釋畜曰青驪駽○孫炎曰色青黑之間○郭璞曰駽今之鐵)
(騘也)夙夜在公在公載燕(箋曰載之言則也)自今以始(句)歲其有
君子有榖(句○箋曰榖善也)詒孫子于胥樂兮
羣臣既燕而祝頌其君以為自今以始歲事其當豐
稔君子僖公有善道可以遺孫子於是君臣皆喜樂
也
有駜三章章九句
泮水(泮音判)頌僖公能脩泮宫也(曹氏曰泮宫閟宫皆魯所舊有僖公因而脩之)
(非大功業故春秋不書)
思樂泮水(樂音洛也王氏曰思語辭也○傳曰泮水泮宫之水天子辟廱諸侯泮宫○箋曰辟廱)
(者築土壅水之外圓如壁四方來觀者均也泮之言半也半水者盖東西門以南通水北無也○疏曰辟廱者)
(築土為堤以壅水之外使圓如璧釋噐云肉倍好謂之璧孫炎云肉身也好孔也身大而孔小然則璧體圓而)
(内有孔此水亦圓而内冇地是其形如璧也言四方來觀者均則辟廱之宫内有館舍外無牆院也泮宫必疑)
(南有水者以行禮當南面而觀者宜北面蓄水木以節觀者宜其先節南方故知南有水而北無也好去上二)
(聲冬官玉人注云璧孔也)薄采其芹(音勤○箋曰芹水菜也○解見采菽)魯侯戾止(臣工)
(傳曰戾至也)言觀其旂其旂茷茷(音旆○李氏曰茷茷飛揚也○錢氏曰茷茷草葉多)
(貌旂下垂如葉之多也)鸞聲噦噦(音誨呼會反○王氏曰噦噦有節也○朱氏曰和也)無小
無大從公于邁(箋曰于往也邁行也○李氏曰漢明帝開辟雍冠帶搢紳之人圜橋門而觀聽)
(者蓋億萬計)
魯人以僖公能脩泮宫而喜之言樂哉此泮水我往
觀之而采其水中之芹也非以采芹為樂樂其脩泮
宫而託采芹以言之也僖公來至此泮宫我則觀其
所建之旂其旂茷茷然飛揚其鸞鈴之聲噦噦然有
節稱其儀物之美者喜其來至之辭如所謂聞車馬
之音見羽旄之美舉欣欣然有喜色也國人無幼無
長皆從公往行而至泮宫以觀行禮言人心翕然樂
從之也
思樂泮水薄采其藻(音早○藻解見召南采蘋)魯侯戾止其馬蹻蹻
(音矯○傳曰蹻蹻言強盛也)其馬蹻蹻其音昭昭(音沼○李氏曰見其聲音之好音者)
(聲也○今曰孟子云何其聲之似我君也)載色載笑(傳曰色温潤也○王氏曰載色載笑洪範所謂)
(而康而色也○黃氏曰即之也温)匪怒伊教(曹氏曰猶夫子循循然善誘人也)
僖公在泮宫笑語其聲音昭昭然明亮載色而和載
笑而樂未嘗有怒唯教之而已
思樂泮水薄采其茆(音卯○曰茆蓴也○傳曰鳬葵也鳬音符○疏曰陸璣䟽云茆與荇)
(菜相似葉大如手赤圓有肥者著手中滑不得停莖大如匕柄葉可以生食又可鬻滑美江南人謂之蓴菜或)
(謂之水葵諸陂澤水中皆有○曹氏曰醢人有茆菹麋臡以為朝事之豆)魯侯戾止在泮飲
酒既飲旨酒永錫難老(疏曰天長與之以難老之福)順彼長道屈此
羣醜(王氏曰屈服也醜衆也)
僖公既來至泮宫則與羣臣飲酒既飲美酒皆祝頌
僖公願天長錫之以難老之福順從長遠之道以屈
服此魯國之羣衆也
穆穆魯侯(䟽曰穆穆美也)敬明其德敬愼威儀維民之則(箋曰則法)
(也)允文允武昭假烈祖(假音格○朱氏曰假感格也烈祖周公魯公也)靡有不
孝自求伊祜(音戸)
穆穆然美者僖公也能敬明其德又敬謹其威儀内
外皆善為下民之所法則也信有文矣信有武矣昭
格於功烈之祖周公伯禽也僖公所行無不盡其孝
道以此得福乃自求之也
明明魯侯克明其德既作泮宫淮夷攸服矯矯虎臣(矯居)
(表反○箋曰矯矯武貌○今曰蹻蹻王之造字異音義同)在泮獻馘(音國○解見皇矣)淑問
如臯陶(音遥○箋曰淑善也○疏曰善問獄者)在泮獻囚(傳曰因拘也○疏曰所馘者是)
(不服之人湏武臣之力殺其人而取其耳故使武臣如虎者獻之所囚者服罪之人察獄之吏當受其辭而斷)
(其罪故使善聽如臯陶者獻之)
有明明之德者僖公也能益明其德既作泮宫之後
將伐淮夷而服之有矯矯然威武如虎之臣於此泮
宫獻其所已殺而截其左耳以為馘者又有善問獄
之臣如臯陶者於此泮宫獻其所生執而囚之者古
者受成于學故出征執有罪反釋奠于學以訊馘告
詩人因其脩泮宫可以為獻功之地而頌禱之耳自
此以下皆然非有實事也
濟濟多士克廣德心(李氏曰夫人心可謂廣矣以其無所不至無所不有也惟其為血氣)
(所使一有毫釐之利則忿而爭其心於是乎隘惟其寬厚未嘗褊躁此其心所以廣也)桓桓于征
(傳曰桓桓武貌)狄彼東南(狄音剔○釋文曰狄遠也○王氏曰攘而逖之○蘇氏曰古狄逖通○曹)
(氏曰敵人畏而遠之○箋曰東南斥淮夷)烝烝皇皇(箋曰烝烝猶進進也○李氏曰皇皇大也○曹)
(氏曰其並進而嚮敵也烝烝然其合衆而為大也皇皇然)不吳不揚(吳如字又音話○吳解見絲衣)
(○李氏曰揚輕揚也)不告于訩(音凶○箋曰訩訟也○李氏曰左傳襄公二十六年楚子侵鄭鄭皇)
(頡戍之出與楚師戰敗穿封戍囚皇頡公子圍與之爭之正於伯州犂伯州犂曰請問於囚乃立囚伯州犂曰)
(所爭君子也其何不知上其手曰夫子為王子圍寡君之貴介弟也下其手曰此子為穿封戌方城外之縣尹)
(也誰獲子囚曰頡遇王子弱焉盖争其功者戰士之常也僥倖一勝萬死一生之間惟圖厚賞而已則其爭功)
(無所不至)在泮獻功
濟濟然衆盛之多士能廣大其德心並無褊躁忿爭
之失桓桓然有威武之容而往行征伐攘遠彼東南
之淮夷使之不得侵近邊境此多士勇於嚮敵烝烝
然而進其勢之合皇皇然而大不吳而諠譁不揚而
輕浮無有告於治訟之官者無爭訟也唯在泮宫之
内獻其戰功而已
角弓其觩(音求○箋曰觩然言持弦急也○蘇氏曰弓健貌)束矢其搜(音嵬○傳曰五)
(十矢為束○疏曰孫卿論兵云魏氏武卒衣三屬之甲操十二石之弩負矢五十箇是一弩用五十矢矣孫則)
(毛氏之師故從其言以五十矢為束也大司宼云入束矢於朝注云古者一弓百矢其百箇與則鄭意以百矢)
(為束尚書及左傳所言賜諸侯以弓矢者皆云彤弓一肜矢百以一弓百矢故謂束矢當百箇而在軍之禮重)
(弓以備折壞或亦分百矢以為兩束故不易傳也其發則搜然而勁○箋曰搜然言勁疾也○蘇氏曰矢疾聲)
戎車孔博(朱氏曰博廣大也)徒御無斁(箋曰無厭倦也)既克淮夷孔淑
不逆(箋曰淑善也)式固爾猶(箋曰猶謀也)淮夷卒獲
言角弓觩然而健一束五十之矢皆發之其聲搜然
言勁疾也其戎車甚博大徒行者御車者皆兢勸而
無厭倦故能克勝淮夷甚善而不逆者兵凶戰危疑
於逆而不善今僖公伐所當伐以順而動也自今益
審固其謀猶則淮夷可以盡獲也皆頌禱之辭
翩彼飛鴞(翩音篇鴞音遥○傳曰翩飛貌○曰鴞怪鴟也解見陳墓門)集于泮林(䟽曰)
(泮林泮水之林)食我桑黮(音甚字亦作葚○傳曰黮桑實也)懷我好音(箋曰懷歸也)
憬彼淮夷(憬坰之上○李氏曰說文云憬覺悟也)來獻其琛(勅金反○傳曰琛寳也)
元龜象齒(傳曰元龜尺二寸○疏曰漢食貨志云龜不盈尺不為寶)大賂南金(賂音路○)
(傳曰賂遺也南謂荊揚也遺音位○箋曰大猶廣也廣賂者賂君及卿大夫也荆揚貢金三品○疏曰左傳襄)
(二千五年晉帥諸侯伐齊齊人賂晉侯自六止五吏三十帥三軍之大夫百官之正長師旅及處守者皆冇賂)
(金三品彼注云銅三色王肅以為金銀銅)
有翩然而飛者惡聲之鴞鳥今來集止於泮水之林
食其桑實乃改其鳴歸就我以善音喻淮夷慕泮宫
之化改惡從善也淮夷世為魯患未必慕泮宫之化
詩人張言泮宫之美以為淮夷亦將來慕也能悟覺
而從化者彼淮夷也今就魯國獻其琛寳有尺二寸
之大龜有象齒又大遺以南方之金亦頌禱之辭
泮水八章章八句
閟宫(閟音秘)頌僖公能復周公之宇也(箋曰宇居也○疏曰謂上地居處也)
(○蘇氏曰所謂居常與許復周公之宇者人之所以願之而其實則未能也○李氏曰魯以諸侯之國而祀姜)
(嫄后稷周之先王不可也郊天之祭亦不可也此詩示誇耀不亦過乎○黃氏曰僖公在位三十三年伐邾者)
(四敗莒滅項者一此魯之自用兵也其四年伐楚侵陳六年伐鄭是時齊威公方稱伯主兵率諸侯之師而魯)
(亦與焉爾二十八年圍許是時晉文公方稱伯主兵率諸侯之師而魯亦與焉爾春秋所記凡魯之自主兵者)
(皆邾莒項之小國至於所伐大國皆齊晉主兵則膺戎狄懲荆舒奄龜蒙荒大東荒徐宅至于海邦淮夷蠻貊)
(及彼南夷莫不率從在僖公果冇是乎)
閟宫止為僖公能脩寢廟張大其事而為頌禱之辭
猶斯干之意耳序摘詩中復周公之宇一語以題之
非事實也
閟宫有侐(音洫○傳曰閟閉也侐清静也○朱氏曰閟深閉也○吕氏曰閟宫魯廟非姜嫄廟也)
實實枚枚(蘇氏曰實實鞏固也○傳曰枚枚礱密也礱首聾)赫赫姜嫄(音元○箋曰赫)
(赫顯著也)其德不回上帝是依無災無害彌月不遲(箋曰彌終也終)
(十月而生子不遲晚)是生后稷降之百福(曹氏曰后稷以此開國以至子孫為帝王所謂)
(百福也)黍稷重穋(重平聲穋音六○今考重字亦作穜穋字亦作稑)稙穉菽麥(稙音)
(稙穉音雉○傳曰先種曰稙後種曰穉○疏曰重穋稙穉生熟早晚之異稱耳非榖名先種曰稙後種曰穉當)
(謂先種先熟後種後熟但傳略而不言其熟耳七月傳曰後熟曰重先熟曰穋天官内宰鄭司農注云先種後)
(熟謂之種後種先熟謂之稑是𫝊亦略而不言其𫝊與此互相明也)奄有下國(朱氏曰堯封之邰也)
俾民稼穡有稷有黍有稻有秬(音巨○箋曰秬黑黍也)奄冇下土
(劉氏曰奄有下上書言后稷建邦啓土是也夫如是則民附之而無此疆爾界矣故能奄冇下上也語言稷躬)
(稼而有天下是也奄有下國所以原其始奄冇下土所以要其終)纉禹之緒(傳曰緒業也○錢氏)
(曰至武王遂能奄有天下繼禹之業)
作者將美僖公追述遠祖上陳姜嫄后稷至於大王
文武爰及成王封建之辭魯公受賜之命言其所以
有魯之由也魯之羣廟其宫深閟侐然清淨又實實
然鞏固枚枚然細密既言其廟遂推本周家所由興
言赫赫乎顯著者姜姓之女名嫄也其德不回而有
常天用是憑依其身使之有子無災殃無患害彌終
十月而生子不遲晚其所生者乃是后稷天降與之
以百種之福使之有黍有稷冇先種後熟之重後種
先熟之穋先種先孰之稙後種後熟之穉又有菽與
麥以此覆有下國而受封於邰使民知稼穡之道也
復申說其事有稷黍稻秬後世脩后稷之業逐有天
下繼禹之業也
后稷之孫實維大王(大音泰)居岐之陽實始翦商(箋曰翦所也大)
(王冇王迹故云是始斷商斷音短)至于文武纉大王之緒致天之届(音戒)
(○王氏曰届至也○今曰小弁不知所届)于牧之野無貳無虞(箋曰虞度也)上帝
臨女(音汝)敦商之旅(郭鄭音堆徐如字)克咸厥功(箋曰敦治也旅衆也咸同也○)
(今曰敦商謂治而正之言伐商也伐商之衆謂我之上衆旅猶敦琢其旅之旅十亂一心三下同德是也同其)
(功謂共成其功也)
后稷之孫實維大王自豳而來居於岐山之南民往
歸之初有王迹實始有斷商之萌兆也至于文王武
王纉繼大王之緒業前乎此天雖眷周而天命未至
及牧野之戰天命至矣實文武之德有以致之故曰
致天之届于牧之野也唯天命已至故武王無有疑
貳無有虞度上帝實臨之上順天心也與伐商之羣
衆同其功下順人心也豈武王之私欲哉
王曰叔父(傳曰王成王也○箋曰叔父周公也)建爾元子(傳曰元首也○李氏曰元子封)
(於魯其餘則凡蒋邢茅胙祭焉祭音再)俾侯于魯大啓爾宇(傳曰宇居也○今曰箋謂)
(封以七百里今不從○王氏曰孟子云周公之封於魯為方百里也地非不足也而儉於百里○李氏曰詩人)
(言大啟爾宇不過諸公侯方百里耳)為周室輔乃命魯公(箋曰魯公伯禽也)俾侯
于東(箋曰東東藩魯國)錫之山川(導江鮮于氏曰山川謂境内之山川也)土田附
庸(導江鮮于氏曰孟子云不能五十里不逹於天子附於諸侯曰附庸○疏曰論語云夫顓史昔者先王以)
(為東蒙主是社稷之臣顓臾魯之附庸謂之社稷之臣者以其附屬於魯亦謂魯之社稷○李氏曰春秋之時)
(有邾國亦魯之附庸也)周公之孫莊公之子(傳曰謂僖公也)龍旂承祀(曹氏)
(曰司常言日月為常王建之交龍為旂諸侯建之僖公雖僣郊天之禮而猶以龍旂承祀不建太常猶不敢全)
(僣天子禮也而明堂位乃曰日月之章則又過矣)六轡耳耳(六轡解見駟驖○箋曰耳耳至盛也)
春秋匪解(音解○箋曰春秋猶言四時也○疏曰錯舉春秋以明冬夏)享祀不忒(箋曰)
(忒變也○李氏曰差忒也)皇皇后帝(李氏曰皇皇大之至也○箋曰后帝謂天也)皇祖后
稷享以騂犠(傳曰騂赤也犠純也○箋曰魯郊祭大配之以君祖后稷其牲用赤牛純色與天子)
(同也○李氏曰祭統亦云昔者周公旦有勲勞於天下周公既沒成王康王追念用公之所以勲勞者而欲尊)
(魯故錫以重祭外祭則郊社是也内祭則大嘗禘是也明堂位祭統皆漢儒所作故其所言皆未可信也禮運)
(又曰魯之郊禘非禮也周公其衰矣禮記之書如禮運以為魯不當郊禘如明堂祭統以為魯當郊禘其異同)
(如此當從禮運之說伊川嘗謂說者以周公能為人臣所不能為之功故得用人臣不得用之禮大人臣豈冇)
(不能為之功哉使功業過於周公亦人臣所當為之大下之事非人臣為之而誰為之以此觀之則知賜魯之)
(禮樂者非成王為之春秋書郊多矣大抵譏其僣春秋以為僣而詩乃以為美則知所美非美也左氏云皇皇)
(后帝皇祖后稷君子曰禮謂其先帝而後稷也夫先天而後稷固足以為禮然不知諸侯而用郊禘果可以為)
(禮乎僖公三十一年四月四卜郊不從乃免牲夫以四月之時而卜郊足以見非禮也卜至於四尤以見其非)
(禮安在其為春秋匪解也哉安在其為享祀不忒也哉詩人之言大抵失之誇也○詩故曰魯之郊是僖公之)
(僣禮也春秋自隱桓以丅不書郊亦不譏其廢禮知魯之郊自僖公以始其得謂成王以鍚周公乎公羊云魯)
(郊非禮也)是饗是宜(劉氏曰言其安而通之也與公尸來燕來宜同)降福既多周公
皇祖(箋曰此皇祖謂伯禽也)亦其福女秋而載嘗(箋曰載始也○疏曰毛以多則)
夏而楅衡(楅音福○釋文曰楅逼也○傳曰楅衡設牛角以楅之也楅之之楅音逼○箋曰狄將嘗)
(祭於夏則養牲楅衡以牛角為其觸觝人也秋嘗而言始者秋物新成尚之也○疏曰地官封人注云楅設於)
(角衡設於鼻)白牡騂剛(傳曰白牡周公牲也騂剛魯公牲也○疏曰文十三年公羊傳云魯祭周)
(公何以為牲周公用白牡魯公用騂剛犀公不毛何休云白牡殷牲也周公死有王禮謙不敢與文武同也魯)
(公諸侯不嫌也故從周制說文云剛特也白牡謂白特騂剛謂赤特也)犧尊將將(犧王如字鄭素)
(河反將音鏘○朱氏曰犧尊畫牛於尊腹也或曰尊作牛形鑿其背以受酒○疏曰將將盛美也)毛炰
胾羹(炰音包胾音恣羹音庚○傳曰毛炰豚也胾肉也羹大羹鉶羹也○疏曰封人祭祀有毛炰之豚注)
(云爓去其毛而炰之也曲禮注云胾切肉也大羹者煑肉汁不和鉶羹肉味之有菜和者也大羹謂大古之羹)
(鉶羹謂盛之鉶噐其大羹則盛之於登爓徐廉反字亦作燖燂湯中瀹肉)籩豆大房(傳曰大房半體)
(之爼也○箋曰玉飾爼也○疏曰明堂位云俎有虞氏以梡夏后氏以嶡殷以椇周以房俎注云梡斷木為四)
(足而已嶡謂中足為横距之象椇謂曲撓之也房謂足下跗也上下兩間有似於堂房然是俎稱房也周語云)
(禘郊之事則有全烝王公立飲則有房烝親戚燕享則有殽烝如彼文次全烝謂全載牲體殽烝謂體解節折)
(則房烝是半體可知禘郊乃有全烝宗廟之祭唯房烝耳明堂位稱祀周公於太廟俎用梡嶡此云大房盖魯)
(公之廟用大房也梡音欵嶡音鱖椇音矩撓音擾跗音孚)萬舞洋洋(今曰詩記以萬舞為二舞之總)
(名解見邶簡兮箋以為干舞今不從○傳曰洋洋衆多也)孝孫有慶俾爾熾而昌(熾音)
(幟尺志反○疏曰熾盛也昌大也)俾爾壽而臧(箋曰臧善也○曹氏曰壽而好德也)保彼
東方(箋曰保安也)魯邦是常(箋曰常守也)不虧不崩(疏曰虧損也崩落也○箋)
(曰虧崩皆謂毁壊也○曹氏曰不虧則如月之常盈不崩則如山之常固)不震不騰(傳曰震動也騰)
(乘也○朱氏曰震騰驚動也皆不安之意○曹氏曰不震則如地之常静不騰則如水之常平)三壽作
朋(箋曰三壽三卿也)如岡如陵
此說封魯之事成王告周公曰叔父我今立汝首子
使之為侯於魯國大開女之土宇言封以百里為周
家之藩輔也既告周公乃策命魯公伯禽使為侯於
東方之魯國賜之以境内之山川又賜之以境内之
土田又賜之以小國之附庸使四鄰小國附屬之至
於今日周公之孫莊公之子謂僖公也其車建交龍
之旂承奉宗廟祭祀所乘四馬其六轡耳耳然至盛
春秋四時非有解怠獻享祭祀無有差忒皇皇至大
之天帝及君祖后稷獻享以騂赤純色之牲天與后
稷於是歆而饗之安而宜之其降與之以福既甚多
矣非特天與后稷降之多福而周公與君祖伯禽亦
福於女僖公矣復說祭祀得禮之事將於秋而始嘗
祭先於夏而豫養牲其所養之牛設横木於角以逼
之謂之楅衡令其不得觝觸人也所養者是祭周公
白色之牡牲與魯公赤色之剛特其祭之時有盛酒
之尊其尊腹之上飾畫犧牛將將然而盛美也其饌
則有爓去其毛而炰之之豚又有切肉之胾又有大
羹鉶羹其食噐則有籩豆又有載半體之大俎如堂
房然謂之大房鼎俎已陳籩豆已列於是奏樂舞執
干戚而為萬舞者洋洋然衆多由此祭祀得禮故祖
考祐之令孝孫僖公有福慶也使爾熾盛而昌大使
爾壽考而臧善保安彼東方魯國是守不虧損不傾
頽不震動不乘騰國有壽考之三卿與作朋友皆如
岡陵之固祝其君臣同慶也
公車千乘(去聲○傳曰大國之賦千乘○疏曰大國之賦千乘司馬法兵車一乘甲士三人步卒七)
(十二人計千乘有七萬五千人則是六軍矣與下公徒三萬數不合者二者事不同也禮天子六軍出自六鄉)
(萬二千五百家為鄉萬二千五百人為軍地官小司徒凡起徒役無過家一人是家出一人鄉為一軍此則出)
(車之常也天子六軍既出六鄉則諸侯三軍出自三鄉下云公徒三萬自謂鄉之所出非此千乘之衆也此云)
(公車千乘自謂計地出兵非彼三軍之事也二者不同故數不相合○李氏曰按司馬法六尺為步步百為畒)
(畒百為夫夫三為屋屋三為井井十為通通十為成成出革車一乘則千乘其地方二百一十六里有竒若以)
(孟子所言周公封於魯地方百里則無緣有千乘也若以明堂位所言封周公於曲阜地方七百里則人不啻)
(有千乘司馬法之言既不合於孟子又不合於禮記不足信也○今曰魯頌多夸大之辭不必求其數之盡合)
(也)朱英綠縢(音騰○傳曰朱英矛飾也縢繩也○疏曰絲纏而未染之以為矛之英飾弓束以綠)
(䋲小戎竹闌緄縢謂約之以䋲非訓縢為䋲)二矛重弓(傳曰重弓重於鬯中也○箋曰二矛重弓)
(備折壊也)公徒三萬(箋曰大國三軍合三萬者舉成數也○疏曰今以春秋驗之則僖公無三軍襄)
(十一年經書作三軍明以前無三軍也昭五年又書作中軍鄭以周公伯禽之世合有三軍僖公能復周公之)
(宇遵伯禽之法故以三軍解之其實於時唯二軍耳○李氏曰天子之國不啻有六軍所用者惟六軍而已大)
(國不啻有三萬公徒所用者惟三萬而已使舉國之人而盡用之則但可以一役苟不幸而敗則安得人人而)
(復用之哉此天子之國所以止用六軍大國所以止用三軍也自伯禽以來已有三軍僖公興其國所以冇公)
(徒三萬觀詩曰大啟爾宇既謂之大啓爾宇豈得無三軍即伯禽以來已有三軍襄公所以作三軍者則以魯)
(國三鄉專魯國之權分三軍以為已之賦故作三軍非是自襄公以來方有三軍也)貝胄朱綅(胄音)
(宙綅音纖又音侵○傳曰貝胄貝飾也朱綅以朱綅綴之○疏曰貝者水蟲甲有文章也胄謂兜鍪貝非為胄)
(之物故知以貝為飾朱綅直謂赤綫耳謂以朱綫連綴甲也)烝徒增增(傳曰增增衆也)戎狄
是膺(傳曰膺當也)荆舒是懲(疏曰楚一名荆羣舒楚之與國○箋曰懲艾也艾音刈)則
莫我敢承(傳曰承止也○李氏曰泮水之詩美僖公能服淮夷皆無是事而美之則膺戎狄而懲荆)
(舒未必不如其服淮夷也辭如是之重複者蓋祝頌之辭其例如此也)俾爾昌而熾俾爾
壽而富黃髮台背(解見行葦)壽胥與試(箋曰胥相也○曹氏曰老人髮白而更黃)
(背皺如鮐魚皮如是者相與試用則不特三壽作朋而已其所用皆老成之人也鮐音臺)俾爾昌而
大俾爾耆而艾(五蓋反)萬有千歲眉壽無有害
公之兵車有大國千乘之賦矣每一車上皆有三人
右人持矛其矛有朱色之英飾左人持弓其弓有綠
色之繩縢約之此朱英綠縢者是二矛重弓也必二
必重者備折壊也又公之徒衆有三萬人矣萬二千
五百人為軍大國三軍合三萬七千五百人言三萬
舉成數也此徒衆其胄以貝飾之其甲又以朱綫連
綴之進行之徒增增然衆多西戎北狄有來侵者以
此膺當之荆楚羣舒叛逆者以此懲創之無有於我
敢禦止之者此皆頌祝之辭也又祝使汝昌大而熾
盛使汝昌考而富足又髮有黃色背有鮐魚文之壽
者相與試其才以為之用欲其所用皆老成人也又
重慶之使汝昌而且大使汝耆壽而且老艾萬有千
歲得秀眉之壽而無有患害也萬有千歲猶曰千歲
萬歲也
泰山巖巖(疏曰泰山在齊魯之間二國皆以為望也)魯邦所詹(傳曰詹至也)奄有
龜蒙(箋曰奄覆也○傳曰龜山也蒙山也○疏曰春秋定十年齊人來歸鄆讙龜隂之田謂龜山之北田)
(也論語說顓史主蒙山也魯之境内有此二山)遂荒大東(傳曰荒有也○箋曰荒奄也大東極東也)
至于海邦(箋曰近海之國也)淮夷來同莫不率從魯侯之功
言泰山之高巖巖然魯之邦境所至也又奄有龜山
蒙山遂荒奄極東之地至於近海之國淮夷舊不服
者亦内向而不為異凡此東方之國莫不相率而順
從是魯侯僖公之功也願之之辭也
保有鳬繹(鳬音符繹音亦字又作嶧○傳曰鳬山也繹山也○䟽曰禹貢徐川嶧陽孤桐謂嶧山之)
(陽有桐木也)遂荒徐宅(傳曰宅居也○曹氏曰禹貢徐州之地而魯宅之故曰徐宅)至于
海邦淮夷蠻貊(音陌)及彼南夷(䟽曰南夷謂荆楚)莫不率從莫敢
不諾(箋曰諾應辭也)魯侯是若(傳曰若順也)
僖公又安有鳬山繹山遂荒奄徐州之居至于近海
之國若淮夷也南夷之蠻也東夷之貊也又及彼南
方之夷荆楚也莫敢不相率而順從莫敢不應諾其
命令唯魯侯僖公之是順此亦願之之辭也
天錫公純嘏(音假○箋曰純大也受福曰嘏)眉壽保魯居常與許(傳曰常許)
(魯南鄙西鄙○箋曰許許田也魯朝宿之邑也常或作嘗在薛之旁春秋魯莊公三十一年築臺于薛是與周)
(公有嘗邑許田未聞也六國時齊有孟嘗君食邑於薛○䟽曰常為南鄙許為西鄙或當有所依據不知出何)
(書也桓元年鄭伯以璧假許田公羊傳許田者何魯朝宿之邑也此魯朝宿之邑曷為謂之許田諱取周田繫)
(之許近許也春秋於僖公之世不書得許田蓋經傳闕漏故無其事也○朱氏曰常許皆魯之故地見侵於諸)
(侯而未復者故魯人以是願僖公也)復周公之宇魯侯燕喜令妻壽母(朱氏)
(曰僖公娶於齊曰聲姜母曰成風)宜大夫庶士邦國是有既多受祉黃
髮兒齒(兒音倪字書作齯○箋曰兒齒亦壽證○釋文曰兒齒齒落更生細者)
言天賜僖公以大福使有秀眉之壽而保守魯國又
能居常邑與許邑以復周公之故居常許魯之故地
而未復者也僖公燕飲而喜樂内有令善之妻壽考
之母又外有大夫衆士與之相宜魯之邦國僖公常
保有之既多受其福又有黃色之髮落而更生之齒
皆壽證也此願其壽考以復魯之侵地宜其室家臣
庶以保有其國也
徂來之松(傳曰徂來山也)新甫之柏(傳曰新甫山也)是斷是度(斷音短度音鐸)
(○疏曰斬斷之量度之)是尋是尺(傳曰八尺曰尋)松桷有舄(桷音角舄音昔○傳曰桷)
(榱也舄大貌)路寢孔碩(傳曰路寢正寢也○箋曰碩大也)新廟奕奕(音亦○朱氏曰)
(僖公所脩之廟也○傳曰新廟閔公廟也○箋曰脩舊曰新所新者姜嫄廟也○疏曰奕奕廣大也)奚斯
所作(䟽曰奚斯公子魚也○傳曰有大夫公子奚斯者作是廟也○箋曰奚斯作者教護屬功課章程也)
孔曼且碩(曼音萬○傳曰曼長也)萬民是若
僖公於是乃脩造寢廟取徂來山之松新甫山之柏
於是斬斷之於是用八尺之尋十寸之尺以量之既
量其材乃用松為榱桷有舄然而大為君之正寢甚
寬大而碩又作新廟奕奕然廣大此寢廟乃是公子
魚所作謂監護工役之事也此寢廟甚長曼而碩大
萬民以為順無咨怨不憚勞也○新廟或以為閔公
廟或以為姜嫄廟皆不可知或以為新作之或以為
脩舊而新之然春秋不書則知其非大工役脩舊之
說得之
閟宫八章二章章十七句一章十二句一章三
十八句二章章八句二章章十句
詩緝卷三十五
