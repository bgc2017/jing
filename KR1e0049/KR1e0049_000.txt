春秋王霸列國世紀編目錄春秋類
卷一
一周王二齊桓
三宋襄四晉文
五晉襄六晉靈成景厲
七晉悼八晉平昭
九晉頃定十魯
卷二
一蔡二曹
三衞四晉
五鄭六滕
七邢八郕
九同姓微國十陳
十一杞十二宋
卷三
一齊二許
三莒四薛
五邾六小邾
七鄒八紀
九庶爵微國十楚
十一吳十二秦
十三越十四戎
十五狄十六夷狄微國
十七附夷微國
(臣)等謹案春秋王霸列國世紀編三卷宋嘉
定中李琪撰琪字開伯吳郡人其書以諸國
為綱而以其國之事見于春秋者類編為目
前有序後有論斷第一卷為王朝及霸國霸
國之中黜秦穆楚莊而有宋襄又于晉文以
下列自襄至定凡十君而附以魯第二卷為
周同姓之國附以三恪第三卷皆周異姓之
國而列秦楚吳越于諸小國後其位置皆非
無故至于譏晉文之借秦抗楚而秦興晉悼
之結吳困楚而吳熾則為徽宗之通金滅遼
而言譏紀侯鄰于讎敵而不能自強則為高
宗之和議而𤼵稱魯于已滅之後至秦漢猶
為禮義之國則自解南渡之文弱亦屬顯然
蓋借春秋以發議非必于經義一一脗合也
然胡安國傳亦借春秋以發議者安國書今
既不廢則是書亦可併存矣乾隆四十一年
十月恭校上
總纂官(臣)紀昀(臣)陸錫熊(臣)孫世毅
總校官(臣)陸費墀
春秋列國世紀編原序
春秋一書事變至繁經文至約接王政之末流則可稽
世道之升降備伯事之終始則具見中夏之盛衰詳列
國之離合則足究人心之聚散夫以二百四十二年之
記一百二十四國之行事國各有史晉乘楚杌故典舊
章冊書浩博是非紛糾而春秋以萬八千言該之國無
不記之事事無不著之實自學者捨經求傳事始繁而
晦矣蓋始讀經者睹本末之宏闊而考之於訓辭簡嚴
之中錯陳迭見未究前後不知據經以覈傳固有按傳
而疑經是不能比其事而觀之也琪少竊妄意叙東周
十有四王之統合齊晉十有三伯之目舉諸侯數十大
國之系皆世為之紀不失全經之文略備各代之實每
紀之後序其事變之由得失之異參諸傳之紀載以明
經之所書雖若詳而不遺於事豈能精而有合於理初
學問津或有取焉若夫春秋微旨奥義則不在是深於
經者固自知之也此編作於辛亥之冬列國諸紀櫽括
未竟懼其條目破碎援筆輒止諸老先生每索此書無
以復命猶子韶為之補續其未成猥加整比越二十年
甫為全書非敢以示學經者姑存其藁於家塾云嘉定
辛未秋七月甲子吳郡李琪序
