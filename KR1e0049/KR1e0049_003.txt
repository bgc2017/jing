春秋王霸列國世紀編卷三宋李琪撰
一列國庶爵世紀齊
齊太公之後也武王平天下封師尚父於營丘閱十二
世釐公九年為魯隠公元年春秋終始齊十五公迄于
簡公四年實魯哀公十四年後三世田氏代齊桓公伯
事見齊伯桓紀莊十三年以前僖十八年以後事别為
齊世紀云
隠元(僖公元)三盟石門
六盟艾七弟年來聘
八盟瓦屋(意者齊人圖伯之始矣瓦屋周地人情於是乎始變矣)
九會防十會中丘會伐宋
入郕十一入許
桓二會稷成宋亂三會嬴胥命蒲
翬如齊逆女送姜于讙會讙
姜至自齊弟年來聘
五如紀十來戰郎
十一盟惡曹
十三公會紀鄭及齊宋衛燕戰四國敗績
十四禄父卒(襄公元)宋以伐鄭
十五葬僖公會艾十七會盟黃戰奚
十八會齊濼公與姜如齊
公薨于齊公喪至自齊
莊元夫人孫齊王姬歸
二王姬卒姜會禚
三溺會伐衛紀季以酅入
四姜享祝丘遇垂葬紀伯姬狩禚
五姜如齊師會伐衛
六歸衛俘七姜會防姜會穀
八圍郕郕降無知弑君諸兒(桓公元)
九殺無知公及齊大夫盟蔇
公伐納子糾小白入(桓公元)
葬襄公戰乾時我師敗績
取子糾殺之十敗長勺次郎
滅譚譚子奔莒十一王姬歸
自莊十三年至僖十七年事見齊伯桓紀
僖十八(孝公元)宋伐師救戰甗敗績狄救
葬桓公十九會陳蔡楚鄭盟齊
二十齊狄盟邢二十一宋齊楚盟鹿上
二十三伐宋圍緡
二十六侵我西鄙公追至酅弗及
伐我北鄙衛伐公以楚伐取穀至伐
二十七昭卒(昭公元)葬孝公
二十八戰城濮楚敗績會盟踐土遂如齊
會温遂圍許二十九會盟翟泉
三十狄侵三十三國歸父來聘
狄侵如齊至齊
文元敖如二遂如齊納幣
四逆婦姜于齊狄侵
九姜如齊至齊狄侵
十一狄侵十四潘卒(舍)
敖卒于齊商人弑君舍(懿公元)
單伯如執單伯執子叔姬
十五歸敖喪單伯至齊侵我西鄙
來歸子叔姬侵我西鄙遂伐曹入郛
十六行父會陽穀弗及盟遂及盟郪
十七伐我西鄙盟穀遂如齊
十八齊人弑君商人(惠公元)遂得臣如齊
姜氏歸齊行父如齊
宣元遂如齊逆女遂以婦姜至自齊
行父如齊公會平州(以定公位)
遂如取濟西田(為立公故以賂齊也)
三赤狄侵四公及齊平莒及郯
赤狄侵如齊至齊
五如齊至齊高固來逆叔姬
高固及子叔姬來七公會伐莱
八遂如至黃乃復九如齊至齊伐莱
十如齊至齊歸我濟西田元卒(頃公元)
崔氏出奔衛如齊至齊
歸父如齊葬惠公行父如齊歸父如齊
國佐來聘十一歸父會伐莒
十三伐莒十四歸父會榖
十五蔑會高固無婁十八晉衛伐
成二伐我北鄙戰新築衛敗績
行父許僑如嬰齊會晉衛曹及戰鞌齊敗績
國佐如師及國佐盟爰婁取汶陽田
及楚盟蜀五會同盟蟲牢
七會救鄭同盟馬陵八晉韓穿言汶陽歸齊
會伐郯九會同盟蒲
無野卒(靈公元)葬頃公十會伐鄭來媵
十一僑如如十三會伐秦
十四僑如逆女僑如以婦姜至自齊
十五會同盟戚會會吳鍾離
十六會沙随會伐鄭十七會伐鄭
同盟柯陵高無咎出奔莒會伐鄭
十八殺大夫國佐崔杼會同盟虛朾
襄元會鄫二崔杼會戚遂城虎牢
三會同盟雞澤及袁僑盟
五會吳戚戍陳會救陳
六滅莱八會邢
九會伐鄭同盟戲十會會吳柤會伐鄭
十一會伐鄭同盟亳城北會伐鄭會蕭魚
十四會會吳向會伐秦衛侯出奔
十五劉夏逆王后伐我北鄙圍成公救至遇
十六伐我北鄙伐我北鄙圍成
十七伐我北鄙圍桃高厚伐我北鄙圍防
十八伐我北鄙會同圍
十九至伐衞林父伐環卒(莊公元)
士匄侵至穀聞卒還殺大夫高厚葬靈公
二十會盟澶淵叔老如
二十一會商任二十二會沙隨
二十三伐衞遂伐晉襲莒
二十四羯侵崔杼伐莒
二十五崔杼伐我北鄙崔杼弑君光(景公元)
二十七慶封來聘二十八慶封來奔
二十九會城把高止出奔北燕
三十會澶淵宋災故
昭元會晉楚虢莒去疾自齊入莒
四楚執慶封殺之六伐北燕
七暨齊平婼如齊莅盟
九貜如十欒施來奔
十一會厥憖十二高偃納北燕伯于陽
憖奔齊十三會平丘同盟平丘
十六伐徐十九高發伐莒
二十二伐莒二十五公孫齊次陽州
唁公野井取鄆二十六公至齊居鄆
公會齊盟鄟陵二十七公如齊至齊居鄆
公如齊至齊居鄆二十九高張來唁公
三十二會城成周
定四會召陵侵楚盟臯鼬
七盟鹹執結侵衛盟沙國夏伐我西鄙
八公侵至侵公侵至侵國夏伐我西鄙
九齊衛次五氏十及齊平會夾谷
至夾谷來歸鄆讙龜隂田會安甫
叔仇如齊十二會盟黃
十三齊衛次垂葭十四會牽會洮
十五齊衛次渠蒢
哀元齊衛伐晉三齊衛圍戚
五伐宋杵臼卒(安孺子荼)叔還如葬景公
六國夏高張來奔陽生入齊
陳乞弑君荼(悼公元)八取讙及闡
歸讙及闡十公會吳伐
陽生卒(簡公元)趙鞅侵至伐葬悼公
公孟彄自齊歸衛十一齊國書伐我
公會吳伐國書及吳戰艾陵齊
敗績獲國書
序齊世紀曰齊大師之後受地于王方百里者五東方
之國莫大焉桓公之事已詳伯紀矣前乎桓公則僖公
有興伯之志而未成後乎桓公則景公有嗣伯之圖而
不遂僖公之初已號東州之小伯未有參盟者而僖公
參盟于瓦屋未有胥命者而僖公胥命于蒲諸侯稍稍
崇向之矣桓公之九合是亦席僖公積累之勢而強於
為善規模之成非僖公前日比也桓公之業雖墮於孝
公而齊之為國終春秋之世常為諸侯之雄靈公以來
怙其強大頗為夏盟之梗雖以晉悼盛時會同之間皆
以大夫世子而齊君不出駸駸逼晉之漸景公繼之嗣
伯之圖迄於無成反基削弱何哉嘗以齊事顛末攷之
景公親踵莊公之難堅冰已形玩忽不戒失於改物襲
其厲階授政強家卒之姜弱媯昌國遂随之然亦非一
朝一夕之故矣春秋端本澄源之法固不專咎末流也
使齊之政權不下移則國豈易量哉鹿門之敗姦宄相
尋高唐之請封殖益厚至於南郭之謀迄遂始禍舒州
之事常繼稔亂齊欲不為陳氏不可得也是齊國之微
實生於大夫之專然使人心未移則雖授陳氏以柄其
敢居哉而齊自叔季以來山澤之利盡歸於國偪介之
關暴征於民於是陳氏始得以私售其濡沫之惠公族
之無邑者盡反之貧約之無粟者盡子之陳氏欲無得
民亦不可得矣是大夫之專實生於人心之去然使齊
之禮義素明雖陳氏子孫日以厚利誘民民之心豈易
搖哉而齊之家法並妻匹嫡已無以示詒世之訓反坫
塞門已有以開僣上之源惠頃之世私家已強崔慶之
亂不能正之於先欒高之亂不能正之於後是以景公
象之内嬖孽子以啟嫡庶之争外助強家以紊君臣之
義為齊之民不復知是非逆順之理尊卑之分欲其不
歌舞於陳氏之施亦不可得矣是人心之去又生於禮
義之不明雖然禮義由賢者出使齊君世得賢者而用
之必能為國以禮明民以義豈至䧟溺之深而為非禮
不義之舉哉而齊自頃惠以來任用益舛靈公之政移
於夙沙衛莊公之權委於賈舉州綽循至景悼二公之
時慶封方去高止復專獨一晏子之賢周旋於陳鮑欒
高之間逆知陳氏之患而不得去雖正言於燕閒之頃
竊嘆於食享之私力不能為則終為納政與邑不出而
已然則欲禮義著明而人心不失其正不可得矣是以
禮義之不明又生於仁賢之見弃反覆至是亡齊者豈
必陳氏哉齊之為國亦足以自亡矣
二列國庶爵世紀許
許太岳之嗣也而封於周入春秋十有一年莊公廹於
鄭而奔衞又十有五年而穆公復入國六傳復滅於鄭
許祀猶未殄也元公卒之明年實獲麟之歲
隱元十一鄭入許(莊公奔衞)
桓元鄭以璧假許田十五許叔入許
莊十六會同盟幽二十九鄭侵許
僖四會侵蔡伐楚新臣卒(僖公元)葬穆公
會侵陳五會首止盟首止
六楚圍諸侯遂救八會盟洮
九會葵丘盟葵丘十齊許伐北戎
十三會鹹十四城緣陵
十五會盟牡丘次匡救徐
十六會淮二十一會盂
二十二宋衞許滕伐鄭二十七楚陳蔡鄭許圍宋
二十八諸侯遂圍許曹會圍
二十九至圍許三十三晉陳鄭伐許
文五業卒(昭公元)六葬僖公
九救鄭十四會同盟新城
宣十七錫我卒(靈公元)葬昭公
成三鄭去疾伐許鄭伐許
四鄭伯伐許九鄭人圍許
十四鄭喜伐許十五遷葉
襄二晉荀罃伐許十六叔老會四國伐許
二十四楚蔡陳許伐鄭二十六寗卒于楚(悼公元)
葬靈公二十七會宋大夫盟宋
三十鄭良霄出奔許自許入鄭
昭元會晉楚虢四楚會申伐吳
九遷夷十八遷白羽
十九世子止弑君買葬悼公
三十三吳敗雞父
定四會召陵侵楚盟臯鼬遷容城
六鄭游速滅許以斯歸
哀元圍蔡十三成卒葬元公
序許世紀曰許在春秋不得為微國也春秋書許之事
甚略焉二百四十二年間許男之卒葬纔七見於經大
夫之名氏曾不一著于冊凡記許之事自非從齊晉宋
楚之役則蒙晉楚齊鄭之兵其他特書者蓋無幾也春
秋之所為甚略於許何哉春秋列國久於從夷者莫許
若也蓋自齊桓會淮之後一於向楚凡百六十年之間
與晉者纔一二役夷攷其事許之為國始終實偪於鄭
齊伯未衰許常從齊晉伯方競許常貳晉然當其從齊
也楚常不得以急許而許猶以無恐於鄭及其貳晉也
晉雖或無力以得許而許未嘗帖然以從楚是何邪且
許之始亡也曰齊侯鄭伯入于許許之終亡也曰鄭游
速滅許是許之始終見偪於鄭可知也然自鄭莊入許
而不有其地分許而不廢其祀信有大造於許矣未幾
争鄭之事起於忽突而定許之計成於齊魯許叔遂因
以入許宜鄭之日有事於許也而自齊桓既伯許七從
於會盟三從於侵伐雖面縳䘖璧之謀忍決於楚人圍
許之餘而衣裳兵車之會卒不替於諸侯救許之後鄭
人僅能一致淺事之侵蓋未病也豈其許方秉義於從
齊鄭亦不得有辭於討許歟齊伯既微宋事亦淺伐鄭
會盂且服且貳不必論矣晉以文襄之盛猶莫能致許
於會盟自時厥後伐鄭圍蔡惟曰從楚伐吳滅賴惟曰
從楚陽橋之師為大夫右孟諸之至為諸侯先凡楚人
有事於中華惟許是攝是贊宜許之可以固事於楚而
無虞於他國也然自晉文嘗圍以諸侯襄公繼伐以三
國悼有知罃之伐平有荀偃之侵猶曰伯討以區區之
鄭而伐以去疾又伐以子喜既伐之又圍之使楚人一
遷于葉再遷于夷又遷于白羽又遷于容城雖為之訟
于楚請于楚至於其君不反于楚而鄭不亡許不止也
是何仇許之深邪豈非背順從逆非所以即安而以外
謀内雖楚亦未易以逞欲歟反覆許之顛末則其從齊
也可以無恐於鄭背晉也而不得以久安於楚亦甚明
矣嗚呼許太岳之祀周之封國也使許不忘鄭之大德
毋荒弃先王設侯建屏之義以輔翼伯主尊王敵愾之
績則許雖無與立必有與斃何惡於鄭何畏於楚哉而
反是也宜春秋之甚略之也
三列國庶爵世紀莒
莒亦列國也恃陋即亡以見略乎春秋世系本末不可
詳攷姑序其事為莒世紀
隠二入向盟密四伐把取牟婁
八盟浮來
桓十二會盟曲池
莊十譚子奔莒十九姜氏如
二十姜氏如二十七莒慶來逆叔姬
閔二慶父出奔莒
僖元友敗莒酈獲挐二十五盟洮
二十六盟向二十八盟踐土會温圍許
文七徐伐敖如莒莅盟八敖奔莒
十八莒弑君庶其
宣四公及齊平莒及郯莒不肯公伐莒取向
十一歸父會齊伐
成七會救鄭同盟馬陵八嬰齊如莒
九會同盟蒲楚嬰齊伐潰入鄆
十四朱卒十七齊高無咎奔莒
襄元會圍宋彭城三會同盟雞澤及袁僑盟
五會吳戚六滅鄫
八伐我東鄙九會伐鄭同盟戲
十會會吳柤伐我東鄙會伐鄭
十一會伐鄭同盟亳城北會伐鄭會蕭魚
十二伐我東鄙圍台十四會會吳向會伐秦
侵我東鄙會戚十六會湨梁大夫盟
晉執莒子邾子以歸十八會同圍齊
十九盟祝柯二十會盟向會盟澶淵
二十一會商任二十二會沙隨
二十三齊襲二十四齊崔杼伐
會夷儀二十五會夷儀
同盟重二十九會城把
三十會澶淵宋災故三十一莒人弑君密州
昭元取鄆去疾自齊入莒展輿出奔吳
五牟夷以牟婁及防兹來奔叔弓敗莒于蚡泉
十意如叔弓貜伐十三會平丘同盟平
十四去疾卒殺意恢十九齊高發伐
二十三庚輿來奔二十六會盟鄟陵
三十二會城成周
定四會召陵侵楚盟臯鼬
序莒世紀曰春秋二百四十二年之經書莒子者五書
莒大夫者四莒之始末不詳於經何邪原莒亦列國也
春秋曷為略之夷之也曷為夷之居夏用夷故夷之也
且莒之為國偪於齊為甚雖嘗與魯事晉亦皆視齊以
為輕重蓋齊國於琅邪莒國於城陽觀齊疆有所謂莒
疆之社有所謂莒旁之邑則封壤相錯可知也攷之經
齊之襲莒者一伐莒者二密州之變去疾以齊入展輿
以齊出意恢之亂郊公以齊出庚輿以齊入異時廢置
之權宋不得以行於鄭魯不得以行於邾齊獨得而擅
之莒莒為齊弱久矣乃若魯最鄰於莒者也入于春秋
莒嘗有接魯之文密之盟浮來之盟曲池之會洮向之
會是莒魯之為好也酈之敗蚡泉之敗向鄆之敗牟婁
防茲之取是莒魯之為争也然歸父伐莒則齊魯親也
嬰齊如莒則齊魯仇也魯襄恃晉莒滅鄫杞齊頃服晉
魯修向盟則莒之於魯一離一合未嘗不以齊故晉最
強而遠於莒者也前乎文襄莒雖未有從晉之事自文
之伯與會者二至景之伯與會者亦二悼平之伯與會
者二十昭定之伯與會者各一然馬陵同盟則齊服晉
也祝柯同盟亦齊服晉也齊逃湨梁莒為晉執齊圍桃
防魯蒙莒伐則莒之於晉一從一違亦未嘗不以齊故
夫晉大而遠於莒魯近而弱於晉獨齊鄰於莒而其強
十百焉故其畏齊特甚亦其勢然也其他或見伐於徐
見入於楚與杞有争與郯有怨與鄫有惡往往視其強
弱以為勝負大抵當春秋之時為弱小之國進退去就
從於強令夫衆暴寡大陵小狃於常習皆無足怪而莒
之所以為夷者正不在是也秦之為狄始於戰殽鄭之
為狄始於伐許莒之為夷必有其故矣莒之弊政見於
經者甚寡然嘗攷之春秋之始未有書入人之國者入
國之事自莒始未有書外專盟之事者專盟之事亦自
莒始未有書諸侯相伐取地者相伐取地之事亦自莒
始以蕞爾之莒恃其強暴稔尋常之争逞尺寸之憾皆
王法所必誅者也春秋託始於魯隠數簡之中累書莒
人而不殺莒之為夷其昉於是乎終春秋之世國君鮮
有不稱諡者莒獨不稱諡大夫鮮有不書名氏者莒獨
不書名氏國君無書朝大夫無書聘者是其國無君臣
之禮無上下之節無名號貴賤之等無文物施報之容
其君凡五見經而斃於亂者二奔於亂者二大夫凡五
見經而奔於亂者二誅於亂者一是又其君臣上下之
際皆無復分義之相保何以自列于中國哉春秋之外
之也宜也或曰莒以僻陋在夷故春秋略之嗚呼春秋
書荆人錄吳子不輕絶於吳楚如此使莒不安于僻陋
春秋庸得而略之乎
四列國庶爵世紀薛
薛奚仲之後也仲虺相湯世食于薛至周受封實先宗
盟當春秋之世薛雖甚微然先代封爵之餘也不可以
不志
隠十一來朝
莊三十一薛伯卒
成二楚盟蜀
襄元會圍宋彭城二會戚遂城虎牢
五會吳戚九會伐鄭同盟戲
十會會吳柤會伐鄭戍鄭虎牢
十一會伐鄭同盟亳城北
會伐鄭會蕭魚十四會會吳向會伐秦
十六會湨梁大夫盟十八會同圍齊盟祝柯
二十會盟澶淵二十二會沙隨
二十四會夷儀二十五會夷儀
二十九會城把三十會澶淵宋災故
昭十三會平丘同盟平丘
二十五會黃父
三十一薛伯榖卒葬獻公
三十二會城成周
定四會召陵侵楚盟臯鼬十二薛伯定卒葬襄公
十三薛弑君比
哀四薛伯夷卒葬惠公
序薛世紀曰昔先王之制國大者百里小者不能五十
為之建屬長連帥牧正州伯焉雖班爵不同而考禮正
刑修德以尊天子其責一也薛諸任之國自奚仲為夏
車正而遷于邳仲虺為湯左相而居于薛蓋先代封爵
之餘也春秋之初嘗稱侯以朝魯春秋之中嘗稱伯以
會晉其不得為微國明矣然來魯之後凡百二十二年
薛君大夫名氏無見於經自盟蜀之後又百一十年間
非從晉於盟會而薛事之見於經者纔一二耳豈非其
國寡弱不足以自通於諸侯歟蓋嘗攷之自齊桓主盟
諸侯官受方物晉氏世伯列國聽從自以受朝聘之數
於是政令不常貢賦無藝迄于春秋之終不惟小侯弱
邦率以為病而大國亦不勝其困矣故魯人會戚求屬
鄫也齊人盟宋求屬邾也至於成周之會宋遂傲然欲
以二三小國為役而絶薛於周吁先王建國同為蕃屏
王室而宋之為役尚何以為諸侯乎不特此爾觀晉悼
始會薛實不來曰以齊故及崔子既來薛大夫亦會則
又以為齊故異時宋嘗從楚又以薛適楚則又不能不
為楚令是聽也以蕞爾之薛嘗役于宋矣又偪之以齊
臨之以晉楚若何而能國哉吾觀薛宰之言株連反覆
首舉踐土之載書以為言而仲幾亦曰踐土固然攷之
踐土之盟薛不在諸侯意者文公雖復諸侯之職而不
必盡勤小國於會是時晉之從政者新亦卒莫道文襄
之故以復薛之舊吁先王制諸侯建方伯之意微矣崇
明祀保小寡之義隐矣惜哉
五列國庶爵世紀邾
邾曹姓之國也春秋以來微亦甚矣然介乎數大國之
間與春秋始終迄于戰國之季而未亡不可不攷
隠元及邾儀父盟蔑五邾鄭伐宋
七公伐邾
桓八伐邾十五邾人來朝
十七會邾儀父盟趡及宋衛伐邾
莊十三會北杏十五宋齊邾伐郳
二十八瑣卒
閔二姜氏孫于邾
僖元會檉公敗邾師于偃
十八宋曹衛邾伐齊
十九宋曹邾盟曹南鄫子會盟邾
邾執鄫子用之二十一公伐邾
二十二公伐邾取須句
戰升陘二十八會温遂圍許
三十三公伐邾取訾婁遂伐邾
文七公伐邾取須句十三蘧蒢卒
十四伐我南鄙叔彭生伐邾晉納捷菑弗克
宣元來朝十歸父伐邾取繹
十七會同盟斷道十八戕鄫子于鄫
成二楚盟蜀五會同盟蟲牢
六來朝七會救鄭同盟馬陵
八會伐郯十三會伐秦
十五會同盟戚會會吳鍾離
十六會沙随會伐鄭十七會伐鄭同盟柯陵
會伐鄭十八來朝會同盟虛朾
襄元會圍宋彭城會次鄫
二會戚遂城虎牢
三會同盟雞澤及袁僑盟
五會戚六豹如邾
七會鄬八會邢丘
九會伐鄭同盟戲十會會吳柤
會伐鄭戍鄭虎牢十一會伐鄭同盟亳城北
會伐鄭會蕭魚十四會會吳向
會伐秦會戚十五伐我南鄙
十六會湨梁大夫盟晉執莒子邾子以歸
十七牼卒伐我南鄙十八會同圍齊
十九盟祝柯晉執邾子取邾田自漷水
二十會盟澶淵速伐邾
二十一庶其以漆閭邱來奔會商任
二十二會沙隨二十畀我來奔
紇出奔邾二十四會夷儀
二十五會夷儀同盟重
二十八來朝三十會澶淵宋災故
昭元華卒葬悼公十一貜會祲祥
十三會平丘同盟平
十八入鄅十九宋伐
二十五會黃父二十六會盟鄟陵
二十七會扈快來奔三十一黑肱以濫來奔
定三穿卒葬莊公何忌及盟拔
四會召陵侵楚盟臯鼬十四來會公
十五來朝來奔喪
哀元何忌伐
二斯州仇何忌伐取漷東田
沂西田州仇何忌及盟句繹
三州仇何忌圍六何忌伐
七公伐入邾以邾子益來
八歸益于邾十益來奔
序邾世紀曰邾其猶有聖賢之澤歟春秋之初克之未
命猶以字稱克之既卒始以子錄其得齒於列國最後
也鄫子見戕須句蒙取而威虐是肆庶其竊邑黑肱專
地而姦宄内訌會盟屬齊厚斂私吳君為晉俘國習衞
討宋壘在郊魯兵狎鄙而強大外陵藐然之邾亦幾於
無足稱者然君子所為猶有取於邾者豈謂是哉嘗考
之經二百餘年小國之睦於交鄰謹於事伯最為有常
者莫邾若也其君臣之賢多足稱紀而守義秉禮之風
類非當時大國之所及吁亦有所自來矣且魯自桓公
之世邾稱人以朝者一宣公以來邾稱子以朝者一會
公者一奔喪者一自其他近魯之小國雖有好魯之事
蓋未能如邾之有常者非交鄰之睦歟齊桓之伯首從
北杏之會宋襄之伯亦與曹南之盟晉文之伯亟聽于
温之役定公之會晉者十一宣公之會晉者十七悼公
之會晉者七莊公之會晉者一自其他畏晉之小國雖
鮮有不從晉之事蓋未能如邾之有常者非事伯之謹
歟儀父盟蔑之舉首親賢以修好蘧蒢遷繹之謀不憚
忘身以利民皆卓為賢君求之當時諸侯往往佳兵以
殘民信鮮儷矣叔術遜國之仁足以及其子孫茅夷鴻
愛國之義足以存其宗社皆儼為賢臣求之當時列國
大夫莫非徇利以背君亦可謂絶無而僅有矣孰謂區
區之邾剪焉若不足以自存而君臣上下之間顧有是
邪異時捷菑介晉以求主郤克以八百乘之衆至于城
下邾人以一辭郤之蓋昔者宋之得施於鄭戎之得施
於曹者晉曾不得以行之於邾也楚靈合諸侯于申汰
心虐燄震搖中華宋鄭大侯奔走恐後邾人亦獨晏然
恃魯以不會蓋昔者楚成共所能令於蔡鄭吳夫差所
能令於魯衞者靈王獨不能以加之於邾也吁蕞爾之
邾果何以得此於晉楚邪庶幾守義秉禮之風亦略可
觀矣吁魯之擊柝聞於邾其殆密邇洙泗之地濡染儒
書之習有聞周公之教而興起者乎蓋至穆公之時邾
與魯閧民不死難而仁政之言親上死長之訓猶得聞
於先生大儒之口則邾之為國猶未至於空虛也不然
以微國而介於齊晉宋魯之間何啻鹿豕在於餧虎之
側抑何以夀其國至於久而不傾哉
六列國庶爵世紀小邾
小邾微乎微者也嘗以名書乎經矣受附庸之封齒列
國之後能𫝊於久故亦為之紀云
莊五郳黎來來朝十五宋齊邾伐郳
僖七小邾子來朝(杜云郳黎來朝得王命而來邾之别封故曰小邾)
襄二會戚遂城虎牢七來朝
九會伐鄭同盟戲十會會吳柤
會伐鄭戍鄭虎牢十一會伐鄭
同盟亳城北會伐鄭會蕭魚
十四會會吳向會伐秦
十六會湨梁大夫盟十八會同圍齊
十九盟祝柯二十會盟澶淵
二十二會沙隨二十四會夷儀
二十五會夷儀同盟重丘
二十九會城把
三十會澶淵宋災故
昭三小邾子來朝四楚會申
十三會平丘同盟平丘
十七來朝二十五會黃父
三十二會城成周
定四會召陵侵楚盟臯鼬
哀四宋執小邾子
序小邾世紀曰小邾亦曹姓之國介於海濱畏齊事魯
而偪於宋非一日也觀晉悼之世小邾子不至於會悼
公欲討之其大夫曰是齊故也晉襄之世小邾嘗至於
朝襄公欲卑之其大夫曰是實不忘魯好也非其畏齊
事魯者然歟魯莊十五年經書伐郳者宋人哀四年經
書執小邾者亦宋人又非其偪於宋者然歟夫以弱國
小衆剪然求存於強齊宋魯之間常恐不合亦無足道
明矣然攷之經把朝而不稱侯以其不共於朝也介來
而不謂朝以其不能乎朝也以至滕薛邾莒之爵皆以
成國而駸駸焉日趨於僻陋之域而不自知春秋或自
侯而書伯書子或自子而書人書名其不能國亦可知
矣獨小邾自黎來之來其國稱郳則非成國也其君稱
名則未成乎君也其朝稱來則不成乎朝也豈不甚微
矣乎而黎來之後遂能以禮通於侯國卒從齊桓以尊
周室而受附庸之封魯僖以後朝魯者四晉悼以後會
晉者二十執玉端委而周旋於強侯大邦之間從事於
禮樂文物之盛是可嘉也已故嘗觀昭公十七年小邾子
來朝於其燕也有菁莪之賦叔孫昭子曰不有以國其
能久乎嗚呼藐然之邾偪而不傾與春秋終始焉是豈
無所自來哉
七列國庶爵世紀鄫
鄫事至無足言矣見於經者纔數端聖人錄之所以示
亡國之鍳可不謹歟
僖十四季姬及鄫子遇防使鄫子來朝
十五季姬歸鄫十六鄫季姬卒
十九會盟于邾邾執用之
宣十八邾人戕鄫子于鄫
成二楚盟蜀
襄元次鄫五豹鄫巫如晉
會吳戚六莒人滅鄫
序鄫世紀曰鄫之為國微乎微者也事之見乎經者無
幾矣一朝於魯一會于宋其君見用於邾而終戕於邾
其國見偪於莒而卒滅於莒孱弱如是是尚得為國乎
雖然國無小不可易也禮義苟明偪而不傾鄫之滅亡
誰之咎哉蓋滅人者罪易見滅於人者罪難知使鄫能
強於為善以保其國亦何孱弱之有今考之經鄫之亡
其大罪有二而他不與焉三綱五常建於天地豈非保
身立國之大本歟縱情虧禮者殺身之符劵徇愛棄義
者亡國之斧斤斷斷乎不可誣矣先儒謂鄫子之用於
邾戕於邾不在於曹南之後宋與其臣子之不能捍患
也遇防來朝啓怨再世而鄫子已亡矣鄫之偪於莒而
滅於莒不在乎會戚之屬魯與其鄰國之不救患也如
晉覿巫立所出以為後而鄫國已滅矣嗚呼身有既亡
國有既滅而不自知者其鄫之謂乎春秋本其遇防之
禍而直書之曰戕備其覿巫之跡而顯書之曰滅其垂
戒之意遠矣以此坊民後世猶有玩尤物以喪其身保
異姓以墜其國者吁
八列國庶爵世紀紀
紀事前乎春秋無聞焉亦齊之宗也而偪於齊季入齊
矣季姬歸酅矣春秋猶書紀焉是存紀也紀而序之是
亦春秋之意歟
隠二裂繻來逆女伯姬歸于紀紀莒盟密
七叔姬歸紀
桓五齊鄭如紀六公會紀于成來朝
八祭公來遂逆王后于紀
九紀季姜歸京師
十三公會紀鄭及齊宋衞燕戰四國敗績
十七公會齊紀盟黃
莊元齊遷紀郱鄑郚三紀季以酅入齊
四紀伯姬卒紀侯大去其國齊葬紀伯姬
十二紀叔姬歸于酅
序紀世紀曰紀為齊弱久矣亡紀者齊歟紀歟昔者大
王居邠嘗偪於狄矣緜之詩曰肆不殄厥愠亦不殞厥
問柞棫拔矣行道兊矣昆夷駾矣夫自其廼慰廼止廼
疆廼理以至於高門有伉冡土既立軍國之容無一不
備然後可以不絶其所愠之夷亦不廢其聘問之禮以
須昆吾之駾蓋寒暑之節龍蛇之蟄未有不積而能施
不屈而能信者此大王所以去邠而基王業歟紀齊同
姓也而齊欲滅之此豈一朝一夕之積哉紀之自為國
者宜何如也入春秋世三年而紀侯去國紀之舛政不
詳於經試即其一二事而考之尚有可論者蓋裂繻逆
女秋結魯援子伯盟密冬與莒好齊鄭合謀而與魯會
成鄰好是託魯公解體而季姜歸周王寵是求曾是以
為謀難之道歟以至齊怒未怠遽挾鄭與魯以戰齊齊
雖敗而怨愈深豈證辭之義敗齊未已又偕魯致齊以
盟黃齊雖盟而禍愈亟亦豈釋怨之方夫知畏齊而謀
國若是尚謂國有人乎三邑既遷而紀季入齊紀侯去
國勢宜然也吁本支同出封壤相鄰蓄憾九世造釁十
年而紀終無以謀其不免也非特齊能亡紀紀之為國
亦足以自亡矣故曰梁亡自亡也鄭弃其師自弃也紀
侯大去其國自去也其與大王去邠之事遠矣然則齊
侯無罪乎齊紀同姓而謀紀之國無所不至其罪不待
貶絶而自見也乃若春秋之法叛人書奔而紀季入齊
不書奔則非叛人竊地稱名而紀季以酅不稱名則非
竊地經書紀季以酅入于齊是紀祀猶有奉也異時書
紀叔姬歸于酅是紀侯之室家猶有歸也以春秋攷之
季則未有罪爾
九列國庶爵世紀微國
傳曰任宿須句顓臾風姓也實司大皥與百濟之祀以
服事諸夏小國之祀其先皆有奉之者矣春秋之世存
者蓋寡即其見於經者而錄之亦古人存周禮而脩祀
之意歟
隠元盟宿八宿男卒
莊十宋人遷宿
隠二莒人入向無駭入極十宋蔡衞伐戴鄭伐取之
桓二蔡鄭會鄧鄧侯吾離來朝
五州公如曹六寔來(不復其國)
七榖伯綏來朝十五邾人牟人葛人來朝
僖五公孫兹如牟
莊十五齊師滅譚譚子奔莒
莊十三齊人滅遂十七齊殱于遂
二十三蕭叔朝公
僖三十三介人侵蕭
宣十二楚子滅蕭
莊二十四郭公三十齊人降鄣
閔二齊人遷陽
僖十狄滅温温子奔衛十七滅項
十九梁亡
二十三公伐邾取須句(魯之封國屬國)
文七公伐邾取須句
宣四公及齊平莒及郯十六郯伯姬來歸
成七吳伐郯八僑如會伐郯
襄七郯子來朝
宣七公會齊伐萊九齊侯伐萊
襄六齊侯滅萊
成六取鄟
襄十遂滅偪陽(妘姓)十二取邿
昭十八邾人襲鄅(凡二十五國)
序庶爵微國紀曰臧文仲言德之不建民之無援昔文
武之有天下也選建親賢大國數十亦既足以統屬人
心緜固國勢矣其人非周之子孫其地不足以為周之
屏翰先王皆爵而列之此其公天下之心豈特以私王
室哉存先代之後表仁賢之人皆所謂建德以為民援
非惟不可廢亦有所不敢廢也春秋諸侯不復知崇明
祀保小寡之義弱強相併而為盟主者亦不復能與其
疆埸之事故自隠桓以來魯入極矣鄭取戴矣鄧畏楚
衆齊迫陽遷向蒙莒師邾踐鄅境終春秋之世微國困
於兵革寇攘之禍殆不勝數而得周旋於幣玉牲歃以
從諸侯之後者其無幾焉耳吁亦足以見周禮之衰矣
德之不建民之無援是以生民不復見德干戈之禍極
於戰國而後已悲夫木之茂也羣動息焉水之涸也雖
蛙鼃不能以自存方春秋之中世魯雖無腆猶存須句
見王澤之未殄也至其末也顓臾在邦域之中猶且不
免見王澤之竭也君子於此亦可以考論世變云
十夷狄世紀楚
楚之先熊繹始封於荆閱世十三至武十九年為魯隠
公元年春秋始終楚十三君迄于惠之八年實魯哀之
十四年又十有三世而滅於秦
隠元(楚武王十九年按史記熊通立三十五年伐隨隨人為之請周尊楚王室不聽熊通怒而自立)
(為武王)
莊四(文王元)十荆敗蔡莘以獻舞歸
十二荆入蔡十六荆伐鄭
十七(楚敖元)二十一(成元)
二十三荆人來聘二十八荆伐鄭
僖元楚人伐鄭二楚人侵鄭
三楚人伐鄭
四遂伐楚次陘楚屈完來盟盟召陵至伐楚
五滅弦六圍許
十一伐黃十二滅黃
十五伐徐敗徐婁林十九盟齊
二十伐隨二十一盟鹿上
會盂執宋公以伐宋宜申來獻捷
會盟薄釋宋公二十二戰泓宋敗績
二十三伐陳二十五圍陳納頓子于頓
二十六遂乞師滅䕫以䕫子歸
伐宋圍緡公以楚師伐齊取榖
二十七圍宋公會諸侯盟宋
二十八救衞戰城濮敗績殺大夫得臣
衞侯出奔楚衛侯鄭自楚復歸衞
文元世子商臣弑君頵(穆王立)
三圍江晉處父伐楚救江
四滅江五滅六
九伐鄭椒來聘十殺大夫宜申次厥貉
十一伐麇十二圍巢
十三(莊王立)十六滅庸
宣元侵陳遂侵宋三伐陸渾之戎
(楚自有周道吾鄧魯陽關過魚齒㳂汝水度成澤以伐陸渾之戎遂觀兵周疆視之若無)
(人矣)侵鄭四伐鄭
五伐鄭八滅舒蓼
九伐鄭十伐鄭
十一楚陳鄭盟辰陵殺陳夏舒
入陳納寧行父于陳十二圍鄭
戰邲晉敗績(自入陳勝邲楚莊一向遂驕伯業之終荒豈不由此哉)
滅蕭(蕭是宋附庸豈足以當楚師今久圍不退明年申舟聘齊又令無假道于宋是欲激)
(宋而起兵端也莊王之心至此荒)十三伐宋
十四圍宋十五歸父會楚于宋
宋及楚平十八旅卒(春秋以前未嘗書君之卒今於)
(楚莊特書之吁春秋雖欲不書安得而不書共王立)
成二楚鄭侵衞公會嬰齊于蜀十二國盟蜀
六嬰齊伐鄭七嬰齊伐鄭
吳入州來(楚始罷於奔命)九嬰齊伐莒莒潰入鄆
十五伐鄭宋魚石出奔楚
十六戰鄢陵楚鄭敗績殺大夫側
十七滅舒庸
十八楚鄭伐宋(傳伐彭城納魚石)楚鄭侵宋
襄元壬夫侵宋殺大夫申
三嬰齊伐吳五殺大夫壬夫貞伐陳
七貞圍陳八貞伐鄭
十楚鄭伐宋貞救鄭十一楚鄭伐宋
執鄭良霄十二貞侵宋
十三審卒(康王立)十四伐吳
十八午伐鄭
二十蔡履出奔陳弟黃出奔
二十一晉欒盈出奔二十二殺大夫追舒
二十三黃自楚歸陳
二十四伐吳楚蔡陳許伐鄭
二十五屈建滅舒鳩吳遏伐楚門巢卒
二十六許男寗卒于楚楚蔡陳伐鄭
二十七會晉楚于宋盟于宋
二十八公如楚昭卒(郟敖立)
二十九公在楚至楚三十薳罷來聘
昭元會晉楚虢麇卒比出奔晉(靈王立)
四十三國會申執徐子八國伐吳
執齊慶封殺之遂滅賴
五殺大夫屈申八國伐吳
六薳罷伐吳叔弓如楚
七公如楚至楚八執陳于徵師殺之
滅陳執招放于越殺孔奐
九叔弓會楚于陳十一虔誘蔡般殺于申
弃疾圍蔡滅蔡執世子有歸用之
十二殺大夫成熊伐徐
十三比自晉歸楚弑君虔于乾谿
弃疾弑比(平王立)十六誘戎蠻子殺之
十七及吳戰長岸二十一蔡朱出奔楚
二十二宋亥寧定自宋南里出奔
二十三蔡東國卒于楚二十殺大夫郤宛
三十徐子章羽奔楚
定二伐吳四十八國會召陵侵楚
圍蔡蔡以吳及楚戰柏舉楚敗績
囊瓦出奔鄭吳入郢
十四三國滅頓以頓子牂歸
十五滅胡以胡子豹歸
哀元楚陳隨許圍蔡四晉人執戎蠻子歸于楚
六軫卒九伐陳
十結伐陳十三申伐陳
序楚世紀曰楚為外域前乎春秋已慮之矣詩云撻彼
荆楚是也然春秋書外域之法未有嚴於楚者始曰荆
繼曰楚始曰人繼曰子何其進之漸而與之不亟邪春
秋之世外域為中國患者曰秦楚吳越戎狄戎盛於春
秋之始狄微於春秋之中吳始大於春秋之季秦直為
晉仇越僅與吳抗其患皆未有若楚之暴且久者是故
春秋書楚之法特嚴歟然自天下大勢言之則楚之患
其初止於猾夏其後至於抗衡又其後遂至於用中夏
之柄由楚一國之勢言之則共莊以前雖僻在荆蠻而
其國實趨於強康靈以後雖屢抗中華而其國實趨於
弱究一經之始末而楚之盛衰槩可考也蓋楚有方城
以為城漢水以為池有申吕之田以禦乎外有申息之
門以備於内有成莊共平康昭之為君有子文孫叔子
庚子木子蕩之徒為之謀其國此其所以能世抗齊晉
而與春秋始終歟嘗觀楚十三君其與齊晉争者非一
國成之世所争者蔡鄭陳宋曹衛而大者則召陵之盟
泓與城濮之戰也穆莊之世所争者獨不及曹衛而大
者則辰陵之盟邲之戰也共之世所争者又獨不及蔡
而大者則蜀之盟鄢陵之戰蕭魚之會也至康盡得諸
侯而遂有宋之盟至靈幾伯諸侯而遂有申之會吁是
豈一日之故哉顧自齊桓不與楚角諸侯雖一向一背
而其患猶止於猾夏晉文親與楚敵後世狃於或勝或
負而其勢遂駸駸抗衡至晉平不能與楚抗而夷夏之
世不知其孰重孰輕也於是楚人遂得偃然以竊用吾
中國之柄矣雖然武文以來楚未有抗衡於齊晉也其
君無日不申訓於國申儆於軍歲饑而振廪旅至而施
惠大戶以行師量功而用民而民政舉於内入鄭而不
以為俘克陳而不以為縣宫衛有環尹若敖有六卒荆
而舉古制以行則軍政立於外内選於親外選於舊而
賢戚不遺復黃以勸善立午以靖國而賞罸不失以區
區之荆蠻至於強大莫挍豈偶然邪靈康以後楚雖專
令於諸侯而自州來奔命楚始患吳鍾離&KR1106;師吳始易
楚數十年間楚始不競加而疆埸謀疎輕師而基亡郢
之菑城邑而墮挑吳之釁無極好䜛蔡人速飛伍員逃
吳楚君旰食薳越出師宋師日至遂至以堂堂之楚喪
敗相尋亦果曷為而然邪由始而觀之楚自微而浸盛
由終而觀之楚方盛而已衰蓋無平不陂無往不復外
域之強固未有能久而不替者理之常也雖然楚本熊
繹之後由為強邦春秋之前既以為外域矣春秋之世
聖人雖屢進之迄不得與滕薛之侯例以爵通於中國
其罪抑安在邪世竊名號而拔本塞源之罪蓋有不勝
誅者不然楚荆州之國也聖人豈宜以其地而外之也
哉
十一列國夷國吳世紀吳
吳泰伯之昭也讓國於季歴而自竄於吳仲雍嗣之越
十有九世而吳事始見於經也實壽夢之二年後十七
年而春秋實夫差十五年又八年而越滅吳
成七伐郯入州來十五十七國會于鍾離
襄三楚嬰齊伐五二國會吳善道
十二國會于戚
十十二國會于柤遂滅偪陽
十二子乘卒十四十五國會吳入向
楚公子貞伐二十四楚伐
二十五子遏伐楚門于巢卒
二十九閽弑餘祭使札來聘
昭元莒展輿出奔吳五楚八國伐
六楚薳罷伐十三滅州來
十五夷末卒(吳王僚元年)十七吳楚戰長岸
二十三敗頓胡六國于雞父胡沈滅獲陳夏齧
二十四伐巢二十七吳弑君僚(吳王闔廬元)
三十滅徐三十二伐越
定二楚伐
四蔡以吳及楚戰柏舉楚敗績入郢
五於越入吳於越敗吳欈李光卒(吳王夫差元年)
哀三蔡放大夫獵于吳四蔡辰出奔吳
六伐陳叔還會柤七公會吳鄫
八吳伐我十公會吳伐齊救陳
十一公會吳伐齊戰艾陵齊敗績獲國書
十二公會吳橐臯十三公會晉吳黃池
於越入吳
序吳世紀曰吳姬姓之長春秋夷之何邪吳僻在海濱
不與姬通有年數矣至其極盛亦不過以子錄之蓋假
竊名號不有宗周春秋不得不深絶焉者然嘗以經攷
之觀其與晉強弱之形與楚越消長之勢則其事有不
獨係一吳之盛衰者蓋其始盛也當晉方患楚而未暇
於憂吳其後也當中國倚重於吳而吳亦甚有意於駕
晉又其後也晉伯不在諸侯中國亦甚易與則吳之所
争者不在晉而在楚又其最後也中國既不足畏楚人
亦不能強而吳之所憂者乃不在楚而在越其顛末有
可考者焉何以言之伐郯之師吳事之始見於經者也
夀夢立之二年而兵在郯郯魯屬也莫或救之亦可以
見中國之無伯當是之時喪師于邲而大恥未洒匱盟
于蜀而齊言尚新晉㬌主盟方自虞楚人之至於吳奚
暇憂哉馬陵之盟未暇却楚而州來之入乃俛焉有求
於吳以吳人攻楚人於中國若未甚害資吳之強以求
逞於楚於是中國之大體始虧矣無何鍾離之會既以
晉而成好於吳善道之會又以魯衛而私好於吳然自
柤以前猶曰致吳以從中國之會也而向以後往往以
會吳而勤諸侯之行矣吾觀嬰齊伐吳楚始忌吳也至
是子囊伐吳楚益忌吳也楚人猶知忌吳而中國諸侯
乃帖然與之周旋而不為疾何邪餘祭方立晉楚實為
弭兵之會不能四年而夷昧君吳季札聘魯蓋札之聘
猶餘祭之使也以吳之於中國向也殊會而今也稱聘
向也狄之言國今也進之稱子向也略之未有位號而
今也詳之以著其君臣之辭當中夏苟安之時季子以
嫡嗣還觀於上國此其意豈可測哉然魯昭之始凡三
年間楚三伐吳而吳不一報吳豈忘楚者乎于是虢會
復講而晉伯益微申盟麇至而荆蠻方肆吳人不復知
晉之可畏則其所争亦惟一楚耳未幾楚有乾谿之變
吳始有州來之師戰于長岸戰于雞父既滅巢又滅徐
又伐越夫滅國以自殖伐國以立威吳亦何所不至哉
魯定之明年楚嘗伐吳矣不二年而吳遂入郢以楚不
忍於吳而薄伐其鄙邑吳深創於楚而直造其國都吳
楚之強弱於此可見自是致魯會鄫偕魯伐齊而魯奔
命楚伐陳而吳争之魯戰齊而吳助之而齊楚亦病於
奔命夫威令長於魯兵患徧於齊楚迄于黃池之會春
秋紀以兩伯之辭可謂極盛矣然德薄而多大功慮淺
而數得志故方其在會而諸侯莫敢不至也區區之越
乃得乘間以入其國吁當夫差以前吳之所憂豈不在
楚而孰知其禍乃出於越哉君子觀吳之盛衰終始凡
四變蓋其患始於晉之未暇憂吳成於吳之為援於晉
遂至晉弱而吳強晉輕而吳重吳始駸駸求駕于中國
楚衰而吳興吳仆而越起中國始展轉蒙患於外裔吁
是其事豈直係於一吳之盛衰而已哉善觀春秋亦可
以深致其責於景厲以來之晉
十二夷國世紀秦
秦伯益之後非子受封於孝王附庸之邑在秦襄公有
功於平王始受岐豐之地列為諸侯穆公伯西戎以河
為竟垂二十世卒并諸國
僖十五(穆公十五年)戰韓獲晉侯
二十八戰城濮會温圍許
二十九盟翟泉三十晉秦圍鄭
三十三入滑晉及姜戎敗秦于殽
文二戰彭衙秦敗績晉宋陳鄭伐
三伐晉四晉伐
五入鄀六(康公元)
七晉秦戰令狐晉先蔑奔
九來歸僖公成風襚十伐晉
十二術來聘晉秦戰河曲
十六楚秦巴滅庸十八罃卒(共公元)
宣元晉趙穿侵崇(秦與國)二伐晉
四縮卒(桓公立)十五伐晉
成二楚盟蜀九秦白狄伐晉
十三九國會伐至伐十四秦伯卒(景公立)
襄十晉伐十一伐晉
十四十三國會伐
序秦世紀曰秦之為狄其始於殽之戰歟夫秦以非子
之餘踐岐豐之地膺顯服以為諸侯春秋之狄之也豈
以其地哉觀秦入春秋七十八年而始見經實穆公十
有五年由是秦之得書于冊者凡六君然其間秦事之
可攷捨入鄀滅庸好魯盟蜀數事之外大抵秦晉兵争
之跡耳蓋自穆公釋韓之憾而從事於踐土之盟於是
會于温盟于翟泉偕役于圍鄭戮力同心猶驂之靳未
始有隙也入滑之師啟釁自秦利人之危以襲其國不
哀人之喪而越其竟背盟失信以貪勤民而弃其師無
道甚矣由殽之戰遂有彭衙之戰令狐之戰河曲之戰
其餘秦之伐晉者六晉之伐秦者亦六暴兩國之衆興
數十年報復之師更四君而未已蓋至襄十一年戰櫟
之役秦晉交伐之後始絶書于經原始要終則春秋所
為狄秦于殽者良有自也然嘗即春秋之所筆以求詩
書之所載秦之本末尚有可得而考者夫春秋書秦之
事亦甚貶矣至於定書百篇終以秦誓乃甚有取於穆
公悔過之善秦詩十篇穆公無美有刺而詳紀秦仲以
來強大之由不少殺焉何哉聖人之欲撥亂反正意甚
切矣秦起西陲與西戎雜居本以富強為先襄公以後
務以耕戰自力而不知禮義終秦之氣象大抵未免似
戎讀車鄰駟鐵小戎數詩可以槩見穆公深懲力創於
殽之役處仁遷義向背好惡從而一變前日所詆墓木
已拱者非今之所謂膂力既愆之良士邪而庶幾有之
前日所喜過周超乘者非今之所謂射御不違之勇夫
邪而庶幾不欲之截截巧辯能移人之辭者固前日求
之惟恐其少者也今乃以其徒實繁而厭之方寸既改
羣動皆新充此心也帝王何遠之有蒹葭之詩無作可
也何秦俗之不可變哉而秦之卒為狄則是可歎已故
聖人於詩述秦仲始大之由以明秦有當變之俗於書
備述穆公悔過之美以著穆公幾有能變之道於春秋
則追貶穆公始禍之端歴載秦晉以來交兵之跡而狄
之以惜秦之終不能變也吁豈不深切著明哉蓋戰殽
之後穆公之身伐晉者再亦不能實費誓之言矣尚何
責於來世君子觀穆以前秦事未有可稱由穆以後其
君皆不逮穆遠甚則秦穆一身實秦國本末盛衰之所
係可不察歟
十三夷國世紀越
越夏后之苖裔也少康之庶子封於會稽二十餘世實
為允常勾踐繼之至魯昭公五年越事始見於春秋勾
踐伯在春秋後其後七世争起於諸子又七世而閩君
搖受封於漢以為越王實勾踐之後
昭五(王允常)楚越八國伐吳八楚滅陳執招放于越
三十二吳伐越
定五於越伐吳十四於越敗吳于欈李
哀元(是歲吳王夫差敗越于夫椒越子以甲楯五千保于會稽)
十三於越入吳
序越世紀曰越事之書可一二數矣雖然君子有觀焉
夫越以伯禹之苖裔受會稽之别封其來久矣入春秋
百九十餘年越始見經以吳楚之僣春秋夷之其極盛
也猶得書子越於春秋之世常不過以國稱豈非僻陋
之甚乎獨勾踐與吳之事可以勵臣子之節為振偷激
懦之勸是未容置而弗論也蓋越自楚靈之強常從之
以伐吳而闔廬之立遂因之以仇越是以夫差敗于欈
李而懷必報之忿及勾踐困于夫椒而遂成不釋之讎
然二十年間越不為沼吳其泯矣吁深於仇人者無躁
謀巧於用國者無近功齊復紀讎君子不樂其力之有
餘魯釋齊怨君子不恕其力之不足當太王之時而不
殄其愠不隕厥問以駾昆夷可也當秦襄之世而四牡
孔阜俴駟孔羣以討西戎可也有田一成有衆一旅則
經綸之餘力足以祀夏務材訓農通商惠工則漕之餘
民足以造衛此皆已事之驗夫五千之甲衆至少也會
稽之棲地至褊也仇吳之念隠忍於柔服之初豢吳之
計蓄於卧薪嘗膽之時而沼吳之志卒逞於生聚教訓
之間所欲盡從如探囊取物如執劵責負豈非勾踐之
所以伯種蠡之所以善謀伍子胥之徒之所甚忌者歟
吁天下之事無小大也能勝者勢而先勝者理可為者
力而必為者志由越之事則興事造業者亦可以略觀
矣
十四夷國世紀戎
春秋之世戎之類有六曰山戎曰北戎曰姜戎曰雒戎
曰茅戎曰陸渾之戎而戎蠻子又諸戎之别種也戎事
之書於經者凡十三八見於莊僖以前而宣成以後百
二十五年書戎事者纔五蓋成宣以後戎世為晉役諸
侯鮮得而治之獨晉楚相仇時有治戎之事焉
隠二公會戎潜公及戎盟唐
桓二公及戎盟唐至唐
莊十八公追戎濟西二十齊人伐戎
二十四戎侵曹曹羈奔陳赤歸
三十六公伐戎至伐三十齊人伐山戎
三十一齊侯來獻戎捷
僖十齊許伐北戎(杜云山戎)三十三晉及姜戎敗秦殽
文八遂會雒戎盟暴
宣三楚伐陸渾之戎
成元王師敗績茅戎
昭十六楚誘戎蠻子殺之十七晉荀吳滅陸渾之戎
哀四晉執戎蠻子赤歸楚
序戎世紀曰春秋之世戎為中國患亟矣雖然有由也
先王居檮杌于四裔使内外藩籬不可逾越周室之衰
王政不行於是贄幣不通言語不同之人遂居衣冠禮
樂之地蓋莊僖之初經之所書獨不過曰戎曰山戎曰
北戎僖文之後始有所謂雒戎者姜戎者陸渾戎者雒
戎居雒姜戎居于晉南陸渾居于伊川名號雖殊種類
則一内外無辦蓋莫甚於東周之季矣嗚呼戎狄是膺
荆舒是懲周公之法也晉齊之伯均為有功於中國然
以經攷之齊有攘戎之功晉有致戎之罪不可不察也
何以言之魯隠之末戎狃於東遷之釁恣睢孰甚焉楚
丘之變凡伯為執侵曹之禍赤子以歸是非細故小變
矣然皆齊伯之未興與齊伯之未定也盟幽以後桓公
始大振治戎之旅向者魯之盟會相尋凡以戎故燕之
職貢不至亦以戎故自桓公遇魯以謀之而魯患息偕
許以伐之而燕釁弭戎之戢齊之力也而晉自惠之反
實誘戎以遷于伊襄之伯實挾戎以戰于殽自是以後
晉嘗恃戎以為犄角之助戎常事晉以為不侵不叛之
臣是以其勢不得不至於陸梁異時徐吾之役瑕嘉亦
既平茅戎於周矣而蠢蠢之衆猶得挾邥垂之怨以敗
王師向之會范宣子嘗欲退駒支於盟矣而譊譊之辭
終得援惠襄之舊以為晉賜戎之張誰實啟之歟故嘗
觀詹伯告晉之辭有曰戎有中國誰之咎也后稷封殖
天下今戎制之不亦難乎吁周公膺戎之法廢矣桓公
攘戎之功衰矣晉人致戎之罪不可逭矣
十五夷國世紀狄
春秋二百四十二年書狄者三十六其種有長狄赤狄
白狄而潞氏甲氏留吁又赤狄之種也事見於文宣以
前之經為多成襄以降書狄事纔十之二焉盛衰之故
亦槩可攷矣
莊二十三狄伐邢
閔二狄入衛
僖八狄伐晉十狄滅温温子奔衛
十三狄侵衛十四狄侵鄭
十八狄救齊邢狄伐衛
二十齊狄盟邢二十一狄侵衛
二十四狄伐鄭三十狄侵齊
三十一狄侵衛三十二衛侵狄
衛及狄盟三十三狄侵齊
晉敗狄箕
文四狄侵齊六晉狐射姑出奔狄
七狄侵我西鄙九狄侵齊
十狄侵宋十一狄侵齊
得臣敗狄鹹(長狄)十三狄侵衛
宣十一晉會敗攅函
成十二晉敗狄交剛
昭元荀吳敗狄大鹵
宣三赤狄侵齊四赤狄侵齊
十五晉滅赤狄潞氏以嬰兒歸
十六晉滅赤狄甲氏留吁(鐸辰)
宣八晉白狄伐秦
成九秦白狄伐晉
襄十八白狄來
序狄世紀曰春秋之世狄戎俱為中國患然狄重而戎
輕戎之類有山戎有姜戎雒戎而獨名戎者為最強狄
之類有赤狄白狄長狄而獨名狄者亦最強狄比諸戎
性尤悍驁戎雖侵暴中國其強易弱狄人敢於滅國當
齊桓之亡與聞中國之政不但侵暴而已也然嘗考之
經狄之患莫甚於僖文之春秋矣齊之初伯嘗謀邢謀
衛自是數十年間嘗置其事於不問晉之盛時亦不過
敗狄于箕之一役未幾一二世以後乃累治狄而不置
何邪縱狄若齊桓之拙謀亦無損於伯業之盛治狄誠
晉人之雋功而適足以見伯業之衰亦可以考求其故
矣蓋嘗論之齊自桓公數年經營以免邢衛於難也會
檉以來荆患方張衆志未固方將并謀畢力改北轅而
南向以圖帖荆之功召陵聽命而諸侯已勤矣是猶門
戶之寇既悉力以去之藩籬之侮苟幸其不至於為患
蓋亦小安焉以休吾室内之人此齊桓之謀國能不強
其力之所為管仲之相其君能度其德之所能舉故縱
狄不問而卒無損於伯業之盛晉自景公君臣不相聽
以為邲之敗也平丘以降諸侯盡離伯業大失於是含
垢忍恥閉南關而北出以尋治狄之忿狄雖大創而晉
之威重益墮矣是猶烏獲遇盗扃戶以避之羞其不以
力稱乃逞虐於厠役為士者笑之此皆伯宗荀伯之謬
欲以文其喪敗削弱之詬韓范諸臣之專欲以行其厚
自封殖之謀雖治狄不置適以見其伯業之衰夫略近
效而圖大體故縱狄而不足以為懦匿大恥而求淺功
故治狄而不足以為武齊晉之故亦槩可攷矣雖然春
秋之世諸侯蒙狄之患者凡八國當齊桓之盛猶所不
免而自魯襄以後咸無聞焉晉人剪除之力亦豈可掩
哉惟其舍内以事外是以君子無取焉耳
十六夷國世紀微國
春秋之初微國之見於經者甚寡僖公以後始稍出焉
聖人因事備錄亦可以觀世變矣
莊二十六公會宋齊伐徐
僖三徐人取舒(徐即諸夏徐在下邳舒在廬江相去甚遠而越國滅國)
十五楚人伐徐敖大夫救徐楚敗徐婁林
十七齊徐伐英氏
文七徐伐莒
昭五楚徐八國伐吳十二楚伐徐
十六齊伐徐三十吳滅徐章羽奔楚
僖十五齊曹伐厲(以救徐)
僖五楚滅弦弦子奔黃(江黃道柏方睦於齊皆弦姻也弦子恃之而不事楚)
僖二十楚伐隨(隨以漢東諸侯叛楚桓六年楚武王侵随少師請追之季梁止之隨侯懼)
(而修政楚不敢伐)
哀元楚陳隨許圍蔡
僖二十六楚滅夔以夔子歸
僖二十九介葛盧來(東夷)介葛盧來
三十介侵蕭
文十一楚伐麇十二楚圍巢(吳楚間小國)
昭二十四吳滅巢
文十六楚秦巴滅庸(楚為衆舒叛故舒蓼一國)
宣九取根牟(東夷國)
成二晉衛伐廧咎如(赤狄别種)
成十七楚滅舒庸
襄二十五楚屈建滅舒鳩(楚屬國叛楚)
襄二十五齊高止出奔北燕
昭三北燕欵出奔齊六齊伐北燕
十二齊高偃納北燕伯于陽
昭四楚蔡陳許頓胡沈淮夷伐吳
昭四楚遂滅賴
昭十二晉伐鮮虞(白狄别種)十五晉荀吳伐鮮虞
定四晉衛伐鮮虞五晉士鞅伐鮮虞
哀六晉趙鞅伐鮮虞(共二十一國)
序夷微國紀曰深哉遠乎春秋之為中國慮也大而吳
楚之君戎狄之人亦既深排而力抑痛懲而亟膺之矣
至於蕞爾之國至無足道聖人猶必因事謹誌何哉嗚
呼春秋之世其始也王室與伯圖相為強弱其後也王
室不必言矣乃中國與外裔相為消長又其後也中國
不足畏矣外裔又自相盛衰觀隠桓之初外裔之見于
經者不過曰戎曰荆莊僖以後介也徐也舒也庸也始
累累而書于冊也巴以人稱甲潞以氏稱鮮虞廧咎乃
以號稱蓋不一而足嗚呼彼吳楚強人之國既得以交
起而迭仆更廢而互興也藐然僻陋之邦習於逞思亦
安知其終不足以抗衡哉是聖人之所憂也在易姤之
初六曰羸豕孚躑躅夫姤隂始生而將長之卦也制之
之道當於其微羸弱之豕雖未極剛猛而中心常在於
跳躑猶隂微而在外其心常在於剥復小人雖微而在
下其心常在於勝君子中國于吳楚諸邦猶陽之有隂君
子之有小人也春秋之於微國皆不敢少略焉其為中
國慮豈不深遠乎哉雖然春秋之世糾逖異類一正諸
華亦惟齊晉之伯是賴也夫何治大舍小其力已有不
暇為者當齊桓始伯徐舒有争晉文盛時介蕭有惡則
下是亦安能為之謀哉吁論至於是齊晉攘夷之烈信
微矣
十七夷國世紀附夷微國
春秋大國之從夷者聖人既正色厲辭以誅之矣微國
之事故得而略焉彼其行李不通於諸華非因齊晉吳
楚之有事鮮有得見于經者姑即其可攷者攷而論之
僖二齊宋江黃盟貫三齊宋江黃會陽榖
十一楚人伐黃
文三楚圍江晉處父伐楚救江
文四楚人滅江
僖二十五楚圍陳納頓子于頓(頓廹於陳而奔楚)
襄四陳人圍頓
昭四楚頓會申楚頓伐吳
二十三吳敗頓六國于雞父
定四公會頓子召陵十四楚滅頓以牂歸
文三晉六國伐沈沈潰(以其服楚)
昭四楚沈會申楚沈伐吳
五楚沈伐吳
二十三吳敗沈雞父沈滅
定四蔡滅沈以沈子歸殺之
文五秦入鄀楚滅六(臯陶庭堅後叛楚為所滅)
宣元晉趙鞅侵崇(秦與國)
昭四胡會申胡伐吳二十三吳敗胡雞父胡滅
定十五楚滅胡以豹歸(共八國)
序附夷微國紀曰春秋諸侯偪於從楚者衆矣當荆吳
甚盛之時自魯宋大國至於邾莒小侯未有不折而從
之者矣春秋於齊之盟曰人楚以人諸侯也宋之役亦
曰人楚以人諸侯也柤之會殊吳而致魯鄬之會没鄭
而逃陳其貶絶之甚矣然至於會宋則列書大夫會申
而悉書諸侯會黃池則著晉而不没公端若無所貶焉
何哉亦嘗求其故矣彼伯業不競不在諸侯主齊盟者
亦既俛焉聽令於吳楚而偕之為會矣則宋魯陳蔡鄭
許之國何尤乎宋魯陳蔡鄭許之國不足罪則夫小於
宋魯陳蔡鄭許之國又何尤乎故嘗論齊桓之伯能帖
荆於召陵而不能止江黃之伐晉文之伯能致秦敗楚
於城濮而不能保鄀六之不亡桓文且爾他何望哉小
國尚安所恃而不奔走於從夷也是故崇屬於秦郯屬
於吳沈徐胡頓皆屬於楚凡小國之從秦楚諸邦者信
未有罪焉爾末年齊晉益微中國不能以一矢遺西南
而封豕長蛇之類自相雄奪其得免於滅亡者亦鮮焉
吁小國之甘於外附將以求免也而終無以自立又何
其甚不幸歟昔吳伐郯季文子曰中國之無伯也世變
至是春秋安得而不終乎
春秋王霸列國世紀編卷三
