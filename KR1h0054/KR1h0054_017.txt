欽定四庫全書
四書近指卷十七
容城孫竒逢撰
離婁章句上
離婁之明章
從來治天下者俱不能離仁政然必本於先王以先王
仁深而智周所事得其全後世無以踰也因之則逸而
有成不因則勞而罔功且播惡於衆矣道揆是先王心
思所竭而繼者以示天下後世臣民共為遵守者也上
失其道矣下有能守其法者哉犯義犯刑無禮無學環
視吾民非民也賊也為之臣子者又不能陳善閉邪以
匡扶其方蹶且謂吾君不能是以賊而賊其民者也國
之喪也可立而俟矣唐虞之臣師師三代之臣謇謇
衰周之臣泄泄戰國之臣沓沓嗣是之後沓沓成習極
重難返謂之賊三字令人驚愧無地朱子曰恭與敬
大槩也一般只是恭意思較闊大敬意思較細密責難
之恭是先立箇大志以帝王之道為必可信必可行陳
善閉邪即是做那責難底工夫
規矩方員章
聖人人倫之至只是完得一仁字堯所以治民舜所以
事堯正是仁處正其至處也君不法堯以治民便是賊
其民臣不能法舜以事君便是與君共賊其民民受賊
不過則身弑國亡身危國削何事不有與上章賊民興
喪無日矣同意治民法堯事君法舜是不肯以第一等
人讓人即願學孔子之意或曰仁即人倫中肫懇不
容自已處孔子雖兼說不仁却是望人專向仁上去若
不法堯舜舍這仁趨那不仁便有下文不仁之禍
三代之得章
廢興存亡總决於仁不仁出此入彼間不容髮彼惡死
亡而樂不仁真醉生夢死者耶自不保四海以至不保
四體見所有之物無一可保不仁之禍亦烈矣哉
愛人不親章
未嘗愛人未嘗治人未嘗禮人而有不得者其求已猶
易至不親不治不答而一味自反絶不尤人便是配命
之學此身自足管攝天下或曰天下歸只是身適得
其正雖正而不敢自以為正到天下歸却仍是反求一
念惟日不足與天下相流通若將天下歸作身正完滿
處便非
人有恒言章
言天下國家便有身在正使有天下國家者瞿然思修
身之為本
為政不難章
借巨室以撥動四海此中妙有機緣不得罪三字有作
用慕字從感動上來
天下有道章
人當順有道之天不可安無道之天故借涕泣一事提
起當時之耻心而激之以師文王文王總不離好仁仁
不可為衆一句是通章主腦耻字是精神蘇氏濬曰
通章重責諸侯自強非謂景公能順天而今之諸侯為
逆天也况齊非弱小靦顔女吳亦非順天之事盖景公
不能自強故雖以霸國之餘不能不受吳命今諸侯不
能自強欲免人役必不可得也
不仁與言章
今試語人曰汝安危利菑而樂亡必無人肯自認者然
跡其所為竟無人焉肯勉之於仁皆自侮自毁自伐之
事所謂自作孽不可活或曰可以二字盖水之可非
孺子自可之也孔子不是解說孺子之歌乃就歌指點
道理出來提醒後人只在自取二字上孟子引此直將
世間利害源頭分明說破見不仁之禍不可歸咎於天
自字生下文數自字全要人反身猛省轉禍為福
桀紂之失章
欲與聚而惡勿施所謂仁也仁矣而民有不歸者哉歸
則不待敺况諸侯皆為之敺易於致王者莫過此時萬
不可失此機會興言及此熱腸欲焚恐人不激𤼵又危
言以惕之終身憂辱以陷於死亡極言為仁之不容緩
鹿伯順曰眼見人家敺將民來無人為湯武到底只
落箇大家一齊溺耳七年病三年艾喻妙極艾要覺病
時用而既病便等不得三年故須無病時畜艾
自暴自棄章
安宅正路是指點人生最真切處弗居弗由所以可哀
靜言思之居仁由義從古來除了幾箇大聖大賢大儒
鮮不有愧色焉自暴棄者固不獨專在下愚也此孟子
最策勵人語一念不仁一事不義便是自棄自暴陪說
南軒張氏曰仁言安宅謂其安而可處義言正路謂其
正而可遵是二者性之所有也曠之舍之以自絶其天
性不亦可哀乎
道邇求遠章
事即道中之事天下雖大總是為子為弟人人皆孝子
皆悌弟便是唐虞世界故曰堯舜之道孝弟而已矣
虚齋蔡氏曰孟子所責不在天下之人乃在為天下之
人及思以道術易天下者此意最要看明白
下位獲上章
獲上信友悦親總一誠流貫其真實無妄曰誠其純粹
以精曰善明乎善即誠也至誠自思誠而至於誠者也
思曰睿明善根源全啓於思思誠正誠身下手處所謂
盡人以合天也孟子所受於子思者其真傳在此或
曰誠身屬在悦親是步步遞下來的文法其實各項俱
本於此誠者所包者廣不止悦親一事明善即誠身工
夫不是兩平說話思非懸空只在君民親友實地做工
夫令彼此各得一誠孚契人盡天見如舜之底豫黎民
從欲便是盡人盡物的道理便是天道通章重思誠上
伯夷辟紂章
二老歸文王謂其能養天下之老非為一身就其養也
天下第一流人非王政收不得故曰諸侯有行文王之
政者必為政於天下
求為季氏章
戰國時莫不高善戰者之功孟子獨治善戰者之罪謂
不導其君行仁政而一味慘殺即服上刑矣一人之命
豈足償盈城盈野衆多之命乎不能不令人思湯武耳
和靖尹氏曰湯武之征以正伐不正救民於塗炭也
戰國之戰以亂益亂殘人民耳而求富之為之強戰是
何異於助桀而富桀也
存乎人者章
知言以知人似無遁情矣不知言猶有假惟眸子最真
還是父母生時原物聽而即觀形跡疑似之間斷不糊
塗令他瞞眛得去此更是孟子冷眼或曰凡人良心
喪盡雖工掩著眸子却迫忙裏將胸中邪正迸露出來
如何不先從胸中省察克治使終身有瞭無眊馴至根
心生色睟面盎背的地位須識得孟子欲正人心意
恭者不侮章
無不侮不奪之實却要邀不侮不奪之名人一不順便
露出本情到底假不去或曰惟恐不順是欲人順己
以掩侮奪之實成恭儉之名正見他當境護惜一段隠
曲處到底敗露出來如何偽為的
男女授受章
道與權非有二也若舍道行權尚可謂權乎權所以濟
禮之變則權乃所以為禮孟子以息邪說援人心之溺
以行仁政援人生之溺正時時以道援天下默運其權
而不以告人者也必欲枉道徇人則是以手援天下矣
君子不教章
古人多有義方之訓父何嘗不教其子此云易子而教
蓋慮其相夷慮其責善是為中人以下者立論非一定
條教也中也養不中才也養不才誰實養之哉子曰愛
之能勿勞乎又誰為勞之哉
事孰為大章
守身以事親此千古定案也盖父母期於子欲無不全
無不安自身而往凡與身相屬者皆欲使固存以奉其
身此父母者之心也身守則無不能守父母無窮之意
安矣故曰守身守之本也曾子守身事親正在以志養
親上見得飲食雖云細事要看數必字真以已心親心
聯貫為一無一念不在親無一時不在親分明是視於
無形聽於無聲凡繼志述事錫類不匱皆在其中故曰
事親若曾子者可也他人未免有愧色矣
人不足適章
格君心全本自已心上來感格在平日開導在臨時亦
非全無人適政間也彼人適政間者信而後諫亦能奏
格心之益道理要活看嘉善陳氏曰惟良醫治人身
之病人病各殊識其何患治以何方與人變化是為良
醫格心者義凖諸此心一而已非一也乎哉不明所非
將焉用格
不虞之譽章
毁譽非聖人不能無也欲譽則譽故多不虞欲毁則毁
安問求全史册中心跡相蒙而情實未確者被此悞不
少或曰說箇有不虞之譽見令聞廣譽施於身不煩
圖度自然而至欺世盜名聲聞過情君子耻之說箇有
求全之毁見士憎多口不必求白横逆且三自反何况
於毁詩云肆不殄厥愠亦不隕厥問語云玉可汙而不
可碎毁初無損於我也總要人自修無闕不宜較量毁
譽意
人之易言章
凡易言天下事者動而招尤甚則身名俱喪惜未早經
懲責遂至悔不可及書曰惟口興戎易曰囊括无咎可
不慎諸
好為人師章
易曰君子以虛受人好為人師全是一箇自滿
正子之齊章
樂正子何人也而從子敖故曰子亦來見我克之罪不
待其辭之畢矣
謂樂正子章
徒餔啜三字亦甚嚴厲正子何至此鄭氏曉曰孟子
不與子敖言正子乃從子敖來烏在其師孟子乎是時
孟子在齊子敖使魯正子自魯從之至齊孟子稱正子
好善未有不能惡惡而能好善者或孟子切責之後改
悟而進德也或曰正子善人平易之過急以見師為
意遂不暇計從人之非孟子責備之意謂師可以不見
而匪人必不可從耳
無後為大章
湯武之君臣大舜之父子稍有一毫私意其間如何能
行得去君子以為猶告也却為後世之妄行者立案
朱子曰以事理度之意其未及告而受堯之命耳其後
固不容不告而遂以歸也
仁義之實章
泛而言仁言義言智禮樂未必覺其即在事親從兄之
中然其實却在此實者根本之謂也本立道生事親從
兄之念豈有盡境實處涉虚觸處削色矣少墟馮氏
曰手舞足蹈不是分外討這箇樂只是復還那孩提稍
長本來愛敬耳孩提稍長時其愛親敬兄真是不知足
之蹈之手之舞之何曾有絲毫情識安排此方是真樂
故曰大人者不失其赤子之心
天下大悦章
不可為人不可為子欲不盡事親之道能乎哉然事親
之道到底是盡不完的即天下化父子定人自見其底
豫見其化且定舜只盡其為人為子者而已矣鹿伯
順曰孝不止是無不是的父母而已要把這樣難轉的
父母轉到是處此處多少苦心妙用纔叫做盡事親之
道所以曉然感動天下大字全在天下上取
離婁章句下
舜生諸馮章
舜文合符合在志上於作用各别處見其心源之合揆
亦揆其志也舜之前文之後凡有一聖人出焉莫不合
符所謂南北海千載上下此心此理同也子靜早識此
消息所以為直接孟氏之傳少原余氏曰念頭𤼵動
處屬志行出來便有過不及脗合為難舜文自相符合
者即中節之節也合字不在事跡上見只就舜文所行
上見其心源彼此無間不為時地所拘蓋理之極至處
不容有二也
子産聽政章
舉國聽政無不可為以乘輿濟人為美事所以云惠而
不知為政政自有體不令人喜不令人怒此謂王道平
平
君之視臣章
戰國時君禮臣忠邈乎不可覩矣故只舉相報之情以
激𤼵齊宣使善遇其下蓋進諫之道或婉或直妙在言
下斟酌安得有一定教條或曰孟子此論乍聽甚駭
人徐而思之蓋與聞誅一夫未聞弑君之說略同大意
尤與書泰誓撫我則后虐我則仇二句相表裏非孟子
創論也論卿則言易位論服則言寇讎無服危言抗節
非孟子不能要之皆欲成就齊王且以為萬世戒耳
無罪殺士章
見幾而作自是保身之哲南軒曰非特士大夫當知見
幾而作之義抑將使有國者聞之悚然不可失士大夫
之心也使大夫士懷去徙之心則國之危亡無日矣
君仁莫不章
孟子每對君輒言仁義蓋為君身原緊要
非禮之禮章
執定如何是禮義便是非禮義易曰神而明之存乎其
人孔孟論人别有眼界張子曰非禮之禮非義之義
但非時中者皆是時中之宜甚大須精義入神始得觀
其會通行其典禮此方是真義禮也行其典禮而不達
會通則有非時中者矣
中養不中章
賢父兄諭子弟於道其作用全在養字上養有工夫要
耐煩棄子弟的只是耐不得樂只就父兄養子弟處見
人有不為章
有不為便見是人所共趨者而已獨恬焉不趨識力俱
足纔可以擔持天下事或曰按有為非可卒辦若平
時枯坐一室不講求有用之學臨事安能有為以此知
不為處正是深於為也
言人不善章
言人不善只是心地刻薄鬼神且忌之矣
仲尼不為章
本分之外不加毫末恰恰是性之流行命之不已此是
不為已甚隘與不恭未免甚矣或曰此節是贊仲尼
至德處不是說仲尼平易道理只是箇恰好少著意過
了纖毫便是已甚蔡虚齋謂孟子此句最虚涵說得盡
得之
言不必信章
必信必果便有非禮非義處豈所以語大人陸象山云
義是箇大世界必信必果是箇小蹊徑按陸氏說便想
見學術偏全之别
不失赤子章
赤子純一無偽到底至誠至聖亦是一箇純一無偽故
惟大人乃能不失其赤子之心郝京山曰赤子所以
能為大人者全仗學問赤子之心自是忠信然未嘗學
問任率自便未可徒恃忠信耳惟學為要
養生不足章
到得送死時養生之事已畢舍此無以盡其力故以為
大事
君子深造章
深造自得之後受享無窮顔子歸仁曾子之至善子思
之修道孟子之集義以慊心孔子之從心不踰矩皆是
此光景
博學詳說章
詳說是審問明辯與博學總是約禮工夫博約雖對舉
却非兩件博時約約時博循環無端孔顔一生功力在
此二字朱子曰約自博中來通貫處便是約不是通
貫了又去裏面尋討箇約某嘗不喜揚子雲言多聞則
守之以約多聞了又要一箇約去守他
以善服人章
服人一味取勝養字有多少薰陶鞠育之意在此王霸
心術之異
言無不祥章
賢能輔世長民天地之瑞也小人以媢嫉之私肆其口
舌或蔽之未用之先或蔽之既用之後甚有功垂成而
阻之抑之無端慘禍覆人邦國史册中筆不絶書令人
增慨
仲尼亟稱章
夫子取本見聖心淵泉時出之妙與在川上意同聲聞
過情正耻其無本也耻者獨知之疚務本君子自欺不
得
君子存之章
幾希謂所爭不多人禽之分只在此處亦危矣哉庶民
去之賴有存之之君子并庶民亦不淪於禽獸幾希者
何仁也義也在事則為物理在身則為人倫明物察倫
由仁義行此所以成重華之世界舜存幾希之力也
張氏曰聖人安行雖不待别加工夫然安行處無纖毫
違錯即工夫也自後世觀舜以為由仁義行在舜當日
自視未嘗不戰兢惕勵故謂聖人不勉強可也謂聖人
不待存之恐未也舜之授禹曰惟精惟一允執厥中此
獨非存之之功乎况孟子本言舜明物察倫張子謂明
察皆窮理皆寓工夫在内
禹惡旨酒章
存幾希之脉列聖各舉一事者皆憂勤惕勵之事非泛
舉也禹在好惡上見憂惕湯在執立上見憂惕文王在
視望上見憂惕武在不泄忘上見憂惕周公在思施上
見憂惕君相一時事業幾希萬古精神各從獨到處言
之所謂前聖後聖其揆一也
王者迹熄章
春秋作而亂臣賊子懼此孔子之所以存幾希也孔子
之道雖無往不存尤莫備於春秋春秋祖於易而通於
詩書禮樂可謂五經之綱領故稱孔子者必本春秋此
孟子所以為知言也竊取其義便是孔子之憂勤惕勵
處或曰義字從古今人心不容冺滅蒙昧處見之竊
取是孔子就人心提挈出來却增減分毫不得孔子自
言吾之於人誰毁誰譽即此是義即此是春秋
君子之澤章
予私淑諸人便是以存幾希自任私淑就自心獨得處
看心見孔子凡見孔子所淑之人皆孔子也孔子於文
王為聞知非得於呂散心有真文也故自信在兹孟子
自淑孔子非得於人心有真淑也故自任願學
可以無取章
兩可之事賢者不免有傷可以無即寓可以内精義之
學於是非可否毫釐不容差忽處正須精擇
逢蒙學射章
端人也取友必端此千古定案羿之罪不在知人之不
明全在立身之不端程子曰孺子事孟子只取其不
背師耳若國之安危在此一舉則殺之可也舍之無害
於國權輕重可也何用虚發四矢哉
西子不潔章
倏忽之間一不潔而美者失其美一齋戒而惡者掩其
惡正所謂罔念作狂克念作聖人烏得不惕然自省
天下言性章
性亦難言矣離已然之跡則無所據以自見若惻隠為
仁之端羞惡為義之端辭讓為禮之端是非為知之端
此是已發見者即性之故也却無不順利若殘忍之非
仁無耻之非義不遜之非禮昏惑之非知即故之不利
者也利是不假人為而自然者故者以利為本乃指言
故之可以言性處與上句非兩層禹之行水不是比喻
言禹順水之性為知之大以例人循性皆當以利也天
與星辰之故亦只是利而已禹之行水疏瀹排決拮
据無限最古今來第一等難做的事而乃云行所無事
謂其順水之性而非鑿也鑿便害性乃知古來幾箇大
聖人創非常之原者總是因天因地因人何嘗自作意
見因則為大智鑿則為不智行所無事四字虧孟子拈
得出
公行子有章
不以與言者為榮獨以不與言者為簡是小人亦知重
君子故以一禮字折服他意雖倨詞却平
以其存心章
人惟無以處心故横逆之加則常為物所使君子曰此
物奚宜至哉謂我必有以致之耳遂不尤人而切自反
此心所以能泰然於天下又何患焉與人並處而獨免
於患此所以異於人也少墟馮氏曰曾子說犯而不
校孟子又恐學者泥其辭不得其意徒知不校不知自
反故又有三自反之說果能自反則横逆之來方自反
不暇安有工夫去較量三自反正是不校處或謂孟子
三自反不如顔子之不校誤矣
禹稷顔回章
禹稷能為顔子人或信得及顔子之能為禹稷當於何
見之愚嘗為之說曰禹稷仁覆天下者也顔子天下歸
仁者也總此一件生活樂則行而憂則違夫豈有二焉
故曰禹稷顔回同道
皆稱不孝章
匡章免於不孝者其情已可憫其心猶可哀聖賢觀人
超於世俗之外所謂衆惡之必察焉或曰古人於君
臣朋友之交到相離時固是不得已然猶之可也惟父
子則無絶道當防其端慎其微至如石碏李璀之事則
又當别論耳
曾子子思章
曾子子思品格一般而為師為臣則有異焉者矣凡異
而同者皆道之全者也異為真同同為至異見異於同
乃可辯道見同於異乃為見道或曰此章當與禹稷
顔子章參看彼言出處同道此言死生同道皆在平
時異處看出同處故曰易地皆然
王使人瞷章
孟子道性善言必稱堯舜是實見得堯舜與人同人自
異於堯舜耳新安陳氏曰堯舜與人同之說與人皆
可以為堯舜之說相表裏但其意包涵未盡使儲子再
問難孟子必傾倒盡𤼵之矣
富貴利達章
富貴利達之人全是為享妻妾之奉安得有見而羞羞
而相泣者乎果有此當必令求者之自為羞泣而爽然
自失矣張氏曰求字上加所以二字千態萬狀皆在
其中却形容不盡古今殉富貴者多矣豈獨齊人哉
上篇專言仁政者八章下篇言聖賢道統傳授者九
章餘皆修身接物事親事君之道總之皆所謂學也
四書近指卷十七
