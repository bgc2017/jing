欽定四庫全書
四書近指卷七
容城孫竒逢撰
述而第七
述而不作章
學古有獲全憑信好好生於信是夫子一生最得力處
六經之道如日中天雖曰竊比老彭實則賢於堯舜
默而識之章
默識二字是聖賢宗𫝊不厭不倦全從此處得力這境
界須是至誠無息故云何有於我
德之不修章
講學徙義改不善總所以修德也四件事是一套生活
皆於吾身最切故曰是吾憂憂字著急的緊原非别人
能替
子之燕居章
申申如夭夭如全是從時習中涵養來鹿伯順云總
是個仁字的氣象
甚矣吾衰章
仕止久速自不必有心而寤寐周公却不能歇心口角
中有徘徊不盡之意張南軒曰夫子夢見周公之心
周公思兼三王之心也
志道據德章
志據依游正學者用功字面夫子自志學至從心一生
作此功課此外原無可用心處此内原無可住足處
自行束脩章
未嘗無誨不倦之心也天下萬世有一人不在夫子所
誨之中者乎賢堯舜在此鄒南臯亦云此是發明已急
欲誨人之意也
不憤不啓章
教者必得學者之心以為其地教方中用有施無受強
聒耳是豈不倦之誨金中洲曰不啓不發不復見君
子引而不發之妙直說啓發復無益終不啓發不復者
非
食於喪側章
哀樂皆情也聖人中節焉而已然樂可以驟哀哀不可
以驟樂故不能歌此中有天則焉學者莫輕看過
子謂顔淵章
行者行其所藏藏者藏其所行此内聖外王之學也故
獨以是許顔子子路勇者原不是此種學問故裁之臨
事而懼好謀而成正是用舍行藏之人顔子終日藏
從何處討一個行來夫子正就克己如愚中看出他研
幾觀變之妙簞瓢内却藏禹稷事業在
富而可求章
人皆求富子獨從好好是甚麽必有超于富之外者况
富在人好在已乎此是學者義利之介王泰州曰所
好只是要反形取辱的光景見得不如隨我自在
子之所愼章
祭如在教而戰藥不敢嘗皆所以致愼也却是人之所
忽總是學習中事
在齊聞韶章
樂則韶舞夫子固嘗學之而神遊虞舜之天矣忘肉味
不圖至於斯纔稱知樂方可正樂金中州曰夫子身
在齊神遊虞韶在耳舜在心言外有深嘆聖治不可復
見不得與斯世共遊舜天之意
夫子為衛章
知兄弟讓國之為是則知父子爭國之為非况夷齊安
父之心猶在沒後而衛輒拒父之入乃在生前折衷衛
事者固不待其辭之畢矣子貢長此學術
疏食飲水章
樂非樂疏水也非樂曲肱也第以疏水曲肱而樂亦在
耳孔子亦在其中顔子不改其樂其樂只在心不在外
尋孔顔之樂者亦只求慊其心而已反身而誠仰不愧
于天俯不怍於人孟氏是學孔顔之樂者
加我數年章
意必固我之盡絶仕止久速之無心夫子一生通身是
易故序彖繫象說卦文仍欲假年學易者不知夫子傳
易之神易傳夫子之神伯順曰大過之有從有意見
者執定名理銳欲成大功而不覺反成了大過易之為
理正治此病
子所雅言章
詩書禮皆人心最關切之事易知易學故雅言之以提
醒人心為亦在此誨亦在此
葉公問子章
樂從憤生忘憂忘老自強不息是所稱為好學其人者
耶
我非生知章
生知之人亦不廢學好古敏求正是祖述憲章之實
子不語怪章
夫子作春秋多記災異戰伐簒亂之事於易論鬼神惡
在其不語也蓋雅言詩書禮而不及春秋易故于此四
者不輕語耳不語亦教也學者當得之言外
必有我師章
善不善皆我師其取益也寧有窮乎所謂夫子焉不學
生德於予章
每見古人處患難時亦嘗閒暇無非以天自信則心有
主而神不亂此立命之學張芑山曰天生德於予一
句則天之所以責予者不輕予之所以承天者必不敢
苟豈遂䙝天而自罹禍患乎
以我為隠章
無行不與孔子之神情骨髓合盤托出矣二三子學有
淺深各有領略
子以四教章
四教雖有本末却是一套生活學者試默自體認
不得而見章
聖人君子善人未有不托基於有恒者難乎有恒則聖
人之望絶矣為有為盈為泰是其存心欲駕君子善人
之上不知恒心一漓無一可為君子不責人以天責人
以人故急望學者存誠焉
釣而不綱章
鳥獸魚鼈咸若是聖人愛物之仁於釣弋中露見一斑
蓋有不知章
夫子删詩書定禮樂是擇而從作春秋是見而識乃述
而不作之疏所以自居於學知也
互鄉難言章
童子之見是童子拔俗門人之惑却未免落俗不追其
既往不逆其將來真天地覆育之心令千載下知有一
童子故君子莫大乎與人為善
仁遠乎哉章
仁人心也昏昧則放提醒則復終食不違者聖人三月
不違者大賢日月至焉亦賢者即庸愚不學之人亦有
夜氣之所息乍見之偶動故欲之即至此語極喚醒人
學者須自體騐饒雙峰曰欲仁仁至其至也固易其
去也亦易須於既至之後常加操存之功方能不違仁
昭公知禮章
娶同姓原非禮第人未顯言而已先言之豈禮也乎及
明摘其非禮而惟自認為有過辭氣何等和厚蓋隠諱
固臣子之分是非乃天下之公此時中之學胡雲峰
曰使夫子而直指君之非則自無君臣之禮使夫子而
不自引已之過則遂無婚姻之禮何以為萬世法哉
子與人歌章
與人歌一事想見聖人之太和元氣道無大小學無精
粗記者直恁著眼聲比於琴瑟謂之歌史記云詩三
百篇夫子皆絃歌之以求合韶武雅頌之音是也夫子
一生終日造次顚沛無非絃歌也及門諸子進退出處
無非絃歌也
文吾猶人章
文士以文為性命到得行上多不濟事此古人恥躬不
逮也躬行君子煞甚羨慕未之有得總是學焉不足之
意
若聖與仁章
不厭不倦時習之學仁聖之實也公西華言弟子不能
學却是他知學不是把自家修持看得十分關係便
不能不厭不是把人家迷悟看得毫無分别便不能不
倦夫子原只是如此
子路請禱章
夫子曰知我者其天乎蓋無一事不可與天知也故曰
丘之禱久矣不然獲罪於天無所禱也高中炫曰夫子
平生兢兢業業恐獲罪於天地神明蓋無日不然也在
今日又以何為禱乎故曰丘之禱久矣
奢則不孫章
人情喜奢而惡儉豈知人心放蕩敗裂綱常全釀於不
孫寧儉寧固持世之學或曰欲杜小民之僣竊自公
卿大夫始欲閑官邪自朝廷躬行始不然禁令雖嚴風
俗日侈所令反所好民豈有從之者哉
君子坦蕩章
君子得理以正其心故不愧不怍小人不得理以自正
故患得患失一苦一樂皆其自取或曰坦蕩蕩就心
上說與内省不疚節參看若外來事變則君子之憂患
較甚於小人
子温而厲章
下三字從上三字看出所謂隂陽合德中和之氣見於
容貌之間記者亦善學聖人
泰伯第八
泰伯至德章
伊川程子曰泰伯三以天下讓者立文王則道被天下
故泰伯以天下之故而讓之也不必革命使紂賢文王為
三公矣此解最精顧子涇陽曰在太王身上起念是
以父子讓也在王季身上起念是以兄弟讓也乃泰伯
更有大焉却是在天下上起念是以天下讓也以父子
讓以兄弟讓是將文王做一家公共的文王以天下讓
又將文王做天下公共的文王此段至心民無得稱夫
子特表而出之
恭而無禮章
四者皆德而無禮皆非亦猶之乎六言六蔽也無禮只
是不學
曾子有疾章
而今而後吾知免夫全生全歸不知費多少心力纔得
了此一件勾當朱子疾革門人請教曰須要堅苦是說
工夫陽明子疾革門人請教曰此心光明亦復何言是
說本體曾子謂門弟子云云者即本體即工夫和盤托
出千聖萬賢總是了當此件皆有得於朝聞夕可之學
者也
曾子有疾章
容色辭氣俱是就威儀上說然非用學修恂慄之功烏
能於斯遠斯近之間恰與道合所謂動容周旋中禮者
盛德之至也
以能問於章
孔子無我顏子克己故𫝊聖人之道者顏子也顔子没
而曾子得其𫝊故為之想像其夙昔克己之學而徬徨
於口角之間實所以取法於良友此是聖門師友眞脈
絡王龍谿曰有孟子之自反然後可進於顔子之不
校
可托六尺章
二可一不可是一連事著落在托孤上安危利害一意
肩承略不退轉是謂豪傑而聖賢者也故極贊之為君
子
任重道遠章
宇宙内事皆分内事只不以為己任遂覺擔兒輕道兒
近一為士把此擔已擔了何時是息肩之時故曰士不
可不弘毅弘毅二字是曾子自為寫真
興詩立禮章
詩禮樂經也而興立成則學者之心也故曰六經皆吾
心之載籍吾心有感發於詩焉興之吾心有把握於禮
焉立之吾心有趣味於樂焉成之高者為聖賢下者不
失為吉士是在窮經者自得之耳朱子曰古人學樂
只是收斂身心令入規矩使心細不麤久久自然養得
和樂出來
民可使由章
由而不知則俗安治靜順帝之則一知則求虚索遠相
與於辯說躱閃沮格生矣非帝王經世之學知與由
只一件但知俟他自會不可使他知使由正隠隠使他
知不可使藏在可使中
好勇疾貧章
作亂致亂一由人一由己皆從疾字生來具經世學術
必有以安頓此輩
如有周公章
驕吝是一個根源自謂人莫我及又恐人或我及總是
為才所使不知學之過
不至於穀章
至穀之念從未入學而已然矣不是為穀誰肯向學不
易得也誠哉其不易得也馮少墟曰只為志穀一念
不知忙壞古今多少人且無論聖學無所為而為只說
穀之得與不得豈係於志人第不思耳
篤信好學章
信理守節之士好學以袪其偏見善道以化其執心則
治亂出處之際自得其宜謂有道而貧賤無道而富貴
必非能好學者也能善道者也而恥字甚嚴切愚謂富
貴於無道之時視貧賤於有道之時恥亦有分不可不
辯熊勿軒曰學者須先辦得篤信守死底心又做得
好學善道底事然後於出處去就見得明守得定用之
有可行舍之有可藏也
不在其位章
在位者不謀是為曠職不在位者而謀是為侵官胥失
之道也
師摯之始章
樂之興廢在人夫子正樂之時適師摯典樂之始美盛
如此亦豈偶然洋洋乎盈耳哉有無限情思韶是舜
之全體周家王業成於關雎故一端亦可以見全體
張卓菴曰追思始時之盛正以嘆今日之衰也
狂而不直章
中人之資最怕不自安其本分而多一作為却是自喪
其本心不直不愿不信正坐此病
學如不及章
如不及是何事猶恐失之又何物也汲汲皇皇求進與
憂退交集何時是滿願之日何時是歇手之期可想見
其學習之心
巍巍乎舜章
舜禹日日與天下之事日日是不與天下之心此心總
之超然於天地萬物之上天下雖在身於我無加損故
不與耳陳幾亭曰夫子獨以傳賢傳子者並稱不與
是發禹之幽不是光舜之顯
大哉堯之章
千古為君之大獨稱堯而堯於則天見其大天亦有成
功天亦有文章總蕩蕩乎無能名故堯之巍巍乎其有
成功也煥乎其有文章亦約略彷彿之言耳其旨無盡
其辭無竟仍歸於蕩蕩而已此堯天之所以大也王
泰洲曰成功文章指堯德之顯者可以見堯不可以名
堯不可以名堯是不可指其件以名之非隠於無迹也
舜有五人章
舜之五臣乃在唐虞之際而武之十亂亦在父子之交才
雖少遜於唐虞德實無慚於堯舜此章因嘆周才之難
而及周德之盛非有至德不能育異才也泰伯之至德
在讓國文王之至德在事殷虧夫子拈出通章皆贊
周才比隆唐虞因思至德見周才所自愈見才難所以
贊周之盛也
禹吾無間章
所貴有天下者以享其奉也不享其奉而盡心於宗廟
祭祀之禮百姓衣食之源所謂有天下不與即欲間之
惡得而間之以上四節歴論帝王之德兼及帝臣王
佐之才此論世之學也悠然有唐虞三代之思
四書近指卷七
