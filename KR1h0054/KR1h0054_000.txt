欽定四庫全書經部八
四書近指四書類
提要
(臣)等謹案四書近指二十卷
國朝孫奇逢撰奇逢有周易大旨别著錄是編
于四子之書挈其要領統論大指間引先儒
之說以證異同然意旨不無偶偏如云聖人
之訓無非是學此論最確乃兩論逐章皆牽
合學字至謂道千乘之國章敬信節愛時使
皆時習事大學聖經章所論本末先後以明
德須在民上明修身須在天下國家上修又
云格物無傳是大學最精微處以物不可得
而名無往非物即無往非格朱子所謂窮至
事物之理乃通大學數章而言云云皆不免
高明之病蓋奇逢之學兼採朱陸而大本主
于窮則勵行出則經世故其說如此雖不必
一一皆合於經義而讀其書者知反身以求
實用於學者亦不為無益也乾隆四十四年
七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
四書近指原序
或問學何為也哉曰學為聖人而已曰聖人可學而能
乎曰如不可學孟子之所願學者豈欺人語耶曰夫仲
尼之道猶天之不可階而升也烏能學雖然東海西海
南海北海有聖人出心理自同亦學吾之心而已心以
天地萬物為體其操功却在日用飲食之間故曰不離
日用常行内直造先天未畫前盡心知性以知天而聖
人之能事畢矣周元公曰聖希天程明道曰聖學本天
孔子亦曰知我者其天天之外復何事哉維天之命於
穆不已聖人以至誠配天同一不已誠者天之道誠之
者人之道時習之學殆所稱盡人以合天則人也而實
天者乎魯論所載無言不可會通然其教之所重而本
之所滙則時習一語足盡諸賢之藴故曾子得之而明
德至善子思得之而修道而教孟子得之而集義養氣
以塞天地皆所謂一以貫萬者耳不能得其一者讀書
破萬卷究於自己身心毫無干涉窮年矻矻終老無聞
余嘗與及門二三子拈學而時習一語六經四書不能
滿其分量千聖萬賢不能出其範圍即如清任和至不
一也而所以一之者曰皆古聖人也微箕比干至不一
也而所以一之者曰殷有三仁焉支分派别之中自有
統宗會元之地若其必不能一者是其端與我異者耳
非本天之學也夫子嘗曰不知言無以知人孟子亦曰
我知言魯論二十篇無一言不傳聖人之精神色笑而
出二千年來學聖人之學者戴聖人之天而忘乎高履
聖人之地而忘其深此仲尼之天地所以為大也劉靜
修著有四書精要惜久失傳鹿忠節說約一編為後學
開生面與前聖結同心予四十年領其教旨亦嘗竊以
教我子弟我子弟恐子說之或湮也請述之管窺之識
慙無靈緒仍是陳言第不敢以耄年自甘偷惰云爾事
竣標曰近指見非有高遠之言也時順治己亥大暑前
三日孫竒逢書於兼山草堂時年七十六歲
凡例
讀白文只憑管窺不泥成說總求不謬於孔曾思孟斯
已矣先儒爭意見辯異同者概置弗論是編統括四書
大旨原非為逐章逐句作解故脱略者甚多
聖賢立訓無非修己治人親師取友理財折獄用賢遠
奸郊天事神明理適用總之皆學也故兩論逐章皆點
學字學庸兩孟以學字統括之此近指一編之義
先儒周程張朱稱子餘為人所共知聞者稱號稱地稱
氏至名未孚於遠邇月旦未確或末路難保者槩以或
曰二字冠之間有失考者乙冒甲名流傳不實徒滋眩
惑故致慎焉
先鄙說而後以諸家之說印之其間有圈無或曰字者
仍係鄙說文非相聯意有偶起故不避贅
編中亦有先儒之言及或曰與鄙說小異者正欲借異
以印同非終分道也虚心平氣不執獨見以合衆人之
見其指無二義也
小儒曲士動思著書垂世夫書豈易著哉邪說害道者
不必言言即是而人非君子更惡其言之似也予此編
述吾友四十年提命之言以教告我子弟云爾若以著
書例求之豈如昔賢聖道自我麤明萬萬滅死無悔者
耶非予之敢承也
