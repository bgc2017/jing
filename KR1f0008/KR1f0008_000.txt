孝經定本孝經類
提要
(臣)等謹案孝經定本一卷元吳澄撰澄有易
纂言己著錄此書以今文孝經為本仍從朱
子刊誤之例分列經傳其經則合今文六章
為一章其傳則依今文為十二章而改易其
次序朱子所刪一百七十二字(案朱子刊誤凡刪二百二)
(十三字中有句刪其字者此惟載所刪之句故止一百七十二字)與古文閨
門章二十四字並附錄於後後有大德癸卯
澄門人河南張恒跋稱澄觀邢疏而知古文
之偽觀朱子所論知今文亦有可疑因整齊
諸說附入已見為家塾課子之書不欲傳之
未嘗示人云云蓋心亦有所不安也其謂漢初
諸儒始見此書蓋未考吕氏春秋已引孝經
之語至其據許氏說文所引古文孝經仲尼
居無閒字知古文之仲尼閒居為劉炫所妄
增人據桓譚新論稱古文千八百七十二字
與今文異者四百餘字今劉炫本止有千八
百七字多於今文八字除增閨門一章二十
四字外與今文異字僅二十餘字則較司馬
貞之攻古文但泛稱文句鄙俗者持有根據
所定篇第雖多分裂舊文而詮解簡明亦秩
然成理朱子刊誤既不可廢則澄此書亦不
能不存蓋至是而孝經有二改本矣乾隆四
十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
