六書故卷十九
宋戴侗撰
動物三
鳥都了切象形古文象飛鳥
鳥之象形
烏於哀都切古文鴉也象其飛烏黒不辨其
目故眂鳥而殺之(又作説文曰象古文省)又於加切别作
鴉(又作鵶)烏與鴉實一聲之轉皆因其鳴聲以謂之
非有二字也人之發聲曰烏亦借用之書曰黎民
於變時雝又曰於鯀哉曰烏呼亦作於呼皆發語歎
辭也烏呼有鴉呀之音(俗亦作㰳㰤啞)有噫戲之音皆一
聲之轉也又借為烏有烏得之烏亦作惡與安焉
(於䖍切)聲義相通烏色黒故俗亦謂黒曰烏於又衣
俱切借為辭助與于義相近又借為於邑之於於
邑猶鬱邑也
焉于乾于間二切白焉雉屬今多畜玩之䧺者
純白頳脚尾長二三尺象其形(今俗書作鷴説文作鷳間聲鴟也焉)
(鳥黄色出江淮)借為辭助又於乾切借為焉得焉能之焉
與烏安通
鳥之㑹意
鳴母兵切鳥言也
梟堅堯切磔鳥也又為惡鳥名(説文曰不孝鳥也日至捕梟磔)
(之从鳥首在木上舅氏曰梟博勞也羽衣褐色間白頭両旁黄生而能自食則食其母漢使東郡送)
(梟五月五日作以賜百官聲考祥經曰梟聲宜習符祝傳曰甑瓦可以令梟寂皆以其聲可惡)
(也梟鴞一物按野人謂伯勞似畫睂而短尾或謂博勞探食他巢之卵而卵其中他鳥不知而字之)
(比長則啖其字已者故得食母之名或云伯勞卵於郭公之巢梟鏡皆以斥名博勞殆是梟也然爾)
(雅又以伯勞為鶪康成曰伯勞五月鳴傳曰伯趙氏司至者也杜氏曰伯勞以夏至鳴冬至止然則)
(七月嗚者非伯勞也)
鳥之諧聲
鷇古豆切雛也爾雅曰生哺鷇謂須母哺之者
燕雀之類是也(别作㲉又充角切皆非)
鳩居求切鳩類不一傳曰少皞氏官有五鳩祝
鳩氏司徒也雎鳩氏司馬也鳲鳩氏司空也爽鳩
氏司寇也鶻鳩氏司事也(杜氏曰祝鳩鷦鷯也雎鳩王雎也鳲鳩秸鞠也)
(爽鳩雁也鶻鳩鶻鵃也説文曰鳩鶻鵃也徐鍇曰秸鞠布榖也)按今俗通謂鳩者
有班鳩又謂班佳其差小者頸有白斑點點其聲
若曰布榖故謂之布榖又謂勃姑又謂歩姑班鳩
之聲略似布榖而短濁拙於營巢架搆數支便卵
翼其上故俗謂拙鳩鳩未嘗居鵲巢詩人盖假設
以比興也班鳩布榖膳食之珍又有青鳩好食桑
黮食黮而醉每為人得其聲畫壺故俗謂之畫壺
又謂禍烏詩所謂吁嗟鳩兮毋食桑黮周禮中春
獻鳩以養國老殆此物也其他鳩類不可悉舉惟
班佳布榖單以鳩名借為鳩聚之鳩傳曰五鳩鳩民
者也又曰釋三國之圖以鳩其民曰敢使魯無鳩
乎
鳲式脂切詩云鳲鳩在桑(毛氏曰秸鞠也方言曰自關而東謂之戴)
(勝陸農師曰布榖也男事興而布榖鳴女功興而戴鵀鳴尸鳩戴勝不可謂為一物説文單作尸)
鵀如林切戴勝也古單作任記曰季春之月戴
勝降于桑(爾雅曰鵖鵐戴鵀陸農師曰鵀有文如勝故曰戴勝按相如賦西王母白首戴)
(勝顔師古曰勝婦人首餙漢世謂之花勝)
鴿古沓切鳩類也人多畜之十百為羣縱去復
歸
鶉常遵切䳺鶉也跊跊好鬥人多畜之其味美
詩云鶉之奔奔記曰膳雉兔鶉鷃(説文鶉从佳)又南方
之宿朱鳥曰鶉首鶉火鶉尾此非䳺鶉也
䳺恩含切(亦作䨄从隹)
鴽人諸切公食大夫禮庻羞雉兔鶉鴽記曰鴽
釀之蓼(月令曰田鼠化為鴽爾雅曰鴽鴾母鄭氏曰鴽母音牟無儀禮注作無母説文以)
(佳牟母也亦作鴑)
鷃烏諌切内則膳受鷃蜩范亦作晉語曰
平公射鴳不死(韋昭曰鴳扈小鳥也杜氏曰青鳥鶬鷃也春鳴夏止)莊周曰
斥鴳騰躍而上不過數仞而下翺翔蓬蒿之間(司馬)
(彪曰鴳雀也)
鵲七雀切烏類以其聲名之又作(説文舄知太嵗)
(所在故象其形按舄未見其與鵲形相象篆文作鵲)舄又思積切借為舄屨之
舄履底曰舄(别作䳬)
鶴下各切髙鳥白羽丹頂玄尾修頸髙足(鶴皆卵生)
(俗謂胎生又謂千嵗化為玄鶴皆誕也又作鶮)又與翯通詩云白鳥翯翯
孟子作鶴鶴(毛氏曰翯翯肥澤也或作㿥説文曰鳥之白也又胡沃切)
鸛古奐切鸛差小於鶴
鵠胡沃切孟子曰一心以為鴻鵠将至記曰鵠
梟胖楚辭曰鵠酸臇梟又曰黄鵠後時而寄處鴟
梟羣而制之陳勝曰燕雀安知鴻鵠之志漢髙帝
歌曰鴻鵠髙飛一舉千里賈誼賦曰黄鵠之一舉
兮知山川之紆曲子虚賦曰弋白鵠漢書曰黄鵠
下建章宫太液池中(顔師古曰鵠水鳥也其聲鵠鵠云)周官司裘
射以共侯設其鵠(鄭司農曰鵠鵠毛也康成曰謂之鵠者取名鳱鵠鳱鵠小鳥難)
(中是以中為雋叁以衆説鵠盖鴻類鳥之大者康成鳱鵠小鳥之説未然或曰遼人謂之天鵞)正
鵠之鵠亦通作告古毒切
鷩必列切周官享先公饗射鷩冕(説文曰亦雉也郭氏曰似)
(山雞而小冠背毛黄腹下赤項綠色鮮明顔師古曰俗呼為山雞非也)
鵕䴊私閏切奐羈切(説文曰鷩也秦漢初侍中冠鵕䴊似山雞)
(而小或曰今錦雞也)
鷮舉喬巨嬌二切詩云依彼平林有集維鷮(毛氏曰雉)
(也説文曰走鳴長尾雉也桀輿以為防釳許訖切蔡邕曰釳方數寸以插羽著馬頭上陸璣曰微小)
(於翟長尾走且鳴肉甚美故語曰四足之美有麃両足之美有鷮埤雅曰雉之健者為鷮尾長六尺)
(按雉鮮集于木恐非雉)
鳯馮貢切鳯皇也書云簫韶九成凰皇來儀詩
云鳯皇鳴矣于彼髙岡語曰鳯鳥不至河不出圖吾
已矣夫盖以為治世之祥也(爾雅鶠鳯其雌皇天老曰麟前鹿後蛇頭)
(魚尾龍文龜背燕頷雞喙五色備舉出於東方君子之國見則天下大寧飛則羣鳥从之以萬數説)
(文曰古文鳯象形鳯飛則羣鳥从以萬數故以為朋黨字亦古文按朋乃鵬也皇又作凰)
鸞洛官切(説文曰雞形赤色五采山海經曰鸞似翟而五采)古者車有
鸞和皆鈴類也詩云輶車鸞鑣曰八鸞鏘鏘四馬
故八鸞(毛氏曰鸞在鑣和在式杜元凱曰鸞在鑣而和在衡)旂之上亦有鸞
則為鸞旂刀之上有鈴者為鸞刀(别作鑾)
鸑鷟五角切士角切周語曰周之興也鸑
鷟鳴於岐山(説文曰鳯屬神鳥也江中有鸑鷟似鳬而大赤目或曰鳯之别名也按鸞)
(鳯鸑鷟皆為鳥之祥既不常有其物色葢不可詳)
鵷於袁切莊周曰南方有鳥其名鵷鶵史記相
如賦鵷鶵孔鸞(漢書單作宛鶵郭璞曰鳯屬張揖曰似鳯)
鶯烏莖切黄栗留也又作又名離留離黄
鶯與栗留離留皆因其聲而命之黄言其色也又
名倉庚詩云倉庚于飛熠耀其羽(又名商庚陸璣曰幽人謂之黄)
(鸎一名楚雀齊人謂之摶黍孔氏曰倉庚即黄鳥也舅駟曰毛公釋黄鳥為摶黍倉庚為離黄明為)
(二物詩云交交黄鳥止于棘止于楚又云無啄我粟無啄粱黍明非離黄)色之明耀者
亦因謂鶯詩云交交桑扈有鶯其羽有鶯其領(毛氏)
(曰鶯然有文章)
鸒羊慮切詩云弁彼鸒斯(爾雅曰鸒斯鵯鶋字林曰楚烏也郭璞曰)
(雅烏也小而多羣腹下白江東呼為鵯烏按鸒斯猶螽斯鹿斯也爾雅讀詩已誤况後來者乎俗遂)
(有&KR2111;字)
鵯鵊必移切古洽切鵯鵊鳴旦之鳥
鴇博好切詩云肅肅鴇羽集于苞栩(毛氏曰鴇之性不樹)
(止説文曰鳥也肉出尺胾徐鍇曰鴇大於雁虎文無後趾不樹止顔師古曰今呼為豹聲之譌也别)
(作䳈䳰)
鶡胡割切月令曰仲冬之月鶡旦不鳴(鄭氏曰求旦之)
(鳥也説文曰鶡似雉出上黨鴠渇旦也顧野王曰鶡似雉而大青色有毛角鬥死乃止晝夜鳴似雞)
(䳚鴠一名倒縣漢書鶡雀飛集丞相府蘇林曰今虎賁所著鶡也師古曰非也鶡雀之鶡音分本作鳻)
(鳻雀大而色青出羌中虎賁所著色黒出上黨以其鬥死不止故以飾武弁今俗所謂鶡雞也按鶡)
(旦為求旦之鳥將旦則鳴故謂鶡旦亦曰渴旦别作鴠非顔師古以鶡為鳻亦未然)
鷊五厯切又郎擊切綬鳥也(爾雅曰鷊綬埤雅曰大如鸜鵒頭頰)
(似雉吐物長數寸如綬食必畜嗉臆前大如斗慮觸其嗉行必遠艸木俗謂之錦囊又謂功曹按埤)
(雅言鷊之大僅如鸜鵒而臆乃如斗亦不察矣野人有饋予錦囊者其大如雞頷下有錦囊鳴則囊)
(見)詩云卭有㫖鷊(毛氏曰綬艸也)
鶂五厯切又硏奚切春秋曰六鷁退飛過宋都
穀梁氏作鶂(説文曰鶂或作鷊司馬相如賦从赤杜元凱顧野王皆曰水鳥也三蒼)
(曰鶬鶂也)孟子曰陳仲子有饋其兄生鵞者已頻蹙曰惡
用是鶂鶂者葢借以喻鵞聲
鶪古闃切詩云七月鳴鶪月令仲夏鶪始鳴(爾雅)
(曰伯勞也伯勞伯趙也傳曰伯趙氏司至者也杜氏曰伯勞以夏至鳴冬至止鄭氏曰伯勞五月)
(鳴豳地晚寒故鶪以七月鳴郭璞曰似鶷鶡而大陳思王曰其音鶪鶪云别作按説文以伯勞為)
(梟詳具梟下豳地雖寒倉庚莎雞蜩皆以時鳴鶪鳴何以獨晚鄭氏盖遷就傅㑹之説鶪恐非伯勞)
(也)
鴂古穴切孟子曰南蠻鴃舌之人離騷曰恐䄺
鴂之先鳴兮(䄺亦作鵜)使夫百艸為之不芳史記曰百艸
奮興秭鴂先皞(説文曰鴂寧鴂也方言曰巧婦一名寧鴂集韻曰寧鴂春分鳴則百)
(艸芳秋分鳴則衆芳歇徐廣曰秭鴂子規也别作&KR2620;)
鷤䳏鵑如連切古攜切揚䧺反騷曰徒恐
鷤䳏之將鳴兮顧先百艸為不芳(䳏亦通用歸巂規爾雅曰巂周)
(别作&KR2620;鳺鷤韻書田黎切單非田黎之音當作如連切)古員切按鶪鴂
䳏古書名物多錯互聲相邇也其實䳏鵑鴂一物
䳏秭歸也似小鷂常以春莫皞鳴其音哀若曰䳏
鵑與鴂者故以此得名或謂秭鴂或名杜鵑(俗作䲨鵑)
(非)或名謝豹或名望帝是鳥也不北産故邵堯夫
聞鴂於洛以為地氣自南而北占世之將亂所謂
南蠻鴃舌殆此也揚䧺所謂鷤䳏即離騷之䄺鴂
也説者亦以為秭歸秭歸鳴於春莫與百艸不芳
之説不合疑别自為一物夫知寧鴂為何物疑即
詩所謂鳴鶪七月始鳴故言百艸不芳也
鴟處脂切舊留也又名鴟鵂莊周曰鴟鵂夜撮
蚤察毫末晝出瞑目而不見丘山淮南子曰鴟夜
撮蚤蚊察分秋毫今人謂之竹萑毛角貍首睅目
夜則飛鳴其聲若鴟其和聲骨鹿云故又名骨鹿
鴟聲狀惡而夜出飛鳴故又謂怪鴟詩云為梟為
鴟(説文作&KR3393;䳠是偽切也&KR3393;鴟也或作鵄)詩云鴟鴞鴟鴞既取我子
無毁我室(爾雅曰寧鴂也方言曰自關以束謂桑飛為寧鴂陸璣曰鴟鴞似黄雀而小其)
(喙如錐取茅秀為巢以麻紩之如刺韈豳人謂之寕鴂或曰巧婦或曰女匠或曰過鸁關西謂之桑)
(飛或謂之韈雀或曰巧女按鴟鴞之詩乃為鳥言呼鴟鴞而語之曰汝既取我子矣無又毁我室説)
(詩者誤以終篇皆為鴟言又因綢繆牖户之説故傅㑹以為桑飛巧婦葢讀詩之誤也鴟鴞摶食之)
(鳥也疑即所謂鵂留留鴞聲相近也賈誼賦曰鸞鳯伏竄兮鴟鴞翺翔鴞或作梟顔師古曰鴟鵂怪)
(鳥鴞惡聲之鳥也以賈誼賦觀之則鴟鴞與鸞鳯各為二物然以詩意觀之則鴟鴞殆非二物賈賦)
(作梟者是與詩所謂為梟為鴟者同非鴟鴞也漢志䳒焚其巢顔師古曰鴟也音縁哉非縁聲疑即)
(鴟字)
鴞于驕切(又堅蕭切)青鳩也詩云墓門有梅有鴞萃
止(毛氏曰惡聲之鳥也)又曰翩彼飛鴞集于泮林食我桑黮
懐我好音(鄭氏曰鴞常惡聲食桑黮而改鳴陸璣曰鴞大如班鳩緑色惡聲之鳥也入人)
(家凶賈誼所賦鵬是也肉甚美可為&KR0796;及炙漢供御物各隨其時惟鴞冬夏常供之以其美故也)
(埤雅曰鴞禍鳥也今謂之盡鳥按陸氏所謂大如班鳩綠色即前所謂青鳩好食桑黮其聲亦不惡)
(未嘗入人家為妖故詩謂好音非因食桑黮而改音也禍畫乃因其鳴聲而命之不察者但見其與)
(鴟梟互稱又以禍為名故謂之不祥其實非也莊子曰鳩鴞之在籠鳩鴞皆籠畜盖人所膳司馬彪)
(亦曰鴞小鳩可炙者)
鷂戈笑切沈鷙鳥(又名題肩俗作鶗鵳題又作鴟)
鶻胡忽切鷂類也(爾雅曰鶌鳩鶻鵃説文鶻鶻鵃也鳩鶻鵃也孫氏古忽切)
(鶌鶌鳩也孫氏九勿切郭璞曰鶻鵃似山鵲而小短尾青黒色多聲徐鉉曰鶌鳩似山鵲而小短尾)
(多聲鶻鶌聲相近殆一物也按鶻以鷙稱古今所共鶻鵃縱有其物乃合二字以為名不得為正義)
鸇諸延切鷙鳥也傳曰鷹鸇之逐鳥雀孟子曰
為叢敺爵者鸇也(陸璣曰似鷂青黄色燕頷句喙鄉風搖翅因風疾擊鳩鴿燕雀)
(食之説文曰晨風也按詩云鴥彼晨風鬱彼北林晨風朝風也猶言朝雲夜雨鴥言風之迅也風迅)
(而林木披靡故曰鬱彼北林若晨風為鸇則當集彼北林不得言鬱自爾雅誤認鴥為鳥飛因以晨)
(風為鸇俗遂制鷐字繆矣鸇别作)
鶉度官切詩云匪鶉匪鳶翰飛戾天(毛氏曰鵰也鵰鳶貪)
(殘之鳥説文亦曰鵰也詳見鵰下按詩作鶉鶉乃䳺鶉此當作鶉)
鶚五各切鷙鳥之大者也漢鄒陽曰鷙鳥
絫百不如一鶚(孟康曰大鵰也顔師古曰鶚乃大鵰之鷙者非鵰也説文無鶚而有)
(&KR2541;鷙鳥也孫氏與專切徐鉉曰咢非聲疑从雈省俗作鳶非按屰非與專之聲比即鶚字孫音誤也)
鳶與專切鷙鳥也(説文無此字)凡鷹鸇鶉鳶隼鶚鷂
鶻皆摶擊之鳥鷹鸇鶉隼則盤空下瞰鷂鶻則沈
匿側伺爾雅曰鳶烏醜其飛也翔(埤雅曰鳶鴊也)
鷲疾僦切(説文曰鳥黒色多子)漢書匈奴生竒才木就羽
單作就(顔師古曰大鵰也黄頭赤目羽可為箭笴詳見鵰下)
鴝鵒其俱切(亦作鸜)余蜀切(亦作)鴝鵒小鳥剥
其舌而教之則能言考工記曰鴝鵒不踰濟鸜鵒
來巢於魯春秋記其異俗亦謂歩鵒
鸚鵡烏莖切文甫切(别作䳇)鸚鵡鳥之能言
者出南越(其類不一南人以白者為鸚鵡綠者為鸚哥其最黠而善言者謂之秦吉了)
鴷力薛切爾雅曰鴷斵木又名啄木鋭喙長舌舌
如銛鉤啄木空鉤食其蠧
鷓鴣之夜切古乎切生閩蜀交廣形似母
雞而小其鳴若云鉤舟格磔或釋之為行不得又
有竹雞類鷓鴣其鳴若云泥滑滑飛不能髙
鶬鴰七岡切(亦作鶬)古活切(爾雅曰鶬麋鴰顔師古曰關西)
(呼為鴰鹿山東通謂之鶬鄙俗名錯落又謂鴰將皆象其鳴聲)詩云鞗革有鶬(毛氏)
(曰言有法度也鄭氏曰金餙兒)
鵾古渾切楚辭曰鵾雞啁哳而悲鳴又作
(爾雅口雞三尺曰鶤相如賦曰亂昆雞單作昆張揖曰似鶴黄白色)
鷦鷯即消切力幺切小鳥也莊子曰鷦鷯
巢於深林不過一枝(爾雅曰桃蟲鷦其雌鳥鷯鶉其䧺鵲又曰鳭鷯剖葦説文)
(曰鷦&KR1775;桃蟲也鷯刀鷯剖葦食其中蟲説苑曰鷦鷯巢於葦苕著之以髪取茅秀為巢至精密以麻)
(紩之如刺韈故俗呼韈雀又曰工雀巧婦女匠也方言曰幽州謂之寧鴂或曰巧婦自關以東謂之)
(工雀或謂之過鸁或謂之女匠自關以西謂之桑飛或謂之韈雀陸璣曰鷦鷯微小於黄雀其雛化)
(為雕故俗云鷦生鵰郭璞曰鳭鷯江東呼為蘆虎似雀青班長尾鷦&KR1775;桃雀也俗呼巧婦小而生鵰)
(鶚者也按鷦鷯鷦&KR1775;鳭鷯皆一聲之轉不過一物爾以莊子及諸人所言參之小鳥也小鳥之巧於)
(為巢者有桑飛俗謂桑錢又不若黄頭繡眼之巧黄頭又不如茅雀之巧也桃蟲之説乃説詩之傅)
(㑹也小毖之詩曰肇允彼桃蟲拚飛維鳥毛公始謂桃蟲為鷦鳥之始小終大者鄭氏則曰鷦之所)
(為鳥題肩也或曰鴞也毛鄭皆謂鷦化為大鳥而陸璣則謂鷦生鵰其説又轉譌矣要之無始小終)
(大之理亦無以小生大之理二説皆不可信而分鷦鷯為二物則尤誤也)
鷸余律切傳曰鄭子臧好聚鷸冠莊周曰皮弁
鷸冠(爾雅曰翠鷸説文曰知雨鳥也引記曰知天時者冠鷸徐邈曰一名翠似燕紺色出鬱林)
(取其毛羽以餙冠又作音述顔師古曰鷸大鳥即戰國策所云啄蚌者也天將雨則鷸知之翠鳥)
(自有鷸名而餙冠者非翠)
鷺洛故切食魚鳥白鷺也爾雅曰鷺舂鉏(别作鴼)
側八切鳥似百舌長喙善&KR4134;越人謂之鵮
鵜徒兮切鵜胡也詩云維鵜在梁(爾雅曰鵜鴮鸅郭璞曰今)
(之鵜胡也好羣飛泬水食魚故名洿澤俗呼淘河陸璣曰形似鶚而大喙長尺餘直而廣口中正赤)
(頷下胡如數斗囊小澤有魚則羣共抒水滿胡弃而竭之以取魚故名淘河舅氏曰鵜如鶴而灰色)
(淛人謂之灰鶴亦謂鸛按鵜胡盖以頷下胡得名鵜胡淘河特一聲之轉爾鵜安能竭澤盖又因淘)
(河而傅㑹也胡别作鶘)
鶭分兩切(爾雅鶭澤虞郭氏曰婟澤鳥也似水鴞蒼黒色常在澤中見人則鳴喚不)
(去有象主守之官故名澤虞俗呼䕶田鳥説文婟嫪也言其婟戀池澤也按婟澤即鴮鸅也又作鴋)
鶖七由切(説文秃也或作鶖从秋徐鉉曰尗非聲按亦以尗為聲)詩云
有鶖在梁(毛氏曰秃鶖也顧野王曰水鳥也)
鴐古牙切(説文曰鴐鵞也廣雅曰鴈類)子虚賦曰弋白鵠連
鴐鵞(顔師古曰野鵞也)春秋傳有榮鴐鵞借用駕字(别作&KR1391;&KR1765;)
鵞五何切鵞鴈同物畜於人者為舒鴈鵞鴨鴈
皆因其聲以名之凡鳥多因其鳴聲而名之俗謂
鳥能自名者誤也
䲨户工切鴻鴈陽鳥也秋南而春北水鳥
也故又从水相如賦曰䲨鷫鵠羣浮(説文&KR2896;鳥肥大&KR2896;&KR2896;)
(也或作䲨)借為鴻厖鴻荒之鴻與洪通(或曰䲨鴈也鴻乃水之鴻茫又)
(鴻洞去聲)
鳬鴨鶩扶俱切繄狎切(又作&KR1910;)莫卜切
鳬鴨鶩同物畜於人者為舒鳬
鷖烏雞切鷗也詩云鳬鷖在涇(毛氏曰鳬屬也倉頡解詁曰漚)
(也埤雅曰鳬屬蒼黒色鳬好沒鷖好浮故鷖一名鷗一名水鴞形似白鴿而羣飛風土記曰鷖鷖鴨)
(也以名自呼按鷖鷗特一聲之轉實一物也凡鵞鴈鳬鷗鴛鴦雞鷘盧鷀駢跖之鳥皆能浮湛湛而)
(求魚必伏氣不息勢不能乆謂鳬好沒而鷗好浮亦不察之論也)
鷗烏侯切(説文曰水鴞也)古單作漚列子曰海上之人
有好漚鳥者或曰以其浮游水上狀似浮漚因以
名之
鴛鴦於袁切於良切水鳥匹游者詩云鴛
鴦于飛(古今注曰鳬類)
鷀疾之切盧鷀水鳥似鴈而黒善&KR4134;&KR4134;人畜之
環約其嗉使取魚(爾雅曰鶿鷧郭氏曰即鸕鷀也按盧言其色之黒單作盧者是)
(相如賦曰箴疵鵁盧郭璞曰盧鸕鷀也箴疵説文作&KR3084;鴜張揖曰似魚虎蒼黒色)
鷘恥力切水鳥匹游者雄者五采翹首柁尾
多在清溪中野人或謂溪鷘或謂雞鷘(亦作&KR2051;)
鵁古肴切(爾雅曰鴢頭鵁説文曰鵁&KR2726;也又曰鳽鵁鶄)相如賦曰箴
疵鵁盧(張揖曰鵁頭鳥按鵁鴢特一字)又曰交精旋目單作交
精(郭氏曰似鳬而脛髙毛冠江東人家養之以厭火災)
鴆直禁切毒鳥也以其尾畫酒殺人(徐鍇曰狀如鶚紫黒)
(色食蟃一名運目又曰運日鴆酒别作酖酒)
鷙之利切鳥之矍殺猛厲者曰鷙(埤雅曰鷙鳥下擊先側左)
(翅)亦通作摯
鴥余律許律二切鳥飛迅疾也詩云鴥彼飛隼
又曰鴥彼晨風言風之迅疾也(説詩者誤以晨風為鸇説文遂以鴥)
(為鸇飛貌誤矣鴥亦通作矞記曰鳯以為畜故鳥不矞鄭氏曰飛走之貌陸徳明曰矞别作獝風之)
(迅疾者也亦作&KR2078;)
鷕愈水切鳥鳴聲詩云有鷕雉鳴(按詩有瀰濟盈有鷕雉鳴)
(濟盈不濡軌雉鳴求其牡上二句瀰與鷕劦下二句盈與鳴劦陸氏讀以沼切非)
鶱虗言切説文曰飛貌按古書通作騫
鵮知咸切長喙啄也
鳥之疑
鴈五晏切(説文徐本曰鵞也从鳥从人厂聲唐本曰从仄从鳥徐鉉曰从厂从人義)
(無所取當从雁省聲)音同(説文曰从人厂聲讀若鴈徐鉉曰雁知時鳥以為摯故从)
(人按二字重復而其義皆不可暁説文以鴈為鵞似以為人畜故从人然於雁亦不通)
隹職惟切又子回都二切短尾鳥也今俗以短後
為佳孔父(父丁鼎文鼎文)别作鵻詩云翩翩者
鵻(陸氏曰鵻音隹本又作隹爾雅曰夫不方浮切也陸氏曰夫不一名䳕鳩李廵曰楚鳩也郭璞)
(曰鵓鳩也徐本説文鵻祝鳩也佳聲孫氏思允切或作隼杜預曰祝鳩䳡鳩也䳡音焦本又作焦按)
(詩自有隼字佳亦非隼聲杜氏盖祖説文以祝鳩為鵻而傳寫之譌遂以佳為焦耳按郭氏所謂鵓)
(鳩即布穀也今人以班鳩為班隹班隹布穀短尾鳥也故又名隹而後人又益以鳥殆為繁復也)
又于追切鐘鼎文皆借此為惟字又子罪切莊子
曰山林之畏隹
隹之象形
萑胡官切説文曰鴟屬象其毛角(説文曰讀若和爾雅曰萑)
(老鵵郭氏曰木兔似鴟鵂而小兔頭有角毛脚夜飛好食雞按今人謂䳡留為竹萑)又作
吅聲(説文曰小爵也引詩雚鳴于垤孫氏工奐切詩之所永乃鸛鸛非小爵且小爵安得毛角)
(此特萑字爾觀歡讙權皆以雚為聲)
萑之㑹意
蒦乙虢切(説文曰規蒦商也从又持萑一曰眂遽兒一曰蒦度也)
萑之諧聲
舊巨救切舊留也詳具鴟下(説文曰或作鵂亦音休)借為
新舊之舊
奞息追切孫愐息晉切象鳥将飛頸項毛羽先
奮張之形
奞之㑹意
奞方問切烏決起于田也
隼思允切鷙鳥也象鷹隼在臂韝上詩云鴥彼
飛隼其飛戾天(説文徐本鵻祝鳩也从鳥隹聲或作隼从隹从一一曰鶉唐本曰鶽)
(从鳥从隼隼从隹从迅省李陽氷曰隼迅省聲陸璣曰隼鷂屬齊人謂之擊征或謂題肩或謂雀鷹)
(春化布穀者也埤雅曰即鶻也按説文不以隼為鷙鳥而詩疏引説文乃曰隼鷙鳥也説文固多異)
(本邪从迅之説亦通非特取其聲亦取迅疾之義準□皆以隼為聲)
隹之指事
瞿九遇切隹鳥之眂兩目瞿瞿然也借為瞿㦸
之瞿書云一人冕執瞿(孔氏曰㦸屬陸氏其俱切)
隹之㑹意
雔市流切兩鳥也
雔之㑹意
靃呼郭切鳥遇雨驚飛也相如賦曰靃然雲消
亦作从雔省
雥羣鳥也(孫氏徂合切按説文从火雥聲孫音恐非)
雥之指事
雧秦入切鳥羣萃于木也亦作从雥省
隻雙雀之石切所江切持一為隻持兩為
雙即略切小鳥也多栖檐字古通作爵
䍜陟校切覆鳥也(説文曰讀若到)
隹之諧聲
雄羽弓切牡鳥也
雌七移切牝鳥也(亦作䳄)
雛士余切鳥子也爾雅曰生噣雛生而能自啄
食也雞鶩類是也
雞古兮切畜鳥之能時夜旦者别作
雅五下切又烏加切(説文曰楚烏也一名鸒一名卑居秦謂之雅)借
為雅頌之雅又為雅素間雅
雉直几切似雞而五采雄者長尾耿介善鬥(爾雅)
(雉之種十四鷂雉説文作盧諸雉鷮雉説文作喬亦作鷮鳪雉鷩雉秩秩海雉翟山雉雗雉説文作)
(翰鵫雉説文作卓雉絶有力奮伊洛而南華質五采皆偹成章曰翬江淮而南青質五采皆偹成章)
(曰鷂説文作摇南方夀東方鶅説文作甾北方鵗説文作希西方鷷説文作蹲别作)左氏
傳少皞氏官有五雉又名華蟲借為城築之雉傳
曰都過百雉(杜預曰方丈曰堵三堵曰雉雉之制長三丈髙一丈)
離隣支切離留也(别作説文曰離黄倉庚也鳴則蠶生黄也一曰楚)
(雀也其色黎黑而黄按離倉庚楚雀實一物徐鍇亦曰離黄即楚雀即離黄説文誤分二字又)
(作鸝鵹)借為離麗之離詩曰魚網之設鴻則離之又
為離㪔又為離落猶言羅落也(今作籬)為陸離光采
陸離也為流離珠似玉也(俗作琉璃)為淋離沃水淋離
也離之之謂離去聲
雕都僚切(説文曰也亦作鵰埤雅曰雕能食艸似鷹而大色黒故呼皂雕翺水上)
(扇水令沸出魚矍食之一名沸河一名鷲服䖍曰大鷙鳥也一名鷲黒色名子其羽可為矢羽)借
為雕琢之雕為雕落之雕(别作彫琱錭凋)
雝於容切(説文曰雝雝渠也鷛鳥也爾雅曰脊令雝渠相如賦曰煩鶩庸渠郭璞曰)
(庸渠似鳬灰色而雞足一名章渠顔師古曰即今水雞也按郭氏所謂章渠今人謂之章雞雝庸聲)
(相近實一物爾雅之説非也雝又作雍)借為和鳴雝雝之雝(别作&KR1523;嗈)又
為肅雝雝睦雝容之雝詩云雝雝在宫肅肅在廟
記曰肅肅敬也雝雝和也又云鎬京辟雝(毛萇曰水旋丘)
(如璧曰辟雝舅駟曰按譙周曰成王作辟上宫周器之銘多有曰王在雝上宫者辟雝盖二宫名也)
(古鼎銘又曰惟三月初吉壬寅王在和宫大夫始錫作彛又曰王在辟宫獻工錫章雝和也和宫殆)
(雝宮之異名與漢儒本因邕水而生璧邕之説後之沿襲者遂加广為廱其失滋甚矣)
難奴丹切(説文曰鳥也或作)借為艱難之難遇難為難
去聲又用為猗難之難諾可切詩云隰有萇楚猗
難其枝曰陘桑有阿其葉有難(别作儺㰙橠)又用為時
難之難囊何切周官方相氏掌䝉熊皮黄金四目
玄衣朱裳執戈揚盾率百隷而時難以索室敺疫
亦作儺見人部
難之諧聲
艱古閑切險難也(籀文㨷)
雇侯古切鳥也古通作扈詩云交交桑扈率埸
啄粟傳曰九扈為九農正(爾雅曰鳸鴳杜氏曰九雇春扈鳻鶞勑倫切夏)
(扈竊玄秋扈竊藍冬扈竊黄棘扈竊丹行扈唶唶宵扈嘳嘖桑扈竊脂老扈鷃鷃鄭氏曰竊脂肉食)
(無肉而啄粟失其本性郭璞曰桑扈俗呼青雀胔曲食肉喜盗脂膏因以名之按竊淺色也竊脂葢淺)
(白色猶竊丹竊黄也鄭郭誤仞以為喜盗脂膏食肉而不食粟彼安得肉而食諸且竊丹竊藍亦為盗)
(丹與藍者乎又作&KR2046;)借為庸雇之雇庸予直也古慕切
雒勒託切(爾雅曰鵅鵋䳢説文同郭氏曰今江東呼鵂留為鵋䳢亦謂鴝雒爾雅又)
(曰鵅鳥&KR1410;音暴説文同郭氏曰水鳥也似鶂而短頸腹翅紫白背緑色江東呼為&KR1410;)借為河
雒之雒
䧴章移切(説文曰鳥也一曰䧴度也漢鳷鵲觀亦作鳷)
閵良刃切籀文(説文曰閵似鴝鵒而黄省聲籀文不省)
雃苦堅切(説文曰石鳥也一名雝渠一名精列)春秋傳秦有士雃
(又作鳽)
雂巨淹切(説文曰鳥也類篇曰句喙鳥也)春秋傳吴有公子苦
雂(陸氏古含切)
雎七余切(説文从鳥王雎也又曰白鷢王雎也)詩云關關雎鳩(毛氏)
(曰王雎也摯而有别郭璞曰雕類江東呼為鶚好在江渚山邊食魚陸璣曰大小如鴟深目目上骨)
(露幽州謂之鷲揚雄許叔重皆曰白鷢崔豹古今注曰似䧹尾上白禽經曰雎鳩魚䧹也舅氏曰朱)
(文公謂雎鳩生有定耦而不亂耦常竝游而不狎引列女傳未嘗見其椉居而匹處盖因詩而生意)
(也徐鉉艸木圖至謂雎鳩在河洲上為儔耦未嘗移處是又傅㑹在河之洲一辭遂以為雎鳩之定)
(居也王性之又謂嘗至田野見有鳥同巢而異室野人謂之關雎此尤傅㑹詩本謂鵈鳩之聲關關)
(後人合關雎以為詩名爾安得遂為鳥名乎)
雐荒烏切(説文曰鳥也)
雊古侯切雞雉之屬引頸而鳴也(説文曰雷始動雉鳴而雊)
(其頸)
佳之疑
鷹於陵切鷙鳥也飛翔下眂搏擊以食(説文曰瘖省聲)
(或从人亦作鷹)
巂户圭切(説文曰周燕也从屮象其冠也㕯聲别作規&KR2620;按爾雅巂周燕燕乙陸璣)
(曰巂周子規也燕燕則乙也説文失爾雅之句讀誤以周燕釋巂)
雋徂沇切(説文曰肥肉也从弓所以射隹通為書号雋永又將遂子沇二切)引
之為雋異子峻切與俊通(别作㒞)傳曰壺何為焉其
以中㒞也
寉(説文曰髙至也从佳上欲出冂易曰夫乾寉然孫氏胡沃切)
朋歩崩切鳥羣飛也象形(説文朋古文鳯象形鳯飛羣鳥从以萬數)
(故以為朋黨按崩弸棚鬅輣皆諧朋匹之朋而無鳯聲者明此實為朋匹之朋説文又有鵬文亦以)
(為古文鳯乃莊周所謂鵬也周之説大而無當亦不足馮也)引其義則兩相从
者皆謂之朋詩云朋酒斯饗以兩為朋也五貝為
朋以五為朋也易曰十朋之龜詩云錫我百朋十
百為朋也引之為朋匹朋友朋黨
燕於甸切玄鳥也籋口布翅友尾象其形又曰
乙又曰意而燕乙意而皆因其聲而命之玄則以
其色也(燕以春至巢於人宇以生育及秋分則去蟄竄木中妄誕者有烏衣國之説)借
為燕樂燕飲之燕通作宴(别作醼)又借為燕婉之燕
上聲詩云燕婉之來(别作嬿)又借為燕代之燕平聲
羽王巨切鳥羽有莖象形借為五音徴羽之羽
羽之㑹意
几市朱切短羽也故眂羽而殺
翏力求切又力肅切又力竹切衆羽飛聲也引
之則亦為風聲莊周曰而獨不聞之翏翏乎(向秀曰長)
(風聲也别作飂飀)
翟徒歴切雉羽也雉羽華而長故从羽古者折
羽以為旌全羽以為旞重翟羽厭翟羽以飾車夫
人之服刻繒為翟以飾衣謂之褕翟皆取於雉羽
者也禹貢徐州之貢夏翟詩云右手秉翟又曰翟
茀以朝亦通作狄又直格直角二切
[莫-大+羽]土盇切又覩盇切鳥遭奄覆翕其翅毛羽[莫-大+羽]
颯不申也引之為[莫-大+羽]茸(亦作闒)[莫-大+羽]茸卑猥不治之貎
也
羽之諧聲
習似入切鳥肄飛也記曰鷹乃學習引之則凡
數數扇闔者皆謂之習詩云習習谷風又引之為
學習講習(别作謵)
翰侯旰切又平聲羽之彊者曰翰在羽為翰在
毛為毫雞鳴必拊其翰故謂之翰音鳥飛必鼓翰
故曰翰飛引之則為屏翰之翰詩云之屏之翰又
曰大宗維翰猶言羽翼也(毛氏皆曰幹也别作鶾説文曰雉肥翰音者也)
(又作㲦説文曰獸豪也又作䮧説文曰馬毛長也不逹屏翰之義者説為楨榦之榦誤矣)又為
羽毛白色易曰白馬翰如記曰戒事椉翰借為翰
海之翰(别作瀚)
翮下革切羽莖也周官羽人掌徴羽翮(康成曰翮羽本)
史記曰三翮六翼以髙世主(别作)
翼余力切鳥兩臂也引之則凡張兩者皆曰翼
孔子趨進翼如也(别作&KR3192;)借為祇翼之翼詩云小心
翼翼又為翼曰之翼(亦作翌)以翼覆䕶曰翼去聲詩云
鳥覆翼之
翭乎溝切(説文曰羽本也一曰羽初生皃)士喪禮翭矢一乗骨
猴短衛(又作鍭)周官鍭矢用諸近射(康氏曰翭之言侯也釋鍭同)
翅失豉切(説文作翄翼也别作&KR2180;)周官翨氏掌攻猛鳥(康成)
(曰鳥翮也司農曰讀如翅翼之翅説文曰翨鳥之彊羽猛者)
翎郎丁切羽之長者也
翁烏紅切鳥頸毛也引之則刀頸鞾項皆謂之
翁(别作䩺)翁公聲相近故借為翁媪之翁又借為翁
之翁去聲亦上聲(周官盎齊鄭氏曰翁猶盎也盎齊翁翁然别作滃蓊)
翹渠遙切鳥首尾長毛翹起也西都賦曰發皓
羽兮奮翹英
翦即淺切羽毛摧落也故通為翦髪翦滅之翦
與前通用(説文曰羽生也一曰矢羽)又平聲飛貎(亦作䎒)
翯胡角切鳥羽晳澤貌(又見鶴下)
翕許及切闔翅也引之為呼翕之翕與吸通(又作)
(翖漢西域有翖侯迄及切音同非二字)
翥章庻切説文曰飛舉也
翩滂連切鳥飛輕疾也
翺五牢切鳥飛敖也
翔如羊切盤囬徐飛也(别作鴹)
&KR1304;呼㑹切飛聲
羾胡公切飛聲又古送切
翐翂直質切敷文切翐翂徐飛貎
毣莫報莫卜二切(顧氏曰毛溼也)鮑宣曰極竭毣毣之
思(師古曰猶蒙蒙也)
許許規切詩云如翬斯飛春秋公子翬字羽(説文曰大)
(飛也一曰伊洛而南雉五采偹曰翬爾雅曰鷹隼醜其飛也翬郭氏曰鼔翅翬翬然疾也按詩曰如)
(翬斯飛則以翬為雉者是)
翊與職切(説文飛貌)漢有左馮翊(又作翌亦以為翼日之翼)
翛詩姚切羽敝蕭疏貌也(别作䎘)又息六切與倏
通
翡翠符沸切此醉切翡翠捕魚鳥其羽青
碧設飾者尚其羽故从羽(説文曰翡赤羽雀翠青羽雀一曰䧺曰翡雌曰)
(翠)
翾徒袁切小飛也蟲飛為翾(别作蠉)
翿徒到切羽葢也漢人謂之華葢又謂羽詩
云左執翿(毛氏曰纛也翳也)又作纛與幬通(説文作翳别作翢)
翳於計切羽可以屏蔽者引之凡蔽翳者皆
曰翳又平聲
翣山洽切又色洽切羽扇也(别作翜箑萐後人以翣為棺飾惡)
(之故多立他文)
羿五計切(説文曰羽之羿風亦古諸侯也一曰射師説文又有字帝學射官夏少)
(康滅之)
爪側狡切鳥爪也獸亦有爪象形引之則凡爪
類皆曰爪人之指㕚或亦通作爪爪非人手之形
説文以合爪為臼誤矣車葢之爪以玉飾之亦曰
爪(别作䖣)爪之曰爪平聲(俗作抓)
爪之㑹意
孚芳無切鳥伏卵也先人曰鳥終日啄及其嫗
伏也凝然不動累日一下食誠之至也人之有孚
者亦然孚伏之久燠休周浹卵乃化生誠之孚於
物也亦然
爪之諧聲
爬蒲巴切搔也
飛甫微切象鳥飛又作(寅文)象兩翼披靡
非又轉而為非借為是非之非(説文曰飛鳥翥也象形非違也从飛)
(下翄取其相背按飛與非一字而兩用猶烏於之為一字也借義既博故判為二字)
飛之象形
卂息晉切疾飛也飛疾故不見其羽(别作迅)
卂之諧聲
煢渠營切説文曰疾也按煢从卂絶起無旁與
故因之為煢獨又作通作瞏(詩嬛嬛在疚崔本作煢)
飛非之諧聲
飜孚袁切疾飛翩飜如反覆也又作翻(俗以為番覆)
靡莫彼切疾飛披靡也假借之用三靡之聲與
蔑莫無㒺相通故其借義亦相邇詩云靡不有初
又曰靡神不舉靡愛斯牲又為靡敝靡盡之靡記
曰國家靡敝亦平聲又為靡切之靡莫何切與摩
通莊周曰相靡以信又曰喜則交頸相靡吕氏春
秋曰樹相近而靡(别作劘)齊有靡筓之山
非之疑
靠苦到切(説文曰相韋也按靠無韋義今俗以倚靠為義或曰从鼎省)
至之利切象鳥下飛屬地之義也
至之㑹意
臸人質切偕至也
至之諧聲
臻側詵切至也(亦作轃説文轃大車簀也)
到都皓多告二切至也至之義鳥自上而下故
顛到之義取焉淮南子曰到生挫傷艸木首在下
所謂到生也(别作例又作菿説文艸木倒也)
西先稽切鳥宿于巢也象形日西則鳥歸宿故因
之為東西(説文曰古文籀文俗作棲栖西之本文為東西所擅故别作棲栖也)
六書故卷十九
