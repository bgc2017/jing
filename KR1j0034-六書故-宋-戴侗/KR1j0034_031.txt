六書故卷三十一
宋戴侗撰
工事七
弁皮變切首服也冠尚弁弁尚冕象形象其
武與纓緌非&KR3942;也亦作(説文曰從貌象形籒文别作㺹)
(玣)又歩官切詩云弁彼鸒斯(毛氏曰樂也)
衣於希切上服也象衣之領袷袂
衣之象形
裔余制切衣餘也象衣下垂又作(説文曰衣𥚑也㕯聲)
古文引之為後裔之裔封土之四埀亦曰裔傳曰
投諸四裔以禦魑魅餘肄裔胤聲義相通
終職戎切衣之成也(又作説文曰終絿絲也古文)引之
為始終之義
衰蘇禾切緝草為雨衣也古文(説文曰秦謂之萆)
借義三盛衰之衰雙隹切減殺也(别作)等衰之衰
楚危切物有差級也衰麻之衰倉回切喪服之衣
通謂之衰衣之上又表以布為衰喪服曰衰長六
寸博四寸或曰五服輕重有衰故謂之衰(别作縗非衰以)
(麻不以絲)
衣之㑹意
初楚居切從衣從刀刀始裁之初之義也
卒臧沒切從衣而丿其末卒之義也(説文曰隷人給事者)
(衣為卒卒有題識者李陽氷曰所謂短後衣衣而丿者斷也)引其義則人之終
謂之卒小人曰死君子曰終曰卒謂盡其道而終
也(别作説文曰大夫死曰非)借義四為卒廷之卒古者士乗
車而卒徒行因之為卒伍周官二十五人為兩四
兩為卒又七内切為游倅之卒亦作倅周禮曰國
子存游倅倅貳也又倉沒切為倉卒之卒亦作猝
(説文曰猝犬從草中暴出逐人也又作踤説文曰踤觸也一曰駭也一曰倉踤)又在律切
與崒通詩云漸漸之石維其卒矣
表彼矯切裘之外為表凡為裘者毛在外從衣
從毛表之義也(説文曰古文又作褾裱)立木以示謂之表借
用此字
褭奴鳥切説文曰以組帶馬也又作鳥聲
(漢爵簮褭師古曰以組帶馬曰褭)
衣之諧聲
裁牆栽切為衣始制其形體也
衮古本切冕服也(説文曰天子享先王衮龍繡於下幅一龍蟠阿上鄉)周
官享先王則衮冕公之服自衮冕而下如王之服
(康成曰龍衣也)詩云玄衮及黼葢玄衣而畵龍也王之衮
升龍降龍公之衮無升龍通作裷記曰天子龍卷
(别作裷)
褘許歸切周官王后之六服一曰褘衣記曰夫
人副褘(鄭司農曰畵衣也康成曰畵翬者刻繒為翬形而采畵之綴於衣因以為名六服皆)
(袍制褘衣葢玄祭服也)通亦作翬(爾雅曰婦人之褘謂之縭詳具縭下)
褖吐亂切記曰君命屈狄再命褘衣一命襢衣
士褖衣士喪禮襲皮弁服褖衣(康成曰黒衣裳赤縁謂之褖褖之言)
(緣也所以表袍者也)亦通作緣周官后之六服六曰緣衣(康成)
(曰緣衣實褖衣也褖衣御于王之服亦以燕居男子之褖衣黒則是亦黒也)又借用税
字記曰夫人税衣揄狄又曰子羔之襲也繭衣裳
與税衣墨袡為一(康成曰禮言褖者甚衆字或作税税衣若玄端而連衣裳者也)
(繭衣裳表以税衣為一稱)
展知扇切周官六服五曰展衣今作展詩云瑳
兮瑳兮其之展也(毛氏曰以丹縠為之説文同)又作襢記曰一
命襢衣(鄭司農曰展與襢聲相近)
袗止忍切又平聲士冠禮曰兄弟畢袗玄(康成曰古)
(文為均衣裳皆玄也監本蜀本及徐鍇皆作袨説文曰玄服也别作裖漢郊祀服皆礿玄蔡邕曰袀)
(紺繒也关都賦曰袀皂服也漢儀注大夫郎諸屬官守令丞皆皂衣凉兆尹張敞自稱備皂衣二十)
(餘年説者謂秦以水徳尚黒漢因之然觀趙左師觸龍欲以子補皂衣之缺以衛王宫則衣黒非由)
(秦始矣侗謂皂近於玄乃玄之變也古人上衣皆玄以象天禮言袗玄漢言袀玄袗與袀相近必有)
(一誤)語曰當暑袗絺綌(康成曰單也)孟子曰舜為天子被
袗衣
袡如占切昬禮女純衣熏袡(康成曰緣也袡之言任也以熏緣其)
(衣也)記曰子羔之襲也繭衣裳與税衣熏袡為一曾
子曰不襲婦服(康成曰大夫而以熏為之緣非也惟婦服熏袡)記又曰婦
人復不以袡(康成曰袡嫁時上服陸氏曰又作裳下襈)也王肅曰婦人蔽䣛也
(方言曰江淮南楚之間謂之褘或謂之紱魏宋南楚之間謂之大巾自闗以東謂之蔽䣛齊魯之郊)
(謂之袡)
褕羊朱切(説文曰翟羽飾衣一曰直裾謂之襜褕漢書一男子衣黄襜褕顔師古曰)
(直裾襌衣也)
袿古攜切(釋名曰女上服曰袿其下垂上簧下陿如刀圭廣雅曰長襦也)
襦人朱切(説文曰短衣也一曰㬮衣也)射禮公袒朱襦以射
大夫與士射袒熏襦記曰衣不帛襦袴按自褘至
袿七字於古為衣名今葢不知其物
袍薄袤切記曰纊為繭緼為袍(康成曰緼謂纊及舊絮)又
曰袍必有表不襌(康成曰袍䙝衣必有以表之)按今謂戎衫曲
領者為袍
襖鄔浩切今以夾衣為襖
衫所銜切今以單衣為衫
裋常句切漢書曰裋褐不完(説文曰豎使布長襦也師古曰童僕)
(所衣布長襦也方言曰襜褕自闗以西其短者謂之裋褕)
裳市羊切衣下曰裳又見常下
襴郎干切裳之用横幅者今謂之襴(又作幱)
袴苦故切著兩跨之服也記曰衣不帛襦袴(説文)
(作絝脛衣也)
褌公渾切袴有當曰褌司馬相如著犢鼻褌褌
之短者也(或作㡓説文曰㡓幒也或作褌幒㡓也或作顔師古曰褌今之衳也衳)
(之容切)
襠都郎切窮袴也今以袴有當而旁開者為襠
本單作當漢書曰為窮袴多其帶(服䖍曰有前後當不得交通也)
(釋名曰裲襠一當匈一當背古詩曰單衫繡裲襠)
褐胡葛切(説文曰編枲韤也或曰短衣)按孟子曰許子衣褐
婁敬曰臣衣帛衣帛見衣褐衣褐見顔師古曰織
毛布是也葢以縷撚毛而織之
裏良市切衣内也
襮逋玉切又補告切衣外飾也襮表聲相近詩
云素衣朱襮(毛氏曰領也諸侯繡黼丹朱中衣爾雅曰黼領謂之襮説文曰黼領也舅)
(氏曰古者繡施於裳而不施於衣毛公引記禮朱衣之言以證其為君服耳爾雅遂以襮為繡領説)
(文又祖爾雅誤矣按呂氏春秋狄入衛食懿公之肉含肝弘演啼曰臣請為襮因自殺而肉肝襮葢)
(在外)
裻冬毒切背縫也晉語曰衣之偏裻古通作督
詳見督下(説文裻新衣聲一曰背縫又作説文曰衣躬縫也)
袷古狎切領也記曰曲袷如矩又曰視不上於
袷或以為單夾之夾
襘古外切傳曰衣有襘帶有結視不過結襘之
中杜氏曰領㑹也
袼剛鶴切衣當亦處也記曰袼之髙下可以運
肘(説文胳腋下也葢以胳為袼今人猶謂腋下為胳側)
褏似又切袂也褏衣之被手者故從衣從&KR0708;由
聲又作通作褎詩云羔裘豹褎(又作褎)
袂弭敝切褏也
袪邱於切袖口也記曰袂屬幅袪尺二寸(康成褏緣)
(袂口也)傳曰披斬其袪
襟居音切衣前裾也(又作䘳)
裾九魚切前曰襟後曰裾
衿其禁切内則婦及男女未冠筓者皆衿纓(康成)
(曰結也)士昬禮母施衿結帨庶母曰視諸衿鞶(鄭氏無釋)
傳曰皆衿甲面縳(杜氏曰不觧甲也按爾雅衿謂之袸)見釋者曰衣小帶也一
(説衣系也説文紟衣系也二字疑當歸一衿甲謂縳甲帶也)詩云青青子衿悠
悠我心(毛氏曰領也陸氏曰音金本亦作襟徐氏音琴孫炎郭璞皆曰交領也按詩以韻合)
(之衿之為平聲是也未見其為領衿襟紟多錯亂今以經傳分之)
衽如甚切(説文曰衣䘳也)記曰深衣衽當旁(康成曰衽謂裳幅所)
(交列也凡衽或殺而下或殺而上是以小要取名焉衽屬衣則垂而放之屬裳則縫之以合前後上)
(下相變)喪服傳曰衣帶下尺衽二尺有五寸(康成曰衽所以)
(掩選腰也二尺五寸與有司紳齊也上正一尺燕尾二尺五寸凡用布三尺)問喪曰親
始死扱上衽交手哭(康成曰上衽深衣之裳前)傳曰抽戈結衽
又曰衰衽如故衰語曰微管仲吾其被髮左衽矣
中庸曰衽金革(按衽之物不可詳然以上衽左衽衰衽之稱考之皆屬於衣鄭氏以)
(為或屬於裳者未必然説文以為䘳葢近之)又為衽席士昬禮曰御衽
于奥媵衽良席皆有枕記曰父母將坐奉席請何
鄉將衽長者奉席請何趾少者執牀與坐御者舉
几(康成曰衽卧席也良席者良人之席按此衽乃布寢席之名故曰將衽請席何趾又曰媵衽良)
(席衽非席也)又為棺衽記曰棺君葢用黍三衽三束康
成曰小要也
衭風無切衣前裨幅也今俗通謂之衭(説文曰襲衭也)
(一曰前襟)
䙆睽桂切衣裾分也今上馬衣分裾謂之四䙆
袗
袧喪服曰裳幅四袧(康成曰謂辟兩側空中央也劉氏古侯切又恪憂切)
(按袧屈也脯脩之中屈為朐裳辟為袧屨帶為絇其聲義皆當相近俗謂之襇)
襞必益切裳摺襞積也揚雄曰襞而幽之離房
古單作壁(説文曰韏衣也徐鉉曰韏革中辨也)
襋己力切詩云摻摻女手可以縫裳要之襋之
(毛氏曰領也説文同按要與襋皆裳事非領也疑為襞積)
襱魯孔切又平聲説文曰袴踦也(或作襩徐鍇曰踦袴足也)
襜蚩占都藍二切詩云終朝采藍不盈一襜(爾雅)
(曰衣蔽前謂之襜)語曰揖所與立左右手衣前後襜如也
(又襜䄖見褕下)
襻普患切衣系也又作(又求患切衣系之長者也)
衪士昬禮曰爵弁熏裳緇衪(康成曰衪謂施縁衪之言施以緇縁)
(裳又作陸氏以豉切又音移)
衾袪音切寢所覆也
被平義切衾也引之則凡衣被者皆曰被又因
為首飾之名詩云被之童童編髮以被首也傳曰
楚靈王皮冠翠被似又為衣名又音披楚辭曰靈
衣兮被被
禂陳留切詩云抱衾與裯(毛氏曰單被也鄭氏曰牀帳也按詩云肅)
(肅宵征抱衾與裯恐難抱帳)楚辭曰被荷裯之晏晏(王逸曰袛裯也方言)
(曰汗𥜗自闗以西謂之袛裯説文口袛裯短衣也祗都兮切裯都牢切又曰衣被袛裯又曰禂謂之)
(襤縷襤無縁衣也孫氏魯曰切)
襌都寒切單衣之合稱亦㑹意記曰襌為絅(康成)
(曰衣裳無裏也)
褶特獵徒合二切疊帛為衣如今納衣也記曰
帛為褶(康成曰有表裏而無著也)士喪禮曰襚者以褶則必有
裳(又作褺)
複房六切夾衣衣有裏也記曰小歛君大夫士複
衣複衾大歛君褶衣褶衾複褶之辨葢如此
袨熒絢切(説文曰盛服也)
袀漢書王莽紺袀服(師古曰純也音均又弋旬切)傳曰均服
振振(陸氏曰字書作袀一説戎衣也偏裻謂之袀又見袗下)
褻私列切説文曰私服也(徐鉉曰從熱省乃得聲唐本説文從㓞曰)
(從埶非)語曰褻裘長短右袂因之為褻瀆褻狎(别作媟)
衵人質切親身衣也
褒博毛切衣寛博也又作(從褏省)
袤莫侯切衣寛長也引之為凡廣袤(説文曰衣帶以上一)
(曰南北曰袤東西曰廣籒文)
袲尺氏切衣廣袂也與侈通春秋公㑹宋公衛
侯陳侯于袲(説文曰袳衣張也引春秋公㑹齊侯于袳)
裕羊孺切衣寛餘也
襛如容切詩云何彼襛矣(毛氏曰禯猶戎戎也説文曰衣厚貌)
裵蒲回切説文曰長衣貌(徐鉉曰裵回俗作徘徊非按裵回雙聲借)
(義猶言回旋盤桓也)
褊俾緬切衣陿窄也凡陿中者皆曰褊詩云維
是褊心(别作惼)
襍昨合切衣色不純也
衺徐嗟切衣不正也(徐本説文)也蜀本紕也
裨賔彌婢支二切衣之次也(説文曰接益也)覲禮侯氏
裨冕墨車以朝(康成曰裨之言埤也天子六服大裘為上餘為裨諸侯亦服焉)按
裨之義引之為裨益為裨附為將帥之偏裨裨冕冕
服之次也諸侯玄卷為上服朝於天子則降而服
其次公當卷則服鷩冕猶當椉路而墨車以朝也
(鄭氏謂大裘而下為裨未然)
補博古切完敝也
衷陟隆切中衣也左氏傳宋之盟楚人衷甲上
服裏服之中曰衷衷之曰衷去聲傳曰衷戎師
襲似入切(省聲)内裘外衣為襲襲與沓聲
相通故單複稱謂之一襲引之為襲藏為掩襲為
仍襲潜師以掩敵者因謂之襲
裼先的切袒衣見裘為裼記曰裘之裼也見美
也服之襲也充美也犬羊之裘不裼不文飾也是
故尸襲執玉龜襲無事則裼弗敢充也弔則襲不
盡飾也裼言裘見其裘也襲言服襲上服也記曰
君衣狐白裘錦衣以裼之襲衣所以為裼也袒衣
為裼肉袒為袒故袒裼並言詩云袒裼暴虎孟子
曰袒裼裸裎(康成曰君衣狐白裘以素錦為衣覆之使可裼也此説是也又曰袒而有)
(衣曰裼必覆之以衣者裘䙝也誤矣説者因謂裘之上有裼衣裼之上有襲衣誤矣衣之裼襲猶戸)
(之開闔也豈有二物哉)又詩云乃生女子載衣之裼(毛氏曰褓也康)
(成曰褓夜衣也韓詩作褅他計切説文&KR2103;音同緥也引詩載衣之&KR2103;按繦褓乃小兒男女衣之通名)
(男衣以裳女衣以裼非褓也方書言衣小兒當以父母舊衣詩所言裼雖不知其為何物葢舊衣也)
褱乎乖切藏挾於衣中也又作(説文褱俠也一曰橐)
(也徐鉉曰眔非聲褢袖也一曰藏也按藏俠實一義褱褢非二字)引之為褢抱之
義孔子曰子生三年然後免於父母之懐書曰湯
湯洪水方割蕩蕩懷山襄陵心之所思念藏貯因
曰褱(别作懷)
襄息良切褱裹也書云懷山襄陵襄陵猶懷山
也詩云牆有茨不可襄也謂蒺藜不可懷挾也傳
曰葬定公雨不克襄事葬之既窆猶襄之也詩云
兩服上襄謂兩服居中兩驂襄之也兩服稍前故
曰上襄也又云跂彼織女終日七襄惟此説不可
曉(鄭氏以襄為駕不通説文曰漢令解衣耕謂之襄古文)
裹古火切以衣包物也
裒蒲侯切裒集也臼聲或曰從&KR3942;兩手裒之詩
云原隰裒矣又曰裒荆之旅又與抔通易曰裒多
益寡(鄭荀董蜀才作捊取也字書作掊廣雅云掊减按裒即捊謂抔其多以益寡)
裝側羊切飭衣具也(俗因用為裝飾之義别作糚)
袒蕩旱切偏脱上衣見肉也(説文袒衣縫解也膻肉膻也但袒也)
襢記曰一命襢衣(康成曰即展衣也)又曰設牀襢笫(康成)
(曰襢笫袒蕢也去笫盝水便)又曰為廬大夫士襢之(陸氏曰露也)
衩楚駕切免上服也(俗書)
褰袪䖍切挽衣也詩云褰裳渉洧記曰暑無褰
裳(别作攐説文曰摳衣也)又為褰襦傳曰㣲褰與襦(説文曰絝也)
裎馳貞切脱露也
魯果切剝衣赤體也亦作
褫敕止切扯剝也易曰或錫之鞶帶終朝三褫
之(又直离切今人以周緣為褫)
褽於胃切傳曰寘之新匧褽以元熏(説文曰衽也杜氏曰)
(薦也)
袺吉屑切詩云采采芣苢薄言袺之(爾雅曰持衣執衽也)
(孫氏根察切)
襭戸結切詩云采采芣苢薄言襭之(爾雅曰扱衽曰襭説)
(文曰以衣衽扱物之謂襭或作擷從手)
袠直一切記曰施鞶袠又作(説文曰書衣也)莊周
曰墮其天袠
襓記曰劒則加夫襓(康成曰劒衣也陸氏如遥切)
袽人余女居二切易曰襦有衣袽(又作説文曰敝衣也孫)
(氏女加切又作絮説文曰絜緼一曰敝絮引易需有衣絮子夏易作茹京房易作絮陸氏曰絲袽也)
(王肅音如)
袢詩云䝉彼縐絺是紲袢也(毛氏曰當暑袢延之服也説文曰無)
(色也陸氏符袁切)
裛乙業切(説文曰書囊也)
袁羽元切(説文曰長衣貌叀省聲按袁口聲)
襚徐醉切贈死者以衣衾曰襚(又作裞漢書曰奉百金裞)
&KR0941;徒感切除服之名也(説文禫從示除服祭也)記曰祥而
縞是月&KR0941;徙月樂又曰中月而&KR0941;(康成曰中猶間也&KR0941;祭名也與)
(大祥間一月自喪至此凡二十七月&KR0941;之言澹澹然平安意也按諸家禮既祥則遷主于廟二十有)
(七月而&KR0941;&KR0941;則祭皆本諸鄭氏鄭氏曰&KR0941;之祭也玄冠朝服既祭綅冠素端黄裳終月而除之按禮)
(三年而後葬者必再祭再祭謂練祥也夫期而練禮也過期而猶不廢使&KR0941;而果有祭則三年而&KR0941;)
(反可廢乎鄭氏乃謂練祥而不&KR0941;何也禮始虞曰哀薦袷事再虞曰虞事卒哭曰成事期而小祥曰)
(薦此常事又期而大祥曰薦此祥事中月而&KR0941;獨無辭何也凡喪非虞附練祥無沐浴練祥之祭其)
(他禮儀之變散見於禮經而獨無一辭及於&KR0941;何也&KR0941;而飲酒從御作樂無所不佩皆復其常矣而)
(獨綅冠素端何也且綅冠素端與夫纎之為黒經白緯皆於經無考鄭氏之鑿説也侗謂&KR0941;非祭呂也)
(既祥則除矣孝子之心猶不倦也故素縞麻衣而後&KR0941;其變也馴矣而又何綅冠之有葢三年之喪)
(既虞視齊衰既練視大功既祥則麻衣輕於緦矣不言&KR0941;何時而除是&KR0941;即除之名也曰是月&KR0941;王)
(肅之説是也)
製征例切傳曰雨陳成子衣製丈戈(杜氏曰雨衣也説文)
(曰裁也今俗通以為裁制之制非)
襏襫北末切施隻切齊語曰農衣襏襫(韋昭曰衰)
(薜也)
褚中呂丑呂二切衣橐也(説文曰卒也一曰制衣徐鍇曰又衣橐也)
記曰飾棺君素錦褚(康成曰褚以親棺加帷荒於上)傳曰荀罃之
在楚鄭賈人將置諸褚中以出又曰取我衣冠而
褚之莊周曰褚小不可以懷大漢書曰上褚五十
衣(師古曰以綿裝衣曰褚按顔氏之説非褚以貯衣衣之精粗異褚上褚上物也)
襡徒谷切記曰歛簟而襡之又曰襡器而藏之
(康成曰韜也)
叕陟劣陟衛二切聮綴也象形亦作綴詳見綴下
(説文叕綴聮也綴合箸也)
巾居銀切冪布也象巾未用垂之於丨周官冪人
掌共巾冪祭祀以疏布巾冪六尊以畵布巾冪六彝
凡王巾皆黼
巾之象形
冂莫狄切覆也象形亦作(又作幂冪幎説文冂覆也從一)
(下垂徐鉉曰今俗作冪同李陽氷曰象巾之垂覆貌士喪禮幎目用緇方尺二寸説文曰幔也引周)
(禮幎人今周禮作幂説文葢誤以幎為幕)
冂之象形
&KR1834;(説文曰重覆也從冂一讀若苺孫氏莫保切伯氏曰&KR1834;冃實一字冡從冃省同與未必)
(從此)
&KR1834;之諧聲
冡謨紅切覆也(又作&KR1970;説文曰葢衣也孫氏莫紅切詩麻麥&KR1970;&KR1970;毛氏曰茂盛)
(也陸氏莫孔切按葢覆一義&KR1970;止當作冡言麻麥茂宻蔽芾也)
&KR1834;之疑
同徒紅切(説文曰合㑹也從&KR1834;從口)書曰乃受同冒王三宿
三祭三咤太保受同降盥以異同秉璋以酢太保
受同祭嚌(徐鉉曰同爵名也所以從口史籒亦從口李陽氷曰從口非當從囗)又為
同異之同(冋&KR0783;敦文按同疑從口&KR1834;聲同口之合也)又周官時見曰㑹
殷見曰同又侯國方百里曰同
(説文曰幬帳之象從&KR1834;㞢其飾也孫氏苦江切伯氏曰與豈皆從㞢恐不從&KR1834;)
冃(説文曰小兒蠻夷頭衣也從冂二其飾也孫氏莫報切先人曰此即冡字也象重覆或諧)
(以聲因省其一畫爾)
冃之㑹意
冠古完切從人戴冃加寸寸筓也與導同一説
從元加冂加寸加冠曰冠去聲(説文弁冕之總名從元元亦聲)
冒莫報切覆之深至目也或曰目聲(説文曰冡而前也)
(古文)引之則凡覆冒者皆曰冒書云丕冒海隅出日
又曰我西土惟時怙冒因之為同冒之冒考工記
曰天子執冒四寸以朝諸侯(顧命作瑁孔安國曰瑁所以冒諸侯圭以)
(齊瑞信方四寸説文曰玉以冒圭以犂冠)因之為冒嫉之冒謂忌人之
能而蒙蔽之也書曰人之有技冒嫉以惡之(又作媢説)
(文曰夫妬婦曰媢婦曰妬)蒙冒直前者為冒昧又借為毒冒之
冒莫佩切介物似龜而其介有文(别作琄蝐)又借為
貪墨之冒莫北切(匈奴冒頓讀音同又作㒻)
冃之諧聲
冕亡辨切首服之上也周官王之五冕皆玄冕
朱裏延紐五采繅十有二就皆五采玉十有二玉
筓朱紘諸侯之繅旒九就䂥玉三采玉瑱玉筓&KR0783;
(敦文)
冔况甫切士冠禮曰周弁殷冔夏収(康成曰冔名出於幠)
(幠覆也)
冑直又切首鎧也(説文曰兜鍪也司馬法作從革)引之則元
子謂之胄子(别作從肉説文曰胤也又作伷類篇曰胤也)
最祖外切(説文曰犯而取也取聲孫愐曰極也)
罔武紡切結繩為目以掩取禽魚也又作(古文)
(籒文又作網)借義三書云罔失法度罔遊于逸罔
淫于樂罔與無勿聲義相近亦作從网亡聲或
曰罔亦网也益之以聲猶星之加生齒之加止也
貿貿然無知因謂之罔孔子曰學而不思則罔又
曰罔之生也幸而免又曰難罔以非其道記曰衣
服在躬而不知其名謂之罔木石之怪亦曰罔兩
謂其薄有景象也亦作方良周官方相氏蒙熊皮
黄金四目玄衣朱裳及墓入壙以戈擊四隅敺方
良魯語曰木石之怪䕫罔兩(别作魍魎蝄蜽)
网之㑹意
羅盧何切髙網羅飛鳥者也以繩四維故從維
(説文曰以絲罟烏也)羅絡之義生焉今人以繒之經緯衺絡
者為羅羅之謂羅去聲司馬相如曰焦朋已翔乎
寥廓而羅者猶視乎藪澤引之為廵羅(今作邏)
网之諧聲
罟公戸切獸網也周官獸人掌罟田獸中庸曰
驅而納諸罟擭䧟阱之中因之為罪罟謂離于罪
戾也詩云畏此罪罟
罪徂賄切(説文曰捕魚竹網也秦以為辠字)按罪本網罟之類
因以為罪戾之罪謂離于刑法也亦作(説文曰犯)
(法也從辛從自言罪人蹙鼻苦辛之憂秦以辠似星改為罪按説文蹙鼻之説甚鑿而不通詈罵皆)
(從网疑從罪省辜辠辟皆從&KR0605;取其&KR0605;毒之義自乃聲也)
罪之㑹意
詈力知切以言罪人也從罪省
罪之諧聲
罵莫駕切詈也
罻於位紆勿二切鳥網也記曰鷹化為鳩然後
設罻羅(康成曰小網也)
乎表切詩云雉離于我生之初尚無造(爾雅)
(曰罬謂之毛氏曰覆車也郭璞曰今之翻車也又作䍖説文曰覆車也引詩雉離于䍖或作罦孫)
(氏並縳牟切陸氏音孚按詩與造合韻乃葆音説文作䍖包葆一音孚音非也説文誤以為孚)
罬陟劣切(説文曰捕鳥覆車也或作輟)
罿昌容切詩云雉離于罿(毛氏曰罬也韓詩曰施羅于車上曰罿)
罘芳無切網類(説文曰兔罟也)又作(又縳牟切又作罘)
罝子邪切網類詩云肅肅兔罝(毛氏曰兔罟也説文曰兔網也)
(籒文作或作從糸)
罳息茲切罘罳網也(釋名曰罦罳在門外博雅曰罦罳謂之屏)漢未
央東闕罘罳災(顔師古曰罘罳謂連闕曲閣也以覆重刻垣墉之處如罘罳然一曰)
(屏也)
罭于逼切詩云九罭之魚(爾雅曰緵罟謂之九罭毛氏曰小魚網也)
(孫炎曰魚所入有九囊也郭氏曰今之百囊罟亦謂之&KR2529;)按如孫説罭網下囊
罶力久切詩云魚麗于罶又曰三星在罶魯語
曰講罛罶取名魚(毛氏曰魚梁也寡婦之笱也説文曰寡婦笱魚所留也别作)
(孔氏曰以薄取魚易成故號寡婦笱非寡婦所作也按笱以竹為之以網為之罶非笱也詩言三)
(星在罶則罶非甚大之具語稱取名魚則亦非小魚網矣)
罛古華切詩云北流活活施罛濊濊(淮南子曰釣者静之)
(罛者扣舟葢急流取魚之網也)
罜䍡㫖庾切盧谷切(説文曰罜䍡魚罟也)魯語水蟲孕
於是乎禁罝䍡(韋昭曰罝當作罜小網也)
罧離箴切網遮圍取魚者也(説文曰積柴水中聚魚也孫氏所今)
(切按許説孫音當作槮俗作綝)
罾作騰切撩罟也為桔橰沈網舉以取魚
罩陟教切覆網掩禽魚也引之為凡覆罩詩云
南有嘉魚烝然罩罩言魚之多罩水上也(毛氏曰籗也郭)
(氏曰籗捕魚籠也葢誤認罩為捕魚器若然則不應言罩罩)
罨於檢烏敢二切覆掩也(説文曰䍐也)
罯烏合切網覆厭也
䍐呼旱切(説文曰網也)史記曰畢曰䍐車(小網長柄曰畢)又
曰百夫何䍐旗以先驅(蔡邕曰前驅有九旒雲䍐)借為䍐少之
䍐又按春秋宋公子喜鄭公子喜皆䍐
罥古泫切絓網也(又作羂又見繯下)
罷部賣切疲困也與憊通又蒲縻切與疲通因
之為休罷之罷部買切語曰欲罷不能又因之為
罷散漢書曰諸侯罷兵戯下部罵切(説文曰罷遣有罪也從能)
(言有賢能而入網即賁遣周官有議能之辟是也按説文之説甚鑿而不通能有耐音乃取其聲)
又與庳通薄買切(别作矲)
署常恕切(説文曰部署有所網屬)魯語曰文公欲弛孟文
子之宅對曰署位之表也有司來命易臣之署不
敢聞命署從网葢網之在綱各有部屬因以為位
署也
置陟吏切(説文曰赦也)按置之用於經傳者一曰廢
置建也周禮曰置以馭其行廢以馭其罪傳曰建
置豐氏孟子曰置君而後去之二曰錯置舍也與
寘通易曰寘于叢棘詩云寘彼周行傳曰饋盤飱
置璧焉又曰置虗命徹
䍘説文曰周行也引詩罙(説文曰䍘或從入其阻孫氏武移切)徐鍇曰從
(此説具穴部穼下)
罽居例切(又作&KR1455;説文罽魚網也&KR1455;西胡毳布也孫愐曰氊類織毛為之)漢西
域罽賔國其民巧織罽
网之疑
羈居宜切説文曰馬絡頭也(説文曰從馵馵馬絆也按馵乃絆其)
(足絡頭不當從馵亦未可曉)亦作加革又音同於書
傳為羇旅(説文無羇字豈從羈而竒聲邪抑從奇而羈聲也二字皆可疑)
襾説文曰覆也從冂上下覆之孫氏呼訝切
襾之諧聲
覆敷救切葢也(説文曰覂也一曰葢也)中庸曰如天之無
不覆又甫六切反也易曰鼎折足覆公餗引之為
申覆月令季春命舟牧覆舟五覆五反乃告舟備
古單作復傳曰荀伯不復從(諸葛孔明曰韋覆而得中猶棄敝屩而獲)
(珠玉也官府吏文之申請於上者曰申曰覆俚俗遂悉以啓請為申覆今之子自儕皂隸故書問)
(之辭皆曰申覆)又扶又切伏藏也傳曰為三覆以待之又
曰帥七覆于敖前皆謂伏兵也
覂方勇切説文曰反覆也漢書曰泛駕之馬(顔師)
(古曰覆也本作覂)
覈下革切(説文曰實也考事西笮邀遮其辭得實曰覈或作從雨按此説甚鑿而)
(不通)按今用於書傳者考實為覈與核通周禮曰其
植物宜覈物
㡀(説文曰敗衣也象衣敗之形從巾孫氏毗祭切季曰此字從巾象其文故黼黻皆從之)
(不得為敗衣敝壞之義)
㡀之疑
黹(爾雅曰黹紩也説文曰箴縷所紩衣從丵省象刺文也徐鉉曰丵衆多也言箴縷之工不)
(一也孫氏陟几切)
黹之諧聲
黼方矩切考工記曰白與黒謂之黼繡之象斧
形亦通作斧
黻分勿切考工記曰黒與青謂之黻
巿紛勿切蔽厀也從巾上象其肩系於革帶韠
鞈市一也又作亦借用芾(市與市亂故借用芾字孔)
(氏曰祭服謂之芾他謂之韠或作祓&KR3113;)
市之象形
帶當葢切革帶所以佩也芾之所系也上&KR1852;象
系佩之組
希香衣切從爻象巾之疎也引之為希少希疏
幾希(别作稀)借為希望希覬(别作晞説文無希禾部有稀從禾希聲徐鍇曰)
(當從爻從巾爻者稀疏之義與爽同意巾象禾之根莖莃晞皆當從稀省何以言之説文無希字故)
(也按説文偶遺希字徐氏雖為許氏忠臣牽彊傅㑹亦已甚矣禾之下已象其根莖又欲以巾為根)
(莖何其拙也)
巾之㑹意
帘離鹽切(鄭漁仲曰幕也又酒家幟也又一叫切)
巾之諧聲
帛薄陌切(説文曰繒也)素繒也(或曰㑹意)
帛之諧聲
幇博旁切裨帖也
錦居飲切織五采成文章曰錦
布博故切織麻枲為布借為展布宣布之布因
之為貨布之布取其流布也
幅方六切布帛經緯廣陿之度也又音逼傳曰
帶裳幅舄又作偪記曰偪屨著綦(康成曰若今行縢杜氏同)
幣毗祭切帛之用於交際者曰幣錢貝因亦謂
之幣
帥所醉切佩巾也亦作(孫氏所律切康成曰拭物之巾也)
借為帥師帥衆之帥與率通所律切帥之者為帥
所對切
幠荒烏切巾覆也記曰遷尸于牀幠用歛衾荒
幠聲義相通皆為冂覆之義詩云亂如此幠謂禍
亂奄及也又曰昊天大幠(今作憮)亦此義也又曰遂
荒大東爾雅引詩作幠荒幠一也
幬大到切覆冒也考工記曰轂欲幬之亷又曰
幬必負幹(康成曰幔轂之革也)記曰天子龍輴而椁幬中庸
曰如天之無不覆幬傳曰如天之無不幬也亦通
作燾(説文曰幬禪帳也孫氏直由切按鄭康成釋裯為帳説文蓋讀幬為裯也)
幕慕各切上覆曰幕(説文曰在上曰幕又曰覆食案曰幕鄭康成曰在上)
(曰幕或在地或展陳于上帷幕皆以布為之又音漫今之擲錢以博戲者以其隂為幕漢西域傳罽)
(賔國錢文為騎馬幕為人面如淳曰音漫師古曰幕即漫爾無勞借音)
帷于歸切旁繞曰帷(説文曰古文又作幃説文曰囊也一曰單帳)
幄乙角切帷之小者也四合象室屋曰幄(康成曰四)
(合象宮室曰幄王所居帳也)
帟夷益切幕之小者周官幕人掌共帷幕幄帟
綬之事大喪共帷幕帟綬三公卿大夫之喪共其
帟掌次設重帟重案師田則張幕又司市夫人過
市罰一幕世子過市罰一帟命夫過市罰一葢命
婦過市罰一帷帷幄在旁幕帟在上也(康成曰帟幕及幄中)
(坐上承塵幄帟皆以繒為之又曰帟幕之小者)
帳竹諒切今人以寢幄為帳(又其張下)
幔莫半切漫蔽也今人以帳前㡘為幔幔幕聲
同(又作䡬説文曰衣車葢也)
㡘力兼切門薄可卷舒開闔者也(説文曰帷也)亦以
竹為之故又作簾(見竹部)
常市羊切上衣下帬也又作裳因之為旗常之
常謂其屬幅如常也周官司常掌九旗之物名日
月為常借義二為常久或曰古者有功則銘書於
王之太常故因之為常久之義為尋常八尺為尋
倍尋為常正義奪於借義故衣常之常别作裳
帬渠云切裳也(别作裠裙)
帗分勿切周官教帗舞帥而舞社稷之祭祀(康成)
(曰列五采繒為之有秉舞者所執説文曰一幅巾也讀若撥)又作
幓師銜切旗幅也(康成曰正幅為幓説文作縿旌旗旒也)
幡孚袁切幟屬今人懸帛為幡(説文曰書兒拭觚布也)詩
云曰既醉止威儀幡幡又曰幡幡瓠葉幡幡言其
輕飜也司馬相如賦曰垂絳幡之素蜺又作
(説文曰旛幅胡也徐鉉曰胡幅之下垂者也一曰幟也)
幟職吏尺志二切旗類也漢書曰旗幟皆赤又
曰人持一赤幟拔趙幟立漢赤幟(字詁曰摽也司馬貞曰墨翟云)
(幟帛長丈五廣半幅或作識或作志嵇康音試蕭該音熾)按幟所以識也以采
帛為之本作識志
幢宅江切旌旗屬
幘側革切以帛繞額為幘
㡊苦洽切弁缺四隅曰㡊(又作帢[巾夾])魏武以天下
㓙荒擬古皮弁裁縑帛為㡊齊梁以為弔服
幗古或切(説文新附曰婦人首飾也)
幧七搖切(説文新附曰歛髮也又譌為幓司馬温公曰掠頭也今人謂之編釋名曰)
(綃頭抄髪使上又作㡑)
幎莫狄切士喪禮幎目用緇方尺二寸
帣居倦切又平聲(説文曰囊也今鹽官三斛為一帣史記淳于髠侍帣韝鞠)
(&KR1743;徐廣曰帣&KR3942;衣褏也小司馬曰紀免切&KR3942;褏也類篇曰囊有底曰帣)
幐徒登切(説文曰囊也)
帒徒耐切囊也(説文新附别作袋)
帑乃都切又坦朗切(説文曰今幣所蔵也)又與孥通用
幨昌廉切車帷常也又作既夕禮婦車有
裧(康成曰車裳幃也周官謂之容車)記曰其輤有裧(康成曰謂鼈甲邉緣又與)
(襜通本亦作幨方言作袡又作)
幭莫結切詩云鞹鞃淺幭(毛氏曰覆式也)又作篾記曰
鞮屨素篾(康成曰覆笭也陸氏曰笭車闌也孫氏莫歴切説文曰葢幭也一曰襌被)又
作莫狄切既夕禮曰薦乗車鹿淺幦記曰君
羔幦虎犆(康成曰覆笭也)又作周官木車素車犬&KR0860;
藻車鹿淺&KR0860;駹車然&KR0860;桼車犴&KR0860;(鄭司農曰覆笭也説文曰幦䰍)
(布也引周官駹車犬幦)按詩稱淺幭禮稱淺幦淺&KR0860;幭篾幦
&KR0860;實一字也
帊普駕切(説文新附曰帛三幅曰帊亦作帕)
幞房玉切(説文新附曰帊也别作襆)按今俗通用垂覆者為
帊包裹者為幞
幰虚偃切(説文新附曰車幔也)
飾賞隻切(説文㕞也從巾從人食聲讀若式一曰襐)飾文外為飾
飤聲(飭皆以飤為聲)
帖他協切(説文曰帛書署今俗謂書曰帖)
幝昌善切詩云檀車幝幝(毛氏曰敝貌)
帴考工記曰鮑人之事引而申之欲其直也信
之而枉則是一方緩一方急也及其用之也必自
其急者先裂則是以博為帴也(鄭司農曰帴讀為蒯謂以廣為陿也)
(康成曰翦者如俴淺之俴或謂如豬羊戔之戔説文曰帬也一曰帗也一曰婦人脅衣讀若末殺之)
(殺孫氏所八切按幝帴疑一字考工記之説葢謂申之而枉緩急不相得則破裂是欲博而速敝也)
幩符分切又敷文切詩云朱幩鑣鑣(毛氏曰飾也人君以)
(朱纏鑣扇汗且以為飾鑣鑣盛貌説文曰馬纏鑣扇汗也按毛氏以朱纏為飾不以扇汗為幩説文)
(葢誤認毛説)
帤女余切考工記弓人曰厚其帤則木堅薄其
帤則耎(鄭司農曰謂弓中裨讀如襦有衣絮之絮説文曰巾帤也一曰敝巾)
㡛呼廣切考工記曰設色之工畵繢鍾匡㡛(鄭司)
(農讀為芒芒禹迹之芒)㡛氏練絲(説文曰設色之工治絲湅者一曰㡛隔讀若荒又作)
(㠵)
幌胡廣切帷屬
帡卑盈切又旁經切覆庇也揚雄曰夏屋為之
帡幪
帆符咸切舟上幔所以馭風也(别作颿)又去聲
巾之疑
席祥易切坐卧所籍也(説文曰從庶省古文從石省徐鉉曰席以)
(禮賔客賔客非一人故從庶按此説甚曲而不通蹠摭蟅皆從席為聲遮與蔗鷓亦以庶為聲)
佩蒲昧切帶所繫玉及紛帨之類也(説文曰從人從凡從)
(巾佩必有巾林䍐曰説文佩從重巾不知䍐所見何本也李陽氷曰象佩尾倒垂非重巾帶與帚皆)
(不從巾文偶類爾)古之貴者必佩玉(别作珮)
㫃鐘鼎(説文曰文)古文旗旐之通名也象
旗杠其上注刃旁象旗旐之颺(説文曰象形及象旗旐之旒孫氏於幰切)
㫃之㑹意
旅力與切師衆也周官五百人為旅並人在㫃
下以旗致民之義也(説文曰從从從㫃從俱也古文古以為魯衛之魯)合
祀五帝天神為旅上帝徧祀山川為旅四望祀羣
神於㤗山之下為旅於太山同見為旅見徧酬逮
下為旅酬庭實之陳以百為旅百周官八職一曰
正治要二曰師治凡三曰司治目四曰旅治藪六
卿之屬皆旅下士三十有二人書稱旅巢巢伯旅
於見也周公旅天子命與東方諸侯旅拜王命也
凡此皆取於衆義也(旅祀之禮俗作旅從示非)借為行旅羇
旅之旅又野禾為旅禾古詩曰井上生旅禾(亦作稆穭)
(漢書采稆自給)
旋似沿切轉旗旄也(説文曰周旋旌旗之指麾也從疋疋足也按旋非指)
(麾旋以足指麾以手)引之凡回旋周旋旋反皆取此古亦通
作還旋之不自已為旋去聲
旄莫袍切麾也古所用指麾者有羽有旄羽以
鳥羽為之旄以旄牛尾為之書曰右秉白旄以麾
詩云孑孑干旄亦單作毛
㫃之諧聲
旗渠之切熊虎為旗又為旗常之通名周官司
常掌九旗之物名日月為常交龍為旂通帛為旜
襍帛為物熊虎為旗鳥隼為旟龜虵為旐全羽為
旞析羽為旌考工記曰熊旗六旒以象伐也
旂渠斤切考工記曰龍旂九旒以象大火也(説文)
(曰旗有衆令)以令衆也
旜之焉切通帛為旜亦作(説文曰旗曲柄也所以旃表士)
(衆)借為辭助之焉之合為旃
旟以諸切考工記曰鳥旟七旒以象鶉火也
旐治小切考工記曰龜虵四旒以象營室也
旞徐醉切全羽為旞(或作)
旌旍子盈切析羽為旌楚辭曰孔葢兮翠旍
(一本作旌類篇合為一字或曰旌上注令者)古之公卿大夫士車行各
載其旌傳曰急子使於齊夀子載其旌以先又石
首曰衛懿公惟不去其旗是以敗於熒乃納旌於
弢中又曰欒鍼見子重之旌别旌表之義生焉
旝古外切傳曰旝動而鼓(杜氏曰旃也説文曰建大木置石其上發)
(機以追敵也引春秋傳按説文之説非)
斾蒲葢切九旗張施之通名也(爾雅曰繼旐曰斾疏曰旐末為)
(燕尾説文曰繼旐之旗也)傳曰狐毛設二斾(杜氏曰大旗也)而退之又
曰晉中軍風于澤亡大斾(杜氏曰旗名)之左旃又曰司
馬斥山澤之險雖所不至必斾而疏陳之使乗車
者左實右偽以斾先又晉平邱之㑹治兵建而不
斾眀日復斾之諸侯畏之又曰晉人假羽旄於鄭
明日或斾以㑹又曰以兵車之斾與䍐駟兵車先
陳夫大斾中軍之斾也旗物不一旃居一焉故曰
亡大斾之左旃大斾之為言猶大駕也大斾非一
物大駕非一車也且曰設二斾則必非兩燕尾也
建而不斾者設戈㦸殳矛與建旌旗之杠而不斾
為若釋兵也斥山澤之險斾而疏陳者多張旗幟
以疑敵明非一物通謂之斾雖羽旄亦謂之斾也
斾之義居可知矣
施式支切(説文曰旗貌)春秋傳欒施字子旗施張也
又作(説文曰敷也)又施知(去聲)切施布也易曰雲行雨施施
惠者曰施傳曰重施而報又以䜴切施及也詩云
葛之覃兮施于中谷又曰既受帝祉施于孫子施
與延聲義相邇也孟子曰施從良人之所之謂迆
邐徐迹其後也又式視切旖施旌旗偃靡貌也又
詩云將其來施施孟子曰施施從外來讀如字(亦施)
(遮切)舒徐安肆貌也
旖旎隐綺切乃倚切旖旎旌旗委靡貌楚辭
曰紛旖旎兮都房旎又乃可切古單作猗難(子虚賦作)
(猗柅又旖施説見詩下)
㫃之疑
斿夷周切旗常之流又作流省聲力求切
周官玉路太常十有二斿(康成曰正幅為縿斿則屬焉)又為
冕旒周官弁師曰諸侯之繅旒九就記曰天子玉
藻十有二旒斿旒葢一字亦通作游傳曰鞶厲游
纓(説文游二字皆為旌旗之流孫氏皆夷周切游從㫃汓聲按汓斿之從子俱未達説見水部)
勿文弗切(説文曰州里所建旗象其柄有三旒或作&KR3813;)按周官通帛為
旜襍帛為&KR3813;大夫士建&KR3813;又曰鄉遂載&KR3813;鄉遂大夫
士非一人也故襍帛色以别識之勿象襍幅之形借
為禁止之辭勿與毋聲義相通與弗不同韻而其聲
加力故為禁止
六書故卷三十一
