六書故卷九
宋戴侗撰
人二
子即里切象子初生之形籀文(説文曰古文从)
(川象髪也籀文囟有髪臂脛在几上也)因為男子之通稱又為五等爵
之一借為十二辰子丑之子
子之象形
保博抱切嬰兒衣也象子在帬𥜗中(别作褓緥)
引之為保傅子之初生則有保母以保抱鞠養之
所謂阿保也長則置之師保傅傳曰保保其身體
今作又引之為保守之保(今作堡説文曰保从人从省)
(古文孚古文保按説文又曰古文孚从保古文保保既从古文孚孚又从古文保殊錯)
(戾盖與字相近故致差互耳葆以為聲桴莩浮以孚為聲今皆从孚同此誤也)又
為庸保
孑居桀切無一臂也引之為孑立孤孑(説文又有)
(無左臂也孫氏居月切按孑不過取一臂單孑之義不當復分左右)
了盧鳥切左右皆殊了然獨立也
子之㑹意
孨(説文曰謹也讀若翦)
孫蘇昆切子之子曰孫子之系也故从系亦作
借為孫順之孫去聲(别作愻)又借為孫避之孫
(别作遜)
字疾置切育子也子在宀下字之義也畜之牝
者能字故謂牝字(别作牸)文字之字取焉獨文為文
合文為字文母也字子也象形指事文居多龤聲
㑹意皆字也又為名字之字子生三月而名既冠
而字敬其名也因名以生故謂之字
子之轉注
㐬他骨切子生順如脱也象子下出(説文曰不)
(順忽出也从倒子易曰突如其來如不孝子突出不容於内也按子生必首先下許氏以順為逆盖)
(不察其理如是則育與疏何以从ㄊ)
ㄊ之㑹意
弃詰利切子生不育舉弃之也又作加
焉弃糞壤也
ㄊ之龤聲
育余六切長養也亦通作粥詩云粥子之閔斯
又作漢志育水出弘農盧氏縣南入沔有育
陽縣(别作淯)
疏所菹切因其出而順道之也孟子曰禹疏九
河語曰疏為川谷以道其氣因疏道而生疏通之
義疏密疏數親疏之義皆由是而生(今俗疏密之疏作疎説文)
(無此字經傳竝作疏又作説文曰通也)窗謂之疏(别作説文曰門户疏窗也)疏
髪之櫛齒疏者曰疏齒密者曰比(俗作梳笓)又借為粗
疏之疏布之粗者曰疏布食之粗者曰疏食又所
據切(博雅曰條陳也)
子之龤聲
孳子之切孳息也籀文書云鳥獸孳尾(孔氏)
(曰乳化曰孳陸氏曰音字)借為孳孳之孳與孜同
孩户來切子初生日孩兒昉欲笑言動於頤頷
父母舉頤而咳之故謂之孩記曰子生三月咳而
名之(説文曰咳小兒笑也孩古文从子又作&KR2430;孤)
孺而遇切子幼弱也
孠祥吏切適子為父後者曰孠又作(許氏曰諸)
(侯嗣國也从冊从口司聲孠古文徐鍇曰冊必於廟史讀冊故从口按古者天子諸侯大夫之適長)
(子皆曰嗣適子生固舉以禮異於諸子不待冊而為嗣矣傳曰嗣吉何建建非嗣也必待冊而後為)
(嗣此後世之所以啟禍亂也非古也古者惟無適子與適子死然後立嗣嗣之从冊吾無取焉耳)
孟莫更切長子也
孼魚列切支子也本當用不字借為妖孼之孼
(漢志蟲豸之妖為孼)中庸曰國家將亡必有妖孼(又作别作蠥説文)
(曰禽獸蟲蝗之怪曰蠥)
孿力沇切一産二三子也(又作㝈又生患切非)
孝呼效切善事父母曰孝(説文孝字在子部放也孫氏古肴切孝在)
(老部善事父母也从老省从子子承老也孫氏呼教切按孝人子之逹道非但事老也隷書既興爻)
(與耂譌因分為二字爾)
存徂尊切撫在之也存在同聲
孤古乎切幼而無父曰孤
孥奴沽切妻子通曰孥書曰予則孥戮汝亦通
作帑春秋傳賈季奔狄趙宣子使臾駢送其帑
孛蒲妹切子倍其親也(别作悖)又蒲骨切子逆也
(别作誖)見而孛乎常因謂之孛
子之疑
季居悸切少子為季(説文曰从稚省稚亦聲按稚之為義與聲皆不妥季)
(利皆从禾殆别有説)
學胡覺切效也先人曰鳥獸之生也㳺者則狎
於水而不溺走者則馳於野而不躓然終於此而
已矣人之生也自赤子不能求其母自是以進皆
學焉而後能之無所不學則無所不能也故人子
之道學為大君父之道教為大古者子生十嵗則
入小學二十而入大學傳曰子既生不免於水火
保傅之罪也羈丱成童不就師傅父母之罪也就
師學問無方心志不通身之罪也學之文所以从
子也有大人之事有小人之事窮理致知盡已之
性以盡人之性盡人之性以盡物之性賛天地之
化育與天地參者大人之事也學大人之事之謂
大學朱子曰學者所以明善而復其初也謂學以
明善可也謂學以復其初則否夫有失而後有復
人生而蒙其知未啟其明未融在易乾之姤雖有
龍徳猶曰隠而未見行而未成乾之同人曰學以
聚之問以辨之然後徳博而化為龍徳之正中焉
雖聖人不能無學也夫學也者所以明其明而廸
其知猶闢門塗而啟牖嚮也何必曰復乎(説文曰斆覺悟)
(也从教从冂冂尚矇也臼聲學篆文按説命曰惟學斆半二字不可合為一且學然後能覺學非覺)
(也)
疑語其切心所未決也引之則幾似為疑易曰
隂疑於陽必戰記曰尸在廟門外則疑於臣(説文曰惑)
(也从子从止聲徐鍇曰古文矢)
女尼吕切人生陽曰男隂曰女象其婉孌以女
妻人為女去聲書曰女于時借為爾汝之女爾吕
切吾卭我台予人所以自謂也爾女而若所以謂
人也皆一聲之轉亦作汝
女之象形
母滿鄙莫古二切又莫后莫假二切有子為母
取象於乳(按古書母馬同音皆莫古切今世俗母馬同音皆莫假切淮南子曰西家子謂)
(其母曰社説文曰蜀人謂母姐淮南謂母社又齊人謂母妳又謂㜷呉人謂母媒雖方音不同皆自)
(母而變今魚有馬鮆蚻有馬蚻薊有馬薊皆其類之特大者盖母之譌也别立媽文非又作姥非文)
(子為學老女為母更生為蘇皆齊梁間俗書妳又作嬭唐韻曰嬭乳也詳見乳下)
女之㑹意
好呼老切女之少也美好故从女从子好者人
斯好之故為好惡之好去聲孔子曰吾未見好徳
如好色者也又借為肉好之好璧孔為好(别作&KR2315;)
娶七句切取女為娶古亦單作取
姓息正切女所生也禮曰子姓兄弟春秋傳庚
宗之婦人獻雉于叔孫叔孫問其姓曰予子長矣
能弄雉而从我矣人類之繁不可無别故各因其
生而命之姓同姓日繁不可無别故各因其求而
命之氏傳曰天子建徳因生以賜姓胙之土而命
之氏姬姜媯姒姚嬴妘姞所以皆从女(鄭漁仲曰古文从)
(生从自)
娣徒禮切古之嫁女者以姪娣从娣者其女弟
也姪者兄弟之女也傳曰衛莊公娶于陳曰厲媯
其子戴媯生桓公齊侯娶于魯曰顔懿姬無子其
姪鬷聲姬生光自適而下因凡謂之曰娣又兄之
妻曰姒婦弟之妻曰娣婦
妥吐火切从復手撫女安之也禮曰主人及祝
拜妥尸尸拜遂坐(鄭氏曰安坐也)詩云以妥以侑(説文無妥字綏)
(从妥徐鍇曰从爪从安省盖譌為爪)
嬰伊盈切女首飾也賏所以飾也亦聲(别作瓔)借
為嬰兒之嬰記曰中路嬰兒失其母(鄭氏曰嬰猶鷖彌也别作)
(孾)又借為嬰當之嬰荀子曰延則若莫邪之長刃
嬰之者&KR0856;與膺通(又作攖)孟子曰虎負嵎莫之敢攖
奻説文曰訟也易曰二女同居其志不相得(孫氏)
(曰女還切)
毋武夫切禁止也(説文曰止之也从女有奸之者)
毋之疑
毐度告切(説文曰人無行也从士从毋賈侍中説秦始皇毋與嫪毐滛故世詬滛曰)
(嫪毐讀若娭遏在切按毐音當从度告切毒以毐為聲)
女之龤聲
始詩止切有天地然後有萬物有萬物然後有
男女有男女然後有夫婦有夫婦然後有父子有
父子然後有兄弟人道於女乎始故始从女(月令蟬始)
(鳴陸氏市志切集韻式吏切按今俗音猶有式吏之音者别作乨)
姜居良切神農氏之姓也其後為齊甫申吕紀
許向苪
姬居之切黄帝之姓也周人實嗣其姓
媯居為切有虞氏之姓也媯汭媯水之内媯氏所
居也地以人得名
姚余招切帝舜之後在夏為姚左氏傳少康逃
奔有虞虞思妻之以二姚借為嫖姚之姚
嬴以成切鄭語曰嬴伯翳(即伯益)之後也秦趙梁
皆嬴姓
姞巨乙切傳曰鄭文公賤妾曰燕姞(杜氏曰南燕姓)夢
天使與己蘭曰余為伯儵余而祖也石癸曰姞吉
人后稷之元妃也又曰宋雍氏女於鄭伯曰雍姞
晉語曰黄帝之子得姓者十四人姞其一也周語
曰密須由伯姞(世本曰姞密須姓)
妘王分切鄭語曰祝融之後八姓妘姓鄔鄶路
偪陽(韋昭曰陸終第四子求言為妘姓封於鄶今新鄭也鄔路偪陽其後别封也)
姺傳曰商有姺邳(説文殷諸侯為亂者疑姓陸氏西典西禮二切孫氏所臻)
(切)
娀而融切商頌曰有娀方將帝立子生商(鄭氏曰有)
(娀氏之國有女簡狄生契)
媒莫盃切合男女之交者也
妁市勺之若二切酌二姓之合者也
嫁古訝切女適人也
婦房九切未嫁曰女嫁曰婦(亦借用負漢高祖从武負貰酒劉向)
(列女傳曰魏曲沃負者大夫如耳之母也)
嬪毗賓切配也書云釐降二女于媯汭嬪于虞
詩云來嫁于周曰嬪于京周官以九職任萬民七
曰嬪婦化治絲枲記曰生曰父曰母曰妻死曰考
曰妣曰嬪
妃芳微切匹配之尊稱也傳曰嘉耦曰妃
媲匹寐切猶配也又頻脂切猶嬪也
嬙才良切傳曰有先君之適及遺姑姊妹若而
人君使董振擇之以備嬪嬙又曰夫差宿有妃嬙
嬪御(説文曰婦官也牆省聲)
媵以證切以子女从嫁也
娠失人切又音震説文曰壬身動也古作震詩
云載震載夙載生載育傳曰邑姜方震太叔婦人
經事不行始衃三月而動始有形故謂之震
嫗衣遇衣候二切母俯兒也聲義與傴近記曰
煦嫗覆育萬物又曰羽者嫗伏鄭氏曰氣曰煦體
曰嫗亦通作燠傳曰民人痛疾而或燠休之母所
以謂之嫗也又委羽切(説文曰母也)
媪烏皓切母之别稱也趙左師觸龍謂太后曰
媪之愛燕后賢於長安君漢書曰高帝母劉媪又
曰高祖常从王媪貰酒(説文曰女老稱侗謂媪即嫗聲之轉也昷於聲不諧)
姁況遇切又平上二聲史記曰吕娥姁為高祖
正后(説文曰嫗也徐廣曰后姊字長姁按姁與敂煦通吕氏春秋曰姁姁然相樂也)
孃娘女良切俗謂母孃亦謂為王母(説文曰煩擾也一曰)
(肥大也)音同俗謂少女娘(孫愐曰娘少女也)
妣卑履切母没稱妣籀文
姑攻乎切父之姊妹曰姑引之則外婦人之尊
者皆曰姑夫之母妻之母皆曰姑記曰舅姑承子
以授壻(古音家與姑同故俗謂姑為家)借為姑且之姑書云姑惟
教之詩云我姑酌彼金罍
姊將几切女兄也又將野切(俗作姐)
妹莫佩切女弟也
媦云貴切楚人謂妹媦即妹聲之轉也
姪徒結直吉二切婦人謂兄弟之子曰姪喪服
傳曰姪丈夫婦人報又曰謂吾姑者吾謂之姪春
秋傳曰姪其从姑古之貴者嫁女必以姪娣从姪
之幼者待年曰須陽壹隂貳天之道也男子多欲
婦人妒同人之情也婦人四十容貌改前男子五
十血氣未衰故女專於始而男溢於後女專則㡭
嗣之道塞男溢則僭逼之害興室家之舛常必由
之故先王為制其衷皆於其始而為之極庶人一
妻自是以上妾媵有差貴者有娣而又有姪又有
待年之女一娶之初長幼兼備雖缺不復補所以
足男欲而杜其溢求素女位而絶其妒僭也(又作妷今)
(人謂兄弟之大夫子亦曰姪非也古者兄弟之子皆曰子漢書疏廣與其兄子受父子同為師傅)
姒詳里切長婦為姒婦介婦為娣婦喪服小功
娣姒婦報傳曰娣姒婦者弟長也兄弟之妻相謂
皆曰姒傳曰聲伯之母不聘穆姜曰吾不以妾為
姒聲伯之母公弟叔肸之内也叔向取申公巫臣
女生伯石子容之母謁諸姑曰長叔姒生男(爾雅曰女)
(子同出先生為姒後生為娣又曰長婦謂稚婦為娣婦稚婦謂長婦為姒婦郭氏曰女子同出謂俱)
(嫁一夫也以己生先後為娣姒廣雅曰娣姒之别不以夫之長幼以婦人之長幼按爾雅謂婦人同)
(出者言女同所出而俱从於嫁則長為姒而幼為娣也謂長婦稚婦者言兄弟之妻也同事一夫以)
(齒為長弟可也兄弟之妻焉得以齒為長弟乎如皆以齒則弟之婦亦可謂兄之妻為娣矣兄弟之)
(妻自相號呼而亦曰娣焉則嫌乎以為己姪娣也故兄弟之妻可謂之娣婦而不可单謂之娣其相)
(謂則皆曰姒而别之以叔伯穆姜謂聲伯之母為姒叔向之嫂謂叔向之妻曰長叔姒是也説者惑)
(於弟婦之稱姒遂謂以婦之長幼為娣姒而不以夫之長幼不亦亂名也哉)又夏后氏
之姓姒(别作姬)
嫂蘇老切兄之妻也
姨以脂切妻之姊妹也
嬸式荏切今人謂叔母曰嬸
巨禁切今人謂舅之妻曰(亦作妗説文曰&KR2618;妗也孫氏丑)
(亷切妗&KR2618;也一曰善笑貌孫氏火占切)
姆莫后切女師也(别作娒)
婣伊真切嫁娶之家相謂曰婣周官以鄉三物
教萬民二曰六行孝友睦婣任恤(鄭氏曰親於外親也)古通
作因亦作(爾雅曰婿之父曰婣婦之父曰㛰説文曰婦家曰婚壻家曰婣按内)
(婦以昬故謂昬禮昬壻家事也安得反謂婦文為昬古人葢通謂之婣)
婆娑薄波切(説文作媻奢也一曰小妻也徐鉉曰俗作婆非)今人謂老
嫗為婆素何切(説文曰舞也)詩云婆娑其下盤薄
舒㪚貎
婢部弭切妾之賤者也(按今又謂婢曰妮字書皆無此字)
嫠陵之切寡婦也
孀師莊切俗謂寡婦
姿即移切女姿態也(又作姕説文曰婦人小物也孫氏音同)
媛于元切美女也詩云展如之人兮邦之媛也
楚辭曰女須之蟬媛又于眷切
娥牛何切美女也列子曰處子娥媌靡曼者又
曰處子娥姣者(説文曰秦晋謂好曰娙娥堯女舜妻娥皇字也娙長好也五莖切媌)
(目裏好也莫交切張湛曰娥媌妖好也)
娃烏瓜切美女也(説文曰圜深目貌一曰呉楚之間謂好曰娃按深目當作)
(窐)
妙彌笑切姿色殊美纎妙也妙好媺嫵之屬皆
从女人情所説莫甚於女也引之為微妙之妙易
曰神也者妙萬物而為言也(説文無妙而有玅急戾也从弦省於宵切)
(孫愐以為妙之别文)
媺母鄙切善美也周官師氏掌以媺詔王(又作媄説)
(文曰色好也)
姸倪堅切美也
姝陟輸尺朱二切好也詩云静女其姝又曰素
絲紕之良馬四之彼姝者子何以卑之不獨以稱
婦人(毛氏曰順也又作&KR2673;説文姝&KR2673;皆好也)
嫣於䖍許䖍二切巧笑態也(説文曰長貌)
娩武逺切記曰姆教婉娩聴從(鄭氏曰娩之言媚也婉謂言語)
(娩謂容貌)
婉委逺切宛順也(又作妴説文曰婉也又作説文曰宴也按詩燕婉之)
(求亦作婉)
孌力沇切順从貎詩云婉兮孌兮又曰孌彼諸
姬又曰思孌季女逝兮孌與孿攣聲義相邇也(説文)
(孌兩出孌慕也又嬡順也以孌為籀文)
婐媠烏果切他果切(又奴果五果二切)婐媠宛孌
隈倚之貎婐通作果孟子曰被袗衣鼓琴二女果
(趙岐曰侍也)又作列子曰穉齒婑媠者(媠又作㛂説文曰婐)
(㛂也一曰女侍也讀若騧或若委引孟子作二女婐㛂婐㛂也一曰弱也嫷从女隋聲南楚之間謂)
(好曰嫷徐鉉曰今俗省作媠唐韻作妥非)
委隖毁切宛委不自持貎垂省聲(説文曰委隨也从女从禾)
(徐鉉曰委曲也取禾榖垂穗委曲貎按委从禾無義鍾鼎文皆作乃从垂省譌為禾也)引
之為委靡為委置又所委之物為委去聲周官遺
人掌邦之委積以待施惠謂禾榖之類也委人掌
歛野之薪芻凡疏才木才凡畜聚之物謂薪芻之
類也鄭康成曰少曰委多曰積又因之為委遲委
隨委它委垂平聲(别作逶倭䫋)
嫋乃了切修纎荏弱嫋也與裊通
嫵罔甫切姿媚也(别作娬)
媚明祕切女為容悦也
娯元俱切驩悦也與虞通(或作㥥説文曰歡也)
媆奴困切穉弱也(説文曰好貎徐鉉曰俗作嫰非)
嬌居妖切女怙恃驕淖也
姹丑下切(又作奼説文曰少女也又婭姹作態也)
姱枯瓜可孤二切楚辭曰朝飲木蘭之墜露夕
餐秋菊之落英茍余情其信姱又曰汝何博謇而
好脩紛獨有此姱節(説文曰美好也)
嫭胡故切楚辭曰朱唇皓齒嫭以姱反騷曰知
衆嫭之疾妬又作楚辭曰嫮目宜笑(朱子曰嫮與嫭)
(同眄也)
嬋娟市連切(又作嬗)於縁切(亦作嬽)嬋娟古作
蟬媛
妖於喬切艶冶也古通作夭詩云桃之夭夭夭
冶善蠱惑故引之為妖孼傳曰天反時為災地反
物為妖(别作祅䄏訞)
姣古巧切巧黠也傳曰弃位而姣不可謂貞(説文)
(日好也杜氏曰滛之别名)
姤古候切男女相遇也易曰姤遇也柔遇剛也
妝側羊切説文曰餙也(又作娤䊋裝)
&KR1653;莫胡切説文曰&KR1653;母都醜也
嬖卑義切寵愛也
娭虚其切敖戱也又作(又作媐説文曰説樂也又作誒楚辭)
(曰誒笑狂只)又去聲與戯通
姍所晏切戲㑄也(説文曰誹也誹當作訕)
嫌賢兼切疑似也男女之間嫌疑為多(説文曰不平於)
(心也一曰疑也或作慊見歉下)
妨逋防切女專妨他進也
妒都故切女忌同也
婪盧含切貪怙也女徳無猒故从女亦作
(又作懢)
奸居顔切男女干踰也又作(説文奸犯淫也姦私也)
(古文)
妄亡放切行不正也從女女多邪也易曰旡妄
徃吉无妄之災无妄之疾孟子曰此亦妄人也莊
周曰猖狂妄行以偽訓妄非也偽者妄之一端
嬈爾沼切煩繞也漢書曰除苛解嬈(説文曰苛也一曰擾)
(戲弄也一曰亂也煩也文穎曰煩繞也師古曰如紹切)
嫪郎到切戀也(説文嫪婟也婟胡誤切嫪也孫愐曰婟嫪戀惜也)
婼丑略切春秋有叔孫婼(説文曰不順也)
娵側鳩子須二切傳曰嵗在娵訾之口室壁之
舍亥之辰也
婺亡遇切玄枵之次有婺女星(説文曰不繇也)
嫳匹滅切春秋傳齊有盧蒲嫳(説文曰易使怒也)
妯敕留切詩云憂心且妯(毛氏曰動也又直留切孫氏徒厯切按詩)
(妯與州猶劦孫音非説文引詩作怞朗也)又仲六切兄弟之妻相謂妯
娌(里亦作娌)
妢扶云切考工記曰妢胡之笴
妎胡戒胡計二切楚語曰妎其讒慝(爾雅曰苛妎也説文)
(曰妒也韋昭曰覆也)
嫈蜎營於莖二切漢有繚嫈侯(説文曰小心態一曰好貌)
嫄愚袁切詩云厥初生民時維姜嫄(鄭氏曰炎帝之後有)
(女名嫄説文曰后稷母字按周人以諱事神不應廟祀而名之且姜嫄不應特剏一字以為名字)
婤姶職流切舉犮烏合二切春秋傳衛襄公
嬖人婤姶(説文曰女字也)
媧烏瓜切(女媧氏之説出於列禦寇其説妄不錄)
妲當割切晉語曰殷辛伐有蘇有蘇氏以妲己
女焉
姅博幔切女月事至也漢律見姅變不得侍祠
古者天子諸侯嬪婦以叙御于夫君有月事者以
丹注面的的王粲神女賦曰免簪筓施華的(説文曰婦)
(人汙也孫愐曰偒孕也)
女之疑
妻千西切夫之正室曰妻(説文曰婦與夫齊者也从女从)
(屮从又持事妻職也古文按鍾鼎文妻从齊葢齊聲)以女妻人曰妻去聲
妾七接切側室也妾有貴賤古之貴者娶必有
姪娣諸侯娶於一國其國以姪娣從他國亦以女
媵自正室而下皆妾也此貴妾也記曰奔則為妾
若此者賤妾也(説文曰有罪女子給事得接於君者也从䇂䇂罪也按有罪没入者)
(曰奚曰婢妾非有罪者也从䇂不可曉疑立聲譌為䇂妻之為言齊也妾之為言接也此説幾似實)
(非本義)
威於非切於經傳為威武為威儀(説文曰姑也从女从戍漢)
(律曰婦告威姑)
佞乃定切口才巧給也語曰惡佞恐其亂義也
又曰焉用佞禦人以口給屢憎於人(説文曰巧諂髙才也从女)
(从信省伯曰从女仁聲詳見仁下)
婁洛侯切(説文曰空也从毌中女空之意也一曰婁務也古文)按婁有
數音詩云子有衣裳弗曳弗婁力俱切(毛氏曰婁亦曳也馬)
(氏曰牽也舅駟曰挽使申也)公羊氏曰牛馬維婁(何休曰繫牛曰婁陸徳明)
(力主切)又辰之次曰降婁其星奎婁力侯切春秋邾
國亦號邾婁凡夷言多以兩言為一言邾婁之合
從力俱切者為邾從力侯切者為鄒又牝豬為婁
豬春秋傳曰既定爾婁豬盇歸吾艾豭又浪遇切
古用為屢頌曰婁豐年
妟(説文曰从女日詩曰以妟父母孫氏烏練切按宴匽以此為聲)
大特奈切又特計唐個二切象人四支舒展引之
則凡博大者皆謂之大(説文分二部古文天大地大人亦大故大)
(象人形孫氏徒葢切籀文亦象人形孫氏他逹切按古文籀文特字勢少差許氏一字而分二部已非)
(孫氏又别其音尤非也)公食大夫禮羞庶羞皆有大賛者辯取
庶羞之大以授賓(鄭康成曰大以肥美者特為臠所以祭也)
大之象形
夨阻力切傾夨也象人傾頭
夨之龤聲
&KR2633;古屑切説文曰頭傾也
奊春秋傳齊有慶奊字繩説文曰頭衺骫奊態
也(陸氏戶結切以圭聲推之恐陸氏之音非)
夭依小切象人頸項夭矯也借為夭折之夭少
亡為夭又平聲借為夭美之夭詩云姚之夭夭(毛氏)
(曰少壯也説文引詩作枖木少盛貌)語曰子之燕居夭夭如也(馬氏曰和)
(舒之貌)又烏皓切借為胎夭之夭(詳見䴠下)
夭之疑
幸胡耿切福不當得而得禍不當免而免曰幸
引之則不以道而獲愛於上者謂之嬖幸佞幸上
所行臨臣民幸其至因謂之幸(説文曰从夭从屰免凶而吉也夭死)
(之事故死謂之不幸)
尢烏光切象人脛曲跛也亦作王聲(説文曰古)
(文从)
尢之龤聲
尲古咸切尲介不著次第也(介亦作尬)
尥力弔切説文曰行脛相交也按今人謂筋骨
弱舉足不隨為尥掉
尰豎勇切詩云既微且尰爾勇伊何(爾雅曰骭瘍為微腫)
(足為尰别作尰瘇)
㞇㞂都賄切吐猥切風疾胻病也按方書
止作猥退
交加爻切象人兩脛交引之則凡交㑹交接皆
曰交
立力入切象人立地上
立之指事
竝蒲郢切兩人比立也引之為並縁之義蒲浪
切(季曰又音蒲半切即俗伴字)
竝之疑
替他計切隤廢也書曰無替厥服曰無替朕命
傳曰兄其替乎曰王替隗氏又曰上陵下替(孔氏杜氏)
(皆曰廢也唐本説文曰廢也徐本曰廢一徧下也白聲或从或从俗作替)
立之龤聲
端多官切立之凝以正也借為端匹之端凡布
帛一丈六尺曰端二端為匹為兩又借為兩端端
緒之義
靖疾郢切班立整定也書曰嘉靖殷邦詩云俾
予靖之傳曰君務靖亂靖與静同音而異義靖者
靖之於未定静者定而後静也(説文靖立竫也竫亭安也音同又婧)
(竦立也)
竦息共切危立也與聳通
竒居宜切一足立也(别作踦見足部)引之為竒耦陽竒
而隂耦一三五七九為竒二四六八十為耦又因
之為竒衺竒詭常也又因之為竒偉竒特渠羈切
竱㫖兗切立之齊也語曰竱本肇末
竣七倫切又壯倫逡縁二切語曰有司已於事
而竣爾雅曰遏也按竣遏立也(説文曰偓竣也或曰伏貌)
䇐力至切説文曰臨也按書傳皆借用涖亦借
用莅易曰君子以莅衆用晦而明
竭渠列切(説文曰負舉也)按書傳通用為竭盡之竭舉
竘丘羽切(説文曰健也一曰匠也)
亦羊益切説文曰臂亦也亦作因之為扶
亦扶者扶其手亦者亦其亦亦作又借其聲
為又亦之亦又與亦聲相近也(今人呼音如也)
亦之疑
夾(説文曰盜竊懷物也从亦有所持俗謂蔽人俾夾是也失冉切弘農陜字从此)
大之㑹意
夾古洽切二人夾一人也又吉劦檄頰二切
大之龤聲
去邱據切違離而徃也屏去之曰去上聲又邱
居切傅曰千乗三去三去之餘獲其雄狐
去之龤聲
朅邱竭切詩云庶士有朅(毛氏曰武夫也)又曰伯兮朅
兮邦之桀兮(説文曰去也按朅从去其義當與去相近然詳詩意不得但云去毛公所)
(以釋為武壯貌也)
奢式車切侈大也
夸苦瓜切張大衒耀也(又作誇夸於言也又作侉恗)
奓昌者切莊周曰奓户而入大啟也又陟加切
奕羊益切廣大開張也詩云奕奕寢廟又曰奕
奕梁山(毛氏曰大也)又曰四牡奕奕又曰萬舞有奕又
為重累傳曰奕世載徳不忝前人
耎而沇切罷弱也(説文曰稍前大也讀若畏偄又作軟漢書曰罷軟不勝任)
(按今俗通用軟字从車从欠於聲義皆不可通又作偄腝輭&KR3170;並非素問耎弱皆作耎)又奴
亂切(按需有濡音與耎相近故多差互从耎者多譌為需愞腝渜㨎之類皆當从耎)
奎苦圭切説文曰兩髀間也莊周曰豕蝨擇奎
蹄曲隈乳閒自以為安室利處又借為二十八宿
名
直質切(説文曰大也讀若詩大猷)
奭詩赤切(説文曰盛也从皕皕亦聲召公名奭讀若郝古文)詩云路車
有奭(毛氏曰赤貌)
&KR3069;乙獻切(説文曰大貌或曰拳勇字一曰讀若傿乙獻切)
大之疑
夫甫殳切男曰夫女曰婦(説文曰丈夫也从大一以象先周制八寸)
(為尺十尺為丈人長八尺故曰丈夫)又防無切有所指之辭語曰夫
三子者曰夫人不言又為辭助語曰莫我知也夫
又曰已矣夫
夫之㑹意
㚘薄旱切(説文曰並行也輦从此讀若伴侣之伴)
夫之疑
規堅隨切方曰矩圜曰規(説文曰有法度也从夫从見)
夰(説文曰放也从大而八分也孫氏古老切)
夲(説文曰進趣也从十猶兼十人也讀若滔孫氏偷勞切)
本之龤聲
(説文曰疾也从本卉聲&KR0596;从此孫氏呼骨切按&KR0596;聲卉聲孫音非)
本之疑
奏則候切書曰敷奏以言(孔氏曰進也)又曰奏庶艱
食鮮食(孔氏曰奏謂進於民)又曰敷同日奏罔功(孔氏曰日進於無功)
(也)詩云樂具入奏又曰既備乃奏曰各奏爾能周
禮曰以晉鼓鼓金奏(鄭氏曰金奏謂樂作擊編鍾)記曰要其節
奏(鄭氏曰節奏闋作進止所應也)趙簡子問無恤求其簡出諸袖
中而奏之(説文曰奏進也从本从从&KR0708;&KR0708;上進之義並古文侗謂从省)
(聲按奏雖有進義孔氏專訓進謂敷進以言已不足以盡敷奏之義謂進食於民謂日進於罔功則)
(愈差矣謂奏樂為進樂可乎以作訓進於奏樂粗通然亦未足以盡其義也夫所謂金奏者九夏之)
(屬樂之盛者擊編鍾也作者樂之始作也奏者終始條理畢奏然後謂之奏奏葢有湊意故詩曰樂)
(具入奏既備乃奏傳曰金奏作於下奏不可訓作也敷奏以言者使各發陳其藴猶奏樂也奏艱食)
(鮮食者謂登采粒食魚鼈之類猶奏樂也奏功奏書皆此義也)又為奏理千候切
禮曰載體進奏亦作腠詳見腠下
皋古勞切周禮曰詔來瞽皋舞(説文曰氣皋白之道也从本从)
(白引周禮皋舞皋告之也禮祝曰皋登歌曰奏故皋奏皆从本)按禮升屋而號曰
皋某復又為皋緩傳曰魯人之皋
夷以脂切展足箕坐也(説文曰平也从大从弓東方之人也按從弓無)
(義疑㠯聲)語曰原壤夷俟書云乃夷居弗事上帝神示
(别作跠)引之為坦夷平夷詩云岐有夷之行老氏曰
大道甚夷(别作&KR1795;)詩云我心則夷又曰既夷既懌(别作)
(恞)借義為夷傷易曰明入地中明夷傳曰察夷傷
(别作痍銕)又為蠻夷東方曰夷四方夷狄通亦曰夷又
書云宅嵎夷(别作鍝銕)
奄依檢切書云奄有四海(孔氏曰同也)又曰奄甸萬
姓詩云奄有四方(毛氏曰大也)又曰奄受北國(毛氏曰撫也)
又曰奄有龜蒙遂荒大東(鄭氏曰奄覆也荒奄也)又曰奄觀
銍艾(鄭氏曰乆也説文曰覆也大有餘也又欠也従大從申申展也按奄有覆冒之義訓大訓)
(同訓欠非)又平聲周官酒醬䤈醢之屬用女奚者皆用
奄(鄭氏曰奄精氣閉藏者今謂之宦人月令曰其器閎以奄)又國名書序曰成
王東伐淮夷遂踐奄
奚胡雞切周官酒醬䤈醢之事用奚(鄭氏曰古者從坐男)
(女沒入為奴其少才知者以為奚今之侍史官婢或曰奚宦女説文曰大腹也)省聲籀
(文系説文别有㜎字女隷也)又假借之用與何同奚何胡曷一
聲之轉其義一也
六書故卷九
