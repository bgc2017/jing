六書故卷三
宋戴侗撰
天文下
火許果切又許偉切南方之行炎而上曰火象形
火之㑹意
炎于亷切火勢盛炎上也從兩火
炎之㑹意
力照切燔草木也書曰若火之于原(别作燎說)
(文曰放火也又作說文曰炙也又作祭也)
黑呼北切積煙之色也從炎從突上霝煙
所積也
黑之㑹意
熏許云切煙火上出也從出省(别作燻)&KR1898;者火之
標其气赤黒故色之赤黒者謂之&KR1898;(别作纁)日之
将冥其色亦然故謂&KR1898;黄(别作曛楚辭曰與纁黄以為期)飲酒者
暢於頭目四支亦謂之&KR1898;(别作醺)目之闇者亦曰&KR1898;
(别作矄)
黑之龤聲
黔巨淹切又巨今切黑也易曰為黔喙秦謂民
黔首
黚巨今切說文曰淡黄黒色也(别作)
黟煙奚切又於夷切漆色黒而澤也字亦作
(說文黳小黒子也黟黒木也按黟從黑凡黒者皆曰黟不應黒木别擅此名髮之黒澤别作馬之)
(黒作□並非)
黫烏閑切聲義與黟通史記天官書曰黫然黒
色甚明葢黒而有光澤也(别作䵝)
黝於糾切黑色深黝也(說文曰微青黒色也)周官侌祀用
黝牲又曰其祧則守祧黝堊之(鄭司農曰讀若幽幽黒也)
黲七感切淺黑也
黛徒得切又徒耐切青色也古用為畫眉墨亦
作(唐本說文曰或從代徐本說文無黛字)
䵣當割切說文曰白而有黑也
黤於敢切侌黑也亦作(徐本說文曰青黑也唐本曰果實黭)
(黮也别作[黑敢])
黯烏減切說文曰深黒也(一說黯黶特一字别作黬[黑敢])
黶乙減切說文曰中黑也又倚琰切黑子也
黮徒感他感二切黤黮之象如其聲又他減切
黯黮之象如其聲又徒監切黮[黑敢]雲起濃黑貌又
石荏切詩云翩彼飛鴞食我桑黮桑實黑熟故以
名之亦作葚詩云無食桑葚亦知林切(又作椹)
徒對切黮黒气屯濃也又作徒戴切
(别作䨴)
都故切濁黒也
黕都感切(說文曰滓垢也)楚辭曰或黕㸃而汙之又陟
甚切汙黒透漤也(又作黵)
㸃多忝切班班小黑也(曽㸃字晳猶端木賜字貢或作蒧已無義因之)
(又作黬說文曰雖晳而黒蓋因曽㸃字晳而誤也)又都念切
黠功八切說文曰堅黑也借為慧黠狡黠之黠
又下八切
儵直鳩切又式竹切說文曰青黑繒發白色也
借為儵忽之儵楚辭曰儵而來兮忽而逝謂攸闇
感忽不可知也
黨他朗切說文曰不鮮也(别作曭)因之為黨來黨
或之義漢書曰黨可以徼幸亦謂出於攸闇不可
知也因又為俶黨之黨(别作倘儻)又借為朋黨之黨多
朗切鄉黨之名生焉五族為黨五百家為黨(别作攩䣣)
(說文曰攩朋羣也)伯曰鄉黨之黨當從里譌為黑
黴府移切中久雨青黑也
䵟古旱切面黒气也(别作皯)
黓逸織切爾雅曰太嵗在壬曰玄黓
黷徒谷切汙也亦通用瀆
黜敕律切擯斥汙闇也書曰三考黜陟幽明(别作)
(詘絀說文曰絀降也)
䵬達合切墨也晉羊曼州里稱為䵬伯
黥渠京切有罪者以墨湼其面也(别作剠)
炎之龤聲(三)
燄以漸切火之騰起者為燄書曰無若火始燄
燄(别作焰說文曰燄火行微燄燄也火光也)
㷠良刃切列子曰馬血之為轉㷠也人血之為
野火也說文曰兵死及牛馬之血為㷠(别作燐)
焱甫昭切火勢猛盛也故從三火(孫氏以丹切又呼狊切)
淮南子曰追焱歸忽(漢書曰雷動焱至又曰猋風涌而雷浮又曰武節焱逝說)
(文曰火華也髙誘曰焱光中有景者按諸說焱乃燄也漢書曰鑿坎寘煴火顔師古曰火無焱也與)
(猋多互用)
焱之疑(二)
熒户扃切火光熒煌不定也冂聲(說文曰屋下登燭之光從)
(冂從焱一說冂聲按熒兩火在冂上非屋下之義也伯曰屋下有火其光上出熒熒也)
赤昌亦切伯曰大火之色也從火從大㑹意或
曰亦省聲
赤之㑹意(二)
赫呼格切火盛大赤也(又作赩楚辭曰逴龍赩只)
𧹞女版切面慙赤也亦作
赤之龤聲(十)
赬止成丑成二切赤色也又作士喪禮為
銘䞓(舅駟曰淺赤色也别作浾泟緽)
赭之也切赤黑色也
赮何加切赤雲氣也漢書雷電赮&KR1734;辟厯夜明
者陽氣之動者也(按此即霞字霞不當從雨)
炙之石切肉在火上炙之義也肉之既炙為炙
之夜切又作夕聲
炊昌垂切火氣熟物也說文曰爨也吹省聲
爗勻輒切火之華采燁然(别作曄曅說文曰曄光也從日從華爗盛)
(也從火曄聲俗又作皣侗謂曰火同光若燁若輝若熯若耀皆兩從火日然取義於火為尤精覈故)
(定皆從火)
煽式戰切火得風愈熾也從火從扇煽之義也
扇亦聲詩云艷妻煽方處(别作傓說文引詩艷妻傓方處)
灰呼回切火化為灰從又火滅可持也
火之龤聲(八十有五)
然如延切火始焚也亦作(又作䕼)借為然否
之然然之與是聲相通也又為若然之然然與如
若聲相通也(正義為借義所奪火然之然加火為燃非)
焫如悅切燒也記曰焫蕭合羶薌亦作傳
曰魏犨爇僖負羈氏(說文曰蓺聲徐鉉曰說文無蓺字)
焚附云切燒也(亦作焚從棥省)
燔附袁切燔猶焚也燎肉於燄因謂之燔詩云
炮之燔之燔之炙之傳曰與執燔焉(别作膰㸋)
燒式昭切燒焚焫其義一也又去聲
燬許偉切焚之盡也(别作&KR1754;說文曰燬火也&KR1754;亦火也引詩王室如&KR1754;)
爟周官司爟掌行火之政令四時變國火呂氏
春秋曰爝以爟火(說文曰取火於日官名舉火曰爟周禮故書曰燋杜子春曰燋)
(亦書為爟爟為私火康成曰讀如予若觀火之觀今燕俗名湯熱為觀則爟火謂熱火與陸徳眀音)
(古喚切侗謂康成熱火之說無理叔重亦縁周禮而立說以呂氏春秋參之得非新火之名乎舉火)
(當作權漢書所謂權火舉而祠若光輝屬天葢以桔槔舉火若權之在衡也)
炮步交切火中完熟牲豚也(說文曰毛炙肉也)亦作炰
周禮曰歌舞牲及毛炮之豚(康成曰毛炮爓去其毛而炮之)詩云
毛炰胾羮又曰炰鼈鱠鯉記曰炮取豚若牂刲之
刳之實棗於其腹中編萑以苴之塗之以堇塗炮
之又曰後聖有作然後修火之利以炮以燔以亨
以炙(康成曰炮裹燒之也按牲之熟亨者乃先去其毛既去其毛何以言毛炮内則所言明矣)
(康成所謂裹燒是也大率上古始有火化故炮燔之事為多今人取完殺雞豚熟黄泥以摶之而煨)
(之比其熟也則毛與泥俱脫所謂毛炮也)
烙盧各切肉類著釡中烙之或燒鐵以烙物也
煼初爪切鬲中烙物也亦作(又作炒&KR3399;㷅)
煿伯各切著釡中煿熟也
灼之若切舉火焫物也又為章灼薰灼之義書
云灼于四方又曰灼見三有俊心詩云灼灼其華
章灼同聲(又作焯又通作炤詩云亦孔之炤)
煨烏灰切灰火中熟物也(說文曰盆中火)
燀㫖善切爨烹也傳曰燀之以薪又因之為燀
熱之義黨旱切呂氏春秋曰衣不燀熱謂過熱如
焚也
爓詳廉切又盧咸切燒湯也(徐本說文曰火門也不可曉唐本說)
(文曰火爓爓也)凡以湯煮物皆曰爓記曰大饗腥三獻爓
一獻熟謂瀹之於湯未至熟也(鄭康成曰爓沈肉於湯也今人呼若)
(藍)古借用尋春秋傳吴子請尋盟子貢對曰若可
尋也亦可寒也(又作燅禮曰乃燅尸俎康成曰温也古文作尋或作燖說文曰燅湯)
(中㵸肉也或作從炙)又作記曰燂湯請浴(說文燂火熱也陸徳)
(明曰温也又作煔楚辭曰烝鳬煔鶉朱子曰瀹也又作類篇皆曰湯瀹肉也又作按爓字最)
(襍糅而其義實一從坴從炙從炎者皆無義故不取)
煎將&KR0726;切少汁而煮之久曰煎煎之既成曰煎
去聲
熬五刀切涸煎曰熬(說文曰乾煎也或作䵅)熬器曰熬去
聲(别作鏊)
烝煮仍切水氣得火而上行也引而申之徳化
所馴如氣烝物書所謂烝烝乂是也(說者以為進進非也)淫
上者謂之烝春秋傳烝于宣姜是也氣之所烝襍
然畢達故有衆義焉有盛多之義焉詩云天生烝
民又曰南有嘉魚烝然罩罩蜎蜎者蜀烝在桑野
翩翩者佳烝然來思皆此義也四時之祭惟冬可
以備物祭莫盛於冬故冬祭曰烝周官中冬獻禽
以亯烝康成之說亦云然假借之義二詩云瞻彼
中林侯薪侯烝烝薪類也又作又云每有良
朋烝也無戎烝與正聲相通猶言正爾也又上聲
濕氣所烝壞也
炕口浪切炕猶焅也(又作㰠)又虚郎切燥而張也
爾雅曰守宫槐葉晝聶宵炕
焅口到切焅乾之也又平聲
煏弼力切從火逼乾物也(别作䵗㷶)
焢呼東切火上焢物取燥也又作詩云樵
彼桑薪卬烘于煁(别作灴)
焙蒲妹切烘也
煬弋亮切火旁烘物以火氣揚之也莊周曰煬
者避竈
焌倉聿切舉火小灼之也周官菙氏龡其焌契
以授卜師(杜子春讀為英俊之俊康成讀如戈鐏之鐏謂以契拄燋火而龡之也說文曰)
(然火也又祖寸祖管二切又作焠荀子有子惡卧而焠掌)
灸舉又切灼艾也
烓說文曰行竈也(爾雅曰曰無釡竈也然火以照物若今行竈孫愐曰口迥)
(切按漢博士有炔欽蘇林曰音桂桂氏族譜曰桂貞為秦博士遭秦坑儒改姓昋其孫避地又改從)
(日從火第四子居齊改為烓又囦畦切按桂炔昋炅焆熲穎炯燛紛然殽亂當以涓惠切為正)
煁市林切詩云卬烘于煁毛氏曰烓竈也(郭璞曰今)
(之三隅竈也)
熭于歳切束稿起火也賈誼傳日中必熭葢取
明火於日也或曰㑹意(顔之推讀若暴曬之暴非)
燧徐醉切以鏡取火於日曰金燧鑚木取火曰
木燧亦單作遂周官司烜氏掌以夫遂取明火於
日(别作鐩)又作塞上候望者有寇則以桔槔舉
火傳警曰烽燧(别作&KR2370;㸂)侗謂烽燧之燧非有異義也
候望者不能常種火有警則燧以然火而舉之故
謂烽燧
烽專容切烽燧也(又作㷭)
炬其呂切束䒱然火以照夜也(說文作苣别作)
燭之欲切束䒱灌以膏蠟以照夜也
爝子肖切莊周曰日月出矣爝火不息(呂氏春秋曰湯)
(得伊尹爝以爟火說文曰炬火祓也别作熦又即約切)
燋慈焦兹消子肖三切周官菙氏掌共燋契凡
卜以明火爇燋遂龡其焌契士喪禮楚焞置于燋
記曰執燭抱燋(說文曰燋所以然持火也鄭康成曰燋炬也所以然火者也又曰未)
(爇曰燋楚焞契也所用灼龜侗謂楚焞以荆為焞即炬也可以然火不可以灼龜禮言楚焞置于燋)
(則燋為承炬之器叔重之說近之葢然炬以照必有器以持之如康成之說則既曰執燭矣又曰抱)
(炬可乎爇燋猶言燒竈也伯曰燋即鐎斗之鐎也)
齌在詣切火在灰中也楚辭曰信讒而齌怒(說文)
(曰吹餔疾也)
煻徒郎切灰火也
熾昌志切火勢盛也(說文曰古文)
烈力孽切火猛盛也因之為功烈之烈言其功
業赫盛
烋虛交切火聲勢烋熇也詩云女炰烋于中國
焞他昆切火勢騰突也又吐雷切詩云嘽嘽焞
焞如霆如雷又士喪禮卜日楚焞置于燋(鄭康成曰所以)
(灼龜者又作煓)
燉徒渾徒官二切火聚而熾也漢有燉煌郡(漢書)
(單作敦煌)
爛郎旰切火洞徹也詩云明星有爛又曰錦衾
爛兮物得火而潰熟亦謂之爛故爛有二義為煥
爛為熟爛(别作燗爤糷瓓)
熇火屋火各二切火聲勢熇然也詩云多將熇
熇不可救藥(又虚交切與烋通)
票卑搖切火焱射也又鋪昭切火飛起也呂氏
春秋曰突洩一票而焚宮燒積因之為票輕票疾
之義匹紹切周禮曰輕票用犬與剽通又票搖平
聲(說文從與同意按從既無義加一亦無說乃黽聲譌為爾别作熛慓僄嫖說文票)
(火飛也熛又火飛也慓疾也僄嫖皆輕也輕行也漢書票輕票姚並單作票又别作旚說文曰旌)
(旗旚搖也)
炟當割切火气赫脅也
焄許云切火气也記曰其氣發揚于上為昭明
焄蒿悽愴(鄭康成曰焄謂香臭也蒿气烝出貌也侗謂焄初無香臭義史記王温舒巧詆)
(下户之猾以焄大豪焄與熏殆一字也)
爁魯減切火燄所攬及也又平聲
爆北教北角二切火迸烈有聲也
炐匹降切完物遇火張起也
焮香靳切火气所薄炙也(别作炘)傳曰行火所焮
烜易曰日以烜之(陸氏况晚切又香元切京氏曰乾也别本作暅古鄧切)
周官司烜氏掌以夫遂取明火於日以鑑取明水
於月中春修火禁(康成曰火也讀如燬)
熯呼旰切火气炙乾也又作易曰燥萬物
者莫熯乎火(說文曰熯從火漢省聲漢從水難省聲難從佳堇聲徐鉉曰漢從難省當)
(作堇而相承去土從大疑兼從古文㵄省)
燥蘇到切得火而乾也
燠乙六切温也又威遇切古通作奥
熱如烈切義不待訓
光如黄切惟火與日有光能照(說文曰古文)
光之龤聲
耀弋笑切光采映照也亦作詩云羔裘如
膏日出有曜(又作燿)
輝許韋切光采發揮也光則明照輝則有耀亦
作
焜胡本切又去聲
炫胡犬切又去聲
煥呼貫切
煒于鬼切(說文曰盛赤也)詩云彤管有煒
煌胡光切又作
焴余六切又作
爚余畧切焜炫煥煒煌焴爚皆光耀之象
熠域輒切又弋入切火气開闔熠熠也(類篇合熠為)
(一非)
炳兵永切又去聲(或作昞)
烺來蕩切炳烺皆光明之象
熈虚其切明也明則廣被故有廣義焉明則熈
樂故有樂義焉(别作熹焈又作媐說文曰悅樂也)
熲古迥切火微明也詩云無思不憂不出于熲
亦作(又作炅說文曰見也又作燛又俱永切)
照之少切火光燭物也(又作炤)
壽徒到切光被也
煇許云切煙火之襍也詩云夜向晨廷燎有煇
向晨則燎不能光而但見其煇也又王問切周官
眂祲掌十煇之法鄭司農曰光氣也(漢書率以煇為輝非)
煙於前切義不待釋(亦作烟)
煴於云切說文曰煙鬱也又於漫切按今俗謂
煙鬱不徹為煴勃又烏昆切漢書鑿坎置煴火顔
師古曰火無焱也(又紆問切與熨通)
炱徒哀切縣煤也(東甌呼徒魂切)
煤莫回切積煙也
焦滋消切燔之近炭也又作(别作雥說文曰雥聲)
(按雥非其聲類篇或作㸈從雔乃得聲今從之俗又省作焦說文曰灼龜不兆也按龜亦音居求)
(切)
炭他案切燔木不至灰則為炭
燼徐刃切火餘也&KR2638;省聲(别作燼)
灺徐野切又去聲燭燼也
&KR1106;慈廉切又將亷切火滅也
烕許劣切火滅息也詩云赫赫宗周袤姒烕之
災將來切害火也傳曰天火曰災又作火
焚室屋也又作亦通作菑引而用之凡五行
之沴害於物者皆曰災傳曰天反時為災(又作)
火之疑(四)
㶣(說文曰小熱也干聲徐鉉曰干非聲未詳孫氏直亷切按說文籀文夑也從&KR2423;音飪)
耿古幸切小明也詩云耿耿不寐亦為耿光書
云覲文王之耿光(杜林說光也聖省聲說文曰耳著頰也從耳烓省聲)
㷉紆勿切又紆問切盛火於斗以案摩舒繒帛
也(說文曰從上案下也從&KR0642;又持火以㷉申繒也按從&KR0642;未可曉俗作鬱)因之為㷉
撫之義紆謂切春秋時晉始有軍㷉(俗作尉)
示翹夷切周官天曰神人曰鬼地曰示亦作
凡神示之屬皆從示又神至切顯設昭示也易
曰夫乾確然示人易矣(說文曰天垂象見吉凶所以示人也從上三垂象日月星)
(也示神事也古文鄭漁仲曰即旗也象旗形借為神示之示按日月星三垂之象牽强漁仲近)
(之)
示之㑹意(五)
社常者切土神也為壇壝以祭后土氏樹
以其野之所宜木故古文從土從木共工氏之子
句龍配食於社
宗作冬切祭祖禰之室也故廟曰宗廟祧曰宗
祧祊曰宗祊祏曰宗祏器曰宗器主宗廟祭祀曰
曰宗子曰宗主職宗廟祭祀者曰宗人其正曰宗
伯詩云于以奠之宗室牖下周之宗廟在豐故豐
曰宗周文王之廟在魯故滕謂魯宗國晉桓叔始
封于曲沃其廟在焉故晉人曰曲沃君之宗也齊
崔氏之宗廟在崔故東郭偃曰崔宗邑也必在宗
主宗族之所屬也别子為祖繼别者為大宗大宗
者百世不遷同姓之所共宗也繼髙祖者繼曾祖
者繼祖者繼禰者曰小宗小宗者五世則遷者也
同族者宗之宗有主道焉故宗主之義無所不通
書云江漢朝宗于海海川之宗也
祭子例切從又執肉以禮示祭之義也周官祭
天神曰祀祭地示曰祭祭人鬼曰享通曰祭祀又
作又側界切祭周邑祭公食焉(别作)
祝之六切辭於鬼神也周官太祝掌六祝之辭
以事鬼神示祈福祥求永貞又之又切凡福祝曰
祝惡祝曰詛傳曰祝有益也詛亦有損(說文曰從示從人從)
(口侗謂宜從口省人别作呪)
祘義闕(說文曰明眡以算之讀若算)
示之龤聲
神食鄰切精靈曰神凡神由天來者也故别而
言之天曰神人曰鬼地曰示合而言之通曰神神
陽之為也鬼隂之為也其於人也魂其神而魄其
鬼也故記曰氣也者神之盛也魄也者鬼之盛也
人之五藏心藏神引而申之凡虚靈變化不測者
皆曰神易曰神也者妙萬物而為言也(别作說文曰神也)
祖則古切王父曰祖自王父以上通稱之引之
則凡物之所始皆曰祖田祖馬祖之類是也行亦
有祖將行而祭之曰祖道
禰泥米切父没曰禰
祧他雕切周禮守祧奄六人女祧每廟二人掌
守先王先公之廟祧其遺衣服藏焉若將祭祀則
各以其服授尸其廟則有司修除之其祧則守祧
黝堊之(祭法曰王立七廟曰考曰王考曰皇考曰顯考曰祖考逺廟為祧有二祧享嘗乃止)
(去祧為壇去壇為墠去墠為鬼聘禮曰不腆先君之祧既拚以俟矣鄭康成曰遷主所藏曰祧先公)
(之遷主藏于后稷之廟先王之遷主藏于文武之廟諸侯無祧藏于始祖之廟聘禮曰不腆先君之)
(祧始祖廟也按周官女祧每廟二人則廟皆有祧非特后稷文武之廟為有祧也且尸必服其遺衣)
(服以象存也祀逺廟者猶然而祀新廟者獨不然乎祭法後出殆未足信也且祭法去祧為壇祧乃)
(毁之漸而康成以謂后稷文武之廟祭法諸侯無祧而康成以始祖之廟為祧祭法王有二祧而康)
(成以后稷文武之廟為祧是三祧也康成之說抑又倍乎祭法矣侗謂聘禮受諸祖禰之廟辭曰不)
(腆先君之祧謙辭也不得反僣王國之稱傳曰紇不佞失守宗祧子羽曰其敢愛豐氏之祧以此明)
(之諸侯大夫之廟亦皆有祧也祧葢廟中蔵遺衣服之地猶生者之寢經傳未有以毁廟為祧者以)
(遷毁為祧習聞康成之說者也别作)
祏常隻切春秋傳鄭原繁曰先君桓公命我先
人典司宗祏(杜元凱曰宗廟中藏主石室也)又鄭灾使祝史徙主
祏於周廟(元凱曰廟主石函也)又衛孔悝出奔使貳車反祏
子伯季子追之殺而乗其車許公為反祏得祏於
橐中(元凱曰藏主石函也說文曰宗廟主也周禮有郊宫石室一曰大夫以石為主按許公為)
(得祏於橐中非石室亦非石函矣)
禖謨杯切呂氏月令曰玄鳥至之日以太牢祀
于髙禖乃禮天子所御帶以弓韣授以弓矢于髙
禖之前(康成曰燕以施生時來巢人堂宇而孚乳嫁取之象也媒氏之官以為候簡狄吞乙)
(卵而生契後王以為媒官嘉祥而立其祠焉變媒言禖神之也按娀氏吞卵之說葢因玄鳥之詩而)
(傅㑹之怪淫不經不可據也髙禖之神似為求子設與媒異義鄭氏尤鑿闕之可也)
禮盧啓切人事之節文曰禮禮莫大於事鬼神
故從示(說文曰古文)
祀詳里切禮天神曰祀祀天神者尚臭昜柴燎
燔炙為主嵗一祀天故古亦謂嵗為祀(别作禩)
禋於人切語曰精意以享曰禋周禮以禋祀祀
昊天上帝舜典曰禋于六宗周書曰禋于文王武
王
禘特計切祭帝之名禮不王不禘王者禘其祖
之所自出而以其祖配之夫别子為祖猶果覈之
去而發生别為本支也其在殷周稷契是也有天
下者既祖别子矣又推其祖之所自出而禘之報
本反始仁之至義之盡也殷祖契而禘帝嚳周祖
稷而禘帝嚳是也三代而上所禘皆帝也從示帝
聲亦㑹意也祀天神莫大於郊祭地示莫隆於社
享人鬼莫盛於禘郊禘天子之事守也故中庸曰
郊社之禮所以事上帝也宗廟之禮所以祀乎其
先也明乎郊社之禮禘嘗之義治國其如示諸掌
乎祭統曰外祭則郊社是也内祭則大嘗禘是也
以禘為祀上帝者非矣郊特牲曰饗禘有樂而食
嘗無樂飲養陽氣也食養隂氣也故春禘而秋嘗
祭義曰君子合諸天道春禘秋嘗禘有樂而嘗無
樂祭統曰夏祭曰禘秋祭曰嘗禘者陽之盛也嘗
者隂之盛也古者於禘也發爵賜服順陽義也以
是觀之禘用饗禮主報氣而有樂明矣其於春與
夏則不可得而詳也(明堂位曰季夏六月以禘禮祀周公於太廟又曰夏礿秋)
(嘗冬烝春社以明堂位言之則礿為夏祭禘為特祭非四時之祭也王制則曰春礿夏禘諸侯礿則)
(不禘禘則不嘗是諸侯亦禘也殆漢博士諸生之誤與中庸以嘗禘為宗廟祀先之禮祭統以大禘)
(為内祭而康成於喪服小記大傳則以為祖之所自出者感太微五帝之精以生木則威靈仰火則)
(赤遷怒之類是也祀之於郊而配以稷於祭法則曰祭昊天於圜丘而配以嚳也是禘之禮二而郊)
(與禘反為一也繆矣)
祠似兹切宗廟之祭春曰祠周禮曰以祠春享
先王以禴夏享先王以嘗秋享先王以烝冬享先
王詩云禴祠烝嘗(按記載禴禘祠春夏名物錯互當以周禮及詩為正)凡祭
祀亦通謂之祠
禴以灼切宗廟之祭夏曰禴易曰東鄰殺牛不
如西鄰之禴祭禴薄祭也方夏物多未成故其祭
薄也又作
祫侯夾切大合祭也公羊傳曰毁廟之主陳于
太祖未毁廟之主皆升合食于太祖
祊補盲切宗廟之祭明日繹於廟門外曰祊不
知神之所在於彼乎於此乎索求之也傳曰保姓
受氏以守宗祊(别作&KR2358;)又太山之下鄭湯沐邑名曰
祊(公羊傳作邴)又周官中秋教治兵羅弊致禽以祀祊
(康成曰祊當為方主祭四方報成萬物詩曰以社以方分房切)
祼古玩切以鬱鬯灌也祼所以報氣也記曰獻
之屬莫重於祼宗廟之禮君執圭瓉祼大宗執璋
瓉亞祼然後出迎牲又曰周人尚臭灌用鬯臭鬱
合鬯臭隂達於淵泉灌以圭瓉用玉气也既灌然
後迎牲周禮鬱人祭祀賔客之祼事和鬱鬯以實
彛而陳之灌鬯古之上物齊祭賔客用之非特以
禮鬼神也本單作灌亦借用果後人加示
禪時戰切史記封太山禪梁父項威曰除地為
墠改曰禪神之矣詳具封下(又作䄠)又為禪易孔子
曰唐虞禪夏后殷周繼(亦通作嬗史記曰五年之間號令三嬗)
祈渠希切求于神也周禮太祝掌六祈一曰類
二曰造三曰禬四曰禜五曰攻六曰說亦通用蘄
禱都浩切懇祈也又作
禬古外切周官以禬禮哀圍敗禬國之凶荒民
之札喪又掌以時招梗禬禳之事(康成曰除災害曰禬)
禜為命切周官春秋祭禜傳曰山川之神則水
旱厲疫之災於是乎禜之日月星辰之神則雪霜
風雨之不時於是乎禜之(說文禜綿蕝為營以禳風雨雪霜水旱厲疫也)
(康成曰謂雩禜水旱之之神為壇位如社稷)
禳汝羊切災害之至祀以攘厭之也(說文曰磔禳祀除厲)
(殃也康成曰卻變異曰禳)
禦魚舉切祀以禦沴也引而申之凡扞禦者皆
曰禦古亦通用御
禁居䕃切伯曰今巫者有禁祝(之又切)之術禁之
類也侗謂禦者禦之使不至禁者禁之使不行皆
始於巫祝之為故從示(說文曰吉凶之忌也)承酒尊桉亦謂
之禁康成曰命之曰禁以為酒戒也(酒禁之禁别作非)
祛丘於切祛猶驅除也
祓尃勿切祓猶拂洗祓除不祥也周官女巫掌
嵗時祓除釁浴巫祝桃茢亦祓事也
禊胡契切祓也(後漢志曰三月上巳官民皆絜於東流水上曰洗濯祓除去宿)
(垢疢為大絜謂之禊也風俗通曰禊者絜也蔡邕曰論語莫春者浴乎沂風乎舞雩自上及下古有)
(此禮今上巳祓禊水濵葢出於此杜篤祓禊賦曰巫咸之徒秉火祈福則巫祝也韓詩曰鄭國之俗)
(三月上巳之溱洧兩水上秉蘭草祓除不祥漢書八月祓霸水亦此義也)
禡莫駕切詩云是類是禡記曰天子出征禡於
所征之地鄭康成曰禡師祭也為兵禱其禮亡(或曰)
(祭以馬牲)
禂周官甸祝禂牲禂馬(杜子春曰禱也康成曰讀如誅今侏大字也為)
(牲祭求肥充為馬祭求肥健又作)
禨居希渠希二切記沐稷而靧梁櫛用樿櫛髮
晞用象櫛進禨進羞工乃升歌又曰㱃酒者禨者
有折爼不坐(康成曰已沐㱃曰禨侗謂或有折爼至於不敢坐殆非已沐㱃康成見進)
(禨在靧沐後遂誤以為己沐㱃耳蓋其禮亡)列子曰楚人鬼越人禨(今以)
(為禨祥别作淮南傳曰吴人鬼越人)
祕兵媚切密禱也漢有祕祝
齋側皆切將祭潔屏以致其精明也古單作亝
(說文曰籀文)
祗㫖移切敬也(别作祬)假借之義二易曰無祗悔
詩云無將大車祗自塵兮又曰亦祗以異祗攪我
心傳曰祗取辱焉猶言徒爾也與止音相近又止
訖切今人作只又詩云壹者之來俾我祗也祗猶
敬俟也(又作禔漢書曰禔取辱耳禔又市支切說文曰安福也漢書曰中外禔福)
福方六切諸吉為福順應也洪範五福一曰夀
二曰富三曰康寧四曰攸好徳五曰考終命
禄盧谷切神所富也引之為穀禄之禄
祉敕里切福也
祜侯古切福也
祺渠之切福也詩云夀考維祺以介景福(毛氏曰吉)
(也又作禥)
禧虚其切福也
祚徂故切傳禄于後也徐鉉曰凡祭有受胙胙
神所賚予也引而申之則為胙土胙國之義古通
作胙祚後人所加
禍胡果切諸凶曰禍逆應也(别作旤)
祟雖遂切鬼為禍也(說文曰籀文)
祥似羊切吉徵也祥與妖對諸吉為祥三年之
喪二十五月而除曰大祥朞而練練曰小祥
禎知盈切吉徵也中庸曰國家將興必有禎祥
(按禎恐即貞)
祲七尋子鴆二切吉凶之氛也周官眂祲掌十
煇之法以觀妖祥辨吉凶一曰祲二曰象春秋傳
梓慎曰吾見赤黒之祲非祭祥也
祴周官笙師掌教龡竽笙塤籥簫篪篴管舂
牘應雅以教祴樂鍾師以鍾鼓奏九夏八曰祴夏
(杜子春曰祴讀為陔鼔之陔客醉而出奏陔夏康成曰陔樂陔夏之樂也按笙師所掌皆竹聲通謂)
(祴樂九夏皆金奏祴夏葢鍾笙之合祴之本義闕之可也孫氏古哀切)
禚職畧切春秋夫人姜氏㑹齊侯于禚(杜氏曰齊地)
六書故卷三
