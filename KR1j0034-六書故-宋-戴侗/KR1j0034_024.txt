六書故卷二十四
宋戴侗撰
植物四
艸倉老切草之類繁而冬死其根厎不足道也故
象其並生而不及其根(俗作草説文曰草斗櫟實也从艸早聲按櫟實不當从艸)
(已具早下)因之為艸創草昧草草之義
草之象形
芻楚隅切食牛馬艸也象包束草形(别作犓)
草之指事
屮五列切草木之初生也微故从草之半(漢書徑以)
(為艸字)
屮之象形
屯陟倫切難也象草木初出地屯戹未申也借
為屯束屯聚之屯徒渾切(别作芚)
&KR1832;匹邁切麻枲&KR1832;物也象草皮可披剥(説文)
曰(分枲莖皮也八象枲皮讀若髕草木盛)然八聲讀若輩侗謂不當分為二字
&KR1832;之㑹意
麻莫遐切从广言人所治也
麻之諧聲
檾犬穎切枲屬似苧而薄華黄子如蜀葵而黒
高者六七尺北人種以績布及索繩(通作顈又作絅苘)記
曰三秊之喪既顈康成曰無葛之鄉去麻則用顈
&KR2326;穌旰切分離之也自&KR2326;為&KR2326;上聲俗作散
索穌各切互枲以為繩索也借為索盡之索書
曰牝雞之晨惟家之索因是為蕭索之索俗又有
摸索之語謂以手循索如搓繩索狀也(别作&KR2021;)又索
索為震驚之狀易曰震索索又穌格切摉索也(别作)
(&KR2526;説文曰入家&KR0679;也)又盡也
&KR1832;之諧聲
枲辛子切牡麻也麻之牡者不實喪服傳曰牡
麻者枲麻也(蜀本説文辝省聲籀文按枲台聲)又倉耳亦名枲耳
葉有毛實有刺不可食惟葉可作麴俗謂之道人
頭亦謂之芹絲
&KR1832;之疑
&KR1659;即里切(説文曰止也从盛而一横止之也)
于貴切易曰拔茅茹以其(説文曰草木孛之貌顧野王)
(曰草木四舒孛之貌畀聲今俗作槖葢傳寫之譌又作彚疑从木省聲)
南那含切(説文曰草木至南方有枝任也&KR2423;聲古文)按今用為南
北之南
屮之諧聲
每梅瑰切又上聲草青蒼也傳曰原田每每(又作)
(莓今人以為莓苔之莓莓苔猶蒼苔也)借為每人每事之每
圥栗匊切(説文曰菌圥地蕈也叢生田中籀文)
戸光切草狂生也从屮王聲(説文曰从之在土上讀若皇)
毒亭沃切草惡中人也(説文曰古文)蜂蠆之丁亦曰
毒又亭得切(説文曰闗中謂虵蠆毒曰&KR2048;葢不知其特為毒音之轉也甌人呼毒亦與)
(&KR2048;同音)又徒黛切借為毒冒之毒毒冒似龜生南海
其甲班錯為器物之珍飭(别作玳又作瑇)
卉許貴切又上聲草木衆生也詩云卉木萋萋
又曰百卉具腓(爾雅曰卉草也)
卉之諧聲
賁彼義切卉木華炳也書云賁若草木引之為
賁飾易曰賁者飾也又扶云切與墳通詩云賁鼓
維庸(毛氏曰大也)又補魂切古有虎賁言其勇趫與奔
通又扶粉切記曰奮末廣賁之音作而民剛毅又
方問切與僨通記曰賁軍之將
茻摸晃切又莫古切草深袤也易曰伏戎于
又作草深藏犬也
若而灼切(説文日初出東方湯谷所登榑防無切桑叒木也象形籀文)
(擇菜也从右右手也按楚辭曰折若木以拂日扶桑若木之説雖無所稽其來舊矣象木而三其)
(枝葢所謂若木者説文譌而為三又也古鍾鼎文皆作無从又者若之義从口聲籀文乃之)
(譌也从艸右則又自籀而譌也)
苗睂鏕切禾穉曰苗草在田中苗之義也
蓏郎果切木實曰果草實曰蓏(别作)
茐倉公切葷草也其莖葉空中故謂之茐(俗作蔥)
茐之色青故引之為青茐茐蒨(别作&KR3395;説文曰帛青色)
蔓武曼切草曼生也又莫干切蔓菁菜名
茁側劣切草初出也
芽五加切草初茁如牙也漢書詩始萌牙單作
牙
古肴切草根相互結也秦藥名以其根互
結故謂之(俗誤作艽又譌為芁非)
㪿之列切斷草也自㪿為㪿食列切(籀文篆文)
(从手見手部)
芟所銜切刈草也(别作蔪)
艸之諧聲
菜倉代切埸圃所毓人所茹也
蔌孫卜切澤野之物可茹者詩云其䔩維何維
筍及蒲(今俗謂蔬蔬蔌一聲也)又曰蔌蔌方有穀蔌蔌輕小
而積之貌
菘息躬切冬菜也其莖葉中白因謂白菜菘華
黄來服華紫故來服亦名紫華菘
芥茍蠆切冬菜也葉微似菘而毛味辛甘其子
粒細味尤辛子可厭油者謂之油芥
葵揆惟切冬菜之滑者(爾雅莃兔葵芹楚葵菺戎葵冬葵繁露按本草)
(食葵莖紫或白夏華而實實而萎刈之復生其次戎葵又名蜀葵華似堇有五色華細者名錦葵其)
(次冬葵大莖小葉紫黄色呉人謂之繁露又名落葵又名胡燕脂兔葵似葵而葉小狀若藜有毛汋)
(啖之甚滑又有黄葵七月華俗名側金盞)
荍期遙切詩云視爾如荍(爾雅曰荍衃毛氏曰芘芣也陸氏曰似)
(蕪菁華紫緑色可食微苦郭氏曰今荆葵也似葵紫色)
菁子丁切蔓菁冬菜也書曰包匭菁茅(孔氏曰菁以為)
(菹茅以縮酒鄭氏曰菁茅茅有毛朿也)周官菁菹鹿臡(鄭氏曰蔓菁也一名蕪菁)
(又名冥精又名諸葛菜菜葉類菘根類蘿蔔而差小根葉皆可啖春食苗夏食心秋冬食根)又
為草木青蔚之狀詩云有杕之杜其葉菁菁又曰
菁菁者莪(毛氏曰葉盛貌也)
葑敷容切詩云采葑采菲無以下體(亦作蘴毛氏曰須也)
(鄭氏曰葑菲蔓菁與葍之類也皆上下可食然其根有美時有惡時采之者不可以其根惡并棄其)
(葉爾雅曰須薞蕪又曰須葑蓯説文曰葑須從也方言曰蘴蕘蔓菁也陳楚謂之蘴齊魯謂之蕘闗)
(西謂之蕪菁趙魏之郊謂之大芥爾雅疏曰葑也須也蕪菁也蔓菁也薞蕪也蕘也芥也七者一物)
(也)又去聲苽根盤結久則并土浮水上謂之葑故
水草泥濘之地皆謂之葑南方葑有廣袤頃畝者
乂其苗葉可以種稻謂之葑田别作湗
菲甫尾切(爾雅菲芴又曰菲息菜毛氏曰芴也陸璣曰菲似葍粗垕而長有毛三月)
(中烝䰞為茹滑美幽州謂之芴河内謂之宿菜郭氏曰芴土瓜也息菜生下溼似無菁華紫赤可食)
(按葑菲有兩説一説采葑菲者食其根無以在下體而賤弃之一説如康成之説取其荑葉無以其)
(根惡而弃其葉鄭説是也臼季曰采葑采菲無以下體君取節馬可也)因之為菲薄
之義又扶沸切喪服傳曰菅屨者菅菲也傳曰共
其資糧菲屨(别作屝説文履也杜氏曰草履也)又甫微切芳菲華
氣也
葍方六鼻墨二切詩云我行其野言采其葍(爾雅)
(曰葍䔰毛氏曰惡菜也陸璣曰幽州謂之燕䔰其根正白著熱灰中溫啖之饑嵗以禦飢漢祭甘泉)
(或用之其華有兩種一種莖葉細而香一種莖赤有臭氣風土記曰葍蔓生被樹而外實狀如牛角)
(一枝數枚味甜如蜜按此其蔓即木通本草云木通蔓大者徑三寸每節有二三枝枝頭有五葉華)
(有紫白實如小木瓜長三四寸核黒穰白陳士良云實名桴棪子陶隱居云近道繞樹藤生汁白莖)
(有細孔兩頭皆通含一頭吹之氣出彼頭者良主通利九竅出音聲去脾胃中寒熱葢通可去塞故)
(其治如是也永嘉山中亦有之但未有噉其根者俗書作&KR2467;)
蔔蒲北切蘿蔔冬菜也亦有夏蔔根葉俱可食
根尤甘毳江南多産之又名來服又謂盧蔔盧羅
來一聲之轉又謂紫華菘(説文蘆菔似蕪菁實如小菽)
蘘汝羊切蘘荷也(説文一名葍蒩崔豹曰白曰蘘荷紫曰葍蒩葉似蕉根似)
(薑性好陰根莖宜蒩陶弘景曰赤者宜菹白者宜藥又名薄苴菹蕉同聲)
萵苣烏禾切勤吕切春菜也俗謂萵苣有
黄白紫數種(説文曰苣束葦燒也束葦當作炬顧野王曰苣勝胡麻也巨勝當作巨)
莧呼旦切夏菜也有紅莧紫莧白莧五色莧水
莧人莧人莧又名胡莧又名康莧又有馬莧馬莧
又名馬齒
茄求加切實可可菹一名落蘇實大如鳬卵
與瓜匏同時(又爾雅夫渠之莖曰茄古牙古俄切詳見荷下)
莙薘居云切唐割切菜也葉似蓫䰞之滑
其湯宜澣
葷許云切辛菜也薑葱韭䪥蒜通曰葷菜韭䪥
食葉薑蒜食根記曰膳於君有葷桃茢於大夫去
茢於士去葷(鄭氏曰葷辟凶邪薑及辛菜也按釋老之徒齋戒輒禁葷俗共化之古人)
(乃以葷辟穢惡祭祀之豆先韭)
蒜穌貫切葷菜也有大小二種葉似䪥根可食
大蒜又名葫諸葷之中蒜氣尤烈
薑居良切(亦作䕬)山薑良薑薑黄薑類
蒪普各補各匹沃三切楚辭曰醢豚苦狗膾苴
蒪(孫愐曰蘘荷也)
蕉苴消切巴蕉巴且也葉大如旃生南方其葉
可以為絺其實甘美相如賦作巴且
蘇素孤切桂荏也蘇以紫為貴紫蘇葉似荏而
辛芳似桂宜為飲故謂桂荏色淡者為野蘇生水
旁者為水蘇又借為樵蘇之蘇莊周曰蘇者取而
爨之史記曰樵蘇後爨(漢書音義曰取草曰蘇)又為蘇醒易
曰震蘇蘇書曰后來其蘇(俗作甦)又為流蘇相如賦
曰蒙鶡蘇(孟康曰蘇析羽也)
荏而沈切白蘇也莖葉似蘇而白子如粟米可
食亦可厭油詩云&KR3379;之荏菽(爾雅曰戎菽謂之荏菽葢誤以荏菽為一)
(物)借為荏弱之荏詩云荏染柔木孔子曰色厲而
内荏
芭氣已切詩云誕降嘉種維糜維芭(爾雅曰芭白苗郭氏)
(曰白粱也)又云薄言采芭于彼新田(毛氏曰菜也陸氏曰似苦菜莖青白)
(摘其葉有白汁脃可生食亦可烝食青州謂之芭舅氏曰即穈芭之芭也)又曰豐水有
芭(毛氏曰草也按毛氏於詩三變其説芭以嘉種稱則以為穀類芭以采言則謂之菜芑生豐水)
(中則不得為禾與菜故又謂之草其實未知芭果為何物也)
靃虚郭切詩云皎皎白駒食我埸藿(毛氏曰藿猶苗也)
公食大夫禮鉶芼牛藿(康成曰豆葉也)漢書曰山有猛獸
藜藿為之不采(爾雅曰鹿藿其實莥郭氏曰莥鹿豆也蔓生葉似大豆根黄而香)
(本草曰生山谷苗似豆)又藥名藿香
荅都合切(説文曰小菽也)借為荅問之荅猶對也
芋云昫切蹲鴟也古通作預(别作蕷)詩云君子攸
芋(毛氏曰大也鄭氏曰當作憮覆也按二説未當)左氏傳楚有芋尹芋地
名也
芧云昫切相如賦曰蔣芧青蘋(漢書音義曰三稜也莊子曰徂)
(公賦芧乃栩梠譌為芧也)
薇無非切(説文曰菜似藿)籀文詩云薇亦作止嵗
亦莫止次曰薇亦柔止又次曰薇亦剛止嵗亦陽
止薇葢作於嵗莫至夏而剛也又曰山有蕨薇曰
陟彼南山言采其薇薇葢生於山也公食大夫禮
鉶芼豕以薇(疑即苦益菜生山中冬晚抽牙至春柔美夏而剛宜芼豕説文薇似藿項)
(安世曰今之埜豆也莖葉茭實皆似豆而小荑可菹蜀人謂之小巢菜豆謂之大巢蘇子瞻)
(名之曰元修詩正義亦云莖葉似小豆蔓生)
蕨俱越切紫萁也生山中萁有二有蕨萁有狼
萁蕨萁初出土紫色拳如小兒手可食其根掘而
擣之取粉可食凶年以御飢謂之烏昧亦謂烏稬
(爾雅曰蕨虌)
葶藶特丁切郎擊切(爾雅曰蕇亭歴)本草曰似薺
開黄華結角子扁小如黍粒味苦寒治肺上氣及
癥瘕一名丁歴伯曰市中所鬻有甜苦二種甜亭
歴乃薺與析蓂不能破氣下水也(月令孟夏靡草死説文鄭康成)
(皆曰薺亭歴之屬也至夏則枯死)
薺疾濟切雞薺也詩云其甘如薺(爾雅曰析蓂大薺釋曰俗)
(呼老薺似薺而葉細析亦作菥)
芣縛牟切芣苢車前草也又名馬舄又名當道
江東呼蝦蟇衣大葉盤生華實成穂如鼠尾
苢移里切芣苢薏苢二物(亦作苡)
薏依記切薏苢榖類枝葉如黍其實殻堅
圜澤如珠其米如貝鄭漁仲説有飲薏有食薏殻
尤堅硬椎之乃破
葛格曷切葛根可食蔓可又濩以為絺綌
藷直於切藷根如署預署預堅緻潔白而藷虚
滑類蹲鴟猶武夫之於玉世多不能辨(又作&KR1538;類篇曰署預)
(也葢亦以藷與署預為一物)
蔗之射切甘蔗葉如蘆幹如竹而實中甘美可
食小者才如荻名荻蔗厭其汁為蔗漿乾者為沙
餳相如賦曰諸柘巴且通作柘
蘭洛干切芳草也春蘭葉細夏蘭葉細而長秋
蘭葉大而澤冬蘭葉差大葉皆不冬凋春蘭一榦
一華夏秋冬一榦十數花四時之蘭芬馨最於衆
芳本草曰蘭與澤蘭相似生水旁紫莖赤節高四
五尺緑葉光潤纖長有岐葉陰小紫五六月華華
紅白色而香一名都梁一名水香又名燕尾香澤
蘭葉鑯微有毛方莖按傳曰鄭穆公予燕姞蘭而
御之曰以蘭有國香人服媚之又楚辭曰秋蘭兮
青青緑葉兮紫莖又曰紉秋蘭以為佩朱子曰今
所謂蘭雖香而不可佩本草所指是也按離騷引
物如荷衣蕙帶之類皆託辭也佩蘭之説亦未可
徵然以左氏傳考之則蘭固古人所服佩容臭之
物也澤生者曰澤蘭木生者曰木蘭以類推之則
本草所指正古所謂蘭也但蘭芷之蘭今不聞服
佩而四時之蘭獨著於今予故兩著之
蕙胡桂切楚辭蕙華之曽敷兮紛乎都房
何曽華之無實兮从風雨而飛颺(本草曰薰草也生下濕地麻葉)
(方莖赤華黒實氣如蘼蕪可以已癘陳藏器曰即零陵香也黄魯直曰一榦一華者蘭一幹數華者)
(蕙按山中人所謂蕙葉似秋蘭而大一莖十數花華細而芳薄與魯直説稍異皆非蕙茝之蕙也但)
(不知其果為零陵香否也)
薫許云切(本草曰即零陵香也莖葉謂之蕙根謂之薰)
芸于分切詩云苕之華芸其黄矣又曰棠棠者
華芸其黄矣(毛氏曰黄盛也)月令中冬芸始生(鄭氏曰香草也説文)
(曰似苜蓿淮南子説芸草死而復生襍禮圖曰芸蒿也葉似邪蒿香美可食沈存中曰今人謂之七)
(里香小叢葉類豆華極芬香秋則葉間微白如粉汙善辟蠧古人以藏書南人采置席下以辟蚤)
(蝨爾雅曰權黄華郭景純曰今謂牛芸為黄華華黄葉似苜蓿按毛氏黄盛之訓乃因詩傅㑹郭氏)
之説畧與(闕)
微黄梖入藥以其梖色白故謂白芷(詳具蘺下)
去弓切(别作芎)山鞠窮也傳曰有山鞠窮乎司
馬相如賦作穹窮也者鞠窮之合言也(萱曰一云香草)
茝葯蘺昌已切又昌改切乙角切鄰
之切(爾雅曰蘄茝麋蕪説文曰楚謂之蘺齊謂之茝晉謂之䖀又曰江蘺麋蕪也本草曰一)
(名蘄茝其苖謂之麋蕪荀子謂蘭槐之根是為芷蘭槐離騷所謂蘭茝也苗為蘭茝根為芷也白芷)
(一名茝一名䖀一名莞一名苻籬一名澤芬葉名蒚王逸曰白芷謂之葯按離騷曰扈江離與辟芷)
(又曰襍杜衡與芳芷豈惟紉夫蕙茝又曰秋蘭兮麋蕪淮南子亦曰亂人若窮之於稾本蛇牀之)
(於麋蕪芷茝麋蘺各為一物自爾雅蘄茝麋蕪並言然後名物分合殽然紛亂爾雅曰莞苻離其上)
(蒚乃謂莞簟之莞本草但見苻離之名畧與蘺同遂又并之於芷下誤愈甚矣蘄芹實一字水草也)
(鞠窮苗葉似蘄故亦得芹名不可直謂之芹也要之今世所用不過芷二物其餘名物闕之可也)
蘪閩為切蘪蕪古單作麋亦作
蒿呼牢切蒿類不一有白蒿青蒿邪蒿同蒿廪
蒿蔞蒿因陳蒿馬矢蒿蓬艾蔚莪菣蕭荻藾苹蘩
皆蒿類也(爾雅曰蒿菣説文曰香蒿也陸氏郭景純皆曰今青蒿也汝南汝陰皆謂之菣)
(本草曰草蒿青蒿也葉極細媆人亦取襍諸香菜食之至夏高三五尺秋後開細淡黄華華下結子)
(如粟)
菣丘刃切(説具蒿下别作)
蓬薄紅切蓬蒿也葉陰白而毛似艾亦可擣為
艾故謂皤蒿又謂艾蒿華如柳絮相輥如毬遇風
則飛旋故謂蓬科轉蓬詩人所謂首如飛蓬是也
蓬葉峭澀不可茹今人采其媆葉擣和米粉為餈
䊦(本草曰蓬蒿白蒿也先衆草而生葉麤於青蒿上有白毛錯澀白生至枯白於衆蒿爾雅所謂)
(皤蒿也疏云可以為菹陸氏曰凡艾白色為皤蒿今白蒿春始生及秋香美可生食又可烝名游胡)
(北海人謂之旁勃夏小正云蘩游胡游胡者旁勃也古人以為菹唐孟詵亦云生挼醋食今人不聞)
(此疑古今食品之異)蓬生最繁徃徃彌望故蓬為叢茂之狀
蓮房栗房亦謂之蓬謂其狀如蓬科也借為蓬籠
船蓬之蓬謂其覆葢蓬然也
艾五葢切艾葉厚而毛緜白茸茸擣挼用以灸
者也(爾雅曰艾冰臺)借為耆艾之艾記曰五十曰艾(孔穎達曰)
(髮蒼白如艾也)詩云或肅或艾言其老成也曰夜未艾未
闌也又為少艾孟子曰知好色則慕少艾又為報
義詩云福禄艾之周語曰艾人必豐皆報也又為
懲艾之艾(别作㣻説文曰懲也)又魚計切借為斬艾之艾與
乂通
蔚迂胃切(爾雅曰蔚牡菣説文曰牡蒿也陸氏曰牡蒿二月始生七月華華似胡麻)
(華而紫赤八月為角似小豆鋭而長一名馬新蒿郭氏曰即蒿之雄無子者本草曰馬先蒿葉如茺)
(蔚華紅白八九月實俗謂之虎麻陸謂有子郭謂無子有子者為正按郭氏所以謂無子者以其有)
(牡蒿牡蔚之名也據本草馬先蒿葉似茺蔚茺蔚子一名貞蔚莖如荏方莖白華華生節間實似雞)
(冠子茺蔚亦蔚之類也馬先又作馬新馬矢一音之轉)又為薈蔚之蔚詩云
薈兮蔚兮南山朝隮言雲氣茂密也又迂律切易
曰君子豹變其文蔚也
蕭先雕切(爾雅曰苹藾蕭蕭萩説文曰蕭艾蒿也萩蕭也陸氏曰今人謂之萩蒿或)
(云牛尾蒿似白蒿莖麤科生多者數十莖可作燭有香故祭祀以脂爇之許氏以蕭為艾蒿非也)
詩云取蕭祭脂記曰蕭合黍稷臭陽達於牆屋(康成)
(曰薌蒿也)借為蕭森之蕭灌木森爽貌也(又作橚槮)又借為
蕭條蕭疏蕭索蕭㪔又詩云蕭蕭馬鳴
萩七由切(説具蕭下)
莪吾何切詩云蓼蓼者莪匪莪伊蒿(爾雅曰莪蘿毛氏曰)
(蘿蒿也陸璣曰莪生澤田漸洳處葉似邪蒿而細科三月中莖可生食又可烝香美味頗似蔞蒿郭)
(璞曰莪蒿也亦曰廩蒿本草角蒿葉似白蒿華如瞿麥紅亦可愛子似王不留行黒色作角陳藏器)
(以此為廪蒿為莪蒿按藥又有蓬莪术)
苹藾蒲兵切詩云呦呦鹿鳴食野之苹(毛氏曰蓱也按)
(萍水草不生於野亦非鹿所食)落葢切(爾雅曰苹藾蕭陸璣曰苹葉青白色莖似)
(箸而輕肥始生香可食郭璞曰今藾蒿也)
蔞力殊切蔞蒿葉似蓬蒿生澤土根荑皆可食
詩云翹翹錯薪言乂其蔞(爾雅曰購蔐蔞郭璞曰蔞蒿也别作)又
力久切蘩蔞一名雞腸草(爾雅蔜䕅&KR1562;疏曰即蘩蔞也)
蘩符袁切詩云于以采蘩于沼于沚于澗之中
傳曰澗溪沼沚之毛蘋蘩蕰藻之菜蘩葢水草而
未詳其物(爾雅曰蘩皤蒿郭璞曰皤蒿即白蒿也按詩及傳蘩乃澗溪沼沚之毛白蒿乃)
(生平陸明非一物)
蘋薄賔切澤草也未詳其物詩云于以采蘋南
澗之濵(又作薲詳見萍下)
萍薄經切又毗宵切浮生水上不根著之草也
其類不一或大或細或青或紫(又作蓱䕯薸爾雅曰苹蓱其大者蘋)
(陸璣曰今水上浮蓱也大曰蘋小曰萍季春始生可糝烝為茹又可苦酒淹以就酒郭璞曰江東謂)
(之薸説文曰苹蓱也無根浮水而生薲大蓱也水部又有萍水草也从水苹平亦聲徐鍇曰俗作)
(蘋鄭&KR4134;仲曰蘋水菜生淺水及岸側葉似車前白華舅氏曰詩言采蘋於澗濵采藻於行潦藻生水)
(中蘋生水際也華白故謂白蘋蘋萍明非一物萍薸特一聲之轉非二物苹蘋萍薸聲相近故易眩)
周官萍氏掌水禁凡从草加水者多水草也
藻子皓切水草也(或作薻爾雅莙牛薻陸璣曰藻一種葉如雞蘇莖大如箸)
(長四五尺一種莖大如釵股葉如蓬謂之聚藻皆可食煮熟挼去腥氣米麪糝烝為茹揚人饑嵗以)
(當榖食)古者畫藻以為飾故因之為華藻文藻又冕
有繅就車亦有繅就玉有繅藉以綵絲為之亦作
薻
蕰於渾切水草蔓生節節生葉如羽旄之狀傳
曰蘋蘩蕰藻之菜(今傳作藴陸徳明讀如藴非)又於粉切與藴
通
蒲蓬逋切水草也其類不一甘蒲又名蒲釐初
生未出水紅白色茸茸然其入土白色者啖之甘
肥宜為菹周官所謂深蒲也故謂甘蒲其葉與蒻
如茭柔&KR0632;而耎可以為筵為薦周官所謂蒲筵也
華黄取其黄為治血藥謂之蒲黄(説文藻蒲蒻也葢昧深蒲之義)
(故贅藻字)昌蒲似蒲而其味辛其臭烈能辟蚤蝨故甘
蒲為香蒲昌蒲為臭蒲莞小蒲也又謂蒲齊鳬茨
蒲柳類之故亦以蒲名石昌蒲生清水石上根葉
皆似昌蒲而小纖緑可愛根節數蜜又見蓀下(又作)
(莆説文曰萐莆也説者曰瑞草也堯時生於庖厨扇暑而涼此不經之談也)
蓀荃思渾切逡縁切(類篇合二字為一陶隱居曰東間溪有名)
(溪蓀者根形氣色絶似石昌蒲而葉無脊鄭&KR4134;仲曰昌蒲初輕乾則實蓀乾則虚燥蓀與昌陽四五)
(月生釐華石昌蒲則華少别作&KR3346;䕖)楚辭曰荃蕙化而為茅(一本作蓀)
又曰蓀橈兮蘭旌(一本作荃説者曰荃蓀一物也説文曰荃芥脃也鼂説之曰芥)
(脃之荃當从唐本初劣切)漢書繇王閩侯遺江都王建荃葛(蘇林)
(曰細布屬服䖍曰音蓀細葛也亦作絟説文曰細為荃粗為紵檾屬)
莞古凡切又上聲小蒲也莖葉圜長叢生如蓍
可以為席剔取其莖中虚白者可以漬油燃燈故
又謂之燈心草蒲類而小故謂小蒲又一種尤細
謂之龍須周官祭祀之席蒲筵繢純加莞席詩云
下莞上簟(鄭氏曰小蒲之席也爾雅曰莞苻離&KR2356;䑕莞釋曰鼠莞纖細似龍須可為席蜀)
(中出好者顔師古曰夫離也今謂之䓤蒲别作)
苻防無切傳曰取人於雈苻之澤(爾雅莞苻離疑此為雈苻)
(之苻又曰苻鬼目郭氏曰今江東草有鬼目莖如葛葉圜而毛子如耳璫赤色叢生)
芍胡了切鳬茨也蒲茨苖似龍須草根如小栗
可食(爾雅曰芍鳬茈漢有芍陂葢以産此得名伯曰鳬茨言鳬所食鳬蒲聲相近茨齊聲相近)
(故又名蒲齊别作薂誤讀音酌者非)
蒻如約切蒲初萌近根蘀也(説文曰蒲子可以為席徐鍇曰蒲下)
(入泥白處俗呼蒲白)
蕫得動切(爾雅蘱薡蕫釋曰薡蕫狀似蒲而細可為屩亦可為索杜林曰蕫藕根也)
按蕫借為蕫正之蕫書云蕫之用威又曰蕫正治
官義近於督蕫督同聲督急而蕫稍緩
荷蓮菡藕閑俄切力延切徒感切
五口切夫容也又曰夫渠其根藕其葉荷其華菡
萏其實蓮蓮中之子的的中之心薏(荷又作蕸爾雅荷芙渠其)
(莖茄其葉蕸其本蔤其華菡萏其實蓮其中的的中薏按茄蔤皆不用之名夫容亦作扶容芙蓉芙)
(渠的又作菂)
芡巨險切水草也實似雞頭故亦謂之雞頭又
謂鴻頭
芰巨記切菱也(别作茤)
菱力膺切菱類大小不一實如呉牛角鬼菱三
角如蒺藜亦有四角者無角者(又作蔆䔖司馬相如作)
芹渠巾切又渠支切水草也葉如鞠窮莖虚三
脊根長數寸正白甘香可食秋開白華周禮曰芹
菹兔醢古作(亦作䓅菦爾雅曰芹楚葵蘄茝麋蕪又曰薜山蘄郭氏曰蘄茝)
(似蛇牀廣雅曰山蘄當歸似蘄而麤大陸徳明曰蘄士芹字本草水斳音芹一名水英芹有兩種荻)
(芹取根白色赤芹取莖葉並宜作菹及生菜又有查芹可為生菜)鞠窮當歸苖葉
皆似芹故鞠窮有蘄茝之名當歸有山蘄之名又
有回芹馬芹皆芹類也蘄亦與祈通用
荇下孟切水草蔓生葉圜而青蔓長丈餘大如
釵股將至水面始有支葉華黄而細根莖白於芹
而無節香可食浙人至今呼荇菜也(又作莕爾雅曰䓏接余其)
(葉苻陸璣曰煮白莖以苦酒漬之可食)
苽古胡古肴二切又作(亦作菰)水草也苞茂
如擘取其心如筍甘美可食謂之茭首實如米
可食古謂雕苽之米亦曰雕胡記曰魚宜苽謂苽
飯也食牛馬者取其葉故馬牛之食通謂芻茭茭
苽一聲(爾雅曰茭牛蘄説文曰茭乾芻也)
蔣子兩切苽也(徐鍇曰青謂之苽蔣乾謂之芻茭)古用為國名
今以為姓
茆力久切水草也周禮曰茆菹䴢臡詩曰思樂
泮水言采其茆(毛氏曰鳬葵也陸氏曰茆與荇菜相似莖大如匕柄葉大如手赤圜)
(有肥者著手中&KR0632;不能停可生食作滑美江南謂之蓴或謂之水葵鄭小同亦曰江南謂之蒪説)
(文䖂洛官切鳬葵也徐鍇曰江南謂之豬蓴杜子春讀若卯非魯頌茆與酒劦)
蓴殊倫切(説具茆下説文曰蒲叢也)
蕳古顔切詩云彼澤之陂有蒲與蕳(毛氏曰蘭也鄭氏曰)
(當作蓮韓氏曰蓮也按蕳未詳何物)
雈荻菼薍蒹葦蘆葭胡官切徒厯切(又作藡)
蔐吐敢切(又作&KR2784;)盧玩切堅嫌切雈
荻蒹一物也詩云毳衣如菼孔氏曰初生為菼長
為薍成為雈舅氏曰菼薍雈荻蒹一物而五名今
人犆謂之荻荻莖短小而實其末曲如鈎類馬鞭
節其葉陿長而色重於蘆有白脊其華先紫脃後
白如&KR2326;絲今人以為簾箔淮南子曰荻苗類絮
于虺切陵如切間巴切葦蘆葭一物孔
氏曰初生為葭長為蘆成為葦舅氏曰葭蘆葦一
物而三名今人直謂之蘆蘆幹大而虚中其末直
其葉濶大而色淺其華褐色穂生如狐尾今人以
覆屋織壁編䕠作筆管箱筥絞繩皆蘆也詩云八
月雈葦曰葭菼掲掲曰蒹葭蒼蒼今人言蘆荻皆
對舉之詞也按葦龠葭管皆以蘆為之(毛氏曰葭蘆也菼薍)
(也既以蘆菼為二物矣毳衣如菼之下則又曰菼鵻也蘆之初生者又以蘆菼為一物非也)
莩芳于切(説文曰草也一曰葭中白皮)漢書曰非有葭莩之
親(顔師古曰葭中白皮至薄者)
茅謨交切草可用以覆以藉者也
菅居顔切菅茅類而大葉似茭其華白其穂斾
斾如帚而莖圜直宜為帚其蒻柔忍宜為屨又謂
之芒有黄芒白芒白芒柔忍不及黄芒白菅華最
晚八月九月始開其華白而輕詩云東門之池可
以漚菅喪服斬衰菅屨皆此物也(又作芉類篇曰芉草名芒又)
(作莣爾雅曰莣杜榮郭氏曰莣似茅皮可為䋲索履屩説文謂菅即茅非也菅宜飯牛茅不可食牛)
(菅根赤茅根白)
庫拜切記曰浴出杇履蒯席連用湯履薄席
喪服齊衰疏屨傳曰疏屨者藨蒯之菲也左氏傳
曰雖有絲麻無弃菅蒯未知於今為何物(説文曰㕟聲徐)
(鉉曰説文無㕟字當是疾正切字之省而聲不近未詳今經傳皆書作蒯亦不可曉)
藨悲蕭切又皮表切喪服傳曰藨蒯之菲(爾雅曰猋)
(藨芀釋曰苕又名猋又名藨爾雅又曰藨麃郭氏曰即苺也又曰蔨鹿藿説文曰藨鹿藿也一曰蒯)
(屬徐鉉曰説文似誤以藨麃為鹿藿也)按記苞履不入公門(鄭氏曰苞藨也)
(説文曰苞草也南陽以為粗履侗謂屬即為履者)
苕芀田聊切詩云苕之華其葉青青苕之華芸
其黄矣(爾雅曰苕陵苕黄華蔈白華茇毛氏曰陵苕將落則黄陸璣曰一名䑕尾生下濕水)
(中七八月中華紫似今紫草花可染皁煮以沐髮則黒本草曰陵苕紫蔵也)詩云卭有
㫖苕(陸氏曰㫖苕饒也幽州謂之翹饒蔓生莖如勞豆而細葉似蒺藜而青莖葉緑色可生食)
(如小豆藿也按詩及爾雅毛公皆言苕華之黄陸氏所稱鼠尾與本草紫蔵皆紫華且陵苕㫖苕未)
(知其果為二物否也)丁聊切(説文曰苕草也苕葦華也荀子曰南方有鳥以羽為)
(巢繫之葦苕風至苕折與説文之説相近)
苺芒救切苺種不一或枝或蔓皆有毛朿春莫
實丹狀類覆盆甘酸可食故又名覆盆(爾雅藨藨茥缺盆葥)
(山苺郭氏曰藨苺也江東謂之藨苺子似覆盆而大茥覆盆也實似苺而小葥木苺也實似藨而大)
(本草蓬蘽子一名覆盆一名陵蘽按今江東呼為藨與袍音同藨葢苺之轉)
荼田吾擇加二切荼有三菅茅之華曰荼既夕
禮茵著用荼周官荼人掌聚荼以供喪事康成曰
茅秀也詩云出其闉闍有女如荼呉語呉王白常
白旗白羽之矰望之如荼考工記曰望而眂之欲
其荼白茅華輕而白故康成以荼為茅秀也二則
為荼毒之荼詩云誰謂荼苦又曰堇荼如飴又曰以
薅荼蓼荼蓼朽止又曰民之貪亂寧為荼毒(毛氏曰苦菜也)
(按荼與堇蓼並稱且言荼毒必辛苦毒螫之草非苦菜也爾雅曰蒤委葉郭氏引詩以茠蒤蓼荼文)
(加水王肅説荼陸穢也亦不然舅氏曰荼苦藜也苦朿人喉)三則今之茗爾雅
所謂檟苦荼今人呼擇加切(俗書為茶省其下从木以别於荼不知其)
(繆於六書也梌實木類也集韻有&KR1431;文子為去其草定从木)又商居切考工記
曰凡為弓各因其君之躬志慮血氣豐肉而短寛
緩以荼者宜為之危弓(鄭康成曰荼古文舒假借字)
蓳居隱切詩云堇荼如飴通作堇(説文曰根如薺葉如細柳)
(烝食之甘按堇荼荼蓼並稱必皆苦辛之草朱子曰烏喙也)晉語曰麗姬置堇
于肉(韋昭曰烏頭也)
苦口魯切詩云采苦采苦首陽之下(毛氏曰苦菜也)公
食大夫禮鉶芼羊苦士虞禮鉶芼用苦記曰濡豚
包苦實蓼(鄭氏曰苦荼也爾雅曰蘦大苦本草苦菜一名荼草一名選一名游冬月令孟)
(夏苦菜秀是也葉似苦苣而細斷之有白汁華黄如菊堪食但苦耳一説苦菜即今苦蕒也)借
為苦良之苦周官典婦功及秋獻功辨其苦良典
絲受良功典枲受苦功(苟子作楛鄭司農曰讀為盬)又曰祭祀
供其苦鹽㪔鹽(杜子春讀為盬謂出鹽直用不湅治然下文又云煮盬以待戒令苦)
(未可謂之盬也)
苓力丁切詩云隰有苓又曰采苓采苓首陽之
顚(爾雅卷耳苓耳説文直謂苓為卷耳毛氏曰大苦也爾雅蘦大苦以為今甘草甘草以甘名何)
(得反謂大苦)
蓼盧鳥切辛菜也其類不一多節者味辛古人
以和羮今人以為麴宜染青者謂之蓼藍俗謂之
蓼青不中用者俗謂狗青生水旁者曰水蓼皆紅
華又力竹切蓼草蒼蒨貌也詩云蓼彼蕭斯又曰
蓼蓼者莪
藍盧銜切又盧含切染青草也槐藍叢生葉如
槐宜為澱蓼藍子葉皆如蓼而差大華紅白宜染
青緑大葉如蟹匡者俗謂之蟹殻澱又有大藍眂
蓼藍為大而色不隶宜染碧(説文藍兩出一染青草一瓜菹按瓜菹蘫)
(也又有漤文)
葒戸公切葒蓼節蓼華而枝葉高大俗謂紅蓼
又謂水紅(爾雅曰紅龍古大者蘬郭氏曰俗呼紅草為龍古語轉爾詩云隰有游龍毛氏)
(曰龍紅草也又作葓龍俗作蘢)
菊居逐切芳草也秋華古通作鞠月令季秋鞠
有黄華(又名曰精又作䕮蘜爾雅蘜治蘠大菊蘧麥説文曰菊蘧麥䕮曰精䕮治蘠郭氏曰)
(治蘠今秋華菊也)
蘧彊魚切(説文曰蘧麥也徐鍇曰今謂之瞿麥其小而華色深者為石竹)
薛私列切相如賦曰薛沙青薠(顧野王曰莎也漢書音義曰賴)
(蒿也)於古為國名有夏奚仲所封今以為姓氏
藎夕晉切(本草藎草葉似竹而細薄莖圜小生平澤溪澗之側荆襄人煮以染黄俗)
(名菉蓐爾雅所謂菉王芻者也郭氏曰今呼鴟脚莎)詩云王之藎臣(毛氏曰進也)
萹比兖切楚辭曰解萹薄與襍菜兮備以為交
佩(爾雅曰竹萹蓄郭氏曰似小藜赤莖節好生道旁可食殺蟲本草曰春中布地生苗似瞿麥葉)
(細緑如竹赤莖如釵股節間生華甚細青黄色根如蒿根赤呼為萹竹衛詩緑竹猗猗説者曰緑王)
(芻也竹萹竹也説文萹茿也茿萹也按緑竹如簀正謂竹耳初非兩物萹竹正以似竹得名茿字贅)
(又作)
蓷吐回切又川佳切詩云中谷有蓷(爾雅曰雈蓷毛氏曰)
(鵻也説文曰雈草多貌孫氏職追切陸璣曰舊説及魏博士濟陰周元明皆云菴䕡是也韓詩及三)
(蒼説悉云益母茺蔚也故劉歆曰蓷臭穢臭穢茺蔚也郭氏曰茺蔚葉似荏方莖白華華生節間又)
(名益母)
菴䕡依廉切吕居切菴䕡狀類蒿療要痛
相如賦曰奄閭軒于單作奄閭又䕡茹苖似大
而華淡黄或淺紅無子根似來蔔斷之汁出乾則
凝黒又謂漆頭
薁於六切賏薁也蔓生實纍纍如賏故謂賏薁
詩六月食薁(毛氏曰蘡薁也)諺云賏薁熟喫新粥
萇直良切詩云隰有萇楚猗難其枝(毛氏曰銚弋也鄭氏)
(曰銚弋始生正直及其長大則其枝猗難柔順不妄尋蔓草木陸璣曰銚弋支莖弱遇一尺引蔓于)
(草上人以為汲灌郭氏曰即羊桃也舅氏曰羊桃藤長丈餘可以為綆不知即萇楚否按萇楚於詩)
(以枝言而不以蔓言鄭康成謂銚弋初生正直長而猗難猶不妄尋蔓羊桃乃蔓生之草陸氏故謂)
(支莖過一尺則蔓于草上葢曲傅康成之説其實萇楚未必為銚弋而銚弋初非羊桃也)
蘝留炎切又上聲詩云蘝蔓于野(説文曰薟白薟也或作蘝)
(陸璣曰似栝樓葉盛而細子正黒如燕薁不可食本草白蘝一名菟核蔓生赤莖葉如桑而小根如)
(雞卵三五同窠外赤黑而中白濠州有赤蘝華實相類又烏蘝苺葉有五丫子黑)
芩渠今切詩云呦呦鹿鳴食野之芩(陸璣曰莖如釵股葉)
(如竹蔓生鹹澤牛馬喜食之本草黄芩叢生類紫草亦有獨莖者葉細長兩兩相對説文芩草也菳)
(黄芩也)
蓍式脂切草叢生圜直可用筮詩云冽彼下泉
浸彼苞蓍(説文曰蒿屬本草曰蓍如蒿叢生條直高五六尺秋後華出支端紅紫如菊)
古之筮也或以策或以蓍易傳曰聖人幽贊於神
明而生蓍觀變於陰陽而立卦發揮於剛柔而生
爻生蓍生爻言聖人創為之也讀者不曉乃謂天
下和平王道得而蓍莖長丈其叢滿百其下有神
龜以此為生蓍誕矣
蓫敇六切詩云言采其蓫(鄭氏曰牛蘋也爾雅藬牛蘈陸璣曰蓫今)
(人謂之羊蹄似盧蔔而莖赤幽州謂之蓫或作蓄按今羊蹄菜謂之秃唐即此物也秃蓫蓄一聲之)
(轉郭氏曰高尺許方莖葉長而鋭有穂穂間有華紫縹色爾雅又曰蓫薚馬尾)
&KR1733;禇良余章二切(本草商陸一名&KR1733;江東呼當陸俗名章蔞苗高三四尺葉)
(如牛舌而長莖青赤至柔毳夏秋開紅紫華實紫黒根如蘆蔔而長又作薚)
藚似足切詩云彼汾一曲言采其藚(爾雅曰藚牛舌毛氏)
(曰水蕮也陸璣曰今澤瀉也本草曰生淺水中葉似牛舌草獨莖而長秋開白華似穀精草)
薊吉詣切薊多朿華跗與葉皆森然狀似紅藍
而華紫有大薊有小薊大薊一名虎薊俗名牛溺
朿北人呼千鍼草小薊無朿一名貓薊白术雅似
薊而生於山故謂山薊(爾雅芺薊其實荂术山薊楊枹薊釋曰楊枹薊生平)
(地肥大於他薊又謂馬薊)
芺烏皓切(爾雅鉤芺郭云大如拇空中莖頭有臺似薊初生可食説文曰味苦江南食)
(以下氣蜀圓經曰苦芺子若貓薊莖圜無朿鄭&KR4134;仲曰苦芺薊類而非薊)
芄胡官切詩云芄蘭之支(爾雅曰雚芄蘭説文曰莞也陸璣曰芄蘭)
(一名蘿摩幽州謂之雀瓢本草曰蘿摩似女青諺云去家千里勿食蘿摩枸杞蘇共曰女青即雀瓢)
(大如棗按萑與莞皆澤草爾雅誤以萑為芄説文遂以芄為莞也)
茨疾滋切蒺藜也詩云牆有茨不可埽也細葉
蔓生布地子三角芒朿長安最多行人多著木屐
兵家以鐡為之布路以禦敵疾黎之合言為茨也
(别作薋薺説文曰薺蒺藜)又編茅覆屋為茨書曰惟其塗塈茨
又芍根曰鳬茨又茨苽根類鳬茨葉類苽曰茨苽
(茨亦作茈)
蒺秦悉切蒺藜茨也古單作疾黎
藜郎奚切(爾雅葥王彗釋曰藜之科大可為帚者江東呼落帚又名王帚徐鍇曰或)
(謂落藜初生可食藜之類也漢書又作)
莎穌禾切(夏小正曰薃也者莎䔺媞者其實爾雅曰薃侯莎其實媞釋曰侯維也語)
(辭也説文曰莎鎬侯本草曰葉如三稜根名香附子)
薠附袁切楚辭曰登白薠兮騁望相如賦曰薛
莎青薠(説文曰青薠似莎者張揖曰薠似莎而大生江湖雁所食)
芐侯古切(爾雅曰芐地黄)記曰芐翦不納(鄭氏曰今蒲苹也陸氏户)
(嫁切)
茜倉甸切蔓草葉似棗而鋭對生節間根紫色
可染絳通亦作(鄭康成曰齊人謂蒨為韎甌人謂&KR2340;口朿蔓有朿也)又
為草盛蒼蒨貌
藘力居切詩云茹藘在阪又曰縞衣茹藘(爾雅曰茹)
(藘茅蒐陸璣曰一名地血齊人謂茜徐州謂牛蔓按詩言縞衣似非絳)
葽於宵切詩云四月秀葽(爾雅曰葽繞棘蒬廣雅曰棘蒬逺志也似)
(麻黄亦有似大青者按本草圖經曰三月花與詩異劉向説此味苦苦葽也一説狗尾草也)
荁胡官切士虞禮芼冬用荁記曰堇荁枌榆以
滑之(鄭氏曰堇類也乾則滑冬用乾荁)
薜蒲計切薜荔芳草也蔓生縁木石牆垣夏初
開華芬潔其種亦不一(爾雅曰薜山蘄又曰薜白蘄又曰薜山麻説文曰薜)
(牡贊也)
茘郎計切薜茘説具薜下月令仲冬茘挺出(説文)
(曰似蒲而小根可作刷鄭氏曰馬薤也相如賦曰其高燥則生葴析苞茘顔師古曰茘馬茘今馬藺)
(也)
藺良刃切馬藺也本草曰葉似薤而長厚華紫
碧結實作角子如麻人而赤有稜根細長可為刷
一名蠡又名荔按藺荔蠡一聲之轉以其似䪥故
又謂馬薤也(説文曰莞屬)
芫愚袁切説文曰魚毒也本草芫華黄可用毒
魚
葴職深切(爾雅葴馬藍又曰葴寒漿郭氏曰馬藍今大葉冬藍為澱者寒漿酸漿也)
(江東苦葴亦名錯漿本草曰酸漿苖似水茹而小華黄味酸實作房房中有子如梅李大黄赤色葉)
(可食)
蒢直魚切(爾雅蘵黄蒢郭氏曰葉如酸漿華小而白中心黄江東以為菹)
藋徒弔切傳曰斬之蓬蒿藜藋(爾雅曰拜商藋疏曰似藜而大)
(葉葉心有白粉説文曰堇草也一曰拜啇藋徐鍇曰今所謂灰藋也别作)又音濯朔
藋每葉輒有岐葉五六秋生細白華實如茱萸一
名陸英(又音狄與荻通)
苜蓿莫六切息逐切苜蓿本生大宛馬所
耆食漢武帝取其種以來漢書單作目宿
薷汝朱切香薷似蘇可以治霍亂水腫去暑氣
又耳由切(亦作葇)
苧直吕切檾類科生葉如野蘇一嵗三又為布
精白於枲亦作紵(説文曰紵檾屬細為絟粗為紵别作)禹貢豫州
厥貢絺紵(苧非絲類从草為正)
萊洛哀切詩云北山有萊(説文曰蔓華也陸氏曰葉可食兖州蒸為)
(茹謂之萊烝)又為草萊通名周官上地田百畝萊五十
畝中地田百畝萊百畝鄭康成曰萊謂休不耕者
葢以有草萊得名又曰虞人萊山田之野葢芟其
草萊也詩云田卒汙萊謂草生之也孟子曰辟草
萊
蒡北朗切惡實也名牛蒡其實芒能黏黏物又
名鼠黏也
葙息良切本草青葙子似蒿莢生子黒而光殺
蟲
茴戸恢切茴香莖似芹葉青纖實似回芹而粒
長味甘臭香今人以芼菹醢(亦作蘹)
葥即淺切草類牛膝根暴乾愈欬及㽿
蕺阻立切㑹稽蕺山以生蕺菜名(説文曰蒩菜也崔豹古今)
(注蒩一名蕺類篇曰葉似喬麥生濕地)
萆府移切萆薢根主煗腎擣之淘取粉可煼食
一名山鳬茨又雨衣亦謂之萆又與蔽通用漢書
萆山而望趙軍
薢胡隘切(説文薢茩草名又曰蔆楚曰芰秦曰薢茩爾雅薢茩芵茪郭景純曰葉黄)
(鋭華赤實如山茱萸陶隱居曰葉如茳芏子形似馬蹄號為馬蹄決明廣雅謂之羊躑躅也圖經曰)
(決明葉似苜蓿而大七月華黄白色子作穂如緑豆而鋭與郭説物色不類)
荆舉卿切楚也(詳具楚下)有牡荆蔓荆紫荆
蘠才良切朿藤華紅紫亦有黄者其荼白者為
荼蘼亦作从牆省(爾雅蘠蘼虋冬又曰蘠虞蓼郭氏曰門冬一名滿冬)
(又曰巫夷蔱蘠相如賦曰東蘠雕胡廣志云柬蘠子青黒河東記曰貸我東薔償我白粱又作廧本)
(草東薔苗似蓬子似葵十月熟可為飯生河西)
蒟俱雨切本草蒟醬蔓生葉似王瓜而厚大味
辛實似桑黮皮黒肉白(漢書作枸説文曰蒟果也)按越中有蒟
蒻本草又名蒻頭根如天南星大可食
蔲呼豆切豆蔲實可為藥有肉豆蔲白豆蔲紅
豆蔲草豆蔲
苨奴禮切薺苨根莖類人參而葉小與桔梗相
亂桔梗苦而薺苨甘(爾雅曰苨茋苨)
莔眉耕切貝母也根類小貝相附如蒜故謂貝
母(别作按詩陟彼阿丘言采其蝱毛氏曰貝母也)
莃香衣切(爾雅莃兔葵郭氏曰頗似葵而小葉狀似藜有毛汋啖之滑)
莨來湯切(説文曰&KR1733;草支支相似葉葉相當史説倉公傳曰飲莨𦿆藥一撮别作蒗)
(相如賦曰藏莨蒹葭徐廣曰狼尾草也似茅)
苔徒哀切苔生於水者青緑如髪生海濵者人
多取裛而食之又名陟釐(晉武帝賜張華側理紙千張王子年云即陟釐)
(也亦作箈)陸地下濕亦生蒼苔
蘚息淺切苔之淺駁者曰蘚猶人之疥癬
芍市畧切芍藥芳草也牡丹亦名木芍藥(字書與芍)
(亂芍㢧聲芍勺聲)
菝葜蒲八切丘八切菝葜根似萆薢而堅
澀葉眡萆薢大而圜有朿根可藥
䓍許旱切草生山澗其根辛芬可菹(俗作蔊)
蕕以周切傳曰一薰一蕕十年尚猶有臭草之
臭惡者(爾雅曰莤蔓于郭氏曰一名軒于江東呼莤説文曰水邊草本草曰生水田中似結)
(縷葉長伯曰今魚腥草又名水生草細葉黄華)
莠與久切狗尾草也初生絶與粱粟苗相類但
其葉微弱而多毛其穂類粟而絶細既穂而後與
粟殊孔子曰惡莠恐其亂苗也(説文曰禾粟下生莠按孔子稱惡莠)
(亂苗明與禾粟非一物莠乃狗尾草)
茱萸市朱切羊朱切茱萸之實梂
藙魚既切記曰三牲用藙(鄭康成曰茱萸也漢律㑹稽獻藙一斗爾)
(雅謂之榝按説文謂榝似茱萸則疑自為二物或作&KR3171;)
萄徒刀切蒲萄漢書作蒲萄木之蔓生者實似
賏薁而甘
茗莫迥切飲梌之異名(郭氏曰今人謂早采者為茶晚取者為茗又謂)
(荈尺兖切)
荓普耕補耕二切(爾雅曰荓馬帚釋曰似蓍可為埽彗)詩云荓云
不逮(毛氏曰使也)又曰莫予荓蜂(爾雅曰甹夆掣曳也郭氏曰謂牽拕也)
莒居許切(説文曰齊人謂芋曰莒)古以為國名
蔡倉大切(説文曰草也)古以為國名禹貢五百里要
服三百里夷其外二百里蔡(孔氏曰法也)五百里荒服
三百里蠻其外二百里流傳曰殺管叔而蔡蔡叔
(杜氏曰放也陸氏素達切侗謂禹貢蔡與流皆屏放凶慝之名又為大龜名語曰臧文仲居蔡)
范防減切(説文曰草也)春秋晉有范氏記曰范則冠
而蟬有緌(見萬下)
莅郎計切易曰莅衆用晦而明與涖䇐通(又見䇐下)
蒍韋委切(説文曰草也)春秋楚有蒍邑子玉治兵于
蒍蒍氏食焉
荀相倫切(説文曰草也)古有荀國滅於晉荀氏食焉
艽巨鳩切(説文曰逺荒也)詩云至于艽埜
薳韋委切(説文曰草也)楚有薳氏
薖苦禾切(説文曰草也)詩云碩人之薖
苟古厚切(説文曰草也)借為苟且之苟
薋菉葹疾資切力玉切式支切離騷
曰薋菉葹以盈室(説文曰薋草多貌菉王芻也類篇卷葹草名拔心不死朱子曰)
(薋蒺藜也葹枲耳也本草枲耳一名葹)
蓆詳亦切詩云緇衣之蓆兮(毛氏曰大也説文廣多也)
莊側羊切(本義闕)借為莊敬之莊又道路六達謂
之莊
萴阻力切傳曰爽鳩氏始居齊季萴因之(陸氏士則)
(切説文曰烏喙也一曰附子一曰者孫氏阻力功按附於烏喙者為附子小而附者曰側子止當作)
(側)
葸胥里切語曰慎而無禮則葸(伯曰草結也)
蓰山宜息紫二切(集韻曰草名)數五倍曰蓰孟子曰
或相倍蓰
莘所臻切(吕氏春秋曰草有葦有藟獨食之則殺人)孟子曰伊尹耕
於有莘之野詩云纘女維莘(毛氏曰太姒國)又曰魚在在
藻有莘其尾(毛氏曰長貌)
蔦都了切詩云蔦與女蘿施于松柏(毛氏曰寄生也陸璣)
(曰葉似當盧子如覆盆赤黒恬美或謂鳥食木實遺矢木上因産此故謂寄生又名寓木又名宛童)
(本草云葉如橘而厚按詩言萬與女蘿施于松栢又曰施于松上二物皆當似蔓生乃可言施寄生)
(不能施于松上也或作樢)
菌蕈葚渠隕切(爾雅曰菌芝中馗菌小者菌郭氏曰地蕈也似葢江東人名土)
(菌亦曰馗厨可啖説文亦曰地蕈也)慈衽切(俗又作蕁説文曰蕈桑䓴也䓴木耳)
也食衽切(説文曰桑實也)按菌蕈之栭皆朽腐熏烝
所産莊周所謂烝成菌也地有朽壤木有朽腐則
生之其類不一似葢而耎者可食其毒甚者能殺
人今人謂之簟亦謂之苽其似鼠耳者謂之木耳
生石上者為石耳初耎後剛亦可食堅厚而有五
色文采或一本十數莖者謂之之(今作芝)詳具之下
桑實本謂之黮取其熟而紫黒也亦作椹今人以
草牙之卷者為葚
萌莫耕切草牙初迸也
古哀古諧二切爾雅曰根也
荑杜奚切草木初抽牙葉也柔毳曰荑詩曰手
如柔荑又曰自牧歸荑亦借用稊易曰枯楊生梯
(或作桋)又延知切蕪荑核仁可為藥
莖戸耕切草幹也(鎖莖之莖别作鋞非)
箕居之切豆稭也蕨亦謂之萁又記曰粱曰薌
箕(别作藄稘)
英於良於京二切華之始發精明曰英詩云尚
之以瓊華尚之以瓊英曰英英白云言其英明也
曰朱英緑縢曰二矛重英葢以朱絲為之象草木
英以為飾也玉之光亦曰英(别作瑛)人之秀出者因
謂之英
蔕都計切草木華實之跗也又作(説文曰蒂瓜當)
(也鄭&KR4134;仲説具帝下)
葩浦瓜切(説文曰華也)又作楚辭曰傳芭代舞
(説者曰芭與葩同巫所持香草)
蕚五各切華房也詩鄂不韡韡(鄭氏曰足也)
荾息遺切華中須也漢武帝賦曰函荾荴(音敷)以
俟風又作(孟康曰荾華中齊也此説不然别作葰䒘説文葰薑屬可以香口)
胡荽實頗類華荽而香(説文所謂可以香口者疑即此)
芒武方切艸葉禾頴芒鋭也引之則凡鋒芒皆
謂之芒(别作䅒鋩)又與茫通用
藟力癸切又平聲蔓生纍繞者也詩云葛藟纍
之又曰緜緜葛藟(又作櫐虆蘽説文蘽木也爾雅諸慮山櫐欇虎櫐郭氏曰今)
(江東呼櫐為藤似葛而粗大曰虎櫐今虎豆纒蔓林木莢而毛朿或曰葛類也子如緑豆而葉大又)
(本草蓬蘽子一名覆盆苺類也)孟子曰反虆梩而掩之
藤徒登切藟也
蘿魯禾切䕨蔓羅絡也詩云蔦與女蘿施于松
柏(爾雅曰唐蒙女蘿女蘿兔絲説者曰在木為女蘿在草為兔絲)
莢古劦切又古狎切草之屬若豆薺木之屬若
檀榆槐其實皆莢莢之為言若夾周官土宜四曰
墳衍其植物宜莢物
蕡符分切枲實也周官朝事之籩其實麷蕡喪
服苴絰丈傳曰苴絰者麻之有蕡者也凡枲有蕡
而後漚者其皮老粗故喪服以為斬衰疏衰之絰
記曰斬衰貌若苴詩云桃之夭夭有蕡其實言桃
實繁纍纍如蕡也(又作黂列子曰常衣緼黂)
蘀他各切草木葉及皮殻通謂之蘀詩云蘀兮
蘀兮風其吹女又曰十月隕蘀今人亦謂筍殻為
蘀(别作籜)
呼貢切草木叢荑也
茇蒲末切説文曰草根也草宿因謂之茇詩云
召伯所茇通作拔傳曰晉大夫反首拔舎(杜氏曰草舎也)
(别作説文曰舎也)
芳府房切華氣香也
芬府文切芳也亦作棼(又作㞣梤棻馚馩)
苾毗必切芳氣烈發也詩云苾苾芬芬又作飶
詩云有飶其香(又作馝)
薟虚嚴切草氣過烈逆人也草有豨薟以其氣
之薟也(俗作火杴海薟葢豨之譌為火為海)禾偒糞亦曰薟(别作類篇曰)
(禾偒肥又作)
蒼七岡切草色向老青蒼也
荗莫候切草盛也與楙通(别作䓮)
薿魚紀切整茂也詩云黍稷薿薿(又魚力切)
布孔切草木鬱起也詩云萋萋又薄孔
切今以草木叢為(亦作莑)
萋七稽切草茂密陰合也詩云葛之覃兮維葉
萋萋又云有渰萋萋言興雲之茂密也又曰萋兮
斐兮成是貝錦(别作霋緀)
薈古外切詩云薈兮蔚兮南山朝隮
苞布交切草木叢生也在詩木則有苞栩苞桑
苞棘草有苞稂苞蕭苞蓍又曰如竹苞矣
蓁側詵切詩云桃之夭夭其葉蓁蓁(毛氏曰至盛貌)
芃蒲東切草豐盛芃起也詩云芃芃其麥又曰
芃芃黍苗又曰有芃者狐言狐毛芃然也
茸而容切草緜耎茸茸也今人謂綫之&KR2326;而輕
者曰茸綫(别作髶説文曰髮亂也又作䩸縙)又上聲為闒茸之茸
言其闒闟猥茸也與宂氄通
蓊烏孔切草鬱勃而茂如水之滃也又平聲(又作)
(塕司馬相如賦曰觀衆樹之塕薆)
蒙莫紅切草盛&KR1834;覆也先人曰即字
藇象吕切詩云釃酒有藇(爾雅掲車芞藇毛氏曰美貌伯曰濃也)
芊倉先切芊芊草緜逺貌
蔟倉奏切草茂盛蔟聚也語曰六律二曰太蔟
(韋昭曰達也漢志作族十二月太族族奏也言陽氣大奏地而達物也)
蕃附袁切草滋茂也
苯䔿補衮切祖本切苯䔿草叢生貌
蕪武夫切草彌漫也又上聲書曰庶草蕃廡借
用廡字漢書無蔞亭無湖皆單作無引之為荒蕪蕪
穢又蘪蕪草名蕪荑藥名(又作莖爾雅曰荑蔱蘠)
藹烏割切又於改切草蔚盛也詩云藹藹王多
吉士又去聲(别作薆靄靉説文曰藹从言葛聲臣盡力之美引詩)
蓐而蜀切草豐縟也(説文曰陳草覆生也一曰蔟也籀文)以草
藉坐卧因謂之蓐傳曰秣馬蓐食(杜氏曰早食於寢蓐也别作褥)
薦在甸切豐草也莊周曰麋鹿食薦又作
傳曰戎狄荐居又曰荐食上國又與洊通詩曰饑
饉薦臻又曰天方薦瘥又側甸切編稾草以藉也
寢所用藉席者今謂之薦也弄承以進者因謂之
薦薦進聲相通薦人之薦義取此
萃秦醉切草所聚也(又作稡漢賈誼賦異物來崪从山)又七醉
切萃蔡新衣聲又通為游倅之倅
藪蘇后切大澤叢薄深廣之地謂之藪周官職
方氏九州皆有澤藪(别作)轂空中衆輻所湊也因
謂之藪又所主切
苑於阮切苑近於藪林木鳥獸所聚也晉語曰
人皆集於苑已獨集於枯故謂苑囿(亦作菀)又委隕
切與藴通又紆勿切與鬱蔚通詩曰有菀者柳記
曰大積焉而不苑(陸氏于粉切)
菹側魚切水草曰菹从草从水是其義也孟子
曰驅蛇龍而放之菹又為菹醢之菹瀹菜茹以為
豆薦也(亦作蕰説文曰醢也从血按蕰乃从皿从血譌也又作菹)
茠呼高切去田間草也又作(説文曰从詩蓐好省聲)
云以薅荼蓼荼蓼朽止
薙他計切鬄削草萊也
藴於粉切積草也傳曰芟夷藴崇之凡去草既
芟鉏則聚而藴崇之草乃苑死亦通作蕰傳曰母
蕰年又曰蕰利生孽
蔽必袂切草盛蔽覆也(或通作萆)借為蔽斷之蔽書
曰官占惟先蔽志又曰丕蔽要囚又曰蔽時忱語
曰詩三百一言以蔽之周禮弊邦治弊獄借用弊
字又必列切
芾方未切蔽芾也又方勿切(説具巿下)
茀方勿切草蕪蔽也周語曰道茀不可行因之
為車蔽之名詩云翟茀以朝
茷扶沸切又房越切(説文曰草葉多)
蔭於禁切草陰翳也止當作陰
苛乎哥切草細宻也引之為苛細煩苛
博抱切(又作葆説文曰草盛貎)漢書曰頭如蓬葆因之
為羽之記曰御棺用羽葆借為餓莩之莩與
通(今書傳作莩)皮表切
薄旁各切叢薄也因為𧖟曲之薄又因之為帷
薄之薄(俗作箔)借為厚薄之薄又為薄人於險之薄
迫附之也又為盤薄旁薄(今亦作礴又迫各切)
藐弭沼切草初生幺微也傳曰以是藐諸孤與
眇通又芒角切草芊緜廣逺望之藐藐然也詩云
藐藐昊天又曰寢廟既成既成藐藐
荒呼光切草蕪漫也田荒則榖不登故因之為
饑荒(别作&KR3444;説文曰虚無食也)引之為荒覆為帷荒喪大記飾
棺君龍帷黼荒大夫畫帷畫荒鄭氏曰在上曰荒
(别作㡆㡛)荒度之義取此因之為荒逺禹貢五服最外
為荒服逺地多荒弃不田也又因之為淫荒荒亡
書云内作色荒外作禽荒孟子曰從獸無厭謂之
荒(别作㤺慌)
萎於危切草委悴也詩云何木不萎又萎蕤草
弱而垂也凌霄華蔓生而垂故亦謂之萎甤(别作葳)
苶尼結切萎之甚也
蔫於䖍切草木華葉精華變脱也
菸央居切又去聲草木荑葉苑積菸邑也
芤去侯切草莖中空也灋按之無舉之來至
旁實中空曰芤
落盧各切草木凋零也(雨零别作非)借為羅落聚落
之落又為磊落為濩落落莫又宫室器皿成飲酒
以考之曰落傳曰楚子成章華之臺願與諸侯落
之叔孫為孟鍾饗大夫以落之
藃呼高呼報二切木不理孫藃剥也考工記曰
以火養其陰而齊諸其陽則轂雖敝不藃亦借用
槁字荀子曰木揉以為輪其曲中規雖有槁暴不
復挺者
市之切(又作蒔説文曰更别種也)
葘側持切又殺草木也書曰厥父葘厥子乃弗
肯播又曰既勤尃葘為厥畺畎詩曰于彼新田于
此葘畝又曰作之屏之其葘其翳凡啟土必先葘
而後可墾大木難伐者則規絶其皮齊民要術曰
凡山澤開荒皆七月芟乂之草乾而焚之林木大
者&KR1937;殺之葉死不扇便任耕種三嵗後根莖枯朽
焚而耕之中為穀田荀子曰周公身如斷葘而爾
雅亦謂木立死曰椔也(爾雅曰一嵗曰葘二嵗曰新田三嵗曰畬説文徐本)
(曰葘不耕也二嵗田也从草从或省草从田从巛巛亦聲唐本曰古文作别作䎩)又借
以為栽植之菑與栽通考工記曰察其菑蚤不齵
則輪雖敝不匡(康成曰謂輻入轂中者也)又通為災害之葘
蓘古本切傳曰是穮是蓘(杜氏曰壅苖也)
芼莫報切以菜冒也
藥以灼切百草之類可治病者采之曰藥
藉慈夜切以草薦物也易曰藉用白茅又祥亦
切草不編狼藉也故因之為狼藉狼藉則㪔漫故
謂藉藉
茵於眞切草蓐也(别作鞇)
著陟慮直畧陟畧三切以荼絮充茵也士喪禮
曰幎目赬裏著(鄭氏曰著充之以絮也)曰茵著用荼引之則
直畧之音為附著陟畧之音為容著陟慮之音借
為表著之著傳曰朝有著定㑹有表著定如今班
位各有籤識也朝有常位故曰著定因之為顯著
之義中庸曰形則著著則明又詩云俟我于著乎
而(毛氏曰門屏之間曰著孔穎達曰爾雅門屏之間謂之宁宁著同)
蕞在外祖外二切朿草也史記曰叔孫通為綿
蕞(如淳曰翦茅樹地為纂位)因之為藐小之稱傳曰蕞爾國言
藐小如蕞也
蕝子悦切又子芮切晉語曰楚為荆蠻置茅蕝
設望表與鮮牟守尞(説文曰朝㑹束茅表位賈逵説同按蕞蕝實一字雖讀有)
(三音特一聲之轉也)
苴子余子都二切禮刌茅長五寸束之曰苴鄉
師大祭祀共茅蒩即苴也又七余切喪服斬衰苴
絰丈傳曰苴絰者麻之有蕡者也苴丈竹也記曰
斬衰何以服苴苴惡貎也斬衰貌若苴齊衰貌若
枲又七也切傳曰冠雖敝不以苴履(説文曰履中草也)又
鉏加切詩云如彼棲苴(毛氏曰水中浮草按木曰查草曰苴聲義一也)
菙主惢切周官菙氏掌共荆菙以灼龜
苫失廉切葺茅為苫以葢以藉也喪禮斬衰寢
苫
葺七入切緝茅也傳曰叔孫所居一日必葺其
牆屋考工記曰葺屋三分瓦屋四分傳曰繕完葺
牆又曰䝉葺公屋引其義則葺理葺補皆曰葺
茢良薛切(又作説文茢芀也黍穰也)記曰膳於君有葷桃
茢(鄭氏曰菼菷也徐鍇曰以黍穰為帚治洒桃湯以除不祥也)
葢古太切以草覆也因之為葢笠之葢借為疑
是之辭又谷盇切齊有葢邑有葢公又轄臘切齊
人謂蒲席為蒲葢今浙右亦然
䕠方肺切以葦類為席也又作(類篇曰籧篨也亦作)
(䕠)
藩甫煩切編草以為屏障也易曰羝羊觸藩傳
曰乃藩為軍(别作籓蕃)車之有蔽者亦曰藩周禮曰
漆車藩蔽左氏傳齊侯以藩載欒盈(别作轓漢景帝詔二千石)
(朱兩轓千石至六百石朱左轓東漢志轓長六尺下屈廣八尺上業廣尺二寸應劭曰轓車耳反出)
(所以藩屏翳塵泥也以簟為之顔師古曰據許叔重李登説轓車蔽也言車耳反出非矣)通作
蕃書云以蕃王室詩云于蕃于宣傳曰封建親戚
以蕃屏周
蔀裴古切(王肅普茍切)易曰豐其蔀又曰蔀其家(朱子)
(曰障蔽也)
藏慈郎切藏匿草莽中也古通作臧因之為蓄
藏之義又去聲出内曰府受藏曰藏心肝肺腎脾
於人五藏謂其受藏而不瀉也(别作臟)盜所藏為藏
與臧同音(别作贜)又藏莨草名司馬相如賦曰藏莨
蒹葭(漢書音義曰似薍而葉大)
薶莫皆切薶藏草莽中也葬之从茻同意亦作
从土貍省聲
薪息鄰切草木之以爨者曰薪詩云有冽氿泉
無浸穫薪曰翹翹錯薪言又其蔞薪草也曰采荼
薪樗樵彼桑薪薪木也
煮仍切麻骨也(别作蒸)
菆側鳩切草木莖也既夕禮曰御以蒲菆(鄭氏曰蒲)
(杜莖也)傳曰晉荀首每射抽矢菆内諸厨子之房厨
子曰蕫澤之蒲可勝既乎又曰左射以菆麻䒱亦
曰菆(别作黀)記曰天子之殯也菆塗龍輴以椁(鄭氏曰菆)
(木以周龍輴陸氏讀才官切今世遂以殯為菆亦書作攢其實菆無攢音)
蕘如昭切薪草也又音堯本草蕘華似胡荽無
朿華細而黄主去水
莝粗卧切剉芻也古通作摧詩云摧之秣之
茹人恕切馬牛噍芻茭也噍茹同聲詩云柔亦
不茹謂茹嚼也又曰來咨來茹謂茹嚼求其理也
又曰我心匪鑒不可以茹曰玁狁匪茹謂不可容
内也菜人所茹也故謂菜茹易曰拔茅茹(王弼曰茹相牽)
(引之貌程叔子曰根之相連者按二説皆縁易辭以生訓易義實未通)又平聲詩云
茹藘在阪(説具藘下)
莜徒弔切(説文曰田器也)亦作語曰丈人以杖荷
蓧
蕢求位切(説文曰草器也)古文象形語曰有荷蕢
而過孔氏之門者又作簣(吕氏春秋曰草鬱則為蕢高誘曰穢也)又
戸對切衛世子蒯蕢亦作蒯聵又苦怪切記曰蕢
桴而土鼓左氏傳晉屠蒯檀弓作杜蕢(爾雅曰蕢赤莧)
苙力入切孟子曰今之與楊墨辯者如追放豚
既入其苙又从而招之(朱子曰闌也)
䕩盧皓切周官饋食之籩其實乾䕩(鄭氏曰乾梅也按後)
(漢長沙王始煮草為䕩恐非特梅也)
蔇虚既切(説文曰草多也)傳曰善鄭以勸來者猶懼不
蔇(杜氏曰至也)又為地名
芮而鋭切(説文曰芮芮草生貎)周有芮伯本草石龍芮一
名地椹子如桑椹又水名
蘸莊函切(説文新附曰以物没水也从草未詳)
茬士疑切漢東郡有茬平縣泰山郡有茬縣(又作)
(茌)貨殖傳言山不茬蘖(師古曰古槎字也按茬在聲在譌為仕者非)
莋在各切漢越嶲縣名(史記作筰漢書作莋)
草之疑
蒐疏鳩切(説文曰茅蒐茹藘人血所生可以染黄从草从鬼)按禮春蒐
夏苖田獵之名(亦作&KR0679;)傳曰蒐乗補卒蒐葢有&KR0679;閲
之義
蕆丑善切春秋傳曰寡君又朝以蕆陳事(杜氏曰勑)
(也)
甲古狎切象草木戴甲而出易曰雷雨作而百穀
草木皆甲坼因之為甲胄之甲(説文曰从木戴孚甲之象一曰人頭宜為)
(甲甲象人頭古文鄭&KR4134;仲曰象被鎧之形)借為十日甲乙之甲
出尺律切説文曰草木上出也(鄭&KR4134;仲曰象華英五出之形)又
尺祟切
弓乎感切草木函華弓弓也象形(荷華謂之弓菡别作菡莟)
弓之諧聲
甬余隴切草木華弓之長者也蟲之未化者類
之故亦曰甬别作蛹器物之圜長者亦曰甬考工
記曰鳬氏為鍾兩欒謂之銑銑間謂之于于上謂
之鼓鼓上謂之鉦鉦上謂之舞舞上謂之甬甬上
謂之衡鍾長甬則震月令曰日夜分則平權衡角
斗甬(康成曰斛也别作桶筩)
甹(説文曰木生條也从弓由聲引商書若顚木之有甹枿古文言由枿)
亝徂徯切禾穀之秀也亦作引之為整
齊為齊一為潔齊借為腹齊之齊(别作䐡臍)又為國名又
側皆切借為齊戒之齊記曰齊者精明之至也凡齊
者必屏絶思慮致其純壹以交神明精之至也(别作齋)
又即夷切借為齊盛之齊與粢通亦作又借為裳
齊之齊裳下緝也(别作説文曰緶也)又才細切借為分齊齊
量之齊易曰齊小大者存乎卦周官食醫掌六食六
飲六膳百羞百醬八珍之齊瘍醫掌祝藥劀殺之齊
酒正辨五齊之名考工記曰氏執下齊冶氏執上
齊記曰有無惡乎齊(别作劑)又祖雞切借為醬齊之齊
周官醯人掌共五齊七菹(康成曰齊當作韲五齊昌本脾析蜃蚔豚拍深蒲也)
(凡醯醬所和細切為齊全物若䐑為菹侗謂韲乃韭薤葱蒜五辛之類今誤以醬為韲説具韭部)
&KR1136;是為切草木華下垂也象形垂為共工故言工
者曰工垂(别作倕莊子曰攦工倕之指離騷曰巧倕不斵)
垂之諧聲
華况乎况瓜二切草木華也(别作花華荂蘤)又胡瓜切
華之精采曰華引而申之凡榮華文華華美皆曰
華又借為華夏之華又周官形方氏掌制邦國之
地域而正其封疆無有華離之地(康成曰讀如&KR0992;哨之&KR0992;陸氏苦)
(瓜切謂&KR0992;邪也)記曰為國君削瓜者華之(鄭氏曰中削也陸氏胡瓜切)
又胡化切西岳曰華山(别作)宋有華氏
華之諧聲
韡于鬼切華繁爾也
差初加初宜二切華惢次第相差也引而申之
為参差差池為等差差擇(别作縒偨)分職授任差其
才能秩叙而使謂之差使(俗作初皆切非)病愈因謂之差
(説文作瘥)又楚何切差跌差跎足之差也(别作蹉)又兩相
切為差詩云屢舞差差言其衣裳之萃蔡也(别作傞)
記曰差沐于堂上(俗作搓)
皁昨早切橡櫟之實為皁象皁有斗承實形詩云
既方既皁言黍稷之稃如皁也皁可以染黒今人謂
黒白皁借為皁隷之皁傳曰士臣皁皁臣輿周官趣
馬下士皁一人三乗為皁皁一趣馬(説文無皁而有草草斗櫟實也)
(一曰象斗子按橡櫟之實不當从草皁之象形昭然从草从早者今書傳通以為草字不聞以為橡櫟實)
(也俗又屈其下為皂亦非)
丩居黝切瓜瓠之類蔓間有丩遇物則纒繞之其
蔓乃得上引(説文曰相約繚也一曰瓜瓠結丩起象形)
乇(孫氏陟格切説文曰草葉也从垂穗上田下有根象形按乇字偏旁多用之而且義不顯)
覀(説文曰草木實垂覀覀然象形讀若調説文栗與粟皆从此按此説亦未允)
六書故卷二十四
