六書故卷二十
宋戴侗撰
動物四
蟲直中切蝡動跂行翾飛族生之屬也象形三之
象其族生也凡内骨外骨郤行仄行連行紆行以脰
鳴者注鳴者旁鳴者翼鳴者股鳴者匈鳴者率皆从
蟲其或為䖵或為虫者从省以便書也字有象其多
者於天文則有品於動物則有蟲於植物則有艸有
竹(説文曰有足謂之蟲無足謂之豸䖵蟲之總名也虫蝮也博三寸首大如擘象其卧形物之微細或)
(行或毛或爪或鱗以虫為象孫氏曰虫許偉切按虺特一物何以為蟲類之宗古書無有以虫為虺者而)
(融則以為聲以斯知虫與䖵特為蟲之省文非有二字也)蝕於蟲者為蟲去聲亦
作
蟲之象形
蜀市玉切蜀似蠶色多青墳首睅目(似目而非目)葵
藿胡麻蹲鴟多産之詩云蜎蜎者蜀(毛公曰桑蟲也毛氏葢因)
(詩在桑野而為此説説文曰葵中蠶也上目象其頭中象其身蜎蜎爾雅曰蚅烏蠋疏曰詩鞗革金)
(戹毛氏曰戹烏蠋也)莊周曰奔蜂不能化藿蜀韓非曰蠶似
蜀(司馬彪曰豆中大青蟲也别作蠋)因之為巴蜀之蜀
蜀之疑
蠲古玄切(説文曰馬蠲也益聲明堂月令曰腐艸為蠲按益非聲未可暁)書傳
用為蠲潔之蠲與圭涓通詩云吉蠲為饎禮曰哀
子圭為而哀薦之漢有中涓涓人(顔師古曰涓潔也主知潔清洒)
(掃之事)圭蠲涓葢同聲周禮又曰除其不蠲由是有
蠲除之義蠲宥罪戾與之為潔也故又有蠲赦之
言(引之為蠲免蠲減則無義矣)
蟲之㑹意
蠱公户切皿蟲為蠱凡為蠱者聚毒蟲於皿缶
使代相啖其獨存者為蠱以其矢毒人輙死周官
庻氏掌除毒蠱以攻説禬之嘉艸攻之引而用之
則穀之飛亦為蠱人病尸注者蟲蝕其五藏亦謂
之蠱晦滛近女者生内熱惑亂之疾疾如蠱引之
則凡物敝而蠹生之者皆為蠱蠱壊之義生焉易
曰㢲而止蠱
蚝千志切毛蟲也其毛多善螫人(或作蛓螆)
䖤於袁切蟲宛曲也夗亦聲説文單作夗(别作蜿)
蜎縈玄切臝蟲之狀肙肙然詳見肙下肙亦聲
詩云蜎蜎者蜀(亦作蟰)
蝡乳尹而兗二切蟲行耎耎也耎亦聲(説文曰動也)
蟲之諧聲
風敷戎切今二切天地八方之氣吹噓鼓動者
命之曰風風在有無之間無所取象説文曰風動
而蟲生立文者託象焉凡聲(説文曰古文或作飌)詩之風
雅取義焉風之之謂風去聲(别作諷)
風之諧聲
颺弋尚切風所摇漾也又平聲風所飛揚也因
風以播康粃者亦曰颺與揚通
飄紕昭切風票迅也在風為飄在水為漂其義
略同故亦通用詩云風其漂女又曰風雨所漂搖
(别作)
飆卑遙切風猋起狂迅也(别作颮)通作猋
颸息茲切風之輕涼者也
颯蘇合切風乍至颯然也又落合切狂風拉物
也
䬒蘇求切䬒翏涼風䬒翏也
颭隻冉切風所軒輊也
颶補妺切海之灾風也(俗書誤作颶)
𧖟昨含切人所同識(説文曰任絲也俗作)
蛹尹竦切𧖟成絸化而為甬也亦㑹意
蛾五何切蛹化而羽曰蛾凡羽蟲皆先化
而蛹再化而羽古亦用為蟻字
蠭(古文)尃容切細要族居之蟲也有蜜
蜂有土蜂有木蠭其類不一其尾有毒所謂丁也
故古从丁
蜜衇畢切蜂飴也又作
蠟力盇切蜂房煮之為蠟
螉蠮烏結切烏紅切蠮螉蜂類細要縣腹壘
土為房於屋壁空罅中取蛛蝥或青蟲實之而卵
其中雌䧺倡和其聲若祝已乃封其端而去卵化
為蟲食蛛蝥而長則化為甬再化而羽為蠮螉(習俗)
(不察但見其負他蟲若祝之然謂細耍無雄祝他類為子毛氏遂以此釋螟蛉果臝誤矣説文曰螉)
(蟲在牛馬皮者)
蟻魚綺切又作蟻之類不一白蟻居土中
其巢大如瓮盎有城郭君王以土為甬道髙下縰
屬蠹食朽腐梁棟亦被其害化而羽夏月隂雨時
坌飛滿屋殆所謂蚍蜉也亦謂之螻亦謂之土蟻
玄蟻之族尤蕃亦有城郭君王性慕羶遇遺羶僵
腐則率其徒負曳而去有大頭蟻徃來其間而不
負曳若糾率之者故俗以惰羣者為大頭蟻又有
同類而小者其色微黄為黄蟻有虎蟻稍大好啖
羣蟻故謂虎蟻有蛆蟻狀如黒蟻化而羽能螫人
爾雅所謂丁蟻也有臭蟻好縁木為窠其臭惡故
謂臭蟻此其大略也(爾雅曰蚍蜉大螘小曰螘蠪朾螘螱飛螘方言曰齊魯之)
(間謂蚍蜉曰蚼蝝西南梁益之間謂之玄蚼燕謂之蛾蛘大而赤色者名蠪一名朾螘)
螻洛侯切螻土蟻也螻蛄土狗也好攻土夜飛
傅火以其好攻土故屬之於螻(爾雅&KR1386;天螻蝚蛖螻注曰螻蛄類也)
(疏曰螻蛄之異名也方言曰蛄詣謂之杜蛒音格螻螲謂之螻蛄或謂蟓蛉南楚謂之土狗或謂之)
(螻蛄)蟻所蠹蝕為螻去聲人病頸腫如螻攻者亦曰
螻别作瘻(説文瘻頸腫也)又螻蟈蛙屬
蚍蜉蝣蒲陂切又作縛牟切(又作&KR1526;)
夷周切詩云蜉蝣之羽衣裳楚楚夏小正曰蜉蝣
渠略也朝生而莫死荀子曰不飲不食者蜉蝣也
王袤曰蜉蝣出以隂(爾雅釋曰蜉蝣通謂渠略似甲蟲有角大而指長三四寸)
(甲下有翅夏月隂雨時地中出今人焼炙噉之美如蟬也樊光謂之糞中蝎蟲舍人曰南陽以東曰)
(蜉蝣梁宋之問曰渠略似蛣蜣身狹而長有角黄色聚生糞土中朝生莫死豬好噉之按詩稱蜉蝣)
(羽翼以興衣服之采采粲粲甲蟲雖甲下有羽咏物者不應舎甲而言羽荀子言蜉蝣不飲不食渠)
(略攻食糞土亦非不飲食者也蜉蝣葢羽蟲疑即夜蛾夜蛾粉翅如蝶而小四月隂雨時多生麥囷)
(中夜則飛撲燈火不飲食類蠶蛾故其生不能久近似所謂不飲食朝生而莫死者豈以其不飲食)
(而但翾飛故謂之蜉蝣也邪)
蛺蝶兼狎切徒劦切蛺蝶胡蝶也胡蝶粉
翅長喙卵艸木上為蟲食艸木化而為蛹再蜕而
為蝶其類不一(説文作蜨)
蜆胡千呼典二切(爾雅曰蜆縊女釋曰小黒蟲也赤頭喜自縊故又名縊女)
(説文蜀本曰蜕為蝶是也唐本曰即繭字)
蠅余陵切蠅類不一其最多者集人身及食間
青蠅生於圂一名景跡毛蠅好卵蠶身食蠶蛹攻
繭而出乃化為蠅
蛆七余切蠅之類卵臭腐糞穢中為蟲耎耎化
為蠅(説文䏣从肉蠅乳肉中也)
蜡鉏駕切(説文曰蠅䏣也)周官蜡氏掌除骴(康成曰骨肉臭腐蠅)
(蟲所蜡也讀如狙伺之狙清預切按昔非狙聲)又用為蜡祭之蜡天子八
蜡記曰蜡也者索也嵗十二月合聚萬物而索饗
之也
蟁無分切亦作淮南子曰孑孑為蟁(髙誘曰孑)
(孑結跂水上倒蠆蟲也亦作蟁)
蚋而鋭切(説文作蜹曰秦晉謂之蜹楚謂之蚊或曰今飛蟲細如梁粟正晝噆人膚)
(者謂之蜹)荀子曰䤈酸而蚋聚(按蚊蚋似不得為一物集䤈者蠁細於蚊亦謂)
(之蚋細者為蚋是也)
蝱陌庚切蝱類蠅而大攻飲牛馬血
䗽(陸氏)由季切楚語曰蝱䗽之既多而不能掉其
尾(韋昭曰大曰蝱小曰䗽)
蠛蠓&KR0621;結切莫孔切(説文曰細蟲也爾雅蠛蠓疏曰小蟲似蚋)
(亂飛一名䤈雞列子曰蠓蚋者因雨而生見陽而死司馬氏曰䤈雞者酒上之蠛蠓)
蠁許兩切(説文曰知聲蟲也司馬相如作䖮爾雅曰國貉蟲蠁釋曰蛹蟲也今俗呼)
(為蠁廣雅曰土蛹蠁蟲是也按今人以䤈雞為蠁)
蟬螓蜩螗蟟蚻市連切(别作䗃)市臻切
徒聊切(或作)徒郎切子列作結二切
落蕭切側良切側八切蟬螓蜩螗蟟
螿蚻皆蟬類也(爾雅曰蜩蜋蜩螗蜩蚻蜻蜻蠽茅蜩蝒馬蜩蜺寒蜩蜓蚞螇螰夏小正)
(曰蜋蜩者五采具螗蜩者蝘説文曰蟬以旁鳴者也蜩蟬也螇鹿蛁蟟也蚗蛁蟟也蝒馬蜩也蜺寒蜩)
(也&KR2212;蚗蟬屬方言曰蟬楚謂之蜩宋衛之間謂之螗蜩陳鄭之間謂之蜋蜩秦晉之間謂之蟬海岱)
(之間通謂之䗁其小者謂之麥蚻有文者謂之螓鄭康成曰螓蜻蜻額廣且方陸璣曰螗一名蝘虭)
(字林虭亦作蟟也青徐謂之螇螰郭氏曰螗蜩俗呼胡蟬江南謂之螗&KR2171;)按記曰范則冠
而蟬有緌蟬頷下縣舌如緌也螓蟬聲相隣皆因
其鳴聲以命之也詩云螓首蛾睂蟬之大者其顙
廣而方故詩稱螓首也詩云菀彼桞斯鳴蜩嘒嘒
又云如蜩如螗如沸如明蜩螗二物其聲嘒嘒
啾襍也蟟小蟬其聲噍嘹因其聲以名之亦呼
蚻蟟又謂茅蜩也蚻寒蟬也亦因其聲以命之其
大者為馬蚻馬母也即詩所謂莎雞後又謂絡緯
也(爾雅曰天雞李廵曰即莎雞也一名酸雞疏曰又名樗雞)其狀似雞多在
莎中食其荑其聲絶類絡緯者是以謂之也近秋
始鳴常鳴於夜故又謂寒蟬夜蟬也螿寒蟬之小
者也螇蝒&KR2212;蚞蚗蛁之類皆廢名也
螬蝤蠐徂遭切字猶切徂兮切(又作蠀)
蠐螬蝤蠐一物也生糞中食艸木根口剛而身耎
耎肥白壅腫故俗以比肥白者詩所謂領如蝤蠐
也化而羽為蟬
蟪蛄羽桂切攻乎切楚辭曰嵗莫兮不自
聊蟪蛄鳴兮啾啾(莊周曰蟪蛄不知春秋説文曰蟬也陶隐居曰莊周所云是四)
(五月小紫青色者楚辭所言乃寒螿爾司馬彪曰寒蟬也一名蝭蟧春生夏死夏生秋死崔譔曰蛁)
(蟧也或曰山蟬秋鳴者不及春春鳴者不及秋按春生夏死等説皆傅㑹莊周之説不足徴也蟪蛄)
(一名而陶氏以為二物亦非也)
&KR1386;乎木切夏小正曰三月&KR1386;鳴(爾雅&KR1386;天螻)
蟋蟀息七切(通作悉或作)所律切(或作&KR2186;)蟋蟀小
蟲黒而澤善鬥小兒籠畜以角勝負其聲刺歴如
織七月始鳴故又謂趣織(陸璣曰一名蜻蛚楚人謂之王孫幽人謂之趣)
(織)
蛩渠容切爾雅曰蟋蟀蛩(或作蛬蚟説文曰蛩蛩獸也一曰秦謂)
(蟬蛻曰蛩)
螽職戎切艸蟲飛躍以股鳴者詩云螽斯羽又
曰趯趯阜螽又曰五月斯螽動股亦作(爾雅曰䘀)
(螽蠜艸螽負蠜蜇螽蜙蝑蟿螽螇蚸土螽蠰谿疏曰蛗螽一名蠜艸蟲一名負蠜又名常芉蜇螽一)
(名螽斯七月作斯螽一名蜙蝑一名舂黍毛氏亦曰螽斯蜙蝑也漢志曰春秋為螽今謂之蝗説文)
(曰螽蝗也李巡曰螽蝗子也陸璣曰今人謂蝗子為螽兗人謂之螣蝗螽一物也艸蟲一名負蠜一)
(名常芉小大長短如蝗竒音青色好在茅艸中一名艸蟲蜇螽螽斯也又名斯螽幽人謂之舂箕即)
(舂黍蝗類也長而青長角長股股鳴者也或謂似蝗而小班黒其股似瑇瑁又五月中以股相切作)
(作聲聞数十歩蟿螽一名螇蚸形似蚸而細長飛翅作聲土螽一名蠰谿今謂之土江南呼虴)
(蛡又名蚱蜢似蝗而小善跳按螽斯斯螽之斯皆辭助猶鸒斯鹿斯柳斯蕭斯朋酒斯饗有兔斯首)
(之斯也説者以螽斯自為一物至立蟖蝑二字誤矣艸蟲凡指之也阜螽螽之大者也詩云四牡孔)
(阜説者遂立蛗字誤矣以周南七月之詩觀之螽乃常有之物決不可謂蝗春秋書螽葢以多為災)
(也)
虴陟格切(又作蚱)莫杏切虴蜢螽類也凡螽
蚻虴蜢蟋蟀之屬皆長股而羽善躍且飛虴蜢之
類最多甌越人通謂之虴蜢
蝗乎光切(又榮庚切)似虴蜢而大羣飛食禾黍艸木
荑葉頷下有文若王翅旁有竅可以縷貫不常有
有則為灾
蠜附袁切(説文曰貫蠜也説見螽下又見蜚下)
螳蜋徒郎切(又作螗)魯當切螳蜋羽蟲之鷙者
出自斧臂郤行奮臂搖肩側翅攫食他蟲翼下有
紅翅如裙裳俗謂織絹娘腹中有二蟲如黒線(爾雅)
(曰莫貉螳蜋蛑又云不過蟷蠰其子蜱蛸方言譚魯以南謂之蟷蠰三河之域謂之螳蜋燕趙謂之)
(食龍齊杞以東謂之馬榖其子曰螵蛸也)
螵蛸匹消切相搖切螵蛸螳蜋卵也生著
枝間(别作蛸䗚蟭)蛸又相交切蠨蛸也(説具蠨下)
蛣蜣去吉切區羊切甲蟲之巨者黒甲甲
下有翅飛鳴洪洪然好轉牛矢為丸俗亦謂之矢
甲向秀曰蛣蜣之知在於轉丸又名蜣蜋(爾雅曰蛣蜣蜣蜋)
又漢鄞縣有蛣埼亭(顔師古曰蚌也長寸廣二分有小蟹在其腹中南越志曰)
(長寸餘腹中有蟹子如榆莢合體共生亦作鮚至今以此名其地)
螢沿泂切甲蟲之小者夜飛有光熒熒故因以
名之古單作熒(爾雅云熒火即炤或又名蚈螢産子於艸中謂腐艸化螢非也)
蠸巨員切瓜蠅狀似熒火(爾雅曰蠸輿文守瓜釋曰黄甲小蟲喜食瓜葉)
蜻蛉子盈切又音青郎丁切蜻蛉出目馬吻
六足四翼飛空而卵於水為水蠆水蠆化而為蜻
蛉亦曰蜻蜓星蜓蜓特丁切(吕氏春秋曰海上有好蜻者髙誘曰蜻蜓)
(也一名白宿爾雅曰虰蛵負勞釋曰負勞蜻蜓也江東呼狐棃方言曰蜻蛉謂之蝍蛉淮南人又呼䗧)
(蛜字林云一名桑根説文曰蛉蜻蛉也一名桑根又名蟌)又螟蛉蟲名詩云螟
蛉有子果臝負之(螟蛉不知為何物爾雅以為桑蟲子於蠮螉已辨其誤)
蟌粗叢切淮南子曰水蠆為蟌(注云蟌蜻蜓也)
蛚良薛切蜻蛚(説具蟋蟀下)
蝎許謁切蠐螬類也在木曰蝎與蠐同而色微黄
多蠹穴桑中化而羽有角如牛羊故俗謂天牛亦
謂桑牛盧黒而白駁縁木上下飛騰不遠還齧木
皮卵其中(爾雅曰蝎蛣&KR1298;説文作䖦又曰蝎桑蠹蠰齧桑又曰蟦扶非切蠐螬蝤蠐蝎䟽)
(曰在糞土中者名蟦蠐又名蠐螬在木中者方言云關東謂之蝤蠐梁益之間謂之蝎實一蟲也齧桑)
(江東呼齧髮似天牛長角體有白駁好齧桑正此物也按蝤蠐與蝎雖相類而實二物以蝎為蝤蠐)
(非也)
蠹當故切木中蟲也亦作㑹意
蛘與章切(爾雅曰蛅䗐彊蛘又曰彊蚚説文曰蛘搔蛘也蛅䗐彊羊也爾雅疏曰今)
(米榖中小黒蟲也江東謂之[加虫]建平人謂之蛘子按今穀中小黑蟲爪羽穀陳浥則産此俗謂穀蛘)
(讀若羊者誤搔蛘當作癢)
強巨良切(籀文説文強蚚也蚚巨衣切強也強从虫弘聲徐鍇曰弘非聲秦刻石攵)
(从口疑从籀文者)
䗐式支切(説文口蛅䗐強羊也本艸曰蛅蟖毛蟲也背上五色刺螫人甚毒老者吐)
(白汁凝聚正如雀卵一名雀瓮此乃其卵)
蛅職亷切(爾雅曰蟔蛅蟴説文曰蛅斯黒也陶隠居曰蛅斯蚝蟲也爾雅疏曰毛蟲)
(蚝類)
蜭乎感切爾雅毛蠹也(按此乃蠹食脯鱐者或以為蚝非)
蟫余箴切衣書中蠹也(爾雅曰蟫白魚本艸名衣魚一名蛃魚一名壁)
(魚)
蠷䗏其俱切又巨由切(亦作蛷)所由切蠷䗏似
小蜈蚣色青黒足長溺人則瘡熱沸(説文多足蟲也)
蟰蘇雕切蟰蛸也詩云蟰蛸在户(爾雅曰蟰蛸長踦釋曰長)
(踦小蜘蛛長脚者俗呼為喜子陸氏曰一名長脚荆州河内人謂之喜母此蟲著人衣則有喜幽州)
(人謂之親客喜亦作蟢踦亦作䗁)
蜘蛛陟離切(又作鼅)陟余切(又作鼄)蜘蛛網蟲
其類不一縣空張網如罾羅食飛蟲(爾雅曰次音秋鼅鼄鼅)
(鼄鼄蝥土鼅鼄艸鼅鼄方言曰自關以西秦晉之間謂之鼄蝥自關以東趙魏之郊謂之鼅鼄或謂)
(屬臾北燕朝鮮弱水之間謂之毒餘郭氏曰齊人又呼社公亦云綱公爾雅又曰王蛈蝪釋曰此蜘)
(蛛之一種也一名螲蟷穴居布網穴口有盖河北人呼蛈蝪也)
蠿陟八切(説文曰作網蛛蝥也)
䖼期虐切(説文渠䖼一曰天社又&KR2577;離灼切螶&KR2577;也一曰蜉蝣朝生莫死者)
蝥莫浮切蛛蝥蜘蛛也
&KR3417;旁連切博雅曰&KR3417;旋沙蝨也沙中有蟲旋沙
為穽以伺物有墮其中輙取食之俗亦謂之橐作
以其背若橐佗也(旋亦作&KR3207;䗠)
螕邊兮切扁蟲著牛馬食其血者也産薦蓐之
間者差小噆人膚俗謂薦螕亦曰茭蝨也螕麻子
類螕故以名之(螕麻别作蓖非)
蚤子皓切噆膚跳蟲也早莫之蚤亦借用此手
爪之叉亦借用此
蝨所櫛切衣襦中蟲也
蟣居衣切蝨卵也
蜚匪微切又扶貴切春秋書有蜚(爾雅曰蜚蠦蜰劉氏五行)
(傳曰蜚負蠜越地所生為蟲臭惡南方滛氣之所生也爾雅釋曰蜰即負蟹臭蟲也廣雅曰蟅也本)
(艸圖經曰金房人噉之謂之石薑按蜚蜰蠜螌皆一聲之轉而爾雅乃以蠜為螽負蠜為艸蟲)
蟅之夜之石二切本艸曰蟲似鼈亦似鼠婦大
者寸餘有鱗無甲生沙中及牆壁下溼土中(廣雅曰負)
(蠜也又名土鼈亦謂地鼈别作䖨)
蚿胡田切馬陸也多足俗名百足蟲狀如穿百
錢亦謂百錢蟲死則側卧如刃環故又謂刀環蟲
莊周曰䕫謂蚿吾以一足踸踔而行今子之使萬
足獨奈何(爾雅曰蛽馬䗃方言曰馬蚿北方謂之蛆蟝大者謂之馬軸軸亦作&KR2209;淮南子)
(曰若蚈之足衆而不相害注曰讀若溪蚈馬蚈幽州謂之秦渠)
蠖烏郭切蟲屈申而行者多生桑上其長至尺
易曰尺蠖之屈以求信也(郭璞曰即今蝍&KR2104;又名歩屈尺别作蚇非)
螟莫經切(爾雅曰食苖心螟説文曰食榖葉蟲陸璣曰螟似子方而頭不赤子方亦)
(作虸蚄)
&KR2048;徒得切又作又作(爾雅曰食葉説文作蟘食苖)
(葉者螣神虵也徒登切)按&KR2048;非一種月令百螣時起(螣也椉霧乃虵)
(之能騰起者止當作騰)
蟊莫浮切(爾雅曰食根蟊説文蟲食艸根者从蟲象其形或作蝥古文作蛑孫氏)
(莫浮切蟊蠿蟊也从䖵孫氏莫交切蝥螌蝥也从虫莫交切按説文蟊蝥蛑名物賈亂今以䖥為蟊)
(賊之蟊蝥為蛛蝥之蝥)
蝝與專切春秋書蝝生(爾雅曰蝝蝮蜪董仲舒劉向曰螟始生也一曰)
(蝗始生劉歆曰蚍蜉之有翼者食榖為灾黒青也何休曰始生為蝝長大為螽陸徳明曰董仲舒説)
(蝗子也劉歆説蚍蜉子)魯語曰蟲舍蚳蝝(韋昭亦曰復陶也盖祖爾雅)
蠡盧啟切古文从丁言蟲所毒也髙子曰
禹之聲尚文王之聲孟子曰何以言之曰以追蠡
謂鐘用久剝蝕若蟲蝕也(説文曰蟲齧木中也)又盧果切疥
癬蟲也傳曰不疾瘯蠡(又作㱻説文曰畜産疫病也陸徳明曰瘯蠡説文作)
(瘰皮肥也按説文徐本無瘰字小腫也一曰族累徐鉉曰今作瘯蠡)又郎禾切通
為蠃蚌之蠃曰以蠡測海又憐題切谷蠡匈奴君
長号又蠡艸詳見藺下
蛕户恢切人腹中長蟲也别作
蟯倪幺切又如招切人腹中短蟲也
虵時遮切紆行鱗甲之蟲也其類不一好噬齧
人亦作已象形因以為十二辰之名虵己之物也
(或作蛇)借為委蛇之蛇徒何切(陸氏音移非)
蚒如鹽切説文曰大蛇可食長者丈餘
蟒莫黨切虵之最大者(爾雅曰蟒王虵)
蝮孚六切虵之最毒者(爾雅曰蝮虺博三寸首大如擘孫炎曰江淮以)
(南謂為蝮頭如拇指有牙最毒郭璞曰虺細頸大頭焦尾色如艾綬文文間有毛似豬鬛鼻上有針)
(大者長七八寸一名反鼻惟生南方虺土色所在有之俗呼土虺)
蜥先擊切蜥易蝘蜓也易亦作
蝘蜓於殄切徒典切(爾雅曰蠑蚖蜥蜴蜥蜴守宫或謂之蠦&KR2598;)
(或謂刺易其在澤者謂之蜥蜴蠑螈虵醫也以注鳴)按蝘蜓守宫同類而異
種守宫專在屋壁間故謂之守宫俗亦謂壁弓(俗縁)
(守宫之名謂食以丹砂擣之點女子體不去耦男子則滅以是為守宫者誕也)在埜者俗
謂蝘蜓比守宫為大丹碧色者短尾純青色者長
尾東方朔曰是非守宫即蜥易明為二物也又為
蜻蜓見蜻下
蛟古爻切(説文曰龍屬也郭璞曰似虵四足細頸頸有白嬰大者數十圍卵如一二)
(斛瓮能吞人)
螭丑知切(吕氏春秋曰龍食乎清而游乎清螭食乎濁而游乎濁相如賦曰蛟龍赤)
(螭説文曰若龍而黄北方謂之地螻或云無角曰螭)又為螭魅傳曰魑魅魍
魉(杜氏曰螭山神獸形别作魑説文曰鬼屬也)
蚩赤之切(説文曰蟲也蘓鶚演義曰蚩海獸也漢武作柏梁殿有言蚩尾水之精能)
(卻火灾因置象于上今謂之鴟尾者非也按螭蚩或為一物)借為姸蚩之蚩又
為愚蚩蚩笑(又作媸嗤&KR3589;)
蜦力屯切(説文虵屬黒色潜于神囦能興風雨讀若戾或作蜧)
雖息遺切(説文曰似蜥易而大)今用為雖然之雖
蜈蚣五烏切古紅切多足善啗虵食其腦
虵則死能螫人又名即且莊子曰即且甘帶淮南
子曰騰虵游霧而殆于即且(爾雅曰蒺藜蝍蛆廣雅曰蜈蚣也即且之)
(説不一淮南子注曰即且蟋蟀爾雅謂之蜻蛚之腹者也上虵虵不敢動郭璞曰似蝗大腹長角能)
(食虵腦侗謂蒺藜亦似指蜈蚣之形也惟蜈蚣能制虵)
蜮于逼切詩云為鬼為域則不可得春秋書有
蜮(劉向曰在水旁能射人甚者至死南方謂之短狐洪範五行傳曰如鼈三足陸璣曰一名射景)
(江淮水中皆有之人行厈上景在水中投人景則殺之或曰含沙射人皮肌其瘡如疥埤雅曰一名)
(溪毒有長角横口前如弩儋以氣為矢因水勢以射人故俗呼水弩鳬鴨能食之一名射工按楚辭)
(大招鰅鱅短狐蜮傷躬只短狐與蜮乃似二物)
蝦蟇乎加切莫遐切(别作䗫)蝦慕黽屬也(爾雅)
(蟼蟇郭音驚又上聲)漢元鼎五年鼃蝦蟇鬥(陳藏器曰背有黑點身小能跳)
(接百蟲食之作呷呷聲者蝦蟇也)
蟾蜍如亷之亷二切汝余切(又作蠩)蟾蜍黽
屬也古單作詹諸(爾雅曰&KR1434;蟾諸郭氏曰似蝦蟇淮南謂之去蚊詹諸蛤蚾也)
(陳藏器曰身大背黒多琲磊不能鳴多在人家下涇處按今人謂之蛤蚾)
蟈古或切周官蟈氏掌去鼃黽月令孟夏螻蟈
鳴(説文又作蜮鄭氏曰今御所食鼃也蔡氏曰螻螻蛄蟈鼃也二物同時鳴伯曰此説得之)
蚾補火切蛤蚾蟾也
蚧居拜切(本艸曰狀類蝘蜓蟇首細鱗長尾生領南在古牆壁及榕木間)
螾弋忍切又平聲又作丘蚓土中無足臝
蟲也側行蝡蝡古謂&KR1219;䏰巴郡縣以&KR1219;䏰名以其
地多此蟲也(爾雅螼蚓蜸𧖟又名夗蟺説文螼弃忍切螾俗又謂曲蟮又為康丘康)
(胊曲同聲螾䘆同一聲也丘别作蚯曲亦作蛐螾别作&KR2259;)
蛭之日切水中蟲蝡動如血片攻食馬牛血著
其肉中斷之寸寸皆能蝡動牛馬飲水吞之則孕
育其腸胃中故用為破血藥艸中石中泥中亦有
之(爾雅曰蛭蝚至掌又曰蛭蟣説文曰齊謂蛭蟣按今人亦謂之馬蠐本艸作馬蚑蚑亦作蜞蜞)
(蟣蚑蠐聲相近)
蝙蝠布玄切方六切蝙蝠伏翼也似鼠而翼
夜飛食蚊
蜼許偉切又余季切陸氏音誄又以水切周官
蜼彛(爾雅曰蜼仰鼻長尾郭氏曰似猴而大黄黒色尾長數尺似獺尾末有岐鼻仰雨即自縣)
(於木以尾塞鼻或以兩指江東人亦取養之)
蠵户圭切楚辭曰露雞&KR0796;蠵(説文曰大龜也以胃鳴者司馬相如)
(作从夐應劭曰雄曰毒冒雌曰觜觿又作&KR3083;)
蠏胡買切介蟲八足二敖旁行穴居水土中其
類不一(别作䲒)出於海者亦名䗻同類者有蝤蝥其
敖不毛後跪薄而闊如櫂故又名撥櫂(蝥亦作蛑)有彭
滑有彭蜞有螠(説文有蛫蠏也俗有螯&KR1722;二字按蛫即跪也蠏足曲如人之跪敖則)
(其前兩大足如鉗者荀子曰蟹六跪而二螯説文螯亦單作敖)
䗻作結切説具蟹下(亦作)
螖王伐切彭螖似蠏而小(爾雅螖蠌小者蟧蟛亦作旁螃蟚螖又作)
(&KR1209;)
蜞渠之切似螖而不可食
蟳徐林切青蟳也敖似蠏殻青海濵謂之蝤蝥
螠烏介切似彭螖可食薄殻而小
蛤古沓切海之介物兩殻相合者也蛤類不一
圜而巨者為蛤棃(蛤亦作&KR2547;棃亦作蜊)又蛤蚧蜥易類也凡
蜃蛤蚶蚌䗾䗯蟶&KR2090;皆合介
蜃時刃切(爾雅蜃小者&KR2090;)傳曰用蜃炭(埤雅曰蜃似虵而要以下鱗盡)
(逆一曰狀似螭龍有耳有角俗言蛟蜃埤雅非蜃之正義當以爾雅為正)
蠙蠯蚌歩陳步玄二切書淮夷蠙珠暨魚(孔氏曰蚌)
(之别名也又作玭説文曰珠也)步猛步皆二切又頻彌切周
官鼈人掌取互物祭祀共蠯蠃蚳(杜子春曰蚌也)步
項步頂二切(爾雅曰蜌蠯蚌含漿説文曰蠯蜌也脩為蠯圜為蠇蚌蜃屬也郭璞曰江)
(東呼狹而長者為蠯也)按蠙蠯蚌一聲之轉實一物也凡水
之介物皆能産珠璣而蠙之産珠為多故曰蠙珠
(珠玉之類也故蠙又作璸玭琕亦作陛蠯又作蜱蛃蚌又作&KR2707;蜯蛖淮南子曰日月盛衰而螺)
(蚌應於下説文曰&KR2707;蚌也又&KR1736;魮山海絰曰狀如覆銚是生珠玉)
蚶火含切似蛤而厚殻殻文鱗差如瓦屋俗亦
謂之瓦屋也亦謂魁陸(别作魽爾雅魁陸釋曰本草魁陸如海蛤圜而厚外)
(有理从衡即蚶也)
&KR1173;虚咸切似蚌而肉甘毳
䗾呼典切似蛤棃而小(亦作蜆)
䗯即刃切蛤類陿長而盧黒(又作)
蟶丑經切蛤類脩長如指
&KR2090;余招切似蚌薄殻而大其柱最珍(别作珧䖴)
蠣洛制切海物厚殻者附厓而生
蠔乎刀切蠣族生相附如山俗謂之蠔山
蜐敷業切海物附厓叢生形似擊龜爪中若華荽
大者如嬰兒手亦謂龜脚荀子曰東海有紫紶(楊倞)
(曰紫紫貝也紶未詳按紫紶即蜐也郭璞江賦曰石蜐應節而揚芭注云石蜐龜形春則生華陶隠)
(居曰大者如手)
蠃洛戈切又作介蟲旋殻者亦通作蠡指
文旋理類蠃弇故亦謂之蠃(别作腡)
蝸烏華切蝸蠃同類其種不一水産之别尤多
皆旋殻弇口大者如斗陸生者謂之土蝸土蠃以
其善縁又謂附蝸附蠃陵蠃以有肉角又謂蝸牛
蠡牛土蝸亦有蠃而不殻者又名虒蝓
蝓羊朱切又夷周切虒蝓也(亦作蜓蚰亦呼蛞音闊蝓)
螄霜夷切蠃之小者也
蚡扶分切(顧氏曰即鼢也)漢有田蚡
蚳直尼切又作周官鼈人掌取互物祭祀
共蠯蠃蚳以授醢人(爾雅蚔蟻子杜子春曰蚳蛾子陸氏曰蚍蜉子)語曰
魚禁鯤鮞蟲舍蚳蝝(韋昭曰螘子也可以為醢説文曰蚳蟻子蚔䖯也讀若祁)
(䖯蠆也籀文按鼈人共互物凡貍物則蚔必水物龜鼈之類恐非螘子里革言鯤鮞蚳蝝似為)
(蟲魚孕育之通名非專言蛾子也)
虹螮蝀户工切(説文曰螮蝀也狀似蟲籀文从申申電也)又音貢
漢沛郡有虹縣都計切(又作蝃)都貢切詩
云蝃蝀在東莫之敢指月令季春虹始見孟冬虹
藏不見(淮南子曰天二氣則成虹虹滛氣也郭璞曰虹蜺雙出色鮮盛者為雄雄曰虹闇者)
(為雌雌曰蜺一曰赤白謂之虹青白謂之霓蔡邕曰虹常依陰雲而出於日衝無雲不見大隂亦不)
(見常以日西見東方霓則常以闇濁見於日旁白而直者曰白虹四時常有之惟虹季春見至冬乃)
(蔵)按虹生於雨與日微雨偏零遇斜日射之雨氣
規日成虹朝雨而日東射則虹見于西莫雨而日
西射則虹見于東雨氣青而日氣赤所謂虹也向
日潠水側眂則亦有青赤暈成虹惟自春莫至秋
雨氣行雲隂不徧日光斜照故有虹冬雨無復日
光故無虹越人謂虹為鱟且言其下飲澗谷燕王
旦傳天雨虹下屬宫中飲井水杜子美詩亦曰江
虹明遠飲虹與螮蝀字皆从蟲豈亦以此邪若白
虹則白氣之似虹者也虹霓非一物孟子曰若大
旱之望雲霓楚辭曰帥雲霓而來御雲霓竝言雖
未知果為何物其非虹亦明矣(楚辭曰處雌霓之標顛建雄虹之采)
(旄葢假設言之郭氏雌雄之説由此而生也)
蠢尺尹切蟲族生蝡動蠢蠢也(又作惷説文曰惷辭也引春)
(秋傳王室曰惷惷焉)引之為蠢動無知之義
蜒夷然切龍虵之長宛延也
蟺時連切宛蟺長而宛曲也
蚴於九切又渠幽切蚴丩蟲虵曲相丩也(蚴亦作&KR1894;)
(丩亦作虯虯亦作蟉説文曰龍子有角者按古今不聞有以龍為虯者俗有虬文)
蟜居夭切夭矯巻尾彊曲也鄭公孫蠆字子蟜
蠆尾矯曲也
蚩丑善切(説文曰蟲曵行也侗謂蚩蟲行申也又平聲)
蟠蒲官切龍虵之屬盤卧也又附袁切鼠負也
(爾雅曰蟠鼠負詩云伊威在室毛公曰委黍也郭氏曰即鼠婦也)
蜕吐外切又輸芮切蟲税皮殻也
螴蜳止忍切主尹切螴蜳蟲行貎莊周曰
螴蜳不得成(司馬氏曰讀若冲融怖畏之氣此説不然)
蟄直立切蛇蟲伏藏也
蚹符遇切蛇腹下齟齬也莊周曰蛇蚹蜩翼
螫施石切蟲行毒也
&KR3039;呼各切螫也漢書曰蝮&KR3039;手則斬手(類篇又施隻切)
(&KR3039;螫似一字又作蠚)
蜇陟列切蟲毒辛螫也列子曰蜇於口
蝕椉力切蟲侵食肉敗也
蛀朱戍切蟲鑽蠹也
&KR0630;尼質切蟲食病也(一名蝱蟲)
子兗切(説文作蟲食也)
蠻模還切南夷通名
閩母巾切東南越也於今為福建路(説文曰蠻南蠻蛇種)
(閩東南越蛇種非也説具狄下)
蜑蕩旱切蠻舟居者
蟲之疑
虺許偉切詩云維虺維虵又曰胡為虺蝪呉語
曰為虺弗摧為蛇將若何(爾雅蝮虺詳見蝮下説文曰虫蝮也虺以注鳴者从)
(虫兀聲徐鉉曰兀非聲未詳按説文以蟲為蝮故以虺為注鳴者疑説文所謂蝮者當作象蝮)
(之大頭細頸不當以為虺)詩云虺虺其靁呼每切借以狀雷
聲又借為虺隤之虺詩云我馬虺隤呼回切疲瘁
貎也
它鼉徒何切(説文虫也从虫而長象宛曲垂尾形上占艸居患它故相問無它乎凡它)
(之屬皆从它孫氏湯何切)音同(説文曰水蟲似蜥蝪而長大郭璞曰鼉似蜥易而大)
(長丈餘卵如鵞卵甲如鎧甲其皮堅厚可冒皷晉安海物記曰鼉宵鳴如桴江淮間謂之鼉更以其)
(夜鳴也按它鼉疑實一字説文以它為蛇謂象蛇之宛曲觀其文絶不類蛇而黽則从它龜鼈黿鼉)
(類也皆从黽故知它即為鼉説文魚部又有鱓字魚名也皮可為鼔亦它之衍文也書傳多借它佗)
(為他按他與佗二字之用不可合説具人部)
它之象形
黽莫杏切鼃黽也(爾雅曰&KR1434;蟾諸在水者黽釋曰黽一名耿黽一名土鴨)
(狀似青蛙而蝮大為異陶隱居曰大而青脊者俗名土鴨其鳴甚壯即黽也説文曰鼃黽也从它象)
(形黽頭與它頭同徐鉉曰象其腹也籀文)借為黽勉之黽睂隕切(陸氏)
(曰本亦作僶)
黽之諧聲
鼃烏瓜切蟇類善鳴(説文曰蝦蟇也顔師古曰似蝦蟇而長脚色青陶隱)
(居曰一種小形而善鳴者為鼃别作蛙)亦通為淫鼃之鼃
鼀七宿切又雌由切(説文曰詹諸也其行詹諸其皮鼀鼀其行圥圥或作)
(&KR1434;)
鼈必列切(别作鱉)
黿愚袁切似鼈而橢長大者幾丈(别作)
鼇五牢切(説文曰海大鼈也)
徒耐切莫代切海之介物似龜
而甲有黒班文今人以為器物首飾古單作毒冒
(别作蝳蝎瑇瑁)
鼆母耿切(類篇曰蟲名慱雅曰冥也)左氏傳一人門于句鼆
(疑即黽字)
黽之疑
鼂直遙切(説文曰匽鼂也揚雄説匽鼂蟲名杜林以為朝旦非是从旦讀作朝)
(篆文从皂徐鉉曰今俗作日林罕曰从皂篆文省作鼂揚雄以為蟲杜林以為朝夕之朝非也)
龜(古文)居追切又居求切(爾雅曰一曰神龜二曰靈龜三曰攝龜四)
(曰寳龜五曰文龜六曰筮龜七曰山龜八曰擇龜九曰水龜十曰火龜攝祛涉切攝龜之小者腹甲曲折)
(可以翕張遇蛇則翕甲縮頭攝而食之説文曰从它龜頭與它頭同天地之性廣肩無雄龜鼈之類以它)
(為雄按説文以它為虵龜鼈皆有雌雄野人目擊其尾接龜乃有能食虵者其頭不與虵同許氏之説葢)
(傳譌也)
魚語居切象形
魚之㑹意
&KR4134;語居切取魚也(别作漁䱷䰻説文捕魚也篆文作漁篽禁苑也或作)
(&KR4134;魚聲按从又从魚捕取之義也魚固在水从水从魚無捕取義)
魚之諧聲
䲊禿火切又愈水切(説文曰魚子已生者也徐鍇曰謂已㪔泊艸渚者也)
籀文
鯤古魂切魯語曰魚禁鯤鮞鳥翼鷇卵蕃庶物
也(爾雅曰鯤魚子莊周之言無稽不采)
鮞人伊切(韋昭曰魚未成也吕氏春秋曰魚之美者有東海之鮞)
鯉兩矣切赬鯉也挾脊至尾每鱗皆有小黒點
(爾雅釋魚首舉鯉與鱣二魚偶無貳名毛公説文誤謂爾雅以鱣釋鯉遂合鱣鯉為一物大扺毛公)
(與説文專祖爾雅爾雅固不可盡信而此則又讀爾雅之誤也説文曰鯉一名䱾洛侯切一名鰜古)
(甜切穿山甲一名陵鯉巨鱗似鯉而生於陵故謂之陵鯉俗作鯪鯉又名鱗鯉非也)
鮒符注切易曰井谷射鮒少牢禮魚用鮒十有
五而爼(廣雅曰鰿也)
鯽津易切魚似鯿凡陂池下澤皆産之魚之美
而可常得者也(别作&KR2087;鰿)
魴浮長切詩云魴魚赬尾又曰豈其食魚必河
之魴(别作鰟陸璣曰今伊洛濟潁間魚也廣而薄細鱗少力而肥甘魚之美者梁水魴尤美故)
(其鄉語曰居就糧梁水魴爾雅疏曰江東謂魴為鯿)
鯿賓筵切魚廣腹縮頸腹腴(别作鯾)
鱮夕與切(鄭氏曰似魴而弱鱗陸璣曰似魴厚而頭大魚之不美者故俚語曰網魚)
(得鱮不如噉茹其頭尢大而肥者徐州人謂之鰱或謂之鱅幽州或謂之鴞鶟或謂之胡鱅埤雅曰)
(今呉越呼鱅鰱按浙人今呼松鰱)
鰱力延切鱮也
鱧連弟切魚之摯者鱗黒駁首左右各有竅如
七星雌雄相隨將子啖食衆魚又作(説文鮦也鱧)
(鱯也分鱧為二物)
鮦徒紅切又篆蛹切鱧也(爾雅曰鰹大鮦小者鮵疏曰即鱧也又作)
(䱰)
鱣陟連切今江河中黄魚也短鼻豐肉大者千
餘斤(陸璣曰鱣出江海三月中從河下來上形似龍銳頭口在頷下背上腹下皆有甲从廣四)
(五尺大者千餘斤可焏為&KR0796;亦為鮓子可為醬郭璞曰似鱏而短鼻口在頷下有邪行甲無鱗長二)
(三尺)
似侵切鱣類長鼻首有耎骨俗謂之玉版魚
今江上以與黄合而為鮓也亦作又
音淫
鮪于鬼切周官春獻王鮪(陸璣曰鮪似鱣而青黒頭小而尖似鐵兜)
(鍪口亦在頷下其甲可以摩薑大者不過七八尺大者為王鮪小者為叔鮪一名鮥肉白咮不逮鱣)
(今東萊遼東謂之尉魚)
鮥盧各切(説文曰叔鮪也)
鱒徂本切詩云九罭之魚鱒魴(説文曰赤目魚陸氏曰似鯶而)
(鱗細眼赤)
鯇鯶户管切又古本切又古魂切(郭氏曰鯇即鯶)
(也似鱒而大本艸云鯇似鯉生江湖間膽至苦主喉閉按今溪潭中有軍魚赤目鰭鬣皆頳)
鱄朱玄切士䘮禮鱄鮒九(説文曰魚也徐鍇曰赤目魚也)
鱖俱鋭切魚之摯者决吻鋸齒箴鬣豹文雌雄
將子啖食諸魚魚之美者
鮀徒何切(説文曰鮎也)左氏傳祝鮀字子魚(爾雅稱鯊鮀説)
(者遂誤以鮀為鯊)
鮧延知切又杜兮切(又作鮷説文曰大鮎也亦作鯷漢㑹稽海外有東鯷)
(孟康音題晉灼音鞮)
鮎年兼切魚無鱗哆口豕頰長須多次江東謂
之鮧其大者謂之㕦言其哆口也後人不察復立
鱯文(圖經曰口腹俱大者名鱯背青口小者名鮎背黄腹白者名鮠)
魾攀悲切(爾雅曰魾大鱯小者鮡疏曰鱯似鮎而大白色又曰魴説文魾大鱯也)
(鱣鱯也又&KR2779;也孫氏曰鱯胡化切&KR2779;胡瓦切鱯&KR2779;特一字)
鮠吾回切魚似鮎而口小皮黄亦有黒者(本艸曰鮠)
(似鮎色黄而美秦人呼為賴魚按此魚甌人謂之黄顙魚)
鰋依遠切又作詩云魚麗于罶鰋鯉又曰
鰷鱨鰋鯉(毛氏鄭氏曰鮎也説文曰鮀也鮀鮎也郭景純曰今偃額白魚也按爾雅鯉鱣鰋)
(鮎鯊鮀名舉六物而讀者以鱣釋鯉鮎釋鰋鮀釋鯊毛氏説文皆蹈此誤而説文又并以鮀為鮎也)
鰻謨官切魚無鱗而搏長腹白决吻如虵(别作蟎)
鱺里西切鰻也
鱓石遣切似謾而無鬐穴土水以居淮南子曰
鱓似虵(又作鱔䱇説文鱓魚名皮可為鼔説見它下)
鱨射彊切(毛氏曰揚也陸璣曰一名黄楊今黄頰魚是也身形厚而長大頰骨正黄)
(有力能飛)
鱀巨至切(爾雅鱀是鱁釋曰䱜屬也體似鱏尾如䱡大腹小喙銳而長齒羅生上下)
(相銜鼻在額上能作聲少肉多膏健啖細魚大者丈餘江中多有之)
鱁仲六切(爾雅曰鱀是鱁釋曰體似鱏尾如䱡又鱁鮧史載宋明帝耆蜜漬鱁鮧一)
(食数升一曰鹽藏魚腸也本艸曰鱁鮧魚鰾也此説為是)
鰌七牛切小魚生下田淺淖中與鱓同游畜鱓
者必置鰌焉(説文鰌鰼也鰼似入切鰌也别作鰍海有鰍魚)
鰷徒聊切毛公曰白鰷也今俗猶呼白條
鯈陳留切荀子曰鯈䱁者浮陽之魚也(楊倞曰魚名今)
(字書無䱁字)莊子曰鯈魚出游從容(李氏曰音由白魚也徐氏音條郭璞)
(曰儵也類篇合鰷鯈為一非也)
鯫將侯切(説文曰白魚也)史記漢王曰鯫生説我拒關
服䖍曰七垢切(司馬貞曰小魚也)按鯫以取為聲服音殆
是鯫葢浮昜小魚也故庸淺者謂之鯫生
鰦莊持切(或作鯔爾雅鮂黒鰦郭景純曰即白鯈也江東呼為鮂魚)按今生
鹹淡水中者長不過尺摶身椎首而肥俗謂之鰦
海亦有之又有子魚與之絶相類閩人鹽藏以為
苞苴之珍
鮆在禮切(爾雅鮤韈刀郭景純曰今之鮆魚也亦呼刀魚説文曰鮆刀魚也飲而不)
(食或作鱭)按鮆魚生江河鹹淡水中春則上側薄類刀
其大者曰母鮆宜膾
鰨他盇切薄魚[莫-大+羽]土而行者今謂之鰨鰻(説文曰虚)
(鰨也相如賦曰禺禺魼鰨史記作魶郭景純魶鯢魚也似鮎四足聲如嬰兒説文曰&KR3735;似鼈無甲有)
(尾無足口在腹下奴答切)
鰈亦接切(爾雅曰東方有比目魚焉不比不行其名為鰈釋曰似牛脾細鱗紫色一)
(眼兩片相合比目而後行一名比目郭氏曰江東又謂之王餘)按海中比目魚状
似牛脾細鱗[莫-大+羽]行其陽則紫黒色兩目聚焉其隂
則白人見其若牉也遂以比目命之鰨鰈同類故
鰈亦託盇切(又達劦切)
鯢擬西切傳曰古者明王伐不敬取其鯨鯢而
封之(杜元凱曰鯨鯢大魚)莊周曰尋常之溝巨魚無所還其體
而鯢鰌為之制又曰趣灌凟守鯢鮒吕氏春秋曰
鮒入而鯢居(髙誘曰鮒小而鯢大鯢魚之賊也以春秋傳則鯢為大魚以荘氏則鯢為)
(小魚説文曰刺魚爾雅曰鯢大者謂之鰕釋曰雌鯨也大者長八九尺)
鯨渠京切亦作(説文曰海大魚也)賈誼賦曰横江
湖之鱣鯨(臣瓚曰鯨大者長數里又具鯢下一曰雄曰鯨雌曰鯢常以五月生子於斥八)
(月道以還海鼔浪成雷噴沬成雨水族畏之)
鯊所加切詩云魚麗于罶鱨鯊(陸氏曰魚狹而小常張口吹沙)
(郭氏亦曰吹沙小魚也)按鯊生淡水中者鱗間有黒點文附
沙而游噞喁輙吹沙俗名吹沙小魚也海中所産
以其皮如沙而得名哆口無鱗胎生其類尤多大
者伐之盈舟(説文鯋出樂浪潘國沙省聲)
鮫加肴切海魚鯊類其皮麤錯堅厚可飾刀室
鱸洛乎切巨口細鱗海鱸大者四五尺其肉毳
者尢珍美
鯼子公切説文曰石首魚也其首有石
䱕謨杯切似鯼而小首亦有石
鮸美尹切海魚似鱸而肉粗(説文曰魚出薉邪頭國亦作鰵)
魟呼工切海魚無鱗狀如蝙蝠大者如車輪(類篇)
(曰魚似鼈又曰白虹魚名胡公切又作䱋與邵陽魚相類不鱗)
鱅餘封切(又作鰫説文分二字皆魚名相如賦曰鰅鰫鰬魠郭景純曰似鰱而黒)
按今海魚肉如彘謂之鱅
鰅元鍾切(説文曰魚皮有文出樂浪東暆余支切神雀四季捕輸考工徐廣曰音娱)
魠他各切(説文曰哆口魚也)
鱷平各切海魚之摯毒者(説文作似蜥易長一丈水濳吞人即浮)
(出日南又作鰐)
鮐田咍切(史記曰鮐鮆千斤説文曰海魚也)
鯸䱌乎鉤切(説文曰魚名)盈之切(亦作鮧)博雅曰
鯸䱌魨(音琢)也背青黒腹白觸物即瞋怒其肝殺人
亦謂之䲅又謂烏狼亦謂探魚其黄者謂之黄䲅
尤毒生淡水者謂之河豚
䲅均規切説見鯸䱌下
亭歷切海魚頰肉毳美
䱍古登切武登切(説文曰魱也或作䲛)
鰥古頑切詩云其魚魴鰥(李陽氷曰當从省聲别作鰥毛氏曰)
(大魚也鄭氏曰魚子也孔叢子曰衛人釣得鰥魚馬其大盈車按詩稱魴鰥魴鱮鰥魴鱮三魚之名)
(魚子乃鯤也鄭氏葢誤)借為鰥寡之鰥老而無妻曰鰥
營隻切魚類鮎而四足(類篇曰魚有四足如龜而行疾按如龜之)
(説未然里中&KR4134;人屢嘗獻此目擊其狀乃類鮎郡城中嘗因大水獲此以為蛟龍為召巫祝禳而送)
(之江别作鯎本艸鯢魚生山谿似鮎四脚長尾一名人魚即此物也)
鯧齒揚切海魚似鯿纎鱗少骨甚肥曰亦作
魱洪孤切又去聲魚似鯿而大生江海中四五
月大上肥美而多骨江南珍之以其出有時又謂
時魚(魚以時出得名時魚者不特此别作鰣非)
鰒弼角切又房六切石决明也肉似蠃肉漢書
王莽亶飲酒啗鰒魚(説文曰海魚名)
鰂昨則切烏鰂也形如革囊口在腹下足生口
旁兩須如䌫又名䌫魚腹有墨又名黒魚
&KR2821;助駕切(又作䖳)海物水母也
鱟許候切海介物如覆缶而有骨尾口足皆在
下牝牡常竝行
鯆滂模切(又作鱄類篇皆曰江豚也又作今大江中有江豚狀如豚鼻中有聲)
(羣浮則風雨)
&KR2340;士根切海魚之小者决吻&KR0621;齒不鱗而弱(亦作)
(䱠)
䱘子例切又子賤切海魚似鯿而小肥美
竹魚切溪澗中卓魚
鮰户恢切鮰魚不鱗狀似蚘生大江中
鰕呼加切水蟲可食者溪澤江海皆有之其類
不一小者不盈寸巨者須數尺(爾雅曰鯢大者謂之鰕注曰似鮎四)
(足前似猴後似狗又曰聲如小兒啼大者八九尺疏曰雌鯨也鰝大鰕魵鰕疏曰鰕之大者長二三)
(丈須長數尺説文曰鰕魵也按爾雅所謂鯢大者鰕疑自為魚名非今所謂鰕也)
鰓蘓來切魚頰思也古通作思
鱗釐神切魚鱗甲也
鰭渠伊切魚脊上鬣也通作鬐士喪禮載魚進
鬐記曰進濡魚者冬右腴夏右鰭
婢小切魚胞也可䰞為膠
鮮息肩切魚初出水新鮮也羴省聲(説文曰魚名出貉國)
引之則鳥獸之新殺者皆曰鮮亦作周禮凡
鱻之物以共王之膳借為鮮少之鮮上聲(俗合是少)
(甚少為尟尠者説文尟是少也俱存也)
鯖諸盈切(類篇曰䰞魚煎肉曰鯖)
鮓側瓦切魚醢之大臠者也(别作鮺)
鮨烝夷切公食大夫禮牛胾醢牛鮨(爾雅魚謂之鮨肉謂)
(之醢郭景純曰䱹屬也説文曰魚䏽醤也出蜀中一曰鮪魚名)
鯁根杏切魚骨介人喉也(亦作骾)
鮭烏瓜切呉人通謂魚菜曰鮭菜
鱐思留切乾魚也一曰析乾為鱐周禮曰夏行
腒鱐(别作䐹)
苦告切浥魚也周官鱻作(康成曰乾也陸氏苦老切)
(亦作槁按俗書)
鮿陟涉切膞魚不鹽也
寫兩切鹵魚也越人以大者為細者為
鮑薄巧步豹二切浥魚也以鹽浥而暴藏之今
謂之周官朝事之籩其實膴鮑史記曰鮿鮑千
鈞(康成曰鮑者於室中糗乾之説文唐本曰瘞魚也徐本曰饐魚也顧野王曰漬魚也今謂浥)
(按鄭氏所謂糗乾者鱐也海魚最夥惟浥藏能乆史記所謂鮿鮑千鈞者此物也其臭熏腥故大戴)
(禮荀子有蘭鮑之説而始皇之死後車皆載鮑魚以亂其臭)
鮌古本切(説文曰魚也亦作鯀)
貝補昧切海介物也象形(篆文作貝)古者貴貝以貝
為賀故凡貨財之屬皆从貝
貝之㑹意
賏烏莖切又一盈切䏈小貝以為飾也(别作瓔)含
桃狀如賏故亦謂之賏桃(别作櫻)賏薁狀如賏故謂
之賏薁(别作蘡)
贔平祕切(説文無此孫愐曰贔屓虗器切壯士作力也三貝為作力無義方氏以贔屓)
(為用力貎贔為壯大貎亦不知其所據要知此二字皆可廢)
&KR2639;斯果小貝也引之則為&KR2639;細&KR2639;屑(别作瑣説文曰&KR2639;貝)
(聲瑣玉聲玉猶有聲貝何聲之有)
員于專切錢也太公始鑄金為員以作貨外圜
内方故其文从口从貝今謂之錢也貝以朋數錢
以員數木以朱數條以枚數故員為數名(説文曰物數也)
又于兮切楚伍員字胥
貫古玩切穿錢貝也今以千錢為一貫
貨呼卧切貨之為言化也所以化遷有無也古
單作化貨之始用貝故從貝亦諧聲凡錢貝金玉
便於貿易者皆曰貨(本作)
䙷當則切貝在手䙷之義也(説文曰取也从見从寸寸度之亦手)
(也又作得説文行有所䙷也从彳古文作䙷)
貳而至切說文曰副益也侗謂儲以代匱之謂
貳周官大祭三貳中祭再貳小祭一貳傳曰君異
於器器貳不匱引之則有貳心者亦曰貳
貝之諧聲
財自來切財之為言才也凡粟米絲麻材木可
用者曰財
賄虎每切良貨財也凡金玉珠璣良兵良器之
宜於居藏者曰賄(别作)
資津司切生飬所取給也(别作貲貲又即移切按漢人多言貲産亦)
(多作訾葢本於訾算其多寡詳見訾下古無貲字貲財之貲止當作資)
貢賦古弄切(别作贑)方布切自下輸之上曰
貢自上取諸下曰賦古之王者任土形民而制其
貨財力役之征先時而授數使民各有常貢是之
謂賦周禮曰以九賦歛財賄以九貢致邦國之用
引之則為賦命賦政凡賦者各徴其實故詩之六
義賦事之實者謂之賦
賈販公户切方萬切坐肆居賣之謂賈行
儋買賣之謂販通曰商貴賤之直曰賈公訝切周
官司市以量度成賈賈師辨其物而均平之展其
成而奠其賈凡天患禁貴賣者使有恒賈國之珍
異亦如之漢書曰其賈畝一金(俗作價)又公雅切古
國名因以為姓氏
貿門豆切交易也古通作楙書云楙遷有無化
居因之為貿亂貿瞀貿貿漢㑹稽有貿縣(别作鄮)
買&KR0621;解切市物也又市持錢貨以貿物曰買得
直而粥之曰賣
買之㑹意
賣莫隘切説具買下
䝿賤矩位切自見切物賈之卭為貴下為
賤引而申之貴賤之名無所不通
贏夷嬰切賈獲利多也徐鉉曰嬴省聲贏餘羡
同聲義亦相近
洛介切亦作説文曰贏也利賴同聲利
人所恃以養也故引之為恃賴之義
賢由堅切貨貝多於人也記曰某賢於某若干
純又曰獻其牲之賢者於宗子引之則徳行道藝
踰人者謂之賢又形甸切車大穿也
賸以證而證二切用餘也(説文曰物相增加也一曰送也副也)春
秋傳鄭罕達字子賸賸羨聲義相近
贍時&KR1904;切給足也通作澹漢書曰以澹一隅
賜斯義切上予下也
賚勒戒切予也
貽盈之切遺也古通作詒(一説黒貝也)
贈似鄧切以財送人也
似刃切行資也孟子曰行者必以贈聲
義相近(亦作贐)
賓必民切以禮幣來賓也賓而進之為賓相去
聲天子九賓宗伯為上賓&KR1931;夫為下賓書云賓稱
奉圭兼幣漢儀曰大行設九賓臚句傳引其義則
賔而外之為賓斥(後人加手為擯别作儐説文曰古文)
賀候个切以禮物奉慶也
賞式掌切賚有功也
賻符遇切致喪助也貨財曰賻
賵撫鳯切致喪助也車馬曰賵(别作)
貯竹慮切居財也積貯聲相鄰史記通作著
費芳味切用財也又冰葡切魯邑名(别作鄪&KR1955;)又扶
沸切楚有費氏
賖式遮切縣買未償直曰賖俗因以遲緩為賖
賁詩制切賁賖同聲其義一也因之為寛賁
貸他代切假貸也無息為賖有息為貸周官凡
賖者祭祀無過旬日喪紀無過三月凡民之貸者
以國服為之息傳曰陳氏以家量貸而以公量収
之因之為寛貸亦作漢書曰旦莫氣貣蠻夷
又曰匃貣無節又他得切差也與忒通記曰毋有
差貸(説文貸施也貣从人求物也)
質之日切貸賖以物質當也質必有物故為質
實之義質疑質獄皆實之也故為文質之義又因
之為椹質之質(别作鑕)所質為質陟利切傳曰周鄭
交質王子狐為質於鄭鄭公子忽為質於周亦作
見於人者必有所執也通作執
贅之芮切(説文作贅以物質錢也从敖敖者猶放敖貝當復取之也按敖乃敖之譌)
(類篇云贅古文)縣質也贅者縣屬於他故壻於女家者謂
之贅壻縣肉著體者謂之附贅支於辭者謂之贅
辭公羊傳曰若贅旒然漢書賜民米帛者縣鄉即
賜無贅聚謂縣遠聚合之也
貼他劦切附益也(説文新附曰以物為質也)
賡古行切答償也通作庚記曰季子皋葬其妻
犯人之禾申祥請庚之(鄭氏曰償也)賡歌之義取此
賃女沁切傭取直也
贖神瀆切以貨反質也因之為贖刑之義内金
以贖罪也
貶悲儉切減損也
貧薄賓切不贍也(别作穷或曰同田為富分貝為貧惟分故貧此曲説也富)
(初不从同與田)
貪他含切欲貨也
徒谷切凟貨也(説文曰衒也古文睦讀若育按衒粥之粥借用粥字)
賂勒故切以貨屬予也(徐鉉曰當从路省聲)
賕巨牛切説文曰以財枉法相謝一曰戴質也
負房乆切俖所貸賖不償也(説文曰恃也从人守貝有所恃也一)
(曰受貸不償按从人無義葢久聲)因之為負何之負
責則革切誅貨也傳曰宋多責賂於鄭因之為
詰責誅責(别作謮)又側介切逋貸未償曰責周禮曰
聽稱責以傅别記曰與其有諾責也寧有已怨傳
曰施舍已責漢書曰折弃責(俗作債)
賛則旰切相進貨幣也周官冡宰賛玉幣玉獻
玉几玉爵聘禮曰賓覿奉束錦總乘馬二人賛又
曰上介奉幣麗皮二人賛凡貨幣之屬非一人可
舉者必有賛(説文曰見也从貝从兟徐鉉曰兟音詵執贄而進有司賛相之按賛無見)
(義當以㚘為聲作兟者㚘之譌與賛聲亦不劦)引之則凡相助皆曰賛書
曰益賛于禹易曰幽賛於神明(賛禮之賛别作賛辭之賛别作讃)
(竝非)
購古豆切縣財以募所求也
贉徒感切又去聲市先入直也(又作&KR1714;徒檢切)
賭當古切博塞也
貤以豉切移與也(説文曰重次弟物也類篇曰移也)漢書民賣
爵者無所流貤相如賦曰貤丘陵下平原(師古曰延也説)
(文又有貱字迻予也孫氏彼義切)
賺佇臽切買賣誤讎直多少不當也
齎牋西切行所持資也(説文曰持遺也别作賫)借為齎咨
之齎悲歎聲也
賨徂紅切説文曰南蠻賦也
贗魚澗切偽也
已許里切虵也象形於十二辰蛇為巳之物故因
以為辰巳之巳猶豕之為亥也蛇巳葢同聲(李陽冰曰借為)
(已止之已)
巴伯加切説文曰蟲也或曰吞象大蛇也象形(疑从巳)
丑介切蟲生牆壁間長尾尾有毒能螫人象形
(今人謂之蠍通俗文曰長尾為短尾為蠍别作蠆蠆&KR1871;説文䖯也蚳䖯也蠆毒蟲也)
萬無販切(説文曰蟲也按禮有爵鷃蜩范又曰范則冠而蟬有緌康成曰范蠭也豈即此)
(也)按今用此為數名十千曰萬又為萬舞之萬
(伯曰此萬舞也象其手舞足蹈借為千萬之萬俗有万字)
丁當經切蠭之毒也象形凡造器用必
以金木為丁附著之其狀類蠭之丁故亦謂之丁
(今俗作釘)丁之之謂丁去聲(别作靪玎)丁當同聲故因有當義
詩云寧丁我躬借為十日丙丁之丁又菑耕切説見
錚下
六書故巻二十
