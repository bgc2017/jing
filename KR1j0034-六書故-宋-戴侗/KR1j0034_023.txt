六書故卷二十三
宋戴侗撰
植物三
竹陟六切象形兩之象其族生也與艸同
竹之指事
个古賀切竹一竿也(亦作箇説文唐本曰箇竹枝也今或作个半竹也徐)
(氏闕个字曰个不見義無从下筆明堂左右个者明堂旁室也當作介鼂説之曰大射儀搢三挾一)
(个者矢也亦可易為介乎魯次公曰竹生非一故兼个猶艸兼屮林兼木秝兼禾也説之據籀文亦)
(有个字)借為室之左右个記曰天子居明堂左个右
个(鄭氏曰堂之偏也)又射侯有上个左个右个鄉射禮曰
東方謂之右个(鄭氏曰上个謂最上幅也亦古案切)
竹之諧聲
箘渠允切(類篇曰區倫切又巨損切又作䇹箟)
箟簬古渾切勒故切禹貢荆州之貢惟箘
簬楛楚辭曰箟簬襍於黀烝兮機蓬矢以射革又
曰箟蔽象棊有六博戰國䇿曰發宫室之垣荻蒿
苫楚試以為矢箘簬之勁不能過也(孔氏曰箘簬美竹舅氏曰)
(小曰箘大曰簬按箘簬楛皆矢才也故類篇合箘與箟為一簬亦作簵)
筱簜息了切小竹也徒廣切禹貢震
澤厎定篠簜既敷(孔安國曰篠竹箭簜大竹孫炎曰竹節闊者為簜説文曰篠小)
(竹箭屬簜大竹)大射儀簜在建鼓之間(鄭氏曰謂笙簫之屬按小竹為篠笙)
(簫雖非大竹亦竹之脩節者孫炎之説近之簜别作)
筀圭恵切竹名薄笴而美筍其種不一有早筀
晚筀紫筀班筀
篔簹兩分切都郎切篔簹竹名(王彪之閩中賦篔簹)
(函人言竹之大)
筤盧當切説卦曰震為蒼筤竹(别本作琅説文筤籃也孫氏魯)
(黨切)
笪多旱切竹之叢生而大者竹笪虚中木笪實
中其筍亦美
篁乎光切(説文曰竹田也淮南王書曰谿谷篁竹之中張衡賦篠簜敷衍編町成篁)
(竹林也)
篳卑聿切傳曰若敖蚡冒篳路籃縷以啟山林
(杜氏曰柴車也)又曰篳門圭竇之人(杜氏曰柴門也鄭康成曰荆竹織門也説)
(文曰藩落也按篳竹也織為車為門也或曰篳織竹也故有籬落之説)
箭子賤切小竹疏節而直者可為矢故矢亦謂
之箭
筍舒隕切竹萌也周書曰敷重筍席葢析子竹
以為席也(馬氏曰箁箬也徐氏曰竹子為席别作笋)因之為筍簴之
筍取其摶直而鋭入也考工記曰小首而長摶身
而鴻若是者謂之鱗屬以為筍亦作(别作栒橁)
箈徒哀切(亦作䈚)爾雅曰箭萌也周官箈菹雁醢
(康成曰箈箭萌筍竹萌)
竿古寒切竹幹也(别作)又上聲(别作簳)
笴公可切又古老公但二切箭幹也鄉射禮曰
物長如苛康成曰笴長三尺與跬相應考工記曰
妢胡之笴按竿幹个篙稁笴一聲之轉木曰幹竹
曰竿曰笴曰个曰篙禾曰稈曰稁其義畧同
篙古牢切竿也
節即血切竹約也引之為節度節奏節約又與
卪通用又為棁節之節柱上斗如竹之有節也又
夕血切詩云節彼南山假借也今作嶻
筠王春切記曰如松柏之有心也如竹箭之有
筠也貫四時而不改柯易葉(説文新附曰竹皮也類篇曰竹青皮也按)
(竹無心其彊忍在筠筋之从竹亦此義也)
笨布忖切(説文曰竹裏也)
笢迷牝切(説文曰竹膚也)
箬如灼切小竹而大葉可以包裹可以為蓬萆
(别作篛)
箁薄侯薄口蓬逋三切(説文曰箬也類篇曰竹葉也别作䈬)
&KR2221;杜果切季曰筍皮也亦謂之籜筍成竹則解
&KR2221;小竹&KR2221;不脱者謂之含&KR2221;
筎人余切刮取竹青也
籊他歴切詩云籊籊竹竿毛氏曰長而殺也
簇千木切小竹叢密簇簇也故𧖟薄亦謂之簇
篾瞑結切劈竹為篾以織以縛也書云敷重篾
席(亦作䈼)
筩徒紅切斷竹也又上聲亦作筒又去聲(説文曰筒)
(通簫也孫氏徒弄切徐鍇曰通洞無厎也筩斷竹也)瓦如筒者謂之筒瓦(别作)
(㼧㼿)
管工短切竹甬也又作(别作琯)凡以管為之
者皆曰管竽笙籥簫箎篴皆管也商頌曰鞉鼓囦
囦嘒嘒管聲周頌曰磬筦將將周禮曰下管播樂
器此衆管之通稱也笙師掌教龡竽笙塤籥簫篪
篴管管又為竹聲之一也(説文曰管如篪六孔别作琯古者以玉為之康)
(成曰管如篴而小併兩而吹之)又管鍵之管以金為之其牝象管
所以轄門闗也故因之為管攝管轄之義焉又絡
緯者亦以管亦謂之筳與筟(説文曰筦筟也筟筳也筳維絲管也)又
假借語曰夫子筦爾而笑何晏曰華版切小笑貌
筟方無切説具管下
策楚革切削竹也筮者算者用策書記者用策
簡策是也馭者亦用策鞭策是也因書算而為籌
策策畫因鞭策而為督策(别作筴夾非聲)
簡古限切編策為簡以書也借為易簡之簡不
煩之謂也為簡孚之簡審當之謂也又為簡擇之
簡與柬通(别作䉍説文曰䉍存也)
籌陳収切削竹以算也洪範九亦單作
籍秦昔切載之編也
篇滂連切簡策之秩也古者編冊以書其文字
多者異為之篇上篇下篇内篇外篇之類是也(一説)
(篇扁也毎篇必表掲之也)
簿畔母切籍也
箋收先切説文曰表識書也又作按今上
書者皆稱表牋推其義葢上書言事者皆條别表
識之也(鄭康成蓺論云注詩宗毛為主毛義隱畧則更表明如有不同則下己意故可識别)
(故其注謂之箋)
籤七廉切削竹以籤表也江左有典籤之官以
掌書記又作(説文曰驗也一曰鋭也一曰貫也又丑廉切説文曰搔馬也)
(大槩籤必削竹使薄而鋭故有鋭與貫之義今人以署牒狀為簽葢沿襲之稱簽簿之簽别作非)
篆柱兖切以竹篾繞約也周禮曰孤乗夏篆卿
乗夏縵考工記曰陳篆必正(鄭司農曰轂約也康成曰五采畫轂約也)
又曰鍾帶謂之篆書體之宛繆者因謂之篆(説文曰引)
(書也)
籀直右切(説文曰讀書也按説文稱周宣王太史籀著大篆十五篇與古文或異至)
(秦李斯作蒼頡篇趙高作爰歴篇太史令胡母敬作博學篇皆取史籀大篆或頗省改所謂小篆也)
(按説文所著籀文或畫多繁古文固有先自繁而趨省者至如祺作禥齋作禋作禱作)
徂作述作速作(逋作侖作昔作)枲作頌作往往贅益於成文
(之外竊意為後來者之附㑹増多也)
符防夫切契竹剖之各持其一合之以為信節
也周官掌節門闗用符節
笏呼骨切公士大夫所搢以記對命也記曰天
子以球玉諸侯以象大夫以魚須文竹士竹本象
可也笏度二尺有六寸其中博三寸其殺六分而
去一凡有指畫於君前用笏造受命於君前則書
於笏(説文新附曰籀文作象形笏字後人所加)
筓古兮切簪也
箆邊兮切削竹以導也
䇫居之切去頭垢及蟣蝨比也
箴諸深切箴猶鍼也記曰衣裳綻裂紉箴請補
綴又側沈切箴諫也傳曰命百官官箴王闕商書
曰毋或敢伏小人之攸箴(或曰箴即鍼也箴規猶鍼砭也)
箸直遇切挾也(説文曰飯敧也欹持去也俗作筯櫡)
籩卑眠切竹豆也籩以盛果脯糗餌凡乾物豆
以盛菹醢凡澤物籀文
簞多寒切盛器也語曰一簞食士冠禮櫛實于
簞(漢律令簞小匡也)
筥已吕切盛器也周官雝氣米百有二十筥聘
禮曰四秉曰筥筥半斛詩云采菽采菽筐之筥之
又曰于以盛之維筐及筥
筲所交切語曰斗筲之人何足算也(説文曰飯筥也受)
(五升秦謂筥曰孫氏山樞切陳留謂飯帚一曰飯器容五升一曰宋魏謂箸筩為䈰孫氏所交)
(切)
笲附袁切士昬禮婦執笲棗栗(鄭氏曰竹器而衣者)
篹祖管切記曰食粥於盛不盥食於篹者盥(康成)
(曰竹筥也)又曰薦用玉豆雕篹(鄭氏曰籩屬或作簨陸氏本又作匴亦息緩切)
(説文籫竹器也讀若纂一曰叢)
籔素口色縷二切聘禮門外米三十車車秉有
五籔(鄭氏曰今文籔或為逾)十斗曰斛十六斗曰籔(伯氏曰按韋昭)
(注國語引聘禮十六斗為庾然則籔即庾鄭氏謂今文作逾庾本倉庾之庾逾與庾皆假借也當作)
(籔説文曰炊䉛也䉛漉米籔也於六切)
簝洛早切受盛器也周官牛人共牛牲之互與
其盆簝盆受血簝受肉(鄭司農曰受肉器也按俗有䇭栲栳文)
箅必至切蔽甑厎器也(亦作箄)
笥息吏切盛衣器也篋笥所以藏衣服幣帛筐
篚所以奉而將之(鄭氏曰圜曰簞方曰笥)
笈測洽極業二切匧類也
簏虛木切(説文曰竹高篋也别作箓今人作盝)
籠來充切織竹器也或以盛土石或以畜魚鳥
大槩籠之為器空疏故因之為靈籠籠葱籠鬆日
月之初出童籠然(别作瓏曨朧櫳)又上聲今人不言篋笥
而言箱籠淺者為箱深者為籠也
箱脩翔切盛器之大者也詩云睆彼牽牛不以
服箱(毛氏曰服牝服也箱大車之箱也鄭氏曰不可用於牝服之箱説文曰箱大車牝服也)
又曰乃求千斯倉乃求萬斯箱(鄭氏曰萬車以載之孔氏曰兩較内)
(謂之箱謂車内容物之處為箱按毛鄭皆以服與箱為二物説文徑以箱為牝服似誤仞毛説詳詩)
(人辭意服如服牛服鹽車之服謂星雖有牽牛而不可用之以服車箱也箱从竹乃大車盛輜重之)
(器也故因以為箱篋之類)又屋亦有箱公食大夫禮曰公揖退
于箱覲禮曰几俟于東箱(康成曰東夾之前)漢書曰吕后
側耳於東箱聽(顔師古曰正寢之東西室皆曰箱言似箱篋形侗謂顔氏葢習聞後)
(來箱篋之説本其得名乃取於車箱也後世别制廂字今史記亦改作廂惟漢書古字多存猶可考)
(耳)
籝怡成切(説文曰答也)漢書曰遺子黄金滿籝(如淳曰竹)
(器受三四斗)
笯農姑切籠也楚辭曰鳯皇在笯
籃籠三切疏籠也
篰薄苦切籃類(説文曰滿爰也博雅爰篰也徐鍇曰按字書滿爰簡牘也侗)
(謂未然)
籮洛戈切籮之為言羅也織之密以盛穀米筥
籔類也(按今浙又謂之方言曰其魏宋楚之間謂之籮)
篝古侯切籠火具也史記曰陳勝夜篝火狐鳴
(漢書借用構字)又熏衣籠也(説文曰篝笿也可熏衣笿杯笿也盧各切)
篘初尤切漉酒器也(别作)
笱古厚切捕魚籠也詩云敝笱在梁施於魚梁
之下
筌七全切莊周曰筌者所以在魚得魚忘筌
簁所宜所皆二切竹器所以治粒物别粗細(又作)
(篩籭簛)又所倚切(説文曰簁箄竹器也籭可以取粗去細)
笭連丁切(説文曰車笭也一曰笭籝博雅曰笭䇸竹席也又曰車中筵劉氏曰舟中)
(簀曰笭箵笭箵亦作笭箐)
籆王縛切説文曰收絲者也(亦作籰又作)
筳特丁切説文曰維絲筦也楚辭曰索瓊茅以
筳篿(朱子曰筳小折竹也楚人結草折竹以卜曰篿)莊周曰舉筳與楹厲
與西施言大小好醜之殊也按筳斷竹之小者漢
書曰以筳撞鐘
篿朱遄切(説具筳下)又徒官切(説文曰圜竹器也)
簆丘候切織所以貫經而前郤之者也
䈏方六切(類篇曰織具也)織所以張其幅也(俗又名柺)
笠力入切戴以禦雨者
簦丹増切呉語曰䔲笠相望从草(唐尚書曰夫須也韋昭曰)
(備雨具也)史記躡蹻儋簦(徐廣曰笠有柄謂之簦按簦以儋言有柄是也)
䈉七接切箕類
箯婢篇切(説文曰竹輿也)漢書曰箯輿切
筵以然切竹席以藉席者其度長於席周官司
几筵王位斧依莞筵加繅席次席諸侯祭祀席蒲
筵加莞席公食大夫禮蒲筵常加雈席尋考工記
曰周人明堂度九尺之筵
簟徒念切筵之精者也
簾離鹽切織竹垂之以障也
箔步各切簾屬古單作薄
簀阻戹切編竹以藉也凡牀先用簀乃加薦席
又作(説文曰迫也在瓦下棼上按椽上必設笮然後安瓦今人謂之棧厭酒者亦用)
(笮又讀側嫁切與榨通本作沛見水部)
笫阻史切簀也簀笫榨同聲
筄羊昭切(爾雅曰屋上薄謂之筄釋曰今之屋笮也)
滂丁切(類篇曰舟車蓬也)粗箔也片聲義相邇
䉭力涉切織竹為也
籧篨彊魚切直魚切織竹如席規以為囷
或以貯穀粟或以取魚擁腫不能俯者似之故因
以名其疾詩云籧篨不殄晉語曰籧篨不可使俛
篅市縁切説文曰以判竹圜以盛穀淮南子曰
守其篅𥫱(𥫱徒本切作囤為正見囗部)
篽疑舉切藩籬之類也(説文曰禁苑也引春秋傳曰澤之自篽或作&KR4134;)
(漢宣帝詔池籞未御幸者假與貧民蘇林曰折竹以繩緜連禁禦使人不得往來律名為籞)
籬鄰支切織竹為藩也(别作篱今人織竹如勺以漉米謂之爪籬俗有)
(笊篱字)
笝諾盇切竹索也(又作䈫笚)
筰自莫切竹索也(説文曰筊也筊竹索也)漢西南有筰夷
(杜詩架竹為長橋連笮動裊那即筰也)
筅穌典切析竹為帚以洗也
筧吉典切續竹通水也古單作建建瓴(亦作梘)
笙色行切(鄭司農曰笙十三簧爾雅注曰大笙才九簧小笙十三簧)自笙至
箏皆樂器也
竽員魚切(鄭司農曰竽三十六簧)
簧胡荒切(説文曰笙中簧也按説者謂簧竹管裏薄莩也笙竽皆植管於匏以金為)
(薄葉障其管底龡者以氣鼓之上下翕張以出聲以其象簧故謂之簧然鹿鳴之詩曰吹笙鼓簧又)
(曰鼓瑟吹笙又曰並坐鼓簧以辭逆之則簧與瑟皆鼓而不吹自為竹聲之一非笙中物也况君子)
(陽陽之詩曰左執簧簧以執言非管中薄葉明矣)
篪直竒切(鄭司農曰篪七空郭景純曰篪以竹長尺有四寸圍三寸一空上出徑三)
(分横龡之小者尺二寸鄭司農云七空葢不數其上出者也月令作竾别作筂)
篴田溺切横管也又作笛(杜子春曰篴讀如滌今時所龡五空竹笛)
(也説文曰七孔筩也羌笛三孔馬融曰笛本四孔京房加一孔為商聲)
籟郎蔡切(説文曰三孔龠也大者謂之笙中謂之籟小謂之箹莊周曰人籟比竹是)
(已)
箹乙郤切(説具籟下一曰竹節)
筑張六切(説文曰以竹為五絃之樂也从竹从巩巩持之也按巩乃聲史記高漸離)
(善擊筑司馬貞曰筑似琴有絃以竹擊之)
笳古牙古乎二切胡龡也(又作箛説文曰箛吹鞭也顧氏曰笳胡人)
(卷葭葉吹之)按笳箛一物今人亦謂之角或龡鞭或卷
木皮蘆葉而龡之笳箛角一聲之轉凡吹笳者皆
為角聲且以其卷皮葉如角故謂之角
箏側弘切絃竹而鼓之也
範防氾切規竹為模也通作范記曰范金合土
易曰範圍天地之化(亦作范説文曰笵法也从竹竹簡書也古法有竹刑)
箠之纍切鞭類也通作捶
笞丑之切箠也
劄竹洽切削竹刺入也(按㓣已見刀部今俗通用此)
色捉切又作(説文曰以竿繫人也)春秋左氏傳季
札聘魯見舞象箾南籥者(陸氏音朔)又曰見舞韶箾者
(陸氏音簫按箾一字而陸氏二音葢舜有簫韶而武不以籥故異其讀亦意之耳闕疑可也)
簉初又切春秋泉丘人之女奔孟僖子僖子使
助薳氏之簉(杜元凱曰副倅也侗謂簉既為副亦不應又言助其義葢闕)
竹之疑
等多肎切高下之差次也車有六等爵有五等
(説文曰齊簡也从寺寺官曹之等平也)
筮時制切記曰龜為卜策為筮(説文曰易卦用蓍从竹从巫巫)
(古文巫)亦作
算筭(孫氏)穌管切以策為之从衡布算以計多寡
之數也(説文曰數也从竹从具讀若筭)穌貫切(説文曰長六寸計厯數者)
(从竹从弄言常弄乃不誤也又作笇史記曰笇軍食説文蜀本曰古文並古文)
笑私妙切借為笑樂之笑(孫愐曰説文从竹从犬嘉也今説文無此)
(字李陽冰曰竹得風夭矯如人之笑按陽冰之説鑿而不通笑當自有本義而今亾之喜笑之笑特)
(假借耳漢書談关大噱師古曰关古笑字又作咲从大亦無義)
六書故卷二十三
