六書故卷一
宋戴侗撰
書始於契契以紀數故首數次二天次三地次四人
次五動物次六植物次七工事次八襍次九疑
數
一於悉切數之始也畫如其數於六書為指事
(説文曰弌古文侗謂弌非能古於一且從弋無義今惟財用出内之簿書用壹貳叄肆伍陸㭍捌玖)
(拾阡陌以防姦易其從弋者當廢弍弎亦如之)
一之指事
二而至切數如其畫(說文曰弍古文)
二之疑
亟紀力切於書傳為疾急之義亦借用革棘又
去吏切於書傳為頻數之義(說文曰亟敏疾也從人從口從又從二二)
(天地也按六書有合三以成字無合四以成字者許叔重於亟字四析之而不得其義非侗之所敢)
(安也亟皆從句疑句為龤聲孔子曰君子於其所不知葢闕如也故凡所不知皆闕之以俟知者)
(又作㥛䩯說文曰㥛疾也)
竺丁&KR2502;切(說文竺從二竹聲厚也按竺字古無所見惟楚辭有曰稷維元子帝何竺)
(之味其辭意乃有弃薄意非厚也西域身毒國亦號天竺)莫曉其意義
三蘇甘切數如其畫三之曰三去聲(說文曰弎古文)
四息利切數如其畫亦作(說文曰象四分之形古文)
一之㑹意
十是汁切數之成也從衡相乗以明數之備也
上古結繩而治未有文字先契以紀數一二三亖
各如其數自五以往不可勝畫故變而為㐅以為
小成之識變而為十以為大成之識所謂窮則變
變則通者也數始於一成於十自是以往十十為
百十百為千十千為萬十萬為億十億為兆為秭
皆自十而乘之(說文曰惟初太始道立於一造分天地化成萬物二者地之數也三)
(者天地人之道也五者五行也天地之間陰陽交午也十者數之具也從為南北衡為東西四方中)
(央備矣侗謂許氏之說大矣非制文之本指也古之作書契者將以通知愚達逺近一古今間物成)
(務者也其稱名也小其取類也近然後其著義也確一二三亖五十本為紀數立文非為天地陰陽)
(五行立名也引而申之無所不通許氏之說在其中矣)
十之㑹意
廿二十切二十之合稱也按今俗呼若念葢二
十有尼至切之音故又轉而為念
卅三十切三十之合稱也(洪景盧曰今人書二十為廿三十為卅四)
十為卌(皆說文本字也秦始皇刻石頌徳之辭皆以四字成句獨稱二十有六年三十有七年)
(或曰維二十六年皆以五字為句嘗得太山刻石本乃書為廿有六年其為二十三十非司馬子長)
(誤易之則傳寫之譌也)
卅之會意龤聲
世舒制切三十年為一世人生三十而壯有室
始有子七十而老老而傳大約當世用事者三十
年故以一傳三十年為一世說文曰從卅而曳長
之亦取其聲按商癸卣世直作卅世又音泄記曰
世栁之母死
丈直兩切十尺也人手中尺故從十從又長十
尺以為度老者疾者之所扶象之故亦曰丈(别作杖)
老者然後丈尊之故曰丈人丈所倚也故凡所馮
倚者皆曰丈去聲(别作仗)
十之龤聲
千此因此先二切十百為千人聲(俗又作仟)
博補各切廣也(說文曰從尃尃布也按鎛膊搏縛皆尃聲葢尃有鋪音於博聲)
(為近)借為博奕之博(别作簙)
一之龤聲
百博陌切以十乗十為百十十之數也白聲(說文)
曰百從白古作(從自白亦自也從一白數十百為一毌相章也按伯從人白聲百亦常以白為)
(聲鍾鼎文凡百皆直作白以白為自鑿而不通以白為聲明而有徵俗又作佰)
百之疑
皕(說文曰二百也孫氏彼力切按古今無用皕字者然奭䀌皆以皕為聲)
元愚袁切生物之本始也物生於一故從一兀
聲引而申之為首為大(說文一本從一從兀一本從一兀聲兀聲為是)伯
曰元首也從人從丄
丕攀悲切大也古亦借用不(别作㔻張參曰石經從十)
五吾古切自一至亖積而上之不可勝畫也五為
數之半故左右㐅毌以為小成之識今郊野之為衡
者梓人之為尋丈者至數之半皆㐅契之觀於此可
以知書契之所從生矣錯㐅之義取焉亦作五通作
仐午割仐毌皆此義也或曰錯㐅本義也借以紀數
㐅之㑹意
爻乎交切變動錯㐅之謂爻故從二㐅(說文曰象易六)
(爻頭交也按易因文以名書初不因書以立名許氏說非亦通作殽淆)
爻之㑹意
㸚(孫氏力几切)爻之衆也
㸚之疑
爾兒氏切詩云彼爾維何維常之華爾緐密也
(說文曰麗爾也從冂從㸚㸚其孔也爾聲按從冂之義未達别作薾)引之為密爾别
作迩邇借為爾汝之爾又借為辭助如是之合為
爾語曰鏗爾舍瑟又曰莞爾而笑爾與然聲義相
通亦通作尔
爽疏兩切爽之用二書曰故有爽徳詩曰女也
不爽其義為差書稱昧爽又曰用爽厥師其義為
明(說文曰明也從㸚從大篆文)
文無分切文理也象文理錯㐅(說文曰錯畫也象交文)
商癸(㬜鼎彞文)文又作(說文曰戫也)傳曰宋仲子生而
有文在其手曰為魯夫人此文之本義也六書所以
謂之文也上則天文下則地理中則人倫小之鳥獸
草木莫不有文焉中庸曰文理密察傳曰經緯天地
曰文周語曰經緯不爽文之象也堯之文思舜之文
明禹之文命皆是物也孔子曰大哉堯之為君也巍
巍乎其有成功煥乎其有文章又曰文王既没文不
在兹乎堯舜文王周公孔子文之至也詩書六藝文
之所聚也學者必學於文然後可以格物致知故曰
子以四教文行忠信又曰博學於文約之以禮流俗
之失専以華采縁飾為文至以言辭為文章失之矣
孔子曰周監於二代郁郁乎文哉吾從周孔子之從
周也謂其監於二代而極文理之精察也豈尚其文
飾乎哉孔子曰伯母叔母疏衰踊不絶地姑姊妹之
大功踊絶於地如知此者由文矣哉由文矣哉先人
曰觀於此可以知聖人之所謂文矣引而申之則為
文采文飾而質與文對考工記曰青與赤謂之文赤
與白謂之章(别作紋)
文之龤聲
斐斧尾切文采成章也詩云萋兮斐兮成是貝
錦亦借用匪
彥魚變切文茂美也說文曰從彣厂聲士之文
秀者因曰彥書云人之彥聖
嫠里之切說文曰微畫也(疑當與氂并)
斕郎干切斕班襍色成文也
丄丅•一丄時掌切篆文一•丅胡雅切篆
文丄丅之文各指其事而義見又去聲(說文曰古文諸上字皆從一篆)
(文從二辛示辰龍童音章皆從丄徐鍇曰萬物莫先於一故古文丄皆為一按六書衡一於丄者若天若雨若)
(不若若末皆指其在丄之象非一也亦非丄也衡於丅者若土若丘若旦若至若皿若豆若本若氐皆指其)
(在丅之象非一也亦非丅也衡於中者若毌若玉若母若壬若朱非一也亦非中也丄丅非從一數而指事之)
(畫同於一故附見一之後)
丄之龤聲
帝都計切主宰之尊稱故天曰上帝五气曰五
帝天子曰帝古文(說文曰徙丄朿聲鄭漁仲曰帝象華蔕之形即蒂字)
(也借為天帝帝王之帝)
丄之疑
旁步光切四畔為旁(說文溥也從丄闕方聲&KR1098;古文籀文别)
(作傍按旁不過四旁之名說文從丄其義未明)又借其聲為旁皇之旁&KR1098;
其旁之謂旁去聲亦作徬又蒲庚切詩云駟介旁
旁言强壯皃(陸氏補彭切)
六書故卷一
