論語商四書類
提要
(臣)等謹案論語商二卷明周宗建撰宗建字
季侯吳江人萬歷癸丑進士官至監察御史
巡按湖廣為魏忠賢所害崇禎初追贈太僕
寺卿諡忠毅事蹟具明史本傳此其官武康
知縣時與諸生講論所彙成也宗建剛方正
直為一代名臣而其學則沿當時流派乃頗
近於禪如云人心之樂非情非趣非思非為
虚中之影水中之相如斯之類殆似宗門語
錄然如講素絢章謂後人求深反淺在當時
夫子子夏不過隨境觸悟非子夏欲抹煞禮
亦非夫子不重禮講顔淵問為邦章云夫子
略指大意非只執定數件其言皆簡要明通
足釋訓詁之轇轕且其人與日月争光則其
書亦自足不朽小小疵瑕不足累之此固不
與章句之儒争一句一字之出入也乾隆四
十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
