周禮注疏卷十四
漢鄭氏注唐陸德眀音義賈公彦疏
師氏掌以媺詔王注告王以善道也文王世子曰師也
者教之以事而諭諸德者也音義(媺音美)疏(釋曰媺美也師氏掌以前)
(世美善之道以詔告於王庶王行其美道也注釋曰引文王世子者彼是師氏教世子禮引為詔王者但詔王)
(以道無文彼教世子與教王同故取以為證也諭曉也諸於也彼謂教世子以君臣父子長幼之事而曉之以)
(德今詔王亦曉之以德也)以三德教國子一曰至德以為道本二曰
敏德以為行本三曰孝德以知逆惡教三行一曰孝行
以親父母二曰友行以尊賢良三曰順行以事師長注
德行内外之稱在心為德施之為行至德中和之德覆
燾持載含容者也孔子曰中庸之為德其至矣乎敏德
仁義順時者也說命曰敬孫務時敏厥脩乃來孝德尊
祖愛親守其所以生者也孔子曰武王周公其達孝矣
乎夫孝者善繼人之志善述人之事者也孝在三德之
下三行之上德有廣於孝而行莫尊焉國子公卿大夫
之子弟師氏教之而世子亦齒焉學君臣父子長幼之
道音義(行下孟反下及注同知音智稱尺證反燾徒報反說音悅孫音遜夫音扶)疏(釋曰以此三德)
(教國子王大子以下至元士之適子也云一曰至德以爲道本者至德謂至極之德以爲行道之本也二曰敏)
(德以爲行本者謂敏達之德以爲行行之本也三曰孝德以知逆惡者善父母爲孝以孝德之孝以事父母則)
(知逆惡不行也此上三德皆在心而行不見故鄭云在心爲德也云一曰孝行以親父母者行善事父母之行)
(則能親父母冬温夏凊昏定晨省盡愛敬之事也云二曰友行以尊賢良者此行施於外人故尊事賢人良人)
(有德行之士也云三曰順行以事師長者此亦施於外人行遜順之行事受業之師及朋友之長也注釋曰云)
(德行外内之稱在心爲德施之爲行者案禮記云恥有其德而無其行則德在内行在外也又見經至德敏德)
(道行爲本道行是施之於外之名又孝德云知逆惡亦是在外之事則知三德皆在内與外行爲本又三行云)
(親父母之等故云施之爲行也云至德中和之德者案禮記中庸云致中和天地位焉故知至德是中庸之德)
(也云覆燾持載舍容者也者此至德即中庸所云至誠一也彼說至誠無息不息則久久則徵徵則悠遠悠遠)
(則博厚博厚則高明博厚所以載物高明所以覆物是至德若天地覆燾持載含容者也云孔子曰中庸之爲)
(德其至矣乎者此是論語雍也篇之文引之者證此至德與中庸之德爲一之意云敏德仁義順時者也者人)
(君行政春夏行賞爲仁秋冬行罰爲義是仁義順時敏疾爲德者也又引說命曰敬遜務時敏厥脩乃來者尚)
(書說命之篇傅說告高宗以學問之事遜順也敏疾也厥其也爲君之法當恭敬順道務在順時疾而行之則)
(其德之脩乃從學而來引之者證仁義順時之義也云孝德尊祖愛親守其所以生者也者孝德不如上二德)
(直能善父母為孝施德於親而已故云守其所以生者也又引孔子曰武王周公其達孝矣乎者是禮記中庸)
(文言二人通達行孝者也云夫孝者善繼人之志善述人之事者案中庸上文云無憂者其惟文王乎父作之)
(子述之則善繼人之志據周公以武王時未大平不得制禮作樂周公攝政六年大平乃制作禮樂為善繼文)
(王之志則尚書云考朕昭子刑乃單文祖德是也善述人之事者據武王能述父以伐紂之事則尚書序云惟)
(十有一年武王伐殷是也云孝在三德之下三行之上德有廣於孝而行莫尊焉者欲見至德敏德五帝已上)
(所行直眀在心為德而已不見其行孝德是三王已下所行德行兼見之矣故三德以孝德為下故云德有廣)
(於孝則至德敏德是二德廣於孝德也而行莫尊焉者三行之中孝行施於父母為上順行友行施於外人為)
(下故云而行莫尊焉莫無也無尊於事父母也云國子公卿大夫之子弟者此經直言國子案禮記王制云春)
(秋教以禮樂冬夏教以詩書下文云王大子王子羣后之大子卿大夫元士之適子皆造焉故知國子之中有)
(卿大夫之子也鄭不言王大子及元士之適子者略言之其實皆有也王制惟言大子適子不言弟鄭知兼有)
(弟者大司樂及此下文皆云教國子弟連弟而言故鄭兼言弟也云司氏教之而世子亦齒焉學君臣父子長)
(幼之道者此約文王世子文也案彼云行一物而三善皆得者惟世子而已其齒於學之謂也故世子齒於學)
(國人觀之曰將君我而與我齒讓何也曰有父在則禮然然而衆知父子之道矣其二曰將君我而與我齒讓)
(何也曰有君在則禮然然而衆著於君臣之義矣其三曰將君我而與我齒讓何也曰長長也然而衆知長幼)
(之節矣是世子與國人學生齒焉之事案此經有至德敏德孝德老子亦有三等之德案老子道經云道可道)
(非常道河上公云謂經術政教之道非自然長生之道常道當以無爲養神無事安民含光藏曜滅跡匿端不)
(可稱以道又案德經云上德不德是以有德河上公注云上德大古無名號之君德大無上故言上德不德言)
(不以德教民因循自然其德不見故言不德是以有德者也又云下德不失德是以無德注云下德謂號諡之)
(君德不及上德故言不失德以其德見其功稱是以謂之無德又云失道而後德失德而後仁失仁而後義失)
(義而後禮注云道衰德化德衰而仁愛見仁衰而忿乎眀義衰而聘行玉帛又案握河紀堯曰皇道帝德非朕)
(所專又中候義眀云洞五九禮閼郵注云閼止郵過言五帝後洞三王之世其治各九百歲當以禮止過也案)
(此諸文言之此至德覆燾持載含容之德同於天地與老子常道及上德不德爲一物皆是燧皇巳上無名號)
(之君所行故河上公云上德無名號之君所行也此敏德則老子云可道之道非常道下德不失德之德亦一)
(也故河上公云政教經術有名號之君所行以其三皇五帝爲政皆須仁義順時故鄭云敏德仁義順時也若)
(然老子云失道而有德失德而有仁者是三皇行可道之道五帝行下德不失德之德即堯云皇道帝德亦謂)
(此道德於此經同爲敏德也其三王同行孝德耳其老子又云失德而有仁失仁而有義失義而有禮禮專據)
(三王之時故云洞五九禮閼郵若然仁義在禮前德後則五帝與三王俱有仁義故禮記云堯舜率天下以仁)
(而民從之又云禹立三年百姓以仁遂焉是以仁義關在五帝三王之間者也若然禮記云生乎今之世反古)
(之道謂不行今之法全行古之道故非之也)居虎門之左司王朝注虎門路
寢門也王日視朝於路寝門外畫虎焉以明勇猛於守
宜也司猶察也察王之視朝若有善道可行者則當前
以詔王音義(朝直遙反注及下皆同)疏(釋曰言師氏之官旣知三德三行故居路門之左畫)
(虎之處司察王朝若有善事可行者則前告王有所改爲也注釋曰鄭知虎門是路寢門者其路寢庭朝及庫)
(門外之朝非常朝之處司士所掌路門外是常朝日所朝之所經云司王朝眀據此朝故鄭以路寢門外解之)
(此卽上文以美詔王之義也)掌國中失之事以教國子弟注教之者
使識舊事也中中禮者也失失禮者也故書中爲得杜
子春云當爲得記君得失若春秋是也音義(中鄭丁仲反注中中)
(禮者同杜音得)疏(釋曰以其師氏知德行識其善惡得失故掌國家中禮失禮之事以教國之子弟國之子)
(弟即上大子巳下言弟即王庶子以其諸侯巳下皆以適子入國學庶子不入故知也注釋曰云教之使識舊)
(事也者即中失之事是也云中中禮也又引子春之義從古書中爲得謂得禮者中與得俱合於義故兩從之)
(言若春秋者玉藻云動則左史書之言則右史書之是記君得失之事故云若春秋也此春秋即魯史是也謂)
(記君之事也)凡國之貴遊子弟學焉注貴遊子弟王公之子
弟遊無官司者杜子春云遊當爲猶言雖貴猶學疏(釋曰)
(凡言國之貴遊子弟即上國之子弟言遊者以其未仕而在學游暇習業注釋曰云王公之子弟者此即王制)
(云王大子王子羣后之大子卿大夫元士之適子公即三公羣后卿大夫元士之子略言之也云遊無官司者)
(官司則事繁不得爲遊故鄭以無官司解之鄭旣以遊爲無官司又引子春遊當爲猶言雖貴猶學者亦義得)
(兩通故引之在下也)凡祭祀賓客會同喪紀軍旅王舉則從注舉
猶行也故書舉爲與杜子春云當爲與謂王與會同喪
紀之事音義(從才用反下同與音預下同)疏(釋曰祭祀則郊廟及山川社稷總是也賓客謂)
(諸侯及卿大夫來朝聘或在朝或在廟會同亦或在畿内或在畿外軍旅謂出畿外征伐王舉者舉行也此數)
(事王行之時師氏則從以王所在皆須詔王以美道故也注釋曰旣訓舉爲行又引子春從故書爲與者亦義)
(得兩通故亦引之在下也)聽治亦如之注謂王舉於野外以聽朝音
義(治直吏反下同)疏(釋曰卽上數事王所在皆有朝以聽治之故從王亦如上虎門之左同故云亦如之)
使其屬帥四夷之隸各以其兵服守王之門外且蹕注
兵服旃布弓劒不同也門外中門之外蹕止行人不得
迫王宫也故書隸或作肆鄭司農云讀爲隸音義(蹕音畢)
疏(釋曰云使其屬者屬即序官師氏中大夫之下有屬官上士二人并有府史胥徒之等使此人率四夷之)
(隸若秋官蠻隷之等各使四夷隷以其本國之兵器及其服以守王之門外以衛王并使蹕止行人故云且蹕)
(也注釋曰云兵服旃布及弓劒者東方南方其服布其兵劒西方北方其服旃其兵弓矢云門外中門之外者)
(案閽人掌中門之禁則中門内也人不得入明在中門之外)朝在野外則守内列注
内列蕃營之在内者也其屬亦率四夷之隸守之如守
王宮疏(釋曰云朝在野外卽上文聽治是也注釋曰云内列蕃營之在内者言蕃營之在内謂若司戈)
(盾云及舍設蕃盾者也案司隸職云守野舍之厲禁上文云使其屬帥四夷之隸則二處皆帥四夷隸守之故)
(云其屬亦帥四夷之隸守之如守王宫也)
保氏掌諫王惡注諫者以禮義正之文王世子曰保也
者愼其身以輔翼之而歸諸道者也疏(釋曰掌諫王惡者師氏掌三德)
(三行以美道詔王保氏以師氏之德行審喻王王有惡則諫之故云掌諫王惡注釋曰云諫者以禮義正之者)
(君臣主義故知諫者以禮義諫正王也引文王世子者彼亦是教世子法以教世子法保護王身同故引之以)
(其保者是保安之義故使王謹愼其身而歸於道)而養國子以道乃教之六藝
一曰五禮二曰六樂三曰五射四曰五馭五曰六書六
曰九數乃教之六儀一曰祭祀之容二曰賓客之容三
曰朝廷之容四曰喪紀之容五曰軍旅之容六曰車馬
之容注養國子以道者以師氏之德行審喻之而後教
之以藝儀也五禮吉凶賓軍嘉也六樂雲門大咸大韶
大夏大濩大武也鄭司農云五射白矢參連剡注襄尺
井儀也五馭鳴和鸞逐水曲過軍表舞交衢逐禽左六
書象形會意轉注處事假借諧聲也九數方田粟米差
分少廣商功均輸方程贏不足旁要今有重差夕桀句
股也祭祀之容穆穆皇皇賓客之容嚴恪矜莊朝廷之
容濟濟蹌蹌喪紀之容涕涕翔翔軍旅之容闞闞仰仰
車馬之容顚顚堂堂玄謂祭祀之容齊齊皇皇賓客之
容穆穆皇皇朝廷之容濟濟翔翔喪紀之容纍纍顚顚
軍旅之容曁曁詻詻車馬之容匪匪翼翼音義(馭音御德行下)
(孟反下文及注同剡羊冉反注之樹反下同襄音讓本作讓諸音非差初佳反又初宜反下同重直龍反夕桀)
(音的沈祥易反此二字非鄭注嚴如字又音儼濟子禮反蹌七良反闞呼檻反仰本又作卬五剛反濟皇上子)
(禮反又音齊下于況反又音往纍顚上律悲反下音田又如字暨其器反詻五格反匪芳非反)疏(釋曰此道)
(即上師氏三德三行故鄭云以師氏之德行審喻之乃教之六藝巳下此乃保氏所專教也注釋曰案文王世)
(子云大傅審父子君臣之道以示之少傅奉世子以觀大傅之德行而審喻之師也者教之以事而喻諸德者)
(也保也者愼其身以輔翼之而歸諸道者也不云保氏以師氏之德行審喻之者鄭以義約之少傅既以大傅)
(之德行審喻之明保氏亦以師氏之德行審喻之可知故鄭言之耳云五禮吉凶賓軍嘉大宗伯文六樂雲門)
(巳下大司樂文先鄭云五射白矢巳下無正文或先鄭别有所見或以義而言之云白矢者矢在侯而貫侯過)
(見其鏃白云參連者前放一矢後三矢連續而去也云剡注者謂羽頭高鏃低而去剡剡然云襄尺者臣與君)
(射不與君竝立襄君一尺而退云井儀者四矢貫侯如井之容儀也云五馭者馭車有五種云鳴和鸞者和在)
(式鸞在衡案韓詩云升車則馬動馬動則鸞鳴鸞鳴則和應先鄭依此而言云逐水曲者無正文先鄭以意而)
(言謂御車随逐水勢之屈曲而不墜水也云過軍表者謂若毛傳云褐纏旃以為門裘纏質以為槸間容握驅)
(而入擊則不得入穀梁亦云艾蘭以為防置旃以為轅門以葛覆質以為槷流旁握御擊者不得入是其過軍)
(表即褐纏旃是也云舞交衢者衢道也謂御車在交道車旋應於舞節云逐禽左者謂御驅逆之車逆驅禽獸)
(使左當人君以射之人君自左射故毛傳云自左膘而射之達于右腢爲上殺又禮記云佐車止則百姓田獵)
(是也云六書象形之等皆依許氏說文云象形者日月之類是也象日月形體而爲之云會意者武信之類是)
(也人言爲信止戈爲武會合人意故云會意也云轉注者考老之類是也建類一首文意相受左右相注故名)
(轉注云處事者上下之類是也人在一上爲上人在一下爲下各有其處事得其宜故名處事也云假借者令)
(長之類是也一字兩用故名假借也云諧聲者即形聲一也江河之類是也皆以水爲形以工可爲聲但書有)
(六體形聲實多若江河之類是左形右聲鳩鴿之類是右形左聲草藻之類是上形下聲婆娑之類是上聲下)
(形圃國之類是外形内聲闤闠衡銜之類是外聲内形此聲形之等有六也依鄭義案孝經緯援神契三皇無)
(文則五帝以下始有文字故說者多以蒼頡爲黃帝史而造文字起在黃帝於後滋益而多者也云九數者方)
(田以下皆依九章算術而言云今有重差句股也者此漢法增之馬氏注以爲今有重差夕桀夕桀亦是算術)
(之名與鄭異案今九章以句股替旁要則旁要句股之類也云祭祀之容穆穆皇皇至堂堂者皆是先鄭以意)
(所釋不依經典故後鄭不從後鄭云祭祀之容齊齊皇皇賓客之容穆穆皇皇朝廷之容濟濟翔翔已上皆禮)
(記少儀文喪紀之容纍纍顚顚軍旅之容暨暨詻詻禮記玉藻之文車馬之容匪匪翼翼亦少儀文故鄭少儀)
(注還引此六儀以證彼也)凡祭祀賓客會同喪紀軍旅王舉則從聽
治亦如之使其屬守王闈注闈宮中之巷門音義(闈音韋)
疏(釋曰言亦如之已上與師氏從王之事同其屬守王闈者亦謂在國其師氏守中門外此保氏守王闈門)
司諫掌糾萬民之德而勸之朋友正其行而強之道藝
巡問而觀察之以時書其德行道藝辨其能而可任於
國事者注朋友相切磋以善道也強猶勸也學記曰強
而弗抑則易巡問行問民間也可任於國事任吏職音
義(強其丈反注同易以豉反)疏(釋曰以時書其德行道藝者此萬民時所習即大司徒所云以鄉三物教)
(萬民一曰六德知仁聖義忠和二曰六行孝友睦婣任恤此德行也彼又云三曰六藝禮樂射御書數即此道)
(藝也云辨其能而可任於國事者案鄉大夫職云興賢者能者賢謂德行能謂道藝彼則賢能俱興此直云辨)
(其能可任於國事不言賢者既辨其能則賢者自然亦辨而舉之可知也注釋曰案鄭注論語同門曰朋同志)
(曰友則彼其共在學者切磋以道義此勸萬民爲友朋則若孟子所云守望相助出入相友者同故鄭云切磋)
(以善道也云任吏職者案鄉大夫所舉者謂鄉民之有德行道藝云辨其能爲吏職者亦謂以入治之若然任)
(吏職者謂使爲比長閭胥族師之類是也)以攷鄉里之治以詔廢置以行赦
宥注因巡問勸強萬民而攷鄉里吏民罪過以告王所
當罪不音義(行如字下注同)疏(注釋曰司諫攷鄉里之治者由上文巡問即察官民善不也云)
(而攷鄉里吏民罪過者以巡問觀察萬民則知吏之治不故鄭兼吏民總言之)
司救掌萬民之衺惡過失而誅讓之以禮防禁而救之
注衺惡謂侮慢長老語言無忌而未麗於罪者過失亦
由衺惡酗醟好訟若抽拔兵器誤以行傷害人麗於罪
者誅誅責也古者重刑且責怒之未即罪也音義(救如字劉)
(音拘衺似嗟反注作邪同酗況付反醟音詠好呼報反)疏(釋曰云掌萬民之衺惡過失而誅讓之者此經)
(與下文二經爲總目也則云衺惡謂坐嘉石之罷民不入圜土者過失謂不坐嘉石入圜土者也云而誅讓之)
(者即下二文三讓是也云以禮防禁而救之者此衺惡及過失皆去冠飾其過失者又使入圜土耳云救之者)
(皆使困苦而令改惡從善是救之也注釋曰衺惡云未麗於罪者謂未附於圜土之罪也云酗醟者孔注尚書)
(曰以酒爲凶曰酗此據字酒旁爲凶是因酒爲凶者也若然醟者滎下作酉小人飲酒一醉曰富亦因酒爲滎)
(俱是酒之省水之字也云麗於罪者謂附圜土罪者也云古者重刑且責怒之未即罪也者鄭云古者重刑者)
(據周時爲古云責解經誅怒之解經罰也云未即罪者各有所對此圜土對五刑之刑人則是未即罪也以其)
(未入五刑之罪且役之耳鄭必知過失亦由衺惡者司宼職云以嘉石平罷民又云圜土收教罷民二者同名)
(罷民以其爲惡大者皆因小以致大故知過失之重亦因衺惡之輕也)凡民之有衺惡者
三讓而罰三罰而士加明刑恥諸嘉石役諸司空注罰
謂撻擊之也加明刑者去其冠飾而書其衺惡之狀著
之背也嘉石朝士所掌在外朝之門左使坐焉以恥辱
之旣而役諸司空使事官作之也坐役之數存於司宼
音義(去起呂反著直略反一音丁略反)疏(釋曰此一經論衺惡嘉石之罷民也云三讓而罰者凡欲)
(治罰人者皆先以言語責讓之乃行治罰云三罰而士加明刑三罰既訖乃送司宼使朝士於外朝坐嘉石恥)
(之也云役諸司空者坐訖乃送司空使役之也注釋曰云加明刑者去其冠飾者案司圜云凡害人者弗使冠)
(飾彼據過失入圜土者使冠尊不居肉袒之體豈嘉石之罷民而著冠乎明其去冠飾也知書其罪狀者以其)
(稱明刑既不虧體明知書其罪狀著於背爲明刑也云嘉石朝士至外朝之門左竝朝士職文故彼云左嘉石)
(平罷民也云役諸司空使事官作之也者以其司空主事故也云坐役之數存於司宼者司宼云重罪旬有三)
(日坐朞役其次九日坐九月役其次七日坐七月役其次五日坐五月役其下罪三日坐三月役是其坐役之)
(數也)其有過失者三讓而罰三罰而歸於圜土注圜土獄
城也過失近罪晝日任之以事而收之夜藏於獄亦如
明刑以恥之不使坐嘉石其罪已著未忍刑之音義(近附)
(近之近)疏(釋曰此經論圜土之刑人云三讓而罰者亦如上三度責讓乃治罰之三罰訖乃歸與司寇使)
(納之圜土也注釋曰云過失近罪者謂對衺惡未近罪此圜土之刑人近五刑之罪故入圜土也云晝日任之)
(以事者亦使司空使之云收之者以其罪重使人收斂之不使慢游云夜藏於獄者此與嘉石者異云亦加明)
(刑者亦如嘉石以書其罪狀著於背以恥之云不使坐嘉石其罪已著者彼坐嘉石者罪輕未著須坐嘉石使)
(衆人知之此等重罪已著不須坐嘉石也云未忍刑之者比五刑之罪又輕故未忍刑之也)凡歲時
有天患民病則以節巡國中及郊野而以王命施惠注
天患謂烖害也節旌節也施惠賙賉之疏(注釋曰天患謂烖害也者)
(謂天與人物為烖害謂水旱之烖及疫病之害也知節是旌節者道路用旌節此經巡國及郊野是道路之事)
(故知旌節也)
調人掌司萬民之難而諧和之注難相與爲仇讎諧猶
調也音義(難乃旦反注及下同)疏(釋曰此一經與下經爲總目言萬民之難即下經凡和難巳下)
(是也注釋曰言仇讎者案左氏桓公傳云怨耦曰仇則仇是怨也讎謂報也即下文父之讎已下皆是怨當報)
(之故云仇讎也)凡過而殺傷人者以民成之注過無本意也成
平也鄭司農云以民成之謂立證佐成其罪也一說以
鄉里之民共和解之春秋傳曰惠伯成之之屬音義(共和)
(竝如字)疏(釋曰此謂非故心是過誤或殺或傷於人者成平也既非故心故以鄉里之民共和解之注釋)
(曰先鄭雖爲兩說後鄭以後說爲是故下注云上說立證佐成其罪似非也此過失即司刺云再宥曰過失是)
(也引春秋者左氏文七年傳云魯穆伯娶於莒曰戴已其娣聲已戴已卒又聘於莒莒人以聲已辭則爲襄仲)
(聘焉又云且爲仲迎及鄢陵登城見之美自爲娶之仲請攻之公將許之叔仲惠伯諫曰臣聞兵作於内爲亂)
(於外爲宼宼猶及人亂自及也今臣作亂而君不禁以啟宼讎若之何公止之惠伯成之注云平二子使仲舍)
(之公孫敖反之復爲兄弟如初是其事也)鳥獸亦如之注過失殺傷人之畜
産者音義(畜許又反)疏(釋曰亦謂過誤殺傷人之鳥獸若鷹隼牛馬之屬亦以民平和之案今殺)
(傷人牛馬之等償其價值耳)凡和難父之讎辟諸海外兄弟之讎辟
諸千里之外從父兄弟之讎不同國君之讎眡父師長
之讎眡兄弟主友之讎眡從父兄弟注和之使辟於此
不得就而仇之九夷八蠻六戎五狄謂之四海主大夫
君也春秋傳曰晉荀偃卒而視不可含宣子盥而撫之
曰事吳敢不如事主音義(辟音避下同從才用反眡音視盥音管)疏(釋曰云父)
(之讎辟諸海外已下皆是殺人之賊王法所當討即合殺之但未殺之間雖巳會赦猶當使離鄉辟讎也是以)
(父之讎辟之海外兄弟之讎辟諸千里之外從父兄弟之讎不同國别國即得云君之讎眡父者謂同國人殺)
(君眡猶比比父亦辟之海外云師長之讎眡兄弟者師長謂見受業師與兄弟同云主友之讎眡從父兄弟者)
(注云主大夫君也此經略言其不言者皆以服約之伯叔父母姑姊妹女子子在室及兄弟子衆子一與兄弟)
(同其祖父母曾祖父母高祖父母其孫承後皆斬衰皆與父同其不承後者祖與伯叔同曾祖高祖齊衰三月)
(皆與從父兄弟同以其同繩屨故也自外不見者據服爲斷也其兄弟及從父兄弟師長主友皆爲無子復無)
(親於已者故據已親疎爲遠近若有子及親於已則自從親爲斷注釋曰云和之使辟於此者此謂海外千里)
(外之等云九夷之等據職方明堂位而言案漢時徐州刺史荀文若問玄周禮父之難辟之海外今青州人讎)
(在遼東可以王法縱不討乎當問之時玄已年老昏耄意忘九夷八蠻六戎五狄謂之四海然則周禮謂在四)
(海之外辟之如是亦遠矣若文若之難近則青州遼東作難以海水爲四海未達周公聖意所趣故今辨之然)
(讎近東夷之人當辟之西戎餘者放此引春秋者左氏襄十八年晉荀偃伐齊十九年反荀偃癉疽生瘍於頭)
(濟河及著雍病目出士匄請見不納請後曰鄭甥可甲寅卒而視不可含宣子盥而撫之曰事吳敢不如事主)
(是也趙商問調人職稱父之讎辟諸海外君亦然注使辟於此不得就而讎之商以春秋之義子不復讎非子)
(臣不討賊非臣楚勝之徒猶言鄭人在此讎不遠矣不可以見讎而不討於是伐之臣感君恩孝子思其親不)
(得不報和之而已子夏曰居父母之仇如之何孔子曰寢苫枕干不仕不與共天下遇諸市朝不反兵天下尚)
(不反兵海内何爲和之豈宜不達二禮所趣小子曰惑少蒙解說鄭答曰讎在九夷之東八蠻之南六戎之西)
(五狄之北雖有至孝之心能往討不乎子之所云偏於此義案楚勝平王之孫子木之子平王爲子木聘女於)
(秦而自納之子木奔鄭子木爲鄭人殺之案哀十六年云子木其子勝在吳子西召之使處境爲白公請伐鄭)
(子西曰楚未節也不然吾不忘也他日又請許之未起師晉人伐鄭楚救之與盟勝怒曰鄭人在此讎不遠矣)
(又云秋七月殺子西子期于朝是其事也若然鄭云雖有至孝之心能往討之不乎者欲明孝子雖會赦恒有)
(復讎之心故迸之海外使絶忠臣孝子心使無往之緣其孔子云寝苫枕干不仕者可通之會赦之後恒然其)
(君亦然恐來入中國則殺之也復讎之法依異義古周禮說復讎可盡五世之内五世之外施之於已則無義)
(施之於彼則無罪所復者惟謂殺者之身乃在被殺者子孫可盡五世得復之鄭從之也)弗辟則與
之瑞節而以執之注瑞節玉節之剡圭也和之而不肯
辟者是不從王命也王以剡圭使調人執之治其罪疏
(釋曰此經使辟者其人戀鄉不肯辟是違王命之人則在上與調人瑞節執而付秋官與之罪也注釋曰鄭知)
(瑞節是剡圭者案典瑞云剡圭以和難故知是剡圭也鄭又知使調人執瑞節不使死家執之者此王法治之)
(明使調人之官執之也)凡殺人有反殺者使邦國交讎之注反復
也復殺之者此欲除害弱敵也邦國交讎之明不和諸
侯得者卽誅之鄭司農云有反殺者謂重殺也音義(重直)
(用反)疏(釋曰云有反殺者反復也謂既殺一人其有子弟復殺之恐後與已爲敵而害已故鄭云欲除害弱)
(敵也云邦國交讎之者其殺人者或逃向鄰國所之之國得則讎之故云邦國交讎之也)凡殺人而
義者不同國令勿讎讎之則死注義宜也謂父母兄弟
師長嘗辱焉而殺之者如是爲得其宜雖所殺者人之
父兄不得讎也使之不同國而已疏(注釋曰論語云見義不為無勇也彼)
(義與此義者一也故云義宜也謂父母兄弟師長三者嘗辱焉子弟及弟子則得殺之是得其宜也云雖所殺)
(者人之父兄不得讎也者直言父兄不言子弟略之也古者質故三者被辱即得殺之也)凡有鬭怒
者成之不可成者則書之先動者誅之注鬭怒辨訟者
也不可成不可平也書之記其姓名辯本也鄭司農云
成之謂和之也和之猶令二千石以令解仇怨後復相
報移徙之此其類也玄謂上言立證佐成其罪似非音
義(復扶又反下不復聽同)疏(釋曰言鬭怒則是言語忿爭未至毆擊故成之若相毆擊則當罪之也故)
(鄭云鬭怒謂辯訟也注釋曰云上言立證者即經云過而殺傷人者以民成之司農於彼注兩解之初解成謂)
(立證佐成其罪復一解成為和平之義此注先鄭復云成之謂和之以和解成則上文云立證佐成其罪似非)
(取以破前也)
媒氏掌萬民之判注判半也得耦爲合主合其半成夫
婦也喪服傳曰夫妻判合鄭司農云主萬民之判合疏
(注釋曰云得耦爲合者始雖以萬民為主上至天子皆得耦為合主於萬民而言但士以上兼妾媵爲異耳引)
(喪服傳者證判為合義)凡男女自成名以上皆書年月日名焉注
鄭司農云成名謂子生三月父名之音義(上時掌反)疏(釋曰此經)
(論媒氏之官合男女必先知男女年幾故萬民之男女自三月父名之以後皆書年月日及名以送與媒氏媒)
(氏官得之以勘男三十女二十配成夫婦也注釋曰子生三月父名之禮記内則文案内則三月之末父執子)
(右手咳而名之又云夫告宰名宰辯告諸男名書曰某年某月某日某生而藏之注引桓六年九月丁夘子同)
(生是也)令男三十而娶女二十而嫁注二三者天地相承
覆之數也易曰參天兩地而竒數焉音義(竒於綺反本或作倚音同)
疏(注釋曰云二三者天地相承覆之數也者此二十女三十男法天地相承覆之數也云易曰參天兩地而)
(倚數焉者案易繫辭云天一地二天三地四天五地六是就生數之中天三度生地二度生象天三覆地二故)
(云天地相承覆之數也)凡娶判妻入子者皆書之注書之者以别
未成昏禮者鄭司農云入子者謂嫁女者也玄謂言入
子者容媵姪娣不聘之者音義(别彼列反下同)疏(釋曰云凡者以其此經總)
(說天子已下娶妻及媵之事故云凡以廣之注釋曰媒氏以男女既有未成昏之籍書其已成昏者以别未昏)
(以待後昏也先鄭云入子者謂嫁女後鄭不從者經判妻已是嫁女後更言入子明非嫁女也故後鄭云玄謂)
(言入子者容媵姪娣不聘之者也案成公九年春二月伯姬歸于宋夏晉人來媵是媵也姪娣而書者謂待年)
(於父母者也隱二年冬伯姬歸于紀七年春三月叔姬歸于紀何休云叔姬者伯姬之媵也至是乃歸者待年)
(父母國也婦人八歲偹數十五從嫡二十承事君子媵賤書者後為嫡終有賢行鄭君或與何休異如是言娶)
(判妻姪娣後去者則存焉故入子謂媵與姪娣後去者也案昏禮云雖無娣媵先則媵與姪娣一也此鄭云媵)
(姪娣不止是一者既言媵又云姪娣故知别且媵與姪娣相對則姪娣無媵稱故莊公十九年秋公子結媵陳)
(人之婦于鄄公羊云媵者何諸侯娶一國則二國往媵之以姪娣從是其義也媒氏掌萬民之判得有媵與姪)
(娣者庶人或無妾亦容有者且媒氏所掌雖以萬民爲主亦容有尊者娶法故鄭云容媵姪娣不聘也知不聘)
(者見内則云聘則為妻奔則為妾故也王肅曰周官云令男三十而娶女二十嫁謂男女之限嫁娶不得過此)
(也三十之男二十之女不待禮而行之所奔者不禁娶何三十之限前賢有言丈夫二十不敢不有室女子十)
(五不敢不有其家家語魯哀公問於孔子男子十六精通女子十四而化是則可以生民矣聞禮男三十而有)
(室女二十而有夫豈不晚哉孔子曰夫禮言其極亦不是過男子二十而冠有為人父之端女子十五許嫁有)
(適人之道於此以往則自昏矣然則三十之男二十之女中春之月者所謂言其極法耳昭曰禮記本命曰中)
(男三十而娶女二十而嫁合於中節大古男五十而有室女三十而嫁尚書大傳曰孔子曰男三十而娶女二)
(十而嫁通於織紝紡績之事黼黻文章之美不若是則上無以孝於舅姑而下無以事夫養子穀梁傳曰男子)
(二十而冠冠而列丈夫三十而娶尹更始云男三十而娶女十五許嫁筓二十而嫁曲禮三十曰壯有室盧氏)
(曰三十盛壯可以取女内則三十而有室治理男事女子十五筓二十而嫁有故二十三而嫁經有夫婦之長)
(殤舊說三十而娶而有夫婦長殤者何關盛衰一說關畏厭溺而殤之盧氏以為衰世之禮也張融從鄭及諸)
(家說又春秋外傳越王句踐蕃育人民以速報吳故男二十而娶女子十七而嫁如是足明正禮男不二十娶)
(女不十七嫁可知也)中春之月令會男女注中春陰陽交以成昏
禮順天時也疏(釋曰王肅論云吾幼為鄭學之時為謬言尋其義乃知古人可以於冬自馬氏)
(以來乃因周官而有二月之說詩東門之楊其葉牂牂毛傳曰男女失時不逮秋冬三星參也十月而見東方)
(時可以嫁娶又云時尚暇務湏合昏因萬物閉藏於冬而用生育之時娶妻入室長養之母亦不失也孫卿曰)
(霜降逆女冰泮殺止詩曰將子無怒秋以為期韓詩傳亦曰古者霜降逆女冰泮殺止士如歸妻迨冰未泮為)
(此驗也而玄云歸使之來歸於已謂請期時來歸之言非請期之名也或曰親迎用昏而曰旭日始旦何用哉)
(詩以鳴鴈之時納采以感時而親迎而周官中春令會男女之無夫家者是於時奔者不禁則昏姻之期非此)
(日也孔子家語曰霜降而婦功成嫁娶者行焉冰泮而農業起昏禮殺於此又曰冬合男女秋班時位也詩曰)
(有女懷春吉士誘之春日遲遲女心傷悲綢繆束芻三星在隅我行其野蔽芾其樗倉庚于飛熠熠其羽詩殷)
(頌曰天命玄鳥降而生商月令仲春玄鳥至之日以大牢祠于高謀天子親往玄鳥生乳之月以為嫁娶之候)
(天子重之而祀焉凡此皆與仲春合者也夏小正曰二月綏多士女冠子嫁女娶妻之時交昏於仲春秋以為)
(期此淫奔之詩易泰卦六五帝乙歸妹以祉元吉鄭說云五爻辰在卯春爲陽中萬物以生生育者嫁娶之貴)
(仲春之月嫁娶男女之禮福禄大吉易之咸卦柔上剛下二氣感應以相與皆說男下女召南草蟲之詩夫人)
(待禮隨從在塗見采蕨者以詩自興又云士如歸妻迨冰未泮舊說云士如歸妻我尚及冰未泮定納其篇義)
(云嫁娶以春陽氣始生萬物嫁娶亦為生類故管子篇時令云春以令男女融謹案春秋魯送夫人嫁女四時)
(通用無譏文然則孔子制素王之法以遺後世男女以及時盛年爲得不限以日月家語限以冬不附於春秋)
(之正經如是則非孔子之言也嫁娶以仲春著在詩易夏小正之文且仲春爲有期之言秋冬春三時嫁娶何)
(自違也家語冬合男女窮天數之語詩易禮傳所載咸泰歸妹之卦國風行露綢繆有女懷春倉庚于飛熠熠)
(其羽春日遲遲樂與公子同歸之歌小雅我行其野蔽芾其樗之歎此春娶之證也禮諸侯越國娶女仲春及)
(冰未散請期乃足容往反也秋如期往淫奔之女不能待年故設秋迎之期摽有梅之詩殷紂暴亂娶失其盛)
(時之年習亂思治故美文王能使男女得及其時陳晉棄周禮為國亂悲傷故刺昏姻不及仲春玄說云嫁娶)
(以仲春既有羣證故孔晁曰有女懷春毛云春不暇待秋春日遲遲女心傷悲謂蠶事始起感事而出蔽芾其)
(樗喻愚惡夫熠熠其羽喻嫁娶之盛飾三星在隅孟冬之月參見東方舉正昏以刺時此雖用毛義未若鄭云)
(用仲春爲正禮爲密也是以詩云匏有苦葉濟有深涉箋云匏葉苦而渡處深謂八月時時陰陽交會始可以)
(爲昏禮納采問名又云士如歸妻迨冰未泮箋云歸妻使之來歸於已謂請期冰未散正月中以前二月可以)
(爲昏然則以二月爲得其實惟爲有故者得不用仲春)於是時也奔者不禁注重
天時權許之也疏(注釋曰云於是時謂是仲春時此月既是娶女之月若有父母不娶不嫁)
(之者自相奔就亦不禁之但人而無禮胡不遄死以當禮乃可得爲配言奔者不禁者鄭云權許之其實非正)
(禮也)若無故而不用令者罰之注無故謂無喪禍之變也
有喪禍者娶得用非仲春之月雜記曰已雖小功既卒
哭可以冠子娶妻音義(冠古喚反)疏(注釋曰言令者即上中春之月令會男女男女)
(有喪禍之故得不用中春令無故不用令則罪罰之也注引雜記者證喪禍之故於月數滿雖非中春可以嫁)
(娶也云已雖小功者彼上文有父小功之末可以冠娶故云已雖小功也)司男女之無夫家
者而會之注司猶察也無夫家謂男女之鰥寡者疏(釋曰)
(上文巳云令會男女謂無夫家者也今又言司察男女無夫家是嘗已有匹配故鄭云無夫家謂男女之鰥寡)
(者也)凡嫁子娶妻入幣純帛無過五兩注純實緇字也古
緇以才爲聲納幣用緇婦人陰也凡於娶禮必用其類
五兩十端也必言兩者欲得其配合之名十者象五行
十日相成也士大夫乃以玄纁玄帛天子加以穀圭諸
侯加以大璋雜記曰納幣一束束五兩兩五尋然則每
端二丈音義(純側其反依字從絲才)疏(釋曰凡嫁子娶妻舍尊卑但云緇帛文主庶人耳注)
(釋曰云純實緇字也古緇以才為聲者緇以絲為形才爲聲故誤爲純字但古之緇有二種其緇布之緇糸旁)
(甾後不誤故禮有緇布冠緇布衣存古字若以絲帛之緇則糸旁才此字諸處不同絲理明者即破為色此純)
(帛交祭義蠶事以爲純服故論語云麻冕禮也今也純儉如此之類皆絲理自明即爲色解之昏禮云女次純)
(衣鄭云純衣絲衣以昏禮直云純衣絲理不明故爲絲衣解之也云五兩十端者古者二端相向卷之共爲一)
(兩五兩故十端也云十者象五行十日相成者左傳云天有六氣降生五行行各有二日東方木爲甲乙南方)
(火爲丙丁中央土爲戊巳西方金爲庚辛北方水爲壬癸是十日言相成者木八爲金九妻火七爲水六妻土)
(十爲木八妻金九爲火七妻水六爲土五妻所尅者爲妻是夫妻相成之數云士大夫乃以玄纁束帛者案士)
(昏禮玄纁束帛大夫昏禮而有改娶者依士禮用玄纁故云士大夫用玄纁云天子加以穀圭諸侯加以大璋)
(者玉人文謂加於玄纁束帛之上以行禮引雜記者證五兩兩五尋四十尺之意云納幣一束束五兩兩五尋)
(者尋八尺則一兩四十尺五兩四五二十總二百尺故鄭玄云然則每端二丈若餘行禮則用制幣丈八尺取)
(儉易共此昏禮每端二丈取誠實之義故以二丈整數爲之也)禁遷葬者與嫁殤者注
遷葬謂生時非夫婦死既葬遷之使相從也殤十九以
下未嫁而死者生不以禮相接死而合之是亦亂人倫
者也鄭司農云嫁殤者謂嫁死人也今時娶會是也疏
(釋曰遷葬謂成人鰥寡生時非夫婦死乃嫁之嫁殤者生年十九已下而死死乃嫁之不言殤娶者舉女殤男)
(可知也)凡男女之陰訟聽之于勝國之社其附于刑者歸
之于士注陰訟爭中冓之事以觸法者勝國亾國也亾
國之社奄其上而棧其下使無所通就之以聽陰訟之
情明不當宣露其罪不在赦宥者直歸士而刑之不復
以聽士司宼之屬詩云牆有茨不可掃也中冓之言不
可道也所可道也言之醜也音義(冓古候反棧士板反劉才産反或士諫反)
(茨疾私反)疏(注釋曰云陰訟爭中冓之事者謂若詩之中冓以觸法也云勝國亾國也者此社有四名若此)
(往勝得彼國將社來謂之勝國即此文是也若據彼國喪亾則謂之亾國之社引公羊傳者是也又名喪國之)
(社郊特牲云喪國之社必屋之是也據其地則曰亳社則左傳云亳社烖是也故云勝國亾國也云亾國之社)
(者公羊傳文云奄其上者即郊特牲屋之不受天陽者是也云棧其下者謂於下著柴以棧之使不通陰故也)
(故云使無所通也云就之以聽陰訟之情明不當宣露者以其勝國社上下不通是不宣露中冓之言亦不宣)
(露故就而聽之也若然案詩召伯聽男女之訟於甘棠之下不在勝國社者彼謂周公未制禮前此據制禮之)
(後故不同云其罪不在赦宥者直歸士而刑之不復以聽釋經附於刑者歸於士若然赦宥者媒氏聽之云士)
(司宼之屬者案司宼有士師之等屬司宼故云之屬是以鄭注詩亦云士師所當審也詩者邶詩刺衛宣公之)
(詩引之者證經所聽者是中冓之言也)
司市掌市之治教政刑量度禁令注量豆區斗斛之屬
度丈尺也音義(治直吏反下及大治小治同區烏侯反)疏(釋曰此經與下文爲總目云掌)
(市之治者下文云聽大治小治是也教即此下文以次敘分地之等謂教之處置貨物是也政者即下文云以)
(政令禁物靡等是也刑者即下文云以刑罰禁虣是也量度即下文云以量度成賈是也禁令者即下文云以)
(賈民禁偽是也注釋曰豆區斗斛之屬者豆區即昭三年晏子云齊舊四量豆區釜鍾是也云斗斛即律歷志)
(云籥合升斗斛是也此不言釡鍾與籥升者之屬中兼之也)以次敘分地而經市注
次謂吏所治舍思次介次也若今市亭然敘肆行列也
經界也音義(行戸剛反下行列同)疏(釋曰司市之官以次敘二事分地而置之而以經界其市)
(使各有處所不相雜亂也注釋曰云次謂吏所治舍者吏即下文司市賈師涖思次介次者是也云若今市亭)
(然者舉漢法而言云敘肆行列也者以其言敘即行肆之列故爲行列解之案内宰職云設其次置其敘正其)
(肆注云次思次敘介次不爲行列與此注違者彼云次與敘下更云正其肆則肆爲行列故分次爲思次以敘)
(爲介次也此文不具直有次敘無言正其肆故并思介同名爲次敘爲行列此鄭望文爲義故注不同)以
陳肆辨物而平市注陳猶列也辨物物異肆也肆異則
市平疏(釋曰陳列也謂行列其㕓肆而辨其物物異則市賈平故云平市也)以政令禁物
靡而均市注物靡者易售而無用禁之則市均鄭司農
云靡謂侈靡也音義(易以豉反下之易同售受又反)疏(釋曰司市出政令而禁其物貨)
(細靡者以物貨細靡人買之者多貴而無用致令麄物買之者少而賤使市賈不平今禁之則市物均平故云)
(均市也)以商賈阜貨而行布注通物曰商居賣物曰賈阜
猶盛也鄭司農云布謂泉也音義(賈音古注曰賈下商賈賈師皆同)疏
(注釋曰鄭知通物曰商者易云至日閉關商旅不行除至之日商旅則行故鄭注大宰云行曰商行商則是通)
(物者也鄭知居賣物曰賈者商既通物明賈則在市而居賣物者也故鄭注大宰云處曰賈也由此二等商賈)
(或通貨或在市賣之故貨賄阜盛而布泉得行故云阜貨而行布也)以量度成賈而徵儥
注徵召也儥買也物有定賈則買者來也音義(成賈音嫁注下)
(不音者皆同聶氏及沈云成賈定賈奠賈物賈其賈平賈音大賈小賈賈賤恒賈而賈故賈凡十二音嫁餘音古儥劉)
(育聶氏音笛字林他竺反)疏(釋曰量以量穀梁之等度以度布絹之等成定也以量度二物以定物賈徵召)
(也儥買之物賈定則召買者來故云徵儥也注釋曰知儥為買者以言徵召買者故以儥為買此字所訓不定)
(案下文所云貴儥者鄭注貴賣之鄭亦望文為義故注不同也)以質劑結信而止訟注
質劑謂兩書一札而别之也若今下手書言保物要還
矣鄭司農云質劑月平音義(劑子隨反平皮命反下月平同)疏(釋曰質劑謂券)
(書恐民失信有所違負故為券書結之使有信也民之獄訟本由無信既結信則無訟故云止訟也注釋曰下)
(質人云大市以質小市以劑故知質劑是券書是以鄭云兩書一札而别之古者未有紙故以札書小宰職注)
(云兩書一札同而别之此不云同明亦有同義也鄭云若今下手書者漢時下手書即今畫指券與古質劑同)
(也先鄭云質劑月平小宰先鄭注亦如此解以為月平若今之市估文書亦得為一義故後鄭每引之在下也)
以賈民禁僞而除詐注賈民胥師賈師之屬必以賈民
爲之者知物之情僞與實詐音義(賈劉音嫁聶沈音古注賈民同)疏(釋曰)
(司市之官用賈民知物真偽者使禁物之偽而除去人之虚詐也注釋曰知賈民是胥師賈師之屬者案下胥)
(師職云察其詐偽飾行儥慝者而誅罰之故知此賈民禁偽是胥師賈師之屬謂屬胥師賈師受其役使也云)
(知物之情偽與實詐者直依經解之情則眞也情偽既據物而言則言實詐據人而說也)以刑罰禁
虣而去盜注刑罰憲徇扑音義(虣薄報反去起呂反扑普卜反下文同)疏
(釋曰刑期於無刑以殺止殺故以刑罰禁虣亂之人又去其相盜竊也注釋曰知刑罰是憲徇扑者司市所施)
(惟施於市中者故下云小刑憲罰中刑徇罰大刑扑罰其附於刑者歸於士故知惟有此三者也)以泉
府同貨而斂賒注同共也同者謂民貨不售則爲斂而
買之民無貨則賖貰而予之音義(賖傷蛇反共如字爲于偽反下爲民同貰)
(音世貸也劉傷夜反一時夜反)疏(釋曰下文有泉府職掌斂市之罰布之等藏之今司市之官以泉府所藏)
(之布物與民同行其貨而民無財者賒而予之後斂取其直故云同貨而斂賒也注釋曰云同者謂民貨不售)
(則爲斂而買之者民賣物不售則以泉府之物買取之釋經同貨也民無貨則賒貰而予之者此謂所買得之)
(物民有急須而無貨者則貰與之有時斂取其直釋經斂賒也但賒貰二字通用也)大市日昃而
市百族爲主朝市朝時而市商賈爲主夕市夕時而市
販夫販婦爲主注日昃昳中也市雜聚之處言主者謂
其多者也百族必容來去商賈家於市城販夫販婦朝
資夕賣因其便而分爲三時之市所以了物極衆鄭司
農云百族百姓也音義(□音側本又作昃販方萬反便婢面反)疏(釋曰案下文市)
(朝一夫各方百步就百步而分為三時之市恐不可若然則一夫者據市亭置次與敘司市及賈師胥師聽事)
(之處取其列行肆之處則居地多矣今經有三時之市不先言朝市夕市而先言日昃者據向市人多而稱大)
(市故先言之此三市皆於一院内爲之大市於中朝市於東偏夕市於西偏郊特牲所云是也注釋曰云日昃)
(昳中也者昃者傾側之義昳者差昳之言故以昳解昃也是以尚書無逸云文王至於日中昃不遑暇食是中)
(後稱昃也云市雜聚之處言主者謂多者也者謂云百族為主則兼有商賈販夫販婦云商賈為主則兼有百)
(族販夫販婦云販夫販婦爲主則兼有百族與商賈也云百族必容來去者百族或在城内或在城外者容其)
(來往故於日昃以後主之云商賈家於市城者行曰商居曰賈即賈家於市今并言商者其商雖行通物亦容)
(於市也云朝資夕賣者資若冬資絺夏資緜之類則資者朝買資之至夕乃賣故以資言之云所以了物極衆)
(者以分為三市者欲了其所賣之物極盡其衆也先鄭云百族百姓也者欲見此百姓異於秋官司宼戒於百)
(族彼百族是府史以下此據市人稱百族明據天下百姓亦非百官百姓對則正姓與氏族異通而言之氏族)
(則庶姓故以百姓爲百族)凡市入則胥執鞭度守門市之羣吏平肆
展成奠賈上旌于思次以令市市師涖焉而聽大治大
訟胥師賈師涖于介次而聽小治小訟注凡市入謂三
時之市市者入也胥守門察僞詐也必執鞭度以威正
人衆也度謂殳也因刻丈尺耳羣吏胥師以下也平肆
平賣物者之行列使之正也展之言整也成平也會平
成市物者也奠讀爲定整勅會者使定物賈防誑豫也
上旌者以爲衆望也見旌則知當市也思次若今市亭
也市師司市也介次市亭之屬别小者也故書涖作立
杜子春云奠當爲定鄭司農云思辭也次市中侯樓也
立當爲涖涖視也玄謂思當爲司字聲之誤也音義(奠音)
(定又田見反上時掌反注同殳音殊誑九況反)疏(注釋曰鄭知凡市入是上三時之市者以其言凡明總三)
(時之市云胥守門察偽詐也者以其執度之故也云必執鞭度以威正人衆也者鞭以威人衆度以正人衆故)
(并言之也云度謂殳也者案下文廬人云&KR0795;兵同強注云改句言&KR0795;容殳無刃此文鞭度連言則一物以為二)
(用若以繫鞘於上則為鞭以長丈二因刻丈尺則為度知羣吏胥師以下者見下司稽職云執鞭度而巡其前)
(此亦執鞭度故知是胥師以下敘官云胥師二十肆則一人胥二肆則一人鄭云胥師領羣胥則胥師已下非)
(直巡行肆亦更來守門故鄭總云胥師已下知平肆是平賣物音之行列使之正者以是經直云平肆肆是行)
(列恐其行肆不正以正之也云展之言整也成平也會平成市物者也奠讀為定者鄭以為平成市物整敕會)
(者使定物價恐有豫為誑欺故云防誑豫先鄭云思辭也後鄭以為思則司字聲之誤也者下云介次不為辭)
(明思不得為辭直是思司聲同故誤為思也此思司聲同不得為字誤今有本云字聲之誤兼有字者讀當云)
(思當為司字字絶讀之乃合義也)凡萬民之期于市者辟布者量度者
刑戮者各於其地之敘注期謂欲賣買期決于市也量
度者若今處斗斛及丈尺也故書辟爲辭鄭司農云辭
布辭訟泉物者也玄謂辟布市之羣吏考實諸泉入及
有遺忘疏(釋曰云凡萬民之期于市有此巳下三事有辟布者量度者刑戮者各於其地之敘則諸)
(物行肆之所也注釋曰云期決於市也者謂人各自為期限使了市事於市也云若今處斗斛及丈尺者謂斗)
(斛處置於米粟之肆丈尺處置於絹布之肆案前注量豆區斗斛此中不云豆區前注廣解量名此略云市所)
(用故注不同案律歷志度量衡皆起於黃鍾之律故彼云以子榖秬黍中者一黍一分九十黍黃鍾之長則一)
(黍為一分十黍為寸十寸為尺十尺為丈十丈為引五度審矣又云子穀秬黍中者千二百黍其實一龠合龠)
(為合十合為升十升為斗十斗為斛五量審矣先鄭從故書辟布為辭訟之布後鄭不從而為羣吏考實諸泉)
(入者若辭訟之布當歸其本主何得各有地之敘乎明不得為辭訟之布也云考實諸泉入者辟法也謂民將)
(物來於肆賣者肆長各考量物數得實税入於市之泉府知民將物來於市有税者案下文云國凶荒市無征)
(明不凶荒有征矣其實者則宜置於地之敘欺者没入官是其法也云及有遺忘者謂羣吏考實泉之處有遺)
(忘者便歸令本主識認之下文得貨賄六畜之等是依列肆失者與此文别也)凡得貨賄六畜
者亦如之三日而舉之注得遺物者亦使置其地貨於
貨之肆馬於馬之肆則主求之易也三日而無識認者
舉之没入官疏(釋曰此謂在列肆遺忘闌失者使各歸本肆使主識認取之)凡治市
之貨賄六畜珍異兦者使有利者使阜害者使兦靡者
使微注利利於民謂物實厚者害害於民謂物行苦者
使有使阜起其賈以徵之也使亾使微抑其賈以郤之
也侈靡細好使富民好奢微之而已鄭司農云亾者使
有無此物則開利其道使之有音義(物行遐孟反又如字聶胡剛反苦音)
(古郤起略反好呼報反)疏(注釋曰云使有使阜者總釋經亾者利者云起其賈者謂增起其賈引物自然)
(來故使有使阜盛也云微之而已謂少抑其賈使微少不絶而已先鄭云亾者使有無此物則開利其道使之)
(有與後鄭起其賈義異引之者義得兩通故後鄭亦從之也)凡通貨賄以璽節出入
之注璽節印章如今斗檢封矣使人執之以通商以出
貨賄者王之司市也以内貨賄者邦國之司市也疏(釋曰)
(金玉曰貨布帛曰賄其璽節餘物亦通而直云通貨賄者以物之貴及民之所用多者莫過貨賄故舉以言之)
(無妨餘物亦通之注釋曰云璽節印章如今斗檢封矣者案漢法斗檢封其形方上有封檢其内有書則周時)
(印章上書其物識事而已云使人執之以通商者以其商旅主通貨賄故知執璽節者是通商也云出貨賄者)
(王之司市也者以其商族買貨賄於市以出向邦國故知是王之司市給璽節也云内貨賄者邦國之司市也)
(者以其貨賄從邦國來當入王畿故知還是邦國之司市給璽節也此經直云入之鄭雖云内貨賄者邦國之)
(司市亦容有從畿内入市者故下掌節云貨賄用璽節鄭云變司市言貨賄者貨賄非必由市或資於民家若)
(然商資於民家得出向邦國若資於民家亦容入來向王市賣之則璽節受之於門關矣)國凶荒札
喪則市無征而作布注有災害物貴市不稅爲民乏困
也金銅無凶年因物貴大鑄泉以饒民疏(釋曰凶荒謂年榖不熟札)
(謂疫病喪謂死喪恤其乏困故市無征也注釋曰以其凶年榖則貴金銅凶年亦賤故云無凶年是以諺云豐)
(年粟儉年玉云因物貴者其物止謂米穀餘物竝賤也)凡市僞飾之禁在民者十
有二在商者十有二在賈者十有二在工者十有二注
鄭司農云所以俱十有二者工不得作賈不得粥商不
得資民不得畜玄謂王制曰用器不中度不粥於市兵
車不中度不粥於市布帛精麄不中數幅廣狹不中量
不粥於市姦色亂正色不粥於市五穀不時果實未熟
不粥於市木不中伐不粥於市禽獸魚鼈不中殺不粥
於市亦其類也於四十八則未聞數十二焉音義(賈音古注)
(同粥音育下同中丁仲反下同狹音洽數色上反)疏(釋曰云凡偽飾之禁此與在民以下為總目故云凡)
(以廣之注釋曰先鄭云所以俱十有二者工不得作以下云云謂民與商賈及工四者皆同十二云工不得作)
(者工匠主營作故云不得作云賈不得粥者以其處曰賈賈主賣粥故云不得粥云商不得資者商主通貨賄)
(貨賄皆當豫資貯故云不得資云民不得畜者萬民非作非粥非資故以畜聚而言也玄謂王制曰用器不中)
(度不粥於市者案彼鄭注云用器弓矢耒耜耒耜長六尺弓長六尺六寸之等矢長三尺之類皆有長短度數)
(也云兵車不中度不粥於市者案考工記輪人為兵車乘車之輪崇六尺六寸成出革車一乘出於民間故民)
(亦有粥兵車之法云布帛精麄不中數廣狹不中量不粥於市者布之精麄謂若朝服十五升斬衰三升齊衰)
(有三等或四升或五升或六升大功已下有七升八升九升小功有十升十一升十二升緦麻有十五升抽去)
(半其帛之升數禮無明文云廣狹不中量者布幅則廣二尺二寸其繒幅則依朝貢禮廣二尺四寸云姦色亂)
(正色不粥於市者論語孔子惡紫之奪朱則朱是南方正色紫是北方姦色紫奪朱色是姦色亂正色故孔子)
(惡之若然自餘四方皆有姦色正色若紅綠及碧等皆有亂正色之義也云五穀不時果實未熟不粥於市者)
(鄭彼注云皆謂不利人云木不中伐不粥於市者鄭彼注引山虞職云仲冬斬陽木仲夏斬陰木以為證是非)
(此時則木不中伐云禽獸魚鼈不中殺不粥於市者案鼈人職云秋獻鼈蜃冬獻龜魚案禮記王制云獺祭魚)
(然後虞人入澤梁豺祭獸然後殺是殺禽獸魚鼈之時得粥於市非此時則不可也云亦其類也者王制所云)
(不中度之類是在工者不中數不中量姦色亂正色是在商者不時及未熟是在農者此等亦兼有在賈者故)
(云亦其類也云於四十八則未聞數十二者王制之文從用器為一兵車為二布三帛四姦色五五穀六果實)
(七木八禽九獸十魚十一鼈十二是聞之十二矣於四十八則未聞三十六故云未聞數十二也)市刑
小刑憲罰中刑徇罰大刑扑罰其附于刑者歸于士注
徇舉以示其地之衆也扑撻也鄭司農云憲罰播其肆
也故書附爲袝杜子春云當爲附音義(祔劉方符反沈音附)疏(釋曰)
(附于刑者歸于士者此刑各有所對言之市刑雖輕亦名爲刑若對五刑則五種者爲刑故云附於刑者歸於)
(士士謂秋官士師鄉士遂士之屬其人屬彼者各歸之使刑官斷之也注釋曰云徇舉以示其地之衆也者徇)
(者徇列之名故知舉其人以示其地肆之衆使衆為戒也云扑撻也者大射云司射撍扑尚書云扑作教刑皆)
(是笞撻為扑故云扑撻也先鄭云憲罰播其肆也者憲是表顯之名徇既將身以示之則此憲是以文書表示)
(於肆若布憲之類也)國君過市則刑人赦夫人過市罰一幕世子
過市罰一帟命夫過市罰一蓋命婦過市罰一帷注謂
諸侯及夫人世子過其國之市大夫内子過其都之市
也市者人之所交利而行刑之處君子無故不遊觀焉
若遊觀則施惠以爲說也國君則赦其刑人夫人世子
命夫命婦則使之出罰異尊卑也所罰謂憲徇扑也必
罰幕帟盖帷市者衆也此四物者在衆之用也此王國
之市而說國君以下過市者諸侯之於其國與王同以
其足以互明之音義(幕劉音莫帟音亦觀古喚反下同或音官為說如字解說也聶如銳)
(反)疏(注釋曰云大夫内子者大夫中含有卿内子卿之妻含大夫之妻命婦也故經云命婦注云内子也)
(若然此經大夫命婦是諸侯科中不見天子卿大夫則天子卿大夫與諸侯卿大夫及命婦亦是互見為義也)
(云所罰謂憲徇扑也者其憲徇刑之輕者而赦之使出帷幕難偹之物者出物雖重而無恥憲徇雖輕而有愧)
(故以出物為輕也案幕人云掌供帷幕幄帟綬帷幕用布幄帟用繒在上曰幕在旁曰帷帟承塵其盖當是於)
(衆中障暑雨之盖未必是輪人所作盖弓二十有八在車者也云諸侯之於國與王同以其足以互明之者此)
(王國之市若直見王后世子過市則不見諸侯已下今以王國之市而見諸侯以下過市是得互見王已下過)
(市故云互明之也)凡會同師役市司帥賈師而從治其市政掌
其賣儥之事注市司司市也儥買也會同師役必有市
者大衆所在來物以備之疏(釋曰王與諸侯行會同及師役征伐之等或在畿内)
(或在畿外皆有市則市司帥賈師而從以其知物賈故使從不帥胥師者胥師不知物賈於事緩故不從也)
周禮注疏卷十四
周禮注疏卷十四考證
師氏以三德教國子疏案老子道經云道可道非常道
○下文又案德經云上德不德是以有德分道經德
經為二盖唐以前本如此
保氏而養國子以道注今有重差夕桀句股也○(臣人)
(龍)按音義云夕桀二字非鄭注疏中則云馬氏注以
為今有重差夕桀夕桀亦是算術之名與鄭異則此
夕桀二字乃後人因馬注而增入者
調人鳥獸亦如之疏償其價直耳○監本此句下文有
和之使辟於此不得就而仇之十二字乃誤衍下節
注文刪之
弗辟則與之瑞節而以執之疏案典瑞云剡圭以和難
○(臣浩)按典瑞職剡圭以除慝賈氏誤引榖圭之文
耳
媒氏凡嫁子娶妻入幣純帛注純實緇字也古緇以才
為聲疏若以絲帛之緇則系旁才○(臣紱)按据下句
則上句絲字盖䊷字之訛
司市以次敘分地而經市注思次介次也若今市亭然
疏思介同名為次○介監本訛作次今改正
凡會同師役市司帥賈師而從○帥石經訛作胥師二
字
周禮注疏卷十四考證
