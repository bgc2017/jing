周禮注疏卷八
漢鄭氏注唐陸德明音義賈公彥疏
世婦掌祭祀賓客喪紀之事帥女宫而濯摡為齍盛注
摡拭也為猶差擇音義(摡古愛反拭音式清也)疏(釋曰此婦人所掌祭祀謂祭宗)
(廟賓客謂饗食諸侯在廟喪紀謂大喪朝廟設祖奠與大遣奠時為此三事則帥女宫而濯摡案少牢饔人摡)
(鼎爼廩人摡甑甗司宫摡豆籩皆使男子官不使婦人者彼以大夫家無婦官及無刑女故幷使男子官此天)
(子禮有刑女及婦官故與彼異也注釋曰祭祀黍稷舂人舂之&KR1066;人炊之皆不使世婦故此為非舂非炊是差)
(擇可知也)及祭之日涖陳女宫之具凡内羞之物注涖者臨
也内羞謂房中之羞音義(涖音利又音類)疏(釋曰案春官世婦宫卿云掌女宫之)
(宿戒及祭祀比其具此官直臨之而已云凡内羞之物者謂糗餌粉餈案少牢皆從房中而來故名為内羞是)
(以鄭云内羞房中之羞也)掌弔臨于卿大夫之喪注王使往弔疏(注釋)
(曰案内宗云凡卿大夫之喪掌其弔臨注云王后弔臨諸侯而已是以言掌卿大夫云文同而注異者彼上文)
(云王后有事則從大喪序哭者哭諸侯亦如之彼文與后事相連彼主於后此上文無后故知此王使往可知)
(也若然后無外事彼弔諸侯謂三公王子母弟若畿外諸侯則后不弔以其王為三公六卿錫衰諸侯緦衰后)
(不弔畿外諸侯旣輕於王之卿卿旣后不親弔畿外諸侯不親弔可知若然喪大記諸侯夫人弔卿大夫士之)
(喪者以其諸侯臣少故不分别尊卑夫人皆弔之也案司服公卿大夫皆王親弔之此文使世婦往弔者此蓋)
(使世婦致禮物但弔是大名雖致禮亦名為弔是以大僕云掌三公六卿之弔勞注云王使往小臣云掌士大)
(夫之弔勞注云致禮同名為弔是其事也此所弔不言三公與孤者文不具也)
女御掌御敘于王之燕寢注言掌御敘防上之專妬者
于王之燕寢則王不就后宫息也疏(注釋曰鄭云掌御敘防上之專妬者)
(鄭解不使九嬪世婦掌房之意若使在上掌之則有妬疾自專之事今使女御掌之官卑不敢專妬故也云于)
(王之燕寢則王不就后宫息者破舊說云王就后宫者故鄭云此也)以歲時獻功事注絲
枲成功之事疏(注釋曰上内宰云教九御使各有屬以作二事卽此獻功之事故知此經獻功)
(事是絲枲為布帛成而獻之也)凡祭祀贊世婦注助其帥涖女宫疏(注釋)
(曰上世婦職云掌祭祀賓客喪紀帥女宫及祭之日涖女宫之具故知此贊者助其帥涖女宫也)大喪
掌沐浴注王及后之喪疏(注釋曰王及后喪沐用潘浴用湯始死為之於南牖下但)
(男子不死於婦人之手今王喪亦使女御浴者案士喪禮浴時男子抗衾則不使婦人今王喪沐或使婦人而)
(浴未必婦人或亦供給湯物而已亦得謂之掌也)后之喪持翣注翣棺飾也持
而從柩車音義(翣所甲反)疏(釋曰案禮器云天子八翣又漢制度皆戴辟后喪亦同將葬向)
(壙之時使此女御持之左右各四人故鄭云持而從柩車也)從世婦而弔于卿大夫
之喪注從之數蓋如使者之介云音義(使所吏反介音界)疏(注釋)
(曰王之妃妾三夫人象三公九嬪象孤卿二十七世婦象大夫女御象元士但介數依命數為差則王之大夫)
(四命世婦之從亦四人以無正文故言蓋言云以疑之也)
女祝掌王后之内祭祀凡内禱祠之事注内祭祀六宫
之中竈門戸禱疾病求瘳也祠報福音義(禱丁考反一音都報反)
疏(注釋曰依祭法王立七祀有戸竈中霤門行泰厲司命后亦與王同今鄭直云内祭祀竈門戸者以其婦)
(人無外事無行與中霤之等其竈與門戸人所出入動作所由后亦當祀之故言竈與門戸也案月令春祀戸)
(夏祀竈秋祀門后祀之時亦當依此也云禱疾病求瘳祠報福者以其后無外事禱祠又是非常之祭故知唯)
(有求瘳報福之事也)掌以時招梗禬禳之事以除疾殃注鄭大夫
讀梗為亢謂招善而亢惡去之杜子春讀梗為更玄謂
梗禦未至也除災害曰禬禬猶刮去也郤變異曰禳禳
攘也四禮唯禳其遺象今存音義(梗古猛反徐依鄭音亢禬古外反又戸外)
(反禳如羊反去起吕反下同)疏(釋曰云掌以時招梗禬禳者此四事竝非常求福去殃之事云以時者謂)
(隨其事時不必要在四時也云招者招取善祥梗者禦捍惡之未至禬者除去見在之災禳者推郤見在之變)
(異此四者皆與人為疾殃故云以除疾殃也注釋曰鄭大夫以梗為亢惡去之玄不從以為禦未至者以禬禳)
(二者已是去惡復以梗爲亢惡去之文煩而無禦未至之事故不從鄭大夫為亢惡也鄭大夫云招善者玄從)
(之也杜子春云讀梗為更義無所取玄亦不從之也云四禮唯禳其遺象今存者此四禮至漢時招梗及禬不)
(行唯禳一禮漢日猶存其遺象故云遺象今存也)
女史掌王后之禮職掌内治之貳以詔后治内政注内
治之法本在内宰書而貳之音義(治直吏反注同)疏(釋曰案上敘官鄭注)
(云女史女奴曉書者是以掌王后禮之職事注釋曰云内治之法本在内宰者案内宰職云掌書版圖之法以)
(治王内之政令今此云掌内治之貳故知内治之灋本在内宰掌此女史書而貳之也)逆内宫注
鉤考六宫之計疏(釋曰逆謂逆而鉤考之言内宫亦對王之六寢為内宫謂六宫所有費用)
(財物及米粟皆當鉤考之也)書内令注后之令疏(注釋曰内令亦對王令為内故鄭云)
(后之令謂書而宣布於六宫之中也)凡后之事以禮從注亦如大史之從
於王疏(注釋曰案大史職云大會同朝覲以書協禮事及將幣之日執書以詔王鄭注云告王以禮事)
(此女史亦執禮書以從后故云如大史之於王)
典婦功掌婦式之灋以授嬪婦及内人女功之事齎注
婦式婦人事之模範灋其用財舊數嬪婦九嬪世婦言
及以殊之者容國中婦人賢善工於事者事齎謂以女
功之事來取絲枲故書齎為資杜子春讀為資鄭司農
云内人謂女御女功事資謂女功絲枲之事音義(齎音咨本)
(又作粢)疏(注釋曰云灋其用財舊數者此卽典絲典枲所授絲枲多少竝有舊數依而授之云嬪婦九嬪)
(世婦者案内宰以作二事及婦功唯據九御而言不見九嬪世婦有絲枲之事此言嬪婦者但三夫人無職九)
(嬪已下皆有之但女御四德不備須教之九嬪世婦素解不須教之其實有婦職也是以魯語云王后織玄紞)
(公侯夫人紘綖卿之内子大帶則貴賤皆職事也云言及以殊之者容國中婦人賢善工於事者案下内司服)
(注言及言凡殊貴賤也此云言及容國中婦人者此云及非直殊貴賤亦含國中婦人故云容也必知有國中)
(婦人者以下典絲云頒絲于外内工注云外工外嬪婦也故大宰九職云嬪婦化治絲枲是其國中婦人有嬪)
(婦之稱也云事齎謂以女工之事來取絲枲者以其行道曰齎經云女功事齎故知以女工之事來取絲枲也)
(故書齎為資杜子春讀為資案上玄注以齊次為聲從貝變易則兩字俱得今不破子春者從上注義可知不)
(復重言也)凡授嬪婦功及秋獻功辨其苦良此其小大而賈
之物書而楬之注授當為受聲之誤也國中嬪婦所作
成卽送之不須獻功時賈之者物不正齊當以泉計通
功鄭司農苦讀為盬謂分别其縑帛與布紵之麤細皆
比方其大小書其賈數而著其物若今時題署物音義
(授音受出注苦音古賈音嫁注下同楬其列反别彼列反紵音佇著直略反徐張庶反)疏(注釋曰鄭知授)
(當為受者以其上文已授女功故知此為受云國中嬪婦所作成卽送之不須獻功時者以其經受嬪婦功在)
(秋獻功上故不待秋獻功也云賈之者物不正齊當以泉計通功者婦人雖等受絲枲作有麤細善惡故以泉)
(計而通為功布絹惡者盡其材猶不充功布絹善者少送以充功直故云泉計通功也司農云苦讀為盬已下)
(云云者司農之意以典婦功是都司總掌故分别布帛其典絲卽唯主絲絲為良者也典枲唯主布布為苦者)
(也若後鄭之義卽以典婦功主良典絲典枲主苦者又以絲枲之中各自有苦良若然經云苦謂就良中苦者)
(也云皆比方其大小者謂比方其細小者復比方其麤大也)以共王及后之用頒之
于内府疏(釋曰此於典絲典枲處受其良好者入此典婦功藏之以待王及后之用故藏之於内府)
(也)
典絲掌絲入而辨其物以其賈楬之注絲入謂九職之
嬪婦所貢絲疏(釋曰云辨其物者典絲唯受絲入而云辨其物謂絲有善惡麤細不同非謂别)
(有餘物也注釋曰后宫所蠶之絲自於后宫用之以為祭服不入典絲其歲之常貢之絲若禹貢兗州貢漆絲)
(之等且餘官更無絲入之文亦當入此典絲也)掌其藏與其出以待興功之時
注絲之貢少藏之出之可同官也時者若溫煖宜縑帛
淸涼宜文繡疏(注釋曰案經餘官内府玉府等皆不云掌其藏與其出此官獨云掌其藏與其)
(出故云絲之貢少藏之出之可同官也云時者若溫煖宜縑帛清涼宜文繡者鄭以目驗知之文繡必於淸涼)
(者以其文繡染絲為之若於夏暑損色故待秋涼為之也)頒絲于外内工皆以物授
之注外工外嬪婦也内工女御疏(釋曰言以物授之者若縑帛則授之以素)
(絲若文繡則授之以綵絲故以物而言也注釋曰上典婦功云凡授嬪婦功幷有九嬪世婦此注内工不言嬪)
(婦直云女御者案内宰職教女御以作二事及九嬪職教九御以婦職則女御專於絲枲也九嬪世婦四德自)
(備不常為絲枲假使為之以其善事所造唯典婦功以共王及后所用不在典絲典枲故鄭注内工中不言也)
凡上之賜予亦如之注王以絲物賜人疏(釋曰云亦如之者亦以物)
(授之謂王以絲物賜人者也)及獻功則受良功而藏之辨其物而書
其數以待有司之政令上之賜予注良當為苦字之誤
受其麤盬之功以給有司之公用其良功者典婦功受
之以共王及后之用鄭司農云良功絲功縑帛音義(良音)
(苦出注)疏(注釋曰鄭破良為苦者以其典絲典枲授絲枲使外内工所造縑帛之等良者入典婦功以共)
(王及后之用故典枲直有苦者而無良者明典絲亦不得有良者故破良為苦必從苦者見典婦功有良苦之)
(字故破從苦苦卽麤盬者也先鄭言良功絲功縑帛者先鄭之意以為絲功為良枲功為盬故不破良為苦玄)
(旣不從引之在下者亦得為一義故也)凡祭祀共黼畫組就之物注以給
衣服冕旒及依盥巾之屬白與黑謂之黼采色一成曰
就音義(依於豈反盥音管)疏(釋曰言凡祭祀者謂祭祀天地宗廟社稷山川之等故言凡以廣之)
(云共黼畫者凡祭服皆畫衣繡裳但裳繡須絲衣畫不須絲而言共絲者大夫已上裳皆先染絲則玄衣亦須)
(絲為之乃後畫故兼衣畫而言之也組就者謂以組為冕旒之就故組就連言之云之物者謂絲之物色共之)
(注釋曰云以給衣服者經云共據王而言注云給據臣而言鄭欲見尊卑皆授絲物也言衣服釋經黼畫但周)
(之冕服九章衣五章裳四章龍袞已下直言黼者據美者而言謂若詩云衣袞及黼周書云麻冕黼裳之類云)
(冕旒者釋經組就謂若弁師云十二就之等云及依者亦釋經黼此據祭祀謂若掌次大旅上帝設皇邸邸卽)
(屏風為黼文云盥巾者亦釋經黼謂若幂人職云王巾皆黼之類云之屬者殯有加斧於椁上及綃黼丹朱之)
(類也云白與黑謂之黼者繢人職文云采色一成曰就者謂若典瑞云五采五就弁師十二就之等皆是采色)
(一成為就也)喪紀共其絲纊組文之物注以給線縷著盱口
綦握之屬靑與赤謂之文音義(纊音曠劉古曠反線似戰反著直略反下同徐)
(豬略反盱香于反綦劉音其沈音忌握烏學反劉烏豆反)疏(注釋曰此鄭竝據士喪禮而言云以給線縷者)
(謂所裁縫皆用線縷釋經絲也云著盱口綦握之屬者釋經纊組案士喪禮握手玄纁裏著組繫案喪大記屬)
(纊以俟絶氣内則云屨著綦鄭云綦屨繫是用纊組之事也云靑與赤謂之文繢人職文繡之屬亦用絲故連)
(言也)凡飾邦器者受文織絲組焉注謂茵席屛風之屬音
義(織音志茵音因)疏(注釋曰上旣言祭祀喪紀所用絲纊訖今復云飾邦器故知此據生人所飾器物言)
(茵者謂若少儀云枕几茵穎之等鄭云茵著褥是也云席者謂席之四緣若司几筵云紛純畫純黼純之等是)
(也屛風者卽上文注黼依也重言之者上據祭祀時此據為王所用謂若司几筵云扆前者是也云之屬者謂)
(國家所用文織絲組處皆受之故云之屬以廣之)歲終則各以其物會之注種
别為計鄭司農云各以其所飾之物計會傅著之音義
(會舊古外反戚戸外反傅音附)疏(注釋曰言種别為計者自上經所用掌其藏與其出及黼畫已下各别為)
(計故司農云各以其所飾之物計會傅著者謂此物之多少作文書使相傅著共一簿也)
典枲掌布緦縷紵之麻草之物以待時頒功而授齎注
緦十五升布抽其半者白而細疏曰紵雜言此數物者
以著其類衆多草葛䔛之屬故書齎作資音義(數色主反一音)
(所䔛苦迥反又口穎反劉枯熒反)疏(釋曰云掌布緦縷紵之麻草之物者欲見布緦縷用麻之物紵用草)
(之物布中可以兼用葛䔛之草為之云以待時頒功而授齎者上典絲鄭注解時者用絲有四時之别此鄭不)
(解麻草所為四時皆得故不釋也云授齎者亦如典婦功注謂以女功事來取者注釋曰鄭知緦十五升布抽)
(其半者禮記雜記文白而細疏曰紵者鄭目驗而知之)及獻功受苦功以其賈楬
而蔵之以待時頒注其良功亦入於典婦功以共王及
后之用鄭司農云苦功謂麻功布紵音義(苦音古)疏(釋曰獻功)
(者卽上典婦功云秋獻功是也云以待時頒者卽下文頒衣服及賜予是也注釋曰云其良功亦入於典婦功)
(者亦欲見典絲典枲良功皆入典婦功苦功自入此故與典絲同為此解也司農云苦功謂麻功布紵者先鄭)
(意絲功為良故彼注不破良字云良功縑帛也此典枲云苦功謂麻功為盬麤之功玄引之在下亦見得通一)
(義也)頒衣服授之賜予亦如之注授之授受班者帛言待
有司之政令布言班衣服互文疏(注釋曰言授受班者謂王賜無常云帛言)
(待有司之政令布言班衣服者帛謂典絲布謂典枲據成而言知為互文者以其典絲典枲俱不為王及后之)
(用皆將頒賜故知互見為義也)歲終則各以其物會之疏(釋曰鄭無注者以其義與)
(典絲同彼已注故於此略也)
内司服掌王后之六服褘衣揄狄闕狄鞠衣展衣緣衣
素沙注鄭司農云褘衣畫衣也祭統曰君卷冕立于阼
夫人副褘立于東房揄狄闕狄畫羽飾展衣白衣也喪
大記曰復者朝服君以卷夫人以屈狄世婦以禮衣屈
者音聲與闕相似襢與展相似皆婦人之服鞠衣黃衣
也素沙赤衣也玄謂狄當為翟翟雉名伊雒而南素質
五色皆備成章曰翬江淮而南青質五色皆備成章曰
搖王后之服刻繒為之形而采畫之綴於衣以為文章
褘衣畫翬者揄翟畫搖者闕翟刻而不畫此三者皆祭
服從王祭先王則服褘衣祭先公則服揄翟祭羣小祀
則服闕翟今世有圭衣者蓋三翟之遺俗鞠衣黃桑服
也色如鞠塵象桑葉始生月令三月薦鞠衣于先帝告
桑事展衣以禮見王及賓客之服字當為禮襢之言亶
亶誠也詩國風曰玼兮玼兮其之翟也下云胡然而天
也胡然而帝也言其德當神明又曰瑳兮瑳兮其之展
也下云展如之人兮邦之媛也言其行配君子二者之
義與禮合矣雜記曰夫人脫稅衣揄狄又喪大記曰士
妻以褖衣言褖者甚衆字或作稅此緣衣者實作褖衣
也褖衣御于王之服亦以燕居男子之褖衣黑則是亦
黑也六服備於此矣褘揄狄展聲相近緣字之誤也以
下推次其色則闕狄赤揄狄靑褘衣玄婦人尚專一德
無所兼連衣裳不異其色素沙者今之白縳也六服皆
袍制以白縳為裏使之張顯今世有沙縠者名出于此
音義(褘音暉揄音遙鞠居六反又丘六反展張彥反注同緣或作褖同吐亂反卷古本反下同朝直遙反)
(屈音闕襢張彦反翬音暉見賢遍反亶丹但反玼音此劉倉我反本亦作瑳與下瑳字同倉我反展如字媛音)
(援行下孟反稅劉吐亂反縳劉音絹聲類以為今作絹字說文云鮮色也居援反徐升卷反沈升絹反張如字)
(徐音帳)疏(釋曰云掌王后之六服者自褘衣至緣衣是六褘衣者亦是翬而云衣者以其衣是服之首故)
(目言衣也褘當為翬卽翬雉其色玄也揄狄者揄當為搖狄當為翟則搖雉其色靑也闕狄者其色赤上二翟)
(則刻繪為雉形又畫之此闕翟亦刻為雉形不畫為之彩色故名闕狄也此三翟皆祭服也鞠衣者色如鞠塵)
(色告桑之服也展衣者色白朝王及見賓客服緣當為褖褖衣者色黑御于王服也素沙者此非服名六服之)
(外别言之者此素沙與上六服為裏使之張顯但婦人之服不殊裳上下連則此素沙亦上下連也王之吉服)
(有九韋弁以下常服有三與后鞠衣以下三服同但王之祭服有六后祭服唯有三翟者天地山川社稷之等)
(后夫人不與故三服而已必知外神后夫人不與者案内宰云祭祀祼獻則贊天地無祼言祼唯宗廟又内宗)
(外宗佐后皆云宗廟不云外神故知后於外神不與是以白虎通云周官祭天后夫人不與者以其婦人無外)
(事若然哀公問云夫人為天地社稷主者彼見夫婦一體而言也注釋曰司農云褘衣畫衣也者先鄭意褘衣)
(不言狄則非翟雉知畫衣者以王之冕服而衣畫故知后衣畫也又引祭統者彼據二王後夫人助祭服褘衣)
(與后同也揄狄闕狄畫羽飾者以其言狄是翟羽故也云展衣白衣也者見鞠衣黃以土色土生金金色白展)
(衣文承鞠衣之下故知展衣白也引喪大記證闕狄與展衣為婦人服故也彼君以卷據上公而言夫人以屈)
(翟據子男夫人復時互見為義云世婦以襢衣者彼亦據諸侯之世婦用襢衣復之所用也云鞠衣黃衣也素)
(沙赤衣也者先鄭意以素沙為服名又以素沙爲赤色義無所據故後鄭不從之玄謂狄當為翟者破經二狄)
(從翟雉之翟也伊洛而南已下至曰搖皆爾雅文言伊水而南有雉素白為質兼靑赤黃黑五色皆備成其文)
(章曰翬雉云江淮而南靑質五色皆備有以成文章曰搖雉玄引此者證褘揄為雉也又云翬衣畫翬者以先)
(鄭褘衣不言翟故增成搖狄畫搖者亦就足先鄭之義云闕翟刻而不畫者此無正文直以意量之言翟而加)
(闕字明亦刻繒為雉形但闕而不畫五色而已云此三者皆祭服者對鞠衣已下非祭服也云從王祭先王則)
(服褘衣祭先公則服搖翟祭羣小祀則服闕翟鄭言此者欲見王后無外事唯有宗廟分為二與王祀先王袞)
(冕先公鷩冕同差羣小祀王玄冕故后服闕翟云今世有圭衣者蓋三翟之遺俗者漢時有圭衣刻為圭形綴)
(於衣是由周禮有三翟别刻繒綴於衣漢俗尚有故云三翟遺俗也云鞠衣黃桑服也者謂季春將蠶后服之)
(告先帝養蠶之服云色如鞠塵者麴塵不為麴字者古通用云象桑葉始生者以其桑葉始生卽養蠶故服色)
(象之引月令者證鞠衣所用之事故云告桑事也云展衣以禮見王及賓客之服知義然者以其鞠衣在上告)
(桑之服褖衣在下御於王之服展衣在中故以為見王及賓客之服但后雖與王體敵夫尊妻卑仍相朝事與)
(賓同諸侯為賓客於王后助王灌饗賓客則后有見賓客之禮是以亦服展衣也云字當為襢襢之言亶亶誠)
(也者案禮記作襢詩及此文作展皆是正文鄭必讀從襢者二字不同必有一誤襢字衣旁為之有衣義且爾)
(雅展亶雖同訓為誠展者言之誠亶者行之誠貴行賤言襢字以亶為聲有行誠之義故從襢也又引詩者鄘)
(風刺宣姜淫亂不稱其服之事云其之翟也胡然而天也胡然而帝也言其德當神明又曰其之展也展如之)
(人兮邦之媛也言其行配君子云二者之義與禮合矣者言服翟衣尊之如天帝比之如神明此翟與彼翟俱)
(事神之衣服展則為邦之媛明展衣朝事君子之服此禮見王及賓客服故云二者之義與禮合若然内則注)
(夫人朝於君次而褖衣也者彼注謂御朝也引雜記及喪大記者欲破緣衣為褖衣之事云字或作稅者或雜)
(記文故雜記云夫人稅衣又云狄稅素沙竝作稅字亦誤矣故云此緣衣者實褖衣也云褖衣御于王之服亦)
(以燕居者案尚書多士傳云古者后夫人侍於君前息燭後舉燭至於房中釋朝服然後入御於君注云朝服)
(展衣君在堂大師雞鳴于簷下然後后夫人鳴珮玉于房中告燕服入御以此而言云釋展衣朝服告以燕服)
(然後入御明入御之服與燕服同褖衣以其展衣下唯有褖衣故知御與燕居同褖衣也以其御與燕居同是)
(私䙝之處故同服云男子之褖衣黑則是亦黑也者男子褖衣黑禮雖無文案士冠禮陳服於房爵弁服皮弁)
(服玄端服至於士喪禮陳襲事于房亦云爵弁服皮弁服褖衣褖衣當玄端之處變言之者冠時玄端衣裳别)
(及死襲時玄端連衣裳與婦人褖衣同故雖男子之玄端亦名褖衣又見子羔襲用褖衣纁袡譏襲婦服纁袡)
(與玄衣相對之物則男子褖衣黑矣男子褖衣旣黑則是此婦人褖衣亦黑可知鄭言此者以六服之色無文)
(欲從下向上推次其色以此為本故言之也云六服備於此矣者經傳云婦人之服多矣文皆不備言六服唯)
(此文為備故言六服備於此矣鄭言此者亦欲推次六服之色故也云褘揄狄展聲相近者褘與翬揄與搖狄)
(與翟展與襢四者皆是聲相近故云誤也云緣字之誤也者緣與褖不得為聲相近但字相似故為字之誤也)
(云以下推次其色則闕翟赤揄翟青褘衣玄者王后六服其色無文故須推次其色言推次者以鞠衣象麴塵)
(其色黃褖衣與男子褖衣同其色黑二者為本以五行之色從下向上以次推之水色旣黑褖衣象之水生於)
(金褖衣上有展衣則展衣象金色白故先鄭亦云展衣白衣也金生於土土色黃鞠衣象之土生於火火色赤)
(鞠衣上有闕翟則闕翟象之赤矣火生於木木色靑闕翟上有揄翟象之靑矣五行之色已盡六色唯有天色)
(玄褘衣最在上象天色玄是其以下推次其色也云婦人尚專一德無所兼連衣裳不異其色者案喪服上云)
(斬衰裳下云女子髽衰三年直言衰不言裳則連衣裳矣又昏禮云女次純衣亦不言裳是其婦人連衣裳裳)
(衣旣連則不異其名必不異色者為婦人尚專一德無所兼故也云素沙者今之白縳也者素沙為裏無文故)
(舉漢法而言謂漢以白縳為裏以周時素沙為裏耳云六服皆袍制以白縳為裏使之張顯者案雜記云子羔)
(之襲繭衣裳則是袍矣男子袍旣有衣裳今婦人衣裳連則非袍而云袍制者正取衣複不單與袍制同不取)
(衣裳别為義也云今世有沙穀者名出于此者言漢時以縠之衣有沙縠之名出於周禮素沙也)辨外
内命婦之服鞠衣展衣緣衣素沙注内命婦之服鞠衣
九嬪也展衣世婦也緣衣女御也外命婦者其夫孤也
則服鞠衣其夫卿大夫也則服展衣其夫士也則服緣
衣三夫人及公之妻其闕狄以下乎侯伯之夫人揄狄
子男之夫人亦闕狄唯二王後褘衣疏(釋曰上言王后六服此論外内)
(命婦不得有六服唯得鞠衣已下三服尊卑差次服之而已亦以素沙為裏故云素沙也注釋曰鄭以内命婦)
(無過三夫人已下外命婦無過三公夫人已下但經云鞠衣已下則三夫人三公夫人同皆得闕狄已下則此)
(命婦之中無三夫人及三公夫人矣故内命婦從九嬪為首也鄭必知九嬪已下服鞠衣以下者但九嬪下有)
(世婦女御三等鞠衣已下服亦三等故知鞠衣以下九嬪也展衣以下世婦也褖衣女御也云外命婦者其夫)
(孤也則服鞠衣其夫卿大夫也則服展衣其夫士也則服褖衣者此約司服孤絺冕卿大夫同玄冕士皮弁三)
(等而言之孤已下妻其服無文故以此三等之服配三等臣之妻也孤妻亦如九嬪三服俱得也卿大夫妻亦)
(如世婦展衣褖衣俱得也士妻褖衣而已但司服孤卿大夫士文承諸侯之下皆據諸侯之臣而言若然諸侯)
(之臣妻亦以次受此服是以玉藻云君命闕狄再命褘衣一命襢衣士褖衣注云此子男之夫人及其卿大夫)
(士之妻命服也褘當為鞠諸侯之臣皆分為三等其妻以次受此服若然五等諸侯之臣命雖不同有孤之國)
(孤絺冕卿大夫同玄冕無孤之國則卿絺冕大夫玄冕其妻皆約夫而服此三等之服其天子之臣服無文亦)
(得與諸侯之臣服同是以此外命婦服亦得與諸侯臣妻服同也云三夫人及公之妻其闕狄以下乎者婦人)
(之服有六從下向上差之内命婦三夫人當服闕狄外命婦三公夫人亦當闕狄若三夫人從上向下差之則)
(當揄狄是以玉藻云王后褘衣夫人揄狄注夫人三夫人若三公夫人不得過闕狄知者射人云三公執璧與)
(子男執璧同則三公亦毳冕玉藻君命屈狄據子男夫人則三公之妻當闕狄三夫人其服不定三公夫人又)
(無正文故總云乎以疑之也云侯伯之夫人揄狄子男夫人亦闕狄唯二王之後褘衣者玉藻云夫人揄狄夫)
(人三夫人亦侯伯之夫人鄭必知侯伯夫人揄翟者以玉藻云君命闕狄再命鞠衣一命襢衣竝是子男之國)
(闕翟旣當子男夫人以上差之侯伯夫人自然當揄翟二王後夫人當褘衣矣案喪大記云復君以卷注云上)
(公以衮則夫人用褘衣又案隠五年公羊云諸公者何天子三公稱公若然天子三公有功加命服袞冕其妻)
(亦得服褘衣矣此注直云二王後不云三公之内上公夫人者以其八命則毳冕夫人服闕翟不定故不言若)
(然喪大記注云公之夫人容三公夫人兼二王後夫人矣明堂位云夫人副褘是魯之夫人亦得褘衣故彼鄭)
(注副褘王后之上服唯魯及王者之後夫人服之以此而言則此注亦含有九命上公夫人與魯夫人同也)
凡祭祀賓客共后之衣服及九嬪世婦凡命婦共其衣
服共喪衰亦如之注凡者凡女御與外命婦也言及言
凡殊貴賤也春秋之義王人雖微者猶序乎諸侯之上
所以尊尊也臣之命者再命以上受服則下士之妻不
共也外命婦唯王祭祀賓客以禮佐后得服此上服自
於其家則降焉音義(衰七雷反上時掌反)疏(釋曰上陳尊卑以次受服之事此文陳所)
(用之時云凡祭祀者婦人無外事言凡祭祀唯據宗廟大小祭祀云賓客者謂后助王灌饗諸侯來朝者云共)
(后之衣服者祭祀共三翟賓客共展衣云九嬪世婦者謂助后祭祀賓客時云凡命婦者兼外内命婦也云喪)
(衰亦如之者外命婦喪衰謂王服齊衰於后無服若九嬪已下及女御於王服斬衰於后服齊衰也注釋曰鄭)
(知此中内命婦唯有女御者據上文外内命婦服唯有鞠衣已上此經上已云九嬪世婦則内命婦中唯有女)
(御也其外命婦中則有孤妻以下云言及言凡殊貴賤也者言及者欲見九嬪賤於后言凡者欲見外命婦及)
(女御賤於世婦也云春秋之義王人雖微者猶序於諸侯之上所以尊尊也者以其内命婦中女御卑於世婦)
(可以言凡以殊之於外命婦中有公孤卿大夫之妻尊於女御而使外命婦總入女御中言凡以殊之者案僖)
(公八年春王正月公會王人齊侯宋公以下盟於洮傳曰王人者何微者也曷為序乎諸侯之上先王命也是)
(以微者卽士以其天子中士已上於經見名氏天子下士名氏不見今直云人是天子下士序在諸侯上是尊)
(王命若九嬪雖卑於三公夫人世婦卑於孤卿妻言凡以殊之在上亦是尊尊此王之嬪婦也云臣之命者再)
(命以上受服則下士之妻不共也者此約大宗伯男子之服彼云一命受職再命受服則天子上士三命中士)
(再命乃受服天子下士一命則不受故鄭云下則不共也云外命婦唯王祭祀賓客以禮佐后得服此上服者)
(案此上經士妻褖衣大夫妻展衣案特牲主婦纚笄綃衣少牢主婦髲鬄衣移袂士妻不衣褖衣大夫妻移綃)
(衣袂不衣展衣如其夫自於家祭降服是自於其家則降上經祭祀賓客共后之服是外命婦助后祭祀賓客)
(乃服上服也)后之喪共其衣服凡内具之物注内具紛帨線
纊鞶袠之屬音義(紛本又作帉芳云反帨始銳反佩巾徐音歲鞶步干反袠陳乙反)疏
(釋曰后喪所共衣服者正謂襲時十二稱小斂十九稱大斂百二十稱及内具之物注釋曰知内具之物是紛)
(帨線纊鞶袠之屬者案内則婦事舅姑有紛帨線纊鞶袠故死者入壙亦兼有數物言之屬者案内則更有刀)
(礪小觽之等故云之屬以總之也)
縫人掌王宫之縫線之事以役女御以縫王及后之衣
服注女御裁縫王及后之衣服則為役助之宮中餘裁
縫事則專為焉鄭司農云線縷也疏(釋曰云掌王宫之縫線之事者謂在)
(王宫須裁縫者皆縫人縫之以役女御以縫王及后之衣服者役女御謂為女御所使役而縫王及后衣服也)
(注釋曰云女御裁縫王及后之衣服則為役助之者釋經以役女御縫王及后之衣服之文也云宫中餘裁縫)
(事則專為焉者釋經云王宫之縫線之事也)喪縫棺飾焉注孝子旣啓見棺
猶見親之身旣載飾而以行遂以葬若存時居于帷幕
而加文繡喪大記曰飾棺君龍帷三池振容黼荒火三
列黻三列素錦褚加偽荒纁紐六齊五采五貝黼翣二
黻翣二畫翣二皆戴圭魚躍拂池君纁戴六纁披六此
諸侯禮也禮器曰天子八翣諸侯六翣大夫四翣漢禮
器制度飾棺天子龍火黼黻皆五列又有龍翣二其戴
皆加璧故書焉為馬杜子春云當為焉音義(褚張吕反偽荒鄭注)
(禮記改偽為帷纁許云反翣本又作䈉所甲反披彼偽反)疏(釋曰此喪以王為主但是王家后世子已下亦)
(縫棺飾焉注釋曰云孝子旣啓見棺猶見親之身者鄭欲釋與棺為飾之意云旣載飾而以行遂以葬者案旣)
(夕禮日側遂匠納車於階間卻柩而下載之於蜃車之上乃加帷荒飾棺訖乃還車向外移柩車去載處設祖)
(奠明日旦乃更徹祖奠設遣奠苞牲取下體乃引向壙故云旣載飾而以行遂以葬也云若存時居於帷幕而)
(加文繡者幕人共帷幕幄帟綬鄭注云在傍曰帷在上曰幕是存時居於帷幕而云加文繡者生時帷幕無文)
(繡今死恐衆惡其親更加文繡卽所引喪大記已下是也云君龍帷者鄭彼注畫龍為帷云三池者鄭云象生)
(時有承霤以竹為之闕於天子故有前及左右而已云振容者謂於竹池之内畫搖雉於絞繒之上垂之於下)
(車行振動以為容儀云黼荒者鄭云荒蒙也謂車上蒙覆之黼白黑文於荒之四畔也火三列黻三列黑與靑)
(謂之黻兩己相背火形如半環然列行也為火形三行為兩己相背三行云素錦褚謂幄帳諸侯以素錦為幄)
(帳以覆棺上云加偽荒者偽卽帷也旣覆棺以褚乃加帷加荒於其上云纁紐六者紐謂繫連帷荒以纁色為)
(之左右各三紐幷之六耳云齊五采五貝者謂於荒之中央以五采繒為之綴貝絡其上形如瓜瓣然黼翣二)
(黻翣二畫翣二者案彼注引漢禮翣方扇以木為匡廣二尺兩角高二尺四寸柄長五尺以布覆之為白黑文)
(則曰黼翣為靑黑文則曰黻翣為雲氣則曰畫翣云皆戴圭者謂置圭於翣之兩角為飾也云魚躍拂池者謂)
(於池内懸銅魚車行振動以拂池云纁戴六纁披六者謂於車輿兩廂各豎三隻軨子戴值也謂以纁為值靽)
(其軨子各使相值因而繫前後披兩廂各使人持制之以備車之傾側也其實兩廂各三而云六者人君禮文)
(圍數而傍言六耳云此諸侯禮也者天子無文故取諸侯法以推天子禮也云禮器天子八翣已下者欲明天)
(子加數之意云漢禮器制度者亦明天子加數與喪大記不同之義也)衣翣柳之材注必
先纏衣其材乃以張飾也柳之言聚諸飾之所聚書曰
分命和仲度西曰柳穀故書翣柳作接橮鄭司農云接
讀為歰橮讀為柳皆棺飾檀弓曰周人牆置翣春秋傳
曰四歰不蹕音義(衣於旣反注同度音宅古文㡯與度字相似因此而誤接劉所甲反橮音)
(柳歰所甲反一音所立反)疏(釋曰翣卽上注方扇是也柳卽上注引喪大記帷荒是也二者皆有材縫人以)
(采繒衣纏之乃後張飾於其上故云衣翣柳之材也注釋曰云柳之言聚諸飾之所聚者卽龍帷黼荒火三列)
(黻三列之屬是也書曰者是濟南伏生書傳文故云度西曰柳穀見今尚書云宅西曰昩谷度亦居也柳者諸)
(色所聚日將没其色赤兼有餘色故云柳穀引之者見柳有諸色又云春秋襄二十五年左氏傳齊崔杼弑莊)
(公側之於北郭丁亥葬諸士孫之里四翣不蹕下車七乘是也引之者證有翣義也)掌凡内之縫
事
染人掌染絲帛凡染春暴練夏纁玄秋染夏冬獻功注
暴練練其素而暴之故書纁作䵫鄭司農云䵫讀當為
纁纁謂絳也夏大也秋乃大染玄謂纁玄者謂始可以
染此色者玄纁者天地之色以為祭服石染當及盛暑
熱潤始湛硏之三月而後可用考工記鍾氏則染纁術
也染玄則史傳闕矣染夏者染五色謂之夏者其色以
夏狄為飾禹貢曰羽&KR0850;夏狄是其總名其類有六曰翬
曰摇曰&KR1319;曰甾曰希曰蹲其毛羽五色皆備成章染者
擬以為深淺之度是以放而取名焉音義(暴步卜反劉步落反注同)
(染如琰反注染夏同夏戸雅反後除春夏之字皆同可以意求不復重也䵫音勲一音鬱湛徐子廉反劉慈鴆)
(反&KR0850;古畎字&KR1319;直劉反劉音壽徐音酬蹲音存徐祖混反一音遵希如字劉張履反放方往反)疏(釋曰云凡)
(染春暴練者以春陽時陽氣燥達故暴曬其練夏纁玄者夏暑熱潤之時以朱湛丹秫易可和釋故夏染纁玄)
(而為祭服也秋染夏者夏謂五色至秋氣涼可以染五色也冬獻功者纁玄與夏總染至冬功成竝獻之於王)
(也注釋曰云暴練練其素而暴之者素卽絹也先練乃暴之此謂國家須練而用者非謂祭服若祭服則先染)
(絲乃織之不得為練也司農云纁謂絳也者絳卽爾雅及鍾氏所云三入為纁者是也云夏大也秋乃大染後)
(鄭不從者下文有夏采及禹貢羽畎夏狄皆謂夏為五色之翟玄謂纁玄者謂始可以染此色者以其石染當)
(及夏日乃可為故云始可也云玄纁天地之色者案易九事章云黃帝堯舜垂衣裳蓋取諸乾坤乾坤即天地)
(之色但天玄地黃而玄纁者土無正位託位南方火火色赤與黃共為纁也凡六冕之服皆玄上纁下故云以)
(為祭服卽祭義云玄黃之者是也云石染當及盛暑熱潤始湛研之三月而後可用者竝約考工記鍾氏職而)
(言故彼云以朱湛丹秫三月而熾之是以鄭云考工記鍾氏則染纁術也鄭意以染纁鍾氏有其法術欲推出)
(染玄無正文故云染玄則史傳闕矣染玄雖史傳闕推約則有之故鄭注鍾氏及士冠禮云玄則六入與是也)
(云染夏者染五色者謂夏卽與五色雉同名夏故知染五色也故鄭卽云謂之夏者其色以夏狄為飾是以繢)
(人職云五色備謂之繡也引禹貢曰以下者山谷也羽山之谷有夏之五色之翟雉貢焉云夏狄是其總者直)
(云夏狄不别云雉名故知是其總也云其類有六以下者是爾雅釋鳥文云其毛羽五色皆備成章者卽爾雅)
(云伊洛之南素質五色皆備成章曰翬江淮之南青質五色皆備成章曰搖舉此二者餘四者亦然是其五色)
(皆備成章也云染者擬以為深淺之度是以放而取名焉者但夏狄五色是自然之色今染五色者準擬以為)
(深淺之度染五色與雉同名故云是放而取名也)掌凡染事
追師掌王后之首服為副編次追衡笄為九嬪及外内
命婦之首服以待祭祀賓客注鄭司農云追冠名士冠
禮記曰委貌周道也章甫殷道也毋追夏后氏之道也
追師掌冠冕之官故幷主王后之首服副者婦人之首
服祭統曰君卷冕立于阼夫人副褘立於東房衡維持
冠者春秋傳曰衡紞紘綖玄謂副之言覆所以覆首為
之飾其遺象若今步繇矣服之以從王祭祀編編列髮
為之其遺象若今假紒矣服之以桑也次次第髮長短
為之所謂髲髢服之以見王王后之燕居亦纚笄總而
已追猶治也詩云追琢其璋王后之衡笄皆以玉為之
唯祭服有衡垂于副之兩旁當耳其下以紞縣瑱詩云
玼兮玼兮其之翟也鬒髮如雲不屑鬄也玉之瑱也是
之謂也笄卷髮者外内命婦衣鞠衣襢衣者服編衣緣
衣者服次外内命婦非王祭祀賓客佐后之禮自於其
家則亦降焉少牢饋食禮曰主婦髲鬄衣移袂特牲饋
食禮曰主婦纚笄綃衣是也昏禮女次純衣攝盛服耳
主人爵弁以迎移袂褖衣之袂凡諸侯夫人於其國衣
服與王后同音義(追丁回反下及注同編步典反又必先反注同冠古亂反後冠禮同毋音)
(牟卷古本反紞丁敢反紘音宏綖以然反徐羊戰反繇以招反本或作搖紒音計髲皮寄反髢本又作鬄大計)
(反劉音地見賢遍反纚所買反又所綺反琢丁角反縣音玄瑱它見反鬒之忍反鬄大計反下同沈音剃卷卷)
(免反劉羌權反衣於旣反下衣緣同移昌氏反下同純側其反徐如字)疏(釋曰云掌王后之首服者對夏)
(官弁師掌男子之首服首服則副編次也云追衡笄者追治玉石之名謂治玉為衡笄也云為九嬪及外内命)
(婦之首服者此云及則與上内司服同亦是言及殊貴賤九嬪下不言世婦文略則外命婦中有三公夫人卿)
(大夫等之妻内命婦中唯有女御也云以待祭祀賓客者亦謂助后而服之也注釋曰司農云追冠名者見士)
(冠禮夏后氏牟追故引士冠為證云追師掌冠冕之官故幷主王后之首服者此鄭意以追師掌作冠冕弁師)
(掌其成法若縫人掌縫衣别有司服内司服之官相似故有兩官共掌男子首服也後鄭不從者此追師若兼)
(掌男子首服亦當如下屨人職云掌王及后之服屨兼王為文今不云王明非兩官共掌此直掌后已下首服)
(也又引祭統者證副是首飾又引春秋者是桓二年臧哀伯辭彼云衡紞紘綖則據男子之衡引證此者司農)
(意男子婦人皆有衡後鄭意亦爾但後鄭於此經無男子耳玄謂副之言覆所以覆首為之飾者副者是副貳)
(之副故轉從覆為蓋之義也云其遺象若今步繇矣漢之步繇謂在首之時行步繇動此據時目驗以曉古至)
(今去漢久遠亦無以知之矣案詩有副笄六珈謂以六物加於副上未知用何物故鄭注詩云副旣笄而加飾)
(古之制所有未聞是也云服之以從王祭祀者鄭意三翟皆首服副祭祀之中含先王先公羣小祀故以祭祀)
(總言之也云編編列髮為之者此鄭亦以意解之見編是編列之字故云編列髮為之云其遺象若今假紒矣)
(者其假紒亦是鄭之日驗以曉古至今亦不知其狀也云服之以桑也者上注鞠衣以告桑此下注及鄭答志)
(皆云展首服編此直據鞠衣服之以桑不云展衣者文略其編亦兼於展衣也云次次第髮長短為之者此亦)
(以意解之見其首服而云次明次第髮長短而為之云所謂髲髢者所謂少牢主婦髲髢卽此次也言髲髢者)
(鬄髮也謂翦鬄取賤者刑者之髮而為髢鄭必知三翟之首服副鞠衣展衣首服編緣衣首服次者王之祭服)
(有六首服皆冕則后之祭服有三首服皆副可知昏禮女次純衣純衣則褖衣褖衣而云次則褖衣首服次可)
(知其中亦有編明配鞠衣展衣也云服之以見王者上注展衣云以禮見王則展衣首服編以禮見王此又云)
(次以見王者則見王有二一者以禮朝見於王與見賓客同則服展衣與編也一者褖衣首服次接御見王則)
(褖衣與次則此注見王是也故二者皆云見王耳云王后之燕居亦纚笄總而已者案士冠禮纚長六尺以韜)
(髮笄者所以安髮總者旣繫其本又總其末燕居謂不至王所自在燕寢而居時也案雞鳴詩云束方明矣朝)
(旣昌矣毛云東方明則夫人纚笄而朝但諸侯夫人於國衣服與王后同而得服纚笄而朝者此經云副編次)
(以待祭祀賓客明燕居不得著次自然著纚笄而毛云著纚笄朝者毛更有所見非鄭義若然彼鄭不破之者)
(以明纚笄燕居無正文故且從毛也其實朝王時首服編也引詩追琢其璋者證追是治玉石之名云王后之)
(衡笄皆以玉為之者以弁師王之笄以玉故知后與王同用玉也弁師云諸公用玉為瑱詩云玉之瑱也據諸)
(侯夫人夫人與君同用玉瑱明衡笄亦用玉矣其三夫人與三公夫人同服翟衣明衡笄亦用玉矣其九嬪命)
(婦等當用象也云唯祭服有衡知者見經后與九嬪以下别言明后與九嬪以下差别則衡笄唯施於翟衣其)
(鞠衣以下無衡矣又見桓二年哀伯云袞冕黻珽帶裳幅舄衡紞紘綖竝據男子之冕祭服而言明婦人之衡)
(亦施於三翟矣故鄭云唯祭服有衡也鞠衣已下雖無衡亦應有紞以懸瑱是以著詩云充耳以素以靑以黃)
(是臣之紞以懸瑱則知婦人亦有紞以懸瑱也云垂于副之兩旁當耳其下以紞懸瑱者傳云衡紞紘綖與衡)
(連明言紞為衡設矣笄旣横施則衡垂可知若然衡訓為横旣垂之而又得為横者其笄言横據在頭上横貫)
(為横此衡在副旁當耳據人身豎為從此衡則為横其衡下乃以紞懸瑱也引詩者彼鄘風注云玼鮮明貌鬒)
(黑髮如雲言美長也屑用也髢髲也引之者證服翟衣首有玉瑱之義故云是之謂也其紞之采色瑱之玉石)
(之别者婦得服翟衣者紞用五采瑱用玉自餘鞠衣以下紞則三采瑱用石知義然者案著詩云充耳以素鄭)
(彼注云謂從君子而出至於著君子揖之時也我視君子則以素為充耳謂所以懸瑱者或名為紞織之人君)
(五色臣則三色而已此言素者目所先見而云下云尚之以瓊華注云美石彼下經又云充耳以靑充耳以黃)
(據臣三色故云人君五色矣詩云玉之瑱據君夫人云用玉則臣之妻與夫同美石彼毛注以素為象瑱鄭不)
(從者若素是象瑱文何以更云瓊華瓊英之事乎故鄭以為紞也云笄卷髮者鄭注喪服小記亦云笄帶所以)
(自卷持云外内命婦衣鞠衣襢衣服編衣褖衣者服次知者案昏禮云女次純衣純衣則褖衣據士服爵弁親)
(迎攝盛則士之妻服褖衣首服次亦攝盛褖衣旣首服次三翟首服副則鞠衣襢衣首服編可知云外内命婦)
(非王祭祀賓客佐后之禮自於其家則亦降焉知者大夫妻服襢衣首服編士妻服褖衣首服次少牢特牲是)
(大夫士妻特牲云主婦纚笄綃衣少牢云主婦髲鬄衣移袂但大夫妻移袂為異又不服編故知自於其家則)
(降是以卽引少牢為證耳云移袂褖衣之袂者此鄭覆解少牢主婦衣移袂者是移褖衣之袂上旣云移袂今)
(又云移褖衣之袂不同者但士之妻服綃服褖衣助祭及嫁時不移其袂今大夫妻綃衣移而以褖衣袂者以)
(大夫妻與士妻綃衣名同不得言移於綃衣之袂故取褖衣也云凡諸侯夫人於其國衣服與王后同者以其)
(諸臣之妻有助后與夫人祭之事諸侯夫人無助后之事故自於本國衣服得與王后同也所同者上公夫人)
(得褘衣已下至褖衣褘衣從君見大祖揄翟從君祭羣廟闕翟從君祭羣小祀鞠衣以告桑展衣以禮見君及)
(賓客褖衣以接御侯伯夫人得揄翟已下揄翟從君見大祖及羣廟闕翟已下與上公夫人同子男夫人得闕)
(翟已下闕翟從君見大祖及羣廟與羣小祀鞠衣已下與侯伯同竝纚笄綃衣以燕居也二王之後與魯夫人)
(亦同上公之禮故明堂位云季夏六月以禘禮祀周公於大廟夫人褘衣是也)喪紀共笄絰亦
如之
屨人掌王及后之服屨為赤舄黑舄赤繶黃繶靑句素
屨葛屨注屨自明矣必連言服者著服各有屨也複下
曰舄襌下曰屨古人言屨以通於複今世言屨以通於
襌俗易語反與舄屨有絇有繶有純者飾也鄭司農云
赤繶黃繶以赤黃之絲為下緣士喪禮曰夏葛屨冬皮
屨皆繶緇純禮家說繶亦謂以采絲礫其下玄謂凡屨
舄各象其裳之色士冠禮曰玄端黑屨靑絇繶純素積
白屨緇絇繶純爵弁纁屨黑絇繶純是也王吉服有九
舄有三等赤舄為上冕服之舄詩云王錫韓侯玄袞赤
舄則諸侯與王同下有白舄黑舄王后吉服六唯祭服
有舄玄舄為上褘衣之舄也下有靑舄赤舄鞠衣以下
皆屨耳句當為絇聲之誤也絇繶純者同色今云赤繶
黃繶靑絇雜互言之明舄屨衆多反覆以見之凡舄之
飾如繢之次赤繶者王黑舄之飾黃繶者王后玄舄之
飾靑絇者王白舄之飾言繶必有絇純言絇亦有繶純
三者相將王及后之赤舄皆黑飾后之靑舄白飾凡屨
之飾如繡次也黃屨白飾白屨黑飾黑屨青飾絇謂之
拘著舄屨之頭以為行戒繶縫中紃純緣也天子諸侯
吉事皆舄其餘唯服冕衣翟著舄耳士爵弁纁屨黑絇
繶純尊祭服之屨飾從繢也素屨者非純吉有凶去飾
者言葛屨明有用皮時音義(繶於力反句音劬一音姜踰反著徐丁庶反一知略)
(反與音餘絇音劬純章允反下同緣悅面反下同礫音歴覆芳服反見賢遍反拘戚如字劉音句著舄知略反)
(又直略反紃音巡衣於旣反非純如字去起吕反下皆同)疏(釋曰云掌王及后之服屨者但首服在上尊又)
(是陽多變是以追師與弁師男子婦人首服各别官掌之屨舄在下卑又是隂少變故男子婦人同官掌之也)
(云為赤舄以下謂掌而營造之故云為也赤舄者男子冕服婦人闕翟之舄也黑舄者天子諸侯玄端服之舄)
(赤繶已下云繶云句者欲言繶絇以表見其舄耳赤繶者是天子諸侯黑舄之飾黃繶者與婦人為玄舄之飾)
(也靑句者與王及諸侯為白舄之飾凡屨舄皆有絇繶純三者相將各言其一者欲互見其屨舄故多舉一邊)
(而言也素屨者大祥時所服去飾也葛屨者自赤舄以下夏則用葛為之若冬則用皮為之在素屨下者欲見)
(素屨亦用葛與皮故也注釋曰云屨自明矣必連言服者著服各有屨也者屨舄從裳色裳旣多種故連言服)
(也云複下曰舄襌下曰屨者下謂底複重底重底者名曰舄禪底者名曰屨也無正文鄭目驗而知也云古人)
(言屨以通於複者首直云屨人不言舄及經舄屨兩有是言屨通及舄周公卽古人也故云古人言屨以通於)
(複也云今世言屨以通於襌者謂漢時為今世但漢時名複下者為屨幷通得下襌之屨故云俗易語反與云)
(與者無正文鄭以意解之故云與以疑之也云舄屨有絇有繶有純者飾也者言繶是牙底相接之縫綴絛於)
(其中言絇謂屨頭以絛為鼻純謂以絛為口緣經不云純者文略也鄭司農云赤繶黃繶以赤黃之絲為下緣)
(者此卽牙底相接之縫也引士喪禮者證繶為下緣云皆繶緇純者葛屨皮屨皆有繶也緇純純用緇則繶絇)
(亦用緇色也玄謂凡屨舄各象其裳之色者屨舄與裳俱在下體其色同制舄屨與裳色同也引士冠禮者驗)
(屨同裳色云玄端黑屨者凡玄端有上士玄裳中士黃裳下士雜裳今云黑屨者據玄裳為正也云靑絇繶純)
(者屨飾從繡次也云素積白屨者皮弁服素積以為裳故白屨也云緇絇繶純者亦飾從繡次也云爵弁纁屨)
(黑絇繶純者鄭云尊祭服飾從繢次言是也者是屨從裳色之義也云王吉服有九者則司服六冕與韋弁皮)
(弁冠弁是也云舄有三等者謂赤舄黑舄白舄也云赤舄為上冕服之舄者此經先言赤舄是舄中之上是六)
(冕之舄也引詩者是韓侯之詩也玄衮者冕服皆玄上纁下而畫以衮龍云赤舄者象纁裳故也引之者證諸)
(侯得與王同有三等之舄赤舄為上也云下有白舄黑舄者白舄配韋弁皮弁黑舄配冠弁服案司服注韋弁)
(以韎韋為弁又以為衣裳則韋弁其裳以韎之赤色韋為之今以白舄配之其色不與裳同者鄭志及聘禮注)
(韋弁服皆云以素為裳以無正文鄭自兩解不定故得以白舄配之冠弁服則諸侯視朝之服是以燕禮記云)
(燕朝服鄭云諸侯與其羣臣日視朝之服也謂冠玄端緇帶素韠白屨也白屨卽與皮弁素積白屨同今以黑)
(舄配之不與裳同色者朝服與玄端大同小異皆玄冠緇布衣而裳有異耳若朝服則素裳白屨若玄端之裳)
(則玉藻云韠君朱大夫素士爵韋是韠從裳色則天子諸侯朱裳大夫素裳皆不與裳同色者但天子諸侯舄)
(有三等玄端旣不得與祭服同赤舄若與韋弁皮弁同白則黑舄無所施故從上士玄裳為正而黑舄也大夫)
(玄端素裳亦從玄裳黑屨矣云王后吉服六唯祭服有舄者以王舄有三后舄不得過王故知后舄亦三等但)
(冕服有六其裳同故以一舄配之后翟三等連衣裳而色各異故三翟三等之舄配之云玄舄為上褘衣之舄)
(也下有靑舄赤舄者玄舄配褘衣則靑舄配搖翟赤舄配闕翟可知云鞠衣以下皆屨耳者六服三翟旣以三)
(舄配之且下文命夫命婦唯言屨不言舄故知鞠衣以下皆屨也云句當為絇知者以此屨舄無取句之義案)
(士冠禮皆云絇故知當為絇云絇繶純者同色知者案士冠禮三冠絇繶純各自同色故也云今云赤繶黃繶)
(靑絇雜互言之明舄屨衆多反覆以見之者以其男子有三等屨舄婦人六等屨舄若具言其屨舄於文煩故)
(雜互見之明其衆多也云凡舄之飾如繢之次者無正文此約皮弁白屨黑絇繶純白黑比方為繡次爵弁纁)
(屨黑鉤繶純黑與繶南北相對尊祭服故對方為繢次也以此而言則知凡舄皆不與屨同而為繢次可知云)
(赤繶者王黑舄之飾者以其黑飾從繢之次赤是南方火色與北方黑對方更無青屨取赤為繶知是王黑舄)
(之飾也云黃繶者王后玄舄之飾者以其天玄與地黃相對為繢次故知是王后玄舄之飾也上公夫人得服)
(褘衣者亦得玄舄也云靑絇者王白舄之飾者亦以對方飾之亦得與褖衣黑屨為飾但據舄尊者而言王亦)
(與諸侯白舄為飾也云言繶必有絇純言絇亦有繶純三者相將者以士冠禮三冠各有絇繶純故知三者相)
(將但經互見故各偏舉其一耳云王及后之赤舄皆黑飾后之靑舄白飾者以舄皆對方以繢次為飾故義然)
(也云凡屨之飾如繡次也者亦約士冠禮白屨黑絇繶純之等而知也云黃屨白飾白屨黑飾黑屨靑飾者此)
(據婦人之屨鞠衣已下之屨故有黃屨黑屨也以屨從繡次為飾故知義然也云絇謂之拘著於舄屨之頭以)
(為行戒者鄭注士冠亦云絇之言拘也以為行戒狀如刀衣鼻在屨頭言拘取自拘持為行戒者謂使低目不)
(妄顧視也云其餘唯服冕衣翟著舄耳者服冕謂后以下婦人也云素屨者非純吉有凶去飾者下經注散屨)
(與此素屨同是大祥時則大祥除衰杖後身服素縞麻衣而著此素屨故云非純吉言去飾者經素屨不云繶)
(純故知去飾無絇繶純也云言葛屨明有用皮時者士冠禮云夏葛屨冬皮屨此經云葛屨據夏而言若冬明)
(用皮故鄭云有用皮時也)辨外内命夫命婦之命屨功屨散屨注命
夫之命屨纁屨命婦之命屨黃屨以下功屨次命屨於
孤卿大夫則白屨黑屨九嬪内子亦然世婦命婦以黑
屨為功屨女御士妻命屨而已士及士妻謂再命受服
者散屨亦謂去飾音義(散素但反注同)疏(釋曰上明王及后等尊者舄屨訖此明臣)
(妻及嬪已下之屨也言外内命夫案肆師職云禁外内命男女之衰不中法者鄭彼注外命男六鄉以出也内)
(命男朝廷卿大夫士也其妻為外命女彼外内命男則此外内命夫若然此外内命夫其妻為外命婦鄭雖不)
(注亦與彼同也内命婦自是九嬪以下也注釋曰云命夫之命屨者以其經不云舄唯云屨大夫以上衣冠則)
(有命舄無命屨故知命屨中唯有屨而已士之命服爵弁則纁屨故云命屨纁屨而已云命婦之命屨黃屨以)
(下者以其外命婦孤妻已下内命婦九嬪以下不得服舄皆自鞠衣以下故云黃屨以下言以下者兼有卿大)
(夫妻及二十七世婦皆展衣白屨士妻與女御皆褖衣黑屨故云以下以廣之云功屨次命屨於孤卿大夫則)
(白屨黑屨者案司服孤絺冕卿大夫玄冕皆以赤舄為命舄以下仍有韋弁白屨冠弁黑屨故云次命屨命屨)
(據婦人而言其實孤卿大夫身則功屨次命舄也云九嬪内子亦然者九嬪與孤妻内子旣以黃屨為命屨功)
(屨之中有襢衣白屨褖衣黑屨故云亦然云世婦以黑屨為功屨者以其皆以襢衣白屨為命屨其功屨唯有)
(褖衣黑屨也云女御士妻命屨而已者以二者唯有褖衣黑屨為命屨故云命屨而已云士及士妻謂再命受)
(服者案大宗伯云一命受職再命受服但公侯伯之士一命子男之士不命及王之下士皆受職不受服王之)
(中士再命上士三命已上乃受服受服則幷得此屨故云再命受服者也云散屨亦謂去飾者據臣言散卽上)
(之素皆是無飾互換而言故云謂去飾者也鄭志趙商問司服王后之六服之制自不觧請圖之答曰大裘衮)
(衣鷩衣毳衣絺衣玄衣此六服皆纁裳赤舄韋弁衣以韎皮弁衣以布此二弁皆素裳白舄冠弁服黑衣裳而)
(黑舄冠弁玄端褘衣玄舄首服副從王見先王揄翟靑舄首服副從王見先公闕翟赤舄首服副從王見羣小)
(祀鞠衣黃屨首服編以告桑之服襢衣白屨首服編以禮見王之服褖衣黑屨首服次以御於王之服后服六)
(翟三等三舄玄靑赤鞠衣以下三屨黃白黑婦人質不殊裳屨舄皆同裳色也)凡四時之祭祀
以宜服之注祭祀而有素屨散屨者唯大祥時疏(釋曰言以)
(宜服之者謂各以尊卑所宜之服服之注釋曰鄭知此經四時祭祀含有素屨散屨者以此經四時祭祀總結)
(上文諸屨故知有此二屨也云唯大祥時者此據外内命夫為王斬衰而言初死著菅屨卒哭與齊衰初死同)
(疏屨旣綀與大功初死同繩屨大祥與小功初死同吉屨無絇吉屨無繶純是以上經注云非純吉故云唯大)
(祥時也但上經據卑云散散與素一也)
夏采掌大喪以冕服復于大祖以乘車建綏復于四郊
注求之王平生常所有事之處乘車玉路於大廟以冕
服不出宫也四郊以綏出國門此行道也鄭司農云復
謂始死招魂復魄士喪禮曰士死于適室復者一人以
爵弁服升自東榮中屋北面招以衣曰臯某復三降衣
于前受用篋升自阼階以衣尸喪大記曰復男子稱名
婦人稱字唯哭先復言死而哭哭而復冀其復反故檀
弓曰復盡愛之道也望反諸幽求諸鬼神之道也北面
求諸幽之義也檀弓又曰君復於小寢大寢小祖大祖
庫門四郊喪大記又曰復者朝服君以卷夫人以屈狄
大夫以玄赬世婦以襢衣士以爵弁士妻以稅衣雜記
曰諸侯行而死於館則其復如於其國如於道則升其
乘車之左轂以其綏復大夫死於館則其復如於家死
於道則升其乘車之左轂以其綏復喪大記又曰為賓
則公館復私館不復夏采天子之官故以冕服復于大
祖以乘車建綏復于四郊天子之禮也大祖始祖廟也
故書綏為&KR2685;杜子春云當為綏&KR2685;非是也玄謂明堂位
曰凡四代之服器魯兼用之有虞氏之旂夏后氏之緌
則旌旂有是綏者當作緌字之誤也緌以旄牛尾為之
綴於橦上所謂注旄於干首者王祀四郊乘玉路建大
常今以之復去其旒異之於生亦因先王有徒緌者士
冠禮及玉藻冠緌之字故書亦多作綏者今禮家定作
蕤音義(乘繩證反注乘車皆同綏而誰反注下同依字作緌誤作綏耳適丁歴反榮如字劉音營衣於)
(旣反復扶又反朝直遙反卷古本反屈音闕赬勅貞反&KR2685;音維徐音遂橦直江反)疏(釋曰大喪謂玉喪也)
(云以冕服復于大祖者謂初死屬纊絶氣之後卽以冕服自袞冕以下六冕及爵弁皮弁之等復謂招魂復者)
(各依命數天子則十二人各服朝服而復於太祖之廟當升自東霤北面履危西上云臯天子復如是者三乃)
(卷衣投於前有司以篋受之升自阼階入衣於尸復而不蘇乃行死事也故云復於太祖也云以乘車建緌復)
(於四郊者以冕服不出宫旌旗之緌又是行道之物故乘玉路之乘車建緌而復於四郊也必於太祖四郊者)
(欲死者復蘇故於平生有事之處皆復也注釋曰云求之王平生常所有事之處者鄭欲廣解所復之處故云)
(平生以總之天子七廟此經直云大祖大祖則后稷廟也餘六廟此不云復案祭僕云大喪復于小廟注云小)
(廟高祖以下是親廟四也其五寢則隸僕復故隸僕職云大喪復於小寢大寢注小寢高祖以下廟之寢也始)
(祖曰大寢唯二祧無復文者案祭法親廟四與大祖皆月祭二祧享嘗乃止無月祭則不復也禮記檀弓云復)
(於小祖大祖庫門四郊周禮不言庫門者文不具云乘車玉路者案巾車云玉路以祀祭天地於郊用玉路明)
(於四郊復乘玉路可知云于四郊者案小宗伯云兆五帝於四郊平生在四郊郊事神之處故復之也云於太)
(廟以冕服不出宫也者鄭欲見於四郊不用冕服之意也云四郊以緌出國門行道也者案巾車云一曰玉路)
(建太常十有二斿以祀故云以緌出國門此行道對在廟用冕也鄭司農云復謂始死招魂復魄者精氣為魂)
(耳目聰明為魄人死魂氣上去故招之而復之於魄也自士喪以下至私館不復引此諸文者先鄭意禮記諸)
(言復皆與此經復事同故皆引為證也云士死於適室者適室則適寢也大夫士謂之寢天子諸侯謂之路寢)
(也云復者一人者命士不命之士皆一人若大夫以上皆依命數也云以爵弁者凡復者皆用上服故用士助)
(祭之服云升自東榮者升屋從東榮而上天子諸侯言東霤臯謂長聲而言又引喪大記復男子稱名婦人稱)
(字者男子稱名據大夫士若天子稱天子復諸侯稱某甫臣不名君故也引喪大記云君以卷夫人以屈狄者)
(彼注云君以卷謂上公也夫人以屈狄謂子男夫人若上公夫人用褘衣子男則用毳互見之者欲總五等諸)
(侯及夫人也云大夫以玄赬世婦以襢衣者赬赤也謂纁裳則玄冕也世婦謂君之世婦不言命婦與姪姊亦)
(互見為義也玄謂引明堂位凡四代之服器魯兼用之者鄭欲推出緌是有虞氏旌故也云有虞氏之旂夏后)
(氏之緌者彼注云有虞氏當言緌夏后氏當言旂云則旌旂有是綏當作緌字之誤也者旌旂有是綏謂系邊)
(著妥此非字之體故破之云當作緌為系邊著委故云字之誤也云綏以旄牛尾為之綴於撞上所謂注旄於)
(干首者爾雅云注旄於干首是也案鍾氏染鳥羽以為王后之車飾亦為旌旗之緌則旌旗亦有鳥羽獨云旄)
(牛尾舉一邊而言其實兼有也云王祀四郊乘玉路建大常者此巾車文云今以之復去其旒異之於生者生)
(時九旗有緌有旒今死去旒是異云先王者有虞氏也徒空也有虞氏空緌未有在下旂旐故云徒緌也云士)
(冠禮及玉藻冠緌之字者欲見二冠緌之字與此旌旗之緌字同也云故書亦多作緌者謂作系傍委也云今)
(禮家定作蕤者謂今說禮之家定作蕤謂為蕤賓之蕤必定緌作蕤者蕤賓在午月一隂方生隂氣委蕤於下)
(故旌旗之緌亦定作蕤也)
周禮注疏卷八
周禮注疏卷八考證
世婦掌祭祀賓客喪紀之事疏喪紀謂大喪朝廟設祖
奠與大遣奠時○(臣紱)按儀禮士喪下篇祖奠大遣
奠俱無黍稷唯朔奠月半奠有之疏文未詳所据豈
賈氏偶未檢耶
女御凡祭祀贊世婦注助其帥涖女宫疏助其帥涖女
宫也○監本脫帥字今依注補之
内司服掌王后之六服注雜記曰夫人脫稅衣揄狄○
脫乃復字之訛也毛本作服亦訛
疏是以白虎通云周官祭天后夫人不與者以其婦
人無外事○不監本訛作與今据原文改正
縫人衣翣柳之材注書曰分命和仲度西曰柳榖○(臣)
(紱)按漢時今文尚書如此度宅二字古音相同並音
鐸谷榖亦同音唯柳字互異其他異同者必多應有
義長而可據者惜孔書旣行而伏生之本無傳也
染人掌染絲帛注石染當及盛暑熱潤始湛研之○(臣)
(照)按疏引考工鍾氏以朱湛丹秫三月而熾之所謂
朱者其卽石與宋王昭禹以為朱砂緣此注石字耳
疏引禹貢曰以下者山谷也○此以釋羽&KR0850;夏狄句
山谷上疑脫&KR0850;字
追師掌王后之首服注詩云追琢其璋○璋詩作章
屨人掌王及后之服屨疏在素屨下者欲見素屨亦用
葛與皮故也○皮監本訛作布今依注言葛屨明有
皮時及士冠禮改正
又云其餘唯服冕衣翟著舄耳者服冕謂后以下婦
人也○(臣宗楷)按此兼釋服冕衣翟二事不應遺却
衣翟一邊又所服與服之之人不相應疑服冕下脫
謂孤卿大夫衣翟七字
辨外内命夫命婦之命屨疏以下仍有韋弁白屨冠弁
黑屨○(臣麟昌)按以服屨之倫次之則仍有下疑脫
爵弁纁屨四字
周禮注疏卷八考證
