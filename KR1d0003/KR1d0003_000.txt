周禮注疏禮類一(周禮之屬)
目錄
周禮正義序序周禮廢興
周禮注疏原目
卷一
天官冢宰第一(治官之屬合六十三人)
卷二
天官(大宰之職)
卷三
天官(小宰之職宫伯)(宰夫之職)(宫正)
卷四
天官(膳夫亨人)(庖人甸師)(内饔獸人)(外饔䱷人)
(鼈人)(腊人)
卷五
天官(醫師獸醫)(食醫酒正)(疾醫酒人)(痬醫漿人)
(凌人)(籩人)
卷六
天官(醢人宫人)(醯人掌舍)(鹽人幕人)(幂人掌次)
(大府司會)(玉府)(内府)(外府)
卷七
天官(司書司裘)(職内掌皮)(職歲内宰)(職幣臣内小)
(閽人)(寺人)(内豎)(九嬪)
卷八
天官(世婦功典婦)(女御典絲)(女祝典枲)(女史服内司)
(縫人夏采)(染人)(追師)(屨人)
卷九
地官司徒第二(教官之屬合七十八人)
卷十
地官(大司徒之職)
卷十一
地官(小司徒之職鄉大夫之職)(鄉師之職)
卷十二
地官(州長比長)(黨正封人)(族師鼓人)(閭胥舞師)
(牧人)(牛人)(充人)
卷十三
地官(載師均人)(閭師)(縣師)(遺人)
卷十四
地官(師氏調人)(保氏媒氏)(司諫司市)(司救)
卷十五
地官(質人司虣)(廛人司稽)(胥師胥)(賈師肆長)
(泉府遂人)(司門遂師)(司關夫遂大)(掌節縣正)
(鄙師)(酇長)(里宰)(鄰長)
卷十六
地官(旅師草人)(稍人稻人)(委人土訓)(土均誦訓)
(山虞迹人)(林衡卝人)(川衡角人)(澤虞羽人)
(掌葛掌蜃)(掌染草囿人)(掌炭場人)(掌荼廩人)
(舍人舂人)(倉人饎人)(司禄槁人)(司稼)
卷十七
春官宗伯第三(禮官之屬合七十人)
卷十八
春官(大宗伯之職)
卷十九
春官(小宗伯之職鬯人)(肆師之職)(鬱人)
卷二十
春官(雞人典瑞)(司尊彝)(司几筵)(天府)
卷二十一
春官(典命世婦)(司服内宗)(典祀外宗)(守祧冢人)
(墓大夫)(職喪)
卷二十二
春官(大司樂)
卷二十三
春官(樂師小師)(大胥瞽矇)(小胥視瞭)(大師典同)
卷二十四
春官(磬師韎師)(鍾師旄人)(笙師籥師)(鎛師籥章)
(鞮鞻氏卜師)(典庸器龜人)(司干菙氏)(大卜占人)
(簭人)
卷二十五
春官(占夢)(視祲)(大祝)(小祝)
卷二十六
春官(喪祝男巫)(甸祝女巫)(詛祝大史)(司巫小史)
(馮相氏)(保章氏)(内史)(外史)
卷二十七
春官(御史司常)(巾車人都宗)(典路人家宗)(車僕神士)
卷二十八
夏官司馬第四(政官之屬合七十人)
卷二十九
夏官(大司馬之職)
卷三十
夏官(小司馬之職勲行司馬司)(軍司馬馬質)(輿司馬量人)
(小子司險)(羊人掌疆)(司爟候人)(掌固環人)
(挈壺氏羅氏)(射人掌畜)(服不氏)(射鳥氏)
卷三十一
夏官(司士氏旅賁)(諸子氏節服)(司右氏方相)(虎賁氏大僕)
(小臣)(祭僕)(御僕)(隸僕)
卷三十二
夏官(弁師矢司弓)(司甲繕人)(司兵槀人)(司戈盾戎右)
(齊右齊僕)(道右道僕)(大馭田僕)(戎僕馭夫)
卷三十三
夏官(校人廋人)(趣馬圉師)(巫馬圉人)(牧師氏職方)
(土方氏形方氏)(懷方氏山師)(合方氏川師)(訓方氏邍師)
(匡人)(撢人)(都司馬)(家司馬)
卷三十四
秋官司宼第五(刑官之屬合六十六人之職大司寇之職小司宼)
(士師之職)
卷三十五
秋官(鄉士訝士)(遂士朝士)(縣士司氏)(方士司刑)
(司刺司厲)(司約犬人)(司盟司圜)(職金掌囚)
(掌戮閩隸)(司隸夷隸)(罪隸貉隸)(蠻隸)
卷三十六
秋官(布憲蜡氏)(禁殺戮雍氏)(禁暴氏萍氏)(野廬氏司寤氏)
(司烜氏庶氏)(條狼氏穴氏)(修閭氏翨氏)(冥氏柞氏)
(薙氏蟈氏)(硩蔟氏壺涿氏)(翦氏庭氏)(赤犮氏銜枚氏)
(伊耆氏)
卷三十七
秋官(大行人)(小行人)
卷三十八
秋官(司儀掌客)(行夫掌訝)(環人掌交)(象胥掌察)
(掌貨賄家士)(朝大夫)(都則)(都士)
卷三十九
冬官考工記第六(三十工總敘輿輪人為輪輪人為蓋人為車)
卷四十
冬官考工記(輈人為輈矢冶氏為殺)(築氏為削桃氏為劍)
(鳧氏為鍾段氏)(㮚氏為量函氏為甲)
(鮑人之事韋氏)(韗人為臯陶裘氏)
(畫繪之事筐人)(鍾氏染羽㡛氏湅絲)
卷四十一
冬官考工記(玉人之事雕人)(楖人為磬磬氏)
(矢人為矢旊人為簋)(陶人為甗虡梓人為筍)
(梓人為飲器廬人為廬器)(梓人為侯匠人建國)
(匠人營國)
卷四十二
冬官考工記(匠人為溝洫車人為耒庛)(車人之事車人為車)
(弓人為弓)
(臣)等謹按周禮注疏四十二卷漢鄭元注唐賈
公彦疏元有易注已著錄公彦洺州永年人永
徽中官至太學博士事迹具舊唐書儒學傳周
禮一書上自河間獻王于諸經之中其出最晚其真偽亦
紛如聚訟不可縷舉惟横渠語錄曰周禮是
的當之書然其閒必有末世增入者鄭樵通
志引孫處之言曰周公居攝六年之後書成
歸豐而實未嘗行蓋周公之為周禮亦猶唐
之顯慶開元禮預為之以待他日之用其實
未嘗行也惟其未經行故僅述大略俟其臨
事而損益之故建都之制不與召誥洛誥合
封國之制不與武成孟子合設官之制不與
周官合九畿之制不與禹貢合云云(案此條所云惟)
(召誥洛誥孟子顯相舛異至禹貢乃唐虞之制武成周官乃梅賾古文尚書王制乃漢文帝)
(博士所追述皆不足以為難其說盖離合參半)其說差為近之然亦
未盡也夫周禮作于周初而周事之可考者
不過春秋以後其東遷以前三百餘年官制
之沿革政典之損益除舊布新不知凡幾其
初去成康未遠不過因其舊章稍為改易而
改易之人不皆周公也于是以後世之法竄
入之其書遂雜其後去之愈遠時移勢變不
可行者漸多其書遂廢此亦如後世律令條
格率數十年而一修修則必有所附益特世
近者可考年遠者無徵其增刪之迹遂靡所
稽統以為周公之舊耳迨乎法制既更簡編
猶在好古者留為文獻故其書閱久而仍存
此又如開元六典政和五禮在當代已不行
用而今日尚有傳本不足異也使其作偽何
不全偽六官而必闕其一至以千金購之不
得哉且作偽者必剽取舊文借真者以實其
贋古文尚書是也劉歆宗左傳而左傳所云
禮經皆不見于周禮儀禮十七篇皆在七略
所載古經七十篇中禮記四十九篇亦在劉
向所錄二百十四篇中而儀禮聘禮賓行饔
餼之物禾米芻薪之數籩豆簠簋之實鉶壺
鼎甕之列與掌客之文不同又大射禮天子
諸侯侯數侯制與司射之文不同禮記雜記
載子男執圭與典瑞之文不同禮器天子諸
侯席數與司几筵之文不同如斯之類與二
禮多相矛盾歆果贋託周公為此書又何難
牽就其文使與經傳相合以相証驗而必留
此異同以啟後人之攻擊然則周禮一書不
盡原文而非出依託可概覩矣考工記稱鄭
之刀又稱秦無廬鄭封于宣王時秦封于孝
王時其非周公之舊典已無疑義南齊書稱
文惠太子鎮雍州有盗𤼵楚王冢獲竹簡書
青丝編簡廣數分長二尺有竒得十餘簡以
示王僧虔僧虔曰是科斗書考工記則其為
秦以前書亦灼然可知雖不足以當冬官然
百工為九經之一共工為九官之一先王原
以制器為大事存之尚稍見古制俞庭椿以
下紛紛割裂五官均無知妄作耳鄭注隋志
作十二卷賈疏文繁乃析為五十卷新舊唐
志並同今本四十二卷不知何人所併元於
三禮之學本為專門故所釋特精惟好引緯
書是其一短歐陽修集有請校正五經劄子
欲刪削其書然緯書不盡可據亦非盡不可
據在審别其是非而已不必竄易古書也又
好改經字亦其一失然所注但曰當作某耳
尚不似北宋以後連篇累牘動稱錯簡則亦
不必苛責于元矣公彦之疏亦極博核足以
𤼵明鄭學朱子語錄稱五經疏中周禮疏最好
蓋宋儒惟朱子深于禮故能知鄭賈之善云
乾隆四十二年三月恭校上
總纂官(臣)紀昀(臣)陸鍚熊(臣)孫士毅
總校官(臣)陸費墀
周禮正義序
唐朝散大夫行太學博士弘文館學士臣賈公彥等奉
勅撰
夫天育蒸民無主則亂立君治亂事資賢輔但天皇地
皇之日無事安民降自燧皇方有臣矣是以易通卦驗
云天地成位君臣道生君有五期輔有三名注云三名
公卿大夫又云燧皇始出握機矩表計寘其刻日蒼牙
通靈昌之成孔演命眀道經注云拒燧皇謂人皇在伏
羲前風姓始王天下者斗機云所謂人皇九頭兄弟九
人别長九州者也是政教君臣起自人皇之世至伏羲
因之故文耀鉤云伏羲作易名官者也又案論語撰考
云黃帝受地形象天文以制官伏羲已前雖有三名未
必具立官位至黃帝名位乃具是以春秋緯命歴序云
有九頭紀時有臣無官位尊卑之别燧皇伏羲既有官
則其間九皇六十四氏有官眀矣但無文字以知其官
號也案左傳昭十七年云秋郯子來朝公與之宴昭子
問焉曰少皥氏鳥名官何故也杜氏注云少皥金天氏
黃帝之子已姓之祖也郯子曰吾祖也我知之昔者黃
帝氏以雲紀故為雲師而雲名注云黃帝軒轅氏姬姓
之祖也黃帝受命有瑞雲故以雲紀事百官師長皆以
雲為名號縉雲氏蓋其一官也炎帝氏以火紀故為火
師而火名注云炎帝神農氏姜姓之祖也亦有火瑞以
火紀事名百官也共工氏以水紀故為水師而水名注
云共工以諸侯霸有九州者在神農前大皥後亦受水
瑞以水名官也大皥氏以龍紀故為龍師而龍名注云
大皥伏羲氏風姓之祖也有龍瑞故以龍命官也我高
祖少皥摰之立也鳳鳥適至故紀於鳥故為鳥師而鳥
名又云鳳鳥氏歷正之類又以五鳥五鳩九扈五雉竝
為官長亦皆有屬官但無文以言之若然則自上以來
所云官者皆是官長故皆云師以目之又云自顓頊以
來不能紀遠乃紀於近是以少皥以前天下之號象其
德百官之號象其徵顓頊以來天下之號因其地百官
之號因其事事即司徒司馬之類是也若然前少皥氏
言祝鳩氏為司徒者本名祝鳩言司徒者以後代官況
之自少皥以上官數略如上說顓頊及堯官數雖無眀
說可略而言之矣案昭二十九年魏獻子曰社稷五祀
誰氏之五官蔡墨對曰少皥氏有四叔曰重曰該曰脩
曰熙實能金木及水使重為句芒該為蓐收脩及熙為
玄冥世不失職遂濟窮桑此其三祀也注云窮桑帝少
皥之號也顓頊氏有子曰犂為祝融共工氏有子曰句
龍為后土此其二祀也后土為社稷田正也有烈山氏
之子曰柱為稷自夏以上祀之周棄亦為稷自商以來
祀之故外傳犂為高辛氏之火正此皆顓頊時之官也
案鄭語云重犂為高辛氏火正故堯典注高辛氏之世
命重為南正司天犂為火正司地以高辛與顓頊相繼
無隔故重犂事顓頊又事高辛若稷契與禹事堯又事
舜是以昭十七年服注顓頊之下云春官為木正夏官
為火正秋官為金正冬官為水正中官為土正高辛氏
因之故傳云遂濟窮桑窮桑顓頊所居是度顓頊至高
辛也若然高辛時之官唯有重犂及春之木正之等不
見更有餘官也至於堯舜官號稍改楚語云堯復育重
犂之後重犂之後即羲和也是以堯典云乃命羲和注
云高辛之世命重為南正司天犂為火正司地堯育重
犂之後羲氏和氏之子賢者使掌舊職天地之官亦紀
於近命以民事其時官名蓋曰稷司徒是天官稷也地
官司徒也又云分命羲仲申命羲叔分命和仲申命和
叔使分主四方注仲叔亦羲和之子堯既分隂陽四時
又命四子為之官掌四時者字曰仲叔則掌天地者其
曰伯乎是有六官案下驩兜曰共工注共工水官也至
下舜求百揆禹讓稷契暨咎繇帝曰棄黎民阻饑汝后
稷播時百榖注稷棄也初堯天官為稷又云帝曰契百
姓不親汝作司徒又云帝曰咎繇汝作士此三官是堯
時事舜因禹讓述其前功下文云舜命伯夷為秩宗舜
時官也以先後參之唯無夏官之名以餘官約之夏𫝊
云司馬在前又後代況之則羲叔為夏官是司馬也故
分命仲叔注云官名蓋春為秩宗夏為司馬秋為士冬
為共工通稷與司徒是六官之名見也鄭玄分隂陽為
四時者非謂時無四時官始分隂陽為四時但分高辛
時重犂之天地官使兼主四時耳而云仲叔故云掌天
地者其曰伯乎若然堯典云伯禹作司空四時官不數
之者鄭云初堯冬官為共工舜舉禹治水堯知其有聖
德必成功故改命司空以官名寵異之非常官也至禹
登百揆之任捨司空之職為共工與虞故曰垂作共工
益作朕虞是也案堯典又云帝曰疇咨若時登庸鄭注
云堯末時羲和之子皆死庶績多闕而官廢當此之時
驩兜共工更相薦舉下又云帝曰四岳湯湯洪水有能
俾乂鄭云四岳四時之官主四岳之事始羲和之時主
四岳者謂之四伯至其死分岳事置八伯皆王官其八
伯唯驩兜共工放齊&KR2465;四人而已其餘四人無文可知
案周官云唐虞稽古建官惟百内有百揆四岳則四岳
之外更有百揆之官者但堯初天官為稷至堯試舜天
官之任謂之百揆舜即真之後命禹為之即天官也案
尚書傳云惟元祀巡狩四岳八伯注云舜格文祖之年
堯始以羲和為六卿春夏秋冬者幷掌方岳之事是為
四岳出則為伯其後稍死驩兜共工求代乃置八伯元
祀者除堯喪舜即真之年九州言八伯者據畿外八州
鄭云畿内不置伯鄉遂之吏主之案明堂位云有虞氏
官五十夏后氏官百殷二百周三百鄭注云有虞氏官
蓋六十夏百二十殷二百四十周三百六十不得如此
記也昏義云三公九卿二十七大夫八十一元士鄭云
蓋夏制依此差限故不從記文但虞官六十唐則未聞
堯舜道同或皆六十幷屬官言之則皆有百故成王周
官云唐虞建官惟百也若然自高陽已前官名略言於
上至於帝嚳官號略依高陽不可具悉其唐虞之官惟
四岳百揆與六卿又堯典有典樂納言之職至於餘官
未聞其號夏官百有二十公卿大夫元士具列其數殷
官二百四十雖未具顯案下曲禮云六大五官六府六
工之等鄭皆云殷法至於屬官之號亦蔑云焉案昏義
云三公九卿者六卿幷三孤而言九其三公又下兼六
卿故書傳云司徒公司馬公司空公各兼二卿案顧命
太保領冢宰畢公領司馬毛公領司空别有芮伯為司
徒彤伯為宗伯衛侯為司寇則周時三公各兼一卿之
職與古異矣但周監二代郁郁乎文所以象天立官而
官益備此即官號㳂革粗而言也
周禮正義序
周禮正義序考證
周禮正義序○(臣紱)按孔穎達作五經疏皆曰正義賈
公彦作周禮儀禮疏直云疏不稱正義此序不云周
禮疏序而云正義者疑後人所改或唐人疏與正義
可以通稱
燧皇伏羲既有官則其間九皇六十四氏有官明矣○
氏一本作民
周禮正義序考證
序周禮廢興唐賈公彥撰
周公制禮之日禮教興行後至幽王禮儀紛亂故孔子
云諸侯專行征伐十世希不失鄭注云亦謂幽王之後
也故晉侯趙簡子見儀皆謂之禮孟僖子又不識其儀
也至於孔子更脩而定之時已不具故儀禮注云後世
衰微幽厲尤甚禮樂之書稍稍廢棄孔子曰吾自衛反
於魯然後樂正雅頌各得其所謂當時在者而復重雜
亂者也惡能存其亡者乎至孔子卒後復更散亂故藝
文志云昔仲尼没微言絶七十二弟子喪而大義乖諸
子之書紛然散亂至秦患之乃燔滅文章以愚黔首又
云禮經三百威儀三千及周之衰諸侯將踰法度惡其
害已滅去其籍自孔子時而不具至秦大壊漢興至高
堂生博士傳十七篇孝宣世后倉最明禮戴德戴聖慶
普皆其弟子三家立于學官案儒林傳漢興高堂生傳
禮十七篇而魯徐生善為容孝文時徐生以容為禮官
大夫而瑕丘蕭奮以禮至淮陽太守孟卿東海人也事
蕭奮以授后倉后倉說禮數萬言號曰后氏曲臺記授
戴德戴聖鄭云五傳弟子則高堂生蕭奮孟卿后倉戴
德戴聖是為五也此所傳者謂十七篇即儀禮也周官
孝武之時始出秘而不傳周禮後出者以其始皇特惡
之故也是以馬融傳云秦自孝公已下用商君之法其
政酷烈與周官相反故始皇禁挾書特疾惡欲絶滅之
搜求焚燒之獨悉是以隠蔵百年孝武帝始除挾書之
律開獻書之路既出於山巖屋壁復入于秘府五家之
儒莫得見焉至孝成皇帝達才通人劉向子歆校理秘
書始得列序著于錄略然亡其冬官一篇以考工記足
之時衆儒竝出共排以為非是唯歆獨識其年尚幼務
在廣覽博觀又多銳精于春秋末年乃知其周公致太
平之迹迹具在斯奈遭天下倉卒兵革竝起疾疫喪荒
弟子死喪徒有里人河南緱氏杜子春尚在永平之初
年且九十家于南山能通其讀頗識其說鄭衆賈逵往
受業焉衆逵洪雅博聞又以經書記轉相證眀為解逵
解行於世衆解不行兼攬二家為備多所遺闕然衆時
所解說近得其實獨以書序言成王既黜殷命還歸在
豐作周官則此周官也失之矣逵以為六鄉大夫則冢
宰以下及六遂為十五萬家絙千里之地甚謬焉此比
多多吾甚閔之久矣六鄉之人實居四同地故云絙千
里之地者誤矣又六鄉大夫冢宰以下所非者不著又
云多多者如此解不著者多又云至六十為武都守郡
小少事乃述平生之志著易尚書詩禮傳皆訖惟念前
業未畢者唯周官年六十有六目瞑意倦自力補之謂
之周官傳也案藝文志云成帝時以書頗散亡使謁者
陳農求遺書于天下詔光禄大夫劉向校書經傳諸子
詩賦向輒條其篇目撮其指意錄而奏之會向卒哀帝
復使向子歆卒父業歆於是總羣書奏其七略故有六
藝七略之屬歆之錄在於哀帝之時不審馬融何云至
孝成皇帝命劉向子歆考理秘書始得列序著於錄略
者成帝之時蓋劉向父子竝被帝命至向卒哀帝命歆
卒父所脩者故令文乖理則是也故鄭玄序云世祖以
來通人達士大中大夫鄭少贛名興及子大司農仲師
名衆故議郎衛次仲侍中賈君景伯南郡太守馬季長
皆作周禮解詁又云玄竊觀二三君子之文章顧省竹
帛之浮辭其所變易灼然如晦之見眀其所彌縫奄然
如合符復析斯可謂雅達廣攬者也然猶有參錯同事
相違則就其原文字之聲類考訓詁捃秘逸謂二鄭者
同宗之大儒眀理于典籍觕識皇祖大經周官之義存
古字發疑正讀亦信多善徒寡且約用不顯傳于世今
讚而辨之庶成此家世所訓也又其名周禮為尚書周
官者周天子之官也書序曰成王既黜殷命滅淮夷還
歸在豐作周官是言蓋失之矣案尚書盤庚康誥說命
泰誓之屬三篇序皆云某作若干篇今多者不過三千
言又書之所作據時事為辭君臣相誥命之語作周官
之時周公又作立政上下之别止有一篇周禮乃六篇
文異數萬终始辭句非書之類難以屬之時有若兹焉
得從諸又云斯道也文武所以綱紀周國君臨天下周
公定之致隆平龍鳳之瑞然則周禮起於成帝劉歆而
成于鄭玄附離之者大半故林孝存以為武帝知周官
末世瀆亂不驗之書故作十論七難以排棄之何休亦
以為六國隂謀之書唯有鄭玄徧覽羣經知周禮者乃
周公致太平之迹故能答林碩之論難使周禮義得條
通故鄭氏傳曰玄以為括囊大典網羅衆家是以周禮
大行後王之法易曰神而化之存乎其人此之謂也
序周禮廢興
序周禮廢興考證
乃周公致太平之迹故能答林碩之論難使周禮義得
條通○林王制篇題下疏作臨
序周禮廢興考證
周禮注疏原目
漢鄭氏目錄唐賈公彥疏
天官冢宰第一注象天所立之官冢大也宰者官也
天者統理萬物天子立冢宰使掌邦治亦所以總御
衆官使不失職不言司者大宰總御衆官不主一官
之事也疏(釋曰第一者第次也一者數之始也次第之中處一故云第一也注釋曰鄭云象天)
(者周天有三百六十餘度天官亦總攝三百六十官故云象天也云官者亦是管攝為號故題曰天官也)
(鄭又云冢大宰官也者下注對大宰則云冢者大之上此不對大宰故云冢大也宰者調和膳羞之名此)
(冢宰亦能調和衆官故號大宰之官鄭又云不言司者大宰總御衆官不主一官之事者此官不言司對)
(司徒司馬司寇司空皆云司以其各主一官不兼羣職故言司此天官則兼攝羣職故不言司也若然則)
(春官亦不言司者以其祭祀鬼神鬼神非人所主故亦不言司也其地官鄭云象地所立之官彼言象地)
(實主地事此天官言天直取總攝為言全無天事天事又並入於春官者言象天自取總攝為名象地自)
(取掌物為號各取一邊為義理無嫌也)周禮鄭氏注疏(釋曰鄭氏者漢大司農北)
(海郡鄭沖之孫名玄字康成注者於經之下自注已意使經意可申故云注也孔君王肅之等則言傳傳)
(者使可傳述若然或云注或言傳不同者立意有異無義例也)
地官司徒第二注象地所立之官司徒主衆徒地者
載養萬物天子立司徒掌邦教亦所以安擾萬民疏
(釋曰既言象地所立則此六十官皆法也與天官言象天義異矣)
春官宗伯第三注象春所立之官也宗尊也伯長也
春者出生萬物天子立宗伯使掌邦禮典禮以事神
為上亦所以使天下報本反始不言司者鬼神示人
之所尊不敢主之故也
夏官司馬第四注象夏所立之官馬者武也言為武
者也夏整齊萬物天子立司馬共掌邦政政可以平
諸侯正天下故曰統六師平邦國
秋官司寇第五注象秋所立之官寇害也秋者遒也
如秋義殺害收聚斂藏於萬物也天子立司宼使掌
邦刑刑者所以驅恥惡納人於善道也
冬官考工記第六注象冬所立官也是官名司空者
冬閉蔵萬物天子立司空使掌邦事亦所以富充國
家使民無空者也司空之篇亡漢興購求千金不得
此前世識其事者記錄以備大數古周禮六篇畢矣
古周禮六篇者天子所專秉以治天下諸侯不得用
焉六官之記可見者堯育重黎之後羲和及其仲叔
四子掌天地四時夏書亦云乃召六卿商周雖稍增
改其職名六官之數則同矣疏(釋曰鄭義既然今按漢書藝文志云禮經)
(三百威儀三千及周之衰諸侯將踰灋度惡其害己皆滅去其籍孔子時多不具故鄭注鄉飲酒云後世)
(衰微幽厲尤甚禮樂之書稍稍廢棄孔子曰吾自衛反魯然後樂正雅頌各得其所謂當時在者而復重)
(雜亂者也惡能存其亡者乎以此觀之冬官一篇其亡已久有人尊集舊典錄此三十工以為考工記雖)
(不知其人又不知作在何日要之在於秦前是以得遭秦滅焚典籍韋氏裘氏等闕也故鄭云前世識其)
(事者記錄以備大數耳)
周禮注疏原目
周禮注疏原目考證
天官冢宰第一周禮鄭氏注○(臣學健)按石經每卷下
皆有周禮鄭氏注五字蓋古人專門之學傳寫相承
者如此監本唯第一卷有之餘皆刪去今亦從省
冬官考工記第六○(臣紱)按司空篇亡後人以考工記
補之考工記本無冬官二字漢人所加耳
周禮注疏原目考證
