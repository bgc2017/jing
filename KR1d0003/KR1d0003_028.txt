周禮注疏卷二十八
漢鄭氏注唐陸德眀音義賈公彦疏
夏官司馬第四
惟王建國辨方正位體國經野設官分職以爲民極乃
立夏官司馬使帥其屬而掌邦政以佐王平邦國注政
正也政所以正不正者也孝經說曰政者正也正德名
以行道疏(注釋曰為政者取平正之義大司馬主六軍所以正諸侯違王命不正者故鄭云所以正)
(不正是以康子問政孔子云子帥以正孰敢不正孝經說者是孝經緯文云政者正也正德名以行道者亦是)
(正者先自正已之德名以行道則天下自然正引之以證正不正之事)政官之屬大司馬
卿一人小司馬中大夫二人軍司馬下大夫四人輿司
馬上士八人行司馬中士十有六人旅下士三十有二
人府六人史十有六人胥三十有二人徒三百有二十
人注輿衆也行謂軍行列晉作六軍而有三行取名於
此音義(輿音餘行戶剛反注同行行列也)疏(釋曰此序官從大司馬至府六人其數與諸官同自)
(史以下則異諸官皆云史十二人胥十二人徒百二十人獨此官史十有六人胥三十二人徒三百二十人與)
(諸官異者以大司馬大總六軍軍事尚嚴特須監察故胥徒獨多是以襄公三年六月晉悼公會諸侯盟于雞)
(澤秋晉侯之弟揚干亂行於曲梁魏絳戮其僕晉侯怒對曰使臣斯司馬臣聞師衆以順為武是其尚嚴也注)
(釋曰輿衆者按左氏傳信二十八年晉侯聽輿人之誦是輿為衆之義也云行謂軍行列者詩云寘彼周行是)
(行得為行列云晉作六軍而有三行取名於此者左氏僖二十八年云晉侯作三行以禦狄注云晉置上中下)
(三軍今復增置三行避天子六軍之名以所加三軍者謂之三行彼名軍為行取於此行司馬之名也)凡
制軍萬有二千五百人為軍王六軍大國三軍次國二
軍小國一軍軍將皆命卿二千有五百人為師師帥皆
中大夫五百人為旅旅帥皆下大夫百人為卒卒長皆
上士二十五人為兩兩司馬皆中士五人爲伍伍皆有
長注軍師旅卒兩伍皆衆名也伍一比兩一閭卒一族
旅一黨師一州軍一鄉家所出一人將帥長司馬者其
師吏也言軍將皆命卿則凡軍帥不特置選於六官六
鄉之吏自卿以下德任者使兼官焉鄭司農云王六軍
大國三軍次國二軍小國一軍故春秋傳有大國次國
小國又曰成國不過半天子之軍周為六軍諸侯之大
者三軍可也詩大雅常武曰赫赫明明王命卿士南仲
大祖大師皇父整我六師以修我戎既儆既戒惠此南
國大雅文王曰周王于邁六師及之此周為六軍之見
于經也春秋傳曰王使虢公命曲沃伯以一軍為晉侯
此小國一軍之見于傳也百人為卒二十五人為兩故
春秋傳曰廣有一卒卒偏之兩音義(軍將子匠反凡軍將將帥之類放此)
(帥所類反下將帥之字皆同卒子忽反後皆同卒長丁丈反卷内不出者放此比毗志反大祖音泰下大師及)
(下文大僕同皇父音甫儆本亦作敬京領反見賢遍反下同廣光浪反)疏(釋曰云此大國次國小國者皆)
(以命數同者軍數則同則上公為大國侯伯為次國子男為小國也魯是侯爵而魯頌云公徒三萬注云萬二)
(千五百人為軍大國三軍合三萬七千五百人言三萬者舉成數也然當公之時其實二軍故襄公十一年作)
(三軍則前無三軍矣若僖公時有三軍則中間應有舍文詩言為三軍者作詩之人舉魯盛時而言若然魯公)
(伯禽之時則三軍矣魯語季武子為三軍叔孫昭子曰不可又云今我小侯也明大侯之時有三軍矣鄭答林)
(碩為三萬之大數者以實言之也此言軍將皆命卿及師帥皆中大夫旅帥皆下大夫卒長皆上士兩司馬皆)
(中士伍皆有長者皆據在鄊為鄉大夫州長黨正族師閭胥比長時尊卑命數而言伍皆有長是比長下士不)
(言皆下士者以衆多官卑故略而不言也注釋曰鄭以經伍兩卒旅師軍皆據在鄉内民數而言者以其凡出)
(軍皆據六鄉為數是以小司徒云凡起徒役無過家一人是以鄭據在鄉之數而以家出一人結之也鄭云言)
(凡軍將皆命卿則凡軍帥不特置選於六官六鄉之吏者鄭言選於六官者謂王朝六卿此六軍之將還選六)
(卿中有武者為軍將也又别言六鄉之吏者據六鄉大夫及州長黨正族師閭胥比長中有武者今出軍之時)
(還遣在鄉所管之長為軍吏也鄭必知還遣本長為軍吏者見管子云因内政寄軍令且經並據在鄉時尊卑)
(而言故知因遣其鄉之官而領之也是以州長職注云掌其戒令賞罰則是於軍因為師帥自黨已下注皆云)
(因為旅帥因為卒長閭胥以下雖不言因為義可知又云自卿已下德任者使兼官焉者按大司馬云師都載)
(旃鄉遂載物鄭云鄉遂大夫或載旃或載物衆屬軍吏無所將則自卿已下至伍長有武德堪任為軍之吏者)
(乃兼官兼官者在鄉為鄉官在軍為軍吏若無武德不堪任為軍吏者則衆屬他軍吏身不得為軍吏是無所)
(將也是以詩云韎韐有奭以作六師鄭云諸侯世子除三年之喪未遇爵命服士服而來時有征伐之事天子)
(以其賢任為軍將是代為軍將之事則王朝之官有武德者皆可代為軍吏也先鄭云王六軍已下復引諸文)
(者以當時有不信周禮者故引為證言春秋有大國有次國有小國者此非春秋正文成三年冬十一月晉侯)
(使荀庚来聘衞侯使孫良夫来聘公問諸臧宣叔曰中行伯之於晉其位在三孫子之於衞也位為上卿將誰)
(先對曰次國之上卿當大國之中中當其下下當其上大夫小國之上卿當大國之下卿中當其上大夫下當)
(其下大夫上下如是古之制也衛在晉不得為次國晉為盟主其將先之丙午盟晉丁未盟衞盖指此為大國)
(次國小國也云又曰成國不過半天子之軍周為六軍諸侯之大者三軍可也者襄十四年晉侯舍新軍禮也)
(成國禮不過半天子之軍周為六軍諸侯之大者三軍可也晉雖為侯爵以其為霸主得置三軍故為禮也云)
(此周為六軍之見于經也者此引春秋及大雅常武與文王皆是正經故云之見于經也此經言軍而詩云師)
(者此皆軍也故鄭答林碩云軍者兵之大名軍禮重言軍為其大悉故春秋之兵雖有累萬之衆皆稱師詩云)
(六師即六軍也然軍旅卒兩皆衆名獨舉師者按易師彖云師貞丈人吉无咎軍二千五百人為師丈之言長)
(也以法度為人之長故吉無咎謂天子諸侯而主軍軍將皆命卿天子六軍兵衆之名移矣正言師者出兵而)
(多以軍為名次以師名少旅為名言衆舉中言之也由此言之故以師為大名不言軍為其大悉不言旅為其)
(中故以師表名見其得中以兼上下言多以軍為名謂征伐次以師為名謂君行師從少以旅為名謂卿行旅)
(從之時也云春秋傳曰王使虢公命曲沃伯以一軍為晉侯此小國一軍之見於傳者莊十六年傳文以其新)
(并晉國雖為侯爵以小國軍法命之故一軍也云故春秋傳曰廣有一卒卒偏之兩者宣十二年欒武子說楚)
(之軍法云其君之戎分為二廣服氏云左右廣各十五乘廣有一卒服氏云百人為卒言廣有一卒為承也卒)
(偏之兩服氏云五十人曰偏二十五人曰兩廣既有一卒為承承有偏偏有兩故曰卒偏之兩引之以證卒是)
(百人兩為二十五人意也)一軍則二府六史胥十人徒百人疏(釋曰此非)
(常也有軍則置之無則已府史不言府二人史六人而逆言其數者欲見所置非常故倒言以見義也)
司勲上士二人下士四人府二人史四人胥二人徒二
十人注故書勲作勛鄭司農云勛讀為勲勲功也此官
主功賞故曰掌六鄉賞地之法以等其功音義(勛香云反劉音)
(訓)疏(釋曰此已下六十官以大司馬主軍法所有軍事及武勇官爵賞賚整齊之等皆屬焉序官前後亦)
(不據尊卑直取事急者居前事緩者居後是以司勲及馬質已下皆士官而居前射人諸子司士之等大夫官)
(而居後也但司馬主征伐軍無賞士不往凡軍以賞為先故僖二十八年秋七月晉文公獻俘授馘飲至大賞)
(武王入殷封功臣謀士師尚父為首故司勲列位在前上士二人為官下士四人為之佐府二人主藏文書史)
(四人作文書草胥二人為什長徒二十人給徭役注釋曰先鄭不從古書勛而從勲者勛是古字從今之勲也)
(云掌六鄉賞地之法以等其功者司勲職文)
馬質中士二人府一人史二人賈四人徒八人注質平
也主買馬平其大小之賈直音義(賈音嫁注及下同)疏(釋曰司馬者主)
(以供軍之用馬質主平馬賈買之故亦列職居前也然不使與校人相近而在此者平馬大小賈直故使與量)
(人相近也以其主司馬故屬夏官)
量人下士二人府一人史四人徒八人注量猶度也謂
以丈尺度地音義(量音亮或音良下同度待洛反下同)疏(釋曰在此者以其掌營軍之壘)
(舍量其市朝州塗軍社之所里其中雖有餘事要以軍事為重故亦列職於此也)
小子下士二人史一人徒八人注小子主祭祀之小事
疏(釋曰在此者以其職有掌小祭祀羞羊肆釁軍噐師田掌斬牲徇陳之事故屬此也)
羊人下士二人史一人賈二人徒八人疏(釋曰羊人在此者以其職)
(有掌羊牲又祭祀割牲等之事羊屬南方火司馬火官故在此按說卦云兌為羊注云其畜好剛鹵又易說云)
(大山失金雞西嶽亡玉羊玉羊者西嶽之精而羊不在西方者羊有二義按五行傳云視之不明則有羊禍注)
(云羊畜之遠視者屬視故列在夏官兌為羊又屬西方也)
司爟下士二人徒六人注故書爟為燋杜子春云燋當
為爟書亦或為爟爟為私火玄謂爟讀如予若觀火之
觀今燕俗名湯熱為觀則爟火謂熱火與音義(爟古喚反燋哉)
(約反李又音灼觀古喚反下同與音餘)疏(釋曰在此者按其職有行火之政令火屬南方故在此也注釋)
(曰子春不從古書燋還從爟爟為私火者民間理爨之火為私火亦如後鄭為熱火也後鄭讀如予若觀火者)
(盤庚告其羣臣不欲徙而匿情者予若觀熱也我有刑罰如熱火可畏故引燕俗以湯熱為觀亦取熱火之義)
(後鄭云謂熱火與者對秋官司烜氏以夫燧取火於日中為明者為冷火破字為疑故云與也孔安國以觀為)
(視我觀汝情如視火與鄭義異也若然司烜氏不在此者彼取金義故在秋官也)
掌固上士二人下士八人府二人史四人胥四人徒四
十人注固國所依阻者也國曰固野曰險易曰王公設
險以守其國疏(注釋曰鄭云固國所依阻者也者欲見固據在國而言云國曰固野曰險者對)
(下文司險是在野之義也以其掌固職云掌修城郭溝池樹渠之固並據國而言司險職云周知山林川澤之)
(阻而達其道路皆據在野而言故知在野曰險又引易者易坎卦彖云天險不可升地險山川丘陵王公設險)
(以守其國引之證固是在國王公設之以守國若然易云王公設險險即此固以其言王公設之非是在野自)
(然之險者也是對文則險固異散則險固通名也掌固司險在此者取整齊之義故也)
司險中士二人下士四人史二人徒四十人
掌疆中士八人史四人胥十有六人徒百有六十人注
疆界也音義(疆居良反注及後同)疏(釋曰在此者按其職闕雖未知其事盖掌守疆界亦是禁)
(戒之事故在此也)
候人上士六人下士十有二人史六人徒百有二十人
注候候迎賓客之來者疏(釋曰在此者案其職云各掌其方之道治與其禁令以設)
(候人是候迎賓客之事故詩云彼候人兮荷戈與祋亦是武事故在此也)
環人下士六人史二人徒十有二人注環猶卻也以勇
力卻敵音義(環戸關反劉戸串反卻起略反下同)疏(釋曰在此者按其職云掌致師察軍慝皆)
(是軍師之事故在此也)
挈壺氏下士六人史二人徒十有二人注挈讀如絜髮
之絜壺盛水器也世主挈壺水以為漏音義(挈劉苦結反一音結)
(又戸結反盛音成)疏(釋曰在此者按其職云掌挈壺以令軍井挈轡以令舍挈畚以令糧又云凡軍事懸)
(壺以序聚柝皆為軍事故在此也注釋曰鄭讀挈如絜髮之絜者詩云總角之晏毛傳云總角結髮此鄭依毛)
(傳絜即結之義也鄭云世主挈壺水以為漏者以其稱氏此則官有世功則以官為氏故以世主解之也)
射人下大夫二人上士四人下士八人府二人史四人
胥二人徒二十人疏(釋曰在此者以其主射事射即武事故在此也)
服不氏下士一人徒四人注服不服不服之獸者疏(釋曰)
(在此者以其服不服之獸象王者伐叛柔服之義故在此也)
射鳥氏下士一人徒四人音義(射食亦反)疏(釋曰在此者按其職云掌射鳥)
(亦是武事在此宜也)
羅氏下士一人徒八人注能以羅網搏鳥者郊特牲曰
大羅氏天子之掌鳥獸者音義(搏音博一音付本又作捕音步)疏(釋曰在此)
(者按其職云掌羅鳥羅亦是武事故在此也注釋曰引郊特牲云大羅氏天子之掌鳥獸者按彼云大羅氏天)
(子之掌鳥獸者諸侯貢屬焉彼大羅氏與此羅氏為一彼稱大對諸侯此直曰羅氏無所對故不稱大此職唯)
(羅鳥不主獸彼兼言獸者諸侯所貢鳥獸屬焉則兼掌所貢之獸也)
掌畜下士二人史二人胥二人徒二十人注畜謂斂而
養之音義(畜許六反注同劉許又反)疏(釋曰在此者按其職云掌養鳥而阜蕃教擾之是專養鳥)
(其職注謂鵝鶩之屬是斂而養之鳥是羽蟲屬南方故在此也)
司士下大夫二人中士六人下士十有二人府二人史
四人胥四人徒四十人疏(釋曰在此者以其職云掌以德詔爵以功詔禄與大司馬)
(云進賢興功同故列職於此也)
諸子下大夫二人中士四人府二人史二人胥二人徒
二十人注諸子主公卿大夫士之子者或曰庶子疏(釋曰)
(在此者按其職云若有甲兵之事則授之車甲故亦在此也注釋曰鄭云諸子主公卿大夫士之子者按其職)
(云掌國子之倅倅副代父者是公卿大夫士之適子皆是倅故鄭歴言之云或曰庶子者按禮記燕義稱此諸)
(子為庶子故言或曰以其燕禮有庶子執燭之事彼稱諸子謂之庶子故燕義兼說天子諸子之事諸庶為一)
(皆掌公卿大夫士之適故通謂之庶子也)
司右上士二人下士四人府四人史四人胥八人徒八
十人注右謂有勇力之士充王車右疏(釋曰在此者王車之右執干戈)
(以衞王亦是武事故在此也注釋曰鄭知勇力者其職云國之勇力之士能用五兵者屬焉鄭云選右當於中)
(是用勇力充之者也)
虎賁氏下大夫二人中士十有二人府二人史八人胥
八十人虎士八百人注不言徒曰虎士則虎士徒之選
有勇力者音義(賁音奔下同)疏(釋曰在此者亦衞守王在此宜也注釋曰鄭云不言徒曰)
(虎士則虎士徒之選有勇力者以其在胥下例皆是徒今不言徒而曰虎士明先是徒之選有勇力者乃為之)
(以當徒處)
旅賁氏中士二人下士十有六人史二人徒八人疏(釋曰)
(在此者按其職云掌執戈盾夾王車而趨左八人右八人車止則持輪言旅見其衆言賁見其勇亦是衞守王)
(事故在此也)
節服氏下士八人徒四人注世為王節所衣服音義(爲于)
(偽反)疏(釋曰在此者按其職云郊祀二人執戈送逆尸從車亦是武事故在此也注釋曰鄭云世為王節所)
(衣服者以其著服與王為節而稱氏故知官有世功則曰官族然凡稱氏者鄭雖不釋為世功但注有詳略從)
(可知也)
方相氏狂夫四人注方相猶言放想可畏怖之貌音義
(放方丈反本或作瓬音同)疏(釋曰在此者按其職云蒙熊皮黃金四目玄衣朱裳執戈揚盾可畏怖亦是武)
(事故在此也注釋曰鄭云方相猶言放想者漢時有此語是可畏怖之貌故云方相也)
大僕下大夫二人小臣上士四人祭僕中士六人御僕
下士十有二人府二人史四人胥二人徒二十人注僕
侍御於尊者之名大僕其長也疏(釋曰在此者凡言僕御者是武衞之事又)
(太僕職凡軍旅田役贊王鼓故凡僕御皆連類在此也太僕已下四官因仍同府史之等者太僕已下至御僕)
(乃是别職同官故同府史也小臣其職云掌王之小命詔相王之小法儀祭僕其職云掌受命於王以視祭祀)
(御僕其職云掌羣吏之逆及庶民之復太僕為長故連類在此若然府史胥徒在御僕下者是四官别職同官)
(故共府史胥徒也)
隸僕下士二人府一人史二人胥四人徒四十人注此
吏而曰隸以其事䙝音義(䙝息列反)疏(釋曰在此者以僕皆在此故亦在此但所)
(掌事褻故别官職不屬太僕注釋曰鄭云此吏而曰隸以其事褻者此經言下士二人即是吏按秋官有罪隸)
(已下是奴稱隸以其掌䙝故與賤同稱隸也)
弁師下士二人工四人史二人徒四人注弁者古冠之
大稱委貌緇布曰冠音義(弁皮彦反稱尺證反)疏(釋曰在此者以夏物長大而盛)
(壯人年長大乃冠以象夏故不同司服在春官而在此也注釋曰按禮記郊特牲及士冠記皆云夏收殷冔周)
(弁三代皆祭冠則弁亦冕也即是六冕皆得稱弁若然皮弁爵弁自然是弁故鄭云弁者古冠之大稱也云委)
(貌緇布曰冠者此二者對皮弁爵弁六冕惟曰冠若散文亦得言弁故司服云凡田冠弁服凶事服弁服皆得)
(言弁也)
司甲下大夫二人中士八人府四人史八人胥八人徒
八十人注甲今之鎧也司甲兵戈盾官之長音義(鎧苦愛反)
(盾常允反又音允)疏(釋曰在此者其職雖闕但甲者軍師所用在此宜也注釋曰言甲今之鎧者今古用)
(物不同其名亦異古用皮謂之甲今用金謂之鎧從金為字也云司甲兵戈盾官之長者以其此官下大夫又)
(在上已下皆士官故云長也)
司兵中士四人府二人史四人胥二人徒二十人疏(釋曰)
(在此者按其職云掌五兵五盾及授兵從司馬之法此亦為軍事在此宜也)
司戈盾下士二人府一人史二人徒四人注戈今時句
孑戟音義(句古侯反孑音結)疏(釋曰在此者按其職云祭祀授旅賁殳故士戈盾授舞者兵皆)
(武事故在此也注釋曰按冬官冶氏為戈戟戈則兩刅長六尺六寸戟則三刃長丈六尺形既不同鄭云戈句)
(孑戟而為一物解之者鄭舉漢法以況之漢時見戈有旁出者為句孑亦名胡孑故號戈為句孑戟也)
司弓矢下大夫二人中士八人府四人史八人胥八人
徒八十人注司弓矢弓弩矢箙官之長音義(箙音服)疏(釋曰)
(在此者按其職云掌六弓四弩八矢給武之所用在此宜也注釋曰云司弓矢弓弩矢箙官之長者司弓矢下)
(大夫已下繕人槀人皆士官故得與之為長也鄭云司弓弩即繕人也)
繕人上士二人下士四人府一人史二人胥二人徒二
十人注繕之言勁也善也疏(釋曰在此者按其職云掌王之用弓弩矢箙亦是武)
(事故在此也注釋曰云繕之言勁也善也者以其所掌弓弩有堅勁而善堪為王用者乃入繕人以共王故鄭)
(為此解之也)
稾人中士四人府二人史四人胥二人徒二十人注鄭
司農云稾讀為芻槀之稾箭幹謂之槀此官主弓弩箭
矢故謂之稾人音義(稾古老反幹如字沈古旱反)疏(釋曰在此者按其職云掌六弓)
(八矢四弩是軍事所用故在此也注釋曰先鄭云箭幹謂之稾按冬官矢人云以其笴厚為之羽深後鄭云笴)
(讀為稾謂矢幹古文假借字則此稾人非直掌矢稾兼主弓弩矢箙等而云稾人者以稾為主耳故云此官主)
(弓弩箭矢故謂之稾人)
戎右中大夫二人上士二人注右者參乘此充戎路之
右田獵亦為之右焉音義(乘䋲證反)疏(釋曰此戎右并下僕馭在此者皆是防衞)
(之官故皆在此注釋曰云右者參乘者若在軍為元帥則將居鼓下將在中御者在左若凡平兵車則射者左)
(御者居中若在國則尊者在左御者亦中央其右是勇力之士執干戈常在左右故云右者參乘也云此充戎)
(路之右田獵亦為之右者按巾車王路有五按下文僕亦有五惟此戎右已下有三不見玉路祀之右又不見)
(木路田路之右者以田戎相類齊祀相因故以類相兼故戎右兼田右齊右兼祀右若然僕有五不兼者僕難)
(於右是以六藝之中有五御而不言右也按巾車玉路居前戎路在後此右在前又戎右中大夫齊右下大夫)
(道右上士戎右官又尊者夏官主事尚威武故戎右居前使官尊也)
齊右下大夫二人注充玉路金路之右音義(齊側皆反下齊僕并)
(注同)疏(注釋曰充金路為主故云齊按曲禮云立如齊注齊謂祭祀時則齊雖施於祭前當祭時亦名齊故)
(得兼金玉二路而鄭不言亦以其齊同故也)
道右上士二人注充象路之右疏(釋曰在朝所以行道是以名車為道車以)
(巾車五路差之上已有玉金革木之等此道右當充象路之右可知不兼而官卑者以其上四事行事簡故使)
(兼此道右日日視朝行事繁故不兼以其事卑於齊戎之等故官職卑也)
大馭中大夫二人注馭之最尊音義(馭音御)疏(釋曰在此者亦是衞)
(守之事在此宜也注釋曰云馭之最尊者以其御玉路以祀故云最尊以是特尊不與下同名僕而謂之大馭)
(也若然戎右在前尚威武此大馭在前者以其僕雖駕馭為難仍非武事故退戎僕於後進大馭於前也仍尊)
(戎僕在齊僕之上而使中大夫為之與戎右尊卑同也)
戎僕中大夫二人注馭言僕者此亦侍御於車疏(注釋曰上)
(太僕已下言僕並是侍御之官稱僕今此馭車之人亦言僕者在車亦是侍御之類故云亦侍御於車也)
齊僕下大夫二人注古者王將朝覲會同必齊所以敬
宗廟及神明音義(朝直遥反後朝覲皆同)疏(注釋曰齊而敬神明者按曲禮下注云春)
(夏受贄於朝受享於廟秋冬一受之於廟是朝覲敬宗廟按覲禮及司儀會同之時設方明於壇上設六玉以)
(禮方明之神是會同敬神明巾車云金路建大旂以賓則金路主為賓路賓路則諸侯與王行朝覲會同之禮)
(故鄭以朝覲會同釋齊也)
道僕上士十有二人注王朝朝莫夕主御王以與諸臣
行先王之道音義(朝朝上如字下直遥反莫音暮)疏(釋曰按上齊右已下至齊僕皆二人)
(唯戎右與道僕人數多者則戎右有所斬殺故左氏傳晉縛秦囚萊駒為右使萊駒斬之故人多也道僕所以)
(特多者以朝夕在朝來往駕脱難而且煩故人最多也注釋曰鄭云王朝朝莫夕主御者此釋人多之意云王)
(以與諸臣行先王之道者此釋稱道之言也)
田僕上士十有二人疏(釋曰人亦多者王有四時之田兼有園囿遊獵及取鮮獸之等)
(亦是事繁而難故亦特多也)
馭夫中士二十人下士四十人疏(釋曰按其職云掌馭貳車從車使車之等)
(馭僕之類故亦在此馭夫總六十人按校人三乘為皂皂一趣馬三皂為繫繫一馭夫則馬三十六匹一馭夫)
(計良二千一百六十匹則六十馭夫又駑六麗一師六師一趣馬六趣馬一馭夫則一馭夫主四百三十二匹)
(駑千二百九十六匹則馭夫三人并前六十三人與此不合者蓋此序官脱三人也)
校人中大夫二人上士四人下士十有六人府四人史
八人胥八人徒八十人注校之為言校也主馬者必仍
校視之校人馬官之長音義(校戸教反字從木若從手旁作是比校之字耳今人)
(多亂之注校之校人同)疏(釋曰在此者以馬共軍所用故其職云凡軍事物馬而頒之故在此官特尊而)
(多者以王馬多故也注釋曰云校之為言校也者讀從曲禮與少儀效馬效羊取效見義以其養官畜者必效)
(見之故鄭云主馬者必仍校視之仍者相仍有時數數程見之也云校人馬官之長者與下趣馬至圉人為長)
(有事皆取長官法度)
趣馬下士皂一人徒四人注趣馬趣養馬者也鄭司農
說以詩曰蹶維趣馬音義(趣七口反劉清須反注同皂才早反趣養清須反又七口)
(反一音七句反蹶居衞反)疏(釋曰在此者按其職云掌正良馬而齊其飲食是以鄭云趣馬趣養馬者故在)
(此也注釋曰先鄭說以詩云蹶惟趣馬者彼詩是刺幽王之詩其時臣名蹶惟作趣馬之官權寵之例引以證)
(趣馬是官名也)
巫馬下士二人醫四人府一人史二人賈二人徒二十
人注巫馬知馬祖先牧馬社馬步之神者馬疾若有犯
焉則知之是以使與醫同職疏(釋曰巫知馬祟醫知馬病故連類在此也有賈)
(者治馬死生須知馬價故有賈人也注釋曰馬祖之等竝在下文有人犯者與為祟巫則知之為之謝過必與)
(醫同職者巫言無祟則是時氣及損傷付醫治之故二官同職也)
牧師下士四人胥四人徒四十人注主牧放馬而養之
音義(牧舊音目劉音茂沈音木)疏(釋曰在此者按其職云掌牧地是放馬故與校人連類在此也)
廋人下士閑二人史二人徒二十人注廋之言數也音
義(廋所求反數色主反數之同)疏(釋曰在此者按其職云掌十有二閑之政阜馬佚特之等故與馬官)
(連類在此也)
圉師乘一人徒二人圉人良馬匹一人駑馬麗一人注
養馬曰圉四馬為乘良善也麗耦也音義(圉魚吕反乘䋲證反注同)
(麗如字)疏(釋曰在此者以其掌養馬也圉人在此者按其職云掌養馬芻牧之事以役圉師亦是為馬故)
(亦連類在此也)
職方氏中大夫四人下大夫八人中士十有六人府四
人史十有六人胥十有六人徒百有六十人注職主也
主四方之職貢者職方氏主四方官之長疏(釋曰在此者司馬主)
(九畿職方制其貢事相成故在此官尊而人多以其主天下人民貢賦之事事繁故也注釋曰云主四方官之)
(長者與下諸言方者為長也)
土方氏上士五人下士十人府二人史五人胥五人徒
五十人注土方氏主四方邦國之土地疏(釋曰在此者按其職云以)
(土地相宅而建邦國都鄙與職方連類在此也故主四方邦國之土地)
懷方氏中士八人府四人史四人胥四人徒四十人注
懷來也主來四方之民及其物疏(釋曰在此者按其職云掌來遠方之民致)
(方貢致遠物故與職方連類在此也)
合方氏中士八人府四人史四人胥四人徒四十人注
合方氏主合同四方之事疏(釋曰在此者按其職云掌達天下之道路通其財利)
(同其數器故注云主合同四方之事故亦連類在此也)
訓方氏中士四人府四人史四人胥四人徒四十人注
訓道也主教道四方之民音義(道音導下同)疏(釋曰在此者按其職云掌)
(道四方之政事與其上下之志誦四方之傳道故注云教導四方之民故連類在此也)
形方氏中士四人府四人史四人胥四人徒四十人注
形方氏主制四方邦國之形體疏(釋曰在此者按其職云掌制邦國之地域)
(而正其封疆故注云主制四方邦國之形體故連類在此也)
山師中士二人下士四人府二人史四人胥四人徒四
十人疏(釋曰在此者按其職云掌山林之名辨其物與其利害而頒之于邦國使致其珍異之物按王)
(制云名山大澤不以封故天子立&KR0708;師以遥掌之使貢故與職方亦連類在此也)
川師中士二人下士四人府二人史四人胥四人徒四
十人疏(釋曰在此者按其職與山師同故亦連類在此)
邍師中士四人下士八人府四人史八人胥八人徒八
十人注邍地之廣平者音義(邍音原)疏(釋曰在此者按其職云掌四方之地)
(名辨其丘陵墳衍原隰之名故連類在此也注釋曰云邍地之廣平者爾雅文也)
匡人中士四人史四人徒八人注匡正也主正諸侯以
法則疏(釋曰在此者按其職云掌達法則匡邦國而觀其慝使無敢反側以聽王命注云主正諸侯以)
(法則故連類在此也)
撢人中士四人史四人徒八人注撢人主撢序王意以
語天下音義(撢他南反與探同語魚據反)疏(釋曰在此者按其職云掌誦王志道國之政事)
(以廵天下之邦國而語之故注云主撢序王意以語天下故連類在此也)
都司馬每都上士二人中士四人下士八人府二人史
八人胥八人徒八十人注都王子弟所封及三公采地
也司馬主其軍賦疏(釋曰言每都上士二人已下者此王自以臣為司馬遥掌都内故其)
(職云掌都之士庶子及其衆庶車馬兵甲之戒令聽於國司馬既是軍故在此也注釋曰鄭據何知都惟有王)
(子弟所封及三公采地不通卿大夫者案司裘云諸侯則共熊侯豹侯卿大夫則共麋侯卿不入諸侯之中故)
(知義然云司馬主其軍賦者即司馬法云成出士十人徒二十人之等並是都司馬所主也)
家司馬各使其臣以正於公司馬注家卿大夫采地正
猶聽也公司馬國司馬也卿大夫之采地王不特置司
馬各自使其家臣為司馬主其地之軍賦往聽政於王
之司馬王之司馬其以王命來有事則曰國司馬疏(注釋)
(曰云家卿大夫采地者按載師職家邑任稍地謂大夫采地小都任縣地謂卿之采地大都任疆地謂三公采)
(地則卿入小都中今此經直言家而小都入家中不在上都中者司馬主軍事嚴凝為主須辨尊卑故依司裘)
(卿與大夫不得稱諸侯者為家又不使王臣為之也若然都宗人家宗人及都士家士皆使王臣為之者都家)
(宗人有祖王之廟九皇六十四氏王所當祭故使王臣為之都家之士以獄訟刑罪王政之重非王臣不決故)
(亦使王臣為之但非嚴凝故卿入都耳云王之司馬其以王命來有事則曰國司馬者其職云以聽於國司馬)
(對此從下向上則曰公司馬)
周禮注疏卷二十八
周禮注疏卷二十八考證
凡軍制卒長皆上士二十五人為兩○石經上士下作
二十有五人當從之又注卒一族族監本訛作旅今
改正
疏是以州長職注云掌其戒令賞罰則是於軍因為
師帥○監本脱則是於軍因為師七字今考州長注
補之
節服氏疏故知官有世功則曰官族○族監本訛旅今
据左傳改正
大馭疏此大馭在前者○大馭監本訛戎僕今據下文
云退戎僕於後進大馭於前改正之
趣馬下士皂一人徒四人○下士無員數疑有脱文以
立政與虎賁綴衣並列推之未必即以皂為下士也
周禮注疏卷二十八考證
