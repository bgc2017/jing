讀易大旨易𩔖
提要
(臣)等謹案讀易大旨五卷
國朝孫竒逢撰竒逢字啟泰號鍾元又號夏峯
容城人前明萬歷庚子舉人
國初移居河南蘇門山聚徒講學以終是書即
在河南所作自云至蘇門始學易年老才盡
偶據見之所及撮其體要以示門人子弟原
非逐句逐字作解故曰大旨門人耿極為之
校訂末附兼山堂問答及與三無道人李崶
論易之語别為一卷崶雄縣人奇逢所從學
易者也竒逢說易不顯攻圖書亦無一字及
圖書大意發揮義理切近人事以象傳通一
卦之旨由一卦通六十四卦之義凡所訓釋
先列已說而後附以諸說其平生之學主於
實用故所言皆關法戒固非鉤棘竒偶繪畫
黑白使聖人垂教之書化為星圖奕譜象表
算經者所可彷彿也乾隆四十三年三月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
讀易大旨卷首
容城孫竒逢撰
總論
自乾坤弗屬皇虞系渺尼山有作大象爰立專其事於
人以詔萬世事天地之事者盖天有事地有事天地各
不能終其事以待參贊位育之至誠此天地之所以不
毁而易之所以不窮也孔子統體是易易即時中也天
地萬物不能盡易之藴則千古聖賢不能盡中之藴孔
子欲假年學易蓋實體易之理故極贊易之妙所謂惟
其有之不覺其言之親切而有味學者欲知易須知孔
子六十四卦三百八十四爻孔子之所以為孔子者全
在於此如健而無息之謂乾聖人上律天時以自強不
息天與孔子有二乎坤厚載物德合無疆聖人下襲水
土以厚德載物坤與孔子有二乎易為六經首乾為諸
卦首乾元亨利貞為繫辭首即坤且統體於乾餘六十
二卦何一非易知簡能之作用處屯之世必思濟屯故
濟屯之道不外經綸當蒙之時必思𤼵蒙故𤼵蒙之方
必須果育需須也事之當須者不容更有所為故飲食
宴樂居易以俟之而已飲食者必爭之物訟所由起也
作事謀始嚴杜其隙末凶終之端則訟無由生矣師衆
也一陽為衆隂之主而在下將帥之𧰼也容民畜衆師
之道豈有外焉者哉比輔也以一陽為衆隂之主而在
上君之𧰼也建國親侯比之義豈有大焉者哉小畜謂
以小畜大君子見畜於小人小人之幸而君子之不幸
也以懿文德既不失獨行之意又不傷羣小之心盖君
子之所藴畜者固自大耳履者人所履之道也上下各
得其義事順而理當天下可得而治也世之不治由公
卿士庶紛然交騖於利故君子以辨上下定民志泰通
也天地交而萬物通君子道長故財成以制其過輔相
以補其不及所以防其否者當無不至然物終不能不
否上下隔絶不相交通小人得志君子居顯榮之地災
必及身故儉德避難人不得以禄位榮之同人者與人
同力事乃能濟謂能通天下之志而非以私情相合也
𩔖族辨物正於人之不同中得大同耳大有者所有之
大也有既大釁易萌君子享大有之盛當代天理物遏
惡揚善所以順天命而安羣生也謙者有而不居不自
居于有乃能終其有裒多益寡則物情平而凌競之意
消故尊而光豫和樂也上以順動民自悦服於稽其時
其夏后殷周之盛乎薦上帝配祖考禮有殷薦意在斯
隨從也君子之道隨時而動從宜適變不可為典要嚮
晦入宴息起居寢興順其則也蠱事也治蠱亦事也蓋
蠱能困庸衆而不可以困豪傑從古以多難而興豈少
其人哉故君子以振民育德臨者大也可大之業由事
而生故君子臨民臨事以教思則至誠無斁以容保則
廣大無疆物大然後可觀人君修德行政為民具曕可
苟焉而已乎觀視民俗設為政教先王省方以之噬嗑
謂有所間必去其間而後亨先王以明罰勅法賁飾也
物有飾而後能亨君子以明庶政無敢折獄有間曰利
用獄所以究其間之情也有飾曰旡敢折獄所以戒其
明察之用也剝落也上之剝必自下下剝而上危矣治
剝之道上以厚下安宅本固而邦寧矣物无剝盡之理
剝極於上而復生於下天地生物之心於此可見故當
安靜以養微陽商旅不行后不省方乃所以順天道也
无妄者至誠也天之道也天道生萬物各正其性命而
无妄王者體天之道養育人民以茂對時育萬物大畜
者大其藴畜也人之藴畜由學而大故君子多識前言
往行以畜其德頤者養也養德養身言語飲食其最要
焉者矣君子敢以其近也而忽之大過者不常見之事
也非常之原黎民懼焉故君子以獨立不懼遯世无悶
坎者重險非有孚何以能濟然亦不能以驟而相孚故
君子以常德行習教事離麗也麗於險難之中必有所
附麗重明以麗乎正所以能亨故大人以繼明照四方
上經以乾坤為首天地之道也天地萬物之本一大夫婦也
下經首咸恒取夫婦之義焉夫婦人倫之始一小天地
也造端夫婦察乎天地豈有二道與咸感也以說為主
恒常也以正為本而說之道自宜正正之道固有說以
虚受人中無私主則无感不通立不易方常久其德自
立於大中不移之地遯退也三百八十四爻未有以退
而凶者然身既退矣而猶與小人競豈遯世无悶之意
不惡而嚴遯中當自有作用在物不可以終遯盛衰相
循勢必壯大大壯者剛以動自勝之謂強中庸所謂不
流不倚者與非禮弗履非君子之大壯其孰能之物壯
必進晉進而光明盛大之意也君子去蔽致知自昭明
德盖古人明明德於天下總之自明其明德耳進必有
傷明而見傷故用晦而明晦而明較明而明者事更難
而心更苦非文王箕子其孰能與於斯家人次明夷明
於内而巽於外處家之道也父子兄弟夫婦各得其道
家國天下夫豈有外焉者乎言有物而行有恒謂身修
也睽者乖違之義然物雖異而理本同處睽之時合睽
之用其事至大故君子以同而異於其同見秉彛之公
於其異見无隨習之失耳蹇難也上下險阻非聖賢不
能濟天下之難順時而處量險而行則險皆易也故君
子以反身修德難極必散解所以次蹇也動於險外出
乎險也王者法天施恩故以赦過宥罪損有損下益上
之義聖人之道所當損者忿則懲慾則窒是損之而猶
恐其或益者也益有損上益下之義聖人之道所當益
者善則遷過則改是益之而猶恐其或損者也夬者决
也當潰决之時君子以施禄及下然不可自居其德自
以為德則驩虞而非公溥矣姤遇也天地相遇則萬物
生君臣相遇則政治興周徧庶物則事功成故以施命
誥四方夬以衆陽决一隂姤以一隂遇衆陽此皆幾微
之際天道人事詎可忽諸萃聚也物相萃則成羣凌競
爭奪之患所不免矣故君子以除戎器戒不虞升進而
上也學之充業之廣皆積累而至故君子以順德積小
以高大困者窮而不能自振從古聖賢豪傑正於拂欝
險難之中愈堅吾樂天知命之義徒恐懼於危難隕穫
於窮戹所守亡矣致命遂志雖困亦亨也井之為物常
而不可改也汲之不竭存之不盈故有取於養之義君
子以勞民勸相勞民者君養民勸相者民相養其於古
井田之意有遐思焉革者變其故也天道人事有不容
不革者四時不變何以生萬物而成歲功湯武革命所
以為順乎天而應乎人也治歴明時亦法乎天而已鼎
謂鼎新取象於法物而極其用之大以享上帝以養聖
賢義固大矣哉君子以正位凝命有凝聚而止之義猶
湯盤所銘新新不已也恊於上下以承天休正在斯震
動也繼鼎之後主器之人有動而發憤震驚之義自處
有則君子畏天之威故以恐懼修省艮止也物无常動
之理當其動而静之體自若當其止而行之意依然行
止動静與時偕行則止而安矣故君子以思不出其位
漸進也進而有序則无凌節凡進於事進於德進於位
各有攸當故君子以居德善俗歸妹者女之歸也是
天地之大義人之終始也君子觀男女生息相續之義
知天下事莫不有可繼可久之道故以永終知敝豐大
也以明而動動而能明致豐之道也然豐不可常君子
憂之宜普照天下故以折獄致刑噬嗑言先王敕法豐
言君子折獄以明在上而麗於威震王者之事故為明
罰敕法以明在下而麗於威震君子之用故為折獄致
刑顧可忽乎哉旅羈旅也處旅之道不越乎貞貞之義
一在乎柔得中乎外而順乎剛聖人見難處者旅之時
難盡者旅之義故以明愼用刑而不留獄紫陽曰愼刑
如山不留如火盖愼自不容留非兩層也巽入也能巽
順則无往不入命令政事順理則合民心而民順從矣
故君子以申命行事兑說也物相入則相說相說則相
入兩澤相麗互有滋益故君子以朋友講習先儒謂天
下之可悦者莫若朋友講習渙散也收合人心之渙使
有所歸无如宗廟祭祀之禮為仁人孝子享帝享親之
實故先王以享帝立廟皆所以合其散也節有限而止
也人欲无窮非節則侈肆故君子以制數度議德行夫
豈有傷財害民者乎中孚信也信而後能行中虚信之
本中實信之質君子以議獄緩死天下之事无所不盡
其忠而議獄尤其最大者也小過者過其常也天下之
事亦有待過而亨者行過恭喪過哀用過儉當過而過
乃其宜也不當過而過則過矣既濟者天下萬事已濟
之時也勢極必反道窮則變患害之生正在此時矣故
君子以思患而豫防之未濟者水火不相濟為用非其
處也辨物居方使各止其所焉夫既濟矣物之窮也以
未濟終則有生生之義吾因知天道之盈虚消息聖人
之進退存亡皆莫之為而為莫之致而至者也自乾坤
之後始涉人道經歴六坎險阻備嘗内有所畜外有
所履然後致泰而泰之後否即繼之剝復革鼎相環
无窮以此知斯人之生立之難而喪之易國家之興
成之難而敗之易天下之治致之難而亂之易此又
序易者之深意而亦天地自然之理也或曰隂陽交運
否泰相仍時勢然也雖艱貞勿恤如之何聖人於此有
微權焉夫易之道不獨令小人不得毒君子且欲化小
人為君子平陂往復者天運之不能无艱貞勿恤者人
事之所當盡天人有交勝之理處其交履其會者必盡
變化持守之道即天田兩失飛躍不勝而水火不災蠱
革不蝕若一諉之天運以為无預於人事則聖人之易
可无作矣
讀易大旨卷首
