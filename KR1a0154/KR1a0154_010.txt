豐川易說卷十
鄠縣王心敬撰
下經
渙䷺(下坎上巽)
兑而受之以渙何也序卦𫝊曰說而後散之故受之
以渙
渙亨王假有廟利涉大川利貞(渙呼亂反假音格)
文王之彖渙云云何也曰渙散也為卦下坎上風風
行水上離披解散之象故為渙渙之卦中原有亨通
之道有王者假享有廟以聚祖考精神之象又有利
涉大川以巽木舟楫乘乎坎水之象然總以得正為
利也故象占如此嗚呼渙于義為渙散言之似不祥
不善者而文王則取于亨取于假廟又取于涉川天
地之化機不善用之皆否皆凶而善用之皆亨皆利
執一者不可以語權而通變則皆宜民也然向非文
周孔子精義入神之聖人示以通變宜民之精詣將
眼前活潑潑察乎天地之理死却不著不察之凡民
者且无量矣噫不觀天地之生物不知大化之不測
不觀大易之窮理不知聖人之神明易固在人善讀
善用也
彖曰渙亨剛來而不窮柔得位乎外而上同王假有廟
王乃在中也利涉大川乘木有功也
孔子之𫝊渙彖云云何也曰言渙之所以亨者内卦
本坤而上乾之一陽來居其中遂生水成坎水生不
窮故剛來不窮外卦本乾而下坤之一隂得位乎外
遂生風成巽以上同于五得位乎外而上同也其曰
王假有廟者則以九五王乃在中而以剛中萃渙也
利涉大川者則以水上有木乘木濟川而有功也
象曰風行水上渙先王以享于帝立廟
孔子之𫝊渙大象云云何也曰言巽風行于坎水之
上水静風散故為渙先王體此知鬼神无形惟郊廟
焄蒿悽愴乃見鬼神而非立廟以享則上帝之精神
渙乎不屬即自己之精神亦渙而終散故享于帝以
立廟而萃渙也
初六用拯馬壯吉
周公之象渙初六云云何也曰初六為渙始拯之尚
易而用壯馬以拯之則拯尤速而吉无不利蓋坎之
初六于馬為薄蹄原非壯馬之比而初柔居下故所
以用拯者必得馬壯乃吉也
象曰初六之吉順也
孔子之傳渙初六云云何也曰言初六之所以吉者
謂拯而能如壯馬之用乃所以順受上之渙而得吉
也不然則是不欲順受其渙而成凶矣
九二涣奔其机悔亡(机音己)
周公之象渙九二云云何也曰下三爻皆受上之渙
而九二以一陽居中有水中乘木而奔之象居下而
受上之渙如此悔尚何有乎故象占如此机木之可
乘以濟水者矣
象曰渙奔其机得願也
孔子之𫝊渙九二云云何也曰九二之渙奔其机者
欲得其受渙之願而如此也蓋二與初同受上渙初
既用馬壯矣二欲得所願又安得不奔其机而乘木
以從風哉則是二之欲得其願者正是欲一得其悔
亡之願也
六三渙其躬无悔
周公之象渙六三云云何也曰六三當渙之時而以
柔居剛志在受渙而不自有其躬者也公而忘私君
而㤀身渙之得當者耳尚何悔乎
象曰渙其躬志在外也
孔子之𫝊渙六三云云何也曰六三之渙其躬而不
有者志在于外以受渙而不暇有其躬也嗚呼非鞠
躬盡瘁死而後已之武侯其孰當之
六四渙其羣元吉渙有丘匪夷所思
周公之象渙六四云云何也曰六四居下卦之上為
成卦之主而與九五同體正彖所謂柔得位乎外而
上同是大臣之與君同德代以宣猷布化者也而以
隂居柔下无應與故以言其无黨无私則為渙羣而
元吉言其志在尊君承君則為渙有丘言其計慮精
密无微不入則為匪夷所思蓋下三爻之所仰以受
渙者在此人而九五之所頼以渙汗大號者亦頼此
人也惟大禹之代舜聲教訖于四海乃克當之
象曰渙其羣元吉光大也
孔子之𫝊渙六四云云何也曰言六四之渙其羣元
吉者其心事青天朗日坦白精忠而光明正大也
九五渙汗其大號渙王居无咎
周公之象渙九五云云何也曰九五履剛居位下比
六四正彖所謂在中乘木之王故為渙汗其大號與
渙散其居積則自可以濟渙而无咎耳故象占如此
渙王居以散其居積為解正合王者萃渙渙汗之旨
亦與武成大誥散財𤼵栗之意隠合但按爻𫝊以王
居无咎為正位彖𫝊以王假廟為王乃在中則是代
王作舟楫渙大號者倚頼于四而五實正位居中无
為而治如舜之恭己南面耳則渙王居解以當渙時
惟王正位居體于義亦通
象曰王居无咎正位也
孔子之𫝊渙九五云云何也曰言五之王居无咎者
謂五勞于擇人而逸于任人得以正位居中恭己无
為也依𫝊王居上去渙字而但以王居无咎為辭則
于涣王居句渙字略頓而以王在中而居无咎為解
乃覺前後可通
上九渙其血去逖出无咎(去起呂反)
周公之象渙上九云云何也曰上九以陽剛居渙之
上能出于渙者也又遠去乎六四之隂忽高出乎下二
爻之上位是在蠱為不事王侯之尚志在漸為可用
為儀之鴻漸也見機高風遠引高躅方且足以廉頑
立懦鄙敦薄寬又何咎乎
象曰渙其血遠害也
孔子之𫝊渙上九云云何也曰上九之渙其血者見
機之哲高飛遠舉自然血去惕出可以遠害也嗟乎
鴻飛冥冥乘風遊天弋者之繒繳曾能及耶子房托
赤松之遊而終身不及韓彭之禍其此義歟
節䷻(兑下坎上)
渙而受之以節何也序卦𫝊曰物不可以終離故受
之以節
節亨苦節不可貞
文王之彖節云云何也曰節有限而止之義也為卦
下兑上坎澤上有水其容有限故為節節固自有亨
道蓋凡事有制乃亨通之道也又其體隂陽各半而
二五皆陽則亦亨通之道蓋剛而得中乃亨通之本
也若至于太甚則苦矣太苦乃不可久之道故又戒
以苦節不可貞蓋節以時中為貴時中之節乃謂之
和乃可為天下通行之道苦節失和而不可以通原
非可貞之道也
大抵節取中節可通之義故亨義即在節中而節亦
取于可通為貞苦節或至違天時拂人情雖較之縱
欲敗度不同而要之非久通之道不可久通則又是節
失其節矣失節之節則亦究成凶咎耳細玩彖辭僅
僅七字而无義不該見易道之神明通變又見聖人
之精義入神真令人手舞足蹈不能已也而孟子所
以時孔子隘伯夷譏陳仲子之旨亦可于此概見矣
彖曰節亨剛柔分而剛得中苦節不可貞其道窮也說
以行險當位以節中正以通天地節而四時成節以制
度不傷財不害民
孔子之𫝊節彖云云何也曰言所謂節亨者剛柔分
而剛得剛位柔得柔位而二五則剛而得中能以天
理人情之正節制天下也故亨苦節不可貞者凡事
通變宜民則不窮節過則苦苦則人不能堪而其道
窮也然則節何以得不苦乎必如卦德之說以行險
當位以節中正以通乃禮之用和為貴節道斯美而
貞亨不窮耳今觀天地之節也四時皆有節而究之以通
變成聖人之節也特所以制經常之度使之足以省
費愛民而止豈非不可貞之謂乎吁觀孔子之𫝊而
知不中之節原非所貴抑又明甚也
象曰澤上有水節君子以制度數議德行
孔子之𫝊節大象云云何也曰言卦下兑上坎是為
澤上受水而有節故謂之節君子體此以制禮而適
中以制數之多寡與度之隆殺體此以議道而適中
以辨德之偏全與行之過不及務使節適于中而可
通焉
初九不出戶庭无咎
周公之象節初九云云何也曰初九以陽實得正位
居節之始是謂初節然以四應在外而九二以陽實
塞其前以此而往必不能通而徒犯其難故象占為
不出戶庭无咎蓋初非不欲通而位處其塞則自安
于塞耳其塞而知節者乎
象曰不出戶庭知通塞也
孔子之𫝊節初九云云何也曰言不出戶庭者在節
之初防險慮終是乃知通塞之義而不至于犯難所
以无咎也
九二不出門庭凶
周公之象節九二云云何也曰九二居兑之中陽剛
中實澤水盈滿又上隣兑口澤當可通之時也而以
位尚居中塞而未通則宜出而不出其亦失通變不
窮之義矣凶其能免乎故象占如此
二與三之兑口相接本可以通而固執不通是即不
可貞之苦節也其宜通而不通之節乎
象曰不出門庭凶失時極也
孔子之𫝊節九三云云何也曰言通塞有時時行則
吉初本時不宜出二則時可出矣而亦不出門庭失
時至此亦已極矣能无凶乎
六三不節若則嗟若无咎
周公之象節六三云云何也曰六三以隂柔悦佞之
姿居兑之口是襲厚實之積悦佞諛之人日事般樂
怠傲而用財如流水者也其不節若兑口之日出不
已則必匱屈而有悔心之嗟嘆此則嗟乃自取于人
何咎乎嗚呼今之用財不節而終致悔嘆无及者皆
此類也
漢武有四海之富又承文景積累之後一不知節而
後且虚耗悼嘆矧其下乎故不節之嗟只可自咎不
可咎人
象曰不節之嗟又誰咎也
孔子之𫝊節六三云云何也曰六三惟其自己全不
知節故後自蹈于嗟嗟乃自取又誰咎乎
六四安節吉
周公之象節六四云云何也曰六四柔順得正上承
九五自然有節者也自然之節自與苦節不同其吉
而得亨不待言矣嗟乎節何嘗不吉只苦節不可通
耳尚節者亦尚為安節可也
象曰安節之吉承上道也
孔子之𫝊節六四云云何也曰言六四安節之吉乃
承上之道也然則為人臣而自盡其節即皆安節之
吉矣
九五甘節吉往有尚
周公之象節九五云云何也曰九五剛中當位又居
坎之中為水勢流通恬適不苦正彖所謂說以行險
當位以節中正以通者也是謂甘節以此制度則不
傷財不勞民以此制度數議德行則中中和之度適
時中之宜節制天下而仍通變宜人又何已之不吉
往而人不尚乎
象曰甘節之吉居位中也
孔子之𫝊節九五云云何也曰言九五甘節之吉者
以其居位之中故所行中節而和可為天下之達道
也
上六苦節貞凶无咎
周公之象節上六云云何也曰上六以隂柔居節之
終行險之上正所謂節之苦而不可貞者也然雖以
節得凶悔亦自可亡耳故象占如此嗚呼其申屠狄
陳仲子之流歟
象曰苦節貞凶其道窮也
孔子之𫝊節上六云云何也曰言苦節雖貞亦凶者
節而和則可行一太苦以之為己則難久以之責人
則難繼其道本自處于窮也故節取中正以通為亨
而苦節不可貞耳
中孚䷼(兑下巽上)
節而受之以中孚何也序卦𫝊曰節而信之故受之
以中孚
中孚豚魚吉利涉大川利貞
文王之彖中孚云云何也曰為卦上巽下兑四陽外
實兩偶中虚故為中孚又卦義為悦而巽巽以悦故
亦曰中孚也而澤中之物順而悦以誠相孚者則莫
如豚魚蓋其為物風至則吹浪水面如期不爽水族
之无心順時而含靈應氣者惟此最著故彖謂人苛
能如豚魚虚中懷信則吉也又卦為悦而巽无不可
濟之險故又為利涉大川然必守正則吉不正亦不
可為信也
孚之為字從爪從子取鳥之乳卵應期而化之義中
孚之義亦謂虚中之孚須如鳥之乳卵也
彖曰中孚柔在内而剛得中說而巽孚乃化邦也豚魚
吉信及豚魚也利涉大川乘木舟虚也中孚以利貞乃
應乎天也
孔子之𫝊中孚彖云云何也曰言所謂中孚者兑下
巽上合二體觀三四皆柔而在内分二體觀二五皆
剛而得中柔在内則虚剛得中則實虚則无物實則
无偽兑悦巽順合而成信乃人君感化邦國之道也
所謂豚魚吉者能存誠順應乘化以遊如豚魚之應
風則吉也利涉大川者涉世順應如巽木之浮澤虚
舟之順風何往不利也中孚以利貞者天道孚而有
信故四時不言而信百物應期而生人能静虚守正
與物无妄乃能應乎天也故天地間凡事以中孚為
吉而中孚尤以得正為利耳
存誠順應則信及豚魚不然曾豚魚之不如矣信則
民任故孚乃化邦
中孚為卦原是乾卦而虚其中蓋天之心天之體天
之運皆孚而貞也故中孚以利貞乃應乎天
人心大虚如中孚即應乎天蓋應天者先天而天不
能違耳
象曰澤上有風中孚君子以議獄緩死
孔子之𫝊中孚大象云云何也曰澤上有風風行水
上渙散解釋之象君子體此以兑說之口議死罪之
獄而使受渥澤以巽入之心緩獄囚之死而使被仁
風亦如澤風之渙散解釋也議獄者求其入中之出
緩死者求其死中之生是惟大聖人本一腔至誠惻
怛之心乃能如此故議獄緩死亦中孚意也
初九虞吉有他不燕(他湯何反)
周公之象中孚初九云云何也曰初當中孚之初陽
剛外固而與四相孚安然能孚則吉有他則燕之不
如矣蓋虞有安而慮之義孚以誠確為貴而初則陽
剛外包如鳥凝神抱一慮始謹初有虞之象也燕亦
安義乃玄鳥之稱應時而至處堂悦入蓋物之有孚
而說巽者也卦取中孚原有鳥孚之義故初取燕二
取鶴而上取翰音蓋皆以鳥孚之旨相終始也大抵
初爻象鳥伏子故云有他不燕二爻象孚欲成故云
其子和之三爻象子在殼故云得敵四爻象子成故
云月幾望五象雛成羣故為有孚攣如上象習飛故
為登天而要之皆鳥孚之節度即皆中孚之義象物
象也善讀易者即象得義即義悟象于易即思過半
矣
即中孚二字一象鳥孚卵一象豚魚一象涉川一象
燕一象鶴一象鼓罷泣歌一象月望馬亡一象攣如
一象翰音可見天地間无象非易无在非易在人善
觀善會耳
象曰初九虞吉志未變也
孔子之𫝊中孚初九云云何也曰言初九之虞吉者
謂以剛德履悦初其志誠一未變也
九二鳴鶴在隂其子和之我有好爵吾與爾靡之
周公之象中孚九二云云何也曰鳴鶴子和者中孚
之神含于三四而其應則動于二五蓋九二與五以
剛中說巽正當鳴和之應而鶴則陽鳥善鳴于二兑
中之象為尤近故二取鳴鶴子和以見相孚之必然
也其曰好爵爾靡則謂好爵人所易吝而相孚則彼
此可共是亦悦而能巽可以見相孚之无間者故象
又取之耳嗚呼其在人心則誠信為德无物不通者
乎
象曰其子和之中心願也
孔子之𫝊中孚九二云云何也曰言其子和之者其
鳴以中心之誠故和亦出中心之願也繫辭曰言行
在善不善之間而應違關千里之遠其斯誠感誠應
之自然乎而人心之廓然大公物來順應亦猶是矣
六三得敵或鼓或罷或泣或歌
周公之象中孚六三云云何也曰六三以隂處陽以
柔處剛悦極而應翰音之上九故為得敵而不能自
主或鼓或罷或泣或歌之象
象曰或鼓或罷位不當也
孔子之𫝊中孚六三云云何也曰言六三之或鼓或
罷者三以柔處剛又居兑口以應不正之上所處之
位原不當也
六四月幾望馬匹亡无咎
周公之象中孚六四云云何也曰六四居中而以隂
居隂中虚无物不與三合而獨上比于五是為月之
幾望而圓滿馬之匹亡而獨進中孚如此咎于何有
故象占如此
六四以柔順静虚巽而承五是為隂之極盛而中孚
體完者故為月幾望之象與三兩隂相比如馬之匹
三躁擾搆敵而四獨柔巽比五絶三不正之朋故為
馬匹亡之象
象曰馬匹亡絶類上也
孔子之𫝊中孚六四云云何也曰言馬匹亡者四與
三皆隂而邪正不同四絶隂類而上從九五故自无
咎也
九五有孚攣如无咎
周公之象中孚九五云云何也曰九五居巽之中居
剛之正下乘六四而静虚内通内應九二而中正相
孚正所謂剛中說巽以化邦者也故為有孚攣如而
自得无咎之象其在于鳥則期滿子成之候乎故六
爻惟此獨稱孚焉而王者之信孚大臣羣臣化孚天
下萬邦可以類推即人心之性善而情善心誠而意
誠亦可類推也
象曰有孚攣如位正當也
孔子之𫝊中孚九五云云何也曰言九五之有孚攣
如者惟其位正當剛中之位故其孚有攣如之孚也
四五虚實得位中孚之至而皆有補過之辭蓋人非
至誠未有不補過而能无過者故中孚又以補過為
功耳然要之易道亦原是處處教人補過以寡過之
旨也
上九翰音登于天貞凶
周公之象中孚上九云云何也曰上九亢而在外内
應不正之三故為展翰長鳴聲聞于天之象夫孚由
中心之誠虚而後得乃欲以翰音求之是自趨于喪
孚之途者也守此不變凶所不免矣故象占如此嗚
呼學者實德不孚而聲聞過情亦豈吉道乎
象曰翰音登于天何可長也
孔子之𫝊中孚上九云云何也曰言翰音登于天者
以躁妄為中孚豈長久之道乎必也誠中孚外如四
如五其庶幾也
小過䷽(艮下震上)
中孚而受之以小過何也序卦𫝊曰有其信者必行
之故受之以小過
小過亨利貞可小事不可大事飛鳥遺之音不宜上宜
下大吉
文王之彖小過云云何也曰為卦下艮上震四隂在
外二陽在内隂多于陽小者過也故為小過小者既
過則可以亨矣然必以守正為利不正亦不得亨也
又既為小過則止可小事而不可大事以卦原是小
者過則只可小事得亨而不可于大事望利也且卦
體上下四偶象鳥翼中二竒象鳥身艮止震動四隂
用事而二陽不能自主如鳥身挾翼以飛且飛且鳴
而遺之音亦可謂小者過矣而其實不宜上而宜下
乃大吉以上則大事而下則小事也故象占如此
觀隂盛雖亨而亦必利貞可見隂之亨正亨以貞人
臣无以震主之威自失臣節是為正也觀可小事不
可大事則知凡事量力而處乃為得宜若力小任重
智小謀大是自蹈覆餗甚不可也觀飛鳥遺音不宜
上宜下乃大吉則知凡事吉以自安其分人臣雖至
託孤寄命治定功成亦必恭謹斂約勞謙有終然後
上順下安永終令譽也嗚呼聖人之立象也舉一以
例百繫辭也括義以形象不特言凶言悔言吝者為
示戒即言亨言利言貞者亦示訓易真所謂懼以終
始其要无咎出入以度内外使知懼也仁矣哉聖人
之用心乎真合天下萬世以寡過矣
彖曰小過小者過而亨也過以利貞與時行也柔得中
是以小事吉也剛失位而不中是以不可大事也有飛
鳥之象焉飛鳥遺之音不宜上宜下大吉上逆而下順
也
孔子之𫝊小過彖云云何也曰言小過亨者謂小者
過而亨也過以利貞者與時偕行過而宜得其正如
四時之行也小事吉者二五皆以柔中處之是以小
處二五故止得小事吉也不可大事者大事非剛不
勝而剛又非得位不行三四兩剛皆失當行之位而
不得其中是以不可大事也飛鳥遺音不宜上宜下
大吉者卦體有飛鳥之象焉往上則其勢逆往下則
其勢順故以舍逆就順為吉也然不宜上宜下亦取
上卦震動下卦艮止之義蓋又以喻既過而愈動以
上則陵陽愈逆而能止以下則從陽自順故得大吉
也總之天道惡盈福謙處小過之時自以退處卑遜
使尊者安尊始可免犯順之凶故聖人論理无不凖
天道之自然以立言耳
大抵過有三義有過勝之義有過失之義有過往之
義卦中之隂勝陽𫝊所謂小者過是過勝之義也卦
中隂多失于太柔𫝊謂剛失位而不中是過失之義
也卦中爻多不應行不相遇𫝊謂與時偕行是過往
之義也讀彖與𫝊當知原備此三義
象曰山上有雷小過君子以行過乎恭喪過乎哀用過
乎儉
孔子之𫝊小過大象云云何也曰山上有雷是乃雷
在山上往而小過耳君子體此知禮雖以得中為貴
而道須以善下為基故于行也則寧過乎恭自處尚
謙不敢泰也于喪也則寧過乎哀自處尚哀不敢易
也于用也則寧過乎儉自處尚省不尚奢也凡事下
而不敢上順而不敢逆以是為小過耳
初六飛鳥以凶
周公之象小過初六云云何也曰卦之六爻象飛鳥
初上乃鳥之兩翰而初與四應又居過時是上而不
下者也飛鳥不宜上宜下而初獨上而不下失順逆
之義矣自屬凶道故象占如此
象謂宜下吉而初在下反凶者彖以卦之時言爻以
卦之象言蓋鳥之下非一羽所能止上方飛也而初
能下乎且卦象䜿觀則初為下若横觀則正以初上
為並飛之羽翰耳
象曰飛鳥以凶不可如何也
孔子之𫝊小過初六云云何也曰言飛鳥以凶者當
隂盛之時羽毛之成身雖不與之俱飛而不得也大
抵下三爻止體以弗過為无咎而初則便是頻飛之
翰當止不止故為過凶
六二過其祖遇其妣不及其君遇其臣无咎
周公之象小過六二云云何也曰六二雖居過時而
能柔中守正過而不過于後則雖過初六始生之祖
而居二則遇其配祖之妣于前雖不及六五柔中之
君而處二則實遇承君之臣履柔安分亦自是无咎
之道也故象占如此
往二則過其始故為過其祖柔得柔位是遇其妣正
應在上是不遇其君二本在下是遇其臣
按過祖遇妣註以過三四遇五六為解愚嘗反覆此
義大抵爻中過遇之旨謂已過此而往遇彼耳則六
二之解以徑過其祖而值遇其妣庶于文義為順又
例以不及其君遇其臣之旨則是言過乃已過不遇
而不及則謂其尚在前而未過抑又明甚也若以初
不可言祖則初為爻之始生始生為祖于義亦通顧
不知明易君子以為何如也
象曰不及其君臣不可過也
孔子之𫝊小過初六云云何也曰言不及其君者臣
无過君之理過則逆而上矣當隆盛之時而能順止
于下不及其君是舍逆取順之道故為无咎也
九三弗過防之從或戕之凶
周公之象小過九三云云何也曰三當小過之時上
應上六而獨與四以陽剛中正卓然自立是衆隂之
所欲甘心者也若不知于此過防則恃剛必折或有
從而戕之者矣漢之李固陳蕃軰其凶可証也故象
占如此鳴呼聖人為羣隂中之孤陽慮亦至矣故曰
作易者其有憂患乎
象曰從或戕之凶何如也
孔子之𫝊小過九三云云何也曰言從或戕之凶何
如也而尚可勿過防歟
九四无咎弗過遇之往厲必戒勿用永貞
周公之象小過九四云云何也曰九四以剛居柔而
處隂過之時尚无過咎之道也蓋四位本隂而九則
剛是為剛柔相劑而弗過以四之柔而遇九之剛是
為以柔際剛而遇之夫過而不遇則咎生弗過而遇
尚何咎乎若其不然而欲過以前往則以陽而入隂
君子而遇小人危厲亦甚矣故往在必戒也然過之
為旨取往過之義謂其與時偕行耳豈謂固守一轍
全不知變哉故又以勿用永貞為貴也蓋一永貞而
固守不變則又過耳
上卦為震動而四為震主動則成動之過故往厲必
戒所以即四之往而戒過也永貞又成不動之過故
勿用永貞所以即四之不往而救過也
象曰弗過遇之位不當也往厲必戒終不可長也
孔子之𫝊小過九四云云何也曰言九四之弗過遇
之者四隂而居以柔則為小之過今以九居四則不
當位所以不過柔也往厲必戒勿用永貞者固執之
意亦不可長守不變也味其語意蓋正以申與時偕
行之義于二陽爻中耳
愚按觀終不可長之辭似義在釋勿用永貞之旨而
𫝊却單言往厲必戒遂若𫝊義難通若參觀諸爻𫝊
中往往以一語該下數言則亦自可知終不可長之
言為釋勿用永貞也然亦終不敢定其云何也則亦
從朱註當闕之例俟知者耳
六五密雲不雨自我西郊公弋取彼在穴
周公之象小過六五云云何也曰六五以隂居剛處
乎三四二陽之上下應艮止在中之二而又動體居
中是正隂之方盛而高出乎陽柔之得中而小事為
可者也故其象為隂上陽隔而密雲不雨自我西郊
又為公弋取彼在穴耳在穴指内卦止中之二言也
象曰密雲不雨已上也
孔子之𫝊小過六五云云何也曰言密雲不雨者以
柔居五其位已上隂盛之極所為小過也
上六弗遇過之飛鳥離之凶是謂災眚
周公之象小過上六云云何也曰上六以隂柔居動
終而據過時雖有應在下然陽失其位而艮不能止
窮高非位是為弗遇過之而其象則為飛鳥任其躁
動之性以遠離巢穴飄散无歸者也以此處過凶所
必至而外災内眚俱不免耳
象曰弗遇過之已亢也
孔子之𫝊小過上六云云何也曰言弗遇過之者隂
至于上陵陽已極位亢而不可下也夫飛鳥不宜上
宜下而上如此舍順效逆能无凶乎大抵天下事過
亢則无一而可陽且不可過亢而况于隂乎故為隂
者亦守利貞之戒而可矣
既濟䷾(下離上坎)
小過而受之以既濟何也序卦𫝊曰有過物者必濟
故受之以既濟
既濟亨小利貞初吉終亂
文王之彖既濟云云何也曰水原須火以致用者也
而為卦水火相交故曰既濟既濟則有亨道矣然所
亨者小而又利在得正其象則為初乃得吉而于終
則亂也蓋言亨于既濟之時則所亨為小謂其于大
者既濟而後為濟故亨為亨小亦且既濟則易于恃
濟自止故亦為亨者小而終易亂終且易亂而初之
吉不誠為小乎嗚呼聖人之憂盛危明慮險防危固
如此乎然亦卦中離二得中有初吉之義上坎終止
有亂之道非于象之外取義也
郝氏曰濟取以火濟水之義蓋坎象隱伏須以離明
辨之則相濟為用故既未濟二卦皆以離化坎君子
明善以誠身致知以誠意所以為易道之終也
又曰易道之體用盡綂于乾坤而乾坤之變化莫妙
于坎離上經卦三十乾坤而下竒偶各三十遇泰否
而終坎離以坎離為&KR2734;否之交也下經卦三十四咸
恒而下竒偶亦各三十遇損益而終既未濟以既未
濟為損益之徵也
愚按人情欲濟而未濟則必求中道以圖濟既濟則
已得其濟遂終止而更不復求濟求濟則何所不濟
終止則雖濟必亂此雖人事之必然亦天道之自然
故衆人以既濟為喜而聖人以既濟為憂此彖于六
爻多戒辭而象𫝊則特揭思患豫防也
彖曰既濟亨小者亨也利貞剛柔正而位當也初吉
柔得中也終止則亂其道窮也
孔子之𫝊既濟彖云云何也曰言既濟亨者謂小者
得遂而亨通也利貞者剛柔各得其正而二五所居
之位盡當也初吉者謂其離二之柔得中而可濟坎
也終止則亂者謂以坎止居上是乃終止終止則亂
理在必然而其道窮也
大抵既濟吉以離明亂以坎止凡事自恃其已濟而
終止則道窮而亂理在不爽唐明唐莊固可証宋襄
符堅亦可鍳也
象曰水在火上既濟君子以思患而豫防之
孔子之傳既濟大象云云何也曰言卦上坎下離水
在火上是水得火以濟其用也故謂之旣濟然得其
用則火可以濟水而失其用則水亦能滅火則是水
火有既濟之用而亦有意外之患矣君子體此知患
生于不測而流潰于不防于是兢業惕厲已治如未
治已安如未安時時事事思中間之患機孜孜亹
亹謹未至之隄防一如火之足以濟水而不使水之
得以滅火也
愚按孔子繫辭翼否九五之旨全若為既濟之君子
明思患豫防之旨處否之君子其尚思此言既濟之
君子亦无忽此言可也
坎險在外防患之象離明在内豫思之象
初九曳其輪濡其尾无咎
周公之象既濟初九云云何也曰初九處既濟之初
以陽剛居離明之始知謹始者也是為既濟水將登
岸而車輪上曳牛尾尚濡之象謹始如此寧有咎乎
盖車當登岸之際正車上車下之人凛凛惕厲戒愼
以防患之時也既濟而如是則雖濟而常若未濟之
心自然咎所必免也
象曰曳其輪義无咎也
孔子之傳既濟初九云云何也曰初九之曳輪濡尾
此乃知慮危防險之道者于義自无咎也
六二婦喪其茀勿逐七日得(喪息浪反茀音佛)
周公之象既濟六二云云何也曰六二文明中正之
德本才足以濟險也然以上應九五坎險之君自恃
其濟而不能下賢以行其道則二雖有濟險之具亦
失其所以行如婦之喪其車茀而不能行耳然二為
離主明見幾先安然以聽則中正之道亦難終廢而
時至仍行七日即得矣盖彖傳所謂小亨以利貞
初吉而柔得中即指此爻言耳
六二于離為中女婦象喪茀无蔽離虚象六二柔中
安常處順有勿逐自得象七日則卦一周為七日如
七日來復之義盖天道運行之自然抑又六爻往而
復來自此至未濟之九二遇剛則陽實計其為日又
適七也
象曰七日得以中道也
孔子之傳既濟六二云云何也曰七日得者以六之
柔中得正自有必濟之吉道也彖之所謂初吉以柔
中者此耳
九三高宗伐鬼方三年克之小人勿用
周公之象既濟九三云云何也曰九三以剛處剛居
離之上遇險之交是乃以明化險蹇之終濟故為高
宗伐鬼方三年終克之象然以三自處非中是亦剛
暴喜事之人故又戒以小人勿用耳盖人主之用兵
原非人不濟而非小人則亦无以動其好大喜功之
心故用師既戒用小人又師克有功小人必且進爵
分土亦恐易至亂邦如師終之戒故聖人于此爻備
戒之也
離為戈兵故稱伐三以明伐暗故稱伐鬼方
象曰三年克之憊也
孔子之傳既濟九三云云何也曰言高宗以天下之
盛伐鬼方之小醜猶必三年然後克之則是雖克之
于三年之後而三年之中勞師遠輸國儲耗于車馬
供億之間甲兵敝于寒暑戰陣之際九重宵衣旰食
百爾奔走禦侮其困憊亦已甚矣嗚呼以高宗之賢
而尚且如此師可輕用耶吾夫子贊易而獨于此言
凛凛乎若慮若戒有以夫
大抵時當既濟則天下富強故人主每易恃其富強
之資興師動衆不知兵為凶器動非其宜小則虚耗
國力大且患生意外故周公孔子于既濟三爻惓惓
致意而傳特釋三年一句也
六四繻有衣袽終日戒(繻而朱反袽女居反)
周公之象既濟六四云云何也曰六四身當既濟之
時踰三伐克之上而入坎陰險之中矣于象為繻之
有衣袽而宜終日戒者也盖時當既濟則内憂易忘
又兵勝之後驕心易生故一切敗絮紛紛皆藏于衣
被之中此而能戒則思患豫防濟可終亨而不獨初
之得吉若不能戒即大安之日乃危機之伏已治之
秋乃大亂之伏所謂終止則亂者即在此耳而象不
言吉凶者盖謂此乃終日戒之時能戒則吉不待言
不能戒則凶不待言也
終日戒以其乘離日之終也
象曰終日戒有所疑也
孔子之傳既濟六四云云何也曰言終日戒者謂當
此時雖既濟之後而危機亂機即藏于中而有可疑
也有可疑即有所疑安得不終日戒乎
九五東鄰殺牛不如西鄰之禴祭實受其福
周公之象既濟九五云云何也曰九五本陽剛中正
下與六二為鄰而處坎之中有終止之病處濟之盛
无柔中之誠既濟雖盛于六二而反不如六二之中
正誠一實受吉來之福也盖時已濟而滿心生誠意
散一切豐亨豫大之中皆伏喪亂危亡之機豈能如
柔中之二實受吉來之大福乎
象曰東鄰殺牛不如西鄰之時也實受其福吉大來也
孔子之傳既濟九五云云何也曰離為牝牛離東而
坎鄰之故謂五曰東鄰坎西而離鄰之故謂二曰西
鄰盖二以柔中喪茀自得是乃以時用禴恭儉无求
而永克有濟故傳特指其吉大來盖大來之吉即初
吉也
上六濡其首厲
周公之象既濟上六云云何也曰上六處既濟之終
以陰柔之資居陰險之位是坎水既盈享其既濟而
惟知飲酒宴樂以自終者也故于象為濡其首夫既
濟之時乃終日戒時也而至于飲酒濡首是犯終止
則亂之大戒矣危能免乎故占象為厲然厲特就濡
首之時言其蹈危機耳其實終止之凶原在此也彖
傳曰其道窮道窮焉有不凶者
象曰濡其首何可久也
孔子之傳既濟上六云云何也曰言上六之飲酒而
至于濡首道已窮而亂必至如泰之上六矣又何可
長乎言其必厲而至于亂也終止則亂不亦信乎
未濟䷿(坎下離上)
既濟而終之以未濟何也序卦𫝊曰物不可窮也故
受之以未濟終焉
未濟亨小狐汔濟濡其尾无攸利(汔許立反)
文王之彖未濟云云何也曰水火以相濟為用而未
濟則火在水上炎者反升上而流者反居下分背不
交故曰未濟也然卦德雖不若既濟之交致其用亦
自有濟險之明待用無方之具有亨道焉但亨者亨
其未濟而可濟若如小狐之尚未習險汔濟而尚有
水濡其尾則是未明所以濟之之道耳以是而往蹈
險履危无攸利也
狐多疑每聽冰下無水聲乃濟小狐則尚不能習險
善濟故彖以小狐象全卦爻以初六象小狐蓋濟事
貴謀惡疑以小狐之暗而處險故无攸利也凡事以
明濟險則濟而卦則險暗在内離明在外故有未濟
之象
萬物生成于乾坤而致用于水火故上經首乾坤而
終坎離人道造端于夫婦而生生于水火之相交故
下經首咸恒而終既未濟然既濟則交致其用而未
濟則各致其用交致其用則用已致而其事已畢各
致其用則用未致而待用不窮蓋易道主于生生不
已故六十四卦終未濟也
彖曰未濟亨柔得中也小狐汔濟未出中也濡其尾无
攸利不續終也雖不當位剛柔應也
孔子之𫝊未濟彖云云何也曰言未濟亨者離在上
而五之柔得中也小狐汔濟者坎二正在險中未能
出而達于險外也濡其尾无攸利者智塞識暗不能
即濟而繼之于終也然六位皆不得正而二五居中
剛柔相應亦自有共濟之道所以雖未濟而亨也
象曰火在水上未濟居子以慎辨物居方
孔子之𫝊未濟大象云云何也曰言水在火上謂之
未濟蓋火炎上水流下不成交致之用而屬不移之
方也君子體此慎審以辨物之性使各居其方而不
相雜則類聚而羣仍分不特善惡邪正无凌蝕之患
亦且大小偏全有得所之用是以未濟而各有所濟
之道也
初六濡其尾吝
周公之象未濟初六云云何也曰初六以陰柔居險
初而居未濟之始狐之汔濟未濟而濡其尾者也夫
方䧟于險惟剛决可濟而濡其尾焉其能濟乎亦可
羞矣故象占如此而凡居宜濟之地而遲疑不决者
其為吝皆可類推耳
坎為狐為水而初居卦後有濡尾象
下坎三爻皆未嘗濟故以濡尾曳輪征凶為戒
象曰濡其尾亦不知極也
孔子之傳未濟初六云云何也曰言初六之濡其尾
者居坎暗塞隱伏之下全无離明先見之識亦不知
之極也不知如此不亦可羞耶
九二曳其輪貞吉
周公之象未濟九二云云何也曰言九二當未濟之
時以離處險中雖應五而未能即應是彖所謂柔在
中而知險不濟者也故有車曳其輪之象處未濟而
能如是則亦得正而吉已故象占如此嗚呼其見險
知止行不犯難者乎
象曰九二貞吉中以行正也
孔子之傳未濟九二云云何也曰言九二貞吉者時
當未濟之時地居坎險之中知時之不可濟而不濟
是乃以中行正而非如小狐之不知者也其得正而
吉又何疑乎
六三未濟征凶利涉大川
周公之象未濟六三云云何也曰六三當未濟之時
以柔暗之資處極險之地而又應以濡首之上是乃
以不能濟之才値不可濟之時者若犯難而征則凶
必矣獨以其位居出險際離之會則為涉大川之利
耳
初二皆未濟而獨于三言之者三近外坎將出有濟
之疑也
象曰未濟征凶位不當也
孔子之傳未濟六三云云何也曰言未濟征凶者以
剛居柔位不中正而未可征耳
九四貞吉悔亡震用伐鬼方三年有賞于大國
周公之象未濟九四云云何也曰九四雖當未濟之
時而已出險居離以才之剛明而處位之柔順自能
以明濟暗未濟者可從而濟故占象為得正而吉悔
自可亡事象為震用伐鬼方三年有賞于大國也
觀未濟之九四貞吉可見居以當位為功不盡關二
五也二五正有不貞吉者大抵上三爻未濟而可濟
者故象多吉辭
象曰貞吉悔亡志行也
孔子之傳未濟九四云云何也曰九四之貞吉悔亡
者九四以陽明濟險其志得大行也嗚呼陽剛文明
固濟險之具乎濡尾之小狐安得不吝
六五貞吉无悔君子之光有孚吉
周公之象未濟六五云云何也曰六五以離明中正
之德下應九二剛中之臣君明臣良何險不濟何濟
不通故占象為貞吉无悔事象為君子之光上下交
孚而吉也大抵君子之光光以文明而實光以孚二
盖人君能信任賢臣則自用不事而兼照无遺自然
上下交孚而行无不吉耳
象曰君子之光其暉吉也
孔子之傳未濟六五云云何也曰言君子之光者五
二相孚離明坎潤交相𤼵越其暉吉也
上九有孚于飲酒无咎濡其首有孚失是
周公之象未濟上九云云何也曰上九以剛處離終
而下孚六三不正之險是非君子之孚乃孚于飲酒
而已夫當未濟而既濟則飲酒宴樂亦君子所不廢
未可便謂之咎但以六三之險終而上以剛躁應之
則有飲酒而沉淪濡首之象若以此為孚則孚所不
當孚而失是耳
象曰飲酒濡首亦不知節也
孔子之傳未濟上九云云何也曰飲酒而至于濡首
亦太不知節也既濟者且將以終止亂而况其為未
濟之終乎
按知節即知時之義而以此終易者易取時行以既
濟為用而以未濟為功知節則時雖未濟而可濟不
知節則時雖既濟而終于不濟正以見易乃時中之
道而生生之道知節則得時之中而道日生不知節
則失時之中而道終窮也嗚呼易固教人時中之道
而實寡過之道哉
豐川易說卷十
