古周易訂詁易𩔖
提要
(臣)等謹案古周易訂詁十六卷明何楷撰楷
字元子漳州人天啟乙丑進士官至吏科給
事中唐王聿鍵稱號於閩以為禮部尚書旋
為鄭芝龍所軋憤恚而卒是書成於崇禎癸
酉蓋其筦榷吳中時所作卷末附以答客問
一篇借詁經以言時事也觀其自序論分經
合傳之非古然又引魏淳于俊對高貴鄉公
語則又未始不以分附為便故其前分上下
經為六卷而彖象繫辭諸傳之文仍隨卦分
列猶祖費直之意而七卷以後則仍列十翼
原文以還田何之舊蓋分經分傳以存古本
而經下所列十翼之文則引以互証故皆低
一格書之以别於後之正文其仍以古周易
標目蓋以是也惟於上下經内又别立初中
終諸名則自我作古耳楷之學雖博而不精
然取材宏富漢晉以來之舊說雜采並陳不
株守一家言又詞必有據亦不為懸空臆斷
穿鑿附會之談每可以見先儒之餘緒明人
經解空疎者多棄短取長楷書猶足備采擇
者正不可以駁雜廢矣乾隆四十五年十二
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
古周易訂詁序
古易分上下二篇所謂二篇之策也孔子作傳釋經亦
隨經而分謂之十翼上彖傳一下彖傳二上象傳三下
象傳四上繫辭傳五下繫辭傳六文言傳七說卦傳八序
卦傳九雜卦傳十自魯商瞿子木受易孔子以授魯橋
庇子庸子庸授江東馯臂子弓子弓授燕周魏子家子
家授(闕)
句
獨以彖象傳及繫辭等十篇解說上下經凡以彖象文
言雜八卦中者自費氏始田何之學施讐孟喜梁丘賀
之徒最盛後別有焦延夀易託之孟氏傳京房其說長
於災變不顧聖人之經費氏初微但傳民間至後漢時
陳元鄭衆之徒皆學費氏費氏興而田何遂息古十二
篇之易遂亡其本世所傳鄭玄舊本以彖傳連經文然
猶若今乾卦次序至王弼乃自坤卦而始每卦以彖傳
移綴彖辭之後而以彖曰兩字冠之又以為象本釋經
宜相附近其義易了故分爻之象辭各附當爻之下猶
如杜預注左傳分經之年與傳相附其意欲便學者誦
習如許俊對高貴鄉公之說也按古者經傳各為一書
如春秋三傳不與經連故石經公羊傳皆无經文蓺文
志所載毛詩故訓傳亦與經別及馬融為周禮注乃云
欲省學者兩讀故具載本文而就經為注鄭玄與馬融
同時玄以易傳合經蓋倣融例而弼又援玄例也魏晉
而下去古日遠學者不見古文唐太宗詔名儒定九經
正義孔穎達奉詔與諸儒參議於易獨取王弼不本正
義者以為異說於是後學惟弼是從莫敢移動吕汲公
王原叔晁以道李巽巖吕伯恭朱元晦皆以分經合傳
為非古吳仁傑税與權編周易古經亦皆極論王弼之
失愚故别異經傳以還田何之舊竊謂夫子之註易備
矣學者因而求之則思過半仍取彖象二傳附於經文
之下以為之註易以彖傳象傳等字其文言顓釋乾坤
及上下繫說序雜等傳凡有關於彖象者亦各隨卦而
附列焉以祖費直之意輒不自量網羅舊聞裁以管見
為之小註要求靡盭於夫子而已爰題其名曰古周易
訂詁云崇禎六年歲在癸酉閩漳何楷序
