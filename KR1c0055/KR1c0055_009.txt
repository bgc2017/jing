詩識名解卷九
錢塘姚炳撰
草部
竹
竹(衛風淇澳篇)釋草謂竹為萹蓄盖謂此詩之竹也郭璞以
為似小藜赤莖節好生道傍可食羅瑞良云說文引詩
作菉竹韓詩作綠&KR1512;菉既非色而&KR1512;又非竹不可合為
綠色之竹箭故析而解之是矣愚按釋文&KR1512;萹竹也則
萹蓄自有萹竹名又形微似竹蘇頌謂其細綠如竹赤
莖如釵股節間花出據此則古或稱&KR1512;或稱竹即是一
物且&KR1512;可名竹竹不可名&KR1512;以毛詩之竹而合之韓詩
之&KR1512;其為萹蓄奚疑耶
舊以綠竹為竹箭盖本兩漢書及戴凱之竹譜亦自有
考然今竹盡出江南不聞衛地多有又釋地云東南之
美者有會稽之竹箭亦未嘗及大河南北豈淇園之竹
惟盛於漢時至後無遺種而宋復滋茂今又蕩然耶其
說雖有自要未敢據以言詩也
宋熙寧中太子右贊善大夫吳安度召試舍人院賦入
第三等論入第四等止綠竹青青詩不依註解作王芻
萹蓄遂定入第五等因是改一官放罷宰臣富弼言切
詳安度命意必謂王芻萹竹柔脆常草不足以詠武公
之德又按史記河渠書云淇園之竹則知淇澳之竹只
是竹箭之竹也又按陸德明釋文青音菁茂盛之貎於
理甚通未為不識題意乞再取安度所試下學士院看
詳於是賜安度進士出身此以綠竹為竹箭之始也
菉竹前兩說外惟陸璣别以為一草其莖葉似竹青綠
色高數尺今淇澳傍生此人謂此為綠竹俗呼為木賊
此亦一說羅瑞良則謂淇水宜竹箭從古以然然淇澳
自出竹箭不妨兼有菉竹二草此又一說余前輩毛西
河先生寫官記又謂當時淇上菉與竹本同生水濱而
其後竹雖衰而菉猶存則菉竹本二物竹非草菉乃草
也此以菉為王芻而竹即竹箭者又是一說
猗舊讀如阿與猗儺之猗同傳訓為柔順是也弱草初
生柔澤可愛猗猗然爾何元子以為竹林之狀互相依
倚不可摧折因以興功夫夾持取合切琢風人之旨便
爾索然即此可見猗猗但宜言草不應言竹明矣
舊訓青為竹色亦通但以猗猗為始生青青為堅茂如
簀為極盛以喻武公學問則未必然也首章切磋琢磨
瑟僴赫喧内外已無一不善豈必復於服飾笑語間論
進修次第耶是竹之轉青與密比皆因武公學問起義
耳且青舊讀如菁釋文直作菁菁與菁莪義同又凡草
木之華皆曰菁此可以言茂盛不可以言堅剛明矣
傳但訓簀為積韓詩章句云簀綠&KR1512;盛如積也羅瑞良
以為西京賦芳草如積亦祖此義愚按釋器云簀謂之
笫舊註訓牀版非也笫即今之席寝所棲者檀弓華而
睆亦美其組織多文耳盖二草布生水涯一望文理錯
雜若織固當似之若竹林繁亂何可相況凌蒙初云即
以既比之竹形容在林之竹是直欲指桮棬為把柳矣
竹竿(衛風竹竿篇)此則所謂竹箭者釋草□簢篠蕩是其屬
說文竿竹挺是也戴凱之竹譜云謂竹是草不應稱竹
竹是一族之總名一形之偏稱也植物之中有草木竹
猶動品之中有魚鳥獸也然爾雅竹類并入草部而陸
農師取以冠草類之首今仍其舊即附見綠竹後庶幾
覽者得以類而辨之
竹竿亦不必泥作衛物是詩為衛女思歸之詠所重在
淇水不在釣竿盖謂我繫情淇水之上思得竹竿以往
釣然竹雖長而身去衛遠不可以釣於衛之淇猶鞭長
不及之意也二語全注在遠莫致之句嚴華谷謂其幼
時所見亦是莫須有之說
何元子以說文無籊字謂通作擢猶引也盖引竹竿以
釣也引而又引故重言之愚按籊從竹當為竹狀與擢
無涉說文多有紕漏不得以其所無遂旁通他字耳
(小雅斯千篇)苞舊訓本按竹固一本叢生者然云竹苞非此
之解釋木如竹箭曰苞盖竹初萌時筍虇包固至長則
脫苞而出有怒生之勢因以竹箭之茂為苞故謂凡草
本甲拆狀似竹箭者亦統謂之苞耳又釋詁云苞蕪茂
豐也苞即茂意今以一本叢生為苞取根基叢密之況
豈竹固於下未密於上松密於上未固於下者與然則
二語固不當為本末之分明矣
此詩咏松竹惟取茂盛不取不凋正義因松之不凋轉
及竹之冬青要非苞茂之旨也
筍(大雅韓奕篇)筍類不一釋草謂筍為竹萌又謂䈚為箭萌
鄭漁仲以為凡筍類惟箭筍為美故會稽竹箭有聞焉
今東南大抵皆三四月生者陸璣謂巴竹筍八九月生
始出地長數寸䰞以苦酒豉汁浸之可以就酒及食則
又其一種耳
正義為筍專所以為菹者稱䔩則對肉殽言爾何元子
辯之以為說文訓菹為酢菜而䔩者酏食糝食之類二
者皆有肉詩云䔩非云菹不可以不辯愚按釋器云菜
謂之䔩盖菜茹之總名也其類皆可為和吕氏春秋以
為和之美者越酪之菌(注云越酪山名菌竹筍也)是筍之為和不專
為菹明矣正義惟据周禮醢人有深蒲筍菹之文并解
䔩為菹則亦徒得其一說耳
菼
菼(衛風碩人篇)菼名薍薍名荻荻同藡至堅成則名萑又色
似鵻故名鵻而方言别名鳥蓲馬尾凡七名盖與蘆並
生非蒹也釋草蒹薕菼薍分釋自是二物舊解多混而
為一非陸璣云菼初生三月中其心挺出下本大如箸
上銳而細其狀槩可知矣
介甫字說不惟混蒹菼為一物并葭亦混為菼尤為舛
錯不可不辯
陸農師謂葭菼上擢則鱣鮪依焉而為罛之患故以譬
妾之上僭大是曲說盖此數者皆河水中所有詩故類
舉之以侈其廣饒於義絶不相蒙也且通詩惟美碩人
未嘗齒及嬖妾奈何深文至此耶
自河水至葭菼五句但說得齊地廣饒四字下庶士庶
姜則所謂士女佼好也禮儀盛備又從士女推出此鄭
氏述卒章詩義大略如此今或以葭菼喻親迎禮容又
或以揭揭盛長興姪娣衆多媵臣武壯則拘牽甚矣
(王風大車篇)傳於此以菼為蘆之始生李廵樊光因謂蘆薍
為一物則誤也至其本釋言文訓為鵻義亦難解鄭氏
以為毳衣有五色其青者如鵻則是草色與鳥色相似
故名也然陳祥道又云菼之初生其色玄如菼言其衣
璊之為玉其色赤如璊言其裳據此則菼又不得為青
色矣
傳泥序聽訟之說作解使後人以大車為聽訟之車毳
衣為聽訟之服其誤甚矣不知詩但謂此能決訟之人
乃乘車服毳之人其貌尊嚴為可畏耳如東人以衮衣
繡裳美周公豈必征東時定服此衮繡耶嚴華谷云乘
是車服是服以朝享助祭儼然人望而畏之不敢犯禮
其說最通
陸農師据說文&KR2270;為鵻帛其色如虋故謂之&KR2615;明非毳
冕可知毳冕作繪宗彛非所以聽訟又其衣不得如菼
青璊赤若說文之義是或一服也愚按此又以聽訟别
有毳衣非如傳所云毳冕者然毳衣之屬衣繢而裳繡
皆有五色則如菼如璊自可通總不當泥聽訟為說耳
萑(豳風七月篇)傳訓薍為萑正義以為初生者為菼長大為
薍成則名為萑是也惟釋草之萑别為蓷音同追乃益
母草與此萑無涉萑之即菼即荻即鵻今古不異說夏
小正亦云萑未秀為菼皆可證
蔡元度謂白露降然後萑可以為用詩言八月萑葦未
用也愚按白露正八月節乃萑成材可用之時元度誤
以此為周正故耳若八月為周之六月則五月大火便
下而西流耶
(小雅小弁篇)傳訓淠淠為衆今按淠無衆義集韻云淠動也
字從水如水之動詩其旂淠淠是也萑葦植水飄揚有
如旂之隨風者故亦謂之淠淠云爾
芄蘭
芄蘭(衛風芄蘭篇)釋草訓雚為芄蘭合之詩詞確不可易郭
璞失其句讀别作雚芄則誤也邢昺溺於其說引說文
芄莞為解尤誤中之誤今按釋草莞别列一條但有苻
離之名更無芄蘭之名若說文祇訓芄為莞亦不以芄
蘭為莞也至後人紛紜擬議竟謂莞叢生水中似蘭而
莖圓故字從丸而又呼之以蘭則皆景純之遺誤耳
陸璣云芄蘭一名蘿摩幽州人謂之雀瓢蔓生葉青綠
色而厚斷之有白汁䰞為茹滑美其子長數寸似瓠子
是也按蘿摩名亦不一或呼白環藤或呼羊婆奶其實
裂時如瓢因有雀瓢之稱至六七月開小長花如鈴狀
紫白色結實長二三寸大如馬兜鈴沈存中云芄蘭生
莢枝出於葉間垂之正如解結錐後章所謂佩韘者疑
古人為韘之制亦當與芄蘭之葉相似核其形象其說
未為誣矣
或引徐鍇訓竹葉下垂為支謂芄蘭之葉亦下垂如竹
故其莖以支名愚按支本通枝揚雄傳支葉扶疎漢地
理志亦以強幹弱支皆作支專訓竹葉非是芄蘭當亦
取其莢之綴於支上故以支為詠爾
黍
黍(王風黍離篇)黍有牛黍燕頷馬革驢皮稻尾諸名說文專
訓為禾屬而粘者羅瑞良辯之以其類有黏不黏如稻
之有粳糯其不黏者以為飯黏者别名秫以為酒是也
說文又謂以大暑而種故為黍今按齊民要術夏種黍
稷與殖穀同時非夏者大率以葚赤為候諺云葚離離
種黍時故舊謂三月種者五月即熟月令五月農乃登
黍是也奚待大暑耶
陶隠居謂黍苖如蘆而異於粟唐本草又謂黍有數種
其苖亦不似蘆二說各異今北地一種名蜀黍莖高丈
許狀似蘆荻而内實葉亦似蘆穗大如帚粒大如椒紅
黑色南人呼為蘆穄此則與黍大别也
許東陽謂黍稷二物稍相類但黍黃而稷黑黍小而稷
大朱子解二物似差互今以傳文兩易之云黍穀名似
稷而小穗黃色稷亦穀名一名穄苖似蘆高丈餘穗黑
色實圓重按此盖以集傳之黍為稷者彼必有所見非
虛語也然云黍穗黃稷穗黑則黍亦自有赤白黃黑數
種耳
離有參差懸綴之意禮明堂位叔之離磬註謂編懸之
磬歴歴非一疏以為磬希疏相離是也故亦謂黍實之
垂為離重言離離者非一之詞
(魏風碩鼠篇)或云此詩首言黍者五穀之長明黍是貴非也
此不過以黍叶鼠取其韻為起句耳猶鴇羽叶稷黍鴇
翼叶黍稷換文成韻豈有他義耶
(曹風下泉篇)羅瑞良謂黍之秀特舒散說者以其象火為南
方之穀詩云芄芃以此其說非也黍性寒出北貉之地
故孟子以為五穀不生惟黍生之今南方罕有種者若
果為南方之穀豈有不宜於南而反宜於北之理則散
舒象火之說謬也且詩於麥亦稱芃芃矣詎亦南方産
耶
(小雅出車篇)鄭氏以方華為六月時何元子謂植種有早晚
則華實之早晚隨之非必定在六月中時方生華也今
按黍稷華遲者則六月此云方華固當以早者為說故
愚謂是夏正四五月(說見倉庚)夫司馬法冬夏不興師月令
季夏之月不可起兵動衆此可以斷已
舊說南仲復以六月自北徂西而伐西戎非也前三章
但言出車城方不言何時此溯其所自以為昔我往矣
固當以出車之初言況下雨雪一時草蟲一時倉庚又
一時歴歴數來星移物換為日甚長豈朔方城於俄頃
而西戎拒以經秋也與
(小雅楚茨篇)與字有舒義漢郊祀歌專與萬物師古注以為
開舒是也黍苖垂實田疇秀特舒散故為與與之象魯
論與與如也對踧踖言亦是開舒意舊解或云蕃廡或
云和柔或云黍黍相並如人之儔侣有黨與之義並非
也
(小雅信南山篇)彧與郁同或作□亦作㦽彧彧猶郁郁今凡草
木華盛者稱馥郁又稱芬郁是也何元子謂黍稷交錯
成文故為彧取證說文有文章之義然一畆斷無雜樹
二者若各自為區又不可以言交錯矣
(小雅黍苖篇)芃芃對下悠悠言悠悠者行路之長也此亦取
長義為允嚴華谷謂當如棫樸補傳之說不知彼以棫
為小木又下云為薪故謂其短小而盛然要是臆說於
本詩且不可通況移向黍苖作解耶
(周頌良耜篇)黍稷古所並重舊謂稷為五穀之長禮稱稷曰
明粢吕氏春秋云飯之美者有陽山之穄其非專為賤
者之食可知矣大約黍多而稷少詩中專言黍者數見
凡言稷處皆連黍言疑古以黍為常食故子夘變而食
稷耳若使農人終歲勤劬不食其所自力之黍則將采
薇蕨以為生耶鄭氏於饟黍謂賤者食貴食為豐年之
徵吾不信也
秬(大雅生民篇)秬為黑黍此釋草明文愚謂秠糜芑三者皆
嘉種通名惟秬乃專為黍之黑者故左傳黑牡秬黍以
享司寒是也今按周禮鬯人注云釀秬為酒秬如黑黍
一粰二米是混秬秠二者為一矣集傳釋秠顧本其說
何與
蔡元度以麻實八角而純黑者謂之秬不知彼名巨勝
非秬也按陶隠居謂巨勝乃麻純黑者之名故元度因
以黑黍之秬實之誤矣
(大雅江漢篇)秬鬯依傳說則謂鬯為香草即鬱金然鬱金無
鬯名故鄭氏辯之以謂黑黍之酒自名為鬯不待和鬱
是也何元子又謂秬鬱相須必合二者而後為鬯亦未
確愚謂鬯者旨酒之總名用秬則為秬鬯用鬱則為鬱
鬯也且鬱鬯之酒凡黍稷皆可為之此獨言秬者正以
表其為嘉種之釀而鄭重之耳若和鬱則反掩其秬之
美矣故知秬鬯之不待和鬱也
(附)秠(大雅生民篇)羅瑞良云秬與秠之所以異秠必不黑秬
必不一稃二米也而鄭氏解鬯人既云秬如黑黍一稃
二米則是以秠之狀雜之於秬郭氏解釋草又云秠亦
黑黍則是又以秬之色雜之於秠秬既欲兼秠之狀秠
又欲兼秬之色所以紊亂不復可推究者由此故也又
引漢任城所生以顯二米者為黑黍不知此漢異事歴
世未有詩歌后稷降播乃民事之常必如任城所生而
後降之則没世不可待矣愚按羅說最通盖釋草但言
一稃二米為秠而已未嘗實指其何種不得以黑黍槩
也秬秠之相淆康成謬亂於其先景純強證於其繼後
之紛紜又何足論乎
羅瑞良又謂百穀之中一稃二米者惟麥為然周所受
瑞麥來牟一來二縫則秠者正指此古者來釐丕三字
相通秠即來也此可謂創解但愚疑虋芑二者惟以苖
稱而秠亦空言稃米當如穜穋稙穉之類皆為通名麥
之一稃二米者亦其一種耳因并識其說於此
林光朝謂古之定律以上黨所出秬米之中者累之以
生律度量衡或說秬黍之中者即一稃二米之黍也愚
按漢書律歴志子谷秬黍中者一黍之廣度之九十分
孟康注云子北方北方黑謂黑黍也師古註云子谷猶
言穀子耳中者不大不小也言取黑黍穀子大小中者
率為分寸也二說甚明並無一稃二米之語若以一稃
二米黍合之則較常黍加大析之又較常黍加小不中
之甚矣定律者何為而取此耶(林光朝名兆珂閩人著詩經多識編余未見其)
(全書今從别本錄其一條)
稷
稷(王風黍離篇)邢昺雜引書傳謂粢也稷也粟也正是一物
而本草稷米在下品别有粟米在中品又似二物羅瑞
良則謂稷也粢也穄也皆一名特語音有輕重爾愚按
稷穄同音本一字粢則稷之嘉名非語音輕重之謂也
粟又古黍稷粱秫之總稱非稷所專有者唐本草註謂
八榖之中稷為最下蘇頌云所謂穄米今人不甚珍此
惟祠事用之農家種之以備他穀之不熟然古宗廟中
與黍並重稱為粢盛則下品要是後人之說耳
戴侗謂說文本爾雅爾雅本禮記記云稷曰明粢祭祀
之米黍稷稻粱通謂粢盛而各為之嘉號故稷曰明粢
粱曰薌萁謂稷為粢亦可謂粱為萁乎愚謂不然宗廟
之祀黍稷為重稷有粢名故通謂祭祀之米為粢盛耳
曲禮諸號皆漢儒文飾不可為典要者惟稷則因其本
名而加一明字此禮記本爾雅非爾雅本禮記也
黍離稷苖乃錯舉成文不得云時有先後黍秀而稷末
秀也正義又分稷苖為六月穗為七月實為八月以其
未得還歸故歴道所更見華谷辯之云使稷自苖而至
於實果為行役之久則不應黍惟言離離是矣愚謂黍
稷之實同時詩人此時所見當是稷穗稷實之候先言
苖者不過本其初而言換字叶韻衍成三章而已如桃
夭先葉次華次實詩中立言次第往往如此若必泥三
者為三時豈行役之大夫每月各作一章而成此詩耶
抑八月後追溯所見而道之耶固矣夫其為詩也
韓詩外傳載伯封求亡之事要是傳會愚謂種黍之地
豈必不種稷況宗廟宫室所在甚廣黍稷彌望正見其
滿目荒涼若訛稷為黍縱謂憂懑目迷有何意境劉勰
云思親者莪蒿不分閔周者黍稷莫辯此是詞章雋語
不可作詩本旨也乂先儒解謂彼黍者我后稷之苖尤
非理
箕子麥秀歌亦但謂城壞生黍宫室未必盡淪滅也當
時平王以亂故徙居東都王城及襄公討西戎救周乃
以岐豐賜之秦遂有宗周畿内之地此本朝之賜又未
有數年豈盡没其舊耶故有謂與言蔓艸荆榛者不同
其必為秦得岐豐之後務本力農周大夫出過其地而
見之知秦將以富強雄天下而傷周室之不競也亦一
說
傳以穗為秀嚴華谷云朱子論語注吐華曰秀是秀為
未穗今傳所為秀則已成穗而秀茂與彼秀别愚按秀
無二解集註以秀對實為華若禾苖之華不見其榮釋
草云不榮而實者謂之秀徐鍇以為有實之形象下垂
是也論語實以堅好言與初結實為秀者異正此篇穗
實之分不可不辯
(小雅楚茨篇)田畦行列整齊稷茂於其中如鳥之翅羽比次
相附故謂之翼翼吕氏春秋云苖其弱也欲孤其長也
欲相與俱其熟也欲相扶是故三以為族正翼翼之謂
也
(小雅甫田篇)舊引前漢書趙過為搜粟都尉過能為代田一
畆三&KR0908;一夫三百&KR0908;而播種於三&KR0908;中苖生葉以上稍
耨隴草因隤其土以附苖根故其詩云或芸或芓黍稷
儗儗言苖稍壯每耨輒附根比盛暑隴盡而根深耐風
與旱故儗儗言盛據此可見黍稷嶷嶷在夏時也愚按
耘耔本夏時事以次章祈雨證之月令仲夏命有司祈
祀山川百源大雩帝正其候爾
(附)重穋(豳風七月篇)重穋惟以熟之先後異名更無先種後
熟後種先熟之說此後鄭天官注臆解傳本不誤也又
重作穜穋作稑此周禮變字
(附)稙穉(魯頌閟宫篇)傳謂先種曰稙後種曰穉此以種之先
後言與重穋各不相涉後鄭合稙穉以訓重穋則誤矣
此四者為凡穀生熟早晚之通稱以詩與黍稷連文故
并按於此
蒲
蒲(王風揚之水篇)此即蒲藻之蒲傳訓為草是也陸農師主其
說以為似莞而褊有脊生於水厓柔滑而温可為席按
逸周書云潤濕不穀樹之竹葦莞蒲盖與蘆葭為類生
卑濕水濱者左傳臧文仲妾織蒲即此
鄭氏謂蒲為蒲柳誤按蒲柳合言始為楊别名釋木云
楊蒲柳是也書傳從無單言蒲為楊者若可專以蒲名
則亦可專以柳名是二物矣左傳董澤之蒲亦指莞蒲
之屬言杜註正未可據耳正義解鄭意謂總上薪言宜
屬木不知薪文從草漢廣詩錯薪蔞楚蔞豈木耶嚴華
谷為調停之說以為毛言草鄭言蒲柳皆蒲草此何解
嚴華谷云楚愈輕蒲又愈輕至不流束蒲則弱之極矣
若然則蒲柳之蒲輕乎抑蒲草之蒲輕乎孰是孰非有
不待辯而自明者
(陳風澤陂篇)蒲荷皆水草之可愛者故以興人之可愛者必
以其柔滑喻心性陋矣或更謂蒲所以為席故夏姬取
以自況尤陋
(小雅魚藻篇)依有休蔭意蒲覆水涯魚游而就蔭乃得所之
況嚴華谷遵序謂蒲生近岸其水又淺愈更窘促於詞
旨不似
(大雅韓奕篇)此又蒲之一種人謂之香蒲春初生出水時紅
白色茸茸然其入土白色者啖之甘脆即傳所謂蒲蒻
也鄭氏以為深蒲本周禮其義自取入土白色為深耳
說文别作□贅
陸璣云蒲始生取其心中入地蒻大如匙柄正白生啖
之甘脆䰞而以苦酒浸之如食筍法此為菹之說也然
疑亦可為和如蘋藻芼魚之類何元子必欲強作糝食
解以為古無其傳則泥矣
莞(小雅斯干篇)莞為蒲類釋草莞苻蘺其上蒚郭璞謂今西
方人呼蒲為莞蒲江東謂之苻蘺是也本草白蒲一名
苻蘺皆可證盖蒲類之細者周禮司几筵有莞筵蒲筵
麤細之分耳一說即燈心草非是
鄭氏謂莞席為燕樂用正義疑之以為其室寝卧袵席
亦當然愚按此明言寢言夢自為卧席董氏云几筵莞
蒲則有之而葦竹無施於席則知所以為寢也是矣
蓷
蓷(王風中谷有蓷篇)釋草訓&KR0841;為蓷非&KR0841;葦之&KR0841;也郭璞謂即
今茺蔚葉似荏方莖白花花生節間廣雅名益母草者
陸璣謂舊說及魏博士濟隂周元明皆云是菴閭愚按
此當主益母之說本草益母生海濱池澤與中谷合又
莖本方類麻亦有野天麻之稱羅瑞良謂其全似杜天
麻而不生横枝皆可證
傳訓蓷為鵻嚴華谷為之說云彼&KR0841;音完此&KR0841;音追盖
借用鵻字非以蓷為菼也愚謂此直由誤讀釋草之萑
為萑葦故以鵻釋蓷耳集傳從其說而又云葉似萑即
今益母草則愈紊矣許東陽辨之以謂爾雅註及詩疏
皆作葉似荏今作似萑誤不知其非字誤也盖因傳訓
為鵻鵻乃萑葦之萑别名以為應是菼薍之屬而釋草
文則仍是訓蓷者遂騎牆作解謂其葉當似之反以舊
作荏為誤遂改荏為萑而復謂之益母是合毛鄭郭陸
之說為一者也
嚴華谷駁傳陸草傷水之說以為茺蔚正生海濱池澤
其性宜濕是也然据傳誤解為鵻以為菼薍之屬則尤
宜生水濱者而反謂為高陸之草不先自相矛盾乎
脩集傳存兩說今按長義之修從彡此從月不應以長
訓釋名云脩縮也腊脯乾燥而縮此宜專取縮義草乾
則枯而縮併不必以脯言耳或作蓨贅
羅瑞良以此詩為燒薙行水之序愚按薙乃百草不應
專以蓷言況云中谷又非田間而燒薙行水亦於凶年
饑饉意不合不足据也暵乃日火猛烈之稱故易稱燥
萬物者莫暵乎火說文别謂耕暴田曰暵亦未足据
羅瑞良以燒薙不應獨言蓷故又謂蓷名益母曾子見
之而悲詩人之託此亦其窮而反本之意則益傅會矣
人情急則直呼父母何暇曲為寄託若室家相棄時此
何景象而思及豐年燒薙又於薙草中獨拈益母以寄
其反本之思乎如但云以草中益母興下有女則猶可
通耳
蕭
蕭(王風采葛篇)釋草蕭訓荻無蒿名郭璞謂即蒿鄭漁仲註
亦謂即青蒿也說文以為艾蒿陸璣非之云是今人所
謂荻蒿者或稱牛尾蒿白葉莖麤科生多者數十莖愚
按釋草别蒿作&KR2453;又以蘩為皤蒿餘無蒿名則蕭不當
列蒿屬仍如蔞類别見可也
釋草舊本蕭荻之荻從狄鄭漁仲本易從秋音秋嚴華
谷羅瑞良皆主其說或當有据且取其别於蘆荻之名
從之
傳謂蕭所以共祭祀故鄭氏云喻臣以大事使出然核
諸詩中詞旨絶不相似也夫人君誠聽䜛疎賢若趙高
勸二世深居高拱臣下自無由見何必以事使他出而
始不見之耶郝仲輿謂蕭可以爇為䜛言薰灼之比要
之終屬擬議不可据耳
姚舜牧謂蕭采於秋故下承三秋非也秋者百穀成熟
之期故以為言猶云再稔五稔耳又隂陽五行歷一月
為一秋三月為三秋管子輕重乙篇歲有四秋謂春之
秋夏之秋秋之秋冬之秋可知此不得專作商秋解也
(曹風下泉篇)此詩重在周京周京根本之地根本壞則枝葉
隨之故以稂蕭蓍之叢生者為興取一苞字耳若陸農
師說蕭乃事宗廟社稷之物以為民喻則稂蓍又何說
以處此耶
(小雅蓼蕭篇)傳訓蓼為長大貎戴侗謂草蒼蒨貎以蓼本辛
菜名故以蒼蒨象其色蕭既受露則色愈蒼蒨愚按此
與蓼莪之蓼同解莪色蒼蒨故謂之蓼蓼又謂之菁菁
蕭與莪相似後人皆以為蒿屬則亦以色言可知且與
下笑語龍光有關合
鄭氏謂以香物之微者喻四海諸侯亦國君之賤者此
臆說也蕭草叢生受露最多故以為被澤深渥之況猶
湛露之豐草爾
(小雅小明篇)此是西征大夫踰時不歸託采此以自遣乃寂
寞無聊之況意謂歲欲暮而歸無期何反在此掇拾蕭
草為哉是自貽之戚耳董鼎以為感時晚而祭事不得
備於詩義無涉至蕭草秋榮亦不必為歲暮作證也
(大雅生民篇)傳引郊特牲文原以此蕭為宗廟之用非軷祭
也軷惟有羝而已此章本上肇祀而言凡宗廟以至行
神皆有其典以見自后稷貽穀至今祭祀備舉之意下
乃言今日郊稷之事耳祭行神無焫蕭者鄭說不足据
也
陸璣云蕭可作燭有香氣故祭祀以脂爇之為香愚按
古祭祀以黍稷之香為香至於鬯用鬱爇用蕭但為降
神禮更無用他香者韋彫五禮精義謂祭祀之禮用香
今古之禮並無其文是也左傳一薰一蕕及楚詞芳杜
皆是草類若後世沉檀乃隋唐通交廣海南諸郡始有
之則祭禮自無用香之文耳
艾
艾(王風采葛篇)冰臺為艾别名見釋草文博物志云削冰令
圓舉以向日以艾承其影則得火艾名冰臺以此未知
是否初春布地生葉背白苖莖類蒿故郭璞謂之艾蒿
實非蒿屬也以歴久者最良故釋詁云艾長艾歴是矣
傳謂艾所以療疾鄭氏因云喻臣以急事使出此強解
也郝仲輿謂艾可炙為讒言爍膚之喻此與蕭說同鑿
夫一焚一炙因云熏灼爍膚若採及水草不又當云浸
潤之譖乎
蕭艾質類蓬蒿其芳亦遜蘭蕙楚詞用以相形盖嗔薄
俗無識者取此棄彼猶惡紫奪朱意耳田藝衡乃指為
腐穢之物以通讒人之喻冤甚且焫蕭求神天子之禮
羅瑞良據張揖之說别為士庶人所用而以二者為賤
吾不信也
詩識名解卷九
