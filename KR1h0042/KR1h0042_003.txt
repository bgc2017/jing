中庸說卷第三
中庸
子曰無憂者其唯文王乎以王季爲父以武王
爲子父作之子述之
戒愼不睹恐懼不聞則無適而不在中和中
和則無憂也必矣古之人有享斯效者其惟
文王乎夫中和之中自當有賢父聖子文王
其見之矣以王季爲父是父所作者中和也
以武王爲子是子所述者中和也文王處賢
父聖子之間夫何憂哉中和之見於人者即
文王可知矣然則舜以瞽䀻爲父以商均爲
子則中和將何處乎曰中和之見於人當如
文王之無憂至於大舜父子斯天倫之不幸
也不幸豈可以爲常乎學者當知此意中和
之道無所疑矣此不可不辯明焉
武王纉太王王季文王之緒壹戎衣而有天下
身不失天下之顯名尊爲天子冨有四海之内
宗廟饗之子孫保之
武王纉太王王季文王之緒緒即中和也天
命巳逼民心久遏乃一戎商而有天下嗚呼
豈得巳哉戎商宜若非中和也是何言歟子
思不曰喜怒哀樂未發謂之中發而皆中節
謂之和乎武王一怒而安天下此怒之中節
也此中和也此太王王季文王之緒也然而
武王之舉危道也聖人之不幸者也其曰不
失天下之顯名與必得之言相並則知武王
之舉危道也聖人之不幸也然而又不失尊
爲天子冨有四海之内宗廟饗之子孫保之
者則以出於中和故其理當如是也
武王末受命周公成文武之德追王太王王季
上祀先公以天子之禮斯禮也逹乎諸侯大夫
及士庶人父爲大夫子爲士葬以大夫祭以士
父爲士子爲大夫葬以士祭以大夫期之喪逹
乎大夫三年之喪逹乎天子父母之喪無貴賤
一也
夫武王之中和豈止行之於克殷一事而已
哉又於追王之事見之夫追王乃中和所當
然也周公承文王武王之中和以行追王太
王王季之禮與夫推追王之心以行上祀先
公以天子之禮又推追王之禮以下逹乎諸
侯大夫及士庶人如父爲士子爲大夫葬以
士祭以大夫是也夫士而受大夫之祭此追
王之意下逹於大夫也使父爲庶人子爲大
夫亦將葬以庶人祭以大夫矣此深察人子
之心以致意於其先也審如是父爲大夫子
爲士葬以大夫祭以士抑吾貶吾親就士之
禮耶追王之意安在哉曰事各有稱葬以大
夫是喪從死者之義祭以士是祭從生者之
義以己之禄祭其先人此意與追王之心一
等也惟深思者見之儻以世俗之心以榮辱
吾親非中和之道也至於期之喪逹乎大夫
三年之喪逹乎天子父母之喪無貴賤一也
皆喜怒哀樂已發之中節者也此天理之自
然者不可加損焉惟事事隱之於心如追王
如祭以天子如逹乎諸侯逹乎大夫逹乎天
子無貴賤一也皆輕重中節天理自然無一
毫私意偏倚於其間中和之形見於作用者
如此不可不致精以求之也至於論名數之
意吕與叔辯之甚詳此不復叙
子曰武王周公其逹孝矣乎夫孝者善繼人之
志善述人之事者也春秋脩其祖廟陳其宗器
設其裳衣薦其時食宗廟之禮所以序昭穆也
序爵所以辨貴賤也序事所以辨賢也旅酬下
爲上所以逮賤也燕毛所以序齒也踐其位行
其禮奏其樂敬其所尊愛其所親事死如事生
事亡如事存孝之至也
祖廟宗器裳衣時食昭穆貴賤辨賢逮賤序
齒踐位行禮奏樂敬尊愛親事死事亡雖施
設隱顯未詳然皆文王中和之所發見寓於
心志事爲之間者如此此文王之志文王之
事也繼志述事者無他第於戒愼不睹恐懼
不聞處致其察以養中和之理然後深見文
王之所爲一一皆天理中發見者隨時損益
而不忘其中和之大此文王之志文王之事
所以望於武王周公者而武王周公所以爲
逹者亦正以是也此所以反覆具載於此篇
則以中庸之德當如是也若夫名數之學精
微之義則吕與叔龜山先生辯之甚詳此不
復叙
郊社之禮所以事上帝也宗廟之禮所以祀乎
其先也明乎郊社之禮禘嘗之義治國其如示
諸掌乎
郊社之禮宗廟之禮皆自中和中出豈私智
所爲哉夫郊社之禮禘嘗之義此先王深知
天神地示人鬼之心而即國外之郊以祀天
國中之社以祭地禘嘗之禮以享鬼神不知
先王居於何地知天神自郊求地示自社求
人鬼自禘嘗求哉夫其數可陳也其義難知
也明乎郊社之禮禘嘗之義治天下國家直
推此而爲之耳然而禮義徑自何而明哉惟
戒愼不睹恐懼不聞以養中和則天神地示
人鬼之心皆見於此矣且天地位於此万物
育於此治國豈能出此理哉是以君子愼其
獨也
哀公問政子曰文武之政布在方策其人存則
其政舉其人亡則其政息人道敏政地道敏樹
夫政也者蒲盧也
文武之政即中和也布在方策書此中和也
有中和之君子則見文武之心故其政舉無
中和之人雖如方策所言一一行之若王莽
傳中所載井田賦禄之政無不依三代制作
然篡逆之臣豈嘗夢見中和是以一切顚倒
天下大亂適以資笑具而巳則其政息復何
疑哉夫使人誠得中和之道則不疾而速不
行而至嚬笑之間天下巳丕變矣人道敏政
猶之地道焉布種下實未及頃刻日夜之息
一經雨露之潤則勃然而生爲萌爲芽爲幹
爲枝爲葉以至爲華爲實向來荒虚之地一
旦青葱秀潤可攬可掬矣以地道敏樹觀之
則人道敏政可見也蓋地道亦巳得中和故
也然政之變化何止如地道哉繫乎其人如
何耳堯舜率天下以仁則人人如堯舜而比
屋可封桀紂率天下以暴則人人如桀紂而
比屋可誅眞如蒲盧取螟蛉祝之曰類我類
我久則皆似之矣使以中和布之於政發起
天下之中和則江漢之女無思犯禮兔置之
人莫不好德人人有士君子之行不難到也
此所以載此章於中庸焉
故爲政在人取人以身脩身以道脩道以仁仁
者人也親親爲大義者宜也尊賢爲大親親之
殺尊賢之等禮所生也在下位不獲乎上民不
可得而治矣
政如蒲盧蒲盧祝螟蛉則螟蛉變爲蒲盧矣
爲政豈不在中和之人乎有中和之人則有
中和之政取中和之人則當以身爲則身中
和則取人亦中和矣然則何以致身之中和
哉戒愼不睹恐懼不聞以率性可也率性之
謂道故脩身以道即中和見矣然仁者人也
親親爲大義者宜也尊賢爲大親親之殺尊
賢之等隆殺等降有品節焉一出於仁義而
巳矣仁人心也義人路也義自仁中出路自
心中來則所謂義又出於仁也惟仁有品節
焉此脩道以仁也仁者人也義者宜也其意
安在曰非矜私意非行小慧坦然與天下同
其功者此仁也而其用莫大於親親不高以
絶物不卑以累己適然得萬事之理者此義
也而其用莫大於尊賢親有上下故有隆殺
賢有小大故有等級隆殺等級禮自此而生
矣此所謂教也脩道之謂教其是之謂歟然
則中和之理何在而不然哉
故君子不可以不脩身思脩身不可以不事親
思事親不可以不知人思知人不可以不知天
夫欲行文武之政不可以無人而取人當以
身故身不可以不脩脩身以何爲則以事親
爲則事親以何爲則以知人爲則知人以何
爲則以知天爲則何謂天喜怒哀樂未發以
前天也戒愼不睹恐懼不聞於不睹不聞處
深致其察所以知天也推知天之心以知人
則人之幽隱深微無不察矣故賢不肖洞然
不可亂推知人之心以事親則親之幽隱深
微無不察矣故能先意承志先事幾諫而事
親得其道也事親得其道則脩身之效也脩
身旣效則以此中和識天下之中和矣故能
取天下中和之人以行文武中和之政然則
子思首之以天命之謂性意乃在此其言豈
不深密乎學者其可以易而觀之哉
天下之逹道五所以行之者三曰君臣也父子
也夫婦也昆弟也朋友之交也五者天下之逹
道也知仁勇三者天下之逹德也所以行之者
一也或生而知之或學而知之或困而知之及
其知之一也或安而行之或利而行之或勉強
而行之及其成功一也
和也者天下之逹道也是君臣父子夫婦昆
弟朋友之交皆和之所發見也故謂之逹道
智知此理而行仁覺此理而行勇决此理而
行君臣父子夫婦昆弟朋友之交天下之所
同故謂之逹道知仁勇一己所自得故謂之
逹德所以行君臣父子五者在知仁勇所以
行知仁勇者在誠一者誠也誠即喜怒哀樂
未發以前是也夫是誠也或生而知之若堯
舜是或學而知之若湯武是或困而知之若
太甲是所以知之者何物哉誠也知之耳吾
未能有行焉是未能運用此誠也然有安而
行之者亦若堯舜是有利而行之者亦若湯
武是有勉強而行之者亦若太甲是夫行之
者其何物哉亦誠也是行逹道者知仁勇行
知仁勇者誠知誠者誠行誠者誠夫誠一耳
何爲行知仁勇者誠而又知誠者誠行誠者
亦誠哉此蓋有說也其說安在曰行知仁勇
者誠也以謂誠如是盡矣而所以知此誠者
其誰乎即誠也知之耳未及行也所以行此
誠者其誰乎即誠也此聖人極誠之所在而
指之也行知仁勇者誠知誠者將以爲它物
耳又是誠耳知未及行行誠者又將以爲它
物耳又是誠耳誠字雖同而行知仁勇之誠
不若知誠之誠爲甚明知誠之誠又不若行
誠之誠爲甚大也嗚呼誠之爲物如此其可
以淺易窺之哉此於穆不巳天之所以爲天
純亦不已文王之所以爲文王也其深矣哉
子曰好學近乎知力行近乎仁知恥近乎勇知
斯三者則知所以脩身知所以脩身則知所以
治人知所以治人則知所以治天下國家矣
行逹道者知仁勇知仁勇自何而入哉此聖
人所以又指以入知仁勇之路也夫好學必
有所見而然也故謂之知力行必以不能自
巳而然也故謂之仁知恥必斷然不爲也故
謂之勇然而不直指好學爲知力行爲仁知
耻爲勇而曰近者何也近之爲言以言不遠
也不遠即在此而巳矣第知所以好學者誰
所以力行者誰所以知耻者誰則爲知爲仁
爲勇矣夫見於言語文字者皆近之而巳矣
唯人體之識所以體之者爲誰當幾而明即
事而解則知仁勇豈他物哉知斯三者則直
趨知仁勇之路身豈有不脩哉知所以脩身
則於天下之人皆當開導之使自趨知仁勇
之路知仁勇天下所同有也故知所以脩身
則知所以治人知治人之路不出乎知仁勇
則周旋四顧其所以治天下國家亦不出乎
知仁勇之路而巳嗚呼豈不簡易明白乎夫
所謂學所謂行所謂恥何也即戒愼不睹恐
懼不聞之謂學者不於此入則泛然如萍之
在水逢風南北有何所寄泊乎此君子所以
愼其獨也
凡爲天下國家有九經曰脩身也尊賢也親親
也敬大臣也體群臣也子庶民也來百工也柔
遠人也懷諸侯也
夫知知仁勇則知所以脩身推而極之以至
於治天下國家其爲天下國家也則散而爲
九經九經則知仁勇之用也夫時當孟春則
不期而魚上冰獺祭魚鴻鴈來矣時當孟夏
則不期而螻蟈鳴蚯蚓出王瓜生苦菜秀矣
豈孟春孟夏區區號令於魚獺鴻鴈螻蟈蚯
蚓王瓜苦菜哉一氣之行其法當如是耳審
乎此使不知知仁勇則巳如其知知仁勇發
於爲天下國家則亦不期脩身尊賢親親敬
大臣體群臣子庶民來百工柔遠人懷諸侯
矣使一事不備必知仁勇未盡其道也誠使
知仁勇皆盡其道則此九經以次而行不先
不後不遲不速皆中其會矣此天理之自然
非私智所能爲也嗚呼從戒愼不睹恐懼不
聞發爲知仁勇其極施於天下國家如此然
則中庸之爲德其至矣乎之言一一見矣豈
欺我哉然而知知仁勇三者則知所以脩身
以至知所以治天下國家今爲天下國家又
先曰脩身夫前言脩身則能治天下國家今
爲天下國家又曰脩身何也曰中庸之道無
止法也此又於穆不已純亦不已之意唯力
學者乃能識之
脩身則道立尊賢則不惑親親則諸父昆弟不
怨敬大臣則不眩體群臣則士之報禮重子庶
民則百姓勸來百工則財用足柔遠人則四方
歸之懷諸侯則天下畏之
夫自中和之理發於君臣父子昆弟夫婦朋
友之間變其名爲知仁勇又變其名爲一又
變其所以逹道者爲九經皆中和之作用無
往而不中節也夫惟中節故以之脩身則道
立以之尊賢則不惑以之親親則諸父昆弟
不怨以之敬大臣則不眩以之體群臣則士
之報禮重體若四牡之詩所謂有功而見知
則說是也知謂體悉之也以之子庶民則百
姓勸以之來百工則財用足以之柔遠人則
四方歸之以之懷諸侯則天下畏之夫所以
立所以不惑不怨不眩所以報禮重所以勸
所以足所以歸所以畏是乃中和之中節故
其效自爾也使吾脩身而道未立吾親親而
怨以至吾懷諸侯而不畏是吾於中和未至
其極也且致中和則天地位於此萬物育於
此九經其有不效乎此君子所以愼其獨也
中庸說卷第三
