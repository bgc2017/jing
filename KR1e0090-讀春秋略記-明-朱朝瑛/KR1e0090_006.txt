讀春秋略記卷六明朱朝瑛撰
文公
元年春王正月公即位
人君居喪而即位則變服以告廟而臨群臣如康王
之麻冕黼裳是也胡氏以為康王未成服而用此則
終而釋冕不得云反喪服也晦翁云易世傳授國之
大事特嚴其禮雖先君之喪猶以為已私服也蓋以
他事可攝即位不可攝耳
二月癸亥日有食之天王使叔服來會葬
汪氏曰諸侯五月而葬今三月而王臣來會葬者豈
王室謹禮以懷諸侯惟恐失期而先至也
夏四月丁巳葬我君僖公天王使毛伯來錫公命
來錫者不請而自來也齊桓晉文之錫命猶有攘楚
之功春秋雖不予之亦無譏焉故略而不書文公未
有功于王斬焉縗絰之中何所據而錫之寵命書之
以著王之自替也茅堂胡氏曰來錫命者如唐遣中
官就藩鎮立節度之類
晉侯伐衛
汪氏曰文宣以後大夫專政凡征伐會盟君雖在而
大夫任其事故傳言先且居而經則書晉侯也
叔孫得臣如京師
喪未畢固不得入覲使得臣先之未為不可然終文
公之身不一至京師受王命而不親拜徒以得臣塞
責此不臣之甚也
衛人伐晉
稱人將卑也傳稱衛人告陳陳共公曰更伐之我辭
之于是伐晉蓋志在求和聊使孔逹帥師偽張聲勢
而已
秋公孫敖會音侯于戚
大夫之會諸侯自柔之盟折始但盟折之後即繼以
夫鍾之親會未專委之大夫也此則專委之矣故垂
隴之盟公不親往而敖亦與焉然則戚之會蓋欲為
衛請成而先為之地也戚在今開州為帝丘之西境晉
疆田至此則楚丘要地俱為晉有矣此特示意以懼
之以待諸侯之請非實事也襄二十六年孫林父以戚
如晉晉始戌之
冬十月丁未楚世子商臣弑其君頵(公榖作髠)
千古未有之變始見于楚蓋由其習於蠻俗不知禮
義可以肆然而讐天王即可以肆然而讐其父矣君
父一也楚自武文以來父子相導以叛王者數世矣
悖驁之氣習與性成雖有賢者教之以順親是猶戒
為盗者以胠篋而毋探囊也其可得乎說者以商臣
之逆歸咎于師傅非人未為探本之論
公孫敖如齊
得臣如京師以王命不可不拜耳于齊非有不得已
之事廢喪而聘左氏推以為禮謬矣
二年春王二月甲子晉侯及秦師戰于彭衙秦師敗績
彭衙秦地也秦伐晉而戰于秦地秦師未入晉界也
帥未入界猶可以辭諭而却之不則固圉以自守耳
遽與之戰而敗之知晉侯之好勝也故秦伐不書而
戰書晉及晉侯之惡不待貶爵而自見矣
丁丑作僖公主
左傳卒哭而祔祔而作主諸侯以七月卒哭僖公之
薨至是十有五月而始作主蓋是時議者欲躋僖公
而碍于禮故久而不决也書以譏之公榖皆云虞主
用桑練主用栗用栗者藏主也與左氏不同當以左
氏為正檀弓曰周卒哭而祔殷旣練而祔公榖所言
殷禮也魯用周禮不得從殷
三月乙巳及晉處父盟
諱公如晉者以來討而朝也來討而朝則居喪越禮
本非公意故為公諱之若朝而被辱者有矣襄之如
楚而見留昭之如晉而不納皆未嘗諱也與大夫盟
者亦有矣隱之盟莒人莊之盟齊大夫亦未嘗諱公
而不書也此不書公者内稱不備或闕文也盟亦非
公意而不諱者諱其如晉亦若盟于魯焉猶可言也
公羊氏曰于内大惡諱小惡書
夏六月公孫敖會宋公陳侯鄭伯晉士縠盟于垂隴(縠榖)
(梁作榖隴公殺作歛)
傳稱陳侯為衛請于晉執孔逹以說則晉與衛平矣
春秋不書惡大夫專之也陳氏曰桓文之伯會盟有
大夫則但稱人自垂隴主士縠新城主趙盾而後大
夫與諸侯序矣
自十有二月不雨至于秋七月八月丁卯大事于太
廟躋僖公
榖梁以為逆祀是無昭穆非也孔穎逹曰升僖先閔
此二公位次之逆非昭穆亂也兄弟而異昭穆則諸
侯五廟或兄弟四人皆立即父祖之廟亦已從毁禮
必不然此說是已或曰商之時自沃丁以至祖甲六
世而二十帝七廟之制數已三倍一都宫之中安所
容之曰父子相繼各為一廟兄弟相繼則共為一廟
如後世同堂異室之制可也兄弟雖多不過三四無
逼廹之嫌矣
冬晉人宋人陳人鄭人伐秦
春秋之始諸侯為政外大夫恒稱人會而稱名自垂
隴始垂隴而後稱人者始有貶義矣將而稱名自救
江始救江而後稱人者始有貶義矣此稱人者亦大
夫之恒稱報怨無已皆由晉襄之惡非其大夫之專
也說者以為貶而稱人恐非春秋之意
公子遂如齊納幣
三年春王正月叔孫得臣會晉人宋人陳人衛人鄭人
伐沈沈潰
稱人者微也非貶也是時楚負滔天之罪諸侯莫討
而以沈之服楚為討舍其大而誅其細其失不待貶
而見也沈已姓國少皥之後見昭元年傳初封汾川
其在汝南者蓋既滅而楚遷之故附於楚與沈約宋
書自叙云金天氏之後沈國在汝南平輿是已新唐
書宰相世系表以汝南之沈為文王幼子聃季之後
非也聃或作耽因訛為沈耳聃季之後自有聃啟為
王大夫與沈國絶不相涉
夏五月王子虎卒
王子虎曾盟諸侯于翟泉故其卒也赴于諸侯而史
書之夫子尊王臣而弗削也不書爵者王子虎以貴
戚而秉政非以其賢也先王之制爵人以賢忌貴戚
而不假以柄與不擇賢否而用之皆非公正之道也
虎非叔服十四年左傳可証
秦人伐晉
史記秦誓之作在取王官封殽尸之後盖穆公晩年
悔過之書書序所云伐鄭敗殽蓋指所悔之事耳秦
晉之搆禍相尋而無已者實始于伐鄭故追思而悔
之也明年晉伐秦而不報秦誓非空言矣所以見錄
於聖人也
秋楚人圍江雨螽于宋
榖梁以為著于上見于下謂之雨蓋言其多如雨之
集也左與公羊以為墮而死者非是
冬公如晉十有二月己巳公及晉侯盟
晉既畏秦不出未免示怯于諸侯恐諸侯之不服也
故為改盟之請以觀公志宜固辭乃復往而與盟祗
自輕耳
晉陽處父帥師伐楚以救江
晉之伐楚不親帥師為諸侯倡而使大夫以孤軍往
何足以懼楚而解江圍救之非其道矣凡救之非其
道者不書此何以書蓋亦春秋之特筆猶澶淵之會
書宋災故也商臣無父無君晉不以討賊為名而以
救江為名是昧于輕重之義也故特書以救江為譏
耳外大夫帥師不書此何以書以見大夫之始專征
伐也亦以見大夫之專征伐固不以討賊為重也
四年春公至自晉夏逆婦姜于齊
禫而納幣又踰年而後昏罪其納幣可也并罪其婚
亦太苛矣以喪納幣不稱夫人宣公之以喪婚者反
稱夫人則何也榖梁氏以為婦者有姑之辭是也士
昏禮宗子無父則母命之諸侯之禮亦然故緣姑而
稱婦也逆不書其人卿不行也不稱夫人不以夫人
之禮逆之也不書至不以夫人之禮致之也左氏所
云君而卑之是也文公略於其禮春秋因而略之以
著其不終之兆也至所以貴聘賤逆之故于傳無考
詳左氏廢立壊主之言似有以下傾其上者豈敬嬴
已先入與陳氏曰不稱氏别妾姑也是時成風尚在
則成風為主
狄侵齊秋楚人滅江晉侯伐秦
晉已三敗秦秦始得一報似乎曲不在秦其殘民之
惡必待貶而見故貶而人之晉非有深怨於秦也承
先世之餘烈方欲主盟中夏何不正告于秦曰君若
追念先君之舊好釋其小忿請執鞭弭以從伐楚之
之為世子而弑其君者秦必踴躍聽命為諸侯先則
取威定伯在此舉也晉不出此而報怨不已其惡不
待貶而見故稱晉侯以著其罪之所歸也
衛侯使甯俞來聘冬十有一月壬寅夫人風氏薨
五年春王正月王使榮叔歸含且賵
三月辛亥葬我小君成風王使召伯來會葬
儀禮曰慈母如母慈母者父所命以為母者也猶如
母以喪之况生我之母命于天者反不得如母乎所
云庶子為父後者為其母緦此以父母在者言之也
禮服問曰君之母非夫人則群臣無服唯近臣及僕
驂乘從服唯君所服服也曰惟君所服則有不必于
緦者雖三年之服可也父母歿則無以賤偶貴之嫌
適既殁則無以庶匹嫡之咎公羊氏曰子以母貴母
以子貴未為非也但儀禮不著父母在之文公羊又
不詳父母殁之說學者不能于闕略恭錯之中究其
會歸乃以尊所生之典與寵所嬖者一概而禁絶之
聖人緣人情而制禮恐不如是之恝也然可尊之于
近不可行之於遠即群臣且不為服他可知巳况于
王禮濫加尤非禮之所宜聖人據實書之而魯之失
與王之失皆不待貶而自見也
夏公孫敖如晉
高氏曰王使再至矣舍天王而謹事晉不待貶而惡
見也
秦人入鄀秋楚人滅六
滅江不救遂至滅六此亦自然之勢也楚何足責春
秋書之聖人深為中國惜耳
冬十月甲申許男業卒
六年春葬許僖公夏季孫行父如陳
季友以私事如陳則直書私事以著其失行父假公
事以如陳而謀其私事則不書私事以正其失詳僖
五年
秋季孫行父如晉
趙氏曰敖嘗如晉行父亦如晉仲氏季氏爭交于晉
三家之張自此始
八月乙亥晉侯驩卒(公作讙)冬十月公子遂如晉葬
晉襄公
汪氏曰鄭子太叔稱先王之制諸侯之喪士弔大夫
送葬稽之於經前此未有使卿會葬者蓋自此始而
後逐為故事叔孫婼葬平公季孫意如葬昭公馴致
少姜以妾媵而卿會葬矣
晉殺其大夫陽處父晉狐射姑出奔狄(射榖作夜)
或書君以殺或書國或書人以殺皆據實書之義無
褒貶也春秋之義以專殺大夫為重不論有罪無罪
而皆不可也此狐射姑殺之而書國以殺者公羊榖
梁皆云君漏言也夫以襄公之雄猜豈其率易而不
謹若此此蓋襄公之志也處父之剛愎襄公固心忌
之以為此非少主臣也又黨于趙氏而薦盾雖韙其
言而用之心未嘗不惡其黨矣念位望敵者唯狐與
趙所以漏言于射姑欲激之以搆其隙使他日有變
足以相格而不得肆所欲為襄公之志蓋如此卒之
襄公殁而廢立之議起趙盾主雍射姑主樂及趙盾
殺樂以絶射姑之望射姑亦殺處父以折趙盾之氣
處父殺射姑奔趙盾猶有所顧畏不敢復議立雍而
世子得以不廢襄公有安國家之實而無殺大夫之
名其為慮遠而為計深也春秋以累上之辭書之而
襄公之情不能遁矣御下不以道而以術究亦何利
於國乎後世趙廣漢之治潁川亦用此術而姦黨破
散然卒以用術而敗君子何取焉
閏月不告月猶朝于廟
天下之事其壊也皆始於有所忽而終於無所不廢
文公以閏月非正不行告朔之禮朝廟而已其後日
漸怠弛遂以不告朔為常十六年書四不視朔者是
也視朔者必告朔也不書朝廟併朝廟之禮亦廢也
以天子所頒月政告于廟而布之謂之告朔即于廟
而聽治月政謂之視朔不以月政告則亦無所聽治
但以特牲薦而一謁謂之朝廟
七年春公伐邾三月甲戌取須句(句公作昫)遂城郚
失須句不書取須句則書本非其有也城郚因伐邾
之師故書遂杜氏以為備邾難良是攷之邾在今鄒
縣魯之西南郚在今泗水魯之東北敵在西南而備
東北亦兵家之勝術與
夏四月宋公王臣卒(榖作壬臣)宋殺其大夫
所殺者公孫固公孫鄭二人不名逸文也晉三郤名
非為衆矣陳洩冶名非為無罪矣
戊子晉人及秦人戰于令狐晉先蔑奔秦(公作先昧以師奔秦)
趙盾既患穆嬴又畏公論于是立太子以拒雍此其
去不正以返於正也以人心盡屬太子正告于秦康
公初立猶有昔日渭陽之思未必不翻然而旋軫也
乃詭以逆雍出軍仍駕君車以往而戎御車右備其
職又虛下軍之將以待先蔑之至使秦人聞之而不
疑也至中途而定計潛師以襲之雖取勝於一時而
秦晉之搆禍復始于此矣故書人以貶之大抵大夫
之專政也其事之善者書其名以歸美而事之不善者
亦書其名以歸咎其事之善而行之失其道與事之
不善而行之若無罪者嫌于歸美而書名也則貶而
稱人所謂待貶而惡見者也
狄侵我西鄙秋八月公會諸侯晉大夫盟于扈
臨川吳氏曰經書諸侯皆前目而後凡此年前無諸
侯之目而此但言諸侯以無盟主而大夫強合之故
略而不叙也按垂隴之盟大夫已與諸侯叙矣此復
略而不叙者垂隴平衛于晉諸侯欲之此以晉侯初
立而盟趙盾自為計耳非諸侯之所欲也左氏以為
公後至不書所會既與盟矣何謂後至乎
冬徐伐莒公孫敖如莒涖盟
取舒伐英氏徐已稱人以其附中國也此因犯中國
而外之以正其僣王之辠也趙氏曰魯有徐患舊矣
今之伐莒又駸駸乎逼魯故敖如莒盟修僖公洮向
之好協謀以備除
八年春王正月夏四月秋八月戊申天王崩
冬十月壬午公子遂會晉趙盾盟于衡雍
汪氏曰此大夫專盟之始前此盟翟泉猶有僖公在
也自是而袁婁雞澤溴梁諸侯皆在而大夫自盟矣
于宋于虢則晉楚大夫狎主齊盟而諸侯不復在矣
其事自衡雍始也馴致乾侯之次晉不能修方伯之
職而意如會荀躒于適歴矣三家專魯六卿分晉豈
一朝一夕之故哉高氏曰衡雍即晉文公會諸侯朝
王之處王崩諸侯不奔喪而盾遂皆正卿若罔聞知
自相會盟于王畿之内惡莫大焉
乙酉公子遂會雒戎盟於暴(公作伊洛戎)
伊洛之戎晉所遷也故因與晉盟而亦盟遂之志殆
叵測矣
公孫敖如京師不至而復丙戌奔莒(公無而字)
受命以赴天王之喪而為桑中之行敖之罪不足道
書之以著魯之無政刑也
螽宋人殺其大夫司馬宋司城來奔
石氏曰不名而官舉蓋言其官殆盡也司馬司城國
之所恃以安者也枝葉皆落爪牙盡去君孰與處哉
按列國大夫書爵而巳未有書職者此獨書職以國
之安危係之不特專殺為罪其義在於職則書職也
若云宋王者之後得自命官故有司馬司城之書則爵
與職一也則國不得自命以職顧得自命以爵乎石
氏之說是也傳言蕩意諸來奔魯皆復之則司城之屬
偕來可知而司馬之殺亦必與其屬偕死又可知也
是猶東漢鈎黨之獄唐末白馬之禍不待識者知其
患在君矣
九年春毛伯來求金
公孫不至京師魯文不再遣使書毛伯求金譏毛伯
實罪魯也
夫人姜氏如齊
臨川吳氏曰出姜當是齊昭公女此歸寧常事而書
之者敬嬴嬖出姜必有所不安故歸愬於父母耳
二月叔孫得臣如京師
黃氏曰王之下禮含賵而又會葬過於交鄰國會葬襄王
魯君不親往而使卿僅儕天子於諸侯禮之倒置甚矣
辛丑葬襄王
晉人殺其大夫先都三月夫人姜氏至自齊
春秋之法有因其失而著之者有治其失而正之者
文姜有罪而魯人不討前則治其失而正之生不書
氏歸不書至後則因其失而著之薨書夫人葬書小
君先正文姜之罪而後譏魯人之不討也出姜無罪
而文公不禮前則因其失而著之逆不書夫人入不
書至後則治其失而正之如書夫人至亦書夫人先
著文公之咎而後明出姜之無罪也
晉人殺其大夫士縠及箕鄭父
盾專國政先都士縠諸人皆先朝舊臣故亢而不服
盾殺之而書曰晉人以衆殺也不去其大夫非作亂
也據傳稱襄公欲登箕鄭父先都而使士縠梁益耳
將中軍先克抑之而舉狐趙故四人怨先克而作亂
使賊殺之夫不得中軍者士縠梁益耳不得上軍者
先都而箕鄭父之將上軍固無恙也寧有失職之怨而
作亂乎大扺主少國亂禍出多門先克之死或其不
幸春秋不書事可知己而先都諸人曾為襄公所屬
意未免與盾相軋強梗害政則有之盾以先克之死
疑先都士縠激國人而殺之併及箕鄭父春秋書殺
其大夫蓋原之也書人以殺先都士縠亦不能無罪
焉箕鄭父書及則士縠累之也
楚人伐鄭公子遂會晉人宋人衛人許人救鄭
書救美事也緩而不及楚師是不恪也不貶則疑于
予之故貶而書人人外大夫即所以人内大夫也
夏狄侵齊秋八月曹伯襄卒九月癸酉地震
周語曰陽伏而不能出陰遁而不能烝於是乎有地
震孔晁曰陽伏於陰下見迫於陰故不能升以至於
地震按後漢張衡傳有地動儀其形似尊外有八龍
以配八方如有地動尊自振龍尋其方面契合不爽
然則地動亦有定數與其法不傳從古亦未有此
冬楚子使椒來聘(椒榖作萩)
楚至是始連書爵矣不先之不後之特以弑父之賊
進而比於諸侯所以媿諸侯之不討賊也誰非人子
甘與禽獸為伍而使聘往來想見夫子當年慨然太
息而書此若曰今之諸侯皆楚也於楚復何尤哉叔
于田之詩詞若美叔意則刺莊椒聊之詩詞若頌沃
意則儆晉春秋繼詩而作者也故其詞若縱賊其意
則傷時也自是而後中國之弑君者益數數矣雖齊
晉魯宋諸望國其禍乃接踵而至亦其所自取無足
怪也此夫子書楚子之意也如謂因其來聘與之自
新而進之則弑父弑君之罪豈可贖乎
秦人來歸僖公成風之襚
公羊氏以為兼之是也先僖公從子也喪大記君之
喪三日子夫人杖固先子而後夫人也贈死不及尸
非禮也妾母之尊止於宫中及於國已過矣况鄰國
乎成風與僖公並襚尤非禮也當時以無忘舊好為
禮故春秋貶而人之以見其非季氏曰秦方與晉為
仇而知魯最善于晉恐為之合諸侯以相助也故尋會
温舊好而託此以結魯耳
葬曹共公
十年春王三月辛夘臧孫辰卒夏秦伐晉
秦以國號舉者僅此一見必闕文也說者以為外之
惡其報復不已也攷之左傳晉再伐秦秦始一報事
不經見姑置弗論即以此報令狐之敗亦未為已甚
而遽外之則前此於殽於彭衙晉之三敗秦師何以
不外之乎成三年鄭伐許昭十三年晉伐鮮虞同此
楚殺其大夫宜申
宜申無故而謀弑商臣此其志在討賊也苟志在討
賊即北面事之十年而後動亦沉幾觀變之深心聖
人之所原也故以國殺大夫為文
自正月不雨至于秋七月
旱極而後追計之之辭二年既書此年又書十三年
又書辭皆無異則文公之因循積習不能遷善改過
可見巳
及蘇子盟于女栗
王臣不得受盟於諸侯書及以著魯之不恭也不書
公闕文也說者以為諱之諱公而不諱盟讀之者未
知其為君乎為大夫乎適以甚魯之罪也且莊公之
伐衛納朔明抗王命未嘗諱公何獨諱此大扺内惡
之出於不得自由者諱其大不諱其小其出於得已
而不已者大且不諱况其小者乎
冬狄侵宋楚子蔡侯次于厥貉(厥公作屈)
傳言次于厥貉將以伐宋是時狄方侵宋楚欲乘其
敝而入之以逞志于中夏故次厥貉以觀望焉包藏
禍心借勢于狄宋服而遂伐麇其惡亦已甚矣胡氏
謂書伐而次者其次為善書次而伐者其次為惡未
知書次書伐于狄侵之後者為尤惡也是時陳鄭宋
皆從之不書而獨書蔡者蔡首附楚而堅服焉陳鄭
宋之與楚未深未幾而有新城之盟猶可恕也
十有一年春楚子伐麇(公作圈)夏叔仲彭生會晉郤缺于
承筐(公穀無仲字筐作匡)
晉以招來諸侯之事屬之魯也大夫相會始于此楚
椒方來聘而魯遽會晉以謀楚者椒之執幣傲彭生
惡之此會不使執政而使彭生知其謀之出于彭生
矣
秋曹伯來朝公子遂如宋
復司城以釋宋之嫌因賀楚師之不害蓋言楚不足
懼而勸之從晉也桓文之合諸侯皆以宋為重宋為
王室之所尊也
狄侵齊冬十月甲午叔孫得臣敗狄于鹹
高氏曰春秋書敗狄者四皆不書戰不與狄之抗中
國也敗狄不曰師賤之也按左氏所云長狄蓋言其
為將者軀幹異人公穀以為狄名非也穀梁又云不
言帥師而言敗者敗一人而以衆焉言之尤非
十有二年春王正月郕伯來奔
傳稱郕伯卒太子自安於夫鍾國人立君太子來奔
以太子而書郕伯者大抵先君卒于歲前踰年即位
故稱爵也郕在齊魯之間莊八年降於齊而為附庸
今必畏齊之偪而欲附魯故遷於夫鍾蓋近魯之邑
也國人弗欲而别立君遂奔魯以求助耳其事與鄭
忽曹羈莒展同彼名而不爵者失君道也此爵而不
名者非其罪也
杞伯來朝
杞前稱子此復稱伯者頃王初立必加恩於先代之
後而復進其爵也
三月庚子子叔姬卒
叔姬許嫁於杞以疾甚不可婚故杞伯請絶叔姬而
無絶婚至是卒而春秋書之與僖九年書伯姬卒同
義
夏楚人圍巢
傳稱群舒叛楚楚執舒子遂圍巢則巢亦舒之黨也
執舒子不書圍巢則書之者書序巢伯來朝苪伯作
旅巢命巢固先王之所命不與群舒等也
秋滕子來朝秦伯使術來聘
歸襚稱人貶之也此無所貶則書君大夫
冬十有二月晉人秦人戰于河曲
不言及者無曲直之詞然夷秦君於晉臣其曲在秦
亦可見矣
季孫行父帥師城諸及鄆
張氏曰此魯之東鄆也莒魯爭鄆始此成四年所城
乃西鄆家氏曰春秋之法城非其時譏非其制譏興
兵以城則尤在所譏也
十有三年春王正月夏五月壬午陳侯朔卒邾子
蘧蒢卒
自正月不雨至于秋七月世室屋壊(左穀作太室)
周天子廟制有太廟又有世室諸侯不得有其制也
魯之始封周公拜乎前魯公拜乎後是皆始封之君
其廟不可毁故周公為太廟魯公為世室此亦禮之
變而得宜者故壊則譏之
冬公如晉衛侯會公于沓(公無公字)狄侵衛
十有二月己丑公及晉侯盟公還自晉鄭伯會公于棐
(還上公穀無公字棐公作斐)
高氏曰鄭衛之從楚豈得已哉強弱不敵姑為一時
之計耳魯為之請成以紓兩國之患春秋善和難故
詳志之
十有四年春王正月公至自晉邾人伐我南鄙叔彭
生帥師伐邾
邾居喪而伐人魯伐人之喪其罪一也家氏曰邾修
須句之怨耳左氏乃謂討魯之不敬彼小國安能責
禮於大國
夏五月乙亥齊侯潘卒
六月公會宋公陳侯衛侯鄭伯許男曹伯晉趙盾癸酉
同盟于新城
陳氏曰扈之盟不序諸侯此其復序何諸夏之從楚
者復汲汲於晉而為此盟如之何勿序也以諸夏之
汲汲於晉而徒以趙盾主是盟書曰同衆辭也則不
與盾以主是盟之辭也季氏曰諸侯謀楚常盟於鄭
地以鄭為楚所必爭也按新城即僖六年諸侯伐鄭
所圍之新城蓋鄭之要地文宣以前伯業盛而盟主
重故盟不書同其或書同者則伯業之未盛也文宣
以後伯業衰而盟主輕故盟必書同其或不書者將
以著其功罪之所歸也
秋七月有星孛入于北斗
孛為災異之大者北斗又臨制四鄉無所不紀是後
九年凡七弑君是其應也黃氏曰光芒直上而如彗
則曰彗光芒四出而勃勃然則曰孛
公至自會晉人納捷菑于邾弗克納(捷公作接)
春秋未有書弗克者書弗克善其不恃強也稱人以
為悔之晚也以大夫而廢置諸侯此罪之莫大者何
待邾人正辭而後悔乎
九月甲申公孫敖卒于齊
高氏曰敖廢命奔莒此誅廢之罪也已而奔齊主齊
而求復公許之則其卒也是亦大夫矣書之以見典
刑之壊
齊公子商人弑其君舍
未踰年而遇弑亦成之為君所以别於商人也商人
亦自以為君之子故特稱君以折之或云以其立之
正别於奚齊之不正則子赤之卒何以書子豈諱其
弑遂忍削其號乎商人書公子者賊不討之詞也凡
弑君者氏與不氏無所分辨公子則皆書之以明其
貴戚之勢無忌也州吁不書公子賊已討之辭耳義
已詳前
宋子哀來奔
子哀初仕為封人蓋隱於官者及被徵為卿則不義
其君而出奔可謂明哲矣故書字以貴之而猶不免
於書奔者以有官守也苟無官守豈不進退綽綽哉
冬單伯如齊齊人執單伯齊人執子叔姬
以王命請叔姬於齊者當時簒立之君往往假王命
以為榮謂齊必不敢逆王也齊竟執王使又執國母
悖驁極矣齊人行之而不顧者商人使之也聖人不
書其君而書齊人亦以見後之弑商人者即此齊人
自己導之自己受之理固然也或疑執王臣而春秋
無異詞王臣與諸侯等也何異之有
十有五年春季孫行父如晉
王命既不行於齊乃假伯主之勢以脅之張氏曰魯
不能以義討齊而反因晉以求之晉為盟主又不能
奉天討皆罪也
三月宋司馬華孫來盟
華孫者華督之後故書華孫而不名不字與閔元年
書齊仲孫同則其義亦同此書司馬則尤以掌兵為
譏也諸侯使臣介有常數傳稱華孫之來其官皆從
越禮甚矣知先人之罪而復習於僣侈徒飾辭以為
恭聖人何貴焉
夏曹伯來朝齊人歸公孫敖之喪
敖之所犯者國法也其子雖孝未能立效於國家以
贖其罪則其哀請之誠亦人子之私情耳以私情而
廢國法犯者益衆矣春秋之書歸喪非赦之也汪氏
曰所以著三桓漸強之由雖有罪而獲赦也張氏無
垢曰敖奔莒書言莒受之莒有罪也卒齊書言齊不
能正典刑齊有罪也歸其喪書言魯不能戮其死魯
有罪也
六月辛丑朔日有食之鼓用牲於社單伯至自齊
單伯始不書來自周如齊也今自齊而來則書至自
齊亦書其實耳且王使為魯而被辱則休戚同之故
比於吾君而書至也
晉郤缺帥師伐蔡戊申入蔡
家氏曰楚次厥貉蔡為罪首郤缺伐之斯有名矣然
齊桓潰蔡而遂伐楚意不專在蔡也今晉不能敵楚
惟入蔡而已祗見其無能為耳
秋齊人侵我西鄙季孫行父如晉冬十有一月諸
侯盟於扈
略諸侯而不序鄙之也受商人之賂與受華督之賂
同於彼序之而不略者著其成亂之始也於此略之
而不書成亂者亂不自此成也
十有二月齊人來歸子叔姬
郯伯姬來歸罪在姬也杞叔姬來歸先書杞伯來朝
罪不在姬亦不在杞也此直書齊人來歸子叔姬則
罪在齊人而不在姬明矣家氏曰魯不能伸討賊之
大義乃卑躬下氣以請叔姬書齊人執齊人歸其執
其釋聽之在人閔姬而病魯也
齊侯侵我西鄙遂伐曹入其郛
初釋單伯即侵西鄙繼釋叔姬又侵西鄙既遵伯令
隨肆已威一翕一張不惟玩弄魯君抑且玩弄盟主
也高氏曰商人弑君自立諸侯伐之取賂而還是成
其為君也故自此遂書齊侯一歲而再侵惡魯而及
曹不待貶而惡自見矣
十有六年春季孫行父會齊侯于陽穀齊侯弗及盟
齊之不盟非果責文公之不至也魯故急之齊故緩
之無非玩弄文公之術也故於齊侯書弗及於遂於
公則兩書及
夏五月公四不視朔
廬陵季氏曰文不視朔傳以為疾非真疾也陽穀之
會本以疾詐齊自是遂因循廢之耳
六月戊辰公子遂及齊侯盟于郪丘(公作犀丘疏云正本作菑丘穀作師)
(丘)
書内及惡賂也當時大義不明於天下亂賊横行而
莫之問晉受商人之賂已悖矣魯反賂之以求盟不
大可痛哉
秋八月辛未夫人姜氏薨毁泉臺
一臺而毁之非甚勞民之事為之者非則毁之者是
矣若謂國之治亂不繫於此則是君之美惡亦不以
此而彰毁之何害春秋所以書之者以其惑於禨祥
而妄動也夫人初薨而毁臺必非無所為而為之左
氏謂因蛇出良非謬說夫蛇果為祟何必泉臺見禨
祥而有所毁必且見禨祥而有所興作如鄜畤陳寶
之類者其流弊可勝道哉故書之以為譏也蛇出不
書國中所常有也
楚人秦人巴人滅庸
楚自城濮之役入居於申意在窺王室耳而與群蠻
逼處恐群蠻之撓其後也庸於王室又有開國之功
以長羣蠻之甘心于庸矣今庸帥群蠻以叛楚而麇
與百濮為之響應其勢頗不弱楚以為不連秦人不
可以滅庸不連巴人不可以通秦于是合秦巴之師
以滅之自此而申息之北門可以直逹王都而無内
顧秦巴之間道又可以繞出其背而絶晉之援是役也
楚所為大得志者也未幾而肆焉問鼎盖决于此矣
書人蓋楚之常稱而秦巴從之也商臣書爵為變例
是時楚莊已立則復其常稱矣後之書爵又别起義
以著春秋之特筆也
冬十有一月宋人弑其君杵臼(公作處臼)
郝氏曰蕩意諸死於其難而春秋不書其智不足錄
也巳去求復不逮高哀遠矣
十有七年春晉人衛人陳人鄭人伐宋
高氏曰春秋之誅亂賊有與謀者有與事者宋文公
始無弑君之謀終無弑君之事然已有其情也今諸
國之師以討賊為名不探其情而無所委罪為貶而
人之宜矣
夏四月癸亥葬我小君聲姜(公作聖姜)
齊侯伐我西鄙六月癸未公及齊侯盟于穀
郪丘盟矣以不親盟來伐是賂之無益也穀則親盟
矣明年商人又戒師期是親盟之無益又可知也其
侮魯若嬰兒魯曾不恥故書公及
諸侯會于扈
宋鮑與聞弑君而不討反受其賂為此會以定之是
亦成亂也其取賂與前年之盟扈同故書法亦同宣
元年傳曰宋人之弑昭公也晉以諸侯伐宋宋及晉
平又會諸侯于扈將為魯討齊皆取賂而還為魯討
齊即此會之事此會固為平宋而魯不與會以齊難
為辭晉必聲言伐齊齊人懼而歸魯之賂耳平宋則
取宋賂討齊則取齊賂皆取賂者總指此會而言杜
氏謂言二扈之盟非也劉炫得之後傳正𥙷前傳之
略耳
秋公至自穀冬公子遂如齊
汪氏曰公方自盟齊歸又使卿聘齊以齊怒未怠也
然則卑屈之不足以紓禍也明矣
十有八年春王二月丁丑公薨于臺下
高郵孫氏曰薨非路寢皆不正也其曰臺下蓋又甚
焉
秦伯罃卒夏五月戊戌齊人弑其君商人
以僕御之賤弑君無忌舍爵而行國人莫問向者商
人之驟施聚士纔及數年而人情已若此區區私惠
亦何足賴哉書曰齊人弑君非特誅亂黨亦所以儆
夫始亂者耳易大傳曰危以動則民不與也无交而求
則民不與也莫之與則傷之者至矣其商人之謂與
六月癸酉葬我君文公秋公子遂叔孫得臣如齊
穀梁氏曰不正其同倫而相介故列而數之是也遂
之如齊謀立宣公恐齊以大臣不協為疑故挾得臣
偕往
冬十月子卒
凡諸侯之卒皆名内則名其未即位者此獨不名以
其弑也書公薨者不地以别於莊僖諸公而見其弑
書子卒者不名以别於子般子野而見其弑也公穀
以不日見弑恐非通義
夫人姜氏歸于齊季孫行父如齊
沙隨程氏曰弑立之事遂得臣行父三人皆與謀以
其先後如齊而知之也按宣十八年傳行父曰使我殺
適立庶者仲也是亦與聞乎故矣
莒弑其君庶其
凡殺大夫而書國謂君與大臣共之也弑君而書國
義有所不通蓋闕疑也據左傳莒僕因國人以弑君
春秋不書僕而書國以弑說者謂因彼告辭之略故
史亦略之夫文子之逐莒僕持議侃侃不少假借必
非無據而云即此亦朝廷之大政大訓國史豈得不
書或以為罪累上之詞此尤不得施於父子竊疑僕
因國人以弑則國人宜黨於僕未有起而討賊者何
以季佗立而僕出奔安知非季佗謀簒而嫁其罪於
僕乎以莒方魯僕猶赤也孰肯為之辨正司宼逐之
太史書之人皆以僕為亂賊春秋闕而不書聊以存
疑焉爾寧使天下罪我以縱賊而非常之獄不敢輕
以加人此聖人慎刑之至意也
讀春秋略記卷六
