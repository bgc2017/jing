提要
欽定四庫全書經部九
皇言定聲録樂類
提要
(臣)等謹案
皇言定聲錄八卷
國朝毛奇齡撰其書皆闡論樂律凡一百餘條
為圖者十六自稱推本
聖祖仁皇帝論樂之明訓而抒其所見故以名書其
所齗齗致辨者乃九聲七調之説合五聲及
宫清商清角清徵清為九聲合五聲及變宫
變徵為七調謂曲聲不用二變而器色以七
調之色字應之故九聲為聲七調為調因又
辨昔人以變宫在宫前變徵在徵前為非而
移二變於二正後葢熟於吹簫笛者翻宫換
調以宫逐羽聲則羽為宫而宫當商商當角
角當徵徵當羽皆差一位故變宫本在羽後
宫前者變而居宫後商前矣變徵本在角後
徵前者變而居徵後羽前矣此今管色字所
常用並非奇齡以獨創得之者也其餘自行
已意往往攻駁古人辭氣亦不免太過以其
議論頗見辨博姑存之以備參考焉乾隆四
十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
