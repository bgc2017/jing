欽定四庫全書
皇言定聲錄卷五
翰林院檢討毛竒齡撰
諸聲第五
(十五聲)人之聲有十五聲以五聲二倍之凡三周而止髙乎此則不能上低乎此則不能下矣故九聲為一調每旋一調則加上一聲(如宫調旋變宫祇髙一字為一調)凡六加上而七調畢矣九聲加七聲正十五聲
(器色十五聲)有謂漢製五均瑟皆以五聲為轉圜分作五均五五二十五為二十五絃其于五聲轉圜之義則得矣然二十五聲則髙不能上恐不如十二絃一周而以八聲為轉圜(所謂隔八相生者)則于七調五聲俱無礙也漢有七均琴京房所作有六十聲則皆複聲耳簫笛色有子母調即西涼調唐時為婆羅門曲(婆羅門即霓裳羽衣也)其聲自工字至尺字不用凡上(俗名髙宫又名低宫以髙低皆可接也以工字起調閟凡上二變字不用)凡至低至髙俱有之與每調
九聲稍為不同然至十三聲以上將及頂聲雖人聲之最峻者亦歌不能及俗所謂嗄調又名煞調是也此則聲限之自然者然則五均之五周恐亦多複聲非旋聲也
(十六聲)鐘磬二八舊不識九聲七調並懸一簴為二八十六以為十二律外復加四清為十六聲夫九聲之内已合四清而又加四清是八清也或曰人聲亦有十六聲以至低與至髙處有兩半聲合為一聲(如歌禹字起聲為伊禹訖聲為禹于類)然此在人聲容有之若器色則焉有是矣故止有十五聲無十六聲
(倍聲半聲)樂有倍聲有半聲本之周禮鳬氏為鐘一以律計自倍半之説倍聲即清聲言與正聲為加倍也如五聲加四聲為九聲則四聲為倍聲五聲加二周聲為十五聲則二周聲為倍聲(此言倍聲即四清聲十五聲)其曰半聲即變聲也變聲在宫商之間祗得宫之半聲為變宫在徵羽之間祗得徵之半聲為變徵變與半聲之轉也(此言變聲即二變聲見竟山樂録觀此則半聲不可用明矣)舊以十二律正聲為倍子聲為半正者全數如黄鐘全九寸也子者半數如黄鐘九寸得四寸半也倍聲為母半聲為子倍者倍于子半者半于母(如九寸倍于四寸半為倍聲四寸半半于九寸為半聲然以算法例之則黄鐘無半聲盖黄鐘一十七萬七千一百四十七數若半折之各得八萬八千六百廿三數而餘數難分故無半聲唯太簇姑洗㽔賔大吕夷則夾鐘無射中吕八律有半聲而林鐘南吕應鐘雖有不用此以黄鐘為法非黄鐘有半聲也)其意謂旋宫之法髙下不均則將取半聲以均之夫聲非數也數之多寡可以數均聲之髙低不可以聲均也夫既曰髙下不均則必取聲之極髙而髙可轉下取聲之極下而下可轉髙者而旋用之所謂律不齊而聲齊故可均也若兩聲之間雜以半聲則為嫌聲嫌聲則出調矣且律之相旋必非倍數與半數可奸用也(倍數如仲吕六寸半不能生黄鐘則倍其數以生之半數則黄鐘减其半矣一則仲吕増一則黄鐘減也然仲吕増數則加于黄鐘世無此律若黄鐘減半則四寸五分與應鐘四寸六分無射四寸八分皆相奸矣總是截管之法原自無理此則更難通焉)竟山樂録曰夫正聲過濁但有清聲相和如琴一絃太濁則或以六絃代之如瑟内一絃太清則或間以外一絃此為通法以琴之一絃與六絃同聲瑟外十二絃與内十二絃同聲故也若雜以半聲是于琴一六二七絃上下又増兩半聲瑟内外十二絃中間又各増二十四半聲是亂也非均聲也
五代王朴云黄鐘吹九寸之管為黄鐘之聲半之清聲也(清聲者聲與濁同而較清若半則不止清矣不然應鐘無射皆四寸有奇皆清聲乎)倍之緩聲也(若倍數則不止緩若以正為倍則十二律皆緩聲乎)三分其一而損益之相生之聲也(相生别是一聲不可解)其不識聲如此
(六變聲)舊説變律有二一是二變謂變宫變徵也一是六變謂中吕上生黄鐘不及正律九寸之數(祇八寸七分零)林鐘上生太簇不及正律八寸之數(祇七寸八分零)南吕上生姑洗不及正律七寸一分之數(祗七寸零)大吕下生夷則不及正律五寸五分零之數(祇五寸三分零)太簇下生南吕不及正律五寸三分之數(祗五寸二分零)姑洗下生應鐘不及正律四寸六分零之數(祗四寸五分零)是謂變律故半聲亦有二一是正聲之半謂十二子聲一是變律即六變半也殊不知十二律外不能再推即欲再推亦非變律變半可以補救盖變律㐶正變半又犯半正半兼犯謂之奸聲奸聲亂律樂所最忌也故竟山樂録曰五聲之外環生而轉則本宫與清宫同聲本商與清商同聲並無髙低上下之别所爭者洪纎與清濁耳若變律變半則明明與正聲相差分數分數既差即為奸聲豈可為用紙上空言愈精愈密愈悖愈繆古樂之亡端由于此不可不辨也
(雜變聲)馬融鄭元皆以宫商角為從聲徵羽為變聲解之者謂律從律吕從吕為從如黄鐘宫太簇商姑洗角皆以陽律從陽律者律從吕吕從律為變如林鐘徵南吕羽則以隂吕從陽律矣此由不識二變而强為立説以實二變之名者信然則林鐘南吕正為吕從吕而曰羽亦變聲何也
圖書編云變宫變徵謂歌宫徵者但轉聲而不變字使上下可接便是變聲謂換聲相接也若然則商角羽何以無變聲豈商角羽便不換聲耶
淮南子謂宫生徵徵生商商生羽羽生角角生應鐘比于正音故為和應鐘生㽔賔不比于正故為繆此以變宫為和變徵為繆也(舊誤以變宫在羽後宫前位在正聲之末故曰比于正音變徵在角後徵前竄入五正聲之内故曰不比于正音比為和不比為繆)蔡元定誤祖其説謂宫與商商與角徵與羽相去各一律音近故和至角與徵羽與宫相去各二律音逺故變是以五聲為和二變為繆矣後又曰變宫變徵宫不成宫徵不成徵古人謂之和繆所以濟其聲之不及也則又和繆合并謂變宫變徵皆所以和其繆者夫祗一不識二變而言下鶻突無定如此(五聲有二變便不和故二變不用今反曰二變和繆二變所以濟五聲之不及何乖反也)
皇言定聲録卷五
