欽定四庫全書
四書或問卷二十九
宋朱子撰
孟子
或問孟子本欲朝王矣王召之則辭而不往何也曰孟
子於齊實處賓師之位而未嘗受祿蓋非齊王之所
得臣也其相見之節王就而見孟子則可孟子自往
而見王則不可王而召之則既失禮矣而其託疾者
又不誠也則若之何而可往哉或曰楊氏之說如何
曰以孟子所稱成湯桓公之事觀之則其意不為是
矣且以無所逃而不俟駕有所適而不為臣尤非所
以明君臣之義也
或問比化者無使土親膚舊說以為及親體變化之前無
使土親其膚其於人情合矣曷為不用而别為之說
乎曰以其辭費而卒有所不協也首篇比死者之云
類此而舊說於彼則以為比合敢死之士至此則又
為是說而不顧夫倫類之不通也必如集註之云則
庶乎其兩得矣曰不以天下儉其親如子之說其有
稽乎曰王氏中說記太原府君之言曰一布被三十
年不易曰無為費天下也文意正與此同
或問孟子於沈同之問曷為不盡其辭以告之也曰沈
同固非能伐燕者且以其私來問又不言齊之將伐
燕也則直以可伐之理告之足矣若遂探其情而預
設辭以待之則是猜防險詖之私爾豈所謂聖賢之
心哉且齊雖無道若能拯燕之遺民於水火之中而
無殺戮係累之暴則其伐之也亦何為而不可哉史
記亦云孟軻謂齊王曰今伐燕此文武之時不可失
也此亦當時傳之誤而史氏輕信之耳其曰文武之
時則前篇所謂燕民悦則取之燕民不悦則勿取之
云爾孟子豈直以文武之事許齊王哉
或問周公管叔之事吕游之說不同何也曰吕氏之疑
游氏辨之詳矣其原蓋出於程子之說所謂天理人
倫之至者學者宜深味之
或問泄柳申詳無人乎繆公之側則不能安其身二子
之賢其心固如是乎曰非謂二子之心為然也語其
勢則然耳若二子之心如此則與世之回面汙行而
事君側便嬖之人者何以異乎尹氏之說失之矣
或問去齊出晝諸說如何曰是皆善矣熟玩之可也楊
氏齊王猶足為善之說尤有味且其發於夢寐者如
此蓋可見其所存之正矣
或問孟子既曰憂天下之憂矣又曰何為不豫何也曰
或問文中子曰聖人有憂乎曰天下皆憂吾獨得不
憂聖人有疑乎曰天下皆疑吾獨得不疑或人退文
中子曰樂天知命吾何憂窮理盡性吾何疑若孟子
不忘天下之憂而亦不害其樂天知命之樂其幾是
乎
或問孟子見齊王而有去志矣而其去也則又曰王猶
足用為善何也曰齊王無湯武之姿此孟子所以有
去志也然比當時之諸侯則猶有可取者而况孟子
居齊之久又當有所啓發而增益於前者且其君臣
之義亦略定矣所以將去而不能無眷眷之情也曰
張子之說如何曰禮有之曰仕而未有祿君君有饋
焉曰獻使焉曰寡君違而君薨弗為服也張子之言
蓋取此爾
四書或問卷二十九
