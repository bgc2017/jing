欽定四庫全書
四書或問卷三十八
宋朱子撰
孟子
或問心無限量者也此其言盡心何也曰心之體無所
不統而其用無所不周者也今窮理而貫通以至於
可以無所不知則固盡其無所不統之體無所不周
之用矣是以平居靜處虚明洞達固無毫髮疑慮存
於胷中至於事至物來則雖舉天下之物或素所未
嘗接於耳目思慮之間者亦無不判然迎刃而解此
其所以為盡心而所謂心者則固未嘗有限量也大
槩此章所謂盡心者物格知至之事曾子所以一唯
而無疑於夫子之言者是也所謂事天者誠意正心
修身之事曾子所以臨深履薄而無日不省其身者
是也所謂立命者如是以没身焉曾子所以啓手足
而知免得正斃而無求者是也以是推之則一章之
旨略可見矣曰諸說如何曰程子至矣然其言有難
知者當深思之亦有記錄𫝊寫之誤者當明辨之如
曰贊則真養之而已者其誤也與其曰無限量與三
者之名義則至矣其曰才數著使不盡者論心之發
其大目固不外乎四端然其間支分脉布千差萬别
則有不容以四目盡者是以不容遍舉而悉數也其
以運用為意而非心者嫌於不盡其體也吕與叔最
後一書觀之可見矣其議張子京師長安之說亦至
論但其所譬恐未的若曰猶居開封而識京師則庶
矣蓋性只是心之理天即理之自然處初非有二物
也其論釋氏有盡心知性而無存養之功者正承上
文譏其無下學非上達不連屬而有間斷之病耳非
真以是許之也更以後段荅劉質夫之語觀之意尤
明白其論直内方外而曰既無方外則所謂直内者
其本亦不是意亦如此學者深考之可也張子之說
尤詳其曰大其心者固善蓋欲人明理以盡心而不
梏於聞見之狭如其下段物出於性一條所云者然
有大之之意而初無用力之方又以聖人盡性為言
則非孟子之本意其曰有外之心不足以合天心者
程子嘗引以明自慊之意甚善而張子之自言則又
若有不同者其曰知心之所從來亦未免為有病其
曰盡人道則可以事天又曰性原也心𣲖也此類又
皆程子所議京師之說也其曰性大於心尤深可疑
若曰修身養性始能盡性則善然其後復有盡心即
記所謂盡已之性者則又牴牾矣其曰舍此見聞别
自立見始謂之心此亦可疑大抵其說不免有強探
力取之意不若從事於程子所謂積累貫通之說則
不期於大而大不待離舍見聞而心之體用未嘗不
在我也其論夭壽不貳之說則善其以魚子喻天命
之性則又前原譬京師長安之說也且魚子既受大
魚之氣則大魚之氣今固已在是矣不必成魚然後
為反原也今以人性本天而皆足以成天之性則方
其未成也天人固不合矣此程子所以每致疑於其
說也東見錄中有語張子穿渠引源一條正破前原
譬之說而曰後來此議必改則其惜之深矣今以此
語說者考之書未見其有改也豈記錄之有所遺乎
范氏篇首大意最善至引中庸以後則雜亂多失不
可勝論惟曰窮理所以盡心者近之至謂盡心所以
窮理則又倒置矣吕氏即張子之說而後段精密有
可觀者謝氏充擴得去者得之然其猶在貫通之後
乎其以心專為發用則吾於綱領之篇已辨之矣游
氏於此章首尾次序大意甚有條理而其所以為說
則皆老佛之餘也如曰心之地無餘藴而性之本體
見者如曰守靜後本内視反聽致一致專者豈儒者
之言而孟子之旨乎其曰至大至剛以直則孟子所
論乃氣之本體而以為養性之道其說尤不可也楊
氏心不可無性不假修之說善矣至論心之為物與
其所以盡之者則不能使人無疑尹氏存養所以得
天理者大意可觀而於孟子之本文又無所與也曰
然則存心養性儒者之說可得聞乎曰存心者氣不
逐物而常守其至正也養性者事必循理而不害其
本然也以此推之則儒者異端之辨明矣曰然則心
之為物與其盡之之方奈何曰由窮理致知積累其
功以至於盡心則心之體用在我不必先事揣量著
意想象而别求所以盡之也
或問二章之說曰程子至矣其曰桎梏死者莫非命然
聖人却不說是命此最是得其文義者若張子曰命
之於人無不正則非文義而又曰順乃受其正則非
文辭矣巖墻一段則善而其他大旨教人毋為不直
之求徒以自陷於不正者警戒尤切學者所當深念
也范氏說亦得之所引李泌之言於告君之道尤為
有力尹氏之說出於程子下章詳矣
或問三章之說程子以求在我者為義求在外者為命
以求在我為求義乎則下言求在外者非求命也謂
以義而求乎則求在外者不可言以命而求也又有
聖人有義而無命與下數節之說則義命之云似專
為求在外者設此乃分析内外言之何也曰在我者
如仁義禮智之屬皆此理所當為以其求之得之莫
不有義故曰義在外者如富貴利達之類皆命有所
制以其求之雖有道而得之則有命故曰命然聖人
則力為我之所當為而不問彼之所制故曰有義而
無命此以所求之内外而言也若專為在外者言則
後段所謂求之有道者義也得之有命者命也是其
言各有當意各有指然錯綜而言則理亦無所不通
也曰程子既曰中人以上不消言命又曰中人以下
以義處命矣而又曰聖人而言命蓋為中人以上者
設何也曰以文考之前說兩見皆同而後說無他援
据當以前說為正後說蓋誤以下為上耳且其後又
云聞命而不能安又其每下者則前此固已當有下
字矣後段之誤蓋無疑也曰最後一說又以在我未
盡雖不可以言命然富貴貧賤壽夭是亦前定然則
人之所取亦前定耶曰若是者其貧賤而夭固或有
非人所取而得之於天者然無以驗其必然則君子
固不謂命若其富貴則君子處之固有得天下而不
為者矣亦安得遽謂之命而安之乎此程子言義不
言命之說所以有功於學者其亦前聖所未發之一
端也張子說亦皆善而後說尤詳其言義命似專為
求在外者言之其曰有内有外者是又以求在外者
為自有内外錯綜而觀亦無不通楊氏所論之人則
程子所謂每下者耳尹氏以命為外者亦曰制之在
彼云爾
或問四章之說曰萬物皆備之說程子至矣蓋萬物之
生同乎一本其所以生此一物者即其所以生萬物
之理也故一物之中莫不有萬物之理焉所謂萬物
皆備云者亦曰有其理而已矣反身而誠則張子無
不慊於心作德日休實到實有之說為實若不責之
處心行事之實而但欲反心以求衆理而想象安排
使其備於此焉則將何所據以為實而其為心亦已
勞矣尚何樂之可言哉若程子學者先須識仁一條
則其說高矣非所謂盡心知性不假存養者不能及
也其諸程子自道其所以入德之由乎雖非學者之
所及然玩而繹之其所以發人者亦深矣強恕而行
則亦程子之說得之但以立人達人為仁之方則吾
於論語既言之矣張子既誠而又強恕之說失之其
曰誠者自謂之誠亦有誠於惡者則其失又愈遠矣
楊氏之說正是想象安排之病尹氏雖約然極有味
曰強恕初不言忠無忠何以為恕耶曰有心為恕則
忠固在其中矣所謂無忠做恕不出兩字不容去一
者正謂此也
或問六章七章之說曰舊說皆善矣然六章李氏以為
人而無恥則其為恥無復可恥矣七章亦猶謂人若
不恥其不及人則終不能及人者於義亦通學者擇
焉可也
或問九章之說曰范尹之說皆善而范氏所謂孟子言
道德必以義配者尤有功
或問十章之說曰范氏推言聖人一節甚得言外之意
或問十二章之說曰去惡除害固尹氏所引程子之說
也而程子又自有救焚拯溺之說二者不同子之去
彼取此何也曰救焚拯溺非常有之事所指者狹不
當以此為說若曰去惡除害則正所謂辟以止辟者
彼為惡以害人其罪當死吾求所以生之者不得而
後殺之以安衆而厲其餘凡此皆以生道殺之也
彼亦何怨之有且或去惡如伐叛除害如救水火往
者不幸而死亦無所怨此又足以兼彼之說而彼不
足以兼此也
或問過化存神之說程子所說固與張子謝氏不同而
其後說以無我言過化以在已言存神則似又若張
謝之說何也曰張謝之說皆疑於老佛之意以此章
上文考之恐其指不為是也故程子直以所過者化為
及物而於易𫝊又有所過變化如虎豹炳蔚之言其
旨明矣蓋言所過者化則凡所經歴物無不化不必
久於此而深治之然後物從其化也然其曰經歴亦
不必為經行之地凡其身之所臨政之所及風聲氣
習之所被皆所經歴也至於無我之說則出於楊氏
之篇或者固疑其不皆出於先生之口也所存者神
前說既以立之斯立等語明之則其意亦明矣其曰
在已者蓋以化者無意而及物此則誠於此而動於
彼如所謂從欲以治也但其感應之速如影響形聲
之召有不知其所以然者是則所謂神耳以是推之
則程子於此初未嘗有異說也但張子謝氏文意亦
少異張子過存字稍輕而化神字實謝氏則過者存
者字實而化神字稍輕暢錄所云蓋同謝氏之說以
文勢論之為優於張子者然其决非孟子之意則均
但近年學者深愛此說固不可不詳其失耳
或問仁聲之說曰程子得之矣舊說以為先王之樂張
子從之恐不然也
或問十五章之說曰程子至矣張子天下為度之云恐
非孟子此章之正意楊氏說固善然有未盡處蓋既
曰惻隠之心仁之端也又曰親親仁也則惻隠親親
固仁之發而仁則惻隠親親之未發者也未發者其
體也已發者其用也以未發言則仁義禮智渾然在
中者非想象之可得又不見其用之所施也指其發
處而言則日用之間莫非要切而其未發之理固未
嘗不行乎其間要之體用未嘗相雜故孟子因用以
明體正欲學者即是而默識之耳尹氏大意得之其
曰能不識者則又言外之意也
或問十六章之說曰張子得之矣范氏既曰聰明聖智
矣又曰積而成聖無乃自為矛盾耶又謂及其為聖
人則是舜之初果為野人而後乃為聖人也楊氏非
正解此章意者尹氏無我之說亦未然也
或問十七十八章之說曰范氏之言如此亦可謂惻怛
而懇至矣誨爾諄諄聽我藐藐嗚呼難哉
或問十九章之說曰程子至矣然於天民之名亦少有
未盡處其曰天民大人亦係乎時與不時者蓋天民
專指潛隠未得位者大人則其德已著如乾之二五
通上下而言之也張子天乎民者尤為未安而論達
可行於天下而後行之則善必先正物之說似亦可
疑豈設辭之未决耶吕氏論天民之異者得之其第
二說與楊尹說亦皆善也曰然則此其不言聖人何
也曰大人蓋亦通言之矣如乾之大人豈必以為充
實光輝而未化者耶
或問二十一章之說曰程子至矣宜深玩之楊氏以仁
義禮智根於心為本來如此者亦曰其所禀者然耳
蓋孟子所謂所性猶性之之云也
或問二十三章之說曰范氏極陳堯舜三代養民之法
而歸之欲治天下先治其心者可謂至當之言矣
或問二十四章之說曰程子張子至矣其曰無窮又曰
有本當合之曰言道之有本而無窮則善其論成章
亦然張子大意得失亦與程子相似吕氏難為言以
上得之楊氏所論勝物而小之者王雱之說也其斥
之當矣然此章雜取衆理錯比成文以明難明之理
猶詩之有比興也(登山觀海流水盈科興也觀瀾容光比也)學者反復而
詳玩之則可以默識於意言之表矣
或問二十五章之說曰諸說皆善而程子未接物時之
論尤能發明言外之意學者所當深念也然程子又
嘗言不獨財利之利凡有利心便不可如作一事須
尋自家穏便處皆利心也如此則善利之間相去毫
髮苟辨之不明其不反以利為善者鮮矣此大學之
道所以雖以誠意正心為重而必以格物致知為先
也
或問二十六草之說曰程子張子至矣而張子之言尤
精且詳其論無忌憚者所以憂後學者至矣可深玩
也謝楊之說亦善吕氏論文義處得之但所論正權
以下多所未安如曰其體純而不雜而以盡物之性
為權則未見道之所以為體者而物性又在道體之
間其論堯舜無能名以為不在彼不在此不在中則
恐亦非本文之正意而近於譯氏不屬中間與内外
之說至謂雖為我而與天下同其利雖兼愛而立愛
自親始則其文義尤不可曉夫既專於為我則安能
與天下同利能與天下同利則不得為為我矣既兼
愛則安能立愛自親始能立愛自親始則亦不得為
兼愛矣兩者相攻如水火之不相入乃欲兩取而兼
存之推尊孟子而并容楊墨得無亦有不叛聖賢而
兼取老佛之微意耶
或問柳下惠不辭小官楊氏既以為和又以為介何也
曰不辭小官和而介也人知其為和而不知其為介
焉楊氏之說為有功矣曰尹氏之訓如何曰詩家固
有此訓然施之於此則有不通也
或問三十章之說曰諸說皆善但楊氏以卒能一正天
下為久假不歸孔子以仁許之為惡知非有則誤而
胡氏以為五霸假之未久而遽歸者亦非是蓋如此
說則其所以啓司馬公之疑而來蘇氏之辨者蓋無
足怪而予已論於辨惑之篇矣集註二說雖若未有
定論然皆庶幾其不悖於孟子之本意云
或問三十一章之說曰程子之說曲折詳盡其處義精
矣楊氏以伊尹惟知有忠者亦為得之然孟子但論
在我者有是心則伊尹之事可為一有毫髮之偽雜
乎其間則不免為篡賊耳不以素行之著不著天下
之疑不疑為可否也其曰中道者則善
或問三十三章之說曰范氏詳而盡矣但孟子之言乃
理之當然非有為而言之也所謂急於救民者非是
或問三十五章之說曰范氏所論得其大意而楊氏之
說則又詳矣然桃應之問孟子之荅皆非以為真有
是事也蓋特相與極論聖賢之心以為臯陶知有法
而不知有天子之父舜知有父而不知有天下各盡
其道而不相悖焉耳而楊氏以為舜之於此猶待於
權其輕重而計其不可以忘父也則非所以論聖人
之心矣又謂與之執以正法則何以異於楚人之直
躬者又謂既執而後竊負以逃焉則臯陶之獄何以
異於灞上棘門之軍哉是皆以辭害意之過是以徒
為紛紛而反病於理也夫孟子之為此言或者既不
之信矣而信之者其為說又如此則聖賢之心終亦
何自而明哉予於辨惑論之已詳讀者考焉可也曰
然則楊氏八議之說如何曰是則然矣而其說施於
周世家而不及於舜何哉鄉使臯陶必執而不釋舜
必去而不留則朝廷公卿海内臣庶之心吾知其亦
必出於此矣蓋法非天降地出亦生於人情而已矣
但臯陶必不為此以私於舜舜亦不以此祈於臯陶
此又不可不知耳楊氏後說以為孟子只是論舜心
者為愈於前然為舜慮而不及乎臯陶則其說亦有
所未周也尹氏之說雖約然極有味學者宜深玩之
大抵當知必有渾然天理而超然不累於物之心者
焉則天下無難處之事矣
或問踐形之說曰人之生於天地之間也莫不有形其
有是形也莫不有色而本其所得於天者則是形是
色莫不有所以然之故焉莫不有所當然之則焉是
則所謂天性者也然衆人梏於氣禀之偏狃於習俗
之蔽而不能無人欲之私是以視則不明聽則不聰
貌則不恭言則不從蓋不能盡其形色本然之理則
雖有是形而無以踐其形也惟聖人能盡其性而無
一毫人欲之私雜於其間是以視則極明聽則極聰
貌則極恭言則極從蓋凡形色本然之理無一不盡
既有是形而又可以踐其形焉踐云者本有是物而
又能修其實以副之如踐言之踐也程子張子游楊
尹氏蓋皆此意但張子第一說為可疑耳曰楊氏别
說有之曰形色天性與釋氏色空之論一也吾聖人
以為天下固然之理而以常事言之故言近而聞者
無怛焉異端之學自以為精微之論故累千萬言而
不能竟其義而學者莫知適從此儒釋之辨也子以
其言為如何哉曰予於前篇徐行後長之論既言之
矣然天命之性無一理之不具天下之物未有實於
此者而以釋氏之所謂空者同之不亦異乎且若其
言則是儒釋之妙同出於空彼之所以為異端者特
以其自謂精微而多言以失之耳若是者予竊深有
疑於其言故不敢以列於集義之書學者誠以程子
所謂句句同事事合而卒不同者質之則亦可見其
失矣
或問四十一章之說曰范氏失之尹氏所引論語之文
亦不類也
或問四十二章之說曰張子初說於文義盡之矣其後
一說則所以明雖天下之有道而不求身之必顯也
范氏引守死善道得殉字之意矣其論人君用人之
法亦甚善至謂以道殉人者雖得之無所用則尤切
中於事理矣
或問四十五章之說曰程子張子至矣張氏推明程子
所以論西銘之意甚善其荅程子書時未及此也豈
其晚年所見始益精詣也與尹氏一本無偽之說亦
善
四書或問卷三十八
