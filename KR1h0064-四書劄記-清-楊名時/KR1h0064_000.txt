四書劄記四書類
提要
(臣)等謹案四書劄記四卷
國朝楊名時撰名時有周易劄記已著錄是編
乃其讀四書所記也大學不標古本之名亦
不顯言古本改本之是非而皆用李光地古
本之說故其首條曰文貞公以知止屬志學
以靜安屬主敬能慮能得屬致知力行知所
先後為知本知至此解確不可易其以格物
為明善不取王守仁格庭前一竹之說亦不
主朱子補傳之說論語如謂之吳孟子句及
非禮勿視四句雖以時文為說而大致主於
闡明義理多所心得中庸立論亦多切實如
云鬼神之為德章以前說子臣弟友妻子父
母忽然說到鬼神似乎隠怪不知如何接逗
曰宗廟社稷即人倫之極致處不說到此如
何得完人倫分量又云無聲臭即以無極言
之亦無弊然却落空不如以天無心而成化
言之又云無聲無臭謂天命本然莫說入於
元妙其宗旨可見孟子一卷最簡略疑其未
成之書然總非近時講章所有也乾隆四十
六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
