易精藴大義卷一元解蒙撰
上經一(乾坤)
䷀(乾下乾上)
乾元亨利貞
先儒曰名卦之義或以物象或以人事蓋物有萬象
人有萬事執一事不可包萬物之象限一象不可總
萬有之事故不可以一例求不可以一類取即乾之
道而言四德則大而无外者元也運而无滯者亨也
隂陽寒暑順序而不乖者利也運轉不停而樞紐不
動者貞也貞而元元而亨者出之序也亨而利利而
貞者入之序也入而出出而入始終萬物迎之不見
其始隨之不見其後循環无端此乾所以為天下至
健或者以乾坤屯隨臨无妄革七卦皆有四德則非
矣元亨利貞天德也他卦豈能具哉文王係乾之卦
辭自四德之外不以它辭之意可見矣然文既以元
亨利貞為占辭而夫子釋之為四德者誠以乾之占
所以大亨而利于正以其具此四德故也元亨利貞
在占辭雖為兩義然細分之則有四非惟夫子析為
四文王亦析為四矣如此之元永貞則元與亨不必
並稱也蒙亨復亨則亨與元不必並稱也利有攸往
利涉大川則專以利言也貞吉則專以貞言也非唯
文王合作兩義而夫子亦合作兩義如元者始而亨
者也則以元為始亨矣保合大和乃利貞利貞者性
情也則以利連貞為義矣夫子非唯合作兩義如謂
乾始能以美利利天下不言所利大矣哉是又以四
德合為一而言之也噫推之於前不見其始之合引
之於後不見其終之離大哉易也斯其至矣
蒙謂健而无息之功吾于四德之流行見之
初九潜龍勿用
先儒曰氣消息自下始故畫卦亦自下始六爻一不
言一而言初六不言六而言上者始終不隸乎數所
以相循无窮然易之七八九六其數果何所本乎亦
不過取河圖五行之成數耳不取生數而取成者蓋
凡物成形而後可計數故物生而後有象象而後有
滋滋而後有數此隂陽老少之畫必本乎成數初九
之為潜龍者乃以自然之氣始於子隂於此其氣猶
盛陽潜地中故聖人言於此潜龍之時小人道盛聖
人雖有龍德而未施用蓋其救世之心雖甚切苟非
其時亦未可然不曰不用而曰勿用待時之意可見
矣誠以潜者所以養德勿用所以待時然舜窮而在
下未嘗欲用孔子窮而在下未嘗欲勿用蓋世治則
聖人體其常世亂則聖人通其變大舜孔子易地則
皆然
蒙謂陽德在下而未形聖人隨時而為潜德蓋聖
人之動无不時也時乎當潜聖人不得而不潜時
乎勿用聖人不能必其用
九二見龍在田利見大人
先儒曰此乾之陽氣漸生似聖人漸出二為地上故
曰田見龍在田特以象聖人應世之迹耳龍豈真在
是哉
蒙謂聖人有應世之迹則天下同有仰德之心矣
九三君子終日乾乾夕惕若厲无咎
先儒曰諸爻皆取龍象彖與文言皆稱六龍而此爻
獨不言龍者初二為地龍之下位五上為天龍之上
位三四為人非龍所據故象言君子四將離乎人位
則可以言躍矣吾于此而見聖人之通變不拘也夫
假象以明理泥於象而理不明聖人不取也况此爻
居六十四卦人位之首聖人安得不以人事特明之
哉義取於健何必龍也觀此則知後世之泥於象數
者之過也然爻辭雖不言龍即此而玩之其氣燄精
采如龍然要知乾之六爻其象皆龍其德皆君子也
終日乾乾夕惕若自朝至于日中昃不遑暇食厲无
咎易中此一義甚著故於乾卦發之易有可易之理
亂可使治危可使平由此道也是以凢言无咎本皆
有咎處得其道故无咎也
蒙謂法不已之天處至危之地則易危為安矣
九四或躍在淵无咎
先儒曰九為陽陽動故躍四為隂隂虛故象淵躍者
飛之漸也或者未必然之詞或躍在淵動而主静也
雖躍不離乎淵可以動可以无動之幾也惟能審乎
此无咎之道也蓋勇者不懼于其所不足懼可也若
其可懼雖聖人不能无懼九三是也知者不惑于其
所不足惑可也若其可惑雖聖人不能无惑九四是
也故曰善慮危者唯九三得之善知幾者唯九四得
之故占辭皆曰无咎
蒙謂量可而進唯及時以就安耳蓋聖人之身動
乎時而聖人之心安於理是動而主静也動而主
静則雖以情應乎物而不以心累乎物此所以通
逹萬變而无過也
九五飛龍在天利見大人
先儒曰潜見躍飛其迹不同同此一龍耳見龍在田
猶拘其所飛龍在天則有目者皆覩矣且人心之利
見已在于二况正九五之位乎
蒙謂聖人作而萬物覩唯以天德居天位者足以
當之夫天德不可強而至也天位不可階而升也
因其自致而无所用其力焉此所以為飛龍也
上九亢龍有悔
先儒曰龍之潜亢不獲中矣過中則惕不及則或二
五其中乎故有利見之吉然而三過而惕故无咎上
過而亢故有悔大凡物極則反陽極則消乾卦將終
便知姤之必來此進退存亡之幾也易窮則變變則
通无悔之道也純陽進極雖未至于大凶其悔則不
能无矣故易之進退貴于隨時乾陽物也消息盈虛
有時龍陽類也潜見躍飛亦有時聖人龍德也出處
進退亦有時其序可知矣
蒙謂知進而不知退此聖人所以致戒于盈滿也
用九見羣龍无首吉
先儒曰揲蓍之法遇九六則變乾以純陽陽極而亢
坤以純隂隂極而戰如其不變則亢而災戰而傷不
能免也乾變而用九故无首吉坤變而用六故利永
貞噫乾為天德龍為陽物亢无陽數聖人猶有无首
之戒則人之處世欲用純剛而不以柔濟之其不至
于凶咎者幾希故曰易以道義配禍福
蒙謂六爻皆變而能柔則剛而不過矣
彖曰大哉乾元萬物資始乃統天
唯其能為天德之大始故能貫乎天德之始終蓋
乾者天之性情而元又其發見之先者
雲行雨施品物流形
和二氣于上委象形于下乃乾道元亨也
先儒曰乾者萬物之始對坤而言天地之道也元者
一氣之端對亨利貞而言四時之序也蓋元者生物
之端倪而亨利貞之理具焉至于亨利貞亦元之為
耳若分而言之則元亨誠之通利貞誠之復其體用
固有在矣故易雖以元亨利貞配四時而生意流行
實无間斷也雲行雨施亨之見乎氣者也品物流形
亨之見乎形者也氣和于上而形和于下又孰非太
和元氣之流行哉
蒙謂既知天道始物之德盛當知天道育物之功
溥蓋始萬物者乾之元而育萬物者乾之亨既始
則必亨不亨則息矣
大明終始六位時成時乘六龍以御天
先儒曰統天者統其體御天者御其用以上下定位
言謂之六位以陽氣變化言謂之六龍終始以重卦
言也乾下三爻元亨也上三爻利貞也終始之間功
用密運陽變而隂春夏變而秋冬此正造化過接處
故聖人大明乾道之終始以成贊化之功而見六位
各以時成元矣復貞貞矣復元此天道之終始也自
潜而見及飛而亢此六位之終始也天人一理也於
是乘此六龍以當天運與時偕行妙用周流乃聖人
之元亨也
蒙謂聖人之智有以該乎天之理聖人之動有以
合乎天之時則妙用周流而天命在我矣
乾道變化各正性命保合大和乃利貞
天道迭運而无窮實理隨在而各足吾於此有以
見夫性情之實也
首出庶物萬國咸寧
聖人有先天下之德故能成安天下之功蓋極其
德業之所就而言聖人之利貞也
先儒曰乾道變化乃天道之更端也即九四之乾道
乃革也蓋天運之流行自陽而變隂自元亨而利貞
也當其動而生陽元未有物只且如此動盪所謂化
育流行也静而生隂然後萬物各正性命焉且夫天
之生物飛潜動植洪纖高下而能各正性命者以其
所受之理其本同也萬物之生既動而静静終則正
而能保合大和者以其所受之理其用恒也各正者
指萬物之散殊而言則合而成質无餘欠矣保合者
就一物之所緼而言則各具一理无假借也蓋乾道
變化萬物唯一理此處處渾淪物物具足理者何即
萬物所由以生者也聖人首出庶物猶乾道變化也
萬國各得其所而咸寧猶萬物之各正性命而保合
太和也吁又孰知天道之利貞而不為聖人之利貞
哉
蒙謂實理隨在而各足聖人一視而同仁蓋天人
之分雖殊理則一而已耳
象曰天行健君子以自彊不息
先儒曰六十四卦象通上下則稱君子施于天子則
稱先王兼諸侯則稱后與上以德言則稱大人而皆
著一以字言之所以示萬世用易之方也又以八卦
言之則乾坤坎離大象皆言象在上四卦覆而无變
體卦也故其象自體而起用震艮㢲兌大象皆言象
在下四卦覆而相變用卦也故其象攝用而歸之體
或謂乾象言健而不指卦名以為天是體名乾是用
名健是其訓三者並見所以尊乾異于他卦此非也
天德至大而其運行者惟得乾之健耳又安可以天
之行而盡乾之象乎此所以不曰天行乾而曰天行
健也自強者體下乾之象也不息者體上乾之象也
君子法天非法天之行法天之健也天唯剛故健夫
剛者天德之自然健則无息之理故君子唯自強然
後能不息
蒙謂運而无窮者天德之剛進而不已者君子之
學吁又孰能以天行之健而為君子之心哉
潛龍勿用陽在下也
先儒曰經言龍而象言陽所以明龍即象陽氣也在
下故潛故勿用
蒙謂聖人所以養晦而俟時者以陽德方微而未
顯也蓋天道世運同一機而聖人御其勢
見龍在田德施普也
先儒曰得時而行兼善天下雖非君位君德已著
蒙謂大人正已而物正故位雖未離乎下而人已
被其化矣
終日乾乾反復道也
先儒曰反復往來必由乎道動循天理雖危而安蓋
聖人之心與天地同運天運不已而聖人之心純亦
不已此所以乾乾惕若惟恐其離於道也
蒙謂聖人之心純乎天故聖人之動无非理非健
而无息者不足以語此
或躍在淵進无咎也
先儒曰聖人意其近而必進故雖致其疑又慮其退
而失時故復致其決周孔之心互相發也
蒙謂度其可進而進焉則可以无過矣蓋聖人何
容心惟其時而已耳
飛龍在天大人造也
蒙謂以天德而居天位則聖人之功用著矣
亢龍有悔盈不可久也
先儒曰盈謂陽極故亢不可久謂隂生故有悔且臨
之為卦陽剛方長其進未已也而文王之卦辭乃言
至于八月有凶吾夫子釋之已言消不久也况于剛
長之終聖人安得不重為盈滿之戒哉然則聖人如
之何大傳曰易窮則變變則通通則久如此則通其
變于未窮則不至于亢而有悔矣
蒙謂陽剛既進而極盛適所以為將消之漸也
用九天德不可為首也
蒙謂六陽皆變而能柔則不用剛而好先矣
文言曰元者善之長也亨者嘉之會也利者義之和也
貞者事之幹也
先儒曰元者天地生物之心仁者人得天地生物之
心以為心也是心之動萬物生而萬善形焉乃有生
之最先而衆善統會故莫非善也而此為善之長亨
者生意之通禮者人事之則故天之亨洪纖高下榮
茂發越俱善齊美而人之禮則尊卑大小貴賤親疎
无不成叙如一事一物之美未足以為美衆美皆萃
乃為嘉會耳利者生物之遂大以成大小以成小性
命各正不相妨害而義乃仁之斷制使事皆合宜所
謂利者義之和義利非二物也但義之和處即是利
如男女之别君臣之殊雖若甚嚴而不和然必如是
而後各得其宜而不亂其為和也大矣貞者物之成
實理具備隨在各足大和保合生意常存而知乃心
之判别使是非不亂所謂貞者事之幹物生由此成
始而成終事理由此背非而從是惟兹之功誰實為
之必有居中密運而不窮堅定而不移者以為之主
則事立矣然元亨利之為仁禮義是矣若貞主静而
智用動乃以貞配智何耶蓋貞者用之藏而智則潜
而隱不動所以為動之基必寂然所以為萬感之
本此貞雖終物而起萬物之元智雖潜隱而為萬事
之本也或曰元者乾之一德仁者心之一理所以統
乎三者何耶天只有一箇乾人只有一箇心曷嘗有
四物哉但聖人以一者之難明故分而為四以示人
耳故以天德言雖有元亨利貞之不同其實則亨乃
元之通利乃元之遂貞乃元之復以人心言雖有仁
義禮智之殊其實則禮為仁之節文義乃仁之裁制
智乃仁之分别此元之所以包四德而統天仁所以
貫四端而專一心之妙也蓋元亨利貞性也生長收
藏情也以元生以亨長以利收以貞蔵心也仁義禮智
性也惻隱羞惡辭讓是非情也以仁愛以義制以禮
讓以智知者心也此又心統性情之義也論而至此
則天人之理脗合而无間矣
蒙謂至誠通復之機吾于四德之序見之矣
君子體仁足以長人嘉會足以合禮利物足以和義貞
固足以幹事
先儒曰上文既言天道之自然而此復以君子之所
當從事者以明人道之當然也是以上文但言善之
長嘉之會義之和事之幹而此則言體仁嘉會和義
幹事誠以天道則莫非自然人事則无不用力于此
也體仁猶體物之體蓋我以仁為體存之于心行之
于身而仁從我出則能即天之所以生我者而生乎
物是无一物不在所愛之中矣長人之道孰加于此
嘉者善之發達于外也會者善之流行貫注于事物
之間也動容周旋无不中禮親疎大小无不中度是
為衆美之會而足以合禮和者處事中節而適宜也
蓋事有出于義之當然而施于事物之間不能无所
乖忤則未足為和也是以發皆中節則物无不利而
義无不和貞固者貞而固也言貞必言固不正而變
其所守不固故也若知正之所在堅凝固守之則知
之明守之固而事有所本矣是雖不言智而貞固正
孟子所謂知而弗去者智之實也然所以不言智者
其亦貴於藏諸用而恐後世之鑿智歟
蒙謂君子於人无不愛然必聚衆善以盡吾心之
天君子於事无不宜然必守至正以為致用之本
此一心之體用即四德之流行也
君子行此四德者故曰乾元亨利貞
先儒曰乾道變化道者統言之也行此四德德者分
言之也然要其極則一也吾嘗以人之四德配天之
四時矣安土敦仁无所不愛首出庶物澤及天下而
无一物不在吾仁之中故足以長人猶萬物之發育
乎春而帝出乎震也大為之制經而三百曲為之防
詳而三千要皆歸于大中而已故能嘉其所會猶萬
物相見于夏而帝為文明也義主于斷制然後无一
物不宜則利實行乎其中矣故利物足以和義猶萬
物凋瘁于秋而悅言乎兌也事以智謀物以智創智
而不貞則事不正貞而不固則守易屈故貞固足以
幹事猶萬物歸藏于冬而成言乎艮也是理也在天
爲元亨利貞在人爲仁義禮智天惟健也故元亨利
貞迭運而不窮人惟能不以人欲害天德之剛也故
仁義禮智之用随感而能應是以聖人贊易既以天
道人道分言之矣而于此合而言曰君子行此四德
者曰乾元亨利貞則天道之常人性之綱果无二致
矣
蒙謂盡人道之當然合天德之自然非健而不息者
不足以當之
初九曰潜龍勿用何謂也子曰龍德而隱者也不易乎
世不成乎名遯世无悶不見是而无悶樂則行之憂則
違之確乎其不可拔潜龍也
先儒曰世不能易雖遯也其何憾名不可成雖非之
其何損遯世无悶不怨天也不見是而无悶不尤人
也蓋其道伸矣于世也无營其跡遯矣于名也何有
不易乎世則用舍不在我故遯世无悶不成乎名則
非譽不在物故不見是无悶然聖人之心從容无碍
日用之間无非此道之流行世雖不我用而吾亦未
嘗以无道必斯世矣意苟順適與物无忤則不私其
有以同于人陽之舒也此樂則行之之意也少有違
拂我心不快則超然順避不失其正隂之斂也此憂
則違之之意也樂行憂違雖不凝滯于物而未嘗與
世推移故其所以立己者蓋確乎其不可拔苟非守
道之固者能之乎此其所以爲潜龍之德也
蒙謂既有以自信而自樂則行藏安于所遇矣
九二曰見龍在田利見大人何謂也子曰龍德而正中
者也庸言之信庸行之謹閑邪存其誠善世而不伐德
博而化易曰見龍在田利見大人君德也
先儒曰閑邪存誠者聖學之終其原在于言信而行
謹德博而化者聖功之溥其原在于善世而不伐蓋
唯其言信而行謹則踐履篤實所以閑邪而存其誠
善世不伐則德盛禮恭所以使人悅服而化于善聖
人立言之先後固有序矣此正意誠心正之學意誠
心正則家齊國治而天下平矣大抵易者理學之宗
而乾坤又易學之宗也乾畫一一則誠坤畫虛虛則
敬九二言誠六二言敬誠敬二字包羲之心畫而夫
子即易發眀之也然誠則聖人之事而敬正學者用
功之地惟動容貌整思慮自然生敬敬者主一而无
適主一則不貮以二不参以三无適則不東以西不南
以北至存養之熟則天理日明人欲日消而至于誠
矣故君子之學始于修己以敬及其至也篤恭而天
下平
蒙謂聖人既處于无過之地則德盛仁熟而功溥
矣
九三曰君子終日乾乾夕惕若厲无咎何謂也子曰君
子進德修業忠信所以進德也修辭立其誠所以居業
也
君子之學貴乎内外之交養故反身而誠斯有以
見其積實之功言无所苟斯有以見其躬行之實
此夫子所以贊九三乾乾之實也
知至至之可與幾也知終終之可與存義也
知之眀而守之固此聖學之始終條理也
是故居上位而不驕在下位而不憂故乾乾因其時而
惕雖危无咎矣
先儒曰爲學之道内外交修則德不孤知行兩盡則
事有序且夫人之一心莫非理然必積之于内者熟
則發之于外者廣而皆必以誠爲本焉誠者在物爲
實理在人爲實心非是心之實則何以體是理之實
哉故有事親從兄之實則仁之德進矣有忠君弟長
之實則義之德進矣惟能實有諸己則此心不已此
德之所以進也若矯飾于外而不出于中心之誠則
揠苗助長將有枯槁之病德何以能進哉存是實心
積之不已發諸言辭見諸行事无往而非實理之流
行亦无往而非實心之呈露日復一日守而不易則
可以居業矣故于德言進所以日新而不已于業言
居所以一定而不移蓋業未修則當修之既修則當
居之也忠信所以存于内者皆實心居業所以行于
外者皆實事存諸中所以出而爲居業之本修諸外
所以入而爲崇德之資此内外交養之道也然是理
也必先眀諸心知所往而後力行以求至焉可也故
又有知至至之知終終之之說焉知至至之主知而
言故以知至爲重謂事物之理吾雖未能一一見于
躬行之實而吾心之知融會貫通察于事爲之始已
无所疑矣非知幾者能之乎知終終之主行而言故
以終之爲重而凡其所知之理操存乎心術之微體
騐乎事爲之實亦莫不各盡其理焉于此有以守之
則見之所行有持久之功矣非存義者能之乎知之
在先故可與幾守之在後故可與存義眀諸心將以
見其行事之實體于事所以騐其致知之功此知行
並進之學也内外交養而知行並進故以忠信爲主
則能實其善于心而本立矣見于外者則在于修辭
立其誠修辭所以見于行事之實而立誠即所以立
其忠信之心所謂修辭非致飾于外正所以立其誠
誠即忠信也苟有忠信之心而无修辭之誠則見于
外者言行不相顧則是忠信无所立矣知至至之忠
信所以進德也所謂至非已至其地也方有求望向
進之意也知終終之修辭立其誠所以居業也謂之
終則行之已至而遂守之勿失也大抵九三之所以
乾乾夕惕者進德修業而已矣忠信修辭立其誠乃
進德之事實至之終之乃進修之功夫也吾心唯在
進德修業而已其在上在下豈足爲累哉苟于此而
驕憂焉則日新之功窒矣又何以能乾乾哉然九三
所以能此者亦以其性體剛健居位得正故其進修
之功如此不然則幾者事之微義者事之當乂何以
知之明而守之固哉而聖人又豈得而輕與之哉或
曰乾之六爻皆以聖人眀之九三乃以學者之事言
之何哉曰九二之閑邪存誠内外交養也九三之修
辭立誠言行相顧也聖人之所以爲聖學者之所以
爲學不出乎此但有安行勉強之異耳大抵聖人之
言无非以身立教不然兢兢業業將何爲哉學者能
以是而觀聖人則爲學之功无頃刻之間斷矣
蒙謂内外交修而知行並進聖學之始終備矣故
能不擇地而安之
九四曰或躍在淵无咎何謂也子曰上下无常非爲邪
也進退无恒非離羣也君子進德修業欲及時也故无
咎
先儒曰及時二字最宜玩味可以進而不進謂之不
及時可以退而不退謂之失時唯及時爲時中夫九
四居近君之位有君人之德是可以進可以无進之
時也當進而進聖人不至于先時當退而退聖人不
能以後時時乎時乎非體道之深其能及時如此乎
况君子之學非獨成己也將以成物也非獨存道也
將以行道也進修之功在九三則已備矣此則欲及
時而進用耳欲及時而未得時雖聖人亦不能无疑
非爲邪枉未在君位還可爲也非離羣類未失其爲臣
也時可以爲而未必位可以進而不遽非體道之深
其孰能與于此然九四之所以能随時進退而无咎
進修之功不可誣也故聖人言九四之欲及時而以
九三之進德修業先之其旨深矣
蒙謂道无不在聖人随時以從道時不可失聖人
體道以順時然則聖人之心果有所倚乎
九五曰飛龍在天利見大人何謂也子曰同聲相應同
氣相求水流濕火就燥雲從龍風從虎聖人作而萬物
覩本乎天者親上本乎地者親下則各從其類也
先儒曰夫銅山崩而洛鍾應聲之同也蠶吐絲而商
絃絶氣之同也水就下而流濕火炎上而就燥龍濕
物也聚而成雲虎烈物也嘯而生風是皆无心之感
者也然則聖人作起于上亦何心于萬物之利見我
哉夫子贊易至此而又以本乎天者親上本乎地者
親下則各從其類言之以見夫氣機之感人心之召
同一理耳本乎天謂天産之物動物也本乎地謂地
産之物植物也蓋受氣于天者爲動物天體運動而
在上故天産之物亦運動而向上受氣于地者爲植
物地體凝滯而在下故地産之物亦凝滯而向下物
各從其類聖人人類之首故興起于上則人皆見之
也噫感應之妙知道者默而識之
蒙謂物類有感召之機而人心同歸向之誠故聖
人即自然之感以明乾之九五如此也
上九曰亢龍有悔何謂也子曰貴而无位高而无民賢
人在下位而无輔是以動而有悔也
先儒曰陽爲貴上爲高孔子曰動之一辭發明爻辭
占外之意然則上九之亢不動而以静守之則雖亢
而悔可无矣
蒙謂處時之極而无可爲之資故聖人重致其戒
焉
潜龍勿用下也見龍在田時舍也終日乾乾行事也或
躍在淵自試也飛龍在天上治也亢龍有悔窮之災也
乾元用九天下治也
先儒曰此一節以人事眀之也學者須自嘗自試以
觀己力量之進否易曰或躍在淵自試也九三聖學
也九四將進位乎天德猶自試以觀己之力量况學
者乎用九得變通之用故以乾元言之元其終始不
窮者歟
蒙謂聖人之遇時不同而處時亦異故能與天同
運而无終止之亂也
潛龍勿用陽氣潛藏見龍在田天下文明終日乾乾與
時偕行或躍在淵乾道乃革飛龍在天乃位乎天德亢
龍有悔與時偕極乾元用九乃見天則
先儒曰此一節以天道眀之也然初四三上皆以時
運言獨二五以人事言豈不以二爻各爲一卦之主
而剛健中正之德有非諸爻比哉初白陽氣潜藏而
四言乾道乃革所以革潜而躍也三言與時偕行而
上言與時偕極所以變行而極也二言天下文明五
言位乎天德則德稱其位而无以加矣六爻之義實
相終始而用九天則六爻无一非此理也此天道所
以貴于剛而能柔而用九必係于乾元也蓋元亨利
貞文言雖析爲四德而有輕重存焉故乾之一卦所
謂元者凢屢稱之而亨利貞不一二見此元之所以
爲四德先而兼統之也
蒙謂觀聖人之隠顯考時運之始終極而能變天
之道也
乾元者始而亨者也利貞者性情也
方出而付于物者誠之源各得而藏于己者誠之
立此健而无息之功一實理之流行也
乾始能以美利利天下不言所利大矣哉
原萬物之始終固健而无息之功然其所以終始
萬物者又未嘗有其功也
先儒曰此一節前分四德而又合言之也始而亨時
天地之心盡發見在物上故散渙而難見及萬物已
盡歛藏只有天地之心單單著見故云利貞者性情
也乾以一元之氣行于六虛之中始而終終而始析
而四之爲四時合而兩之爲隂陽貫而一之則渾然
一元之氣也故夫子之贊易固嘗以元亨利貞析而
四矣至此又曰乾元者始而亨者也是合元亨爲一
也利貞者性情也是合利貞爲一也雖然猶未離乎
二故又曰乾始能以美利利天下不言所利大矣哉
是就元始中己能以美利利萬物是亨利己在元字
中而天道之所以利物又歸于不言之妙則貞又在
元字中矣是合四德而爲一也然又論之四德之義
元最重貞次之其生出者元也其歸宿者貞也故元
以始之貞以終之而亨利乃其間功用之過接處是
以聖人既以大哉贊乾之元矣至此又以不言所利
而贊貞之大焉大哉乾乎斯其至矣
蒙謂發育之功機緘之妙雖四德之行實一氣之
運是其功用又可以小言哉
大哉乾乎剛健中正純粹精也六爻發揮旁通情也時
乘六龍以御天也雲行雨施天下平也
聖人深贊夫乾道既極其德之備又盡其說之詳
聖人體乾道以當天運故能沛天澤以洽民心蓋
聖人之動即天之運而天之澤即聖人之澤也
先儒曰剛健中正分而言之則四合而言之惟剛故
健惟中則无不正矣六爻之所以發揮者此情也德
者固有根于性也情者實用自性中𤼵出者是也聖
人時乘六爻之陽以當天運施之人事變動周流猶
雲行雨施于天地之間物物均平而无不被其澤矣
然夫子嘗以大哉贊乾之元矣又以大矣哉贊乾之
貞矣至此獨以大哉乾乎爲言者所以見夫元貞之
大因于乾而剛健中正所以爲元亨利貞歟彖辭既
以雲行雨施言乾之亨而此又以雲行雨施言聖人
者蓋言雲行雨施而繼以品物流形者天之功用以
雲行雨施而繼以天下平者聖人之功用猶天也合
而言之則元貞之大不外乎乾而聖人之功用不外
乎天也旨哉
蒙謂乾道之大純乎天吾固有以考其說之詳聖
人之用順乎時吾又有以見其功之溥天道聖人
果有二致哉
君子以成德為行日可見之行也潜之爲言也隠而未見
行而未成是以君子弗用也
先儒曰舜之居深山之中與木石居與鹿豕遊時苟
未至則歴山一匹夫耳伊尹之耕于莘之野處畎畆
之中樂堯舜之道位苟未至則萃野一耕叟耳雖有
聖人之德未闡聖人之用自信自樂而已又何心于
人之必我知哉于此之時德之藴于己者苟一毫之
未備則時未得而汲汲于求進善未著而屑屑于求
知又惡能安時處順若此初九在潛隠之中而得爲
龍德者此也
蒙謂行之著于外者君子固知其可用德之藴于
己者君子未嘗必其用君子之心何嘗有所倚哉
君子學以聚之問以辨之寬以居之仁以行之易曰見
龍在田利見大人君德也
先儒曰德者人之所得于天之理雖我之所固有然
未嘗不散在事物之間苟不務學則聞見不博无以
會聚衆理而有諸己也學而不問則是非不明无以
辨别衆理使之條理不紊而精粗本末或不知所擇
也不寬以居則執德不弘而所務者狹故必有㴠養
寬裕之意自莫匪從容中道之妙故張子曰心大則
百物皆通心小則百物皆病必寬以居之則吾之所
以學聚問辨者常見其心為一矣然仁者心之全德
至大而不窮也德至于仁與天同運則有至誠惻怛
之心无作輟不常之患則吾之所居者固非徒大而
无實亦非固守而不化者也蓋聚則雜必有以辨之
居則止必有以行之總而言之則學聚問辨寬居期
于仁以行之而已此仁以行之乃學問之極功君子
之成德所以爲九二之大人歟若以九三而通論之
則知至至之所以致知而爲進德者獨不待于學聚
而問辨乎知終終之所以力行而爲存義者獨不在
于寬居而仁行乎然乾之二三固以是論聖人之事
至中庸誠之之目亦曰博學之審問之慎思之眀辨
之篤行之其知行並進之功亦无異于乾之聖人何
也善乎朱子有曰聖人亦如是而進德修業學者亦
如是而進德修業但有安行勉強之異耳有志于聖
之學者可不勉于知行並進之學哉
蒙謂聞見博而智益眀執德弘而行益力則德崇
業廣大人之事偹矣
九三重剛而不中上不在天下不在田故乾乾因其時
而惕雖危无咎矣
先儒曰三過中四不及中故皆曰不中三之乾乾憂
也四之或躍疑也憂疑之至斯无憂疑矣故又皆无
咎
蒙謂處危之地而能易危以爲安非善處危者不
足以當之
九四重剛而不中上不在天下不在田中不在人故或
之或之者疑之也故无咎
先儒曰上不在天未可安其尊也下不在田未可寧
其居也三四俱人位而云中不在人者蓋九三上遠
于天下近于地人附于地則三正人位也九四遠于
地而近于天非人所處故云不在人也以下四爻而
並觀之初則未成未見者也二則已成已見矣九三
又成進修之功四則欲及時而進耳蓋卦者事也爻
者事之時也時既不同則處事亦異此爲易之大義
也
蒙謂處有過之地而終至于无過非善補過者不
足以當之
夫大人者與天地合其德與日月合其眀與四時合其
序與鬼神合其吉凶
大人至公而无私故能體道而无違聖人贊易所
以極言之也
先天而天弗違後天而奉天時天且弗違而况于人乎
况于鬼神乎
何先後幽明之間哉
先儒曰與天地合其德謂覆載也與日月合其明謂
照臨也與四時合其序謂賞以春夏刑以秋冬之類
也與鬼神合其吉凶福善禍滛之類也先天而天弗
違天合大人也後天而奉天時大人合天也然天地
日月四時鬼神本无心也大人亦何嘗有心以蘄合
哉盡在我之德而已以中正之德居中正之位循其
自然之理而合乎自然之道則天即聖人聖人即天
宜无間矣
蒙謂道无不在唯无私而順理者爲能體之
亢之爲言也知進而不知退知存而不知亡知得而不
知喪其唯聖人乎知進退存亡而不失其正者其唯聖
人乎
先儒曰進退以身言也存亡以位言也得喪以事言
也以此爻言之窮上反下則退矣九變六則亡矣无
民无輔則喪矣此所以亢而有悔也然自亢之為言
則有進退存亡得喪自聖而言則雖有進退存亡而
實无得喪也因時順天而吾无所容心故也所以再
言進退存亡而不及得喪者此也夫子贊乾至此而
示人以變通之道其旨深矣然非聖人之才德而處
此不至于亢而悔也鮮矣宜吾夫子再三感嘆而歸
之聖人也
蒙謂天運如循環衆人徒守其常而不逹其變聖
人則知之眀而處之當也
䷁(坤下坤上)
坤元亨利牝馬之貞君子有攸往
觀發育之功雖坤道之自然考健順之德亦人道
之當然也
先迷後得主利西南得朋東北喪朋安貞吉
體柔順之德雖不離乎隂成化育之功將必從乎
陽安常而守正坤道之至善者也
先儒曰天地乾坤之形乾坤天地之德乾健也坤順
也陽道常饒隂道常乏乾得以兼坤坤不得以兼乾
唯全元亨二德而貞則牝馬之貞利則利此而已乾
爲馬以其健于行也若乾行而坤止則无以共成其
化育之功故坤亦以馬言然乾則爲良馬老馬瘠馬
駁馬坤特爲牝馬而已牝隂類也非牝則不順非馬
則不能應乾牝馬之貞順而健也利牝馬之貞猶歸
妹利幽人之貞巽利武人之貞同人利君子貞明夷
利艱貞家人利女貞皆以一事爲貞非貞德之全也
乾不言所利而坤言所利也西南隂方東北陽方後
天之序也彖辭乃文王所作故其方位本于後天也
如易之蹇觧言利西南不利東北既濟言東隣西隣
小過小畜言自我西郊皆後天之易也
蒙謂即坤道以措諸人事不過一順健之理耳
彖曰至哉坤元萬物資生乃順承天
聖人極言坤道之始物雖付物以形而實未嘗自
爲也
坤厚載物德合无疆
生物之功與天同其運容物之量與天同其德聖
人所以極贊夫坤之道也蓋地雖付物以形而其
氣則本乎天坤雖容物以量而其動則應乎乾唯
其至順而極厚故其功用之廣如此也
含弘光大品物咸亨
即其量之廣而眀其用之大故不唯有以生乎物
而又有以使物遂其生也此按本義說連坤厚至
此爲義也
牝馬地類行地无疆柔順利貞君子攸行
盡坤之道以言其形載之功顯地之象以明其順
健之德而人兼體之也此按程傳說連含弘至此
爲義也取諸物以眀其順健之象施諸人而法其
順健之德乃發明坤道之見于人事者如此也此
按本義說專釋此四句
先儒曰乾以氣始坤以形生氣變而後形生始者氣
之元也生者形之元也乾父坤母之道也彖皆曰元
至哉坤元謂承天之大而无所不至也厚而載物者
坤之本體也合而无疆者往應乎乾也含弘坤之體
也光大坤之用也含謂萬物未生之時則包藏于内
光謂萬物之生文華著見于外也弘以量言寬裕而
有容也大以體言廣博而深厚也唯其含之弘故无
物不受其形唯其光之大故无物不蒙其利含者光
之本弘者大之充也含弘坤之量而光大者所以合
乎乾也牝馬地類順也行地无疆健也柔順而能利
貞唯君子行之小人則入于邪而失其正矣
蒙謂聖人贊坤之四德如此然順行而健守者君
子之道也
先迷失道後順得常西南得朋乃與類行東北喪朋乃
終有慶安貞之吉應地无疆
先儒曰東北喪朋乃終有慶者所以發明文王言外
之意也地之交乎天臣之事乎君婦之歸乎夫皆喪
朋之慶也彖言三无疆其言各異德合无疆乾之无
疆也行地无疆坤之无疆也應地无疆君子之无疆
也地合天之无疆則地亦无疆矣君子能應地之无
疆則君子亦无疆矣然而乾道在不息坤道在无疆
不息謂運行无窮无疆謂廣大莫禦可久之德自不
息中來可大之業自无疆中來此雖乾坤之别而人
則能體之也
蒙謂以順爲正所以守其常由本之用所以成其
功非順行而健守者不足以當之也
象曰地勢坤君子以厚德載物
先儒曰乾天道也故以氣運而曰行健坤地道故以
形載而曰勢坤地勢順下坤之象也君子體順而法
厚者盖勢不順下无以見地之厚愈下則愈厚君子
法其厚則順可知矣
蒙謂觀其高下之相因法其容保之无疆非有至
順極厚之德不能也
初六履霜堅冰至
象曰履霜堅冰隂始凝也馴致其道至堅冰也
先儒曰坤之初六在姤爲五月卦也一隂始生便有
凝意驗之于物井中之泉已寒矣乾初九小象釋以
陽在下坤初六小象釋以隂始凝聖人欲明九六之
爲隂陽故于乾坤之初言也
蒙謂隂雖始生而其勢則漸長故聖人謹于微也
六二直方大不習无不利
象曰六二之動直以方也不習无不利地道光也
先儒曰六二坤之主也六爻唯二爲中正唯中故直
唯正故方唯直方故大三者形容其德也或曰直者
發于内而无私曲之謂方者形于外而有定則之謂
非六二之本體乎小象何以動言之曰柔而中靜而
正論其體則然也及其發用則見得所謂直所謂方
處則生物載物之象騐之可知矣故文言曰至柔而
動也剛至靜而德方大傳曰其靜也翕其動也闢雖
曰柔曰靜皆指動處見之繋辭坤作成物而斷之以
簡能乃不習无不利之義乾不言所利以其所利之
廣大也坤之不習无不利以其本于自然也任其自然
而物自生不假營為而功自成不習而无不利也故以
地之生物言之匪雕匪琢品彙呈露出于自然其功畢
著此地道所以光也以君子言之乃盛德之發見光明
盛大而不可掩所謂充實而有光輝之謂大也
蒙謂德无不具而用无不周非六二之中正其能盡
坤道乎
六三含章可貞或從王事无成有終
象曰含章可貞以時發也或從王事知光大也
先儒曰坤之三五皆隂外陽内故三為含章而五為
文在中也或者不敢自决之辭從者未敢造始之意
有終隂之事陽不足終後代其終者隂也蓋陽知其
始而享其成隂效其法而終其勞含章者坤之靜也
以時發者隂之動也含而不茹終則必吐待時之義
也
蒙謂始而未嘗顯其用終而未嘗居其功匪知時
而識勢不足以語此也
六四括囊无咎无譽
象曰括囊无咎慎不害也
先儒曰慎釋括囊義不害釋无咎義
蒙謂當閉塞之時則慎密而不出焉可也
六五黃裳元吉
象曰黃裳元吉文在中也
先儒曰黃象五裳象六黃地之色也裳坤之飾也坤
為臣道五為君位是臣之極貴者也以中德通于物
理而守其臣職故云黃裳元吉坤六五之應在乾九
五坤六爻无君位與他卦六爻自為配例不同
蒙謂文雖盛而不失其中位雖尊而能安乎下處
順之至善者也
上六龍戰于野其血玄黃
象曰龍戰于野其道窮也
先儒曰主龍而言則知隂不可亢亢則陽必伐之戒
隂也以戰而言則知隂不可長長則與陽敵矣戒陽
也以八卦方位言之乾居西北辰則亥也以天之坤
乘地之乾其氣相薄此萬物蟄蔵之時以待隂陽之
定也然曰龍戰則是乾來戰不以坤敵乾也春秋書
王師敗績于茅戎以自敗為文龍戰之義深矣隂極
生陽无一息間斷陽雖生于子實生于亥故程子曰乾
非有戰意過極之隂遇方長之陽必疑于陽故戰聖
人戒堅冰于隂生之初稱龍戰于隂盛之後于消長
盛衰之變其示人之意深切而著明矣
蒙謂隂進既極而亢陽故两敗而俱傷也
用六利永貞
象曰用六永貞以大終也
先儒曰彖以安貞為吉故用六以永貞為利夫坤德
之能配天者以其久于貞也貞則大大則隂而陽矣
蒙謂隂柔既變而陽剛則能常而有終矣
文言曰坤至柔而動也剛至靜而德方後得主而有常
含萬物而化光坤道其順乎承天而時行
先儒曰此一節申彖傳意而言貞利亨元也凡物至
柔則不能有立坤則至柔而能剛凡物至靜則不能
有制坤則至靜而能方坤德剛疑其不能退矣今也
後得主而有常坤德方疑其不能容矣今也含萬物
而化光柔靜言其體方剛言其用此剛也自柔中來
此方也自靜中得非剛何以配乾非方何以象地坤
之四德皆一本于順也故以坤道其順乎終言之剛
柔動靜四者以隂陽之大分言之則動而剛者為陽
靜而柔者為隂以互為隂陽者言之則各有剛柔動
靜故繋辭言坤靜翕動闢而說卦言地道柔剛也
蒙謂聖人重贊夫坤之四德也合而言之不過一
順健之理爾
積善之家必有餘慶積不善之家必有餘殃臣弑其君
子弑其父非一朝一夕之故其所由來者漸矣由辨之
不早辨也易曰履霜堅冰至蓋言順也
先儒曰坤之初即姤之初也坤言履霜堅冰姤言羸
豕孚蹢躅聖人防微杜漸之意深矣
蒙謂善惡之應其始也雖甚微而其終也不可禦
故聖人防患之意貴乎早
直其正也方其義也君子敬以直内義以方外敬義立
而德不孤直方大不習无不利則不疑其所行也
先儒曰敬以直内是持守工夫義以方外是講學工
夫二者不可以偏廢敬而无義則不知就日用間念
慮起處分别公私義利之所以至而决取舍之幾焉
則亦未免于昏憒雜擾而所謂敬者有非其敬矣義
而无敬又有虛驕急廹之病而所謂義者或非其義
矣皆是孤也敬以養其心无一毫私念可以言直矣
由此而發所施各得其當是之謂義蓋敬以直内則
虛自然无非僻之心心敬則内自直内直而外必方
若欲以敬要去直内以義要去方外則非矣敬是持
己之道義便知有是非順理而行敬義夾持只是一
事又謂義自敬中出二事不可駢合為一者蓋論初
下工夫時須先盡得敬以直内然後能義以方外及
到工夫熟後敬便有義義便有敬大抵有敬无義則
无用有義无敬則无本敬主于中義形于外二者俱
到便可進坤六二地位也故不習无不利有所習而
後利則利止于所習矣然不曰正以直内而曰敬以
直内者正指卦德而言敬則不失其正指人心而言
也乾九二言誠坤六二言敬乾坤之别也誠敬之學
起于此乾九二言仁坤六二言義隂陽之辨也仁義
之用原于此
蒙謂存于中者无非天理之自然制于外者无非
人事之當然則内外夾持而義理周徧矣
隂雖有美含之以從王事弗敢成也地道也妻道也臣
道也地道无成而代有終也
先儒曰三視四為得時故或從王事而不為括囊視
五為未得位故含美而不為美之至地道妻道臣道
以類而推之又總而歸之地道妻之從夫妻之地道
也臣之從君臣之地道也陽无十故无後隂无一故
无首代其終者地十也
蒙謂藴内美而不居其功乃隂道之當然也
天地變化草木蕃天地閉賢人隱易曰括囊无咎无譽
蓋言謹也
先儒曰坤純隂之卦也故初六隂生有履霜之戒六
四重隂有天地閉之象天地間不過一氣爾言草木
蕃則賢人盛矣舉小以見大也言賢人隠則萬物不
得遂其性矣舉大以見小也
蒙謂居近君之位而无相得之義則卷其道而默
其知可也
君子黃中通理正位居體美在其中而暢于四支發于
事業美之至也
先儒曰黃中謂有中和渾厚之美通理謂有融暢貫
通之妙正位謂正其居之位守其分而不過順乎則
而不違也居體謂明乎坤之體處順而无倡處靜而
不作也二五皆中二居内卦之中方就工夫處說故
其發見于外者不過曰所行而已五居外卦之中乃
就成功處說故能施于外而形于事業也
蒙謂守中而居下者得夫隂之當由内而達外者
極其德之盛此六五所以為坤道之善也
隂疑于陽必戰為其嫌于无陽也故稱龍焉猶未離其
類也故稱血焉夫玄黃者天地之雜也天玄而地黃
先儒曰易初言履霜堅冰志其長也上言龍戰于野
著其窮也聖人抑隂之意微矣陽生于小雪之後是
純坤之月有伏乾矣
蒙謂隂雖盛極而敵陽然亦適足以自傷也
