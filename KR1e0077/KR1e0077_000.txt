左傳附註春秋類
提要
(臣)等謹按左傳附註十卷明陸粲撰粲字子餘長
洲人嘉靖丙戌進士官至工科給事中以劾張璁
桂萼謫都鎮驛驛丞終於永新縣知縣事迹具明史本
傳是編前三卷駁正杜預之注義第二卷駁
正孔穎達之疏文第五卷駁正陸德明左傳
釋文之音義多旁採諸家之論亦間斷以已
意於訓詁家頗為有禆顧炎武日知錄于駁
正左傳注後附書曰凡邵陸傅三先生所已
辨者不錄邵者邵寳左傳觿傅者傅遜左傳
屬事陸即粲也蓋炎武亦甚重此書矣粲又
有春秋左傳鐫二卷大意以左傳為戰國人
作而劉歆又以意附益故往往卑賤不中道
或為竒言怪說騖于末流考粲以左傳為出
戰國蓋因程子謂臘為秦禮庶長為秦官已
為膠固其以竄亂歸之劉歆蓋因林栗謂左
傳凡言君子曰是劉歆之詞尤無佐證未免
務為高論仍蹈明人臆揣之習所謂畫蛇添
足者也故惟錄此編而左傳鐫則别存其目
焉乾隆四十二年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
