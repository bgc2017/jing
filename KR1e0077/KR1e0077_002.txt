左傳附注卷二明陸粲撰
杜氏集解
宣公元年會于平州以定公位篡立者諸侯既與之會
則不得復討臣子殺之與弑君同故公與齊會而位定
(趙子常曰杜謂春秋時事情有此耳非義理當然也)
二年敗國殄民殄盡也(殄絶也)文馬百駟畫馬為文四百
匹(說文引此傳作馼馬亦云畫馬也丘光庭曰文馬馬之毛色自有文采重其難得若畫為文乃是常馬何)
(足貴乎)問其名居問所居(林堯叟曰問其名及所居也)我之懷矣自詒
伊慼逸詩也(弼風雄雉篇云我之懷矣自詒伊阻疑即此詩其以阻為慼盖傳讀之異)使屏
季以其故族為公族大夫盾以其故官屬與屏季使為
衰之適(以其故族者謂將領其族人非官屬也)
三年昔夏之方有德也禹之世(傳言夏之方有德不必是禹禹之鑄鼎事不經)
(見墨子云夏后開命大廉鑄鼎於昆吾灼龜得逢逢白雲之兆此說亦未知其審)螭魅罔兩罔
兩水神(魯語木石之怪夔罔兩水之怪龍罔象杜此說當是誤作罔象解耳孔疏緣上文川澤山林之)
(語謂螭魅為山林之神則罔兩宜為川澤之神其說固矣)
六年以盈其貫將可殪也殪盡也貫猶習也(劉炫曰泰誓云商罪)
(貫盈言紂之為惡如物在繩索之貫不得為習也此說得之孔疏引詩射則貫兮為比謂義得兩通者謬矣韓)
(非子云恐其以我滿貫也滿貫即盈其貫之意耳殪書孔傳訓為殺是也)周書曰殪戎殷周
書康誥也義取周武王以兵伐殷盡滅之(如注意以戒爲兵則殪字)
(宜倒向戎字下于文不順書蔡傳以爲殪滅大殷者是也爾雅訓戎爲大揚雄方言齊魯陳衞之間謂大曰戎)
(書稱戎殷猶詩言大商耳)召桓公逆王后於齊為成二年王甥舅張
本(成二年傳定王稱齊甥舅之國注謂齊世與周昏故曰甥舅是也盖自大公之女邑姜爲武王后其來遠)
(矣不假此年逆后事爲張本)
八年楚為衆舒叛故伐舒蓼滅之舒蓼二國名疏曰二
國名者盖轉寫誤當云一國名釋例有舒羣舒舒蓼舒
庸舒鳩以為五名則與文五年滅蓼同盖蓼滅後復故
楚今更滅之(羅泌曰蓼與舒蓼別舒蓼臯陶之後偃姓若舒又自一國僖之三年滅矣預既妄分)
(舒蓼爲二國名孔氏遂以爲即文五年楚所滅之蓼皆臆說也今案孔知杜失不正言規之而云轉寫之誤即)
(如所言第云國名足矣何用加一字乎尋杜前後訓釋並無此例足知非也其引釋例以羣舒為一種亦謬羣)
(舒者猶云羣蠻通衆舒而言也)
九年公卿宣淫宣示也(宣明也揚也)
十二年先縠佐之彘季代林父(劉炫云傳文皆稱彘子縠非彘季也今案晉有)
(士魴稱彘季杜或緣此而譌孔疏以季友季路為比謬矣)觀釁而動釁罪也(桓八年傳注云)
(釁瑕隙也服虔亦云釁間也此以釁為罪昭元年吳有釁注云過也皆非是)撫弱耆昧以務
烈所可也言當務從武王之功業(烈所者功烈之處所也猶民知義所之所)
有律以如己也如從也法行則人從法法敗則法從人
坎為法象今為衆則散為川則壅是失法之用從人之
象故曰律否臧且力竭也竭敗也坎變為兊是法敗(此傳)
(義頗難曉尋其語脉當讀有律為句以如己也故曰律又自為句盖言師行有律以為帥者能使其下如已也)
(故謂之律如己猶言從己謂從帥令而不逆即上文執事順成之意也從帥為臧否臧猶不臧也不臧則律且)
(竭而敗矣杜斷故曰律三字向下既非又專論卦象而不言事理此其蔽耳)盈而以竭夭且
不整所以凶也水遇夭塞不得整流則竭涸也(夭且不整亦就)
(行師言之說文夭屈也言其軍法屈而不伸散而不整所以凶也)事之不捷捷成也(逸周)
(書曰捷克也)聽而無上衆誰適從聽彘子趙同趙括則為軍
無上令衆不知所從(同括有言在楚師北轅之後此時未也且伍參獨言先縠不仁何嘗)
(及二子乎盖謂林父之將令不行軍衆欲稟聽進止而無上令不知所從也)在軍無日不討
軍實而申儆之軍實軍器(隱五年注軍實車徒器械是也)兩馬掉鞅而
還兩飾也掉正也示間暇(兩古字作掚掉振也搖也邵文莊公曰兩馬掉鞅掉兩馬)
(之鞅也盖驂馬折旋則其鞅必掉之而示閒暇之意亦在其中矣)楚人乘我乘猶登也
(小爾雅曰乘陵也)楚人惎之脫扄惎教也(案惎毒也此謂惎為教者杜以脫扃及下)
(文拔旆皆教人之語故以意解之爾說文引此傳作畀云舉也引黃顥說廣車䧟楚人為舉之也其義良是疑)
(今文作惎者誤)我求懿德肆於時夏允王保之肆遂也夏大也
言武王既息兵又能求美德故遂大而信王保天下(國語)
(韋注云允王保之言信哉武王能保此時夏之美其說是也尋下文云保大其義自明)故使子孫
無忘其章著之篇章使子孫不忘(章者典章也劉炫云章明之功業也亦通)
今罪無所晉罪無所犯也(所者罪之在也)憂未歇也歇盡也(歇息)
(也)
十四年過我而不假道鄙我也鄙我亡也以我比其邊
鄙是與亡國同(呂氏春秋說此事云往不假道來不假道是以宋為野鄙也高誘注謂以宋為)
(鄙邑今案鄙當為鄙薄之意昭十六年傳夫猶鄙我注云鄙賤是也尚書反鄙我周邦孔傳亦云鄙易周家)
於是有庭實旅百主人亦設籩豆百品實於庭以答賓
(劉炫曰莊二十二年庭實旅百杜云諸侯朝王陳贄幣之象則此聘而獻物亦實百品於庭非謂主人也)於
是有容貌采章嘉淑而有加貨容貌威儀容顔采章車
服文章嘉淑令辭稱讃加貨命宥幣帛也言往共則來
報亦備(劉炫曰容貌采章謂玄纁璣組羽毛齒革可充衣服旌旗之飾者嘉淑謂美善之物加貨言賄)
(賂之多皆賓所獻亦庭實也獻子勸君行聘唯當論聘之義深不宜言主之禮備豈慮楚不見報而言此乎今)
(案劉說皆得之或斷嘉淑以下自為句云大國有嘉美之事則加貨物以聘之者非也)
十五年山藪藏疾山之有林藪毒害者居之(藪大澤也一曰澤之)
(水希者也此云山之有林藪盖誤孔云近山近澤皆得稱藪妄也)棄仲章而奪黎氏地
黎氏黎侯國(詩式微及旄丘序言狄人迫逐黎侯黎侯寓於衞疑即此事此傳下文云立黎侯而)
(還盖復其國矣舊說以二詩為衛宣公時作殆非也)以事神人而申固其命審其
政令(謂重固其天命耳豈謂政令乎)商紂由之故滅由用也(由從也猶行也)謂
此物也夫物事也(物類也)
成公二年余姑翦滅此而後朝食翦盡也(翦齊斷也猶翦商之翦宣)
(十二年注云翦削也義亦近之又徐鍇說文繋傳引此文作揃搣今案莊子揃搣可以休老三蒼云揃猶翦也)
(玉篇云搣拔除也又史游急就篇沐浴揃搣注云鬄拔眉髮也今此作翦滅盖古字通借)且懼奔辟
而忝兩君臣辱戎士若奔辟則為辱晉君并為齊侯羞
故言二君(臣辱戎士四字與注意不會而與下文敢告不敏語脉相屬宜斷向下)辟女子
使辟君也(辟義如周禮司寇前王而辟讀作闢孟子行辟人趙岐注辟除人使卑避尊也)盡東
其畆使壟畆東西行(衍西字服虔舊注無)先王疆理天下物土之
宜而布其利播植之物各從土宜(天下句物以下自為句物猶後傳物土方)
(之物相也相其土之所宜也周官載師掌任上之灋以物地事淮南子云欲知地道者物其樹)以役王
命役事也(役猶孟子小役大之役謂以王命供役使也)不然不見許(不然言不如此)
(也)畏君之震師徒撓敗震動也(文六年傳何震之有注震威也)敝邑之
幸亦云從也況其不幸敢不唯命是聽言完全之時尚
不敢違晉今若不幸則從命(丘光庭曰言幸而戰勝亦當從晉命況不幸而敗固)
(不敢不服也劉炫說同)用蜃炭燒蛤為炭以瘞壙(劉炫以為用蜃炭者用蜃復用)
(炭也今案周禮掌蜃掌歛互物蜃物以共闉壙之蜃鄭注以蜃禦濕也不言燒蜃為炭又掌炭云掌灰物炭物)
(之徵令則灰炭二者不同孔疏謂炭亦灰之類非也)君生則縱其惑謂文十八年
殺母弟須(宋文之惑傳所不言其可見者惟有殺母弟須一事故杜以此當之未必然也)
六年其惡易覯惡疾疹覯成也(下文有汾澮以流其惡注以惡為垢穢與此字)
(同訓異良所未曉據獻子說沈溺重膇之疾猶在墊隘之後不應于此遽云其病易成也宜從後注又案爾雅)
(訓覯為見其惡易覯言水淺故垢穢易見耳)民愁則墊隘墊隘羸困也(傳中屢言)
(墊隘杜之注釋各殊此年云羸困襄九年云猶委頓二十五年云慮水雨三者皆非正訓案說文引此傳曰墊)
(下也尚書下民昏墊注溺也昭三年傳湫隘注隘小也孔疏言地之下濕狹隘者是矣餘見後錄)且民
從教無災患(從教言其民易使耳何與災患乎)
八年詩曰愷悌君子遐不作人遐遠也作用也詩大雅
言文王能遠用善人不語助(詩朱傳云遐與何通言其必作人也)其孰以
我為虞虞度也(虞慮也)夫狡焉狡猾之人(傳文云夫狡焉思啓封疆以利)
(社稷者狡焉當屬下為句)唯然故多大國矣唯或思或縱也世有思
開封疆者有縱其暴掠者莒人當唯此為命(言有思啓封疆者有)
(縱弛而不設備者故得兼并以成大國)
九年其為大子也師保奉之以朝於嬰齊而夕於側也
嬰齊令尹子重側司馬子反言其尊卿敬老(言朝夕於二卿者明)
(其有所嚴憚而受教焉以成德不徒曰尊卿敬老而已)
十年不食新矣言公不得及食新麥(食新汎言豈必謂麥)居肓之
上膏之下若我何肓鬲也(素問肓鬲之上中有父母揚上善說云心下鬲上為肓)
君子曰忠為令德非其人猶不可況不令乎言叔申為
忠不得其人還害身(非其人盖謂叔申本非賢者雖欲效忠而不見信于君適以自害耳)
十一年所以質信也質成也(質實也實其相結之信也)
十二年俾隊其師隊失也(隊猶隕也)故詩曰赳赳武夫公侯
腹心舉詩之正以駮亂義詩言治世則武夫能合德公
侯外為扞城内制其腹心(所引二詩分屬治亂此上文曰及其亂也略其武夫以為)
(已腹心股肱爪牙即繼之以此詩則所謂公侯腹心者非治世之美辭矣古人說經大抵斷章取義杜亦嘗云)
(春秋傳引詩不與今說詩者同于此乃獨謂舉詩之正以駮亂義得無與前指謬乎)
十三年能者養之以福養威儀以致福(民受天地之中以生所謂天命)
(之性也人能循威儀之則以養其性則順命而致福不能則棄命以取禍杜云養威儀下注棄其命云失中和)
(之氣皆非也又漢書律歷志援此文作能者養以之福顔師古注之往也往就福也此傳孔疏云往適于福又)
(云將身向福與顔注合其義為長)諸侯疾之將致命於秦時無諸侯盖
諸侯遥致此意(劉炫以此語為誣是也杜說固矣)伐我保城殄滅我費
滑伐保城誣之疏曰伐涑川俘王官傳皆無文今獨謂
此為誣者於時輕行襲鄭不得在道用兵故知誣之(保城)
(不知其處或是近滑之城秦師過而掠之彼傳偶不言耳何用知其為誣也)君亦不惠稱盟
不肯稱晉望而共盟(稱舉也言不肯加惠於晉而舉盟)芟夷我農功夷
傷也(隱六年注夷殺也今案夷亦芟也周禮稻人作荑人薙氏掌殺草夏日至而夷之秋繩而芟之鄭注)
(夷者以鉤鎌迫地芟之也盖芟夷義同重言之者以圓文耳揚雄賦夷野草張銑注夷平也亦通)白狄
及君同州君之仇讎而我之昏姻也季隗廧咎如赤狄
之女也白狄伐而獲之納諸文公(春秋經傳中書赤狄白狄皆標其號文公)
(所奔之狄傳不言赤白此杜臆說耳孔疏曰未必晉于白狄別無昏姻斯言是也)
十四年詩曰兕觥其觩旨酒思柔觩陳設之貌(詩鄭箋云其罰)
(爵徒觩然陳設而已觩然謂爵耳非陳設貌也說文引詩作觓榖梁傳郊牛日展觓角范寗曰觓球球然角貌)
十五年鱗朱為少司寇鱗矔孫(依世本當為曾孫)則決雎澨澨
水涯決壊也(說文曰澨埤增水邊土人所止者又曰沃行流也言去土而行水也)
十六年致死以補其闕闕戰死者(闕謂軍國之事有所闕乏不專謂戰死者)
奸時以動禮不順時周四月今二月妨農業(是時晉國無釁而楚)
(以利求鄭自啓其端不能順時息民故曰奸時非謂妨農也)蹲甲而射之徹七札焉
蹲聚也一𤼵逹七札言其能䧟堅(蹲之訓聚于義未詳又此不解札義案太)
(玄曰比札為甲考工記函人注革堅者札長疏云一葉為一札戰國策身自削甲孔注云札木簡之薄者甲之)
(革緣如之)諜輅之余從之乘而俘以下欲遣輕兵單進以距
鄭伯車前而自後登其車以執之(言諜則非輕兵矣盖兵交必有諜在其間)
(所以覘候形勢)不亦識乎知其以往言好暇故致飲(識記也謂其能記往)
(言也)展車馬展陳也(周禮肆師展犧牲鄭注展省閱也)大夫命側側敢不
義言以義命己不敢不受(林堯叟曰言不敢不引義自裁)憂猶未弭弭
息也既葬國人皆將從子臧所謂憂未息(言宣公薨負芻簒立國憂)
(未息耳未遽說子臧事也)師逆以至聲伯戒叔孫以必須所逆晉師
至乃食(此注當在四日不食以待之之下誤跳向此)食使者使者豹之介(杜謂)
(叔孫豹請逆于晉聞魯將討僑如遂奔齊不還故以此使者為豹之介據昭四年傳叙豹事是其適齊在僑如)
(前但不能確知何時云請逆遂奔杜意之耳)謀國家不貳謂四日不食以堅
事晉(此槩言之何必指不食之一節)
十七年與婦人蒙衣乘輦而入於閎蒙衣亦為婦人服
與婦人相冐(蒙衣者為婦人衣以自蒙冒也此云相冒文亦小誤)受君之禄是以
聚黨有黨而争命争死命也罪孰大焉(争命言不受君欲殺之命而與)
(之争也傳稱晉公子重耳之言曰保君父之命而享其生禄於是乎得人有人而校罪莫大焉與此郤至辭指)
(正同)昔吾畜於趙氏孟姬之讒吾能違兵違去也韓厥少
為趙盾所待養及孟姬之亂晉將討趙氏而厥去其兵
示不與黨言此者明已無所偏助(晉語韋昭注違兵者能違其兵難卒存趙)
(氏今未可脅以殺君此說是也)
十八年晉悼公即位於朝厲公殺絶故悼公不以嗣子
居喪疏曰釋例云厲公見殺悼公自外紹立本非君臣
無喪制也計厲是文之曾孫悼是文之玄孫有緦麻親
法當服斬而云無喪制者悼之祖父去晉適周與本親
隔絶厲既見殺悼遂被迎為君即與厲公體敵且葬厲
公以車一乘國内尚不以為君不可責悼公服斬也縱
使當為之斬絶而别立亦非嗣矣(欒書中行偃弑君而殺其葬禮猶崔杼于)
(齊莊公爾晉之臣子寧當不以為君也悼雖父祖事周然猶晉之公孫恩義未絶既承大宗惡有不為服斬者)
(乎其不能自處以道正踰年即位之禮所失非細杜孔二子之說皆悖禮傷教不可以訓矣)且事晉
何為晉必恤之言宋常事晉何為顧有此患難(言宋平日事晉)
(何為哉正望其患難相援耳以此知晉必恤已也)
襄公二年官命未改成公未葬嗣君未免喪故言未改
不欲違先君意疏曰先君既葬嗣君正位乃得建官命
臣十六年晉侯改服脩官是其事也未葬則皆因舊事
故云官命未改(官命猶言公命謂成公之命未改耳凡云官者皆謂國家後傳云無失官命又)
(云官之師旅其義並同)
三年舉其偏偏屬也(三十年傳司馬令尹之偏注云偏佐也此羊舌職為祁奚佐赤是其)
(子故云舉其偏)
四年金奏肆夏之三不拜肆夏樂曲名周禮以鐘鼔奏
九夏其二曰肆夏一名繁三曰韶夏一名遏四曰納夏
一名渠盖擊鐘而奏此三夏曲(魯語云金奏肆夏繁遏渠杜此注即用韋昭說)
(爾劉炫曰杜解不甚惬當何則此下文言文王之三即文王是其一大明綿是其二鹿鳴之三即鹿鳴是其一)
(四牡皇皇者華是其二然則肆夏之三亦當肆夏是其一繁遏渠是其二若繁即是肆夏何須重舉二名今案)
(劉說是也鄭玄于周禮注引吕叔玉說三夏者肆夏是一繁遏是二渠是三此雖未見所據要為近之)季
孫曰略不以道取為略(真德秀曰季孫意在少抑妾母不使盡同小君其曰略者猶言)
(從簡而已匠慶不悟其指乃略取蒲圃之檟而季孫不之禁可謂賢矣孔氏乃以律略人略賣人為比豈季孫)
(之賢而肯為掠奪之事乎今案釋例亦云略者議從略賤與此注不同)靡奔有鬲氏靡夏
遺臣事羿者(真德秀曰傳云靡自有鬲氏收二國之燼以滅浞而立少康忠于王室如此考其本)
(末乃事相非羿也豈有夏之忠臣而肯事簒賊者哉)武不可重重猶數也(重讀輕重之重)
(謂重其事也杜讀重累之重故以為數非是)戎狄荐居荐聚也(疏引服虔云荐草也言狄)
(人逐水草而居無常處今案古字荐薦通漢書終軍傳北胡隨畜薦居蘇林云薦草也顔師古注援此傳文曰)
(薦讀曰荐荐屢也言隨畜牧屢易故居不安住也)
六年司武而梏於朝難以勝矣司武司馬言其懦弱不
足以勝敵(勝猶當也堪也讀若天壓已弗勝之勝言其不堪司武之任也)子罕善之如
初言子罕雖見辱不追忿所以得安(疏引服虔云子罕初欲逐樂轡以正)
(國法及轡射其門乃復善之如初是為茹柔吐剛喪其志也此論優於杜矣)
七年詩曰退食自公委蛇委蛇委蛇順貌詩召南言人
臣自公門入私門無不順禮(下文云謂從者也衡而委蛇必折然則委蛇之義兼)
(從與衡不得專言順矣詩鄭箋云委蛇自得之貌)
八年如匪行邁謀是用不得于道匪彼也行邁謀謀於
路人也不得于道衆無適從(詩鄭箋云匪非也言不行而坐圖遠近故不得于道)
(路也)悉索敝賦索盡也(既云悉則不得重言盡矣廣邪索取也悉索盖言盡取以行也或疑)
(索當作率據國語云悉帥敝賦率與帥通譌為索耳)翦焉傾覆翦盡也(言其傾覆如被翦斷)
(也)
九年古之火正或食於心或食於咮以出内火謂火正
之官配食於火星建辰之月鶉火星昏在南方則令民
放火建戍之月大火星伏在日下夜不得見則令民内
火禁放火(此獨于鶉火言見大火言伏于義末盡漢書五行志說曰季春昏心星出東方而咮七星)
(鳥首正在南方則用火季秋星入則禁火以順天時救民疾據此是二火俱有出内也下文因宋故獨言大火)
(耳劉用熙曰食于心食于咮者猶食邑之食謂封火正于火之分野使掌出内之政令非謂死而配食也)始
往而筮之遇艮之八周禮大卜掌三易然則雜用連山
歸藏周易二易皆以七八為占故言遇艮之八(劉禹錫稱董生)
(之說曰揲蓍者九與六為老老為變文七與八為少少為定位國語晉公子筮得貞屯悔豫皆八八非變爻故)
(不曰有所之穆姜筮遇艮之八史曰是謂艮之隨夫艮之隨唯二不動斯遇八也餘五位皆九六故反焉筮法)
(以少為卦主若定者五而變者一即宜曰之某卦觀之否師之臨之類是也今變者五定者一宜從少占艮之)
(六二曰艮其腓不拯其隨其心不快史以遇此為不利故從變爻而占曰是謂艮之隨苟以悅於姜耳而杜元)
(凱以為雜用三易故有遇八之云非也)猶愈於戰勝聚戰暴骨以逞不可
以争言争當以謀不可以暴骨大勞未艾君子勞心小
人勞力先王之制也艾息也言當從勞心之勞(暴骨以逞意與)
(上文相屬若曰猶勝于聚戰而暴骨以逞也不可以争意乃屬下言今不可與戰争常大勞未息之時君子運)
(謀勞心小人勤事勞力此先王之法乃今日所當行者明不徒以戰争為務)公還及衞冠於
成公之廟成公今衞獻公之曾祖從衞所處(上文言君冠以先君)
(之祧處之杜云諸侯以始祖之廟為祧盖用鄭玄舊說至是及衛冠于成公之廟乃非始祖也故又云從衞所)
(處以解釋前言耳其實祧是廟之通稱說見昭元年)要盟無質質主也(質實也哀十二年傳)
(先主與吳王有質注質盟信也)
十年請以桑林桑林殷天子之樂名(吕氏春秋武王使召公與微子盟云)
(相奉桑林高誘注亦以為樂名今案莊子言桑林之舞陸博士謂即此傳舞師題以旌夏者是也)師競
已甚競争競也(宣元年傳不競於楚注云競強也今此亦謂鄭師強競太甚耳下十三年傳楚)
(實不競注謂不能脩德與晉競亦非是)退楚必圍我猶將退也不如從楚
亦以退之以退楚(劉用熙曰猶之為言均也言諸侯均將退也不如從楚亦以退諸侯且免)
(楚之圍此說與杜異于義亦通)王賴之而賜之騂旄之盟騂旄赤牛也
(騂赤牛旄旄牛也山海經曰旄牛其狀如牛而四節生毛爾雅犣牛郭璞注曰旄牛也)
十一年魏絳於是乎始有金石之樂禮也禮大夫有功
則賜樂(禮無此文杜順傳為說耳)
十三年唯是春秋窀穸之事窀厚也穸夜也厚夜猶長
夜春秋謂祭祀長夜謂葬埋(王若虚曰窀穸字從穴盖冡壙之稱杜以為長夜未)
(曉其說今案說文釋窀字云葬之厚夕其語本難通杜遂訓為長夜謬矣毛晃云窀穸墓穴是也)詩曰
不弔昊天亂靡有定言不為昊天所恤則致罪也(罪字誤當)
(作亂)
十四年來姜戎氏昔秦人迫逐乃祖吾離於瓜州四嶽
之後皆姜姓又别為允姓(此注以昭九年傳景王責晉之辭為據然彼文云先王居)
(檮杌于四裔故允姓之姦居于瓜州則其處此土舊矣似非秦人所逐又云惠公始誘以來使入我郊旬杜謂)
(即僖二十二年陸渾之戎遷伊川者是已今此姜戎自居晉南鄙非其族類也盖當時晉人所遷或非一種其)
(所處亦非一地謂姜姓别為允姓豈其然乎王符潛夫論羅泌路史皆以陸渾之戎為姜姓亦非也)子叔
齊子齊子叔老字也(叔老公孫嬰齊之子不應以父名為字齊是其諡猶齊姜齊歸矣謚)
(法執心克莊曰齊)吳子諸樊既除喪諸樊吳子乘之長子乘卒
至此春十七月既葬而除喪(此時吳俗未同于諸華其喪制宜不能如禮然其葬)
(之歲月則傳所不言元凱每以既葬為除服之限故有是說耳)君義嗣也諸樊適子故
曰義嗣(王肅曰義宜也適子嗣國得禮之宜也)穆子賦匏有苦葉詩弼風
也義取深則厲淺則揭言已志在於必濟(魯語說此事云叔嚮退召)
(舟虞與司馬曰夫苦匏不材于人共濟而已魯叔孫賦匏有苦葉必將涉矣今杜自為此解而不從彼義其忘)
(諸乎疏謂厲揭之義切于苦匏者謬矣)雖奸之庸知愈乎言逐君更立未
知當差否(愈猶勝也言未知能勝今日否)鄄人執之公徒因敗散還故
為公執之(劉用熙曰公雖居鄄鄄人反執公徒言公失民也)余不說初矣言初
從君非說之不獲已耳(言已初雖從君以出今自悔焉不復以曩事為喜故云不說初)
(也)官師相規官師大夫(書胤征孔傳云官師衆官漢書並建豪英以為官師顔注師長)
(也各為一官之長也)世胙大師以表東海胙報也表顯也謂顯封
東海以報大師之功(此解於傳文不順胙猶無克胙國之胙謂世胙大師之業以表正東)
(海襄二十九年注所謂為東海之表式是也)
十八年負其衆庶負依也(負恃也)曾臣彪彪晉平公名稱
臣者明上有天子以謙告神曾臣猶末臣(曾本訓重諸侯于天子不)
(得言重臣盖謙辭以媚神耳穆天子傳云曾祝佐之郭璞注引此傳文亦云曾重也)使司馬斥山
澤之險斥候也(斥開也將疏建旌旗以為陳故開斥山澤之險)乃脫歸脫不張
旗幟(直言脫歸耳何由知不張旗幟)皆衿甲面縛衿甲不解甲(衿結也通作紟)
(少儀云國家靡敝則甲不組縢鄭注縢紟帶也)
十九年夫銘天子令德天子銘德不銘功(邵文莊公曰令猶今龜之)
(令言以德布于銘也)諸子仲子戎子諸子諸妾姓子者二子皆宋
女(管子云中婦諸子房玄齡注謂諸子内官之號是也哀五年傳諸子鬻姒與此同戎子盖戎女姓子者猶)
(晉之小戎子爾)城西郭懼齊也前年與晉伐齊又鑄其器為鐘
故懼(與晉伐齊齊大魯小理自應懼不待鑄鐘杜為此說以傅會臧孫之言耳)是謂蹷其本
蹷猶拔也(蹷仆也昭二十三年傳云推而蹷之是也)
二十一年子以姬氏妻之而與之邑使食漆閭丘(謂與之魯)
(邑耳)人謂叔向曰子離於罪其為不知乎譏其受囚而不
能去(譏其知不能保身非謂不能去也)詩曰優哉游哉聊以卒歲知也
詩小雅言君子優游於衰世所以辟害卒其壽是亦知
也(令小雅無此詩孔陸皆以采菽卒章當之然彼詩乃云優哉游哉亦是戾矣且其通篇盛言君子來朝之)
(美亦非衰世之作盖叔向所稱自是逸詩耳)莊公為勇爵設爵位以命勇士
(爵飲酒器設此以觴勇士因名勇爵非爵位也)
二十三年我實不天子無咎焉言我雖不為天所祐子
無天咎故可因(言雖事不集而死實我自不為天所祐非子之咎也)攝車從之鞅
攝宣子戎車(說文攝引持也言引車逐之)則乘槐本而覆欒樂車擽
槐而覆(廣雅擽擊也此注文擽當作轢蒼頡篇轢輾也說文車所踐也)陳文子陳完之
孫須無(史記世家須無是完曾孫此云孫盖傳寫脫之)下妾不得與郊弔婦人
無外事故(據檀弓說此事盖以行弔于野為非禮故弗受耳)
二十四年在夏為御龍氏謂劉累也在商為豕韋氏豕
韋國名在周為唐杜氏唐杜二國名殷末豕韋國於唐
周成王滅唐遷之於杜為杜伯杜伯之子隰叔奔晉四
世及士會食邑於范復為范氏(此用國語韋昭舊注也案昭二十九年傳云夏)
(后賜劉累氏曰御龍以更豕韋之後昭元年傳云遷實沈於大夏唐人是因以服事夏商杜注唐人若劉累之)
(等累遷魯縣此在大夏依彼所言是居唐者非御龍之裔矣安得謂豕韋國唐也又傳言服事夏商則亦非殷)
(末矣其曰封唐遷杜復何所據而知之故劉炫深以此為疑炫又引賈逵說云武王封堯後為唐杜二國非滅)
(唐乃封杜也然則二國者盖同源而異𣲖居大夏為成王所滅者唐也初居魯縣後奔晉為范氏者杜也今合)
(而為一誤矣孔氏病劉炫譏訐其遠祖余亦謂元凱自迷其本原大抵世遠典籍磨滅諸儒不能闕所不知而)
(以意推言更成穿鑿每如此爾餘見後傳)而謂子浚我以生乎浚取也言取
我財以自生(浚取之深也易曰浚恒王弼注求之深者也莊九年浚洙公羊傳曰浚之者何深之)
(也)象有齒以焚其身賄也焚斃也疏曰象不燒死故訓
為斃服虔讀焚為僨僵也(焚讀如字安知象無燒死者)
二十五年風隕妻不可娶也風能隕落物者變而隕落
故曰妻不可娶(此當以風隕妻為句言夫則從風風能隕妻也)將庸何歸將用
死亡之義何所歸趣(趙子常曰將庸何歸即覆說上文君死安歸之意耳)晉侯許
之晉侯受賂還不譏者齊有喪師自宜退(伐國聞喪而還語其常也)
(今齊人弑君而伯主用師焉是討賊也非伐喪也孰謂其宜退哉傳不譏晉侯受賂當以其惡顯明無俟貶駮)
(爾元凱斯言殊乖大義)宵突陳城突穿也(突觸也衝也或云此突字本作穴若漢攻大宛)
(穴其城者故杜訓為穿也)數俘而出但數其所獲人數不將以歸(劉敞)
(曰咸二年傳云蠻夷戎狄王命伐之則有獻捷兄弟甥舅伐之告事而已不獻其功今傳謂子産獻捷則非告)
(事矣如曰數俘而出是無虜獲也安得捷而獻歟今案傳直言數俘而出安知其不將以歸邪此自杜說爾故)
(杜于後獻捷下復注云獻入陳之功不獻其俘其遷就之迹亦顯然矣)而封諸陳以備三
恪周得天下封夏殷二王後又封舜後謂之恪并二王
後為三恪其禮轉降示敬而已故曰三恪(禮記郊特牲曰天子存二)
(代之後猶尊賢也尊賢不過二代疏引古春秋左氏說曰國家封夏殷之後以為上公封黃帝堯舜之後謂之)
(三恪鄭玄據樂記之文亦謂武王初封薊祝陳為三恪後封杞宋為二王後崔靈恩以此義為長曰若更立一)
(代通備三恪者則非不過二代之意趙子常曰夏商之後皆作賓王家統承先王脩其禮物非但示敬而已不)
(得言恪宜從鄭說)不可億逞億度也逞盡也(億逞未詳注意亦難通或曰億安也)
(猶億吾鬼神之億逞解也言其欲憑陵我之志方盛不可安解也)各致其辟辟誅也(辟法)
(也)鳩藪澤鳩聚也聚成藪澤使民不得焚燎壊之欲以
備田獵之處(鳩聚若周官澤虞使其地之人守其財物以時入之于王府者也豈專以備田獵哉)
表淳鹵淳鹵埆薄之地表異輕其賦稅(或云淳鹵地宜鹽者可資國用)
(故表異之)數疆潦疆界有流潦者計數減其租入(賈逵以疆為疆㯺磽)
(确之地者近是㯺堅也)牧隰臯隰臯水崖下濕為芻牧之地(孔疏所引)
(周禮鄭注云九夫為牧二牧而當一井者是也)賦車兵車兵甲士徒卒步卒甲
楯之數使器杖有常數(傳文以賦車兵徒卒甲楯之數為句杜于兵卒下各入注獨于)
(甲楯言有常數亦小誤)行無越思思而後行(言所行不越于所思也故下云如農之有)
(畔)
二十六年拂衣從之拂衣褰裳也(拂衣者振拂其衣褰裳者攐舉其裳義亦)
(小異)頷之而巳頷搖其頭(頷說文作顉低頭也徐鍇曰點頭以應也今左傳作頷假借也)
吾子獨不在寡人在存問之公聞文子答寗喜之言故
忿之(衞侯以文子不通外内之言故怨之其曰不在寡人猶鄭厲公責原繁云伯父無裏言也若文子之)
(譏寗喜特私說之耳公詎得聞乎)享子展賜之先路三命之服先路次
路皆王所賜車之總名盖請之於王(趙子常曰晉以黻冕命士會傳言請)
(于王此不言請則自賜之也盖禮樂之自諸侯出于是久矣今案杜以路車之命非諸侯所得專故云爾成二)
(年魯公賜晉三帥先路注云三帥已嘗受王之賜今改而易新此說尤不然如杜所見是天子之賜諸侯專之)
(則不可改之而可也豈禮也哉)受楚之功而取貨於鄭不可謂國秦不
其然受楚獻功大名以貨免之小利故謂秦不爾(謂受楚之)
(功而取貨于鄭嫌有貪名傷國體耳非計名利之大小也)商頌有之曰不僣不濫不
敢怠皇命于下國封建厥福言殷湯賞不僣差刑不濫
溢不敢怠解自寬暇故能為下國所命為天子(詩鄭箋云天命)
(之于下國以為天子是也)欒范易行以誘之欒書時將中軍范燮佐
之易行謂簡易兵備欲令楚貪已不復顧二穆之兵(疏謂)
(賈鄭皆讀易為變易之易今案國語說此事云若易中下楚必歆之韋注云鄭司農以為易行者中軍與下軍)
(易卒伍也中軍之卒良故易之此說于義為勝)晉人將與之縣以比叔向以舉
材能比叔向(言令其禄秩如叔向也)
二十七年公喪之如稅服終身稅即繐也喪服繐衰裳
縷細而希非五服之常本無月數痛愍子鮮故特為此
服(禮日月已過乃聞喪而追服謂之稅獻公痛愍子鮮特為制服日月已满不忍即除如稅然也疏引服虔)
(說意亦如此杜以稅為繐非是)且吾因宋以守病為楚所病則欲入宋
城(傳文云且吾因宋以守病則夫能致死病字宜讀屬下謂為楚所攻而病則宋與受其禍必能致死助我)
(也)何以恤我我其收之逸詩(詩周頌假以溢我我其收之朱傳謂即此詩云何之)
(為假聲之轉也恤之為溢字之譌也)十一月乙亥朔日有食之辰在申司
歷過也再失閠矣周十一月今九月斗當建戌而在申
故知再失閠也文十一年三月甲子至今七十一歲應
有二十六閠今長歷推得二十四閠通計少再閠釋例
言之詳矣釋例曰魯之司歷漸失其閠至此始覺其謬
遂頓置兩閠以應天正前閠建酉後閠建戌云云(劉敞曰杜)
(云頓置兩閠詭聽駭俗非人情也周密曰杜所造長歷置閠疏數不齊多可疑者如此年則一歲兩閠然前此)
(者二十一年二十四年二十六年皆有閠矣何緣至此失閏已再而頓置兩閏乎此其立法殆不可曉趙子常)
(曰傳言司歷過也盖指王朝歷官猶桓十七年傳云官失之耳杜以為魯之司歷非也至哀十三年又注云季)
(孫雖聞仲尼之言而不正歷此亦謂魯自有歷實承劉歆之誤劉說見漢志其所傳魯歷不與春秋相符杜亦)
(謂好事者為之竊謂周室雖衰豈遽廢頒歷之禮諸侯亦安敢輒自為之魯歷既差史之所書日月應與周記)
(不同韓宣子見魯春秋何以曰周禮盡在魯也斯理必不然矣)
二十八年宋之盟君實親辱君謂鄭伯(案宋之盟鄭伯不在而楚為此)
(言未詳或曰謂盟時約言云爾即所謂晉楚之從交相見者也)吳句餘予之朱方句餘
吳子夷末也(史記吳世家書此事於王餘祭三年司馬貞曰餘祭以襄二十九年卒則二十八年)
(賜慶封邑不得是夷末服虔謂句餘即餘祭也)崔氏之亂喪羣公子故鉏在魯
叔孫還在燕賈在句瀆之丘在二十五年(案二十一年傳齊侯復討)
(公子牙之黨執公子買于句瀆之丘公子鉏來奔叔孫還奔燕然則三子之斥逐乃莊公自為之不緣崔氏亂)
(也傳文前後乖違注亦不明此意)以徵過也徵審也(昭三十年傳非公且徵過也注徵明)
(也一云徵驗也以驗其過)
二十九年乃使巫以桃茢先祓殯茢黍穰(說文□黍穰也茢芀也又)
(釋芀曰葦華也□茢二字自異芀亦作苕爾雅謂之薍祓殯者以苕為帚非黍穰也杜誤以□為茢孔疏因傅)
(會云今之苕帚或用薍穗或用黍穰謬矣)先君若有知也不尚取之不尚叔
侯之取貨且先君而有知也毋寧夫人而焉用老臣言
先君毋寧怪夫人之所為無用責我(疏引服虔曰不尚尚也言尚當取汝)
(叔侯殺之毋寧寧也言寧自取夫人將焉用老臣乎此說是也)猶未也猶有商紂未盡
善也(二南周詩何關商紂賈逵云未有雅頌之成功是也)國未可量也言其或將
復興(服虔曰言其國之興衰世數長短未可量也)渢渢乎大而婉險而易行
渢渢中庸之聲婉約也險當為儉字之誤也大而約則
儉節易行(史記吳世家注引賈逵云其志大直而有曲體中庸之德難成而實易行依此說則險當)
(為險難之意非字之誤也今史記本或作儉疑後人以杜說追改)其周德之衰乎衰小
也猶有先王之遺民焉謂有殷王餘俗故未大疏曰服
虔以為此嘆變小雅也其周德之衰微疑其幽厲之政
也今知不然者以小雅大雅二詩相對歌大雅云文王
之德是歌其善者知小雅亦歌其善者也且魯為季札
歌詩不應揚先王之惡以示遠夷服說非也(服說是杜以衰為小)
(義終未安又杜謂季札在吳嘗涉見此樂歌之文則其善惡札已自知之非魯人所能掩盖矣二雅篇數既多)
(當時樂師或間歌其一二札因就所聞而評譏之孔說太拘葉夢得曰季札以小雅為周德之衰大雅為文王)
(之德者小雅皆變雅大雅皆正雅也如楚莊王言武王克商作頌亦與今詩次序不同盖雅以正變為大小頌)
(以所作為先後者詩未刪之序也論政事之廢與而以所陳者為大小推功德之形容而以可告者為先後孔)
(子刪詩之序也今案葉氏此論似未必然錄以備考)見舞象箾南籥者象箾舞所
執南籥以籥舞也皆文王之樂(杜不解象南之義孔疏曰詩序維清奏象舞也)
(即此象箾之舞南籥文舞象箾武舞也程大昌曰南籥者二南之籥鼓鐘之詩所謂以雅以南以籥不僣者也)
(又杜不言箾是何物案下文韶箾與此象箾同義書稱簫韶司馬貞謂箾即簫也字體變耳或云說文箾以竿)
(擊人也疑是舞人所執之竿竇儼大周正樂云舞箭謂之箾其說皆未識然否)美哉猶有憾文
王恨不及已致太平(此服虔舊說也然所謂有憾者盖自觀者言之惜其未身致太平耳)
(三分天下有其二以服事殷文王之安之也久矣何恨之有)
三十年亥有二首六身亥字二畫在上併三六為身如
筭之六下二如身是其日數也下亥上二畫豎置身傍
(邵文莊公曰二首亥字上二畫也六身亥字中三畫也三畫而謂之六者其形如筭之六也下二如身謂其下)
(二畫亦如筭之六故曰如身盖古字體若此今案此說是也杜謂下亥上二畫竪置身傍是以如為往于義頗)
(迂近世馬永卿所述劉安世之說亦同皆非也)曰譆譆出出譆譆熱也(說文譆痛也别)
(出誒字云可惡之辭其下引傳此文不訓熱也及他字書皆無熱義杜以此叫呼者是火妖故謂譆為熱耳)
唯君用鮮鮮野獸(宣十二年注新殺曰鮮)取我衣冠而禇之禇畜
也奢侈者畏法故畜藏(禇衣之槖也成二年傳曰寘之褚中以出莊子曰禇小者不可)
(以懷大)
三十一年寇盜充斥充滿斥見言其多(斥大也廣也)非薦陳
之薦陳猶獻見也(薦進陳設也)天厲不戒厲猶災也言水潦
無時(天厲者天之厲氣猶周官司救所謂天患彼疏云水旱之烖疾病之害是也不戒言不為戒備)我
聞忠善以損怨為忠善則怨謗息(忠善劉向新序作忠信是也文相近而譌)
(耳)豈不遽止然猶防川遽畏懼也(召穆公諫厲王曰防民之口甚于防川川)
(壅而潰傷人必多子産之言盖出于此漢賈讓亦云治土而防其川猶止兒啼而塞其口豈不遽止然其死可)
(立而待也辭意足與此相比顔師古曰遽速也)周詩曰朋友攸攝攝以威儀攝
佐也(襄十四年傳注攝整也禮記緇衣引此詩鄭注云言朋友以禮義相攝正也)
左傳附注卷二
