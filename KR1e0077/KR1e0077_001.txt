左傳附注卷一明陸粲撰
杜氏集解
隱公元年莊公寤生寐寤而莊公已生(史記寤生生之難或說云難産)
(困而後寤也又應劭風俗通云兒墮地能開目視者為寤生與杜義乖錄之示不絶異說耳)弔生不
及哀諸侯已上既葬則縗麻除無哭位諒闇終喪(此說於經)
(典未之前聞杜於晉朝元皇后喪議太子應既葬除服援此傳文及鄭伯辭享景王宴樂為證先儒譏其巧飾)
(經傳以附人情今以傳考之所謂弔生不及哀者盖言惠公薨久今來賵不及其哀哭方盛之時耳至如子産)
(爲鄭伯辭享直云免喪聽命傳亦但言葬鄭簡公杜何由知其定爲既葬而除也叔向譏景王明言三年之喪)
(雖貴遂服禮也乃謂其譏宴樂而不譏除服可乎杜既創爲此議故於傳中諸言喪禮與已說不合者輒遷就)
(解釋以求通如文元年傳曰晉襄公既祥注云諸侯雖諒闇亦因祥祭為位而哭昭十年傳葬晉平公叔向辭)
(諸侯之大夫曰孤斬焉在衰絰之中注云既葬未卒哭故猶服斬衰十五年傳叔向譏景王下亦云天子諸侯)
(除喪當在卒哭今王既葬而除故譏其不遂此服自與前所議乖違盖雖委曲生意秪益顯其謬耳孔疏乃云)
(卒哭與葬相去非遠卒哭是葬之餘事故杜云然其黨於所習而為之護飾短闕抑又甚矣)
三年四月鄭祭足帥師取温之麥秋又取成周之禾四
月今二月也秋今之夏也麥禾皆未熟言取者盖芟踐
之(傳本采舊史為文不皆齊同先儒謂其間有雜用夏正者此類是也杜云芟踐特強說耳)澗谿沼
沚之毛谿亦澗也(爾雅說文皆云山夾水澗山瀆無所通谿是澗谿異也)蘋蘩蕰
藻之菜蕰藻聚藻也(毛晃謂蕰亦水草名據傳文上云澗谿沼沚下云筐筥錡釡皆以四)
(物成文毛說良是)小加大小國而加兵於大國如息侯伐鄭之
比(小加大疑亦以班位上下言之不必專謂加兵)
四年敝邑以賦與陳蔡從言舉國之賦調(論語何晏注賦兵賦也疏)
(引服虔說云以田賦出兵故謂之兵賦今杜云賦調語省略耳)
五年天子用八八八六十四人諸侯用六六六三十六
人大夫四四四十六人士二二二四人士有功賜用樂
(此說本何休公羊傳注宋元嘉中太常傅隆議云夫舞者所以節八音八音克諧然後成樂故必以八人為列)
(自天子至士降殺以兩者減其二列爾杜預以爲一列又減二人至士止餘四人豈復成樂據服虔注云天子)
(八八諸侯六八大夫四八士二八其義為允今案士有功賜用樂斯語於禮經亦未有考)對曰未及
國忿公知而故問責窮辭(責窮辭者盖謂責以必窮之辭耳然此文晦澁或有脫誤)
六年長惡不悛從自及也悛止也(昭三年傳注悛改也)芟夷藴崇
之藴積崇聚也(藴崇皆積也徐鍇云積之高曰崇)
八年胙之土報之以土(周語胙以天下韋昭注胙禄也此云胙之土者謂禄之以土田)
(爾杜每訓胙為報非也)諸侯以字諸侯位卑不得賜姓故其臣因
氏其王父字為諡因以為族或便即先人之諡稱以為
族(案鄭玄駮許慎五經異義引此傳文云諸侯以字爲氏今此以氏作諡者傳寫譌也杜考之不詳乃妄斷)
(其句而強解之)公命以字為展氏諸侯之子稱公子公子之子
稱公孫公孫之子以王父字為氏無駭公子展之孫故
為展氏(劉敞曰此說非也若無駭真公子展之孫當其繼大宗也賜氏久矣何待死而後賜之乎且禮)
(云公孫之子以王父字為氏非謂死而後氏之也然則無駭固公孫羽父請族者為無駭之子請也若公孫之)
(子死然後賜族則無駭為終身無氏矣今案劉說得之鄭樵氏族略云公子展之子曰公孫夷伯其孫曰展無)
(駭此妄說也案僖十五年杜注夷伯展氏祖父孔疏謂不知其人故漫言耳樵獨何所據而知之又云魯孝公)
(子四人惟展無字以名為氏其誕謾無稽甚矣)
九年乃可以逞逞解也(林堯叟曰逞快也言可以快志於戎)衷戎師戎前
後及中三處受敵故曰衷戎師(程俱曰衷猶衷甲之衷盖言戎師為師所包也)
十一年不度德鄭莊賢(鄭莊姦雄何賢之有此謂息侯之德自薄耳)師出臧
否亦如之滅而告敗勝而告克此皆互言不須兩告乃
書(此注當在後不書於策之下轉寫誤屬此)
桓公二年為賂故立華氏也督未死而賜族督之妄也
(趙子常曰傳稱華父督華父者是其字督公孫也無賜族之法今案此言立華氏盖記者追書之辭若僖伯稱)
(臧耳非未死賜族也)孔父嘉為司馬嘉孔父字(孔父其字嘉其名也據傳中言人名)
(字皆先字後名如上華父督及後孟明視子越椒之屬皆是又古者孫以王父字為氏故嘉之後為孔氏五傳)
(而至仲尼家語及闕里世系唐宰相表諸書所記皆同杜此注既誤疏因曲為通之云孔父先世以孔為氏父)
(是其名斯謬甚矣即如所云世寧有獨以父為名者乎啖助曰孔字父美稱也其先皆以字連父故有弗父金)
(父若孔為氏豈世世改乎又春秋時名嘉者多字孔是其證也)藻率鞞鞛藻率以韋為
之所以藉玉也王五采公侯伯三采子男二采鞞佩刀
削上飾鞛下飾(戴侗曰杜解藻率之義非也記曰率帶諸侯大夫皆五采士二采又曰士練帶)
(率下辟凡帶有率無箴功藻五采也藻率者以五采率帶也下云鞞鞛盖與帶相屬今案戴說是也杜所云藉)
(玉者自名繅藉但藻繅古字或相通鄭玄注周禮繅藉云讀為藻率之藻杜盖誤會其意遂為此解也又案鞞)
(刀室也鞛通作琫詩小雅鞞琫有珌毛傳云鞞容刀鞞也琫上飾珌下飾至大雅鞞琫容刀傳則云下曰鞞上)
(曰琫已自小差今杜反之其誤滋甚孔疏乃云鞞鞛或上或下俱是無正文也斯欲掩杜之失而遷就其辭爾)
今滅德立違謂立華督違命之臣(華督弑君矣何止違命國語韋注云違違)
(道也又云違邪也)武王克商遷九鼎于雒邑殷所受夏九鼎也
義士猶或非之盖伯夷之屬(班史王貢傳云武王伐紂遷九鼎於雒邑伯夷叔齊)
(薄之餓死於首陽不食其祿杜說殆本諸此孔疏不能援以為證而稱史記叩馬諫伐之語誤矣然班氏之說)
(他無所見疑亦依放此傳為之杜云盖伯夷之屬盖者疑辭也趙與峕云陳同甫謂義士即尚書所謂頑民者)
(由周而言則為頑民由商而言則為義士矣非謂伯夷之屬也)周内史聞之曰臧孫達
其有後於魯乎君違不忘諫之以德僖伯諫隱觀魚其
子哀伯諫桓納鼎積善之家必有餘慶故曰其有後於
魯(内史但言臧孫達有後杜兼稱僖伯非傳意也)嘉耦曰妃怨耦曰仇古之命
也自古有此言(命者名也漢書五行志引此傳文顔師古注云本自古昔而有此名是也又案)
(說文引虞書云怨匹曰逑然則此古書之辭爾)大夫有貳宗適子為小宗次者
為貳宗以相輔貳(貳宗即小宗盖為大宗之貳也或者大宗小宗各有族人為之别貳因有)
(斯號杜獨言小宗則非矣上文云卿置側室杜以為卿得立此一官孔疏因謂貳宗亦官名今皆未有考也)
五年旝動而鼓旝旃也通帛為之盖今大將之麾也執
以為號令(周禮司常通帛為旜旜與旃同爾雅因章曰旃注並不訓為旝說文旝建大木置石其上)
(發機以磓敵也不引此傳文其說與杜不同孔疏以杜義為長然未見所出當考)祭足祭足即
祭仲之字盖名仲字足也疏曰釋例云伯仲叔季固人
字之常然古今亦有以為名者宰渠伯糾蕭叔大心皆
以伯叔為名則仲亦名也(案傳文此年先稱祭仲足十一年又稱祭封人仲足以前)
(孔父嘉等相比則名足字仲明矣釋例所云杜之曲說也竊尋古記未有以伯仲叔季為名者所稱宰渠伯糾)
(盖渠伯其爵糾其名然先儒或以為字如何休公羊傳注云老臣不名宰渠伯糾是也若蕭叔則亦大心是名)
(叔是字耳)勞王且問左右言鄭志在苟免王討之非也(劉敞曰此)
(言不可以訓)
六年隨人使少師董成董正也(文六年傳注董督也疏云督察之是也)謂
其不疾瘯蠡也皮毛無疥癬(蠡字書亦作瘰云瘯瘰皮肥也此云疥癬或别有據)
親其九族九族謂外祖父外祖母從母子及妻父妻母
姑之子姊妹之子女子之子非已之同族皆外親有服
而異族者也(案鄭玄以九族為高祖至玄孫孔氏不取然杜說謂皆外親而不數已之五屬亦未)
(然當從戴歐陽父族四母族三妻族二之說其義亦見白虎通)君子曰善自為謀言獨
潔其身謀不及國(此亦美鄭忽之辭非刺其謀不及國也自詩小序謂齊女賢而忽不取卒)
(以無大國之助見逐諸儒說詩及春秋者皆踵此論昔之君子能辨其非矣忽之辭昏不為失策其曰自求多)
(福在我而已足稱名言未可厚非也)不以隱疾隱痛疾患辟不祥也(鄭玄注曲)
(禮云隱疾衣中之疾孔疏謂體上幽隱之處疾病是也戴章甫云爲其名稱不雅耳非獨辟不祥也)
九年以戰而北北走也(荀子遇敵處戰則必北楊倞曰北者乖背之名故以敗走為北)
(說文北䓙也從二人相背顔師古曰北幽隂之處故退敗者謂之北於義亦通)
莊公四年且請為會於漢汭而還汭内也謂漢西疏曰
莫敖與隨侯盟又請隨侯為會於漢水之汭而我還楚
也隨侯畏之遂從莫敖為會會訖隨侯因濟漢還國而
後發王喪也(詩芮鞠之即毛傳云芮水厓也及鄭箋乃云芮之言内也杜盖依用其說據傳言漢)
(東之國隨為大若為會于漢西即楚師元未涉漢下文何得云濟漢而後發喪也孔疏順杜之失訓釋迂回與)
(傳文戾矣閔二年渭汭注云水之隈曲曰汭是也)
十一年若之何不弔不爲天所愍弔(若之何不弔言如何可不相弔恤也)
(襄十四年衛侯出奔魯使厚成叔弔曰聞君不撫社稷越在他竟若之何不弔其辭與此正同)公右歂
孫生搏之搏取也(手擊曰搏)
十四年人之所忌其氣燄以取之妖由人興也尚書洛
誥無若火始燄燄未盛而進退之時以喻人心不堅正
(顏師古云言人心之所忌惡其氣燄馴致於災此說是也杜引尚書之文於義迂矣)
十六年惠王立而復之惠王立在此年之末(史記年表惠王元年)
(當魯莊公十八年若凖踰年改元之例則惠王之立當在明年傳於此云立而復之者盖終言之爾注謂此年)
(之未誤也孔疏乃云杜與史記不違未詳其意)
十九年鬻拳可謂愛君矣言愛君明非臣法也疏曰何
休膏肓云人臣以兵臨君開篡弑之路左氏以為愛君
于義為短故杜言此以釋何休之難(杜於左氏之失不能以義理規正而)
(為飾說掩護若此者多矣昔人美元凱為丘明忠臣君子未之許也謂此類也夫)
二十二年弛於負擔弛去離也(弛解也釋也)翹翹車乘翹翹
遠貌(翹翹高貌詩云翹翹錯薪義亦取其高潔)山嶽則配天物莫能兩大陳
衰此其昌乎得大嶽之權則有配天之大功故知陳必
衰(言物不兩大陳衰則此乃昌耳非謂知陳必衰也)
二十四年女贄不過榛栗棗脩以告虔也榛小栗脩脯
虔敬也皆取其名以示敬疏曰栗取其戰栗棗取其早
起脩取其自脩惟榛無說盖以榛聲近虔取其虔於事
(榛與栗異說文作亲云果實如小栗鄭玄注曲禮云似栗而小杜即以為小栗非也孔疏所稱四物名義特委)
(巷之言耳其謂榛聲近虔尤謬)
二十五年夏六月辛未朔日有食之鼔用牲於社非常
也非常鼔之月長歷推之辛未實七月朔置閠失所故
致月錯(昭十七年夏六月朔日食祝史請用幣平子禦之曰唯正月朔慝未作日有食之於是乎有伐)
(鼔用幣其餘則否太史曰在此月也當夏四月是謂孟夏據彼文則此年六月日食而伐鼔用牲乃正其禮安)
(得謂之非常也傳文先後乖異亦緣左氏采獲舊史既多不暇一一整比故致斯誤杜求其說而不可得乃云)
(由置閠失所致月錯尋傳文如文元年閠三月非禮襄二十七年再失閏皆明著其失於此亦應顯譏置閏之)
(誤不得僅云非常而已孔疏曰二十四年八月丁丑夫人姜氏入從彼推之則六月辛未朔非有差錯而杜云)
(然者以二十四年八月以前誤置一閏非是八月以來始錯也斯亦傅會之論耳杜所造長歷置閠疏數無凖)
(不依古法雖孔氏亦嘗譏之今此所云亦未足據信矣孔氏論長歷之誤見僖五年文元年疏中)
唯正月之朔慝未作正月夏之四月周之六月謂正陽
之月(沈括曰先儒以日食正陽之月止謂四月不然也正謂四月陽謂十月二者皆先王所惡四月純陽)
(不欲為隂所侵十月純隂不欲過而干陽也蘇氏詩傳之說亦如此)
二十八年小戎子生夷吾小戎允姓之戎子女也(傳稱允姓)
(之姦居於瓜州自惠公始誘以來則獻公之時固未入中土何緣得薦女於晉假令有之然當時之戎自非一)
(種亦安知此小戎必為允姓也據傳言大戎狐姬小戎子則此戎盖子姓耳)
三十二年犖有力焉能投盖於稷門盖覆也稷門魯南
城門走而自投接其屋之桷反覆門上(此說恐未然劉炫謂投車盖過)
(於稷門者近是而孔氏不取更詳之)
閔公二年用其衷則佩之度衷中也佩玉者士君子常
度(劉奉世曰佩之使合法度也世子佩瑜玉而綦組綬)今命以時卒閟其事也冬
十二月閟盡之時(閟閉也幽也言不章顯其事也)是服也狂夫阻之阻
疑也言雖狂夫猶知有疑(此文難明杜注及孔疏所引服虔韋昭二說皆強解耳當)
(闕以俟知者)昔辛伯諗周桓公云内寵並后外寵二政嬖子
配適大都耦國亂之本也周公弗從故及於難今亂本
成矣驪姬為内寵二五為外寵奚齊為嬖子曲沃為大
都故曰亂本成矣(劉炫謂二五嬖賤不得為二政太子不以曲沃作亂不得為大都以此譏)
(杜之誤今案古人援證前聞皆取其大致不必事事符同杜說誠太拘矣)衛文公大布之衣
大帛之冠大布麤布大帛厚繒盖用諸侯諒闇之服(此特)
(言其儉樸耳何必是諒闇之服)
僖公元年公敗邾師于偃虛丘之戍將歸者也虚丘邾
地邪人既送哀姜還齊齊人殺之因戍虚丘欲以侵魯
公以義求齊齊送姜氏之喪邾人懼乃歸故公要而敗
之(此事始末不見于傳疏亦云杜說無據要其理當然也夫訓釋經傳貴在依文考實苟無所據寕存而不)
(論爾詎可輒憑胸臆果於立說以疑誤後人乎杜注如此比者前後非一今不悉舉)
二年冀為不道入自顛軨伐鄍三門前是冀伐虞至鄍
冀之既病則亦唯君故言虞報伐冀使病將欲假道故
稱虞彊以說其心疏曰服虔以為伐鄍三門謂冀伐晉
也冀之既病則亦唯君故謂虞助晉也將欲假道故稱
前恩以誘之今知不然者若虞嘗經助晉則是昔來通
好何憂不許而進國之美寳尚畏宫之竒諫乎故杜以
為冀自伐虞虞自報冀理必然也(服說是也晉與虞雖嘗通好然越其境而)
(伐人寕得肆然徑行謂無撓沮又不畏其忠臣諫乎故進國美寶且稱前恩以誘之揆諸當時事情自應爾耳)
(若冀自伐虞虞自報冀則於晉何與而稱之斯理必不然矣)
四年君處北海寡人處南海唯是風馬牛不相及也馬
牛風逸盖末界之微事故以取喻(馬永卿曰注意未明此乃醜詆之辭爾言)
(齊楚相遠雖馬牛之風者猶不相及今汝人也而乃入吾地何也此風與書馬牛其風同意牝牡相誘謂之風)
賜我先君履東至于海西至于河南至于穆陵北至于
無棣穆陵無棣皆齊竟履所踐履之界齊桓又因以自
言其盛(史記司馬貞注曰今淮南有故穆陵門是楚之竟無棣在遼西孤竹服虔以為太公受封竟界)
(不然也盖言其征伐所至之域林堯叟曰楚方問涉其地之故齊不應僅言受封竟界以自狹司馬氏之說近)
(是)昭王之不復君其問諸水濱昭王時漢非楚竟故不
受罪(言非我所知汝自往問水濱此亦嫚侮之辭耳)筮短龜長不如從長物生
而後有象象而後有滋滋而後有數龜象筮數故象長
數短(楊用脩曰卜人云筮之辭理短龜之辭理長盖就立驪姬一事言之而非謂筮龜有短長也杜言象)
(長數短瞽說也孔穎逹云杜欲成卜人所言之意故引傳文證之若以至理而言筮龜實無長短此亦知杜之)
(謬而不敢顯譏之耳)專之渝攘公之羭渝變攘除羭美也言變乃
除公之美(攘猶攘羊之攘言專愛之則能使公心變而攘奪其所美也)
五年均服振振戎事上下同服(漢書五行志引此文均作袀顔注袀服黑衣也)
(盖均袀古字通)
七年諸侯官受方物諸侯官司各於齊受其方所當貢
天子之物(趙子常曰此謂受所當貢伯主之物耳其後晉悼邢丘之會盖放此為之今案齊語稱桓)
(公知諸侯之歸已也使輕其幣而重其禮云云亦此意也)
九年以伯舅耋老七十曰耋(此服虔王肅軰說也詩毛傳及說文釋名爾雅注皆)
(云八十曰耋今計齊侯之年亦未應及此盖方加優禮因過稱之)以是藐諸孤言其幼
賤與諸子懸藐(太玄曰藐德靈徵失范望注藐小貌毛晃韻引此傳文亦云藐小也弱也杜以)
(為藐遠之意非是)君子曰詩所謂白圭之玷尚可磨也斯言之
玷不可為也詩大雅言此言之缺難治甚於白圭荀息
有焉有此詩人重言之義(李德裕窮愁志云荀息許晉獻以言繼之以死君子猶歎)
(斯言之玷不可為也司馬温公亦云獻公廢長立少荀息不能明白理義格其非心而遽以死許之是其言玷)
(於前而不可救於後左氏之志所以貶息而非褒也元凱之言失其指矣)
十四年虢射虢射惠公舅也疏曰晉語秦侵晉至於韓
慶鄭曰君其訊射也公曰舅所病也是虢射為惠公舅
也(晉語韋昭注云諸侯謂異姓大夫曰舅然則通稱耳傳言小戎子生夷吾虢射既非戎人不得是惠公舅)
(也)
十五年秦穆姬屬賈君焉賈君晉獻公次妃賈女也(傳言)
(晉獻公娶於賈則是正妃此云次妃盖誤孔疏謂别有所見非也)卜徒父筮之吉卜人
而用筮不能通三易之占故據其所見雜占而言之(劉炫)
(曰成十六年筮卦遇復云南國䠞射其元王中厥目則筮法亦用雜占不必皆取易辭杜謂不能通三易之占)
(非也)三敗及韓晉侯車三壊(三敗謂晉師與秦戰而敗也杜緣上文卜入之言遂以為)
(車壊其說拘而陋矣)亂氣狡憤狡戾也(狡狂也)入而未定列猶吾憂
也列位也(列師之伍列也晉侯自言能合其衆故秦伯以是復之)我食吾言食消
也(案哀二十五年傳孟武伯惡郭重曰何肥也公曰是食言多矣能無肥乎然則食言者謂言而不行若自)
(食之耳商書湯誓朕不食言蔡傳曰食言言已出而反吞之漢書匈奴傳注亦曰食言者終為不信棄其前言)
(如食而盡也)晉於是乎作爰田分公田之稅應入公者爰之
於所賞之衆(爰國語作轅注曰易也為易田之法以賞衆漢書地理志制轅田注曰周制田三年)
(一易以同美惡食貨志所謂三歲更耕之自爰其處是也說文作&KR2545;徐鍇曰爰轅皆假借此乃正字謂以田相)
(換易也)其繇曰士刲羊亦無&KR0954;也女承筐亦無貺也周易
歸妹上六爻辭也離為中女震為長男故稱士女(此直論上)
(六本爻之義未及於變卦也杜解當云兊為少女今言離為中女誤耳孔疏所謂不須變為離卦自有士女之)
(義者得之而云此以離震雜說其理與易卦不同則謬矣)姪其從姑震為木離為火
火從木生離為震妹於火為姑謂我姪者我謂之姑謂
子圉質秦(既云離為火火從木生復云於火為姑未詳其義劉用熙曰震變為離是姪從姑之象此)
(但取男女為姑姪非取長次義也)史蘇是占勿從何益雖復不從史蘇
不能益禍(言雖不從史蘇之占亦何益矣明其無救於敗也)此一役也言還惠
公使諸侯咸服復可當一事之功(服虔曰一役者謂韓戰之役也今尋傳文)
(語脉其曰貳而執之服而舍之云云此一役也秦可以覇實本韓戰而言服說是也杜強斷之而别為義謬矣)
二十一年貶食省用務穯勸分穯儉也(既言省用矣不應重言務儉林)
(堯叟謂以稼穯為務如漢貸民種食之類者是也外傳茂穯勸分韋注亦云茂勉稼穯)以服事諸
夏與諸夏同服王事(以服事諸夏猶言以服事殷不必更云王事)
二十二年天維顯思思猶辭也(先儒訓詁謂語助辭皆曰辭也此衍猶字乃傳)
(寫誤)大司馬固諫曰天之棄商久矣君將興之弗可赦也
已大司馬固莊公孫公孫固也言君興天所棄必不可
不如赦楚勿與戰(案此稱大司馬下言司馬又言子魚實一人也史記世家亦以此為子魚)
(之言晉語雖云文公過宋與司馬公孫固相善考世家猶在戰泓之後則此是子魚無疑也固諫者猶云固請)
(固辭耳弗可赦也已言違天舉事必將獲罪弗可赦宥也從杜說則讀至弗可句絶而以赦也已自為句不成)
(文理)金鼔以聲氣也金鼓以佐士衆之聲氣(丘光庭兼明書曰注當云)
(金鼔以佐士衆之氣今云佐聲氣於文不順劉用熙曰聲宣也宣倡士卒之勇氣)戎事不邇女
器邇近也器物也言俘馘非近婦人之物(依注所言是以俘馘為器)
(與傳文不相應矣郭定襄曰言戎事尚嚴不近女子所御之器物況使婦人至軍中又示以俘馘乎此說是也)
二十三年策名委質貳乃辟也名書於所臣之策屈膝
而君事之則不可以貳疏曰質形體也謂拜而屈膝委
身體於地也(質與贄通管子令諸侯之子將委質者皆以雙虎之皮晉語臣委質於翟之鼔韋注)
(質贄也士贄以雉依杜說則質讀如字非也)辟不敏也敏猶審也(襄十四年有臣不敏)
(注云敏達也)吾觀晉公子之從者皆足以相國若以相若遂
以為傅相(傳文云若以相夫子必反其國當在夫子句絶晉語說此事云其從者皆國相也以相一)
(人必得晉國用彼文相方其義益明)奉匜沃盥既而揮之揮湔也(揮非湔也疏曰)
(盖以濕手揮之使水湔汚其衣故云爾)
二十四年所不與舅氏同心者有如白水言與舅氏同
心之明如此白水猶詩言謂余不信有如皦日疏曰諸
言有如皆是誓辭有如日有如河有如白水言心之明
白如日如水也有如上帝有如先君言上帝先君明見
其心意亦同此(程大昌曰詩云有如皦日言其志之明白也若晉文公之誓其語亦放乎詩而)
(意則異焉盖要質河神使司其約耳故史記改為之言曰若反國所不與子犯共者河伯視之斯得其指矣邵)
(文莊公曰諸言有如日有如河有如上帝先君之類皆謂其神臨之必降之罰也)弔二叔之不
咸弔傷咸同也周公傷夏殷之叔世疏其親戚以至滅
亡故廣封其兄弟疏曰鄭衆賈逵皆以二叔為管蔡傷
其不和睦而流言作亂鄭玄詩箋亦然案其封建之中
方有管蔡豈傷其作亂始封建之乎馬融以為夏殷叔
世故杜同之(郭定襄曰以二叔為夏殷其義迂矣原富辰之意重在親親所云二叔正謂管蔡下)
(文復列之者自為數文武之昭穆故耳古人立文正不若是拘也今案此說得之咸諴通和也)召穆公
思周德之不類故糾合宗族于成周而作詩周厲王之
時周德衰微兄弟道缺召穆公于東都收會宗族特作
此周公之樂歌(詩小序云常棣燕兄弟也閔管蔡之失道故作常棣焉外傳亦以為周文公之)
(詩而此云召穆公所傳異耳杜此注本之韋昭韋云周文公之詩者周公旦所作其後周室既衰親親禮廢召)
(穆公復脩作常棣之歌以親之彼盖以内外傳之文不相合故特傅會其說歟)棄德崇姦崇聚
也(崇尊也書泰誓崇信姦回孔傳曰尊信之也成十八年傳崇諸侯之姦注曰崇長也亦通)棄嬖寵
而用三良三良叔詹堵叔師叔所謂尊賢(疏曰如杜此說則謂鄭伯)
(尊賢與傳文尊賢乖者能用三良則是鄭伯之賢王當尊此鄭伯但杜注省略耳今案此注實誤孔惡斥言故)
(云省略也)施者未厭施功勞也(施與也)女德無極婦怨無終婦
女之志近之則不知止足遠之則忿怨無已(言女婦放蕩之德無)
(所止極忿怨之心無有終已也)
二十五年遇公用享於天子之卦也大有九三爻辭也
三為三公而得位變而為兊兊為說得位而說故能為
王所宴享(此直舉九三本爻之辭未及於變卦也其下文天為澤以當日乃說變卦義耳)王章
也章顯王者與諸侯異(王章猶云王制爾外傳亦說此事韋注以章為表明杜依用之)
(非也)
二十六年室如縣罄如而也言居室而資糧縣盡(如之為而)
(雖傳記多有然於此自當依本字讀孔疏引服虔劉炫之說皆然王氏學林謂如當訓似是也罄國語作磬韋)
(昭注公府藏空虚但有榱梁如縣磬也又禮記磬于甸人疏援此傳文正作磬而下著皇氏說亦云如縣樂器)
(之磬盖罄磬古字通借樂記石聲磬注讀為罄即其例也)大師職之職主也大公為
大師兼主司盟之官(劉用熙曰言周之大師主之不必專謂大公)夔子不祀
祝融與鬻熊鬻熊祝融之十二世孫(劉炫云自祝融至鬻熊計其間有一)
(千二百年何得止十二世乎孔疏以為傳寫之誤理或然也)
二十八年距躍三百曲踊三百距躍超越也曲踊跳踊
也百猶勱也(三百之義不可解勱者勉力也以百為勱前無此訓邵文莊公曰距躍直跳也曲踊)
(横跳也横跳者必先直而旋故不曰横而曰曲百音陌猶阡陌之陌三百盖躍踊之度大約有此也此說亦未)
(識然否)背惠食言以亢其讎亢猶當也讎謂楚(亢蔽也讎謂宋宋者)
(楚之讎外傳所謂未報楚惠而亢宋者也)今天誘其衷衷中也(家語王肅注曰衷善也天)
(誘導其善也)
寗子職納橐饘焉寗俞以君在幽隘故親以衣食為已
職橐衣囊饘糜也(槖以盛饘故曰橐饘寗子慮防酖毒故以饋食為已職必不兼及衣矣疏)
(曰槖以盛衣亦可盛食宣二年傳為之簞食與肉寘諸槖以與之是也)
三十二年卜偃使大夫拜曰君命大事將有西師過軼
我擊之必大捷焉聲自柩出故曰君命大事戎事也卜
偃聞秦密謀故因柩聲以正衆心(雍絳相去既遠秦人密謀卜偃無由得聞)
(或當自以他術知之左氏好采異說此等竒怪猥多未容悉以理斷)
三十三年禮成而加之以敏敏審當於事也(逸周書曰敏疾也此)
(言其能成禮而加捷疾耳)天奉我也奉與也(奉承也猶言獻也)葬僖公緩文
公元年經書四月葬僖公僖公實以今年十一月薨并
閠七月乃葬故傳云緩(劉敞曰傳云葬僖公緩作主非禮也緩以下乃當為句杜讀緩)
(以上為句非也僖公以十二月薨明年四月葬凡五月也不得云緩杜以文二年冬傳云襄仲如齊納幣禮也)
(故欲遷僖公之薨於十一月則除喪在二年十一月而納幣為十二月乃與傳合獨不顧作主非禮也之語無)
(所繫乎)卒哭而祔既葬反虞則免喪故曰卒哭哭止也(父母)
(之喪哭無時既虞乃卒哭謂卒此無時之哭惟存朝夕哭而已杜云免喪故曰卒哭非也大抵欲以成其既葬)
(除服之謬說耳)烝嘗禘於廟冬祭曰烝秋祭曰嘗新主既立特
祀於寝則宗廟四時常祀自如舊也三年禮畢又大禘
乃皆同於吉(劉用熙曰卒哭而祔者告新主以當入祖廟而告祖父以當遷他廟也既告則新主)
(復于寢三年喪畢遇四時之吉祭而後奉此主入廟此周禮也今傳言特祀於主烝嘗祭於廟者謂如小祥大)
(祥禪則就寢特祀此主若烝嘗禘之常祭則不於寝而於廟合祭也然與禮異矣今案劉說得之盖傳為作主)
(故生此論其曰烝嘗禘於廟者就新主言耳杜注不明此義直云宗廟四時常祀自如舊則與上文意不貫屬)
(是左氏之言既違禮文而元凱之說復戾傳意也其謂常祀不以喪廢又以禘為三年喪畢之祭則先儒辨之)
(矣)
文公元年榖也豐下豐下盖面方(豐下謂頥頷豐大也)衞孔達帥
師伐晉君子以為古古者越國而謀合古之道而失今
事霸主之禮故國失其邑身見執辱(伐晉非善謀傳乃謂君子以為古故)
(杜為此說以護其失耳)
二年不登於明堂明堂祖廟也(以明堂為祖廟盖本蔡邕輩之說袁淮正論及)
(近世諸儒辨之詳矣辭多不錄)子雖齊聖齊肅也(詩小宛人之齊聖鄭箋以齊為中正下十)
(八年傳齊聖廣淵杜注亦云齊中也)
五年臧文仲聞六與蓼滅曰臯陶庭堅不祀忽諸蓼與
六皆臯陶後也(文十八年傳注庭堅即臯陶字孔疏謂本於鄭玄論語注今不知鄭得之何書)
(馬永卿曰若庭堅即臯陶則文仲不應連言之似是兩人耳羅泌曰六臯陶之後而蓼則庭堅之後預說誤矣)
(今案焦贛易林云尨降庭堅為陶叔後封於蓼六福履綏厚然則庭堅者乃臯陶之子若孫耳先漢去古未遠)
(焦氏所傳宜得其真盖二國皆臯陶後而庭堅則或以支子别封自為其國之祖故文仲得並舉之也)寗
嬴從之嬴逆旅大夫(劉炫謂寗嬴是客舍主人非大夫也今案晉語亦云舍於逆旅寗嬴)
(氏則非大夫明矣)沈漸剛克沈漸猶滯溺也(漸書作潛沈潛者沈深而潛退非滯)
(溺也)
六年辟刑獄辟猶理也(辟法也以法斷治之也)樹之風聲因土地
風俗為立聲教之法(謂樹立其風化聲教也如杜說則惟樹聲耳故孔疏亦微譏其誤)
使求遭喪之禮以行聞晉侯疾故(語稱文子三思而後行盖其臨事過於周)
(詳耳非以聞晉侯疾也若劉炫謂聘使之法自須造遭喪之禮而行用此規杜則亦未然信如所言即是常禮)
(文子不得自云過求傳亦無庸記其事也)難必抒矣抒除也(案說文抒挹也不得為除當從)
(服虔本作紓紓緩也解也)
七年葛藟猶能庇其本根葛之能藟蔓繁滋者以本枝
廕庥之多(傳以葛藟喻公族本根喻公室也如杜說則是葛藟反藉本根之庇戾傳意矣)戒之
用休有休則戒之以勿休(休美也民之為善者則休美其事而戒諭之使勉而勿怠)
(也)
八年且復致公壻池之封自申至於虎牢之境公壻池
晉君女壻又取衞地以封之今并還衞也申鄭地(據傳文似)
(是致之於衛耳然申至虎牢皆鄭地何緣乃以歸衞杜注于上年云為晉歸鄭衛田張本此云今并還衞立文)
(不明孔疏強解義終難通劉炫從服虔說以為致之于鄭也更詳之劉用熙曰公壻池者楚地名有公壻谿見)
(定五年此人盖因地為氏非晉君壻也未知是否)
十一年晉之滅潞也在宣十五年獲僑如之弟焚如齊
襄公之二年魯桓之十六年鄋瞞伐齊齊王子成父獲
其弟榮如榮如焚如之弟榮如以魯桓十六年死至宣
十五年一百三歲其兄猶在傳言既長且壽有異於人
(史記魯世家引此傳文作齊惠公之二年又齊世家云惠公二年長翟來王子城父攻殺之十二諸侯年表亦)
(于齊惠公二年書王子城父敗長翟三文皆同案惠之二年即魯宣之二年也在晉滅潞之前僅十三年耳此)
(傳以惠公為襄公盖傳寫之譌杜因有是說失之不考也)
十二年寡君敢辭玉不欲與秦為好故辭玉(趙子常曰聘義云以)
(圭璋聘重禮也已聘而還圭璋此輕財而重禮之義也然則聘禮終當還玉而秦人欲必致之故襄仲以禮辭)
(之非不欲與秦為好也)
十三年繞朝贈之以策策馬撾臨别授之示已所策以
展情(劉勰文心雕龍云繞朝贈士會以策子家與趙宣以書巫臣之遺子反子産之諫范宣詳觀四書辭)
(若對面其指盖以為書策也孔疏引服虔解亦如此)子家賦載馳之四章載馳詩
鄘風四章以下義取小國有急欲引大國以自助(此與襄十)
(九年穆叔見叔向賦詩皆云四章盖取控于大邦誰因誰極之義然在今詩實為五章故杜解云四章以下盖)
(委曲以就傳文耳或者古詩章次與今不同如宣十二年楚子引周頌之比蘇氏并此詩二章三章為一求合)
(于傳恐未然也)
十四年公子商人驟施於國驟數也(說文驟馬步疾也此云驟施有急而)
(且數之意諸言驟諫驟朝之類皆放此)將免我乎爾為之言將復殺我疏
曰言爾已弑君矣我若為君爾肯放免我乎必將復殺
我(言我若為君爾必復殺我今將免我于死乎則無庸立我而爾自為之耳)
十六年先君蚡冒蚡冒楚武王父(依史記世家則蚡冒是武王兄不得為父)
(孔疏謂世家之言多有紕繆故杜不用然杜說亦無他據疑父本作兄或文誤耳)
十七年鄭子家使執訊而與之書以告趙宣子執訊通
訊問之官為書與宣子(執訊者執其通訊問之人而與之書也出車詩云執訊獲醜亦)
(言執其可訊問者事雖不同文足相比)鹿死不擇音音所茠廕之處古字
聲同皆相假借(以音為廕未之前聞案服虔解云鹿得美草呦呦相呼至于將死困迫不暇復)
(擇善音急之至矣莊子獸死不擇音郭象注云野獸蹴之窮地意急情盡則和聲不至亦此意也杜泥於下文)
(鋌而走險之意遂生此說)鋌而走險急何能擇鋌疾走貌言急則欲
蔭芘於楚如鹿赴險(詳子家此書未見其有從楚之意下文云將悉敝賦以待於儵者正)
(謂如鹿走險欲一鬭以死不暇擇音而鳴之惡耳鋌字書作□鹿走貌)
十八年其器則姦兆也兆域也(以器為兆域于義未允或曰姦兆者姦之徵兆)
(也)宣慈惠和宣徧也(宣通也明也)崇飾惡言崇聚也(崇者增高之意)
服讒蒐慝蒐隱也慝惡也(蒐索也林堯叟云求人之隱慝是也)天下之民
謂之窮竒謂共工其行窮其好竒(戴章甫曰據山海經神異經吕氏春秋諸)
(書所記則渾敦窮竒檮杌饕餮俱獸名盖四凶之號皆取象于惡獸杜氏考之未詳乃以義理釋之非也今案)
(宋俞成所著叢說亦有此論然服虔解已如是矣)投諸四裔以禦魑魅裔遠也
(說文裔衣裾也徐鍇曰裾衣邊也故謂之四裔傳中言裔夷裔子裔胄之類其義皆視此)
左傳附注卷一
