尚書廣聽錄目錄書類
卷一
總論二十五條
卷二
三十一條
卷三
十三條
卷四
三十三條
卷五
四十三條
(臣)等謹按尚書廣聽錄五卷
國朝毛竒齡撰竒齡欲注尚書而未及因取舊
所雜記者編次成書用漢志書以廣聽之語
名之竒齡嘗語其門人曰尚書事實乖錯如
武王誥康叔周公居洛邑成王寧周公周公
留召公皆並無此事是書之意大約總為辨
證三代事實而作初作於禹州繼撰於嵩山
凡屢易稿至作尚書冤詞訖而始删成為五
卷其堅護孔𫝊至謂安國解舜典文與周禮
同者乃相𫝊之虞禮並非出自周禮夫杞宋
無徵孔子己為興嘆不知相𫝊之虞禮竟出
何書可謂偏執已意不顧其安然於名物典
故則援引考證時有可采置其臆斷之說而
取其精核之論於經義不無小補也乾隆四
十二年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
