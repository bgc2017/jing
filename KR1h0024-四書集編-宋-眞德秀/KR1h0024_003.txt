欽定四庫全書
中庸集編卷上宋真德秀撰
中庸(朱子曰中者不偏不倚無過不及之名庸平常也)
(或問名篇之義程子專以不偏為言吕氏專以無過不及為說二者固不同矣子乃合而言之何也曰中
一名而有二義程子固言之矣今以其說推之不偏不倚云者程子所謂在中之義未發之前無所偏倚
之名也無過不及者程子所謂中之道也見諸行事各得其中之名也蓋不偏不倚猶立而不近四旁心
之體地之中也無過不及猶行而不先不後理之當事之中也故於未發之大本則取不偏不倚之名於
己發而時中則取無過不及之義語固各有當也然方其未發雖未有無過不及之可名而所以為無過不及
之本體實在於是及其發而得中也雖其所主不能不偏於一事然其所以無過不及者是乃無偏倚者
之所為而於一事之中亦未嘗有所偏倚也故程子又曰言和則中在其中言中則喜怒哀樂在其中而
吕氏亦云當其未發此心至虚無所偏倚故謂之中以此心而應萬物之變無往而非中矣是則二義雖
殊而實相為體用此愚於名篇之義所以不得取此而遺彼也○曰庸字之義程子以不易言之而子以
為平常何也曰唯其平常故可常而不可易若驚世駭俗之事則可暫而不得為常矣二說雖殊其致一
也但謂之不易則必要於久而後見不若謂之平常則直驗於今之無所詭異而其常久而不可易者可
兼舉也况中庸之云上與高明為對而下與無忌憚者相反其曰庸德之行庸言之謹又以見夫雖細微
而不敢忽則其名篇之義以不易而為言者又孰若平常之為切乎曰然則所謂平常將不為淺近苟且
之云乎曰不然也所謂平常亦曰事理之當然而無所詭異云爾是固非有甚高難行之事而亦豈同流
合汙之謂哉既曰當然則君臣父子日用之常推而至於堯舜之禪授湯武之放伐其變無窮亦無適而
非平常矣○曰此篇首章先明中和之義次章乃及中庸之說至其名篇乃不曰中和而曰中庸者何哉
曰中和之中其義雖精而中庸之中實兼體用且其所謂庸者又有平常之理焉則比之中和所該者尤
廣而於一篇大指精粗本末無所不盡此其所以不曰中和而曰中庸也問名篇之義曰中者不偏不倚
無過不及之名兼此二義包括方盡所以名篇者本是取時中之中然所以能時中者蓋有那未發之中
在所以先說未發之中然後又說君子之時中○未發之中是體時中之中是用○中庸之中是兼以發
而中節無過不及者得名故周子曰惟中者和也中節也天下之達道也若不識得此理則周子之言更
解不得○問程子以不易為庸先生以常為庸二說不同曰言常則不易在其中矣惟其常也所以不易
如飲食之有五穀衣服之有布帛若是竒羞異味錦綺組繡不久便須厭了庸固是定理若直解為定又
却不是得平常意思今以平常言定理在其中矣○問以不偏不倚無過不及說中乃是精密切至之語
而以平常說庸恰似不相黏著曰此其所以黏著蓋緣處得極精極密只是如此平常若有些子差異便
不是精密便不是中庸○中庸只是一箇道理以其不偏不倚故謂之中以其不差異可常行故謂之庸
未有中而不庸者亦未有庸而不中者惟中故平常堯授舜舜授禹都是當其時合如此做做得來恰好
所謂中也中即平常也不如此便非中便不是平常以至湯武之事亦然又如當盛夏極暑時須飲冷就
涼衣葛揮扇此便是中便是平常當隆冬盛寒時須飲湯密室重裘擁火此便是中便是平常若極暑時
重裘擁火盛寒時衣葛揮扇更是差異便是失其中矣○中庸該得中和之義庸是見於事和是發於心
庸該得和)
子程子曰不偏之謂中不易之謂庸中者天下之
正道庸者天下之定理此篇乃孔門傳授心法子
思恐其久而差也故筆之於書以授孟子其書始
言一理中散為萬事末復合為一理放之則彌六
合卷之則退藏於密其味無窮皆實學也善讀者
玩索而有得焉則終身用之有不能盡者矣
(又曰中庸之書雖是雜記更不分精粗一滚說了今人語道多說高便遺却卑說本便遺却末○張
子曰學者信書且須信論孟詩書無舛雜如中庸大學出於聖門無可疑者又曰學者如中庸文字
輩直須句句理會過使其互相發明○吕氏曰中庸之書聖門學者盡心以知性躬行以盡性始卒
不越乎此書孔子傳之曾子曾子傳之子思子思述所授之言以著於篇故此書所論皆聖人之緒
言入德之大要也又曰中庸之書學者所以進德之要本末具備矣○龜山楊氏曰中庸為書微極
乎性命之際幽盡乎鬼神之情廣大精微無不畢舉而獨以中庸名書何也曰予聞之師曰不偏之
謂中不易之謂庸中者天下之正道庸者天下之定理推是言也則其所以名篇者義可知也世之
學者智不足以知此而妄意聖人之微言故物我異觀天人殊歸而高明中庸之學始二致矣謂高
明者所以處已而同乎天中庸者所以應物而同乎人則聖人所以處已者常過乎中而與不及者
無以異矣為是說者奚足以議聖學哉)
天命之謂性率性之謂道脩道之謂教(命猶令也性即理也天以隂陽
五行化生萬物氣以成形而理亦賦焉猶命令也於是人物之生因各得其所賦之理以為健順五常之德所
謂性也率循也道猶路也人物各循其性之自然則其日用事物之間莫不各有當行之路是則所謂道也脩
品節之也性道雖同而氣禀或異故不能無過不及之差聖人因人物之所當行者而品節之以為法於天下
則謂之教若禮樂刑政之屬是也蓋人之所以為人道之所以為道聖人之所以為教原其所自無一不本於
天而備於我學者知之則其於學知所用力而自不能己矣故子思於此首發明之讀者所宜深體而默識也
○或問天命之謂性率性之謂道脩道之謂教何也曰此先明性道教之所以名以見其本皆出乎天而實不
外於我也天命之謂性言天之所以命乎人者是則人之所以為性也蓋天之所以賦與萬物而不能自已者
命也吾之得乎是命以生而莫非全體者性也故以命言之則曰元亨利貞而四時五行庶類萬化莫不由是
而出以性言之則曰仁義禮智而四端五典萬物萬事之理無不統於其間蓋在天在人雖有性命之分而其
理則未嘗不一在人在物雖有氣禀之異而其理則未嘗不同此吾之性所以純粹至善而非若荀揚韓子之
所云也率性之謂道言循其所得乎天以生者則事事物物莫不自然各有當行之路是則所謂道也蓋天命
之性仁義禮智而已循其仁之性則自父子之親以至於仁民愛物皆道也循其義之性則自君臣之分以至
於敬長尊賢亦道也循其禮之性則恭敬辭讓之節文皆道也循其智之性則是非邪正之分别亦道也蓋所
謂性者無一理之不具故所謂道者不待外求而無所不備所謂性者無一物之不得故所謂道者不假人為
而無所不周雖鳥獸草木之生僅得形氣之偏而不能有以通貫乎全體然其知覺運動榮悴開落亦皆循其
性而各有自然之理焉至於虎狼之父子蜂蟻之君臣豺獺之報本雎鳩之有别則其形氣之所偏又反有以
存其義理之所得尤可以見天命之本然初無間隔而所謂道者亦未嘗不在是也是豈有待於人為而亦豈
人之所得為哉修道之謂教言聖人因是道而品節之以立法垂訓於天下是則所謂教也蓋天命之性率性
之道皆理之自然而人物之所同得者也人雖得其形氣之正然其清濁厚薄之稟亦有不能不異者是以賢
智者或失之過愚不肖者或不能及而得於此者亦或不能無失於彼是以私意人欲或生其間而於所謂性
者不免有所昏蔽錯雜而無以全其所受之正性有不全則於所謂道者因亦有所乖戾舛逆而無以適乎所
行之宜惟聖人之心清明純粹天理渾然無所虧闕故能因其道之所在而為之品節防範以立教於天下使
夫過不及者有以取中焉蓋有以辨其親䟽之殺而使之各盡其情則仁之為教立矣有以别其貴賤之等而
使之各盡其分則義之為教行矣為之制度文為使之有以守而不失則禮之為教得矣為之開導禁止使之
有以别而不差則知之為教明矣夫如是是以人無智愚事無大小皆得有所持循據守以去其人欲之私而
復乎天理之正推而至於天下之物則亦順其所欲違其所惡因其材質之宜以致其用制其取用之節以遂
其生皆有政事之施焉此則聖人所以財成天地之道而致其彌縫輔贊之功然亦未始外乎人之所受乎天
者而強為之也子思以是三言著於篇首雖曰姑以釋夫三者之名義然學者能因其所指而反身以驗之則
其所知豈獨名義之間而已哉蓋有得乎天命之說則知天之所以與我者無一理之不備而釋氏所謂空者
非性矣有以得乎率性之說則知我之所得乎天者無一物之不該而老氏所謂無者非道矣有以得乎修道
之說則知聖人之所以教我者莫非因其所固冇而去其所本無背其所至難而從其所甚易而凡世儒之訓
詁辭章管商之權謀功利佛老之清淨寂滅與夫百家衆技之支離偏曲皆非所以為教矣由是以往因其所
固有之不可昧者而益致其學問思辨之功因其所甚易之不能已者而益致其持守推行之力則夫天命之
性率性之道豈不昭然日用之間而脩道之教又將由我而復立矣○曰率性之說不同孰為是邪曰程子之
論率性正就私意人欲未萌之處指其自然發見各有條理者而言以見道之所以得名非指脩為而言也吕
氏良心之發以下至安能致是一節亦甚精密但謂人雖受天地之中以生而梏於形體又為私意小知所撓
故與天地不相似而發不中節必有以不失其所受乎天者然後為道則所謂道者又在修為之後而反由教
以得之非復子思程子所指人欲未萌自然發見之意矣游氏所謂無容私焉則道在我楊氏所謂率之而已
者似亦皆有吕氏之病也○天命之謂性是專言理雖氣亦包在其中然說理意較多若云兼言氣便說率性
之謂道不去如太極雖不離乎隂陽而亦不雜乎隂陽○率性之謂道蓋曰循萬物自然之性之謂道此率字
不是用力字伊川謂合而言之道也是此義○問率字曰只是循字循此理便是道○率性之謂道只是遀性
去皆是道吕氏說以人行道若然則未行之前便不是道乎○問率性之謂道曰率非人率之也伊川解字亦
只訓循到吕與叔說循性而行則謂之道伊川以為非是至其言則曰循牛之性則不為馬之性馬之性不為
牛之性乃知循性者是循其理之自然耳○性善只一般但人物氣稟有異不可道無這理性是個渾淪物道
是性中分泒條理隨分泒條理去皆是道如穿牛鼻絡馬首皆是隨他所通處仁義禮智物豈不有但偏耳隨
他性之所通處道皆無所不在○性與道相對則性是體道是用道便是在裏面做出底道理○孟子說性善
全是說理若中庸天命之謂性已是兼帶人物而言○問率性之謂道通人物而言則修道之謂教亦通人物
如服牛乘馬不殺胎不殀夭斧斤以時入山林此是聖人教化不持在人倫上品節防範而及於物否曰也是
如此所以謂之盡物之性但於人較詳於物較略人上較多物上較少○輯略程子曰言天之自然者謂之天
道言天之付與萬物者謂之天命○又曰民受天地之中以生天命之謂性也人之生也直意亦如此○又曰
孟子曰仁者人也合而言之道也中庸所謂率性之謂道是也○生之謂性云云此謂天命也順而循之則道
也循此而修之各得其分則教也自天命以至於教我無加損焉此舜有天下而不與焉者也○又曰上天之
載無聲無臭其體則謂之易其理則謂之道修道則謂之教○道即性也若道外尋性性外尋道便不是○又
曰生之謂性與天地之性同乎性字不可一㮣論生之謂性止訓所稟受也天命之謂性此言性之理也今人
言性柔緩性剛急皆生來如此此訓所稟受也若性之理則無不善曰天者自然之理也○又曰告子云生之
謂性凡天地所生之物須是謂之性皆謂之性則可於中却須分别牛之性馬之性是他便只道一般如釋氏
說蠢動含靈皆有佛性如此則不可天命之謂性率性之謂道者天降是於下萬物流形各正性命者是所謂
性也循其性而不失是所謂道也此亦通人物而言循性者馬則為馬之性又不做牛底性牛則為牛之性又
不為馬底性此所謂率性也人在天地之間與萬物同流天幾時分别出是人是物修道之謂教此則專在人
事○又曰率性之謂道率循也若言道不須先立下名義則茫茫地何處下手何處著心○又曰人須是自為
善然又不可都不管他蓋有教焉修道之謂教豈可不修○吕氏曰中者天道也天德也降而在人人稟而受
之是之謂性書曰惟皇上帝降衷于下民傳曰民受天地之中以生此人性之所以必善故曰天命之謂性性
與天道本無有異但人雖受天地之中以生而梏於蕞然之形體常有私意小知撓乎其間故與天地不相似
所發遂至乎出入不齊而不中節如使所得於天者不喪則何患不中節乎故良心所發莫非道也在我者惻
隱羞惡辭遜是非皆道也在彼者君臣父子夫婦兄弟朋友之交亦道也在物之分則有彼我之殊在性之分
則合乎内外一體而已是皆人心所同然乃吾性之所固有隨喜怒哀樂之所發則愛必有差等敬必有節文
所感重者其應也亦重所感輕者其應也亦輕自斬至緦喪服異等而九族之情無所憾自王公至皂隸儀章
異制而上下之分莫敢爭非出於性之所有安能致是乎故曰率性之謂道○游氏曰天之所以命萬物者道
也而性者其道以生也因其性之固然而無容私焉則道在我矣此率性之謂道也若出於人為則非道矣夫
知天命之謂性則孟子性善之說可見矣或曰性惡或曰善惡混或曰有三品皆非知天命者也○楊氏曰天
命之謂性人欲非性也率性之謂道離性非道也性天命也命天理也道則性命之理而已孟子道性善蓋原
於此謂性有不善者誣天也性無不善則不可加損也無俟乎修焉率之而已揚雄謂學以修性非知性也故
孔子曰盡性子思曰率性曰尊德性孟子曰知性養性未嘗言修也然則道其可修乎曰道者日用而不知也
先王為之防範使過不及者取中焉所以教也謂之修者蓋亦品節之而已○又曰性命道三者一體而異名
初無二致也故在天曰命在人曰性率性而行曰道特所從言之異耳○又曰人性上不可添一物堯舜所以
為萬世法只是率性而已所謂率性循天理是也外邊用訃用數假饒立得功業只是人欲之私與聖賢怍用
天地懸隔)道也者不可須臾離也可離非道也是故君子戒
慎乎其所不睹恐懼乎其所不聞(離去聲○道者日用事物當行之理皆性
之德而具於心無物不有無時不然所以不可須臾離也若其可離則為外物而非道矣是以君子之心常存
敬畏雖不見聞亦不敢忽所以存天理之本然而不使離於須臾之頃也)莫見乎隱莫顯乎
微故君子慎其獨也(見音現○隱暗處也微細事也獨者人所不知而已所獨知之地也
言幽暗之中細微之事跡雖未形而幾則己動人雖不知而已獨知之則是天下之事無有著見明顯而過於
此者是以君子既常戒懼而於此尤加謹焉所以遏人欲於將萌而才使其滋長於隱微之中以至離道之遠
也○或問既曰道也者不可須臾離也可離非道也是故君子戒慎乎其所不睹恐懼乎其所不聞矣而又曰
莫見乎隱莫顯乎微故君子慎其獨也何也曰此因論率性之道以明由教而入者其始當如此蓋兩事也其
先言道不可離而君子必戒謹恐懼乎其所不睹不聞者所以言道之無所不在無時不然學者當無須臾毫
忽之不謹而周防之以全其本然之體也又言莫見乎隱莫顯乎微而君子必謹其獨者所以言隱微之間人
所不見而已獨知之則其事之纖悉無不顯著又有甚於他人之知者學者尤當隨其念之方萌而致察焉以
謹其善惡之幾也蓋所謂道者率性而已性無不有故道無不在大而父子君臣小而動靜食息不假人力之
為而莫不各有當然不易之理所謂道也是乃天下人物之所共由充塞天地貫徹古今而取諸至近則常不
外乎吾之一心循之則治失之則亂蓋無須臾之頃可得而暫離也若其可以暫合暫離而於事無所損益則
是人力私智之所為者而非率性之謂矣聖人之所修以為教者因其不可離者而品節之也君子之所由以
為學者因其不可離者而持守之也是以日用之間須臾之頃持守工夫一有不至則所謂不可離者雖未嘗
不在我而人欲間之則亦判然二物而不相管矣是則雖曰有人之形而其違禽獸也何遠哉是以君子戒慎
乎其目之所不及見恐懼乎其耳之所不及聞瞭然心目之間常若見其不可離者而不敢有須臾之間以流
於人欲之私而陷於禽獸之域若書之言防怨而曰不見是圖禮之言事親而曰聽於無聲視於無形蓋不待
其徵於色發於聲然後有以用其力也夫既已如此矣則又以謂道固無所不在而幽隱之間乃他人之所不
見而已所獨見道固無時不然而細微之事乃他人之所不聞而已所獨聞是皆常情所忽以為可以欺天㒺
人而不必謹者而不知吾心之靈皎如日月既已知之則其毫髮之間無所潛遁又有甚於他人之知矣又况
既有是心藏伏之久則其見於聲音容貌之間發於行事施為之實必有暴著而不可掩者又不止於念慮之
差而已也是以君子既戒懼乎耳目之所不及則此心常明不為物蔽而於此尤不敢不致其謹焉必使其幾
微之際無一毫人欲之萌而純乎義理之發則下學之功盡善全美而無須臾之間矣二者相須皆反躬為己
遏人欲存天理之實事蓋體道之功莫有先於此者亦莫有切於此者故子思於此首以為言以見君子之學
必由此而入也曰諸家之說皆以戒謹不睹恐懼不聞即為慎獨之意子乃分之以為兩事無乃破碎支離之
甚邪曰既言道不可離則是無適而不在矣而又言莫見乎隱莫顯子微則是切要之處尤在於隱微也既言
戒謹不睹恐懼不聞則是無處而不謹矣又言謹獨則是其所謹者尤在於獨也是固不容於不異矣若其同
為一事則其為言又何必若是之重複邪且此書卒章潛雖伏矣不愧屋漏亦兩言之正與此相首尾但諸家
皆不之察獨程子嘗有不愧屋漏與謹獨是持養氣象之言其於二者之間特加與字是固己分為兩事而當
時聽者有未察耳曰子又安知不睹不聞之不為獨乎曰其所不睹不聞者已之所不睹不聞也故上言道不
可離而下言君子自其平常之處無所不用其戒懼而極言之以至於此也獨者人之所不睹不聞也故上言
莫見乎隱莫顯乎微而下言君子之所謹者尤在於此幽隱之地也是其語勢自相唱和各有血脉理甚分明
如曰是兩條者皆為謹獨之意則是持守之功無所施於平常之處而專在幽隱之間也且難免於破碎之譏
而其繁複偏滯而無所當亦甚矣○楊氏無適非道之云則善矣然其言似亦有未盡蓋衣食作息視聽舉履
皆物也其所以如此之義理準則乃道也若曰所謂道者不外乎物而人在天地之間不能違物而獨立是以
無適而不有義理之準則不可頃刻去之而不由則是中庸之旨也若便指物以為道而人不能頃刻而離此
百姓特日用而不知耳則是不唯昧於形而上下之别而墮於釋氏作用是性之失且使學者誤謂道無不在
雖欲離之而不可得吾既知之則雖猖狂妄行亦無適而不為道則其為害將有不可勝言者不但文義之失
而已也○問中庸曰道不可須臾離伊川却云存無不在道之心便是助長何也曰中庸所言是日用常行合
做底道理如為人君止於仁為人臣止於敬為人子止於孝為人父止於慈與國人交止於信皆是不可己者
伊川所言是為闢釋氏而發蓋釋氏不理會常行之道只要空守著這一個物事便喚做道與中庸自不同○
問楊氏所謂無適非道之云曰衣食動作只是物物之理乃道也將物便喚做道則不可且如這箇椅子有四
隻脚可以坐此椅之理也若除去一隻脚坐不得便失其椅之理矣形而上為道形而下為器就這形而下之
器之中便冇那形而上之道若便將形而下之器作形而上之道則不可天地中間上是天下是地中間有許
多日月星辰山川草木人物禽獸此皆形而下之器也然這形而下之器之中便各有箇道理此便是形而上
之道所謂格物便是要就這形而下之器窮得那形而上之道理而已如何便將形而下之器作形而上之道
理得飢而食渴而飲日出而作入而息其所以飲食作息者皆道之所在也若便謂飲食作息者是道則不可
與龐居士神通妙用運水搬柴之頌一般亦是此病如徐行後長與疾行先長都一般是行只是徐行後長方
是道若疾行先長便不是道豈可說只認行底便是道神通妙用運水搬柴須是運得水是搬得柴是方是神
通妙用若運得不是搬得不是如何是神通妙用佛家所謂作用是性便是如此他都不理會是和非只認得
那衣食作息視聽舉履便是道說我這箇會說話底會作用底呌著便應底便是神通更不問道理如何儒家
則須是就這上尋討箇道理方是道○又曰所謂不可離者謂道也若便以日用之間舉止動作便是道則無
所適而非道無時而非道然則君子何用恐懼戒慎何用更學道為為其不可離所以須是依道而行如人說
話不成便以說話者為道須是有箇仁義禮智始得若便以舉止動作為道何用更說不可離得又曰大學所
以說格物却不說窮理蓋說窮理則似懸空無捉摸處只說格物則只就那形而下之器上便尋那形而上之
道便見得這箇原不相離所以只說格物天生蒸民有物有則所謂道者是如此何嘗說物便是則龜山便只指
那物做則只是就這物上分精粗為物則如云目是物也目之視乃則也耳是物也耳之聽乃則也殊不知
目視耳聽依舊是物其視之聽之方是則也龜山又云伊尹之耕於莘野此農夫田父之所日用者而樂在是
如此則世間伊尹甚多矣龜山說話大㮣有此病○戒謹不睹恐懼不聞即是道不可須臾離處○所不聞不
睹非是合眼掩耳便是喜怒哀樂未發時只是凡事若未萌芽自家便先恁地戒謹恐懼常要提起此心使在
這裏便是防於未然不見是圖底意思○問戒謹恐懼只管如此又恐執持太過若不如此又恐都忘了中庸
之言必有深旨曰也有甚麽矜持只不要昏了他便是戒謹恐懼○戒謹恐懼不須說得太重只是常常提撕
認得那箇物事常常存得不失了今人只見他說得四箇字重便作臨事驚恐看了如臨深淵如履薄冰曾子
也只是順這道理常常恁地把捉去○若不用戒謹恐懼而此理常流通者惟天地與聖人耳聖人不勉而中
不思而得從容中道亦只是此心常存理常明故能如此賢人所以異於聖人衆人所以異於賢人亦只爭這
些子境界存與不存而已嘗謂人無有極則處便是堯舜周孔不成說我是從容中道不要去戒謹恐懼他那
工夫亦自未嘗得息○戒謹恐懼是未發然只做未發也不得便是所以養其未發只是聳然提起在這裏這
箇未發底便常在何曾發或問戒懼是已思否曰思又别思是思索了戒謹恐懼正是防閑其未發或問即是
持敬否曰亦是程子曰敬不是中只敬而無失則所以中敬而無失便是常敬這中底便常在○問中庸所謂
戒謹恐懼大學所謂格物致知皆是為學知利行以下底說否曰固然然聖人亦未嘗不戒謹恐懼惟聖罔念
作狂惟狂克念作聖但聖人所謂念者自然之念狂者之念則勉強之念耳○問伊川鬼神憑依語言為莫見
乎隱莫顯乎微如何曰隱微之事在人心不可得而知却被他說出來豈非莫見乎隱莫顯乎微蓋鬼神只是
氣心中實有是事則感於氣者自然發見昭著如此○黃灝云戒懼是統體做工夫謹獨是又於其中緊要切
處加工夫猶一經一緯而成帛先生以為然○問能存天理了則下面謹獨以多了一截先生曰雖是存得天
理臨發時也須點檢這便是他密處若只說存天理了更不謹獨却是只用致中不用致和也又問致中是未
動之前然謂之戒懼却是動了先生曰公莫看得戒謹恐懼太重了此只是略略收拾來便在這裏伊川所謂
道箇敬字也不大段用得力孟子曰操則存操亦不是著力把持只是操一操便在這裏如人之氣呼便出吸
便入○戒謹恐懼是事之未形處謹獨是幾之將然處○道不可須臾離言道之至廣至大者莫見乎隱莫顯
乎微言道之至精至極者○方不聞不睹之時不惟人所不知自家亦未有所知若所謂獨即人所不知而已
所獨知極是要戒懼自來人說不睹不聞與謹獨只是一意無分别便不是○戒謹不睹恐懼不聞非謂於睹
聞之時不戒懼也言雖不睹不聞之際亦致其謹則睹聞之際其謹可知此乃統同說承上道不可須臾離則
是無時不戒懼也然下文謹獨既專就已發上說則此段正是未發時工夫只得說不睹不聞也莫見乎隱莫
顯乎微故君子必謹其獨上既統同說了此又就中有一念萌動處雖至隱微人所不知而已所獨知尤當致
謹如一片止水中間忽有一點動處此最緊要著工夫處輯略程子曰一物不該非中也一事不為非中也
一息不存非中也何哉為其偏而已矣故曰道也者不可須臾離也可離非道也修此道者戒慎乎其所不睹
恐懼乎其所不聞而已由是而不息焉則上天之載無聲無臭可以馴致也○或問游宣德記先生語云人能
戒慎恐懼於不睹不聞之間則無聲無臭可以馴致此說如何曰馴致漸進也然此亦大綱說固是自小以至
大自修身可以至於盡性至命然其間有多少股數其所以至之之道當如何荀子曰始乎為士終乎為聖人
今學者纔讀書便望為聖賢然中間至之之方更有多少荀子雖能如此說却以禮義為偽性為不善他自情
性尚理會不得怎生到得聖人大抵以堯所行者欲力行之以多聞多見取之其所學者皆外也○曰道之外
無物物之外無道是天地之間無適而非道也即父子而父子在所親即君臣而君臣在所敬以至為夫婦為
長幼為朋友無所為而非道此道所以不可須臾離也然則毁人倫去四大者其去於道也遠矣○又曰人只
以耳目所見聞者為顯見所不見者為隱微然不知理却甚顯也且如昔人彈琴見螳蜋捕蟬而聞者以為有
殺聲殺在心而人聞其琴而知之豈非顯乎人有不善自謂人不知之然天地之理甚著不可欺也○又曰不
愧屋漏與慎獨這是箇持養底氣象也○吕氏曰此章明道之要不可不誠道之在我猶飲食居處之不可去
可去皆外物也誠以為己故不欺其心人心至靈一萌於思善與不善莫不知之他人雖明有所不與也故慎
獨者知為已而已○又曰率生之謂道則四端之在我者人倫之在彼者皆吾性命之理受乎天地之中所以
立人之道不可須臾離也絶類離倫無意乎君臣父子者過而離乎此者也賊恩害義不知有君臣父子者不
及而離乎此者也雖過不及有差而皆不可以行於世故曰可離非道也○楊氏曰夫盈天地之間孰非道乎
道而可離則道有在矣譬之四方有定位焉適東則離乎西適南則離乎北斯則可雜也若夫無適而非道則
烏得而離邪故寒而衣飢而食日出而乍晦而息耳目之視聽手足之舉履無非道也此百姓所以日用而不
知伊尹耕於有莘之野以樂堯舜之道夫堯舜之道豈有物可玩而樂之乎即耕于有莘之野是已此農夫田
父之所日用者而伊尹之樂有在乎是若伊尹所謂知之者也)喜怒哀樂之未發謂之
中發而皆中節謂之和中也者天下之大本也和也者
天下之達道也(樂音洛中節之中去聲○喜怒哀樂情也其未發則性也無所偏倚故謂之中
發皆中節情之正也無所乖戾故謂之和大本者天命之性天下之理皆由此出道之體也達道者循性之謂
天下古今之所共由道之用也此言性情之德以明道不可離之意)致中和天地位焉萬
物育焉(致推而極之也位者安其所也育者遂其生也自戒懼而約之以至於至靜之中無少偏倚而
其守不失則極其中而天地位矣自謹獨而精之以至於應物之處無少差謬而無適不然則極其和而萬物
育矣蓋天地萬物本吾一體吾之心正則天地之心亦正矣吾之氣順則天地之氣亦順矣故其效驗至於如
此此學問之極功聖人之能事初非有待於外而修道之教亦在其中矣是其一體一用雖有動靜之殊然必
其體立而後用有以行則其實亦非有兩事也故於此合而言之以結上文之意○或問喜怒哀樂之未發謂
之中云云何也曰此推本天命之性以明由教而入者其始之所發端終之所至極皆不外於吾心也蓋天命
之性萬理具焉喜怒哀樂各有攸當方其未發渾然在中無所偏倚故謂之中及其發而皆得其當無所乖戾
故謂之和謂之中者所以状性之德道之體也以其天地萬物之理無所不該故曰天下之大本謂之和者所
以著情之正道之用也以其古今人物之所共由故曰天下之達道蓋天命之性純粹至善而具於人心者其
體用之全本皆如此不以聖愚而有加損也然靜而不知所以存之則天理昧而大本有所不立矣動而不知
所以節之則人欲肆而達道有所不行矣惟君子自其不睹不聞之前而所以戒謹恐懼者愈嚴愈敬以至於
無一毫之偏倚而守之常不失焉則為有以致其中而大本之立日以益固矣尤於隱微幽獨之際而所以謹
其善惡之幾者愈精愈密以至於無一毫之差謬而行之每不違焉則為有以致其和而達道之行日以益廣
矣致者用力推致而極其至之謂致焉而極其至至於靜而無一息之不中則吾心正而天地之心亦正故隂
陽動靜各止其所而天地於此乎位矣動而無一事之不和則吾氣順而天地之氣亦順故充塞無間歡欣交
通而萬物於此乎育矣此萬化之本原一心之妙用聖神之能事學問之極功固有非始學所當議者然射者
之的行者之歸亦學者立志之初所當知也此章雖為一篇開卷之首然子思之言亦必至此而後已焉其旨
深矣然則中和果二物乎曰觀其一體一用之名則安得不二察其一體一用之實則此為彼體彼為此用如
耳目之能視聽視聽之由耳目初非有二物也曰天地位萬物育諸家皆以其理言子獨以其事論然則自古
衰亂之出所以病乎中和者多矣天地之位萬物之育豈以是而失其常邪曰三辰失行山崩川竭則不必天
翻地覆而已為不位矣兵亂凶荒胎殰卵殈則不必人消物盡而已為不育矣凡若此者豈非不中不和之所
致而又安可誣哉今以事言固以為有是理而後有是事彼以理言者亦非以為無是事而徒有是理也但其
言之不備有以啟後學之疑不若直以事言而理在其中之為盡耳曰然則當其不位不育之時豈無聖賢生
於其世而其所以致夫中和者乃不能有以救其一二何邪曰善惡感通之理亦及其力之所至而止耳彼達
而在上者既曰有以病之則夫災異之變又豈窮而在下者所能救也哉但能致中和於一身則天下雖亂而
吾身之天地萬物不害為安泰其不能者天下雖治而吾身之天地萬物不害為乖錯其間一家一國莫不皆
然此又不可不知耳曰二者之為實事可也而分中和以屬焉將不反為破碎之甚邪曰世固未有能致中而
不足於和者亦未有能致和而不本於中者也未有天地已位而萬物不育者亦未有天地不位而萬物自育
者也特據其效而推本其所以然則各有所從來而不可紊耳曰子思之言中和如此而周子之言則曰中者
和也中節也天下之達道也乃舉中而合之於和然則又將何以為天下之大本邪曰子思之所謂中以未發
而言也周子之所謂中以時中而言也愚於篇首已辨之矣學者涵泳而别識之見其並行而不相悖焉可也
○或問程子以赤子之心為己發何也曰衆人之心莫不有未發之時亦莫不有已發之時不以老稚賢愚而
有别也但孟子所指赤子之心純一無偽者乃因其發而後可見若未發則純一無偽又不足以名之曰程子
明鏡止水之云固以聖人之心為異乎赤子之心矣然則此其為未發者邪曰聖人之心未發則為水鏡之體
既發則為水鏡之用亦非獨指未發而言也曰諸說如何曰程子備矣但其荅蘇季明後章記錄多失本真如
耳無聞目無見之荅以下文若無事時須見須聞之說參之其誤必矣蓋未發之時但為未有喜怒哀樂之偏
耳若其目之有見耳之有聞則當愈益精明而不可亂豈若心不在焉而遂廢耳目之用哉其言靜時既有知
覺豈可言靜而引復以動見天地之心為說亦不可曉蓋當至靜之時但有能知覺者而未有所知覺也故以
為靜中有物則可而便以才思即是已發為比則未可以為坤卦純隂而不為無陽則可而便以復之一陽巳
動為比則未可也其答動字靜字之問以至若無事時須見須聞之說則皆精當但其曰當祭祀時無所見聞
則古人之制祭服設旒纊雖曰欲其不得廣視雜聽而致其精一然非以為是真足以全蔽其聦明使之一無
見聞也若曰履之有絇以為行戒尊之有禁以為飲戒然初未嘗以是而遂不行不飲也若使當祭之時而為
旒纊所塞遂如聾瞽則是禮容樂節皆不能知亦將何以致其誠意而交於鬼神哉程子之言決不如是之過
也○又曰吕氏此章尤多可疑蓋其病根正在欲於未發之前求見夫所謂中者而執之是以屢言之而病愈
甚殊不知經文所謂致中和者亦曰當其未發此心至虚如鏡之明如水之止則但當敬以存之而不使其少
有偏倚至於事物之來此心發見喜怒哀樂各有攸當則又當敬以察之而不使其小有差忒而已未有如是
之說也且曰未發之前則宜其不待著意推求而瞭然心目之前一有求之之心則是便為已發固已不得而
見之況欲從而執之則其為偏倚亦甚矣又何中之可得乎且夫未發已發日用之間固有自然之機不假人
力方其未發本自寂然固無所事於執及其當發則又當即事即物隨感而應亦安得塊然不動而執此未發
之中邪此為義理之根本於此有差則無所不差矣此吕氏之說所以條理紊亂援引乖刺而不勝其可疑也
程子譏之以為不識大本豈不信哉○問舊看程先生所荅蘇季明耳無聞目無見之說亦不甚曉昨見先生
荅吕子約書以為目之有見耳之有聞心之有知末發與目之有視耳之有聽心之有思已發不同方曉然無
疑不知足之履手之持亦可分未發已發否曰便是書不如此讀聖人只教去喜怒哀樂上討未發已發却何
嘗教去手持足履上分未發已發都不干事且如眼見一箇物事心裏愛便是已發便屬喜見箇物事惡之便
屬怒若見箇物事心裏不喜不怒有何干涉○問靜中有知覺曰此是坤中不能無陽到動處却是復只將十
二卦排便見○問未發之前當戒謹恐懼提撕警覺則亦是知覺矣而伊川謂既有知覺却是動何也曰未發
之前須常恁地醒不是瞑然只省則道理何在成甚麽大本○問伊川言喜怒哀樂未發之前下靜字亦可然
靜中須有物始得此物云何先生曰是太極也○問所謂靜中有物莫是喜怒哀樂雖未形而含喜怒哀樂之
理否先生曰喜怒哀樂乃是感物而有猶鏡中之影鏡未照物安得有影曰然則靜中有物乃鏡中之光明曰
此却說得近似但只是比類所謂靜中有物者只是知覺便是曰伊川却云纔說知覺便是動曰此恐伊川說
得太過若云知箇甚底覺箇甚底如知得寒覺得暖便是知覺一箇物事今未曾知覺甚事但有知覺在何妨
其為靜不成靜坐便只是瞌睡○涵養於喜怒哀樂未發之前只是戒慎乎其所不睹恐懼乎其所不聞大綱
約住執持在這裏到謹獨處便是發了莫見乎隱莫顯乎微雖未大段發出便已有一毫一分見了便就這處
分别從善去惡○問伊川言喜怒哀樂之未發謂之中是言在中之義如何曰是言在裏面底道理非以在中
釋中字○問喜怒哀樂固是心之發如未喜怒哀樂之前便是寂然而靜時然豈得皆塊然如槁木其耳目亦
必有自然之聞見其手足亦必有自然之舉動不審此時喚作如何曰喜怒哀樂未發只是這心未發耳其手
足運動自是形體如此○中字是状性之體性具於心發而中節則是性自心中發出來也是之謂情○問坤
卦純隂不為無陽之說如何曰雖是十月為坤十一月為復然自小雪後其下面一畫便有三十分之一分陽
生至冬至方足得一爻成耳故十月謂之陽月蓋嫌於無陽也自姤至坤亦然○為臣必忠為子必孝之類皆
是巳發然所以合做此事實具此理乃未發也○喜怒哀樂未發如處室中東西南北未有定向所謂中也及
其既發如已出門東者不復能西南者不復能北然各因其事無所乖逆所謂和也○中性之德和情之德○
孟子所謂存心養性收其放心操則存此等處乃致中也至於充廣其仁義之心等處乃致和也○致字是只
管挨排去之義如射箭才上紅心便道是中亦未是須是射著紅心之中方是如致知之致亦同此義致字工
夫極精密也○天地位萬物育便是財成輔相以左右民底工夫○此為在上聖人而設○問致中和天地位
萬物育此以有位者言如一介之士如何得如此先生曰若致得一身中和便充塞得一身致得一家中和便
充塞得一家若致天下中和便充塞天下有此理便有此事有此事便有此理如一日克已復禮天下歸仁如
何一日克己於家便得天下歸仁為有此理故也○輯略吕與叔曰中者道之所由出程子曰此語有病吕曰
論其所同不容更有二名别而言之亦不可混為一事如所謂天命之謂性率性之謂道又曰中者天下之大
本和者天下之達道則性與道大本與達道豈有二乎先生曰中節道也若謂道出於中則道在中内别為一
物矣所謂論其所同不容更有二名别而言之亦不可混為一事此語固無病若謂性與道大本與達道可混
為一即未安在天曰命在人曰性循性曰道性也命也道也各有所當大本言其體達道言其用體用自殊安
得不為二乎吕曰既云率性之謂道則循性而行莫非道此非性中别有道也中即性也在天為命在人為性
由中而出莫非道所以云中者道之所由出先生曰中即性也此語極未安中也者所以状性之體叚如稱天
圓地方遂謂方圓即天地可乎方圓既不可謂之天地則萬物決非方圓之所自出如中既不可謂之性則道
何從稱出於中蓋中之為義自過不及而立名若只以中為性則中與性不合吕曰不倚之謂中不雜之謂和
先生曰不倚之謂中甚善語猶未瑩不雜之謂和未當吕曰喜怒哀樂之未發則赤子之心當其未發此心至
虚無所偏倚故謂之中以此心應萬物之變無往而非中矣孟子曰權然後知輕重度然後知長短物皆然心
為甚此心度物所以甚於權度之審者正以至虚無所偏倚故也有一物存乎其閒則輕重長短皆失中矣又
安得如權度乎大人不失其赤子之心乃所謂允執厥中者也大臨始者有見於此便指此心名為中故前言
中者道之所由出也今細思乃命名未當耳此心之状可以言中未可便指此心名之曰中先生曰喜怒哀樂
未發謂之中赤子之心發而未遠乎中若便謂之中是不識大本也吕曰聖人智周萬物赤子全未有知其心
固有不同矣然推孟子所云豈非止取純一無偽可與聖人同乎非謂無毫髮之異也大臨前日所云亦取諸
此而已此義大臨昔者既聞先生君子之教反求諸己若有所自得參之前言往行將無所不合由是而之焉
似得其所安以是自信不疑今承教乃云已失大本茫然不知所向聖人之學以中為大本雖堯舜相授以天
下亦云允執其中中者無過不及之謂也何所準則而知過不及乎求之此心而已此心之動出入無時何從
而守之乎求之於喜怒哀樂未發之際而已當是時也此心即赤子之心此心所發純是義理與天下之所同
然安得不和大臨前日敢指赤子之心為中者其說如此來教云赤子之心可謂之和不可謂之中大臨思之
所謂和者指已發而言之今言赤子之心乃論其未發之際純一無偽無所偏倚可以言中若謂已發恐不可
言心先生曰所云非謂無毫髮之異是有異也有異者得為大本乎推此一言餘皆可見吕曰大臨以赤子之
心為未發先生以赤子之心為已發所謂大本之實則先生與大臨之言未有異也但解赤子之心一句不同
耳大臨初謂赤子之心止取純一無偽與聖人同孟子之義亦然更不曲折一一較其同異故指以為言固未
嘗以已發不同處為大本也先生謂凡言心者皆指已發而言然則未發之前謂之無心可乎竊謂未發之前
心體則昭昭具在已發乃心之用也先生曰所論意雖以已發者為未發反求諸言却是認已發者為說辭之
未瑩乃是擇之未精凡言心者指已發而言此固未當心一也有指體而言者寂然不動是也有指用而言者
感而遂通天下之故是也惟觀其所見何如耳大抵論愈精微言愈易差也○又曰敬而無失便是喜怒哀樂
之未發謂之中也敬不可謂之中但敬而無失即所以中也○蘇季明問中之道與喜怒哀樂未發謂之中同
否曰非也喜怒哀樂未發是言在中之義只一箇中字但用不同或曰於喜怒哀樂之前求中可否曰不可既
思於喜怒哀樂未發之前求之又却是思也既思即是已發才發便謂之和不可謂之中也又問吕博士當求
於喜怒哀樂未發之前信斯言也恐無著落如之何而可曰言存養於喜怒哀樂未發之時則可若言求中於
喜怒哀樂未發之前則不可又問學者於喜怒哀樂發時固當勉強裁抑於未發之前當如何用功曰喜怒哀
樂未發之前更怎生求但平日涵養便是涵養久則喜怒哀樂發自中節或曰有未發之中有既發之中曰非
也既發時便是和矣發而中節固是得中時中之類只為將中和來分說便是和也○又問先生說喜怒哀樂
未發謂之中是在中之義不識何意曰只喜怒哀樂未發便是中也曰中莫無形體只是箇言道之題目否曰
非也中有甚形體然既謂之中也須有箇形象曰當中之時耳無聞目無見否曰雖耳無聞目無見然見聞之
理在始得曰中是有時而中否曰何時而不中以事言之則有時而中以道言之何時而不中四固是所為皆
中然而觀於四者未發之時靜時自有一般氣象及至接事時又自别何也曰善觀者不如此却於喜怒哀樂
已發之際觀之焉且說靜時如何曰謂之無物則不可然自有知覺處曰既有知覺却是動也怎生言靜人說
復其見天地之心皆以謂至靜能見天地之心非也復之卦下面一畫便是動也安得謂之靜自古儒者皆言
靜見天地之心或曰莫是於動上求靜否曰固是然最難云云或曰先生於喜怒哀樂未發之前下動字下靜
字曰謂之靜則可然靜中須有物始得這裏便是難處學者莫若且先理會得敬能敬則自知此矣或曰敬何
以用功曰莫若主一季明曰某嘗患思慮不定或思一事未了他事如麻又生如何曰不可此不誠之本也須
是習習能專一時便好不拘思慮與應事皆要求一或曰當靜坐時物之過乎前者還見不見曰看事如何若
是大事如祭祀前旒蔽明黈纊充耳凡物之過者不見不聞也若無事時目須見耳須聞或曰當敬時雖見聞
莫過焉而不留否曰不說道非禮勿視勿聽勿者禁止之辭纔說弗字便不得也或問雜說中以赤子之心為
已發是否曰已發而去道未遠也曰大人不失赤子之心如何曰取其純一近道也曰赤子之心與聖人之心
若何曰聖人之心如明鏡如止水○又曰性即理也所謂理性是也天下之理原其所自未有不善喜怒哀樂
未發何嘗不善發而中節即無往而不善發而不中節然後為不善故凡言善惡皆先善而後惡言吉凶皆先
吉而後凶言是非皆先是而後非○又曰喜怒哀樂未發謂之中只是言一箇中一作本體既是喜怒哀樂未
發那裏有箇甚麽只可謂之中如乾體便是健及分在諸處不可皆名健然在其中矣天下事事物物皆有中
發而皆中節謂之和非是謂之和便不中也言和則中在其中矣中便是含喜怒哀樂在其中矣○又曰聖人
未嘗無喜也象喜亦喜聖人未嘗無怒也一怒而安天下之民聖人未常無哀也哀此煢獨聖人未嘗無懼也
臨事而懼聖人未嘗無愛也仁民而愛物聖人未嘗無欲也我欲仁斯仁至矣但其中節則謂之和○又白中
者天下之大本天地之間亭亭當當直上直下之正理出則不是唯敬而無失最盡○又曰喜怒哀樂末發謂
之中中也者言寂然而不動者也故曰天下之大本發而皆中節謂之和和也者言感而遂通者也故曰天下
之達道○又曰致與位字非聖人不能言子思特傳之耳○又曰聖人修己以敬以安百姓篤恭而天下平唯
上下一於恭敬則天地自位萬物自育氣無不和四靈何有不至此體信達順之道聦明睿知皆由是出以此
事天享帝○游氏曰極中和之理則天地之覆載四時之化育在我而已故曰天地位焉萬物育焉然則三公
所以變理隂陽者豈有資於外哉亦盡吾喜怒哀樂之性而已○楊氏曰自天命之謂性至萬物育焉中庸一
篇之體要也○又曰怒者喜之反哀者樂之反既發則倚於一偏而非中也故未發謂之中中者不偏之謂也
由中而出無人欲之私焉發必中節矣一不中節則與物戾非和也故發而皆中節謂之和中也者寂然不動
之時也無物不該焉故謂之大本和也者所以感通天下之故故謂之達道中以形道之體和以顯道之用致
中則範圍而不過致和則曲成而不遺故天地位焉萬物育焉○孔子之慟孟子之喜因其可慟可喜而已於
孔孟何有哉其慟也其喜也中固自若也鑑之茹物因物而異形而鑑之明未嘗異也若聖人而無喜怒哀樂
則天下之達道廢矣一人衡行於天下武王亦不必恥也故於是四者當論其中節不中節不當論其有無也
○中一也未發之中時中在其中矣特未發耳○祁寬問曰如顔子之不遷怒此是中節亦只是中何故才發
便謂之和尹子曰雖顔子之怒亦是倚於怒矣喜哀樂亦然故只可謂之和○又曰致中和致者致之也如致
將去)
右第一章子思述所傳之意以立言首明道之
本原出於天而不可易其實體備於己而不可
離次言存養省察之要終言聖神功化之極蓋
欲學者於此反求諸身而自得之以去夫外誘
之私而充其本然之善楊氏所謂一篇之體要
是也其下十章蓋子思引夫子之言以終此章
之義
仲尼曰君子中庸小人反中庸(中庸者不偏不倚無過不及而平常之理乃天
命所當然精微之極致也唯君子為能體之小人反是)君子之中庸也君子而時
中小人之中庸也小人而無忌憚也(王肅本作小人之反中庸也程子亦
以為然今從之○君子之所以為中庸者以其有君子之德而又能隨時以處中也小人之所以反中庸者以
其有小人之心而又無所忌憚也蓋中無定體隨時而在是乃平常之理也君子知其在我故能戒謹不睹恐
懼不聞而無時不中小人不知有此則肆欲妄行而無所忌憚矣○或問曰君子所以中庸小人所以反之者
何也曰中庸者無過不及而平常之理蓋天命人心之正也唯君子為能知其在我而戒謹恐懼以無失其當
然故能隨時而得中小人則不知有此而無所忌憚故其心每反乎此而不中不常也○曰小人之中庸王肅
程子悉加反字蓋疊上文之語然諸說皆謂小人實反中庸而不自知其為非乃敢自以為中庸而居之不疑
如漢之胡廣唐之吕温柳宗元者則其所謂中庸是乃所以為無忌憚也如此則不煩增字而理亦通矣曰小
人之情状固有若此者矣但以文勢攷之則恐未然蓋論一篇之通體則此章乃引夫子所言之首章且當略
舉大端以分别君子小人之趣向未當遽及此意之隱微也若論一章之語脉則上文方言君子中庸而小人
反之其下且當平解兩句之義以盡其意不應偏解上句而不解下句又遽别生他說也故疑王肅所傳之本
為得其正而未必肅之所增程子從之亦不為無所據而臆決也諸說皆從鄭本雖非本文之意然所以發明
小人之情状則亦曲盡其妙而足以警乎鄉原亂德之姦矣今存吕氏以備觀攷他不能盡錄也○輯略程子
曰君子之於中庸也無適而不中則其心與中庸無異體矣小人之於中庸無所忌憚則與戒慎恐懼者異矣
是其所以反中庸也又曰小人之中庸小人而無忌憚也小人更有甚中庸脱一反字小人不主於義理則無
忌憚無忌憚所以反中庸也亦有其心畏謹而不中亦是反中庸謂惡有淺深則可謂之中庸則不可○又曰
欲知中庸無如權須是時而為中若以手足腁胝閉戶不出二者之間取中便不是中若當手足腁胝則於此
為中當閉戶不出則於此為中權之為言稱錘之義也何物為權義也○蘇季明問君子時中莫是隨時否曰
是也中字最難識須是默識心通且試言一廳則中央為中一家則廳中非中而堂為中言一國則堂非中而
國之中為中推此類可見矣且如初寒時則薄裘為中如在盛寒而用初寒之裘則非中也更如三過其門不
入在禹稷之世為中若居陋巷則不中矣居陋巷在顔子之時為中若三過其門不入則非中矣或曰男女不
授受之類皆然曰是也男女不授受中也在喪祭則不如此矣○又曰楊子拔一毛不為墨子又摩頂放踵為
之此皆是不得中至於子莫執中又欲執此二者之中不知怎生執得識得則事事物物上皆天然有箇中在
箇上不待人安排也安排著則不中矣○又曰可以仕則仕可以止則止可以久則久可以速則速此皆時也
未嘗不合中故曰君子而時中○又曰萬物無一物失所便是天理時中○張子曰時中之義甚大須精義入
神始得觀其會通行其典禮此方是真義理也行其典禮而不達會通則有非時中者矣君子要多識前言往
行以畜其德者以其看前言往行熟則自能見得時中○吕氏曰時中者當其可之謂也時止則止時行則行
當其可也可以仕則仕可以止則止可以久則久可以速則速當其可也曾子子思易地則皆然禹稷顔回同
道當其可也舜不告而娶周公殺管蔡孔子以微罪行當其可也小人見君子之時中唯變所適而不知當其
可而欲肆其姦心濟其私欲或言不必信行不必果則曰唯義所在而已然實未嘗知義之所在有臨喪而歌
人或非之則曰是惡知禮意然實未嘗知乎禮意猖狂妄行不謹先王之法以欺惑流俗此小人之亂德先王
之所以必誅而不以聽者也○又曰執中無權雖君子之所惡苟無忌憚則不若無權之為愈○游氏曰道之
體無偏而其用則通而不窮無偏中也不窮庸也以性情言之則為中和以德行言之則為中庸其實一道也
君子者道中庸之實也小人則竊中庸之名而實背之是中庸之賊也故曰反中庸○或問有謂中所以立常
權所以盡變不知權則不足以應物知權則中有時乎不必用矣是否楊氏曰知中則知權不知權則是不知
中也如一尺之物約五寸而執之中也一尺而厚薄小大之體殊則所執者輕重不等矣猶執五寸以為中是
無權也蓋五寸之執長短多寡之中而非厚薄小大之中也欲求原薄小大之中則釋五寸之約唯輕重之知
而其中得矣故權以中行中因權立中庸之書不言權其曰君子而時中蓋所以為權也○又曰中者豈執一
之謂哉亦貴乎時中也時中者當其可之謂也堯授舜舜授禹受之而不為泰湯放桀武王伐紂取之而不為
貪伊尹放太甲君子不以為篡周公誅管蔡天下不以為逆以其事觀之豈不異哉聖人安行而不疑者蓋當
其可也後世聖學不明昧執中之權而不通時措之宜故徇名失實流而為之噲之讓白公之爭自取絶滅者
有之矣至或臨之以兵而為忠小不忍而為仁皆失是也)
右第二章(此下十章皆論中庸以釋首章之義文雖不屬而意實相承也變和言庸
者游氏曰以性情言之則曰中和以德行言之則曰中庸是也然中庸之中實兼中和之義)
子曰中庸其至矣乎民鮮能久矣(過則失中不及則未至故惟中庸之德為
至然亦人所同得初無難事但世教衰民不興行故鮮能之今已久矣論語無能字)
右第三章
子曰道之不行也我知之矣知者過之愚者不及也道
之不明也我知之矣賢者過之不肖者不及也(道者天理之當
然中而已矣知愚賢不肖之過不及則生稟之異而失其中也知者知之過既以道為不足行愚者不及知又
不知所以行此道之所以常不行也賢者行之過既以道為不足知不肖者不及行又不求所以知此道之所
以常不明也)人莫不飲食也鮮能知味也(道不可離人自不察是以有過不及
之弊○或問智愚之過不及宜若道之所以不明也賢不肖之過不及宜若道之所以不行也今其互言之何
也曰測度深微揣摩事變能知君子之所不必知者知者之過乎中也昏昧蹇淺不能知君子之所當知者愚
者之不及乎中也知之過者既唯知是務而以道為不足行愚者又不知所以行也此道之所以不行也刻意
尚行驚世駭俗能行君子之所不必行者賢者之過乎中也卑汙苟賤不能行君子之所當行者不肖者之不
及乎中也賢之過者既唯行是務而以道為不足知不肖者又不求所以知也此道之所以不明也然道之所
謂中者是乃天命人心之正當然不易之理固不外乎人生日用之間特行而不著習而不察是以不知其至
而失之耳故曰人莫不飲食也鮮能知味也知味之正則必嗜之而不厭矣知道之中則必守之而不失矣○
輯略程子曰知者過之若是聖人之知豈更有過○又曰聖人與理為一故無過無不及中而已矣其他皆以
心處這箇道理故賢者常失之過不肖者常失之不及○吕氏曰諸子百家異端殊技其設心非欲理義之不
當然卒不可以入堯舜之道者所知有過不及之害也䟽明曠達以中為不足守出於天地範圍之中淪於虚
無寂滅之境窮高極深要之無所用於世此過之之害也蔽蒙固滯不知所以為中泥於形名度數之末節徇
於耳目聞見之所及不能體天地之化達君子之時中此不及之害也二者所知一過一不及天下欲蹈乎中
庸而無所歸此道之所以不行也賢者常處其厚不肖者常處其薄曾子執親之喪水漿不入口者七日高柴
泣血三年未嘗見齒雖本於厚而滅性傷生無義以節之者也宰予以三年之喪為己久食稻衣錦而自以為
安墨子之治喪也以薄為其道既本於簿又徇生逐末不勉於恩以厚之也二者所行一過一不及天下欲擇
乎中庸而不得此道之所以不明也○楊氏曰若佛氏之寂滅莊生之荒唐絶類離倫不足以經世道之所以
不行也此知者過之也若楊氏之為我墨氏之兼愛過乎仁義者也而卒至於塞路道之所以不明也此賢者
過之也自知賢愚不肖言之則賢知宜愈矣至其妨於道則過猶不及也)
右第四章
子曰道其不行矣夫(由不明故不行)
右第五章(此章承上章而舉其不行之端以起下章之意)
子曰舜其大知也與舜好問而好察邇言隱惡而揚善
執其兩端用其中於民其斯以為舜乎(舜之所以為大知者以其不自用
而取諸人也邇言者淺近之言猶必察焉其無遺善可知然於其言之未善者則隱而不宣其善者則播而不
匿其廣大光明又如此則人孰不樂告以善哉兩端謂衆論不同之極致蓋凡物皆有兩端如小大厚薄之類
於善之中又執其兩端而量度以取中然後用之則其擇之審而行之至矣然非在我之權度精切不差何以
與此此知之所以無過不及而道之所以行也○兩端之說吕楊為優○兩端如厚薄輕重執其兩端用其中
於民非謂只於二者之間取中當厚而厚即厚上是中當薄而薄即薄上是中輕重亦然○輯略吕氏曰舜之
知所以為大者樂取諸人以為善而已好問好察邇言隱惡而揚善皆樂取諸人者也兩端過與不及也執其
兩端乃所以用其時中猶持權衡而稱物輕重皆得其平故舜之所以為舜取諸人用諸民皆以能執兩端而
不失中也○一本云好問則無知愚無賢不肖無貴賤無長幼皆在所問好察邇言者流俗之諺野人之語皆
在所察廣問合乎衆議者也邇言出於無心者也雖未盡合乎理義而理義存焉其惡者隱而不取其善者舉
而從之出與人同之道也○楊氏曰道之不行知者過之也故以舜大知之事明之舜好問而好察邇言取諸
人以為善也隱惡而揚善與人為善也取諸人以為善人必以善告之與人為善人必以善歸之皆非小智自
私之所能為也執其兩端所以權輕重而取中也由是而用於民雖愚者可及矣此舜之所以大知而道之所
以行也)
右第六章
子曰人皆曰予知驅而納諸罟獲陷阱之中而莫之知
辟也人皆曰予知擇乎中庸而不能期月守也(罟網也擭機檻
也陷阱坑坎也皆所以揜取禽獸者也擇乎中庸辨别衆理以求所謂中庸即上章好問用中之事也期月匝
一月也言知禍而不知辟以況能擇而不能守皆不得為知也○吕氏曰中庸者天下之所共知天下之所共
行猶寒而衣飢而食渴而飲不可須臾離也衆人之情厭常而喜新質薄而氣弱雖知不可離亦不能久也惟
君子之學自明而誠明而未至乎誠雖心悅而不去然知不可不思行不可不勉在思勉之分而氣不能無衰
志不能無懈故有日月至焉者有三月不違者皆德之可久者也若至乎誠則不思不勉至於常久而不息非
聖人其孰能之)
右第七章(承上章大知而言又舉不明之端以起下章也)
子曰回之為人也擇乎中庸得一善則拳拳服膺而勿
失之矣(回孔子弟子顔淵名拳拳奉持之貌服猶著也膺胷也奉持而著之心胷之間言能守也顔子
蓋真知之故能擇能守如此此行之所以無過不及而道之所以明也○或問此其稱回之賢何也曰承上章
不能朞月守者而言如回之賢而不過則道之所以明也蓋能擇乎中庸則無賢者之過矣服膺不失則非不
肖者之不及矣然則兹賢也乃其所以為知也歟曰諸說如何曰程子所引屢空張子所引未見其止皆非論
語之本意唯吕氏之論顔子有曰隨其所至盡其所得據而守之則拳拳服膺而不敢失勉而進之則既竭吾
才而不敢緩此所以恍惚前後而不可為象求見聖人之止欲罷而不能也此數言者乃為親切確實而足以
見其深潛縝密之意學者所宜諷誦而服行也但求見聖人之止一句文義亦未安耳○輯略程子曰顔子擇
中庸得善則拳拳中庸如何擇如博學之又審問之又謹思之又明辨之所以能擇中庸也雖然學問思辨亦
何所據乃識中庸此則存乎致知致知者此則在學者自加功也大凡於道擇之則在乎智守之則在乎仁斷
之則在乎勇人之於道則患在不能擇不能守不能斷吕氏曰擇乎中庸可守而不能久知及之而仁不能守
之者也知及之仁不能守之自謂之知安在其為知也歟雖得之必失之故君子之學自明而誠明則能擇誠
則能守能擇知也能守仁也如顔子者可謂能擇而能守也高明不可窮博厚不可極則中道不可識仰之彌
高鑚之彌堅瞻之在前忽焉在後察其志也非見聖人之卓不足謂之中隨其所至盡其所得據而守之則拳
拳服膺而不敢失勉而進之則既竭吾才而不敢緩此所以恍惚前後而不可為象求見聖人之止欲罷而不
能也)
右第八章
子曰天下國家可均也爵禄可辭也白刃可蹈也中庸
不可能也(均平治也三者亦知仁勇之事天下之至難也然不必其合於中庸則質之近似者皆能
以力為之若中庸則雖不必皆如三者之難然非義精仁熟而無一毫人欲之私者不能及也三者難而易中
庸易而難此民之所以鮮能也○或問中庸不可能何也曰此亦承上章之意以三者之難明中庸之尤難也
蓋三者之事亦知仁勇之屬而人之所難然皆取必於行而無擇乎義且或出於氣質之偏事勢之廹未必從
容而中節也若曰中庸則雖無難行之事然天理渾然無過不及苟一毫之私意有所未盡則雖欲擇而守之
而擬議之間忽已墮於過與不及之偏而不自知矣此其所以雖若甚易而實不可能也故程子以克己最難
言之其旨深矣○問天下國家可均也爵禄可辭也白刃可蹈也謂資質之近於智而力能勉者皆足以能之
若中庸則四邊都無倚著淨淨潔潔不容分毫力曰中庸便是三者之間非是别有箇道理只於三者做得那
恰好處便是中庸不然只可謂之三事○輯略程子曰克己最難故曰中庸不可能也○吕氏曰此章言中庸
之難也均之為言平治也周官冢宰均邦國平治之謂也平治乎天下國家智之所能也遜千乘之國辭萬鐘
之禄廉者之所能也犯難致命死而無悔勇者之所能也三者世之所難也然有志者率皆能之中庸者世之
所謂易也然非聖人其孰能之唯其以為易故以為不足學而不察以為不足行而不守此道之所以不行也)
右第九草(亦承上章以起下章)
子路問強(子路孔子弟子仲由也子路好勇故問強)子曰南方
之強與北方之強與抑而強與(抑語辭而汝也)寬柔以教不報無道南方之
強也君子居之(寬柔以教為含容巽順以誨人之不及也不報無道謂横逆之來直受之而不
報也南方風氣柔弱故以含忍之力勝人為強君子之道也)衽金革死而不厭北方
之強也而強者居之(衽席也金戈兵之屬革甲胄之屬北方風氣剛勁故以果敢之力勝
人為強強者之事也)故君子和而不流強哉矯中立而不倚強哉
矯國有道不變塞焉強哉矯國無道至死不變強哉矯
(此四者汝之所當強也矯強貌詩曰矯矯虎臣是也倚偏著也塞未達也國有道不變未達之所守國無道不
變平生之所守也此則所謂中庸之不可能者非有以自勝其人欲之私不能擇而守也君子之強孰大於是
夫子以是告子路者所以抑其血氣之剛而進之以德義之勇也○或問此章記子路之問強何也曰亦承上
章之意以明擇中庸而守之非強不能而所謂強者又非世俗之所謂強也蓋強者力有以勝人之名也凡人
和而無節則必至於流中立而無依則必至於倚國有道而富貴或不能不改其平素國無道而貧賤或不能
久處乎窮約非持守之力有以勝人者其孰能及之故此四者汝子路之所當強也南方之強不及強者也北
方之強過乎強者也四者之強強之中也子路好勇故聖人之言所以長其善而救其失者類如此曰和與物
同故疑於流而以不流為強中立本無所依又何疑於倚而以不倚為強哉曰中立固無所依也然凡物之情
惟強者為能無所依而獨立弱而無所依則其不傾側而偃仆者幾希矣此中立之所以疑於必倚而不倚之
所以為強也○又問中立而不倚先生曰只中立便是不倚了然中立却易得倚中立而不倚此其所以為強
○國有道則有達之理故不變其未達之所守國無道則有不幸而死之理故不變其平生之所守不變其未
達之所守易不變其平生之所守難○輯略程子曰南方人柔弱所謂強者是理義之強故君子居之北方人
強悍所謂強者是血氣之強故小人居之凡人血氣須要以理義勝之)
右第十章
子曰素隱行怪後世有述焉吾弗為之矣(素案漢書當作索蓋字之
誤也索隱行怪言深求隱僻之理而過為詭異之行也然以其足以欺世而盗名故後世或有稱述之者此知
之過而不擇乎善行之過而不用其中不當強而強者也聖人豈為之哉)君子遵道而行半
塗而廢吾弗能已矣(遵道而行則能擇乎善矣半塗而廢則力之不足也此其知雖足以
及之而行有不逮當強而不強者也已止也聖人於此非勉焉而不敢廢蓋至誠無息自有所不能止也)君
子依乎中庸遯世不見知而不悔唯聖者能之(不為索隱行怪
則依乎中庸而已不能半塗而廢是以遯世不見知而不悔也此中庸之成德知之盡仁之至不賴勇而裕如
者正吾夫子之事而猶不自居也故曰唯聖者能之而已○或問素隱之說曰吕氏從鄭注以素為傃固有未
安唯其舊說有謂無德而隱為素隱者於義略通又以遯世不見知之語反之似亦有據但素字之義與後章
素其位之素不應頓異則又若有可疑者獨漢藝文志劉歆論神仙家流引此而以素為索顔氏又釋之以為
求索隱暗之事則二字之義既明而與下文行怪二字語勢亦相類其說近是○輯略程子曰索隱行怪是過
者也半塗而廢是不及者也不見知而不悔是中者也)
右第十一章(子思所引夫子之言以明首章之義者止此蓋此篇大旨以知仁勇
三達德為入道之門故於篇首即以大舜顔淵子路之事明之舜知也顔淵仁也子路勇也三
者廢其一則無以造道而成德矣餘見第二十章)
中庸集編卷上
