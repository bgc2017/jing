易象正卷十一
明黃道周撰
䷼
中孚豚魚吉利涉大川利貞
彖曰中孚柔在内而剛得中說而巽孚乃化邦也豚
魚吉信及豚魚也利涉大川乘木舟虛也中孚以利
貞乃應乎天也
象曰澤上有風中孚君子以議獄緩死
(正曰豐旅噬嗑賁皆獄也獄迅而多死雷火之道也中孚非火而疑於火非雷而疑於雷外有疑形)
(内有疑情則君子議緩之矣舟不覆於江湖而覆於陂澤澤上有風君子之所慎也風雨將至則豚)
(魚先沸豚魚感隂者也風雨不時舟楫亂行人亂於上魚亂於下則世之必其性命者鮮矣詩曰匪)
(鶉匪鳶翰飛戾天匪鱣匪鮪潛逃於淵言于信義未孚而冒險難濟者也君子信以求身仁以量人)
(恕已及物而後天下歸之詩曰永言配命成王之孚是之謂也然則是信也而謂之疑何也曰議而)
(多緩則民信之矣澤中有風不出於澤獄中議緩不出於獄雖有失出不為大過及其究也以行過)
(乎恭喪過乎哀用過乎儉)
初九(中孚之渙)
中孚豚魚吉利涉大川利貞
渙亨王假有廟利涉大川利貞
虞吉有他不燕
象曰初九虞吉志未變也
(正曰虞者喪祭之疑者也廟祀之始於虞也哀而始思質而始文衆志初合禮樂未致猶之遷國者)
(之始作廟也各既其誠敬焉耳烝嘗禘祫則猶未之敢與也然則比之終有他吉何也曰比之有孚)
(衆順也衆順而質一陽在於上同柔而歸誠雖云不燕而他吉從之中孚之渙衆散也衆散而文二)
(隂宅於中欲合而未合雖云將吉而他不燕從之君子之於衆志各致其誠敬焉耳商書曰若虞機)
(張往省括於度則釋夫亦有所疑也而往省之省之而釋則不復疑矣不疑乃燕書曰率乃祖攸行)
(惟朕以懌是之謂也)
九二(中孚之益)
中孚豚魚吉利涉大川利貞
益利有攸往利涉大川
鳴鶴在隂其子和之我有好爵吾與爾靡之
象曰其子和之中心願也
(正曰彖之言涉大川者七焉謙頥三涉然不間值也再值之者中孚而已初九之渙兩利而不燕九)
(二之益兩利而和縻猶之涉川也而中德之與初虞相去遠矣君子之於刑賞各致其和敬也刑而)
(使人怨賞而使人不勸則无為貴刑賞矣子曰君子居其室出其言善則千里之外應之况其邇者)
(乎居其室出其言不善則千里之外違之况其邇者乎言出乎身加乎民行發乎邇見乎遠言行君)
(子之樞機樞機之發榮辱之主也言行君子之所以動天地也可不慎乎鄭伯享趙孟于垂隴子展)
(伯有子西子産子太叔二子石從趙孟曰七子從君以寵武也請皆賦以卒君貺且觀七子之志子)
(展賦草蟲子西賦黍苗之四章子産賦隰桑子太叔賦野有蔓草印段賦蟋蟀公孫段賦桑扈趙孟)
(皆謝嘉貺也而伯有賦鶉之賁賁趙孟告叔向曰伯有將為戮矣叔向曰是不五稔及韓起聘鄭鄭)
(六卿餞之於郊宣子亦請賦且觀鄭志子齹賦野有蔓草宣子善之子産賦鄭之羔裘宣子謝不堪)
(子太叔賦褰裳宣子謝不敢勤也子太叔拜宣子重謝之子游賦風雨子旗賦有女同車子柳賦籜)
(兮宣子喜曰二三君子數世之主也可无懼矣先是趙孟叔孫豹曹大夫過鄭鄭伯兼享之子皮戒)
(賓趙孟賦匏葉穆叔謂子皮曰趙孟欲一獻子其從之乃具五獻之籩于幕而從趙孟之戒也禮終)
(穆叔賦鵲巢又賦采蘩曰小國為蘩大國省穡而用之其何實非命子皮賦野有死麕之卒章趙孟)
(賦常棣且曰吾兄弟比以安厖也可使无吠穆叔子皮及曹大夫興拜舉兕爵曰小國賴子知免於)
(戾矣故善言衆和好爵共靡君子之所貴也鄭以小國嫻於詩書而晉楚相視莫之敢干中孚之益)
(則諸君子皆有焉故小畜者易之所貴也小畜之文德有涉大川者三焉說輻之中孚不遠其室攣)
(如之大畜富以其鄰月幾望之需有待而往是三涉川也皆以陽德乘於時位中孚兩涉體用皆併)
(而渙猶以之虞益乃以之和故議獄緩死忠恕之心也遷善改過達人之憲也以忠信之心收和縻)
(之益非達人而能之乎商頌曰天命降監下民有嚴不僭不濫不敢怠遑是迺得中孚之實盡涉川)
(之義者矣)
六三(中孚之小畜)
中孚豚魚吉利涉大川利貞
小畜亨密雲不雨自我西郊
得敵或鼓或罷或泣或歌
象曰或鼓或罷位不當也
(正曰信矣而復疑之孚則不畜畜則孚變孚畜相持乃信乃亂或鼓或罷或泣或歌固其所矣君子)
(信已而與人使人不疑擇賢而任之則亦不復疑人也詩曰弗躬弗親庶民弗信弗問弗仕勿罔君)
(子齊書曰與賢者任之復使不賢者謀之此害霸也君子用人親任其事知其善敗詢事考言以授)
(能者周書曰籲俊尊上帝迪知忱恂于九德之行以齊桓之能夷吾之器猶且孚信如彼而况於孚)
(式天下躬親王者之業者乎)
六四(中孚之履)
中孚豚魚吉利涉大川利貞
履虎尾不咥人亨
月幾望馬匹亡无咎
象曰馬匹亡絶類上也
(正曰月幾望不為貴也馬匹亡不為富也忠信而知禮高而不危滿而不溢以下則不陵上以上則)
(不掩下以是事君又何咎乎齊有陳氏富於齊國晏子守之以禮持之以儉猶且歾身不睹其敗故)
(曰禮者所以已亂也仲虺之誥曰以禮制心垂裕後昆又曰殖有禮覆昏暴中孚而能履以長保富)
(貴不為異也何咥人之有)
九五(中孚之損)
中孚豚魚吉利涉大川利貞
損有孚元吉无咎可貞利有攸往曷之用二簋可用享
有孚攣如无咎
象曰有孚攣如位正當也
(正曰何以信人有所利於人則人以謂之寳何以信己有所捨於己則己以謂之道故益者人之所)
(為寳損者己之所為道也中孚之損損其二簋而孚在四隣秦穆捐其駿馬趙孟畀其壺飱涓埃之)
(惠猶或信之况以爵禄而縻賢士者乎詩曰彤弓弨兮受言櫜之我有嘉賓中心好之鐘鼓既設一)
(朝醻之有孚之攣如用此道也)
上九(中孚之節)
中孚豚魚吉利涉大川利貞
節亨苦節不可貞
翰音登于天貞凶
象曰翰音登于天何可長也
(正曰貞矣而有利有不利夫其時物也豚魚之信及於淵而翰音之信不及於天世固有不恃其節)
(而恃其才如此者乎雄雉能飛不能晨夜晨雞司夜不能晨飛使節必兼才則世无完物且使有才)
(之士必皆厲節則潔身警露者共栖于榤也故節之上六自信其節雖貞而无悔中孚之上九欲用)
(其才雖不悔而終凶君子諒身而恕物信已而及人苟不拂於禮義遠於經常則亦已矣必自以為)
(獨往抗駕於聖賢之前亦聖賢之所願望難見也中孚之變六十四其體盡變則為小過不變而反)
(易則猶之中孚也故中孚不别為用用其似頥大過者以為離火之變體取於巽兑合兩而一寓是)
(地德之終亦天道之所畏也一爻單變則正體備矣五爻遞變有見有伏取諸小過恒豫謙咸旅亦)
(猶之小過一爻獨用者是皆法之乾坤也)
䷼(中孚之中孚)
中孚豚魚吉利涉大川利貞
象曰澤上有風中孚君子以議獄緩死
(正曰凡諸反卦六十四變皆有之也以之立限則不皆有之也皆有之則不可以獨舉不皆有之則)
(獨舉何舉之舉其以巽兑而為離火地交天中火因之先水火水相次以起兩濟之義也)
中孚之豐(初七三六四六五九上九二九)
中孚豚魚吉利涉大川利貞
豐亨王假之勿憂宜日中
(正曰中孚之豐議緩之而又折致之何也議緩之仁也折致之義也楚釋鄭伯而天下仁之魯贖衛)
(侯而天下義之亦謂其慎也慎以成信故雷電息而白日出春秋者白日之書也僖公二十八年春)
(晉侯伐衛衛有可伐之道伐之義也衛人出君衛侯出奔于襄牛出君不義也故襄牛之事不見於)
(經公子買戍衛不卒戍刺之楚人救衛明乎其責魯楚也責魯楚則重責衛也以中夏之侯不與盟)
(主而外國是求以為斂盂之盟見絶而去則是未知罪也城濮之役晉既克楚天王在於踐土衛不)
(歸命於天王以請方伯而身自入楚叛中國以即夷狄春秋書曰衛侯出奔楚又曰六月衛侯鄭自)
(楚復歸于衛著其所自以為罪本則其為衛楚衛之也衛元咺出奔晉為其愬叔武也而春秋不書)
(衛侯鄭殺其弟叔武元咺之奔不書大夫則是衛之奔楚晉得而治之元咺之奔晉衛亦得而治之)
(也晉得以盟主治天下之諸侯衛得以諸侯治其國之大夫冬晉人執衛侯歸之于京師衛元咺自)
(晉復歸于衛衛侯之歸京師元咺之復歸衛儼然若兩諸侯者則是晉人之命元咺也元咺歸而立)
(公子瑕春秋不書衛人立子瑕則是叔武與子瑕均之乎未立也諸侯以故出疆无王命而立諸侯)
(立之與攝均罪也盟主之所右天子亦右之盟主之所左天子亦左之夫以為議緩與緩則可矣而)
(以為罪皆在晉侯何也春秋歸罪於元咺使臣子斂過於君不得以无道播於天下而晉侯无與焉)
(穀梁之哀元咺公羊之咎晉侯亦未為不是也而衛侯已僭春秋之與曹而罪衛未有咎晉侯者何)
(為不咎晉侯曰曹伯襄復歸于曹遂會諸侯圍許明乎其與曹也曹改慝而衛不改慝僖公三十年)
(秋衛殺其大夫元咺及公子瑕衛侯鄭復歸于衛元咺之不去大夫子瑕之不去公子明乎非衛侯)
(之所得殺也以一盟主討不義煩天子之讞二三年一再立君皆不克終非恃有楚而能如此乎鄭)
(之服楚迫也衛无楚患而以楚抗於天子盟主春秋猶不深誅之若以為國无怨焉耳以好惡與國)
(不以好惡與晉若曰猶是康叔唐叔之後也以國治之猶與天下共治之也是則春秋所議緩而又)
(折致之意也然則甯武子貨醫衍以出衛侯夫子是之豎侯獳貨筮史以釋曹伯世无譽者何也春)
(秋之治止於大夫不及家臣止於家臣不及隸人)
中孚之恒(二七六三六四九五上九初九)
中孚豚魚吉利涉大川利貞
恒亨无咎利貞利有攸往
(正曰中孚之恒立信而不易方有之乎曰有之晉文公之伐原是也荀吳之伐鮮虞是乎荀吳伐鮮)
(虞圍鼓鼓人請以城叛穆子弗許左右靳之穆子曰吾聞諸叔向好惡不愆民知所適事无不濟或)
(以吾城叛吾甚惡之人以叛來又何好焉賞所甚惡如所好何若其弗賞是爽信也使鼓人殺叛者)
(而繕守僃圍鼓三月鼓人或請降使其民見曰猶有食色姑修而城軍吏曰獲城弗取何以事君穆)
(子曰吾以事君也獲一邑而教民怠將安用邑鼓人能事君我亦能之率義不爽好惡不愆獲城而)
(民知義所有死命而无二心不亦可乎鼓人告食竭力盡而後取之克鼓而還不戮一人以鼓子䳒)
(鞮歸然則華元子反可謂此乎曰華元已蹙子反已疎是非所以事君也曰豚魚之通於風雨者耳)
中孚之豫(三八九二六四九五上九初九)
中孚豚魚吉利涉大川利貞
豫利建侯行師
(正曰中孚之豫信而怠信則可為也怠則不可為也然則涉川行師何為也曰謂其謀之蚤也信則)
(不待謀之蚤也近義焉耳羅汭之師吳敗楚於鵲岸蹶繇犒楚師楚人執之將以釁鼓問曰汝卜來)
(吉乎曰吉寡君聞君之將治兵也卜以守龜曰亟使人犒師以觀王怒之疾徐而豫為之備龜兆告)
(吉曰克可知也君若驩焉好逆使臣敝邑休怠滋忘其死則殆矣若奮焉馮怒虐執使臣則知備矣)
(難易有備可謂吉矣且吳亦社稷是卜豈為一人楚子信之乃弗殺也蹶繇善為辭然而已信矣信)
(之得恒於其蚤備而失於其怠緩也詩曰靡聖管管不實於亶則可謂冥豫者矣)
中孚之謙(四八九二六三九五上九初九)
中孚豚魚吉利涉大川利貞
謙亨君子有終
(正曰中孚之謙孚者多情謙者多文情者内也文者外也内外兼粲吾未之見也要以裒益平稱則)
(亦可以逃死矣鄭公孫黑肱有疾歸邑于公召室老宗人立段使黜官薄祭足以供祀盡歸其餘邑)
(曰吾聞之生於亂世貴而能貧民无求焉可以後亡敬共事君生在敬戒不在富也公孫子張則可)
(謂中孚而謙者也公叔文子聽史鰌之言解邑辭田以卒免於難陳桓子從晏子之誨讓陳鮑之室)
(以請老於莒是猶教諫而治也趙文子之不取州田則可信讓矣欒氏初喪州縣趙文子欲之范韓)
(二宣子曰自郤稱以别三𫝊矣誰獲治之文子乃舍之二子曰吾不可以正義自與也皆舍之及文)
(子為政趙獲曰可以取州矣文子曰退二子之言義也違義旤也不能治予縣又焉用州言州者死)
(甚矣文子之自治也夫亦猶裒益之意乎書曰毋總于貨寳生生自庸則亦可以緩死也已)
中孚之咸(五七九二六三六四上九初九)
中孚豚魚吉利涉大川利貞
咸亨利貞取女吉
(正曰中孚之咸是不可大事也澤枯而處於下巽反而據於上風冒於金水竭於土涉川而不貞一)
(似有求於人何以正之其惟誠乎攢咸之會郤成子求成於衆狄衆狄苦赤狄之役也遂服於晉初)
(成子欲會狄也諸大夫欲召之成子曰吾聞之非德莫若勤非勤何以役人能勤有繼勤誠之屬也)
(然則隠公之會戎于潛盟于唐可不謂勤乎曰可謂虚矣内不足而求於外齊援未成而宋好不貞)
(茫乎若山澤之自呼也以為信而不足以應鄭子忽之失國亦猶是也然則信不為虚應乎曰信者)
(實與而虚受之泛應敗事泛與敗德詩曰毋信人之言人實迋女郤成子則信諸已也然猶未至於)
(誠也)
中孚之旅(上七九二六三六四九五初九)
中孚豚魚吉利涉大川利貞
旅小亨旅貞吉
(正曰或謂是吉卦也可以作外可以行遠是則未之可也焚巢不動而亡矢譽來若豚魚之鼓泳也)
(夫或有取之者矣以謂巽動而離得其毋亦猶逆旅之得其行主也然則信不貴有終歟曰是終限)
(也而寡於大德科條相係名法相競若甘大夫之與晉訟閻田也晉人遂伐潁至煩天子為之致辭)
(是不以褻乎猶婦喪其茀而使行道斷之也季孫意如止於晉理直且歸惠伯請盟晉人患之樂王)
(鮒詷以西河之館而季孫行逃猶咀豚魚者之懼毒也信則信矣其道已絀大人於是有所不問也)
(其不問之如何曰明於内者不眩於外明大者燭小硜硜不處或去之矣詩曰不留不處三事就緒)
(是之謂也)
(中孚可立限不立限何也曰猶之頥大過坎離也分限為七十二合限為六十四故復與小過通限也)
䷽
小過亨利貞可小事不可大事飛鳥遺之音不宜上宜
下大吉
彖曰小過小者過而亨也過以利貞與時行也柔得
中是以小事吉也剛失位而不中是以不可大事也
有飛鳥之象焉飛鳥遺之音不宜上宜下大吉上逆
而下順也
象曰山上有雷小過君子以行過乎恭喪過乎哀用
過乎儉
(正曰震龍也雷也車也三者之歷於山皆未有過也譬之飛鳥乘風者上懷音者下各從其遇然而)
(上不如下之順也然則小過之德固不如頥之順歟曰夫亦其象也頥著於身小過著於物過恭過)
(哀過儉是亦言語飲食之事也然則澤滅木之為大過何也澤盛而滅木衆人皆憂君子不得不憂)
(衆人皆懼君子不得不懼然且君子不憂不懼則是非言語飲食之事也然則不懼无悶之亦有過)
(歟曰過非君子之幸也雷之在山木之值金值其剋勝不過不濟故大過者食分之大者也小過者)
(食分之小者也食有淺深而闇有大小已過則過矣别方域而差之猶之无過也君子不幸其无過)
(而幸其過與衆見之不幸其過小而幸其已過之後可以不過然則日月之食无復再過歟曰再交)
(而過則是當過也頻月而過則是貳過也一歲再交其有頻月而過者則亦少矣君子辟旤莫若大)
(擇過莫若小言過乎慎心過乎慈其究也以議獄緩死)
初六(小過之象豐正變)
小過亨利貞可小事不可大事飛鳥遺之音不宜上宜
下大吉
豐亨王假之勿憂宜日中
飛鳥以凶
象曰飛鳥以凶不可如何也
(正曰是謂當食者也太隂之行麗於日道盛而當中則陽光蔽虧從下望之若飛鳥之搏也見斗見)
(沬則於是始矣君子不幸值於豐蔀上下无援左右蒙隂一朝之患厲於飛鳥君子曰是亦吾過也)
(吾自反无尤焉耳日月之食不過踰時日中而食月廓少攝四隣之光固猶在也過七十分則盡復)
(矣故兩過剥復聖人所深謹于日月也人君謹於兩德則日月不食非不食也食而旋復若不食者)
(雖有豐蔀勿憂之矣)
六二(小過之恒)
小過亨利貞可小事不可大事飛鳥遺之音不宜上宜
下大吉
恒亨无咎利貞利有攸往
過其祖遇其妣不及其君遇其臣无咎
象曰不及其君臣不可過也
(正曰小過之恒常也日月之食各有常度日食于正交則月食于半交過正交之後則遇半交之前)
(不及正交之前則遇半交之後九道盤旋或嬴或縮或過不及各有所遇之故人道屈伸明晦之間)
(各有所遇不可逃也日祖而月妣日君而月臣過於朔而遇於望過於望前而遇於望後與不及於)
(朔始而遇於望前皆遇也詩曰彼月而食則維其常此日而食于何不臧聖人不敢以月食為常猶)
(且修其隂德登社鳴金縈絲而救之以教于祖妣君臣之无所親疎也是同體之義也曰然則不言)
(父母何也曰避於乾坤也父而母之則綦親祖而妣之則綦尊日月言其尊者也)
九三(小過正變象之豫)
小過亨利貞可小事不可大事飛鳥遺之音不宜上宜
下大吉
豫利建侯行師
弗過防之從或戕之凶
象曰從或戕之凶如何也
(正曰防之貴豫也以為小過而不之防則戕我者至矣故豫者所以防患也為干戈以防暴亂為爼)
(豆以防干戈作樂崇德者建侯行師之所從出也重門擊柝而後暴客不作克勤細物而後嘉績可)
(集詩曰既作泮宫淮夷攸服蓋言豫也日月之行託於天載或遇或過而人猶知之况於人事成敗)
(得失魄兆先見者乎書曰怨豈在明不見是圖小過之豫蓋欲圖之蚤也然則聖人固亦善防歟曰)
(非防人也防過而已)
九四(小過之謙)
小過亨利貞可小事不可大事飛鳥遺之音不宜上宜
下大吉
謙亨君子有終
无咎弗過遇之往厲必戒勿用永貞
象曰弗過遇之位不當也往厲必戒終不可長也
(正曰日月當食又何咎乎九四之間為正交中折其十三六日七分日月過之則不復遇遇之則不)
(復過弗過遇之則亦君子之命也君子惕厲以存其學戒懼以存其性和柔平通以存其命往厲必)
(戒勿用永貞聖人於此則必有取之矣詩曰日月告凶不用其行四國無政不用其良去凶而用良)
(擇吉而用行謙謙之卑以尊而光夫非善圖厥終而能如此乎)
六五(小過之咸)
小過亨利貞可小事不可大事飛鳥遺之音不宜上宜
下大吉
咸亨利貞取女吉
密雲不雨自我西郊公弋取彼在穴
象曰密雲不雨已上也
(正曰時已過矣而乃感之若似諱食者也然而非諱食也密雲之於豐蔀異道也君子反德各當其)
(度而已雲雨晦冥在穴不移飛鳥之藏弋人是知日月食矣而隂雲蔽之日月不以隂雲輒改其度)
(君子有過而左右護之君子不以左右而忘其故公弋取彼在穴是君子之虚受也詩曰肆戎疾不)
(殄烈假不瑕不聞亦式不諫亦入文王則得弋取之義者也)
上六(小過之旅)
小過亨利貞可小事不可大事飛鳥遺之音不宜上宜
下大吉
旅小亨旅貞吉
弗遇過之飛鳥離之凶是謂災𤯝
象曰弗遇過之已亢也
(正曰弗遇則非正交也非正交未有食者也而又有過之何也日度遲疾之有紆驟也雖智數未之)
(能測也飛鳥征厲過而離之若過客之離於旅舍也詩曰魚網之設鴻則離之是猶之无妄也无妄)
(而得災𤯝君子未有不戒懼者也然則小過之旅文王亦用之乎曰小畜无妄文王皆用之也然則)
(小畜之彖獨見於咸无妄之𤯝獨見於旅何也曰是位也時也或遇之或過之皆命也命之所值君)
(子皆引為已過故上不懟於天地下有以儆於大衆詩曰天命不徹我不敢傚我友自逸雲漢之詩)
(曰耗斁下土寧丁我躬是猶遇之而不敢避者也然則日月之行是天道也臝轉而歌无與於人而)
(必曰是人事者何也曰春秋二百四十二年臣子弑君三十有六其奔走覆亡者无算也或過之而)
(弗遇或遇之而弗過其過之以為相失也而或適以免旤其遇之以為相得也而或適以不免突忽)
(之出入其稱伯公子則未有處也衎剽之立歸其或出或弑亦未適定也以為過之若飛鳥之過遇)
(之則飛鳥之遇也師矌侍於晉侯晉侯曰衛人出其君不亦甚乎對曰或者其君實甚良君將賞善)
(而刑淫養民如子蓋之如天容之如地民奉其君愛之如父母仰之如日月敬之如神明畏之如雷)
(霆其可出乎夫君神之主而民之望也若困民之主匱神乏祀百姓絶望社稷無主將安用之乾侯)
(之變趙簡子問於史墨曰季氏出其君而民服焉諸侯莫之罪也對曰天生季氏以貳魯侯為日久)
(矣魯君世從其失季氏世修其勤民忘君矣雖死於外其誰矜之社稷无常奉君臣无常位自古以)
(然詩曰高岸為谷深谷為陵三后之姓於今為庶主所知也甚矣史墨之言不如師矌之順也然而)
(聞之足以戒故史墨之言則謂小過之旅也飛鳥之災𤯝是也師矌之言則謂小過之謙也往厲之)
(必戒是也然則過其祖遇其妣不及其君遇其臣之果何謂也謂夫小過之恒也致謙而已六二柔)
(也六五亦柔也柔不可過剛尤不可過也過其祖而遇其妣不及其君而遇其臣為臣子則宜如此)
(也子産作慧而子國叱之曰童子何知范文子掩人於朝武子杖之折笄夫亦有防戕弋穴之心乎)
(何其戒之蚤也然則六五之咸非小畜也而亦曰密雲不雨自我西郊何也曰咸與畜皆未之敢決)
(也取其至隂感其少陽取其至柔感其少剛密雲之義或在此乎)
(小過之變六十四其體盡變復為中孚不變而反易則猶之小過也故小過不别為用用其似中孚)
(者以謂坎水之變體取於震艮合兩而一寓是隂節之終亦隂節之所謂也五爻遞變有渙益小畜)
(履損節猶之中孚一爻獨用者是亦法之乾坤也)
䷽(小過之小過)
小過亨利貞可小事不可大事飛鳥遺之音不宜上宜
下大吉
象曰山上有雷小過君子以行過乎恭喪過乎哀用
過乎儉
(正曰天交地中雷以之上山孚過相次為大離坎亦兩濟之義也)
小過之渙(初八九三九四六五上六六二)
小過亨利貞可小事不可大事飛鳥遺之音不宜上宜
下大吉
渙亨王假有廟利涉大川利貞
(正曰小過之渙鳥體皆動而垂翼不舉以是涉川則滅頂隨之矣天下之為小過者恭儉哀三者而)
(已過此以往則皆大過也慢之无小若蕭同叔子之笑跛眇也汏之无小若蔡昭侯之作珮裘也樂)
(事无小若衛懿公之好鶴也王子頽享五大夫樂及徧舞鄭伯聞之見虢叔曰寡人聞之哀樂失時)
(殃咎必至今王子頽歌舞不倦樂旤也大司宼行戮君為不舉而况樂旤乎夫子頽奸君之位迫逐)
(天子鄭伯不之討也而討其徧舞謂其舉小以彰大也然則子頽不徧舞鄭虢遂立之乎曰東西周)
(之旤則必從此始矣故享帝立廟誠敬而已鐘鼓玉帛君子冇所不敢舉也)
小過之益(二八九三九四六五上六初六)
小過亨利貞可小事不可大事飛鳥遺之音不宜上宜
下大吉
益利有攸往利涉大川
(正曰小過之益在古人之稱杜蕢也杜蕢者屠蒯也晉荀盈如齊還卒未葬晉侯飲酒樂膳宰屠蒯)
(趨而入請佐使尊許之遂酌以飲矌曰子卯不樂謂之疾日女為君耳將司聰也股肱或虧何痛如)
(之女聞而樂是不聰也又酌以飲外嬖叔曰女為君目將司明也事有其物物有其容今君之容非)
(其物也而女不見是不明也又執以自罰曰味以行氣氣以定言臣實司味二官弗御而君弗命臣)
(之罪也公說徹酒為是不敢廢知氏而立外嬖故杜蕢之遺音則可謂益矣益以遷善改過晉侯之)
(不廢知氏而立外嬖小過之益晉侯亦有焉)
小過之小畜(三七六二九四六五上六初六)
小過亨利貞可小事不可大事飛鳥遺之音不宜上宜
下大吉
小畜亨密雲不雨自我西郊
(正曰隂陽之滯於中皆過也過而止猶可以寡則小畜近於寡過也或曰是皆非大事也為之分過)
(焉鞌之會韓獻子將斬人卻獻子馳將救之至則斬之矣卻子使速以殉告其僕曰聊以分謗也宋)
(皇國父為太宰築臺妨農子罕請之弗許築者謳曰澤門之晢實興我役邑中之黔實慰我心子罕)
(聞之親執扑以抶不勉或問其故曰宋國區區而有詛有祝旤之本也韓獻子與皇國父小過也獻)
(子與子罕則所謂小畜也二至而食謂之過密雲而雨謂之畜)
小過之履(四七六二九三六五上六初六)
小過亨利貞可小事不可大事飛鳥遺之音不宜上宜
下大吉
履虎尾不咥人亨
(正曰小過之履則猶為正者乎曰恐其已懦也震乾也艮澤也乾動而彊澤淖而汚是有凶事畏其)
(陷也君子秉道而行以禮自持趙宣子驟諫靈公不從夜使人刺之入其庭登其堂歷其寢无人焉)
(宣子方朝服而假寐刺者投刃而出觸槐而死晏平仲以士禮居桓子之喪以下大夫祀其宗崔杼)
(之難三召不往而不敢難也季文子與於仲遂之事賂齊以濟西之田叔肸非之文子為之斂約妾)
(不衣帛馬不食粟而卒以成名於天下故小過之履君子之所樂與也恐其卒不中於禮若魏人所)
(刺褊心者則君子所不事也)
小過之損(五八六二九三九四上六初六)
小過亨利貞可小事不可大事飛鳥遺之音不宜上宜
下大吉
損有孚元吉无咎可貞利有攸往曷之用二簋可用享
(正曰小過之損以懲窒過行可以往亦可以享范宣子與蘇大夫爭田三年矣將討之問於諸大夫)
(室老皆以職辭无對者問於叔向叔向曰盍問之祏訾乎見祏訾祏訾辭以祀事謂明德之可以祭)
(也爭田而祀則其為祀者少矣子産聘於晉就小國之賦焉會於楚獻侯伯享公之禮六雖晉之墨)
(臣楚之傲主莫敢難也故天下之可以免過者其惟禮乎忿欲克則仁禮復仁禮復則天下歸君子)
(所從事則必於此矣)
小過之節(上八六二九三九四六五初六)
小過亨利貞可小事不可大事飛鳥遺之音不宜上宜
下大吉
節亨苦節不可貞
(正曰小過矣而又為制數度議德行何也夫謂小過之不足與制議乎制議之而无過則遂无過也)
(然而已窮矣是其動皆不中下悦而上險若范文子與叔孫昭子之祈死也无所置其制議焉宋伯)
(姬之死君子謂之女而不婦臧堅之死君子謂之婦而不夫防之戰衛人獲臧孫堅齊侯使夙沙衛)
(唁之夙沙衛倖也且曰母死藏堅稽首曰拜命之辱抑君賜不終姑使其刑臣禮於士遂以杙抉傷)
(而死臧堅則可謂貞矣然不如死鼓之勇也然則曹沫賢於臧堅乎曰曹沫則可與議數度矣然則)
(夫子之與叔肹不與公子札何也曰何為其不與札也曰叔肹之卒書曰公弟叔肹卒季札之聘書)
(曰吳子使札來聘則是不與札也曰為其國絀也有使之者或受其惡焉臣子為國受惡則是可議)
(德行也)
(咸亨至中孚小過十六卦一千八十六年餘九十六日加孚過二反復為一千二百二十二年餘二)
(百八十八日七十二限計之餘兩濟及乾日月食分於是盡矣梓慎曰二分同道二至過之大過猶)
(之同道小過則明乎其為過也限至小過而盡矣正曰頥則陽也直於南政大過隂也直於北政小)
(過從頤大過從中孚從爻者也頤從中孚大過從小過從象者也乾坤之象頤大過坎離之象中孚)
(小過日月皆交食有淺深至於兩濟而既矣既者天地既之非既之旬朔也)
(序卦傳曰節而信之故受之以中孚有其信者必行之故受之以小過是豈謂不信者發乎宋背金)
(之盟非過也守金之盟非信也宋之失信在遼而不在金其過信在和而不在戰也理宗七年辛卯)
(限在中孚明年伐金又明年金主守緒走蔡州又明年甲午蒙古入蔡州殺守緒及其立主承麟於)
(是金亡金亡在中孚之初距徽欽北狩百有十年巽兑之中交中夏之正孚過之初交邊域之際也)
(於是趙范議復中原會兵趨汴旋即棄汴而歸丙申王旻作亂遂棄襄陽孟珙既復襄陽與余玠共)
(收西蜀二賢戮力奄忽俱凋漸經分道而来朝廷所倚獨一賈似道似道降書甫出於袖捷音騰播)
(於朝又拘留信使以掩厥醜度宗初六俯躬答拜以樸簌之臭承尚父之寵既而樊襄俱陷元師東)
(下汪立信之策不行文天祥之謨已晚伯顔有言汝國取天下於小兒失天下於小兒復何辭乎度)
(宗之先甲子孚過中交宋綂已絶而猶栖遲十一二年乃覆於厓陵之下自古亡國之異亦未有如)
(此者庚辰元殺文天祥己丑殺謝枋得乙未元成宗立又十一年武宗海山立中原豪傑之士所受)
(治於元者可屈指而數也自周平王四十九年己未春秋立元凡三十限體卦歷實二千一十八年)
(而屆於元成宗之丙申後限六十七止於癸卯明年而金陵啓祚乾龍乃興中交三十五年建文受)
(之前限六十七年上於周宣王癸丑中交三十五年而在共和之初坤元分濟故中交者天地之所)
(立限也乾坤成列南北分中各二千一百八十四年通朞合體之數也實歷二千一百五十三年餘)
(三十日四分凡三十卦實歷二千一十八年加一卦為二千八十五年餘三百二十三日又半交三)
(十三年一百八十三日合為二千一百二十年洪武丁丑三月清明之末候也以桓王三年甲子步)
(之得永樂壬午歲前冬至交於乾中或曰是未濟之中也曰前際坤元入於宣幽何為其兩濟之交)
(也然則用卦專乘之數如何曰體卦三十限用卦二十四限四六五六逓相及也用卦八十五年餘)
(五十九日以二十四限積之二千四十三年益以通朞之數三十年為二千七十三年外加四十三)
(年甲辰交於震艮之中内減四十三年己卯而交於鼎革之中鼎革己卯即張陸過涉之歲也故易)
(之繩凖必在中交也日月星辰之所取道也然則體用兼乘之數如何曰兼乘之數七十五年餘二)
(百五十四日以二十八限乘之得二千一百十九年餘百七十二日洪武丁丑歲夏至前十日也以)
(桓王三年甲子步之得永樂壬午歲夏至前十日燕師鷹揚之會也二十四限交者得震艮二十六)
(限交者得漸歸妹是皆序卦也衡圖南北則各有所取之矣然則是皆不泝之幽平乎曰前限則幽)
(平也圖之有平王元年何也曰平王四十八年足以洪建三十五年泛歷二載則亦可取也而聖人)
(業有其繩凖引伸觸類夫有不勝取者矣)
䷾
既濟亨小利貞初吉終亂
彖曰既濟亨小者亨也利貞剛柔正而位當也初吉
柔得中也終止則亂其道窮也
象曰水在火上既濟君子以思患而豫防之
(正曰既濟之終亂何也曰怠也然則豫之不亂何也曰豫知戒者也既濟不知戒者也人自謂无患)
(也而或患生焉湯誥曰尚克時忱乃亦有終多方曰時惟爾初不克敬于和則無我怨三代之子孫)
(藉其先德自謂既濟者多矣而不濟者比比也詩曰天生烝民其命匪諶靡不有初鮮克有終盤庚)
(曰汝不謀長以思乃災汝誕勸憂今其有今罔後故慎修思永古人之所貴也然則水在火上何也)
(曰水者火之蒸氣也蒸氣上盈降而滅火雖強主亦有女旤詩曰燎之方揚寧或滅之赫赫宗周褒)
(姒烕之君子為患即不至於滅祀而喪茀殺牛其所繇來不可不審矣故思患豫防既濟之象也&KR3298;)
(焚於已熱鼎覆於已熟或生或殺或甘或毒其究也為慎辨物居方)
初九(既濟之蹇)
既濟亨小利貞初吉終亂
蹇利西南不利東北利見大人貞吉
曳其輪濡其尾无咎
象曰曳其輪義无咎也
(正曰既濟矣而猶且蹇反身修德則是未忘難也趙簡子使尹鐸為晉陽曰必墮其壘培若見壘培)
(是見寅與吉射也尹鐸往而增之簡子怒欲殺尹鐸郵无正曰昔先主文子少釁於難從姬氏於公)
(宫無典刑師保基於其身以復其所及景子亦長於公宫纂受先業無謗於國乃擇言以教子擇師)
(保以相子而子皆疏之以及於難尹鐸曰思樂而喜思難而懼人之道也委土可為師保吾何為不)
(增簡子說乃以免難之賞賞尹鐸故如簡子可謂不忘難矣濟難而不忘雖曳輪濡尾何咎之有)
六二(既濟之需)
既濟亨小利貞初吉終亂
需有孚光亨貞吉利涉大川
婦喪其茀勿逐七日得
象曰七日得以中道也
(正曰既濟而思患者鮮矣需以宴樂宴樂而喪茀左右之借房闥之蔽是可以勿逐也君子濟難去)
(其𤨏節以惟大政慎默以居之寬綽以舒之喜怒笑詈不濫於僕御如是則可謂知治者矣晉文公)
(之出也寺人勃鞮斬袪於蒲城里鳬須竊其守藏及其入也而公皆見之是以吕冀之亂獲免於公)
(宫故需而喪茀喪茀而又逐之旤亂未平而怨惡沓至非内順之道也洛誥曰彼裕我民無遠用戾)
(君陳曰寬而有制從容以和是則既濟之需之謂也)
九三(既濟之屯)
既濟亨小利貞初吉終亂
屯元亨利貞勿用有攸往利建侯
高宗用伐鬼方三年克之小人勿用
象曰三年克之憊也
(正曰既濟之屯亦未免難也夫是有挾其才智以侈為功名者矣伐鬼方而克之可用也三年而後)
(克之則不可用也三年克之則猶可用也使君子侈其名而小人侈其功則不可用也古之聖人亦)
(有以馳騁僨事者隆本而持末慎始而要終善為經綸者日守此草昧也詩曰匪安匪舒淮夷來鋪)
(又曰不留不處三事就緒疲中國以事遐方功成則不得不賞不成則勞費十倍此先王所以慎固)
(封守不勤遠略也建侯不寧亦庶乎无時或怨矣然則易之屢稱帝乙高宗何也曰君也師也成湯)
(之永終知敝武丁之思亂豫防二者先王之所貴也夏以妹喜殷以妲已周以褒姒雖飛廉惡來韋)
(顧昆吾未有其竪靱也湯誥曰殖有禮覆昏暴說命曰惟事事乃其有備有備无患二者其子孫有)
(不能守也然則高宗之時亦有小人乎曰帝乙之時而有女謁讒夫況其中葉乎君子以禮制其内)
(以義制其外故為歸妹以治女謁為既濟以治讒夫女謁之與讒夫兩者相為倚伏否泰治亂之所)
(終始也易於兩濟正言治亂以閫外之治治之於否泰不言治亂則猶以閫内之治治之也故泰於)
(歸妹既濟於未濟兩王同辭春秋之畏戎狄不甚於畏女謁也楚吳越之僭也始而國之既而人之)
(既而子之杞叔姬一女子往還父母之國而四見於經然則少齊之卒公卿再反而不著少齊何也)
(曰微之也著其禮者而微其非禮者亦猶以外治治之若姜氏之出入則不得以外治治之也然則)
(勞兵遠師春秋亦與高宗乎曰撻伐秉鉞再見於詩何為其不與高宗也春秋所不與者夙沙釐之)
(殿逢丑父之替賈舉州綽邴師之毅雖可而春秋不與也至於小國遠與盟會以攘夷狄則春秋无)
(所不與者天子之斧遠及四海周書曰其克詰爾戎兵以陟禹之迹方行天下至於海表罔有不服)
(猶恐有小人依附女謁以興戎於内故又曰繼自今後王立政其惟克用常人然則女謁之盛何詩)
(似之曰維秦風乎閻趙之旤兆於寺人以寺人而達君子猶鬼之籲帝也其詩曰未見君子寺人之)
(令見君子而並坐鼓瑟猶見病而投之毒也不如不見之矣故其詩曰今者不樂逝者其耋夫君子)
(之惡小人則亦謂此也以房中之好與於寺人而猶有死亡之憂况於秉鉞從征於萬里之外者乎)
六四(既濟之革)
既濟亨小利貞初吉終亂
革已日乃孚元亨利貞悔亡
繻有衣袽終日戒
象曰終日戒有所疑也
(正曰已日乃孚而曰終日戒何也甲己之合則猶六日焉故未可革新未可取衣袽之苴漏苟塞而)
(已苟塞而心戒雖既濟有未濟之懼也君子之濟事可革則革之不可革不以身試也盤庚曰爾忱)
(不屬惟胥以沈詩曰其何能淑載胥及溺長慮者所以屬忱序爵者所以拯溺也長慮之不用序爵)
(之不試以濟大川鮮不覆矣詩曰如彼泉流無淪胥以敗)
九五(既濟之明夷)
既濟亨小利貞初吉終亂
明夷利艱貞
東鄰之殺牛不如西鄰之禴祭實受其福
象曰東鄰殺牛不如西鄰之時也實受其福吉大來
也
(正曰既濟之明夷是當文王與紂之事也小過之西郊既濟之西鄰文王則用以自與也鬼神之魄)
(兆發於東北而宅於西南其榮實發於東南而收於西北夫亦其德而已矣不在於位既濟之九五)
(水則為政也水尅牝牛火伏而傷柔順文明未受其祥然而時則已至矣詩曰既克有定靡人弗勝)
(有皇上帝伊誰云憎是則文王之謂也故易之有先甲先庚東鄰西鄰爻象相取是聖人之明旨也)
上六(既濟之家人)
既濟亨小利貞初吉終亂
家人利女貞
濡其首厲
象曰濡其首厲何可久也
(正曰既濟之上且亂矣亂而以家人治之蓋多所不治也故女貞者所以保吉非所以濟亂也四方)
(有敗猶之一家濡首以救之未為失也然而道非豫設變不一適殞身而救人君子不為也然則女)
(貞之利謂不救人者歟曰潔身智也潔身而亂義則亦不智也然則智者固不潔身歟曰濡其首而)
(益於人則為之濡其首而厲於人則亦不為也詩曰就其深矣方之舟之就其淺矣泳之游之何有)
(何亡黽勉求之是既濟之家人之謂也)
䷿
未濟亨小狐汔濟濡其尾无攸利
彖曰未濟亨柔得中也小狐汔濟未出中也濡其尾
无攸利不續終也雖不當位剛柔應也
象曰火在水上未濟君子以慎辨物居方
(正曰辨物居方何也是易之終義也易有天地之義六焉經星所麗屬於河漢出入兩濟以為首尾)
(一也七緯所纏歷於次舍朔望薄食凌犯生焉以為災祥二也南北距極盈縮入歷行隂行陽一南)
(一北歲月日辰各視其積以稽世運以知得失三也地道繇之以司八方以正分野察其星物四也)
(水土之合五緯逓變形象類居龍虎龜鳥燦及牛馬降於狐鼠或動或交逆數順舉五也生寄歸藏)
(以廟以兆尚象而制咎譽功凶各得其意六也有是六者以别其剛柔相其方位以生萬物而命六)
(十四事如星之在於天而水之在於地也故月之命潮星之命丘南首而北尾古之聖人則必有取)
(之也君子於是致慎焉耳慎之如何曰察其義類而正之以禮體剛而用柔賤疑而貴斷狐者物之)
(善疑者也龍者物之善斷者也屈伸進退斷之以道得失憂虞斷之以命故曰樂天知命故不憂安)
(土敦仁故能愛窮理盡性故不惑獨立遂志故无懼慎是四者則可去小狐之恥進於乾龍之用矣)
(慎者易之大用也易以誠始誠故无息易以慎終慎故无患惟其无患故能與民同患其究也曰思)
(患豫防思患豫防與慎辨物居方斯兩者堅冰龍戰之所不至也)
初六(未濟之睽)
未濟亨小狐汔濟濡其尾无攸利
睽小事吉
濡其尾吝
象曰濡其尾亦不知極也
(正曰未濟而有異同亦可以止矣有異同而往則是濡尾也君子濟世不違衆志不違龜筮夫有卿)
(士與庶民俱逆而王者猶用之夫非聖人而能之乎君子量力而動叶衆而謀慎始而慮終行其明)
(不行其疑敬其初以極其歸詩曰國雖靡止或聖或否民雖靡膴或哲或謀或肅或又以衆人為无)
(謀以獨往為能斷恃其一得以憑大川者是小狐之智也)
九二(未濟之晉)
未濟亨小狐汔濟濡其尾无攸利
晉康侯用錫馬蕃庶晝日三接
曳其輪貞吉
象曰九二貞吉中以行正也
(正曰未濟而能濟非藉賢而誰乎晉之三接以貴貴則有功以賢賢則有親詩曰君子之車既庶且)
(多君子之馬既閑且馳以君子之車馬敷求賢人雖日中昃不遑暇食未為過也趙簡子將行召董)
(安于三趨之乃至至而後簡子有求於執事三往三反而安于皆備之故安于之皆備安于之所以)
(後至也詩曰招招舟子人涉卬否人涉卬否卬須我友有是友也以曳其輪何遲之有)
六三(未濟之鼎)
未濟亨小狐汔濟濡其尾无攸利
鼎元吉亨
未濟征凶利涉大川
象曰未濟征凶位不當也
(正曰征凶而利涉何也謂其取新也已濟而去故猶或疑之未濟而取新則不已驟乎曰大川在前)
(漏舟在後不革不鼎何驟之有然則其征凶何也曰於衆則猶未信也伊尹之遇汝鳩汝方膠鬲之)
(遇商洛諸侯則猶未之遽信也未遽信而往危道也然且出險矣頤之上九則非出險也而亦曰利)
(涉大川何也曰頤而復未濟而鼎其德皆足以濟矣德勝其位需同人蠱大畜益渙中孚則亦其德)
(也然則謙之明夷而亦利涉何也是德之勝時也然則頤之益獨為无德歟曰頤而益之何德之有)
(故涉川之義非為出險也亦各求其濟而已)
九四(未濟之蒙)
未濟亨小狐汔濟濡其尾无攸利
蒙亨匪我求童蒙童蒙求我初筮告再三瀆瀆則不告
利貞
貞吉悔亡震用伐鬼方三年有賞于大國
象曰貞吉悔亡志行也
(正曰兩濟之屯蒙皆試於鬼方何也乾坤之位帝王之業繇近而遠離火之動燥遠而明甲胄戈兵)
(逖出乃光夫有柄臣剛夫欲建經綸以嘗新主則必自此始矣殷室之盛也聲靈赫濯其詩曰撻彼)
(殷武奮伐荆楚罙入其阻裒荆之旅其衰也炰烋沈湎詩曰小大近喪人尚乎由行内奰于中國覃)
(及鬼方故曰遐逖之民有道則先治无道則先亂先王察其治亂以為之制或用以賞或用以罰先)
(罰則師不憊後賞則衆志定賞而不建則侯度不貳詩曰不僭不濫不敢怠遑命于下國封建厥福)
(以是而遠征則可謂不瀆者矣不瀆而後果行果行而後有功高宗之治五十有九年詩曰夀考且)
(寧以保我後生是之謂也)
六五(未濟之訟)
未濟亨小狐汔濟濡其尾无攸利
訟有孚窒惕中吉終凶利見大人不利涉大川
貞吉无悔君子之光有孚吉
象曰君子之光其暉吉也
(正曰未濟之訟不利涉大川而曰貞吉无悔何也未濟而不涉未為不知也兩濟之間南曰井鬼北)
(曰尾箕涉井出鬼涉箕出斗天地之大限也兩濟之需訟麗於井鬼或出或入需在河漢之中訟出)
(太微之庭矣故需涉川者也訟不涉川者也既濟之需自尾而鬼歷於冬夏至於斗而濡首矣一出)
(再入順行於河漢之間與日同道辰星為主故明夷為政而需不為政也未濟之訟自尾而鬼歷於)
(斗首逆行栖遲或伏或留月二十七交而熒惑乃終熒惑為主則月不為主故訟為政而晉不為政)
(也聖人之於言也顯而微其於理也隠而費需訟屯蒙漸反而之乾坤星物方位辨於其居環而眎)
(之則二至之交在兩濟之端衡而眎之則二分之中直黃赤之路也故辨物居方則必於兩濟焉取)
(之易象之要義也然則訟之德彖何取乎曰訟之言慎也慎始而謀終亦未濟之所甚貴也)
上九(未濟之解)
未濟亨小狐汔濟濡其尾无攸利
解利西南无所往其來復吉有攸往夙吉
有孚于飲酒无咎濡其首有孚失是
象曰飲酒濡首亦不知節也
(正曰未濟而解解而飲酒則已緩矣君子之於濟也或失則已急或失則已緩鼎則已急解則已緩)
(緩而知節則猶未為失也秦穆公之置服也三世十九年而後濟晉勾踐之持節也反國七年而後)
(興師夫各未知道也而皆有以自信君子之為道也欲通於衆通於衆欲適於用也未濟已窮窮而)
(後通通而變變而久解緩濡首何為者乎君子不舍已而殉人不遺人而樂身既濟殉物濡首則已)
(急未濟樂身濡首則已緩詩曰匏有苦葉濟有深涉深則厲淺則揭夫亦各有其節也何弗辨乎)
(易之稱孚則二五俱倍何也中也未濟之上而有孚何也曰六則不終九則有終九可信六不可信)
(者也上九之爻三十有二其凶者噬嗑无妄中孚巽旅益六卦而已獲吉之數二十有六上六之爻)
(三十有二其吉者臨隨謙升井解蹇七卦而已凶平雜半二十有五需之上六可以終吉而聖人猶)
(以為未當位故聖人之信上六不如上九之信也然則益之三五小畜之四五比之初二革之三四)
(五皆屢言有孚何也曰是自本卦而言之則皆當位也益之三不當位而有凶故聖人之信六不如)
(九之信也信而又信之以為是當位者窮而不變不變不通則於是有失矣故德義名節亦時不可)
(信也所可信者曰仁而已仁不失貞貞不失元貞元相資而亨利隨之記曰造次必於是顛沛必於)
(是必於是者不失是也夫以危急而必於是又以解緩而失之自以為才可濟而猶且未濟故聖人)
(之學絶而王佐之才不見於世也夫亦大可慨矣未濟在斗井之西柳星在焉辨物居方者或於此)
(有取之乎曰需之飲酒宴樂則亦不取於此也且是未濟猶在觜觹之間也未濟將終而自為既濟)
(雖不濡首亦有醉飽之心焉故需在氐房之間則亦待濟者也天下之待濟者視其可濟亦不踰時)
(而濟矣詩曰雝雝鳴雁旭日始旦士如歸妻迨冰未泮言夫可濟而不可不濟者也可濟而不濟故)
(王道衰而霸功亦熄也然則濟之時義不亦大乎兩濟三隂三陽南北兩正於是盡矣孚過中分南)
(北之間間以兩濟北正之盡中孚十有七卦南正之盡小過十有八卦贏縮兩候之所從出也兩濟)
(在孚過之間為日月之正交道南贏而北縮故自冬至以至春分八十七日而浹度自夏至以至秋)
(分九十三日而浹度贏縮之間約差六日七分歸於兩濟而距象平等故否泰隨蠱漸歸妹兩濟與)
(體卦相間猶六律之間有三鍾三吕也每卦相成六十四卦統旬積歲南北逓分四千三百六十九)
(以四判之各一千九十二餘二分有半以七十二卦分之四分之卦各得十八兩濟出於其中而戎)
(夏卒猝國无定君民无定主故坎離兩濟君子之所重戒也以上下定序而論體卦則坎離為腹兩)
(濟為終以南北兩正而論體卦則坎離頤大過為四立兩濟為二分四立之間猶有代謝兩濟之交)
(未有不亂者也故易曰初吉終亂无攸利聖人之防患深至如此也然則六十四卦三百八十四爻)
(積卦推爻不足以紀治亂歟曰猶是象數也範圍曲成莫之或逃也莫之或逃則必用七十二卦何)
(也曰治亂之故著於爻象積漸之數生於卦差故體用積差參伍相稽十二圖者君子所並用不厭)
(微賾也義理昭然不爽錙黍神而明之存乎其人序卦傳曰有過物者必濟故受之以既濟物不可)
(窮也故受之以未濟終焉雜卦傳曰既濟定也未濟男之窮也是何義也曰是亂際也治亂之際匪)
(夷所思思之與不思同義也古人不以思致辭曰若是禀於自然焉耳然且不敢紊其終始元成宗)
(戊戌是入既濟又十年戊申武宗海山立又四年壬子仁宗立又七年辛酉英宗立仁英亦皆賢主)
(也儒臣嚮用而胡人主兵癸亥南坡之變御史大夫鐵失手刃英宗於卧幄亦唐宋數百年所未有)
(也泰定五年上崩皇太子即位見併於懷王懷王即位既還授明宗不半歲而懷王又自取之是為)
(文宗又五載上崩酈王立酈王明宗子也不一載順帝立順帝亦明宗子也文宗之后再舍其子而)
(立其姪為難能也然亦以亡其國而卒以亡其身至正十一年辛卯劉福通徐夀輝兵起順帝在位)
(於是十九年矣又明年癸已張士誠兵起明年明師起歲在乙未則猶漢祖入關之年也丙申克金)
(陵辛丑伐漢拔江州癸卯滅漢誅陳友諒明年建號稱吳於是在乾元之初交故易之大象非言辭)
(之所能治也羲文治其象周孔治其辭辭不盡意而象无盡辭理義者象數之精魂也象數不得喪)
(其體魄象數不持精魂乃離當兩濟之中交文宗辛未遣皇子出居立酈王為帝時已伏庚辰廢遷)
(之旤然猶中外冥豫守兄弟終及之議迨於庚辰論定燭斧摇真吉刺后與古思兒亦无以自白於)
(天下綱常久斁淫放日增即徐韓張陳奮魚狐之智亦足以亡其天下而猶舂容十八年以待聖主)
(特起豈非天乎然則坎離之際皆有戰國衡交諸圖值於孚過華夷之亂常十百年而龍奮之會以)
(十四年廓清海宇何也曰已倍於漢高之年矣秦滅七國為時尚暫方肉方爼著於人心宋役北朝)
(為時已久鮑肆蕕蒸習而安之我又起於江南徒步赤手以挽天地宜其久也然則甲辰之歷遂當)
(寳籙乎曰隂陽之節後起者勝前縮後贏徐應者長以春秋魯歷應之則甲辰為仲尼所立元以桓)
(王周歷應之則戊申為天地所立元仲尼與天地所治命一也然則已未立元至龍飛戊申實得二)
(千九十歲以三十一卦實歷二千八十五年零三百二十三日步之實得吳前癸夘立冬後三日破)
(陳友諒還金陵犒賚之日也體用兼乘之卦外餘四限渙節孚過兩濟乾元自戊寅而後三百二年)
(餘二百八十六日是天地中限百世帝王之所凝歷也然則天地分周自平王辛未而始東遷周公)
(所卜召公所營至辛未乃定何取之歟曰諸圖皆取之也而體卦通基用其全歷幽平之間五十九)
(年中際二千九十洪建三十五通為二千一百八十四年是全易之分體也去幽王之十一存平王)
(之四十八以引用卦二千四十三年暨於定都析木之歲是則二十五限之所從究也故以周平王)
(辛未為元暨於永樂壬午二千一百二十五年又三年乙酉定鼎燕都而革鼎之限始究是周公之)
(立元與天地仲尼併申其治命也周遷而以衰明遷而以興周云救而明云授也體用兼乘之數舉)
(其通基為二十八限得二千一百五十歲亦始於幽王之元年去幽存平二千一百三十八又益以)
(半交三十八歲為二千一百七十六年亦始於洛邑而究於燕都故聖人之與天地相似也聖人而)
(不與天地相似則无所用參天地者矣然則已已之限如何曰是半交也用卦之數二十五限在於)
(震艮實歷二千一百二十九年加漸歸妹半交四十三年為已已夏至後十日又二十九日夏秋之)
(間也故聖人察其中交以為苞桑之繫用卦二十四限在元英宗之壬戌中交四十二為明命之甲)
(辰兼乘二十七限亦在元英宗之壬戌中交三十七而方國珍來降為明初之戊戌贏縮少差亦皆)
(中交也中交之差在隠公已未與桓王壬戌春秋已未與天元甲子參伍之間也然則聖人察於中)
(交而前宋靖康西晉建興皆過不遇之何也曰體卦巽兑交於丙午靖康之元年兼卦革鼎始於宣)
(和之乙已兼卦頤過交於建興之丙子用卦頤過始於建興之乙亥夫固已治之矣何為其莫遇之)
(也然則新室之初始固莫治之歟曰用卦八限隨蠱終於孝成之元年已丑後四十一年已已新室)
(乃廢孺子兼卦九限臨觀亦終於孝成之元年已丑後三十八年丙寅為居攝二年是皆正中交也)
(故天下變故天地未嘗不先而治之也先天不違後天奉時天地與聖人均不獲已也然且聖人不)
(言之何也曰德至者其言簡言至者其意密古之治歷者皆未有如今之細也而晦望式序交食不)
(錯其求之愈細則其牴牾者愈衆矣然而聖人必不使其道終晦於天下知道者得象以該數得數)
(以該義理義得而禮樂興禮樂興即天地鬼神亦有所不能治也諸治道禮樂皆在六十四事中又)
(為十二圖中差略附於後焉)
三體卦限歷差圖
七十二限差(積實通朞每限各加一年積餘為歲三較立差)
(一限六十七餘一百五)(一限七十五十四二五餘二百五)(一限八十五餘五十八)
(上差八十九餘百四)(上差十七十八餘三百一)
(下差九六十九餘一百)
(二限一百三十四餘二百十)(二限一百五十一餘一百四十五)(二限一百七十餘百十六)
(上差十六餘三百)(上差三十十二餘二百七)
(下差十八十六餘三百三)
(三限二百一十五餘三百一)(三限二百二十六餘三十二)(三限二百五十五餘一百七十四)
(上差二十四餘八十二)(上差五十三四餘二百二十)
(下差二十九二餘一百四十)
(四限二百六十九餘五十四)(四限三百二十六四限三百四十十二餘二百八餘二百三)
(上差三十三二餘二百三十)(上差七十一八餘一百七十)
(下差三十七一餘三百一十)
(五限三百三十六餘一百六十)(五限三百七十八餘二百六十五)(五限四百二十五餘二百九十)
(上差四十二餘一百五)(上差八十九餘一百三十)
(下差四十七餘二十五)
(六限四百三十五餘二百六)(六限四百五十四餘六十四)(六限五百一十四餘二百八十)
(上差五十十四餘一百六)(上差一百十餘一百八十)
(下差六十十六餘二百一)
(七限四百七十一餘五百)(七限五百二十九餘三百十八)(七限五百九十六餘二十五)
(上差五十八餘三百十三)(上差百二十五餘二十)
(下差六十六餘七十二)
(八限五百三十八餘八十一)(八限六百八十二餘一百一)(八限六百八十一餘九十九)
(上差七十十一餘一百三)(上差一百四十三餘十八)
(下差七十二三餘三百五十)
(九限六百五五餘二百十)(九限六百八十一餘一百二十六)(九限七百六十六餘一百九十二)
(上差七十五六餘二百七十)(上差百六十餘十)
(下差八十五餘六十六)
(十限六百七十二餘三百二十)
(限差之法无所取之取之積會也三體互追積而逾遠惟體卦五限與用卦四限僅差四年七十二)
(日以十六乘用卦之差而得差積一限之實故歲實六十四限常退六十三年亦其候也體卦十限)
(較九八二限常差八年一百餘日各以八乘之為六十七年餘之限限中相追其最親者用兼兩卦)
(九八二限耳二限較差不過二十七日以七九六十三及九八七十二乘之不及月行八交之道故)
(體用相乘之數分為體用二限是遠近内外之所取衷也體限積實四千八百四十四餘日百三十)
(一半交二千四百二十二約之為春秋之本用限積實五千四百五十餘日四十四半交二千七百)
(二十五約之為月交之本其不及者以通朞進之是春秋原本朔虚之所從出也用卦亦乘兩限體)
(限積實五千四百四十餘日六十與兼卦體限平交約差十分上下贏不過十一分用限積實六千)
(一百三十二餘日九十一半交三千六十六為約得三百有六再約之為氣閏之本其不及者以通)
(朞進之通朞六千一百九十六半交三千九十八以實贏十六足之三千一百一十四以十約之為)
(三百一十一四分為氣閏之本通實相裨實則三千五十通則三千一百一十約之為詩猶二千四)
(百二十二為春秋之實本二千四百五十七半為春秋之通本也以通本之十七裨實本之二十二)
(而歲實參分月交氣閏為天地之大用詩用氣閏得用限之半交春秋用月交得兼限之半交各為)
(十約之以察天地之體數聖人所範圍天地差等百王祖仁義而興禮樂皆出于此也)
易象正卷十一
