䟦啓蒙意見後
盈天地間唯氣而理寓焉乃備諸易矣是故洩精呈秘
莫大乎圖書制器尚象莫大乎卦畫成能利用莫大乎
蓍策趨時通志莫大乎變占圖書不本則玄虚淆矣卦
畫不原則䜟緯亂矣蓍策不明則功化滯矣變占不考
則趨避疑矣淆焉亂焉滯焉疑焉易之道窮聖人之志
衰民生何利焉造化之用不幾息乎是君子之憂也明
興教洽苑洛先生早承家學茂惇素履極研易道乃著
是編首本圖書以遡其源次原卦畫以崇其象次明蓍
策以極其數次考變占以達其用蓋循引姬周之軌轍
而造設觀玩之梯航也易之用廣矣昔者孔子作十翼
以贊易韋編三絶是書也非翼之翼耶屢加更定勞與
勤至匪徒憂焉爾矣是繼志之大者也舊嘗刻諸河東
原卦畫缺焉他多初定兹獲授讀今本始終條理大備
矣乃遂刻諸上谷尚克博流逖布與同志者共焉無使
季札聘魯始興易象之嘆非先生之志乎嘉靖十三年
歲次甲午冬十月甲辰日濮陽蘇祐謹䟦
