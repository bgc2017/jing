周易程朱傳義折衷卷二十七
元趙采撰
䷲(震上震下)
程子曰序卦主器者莫若長子故受之以震鼎者器
也震為長男故取主器之義而繼鼎之後長子傳國
家繼位號者也故為主器之主序卦取其一義之大
者為相繼之義震之為卦一陽生於二隂之下動而
上者也故為震震動也不曰動者震有動而奮發震
驚之義乾坤之交一索而成震生物之長也故為長
男其象則為雷其義則為動雷有震奮之象動為震
懼之義
震亨震來虩虩笑言啞啞震驚百里不喪匕鬯
程子曰陽生於下而上進有亨之義又震為動為恐
懼為有主震而奮發動而進懼而修有主而保大皆
可以致亨故震則有亨當震動之來則恐懼不敢自
寧旋顧周慮虩虩然也虩虩顧慮不安之貌蠅虎謂
之虩者以其周環顧慮不自寧也處震如此則保其
安裕而笑言啞啞啞啞言笑和適之貌動之大者莫
若雷震為雷故以雷言雷之震動驚及百里之遠人
无不懼而自失雷聲所及百里也唯宗廟祭祀執匕
鬯者則不至於喪失人之致其誠敬莫如祭祀匕以
載鼎實升之於俎鬯以灌地而降神方其酌灌以求
神薦牲而祈饗盡其誠敬之心則雖雷震之威不能
使之懼而失守故臨大震懼能安而不自失者唯誠
敬而已此處震之道也卦才无取故但言處震之道
朱子曰震動也一陽始生於二隂之下震而動也其
象為雷其屬為長子震有亨道震來當震之來時也
虩虩恐懼驚顧之貌震驚百里以雷言匕所以舉鼎
實鬯以秬黍酒和鬱金所以灌地降神者也不喪匕
鬯以長子言也此卦之占為能恐懼則致福而不失
其所主之重
愚曰卦自臨來九二之四也一陽萌於重隂之下
為震震動也懼也雷震斯達物動斯出人懼斯成
故震有亨義雖然與震俱震者畏心也有畏心者
可以成後喜故曰震來虩虩笑言啞啞虩虩懼貌
宣王遇災而懼天下喜於王化復行是也不與震
俱震者定力也有定力者可以當大事故曰震驚
百里不喪匕鬯一雷所震百里為之不寧而長子
在廟未嘗以之而喪匕鬯舜納大麓烈風雷雨弗
迷是也
彖曰震亨震來虩虩恐致福也笑言啞啞後有則也震
驚百里驚遠而懼邇也出可以守宗廟社稷以為祭主
也
程子曰震自有亨義非由卦才震來而能恐懼自修
自謹則可反致福吉也笑言啞啞言自若也由能恐
懼而後自處有法則也有則則安而不懼矣處震之
道也雷之震及於百里遠者驚邇者懼言其威遠大
也彖文脱不喪匕鬯一句卦辭云不喪匕鬯本謂誠
敬之至威懼不能使之自失彖以長子宜如是因承
上文用長子之義通解之謂其誠敬能不喪匕鬯則
君出而可以守宗廟社稷為祭主也長子如是而後
可以守世祀承國家也
愚曰震來者謂九四來也彖言恐致福者何言因
恐懼致福慶也此以震四之初言震亨也四來之
三成離離目動笑也之二成兊兊口動言也彖言
後有則者何言未震之前踐履必有違則處所以
懼既震之後遂修省而有則所以笑傳曰内省不
疚夫何憂何懼是也此亦以震來而言震亨也自
初至四乾坤之策百有二十百里舉大數也驚遠
四也懼邇初也邇於雷者懼遠於雷者驚懼甚於
驚也此以初二三四言震也坤為肉為棘艮為手
以棘載肉而升之者匕也坎震為酒離為黃酒黃
鬱鬯也徐氏謂彖文脱不喪匕鬯一句是也上六
宗廟也艮為門闕坤土在上為社震為榖稷者百
穀之長宗廟社稷之象也四者諸侯位長子居之
監國之象也臨二之四出也古者諸侯出而朝覲
會同世子監國以奉宗廟社稷之粢盛横渠張子
曰此卦純以君出子在為言則震之體全而用顯
故曰出可以守宗廟社稷以為祭主也
象曰洊雷震君子以恐懼修省
程子曰洊重襲也上下皆震故為洊雷雷重仍則威
益盛君子觀洊雷威震之象以恐懼自修飭循省也
君子畏天之威則修正其身思省其過咎而改之不
唯雷震凡遇驚懼之事皆當如是
初九震來虩虩後笑言啞啞吉象曰震來虩虩恐致福
也笑言啞啞後有則也
程子曰初九成震之主致震者也在卦之下處震之
初也知震之來當震之始若能以為恐懼而周旋顧
慮虩虩然不敢寧止則終必保其安吉故後笑言啞
啞也是能因恐懼而反致福也因恐懼而自修省不
敢違於法度是由震而後有法則故能保其安吉而
笑言啞啞也
愚曰震之陽爻震人者也隂爻被震者也初與四
皆震人之爻而通言被震之道焉夫震道莫善於
初初則迅雷不及掩耳人皆畏之被震者亦莫善
於初一儆而覺則善心油然而生此震之初所以
盡卦彖之義也况又以陽居初陽則見善明而用
心剛初則去性近而辨理早是以能此
六二震來厲億喪貝躋於九陵勿逐七日得象曰震來
厲乘剛也
程子曰六二居中得正善處震者也而乘初九之剛
九震之主震剛動而上奮孰能禦之厲猛也危也彼
來既猛則已處危矣億度也貝所有之資也躋升也
九陵陵之高也逐往追也以震來之厲度不能當而
必喪其所有則升至高以避之也九言其重崗陵之
重高之至也九重之多也如九天九地也勿逐七日
得二之所貴者中正也遇震懼之來雖量勢巽避當
守其中正无自失也億知必喪也故遠避以自守過
則復其常矣是勿逐而自得也逐即物也以已即物
失其守矣故戒勿逐避遠自守處震之大方也如二
者當危懼而善處者也卦位有六七乃更始事既終
時既易也不失其守雖一時不能禦其來然時過事
已則復其常故云七日得當震而乘剛是以彼厲而
已危震剛之來其可禦乎
朱子曰六二乘初九之剛故當震之來而危厲也億
字未詳又當喪其貨貝而升之九陵之上然柔順中
正足以自守故不求而自獲也此爻占具象中但九
陵七日之象則未詳耳
愚曰二以虚弱之質邇初爻之震被震而懼者也
況九四之震又自上來而乘初九之剛來而近二
上下皆震二能无危厲乎故曰震來厲按虞氏本
億作噫於其反九四震來歴三則二成離五成兊
兊為口噫也虞翻曰噫惜也離為蠃為龜蠃貝也
龜亦貝也二之所利也今四來歴三二驚遠懼邇
避而之五則離毁貝喪二之五必躋三三艮山之
中在大塗之下陵也二躋三三三成九九陵也五
雖口惜二喪貝而不應之勿為逐也二只得復還
中正自守則所喪不逐而自得謂復成離象也夫
物吾之物失之不以道數窮必復能无獲乎七日
謂二歴三至五復自五之二成七數也
六三震蘇蘇震行无𤯝象曰震蘇蘇位不當也
程子曰蘇蘇神氣緩散自失之狀三以隂居陽不正
處不正於平時且不能安況處震乎故其震懼而蘇
蘇然若因震懼而能行去不正而就正則可以无
過𤯝過也三行則至四正也動以就正為善故二勿
逐則自得三能行則无𤯝以不中正而處震懼有𤯝
可知其恐懼自失蘇蘇然由其所處不當故也不中
不正其能安乎
朱子曰蘇蘇緩散自失之狀以隂居陽當震時而居
不正是以如此占者若因懼而能行以去其不正則
可以无𤯝矣
愚曰蘇蘇氣微貌三處下卦之上遠於初震而懼
甚於二何也位不當也所履不正聞震而懾神色
沮喪氣息蘇蘇而微故曰震蘇蘇聖人教之曰爾
若因此震懼改爾所行使歸於正則无𤯝矣无𤯝
何懼焉象曰震蘇蘇位不當也言三之蘇蘇非震
之為災位實災之
九四震遂泥象曰震遂泥未光也
程子曰九四居震動之時不中不正處柔失剛健之
道居四无中正之德陷溺於重隂之間不能自震者
也故云遂泥泥滯溺也以不正之陽而上下重隂安
能免於泥乎遂无反之意處震懼則莫能守也欲震
動則莫能奮也震道亡矣豈復能光亨也陽者剛物
震者動義以剛處動本有光亨之道乃失其剛正而
陷於重隂以致遂泥豈能光也云未光見陽剛本能
震也以失德故泥耳
朱子曰以剛處柔不中不正陷於二隂之間不能自
震也遂者无反之意泥滯溺也
愚曰震道莫不善於洊雷霆日轟轟於天下人誰
畏之被震者亦莫不善於洊人之情一警而不覺
則頑再則聾三則蔑如也此爻正洊雷也辭曰遂
泥象曰未光得非陷於四之中不中不正如足陷
於坎不能自奮震者乎宜其滯泥而不光大也
六五震往來厲億无喪有事象曰震往來厲危行也其
事在中大无喪也
程子曰六五雖以隂居陽不當位為不正然以柔居
剛又得中乃有中德也不失中則不違於正矣所以
中為貴也諸卦二五雖不當位多以中為美三四雖
當位或以不中為過中當重於正也蓋中則不違於
正正不必中也天下之理莫善於中於六二六五可
見五之動上往則柔不可居動之極下來則犯剛是
往來皆危也當君位為動之主隨宜應變在中而已
故當億度无喪失其所有之事而已所有之事謂中
德苟不失中雖有危不至於凶也億度謂圖慮求不
失中也五所以危由非剛陽而无助若以剛陽有助
為動之主則能亨矣往來皆危時則甚難但期於不
失中則可自守以柔主動固不能致亨濟也往來皆
厲行則有危也動皆有危唯在无喪其事而已其事
謂中也能不失中則可自守也大无喪以无喪為大
也
朱子曰以六居五而處震時无時而不危也以其得
中故无所喪而能有事也占者不失其中則雖危无
喪也
愚曰五被四震者也以六居之履非其正欲往而
上則无位欲來而下則乘剛往來皆危行也故曰
震往來厲然往來雖厲而吾无喪失者孟子曰必
有事焉吾之所事者何也曰中而已矣天下之理
莫善於中中豈有喪失哉二五兩爻二止於來厲
尚可以往也五往來厲不可以行也然二反喪貝
五乃无喪何也天下唯剛足以有守而柔不能焉
二之以柔居柔正也五之以柔居剛中也中无不
正正未必中此一喪一无喪所以異也
上六震索索視矍矍征凶震不於其躬於其鄰无咎婚
媾有言象曰震索索中未得也雖凶无咎畏鄰戒也
程子曰索索消索不存之狀謂其志氣如是六以隂
柔居震動之極其驚懼之甚志氣殫索也矍矍不安
定貌志氣索索則視瞻徊徨以隂柔不中正之質而
處動震之極故征則凶也震之及身乃於其躬也不
於其躬謂未及身也鄰近於身者也能震懼於未及
身之前則不至於極矣故得无咎苟未至於極尚有
可改之道震終當變柔不固守故有畏鄰戒而能變之
義聖人於震終示人知懼能改之義為勸深矣婚媾
所親也謂同動者有言有怨咎之言也六居震之上
始為衆作震動之首今乃畏鄰戒而不敢進與諸處
震者異矣故婚媾有言也所以恐懼自失如此以未
得於中道也謂過中也使之得中則不至於索索矣
極而復征則凶也若能見鄰戒而知懼變於未極之
前則无咎也上六動之極震極則有變義也
朱子曰以隂柔處震極故為索索矍矍之象以是而
行其凶必矣然能及其震未及身之時恐懼修省則
可以无咎而亦不能免於婚媾之有言戒占者當如
是也
愚曰震盡衰矣上懼尤甚何也表裏俱虚无主張
於内也神氣盡散謂之索索視瞻不寧謂之矍矍
甚懼之貌也雖然震道在四被震在五上非所震
也非所震而懼焉不失為見幾預防故曰震不於
其躬於其鄰无咎三與上應婚媾也然兩隂必睽
睽則有言故曰婚媾有言象以索索為中未得言
中无主故也以无咎為畏鄰而戒戒如前車覆後
車戒之義
䷳(艮下艮上)
程子曰序卦震者動也物不可以終動止之故受之
以艮艮者止也動静相因動則有静静則有動物无
常動之理艮所以次震也艮者止也不曰止者艮山
之象有安重堅實之意非止義可盡也乾坤之交三
索而成艮一陽居二隂之上陽動而上進之物既至
於上則止矣隂者静也上止而下静故為艮也然則
與畜止之義何異曰畜止者制畜之義力止之也艮
止者安止之義止其所也
艮其背不獲其身行其庭不見其人无咎
程子曰人之所以不能安其止者動於欲也欲牽於
前而求其止不可得也故艮之道當艮其背所見者
在前而背乃背之是所不見也止於所不見則无欲
以亂其心而止乃安不獲其身不見其身也謂忘我
也无我則止矣不能无我无可止之道行其庭不見
其人庭除之間至近也在背則雖至近不見謂不交
於物也外物不接内欲不萌如是而止乃得止之道
於止為无咎也
朱子曰艮止也一陽止於二隂之上陽自下升極
上而止也其象為山取坤地而隆其上之狀亦止於
極而不進之意也其占則必能止於背而不有其身
行其庭而不見其人乃无咎也蓋身動物也唯背為
止艮其背則止於所當止也止於所當止則不隨身
而動矣是不有其身也如是則雖行於庭除有人之
地而亦不見其人矣蓋艮其背而不獲其身者止而
止也行其庭而不見其人者行而止也動静各止其
所而皆主夫静焉所以得无咎也
彖曰艮止也時止則止時行則行動静不失其時其道
光明艮其止止其所也上下敵應不相與也是以不獲
其身行其庭不見其人无咎也
程子曰艮為止止之道唯其時行止動静不以時則
妄也不失其時則順理而合義在物為理處事為義
動静合理義不失其時也乃其道之光明也君子所
貴乎時仲尼行止久速是也艮體篤實有光明之義
艮其止謂止之而止也止之而能止者由止得其所
也止不得其所則无可止之理夫子曰於止知其所
止謂當止之所也夫有物必有則父止於慈子止於
孝君止於仁臣止於敬萬物庶事莫不各有其所得
其所則安失其所則悖聖人所以能使天下順治非
能為物作則也唯止之各於其所而已上下二體以
敵相應无相與之義隂陽相應則情通而相與乃以
其敵故不相與也不相與則相背與艮其背止之義
同也相背故不獲其身不見其人是以能止能止則
无咎也
愚曰震反為艮震初九越五而之上一人背而往
也九四去四而之三一人背而來也兩人相背而
去止見其背而不得見其身故曰艮其背不獲其
身艮為門闕五四中爻而虛在門闕之中庭也卦
互震震為足行也既背而去行於庭中但見其背
不見其人故曰行其庭不見其人彖辭因重艮之
象而言艮也夫子作彖辭既曰艮止也又曰時止
時行動静不失其時者何哉此以艮震反體卦中
又互震而發艮之止非一定之止之謂也天下知
止之為止而不知行之為止故聖人特發此義以
贊艮曰艮其止止其所也上下敵應而不相與也
此釋繇辭艮其背之義也人之四體皆能動唯背
不動所以文公云身動物也唯背為止艮其背止
於所當止所當止即大學至善之地止於所當止
即止於敬孝慈信之類也文公云艮其背渾只見
得道理合如此入自家一分子不得著一些私意
不得蓋只於道理當止處便止不見自家身不見
人不見利不見害只見箇道理如殺身成仁舍生
取義皆是道理當止處曰上下敵應而不相與也
此是言上卦下卦各止其所而不相與也敵應是
初與四二與五三與上亦各止其所而不相與也
文公曰八純卦都不相與艮卦是止尤不相與曰
是以不獲其身行其庭不見其人无咎也蓋不把
行其庭對艮其背並說艮其背但只止於所當止
也不管身也不管人所以彖辭云是以不獲其身
至无咎也文公云伊川謂艮其背止於所不見竊
恐未然恐是失點檢又曰艮其背背字恐是止字彖
中分明解云艮其止止其所也此亦見得好
象曰兼山艮君子以思不出其位
程子曰上下皆山故為兼山此而并彼為兼謂重複
也重艮之象也君子觀艮止之象而思安所止不出
其位也位所處之分也萬事各有其所得其所則止而
安若當行而止當速而久或過或不及皆出其位也
況踰分非據乎
愚曰一身之中至難止者思也思不出其位位猶
所也如素夷狄行乎夷狄素患難行乎患難也无
思静而止也思不出其位動而止也
初六艮其趾无咎利永貞象曰艮其趾未失正也
程子曰六在最下趾之象趾動之先也艮其趾止於
動之初也事止於初未至失正故无咎也以柔處下
當止之時也行則失其正矣故止乃无咎隂柔患其
不能常也不能固也故方止之初戒以利在常永貞
固則不失止之道也
朱子曰以隂柔居艮初為艮趾之象占者如之則无
咎而又以其隂柔故又戒其利永貞也
愚曰四震為足初動於下而應之趾也艮其趾不
是止而不行是一舉趾之初便要止於正也止於
正則无咎矣其又曰利永貞者何欲其始之以正
終之以正始終不失其正然後為艮道之善也象
曰未失正也初未失正而止之則天理全
六二艮其腓不拯其隨其心不快象曰不拯其隨未退
聽也
程子曰六二居中得正得止之道者也上无應援不
獲其君矣二居下之上成止之主主乎止者也乃剛
而失中不得止之宜剛止於上非能降而下求二雖
有中正之德不能從也二之行止繫乎所主非得自
由故為腓之象股動則腓隨動止在股而不在腓也
二既不得以中正之道拯救三之不中則必勉而隨
之不能拯而唯隨也雖咎不在已然豈其所欲哉言
不聽道不行也故其心不快不得行其志也士之處
高位則有拯而无隨在下位則有當拯有當隨有拯
之不得而後隨所以不拯之而唯隨者在上者未能
下從也退聽下從也
朱子曰六二居中得正既止其腓矣三為限則腓所
隨也而過剛不中以止乎上二雖中正而體柔弱不
能往而拯之是以其心不快也此爻占在象中下爻
放此
愚曰二動成巽巽為股腓股輔骨垂肉也艮之初
為趾則二為腓二以柔居下卦之中知中而欲止
者也然腓制於股股制於心腓雖欲止豈能救於
股之隨心哉其心不快則動而後已卦互坎坎為
心病不快也夫股上聽於心者腓上聽於股者今
六二腓雖欲止然心豈肯退聽於股股豈肯退聽
於腓耶聖人於六二教人以心止而後為止心不
止腓欲止得乎
九三艮其限列其夤厲薰心象曰艮其限危薰心也
程子曰限分隔也謂上下之際三以剛居剛而不中
為成艮之主決止之極也已在下體之上而隔上下
之限皆為止義故為艮其限是確乎止而不復能進
退者也在人身如列其夤夤膂也上下之際也列絶
其夤則上下不相從屬言止於下之堅也止道貴乎
得宜行止不能以時而定於一其堅強如此則處世
乖戾與物睽絶其危甚矣人之固止一隅而舉世莫
與宜者則艱蹇忿畏焚撓其中豈有安裕之理厲薰
心謂不安之勢薰爍其中心也
朱子曰限身上下之際即腰胯也夤膂也止於腓則
不進而已九三以過剛不中當限之處而艮其限則
不得屈伸而上下判隔如列其夤矣危厲薰心不安
之甚也
愚曰異端有止心之學者制其身使不動九三是
也夫限者一身上下之際所以為俯仰之節也夤
者脊之肉自上而屬下熏心馬融王肅作熏謂熏
灼其心虞翻曰未聞易道以坎水熏灼人也荀爽
以熏傳寫之誤按古本當作動心以互體有震震
為動今也三制其身使不動當上下之際俯仰之
間強坐而止之坐久至傷裂其夤亦危厲矣然身
雖不動而心則動此正所謂坐馳者也豈得為善
止心者乎坎為心病故曰厲薰心若孟子之不動
心則善止心者也
六四艮其身无咎象曰艮其身止諸躬也
程子曰四大臣之位止天下之當止者也以隂柔而
不遇剛陽之君故不能止物唯自止其身則可无咎
所以能无咎者以止於正也言止其身无咎則見其
不能止物施於政則有咎矣在上位而僅能善其身
无取之甚也不能為天下之止能止於其身而已豈
足稱大臣之位也
愚按此爻程傳得之四坤體坤為身四三兊象兊
折之為躬所貴乎大臣者以其能格君心之非今
四不能止君而但能止躬豈足稱近君之位乎然
以六居四得其正故无咎无咎者善補過者也
六五艮其輔言有序悔亡象曰艮其輔以中正也
程子曰五君位艮之主也主天下之止者也而隂柔
之才不足以當此義故止以在上取輔之義人之所
當慎而止者唯言行也五在上故以輔言輔言之所
出也艮其輔則不妄出而有序也言輕發而无序則
有悔止之於輔則悔亡也有序中節有次序也輔與
頰舌皆言所由出而輔在中艮其輔謂止於中也五
之所善者中也艮其輔謂止於中也言以得中為正
止之於輔使不失中乃得正也
愚曰此爻亦只從伊川說三至上有頥體震為動
頥動輔也艮伏兊兊為口言也艮其輔非止其口
而不言者也言而有序言滿天下無口過也夫人
而止於中正豈復有餘事哉道而止於中正豈復
有餘理哉言而止於中正豈復有餘悔哉此五所
以悔亡也
上九敦艮吉象曰敦艮之吉以厚終也
程子曰九以剛實居上而又成艮之主在艮之終止
之至堅篤者也敦篤實也居止之極故不過而為敦
人之止難於久終故節或移於晚守或失於終事或
廢於久人之所同患也九能敦厚於終止道之至善
所以吉也六爻之德唯此為吉天下之事唯終守之
為難能敦於止有終者也上之吉以其能厚於終也
愚曰艮本坤體坤厚也五爻言施艮之地未嘗言
艮道也言艮道者其上九乎艮道何道也曰厚而
已天下之物薄則易摇厚則難動上九重艮之極
所謂嶽不動者也何厚如之故曰敦艮在聖人也
大德敦化見於中庸安土敦乎仁見於易所以法
艮道也象曰以厚終者何靡不有初鮮克有終非
厚不能終也
周易程朱傳義折衷卷二十七
