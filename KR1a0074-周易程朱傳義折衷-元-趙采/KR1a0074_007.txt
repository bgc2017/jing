周易程朱傳義折衷卷七
元趙采撰
䷊(乾下坤上)
程子曰序卦履而泰然後安故受之以泰履得其所
則舒泰泰則安矣泰所以次履也為卦坤隂在上乾陽
居下天地隂陽之氣相交而和則萬物生成故為通
泰
朱子曰泰通也為卦天地交而二氣通故為泰正月
之卦也
泰小往大来吉亨
程子曰小謂隂大謂陽往往之於外也来来居於内
也陽氣下降隂氣上交也隂陽和暢則萬物生遂天
地之泰也以人事言之大則君上小則臣下君推誠
以任下臣盡忠以事君上下之志通朝廷之泰也陽
為君子隂為小人居子来處於内小人往處於外是
君子得位小人在下天下之泰也泰之道吉而且亨
也不云元吉元亨者時有汚隆治有小大雖泰豈一
概哉
朱子曰言坤往居外乾来居内又自歸妹来則六往
居四九来居三也占者有陽剛之德則吉而亨矣
彖曰泰小往大来吉亨則是天地交而萬物通也上下
交而其志同也
程子曰小往大来隂往而陽来也則是天地隂陽之
氣相交而萬物得遂其通泰也在人則上下之情交
通而其志意同也
内陽而外隂内健而外順内君子而外小人君子道長
小人道消也
程子曰陽来居内隂往居外陽進而隂退也乾健在
内坤順在外為内健而外順君子之道也君子在内
小人在外是君子道長小人道消所以為泰也既取
隂陽交和又取君子道長隂陽交和乃君子之道長
也
象曰天地交泰后以財成天地之道輔相天地之宜以
左右民
程子曰天地交而隂陽和則萬物茂遂所以泰也人
君當體天地通泰之象而以財成天地之道輔相天
地之宜以左右生民也財成謂體天地交泰之道而
財制成其施為之方也輔相天地之宜天地通泰則
萬物茂遂人君體之而為法制使民用天時因地利
輔助化育之功成其豐美之利也如春氣𤼵生萬物
則為播殖之法秋氣成實萬物則為收歛之法乃輔
相天地之宜以左右輔助於民也民之生必賴君上
為之法制以教率輔翼之乃得遂其生養是左右之
也
愚曰易之乾坤以體言否泰之乾坤以氣言體欲
一而不雜氣欲交而感化夫泰通也交而後通之
謂也然天不能獨陽而無隂&KR0587;不能獨健而無順
國不能皆君子而無小人聖人治泰只要陽則内
之隂則外之健則内之順則外之君子則内之小
人則外之外小人不是迫而逐之使之窮无所歸
蓋陽一隂二世之小人不可勝盡但使君子在内
當權常制其命而其道長小人在外不為无措而
其道消是謂兩得其所而三極自然成泰矣此便是
財成天地之道輔相天地之宜處大率開泰運在
天文王言小往大来吉亨是也成泰治在人夫子
言后以財成輔相是也天地雖交萬物雖通使无聖
人以主張綱維於其間則氣運之来亦有過與不
及之偏安能自然成泰或曰泰无不否此氣數自
然雖聖人亦留他不住不思若聖人處此終是内
君子外小人把得這局面定泰如何便會否蓋道
足以御數也
初九拔茅茹以其彙征吉象曰拔茅征吉志在外也
程子曰初以陽爻居下是有剛明之才而在下者
也時之否則君子退而窮處時將泰則志在上進也
君子之進必與其朋類相牽援如茅之根然拔其一
則牽連而起矣茹根之相牽連者故以為象彙類也
賢者以其類進而同志以行其道是以吉也君子之進
必以其類不惟志在相先樂於與善實乃相賴以濟
故君子小人未有能獨立不賴朋類之助者也自古
君子得位則天下之賢萃於朝廷同志恊力以成天
下之泰小人在位則不肖者並進然後其黨勝而天
下否矣蓋各從其類也時將泰則羣賢皆欲上進三
陽之進志欲進同也故取茅茹彙征之象志在外上
進也
朱子曰易最難看須識聖人作易之意且如泰之初
九拔茅茹以其彙征吉謂其引賢類進也却不正說
引賢類進而云拔茅茹何耶如此之類須要思量著
愚曰泰否之初皆言拔茅茹伊川以茅比君子故
於泰之征吉否之貞吉亨皆主君子言文公則以
茅茹是君子小人連類而進之象當泰之時三陽
類進拔茅連茹之象也當否之時三隂類進亦拔
茅連茹之象也但泰言征吉喜君子之往進而吉
也否言貞吉亨戒小人當安於貞而後吉亨也蓋
否之初小人之惡未著故戒其能正則吉而亨如
此剖析然後否泰之義明外是外卦志在外不欲
家食也
九二包荒用馮河不遐遺朋亡得尚於中行象曰包荒
得尚於中行以光大也
程子曰二以陽剛得中上應於五五以柔順得中下
應於二君臣同德是以剛中之才為上所專任故
二雖居臣位主治泰者也所謂上下交而其志同也
故治泰之道主二而言包荒用馮河不遐遺朋亡四
者處泰之道也人情安肆則政舒緩而法度廢弛庶
事無節治之之道必有包含荒穢之量則其施為寬
裕詳密弊革事理而人安之若無含弘之度有忿疾
之心則無深遠之思有暴擾之患深弊未去而近患
已生矣故在包荒用馮河泰寧之世人情習於久安
安於守常惰於因循憚於更變非有馮河之勇不能
有為於斯時也馮河謂其剛果足以濟深越險也自
古泰治之世必漸至於衰替蓋猶狃習安逸因循而
然自非剛斷之君英烈之輔不能挺特奮𤼵以革其
弊也故曰用馮河或疑上云包荒則是包含寬容此
云用馮河則是奮𤼵改革似相反也不知以含容之
量施剛果之用乃聖賢之為也不遐遺泰寧之時人
心狃於泰則苟安逸而已烏能復深思遠慮及於遐
遠之事哉夫治泰者當周及庶事雖遐遠不可遺若
事之微隱賢才之在僻陋皆遐遠者也時泰則固遺
之矣朋亡夫時之既泰則人習於安其情肆而失節
將約而正之非絶去其朋與之私則不能也故云朋
亡自古立法制事牽於人情卒不能行者多矣若夫
禁奢侈則害於近戚限田産則妨於貴家如此之類
既不能斷以大公而必行則是牽於朋比也治泰不
能朋亡則為之難矣治泰之道有此四者則能合於
九二之德故曰得尚於中行言能配合中行之義也
尚配也象舉包荒一句而通解四者之義言如此則
能配合中行之德而其道光明顯大也
朱子曰九二以剛居柔在下之中上有六五之應主
乎泰而得中道者也占者能包容荒穢而果斷剛決
不遺遐遠而不昵朋比則合乎此爻中行之道矣
愚曰二五為泰之中非若他卦以下體之中在二
上體之中在五也二雖中若以六居之則偏於隂
矣今以九之陽而位二之隂中也五雖中若以九
居之則偏於陽矣今也以六之隂而位五之陽亦
中也此二五所以為泰之主也然二五雖均為泰
之主而致泰則在二何者五為柔中之君其才則
弱二為剛中之大臣其才足以有為故五虚心以
任二二秉誠以輔五是主泰雖在五而致泰則在
二故泰之一卦唯九二之爻辭獨貫六爻之義爻
辭凡五句十五字一句主一事一字有一義不容
輕視也何謂荒荒者榛蕪而未治之謂也初九是
已初雖陽德之賢窮而在下行則未成名則未立
荒莫甚焉九二大臣也乃能容而受之而引之以
進於上非包荒而何何謂馮河馮河者無舟而涉
過於勇者也九三是已三雖陽德之賢剛而不中
好勇過我馮河莫甚焉九二大臣也乃能材而使
之而不嫌其在己上非用馮河而何何謂遐外三
隂是已三隂在外其於二也可謂遠矣然三隂雖
小人君子於小人亦必有誘掖誨化之道而無擯
斥絶棄之理九二大臣也乃能不以其遠而遺棄
之非不遐遺而何何謂朋内三陽朋也初與三與
九二同德可謂朋矣然君子與君子亦不當阿附
朋比之私九二大臣也雖包初之荒用三之馮河
而本無私暱之意非朋亡而何九二有此四者此
所以得尚於中行也中行六五也何謂尚企而配
之之謂也以臣而賓於天子曰尚賢以今人而友
古人曰尚友以臣庶妻天子之女曰尚主舜尚見
帝是也二與五同心相孚剛柔相應是以謂之尚
觀六五帝乙歸妹之辭則九二謂之尚宜也以中
行之臣配中行之君其道不既光大矣乎
九三无平不陂无往不復艱貞无咎勿恤其孚於食有
福象曰无往不復天地際也
程子曰三居泰之中在諸陽之上泰之盛也物理如
循環在下者必升居上者必降泰久而必否故於泰
之盛與陽之將進而為之戒曰无常安平而不險陂
者謂无常泰也无常往而不返者謂隂當復也平者
陂往者復則為否矣當知天理之必然方泰之時不敢
安逸常艱危其思慮正固其施為如是則可以无咎
處泰之道既能艱貞則可常保其泰不勞憂恤得其
所求也不失所期為孚如是則於其禄食有福益也禄
食謂福祉善處泰者其福可長也蓋德善日積則福
禄日臻德踰於禄則雖盛而非滿自古隆盛未有不
失道而喪敗者也无往不復言天地之交際也陽降
於下必復於上隂升於上必復於下屈伸往来之常
理也因天地交際之道明否泰不常之理以為戒也
愚曰泰否之相為倚伏此天道之當然而可信者
也雖然聖人不謂天也泰至三而變無平者而不
偏陂無上往者而不復来此雖天道也然君子所
以善御乎泰者唯艱畏存心守正立事勿恤其倚
伏信然之數則非特無咎又可安食於泰而有福
焉此成王能持盈守成而既醉備五福者也然非
用九二剛健之才安能輔之致此歟
六四翩翩不富以其鄰不戒以孚象曰翩翩不富皆失
實也不戒以孚中心願也
程子曰六四處泰之過中以隂在上志在下復上二
隂亦志在趨下翩翩疾飛之貌四翩翩就下與其鄰
同也隣其類也謂五與上夫人富而其類從者為利
也不富而從者其志同也三隂皆在下之物居上乃
失其實其志皆欲下行故不富而相從不待告戒而誠
意相合也夫隂陽之升降乃時運之否泰或交或散
理之常也泰既過中則將變矣聖人於三尚云艱貞
則有福蓋三為將中知戒則可保四已過中矣理必
變也故專言始終反復之道五泰之主則復言處泰
之義翩翩下往之疾不待富而隣從者以三隂在上
皆失其實故也隂本在下之物今乃居上是失實也
不待告戒而誠意相與者蓋其中心所願故也理當
然者天也衆所同者時也
朱子曰已過乎中泰已極矣故三隂翩然而下復不
待富而其類從之不待戒令而信也其占為有小人
合交以害正道君子所當戒也隂虚陽實故凡言不
富者皆隂爻也
愚曰陽實為富隂虚為貧不富隂爻也隣五與上
也陽升隂沉本性也隂上陽下時數也時去則性
復矣泰至三則變變則三陽失實則六四牽三隂
之隣而復其性故翩翩然来下所謂無往不復也
五上從四出於中心不待要結告戒故曰不戒以
孚小人伺君子之衰而連黨以竊位其情狀如此
可不畏哉
六五帝乙歸妹以祉元吉象曰以祉元吉中以行願也
程子曰史謂湯為天乙厥後有帝祖乙亦賢王也後
又有帝乙多士曰自成湯至於帝乙罔不明德恤祀
稱帝乙者未知誰是以爻義觀之帝乙制王姬下嫁
之禮法者也自古帝女雖皆下嫁至帝乙然後制為
禮法使降其尊貴以順從其夫也六五以柔隂居君
位下應於九二剛明之賢五能倚任其賢而任從之
如帝乙之歸妹然降其尊而順從於陽則以之受祉
且元吉也元吉大吉而盡善者也謂成治泰之功也
所以能獲祉福且元吉者由以其中道合而行其志
願也有中德所以能任剛中之賢所聽從者皆其志
願也非其所欲能從之乎
朱子曰以隂居尊為泰之主柔中虚已下應九二吉
之道也而帝乙歸妹之時亦嘗占得此爻占者如是
則有祉而元吉矣凡經以古人為言如高宗箕子之
類者放此
愚按帝乙歸妹湯之歸妹也湯一曰天一京房載
湯嫁妹之辭曰無以天子之尊而乘諸侯無以天
子之富而驕諸侯隂之從陽女之從夫本天地之
義也往事爾夫必以禮義則帝乙湯也卦中互震
帝出乎震故云帝乙又互兑震為長男兑為少女
由長男言之兑妹也又卦中互歸妹故云帝乙歸
妹六五降其尊位下交九二又有歸妹之象五以
柔中下交九二剛明之賢而順從之九二復以剛
中上交於五而其道上行以是成治泰之功則以
中道致福而獲元吉也夫上交於五者豈惟九二
之願亦九五之願二五皆以中而行其所願此所
以得祉而且元吉也
上六城復于隍勿用師自邑告命貞吝象曰城復于隍
其命亂也
程子曰掘隍土積累以成城如治道積累以成泰及
泰之終將反於否如城土頽圯復反于隍也上泰之
終六以小人處之行將否矣勿用師君之所以能用
其衆者上下之情通而心從也今泰之將終失泰之
道上下之情不通矣民心離散不從其上豈可用也
用之則亂衆既不可用方自其親近而告命之雖使
所告命者得其正亦可羞吝邑所居謂親近大率告
命必自近始凡貞凶貞吝有二義有貞固守此則凶
吝者有雖得正亦凶吝者此不云貞凶而云貞吝者
將否而方告命為可羞吝吝不由於告命也
愚曰隍城外濠塹也城築之初於此取土今城頽
圯復入于隍反泰為否也自邑告命文公云邑是
私邑不受我之命而反来命令自己雖其言正人
君至此羞吝甚矣蓋命令倒置衰世之君敗家之
主莫不皆然善治泰者當深以為戒也大抵泰基
於初成於二極於五聖人贊其吉其光大其元吉
固不待論泰變於三壊於四殞滅於上聖人憂之
之心過於前日喜之之心焉三是聖人以艱貞詞道
意切使天下覺而早圖四上不復告戒意出詞表
使天下懼而改圖吁深矣
䷋(坤下乾上)
程子曰序卦泰者通也物不可以終通故受之以否
夫物理往来通泰之極則必否否所以次泰也為卦
天處上地處下是天地隔絶不相交通所以為否也
否之匪人不利君子貞大往小来
程子曰天地交而萬物生於中然後三才備人為最
靈故為萬物之首凡生天地之中者皆人道也天地
不交則不生萬物是無人道故曰匪人謂非人道也
消長闔闢相因而不息泰極則復否終則傾無常而
不變之理人道豈能無也既否則泰矣夫上下交通
剛柔和會君子之道也否則反是故不利君子貞君
子貞道否塞不行也大往小来陽往隂来也小人道
長君子道消之象故為否也
朱子曰否閉塞也七月之卦也正與泰反故曰匪人
謂非人道也其占不利於君子之正道蓋乾往居外
坤来居内又自漸卦而来則九往居四六来居三也
或疑之匪人三字衍文由比六三而誤也傳不特解
其義亦可見
愚曰否雖天地隂陽之運然亦不徒否也所以致
否者由用世者之匪人也伊川言匪人是無人道
看来不是否之世都無人道只是有人道者不出
来無人道者出来用世若謂都無人道則道在天
地間曷嘗一日無人道曷嘗一日息只是否者以
小人在位所以說否之匪人是非人之得時得位
所以如此聖人為君子謀故告之曰不利君子貞
使君子安於天以俟其復不能安之求以正之非
君子之利大往小来時也故不復致吉凶之辭
彖曰否之匪人不利君子貞大往小来則是天地不交
而萬物不通也上下不交而天下無邦也内隂而外陽
内柔而外剛内小人而外君子小人道長君子道消也
程子曰夫天地之氣不交則萬物无生成之理上下
之義不交則天下无邦國之道建邦國所以為治也
上施政以治人民戴君而從命上下相交所以治安
也今上下不交是天下無邦國之道也隂柔在内陽
剛在外君子往居於外小人来處於内小人道長君
子道消之時也
愚曰彖辭盡與泰反毋庸贅論或曰上下不通如
何便到無邦曰遠臣不通乎君則畿甸而外非吾
有也庭臣不通乎君則堂下非吾有也邇臣不
通乎君則措足之外非吾有也羣雄敂關二世弗
知韓擒虎渡江後主弗聞可不謂之無邦乎
象曰天地不交否君子以儉德辟難不可榮以禄
程子曰天地不相交通故為否否塞之時君子道消
當觀否之象而以儉損其德避免禍難不可榮居禄
位也否者小人得志之時君子居顯榮之地禍患必
及其身故宜晦處窮約也
朱子曰收歛其德不形於外以辟小人之難人不得
以禄位榮之
愚曰坤六四天地閉賢人隱則以譽為咎否之象
天地不交君子以儉德避難則以榮為辱若貴且
戚則所以濟其否者又非疎遠者之比也
初六拔茅茹以其彙貞吉亨象曰拔茅貞吉志在君也
程子曰泰與否皆取茅為象者以羣陽羣隂同在下
有牽連之象也泰之時則以同征為吉否之時則以
同貞為亨始以内小人外君子為否之義復以初六
否而在下為君子之道易随時取義變動无常否之
時在下者君子也否之三隂上皆有應在否隔之時
隔絶不相通故无應義初六能與其類貞固其節則
處否之吉而其道之亨也當否而能進者小人也君
子則伸道免禍而已君子進退未嘗不與其類同也
爻以六自守於下明君子處否之道象復推明以盡
君子之心君子固守其節以處下者非樂於不進獨
善也以其道方否不可進故安之耳心固未嘗不在
天下也其志常在得君而進以康濟天下故曰志在
君也
朱子曰三隂在下當否之時小人連類而進之象而
初之惡則未形也故戒其貞則吉而亨蓋能如是則
變而為君子矣小人而變為君子則能以愛君為念
而不計其私矣又曰初六是小人欲為惡而未𤼵
露時
愚曰文公言泰否拔茅是君子小人牽連而進之
象但小人進多不正故戒以貞則吉而亨象言志
在君何也小人其初未遇志亦要得君求用未有
害君子之心到得如願遂志方漸漸做不好底事
所以初六只言小人之初心本自如此
六二包承小人吉大人否亨象曰大人否亨不亂羣也
程子曰六二其質則隂柔其居則中正以隂柔小人
而言則方否於下志所包畜者在承順乎上以求濟
其否為身之利小人之吉也大人當否則以道自處
豈肯枉已屈道承順於上唯自守其否而已身之否
乃其道之亨也或曰上下不交何所承乎曰正則否
矣小人順上之心未嘗無也夫人於否之時守其貞
節不雜亂於小人之羣類身雖否而道之亨也故曰
否亨不以道而身亨乃道之否也不云君子而云大人
能如是則其道大也
朱子曰隂柔而中正小人而能包容承順乎君子之
象小人之吉道也故占者小人如是則吉大人則當
安守其否而後道亨蓋不可以彼包承於我而自失
其守也又曰否六二包承龜山做包承小人一句
言否之世當包承那小人却不成句龜山專說這一
叚蓋為自解洗他從蔡京父子之失也
愚曰包有善不善泰之包荒則包容之義否之包
承包羞則包藏之義也二以隂邪之小據内而應
君包藏其心承順其上足以得之小人固吉矣邪
正不兩立小人吉則大人將如何易曰能安於否
深自閉藏則亨矣象以不亂羣釋之夫冠章甫而
適越越斯嫉誦詩書而入秦秦斯戮以皎皎潔潔
之行驚羣小羣小斯禍能入小人之羣而不亂真
避難之良法東京二十四友愚哉此卦於二稱小
人吉五稱大人吉小人吉其身吉天下國家之禍
也大人吉其身吉天下國家之福也是知惟大人
有吉小人無吉易曰小人吉者若曰小人自以為
吉耳
六三包羞象曰包羞位不當也
程子曰三以隂柔不中不正而居否又切近於上非
能守道安命窮斯濫矣極小人之情狀者也其所包
畜謀慮邪濫无所不至可羞恥也隂柔居否而不中
不正所謂可羞者處不當故也處不當位所為不以
道也
朱子曰六三包羞是有那志於傷善而未能之意他
六二括自包承到這六三已是要害君子然做事不
得所以包許多羞恥又曰六三便是做那小人了
所以包許多羞恥世間小人做了罪過他心下也自
不安者甚多
愚曰三以隂柔據剛位且居下卦之上小人之位
極矣德不稱位恥莫甚焉矧切近於陽見聞所漸
亦知其可羞矣而不能行其所知以至於忍恥而
冐處故謂之包羞曰位不當者言不當居此位也
或曰聖人於泰否只管說包字必是卦有此象曰
泰否兩卦皆乾坤之變天地无所不包故泰否多
取包字為義然天包地外故泰有包荒之象地只含
洪光大做天底不得故只包承包羞乾坤分量如此
九四有命无咎疇離祉象曰有命无咎志行也
程子曰四以陽剛健體居近君之位是有濟否之才
而得高位者也足以輔上濟否然當君道方否之時
處逼近之地所惡在居功取忌而已若能使動必出
於君命威柄一歸於上則无咎而其志行矣能使事
皆出於君命則可以濟時之否其疇類皆附離其福
祉離麗也君子道行則與其類同進以濟天下之否
離祉也小人之進亦以其類也有君命則得无咎乃
可以濟否其志得行也
朱子曰九四有命无咎疇離祉是吉凶到此未判
須是有命方得无咎故須得一箇幸會方能轉禍為
福本是隂長之卦知九五休否上九傾否又自大故
好蓋隂之與陽自是不可相无者今以四時寒暑而
論若無隂陽亦做事不成以善惡及君子小人而論
則聖人直是要消盡了惡去盡了小人方得蓋亦抑
隂助陽之義
愚曰否泰之相反也泰之四其隂翩翩而下復則
否之四其君子亦聮志而上行然四則小人之黨
尚壯君子之勢方微易恐君子次且未進也乃作
其氣曰否將轉泰此天命也既有天命自今濟否
君子可无咎矣小人疇類且將離君子可受祉矣
象又明曰此正君子志得道行之秋吁易於否極
而泰曰有命於剛陽来復曰人心於剛浸而長曰
天道於剛自外来曰天命是知天道多在君子
九五休否大人吉其亡其亡繋于苞桑象曰大人之吉
位正當也
程子曰五以陽剛中正之德居君位故能休息天下
之否大人之吉也大人當位能以其道休息天下之
否以馴致於泰猶未離於否也故有其亡之戒否既
休息漸將反泰不可便為安肆當深慮遠戒常虞否
之復来曰其亡矣其亡矣其繋于苞桑謂為安固之
道如維繋于苞桑也桑之為物其根深固苞謂叢生
者其固尤甚聖人之戒深矣有大人之德而得至尊
之位故能休息天下之否是以吉也无其位則雖有
其道將何為乎故聖人之位謂之大寶
愚曰易於否言休否於復言休復伊川釋休復則以
休為休美於否則以休為休息今愚於此亦只以
休美言休美事也有仁恤斯民之意九五以乾之
剛居尊而履正以其時之否也一切為休美之事
以仁恤其民蓋知危而欲安其位者也知亡而欲
保其存者也知亂而欲有其治者也故常常曰吾
其亡矣吾其亡矣其操心危慮患深欲措天下於
大安久固之地而後已桑根最深固繫于桑固也
叢包之桑尤為不可拔繫于苞桑則固之固也九
五大人懲前日之危亡為後日之堅固此其所以
吉也此卦兩大人五之大人在上之大人也二之
大人在下之大人也二之大人否亨僅足以亨其
身五之大人亨則天下蒙福矣
上九傾否先否後喜象曰否終則傾何可長也
程子曰上九否之終也物理窮則必反故泰極則否
否極則泰上九否既極矣故否道傾覆而變也先極
否也後傾喜也否傾則泰矣否終則必傾豈有長否
之理極而必反理之常也然反危為安易亂為治必
有剛陽之才而後能也故否之上九則能傾否屯之
上六則不能變屯也
朱子曰且如否内二爻是小人得志時然不大故不
會做得事初則如此二又如此三雖做得些箇也不
濟事到四便聖人說他那君子得時否漸次反底道
理五說苞桑繋辭中說得條暢盡之上九之傾否到
這裏傾了否做泰
愚曰否易而泰難勢也故泰卦未久至三而已變
矣否至於上始有可變之會焉蓋隂上而陽下物
必思復其變之也速今隂陽定位欲變而為泰是
必至於傾蕩無餘而後可夫休否繋乎人傾否存
乎天故九五曰大人吉言人事也上九曰否終則
傾言天運也否傾則復於泰矣然徒知天而不知
人則亦不逹所以傾之之道先否後喜與仁者先
難後獲之意同見聖人只理會傾否不問他喜所
以象言否終則傾更不言喜了用世者宜知之
周易程朱傳義折衷卷七
