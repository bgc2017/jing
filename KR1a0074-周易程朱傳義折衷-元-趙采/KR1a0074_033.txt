周易程朱傳義折衷卷三十三
元趙采撰
䷾(離下坎上)
程子曰序卦有過物者必濟故受之以既濟能過於
物必可以濟故小過之後受之以既濟也為卦水火
相交則為用矣各當其用故為既濟天下萬事已濟
之時也
既濟亨小利貞初吉終亂
程子曰既濟之時大者既已亨矣小者尚有未亨也
雖既濟之時不能无小未亨也小字在下語當然也
若言小亨則為亨之小也利貞處既濟之時利在貞
固以守之也初吉方濟之時也終亂濟極則反也
朱子曰既濟事之既成也為卦水火相交各得其用
六爻之位各得其正故為既濟亨小當為小亨大抵
此卦及六爻占辭皆有警戒之意時當然也
彖曰既濟亨小者亨也利貞剛柔正而位當也初吉柔
得中也終止則亂其道窮也
程子曰既濟之時大者固已亨矣唯有小者未亨也時
既濟矣固宜貞固以守之卦才剛柔正當其位當位者
其常也乃正固之義利於如是之貞也隂陽各得正位
所以為既濟也二以柔順文明而得中故能成既濟之
功二居下體方濟之初也而又善處是以吉也天下之
事不進則退无一定之理濟之終不進而止矣无常止
也衰亂至矣蓋其道已窮極也九五之才非不善也時
極道窮理當必變也聖人至此奈何曰唯聖人為能通
其變於未窮不使至於極也堯舜是也故有終而无亂
愚曰水火相交坎離致用故曰既濟既濟亨而繼
之曰小文王變文以示義孔子彖之曰既濟亨小
者亨也朱漢上謂彖文脫一小字當云既濟亨小
小者亨也此言是也何謂小者亨卦自泰來泰九
二之四成豐四已濟險而小者未盡亨九四之五則
小者亨矣何以知小者亨六爻皆隂居陽上故曰
小者亨也何謂剛柔正而位當隂皆居隂陽皆居
陽柔正位乎二剛正位乎五是以能成既濟之功
其曰利貞者此也然下離而上坎始文明而終坎
險有初吉終亂之象夫坎欲其行不欲其止上六
變成艮艮止也止於既濟則其道遂窮亂之所由
生也初吉故小者遂以為亨終亂故君子方以為
慮象曰君子以思患豫防此之謂也
象曰水在火上既濟君子以思患而豫防之
程子曰水火既交各得其用為既濟時當既濟唯慮
患害之生故思而豫防使不至於患也自古天下既
濟而致禍亂者盖不能思患而豫防也
初九曳其輪濡其尾无咎象曰曳其輪義无咎也
程子曰初以陽居下上應於四又火體其進之志銳
也然時既濟矣進不已則及於悔咎故曳其輪濡其
尾乃得无咎輪所以行倒曳之使不進也獸之涉水
必揭其尾濡其尾則不能濟方既濟之初能止其進
乃得无咎不知已則至於咎也既濟之初而能止其
進則不至於極其義自无咎也
朱子曰輪在下尾在後初之象也曳輪則車不前濡
尾則狐不濟既濟之初謹戒如是无咎之道占者如
是則无咎矣
愚曰初與四應四坎為輪初卦後為尾既濟之初
如駕大車涉大川坎輪將泊于岸濟與不濟只在
此一步初以剛健之力倘若努力曳而出之輪既
出矣尾雖濡何害焉周公濟成王涉淵水卒誅管
蔡致太平雖狼㚄其尾庸何傷或曰聖人作車以
行險作舟以行水此以車濟何也詩曰濟盈不濡
軌又曰河水湯湯漸車帷裳此車濟之証也
六二婦喪其茀勿逐七日得象曰七日得以中道也
程子曰二以文明中正之德上應九五剛陽中正之
君宜得行其志也然五既得尊位時既已濟无復進
而有為矣則於在下賢才豈有求用之意故二不得
遂其行也自古既濟而能用人者鮮矣以唐太宗之
用人尚怠於終况其下者乎於斯時也則剛中反為
中滿坎離乃為相戾矣人能識時知變則可以言易
矣二隂也故以婦言茀婦人出門以自蔽也喪其茀
則不可行矣二不為五之求用則不得行如婦之喪
茀也然中正之道豈可廢也時過則行矣逐者從物
也從物則失其素守故戒勿逐自守不失則七日當
復得也卦有六位七則變矣七日得謂時變也雖不
為上所用中正之道無終廢之理不得行於今必行
於異時也聖人之為勸戒深矣中正之道雖不為時
所用然无終不行之理故喪茀七日當復得謂自守
其中異時必行也不失其中則正矣
朱子曰二以文明中正之德上應九五剛陽中正之
君宜得行志而九五居既濟之時不能下賢以行其
道故二有婦喪其茀之象茀婦車之蔽言失其所以行
也然中正之道不可終廢時過則行矣故又有勿逐
自得之戒
愚曰離為婦二坤為輿茀婦車之蔽詩曰翟茀以
朝是也五與二正應也五當既濟之時安於其位
无動而有為之志五不動二雖有文明之德豈能
自行哉譬如婦車有茀自蔽則可行今為人所竊
而喪其茀欲行不可也然二五為隂陽正應數窮
必復五終應二則二可往五是喪茀復得而婦車
可行王輔嗣云二處初九九三之間能無見侵乎
然既濟之時不容邪道六二亦中正不承三不比
初執守貞固竊茀者不過七日不逐而自得此說亦
好二至四互坎坎為盗故云喪茀七日得謂自二
數之至上為五復自初數之二凡七日也自初至
二有兊象兊為毁折故盗不成而七日復得也象
曰以中道盖二五不特正應又皆以中道相與安
得不終合以成既濟之功哉
九三高宗伐鬼方三年克之小人勿用象曰三年克之
憊也
程子曰九三當既濟之時以剛居剛用剛之至也既
濟而用剛如是乃高宗伐鬼方之事高宗必商之高
宗天下之事既濟而遠伐暴亂也威武可及而以救
民為心乃王者之事也唯聖賢之君則可若騁威武忿
不服貪土地則殘民肆欲也故戒不可用小人小人
為之則以貪忿私意也非貪忿則莫肯為也三年克
之見其勞憊之甚聖人因九三當既濟而用剛發此
義以示人為法為誡豈淺見所能及也言憊以見其
事之至難在高宗為之則可无高宗之心則貪忿以
殘民也
朱子曰既濟之時以剛居剛高宗伐鬼方之象也三
年克之言其久而後克戒占者不可輕動之意小人
勿用占法與師上六同
愚曰鬼方朔方化外之小國指上六坎言也三以
剛居剛純任剛德力於濟者也然兵不可輕用而
任剛以濟初雖吉未保終之不亂也高宗中興鬼
方未化伐之固所以濟之也伐而必克固成濟也
克之必三年則為力亦憊矣幸而不用小人否則
兵窮于外民困於内終亂必矣舜征有苗用武而
三旬逆命脩文而七旬來格烏在其憊哉
六四繻有衣袽終日戒象曰終日戒有所疑也
程子曰四在濟卦而水體故取舟為義四近君之位
當其任者也當既濟之時以防患慮變為急繻當作
濡謂滲漏也舟有罅漏則塞以衣袽以僃濡漏又終
日戒懼不怠慮患當如是也不言吉方免於患也既
濟之時免患則足矣豈復有加也終日戒懼常疑患
之將至也處既濟之時當畏慎如是也
朱子曰既濟之時以柔居柔能預僃而戒懼者也故
其象如此
愚曰四坎體初之四成巽下又有坎巽木在水上
舟象也四未交初巽毁坎見舟漏也既濟已升上
體濟人者已出輪自濟者已得茀濟者已克國天
下已安已治矣四柔而位正德謙而心小處治安
之世如在敝舟之中衣袽之僃先具終日之間必
戒本无可疑常若有疑思患豫防如此者吁智哉
九五東鄰殺牛不如西鄰之禴祭實受其福象曰東鄰
殺牛不如西鄰之時也實受其福吉大來也
程子曰五中實孚也二虚中誠也故皆取祭祀為義
東鄰陽也謂五西鄰隂也謂二殺牛盛祭也禴薄祭
也盛不如薄者時不同也二五皆有孚誠中正之德
二在濟下尚有進也故受福五處濟極无所進矣以
至誠中正守之苟未至於反耳理无極而終不反者
也已至於極雖善處无如之何矣故爻象唯言其時
也五之才德非不善不如二之時也二在下有進之
時故中正而孚則其吉大來所謂受福也吉大來者
在既濟之時為大來也亨小初吉是也
朱子曰東陽西隂言九五居尊而時已過不如六二
之在下而始得時也又當文王與紂之事故其象占
如此彖辭初吉終亂亦此意也
愚曰二五相易復為泰卦互震兊五震體東鄰也
二兊體西鄰也坤為牛兊為刑殺坎為血離為夏
禴祭也既濟之六二文明柔克之佐也至于九五
則濟難剛克之主也難既濟矣志得而祀豐此高
宗&KR0686;日所以有飛雉之祥况于後世之君矜功昧
道者乎故六國殄而封禪之轡已駕四夷息而禱
祠之事未央此易所以垂戒曰東鄰殺牛不如西
鄰之禴祭實受其福何者九五當既濟之盛而䧟
乎險鮮不以侈敗而不克終六二在下始得濟時
又麗乎明所以謂東鄰不如西鄰之時也
上六濡其首厲象曰濡其首厲何可久也
程子曰既濟之極固不安而危也又隂柔處之而在
險體之上坎為水濟亦取水義故言其窮至于濡首
危可知也既濟之終而小人處之其敗壊可立而待
也既濟之窮危至於濡首其能長久乎
朱子曰既濟之極險體之上而以隂柔處之為狐涉
水而濡其首之象占者不戒危之道也
愚曰初九濡尾而義无咎者以剛處濟之始久於
濟者也上六濡首而身以厲者以柔處濟之極溺
於濟者也既濟之上六未濟之初六也猶泰之為
否雖然濟之亦在人而已使之至於可久而不窮
者人也故繇詞初吉終亂亦不是自然如此易只
警戒人不使有初无終若能終始惟一何嘗亂来
所以夫子便言終止添一止字便意活惟人當既
濟心便止足則有亂若不自滿可以長治久安嗚
呼時君世主有初无終盖不明既濟之戒也
䷿(坎下離上)
程子曰序卦物不可窮也故受之以未濟終焉既濟
矣物之窮也物窮而不變則无不已之理易者變易
而不窮也故既濟之後受之以未濟而終焉未濟則
未窮也未窮則有生生之義為卦火在水上不相為
用故為未濟
愚曰上經首乾坤而終坎離下經首咸恒而終未
濟何也乾坤之六子坎離之功最大一元之氣判
於乾坤乾坤之用成於水火然坎離之水火水在
火上相交之水火也未濟之水火火在水上不交
之水火也水火交則天地生物之功由是而成水
火不交則天地閉物而生理熄矣在人身亦然故
曰未濟男之窮也
未濟亨小狐汔濟濡其尾无攸利
程子曰未濟之時有亨之理而卦才復有致亨之道
唯在慎處狐能渡水濡尾則不能濟其老者多疑畏
故履冰而聽懼其䧟也小者則未能畏懼故勇於濟
汔當為仡壯勇之狀書曰仡仡勇夫小狐果於濟則
濡其尾而不能濟也未濟之時求濟之道當至慎則
能亨若如小狐之果則不能濟也既不能濟无所利
矣
朱子曰未濟事未成之時也水火不交不相為用卦
之六爻皆失其位故為未濟汔幾也幾濟而濡尾猶
未濟也占者如此何所利哉
彖曰未濟亨柔得中也小狐汔濟未出中也濡其尾无
攸利不續終也雖不當位剛柔應也
程子曰以卦才言也所以能亨者以柔得中也五以
柔居尊位居剛而應剛得柔之中也剛柔得中處未
濟之時可以亨也小狐汔濟據二而言也二以剛陽
居險中將濟者也又上應於五險非可安之地五有
當從之理故果於濟如小狐也既果於濟故有濡尾
之患未能出於險中也其進銳者其退速始雖勇於
濟不能繼續而終之无所往而利也雖隂陽不當位
然剛柔皆相應當未濟而有與若能重慎則有可濟
之理二以汔濟故濡尾也卦之諸爻皆不得位故為
未濟雜卦云未濟男之窮也謂三陽皆失位也斯義
也聞之成都隠者
愚曰卦詞未濟亨者謂未濟而常求所以濟之之
道既濟而常以未濟為心則何往而不亨彖辭未
濟亨柔得中也何謂柔得中卦自否來否六二之
柔得中而上行天地相交否者亨矣此贊六五也
何謂小狐汔濟未出中也濡其尾无攸利不續終
也坎為狐小狐指初爻也四為坎險五為中出中
則出險矣初之四幾濟而未及於五是未出中也
未出中是險不濟也不續終是濟不克也天下之
理運土可以移山銜石可以填海初不續終非水
溺之彼自棄也此責初六四也何謂雖當位剛柔
應也三剛履柔君子不當位矣三柔履剛小人不
當位矣然三隂三陽皆有匹應剛柔合德不致孤
睽此以六爻言未濟可終濟也
象曰火在水上未濟君子以慎辨物居方
程子曰水火不交不相濟為用故為未濟火在水上
非其處也君子觀其處不當之象以慎處於事物辨
其所當各居其方謂止於其所也
愚曰火在上水在下此水火自然之性也各辨其
物矣君子何以復慎所辨各居其方矣君子何以復
慎所居曰未濟之六爻隂陽皆不當位君子所以
慎辨物居方者陽竒隂偶使各當其位然後物以
之辨方以之居也天下之事莫不皆然貴賤之殊勢
長幼之殊列賢不肖之殊類内外之殊宜苟不辨
以居之則紛雜而事何以濟此未濟之君子所以
致慎於斯也
初六濡其尾吝象曰濡其尾亦不知極也
程子曰六以隂柔在下處險而應四處險則不安其
居有應則志行於上然已既隂柔而四非中正之才
不能援之以濟也獸之濟水必揭其尾尾濡則不能
濟濡其尾言不能濟也不度其才力而進終不能濟
可羞吝也不度其才力而進至於濡尾是不知之極
也
朱子曰以隂居下當未濟之初未能自進故其象占
如此
愚曰狐首輕尾重老狐聽冰負尾而濟衆狐同涉
老者在前小者在後先濟者常徹後濟者常溺故
以象初六初六以柔濟者也涉難猶淺而已濡其
尾況其極也又何濟乎象曰亦不知極也言始濟
如此不知其極又何如也彼亦不知極之尤非其
任也吝云者不足勝任之謂
九二曳其輪貞吉象曰九二貞吉中以行正也
程子曰在他卦九居二為居柔得中无過剛之義也
于未濟聖人深取卦象以為戒明事上恭順之道未濟
者君道艱難之時也五以柔居君位而二乃剛陽之
才而居相應之地當用者也剛有凌柔之義水有勝
火之象方艱難之時所頼有才臣耳尤當盡恭順之
道故戒曳其輪則得正而吉也倒曳其輪殺其勢緩
其進戒用剛之過也剛過則好犯上而順不足唐郭
子儀李晟當艱危未濟之時能極其恭順所以為得
正而能保其終吉也于五六則言其貞吉光輝盡君
道之善于九二則戒之恭順盡臣道之正盡上下之
道也九二得正而吉者以曳輪而得中道乃正也
朱子曰以九二應六五而居柔得中為能自止而不
進得為下之正也故其象占如此
愚曰坎為輪到九二則同乎既濟之初九矣以剛
健之德懷謙柔之心載六五而出之險拯萬民而
登之岸一曳而出功用見矣易恐天下以位不當
疑之而曉之曰九二正吉也夫以九居二何謂正
象曰中以行正若曰中則必正二所以曳輪中而
已中則无過涉而滅頂不及涉而濡尾之憂二所
以正而吉者以中行正也
六三未濟征凶利涉大川象曰未濟征凶位不當也
程子曰未濟征凶謂居險无出險之用而行則凶也
必出險而後可征三以隂柔不中正之才而居險不
足以濟未有可濟之道出險之用而征所以凶也然未
濟有可濟之道險終有出之理上有剛陽之應能涉險
而往從之則濟矣故利涉大川也然三之隂柔豈能出
險而往非時不可才不能也三征則凶者以位不當也
謂隂柔不中正无濟險之才也若能涉險以從應則利矣
朱子曰隂柔不中正居未濟之時以征則凶然以柔
乘剛將出乎坎有利涉之象故其占如此盖行者可
以水浮而不可以陸走也或疑利字上當有不字
愚曰下卦為坎六三未出乎坎未濟之象也然在
險終湏求濟故利涉大川也而以征則凶何哉以
柔居剛柔不能以有濟而位剛有妄動之心是以
欲征焉征未有不凶者也故象曰未濟征凶位不
當也
九四貞吉悔亡震用伐鬼方三年有賞于大國象曰貞
吉悔亡志行也
程子曰九四陽剛居大臣之位上有虚中明順之主
又已出於險未濟已過中矣有可濟之道也濟天下
之艱難非剛徤之才不能也九雖陽而居四故戒以
貞固則吉而悔亡不貞則不能濟有悔也震動之極
也古之人用力之甚者伐鬼方也故以為義力勤而
遠伐至于三年然後成功而行大國之賞必如是乃
能濟也濟天下之道當貞固如是四居柔故設此戒
如四之才與時合而加以貞固則能行其志吉而悔
亡鬼方之伐貞之至也
朱子曰以九居四不正而有悔也能勉而正則悔亡
矣然以不正之資欲勉而正非極其陽剛用力之久
不能也故為伐鬼方三年而受賞之象
愚曰未濟之用在九四其爻義與既濟九三同既
濟之九三中興之君也未濟之九四中興之佐也
凡舉事而貞吉悔亡者必君子也九為剛德四乃
臣位未濟之世以剛德居臣位君子之志行者也
故其振作之威用之於伐鬼方歴三年而後以大
國賞其功夫自古開國承家小人勿用吾於既未
濟見之
六五貞吉无悔君子之光有孚吉象曰君子之光其暉
吉也
程子曰五文明之主居柔而應剛其處得中虚其心
而陽為之輔雖以柔居尊處之至正至善无不足也
既得貞正故吉而无悔貞其固有非戒也以此而濟
无不濟也五文明之主故稱其光君子德輝之盛而
功實稱之有孚也上云吉以貞也柔而能貞德之吉
也下云吉以功也既光而有孚時可濟也光盛則有
輝輝光之散也君子積充而光盛至於有輝善之至
也故重言吉
朱子曰以六居五亦非正也然文明之主居中應剛
虚心以求下之助故得正而吉且无悔又有光輝之
盛信實而不妄吉而又吉也
愚曰此爻彖所謂柔得中之爻也六五居離中離
為日月表之謂輝輝之所及之謂光坎無光坎受
離之輝以為光者猶六二受五之輝以為光也六
五以離虚之明輝於二二以坎實之孚光於五然
則九二君子之光六五輝之所及也二五相孚如
此未濟所以終濟也吉孰大焉
上九有孚于飲酒无咎濡其首有孚失是象曰飲酒濡
首亦不知節也
程子曰九以剛在上剛之極也居明之上明之極也
剛極而能明則不為躁而為決明能燭理剛能斷義
居未濟之極非得濟之位无可濟之理則當樂天順
命而已若否終則有傾時之變也未濟則无極而自
濟之理故止為未濟之極至誠安於義命而自樂則
可无咎飲酒樂也不樂其處則忿躁隕獲入于凶咎
矣若從樂而耽肆過禮至濡其首亦非能安其處也
有孚自信于中也失是失其宜也如是則于有孚為
失也人之處患知其無可奈何而放意不反者豈安
於義命者哉飲酒至于濡首不知節之甚也所以至
如是不能安義命也能安則不失其常矣
朱子曰以剛明居未濟之極時將可以有為而自信
自養以俟命无咎之道也若縱而不反如狐之涉水
而濡其首則過於自信而失其義矣
愚曰未濟之上九則既濟之初九也始濟矣有孚
於同濟之臣而飲酒樂衎焉此既醉人有士君子
之行也何咎之有故曰无咎然飲而不已必至溺
身故曰濡其首昏亂之餘必至視白為黑顛倒妍
媸故曰有孚失是不咎其飲酒而咎其濡首不咎
其有孚而咎其所孚之失是嗚呼易終於未濟非
憂世之書乎生生之謂易易之道初无終極也始
而終終而始受之以未濟則復於乾坤而生矣序
卦曰物不可窮也故受之以未濟終焉非謂易道
盡於此也或曰上經三十下經三十四亦有意乎
曰三十示無欠也三十四示无窮也
周易程朱傳義折衷卷三十三
