周易程朱傳義折衷卷二十二
元趙采撰
䷨(兊下艮上)
程子曰序卦解者緩也緩必有所失故受之以損縱
緩則必有所失失則損也損所以繼解也為卦艮上
兊下山體高澤體深下深則上益高為損下益上之
義又澤在山下其氣上通潤及草木百物是損下而
益上也又下為兊說三爻皆上應是說以奉上亦損
下益上之義又下兊之成兊由六三之變也上艮之
成艮自上九之變也三本剛而成柔上本柔而成剛
亦損下益上之義損上而益於下則為益取下而益
於上則為損在人上者施其澤以及下則益也取其
下以自厚則損也譬如累土損於上以培厚其基本
則上下安固矣豈非益乎取於下以增上之高則危
墜至矣豈非損乎故損者損下益上之義益則反是
損有孚元吉无咎可貞利有攸往曷之用二簋可用享
程子曰損減損也凡損抑其過以就義理皆損之道
也損之道必有孚誠謂至誠順於理也損而順理則
大善而吉所損无過差可貞固常行而利有所往也
人之所損或過或不及或常或不常皆不合正理非
有孚也非有孚則无吉而有咎非可貞之道不可行
也損者損過而就中損浮末而就本實也聖人以寧
儉為禮之本故於損發明其義以享祀言之享祀之
禮其文最繁然以誠敬為本多儀備物所以將飾其
誠敬之心飾過其誠則為偽矣損飾所以存誠也故
云曷之用二簋可用享二簋之約可用享祭言在乎
誠而已誠為本也天下之害无不由末之勝也峻宇
雕牆本於宫室酒池肉林本於飲食淫酷殘忍本於
刑罰窮兵黷武本於征討凡人欲之過者皆本於奉
養其流之遠則為害矣先王制其本者天理也後人
流於末者人欲也損之義損人欲以復天理而已
朱子曰損減省也為卦損下卦上畫之陽益上卦上
畫之隂損兊澤之深益艮山之高損下益上損内益
外剥民奉君之象所以為損也損所當損而有孚信
則其占當有此下四者之應矣曷之用二簋可用享言
當損時則至薄无害
彖曰損損下益上其道上行損而有孚元吉无咎可貞
利有攸往曷之用二簋可用享二簋應有時損剛益柔
有時損益盈虚與時偕行
程子曰損之所以為損者以損於下而益於上也取
下以益上故云其道上行夫損上而益下則為益損
下而益上則為損損基本以為高者豈可謂之益乎
謂損而以至誠則有此元吉以下四者損道之盡善
也夫子特釋曷之用二簋可用享卦辭簡直謂當損
去浮飾曰何所用哉二簋可以享也厚本損末之謂
也夫子恐後人不達遂以為文飾當盡去故詳言之
有本必有末有實必有文天下萬事无不然者无本
不立无文不行父子主恩必有嚴順之體君臣主敬
必有承接之儀禮讓存乎内待威儀而後行尊卑有
其序非物采則无别文之與實相須而不可缺也及
夫文之勝末之流遠本喪實乃當損之時也故云曷
所用哉二簋足以薦其誠矣謂當務實而損飾也夫
子恐人之泥言也故復明之曰二簋之質用之當有
時非其所用而用之不可也謂文飾未過而損之與
損之至於過甚則非也損剛益柔有時剛為過柔為
不足損益皆損剛益柔也必順時而行不當時而損
益之則非也或損或益或盈或虚唯隨時而已過者
損之不足者益之虧者盈之實者虚之與時偕行也
愚曰卦何以為損彖釋之曰損下益上其道上行
曰損下益上者謂損自泰變損下卦之九三以益
上卦之上六如損下之財物以益上之征求也曰
其道上行者謂以象言則澤上潤於山以爻言則
下三爻皆應於上如下樂輸以奉上也於有孚則
釋之曰損而有孚言損之貴乎信也不信而損人
誰樂輸以奉上哉孔子曰信而後勞其民未信則
以為厲已也可見先信而後可行損損而有孚則
元吉无咎可貞利有攸往自然之道也以天則元
吉以人則无咎以道則可貞以事則利往損之四
美皆自一孚中來也於曷之用二簋可用享則釋
之曰二簋應有時損剛益柔有時損益盈虚與時
偕行則因釋二簋併廣損益盈虚隨時之義二簋
雖可享應必有時如遇坎險則樽酒可以納約遇
旣濟則禴祭可以受福是也使當萃革之時而亦
行之則君子以為隘矣損剛益柔亦有其時如當
大壯大過之時損剛可也使當小過剥之時而亦
損之則正道滅矣要之損中當有益盈中當有虚
與時偕行用之達變唯知道者能之
象曰山下有澤損君子以懲忿窒慾
程子曰山下有澤氣通上潤與深下以增高皆損下
之象君子觀損之象以損於己在修己之道所當損
者惟忿與慾故以懲戒其忿怒窒塞其意慾也
愚曰兊為和艮為止君子法兊之和以懲忿法艮
之止以窒慾
初九已事遄往无咎酌損之象曰已事遄往尚合志也
程子曰損之義損剛益柔損下益上也初以陽剛應
於四四以隂柔居上位賴初之益者也下之益上當
損已而不自以為功所益於上者事既已則速去之
不居其功乃无咎也若享其成功之益非損已益上
也於為下之道為有咎矣四之隂柔應初者也故聽
於初初當酌度其宜而損己以益之過與不及皆
不可也尚上也時之所崇用為尚初之所尚者與上
合志也四賴於初初益於四與上合志也
朱子曰初九當損下益上之時上應六四之隂輟所
為之事而速往以益之無咎之道也故其象占如此
然居下而益上亦當斟酌其淺深也
愚曰凡益人者先事而往則人有所不受後事而
往則我有所不及已有事而遄即往既不先之又
不後之與之合志矣彼六四之疾也初往益之先
焉不可也後焉亦不可也必待其已疾而往焉故
藥為益而疾遄喜合志故也如此則何咎之有雖
然以剛益柔又當有以酌之太剛則柔有不受不
剛則無益於柔之疾故曰酌損之
九二利貞征凶弗損益之象曰九二利貞中以為志也
程子曰二以剛中當損剛之時居柔而說體上應六
五隂柔之君以柔說應上則失其剛中之德故戒所
利在貞正也征行也離乎中則失其貞正而凶矣守
其中乃貞也弗損益之不自損其剛貞則能益其上
乃益之也若失其剛正而用柔說適足以損之而已
非損已而益上也世之愚者有雖無邪心而唯知竭
力順上為忠者盖不知弗損益之之義也九居二非
正也處說非剛也而得中為善若守其中德何有不
善豈有中而不正者豈有中而有過者二所謂利貞
謂以中為志也志存乎中則自正矣大率中重於正
中則正矣正不必中也能守中則有益於上矣
朱子曰九二剛中志在自守不肯妄進故占者利貞
而征則凶也弗損益之言不變其所守乃所以益上
也
愚曰二五皆中也二欲益宜如何志乎中足矣中
則正正則利若往而益之則凶何者益君雖臣子
之分然理有不容益則弗損已以益之者乃所以
深益之也中也者性之全道之未散者也五既中
矣尚奚益哉二或征焉而往益之則將散五之全
二雖損而五不為益矣九雖剛德而二居兊體剛
則好動兊則好說故聖人告之以利貞征凶欲全
二五固有之中也中以為志不知其他也
六三三人行則損一人一人行則得其友象曰一人行
三則疑也
程子曰損者損所餘也益者益不足也三人謂下三
陽上三隂三陽同行則損九三以益上三隂同行則
損上六以為三三人行則損一人也上以柔易剛而
謂之損但言其減一耳上與三雖本相應由二爻升
降而一卦皆成兩相與也初二二陽四五二隂同德
相比三與上應皆兩相與則其志專皆為得其友也
三雖與四相比然異體而應上非同行者也三人則
損一人一人則得其友盖天下無不二者一與二相
對待生生之本也三則餘而當損矣此損益之大義
也夫子又於繫辭盡其義曰天地絪緼萬物化醇男
女構精萬物化生易曰三人行則損一人一人行則
得其友言致一也絪緼交密之狀天地之氣相交而
密則生萬物之化醇醇謂醲醲厚猶精一也男女精
氣交構則化生萬物唯精醇專一所以能生也一隂
一陽豈可二也故三則當損言專致乎一也天地之
間當損益之明且大者莫過此也一人行而得一人
乃得友也若三人行則疑所與矣理當損去其一人
損其餘也
朱子曰下卦本乾而損上爻以益坤三人行而損一
人也一陽上而一隂下一人行而得其友也兩相與
則專參則雜而亂卦有此象故戒占者當致一也
愚曰此爻程傳云三人謂下三陽上三隂三陽同
行則損九三以益上三隂同行則損上六以為三
是三人行則損一人也不知卦以損下益上為義
下可言損上不可言損三人行損一人只是乾三
爻同進損九三一爻以益坤若上下皆損則是六
人而損二人也又程傳云初二二陽四五二隂同
德相比三與上應皆兩相與皆為得其友也不知
夫子繫辭以天地絪緼男女構精發此爻之義只
是說九三上去交隂得上六下來相與為得友也
若以二陽二隂同德相比為友豈所謂絪緼構精
者乎盖此卦自泰變泰則乾坤位交損則乾坤氣
交氣交則致一而為生化之本也何者交則一天
地之氣交故致一而萬物之氣化日以厚男女之
道交故致一而萬物之形化日以滋夫乾益坤而
為艮兊是以有天地男女之象也象曰一人行三
則疑何也此言乾損九三而一人行則天地男女
之氣交而致于一若當來三人同行則參錯不能
致一便是疑貳了
六四損其疾使遄有喜无咎象曰損其疾亦可喜也
程子曰四以隂柔居上與初之剛陽相應在損時而
應剛能自損以從剛陽也損不善以從善也初之益
四損其柔而益之以剛損其不善也故曰損其疾疾
謂疾病不善也損於不善唯使之遄速則有喜而無
咎人之損過唯患不速速則不至於深過為可喜也
朱子曰以初九之陽剛益已而損其隂柔之疾惟速
則善戒占者如是則無咎也
愚曰六四下從初九六九易位則四為坎坎為心
病為耳痛疾之象也初九既益各復其位則坎毁
而四之疾損矣故曰損其疾夫人方疾則憂疾而
損則喜可知也使遄有喜者初九也初九見四已
有事而速往故能損六四之疾使遄有喜而無咎
若夫無疾則無憂無憂則無喜六四偏於隂不能
無疾初九以剛正藥之積年之病一旦損去為喜
豈不遄哉
六五或益之十朋之龜弗克違元吉象曰六五元吉自
上祐也
程子曰六五於損時以中順居尊位虚其中以應乎
二之剛陽是人君能虚中自損以順從在下之賢也
能如是天下孰不損己自盡以益之故或有益之之
事則十朋助之矣十衆辭龜者決是非吉凶之物衆
人之公論必合正理雖龜筴不能違也如此可謂大
善之吉矣古人曰謀從衆則合天心所以得元吉者
以其能盡衆人之見合天地之理故自上天降之福
祐也
朱子曰柔順虛中以居尊位當損之時受天下之益
者也兩龜為朋十朋之龜大寶也或以此益之而不
能辭其吉可知占者有是德則獲其應也
愚按此爻程傳於十朋之絶句朱子云兩龜為朋
十朋之龜大寶也又按崔憬謂元龜直二十大貝
雙貝曰朋則十朋之龜元龜也程子之說恐未允
泰一變歸妹二變節皆有離象又六五應九二九
六易位亦有離象離為龜坤數十故曰十朋之龜
六五虛中自損以應二天下爭益之或云者衆之
謂也衆皆益之不知其然而然也凡易稱自天祐
之謂非人力之所能為也六五損德之脩故元龜
不能違元龜之不違天不違之也天且弗違況於
人乎況於鬼神乎故曰元吉上祐
上九弗損益之无咎貞吉利有攸往得臣无家象曰弗
損益之大得志也
程子曰凡損之義有三損己從人也自損以益於人
也行損道以損於人也損己從人徙於義也自損益
人及於物也行損道以損於人行其義也各因其時
取大者言之四五二爻取損己從人下體三爻取自
損以益人損時之用行損道以損天下之當損者也
上九則取不行其損為義九居損之終損極而當變
者也以剛陽居上若用其剛以損削於下非為上之
道其咎大矣若不行其損變而以剛陽之道益於下
則無咎而得其正乃吉也如是則宜有所往往則有
益矣在上能不損其下而益之天下孰不服從從服
之衆無有内外也故曰得臣無家得臣謂得人心歸
服無家謂無有遠近内外之限也居上不損下而反
益之是君子大得行其志也君子之志唯在益於人
而已
朱子曰上九當損上益下之時居卦之上受益之極
而欲自損以益人也然居上而益下有所謂惠而不
費者不待損己然後可以益人也能如是則無咎然
亦必以正則吉而利有所往惠而不費其惠廣矣故
又曰得臣無家
愚曰此正受益之爻然處損之極居艮之上損極
必變則我之損人者當弗艮止也人之益我者當
止變損人而為弗損止人益而為益人此盖知理
有往復受而能施故可以免咎可以為正而獲吉
可以利於有往便與繇詞所云同又可以得國
爾忘家之臣夫為臣忘家義也今待益而後忘家
何耶孟子曰君之視臣如手足則臣視君如腹心
況此就上九言之象以弗損益之為大得志可見
損人非聖人本心大抵損義有三有損人有損惡
有損過損人者貴止上九弗損是也損惡者貴速
六四去疾大象懲忿是也損過者貴中初九酌損
九二利貞彖二簋有時損剛有時是也他可隨事
制宜矣
䷩(震下巽上)
程子曰序卦損而不已必益故受之以益盛衰損益
如循環損極必益理之自然益所以繼損也為卦巽
上震下雷風二物相益者也風烈則雷迅雷激則風
怒兩相助益所以為益此以象言也巽震二卦皆由
下變而成陽變而為隂者損也隂變而為陽者益也
上卦損而下卦益損上益下所以為益此以義言也
下厚則上安故益下為益
益利有攸往利涉大川
程子曰益者益於天下之道也故利有攸往益之道
可以濟險難利涉大川也
朱子曰益增益也為卦損上卦初畫之陽益下卦初
畫之隂自上卦而下於下卦之下故為益卦之九五
六二皆得中正下震上巽皆木之象故其占利有攸
往而利涉大川也
愚曰損益二卦均為損剛益柔然損下名損益下
名益者謂損下乃自損益下乃自益損彖言與時
偕行則兼益言欲其損中有益益彖言與時偕行
則不兼損欲其長益而不損也損繇歴四言而後
到利有攸往益繇義盡卦名更不加詞便說利有
攸往損止於利有攸往益說利有攸往又說利涉
大川益之功用其大如此
彖曰益損上益下民說无疆自上下下其道大光利有
攸往中正有慶利涉大川木道乃行益動而巽日進无
疆天施地生其益无方凡益之道與時偕行
程子曰以卦義與卦才言也卦之為益以其損上益
下也損於上而益下則民說之無疆謂無窮極也自
上而降己以下下其道之大光顯也陽下居初隂上
居四為自上下下之義五以剛陽中正居尊位二復
以中正應之是以中正之道益天下天下受其福慶
也益之為道於平常無事之際其益猶小當艱危險
難則所益至大故利涉大川也於濟艱難乃益道大
行之時也益誤作木或以為上巽下震故云木道非
也又以二體言卦才下動而上巽動而巽也為益之
道其動巽順於理則其益日進廣大無有疆限也動
而不順於理豈能成大益也以天地之功言益道之
大聖人體之以益天下也天道資始地道生物天施
地生化育萬物各正性命其益可謂無方矣方所也
有方所則有限量無方謂廣大無窮極也天地之益
萬物豈有窮際乎天地之益無窮者理而已矣聖人
利益天下之道應時順理與天地合與時偕行也
愚曰彖何以釋卦名謂益自否變損否上卦之九
四益下卦之初六是為益也坤為衆民也益之巽
乃損之兊故曰民說益惟損上益下惠足以使人
故民說無疆益惟自上下下以成其益故其道大
光此以九四下益初六而言益也利有攸往中正
有慶利涉大川木道乃行此以二五巽震二象而
釋繇詞也盖二五之君臣相與以中正而為斯民
之慶是以有攸往而無不利也木道乃行伊川云
是益道乃行文公以為不必改木字為益字盖文
王八卦震巽皆為木木之道行是言震動巽順足
以涉大川而安利否變漸渙皆有涉坎之象故云
又漸渙亦互離離日也故曰日進無疆否變益則
天施一陽於地地得之以生萬物萬物出乎震故
曰天施地生此以卦變而廣益義也凡益之道與
時偕行益道至此盖與日月合明天地合德四時
合序又豈有方體之可求哉
象曰風雷益君子以見善則遷有過則改
程子曰風烈則雷迅雷激則風怒二物相益者也君
子觀風雷相益之象而求益於己為益之道無若見
善則遷有過則改也見善能遷則可以盡天下之善
有過能改則無過矣益於人者無大於是
愚曰恒風在雷下則雷雖迅而其聲為風所隔故
雷聲徹上不至震驚人只以為尋常故曰恒益則
風在雷上雷震於下而風自上壓之雷聲下而不
上故迅烈震驚人皆恐懼震怖悔咎省愆故曰益
初九利用為大作元吉无咎象曰元吉无咎下不厚事
也
程子曰初九震動之主剛陽之盛也居益之時其才
足以益物雖居至下而上有六四之大臣應於已四
巽順之主上能巽於君下能巽於賢才也在下者不
能有為也得在上者應從之則宜以其道輔於上作
大益天下之事利用為大作也居下而得上之用以
行其志必須所為大善而吉則無過咎不能元吉則
不唯在已有咎乃累於上為上之咎也在至下而當
大任小善不足以稱也故必元吉然後得無咎在下
者本不當處厚事厚事重大之事也以為在上所任
所以當大事必能濟大事而致元吉乃為無咎能致
元吉則在上者任之為知人已當之為勝任不然則
上下皆有咎也
朱子曰初雖居下然當益下之時受上之益者也不
可徒然無所報效故利用為大作必元吉然後得無
咎
愚曰初九民象也卦取損上益下為義四損以益
初彖謂民說無疆於此爻見之利用為大作陽為
大震為作大作者興作之大者也興作之大而下
不厚事謂初不以興作事重大而難之也一線之
溜可以達石心誠達之物無厚者矣禹疏九河鑿
山通道民以為是益我也而勸趨之夫豈以為厚
事而難之者哉孟子曰故民之從之也輕其不厚
事之謂乎元吉無咎者盖初九之民感四之益我
有大役焉皆曰是役也上之人所以吉我而其事
無咎故不以為重大而難之也可知矣損上益下
其為益也如此
六二或益之十朋之龜弗克違永貞吉王用享于帝吉
程子曰六二處中正而體柔順有虚中之象人處中
正之道虚其中以求益而能順從天下孰不願告而
益之孟子曰夫苟好善則四海之内皆將輕千里而
來告之以善夫滿則不受虛則來物理自然也故或
有可益之事衆則助而益之十者衆辭衆人所是理
之至當也龜者占吉凶辨是非之物言其至是龜不
能違也永貞吉就六二之才而言二中正虛中能得
衆人之益者也然而質本隂柔故戒在常永貞固則
吉也求益之道非永貞則安能守也損之六五十朋
之則元吉者盖居尊自損應下之剛以柔而居剛柔
為虛受剛為固守求益之至善故元吉也六二虛中
求益亦有剛陽之應而以柔居柔疑從益之未固也
故戒能常永貞固則吉也王用享于帝吉如二之虛
中而能永貞用以享上帝猶當獲吉况與人接物其
意有不通乎求益於人有不應乎祭天天子之事故
云王用也
朱子曰六二當益下之時虚中處下故其象占與損
九五同然爻位皆隂故以永貞為戒以其居下而受
上之益故又為卜郊之吉占
象曰或益之自外來也
程子曰既中正虛中能受天下之善而固守則有有
益之事衆人自外來益之矣或曰自外來豈非謂五
乎曰如二之中正虚中天下孰不願益之五為正應
固在其中矣
愚曰益之二損之五也故爻詞同然有異者損六
五以柔居剛剛能持守故曰元吉益六二以柔居
柔柔易變遷故曰永貞吉如坤之利永貞也坤永
貞而後免龍戰之災益永貞而後得臣道之吉又
有異者損五君位受益無疑益二臣位臣無受益
之理故二受衆人之益不敢自享以之享王王以
之享帝此其所以再言吉也乾五為王五兼上九
為巽巽為工帝者天之工宰又帝出乎震皆有帝
象故曰王用享于帝象曰或益之自外來也聖人
特變文不使與六五之詞同也損之六五曰自上
祐之君之詞也益之六二曰自外來臣之詞也大
臣虛心守正而人自益之故白自外來也
六三益之用凶事无咎有孚中行告公用圭
程子曰三居下體之上在民上者也乃守令也居陽
應剛處動之極居民上而剛決果於為益者也果於
為益用之於凶事則無咎凶事謂患難非常之事三
居下之上在下當承稟於上安得自任擅為益乎唯
於患難非常之事則可量宜應卒奮不顧身力庇其
民故無咎也下專自任上必忌疾雖當凶難義在可
為然必有其孚誠而所為合於中道則誠意通於上
而上信與之矣專為而無為上愛民之至誠固不可
也雖有誠意而所為不合中行亦不可也圭者通信
之物禮云大夫執圭而使所以申信也凡祭祀朝聘
用圭玉所以通達誠信也有誠孚而得中道則能使
上信之是猶告公上用圭玉也其孚能通達於上矣
或曰三乃隂柔何得反以剛果任事為義曰三質雖
本隂然其居陽乃自處以剛也應剛乃志在乎剛也
居動之極剛果於行也以此行益非剛果而何易以
所勝為義故不論其本質也
朱子曰六三隂柔不中不正不當得益者也然當益
下之時居下之上故有益之以凶事者盖警戒震動
乃所以益之也占者如此然後可以無咎又戒以有
孚中行而告公用圭也用圭所以通信
象曰益用凶事固有之也
程子曰六三益之獨可用於凶事者以其固有之也
謂專固自任其事也居下當稟承於上乃專任其事
唯救民之凶災拯時之艱急則可也乃處急難變故
之權宜故得無咎若平時則不可也
六四中行告公從利用為依遷國象曰告公從以益志
也
程子曰四當益時處近君之位居得其正以柔巽輔
上而下順應於初之剛陽如是可以益於上也唯處
不得其中而所應又不中是不足於中也故云若行
得中道則可以益於君上告於上而獲信從矣以柔
巽之體非有剛特之操故利用為依遷國為依依附
於上也遷國順下而動也上依剛中之君而致其益
下順陽剛之才以行其事利用如是也自古國邑民
不安其居則遷遷國者順下而動也爻詞但云得中
行則告公而獲從象復明之曰告公而獲從者告之
以益天下之志也志苟在於益天下上必信而從之
事君者不患上之不從患其志之不誠也
朱子曰三四皆不得中故皆以中行為戒此言以益
下為心而合於中行則告公而見從矣傳曰周之東
遷晉鄭焉依盖古者遷國以益下必有所依然後能
立此爻又為遷國之吉占也
愚曰三居二上四在五下皆非中位聖人於此兩
爻皆曰中行何也中無定位二五上下二體之中
三四合六爻觀亦中也三欲益民四欲益國各不
私其心而克協于上下夫是之謂中行其皆曰告
公何也公也者政事之地所以公天下而行之者
也人臣無遂事三既遂事而後告諸公公信之四
不敢遂事先告諸公而公從之水旱荒札大兵之
後皆凶事也方民之急人臣欲益之當如救焚拯
溺豈暇先告諸公而後益之此三所以既遂事而
後告公也若夫遷國大事也非人臣所宜擅行者
故先告諸公公從而後遷之則利於用民力矣夫
用民力莫大於遷國遷國亦民所為依賴者其用
之固所以利之也矧初九之民不厚事而可與大
有作者哉聖人於三之象曰固有之者謂凶事不
告公而先益之者世固有之也非詫事也於四之
象曰以益志也謂四以遷國先告公而公從之者
為四以益民為志而公信之也益道非一端人臣
者以通變而遂事聖人於此兩爻以盡天下之變
也
九五有孚惠心勿問元吉有孚惠我德象曰有孚惠心
勿問之矣惠我德大得志也
程子曰五剛陽中正居尊位又得六二中正相應以
行其益何所不利以陽實在中有孚之象也以九五
之德之才之位而中心至誠在惠益於物其至善大
吉不問可知故云勿問元吉人君居得致之位操可
致之權苟至誠於益天下天下受其大福其元吉不
假言也有孚惠我德人君至誠於益天下天下之人
無不至誠愛戴以君之德為恩惠也人君有至誠惠
益天下之心其元吉不假言也故云勿問之矣天下
至誠懷吾德以為惠是其道大行人君之志得矣
朱子曰上有信以惠于下則下亦有信以惠于上矣
不問而元吉可知
愚曰此爻兩言有孚者二變應五有中孚象上之
惠下出於孚誠下之德上亦出於孚誠夫問焉而
後惠非天地之施也天地不擇物而生聖人不擇
人而益其益無方而民說無疆此其所以為元吉
此其所以為大得志
上九莫益之或擊之立心勿恒凶
程子曰上居無位之地非行益於人者也以剛處益
之極求益之甚者也所應者隂非取善自益者也利
者衆人所同欲也專欲益己其害大矣欲之甚則昏
蔽而忘義理求之極則侵奪而致仇怨故夫子曰放
於利而行多怨孟子謂先利則不奪不饜聖賢之深
戒也九以剛而求益之極衆人所共惡故無益之者
而或攻擊之矣立心勿恒凶聖人戒人存心不可專
利云勿恒如是凶之道也所當速改也
朱子曰以陽居益之極求益不已故莫益而或擊之
立心勿恒戒之也
象曰莫益之偏辭也或擊之自外來也
程子曰理者天下之至公利者衆人所同欲苟公其
心不失其正理則與衆同利無侵於人人亦欲與之
若切於好利蔽於自私求自益以損於人則人亦與
之力爭故莫肯益之而有擊奪之者矣云莫益之者
非其偏已之辭也苟不偏已合於公道則人亦益之
何擊之乎既求益於人至於甚極則人皆惡而欲攻
之故擊之者自外來也人為善則千里之外應之六
二中正虛已益之者自外而至是也苟為不善則千
里之外違之上九求益之極擊之者自外而至是也
愚曰上九益之極極則必變故有莫益者矣古之
君子所以益人者於言動交際之間見之必安其
身而後動必易其心而後言必定其交而後求其
者指人而言也我既安人之身而不危之則動而
人必與我矣我既易人之心而不懼之則言而人
必應我矣我既與人交而有以定之則我求而人
必多助矣此所謂益人所以益已今上九皆莫益
之宜其或有擊奪之者此所謂傷人正所以傷已
君子修三者之益是立心於恒久之地上九反之
是立心勿恒也故凶象於莫益之曰偏辭夫修此
三者故全全則不偏矣今上九不知益人故偏於
或擊之曰自外來也我既不益外則傷必自外來
鹿臺鉅橋非所以來外之武王乎瓊林大盈非所
以致外寇乎自外來則凶無及矣
周易程朱傳義折衷卷二十二
