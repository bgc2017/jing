周易程朱𫝊義折衷卷二十
元趙采撰
下經
䷤(離下巽上)
程子曰序卦夷者傷也傷於外者必反於家故受之
以家人夫傷困於外則必反於内家人所以次明夷
也家人者家内之道父子之親夫婦之義尊卑長幼
之序正倫理篤恩義家人之道也卦外巽内離為風
自火出火熾則風生風生自火自内而出也自内而
出由家及於外之象二與五正男女之位於内外為
家人之道明於内而巽於外處家之道也夫人有諸
身者則能施於家行於家者則能施於國至於天下
治治天下之道蓋治家之道也推而行之於外耳故
取自内而出之象為家人之義也
家人利女貞
程子曰家人之道利在女正女正則家道正夷夫夫
婦婦而家道正獨云利女貞者夫正者身正也女正
者家正也女正則男正可知矣
愚曰此卦辭也言家人一卦其要利於女之固守
其貞也家人一卦男女皆在其中而卦辭獨以女
之貞為利則所重在女也又卦之二體皆女孔子
曰唯女子與小人為難養也周子曰家人離必起
於婦人天下之難正者莫婦人若此世之治亂國
之存亡家之興替所從出也故卦辭以利女貞三
字斷之女始為女中為婦終為母一家之中女正
婦正母正則家道無餘事矣
彖曰家人女正位乎内男正位乎外男女正天地之大
義也
程子曰彖以卦才而言陽居五在外也隂居二處内
也男女各得其正位也尊卑内外之道正合天地隂
陽之大義也
愚曰彖以卦才言下卦為内二乃内卦之主為隂
位之正以六居二女正位乎内也上卦為外卦之
主為陽位之正以九居五男正位乎外也先言女
而後言男因卦辭之本文也前卦辭專言女貞此
兼言男女正則知女雖正而男或不正則家道亦
不能成必是男女俱正各不出其正位然後天地
之大義以全正位二字最要看外者男之正位也
故禮男子不晝居於内晝居於内問其疾曰汝有
疾歟何為晝居於内也内者女之正位也故禮婦
人晝不遊庭非傅母保母不下堂出必擁蔽其面
夜行以燭無燭則止如此則男女各於正位上處
不相侵凌男女安得不正男女正一家無事矣此
先男而後女者地無先天之禮所以明一家大分
之常也夫天高地下各有其位位不相狎乾健坤
順各有其道道不相亂故曰男女正天地之大義
也然天地大義一句意聖人亦是從卦爻上說來
上卦之巽由坤一索於乾而成九五一爻乃乾九
五未變之本體故言男正為天之大義下卦之離
由坤再索於乾而成六二一爻乃坤六二為之故
曰女正為地之大義聖人言此亦是要人識得男
女以正非是強揠乃天地自然之大義家其可以
不正乎
家人有嚴君焉父母之謂也
程子曰家人之道必有所尊嚴而君長者謂父母也
雖一家之小无尊嚴則孝敬衰无君長則法度廢有
嚴君而後家道正家者國之則也
愚曰此言父母亦是就五與二兩爻上說来變男
言父變女言母者蓋家人之屬始則為人男女終
則為人父母故合始終而言之也家人之道有嚴
君嚴君之責在父母无尊嚴則愛敬衰无君長則
家法壊唯九五之假有家居中守正極盡尊嚴君
長之道六二之无攸遂貞正不奸克相尊嚴君長
之道則非唯不失吾始焉為男女之正且可使一
家男女皆得其正矣或曰母親而不尊豈得為嚴
君乎曰主嚴君之道在父相嚴君之道在母父若
盡其道而母或反是則非以姑息牽之必以長舌
撓之矣家欲正可得乎
父父子子兄兄弟弟夫夫婦婦而家道正正家而天下
定矣
程子曰父子兄弟夫婦各得其道則家道正矣推一
家之道可以及天下故家正則天下定矣
朱子曰上父初子五三夫四二婦五兄三弟以卦畫
推之又有此象
愚按文公解此節謂有六親之象王氏解九五爻
交相愛云六親交相愛言家道之正皆係於五也
愚敢合二說而言之蓋九五正位乎外乃一家之
主一身正否一家係焉五於初為父於上為子於
三為兄於二為夫五父父則初子子初之悔亡以
五而正也五子子則上父父上之終吉以五而正
也五兄兄則三弟弟三知嗃嗃為吉嘻嘻為吝以
五而正也五夫夫則二婦婦二之无攸遂而貞吉
以五而正也四之婦婦而順在位雖屬乎三之夫
夫而無與於五然推正家之本皆由三視五而盡
夫道之正故四亦視二而盡婦道之正也所謂刑
于寡妻至於兄弟也六親正則一家正天下乃一
家之移也蓋能正一家父子之道則天下之為父
子者定矣定如瞽叟底豫天下之為父子者定之
定兄弟夫婦皆由是也然觀彖𫝊說天下二字可
見上面許多宗主只在九五身上若非位居九五
則雖善不尊正家之化安能遽致天下定耶雖然
正家而天下定一句雖是王者事而家道正以上
自天子至於庶人一也大抵家道正須是六親箇
箇要正然總正之綱者則又在九五一人而已
象曰風自火出家人君子以言有物而行有恒
程子曰正家之本在正其身正身之道一言一動不
可易也君子觀風自火出之象知事之由内而出故
所言必有物所行必有恒也物謂事實恒謂常度法
則也德業之著於外由言行之謹於内也言慎行脩
則身正而家治矣
愚曰以兩卦外象言巽為風離為火風自火出朱
子謂火中有風如一堆火在此氣自薰蒸上出亦
猶家之君子言有物則聽者皆務實勝行有恒則
見者皆有恒心此即大學欲齊其家者先修其身
之意言有物蓋誠則有物不誠則無物故不言誠
而言有物只此一卦卦辭專以女言彖辭以男女
言象辭以君子言君子者其指九五與蓋家必有
主君子者一家之主言行者君子之樞機
初九閑有家悔亡象曰閑有家志未變也
程子曰初家道之始也閑謂防閑法度也治其有家
之始能以法度為之防閑則不至於悔矣治家者治
乎衆人也苟不閑之以法度則人情流放必至於有
悔失長幼之序亂男女之别傷恩義害倫理无所不
至能以法度閑之於始則无是矣故悔亡也九剛明
之才能閑其家者也不云无悔者羣居必有悔以能
閑故亡耳閑之於始家人志意未變動之前也正志
未流散變動而閑之則不傷恩不失義處家之善也
是以悔亡志變而後治則所傷多矣乃有悔也
朱子曰初九以剛陽處有家之始能防閑之其悔亡
矣戒占者當如是也
愚曰初為有家之始九是陽剛之才以陽剛之才
處有家之始而能防閑其家者也閑如馬之有閑
所以閑其内出也然閑之於良心未變之時易閑
之於良心既變之後難故曰閑有家志未變也程
𫝊云正志未流散變動而閑之則不傷恩不失義
正之一字最善夫人之心本正迨夫流散然後失
正於其正志未變動之前而閑之何往而不正哉
易雖不可確定說然以朱子言爻中有六親之象
推之則此爻其九五之子與
六二无攸遂在中饋貞吉象曰六二之吉順以巽也
朱子曰六二柔順中正女之正位乎内者也故其象
占如此
愚曰六二以隂而居内卦之中女之正位乎内者
也女之處乎内必有所聽命而不敢專所謂未嫁
從父既嫁從夫夫死從子無一得自遂故曰无攸
遂遂如大夫無遂事之遂其職不過居中主饋而
已潔粢盛以承祭祀進甘旨以奉舅姑為酒醴以
饌賓客皆中饋之職也詩曰無非無儀唯酒食是
議是也雖然此婦職也而有婦德焉在貞之一字
而已貞則吉一失其貞萬有俱喪故家人一卦獨
此一爻言貞而卦辭言利女貞者豈指此一爻而
言與象又贊曰順以巽也所謂以順為正者妾婦
之道也然此六二之貞却是因九五正家有道若
女正而男不正將有大不利於女貞者矣
九三家人嗃嗃悔厲吉婦子嘻嘻終吝象曰家人嗃嗃
未失也婦子嘻嘻失家節也
程子曰嗃嗃未詳字義然以文義及音意觀之與嗷
嗷相類又若急束之意九三在内卦之上主治乎内
者也以陽居剛而不中雖得正而過乎剛者也治内
過剛則傷於嚴急故家人嗃嗃治家過嚴不能无傷
故必悔於嚴厲骨肉恩勝嚴過故悔也雖悔於嚴厲
未得寬猛之中然而家道齊肅人心祗畏猶為家之
吉也若婦子嘻嘻則終至羞吝矣在卦非有嘻嘻之
象蓋對嗃嗃而言謂與其失於放肆寧過於嚴也嘻
嘻笑樂无節也自恣无節則終至敗家可羞吝也蓋
嚴謹之過雖於人情不能无傷然苟法度立倫理正
乃恩義之所存也若嘻嘻无度乃法度之所由廢倫
理之所由亂安能保其家乎
朱子曰以剛居剛而不中過乎剛者也故有嗃嗃嚴
厲之象如是則雖有悔厲而吉也嘻嘻者嗃嗃之反
吝之道也占者各以其德為應故兩言之
愚曰此爻以陽剛處陽位以嚴治家者也治家而
雍肅兼備夫何憾必不得已寧以嚴成毋以寬敗
嗃嗃焦急嗷嗷之狀如詩多將熇熇之義嘻嘻嘻
笑快樂之狀九三剛而過中治家太嚴使家人嗷
嗷然不自安於下故不能不傷恩而悔於嚴厲然
家道齊肅人心祗畏反為家之吉也若夫縱之以
寬使為婦為子者終日嘻嘻或歌或咢或笑或謔
一時雖似適意乃法度所由廢倫理所由亂豈保
家之道乎故終歸於吝象贊嗃嗃未失言雖非家
道之善然未至於有失嘻嘻則失節多矣以六爻
六親之象推之此爻其九五之弟而六四之夫與
六四富家大吉象曰富家大吉順在位也
程子曰六以柔巽之體而居四得其正位居得其正
為安處之義巽順於事而由正道能保有其富者也
居家之道能保其富則為大吉也
朱子曰陽主義隂主利四以隂居隂而在上位能富
其家者也
愚按朱子云隂主利四以隂居隂而在上位能富
其家者也但富字是活動字言富盛其家非貧富
之富恐不當專主利言象又贊曰順在位也可見
家之所以富只在四之順位順位者言四以柔順
之德而得隂位之正以本義二四婦推之則家人
一卦二女同居今也二順以巽四亦順在位以順
為正不愧於六二焉此所以能富盛其家亦猶禮
言夫婦和家之肥也四迫近九五四之能富家其
亦九五主家之正之效與
九五王假有家勿恤吉象曰王假有家交相愛也
程子曰九五男而在外剛而處陽居尊而中正又其
應順正於内治家之至正至善者也王假有家五君
位故以王言假至也極乎有家之道也夫王者之道
修身以齊家家正則天下治矣自古帝王未有不以
恭已正家為本故有家之道既至則不憂勞而天下
治矣勿恤而吉也五恭已於外二正家於内内外同
德可謂至矣王假有家之道者非止能使之順從而
已必致其心化誠合夫愛其内助婦愛其刑家交相
愛也能如是者文王之妃乎若身修法立而家未化
未得為假有家之道也
朱子曰假至也如假於太廟之假有家猶言有國也
九五剛健中正下應六二之柔順中正王者以是至
於其家則勿用憂恤而吉可必矣蓋聘納后妃之吉
占而凡有是德者遇之皆吉也
愚曰九五以陽居外卦之中男正位乎外者也九
五為天下國家之主居中守正有家之道無纖悉
不至處故曰王假有家假至也言家道極至了家
道既至則不憂勞而天下治故曰勿恤吉大學曰
古之欲明明德於天下者必齊其家是也象又贊
曰交相愛言六親因九五正家之道極至而交相
愛也文王為君以太姒為配以王季為父以武王
為子其不交相愛乎詩曰刑於寡妻至於兄弟以
御於家邦此交相愛也
上九有孚威如終吉象曰威如之吉反身之謂也
程子曰上卦之終家道之成也故極言治家之本治
家之道非至誠不能也故必中有孚信則能常久而
衆人自化為善不由至誠已且不能守常也况欲使
衆人乎故治家以有孚為本治家者在妻孥情愛之
間慈過則無嚴恩勝則掩義故家之患常在禮法不
足而瀆慢生也長失尊嚴少忘恭順而家不亂者未
之有也故必有威嚴則能終吉保家之終在有孚威
如二者而已故於卦終言之治家之道以正身為本
故云反身之謂爻辭謂治家當有威嚴而夫子又復
戒云當先嚴其身也威嚴不先行於己則人怨而不
服故云威如而吉者能自反於身也孟子所謂身不
行道不行於妻子也
朱子曰上九以剛居上在卦之終故言正家久遠之
道占者必有誠信嚴威則終吉也
愚曰上九以陽居上在卦之終程𫝊云家道之成
也故極言治家之本非至誠不能又云慈過則无
嚴恩勝則掩義家之患常在於禮法不足而生悖
慢義兩得矣但孚自孚威自威今觀辭義乃是孚
誠之中自有威嚴如春風和氣中有嚴霜烈日在
使吾威嚴不出於孚誠則其威暴戾之威而已故
必出於孚誠則其威乃威也故得其家道之終吉
苟在我者不先有孚誠則人將曰夫子教我以正
夫子未出於正也何以致家之齊乎象又贊曰反
身之謂也尤發明得威如之義不是厲聲正色乃
事事反身而求使无一毫愧恨孚信於一家之中
自然不怒而威故為終吉
䷥(兑下離上)
程子曰序卦家道窮必乖故受之以睽睽者乖也家
道窮則睽乖離散理必然也故家人之後受之以睽
也中少二女雖同居而所歸各異是其志不同行也
亦為睽義
睽小事吉
程子曰睽者睽乖離散之時非吉道也以卦才之善
雖處睽時而小事吉也
朱子曰睽乖異也為卦上火下澤性相違異中女少
女志不同歸故為睽然以卦德言之内說而外明以
卦變言之則自離來者柔進居三自中孚來者柔進
居五自家人來者兼之以卦體言之則六五得中而
下應九二之剛是以其占不可大事而小事尚有吉
之道也
愚曰家人睽均二女而有離合何也曰家人之巽
離婦姑也婦姑參辰而骨肉睽之離兑姊妹也姊
妹骨肉而參辰此其所以為離合也卦雖睽以才
德言尚可小有為故繇詞曰小事吉
彖曰睽火動而上澤動而下二女同居其志不同行
程子曰彖先釋睽意次言卦才終言合睽之道而贊
其時用之大火之性動而上澤之性動而下二物之
性違異故為睽義中少二女雖同居其志不同行亦
為睽義女之少也同處長則各適其歸其志異也言
睽者本同也本不同則非睽也
說而麗乎明柔進而上行得中而應乎剛是以小事吉
程子曰卦才如此所以小事吉也兑說也離麗也又
為明故為說順而附麗於明几離在上而彖欲見柔
居尊者則曰柔進而上行晉鼎是也方睽乖之時六
五以柔居尊位有說順麗明之善又得中道而應剛
雖不能合天下之睽成天下之大事亦可以小濟是
於小事吉也五以明而應剛不能致大吉何也曰五
隂柔雖應二而睽之時相與之道未能深固故二必
遇主於巷五噬膚則无咎也天下睽散之時必君臣
剛陽中正至誠協力而後能合也
天地睽而其事同也男女睽而其志通也萬物睽而其
事類也睽之時用大矣哉
程子曰推物理之同以明睽之時用乃聖人合睽之
道也見同之同者世俗之知也聖人則明物理之本
同所以能同天下而和合萬類也以天地男女萬物
明之天高地下其體睽也然陽降隂升相合而成化
育之事則同也男女異質睽也而相求之志則通也
生物萬殊睽也然而得天地之和稟隂陽之氣則相
類也物雖異而理本同故天下之大羣生之衆睽散
萬殊而聖人為能同之處睽之時合睽之用其事至
大故云大矣哉
愚曰以卦之二體言則水火同動而勢異二女同
居而志乖以卦之才德言兑德之說麗離德之明
柔上行於五而得中五下應乎剛而濟柔而不可
以大事何哉睽之時人情乖隔相與者未固非剛
明中正不能合天下之睽故五之柔僅可吉於小
事况六爻多乖疑不合二五雖正應亦遇於巷乃
得通焉不能至誠相與安可吉於大事哉雖然理
有以睽為貴者患人不善用之耳是故天地上下
其位不同而化育之事同萬物散殊其趣不同而
生長歛藏之事類男外女内其别不同而倡和之
志通因睽而志其同則居睽之時致睽之用豈不
大哉
象曰上火下澤睽君子以同而異
程子曰上火下澤二物之性違異所以為睽離之象
君子觀睽異之象於大同之中而知所當異也夫聖
賢之處世在人理之常莫不大同於世俗所同者則
有時而獨異蓋於秉彜則同矣於世俗之失則異也
不能大同者亂常拂理之人也不能獨異者隨俗習
非之人也要在同而能異耳中庸曰和而不流是也
愚曰離兑同為隂而所趨未始不異君子體之以
同於道而異其跡微子箕子比干同於仁而去奴
死各異其志伯夷伊尹柳下惠同於聖而清任和
各守其節禹稷顔回同道而出處不同非所拘曾
子子思易地皆然而去留非所泥
初九悔亡喪馬勿逐自復見惡人无咎象曰見惡人以
避咎也
程子曰九居卦初睽之始也在睽乖之時以剛動於
下有悔可知所以得亡者九四在上亦以剛陽睽離
无與自然同類相合同是陽爻同居下又當相應之
位二陽本非相應者以在睽故合也上下相與故能
亡其悔也在睽諸爻皆有應夫合則有睽本異則何
睽唯初與四雖非應而同德相與故相遇馬者所以
行也陽上行者也睽獨無與則不能行是喪其馬也
四既與之合則能行矣是勿逐而馬復得也惡人與
已乖異者也見者與相通也當睽之時雖同德者相
與然小人乖異者至衆若棄絶之不幾盡天下以仇
君子乎如此則失含弘之義致凶咎之道也又安能
化不善而使之合乎故必見惡人則无咎也古之聖
王所以能化姦凶為善良革仇敵為臣民者由弗絶
也睽離之時人情乖違求和合之且病其不能得也
若以惡人而拒絶之則將衆仇於君子而禍咎至矣
故必見之所以免辟怨咎也无怨咎則有可合之道
朱子曰上无正應有悔也而居睽之時同德相應其
悔亡矣故有喪馬勿逐而自復之象然亦必見惡人
然後可以辟咎如孔子之於陽貨也
愚曰初與四不相應所以為睽本有悔四有坎象
坎馬也兑為毁折為附决喪馬之象也初往應四
則初為得馬今四剛也兩剛不應則初為喪馬矣
然睽諸爻皆有應四獨无與安得不動而求初乎
矧初同德也四以初同德而之初初因四先而往
四是初喪馬不逐而馬自復也坎又為盜盜惡人
也四不正而剛險非惡人乎然四既先初安得不
往往所以辟咎故无咎先儒以為如孔子之於陽
貨是也
九二遇主于巷无咎象曰遇主于巷未失道也
程子曰二與五正應為相與者也然在睽乖之時隂
陽相應之道衰而剛柔相戾之意勝學易者識此則
知變通矣故二五雖正應當委曲以相求也二以剛
中之德居下上應六五之君道合則志行成濟睽之
功矣而居睽離之時其交非固二當委曲求於相遇
覬其得合也故曰遇主於巷必能合而後无咎君臣
睽離其咎大矣巷者委曲之塗也遇者會逢之謂也
當委曲相求期於會遇與之合也所謂委曲者以善
道宛轉將使就合而已非枉已屈道也當睽之時君
心未合賢臣在下竭力盡誠期使之信合而已至誠
以感動之盡力以扶持之明義理以致其知杜蔽惑
以誠其意如是宛轉以求其合也遇非枉道迎逢也
巷非邪僻由徑也故夫子特云遇主於巷未失道也
未非必也非必謂失道也
朱子曰二五隂陽正應居睽之時乖戾不合必委曲
相求而得會遇乃為无咎故其象占如此
愚曰睽家人之反家人之六二有艮象艮為門為
徑家門之有徑者巷也巷委曲之道主五也睽之
時乖戾不合必委曲求通而後遇委曲非枉道之
謂也乃至誠宛轉以蘄於合故曰未失道也曰未
失聖人恐後世以遇巷為非正也
六三見輿曳其牛掣其人天且劓无初有終象曰見輿
曳位不當也无初有終遇剛也
程子曰隂柔於平時且不足以自立况當睽離之際
乎三居二剛之間處不得其所安其見侵陵可知矣
三以正應在上欲進與上合志而四阻於前二牽於
後車牛所以行之具也輿曳牽於後也牛掣阻於前
也在後者牽曳之矣當前者進者之所力犯也故
重傷於上為四所傷也其人天且劓天髠首也劓截
鼻也三從正應而四隔止之三雖隂柔處剛而志行
故力進以犯之是以傷也天而且劓言重傷也三不
合於二與四睽之時自無合義適合居剛守正之道
也其於正應則睽極有終合之理始為二陽所戹是
无初也後必得合是有終也掣從制從手執止之義
也以六居三非正也非正則不安又在二陽之間所
以有如是艱戹由位不當也无初有終者終必與上
九相遇而合乃遇剛也不正而合未有久而不離者
也合以正道自無終睽之理故賢者順理而安行智
者知幾而固守
朱子曰六三上九正應而三居二陽之間後為二所
曳前為四所掣而當睽之時上九猜狠方深故又有
髠劓之傷然邪不勝正終必得合故其象占如此
愚曰三以坤變乾坤為輿為牛坎為曳離為目故
曰見輿曳六三欲從上九而處不當位其柔不能
上行而二與四皆恃其陽或曳其輿於後或掣其
牛於前三其能進而從上乎然三與上隂陽正應
天合也二四之曳掣人力也彼恃人力以阻己己
又以人力敵之則必見傷然動得其正睽極則通
天合豈人力所能終扼之哉故初雖睽終必有合
象曰遇剛也剛上九也
九四睽孤遇元夫交孚厲无咎象曰交孚无咎志行也
程子曰九四當睽時居非所安无應而在二隂之間
是睽離孤處者也以剛陽之德當睽離之時孤立无
與必以氣類相求而合是以遇元夫也夫陽稱元善
也初九當睽之初遂能與同德而无睽之悔處睽之
至善者也故目之為元夫猶云善士也四則過中為
睽已甚不若初之善也四與初皆以陽處一卦之下
居相應之位當睽乖之時各有應援自然同德相親
故會遇也同德相遇必須至誠相與交孚各有孚誠
也上下二陽以至誠相合則何時之不能行何危之
不能濟故雖處危厲而无咎也當睽離之時孤居二
隂之間處不當位危且有咎也以遇元夫而交孚故
得无咎也初四皆陽剛君子當睽乖之時上下以至
誠相交協志同力則其志可以行不止无咎而已卦
辭但言无咎夫子又從而明之亦可以行其志救時
之睽也蓋以君子陽剛之才而至誠相輔何所不能
濟也唯有君子則能行其志矣
朱子曰睽孤謂无應遇元夫謂得初九交孚謂同德
相信然當睽時故必危厲乃得无咎占者亦如是也
愚曰初與四皆失應故初喪馬而四睽孤然二剛
同德相求故初則勿逐而自復四則遇元夫而交
孚初見惡人欲求通於四也四遇元夫則交孚於
初也元夫初九之謂也兩相遇故曰志行
六五悔亡厥宗噬膚往何咎象曰厥宗噬膚往有慶也
程子曰六以隂柔當睽離之時而居尊位有悔可知
然而下有九二剛陽之賢與之為應以輔翼之故得
悔亡厥宗其黨也謂九二正應也噬膚噬囓其肌膚
而深入之也當睽之時非入之者深豈能合也五雖
隂柔之才二輔以陽剛之道而深入之則可往而有
慶復何過咎之有以周成之幼稚而興盛王之治以
劉禪之昏弱而有中興之勢蓋由任聖賢之輔而姬
公孔明所以入之者深也爻辭但言厥宗噬膚則可
以往而无咎象復推明其義言人君雖己才不足若
能信任賢輔使以其道深入於己則可以有為是往
而有福慶也
朱子曰以隂居陽悔也居中得應故能亡之厥宗指
九二噬膚言易合六五有柔中之德故其象占如是
愚曰五柔居尊位合有悔然五得中而應二之剛則
以剛輔柔故悔亡五離也二雖兑而有離體是與
五同宗而為五所宗也噬膚謂自二至上有噬嗑
體故曰厥宗噬膚程𫝊解噬膚云囓肌膚而深入
却似解噬膚滅鼻恐非此爻義本義以為易合得
之矣却又不曾說得明白愚敢發之睽離之時五
往就應人謂必為剛所傷然二雖剛實在兑體五
又以柔下之假令傷亦必淺而易合往亦何咎往
則有濟睽之功而成國家之慶也
上九睽孤見豕負塗載鬼一車先張之弧後說之弧匪
寇婚媾往遇雨則吉象曰遇雨之吉羣疑亡也
程子曰上居卦之終睽之極也陽剛居上剛之極也
處離之上用明之極也睽極則拂戾而難合剛極則
躁暴而不詳明極則過察而多疑上九有六三之正
應實不孤而其才性處此自睽孤也如人雖有親黨
而多自疑猜妄生乖離雖處骨肉親黨之間而常孤
獨也上之與三雖為正應然居睽極无所不疑其見
三如豕之汚穢而又背負泥塗見其可惡之甚也既
惡之甚則猜成其罪惡如見載鬼滿一車也鬼本無
形而見載之一車言其以无為有妄之極也大凡失
道既極則必反正理故上於三始疑而終必合也先
張之弧始疑惡而欲射之也疑之者妄也妄安能常
故終必復於正三實无惡故後說弧而弗射睽極而
反故與三非復是寇讎乃婚媾也隂陽交而和暢則
為雨上於三始疑而睽睽極則不疑而合隂陽合而
益和則為雨故云往遇雨則吉往者自此以往也雨
者隂陽和也始睽而能終和故吉也所以能和者以
羣疑盡亡也其始睽也无所不疑故云羣疑睽極而
合則皆亡也
朱子曰睽孤謂六三為二陽所制而已以剛處明極
睽極之地又自猜狠而乖離也見豕負塗見其汚也
載鬼一車以无為有也張弧欲射之也說弧疑稍釋
也匪寇婚媾知其非寇而實親也往遇雨則吉疑盡
釋而睽合也上九之於六三先睽後合故其象占如
此
愚曰睽未有不孤者也上始疑三故亦曰睽孤離
為目坎為豕坤為鬼坎為輪坤在坎上下載鬼一
車也離為矢坎為弓弧也上與三本相應睽之世
乃各以所見之妄而有疑焉見三之上有豕也則
疑其不能近見有車也則疑其載鬼其先虚實未辨
則張弧而欲射之其後見其非害也則說弧而姑
置之聖人曰凡汝所見皆妄也三非汝寇乃汝婚
媾也往而遇雨隂陽和合則吉矣睽未有不同者
也蓋上往應三則必遇坎水隂根陽故曰遇雨
又贊之曰羣疑亡也方羣疑之未亡則千猜萬忌
無的事以為有相毁相謗皆無著實故有見豕載
鬼之說及羣疑之亡也則豕非豕也塗非塗也鬼
非鬼也車非車也如煩熇蒸鬱之遇雨頓然胷中
蕩滌而消釋無一或存至此則知百年之嫌隙可
以一日解終身之蒙蔽可以一語通滔天之過咎
可以一念消始之大乖終未有不大合者也然則
睽之時其所以用睽者可不求其所以同哉
周易程朱𫝊義折衷卷二十
