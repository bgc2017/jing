周易程朱傳義折衷卷二十一
元趙采撰
䷦(艮下坎上)
程子曰序卦睽者乖也乖必有難故受之以蹇蹇者
難也睽乖之時必有蹇難蹇所以次睽也蹇險阻之
義為卦坎上艮下坎險也艮止也險在前而止不能
進也
蹇利西南不利東北利見大人貞吉
程子曰西南坤方坤地也體順而易東北艮方艮山
也體止而險在蹇難之時利於順處平易之地不利
止於危險也處順易則難可紓止於險則難益甚矣
蹇難之時必有聖賢之人則能濟天下之難故利見
大人也濟難者必以大正之道而堅固其守故貞則
吉也凡處難者必在守貞正設使難不解不失正德
是以吉也若遇難而不能固其守入於邪濫雖使苟
免亦惡德也知義命者不為也
朱子曰蹇難也足不能進行之難也為卦艮下坎上
見險而止故為蹇西南平易東北險阻又艮方也方
在蹇中不宜走險又卦自小過而來陽進則往居五
而得中退則入於艮而不進故其占曰利西南不利
東北當蹇之時必見大人然後可以濟難又必守正
然後得吉而卦之九五剛健中正有大人之象自二
以上五爻皆得正位則又貞之義也故其占又曰利
見大人貞吉盖見險者貴於能止而又不可終於止
處險者利於進而不可失其正也
彖曰蹇難也險在前也
程子曰蹇難也蹇之為難如乾之為健蹇有險阻之
義屯亦難也困亦難也同為難而義則異坎險在前
下止而不進故為蹇
見險而能止知矣哉蹇利西南往得中也不利東北其
道窮也利見大人往有功也當位貞吉以正邦也蹇之
時用大矣哉
程子曰以卦才言處蹇之道也上險而下止見險而
能止也犯險而進則有悔咎故美其能止為知也方
蹇難之時唯能止為善故諸爻除五與二外皆以往
為失來為得也蹇之時利於處平易西南坤方為順
易東北艮方為險阻九上居五而得中正之位是往
而得平易之地故為利也五居坎險之中而謂之平
易者盖卦本坤由五往而成坎故但取往而得中不
取成坎之義也方蹇而又止危險之地則蹇益甚矣
故不利東北其道窮也謂蹇之極也蹇難之時非聖
賢不能濟天下之蹇故利於見大人也大人當位則
成濟蹇之功往而有功也夫子又取卦才而言蹇之
諸爻除初外餘皆當正位故為貞正而吉也初六雖
以隂居陽而處下亦隂之正也如以此正道正其邦
可以濟於蹇矣處蹇之時濟蹇之道其用至大故云
大矣哉天下之難豈易平也非聖人不能順時而處
量險而行從平易之道由至正之理乃蹇之時用也
愚曰卦彖言利西南不利東北東北謂下體艮卦
西南却無其象先儒皆以平易釋西南然必卦有
西南象聖人方說出來此當以卦變言盖蹇是小
過變也小過未變時三四五爻互兊兊西也至震
初爻進於五為蹇又互離離南也然西南何以言
利東北何以不利小過之九四往居於五而得中
此濟蹇之大人也蹇之大人以剛德而得中道於
濟難也何有故曰利西南若艮則見險而止難何
由濟乎故曰不利東北然彖於見險能止乃以智
許之於不利東北又以道窮訂之且以往見大人
為利者何也盖當蹇之時用蹇之道能止智也能
往亦智也知所不利而止與擇所利而往皆智之
事智則終有功矣大人立險中何以能正邦當位
而貞吉也程朱二先生以為除初六外餘爻皆當
位盖是說隂陽之位但夫子未有除初爻意思而
初亦無凶辭看來只是說九五蹇之時用大矣哉
使用易者變通於爻象之外也
象曰山上有水蹇君子以反身修德
程子曰山之峻阻上復有水坎水為險䧟之象上下
險阻故為蹇也君子觀蹇難之象而以反身修德君
子之遇艱阻必反求諸已而益自修孟子曰行有不
得者皆反求諸已故遇艱蹇必自省於身有失而致
之乎是反身也有所未善則改之無歉於心則加勉
乃自修其德也君子修德以俟時而已
愚曰水冒於山蹇之象也自古惟德足以已難是
以君子必自反也陸贄之告德宗不過如此
初六往蹇來譽象曰往蹇來譽宜待也
程子曰六居蹇之初往進則益入於蹇往蹇也當蹇
之時以隂柔無援而進其蹇可知来者對往之辭
上進則為往不進則為來止而不進是有見幾知時
之美來則有譽也方蹇之初進則益蹇時之未可進
也故宜見幾而止以待時可行而後行也諸爻皆蹇
往而善來然則無出蹇之義乎曰在蹇而往則蹇也
蹇終則變矣故上六有碩義
愚曰當蹇之初才德俱弱位應兩亡退而自修可
也故往則招蹇來則有譽象不絶其無往惟戒其
速往故以宜待釋之待者待蹇平也
六二王臣蹇蹇匪躬之故象曰王臣蹇蹇終无尤也
程子曰二以中正之德居艮體止於中正者也與五
相應是中正之人為中正之君所信任故謂之王臣
雖上下同德而五方在大蹇之中致力於蹇難之時
其艱險至甚故為蹇於蹇也二雖中正以隂柔之才
豈易勝其任所以蹇於蹇也志在濟君於蹇難之中
其蹇蹇者非為身之故也雖使不勝志義可嘉故稱
其忠盖不為已也然其才不足以濟蹇也小可濟則
聖人當盛稱以為勸矣雖艱戹於蹇時然其志在濟
君難雖未能成功然終無過尤也聖人取其志義而
謂其無尤所以勸忠藎也
朱子曰柔順中正正應在上而在險中故蹇而又蹇
以求濟之非以其身之故也不言吉凶者占者但當
鞠躬盡力而已至於成敗利鈍則非所論也
愚曰五王也二五之臣也故曰王臣二欲濟五之
坎險必涉坎而後可卦中有重坎故曰王臣蹇蹇
二往濟五盖為君謀非為身計故曰匪躬之故象
以終無尤蔽之若曰忘身徇君假使無成亦無過
也
九三往蹇來反象曰往蹇來反内喜之也
程子曰九三以剛居正處下體之上當蹇之時隂柔
不能自立故皆附於九三之陽而喜愛之九之處三
在蹇為得其所也處蹇而得下之心可以求安故以
來為反猶春秋之言歸也
愚曰卦除五外惟此一陽有濟蹇之才然居不得
其位非得君之應臣之助也三應上而鄰二宜擇
所去就焉二上之才德均而權位異上在外無位
三往而就之安能濟難祗益蹇耳故曰往蹇二勤
勞王室三若來而就之當反蹇而為夷焉故曰來
反象曰内喜之内二也二德隂柔喜得剛助也
六四往蹇來連象曰往蹇來連當位實也
程子曰往則益入於坎險之深往蹇也居蹇難之時
同處艱戹者其志不謀而同也又四居上位與在下
者同有得位之正又與三相比相親者也二與初同
類相類者也是與下同志衆所從附也故曰來連來
則與在下之衆相連合也能與衆合得處蹇之道也
四當蹇之時居上位不往而來以誠實與下故能連
合而下之二三亦各得其實初以隂居下亦其實也
處蹇難非誠實何以濟當位不曰正而曰實上下之
交主於誠實用各有其所也
愚曰四以隂柔之資介兩坎之間欲往就五則近
而非應欲求趨初則遠而無應進不勇前如或礙
之故曰往蹇退不勇後如或絆之故曰來連象曰
當位實也若曰所以進退連蹇者緣他以隂得隂
位又上下皆坎坎中實也往來皆險難連者難之
相仍也
九五大蹇朋來象曰大蹇朋來以中節也
程子曰五居君位而在蹇難之中是天下之大蹇也
當蹇而又在險中亦為大蹇大蹇之時而二在下以
中正相應是其朋助之來也方天下之蹇而得中正
之臣相輔其助豈小也得朋來而無吉何也曰未足
以濟蹇也以剛陽中正之君而方在大蹇之中非得
剛陽中正之臣相輔之不能濟天下之蹇也二之中
正固有助矣欲以隂柔之助濟天下之難非所能也
自古聖王濟天下之蹇未有不由賢聖之臣為之助
者湯武得伊吕是也中常之君得剛明之臣而能濟
大難者則有矣劉禪之於孔明唐肅宗之於郭子儀
德宗之於李晟是也雖賢明之君苟無其臣則不能
濟於難也故凡六居五九居二者則多由助而有功
蒙泰之類是也九居五六居二則其功多不足屯否
之類是也盖臣賢於君則輔君以所不能臣不及君
則贊助之而已故不能成大功也
愚曰有天下者不畏多難而畏寡助不患寡助而
患失中坎人所畏而不犯者也五獨處坎中而不
畏盖其以剛得中足以任天下之大難而不辭是
以多助之至不特二為之應而九三之朋亦不約
而自來三與五同德故曰朋象曰大蹇朋來以中
節也五不特已得中又能以其中者節三之剛使
不過節二之柔使不至不及然後可與同濟天下
之大蹇天子以天下之難為難故曰大蹇
上六往蹇來碩吉利見大人象曰往蹇來碩志在内也
利見大人以從貴也
程子曰六以隂柔居蹇之極冐極險而往所以蹇也
不往而來從五求二得剛陽之助是以碩也蹇之道
戹塞窮蹙碩大也寬裕之稱來則寬大其蹇舒矣蹇
之極有出蹇之道上六以隂柔故不得出得剛陽之
助可以舒蹇而已在蹇極之時得舒則為極矣非剛
陽中正豈能出乎蹇也利見大人蹇極之時見大德
之人則能有濟於蹇也大人謂五以相比發此義五
剛陽中正而居君位大人也在五不言其濟蹇之功
而上六利見之何也曰在五不言以其居坎險之中
無剛陽之助故無能濟蹇之義在上六蹇極而見大
德之人則能濟於蹇故為利也各爻取義不同如屯
初九之志正而於六二則目之為寇也諸爻皆不言
吉上獨言吉者諸爻皆得正各有所善然皆未能出
於蹇故未足為吉唯上處蹇極而得寬裕乃為吉也
上六應三而從五志在内也六以隂柔當蹇之極密
近陽剛中正之君自然其志從附以求自濟故利見
大人謂從九五之貴也所以云從貴恐人不知大人
為指五也
朱子曰已在卦極往無所之益以蹇耳來就九五與
之濟蹇則有碩大之功大人指九五曉占者宜如是
也
愚曰碩謂三也貴謂五也蹇之六爻獨三與五為
陽易以陽為大隂為小陽為貴隂為賤碩之為言
大碩果不食亦謂陽也上六居蹇之極出蹇者也
然猶曰往蹇何也隂不能獨濟必應三從五而後
有濟也故曰往蹇來碩又曰利見大人三在内卦
之上志在内謂九三也九五者大人之位也利見
大人以從貴也從九五也
䷧(坎下震上)
程子曰序卦蹇者難也物不可以終難故受之以解
物無終難之理難極則必散解者散也所以次蹇也
為卦震上坎下震動也坎險也動於險外出乎險也
故為患難解散之象又震為雷坎為雨雷雨之作盖
隂陽交感和暢而發散故為解解者天下患難解散
之時也
解利西南无所往其來復吉有攸往夙吉
程子曰西南坤方坤之體廣大平易當天下之難方
解人始離艱苦不可復以煩苛嚴急治之當濟以寬
大簡易乃其宜也如是則人心懷而安之故利如西
南也湯除桀之虐而以寬治武王誅紂之暴而反商
政皆從寬易也无所往其來復吉有攸往夙吉无所
往謂天下之難已解散无所為也有攸往謂尚有所
當解之事也夫天下國家必紀綱法度廢亂而後禍
患生聖人既解其難而安平无事矣是无所往也則
當脩復治道正紀綱明法度進復先代明王之治是
來復也謂反正理也天下之吉也其發語辭自古聖
王救難定亂其始未暇遽為也既安定則為可久可
繼之治自漢以下亂既除則不復有為姑隨時維持
而已故不能成善治盖不知來復之義也有攸往夙
吉謂尚有當解之事則早為之乃吉也當解而未盡
者不早去則將復盛事之復生者不早為則將漸大
故夙則吉也
彖曰觧險以動動而免乎險解解利西南往得衆也其
來復吉乃得中也有攸往夙吉往有功也天地解而雷
雨作雷雨作而百果草木皆甲拆解之時大矣哉
程子曰坎險震動險以動也不險則非難不動則不
能出難動則出於險外是免乎險難也故為解解難
之道利在廣大平易以寬易而往濟解則得衆心之
歸也不云无所往省文耳救亂除難一時之事未能
成治道也必待難解无所往然後來復先王之治乃
得中道謂合宜也有所為則夙吉也早則往而有功
緩則惡滋而害深矣既明處蹇之道復言天地之解
以見解時之大天地之氣開散交感而和暢則成雷
雨雷雨作則萬物皆生發甲拆天地之功由觧而成
故贊觧之時大矣哉王者法天道行寬宥施恩惠養
育兆民至於昆蟲草木乃順解之時與天地合德也
愚曰此卦蹇之反九二蹇之九五也九四蹇之九
三也九四在蹇為艮艮欲其止不止則犯難九四
在觧為震震欲其動不動則不能免乎險艮坎震
皆坤體故二卦皆曰利西南解不言不利東北者
其象乃東北之卦也坤體順又為衆當蹇難之後
人皆厭亂九四以剛而立乎至順之地而衆從之
故曰往得衆也其者指二也難方在外二往濟險
則處乎險中以身任之而不辭當是時以往為中
大難既解无所事於往也則五來復二當是時以
來得中得中則吉也然既曰无所往復吉矣又曰
有攸往夙吉何也盖无所往復吉此以解之内卦
釋解也蹇之九五來為内卦之二外難解矣難觧
則宜靜靜則復常而得中武王之歸馬放牛豈復
更有所往乎有攸往夙吉此以觧之外卦釋解也
蹇之九三往為外卦之四震足動矣難有則宜動
動而後免乎險使周公不往而征四國難豈解而
功豈有乎動而往則衆心之所歸故有功靜而復
則中道之所在故乃得中往宜夙則復亦不宜後
也天地解而雷雨作此數句不過因震坎象而發
出解之時義
象曰雷雨作解君子以赦過宥罪
程子曰天地解散而成雷雨故雷雨作而為解也與
明兩而作離語不同赦釋之宥寬之過失則赦之可
也罪惡而赦之則非義也故寬之而已君子觀雷雨
作解之象體其發生則施恩仁體其解散則行寬釋
也
愚曰赦宥行於難平之後宜也過失則赦之罪惡
而赦之則非義也故寬之而已程子此說甚善今
之肆赦猶然也雖然世不獨肆赦乃并與慶賞而
行之先儒病其太寬而長惡此立治之確論而天
意主生聖人法天以用其仁故至於今不廢也
初六无咎象曰剛柔之際義无咎也
程子曰六居解初患難既解之時以柔居剛以隂應
陽柔而能剛之義既無患難而自處得剛柔之宜患
難既解安寧無事唯自處得宜則為无咎矣方解之
初宜安靜以休息之爻之辭寡所以示意初四相應
是剛柔相際接也剛柔相際為得其宜難既解而處
之剛柔得宜其義无咎也
愚曰難之初解天下之所同幸言不足以盡意故
止曰无咎則言簡而意有餘孔子釋其義其辭亦
約曰剛柔之際夫解之外卦屯之内卦也屯之彖
曰剛柔始交而難生謂震也今震居外則外難解
矣初雖係應於四然聖人曰剛柔之際則是言初
六之柔接九二之剛不待四應而隂陽已和患難
自解故一言以蔽之曰无咎義盡於无咎也
九二田獲三狐得黃矢貞吉象曰九二貞吉得中道也
程子曰九二以陽剛得中之才上應六五之君用於
時者也天下小人常衆剛明之君在上則明足以照
之威足以懼之剛足以斷之故小人不敢用其情然
猶常存警戒慮其有間而害正也六五以隂柔居尊
位其明易蔽其威易犯其斷不果而易惑小人一近
之則移其心矣況難方解而治之初其變尚易二既
當用必須能去小人則可以正君心而行其剛中之
道田者去害之事狐者邪媚之獸三狐指卦之三隂
時之小人也獲謂能變化除去之如田之獲狐也獲
之則得中直之道乃貞正而吉也黃中色矢直物黃
矢謂中直也羣邪不去君心一入則中直之道无由
行矣桓敬之不去武三思是也所謂貞吉者得其中
道也除去邪惡使其中直之道得行乃正而吉也
愚曰二為田自二至五有艮坎離象艮坎為狐離
為矢二剛上行歴三爻而坎毁田獲三狐也二動
離為坤黃坤之中色得黃矢也致難者小人獲狐
獲隼去小人之為亂首者也狐隂也三衆也解之
六五用剛中之君子以平難九二是也黃矢中正
之謂也中則无不正惟君子之中正為能去厲階
以平天下之難故三狐雖幽狡隠伏之物終見獲
於九二中正之君子矧二處險中知險之情以斯
解險宜无不濟
六三負且乘致寇至貞吝象曰負且乘亦可醜也自我
致戎又誰咎也
程子曰六三隂柔居下之上處非其位猶小人宜在
下以負荷而且乘車非其據也必致寇奪之至雖使
所為得正亦可鄙吝也小人而竊盛位雖勉為正事
而氣卑下本非在上之物終可吝也若能大正則如
何曰大正非隂柔所能也若能之則是化為君子矣
三隂柔小人宜在下而反處下之上猶小人宜負而
反乘當致寇奪也難解之時而小人竊位復致寇矣
負荷之人而且乘載為可醜惡也處非其據德不稱
其器則寇戎之至乃已招取將誰咎乎聖人又於繫
辭明其致寇之道謂作易者其知盜乎盜者乘釁而
至苟無釁隙則盜安能犯負者小人之事乘者君子
之器非其所能安也故盜乘釁而奪之小人而居君
子之位非其所能堪也故滿假而陵慢其上侵暴其
下盜則乘其過惡而伐之矣伐者聲其罪也盜横暴
而至者也貨財而輕慢其藏是教誨乎盜使取之也
女子而夭冶其容是教誨淫者使暴之也小人而乘
君子之器是招盜使奪之也皆自取之謂也
愚曰三上負九四下乘九二坎為輪為盜解者難
平之卦也聖人於爻象乃推其所以致亂之由甚
矣聖人憂世之深也六隂也小人也而居剛僣也
乘剛又僣也如負販小人一旦乘軒小人而乘君
子之器斯所以為致寇之道小人云者非但奸邪
之小人也才下慮淺志陋識凡皆不可竊居盛位
使是人勉而為貞猶可吝也況不正乎況奸邪乎
然則凡小人之竊位固大盜之招也象曰自我致
寇又誰咎也不罪盜而罪小人其罪小人者罪用
夫小人者也
九四解而拇朋至斯孚象曰解而拇未當位也
程子曰九四以陽剛之才居上位承六五之君大臣
也而下與初六之隂為應拇在下而微者謂初也居
上位而親小人則賢人正士遠退矣斥去小人則君
子之黨進而相得也四能解去初六之隂柔則陽剛
君子之朋來至而誠合矣不解去小人則已之誠未
至安能得人之孚也初六其應故謂遠之為解
朱子曰拇指初初與四皆不得其位而相應應之不
以正者也然四陽初隂其類不同若能解而去之則
君子之朋至而相信矣
愚曰四震為足初六在下體之下動而應九四之
足有拇之象陽與陽為朋謂二也九四君子也當
去小人今乃應初初小人類也四與小人相應則
二之君子與我為朋者不信而去盖觀近臣以其
所主也故解其拇則二自至而孚於五矣象曰未
當位盖九四德位未當而跡近小人所以起疑若
九當其位則青天白日雖受小人之歸可无疑也
六五君子維有解吉有孚于小人象曰君子有解小人
退也
程子曰六五居尊位為解之主人君之解也以君子
通言之君子所親比者必君子也所解去者必小人
也故君子維有解則吉也小人去則君子進矣吉孰
大焉有孚者世云見驗也可驗之於小人小人之黨
去則是君子能有解也小人去則君子自進正道自
行天下不足治也君子之所以解者謂退去小人也
小人去則君子之道行是以吉也
朱子曰卦凡四隂而六五當君位與三隂同類者必
解而去之則吉也孚驗也君子有解以小人之退為
驗也
愚曰成天下之難者必小人也則解天下之難者
必君子也卦自初至二自三至四皆有巽象巽為
繩難之未平如亂繩焉故曰維平艱者如理繩而
解其結故曰維有解六五以柔居尊位无戡難之
才故聖人教之以用君子而平難曰君子維有解
言解維君子之事非小人事也用君子而使維有
解則吉然亦要有孚于小人大率小人之魁當去
小人之羣未能盡去既去其魁且慰其羣使有以
相孚而退聽君子之所為而難平矣何者小人進
而爭功非已難之道也故曰君子有解小人退也
君子九四九二是也
上六公用射隼于高墉之上獲之无不利象曰公用射
隼以解悖也
程子曰上六尊高之地而非君位故曰公但據解終
而言也隼鷙害之物象為害之小人墉牆内外之限
也害若在内則是未解之時也若出墉外則无害矣
復何所解故在墉上離乎内而未去也云高見防限
之嚴而未去者上解之極也解極之時而獨有未解
者乃害之堅強者也上居解極解道已盡器已成也
故能射而獲之既獲之則天下之患解已盡矣何所
不利夫子於繋辭復申其義曰隼者禽也弓矢者器
也射之者人也君子藏器於身待時而動何不利之
有動而不括是以出而有獲語成器而動者也鷙害
之物在墉上苟無其器與不待時而發則安能獲之
所以解之之道器也事之當解與已解之之道至者
時也如是而動故無括結發而無不利矣括結謂阻
礙聖人於此發明藏器待時之義夫行一身至於天
下之事苟無其器與不以時而動小則括塞大則喪
敗自古喜有為而無成功或顛覆者皆由是也至解
終而未解者悖亂之大者也射之所以解之也解則
天下平矣
朱子曰繫辭備矣
周易程朱傳義折衷卷二十一
