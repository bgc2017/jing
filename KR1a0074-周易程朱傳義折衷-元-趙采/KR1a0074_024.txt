周易程朱傳義折衷卷二十四
元趙采撰
䷬(坤下兊上)
程子曰序卦姤者遇也物相遇而後萃故受之以萃
萃者聚也物相會遇則成羣聚萃所以次姤也為卦
兊上坤下澤上於地水之聚也故為萃不言澤在地
上而云澤上於地言上於地則為方聚之義也
萃亨王假有廟
程子曰王者萃聚天下之道至於有廟極也羣生至
衆也而可一其歸仰人心莫知其鄉也而能致其誠
敬鬼神之不可度也而能致其來格天下萃合人心
揔攝衆志之道非一其至大莫過於宗廟故王者萃
天下之道至於有廟則萃道之至也祭祀之報本於
人心聖人制禮以成其德耳故豺獺能祭其性然也
萃下有亨字羨文也亨字自在下與渙不同渙則先
言卦才萃乃先言卦義彖辭甚明
利見大人亨利貞用大牲吉利有攸往
天下之萃必得大人以治之人聚則亂物聚則爭事
聚則紊非大人治之則萃所以致爭亂也萃以不正
則人聚為苟合財聚為悖入安得亨乎故利貞萃者
豐厚之時也其用宜稱故用大牲吉事莫重於祭故
以祭享而言上交鬼神下接民物百用莫不當然當
萃之時而交物以厚則是享豐富之吉也天下莫不
同其富樂矣若時之厚而交物以薄乃不享其豐美
天下莫之與而悔吝生矣盖隨時之宜順理而行故
彖云順天命也夫不能有為者力之不足也當萃之
時故利有攸往大凡興功立事貴得可為之時萃而
後用是以動而有裕天理然也
朱子曰萃聚也坤順兊說九五剛中而二應之又為
澤上於地萬物萃聚之象故為萃亨字衍文王假有
廟言王者可以至乎宗廟之中王者卜祭之吉占也
祭義曰公假于太廟是也廟所以聚祖考之精神又
人必能聚已之精神則可以至于廟而承祖考也物
既聚則必見大人而後可以得亨然又必利於正所
聚不正則亦不能亨也大牲必聚而後有聚則可以
有所往皆吉占而有戒之辭
彖曰萃聚也順以說剛中而應故聚也王假有廟致孝
享也利見大人亨聚以正也用大牲吉利有攸往順天
命也觀其所聚而天地萬物之情可見矣
程子曰萃之義聚也順以說以卦才言也上說而下
順為上以說道使民而順於人心下說上之政令而
順從於上既上下順說又陽剛處中正之位而下有
應助如此故能聚也欲天下之萃才非如是不能也
王者萃人心之道至於建立宗廟所以致其孝享之
誠也祭祀人心之所自盡也故萃天下之心者無如
孝享王者萃天下之道至於有廟則其極也萃之時
見大人則能亨盖聚以正道也見大人則其聚以正
道得其正則亨矣萃不以正其能亨乎用大牲承上
有廟之文以享祀而言凡事莫不如是豐聚之時交
於物者當厚稱其宜也物聚而力贍乃可以有為故
利有攸往皆天理然也故云順天命也觀萃之理可
以見天地萬物之情也天地之化育萬物之生成凡
有者皆萃也有無動靜終始之理聚散而已故觀其
所聚則天地萬物之情可見矣
愚曰萃自臨來小過之三變五而為萃也小過艮
為門闕巽為高其上為宗廟四爻震長子也小過
之三自門闕外高至五五上宗廟有長子奉祀之
象萃之為卦四隂團結於二陽所以成萃萃聚也
聚必有主五是也萃之時必建邦設都宗廟為先
宫室次之盖天地鬼神宗廟是第一件事聖人先
立其大者其他可次第舉也故繇詞首言王假有
廟廟者所以聚祖宗之精神人須聚一已之精神
至于廟而享祖考然渙卦散而不聚亦言王假有
廟何也此是聖人因卦名渙思祖考之精神既散
當立廟以聚之故二卦皆言有廟也利見大人此
以二五相易而言萃也天下既聚未見大人其萃
必不正不正必有爭爭則安得亨乎九五以剛德
居中正大人也六二又以中正而往聚之君臣之
聚既正則民志定而亨矣五二相易成離目見也
故曰利見大人亨聚以正也用大牲吉利有攸往
此以小過之九三變五而言萃也坤為牛兊為刑
殺殺牛以奉宗廟用大牲也物聚則力贍而有成
何往不利哉伊川云豐萃之時若不用大牲便是
以天下儉其親此時不比得利用禴朱文公云也
有此理但彖辭是散漫說言王假有廟又言利見
大人又言用大牲吉是聖人觀象節節見有許多
道理見這一象便說這一句見那一象便說那一
句看得最好繇彖不是一串說如大象夫子見得
萃卦中有此一象彖未說着所以於象中說出來
象曰澤上於地萃君子以除戎器戒不虞
程子曰澤上於地為萃聚之象君子觀萃象以除治戎
器用戒備於不虞凡物之萃則有不虞度之事故衆
聚則有爭物聚則有奪大率既聚則多故矣故觀萃
象而戒也除謂簡治也去弊惡也除而聚之所以戒
不虞也
初六有孚不終乃亂乃萃若號一握為笑勿恤往无咎
象曰乃亂乃萃其志亂也
程子曰初與四為正應本有孚以相從者也然當萃
之時三隂聚處柔無守正之節若捨正應而從其類
乃有孚而不終也乃亂惑亂其心也乃萃與其同類
萃也初若守正不從號呼以求正應則一握笑之矣
一握俗語一團也謂衆聚以為笑也若能勿恤而往
從剛陽之正應則無過咎不然則入小人之羣矣其
心志為同類所惑亂故乃萃於羣隂也不能固其守
則為小人所惑亂而失其正矣
朱子曰初六上應九四而隔於二隂當萃之時不能
自守是有孚而不終志亂而妄聚也若呼號正應則
衆以為笑但勿恤而往從正應則無咎矣戒占者當
如是也
愚曰初與四為正應四有巽體巽為進退故有孚
不終乃亂乃萃兊為口巽為號故若號艮為手故
一握其手兊為口為說有笑象夫鳥之聚也擇木
民之聚也擇主萃之所謂大人者四五二剛是也
二陽固四隂之主二剛固四柔所萃然當萃之初
擇主未定之時四又初之應初當始終信四而主
之可也今初柔而不正處三隂之下雖信四為吾
之主欲與萃又疑四非君位恐不足為主也於是
所以信四者不克終焉信四不終進退疑貳或退
而雜亂於三隂之中或進而又欲與四相萃其志
惑亂莫知適從若四在上而號召之則又為同類
握手而笑聖人見初之情如此遂教以勿恤人之
笑也往從四則無咎矣何者四我應也我從四則
得主而志一志一則不亂勸之往使之一其志也
六二引吉无咎孚乃利用禴
程子曰初隂柔又非中正恐不能終其孚故因其才
而為之戒二雖隂柔而得中正故雖戒而其辭微凡
爻之辭關得失二端者為法為戒亦各隨其才而設
也引吉無咎引者相牽也人之交相求則合相待則
離二與五為正應當萃者也而相遠又在羣隂之間
必相牽引則得其萃矣五居尊位有中正之德二亦
以中正之道往與之萃乃君臣和合也其所共致豈
可量也是以吉而無咎也無咎者善補過也二與五
不相引則過矣孚乃利用禴孚信之在中誠之謂也禴
祭之簡薄者也菲薄而祭不尚備物直以誠意交於
神明也孚乃者謂有其孚則可不用文飾專以至誠
交於上也以禴言者謂薦其誠而已上下相聚而尚
飾焉是未誠也盖其中實者不假飾於外用禴之義
也孚信者萃之本也不獨君臣之聚凡天下之聚在
誠而已
朱子曰二應五而雜於二隂之間必牽引以萃乃吉
而無咎又二中正柔順虚中以上應九五剛健中正
誠實而下交故卜祭者有其孚誠則雖薄物亦可以
祭矣
象曰引吉无咎中未變也
萃之時以得萃為吉故九四為得上下之萃二與五
雖正應然異處有間乃當萃而未合者也故能相引
而萃則吉而無咎以其有中正之德未遽至改變也
變則不相引矣或曰二既有中正之德而象云未變
辭若不足何也曰羣隂比處乃其類聚方萃之時居
其間能自守不變遠須正應剛立者能之二隂柔之
才以有中正之德可覬其未至於變耳故象含其意
以存戒也
愚曰二至四五有艮巽象艮為手巽為繩引也二
居中得正為羣隂之長使二止於受羣隂之歸而
安於下是植黨而割據也惟六二居中而應五又
引三隂以從五引者引其類而往之謂也迷於道
者不引則不得其所之三隂方迷而二引以同升
故吉且無咎也誠之至者不外飾六二之孚於五
利用夫簡約之禮禴者禮之至簡者也二之中誠
確然未變禴祭之薄可以交於神明以是從五固
三隂之所藉而往哉
六三萃如嗟如无攸利往无咎小吝象曰往无咎上巽
也
程子曰三隂柔而不中正之人也求萃於人而人莫
與求四則非其正應又非其類是以不正為四所棄
也與二則二以中正應五是以不正為二所不與也
故欲萃如則為人棄絶而嗟如不獲萃而嗟恨也上
下皆不與無所利也唯往而從上六則得其萃為無
咎也三與上雖非隂陽正應然萃之時以類相從皆
以柔居一體之上又皆無與居相應之地上復處說
順之極故得其萃而無咎也易道變動無常在人識
之然而小吝何也三始求萃於四與二不獲而後往
從上六人之動為如此雖得所求亦可小羞吝也
朱子曰六三隂柔不中不正上無應與欲求萃於近
而不得故嗟如而無所利唯往從於上可以無咎然
不得其萃困然後往復得隂極無位之爻亦小可羞
矣戒占者當近捨不正之強援而遠結正應之窮交
則無咎矣
愚曰三隂而不正無應於上欲萃於四四應初欲
萃於二二應五莫知所萃故曰萃如嗟如巽為號
兊為口嗟也在萃而嗟何事可成故曰無攸利聖
人曰上與三雖無隂陽相求之情而究是爻位相
匹之應三若往而從之可以免咎不過有小吝而
已象曰上巽上乃反體巽卦巽則不亢三往上必
納之矣
九四大吉无咎象曰大吉无咎位不當也
程子曰四當萃之時上比九五之君得君臣之聚也
下比下體羣隂得下民之聚也得上下之聚可謂善
矣然四以陽居隂非正也雖得上下之聚必得大吉
然後為無咎也大為周遍之義無所不周然後為大
無所不正則為大吉大吉則無咎也夫上下之聚固
有不由正道而得者非理枉道而得君者自古多矣
非理枉道而得民者盖亦有焉如齊之陳恒魯之季
氏是也然得為大吉乎得為無咎乎故九四必能大
吉然後為無咎也以其位之不當疑其所為未能盡
善故云必得大吉然後能無咎也非盡善安得為大
吉乎
朱子曰上比九五下比衆隂得其萃矣然以陽居隂
不正故戒占者必大吉然後得無咎也
愚曰坤為國邑羣隂萃於五正也九四乃以剛而
不正之德當其前受三隂之聚據有國邑豈所宜
乎苟非有大德足以得天下者寧免於咎乎大吉
如詩豈弟君子福禄攸降大有自天祐之吉無不
利者也盖世亦有非理枉道而得民者決無非理
枉道而得天者今曰大吉則其有大德而得天可
知必有大德者則可以受羣隂之聚而無咎象曰
位不當也言九四不當聚人之位苟有大吉之德
亦可免咎不然無聚人之位又無聚人之德是程
子所謂陳恒季氏之為矣得為無咎乎
九五萃有位无咎匪孚元永貞悔亡象曰萃有位志未
光也
程子曰九五居天下之尊萃天下之衆而君臨之當
正其位修其德以陽剛居尊位稱其位矣為有其位
矣得中正之道無過咎也如是而有不信而未歸者
則當自反以修其元永貞之德則無思不服而悔亡
矣元永貞者君之德民所歸也故比天下之道與萃
天下之道皆在此三者王者既有其位又有其德中
正無過咎而天下尚有未信服歸附者盖其道未光
大也元永貞之道未至也在修德以來之如苗民逆
命帝乃誕敷文德舜德非不至也盖有遠近昏明之
異故其歸有先後既有未歸則當修德也所謂德元
永貞之道也元首也長也為君德首出庶物君長羣
生有尊大之義焉有主統之義焉而又恒永貞固則
通於神明光于四海無思不服矣乃無匪孚而其悔
亡也所謂悔志之未光心之未慊也象舉爻上句王
者之志必欲誠信著於天下有感必通含生之類莫
不懷歸若尚有匪孚是其志之未光大也
朱子曰九五剛陽中正當萃之時而居尊固無咎矣
若有未信則亦修其元永貞之德而悔亡矣戒占者
當如是也
愚曰以剛居尊為萃之主其曰有位無咎匪孚者
何盖九四受羣隂之歸五獨尸位而已僅能免咎
非能大孚於天下也聖人曰萃之九五具比體比
之繇詞曰元永貞使五有比之三德天下自捨四
而比五矣悔可亡焉四五二爻萃之成卦也聖人
於四則止曰無咎於五則止曰悔亡何也盖萃卦
是合豫比兩卦而成者也萃九四即豫九四萃九
五即比九五但萃九四爻詞不若豫九四萃九五
爻詞不若比九五者豫九四上無剛君故使天下
由豫而無疑今萃九四上有剛君而已受天下之
萃位豈當哉比九五下無強臣故以一人顯比道
於天下而獲吉今萃九五下有強臣而已徒有其
位志則未光大也此二爻所以僅無咎悔亡也與
上六齎咨涕洟无咎象曰齎咨涕洟未安上也
程子曰六說之主隂柔小人說高位而處之天下孰
肯與也求萃而人莫之與其窮至於齎咨而涕洟也
齎咨咨嗟也人之絶之由己自取又將誰咎為人惡
絶不知所為則隕穫而至嗟涕真小人之情狀也小
人所處常失其宜既貪而從欲不能自擇安地至於
困窮則顛沛不知所為六之涕洟盖不安於處上也
君子慎其所處非義不居不幸而有危困則泰然自
安不以累其心小人居不擇安常履非據及其窮迫
則隕穫躁撓甚至涕泣為可羞也未者非遽之辭猶
俗云未便也未便能安於上也隂而居上孤處無與
既非其據豈能安乎
朱子曰處萃之終隂柔無位求萃不得故戒占者必
如此然後可以無咎也
愚曰齎持也咨歎息也艮為手上與三相持歎息
也艮為鼻兊澤下流在目曰涕在鼻曰洟上六以
柔乘剛處上獨立夫處上則必危獨立則無助當
萃之極六三隂柔不正不足以為之援但與上相持
歎息出涕洟而無所歸咎上既如是其能久安上
位乎六既不安上則必反反則成巽六三所謂上
巽是也上體巽德則三上相應未安者必安也
䷭(巽下坤上)
程子曰序卦萃者聚也聚而上者謂之升故受之以
升物之積聚而益高大聚而上也故為升所以次於
萃也為卦坤上巽下木在地下為地中生木木生地
中長而益高為升之象也
升元亨用見大人勿恤南征吉
程子曰升者進而上也升進則有亨義而以卦才之
善故元亨也用此道以見大人不假憂恤前進則吉
也南征前進也
朱子曰升進而上也卦自解來柔上居四内巽外順
九二剛中而五應之是以其占如此南征前進也
彖曰柔以時升巽而順剛中而應是以大亨用見大人
勿恤有慶也南征吉志行也
程子曰以二體言柔升謂坤上行也巽既體卑而就
下坤乃順時而上升以時也謂時當升也柔既上而
成升則下巽而上順以巽順之道升可謂時矣二以
剛中之道應於五五以中順之德應於二能巽而順
其升以時是以元亨也彖文誤作大亨凡升之道必
由大人升於位則由王公升於道則由聖賢用巽順
剛中之道以見大人必遂其升勿恤不憂其不遂也
遂其升則己有福慶而福慶及物也南人之所向南
征謂前進也前進則遂其升而得行其志是以吉也
愚曰何謂柔以時升升者萃之反萃卦坤柔在下
今反非下坤柔升而在上上體坤下體風木坤道
上行非時不生木非時不長故曰以時升元是
時時升也此以萃反坤在上而言升也何謂巽而
順剛中而應是以大亨此言成卦在二也二巽而
順乎五二剛中而應乎五二備此德而升所以大
致亨通也此合二體以二之五而明升也何謂用
見大人勿恤有慶也南征吉志行也大人九二之
五也二之五成離離目為見九二欲升隂道凝盛
未可遽進然九二六五應也巽下順上升之時也
雖坤隂在上何憂乎不遂故文王曰勿恤夫子曰
有慶文王曰南征吉夫子曰志行皆所以去其疑
畏而強其志誘其必見而勉其必征也夫必曰南
征云者欲其升于至陽之地大明之方巽坤之間
離也出乎巽則升乎離非南征乎此卦通體是泰
泰變初爻而成也泰之未變隂升而陽降故取交
泰之義今既變矣乾毁巽成巽亦隂故專取柔升
之義所謂高明柔克者也曰時升所以立隂之懦
曰大亨所以破隂之窒曰見大人所以化隂之邪
曰南征所以發隂之闇
象曰地中生木升君子以順德積小以高大
程子曰木生地中長而上升為升之象君子觀升之
象以順修其德積累微小以至高大也順則可進逆
乃退也萬物之進長皆以順道也善不積不足以成
名學業之充實道德之崇高皆由積累而至積小所
以成高大升之義也
初六允升大吉象曰允升大吉上合志也
程子曰初以柔居巽體之下又巽之主上承於九二
之剛巽之至者也二以剛中之德上應於君當升之
任者也允者信從也初之柔巽唯信從於二信二而
從之同升乃大吉也二以德言則剛中以力言則當
任初之隂柔又無應援不能自升從於剛中之賢以
進是由剛中之道也吉孰大焉與在上者合志同升
也上謂九二從二而升乃與二同志也能信從剛中
之賢所以大吉
朱子曰初以柔順居下巽之主也當升之時巽於二
陽占者如之則信能升而大吉矣
愚曰初與四雖不應然四坤也坤為衆為順二三
四為兊兊為口衆口順之允也初六巽之主然位
卑德柔且無正應豈能自振而升哉今也二三以
一體而信初四以應位而信初合衆之口允然相
信汲引而升故曰允升大吉象曰上合志也言不
特二三信之四雖上體本不應初今亦與二三同
口說順於初非志合能如是乎
九二孚乃利用禴无咎象曰九二之孚有喜也
程子曰二陽剛而在下五隂柔而居上夫以剛而事
柔以陽而從隂雖有時而然非順道也以暗而臨明
以剛而事弱若黽勉於事勢非誠服也上下之交不
以誠其可久乎其可以有為乎五雖隂柔然居尊位
二雖剛陽事上者也當内存至誠不假文飾於外誠
積於中則自不事外飾故曰利用禴謂尚誠敬也自
古剛強之臣事柔弱之君未有不為矯飾者也禴祭
之簡質者也云孚乃謂既孚乃宜不事文飾專以其
誠感通於上也如是則得無咎以剛強之臣而事柔
弱之君又當升之時非誠意相交其能免於咎乎二
能以孚誠事上則不唯為臣之道無咎而已可以行
剛中之道澤及天下是有喜也凡象言有慶者如是
則有福慶及於物也言有喜者事既善而又有可喜
也如大畜童牛之牿元吉象云有喜盖牿於童則易
又免強制之難是有可喜也
愚曰二以剛中之德應柔中之君以我中實之孚
感彼中虛之孚兩誠相合何用乎繁文末節其交
於君者如禴祭然以見一孚相與固無待於外飾
也或曰此爻與萃六二同詞何也曰升乃萃之反
萃六二之孚以中虛而應中實此爻之孚以中實
而應中虚是孚也在萃在升無往不利此二爻所
以俱言無咎而此又云有喜也
九三升虛邑象曰升虚邑无所疑也
程子曰三以陽剛之才正而且巽上皆順之復有應
援以是而升如入無人之邑孰禦哉入無人之邑其
進無疑阻也
朱子曰陽實隂虚而坤有國邑之象九三以陽剛當
升時而進臨於坤故其象占如此
愚曰坤為國邑隂為虛虛邑也升至于三上卦之
三隂皆靡然順之升虛邑之象也以剛升柔柔莫
之拒以三升上上為之應此升道之不疑者也巽
為不果三升上巽毁矣故曰無所疑也
六四王用亨于岐山吉无咎象曰王用亨于岐山順事
也
程子曰四柔順之才上順君之升下順下之進已則
止其所焉以隂居柔隂而在下止其所也昔者文王
之居岐山之下上順天子而欲致之有道下順天下
之賢而使之升進已則柔順謙恭不出其位至德如
此周之王業用是而亨也四能如是則亨而吉且無
咎矣四之才固善矣復有無咎之辭何也曰四之才
雖善而其位當戒也居近君之位在升之時不可復
升升則凶咎可知故云如文王則吉而無咎也然處
大臣之位不得無事於升當上升其君之道下升天
下之賢已則止其分焉分雖當止而德則當升也道
則當亨也盡斯道者其唯文王乎四居近君之位而
當升時得吉而無咎者以其有順德也以柔居坤順
之至也文王之亨于岐山亦以順時順事而已上順
於上下順乎下已順處其義故云順事也
愚曰此爻伊川之說詳矣然文公云亨于岐山亨
于西山皆是說祭享山川想不到如伊川說然言
祭享亦是人積誠意以事鬼神有上通之義三至
四成兊兊為西方岐山西山也坤為順巽為事三
分有二以服事殷順事也或以為太王避狄徙岐
之爻誤矣
六五貞吉升階象曰貞吉升階大得志也
程子曰五以下有剛中之應故能居尊位而吉然質
本隂柔必守貞固乃得其吉也若不能貞固則信賢
不篤任賢不終安能吉也階所由而升也任剛中之
賢輔之而升猶登進自階言有由而易也指言九二
正應然在下之賢皆用升之階也能用賢則彙升矣
倚任賢才而能貞固如是而升可以致天下之大治
其志可大得也君道之升患無賢才之助爾有助則
由自階而升也
朱子曰以隂居陽當升而居尊位必能正固則可以
得吉而升階矣階升之易者
愚曰六五以隂居尊聖人恐其不正故以貞吉勉
之然五之所以為貞者何也虚中以降接九二也
五既虚中以接九二則九二必升階以輔六五六
五安得不大得志乎言大得志五之吉也五不守
正則不能虚中五不虚中則二不升上二不升上
則五不得志吉安在哉巽為高有升階之象
上六冥升利于不息之貞象曰冥升在上消不富也
程子曰六以隂居升之極昏冥於升知進而不知止
者也其為不明甚矣然求升不已之心有時而用於
貞正而當不息之事則為宜矣君子於貞正之德終
日乾乾自強不息以上六不已之心用之於此則利
也以小人貪求無已之心移於進德則何善如之昏
冥於升極上而不知已唯有消亡豈復有加益也不
富無復增益也升既極則有退而無進也
朱子曰以隂居升極昏冥不已者也占者遇此無適
而利但可反其不已於升之心施之於不息之正而
已
愚曰坤為冥晦隂虚為不富升至上六極矣而猶
不知止焉升之冥者也雖然有升之貞焉何謂升
之冥昏冥無識貪進勢位愈高愈升不思高則必
危升極必降其升也不為升而為消為不富何謂
升之貞自強不息日進正道愈升而愈不足其為
升也為不息之升其為利也為不息之利其為富
也為不息之富使上六移其冥升之心而為進德
之心則升之為道豈有不利者哉
周易程朱傳義折衷卷二十四
