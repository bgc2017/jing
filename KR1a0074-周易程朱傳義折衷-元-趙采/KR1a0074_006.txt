周易程朱傳義折衷卷六
元趙采撰
䷈(巽上乾下)
程子曰物相比附則為聚聚畜也又相親比則志相
畜小畜所以次比也畜止也止則聚矣為卦巽上乾
下乾在上之物乃居巽下夫畜止剛健莫如巽順為
巽所畜故為畜也然巽隂也其體柔順唯能以巽順
柔其剛健非能力止之也畜道之小者也
朱子曰小隂也畜止之之義也上巽下乾以隂畜陽
又卦唯六四一隂上下五陽皆為所畜故為小畜又
以隂畜陽能繫而不能固亦為所畜者小之象
小畜亨密雲不雨自我西郊
程子曰隂陽之氣二氣交而和則相畜固而成雨陽
倡而隂和順也若隂先陽倡不順也故不和不和則不
能成雨雲之畜聚雖密而不雨者自西郊故也東北
陽方西南隂方自隂倡故不和而不能成雨
朱子曰内健外巽二五皆陽各居一卦之中而用事
有剛而能中其志得行之象故其占當得亨通然畜
未極而施未行故又有密雲不雨自我西郊之象蓋
密雲隂物西郊隂方我者文王自我也文王演易於
羑里視岐周為西方正小畜之時也筮者得之則占
亦如其象云
愚按文公云小畜以巽之柔順畜三陽畜他不住
亨是說陽緣隂畜他不住故得亨此得小畜之義
蓋乾是十分剛健豈為巽順所畜其志必行其道
必亨而後止也密雲不雨自我西郊雲而密必雨
之道也密而不雨者何也蓋隂陽相薄然後成雨
密雲隂氣西郊隂方巽風又東南吹之雲為風散
如何會雨又以爻變言上九變則為坎坎即雨也
外卦未變而有變之道故曰密雲不雨至上九則
變矣故曰既雨既處中互兑故云西郊
彖曰小畜柔得位而上下應之曰小畜
程子曰言成卦之義也以隂居四又處上位柔得位
也上下五陽皆應之為所畜也以一隂而畜五陽能
繫而不能固是以為卜畜也彖解成卦之義而加曰
字者皆重卦名文勢當然單名卦唯革有曰字文勢
然也
愚曰以六居四雖為得位而非尊位雖以一隂而
上下五陽應之然非中也故曰小畜若大有柔得
尊位又大中而上下應之斯為大矣
健而巽剛中而志行乃亨密雲不雨尚往也自我西郊
施未行也
程子曰以卦才言也内健而外巽健而能巽也二五
居中剛中也陽性上進下復乾體志在於行也剛居
中為剛而得中又為中剛言畜陽則以柔巽言能亨
則由剛中以成卦之義言則為隂畜陽以卦才言則
陽為剛中才如是故畜雖小而能亨也畜道不能成
大如密雲而不成雨隂陽交而和則相固而成雨二
氣不和陽尚往而上故不成雨蓋自我隂方之氣先
倡故不和而不能成雨其功施未行也小畜之不能
成大猶西郊之雲不能成雨也
愚曰健而巽以二體言也乾剛健而為巽所畜畜
他不住况三以剛中待之乾雖在下迹不行而志
行矣曰尚往也言乾剛之性所尚在往未即受畜
也曰施未行也雖未底乎雲行雨施言未則見其
終必也昔之言易者有爻變之說以小畜之爻觀
之外卦巽也上爻變而為隂則坎也坎即雨矣在
卦未變而有變之道故曰密雲爻至上九則變矣
既雨既處自其變言之也說易者知其必變往而
求用是以其志必行其道必亨故曰尚往尚如尚
志之尚
象曰風行天上小畜君子以懿文德
程子曰乾之剛健為巽所畜夫剛健之性唯柔順為
能畜止之雖可以畜止之然非能固制其剛健也但
柔順以擾繫之耳故為小畜也君子觀小畜之義以
懿美其文德畜聚為藴畜之義君子所藴畜者大則
道德經綸之業小則文章才藝君子觀小畜之象以
懿美其文德文德方之道義為小也
朱子曰風有氣而无質能畜而不能久故為小畜之
象懿文德言未能厚積而遠施也
愚曰懿文德之謂小畜多識前言往行以畜其德
之謂大畜此句只重在懿字上揚雄曰浸以光大
不亦懿乎言文王未得位之時也故曰懿德美之
未著者也文德如誕敷文德矢其文德均此文德
也然彼乃大功效小畜只可懿美之而已此是以
巽之柔文得乾剛些子之意
初九復自道何其咎吉象曰復自道其義吉也
程子曰初五陽爻而乾體陽在上之物必剛健之才
足以上進而復與在上同志其進復於上乃其道也
故云復自道復既自道何過咎之有无咎而又有吉
也諸爻言无咎者如是則无咎矣故云无咎者善補
過也雖使爻義本善亦不害於不如是則有咎之義
初九乃由其道而行无有過咎故云何其咎无咎之
甚明也
朱子曰下卦乾體本皆在上之物志欲上進而為隂
所畜然初九體乾居下得正前遠於隂雖與四為正
應而能自守以正不為所畜故有進復自道之象占
者如是則无咎而吉也又曰復自道之復與復卦之
復不同復卦言向前不見了這陽如今復在此這復
自道是復歸他本位從那道路上去言初九乾體居
下得正雖與四為正應而能自守以正不為四所畜
復歸他本位
愚曰聖人欲明陽不受畜於隂之義故於履小畜
二卦反復明之小畜履之反初本在上二本在五
三本在四故初二皆以復言三則受畜而不得復
者也故不言復復自道是復他本位又從那道路
上去是不為隂所畜也何咎之有故曰何其咎以
見无咎之甚明也其義吉也者以見其吉之非幸
也
九二牽復吉象曰牽復在中亦不自失也
程子曰二以陽居下體之中五以陽居上體之中皆
以陽剛居中為隂所畜俱欲上復五雖在四上而為
其所畜則同是同志者也夫同患相憂二五同志故
相牽連而復二陽並進而隂不能勝則遂其復矣故
吉也曰遂其復則離畜矣乎曰凡爻之辭皆謂如是
則可以如是若已然則時已變矣尚何教誡乎五為
巽體巽畜於乾而反與二相牽何也曰舉二體而言
則巽畜乎乾全卦而言則一隂畜五陽也在易随時
取義皆如此也二居中得中者也剛柔進退不失乎
中道也陽之復其勢必強二以處中故雖強於進亦
不至於過剛過剛乃自失也爻止言牽復而吉之義
象復𤼵明其在中之美
朱子曰三陽志同而九二漸近於隂以其剛中故能
與初九牽連而復亦吉道也占者如是則吉矣
愚曰二五俱陽爻雖若失應然皆中也二五皆中
同志相求故相牽挽而復其所二牽挽而後復雖
非自然猶幸志同相牽不自失其正而遂其復此
其所以吉也
九三輿說輻夫妻反目象曰夫妻反目不能正室也
程子曰三以陽爻居不得中而密比於四隂陽之情
相求也又䁥比而不中為隂畜制者也故不能前進
猶車輿說去輪輻言不能行也夫妻反目隂制於陽
者也今反制陽如夫妻之反目也反目謂怒目相視
不順其夫而反制之也婦人為夫寵惑既而遂反制
其夫未有夫不失道而妻能制之者也故說輻反目
三自為也夫妻反目蓋由不能正其室家也三自處
不以道故四得制之不使進猶夫不能正其室家故
致反目也
朱子曰九三亦欲上進然剛而不中迫近於隂而又
非正應但以隂陽相說而為所繫畜不能自進故有
輿說輻之象然以志剛故又不能平而與之争故又
為夫妻反目之象戒占者如是則不得進而有所争
也
愚曰三若變則互震震上坤為輿陽畫輿下横木
也故為輻三若見畜而不可動互兑兑為毁折輿
說輻矣其能進乎三四剛柔接故曰夫妻上下卦
體分故曰反目又離為目巽為多白眼九三亦欲
上進但剛而不中見畜而怒故反目相視聖人不
責婦人女子而責夫夫正而後妻正焉故象曰不
能正室責三也
六四有孚血去惕出无咎象曰有孚惕出上合志也
程子曰四於畜時處近君之位畜君者也若内有孚
誠則五志信之從其畜也卦獨一隂畜衆陽者也諸
陽之志繫於四四苟欲以力畜之則一柔敵衆剛必
見傷害唯盡其孚誠以應之則可以感之矣故其傷
害遠見其危懼免也如此則可以无咎不然則不免
乎害矣此以柔畜剛之道也四既有孚則五信任之
與之合志所以得惕出而无咎也惕出則血去可知
舉其輕者也五既合志衆陽皆從之矣
朱子曰以一隂畜衆陽本有傷害憂懼以其柔順得
正虚中巽體二陽助之是有孚而血去惕出之象也
无咎宜矣故戒占者亦有其德則无咎也
愚曰以德而論四以一隂而畜五陽以位而言四
以近臣而畜君以臣畜君天下之至難也苟無忠
信誠確之心以蒞之其不見疑於上而見傷於巳
者幾希今四有中孚象孚誠内充與五同志君臣
相得物莫能間則傷我者去而惕懼之心出矣此
伊尹周公事如霍光便不免傷害况其下者乎
九五有孚攣如富以其隣象曰有孚攣如不獨富也
朱子曰巽體三爻同力畜乾隣之象也而九五居中
處尊勢能有為以兼乎上下故為有孚攣固用富厚
之力而以其隣之象以猶春秋以某師之以言能左
右之也占者有孚則能如是也又曰富以其隣上
合志皆是說上面巽體同力畜乾隣如東家取一箇
西家取一箇說上兩畫言五居尊位能使動得那上
下底攣如手巴攣住之象
愚曰四之有孚以中虚五之有孚以中實中虚信
之本中實信之質四孚於五故曰上合志五孚於
四故曰富以其隣四以一隂而畜乾畜他不住今
也四五相孚而攣如攣有手巴攣之象言恊力也
五以剛實益四之隂虚恊力畜乾則三陽皆吾有
也陽實為富言五攣隣之四始有其富故曰不獨
富也五之止衆剛雖以巽止健實以健止健蓋五
巽體而乾德此五有孚之效與四之有孚便自不
同又曰伊川之說似非小畜本旨蓋乾本畜不
住而六四柔順巽體有孚信亦非力畜衆陽求以
困君子厄正人者惟朱文公言富以其隣是說巽
體同力畜乾為得小畜之義
上九既雨既處尚德載婦貞厲月幾望君子征凶象曰
既雨既處德積載也君子征凶有所疑也
程子曰九以巽順之極居卦之上處畜之終從畜而
止者也為四所止也既雨和也既處止也隂之畜陽
不和則不能止既和而止畜之道成矣尚德載四用
柔巽之德積滿而至於成也隂柔之畜剛非一朝一
夕能成由積累而至可不戒乎載積滿也詩云厥聲
載路婦貞厲婦謂隂以隂而畜陽以柔而制剛婦若
貞固守此危厲之道也安有婦制其夫臣制其君而
能安者乎月望則與日敵矣幾望言其盛將敵也隂
已能畜陽而云幾望何也此以柔巽畜其志也非力
能制也然不已則將盛於陽而凶矣於幾望而為之
戒曰婦將敵矣君子動則凶也君子謂陽征動也幾
望將盈之時若已望則陽己消矣尚何戒乎既雨既
處言畜道積滿而成也隂既盛極君子動則有凶也
隂敵陽則必消陽小人抗君子則必害君子安得不
疑慮乎若前知疑慮而警懼求所以制之則不至於
凶矣
朱子曰畜極而成隂陽和矣故為既雨既止之象蓋
尊尚隂德至於積滿而然也隂加於陽故雖正亦厲
然隂既盛而亢陽則君子亦不可以有行矣其占如
此為戒深矣
愚曰上以巽隂之極畜九三乾剛之最三既說輻
則畜道成矣故曰既雨既處既者已了之辭蓋前
日密而不雨者至是則既雨矣前日尚往者至是
則既處矣此豈非柔巽之德積滿而至於成之所
致乎况上巽體而陽德積柔成剛也隂道至此極
矣聖人復寓夫逆制小人護持君子之意焉曰婦
貞厲言婦制其夫雖正必危月幾望言隂盛必消
君子征凶言隂勢方盛行有可疑犯之而征必罹
凶咎大扺隂畜陽亦只有許多功效隂過於畜陽
必危此卦所以為小畜而不可以為大也
䷉(兑下乾上)
程子曰序卦物畜然後有禮夫物之聚則有大小之
别高下之等美惡之分是物畜然後有禮履所以繼
畜也履禮也禮人之所履也為卦天上澤下天而在
上澤而處下上下之分尊卑之義理之當也
履虎尾不咥人亨
程子曰履人所履之道也天在上而澤處下以柔履
藉於剛上下各得其義事之至順理之至當也人之
履行如此雖履至危之地亦无所害故履虎尾而不
見咥嚙所以能亨也
朱子曰履有所躡而進之意也以兑遇乾和說以躡
剛彊之後有履虎尾而不見傷之象故其卦為履而
占如是也人能如是則處危而不傷矣
彖曰履柔履剛也說而應乎乾是以履虎尾不咥人亨
程子曰兑以隂柔履藉乾之陽剛柔履剛也兑以說
順應乎乾剛而履藉之不順乎上隂承乎陽天下之
正理也所履如此至順至當雖履虎尾亦不見傷害
以此履行其亨可知
剛中正履帝位而不疚光明也
程子曰九五以陽剛中正尊履帝位苟無疚病得履
道之至善光明者也疚謂疵病夬履是也光明德盛
而輝光也
愚曰此卦一柔而履二剛上為乾剛所履不言剛
履柔者三柔履之主也以柔履剛此以六三一爻
言履之義也卦後為尾乾之剛虎也四向後尾也
三自下而履之我說而應彼感而順故乾雖剛而
不忤何者乾剛為物順之則利逆之則害莊子曰
虎之與人異類而媚養己者順也順則不見噬咥
可以亨矣彖釋虎尾足矣别出帝位何也人之應
世無過逆順二境逆境莫危於履虎順境莫大於
為君然人之情不蹶於羊腸九折而蹶於平地者
有矣是以履帝位之難尤難於履虎尾之難
象曰上天下澤履君子以辨上下定民志
程子曰天在上澤居下天下之正理也人之所履當
如是故取其象而為履君子觀履之象以辨别上下之分
以定其民志夫上下之分明而後民志有定民志定
然後可以言治民志不定天下不可得而治也古之
時公卿大夫而下位各稱其德終身居之得其分也
位未稱德則君舉而進之士脩其學學至而君求之
皆非有預於己也農工商賈勤其事而所享有限故皆
有定志而天下之心可一後世自庶士至於公卿日
至於尊榮農工商賈日至於富侈億兆之心交騖於
利天下紛然如之何其可一也欲其不亂難矣此由
上下無定志也君子觀履之象而分辨上下使各得
其分以定民之心志也
愚曰地卑矣澤又卑焉上天下澤其象則辨矣君
子以是象制是法使卑者安其卑尊者安其尊百
執事無離次四民有常業此上下之所以辨也上
下辨則天下元倖心蓋其志自定也
初九素履往无咎象曰素履之往獨行願也
程子曰履下處者行之義初處至下素在下者也而
陽剛之才可以上進若安其卑下之素而往則无咎
矣夫人不能自安於貧賤之素則其進也乃貪躁而
動求去乎貧賤矣非欲有為也既得其進驕溢必矣
故往則有咎賢者則安履其素其處也樂其進也將
有為也故得其進則有為而無不善乃守其素履者
也安履其素而往者非苟利也獨行其志願爾獨專
也若欲貴之心與行道之心交戰於中豈能安履其
素也
愚曰履如升階自下而上初跬步之始也凡異日
或履坦或履虎尾或履帝位皆權輿於此豈可無
其素哉素者平日素所踐履者也以其素而往則
無咎矣象曰獨行願也謂幼學壯行行其所素乃
所願也
九二履道坦坦幽人貞吉象曰幽人貞吉中不自亂也
程子曰九二居柔寬裕得中其所履坦坦然平易之
道也雖所履得坦易之道亦必幽静安恬之人處之
則能貞固而吉也九二陽志上進故有幽人之戒履
道在於安静其中恬正則所履安裕中若躁動豈能
安其所履故必幽人則能堅固而吉蓋其中心安静
不以利欲自亂也
朱子曰伊川這一卦說那大象并索履履道坦坦處
都說得好
愚曰九二以剛中之德居臣位之正而五不我應
焉二豈以患得患失累其心哉所履之道坦坦而
平蕩所抱之節幽獨而貞固吉於天理而已象曰
中不自亂益知世之富貴利逹未有能亂人者人
實自亂耳
六三眇能視跛能履履虎尾咥人凶武人為于大君象
曰眇能視不足以有明也跛能履不足以與行也咥人
之凶位不當也武人為于大君志剛也
程子曰三以隂居陽志欲剛而體本隂柔安能堅其
所履故如盲𦕈之視其明不見跛躄之履其行不遠
才既不足而又處不得中履非其正以柔而務剛其
履如此是履於危地故曰履虎尾以不善履履危地
必及禍患故曰咥人凶武人為於大君如武暴之人
而居人上肆其躁率而已非能順履而遠到也不中
正而志剛乃為羣陽所不與是以剛躁蹈危而得凶
也
愚按文公謂此爻武人為於大君必有此象但六
三隂柔不見得有武人之象處不可曉以愚觀之
九二六三九四互離六三九四九五互巽離為目
為甲胄巽為股下卦兑為毁折是離目而兑毁之
𦕈也巽股而兑折之跛也甲胄則為武人又兑西
方金亦武人之象此三所以言眇跛武人也六以
隂柔居三之剛德弱而志暴也以無能為之德濟
之以不輕為之心萬一有濟以無恐懼之心行其
無能為之德鮮不及禍聖人於此三致其意曰猶
眇之無見而自任以能視跛之無行而自任以能
履僵仆而已猶智不足以禦虎而直履其尾見咥
而已猶武人薄於藴藉而躁暴欲為人上志徒剛
而已所謂暴虎馮河死而無悔若人者與彖言不
咥此言咥者卦體說而應乎乾應則以柔應剛以
說應健如列禦寇所謂達其怒心也爻則才智不
足而有為於大君妄動也是不知宋王之猛者也
九四履虎尾愬愬終吉象曰愬愬終吉志行也
程子曰九四陽剛而乾體雖居四剛勝者也在近君
多懼之地無相得之義五復剛決之過故為履虎尾
愬愬畏懼之貌若能畏懼則當終吉蓋九雖剛而志
柔四雖近而不處故能兢慎畏懼則終免於危而獲
吉也能愬愬畏懼則終得其吉者志在於行而不處
也去危則獲吉矣陽剛能行者也居柔以順自處者
也
愚曰三四均為履虎尾三既凶矣四涉危而知懼
志在於行而不處也四動成震震為恐懼脩省非
獨可以免禍而終因之以獲吉象曰志行也九四
志行畏虎之見咥也而六三之志方剛不恤其咥
我也此所以三凶而四終吉
九五夬履貞厲象曰夬履貞厲位正當也
程子曰夬剛決也五以陽剛乾體居至尊之位任其
剛決而行者也如此則雖得正猶危厲也古之聖人
居天下之尊明足以照剛足以決勢足以專然而未
嘗不盡天下之議雖芻堯之微必取乃其所以為聖
也履帝位而光明者也若自任剛明決行不顧雖使
得正亦危道也可固守乎有剛明之才苟專自任猶為
危道况剛明不足者乎易中言貞厲義各不同随卦
可見也戒夬履者以其正當尊位居至尊之位據能
專之勢而自任剛決不復畏慎雖使得正亦危道也
愚曰夬決也以剛決之威履至尊之位雖正猶危
何也古之聖王至明而不自視至剛而不自決求
以盡人之情夫是以剛者為之決明者為之視而
吾兼受之然後可以居正而不勞矣若夫自任其
決以求正天下鮮有不為夬履之厲者漢宣帝唐
德宗是也宣帝猶能相丙魏以隂濟其所不及至
德宗則剛明自恃忌正士以資姦臣則又危矣其
曰位正當也言正位而不言中乾剛用之於獨斷
也故曰貞厲彖曰剛中正故履帝位而不疚光明
義互見也
上九視履考祥其旋元吉象曰元吉在上大有慶也
程子曰上處履之終於其終視其所履行以考其善
惡禍福若其旋則善且吉也旋謂周旋完備無不至
也人之所履考視其終若終始完備無疚善之至也
是以元吉人之吉凶繫其所履善惡之多寡吉凶之
小大也上履之終也人之所履善而至其終周旋無
虧乃大有福慶之人也人之行貴乎有終
愚曰祥者吉之先見生於所履者也視我之所履
則吉之来可考而知之矣旋團旋也我之踐履若
做得團旋周備則吉必元吉慶必大有若只是半
截時無由考得其祥後面半截却不好未可知上
履之終故其祥可考焉
周易程朱傳義折衷卷六
