周官集注卷八
翰林院侍講銜方苞撰
大僕掌正王之服位出入王之大命掌諸侯之復逆
周官出入王命及掌諸侯公卿吏民之復逆逹窮者
與遽令皆以羣僕而又各分其職防壅蔽也凡治皆
决于冡宰而耳目喉舌則寄之夏官之屬且分職以
徑逹于王而其長亦不與焉况可得而抑遏乎後世
權臣有遏章奏不得上逹者則知聖人之慮遠矣
王眡朝則前正位而退入亦如之
入亦如之謂王退入路寢聽政時亦前正王位而後
却立其次也
建路鼓于大寢之門外而掌其政
大寢路寢也政即下經所列
以待逹窮者與遽令聞鼓聲則速逆御僕與御庶子
窮謂冤窮失職遽𫝊也遽令若後世驛馬軍書當急
聞者御僕下士十二人而别言御庶子者其直日御
于王所者則曰御僕分守路鼓者則曰御庶子蓋大
僕與御僕常在大寢之門内而御庶子在門外故大
僕聞鼔聲則速御僕使迎受御庶子之所逹速御庶
子使迎問鼓者所欲逹也肺石所逹窮民不能自直
于鄉里之吏而朝士以逹于司寇也路鼓所達窮者
則不能自直于司寇而大僕以達于王也王制司寇
以獄之成質于王王命三公參聽之先王任人不疑
惟于刑獄則惟恐其有蔽壅而多方以求逹民隠如
此曰窮民乃小民之孤窮者曰窮者則庶官羣吏皆
在其中○王介甫曰先窮者欲速達甚于遽令
祭祀賓客喪紀正王之服位詔灋儀贊王牲事
王出入則自左馭而前驅
曰前驅則非出入于宫庭也古者無騎自士以上皆
乘車而士尚可徒行虎賁旅賁前後左右于王以趨
是也大僕不可徒行故乘車以道引以乘王之倅車
故不敢曠左以職主于御故居左而自馭也大僕不
馭王車者以大馭齊僕道僕戎僕分掌之也注謂不
參乘為辟王非也記曰乘君之乘車不敢曠左左必
式則自大僕而外乘王之倅車固有不自馭者矣
凡軍旅田役贊王鼓救日月亦如之
軍旅田役王執路鼓將居鼓下王自擊一面大僕戎
右各佐擊一面故二官皆言贊王鼓日食隂侵陽當
與鼓神祀同用雷鼓月食當用靈鼓
大喪始崩戒鼓𫝊逹于四方窆亦如之
戒鼓擊鼓以警衆也
縣喪首服之灋于宫門
小宗伯所縣男子之衰冠也故縣于大寢之門外以
示臣民大僕所縣婦人之首服也故縣于宫門男子
之衰冠縣其式可也婦人之首服之式縣之則褻矣
故不曰式而曰灋蓋第書其所用之物材與長短廣
狹之數而不縣其式也古者祭設同几而無女尸義
亦如此
掌三公孤卿之弔勞
王有故不親則使大僕往
王燕飲則相其灋
凡與諸侯羣臣燕皆是法謂獻酬升降之灋
王射則贊弓矢
贊謂授之受之小臣職曰賓射掌事如大僕之灋則
此謂大射也
王眡燕朝則正位掌擯相王不眡朝則辭于三公及孤
卿
小臣掌王之小命詔相王之小灋儀掌三公及孤卿之
復逆
正王之燕服位王之燕出入則前驅
玉藻曰王卒食玄端而居燕出入若遊于苑囿
大祭祀朝覲沃王盥小祭祀賓客饗食賓射掌事如大
僕之灋
饗食小賓客之饗食也賓射與諸侯来朝者射
掌士大夫之弔勞凡大事佐大僕
祭僕掌受命于王以眡祭祀而警戒祭祀有司糾百官
之戒具
謂王有故不親祭也
既祭帥羣有司而反命以王命勞之誅其不敬者
大喪復于小廟
小廟二祧及五廟
凡祭祀王之所不與則賜之禽都家亦如之
王明齋曰祭祀王所不與謂同姓有服之親其在都
家則古帝王及名山大川之在其地者
凡祭祀致福者展而受之
御僕掌羣吏之逆及庶民之復與其弔勞
諸侯之復逆大僕掌之三公孤卿之復逆小臣掌之
則御僕所掌大夫庶士之復逆也經所稱羣吏惟小
司寇外朝之位對羣臣而言謂府史外此皆大夫士
也蓋非常之變專訊萬民故府史亦與焉若平時則
府史以下縱有建白亦各達于其長耳周語自公卿
至庶人百工皆得達言于王而不及府史胥徒以各
有長故也弔勞承庶民而言其或府史胥徒有死國
政者則于庶民之弔勞包之矣
大祭祀相盥而登大喪持翣
相盥謂奉槃授巾登為王登牲體于俎特牲饋食禮
主人降盥出舉入乃七載
掌王之燕令以序守路鼓
燕令燕居時之令序以次而更代也
隸僕掌五寢之埽除糞洒之事
五寢五廟之寢也天子七廟惟二祧無寢前曰廟後
曰寢祭在廟薦在寢氾埽曰埽埽席前曰拚洒灑也
○黃氏謂五當為王王東巖謂守祧掌寢廟脩除此
當為王之小寢皆非也宫人掌王六寢之脩守祧職
曰其廟則有司脩除之正謂隸僕耳
祭祀脩寢王行洗乘石掌蹕宫中之事大喪復于小寢
大寢
祭祀王將齊故脩寢乘石王登車所履
弁師掌王之五冕皆玄冕朱裏延紐
司服載王之六服而冕則五者大裘與衮同冕也下
經所載繅玉皆同而别為五者旒數異也先儒多據
禮記謂郊亦服衮非也祀天尚質不宜服衮衮裘字
形相類被衮以象天蓋裘字之誤大裘黑象天之色
也冕制前低義取于俛故爵弁前後平則别名弁也
延者冕之上覆以版為之紐小鼻綴于冕之兩傍垂
之武傍孔相當以笄貫之
五采繅十有二就皆五采玉十有二玉笄朱紘
繅雜文之名也合五采絲為繩垂于延前十有二列
就成也就皆五采玉十有二乃各據一繅而言每一
玉以繩一匝而結之使不相并十有二玉則結之十
有二匝也朱紘以朱紐為紘也繫于左笄遶頤而上
屬于右笄餘垂之以為飾繅不言皆者惟衮衣之冕
繅十有二列鷩衣之冕則九列毳衣之冕則七列希
衣之冕則五列玄衣之冕則三列也其玉天子每列
皆十有二餘各如其命數
諸侯之繅斿九就瑉玉三采其餘如王之事繅斿皆就
玉瑱玉笄
侯當為公瑉故書作璑惡玉也三采朱白蒼也其餘
謂延紐皆玄覆朱裏與王同也玉瑱所以塞耳于王
曰五采繅十有二就皆五采玉十有二于諸侯言瑉
玉三采而不言其數則所謂繅斿九就者繅以行列
言斿以所綴玉數言也既曰繅斿九就又曰繅斿皆
就者上所陳獨諸公繅斿之數故復出此文明侯伯
子男以下繅之列斿之綴皆各以命數為就也不言
侯伯七子男五者典命上公以九為節其下降殺以
兩而此經復總言諸侯及孤卿大夫之冕韋弁皮弁
弁絰各以其等為之則其數不必言矣孤卿大夫之
繅斿不復陳者舉可知也玉之采自三以下無文者
以繅斿為等而瑉玉三采無降也于諸侯言玉瑱則
王可知矣
王之皮弁會五采玉璂象邸玉笄
會縫中也璂即綦結也皮弁之縫中每貫結五采玉
十二以為飾謂之綦詩曰會弁如星又曰其弁伊綦
是也邸下柢也謂弁内上頂輳處以象骨為之王之
吉服其弁三眡朝以皮弁兵事以韋弁田獵以冠弁
此特言皮弁之制者王日眡朝其用尤數也司服有
韋弁冠弁服弁而此職不言者此職所言弁之飾也
韋弁冠弁之飾與皮弁同服弁則無飾不必言也
王之弁絰弁而加環絰
弁如爵弁而素所謂素冠也環絰者大如緦之麻絰
纏而不糾
諸侯及孤卿大夫之冕韋弁皮弁弁絰各以其等為之
而掌其禁令
各以其等繅斿玉璂如其命數也弁絰之弁其辟積
如繅斿之就一命之大夫冕而無旒士爵弁制如冕
不前低故以弁稱其韋弁皮弁之會無結飾弁絰之
弁不辟積庶人弔者素委貌禁令不得僭踰也
司甲(闕)
司兵掌五兵五盾各辨其物與其等以待軍事
五盾干櫓之屬其名未盡聞等謂材與功之高下
及授兵從司馬之灋以頒之及其受兵輸亦如之及其
用兵亦如之
周制甸出革車一乘兵器皆具此所頒乃卿大夫士
從軍旅會同者兵輸謂師還各輸所授兵也用兵注
謂出給守衛非也其諸弓矢斧鉞之賜與
祭祀授舞者兵
司干所授者羽籥之屬也此則朱干玉戚之屬
大喪廞五兵軍事建車之五兵會同亦如之
廞明器之五兵也士喪禮有甲胄干笮凡建兵于車
上有鐡器屈之在車較及輿以兵柄插之故有出先
刃入後刃之制
司戈盾掌戈盾之物而頒之祭祀授旅賁殳故士戈盾
授舞者兵亦如之
故士王族故士也戈殳司兵之所掌也而復列是職
者盾所以衛豈擊刺之戈殳司兵授之擁衛之戈殳
則與盾而並授與司兵授舞者兵則此職亦授之戈
盾故曰亦如之
軍旅會同授貳車戈盾建乘車之戈盾授旅賁及虎士
戈盾
乘車王所乘車也軍旅則革路會同則金路兵車及
旅賁虎士之戈皆以為衛也故司戈盾掌之古書每
以干戈並稱春秋傳狄卒皆抽戈盾冒之以入于衛
師豈戈之用亦可以捍冒與
及舍設藩盾行則斂之
藩盾用以藩衛者
司弓矢掌六弓四弩八矢之灋辨其名物而掌其守藏
與其出入
灋曲直長短強弱之數
中春獻弓弩中秋獻矢箙
箙盛矢器也以獸皮為之槀人弓弩矢箙皆春獻素
秋獻成此中春始獻弓弩何也槀人所掌幹材也秋
合三材則形制成矣故書其等而入功于司弓矢矢
箙既成則工事無所加故遂獻之弓之形制雖成而
寒奠體冰析灂春被弦功乃訖故至仲春始獻之也
槀人職所謂獻者工獻于槀人也此所謂獻者獻于
王也弓弩之工未訖槀人已試之而行誅賞何也形
制既成則可被弦而試之矣紲檠施漆既試而後終
事焉耳
及其頒之王弓弧弓以授射甲革椹質者夾弓庾弓以
授射豻侯鳥獸者唐弓大弓以授學射者使者勞者
六弓異體見考工記弓人甲革革甲也春秋傳蹲甲
而射之或曰革謂干盾質正也樹椹以為射正甲革
椹質堅而難入故利用王弧豻侯侯道五十步及射
鳥獸皆近射也故利用夾庾授使者弓使自衛也授
勞者以有勞而賜也學射者弓用中然後可強可弱
自衛與賜人無取乎偏于強弱故皆以唐大也
其矢箙皆從其弓
從弓數也每弓一箙百矢
凡弩夾庾利攻守唐大利車戰野戰
攻守相廹近故用弱弩利其發之疾也車戰野戰倏
進倏退非強則不及弩無王弧以弩恒服弦強弓久
不弛則送矢不疾
凡矢枉矢絜矢利火射用諸守城車戰殺矢鍭矢用諸
近射田獵矰矢茀矢用諸弋射恒矢痺矢用諸散射
枉矢殺矢矰矢恒矢弓所用也絜矢鍭矢茀矢痺矢
弩所用也枉矢取名天星絜矢象焉二矢前重後微
輕行疾殺矢言中則死鍭矢象焉二矢前尤重中深
而不可遠也結繳于矢謂之矰茀矢象焉二矢前重
體微輕行不能低恒矢安居之矢也痺矢象焉二矢
前後亭均其行平八矢之制見考工記矢人○王氏
詳說曰上經四弩用于攻守與戰此枉矢絜矢用諸
守城車戰則二矢用之四弩明矣其餘六矢當六弓
之用上經曰王弧以射甲革椹質甲革椹質軍射也
此曰殺矢鍭矢用于田獵軍射田射一事也故考工
記兵矢田矢亦同其制則此二矢以當王弧明矣上
經曰夾庾以射豻侯鳥獸此曰矰矢茀矢用諸弋射
則以當夾庾明矣上經曰唐大授學射者使者勞者
即散射也此曰恒矢痺矢用諸散射則以當唐大明
矣
天子之弓合九而成規諸侯合七而成規大夫合五而
成規士合三而成規句者謂之弊弓
皆謂不被弦反張合而成圜也
凡祭祀共射牲之弓矢澤共射椹質之弓矢
澤澤宫也大射以貍步張三侯不以及遠為賢也此
用椹質豈合士于澤宫以考藝則并挍其力之強弱
與
大射燕射共弓矢如數并夾
獨言大射燕射者射者多無定數必如數而共弓矢
若賓射惟諸侯與耦數有定所共弓矢亦有定故不
言也
大喪共明弓矢
明器之弓矢也
凡師役會同頒弓弩各以其物從授兵甲之儀
弓矢有利攻守者有利車戰野戰者有利射豻侯鳥
獸者有利射甲革椹質者師則或攻或守或車戰或
野戰役則田獵會同則射豻侯椹質故各以其物頒
之司兵授兵從司馬之灋故頒弓矢從授兵之儀也
田弋充籠箙矢共矰矢
籠竹箙也矰矢不在箙者為其相繞亂將用乃共之
凡亡矢者不用則更
更償也用而棄之則不償若不用而亡之則償也
繕人掌王之用弓弩矢箙矰弋抉拾
抉引弦彄也著右手巨指天子以象骨為之拾鞲杆
也著左臂裏以韋為之
掌詔王射贊王弓矢之事凡乘車充其籠箙載其弓弩
告王以當射之節也大僕贊弓矢此又贊者繕人掌
弓矢預擇善者付大僕授王及大僕受弓于王繕人
又受而藏之也乘車王所乘之車
既射則斂之無會計
槀人掌受財于職金以齎其工
齎其工者給市材用之直
弓六物為三等弩四物亦如之矢八物皆三等箙亦如
之
三等者上士中士下士各有所宜弓制見弓人弩及
矢箙長短之制未聞
春獻素秋獻成書其等以饗工乘其事試其弓弩以下
上其食而誅賞乃入功于司弓矢及繕人
饗謂以酒肴勞之也乘計也計其事之成功也
凡齎財與其出入皆在槀人以待會而攷之亡者闕之
皆在槀人者所齎工之財及弓弩矢箙出入其簿書
皆槀人掌之也闕除其籍也
戎右掌戎車之兵革使詔贊王鼓傳王命于陳中
革干盾之屬使謂使用兵以刺擊用革以蔽遮也
會同充革車
會同王雖乘金路猶以革車從充之者居左也或曰
即充革路之右
盟則以玉敦辟盟遂役之贊牛耳桃茢
辟開也以玉敦奉血告神乃開盟載之書役之者𫝊
敦血授當插者助尸盟者割牛耳取血及血在敦中
以桃茢拂之又助之
齊右掌祭祀會同賓客前齊車王乘則持馬行則陪乘
王未乘則前馬方乘則持馬既乘而行則陪乘也齊
右掌祭祀會同賓客則兼玉路金路之右也然則田
右不見于經以戎右兼攝可知矣
凡有牲事則前馬
王見牲則拱而式居馬前却行備驚奔也不曰王式
而曰凡牲事者齊行不出朝廟宫庭舍牲事無式也
于道右曰王式則下前馬此不言下者王乘則持馬
行則陪乘齊右之職也有牲事則王式而車不行右
已下持馬不必更言下矣
道右掌前道車王出入則持馬陪乘如齊車之儀
道車象路也王朝夕燕出入所乘謂之道車無在而
非道也
自車上諭命于從車詔王之車儀
車儀獨道右詔之者朝夕燕出入之儀既習則祭祀
會同賓客軍旅加謹焉耳
王式則下前馬王下則以蓋從
以蓋從表尊也○王志援曰戎右略于儀文主武事
也齊右缺于傳命則禮法森嚴之地王其肅穆無言
也與
大馭掌馭玉路以祀及犯軷王自左馭馭下祝登受轡
犯軷遂驅之
山行曰軷犯之者封土為山以菩芻棘柏為神主既
祭之以車轢之而去喻無險難也春秋傳曰跋涉山
川詩曰取羝以軷聘禮曰乃舍軷飲酒于其側蓋將
出祖道之祭也王由左馭制馬使不行也此據祭郊
壇故有犯軷之禮
及祭酌僕僕左執轡右祭兩軹祭軌乃飲
軹謂兩轊軌當為&KR1270;謂軾前也此既祭而酌僕之禮
祭之末煇庖翟閽皆有賜焉則不遺僕可知少儀酌
尸之僕如君之僕其在車則左執轡右受爵祭左右
軌范乃飲是祭畢君與尸之僕皆授爵也
凡馭路行以肆夏趨以采薺
凡馭路謂馭五路也行謂大寢至路門趨謂路門至
應門此王步行之節而車行亦用之也
凡馭路儀以鸞和為節
戎僕掌馭戎車
戎車謂王自將所乘革路
掌王倅車之政正其服
正乘倅車者之服也軍事同服蓋正其不齊者
犯軷如玉路之儀凡巡守及兵車之會亦如之掌凡戎
車之儀
巡守乘革車與朝覲會同異者王出畿則武衛宜嚴
也兵車之會謂將有討伐凡戎車之儀謂王在革車
之儀也行道按壘禱戰誓師鼓進受愷各有儀灋故
以凡該之舊說掌衆兵車步伐止齊之儀誤矣
齊僕掌馭金路以賓朝覲宗遇饗食皆乘金路其灋儀
各以其等為車送逆之節
節謂王乘車迎賓客及送相去遠近之數上公九十
步侯伯七十步子男五十步司儀職曰車逆拜辱及
出車送春夏受贄于朝無迎灋受享則有之秋冬受
享受贄皆于廟無迎法此經謂因朝覲宗遇而饗食
諸侯于廟則有乘金路迎送之灋也
道僕掌馭象路以朝夕燕出入其灋儀如齊車掌貳車
之政令
早朝曰朝暮朝曰夕春秋傳百官承事朝而不夕又
曰右尹子革夕是也曰朝夕燕出入者謂朝夕視朝
及或以燕遊出入也大馭齊僕無掌副車之文蓋祭
祀饗食皆在廟無所用副車也朝夕視朝亦不宜有
副車此掌貳車之政令豈謂燕出入與郊祀宜有副
車而不言者王出宫則副車從既載犯軷之禮則以
副車從不必言矣
田僕掌馭田路以田以鄙掌佐車之政設驅逆之車
以鄙謂巡行縣鄙
令獲者植旌及獻比禽
植樹也○鄭剛中曰山虞澤虞植虞旌為屬禽此則令
獲禽者自植以告獲也比禽謂比次所獻禽種物各
相從且别其上殺中殺下殺也
凡田王提馬而走諸侯晉大夫馳
提猶舉也晉猶抑也使人扣而舉之抑之皆止奔也
馳放不扣○王介甫曰提節之晉進之馳則亟進之
尊者安舒卑者戚速
馭夫掌馭貳車從車使車
從車謂屬車使車使者所乘
分公馬而駕治之
謂乘六種之馬
挍人掌王馬之政辨六馬之屬種馬一物戎馬一物齊
馬一物道馬一物田馬一物駑馬一物
種謂上善似母者當以駕玉路駑馬則共雜役也
凡頒良馬而養乘之乘馬一師四圉三乘為皂皂一趣
馬三皂為繫繫一馭夫六繫為廏廏一僕夫六廏成挍
挍有左右駑馬三良馬之數麗馬一圉八麗一師八師
一趣馬八趣馬一馭夫
四匹為乘圉養馬者麗耦也趣馬下士馭夫中士則
僕夫上士也駑馬一物而三良馬之數以充役事為
多也領駑馬者止于馭夫而不屬于僕夫以不當王
之五路也
天子十有二閑馬六種邦國六閑馬四種家四閑馬二
種
每廏為一閑舊說諸侯有齊馬道馬田馬大夫有田
馬各一閑其駑馬皆分為三但諸侯不應竟無種馬
戎馬特所畜不多故合種馬齊馬為一種戎馬田馬
為一種家則良駑各一種耳
凡馬特居四之一
特牡馬也物同氣則一心三牝一牡欲其乘之性相
似也
春祭馬祖執駒
馬祖天駟也執猶拘也馬二歲為駒春通淫之時駒
弱血氣未定慮其乘匹傷之
夏祭先牧頒馬攻特
先牧始養馬者其人未聞攻特謂騬之使無蹄齧也
疑即後世所謂扇馬然必通淫之後始攻之亦所以
盡物之性
秋祭馬社臧僕
馬社始乘馬者世夲曰相士作乘馬或曰牧地所立
之社也僕馭五路者臧僕謂簡馭者令皆善
冬祭馬步獻馬講馭夫
馬步神為災害者獻馬見成馬于王也馭夫馭貳車
從車使車者秋臧僕擇其善者而用之也冬講馭夫
教以閑習之灋
凡大祭祀朝覲會同毛馬而頒之
毛馬齊其色也頒授乘以從王者毛詩傳宗廟齊毫
尚純也戎事齊力尚強也田獵齊足尚疾也
飾幣馬執扑而從之凡賓客受其幣馬
幣馬與幣並將者聘禮曰馬則北面奠幣于其前
大喪飾遣車之馬及葬埋之田獵則帥驅逆之車
言埋之則馬乃塗車之芻靈
凡將事于四海山川則飾黃駒
四海山川四海内之山川也王巡守過大山川有殺
駒以祈沈之禮玉人職宗祝以黃金勺邊璋前馬是也
凡國之使者共其幣馬
使者所用私覿王于畿内亦遣使故以國别之
凡軍事物馬而頒之
物馬齊其力文不承毛馬之後者自飾幣馬至共幣
馬皆齊色也詩曰路車乘黃書曰布乘黃朱是幣馬
必齊色也詩曰駟鐵孔阜又曰四黃既駕是田馬亦
齊色也遣車之馬以芻靈則齊色不必言矣六月之
詩曰比物四驪謂物既比而色又齊見馬之盛也牧
野之師用四騵蓋君所乘其餘則皆齊力
等馭夫之禄宫中之稍食
馭夫于趣馬僕夫為中舉中以見上下也宮官字之
誤也他職但有府史此更有師圉之屬故以官中包
之
趣馬掌贊正良馬而齊其飲食簡其六節
正質而定之也挍人辨六馬之屬而趣馬則佐而質
定之簡差也節猶量也差擇王馬以為六等○劉執
中曰目以知其瞻之不驚口以知其性之不悖耳以
知其力之不殫鬛以知其血之有餘毛以知其氣之
不暴蹄以知其行之不跲六者簡馬之大節也○王
明齋曰六節謂行止進退馳驟之節○鄭剛中曰趣
馬下士而周公作立政與任人準夫牧並舉詩刺幽
王與司徒卿士連言之其職微而所係則重近王故
也
掌駕說之頒辨四時之居治以聽馭夫
頒其駕說之次第所以均勞逸也馬八月以後在廏
二月以後在牧其治則執駒攻特獻馬各有時以聽
馭夫惟馭夫之所役也
巫馬掌養疾馬而乘治之相醫而藥攻馬疾受財于挍
人
乘謂步驅以發其疾也知所疾乃治之受財謂共祈
具及藥直
馬死則使其賈粥之入其布于挍人
布泉也
牧師掌牧地皆有厲禁而頒之孟春焚牧中春通淫掌
其政令凡田事贊焚萊
牧地非一處度其年歲水草之宜與其馬之衆寡而
頒之焚牧地以除陳草也中春隂陽交萬物生可以
合馬之牝牡月令季春乃遊牝于牧者秦地寒凉萬
物後動也焚萊者山澤之虞贊之令不得燬其應牧
之處
庾人掌十有二閑之政教以阜馬佚特教駣攻駒及祭
馬祖祭閑之先牧及執駒散馬耳圉馬
佚當為逸逸特者不使甚勞以安其血氣也馬三歲
曰駣二歲曰駒教駣始乘習之也攻駒騬其蹄齧者
前經攻特俟其乘匹而後騬之也其為駒而已難馴
者則早騬之閑之先牧謂先牧始制閑者散馬耳謂
以竹括押其兩耳頭動摇則括中物後遂串習不復
驚圉馬馬既成則圉之也○鄭剛中曰考及字之義
當為七事庾人職卑安得主馬祖之祭蓋于挍人祭
馬祖之時則祭閑之先牧于挍人命執駒之時則散
馬耳圉馬爾
正挍人員選
王氏曰馭夫以下備員于挍人而中其選者庾人差
而正之
馬八尺以上為龍七尺以上為騋六尺以上為馬
月令曰駕蒼龍詩曰騋牝三千○王介甫曰大小異名
使各從其類以待乘頒及以為種
圉師掌教圉人養馬春除蓐釁廏始牧夏庌馬冬獻馬
射則充椹質茨牆則翦闔
蓐馬兹也冬以草藉馬春則除之以去其薉也釁廏
辟去邪氣也始牧春草生始出牧也庌廡也所以庇
馬使凉椹質以木為之縳草以代侯充居也或曰供
也茨蓋也闔苫也圉師庌馬習于苫蓋之事故因而
役之
圉人掌養馬芻牧之事以役圉師凡賓客喪紀牽馬而
入陳廞馬亦如之
賓客之馬王所賜予喪紀之馬啓殯後所薦廞馬遣
車之禺馬人奉之亦牽而入陳
職方氏掌天下之圖以掌天下之地辨其邦國都鄙四
夷八蠻七閩九貉五戎六狄之人民與其財用九榖六
畜之數要周知其利害
東方曰夷南方曰蠻西方曰戎北方曰貉狄閩蠻之
别也四八七九五六周所服國數也必周知其利害
然後可以興之除之或曰謂山川江湖之支凑利于
設險與要害之處
乃辨九州之國使同貫利
凡可以生養人者謂之利貫事也事之有條謂之貫
數要利害雖蠻夷戎狄必周知之而使同貫利者不
越九州之國也
東南曰揚州
易彦祥曰禹貢揚州之域東距海北據淮殷人以淮
入徐故揚州止謂之江南周人復以入揚循禹之舊
○周起西北去東南絶遠故首列之以志風教之所
暨也吳楚有道後服無禮先強終周之世為禍災于
中夏故職方所記以險遠為先
其山鎮曰會稽其澤藪曰具區其川三江其浸五湖其
利金錫竹箭其民二男五女其畜宜鳥獸其榖宜稻
鎮者其山高大為一州之望若能鎮壓之也水瀰漫
而灘淺草盛者曰藪窪下而鍾水可以為陂灌溉者
曰浸會稽在浙江紹興府東南具區即禹貢震澤今
所稱太湖也三江岷江松江浙江也岷江雖發源于
梁州而入揚州之界則合安池宣昇潤真諸州之水
而環其北松江合嘉湖蘇常諸州之水居其中浙江
合衢徽嚴杭諸州之水在其南揚州之川未有大于
此者五湖無考既列具區則以太湖旁五湖當之非
也箭竹之小者鳥獸孔雀鸞鵁鶄犀象之屬
正南曰荆州
易彦祥曰禹貢荆及衡陽惟荆州殷之荆州其北境
曰漢南以地志考之荆山在南郡臨沮縣漢水又出
其北正屬襄陽言漢南則跨荆山之北至周復以荆
門之北屬豫州復禹封域
其山鎮曰衡山其澤藪曰雲瞢其川江漢其浸潁湛其
利丹銀齒革其民一男二女其畜宜鳥獸其榖宜稻
顧景范曰衡山在湖廣衡州府衡山縣西雲夢在湖
廣德安府城南江水發原四川成都府茂州西北之
岷山歴梁荆揚三州至今江南揚州府海門縣東入
海漢水發原陜西漢中府沔縣西嶓冢山至湖廣漢
陽府城東北入江潁水發原河南府登封縣東陽乾
山至江南鳳陽府潁州潁上縣入淮湛未詳今河南
汝州境内有湛水潁湛本在禹貢豫州之域
河南曰豫州
易彦祥曰禹貢荆河惟豫州其封在大河之南南條
荆山之北故曰荆河殷之豫州則南境據漢北境接
河故曰河南周人于豫州亦曰河南而南境則仍禹
貢之舊
其山鎮曰華山其澤藪曰圃田其川滎雒其浸波溠其
利林漆絲枲其民二男三女其畜宜六擾其榖宜五種
華山在陜西西安府華州華隂縣南十里圃田在開
封府中牟縣西北滎滎澤也今開封府鄭州滎澤縣
是洛水出陜西西安府商州南冡頂山至河南府鞏
縣北入河波舊說讀播禹貢滎播既都今書亦作波
通典云出歇馬嶺在今汝州魯山縣西北溠水春秋
傳楚子除道梁溠營軍臨隨宜屬荆州通典云在今
湖廣襄陽府棗陽縣東北六擾馬牛羊豕犬雞五種
黍稷菽麥稻
正東曰青州
易彦祥曰殷并青于徐而徐兼揚州之淮周復以淮
歸揚而并徐于青正在畿東故曰正東
其山鎮曰沂山其澤藪曰望諸其川淮泗其浸沂沭其
利蒲魚其民二男二女其畜宜雞狗其榖宜稻麥
淮或為睢沭或為洙○顧景范曰沂山在青州府臨
朐縣南孟諸在河南歸德府虞城縣禹貢屬豫州淮
水發原河南南陽府唐縣東南桐柏山至江南淮安
府安東縣東北入海泗水出兖州府泗水縣東陪尾
山至江南淮安府清河縣南入淮今名南清河沂水
出青州府莒州沂水縣西北雕厓山至淮安府邳州
南入泗沭水出臨朐縣沂山至淮安府安東縣西入
淮
河東曰兖州
易彦祥曰夏殷皆言濟河惟兖州謂東河之東濟水
之北也周人以青兼徐而兖州又得越乎濟之東南
故徐之岱山職方以為兖之鎮徐之大野職方以為
兖之澤藪也
其山鎮曰岱山其澤藪曰大野其川河泲其浸廬濰其
利蒲魚其民二男三女其畜宜六擾其榖宜四種
廬濰當為雷雍禹貢曰雷夏既澤雍沮會同四種黍
稷稻麥○顧景范曰岱泰山也在濟南府泰安州北
大野在兖州府濟寧州鉅野縣東河從西域崑崙山
至陜西西寧衛積石山乃入中國歴雍豫冀兖四州
之域東北入海今從東南合淮入海濟水發原河南
懷慶府濟源縣西王屋山至山東濟南府濱州利津
縣東入海亦曰大清河盧水在濟南府長清縣西廢
盧縣境濰水出青州府莒州西北箕屋山至萊州府
濰縣東北入海禹貢屬青州
正西曰雍州
易彦祥曰禹貢有雍有梁故梁為正西而雍為西北
殷周皆省梁入雍故雍州為正西
其山鎮曰嶽山其澤藪曰弦蒲其川涇汭其浸渭洛其
利玉石其民三男二女其畜宜牛馬其榖宜黍稷
弦或為汧蒲或為浦○顧景范曰嶽山在陜西鳳翔
府隴州南弦蒲在隴州西涇水出陜西平凉府城西
南笄頭山至西安府高陵縣西南入渭汭水出弦蒲
藪東北歴平凉府境至西安府邠州長武縣而合于
涇渭水出陜西臨洮府渭源縣西鳥鼠山至西安府
華州華隂縣北入大河洛水出慶陽府城東北廢洛
源縣南流合漆沮二水至西安府同州朝邑縣南入
渭通典曰洛即漆沮也
東北曰幽州
易彦祥曰舜十二州本有幽州水土既平以冀為帝
都省幽入冀殷人南都河南之亳復設幽州周人又
以幽州兼殷之營州實禹貢青州隔海東北之境
其山鎮曰醫無閭其澤藪曰貕養其川河泲其浸菑時
其利魚鹽其民一男三女其畜宜四擾其榖宜三種
四擾馬牛羊豕三種黍稷稻○顧景范曰醫無閭山
在遼東廣寧衛西貕養在山東登州府萊陽縣在禹
貢宜屬青州菑水在濟南府淄川縣東南時水在青
州府臨朐縣西○易彦祥曰幽川雖東北跨遼水而
西南實越海兼有青州之東北境所以瑯琊郡之貕
養澤泰山郡之淄水千乘郡之時水皆在幽州之域
漢光武十三年以遼東屬青州二十四年還屬幽州
王璜張揖云九河陷海中是九河未陷之先凡登萊
海岸及濱滄二州之東境皆在幽州之地與兖州東
西分界故二州並曰其川河泲
河内曰冀州
易彦祥曰水土既平舜省幽并二州入冀東西南三
面距河而北境則越常山今之燕雲營平諸州皆其
地也殷人復以冀之北境為幽州而東西南皆禹迹
之舊周人又分冀而復并州
其山鎮曰霍山其澤藪曰楊紆其川漳其浸汾潞其利
松柏其民五男三女其畜宜牛羊其榖宜黍稷
顧景范曰霍山在今山西平陽府霍州東南之三十
里爾雅秦有楊紆此屬冀州未詳漳水有二濁漳出
山西潞安府長子縣西發鳩山清漳出太原府平定
州樂平縣西南少山至河南彰德府臨漳縣西合焉
其下流復分為二或從直隷河間府獻縣合滹沱河
或從山東東昌府館陶縣合衛水汾水出太原府静
樂縣北管涔山至平陽府蒲州榮河縣西入大河潞
水闞駰曰即濁漳也今潞安府城西南二十里濁漳
經焉土人猶呼為潞水通典曰潞河在密雲縣即今
順天府境内之白河也○春秋傳載晉所兼國曰狄
楊韓魏又曰邘晉應韓武之穆也楊為晉所兼豈邘
亦在冀州之域以音同而誤紆與
正北曰并州
易彦祥曰以天下之勢言之冀州在西河之東雍州
在西河之西并州介雍冀之間故曰正北
其山鎮曰恒山其澤藪曰昭餘祁其川虖池嘔夷其浸
淶易其利布帛其民二男三女其畜宜五擾其榖宜五
種
五擾馬牛羊犬豕凡九州及山鎮澤藪言曰者以其
非一指目其大者職方州界揚荆豫兖雍冀與禹貢
略同青州則徐州地也幽則青之北也并則冀之北
也○顧景范曰恒山在直隸真定府定州曲陽縣西
北昭餘祁在太原府祁縣東虖池水出太原代州繁
畤縣東北秦戲山至直隸河間府静海縣北小直沽
入海嘔夷水出山西大同府蔚州靈丘縣西北高是
山一名唐河至直隸保定府安州北合于易水淶水
在保定府易州淶水縣東北亦名北易水易水在保
定府安州城北名南易水○陳氏曰九州山川藪澤
各在職方不屬諸侯之版觀詩不以圃田係鄭春秋
不以沙麓係晉略可覩矣周季齊幹山海而桃林之
塞郇瑕氏之地晉實私之此諸侯所以僭侈王室所
以衰微也
乃辨九服之邦國方千里曰王畿其外方五百里曰侯
服又其外方五百里曰甸服又其外方五百里曰男服
又其外方五百里曰采服又其外方五百里曰衛服又
其外方五百里曰蠻服又其外方五百里曰夷服又其
外方五百里曰鎮服又其外方五百里曰藩服
服服事天子也詩曰侯服于周
凡邦國千里封公以方五百里則四公方四百里則六
侯方三百里則七伯方二百里則二十五子方百里則
百男以周知天下
約計以方千里封公則可四封侯則可六封伯則可
十一封子則可二十五封男則可百云七伯者字之
誤也○朱子曰陳君舉進制度說周禮封疆方五百
里是周圍方五百里徑止百二十五里自竒其說與
王制等語相合然本文方千里之地以封公則四公
其地已有定數此說如何可通况男國二十五里則
國君即今之一耆長耳何以為國
凡邦國大小相維
大國比小國小國事大國各有屬相維聯也王制云
五國以為屬屬有長十國以為連連有帥三十國以
為卒卒有正二百一十國以為州州有伯
王設其牧
牧謂公侯伯子男守土以牧民者
制其職各以其所能
屬長連帥卒正州伯其能有大小則職之所任有輕
重也
制其貢各以其所有
觀此經則大行人六服所貢各主一物乃入見時所
貢而非歲貢之常可知矣
王將巡狩則戒于四方曰各修平乃守攷乃職事無敢
不敬戒國有大刑
守謂其國竟職事謂所當共具者
及王之所行先道帥其屬而巡戒令
先道前王而行也
王殷國亦如之
殷國即大宗伯職所謂殷見也其戒四方諸侯與巡
守同
土方氏掌土圭之灋以致日景以土地相宅而建邦國
都鄙
灋見大司徒職
以辨土宜土化之灋而授任地者
土宜謂九榖稙穉所宜也土化地之輕重糞種所宜
用也任地者載師之屬○黃文叔曰所謂景短多寒
景長多暑景朝多隂景夕多風土宜土化由是而有
其灋焉
王巡守則樹王舍
王所止宿掌舍設梐枑則此官于外周帀樹藩籬
懷方氏掌來遠方之民致方貢致遠物而送逆之達之
以節
遠方之民謂四夷也遠物九州之外無貢灋而至者
達民以旌節達貨以璽節○李耜卿曰遠方之民非
直四夷也自他州而來者皆是遠物非直藩國之貨
也凡貿遷有無者皆是
治其委積館舍飲食
委積館舍飲食遺人所掌也而懷方氏又為遠人經
紀之
合方氏掌達天下之道路通其財利同其數器壹其度
量除其怨惡同其好善
逹天下之道路謂津梁相凑不使陷絶○李耜卿曰
此官皆柔遠人之事除其怨惡者禁土著為孤客患
同其好善者彼此地産交相好善則貿遷者利其息
故其文承通財利同數器壹度量之後也上懷方氏
來遠方之民此官達其道路以濟不通也懷方氏致
遠物此官為之均平使樂往來也
訓方氏掌道四方之政事與其上下之志誦四方之傳
道正歲則布而訓四方而觀新物
道猶言也蓋為王道之傳道所傳說往古之事也有
新物出則可知其民志所好惡志淫好辟則當以政
教化正之司徒之屬有誦訓而復設此職者誦訓所
掌獨其國故事此則周知其國政人心俗尚而使王
知所以紀其政教也誦訓所掌獨巡狩之事而此則
布訓于四方也惟此職所誦四方之傳道即誦訓所
道方志蓋此職采而逹之而後誦訓道之司徒所布
于邦國者教典之常也此所布之訓則因其國政人
心俗尚之有偏而矯革化誘之者也
形方氏掌制邦國之地域而正其封疆無有華離之地
華析也離麗也地勢應屬此國而披于他國則在此
國為華在彼國為離而統攝難爭端起矣故正之
使小國事大國大國比小國
無疆埸之爭故小大和
山師掌山林之名辨其物與其利害而頒之于邦國使
致其珍異之物
山林之名與物若岱畎絲枲嶧陽孤桐之類利其物
産中人用者害毒物及螫噬之蟲獸○名山大澤不
以頒其餘山林川澤仍頒之于邦國特使王官遥掌
之而致其珍異之物耳原師掌辨丘陵墳衍原隰之
名物以建國邑與山師川師之職異故不言所致之
物
川師掌川澤之名辨其物與其利害而頒之于邦國使
致其珍異之物
川澤之名與物若泗濱浮磬淮夷蠙珠之類聖王不
貴異物而使致其珍異者非常之物可以禦災療疾
及為服飾器用亦有國者所宜夙儲非以供玩好也
邍師掌四方之地名辨其丘陵墳衍邍隰之名物之可
以封邑者
辨其丘陵下十七字為句大司徒辨山林川澤丘陵
墳衍原隰之名物以制邦國都鄙之畿疆而制畿封
國列職于司馬故原師復掌之以輔成司徒之事也
封建國也邑制都鄙也五土獨掌其三者丘陵墳衍
皆有榖土可計賦以建國邑山林川澤則領于王官
而不以頒非獨制其要塞以為險固亦榖土少不足
以建國邑耳
匡人掌逹灋則匡邦國而觀其慝使無敢反側以聽王
命
法則冡宰所建而使司馬之屬達之且觀其慝所以
警不聽命者逹灋則遂足以匡邦國者使其國之臣
皆禀王朝之灋鄙之吏皆守王朝之則諸侯雖欲反
側而勢不能行矣
撢人掌誦王志道國之政事以巡天下之邦國而語之
使萬民和說而正王面
正王面所謂四面而内鄉也匡人達灋則而邦國之
臣皆凛承乎王吏撢人誦王志而天下之民皆内鄉
于京師此先王養諸侯而兵不試之道也齊魯之衰
民不知君而陪臣各固其私以成簒奪之漸則知止
邪于未形周官之所慮遠矣
都司馬掌都之士庶子及其衆庶車馬甲兵之戒令
士卿大夫士之適子為學士者庶子其支子也戒令
謂王朝有軍事而徵兵于都鄙也
以國灋掌其政學以聽國司馬
政若諸子宫伯掌固之所掌學若大司樂之所掌是
即所謂國灋也都家士庶子之政學一以王國教胄
子之灋治之以聽國司馬者有軍事則聽于諸子有
守政則聽于掌固也
家司馬亦如之
大夫家臣為司馬者春秋傳叔孫氏之司馬&KR0934;戾
李耜卿曰大司馬掌邦政統六師故凡兵甲車馬之
政隸僕御從之官九州邦國之形勝阨塞要害皆屬
焉軍無賞士不往故首司勲軍行以馬故馬質次之
軍舍有壘故量人次之師行以順為武故小子斬
牲徇陳次之羊人共羊牲又次之繼以司爟者火政
兵事之要也設險守固制勝于未形故掌固司險掌
疆候人次之譏察非常簫勺羣慝故環人之察巡挈
壺之序柝又次之射以習戰兵事所急故射人次之
服不射鳥羅氏掌畜四職皆因射而及之也司馬辨
論官材司士佐之六官之師旅得其人則六軍之將
帥得其任諸子之治國子司右之治戎右皆此意也
自是以下至圉人數十職則詳衛王之政虎賁旅賁
夾衛王車節服氏以衛王車而及之也方相氏以衛
室神而連類及之也大僕小臣祭僕御僕隸僕王之
出入或駟乘或先後皆武衛之官又次之王車有五
路乘車之冕弁各有宜故弁師次之車中甲兵戈盾
弓矢具故司甲司兵司戈盾司弓矢繕人槀人次之
戎右齊右道右為車右者所謂勇士也大馭戎僕齊
僕道僕田僕馭夫御車者所謂僕夫也馬以駕車挍
人趣馬巫馬牧師庾人圉師圉人皆馬官也不次于
馬質之後者馬質所給者軍馬此所共者王馬也職
方土方懷方合方訓方形方以及山師川師原師匡
人撢人皆所以柔遠人懷諸侯且秉天下之土地形
勢山川林澤原埜之險易而遏其僭侈施訓道匡正
之灋以釋其悖心所以銷兵于未形止亂于未萌也
都家司馬以國灋掌其政學以聽國司馬故以是終
焉
周官集注卷八
