周官集注卷一
翰林院侍講銜方苞撰
漢河間獻王好古書購得周官五篇武帝求遺書得
之藏于秘府諸儒皆莫之見哀帝時劉歆校理秘書
始著于錄略以考工記補冬官之闕歆門人河南杜
子春能通其讀鄭衆賈逵受業于杜漢末馬融傳鄭
康成康成所注行世周官最後出而起于劉歆故後
儒或疑為偽作然漢文帝得魏文侯時樂工獻春官
大司樂章而太史公封禪書引周官冬日至祀天于
南郊迎長日之至夏日至祭祗皆用樂舞而神乃可
得而禮則為周人之書明矣北宋程子張子皆尊信
之朱子謂此經周公所作但當時行之恐未能盡後
聖雖復損益可也若肆為排抵則愚陋無知之人耳
天官冢宰第一
冢大也宰主也天統萬物冢宰統衆官故曰天官
不言司者不主一官之事也宗伯亦不言司鬼神
非人所主故也
惟王建國辨方正位體國經野設官分職以為民極
建立也辨東西南北之方以正左祖右社面朝後市
之位體國中之廣狹以經野外都邑郊關溝涂之界
設六官之屬而分以職事皆所以安民生定民志而
使遵王之道所謂為之極也○左祖右社面朝後市
乃正位之事非體國也王城面九里畿内面五百里
近郊遠郊甸稍縣畺之地各有所任人有所宜事取
其便皆量國中之體勢以定野外之經制五等之國
以次而殺則其野外都邑郊關溝涂大小遠近必與
相稱蓋辨方以正位體國以經野設官以分職文雖
對立而義則相承也
乃立天官冢宰使帥其屬而掌邦治以佐王均邦國
總治六官之職故曰邦治均者使上下尊卑貧富遠
邇各得其平也凡經連言邦國者據諸侯也特言邦
或言國者多據王國也不先言均王國而言均邦國
者言王國恐不兼諸侯故舉外以包内也
治官之屬大宰卿一人小宰中大夫二人宰夫下大夫
四人上士八人中士十有六人旅下士三十有二人府
六人史十有二人胥十有二人徒百有二十人
百官總焉則謂之冢列職于王則稱大義各有當也
旅衆也下士治衆事者自大宰至旅下士轉相副貳
皆王臣也府掌官契以治藏史掌官書以贊治皆其
官長所自辟除胥掌官敘以治敘徒掌官令以徵令
乃民給徭役者胥讀如諝謂其有才知為什長○諸
官皆府少而史多府常在史上唯御史百有二十人
且在府上以凡治者受法令事繁且要也凡有府兼
有史者各共其事也或有史而無府無所藏也角人
羽人等則有府而無史以藏税物而當職文書少事
可兼也腊人食醫等府史俱無專官行事更無所須
也惟天府府多于史所藏物重也自大宰至旅下士
凡六十三人而府史胥徒止百五十人五官亦然蓋
吏省則其禄易給吏有禄則人知自愛漢猶倣此意
故賢人君子往往出于其間後世吏胥日衆以天下
之事付之游手之民而又奪其庸是授以具而教之
為姦也○李耜卿曰典命大夫同四命而此分為中
下蓋若侯伯同七命子男同五命而爵則有高下耳
典命公之卿三命掌客職士視諸侯之卿禮注言士
以三命而下為差似据此
宫正上士二人中士四人下士八人府二人史四人胥
四人徒四十人
正長也序官不以尊卑為先後而以緩急為次第故
宫正隸前内宰等隸後凡命官曰正者總其政也曰
司者察其事也曰典者守其法也曰職者主其業也
曰掌者專其任也曰師者訓其徒也曰氏者世其官
也曰人者稱其材也其餘如宫伯膳夫山虞林衡之
類則各因其職事以起義也
宫伯中士二人下士四人府一人史二人胥二人徒二
十人
膳夫上士二人中士四人下士八人府二人史四人胥
十有二人徒百有二十人
美物曰珍膳膳夫食官之長
庖人中士四人下士八人府二人史四人賈八人胥四
人徒四十人
庖之為言苞也裹肉曰苞苴賈主市買知物價
内饔中士四人下士八人府二人史四人胥十人徒百
人
饔和也熟食須調和故曰饔
外饔中士四人下士八人府二人史四人胥十人徒百
人
亨人下士四人府一人史二人胥五人徒五十人
甸師下士二人府一人史二人胥三十人徒三百人
郊外曰甸天子藉田在甸故稱甸師此官主地事而
不列地官者以天子躬耕又共野薦給薪蒸故次亨
人也徒三百人者用以耕耨周語所謂庶人終畝也
獸人中士四人下士八人府二人史四人胥四人徒四
十人
䱷人中士二人下士四人府二人史四人胥三十人徒
三百人
鼈人下士四人府二人史二人徒十有六人
腊人下士四人府二人史二人徒二十人
獸肉乾曰腊
醫師上士二人下士四人府二人史二人徒二十人
食醫中士二人
疾醫中士八人
瘍醫下士八人
獸醫下士四人
酒正中士四人下士八人府二人史八人胥八人徒八
十人
酒人奄十人女酒三十人奚三百人
凡奄不稱士者皆府史之類也女酒與奚為什長若
胥徒皆庶人之妻願給事而受廪餼者注引漢法以
為女奴非也為齍盛齊酒籩豆之實以事天地宗廟
不宜用罪人秋官司厲惟盜賊之女子謂之奴入于
舂槀則女奴不共他職而他職之女奚不得為奴明
矣女酒及奚凡三百三十人舂槀事校繁重而女舂
抌止二人奚五人女槀十有六人奚四十人蓋給役
者司厲所入女奴而女舂女槀及其奚特監視教導
之二職不列女奴及其數者以司厲職有明文且以
罪入數不可定也
漿人奄五人女漿十有五人奚百有五十人
凌人下士二人府二人史二人胥八人徒八十人
籩人奄一人女籩十人奚二十人
醢人奄一人女醢二十人奚四十人
豆實不盡于醢醢人所掌惟四豆之實故主醢而不
謂之豆人也
醯人奄二人女醯二十人奚四十人
鹽人奄二人女鹽二十人奚四十人
幂人奄一人女幂十人奚二十人
巾幂以覆飲食之物故次飲食後
宫人中士四人下士八人府二人史四人胥八人徒八
十人
掌舍下士四人府二人史四人徒四十人
舍行所解止之處
幕人下士一人府二人史二人徒四十人
掌次下士四人府四人史二人徒八十人
大府下大夫二人上士四人下士八人府四人史八人
賈十有六人胥八人徒八十人
玉府上士二人中士四人府二人史二人工八人賈八
人胥四人徒四十有八人
内府中士二人府一人史二人徒十人
外府中士二人府一人史二人徒十人
司會中大夫二人下大夫四人上士八人中士十有六
人府四人史八人胥五人徒五十人
會大計也日計曰成月計曰要歲計曰會
司書上士二人中士四人府二人史四人徒八人
主會計之簿書
職内上士二人中士四人府四人史四人徒二十人
職歲上士四人中士八人府四人史八人徒二十人
不曰職出而曰職歲者歲有豐凶所出一以歲為準
而不得過也
職幣上士二人中士四人府二人史四人賈四人胥二
人徒二十人
司裘中士二人下士四人府二人史四人徒四十人
掌皮下士四人府二人史四人徒四十人
内宰下大夫二人上士四人中士八人府四人史八人
胥八人徒八十人
内小臣奄上士四人史二人徒八人
奄人通内外之令領女奚之屬其事有斷不可缺者
然考周官内小臣四人寺人五人其餘司服用者通
天地二官四十五人數既甚少而爵以士者又不過
四人其上有内宰宫正小宰大宰層累而督察之則
亦安能為國患哉或又以刑人不宜近嬪御亦非也
士大夫他行皆善而獨不能自戒于聲色者多矣若
少動于邪既服刑而自懲艾安在其不可改行遷善
也刑人多矣而為奄者不過四十五人其近王后者
不過九人則必簡其能補前行之惡者可知矣諸職
稱奄言其精氣之閉藏而己惟王之正内謂之寺人
言能侍御于王必其才行之出類者也至内小臣稱
士則非有士行者不足以充之
閽人王宫每門四人囿游亦如之
墨者使守門
寺人王之正内五人
正内注路寢也疏謂后之正寢若王之路寢不得稱
内春秋傳寺人披自稱刑臣則寺人奄也王志長曰
冢宰一官凡閽寺嬪御之職服膳筦庫之司皆屬焉
自冢宰失職而後有女寵之禍有閹寺之變有内藏
之私有宫市之患有奢僭百出之弊凡先王治天下
之本莫不廢壞焉
内豎倍寺人之數
童稚未有遽犯宫刑者按春秋傳庚宗婦人之子叔
孫以為豎又孔氏之豎渾良夫長而美通于伯姬則
豎非刑人也其選入及出之于外必有定期豎為未
冠之稱則將冠而出之可知矣寺人五而豎倍之者
正内日近王后職事親要刑餘之人善良者不多覯
故取童稚之純一者備焉
九嬪
嬪婦也昏義曰天子后立六宫三夫人九嬪二十七
世婦八十一御妻夫人不列職者夫人之于后猶三
公之于王坐而論婦禮無官職或曰以九嬪德優者
攝如三公之攝以六卿而無分職也
世婦
不言數者君子不苟于色有婦德者充之無則闕
女御
昏義所謂御妻御猶進也侍也○蜀岡陳氏曰世婦
女御不言數者有其人乃有其位故其數不可常也
以名官之義推之世婦謂有子而可以為王繼世之
婦人也古者婦人無子則出卿大夫之妻名世婦亦
必有子以繼世者也女御謂宫中女子為王所幸御
者蓋聖王之治内無怨女外無曠夫宫中女子必有
限年出嫁之制而世婦則義不可出女御亦不便遽
出故列職而任之以事必至易世之後然後世婦之
有子者或出從其子或别宫以居之女御則少者出
嫁而老者歸其母家戴媯有子既立而弑猶大歸于
陳則古制可知矣
女祝四人奚八人
女史八人奚十有六人
其職掌王后之禮職内治之貳以詔后治内政則非
有道藝而知禮法者莫能任也其諸擇嬪婦之賢者
而為之與
典婦功中士二人下士四人府二人史四人工四人賈
四人徒二十人
典主也
典絲下士二人府二人史二人賈四人徒十有二人
典枲下士二人府二人史二人徒二十人
内司服奄一人女御二人奚八人
有女御者以衣服進或當于王廣其禮使無色過
縫人奄二人女御八人女工八十人奚三十人
染人下士二人府二人史二人徒二十人
追師下士二人府一人史二人工二人徒四人
追治玉石之名詩云追琢其章男子首服在夏官弁
師者夏時陽盛萬物長大長大乃冠婦人直取首服
配衣故與衣連類列此
屨人下士二人府一人史一人工八人徒四人
夏采下士四人史一人徒四人
夏翟羽色禹貢徐州貢夏翟之羽後世或無故染鳥
羽象而用之謂之夏采
大學之道治國平天下必本于修身齊家而其原又
在格物致知誠意正心蓋必如此而後表裏無隔細
大畢貫冢宰之屬驟視之若紛雜瑣細而究其所以
設官之意則天子誠意正心修身齊家治國平天下
之事皆統焉所以為父師之任而非五官之比也至
于格物致知之學則師氏保氏導養有素而隨事而
究察焉者皆是也
大宰之職掌建邦之六典以佐王治邦國一曰治典以
經邦國以治官府以紀萬民二曰教典以安邦國以教
官府以擾萬民三曰禮典以和邦國以統百官以諧萬
民四曰政典以平邦國以正百官以均萬民五曰刑典
以詰邦國以刑百官以糾萬民六曰事典以富邦國以
任百官以生萬民
典常也經也法也六典治教禮政刑事之書也大宰
總六官故並建之經理之使畫一也紀詳理而不遺
也擾猶馴也統合而率之也詰告而戒之也糾約而
束之也府以藏貨賄器物故惟天地二官曰官府府
亦云教者稽其良苦時其燥濕謹其出入皆有教也
春官雖有天府而所掌者祖廟之守藏與天地二官
之府異故不言府而苐舉百官也師田之禮昭文章
明貴賤順少長習威儀進退有度左右有局故曰正
百官四丘出甲更番征役故曰均萬民刑不上大夫
而曰以刑百官者刑不為大夫設而有罪亦不能廢
刑也任者屬之事以盡其力也獨于冬官言任者水
土之政尤勞且繁
以八灋治官府一曰官屬以舉邦治二曰官職以辨邦
治三曰官聯以會官治四曰官常以聽官治五曰官成
以經邦治六曰官灋以正邦治七曰官刑以糾邦治八
曰官計以弊邦治
官屬六官之屬也官職六職也官聯六聯也官成八
成也官計六計也俱見小宰職官常所領之事各有
故常也官法小宰職所謂以法掌祭祀朝覲會同賓
客之戒具也官刑司寇職所謂四曰官刑上能糾職
也弊斷也以分之所守言則曰官職以事之所服言
則曰官常其實一也上分職以授下故曰辨下服常
以報上故曰聽官府八成有一定條格故曰經七事
之法有施舍治訟故曰正聯與常獨曰官治主于覈
其人也餘皆曰邦治主于舉其事也
以八則治都鄙一曰祭祀以馭其神二曰灋則以馭其
官三曰廢置以馭其吏四曰禄位以馭其士五曰賦貢
以馭其用六曰禮俗以馭其民七曰刑賞以馭其威八
曰田役以馭其衆
則亦法也都鄙公卿大夫采地王子弟食邑在畿内
者以有邑故曰都在國之鄙故曰鄙祭祀有廢置毋
得僭差都家祭祀必致福于國國有大故則令禱祠
所以馭其神也廢猶退也退其不能者舉賢而置之
吏即服官者若府史之屬則其長所自辟除非王朝
廢置所及也法則示以職之所守也故曰官廢置覈
其人之所堪也故曰吏士學士也賦農田所入貢其
餘諸職之貢物也私邑之用王朝之供各有定分而
又時其歲之豐凶事之繁簡是都鄙之用皆王朝所
制也故曰以馭其用其封内刑賞得自專恐妄作威
福故都家之獄訟必上于國則賞亦不敢專行可知
雖假以威福之柄而仍操之自上故曰以馭其威
以八柄詔王馭羣臣一曰爵以馭其貴二曰禄以馭其
富三曰予以馭其幸四曰置以馭其行五曰生以馭其
福六曰奪以馭其貧七曰廢以馭其罪八曰誅以馭其
過
詔告也奪奪其田禄也廢罷黜也誅責讓也于爵禄
後即繼以馭幸者人君于嬖幸而濫以爵禄最亂政
之大者故先之人之行能各有所宜三宅六事百司
置之必當其位所以馭也古者刑不上大夫故獨言
宥之以生者而不及于殺也刑典曰以刑百官示王
章之不可犯也而非以是馭之也故八柄止于廢與
誅然曰生以馭其福則罪大惡極而不免于刑禍者
不必言矣春秋傳曰淫而無罰福也故有罪而赦宥
可以謂之福古者人臣去國三年然後收其田里則
在國者雖奪其田禄必不使至于甚困故曰以馭其
貧
以八統詔王馭萬民一曰親親二曰敬故三曰進賢四
曰使能五曰保庸六曰尊貴七曰達吏八曰禮賓
統者統合于上而繋屬于下也敬故不慢舊也賢有
德行者能通道藝者保庸安有功者達吏府史胥徒
才行特出則達之使為王官也禮賓賓禮諸侯所以
示民親仁善隣○朱子曰通道藝則識得許多事物
之理所以屬能
以九職任萬民一曰三農生九穀二曰園圃毓草木三
曰虞衡作山澤之材四曰藪牧養蕃鳥獸五曰百工飭
化八材六曰商賈阜通貨賄七曰嬪婦化治絲枲八曰
臣妾聚斂疏材九曰閒民無常職轉移執事
三農上中下之等也九穀或曰黍稷秫稻麻大小豆
大小麥或曰無秫大麥有粱苽樹果蓏曰圃園其樊
也掌山澤之官曰虞掌川林之官曰衡並舉虞衡示
所作之材兼川林也山澤之民無名號故借虞衡以
表之澤無水曰藪牧地之不可田而利畜牧者八材
八方之材也金玉曰貨布帛曰賄化者變其形以為
器物也行曰商處曰賈阜積之也通轉之也八材曰
飭者引以繩墨式以模範也絲枲曰治者漚椎煮練
以達其性也嬪有夫之婦也不曰女婦而曰嬪婦者
非有夫之婦雖蠶績而不責以布帛之貢也故閭師
職曰任嬪以女事貢布帛疏材草木根實可食者古
所謂臣妾後世之僕婢也春秋傳皂臣輿輿臣隸隸
臣僚僚臣僕僕臣臺
以九賦斂財賄一曰邦中之賦二曰四郊之賦三曰邦
甸之賦四曰家削之賦五曰邦縣之賦六曰邦都之賦
七曰關市之賦八曰山澤之賦九曰幣餘之賦
邦中在城郭者四郊去國百里邦甸二百里家削三
百里邦縣四百里邦都五百里按閭師掌國中四郊
之賦任農以耕事貢九穀任圃以樹事貢草木任工
以飭材事貢器物任商以市事貢貨賄任牧以畜事
貢鳥獸任嬪以女事貢布帛任衡以山事貢其物任
虞以澤事貢其物則農即以穀為貢餘七者即以所
貢之物為賦明矣此職邦郊甸稍縣都之田賦則農
所貢公田之九穀也其餘賦則圃牧嬪婦之貢也關
市之賦即商賈百工之貢也山澤之賦即虞衡之貢
也園圃藪牧即邦郊甸稍縣都之地農工商賈嬪婦
臣妾閒民即邦郊甸稍縣都關市山澤之民以九職
制九賦以九賦待九式貢物之外别無所謂賦其義
甚明康成乃謂口率出泉節卿鄭氏又謂即百畝私
田制賦皆未詳考經文故也幣餘即職幣所斂餘幣
也餘幣乃邦物而謂之賦者既已給之又振之以歸
于國故亦云賦也家稍縣都皆有賦者其地不盡為
采也都家則各有貢司徒職制地貢而頒職事是也
○關市譏而不征乃文王治岐之政或以九賦及關
市證周禮為偽非也孟子市廛而不征則市有賦矣
春秋傳偪介之關暴征其私則遠關有常賦矣
以九式均節財用一曰祭祀之式二曰賓客之式三曰
喪荒之式四曰羞服之式五曰工事之式六曰幣帛之
式七曰芻秣之式八曰匪頒之式九曰好用之式
式謂用財之節度芻秣養馬牛禾穀也匪頒王所分
賜羣臣好用燕好所賜予大府九賦各有所待用之
多少必與賦相稱所以節之也職内敘其財以待邦
之移用所以均之也用三餘一以三十年之通制國
用尤均節之大者九式無軍旅蓋甲出丘甸無養兵
之費有事則遺人致道路之委積出畿則侯國共其
資糧此古者所以薄取于民而財不匱也先九賦次
九式而後及于九貢者大府九式之用皆以九賦待
之而九貢則别以待弔用也○李世美曰九式皆有
常制者惟軍旅之用無常故不頒為式○古之師行
未有用饋餉者齊桓東伐主魯西伐主衛傳曰師出
陳鄭之間共其資糧屝屨當時所過雖以為苦而齊
師歲出力常沛乎有餘實由于此若王師之出則山
澤閒田之所入方伯連帥之所共其儲偫必有素矣
以九貢致邦國之用一曰祀貢二曰嬪貢三曰器貢四
曰幣貢五曰材貢六曰貨貢七曰服貢八曰斿貢九曰
物貢
邦國獨致貢以粟米皆取之畿内所以用利而民不
勞也祀貢凡可共祭祀之用及旅幣記曰其餘無常
貨各以其國之所有是也器貢銀鐵石磬丹漆也幣
貢玉馬皮帛也材貢櫄榦栝柏篠簜也貨貢金玉龜
貝也服貢織文絺紵也斿貢羽毛也物貢雜物魚鹽
橘柚之屬大行人六服因朝而貢物各有定此則每
歲常貢以當其田賦所宜上供者楚于周當在要服
而苞茅祀貢也桃弧棘矢器貢也則各以其國之所
有而物非一類可知矣
以九兩繫邦國之民一曰牧以地得民二曰長以貴得
民三曰師以賢得民四曰儒以道得民五曰宗以族得
民六曰主以利得民七曰吏以治得民八曰友以任得
民九曰藪以富得民
兩猶耦也民各有耦所以繫之也牧者侯伯有土之
君故曰以地得民長者一官之尹得自辟屬吏故曰
以貴得民師有德行者儒通道藝者宗者歷代故家
如懷姓九宗殷民七族故曰以族得民主者卿大夫
之家有采邑而畜徒隸者地非所專食其土利而己
故曰以利得民吏者鄉邑小吏位雖卑當官行法則
民受其約束故曰以治得民友者四民皆有之任即
任恤之任彼此相倚賴則各以類從故曰以任得民
山林川澤皆有民而獨舉藪者財物衆而聚民多也
九兩得民都鄙之所同也而獨曰繫邦國之民者畿
内公卿不世國其民皆天子之民也外諸侯則得私
其民矣故以九兩繫之示牧長不過為天子繫屬此
民與師儒以下等耳
正月之吉始和布治于邦國都鄙乃縣治象之灋于象
魏使萬民觀治象挾日而斂之
正月周正建子之月吉朔日也和調改也先王通變
宜民議事以制故每于歲終調制所當改易即堯典
所謂平在朔易也象魏闕也從甲至甲謂之挾日曰
象者非惟書其事且揭其圖使觀者易辨也不曰治
法之象而曰治象之法者曰治法之象則似專縣其
象曰治象之法然後知并書其法也太宰職不條列
所以治邦國者以六典八法八則八柄八統九職九
賦九式九貢九兩天子所以治諸侯與諸侯所以自
治其臣民者皆具于是矣布治于邦國即以典法則
柄統職賦式貢兩頒之也
乃施典于邦國而建其牧立其監設其參傅其伍陳其
殷置其輔
牧公侯伯子男守土以牧民者監方伯連帥相監臨
者參謂三卿伍謂五大夫殷衆也謂衆士也輔府史
胥徒庶人在官者○五大夫貳三卿者各一其二則
小宗人小司寇也見于春秋傳者魯季孫為司徒叔
孫為司馬孟孫為司空宗人則夏父弗忌釁夏嘗為
之司寇則臧孫紇嘗為之其不言小僭也冢宰職尊
任重常以上卿兼攝而不别設大夫故魯人謂季氏
為冢卿鄭備六卿有冢宰僭也
乃施則于都鄙而建其長立其兩設其伍陳其殷置其
輔
長謂公卿大夫王子弟食采邑者立兩卿殺于外諸
侯也宗伯職六命賜官大夫四命不合立官而得與
公卿竝稱長王子弟食邑與三公同者在五百里畺
地與六卿同者在四百里縣地與大夫同者在三百
里稍地大夫量設家吏不得備兩卿五大夫與公卿
等
乃施灋于官府而建其正立其貳設其攷陳其殷置其
輔
正謂冢宰司徒宗伯司馬司寇司空也貳謂小宰小
司徒小宗伯小司馬小司寇小司空也攷成也佐成
事者謂宰夫鄉師肆師軍司馬士師也司空亡未聞
其攷
凡治以典待邦國之治以則待都鄙之治以灋待官府
之治以官成待萬民之治以禮待賓客之治
待謂法具于此待事至而應之也禮賓禮也
祀五帝則掌百官之誓戒與其具修
祀五帝四時迎氣各祭其方之帝並中央之帝為五
也誓戒百官廢職者有刑重失禮也具所當供修掃
除糞洒冢宰司徒所涖祀事皆首五帝者四時迎氣
之祭且涖則昊天上帝不必言矣知然者宗伯以吉
禮事邦國之鬼神示首曰以禋祀祀昊天上帝小宗
伯兆五帝于四郊司服職祀昊天上帝則服大裘而
冕祀五帝亦如之參伍其文則其義顯然矣○司士
職孤卿特揖而不言三公與此經不言昊天上帝義
同○易大傳帝出乎震則四時迎氣各祭其方之帝
而以人帝配之固有此義屈原九章令五帝以折中
戒六神與嚮服則祭五帝而以六佐配之秦以前固
有其制非吕氏月令之臆說也先儒或以鄭氏据緯
書之妄遂謂五帝之稱漢以後始有之而疑周官為
偽誤矣
前期十日帥執事而卜日遂戒
前期前所諏之日也十日散齊七日致齊三日執事
宗伯大卜之屬既卜遂戒百官以始齊
及執事眡滌濯及納亨贊王牲事及祀之日贊玉幣爵
之事
滌濯謂祭之前夕溉祭器及甑甗之屬此執祀事之
始也納亨謂鄉祭之晨納牲告殺既殺以授亨人凡
大祭祀君親牽牲大夫贊之祭天無祼故先迎牲若
宗廟之祭則既祼而後迎牲也日旦明也玉幣所以
禮神各如其方之色爵所以獻齊酒不用玉爵尚質
也三者執以從王至而授之
祀大神示亦如之享先王亦如之贊玉几玉爵
祀大神朝日夕月之類祀大示則方澤大社也注以
大神示為天地是别有五帝之祭列于天地宗廟之
上誤矣蓋上帝之尊非羣祀可匹故特言之而後以
大神大示並列焉玉几所以依神亦如之下别言贊
玉几玉爵則天地不用玉几玉爵也享先王不言大
者六享皆然
大朝覲會同贊玉幣玉獻玉几玉爵
時見曰會殷見曰同大朝覲謂同時而至者適衆多
也若至者少則冢宰不與小宰職凡賓客贊受爵受
幣之事是也玉幣諸侯享幣也玉獻獻國珍異亦執
玉以致之玉几王所依也玉爵諸侯酢王之爵也王
祼諸侯大宗伯攝非冢宰所贊
大喪贊贈玉含玉
助嗣王也贈玉既窆所以送先王含玉死者口實天
子以玉
作大事則戒于百官贊王命
春秋傳曰國之大事在祀與戎祭祀已前見此戎事
也贊王命謂助王為教令
王眡治朝則贊聽治
王有三朝外朝斷疑獄内朝在路寢圖宗人嘉事惟
治朝為正朝在路門外司士所掌也
眡四方之聽朝亦如之
謂王巡狩在外時
凡邦之小治則冢宰聽之待四方之賓客之小治
重出冢宰見不復决于王也如曰凡邦之小治聽之
雖謂仍復于王可也春秋傳趙武欲一獻曰武請于
冢宰矣以得專賓客之小治也
歲終則令百官府各正其治受其會
謂各明正其所治之事也會計簿也
聽其致事而詔王廢置
正其治者正其所當為之事也聽其致事者聽其所
己為之事也廢退不職者置仍使居職任事
三歲則大計羣吏之治而誅賞之
誅有以刑辟言者司烜職邦若屋誅則為明竁是也
有以詰責言者八柄誅以馭其過是也此兼二者蓋
羣吏之不職者每歲之終己廢之矣至三歲大計任
職而有過差者則詰責之若奸惡久而後著則非惟
廢之或不免於刑辟也有功止于賞者古者能其職
則終守焉非大才德不得驟進而居公卿之位故惟
加爵命厚禄賜以為勸也
小宰之職掌建邦之宫刑以治王宫之政令凡宫之糾
禁
宫刑在王宫中者之刑刑典太宰所建而小宰復建
宫刑者以治王宫之政令而習察其事情故刑之輕
重出入得與大宰共酌定也大司寇所掌五刑無宫
刑以小宰建之也糾糾其失也禁禁其邪也王宫之
政令宫中之事也凡宫之糾禁事在宫外而關涉于
宫中者如世婦之弔事則有蹕衛儀法内外宗春官
世婦下及女奚之出入于王宫則有班次期會皆有
糾禁舊說凡宫為后宫非也曰王宫則后宫該之矣
正歲以宫刑憲禁于王宫是也宫刑使大宰之貳掌
之則雖天子不得私喜怒而妃妾專妬虐下之患不
禁而自弭矣○葉氏曰小宰貳太宰首王宫之刑禁
蓋侍御僕從一有不正出入起居一有不欽皆足以
害治故宫刑雖以為王宫之禁而實以格君心之非
湯制官刑儆于有位三風十愆備及于宫室之隠微
伊尹引以為訓而繼之曰嗣王祗厥身念哉正此義
也
掌邦之六典八灋八則之貳以逆邦國都鄙官府之治
執邦之九貢九賦九式之貳以均財節邦用
貳副也逆迎受也太宰職賦先于貢者論敷政之次
第則由内而達外也此貢先于賦者綜財用之大凡
則舉遠以及近也
以官府之六敘正羣吏一曰以敘正其位二曰以敘進
其治三曰以敘作其事四曰以敘制其食五曰以敘受
其會六曰以敘聽其情
敘尊卑秩次也治功狀也情或身家之私或職業功
緒有當以情白于上者
以官府之六屬舉邦治一曰天官其屬六十掌邦治大
事則從其長小事則專達二曰地官其屬六十掌邦教
大事則從其長小事則專達三曰春官其屬六十掌邦
禮大事則從其長小事則專達四曰夏官其屬六十掌
邦政大事則從其長小事則專達五曰秋官其屬六十
掌邦刑大事則從其長小事則專達六曰冬官其屬六
十掌邦事大事則從其長小事則專達
達决也如祭祀齊喪賓客饗食之陳數庖人内外饔
之屬必禀于膳夫若辨腥臊羶香之物及割烹煎和
則得專决也
以官府之六職辨邦治一曰治職以平邦國以均萬民
以節財用二曰教職以安邦國以寧萬民以懷賓客三
曰禮職以和邦國以諧萬民以事鬼神四曰政職以服
邦國以正萬民以聚百物五曰刑職以詰邦國以糾萬
民以除盜賊六曰事職以富邦國以養萬民以生百物
太宰所建之六典即小宰所辨之六職六典所以治
官府百官六職不覆列者以職即官府之所守也六
職所謂節財用懷賓客事鬼神聚百物除盜賊生百
物皆典之所該也故于典略之而職則詳焉治典曰
以經邦國以紀萬民職則曰以平邦國以均萬民何
也有經邦國之典奉職者守經而不失使各得其分
願則邦國所以平也有紀萬民之典奉職者循紀而
不違使各致其力庸則萬民所以均也教典曰以安
邦國以擾萬民職則曰以安邦國以寧萬民何也邦
國式于教而安無異義也上之施教曰擾故于典言
之民能服教則寧故于職言之政典曰以平邦國以
均萬民職則曰以服邦國以正萬民何也平者輯大
字小而無所私故于典言之服者建威銷萌而不敢
犯故于職言之均者賦役有式番代有常故于典言
之正者進退有度左右有局故于職言之事典曰以
富邦國以生萬民職則曰以富邦國以養萬民何也
邦國承其事而富無異義也生則著其所以生之理
故于典言之養則備其所以養之事故于職言之春
秋二官典與職無異辭者禮有常經刑有彛敘邦國
萬民守典奉職無異義也治職平邦國均萬民與政
典同辭者政典就軍旅一事而言治職則兼禮樂政
刑而言也六典及六職皆不及都鄙者以邦國該之
所以治官府萬民者邦國都鄙之所同也○懷賓客
宜列于禮職乃列于教職者朝覲會同聘頫之賓客
則禮職和邦國之事該之矣此所謂懷者專主于教
也如諸侯歲所貢士及四方之商旅則使慕王朝風
教之隆裔荒之貢使則使知中國禮義之美也聚百
物列于政職者司馬主九畿職方制貢各以其所有
以官府之六聯合邦治一曰祭祀之聯事二曰賓客之
聯事三曰喪荒之聯事四曰軍旅之聯事五曰田役之
聯事六曰斂弛之聯事凡小事皆有聯
聯事者一事而諸官共舉之也六者惟歛弛事不紛
然税歛地官之事也而受法于司書入于大府則天
官亦有事焉征役之施舍亦地官之事也而國正不
及國子凡國之政事諸子存游倅則夏官亦有事焉
以官府之八成經邦治一曰聽政役以比居二曰聽師
田以簡稽三曰聽閭里以版圖四曰聽稱責以傅别五
曰聽禄位以禮命六曰聽取予以書契七曰聽賣買以
質劑八曰聽出入以要會
成謂有成籍可覆按也聽者或以待其治或以决其
爭政賦也役均人所掌力政也比居五家為比之籍
也簡稽簡冊可稽考者謂卒伍馬牛車輦兵器之要
簿也版戸籍圖地圖稱責謂貸予傅謂附近隣比為
證佐别謂劵書兩分朝士職凡屬責者以地傅聽其
辭是也舊說禮命為九命之差等非也官成待萬民
之治其諸閭師鄼長以下就鄉民而授以禄位者與
書契謂出予入受之凡要質劑亦兩書一扎同而别
之大市以質小市以劑掌于質人取予以一物言出
入以總數言八成聽政役師田閭里而不及賦税者
公田之入有常且時其豐凶以出税法其他征斂皆
有經式無爭訟也○李耜卿曰取予如司徒散利遺
人施惠宫予之民取之也出入如泉府賒貸旅師春
頒秋斂之類
以聽官府之六計弊羣吏之治一曰廉善二曰廉能三
曰廉敬四曰廉正五曰廉灋六曰廉辨
官府上羣吏之治狀而小宰聽之斷以六計也善德
教洽也能政令行也敬不懈于位正行無傾邪法守
法不失辨臨事不惑○鄧氏曰善德之本能德之用
敬正善之則法辨能之施而其介在廉善敬正非廉
不能能法辨非廉無取
以灋掌祭祀朝覲會同賓客之戒具軍旅田役喪荒亦
如之七事者令百官府共其財用治其施舍聽其治訟
祭祀賓客軍旅三合田役荒喪為七事朝覲會同即
賓客之事不得别為二故聯事以賓客該之也六聯
言賓客而不言朝覲會同此言朝覲會同而復言賓
客者賓客所該甚廣如小司徒職所謂賓客則諸侯
之聘使也王燕羣臣鄉大夫州長興賢才皆賓客之
事官之聯事細大畢舉故以賓客該之至小宰所令
不過朝覲會同之戒具其他賓客之小治有司供之
不令于小宰故特出朝覲會同以示小宰所令賓客
之戒具獨此二者猶祭祀之戒具小宰通掌之而大
宰所掌獨祀五帝祀大神示享先王之戒具也施舍
治訟之事紛非小宰所能徧也蓋亦令百官府治之
聽之○王氏曰七事即六聯獨不見歛弛令百官府
共其財用治其施舍則歛弛亦在其中矣○王介甫
曰理其事謂之治爭其事謂之訟
凡祭祀贊玉幣爵之事祼將之事
將送也王酌鬱鬯獻尸尸受而灌地以降神故謂之
祼天地至尊無灌宗廟社稷山川四方皆有之曰凡
祭祀者祀五帝祀大神示享先王冢宰贊玉幣爵之
事餘祭祀則小宰贊也祼將乃小宰通贊知然者大
祭祀宗伯涖玉鬯省具以示虔也凡祭祀小宗伯將
瓉祼奉器以待用也他職無及祼事者則贊王祼者
惟小宰明矣其不曰小祭祀者以贊祼兼大祭祀又
或冢宰以喪與疾不得與則大祭祀之玉幣爵亦得
攝贊故以凡祭祀該之
凡賓客贊祼凡受爵之事凡受幣之事
宗伯職大賓客攝而載祼則所贊宗伯也王不酌賓
客而有受酢贊者受爵于賓以奉王曰凡賓客者大
朝覲會同則受爵與幣皆冢宰贊也不曰小賓客者
以贊祼兼大賓客又冢宰有故則大賓客之爵與幣
亦得攝贊故以凡賓客該之
喪荒受其含襚幣玉之事
春秋傳曰口實曰含衣服曰襚凶荒有幣玉者賓客
所助以禮神
月終則以官府之敘受羣吏之要贊冢宰受歲會
要會見序官司會
歲終則令羣吏致事正歲帥治官之屬而觀治象之灋
徇以木鐸曰不用灋者國有常刑
凌人職正歲十有二月令斬冰則正歲夏之正月也
冢宰縣治象之法于正月歲將終民方無事也小宰
帥羣吏觀治象之法于正歲歲更始吏將有事也注
據此謂縣治象亦以正歲誤矣吏觀法于官府不必
于縣之日小司徒正歲令羣吏考法于司徒以退各
憲之于其所治則吏觀法于官府明矣古者將有新
令必奮鐸以警衆文事以木鐸武事以金鐸
乃退以宫刑憲禁于王宫令于百官府曰各修乃職攷
乃灋待乃事以聽王命其有不共則國有大刑
憲謂表縣之百官府謂給事于王宫者若師氏大僕
等不獨治官之屬也大刑非特常刑也宫禁宜嚴故
刑有加
宰夫之職掌治朝之灋以正王及三公六卿大夫羣吏
之位掌其禁令
其位司士掌焉宰夫察其不如儀
敘羣吏之治以待賓客之令諸臣之復萬民之逆
恒次敘諸吏之職事三者之來則使辨理之復反報
于王也逆謂上書自下而上故謂之逆治有以供狀
言者小宰以敘進其治以六計弊羣吏之治是也有
以職業言者宰夫敘羣吏之治考百官府羣都縣鄙
之治是也蓋職業者所當治之事功狀者所己治之
迹故通以治言之注謂宰夫主諸臣萬民之復逆疏
謂宰夫恒次敘太僕小臣御僕等使辨理此復逆之
事皆非也諸臣萬民之復逆王與冢宰聽斷之其事
施行必下于羣吏故敘羣吏之治以待之其文與賓
客之令相次則謂羣吏待其事而非宰夫主辨次敘
復逆之事可知矣
掌百官府之徵令辨其八職一曰正掌官灋以治要二
曰師掌官成以治凡三曰司掌官灋以治目四曰旅掌
官常以治數五曰府掌官契以治藏六曰史掌官書以
贊治七曰胥掌官敘以治敘八曰徒掌官令以徵令
王有徵召命令宰夫辨而施之或下于其正長或下
于其屬旅也正即所建之正也師即所立之貳也司
即所設之攷也旅即所陳之殷也要大綱也凡者衆
目之總數則一目中之科條也治藏藏文書器物也
贊治書法令以助上布治也治敘次敘官中當先後
之事及徒之應驅役者徵令趨走給呼召正與司同
曰法者法之定則正下于司以布之法之行則司報
于正以質之也
掌治灋以攷百官府羣都縣鄙之治乘其財用之出入
凡失財用物辟名者以官刑詔冢宰而誅之其足用長
財善物者賞之
羣都衆采邑也六遂五百家為鄙五鄙為縣不及六
鄉者舉外以包内也乘猶計也失所藏之財賄謂之
失財非所宜用而用之謂之失用所失之物非貨賄
謂之失物辟名謂詐為文書以自隠避也足用所用
無乏長財所藏有餘善物物無虧損○王氏曰欲知
其總數則宜言會欲知其别數則宜言乘此欲知失
財用物與足用長財善物者故言乘而不言會也
以式灋掌祭祀之戒具與其薦羞從大宰而眡滌濯
薦脯醢也羞庶羞内羞小宰以法掌祭祀之戒具而
宰夫復以式法掌之者小宰所令特物所當供耳宰
夫則並詳其用財之多寡故曰式法
凡禮事贊小宰比官府之具
比挍次之凡禮事謂賓客軍旅田役荒喪之事也祭
祀則兼掌其戒而六事則獨比其具者祭祀多王所
親蒞也故小宰戒事而宰夫申之惟恐其不豫也六
事小宰戒之則承事者知庀矣財用之式出于冢宰
故供具必宰夫比之
凡朝覲會同賓客以牢禮之灋掌其牢禮委積膳獻飲
食賓賜之飱牽與其陳數
牢禮委積若大行人五牢五積四牢四積三牢三積
之屬膳獻殷膳大牢及上介禽獻之屬饗禮九獻主
飲食禮九舉主食賓賜謂中間加賜故特文以别之
凡邦之弔事掌其戒令與其幣器財用凡所共者大喪
小喪掌小官之戒令帥執事而治之三公六卿之喪與
職喪帥官有司而治之凡諸大夫之喪使其旅帥有司
而治之
大喪王后世子小喪夫人以下小官士也于宰夫所
掌戒令曰小官則冢宰所戒令獨大官可知矣于三
公六卿之喪曰官有司則旅所帥為家有司可知矣
歲終則令羣吏正歲會月終則令羣吏正月要旬終則
令正日成而以攷其治治不以時舉者以告而誅之
歲終周季冬建亥之月正定也旬十日也治不時舉
者謂違時令失期會
正歲則以灋警戒羣吏令修宫中之職事書其能者與
其良者而以告于上
贊小宰警戒宫中之羣吏也良猶善也上謂小宰大
宰也歲終冢宰詔王廢置三年大計羣吏之治而誅
賞之凡有位者皆不遺矣此能者良者蓋王宫宿衛
之士庶子宫伯所掌也故因令宫中之職事而及之
士庶子雖未仕以衛王宫則亦有職事
宫正掌王宫之戒令糾禁以時比宫中之官府次舍之
衆寡為之版以待
戒戒其怠逸也令令所當為也糾糾其過惡也禁禁
其未然也官府之在宫中若膳夫玉府内宰内史之
屬次入直處舍退休處官府次舍執事宿衛之人有
衆寡宫正以時挍次之版其人名籍也待待戒令及
比
夕擊柝而比之國有故則令宿其比亦如之
有故非常也文王世子曰公若有出疆之政庶子以
公族之無事者守于公宫夏官諸子職國有大事則
帥國子而致于太子惟所用之既曰夕擊柝而比之
又曰國有故則令宿者平時當夕者番代有故則盡
入宿衛也
辨外内而時禁稽其功緒糾其德行幾其出入均其稍
食去其淫怠與其奇衺之民
興事造業為功功事有倫為緒稍食禄稟也民宫中
吏之家人及司隸所掌皆是淫放濫也衺惡也曰奇
衺者政教之行人皆良正有獨為邪惡者則奇單而
無與為伍也○既辨外内而禁其非時出入復幾其
出入之犯禁者
會其什伍而教之道藝月終則會其稍食歲終則會其
行事凡邦之大事令于王宫之官府次舍無去守而聽
政令
去守離部署也
春秋以木鐸修火禁
火星以春出以秋入故因天時以戒此修宫中之火
禁也司烜所修則國中之火禁
凡邦之事蹕宫中廟中則執燭
蹕禁止行者凡邦事王出則蹕宫中廟中無蹕則執
燭也社稷五祀之祭在宫中先王先公之祭在廟中
大喪則授廬舍辨其親疎貴賤之居
廬倚廬也舍堊室也親貴居廬疎賤居堊室雜記大
夫居廬士居堊室
官府羣吏所居次舍士庶子宿衛者所居也自辨内
外而時禁至去其淫怠與其奇衺之民謂羣吏也以
執事于宫中故辨外内而譏其出入以有職守故稽
其功緒以有徒隸故去其淫怠奇衺之民會其什伍
教之道藝謂士庶子也以羣萃于周廬故會其什伍
以無職守故教之道藝月終會其稍食歲終會其行
事則羣吏士庶子之所同也均其稍食者時其事之
煩簡勞逸而上下之也會其稍食者總而計之也于
士庶子不言均其稍食者月終則均秩于宫伯職見
之矣
宫伯掌王宫之士庶子凡在版者掌其政令行其秩敘
作其徒役之事
秩禄廪也敘才等也魏氏謂師氏保民教之已詳故
宫伯惟掌其政令非也師氏保氏所教乃與太子共
學者宫正宫伯所掌則宿衛之士庶子也宫正既教
之道藝故宫伯不復掌耳
授八次八舍之職事
衛王宫者必居四角四中便徼候也
若邦有大事作宫衆則令之
作宫衆使從太子以守衛也
月終則均秩歲終則均敘
王介甫曰秩秩酒秩膳之類日月有焉故月終均之
勞逸劇易之敘宜以歲時更焉故歲終則均之王明
齋曰秩謂禄之高下一事而功有勤惰則為之上下
其食敘謂位之等級一官而才有陞降則為之先後
其次月終均秩則禄有不同故宫正因而會其稍食
歲終均敘則能有不同故宫正因而會其行事此即
所謂行其秩敘
以時頒其衣裘掌其誅賞
葉氏曰宫正宫伯所掌如漢之郎衛大僕虎賁司隸
所掌如漢之兵衛
宫正兼掌羣吏士庶子故曰官府次舍統宫内之直
廬也宫伯掌士庶子之宿衛者故曰八次八舍獨宫
外之周廬也宫正之職在會其什伍教之道藝稽其
功緒糾其德行會其行事幾其出入均其稍食宫伯
之職在授以職事行其秩敘作其徒役頒其衣裘行
其誅賞如六官之有貳其事必相須而成正之職繁
則獨舉其綱貳之職專則并詳其目也獨士庶子有
授職事之文者羣吏當官有常職無俟于特授也宫
正不行誅賞者羣吏之誅賞則冢宰詔之士庶子之
誅賞則宫伯行之而宫正所謂會其行事者正冢宰
誅賞之所憑也宫伯專行誅賞者士庶子無官守其
為誅賞也微必以達于冢宰則煩且瀆矣若有位者
之誅賞雖冢宰必以詔王而不敢專也古所謂誅多
以譴訶責讓而言記曰齒路馬有誅春秋傳誅屢于
徒人費不得鞭之見血是也
膳夫掌王之食飲膳羞以養王及后世子
凡王之饋食用六穀膳用六牲飲用六清羞用百有二
十品珍用八物醬用百有二十罋
六穀稌黍稷粱麥苽苽彫胡也六清水漿醴䣼醫酏
羞出于牲及禽獸以備滋味謂之庶羞珍謂淳熬淳
母炮豚炮牂擣珍漬熬肝膋也醬謂醯醢此總言饋
食之物有此數非一日而盡用之也王安石謂人主
當享備物以康成注此經辭不别白而康成之誤則
因醢人職王舉則共醢六十罋醯人職王舉則共醯
物六十罋遂謂王日一舉備用此數不知醯醢二職
所共乃朔月月半舉盛饌時以備擇用内饔職選百
羞醬物珍物以俟饋是也在禮王與后同庖日中而
餕不敢暴天物也乃日備百有二十品之羞罄百有
二十罋之醢與醯物乎况籩豆有數豈能盡陳百有
二十品之羞而醯醢以罋共則貯以待歲時之需而
非一朝而罄之明矣
王日一舉鼎十有二物皆有俎
殺牲曰舉王日一舉以朝食也鼎十有二牢鼎九牛
一羊一豕一魚一腊一腸胃一膚一鮮魚一鮮腊一
陪鼎三臐一膷一膮一牲肉熟于各鼎升于各俎陪
鼎之實即庶羞在豆者無俎鼎實經無明文疑疏所
列乃朔月月半之饋常日雖十有二鼎而所用不過
少牢玉藻天子日食少牢朔月大牢是也記曰天子
無故不殺牛又曰天子社稷皆大牢則羣小祀不敢
用也而乃日以自奉乎
以樂侑食膳夫授祭品嘗食王乃食
侑猶勸也祭謂刌肺脊以祭也禮飲食必祭示有所
先品嘗者每物皆嘗之以導尊者也
卒食以樂徹于造
徹于造食之處殽羞所未徧尚可共日中之餕也
王齊日三舉
或曰不食餕餘也或曰三當作不文誤也
大喪則不舉大荒則不舉大札則不舉天地有烖則不
舉邦有大故則不舉
大故寇戎之事及刑殺也傳曰司寇行戮君為之不
舉
王燕食則奉膳贊祭
燕食謂日中與夕食奉朝之餘膳所祭者牢肉
凡王祭祀賓客食則徹王之胙俎
賓客食謂王與諸侯禮食于廟也胙俎最尊餘則其
屬徹之
凡王之稍事設薦脯醢
稍事謂小事而飲酒
王燕飲酒則為獻主
龜山楊氏曰說者謂君臣之義不可以燕廢故以膳
夫為主非也禮受爵于君前則降而再拜燕所以安
羣臣嘉賓也而使有登降拜揖之勞是以犬馬畜之
矣故膳夫為主而王不自獻酬焉廪人繼粟庖人繼
肉此孟子所謂養君子之道也
掌后及世子之膳羞
王則親饋后世子則主其饌之數而内饔饋焉
凡肉脩之頒賜皆掌之
脩脯也加薑桂鍛治為脩以鹽乾之者謂之脯
凡祭祀之致福者受而膳之
春秋傳受脤歸脤受脤謂君祭以肉賜大夫歸脤謂
大夫祭歸肉于公王臣亦然致福謂歸胙于王也王
氏曰若畿内都鄙山川及四海五嶽四瀆古帝王之
在其國都或王五服之親凡以王命而祭者皆歸胙
于王
以摰見者亦如之
摰羔鴈之屬
歲終則會惟王及后世子之膳不會
王后世子之膳不會非凡用皆不會也蓋品味有常
不敢以異物供無所用其會非恣其欲而不為之限
度也故王后之服不會飲酒不會膳禽不會皆以有
常式也世子則服不敢備多寡惟王命而服會矣飲
無常期疎數惟王命而酒會矣食無加獻有無惟王
命而膳禽會矣惟膳則朝夕有常故與王后同也比
事以觀則其義顯然矣
庖人掌共六畜六獸六禽辨其名物
六獸麋鹿熊麕野豕兔或曰獸人冬獻狼又内則無
熊當有狼而熊不屬六禽雁鶉鷃雉鳩鴿
凡其死生鱻薧之物以共王之膳與其薦羞之物及后
世子之膳羞
凡謂計數之薦亦進也鱻生肉薧乾肉于王之薦羞
獨曰物者如天子牲孕不食之類
其祭祀之好羞
若荆州之䱹魚青州之蠏胥非常物也或曰若文王
之菖歜曾晳之羊棗之類
共喪紀之庶羞賓客之禽獻
喪紀謂虞祔禽獻之數見掌客職
凡令禽獻以灋授之其出入亦如之
令令獸人也出以付將命者入賓客不盡用禮終而
以歸于有司者其出也以法授將命者其入也仍以
法授獸人
凡用禽獻春行羔豚膳膏香夏行腒鱐膳膏臊秋行犢
麛膳膏腥冬行鱻羽膳膏羶
用禽獻謂煎和以獻于王也行及時而用之也牛脂
香大膏臊雞膏腥羊脂羶腒乾雉鱐乾魚犢牛子麛
鹿子鱻魚也羽雁也羔豚物生而肥犢麛物成而充
腒鱐暵熱而乾魚雁水涸而性定此八物者得四時
之氣尤盛故又用休廢之脂膏以煎和之
歲終則會惟王及后之膳禽不會
膳夫所掌正膳也故王后世子皆不會禽獻為加則
世子亦會焉
内饔掌王及后世子膳羞之割亨煎和之事辨體名肉
物辨百品味之物
體名脊脅肩臂臑之屬肉物胾燔之屬詳見少牢及
公食大夫禮
王舉則陳其鼎俎以牲體實之
初陳鼎于鑊西取牲體于鑊以實鼎後陳鼎于阼階
下其俎皆陳于鼎西南取于鼎以實俎實鼎曰脀實
俎曰載
選百羞醬物珍物以俟饋
選以俟饋則知醢人醯人所共百二十甕乃奉以待
饔人之選而非一朝而罄之矣
共后及世子之膳羞
辨腥臊羶香之不可食者牛夜鳴則庮羊泠毛而毳羶
犬赤股而躁臊鳥皫色而沙鳴貍豕盲眡而交睫腥馬
黑脊而般臂螻
庮朽木臭也泠謂毛長毳謂總結也皫色無澤也沙
澌也貍氣鬱也般臂臂毛有文螻螻蛄臭也盲視戴
記作望視
凡宗廟之祭祀掌割亨之事
止言割亨者煎和所以致味鬼神尚質不貴䙝味
凡燕飲食亦如之凡掌共羞脩刑膴胖骨鱐以待共膳
燕飲與諸臣燕燕食日中及夕食也掌共共當為具
刑鉶羹也胖如脯而腥者膴䐑肉大臠用以祭者魚
亦有之骨牲體也
凡王之好賜肉脩則饔人共之
外饔掌外祭祀之割亨共其膴脩刑膴陳其鼎俎實之
牲體魚腊
視内饔所共少胖骨鱐者于牲體魚腊該之也
凡賓客之飱饔饗食之事亦如之
飱客始至之禮饔既將幣之禮饗食之禮獻舉各以
命數
邦饗耆老孤子則掌其割亨之事饗士庶子亦如之
耆老謂國老庶老及死事者之父祖孤子死事者之
子
師役則掌共其獻賜脯肉之事
獻謂酌其長帥
凡小喪紀陳其鼎俎而實之
亨人掌共鼎鑊以給水火之齊
齊多少之量
職外内饔之㸑亨煑辨膳羞之物
職主也辨膳羞之物以為㸑亨煮久暫緩急之齊也
其物之美惡則饔者辨之矣
祭祀共大羹鉶羹賓客亦如之
大羹肉汁不致五味鉶羹加鹽菜鉶羹皆陪鼎膷臐
膮牛用藿羊用苦豕用薇調以五味盛之鉶器即謂
鉶羹于豆即謂庶羞
甸師掌帥其屬而耕耨王藉以時入之以共齍盛
王以孟春躬耕帝藉王三推三公五推卿諸侯九推
庶人終千畝即甸師所帥胥徒也齍讀為粢稷也穀
以稷為長在器曰盛
祭祀共蕭茅
蕭香蒿也詩取蕭祭脂郊特牲蕭合黍稷臭陽達於
牆屋茅以共祭之苴亦以縮酒士虞禮束茅長五寸
立于几東謂之苴戴記縮酌用茅
共野果蓏之薦
場人凡祭祀共果蓏此則專薦宗廟與
喪事代王受𤯝烖
既殯大祝作禱辭授甸人使以禱藉田之神代王受
𤯝烖周官惟此條義難明蓋周公以嗣王生長富貴
必知稼穡之艱難乃能知小民之依而所其無逸故
特為此禮以示不躬耕帝藉以事上帝神示則王宜
受𤯝烖今以喪廢藉非得己也故甸師可代受焉則
無故而不親耕以共粢盛其為神示所不享明矣
王之同姓有辠則死刑焉
刑人于市而王族則刑殺于甸師氏記曰刑于隱者
不與國人慮兄弟也
帥其徒以薪蒸役外内饔之事
役為給役也木大曰薪小曰蒸
獸人掌罟田獸辨其名物
于田中設罟以除野獸害人物及稼者
冬獻狼夏獻麋春秋獻獸物
狼殘物麋害稼故以時罟而獻之獸物凡野獸皆可
獻無定物也○李耜卿曰狼膏溫故于冬獻之麋膏
凉故于夏獻之
時田則守罟及幣田令禽注于虞中
守罟備獸觸攫弊止也虞中虞人所植虞旗之中也
注聚也
凡祭祀喪紀賓客共其死獸生獸
共其完者于庖人
凡獸入于腊人皮毛筋角入于玉府
乾之以為脯脩不必皆完
凡田獸者掌其政令
凡田獸謂百姓之獵者王制四時之田天子諸侯大
夫既殺縱民使獵民居山澤間者亦不禁其取獸角
人以時徵齒角凡骨物于山澤之農是也其所𫉬或
當獻于公及爭禽之訟皆獸人掌之蓋天子諸侯蒐
狩之政令掌于司馬而獸人所掌則百姓田獵之政
令也
䱷人掌以時䱷為梁
梁謂偃水兩畔中央為關空以笱承之月令季冬命
漁師為梁
春獻王鮪
王鮪鮪之大者出河南鞏縣至春浮陽乃入西河至
漆沮上龍門故周人取以獻新獻所無也月令季春
薦鮪于寢廟
辨魚物為鱻薧以共王膳羞凡祭祀賓客喪紀共其魚
之鱻薨凡䱷者掌其政令凡䱷征入于玉府
䱷征謂鬚骨可飾器物者
鼈人掌取互物
互謂有甲相交互也䓣胡龜鼈之屬介物龜為長而
以鼈命官主食獻也
以時簎魚鼈龜蜃凡貍物
簎謂以杈刺泥中搏取之兼言魚者簎互物而適得
魚亦不棄也貍物藏伏于泥中者若鱴刀含漿之屬
春獻鼈蜃秋獻龜魚
祭祀共蠯蠃蚳以授醢人
蠯蛤也或曰蜯也蠃䗂蝓或曰螺通蚳蟻子白者可
為醢國語曰蟲舍蚳蝝
掌凡邦之簎事
凡有取于水中皆掌之
腊人掌乾肉凡田獸之脯腊膴胖之事
大物解肆乾之謂之乾肉腊小物全乾
凡祭祀共豆脯薦脯膴胖凡腊物賓客喪紀共其脯腊
凡乾肉之事
田獵一為乾豆則祭祀宜有豆脯○李耜卿曰胖半
體也少牢曰司馬升羊右胖司士升豕右胖
醫師掌醫之政令聚毒藥以共醫事
藥之物恒多毒人氣不和必用偏勝之物以攻之用
之不當則反害于人曰聚毒藥使醫者慎所用也
凡邦之有疾病者疕瘍者造焉則使醫分而治之
疕頭瘍及秃疾甚曰病疾醫職曰凡民之有疾病者
分而治之而此職曰邦蓋雖統萬民而以王宫百官
府為主也以是推之則王后世子及公孤六卿之疾
必醫師親治可知矣
歲終則稽其醫事以制其食十全為上十失一次之十
失二次之十失三次之十失四為下
十全非謂十人皆愈但知可治不可治者十人皆中
則為上耳
食醫掌和王之六食六飲六膳百羞百醬八珍之齊
食飲膳羞醬珍製作有常法而食醫和其齊者酌天
時與王氣體之所宜也
凡食齊眡春時羹齊眡夏時醬齊眡秋時飲齊眡冬時
飯宜溫羹宜熱醬宜凉飲宜寒
凡和春多酸夏多苦秋多辛冬多鹹調以滑甘
内則棗栗飴蜜以甘之堇荁枌榆免薧滫瀡以滑之
凡會膳食之宜牛宜稌羊宜黍豕宜稷犬宜粱雁宜麥
魚宜苽
會成也謂其味相成或曰合也
凡君子之食恒放焉
放依也齊和雖以王為主大夫以上亦依之
疾醫掌養萬民之疾病四時皆有癘疾春時有痟首疾
夏時有痒疥疾秋時有瘧寒疾冬時有嗽上氣疾
痟酸削也首疾頭痛也嗽欬也上氣逆喘也
以五味五穀五藥養其病
五味醯酒飴蜜薑桂之屬五穀麻黍稷麥豆五藥草
木蟲石穀
以五氣五聲五色眡其死生
五氣五臟所出氣也肺氣熱心氣次之肝氣凉脾氣
温腎氣寒五聲言語宫商角徵羽也五色面貌青赤
白黑黃也察其盈虚休王吉凶可知
兩之以九竅之變參之以九藏之動
陽竅七隂竅二竅之變謂開閉非常正藏五又有胃
旁胱大腸小腸藏之動謂脉至與不至也兩者謂九
竅與所視為兩兩與九藏為三○易氏曰九竅見于
外睹其證之變而有通塞之二候故曰兩九藏藏于
内察其脉之動而有浮中沉之三部故曰參
凡民之有疾病者分而治之死終則各書其所以而入
于醫師
少者曰死老者曰終疾醫瘍醫各八人以共王宫百
官府之醫事猶懼不給豈能徧及萬民疑萬民之疾
大且危者然後醫士治焉其餘則受方于醫師而未
列職者皆使分治其有功效亦官給之食也先王之
世不獨爵必當賢即醫者亦不能幸而得食所以能
制百事之宜而盡萬物之性也○王明齋曰先王立
醫師使掌衆醫分治民疾計其功而制其食使醫者
無求于病家則心清而業精病者不必酬醫則藥之
所及者廣而活者衆矣
瘍醫掌腫瘍潰瘍金瘍折瘍之祝藥劀殺之齊
腫瘍瘰&KR1031;瘤□壅腫而不散者潰瘍癰疽之類金瘍
刀創也折瘍踠跌者祝當為注謂附著藥也劀刮去
膿血殺謂以藥食其惡肉或曰祝素問所謂祝由也
後世有以氣封瘍而徙之者蓋其遺法○李耜卿曰
此官有獸醫夏官又有巫馬祝藥並行牛馬且然則
人可知
凡療瘍以五毒攻之以五氣養之以五藥療之以五味
節之
五毒五藥之有毒者節之節成其藥之力也舊說五
氣當為五穀或曰五氣播于四時必順時氣人之氣
乃可養疾醫職曰以五氣五聲五色視其死生則知
為五臟之氣矣此曰以五氣養之則知為五行之氣
矣疾醫不及此者以首列四時皆有癘疾則養之宜
順時氣不必言矣或曰疾醫職所云亦五行之氣也
凡症順于時氣則生逆則死
凡藥以酸養骨以辛養筋以鹹養脉以苦養氣以甘養
肉以滑養竅
以類相養也酸木味木根著地中似骨辛金味金纏
合異物似筋鹹水味水流行地中似脉苦火味火出
入無形似氣甘土味土含載四者似肉滑物通利往
來似竅
凡有瘍者受其藥焉
獸醫掌療獸病療獸瘍
畜賤于人故病與瘍同醫
凡療獸病灌而行之以節之以動其氣觀其所𤼵而養
之
節之視其驟趨之節也其氣動于内則病之形發見
于外然後可以得養之之宜
凡療獸瘍灌而劀之以𤼵其惡然後藥之養之食之
既曰灌之而又曰藥之以藥傅其外也獸病則苐以
藥灌而遂養之
凡獸之有病者有瘍者使療之死則計其數以進退之
周官集注卷一
