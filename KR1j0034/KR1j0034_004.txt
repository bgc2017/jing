六書故卷四
宋戴侗撰
地理一
土綂五切(說文曰地之吐生物者也二象地之下地之中物出形也其說未通一說天一)
(地二從二而物生其中土之義也)
土之㑹意
生所庚切屮出於土生之義也易曰至哉坤元
萬物資生
生之㑹意
甡疏臻切並生也引之為繁多詩云甡甡其鹿
生之龤聲
産所簡切生也(說文曰彦省聲畜産之産别作㹌非)
甤儒隹切草木華下垂也又作(說文甤草木實甤甤)
(也讀若綏豨省聲蕤草木華垂皃)
生之疑
丰尃容切(說文曰草盛丰丰也)詩云子之丰兮(毛氏曰豐滿也)
埜羊楮羊者二切國外為埜古文予聲又
作(别作墅)
里良士切古者步百為畝三百畝為里里之數
自田始故從田從土孟子曰方里而井井九百畝
里之龤聲
釐里之切理也書曰允釐百工又曰帝釐下土
又曰保釐東郊借為賚予之稱詩云釐爾圭瓉又
曰王釐爾成皆賚也釐賚聲相通史記曰帝方受
釐受神賚也(别作又虚其切)又借為毫釐之釐
垚吾聊切土髙也取三土髙之義(又作堯加兀)狀
山之髙者曰岧堯焦堯(别作嶤加山非堯舜禹皆以名稱古之人不諱殷之)
(諸帝始以伯仲甲乙稱至周而愈文故生有字而死有諡後之為諡法者曰堯徳髙逺之意曰善行)
(徳義之謂堯誤矣)
堇居隱切説文曰黏土也從土黄省古文
不省按土之黄者最黏忍記曰塗之以謹塗謹堇
之譌也(木堇堇荼古通用此今作槿蓳)
墨莫北切黑土也
坐徂臥切兩人對坐土上坐之義也(古葢坐于地今人猶)
(謂坐為坐地說文古文)
圣(說文曰汝潁之間謂致力於地曰圣謂若兔窟孫氏苦骨切按怪以此為聲)
塵直珍切從麤獸羣驟而塵起也(籀文今書作塵從省)
土之象形
壬他頂切象物出地挺生(李陽冰曰人在土上挺然出)
壬之龤聲
重直容切重累也東聲(說文曰厚也)又為重稑之重
呂氏春秋曰種稑不為稑重不為重亦作穜借為
輕重之重直勇切(别作&KR1720;說文曰遲也)重之為重去聲
重之疑
量力昌切(說文曰稱輕重也從重省曏省聲古文)按量力向切
豆區鬴鍾之屬謂之量以之量多寡之謂量平聲
壬之疑
㸒余箴切(說文曰近求也從爪壬壬徼幸也)
徵陟陵切(說文曰召也從微省從壬為徵行於微而文達即徵之古文按叔重)
(之說不可曉)於經傳為徵召徵取又為徵證孔子曰文
獻不足徵也中庸曰無徵不信又展里切五音宮
商角徵羽
土之象形龤聲
金居箴切白金銀青金鉛錫赤金銅黑金鐵黄
金最貴故獨稱金金生於土故從土今聲八象丱
形(說文曰古文)
金之㑹意
銜户監切馬勒吻金也說文曰從行銜行馬者
也引之則銜於吻而未茹者皆曰銜(别作嗛說文曰口有所銜)
(也又作㨔史記曰閒可㨔劒俗作㘅通亦作函侗謂函與含同函於口中曰函銜於吻閒曰銜)
釦苦厚切金飾器口也又吴語曰三軍皆譁釦
以振旅(韋昭曰譁釦讙呼也譁釦之釦猶叩也攷也謂擊金聲)
金之龤聲
銀語巾切白金也
銅徒紅切赤金也
鉛與專切青金也
鐵他結切黑金也
鏐力幽切(爾雅曰黄金之美者韋昭郭璞曰紫磨金也一曰弩眉說文曰球或作璆)
(禹貢梁州之貢璆鐵銀鏤疑即鏐也)
錫先易切在銀鉛之間者為錫(爾雅曰錫謂之鈏疏曰錫白鑞)
(也)借為錫與之錫錫賜聲義相通也又借為錫布
之錫少牢禮主婦賛者皆錫衣侈袂燕禮公尊用
綌若錫喪服傳曰錫者麻之有錫者也錫者十五
升無事其縷有事其布曰錫記曰朝服十五升去
其半而緦加灰錫也(康成曰治其布使滑易故謂之錫也或作緆從糸)
鑞力盍切錫之堅白者也
鐐洛簫切(爾雅曰白金之美者毛萇曰大夫鐐琫字林力召切)
鏈力延切(說文曰銅屬)亦單作連史記江南出金錫
連(徐廣曰鉛之未鍊者)今人以鋃鐺之類相連屬者為鏈去
聲
鍇居諧苦駭二切(說文曰九江謂鐵曰鍇張衡賦曰銅鐵錫鍇一曰白鐵也)
(春秋傳有文之鍇)
鍮他侯切以盧甘石鍊銅成鍮(又作鋀類篇曰石名似金今人)
(謂之鍮石别有鉐文顧野王曰音石鍮鉐也)
鎔余封切又余章切冶金也(又作烊冶鎔烊同聲實一字古但謂)
(之冶)
銷相邀切火消金也古單作消
鑠式藥切金消鑠也消滲因謂之鑠孟子曰仁
義禮知非由外鑠我也火洞明因謂之鑠詩云於
鑠王師(别作爍)
鍊郎甸切煎冶銅鐵使精熟也(别作煉又作說文曰辟鐵)
(也)
鍛都玩切捶鍊也(說文曰小冶也)
鋌徒鼎切五金鍛為條樸者伯曰金曰鋌木曰
梃竹曰筳皆取其長又考工記曰冶氏為殺矢刃
長寸鋌十之(鄭司農曰箭足入槀中者也)
鑄之戍切冶金寫之範中以為器也
銖市朱切(說文曰權十分黍之重也一曰十黍為絫十絫為銖漢志曰黄鍾一龠容)
(千二百黍重十二銖兩之二十四銖為兩)
錙側持切(說文曰六銖也)
鍰胡闗切(又去聲又于眷切)呂刑曰其罰百鍰(孔安國曰六兩)
(曰鍰鍰黄鐵也說文曰鍰鋝也蜀本李陽冰廣說文曰鍰六鋝也)龍輟切考
工記曰戈㦸皆重三鋝劒重九鋝次七鋝下次五
鋝說文曰鋝十銖(二十五分之十三也北方以二十兩為一鋝康成曰說文曰鋝鍰也)
(今東萊或以大半兩為鈞十鈞為環環重六兩有大半兩鍰鋝似同矣則三鋝為一斤四兩賈逵說)
(俗儒以鋝重六兩俗說近是按說文十銖二十五分銖之十三為鋝如此則三鋝不得為一斤四兩)
(矣且戈㦸纔重三十一銖為已輕矣至以二十兩為鋝則劒重九鋝者為十有一斤四兩為已重矣)
(亦不然也孔氏賈氏鄭氏六兩之說畧同孔氏之說出於先漢葢必有所據鍰鋝皆六兩實一字爰)
(之譌為寽也)
鎰弋質切二十兩為鎰亦通作溢喪服傳曰朝
一溢米夕一溢米(康成孟康皆曰二十兩孫愐曰二十四兩)
鈞居勻切三十斤也夏書曰闗石和鈞王府則
有考工記曰㮚氏為量改煎金錫則不耗不耗然
後權之權之然後準之準之然後量之量之以為
鬴深尺内方尺而圜其外其實一鬴其臀一寸其
實一豆其耳三寸其實一升重一鈞聲中黄鍾之
宫其銘曰時文思索允臻其極嘉量既成以觀四
國永啟厥後兹器維則衡始於銖重於鈞古者律
度量衡清濁長短多少輕重度數合一日夜分則
同律度量衡律度量衡易於爽則故聖人作則煎
金錫使不耗鑄器以紀量衡律度使永逺不壊而
咸得徵則焉所謂和鈞葢是物也亦作(說文曰古)
(文)因之為鈞一之義輕重同也
銓逡縁切(說文曰衡也)語曰銓度天下之衆寡淮南
子曰縣之于銓衡(伯氏曰銓權也衡以木為之權以金石為之别作硂)
錘直垂切又作康成曰稱權也(博雅曰權謂之錘)
通作椎又直偽切銅半熟也(說文曰錘八銖也)
鉏士魚切懇土立薅之器也有柄又作
钁居縛切大鉏也
鎛補各切詩云庤乃錢鎛又曰其鎛斯趙以薅
荼蓼(毛萇曰鎛耨也)考工記曰越無鎛夫人而能為鎛也
(康成曰越地塗泥多草穢而山出金錫鑄冶之業田器尤多說文鎛鎛鱗也鍾上横木上金華一曰)
(田器也又與鑊通用)
銚他雕切又千遙切莊子曰春雨日時草木怒
生銚耨於是乎始修管子曰一農之事必有一耜
一銚然後成農(毛萇曰錢銚也)按銚葢剗草之器故其利
者亦為兵器呂氏春秋曰長銚利兵(髙誘曰長矛也讀若葦苕)
(之苕)說文曰温器也按今煮器之小而有柄有流者
亦謂之銚徒弔切
鍫七搖切臿類所用以杴取土物也又作
有司禮桃匕挹湆注于疏匕鄭康成曰二匕皆有
淺升狀如飯操又緝衣裳之齊亦曰鍫又作
鑱士銜切钁之銳者利以鑱堅(别作䤫劖又上聲)
鎡津私切孟子曰雖有鎡基不如待時漢書單
作兹基(趙岐曰田器耒耜之屬張晏曰鉏也)
鎌離鹽切薄刃鋸齒所以刈禾也(又作)
銍陟日切說文曰穫禾短鎌也書曰二百里内
銍詩云奄觀銍艾
鍥詰結切說文曰鎌也按鍥薄之義或取諸此
(蜀本說文曰刎鎌也又曰小鎌南方用以刈穀)
鋸居御切解器也以鐵葉為齟齬其齒一左一
右以片解木石(說文曰槍唐也)
鑿在各切穴木器也所鑿之空為鑿才到切又
才木切鏃也又即各切借為鑿鑿之鑿鮮明貎也
詩云白石鑿鑿
鏨士監切又鉏咸鉏敢疾剡三切小鑿也(别作劗又)
(作歜)
鏟初諫切又上聲狀如斧而前其刃所以鏟乎
木石者也
鉋皮教切治木器狀如鏟拘之以木而推之捷
於鏟一曰搔馬具又平聲刮也(别作刨)
鐋他浪切以鐵為齗以摩平斤斧之迹者也
釿魚斤切似鐋而小又宜引切莊周曰釿鋸制
焉(注曰音斤本亦作斤)說文曰劑斷也(說文在斤部)
錯倉各切以剛鐵交錯為深理以磨厲金石者
也引而申之交錯之義生焉(說文曰厝厲石也錯金塗也厂既非錯厲)
(之類金錯云者乃錯文於器皿之上而塗以金爾塗非錯也)借為錯置之錯倉
故切亦作措(别作厝)
鑢良據切錯之精者也(别作䥨鋁)
銎曲顒切斤斧鉏钁植柄之穿也
鎊鋪郎切削也
鋟千尋切刻入也(類篇曰錐也又作)
鏤盧侯切刻鏤也刻之穿透為鏤去聲禹貢梁
州之貢銀鏤(孔氏曰剛鐵也又劒名屬鏤平聲或作)
䤹先侯切鏤&KR0679;也(又作)
鏃在木切鏨之細也(說文曰利也)亦通作鑿(孫愐以鏃為箭)
(族非詳見族下)
鈒蘇合切細鏃金銀為文也(說文曰鋋也按說文所謂鋋即闟㦸)
(也)
錐職惟切穿器之鈍者
鑚借貫切穿器也圜莖而剡上旋以穿物者也
用之穿物曰鑚平聲
鐫遵全切斵石器也(說文曰穿木鐫也一曰琢石也)又周禮十
煇之法三曰鐫(康成曰日旁气)
鍼職深切芒鐵所以引線縫紉也亦用以鍼去
病通作箴(亦作針)又其亷切秦有鍼虎秦后子名鍼
晉有欒鍼
鉥食聿切(說文曰綦鍼也管子曰一女必有一箴一鉥房玄齡曰長鍼也)鉥所
以引線故因為鉥誘(與訹通)
鍤側洽切綴衣鍼也(說文曰郭衣鍼也)
鈂直深切鐵籖也
鍪莫浮切說文曰鬲屬按今以胄為兜鍪葢以
其形似鬲
鑊户郭切烹煮器也
鎗楚耕切三足鬴也(俗作鐺)又為金聲側耕切
鐺都郎切鋃鐺長鎖也(漢書作琅當)
鎬乎老切(說文曰溫器也)用為地名武王所都
銼昨禾切(說文曰銼&KR1995;魯戈切鬲也按杜甫詩土銼冷疎煙讀徂臥切)
鏇似絹切温器也旋之湯中以溫酒與洎者也
(說文曰圜盧也)
䥝烏刀切(說文曰溫器也)亦作麀省聲按今人以
慢火爛煮肉物為䥝(别作&KR2057;)漢書曰合短兵鏖皋蘭
下顔師古曰鏖苦戰也侗謂鏖爛戰也
鉶户經切盛羮器也又作鈃漢書歠土刑單作
刑(又何耕切)
銒經天切說文曰似鍾而頸長字林曰似小鍾
而長頸一曰似壺而大莊子曰求銒鍾也以束縛
(按銒與鈃多貿亂莊子宋鈃即孟子所遇宋牼也牼鈃聲相近郭讀為堅銒鍾之銒讀為鉶皆誤也)
鐎兹消切說文曰鐎斗也孟康曰以銅作鐎受
一斗晝炊飯食夜擊持行夜謂之刁斗蘇林曰形
如鋗無縁顔師古曰温器也(說文曰鋗小盆也一曰鋗無足鐺也孫氏)
(火玄切)
鉉胡犬切鼎扃也貫之鼎耳以舉鼎易曰鼎黄
耳金鉉
鍾諸容切樂鍾也其器深以閎故其聲大而長
其容六斛四斗者為量粟以鍾計酒亦以鍾計其
量深以閎所受者多故鍾聚之義生焉傳所謂鍾
水鍾美是也又作(說文以從童者為樂器從重者為酒器非)
(也又作銿)
鑮補各切大射儀樂人宿縣于阼階東笙鍾其
南鑮西階之西頌磬其南鍾其南鑮(康成曰鑮如鍾而大奏樂)
(以鼔鑮為節一本作鎛)語曰細鈞有鍾無鎛昭其大也大鈞
有鎛無鍾甚大無鎛鳴其細也(韋昭曰鍾大鍾鎛小鍾也細謂角徵)
(羽也兩細不相和故有鍾無鎛明其大者以大平細也大謂宮商也兩大不相和故去鍾而用鎛以)
(小平大也甚大謂同尚大聲故又去鎛獨鳴其細謂絲竹革木也說文曰鑮大鍾淳于之屬所以應)
(鍾磬也堵以二金樂蜀本堵以二鑮奏大樂則鼔鑮應之按說文及康成皆以鑮為鍾之大者國語)
(則鎛細於鍾國語之說似不可易鑮鎛多互用宜從說文鑮為鍾而鎛為田器)
鐻居御切鍾屬莊周曰梓慶削木為鐻見者驚
猶鬼神(司馬氏曰樂器也似夾鍾侗謂削木為之而似鑄成故見者驚異非謂木可為鐻也)
史記秦始皇收天下兵銷以為鍾鐻鐻葢鍾類(說文)
(通以為筍虡之虡非也筍虡不可以金)
錞殊倫切周禮鼔人以金錞和鼓(康成曰錞于也圜如碓頭)
(大上小下樂作鳴之與鼔相和)
鉦諸盈切詩鉦人伐鼔(說文曰鐃也似鈴柄中上下通)又鳬氏
為鍾于上謂之鼔鼔上謂之鉦
鐸徒洛切周禮鼓人以金鐲節鼔以金鐃止鼔
以金鐸通鼔司馬中冬教大閱先鼔兩司馬振鐸
作旗車徒皆作鼔行鳴鐲車徒皆行及表乃止三
鼔摝鐸弊旗車徒皆坐又三鼓振鐸作旗車徒皆
作鼔進鳴鐲車驟徒趨鼔退鳴鐃且郤鐸之制葢
如小鍾而中縣舌焉振者左右搖撼以出聲也摝
者上下撼之以出聲也有金鐸有木鐸書曰每嵗
孟春遒人以木鐸徇于路周禮徇于官府道路皆
以木鐸(孔安國曰金鈴木舌之謂木鐸康成曰文事以木鐸武事以金鐸)
鐲直玉切又直角切所以節鼓(說文曰鉦也康成曰形如小鍾)
(又按今以鐵為手足紐者亦謂之鐲)
鐃尼交切所以止鼔(說文曰小鉦也康成曰如鈴無舌有柄執而鳴之以)
(止鼔)
鈴力丁切以金為圜郭置丸於中搖之其聲令
令然故曰鈴古單作令詩云盧令令謂以鈴繫犬
也松根有伏令謂其伏土中狀如令也(别作茯苓)豨令
亦生於木伏令之類而狀似豬矢故曰豨令也(别作)
令羊謂其頷下有縣令也(别作羚)
鍚與章切馬額前鈴也詩云鉤膺鏤鍚傳曰鍚
鸞和鈴昭其聲也(康成曰馬面當盧刻金為之所謂鏤鍚也杜元凱曰鍚在馬額)
(鸞在鑣和在衡鈴在旂動則皆鳴)
鑼良何切今之金聲用於軍旅者也築銅為之
如盂亦以為盥盆
銑蘇典切考工記鳬氏為鍾兩欒謂之銑(康成曰鍾)
(口兩角也)語曰玦之以金銑者寒甚矣(爾雅曰絶澤謂之銑說文曰金)
(之澤者謂之銑一曰小鑿也)
鏜土郎切鍾鼔之聲鏜然也(亦作闛)
鏗口莖切金聲鏗然也(或曰金石之堅者其聲鏗㑹意也别作銵鍞㧶)
(揁誙)
鏘七羊切金聲鏘然也古通作將(又作瑲)
錚楚耕切小聲錚錚然也通作鎗(又作琤)又菑耕
切金聲丁丁然也通作丁(又作玎)
鍠户盲切鍾聲鍠鍠也又户光切古通作喤詩
云鍾鼓喤喤又曰簫管備舉喤喤厥聲(古今注曰秦改鐵鉞)
(作鍠今椉與之前有儀鍠刻木為斧)
鈇甫無切說文曰莝斫刀也按古與斧通用上
聲
銶渠尤切詩云既破我斧又缺我銶(毛萇曰木屬侗謂木)
(不應言缺從金乃兵也)
鈹鋪羈切傳曰夾之以鈹
鎩山列切(說文曰鈹有錞也)賈誼曰鉏耰棘矝不銛於
鉤㦸長鎩(顔師古曰鎩鈹也)又所拜切剪也
錡渠羈切詩云既破我斧又缺我錡(韓嬰曰木屬毛萇曰)
(鑿屬侗謂木不應言缺而鑿非所以征葢兵屬說文鉏䥏也䥏魚舉切)又魚綺切烹
器也詩云于以湘之維錡及釜(毛萇曰有足曰錡無足曰釡又作䰙)
(見鬲部)
力求切書曰一人冕執(孔氏曰戊屬也)又曰咸
厥敵傳曰䖍我邊陲(又作劉加刀漢人析之為卯金刀按本從卯聲漢)
(人葢已誤認丣為戼矣說文有瀏而無劉但有鎦殺也徐鍇曰書傳無鎦字疑即劉字刀字屈曲譌)
(為田耳侗謂劉為漢姓叔重不應但訓以殺又作勠)
鋋市連切(説文曰小矛也)漢書曰雈葦竹簫草木䝉蘢
此矛鋋之地也(韋昭曰似矛鐵柄師古曰鐵把短矛也)
鉟攀悲切傳曰公卜使王黑以靈姑鉟率吉斷
三尺焉而用之(杜元凱曰旗名按旗不可斷三尺而用殆矛㦸有刃之兵乎)
鍭乎鉤切詩云四鍭既鈞周禮殺矢鍭矢用諸
近射田獵考工記曰鍭矢參分一在前二在後(爾雅)
(曰金猴翦羽謂之鍭)
鉸古巧切交刃刀也利以前
鋒尃容切兵端銳刃也(别作鏠)
鍔五各切劒兩向刃也古亦單作咢漢書曰越
砥歛其咢莊子說劒曰天子之劒以燕谿石城為
鋒齊岱為鍔晉魏為脊周宋為鐔韓魏為夾(鍔說文作)
(籀文作㗉刀劒刃也孫愐曰劒端也按莊子鋒鍔二物鋒既為劒端不得又謂鍔為劒端也)
鋏吉劦切劒兩頰也自脊至鍔為鋏亦單作夾
莊子曰韓魏為夾考工記謂之臘(司馬彪曰按史記馮驩彈鋏而)
(歌把非可彈者一説從稜向刃為夾此説得之説文曰可以持冶器鑄鎔者)
鐔余林切(説文曰劍鼻也徐鉉曰人握處之下也三蒼曰劍口也徒感切徐邈曰劍)
(環也司馬彪曰劍珥也漢書鑄作刀劍鉤鐔顔師古曰劍喉也又曰似劍而小陿)
鐏祖寸祖管徂寸三切戈柲下銅也記曰進戈
者前其鐏後其刃康成曰銳厎曰鐏取其鐏地
鐓徒對切又都昆切矛戟下平鐏也記曰進矛
戟者前其鐓康成曰平厎曰鐓(說文曰鐓下垂也一曰千斤錐也)
經傳亦與錞通用詩云厹矛鋈錞(說文曰錞戈戟柲下銅鐏也按)
(錞為錞鐲之錞當以鐓為矛戟之鐓)
鏑都厯切矢鋒也(又作鍉漢書曰銷鋒鍉按是非聲)
鋻工練切又平聲淬刀劒刃使堅也
銛息廉切刃利也賈誼賦曰莫邪為鈍鉛刀為
銛(說文曰臿屬舌聲按舌非聲乃甜省聲也)
銳以芮切鑯利也又為兵器書曰一人冕執銳
(孔安國曰矛屬說文曰籀文)
鑯子亷切鋒芒銛銳也(徐鉉曰俗作尖非)
鈍徒困切不利也古借用頓
釗止遙切(說文曰刓也鄭叔仲曰或以為弩機)
鑋遣政切春秋傳苑子刜林雝斷其足鑋而椉
於他車以歸(杜元凱曰一足行也又作&KR1698;)
鏦將容切(說文曰矛也一曰稍小者)漢書曰南越太后鏦呂
嘉以矛葢舂之也
鎧苦亥切甲也
錏鍜烏加切乎加切説文曰錏鍜頸鎧
也
釬侯旰切說文曰臂鎧也又今以固金鐵之齊
為釬(又作銲)
錢昨僊切泉布也古之為市也以其所有易其
所無而已為其物之不能適相直價之萬殊而難
齊也故以布帛為幣而幣之用興布帛長短廣狹
精疏之不齊而巧偽生焉故有金刀龜貝之貨金
刀龜貝窮而錢生焉然後天下之交易者始有所
一太公立九府員法鑄金為錢外圜内方輕重以
銖自是以來厯世寳之以為貨幣伯氏曰錢之名
葢泉與圜之禪也又即淺切詩云庤乃錢鎛(毛氏曰銚)
(也)
鏡居慶切鍊冶銅錫鑄而摩之其明足以見形
也說文曰景也考工記曰金錫半謂之鑑燧之齊
鑑古蹔切鏡也周官司烜氏掌以鑑取明水於
月古通作監書曰人無於水監當於民監引而申
之則鏡觀古今之是非成敗者皆曰監也
鎮陟刃切以金為厭器也
錠丁定切又堂練切(說文曰鐙也一曰豆屬有跗曰鐙無跗曰錠)
鐙都滕切(說文曰錠也)記曰夫人薦豆執校執醴授
之執鐙(康成曰豆下跗也又去聲馬鞍兩旁足所踏也)
釭古雙切說文曰車轂中鐵也(又古紅切漢書璧帶往往為黄)
(金釭函藍田璧明珠翠羽飾之師古曰以金為釭若車釭著珠璧翠羽其中音工俗作江非)
錧古緩切轂空裏金如管也(說文作轄轂端沓也)既夕禮
曰乗惡車木錧(康成曰木錧取其少聲今文作鎋陸氏户瞎切)
鑣悲驕切馬銜也詩云輶車鸞鑣(陸徳明曰馬銜外鐵也又)
(曰扇汗又曰排沫)
鋪普胡切門上銜環者也借為鋪陳之義陳物
之肆因謂之鋪普故切
鉤古侯切以金為鉤也帶有鉤鉤帶者也鎌有
鉤鉤禾而鎌之者也(别作&KR2505;說文曰鎌也)
釣多嘯切小鉤以餌魚而取之者也
鐖居希切釣逆芒也淮南子曰無鐖之鉤不可
以得魚
釵楚皆切兩股筓也(徐鉉曰本單作叉)
釧尺絹切金約臂也(别作玔釵釧二字古皆無之)
鈿亭年切金華為飾田田然也(又去聲别作䥖)
鍵渠偃切籥牡也周官司門掌授管鍵以啟閉
國門管為牝鍵為牡(說文曰鉉也一曰車轄也别作鑳)
鐍古穴切莊子曰攝緘縢固扃鐍(李氏曰鈕也崔氏曰環舌)
(也說文作觼環之有舌者詩云鋈以觼軜)
鑰弋灼切管鍵也本作籥籥管也戰國策齊君
之魯魯人投其籥不果内
鍉常支切所以啟籥者也
鎖蘇果切以鐵環丑相貫為索亦謂之鋃鐺也
今人因以管鍵為鎖(說文借用瑣管有莖鍵有須俗作鋞與非)
鋂謨杯切詩云盧重鋂說文曰大瑣也一環貫
二
鋃盧當切鋃鐺長鎖也漢書作琅當曰以鐵瑣
琅當其頸鋃鐺之為物連牽而重故俗語以困重
不舉為鋃鐺(俗謂之鏈)
釱大計切說文曰鐵鉗也張裴晉漢律序曰狀
如跟衣著足下重六斤以代刖
鉗其廉切說文曰以鐵為劫束器也漢書髠鉗
為城旦舂(顔師古曰鉗在頸釱在足)别作亦作拑(說文鈴&KR2302;徒果)
(切大犂也一曰類耜别作鉆說文曰鐵銸也又作箝拑公羊氏曰拑馬而秣之)
鑷昵輒切鉗取之器也亦作(說文曰籋箝也徐鉉曰爾)
(非聲徐鍇曰今俗作鑷按鑷正以金為之)又作(又作鑈)
鈔楚交切(說文曰又取火中物也徐鉉曰俗作抄又去聲)
錔他答切說文曰金有所冒也
銘芒經切刻金石以銘識也
鋊余足切銅屑也史記曰民盜摩錢取鋊(說文曰可)
(以鉤鼎耳及鑪炭者)
録盧谷切說文曰金色也詩五楘梁輈毛氏曰
楘厯録也一輈五束厯厯録録也借為簿録采録
之録
鋈烏酷切冶黄白金沃銅鐵為飾猶今之塗金
也詩云隂靷鋈續
鑲汝羊切說文曰作型中腸也
鏽息救切鐵器生衣也(或作鏥銹)
土之龤聲(一百又四)
地徒二切籀文(又作坔埊埊唐武后所制)
坤苦昆切地勢隤然也易曰地勢坤(别作巛)
垕胡口切土積深也亦作(說文曰厚從&KR2759;從厂山陵之厚)
(也垕古文莫大於天莫垕於地莫深於水垕從土為正)
㚅力中切土髙垕也亦作
坦他但切土廣平也
坡滂禾切土頗迆也
坱烏浪切又上聲土和垕也(說文曰塵埃也)
圠乙黠切土密凝也賈誼曰大鈞播物坱圠無垠
(坱圠無垠謂造化播物猶均者之埏埴土物坱圠沖融無迹也垠謂垠鄂應劭謂無垠為無限齊非)
(也淮南招隠辭曰坱兮圠山曲&KR1293;唐韻以圠為山曲葢縁此)
壙苦謗切空廓也孟子曰獸之走壙莊周曰處
壙埌之野葬者穴土以藏壙如也故墓穴亦曰壙
(說文曰塹穴也一曰大也)
埌力碭切壙埌也(又上聲)
堅經田切土剛實也
坴力竹切髙塏為坴(說文曰土塊坴坴也去聲讀若逐一曰坴梁)又
作(說文曰髙平地也從坴按古有髙陸平陸則髙平非陸之義考工記曰作車以行坴)
(作舟以行水坴與水對言其義可知已)
塏可亥切地髙燥也
堪苦含切說文曰地突也借為勝堪之堪堪與
任聲義相近伯曰博垕能持載也(漢志王心弗&KR2617;孟康曰古堪字)
壤如兩切土之疏理而澤者曰壤(孔氏曰無塊曰壤顔師古)
(曰柔土也)
壚龍都切剛土也呂氏春秋曰凡耕之道必始
於壚為寡澤而後枯
埴承職切黏土也書云厥土赤埴墳考工記曰
摶埴之工陶旊黏土可摶以為器故陶旊之工謂
之摶埴
墳符分切土髙起為墳周禮曰辨其丘陵墳衍
原隰(康成曰水涯曰墳)葬者封土以識之故墓亦謂之墳
引而申之凡髙大者皆曰墳詩云牂羊墳首(别作羵)
又上聲土衇憤起也傳曰祭之地地墳
堊烏各切白土也以白土塗牆屋者因謂之堊
垤徒結切小土阜也有子曰太山之於丘垤詩
云鸛鳴于垤
塿力狗切培塿小丘也古通作婁傳曰部婁無
松柏(說文曰塺土也塺塵也)
坻陳尼切詩云曾孫之庾如坻如京又曰宛在
水中坻(爾雅曰小渚曰沚小沚曰坻說文曰小渚也說文本爾雅爾雅因水中坻之詩而為)
(說者也坻葢丘之卑者類篇曰隴阪也掌氏切或作渚)傳曰物乃坻伏(杜氏)
(曰止也音止又丁禮切又作泜說文曰著止也與厎通)
塊苦卦苦對二切拳土也又作(又作墤)
堁苦果切小塊也淮南子曰揚堁而弭塵通作
顆賈山曰不得蓬顆蔽冢而託葬焉
墣匹各切塊也吴語曰涓人疇枕楚王以墣而
去之(别作圤)
塺謨杯切細土也(說文曰塵也又作㙁又母果切)
壒丘盍切埃塵之合也又於葢切(又作壒)
坌蒲悶切塵集也(說文一曰大防也)
垢居后切滋塵也
在才載切又才几切在存同聲其義亦同
垠魚斤切垠堮土之厓厈也亦作渠衣切
(說文曰垠或從斤)方千里曰圻具畿下(别作㙬)
堮五各切土之厓級也别作
埸羊益切詩云乃埸乃疆(漢書單作易)
域于逼切地有區限也
境羈景切地域所竟也古亦單作竟
垂是為切邊地也(别作陲)
堧而縁人兗二切(又奴亂切)又作史記河渠書
有河壖(韋昭曰縁河邊地)&KR1007;錯穿太上廟堧垣(顔師古曰廟内垣之)
(外游地也)通作陾(别作[田耎]㽭說文曰㽭城下田也)
埃於開切塵起也
墾口狠切豤土也當單作豤
墢北末切撥房越放吠四切語曰王耕一墢(韋昭)
(曰一耜之墢也王無耦以一耜耕或作坺說文曰治也)
府容切崇土也亦作從手封之(說文曰古文)
籀文古之為地域者辨其疆域而溝封之因其髙
者而封焉因其下者而溝焉所以辨也故建國謂
之封傳曰諸侯正封又曰帥偏師以修封疆此之
謂也古之聖王髙髙下下各因地之宜封山以崇
其聚濬川以疏其流故祭山者封之天子巡守于
方岳則因名山以升中于天因吉土以祀地遂封
其山而祭之祭天者為壇祭地者墠而不壇所謂
封墠也虞書曰嵗二月東巡守至于岱宗柴望秩
于山川五月至于南岳八月至于西岳十有一月
至于北岳皆如岱禮史記封太山禪梁父封禪之
義也封禪非絶禮也有虞氏五載一巡守周人十
有二載一巡守其禮浸濶矣及周之衰不能時巡
其禮始曠齊桓公霸諸侯而欲封禪管仲設辭以
諫其事之有無不可知葢晉文公請隧季氏旅太
山之類也至所稱三脊茅比目比翼魚鳥之類皆
秦漢諸儒夸誕之論也封崇土以封山也漢儒乃
以玉牒石檢為封世主樂聞其號而不考其義遂
以為百王之盛典過矣葬者封土為墳故亦曰封
孔子曰吾聞之古也墓而不墳丘也東西南北之
人也不可以弗識也於是封之崇四尺記又曰縣
棺而封曰既封而弔(康成悉讀為窆非說文封從寸其說曲而不通凡字之從)
(又者如㝊以又為聲若仅以又為義皆譌而為寸也)
培蒲枚切加土也中庸曰栽者培之(培坏坯陪四字書傳)
(多錯互各具本文下)又薄口切培塿也
埤避支切邕土旁益也在土為埤在衣為裨詩
云王事適我政事一埤益我又部靡切下濕地也
晉語曰松柏不生埤
增咨騰切加土也(又作譄說文曰加也)
坏步枚切以土封罅隙也記曰坏牆垣又曰蟄
蟲坏户亦作莊周曰日中穴陪又步侯切(疑與)
(培一字)
墐竒鎮切塗塞也詩云塞向墐户又曰行有死
人尚或墐之傳曰道墐相望謂道旁埋尸也(别作殣)
基居之切將為宫室先為基址也又作
堂徒郎切崇基為堂古文(籀文又作文曰盛貌)
書云弗肯堂矧肯構詩云自堂徂基堂下至門不
崇故但曰基凡堂必髙廣故引之為堂堂之義
塾殊六切門左右堂也
堦古諧切設級以升髙謂之階又作古謂
梯亦曰階喪大記復虞人設階(康成曰梯也類篇曰江南人呼梯為)
(隑柯開切不知乃階也)又作亦古哀切(說文陔階次也又作)
(垓司馬相如封禪書曰上暢九垓服䖍曰重也淮南子曰吾與汗漫期乎九垓之上史記漢武帝作)
(太一壇三垓鄒氏曰一作陔說文垓兼垓八極也引國語天子居九畡之田按梯堦陔實一聲國語)
(畡從田垓畡實兩字)
墀直尼切(說文塗地也天子赤墀漢曲陽侯根僣上赤墀青瑣)
墄倉厯切七畧曰左墄右平墄階級也左墄人
上右平車上也
坒毗至切堂級也說文地相次比也又作
賈誼曰人主如堂羣臣如陛(說文曰陛升髙階也)
墠常衍切除地有事也書曰三壇同墠禮曰去
壇為墠(詳見封下)
壇徒干切除地為墠崇土為壇書曰為三壇同
墠(别作䃪又徒案切)
場直良切築土為埸以納禾稼也周官場人掌
樹果蓏詩云九月築場圃十月納禾稼(鄭康成曰圃樹果蓏)
(季秋以為場故曰場圃别作塲畼)
壝唯季切周禮曰為壇壝宮封人掌設王之社
壝(鄭康成曰平地築壇又委土起堳埒以為宮象牆壁)禮為壝壇畫階無宫
(康成曰壝土象壇也)又作
埒力輟切(說文曰卑垣也)
壘力軌切絫墼土為營壁也亦作(說文從厽從土)
(厽絫坺土為牆壁象形)
墉余封切古文束版築土以為宫也
國邑之城通亦曰墉(别作鄘傳曰鄭災祈于四鄘鄘城也)
垣雨元切墉也籀文
城氏征切國邑之都垣也
堞徒劦切女垣也傳曰晏弱圍萊垔之環城傅
於堞(杜元凱曰女牆也)又盧蒲嫳攻崔氏崔氏堞其宮而
守之(杜元凱曰短垣也又作)
堵當古切詩曰之子于垣百堵皆作曰築室百
堵築垣墉者絫版而上竟其版之長為一堵
籀文(說文曰五版為堵杜元凱曰方丈曰堵此說未必然)
壁必激切古者築垣墉周宇以為宮後世編葦
竹以障楹間塗之以泥曰壁月令曰蟋蟀居壁又
昬東辟中單作辟軍所止亦設堵障故亦謂壁壘
坊府良切(今以此為里巷名按坊記以此為防别作閍閍巷門也)
堤丁兮切築土以扞水也别作(說文堤滯也隄唐也)
塘徒郎切池堤也古通用唐詩中唐有甓
堰於幰切築土以遏水也古通作偃(又去聲亦作&KR0739;)
埭徒賚切堰之小者
垻必駕切(類篇曰坡也又平川謂之垻又必葢切别作壩䃻埭也)
塍食陵切說文曰稻中畦也
圯盈之切(說文曰東楚謂橋圯)漢書張良步游下邳圯上
(服䖍曰楚人謂橋曰圯)
堠胡冓切封土以紀里也五里一堠
塒市之切詩云雞西于塒(說文曰雞西垣也)
垜杜果切阜土也(說文曰堂塾也類篇曰射堋也侗謂堂塾射堋皆以土為)
(之别作)
坫都念切(說文曰屏也)冠禮待于西坫南(康成曰坫在堂角)
又大射儀太師少師上工皆東坫之東南西面坐
語曰邦君為兩君之好有反坫(朱子曰坫在兩楹之間獻酬飲畢則)
(反爵於其上)以禮觀之堂皆有坫惟國君有反坫
垼營隻切士喪禮為垼于西牆下(又作坄說文曰匋竈窻也)
(役省聲鄭康成曰塊竈也葢擁塊以為竈)
墼古厯切甓垒也
堲子栗切記曰夏后氏堲周(康成曰火塾曰堲燒土冶以周棺或)
(謂之土周由是也弟子職曰左手執燭右手折堲堲燭頭盡也又作垐說文曰垐以土增大道上堲)
(古文)引之為窒塞之義書曰朕堲讒說殄行(孔安國曰疾也)
(非徐氏在力切)
坯鋪枚切塼瓦之垒未燒為坯(說文作坏)
朱遄切已燒為未燒為墼亦作(亦作甎)
埏尸延切和土也老氏曰埏埴以為器又際也
司馬相如曰下溯八埏又以然切墓道也
均居勻切造瓦之具旋轉者董仲舒曰泥之在
均惟甄者之所為(漢書譌為鈞)因之為均平之義均厚
薄等也鈞輕重同也(又作㚬姰說文姰鈞適也)
垍其冀切說文曰堅土也今人以名陶器
壎况袁切樂器也(說文曰以土為之六空郭璞曰大如鵞卵銳上平底别作)
(塤壦坃)
垸胡官切孫氏去聲周官冶氏為殺矢重三垸
(康成曰量名讀為丸)列子垒垸以為丸(說文曰以桼和灰而髹也一曰補完也)
型户經切鑄金範也古單作刑荀子曰剖刑而
莫邪已或曰以金曰範以土曰型以木曰模
堥莫侯亡遇二切(又平聲類篇曰瓦阜也康成注瘍醫合黄堥置五石其中)
(燒之黄堥如今瓦合)
墓莫故切死所葬也
墦扶袁切孟子東郭墦間之祭者(說者曰墓也)
塋維頃切墓之營域也
堋補鄧切又彼驗切葬下土也傳曰毁之則朝
而堋通用窆(别作塴)又皮登切射埓也
堩古鄧切墓道也既夕禮曰唯君命止匛于堩
(别作)
圩於姑切漫塓也春秋傳汙人以時塓館宫室
亦作語曰糞土之牆不可杇也(說文曰所以塗)
(也)又于姑切史記孔子生而首上圩(司馬貞曰窊也)今江
淮間水髙於田築堤扞水而甸之曰圩田
墁謨官切以土漫塗牆壁也孟子曰毁瓦畫墁
亦作墁與塓聲義相近
塓莫狄切塗補牆壁也左氏傳圩人以時塓館
宫室
墍許既切說文曰仰塗也書曰惟其塗墍茨又
詩云摽有梅頃筐墍之(毛氏曰取也非)又曰伊余來墍曰
民之攸墍(毛鄭皆曰息也)
塹七豔切闕土為阬也
坎苦感切地陷中也(别作㙳埳)又苦紺切坎旁厈也
(類篇曰險厈也俗作墈)
坅五錦丘甚作感三切既夕禮甸人築坅坎(埤倉)
(曰坎也阬也)
坳於交切岡阜之偃曰坳莊周曰覆杯水於坳
堂之上(亦作凹象形又作岰拗)
墊都念切頃陷也書曰下民昬墊通作阽(别作店)
坼恥格切土裂也
圮皮美切頃隤也(别作䤏)
壞户怪切隤敗也古文壞之曰壞古怪切
說文曰(籀文徐鉉曰&KR1817;)攴部
毁虎委切缺壞也毇省聲又作(說文曰古文從)作䃣又作
(㩓說文曰偒擊也又毁廟之毁别作祪)
垝俱毁切詩云乗彼垝垣(毛氏曰毁也亦作陒)
填亭年切邕土塞空也凡實中者因曰填亦作
又借以狀鼔聲孟子曰填然鼔之亦通作闐
詩云伐鼔淵淵振旅闐闐(又作磌公羊氏曰聞其磌然)又即刃
切與鎮通用史記土為填星
塞先則切邕土窒空也引之則中實者皆曰塞
書曰温恭允塞又曰剛而塞(别作㥶說文實也引書剛而㥶)又引
之則闗隘之地塞而守之曰塞先代切又引之則
諾許而實其言曰塞漢書殺牛塞禱(别作賽)博者以
采相勝亦曰塞(别作簺)
垔伊真切塞也書曰鯀垔洪水(别作陻湮又作堙㘻)春秋
傳晏弱圍萊垔之環城傳於堞謂垔其濠故得傅
於堞也孫子曰攻城之法修櫓轒輼具器械三月
而後成距垔又三月而後已(說者謂垔為土山距垔者踊土稍髙而前)
(以附其城也恐未然)
垘房六切土邕曰垘史記曰川塞谿垘
瘞於繼切幽薶也禮曰祭地瘞周官司巫掌祭
事守瘞
墩都昆切平地有阜也(俗書)
墡上衍切白埴土也(俗書)
六書故卷四
