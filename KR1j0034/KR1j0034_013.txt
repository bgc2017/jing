六書故卷十三
宋戴侗撰
人六
心息林切人有五藏火藏曰心神明之舍一身之
主宰也素問曰心者君王之官神明出焉象形凡動
物必有心有心則有知而莫知於人心天地之徳具
焉孟子曰志氣之帥也天以氣覆乎上地以形載乎
下人立乎其中獨以心知故人者天地之心而氣之
帥也能盡其心則可以與天地參與天地參則可以
為天地萬物之主宰矣斯之謂大人均是人也或為
大人焉或為小人焉心有操舍存亡也是心之神運
動不居俯仰之間周流六虚操之則存舍之則亡是
心茍存動鮮不中是心茍亡動罔不忒故帝舜曰人
心惟危道心惟微孔子曰操則存舍則亡出入無時
莫知其鄉自釋氏之説興以空寂為心于是有心無
内外出入之説舍其主宰之精而求諸虚寂浩大之
域治心者惑焉夫心居百體之中其形内而不外心
之神明則有出入矣學問之道無他存其心而已矣
伯曰五藏肝開竅於目腎開竅於耳肺開竅于鼻脾
開竅於心惟心無竅心之出入也以神易曰神也者
妙萬物而為言者也唯神也故不疾而速不行而至
人之所以為萬物之靈者是心之神也引之則以形
而言凡函畜于中者皆謂之心草木華葉之心是也
(别作芯)以德而言凡神明主宰若有心志者亦謂之心
天地鬼神之心是也
心之象形
惢才絫切草木華未舒含惢之象(又作繠)傳曰佩
玉繠兮予無所繫之謂佩玉下垂如惢也(又作蕊蘂説文)
(惢心疑也从三心讀若瑣孫氏才規才絫二切繠垂也从惢系聲孫氏如壘切按系非聲乃㑹意然)
(亦後人所加也)
心之諧聲
德多則切心之良有曰德人受天地之中以生
天地之德具焉謂之明德仁義禮智德之大也臯
陶之所謂九德周官司徒之六德洪範師氏中庸
之三德凡善美皆德也引之則天地有天地之德
隂陽有隂陽之德五行有五行之徳鬼神有鬼神
之德小之則龍有龍德驥有驥德物有其德焉天
地之大德曰生物之始生無不含德逮乎老謝則
徳衰而刑及之故春之盛徳在木夏之盛徳在火
秋之盛徳在金冬之盛徳在水生長為德老死為
刑春夏為德秋冬為刑寛仁慈愛為德故德與刑
反忠信篤實為德故德與偽對得于天而能實有
諸己者然後為有徳得於天者同有諸己者異故
德有大有小有厚有薄有逆有順有吉有凶(或作惪)
性息正切命于天固有諸心曰性中庸曰天命
之謂性夫人有生則有心有心則有性故性从心
生聲仁義禮知信性之徳也飲食男女性之欲也
引而申之凡命于天而成于物者皆有恒性焉太
一判而為隂陽隂陽各一其性分而為五行五行
各一其性散而為萬物萬物各一其性物之禀也
偏一受其成能而不可易故木之性曲直其德也
仁火之性炎上其德也禮金之性从革其德也義
水之性潤下其德也知五行變化之父母也不相
易性况于物乎惟人也得天地之中冲隂陽之和
聚五行之秀萬善具焉萬物備焉故成湯之誥曰
惟皇上帝降衷于下民若有恒性武王曰惟天地
萬物父母惟人萬物之靈劉子曰民受天地之中
以生所謂命也所以謂人性善也先人曰鳥獸之
生也㳺者則狎于水而不溺走者則馳于野而不
躓然終于此而已矣人之生也自赤子不能求其
母自是以進皆學焉而後能之無所不學則無所
不能是人之性也聖人以為人性之善莫不可學
也于是有教學之道焉夫性之所無雖教之終不
能故牛可習于耕而不可教之使走馬可習於乗
而不可教之使耕走者不可使飛陸者不可使游
性所無也堯舜之道塗之人皆可學而至焉性所
有也有仁義之性而不能身之者猶有衣裳而弗
能服有貨財而弗能用也非性罪也故孟子曰人
無有不善又曰人皆可以為堯舜雖然得其偏者
物也而有偏之幾中者焉故鸚鵡可教以言猨猱
可教以技螻蟻之君臣鴻鴈之行列其性亦有近
於人者焉得其中者人也而有中之綦偏者焉故
狼子野心蜂目豺聲其性亦有近于禽獸者焉中
之綦中者為上知其次為賢知之差其偏者為愚
不肖之差其綦偏者為下愚要其終而言之誠若
有分量焉自其初而言之亦一而已矣雖桀紂之
暴檮朱之嚚譽之曰汝君子也則油然以受矣謂
之曰汝小人也則拂然以怒矣居其室出其言善
則千里之外應之居其室出其言不善則千里之
外違之善善惡惡心之秉彞未嘗異乎人也惟狂
克念則聖矣惟聖罔念則狂矣人一能之已百之
人十能之已千之果能此道矣雖愚必明雖柔必
强學者何以自棄于不可學教者何以棄之于不
可教故孔子曰有教無類孟子曰乃若其情則可
以為善矣乃所謂善也若夫為不善非才之罪也
㢲語之而弗繹也法語之而不改也自暴自棄而
不受教有堯舜以為之君為之父而有丹朱商均
焉非教罪也故孔子曰性相近也習相逺也惟上
智與下愚不移夫馬有駑駘而言馬之性者必曰
善致逺牛有罷羸而言牛之性者必曰善引重語
常性也孟子曰今夫牟麥播種而耰之其地同樹
之時又同勃然而生至于日至之時皆熟矣雖有
不同則地有肥磽雨露之養人事之不齊也故凡
同類者舉相似也何獨至于人而疑之語常性也
人受天地之中以生有常性者矣以下愚之不可
化而訾人性之不善者是何異乎以罷駑而謂牛
馬之不能引重致逺哉以此自謂則不能學以此
謂人則不能教是以君子罪之也
情慈盈切欲惡發于本心之謂情記曰喜怒哀
懼愛惡欲七者弗學而能謂之人情後之言情者
宗焉夫喜怒哀懼爱惡欲七者情之所發而未足
以盡情也好善而惡惡好生而惡殺好得而惡失
好聚而惡散好富貴而惡貧賤有同欲焉有同惡
焉是人情也所欲斯爱之矣所惡斯怒之矣得其
所欲則喜失其所爱則哀是人情也故觀其所欲
惡哀樂而人之情可見矣易曰天地感而萬物化
生聖人感人心而天下和平觀其所感而天地萬
物之情可見矣又曰觀其所聚觀其所恒而天地
萬物之情可見矣發于本心謂之情偽貎矯飾謂
之不情故易曰設卦以盡情偽魯荘公曰小大之
獄雖不能察必以情孔子曰上好信則民莫敢不
用情曾子曰自吾母而不得用吾情吾烏乎用吾
情孟孫曰勉而為瘠則吾能母乃使人疑夫不以
情居瘠者乎哉叔孫輒曰魯有名而無情范匄曰
吾知子敢匿情乎公羊氏曰是何子之情也孟子
曰物之不齊物之情也又曰聲聞過情君子恥之
古之言情者盖如此孟子曰人見其禽獸也而以
為未嘗有才焉者是豈人之情也哉乃若其情則
可以為善矣乃所謂善也謂人性之實未嘗不善
也荘周曰决性命之情而饕富貴言决性命之本
真也性也者天命之固然者也故言性者曰天性
情也者人心之同然者也故言情者曰人情
意於記切心之起為意引之則意料逆想者為
意孔子曰毋意記曰聖人耐以天下為一家中國
為一人者非意之也意之之謂意入聲今作億語
曰億則屢中又曰不億不信(説文曰意从心从音察言而知意也按許)
(氏之説鑿而不通疑以音為聲否則啻聲啻譌為音史記云項月喑噁叱咤漢書作意烏音與意盖)
(同聲也説文又有字滿也从心聲快也从言从中孫氏並于力切按心中之為快義)
(亦未明外王父曰語曰抑與之與漢石經作意與之與大戴禮武王問師尚父曰黄帝顓頊之道存)
(乎意亦忽不可得見與漢書隗囂問班彪曰抑者从横之事復起于今乎賈誼賦服乃太息請對以)
(意師古曰合韻意億盖意有抑音二字古通用也)
憶乙力切系念也(俗書)
志職吏切心之所注為志書云若射之有志(先儒)
(多以心之所之為志盖誤以諧聲為㑹意夫心出入無時無不之也然非其所祈向指注則不可謂)
(志)志在焉則不忘故因為記念之義與識通用又
因之為志載銘志(别作誌)身有赤墨子因謂之志(别作)
(痣)草有逺志(别作䓌)
念乃玷切心之所存為念書曰帝念哉念茲在
茲
思息茲切心所紬索也借為辭助詩云不可求
思今我來思之類是也思有綸緒深長曰思去聲
書曰欽明文思又桑才切詩云其人美且思傳曰
于思于思(杜氏曰多鬚貌)借為頰思之思也(别作顋腮)魚頰中
鬣亦謂之思(别作鰓)
思之諧聲
慮良據切思之所挂曰慮
惟夷佳切思之專也故引之為專獨之義亦通
作唯維書曰惟帝時克曰惟汝賢詩云維予與女
又借為發語辭書云惟時懋哉又曰惟茲臣庶詩
云維天之命按鍾鼎文凡惟皆作
忖取本切忖度也詩云他人有心予忖度之與
&KR1951;通
想寫兩切心之所仿象為想
感古坎切心觸于物而動為感
應於證切有感而應也又平聲説文曰當也以
言對者因亦曰應(别作噟譍)
態他代切情状也情變乎中而態見乎外揚雄
賦曰閨中容競綽約兮相態以麗佳(説文曰或作㑷)
忠陟隆切盡己致至之謂忠語曰為人謀而不
忠乎又曰言思忠記曰喪禮忠之至也又曰祀之
忠也如見親之所爱如欲色然又曰瑕不揜瑜瑜
不揜瑕忠也傳曰小大之獄雖不能察必以情忠
之屬也孟子曰自反而仁矣自反而有禮矣其横
逆由是也君子必自反曰我必不忠觀于此數者
可以知忠之義矣反身而誠然後能忠能忠矣然
後由己推而達之家國天下其道一也
恕商著切推己及物之謂恕己欲立而立人己
欲達而達人施諸己而不願亦勿施諸人恕之道
也完是心以往達乎四海矣故孔子曰吾道一以
貫之曾子曰夫子之道忠恕而已矣忠也者天下
之大本也恕也者天下之達道也又作(説文曰㣽)
(古文漢光武謂郅惲善恕己量主盖内譬諸己因以量主之不及范忠宣公謂以恕己之心恕人亦)
(此説也聖人所謂恕豈曰自恕其短而推以及人乎後世循習因以寛賁為仁恕失恕之義矣)
忱時任切誠也
恂須倫切謹信也亦通作洵書曰廸知忱恂于
九德之行詩云洵美且異又曰于嗟洵兮曰洵訏
且樂洵有情兮皆信也語曰孔子於鄉黨恂恂如
也大學曰瑟兮僴兮者恂慄也加有謹意焉
慤苦角切樸實也
恪客各切䖍謹也書云恪慎克孝詩云温恭朝
夕執事有恪傳曰封胡公于陳以備三恪(又作愙説文敬)
(也引傳以備三愙)
忳徒渾切心意專積也楚辭曰紛忳忳之願忠
又曰中悶瞀之忳忳又曰忳鬰邑余侘傺兮
悃苦本切中心懇欵也
愊拍偪切誠意偪塞也伯曰悃愊猶衷曲也
悰徂宗切情緒也(説文曰樂也)
悾枯公切中無所有也語曰悾悾而不信
愿虞怨切樸謹也書曰愿而恭樸愿而不恭則
無所用之矣語曰侗而不愿
慎時刃切戒謹兢兢也(説文曰古文)
慥七到切中庸曰言顧行行顧言君子胡不慥
慥爾(康成曰守實貎朱子曰篤實也)
慧胡桂切曉解也語曰好行小慧孟子曰雖有
智慧不如乗勢曰人之有德慧術知
悊陟列切明察也漢書曰察父悊兄亦通作哲
(又作喆嚞説文曰悊敬也班固賦曰聖喆之治按聪哲之悊當從心今書傳多作哲盖借用嘲哲之哲)
恒胡登切常久也(説見下)
愔伊淫切安和也傳曰祁招之愔愔式昭徳音
(杜元凱曰安和也)
悘煙奚於計二切婉順也(又作瘱嫛嫕説文曰瘱静也嫛婗也婗)
(五奚切嫛也無悘字博雅曰悘審也或曰共也静也類篇曰嫕嫛婉嫕順从也静也婉也)
愛於代切義不待訓又作(又作愍唐本説文曰从心从)
(先从夂晁説之曰古文無从夂者)
慈疾之切憐愛也㓜者人之所慈大學曰為人
父止于慈慈竹竹之叢生子母相依者也慈石丱
之精者能引鍼鐵以母感子故名慈石漢書曰慈
石取鐵(别作磁)
恩烏痕切愛惠也
慕莫故切愛戀也(説文又有慔也孫氏音同)
戀龍眷切系戀不舍也
憐落賢切閔愛也(又作怜)
恃上止切倚賴也
怙後五切負恃也(又作&KR2695;)
忕時制切狃習也
悦弋雪切内得於心愉懌也古亦通用兑説二
字易曰説萬物者莫説乎澤引之為悦澤
怡盈之切和悦也語曰兄弟怡怡又曰出降一
等逞顔色怡怡如也(别作恞)
愉容朱切和豫也記曰有和氣者必有愉色
懌夷益切喜悦也詩云悦懌女美
㥦詰劦切心意厭滿也(又作愜㤲悏説文曰㤲思貎)
恔後校切㥦也孟子曰於人心獨無恔乎
快苦怪切心意暢遂也
恢苦囬切心意開弘也傳曰用不恢于夏家又
作春秋衛有孔悝(説文悝啁也病也孫愐曰大也)
恬徒亷切心意安也
愈甬主切心意轉加也詩云憂心愈愈引之則
凡差勝者為愈語曰女與囬也孰愈曰然則師愈
與病差亦曰愈(别作瘉非瘉乃病也)
憧尺容切易曰憧憧往來朋從爾思(説文曰憧意不定也)
怒奴故切義不待釋
憤文粉切感憤鬰發也
忿撫吻切怒疾也(説文曰悁也)
悻胡頂切怒狠也(又作婞説文曰悻狠也一曰見眡也或作非)
憝徒對切惡(去聲)怒也書曰凡民罔弗憝又曰元
惡大憝(孟子引書作譈)
懟直類切怨憤無好氣也孟子不娶則廢人之
大倫以懟父母周語曰事君者險而不懟
愠於問切藴忿不平於中也又紆粉切
惀楚辭曰憎愠惀之修美愠紆粉切惀盧本切
(類篇曰思求曉知之謂惀一説愠惀煩悶貌以其辭意考之慍惀乃忠悃之意)
忤五古切心觸遌也(俗書)古通作午遌
恚於避切怒恨也(又作㜇説文曰恚恨也㜇不悦也)
憾戸紺切懐恨也
悱妃尾切心有所蔽而拂鬰也語曰不憤不啟
不悱不發(朱子曰口欲言而未能之貎恐未然别作㥱蕜)
懥脂利切大學曰心有所忿懥則不得其正(康成)
(曰怒貎也或作懫或為疐陸氏勑直切范氏音稚徐氏下四切又音一曰恨也)又作
書曰有夏之民叨懫日欽(孔安國曰忿懫也説文作陸氏勅二切)
忮支義切害心也詩云不忮不求(毛氏曰害也説文曰狠也)
荘周曰雖有忮心不怨飄瓦
悁規緣切狷急也晉語曰小心悁介不敢行也
與狷義近説文曰忿也又縈緣切憂也詩云中心
悁悁
懠才細切又前西切詩云天之方懠無為誇毗
(毛氏曰怒也)通作齌楚辭曰反信讒而齌怒
恨下艮切義不待訓
憑皮氷切盛氣憑滿也通作馮傳曰震電馮怒
急訖及切亟心也
悍侯旰切又下罕切暴悍也
愎弼力切狠執也
憎咨騰切疾惡也
怪古壊切駭異也
惎渠記切(説文曰毒也)傳曰管蔡啓商惎間王室又
曰惎澆能戒之(杜氏曰毒也)又曰晉人以廣隊不能進
楚人惎之脱扄(杜氏曰教也别作疾恚也)
怨於願切義不待訓(説文恚也古文又作)
忍爾軫切義不待訓(説文能也忍冬草之能冬者也别作荵非)
憂於求切義不待訓别作(説文憂和之行也引)政憂憂从夂㥑
(聲㥑愁也从頁徐鍇曰㥑愁形于顔面故从頁蜀本頁聲按徐氏之説鑿而不通頁非其聲乃从心)
(夒省聲也)
愁鋤尤切(説文憂也)幽憂不化也按易晉之未濟曰
晉如愁如貞吉受茲介福于其王母似無憂愁義
楚辭曰愁鬰鬰之無快又曰愁悄悄之常悲以愁
為憂盖自此
恤雪律切憂閔也(亦作䘏)
罹鄰知盧何二切憂也詩云無父母詒罹又曰
逢此百罹羅省聲又與離通用為散離之離
愍美隕切哀矜也通作閔又作楚辭曰離
慜而不興(又作憫)
患胡貫切心所疾苦也説文曰憂(心上田吅吅亦聲)古文从
關省(亦古文按吅非聲乃)説文闕串字
恙弋亮切憂患也(一説蟲入腹入人心)
惱奴皓切憂撓也匘省聲(别作㛴説文曰心有所恨也从女聲)
悶莫困切憂否也又作(説文悶懣也懣煩也)
憹奴冬切憹懊猜狠也(又奴老切類篇曰懊憹痛悔也)
懊於浩切又平聲悵惜也(爾雅忨也又於六切)
愀茲秋切憂深之貎與湫通又子小切憂見顔
面之貎(又親小切)
悄七小切愁侐也(舅曰憂極他慮不入故静)詩云憂心悄悄
又曰勞心悄兮
惄乃歴切心虚弱也詩云我心憂傷惄焉如擣
又曰未見君子惄如調飢(説文曰飢餓也一曰憂也又作愵説文曰憂貎)
(讀與惄同)
惆丑鳩切説文曰失意也(與怊通)
怊丑招切荘子曰怊乎若嬰兒之失其母楚辭
曰怊惝怳而永懐(説文新附曰悲也)
悵丑亮切失意悵望也(説文曰望恨也)
悒乙及切悒悒憂辭也古單作邑於邑鬰邑不
獨心為然又烏合切
怏於兩切又去聲怏怏中心恨望不平也通作
養詩云中心養養又通作鞅漢書曰居常鞅鞅又
於浪切怏然欣愜自足意古通作盎
惋烏貫切駭悵也
憮罔甫切意若失也孟子曰夷子憮然為間曰
命之矣(説文曰憮爱也)
惝他朗切又齒兩切惝怳心若有亡也荘周曰
君惝然若有亡也(又作敞)
怳詡往虎廣呼郎三切心荒忽也(説文狂之貎)又作
通作荒楚辭曰怊荒忽其焉極(别作㤺慌)
懭苦謗切楚辭愴怳懭悢兮去故而就新(朱子曰皆)
(失意貎别作懬説文濶也一曰廣也大也)又上聲
悢力讓切懭悢也又平上二聲
怲彼病切又彼浪切詩云憂心怲怲(毛氏曰憂盛滿也)
忡勑中切詩云憂心忡忡與冲通(又作&KR0885;毛氏曰猶衝衝也)
(楚辭曰極勞心兮&KR0885;&KR0885;)又職容切怔忡也(亦作忪)
惙竹劣切又丁活切詩云憂心惙惙(舅駟曰憂結貎)
惔徒甘切詩云憂心如惔(毛氏曰燔也)
忉都勞切憂勞也詩云勞心忉忉
懆七到切(又采早七感二切)詩云念子懆懆(説文曰愁不安也舅)
(氏曰潰亂貎)
慅七老切(又倉刀七到二切)詩云勞心慅兮(説文蘇遭切動也盖)
(讀與騷同非)
慱徒官切詩云憂心慱慱兮侗謂通當作專憂
心屯積不化也
悲逋眉切義不待訓
悼徒到切悲痛也(説文曰愳也陳楚謂愳曰悼徐鉉曰从罩省)
悽千西切憂心凄然也與凄通
惻察色切心有感觸剌剌然也
隐倚謹切痛怛應心也(又作㦩)
怛當割切痛也(或作&KR1556;)又實也
㦧七感切痛毒也(漢書作㿊)詩云㦧莫懲嗟(毛氏曰曾也)
慘七感切凄慘也(或曰㦧慘寔一字)
愴楚亮初良二切悲楚也古通作倉詩云不殄
心憂倉兄填兮與凔通
恫他紅切痛心也(説文曰痛也一曰呻吟也别作痌恿)
悕香衣切公羊傳曰陳存悕矣(何休曰悲也)
忼丘浪丘郎二切忼慨意氣感激不平也古單
作亢(徐鉉曰别作慷非)
慨口盖切槩于心發于聲氣也又作説文
曰太息也又作嘅詩云愾我寤歎又曰嘅其歎矣
記曰愾然必有聞乎其歎息之聲愾又許既切傳
曰諸侯敵王所愾(杜氏曰恨怒也按愾盖王心所喟未見怒意又作忥鎎爾雅曰)
(忥静也説文曰忥癡貎鎎怒戰也引傳敵王所鎎)
惜思積切悼失也因之為吝惜
慟徒弄切哭哀不自止也
愳衢遇切義不待釋
恐丘勇切懼甚也古文
怖普故切畏懼甚也(又作悑又普駕切俗作怕)
惴之瑞切畏懼小心也
惕他歴切驚懼也(説文或作悐)
恇丘往丘王二切畏橈也
懾質涉切怖憚失氣也(説文曰失氣也伯曰膽攝也又作㒤説文曰心)
(服也)又作(説文曰怖也)漢書曰豪彊慹服
慴廸涉切説文曰震懼也(讀若疊)與疊通詩云莫
不震疊
怵勑律切説文曰心恐動也
憚徒案切畏難也(又作&KR1222;秦遷赧王于&KR1222;狐)又丁左切詩云
哀我憚人(毛氏曰勞也)又丹末切與炟通荘周曰憚赫
千里又丁但切亦作僤詩云逢天僤怒(毛氏曰僤厚也此説)
(非又詩云我事孔庶憚我不暇毛氏曰勞也讀丁左切恐不必變正文)
忌渠記切嫌畏也引之為疑忌敬忌忌克(又作誋諅)
(説文曰誋戒也諅忌也又作)又居吏切借為辭助詩云叔善射
忌
悸渠季切心動也(又作痵)
怔諸盈切怔忡心動悸征營也古借用征
愬色責切易曰履虎尾愬愬(子夏傳曰恐懼也)又蘇故
切訟也讒也與訴通語曰公伯寮愬子路于季孫
又曰膚受之愬
憺徒濫切漢書曰威稜憺乎鄰國(李竒曰猶動也蘇林曰陳)
(留謂恐為憺今俗以為恬憺之澹非也)又徒敢切楚辭曰心怛傷之
憺憺
愞奴亂切駑弱也(又作偄説文曰弱也俗譌為懦非)
怯去涉切膽弱畏愞也
慙才甘切羞愧也
恥丑已切羞惡也
愧俱位切内慙也(又作媿)
忝他點切辱也
怍疾各切慙也(又作説文曰慙語也)
忸女六切羞縮也又作
怩女夷切羞沮貎書曰顔厚有忸怩
悔虎猥切又去聲追悔其所已為之非也又為
卦之貞悔書曰乃命卜筮曰貞曰悔凡易内卦為
貞外卦為悔傳曰蠱之貞風也其悔山也本卦為
貞變卦為悔晉語曰貞屯悔豫(説文作&KR2644;)
懲持徵切創乂也(説文曰㣻也㣻懲也)
悛逡緣切懲改也
怠蕩亥切不敬也
惰杜果切又去聲解㢮也怠則惰(别作憜媠)
忽呼骨切輕易也借為倐忽恍忽荒忽之忽作
止去來不可期知之貎(别作惚)借為茫忽渺忽之忽
(徐鍇曰一蠶所吐為忽十忽為絲亦作芴荘周曰察其始無形無氣襍乎芒芴之間)
慢莫晏切不恭也(亦作嫚荀子作僈)
懶力但切不勤也(説文作懶)
慵常庸切懶也(傭懶二字皆古所無)
慆吐刀切慆猶偷也茍且因循之謂書曰無即
慆淫傳曰君子之近琴瑟非以慆心也又曰君日
不悛以樂慆憂詩云日月其慆言日月從因循中
逝也
恌他雕切偷也或曰輕也詩云視民不恌(毛氏曰愉)
(也孫氏愉他侯切又音踰説文引詩作佻)
恝訖黠切戛然不槩于心也孟子孝子之心不
若是恝(説文作&KR2202;忽也引孟子不若是&KR2202;或作忦又居拜切)
忘武方切遺忘也又去聲
步拜切疲倦也(又作憊)易曰系遯之厲有疾憊
也(説文&KR3138;也&KR3138;孫氏苦計切也或作)
愒苦盖切玩慢也傳云主民玩嵗而愒日(杜氏曰貪)
(也非)又苦例切息也(徐鉉曰别作憩非)
憖魚覲切意已倦而勉强也詩云不憖遺一老
(爾雅曰願也强也且也鄭氏曰心不欲自强之辭也)楚語曰吾憖置之耳傳
曰兩君之士皆未憖也
愚元俱切不慧也
惑穫北切眩易也古單作或
憒胡對切宴煩潰潰也古通作潰詩云潰潰囬
遹
悗謨官切心昬瞢也(又母本切或作慲)
憃書容丑江二切(説文曰愚也)記曰寡人惷愚㝠煩
戇陟降切窒直也
怐許侯切怐瞀㝠悶無開豁也
惡遏鄂切不善也又烏故切憎疾也又哀都切
借為惡有惡得之惡與烏通用又為發語辭孟子
曰惡是何言也
慝他德切衺惡也
忒他德切過差也(又作説文曰忒更也失常也亦借用貸字月令曰無)
(有差貸)
愆丘䖍切過也違也又(説文愆㥶皆過也)籀文漢書曰失道
(之諐又作愆)
憸息亷切邪陂銛巧也(又作&KR2548;説文曰疾利口也引書相時&KR2548;民又七)
(亷切)
恣資四切縦欲也(説文曰縦也)又千咨切恣睢縱横
也
怓奴交切詩云無縱詭隨以謹民怓(毛氏曰亂也説文同)
慳丘閑切勤忍也(自慳而下皆俗所通用)
恰苦洽切適當其可也(孫愐曰用心也)
忙莫郎切倉皇也(孫愐曰怖也又作恾)
恁如甚切今俗所用猶言如是也(典引曰勤恁旅力説文曰)
(下齎也孫愐曰念也)
惹人者切今俗所用其義為縈惹(孫愐曰亂心也)
懰力九切詩云佼人懰兮(劉氏曰好貎埤蒼作嬼妖也自懰而下並)
(古書之難通者)
懮於九切詩云舒懮受兮(陸氏曰舒貎)楚辭曰傷余
心之懮懮(朱子曰愁也)
慉許六切詩云不我能慉(毛氏曰養也鄭氏曰驕也説文曰起也)
怭薄必切詩云亦既醉止威儀怭怭(毛氏曰媟慢也又作)
(佖説文引詩作佖)
憬俱永切詩云憬彼淮夷(毛氏曰遠行貎説文曰覺寤也)
怗懘處亷切尺制直制二切記曰宫商角
徵羽五者不亂則無怗懘之音矣(康成曰敝敗不和貌徐氏曰怗)
(敝也懘敗也怗又多忝切静也托劦切服也癡亷切怗懘也又作惉㤐懘又作慸説文曰髙也一曰)
(極也一曰困劣也按史記引記止作惉滯)
悐他的切楚辭曰悼來者之悐悐(一作逖朱子曰憂懼貎)
怦普耕切楚辭曰心怦怦兮諒直(朱子曰心急貎)
惲委隕切説文曰重厚也
戁女版切(説文曰敬也)詩云不戁不竦(毛氏曰恐也朱子曰懼也)
心之疑
寍囊丁切(説文曰安也从宀从心在皿上人之飲食器所以安又願辭也从丂)
(寍聲又定息也从血甹省聲按寍寧三字必相因而為聲義許氏之説皆牽合而甚無理)
書傳之用其義有二其一安也其一願辭擇于不
得已寕若為此也語曰禮與其奢也寧儉
惠胡桂切説文曰仁也从心从叀(説文曰徐鍇曰為惠者心専也)古文
按經傳之用其義有二其一順也書曰惠廸吉曰
朕言惠可底行曰嗣王不惠于阿衡其一恩惠也
懿乙器切書曰徽柔㦤共詩云好是懿德曰女
執懿筐曰懿厥哲婦(毛氏曰美也説文曰專久而美也从壹从恣省聲按从壹)
(無義恣於聲亦不諧疑从心㱅聲欠譌為次也類篇曰懿古作㱅又於其切音平聲㱅盖自為一字)
慶丘畺丘竟二切嘉事曰慶因之為賀慶(説文曰行)
(賀人也从心从鹿从夂吉禮以鹿皮為贄)
憲許建切伯曰工師将為宫室先為之圖曰憲
管子曰如履之憲謂鞵法也書曰監于先王成憲
按憲縣法也周官布憲掌憲邦之刑禁(康成曰憲表也謂縣)
(之也)士師掌五戒五曰憲用諸都鄙正嵗帥其屬而
憲禁令于國及郊野又曰市刑小刑憲罰(鄭司農憲播其)
(&KR3201;)又鄉大夫正嵗令羣吏考法于司徒以退各憲
之於其所治故取法亦謂之憲詩云文武吉甫萬
邦為憲書云惟天聪明惟聖時憲中庸曰仲尼憲
章文武是也於時文武之道未墜故曰憲章(説文曰敏)
(也从心目害省聲按害非聲)
六書故卷十三
