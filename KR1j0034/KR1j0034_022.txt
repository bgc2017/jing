六書故卷二十二
宋戴侗撰
植物二
禾乎戈切黍稷稻粱自苗至實通謂之
禾象形詩云禾麻菽麥又曰禾易長畝北方多陸土
其穀多粱粟故粱粟専以禾稱南方多澤土其穀多
稻故稻専以禾稱稾穂為禾去稿為穀去糠為米北
方以粱粟為穀南方以稻為穀
禾之㑹意
秉鄙永切禾盈握也詩云彼有遺秉聘禮禾四
秉曰筥(毛氏曰秉把也)米十六斗曰籔十籔曰秉語曰與
之粟五秉秉把同聲實一字古無把字所秉曰秉
去聲今作柄
秉之指事
兼古恬切并二禾而兼秉之也
秝力的切(説文曰稀疏適也)
禾之諧聲
稷煎弋切土之穀也莖葉似粱而庳穂㪔如稻
粒如粱而扁大稃外瑩滑米正黄五穀之長也南
人謂之穄(爾雅曰粢稷説文曰稷穧也穧稷也穄&KR1265;也子例切&KR1265;穄也侗謂穄稷同聲實)
(一字説文葢本爾雅爾雅葢本禮記記曰稷曰明粢夫祭祀之米黍稷稻粱通謂粢盛而各為之嘉)
(號故稷曰明粢粱曰薌萁謂稷為粢亦可謂粱為萁乎固矣夫爾雅之為説也)
黍暑雨切黍苗似蘆荻實圜黒生高寒南人謂
之荻穄米最黏北方高寒地少澤故多黍稷為酒
醴酏糝者多用黍南方土澤而氣温故多稻為酒
醴&KR0755;糝者多用秫稻北人罕識稻故言稻稌者多
不中物南人罕識黍稷故言黍稷者多不中物(按黍)
(以春種説文謂大暑始種非也)
黍之諧聲
香虚良切黍之芳臭也古以秬黍為鬯(説文曰从甘徐)
(鍇曰甘非聲稼穡作甘从甘㑹意按香氣臭也甘味也非所从説文亦不應指甘為聲葢从即省譌)
(為甘也别作薌)
香之諧聲
馨火形切香之清揚者
馥方六切香之芬郁者
黏昵占切黍膠著也(别作粘)
黐丑知切黏之甚者也苦木皮擣取膠液可以
黏羽物者今人亦謂之黐(别作)
黎郎奚切黍色黒也利省聲(説文曰履黏也别作黧)古為
國名書云西伯勘黎(别作&KR2544;説文曰殷侯國在上黨東北)
稻稌徒討切地魯切澤土所生芒種也亦
有同類而陸種者謂之陸稻記曰煎醢加于陸稻
上今人謂之旱稜南方自六月至九月而穫北方
地寒故詩曰十月穫稻稻稌一聲實一字稌宜下
而黍宜高豐年高下皆熟故詩曰豐年多黍多稌
(爾雅曰稌稻説文同)
秬其吕切詩云誕降嘉種維秬維秠維穈維芭
傳曰黒牡秬黍以享司寒(爾雅曰秬黒黍説文从鬯黒黍也)
秠浦宜切(爾雅曰秠一稃二米)
穈謨昆切亦作(爾雅虋赤苗郭氏曰赤粱粟也疏曰詩作穈穈虋同)
(音又作&KR1666;鄭剛中曰岐山之陽種&KR1291;九盛俗書穈為&KR1291;米類稷可麪可餅西人飽食麪非&KR1291;猶飢)
(將家云出戰糗糧乾不可食嚼&KR1291;㕩匊則津液生餘物皆下咽士卒用小囊盛寘馬上遇水漬之尤)
(美又&KR1291;者自外而内又麥者自内而外葢&KR1291;以寒熟麥以㬉熟故也)
稙常職切詩云稙穉菽麥(毛氏曰先種曰稙後種曰穉)
穉直利切幼禾也(説具稙下又作稚䆈)
種之勇切穀子也穀以種别故引之為種類種
族埶種曰種去聲
穜直容切詩云黍稷重穋周禮曰詔王后帥六
宫之人而生穜稑之種而獻之于王吕氏春秋曰
種稑不為稑重不為重(鄭司農曰先種後熟謂之穜後種先熟謂之稑説文)
(穜埶也童聲孫氏之用切種先種後熟也重聲孫氏直容切按詩重稑借用重字説文似與詩合然)
(重實與之用之音合童實與直容之音合周禮穜稑之種與書傳所用種字皆同當从周禮為正)
稑力竹切又作(説具穜下)
秫常出切凡米之黏者為秫亦謂之稬不黏為
秔亦謂之秈稬秫宜為酒為餈秔秈宜為飯凡五
種皆有秔秫陰陽之别也(説文曰从禾术聲或單作按今以山薊為术)
稬奴亂切(説具秫下俗亦作&KR2009;糯説文曰沛國謂稻稬)
秔居行切(説具秫下俗亦作稉粳)
秈相然切(説具秫下别作䄽)
穬古猛切(説文曰芒粟也五穀皆有穬又作&KR1855;)
稜閭承切稻厚殻廉稜高起者也水種者曰水
稜陸種者曰旱稜觚有廉稜故謂觚稜(别作棱)釦器
皿之上廉者亦曰稜(俗作錂)
穀古速切黍稷稻粱之實曰穀嘉種之通名也
故凡嘉善之成皆曰穀
穎余逞切(説文曰禾末也)書云異畝同穎(孔氏曰穂也)詩云
實穎實栗(毛氏曰垂穎也)
穂徐醉切禾實成枝也(説文禾成秀也从瓜禾人所以收或作穂)
(蓫按説文褎从衣聲則&KR2292;之聲與褎相近)
稃芳于切(説文曰也徐鍇曰即米殻也别作粰)
苦㑹切(説文曰康也)按稃與穀殻也已舂為康
戸括切(説文曰舂粟不潰也)居氣切(説文曰也)
之若切説文曰禾皮也吕氏春秋曰得時之
麥薄而赤色
秱徒東切吕氏春秋曰得時之禾長秱而穂大
得時之麥長秱而頸黒按秱禾稁節間猶竹之筒
得時則長透
秸古黠切禾莖也又作(説文曰稭禾稁去其皮祭天以)
(為席)書云三百里内秸服(孔氏曰稁也)記曰莞簟之安而
稁鞂之設(鄭氏曰穂去實曰鞂别作䕸)
秆稁根旱切禾直莖也姦皓切(説文稈禾莖也或作)
(秆稁稈也徐鍇曰稈即秸之和皮者稁則又稈之粗亂者古之有罪者席稁今人謂書之草創者為)
(稁)稭秸秆稁聲相通引之則矢幹亦謂之稁亦謂
之秆皆一聲之轉非二物也周人稁人掌弓矢(秆别)
(作稈&KR1520;稁别作菒藳齊語曰及寒擊菒除田)
良舌切(説文曰黍穰也徐鍇謂此即桃茢之茢)
穖居希切吕氏春秋曰得時之禾疏穖而穂大
得時之稻長秱而疏穖(説文曰禾穖也徐鍇曰莖也)按穖禾莖
節也
秒彌小切禾芒也班固傳曰造計秒忽(説文曰夏至而)
(禾有秒秋分而秒定十二秒為一分)
稼古訝切樹埶為稼收穫為穡周官稻人掌稼
下地
秧殷彊切栽禾也(説文曰禾若秧穰也)
移以支切移秧也凡稻稻必先苗之而移之(説文)
(曰禾相倚移也一曰移禾名)凡穋移之義取焉(别作迻説文曰遷徙也)
穮彼消切傳曰是穮是蓘必有豐年(説文曰耕禾間也)
稠直由切禾密也與綢通
穊几利切稠也
稀香衣切禾疏也古通作希
穠奴冬切禾茂盛繁穠也
穆莫卜切禾深茂幽逺穆穆然也詩云維天之
命於穆不已穆穆文王皆此意也宗廟之禮昭居
左向牖以其明也故謂之昭穆處右向墉以其幽
也故謂之穆
穟徐醉切詩云禾役穟穟(説文曰禾穂之貌)
褎由救切禾盛貌詩云實種實褎又曰褎如充
耳漢詔子大夫褎然為舉首褏省聲(毛氏曰褎盛服也充耳盛)
(飾也鄭氏曰顔色褎然如見塞耳無聞知也聾者常多笑陸氏曰本亦作褎由救在秀二切鄭笑貌)
(朱子曰褎多笑貌按諸説皆鑿而不通毛氏不過以為盛服)又似又切與褏通
穰稔汝良切禾實豐也而沈切榖熟也
七牛切穀熟時也亦作省聲書云
若農服田力嗇乃亦有秋
秊泥賢切穀成熟也詩云自古有秊春秋曰大
有秊鐘鼎文人聲周官太史掌正嵗秊以叙
事嵗以紀天步故日一周為嵗秊以叙人事故四
時周為秊
穫胡郭切収刈也又胡故切借為地名詩云整
居焦穫(毛氏曰周地郭璞曰扶風池陽縣瓠中是也)
穧齊帝切詩云此有不歛穧(鄭康成曰手把曰秉四秉曰稆謂一)
(穧也舅曰禾之已刈而未收者此説似當)
稇苦本切齊語曰諸侯之使稇載而歸(説文曰絭束也)
穌孫呼切(説文曰把取禾若也徐鍇曰若即竹若也穌部歛之也)
稰穛陸氏息吕切陸氏側角切又作
記曰飯黍稷稻粱白黍黄粱稰穛(鄭氏曰熟穫曰稰生穫曰穛説)
(文&KR2532;从米早取榖也孫音同楚詞稻粱穱麥音亦同類篇穱稻下種麥也)
積津亦切疊聚禾黍也所積為積子賜切(又作䆅説)
(文曰積禾也引詩䆅之秩秩)
秩直匹切積之次第也引之則爵禄之秩叙與
凡有次第者皆曰秩
稱齒仍切舉禾程其輕重也引之為稱舉傳曰
禹稱善人又為稱道記曰銘之義稱美而不稱惡
又去聲輕重各當之謂稱曰㢲稱而隱今之禾麻
皆以稱計俗謂權衡為稱皆祖此義也(俗作秤)
程直征切多少輕重有程也(説文曰品也)
稯秅子紅切籀文宅加切聘禮禾四
秉曰筥十筥曰稯十稯曰秅秅四百秉也(秅又作秺漢)
(金日磾封秺侯又丁故切)
秭將几切詩云萬億及秭(毛氏曰數萬至萬曰億數億至億曰秭說)
(文曰布之八十縷為稯五稯為秭風俗通曰萬生億億生京京生秭秭生畡畡而上五累而至載按)
(經傳之言數者至秭而止不聞有言京者毛氏之説是也風俗通之説無取焉)
租尊吾切田中禾稁也詩云予所畜租謂拾取
田中餘稁也田賦因謂之租葢内總内銍内秸故
謂之租
税輸袂切田賦也引之則凡賦取者皆曰税借
為税駕税服之税與説通用記曰小功不税(鄭氏曰日)
(月已過聞喪而追服曰税陸氏他外切亦未然)又為解税之税吐活切與
脱説通
穩烏本切(説文新附曰蹂穀聚也曰安也亦通作隱俗書)
私息夷切古有公田有私田私民所私有也詩
云雨我公田遂及我私(説文曰禾也北道名禾主人曰私主人)
稍史櫂切禄廩也古之仕者皆有稍食王畿六
遂三百里外為稍地大夫之所食也(又作説文曰大夫所食)
(邑)周官借用削字又上聲稍稍漸次之義也(説文曰出)
(物有漸也按此乃假借之義)
秣莫葛切食馬稭也
稂盧當切詩云不稂不莠(爾雅曰稂童粱又作蓈説文曰蓈禾粟之)
(穂生而不成者謂之蕫蓈或从禾)
稗旁賣切稗葉純似稻惟節間無毛實似蕡害
稼者也
稊田黎切孟子曰五穀不熟不如稊稗(郭璞曰似稗布)
(地生穢草也又作蕛易枯楊生稊鄭氏作荑王弼曰稊楊之秀也按王説似傅㑹鄭作荑近是稊葢荑)
(之譌)
穢汙廢切又烏外切稂莠汙襍也漢書曰莠盛
苗穢引之則凡穢惡者皆謂之穢商書曰無起穢
以自臭周書曰穢徳章聞(説文薉从草荀子皆作薉)
秏虚號切禾収虚秏也(今皆作耗未曉)一曰稻名吕氏
春秋曰飯之美者南海之秏(俗有文類篇曰虚厲也)
禾之疑
秀息就切禾吐穂也詩云四月秀葽又曰
實發實秀實堅實好孔子曰苗而不秀者有矣夫
秀而不實者有矣夫(毛氏曰不榮而實曰秀徐鍇曰秀象禾實下垂按秀之不)
(可謂實猶苗之不可謂秀詩云昔我徃矣黍稷方華五穀皆有秀不榮之説非也禾文上句已象其)
(實之下垂不應再立象於禾根之下秀葢穂也禾黍之類皆先穂穂則稃稃然後華華然後實故詩)
(先言發秀而繼以堅好也説文以漢光武諱闕其義然釋穂曰禾成秀也葢以穂為秀或曰禾弓為)
(秀从禾从弓㑹意)引之為俊秀秀桀齊語曰秀民之為士
記曰選士之秀者升之學曰俊士
秦自人切伯益之後封於秦(説文曰秦地宜禾从禾从舂省)
米莫禮切穀去康為米
米之象形
粟相玉切禾實也象粟穂(説文曰粟从&KR1234;&KR1234;草木實垂&KR1234;)
(&KR1234;然象形栗亦从&KR1234;按栗蓬粟穂其形不同立象偶相近如燕與魚非从火牛與鹿非从左也北方)
(多粟故言食者多曰粟齊景公曰雖有粟吾得而食諸曹交曰食粟而已)
米之㑹意
䊆舂米也(説文曰舂糗也臼聲孫氏其九切)
䊆之㑹意
毇許委切(説文曰米一斛舂為八斗也)
毇之諧聲
糳則各切伐米也(説文曰糲米一斛舂為九斗也丵聲)經傳通用
鑿傳曰粢食不鑿引之則凡精白者皆曰鑿詩云
白石鑿鑿
籴粜徒力切亦作翟聲他弔切亦作
从糴省入米為籴出米為粜
米之諧聲
粱吕張切粟之美者粱有青白黄而黄粱最美
粒力入切(别作)
粗倉胡切又徂故切疏也與麤通(俗作摝)
糙七到切疏糲也(俗書)
糲粱察力制二切米始聾去康也(别作)
粺旁卦切米稍疏也詩云彼疏斯粺
粲倉贊切米精白也(别作説文曰粟重一石為一斛六斗有斗之太半)
(舂為一斛曰糲糲一斛舂為九斗曰糳稻重一石為二斛舂為十斗曰毇為米六斗有斗之太半曰粲又曰糲)
(一斛舂為八斗為毇粺毇也毛萇曰粺精也康成曰米之率糲十粺九糳八侍御七按説文謂稻十)
(斗為毇又謂糲一斛得八斗為毇自相抵牾詩言彼疏斯粺而毛公以粺為精殆未詳文義也大抵)
(糲與粺為疏粲與糳為精)引之則凡潔白者皆謂之粲言女色
者曰粲詩云見此粲者語曰女三為粲(别作㛑)玉之
潔白曰粲(别作璨)齒之整潔曰粲笑見齒者因謂之
粲粲而有光曰粲爛詩云角枕粲兮三英粲兮於
粲洒掃(别作燦澯)
精子盈切糳之精潔絶米衣也目中黒粒亦謂
之精(今作睛)
粹雖遂切擇之純也精者每粒之糳粹者衆粒
之純精與粗對粹與襍對
粢津夷切共祭祀之米也亦作(見皿部)禮夫人
親舂以共粢盛傳曰奉盛以告曰潔粢豐盛記曰
稷曰明粢(説文作粢)
糧吕張切行所資米也
粻陟良切詩云以峙其粻記曰五十異粻(陸氏曰糧)
(也説文新附曰食米也)
糈疏與切楚辭曰褢椒糈而要之(朱子曰精米也)
氣許既切以米饋也(别作䊠餼)
釋施隻切潰米也詩云或簸或蹂釋之叟叟(毛氏)
(曰浙米也)解釋開釋之義取焉又詩夜切借為釋置釋
舎之用同(又作釋从釆釆米之譌也)
糝息感切肉糜也周官羞豆之實酏食糝食記
曰糝取牛羊豕之肉三如一小切之稻米倍合以
為餌煎之又投粒於羮亦謂之糝莊周曰藜羮不
糝(亦作糂糣説文曰以米和也)
糜靡為切粥之潰熟者也糜爛之義取焉(别作㸏&KR2730;)
(麊䊳説文糜糝也潰米也交趾有冷縣)
糗去九切熬穀麥類也周禮曰羞籩之實糗餌
粉餈
乎祕切乾飯也
糔息久切又相流切記曰為稻粉糔溲之以為
酏(鄭氏曰讀若&KR0949;義闕)
䊃蒲昧切研米以糝也又蒲没切(别作)
粉方吻切擣米為塵屑也
糉作弄切角黍也(説文新附曰蘆葉裹米也亦作粽)
䊦一結切粉餌也(亦作饐)
糕居牢切屑米麥炊之為糕周官所謂粉也(亦作)
(餻)
粔籹期吕切人渚切楚辭曰粔籹密餌(説文)
(新附曰膏環也)一曰寒具也以蜜和米麪煎之以油(粔别作)
顙旱切(説文曰熬稻粻餭也又作饊)
糵魚列切牙穀為糵也(别作)
粞先齊切米碎也(别作)
康苦剛切穀殻也借為康寧之康(借義之用博别立糠穅非)
粃匹履補履二切粟之不成粒者也書曰若苗
之有莠若粟之有粃(亦作秕)
粕匹各切米滓也古單作魄莊周曰古人之糟
魄
籸疏津切粉滓也麻子之滓亦曰籸(别作)
粈女救切又人九切米飯和襍也亦作
糊紅沽切以米麥粉為糊以黏也(説文作从黍又作䊀&KR2914;)
來力該力支二切又里亟切來牟麥通名也(説文曰來)
(牟一來二縫象其芒刺徐鍇曰今小麥也)通作釐漢書曰飴我釐牟(别作䅘説)
(文曰齊謂麥䅘别又作麳)借為往來之來(别作徠倈逨)又去聲綏來為
來孟子曰勞之來之(别作勑説文曰勞也)
來之疑
麥莫獲切(集韻又紀力切)麥有小有大(説文曰麥金也金王而生火王)
(而死从來有穂者从文侗疑為夕聲夕譌為久也伯曰禾生於春成於秋麥生於秋成於春稻晝吐)
(華而夜合麥夜吐華而晝合北寒宜麥南温宜稻陰陽之義也)
麥之諧聲
麵瞑見切小麥粉也亦作(又作&KR5294;)
麩甫無切麵餘殻也(季氏曰麥稃也又作䴸麱)
麴牽六切罯麥為麴以為酒醴也亦作(説文)
(从米省聲又作麯)
麷芳戎切周官朝事之籩其實麷蕡(鄭司農曰熬麥也説)
(文曰粥麥也讀若馮)
圭玄切麥稁也(别作䅌説文曰麥莖也)
麨齒紹切麥為糗也
麧限竭胡骨二切(説文曰堅麥也又作籺季曰古單作覈漢書曰亦食康)
(覈耳孟康曰麥康中不破者也晉灼曰京師謂粗屑為覈頭)
尗式六切豆也象豆莢别作(尗寅菽)匜文
尗之諧聲
敊是義切麴豆也(亦作豉)
烏凡切蠶豆也熟當蠶時(亦作豌)
瓜古華古胡二切象瓜及其蔓瓜之類不一
瓜之㑹意
㼌(説文本不勝末㣲弱也孫氏以王切按㼌瓜實繁也故引之有本不勝末之義)
瓜之諧聲
瓠胡誤切(今俗謂之蒲瓜)
瓠之諧聲
匏薄交切老瓠去瓤可為器也从瓠省
瓞大節切詩云緜緜瓜瓞瓜瓞唪唪(毛氏曰瓜紹也瓞瓝)
(也爾雅瓞瓝其紹瓞釋曰瓜有二種大曰瓜小曰瓞瓜蔓近本其瓜必小故謂之瓞瓞瓝之别名也)
(鄭氏曰瓜之本實紹先嵗之瓜必小狀似瓝故謂之瓞説文曰瓞㼎也或作按毛氏以瓜為紹而)
(説者皆以瓞為紹且瓜無宿根安得有紹先嵗之理皆本爾雅而不通曲為之説也生民詩言瓜瓞)
(與荏菽麻麥並言以荏菽麻麥例之當為二物瓞必瓜類未知的為何爾)
瓟弼角切小瓜也(亦作瓝㼎説具瓞下)
瓢毗宵切匏之小者為飲器也(别作)
瓤如昜切瓜中犀也通作穰
瓣皮莧切瓜中片分也(説文曰瓜中實)
韭舉有切葷菜也
韭之諧聲
韰下介切葷菜也似韭而葉大(别作薤)
韲祖雞切擣葷辛以為韲也(又作)古借用齊(説見)
(齊下)
韱息廉切(説文曰山韭也揚雄太玄曰溓然能自韱注曰少也釋文曰古纖字又菜)
(似韭也)
六書故卷二十二
