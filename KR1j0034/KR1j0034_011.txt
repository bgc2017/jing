六書故卷十一
宋戴侗撰
人四
口苦后切象形
口之象形
臣與之切象齒頰齗形又作從頁(亦作)
又胡該切(别作頦胲漢書曰臿齒牙樹頰胲齒胲一聲實一字也今甌人亦呼臣為胲顔)
(師古曰胲為頰肉音改非)頤所以食也故因之為頤養之義
臣之龤聲
賾士革切頤中深處也易曰探賾索隱(朱子易説曰賾)
(襍亂也又曰字書無賾字祗作嘖大呼也傳曰嘖有煩言非深也若以為深則與隱深逺三字一義)
(矣按賾隠深逺四義略同探索鈎致其義亦鄰味探之一言賾之義可見矣)
巸與之切(説文曰廣頤也)
赤里切口齗骨也象形又作齒止聲(説文古文)
口有齒有牙齒當唇牙當車齒相直也牙相入也
男子八月而生齒八嵗而毁齒女子七月而生齒
七嵗而毁齒故以齒名其年
齒之㑹意
齔楚覲切毁齒也女七嵗而始毁齒故齔從七
七亦聲(又上聲别作齓)
齨其九切(説文曰老人齒如臼也臼亦聲一曰馬八嵗齒如臼也)
齒之龤聲
齻側鄰都年二切真牙也男子二十四嵗女子
二十一嵗真牙生喪禮含實貝柱左右齻(康成曰象齒堅)
(也類篇曰牙兩畔長者按禮言柱左右齻蓋貝柱著左右齻而止非堅也類篇之説近是)
齗五斤切齒本也(亦作齦又作)
五各切齒齗有廉堮也
函胡男切(説文舌也象形舌體弓弓弓亦聲徐鉉曰或作伯曰函即顄也象齒)
(函舌譌為圅侗謂函齒中有物也從古文弓聲譌為函是也)
齧齕齩五結切戸骨切五巧切齒食
為齧為齕齕重於齧牙食為齩(齩説文作齒俗作咬又作䶧咬又於)
(交切哇咬淫聲)
齮魚綺切齒掎齕也
&KR3506;康根切又上聲齧食骨間肉也與豤通
昵洽切茹嚼不輟
䶗口下切骨著間不去也(字林曰大齧也)
盧達切齧骨聲
䶦士革切説文曰齒相直也
齰側革切牢齧也漢書曰杜門齰舌自殺又作
(又助駕切)
齘戶介切齒相切也考工記函人為甲衣之欲
其無齘也(謂甲齒不相切今人言怒而切齒為噤齘)
齷齪於谷於角二切初六初渥二切齷齪
齒細密也故人之曲謹者亦曰齷齪
齱齵側鳩切五婁切齱齵齒攅蹙不安貎
(齱又作齺説文曰齒搚也一曰齰也)
齟齬牀吕側吕二切魚巨疑古二切齟齬
齒不相直也鋸齒出入故亦因名齟齬(别作鉏鋙非)
齹在何切齒差也鄭公孫嬰齊字子齹(别作)
&KR2605;楚綰切齒跌也(又作)
齾五轄切齒小缺也
剏所切齒酸也(亦作齭齼)
齞硏絸切口張齒見也(又作齴)
齳魚吻切説文曰老無齒也(又作荀子曰然而齒隊矣)
齡郎丁切以齒察年之長少故謂年齡
齝齛丑之切噍也(又作呞)助達切羊粻也
爾雅曰牛曰齝羊曰齛(又息列切亦作齥)
谷其虐切口上阿也仌象其理亦作詩云
嘉肴脾臄(又作毛氏曰函也陸氏曰函木又作引説文函舌也又曰口裏肉也通俗)
(文曰口上曰臄口下曰函)
谷之疑
㐁説文曰舌貎(説文曰古文㐁讀若導一孫氏他念切)曰讀若沾又讀若誓弼字
(從此)
舌食列切象舌在口中(説文曰在口所以言且别味也從干干亦聲李)
(陽冰曰開口則干人故從干徐鍇曰凡物入口必干於舌也按干於舌聲義皆舛徐李之説鑿而不)
(通)
舌之㑹意
餂他檢切以舌探食也孟子曰士未可以言而
言是以言餂之也可以言而不言是以不言餂之
也是皆穿窬之類也又他念切以舌餂出物也又
徒兼切
舌之龤聲
䑛陳㫖切(又甚㫖切)以舌取味也(别作&KR1851;舓咶荀子曰伏而咶天莊)
(周曰咶其葉則口爛而為偒)
&KR1932;他荅切羮芼并歠也又作記曰無遝羮
(康成曰不嚼菜也陸氏又音吐計吐外二切非别作䑜)
舚䑙蚩占切如詹切舚䑙吐舌貎
甘古三切穀味也象口含物味其甘也書云稼
穯作甘(别作苷小兒食甘過則為目疾别作疳竝非)
甘之㑹意
甜徒兼切甘也(説文曰美也從甘從舌舌知甘者按俗以甘為甜古無甜字)
猒於鹽切飫滿也從肰從甘甘亦聲(或作從以非)引
之則凡充足之義皆曰猒詩云猒猒夜㱃又曰猒
猒良人飽不欲復食曰猒去聲(别作饜懕説文懕安也引詩懕懕夜)
(㱃)
甘之龤聲
㫖職雉切甘美也
㫖之龤聲
嘗市羊切察味美惡也詩云甞其㫖否引之則
凡事之甞試皆曰甞又引之與曽同曽甞一聲
甘之疑
甚常枕切(説文曰光安樂也從甘甘匹耦也)按書傳之用太過
為甚甚之曰甚去聲
口之㑹意
吅況袁切讙也取二口並為義(説文曰讀若讙徐鉉曰或通作)
(讙俗作喧非)
吅之㑹意
咢五各切兩人應和而歌也從兩口從亏詩云
或歌或咢(爾雅曰徒擊鼓曰咢徒歌曰謠一説徒歌曰咢按詩言或歌或咢非歌也擊鼓)
(恐亦不可謂之咢咢從兩口故以為唱和或曰説文無咢字咢即㖾也)
吅之龤聲
㖾五各切爭言也(説文口譁訟也)趙良曰千人之諾諾
不如一士之㖾㖾(亦作諤)通為䥘遻之遻見辵部
嚴語淹切禁吅也(説文曰教令急也古文)寒氣凛栗因謂
之嚴(别作)
哭犬毒切哀號也(説文曰獄省聲或曰犬聲)
哭之㑹意
喪蘇湯切哭亡謂喪亡之之謂喪去聲古者失
位因謂之喪
喌之六切呼雞聲也(説文曰呼雞重言之)通作祝粥
吅之疑
單都寒切書傳之用為單特之義書云明清亏
單辭記曰鬼神之祭單席又為單盡詩云單厥心
又曰俾爾單厚與殫通又上衍切周有單子又地
名單父又時連切太嵗在卯曰單閼匈奴君長曰
單于(説文單大也從吅卑吅亦聲)古今石刻多作
(説文曰亂也從爻工交吅一曰窒讀若穰徐鍇曰二口噂沓也爻物相交貿也工人所)
(作也已象交冓形孫氏女庚切籀文)
品丕㱃切品類區别也易曰品物流行又
曰田獲三品書曰五品不孫
品之㑹意
喿蘇到切鳥烏羣叫也三口在木上喿之義也
(别作噪譟)
品之疑
嵒春秋鄭取宋師于嵒(説文曰多言也從品相連孫氏尼輒切)
㗊(説文曰衆口也讀若戢又讀若孫氏阻立切)
㗊之龤聲
嚚語巾切禦人以口給也書曰嚚訟可乎曰父
頑母嚚傳曰口不道忠信之言為嚚(説文曰古文)
囂半髙欣消二切衆口喧囂也奡省聲(説文曰聲也氣)
(出頭上從頁頁首也或作按氣出頭上之説曲而不通)又囂囂自得貎五髙
切假僣用之孟子曰人知之亦囂囂人不知亦囂
囂(又作謷莊周曰謷兮大哉又曰謷乎其未可制也)
㗊之疑
器去冀切器用也(説文曰象器之口犬所以守之俗作器)
噩五各切周官六夢二曰噩夢(杜子春曰當為驚愕之愕爾雅)
(曰太嵗在酉曰作噩)
㕦乎化切大口也魚之大口者曰㕦魚
呉五乎切(説文曰姓也亦郡也一曰大言也從夨)周頌曰不呉不
敖(毛氏曰譁也陸徳明曰説文作呉大言也何承天云呉當作㕦從口從大誤為呉也徐鍇曰大)
(言故夨口以出聲改呉作㕦者繆按大言者未甞夨口何説㡬是呉殆言之頗也)周太叔
封於呉今蘇州也漢為呉郡
咡仍吏切記曰負劒辟咡詔之又曰執食㱃者
勿氣有問焉則辟咡而對何氏曰口耳之間曰咡
(康成曰口㫄曰咡)
咠七入切(説文曰聶語也引詩咠咠幡幡)
吹昌垂切吐氣也欲㬉者歔之欲涼者吹之與
龡通又去聲管樂也記曰命樂正入學習吹
命眉慶切命者令之物也從口從令令出於口
成而不可易之謂命傳曰君能制命為義秦始皇
始改令曰詔命曰制即詔與制可以見命令之分
仁義禮智之同得富貴貧賤壽夭之不齊莫之為
而為莫之致而至者皆天之所命也萬物咸命於
天故天命單謂之命詩曰維天之命於穆不已中
庸曰天命之謂性孟子曰仁之於父子也義之於
君臣也知之於賢者也聖人之於天道也命也孔
子曰道之將行命也道之將廢命也又曰得之有
命皆天道也
名莫幷切説文曰自命也從夕夕冥不相見以
口自名也按周官中夏教苃舍辨號名之用以辨
軍之夜事莫夜則旌旗徽識不可辨故必謹其號
名以相壹名之文所以從夕也凡名所以名物物
非名不辨名不辨則實不應而治不行故曰名者
人治之大者也生人之初固必名命百物以相告
詔然未壹也黄帝始正百物之名以明民顓頊能
修之及周而大備外史掌之逹諸四方九嵗則屬
四方之瞽史而喻書名聽聲音亂名改作者誅古
之道也名正則實得實得則治辨故名實相中曰
治名實不相中曰亂古之制治者正名以明民後
之繼治者循名以責實故名不可不正也周之衰
也外史之學流而為名家後益繆亂至於今日名
亂極矣荀卿曰有王者起必將有修於舊名而有
作於新名名學不可不講也
右于救切口手劦助也詩云維天其右之(俗以此為)
(左右之右故右助之右更作祐佑非也)
口之龤聲
唇食倫切口端也(别作脣䫃)
吻武粉切兩唇之合為吻(説文曰口邊也鄭康成曰口腃也又作脗)
㗃呅考工記曰鋭喙決吻謂之羽屬
喉胡鉤切聲氣所出入通於肺者也喉前而咽
後又謂之胡今俗謂嚨胡亦曰胡嚨也漢書金日
磾捽胡投何羅殿下(晉灼曰胡頸也)漢童謡曰請為諸君
鼓嚨胡胡喉一聲也戈頸因謂之胡
咽烏前切水穀所入為咽下通於胃(又作胭)食下
咽為咽去聲(别作嚥)詩云鼓咽咽借其聲以形容鼔
聲也讀如字(陸氏曰咽本又作鼝並烏玄切又於斤切非按詩又云伐鼓淵淵咽咽淵)
(淵其聲不同淵淵狀鼔聲之多而逺咽咽聲近而疊味其聲可以知其義讀之當各如字)又烏
結切食不下氣塞也
嚨盧紅切喉也凡空中者率謂之籠亦謂之霝
故俗亦謂之霝喉也嚨又上聲
嗌伊昔切咽喉也(説文籀文上象口下象頸衇理伯曰嗌咽之入聲)
噲苦夬切(説文咽也)詩云噲噲其正(毛氏曰猶快快也)
吮徂允切欶也兒初生則能吮乳
㗱啑噆即入切子狎切(又作唼)作荅
切(又作𠯗喒)皆欶也吮以唇㗱啑噆以唇舌㗱啑噆之
輕重深淺各象其聲莊周曰蚊蝱噆膚噆又子感
切
子律切小欶也通亦作啐
啐嚌子内切小歠也在詣切飲沾唇至齒
也書云太保受同祭嚌(孔氏曰至齒也)記曰小祥之祭主
人之酢也嚌之衆賔兄弟則皆啐之
吸迄入切翕水飲也
呷迄洽切大歠(别作哈)
喋丁劦切歃也史記曰始與高帝喋血盟語不
休者因謂之喋喋又徳盍切(俗作嗒)
噬時制切齧食也(亦作簭考工記曰攫閷爰簭)
嗑胡臘切易曰頤中有物曰噬嗑噬嗑而亨序
卦曰嗑者合也(説文曰嗑多古也讀若甲食也)
啗徒濫切食也以食食人因謂之啗優施曰主
孟啗我亦作(説文啗食也讀與含同啖噍啖也)
喫苦擊切食也古言食今言喫
嘬初怪切大餐也記曰毋嘬炙(又作□)
丁滑切説文曰滿口食也
嘰居衣切小食也相如賦曰嘰瓊華
噍嚼才肖切茹也才爵切茹噍咀嚼同聲
其義亦略同芻食曰茹粒食曰噍肉食曰嚼嚼粗
而噍細記曰侍食於君子數噍毋為口容又兹消
切聲嘶急也記曰其哀心感者其聲噍以殺又曰
小者至於燕雀猶有啾噍之頃焉
㕮咀弄甫切才吕子吕二切又去聲㕮咀
小嚼而弗細也醫方藥之為粗齊者曰㕮咀
嗛胡監切與銜通晉語曰嗛嗛之徳不足就也
(韋昭曰猶小小也)
含胡南切與函通銜於吻曰嗛函於頤曰含又
去聲死者以珠玉米貝實頷中謂之含(别作唅)
哺蒲故切含餐也史記曰漢王輟食吐哺食嬰
兒者吐所含以食之鳥雀之食其子亦然故謂之
哺
味無沸切甘苦酸辛醎是謂五味
吞吐根切咽也
嗢烏没切咽聲也
叨吐刀切貪食也亦作饕
噇傳江切餐也
噎一結切食窒不下亢也又於悉切亦通作咽
(又作䭇)
吐他魯切吐出水食也又去聲病自吐也
嘔鳥口切吐也未下咽者吐之已咽者嘔出之
又委羽切(亦作&KR3725;通亦作歐)又平聲(用為唲嘔之嘔)
哇烏瓜切彊嘔也孟子曰出而哇之又於皆切
俚俗歐歌也故謂淫哇哇咬(説文曰諂聲也)
咯苦角切大喀也古通作㱿(説具㱿下説文作嗀)
喀氣格切㱿之不出喀喀然也
&KR0938;於月切氣平虛嘔也哇嘔&KR0938;喀咯各象其聲
又呼外切詩云鸞聲&KR0938;&KR0938;(毛氏曰徐行有節也説文作)
哯他典胡典二切説文曰不嘔而吐也嬰兒胃
寒若乳滿欸乳謂之哯(或作咞唺)
呱古乎切兒啼聲也書曰啓呱呱而泣詩云后
稷呱矣(别作)
啼田黎切兒啼也記曰始卒主人啼言父母之
喪哭如嬰兒也亦作(或作㖒)
咷徒刀切哭不止也易曰同人先號咷而後笑
噓朽居切口出氣也歔噓同聲自鼻為歔自口
為噓噓欨義相近欨重於噓
呵虛何切噓也開口而噓之則温蹙唇而吹之
則涼噓呵之别眂其聲(又俗通用為呵叱之呵)
呼荒乎切叫呼也(今人亦用為呼吸之義呼出息也吸内息也按出入息常自)
(息不當從口呼吸當作歔歙)歎息之聲為烏呼古亦單作乎烏
又烏加切呼虛加切因之為呼召(别作虖嘑謼&KR2588;説文虖哮呼也)
(嘑唬也唬啼聲也呼訝切&KR2588;召也謼&KR2588;謼也)又荒故切長呼告逺也傳
曰有夜登丘而呼曰齊有亂又曰囚呼萊駒失戈
孟子曰魯君之宋呼於垤澤之門又曰呼爾而與
之又許賀切疑怒發聲也傳曰江芊怒曰呼役夫
記曰曽子聞之瞿然曰呼
言語軒切聲能道其意曰言(説文曰䇂聲古文中信父敦文)
(父癸方鼎文言父爵文鄭漁仲曰言從舌從上言出於舌上也)又用為發語辭
言之㑹意
誩渠慶切兩言爭勝也又作引之為彊誩
誩之龤聲
讟徒谷切煩言也傳曰君無怨讟又曰作事不
時怨讟動於民
譶徒合切(説文曰疾言也從三言又作誻説文誻䜚也䜚語相反䜚也㗐也㗐)
(多言也)
計古詣切説文曰㑹也算也從言從十
言之龤聲
音於今切記曰聲成文謂之音(説文曰從言含一侗謂從一無)
(義葢從言一聲或曰從言省甘聲)
音之㑹意
章諸良切音之一成為一章從十數之成也引
之為文章之章文文采也章節奏也孟子曰不成
章不逹成章則明著故又引之為章明(别作彰)
音之龤聲
響評兩切聲谹也(又作㗽䦳説文響聲也䦳門響也)
韻王門切音響相諧也聲相應為韻古通作均
鈞(亦作䪨裴光逺曰古與均同)周語曰律所以立均出度也細
鈞有鍾無鎛昭其大也大鈞有鎛無鍾甚大無鎛
鳴其細也(韋昭曰鈞調也)凡詩必有韻今之字書以音相
劦為部曰韻書
韶市招切樂名也帝舜之樂韶周官作㲈亦通
作招傳曰祭公謀父作祁招之詩孟子曰齊景公
召大師作君臣相説之樂蓋徴招角招是也
竟居慶切音終也(説文曰樂曲終為竟從人按從人無義葢斤聲斤之譌為)
(人)
韽於感切聲掩而不得揚也周禮曰微聲韽(康成)
(曰聲小不徹也説文曰下徹聲也)又去聲
語魚與切相與言也語之曰語去聲
話胡快切言説也(説文曰合㑹善言也譮籀文别作咶)
説輸爇切釋言也巧説以移人意者曰説舒芮
切借為説駕之説脱也通作税又為解脱之説吐
活切通作税脱又為喜説之説弋雪切通作悦
辭似茲切文之合為言言之合為辭孟子曰説
詩者不以文害辭不以辭害志從言&KR1798;聲亦作
(説文曰詞從司意内而言外也辭訟也從辛从猶理辜也理也籀文又辭不受也從辛從)
(受受辛宜辭之籀文按受辛之説曲而不通受乃&KR3619;之譌辛乃言之譌)凡受命者受
賜者不受則以辭郤之故不受者因謂之辭
談徒甘譚監二切縱言也又作春秋有譚
國詩云譚公維私
講古項切相與論説也易曰麗澤兌君子以朋
友講習孔子曰學之不講是吾憂也講解怨争者
因謂之講
評蒲兵切稱量也
論盧昆切極言也所論為論去聲
議宜寄切擬議是非可否也
訓許運切教命也又借義與順通書云皇天用
訓厥道詩云四方其訓之
誨呼内切教也
詔諸曜切贊告也記曰禮有擯詔非特禮也古
之人位愈尊則愈不自用王前巫而後史卜筮瞽
侑皆在左右無非以禮樂詔王者至國之政事則
百官之長各以其職詔王大之生殺廢置祭祀朝
覲小之升降出入語黙動静無不有擯詔者焉非
曰其知不逮下也中心無為委已以從道所以立
於無過之地也自秦以來始以天子之命令為詔
以上詔下而下莫敢詔上易之道矣
謂于貴切語人曰謂又為稱謂又與曰同義謂
曰聲相近也
謀莫浮切相與籌度也(説文古文)
謨莫胡切成謀曰謨謀謨聲義相通也故引之
為謨訓書曰臯陶矢厥謨又曰丕顯哉文王謨(説文)
(古文)
諏子牟子于二切咨謀取善也咨諏聲義相近
傳曰咨事為諏
詢相倫切俯問博問也書曰詢于四岳詩云詢
于芻蕘周禮曰致萬民而詢焉
訪專亮切就問也
詗古熒切偵問也(説文曰知處告言也)
訊思晉切實問也周禮曰以三刺斷庶民獄訟
之中一曰訊羣臣二曰訊羣吏三曰訊萬民詩云
召彼故老訊之占夢(説文古文當作囟聲)又告語也詩云
夫也不良歌以訊之訊誶聲義相通詩云凡百君
子莫肯用訊聽言則荅譖言則退訊與退劦(陸氏音碎)
誶蘇對切訊也莊周曰虞人逐而誶之楚辭曰
蹇朝誶而夕替賈誼曰母取箕帚立而誶語
諗式荏切深告也詩云將母來諗(毛氏曰念也鄭氏曰告也)
傳曰辛伯諗周桓公
諫古晏切正救之言曰諫(説文諫証也証諫也)
請七井切禀求也(漢書奉朝請顔師古才姓切)
謁於歇切通白也白請也通名以請見者因謂
之謁
許虛吕切諾可也又呼古切詩云伐木許許借
以狀用力之聲也
諾奴各切應聲也
讐市流切言相讐對也(説文曰猶譍也)詩云無言不讐
無徳不報引之為讐敵仇讐
誰示隹切隹何其人也誰孰同聲
診之忍切審辨也莊周曰覺而診其夢今醫家
察衇謂之診
警居景切訓戒警寤之也與儆通
詩書之切辭有聲韻可以永歌其志為詩又作
(説文曰占文)書云詩言志歌永言
謠余招切詩云心之憂矣我歌且謠毛氏曰曲
合樂曰歌徒歌曰謠傳曰文武之世童謠有之曰
鸜之鵒之公出辱之鄭語曰宣王之時有童謠曰
檿弧箕服實亡周國按歌必有度曲聲節謠則但
揺曵永誦之童兒皆能為之故有童謠也又作
(别作嗂徐本説文無謠字徒歌也從言肉唐本曰從也從言從肉肉亦聲謠徒歌也嗂喜也和)
(樂之皃也徐鉉曰䍃從肉非聲當從省乃得聲然不知之從肉又何義也鼂氏曰余周切謠)
(余招切)
諺魚變切民俗常所稱誦也孟子曰夏諺曰吾
王不遊吾何以休吾王不豫吾何以助傳曰周諺
有之匹夫無罪懐璧其罪又曰諺有之心則不競
何憚於病曰諺所謂老將至而耄及之又曰諺曰
臣一主二凡此所謂諺也又書云乃逸乃諺既誕
(孔氏曰叛諺不恭也類篇曰䛀諺白矜皆因無逸而為説)
讀誦諷徒谷切讀書也又徒透切句中絶也(别作)
似用切朗讀也方弄切緩誦也古通
作風微辭㡬諫謂之風諫詩云或出入風議誦眂
讀為有音諷眂誦為有味永眂諷為長歌則聲有
節奏成文也周禮曰以樂語教國子興道諷誦言
語傳曰衛獻公使太師歌巧言之卒章師曹請歌
之遂誦之蓋誦則其辭義易曉也孟子曰誦其詩
讀其書
識職吏切聞言而志之不忘也孔子曰小子識
之記曰愽聞强識通作志引之為徽識旗識記曰
以死者為不可别已故以其旗識之亦作幟又設
職切識見也語曰多見而識之知之次也(别作&KR2939;)
記居吏切與志聲義相近筆之簡冊所以傳乆
逺而不忘也故謂之記亦謂之志
證諸應切言有徵也古通作徵
諳烏含切熟聞也(説文曰悉也别作誝)
試式吏切試用以考騐其言也書云敷奏以言
明試以功後之論人者不試以事功而試之以言
辭何以知人乎哉四岳薦鯀帝堯咈之岳曰試可
乃已四岳薦舜堯曰我其試哉女于時觀厥刑于
二女乃命以位歴試諸難皆試之以事也引之為
用詩云百僚是試孔子吾不試故藝
課苦卧切程也(説文曰試也)
託他各切寓言也引之為寄付孟子曰王之臣
有託其妻子於其友而之楚游曽子曰可以託六
尺之孤(别作伌)
譬匹至切比類以喻曰譬通作辟
設識列切鋪陳詞説也(説文曰施陳也從言從殳殳使人按從殳無義)
(殳乃之譌)引之則凡施設皆用之
譯夷益切通釋四方之言也
譜博古切類記也劉杳曰三代系表傍行邪上並
效周譜譜起周代司馬遷作古今世表蓋放周譜
讖楚禁切前定徵兆之言也
諜徒劦切閒刺也周官環人掌搏諜傳曰諜
出曰原將降矣又曰使伯嘉諜之
誓時制切矢言也周禮以五戒先後刑罰毋使
罪麗于民一曰誓用之于軍旅要之以刑賞使知
戒也
誄力軌切哀死之辭也周官太祝掌作六辭以
通上下親疎逺邇六曰誄(又作讄説文曰誄謚也讄禱也累功徳以求福)
(引論語讄曰禱爾于上下神祇按論語孔子疾病子路請禱子曰有諸子路對曰有之誄曰禱爾于)
(上下神祇蓋誄辭甞有是故子路引以為證非以誄為禱也古者誄而謚之誄也者論撰其徳行以)
(哀悼之因以命謚焉爾遂以誄為謚而以讄為禱斯誤也已)
諡神至切王公卿大夫沒迹其徳行而為之稱
曰諡周道也(徐本説文諡行之迹也從言兮皿闕徐鍇曰兮聲也謚笑聲益聲孫氏伊)
(昔呼狄二切唐本無諡但有謚行之迹也字林諡從按易笑言啞啞笑貌當作啞不當從言䤈從)
(皿兮聲赤非諡之聲書傳諡號之諡皆從益而縊亦以益為聲諡蓋盎聲)
讞語蹇切議所疑也(顔師古音魚列切見漢景紀中三年)
謝辭夜切釋愆也傳曰使夏謝不敏記曰從而
謝焉引之為謝去謝絶記曰大夫七十而致事若
不得謝則必賜之几杖辭謝聲義相近(説文曰謝辭去也今)
(人以拜賜拜辱為謝非也)又因謝去而為衰謝凋謝(别作㓔)又為
邑名申伯所封
訝吾駕切迎問也與迓輅御義相近周官掌訝
掌送迎賓客凡賓客之治令使迓治之諸侯以卿
迓卿以大夫迓大夫以士迓士皆有訝凡訝者賓
客至而往詔相其事訝士掌四方之獄訟因之為
詰訝猜訝
誘以九切開道而引之使進也語曰夫子循循
然善誘人傳曰天誘其衷又曰楚之羸其誘我也
又作羑(説文曰㕗相呼也從厶羑或作誘䛻羑古文又見竿部)
訹雪律切説誘也伯曰訹猶鉥也鉥所以引綫
也
詒與之切以言相遺也凡饋詒通用之與貽通
詩云自詒伊阻又曰詒爾多福又曰無父母詒罹
謄徒登切滕布口語也古單作滕易曰咸其輔
頰舌滕口説也(説文曰迻書也)
訖居迄切畢辭也
諸章魚切疇問也之乎之合言為諸(説文曰辨也)又
衆也
譽羊茹切亦平聲稱美也又詩云是以有譽處
兮又曰式燕且譽曰韓姞燕譽易曰往蹇來譽又
曰終以譽命皆不可以聞譽言蘇氏曰與豫通悦
豫也侗疑兼與裕通從客悦豫意也
誠氏征切言不欺也易曰脩辭立其誠司馬温
公曰誠自不妄語始充其義則表裏終始純實無
偽之謂誠大學曰誠其意者毋自欺也如惡惡臭
如好好色中庸曰誠者物之終始不誠無物(程叔子曰)
(無妄之謂誠不欺其次矣無妄正也與誠少異程子蓋以妄為偽)
信息晉切言不渝也誠在言前信在言後古
文(亦古文説文曰信從人從言按人言為信此亦鑿説物不能言言皆人也人言有信有不信)
(故信之言立古文從人從口豈人口則為信乎信蓋從言人聲)言不渝則有實故
有實之謂信孟子曰有諸已之謂信有實則人信
之故信又有孚義又假借為信宿之信一宿為舍
再宿為信又平聲屈申之申亦借用此
諶是吟切誠信也書曰天難諶詩曰天生烝民
其命匪諶(又作訦説文曰諶誠諦也燕代東齊謂信訦毛萇曰諶誠也忱信也按諶為信)
(忱為誠聲義相近而實不同詩書言難諶匪諶皆從言信之謂也尚克時忱廸知忱詢于九徳之行)
(皆從心誠之謂也君奭曰若天棐忱又曰天命不易天難諶一篇之中二字並用諶之與忱其義辨)
(矣惟大明之詩天難忱斯其字從心蓋亦可通用也)
諒力讓切執言必信也語曰君子貞而不諒又
曰豈若匹夫匹婦之為諒也自經於溝瀆而莫之
知也又曰友直友諒記曰請肄簡諒又曰易直子
諒之心(鄭氏曰信也)通作亮孟子曰君子不亮惡乎執
諴戸毚切書云至諴感神又曰其丕能諴于小
民(孔氏曰諴和也説文同按和恐非其義諴似有誠意孚格之義)
謹居隠切慎言也語曰便便言唯謹爾
詻五陌切辭厲也(説文曰論訟也)記曰戎容暨暨言容
詻詻(康成曰教令嚴也侗謂戎言非但教令詻詻堅不可奪之貌也)
誾語巾切謹言貌語曰朝與下大夫言侃侃如
也與上大夫言誾誾如也又曰閔子侍側誾誾如
也(説文曰和悦而諍也夫言有不當苟合者無問尊卑皆當争雖於君父亦然何為乎獨於上大)
(夫而争)
訒而振切言難出也語曰為之難言之得無訒
乎(説文曰頓也)
調徒遼切諧和衆口也借為調戲之調(季曰調戲當作)
(挑説文又有誂相呼誘也)又去聲律吕相諧為一調五聲十二
律旋相為宫為六十調後人又益五聲為七為八
十四調今通言調度蓋由此選吏用人屬役賦事
因謂之調漢匡衡調補平原文學張釋之十年不
得調又調關東輕車鋭卒大農以均輸調鹽鐵助
賦皆謂均度其才能輕重也(顔師古曰皆訓調為選)
詡况羽切言辭和昫也記曰㑹同主詡又曰徳
發揚詡萬物(説文曰大言也今俗言夸詡)
謐彌必切宓静無譁也(説文曰静語也一曰無聲也)
謙苦兼切退孫也謙之發形諸辭讓故從言
讓而羕切推孫也孟子曰辭讓之心禮之端也
周官司徒以易禮教讓則民不爭子生八年始教
之讓出入門戸及即席飲食必後長者人之所以
羣居和壹者莫大於讓故孔子曰能以禮讓為國
乎何有又為譙讓周語曰有威讓之令楚子使薳
章讓黄譙與讓聲義通
讜他朗切言忠直也
諄章倫切告語詳覆也
詳似羊切周悉也
諦都計切審當也(又作&KR2595;)
訂丁定切正定也(説文曰平議也孫氏他頂切)
詣五計切語到也(説文曰候至也)引之為往詣之詣
該古哀切兼該也(説文曰軍中約也)春秋穀梁氏曰此
該郊之變也亦作莊周曰百骸九竅六藏賅
而存焉(司馬彪曰僃也又作晐説文曰兼晐也)
諟上㫖切書曰顧諟天之明命(孔氏曰是也説文曰理也)
訏況于切大言也引之為闊大之義詩云訏謨
定命又曰實覃實訏又曰且往觀乎洧之外洵訏
且樂又上聲曰川澤訏訏(毛氏曰大也説文曰詭偽也一曰訏嗟又齊楚)
(謂信曰訏)
諝私吕切説文曰知也(又作㥠亦知也)
誼儀寄切言發於義而不可奪也漢書以此為
義
討他皓切問故也語曰世叔討論之孟子曰天
子討而不伐謂問其罪也(説文從寸無義寸乃又之譌)
詰去吉切窮問也引之為詰治書云詰爾戎兵
又曰司寇詰姦慝
譙昨肖切責讓也又作(説文曰古文)書云王亦
未敢誚公漢書樊噲譙讓項羽又昨宵切詩云予
羽譙譙(毛氏曰殺也陸氏曰本亦作燋)又為譙樓之譙漢書曰守
丞與戰譙門中(顔師古曰譙亦呼為巢謂門上為高樓以望猶巢車也)亦通
作樵趙充國塹壘木樵(師古曰與譙通)又地名
譴謫去戰切誅㡿也陟革切責罰也古通
作遣適(謫又作適)
誅陟輸切罪責也小者遣謫大則刑戮傳曰齊
侯誅屨於徒人費孔子責宰予曰於予與何誅記
曰以足蹙路馬芻有誅齒路馬有誅誅所以從言
專以誅為殺戮非也
詬呼寇切辱詈也傳曰予不忍其詬又曰以晋
詬語之亦作楚辭曰忍尤而攘訽(又作㖃)
詆典禮切排毁也(又作呧説文詆苛也一曰訶也呧苛也)
訶虎何切大聲叱厲也古通作何
訕師晏切非議鄙笑也語曰惡居下流而訕上
(亦作姍説文曰訕謗也姍誹也一曰翼便也刪省聲)
謗補浪切顯議在上之人也春秋傳曰庶人謗
訐居謁切招人之私也
誹妃尾切又平聲非毁也史記曰小雅怨誹而
不亂
譏居衣切刺也
訾將移切算論也記曰不訾重器漢書訾算十
以上乃得官又曰貧不中訾又曰膠西王為無訾
省府庫壊漏盡腐財物以巨萬計貨殖傳巴寡婦
家亦不訾又將此切疵毁也記曰不茍訾又曰毋
訾衣服成器衣服已制器已成皆不當疵毁之(康成)
(曰訾思也思則疾貧鑿而不通)詩云翕翕訿訿(朱子曰訿訿相詆也)又為訿
窳詩云臯臯訿訿曽不知其玷(毛氏曰訿訿窳不共事也)又作
荀子引詩作呰呰(説文曰呰苛也)又作(説文曰啙窳也)
(窳污窬也)史記曰楚越之民呰窳偷生漢書作啙(徐廣曰呰)
(窳茍且惰懶也應劭曰啙弱也師古曰啙短也)
誣武夫切以無為有以有為無虛加之也(唐本説文)
(曰加諸也)
讒鉏咸切崇飾惡言毁善害能謂之讒詩云讒
人罔極交亂四國漢書民謠曰邪徑敗良田讒口
亂善人
譖側禁切隂毁之謂譖
訟似用切又平聲爭曲直於官有司也
&KR2859;桑故切顯訟直攻之謂&KR2859;又作通作愬
(説文曰㡿聲徐鉉曰㡿非聲蓋古字音多與今異如釁亦音門乃亦音仍按朔與㡿皆以屰為聲)
(㴑與皆以㡿為聲古音實相通)
諑竹角切訐也(博雅曰責也䛼也方言曰楚南謂愬為諑)楚辭曰衆
女疾予之娥眉謠諑謂予以善淫按春秋傳晉人
徵朝于衛衛侯辭以難太子又使椓之椓即諑也
(杜氏曰椓&KR2859;父欲速得其處)
詛莊助切誓於鬼神也周官詛祝掌盟詛之祝
號(鄭氏曰大曰盟小曰詛)詩云出此三物以詛爾斯傳曰鄭
伯使卒出豭行出犬雞以詛射潁考叔者蓋其辭
若云俾隊其師無克祚國及而玄孫無有老㓜之
類也故祝為吉祝而詛為惡祝傳曰祝有益也詛
亦有損又曰宋國區區而有詛有祝
譸張流切多言詛祝也書曰無或譸張為幻(孔氏)
(曰譸張誑也按譸張二字二義譸今人所謂鬥喋也張張皇也)通作侜(詳見侜下説文譸詶)
(也詶譸也詛詶也)
誕徒旱切大言也(説文籀文)引之為濶大書云誕
敷文徳又曰誕告萬方詩云旄丘之葛兮何誕之
節兮引之為誕謾欺誕書云乃逸乃諺既誕又借
為發語辭詩云誕彌厥月誕寘之隘巷誕實匍匐
謾莫半切言無實也又平聲欺罔也與瞞通
詫丑亞切夸語也(又作)
讕洛干切又去聲瀾翻不伏實也(或作譋)
諼況袁切為紿也借義為忘詩云永矢弗諼又
曰終不可諼(大學引詩作諠)草有諼草以能忘憂名詩云
焉得諼草言樹之背(别作萱藼萲蕿)
誑居況切紿戲也記曰幼子常視母誑古通作
迋詩云無信人之言人實迋女(又作㤮説文㤮誤也)
詭過委切曲辭不以正也引之為詭隨詭遇為
詭異(别作恑姽謉説文恑變也姽閑體行姽姽也)
譎古穴切變詐回遹也(别作憰説文二字皆權詐也)
詐側駕切欺偽也
詖彼義切頗側也與陂通孟子曰詖辭知其所
蔽(説文曰辨論也古文以為頗字)
誤五故切辭差也(俗作悞非)
詿古賣古罵二切相誤也(説文有兩詿一圭聲一佳省聲皆誤也又)
(作説文相誤也又作)
譌五禾切傳繆也亦作(又作訛)詩云民之譌
言譌則轉易失初故又為變易詩云式譌爾心
諞婢善切便侫也秦誓曰惟截截善諞言又平
聲(説文曰諞便巧言也引論論友諞侫)
諂丑琰切卑辭曲媚之為諂(又作讇)
諛羊朱切附和贊譽之謂諛
訑余支商支二切誕謾自大也孟子曰訑訑之
聲音顔色拒人於千里之外莊周曰僻陋慢訑楚
辭曰或忠信而死節或訑謾而不疑(别作&KR1138;詑)
諱許貴切忌惡掩諱不言也
䕶胡故切掩覆也
謔虛約切戲言也
詼枯回切滑稽詼謿也
諧戸皆切詼諧滑稽諧笑也又與龤通用為諧
和之和
讙呼官切衆口歡呼也記曰髙宗三年不言言
乃讙又曰鼔鼙之聲讙
訌戸工切詩云蟊賊内訌訌與鬨聲義蓋相近
譁乎瓜切喧囂也
訬楚巧切説文曰訬擾也又平聲
謱郎侯切謱謱語不休也謱覶語煩也(説文曰謰謱也)
(方言曰謰謱拏也)
譇陟加切譇語喧也拏譇譇拏語競也(説文曰譇拏羞)
(窮也别作謯)
謈蒲角切漢書郭舍人㮄不勝痛呼謈(説文曰音暴師)
(古曰歩髙反)
䜚他合切(唐本説文曰言語相及也徐本曰言語相反䜚也按今俗有䜚問之説)
讋質陟切言失氣也漢書項籍斬㑹稽守
府中皆讋伏又讋囁多言也(又作謺説文曰謺囁也)
謦去挺切莊周曰昆弟親戚謦欬其側謦㣲發
聲也(又去聲)
詵疏臻切(説文曰致言也)詩云螽斯羽詵詵兮(毛氏曰衆多也)
(孫愐曰衆人言也)
謖所六切士虞禮曰尸謖(鄭氏曰起也)列子曰未甞
見舟而謖操之
謏息有先了二切記曰發慮憲求善良足以謏
聞未足以動衆(鄭氏曰謏之言小也按發慮憲求善良恐不止於小聞)
訇胡涓切又維頃呼宏二切(説文曰騃言也匀省聲籀文不省)
&KR2451;宰衍切史記曰能薄才&KR2451;(司馬氏曰淺也)
讝語劒切疾病妄語也又之廉切(又作譫)
訩虛容切詩云家父作誦以究王訩(毛氏曰訟也唐本説)
(文同徐本誤以訟為説味詩義恐亦非訟或作詾)
詎臼許切又去聲詎之為言猶豈也其也漢書
借用巨字又平聲亦通借渠字(按古無詎字)
言之疑
詹職廉切(説文曰多言也從言從八厃)莊周曰大言炎炎小
言詹詹經傳用為詹望詹仰之詹别作瞻
&KR3415;常衍切(説文吉也從言從羊此與義美同意善篆文從言按經傳善之義不待)
(釋而明借他義以釋之者往往皆差説文曰吉也孫愐曰良也大也佳也皆不足以盡之)
於力切(説文曰快也從言從中)
曰王伐切有言也乙聲
曰之象形
曶呼兀切(説文曰出氣詞也象形籀文)
曰之㑹意
沓道合切説文曰語多沓沓如水也(别作&KR0689;誻遝説文曰)
(遝䢔也䢔遝也按䢔遝止當作合沓)
曰之龤聲
㬱七感切説文曰曽也
曷何葛切何也亦通用害字
曰之疑
曹藏牢切(説文曰獄兩&KR1311;也在廷東故從㯥治獄者以言故從曰按此説鑿而不通)
(疑即字從曰㯥聲)按書傳所用為曹耦周語曰民所曹好
鮮其不濟也詩云乃造其曹又為國名亦作姓
問文運切問所不知也
疇直由切説文曰誰也通亦作(今作疇又作嚋)
啓康禮切開白也(又作启)
咨即夷切資謀也(説文曰謀事為咨别作諮)又因其聲為齎
咨咨嗟之咨(别作嗞説文曰嗟也)
召直笑切呼之來也又時照切邑名召公奭所
食後因以為氏(别作邵)
喚呼貫切呼也呼喚聲相通
叫古弔切髙喚也又作周禮曰夜呼旦以
嘂百官又作記曰無噭應
售承周切荅也(别作啁)市賈償賈直因謂之
售得直為售去聲古通作讎
唯以水切應之速者其聲唯記曰父命呼唯而
不諾又因之為口開翕貌詩云其魚唯唯又假借
之用平聲與惟維通專也
喏爾者切應聲也(古無此字疑即諾字)
可肯我切肎可同聲其義一也
可之轉注
叵普火切不可之疾言為叵從反可
可之龤聲
哿古我切可以也詩云哿矣富人哀此惸獨又
曰哿矣能言巧言如流(毛氏曰可也)
可之疑
哥古俄切(説文曰聲也古以為歌字)
和胡戈切聲相龤也或曰五味和於口也引之
凡和龤者皆曰和通作龢(别作盉)借為鸞和之和鈴
在車上者也(康成曰鸞在衡和在式杜元凱曰和在衡)又為和門之和
(見桓下)又去聲此唱而彼應曰和
如若而朱女朱二切順從也(説文曰從隨也從女從口徐鍇曰女)
(子從父之教從夫之命故從女按從女無義女乃聲也)借為如往之如
而灼切如也順也(説文擇菜也從草從右右手也叒日出東方暘谷所登榑桑)
(叒木也象形籀文孫氏而灼切按書傳不聞以若為擇菜者且擇菜而從右無義榑桑叒木之説)
(無稽然楚辭亦曰折若木以拂日則若木之説舊矣古鍾鼎文凡若皆作蓋從口而聲譌而)
(為爾籀文從叒口即若字也)如與若又引之其用與似與然通
如若然似同聲其義亦通又借為謂人之辭爾汝
而若同聲皆謂人也
吾卭胡切自謂之辭也吾我卬聲相通皆自謂
也又借為支吾之吾漢官名執金吾取此(亦作梧)又
牛加切漢金城有允吾縣
台盈之切台猶余也書曰匪台小子敢行稱亂
又曰以台正于四方台予余同聲皆自謂也又與
何同義書曰夏罪其如台乃曰其如台台何同聲
皆誰問也(徐本説文曰説也類篇引説文曰悦也疑即怡字然説文又自有悦字)又
土來切詩云黄耉台背(爾雅曰鮐背者壽也毛氏曰台背大老也鄭氏曰台)
(之言鮐也大老則背有鮐文)漢志曰斗魁下六星兩兩相比曰
三能(蘇林音台)晉志曰三台六星兩兩而居起文昌列
抵太微西近文昌二星曰上台次二星曰中台東
二星曰下台
喻俞戍切聞言心解也孔子曰君子喻於義小
人喻於利記曰君子之教喻也䍐譬而喻亦作
教諭因謂之諭也(説文曰諭告也一曰呴喻和悦貌按諭教曉也告不足以盡義)
(呴喻乃雙聲假借非正義也説文無喻字按六經多作喻惟周禮祭義作諭)
合侯閣切言相合也一曰吻合也引之凡和合
㑹合皆用之(别作佮㪉詥䢔説文曰詥皆也佮合也㪉㑹合也䢔遝也)又古沓
切
否方九甫鳩二切不然也通作不又符鄙切氣
閉塞也易曰天地不交否(别作痞)
咈敷勿切不然之辭也書曰咈哉與弗拂通
唱尺亮切發聲髙唱也亦通作倡詩云叔兮伯
兮倡予和汝記曰一唱而三歎
哦牛何切髙吟也
吟魚音切函永(去聲)也喜為吟永痛為呻吟疑為
沉吟(又作唫䪩訡)
哉將來切語餘歎辭也又去聲與載通書云朕
哉自亳孟子作載詩云陳錫哉周春秋傳作載書
又曰哉生明(爾雅曰始也)
句九遇切辭之絶為句記曰一年眂離經辨志
康成曰離經斷句絶也又古侯切借為鉤曲之句
記曰句者畢出(又作蓲亦借用區樂記曰區萌逹)草木初甲拆其
萌句曲也又古侯切(俗語稱句當别作勾非)
唐徒郎切説文曰大言也(古文)今人言荒唐蓋
取此帝堯以唐為氏
嘲陟交切嘲謔也亦作(漢書亦作啁)又啾嘲嘲
哲聲之喧襍噍殺也
呶尼交切語口呶不休也詩云載號載呶(説文曰讙)
(聲也亦作怓詩云以謹惽怓毛氏曰惽怓大亂也鄭氏曰猶讙譁也亦作譊説文曰恚呼也亦通作嘵)
咻虛尤切衆口咻吼也孟子曰衆楚人咻之
嘈徂刀切衆口嘈襍也
噆才賛切嘈不已也荀子曰問一而告二謂之
噆又入聲
噂祖本切説文曰聚語也詩云噂沓背憎
哲陟列切嘲哲也(亦作嚞)借為明哲之哲
嗷五刀切嘈不絶聲也詩云哀鳴嗷嗷又詩讒
口囂囂漢書作嗷嗷(又作謷)
嗃黒角切多責譙狀也易曰家人嗃嗃悔厲吉
(一本作熇)又虛交切莊周曰夫吹管也猶有嗃也
吷呼決切聲之瞥疾也莊周曰吹劒首者吷而
已矣
呢女夷切呢呥小語也
呥那函切呥呥口不休也荀子曰呥呥而噍又
作(或作&KR2071;諵)
呫尺涉切切切附語也漢灌夫曰效女兒曹呫
囁耳語
喔於谷切又於角切喔伊兒女笑語聲也説文
曰喔雞聲也
唲如之切又於嘉切唲嘔(平聲)與嬰兒應和語也
荀子曰拊循之唲嘔之今俗云阿嘔是也
吺汝朱切欲言而復縮唇吻聶吺也亦作
(又作顳顬説文曰讘吺多言也唐本殳聲徐本投省聲按韓退之言口將言而囁嚅殳聲是也驩兜)
(之兜亦有作吺者故孫氏音當侯切而徐從投省音義皆非也)
嘖側伯士革二切聲煩襍也傳曰㑹同難嘖有
煩言莫之治也又為歎聲亦作(又作謮諎説文曰嘖大呼)
(也或作謮諎大聲也讀若笮又作唶集韻曰歎聲也按爾雅行扈唶唶白樂天詩曰嘖嘖雀引雛謮)
(唶之聲細微大聲大聲之説皆非也)
咋側格切伯曰㗱口聲也傳曰季桓子咋謂林
楚(杜元凱曰咋蹔也不然)又側駕子夜二切
嚄屋虢屋郭二切史記曰晉鄙嚄唶宿將(司馬氏曰)
(多辭句也)
咄丁括切語發聲也(説文曰相謂也又都骨切)
嗾千后蘇后二切嗾使也傳曰公嗾夫獒焉(或作)
(㖩)
唆蘇禾切唆嗾同聲實一字也古無唆字
啾將由切小聲也
唧子悉切唧唧竊語聲亦歎聲也(别作㘉)
喤胡光切聲喤也詩曰乃生男子其泣喤喤曰
鍾鼓喤喤曰喤喤厥聲(别作韹鍠人戸盲切)
嘐火交切聲大而藃也(説文曰夸語也)孟子曰其志嘐
嘐然曰古之人古之人今人以喘甚為嘐蓋以其
聲嘐嘐然與哮通又居肴切
嘽他干切聲氣盛疾也(説文曰喘息也一曰喜也)詩云大車
嘽嘽嘽嘽焞焞如霆如雷(毛氏曰衆也)又曰嘽嘽駱馬
(毛氏曰喘息貌)又曰王旅嘽嘽如飛如翰(毛氏曰盛也鄭氏曰閒暇有餘)
(力之貌)又曰徒御嘽嘽(毛氏曰喜樂也鄭氏曰安舒也按毛鄭一字而數義皆縁詩辭)
(曲為之説非嘽之正義也)又齒善切記曰其樂心感者其聲嘽
以緩(鄭氏曰寛綽貌)
啍他昆切口氣薄也(説文曰口氣也)詩云大車啍啍
(毛氏曰重遲貌)
喊呼覽切大聲呼也古通作闞詩云闞如虓虎
又去聲(或作嚂或作㺖説文曰小犬吠也南陽新亭有㺖鄉)
嚛火沃切説文曰食辛嚛也
唪補孔切詩云瓜瓞唪唪(毛氏曰唪唪然多實也説文唪大笑也讀)
(若詩瓜瓞菶菶)
嘻許其切微笑聲易曰婦子嘻嘻又噫嘻歎聲
也開聲為烏呼(亦音啞呀)闔聲為噫嘻(或作㰩嘻嚱誒)亦通
作戲
咥許既切笑聲也又許訖切亦笑聲也(或作咭吃)詩
云咥其笑矣又徒結切易曰履虎尾咥人凶噬也
(陸氏直結切蓋閩音)
啞乙格切歡笑聲也易曰笑言啞啞(又作謚説文曰笑貌)
又倚下切今人謂喑啞(又於加切歐啞伊啞優啞皆聲也漢書伊優啞單作)
(亞按此當作烏有鴉音也)
听宜引切笑見齒貌相如賦曰听然而笑(又作囅莊)
(周曰桓公囅然而笑陸氏敕引切)
咍呼來切説文曰蚩笑也楚辭曰衆兆之所咍
噱其謔切大笑也漢書談笑大噱(師古曰噱笑聲)
叱尺㮚切怒斥聲也
喝虛葛切訶斥也因之為恐喝漢書竇憲隂喝
不得對(注讀一介切猶噎塞也又作)又於爪切氣塞不得言喉
中聲也相如賦曰聲流喝(别作&KR3059;呃呝)
吒尺駕切叱之稍徐也(説文曰吒噴也叱怒也噴吒也)公明宣
曰親在叱吒之聲未甞至於犬馬亦與咤互用記
曰無咤食(康成曰嫌薄之也陸氏曰叱咤也)史記項王喑惡叱咤
咤陟駕切虛飲也書曰乃受同冒王三宿三祭
三咤太保受同祭嚌王咤而太保嚌輕重之等也
(孔氏以咤為奠非説文因之有詫字從言無義)
嚇虛訝郝格郝各三切恐嚇也莊周曰䲭得腐
鼠鵷雛過之仰而眂之曰嚇
嗔昌真切盛氣怒也又亭年切(説文曰盛氣也引詩振旅嗔嗔)
噫於其切嗟歎聲也又於介切説文曰飽食息
也
號乎刀切長呼也有長呼以告逺命衆者有哀
痛而號者亦作號嗥(又作獆諕唬説文曰號痛聲也號呼也嗥咆也譚長説從)
(犬按從虎者虎号也從犬者犬呺也其為号呼一也不當有二字)又去聲物有號
名所以號召也周禮曰辨號名之用又因之為號
令易曰渙汗其大號
唁魚變切弔問也弔生曰唁(或作喭詹獻)喭又魚旰
切語曰因也喭粗厲也
哆尺紙齒者二切口張大者也
咺況晚切(又況逺切)口張大貌詩云赫兮咺兮(説文曰朝)
(鮮謂兒泣不止曰咺又作喛又作愃説説文曰寛嫺心腹貌引詩赫兮愃兮)
唅呀虛甘切虛牙切唅呀張口中空貌(唅又)
(作谽㟏呀又作谺&KR3708;谽谺谷空也不當别為字)
呺虛嬌切虛大貌莊周曰非不呺然大也與枵
通(讀為号者非)
吁況于切長歎也(説文口部有吁驚也于部又有吁驚語也)凡意之
所否者其發聲多吁
喟丘貴切太息聲也(或作嘳)凡烏呼噫嘻吁喟咨
嗟皆歎聲其義各如其聲
喘昌吮切氣不得平疾息也
嚏都計切氣平口鼻歕嚏也亦單作疐
呻失人切疾痛呻吟也
嘅苦蓋切歎也詩云嘅其歎矣與慨通
嗟咨邪切又遭哥切歎辭也(又作説文曰咨也一曰痛惜也)
(按嗟有為痛惜者有為歎美者)
哀烏開切又於希切悲聲發乎聲也
啜張劣切詩云啜其泣矣(今用為歠字説文曰嘗也一曰喙也孫氏)
(昌説切蓋以為歠)
呿丘於丘加二切口開也莊周曰公孫龍口呿
而不合素問曰呿吟至㣲(注呿謂欠呿)呂氏春秋曰呿
而不唫(髙誘曰呿開唫閉)
唫牛音切口急難開也(與吟互用)
嗋許劫切口合也莊周曰口張而不能嗋(陸氏曰合)
(也)
吝良刃切含忍不吐也(説文曰恨惜也古文别作吝恡漢志貪遴通作)
(作遴)
㕯女骨切澀於言也(又女滑切説文曰言之訥也)又作
(説文曰言難也)記曰言呐呐然如不出諸其口(陸氏如悦切徐氏奴劣切)
(按㕯呐特一字呐字移口於左爾徐陸音俱非)
㕯之疑
商式昜切(説文曰從外知内也章省聲古文籀文)按商於經傳
為商度昜曰商兑未寧又為商賈行曰商坐曰賈
(或作説文曰行賈也)又為殷國都因以為氏
局其力衢六二切言有所局不得伸也尺聲詩
云謂天蓋髙不敢不局謂地蓋厚不敢不脊局與
脊劦(説文曰從口在尺下一曰博所以行棊象形徐鍇曰人之無涯者惟口故口在尺下為局)
引其義為巻局曲局局趨(别作駶侷楚辭曰跼跳而逺去孫愐曰)
(跼卷曲也駶馬立不正)博有局以限棊也官有局以限職守
也記曰左右有局各司其局(别作梮)
&KR2140;古活切結舌也説文曰塞口也氐省聲
吃居壹切語蹇也(又作&KR3752;説文曰也一曰口不便言也)
哽古杏切説文曰言為舌所介也悲者哽咽亦
通作梗
噤巨禁切齒頰彊不得開也(别作齽䶖説文噤口閉也)
嗄所假切啼極嗌乾聲翣也老氏曰終日號而
嗌不嗄
喑於今切失聲不能言也今人謂之啞(倚下切)又
作瘖(説文曰宋齊謂兒泣不止為喑瘖不能言也)又借其聲為喑烏史
記項王喑惡叱咤
咼苦媧切説文曰口戾不正也(别作喎竵説文曰竵不正也)
哨七笑切(説文曰不容也)記曰枉矢哨壺(鄭氏曰不正貌又所教切)
啻施義切啻猶止也不啻猶言何止也亦通作
翅
叱五禾切寐中驚語也詩云尚寐無叱(别作吪)通
作䚰詩云或寢或䚰(毛氏曰動也)
呈直貞切(説文曰平也)史記曰日有呈不中呈不得休
息蓋以為程度之程今人以為呈白呈露
嘌匹妙切詩云匪風飄兮匪車嘌兮(説文曰疾也孫氏撫)
(招切毛氏曰嘌嘌無節度也)
嗿他感切(陸氏勅感切)詩云有嗿其(毛氏曰衆貌説文曰聲也)
(引詩)
咮陟救陟戍二切鳥喙也亦作亦通作注
嗉蘇故切鳥頷下畜食處也亦單作天官
書張素為厨爾雅曰亢鳥嚨其粻嗉
咆哮薄交切許交切虎豹怒號咆哮也亦
通炰烋詩云女炰烋于中國哮又作虓(咆又作哮)
(又作㺒)
吼許后切闞也(又作㖃説文在后部厚怒聲也亦作呴)咆哮闞吼
皆怒号之聲義各如其聲
吽魚侯切犬争聲東方朔曰狋吽牙者兩犬争
也
噳魚巨切詩云麀鹿噳噳(説文曰麋鹿羣口相聚貌)
啄竹角切鳥食也鋭喙者啄又竹救切
唼七接切鳬鴈唼食(漢書曰唼血而盟師古曰小歠也所甲切)
嘶先齊切聲長而殺也馬鳴蟬鳴其聲多嘶漢
書王莽大聲而嘶悲者聲亦嘶(别作)
呦於求切鳴聲也詩云呦呦鹿鳴(或作嚘)
喓伊消切鳴聲也詩云喓喓草蟲
嚶烏莖切鳴聲也詩云鳥鳴嚶嚶
喈居諧切鳴聲也詩云雞鳴喈喈又古奚切
嘹憐蕭切嘹唳鳴聲髙亮也鴻雁嘹唳
唳郎計切長鳴髙亮也鶴鳴曰唳
嘒呼惠切小口鳴聲也詩云鳴蜩嘒嘒又曰嘒
彼管聲又曰嘒彼小星星光熠熠如喙翕張也
嘵馨幺切悲鳴不輟聲也詩云風雨所漂搖予
維音嘵嘵
啅陟教竹角二切鳥雀鳴聲(一曰衆口貌)
噞魚檢切魚翕水也
喁魚巨切魚口開翕喁喁也又魚容切
口之疑
周職留切(説文曰密也從用從口古文)於書傳為周回之義
記曰周還中規故又為周帀彌密之義傳曰忠信
為周又曰以周事子因之為周遍詩云寘彼周行
語曰君子周而不比孟子曰周于利者凶年不能
殺周于徳者邪世不能亂又因之為周給語曰君
子周急不繼富(别作賙)有周氏以為氏
知陟離切(説文知在矢部詞也從口從矢又在白部識詞也從白從于從知古)
(文孫氏知義切)按知心有識也從口未詳矢聲知之之謂
知去聲(别作智)
古公戸切往古也(説文曰從十口識前言者也古文)
古之龤聲
嘏古雅切(説文曰大逺也)祝致鬼神之詞曰嘏記曰祝
以孝告嘏以慈告嘏致福也故因為福詩云俾緝
熈于純嘏曰天錫公純嘏(鄭氏曰受福為嘏)又云純嘏爾
常矣(毛鄭皆曰大非也)
吉居質切福善也(説文曰善也從士口)
咸胡監切書傳之用咸猶皆也又為感易曰咸
感也(説文曰皆也悉也從口從戌成悉也)
各古洛切别也(説文曰異詞也從文文者有行而止之不相聽也)
唾湯卧切(説文曰垂聲按垂於聲不諧人吐外切或作涶)口液也殻吐
㳄液因謂之唾記曰讓食不唾傳曰不顧而唾
只諸氏切(説文曰語已詞也象氣下引之形)詩云樂只君子又
曰母也天只不諒人只皆詞助
只之龤聲
呼形切(説文曰聲也讀若馨按呉越語寧馨猶言如許生許生之合為馨晉人借)
(用馨字)
牙五加切牡齒也上象其齟齬相入下象其根
錯古文因之為萌牙之牙(别作芽)又去聲輪人
為輪下規謂之牙考工記曰牙也者以為固抱也
牙之龤聲
去竒切(説文曰武牙也鼂説之曰顧野王曰虎牙也蓋唐人諱虎改之按蓋牙)
(之巨者武虎言其壯也)
區主切牙蠹也(或作齲䶙從齒非齒未嘗蠹也)
牚直庚切又去聲楔入也亦距也又丑庚切牚
張之也亦作䟫(説文曰歫也)考工記曰維角䟫之(鄭司農曰)
(讀若牚距之牚按牚䟫止一字或從牙或從止從足其義一也别作掁橕摚撑)
冉如琰切(説文曰毛冉冉也象形按漢書元龜歫冉孟康曰冉甲縁也)荏冉
謂其冉弱也詩云荏冉柔木(别作苒)
六書故卷十一
