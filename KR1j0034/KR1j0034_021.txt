六書故巻二十一
宋戴侗撰
植物一
木門卜切象木枝榦根氐之形木之上出者中為
榦旁為支下達者中為氐旁為根根氐通曰本
木之象形
果古火切木實也木實果然故引之為果敢果
斷(别作菓加艸非)
栗力質切象栗蓬形(説文古文从西)假借之用三嘉
栗恂栗犢之角繭栗言乎其縝密以實也(别作瑮)栗
烈戰栗言乎其寒凜而膚栗也(别作凓)齋栗言乎其
敬懼而心栗也(别作慄)
朿七賜切木有&KR0621;朿也(别作茦説文曰莿也又作莿説文曰茦也徐鍇)
(曰莿草木之朿也)
朿之指事
棘已力切朿木叢生者也並朿為棘象其叢生
棘有二樲棘之棘其實似棗而多酸詩云園有棘
其實之食又曰湛湛露斯在彼杞棘士喪禮曰決
用正王棘若檡棘(鄭氏曰檡今文作澤世俗謂王棘矺鼠本草棘鍼陶弘景曰白)
(棘酸棗也圖經曰白棘生道傍葉莖實都似棗而有赤白二種)荆棘之棘襍生荆
中木小而尤多朿詩云楚楚者茨言抽其棘傳曰
被苦葢冢荆棘引其義為艱棘詩云棘人欒欒又
曰俾民大棘又曰孔棘且殆又為棘急與亟通詩
云如矢斯棘曰匪棘其欲亦通作革
棗子皓切棗似棘而木高大其實大而目絫朿
為棗象其高大也
桼親逸切木液可以䰍物者象木液下滴
桼之諧聲
䰍香求切桼塗器用也周官駹車䰍飾桼車雀
飾(康成曰䰍赤多黒少之色又作髤髹)射禮髤楅
五葛五列二切榦中折而支旁達也(别作蘖&KR2305;枿椊)
書云若顚木之有由蘖支子因謂之子(别作孽从子又)
(作孽从孑)借為妖孽(漢志蟲豸之妖為孽别作&KR1416;㜸)
禾木閼於上不得直申也(孫氏古兮切)
禾之疑
稽古兮切(説文曰留止也从禾从尤㫖聲)按稽从禾稽留稽遲
稽至本義也莊周曰大浸稽天引之為稽古稽疑
猶曰考極之也(别作卟説文曰卜以問疑也又作乩)周禮曰聽師田
以簡稽(鄭司農曰稽計也稽其人民為要簿也)呉語曰呉夫差陳士
卒百人為徹行行頭皆&KR1497;鐸共稽(唐尚書曰稽棨㦸也按稽以共)
(言殆棨㦸之屬因以紀人徒之數如党進所執丈也)又康禮切稽首稽顙首
至地也
丫於加切木之岐也(或作椏)
束書録切縛木也
束之諧聲
㯻戸本切又古本切(説文曰橐也)
㯻之諧聲
囊奴當切盛物器具也毛萇曰無底曰橐有底
曰囊
橐他各切長囊無底束其兩端者也詩云于橐
于囊
櫜古勞切盛弓矢者也詩云載櫜弓矢(説文曰車上大)
(橐按傳曰右屬櫜鞬則不特車上之器)
束之㑹意
柬古限切説文曰分别簡之也从八八分别也
與簡通
巢徂交切象鳥巢於木雛在其上説文曰在木
曰巢在穴曰窠(别作樔)立木為巢於車以逺望謂之
巢車(别作轈)
木之指事
本希刌切根底也木下曰本(説文曰古文)
朱章俱切幹也木中曰朱木心紅赤故因以為
朱赤之朱(别作絑説文曰純赤也)條以枚數幹以朱數(别作株)
借為朱儒之朱晉語曰朱儒不可使爰東方朔曰
朱儒長三尺(别作侏)
末莫撥切木抄也木上曰末本末之義引之無
所不通末木之窮也故因之為末殺末減末畧末
蔑莫聲相通故又與蔑莫同義記曰末之卜矣語
曰吾末如之何末由也已(唐本説文曰本从木从下末从木从上郭忠恕同以)
(朱例之此説似是而實不然)
未扶沸切木暢茂也从木重支借為未可未能
之未借義博而正義泯(説文曰味也六月滋味也五行木老於未象木支葉)又
借為十二辰午未之未
才鉏哉切季曰斬木支根取其才以為用也按
李陽冰已有此説在地為木伐倒為才象其支根
斬伐之餘凡木陰陽剛柔長短大小曲直其才不
同而用各有宜謂之才(或作材加木非)其不中用者謂之
不才引之則凡人物之才質皆謂之才人受天地
之中以生其才皆可以為堯舜故孟子曰非天之
降才爾殊也若夫為不善非才之罪也或相倍蓰
而無算者不能盡其才者也此以天之降才論者
也然孰其稟賦之差殊而言之則其降才亦有知
愚賢不肖之不同焉就其學問之所成者而品别
之則其才又有差等焉故孔子謂才難而有才不
才之言孟子亦有英才之稱後世之論浸差直以
知術技能勇力為才温公有才徳之分程子有才
與性異之説皆失之矣
片匹見切判木也从半木又匹半切莊周曰雌
雄片合(别作牉)又步還切(别作)
片之諧聲
版補綰切解木為薄片也(别作板)
牘徒谷切書版也
牒徒劦切書版也薄可聮闔為牒
牓北朗切扁也册為扁片為牓扁牓之聲義相
通(又鋪郎切别作榜)
牌蒲階切牓也陿長為牌
㸠徒紹切長版也(又徒刀直紹二切)
牏徒矦與俱二切(説文曰築牆短版也)史記石建取親中
廁牏身自浣洒(孟康曰行圖中受糞者也東南人謂鑿木空中如槽者為牏)
薄木切以薄版附著也
弼力切以版周也
牔百各切類篇曰屋端版也(俗書)
片之疑
牖與久切(説文曰穿壁以木為交窓譚長謂甫上日也非戸也牖所以見日)按
牖窓也古之為室也左戸而右牖
爿在良切(説文牀从木爿聲李陽冰曰右為片左為爿徐鍇曰説文無爿字李妄也)
(按牂壯狀牀將戕牆皆從將聲唐本説文有爿部張參五經文字亦有之李氏未可厚非鄭漁仲曰殳)
(也亦判木音牆按古文偏旁爿皆篆為恐非判木且左右之分亦無義)
木之㑹意
林力尋切比木為林
林之㑹意
棥附袁切説文曰藩也从爻象編織藩爰又作
&KR2433;聲詩云折柳樊圃(説文曰樊鷙不行也从&KR2433;从棥孫氏音同)樊
之義引之為樊籠又借為地名姓氏周有樊邑大
夫有樊仲(又作説文曰京兆杜陵鄉)又周官王之五路有樊
纓未詳其義(鄭康成曰讀如鞶帶之鞶謂今馬大帶也)
森所今切林木高聳茂宻也(别作槮)
林之諧聲
楚創舉切荆也楚地多産此故以名國荆楚一
物也故楚國亦謂之荆以荆為支所謂夏楚也因
夏楚而生痛楚之義(别作憷)楚之為物叢生彌望修
短齊輯故因之而生楚楚之義詩云楚楚者茨又
曰衣裳楚楚
麓盧谷切大林也榖梁氏曰林屬於山為麓(亦作)
(㯟)
楙莫侯切木繁殖也引之為楙徳楙功之楙與
茂通書曰予楙乃徳曰時乃功楙哉曰方楙厥徳
曰惟公楙徳曰其眷命用楙此言功徳天命之長
楙也書曰政事楙哉徳楙楙官功楙楙賞言徳之
茂者茂之以官功之茂者茂之以賞也曰楙昭大
徳曰楙建大命曰楙乃攸績曰楙乃后徳與易之
茂對時育萬物語之茂正其徳茂昭明徳茂穡勸
分皆此意也雖有勉意而不可専訓勉自孔安國
専以勉訓楙後人加心於其下而經之本意不可
尋矣(别作懋&KR1026;爾雅曰楙木瓜也或曰冬桃也讀若髦説文曰木盛也)
棽癡休疏先二切(説文曰木枝條棽儷貌)
鬱迂弗切木叢生鬱茂也
棼夫文切木棼芳也春秋越椒字伯棼亦作芬
或曰林木棼錯也引之為棼亂書曰泯泯棼棼傳
曰猶治絲而棼之也亦符分切(説文曰復屋楝也又作説文曰香)
(木也又作芬説文曰草初生香分布也)
林之疑
無文甫切(説文曰豐也从林或説規模字从大&KR1354;數之積也林者木之多也&KR1354;與)
(庶同意商書曰庶草繁無徐鍇曰或説大世為規模之模説文諸部無此字者不審信也李陽冰曰)
(借為有無之無按古某字从人疑即廊廡之廡从广省槑聲从从亾)
桑息郎切衆手所采莫若桑三又在木上桑之
義也
朶丁果切華弓垂也易曰觀我朶頤(别作説文曰禾垂)
(貌又作&KR2426;又嚲丁可切下垂貌)
困苦問切木不得申也引之為困窮(説文曰&KR3282;古文)
木之諧聲
根古痕切本也凡木命根為氐旁根為根通曰
本故二十八宿氐謂之本又謂之天根借為排根
之根漢書曰引繩排根生平慕之後弃者(顔師古曰下恩)
(反言相與引繩根格排退之今呉楚猶謂牽引歬郤為排根)
榦古案切木身直上為榦支所宗也古通用干
亦通作幹詳具幹下書云杶幹栝栢(孔氏曰柘也考工記曰凡)
(取幹之道柘為上幹弓幹也杶可為榦故與栝及栢同貢以幹為柘似非)凡版築必植
榦書云峙乃楨榦
枝章移切榦之别出也古通作支詩云本支百
世引之為支梧支拄(俗作榰)
柯古俄切枝之大者也柯中斧柄故斧柄亦謂
柯考工記曰柯長三尺博三寸厚一寸有半五分
其長以其一為之首柯之長博與厚皆紀度焉不
他待而度在手故云執柯伐柯其則不逺
條徒雕切枝之脩達者也引之為條達條理芟
去桑木之繁枝謂之條桑又為木名詩云終南何
有有條有梅(毛氏曰槄也)
枚莫回切條之摶直者也詩云伐其條枚傳曰
以枚數闔故小木因以枚數(説文曰幹也可為丈从木从攵按枚玫皆)
(以夂為聲)
梢所交切條之逺揚者也引之為篙梢橕舟者
用長木故也考工記曰梢溝三十里而廣倍溝行
逺則受水漸多稍稍増廣故至三十里而廣倍猶
木之梢也又山巧切木長貌又所教切剡木上殺
也(亦作)又色角切梢櫂無枝柯也
標補搖切梢之末也亦通作剽莊子曰有長而
無本剽(一本作標)標者挺出於枝榦之上故因之為標
掲標識(别作幖幟立土以標者别作墂)標準又作斗柄之末
亦曰杓(按勺非聲)
杪芒沼切標之眇也梢標杪之差如其聲又楚
教切以木發物為杪
梗古杏切細枝也枝梗衡塞則不通故引之為
梗塞梗礙詩云誰生厲階至今為梗骨骾之骾畧
與此同周官女祝掌以時招梗禬禳(康成曰梗禦未至也説文)
(曰山枌榆有朿莢可為蕪荑者)
枽與陟切鄭漁仲曰即葉字也(説文曰楄也枼薄也世聲徐鉉)
(曰當从卅乃得聲孫氏音同漁仲曰世象木枼非聲按世無枼形卅聲固諧世亦有泄聲泄枻皆以)
(世為聲今作葉既从木又从草非漁仲之説是)
核下革切果中堅覈也亦通作覈(或作槅)引其義
為核實考核又為刻核言其刻深次核也(别作礉)
松柏檜栝祥容切(别作枀)博陌切古外
切古活切(爾雅曰柏葉松身曰檜松枼柏身曰樅孔安國謂柏葉松身為栝孔)
(穎達謂詩書之檜栝為一物説文曰柏鞫也)按松柏人所同識今人所
謂檜葉似細杉而榦如柏其兼柏葉者謂之二色
檜栝生北方其葉似松而大實似小栗為果核之
珍書云杶榦栝柏(説文曰括檃也一曰矢栝築絃處按檃括矢括之括當从手又)
(草名栝樓詩果臝之實毛氏曰果臝栝樓也郭氏曰齊人謂天瓜蔓生夏開黄華秋結實根如葛)
樅七容子容二切(爾雅謂松葉柏身未詳)詩云虡業維樅
(毛氏曰崇牙也朱子曰業上縣鍾磬處以采色為崇牙其狀樅樅然)
椈居六切記曰鬯曰以椈(鄭康成曰柏也按此即説文所謂鞫)
杉所銜切(亦作煔爾雅曰柀煔)杉木直榦似松葉芒鋭實
似松蓬而細可為棟梁棺槨器用才美為諸木之
最多生江南亦謂之沙木沙杉之譌也其一種葉
細者易大而疏理温人謂之温杉
檟梓楸椅槄古雅切(亦作榎)即里切(説文曰宰省聲)
(亦作榟)七由切(亦作萩)傳曰伐雝門之萩史記曰
河濟之間千樹萩於離切(亦作)詩曰椅桐梓
漆吐刀切(爾雅曰槐小葉曰榎大而皵楸小而皵榎又曰椅梓槄山榎郭氏曰)
(槐當作楸樊光曰皵錯皮也樹老而皮粗皵者為楸小而皮皵者榎也陸璣曰楸之疏理白色而生)
(子者為梓椊實桐皮曰椅槄今山楸也亦如下田楸皮葉白色亦曰才理好宜為車版能濕又可為棺)
(木宜陽北土多有之樂彦曰楸梓也胡廣曰椅今梧桐也齊民要術種梓法秋末冬初取梓角暴乾)
(播種之一年薅之二年而移之楸無子掘根取栽移之十年後可為車版器用為棺槨勝松柏按詩)
(椅桐梓並稱明為二物恐非梧桐江南梓木似桐葉小於桐生子成珮)
楰羊朱切(爾雅曰楰鼠梓陸璣曰鼠梓枝葉木理如楸山楸之異者亦名苦楸郭璞)
(曰楸屬也今江東有虛梓)
𣏌虛豈切𣏌大木枸𣏌地骨也詩云無踰我里
無折我樹𣏌傳曰𣏌梓皮革自楚徃孟子順𣏌柳
之性以為桮棬此與梓柳並稱大木也詩云陟彼
北山言采其𣏌又曰山有蕨薇隰有𣏌桋此可采
者枸𣏌也(爾雅曰枸𣏌檵陸璣曰一名苦𣏌一名地骨春生葉可茹微苦子秋熟正赤又)
(曰𣏌如樗一名狗骨又曰𣏌栁可為車轂淇汶之旁與河朔饒有之郭氏以楩為𣏌按𣏌栁為一物)
(或為二物詳見栁下)
楩毗連切相如賦曰楩枏豫章(郭璞曰杞也似梓類篇曰似豫)
(章)
檵古詣切(説文曰枸杞也)
楓方戎切木之喬直者葉三岐脂與實皆香可
焚(爾雅曰楓欇欇音涉説文曰厚葉弱支善搖一名欇此説非)
樗椿丑居切丑倫切詩云采荼薪樗(毛氏曰惡)
(木也莊周曰吾有大樹人謂之樗其大本擁腫不中繩墨小支曲拳不中規矩立之塗匠者不顧本)
(草曰椿樗相類椿大實而葉香可噉樗木疏而氣臭膳夫熬去其氣北人呼為山椿江東呼鬼目亦)
(謂虚目其葉脱處有目樗蒲子類之故以為名其木最不才又椿莢條曰樗之有華者無莢臭樗無)
(華有莢未見椿有莢者世俗不辨樗與椿故謂椿莢爾按樗椿同聲疑特一字有實無實或香或否)
(乃其種别大槩樗木以不才而夀故莊周因而生大椿之説周之言亦不足稽也樗作㯉見樺下)
樺檴胡化切又平聲今用其皮貼弓古通作華相
如賦曰華楓枰櫨(顔師古曰華即今用其皮貼弓者説文曰樗木也以其皮裹松)
(脂讀若華或作檴櫨木也孫氏樗胡化切㯉丑居切按説文葢以樗為樺而以㯉為樗雩與華音不)
(諧樗㯉特一字耳)胡化胡郭二切(爾雅檴落陸氏曰榔榆也葉如榆皮)
(堅韌剥之長數尺可為甑帶其才可為桮圈)
杶敇倫切書云杶幹栝柏或作(顔師古曰似樗而實)
(説文曰杶木也或作杻古文按杻自為一木丑非杶之聲説文又有棆母杶也讀若易卦之屯)
栲苦皓古老二切詩云山有栲隰有杻又曰南
山有栲北山有杻又作(爾雅曰栲山樗説文曰山樗也陸氏曰)
(山樗與下田樗無異葉差陿爾呉人以其葉為茗方俗無有名此為栲者爾雅似悞今所云栲者葉)
(如櫟皮厚數寸可為車輻或謂之栲櫟郭景純曰栲似樗色小白生山中亦謂桼俗諺曰樗栲桼)
(相似如一)
杻女九切(爾雅杻檍陸氏曰葉似杏而鐡白色皮正赤多曲少直二月中開數華如)
(楝而細惢正白今官園種之正名萬嵗或謂之牛筋或謂之檍才可為弓弩郭景純曰似棣細葉葉)
(新生可飼牛才中車輛闗西呼杻子一名土橿)按杻又為杻械之杻
檍於力切考工記曰取榦之道柘為上檍
次之(説文曰檍杶也檍梓屬大者可為棺郭小者可為弓陸璣曰華正白葉似杏今官園種之)
(取億萬之義名萬嵗謝朓詩風動萬年枝是也)
榆枌羊朱切詩云山有樞隰有榆扶分切
詩云東門之枌記曰枌榆以滑之又曰為榆沈榆
木堅忍而皮汁滑(爾雅曰榆白枌郭景純曰枌榆先生葉而後著莢皮色白漢高)
(祖禱枌榆社榆之種凡十數葉皆相似但木及木理異爾齊民要術曰有莢榆刺榆凡榆莢榆味苦)
(凡榆甘按今有緜榆沙榆緜榆細葉無朿最堅忍故謂緜榆沙榆葉大木毳榆白皮汁滑故禮及醫)
(方皆取其滑以為用)
樃里黨切似榆而木稍毳(本草榔榆皮主下熱淋利水道令人睡嵇)
(叔夜所謂榆令人瞑也野人云樃皮最滑又作桹亦單作郎又通作榔)
槐戸恢戸乖二切(爾雅曰守宫槐葉畫聶宵炕櫰槐大葉而黒郭景純曰櫰)
(古回切又音褱按槐木世所共識七月間華華可染黄其實莢合昬葉似槐夜合晝開故謂合昬俗)
(語轉而為合歡又謂夜合合盲非槐也)
亲榛側詵切(説文曰果實似小栗)音同詩云樹之榛
栗又云榛楛濟濟記曰婦人之摯椇榛棗栗(説文曰榛)
(木也一曰菆也字林曰木叢又曰才似梓按書傳椇榛榛栗皆作榛獨榛楛並言又似别為一木齊)
(民要術曰榛有二種一種枝葉皆如栗子形似杼子味亦如栗一種枝莖入木蓼葉如牛李色高丈)
(餘其核中悉如李生作胡桃味其枝莖生樵爇燭明而無煙漁陽遼代上黨饒有之按歬一種南方)
(亦有之後一種惟北方有之)
櫧専於切木之剛而能濕者實似榛而苦歰
橡樣栩櫟徐兩切于亮切(孫氏曰徐兩切)况
羽切(又作柔杼梠芧)郎擊切橡櫟皆皁物也橡實大
於櫟葉似栗而冬雕其實有斗故又謂橡斗橡樣
一也又謂之栩栩柔一也(莊周曰徂公賦芧)櫟不冬雕其
實亦斗木剛宜為薪炭而不堪器用有黒心櫟白
櫟綿櫟白櫟子尤細綿櫟以堅忍得名(爾雅曰栩杼櫟其實)
(梂郭氏曰有捄彚自裹也説文曰樣栩實栩柔也其實皁一曰樣柔栩也櫟木也捄櫟實陸氏曰栩)
(今櫟也徐人謂櫟為杼或謂為栩其實為皁或言皁斗子煮汁可以染黒今京洛及河内多言杼斗)
(謂櫟為杼五方通語也按橡櫟雖實相似而實二物也橡樣同聲栩杼同聲爾雅説文陸氏之辨皆)
(不明説文因爾雅其實梂又立梂文誤矣)今俗以器之式範為樣
柞子各切又在各切詩曰柞棫拔矣(鄭氏曰櫟也陸璣曰)
(周秦人謂柞為櫟或曰木蓼)又側百切詩云載芟載柞(毛氏曰除木曰)
(柞除草曰芟)周官柞氏掌攻草木及林麓(鄭司農讀如唶唶之唶屋)
(笮之笮鄭康成曰除木者必先校剥之)
棫桵于逼切詩云芃芃棫樸儒隹切(爾雅曰棫)
(白桵陸氏曰三蒼説即柞也才理全白而無赤心者為白桵直理易析可為車輻及矛㦸矜今人謂)
(之白梂或謂白柘未知孰是郭景純曰小木叢生有刺實如耳璫紫赤可食)
槲樕胡谷切(本草曰與櫟相通亦有斗但小不中用類篇曰槲樕木名)
桑谷切詩云林有樸樕(爾雅樕樸心孫炎曰樸樕一名心某氏曰即槲樕也)
(有心能濕江河間以作柱爾雅有栜字説具桋下)
枏奴含切(爾雅曰梅枏陸氏曰梅樹皮葉似豫章豫章葉大如牛耳一頭鑯赤心華)
(赤黄子青不可食枏葉大可三四葉一叢木理細緻於豫章子赤者才堅子白者才毳江南新城庸)
(蜀多章枏郭景純曰枏葉似杏按俗又有楠字吾里中有香枏黄貫枏香枏木香黄貫枏木宜雕刻)
(為木偶者用之)
梅某莫杯切酸果也古文(説文曰梅)
(枏也可餐&KR3996;酸果也从木从目槑古文李陽冰曰此正梅字也伯氏曰槑呆皆象形作甘者目之譌)
(也梅酸果从甘非也按梅之為果書傳所同惟終南之詩曰有條有梅毛氏以為枏葢本爾雅爾雅)
(以梅為枏是以一字而名兩木也説文既以梅為酸果又為梅枏為可餐是又合三字而為一物也)
(枏之為枏無所稽闕疑可也)某借為某人之某莫后切
桃達高切桃李人所同識
李力子切借為行李又為刑獄
棃棠杜連脂切徒郎切徒古切(爾雅曰梨)
(山樆杜甘棠又曰杜赤棠白者棠説文曰牡曰棠牝曰杜舎人曰白者為棠赤者為杜為甘棠為赤)
(棠陸氏曰赤棠與白棠同但子有赤白美惡子白色為白棠甘棠也少酢滑美赤棠子澀酢無味俗)
(云澀如杜也赤棠木理韌亦可為弓榦杜一名甘棠郭景純曰今之杜梨也按爾雅以赤者為甘棠)
(陸氏則以白棠為甘棠棠杜實二物杜葢小梨郭氏謂杜梨是也杜實小於梨而大於棠詩云有杕)
(之杜有睆其實也棠則今之所謂海紅子嘉慶子海棠來禽之類也棠多澀酢故甘者為甘棠凡木)
(華侈者實必儉海棠華最濃麗其實最細而澀酢白者實差大以此觀之陸氏謂白棠甘而赤棠澀)
(酢是也梨則果之大者味甘而雋其種不一人所同識也)杜借為杜塞之杜(别作)
(&KR1423;説文曰閉也)
樝側加切樝似榅桲記曰樝梨曰攢之(説文曰果似梨)
(而酢康成曰棃之不臧者按本草樝木瓜類似榅桲而小陶弘景曰鄭公葢不識樝)又作
(説文曰木閑也)又鉏加切與槎通
榠芒經切榠查絶似木瓜
柰那賴奴代二切果也棠屬陳士良曰長者為
柰圜者為來禽借為柰何之柰又乃个切與那聲
義相近
榅桲烏没切薄没切榅桲果也
棣特計切郁李類也(爾雅曰棠棣棣唐棣栘説文曰棣白棣也陸氏曰唐)
(棣郁李也一名雀梅亦曰車下李所在皆有其華或白或赤六月中熟常棣如李而小子如賏桃正)
(白今官園種之又有赤棣樹亦似白棣葉如刺榆而微圜子正赤如郁李而小五月始熟自闗西隴)
(西天水多有之郭景純曰今山中有棣樹子如賏桃可食唐棣似白楊江東呼夫栘沈存中曰扶栘)
(即白楊也本草白楊扶栘為兩條扶栘出陳藏器藏器葢不知扶栘白楊之為一物也扶栘亦謂之)
(蒲栘至今越人謂白楊為蒲栘藏器又引論語逸詩唐棣之華偏其反而鄭注栘也亦多移楊此又)
(誤也逸詩唐棣乃白栘小木比郁李稍大非此蒲栘蒲栘乃喬木也詩云六月食鬱及薁唐棣鬱也)
(棠棣薁也詩注云鬱棣屬即白栘也其實似棣故曰棣屬又謂之車下李又謂之唐棣唐棣也鬱也)
(白栘也車下李也一物也薁即郁李也薁郁同音詩注謂之蘡薁葢其實似賏賏含桃也常棣也薁)
(也郁李也一物也與蒲栘不相涉本草續添郁李一名車下李亦誤也晉宣室閣銘曰華林園中有)
(車下李三百十四株薁李一株明車下李與郁李自為兩物也常棣或作棠棣誤爾按白楊喬木也)
(多種於墟墓間似楊而白故謂之白楊沈存中辨之已明棣實小木叢生高不過五六尺其種不一)
(其華或紅或白或單出或重出紅而重出者園圃多植之亦名錦帶白而單出者結實如小李與李)
(同時熟其大僅如賏薁故謂郁李又謂雀李也七月所謂薁即賏薁也蔓生類蒲萄六月熟甌越諺)
(云賏薁熟食新粥正詩六月所食也存中誤以此為郁李非也常棣唐棣棠棣特一物猶夫栘扶栘)
(蒲栘之為一物也棠唐常夫扶蒲皆聲相邇故通用爾棠棣乃棣之類棠者今世之垂絲海棠華如)
(棣而支榦類棠其華麗爾下垂豈所謂偏其反而者邪自爾雅分棠棣常棣為二物遂啟後誤枝葉)
(轉繁爾雅以栘為唐棣栘必棣類也)詩云山有苞棣棣葢叢生詩云
威儀棣棣言其文采如棣華之麗密也
栘弋支切(説具棣下)
樲而至切孟子曰舎其梧檟養其樲棘(爾雅曰樲酸棗)
橪人善切(淮南子曰代橪棗以為矜説文曰酸小棗也)
棯式荏切又奴店切(爾雅曰還味棯棗郭氏曰還味短味也亦作㰂)
樸博木切(説文曰棗也)
梬以整切(説文曰棗也似柿顔師古曰今栭棗也)
㮕乳沇切廣志㮕味如柿晉陽㮕肥細而厚以
共御
杮椑鉏里切賔彌切椑柿同類杮實赤而
椑烏緑故謂烏椑又名緑杮椑又部覛切親身之
棺曰椑記曰君即位而為椑(鄭氏曰謂地棺親尸者)又部迷
切考工記曰句兵椑(鄭司農曰讀為鼔鼙之鼙康成曰齊人謂斧柄為椑則椑)
(橢圜也説文曰圜榼也)
其九切膏物也葉如鳬蹼遇霜則丹其實
外膏可為燭其覈中油可燃燈亦名烏臼單作臼
槿居隱切小木人多植之編為棥籬(詩顔如舜華毛氏曰)
(木槿也)古通作堇記曰堇荁枌榆以滑之(按槿葉擣取汁甚滑)
(古通作堇故謂之木堇康成曰冬用堇夏用荁槿不冬雕故也陸徳明以為菜殆非也)
橘橙柚楱枳居聿切宅耕切(亦作棖)羊
狩切(亦作櫾)千侯切(類篇曰小橘出武陵)掌氏切凡
絡濡之果肉味甘而中食者謂之甘(俗作柑)若橘甘
橘之類不一肉味酢不堪食而皮香可食者曰橙
其木朿橙之類亦不一大實皮厚皮肉俱不中食
者曰柚小於柚者甌人謂之朱欒其香者為香欒
其小而不堪食者曰枳宜入藥其木多朿甌人謂
之枸橘考工記曰橘踰淮而北為枳(吕氏春秋曰果之美者有)
(雲夢之柚本草唐本注曰柚皮厚味甘不如橘皮辛而苦枳又平聲)
櫞余専切柚類生南方形似木瓜皮澤而厚味
雖短而香勝置衣箱中芬香累月
櫾直由切大木堅忍宜為柁及櫓(説文曰昆侖河隅之長木)
枸俱羽切又作枳椇也詩云南山有枸(毛氏)
(曰枳枸也)記曰婦人之摯椇榛(康成曰椇枳也今邳郯之間食其實陸氏曰枸)
(樹高大似白楊有子著支間大如指長數寸甘美如飴八月熟亦名木蜜)按今亦作支
枸又謂白石又謂厲漢脚指以其實似指也人亦
取以代飴作餈能醨酒(説文曰枸木也可為醬出蜀按此乃蒟通作枸詳見)
(蒟下)又為枸杞之枸古厚切
桋以脂切詩云隰有杞桋(爾雅桋赤栜白者栜陸氏曰栜葉如柞皮)
(薄而白木理赤者為赤栜一名桋白者為栜郭景純曰赤梀樹葉細而岐鋭皮理錯戾叢生山中宜)
(為車輛白栜葉圜而岐為大木也説文亦曰桋赤栜而無栜字按詩蕨薇杞桋並言似皆可采食者)
榴力求切安石榴也其種本出西域張騫使外
國得塗林安孰是也
棐妃尾切今棐木葉似杉而不芒榦類柏而縝
澤其核中仁可食果實之美者(别作榧本草謂爾雅柀杉即此葢近)
(似而實非一物也)書傳所用其義未詳書云天棐忱辭越
天棐忱曰天畏匪忱曰若天棐忱曰棐徂邦君厥
棐有共曰教汝于棐民彛曰公功棐迪篤曰明明
棐常曰率乂于民棐彛(孔安國皆曰輔也詳書辭恐未然)
梧桐五胡切梧桐也借為枝梧之梧與吾啎通
徒紅切桐類不一大畧榦直心虛而葉大梧
桐庸青故又謂青桐其皮可漚為繩故又謂皮桐
其實莢生類椀豆(本草青桐支葉俱青而無子梧桐皮白葉青而有子可食)白
桐類穀華而不實故又謂華桐(本草白桐有華與子華二月舒黄紫)
(色一名椅桐又名黄桐按詩椅桐梓漆乃四物)毛桐空中葉尢大支葉皆
毛故謂毛桐剛桐絶類毛桐葉差細而不毛毛桐
易枯剛桐能大最中琴瑟多生於山所謂嶧陽孤
桐葢此桐也(本草曰剛桐似白桐惟無子宜作琴瑟陸氏曰白桐宜琴瑟雲南人績以)
(為布似毛布)油桐又名膏桐實可厭油又有朿桐(本草云嶺)
(南有朿桐枝幹有朿葉如梧桐華側専如掌深紅色)拆桐(本草曰江南又有赬相秋開紅華無)
(實有紫桐華如百合實堪糖煮噉又西域鄯善出胡桐孟康曰似桑而多曲師古曰胡桐似桐不類)
(桑蟲食其樹沬下流者俗名胡桐淚可以汙金銀工匠皆用之流俗誤呼淚為律本草云出肅州以)
(西平澤及山谷中相傳其本似白楊青桐葉初生似栁大似桑桐其液入地與石相著冬月采入藥)
檖徐醉切亦作詩云隰有樹檖(爾雅曰檖羅毛氏曰)
(赤羅也陸璣曰一名赤羅一名山梨今人謂之楊檖一名鹿梨一名鼠梨郭景純曰今楊檖也實似)
(梨而小酢可食)
楛侯古切書云惟箘簬楛魯語曰有隼集于陳
侯之廷楛矢貫之楛葢可以為矢笴也詩云瞻彼
旱麓榛楛濟濟(陸璣曰形似荆而赤莖似蓍上黨人織以為箱筥又屈以為釵)
楊栁與章切力久切支條揚起者曰楊弱
而長條荏冉下垂者曰栁亦謂垂楊弱條修直如
蒲者謂之蒲栁宜為矢笴傳所謂董澤之蒲也中
庸曰夫政也者蒲盧也莊辛曰射者方將修其蒲
蘆治其矰繳蒲蘆殆是蒲栁蒲栁最易生呉中種
之水田中彌頃畝如秧稻織之為箱篚白楊栘楊
生於山(崔豹曰青楊葉長栁葉細長白楊葉圜栘楊圜葉弱蔕微風則大搖一名高飛一名)
(獨搖蒲栁生水邊葉似青楊亦曰栘楊亦曰蒲栘枝莖勁忍堪作矢本草曰蒲栁可為笴又謂萑苻)
(水楊是也生水旁葉粗而白木理微赤曰杞栁人以為車轂共山淇水旁魯國汶水旁純生杞栁也)
(按栁不可為桮棬杞栁當自為一物)
檉敕貞切詩云啓之辟之其檉其椐(爾雅曰檉河栁旄澤)
(栁楊蒲栁陸璣曰檉皮正赤如絳一名雨師枝葉如松景純曰某氏曰今河旁赤莖小楊也按詩云)
(啟之辟之其檉其椐岐周啟土必去其當平原廣陸者不應先舉河旁小木爾雅之説殆未可據)
椐樻九魚羌居二切求位切(爾雅椐樻陸氏曰節中腫)
(似扶老今人以為丈及馬鞭或曰樻又名靈夀顔師古曰木似竹有節長不過八九尺口可三四寸)
(不煩繩削而可為丈)
檀徒乾切檀木堅忍葉頗類槐有黄白二種黄
者尢堅忍(毛氏曰彊忍之木也陸璣曰木皮正青滑澤與繫迷相似又似駁馬駁馬梓榆)
(也故里語曰斫檀不諦得繫迷繋迷尚可得駁馬繫迷又名絜榼齊諺曰上山斫檀絜榼先殫本草)
(又白檀出海南)
柘之夜切桑類蠶所食也考工記曰取幹之道
柘為上檍次之檿桑次之
檿於琰切檿桑山桑也禹貢厥匪檿絲詩云攘
之剔之其檿其柘
桂古恵切桂生嶺南百藥之長(爾雅曰梫木桂郭景純曰今南)
(人呼厚皮者為木桂桂葉似枇杷而大白華不著子叢生巖嶺冬夏常青本草謂之牡桂按本草欽)
(韶諸州所産凡三種三四月華全類茱茰九月成實今人多以為籩實梫木如石榴葉細高丈餘四)
(月華如雲生江東今人又以木犀為桂謂月中景為桂樹進士至以中禮部第為折桂此固俚俗之)
(論不知木犀何以名桂也)
梫七荏千尋二切(説具桂下)
梣子林切(説文曰青皮木或作从寢省淮南子曰梣色青治翳目高誘曰若厯木)
(也伯曰&KR3885;譌為秦今秦皮是也木似檀葉細而無華取皮水漬之碧色治日眚一名石檀又作樳)
(本草有樳木皮葉煮洗蛇傷)
槻均窺切(集韻曰宜為弓一曰樊槻皮能漬水和黒以書不脱按樊槻即梣也甌人)
(謂之槃槻)
榖楮古禄切丑吕切楮榖兩種一種高大
皮駁實如楓實熟則紅書所謂桑榖並生者也一
種皮白葉長實小似覆盆子其木不能高大俗謂
扁榖所謂楮也楮皮漚之宜為紙榖皮粗宜為茵
帳故謂紙楮也(又作柠)又有藤皮亦可為紙後漢蔡
倫始用敗網襍樹膚為紙今之為紙者用楮與竹
竹紙毳而易敗楮之用多焉凡治楮藝而薅之三
年然後可伐伐而漚諸水火取其皮暴而藏之將
為紙則漬而刮之取其粹白者䰞之以蜃炭若石
灰而漾諸清流以去其灰出而暴之而沃之而再
漾之然後取而熟捶之囊盛而濯之去其水而搏
之織竹為密簾為槽容簾為煏四周皆壁而熏其
中既治楮和之以水投黄葵之根焉則釋而為淖
麋酌諸槽抄之以簾其薄者單抄再抄厚者至五
抄六抄既抄則覆諸煏乾而揭之葢紙之成也其
難若是紙之未興也書用簡牘刀筆故三皇五帝
三王之典謨訓誥下逮先秦古書國不能盡備而
况家乎遭秦焚滅書用大缺雖秦無道亦其傳之
陿故滅之易也毫楮既興然後書籍之道大備而
聖人之傳家藏人有下逮醫卜星厯方技之書皆
得其傳官府之憲章質要上所以令乎下下所以
復乎上國人之所以交信者無不賴其用焉百官
以治萬民以察楮之用大矣哉雖然由是以來法
令日苛上以虛文令乎下下以便文應乎上錙銖
方寸畢徵於書老胥宿吏至不能舉其要古語云
老吏抱案死葢天下幾困於文法矣士不務於行
而騖於辭極志肆口簧鼓天下之是非絺章繢句
務以新靡相尚爰筆書紙日數萬言其尤無義理
者科舉程度之文也摘列破碎侮聖人之言以詭
世好其文理悖繆幾可駭笑上以是取下以是應
殫英俊壯鋭之精鑠其知仁聖義之性盡舎他業
而詰屈從事焉然後得中有司之選使天下無一
士不出乎此者考其終乃無片言隻字之用而舉
世以為不可改之法不知其何説也比年以來非
程文類書則士不讀而市不鬻汗牛充棟塞乎區
宇矣故今世號為故紙世界古者祭祀用牲幣秦
俗牲用馬淫祀浸繁始用禺馬唐明皇瀆於鬼神
王璵始鑿紙為錢以代幣至于今便之凡禱祠必
用紙錢加以畫馬楮不足繼以稁稭負販者肩摩
而踵接焉楮幣興於近世其始恃錢以權楮而其
終也舎錢而任楮屬徒數百日造數十萬楮不産
於地不出諸民不貢輸於州縣而巨萬之資成於
俄頃府庫之用十八出焉幾以楮為國矣費鮮而
利博姦民私造不畏死而爭為之公私之楮充斥
宇内楮用大賤有司數議更楮以救之毎一更楮
上失其信民失其資於是貨幣大亂商旅不行國
埜嗸嗸四民喪業而國亦甚病之永終知敝識者
同憂焉嗚呼楮之功大矣而其患若此者豈楮罪
哉予故具論之以諗來者使裁成天物者無至於
暴殄焉
子僚切小木多朿葉五出似薔薇其實
梂六月紫赤其子突出如目謂之椒目取其殻為
芼甚辛芳以為藥治邪氣欬逆温中下氣出蜀漢
者良出秦中者曰秦椒秦椒芳辛不逮但入藥而
不為芼今俗名豬椒(説文曰菽从草按椒實小大而尗於聲不諧)
榝所八切(爾雅曰檓大椒椒榝醜莍説文曰榝似茱萸生淮南郭景純曰椒似茱萸)
(而小赤色叢生實大者名檓李巡曰榝茱萸也記三牲用藙康成曰煎茱萸也漢律㑹稽獻之爾雅)
(謂之椒陶隱居曰俗中呼為蔱當是不識藙字轉寫之誤按榝藙檓名物肴互今但共知有茱萸爾)
欓多朗切椒之臭惡者(類篇曰越椒也别作)
楝郎電切今謂之金鈴子生蜀地者其實大狀
類小鈴熟則黄(本草曰葉宻如槐而長三四月華紅紫芳香實如彈丸生青熟黄為)
(治氣殺蠱之藥皮可以殺蟲)
茍許切木生水濵葉似檀而大(掌禹錫云山櫸葉亦相類)
(鄉人采葉為甜茶又有山毛櫸葉加大而毛别作柜櫸)
枇頻脂切枇杷果也四月熟
橄欖古覽切盧敢切橄欖果實味苦澀咀
久回甘生南中
桄姑黄切(説文曰充也一説舟歬木也)
㯽卑民切桄郎㯽郎皆生交廣本草曰桄郎木
似栟櫚而堅硬斫其間有麪大者至數石皮可紉
為綆葉下有須如馬尾㯽郎如桄郎而高五七丈
正直無枝皮似青桐節如桂竹葉生木顚大如楯
頭又似甘蕉葉實作房从葉中出一房數百狀似
雞心嶺表以當果核食之下氣(郎又作榔)
榕余封切南中木枝榦節節生根下垂諺云榕
樹到生根也
㭨以遮切生南中木高六七尺葉如束蒲華如
千葉木蓮實如大瓠中有瓤如肪甘可食有汁可
㱃南人謂之㭨子酒其殻堅可為桮壺
梔章移切小木夏華潔白芬香秋實丹黄可染
實類巵本草作巵
栟櫚蒲眠府盈二切陵如切栟櫚木高者
一二丈葉如蒲扇實如魚子葉下有毛彚如鬉故
亦謂鬉櫚亦作㚇椶(亦作棕)相如揚雄賦單作并閭
檗博僻切黄檗朿木性涼可為藥亦可染黄(本草)
(曰木高數丈葉類茱茰及椿皮黄又有小檗條如石榴子如枸杞有朿皮黄可染别作蘗)
樠莫干莫昆二切(説文曰松心木)傳曰楚子卒於樠木
之下(杜氏曰大木名陸徳明曰郎蕩切又莫昆切按䓣無郎蕩之聲)漢書曰烏孫
山多松樠(顔師古曰木心似松)莊周曰以為門戸則液樠(司馬)
(彪曰謂脂出樠樠然崔氏曰黒液出也)
樿㫖善切記曰犧尊樿勺又曰櫛用樿櫛(康成曰木)
(白理)
楷古諧切(説文曰木也孔子冢葢樹之)又苦駭切記曰今世
行之後世以為楷(陸徳明曰法式也)
杝弋支切記有杝棺(爾雅曰椵杝郭景純曰白椵也木似白楊能溼又曰)
(櫠椵景純曰柚屬子大如盂皮厚二三寸中似枳少味)
楀王巨切(説文曰木也)詩云楀維師氏
欒盧丸切(説文曰木似欄按説文無欄字白虎通曰天子樹松諸侯伯大夫欒士槐)
(本草欒木似木堇而細華黄似槐而稍長大子殼似酸漿中有實如椀豆堅硬圜黑堪為數珠沈存)
(中云一種樹生實可為數珠謂之木欒本草所謂欒也黄荆亦謂之土欒本草又有欒荆)按晉
有欒氏又詩云棘人欒欒兮(毛氏曰瘠貌)又考工記曰
鍾兩角謂之欒(又左思賊欒櫨疊柂注欒曲枅也又曰琱欒鏤栥注欒拱也張平子)
(賦結重欒以相承謂栱者是)又借為團欒俗語團欒突欒皆合
之為團也
杬愚袁切爾雅曰杬魚毒景純曰大木生南方
實似栗皮厚煎汁可藏卵果
㮳丈忍切山礬也染者用其葉燒灰以收所染
之色黄庭堅名之曰山礬(别作)
權渠員切(爾雅曰權黄英又釋草權黄華説文曰黄華木以草釋木似誤)古多
借為權衡之權今所謂稱鎚也衡常主平稱物之
輕重而歬郤以就平者權也故揆事物之時義而
變遷以就道者曰權易之言㢲曰稱曰以行權孔
子曰可與立未可與權孟子曰執中無權猶執一
也權無常止止於平而已矣君子之行權也止於
道而已矣公羊氏曰權者反於經夫衡平之謂經
權所以合經非反經也自反經説起於是反常倍
道者皆託於權而權譎機權之説生焉陸宣公曰
權之為義取類權衡若重其所輕輕其所重而謂
之權不亦反乎以反道為權以任數為知此所以
大長姦邪而多喪亂也流俗至以攝官為權因是
有權蹔之説繆矣衡之輕重歬郤制於權故權秉
權勢之説生焉
椋吕張切(爾雅椋即來本草曰葉似柿兩兩相當子細圜如牛李子生青熟黒郭氏)
(曰才中車輛)
楢以周切(説文曰柔木也工官以為耎輪)
枋府良切莊子曰蜩與學鳩決起而飛搶榆枌
時則不至而控於地(李氏曰枋檀木也説文曰檀枋也一曰鉏柄名枋木可作)
(車俗以此為柄非)
梌同都直加二切茗也(今借用荼字因改諧聲之余其下為木以别異)
(之殊無義梌乃小木不當从草集韻&KR2002;苦荼也又直加切茗也又謂之荈爾雅曰檟苦荼)
栭如之而兖二切記曰芝栭菱椇(爾雅曰栵栭陸璣曰葉如)
(榆木理堅韌而赤可為車轅郭景純曰似槲樕而痺小子如小栗江東亦呼曰栭栗)伯曰在
地曰芝在木曰栭本作而(又作䓴説文曰木耳也又作㮕類篇曰㮕木耳)
(也亦作檽又曰梬棗也似杮而小説文曰屋枅上標也爾雅曰栭謂之楶按記稱芝栭菱椇皆可食)
(者而芝與栭並稱伯説為當説文類篇木耳之説近之)
栵力制良薛二切詩云作之屏之其葘其翳修
之平之其灌其栵程氏曰叢生曰灌行生曰栵(爾雅)
(栵栭舅氏曰詩云菑翳灌栵不應栵獨為木名程説是也)
樾王伐切(孫愐曰樹陰也或作)
榮永兵切草木華也因榮華之義而為榮辱之
榮又為榮衛人之一身榮血也衛氣也血盛則色
榮又假借屋翼也檐榮聲義相通記曰洗當東榮
又曰復升自東榮降自西北榮(爾雅曰榮桐木)
柔而由切木初生柔耎也引之則柔之義無所
不通(金之柔為鍒革之柔為鞣肉之柔為腬並非土剛者耰而柔之謂之柔田别作腬)
梃他頂切支條挺出也取以擊撻因謂之梃徒
頂切孟子曰殺人以挺與刃又曰制梃以撻秦楚
之堅甲利兵
梴尸連切木長也商頌曰松桷有梴通亦作梴
杕特計切詩云有杕之杜(毛氏曰特貌説文曰樹貌)
樛居蚴切木句曲也(亦作朻)
榣餘招切晉語曰榣木不生危(韋昭曰大木也)
栽作來切種核曰種移植曰栽穉曰栽長曰樹
中庸曰栽者培之故俗亦謂木苗為栽亦借用菑
又昨代切傳曰水昬正而栽日至而畢將築城先
植楨榦也又謂之植傳曰華元為植巡功(説文曰築牆長)
(版非也)
樹常句切古文種曰埶栽曰樹草曰埶木
曰樹引之則凡樹立者皆曰樹(説文曰生植之總名)
植常職切樹也(或作㯰)植之為植植立為植直吏
切傳曰宋華元為植巡功語曰植其杖而芸立木
以庋蠶曲者亦曰植月令戴勝降于桑具曲植筥
筐(闗西謂之㭙闗東謂之槌越人亦謂之槌説文又有㭙槌也徐本陟革切唐本唐記反栚槌之)
(横者直衽切按此皆本植字一聲之轉因方言小變遂分立三字如此者甚多也)
樸匹角切木未器也在木為樸在玉為璞(説文曰木)
(素也)因之為質樸樸素樸實考工記曰察車之道欲
其樸屬不樸屬無以為完久也言其樸實固著也
亦作(説文曰木皮也)藥有厚朴葉如槲不冬雕華紅
實青皮厚而澤以其皮入藥樸又步木切詩云林
有樸樕(説具樕下爾雅曰樸樕心毛氏曰小木也或曰樸樕槲樕也有心能溼江淮間以為)
(柱)又補木切詩云芃芃棫樸(爾雅曰樸枹者鄭氏曰白桵相樸屬而生)
(者郭氏曰樸屬叢生者為枹)
楨陟盈切(説文曰剛木也)書曰峙乃楨榦(孔氏曰題曰楨旁曰榦)
詩云維周之楨(毛氏曰榦也)
㮯胡昆切又去聲説文曰完木未析也(又梡上聲㮯木)
(薪也明堂位曰俎有虞氏以梡康成曰斷木為四足而已胡官切又上聲又作棍類篇曰束木也揚)
(雄曰棍申椒與菌桂)
極渠力切棟也極當屋之中四方輻湊之所取
衷也故有中義焉極當屋之隆四方輻湊之所厎
止也故有厎至究極之義焉北辰居天之中衆星
環共故曰北極易之作也立象以盡意象昉於一
一生兩兩生四四生八兩曰儀四曰象八曰卦儀
象卦皆本於一故名之曰太極太之為言莫之與
先也洪範之疇九而五居其中君王宗主之位也
故謂之皇極皇大也君也大君者建中以為民極
所謂皇建其有極也詩云商邑翼翼四方之極周
禮曰惟王建國辨方正位體國經野設官分職以
為民極中天下而正治王國所以為四方之極也
詩云立我烝民莫匪爾極凡此所謂極皆取屋極
之義兼中與至者也詩云攸攸蒼天曷其有極考
工記曰時文思索允臻其極記曰樂極和禮極順
曰窮高極逺書云威用六極凡此皆取窮極之義
者也直以中訓極者非也直以至訓極者亦非也
夫義理之精微者難言而易之理尢賾故非象無
以盡意極儀象卦皆因象以見意者也而世之言
太極者異焉以超乎形器者為極莊周王通之説
皆繆於聖人者也
棟多貢切屋正中上衡也(爾雅曰桴謂之棟)
杗謨郎切(説文曰棟也爾雅曰杗廇謂之梁)
楣旻悲切屋下架衡也凡屋五架正中之衡曰
棟次曰庪下架曰楣楣猶眉也楣之下徃徃為門
故謂門楣庪居棟與楣之間猶庋也射禮序則物
當棟堂則物當楣(鄭氏曰楣為棟之次架按射禮又曰豫則鉤楹内堂則由楹外)
(當左物北面揖葢射必臨外廉序淺而堂深故堂則設物當下架當下架故竟由楹外以即物楣楹)
(上之衡也若楣為中架則亦當鉤楹内矣説文曰秦名屋聮也齊謂之檐楚謂之梠亦非也)
柱直主直遇二切立木承棟梁者也又展吕切
橕柱也(亦作拄)又朱遇切衺拄也
楹以成切柱也(或作&KR3721;)
樘丑庚切又作衺柱也與牚通
棁朱劣切梁上短柱也短故又名朱儒又他活
切(淮南子曰揮棁而呼狗欲致之顧反走説文曰木丈也按穀梁氏捝殺也从手釋文引字林曰)
(木支也當从木)
枅古兮切柱斗上方木承衡者也
㮞子結切柱上斗也管仲山節藻棁論語禮記
㮞皆作節謂柱上有斗如竹有節也(爾雅栭謂之楶説文曰栭)
(屋枅上標楶欂櫨也)
欂櫨伯各切又薄陌切洛胡切枅也(爾雅疏以)
(槉為枅又名欂又名沓以楶為櫨又名栭又謂斗栱説文則以櫨為柱上柎枅為櫨欂為壁柱欂櫨)
(為楶相如賦有枰櫨古今字林曰合樺木也顔師古曰今黄櫨木也葉圜木黄堪染黄)
榱初追切椽也
椽直専切衡上設小木以載瓦也
桷古岳切易曰鴻漸于木或得其桷商頌曰陟
彼景山松柏丸丸是斷是遷方斲是䖍松桷有梴
魯頌曰徂來之松新甫之柏是斷是度松桷有舄
(毛氏曰榱也)春秋書魯刻桓宫桷(杜氏曰椽也)傳曰子尾抽
桷擊扉二慶舎爰廟桷動於薨(説文曰方曰桷又曰秦曰椽周曰榱)
(齊魯曰桷按易言鴻漸于木而得桷則桷殆柯之類鴻駢跖本不能木栖得桷而可安桷葢柯之大)
(者取以為椽今浙西猶謂椽為桷)
橑盧皓切又憐簫切(説文曰椽也葢弓亦謂之橑又作轑)
櫋莫田切屋櫋聮也
梠力舉切(説文曰櫋也葢誤以楣為櫋聮)椽端著横木以聮椽
者今人謂之櫋梠(劉熙釋名梠或謂之槾緜聮榱頭使齊平也)
㮰鼻宜切(説文曰梠也徐鍇曰即連檐木也在椽之端張衡賦鏤檻文㮰注連檐也)
檐余廉切宇也記曰復廟重檐(鄭氏曰承壁木也非亦作櫩壛)
(徐鉉曰俗作簷非按檐不用竹今俗又以檐為儋何之儋非)
所監切(類篇曰接檐也)按今以屋東西榮柱外之宇
為
樓洛侯切重冓屋也(或作城上樓也)
榭詞夜切屋無室曰榭亦謂之序禮又作豫榭
序豫音相近也臺上之屋四達故亦謂之榭(説亦見序)
(下)
椳烏恢切(説文曰門樞也)
樞七余切戸門之柚也引之則凡圜中持轉者
皆謂之樞樞者轉之柄機者發之主也所以謂樞
機也又木名詩云山有樞(爾雅曰樞荎直之切陸氏曰朿榆也其朿似柘)
(而葉如榆以為茹美滑於白榆恐未必然)
橛瞿月切(説文曰弋也一曰門閫也)莊子曰處身若橛朱枸
橛樁皆木之已剪伐者(史記曰時有銜橛之變張揖曰橛騑馬口長銜也周)
(遷輿服志曰鉤逆上者為橜在銜中以鐵為之)
樁朱江切(説文新附曰橛杙也)橛短曰樁(俗又曰榸樁皆切樁聲之轉也)
樴之弋切(爾雅曰樴謂之杙周禮牛人祭祀共其享牛求牛以授職人而芻之康成)
(曰職讀為樴樴弋也可以繫牛)
楗渠蹇切又平去二聲樁也漢武帝塞河下淇
園之竹以為楗
橦傳江切植為橦衡為杠帳柱旌旗之幹皆曰
橦(又徒紅切孫愐曰橦華可以布又木才謂之橦唐長安有司農木橦渠)
杠古雙切孟子曰嵗十一月徒杠成謂衡木以
度也牀之前後横木亦謂之杠(説文曰牀歬横木也今人以扛重之)
(木為杠古衖切)
桯他丁戸經二切杠之小者也(説文曰牀前几也)考工
記曰輪人為葢桯圍六寸長八尺(鄭司農曰葢杠也)又作
春秋地有虚朾又宅耕切(説文曰朾橦也)
𣙗棖楔魚列切亦作又作(鄭康成曰熱省聲説)
(文曰臬从木从自射準的也李陽冰曰劓省聲按𣙗執聲爾雅棖謂之楔橛謂之闑又曰樴謂之杙)
(在牆曰楎在地曰臬)宅耕切(説文曰丈也)先結切(説文曰櫼)
(也)記曰君入門介拂臬大夫中棖與闑之間士介
拂棖賔入不中門公事自闑西私事自闑東按棖
𣙗橛𣙗之名義諸家之説眩易不明以經傳考之
𣙗植木於地也故亦謂之橛亦謂之弋考工記曰
置槷以縣𣙗之義可知也(謂𣙗為橛為弋則可謂閫為臬不可)禮所
謂棖者門兩旁長木今人所謂貼方也李巡曰閫
上兩旁長木也陸徳明曰兩旁木楔是也禮所謂
臬者門中闗木今人所謂古詩所謂扊扅也後
人加門以别之為闑也闢門雖不設臬而臬之位
存焉君出入中門則當臬也介拂臬則左君少差
也大夫中棖與臬之間則加逺辟君也士介拂棖
則彌逺中辟大夫也蒐田之禮置旃以為門以葛
覆質以為𣙗棖與𣙗之義居可知也冠禮筮日席
于闑西閾外(鄭氏曰闑古文作𣙗)臬之不可謂閫明矣康誥
曰汝陳時臬司師兹殷罰有倫曰汝陳時臬事罰
蔽殷彛(孔氏訓法侗謂臬刑罰之事也謂之臬事者言當謹其罪之出入也)
櫼精廉切(説文曰楔也徐鉉曰即今尖文徐説非也櫼古砧字)
桓戸官切柱之植立者曰桓雙植以為門者謂
之桓門亦謂和門亦謂華表桓和華一聲也周禮
曰以旌為左右和之門古者諸侯之葬植桓楹穿
中為鹿盧以縣率下棺天子之葬斲石為碑以為
鹿盧記曰公室視豐碑三家視桓楹後人效之因
刻碑焉以志墓謂之桓碑也公執桓圭則以其摶
直如桓也(别作瓛)引之為桓桓之義植立武毅之貌
也(説文作桓)又借為盤桓之桓盤桓裴回聲義相近而
差不同
櫺櫳連丁切盧紅切櫺櫳房室之交疏也
言乎其霝籠疏通也(説文曰櫺楯間子櫺㰍房室之疏也櫳檻也按㰍櫳實一)
(字檻鳥獸者亦以木為交疏故通謂之櫳非有二字也)
楯食允切説文曰闌檻也(用為干盾之盾非)
檻胡黯切闌也(説文曰櫳也一曰)
格古百切交木為方疏也(説文曰木長貌)引之則以方
格物為格正之義書云格則承之又曰惟先格王
正厥事曰格其非心孟子曰惟大人為能格君心
之非借義為感為徹至詩云神之格思神不是格
言其感而至也書云格于上下格于文祖格汝舜
格汝衆庶七旬有苗格祖考來格有若伊尹格于
皇天大學所謂格物致知皆徹至之義也亦通作
假又借為格鬭距格之格書云不格姦(别作挌敋)又
借為扞格之格下格切
牀士莊切寢榻也(或作床)
榻他盇切牀類
案烏旰切榻類周官掌次王大旅上帝則張氊
案設皇邸祭祀朝覲㑹同師田皆設案(康成曰以氊為牀也)
榪莫駕切牀端横木也
耒盧對切耜上句木也易曰神農氏作斵木為
耜揉木為耒考工記曰車人為耒疵長尺有一寸
中直者三尺有三寸上句者二尺有二寸縁其外
以至於首以弦其内六尺有六寸與步相中也(康成)
(曰疵耒下前曲接耜處也説文曰从木推丰按耒無丰形者丰乃聲也)
耒之諧聲
耜詳里切耒下刺土臿也古以木為之後世以
金考工記曰耜廣五寸(吕氏春秋曰六尺之耜所以成畝也其博八寸所以)
(成畎也高誘曰刃廣八寸説文㭒从木臿也或作梩徐鉉曰今俗作耜)
耓湯丁切耒下木也(又作)
耦五口切考工記曰二耜為耦一耦之伐廣尺
深尺謂之畎引之為竒耦之耦(俗亦作偶)
耕古莖切以耒耜反土也用牛曰犁(别作畊)
&KR2469;蒲化切卧兩耓著齒其下人立其上而牛輓
之以摩田也(别作䥯説文曰㭒屬)
耰於求切摩田也既耕而耰之以易田也語曰
長沮桀溺耦而耕子路問津焉耰而不輟既播而
耰之以覆種也孟子曰今夫牟麥播種而耰之(漢書)
(作耰亦謂之耮郎到切又作撈)
耨奴豆切薅器也孟子曰深耕易耨(吕氏春秋曰耨柄尺)
(此其度也其耨六寸所以間稼也纂文曰柄長三尺刃廣二寸以刺地除草别作鎒槈)
耘羽分切除苗穢也亦作(别作芸又作)
耔即里切又津之切邕禾本也漢志曰耘除草
也耔附根也每畝為三畎而播種其中苗生葉以
上稍耨隴草每輒隤其土以附苗根比盛暑隴盡
而根深能風與旱所謂耔也(别作秄芓)
耤秦昔慈夜二切方里而井井九百畝八家皆
耕百畝而耤其力以養公田所謂九一而耤也帝
耤千畝天子所率公卿大夫士躬耕者也孟子曰
夏后氏五十而貢殷人七十而助周人百畝而徹
助者耤也今經傳皆作藉引其義因為借傳曰吾
小人可藉死漢書曰藉弟令無斬又曰藉友報仇
耬郎侯切下種具也又上聲(賈思勰曰耬有三腳者有兩腳者不)
(如一脚者之為得也)
耖楚教切覆耕曰耖
枷古牙切接摺兩木為連枷以擊落禾穀也(説文)
(曰淮南謂之柍方言曰自關而西謂之拂)齊語曰耒耜枷芟軍器亦用
此
杷蒲巴切爬草土收禾麥器也漢書捽草杷土
又枇杷果名
㭉戸瓜切兩刃臿也(説文曰&KR1586;象形按&KR1586;乃聲)
舉朱切(説文曰㭉苗也从入䀠聲按字書又有欋齊魯謂四齒杷曰欋)
柶息利切柶狀如匕古以㱃醴今之匙近之
梜古劦古狎二切記曰羮之有菜者用挾猶箸
也又作少儀曰筴籥竹木皆可為梜(字林曰筴箸也)
(説文曰梜檢柙也孫氏古狎切)
榼充盍切盛酒器扁[莫-大+羽]者
桶吐孔切受盛圜器古通作甬月令曰日夜分
則角斗甬史記曰平斗桶(説文曰木方受六升按今人合版為圜束之以)
(篾設當於下謂之桶猶鍾甬也)
概工代切平斗槲之木也引而申之凡一槩者
皆曰概方言或為古没古轄二切因别立杚文實
一字也(集韻杚又居代切或説為丈為杙或音古外巨列切皆非)
棜於庶切饋食禮陳棜在鼎南實獸于其上喪
禮設棜于東堂下饌于其上兩甒醴酒酒在南匪
在東實角觶木柶豆在甒北籩亦如之(鄭氏曰棜之制如今)
(大木轝上有四周無足)少牢禮司宫尊兩甒同棜(鄭氏曰棜無足禁酒)
(戒也大夫去足改名棜優尊者若不為戒)記曰禮有以下為貴者天子
諸侯廢禁大夫士棜禁(康成曰棜斯禁也謂之棜者無足似棜大夫斯禁士)
(棜禁如今方案橢長局足高三寸按古之用棜猶今之用案卓故獸昔甒匪籩豆皆錯焉酒必有禁)
(大夫士則錯諸棜故謂之棜禁廢禁猶廢爵也謂其無足也棜則有足矣故曰以下為貴也康成謂)
(棜無足者非也)
椸楎架以支切(别作箷方言曰榻前几趙魏之間謂之椸)吁韋
切(説文曰从木軍聲六又犁一曰犁上曲本犁轅讀若渾天之渾鄭氏曰弋也)古
訝切(别作榢)記曰男女不同椸架不敢縣於夫之楎
椸(爾雅曰在牆曰楎竿謂之椸)按架與冓閣聲相近冓木以閣
物之謂架架之為言若枷故俗有架冓架閣之説
衡而在上者為桁架以庋物桁以縣物楎椸雖未
詳爾雅謂之竿謂在牆則亦桁之類也(季曰架古謂之閣天)
(子之閣左達五右達五鄭氏曰版為之庋食物也)
桁下浪切(説具架下)又寒剛切莊周曰桁楊者相推
也(司馬彪曰脚長械也崔譔曰夾頸及脛者皆曰桁楊)
枕章衽切卧所用薦首也枕之曰枕去聲魚腦
中骨可為器者亦謂之枕(别作魫)
櫛阻瑟切理髮者也考工記曰刮摩之工玉楖
(鄭司農曰讀如櫛孔氏曰楖櫛一也)
楪達劦切(集韻弋涉切牖也一曰楪榆縣名在雲中)按今人以食器
之淺盛魚肉不洎者為楪
楥許券切履楔也(别作楦)又于元切籬落也
機居衣切説文曰主發謂之機按機有二織布
帛之具合名曰機弩則主發者為機今人所謂弩
牙也
榺詩證切説文曰機之持經者
椱扶富切説文曰機之持繒者
杼直吕切行緯者也今人謂之梭凡為杼必薄
削其兩端然後可以徃來經間故杼有殺義焉考
工記曰凡為輪行澤者欲杼杼以行澤則是刀以
割塗也又曰大圭杼上皆謂剡之(别作䇡)
梭穌禾切杼也(别作)
柅奴禮切易曰繫于金柅(説文曰柅實如梨杘篗柄或作柅檷絡絲)
(趺鄭漁仲曰柅篗柄也陸氏曰讀若昵一曰柅止車木按車行欲止必有所繫止所謂金柅者以金)
(為之卓地為固也孟子曰止或尼之殆謂此也絡絲趺因以為名今人猶云絡柅也杘乃列子所謂)
(墨音睂杘勅夷切者从木尸聲説文所謂篗柄者即柅之省文爾檷柅實一字既為絡柅不得又為)
(篗柄也别又作鑈鈮)
梐枑步禮切戸故切交木以止行者也周
官王之㑹同之舎設梐枑再重(故書枑為柜鄭司農曰梐榱梐也杜)
(子春曰梐枑行馬也)
杴虚嚴切木鍫也
梩陵之切孟子曰反虆梩而掩之(説者曰土轝也按孟子曰)
(反虆梩而掩之殆非土轝也)司馬法周輜輦載梩(説文曰㭒臿也或作梩从)
(里一曰徙土舉齊人語也徐鉉曰今俗作耜又作枱耒端也或作鈶从金孫氏弋支切非)
槽才勞切鑿木為槽以食畜也
棧士限切編柴木為棧也又作傳曰栫之
以棘(又才甸切)車以棧者謂之棧車詩云有棧之車險
道縣絶棧木以通者謂之棧道編木以養馬謂之
棧櫪莊周曰編之以厚棧(徐氏曰編木作櫺似牀以禦溼也崔氏曰木棚)
(也)
棚蒲庚切棧閣也
楄卑眠切編木也傳曰楄柎所以藉幹(説文曰楄部方)
(木也引春秋傳杜氏曰棺中笭牀也)
柎甫無切又去聲(説文曰闌足也)傳曰楄柎所以藉幹
者(杜氏曰棺中笭牀也)考工記弓人曰於挺臂中有柎焉故
剽(康成曰側骨也)又曰凡為弓方其峻而高其柎又曰下
柎之弓末應將興為柎而發必動於閷(康成曰弓柎卑蕭應)
(弦則柎動)
櫪郎擊切(説文曰櫪㯕椑指也未詳櫪㯕椑指為何)按畜馬者有棧
櫪之名漢書馬不伏歴不可以趨道單作歴
栅楚革切植木編以為藩也
梯土雞切以木為階也梯階聲相近古謂梯曰
階記曰狄人設階
桴方無切編木浮川也語曰乗桴浮于海(亦作泭説)
(曰泭編木以度水也又作柎爾雅曰庶人乗泭又曰棟謂之桴按棟之為桴不足據桴枹柎之字多)
(錯互今正定之)
枹甫柔切擊鼓丈也(亦作桴按二字多互用)
栰房越方吠二切桴也亦作亦謂之棑(馬氏)
(曰大曰栰小曰桴又作橃説文曰橃海中大船也徐鉉曰今俗作茷又作筏非按桴泭栰橃皆一聲)
(之轉謂為船者非)
棑薄皆切栰也又作箄漢書乗箄船(亦作)
杭胡郎切方舟也詩云誰謂河廣一葦杭之(毛氏)
(曰度也)楚辭曰魂中道而無杭淮南子曰舟杭一日
不能濟(又作&KR2246;説文曰方舟也又作航亦通作桁晉朱雀航亦作朱雀桁)
柁待可切舟尾設柁隨流轉之以正舟者也(亦作)
(柂)
楫子葉切(又作檝别作艥)
櫂直教切史記通作濯(亦作棹)又直角切梢櫂木
無枝柯貌
槳子兩切楫櫂槳皆所以進船也剡而薄之為
楫易曰剡木為楫凡舟之用戈者曰楫推而斡之
曰槳(别作䒂)搖者曰櫓刺者曰櫂曰篙
枻以制切楚辭曰桂櫂兮蘭枻(類篇曰楫謂之枻或曰柁也朱)
(子曰船旁版也或作栧)
檣才羊切船上帆竿也(别作艢)
桅吾回切檣也(説文曰黄木可染者)
梁吕張切駕木跨水以度也从木从水刃聲
古文續兩木以度水也其在屋則从跨兩楹而負
朱儒者謂之梁横木水中以張魚者亦曰梁
橋渠嬌切梁也(别作墧)絜皋之衡亦謂之橋記曰
奉席如橋衡(康成曰井上桔槔衡上低卬奉席如之左卬右低陸氏居庿切古亦通以)
(為轎字)士昬禮曰笲加于橋(鄭氏曰所以庋笲其制未聞)史記河
渠書曰山行即橋按山行所乗即今轎字去聲
榷江岳切獨木橋也漢榷酒沽鹽鐵葢取此義
縣官専其利非官沽賣則不得行也
桔古八切絜槔也亦作桔槔又古屑切傳曰門
于桔柣之門又桔梗草藥也
槔古牢切桔槔也莊周曰有械于此鑿木為機
前重後輕絜水若抽其名為槔古亦單作絜皋(絜亦)
(作桔皋亦作)
柣徒結切(説具桔下又直質切爾雅閾謂之柣孫炎云門限也俗謂地柣)
械戸戒切器械也(唐本説文曰或説内盛為器外盛為械)
櫓籠五切大盾也古單作鹵(别作艣樐㯭)按今人又
以為進舟之櫓
柷昌六切書云合止柷敔詩云鞉磬柷圉(毛氏曰木)
(椌也説文曰以止音為節郭璞曰柷方二尺四寸深一尺八寸中有椎柄連厎挏之令左右擊其椎)
(名止)
棨康禮切(説文曰傳信也)漢書曰建幢棨(李竒曰㦸也顔師古曰有)
(衣㦸也崔豹古今注棨㦸以木為之赤滷韜之亦謂之油㦸王公以下通以前驅)
檄胡狄切(説文曰二尺書也顔師古曰以木簡為書長尺二寸魏武奏事云有急則)
(臿以烏羽謂之羽檄)
札側八切木片也(説文曰牒也)漢書曰谷子雲筆札
又曰一札十行漢人葢以此為簡牘也甲之革片
因謂之札傳曰蹲甲而射之徹七札焉(考工記曰凡為甲必)
(先為容然後制革鄭司農曰裁制札之廣袤類篇曰甲葉也)又借為札瘥之扎
疫死也周禮曰大荒大札則不舉傳曰札瘥夭昏
(别作死)今俗以為札縛之札
槧七豔切又自琰切(説文曰牘樸也又在敢切削木也)
檢居奄切(説文曰書署也東漢封禪有司奏用玉牒書有玉檢又用石檢十枚東西)
(各三南北各二皆長三尺廣一尺厚七寸檢中刻三處深四寸方五寸有葢檢用金鏤五周以水銀)
(和金為泥上以用石功難欲因故封空檢更加封而已又曰檢狀如封匧)檢葢以木為
之所用檢柙也凡封緘者用之故引之為檢束檢
制孟子曰狗彘食人食而不知檢(俗因用為檢覈檢閱檢察非)
柙戸甲切(説文曰檻也古文)説曰虎兕出於柙漢大喪
歛用玉柙(漢儀注以二為襦如鎧狀黄金鏤綴之自要以下以玉為札長尺廣二寸半為)
(柙)
㯳巨京切又去聲弓榜也凡檠捧者皆曰檠今
人謂燈臺為㯳也
榜補盲切説文曰所以輔弓弩者也又北孟切
楫類楚辭曰齊呉榜而擊汰
檃於謹切(説文曰栝也栝檃也)荀子曰用句木者必檃括
通作隱
模莫胡切作器法也木曰模竹曰範土曰型通
作摹(别作橅)
&KR2190;他各切易曰重門擊柝以待暴客(馬氏曰兩木相擊以)
(行夜説文曰&KR2190;判也引易别作㮦説文曰夜行所擊也亦引易)
梆悲江切斲木三尺許擊之其聲邦邦今官府
擊之以為号召之節近似古之用柝也
枘儒税切木之相入牝為鑿牡為枘鑿空為鑿
入空為枘(淮南子借用芮又音訥)
柄陂病切戈矛斤斧之屬其柯曰柄人所秉也
亦通作秉(别作棅枋)
柲兵媚切柄也考工記曰戈柲六尺有六寸按
柄柲同聲其實皆秉之轉也古葢未有柄字士喪
禮弓有柲(康成曰弓檠也弛則縳之弓裏備損傷引詩竹柲緄縢别作䪐按弓柲疑即必)
(字)
椄槢即葉切徒劦切莊子曰椄槢枘鑿(説文)
(曰椄續木也槢木名孫氏似入切)
櫑盧猥切又平聲漢雋不疑帶櫑具劒(晉灼曰劍首刻)
(木如弓萏形也一説劒上鹿盧飾説文以為尊罍之罍)
楘莫卜切詩云五楘梁輈毛氏曰歴録也
椎直追切木拳所用以椎擊者也説文曰齊人
謂之冬葵冬葵戎葵也其實拳然為椎者象之考
工記曰天子之圭杼上冬葵首謂象葵實為椎首
也與錘通(俗作鎚槌㭒類篇曰椎又木名似栗而小朱惟切)
栿房六切(類篇曰梁也)按今人以小木貼附大木之
上為栿浙人亦以梁為栿
棓步項切(説文曰棁也棁木杖也)公羊傳曰踊于棓而窺
客(何休曰高下有斷加躡版曰棓蒲侯切)史記天官書紫宫左三星
曰天槍右五星曰天棓(韋昭音剖司馬音皮蘇林音打之詩緯云主)
(人棓人按今俗作棒又作非)
欃鉏咸切(相如賦曰欃檀木闌康成曰欃檀檀别名)天官書有天欃
天槍(韋昭曰欃音參差之參又作攙)
槍七羊切(説文曰距也一曰槍欀也)剡木為刃也
檛莊華切箠也馬箠亦曰撾(説文作&KR2426;箠也又作簻)
檇遵為切又去聲説文曰以木有所擣也按今
人猶有此語又將遂切春秋越敗呉于檇李(杜元凱曰)
(嘉興醉李城)
築陟玉切以木築土也古文从土(别作)
椓竹角切又丁木切(説文曰擊也)書曰蚩尤爰始淫
為劓刖椓黥(孔氏曰椓陰也)詩云椓之丁丁又曰椓之橐
橐(鄭氏曰榴土也又作説文曰擊也又作豛説文曰椎擊物也又作㭬又作&KR2228;説文曰去陰之)
(刑也引書劓刖&KR2228;黥)
桊古僊切牛鼻中木也(又作絭牶)
榨側嫁切又作笮沛酒具也
椹張林切鈇質也古稱鈇椹椹質周官司弓矢
王矢弧弓以授射甲革椹質者王弓弓之彊者故
試諸甲革椹質也圉師射則充椹質圉人翦莝食
馬椹質其所掌也故射則使共之古之斬戮者用
椹質故謂伏斧椹伏質也擣衣者以石為質故椹
亦作从石(俗又作枮)桑實亦謂之椹(亦作萁食荏切)
校戸交戸孝二切校有交義或曰交木為校㑹
意几俎之下皆有衡木為足謂之校士昬禮曰拂
几授校(鄭氏曰几足也)記曰夫人薦豆執校(鄭氏曰豆中央直者也按)
(豆有校猶几之校足也)囚校之校取此易曰屨校滅趾又曰
何校滅耳又引之為廏校周官校人掌王馬之政
六廏成校漢趙充國為塹壘木樵校聮不絶(師古曰校)
(謂用木相貫穿以為固者廏之名校葢用關械闌養馬也)又借為學校孟子曰
夏曰校殷曰序周曰庠校者教也又借為考校之
校古效切引之為校競語曰犯而不較通作較(别作)
(挍从手非)
某渠之切奕子也博投亦謂之某(又作碁棋)
枰蒲兵切(説文曰平也一曰博局相如賦曰華楓枰櫨郭景純曰平仲木也史記作)
(檘)
梏古沃切頸械也
㭟古勇切兩手共械也亦㑹意(或作拲)
桎之日切足械也(鄭司農曰㭟兩手共一本桎梏兩手各一木康成曰在足)
(曰桎在手曰梏王介甫曰梏在脰桎在足㭟在手按傳曰樂轡以弓梏華弱於朝則梏在頭明矣)
椵古牙切梏也(鄭氏説椵見楅下今人書為枷與連枷亂當定作椵説文曰椵)
(木可作牀几讀若賈)
楅彼即切又方六切周官祭祀飾牛牲設其楅
衡魯頌曰夏而楅衡(鄭氏曰楅設於角衡設於鼻如椵狀杜子春曰所以持牛)
(令不得抵觸説文曰以木有所逼束也)
櫬初覲切親身棺也
棺古凡切死者所用周身也
椁古縛切棺外椁也古單作享(俗作槨)
槥才芮切又為綴切漢書曰士卒从軍死者為
槥歸其縣縣給棺葬(應劭曰小棺也今謂之櫝説文曰棺櫝也别作櫘檅橞)
槎鉏加鉏何二切(説文曰衺斫也亦通作查楂)魯語曰山不
槎蘖(漢書作茬蘖)又側下切
栞苦寒切刋也禹貢隨山刋木孔氏曰槎也史
記作栞(説文曰槎識也从木从闕栞篆文从幵)
横戸盲切木衡也又去聲衡衺撐拒也記曰鍾
聲横引之為横逆(後漢鮑昱修起横舎注曰横學也字又作黌按横舎乃於孔子)
(廟之外衡列為屋以處學者後人乃别制字从學省黄聲乃俗書也)
橢他果切又徒果切圜長為橢楚辭曰南北順
㯐其衍幾何(一本作隋一本作墮陿長也)淮南子曰闚面於槃
水則圜於杯則橢又曰汲水者或以瓮瓴或以盆
盂其方圜鋭橢不同(説文曰車笭中橢橢器也)
槬戸化切傳曰鍾大則槬槬則不入(杜氏曰横大不入也)
(又作槬从手)
榾古忽切(顧野王曰枸榾木中箭孫愐曰枸榾木也)
柮(説文曰斷也讀若貀孫氏女滑切)按今以木塊為榾柮
村粗存切籬落也杜甫詩曰無村眺望賖(又作邨)
欄郎干切考工記曰㡃氏湅帛以欄為灰(説文欒木)
(似欄而無欄字類篇欗木名桂類按今以此為闌干之闌)
栝他念切進火木也説文曰炊竈木(徐鉉曰甜省聲又作)
(㮇)
槱以九切詩云薪之槱之周禮曰以槱燎祀司
中司命風師兩師从木从火酉聲(説文曰積木燎之也又平聲)
樵昨焦切采薪也詩云樵彼桑薪傳曰請無扞
樵者(説文曰㪔也别作藮&KR2082;又見譙下)
柴鉏皆切木薪也周官以實柴祀日月星辰記
曰燔柴以祭天(别作䙃祡)又去聲師行野次樹柴以藩
也(徐鉉曰别作搴又作砦磔)又詩云助我舉柴(毛氏曰積也陸氏子知切説文)
(作㧘)
杮芳吠切削木札也(説文曰陳楚謂牘為杮)
槮所禁切積柴水中以聚魚而取之也(説文曰木長貌)
(孫氏所今切按槮非長也或曰橚槮草木盛貌按此當作蕭森)
椌苦工苦江二切記曰鞉鼓椌楬(鄭氏曰柷也)
楬苦瞎切(鄭氏曰敔也説文曰桀也引春秋傳楬而書之孫氏其謁切明堂位夏后)
(氏掲豆鄭氏曰無異物之飾也)
棝古慕切(説文曰棝斗可射鼠)
枊五亢切(説文曰馬柱也)
棷甾尢切詩云棷子内史記曰鳯皇麒麟皆在
郊棷(鄭氏曰聚草也陸氏素口切説文曰棸木薪也又作)
檮徒刀切(説文曰斷木也)
杌五忽切傳曰顓頊有不才子天下謂之檮杌
為凶人之號孟子曰晉之乗楚之檮杌魯之春秋
為史冊之名其義皆未詳(孫愐曰杌樹無支也類篇曰刑餘木)
橭功乎切周禮曰以牡橭午貫象齒而沈之(故書)
(橭為梓杜子春云梓當為橭橭讀為枯枯榆木名書或為樗)
枉迂徃切木曲也
橈女教切木弱中曲也又而遙切楚辭曰蓀橈
兮蘭旌(方言曰楫謂之橈)
枯苦孤切木乾也(説文㱠枯也枯枯槀也引書惟箘輅枯木名也)
槀苦浩切木枯腊也(别作䐧)
㯺呼覽切木藃暴也周官彊㯺用蕡(又作㯺)
枵虚驕切木虚中也傳曰玄枵虚中也枵秏名
也
朽許久切木腐也(説文㱙腐也或从木)
木之疑
杏何梗切果似梅而甘(説文徐本曰可省聲唐本曰从口林罕曰从哽)
(省聲鄭漁仲曰可非聲从口木實之可食者伯曰皆象形按杏从反呆亦未逹)
六書故卷二十一
