六書故卷六
宋戴侗撰
地理三
水式軌切北方之行也象形八卦☵坎為水卦衡
文從其象一也
水之象形
泉疾延切水之初出泓亭而始流者也象形貨
錢謂之泉言乎其流通也
泉之㑹意
原愚袁切水本也從泉出厂下(别作源)借為原隰
原田之原地廣平曰原(别作邍)因原田之義引之為
平易楚屈平字原鄉原以平自予者也故謂之原
(讀作愿非)又引之為原宥人借義為再原筮再筮也原
蠶再畜之蠶也(别作[蠢-春+原])記曰末有原漢有原庿
囦烏玄切水回斡而深為囦亦作(别作淵&KR3766;)
谷古禒切泉出通于川為谷象水出谷口
谷之㑹意
㕣與専切谷口也從谷省(說文在口部山間函泥地從口從水敗㒵)
(讀若沇沇九州之渥地也徐鍇曰口象山間從半水也)
䜭私閏切説文曰深通川也(從殘地坑坎意也)别作
濬浚書云濬哲文明深而通曰濬
㕡呼各切谷為水&KR5319;齧谽呀深函曰㕡亦作
加土
谷之諧聲
豁呼括切谷敞也
谹户萌切谷中響也
豅谾盧紅切呼公苦紅二切豅谾谷中虚也
亦單作籠空
谽谺呼含切(亦作&KR2187;)虚加切(亦作&KR3708;)谽谺谷口張
也(亦通作唅呀)
豀何雞切谷中戾石也莊周曰室無空虗則婦姑勃豀
川昌縁切通流為川從水象川流竝馳
川之象形
州隻留切水中地也象形亦作凡在水中
平地為州山為島九土在四海中謂之九州(俗作洲加)
(水非)
&KR3283;於容切水&KR3283;(上聲)而畜也象壘土&KR3283;水周官&KR3283;
氏掌溝瀆澮池之禁池所以鍾其&KR3283;也溝澮所以
宣其&KR3283;也(别作壅灉)禹貢曰&KR3283;且㑹同(爾雅曰水自河出為&KR3283;葢)
(水&KR3283;而旁匯也)凡水之畜聚為&KR3283;平聲&KR1497;水為&KR3283;上聲以
糞土培殖為&KR3283;去聲(今俗作壅)血氣&KR3283;底聚而為瘍亦
作&KR3283;且(别作癰)
巛祖来切川衡塞為害也與灾災菑通
川之指事
古外切激犬切又作周官
匠人為溝洫耜廣五寸二耜為耦一耦之伐廣尺
深尺謂之&KR0850;田首倍之廣二尺深二尺謂之遂九
夫為井井間廣四尺深四尺謂之溝方十里為成
成間廣八尺深八尺謂之洫方百里為同同間廣
二尋深二仞謂之澮専達於川川大巜小故巜眂
川而殺巜大&KR1457;小故&KR1457;眂巜而殺書云濬畎澮距
川澮又為水名詳見汾下
巜之諧聲
粼力珍切水流石上粼粼然也
川之諧聲
㠩呼光切說文曰水廣也
古靈切說文曰水衇也亦作巠省聲或曰
工聲
良嶭切說文曰水流也省聲
永于景切水長流也象兩水接流凡事物之長
因通曰永又為命于亮二切?行水中謂之永詩
云漢之廣矣不可永思(别作泳)引之則長言曰永詩
大序曰嗟歎之不足故永歌之(别作詠咏)
永之轉注
&KR1000;匹卦切水之流别也(别作派)
永之諧聲
羕余亮切水流舒緩演羕也(别作漾瀁)書云嶓冢道
羕東流為漢漢志羕出氐道至武都為漢舅曰嶓
冢之東南為興元府興州西北為鳳州成州自嶓
冢道羕其東流者為漢西流南流為沔蓋禹所不
至故禹貢不載也
水之㑹意
沝說文曰二水也(孫氏之壘切)
沝之㑹意
流力求切水行也從流與疏同意亦作又
去聲(俗作㳅)
淼亡沼切大水淼茫也從三水取其多也楚詞
曰淼南度之焉如亦借用眇(别作渺)
衍以淺切水流衍羕也故從行引之則土之更
衍者亦曰衍所謂墳衍也又因之為游衍(别作演演孫氏)
(弋刃切叔重曰衍水朝宗于海也演水衇行地中演演也)
潮汐直遙切詳亦切江海之水朝出為潮夕
至為汐
洑房六切伏流也(又作𣸪)
水之諧聲
海呼改切衆水所歸也環九州之四方皆海故
曰四海(勃解海一方之名漢勃海之郡在幽州濱海俗作渤澥又海亦謂之瀛始於鄒衍稱)
(四海之外如中國者凡九裨海環之又如是者九瀛海環之其言不經故其字不録)
河胡歌切天下之經川二江河是也禹貢曰道
河積石河原自今積石軍過梁雝豫沇徐入于海
(班固曰自張騫窮河原烏覩所謂昆侖者哉輿地記曰唐世吐蕃居積石之西聘使往来非一始見)
(黄河在吐蕃西南數千里東北流與積石河相連長慶中劉元鼎為㑹盟使言河之上流由洪濟西)
(南行二千里水益狭春冬可涉夏秋乃勝舟其南三百里三山中髙而四下曰紫山直大羊同國古)
(所謂昆侖也蔡氏禹貢説作薛元鼎其言河原與此大同小異當攷徐鍇曰河出昆侖東流濳行地)
(中至規期山北流為二一出于闐復合東注蒲類海復濳行南出積石山侗謂劉元鼎既不得昆侖)
(之實據其言河原又在吐蕃西南二千里亦非往来使者所能窮也溍行地中之說尤茫昧禹貢但)
(言道河積石蓋河之可見者自積石而已世之辨博者毎欲求加於聖人亦惑矣)北方土
厚而地勢平水行地中其水常黄濁故曰黄河故
北方之水多以河名南方之水多以江名南方之
水平而流土中者亦謂之河云
渭云貴切禹貢曰道渭自鳥䑕同穴鳥䑕山在
今熙州狄道縣自鳥䑕過秦隴鳳翔至永興華州
之華陰縣入于河
涇古靈切漢志水出安定涇陽縣岍頭山今渭
州平涼縣也(蔡氏曰原州百泉縣)東南至永興軍髙陵縣入
于渭涇水最濁古稱涇水一石其泥數斗詩云涇
以渭濁又涇水出蕪湖
漆親吉切説文曰出扶風杜陵縣岐山今鳳翔
府普潤縣也東入渭(鼂氏曰今普潤縣東北岐山之東南漆溪出焉東流至耀)
(州華原富平縣入沮東至同州白水縣入洛洛入渭)
汧苦堅切漢志水出右扶風汧縣吳山今隴州
汧原縣也入于渭輿地記曰汧原縣有岍山汧水
出焉然則直當作岍爾(又去聲爾雅曰泉出不流也又水決之澤為汧)
滻所簡切水經曰水出京兆藍田谷今藍田縣
也北至霸陵入于霸霸入于渭
湟乎光切漢志水出金城臨羌鹽池北今湟州
也東至允吾入河
洛盧各切禹貢曰道洛自熊耳今商州上雒縣
東北至今河南府鞏縣入于河亦作(或曰上雒山名)
(也因以名水魚豢曰漢以火徳王忌水改為雒按漢都長安不改涇渭且國號漢從水不聞有改魚)
(說非也漢志又有洛水出馮翊懐徳縣彊梁原入渭豈以二字為二水之辨邪又今漢州什邠縣章)
(山洛水出焉經過雒縣)
纏澄延切漢志水出河南榖城縣今河南府河
南縣北山至偃師縣入于洛
汾符分切漢志水出汾陽北山今嵐州宜芳縣
西南至汾陰今河中府滎河縣入于河澮出西靃
山西南入汾
涑息録切春秋傳晉絶秦曰伐我涑川杜氏曰
涑出河東聞喜縣今解州聞喜縣也西南至蒲阪
縣今河中府河東縣入于河
沁七鴆所禁二切漢志水出上黨穀逺縣羊頭
山世靡谷今豐州沁原縣東南至今懐州武陟縣
入河
潞洛故切周官職方氏冀州之浸汾潞(康成曰潞出歸)
(徳漢志作洛出北地歸縣北蠻夷中輿地記曰即濁漳也在今潞城縣古潞子國也)
淇渠之切(説文曰水出河内共北山東入河或曰出隆慮西山漢志水出河内共縣)
(今衛州共城縣也東至黎陽今開徳府臨河縣也入河水經曰出河内隆慮縣大號山今相州縣也)
(至廣宗縣今大名府臨清縣為清河舅氏曰漢志水經所記不同未知孰是竹書紀年晉定公二十)
(八年淇絶于舊衛古淇殆不可攷矣按說文已存兩說)
泜直尼切說文曰水出常山入河漢韓信斬成
安君泜水上即此水也
洨胡交切漢志水出常山石邑井陘山今真定
井陘縣也南至廮陶今趙州寧晉縣入泜(顔師古音效)
又水出沛郡洨縣入淮(師古音爻)
湨古闃切春秋諸侯㑹于湨梁杜氏曰水出河
南軹縣今孟州濟源縣也東南至温入于河按自
湨而上皆水之入于河者也
江古降切禹貢岷山道江岷山綿亘千里自今
茂州東距峡州江出茂州汶水縣徼外歴梁益荆
揚至今通州江陰軍入于海
漢呼旰切舅曰羕出嶓冡東流為漢(說見羕下)漢羕
凡三原一在興州三泉縣東一在興元府西縣西
一在興元褒城縣北皆合于興元南鄭縣之南東
漢陽軍鄂州入江與難同聲(江陵項氏曰自梁山至荆山行數千里凡)
山南之支川(于江山北之支川皆入于漢說文曰難省聲)古文徐鉉曰從難省聲當作
(而前後相承去土從大疑兼從古文省)又天河亦謂之漢詩云維天
有漢
沔彌沇切禹貢梁州之貢浮于?逾于沔(孔氏曰始)
(出嶓冢為漾漢上為沔漢志沔出武都沮縣東狼谷至沙羨南入江新安程氏曰水經叙漢自西樂)
(城以上為沔度水口而下為漢後人以南陽之水為沔非也舅氏曰嶓冢道羕西流南流者為沔東)
(流者為漢按漢武帝時有上書言從南陽入袤可漕此殆南陽之沔與)又詩云沔彼
流水朝宗于海(毛氏曰水流滿也)
淯融六切漢志水出弘農盧氏南至順南入沔
(一說出酈縣西北南入漢淯陽縣葢在水北)
洱忍止切漢志水出盧氏弘農東南至魯陽入
沔
溳于倫切又上聲說文曰水出南陽蔡陽東今
隨州之棗陽也入夏水夏入沔
溠側嫁切職方氏曰豫州之浸波溠傳曰楚子
伐隨除道梁溠(説文曰水在漢南杜元凱曰在義陽厥縣西東南今隨州唐城縣也)
(東入鄖水即鄖也按西魏嘗以下溠名其縣鄭康成謂溠當屬荆州葢豫州之境南至荆山之陰溠)
(乃在荆南也)
沱徒河切江之别流也禹貢於梁州言岷嶓既
藝沱潛既道於荆州又曰沱潛既道浮于江沱潛
漢又曰岷山道江東别為沱(水經曰江水自天彭關東逕汶關氐道縣)
(北東别為沱漢志屬郡郫縣禹貢沱江在西東入江蜀郡汶水縣沱江在西南東入江杜佑通典曰)
(沱在鄱陽郡唐昌縣晁氏曰今永康軍導江縣西北二十里有沱江漢志水經所志之沱其原岷江)
(是也自導江東南流至彭州永昌縣西六里為都江者杜佑所志之沱也自都江至天勅山分而為)
(二一名瀘水自天勅山東流十有五里復合于都江一名廣濟江自天勅山東流至彭州九隴縣復)
(合于都江自永昌之都江東南流至成都府郫縣北二十五里為郫江者漢志所謂禹貢沱江者也)
(梓潼張氏曰凡梁之山左皆曰岷右皆曰嶓出于岷者皆為江江之别皆為沱出于鄱者皆為漢漢)
(之别皆為潛凡此皆梁州之沱也漢志又曰沱出南郡支江縣西東入江鄭康成曰華容有夏水首)
(出于江尾入于沔所謂沱也蓋以此為荆州之沱建安蔡氏曰南郡支江縣有沱水入于江非出于)
(江也按沱名不一其說亦不一詩云江有汜江有渚江有沱沱與汜渚皆為通名非有定處也支川)
(之合于江者多矣合于江者不得謂之沱禹貢明言江東别為沱當以凡自江而别者皆為沱梁荊)
(之沱特其大者爾)又滂沱水迸下也(别作沲)詩云月離于畢
俾滂沱矣易曰出涕沱若
瀘洛乎切(類篇曰水出牂牁又見沱下)
潼徒紅切漢志水出廣漢梓潼今梓州射洪縣
南入墊江墊江入于漢又潼關在今華州華陰縣
酈道元云河水南流潼激關山因謂之潼關昌容
切或曰水壊道也又他東切瀧潼沾濕貌也
涪縛牟切漢志水出廣漢剛氐道徼外今龍州
江油縣南至墊江入漢
涐耦和切説文曰水出汶江縣徼外東南入江
渽祖才切漢志水出郡蜀汶江縣徼外南至南
安東入江
澧盧啟切禹貢岷山道江東别為沱又東至于
澧漢志水出武陵充縣東至下雋入沅舅氏曰澧
出䕫州徼外業州梓薑縣東過湖北徼外溪州入
澧州常徳府至岳州華容縣入于洞庭漢書楚詞
皆作醴(說文曰水出南陽雉縣衡山漢志曰東至&KR2727;入汝蓋又一澧也)
湘息良切漢志水出零陵陽海山今全州清湘
灌陽二縣也北至酃入江按今湘水實入于洞庭
洞庭入江又詩云于以湘之維錡及釜毛氏曰烹
也
瀟相遼切水出九疑山至永州合于湘
汨莫質切漢志水出豫章艾縣今潭州艾縣桓
山西流入湘沿汨西北至羅縣曰汨羅去縣三十
里屈原所沈也因號屈潭
沅愚袁切說文曰水出牂牁故且蘭今䕫州遵義
軍漢志東南至益陽入江按今實入于洞庭
洭去王切(說文曰水出桂陽縣盧聚山洭浦關為桂水)漢志水出桂
陽含洭縣東北入沅
溈居為切又薳支切輿地記在潭州長沙縣寧
鄉縣
灊昨鹽切又市淫以浸二切說文曰水出巴郡
宕渠西南入江又瀘江有灊縣泚水出焉
溧力質切說文曰水出丹陽溧陽縣應劭曰溧
水出南湖今建康溧陽縣北入于江
淦古暗切漢志水出豫章新淦今臨江軍縣入
湖漢
洈過委切漢志水出南郡髙成縣洈山東入繇
繇入于江按自是而上皆水之達于江者也
淮胡乖切禹貢曰道淮自桐柏東㑹于泗沂東
入于海漢志南陽郡平氏今唐氏泌陽縣桐柏大
復山淮水所出(水經曰准水出南陽平氏縣胎簪山東北過桐柏山今唐州桐柏縣)
(徐鍇曰淮原初涌出復潛流三十里然後長騖東北經大復山也)舅曰淮自泌陽
過信陽軍光蔡潁壽春安豐濠盱眙泗至楚州之
鹽城縣北入海
汝而渚切(說文曰水出弘農盧氏還歸山東入淮漢志出汝南定陵縣髙陵山東南)
(至新蔡入淮應劭曰出弘農入淮水經曰出河南梁縣勉鄉西天息山酈道元曰出魯陽縣今汝州)
(魯山縣也)
汦直几切漢志水出南陽魯陽縣魯山(說文作堯山)
南經昆陽城東北至潁陽定陵入汝左氏傳晉陽
處父侵蔡楚子上救之與晉師夾汦而軍說文作
光武敗王莽兵於昆陽大雨滍川盛溢
瀙七吝切漢志水出南陽舞陰中陰山(說文作中陽)
今唐州泌陽縣東至蔡入汝
灈其俱切漢志水出汝南吳房縣今蔡州遂平
縣也東入瀙
潁與頃切職方氏曰荆州之浸潁湛漢志水出
潁川陽城縣陽乾山今河南登封縣也東至下蔡
今壽州縣入淮
洧榮美切漢志水出潁川陽城山今登封縣南
至長平今陳州西華縣入潁
潧咨騰切又側詵切説文曰水出鄭國水經出
鄭縣今鄭州宻縣西北雞絡塢南入于洧(按詩作溱)
溱說文曰溱水出桂陽臨武入匯漢志單作秦
詩曰室家溱溱(毛氏曰衆也)
濦於謹切說文曰水出潁川長城少室今登封
縣東至今陳州商水縣入潁漢有濦强縣(亦作溵㶏)
潩以即切漢志水出河南宻縣大隗山南至臨
潁入潁(說文作瀷)
泗息利切漢志水出濟陰乘氏縣東南至睢陵
入淮圖經兖州泗水縣陪尾山在縣東五十里泗
水出焉睢陵在今淮陽軍下邳縣或曰陪尾山有
四原合而為泗因以為名按泗本為涕泗之泗用
以名水以其為名川沂洙沭漷汴所歸故列于此
詩云涕泗滂沱(毛氏曰自目曰涕自鼻曰泗)
沂魚斤魚衣二切職方氏曰青州之浸沂沭漢
志水出泰山葢縣臨樂山南至下邳入于泗說文
曰出東海費縣東西入泗酈道元曰臨樂山有二
原南原俗謂柞泉北原曰魚窮俱東南流合成一
川舅曰臨樂山陽在沂州沂水縣陰在陰州新泰
縣沂水自沂水縣西南至臨沂縣之東承縣之西
淮陽軍下邳縣入泗(曾氏曰徐州之水以沂名者非一酈元道謂一出尼丘西北)
(徑魯之雩門一出泰山武陽之冠石山水以沂名者三惟出太山者為大焉)
洙市朱切漢志水出太山葢縣臨樂山今沂水
縣西北入泗(漢志曰入池水杜預曰入沇下合于泗)
沭食聿切漢志術水出琅琊東莞今沂州沂水
縣至下邳入于泗顔師古曰術即沭也
漷苦郭切(又虎獲切)春秋魯取邾田自漷水杜氏曰
水出東海合鄉縣西南經魯國至髙平湖陸縣入
泗
汴皮變切(又作汳漢志卞水馮池皆在滎陽縣西南有狼蕩渠首受沛東南至陳入)
(潁又陳留魯渠首受狼蕩渠東至陽夏入渦渠浚儀睢水首受狼蕩水東至取慮入泗淮陽抉溝渦)
(水首受狼蕩渠東至向入淮又溝洫志曰滎陽下引河東南為鴻溝以通宋鄭陳蔡曹衛與濟汝淮)
(泗㑹說文曰汳水受陳留浚儀陰溝至䝉為雝水東入泗徐鍇曰汳今作汴與地記曰汴河在開封)
(古莨蕩渠也首受黄河水隋煬帝浚之以通江淮兼引汴水亦曰通濟渠汴水自唐末潰決周世宗)
(二年命武行徳因故堤疏道東至泗上四年又疏汴水入五丈河五年又浚汴口道河流達于淮六)
(年又道汴水入于蔡水以通陳潁之漕浚五丈渠東過梁山泊以通青鄆之漕宋元豐中又道洛通)
(汴謂之清汴)
濄古禾切說文曰水受淮陽扶溝狼蕩渠東入
淮
潓胡桂切說文曰水出廬江入淮
沘頻脂切(又補美切)漢志曰廬江灊縣沘山泚水出
焉北至壽春入芍陂(人漢劉伯升與甄阜梁丘賜戰沘水西注在今唐州沘陽)
(縣南廬江灊縣亦有沘水類篇曰水出廬江天柱山)按自是而上皆水之達
于淮者也
漳諸良切禹貢曰覃懐底績至于衡漳職方氏
冀州之川漳說文曰清漳出沾山大要谷(漢志作大黽)
今平定軍樂平縣少山也濁漳出上黨長子縣鹿
谷山(水經鹿谷即發鳩山)今潞州長子縣東至鄴今相州臨
漳縣鄴鎮也入清漳(九域志冀州衡水縣長蘆河衡漳之故瀆也)二漳
本入于河河南東徙漳遂専達于海(水經曰二漳合流同入于)
(海唐人亦言漳水専達于海請以為瀆葢禹道河自降水大陸東北至于碣石而入于海自周定王)
(五年河徙砱碌漸遷而東漢初漳猶入河河流日東漳始入于海)又南方亦有漳
傳曰江漢沮漳楚之望也漢志水出南郡臨沮縣
荆山今襄州南漳縣東至江陵入陽水陽水入沔
洹户干切(又羽元切)傳曰濟洹之水說文曰水在齊
魯之間杜氏曰水出汲郡林慮縣今相州林慮縣
東北至信成入張甲河漢志曰張甲河首受屯氏
别河東北至脩入漳
淶洛哀切職方氏并州之浸涞易漢志水出代
郡廣昌南至容城今雄州縣入河河流既東今入
于海
洺武并切水出磁州今洺州永年古巨鹿也縣
東南二十里洺漳合流
滱可候切漢志水出代郡(說文作北地)靈丘今蔚州
縣東至文安今霸州縣入河(徐鍇曰職方氏所謂漚夷也)今入
于海
淄荘持切職方氏幽州之浸葘時漢志亦作甾
水出太山莱蕪縣原山東至博昌今青州壽光縣
入沛舅曰按湽今出湽州湽川縣東南七十里原
山東北至青州入于海
濰以追切漢志單作維水出琅邪箕縣東北維
山今宻州莒縣也北至都昌今濰州昌邑縣西入
海
浯阮孤切漢志水出琅邪靈門壺山東北入濰
今道州亦有浯溪
沇以轉切(又作兖或作沿)禹貢曰道沇水東流為濟入
于河溢于滎東出于陶丘北又東至于河又東北
㑹于汶又東北入于海漢志水出河東郡垣縣王
屋山東南今絳州垣曲縣也(蔡氏曰地志云沇發源王屋山頂厓下曰)
(沇水既見而伏東出于今孟州濟源縣二源東源周迴七百步其深不測西源周迴六百八十五步)
(其深一丈合流至温縣是為濟水歴虢公臺西南入于河溢滿而出河之南為滎滎即滎波之滎又)
(東出于陶丘北在今廣濟軍西定陶縣又東至于菏菏即菏澤謂之至者濟陰縣自有菏派濟流至)
(其地爾又東北至于東平府夀張縣安民亭合汶水至今青州博興縣入海唐李賢謂濟自鄭以東)
(貫滑曹鄆濟青以入于海宋樂史謂今東平濟南淄川北海界中有水流于海謂之清河酈道元謂)
(濟水當王莽之世川瀆枯竭其後水流徑通津渠勢改尋梁衇水不與昔同然則滎澤濟河雖枯而)
(濟水未嘗絶流也程氏曰滎水之為濟本無他義濟之入河適㑹河滿溢出南岸溢出者非濟水因)
(濟而溢故禹還以元名命之按程氏言溢之一字固為有理然出于河南者既非濟水則禹不應以)
(河支流而冐稱為濟葢溢者指滎而言非指河也且河濁而滎清則滎之水非河之溢明矣况經所)
(書單立道沇條例若斷若續而實有源流或見或伏而脈絡可考先儒皆以濟水性下勁疾故能入)
(河穴地流注顯伏南豐曽氏云泰山之北與齊之東南諸谷之水西北滙于黑水之灣又西北滙于)
(柏厓之灣而至于渴馬之厓水之来也衆其北折而西也悍疾尤甚及至于厓下則泊然而止自厓)
(以北至于歷城之西葢五十里而有泉湧出髙或至數尺其旁之人名之曰趵突之泉齊人皆謂嘗)
(有棄糠於黑水之灣者而見之于此蓋此泉自渴馬之厓潛流地中而至此復出也其注而北則謂)
(之濼水達于清河以入于海舟之通于濟者皆於是乎達也齊多甘泉其顯名者十數而色味皆同)
(以余騐之葢皆濼水之旁出者也然則水之伏流地中固多有之奚獨于滎澤疑哉吳興沈氏亦言)
(古說濟水伏流地中今歴下凡發地皆是流水世謂濟水經過其下東阿亦濟所經取其井水煑膠)
(謂之阿膠用攪濁水則清服之下鬲疎痰葢其水性趨下清而重故也濟水伏流絶河乃物性之常)
(事理之著者程氏非之顧弗深攷耳程氏曰今世所稱南北清河皆古濟流也派陶丘以東與菏㑹)
(而遂分派㑹泗以注淮者濟之至菏而分者也東北兼汶與之同入于海者濟之正派也舅氏曰濟)
(行平原其地喜裂故遷徙不常而濟與河邇又易相雜今濁河已行南濟而北濟今自青州博興縣)
(一百七十里至濱州勃海縣入海増多漢一百七十里矣則禹迹宜不可考)
滎户扃切職方氏豫州之川滎雒(說文曰絶小水也晉地道)
(志曰濟自大伾入與河水鬭南泆為滎澤水經曰濟東徑敖山北又東合滎澤酈道元曰濟水東逕)
(滎澤北故滎水所都也京相璠曰滎澤在滎陽縣東南與濟隧合出河之濟即陰溝之上原也鄭康)
(成曰今塞為平地滎陽民猶謂其處為滎澤在其縣東鄭州圖經滎澤縣敖山在縣北滎澤在縣北)
(四里酈道元水經注曰濟水於此又兼邲目春秋宣公十三年晉楚戰于邲即是水也音卞京相璠)
(曰在敖北濟自敖山北溢為滎瀦而後泄遂為汴水即禹貢道濟所謂東出于陶丘北而漢書地理)
(志所謂狼蕩渠首受沛東南至陳入潁過郡四行七百八十里是也後世滎澤不瀦又汴在戰國謂)
(之鴻溝司馬遷史記謂之滎陽漕渠漢書謂之狼蕩渠漢建武中張泥修之謂之濟渠永平中王昊)
(治之謂之浚儀渠酈道元謂之陰溝故名實遂不可考按滎澤之迹于今已不可攷滎之為小水他)
(亦無所見别作瀯瀠瀅濚濙)
菏古俄切(說文曰菏澤水出山陽湖陵地理志作荷在濟陰郡定陶縣東今興仁府)
(濟陰縣南三里其地有菏山故名其澤為菏澤也葢濟水所經水經謂南濟東過寃朐縣南又東過)
(定陶縣菏水出馬是謂菏澤唐元和郡縣志曹州濟陰東九十里故定陶東北有禹貢菏澤曹州圖)
(志濟陰南三里有菏水俗謂五丈河今名廣濟河即禹貢菏澤)
汶亾運切(又平聲說文曰水出琅邪朱虗東泰山東入濰桑欽說汶出莱蕪西南入)
(沛在今東平府中都縣顔師古曰漢志兼録桑氏之說或者有二汶乎按輿地記沇州莱蕪縣原山)
(淄汶二水出焉淄水東北流至千乘入海汶水西南流至中都入大野陂大野在今濟州巨野縣巨)
(野濟之所瀦也按禹貢濟水東北㑹于汶汶葢入于濟也)屈原曰安能以身之
察察受物之汶汶(汶汶混濁無分曉之状)
濼盧谷切(又郎狄切)春秋魯㑹齊侯于濼(杜氏曰水在濟南厯)
(城縣西北今齊州縣也入濟說又見沇濟下)
澠食陵切傳曰有酒如澠杜氏曰水出齊國臨
淄縣北入時水又瀰沇切秦趙㑹澠池漢志弘農
黽池縣單作黽今河南府澠池縣
㶟力追切說文曰水出雁門陰館累頭山東入
海漢志作治(說文曰或云治水也按說文又曰治水出東萊曲城縣丘山南入海)
濕他合切說文曰水出東郡東武陽今開徳府
朝城縣也東北至千乘今青州縣入海漢志作漯
按禹貢浮于濟漯達于河孟子曰瀹濟漯而注諸
海是也累於他合之音不諧葢㬎之譌為累也
灅力軌切漢志水出又北平俊靡南至無終東
入庚(說文作出浚靡東南入庚)
浿普拜切説文曰水出樂浪鏤方東入海漢志
曰出浿水縣西至增池入海
派古胡切説文曰水起雁門葰人戍夫山東北
入海
浙之列切水出今徽州黟縣過嚴越杭入于海
又通作制(亦作淛)
湡五俱切(又音耦)說文曰水出襄國西山東北入
浸浸出魏郡武安東北入呼沱水呼沱入于海
㴲辛兹切說文曰水出襄國東入湡按凡江河
淮沇濰淄濕涞滱㶟浿泒浙皆専達于海者也
湞陟盈切説文曰水出南海龍川西入溱今英
州有湞陽縣避廟諱改為真陽溱水入鬱(說文曰入滙)
鬱水出鬱林廣鬱縣入海
滇亭年切(又的烟切)漢志水在益州滇池縣西北大
澤曰滇池原廣末更陿似逆流故謂之滇(又汝南滇陽縣)
(應劭曰滇水出縣東北入淮之人切今為蔡州真陽縣闞駰曰永平五年失印更刻誤以水為心今)
(猶有真丘)
濮博木切書曰微盧彭濮孔子曰濮在江漢之
南春秋有百濮又說文曰水出東郡濮陽今為濮
州臨濮縣南入巨野水經曰瓠子河出濮陽縣北
河東北過廪丘縣為濮水輿地記今興仁府南華
縣有濮水唐以荘周所釣改名南華
澶市連切説文曰澶囦也在宋杜氏曰在頓丘
縣南今名繁汚(音䊸)衛地也(又水静貌)
滏奉甫切類篇曰水在鄴
滁直魚切今淮西有滁州
渼母鄙切長安有渼陂
湳奴感切說文曰西河美稷保東北水也
滬侯古切滬瀆在㑹稽(山海經所稱玄滬水妄也)
澗古莧切小谿也又為水名禹貢曰伊洛瀍澗
既入于河漢志澗出弘農新安縣東南(水經曰出白石山)
溪苦兮切川之小者也泉出谷為澗澗注溪溪
注江河亦作谿
潬他干切爾雅曰沙出也江東呼水中沙
堆為潬今河陽縣南有潬城按越人以川流淺急
處為潬潬灘實一字(說文曰灘水濡而乾也引詩灘其乾矣孫氏呼旰切太嵗)
(在申曰涒灘又蕩旱切)
潭&KR1921;含切川流深滙為潭也說文曰水出武陵
鐔成王山(漢志曰東至阿林)東入鬱林(又夷鍼切又&KR1921;南切)
湖戶吳切水所鍾大浸也大者洞庭震澤彭蠡
古頃切水之經流舟所道也(又作港)
汊楚嫁切支也
浦滂古切詩云率彼淮浦南人謂小川入于江
潮汐之所通者為浦(風土記曰大水有小口别通曰浦說文曰瀕也非)
溆徐吕切(說文曰水浦也)楚辭曰入浦溆予邅回(别作㵰汿)
溝古侯切通水之道也周官十夫有溝溝廣深
各四尺
渠彊魚切溝之大者也說文曰榘省聲借為謂
人之辭與其聲義相通又詩云於我乎夏屋渠渠
(鄭氏曰猶勤勤也)又與詎距通借用猶豈也
洫况逼切周官十里為成成間有洫廣深皆八
尺(又作淢火記曰卑宫室致費于溝淢)
瀆&KR1921;谷切邑屋中水竇也(說文曰溝也一曰邑中溝)邑屋之
溝汙流之所出也故引之為汙瀆煩瀆䙝瀆之
義焉與竇通(别作豄&KR2902;黷嬻䢱)江河淮濟為四瀆葢取其
流通之義
池直之切鑿地鍾水也(俗多與沱亂說文無池字徐騎省謂作沱非也)
借為差池之池差池進退先後也
沼之少切池也
濠胡髙切城池也又濠水在鍾離(别作壕)
湫子由切小水有窟深也又子了切卑濕也傳
曰晏子之宅湫隘又曰壅閉湫厎
泓烏弘切水深澄也濁為洼清為泓(别作)
洼烏瓜切深池也一曰洼池也(一曰曲池也)又烏乖
烏畦二切(又作漥溛說文曰清水也一曰窊也按窐窊洼實一字窊窊下也故為洼池之)
(窊通作洿汙)
?慈鹽切水?行地下也引之則没水而行者
曰?魚?在囦同此義也引之為沈?又水名禹
貢曰浮于江沱潛漢(爾雅曰自江出為沱自漢出為潛新安程氏曰凡江漢下)
(流皆沱潛不限一水詳見沱下)
潨祖紅切詩云鳬鷖在潨(毛氏曰水㑹也說文曰小水入大水曰潨)
(或曰水之㑹也别作灇灇漎)
潯徐林切說文曰旁深曰潯
涔徐心切小水也蹄涔蹄跡中潦也(一曰池也)又涔
陽渚在郢中(一曰漬也)
潢乎光切傳曰潢汚行潦之水(說文曰積水池也)又去
聲染紙也
潦盧皓切雨水所流也又與澇通用
澇郎到切雨水過多也又平聲說文曰水出扶
風鄠今京兆鄠縣北入渭相如賦作潦(顔師古曰音牢)
波博禾切水風蕩之則波
浪来碭切水激石遇風則浪浪跳波也又平聲
浪浪淋浪水迸下貌也又滄浪之水禹貢曰嶓冢導
漾東流為漢又東為滄浪之水南入于江(漢志丹水自商)
(州上雒東南五百七十里入漢為滄浪水)
濤&KR1921;刀切洪波舂撞者為濤(别作)
瀾洛干切游波旁薄者為瀾孟子曰觀水有術
必觀其瀾日月有明容光必照焉言觀其㳺波而
可知其洪流也波之旁游為瀾浪之怒撞為濤俗
言瀾翻是也(說文曰大波為瀾小波為淪)又為汎瀾
湍他官切急流也
瀑平沃切縣流也(又平到切說文曰疾雨也)
瀦陟魚切水亭畜也周官以豬畜水古單作豬
禹貢曰滎波既豬又曰道菏澤被孟豬(孔氏曰孟豬澤名)
渦烏禾切水回旋也(又作涹)又古禾切
沊丁紺切(類篇沊沊水聲)
津將鄰切水可渡處也又用為津液之津與
通(别作堻)
汜詳里切詩云江有汜(爾雅曰水決復入為汜一曰窮瀆也說文汜說)
(與爾雅同引詩江有汜又洍水也引詩江有洍詩之一字而為兩誤矣)
濱卑民切水邊也(别作)
瀕蒲賓切水厓也通作頻詩云池之竭矣不云
自頻濱頻聲義相類或曰實一字也
涘牀史切説文曰水厓也
滸呼古切水際也又作
滣常倫切水縁也詩云在河之滣(别作漘)
湄武悲切説文曰水艸之交為湄通作麋傳曰
孟諸之麋(别作溦)
濆符云切詩云鋪敦淮濆(毛氏曰厓也鄭氏曰大防也春秋叔弓敗)
(莒師于蚡泉公羊作濆濆泉者直泉也直泉者涌泉也榖梁作賁)通作濆詩云遵
彼汝墳(毛氏曰大防也)
汭而銳切書曰釐降二女于媯汭又曰涇屬渭
汭(孔氏曰水北曰汭)曰㑹于渭汭又道河東過洛汭(孔氏曰洛)
(入河處)又五子之歌太康畋于有洛之表厥弟御其
母傒于洛汭(孔氏曰洛表水南也)職方氏雝州之川涇汭(鄭氏)
(曰汭在邠地詩云汭泦之即)傳曰㑹于漢汭(杜氏曰内也)又曰敗戎
于渭汭(杜氏曰水之隈曲曰汭說文曰水相入曰汭從内内亦聲按汭一字而說不勝其異)
(說文水相入之說於涇屬渭汭為不通鄭氏於職方以汭為水名詩引汭泦之即按今詩乃作芮鞫)
(毛氏曰芮水厓也鄭氏曰芮之為内也陸氏曰芮本作汭水之外曰鞫其說又自相矛盾漢志芮水)
(出右扶風汧縣西北東入涇詩芮&KR2101;雝州川也今隴州汧原縣弦蒲藪有芮水焉涇水自汧而東屬)
(於渭之北故曰涇屬渭汭猶言洛汭漢汭也職方方雝州之汭則自為水名詩所謂芮鞫漢志所謂)
(芮水者此也通亦作汭爾芮水入涇涇乃屬于渭說者以為二水誤矣杜氏水内與隈曲之說最近)
(之自冀州言之則洛南為表洛北為内孔氏所以謂汭為水北此其通義也)
澨時制切禹貢曰過三澨至于大别(說文曰埤増水邊土)
(人所止者)
沚諸市切詩云于沼于沚又曰宛在水中沚(爾雅)
(曰小渚曰沚别作洔淽溡非)
渚章與切江有渚江有沱江有汜又曰魚?在
淵或在于渚以沱與汜例之且曰魚在于渚渚非
洲也(爾雅曰小洲曰渚又作陼非)
汀他丁切(說文曰平也别作渟)
漠末各切(說文曰北方流沙也)北方流沙廣莫之地謂之
漠又漠漠烟雨霏微之貌逺望眇茫之貌
泫胡畎切水澤濡始流也
滴都厯切水初下點滴也又丁計切餘瀝垂欲
滴也
涿竹角滴角二切殘滴也又直角切上谷有涿
郡(竒字作)應劭曰涿水出上谷涿鹿縣
㴙側洽切水滴不絶也
涓古玄切小流也
注之戍切流所専瀉也(說文曰灌也按灌廣而注専)引之為
注射為注意之注(蟲瘵傳注謂之注疾俗作疰)說經者注於下
方因謂之注(别作註)
淺七衍切義不待訓又將前切水流淺淺也(亦作)
(濺濺)
深式箴切義不待訓深蒲蒲本在水中者也(别作)
又去聲度深為深
添他兼切水増也
滿莫旱切水盈也
淫余箴切水過其防也引之則凡淫溢過度皆
曰淫(别作婬)又以贍切巴東有淫預堆(亦作&KR1527;)
溢夷質切水滿溢出也亦作書云淫泆于
非彝(說文曰水所蕩泆也)
濫盧闞切水汎漲旁没也引之則凡濫及者皆
曰濫僭濫淫濫是也(别作㜮說文曰㜮過差也)内則㱃有漿水
醷濫(康成曰以桃梅諸和水也以周禮六㱃校之則濫涼也紀莒閒名諸為濫)又魚敢
切水淹濡也(説文水濡上及下也)亦作又平聲漬果菜
也(别作灆藍說文藍瓜菹也)
漲知亮切水張也本作張說具張下(别作涱)
瀰民卑切彌滿也古單作彌又彌爾切詩云有
瀰濟盈又曰河水瀰瀰(别作)
漫莫官莫貫二切水彌漫無有洲渚也又引其
義與縵通用泉貨之陰無文因謂之漫
汪烏光切水深廣也晉語曰汪是土也
又池也傳曰尸諸周氏之汪又去聲水停敗也(別作)
(瀇)
洋余章切水盈長也漢志洋水出齊郡臨朐石
膏山東北至廣饒入巨定
浩胡老切水盛大也(又作灝)
洪户工切水張盛也古借用降字書曰降水儆
予别作(孟子曰書云洚水警予洚水者洪水也按洚洪實一字孟子時已誤讀為)
(二字矣又作渱非禹貢河自大伾北過降水漢志亦作降或書作洚說者謂水在信都今冀州信都)
(縣有枯降渠)
溔弋少切子虚賦浩溔潢漾(郭氏曰水無際貌也)
茫謨郎切淼茫無際也引之為惝㒺茫昧㝠茫
混茫之義與亾同意亦作亦通作芒孟子曰
芒芒然歸
滉户廣切水盛滿滉漾也(或作瀇)
蕩徒浪切水盛滿蕩漾也引之為蕩搖蕩磨淫
蕩放蕩又為蕩蕩廣大之象(別作愓說之愓放也人作潒說文水潒瀁)
(也讀若蕩)又水名說文曰水出河内蕩侌東入黄澤
溥滂古切水徧滿也中庸曰溥博淵泉
泱於良切水長緩貌
洸古黄切水盛王貌(說文曰水涌光也)
滔吐刀切滔滔長流去不反貌書云浩浩滔天
詩云汶汶滔滔又曰滔滔江漢
㶑力驗切㶑豓水盛滿光豓也
湊倉奏切衆流交㑹也
混胡本切說文曰豐流也又去聲混合也引之
為混爻混襍(漢書及楚辭亦作棍)
沌徒渾徒本二切水合流混沌也一說渾濁也
又柱沇切江夏江中夾也過九月則涸不可行舟
晉郭舒留屯沌口在江陵之建寧鎮葢沌自江陵
分至鄂渚復合于江
渙呼貫切水廣流散也易曰風行水上渙又曰
渙汗其大號(説文曰流散也)又平聲
泮普半切水流判散也詩云迨氷未泮言氷解
也(亦作冸从仌)魯有泮水作宫其上謂之泮宫詩云思
樂泮水言采其芹(毛氏曰泮宫之水也禮器曰魯人將有事于上帝必先有事于)
(頖宫說者謂頖即泮王制曰天子曰辟雝諸侯曰頖宫鄭氏曰邕水旋丘如璧曰辟雝節觀者使四)
(方觀者均也泮之言泮也東西門以南通水以北無水也又曰頖之言班也所以班政教也又曰頖)
(宫郊學也有事焉告后稷也舅氏曰頖宫之為學豈以泮水之詩有曰匪怒伊教者乎詩之所言若)
(獻馘獻曰獻琛不一其事何獨謂學乎且后稷之廟在郊學不識何義鄭氏傅㑹王制曲為之說不)
(足據也泮宫葢魯之離宫猶晉之銅鞮楚之章華也按魯作宫於泮水之上故號泮宫諸侯之國安)
(得俱有之禮噐獨言魯有事于頖宫明他國無有也有事于上帝必先有事於頖宫有事於河必先)
(有事於呼沱有事於泰山必先有事於配林葢先輕後重所以習官有司於儀物也苟祀頖宫為告)
(后稷則祀呼沱祀配林者為何所告乎毛氏猶未嘗有半水之說鄭氏既以泮為半又以頖為班曲)
(而不通甚矣辟雝之說尤為傅㑹舅氏辨之詳而明)
瀚户旰切浩瀚也古單作汗(類篇曰北海名按漢書登臨翰海單)
(作翰亦通作澣)
淪力遵切旋波也小曰淪大曰回詩云河水清
且淪猗(毛氏曰小風水成文轉如輪也說文曰小波為淪)物遇旋波則淪
入焉故引之為淪溺沈淪又魯本切混淪流轉貌
漣力延切水流連長也易曰泣血漣如詩曰泣
涕漣漣又曰河水清且漣猗(毛氏曰風行水成文曰漣又作㦁說文曰)
(泣涕也)
汨古忽切水淪回而踊出者曰汨入者曰没亦
曰齊荘子曰與齊俱入與汨俱出引之則波流踊
突不已為汨汨為汨亂書云鯀湮洪水汨陳其五
行亦通作滑(或作淈)
泌兵媚切(說文曰俠流也)詩云泌之洋洋可以樂飢(毛氏)
(曰泉水也)又薄必切亦音必相如賦偪側泌瀄
渢房戎切汎豓廣大之象也傳曰美哉渢渢乎
溶余封切水舒緩貌(說文曰水盛也一曰安流也)又上聲淮
南子曰動溶無形之域
沄王分切水流如雲行也(又作澐)
沕莫骨切(又虎配莫佩二切)水青黑悠闇也(又作㳷說文曰水青)
(黑色)賈誼賦曰沕穆亾間又曰沕囦潛以自珍(汨滑沕汨)
(淈㳷多紛亂)
涏堂練切水光澤搖漾之象也漢書曰燕燕尾
涏涏
淠匹制匹備二切波流演漾之皃詩云雚葦淠
淠又曰淠彼涇舟又曰其旂淠淠又作滂濞
水盛疾皃(説文曰水暴至聲)按淠濞實一字
湧余隴切泉水涌出也古通作踊漢志曰泉水
踊出
滕徒登切騰踊也詩云百川沸騰引之則凡滕
沸者皆曰滕易曰咸其輔頰舌滕口説也(别作謄)又
借為國邑之名
瀵步問普問二切水瀵踊上出也(爾雅曰瀵大出尾下疏曰)
(猶底也言其原深大出於底下河東汾隂縣有水口如車輪濆沸涌出其深無限名之為瀵馮翊郃)
(陽又有一瀵相去數里夾河河渚又一瀵皆濳通)又作漢志曰河水湓溢
湓又平聲水名在尋陽
滮符彪皮休二切泉水皃也詩云滮池北流
滃烏孔切泉出蓊然也古單作翁又與蓊通用
澒胡孔胡貢二切又虎孔切水攻徹也説文曰
丹沙化為水銀也亦作汞按今以汞為水銀澒為
澒洞
洞&KR1921;弄切洞徹也引之為空洞為洞穴與迵通
倉公曰迵風者㱃食下嗌輒出不留眂徹表裏者
謂之洞眂(别作眮)借為洞洞屬屬之洞
洶許拱切水聲勢盛疾匈匈也古單作匈兇
沸方未切水滕沸也鼎鑊之沸亦作
涫古丸切酒泉有樂涫縣又古滿切又古本切
沸而旋衮也湯之沸甚亦曰涫(别作滚)
潏古穴切水蕩潏也漢志水名出鄠縣北過上
林苑入渭(許叔重云矞水在京兆杜陵即今沈水從皇子陂流經毘明池入渭)
湃怖拜切滂湃澎湃水相蕩聲也
&KR1070;呼括呼外二切水流聲&KR1070;&KR1070;也詩云施罛&KR1070;
&KR1070;言罛激流有聲也(别作)又烏外烏廢二切汪&KR1070;
深廣貌也
瀺士咸切瀺灂水滕沸貌
灂士角切瀺灂也又子召切(類篇從仌永裂文也)考工記
曰良輈環灂(鄭司農曰讀如釂酒之釂謂漆圻堮如環也)
汕所諌切汕汕水瀺灂貌詩云烝然汕汕(毛鄭以為)
(撩罟非也罩罩汕汕壘語形容之辭非物也説文魚㳺水貌亦縁詩立義)
活户括切水流轉活動也引之為生活詩云河
水洋洋北流活活(毛氏曰流也陸氏古闊切非聒聒水聲不可言河流又作&KR2247;)
激古厯切水為風與石所薄也又弔吉切激訐
也(别作譤)
淢越逼切説文曰疾流也又作㳼(説文曰水流疾㳼㳼也)
詩云築城伊淢(毛氏曰城溝也)
漼七罪切詩云有漼者囦雚葦淠淠(毛氏曰深貎按雚葦)
(所生不得為深)
濔奴禮切詩云垂轡濔濔(説文曰滿也毛氏曰衆也按詩言四驪㴉)
(㴉不過一椉之轡安得為衆濔流之舒長也轡之柔如之故以狀焉儵革忡忡亦此意也)
滂普浪切雨水迸下也滂沛水迸下盛疾也滂
沱雨潦迸下也
沛普葢切水盛疾也(又作霈)又為沛澤孟子曰園
囿汚池沛澤多而禽獸至(類篇曰草生水為沛)又借為顛沛
之沛跋頓也北昧切(又作䢌説文曰前頓也又作䟺説文曰歩行獵跋也)
潺昨閑切潺潺水流寫聲也
湲胡關王權二切潺湲水聲也
㶁霍虢霍亦二切㶁㶁水聲也
淙鉏弓楚宗士江三切飛流也(説文曰水聲也又作漴類篇曰)
(雨急謂之漴)又士巷切水衝沃也
泬呼穴呼域二切(説文曰水從空中出)又為泬寥楚辭曰
泬寥兮天髙而氣清
漐湁子集切漐漐小雨不輟也醫書言漐漐汗出
亦此義也丑入切汗儵出也(又作潔又聲相近者有湁潗)
(湒霵霫雭漝雴子入阻立七入丑入似入仕戢是汁色立失入直立凡數音相如賦湁潗鼎沸郭璞)
(曰水㣲轉細涌貎説文曰湒雨下也一曰沸踊貌濈和也湁湒沸也葢即以湒為潗孫愐曰漐汗出)
(貌水溼湒雨貌霵雨下又暴雨雴霫大雨也潗泉出漝水貌雭小雨聲按諸書一義而有數字一)
(字而有數音紛然糅襍實皆無用凡形容之辭多用雙聲疊字率不過假借湒之為小沸但當借用)
(戢字直立切之為雨者但當借用蟄字其餘皆可廢)
湑寫與切水濃厚欲流未流貌詩云零露湑兮
(毛氏曰湑湑然蕭上露貌)酒之濃厚者因謂之湑詩云有酒湑
我(毛氏曰以筐曰釃以藪曰湑又田莤之也鄭氏曰沛莤之)又曰爾酒既湑(鄭氏)
(曰酒之沛者也毛鄭之説皆非俗作醑)
澘師姦切小流迸出貌(又去聲)詩云澘焉出涕
汛胡官切(説文新附曰泣淚貌)
漙&KR1921;官切又豎兖切雨澤稠厚不流貌詩云零
露漙兮(毛氏曰漙漙然盛多也)
瀼如陽切雨露蕃貌詩云零露瀼瀼(毛氏曰露蕃貌又曰)
(盛貌)
渰衣檢切雨氣合貌詩云有渰萋萋
濛謨逢切細雨冪冪貌詩云零雨其濛又洪濛
大水貌猶言鴻茫也
瀌悲驕符驕二切雨水迸下貌詩云雨雪瀌瀌
湝居諧切詩云淮水湝湝(毛氏曰猶湯湯也)
涖力至切相如賦曰踰波趨浥涖涖下瀬(郭璞曰聲)
(也顔師古曰疾流也)借為臨涖之涖(見埭下)
澍殊遇切時雨也(又朱戍切説文曰時雨澍生萬物)
瀧盧東切説文曰雨瀧瀧貌又瀧涷沾溼也又
薄江切奔湍也又踈江切嶺南水名
涷都籠切楚辭曰使涷雨兮灑塵(爾雅曰暴雨謂之涷郭氏)
(曰江東以夏雨暴至為涷説文曰水出發鳩山入于河)
濺則旰切水激跳中人也(亦作濽)
氿居洧切詩云有洌氿泉無浸穫薪(爾雅曰水醮曰氿毛)
(氏曰側出曰氿説文曰水厓枯土也)
溟莫狄切又平聲説文曰溟溟小雨也(按今以溟濛為)
(煙雨霏㣲之狀又荘子有溟涬二字無義不録)
清七情切義不待訓
潔古屑切義不待訓
澄直陵切水清定也定去泥滓因謂之澄又作
浄才性切塵垢盡也古無此字(或作瀞)
洌良薛切清寒也
泠郎丁切清泠瀏利也故風之清者亦曰泠風
又泠泠水聲也
泂畎迥切清炯也詩云泂酌彼行潦(毛氏曰逺也)又
平聲
湛直減直監二切清淳也詩云湛湛露斯又荆
川之浸潁湛又都含切沈著也與耽通用(别作妉媅)又
持林切與沈通用又收亷切記曰湛熾必絜(康成曰漬)
(也)又曰湛諸美酒
淳殊倫切清壹也(説文曰渌也别作㝄沌)酒不殽者為醇
義通又朱倫切記有淳熬淳母皆以膏沃醢加于
黍稻上(康成曰沃也)考工記曰淳沃其帛又曰淳而漬
之又主尹切周禮曰同其度量壹其淳制(杜子春曰淳當)
(為純純謂幅廣)
淑殊六切清淳也
瀏力求切水流泠利也詩云瀏其清矣
沖直弓切泉水初出清而不盈之貌易曰山下
出泉䝉沖之象也故天子自稱曰沖書曰惟予沖
人老氏曰大盈若沖又曰沖而用之或不盈故又
為沖澹沖虛沖融沖和(説文曰水涌搖也讀若動又作盅器虚也引老氏作)
(盅而用之或作浺尤非或從仌)借為翰飛沖天之沖(别作翀)
澹徒濫切間湛不波也説文曰水搖也(别作惔憺亦通)
(作淡)又徒甘切魯有澹臺滅明又與贍通用
湜常職切説文曰水清見底也詩云涇以渭濁
湜湜其沚(鄭氏曰湜湜持正貌或曰湜濁貌)
涼吕張切水氣清也春温秋涼冬則寒矣傳曰
尨涼冬殺金寒玦離此寒涼之分又曰虢多涼徳
言其徳之寒涼也又曰作法於涼其敝猶貪謂清
涼也(俗因有涼薄之稱訓涼為薄者非)又去聲詩云涼彼武王(毛氏)
(曰左也陸氏曰亦作諒力尚切)
滄千剛切水清涼也又滄浪水名又去聲亦作
凔從仌(説文曰寒也)
淒千西切雨氣悽清也淒滄寒涼之意亦作悽
愴(亦作凄)
況訏放切水寒滄況也(今作愴怳)詩云況也永嘆又
曰僕夫況瘁皆淒滄意借義有三為況予作貺又
為加甚辭義與矧同又為比況
漻力蕭切清空也荘周曰漻乎其清也(又見寥下)
渫私列切(説文曰除去也)易曰井渫不食(王氏曰不亭汙也)又
以制切記曰茐渫處末(康成曰烝茐也)又實洽切燂也
滑戶八切水流利也(又古忽切與汨淿通用)
沍胡故切水凝沍也傳曰固隂沍寒亦作冱從仌
潤儒瞚切水氣潤
濡儒朱切沾濕也水始濡而未流故引之為濡
滯(孫氏曰洵趨切侗謂讀當如本音)内則記食物有濡豚濡鷄(康成)
(曰烹之以汁和也陸氏曰音而按如陸氏音乃腼也)
溼失入切土得水而溼也從水土㬎省聲(説文溼從)
(水一所以覆也覆而有土故溼㬎省聲按濕之出東郡者今書與孟子作漯詳見濕下從一之説曲而不通)
泚千禮切濡澤也孟子曰其顙有泚(説者曰流汗也)詩
云新臺有泚(毛氏曰鮮明皃也按有泚猶言有洒濡澤狀也一曰清也)
澤直格切雨露之濡為澤易曰兑為澤水鍾則
澤物故流為川止為澤潤澤則光悦故為悦澤為
光澤又逹各切
漸將亷切水始漸漬也詩云漸車帷裳又水名
説文曰出丹陽黟中東入海又濡染切水之漬物
以漸而浹故為馴漸漸次之義易曰其所由来者
漸矣又疾銜切漸漸流不絶貌也又與巉通詩云
漸漸之石(説文又有瀸字漬也爾雅泉一見一否為瀸音同)
沾之亷切雨水沾灑也又作又蚩亷切漢書
魏其沾沾自喜耳(張晏曰自整頓也師古曰沾沾輕薄也今俗言薄沾沾)又
他亷切説文曰水出壺闗東入淇又都念切類篇
曰水出上黨壺口闗
涵胡南胡讒二切水函浸也(别作浛)
浸子鴆切漬没也(别作寖)陂湖因謂之浸水之浸
物浸浸而深故有漸義焉又水名説文曰出魏郡
武安東北入呼沱
漬側剌切薄浸也(説文曰漚也或作洓)
淹衣亷切漬之久也引之為淹久説文曰水出
越嶲徼外東入若水又衣監切淹没也(又作腌説文曰漬肉)
(也又作醃)
浥乙及切浥浥㣲濕也詩云厭浥行露古單作
邑又乙洽切
洇昵立切浥洇淹溼狀又昵洽切(亦作㵫)
浞仕角切(説文曰濡也)
洊才甸切水再至也易曰水洊至習坎通作薦
荐(説文曰瀳水至也讀若尊孫氏又在甸切)
滋津之切水洊至滋益也故引之為滋潤滋益
又為滋黒傳曰拘漚菅者曰何故使吾水滋(又見兹下)
渥於角於谷二切澤優餘也
浹即劦切漸漬徧匝也引之則為周浹亦借用
挾字周禮曰挾日而斂之挾日挾旬浹十日也浹
辰浹十二辰也又作答切通作帀
洽轄夾切表裏透浹也
浮房尤切義不待訓
汎甫犯切水浮物也亦作又符咸切
傳曰鄙在鄭地汜又方勇切水瀵溢也引之為反
覆漢書曰汎駕之馬(顔師古曰覆也亦作覂)
漂匹招切水疾漂流物也又匹妙切漢書曰漂
母哀之(韋昭曰以水擊絮曰漂)
泊白各切漂著也北人以止水為泊有髙鷄泊
白水泊楊栁泊因之為止泊為澹泊(或曰澹泊為本義别作怕)
(非)
沈持林切重則沈輕則浮又去聲沈之於水也
又式荏切古為國今為姓傳曰昔金天氏有裔子
曰昧為玄冥師沈姒蓐黄實守其祀晉主汾而滅
之周文王之子耼季封於沈在汝南平輿蔡滅之
楚有沈尹戌(沈約合三衆為一非)
滅亡列切水盛貌没洲渚也(别作搣)
没莫勃切水深没坻厈也引之凡泯没者皆曰
没死曰亡没(别作歾圽殁)
泯武盡切泯合也泯滅聲義相通(俗因以泯為盡别作湣)
又平聲
決古穴切水得發邕決去也引之則凡剖決分
決皆謂之決(别作訣列子曰衛人有善數者臨死以訣喻其子)射者以象
骨為決著右拇所以鉤弦決矢亦謂之決詩云決
拾既佽(内則作玦捍誤)決吻謂鳥吻之深如決也決驟放
歩也決起奮飛也(別讀作涓惠烏決呼決三切及作起非)
泄舒列切又作隄防不宻水散越也又以
制切泄泄舒徐也詩云雄雉于飛泄泄其羽雉不
能輕舉其飛重遲也傳曰其樂也洩洩詩云天之
方蹶無然泄泄皆言其容與也孟子曰泄泄猶沓
沓也(説者因謂多言為泄別立詍呭二字非也)
潰户賄户對二切隄防為水所隤迸散也又借
義與遂通詩云是用不潰於成
滲所禁切水遇沙土滲漉也
漉盧谷切漏也漏漉聲義相通又與盝通瀝去
水也瀝漉聲義同盝物於水因謂之漉與摝通(别作)
(&KR1847;渌通作濼)
瀝狼狄切水餘滴也瀝盡之也
潟思積切又七約切鹵水滲鑠也周禮曰鹹潟
用貆漢書亦單作舄
減古斬切水耗少也
消相幺切水鑠盡也氷之釋為消金之釋火之
息亦為消石之能釋者亦為消别作銷(别作焇硝)借為
消搖之消(别作逍遙徐鉉曰此二字字林所加)
澌息移切氷索也
濇殺側切水涸而歰也
澀色入切水歰也味之苦歰者因謂之澀
滯直例切水涸澀難行也(又有懘字説具心部又作蹛詳具足部)
沴止忍切説文曰水不利也(孫氏郎計切按㐱非郎計之聲類篇)
(曰沴㲽溼相著也)因之為灾沴
沮慈吕切水遇土沮縮也又將豫切沮洳水所
淹漬也又千余切水名禹貢曰漆沮既從漢志北
地直路縣沮水出焉東西入洛鼂氏曰在今坊州
升平縣北子午嶺俗謂之子午水東流徑宜君縣
又東至中部縣正謂之沮水又東南至耀州同官
縣華原東南九十五里㑹于漆又東南至永興軍
櫟陽縣又東至同州白水縣北入洛名曰漆沮又
漢志武都沮縣沮水出東狼谷南至沙羡入江荆
州川也又子余切禹貢曰邕沮㑹同在荆州境(今不)
(知其處)按水有邕且猶腸之有邕且也又壯所切沮
陽縣在上谷
洳人庶切(説文作)漸溼也
汔許訖切水㡬盡也引之為幾易曰汔至亦未
繘井又曰小狐汔濟詩云汔可小康
涸下各切水乾竭也(别作垎)
溘口答切忽盡也
渴苦葛切乾也引之為飢渴之渴(别作㵣又邱葢切)
澩胡角切(爾雅曰夏有水冬無水曰澩又作又下巧切)
濁直谷直角二切不清也漢志濁水出齊郡廣
縣為山東北至廣饒入巨定
渾户昆切稍濁也又上去二聲與混通
汙汪胡切穢濁也亦作又烏瓜切與洼通
洿下也洿下故穢濁流之記曰汙尊而抔㱃孟子
曰數罟不入汚池汙物之汙烏故切亦烏卧切别
作涴
淰(説文曰濁也唐韻淰字凡三見其一曰式荏切二皆乃忝切)禮記曰魚鮪不
不淰(康成曰淰之言閃也陸音審)
沬莫貝切(説文曰洒面也孫氏荒内切非)楚辭曰芳菲菲而難
虧兮芬至今猶未沬又易曰豐其沛日中見沬(字林)
(作昧曰斗杓後星也子夏傳曰星之小焉者也服氏曰日中而昏也薛氏曰輔星也)
浼母罪切汙也又美辨切詩云河水浼浼(毛詩曰平)
(地也非)
淟涊他典切尒軫切淟涊滋垢也(涊亦作㲽)
渝容朱切水色變也易曰成有渝詩云敬天之
渝(説文曰變汙也一曰渝水出遼西東出塞)
漶户貫切漫漶昬渝也
涅乃結切(説文曰黒土在水中也從水土日聲)語曰不曰白乎涅
而不緇又水名漢志出上黨涅縣
滓阻史切泥垢沈著也(説文曰澱也)史記曰皭然泥
而不滓
澱堂練切説文曰滓垽也(又作淀)
垽魚斤語靳二切水落而塗著為垽
泥奴氏切水土也(又作埿加土)又奴禮切水土相將
稠濃也故凡稠濃者謂之泥詩云零露泥泥又去
聲泥之為物好溓著故溓著謂之泥易曰震遂泥
語曰致逺恐泥
塗田吾切泥之稀者為塗又作以稀泥傳
薄因謂之塗書云惟其塗塈茨又曰惟其塗丹雘
又宅加切今人言塗抺東方朔傳老柏塗與伊優
亞狋吽牙合韻也(師古文曰大加切俗作搽)又借為道涂之涂
周官洫上有涂涂容椉車一軌(别作途墿)又水名説文
曰水出益州牧靡南山西北入澠(又水在堂邑)又為山
名禹㑹諸侯於塗山(别作嵞峹)
濘囊定切泥深也
淖奴敎切深濘也濘淖聲相通又尺約切
滒居何切(廣雅曰溏淖也説文曰多汁也)
溏徒郎切滒淖也
溓居鹽切(説文曰薄水也)考工記曰雖有深泥弗之溓
也與黏通
淤衣據切泥滓填淤也又平聲淤泥也
治直之切理水也又東莱之曲城陽邱山治水
出焉南至沂入海水得其理曰治直吏切又湯来
切漢志鴈門傳纍頭山治水出焉東入海(又詳㶟字下)
浚須閏切疏滌川流使深通也與睿濬通又祖
峻切水名詩云孑孑干旌在浚之郊(毛氏曰衛邑)又浚
儀在今開封祥符縣
瀹弋灼切疏瀹開滌也孟子曰禹疏九河瀹濟
漯而注諸海凡水瀹去泥滓則行而清故亦以瀹
訓清又爛肉於湯亦謂之瀹别作
汩于聿切(説文曰治水也)又作(説文曰水流也音同)周語曰
決汩九川(韋昭曰通也)
沿余専切従流下也
溯蘇故切遡流而下也通作遡詩云遡回從之
游夷周切水行也詩云就其淺矣永之游之引
之為敖游亦作(别作汓説文游從㫃汓聲旌旗之流也汓浮行水上也)
(從水從子古或以汓為没或作泅孫氏似由切按泅即游也㳺水斿聲又作湭)
&KR1081;羽兩羽况二切揚雄賦曰因江漢而&KR1081;記椉
水而達之也
濟子例切度水也又以水益水為濟故傳有濟
美濟惡相濟之言又子禮切濟濟整貌又泲水亦
作濟禹貢曰道沇水東流為濟職方氏沇州之川
河泲(説文曰泲為沇濟而濟為出常山賛皇山東入泜)詩云出宿於泲(毛氏)
(曰地名疑即沛旁邑)
漕在到切曹去聲水運也(説文曰水轉穀也)又財勞切
衛邑名
溺奴歴乃歴二切墮水也(又作㲻説文曰没也)又奴弔切
小&KR1566;也(亦作&KR4117;)
測察色切度水淺深也
汲訖及切取水也
汋職畧切又實灼切(説文曰激水聲)穀梁氏曰汋之也
公羊氏作酌
灌古玩切滿注也又水名説文曰水出盧江雩
婁北入淮又借為灌木灌莽(説具栵下)
溉居代切澆灌也漢志曰涇水一石其泥數斗
且溉且糞長我禾黍又滌也記曰器之溉者不寫
詩云溉之釡鬵(别作摡)又漢志溉水出北海桑犢縣
覆瓶山東北至都昌入海
沃烏鵠切澆也借為肥沃(别作)
澆堅堯切上沃也又虚堯切薄也(又作□)又倪弔
切寒促子澆
淋犂鍼切又良中切自上淋下也故為淋&KR0377;淋
浪人病小府淋&KR0377;不通者今謂之淋古作癃淋癃
實一聲也(漢殤帝諱隆故改癃為淋改隆慮縣為林慮)
漓吕支切淋漓也(又作灕亦通為淳醨之醨)
潑普括切揮沃也
灑所下所解二切揮灑也洒灑多通用
汛息晉切灑之細也凡掃者先汛灑汛灑聲相
近
子末切撒水也灑之粗也(亦作濽)
濯直覺切潄澣也
澣户管户毌二切濯衣也亦作(又作)
洗小禮切滌也(説文曰洒足也)亦作古有罍洗以
洗爵又蘇典切潔也書曰自洗腆致用酒詩云新
臺有洒
滌亭歴切洗盪也(記曰帝牛必在滌三月言先三月卜牲牲吉而滌之三月)
(然後以薦上帝也説者以滌為養牲宫類篇&KR1921;弔切非)
澡子浩切潔洗也(説文曰洒手也)
洮他刀切滌也書云王乃洮頮水(馬氏曰洮髪也未必然)
又水名説文曰水出隴西臨洮今洮州西頃山東
北入海
潄先侯切&KR0679;洗也記曰諸母不潄裳又所救切
含水&KR0679;滌齒頰也記曰咸盥潄(説文又作涑澣也)
湔子僊切小滌也又水名漢志水出蜀郡緜虒
縣玉壘山東南至江陽入江(説文曰手澣也)
沐莫卜切膏髪也
浴俞玉切澡身也
汏廷皆他葢二切淅米盪去沙磣所謂沙汏也
又徒葢切或曰浪淘沙土汏之本義
淘徒刀切淘去沙塵也淘米淘井皆謂之淘淘
者淘汏之澄者澄定之所淘澄也
淅先的切淘米也孟子曰孔子去齊接淅而行
洴澼蒲兵披庚二切匹辟切洴澼漂也辟又
作(説文曰水中擊絮也又補履匹曵匹妙三切)又澼腸間水也説
見僻下(後人加疒為癖)
漚於候切漬之深也浸麻枲曰漚又烏侯切
濩黄郭切詩云葛之覃兮是乂是濩漚治也(毛氏)
(曰煮之也韓氏曰瀹也説文曰雨流霤下)又胡故切周官樂舞有大濩
(康成曰殷樂也)又布濩散也蠖濩深邃也
濾良據切濾去滓也
泲子禮子賜二切壓酒醴取清也(康成曰洒泲曰清不泲曰)
(莤今俗呼側駕切亦作笮榨説具竹部又為沇泲之泲子禮切見濟下)
潠蘇悶切又須絹所晏二切刷洗也(别作涮㶕説文㶕)
(淅也)
渳亡婢切周官大喪以秬鬯渳(杜子春曰渳讀為泯以秬鬯浴)
(尸也)
湢筆力切記曰外内不共湢浴(康成曰浴室也)
淬祖内取内二切為刀劒者出火而淬之水則
堅故引之為淬厲亦作史記曰得匕首以藥
焠之(説文曰滅火器也)又即聿切
湅郎甸切湅絲帛與金也(又作)與練鍊通絲曰
練金曰鍊水曰湅考工記曰㡃氏湅絲以涗水漚
其絲七日晝暴諸日夜宿諸井七日七夜是謂水
湅(説文曰㶕也㶕淅也辟鐡也)
準之允切以水取平也考工記曰權之然後準
之準之然後量之(俗作准或曰冦公為相行文書者不敢成字去其十則嫌於淮)
(故又改水為冫韻及顔氏干禄書已並出準准二字以准為俗書)又鼻端為準假
借也
資良資西二切亦作(又作漿)酢漿也(今俗誤韲)
湯他郎切煮水為湯又他浪切以湯沃物也又
尸羊切湯湯水流盛疾貌書云湯湯洪水又音蕩
與蕩通詩云子之湯兮
温烏昆切水㬉也(又作㬈史記曰曣㬈有黄雲)説文曰水出
犍為涪南入黔水(冬傷於寒春則病温别作瘟)又於運切記曰
柔色以温之(康成曰藉也)漢書曰少温藉
湆氣及切肉汁也昬禮曰太羮湆在爨(康成曰煮肉汁)
(也太古之羮無鹽菜今文皆作汁或作腤説文湆幽溼也)
汁即入切湆也
瀋昌稔鴟禁二切傳曰無備而官辦者猶拾瀋
也(陸氏曰北土謂汁為瀋)
濃女容切水味稠厚也(亦作醲)
淡徒濫切水無味
沽攻乎切粗薄也喪服疏衰冠布纓傳曰冠者
沽功也(康成曰沽麤也沽功大功也)又為買賣語曰沽酒市脯
不食又曰有美玉於斯求善賈而沽者又水名出
漁陽塞外東入海
洎巨至切(說文曰灌釡也)傳曰去其肉而以其洎饋(陸氏)
(曰肉汁也)周官祀五帝小司冦實鑊水士師洎鑊水(康成)
(曰謂増其沃汁)
潘孚袁鋪官二切淅米泔也(又作潘)又為人姓(說文)
(曰一曰水名在河南滎陽)漢志潘水出㑹稽蕭山東入海
泔沽三切潘也(說文曰周謂潘曰泔)又户感切漢書曰秬
鬯泔淡(別作澉)
渜乃亂切士喪禮曰渜濯弃于坎(康成曰沐浴餘潘水也古)
(文作濠荆沔閒語說文曰洏洝也洝渜也渜湯也一曰洏煑熟也孫愐曰漣洏涕流貌按洏之為湯)
(者渜之譌也其為煑熟者胹之譌也其為漣洏者而之譌也漣而猶言漣如而語助也不當有洏字)
涕他計切淚洟也
淚力遂郎計二切目汁也
洟延知切鼻液也記曰不敢唾洟
泣氣及切聲淚俱下曰泣(說文無聲出涕曰泣按書&KR0561;&KR0561;而泣詩其)
(泣喤喤泣非無聲也大約悲者泣而哀者哭哭泣之聲則有細大之差焉史記曰欲泣為其近婦人)
(萱曰又與澀通内經寒氣入經稽遲泣而不行泣乃澀也)
液夷益切盡也又為淫液融液滲液記曰永歎
之淫液之考工記曰春液角則合(陸氏曰亦劉沈音釋按液謂浸)
(漬滲液春氣和可以液角音釋非又作洂)
汗侯旰切膚液也又為渙汗浩汗易曰渙汗其
大號亦作又何干切匈奴君長自稱可汗
湩多貢切乳汁也(又竹用切孫愐曰冬字上聲)
沫莫葛切浮㳄也又水名說文曰出蜀西徼外
東南入江
漦陵之切精液也
泡披教切浮漚也以湯沃物亦曰泡(别作&KR3719;)皮間
有水勃亦曰泡别作皰(别作疱)又披交切泡泡流貌
貌又水名說文曰出山陽平樂東北入泗
油以周切膏液也油類滑故引之則出入進退
順易者曰油油然以油塗物曰油去聲又水名說
文曰出武陵孱陵西東南入江
滫思酒切記曰滫瀡以滑之(康成曰秦人&KR1566;曰滫齊人滑曰瀡也)
又疏鳩切說文曰久泔也泔久則酢故今人謂酓
食之酢氣為滫荀子曰芷漸之滫君子不近庶人
弗服
瀡選委切說具滫下
&KR1566;疏鳩切博雅曰尿也晉語曰少&KR1566;于豕牢(說文)
(曰浸沃也)又所九切&KR1566;和也記曰舉糔&KR1566;之以為酏
湎彌沇切沈於酒也
涒俱倫切(說文曰食已復吐之類篇曰紆倫切涒粼水流曲折貌又為嵗名史記嵗)
(在申為涒灘)
涗輸芮切周禮曰盎齊涗酌記曰明水涗齊貴
新也凡涗新之也(康成曰涚猶清也)又曰醆酒涗于清汁
獻涗于醆酒(康成說涚沛也)考工記曰以涗水漚其絲(故書)
(作湄鄭司農曰湄温水也說文曰財温水也引考工記以涗水漚其絲)
洵須倫切(說文曰過水中也集韻曰水名在晉陽一曰揮涕也)詩云吁嗟
洵兮洵直且侯洵美且都洵有情兮皆與恂詢通
沆瀣下朗切下戒切楚辭曰吸沆瀣以充
虚(孫愐曰北方夜半氣也)
水之疑
沙所加切水中糜石也説文曰從(少水少沙見又作)譚長說
(沙或從尐尐子結切俗又作砂)又素何切摩沙也
染而琰切染帛為色也(説文曰從水杂聲徐鍇曰説文無杂字未詳裴)
(光逺曲説不録)
法方乏切經傳之用為法則法式莫平於水為
平者法焉故從水與準同義其從廌從去未詳亦
作(説文曰刑也平之如水廌觸不直者去之别作法制所以禁雅非去雅從廌從去之)
(説不通)
洄胡隈切水所旋幹也回旋之深者為囦顔回
字淵(說文曰古文别作洄)因之為回還為裵回(則作迴徊)又因之
為回邪為昬回(别作恛佪)
六書故卷六
