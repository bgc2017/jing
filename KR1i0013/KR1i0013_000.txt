提要
古樂經傳樂類
提要
(臣)等謹案古樂經傳五卷
國朝李光地撰光地所著尚書解義諸書已别
著録是書乃所作古樂經解詁取大司樂以
下二十官為經以樂記為之記又有附樂經
附樂記統為五卷樂經樂記為光地所自訂
其樂教樂用二篇則其孫清植以遺稿集成
者也樂經之最不易通為千古聚訟者莫若
大司樂一篇葢竇公以後久失其傳康成之
注亦自隱奥難曉學者各為之説遂至紛紜
轇轕無所折衷光地之論謂經文圜鍾為宫
當作黄鍾為宫葢即以黄鍾為宫也黄鍾為
角則黄鍾角調也其起調畢曲之律以姑洗
太蔟為徴則太蔟徴調也其起調畢曲之律
以南吕姑洗為羽則姑洗羽調也其起調畢
曲之律以大吕據此則黄鍾為角乃姑洗為
黄鍾之角太蔟為徴乃南吕為太蔟之徴姑
洗為羽乃大吕為姑洗之羽經文自當為黄
鍾之角太蔟之徴姑洗之羽不得以黄鍾為
角太蔟為徴姑洗為羽光地錯綜比附亦未
免迂曲而不可通然其以上文祀天神四望
所用之律為證亦自有意義雖近於穿鑿正
不妨存一解以補前人所未備其他立説則
多考核確當議論精詳葢其用功甚深逈非
師心臆度者所可及矣乾隆四十六年六月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
