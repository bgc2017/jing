周易函書别集目錄
易學湏知三卷
易解辨異三卷
(篝燈約旨十卷)
周易函書别集卷一禮部侍郎胡煦撰
易學須知
須知周易一書即伏羲大圓圖中所有六十四象文王
開而為卦各予以名各係以辭遂名周易其三百八十
四爻又即文王之六十四卦而周公拆之加以爻辭者
也
須知伏羲大圓圖又即先天八卦圓圖更加一倍者也
須知伏羲先天四圖非伏羲之創為也全倣象於河圖
洛書故隂陽兩象倣於竒耦而内外之分上下之位終
始之序莫不隱與肖也
須知圖書既為畫卦之資則畫卦之理必先具於圖書
之中
須知伏羲畫卦既則圖書則所畫之卦亦必具有圖書
之妙
須知伏羲四圖全倣圖書文王卦爻全宗伏羲則爻必
宗卦卦必宗先天先天必宗圖書一以貫之方為真易
煦所由有循環太極一圖
須知文周卦爻既出先天圖則全部周易俱是先天俱
是活潑潑地俱是圓轉流通的安得執為後天而認作
有形有體不可移易之物至令後儒指為卦變
須知後儒之解周易說出千萬種道理來因有一卦之
爻不能相通因有本卦所有之爻全與卦背者矣當知
周易渾渾淪淪止是一箇道理是聖聖相傳之真諦故
煦之函書意欲將從前所有之誤盡為剖正
須知河圖之妙全在合處洛書之妙全在分處
須知河圖洛書皆作易源頭若云洛書所以作範孔子
說入易中豈非孔子之誤
須知河圖洛書同出伏羲時盖無洛書之分無以顯河
圖之合無河圖之合亦無以顯洛書之分故必兼此二
圖始得畫卦之妙謂為大禹時神龜出洛此後儒之誤
孔子經文無此言也
須知則書作範亦後儒之誤孔子既無明訓洪範具在
要亦未有明文
須知伏羲有先天無後天者以圓圖之内合則於河圖
圓圖之外分則於洛書故不必更倣洛書畫為後天也
須知河圖之數十至全者也先天之渾淪也洛書之數
九不全者也後天之既分也盖太極中涵原極渾全無
所不有至生而為物則各得其偏故時乘六龍以御天
之妙必歸諸乾元至羣龍之可見則止分六龍之一二
而已
須知内合外分即河圖中内生外成之旨故聖人傳心
之妙盡發洩於先天四圖
須知河圖四象必全生成渾合便具萬理靜涵之妙
須知河圖竒與竒連耦與耦連便具循環不息之機
須知河圖竒耦之生皆在内竒耦之盛皆在外便具大
本達道之理
須知初生之隂陽皆在内垂盡之隂陽皆在外便具始
終微盛之妙
須知河圖竒生於北内耦生於南内便具陰陽互根之
秘
須知初生之竒不離盛隂極盛之竒便含微隂初生之
耦不離盛陽極盛之耦便含微陽便具隂陽相須之妙
須知易有太極是孔子於兩儀四象既生之後逆遡兩
儀四象之所由以生原有一種不可言說道理而因稱
為太極太者尊上之辭極者無以復加之謂是言兩儀
肇生先有尊上而無以復加者存故以為易之有也亦
如乾彖贊元不能明言其中所有但以為萬物資始者
然耳非可以圖畫者也果有圖則孔子當即言之孔子
當即傳之矣
須知後儒所傳太極一圖是後儒所撰之圖非孔子之
所傳也但明太極之理自知太極非圖可畫
須知太極既不可以圖畫則後儒無極一圖加於太極
之上益愈支離
須知後儒以無極二字與太極並稱則竟以太極為有
矣夫太極云者孔子特懸揣而尊重之以為有此極至
無加之理耳其或有或無皆其所包其非有非無皆其
所包乃忽挑出無之一字在太極之外是謂不知太極
之理
須知太極既謂之極矣無極而復謂之極是兩極矣太
極之上猶有至極之理存焉太極而猶得謂為極乎
須知函書所畫循環一圖亦稱為循環太極圖者非謂
太極竟可畫也止是隂陽兩象糾繆迴環相須互根用
以明内外往来上下終始之妙耳
須知通書動而生陽静而生隂之說亦止是流行中道
理非生天生地之太極便是如此盖太極初生便具兩
儀從無先生天後生地先生男後生女之說繋傳曰天
地絪緼萬物化醇男女搆精萬物化生是天地男女之
交也如曰陽之極然後生隂則隂為陽子而陽之權已
謝矣隂之極然後生陽則陽為隂子而隂之權已謝矣
誠不解何時為隂陽得交之時也夫萬物之生固皆隂
陽交後之事因知此語不能無弊
須知無極之極與太極之極不同亦止說流行一邊事
盖此極字即動極而静静極復動之極非太極之極也
因有陽極生隂隂極生陽之說故遂以生隂生陽者為
極又因陽之未極原未有隂故以陽極之前為隂之無
隂之未極原未有陽故以隂極之前為陽之無此是通
書說流行之理耳若太極之極則隂陽同時俱生者也
故孔子曰易有太極是生兩儀不然何得有隂陽相交
萬物化生之事
須知生天生地之太極是可想而不可說可以意會而
不可以圖傳者也
須知太極者静鎮於中其出不窮不可思議不可言說
者也所生之萬物則有形有質不可互易者也其斡旋
運轉之能全是太極所生隂陽之力故曰一隂一陽之
謂道又曰形而上者謂之道謂隂陽為形器則隂陽淪
於萬物是謂不知隂陽謂道為形器之所以然則達道
又占却了大本地位是謂不知道請看六經四子書凡
所言之道有不在作用一邊者乎
須知先天圓圖全本河圖洛書畫出其中虚者便是太
極此後兩儀四象八卦以漸而分愈分而愈不可窮實
皆由在内者生出此即河圖生數在内便含成數之象
然既虚其中矣豈竟可把作圖看
須知太極生兩儀兩儀生四象有能生者即有能生之
所成者生者内而成者外是即河圖内生外成之義
須知所生之兩儀不離太極所生之四象不離兩儀此
即河圖成數各附於生數之義
須知微陽初生於坤中微隂初生於乾中即一竒之生
於北内二耦之生於南内
須知盛隂盛陽然後外出此即七竒之成然後出外六
耦之成然後出外也
須知盛陽終於西外盛隂終於東外此即九竒終於西
外八耦終於東外也
須知一陽二陽三陽相連一隂二隂三隂相連然後以
漸而終於外此即一三與七連二四與六連然後九竒
八耦以漸而外終之義也
須知先天圖中既具循環不息之義而又可爻爻拆之
以觀其内合外分兩儀四象八卦之不同也至其拆而
為卦每爻各具一義到得上爻又以為窮極將反則是
逐爻而論亦莫非循環不息之義也
須知河圖既為先天則未發之中豈能動著絲毫故河
圖有連法無拆法
須知後儒拆河圖之數各配以卦以為立法即在於此
是未知先天二字之義也河圖而可拆也將未發之中
亦可拆為喜怒哀樂乎後儒必拆河圖配以卦爻總為
洛書之數各有卦爻相配而已然後天可以卦爻相配
而先天則斷不可也
須知十者河圖九者洛書此先天後天之分也謂十為
書而九為圖非讀書窮理者也至謂圖書與先天四圖
為偽作者亦愈支離甚矣夫孔子繋傳固已逐圖詳釋
矣
須知先天小圓圖有内外三爻之拆法以其由内出外
漸加而後生故太極兩儀四象之妙悉具其中
須知先天小圓圖有上下左右之連法以循環不息相
依互根之妙悉具其中
須知小圓圖有始微中盛末衰之三候所以文周立卦
亦時有三候有内外上下之三等所以文周立卦亦位
有三等
須知洛書便是拆河圖而成者如拆一六為乾坎拆三
八為艮震之類故知既有洛書則河圖斷無拆法盖後
天不容有兩也
須知七九易位者金以從所畏而易其位針之指南是
也火以太烈侵過其分而易其位盖火無實形麗於虚
而易散唯入於金中分之合之唯其所便故金能留火
之性此所由易其位也無寒火而有温泉陽能侵隂隂
不能侵陽也又須知其數雖易而金火之性仍自各得
其分非有易也
須知金以斷制為性斷則必分故分九而為二七火以
融物為性融則必合故合二七而為九
須知一者體統之太極也其後每加一數而竒耦以變
其所加之一則流行之太極也
須知隂陽五行俱是先氣而後形水火以氣用故居先
土金以形用故居後木兼形氣故中處焉其堅而實者
形也而漸長漸大則氣也
須知萬物之生始於氣而終於形故生數皆氣而成數
皆形也
須知伏羲八卦雷風始之始於氣也山澤終之終於形
也皆河圖中先氣後形内生外成之義
須知雷風氣而山澤形而坎離適居其中當交接之際
故水火二者遂各具半氣半形之用
須知萬物將成形時皆由水始便是圖書中天一生水
之義乾坤初爻皆象之以水序卦之初屯蒙六卦皆水
悉此義也
須知乾坤初爻一象流動之水一象凝定之水便是隂
陽不同之義
須知方圖横圖除乾坤覆載於上下者不論其在中者
皆雷風之氣在外者皆山澤之形以萬事萬物俱由中
起莫非氣始形終生中成外之義
須知方圖止以寓相交之義然猶在方交之始故亦以
為先天而入於大圓之中
須知後天八卦由坎而始皆天一生水之義男女搆精
說在天地絪緼之後絪緼者氣之始搆精者形之始也
精即水也
須知後天八卦即先天八卦一交而成者也四正交一
爻者也四隅交兩爻者也乾坤中交也坎離上下交也
艮巽則下之兩爻與上之兩爻交也震兑則下之一爻
既與上交而上之一爻又與下交也
須知隂始不能與陽始交隂終不能與陽終交者不克
相續故也隂之始與陽之終交陽之始與隂之終交其
氣相續故耳此所以四隅之卦自相交也
須知伏羲八卦圓圖及六十四卦圓圖以卦象列者皆
文王作易之圖隨周易而并傳者也非伏羲之本圖也
須知伏羲之本圖止欲發明兩儀四象八卦自太極生
出之旨故其東陽西隂原止兩畫非有八叚及六十四
叚之别也
須知伏羲初畫時陽東隂西連為一圈當止别以二色
其四象八卦之皆連者亦如是也後世聖人開而為卦
欲以一色分别隂陽則不得不以連斷為文
須知三十六畫之小圓圖文王之圖也十四畫之小圓
圖則伏羲之本圖也五百七十六畫之大圓圖文王之
圖也一百二十六畫之大圓圖則伏羲之本圖也伏羲
之圖久已失傳今悉補之不然則是伏羲居四聖之最
先為周易所自始乃反不得有伏羲之易矣
須知伏羲四圖以小圓圖為主大圓圖則小圓圖之重
也至文王開而為卦則遂以大圓圖為主
須知大横圖即折大圓圖而成之者也小横圖即折小
圓圖而成之者也皆所以顯加一倍之法及乾始坤終
包羅六子之義與乾一兑二推衍八卦之數者也
須知伏羲止於四圖而無窮之妙自具其中雖經歴聖
闡揚莫之能殫今觀太極之藴含有能極盡而闡揚者
乎兩儀四象八卦之變化有能極盡而闡揚者乎今觀
命爻之法於兩儀分得之爻用一初字非指其發源於
太極藉以解圖中之藴乎彖之往来上下内外終始非
指其發源於中漸往於外用以解圖中隂陽不息之機
乎
須知伏羲止有四圖而萬事萬物之理已備是體用一
如天人一致者也故不待開而為卦遂成伏羲之易
須知伏羲之圖既未開而為卦則亦并未有八卦及六
十四卦之名下繋第六章確有明證而從前未得其觧
遂令學易者無處摸索
須知下繫第六章說文王作易既有原本却與伏羲之
圖不相混淆至後叚因貳以濟民行則所以明作易之
故也
須知第六章以稱名為衰世之意便知卦之有名非稱
於伏羲盖伏羲時當中古不可謂為衰世况嗜欲未開
無吉凶可趨避也
須知卦名之稱各有義類黃帝蚩尤始造兵端伏羲之
時安得遂有師乎至於井鼎噬嗑之始皆在伏羲之後
如不稽類安得而知
須知彰往八字皆是說伏羲之圖彰往謂圖之在外者
察來謂圖之在内者是分内外而言也微顯者引外而
入内闡幽者引内而出外是合内外而言也下面當名
八字方說文王作易當名之上加一開字便謂開圖為
卦用以作易也此處方曰開圖則伏羲之時圖之未開
亦已明矣開圖方曰當名則伏羲之時既未有卦并未
有名亦已明矣
須知察来之来指太極之涵藴而言便是聖人作易本
意用以傳心之的旨文王於乾卦說出元字周公於卦
爻說出初字孔子於繫傳說出太極皆是此旨以此處
非可言說但要人留神注意於此耳
須知衰世而謂之為意是言作易之心如此非竟以作
易之時為衰世也
須知易中所有之卦既出先天圖則所繫之卦辭即莫
非表章圖藴者矣故能於事物未起之先即具有前知
之妙
須知文王之卦得於先天則全部周易無有一卦一爻
不是先天則必無有一卦一爻為形器之可拘者矣
須知揲筮求卦全是從太極隂陽將動欲動之時以探
討隂陽太少之氣機隂陽太少有何形質有何體叚故
知周易所有卦爻全是先天
須知東陽西隂南陽北隂之說皆所以釋先天圖也東
陽西隂者兩儀也南陽北隂者謂東之南西之南東之
北西之北也自四象八卦以後莫不如是此伏羲連而
不斷之圖也文王之圖雖亦具有此象然非以伏羲之
圖證之不可得而辨矣若以文王卦圖認作兩儀則兩
儀當為九十六畫矣故知伏羲大圖兩儀止得兩畫後
之觀圖者一卦止作一卦看烏得而辨之
須知先天一圖立卦象之法即出於其中以其有初末
微盛上下消息之旨也以其時止三候位止三等也
須知先天一圖歲令月窟之旨悉出其中以晦朔弦望
及十二辟卦其生隂生陽之時位無弗同也
須知先天一圖天根之義亦出其中以天道聖學之大
原天人合一之妙旨皆藴於圖其中之不可畫者是也
須知天根月窟之說非指復姤而言只是邵子指明先
天圖中流行之氣與相須互根之義耳是解三畫之小
圖也若復姤則六畫之卦矣
須知天根即天心之說但心以肆應不窮者言根以生
生不息者言各有其旨而其義則同也
須知天有何根只因上面象天之純乾由此震之一陽
初生而始故謂為天之根
須知月有何窟只因月之本象全是隂體向為陽光所
掩故不可見今幸陽光讓得一分然後隂體的然呈露
故以為月之窟
須知遇巽逢乾全是向上下流轉處說循環之氣類而
推之則震之遇離離之遇兑兑之遇乾巽之遇坎坎之
遇艮艮之遇坤其順其逆莫不如是
須知既有順遇必有逆遇皆此相親之兩卦而往来之
機寓焉矣故煦亦另設先天順遇先天逆遇之圖
須知順遇逆遇皆在兩卦縫中合前後兩卦而成之者
故遂名為縫卦圖此非意為之也因見周公爻辭每有
鄰遇二字用意推求既久而得之始知鄰遇二字皆指
始初相比之二卦既已分居而變動之爻復得相比故
云然也
須知周易中言遇必在縫中之卦非此縫卦則無有言
遇者矣譬諸逆旅雖無日不與人遇而終不可以言遇
必與同鄉同井最相親厚者相值然後始可以云遇也
周易立辭之精其妙如此豈略觀大意所能辨哉詳具
函書各卦之中
須知易中言鄰與言遇相似亦謂先天圖中本相親比
之卦詳具函書各卦中
須知先天圖中全是流行之氣則稱為對待不移者非
也觀天根月窟之妙及一陽二陽三陽相連而不斷一
隂二隂三隂相連而不斷可知矣
須知先天大圓小圓既具流行之氣則必無截然可分
之界故雖文王開而為卦亦宜向連貫處留神體察所
以周公爻辭有先天相連之二卦忽而相比遂以鄰遇
言之而發明先天連貫之旨若後天則形質已成故四
正四隅皆各安其位而不遷今以後天為流行不息是
與論先天者均失其旨矣其以後天為流行不息者不
過因孔子說卦有帝出乎震一叚耳然此一叚是說天
地生物之大道由中出外由外歸中之妙特借有形有
質之後顯而可見者以指明之觀震始艮終之說可知
非謂後天圖竟是流行者也然其位既定而流行之理
自在其中
須知聖人立卦皆是發明變動之妙與天運之不息太
極之日出而不窮相似故多注意於流行一邊如萬物
本天則先天圖後天圖皆由乾而始萬物之生將欲成
形莫不資水以始故後天之數遂以坎為一數而辟卦
之先於子半亦是此義至於由水生木而其形已肇故
孔子之於說卦發明震以始之艮以終之而三統之有
取於建寅亦是此義凡皆流行之故也今謂後天為對
待不移者為是各居其方耳然方雖各居而氣實相通
但不可以對待不移之一說拘也若先天在渾淪未發
之中活潑潑地斷不可謂為對待不移何也果其不移
而如許之萬物從何自生也
須知加一倍之說看來雖甚容易而四聖所闡莫非加
一倍中變化之妙所以邵子曰天向一中生造化人從
心上起經綸人之作事先從心中發出一念逮至做成
事業則千態萬狀不可名言此即先天圖中内合外分
之象
須知文王比象洛書作為後天小圖却無後天大圖者
以文王所用之卦皆開先天大圖而得之者也既本伏
羲大圖之卦作為周易則所闡明皆伏羲圖中之藴又
安用後天之大圖為哉
須知大撓之造支干亦由先天四圖始也五行出於四
象四象出於兩儀然五行之中莫不各有隂陽而隂陽
之中莫不各有微盛今觀先天四圖原具隂陽微盛之
理支干既各有五行又於其中分別隂陽微盛其妙不
已具於是乎
須知支干納於爻中原具隂陽微盛之旨則其驗於時
日亦止是隂陽微盛之旨耳其甲子乙丑之類皆假立
之名目也
須知大撓之造支干皆因卦爻動變實能取驗於時日
者故作為支干二十二字用以明卦中之爻如某歲為
甲子某歲為乙丑某日為甲子某日為乙丑皆非妄設
者也逮至後世支干之沿流於時日者既皆確有可驗
而壬乙禽遁之設遂不顧其驗與不驗而紛然起矣要
彼小術雖或偶有所驗率皆依傍時日庶幾得之總不
如周易雖極遠極幽之事莫不於吉凶之分際親切著
明斷然而無悮也特其理幽深非粗淺之可學其德妙
契天道非䙝越者之可易言也
須知納甲之設皆聖人借日月交光之旨用以明易所
謂仰觀天文者是也然止稱為納甲者是因其所在之
方用以紀六位時成之象耳其妙既與先天卦象相同
其時亦與先天卦侯相準至若甲乙丙丁亦有何竒後
之術數家但記其所納之甲而不記其六成之象虚存
此納甲之名亦卒歸無用焉耳
須知聖人仰觀俯察作為周易則日月交光正仰觀之
事
須知日月交光皆天地自然之易而伏羲之圖正所以
倣象其精藴者也今以納甲為術數者流則先甲先庚
西南東北大明終始帝乙歸妹已日乃孚之義文周之
前實已有之亦可曰文周為術數乎且出震息兑盈乾
虚坤皆天地自然之隂陽相循無端終古不易無日不
在眼前而常人視之尚莫能觧豈術數家所能窺其奥
而妄擬者乎
須知天為一元之合地之必與天對者以人處地上資
地以有其生故也然日月與地三物適為兩儀何也竒
一而耦兩陽畫連而隂畫斷連斯一斷斯兩隂陽之義
也日陽故竒月與地皆隂故偶也坤之卦辭不言地而
言月借其同類者而證之云耳又緣人處地上不能全
見地面而能全見月面故也若據理而論天之空懸寥
廓不知大於地幾萬萬倍矣豈地之所能配乎故易曰
地道無成
須知火珠林中干之所納絶無可取而支之所納每有
竒驗其中皆有精義存焉要亦聖人深知隂陽始終微
盛之情而比合於卦爻擬議於人事考驗之於歲時日
月而覺某爻之動也與某支之義相符然後定某爻為
某支又以此爻徵諸歲時其驗於某歲某時歴歴不爽
也然後定其支於某歲某時其於干也亦然然後知某
歲確為某干某歲確為某支也其於日月也亦然所由
謂支干之作與納甲之設皆由周易始也後世以火珠
林為術數置焉不講亦未知數所由起原有至精之妙
義存焉逮於占卜之家互相傳授確有明驗而術數者
流推出生克制化之用是即易中當位不當位之說耳
要其所以能然之故又豈術數家所能妄作者哉
須知周易精粗不遺小大悉備所以能冒天下之道故
干支之設悉從卦爻而起而文周之易亦遂有庚甲己
乙之說
須知術家所傳六合六冲亦出於周易八純之卦占散
事則宜為六冲也初世之卦除巽之在内者變去變來
皆不成合者不論其餘六卦并乾坤之三世皆為六合
占成事則宜
須知術家因卦中之冲合亦遂有日月之冲合如日冲
則動月冲則破是其冲也如日月生合則其事大利是
其合也
須知旬空之說因在旬中則所動之爻不驗此亦由周
易始也
須知生旺墓絶之理亦由周易始也如用爻衰弱喜遇
生扶用爻休囚喜當旺相用爻重疊則喜墓忌爻摇動
則喜絶是也
須知納支驗而納干不驗者支曰地支靜而有常故納
於爻中之位遂與爻同德隨之而定干曰天干流行不
息納於爻中之位而不定故一卦止納一干
須知易冒天下之道本末内外大小精粗俱無所遺故
卜筮者得藉之以自神其實聖人寄天地之道於圖象
文周發圖象之秘於卦爻既非浮竊者所能又懼其漫
無可入或厭苦而棄去之又虞大道非此莫傳又以百
姓日用而不知則吉凶無所趨避終無以濟民之行因
寓意於占卜而納支干於中使樂前知習術數者傳其
文以俟其人或知後世將有秦火一關故藉卜筮以永
亦未可知當知聖人固前知者也
須知揲蓍之法是聖人倣象於易數以求合乎太極隂
陽四象之妙者其妙在易而不在蓍但以為蓍中之妙
與易理何干
須知卜筮之說是聖人導人學易之路至其精藴則性
命之原本天人之一致也第性與天道不可得聞敏求
好學人又間不一出即出矣又或淹於文史莫探其本
聖人懼易道深微或至中絶故寄其道於卜筮使永其
傳也若云周易止是占卜之書孔子何復有窮理盡性
至命之說哉
須知揲筮之法分二掛一揲四歸竒而要其所得遂有
隂陽太少之四象而綜其全數自具六十四種之形體
非其擬議妙合天道那易有此也然後知聖人立法之
精也
周易函書别集卷一
