周易函書約存卷六禮部侍郎胡煦撰
原古(蓍法)
啟蒙蓍法
古者筮卜並傳今龜卜之法漢已失傳獨有易卦相沿至今世之占者率用火珠林以錢代蓍則筮法之不至淪滅亦已幸矣乃先儒流傳或有傳授或不盡有傳授如虞仲翔伊川先生往往各出已見不能與
聖人立卦畫圖之法相符則法存而猶之乎失也幸頼朱子考訂特詳於啟蒙揆諸聖人傳易之心罔有不合亟收之以俟於其後無使至如韶濩夏武龜卜雲和同致慨於淪亡亦不幸之幸矣
大衍之數五十其用四十有九
煦按趙彦肅以四十九未分時象太極朱子以除一象太極然自有周易以來率無象太極之法以太極非形所可象也伏羲之圖象以虛中夫虛中亦何象
可言太極而果可象也孔子既有象二象三象四象閏之說何獨於太極而遺之其必不可象也審矣詳見繫傳何以止用四十九也煦按既曰用四十九則其一不用可知矣夫一用一不用固一動一靜一陰一陽之象也周易卦爻無陰陽並用之理故三男皆乾用於坤三女皆坤用於乾此即用九則不用六用六則不用九之象周易彖辭凡言往來上下内外進退莫不如是今既曰其用四十有九則一之不用可
知是用與不用已具陰陽動靜之義然必用四十九者蓋因卦止於八各得六爻六爻共得四十八爻第此八卦之六爻若非九六二用必不能自成卦體故於六八之外增此一爻明九六二用原非本卦所有均係自外用來者无妄之詞曰剛自外來而為主於内便是為用九而言
分而為二以象兩掛一以象三揲之以四以象四時歸
竒於扐以象閏
啟蒙曰掛者懸於小指之間揲者以大指食指間而别之竒謂餘數扐者扐於中三指之兩間也蓍凡四十有九信手中分各置一手以象兩儀而掛右手一策於左手小指之間以象三才遂以四揲左手之策以象四時而歸其餘數於左手第四指間以象閏又以四揲右手之策而再歸其餘於左手第三指間以象再閏五歲之象掛一一也揲左二也扐左三也揲右四也扐右五也是謂一變其卦扐之數不五即九
(煦)按五歲再閏止重再閏二字五歲不必象也且聖人之言止有分二掛一揲四歸竒四種因欲探討隂陽太少四象之秘故以四種之象象之與揲四同義五歲原無可象故不必象必謂五歲可象則分二揲四之說置於何地而後掛者謂一變既畢二變三變皆須掛也
朱子曰竒者三偶者一言初變之竒有三狀偶止一狀也左三則右一左一則右三左二則右二左四則右四去掛一計之則五為四而竒九為八而偶潜老曰此三統大衍所謂易三微而成著也啟蒙曰一變之後除前餘數復合其見存之策或四
十或四十四分掛扐歸如前法是謂再變其掛扐者不四即八再變三變左二則右一左一則右二左三則右四左四則右三合掛一計之則三者為四而成竒七者為八而成偶初掛則除而再三合掛已寓損益盈虛
啟蒙曰再變之後除前兩次餘數復合其見存之策或四十或三十六或三十二分掛扐歸如前法是謂三變其掛扐者如再變例三變餘策與二變同三變既畢乃合一二變視掛扐之竒偶以分所遇陰陽之老少是為一爻玉齋胡氏曰掛扐四五為竒九八為偶三竒為老陽遇老陽者其爻為○所謂重也二竒一偶為少陰遇少陰者其爻為&KR0306;所謂折也二偶一竒為少陽遇少
陽者其爻為一所謂单也三偶為老陰遇老陰者其爻為乂所謂交也(煦)按四五為竒者四五生數也八九為偶者八九成數也此即生數為陽成數為陰也先儒以老陽之口為方形非也少陽之畫一少而老矣則以少陽之一交其兩端而圓之以象其無始終無間斷也其象宜○
策數以四五為竒八九為偶初變有五有九而五去掛
仍四也九去掛仍八也竒用其全故四即以一為體以
三為用偶用其半故八僅存四以二為體以二為用郭
維曰一行以三少為竒三多為偶最明
煦按揲蓍之策皆在用邊故曰其用四十有九今曰四以一為體非也此處安得有體數也蓋止是合四為一合八為二而論之是謂此一揲之一數便含有四象耳仍是揲四之義詳論於後
十八變策六十四狀圖
朱子曰六十四者掛扐全數也皆四十九蓍為之也每
三變各合八卦止菴分合圖之詳矣兹槩其為六十四
狀以符六十四卦云耳
煦按此上十二象每一格中各有三象即三變而成一爻者也其每格在下之一象連○皆五數即初變連掛一之數也然此五數止論四數除掛一之數而論也因四十八數之外原有一動用之竒數同行於四十八爻之中故聖人據爻數而除之則是此初變之一○原不在爻數中故也至二變三變所掛之一皆在數中故二變三變之一○皆算為一數其初變掛一必取諸右而掛之明陰陽相交之義也至二變
三變宜可不掛然皆必取右而掛於左者陰陽不交則萬物不生原無獨立之勢亦莫非相交之義也啟蒙曰右三竒為老陽者凡十有二掛扐之數十有三除初掛之一為十有二以四約而三分之為一者三一竒象圓而圍三故三一之中各復有三而積三三之數則為九過揲之策三十有六以四約之亦得九焉○掛扐除一四分四十有八而得其一也一其十二而三其四也九之母也過揲之策四分四十八
而得其三也三其十二而九其四也九之子也皆徑一而圍三也於四策中而置一於上以為體列三於下以為用三其一即三其三為九之母過揲三十六四約得九為九之子四其九而九其四故此過揲者九之子也以三十六為母則三百二十四為子極千萬皆子也煦按圍三圍四用全用半之說自朱子發之後之言筮法者率皆引以為詞然圍三之說是矣而用半之
說畢竟牽強八而用四則為半四四而又用其二是用半之中而又用其半也當知聖人立法止是合四為一而已其必合四為一者以卦爻之成不出四象即在一爻原自具有四象之理今即初爻而論其卦畫未成時凡陰陽太少何象不可命乎今欲於蓍數中探討四象之形故遂揲四以求之而所餘之策亦遂合四而一之其四合之而得十二之數其合掛扐過揲而總得四個十二之數無非四象混合之機也
其必合四而得十二者二六也兩地之義也其取兩地而不取參天者地之位一定而不移故有二六之可見天之氣流行而不息則以揲四之善遷善變者象之乾彖所由曰六位時成也况十二之中除三為體數則所用者九耳邵子曰四分用三即徑一圍三之義也况十二之數原從三揲得來者也蓋揲蓍之法凡六之與九皆離不了四象故無往而不可以四參也此皆聖人妙契陰陽之理而用以倣象之耳今
以圍三圍四用半用全之說解之費如許之力仍非陰陽動靜之旨當知說卦傳參天兩地而倚數上文說幽贊生蓍則參兩二字便是全說筮法而兩之有位可稽參之流行變動則未有得其解者又曰此即四象太陽居一含九之數也煦按以四為一者即徑一圍三之說所徑之一所圍之三合而為四故每四數皆一於中而三圍於外故遂以四為圓之竒玉齋胡氏曰以下四圖别老少掛扐之數而圖
說又兼及過揲之數也此圖明老陽掛扐之策一個五兩個四是為三竒凡十有二者言老陽之數其變凡十二樣也掛扐之數十有三除初掛之一為十有二以四約其十二策之數而以三變分之每一變計四數也為一者三謂一個四策為一一即四也即竒也故不言四而言一合三變則為一者凡三謂為四者凡三也一竒象圓而圍三本參天之義於是四策之中取一策以象圓而以三策為圍三而用其全此
一之中復有三也如是而象圓圍三者凡三焉合三竒用其全者而言則三一之中各復有三積三三為老陽之九以四約過揲三十六亦得四個九也○掛扐除一四分四十八而得其一者以四十九策除掛之一而四分四十八策計四個十二於其中得一個十二是為四分中之一分一其十二而三其四也一個十二亦徑一之義三個四亦圍三之義即上爻三三之數只是一個九故為九之母過揲之策
以四十八而四分之亦計四個十二於其中得三個十二是謂四分中之三分三其十二而九其四也即上文三十六之數以四約之却是四個九故為九之子一個十二亦徑一之義九個四亦圍三之義即四象中太陽占第一位而含九之數特揲蓍逐爻各有老少之數觀其變與不變以為占而由太極加倍以生者則老少在第二三爻方見此又不可不知也煦曰掛扐之策所餘之用策也過揲之策數而不用之
策也今置用策不論而論過揲之策謂老陽三十六策老陰二十四策少陰三十二策少陽二十八策是明暗互用之機藏往闡幽微顯之妙用也
八掛扐之數十有七除初掛之一為十有六以四約而三分之為一者二為二者一一竒象圓而用其全故二一之中各復有三二偶象方而用其半故一二之中復有二焉而積二三一二之數則為八過揲之數三十有二以四約之亦得八焉○掛扐除一四其四也自一其十二者而進四也八之母也過揲之數八其四也自三其十二者而退四也八之子也○即四象少陰居二含八之數也○二一各有三一二復
有二為八之母一二復有二謂於八策中去四不用於四策中置二於上為體以領二用也四約過揲之策得八為八之子四其八而八其四為三十二故此過揲者八之子也以三十二為母則二百五十六為子胡玉齋曰此圖明少陰掛扐之策一個九兩個四或一個五一個四一個八是為兩竒一偶凡二十有八者言少陰之數其變凡二十有八樣也掛扐之數十有七除初掛之一則為十有六以四約其十六策
之數而以三變分之兩變計四數一變計八數也為一者二謂一個四策為一即四也即竒也故不言四而言一合二變則為一者凡二謂為四者凡二也為二者一謂兩四策為二二即八也即偶也故不言八而言二只一變則為二者凡一謂為八者凡一也一竒象圓而用全亦本參天之義是於二變各四策全用而於其中各取一策以象圓而各以三策為圍三而用其全故二一之中各復有三二偶象方
而用半亦本兩地之義於是一變八策中去其四不用而於所存四策中取二策以象方而以二策為圍四而用其半故二之中復有二積二三一二為少陰之八以四約過揲三十二亦得四個八也○掛扐十七除却掛之一而以四約之則四其四為十六自一其十二而進四蓋自老陽之十二進四而變為少陰即上文積二三一二之數只是一個八故為八之母過揲三十二以四約之為四八三十二自三其十
二者而退四亦自老陽之三十六退四而得三十二即上文四約三十二之數却是四個八故為八之子即四象中少陰占第二位而含八之數餘同前義煦按四數既以徑一圍三之義而命為竒則八之一數自爲兩竒兩竒則二而偶矣何等直捷且二固從一生者也此予所由不取圍四用半之說也
啟蒙曰右兩偶一竒以竒為主為少陽者凡二十掛扐之數二十有一除初掛之一為二十以四約而三分之為二者二為一者一二偶象方而用其半故二二之中復各有二一竒象圓而用其全故一一之中復有二焉而積二二一三之數則為七過揲之數二十有八以四約之亦得七焉○掛扐除一五其四也自兩其十二者而退四也七之母也過揲之數七其四也自兩其十二者而進四也七之子也○即四象
少陽居三含七之數也○二二各有二一一復有三為七之母二二者兩個八也逢八去四於四策者置二為體以領二用四約過揲之策得七為七之子四其七而七其四為二十八故此過揲者七之子也以二十八為母則百九十六為子胡玉齋曰此圖明少陽掛扐之數兩個八一個五或一個九一個八一個四是為兩偶一竒凡二十者言少陽之數其變凡二十樣也掛扐之數二十一除初掛之一為二十以四
約其二十策之數而以三變分之二變計八數一變計四數也為二者二謂二個四策為二二即八也即偶也故不言八而言二合二變則為二者凡二謂為八者凡二也為一者一謂一個四為一即四也即竒也故不言四而言一只一變則為一者凡一謂為四者凡一也二偶象方而用其半亦本兩地之義於是二變各八策中各去其四不用而於各存四策中各取二策以象方而各以二策為圍四而用半故二二
之中各復有二□□一竒象圓而用且筌亦本參天之義是一變四策全用而於其中取一策以象圓而以三策為圍三而用全故一一之中復有三□二二一三為少陽之七以四約過揲之策二十八亦得四個七也○掛扐二十一除初掛之一而以四約之則四其五而為二十自兩其十二者而退四蓋自老陰之二十四退四而變為少陽即上文積二二一三之數只是一個七故爲七之母過揲二十八以四約之
為四七二十八自兩其十二者而進亦自老陰之二十四進四而得二十八即上文以四約二十八之數却是四個七故為七之子即四象中少陽占第三位而含七之數餘同前義煦按勾股數中亦止有圍三徑一圍四徑一之說從古原未有二偶象方而用半之說今以用半之理說入蓍數於蓍數亦無所發明即如此解二偶象方而用其半亦本兩地之義於是各八策中各去其四不
用而於各存四策中各取其二策以象方而各以二策為圍四而用半故二二之中各復有二既云各去其四不用又於各存四策中各取其二以象方夫象圓之說固當至於象方費如許之曲折止說出一個用二來何如一四為竒兩四為偶便自具陰陽之妙不大直捷乎且各取二策亦何以竟謂為象方乎且前聖揲蓍之法止有象兩儀象四象象八卦及象六十四卦之理今必欲補說象方象圓何歟及至象方
之說無可肖似不得已又以用半之說補之不大費
乾兌震離各得其十二狀巽坎艮坤各得四狀蓋減陰儀之四以益陽儀之四陽饒陰乏之義也即六十四四分之每分各得一十六乾十二合坤四為十六長男震十二合長女巽四為十六中男坎四合中女離十二為十六少男艮四合少女兌十二為十六皆造化自然之巧不可思議潛老曰陰陽之數盈縮互用幾在初之用掛而已用掛者四十九為之也初竒則知十二狀矣初偶則知止四狀矣
啟蒙曰右三偶為老陰者四掛扐之數二十有五除初掛之一為二十有四以四約而三分之為二者三二偶象方而用其半故三二之中各復有二而積三二之數則為六過揲之策亦二十有四以四約之亦得六焉○掛扐除一六之母也過揲之策六之子也四分四十有八而各得其二也兩其十二而六其四也皆圍四而用半也○即四象太陰居四含六之數也○三二各復有二為六之母逢八去半於用半中
以二為體領二為用四約過揲之策得六為六之子四其六而六其四故此過揲者六之子也以二十四為母則百四十四為子胡玉齋曰此圖明老陰掛扐之策一個九兩個八是為三偶凡四者言老陰之數其變凡四樣也掛扐之數二十五除初掛之一為二十四以四約其二十四數而以三變分之每一變計八數也為二者二謂四個四策為二二即八也即偶也故不言八而言二合二變則為二者凡三謂為八
者凡三也三偶象方而用半本兩地之義是於三變八策中各去四不用而於各所存四策中各取二策以象方而各以二策為圍四而用半此二之中復有二也如是而象方圍四者凡三焉合三偶用半者而言則三二之中各復有二積三二為老陰之六以四約過揲二十四亦得四個六也○掛扐除一為六之母者積其三二之數為一個六也過揲為六之子者四約過揲之策為四個六也四分四十八掛
扐得二分為兩個十二過揲得二分亦兩個十二六其四也兩其十二亦圍四之義六其四亦用半之義則四象中太陰占第四位而含六之數餘同前義蓍之變數老陽十二老陰四少陽二十少陰二十八合六十有四三十二為陽老陽十二少陽二十三十二為陰老陰四少陰二十八其十六則老陽老陰也老陽十二老陰四其四十八則少陽少陰也少陽二十少陰二十八老陽老陰乾坤之象也二八也少陰
少陽六子之象也六八也煦按蓍法四十八而少陽少陰合以得之宜若無老陽老陰之數不知老陰老陽動而變去已在用邊故也或問揲蓍之法虛一分二掛一揲四歸竒其第一揲不五則九第二揲不四則八計其竒數以定陰陽老少去其初掛之一何也西山蔡氏答曰虛一分二掛一揲四歸竒乃天地四時之生萬物也其竒數策數以定陰陽老少乃萬物正性命於天地也生蓍
以分二掛一為體揲四歸竒為用立卦以竒數為體策數為用在天地則虛其一而用四十九在萬物則去掛其一而用四十八此聖人所以知變化之道也煦按生萬物正性命之說最有道理蓋卦爻本無體也藉蓍以成則卦爻之性命非蓍不定故聖人之於蓍法分二掛一揲四歸竒無一不取法於天地陰陽正與天地之陰陽發生萬物相似故不特周易為大道之寓即蓍法亦大道之寓也解蓍法者多窮數而
不窮理曷有當與反一掛一皆在用邊即乾用九而無首之義煦嘗謂大衍之數五十其四十八則八卦之爻數即所稱八卦六爻之位數也所餘之二爻則陰陽也陰靜而陽動者也靜則反一於以象之動則隨四十八爻而行於八卦之中者也迨於爻象既成而掛一之數仍退而虛之以與靜陰配也故知從前象太極之說非確論也蓋既曰用已在有形有數之中是陰陽之事非太極之事也
啟蒙曰近世諸儒乃有前一變獨掛後二變不掛之說考之於經乃為六扐而後掛不應五歲再閏之義且後兩變又止三營蓋已誤矣又曰且用舊法則三變之中又以前一變為竒後二變為偶竒故其餘五九偶故其餘四八餘五九者五三而九一亦圍三徑一之義也餘四八者四八皆二亦圍四用半之義也三變之後老者陽饒而陰乏少者陽少而陰多亦皆有自然之法象焉若用近世之法則三變之餘皆為
圍三徑一之義而無復竒偶之分三變之後為老陽少陰者皆二十七為少陽者九為老陰者一又皆参差不齊無復自然之法象此足以見其說之誤矣朱子曰初一變得五者三得九者一故曰餘五九者五三而九一後二變得四者二得八者二故曰餘四八者四八皆二二變之後為老陽者十有二老陰四故曰陽饒而陰乏少陽二十少陰二十八故曰陽少而陰多
○蔡元定曰按五十之蓍分二掛一揲四為竒者三為偶者二蓋凡初揲左手餘一餘三皆為竒餘四者為偶至再揲三揲則餘三者亦為偶故云竒三而偶二也○西山蔡氏曰四十九蓍去掛一之蓍則四十八以四約之為十二以十二約之為四四與十二十二與四宛轉相因為四十八四十八者蓍之所以變化故其數之成四與十二自然相為經緯也老陽竒數十
二以十二約之得一則一之象也以四約之得三則☰之象也老陰竒數二十四以十二約之得二則&KR0306;之象也以四約之得六則☷之象也老陽策數三十六以十二約之得三則參天之象也以四約之得九則用九之象也老陰策數二十四以十二約之得二則兩地之象也以四約之得六則用六之象也少陽竒數二十以十二約之得一餘八由老陰而息蓋陽之未成者也以四約之得五則之象也少陰
竒數十六以十二約之得一餘四由老陽而消蓋陰之未成者也以四約之得四則之象也少陽策數二十八以十二約之得二餘四由老陰而息蓋陽之未成者也以四約之得七則不用之七也少陰策數三十二以十二約之得二餘八由老陽而消蓋陰之未成者也以四約之得八則不用之八也老陽之竒數進十二則老陰之竒數也策數退十二則老陰之策數也老陰之竒數退十二則老陽之竒數也
策數進十二則老陽之策數也少陽之竒數進十二則少陰之策數也策數退十二則少陰之竒數也少陰之竒數進十二則少陽之策數也策數退十二則少陽之竒數也老陽之竒數進四則少陰之竒數也策數退四則少陰之策數也老陰之竒數退四則少陽之竒數也策數進四則少陽之策數也少陽之竒數退四則少陰之竒數也策數進四則少陰之策數也少陰之竒數進四則少陽之竒數也策數退四則
少陽之策數也少陽之竒數以十約之餘八策數以十二約之餘四蓋老陰之變陽未成也少陰之竒以十二約之餘四策數以十二約之餘八蓋老陽之變陰未成也此易之所以用九用六而不用七八也沈氏筆談曰易數九為老陽七為少陽八為少陰六為老陰其九八七六之數皆有所從來凡歸餘之數有多有少多為陰如爻之偶少為陽如爻之竒三少乾也故曰老陽九揲而得之故其數九其策三十有
六兩多一少則一少為之主震坎艮也故皆謂之少陽少在初為震中為坎末為艮皆七揲而得之故其數七其策二十有八三多坤也故曰老陰六揲而得之故其數六其策二十有四兩少一多則一多為之主巽離兌也故皆謂之少陰多在初謂之巽中為離末為兌皆八揲而得之故其數八其策三十有二煦按九揲而得之謂所揲之數必至九回乃始得其數也故過揲之數四九得三十六七揲而得之者謂
所揲之數必至七回乃始得其數也故過揲之數四七得二十八陰數倣此啟蒙曰邵子曰五與四四去掛一之數則四三十二也九與八八去掛一之數則四六二十四也五與八八九與四八去掛一之數則四五二十也九與四四五與四八去掛一之數則四四十六也故去其三四五六之數以成八九七六之策此之謂也○按邵子曰蓍之用數(四十九)掛一以象三其餘四十八則一卦
之策也(六其八)四其十二為四十八也(四十八數以四約之為十二)十二去三而用九四三十二所去之策也(掛扐三竒之數)四九三十六所用之策也○十二去四而用八(體數進四策用數退四策)四四十六所去之策也(掛扐二竒一偶之數)四八三十二所用之策也(八揲所得)○十二去五而用七(體數又進四策用數又退四策)四五二十所去之策也(掛扐一竒二偶之數)四七二十八所用之策也(七揲所得)○十二去六而用六(體數又進四策用數又退四策)四六二十四所去之策也(掛扐三偶之數)四六二十四所用
之策也九者陽之極數六者陰之極數則反復為卦之變也又曰歸竒合掛之數有六五與四四去掛一之策(云)云故去其三(十二)四(十六)五(二十)六(二十四)之數以成九(三十六)八(三十二)七(二十八)六(二十四)之策也○淳安夏氏曰揲蓍之法四營以前以揲四象四時以竒扐象閏四時正也閏餘也四營以後六七八九之數用之以為乾坤之策當期之日用之以為二篇之策當萬物之數則用者為正數不用者為餘數矣邵子之說甚
明朱子用掛扐之數不用揲四之數曰以寡馭衆老陽之數以掛扐之十二競攝四之三十六合矣老陰掛扐與攝四皆二十四亦以寡馭衆乎○邵朱二說俱有理楓林朱氏特錄邵子二叚并夏氏亦有理當參看以俟知者煦按陰陽之義一動一靜一用一不用然動與靜相資非動則靜無以見非静則動亦無由見也用與不用相資非用則不用者無由見非不用則用者亦無
由見也筮之為義由顯而推入於微由微而達之於顯有顯仁藏用之說徵微顯闡幽之妙周易全部卦爻皆是如此解此者方為真知易理術數家有本宜用除乃以所餘之數用乘數算之而即得所除之數者有本宜用乘乃以所餘之數用除數算之而即得所餘之數者皆微顯互用之機也此正聖人體用一原顯微無間之妙所由寓也用者不用而不用者為用(煦)所由謂此為明暗互顯之機歟揲蓍求卦數焉
而已而其妙如此非精以察之未能盡通其解况精微深邃如周易之卦爻謂可一覽而即得乎
乾之策二百一十有六坤之策百四十有四凡三百有
六十當朞之日
啟蒙曰乾策二百一十有六者積六爻之策各三十有六而得之也坤策百四十有四者積六爻之策各二十有四而得之也凡三百六十者合二百一十有六百四十有四而得之也當朞之日每月三十日合
十二月為三百六十也蓋以氣言之則有三百六十六日以朔言之則止三百五十四日合舉氣盈朔虛之中數而言故曰三百有六十也然少陽之策二十八積乾六爻之策則一百六十八少陰之策三十二積坤六爻之策則一百九十二此獨以老陰老陽之策為言者以易用九六不用七八也然二少之合亦三百有六十煦按二少本於二老六子皆以乾坤為體故雖不言
二少而四象之義已全具矣此亦動靜互根明暗互顯之機也然造化之大體大用其數相等靜處藏蓄一半則用處正用得一半出耳
二篇之策萬有一千五百二十當萬物之數也
啟蒙曰二篇者上下經六十四卦也其陽爻百九十二各三十六策積之得六千九百一十二陰爻百九十二每爻二十四策積之得四千六百八又合二者為萬有一千五百二十也若為少陽則各爻二十八
策凡五千三百七十六少陰則每爻三十二策凡六千一百四十四合之亦萬有一千五百二十也煦按此處既兼曰二篇之策則是二少已在其中故知上文乾坤二字便已該得有二少也
是故四營而成易十有八變而成卦八卦而小成引而
伸之觸類而長之天下之能事畢矣顯道神德行是故
可與酬酢可與祐神矣
啟蒙曰一變而得兩儀之象再變而得四象之象三變而得八卦之象十有八變而得六十四卦之象以參天言老陽掛扐三竒十二象圓用全參其三竒為九也過揲九四三十六亦參其十二也以兩地言老陰掛扐三偶二十四象方用半兩其三偶為六也過揲四六二十四則亦兩其十二也此二老陰陽之純分參天兩地而得之也以參天兩地言少陽掛扐兩偶一竒為二十象方用半兩其二偶為四象圓用
全參其一竒為三合而為七過揲四七二十八則亦兩其八參其四也少陰掛扐兩竒一偶為十六象圓用全參其兩竒為六象方用半兩其一偶為二合而為八也過揲四八三十二則亦參其八兩其四也此二少陰陽之雜合參天兩地而得之也煦按聖人立法無一不與造化相符即此四象之中成就六十四卦約其形象竒止於三偶止於兩耳故曰參天兩地今按老陽過揲之數三十有六是四九
也故老陽用九老陰過揲之數二十有四是四六也故老陰用六蓋用數由體數而出故不用之數便含能用之理然必以四約之者與揲四同義謂此一數莫不具有四象之妙也
附諸儒蓍法
象數論蓍法
象數論曰揲蓍之法其用四十九者策數四十九無所
謂虛一反於櫝中也煦曰此便不解陽虛陰實靜無動
有之義
分而為二以象兩者信手中分由靜而之動動靜兩端
也掛一以象三者或左或右隨取一策
孔氏取左朱子取右横於案上不必在左手小指之間方名為掛煦曰何以稱掛乎
一變中凡三掛故曰象三非蒙上象兩而為三也煦按
此亦非也左分為一類右分為一類此又為一類所以
謂之三也非三掛也
揲之以四以象四時者先取左手之策四四為數一策
一時也歸竒於扐以象閏者四數之餘不一則二不三
則四謂之殘竒扐是指間扐物之處歸此殘竒於扐閏
者月之餘日竒者揲之餘策故象之也五歲再閏故再
扐而後掛者次取右手之策四四為數并於前之正策
其餘策左三則右一左二則右二左一則右三左四則
右四亦歸之於扐是謂再扐猶再閏也其言五歲者四
十八策中分為兩除殘竒以外每手正策大約以二十
為率四策一歲則二十策為五歲也以明扐之相去如
此非必真如五歲之中有兩閏以齊氣朔也此為第一
變别置餘策取見存正策或四十或四十四信手中分
復掛一為二揲四歸竒如前法此為再變并其餘策取
見存正策或四十或三十六或三十二信手中分復掛
一為五揲四歸竒如前法此為三變并其餘策取正策
以四而一得九為老陽得六為老隂得七為少陽得八
為少陰老變而少不變始成一爻故十八變而成六爻
也初變為竒者三為偶者一再變三變為竒者二為偶
者二其法見於虞仲翔之註孔穎達因之朱子則有蓍
卦考誤以主張是說然法雖是而所以釋經文者則多
不合虞氏謂竒所掛一策扐所揲之餘當是時揲餘未
有安置竒已在掛信如虞說則當言歸扐於竒不應倒
置若是且掛餘截然兩事合之有何道理故掛與掛合
餘與餘合不相雜也
煦按此言掛與掛合則是三掛既完而後合也朱子則每一變時所掛皆與竒合當以朱子為正
孔氏以三多三少兩少一多兩多一少餘策定陰陽之
老少經文乾之策二百一十六坤之策百四十四其所
以定陰陽老少者指正策而言以明餘策置之不用矣
今棄正策而就餘策是背經文也蓍之所以必用四十
九者以去其十三則得三十六去其十七則得三十二
去其二十一則得二十八去其二十五則得二十四只
有此九六七八老少四者之象若三多三少之數則加
乎四十九減乎四十九無不可得亦可不顧九六七八
策數而以之定老少耶唯餘策不用故初變為四為八
再變三變為三為七各不相妨今必凖餘策而以掛一
雜於其間連掛則初變之五九為有餘除掛則再變三
變之三七為不足無乃違揲四之義乎又有於餘策多
少分八卦之象者夫三變方成一爻一爻之中但有老
少之可分今於一爻而指其孰為乾震坎艮孰為坤巽
離兌是六變而可以成卦矣古人何不憚煩而為十八
變乎朱子發圍徑之義以餘策為徑正策為圍竒之象
圓而徑一得圍三頗為近似偶之象方而徑二得圍二
其說有所不達矣此皆執餘策之病也
煦按筮法中朱子所列之卦象是謂每爻之成即具有八卦之象而此八卦之象恰有六十四等適合八卦之全數總以見筮法為顯道神德行者耳前論直把作卦看未明筮法也
鄭兼山書伊川揲蓍法云四十九蓍兩手無意而中分
之如左手取蓍一莖掛於左手小指之間此名竒也(與朱)
(不同湏知左右陰陽也陰陽必交而後始有化育取右者象其交也)以右手之蓍置之案
上取左手之蓍四揲之四揲之餘數置案之左方次取
右手之蓍四揲之四揲之餘數并入左餘為之扐即取
所掛之竒歸於扐一變後復合見存之策再以左右手
分為二更不重掛竒四揲之餘并入前扐為第二變其
第三變如第二變凡揲蓍第一變必掛一者謂不掛一
則無變所餘皆得五也唯掛一則所餘非五則九故能
變第二第三雖不掛亦有四八之變蓋不必掛也朱子
作蓍卦考誤辯之三變皆掛可為老陽者十二可為老
陰者四可為少陰者二十八可為少陽者二十若後兩
變不掛則老陽少陰皆二十七少陽九老陰一而已深
有害於成卦變爻之法是後兩變之不可不掛審矣某
推求其故後兩變不掛與以掛為竒蓋相因為說者也
蓍之所以必四十九者每四而當一月四十有八十二
月之數也其一者四分月之一也四分月之一積四歲
成月而為閏然閏恒三歲以餘分前後相移不截然一
歲餘月之一故五歲再閏也每合蓍為一歲後兩變未
嘗不餘一然而不掛者猶歲歲有餘分不俟滿分不可
以為閏也十有八變凡六掛而策道窮十有八歲凡六
閏而氣朔齊其在一歲論之乾坤之策三百六十堯典
曰期三百有六旬有六日十二月月三十日正三百六
十日矣又除小月六日是為歲有餘十六日乾坤十二
爻凡十有二掛此閏數在當期之外者也以歷法參合
蓍法姑存之以偹一說
自陰陽老少之不均也後兩變不掛老陰之變一三變
皆掛老陰之變亦止四而已故為說者紛紜
煦按後兩變不掛便少陰陽相交之妙烏乎可
宋莊綽作揲蓍新譜引張轅之法用蓍四十九莖總筋
把之以意中分扐一小指間四揲之第一揲餘一二足
滿五餘三四足滿九第二第三揲餘一二足滿四餘三
四足滿八皆揲左不揲右(此說非也)四五為少八九為多三
多老陰交分三少老陽重分兩少一多少陰拆分兩多
一少少陽單分張元理因之以為揲法從程子張子初
變既掛一以象人置而不用後二變乃蒙上不復掛者
為是也揲左不揲右從唐張轅莊綽二家(綽宋人理誤為唐)蓋
天動地靜陽變陰合地承天而行於義為當左餘一而
右承之以三左餘三而右承之以一者成其為竒之陽
也左餘二而右承之以六(此說非也)左餘四而右承之以四
者成其為偶之陰也明季本竊疑大傳所言大衍之數
五十其用四十有九(九字當為八字之誤)止用四十八策虛二以
為陰陽之母分二掛一揲四歸竒三變皆同除掛一外
左一則右必二左二則右必一左三則右必四左四則
右必三由諸家之法於陰陽老少得其均矣然莊綽之
餘三足九張理之餘二承六皆不可通揲四之外方為
殘竒五策六策尚有一揲豈可遷就以合左乎季本則
明改徑文無所依據然則陰陽老少終不可均乎曰無所
俟乎均也成卦之法在陰陽不在老少以古法論之陰
陽各三十二九六常少七八常多七八所成之卦與九
六所成之卦無以異也爻之變不變在老少六爻之中
占者一爻則一變而足七八居其五九六居其一乃可
謂之均也若變者與不變者相均將擾擾何所適從乎
彼輕改古法以均老少者其亦未達乎此也
煦按此上二說皆非存之以見一斑
黃氏端節曰武陵丁氏云朱子以五乘十之說於諸家
為近至於四十有九率不過歸之虛一而已未有得夫
五十數與四十九之全者於是萃五十七家之說為稽
衍而自為原衍翼衍凡三卷其說曰有以先天兩儀四
象八卦合四十九所虛之一是為太極者有謂四十九
與五十皆天地之數各自再陳而以中數自乘除之者
二說似矣而未也蓋天地之數各五合而衍之通得九
位一與二為三二與三為五三與四為七四與五為九
五與六為十一六與七為十三七與八為十五八與九
為十七九與十為十九九位各有竒(謂零之皆竒也)而五位各
有偶(謂後五位有五個十也)置其五位之偶是為五十大衍之體
數也存其九位之竒則得四十有九大衍之用數也一
居其中不用而左右之位各四有掛一分二揲四之象
焉丁氏之說又出朱蔡之外煦按虛一象太極之說非
也凡物未有無體而有用者凡體立於此亦必未有隨
用而用之者也除一者體數也四十九用以成卦者也
故一動一靜殊也至其用四十有九煦集諸家之說唯
荀慈明近之而仍未詳也煦已解在繫辭中
大衍數圖(丁氏圖)
一與二倚為三(一居中者掛一之體象左右各三五七九者分而為二之用象各四位者)
二與三倚為五(揲之以四之象除中一左右分合各二十有四併左右合中一共四十有)
三與四倚為七(九此宋末丁易東氏立法朱子所未及見者京山曰純竒之合也一居中)
四與五倚為九(則五退位以百計之自然虚一智按河圖十一其五此十一其九也)
五與六倚為十一(乘除損益無所非倚此曰併倚倚至百為九千九百九十九亦虚一也因)
六與七倚為十三(將此圖引申之三五五七七九另倚為一圖云始於八卦而揲策過揲之)
七與八倚為十五(數皆具矣始竒偶並列中倚純竒三層而藏竒於偶始十次九次八即虚)
八與九倚為十七(一卦之象也此下再倚皆偶矣故表此三層為端)
九與十倚為十九
丁氏易東曰河圖之數五十有五中五居無事外自天
一至地十適得五十合而大衍之得九位共數九十有
九而一居中左右皆三五七九為竒内含五十為偶今
除五十還河圖本數蓋十陰數也體陰靜而氣濁靜則
不可以為用濁則不可以通神故五十不用而所用四
十九者皆純竒之合陽清而無雜竒圓而能動是故生
生成變化行鬼神也今觀一居中則五退位宗太極也
掛一分二揲四皆自然妙合以百計之自然虛一非置
一策不用如今筮法也在四十九中則又含一蓋十二
個四餘一也
河圖天數五衍為二十有五地數五衍為三十矣然猶
未盡乎衍之極也故伏羲則河圖而大衍之則又九十
有九焉大衍者一與二為三二與三為五三與四為七
四與五為九合三五七九為二十有四由是五與六為
十一而一居其中又六與七為十三七與八為十五八
與九為十七九與十為十九再合三五七九又為二十
有四合十一之十十三之十十五之十十七之十十九
之十凡為十者五此大衍中之體數也故曰大衍之數
五十合前之二十有四與後之二十有四并居中之一
共四十有九為大衍中之用數故曰其用四十有九雖
衍為九十有九亦不出乎天一至地十之外此其所以
為則河圖之衍數而為大衍之極其數也夫子說出一
衍字以發河圖之意加一大字以發明伏羲則河圖之
意聖筆如化工其妙無窮而簡易易知豈不信哉揲蓍
之法取其變又取其辭取其用又取其體五十雖為河
圖之大衍然猶為變中之靜用中之體故置之不用四
十九者變中之變用中之用故特用之以揲蓍求卦也
從一而左右數之皆一三五七九而為天數乾之純粹
精而無陰柔偶數之駁雜且前後二十有四分二之象
也一居於中掛一之象也曰三五七九有四者揲四之
象也又三五七九有四者再揲之象也皆出於天機自
然之法象也
周易函書約存卷六
