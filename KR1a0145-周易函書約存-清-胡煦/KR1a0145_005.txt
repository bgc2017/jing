周易函書約存卷二禮部侍郎胡煦撰
原圖(先天後天)
總義
天賦物以形而其妙在性天顯道以圖而其妙在理天
别圖以數而其妙在分合連斷聖人則天為圖而其妙
在中此彰往察來微顯闡幽之奥府當名辨物正言决
辭之所自來也
伏羲述天文王周公述伏羲孔子表章圖書經理卦爻
述三聖以述天標至道之大原明天人之致一也河圖
洛書天地自然之易昭于象數而已比而觀之各有妙
義存焉河圖靜而洛書動河圖合而洛書分河圖先天
而洛書後天河圖其藴含洛書其布散也河圖配未發
之中洛書配已發之和伏羲則以畫卦故先天八卦圓
圖亦内靜而外動内合而外分内則圖外則書也因此
一圖兼則河洛而先天後天之旨備具無遺故有先天
圖不煩更立後天圖也因知先天八卦一圖是動與靜
同實内與外同歸分與合同原而執中一貫之道遂由
此出蓋天地之氣周流不息有舒有歛有聚有散有隠
有彰皆未始出天地之外一動一靜一闔一闢盡之矣
此所由引外于内貫顯于微究不得岐為二道職是故
耳其藏諸用也有藏藏者雖至靜之中渺無可窺而萬
理靜涵渾淪無欠逮及御天之六龍乘時而奮旋出旋
給而莫之或窮孔子所由有察來微顯之說此河圖中
央所具之妙伏羲則之而存為虚中者是也其顯諸仁
者有顯顯者其呈露之象非可名狀而性命各正保合
太和資始之一元幽潛無眹莫載莫破而植之根也孔
子所由有彰往闡幽之說此洛書四方所具之妙而每
加一倍者是也其内至精其外至變渾内外而一之流
通不測而又且至神先天一圖實兼有之故此四圖必
以小圓為主大圓則小圓之重也小横大横則東西拆
之明始終之序别多寡之數以顯加一倍之法者也隂
陽之生悉由中起方圖圓圖莫不如是入方圖于圓圖
中明圓圖中天地定位原具相交之義故寓其象于方
圖以明萬物之生俱由天地相交而始然此猶在方交
時非若既交而其體已成故亦附于先天而圓圖之可
拆為卦巳于此肇矣何也是已將六十四卦裁為八叚
比諸八卦小圓圖固已開為八卦此不分之分伏羲之
用意遠矣
河洛二圖已見卷首
先天河圖無拆法
繫辭曰河出圖洛出書聖人則之則之者則此二圖藴
含之妙用以畫卦作易也當河圖初出時尚未有竒偶
之畫安所得八卦而比象其數以拆之河圖既屬先天
正在渾淪無眹合而未分之際非如後天洛書生成之
數既已相離遂有定位可指若河圖可拆便成後天安
得仍稱為先天乎彼洛書之數固拆河圖而始有者也
既分圖為先天書為後天經四聖人考訂從無拆圖之
說乃欲别創一說以拆河圖俾成散布之形不且成兩
洛書乎恐聖人考訂時不應獨遺此一法俟後人之拆
而補也想其初拆時或因洛書之數實與文王八卦相
符而六乾一坎八艮之數施之于占用之于術又且各
有竒驗謂河圖之數不得與先天卦位相配决無是理
及觀羲圖艮居西北坤居正北此所以有拆一居西北
為艮拆六居正北為坤之說又見洛書一仍本位而拆
去其六故此則六仍本位而拆去其一使不與洛書犯
重乃又曲為之說以附之因欲比象洛書故不憚異其
數而拆之夫河圖之數生内而成外者蓋為天下之物
皆所生之理在内而既成之形始在外也今將生數拆
而移之猥云達生理者乎内無生理彼外焉之所成資
何具乎不知後天八卦比象洛書其于洛書本象原未
嘗移易絲毫今欲以河圖團聚之象比擬洛書則不能
無待于拆是河圖之本象合而未分今則分而不合猶
得為本來之河圖乎即其指一為艮必一實具艮卦之
理乃可不然亦必有艮之理驗于人事乃可指六為坤
必六實具坤卦之義乃可不然亦必有坤之理驗于人
事乃可乃皆不其然安在一為艮而六為坤乎夫一在
羲圖固乾數也六在羲圖固坎數也既已比合羲圖而
拆之乃又與羲圖之數卦卦相違可乎不可且一固數
首也太極之象萬理之聚也今用以配艮安在艮卦遂
足以總諸數象太極該萬理乎至若先天八卦原係伏
羲熟玩河洛二圖知其義理藴蓄無窮因竒耦而畫出
兩儀因四方而畫出四象因四方所合而畫出八卦因
生内而成外而别為先天後天其左右上下之位始終
微盛之幾無妙不與河洛二圖相凖顧乃徒向數中糾
纏不幾採糟粕而棄精華乎烏知天地定位山澤通氣
雷風相薄水火不相射其理其象自具河圖原非一數
可盡謂拆之者是乎非乎玩河圖者須向合處留心觀
于成數各附所生之數而不移是即人心未發之中後
來無窮作用所能成者早于靜涵之地藴此生機渾然
全具之矣其生數各附所成之數是即萬物各得所資
而胥保各正之太和也能成之妙即能生之理所由行
能生之幾即能成之用所由著故合而不分也又其四
成在外四生在内與中五相附仍是全體未發喜怒哀
樂渾然悉備之象所以邵子指為先天若先天而可拆
也將未發之中而亦可拆為喜怒哀樂乎甚矣其陋也
王氏無異曰洪荒之世楮墨未具何有黑白之分以白
為陽黑為隂昉自朱子盖因周子太極圖黑白成章而
然也陳季立畫羲圖兼有朱墨畫文圖純用竒偶謂羲
畫不聯不可為圖文畫不斷不可為卦圖聯其渾欵卦
顯其對待故畫文圖以竒偶便于斷而畫羲圖必用朱
墨便于聯也(煦)按羲連而文斷其說最當其黑白之分
當即始于伏羲蓋因伏羲初畫圓圖本未拆而為卦其
最先所畫原以兩畫象兩儀其隂陽之畫未嘗斷而為
三非别以二色何由有兩儀之辨至後三易開圖為卦
止用鉛槧刻于簡策仍未有楮墨也特欲以一色分别
隂陽則非聯斷不可聫昉于數之竒斷昉于數之偶也
今人得見羲圖因有文王周易在也然周易之圖實文
王作易之圖非伏羲本圖也是文王開圖作易而别立
一法者也故予有拆先天圖乃文王作易之圖聫先天
圖則伏羲初畫之本圖其說詳下
何由知開而為卦為文王之圖也下繫第六章云其稱
名也雜而不越于稽其類其衰世之意耶既常稽考義
類知稱名為衰世之意則伏羲時卦未有名槩可識矣
下節彰往八字便是說先天圖彰往者言圖之在外者
也外卦為往彰之為言即其上易知之說易知故以為
彰察來者言圖之在内者也内卦為來察之為言即其
初難知之說難知故有待于察微顯則引外而入内而
欲其來之察也闡幽則推内而出外而示其往之彰也
上四字劈分内外見内外之各不相侔故中用而字一
轉下四字合言内外見内外之彼此相資因一言合一
言分故上又用而字一轉總因先天四圖便為伏羲之
易而其中大圓又具内合外分中外流通之旨則是四
圖之妙總具大圓故非如此形容不能極盡此圖之妙
下曰開而當名辨物開謂開羲圖而為卦此方是說文
王之易其當名下八字則周易中所有之妙全具而無
缺矣所以謂之為備當名者當其隂陽純雜上下微盛
之體而命之以名辨物者辨其隂陽純雜内外多寡之
體而象之以物正其言則元亨利貞之辭是也决其辭
則利害吉凶之說是也因彰往八字全說渾淪未動之
圖當名八字全說周易之妙故其中用開字一轉便知
開之一字止是開圖因知文王易卦非文王所畫特本
伏羲大圓開而為卦亦斷可識矣因開圖之後方始說
到當名則伏羲之圖原未曾開並未有名亦斷可識矣
既不知上八字為是言圖則易中之卦何由知是先天
易中卦辭爻辭何由知是解先天者乎今觀彖辭往來
内外進退上下均為圖言也乃不知者直目為卦變今
觀係傳其上易知其初難知均為圖言也乃不知者直
以為論爻不知伏羲開天明道小圖止一十四畫大圖
止一百二十八畫約四圖共得二百八十四畫而先天
所藴經後聖極力推求終難盡闡可知開圖作易乃後
聖之事安得遽謂伏羲所畫為既開既名者乎因開圖
之後方始當名乃即其所稱之名稽其稱名之類安得
竟謂伏羲為衰世乎知稱名之必屬衰世則知開而當
名必非伏羲觀于繫傳庖犧始作八卦不云始作六十
四卦則以大圓之未開故也或曰既云始作八卦則小
圓亦巳開矣而必謂大圓之未開何也曰小圓之開即
見于横圖之八象比較大圓中方圖之八層是也乃小
圓圖雖止八象而萬事萬物之理已備然天地不交其
藴不可得而闡也因又上下倒置列為方圖納于圓圖
中示人以相交之旨當其始畫時尚無鉛槧筆墨之具
又且未有文字特設四圖以闡天人之妙契傳聖人之
心法其精微全在合處即令小圓為伏羲所開要其初
畫時畢竟兩儀止于兩畫四象止于四畫八卦止于八
畫者為最初所畫所由謂伏羲之圖文王之卦萬萬不
可混淆者此也孔子以稱名為衰世之意自非論世以
稽類烏得而辨之
其補伏羲之大小二圓圖及連拆先天諸圖悉見卷首
方圓形氣
水火始於氣而木金土終於形雷風始於氣而山澤終
於形凡形之所成悉由氣始生數居成數之先水火居
五行之先皆氣始而形終先天方圖納諸圓圖中者圓
圖示能交之理方圖示已交之象圓圖渾淪周匝無所
倚著方圖坤上乾下示交象也其施化布散止而不動
明生生之理於此一交托始耳震㢲居中全以氣用象
人心之虚也坎離半氣半形者次之象血氣之周流也
艮兑在外全以形用以象手足背腹此與圓圖太極居
中兩儀附之四象八卦以次而外出莫非中虚外實中
氣外形之理故皆命為先天而納諸圓圖中先儒或欲
取而出之未知方圖之註脚與圓圖同義矣隂陽既已
相交則必形為四象而有剛柔太少之殊故方之而四
正四隅則所以象之也予天根詩云裏面包含天有首
外邊營固地無疆皆氣中形外之旨今觀野狐常有更
靈于人者皆氣固于中不隨形滅之妙天地間萬事萬
物悉由天地而生而地實包于天中今方納圓中即其
象也聖人立法即此位置方圓何非兩間至理然此圖
猶在方交之始雖已具有形象不可竟作有形象看故
必納諸圓圖明其為先天耳亦如天地絪緼既為生隂
生陽之太極而男女搆精遂為含生有覺各禀隂陽之
太極也
十散五不散
河圖五十居中洛書獨缺十數非缺也明十為成數之
總今已散處四方故對待取之合成四十以見其各有
所成耳曰洛書既為後天十數既已散矣五數何為不
散曰五者生氣之静涵者也萬物之成必有能生者以
為之根如所云保合之太和是也生機若散先已無主
何由有成故生數必無可散之理亦如河圖既為先天
萬物胥資以始安復有可拆之法耶洛書對待莫非十
數亦猶伏羲先天八卦對待莫非乾坤莫非十數皆所
以明相交相合相成相益之旨也
則圖正義
或問河圖與周易相合本旨何如黃葵峰曰河圖者隂
陽運行消息之分限節度也聖人之畫横圖不過以象
隂陽消息兩端而已故河圖自東而北而南属陽而各
有一隂一陽相合自南而西而北属隂而各有一隂一
陽相配故聖人畫卦左為陽儀而每各生一隂一陽右
為隂儀亦每各生一隂一陽是正則河圖以作易也又
八卦既成規而圓之左起震而歴離兑而至乾即一陽
生于北方水而盛于南方火右起巽而歴坎艮而至坤
即一隂生于南方火而盛于北方水蓋河圖隂陽運行
之妙盡於此矣
(煦)按此方明則圖作易之法蓋河圖四面所列者四象
也四方與中五則五行也四方必乘有隂陽則八卦之
象也夫南北者天地之正位其隂陽之往來升降莫不
經由東西二道故坎離二卦遂具乾坤合體之象至于
生數之外附以成數則以其各具中五之生理也中五
具鎮静之性與土同德故術家以五土居中緣四象之
成莫不各由生數而起到得其象既成莫不各含生理
所謂保合太和一物各具一太極是也所以成象之後
皆能各有所生以生成二義原相合而不相離當生之
之時而成之之數已全賦焉所由謂為時乘六龍以御
天也然皆不離五土以為用是即生機静涵之地也故
萬物莫不生於土而死于土離卦所由曰已曰乃孚未
有卦象先有圖書卦象所以明流行之氣與對待之位
圖書所列之象則所以定隂陽之位著生成之理明水
火之用昭静涵之體隠以寓隂中有陽陽中有隂與五
行生剋之義耳其實洛書火南水北即在河圖亦止是
火南水北非以二七即為太陽一六即為太隂也北隂
方也而一數居之南陽方也而二數居之是即根隂根
陽之理陽生於子由一左上而得三數是即陽之生而
盛也隂生于午由二右下而得四數是即隂之生而盛
也先天圓圖其陽之生而盛盛而極隂之生而盛盛而
極莫不如是觀置坎離于東西不在盛衰進退之列蓋
以東西為乾坤交際之道乃以坎離司之則坎離止為
乾坤之交象明矣葵峰所謂一陽生于北方水而盛于
南方火一隂生于南方火而盛于北方水是確見竒偶
相聯之義也至于洛書之序次一坎始之九離終之除
中五與卦無屬而中包六象皆坎離之用與先天横圖
乾始坤終以乾坤包六子相似故文王圓圖準之亦止
是天一生水坎得代坤而言用之旨
陽極則變
劉雲莊曰圖之一三五七九皆竒數陽也而七九之位
獨易者正以天地之間陽動主變故也然陽于北東則
不動于西南則互遷者蓋北東陽始生之方西南陽極
盛之方陽主進數又必進於極而後變也
(煦)按隂陽之義進退相循進因退見退因進見如其不
退何由能進故一進一退即具隂陽之義所以能窮變
通久進至極處則反而易位是即周易中窮則必變極
則必反之義若使不退烏能得久孔子曰尺蠖之屈以
求伸也龍蛇之蟄以存身也不有屈者安有伸者予先
天圖詩所云退象轉來還是進偶爻劈破復成竒正謂
是也
隂陽生成
陽主生隂主成然生數亦有隂(二四也)成數亦有陽者(七九)
(也)所以象隂陽之交也生數陽多隂少而陽包隂于中
象隂之交于陽而為陽所裹故象天成數隂多陽少而
隂包陽于中象陽之交於隂而為隂所含故象地凡天
下有形有體之物雖云質之具也成于地莫不各含保
合之太和以自有其生若所得之生氣既盡則其物亦
歸于無有凡皆陽附于隂為隂所箝而始成其體故于
成數象之卦之論爻但稱九六亦言其爻之成體者而
已若所由以生之始其形未肇亦烏得而言之象天故
生之始終皆陽(一五也)而隂不先陽以生象地故成之始
終皆隂(六十也)而陽不先隂以成
圖書與周易相關說
河出圖洛出書二圖若或相背是天地有二道矣今謂
伏羲先天四圖原本則圖所畫未有不以為然者及其
註釋先天四圖曾無一語通于圖書竟似伏羲之圖分
外杜撰出來則是并未聞聖人則之之說則是並未將
此四圖關會圖書一一勘合過也今謂文王作易之卦
原本伏羲所畫未有不以為然者及其解釋卦辭彖辭
曾無一語回顧羲圖竟似周易之卦皆属文王杜撰出
來則是并未知先天諸圖之妙則是并未知文王卦辭
孔子彖辭莫非闡發羲圖者也今謂周公之爻即出于
文王之卦未有不以為然者及其註釋爻象即卦而解
之者半離卦而解之者亦復有半即如坎之六四解為
臣之遇君因其明而導之此等道理與坎何涉夫坎之
彖傳象傳固未有君臣之象也豈知此爻之位實居内
坎之外外坎之初正属兩坎相接故孔子有剛柔際也
之語總緣水性外隂其體似柔而水性内剛原具流通
四達之理但得絲毫罅隙便可以漸引漸闊若蟻穴潰
隄者然也所以有納約自牖之象此小象所由曰剛柔
際也夫酒食禮樂固交接之具也情所可通原不在禮
文極盛故有納約之象樽之酒簋之貳缶之用皆納約
象也然一言之契如水乳交融而生平締好由此而定
故又有自牖之象牖也者通之至也約言少牖言大也
總緣兩坎相隔本有界限業至兩坎相接則所以相通
之故原不在多故以納約自牖象之方顯出剛柔相際
之妙孔子深達其旨故以坎之本義釋之其曰維心亨
以剛中者正在此爻今謂君臣之交為剛柔之際則剛
者何屬柔者何指乎豈反謂導君之臣為剛而君為柔
乎爻之命辭真理具在象中務必參合卦情始為得解
若但全言人事竟置卦體不論則何爻不可以臆說而
必定為某卦之某爻又何為乎如此而釋爻象則是并
未知周公之爻原未嘗離文王之卦也若知爻本于卦
卦本于圖圖本于河圖洛書則自圖書以訖卦爻一以
貫之不難矣此予所由謂全部周易皆屬先天職此之
故也
右四象陽下交於柔柔上交於陽而成乾坤(天地定位)艮兑
(山澤通氣)剛上交於隂隂下交於剛而成震巽(雷風相薄)坎離(水火不相)
(射)天秉陽垂日星(離為日兊為星)在天者仰而反觀故乾兑離
震天之四象自上而下生地秉隂竅山川(艮為山坎為川)在地
者俯而順察故坤艮坎巽地之四象自下而上生八卦
交錯上者交左下者交右則乾南坤北離東坎西而先
天八卦圓圖之象著矣震艮互觀反震為艮反艮為震
則乾坤艮巽居隅坎離震兑居中而後天八卦方圖之
象著矣由動静相資先後互體圓方變用而天地造化
之義不可勝既矣邵子曰乾坤為大父母復姤為小父
母夫易根於乾坤而生於姤復蓋剛交柔而為復柔交
剛而為姤自兹而無窮矣
又曰八卦之象不易者四(乾坤坎離)反易者二(震反為艮兑反為㢲)以
六變而成八也
右本四象生八卦圖陽儀上者交於左隂儀下者交於
右而成此圖康節先生云坤北乾南離東坎西震東北
兑東南㢲西南艮西北者指此而言其中○者太極也
者二儀也前象竒偶定上下之位由天地四象八卦
總之而會於中所謂歛之不盈一握萬殊而一本也此
圖隂陽列左右之門由動静四時八方推之而達於外
所謂放之則彌六合一本而萬殊也煦曰此即子内分
外合之說然止是伏羲先天小圖邵子兩儀四象八卦
以次而倍加之說也
煦曰邵子云天有四象地有四象前圖上下合之以象天地定位此圖左右列之以象坎離交姤而中存太極所以象由中出外之妙也太極生兩儀不必兩其太極也兩儀生四象不必兩其兩儀也四象生八卦不必兩其四象也此圖倣之故即以太極入兩儀之中而成八卦之初爻以兩儀入四象之中而成卦之二爻以四象入八卦之中而成卦之三爻人見其
借用之竒未免驚心眩目不知止是伏羲小圓圖中加一倍法特將兩儀四象縮而小之遂有如是之妙耳周易之理若果貫通縱横直竪無往不可都緣學易者以伏羲小圓圖僅作八卦看遂不解此圖之妙寧謂周邵之外無人乎若或未然拆之補之適見紛擾耳
張仲純曰右十中交九宫之敘即洛書之數也一三
九七天數也天數竒竒之象圓參於三其數左旋始於
一居於正北一三如三故三次於正東三三如九故九
次於正南三九二十七故七次於正西三七二十一而
復於一二四八六地數也地數偶偶之象方兩於二其
數右轉起於西南二二如四故四次於東南二四如八
故八次於東北二八十六故六次於西北二六十二而
歸於二此隂陽左右運行自然之妙而二七四九易位
與河圖不同者也内經曰天數始於一終於九焉一者
天二者地三者人三而成天三而成地三而成人三而
三之合則為九九分為九野正北曰冀州(今大都燕南河間平陽等)
(路)正東曰青州(今益都沂密登萊等州)正南曰揚州(今兩淮兩浙江東江西甌)
(閩等處)正西曰梁州(今川属雲姚等處)正中曰豫州(今河南襄陽等處)東
北曰兖州(今濟南東平東昌濟寧等處)東南曰徐州(今徐邳宿毫等州)西南
曰荆州(今荆潭湖廣等處)西北曰雍州(今陜西甘肅等處)是故神禹别
之而作貢箕子衍之而叙疇他如運氣太乙隂陽醫家
者流雖純駁不同要皆不出此九宫之數也
右圖一三五七九而兩儀四象八卦在其中矣陽唱而隂和陽實而隂虚儀雖兩而實三象雖四而實五卦雖八而實九於以見天地間非陽不生非隂不成造化自然之本原也煦按此圖深契洛書之旨竒圓而偶方竒外而偶内與伏羲大圓圖内合外分内静外動者相同竒以三乘參天之義也偶以二乘兩地之義也陽之竒數順
而順生自一而三是也陽之成數順而逆生自九而七是也隂之生數逆而順生自二而四是也隂之成數逆而逆生自八而六是也洛書之合於天道皆自然而然不容勉強者也如以陽數逆而乘之則三之除也為七便自七而始七七四十九故九居南七九六十三故三居東三七二十一故一居北一七如七故七居西如以隂數順而乘之則二之除也為八便自八而始八八六十四故四居東南四八三十二故
二居西南二八一十六故六居西北六八四十八故八居東北一順一逆無數不合此洛書之所以妙也豈獨對待成十與縱横十五哉如以四隅之數但各配以中之五數而轉矣如以四正之數接轉四隅之數但以八乘而轉矣
河洛合而觀象之法立圖書合而先天之四圖成矣
圖書者天地自然之道也須全看先天四圖伏羲開天
之道也須内外分看又須内外合看元亨利貞文王之
道也須分四德看又須連四德看用九无首周公之道
也須在既亨以後看又須在未亨以前看十翼之傳孔
子之道也須識用之何以藏仁之何以顯不可只作蓍
法看不可只作占卜看但知天人合一顯微無間之妙
方知為聖人傳道之書
伏羲既有先天一圖而獨少後天一圖緣此四圖内合
而外分體立而用行而洛書之理已具也觀後天所用
之卦仍取資於先天之圖是卦象之在先天固已兼後
天而有之矣曰若是則後天之圖可以不立而文王何
復有後天小圖也因伏羲之圖原從合處起每加一倍
漸推漸遠漸擴漸大而至於不可勝窮皆此體立用行
由中達外之妙故未開之圖方為伏羲之真易至於文
王開圖而為卦象若不設立後天則無以顯先天圖中
内外渾融分合互藏之妙孔子十翼要皆發明此旨而
已故欲存伏羲之真圖斷當連而屬之以仍其舊若執
開而作易之卦認為伏羲之圖便非本圖而伏羲之易
亡矣至於後天為先天之既交而後天又全用先天之
張仲純曰傳曰河出圖洛出書聖人則之則者法其象
與數也數始於一小衍之而成大衍之而成十十
者數之結括而圖書者倚數之大原卦畫之準則也此
卦縱横十有數正則河圖中宫天乘地十之象其
中○者易也即圖書中之中動而陽上同乎天其象
為○静而隂下同乎地其象為天○下生為隂陽
地上生為柔剛即圖書中之上下左右
煦按後以八卦配言河洛便非則圖畫卦之義今去之
右圖天之隂陽分而為乾兌離震地之柔剛分而為坤
艮坎㢲人當其氣交之中頭圓居上得之乾腹虚有容
得之坤股肱動作得之震巽離目主視坎耳善聽兌口
能言艮鼻處默(目口陽也得天之氣故動耳鼻隂也得地之氣故静)所謂得是氣
而為是形也
張仲純曰鄭氏云古先天圖揚雄太玄關子明洞極魏伯陽參同契邵堯夫皇極經世而已惜乎雄之太玄子明之洞極倣易為書泥於文字後世忽之以為屋上架屋頭上安頭也伯陽之參同契意在鍜鍊而入於術於聖人之道又為異端也堯夫擺去文字小衍而著書天下又不顧之但以為律歷之用難矣哉四家之學皆出於古先天圖先天圖其易之原乎復無文字解註而世亦以為無用之物也今煦作方圓
圖註脚比之四家為最簡最易而四家之意不出于吾圖之中于易之學為最要
洛書後天
洛書為河圖之交象乾坤一交而無窮之化源具焉由
先天生後天由無形生有形皆此一圖之妙藉非此圖
之分何自而顯河圖之合非此圖之布散有定而為後
天何自顯河圖之凝聚渾成而為先天知後天洛書即
出于先天河圖則知天地自然之易體用一如相須而
不悖矣
洛書者河圖既分之象如圖中一六合書中一六分是
也分則各居其位各司其職與渾淪圓轉者不同此天
地之大體大用不煩卦畫自然之周易也人心之中和
莫不如是伏羲擬之畫出先天圖兼天與人而一以貫
之矣文王擬而作易則人心中河圖洛書也故曰周易
為天人合一之書
交象
後天者先天既交之象如乾因坤交虚而為離坤因乾
交實而成坎左離之上爻交于坎下為兌右坎之下爻
交于離上為震震兌之上下兩爻隂陽互交艮㢲之兩
隂交于兩陽是也交則上下左右相感而互易比于先
天八卦另成一象此圖書分合之故先後天不同之由
也然震不與巽交艮不與兌交者周易具隂陽相循之
妙故兩始必不能驟交兩終必不能驟交也若兌之與
震則隂終與陽始得相交巽之與艮隂始與陽終得相
交矣易為身心性命之書凡言交者皆有人力存焉
中交
先天乾南坤北後天離南坎北是乾坤中交也後天之
離外象猶乾而中巳易矣是坤來交乾而隂居中也後
天之坎外象猶坤而中巳易矣是乾來交坤而陽居中
也交于初末則偏交于中則含胎包孕為化育所自起
所由坤卦有含章括囊美在其中之說乾坤二用後坎
卦所由獨言用也
先天離東坎西後天震東兌西者是坎離之逆交也離
性炎上上者不下不可以交今抑其在上者而使下坎
性潤下下者不上不可以交今舉其在下者而使上則
離變為震坎變為兌矣故震有半離兌有半坎之形所
由謂為坎水而塞其下流也若使順其炎上之性而以
離下交于坎上順其潤下之性而以坎上交于離下則
為艮巽艮巽之卦不能有為故先後天皆居四隅不得
如後天之震兌司日月往來之門戶也
火雷水澤之變
離火而變為震雷者爆之發也先火而後聲也坎水而
變為兑澤者水之流也遇汙下之地則必瀦而為澤也
四正之交止變一爻四隅之交則變兩爻如巽艮交而
為乾坤是巽之上二爻變却艮之下二爻而為乾艮之
下二爻變却巽之上二爻而為坤也震兌交而為艮巽
是震之下一爻變却兌之上一爻震之上一爻變却兌
之下一爻而使兌變為巽兑之下一爻變却震之上一
爻兑之上一爻變却震之下一爻而使震變為艮也其
震巽不交艮兌不交震乃與兑交艮乃與巽交者以隂
陽之兩始兩終本無相接之理蓋隂終隂始其中必間
以陽不然不知隂之始終陽終陽始其中必間以隂不
然不知陽之始終此隂陽之始終所以不自交也至隂
終陽始陽終隂始本有更迭相續之義故皆得相交伏
羲所畫小圖雖止八卦而無窮之妙義具焉故相親有
相親之義如遇巽逢乾後卷所圖之縫卦是也其見于
卦爻不言鄰則言遇矣相間之卦見于卦爻必無一卦
一爻言鄰言遇者也終始有終始之義内外有内外之
義上下有上下之義非細心體察那易辨此
坎離代乾坤
乾坤一交即退處西南西北無為之地所以明天開地
闢以後皆男女搆精之作用其天地絪緼之始已不可
得而懸擬之所以命為先天而乾之用九遂以為無首
殆于坎離用事六象胥由以成矣其在易曰天地絪緼
萬物化醇便是天地相交之始便是河圖之妙男女搆
精萬物化生男女即隂陽坎離即隂陽之交搆精正隂
陽相交之事便是洛書之妙此後有形有象何一非水
火交錯而成故全歸功于坎離而謂為搆精生萬物也
後天所配洛書全是化醇以後之事其在周易乾坤二
用後直至坎彖始言時用豈為無因當知代天地而宣
化者日月即天地之隂陽代乾坤而宣化者坎離即乾
坤之男女
文王無後天大圖
伏羲則圖畫卦有先天大圖小圖顧獨少後天一圖以
後天之理即具先天如外分而象洛書是也文王法洛
書安置後天卦位然有後天小圖無後天大圖可知文
王未嘗畫卦周易所有卦爻皆開羲圖而有之故文周
孔子所係之辭均解釋先天者也其連拆先天諸圖及
新立二方圖並六卦圖巳見卷首
周易函書約存卷二
