周易稗疏卷三
漢陽王夫之撰
繫辭上傳
八卦相盪鼓之以雷霆震也潤之以風雨㢲也日月
運行一寒一暑坎離也乾道成男坤道成女艮兊也此
所謂八卦相盪也陽純乎氣而上升故一陽生於下則
鼓動羣隂而震為雷隂純乎質而下垂故一隂在下則
受陽施以浹於物而㢲為風雨日冬至則遠人陽之隠
也月中冬之望道行於北而近人隂之見也一陽藏於
隂中故坎為寒日夏至而近人陽之見也月中夏之望
道行於南而遠人隂之隠也一隂藏於陽中故離為暑
人物之生隂陽均受而戴之在上者成乎體質致一者
其所成也艮一陽外成故成男兊一隂外成故成女是
以咸卦取象於人身震坎艮陽盪隂剛摩柔也㢲離兊
隂盪陽柔摩剛也㢲為風而兼言雨者陽氣凝於上隂
不得升則復下雨所由降也彖象以坎為雨自其既雨
而為水者言也此以㢲為雨者自其與風俱自空而拂
地者言也故曰易無逹象不可執一以限不測之神化
𩔖如此豈術士射覆之小智所能知哉
乾知大始本義謂知為主按知之訓主如唐宋官制
不正職銜在彼而差遣在此如知留後事知留内銓之
𩔖乃暫令預知其事而非其官守之意今郡守稱知府
縣令稱知縣皆承其敝非名言之允宜也勿論六經即
漢晉人亦無有以知為主者下傳云知崇法天知(去聲)
者無不知之謂則乾以明照為用明矣知與作對又與
能對若云乾主大始則亦作也能也何以别於坤之簡
能而成物也天以氣化以神用神氣之靈為聰明今觀
萬物之生其肢體筋脉府藏官骸與夫根莖枝葉華實
雖極於無痕而曲盡其妙皆天之聰明從未有之先分
疏停勻以用地之形質而成之故曰乾知大始坤作成
物以人言之則強固而任能者五榖六牲之養地之材
質所成而虚靈知覺則天不息之神流行於官竅陽氣
一散則有耳而不能聞有目而不能見有脾而不能思
有肝而不能謀有肺而不能慮有腎而不能識其為乾
之以知生物尤為明驗曾攝職而主其事之謂乎
變化者進退之象也剛柔者晝夜之象也此二句合
釋上剛柔相推而生變化之義當參互讀之不然則晝
豈剛夜豈柔乎猶言剛柔之生變化晝夜進退之象也
變化以動爻之占而言如乾卦初得九則變姤而占在
初九之𩔖自九而下之八退也自六而上之七進也老
隂變少陽曰變變則長老陽變少隂曰化化則消陽明
而隂晦晝已極則夜陽退而化隂也夜已極則晝隂進
而變陽也進無可進則退退無可退則進若少陽少隂
八方退而為六七方進而為九進退不失其故常則變
化不生則六爻皆少之象無之卦無一爻之占以此
彌綸彌字本從長从爾長亘也爾盛也(如詩彼爾伊)
(何)綿亘周徧之謂如云年彌高德彌邵愈久而不窮也
如云仰之彌高鑽之彌堅極至而無盡也如云彌縫其
闕綿亘周徧而縫之也綸乃治絲而合之之謂彌綸者
周徧天地終始皆與道合今俗書省長从弓故其義不
明如文場有密封本當作密北人無入聲讀密為平聲
遂譌彌本義云彌有終竟聯合之意不知聯合乃縫字
之義彌唯言其終竟耳下文謂易合天綸也其兼盡者
則彌也通一章讀之其義自見矣
冶容冶訓為妖艷之詞者非生成之妍美乃粧飾之
謂也慢藏慢其藏也冶容冶其容也冶鎔也鎔金於冶
變其堅樸之質使流動而有光彩如教導婦人以粧飾
為艷麗故曰誨淫誨之以淫也
天一地二至所以成變化而行鬼神也五十有五河
圖之畫也天地謂隂陽也成變化言乾坤六子所由成
也乾之化為㢲離兊坤之變為震坎艮行鬼神者吉凶
所由兆也吉凶之生有理而不測鬼神之神也故曰與
鬼神合其吉凶天之一三五七九地之二四六八十從
其用而言也合則中實而奇分則中虚而偶奇者大而
見少偶者小而見多地之三十以分見多其實則少於
天三之一也相得一六二七三八四九五十相與以得
位各有合者越其位而合三為一卦也一五七合而為
乾二十六合而為坤三十八合而為坎四五九合而為
離一三二合而為兊二四一合而為艮九六八合而為
震八七九合而為㢲因其合之象而定其位通其氣相
薄而不相射以成變化而天地所以吉凶生死乎萬物
者行焉此聖人所以因河圖而畫八卦八卦既成又從
而兩之以極其所合之變化則六十四卦成而吉凶之
幾無不備於其中經文之義盡於此而釋經者未能合
圖與卦以求其至當之解乃以意為推測謂一與二相
得三與四相得五與六相得七與八相得九與十相得
既罔所取義苟簡以求通若夫以五行配合而云天一
生水地六成之云云者不知其出於何人亦不知其何
所取義易列八卦分為八象天地雷風水火山澤三聖
立教昭然從未有五行之說五行始於洪範乃言天之
所以協民居而為民用之所需者人君當修治之以厚
民生而利其用與變化鬼神之道全無干涉自京房始
承緯書之邪說而以五行混八卦之中以坎離震兊分
配水火木金差可成說而易於震不言木於㢲言之則
亦顯與易背且無以處土而以坤艮當之又非河圖中
宫之象據周易方位言之則艮居東北坤居西南不可
強合盖陳摶所偽作以伏羲卦位言之則坤北而艮西
北亦非土位至乾㢲無可安頓之處則合乾於兊以為
金合㢲於震以為木卦之與行或八或五其數不齊則
水火獨止一卦餘皆一卦欹零支補乖謬無倫尤為可
哂至云地二生火地四生金則便地司生而天司成爚
亂天地之大經顚倒莫甚焉此說從無解釋芒然不可
分曉唯沙随程氏周易古占略為分疏其說以陽起子
中隂起午中起數陽從子數一至戌為九隂從午數一
至未而二至辰而十天一子也地六亥也亥子水也地
二未也天七午也未午火也天三寅也地八丑也寅丑
木也地四酉也天九申也酉申金也其說止此殊為淺
陋其於成變化行鬼神之妙用全無所當至以天五為
辰地十為卯為土生成之數尤無說以文其妄陋且十
二支而徒缺己戌尤為可笑且河圖本畫陽無二四八
六隂無一三五七九而此說以子一丑二寅三午一未
二申三夾雜天地互數之愈不成說凡此𩔖皆同兒戲
徒亂聖教京房背焦贛之師說以崇䜟緯邵康節隂用
陳摶之小道而倣丹經遂使天一生水云云之遁辭横
行天下人皆蒙心掩目奉之為理數且引以證此章之
旨是釋經之大蠧言道之荆棘也不容不詳辨之
乾之策二百一十六(一叚)策數以二老起算實則二
少亦同本義云少陽未極乎盈少隂未極乎虚非也(即如)
(其說亦當云少陽未極乎虚少隂未極乎盈)少隂之過揲三十二六之為一
百九十二少陽之過揲二十八六之為一百六十八合
之亦三百六十二篇之策萬一千五百二十二老之數
既然少隂之積得六千二百四十四少陽之積得五千
三百七十六亦萬一千五百二十蓋起於九六七八九
六合為十五七八亦合為十五則從此積乘之積之無
不合也本義疎矣三百六十當期之日損其氣盈益其
朔虚而定以十二月三十日亦論其梗槩而已康節執
此以起無窮之數徒為玩具於大化固亡當也故筮法
可取象於歴而不可以筮法限歴之算一行所以雖巧
而未盡乎變也王太史肯堂曰河圖之數天終乎九地
終乎十相因為九十虚中而遊四時為四九三百六十
洛書之數四十五實中而建八節四八三百二十中五
八五為四十亦三百六十太極勾三股四弦五積六三
四相因得三十為日數十二乘三百亦三百六十其說
亦似可通然皆遷就整齊與天行之神妙不合且如
萬一千五百二十當萬物之數物之數雖聖人不能知
約而言之動植而已就動而言之羽毛鱗介蠃而已就
植而言之草木金石而已細而别之耳所聞目所見者
且不可悉數况耳所未聞目所未見其能以數紀之以
萬盡之乎易言其象象者彷彿之詞春秋傳曰萬盈數
也當萬物之數象其盈天地之間也邵子據加一倍之
算法限色聲香味以有定之數豈有當哉
參伍錯綜參者以彼參此伍者相與為耦也如陽參
入於隂中為坎隂參入於陽中為離一陽參入於五隂
之中為師比謙豫二陽參入四隂之中為屯蒙之𩔖皆
參也隂陽各自為伍為泰為否二隂為伍上承一陽為
艮下乘一陽為震二陽為伍上載一隂為兊下履一隂
為㢲及二陽連𩔖居四隂之中為萃為升二隂連𩔖居
四陽之中為大畜為无妄之𩔖皆伍也錯者鑢金之械
器汰去其外而𤼵見其中者也綜者繫經之線以機動
之一上而一下也卦各有六隂六陽隂見則陽隠於中
陽見則隂隠於中錯去其所見之隂則陽見錯去其所
見之陽則隂見如乾之與坤屯之與鼎蒙之與革之𩔖
皆錯也就所見之爻上下交易若織之提綜迭相升降
如屯之與蒙五十六卦皆綜也舊未注明不知此乃讀
易之要不可忽者也
兩儀生四象生者非所生者為子生之者為父之謂
使然則是有太極無兩儀有兩儀無四象有四象無八
卦之日矣生者於上𤼵生也如人面生耳目口鼻自然
賅具分而言之謂之生耳邵子執加一倍之小數立一
二象之象一純陽一純隂一陽上隂下一隂上陽下謂
之四象更加一畫而其數倍為八卦遂畫四畫之象十
六五畫之象三十二無名無義但以八生十六十六生
三十二三十二生六十四教童稚知相乘之法則可而
於天人之理數毫無所取使以加一畫即加一倍言之
則又何不可加為七畫以倍之為一百二十八漸加漸
倍億萬無窮無所底止又何不可哉不知易但言四象
生八卦定吉凶生大業初不可損而為二爻益而為四
爻五爻此乃天地法象之自然事物變通之定理不可
以算博士銖積寸絫有放無收之小術以亂天地之紀
也四象者通之象二乾坤也變之象二隂陽六錯震坎
艮一象也㢲離兊一象也故又曰易有四象若以二畫
之象為四象則易所本無不得言有矣要而言之太極
即兩儀兩儀即四象四象即八卦猶人面即耳目口鼻
特於其上所生而固有者分言之則為兩為四為八耳
邵子之術繁冗而實淺固其不足從以經攷之自見故
讀易者以不用先天圖說為正以其雜用京房魏伯陽
呂巖陳摶之說也
繫辭下傳
何以守位曰仁仁當如字位與財配仁與義配天地
之大德曰生是總挈語立人之道曰仁與義不當獨言
義也位象卦中之位財象位上之爻當位得中者守位
之仁也爻之得位相應相孚者理財禁非之義也吕氏
謂仁當作人順文直下而害於理不可從也
一君二民二君一民舊說謂陽爻為君隂爻為民陽
卦一陽二隂為一君二民隂卦一隂二陽為二君一民
於理不順如鄭之有突與子儀衛之有衎剽仕者無擇
而兩事之可云二君然豈僅有一民乎君子之事君也
固專一而無貳心然三代不同於後世道不行則又仕
於他邦豈孔子之出疆載贄亦小人之道乎且陽爻為
君則乾有君而無民隂爻為民則坤有民而無君矣蓋
君者所主也民者所治也一竒也陽爻之畫一也二偶
也隂爻之畫一也即所謂天一地二也陽為性為義隂
為情為利陽卦以奇為主而治偶以性正情以義制利
震動之坎居中而宰之艮止之隂皆聽命君子之道也
隂卦以偶為主而治奇以情干性以利妨義㢲以求入
離以相麗兊以相悅陽羣起而從之小人之道也熟繹
本文驗之於事理知舊說之非矣
其出入以度外内使知懼舊以其出入以度五字為
句外内使知懼為句不成文則云有闕今按度云者有
常度也乃易往來之變初無常度故曰周流六虚不可
為典要此卦變彼卦不相因以為次序乾坤次以屯蒙
屯蒙次以需訟其變無端不可預測使人不得以私意
擬之以機智防之而免於懼抑不得委於時命消長之
固然而忘其懼非若京房之乾必生姤姤必生遯以來
回而反於大有亦非若邵子之乾一兊二截然順布八
宫或方或圓如製衣者之尺寸有成法也使必有度以
出入則因任自然可先事而料其一定之吉凶如火珠
林之以答匹夫匹婦之疑問而釋其憂懼豈聖人師保
父母之明威哉度當音鐸連外内七字為句出入剛柔
之往來外内内卦外卦之定位也言使人於不測之往
來揆度其位之所在或承或乘或當或不當或應或不
應使知事變之無方不可率意妄行聽禍福之自至而
於人事之酬酢莫敢不戰戰栗栗以思免咎矣故易者
因占以致戒者也豈火珠林先天數以尺度之死法妄
言必然之休咎慰妄人之疑慮者所可擬哉
周之盛德盛德與論語至德同謂忠厚之至欲紂之
圖存永命使殷先王保其宗祧也舊說謂周危而使之
平猶之可也又云殷易而使之傾則殷本不宜失文王
行險以利紂之惡陷使傾覆是蕭道成朱温之大惡何
云盛德乎文王閔紂之失德必喪殷師欲諫則徒為比
干之死而亡補欲不言則不忍其亡故演易以明吉凶
之所自使知危者可使復平而唯慢易而不知懼者則
人將起而使之傾紂能因此以自警則武王之師可以
不興而天下之民脱於赬尾此周之德所以盛也曰文
王與紂之事者言文王事紂之事也舊說悖理不可從
周易稗疏卷三
