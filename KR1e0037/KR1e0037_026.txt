春秋集註卷二十六
宋高閌撰
成公三
十年春衞侯之弟黑背帥師侵鄭
此晉命也與六年侵宋同凡受大國之命而輕用其
師者皆書侵以譏之盖晉人執鄭伯鄭人置君圍許
戾狠不道于是為甚故再侵之而晉人則終不出夫
鄭策者也五月之伐于是乎歸鄭伯黑背者公孫剽
之父也衞侯愛其弟寵以兵柄終致篡國之禍故書
衛侯之弟帥師以為戒
夏四月五卜郊不從乃不郊
四月方卜已失時矣卜不習吉况五卜乎慢孰甚焉
夫魯不當郊也今之不郊非據禮也五卜不從乃不
郊爾
五月公會晉侯齊侯宋公衛侯曹伯伐鄭
鄭已立君故晉會諸侯伐鄭而歸鄭伯因與之成焉
然不書鄭伯復歸者所以咎晉也晉旣敗人之國使
其君臣變亂而後伐之而歸其君春秋悪其首亂不
以舍服與之也伐鄭不致公與有貶焉以伐鄭為不
義故也是時晉侯已病以左氏攷之厲公實代父出
會而經不書者諸侯各以兵會伐不行相會之禮故
春秋亦略之而不辨
齊人來媵
媵伯姬也夫伯姬嫁已久而諸侯以其賢猶來媵之
然諸侯夫人惟有二媵耳今晉衛已備其數豈可復
加乎况媵賤事也又何必歴紀之哉盖春秋所急者
禮也所制者欲也以禮制欲則治以欲敗禮則亂今
三國來媵則是以欲敗禮矣自當備書之以為後世
戒又况春秋反覆有所致者不可不察也必有深意
于其中盖齊人欲復修魯好故以是先之爾先儒謂
諸侯同姓則媵異姓則否是不然諸侯三國必各一
族豈皆同姓耶
丙午晉侯獳卒
晉景公立十九年其子州蒲立是為厲公
秋七月公如晉
公昔不奔天王之喪今乃奔齊侯之喪又為晉人所
執使之送葬故聖人于景公之喪沒而不書也
冬十月
按傳冬當書葬晉景公而不書者前以有公如晉後
有公至自晉故難之若一時無事然也
十有一年春三月公至自晉
晉侯使郤犫來聘己丑及郤犫盟
晉侯使郤犫來聘公之疑已白故己丑及郤犫盟公
之疑雖白乃留于晉者九月晉侯不與公盟乃反公
于國而使大夫盟之見晉人無禮于公甚矣故貶郤
犫不繫之國
夏季孫行父如晉
秋叔孫僑如如齊
謝其來媵因修好焉自鞌之役而齊魯絶交至是乃
復通
冬十月
一時無事書首月存天道玉法也
十有二年春周公出奔晉
周無出也天下皆周也周公出奔晉者周公自絶于
周也為天子三公而不能同寅恊恭乃與伯輿爭政
不勝而出王旣復之又違命而奔于諸侯之國故書
出以為萬世之戒當是時王室衰微號令不行于天
下故逋逃罪戾之臣諸侯敢受之書此而晉罪亦昭
然矣
夏公會晉侯衛侯于瑣澤
左氏謂宋華元克合晉楚之成而攷其事實與經不
合殆其不然夫晉厲之會實始乎此略諸國而致魯
衛則以見厲公之德不能謹始諸侯多觧體矣
秋晉人敗狄于交剛
此狄即白狄也何以知其白狄九年秦人白狄伐晉
此先敗狄而後伐秦是以知報九年之役也前書白
狄者罪欲明也此秖書狄者敗狄而已不必辨其狄
之種類也
冬十月
一時無事書首月存天道王法也
十有三年春晉侯使郤錡來乞師
自齊桓以來霸者征伐召兵諸侯盖以是為王者事
故與天下公之至于晉景始使士燮來聘以齊伐郯
之役厲公承之始乞師矣當此之時晉尚強盛惟忠
信之厚不崇而偽飾之文彌勝是以不召兵而乞師
乞師謙辭也霸體貶矣是一國之辭也非所以公天
下也夫晉不報秦久矣九年秦復連白狄而來晉欲
大舉伐之而以私讎之故特使卿來以乞為名實欲
公親行爾夫列國之禮大小雖殊皆分治天子之民
苟非有天子之命以徵兵則諸侯豈可親帥師以出
乎又况為他國報私讎者乎
三月公如京師
公如京帥專行之辭也然公之此行盖會晉伐秦道
出王畿不得不朝焉者也其以專行之辭書之何也
曰舉其可道焉者志敬也然上書來乞師下書公自
京師遂會諸人伐秦則是挾他事以往而非專行者
矣乃志其不敬也盖聖人于魯乃父母之國有君臣
之義特遷就而為之辭故直以如京師為文先明君
臣之大義若專以朝事行者而不言朝王以著實因
會伐而行不成乎朝也其辭若志敬而實志不敬此
春秋微辭也
夏五月公自京師遂會晉侯齊侯宋公衞侯鄭伯曹伯
邾人滕人伐秦
諸侯出會必自其國故會不言自會而言自者非其
自也書公自京師遂會諸侯伐秦者以伐秦為遂事
明以朝王為重也且見公會諸侯伐秦而自京師若
以王命伐之聖人遷就而為之辭也夫諸侯擅興兵
而大會于京師此其罪之大者然而晉厲之意欲挾
王師以為重因使諸侯過京師行朝禮以為恭故聖
人亦因以正君臣之大義乃所以深著其惡也
曹伯盧卒于師
非戰死也死于行爾故不書地凡立十七年其弟負
芻篡立是為成公
秋七月公至自伐秦
以伐秦致者著公此行實非如京師朝也書曰爾其
敬識百辟享亦識其有不享惟不役志于享凡民惟
曰不享此春秋之意也
冬葬曹宣公
曹人使公子欣時逆曹伯之喪公子負芻殺曹太子
而自立因魯往會而著其臣子私諡之罪
十有四年春王正月莒子朱卒
莒大于邾至此始書其卒者庶其見弑不得卒故然
不書其葬非魯不會春秋之法莒不書葬其號夷也
吳楚不書葬其號嫌也
夏衛孫林父自晉歸于衛
晉受衛國逋逃罪戾之臣又強歸之衛獻之出奔禍
根在此
秋叔孫僑如如齊逆女
公即位十有四年矣國家無事迄今方娶又不親迎
而使同姓之卿逆之援公子遂之例也故書以為戒
此春秋防微杜漸之旨
鄭公子喜帥師伐許
此著許之所以遷亦見晉厲之不霸也夫許鄭之怨
久矣三年再伐四年復伐九年圍之而今又伐焉使
厲公而霸則鄭人者怒鄰兼弱且如是乎明年遷于
葉避晉以依楚明晉不足恃也而㐮三年晉荀罃帥
師伐許者猶討其與楚也夫
九月僑如以夫人婦姜氏至自齊
夫人不以以夫人非正也刺不親迎也然此宣公元
年公子遂之例成公得以藉口而行之也然則人君
所以貽子孫者可不慎乎傳曰君舉必書書而不法
後嗣何觀此人君之深戒也其稱姜氏者異乎宣公
之喪娶故也
冬十月庚寅衞侯臧卒
衛侯卒夫人姜氏見太子之不哀也歎曰是夫也將
不惟衛國之敗其必始于未亡人然則獻公之見逐
已兆于此矣定立十二年衎嗣立是為獻公
秦伯卒
桓公立二十八年景公繼立史皆失其名
十有五年春王二月葬衛定公
因魯往會而著其臣子私諡之罪
三月乙巳仲嬰齊卒
此仲遂之孫公孫歸父之弟也而謂之仲嬰齊者歸
父旣奔齊魯人徐傷其無後使嬰齊紹之為卿故前
不經見而特卒之者譏世卿且著其亂昭穆之序失
父子之親也以後歸父則弟不可為兄之嗣以後襄
仲則子不可以父之字為氏也
癸丑公會晉侯衛侯鄭伯曹伯宋世子成齊國佐邾人
同盟于戚
戚之會將討曹伯也若欲討之勿與之盟可也假他
事相會而與之盟旣盟而執之故特書同盟以譏之
而衞侯居喪出盟則觀文可見
晉侯執曹伯歸于京師
曹伯負芻殺世子而自立晉侯會諸侯而執之又不
敢自治歸于京師使即天刑此執得其罪是謂霸討
故與其爵然曹伯之立于今三年今始見執亦稽天
討矣况諸侯旣與之同盟是已成之為諸侯乃不待
王命而擅自執之耶故不名曹伯著其以諸侯而執
諸侯也
公至自會
若諸侯有罪者可會諸侯而執之則魯侯不可謂之
無罪者是亦可危也
夏六月宋公固卒
戚之會宋世子會焉公病故也公病而使世子出此
召亂之道宋共公立十三年世子成立是為平公
楚子伐鄭
據左氏瑣澤之會鄭已聽成至是楚將北師子囊曰
新與晉盟而背之不可子反曰敵利則進何盟之有
嗟乎楚人之難信如此然則瑣澤之會謂之克合晉
楚以成是果然哉是時鄭子罕侵楚則知楚人亦有
辭于伐爾
秋八月庚辰葬宋共公
三月遽葬亂也且著其臣子私諡之罪
宋華元出奔晉
凡大夫失守宗廟而往于他國者春秋皆以出奔罪
之今華元為宋正卿當喪禍之際不待君命擅自出
境雖意自有在而罪不可免故以出奔書之
宋華元自晉歸于宋
再書華元者善華元也與鄭良霄異矣盖華元之志
非奔也欲挾晉自重以攻蕩氏之黨爾然迹其所為
又與衛孫林父亦何以異故其所書之辭亦同
宋殺其大夫山
此蕩山也先書宋華元自晉歸于宋而繼書此則知
其為華元殺之矣蕩山實宋之公族乘君之喪作亂
以虐公室而殺公子肥是背其族也背其族者伐其
本也人而無本人道絶矣故去氏以示法
宋魚石出奔楚
魚石蕩氏之黨也凡大夫有罪不殺而逐之者皆以
自奔為文據左氏華元旣攻蕩氏殺子山而五大夫
皆出奔獨魚石書者五大夫皆蕩族華元已誅其罪
首餘奔者皆不足書惟魚石奔逃于楚遂為中國之
害故為十八年復入彭城書也春秋有事在後而先
書其始者此其例也
冬十有一月叔孫僑如會晉士夑齊高無咎宋華元衛
孫林父鄭公子鰌邾人會吳于鍾離
會列書卿盖始于此會而又會者非復會以外吳也
吳未嘗與中國會今始來通是時中國病楚而吳敢
與之敵故諸侯亦欲與吳通晉于是為合諸侯之大
夫以會之然諸國大夫不敢致吳子也因吳子伐楚
在鍾離故相與會之爾左氏昭四年傳曰楚箴尹宜
咎城鍾離楚邑也夫吳實夷狄反安坐于鍾離而待
中國之會已見中國不自正霸主之不足恃微弱之
甚也聖人深罪中國所以外夷狄也非待殊會以外
之也
許遷于葉
許微弱之國鄰于鄭鄭亟加兵自三年去疾伐許四
年鄭伯伐許九年鄭人圍許十四年公子喜伐許今
遂遷焉盖畏鄭而南依楚故以自遷為文而鄭人之
罪著矣
春秋集註卷二十六
