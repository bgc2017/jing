春秋集註卷二十二
宋高閌撰
宣公二
六年春晉趙盾衞孫免侵陳
趙盾前會衞侯救陳今更與衞孫免加兵於其國故
書侵以正主盟者之罪雖以陳背晉即楚亦以晉救
之無功故也春秋之法君弑而賊未及討則經不復
重出其人聖人之意以為弑君之賊而使得偷生於
歲月之間是中國臣子亦復忘其君父故不復重出
其名所以罪其臣子討賊之緩且不忍以大惡之名
再見於春秋也今趙盾弑君而孫免為衞卿乃反與
之比以兵加人之國用見當時習於悖亂不知君臣
大義直以趙盾為無罪之人故春狄因其自視若無
罪而為之再見於此所以重其罪也非赦盾也
夏四月
秋八月螽
夏冬無事而書首月者存天道王法也秋螽書八月
者惟八月有之非歴時也螽為農災王道所重今以
月書則為災不久輕於以時書者矣然而聖人猶書
以示後世者欲人君知以農為重也
冬十月
七年春衞侯使孫良夫來盟
此盟乃衞欲為晉致魯蓋魯專事齊未與晉通故也
何以知之宣公不義得國以是自疑而衞侯任其無
咎故遣良夫來為此盟然而黑壤之會公卒見辱則
知是盟之無信也是盟之無信亦公自疑貳爾視下
文可見
夏公會齊侯伐萊
公方與衞盟將復從晉而又應齊侯之命興兵以凌
弱小之國此取辱之道也然非公本意故書公會
秋公至自伐萊
為齊興兵踰時而歸故以伐萊致
大旱
軍旅之後必有凶牟蓋征役怨嗟之氣感動天地而
旱乾作矣書旱而不書雩著公無恤民之心也
冬公會晉侯宋公衞侯鄭伯曹伯於黑壤
鄭伯來服故為此會且盟焉而不書盟者公自弑立
即齊之後惟與齊會未嘗會他國也晉人以為討而
止公於是公不得與盟焉故止書會而已
八年春公至自會
古者國有凶荒則殺禮而不舉公夏會伐萊而秋至
冬會黑壤而此年春至其間大旱之不恤而區區以
侵伐期會為急又為晉人所執幸以賂免故黑壤之
盟不書而此以會致自是不敢如晉矣
夏六月公子遂如齊至黃乃復
不稱有疾者大夫受命而出雖死以尸將命豈可以
疾而廢君命耶乃者無其上之辭復者事未畢而返
之辭
辛巳有事於太廟仲遂卒於垂壬午猶繹萬入去籥
垂齊地公子遂未至齊國而旋未及魯境而卒適與
祭同日故不書祭名但書有事而已凡祭必七日戒
三日齊故當祭不以凶事告又况卒於國郊之外豈
宜遽訃於廟中乎此事之失雖不在主祭者然仲遂
弑逆之罪雖死猶當討之宣公以援立之故既不正
其罪而即以為卿於其死也又當祭而告遽為之變
君臣之恩其厚乃如此亦可謂非常矣稱仲遂者著
其生而賜族不稱公子前見也此聖人存君臣之義
也繹者明日之祭也孝子當尸不敢即棄故明日復
祭此非正祭比卿喪為輕不可以輕而廢重故檀弓
記孔子之言曰卿卒不繹猶繹者可以己之辭也如
卿佐之喪繫一國之戚而不宜作樂則勿用可也今
乃去其有聲之籥而用其無聲之舞是不知樂也夫
手舞足蹈是真樂也豈在聲音之間哉蓋仲既立公
公固欲厚其終然而國人弗順也諸臣弗與也故於
卒雖為之變而妄意去留如此夫體貌大臣自有常
禮苟其人不足以堪此則黜其位可也由一人而變
常節此春秋之所以譏也
戊子夫人嬴氏薨
此文公之妄也何以稱夫人薨援成風之例蓋著其
僭也然無貶辭者公羊子曰其餘從同同
晉師白狄伐秦
晉不能糾合諸侯以攘夷狄乃外連白狄以伐秦直
書而貶自見矣殽之役書晉人及姜戎此不言及者
以傳攷之白狄為主也經先晉者不與夷狄之會中
國也中國而為夷狄所帥晉之辱也
楚人滅舒蓼
僖三年徐人取舒至是楚人滅舒蓼成十七年又滅
舒庸襄二十五年又滅舒鳩蓋羣舒之别種非二國
也
秋七月甲子日有食之既
按長歴七月乙未朔則甲子乃三十日也食之既則
為變大矣
冬十月己丑葬我小君敬嬴雨不克葬庚寅日中而克
葬
五月而葬者禮之也妾而以夫人禮薨之葬之又别
為之諡其為非禮甚矣禮曰庶人葬不為雨止非特
庶人也自天子至於庶人皆當然爾何以知之凡喪
之行必有潦車以載蓑笠蓋備雨也送葬者猶不避
塗潦况自葬其親乎且雨之遲久不可豫知或浹句
彌月者有之今此經先書己丑葬而復書雨則是將
窆而遇雨也夫喪事有進無退豈可停柩以待故書
不克葬以譏其無備也平明而葬日中而虞禮也今
以明日日中而葬則失虞祭之時矣敬嬴私事襄仲
殺太子及其母弟經書子卒夫人姜氏歸於齊而傳
謂哭而過市市人皆哭讀者有傷切之意焉蓋以秉
彝不可滅也夫襄仲與敬嬴逆天理而拂人性之狀
慘矣仲嬴之卒相去八日仲死不得其地嬴死不得
其時孰謂無天道乎
城平陽
懼晉故也方舉大喪又城平陽重困民力也城義見
隱公十年
楚師伐陳
陳以晉衞見侵復棄楚而從晉故楚以為討稱師稱
伐所以譏其始謀之失也然晉不能救陳陳遂復即
楚此晉之辱也
九年春王正月公如齊公至自齊
公有母喪而以歲之首月遠朝強齊非特見公之無
哀亦不知有天王矣故書王正月以志之且齊魯之
相與如此可以不危矣然公每如齊必書至焉以危
之者蓋非義相與危在其中矣
夏仲孫蔑如京師
左氏謂王使來徵聘也信斯言也益見王室之微矣
且公親弑立九年矣未通乎王乃自朝齊而使大夫
聘天子顛倒甚矣
齊侯伐萊
狄比侵齊而齊不敢報萊不敢犯齊而齊亟伐之畏
衆強而虐微弱如此於此可以觀惠公之政矣
秋取根牟(案根牟公羊以為邾邑杜預以為東夷國此註未有定論)
七年公會齊伐萊此齊侯再伐萊公雖不與伐而乘
危敢根牟春秋所甚惡而其辭若緩者以内大惡故
婉其辭也左昭八年傳秋大蒐於紅自根牟至於商
衞
八月滕子卒
自隠七年書滕侯卒至此始書滕子者滕昭公也魯
不會其葬而書其卒為下文起也
九月晉侯宋公衞侯鄭伯曹伯會於扈晉荀林父帥師
伐陳
復謀齊也齊與諸侯不睦而魯獨事之故公不與會
陳不來會即楚故也據左氏晉荀林父以諸侯之師
伐陳夫楚伐陳晉不能救今乃因諸侯之師而伐之
晉之不義甚矣不書諸侯之師者諸侯不與伐陳也
辛酉晉侯黑臀卒於扈
諸侯非王事不出境今晉成公會於扈而卒非正也
不言卒於會者諸侯散而晉侯以疾留其卒於扈不
出晉地也凡立七年其子獳立是為景公不書葬者
魯專事齊不會其葬也然齊人愈得志矣
冬十月癸酉衞侯鄭卒
衞成公立三十五年其子速立是為穆公
宋人圍滕
宋文公興師以伐有喪之國春秋惡之故貶以稱人
楚子伐鄭晉郤缺帥師救鄭
楚子聞晉侯卒於扈以重兵來討鄭伯之貳於是鄭
復與楚平鄭已與楚平救之無益也自是晉楚交伐
鄭
陳殺其大夫泄冶
泄冶無罪而書名何也冶以強諫激怒其君使雖喪
亂在前弗肯回顧斯實無益於人之國故孟子不多
宮之竒之諫而以百里奚為智魏鄭公不願為忠臣
而願為良臣蓋諫者既死則必有亡國弑君之禍是
以春秋特書其名為徵舒弑君楚子滅陳之端以垂
後世不容直言之戒觀陳風株林澤陂之所刺則知
宣公君臣宣淫無復忌憚亦已甚矣泄冶至此而強
諫亦足以殺其身而已矣
十年春公如齊公至自齊
公頻年朝齊勤亦至矣諸侯有會而謀齊者而公不
與焉雖事天王亦不如是然不書王正月非若九年
夏有仲孫蔑如京師之事以相形也公事齊雖勤而
不與諸侯之事亦危道也
齊人歸我濟西田
按元年公會齊侯於平州公子遂如齊齊人取濟西
田蓋公子遂殺子惡而立宣公故以濟西田賂齊而
齊人取之至是而歸者公比年朝齊齊侯感公朝事
之勤因其請而歸之也夫魯之分地先君受之於天
子豈可失墜又况負弑逆之罪賂以免討乎齊人取
弑逆之賂以縱惡故其取其歸皆謹書之然其他歸
田未有言我而此獨曰我濟西田者獨此本魯田也
若哀八年歸讙及闡定十年齊人來歸鄆讙龜隂田
皆魯侵諸侯而得之非周公之本封也既本他國之
田故不言我蓋以衆暴寡以大侵小而得之者如有
王者作則魯在所予乎在所奪乎聖人所書以正王
法爾鄆讙龜陰田特書曰來歸者夾谷之會孔子相
焉質以禮義齊人自服而來歸也他秪書歸者皆因
請而得之爾
夏四月丙辰日有食之
按長歴丙辰朔不書朔史失之也日食雖有常度亦
人事所召有食之者
己巳齊侯元卒
齊惠公立十年卒其子無野立是為頃公
齊崔氏出奔衞
崔杼有寵於惠公高國畏其偪也而逐之以其世卿
專權故書氏而以自奔為文
公如齊
公二年天王崩如弗聞也今聞齊侯卒而奔其喪是
以事天子之禮事齊也
五月公至自齊
癸巳陳夏徵舒弑其君平國
君通乎夏姬故其子弑之靈公立十五年其子午立
是為成公成公既立不討君父之賊則知靈公之惡
播於國人而徵舒殺之國人之所弗憝也
六月宋師伐滕
前圍滕以伐人之喪貶而人之今伐滕而稱師焉則
正著其暴横加小國以其衆也然滕子恃晉而不朝
宋討得其罪故稱伐焉
公孫歸父如齊葬齊惠公
公自奔其喪又使貴卿會葬不顧天王之禮闕然莫
之供也比事攷辭其義自見而臣子私諡之罪亦無
所逃
晉人宋人衞人曹人伐鄭
鄭復與楚平故晉會三國伐之當是時陳有弑君之
亂曾不是圖而有事於鄭故楚之伐鄭稱爵晉與諸
侯伐鄭稱人蓋罪諸侯不先自正也
秋天王使王季子來聘
宣公弑嗣君而簒立天王不問其罪反使季子來聘
又不見答失禮甚矣
公孫歸父帥師伐邾取繹
自文公時邾魯有隙宣公簒位而邾子首朝之自是
絶迹魯庭者又十年故歸父帥師以討其罪然以貴
卿為將舉大衆而征伐不施於亂臣賊子而凌弱侵
小近在附庸之國是為盜也故特書取繹以重其罪
大水
兵役怨氣之所感也義見桓十一年
季孫行父如齊
文子初聘通嗣君也
冬公孫歸父如齊
以伐邾故恐齊人以為討遂謀伐莒焉甚矣魯之懼
齊也二歲之間而公與大夫如齊者五
齊侯使國佐來聘
嗣子踰年即位始稱君未踰年稱子故葵丘之會稱
宋子蓋齊桓方倡大義以尊中國諸侯之從者惟恐
後故宋公雖在喪而來與會亦不深責怒其不獲已
而趨急務爾魯之與齊與國也聘雖後時亦何害耶
惠公之卒葬之既速又未踰年而以君命遽遣使來
聘焉謀伐莒也然當凶釁而行吉禮忘哀思而結歡
好蓋有速成君之意故如其意而書曰齊侯以著其
惡也
饑
國無三年之蓄曰國非其國也今以秋大水而冬即
饑則其為國可知矣水旱螟螽天災也然民有蓄積
則未必饑書饑則不獨天災也見民無蓄積也非特
民無也國亦無也非特國無也鄰國亦無可告糴者
矣前此不書饑者百姓尚足故也至是而百姓不足
矣於是乎有税畆之事焉
楚子伐鄭
是夏鄭因晉帥三國見伐而復棄楚故楚子又伐鄭
據左氏載晉士會救鄭及諸侯戌鄭而春秋削之者
責晉雖得鄭而不能有之也故楚伐稱爵
春秋集註卷二十二
