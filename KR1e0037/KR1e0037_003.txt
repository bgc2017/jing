春秋集註卷三
宋高問撰
隱公三
八年春宋公衞侯遇于垂
二君曷爲遇于垂曰殤公固嘗從州吁之請伐鄭以
圖馮矣州吁既誅宣公既立而馮不可不終圖也而
未知宣公之從否也是時齊侯將平宋衞于鄭故宋
公請衞侯先見因遇于垂以謀鄭十年宋人衞人入
鄭蓋垂之謀也君子以是過宣公夫州吁則援殤公
矣宣公苟辭殤公以睦鄭不亦近乎且謀人之國不
以禮見而陽若相遇非國君之道春秋因其實而書
之而襃貶寓焉
三月鄭伯使宛來歸祊
六年公怒宋使之失辭鄭人由是來輸平然口輸之
而實不至魯之憾猶未解今以宋公衞侯遇于垂鄭
度其勢不可禦于是歸其所輸之祊以求援于魯也
然鄭與吾境素不相接何乃越他國而歸之邑乎蓋
鄭以厲宣之親世爲周之卿士常從天子巡狩賜以
朝宿之邑在泰山之側其地近于魯是時鄭伯因王
奪其政而忿之遂棄君臣之義忘親親之恩以天子
不復巡狩而祊爲無用且欲急得魯之援故使宛來
歸焉先儒以爲易許田非也按桓二年有鄭伯以璧
假許田之文則是隱公之世未嘗易矣且我入祊而
不以許田入鄭鄭豈已乎周班後鄭猶且致郎之戰
况于易地而不與哉自入祊之後繼好尋盟史不絶
書入郜入防悉歸于我終隱之世無釁可觀則先儒
之妄不辨自明而聖人特書來歸之意斷可識矣夫
朝宿之邑先祖受之于先王而鄭伯輒以私情歸于
人而謂天子不復巡狩此無君之心背叛當誅也而
宛為鄭臣不能以義正其君而親以其國之土地歸
于他人則鄭之在位者無君子可知矣觀國風遵大
路風雨羔裘之詩是鄭無人也
庚寅我入祊
此見公貪土地而不顧義也入者義不可而強入之
是以謹而日之也春秋外歸田邑如齊人來歸鄆讙
龜陰田未嘗言入以其本我之邑歸則有之矣此特
書入者以其非我之有不當入也夫鄭以非義歸我
以祊而我能以義拒之則免矣奈何見利忘義遽遣
吏治之據有其地孟子所謂子噲不得與人燕子之
不得受燕于子噲鄭之歸魯之入其罪均也
夏六月己亥蔡侯考父卒
蔡宣公立三十五年其子封人嗣是為桓侯
辛亥宿男卒
元年蓋嘗及宋盟于宿矣至是宿男卒而不以名赴
是無禮也人而無禮何以立國莊十年宋遽遷宿宿
自是不復見矣
秋七月庚午宋公齊侯衞侯盟于瓦屋
此宋公主盟謀鄭魯也諸侯自相盟王法所不容况
瓦屋乃周地而三國敢盟于此故詳日以謹之夫宋
連諸國以伐鄭雖魯與謀今魯不加兵而得土地之
利是鄭不懼宋而反畏魯也宋公疾魯之得祊又怒
鄭之不賂已故會齊衞之君以為此盟使無援魯鄭
雖然齊先已與鄭通好矣又已與魯通好矣其情可
見而宋衞與之盟可謂不察矣宜此盟之不信也鄭
因叔段興兵而蔓延至此者以魯為艾之盟是以起
此相傾相奪之事也
八月葬蔡宣公
諸侯五月而葬今不及期是簡也且因魯往會而著
其臣子私諡之罪
九月辛夘公及莒人盟于浮來
公見三國之謀已故結此盟以求援焉夫莒雖小國
其力猶能及他人觀其入向伐杞蓋可見矣然小國
微者非敢盟公公自屈已出境而與之盟耳故稱公
及又謹而日之凡公與外大夫盟内斥言公外大夫
稱人惡在公也此盟與成二年蜀之盟是已内不言
公外書大夫之名氏者惡在外也莊二十二年防之
盟與文二年及晉處父盟是也
螟
春秋書螟者三隱二莊一書螽者十桓一餘皆僖公
之後蓋螟食苗心螽無所不食故其爲災也螟輕而
螽重春秋之初災之輕者亦書之及其久也輕者不
勝書書其重者耳不然豈隱莊之後二百年間魯無
螟耶
冬十有二月無駭卒
此公子展之孫未命故名之夷伯展禽其後也
九年春天王使南季來聘
前年天王使凡伯來聘而戎輒伐之以歸諸侯皆坐
視莫有救王臣之難者天王不問復使南季來聘又
不見答失道甚矣
三月癸酉大雨震電庚辰大雨雪
建寅之月而大雨震電八日之間復大雨雪大雨震
電者大雨而又震電也大雨雪者甚言乎其雪也雨
自上下者凡稱大者皆非常之辭夫天反時爲災人
反德爲亂隱公以讓國爲名而乃從事于爭此反德
也利將反而爲害親將反而爲賊天之見戒深矣而
弗儆弗戒以及于難
挾卒
古者四十而仕五十而爵爲大夫苟未五十雖有賢
德猶服士服行士禮春秋之始此禮猶存故多不書
氏僖公之後此禮又廢故大夫鮮不氏者
夏城郎
魯自受祊之後將爲鄭伐宋又恐他國有議其後者
故城郎以備之
秋七月
一時無事書首月存天道王法也
冬公會齊侯于防
此會乃齊侯背瓦屋之盟反與公連謀爲鄭伐宋也
又見隱公得利則合失利則離知齊鄭之好終不可
奪今鄭既歸祊而吾之憾釋矣遂反會齊與之併力
以伐宋也又見齊之彊大諸侯爭與之盟以爲齊之
力可以為他國之助齊之兵可以伐人之國故宋公
既與之謀鄭而魯鄭反與之謀宋也故以齊主會防
宋地明年魯遂取之或作邴與周官八柄作枋同義
十年春王二月公會齊侯鄭伯于中丘
此三國相會爲師期也七年城中丘蓋爲此會耳然
則公之處心積慮將以伐宋也
夏翬帥師會齊人鄭人伐宋
此見公之于宋始相和好終爲仇讐惟知貪利不復
顧義也自公元年及宋人盟于宿四年又遇于清是
其和好非一日矣今一旦變爲仇讐反以兵加之者
豈徒然哉始爲宋謀鄭既得鄭利今爲鄭謀宋又欲
得宋利也於是使翬先以師會二國伐之齊侯鄭伯
皆貶稱人者齊渝瓦屋之盟鄭乃造兵之首是以春
秋深惡之
六月壬戌公敗宋師于菅
翬已帥師會二國伐宋矣此又書公者所以著公盡
渝宋盟也棄好黨惡吞奪其利實公所為故不言戰
而書敗蓋公無憾于宋而以公之勝爲幸也凡魯勝
曰敗某師敗則書戰而已
辛未取郜辛巳取防
郜本小國在春秋前已爲宋併其土地取其寳器而
遷其君矣猶書曰郜存之也公以祊故先以翬會伐
已而自將傾衆悉力以敗宋師又浹旬之間取其二
邑但曰公敗宋師于菅取郜取防亦足以見其惡矣
而書法如此者甚之也魯受人不義之惠遂興兵以
伐同盟無罪之國虐用其民久留于外卒取二邑以
報私惠是以春秋甚之也若謂鄭之歸祊實以許田
易而得之亦豈至是哉
秋宋人衞人入鄭宋人蔡人衞人伐戴鄭伯伐取之
此宋又連衞以報鄭鄭幸菅之敗而不備故師還未
及郊而宋衞已乘其虛而入之矣春秋雖無義戰未
有奇譎輕疾如宋衞之入鄭者也鄭勞力外務而不
知守其國則二國之入宜矣宋殤公方喪邑敗師而
連兵不已殤公之民于是乎不堪命矣宋旣連兵入
鄭又乘勝以召蔡人伐戴戴鄭所與之微國也而三
國伐之所以報鄭也鄭師猶在郊因又伺三國之便
伐而取之盡得三師之輜重焉相傾相奪一至于此
春秋人三國而不奪鄭爵惡三國之遷怒也且前曰
宋衞入鄭今曰鄭伯伐取之是宋衞雖能入鄭不能
爲鄭之弱也不能爲鄭之弱此殤公所以終不得馮
冬十月壬午齊人鄭人入郕
戴鄭所與也三國伐之非理甚矣郕衞所與也而齊
鄭入之是效尤也長此安窮故謹以日而又人之
十有一年春滕侯薛侯來朝
二國見魯之方彊故相率朝之朝者諸侯見天子之
名今滕薛之于魯同爲天子諸侯同受天子土地是
同列也而乃同朝于魯是尊卑上下無辨也左氏有
周之宗盟異姓爲後之說亦非禮也成三年晉侯使
荀庚來聘衞侯使孫良夫來聘而魯尚不敢同日與
之盟豈有同列來朝而班見者乎班見者朝天子之
禮也異姓爲後正謂朝天子時耳然在周之盛時則
可當春秋之時則不可也春秋諸侯未嘗朝天子乃
相率朝魯豈以桓王微弱凡伯見伐為不足恃而隱
公敗宋取郜取防為可畏耶隱公名欲讓桓方且自
恃其彊晏然坐受同姓諸侯之旅朝而無謙避之意
死不亦宜乎
夏公會鄭伯于時來
謀伐許也公既得宋地又會鄭而謀許是貪欲無厭
也時來鄭地
秋七月壬午公及齊侯鄭伯入許
及者内爲主非内爲主則必先書會伐而後書入矣
公二年之中與齊鄭連兵既伐宋又入許其罪大矣
以左氏所書奉許叔之事攷之則鄭非有意乎取許
也以鄭伯許田之事觀之則知公實貪利其地而擅
有之也蓋鄭雖怨許而力不能報故推魯為主而假
齊為助魯既為鄭敗宋師取二邑今又為鄭入許蓋
由歸祊之故也
冬十有一月壬辰公薨
翬譖公于桓公而請弑之故但書薨而已然則桓當
討乎曰在他國則衞州吁是也惜乎魯無石碏之臣
使獲免耳夫諸侯無二嫡元妃卒則次妃攝行内事
惠公越禮再娶而生桓公故仲子不得爲夫人桓公
不得稱嫡子凡立庶子皆以長此隱公之立爲得正
也非攝也先儒謂仲子以手文之故實配惠公遂為
之說曰子以母貴母以子貴嗚呼瀆亂王法莫此爲
甚後世遂援爲故事如漢哀帝尊定陶傅太后丁姬
為帝太后是也誤天下後世者其此言也夫雖然隱
公以長自處請命于天子正位君魯以奉周公之祀
其誰曰不然不知出此輒探先君之邪志匿情以欺
人謂為桓而立竊揖讓之名冀桓公之信已故邀天
王而歸仲子之賵考仲子之宫而獻六羽上以欺天
子下以欺大夫桓公因信其爲已立也冀其歸政于
已而公偃然欲終其身以待他日遂致簒弑之禍蓋
由隱公不知大義故至此耳夫以不知大義而其獘
至于殺身然則有國者固不可不學春秋也
春秋集註卷三
