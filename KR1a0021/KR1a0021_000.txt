紫巖易𫝊易𩔖
提要
(臣)等謹案紫巖易傳十卷宋張浚撰紫巖者
浚自號也其曾孫獻之跋云忠獻公潛心於
易嘗為之傳前後兩著稿親題第二稿云此
本改正處極多紹興戊寅四月六日某書始
為定本矣獻之嘗繕錄之附以讀易襍說通
為十卷藏之於家據此則襍說一卷似獻之
所續附者然考獻之是跋在嘉定庚辰而朱
子作浚行狀已稱有易解及襍說共十卷則
獻之特繕錄而已未嘗編次也其書立言醇
粹凡說隂陽動静皆適於義理之正末一卷
即所謂襍說胡一桂議其專主劉牧今觀所
論河圖信然朱子不取牧說而作浚行狀但
稱尤深於易春秋論孟不言其易出於牧殆
諱之歟乾隆四十五年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
