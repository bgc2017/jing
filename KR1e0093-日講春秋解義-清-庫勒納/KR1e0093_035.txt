欽定四庫全書
日講春秋解義卷三十五
成公
十有五年春王二月葬衛定公
三月乙巳仲嬰齊卒
(公羊傳)仲嬰齊者何(疑仲遂後故問之)公孫嬰齊也公孫嬰齊
則曷為謂之仲嬰齊為兄後也為兄後則曷為謂之
仲嬰齊(據本公孫)為人後者為之子也(更為公孫之子故不得復氏公孫)
為人後者為其子則其稱仲何孫以王父字為氏也
然則嬰齊孰後後歸父也歸父使于晉而未反(宣公十八)
(年自晉至檉奔齊)何以後之(據已絶也)叔仲惠伯傅子赤者也(叔仲)
(叔彭生氏惠諡也)文公死子幼公子遂謂叔仲惠伯曰君幼
如之何願與子慮之叔仲惠伯曰吾子相之老夫抱
之何幼君之有公子遂知其不可與謀退而殺叔仲
惠伯弑子赤而立宣公宣公死成公幼臧宣叔者相
也(臧孫許宣諡)君死不哭聚諸大夫而問焉曰昔者叔仲
惠伯之事孰為之諸大夫皆雜然曰仲氏也其然乎
于是遣歸父之家然後哭君歸父使乎晉還自晉至
檉聞君薨家遣墠帷哭君成踊反命于介自是走之
齊魯人徐傷歸父之無後也于是使嬰齊後之也
(穀梁傳)此公孫也其曰仲何也(此盖仲遂之子據實公孫)子由父疏
之也(父有弑君之罪故不得言公子父不言公子則子不得稱公孫是見疏之罪由父故)
嬰齊仲遂之子歸父之弟仲遂生而賜氏故書曰
仲嬰齊也或以不稱公孫為疑是時魯有兩嬰齊
一為叔肸之子一即仲嬰齊皆公孫也竝見於經
如俱稱公孫則此卒者知為何嬰齊耶公羊謂以
弟後兄謬矣季孫因歸父欲去三桓而逐之寧有
復為立後之理果憫歸父何難反其子而立之而
必以弟為之後乎
癸丑公會晉侯衛侯鄭伯曹伯宋世子成齊國佐邾人
同盟于戚
十三年曹伯卒于師負芻殺太子自立晉不能請
於天王率諸侯以舉九伐之典既逾三年乃假他
事以會與之盟而後執之俾曹人他日得以為口
實晉政可謂無章矣宋公卒以六月必有疾而使
世子出會也
晉侯執曹伯歸于京師(公羊作歸之于)
(左傳)十五年春會于戚討曹成公也(討其殺大子而自立事在十三年)
執而歸諸京師書曰晉侯執曹伯不及其民也(惡不及民)
凡君不道于其民諸侯討而執之則曰某人執某侯
(稱人示衆所欲執)不然則否(謂身犯不義者)諸侯將見子臧于王而
立之子臧辭曰前志有之曰聖逹節(聖人應天不拘常禮)次守
節(謂賢者)下失節(愚者妄動)為君非吾節也雖不能聖敢失
守乎遂逃奔宋
(榖梁傳)以晉侯而斥執曹伯惡晉侯也(僖二十八年晉人執衛侯歸之)
(于京師此伯討之文也今以侯執伯明執之不以其罪)不言之急辭也斷在晉
侯也(明晉之私)
二百四十二年諸侯相執多矣惟此稱晉侯以執
當其罪又不敢自治而歸于京師使即天刑得侯
伯討罪之義也或疑負芻之殺太子經無明文設
有之何以不書然以書法考之凡執皆稱人安得
謂稱爵者非覇討乎疑負芻之逆節赴告未及魯
史無文聖人覈知其實而特文以見義也
公至自會
夏六月宋公固卒
(左傳)夏六月宋共公卒(為下宋亂起)
楚子伐鄭
(左傳)楚將北師(侵鄭衛)子囊曰(子囊莊王子公子貞)新與晉盟而背
之(晉楚盟在十二年)無乃不可乎子反曰敵利則進何盟之
有申叔時老矣在申聞之曰子反必不免信以守禮
禮以庇身信禮之亡欲免得乎楚子侵鄭及暴隧(暴隧)
(路史曰暴辛公采地盖周圻内之邑而是時為鄭所有也)遂侵衛及首止鄭子罕
侵楚取新石(新石杜注楚邑當在今河南葉縣境)欒武子欲報楚韓獻
子曰無庸使重其罪民將叛之(背盟數戰罪也)無民孰戰(為明)
(年晉敗楚于鄢陵𫝊)
楚伐鄭許故也鄭昔嘗伐許而楚不問以鄭方即
楚耳今改從晉故楚人惡之而以公子喜之伐許
為兵端也
秋八月庚辰葬宋共公
(榖梁傳)月卒日葬非葬者也(卒當書日葬無甚危則當錄月今反常違例以共公)
(失德不宜書葬故日葬以表之)此其言葬何也以其葬共姬不可不
葬共公也葬共姬則其不可不葬共公何也夫人之
義不踰君也為賢者崇也(賢崇伯姬故書共公葬)
宋華元出奔晉宋華元自晉歸于宋宋殺其大夫山宋
魚石出奔楚
(左傳)秋八月葬宋共公于是華元為右師魚石為左師
蕩澤為司馬(蕩澤公孫夀之孫)華喜為司徒(華喜華父督之玄孫)公孫
師為司城(公孫師莊公孫)向為人為大司寇鱗朱為少司寇
(鱗朱鱗矔孫)向&KR1646;為大宰魚府為少宰蕩澤弱公室殺公
子肥(輕公室以為弱故殺其枝黨肥文公子)華元曰我為右師君臣之
訓師所司也今公室卑而不能正吾罪大矣不能治
官敢賴寵乎乃出奔晉二華戴族也(華元華喜)司城莊族
也六官者皆桓族也(魚石蕩澤向為人鱗朱向&KR1646;魚府)魚石將止華
元魚府曰右師反必討是無桓氏也(恐華元還討蕩澤并及六族)
魚石曰右師苟獲反雖許之討必不敢(言畏桓族強)且多
大功國人與之不反懼桓氏之無祀于宋也右師討
猶有戌在(向戌桓公曾孫言其賢華元必不討)桓氏雖亡必偏(偏不盡)魚
石自止華元于河上請討許之乃反使華喜公孫師
帥國人攻蕩氏殺子山(喜師非桓族故使攻之子山蕩澤)書曰宋殺
其大夫山言背其族也(蕩氏宋公族還害公室故去族以示其罪)魚石向
為人鱗朱向&KR1646;魚府出舍于睢上(睢杜注水名五大夫畏同族罪及將)
(出奔)華元使止之不可冬十月華元自止之不可乃反
魚府曰今不從不得入矣右師視速而言疾有異志
焉若不我納今將馳矣登丘而望之則馳騁而從之
(五子亦馳逐之)則決睢澨(澨水涯)閉門登陴矣左師二司寇二
宰遂出奔楚(四大夫不書獨魚石告為十八年魚石復入彭城傳)華元使向戌
為左師老佐為司馬(老佐戴公五世孫)樂裔為司寇以靖國
人
宋蕩氏戕刈公室華元為右師力不能討而奔晉
控於方伯也晉許之討故桓氏懼而反元使元懷
禄顧寵難於去國則義不足以服國人幾坐視而
莫知所措矣魚石許元討山而身復奔楚盖與山
同罪恐終不免也君子雖違不適讎國宋為楚人
所必争而魚石託焉他日卒介恃楚力以入彭城
則實有亂心不獨與山族近可知矣山不氏宋人
既正其罪而告不以氏也
(附錄左傳)晉三郤害伯宗譖而殺之及欒弗忌(欒弗忌晉賢大夫)
伯州犂奔楚(州犂伯宗子)韓獻子曰郤氏其不免乎善人
天地之紀也而驟絶之不亡何待(為十七年晉殺三郤𫝊)初伯
宗每朝其妻必戒之曰盗憎主人民惡其上子好直
言必及于難(𫝊見雖婦人之言不可廢)
冬十有一月叔孫僑如會晉士燮齊高無咎宋華元衛
孫林父鄭公子鰌邾人會吳于鍾離(此會吳之始亦晉以諸侯之大夫為)
(會之始鍾離杜注楚邑淮南縣今江南鳳陽縣)
(左傳)十一月會吳于鍾離始通吳也
(公羊傳)曷為殊會吳(據楚不殊)外吳也曷為外也春秋内其
國而外諸夏内諸夏而外夷狄王者欲一乎天下曷
為以外内之辭言之言自近者始也
(穀梁傳)會又會外之也
先儒因再書會而有外吳之說然聖人之惡吳不
宜過於楚諸侯與楚會何以無異文乎且襄五年
會于戚吳人列序則其說不可通矣盖鍾離柤向
皆近吳吳人在是而晉合諸侯以會之非會又會
無以見事情戚衛地晉合諸侯于戚而吳人來會
安得用會又會之文哉凡此乃事殊文異義各有
當而無庸曲說者也
許遷于葉
(左傳)許靈公畏偪于鄭請遷于楚辛丑楚公子申遷許
于葉
(穀梁傳)遷者猶得其國家以往者也其地許復見也
避鄭也盟主不能安小國而使之䁥楚以求安著
小國之失所也然許逃中國而主楚亦豈善擇所
從者哉
十有六年春王正月雨木冰
(公羊傳)雨木冰者何雨而木冰也何以書記異也
(榖梁傳)雨而木冰也志異也𫝊曰根枝折
上溫故雨而不雪下寒故著木而冰陽上施而下
不通陰下施而上不通也
(附錄左傳)十六年春楚子自武城使公子成以汝陰之田
求成于鄭(汝水之南近鄭地)鄭叛晉子駟從楚子盟于武城
(為晉伐鄭起)
夏四月辛未滕子卒
(左傳)夏四月滕文公卒
鄭公子喜帥師侵宋
(左傳)鄭子罕伐宋宋將鉏樂懼敗諸汋陂(樂懼戴公六世孫將鉏樂)
(氏族汋陂杜注宋地)退舍于夫渠(夫渠杜注宋地)不儆(宋師不儆備)鄭人覆
之敗諸汋陵(汋陵杜注宋地今河南寧陵縣南有汋陵城)獲將鉏樂懼宋
恃勝也
鄭服於中國五年矣至是附楚而加兵於宋諸侯
之兵無寧歲矣
(附錄左傳)衛侯伐鄭至于鳴雁(鳴雁杜注在陳留雍丘縣西北今河南把縣北有白)
(雁亭)為晉故也
六月丙寅朔日有食之
晉侯使欒黶來乞師
(左傳)晉侯將伐鄭范文子曰若逞吾願諸侯皆叛晉可
以逞(時厲公無道三郤驕縱故欲使諸侯叛冀其懼而修德)若唯鄭叛晉國之
憂可立俟也欒武子曰不可以當吾世而失諸侯必
伐鄭乃興師欒書將中軍士燮佐之(代荀庚)郤錡將上
軍(代士燮)荀偃佐之(代郤錡偃荀庚子)韓厥將下軍郤至佐新
軍荀罃居守(荀罃下軍佐時郤犨代趙旃將新軍新上下軍已罷)郤犨如衛遂
如齊皆乞師焉欒黶來乞師孟獻子曰有勝矣(卑讓有禮)
(故知其將勝)
鄭與楚比徵兵討畔視伐秦為有辭矣然當是時
楚勢益張晉不能庇諸侯故不惜卑辭以相要結
也
甲午晦晉侯及楚子鄭伯戰于鄢陵楚子鄭師敗績(鄢陵)
(杜注鄭地屬潁川郡按鄢陵本鄢國妘姓為鄭武公所滅初仍故名後改為鄢陵)
(左傳)戊寅晉師起鄭人聞有晉師使告于楚姚句耳與
往(句耳鄭大夫與往非使也為先歸張本)楚子救鄭司馬將中軍(子反)令
尹將左(子重)右尹子辛將右(公子壬夫)過申子反入見申叔
時曰師其何如對曰德刑詳義禮信戰之器也德以
施惠刑以正邪詳以事神義以建利禮以順時信以
守物民生厚而德正(財足則思無邪)用利而事節(動不失利則事得其)
(節)時順而物成(羣生得所)上下和睦周旋不逆(動順理)求無
不具(下應上)各知其極(無二心)故詩曰立我烝民莫非爾
極(詩周頌烝衆也極中也言先王立其衆民皆得中正)是以神降之福時無災
害民生敦厖(敦厚也厖大也)和同以聽莫不盡力以從上命
致死以補其闕此戰之所由克也今楚内棄其民(不施)
(惠)而外絶其好(義不建利)凟齊盟(不詳事神)而食話言(信不守物)奸
時以動(禮不順時周四月今二月妨農業)而疲民以逞(刑不正邪而苟快意)民
不知信進退罪也人恤所底(人各憂其身不知所底至之處)其誰致
死子其勉之吾不復見子矣姚句耳先歸子駟問焉
對曰其行速過險而不整速則失志(不思慮)不整喪列
志失列喪將何以戰楚懼不可用也五月晉師濟河
聞楚師將至范文子欲反曰我偽逃楚可以紓憂夫
合諸侯非吾所能也以遺能者我若羣臣輯睦以事
君多矣武子曰不可六月晉楚遇于鄢陵范文子不
欲戰郤至曰韓之戰惠公不振旅(衆散敗也在僖十五年)箕之
役先軫不反命(死于狄也在僖三十三年)邲之師荀伯不復從(敗走)
(不復故道在宣十二年)皆晉之恥也子亦見先君之事矣今我
辟楚又益恥也文子曰吾先君之亟戰也有故秦狄
齊楚皆強不盡力子孫將弱今三強服矣(秦狄齊)敵楚
而已唯聖人能外内無患自非聖人外寧必有内憂
(驕亢則憂患生也)盍釋楚以為外懼乎甲午晦楚晨壓晉軍
而陳軍吏患之范匄趨進(匄士燮子)曰塞井夷竈陳于軍
中而疏行首(疏行首者當陳前決開營壘為戰道)晉楚唯天所授何患
焉文子執戈逐之曰國之存亡天也童子何知焉欒
書曰楚師輕窕固壘而待之三日必退退而擊之必
獲勝焉郤至曰楚有六間不可失也其二卿相惡(子重)
(子反)王卒以舊(罷老不代)鄭陳而不整蠻軍而不陳陳不違
晦(晦月終隂之盡故兵家以為忌)在陳而囂(囂喧嘩也)合而加囂(陳合宜静而益)
(有聲)各顧其後莫有鬭心舊不必良以犯天忌我必克
之楚子登巢車以望晉軍(巢車車上為櫓)子重使大宰伯州
犂侍于王後(州犂晉伯宗子前年奔楚)王曰騁而左右何也曰召
軍吏也皆聚于中軍矣曰合謀也張幕矣曰虔卜于
先君也徹幕矣曰將發命也甚囂且塵上矣曰將塞
井夷竈而為行也皆乘矣左石執兵而下矣曰聽誓
也戰乎曰未可知也乘而左右皆下矣曰戰禱也伯
州犂以公卒告王(公晉侯)苖賁皇在晉侯之側亦以王
卒告(賁皇楚鬭椒子宣四年奔晉)皆曰國士在且厚不可當也(晉侯)
(左右皆以伯州犂在楚知晉之情且謂楚師多故憚合戰)苖賁皇言于晉侯曰楚
之良在其中軍王族而已請分良以擊其左右而三
軍萃于王卒必大敗之公筮之史曰吉其卦遇復
䷗(震下坤上復無變)曰南國䠞射其元王中厥目(此卜者辭也復陽長)
(之卦陽氣起子南行推隂故曰南國䠞南國勢䠞則離受其咎離為諸侯又為目陽氣激南飛矢之象故)
(曰射其元王中厥目)國䠞王傷不敗何待公從之(從其言而戰)有淖
于前乃皆左右相違于淖(淖泥也達辟也)步毅御晉厲公(步毅)
(即郤毅)欒鍼為右彭名御楚共王潘黨為右石首御鄭
成公唐苟為右欒范以其族夾公行(二族強故在公左右)陷于
淖欒書將載晉侯鍼曰書退國有大任焉得專之(在君)
(前故子名其父大任謂元帥之職)且侵官冒也(載公為侵官)失官慢也(去將)
(而御失官也)離局姦也(遠其部曲為離局)有三罪焉不可犯也乃
掀公以出于淖(掀舉也)癸巳潘尫之黨與養由基蹲甲
而射之徹七札焉(黨潘尫之子蹲聚也札層也一發逹七札言其能陷堅)以示
王曰君有二臣如此何憂于戰王怒曰大辱國(賤其不尚)
(知謀)詰朝爾射死藝(言汝以射自多必當以藝死)呂錡夢射月(呂錡魏錡)
中之退入于泥占之曰姬姓日也異姓月也(周世姬姓尊異)
(姓卑)必楚王也射而中之退入于泥亦必死矣及戰射
共王中目王召養由基與之兩矢使射呂錡中項伏
弢(弢弓衣)以一矢復命(言一發而中)郤至三遇楚子之卒見
楚子必下免胄而趨風(疾如風)楚子使工尹襄問之以
弓(工尹楚官名襄問遺也)曰方事之殷也有韎韋之附注君子
也(殷盛也韎赤色跗注戎服若袴而屬于跗與袴連)識見不榖而趨無乃傷
乎(恐其傷)郤至見客免胄承命曰君之外臣至從寡君
之戎事以君之靈間蒙甲胄不敢拜命(間猶近也禮介者不拜)
敢告不寧君命之辱為事之故敢肅使者(以有軍事不得答故)
(肅使者肅手至地若今揖)三肅使者而退晉韓厥從鄭伯(從逐也)其
御杜溷羅曰速從之其御屢顧不在馬可及也韓厥
曰不可以再辱國君乃止(二年鞌戰韓厥已辱齊侯)郤至從鄭伯
其右茀翰胡曰諜輅之余從之乘而俘以下(欲遣輕兵單進)
(以距鄭伯車前而已自後登車以執之)郤至曰傷國君有刑亦止石首
曰衛懿公唯不去其旗是以敗于熒(熒戰在閔二年)乃内旌
于弢中唐苟謂石首曰子在君側敗者壹大(壹大謂軍大崩)
(也)我不如子子以君免我請止乃死楚師薄于險(薄迫)
(也)叔山冉謂養由基曰(叔山冉楚人)雖君有命(王有死藝命)為
國故子必射乃射再發盡殪叔山冉搏人以投中車
折軾晉師乃止(言二子皆有過人之能)囚楚公子茷(為郤至見譖張本)
欒鍼見子重之旌請曰楚人謂夫旌子重之麾也彼
其子重也日臣之使于楚也子重問晉國之勇臣對
曰好以衆整曰又何如(又問其餘)臣對曰好以暇(暇聞暇)今
兩國治戎行人不使不可謂整臨事而食言(食好整之言)
不可謂暇請攝飲焉(攝持也持飲往飲子重)公許之使行人執
榼承飲(榼飲器)造于子重曰寡君乏使使鍼御持矛(御侍)
(也)是以不得犒從者使某攝飲子重曰夫子嘗與吾
言于楚必是故也不亦識乎(知其以往言好暇故致飲)受而飲之
免使者而復鼓旦而戰見星未己子反命軍吏察夷
傷補卒乘(補死亡)繕甲兵展車馬(展陳也)雞鳴而食唯命
是聽(欲復戰)晉人患之苖賁皇徇曰蒐乘補卒秣馬利
兵修陳固列蓐食申禱明日復戰乃逸楚囚(逸縱也故欲使)
(楚聞其言)王聞之召子反謀榖陽豎獻飲于子反(穀陽子反内豎)
子反醉而不能見王曰天敗楚也夫余不可以待乃
宵遁晉入楚軍三日榖(食楚粟三日)范文子立于戎馬之
前曰君幼諸臣不佞(佞才也)何以及此君其戒之(戒勿驕)
周書曰惟命不于常有德之謂(周書康誥言勝無常命惟德是與)
(公羊傳)晦者何冥也何以書記異也敗者稱師楚何
以不稱師王痍也(痍傷也)王痍者何傷乎矢也(時為飛矢所中)
然則何以不言師敗績末言爾(凡舉師敗績為重衆今傷君則當以君為)
(重)
(穀梁傳)日事遇晦曰晦四體偏斷曰敗此其敗則目也
楚不言師君重于師也
書楚子敗績而不言師何也泓之戰宋公傷股不
書宋公敗者其師大敗北而君傷未甚故舉師為
重鄢陵則楚師實未大困而君集矢於目故舉君
為重也若大棘之戰華元見獲雞父之敗胡沈君
滅則備書之皆據事之實以屬辭耳
楚殺其大夫公子側
(左傳)楚師還及瑕(瑕杜注楚地水經注肥水逕山桑縣城南又東積而為瑕陂山桑縣在今)
(江南蒙城縣北)王使謂子反曰先大夫之覆師徒者君不在
(謂子玉敗城濮時王不在軍)子無以為過不榖之罪也子反再拜
稽首曰君賜臣死死且不朽臣之卒實奔臣之罪也
子重使謂子反曰初隕師徒者而亦聞之矣盍圖之
(聞子玉自殺終二卿相惡)對曰雖微先大夫有之大夫命側側敢
不義(言以義命已不敢不受)側亡君師敢忘其死王使止之弗
及而卒
主兵者將而御將者君將不同心敗之道也今子
反子重素不相能楚子在軍無以御之使敵國謀
臣窺其閒而敗楚獨委咎於側以殺之則非法矣
故稱國以殺而不去其官
秋公會晉侯齊侯衛侯宋華元邾人于沙隨不見公(沙隨)
(杜注宋地梁國寧陵縣有沙隨亭今沙隨城在河南寧陵縣西)
(左傳)戰之日齊國佐高無咎至于師(無咎高固子)衞侯出于
衞公出于壊隤(壊隤杜注魯邑齊衞皆後非獨魯明晉以僑如故不見公)宣伯通
于穆姜(穆姜成公母)欲去季孟而取其室(季文子孟獻子)將行穆
姜送公而使逐二子公以晉難告曰請反而聽命姜
怒公子偃公子鉏趨過(二公子公庶弟)指之曰女不可是皆
君也公待于壊隤申宮儆備(申勅宮備)設守而後行是以
後(後晉楚戰期)使孟獻子守于公宮秋會于沙隨謀伐鄭
也(鄭猶未服)宣伯使告郤犨曰魯侯待于壊隤以待勝者
(觀晉楚之勝負)郤犨將新軍且為公族大夫以主東諸侯(主齊)
(魯之屬)取貨于宣伯而訴公于晉侯晉侯不見公
(公羊傳)不見公者何公不見見也(不為晉所見)
(榖梁傳)不見公者可以見公也可以見公而不見公譏
在諸侯也(諸侯無觧之者)
春秋之法為尊親諱沙隨之會晉不見公辱莫大
焉而直書之何也是時魯有内難師出後期伯主
所當矜恤不討僑如而反受其譖怒公不見其曲
在晉於魯何與乎直書不諱示自反而縮則非義
相干不足以為辱也
公至自會
(公羊傳)公不見見大夫執(執季孫行父)何以致會不恥也曷
為不恥公幼也(因公幼殺恥為諱辭)
(附錄左傳)曹人請于晉曰自我先君宣公即世(在十三年)國人
曰若之何憂猶未弭(弭息世既葬國人皆將從子臧所謂憂未息)而又討
我寡君以亡曹國社稷之鎮公子(前年晉侯執曹伯子臧奔宋)是
大泯曹也先君無乃有罪乎若有罪則君列諸會矣
(諸侯雖有簒弑之罪侯伯已與之會則不復討前年會于戚曹伯在列盟畢乃執之故曹人以為無罪)
君唯不遺德刑以伯諸侯豈獨遺諸敝邑敢私布之
(為曹伯歸𫝊)
公會尹子晉侯齊國佐邾人伐鄭(王臣會伐始此)
(左傳)七月公會尹武公及諸侯伐鄭(尹武公王卿士子爵)將行姜
又命公如初(姜穆姜復使公逐季孟)公又申守而行諸侯之師
次于鄭西我師次于督揚不敢過鄭(督揚杜注鄭東地)子叔
聲伯使叔孫豹請逆于晉師(豹叔孫僑如弟)為食于鄭郊師
逆以至(聲伯戒叔孫以必湏所逆晉師至乃食)聲伯四日不食以待之
食使者而後食(使者豹之介豹因請逆遂奔齊使其介以晉逆師至)諸侯遷于
制田(制田杜注滎陽宛陵縣東有制澤今制城在河南新鄭縣東北)知武子佐下軍
以諸侯之師侵陳至于鳴鹿(知武子荀罃鳴鹿杜注陳國武平縣西南有鹿)
(邑今河南鹿邑縣西北有古城)遂侵蔡未反(侵陳蔡不書公不與)諸侯遷于潁
上戊午鄭子罕宵軍之宋齊衞皆失軍(將主與軍相失宋衞不書)
(後也)
桓文之師以尊王恤鄰為號義既足以動人而力
又足以攝之故未嘗請命於王晉覇既衰諸侯攜
貳故假王命且援王臣以涖之據左氏伐秦之役
劉子成子實與焉而經不書盖書劉成會伐則似
因朝而受命於王無以著其因伐而朝之慢伐鄭
不書尹單則霸者徵會討貳之常辭無以見晉霸
益衰假王靈以屬諸侯而終不能服鄭為世變之
尤大矣
曹伯歸自京師
(左傳)曹人復請于晉晉侯謂子臧反吾歸而君(以曹人重子臧)
(故)子臧反(自宋還)曹伯歸子臧盡致其邑與卿而不出
(公羊傳)執而歸者名曹伯何以不名而不言復歸于曹
何(據曹伯襄復歸于曹)易也(其歸易故不復舉國與名)其易奈何公子喜時
在内也(喜時子臧)公子喜時在内則何以易公子喜時者
仁人也内平其國而待之外治諸京師而免之(治訟也)
其言自京師何言甚易也舍是無難矣(言惟欲請之于京師舍此)
(之外更無危難)
(穀梁傳)不言所歸歸之善者也出入不名以為不失其
國也歸為善(謂直言歸而不言其國即曹伯歸自京師不言于曹是)自某歸次
之(若蔡季自陳歸于蔡衛侯鄭自楚復歸于衛是)
負芻簒弑惡莫大焉而不名不稱復歸以其位未
絶也不絶其位所以累天王也歸自京師言天王
之釋有罪也或謂當是時周抱空名生殺予奪不
能自主故傳載曹人一則請于晉再則請于晉而
未嘗遣一介如周以書法按之非經意也晉既執
而歸諸京師使王正賊殺其親之法而加辟焉晉
何辭復為負芻解如此則諸侯心慴而王綱可漸
舉矣春秋深探其本自貴者始故以失刑之責歸
天王而譏不在晉耳
九月晉人執季孫行父舍之于苕丘(苕公羊作招苕丘杜注晉地)
(左傳)宣伯使告郤犨曰魯之有季孟猶晉之有欒范也
政令于是乎成今其謀曰晉政多門(政不由君)不可從也
寧事齊楚有亡而已蔑從晉矣若欲得志于魯請止
行父而殺之我斃蔑也而事晉(行父季文子蔑孟獻子)蔑有貳
矣魯不貳小國必睦不然歸必叛矣九月晉人執季
文子于苕丘公還待于鄆(鄆杜注魯西邑東郡廩丘縣東有鄆城今山東鄆城)
(縣是)使子叔聲伯請季孫于晉郤犨曰苟去仲孫蔑而
止季孫行父吾與子國親于公室(親魯甚于晉公室)對曰僑
如之情子必聞之矣(聞其淫慝情)若去蔑與行父是大棄
魯國而罪寡君也若猶不棄而惠徼周公之福使寡
君得事晉君則夫二人者魯國社稷之臣也若朝亡
之魯必夕亡以魯之密邇仇讎亡而為讎(仇讎謂齊楚言魯屬)
(齊楚則還為晉讎)治之何及郤犨曰吾為子請邑對曰嬰齊
魯之常隸也敢介大國以求厚焉(隸賤官介因也)承寡君之
命以請若得所請吾子之賜多矣又何求范文子謂
欒武子曰季孫于魯相二君矣(二君宣成)妾不衣帛馬不
食粟可不謂忠乎信䜛慝而棄忠良若諸侯何子叔
嬰齊奉君命無私謀國家不貳圖其身不忘其君若
虚其請是棄善人也子其圖之乃許魯平赦季孫
(公羊傳)執未有言舍之者此其言舍之何仁之也曰在
招丘悕矣(悕悲也仁之者若曰在招丘可悲矣閔錄之辭)執未有言仁之者
此其言仁之何代公執也其代公執奈何前此者晉
人來乞師而不與公會晉侯(會沙隨)將執公季孫行父
曰此臣之罪也于是執季孫行父成公將會厲公(謂上)
(伐鄭言諡者别于沙隨)會不當期(不如期)將執公季孫行父曰臣
有罪執其君子有罪執其父此聽失之大者也(聽斷)今
此臣之罪也舍臣之身而執臣之君吾恐聽失之為
宗廟羞也于是執季孫行父
(榖梁傳)執者不舍而舍公所也(昭二十三年晉人執我行人叔孫婼不言舍今)
(言舍者以公在苕丘故也)執者致而不致公在也(昭二十四年姥至自晉行父不)
(致者與公俱還故也)何其執而辭也(問何以書執而言舍復不言致)猶存公也
(皆所以見公在苕丘)存意公亦存也(絰未明言公所在苐據所屬之辭以推其意之所存)
(即可知公在是也)公存也(必欲明公在是者重公故也)
舍寘也如秦獲晉侯舍諸靈臺而不以入國也或
以捨為義非也下書行父盟郤犨則著其釋行父
矣
冬十月乙亥叔孫僑如出奔齊
(左傳)冬十月出叔孫僑如而盟之(諸大夫共盟以僑如為戒)僑如奔
齊
十有二月乙丑季孫行父及晉郤犨盟于扈
(左傳)十二月季孫及郤犨盟于扈歸刺公子偃(偃與鉏俱姜所)
(指獨刺偃者偃與謀)召叔孫豹于齊而立之(近此七月聲伯使豹請逆于晉聞魯)
(將討僑如豹辟其難先奔齊生二子而魯乃召之故襄二年豹始見經𫝊于此因言其終)
公至自會
大夫執而歸則致行父不至者公待行父偕歸故
舉公為重也不致伐鄭而致會者公之危不在伐
而在會故歸而以會告也
(附錄左傳)齊聲孟子通僑如(聲孟子齊靈公母宋女)使立于高國之
間(位比二卿)僑如曰不可以再罪奔衞亦間于卿(𫝊終言僑如之)
(佞)晉侯使郤至獻楚捷于周與單襄公語驟稱其
伐單子語諸大夫曰溫季其亡乎(温季郤至)位于七人之
下(佐新軍位在八)而求揜其上(稱已之伐揜上功)怨之所聚亂之本
也多怨而階亂何以在位夏書曰怨豈在明不見是
圖(夏書五子之歌不見細微也)將慎其細也今而明之其可乎(言郤)
(至顯稱已功是明取怨咎為明年晉殺三郤𫝊)
乙酉刺公子偃
(穀梁傳)大夫日卒正也先刺後名殺無罪也(僖二十八年公子買)
(戌衞不卒戌刺之是有罪者先列其罪)
晉不見公而盟季孫晉人下比之端兆於此矣季
孫之釋欒范實私之故其歸自晉也恃晉之援肆
無忌憚幽君母殺公子成公拱手以聽而魯政一
歸於季氏皆晉之權家庇之也
日講春秋解義卷三十五
