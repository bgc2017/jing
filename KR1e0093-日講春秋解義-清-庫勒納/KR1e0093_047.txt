欽定四庫全書
日講春秋解義卷四十七
昭公(公名稠襄公子母齊歸在位二十五年孫於齊在外八年凡三十二年薨於乾侯諡法威)
(儀恭明曰昭)
周(景王四年魯昭公二十二年景王崩王猛立是年卒王室亂弟敬王立昭二十三年尹氏立王子朝昭二)
(十六年敬王入於成周子朝奔楚)
鄭(簡公二十五年魯昭公十二年簡公卒子定公寧立昭二十八年定公卒獻公蠆立)
齊(景公七年)
宋(平公三十五年魯昭公十年平公卒子元公佐立昭二十五年元公卒子景公頭曼立)
晉(平公十七年趙武為政魯昭公元年冬趙武卒韓起為政魯昭公十年平公卒子昭公夷立魯昭公十六)
(年晉昭公卒子頃公去疾立昭二十八年魏舒為政昭三十年頃公卒子定公午立)
衛(襄公三年魯昭公七年襄公卒子靈公元立)
蔡(靈公二年魯昭公十一年楚殺蔡靈公滅蔡昭十三年楚平王封蔡蔡侯廬立是為平公昭二十年平公)
(卒太子朱立昭二十一年朱奔楚平公弟悼公東國立昭二十三年悼公卒弟昭公申立)
曹(武公十四年魯昭公十四年武公卒子平公須立昭十八年平公卒子悼公午立昭二十七年悼公卒弟)
(聲公野立昭三十二年平公弟通弑聲公代立是為隱公)
滕(成公三十五年魯昭公三年成公卒悼公寧立昭二十八年悼公卒頃公結立)
陳(哀公二十八年魯昭公八年哀公卒楚滅陳昭十三年楚平王封陳陳侯吳立是為惠公)
把(文公九年魯昭公六年文公卒子平公郁釐立昭二十四年平公卒子悼公成立)
薛(魯昭公三十一年薛獻公榖卒入春秋薛始書名子襄公定立)
莒(展輿元年魯昭公元年齊納莒公子去疾是為著丘公展輿奔吳昭十四年著丘公卒子郊公立是年奔)
(齊著丘之弟庚輿立是為共公昭二十三年庚輿來奔齊納郊公)
邾(悼公十五年魯昭公元年悼公卒莊公穿立)
許(悼公六年魯昭公九年遷於夷昭十八年遷於白羽昭十九年悼公弑斯立)
小邾(穆公十三年魯昭公十七年小邾穆公來朝)
楚(郟敖四年魯昭公元年楚圍弑而自立改名虔是為靈王楚薳罷為令尹昭十三年靈王弑平王居立即)
(棄疾子旗為令尹昭十四年殺成然子暇為令尹昭二十三年子常為令尹昭二十六年平王卒昭王軫)
(立)
秦(景公三十六年魯昭公五年景公卒子哀公立)
吳(夷末二年魯昭公十五年夷末卒子僚立昭二十七年僚弑闔廬立一名光諸樊子)
越(魯昭公五年越會楚伐吳始見經即書人)
欽定四庫全書
日講春秋解義卷四十七
昭公(名稠襄公之子母齊歸以景王四年即位在位二十五年孫於齊在外八年諡法威儀恭)
(明曰昭)
元年春王正月公即位
(穀梁傳)繼正即位正也
子野卒於季氏季氏既以毁告則自當行即位之
禮如常矣襄公夙有憾於季氏自楚而返幾不
敢入其後昭公又為季氏所逐凡𫝊所載昭公臨
喪不戚及穆叔議其不當立皆季氏之黨之誣
辭耳
叔孫豹會晉趙武楚公子圍齊國弱宋向戌衞齊惡陳
公子招蔡公孫歸生鄭罕虎許人曹人于虢(國弱公羊作國酌齊)
(惡公羊作石惡罕虎公羊作軒虎虢公羊作漷榖梁作郭杜注鄭地)
(左傳)元年春楚公子圍聘於鄭且娶於公孫段氏伍舉
為介將入館鄭人惡之(知楚懷詐)使行人子羽與之言乃
館於外(舍城外)既聘將以衆逆子産患之使子羽辭曰
以敝邑褊小不足以容從者請墠聽命(欲於城外除地為墠行昏)
(禮)令尹命太宰伯州犂對曰君辱貺寡大夫圍謂圍
將使豐氏撫有而室(豐氏公孫段)圍布几筵告於莊共之
廟而來(莊王共王圍之祖父)若野賜之是委君貺於草莾也是
寡大夫不得列於諸卿也(言不得從卿禮)不寧唯是又使圍
蒙其先君(蒙欺也)將不得為寡君老(大臣稱老懼辱命而黜退)其蔑
以復矣唯大夫圖之子羽曰小國無罪恃實其罪(恃大)
(國而無備則是罪)將恃大國之安靖已而無乃包藏禍心以
圖之小國失恃而懲諸侯使莫不憾者距違君命而
有所壅塞不行是懼不然敝邑館人之屬也(館人守舍人也)
其敢愛豐氏之祧伍舉知其有備也請垂櫜而入(垂櫜)
(示無弓)許之正月乙未入逆而出遂會於虢尋宋之盟
也(宋盟在襄二十七年)祁午謂趙文子曰宋之盟楚人得志於
晉今令尹之不信諸侯之所聞也子弗戒懼又如宋
子木之信稱於諸侯猶詐晉而駕焉(詐謂衷甲)况不信之
尤者乎楚重得志於晉晉之恥也子相晉國以為盟
主於今七年矣(襄二十五年為政以春言故云七年)再合諸侯(襄二十五年會)
(夷儀二十六年會澶淵)三合大夫(襄二十七年會宋三十年會澶淵及今會虢也)服齊
狄寕東夏(襄二十八年齊侯白狄朝晉)平秦亂(襄二十六年秦晉為成)城淳
于(襄二十九年城杞之淳于杞遷都)師徒不頓國家不罷民無謗讟
諸侯無怨天無大災子之力也有令名矣而終之以
恥午也是懼吾子其不可以不戒文子曰武受賜矣
然宋之盟子木有禍人之心武有仁人之心是楚所
以駕於晉也今武猶是心也楚又行僭(僭不信)非所害
也武將信以為本循而行之譬如農夫是穮是蓘(穮耘)
(也壅苖為蓘)雖有饑饉必有豐年(言耕鉏不以水旱息必獲豐年之收)且吾
聞之能信不為人下吾未能也詩曰不僭不賊鮮不
為則信也(詩大雅賊害人也)能為人則者不為人下矣吾不
能是難楚不為患楚令尹圍請用牲讀舊書加於牲
上而已(舊書宋之盟書楚恐晉先歃故欲從舊書加於牲上不歃血經所以不書盟)晉人
許之三月甲辰盟楚公子圍設服離衛(設君服二人執戈陳於前)
(以自衛離陳也)叔孫穆子曰楚公子美矣君哉鄭子皮曰二
執戈者前矣(禮君行有二執戈在前)蔡子家曰蒲宫有前不亦
可乎(公子圍在會特緝蒲為王殿屋蔽屏以自殊異言既造王宫而居之雖服君服無所怪也)楚
伯州犂曰此行也辭而假之寡君(聞諸大夫譏之故言假以飾令尹過)
鄭行人揮曰假不反矣伯州犂曰子姑憂子晳之欲
背誕也(襄三十年鄭子晳殺伯有背命放誕將為國難言子且自憂此無為憂令尹)子羽
曰當璧猶在(子羽行人揮當璧謂棄疾事在昭十三年)假而不反子其無
憂乎齊國子曰吾代二子愍矣(國子國弱也二子謂王子圍及伯州犂)
陳公子招曰不憂何成二子樂矣衛齊子曰苟或知
之雖憂何害(齊子齊惡言先知為備雖有憂難無所損害)宋合左師曰大
國令小國共吾知共而己晉樂王鮒曰小旻之卒章
善矣吾從之(小旻詩小雅其卒章義取非唯暴虎馮河之可畏也不敬小人亦危殆王鮒從)
(斯義故不敢譏公子圍)退會子羽謂子皮曰叔孫絞而婉(絞切也譏)
(其似君反謂之美故曰婉)宋左師簡而禮(無所臧否故曰簡共事大國故曰禮)樂王
鮒字而敬(字愛也不犯凶人所以自愛敬)子與子家持之(子子皮子家蔡公孫)
(歸生持之言無所取與)皆保世之主也齊衛陳大夫其不免乎
國子代人憂子招樂憂齊子雖憂弗害夫弗及而憂
與可憂而樂與憂而弗害皆取憂之道也憂必及之
大誓曰民之所欲天必從之(大誓周書)三大夫兆憂憂能
無至乎言以知物其是之謂矣(物類也察言以知禍福之類)
(公羊傳)此陳侯之弟招也何以不稱弟(據八年稱弟)貶曷為
貶為殺世子偃師貶曰陳侯之弟招殺陳世子偃師
大夫相殺稱人此其稱名氏以殺何(後八年事)言將自是
弑君也(明其欲弑君故令與弑君而立者同文孔瑗弑君本謀在招)今將爾詞(曷)
為與親弑者同君親無將將而必誅焉然則曷為不
於其弑焉貶(據未弑也)以親者弑然後其罪惡甚春秋不
待貶絶而罪惡見者不貶絶以見罪惡也貶絶然後
罪惡見者貶絶以見罪惡也今招之罪已重矣曷為
復貶乎此(據棄疾不豫貶)著招之有罪也何著乎招之有罪
(據棄疾不著)言楚之託乎討招以滅陳也(八年楚滅陳討招之意不明故)
(豫貶於此明楚先以正罪討招乃滅陳也)
自向戌為弭兵之說而趙武從之至是楚人再先
於晉而齊亦從盟矣晉既再屈楚圍簒立遂合諸
侯伐吳誅齊慶封執徐子滅陳滅蔡兵禍之烈諸
侯之屈辱危亡前此所未有也向戌之以誣道蔽
諸侯趙武以偷安禍列國罪不容於誅矣
三月取鄆
(左傳)季武子伐莒取鄆莒人告於會楚告於晉曰尋盟
未退(尋弭兵之盟)而魯伐莒瀆齊盟請戮其使(時叔孫豹在會欲戮)
(之)樂桓子相趙文子(桓子即王鮒)欲求貨於叔孫而為之
請使請帶焉(難指求貨故以帶為辭)弗與梁其踁日(踁叔孫家臣)貨
以藩身子何愛焉叔孫曰諸侯之會衞社稷也我以
貨免魯必受師(言不戮其使必伐其國)是禍之也何衛之為人
之有牆以蔽惡也(喻己為國衛如牆為人蔽)牆之隙壞誰之咎也
(咎在牆)衛而惡之吾又甚焉(罪甚牆)雖怨季孫魯國何罪
叔出季處有自來矣(季孫守國叔孫出使所從來久)吾又誰怨然鮒
也賄弗與不已召使者裂裳帛而與之曰帶其褊矣
(言帶褊盡故裂裳示不相逆)趙孟聞之曰臨患不忘國忠也思難
不越官信也(謂言叔出季處)圖國忘死貞也謀主三者義也
(三者忠信貞)有是四者又可戮乎乃請諸楚曰魯雖有罪
其執事不辟難(執事謂叔孫)畏威而敬命矣子若免之以
勸左右可也若子之羣吏處不辟汚(汚勞事)出不逃難
其何患之有患之所生汚而不治難而不守所由來
也能是二者又何患焉不靖其能其誰從之(安靖賢能則衆)
(附從)魯叔孫豹可謂能矣請免之以靖能者子會而赦
有罪又賞其賢諸侯其誰不欣焉望楚而歸之視遠
如邇疆埸之邑一彼一此何常之有王伯之令也引
其封疆而樹之官(引正也)舉之表旗而著之制令(旌旗以表)
(貴賤為諸侯作制度法令使不得相侵犯)過則有刑猶不可壹於是乎虞
有三苖(三苖饕餮放三危者)夏有觀扈(觀杜注觀國頓丘衞縣今山東觀城縣西有古)
(觀國城扈杜注在始平鄠縣今陜西鄠縣北有古城書序曰啟與有扈戰於甘之野)商有姺邳
(姺邳柱注二國商諸侯邳今下邳縣竹書紀年商外壬元年姺人邳人叛即此)周有徐奄(徐奄)
(杜注二國皆嬴姓書序曰成王伐淮夷遂踐奄徐即淮夷今山東曲阜縣舊城即古奄地)自無令
王諸侯逐進(逐猶競也)狎主齊盟其又可壹乎恤大舍小
足以為盟主又焉用之(焉用治小事)封疆之削何國蔑有
主齊盟者誰能辯焉(辯治也)吳濮有釁楚之執事豈其
顧盟(吳在東濮在南杜注建寕郡南有濮夷在今雲南界)莒之疆事楚勿與知
諸侯無煩不亦可乎莒魯爭鄆為日久矣苟無大害
於其社稷可無亢也(亢禦)去煩宥善莫不競勸子其圖
之固請諸楚楚人許之乃免叔孫令尹享趙孟賦
大明之首章(大明詩大雅言文王明明照於下故能赫赫盛於上令尹意在首章故特稱以)
(自光大)趙孟賦小宛之二章(小宛詩小雅取其各敬爾儀天命不又言天命一去)
(不可復還以戒令尹)事畢趙孟謂叔向曰令尹自以為王矣何
如對曰王弱令尹強其可哉(言可成)雖可不終趙孟曰
何故對曰強以克弱而安之強不義也(安於勝君是強而不義)
不義而強其斃必速詩曰赫赫宗周褒姒滅之強不
義也(詩小雅襄姒幽王后王惑焉而行不義遂至滅亡言雖赫赫盛彊不義足以滅之)令尹
為王必求諸侯晉少懦矣諸侯將往若獲諸侯其虐
滋甚民弗堪也將何以終夫以彊取不義而克必以
為道道以淫虐弗可久己矣(為十二年楚弑靈王傳)
(公羊傳)鄆者何内之邑也其言取之何不聽也
季孫宿救台遂入鄆欲取而未得故承莒亂伐而
取之其事與歸父伐邾取繹同而書法異何也使
書伐莒取鄆則疑於始討賊而終得賂但書取鄆
則攻奪而已矣
(附錄左傳)夏四月趙孟叔孫豹曹大夫入于鄭(會罷過鄭)鄭伯
兼享之子皮戒趙孟(戒享期)禮終趙孟賦瓠葉(受所戒禮畢而)
(賦詩瓠葉詩小雅義取古人不以微薄廢禮雖瓠葉兔首猶與賓客享之)子皮遂戒穆叔
且告之(告以趙孟賦瓠葉)穆叔曰趙孟欲一獻(瓠葉詩義取薄物而以獻)
(酬知欲一獻)子其從之子皮曰敢乎穆叔曰夫人之所欲
也又何不敢及享具五獻之籩豆於幕下(朝聘之制大國之卿)
(五獻)趙孟辭私于子產曰武請于冢宰矣(冢宰子皮請謂賦瓠葉)
乃用一獻趙孟為客禮終乃宴穆叔賦鵲巢(鵲巢詩召南喻)
(晉君有國趙孟治之)趙孟曰吾不堪也又賦采蘩(亦詩召南義取蘩菜薄物)
(可以薦公侯享其信不求其厚)曰小國為蘩大國省穡而用之其何
實非命(穡愛也)子皮賦野有死麕之卒章(亦詩召南卒章喻趙孟以)
(義撫諸侯無以非禮相加陵)趙孟賦常棣(常棣詩小雅取其凡今之人莫如兄弟言欲親)
(兄弟之國)且曰吾兄弟比以安尨也可使無吠(受子皮之詩)穆
叔子皮及曹大夫興拜舉兕爵曰小國賴子知免於
戾矣(兕爵罰不敬言小國蒙趙孟德比以安自知免此罰戮)飲酒樂趙孟出曰
吾不復此矣天王使劉定公勞趙孟於潁館於雒
汭(王景王定公劉夏雒汭杜注在河南鞏縣南水曲流為汭)劉子曰美哉禹功(見河)
(雒而思禹功)明德遠矣微禹吾其魚乎吾與子弁冕端委
以治民臨諸侯(端委禮衣)禹之力也子盍亦遠績禹功而
大庇民乎對曰老夫罪戾是懼焉能恤遠吾儕偷食
朝不謀夕何其長也劉子歸以語王曰諺所謂老將
知而耄及之者(耄亂也)其趙孟之謂乎為晉正卿以主
諸侯而儕於隸人朝不謀夕棄神人矣神怒民叛何
以能久趙孟不復年矣(言將死不復見明年)神怒不歆其祀民
叛不即其事祀事不從又何以年(為此冬趙孟卒張本)叔孫
歸曾夭御季孫以勞之旦及日中不出(恨季孫伐莒使己幾被戮)
曾夭謂曾阜曰(阜叔孫家臣)旦及日中吾知罪矣魯以相
忍為國也忍其外不忍其内焉用之(欲受楚戮是忍其外日中不出)
(是不忍其内)阜曰數月於外(言叔孫勞役在外數月)一旦於是庸何
傷賈而欲贏而惡囂乎(言譬如商賈求贏利者不得惡喧囂之聲)阜謂叔
孫曰可以出矣叔孫指楹曰雖惡是其可去乎(楹柱也以)
(喻魯有季孫猶屋有柱)乃出見之鄭徐吾犯之妹美(犯鄭夫夫)公
孫楚聘之矣(楚子南穆公孫)公孫黑又使強委禽焉(禽鴈也納采用)
(鴈)犯懼告子産子産曰是國無政非子之患也唯所
欲與犯請於二子請使女擇焉皆許之子晳盛飾入
布幣而出(子晳公孫黑布陳䞇幣)子南戎服入左右射超乘而
出女自房觀之曰子晳信美矣抑子南夫也(言丈夫)夫
夫婦婦所謂順也適子南氏子晳怒既而櫜甲以見
子南欲殺之而取其妻子南知之執戈逐之及衝(衝交)
(道)擊之以戈子晳傷而歸告大夫曰我好見之不知
其有異志也故傷大夫皆謀之子産曰直鈞幼賤有
罪罪在楚也(先聘子南直也子南用戈子晳直也子産力未能討故鈞其事歸罪於楚)乃
執子南而數之曰國之大節有五女皆奸之畏君之
威聽其政尊其貴事其長飬其親五者所以為國也
今君在國汝用兵焉不畏威也奸國之紀不聽政也
(奸國之紀謂傷人)子晳上大夫女嬖大夫而弗下之不尊貴
也幼而不忌不事長也(忌畏也)兵其從兄(子晳子南之從兄)不
養親也君曰余不女忍殺宥女以遠勉速行乎無重
而罪五月庚辰鄭放游楚於吳(游楚即子南)將行子南子
産咨於大叔(大叔游楚之兄子)大叔曰吉不能亢身焉能亢
宗(亢蔽也)彼國政也非私難也子圖鄭國利則行之又
何疑焉周公殺管叔而蔡蔡叔(蔡放也)夫豈不愛王室
故也吉若獲戾子將行之何有於諸游(為二年鄭殺公孫黑傳)
夏秦伯之弟鍼出奔晉
(左傳)秦后子有寵於桓如二君于景(后子秦桓公子景公母弟鍼也其權)
(寵如二君)其母曰弗去懼選(選數也恐景公數其罪而加戮)癸夘鍼適晉
其車千乘書曰秦伯之弟鍼出奔晉罪秦伯也(罪失教)
后子享晉侯造舟於河(造舟為梁通秦晉之道)十里舍車(一舍八乘)
(為八反之備)自雍及絳(雍絳相去千里)歸取酬幣(備九獻之儀始禮自齊其一故)
(續送其八酬酒幣)終事八反(每十里以八乘車各以次載幣相授而還不徑至故言八反千)
(里用車八百乘其二百乘以自隨傳言秦鍼之奢富)司馬侯問焉曰子之車盡
於此而己乎對曰此之謂多矣若能少此吾何以得
見(言己坐車多故出奔)女叔齊以告公且曰秦公子必歸臣聞
君子能知其過必有令圖令圖天所贊也后子見趙
孟趙孟曰吾子其曷歸(問何時當歸)對曰鍼懼選於寡君
是以在此將待嗣君趙孟曰秦君何如對曰無道趙
孟曰亡乎對曰何為一世無道國未艾也(艾絶也)國於
天地有與立焉(言欲輔助之者多)不數世淫弗能斃也趙孟
曰天乎對曰有焉趙孟曰其幾何對曰鍼聞之國無
道而年榖和熟天贊之也鮮不五稔趙孟視蔭曰朝
夕不相及誰能待五(蔭日景趙孟意衰以日景自喻故言如此)后子出而
告人曰趙孟將死矣主民翫歲而愒日(翫愒皆貪也)其與
幾何
(公羊傳)秦無大夫此何以書仕諸晉也曷為仕諸晉有
千乘之國而不能容其母弟故君子謂之出奔也
(榖梁傳)諸侯之尊弟兄不得以屬通其弟云者親之也
親而奔之惡也
鍼者秦桓公之子景公母弟也桓公愛其少子寵
賚優厚鍼遂富擬於君所以出奔也國家強幹弱
枝衣服禮秩皆有差等非徒為國遠慮亦以善全
其所愛耳鍼以公子至有車千乘則其人亦非能
守禮秉義者然既奔之後能自知其過必有令圖
是以終得返國與
(附錄左傳)鄭為游楚亂故六月丁巳鄭伯及其大夫盟于
公孫段氏罕虎公孫僑公孫段印段游吉駟帶私盟
于閨門之外實薰隧(閨門鄭城門薰隧門外道名實之者為明年子產數子晳罪稱)
(薰隧盟起本)公孫黑強與于盟使大史書其名且曰七子
(自欲同于六卿故曰七子)子產弗討(子晳強討之恐亂國)
六月丁巳邾子華卒
晉荀吳帥師敗狄于大鹵(大鹵公羊穀梁作大原杜注大原晉陽縣)
(左傳)晉中行穆子敗無終及羣狄于大原(即大鹵也無終山戎)崇
卒也將戰魏舒曰彼徒我車所遇又阨(地險不便車)以什
共車必克(更增十人以當一車之用)困諸阨又克請皆卒(去車為步卒)
自我始乃毁車以為行五乘為三伍(乘車者車三人五乘十五人今)
(改去車更以五人為伍分為三伍)荀吴之嬖人不肯即卒斬以徇為
五陳以相離兩于前伍于後專為右角參為左角偏
為前拒(皆臨時處置之名)以誘之翟人笑之未陳而薄之大
敗之
(公羊傳)此大鹵也曷為謂之大原地物從中國邑人名
從主人原者何上平曰原下平曰隰
(穀梁傳)傳曰中國曰大原夷狄曰大鹵號從中國名從
主人
悼公復霸魏絳請和戎曰勞師于戎而楚伐陳必
不能救晉既委諸侯于楚而又有事於狄此楚圍
所以得假討賊之名以倂吞陳蔡與
秋莒去疾自齊入于莒
(左傳)莒展輿立而奪羣公子秩公子召去疾于齊(去疾奔齊)
(在襄三十一年)秋齊公子鉏納去疾
去疾以名繫國與齊小白同明其當有國也於次
去疾為長以君弑出奔而國人召之則其復無惡
可知矣
莒展輿出奔吳(展下公羊榖梁無輿字)
(左傳)展輿奔吳
展輿之立踰年矣與鄭忽曹羈異而不稱爵其罪
大也為弑君者所立既立乎其位而不能討賊則
不可以有國矣以名繫國以其嘗為世子與鄭突
曹赤無先君之命者異也其奔吳本吳出也
叔弓帥師疆鄆田
(左傳)叔弓帥師疆鄆田因莒亂也(此春取鄆今正其疆界)于是莒
務婁瞀胡及公子滅明以大厖與常儀靡奔齊(三子展輿)
(黨大厖常儀靡杜注莒二邑當在今莒州北竟)君子曰莒展之不立棄人也
夫(奪羣公子秩是棄人)人可棄乎詩曰無競維人善矣(詩周頌言惟得)
(人則國家強)
(公羊傳)疆鄆田者何與莒為竟也與莒為竟則曷為帥
師而往畏莒也
(穀梁傳)疆之為言猶竟也
取鄆不書帥師者乘莒亂出其不意而取之為易
今欲固其所得則莒人來爭必矣故動大衆使卿
將以疆之脅莒以必從也
葬邾悼公
邾滕薛小國也秦遠國也皆至昭公而書葬魯衰
甚矣待小國如大國遠國如近國
(附錄左傳)晉侯有疾鄭伯使公孫僑如晉聘且問疾叔向
問焉曰寡君之疾病卜人曰實沈臺駘為祟史莫之
知敢問此何神也子產曰昔高辛氏有二子(高辛帝嚳)伯
曰閼伯季曰實沈居于曠林不相能也(曠林杜注地闕)日尋
干戈以相征討后帝不臧(后帝堯也)遷閼伯于商丘主辰
(商丘杜注宋地即今河南商丘縣辰大火也)商人是因故辰為商星(商人湯先)
(相土封商丘因閼伯故國祀辰星)遷實沈于大夏主參(大夏杜注晉陽縣即大原)
(也參水星)唐人是因以服事夏商(唐人若劉累之等)其季世曰唐
叔虞當武王邑姜方震大叔(邑姜武王后懷胎為震大叔即叔虞)夢帝
謂己余命而子曰虞將與之唐屬諸參而蕃育其子
孫及生有文在其手曰虞遂以命之及成王滅唐而
封大叔焉故參為晉星由是觀之則實沈參神也昔
金天氏有裔子曰昧為玄冥師生允格臺駘(金天氏帝少暤)
(玄冥水官昧為水官之長)臺駘能業其官宣汾洮(汾洮杜注二水名後漢志聞喜)
(有洮水今聞喜縣屬山西)障大澤以處大原帝用嘉之(帝顓頊)封諸
汾川沈姒蓐黃實守其祀(四國臺駘之後)今晉主汾而滅之
矣由是觀之則臺駘汾神也抑此二者不及君身山
川之神則水旱癘疫之災於是乎禜之(周禮四曰禜祭為營儹用)
(幣以祈福祥)日月星辰之神則雪霜風雨之不時于是乎
禜之若君身則亦出入飲食哀樂之事也山川星辰
之神又何為焉僑聞之君子有四時朝以聽政晝以
訪問夕以修令夜以安身于是乎節宣其氣勿使有
所壅閉湫底以露其體(湫集也底滯也露羸也節宣失時則血氣集滯而體羸露)
兹心不爽而昏亂百度(爽明也)今無乃壹之(同四時也)則生
疾矣僑又聞之内官不及同姓(内官嬪御)其生不殖(殖長也)
美先盡矣則相生疾(同姓之相與先美矣美極則盡盡則生疾)君子是以
惡之故志曰買妾不知其姓則卜之違此二者古之
所慎也(壹四時取同姓二者古人所慎)男女辨姓禮之大司也今君
内實有四姬焉(同姓姬四人)其無乃是也乎若由是二者
弗可為也已(為治也)四姬有省猶可無則必生疾矣(據異)
(姓去同姓故言省)叔向曰善哉肸未之聞也此皆然矣叔向
出行人揮送之叔向問鄭故焉且問子晳對曰其與
幾何無禮而好陵人怙富而卑其上弗能久矣晉侯
聞子產之言曰博物君子也重賄之晉侯求醫于
秦秦伯使醫和視之曰疾不可為也是謂近女室疾
如蠱(蠱惑疾)非鬼非食惑以喪志(惑女色而失志)良臣將死天
命不祐公曰女不可近乎對曰節之先王之樂所以
節百事也故有五節(五聲之節)遲速本末以相及中聲以
降五降之後不容彈矣(此謂先王之樂得中聲聲成五降而息也降罷退)於
是有煩手淫聲慆堙心耳乃忘平和君子弗聽也(五降)
(不息則雜聲竝奏慆慢也書無即慆淫)物亦如之至于煩乃舍也己無
以生疾君子之近琴瑟以儀節也非以慆心也(為心之儀)
(節使動不過度)天有六氣(謂陰陽風雨晦明也)降生五味(謂金味辛木味酸水味鹹)
(火味苦土味甘皆由陰陽風雨而生)發為五色(辛色白酸色青鹹色黑苦色赤甘色黃發見也)
徵為五聲(白聲商青聲角黑聲羽赤聲徵黃聲宫徵驗也)淫生六疾(淫過也)六
氣曰陰陽風雨晦明也分為四時序為五節過則為
菑隂淫寒疾(寒過則為冷)陽淫熱疾(熱過則喘渴)風淫末疾(末四)
(肢也風為緩急)雨淫腹疾(雨濕之氣為洩注)晦淫惑疾(晦夜也為宴寢過節則心)
(惑亂)明淫心疾(明晝也思慮煩多心勞生疾)女陽物而晦時淫則生
内熱惑蠱之疾(女常隨男故言陽物家道常在夜故言晦時)今君不節不
時能無及此乎出告趙孟趙孟曰誰當良臣對曰主
是謂矣主相晉國于今八年晉國無亂諸侯無闕可
謂良矣和聞之國之大臣榮其寵禄任其大節有菑
禍興而無改焉(改改行以救菑)必受其咎今君至于淫以生
疾將不能圖恤社稷禍孰大焉主不能禦吾是以云
也趙孟曰何謂蠱對曰淫溺惑亂之所生也于文皿
蟲為蠱(文字也皿器也器受蟲害者為蠱)穀之飛亦為蠱(穀久積則變為飛蟲)
(名曰蠱)在周易女惑男風落山謂之蠱☶☴(㢲下艮上蠱㢲為長)
(女為風艮為少男為山少男說長女非匹故惑山木得風而落)皆同物也(物猶類也)趙孟
曰良醫也厚其禮而歸之
冬十有一月己酉楚子麇卒(麇公羊穀梁作卷)
(左傳)楚公子圍使公子黑肱伯州犂城犨櫟郟(黑肱王子圍之)
(弟子晳也犨櫟郟杜注犨縣屬南陽郟縣屬襄城櫟河南陽翟縣三邑本鄭地今犨縣故城在河南魯山)
(縣東南郟縣屬河南汝州)鄭人懼子產曰不害令尹將行大事而
先除二子也(二子謂黑肱伯州犁)禍不及鄭何患焉冬楚公子
圍將聘于鄭伍舉為介未出竟聞王有疾而還伍舉
遂聘十一月己酉公子圍至入問王疾縊而弑之遂
殺其二子幕及平夏(皆郟敖子)右尹子干出奔晉(子干王子比)
宮廐尹子晳出奔鄭殺大宰伯州犁于郟葬王于郟
謂之郟敖使赴于鄭伍舉問應為後之辭焉(問赴者)對
曰寡大夫圍伍舉更之曰共王之子圍為長(伍舉更赴辭使)
(從禮此告終稱嗣不以簒弑赴諸侯)子干奔晉從車五乘叔向使與秦
公子同食(食禄同)皆百人之餼趙文子曰秦公子富叔
向曰底祿以德(底致也)德鈞以年年同以尊公子以國
不聞以富且夫以千乘去其國彊禦己甚詩曰不侮
鰥寡不畏彊禦(詩大雅)秦楚匹也使后子與子干齒(以年)
(齒為高下而坐)辭曰鍼懼選楚公子不獲是以皆來亦唯命
(不獲不得自安言唯主人命所處)且臣與羇齒無乃不可乎(后子先來仕欲)
(自同于晉臣為主人子干後來奔以為羇旅之客)史佚有言曰非羇何忌(忌敬)
(也欲謙以自别)楚靈王即位(靈王公子圍也即位易名熊虔)薳罷為令尹
薳啓彊為大宰鄭游吉如楚葬郟敖且聘立君歸謂
子產曰具行器矣楚王汰侈而自說其事必合諸侯
吾往無日矣子産曰不數年未能也(為四年會申𫝊)
據𫝊及他書言麇為圍所弑者不可悉數而經書
卒或曰以申之會為諸侯諱也夫亂賊不討如成
宋亂宋災故之類聖人皆明著其罪何以諱為或
曰麇以病卒實非弑也則諸𫝊記所云豈盡妄乎
盖楚無齊晉太史之直書列國之史皆承其偽赴
無所據以革之與鄭伯髠頑等耳
楚公子比出奔晉
鄭伯髠頑以如會道卒故可變文以發人之疑而
楚麇則無可因之事也然圍與比皆公子圍專兵
柄麇卒而比奔圍遂得國而麇之子不立則其情
亦不可掩矣
(附錄左傳)十二月晉既烝(烝冬祭也)趙孟適南陽將會孟子餘
(孟子餘趙衰趙武之曾祖其廟在于晉之南陽溫縣往會祭之)甲辰朔烝于溫(趙氏烝祭)
(甲辰十二月朔)庚戌卒(十二月七日終劉定公秦后子之言)鄭伯如晉弔及雍
乃復(傳言大夫強諸侯畏而弔之)
二年春晉侯使韓起來聘
(左傳)二年春晉侯使韓宣子來聘(公即位故宣子韓起)且告為政
而來見(代趙武為政)禮也觀書于太史氏見易象與魯春
秋曰周禮盡在魯矣(易象上下經之象辭魯春秋史記之策書春秋遵周公之典以)
(序事故曰周禮)吾乃今知周公之德與周之所以王也公享
之季武子賦緜之卒章(緜詩大雅卒章義取文王有四臣故能興起以晉侯比文)
(王以韓子比四輔)韓子賦角弓(角弓詩小雅取其兄弟昏姻無胥遠矣)季武子
拜曰敢拜子之彌縫敝邑寡君有望矣(謂以兄弟之義)武子
賦節之卒章(節詩小雅卒章取式訛爾心以畜萬邦以美晉德)既享宴于季
氏有嘉樹焉宣子譽之武子曰宿敢不封殖此樹以
無忘角弓遂賦甘棠(甘棠詩召南召伯息于甘棠之下詩人思之而愛其樹武子欲)
(封殖嘉樹如甘棠以宣子比召公)宣子曰起不堪也無以及召公宣
子遂如齊納幣(為平公聘少姜)見子雅子雅召子旗(子旗子雅之子)
使見宣子宣子曰非保家之主也不臣(志氣亢)見子尾
子尾見彊(彊子尾之子)宣子謂之如子旗大夫多笑之唯
晏子信之曰夫子君子也(夫子韓起)君子有信其有以知
之矣自齊聘于衞衞侯享之北宫文子賦淇澳(淇澳詩衞)
(風美武公也言宣子有武公之德)宣子賦木瓜(木瓜亦衛風義取欲厚報以為好)
前此晉之聘魯者九未聞以上卿執政承使者盖
晉益衰故視列國如匹敵猶魯益衰則視邾薛如
大國耳
(附錄左傳)夏四月韓須如齊逆女(須韓起子逆少姜)齊陳無宇送
女致少姜少姜有寵于晉侯晉侯謂之少齊(為立别號所以)
(寵異之)謂陳無宇非卿執諸中都(中都杜注晉邑在西河界休縣東南今山)
(西平遥縣西北有中都古城)少姜為之請曰送從逆班(班列也)畏大
國也猶有所易是以亂作(韓須公族大夫陳無宇上大夫言齊畏晉改易禮制)
(使上大夫送遂致此執辱之罪盖少姜謙以示譏)
夏叔弓如晉
(左傳)叔弓聘于晉報宣子也(此春韓宣子來聘)晉侯使郊勞辭
曰寡君使弓來繼舊好固曰女無敢為賓徹命于執
事(徹達也)敝邑弘矣敢辱郊使請辭致館辭曰寡君命
下臣來繼舊好好合使成臣之禄也(禄榮也)敢辱大館
叔向曰子叔子知禮哉(子叔子叔弓)吾聞之曰忠信禮之
器也卑讓禮之宗也辭不忘國忠信也(謂稱舊好)先國後
已卑讓也(謂始稱敝邑之弘次稱臣之禄)詩曰敬慎威儀以近有德
夫子近德矣(詩大雅)
秋鄭殺其大夫公孫黑
(左傳)秋鄭公孫黑將作亂欲去游氏而代其位(游氏大叔之族)
傷疾作而不果駟氏與諸大夫欲殺之(駟氏黑之族)子產
在鄙聞之懼弗及乘遽而至使吏數之曰伯有之亂
(在襄三十年)以大國之事而未爾討也爾有亂心無厭國
不女堪專伐伯有而罪一也昆弟爭室而罪二也(謂爭)
(徐吾犯之妹)薰隧之盟女矯君位而罪三也(謂使大史書七子)有
死罪三何以堪之不速死大刑將至再拜稽首辭曰
死在朝夕無助天為虐子產曰人誰不死凶人不終
命也作凶事為凶人不助天其助凶人乎請以印為
褚師(印子晳之子褚師市官)子產曰印也若才君將任之不才
將朝夕從女女罪之不恤而又何請焉不速死司寇
將至七月壬寅縊尸諸周氏之衢加木焉(書其罪于木以加尸)
(上)
黑怙彊而好亂干國之紀數矣君大夫畏而不敢
誅會其疾而後幸勝焉則所以討罪者非其道矣
故稱國以殺而不去其官
冬公如晉至河乃復季孫宿如晉
(左傳)晉少姜卒公如晉及河晉侯使士文伯來辭曰非
伉儷也請君無辱公還季孫宿遂致服焉(致少姜之禭服)叔
向言陳無宇于晉侯曰彼何罪君使公族逆之齊使
上大夫送之猶曰不共君求以貪國則不共(逆卑于送是晉)
(國不共)而執其使君刑己頗何以為盟主且少姜有辭
冬十月陳無宇歸十一月鄭印段如晉弔(弔少姜)
(公羊傳)其言至河乃復何不敢進也
(穀梁傳)恥如晉故著有疾也公如晉而不得入季孫
宿如晉而得入惡季孫宿也
季孫久自結於晉以擅魯自襄公之末君臣之釁
已開故嗣君喪畢而朝霸國季孫畏公之訴已於
晉也故使晉辭公而後己入焉公穀所𫝊實得其
情盖晉之彊家與季孫同志故計無不行觀此則
子野之卒書法與見弑者不殊不可謂非筆削之
大義也不然聖人作經豈若是混而無别哉
日講春秋解義卷四十七
