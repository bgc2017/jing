欽定四庫全書
日講春秋解義卷三十八
襄公
七年春郯子來朝
(左傳)七年春郯子來朝始朝公也
夏四月三卜郊不從乃免牲
(左傳)夏四月三卜郊不從乃免牲孟獻子曰吾乃今而
後知有卜筮夫郊祀后稷以祈農事也是故啟蟄而
郊郊而後耕(啟蟄夏正建寅之月耕謂春分)今既耕而卜郊宜其不
從也
(榖梁傳)夏四月不時也三卜禮也乃者亡乎人之辭也
公穀以三卜為合禮啖氏助及朱子皆從之此年
三卜亦書盖譏非時非譏其瀆卜也卜郊止於三
月今四月而三卜則過時而不敬矣
小邾子来朝
(左傳)小邾穆公来朝亦始朝公也
城費
(左傳)南遺為費宰(費季氏邑)叔仲昭伯為隧正(昭伯叔仲惠伯之孫隧正)
(主役徒)欲善季氏而求媚于南遺謂遺請城費吾多與
而役故季氏城費(𫝊言禄去公室季氏所以強)
費魯彊邑也隠元年𫝊稱費伯即其邑大夫僖公
復以賜季友自南遺請城而後不獨季氏世卿而
南氏亦世其邑季氏但知大城其私邑以弱公室
而不知陪臣之擬其後也觀費之城可以知履霜
堅冰之戒矣
秋季孫宿如衛
(左傳)秋季武子如衛報子叔之聘且辭緩報非貳也(子叔)
(聘在元年)
比書滕郯小邾来朝而志大夫如晉如衛畏大慢
小邦交之非義甚矣
八月螽
書螽記災也經自莊公以後螟不書螽然後書盖
不可勝書故獨舉其重者耳
(附錄左傳)冬十月晉韓獻子告老公族穆子有廢疾(穆子韓厥)
(長子成十八年為公族大夫)將立之(代厥為卿)辭曰詩曰豈不夙夜謂
行多露(詩國風言雖欲早夜而行懼多露之濡己義取非禮不可妄行)又曰弗躬弗
親庶民弗信(詩小雅譏在位者不躬親政事則庶民不奉信其命喻已有疾不能躬親政事)
無忌不才讓其可乎請立起也(無忌穆子名起無忌弟宣子也)與田
蘇游而曰好仁(田蘇晉賢人蘇言起好仁)詩曰靖共爾位好是正
直神之聽之介爾景福(詩小雅言君子當思不出其位求正直之人與之竝立如)
(是則神明順之致大福也)恤民為德(靖共其位所以恤民)正直為正(正己心)正
曲為直(正人曲)參和為仁(德正直三者偹乃為仁)如是則神聽之
介福降之立之不亦可乎庚戌使宣子朝遂老晉侯
謂韓無忌仁使掌公族大夫(為之師長)
冬十月衛侯使孫林父来聘壬戌及孫林父盟
(左傳)衛孫文子来聘且拜武子之言(緩報非貳之言)而尋孫桓
子之盟(盟在成三年)公登亦登(禮登階臣後君一等)叔孫穆子相趨
進曰諸侯之會寡君未嘗後衛君今吾子不後寡君
寡君未知所過吾子其少安(安徐也)孫子無辭亦無悛
容穆叔曰孫子必亡為臣而君過而不悛亡之本也
詩曰退食自公委蛇委蛇謂從者也衡而委蛇必折
(詩召南委蛇順貌從順行衡横也横不順道必毁折為十四年林父逐君起本)
楚公子貞帥師圍陳(圍國書大夫始此)
十有二月公會晉侯宋公陳侯衛侯曹伯莒子邾子于
鄬(鄬榖梁或作䧦杜注鄭地)
(左傳)楚子囊圍陳會于鄬以救之
前書伐陳此書圍陳楚之陵暴極矣會于鄬謀救
陳也不書救不成救也夫楚以十月圍陳將歴一
冬而悼公始會諸侯遷延鄭地是有畏楚之心而
不能急救陳也此陳侯所以既會而逃歸歟
鄭伯髠頑如會未見諸侯丙戌卒于鄵(髠頑公羊穀梁作髠原鄵公羊)
(穀梁作操杜注鄭地)
(左傳)鄭僖公之為大子也于成之十六年與子罕適晉
不禮焉又與子豐適楚(子豐穆公子)亦不禮焉及其元年
(鄭僖元年魯襄三年)朝于晉子豐欲愬諸晉而廢之子罕止之
及將會于鄬子駟相又不禮焉侍者諫不聽又諫殺
之及鄵子駟使賊夜弑僖公而以瘧疾赴于諸侯(𫝊言)
(經所以不書弑)簡公生五年(僖公子)奉而立之
(公羊傳)操者何鄭之邑也諸侯卒其封内不地此何以
地隠之也何隠爾弑也孰弑之其大夫弑之曷為不
言其大夫弑之為中國諱也曷為為中國諱鄭伯將
會諸侯于鄬其大夫諫曰中國不足歸也則不若與
楚鄭伯曰不可其大夫曰以中國為義則伐我喪(據城)
(虎牢事)以中國為強則不若楚(言楚圍陳不能救)于是弑之鄭
伯髠原何以名傷而反未至乎舍而卒也未見諸侯
其言如會何致其意也
(穀梁傳)未見諸侯其曰如會何也致其志也禮諸侯不
生名此其生名何也卒之名也卒之名則何為加之
如會之上見以如會卒也其見以如會卒何也鄭伯
將會中國其臣欲從楚不勝其臣弑而死其不言弑
何也不使夷狄之民加乎中國之君也(以其臣欲從楚故謂夷狄)
(之民)其地于外也其日未踰竟也日卒時葬正也
經書鄭伯卒三傳皆以為弑故趙氏匡以為疑而
胡氏安國之說尤穿鑿而害義不知鄭人以疾訃
魯史以卒書孔子無所據以革之故特文以發人
之疑而見其實也如果以疾卒則書鄭伯髠頑如
會卒于鄵如宋公佐之卒于曲棘可矣未達會所
自無由與諸侯相見而曰未見諸侯明其以欲見
諸侯死也其文與魯君不書弑而别見其義使後
人得考其實同非聖人不能修謂此類耳以卒之
名加乎如會之上舍此無以立文也
陳侯逃歸
(左傳)陳人患楚(楚圍陳故)慶虎慶寅謂楚人曰吾使公子黃
往而執之(二慶陳執政大夫公子黃哀公弟)楚人從之二慶使告陳
侯于會曰楚人執公子黃矣君若不來羣臣不忍社
稷宗廟懼有二圖陳侯逃歸(鄬會所以不書救)
(穀梁傳)以其去諸侯故逃之也
陳侯以國難逃歸先儒皆以背晉從楚為陳罪義
非不正而未得其情也盖晉早不欲有陳故范宣
子曰有陳非吾事也無之而後可楚人圍陳晉雖
再合諸侯於鄬而遷延不救陳有宗社之憂安能
以虚名從晉乎書陳逃於會鄬之下亦以見晉之
不足恃而傷陳之不得已焉耳
八年春王正月公如晉
(左傳)八年春公如晉朝且聽朝聘之數(晉悼復修伯業故朝而稟其多)
(少)
文襄之伯也令諸侯三歲而聘五歲而朝魯襄嗣
位甫及八年而三朝於晉盖季氏專魯欲過禮以
自媚於晉故若是其勤耳
夏葬鄭僖公
(公羊傳)賊未討何以書葬為中國諱也
(附錄左傳)鄭羣公子以僖公之死也謀子駟子駟先之夏
四月庚辰辟殺子狐子熙子侯子丁(辟罪也加罪以戮之)孫擊
孫惡出奔衛(二孫子狐之子)
鄭人侵蔡獲蔡公子燮(燮穀梁作濕後同)
(左傳)庚寅鄭子國子耳侵蔡獲蔡司馬公子燮(子耳子良之子)
(不言敗唯以獲告)鄭人皆喜唯子産不順(子産子國子)曰小國無
文德而有武功禍莫大焉楚人来討能勿從乎從之
晉師必至晉楚伐鄭自今鄭國不四五年弗得寧矣
子國怒之曰爾何知國有大命而有正卿童子言焉
將為戮矣
(公羊傳)此侵也其言獲何侵而言獲者適得之也(時適遇值)
(其不備獲得之)
(穀梁傳)人微者也侵淺事也而獲公子公子病矣
鄭子駟當國以僖公之弑欲自掩於晉又隂欲致
楚師以脅國人而固與楚考傳侵蔡之師使子國
子耳主之而己不與則其情可知矣
季孫宿會晉侯鄭伯齊人宋人衛人邾人于邢丘
(左傳)五月甲辰會于邢丘以命朝聘之數使諸侯之大
夫聽命季孫宿齊高厚宋向戍衛寗殖邾大夫會之
(晉難重煩諸侯故使大夫聽命)鄭伯獻捷于會(獻蔡捷)故親聽命大夫
不書尊晉侯也
(穀傳)梁見魯之失正也公在而大夫會也
邢丘之會以命諸侯朝聘之數非會盟會伐之比
故重煩諸侯而使大夫聽命鄭伯以獻捷與會則
公在晉而不與會者乃晉侯加禮於魯與盟長樗
同意先儒謂魯君失政實由於此則未得其情盖
四國皆大夫會不得專以此責季孫也但悼公之
意夲欲以德禮懷諸侯而不知大夫之勢亦由是
益張耳
公至自晉
莒人伐我東鄙
(左傳)莒人伐我東鄙以疆鄫田
莒伐魯以疆鄫田而霸討不及晉方慮楚故也據
此則莒以兵滅鄫益無可疑矣
秋九月大雩
(左傳)秋九月大雩旱也
冬楚公子貞帥師伐鄭
(左傳)冬楚子囊伐鄭討其侵蔡也子駟子國子耳欲從
楚子孔子蟜子展欲待晉(子孔穆公子子蟜子游子子展子罕子)子駟
曰周詩有之曰俟河之清人夀幾何(逸詩也河水濁千年一清喻晉)
(之不可待)兆云詢多職競作羅(兆卜詢謀也職主也言既卜且謀多則競作羅網之)
(難無成功)謀之多族民之多違事滋無成民急矣姑從楚
以紓吾民晉師至吾又從之敬共幣帛以待来者小
國之道也犧牲玉帛待于二竟以待強者而庇民焉
宼不為害民不罷病不亦可乎子展曰小所以事大
信也小國無信兵亂日至亡無日矣五會之信(謂三年會)
(雞澤五年會戚又會城棣七年會鄬八年會邢丘)今將背之雖楚救我將安
用之親我無成鄙我是欲不可從也不如待晉晉君
方明四軍無闕八卿和睦(四軍謂上下中新軍也軍有二卿)必不棄
鄭楚師遼遠糧食將盡必將速歸何患焉舍之聞之
(舍之子展名)杖莫如信完守以老楚杖信以待晉不亦可
乎子駟曰詩云謀夫孔多是用不集(詩小雅集就也言人欲為政是)
(非相亂而不成)發言盈庭誰敢執其咎(言謀者多若有不善無適受其咎)如
匪行邁謀是用不得于道(匪彼也行邁謀謀于路人也不得于道衆無適從)
請從楚騑也受其咎(騑子駟名)乃及楚平使王子伯駢告
于晉曰(伯駢鄭大夫)君命敝邑修而車賦儆而師徒以討
亂略蔡人不從敝邑之人不敢寧處悉索敝賦(索盡也)
以討于蔡獲司馬燮獻于邢丘今楚來討曰女何故
稱兵于蔡焚我郊保馮陵我城郭敝邑之衆夫婦男
女不遑啟處以相救也翦焉傾覆(翦盡也)無所控告民
死亡者非其父兄即其子弟夫人愁痛(夫人猶人人也)不知
所庇民知窮困而受盟于楚孤也與其二三臣不能
禁止不敢不告知武子使行人子員對之曰君有楚
命(見討之命)亦不使一介行李(行李行人也)告于寡君而即安
于楚君之所欲也誰敢違君寡君將帥諸侯以見于
城下唯君圖之(為明年晉伐鄭傳)
觀左氏所載則子駟志在從楚而僖公之弑實由
之可知矣不書鄭及楚平以下書諸侯伐鄭則鄭
之從楚不待言也
晉侯使士匄来聘
(左傳)晉范宣子來聘且拜公之辱(謝公春朝)告將用師于鄭
公享之宣子賦摽有梅(詩召南摽落也梅盛極則落宣子欲魯及時共討鄭取其)
(汲汲相赴)季武子曰誰敢哉(言誰敢不從命)今譬于草木寡君在
君君之臭味也(言同類)歡以承命何時之有(遲速無時)武子
賦角弓(詩小雅取兄弟昏姻無相遠矣之意)賓將出武子賦彤弓(彤弓天子)
(賜有功諸侯之詩欲使晉君繼文之業復受彤弓于王)宣子曰城濮之役我先
君文公獻功于衡雍(在僖二十八年)受彤弓于襄王以為子
孫藏匄也先君守官之嗣也敢不承命君子以為知
禮(彤弓之義義在晉君故范匄受之所謂知禮)
魯之事晉甚謹而自成公之末至襄公十二年晉
報聘者四焉其修禮於諸侯者厚矣宜乎大小輯
睦而霸業復興也
九年春宋災(災公羊作火)
(左傳)九年春宋災樂喜為司城以為政(樂喜子罕也為政卿知將有火)
(災素戒為備火之政)使伯氏司里(伯氏宋大夫司里里宰)火所未至徹小
屋塗大屋(大屋難徹就塗之)陳畚挶具綆缶(畚簣籠挶土轝綆汲索缶汲器)
備水器(盆&KR2546;之屬)量輕重(計人力所任)蓄水潦積土塗廵丈城
(廵行也丈度也)繕守備(繕治也行度守備之處恐因災作亂)表火道(火起則從其所趣摽)
(表之)使華臣具正徒(華臣華元子為司徒正徒役徒也)令隧正納郊保
奔火所(隧正官名五縣為隧納聚郊野保守之民使隨火所起往救之)使華閱討右
官官庀其司(亦華元子代元為右師討治也庀具也使具其官屬)向戌討左亦
如之(向戌左師)使樂遄庀刑器亦如之(樂遄司寇刑器刑書也)使皇
鄖命校正出馬工正出車備甲兵庀武守(皇鄖皇父充石之後)
(校正主馬工正主車使各備其官)使西鉏吾庀府守(鉏吾太宰也府六官之典)令
司宫巷伯儆宫(司宫奄臣巷伯寺人皆掌宫内之事)二師令四鄉正敬
享(二師左右師也鄉正鄉大夫享祀也)祝宗用馬于四墉祀盤庚于西
門之外(祝大祝宗宗人墉城也用馬祭于四城以禳火盤庚殷王宋之遠祖城積隂之氣故祀之)
晉侯問于士弱曰(弱士渥濁之子莊子)吾聞之宋災于是乎知
有天道何故(問宋何故自知天道當災)對曰古之火正或食于心
或食于咮以出内火是故咮為鶉火心為大火(謂火正之)
(官配食于火星建辰之月鶉火星昏在南方則令民放火建戌之月大火星伏在日下不得見則令民内)
(火禁放火)陶唐氏之火正閼伯居商丘(閼伯高辛氏之子傳曰遷閼伯于商)
(丘主辰辰大火也今為宋星然則商丘在宋地)祀大火而火紀時焉(謂出内火時)
相土因之故商主大火(相土契孫商之祖也始代閼伯之後居商丘祀大火)商
人閱其禍敗之釁必始于火是以日知其有天道也
(閱猶數也商人數所更歴恒多火災宋是殷商之後故知天道之災必火)公曰可必乎對
曰在道國亂無象不可知也
(公羊傳)曷為或言災或言火大者曰災小者曰火(大者謂正)
(寝社稷宗廟朝廷也下此則小矣)然則内何以不言火(據西宫災不言火)内
不言火者甚之也(春秋以内當自克責故小有火如大有災)何以書記災
也外災不書此何以書為王者之後記災也
(穀梁傳)外災不志此其志何也故宋也(故猶先也孔子之先宋人)
據左氏具詳宋司城救災之政則來告必矣公榖
義不可通當以來告則書為正
夏季孫宿如晉
(左傳)夏季武子如晉報宣子之聘也(宣子聘在八年)
五月辛酉夫人姜氏薨
(左傳)穆姜薨于東宫(大子宫也穆姜滛僑如欲廢成公故徙居東宮事在成十六年)始
往而筮之遇艮之八䷳(艮下艮上艮遇艮之八盖乾爻七九坤爻六八其大)
(凡也然乾爻用九不用七坤爻用六不用八用九故老陽變為少隂用六故老隂變為少陽不用七八故)
(少隂少陽不變此艮卦六爻三上以九變初四五以六變二得八故不變是艮之八變卦為隨也)史
曰是謂艮之隨䷐(震下兌上隨)隨其出也(隨非閉固之卦)君必
速出姜曰亡(亡猶無)是于周易曰隨元亨利貞无咎(隨彖)
(辭)元體之長也亨嘉之會也利義之和也貞事之幹
也體仁足以長人嘉德足以合禮利物足以和義貞
固足以幹事然故不可誣也是以雖隨旡咎今我婦
人而與于亂固在下位而有不仁不可謂元不靖國
家不可謂亨作而害身不可謂利棄位而姣(姣滛之别名)
不可謂貞有四德者隨而旡咎我皆無之豈隨也哉
我則取惡能无咎乎必死于此弗得出矣
(附錄左傳)秦景公使士雃乞師于楚(士雃秦大夫)將以伐晉楚
子許之子囊曰不可當今吾不能與晉爭晉君類能
而使之(隨所能)舉不失選官不易方(方猶宜也)其卿讓于善
其大夫不失守其士競于教其庶人力于農穡商工
皂隸不知遷業韓厥老矣知罃稟焉以為政(代將中軍)范
匄少于中行偃而上之使佐中軍(使匄佐中軍偃將上軍)韓起
少于欒黶而欒黶士魴上之使佐上軍(欒黶讓起起佐上軍黶將)
(下軍魴佐之)魏絳多功以趙武為賢而為之佐(武新軍將)君明
臣忠上讓下競當是時也晉不可敵事之而後可君
其圖之王曰吾既許之矣雖不及晉必將出師秋楚
子師于武城以為秦援秦人侵晉晉饑弗能報也(為十)
(年晉伐秦傳)
秋八月癸未葬我小君穆姜(公羊作繆姜)
四月而葬速也據左氏穆姜幽於東宫終成公之
世至於襄公不得出而遂薨焉盖季氏專魯本怨
宣公之謀去三桓又惡穆姜之欲逐季孟託於大
義以逞其私忿魯君雖有悔心而不能自主也其
速葬而略於禮亦職此之故耳婦人從夫之諡禮
也魯以文姜謀弑欲配以桓公之諡而有所不安
故别為諡穆姜棄位而姣從文姜之例可也聲姜
齊姜亦别為諡則義無所處矣
冬公會晉侯宋公衛侯曹伯莒子邾子滕子薛伯把伯
小邾子齊世子光伐鄭十有二月己亥同盟于戲(戲杜注鄭)
(地)
(左傳)冬十月諸侯伐鄭(鄭從楚也)庚午季武子齊崔杼宋皇
鄖從荀罃士匄門于鄟門(鄟門鄭城門三國從中軍)衛北宫括曹
人邾人從荀偃韓起門于師之梁(師之梁亦鄭城門三國從上軍)滕
人薛人從欒黶士魴門于北門(二國從下軍)把人郳人從
趙武魏絳斬行栗(二國從新軍行道也行栗表道樹)甲戌師于氾(汜杜)
(注鄭地東汜)令于諸侯曰修器備盛餱糧歸老幼居疾于
虎牢(使諸軍疾病息其中示將久師)肆眚圍鄭(不書圍鄭鄭逆服不成圍)鄭人恐
乃行成中行獻子曰(獻子荀偃)遂圍之以待楚人之救也
而與之戰不然無成知武子曰許之盟而還師以敝
楚人吾三分四軍(分四軍為三部)與諸侯之銳以逆來者(来者)
(楚也)于我未病楚不能矣(晉各一動而楚三来故曰不能)猶愈于戰暴
骨以逞不可以爭大勞未艾君子勞心小人勞力先
王之制也(艾息也言當從勞心之勞)諸侯皆不欲戰乃許鄭成十
一月己亥同盟于戲鄭服也將盟鄭六卿公子騑(子駟)
公子發(子國)公子嘉(子孔)公孫輙(子耳)公孫蠆(子蟜)公孫舍之
(子展)及其大夫門子(門子卿之適子)皆從鄭伯晉士莊子為載
書(莊子士弱)曰自今日既盟之後鄭國而不唯晉命是聽
而或有異志者有如此盟(如違盟之罰)公子騑趨進曰天
禍鄭國使介居二大國之間大國不加德音而亂以
要之使其鬼神不獲歆其禋祀其民人不獲享其土
利夫婦辛苦墊隘(墊隘猶委頓)無所底告自今日既盟之
後鄭國而不唯有禮與強可以庇民者是從而敢有
異志者亦如之荀偃曰改載書(子駟亦以所言載于策故欲改之)公
孫舍之曰昭大神要言焉若可改也大國亦可叛也
知武子謂獻子曰我實不德而要人以盟豈禮也哉
非禮何以主盟姑&KR0576;而退修德息師而来終必獲鄭
何必今日我之不德民將棄我豈唯鄭若能休和遠
人將至何恃于鄭乃盟而還(遂兩用載書)晉人不得志
于鄭以諸侯復伐之十二月癸亥門其三門(三門鄟門師之)
(梁北門癸亥月五日)閏月戊寅濟于隂阪侵鄭(以長歷參挍上下此年不得有)
(閏月戊寅戊寅是十二月二十日疑閏月當為門五日晉人三分四軍更攻鄭門門各五日晉各一攻鄭)
(三受敵欲以苦之癸亥去戊寅十六日以癸亥始攻攻輙五日凡十五日鄭故不服而去隂阪杜注洧津)
次于隂口而還(隂口杜注鄭地)子孔曰晉師可擊也師老而
勞且有歸志必大克之子展曰不可(傳言子展能守信)
(穀梁傳)不異言鄭善得鄭也不致耻不能據鄭也
伐鄭而書同盟鄭受盟也下書楚子伐鄭則鄭復
事晉可知矣齊桓之霸在能服楚晉文之霸在能
勝楚至悼公之世楚勢益張而諸侯畏之欲如齊
桓陘庭之師則楚必不帖往者處父之師無損於
楚之毫末其前轍也欲如文公城濮之戰則勝未
可期厲公勝於鄢陵而楚張鄭叛諸侯力屈訖無
成功其明徵也故不得己而敝楚三分四軍與諸
侯之銳以數伐鄭而不與楚戰使楚勞於奔命又
通吳以制其後皆審時度勢適得其宜其終有成
功豈倖也哉
(附錄左傳)公送晉侯晉侯以公宴于河上問公年季武子
對曰會于沙隨之歲寡君以生(沙隨在成十六年)晉侯曰十
二年矣是謂一終一星終也(歲星十二歲一周天)國君十五而
生子冠而生子禮也君可以冠矣大夫盍為冠具武
子對曰君冠必以祼享之禮行之以金石之樂節之
(以鐘磬為舉動之節)以先君之祧處之(冠必在廟諸侯以始祖之廟為祧)今寡
君在行未可具也請及兄弟之國而假備焉晉侯曰
諾公還及衛冠于成公之廟(成公衛獻公之曾祖)假鐘磬焉禮
也
楚子伐鄭
(左傳)楚子伐鄭(與晉成故)子駟將及楚平子孔子蟜曰與大
國盟口血未乾而背之可乎子駟子展曰吾盟固云
唯強是從今楚師至晉不我救則楚強矣盟誓之言
豈敢背之且要盟無質(質主也)神弗臨也所臨唯信信
者言之瑞也(瑞符也)善之主也是故臨之明神不蠲要
盟(蠲潔也)背之可也乃及楚平公子罷戎入盟(罷戎楚大夫)
同盟于中分(中分杜注鄭城中里名)楚莊夫人卒(共王母)王未能
定鄭而歸
傳稱鄭及楚平同盟于中分而經不書不足書也
明年諸侯伐鄭則鄭復與楚可知矣
(附錄左傳)晉侯歸謀所以息民魏絳請施舍輸積聚以貸
(輸盡也盡其積聚以借貸于民)自公以下苟有積者盡出之國無滯
積亦無困人公無禁利亦無貪民祈以幣更(不用牲)賓
以特牲(務崇省)器用不作車服從給(足給事)行之期年國
乃有節三駕而楚不能與爭(三駕三興師謂十年師于牛首十一年師于向)
(其秋觀兵于鄭東門自是鄭遂服)
日講春秋解義卷三十八
