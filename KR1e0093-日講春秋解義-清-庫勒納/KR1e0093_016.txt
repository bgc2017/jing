欽定四庫全書
日講春秋解義卷十六
僖公
五年春
(附錄左傳)五年春王正月辛亥朔日南至(周正月今十一月冬至之日日)
(南極)公既視朔遂登觀臺以望而書禮也(視朔親告朔也觀臺臺上)
(構屋可以遘觀者也)凡分至啓閉必書雲物(分春秋分也至冬夏至也啓立春立)
(夏閉立秋立冬雲物氣色災變也𫝊重申周典不言公者日官掌其職)為備故也(素察妖祥)
(逆為之備)
晉侯殺其世子申生
(左傳)晉侯使以殺大子申生之故来告(釋經必告乃書)初晉侯
使士蒍為二公子築蒲與屈不慎寘薪焉(不謹慎所為多寘薪)
(于中)夷吾訴之公使讓之士蒍稽首而對曰臣聞之無
喪而慼憂必讎焉(讎猶對也)無戎而城讎必保焉(保而守之)寇
讎之保又何慎焉守官廢命不敬固讎之保不忠失
忠與敬何以事君詩云懷德惟寧宗子惟城(詩大雅懷德以)
(安則宗子之固若城)君其修德而固宗子何城如之三年將尋
師焉焉用慎(尋用也)退而賦曰狐裘尨茸一國三公吾
誰適從(士蒍自作詩也尨茸亂貌公與二公子為三言城不堅則為公子所訴為公所讓堅之則)
(為固讎不忠無以事君故不知所從)及難公使寺人披伐蒲重耳曰君
父之命不校乃徇曰校者吾讎也踰垣而走披斬其
袪(袪袂也)遂出奔翟
(公羊傳)曷為直稱晉侯以殺殺世子母弟直稱君者甚
之也
(穀梁傳)目晉侯斥殺惡晉侯也(斥指斥)
申生自殺而斥言晉侯何也春秋之法有䜛而不
見則其君之罪也故申生以驪姬之譖自殺宋痤
以伊戾之譖自殺皆直稱君殺端本清源以為後
戒也僖十六年鄭伯殺其世子華殺得其罪故不
書
杞伯姬来朝其子
(公羊傳)其言来朝其子何内辭也與其子俱来朝也
(穀梁傳)婦人既嫁不踰竟踰竟非正也諸侯相見曰朝
伯姬為志乎朝其子也伯姬為志乎朝其子則是杞
伯失夫之道矣諸侯相見曰朝以待人父之道待人
之子非正也故曰杞伯姬来朝其子參譏也(參譏謂伯姬杞)
(伯魯侯也)
伯姬歸杞十三年耳其子必幼而以之来朝者盖
是年杞惠公卒疑方有疾伯姬以子為魯之甥故
㩦之至魯令攝父行朝禮以豫託於魯也先王之
制童子侯不朝况諸侯之子幼而未誓於天子者
乎伯姬失婦道杞伯失夫道魯公失主道皆非也
故穀梁子曰參譏也
夏公孫兹如牟
(左傳)夏公孫兹如牟娶焉(因聘而娶故𫝊實其事)
凡内朝聘皆曰如牟小國也桓十五年邾人牟人
葛人来朝自是邦交之禮無聞焉𫝊言兹因聘而
娶經不書常事故也先儒謂罪其託君命以遂其
私非也韓侯因覲而娶事列大雅則無悖於禮可
知矣果罪之也則當眀著其事今見於經者乃内
大夫出聘之常詞而不書其娶何由知其託君命
以遂私哉
公及齊侯宋公陳侯衛侯鄭伯許男曹伯會王世子于
首止(首止公羊穀梁俱作首戴後同杜注衛地陳留襄邑縣東南有首鄉)
(左傳)會于首止會王大子鄭謀寧周也(惠王以惠后故將廢大子鄭而)
(立王子帶故齊桓帥諸侯會王大子以定其位)
(公羊傳)曷為殊會王世子世子貴也世子猶世世子也
(解貴意也言當世父位)
(穀梁專)及以會尊之也何尊焉王世子云者唯王之貳
也云可以重之存焉尊之也(言使天下曉然知其為至尊之儲貳至重所在)
(非人臣比)何重焉天子世子世天下也
王世子不得與諸侯列序也故特書及以會若曰
王世子在是而諸侯咸往會焉示不可得而抗也
葵丘之會宰周公序諸侯之上與盟洮之王人同
例而不得與王世子之殊會同文者以世子之尊
非宰臣比也不書會齊侯者齊侯不敢為會主也
(附錄左傳)陳轅宣仲怨鄭申侯之反已于召陵(宣仲轅濤塗)故
勸之城其賜邑(齊桓所賜虎牢)曰美城之大名也子孫不忘
吾助子請乃為之請于諸侯而城之美(樓櫓之備畢設)遂譖
諸鄭伯曰美城其賜邑將以叛也申侯由是得罪(為七)
(年鄭殺申侯𫝊)
秋八月諸侯&KR0576;于首止
(左傳)秋諸侯&KR0576;
(公羊傳)諸侯何以不序一事而再見者前目而後凡也
(穀梁傳)無中事而復舉諸侯何也尊王世子而不敢與
&KR0576;也尊則其不敢與盟何也盟者不相信也故謹信
也不敢以所不信而加之尊者桓諸侯也不能朝天
子是不臣也王世子子也塊然受諸侯之尊已而立
乎其位(塊然安然也)是不子也桓不臣王世子不子則其
所善焉何也是則變之正也天子微諸侯不享覲桓
控大國扶小國統諸侯不能以朝天子亦不敢致天
王尊王世子于首戴乃所以尊天王之命也世子含
王命會齊桓亦所以尊天王之命也世子受之可乎
是亦變之正也天子微諸侯不享覲世子受諸侯之
尊已而天王尊矣世子受之可也
無中事而復舉諸侯眀王世子不與盟也盟者不
相信也不敢以所不信而加之尊者桓公之謹於
禮也春秋常法會盟同地不再書其地此會盟同
地而再言首止者書之重詞之複其中必有大美
惡焉首止之盟美之大者也王將以愛易世子桓
公控大國扶小國會于首止同心翊戴尊王世子
而不敢與盟顯眀大義潛革姦萌一舉而父子君
臣之道皆得焉一匡之烈莫大於此春秋所以特
文以著其美也
鄭伯逃歸不盟
(左傳)王使周公召鄭伯曰吾撫女以從楚輔之以晉可
以少安(周公宰孔王恨齊桓定大子之位故召鄭伯使叛齊也晉楚不服于齊故以鎮安鄭)鄭
伯喜于王命而懼其不朝于齊也故逃歸不&KR0576;孔叔
止之曰國君不可以輕輕則失親失親患必至病而
乞盟所喪多矣君必悔之弗聽逃其師而歸
(公羊傳)其言逃歸不盟者何不可使盟也(時鄭伯内欲與楚外依古)
(不盟為解安居會上不肯從桓公盟故後言不盟)不可使盟則其言逃歸何
魯子曰盖不以寡犯衆也
(穀梁傳)以其去諸侯故逃之也
鄭伯書逃賤之也國君而匹夫行故惡之或曰召
鄭伯以從楚王命也何惡乎鄭伯春秋以大義正
天下謀定世子天下之公也召鄭從楚惠王之私
也君能制命曰義臣能守命曰信制命非義而守
之非所謂信也故春秋深罪鄭伯以示為人臣子
遭變事而不知其權者
楚人滅弦弦子奔黃(弦杜注弦國在弋陽[車犬]縣東南今河南光州西南有弦城湖廣蘄水)
(縣有[車犬]縣故城皆魏晉時弋陽郡境此楚滅國之始)
(左傳)楚鬭穀於菟滅弦弦子奔黃于是江黃道柏方睦
于齊皆弦姻也(道杜注道國在汝南安陽縣案安陽漢志作陽安應劭曰陽安縣有道亭)
(今河南磪山縣東北有陽安故城其南即道國也柏杜注國名汝南西平縣有柏亭今縣屬河南汝寧府)
(亭在縣西)弦子恃之而不事楚又不設備故亡
(穀梁傳)弦國也其不日微國也
弦子書奔不服於楚也不書名有興復之望焉其
位盖未絶也弦以恃齊不設備而亡桓不能救此
楚人所以無忌馴至於伐黃滅江而為桓公霸業
之累與
九月戊申朔日有食之
冬晉人執虞公
(左傳)晉侯復假道于虞以伐虢宫之竒諫曰虢虞之表
也虢亡虞必從之晉不可啓寇不可翫一之為甚其
可再乎(為二年假晉道滅下陽)諺所謂輔車相依脣亡齒寒者
其虞虢之謂也(輔頬輔車牙車輔為外表車是内骨故云相依)公曰晉吾宗
也豈害我哉對曰大伯虞仲大王之昭也大伯不從
是以不嗣(大伯虞仲皆大王之子不從父命讓國適吳仲雍支子别封西吳虞公其後也)虢
仲虢叔王季之穆也(王季大伯虞仲母弟虢仲虢叔王季之子文王之母弟也仲叔)
(皆虢君名)為文王卿士勲在王室蔵于盟府(盟府司盟之官)將虢
是滅何愛于虞且虞能親于桓莊乎其愛之也桓莊
之族何罪而以為戮不唯偪乎(桓叔之族從祖昆弟也莊伯之族從父昆)
(弟也獻公患其偪盡殺之事在莊二十五年)親以寵偪猶尚害之况以國
乎公曰吾享祀豐絜神必據我(據猶安也)對曰臣聞之鬼
神非人實親惟德是依故周書曰皇天無親惟德是
輔又曰黍稷非馨眀德惟馨又曰民不易物惟德繄
物(皇天無親惟德是輔蔡仲之命文也黍稷非馨眀德惟馨君陳文也民不易物惟德繄物旅獒文也)
(繄書作其言黍稷牲玉無德則不見饗有德則見饗物一而異用也)如是則非德民不
和神不享矣神所馮依將在德矣若晉取虞而眀德
以薦馨香神其吐之乎弗聽許晉使宫之竒以其族
行曰虞不臘矣(臘歲終祭衆神之名)在此行也晉不更舉矣八
月甲午晉侯圍上陽(上陽杜注虢國都在弘農陕縣東南)問于卜偃曰
吾其濟乎對曰克之公曰何時對曰童謠云丙之晨
龍尾伏辰(龍尾尾星也日月之會曰辰日在尾故尾星伏不見)均服振振取虢
之旂(戎事上下同服振振盛貌旂軍之旌旗)鶉之賁賁天策焞焞火中
成軍虢公其奔(鶉鶉火星也賁賁鳥星之體也天策傅說星時近日星微焞焞無光耀也)
(言丙子平旦鶉火中軍事有成功也此已上皆童謠言也)其九月十月之交乎(以星)
(驗推之知九月十月之交謂夏九月十月也交晦朔交會)丙子旦日在尾月在策
(是夜日月合朔于尾月行疾故至旦而過在策)鶉火中必是時也冬十二月
丙子朔晉滅虢虢公醜奔亰師(周十二月夏之十月)師還館于
虞遂襲虞滅之執虞公及其大夫井伯以媵秦穆姬
(秦穆姬晉獻公女送女曰媵以屈辱之)而修虞祀(虞所命祀)且歸其職貢于
王故書曰晉人執虞公罪虞且言易也
(公羊傳)虞已滅矣其言執之何不與滅也曷為不與滅
滅者亡國之善辭也滅者上下之同力者也
(穀梁傳)執不言所于地緼于晉也(時虞已包裹屬于晉故雖在虞執而不書)
(其處)其曰公何也猶曰其下執之之辭其猶下執之之
辭何也晉命行乎虞民矣虞虢之相救非相為賜也
今日亡虢而眀日亡虞矣
虞虢之滅不見於經故三𫝊各為之說然舊史從
赴告𫝊曰雖及滅國滅不告敗勝不告克不書于
策舊史所不書孔子不得而益也虞虢之滅盖晉
人修其祀而不以滅告而所告獨執虞公故舊史
所書孔子無以易耳
六年春王正月
(附錄左傳)六年春晉侯使賈華伐屈夷吾不能守盟而行
(賈莘晉大夫非不欲校力不能守言不如重耳之賢)將奔狄郤芮曰後出同走
罪也(嫌與重耳同謀而相隨)不如之梁梁近秦而幸焉乃之梁
(以梁為秦所親韋秦既大國且穆姬在焉故欲因以求入)
夏公會齊侯宋公陳侯衛侯曹伯伐鄭圍新城(新城杜注鄭新)
(密滎陽密縣今河南密縣東南有故密城)
(左傳)夏諸侯伐鄭以其逃首止之盟故也圍新密鄭所
以不時城也(密邑名鄭人所新築者不時城解經言新城之意)
(公羊傳)邑不言圍此其言圍何強也
(穀梁傳)伐國不言圍邑此其言圍何也病鄭也著鄭伯
之罪也
秋楚人圍許諸侯遂救許
(左傳)秋楚子圍許以救鄭諸侯救許乃還冬蔡穆侯
將許僖公以見楚子于武城(楚子退舍武城猶有忿志而諸侯各罷兵故蔡)
(將許君歸楚武城杜注楚地在南陽宛縣北)許男面縛銜璧大夫衰絰士
輿櫬(縛手于後惟見其面以璧為贄手縛故銜之櫬棺也將受死故衰絰)楚子問諸逢
伯(逢伯楚大夫)對曰昔武王克殷微子啓如是(微子啓紂庶兄)武
王親釋其縛受其璧而祓之(祓除凶之禮)焚其櫬禮而命
之使復其所楚子從之
(穀梁傳)善救許也
冬公至自伐鄭
(穀梁傳)其不以救許致何也大伐鄭也
齊桓之伐鄭討其逃首止之盟也故書伐書圍乃
以見鄭之不服罪而諸侯無譏焉楚人圍許以救
鄭與晉陽處父伐楚以救江同不書楚人救鄭而
書諸侯之救許則楚罪眀矣凡書救皆善之也書
遂救善之尤也救許乃繼事魯公會師本以伐鄭
告廟故歸仍以伐鄭致也
七年春齊人伐鄭
(左傳)七年春齊人伐鄭孔叔言于鄭伯曰諺有之曰心
則不競何憚于病(競強也憚難也)既不能強又不能弱所以
斃也國危矣請下齊以救國公曰吾知其所由来矣
姑少待我(欲以申侯說)對曰朝不及夕何以待君
鄭人逃義甘心即楚新城之役猶未悔禍齊為是
復治之則罪在鄭也其稱人將卑師少也
夏小邾子来朝(公羊作小邾婁子後同小邾杜注邾之别封宋忠曰邾顔别封小子肥于郳為)
(小邾子今山東滕縣嶧縣並有郳城樂史云郳城在承縣文獻通考云郳城今沂州嶧即古承地屬沂州)
(據此二說則在嶧者為近)
郳乃邾之别封齊桓請於王而進之命為小邾子
始得王命而来朝杜預以為郳黎来也
鄭殺其大夫申侯
(左傳)夏鄭殺申侯以說于齊且用陳轅濤塗之譖也初
申侯申出也有寵于楚文王文王將死與之璧使行
曰惟我知女女專利而不厭予取予求不女疵瑕也
後之人將求多于女(後之人謂嗣君也求多以禮義大望責之)女必不免
我死女必速行無適小國將不女容焉既葬出奔鄭
又有寵于厲公子文聞其死也曰古人有言曰知臣
莫若君弗可改也已
(公羊傳)其稱國以殺何稱國以殺者君殺大夫之辭也
(穀梁傳)稱國以殺大夫殺無罪也
稱國以殺者罪鄭伯也已則逃盟不知自反而内
忌信䜛委罪執政其刑頗矣然則申侯無罪乎左
氏載申侯初有寵于楚文王自楚奔鄭則不忘故
國導鄭從楚理或有之故鄭伯暴其罪以告齊也
不然齊方受申侯而賜以虎牢鄭乃殺之得罪於
齊矣何能說於齊乎
秋七月公會齊侯宋公陳世子款鄭世子華盟于甯母
(甯母穀梁作寧母杜注魯地高平方與縣東有泥母亭今山東魚臺縣東穀城鎮即其地)
(左傳)秋盟于甯母謀鄭故也管仲言于齊侯曰臣聞之
招攜以禮(攜離也)懷遠以德德禮不易無人不懷齊侯
修禮于諸侯諸侯官受方物(諸侯官司各于齊受其方所當貢之物)鄭
伯使大子華聽命于會言于齊侯曰洩氏孔氏子人
氏三族實違君命(三族鄭大夫)若君去之以為成我以鄭
為内臣(以鄭事齊如封内臣)君亦無所不利焉齊侯將許之管
仲曰君以禮與信屬諸侯而以姦終之無乃不可乎
子父不奸之謂禮守命共時之謂信(守君命共時事)違此二
者姦莫大焉公曰諸侯有討于鄭未捷今苟有釁從
之不亦可乎對曰君若綏之以德加之以訓辭而帥
諸侯以討鄭鄭將覆亡之不暇豈敢不懼若總其罪
人以臨之(總將領也子華奸父之命即罪人)鄭有辭矣(以大義為辭)何懼
且夫合諸侯以崇德也會而列姦何以示後嗣夫諸
侯之會其德刑禮義無國不記記姦之位(位會位也子華為姦)
(人而列在會位將為諸侯所記)君盟替矣(替廢也)作而不記非盛德也
(君舉必書雖復齊史隠諱亦損盛德)君其勿許鄭必受盟夫子華既為
大子而求介于大國以弱其國亦必不免鄭有叔詹
堵叔師叔三良為政未可閒也齊侯辭焉子華由是
得罪于鄭冬鄭伯使請盟于齊(以齊侯不聽子華故)
(穀梁傳)衣裳之會也
按周禮大行人侯服甸服男服采服衛服要服各
有職貢及周之衰諸侯惰慢齊桓為衣裳之會總
率諸侯量其國之大小號令所出之物以貢於天
子又能納管仲之言却子華之請首止葵丘而外
甯母之盟為盛矣據左氏記姦之位君盟替矣又
曰齊侯辭焉似子華未與盟而三𫝊經文皆有鄭
世子華豈齊桓但却子華内臣之請而未嘗拒之
使不與盟與
曹伯班卒(班公羊作般)
公子友如齊
甫盟甯母而又使季友修聘所以勤伯國之好也
冬葬曹昭公
(附錄左傳)閏月惠王崩襄王惡大叔帶之難(襄王惠王大子鄭也大叔)
(帶襄王弟惠王之子也有寵于惠后惠后欲立之)懼不立不發喪而告難于
齊(為八年盟洮𫝊)
八年春王正月公會王人齊侯宋公衛侯許男曹伯陳
世子款盟于洮鄭伯乞盟(陳世子款下公羊有鄭世子華洮杜注曹地今山東濮州)
(西南有洮城)
(左傳)八年春盟于洮謀王室也鄭伯乞盟請服也襄王
定位而後發喪(王人會洮還而後王定位)
(公羊傳)王人者何微者也曷為序乎諸侯之上先王命
也乞盟者何處其所而請與也其處其所而請與
奈何盖酌之也(酌挹也時鄭伯欲與楚不肯自来盟處其國遣使挹取其血而請與也)
(穀梁傳)王人之先諸侯何也貴王命也朝服雖敝必加
于上弁冕雖舊必加于首周室雖衰必先諸侯兵車
之會也以向之逃歸乞之也(向謂五年逃首戴之盟)乞者重
辭也重是盟也乞者處其所而請與也盖汋之也(汋血)
(而與之)
王人微者而序乎諸侯之上重王命也王臣與列
國同盟諸侯之抗也而於是盟則無譏焉盖襄王
告難于齊本欲藉侯伯之權以鎮撫王室桓公大
合諸侯同心翊戴而推王人以莅斯盟俾以微者
而列天下公侯之上則子帶之黨不覺震懾而輯
其邪心矣此桓公之以大義行權而不悖乎經也
乞者卑遜以屈之詞鄭伯始而逃歸今則乞盟直
書其事以見其不眀於義而自取愧辱也
夏狄伐晉
(左傳)晉里克帥師梁由靡御虢射為右以敗狄于采桑
(𫝊言前年事也采桑杜注平陽北屈縣西南有采桑津在今山西寧鄉縣西大河津濟處)梁由靡
曰狄無恥從之必大克(不恥走故可逐)里克曰懼之而已無
速衆狄虢射曰期年狄必至示之弱矣夏狄伐晉報
采桑之役也復期月(明期年之言騐)
齊桓嘗存邢衛而不能挫狄師晉恃彊且遠不與
齊合故狄無所忌而伐之
秋七月禘于大廟用致夫人
(左傳)秋禘而致哀姜焉非禮也凡夫人不薨于寢不殯
于廟不赴于同不祔于姑則弗致也
(公羊傳)用者何用者不宜用也致者何致者不宜致也
禘用致夫人非禮也夫人何以不稱姜氏貶曷為貶
譏以妾為妻也其言以妾為妻奈何盖脅于齊媵女
之先至者也(僖公本聘楚女為嫡齊女為媵齊先致其女脅僖公使用為嫡)
(穀梁傳)用者不宜用者也致者不宜致者也言夫人必
以其氏姓言夫人而不以氏姓非夫人也立妾之辭
也非正也夫人之我可以不夫人之乎夫人卒葬之
我可以不卒葬之乎(君以為夫人君以夫人之禮卒葬之不得不以夫人書也成風)
(以文四年薨五年葬𫝊終說其事)一則以宗廟臨之而後貶焉(臣無貶君)
(之義故于大廟去夫人姓氏以眀君之非正)一則以外之弗夫人而見正
焉(秦人来歸僖公成風之襚不言夫人)
禮不王不禘故程子以為成王之賜伯禽之受皆
非也聖人因事而書以見其非禮使於禮無違則
當書大事而不書禘矣致夫人之說三𫝊各異劉
向祖穀梁而胡氏從之盖成風也致者用夫人之
禮見於廟而正位號也以私恩崇其母於大廟則
輕宗廟矣故不稱姓氏以深貶之
冬十有二月丁未天王崩
(左傳)冬王人来告喪難故也是以緩
(附錄左傳)宋公疾大子兹父固請曰目夷長且仁君其立
之(兹父襄公也目夷襄公庶兄子魚)公命子魚子魚辭曰能以國讓
仁孰大焉臣不及也且又不順遂走而退
九年春王正月丁丑宋公御說卒(正月公羊穀梁作三月御公羊穀梁作禦)
(左傳)九年春宋桓公卒未葬而襄公會諸侯故曰子凡
在喪王曰小童(在喪未葬也小童王自稱之辭)公侯曰子
(公羊傳)何以不書葬為襄公諱也
不書葬魯不會也宋襄方出會葵丘葬禮遂簡故
諸侯亦不遣人往會爾公羊以為為襄公諱豈有
魯史而為宋諱之義乎
夏公會宰周公齊侯宋子衛侯鄭伯許男曹伯于葵丘
(葵丘杜注陳留外黃縣東有葵丘釋例曰宋地也在今河南考城縣東)
(左傳)夏會于葵丘尋盟且修好禮也王使宰孔賜齊侯
胙(胙祭肉周禮大宗伯以脤膰之禮親兄弟之國則異姓不合賜也二十四年𫝊曰宋先代之後也于)
(周為客天子有事膰焉是二王之後禮得賜之今賜齊侯尊之比二王後也)曰天子有事
于文武(有祭事也)使孔賜伯舅胙(天子謂異姓諸侯曰伯舅)齊侯將下
拜孔曰且有後命天子使孔曰以伯舅耋老加勞賜
一級無下拜(七十曰耋級等也)對曰天威不違顔咫尺(言天鑒察)
(不遠威嚴常在顔面之前八寸曰咫)小白余敢貪天子之命無下拜(小白)
(齊侯名余身也)恐隕越于下(隕越顛墜也)以遺天子羞敢不下拜
下拜登受(自堂下受胙于堂上)
(公羊傳)宰周公者何天子之為政者也
(穀梁傳)天子之宰通于四海(冢宰掌建邦之六典以佐王治邦國故曰通于四海)
宋其稱子何也未葬之辭也禮柩在堂上孤無外事
今背殯而出會以宋子為無哀矣
宰周公冢宰而兼三公也以冢宰而兼三公其職
任重矣乃與諸侯列序而不得與王世子之殊會
同天澤之義也凡諸侯在喪而出會以喪服行者
稱子以吉服行者稱爵宋子與會君子以為無哀
而在齊桓亦為過舉矣
秋七月乙酉伯姬卒
(公羊傳)此未適人何以卒許嫁矣婦人許嫁字而笄之
(昏禮曰女子許嫁笄而禮之稱字)死則以成人之喪治之(不以殤禮降也)
(穀梁傳)内女也未適人不卒此何以卒也許嫁笄而字
之死則以成人之喪治之(謂許嫁于諸侯尊同則服大功九月)
伯姬未嫁何以書卒在禮女子許嫁以成人之喪
治之許嫁於諸侯故不以殤禮降也其為諸侯之
媵與嫁於世子大夫者則不書蕩伯姬子叔姬之
類是也惟紀叔姬之卒以執節故特書
九月戊辰諸侯盟于葵丘
(左傳)秋齊人盟諸侯于葵丘曰凡我同盟之人既盟之
後言歸于好宰孔先歸遇晉侯曰可無會也齊侯不
務德而勤遠略故北伐山戎南伐楚西為此會也東
略之不知西則否矣(言或向東必不能復西略)其在亂乎君務靖
亂無勤于行(在察也微戒獻公言晉將有亂)晉侯乃還
(公羊傳)桓之盟不日此何以日危之也何危爾貫澤之
會桓公有憂中國之心不召而至者江人黃人也葵
丘之會桓公震而矜之叛者九國震之者何猶曰振
振然(亢陽之貌)矜之者何猶曰莫若我也
(穀梁傳)桓盟不日此何以日美之也為見天子之禁故
備之也(令諸侯以天子之禁故備日美之)葵丘之盟陳牲而不殺讀
書加于牲上壹明天子之禁(壹猶專也)曰毋雍泉(雍塞也專水利)
(以障谷)毋訖糴(訖止也謂眝粟)毋易樹子(樹子嫡子)毋以妾為妻毋
使婦人與國事(女正位于内)
齊桓尊王之實事於三會見之初會首止以尊王
嗣而正大本繼會于洮以謀王室而遏亂萌今會
葵丘以眀王禁而垂大法故孟子稱葵丘五命以
為桓公盛事而春秋再書其地以美之也嗣王初
立羣小尚懷異心而大合諸侯申嚴王禁首以誅
不孝毋易樹子命焉是以王子帶之黨終桓公之
世不敢為非也
甲子晉侯詭諸卒(甲子公羊作甲戌詭諸左氏作佹諸)
冬晉里克殺其君之子奚齊(殺公羊作弑)
(左傳)九月晉獻公卒里克㔻鄭欲納文公故以三公子
之徒作亂(㔻鄭晉大夫三公子申生重耳夷吾)初獻公使荀息傅奚齊
公疾召之曰以是藐諸孤(言其幼穉與諸子懸藐)辱在大夫其
若之何稽首而對曰臣竭其股肱之力加之以忠貞
其濟君之靈也不濟則以死繼之公曰何謂忠貞對
曰公家之利知無不為忠也送往事居耦俱無猜貞
也(往死者居生者耦兩也送死事生兩無疑憾所謂正也)及里克將殺奚齊先
告荀息曰三怨將作(三公子之徒)秦晉輔之子將何如荀
息曰將死之里克曰無益也荀叔曰(荀叔荀息也)吾與先
君言矣不可以貳能欲復言而愛身乎雖無益也將
焉辟之且人之欲善誰不如我我欲無貳而能謂人
已乎(言不能止里克使不忠于申生等)冬十月里克殺奚齊于次
(次喪寢)書曰殺其君之子未葬也荀息將死之人曰不
如立卓子而輔之荀息立公子卓以葬十一月里克
殺公子卓于朝荀息死之君子曰詩所謂白圭之玷
尚可磨也斯言之玷不可為也(詩大雅言言之缺失難治甚于白圭)荀
息有焉
(公羊傳)此未踰年之君其言弑其君之子奚齊何弑未
踰年君之號也
(穀梁傳)其君之子云者國人不子也國人不子何也不
正其殺世子申生而立之也
晉獻公殺其世子申生而立奚齊自謂身為君父
廢立惟其所欲臣民莫敢不從也今獻公甫卒奚
齊立而里克殺之春秋不曰弑君而曰殺其君之
子者眀國人不子也其君自子之而國人不以為
子盖天理根於人心不可滅息也公羊氏以未踰
年為義按齊舍亦未踰年而不書君之子則其說
不可通矣
(附錄左傳)齊侯以諸侯之師伐晉及高梁而還討晉亂也
(高梁杜注晉地在平陽縣西南今山西臨汾縣東高梁都地名梁墟是也)令不及魯故不
書晉郤芮使夷吾重賂秦以求入(郤芮郤克祖父從夷吾者)曰
人實有國我何愛焉入而能民土于何有從之齊隰
朋帥師會秦師納晉惠公(隰朋齊大夫惠公夷吾)秦伯謂郤芮
曰公子誰恃對曰臣聞亡人無黨有黨必有讎(言夷吾無)
(黨援則無讎釁易出易入以微勸秦也)夷吾弱不好弄(弄戲也)能鬭不過
長亦不改不識其他公謂公孫枝曰夷吾其定乎(公孫)
(枝秦大夫子桑也)對曰臣聞之唯則定國詩曰不識不知順
帝之則文王之謂也(詩大雅帝天也則法也)又曰不僭不賊鮮
不為則(僭過差也賊傷害也皆忌克也能不僭賊則可為人法則)無好無惡不忌
不克之謂也今其言多忌克難哉(言能自定難)公曰忌則
多怨又焉能克是吾利也(其言雖多忌適足以自害不能勝人也秦伯慮其還)
(害已故曰是吾利)宋襄公即位以公子目夷為仁使為左
師以聽政于是宋治故魚氏世為左師(子魚之後以王父字為氏)
(故曰魚氏)
日講春秋解義卷十六
