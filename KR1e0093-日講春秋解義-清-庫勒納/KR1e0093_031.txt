欽定四庫全書
日講春秋解義卷三十一
成公(公名黑肱宣公子諡法安民立政曰成)
周(定王十七年魯成公五年定王崩子簡王立)
鄭(㐮公十五年魯成公四年襄公卒悼公費立成六年悼公卒弟成公睔立)
齊(頃公九年魯成公九年頃公卒子靈公環立)
宋(文公二十一年魯成公二年文公卒子共公固立成十五年共公卒子平公成立)
晉(景公繼霸十年時郤克為政魯成公四年欒書為政成十年景公有疾晉人立太子州蒲是為厲公是年)
(景公卒成十八年厲公弑悼公周立韓厥為政)
衞(穆公十年魯成公二年穆公卒子定公臧立成十四年定公卒子獻公衎立)
蔡(景公二年)
曹(宣公五年魯成公十三年宣公卒弟成公負芻立)
滕(文公十年魯成公十六年文公卒成公原立)
陳(成公九年)
把(桓公四十七年)
薛(詳見隠公元年)
莒(魯成公十四年莒子朱卒一名渠丘公黎比公密州立又名買朱鉏)
邾(定公二十四年魯成公十七年定公卒宣公牼立)
許(靈公二年魯成公十五年許遷于葉)
小邾(詳見僖公元年)
楚(共王元年魯成十六年子反將中軍子重將左戰鄢陵楚敗績晉射共王中目楚殺子反)
秦(桓公十五年魯成公十四年桓公卒子景公立)
吳(魯成公七年吳伐郯始見經即吳子夀夢也夀夢一名乘)
越(詳見隠公元年)
欽定四庫全書
日講春秋觧義卷三十一
成公(名黑肱宣公之子母穆姜以定王十七年即位諡法安民立政曰成)
元年春王正月公即位
繼正而行即位之禮故書於策也與桓宣之書即
位辭同而義異考其事論其世則其實不可揜矣
二月辛酉葬我君宣公
無冰
(穀梁傳)終時無冰則志此未終時而言無冰何也(言終寒時)
(無冰當志耳今方建丑之月是寒時未終)終無冰矣加之寒之辭也(周二月夏)
(十二月也是月于寒之中又加甚焉過此無冰終無復冰矣)
恆燠也周之二月夏之十二月也當凅隂冱寒而
恆燠焉此政事舒緩紀綱縱弛之象也方是時成
公幼弱政在三家公室不張其象已先見矣凡策
書所載皆經邦大訓人有微而不登其姓名事有
小而不記其本末雨雹冰雪何以悉書天人一理
也萬物一氣也觀於隂陽寒暑之變以察其消息
盈虚此敬天勤民慎於微之意也每慎於微則王
事備矣
(附錄左傳)元年春晉侯使瑕嘉平戎于王(平文十七年邥垂之役詹嘉處)
(瑕故謂之瑕嘉)單襄公如晉拜成(單襄公王卿士)劉康公徼戎將遂
伐之叔服曰背盟而欺大國此必敗背盟不祥欺大
國不義神人弗助將何以勝不聽遂伐茅戎三月癸
未敗績於徐吾氏(徐吾氏茅戎之别也茅戎杜注戎别種水經注大陽縣有茅亭故茅)
(戎邑也括地志茅戎在河北縣西當在今山西平陸縣界)
三月作丘甲
(左傳)為齊難故作丘甲(前年魯乞師于楚欲以伐齊楚師不出故懼而作丘甲)
(公羊傳)何以書譏何譏爾譏始丘使也(言始使丘民作甲)
(穀梁傳)作為也丘為甲也(使一丘之民皆作甲)丘甲國之事也丘
作甲非正也丘作甲之為非正何也古者立國家百
官具農工皆有職以事上古者有四民有士民有商
民有農民有工民夫甲非人人之所能為也丘作甲
非正也
此因齊難而益兵也司馬法九夫為井四井為邑
四邑為丘四丘為甸甸賦車一乘步卒七十二人
甲士三人凡二十五人為一甲三甲為一乘一丘
所出十有八人今丘出一甲是一甸之中百人為
兵總一乘計之增一甲矣積三甸計之增一乘矣
增乘增甲雖不可考其實皆益兵其數皆增三之
一爾春秋惡其紊亂先王軍賦之制以重困農民
故特書作以譏之作者不宜作也
夏臧孫許及晉侯盟于赤棘(赤棘杜注晉地)
(左傳)聞齊將出楚師夏盟于赤棘(與晉盟懼齊楚)
季孫當國憾齊人之納歸父又聞其將出楚師遂
急於求晉而為此盟魯所欲故書及魯大夫特盟
諸侯者五其四書及皆魯志也惟祲祥書會則邾
志耳諸侯與大夫會盟在列國亦為降尊失列况
霸主乎季孫行父會齊侯于陽榖而後公子遂及
齊侯盟于郪丘昔也公孫敖會晉侯于戚今則臧
孫許及晉侯盟政教之陵遲其所由来者漸矣
秋王師敗績于茅戎(公羊穀梁作貿戎)
(左傳)秋王人来告敗(解經所以秋乃書)
(公羊傳)孰敗之蓋晉敗之(以晉比侵柳園郊知王師討晉而敗)或曰貿戎
敗之(以地在貿戎故)然則曷為不言晉敗之王者無敵莫敢
當也
(穀梁傳)不言戰莫之敢敵也為尊者諱敵不諱敗(諱敵使莫)
(為之偶不諱敗以見其過)為親者諱敗不諱敵(諱敗惜其毁折也不諱敵諸侯有列)
(國)尊尊親親之義也(尊謂王親謂魯)然則孰敗之晉也
王者之師有征無戰書敗不書戰以茅戎不得與
天子抗也柔服遠人惟在惇信明義而設詐相邀
是失其所以馭戎之禮故以自敗為文亦自反之
道也
冬十月
(穀梁傳)季孫行父秃晉郤克眇衞孫良夫跛曹公子手
僂同時而聘于齊齊使秃者御秃者使眇者御眇者
使跛者御跛者使僂者御僂者(御迎也)蕭同姪子處臺
上而笑之(蕭國也同姓也姪子字也其母更嫁齊惠公生頃公宣十二年楚滅蕭故随其母在)
(齊)聞於客客不說而去相與立胥閭而語移日不觧
(胥閭門名)齊人有知之者曰齊之患必自此始矣(范氏甯曰榖梁)
(子作傳皆釋經以立義未有無其文而發傳者疑冬十月下脱季孫行父如齊六字)
(附錄左傳)冬臧宣叔令修賦繕完(治完城郭)具守備曰齊楚結
好我新與晉盟晉楚争盟齊師必至雖晉人伐齊楚
必救之是齊楚同我也(言將共伐)知難而有備乃可以逞
(為二年齊侯伐我傳)
二年春齊侯伐我北鄙
(左傳)二年春齊侯伐我北鄙圍龍(龍杜注魯邑在泰山博縣西南)頃公
之嬖人盧蒲就魁門焉(攻龍門)龍人囚之齊侯曰勿殺
吾與而盟無入而封(封竟)弗聽殺而膊諸城上(膊磔也)齊
侯親鼓士陵城三日取龍遂南侵及巢丘
初宣公事齊甚謹聘會相繼及與晉盟斷道而怨
隙成再盟赤棘而伐我北鄙魯於是乎空國兵而
為鞌之戰同曰憤兵務相報復不待貶而罪自見
矣
夏四月丙戌衛孫良夫帥師及齊師戰于新築衞師敗
績(新築杜注衞地今直隸魏縣南有新築城)
(左傳)衞侯使孫良夫石稷甯相向禽將侵齊與齊師遇
(齊伐魯還故遇良夫孫林父之父石稷石碏四世孫甯相甯俞子)石子欲還孫子曰
不可以師伐人遇其師而還將謂君何若知不能則
如無出今既遇矣不如戰也夏有(闕文失新築戰事)石成子
曰(成子石稷)師敗矣子不少湏衆懼盡子喪師徒何以復
命皆不對又曰子國卿也隕子辱矣(隕見禽獲)子以衆退
我此乃止(自請止此禦齊師)且告車来甚衆(新築人救孫桓子故並告令軍)
(中)齊師乃止次于鞠居(鞠居杜注衞地後漢志封丘有鞠亭即古鞠居也)新
築人仲叔于奚救孫桓子桓子是以免(于奚守新築大夫)既
衞人賞之以邑(賞于奚)辭請曲縣繁纓以朝許之(曲縣軒縣)
(也周禮天子樂宫縣四面諸侯軒縣闕南方故曲縣鐘磬之屬縣于筍簴者繁纓馬飾諸侯服)仲尼
聞之曰惜也不如多與之邑惟噐與名不可以假人
(器車服名爵號)君之所司也名以出信(名位不愆為民所信)信以守器
(動不失信則車服可保)器以藏禮(車服所以表尊卑)禮以行義(尊卑有禮各得)
(其宜)義以生利(得其宜則利生)利以平民政之大節也若以假
人與人政也政亡則國家從之弗可止也已
欲戰者衛也故以衞主之衞既使世子臧與晉同
伐齊又使四大夫侵齊及與齊師遇石稷欲還良
夫不可盖欲逞一笑之忿而敗國勦民有不顧也
彊臣柄國其君不能主同列不敢争而專行無忌
如此故孔逹帥師不書至良夫而後書著大夫之
無君也其後林父出君據邑以叛其端已兆於此
矣
六月癸酉季孫行父臧孫許叔孫僑如公孫嬰齊帥師
會晉郤克衞孫良夫曹公子首及齊侯戰于鞌齊師敗
績(首公羊穀梁作手鞌杜注齊地近志云鞌即古之歴下)
(左傳)孫桓子還于新築不入(不入國)遂如晉乞師臧宣叔
亦如晉乞師皆主郤獻子(孫桓子臧宣叔皆不以國命自詣郤克故不書)晉
侯許之七百乘(五萬二千五百人)郤子曰此城濮之賦也(城濮)
(之戰晉車七百乘)有先君之明與先大夫之肅故捷克于先
大夫無能為役請八百乘許之(六萬人)郤克將中軍士
爕佐上軍(范文子代荀庚)欒書將下軍(代趙朔)韓厥為司馬以
救魯衞臧宣叔逆晉師且道之季文子帥師會之及
衞地韓獻子將斬人郤獻子馳將救之至則既斬之
矣郤子使速以徇告其僕曰吾以分謗也(不欲使韓子獨受殺)
(人之謗)師從齊師于莘(莘杜注齊地)六月壬申師至于靡笄
之下(靡笄杜注山名徐廣曰靡當作歴志曰歴山即左傳所謂靡笄之山在今山東濟南府南)齊
侯使請戰曰子以君師辱于敝邑不腆敝賦詰朝請
見對曰晉與魯衞兄弟也来告曰大國朝夕釋憾于
敝邑之地(大國謂齊敝邑魯衛自稱)寡君不忍使羣臣請于大國
無令輿師淹于君地(輿衆也淹久也)能進不能退君無所辱
命(言自欲戰不須齊命)齊侯曰大夫之許寡君之願也若其不
許亦將見也齊高固入晉師桀石以投人(桀擔也)禽之
而乘其車(既獲其人因釋已車而載所獲者車)繫桑本焉以徇齊壘(將至)
(齊壘以桑樹繫車而走欲自異)曰欲勇者賈余餘勇(言已勇有餘欲賣之)癸酉
師陳于鞌邴夏御齊侯逢丑父為右晉觧張御郤克
鄭丘緩為右齊侯曰余姑翦滅此而後朝食不介馬
而馳之(介甲也)郤克傷于矢流血及屨未絶鼓音(中軍將自)
(執旗鼓故雖傷而擊鼔不息)曰余病矣張侯曰(張侯解張)自始合而矢
貫余手及肘余折以御左輪朱殷豈敢言病(朱血色血色久)
(則殷赤黑色也言血多汚車輪御猶不敢息)吾子忍之緩曰自始合苟有
險余必下推車子豈識之然子病矣張侯曰師之耳
目在吾旗鼓進退從之此車一人殿之可以集事(殿鎮)
(也集成也)若之何其以病敗君之大事也擐甲執兵固即
死也病未及死吾子勉之左并轡右援枹而鼓馬逸
不能止師從之(晉師從郤克車)齊師敗績逐之三周華不注
(華不注杜注山名在今山東濟南府城北)韓厥夢子輿謂已曰且辟左右
(子輿韓厥父言勿處車之左右兩偏)故中御而從齊侯(將在左居中代御者)邴夏
曰射其御者君子也公曰謂之君子而射之非禮也
射其左越於車下(越隊也)射其右斃于車中綦母張喪
車(綦母張晉大夫)從韓厥曰請寓乘(寓寄也)從左右皆肘之使
立于後(以左右皆死不欲使立其處故以肘排退之)韓厥俛定其右(俛俯也右)
(被射仆車中故俯安隠之)逢丑父與公易位(見事急故易居公處)將及華泉
(華不注山泉水也)驂絓于木而止(驂馬絓也)丑父寝于轏中(轏卧車也)
蛇出于其下以肱擊之傷而匿之故不能推車而及
(為韓厥所及)韓厥執縶馬前(縶馬絆執之示修臣僕之禮)再拜稽首奉
觴加璧以進曰寡君使羣臣為魯衞請曰無令輿師
陷入君地下臣不幸屬當戎行(屬適也)無所逃隠且懼
奔辟而忝兩君臣辱戎士敢告不敏攝官承乏(此皆韓厥)
(自處臣僕謙敬之飾言)丑父使公下如華泉取飲(時丑父代為齊侯故詐使)
(公下車欲使走逸)鄭周父御佐車(佐車副車)宛茷為右載齊侯以
免韓厥獻丑父郤獻子將戮之呼曰自今無有代其
君任患者有一于此將為戮乎郤子曰人不難以死
免其君我戮之不祥赦之以勸事君者乃免之齊侯
免求丑父三入三出每出齊師以帥退入于狄卒(齊師)
(既敗皆有退心故齊侯輕出其衆以帥厲退者狄卒狄人從晉討齊者)狄卒皆抽戈楯
冒之以入于衞師衞師免之(狄衞尚畏齊強故不敢害)遂自徐關
入(今淄川縣有古徐關)齊侯見保者曰勉之齊師敗矣辟女子
(使辟君也齊侯單還故婦人不辟之)女子曰君免乎曰免矣曰銳司徒
免乎曰免矣(銳司徒主銳兵者)曰苟君與吾父免矣可若何
乃奔齊侯以為有禮既而問之辟司徒之妻也(辟司徒主)
(壘壁者)予之石窌(石窌杜注邑名濟北盧縣東有地名石窌今屬山東長清縣)晉師
從齊師入自丘輿擊馬陘(丘輿馬陘杜注皆齊邑在今山東益都縣界)齊
侯使賓媚人賂以紀甗玉磬與地(媚人國佐也甗玉甑皆滅紀所得)
不可則聽客之所為賓媚人致賂晉人不可曰必以
蕭同叔子為質(同叔蕭君之字齊侯外祖父子女也難斥言其母故遠言之)而使
齊之封内盡東其畝(壟畝南北東西各從其宜欲使盡東者為晉之伐齊循壟東行)
(為易也)對曰蕭同叔子非他寡君之母也若以匹敵則
亦晉君之母也吾子布大命于諸侯而曰必質其母
以為信其若王命何且是以不孝令也詩曰孝子不
匱永錫爾類(詩大雅言孝心不乏者又能以孝道長賜其同類)若以不孝令
於諸侯其無乃非德類也乎(不以孝德賜同類)先王疆理天
下物土之宜而布其利(疆界也理正也物土之宜播植之物各從土宜)故詩
曰我疆我理南東其畆(詩小雅或南或東從其土宜)今吾子疆理
諸侯而曰盡東其畝而已唯吾子戎車是利無顧土
宜其無乃非先王之命也乎反先王則不義何以為
盟主其晉實有闕四王之王也(禹湯文武)樹德而濟同欲
焉五伯之霸也(夏伯昆吾商伯大彭豕韋周伯齊桓晉文)勤而撫之以役
王命(役事也)今吾子求合諸侯以逞無疆之欲詩曰布
政優優百禄是遒(詩商頌優和遒聚也)子實不優而棄百祿諸
侯何害焉不然寡君之命使臣則有辭矣曰子以君
師辱於敝邑不腆敝賦以犒從者(戰而曰犒為孫辭)畏君之
震師徒橈敗吾子惠徼齊國之福不泯其社稷使繼
舊好唯是先君之敝器土地不敢愛子又不許請收
合餘燼(燼火餘木)背城借一敝邑之幸亦云從也况其不
幸敢不唯命是聽魯衛諫曰(諫郤克)齊疾我矣其死亡
者皆親暱也子若不許讎我必甚唯子則又何求子
得其國寳(謂甗磬)我亦得地(齊歸所侵)而紓于難其榮多矣
齊晉亦唯天所授豈必晉晉人許之對曰羣臣帥賦
輿以為魯衞請(賦輿猶兵車)若苟有以藉口而復于寡君
君之惠也敢不唯命是聽禽鄭自師逆公(禽鄭魯大夫歸逆公)
(會晉師)
(公羊傳)曹無大夫(小國例無大夫)公子手何以書憂内也(從魯為文)
(憂魯之不勝而曹能助之故不掩其功)
(榖梁傳)其日或曰日其戰也或曰日其悉也(悉謂魯四大夫時悉)
(在戰也明二者皆當日)曹無大夫其曰公子何也以吾之四大
夫在焉舉其貴者也(不欲令内衆大夫與外卑者共行戰)
成公幼弱國勢未張季孫一怒遂掃境興師雖無
人乎其君之側而不恤也將稱元帥略其副策書
之體也而四卿竝書蓋季孫自喜其事諸大夫各
詡其功故舊史竝著之小國之大夫不以名見而
曹公子首書亦以是也春秋有仍舊史之文以見
情實寓精義者此類是也
秋七月齊侯使國佐如師己酉及國佐盟于袁婁(穀梁作爰)
(婁張氏洽曰臨淄縣西有袁婁或曰在淄川境)
(左傳)秋七月晉師及齊國佐盟于袁婁使齊人歸我汶
陽之田
(公羊傳)君不使乎大夫此其行使乎大夫何佚獲也(佚獲)
(者已獲而逃亡當賤之使與大夫敵體)其佚獲奈何師還齊侯(還繞)晉郤
克投戟逡巡再拜稽首馬前逢丑父者頃公之車右
也面目與頃公相似衣服與頃公相似代頃公當左
(車君居左臣居右)使頃公取飲頃公操飲而至(頃公欲堅敵意令不疑己)
曰革取清者(革更也軍中人多水泉濁欲使遠取清者因亡去)頃公用是佚
而不反逢丑父曰吾頼社稷之神靈吾君已免矣郤
克曰欺三軍者其法奈何(顧問執法者)曰法斮(斮斬)于是斮
逢丑父己酉及齊國佐盟于袁婁曷為不盟于師而
盟于袁婁前此者晉郤克與臧孫許同時而聘于齊
蕭同姪子者齊君之母也踊于棓而闚客(踊上也棓躡板)則
客或跛或眇于是使跛者迓跛者使眇者迓眇者二
大夫出相與踦閭而語移日然後相去齊人皆曰患
之起必自此始二大夫歸相與率師為鞌之戰齊師
大敗齊侯使國佐如師郤克曰與我紀侯之甗反魯
衛之侵地使耕者東畝(晉地川谷宜東畝者多欲使齊之耕者亦東畝是將以齊)
(為土地與左傳說異)且以蕭同姪子為質則吾舍子矣國佐曰
與我紀侯之甗請諾反魯衞之侵地請諾使耕者東
畝是則土齊也蕭同姪子者齊君之母也齊君之母
猶晉君之母也不可請戰壹戰不勝請再再戰不勝
請三三戰不勝則齊國盡子之有也何必以蕭同姪
子為質揖而去之郤克眣魯衛之使使以其辭而為
之請(眣以目使人也郤克恥傷其威故使魯衛大夫以國佐辭為國佐請)然後許之逮
于袁婁而與之盟(逮追及國佐也)
(穀梁傳)鞌去國五百里爰婁去國五十里(國齊國)一戰緜
地五百里焚雍門之茨(雍門齊城門茨蓋也)侵車東至海君子
聞之曰夫甚甚之辭焉(言逼之太甚)齊有以取之也齊之
有以取之何也敗衞師于新築侵我北鄙敖郤獻子
(謂笑其跛)齊有以取之也爰婁在師之外(言師已逼其國)郤克曰
反魯衞之侵地以紀侯之甗来以蕭同姪子之母為
質(齊侯與姪子同母異父昆弟不欲斥言齊侯之母故言姪子之母也兼忿姪子笑)使耕者
皆東其畝然後與子盟國佐曰反魯衞之侵地以紀
侯之甗来則諾以蕭同姪子之母為質則是齊侯之
母也齊侯之母猶晉君之母也晉君之母猶齊侯之
母也使耕者盡東其畝則是終土齊也(利其戎車侵伐易將終以)
(齊為土)不可請一戰一戰不克請再再不克請三三不
克請四四不克請五五不克舉國而授于是而與之
盟
齊國佐如師與楚屈完同而書法異何也楚服齊
桓之義其使屈完如師意在受盟故書来盟前定
之辭也齊師既敗使國佐納賂以求成其盟非前
定也故書如師晉卿以一笑之辱與諸國連兵以
逞忿義本不足以服齊及國佐如師又不能以德
禮相屬而亂以要之由是國子不可請合餘燼背
城借一揖而去之郤克使魯衞之使以其詞為之
請逮于袁婁而與之盟則汲汲欲盟者晉也故反
以晉及之若此類見曲直之䋲墨矣
(附錄左傳)公會晉師於上鄍(上鄍杜注地闕當在今山東陽穀縣境)賜三帥
先路三命之服(三帥郤克士燮欒書)司馬司空輿師候正亞旅
皆受一命之服(晉司馬司空皆大夫輿師主兵車候正主斥堠亞旅亦大夫)
八月壬午宋公鮑卒
(左傳)八月宋文公卒始厚葬用蜃炭益車馬始用殉(焼蛤)
(為炭以瘞壙多埋車馬用人從葬)重噐備(重猶多也噐備葬噐甲兵之屬)椁有四阿
棺有翰檜(四阿四注椁也翰旁飾檜上飾皆王禮)君子謂華元樂舉于
是乎不臣臣治煩去惑者也是以伏死而争今二子
者君生則縱其惑(謂文十八年殺母弟湏)死又益其侈是棄君
于惡也何臣之為
庚寅衞侯速卒(速公羊作遫)
(左傳)九月衞穆公卒晉三子自役弔焉哭于大門之外
(師還過衞因弔之未復命故不敢成禮)衞人逆之(逆于門外設喪位)婦人哭于
門内(喪位婦人哭于堂賓在門外故移在門内)送亦如之遂常以葬(至葬通行)
(此禮)
(附錄左傳)楚之討陳夏氏也(在宣十一年)莊王欲納夏姬申公
巫臣曰不可君召諸侯以討罪也今納夏姬貪其色
也貪色為淫淫為大罰周書曰(周書康誥)明德慎罰文王
所以造周也明德務崇之之謂也愼罰務去之之謂
也若興諸侯以取大罰非愼之也君其圖之王乃止
子反欲取之巫臣曰是不祥人也是夭子蠻(子蠻鄭靈公夏)
(姬之兄殺死無後)殺御叔(御叔夏姬之夫亦早死)弑靈侯(陳靈公)戮夏南
(夏姬子徵舒)出孔儀(孔寧儀行父)喪陳國(楚滅陳)何不祥如是人
生實難其有不獲死乎天下多美婦人何必是子反
乃止王以予連尹襄老襄老死於邲(邲戰在宣十二年)不獲
其尸其子黑要烝焉(黑要襄老子)巫臣使道焉曰歸吾聘
女(道夏姬使歸鄭)又使自鄭召之曰尸可得也(襄老尸)必來逆
之姬以告王王問諸屈巫(屈巫巫臣)對曰其信知罃之父
成公之嬖也而中行伯之季弟也(知罃父荀首也中行伯荀林父也邲)
(之戰楚人囚知罃)新佐中軍而善鄭皇戌甚爱此子(謂知罃)其
必因鄭而歸王子與襄老之尸以求之(王子楚公子榖臣邲之戰)
(荀首囚之)鄭人懼于邲之役而欲求媚于晉其必許之王
遣夏姬歸將行謂送者曰不得尸吾不反矣巫臣聘
諸鄭(聘夏姬)鄭伯許之及共王即位將為陽橋之役(陽橋)
(杜注魯地博縣有陽橋在今山東泰安州西北楚伐魯至陽橋在是年冬)使屈巫聘于齊
且告師期巫臣盡室以行申叔跪從其父將適郢(叔跪)
(申叔時之子)遇之曰異哉夫子有三軍之懼而又有桑中
之喜(桑中衞風淫奔之詩)宜將竊妻以逃者也及鄭使介反幣
而以夏姬行(介副也幣聘物)將奔齊齊師新敗曰吾不處不
勝之國遂奔晉而因郤至以臣于晉(郤至郤克族子)晉人使
為邢大夫(邢杜注晉邑)子反請以重幣錮之(禁錮勿令仕)王曰
止其自為謀也則過矣其為吾先君謀也則忠忠社
稷之固也所盖多矣(蓋覆也)且彼若能利國家雖重幣
晉將可乎若無益于晉晉將棄之何勞錮焉(為七年楚滅巫)
(臣族晉南通吴張本)晉師歸范文子後入武子曰(武子士會文子之父)
無為吾望爾也乎對曰師有功國人喜以逆之先入
必屬耳目焉是代帥受名也故不敢武子曰吾知免
矣(謂謙遜可免禍)郤伯見(郤伯郤克)公曰子之力也夫對曰君之
訓也二三子之力也臣何力之有焉范叔見(范叔范文子)
勞之如郤伯對曰庚所命也克之制也燮何力之有
焉(荀庚將上軍時不出范文子上軍佐代行故稱帥以譲)欒伯見公亦如之對
曰燮之詔也士用命也書何力之有焉(欒書下軍帥故推功上軍)
(傳言晉帥克讓所以能勝)
取汶陽田(汶陽漢志魯國汶鄕縣顔師古曰即汶陽田今山東泗水縣東南有汶陽故城)
(公羊傳)汶陽田者何鞌之賂也
取者得非其有之稱汶陽之田本魯田也齊人反
我侵地不曰来歸而書取者恃大國兵力以得之
而不請於天王以正其疆理則取之不以其道與
得非其有奚異乎其事與取濟西田同故書法不
異若龜隂讙闡乃齊人以歸於我故曰歸盖歸者
其意也取者非其意也
冬楚師鄭師侵衞
十有一月公會楚公子嬰齊于蜀(楚書公子自嬰齊始)
(左傳)宣公使求好于楚莊王卒宣公薨不克作好公即
位受盟于晉(元年盟赤棘)會晉伐齊衛人不行使于楚(不聘)
(楚)而亦受盟于晉從于伐齊故楚令尹子重為陽橋
之役以救齊將起師子重曰君弱(傳曰寡人生十年而喪先君共王即)
(位至是二年蓋年十二三矣)羣臣不如先大夫師衆而後可詩曰濟
濟多士文王以寧(詩大雅)夫文王猶用衆况吾儕乎且
先君莊王屬之曰無德以及遠方莫如惠恤其民而
善用之(莊王臨終屬羣臣之辭)乃大戸(閱民戶口)己責(棄逋責)逮鰥(施及)
(老鰥)救乏赦罪悉師王卒盡行彭名御戎蔡景公為左
許靈公為右(王卒盡行故王戎車亦行王不在不立戎右使御者居中令二君當左右之位)
二君弱皆強冠之冬楚師侵衞遂侵我師于蜀(公賂之而)
(退故不書侵)使臧孫往(臧孫宣叔)辭曰楚遠而久固將退矣無
功而受名臣不敢(不敢虚受退楚名)楚侵及陽橋孟孫請往
(孟孫孟獻子)賂之以執斲執鍼織紝皆百人(執斲匠人執鍼女工織紝)
(織繒布者)公衡為質(公衡成公子)以請盟楚人許平
(穀梁傳)楚無大夫其曰公子何也嬰齊亢也
侵稱師著衆也會稱嬰齊著公會楚大夫義各有
所當也不書楚師侵伐何也蜀魯地楚師至蜀而
公遽出迎故不成乎侵伐也以望國諸侯降班毁
列與蠻荆之大夫會辱莫大焉故致賂納質皆略
而不書以為不足書也季孫以逞一笑之憤辱國
危君至此罪不容於誅矣
丙申公及楚人秦人宋人陳人衞人鄭人齊人曹人邾
人薛人鄫人盟于蜀
(左傳)十一月公及楚公子嬰齊蔡侯許男秦右大夫說
宋華元陳公孫寧衞孫良夫鄭公子去疾及齊國之
大夫盟于蜀(齊大夫不書其名非卿也)卿不書匱盟也于是乎畏
晉而竊與楚盟故曰匱盟(言匱乏而盟)蔡侯許男不書乘
楚車也謂之失位(乘楚王車為左右是失位也卿不書則稱人諸侯不書皆不見經君)
(臣之别)君子曰位其不可不慎也乎蔡許之君一失其
位不得列于諸侯况其下乎詩曰不觧于位民之攸
塈(詩大雅言在上者勤正其位則國安而民息塈息也)其是之謂矣楚師及
宋公衡逃歸臧宣叔曰衡父不忍數年之不宴(宴樂也)
以棄魯國國將若之何誰居後之人必有任是夫(居語)
(辭言後人必有當此患)國棄矣是行也晉辟楚畏其衆也君子
曰衆之不可以已也大夫為政猶以衆克况明君而
善用其衆乎大誓所謂商兆民離周十人同者衆也
(大誓周書民離則弱合則成衆言殷以散亡周以衆興)
(公羊傳)此楚公子嬰齊也其稱人何得一貶焉爾(得一貶者)
(獨此一事得具見其惡故貶之爾)
(穀梁傳)楚其稱人何也于是而後公得其所也(卑楚以尊公)
會與盟同月則地會不地盟不同月則地會地盟此
其地會地盟何也以公得其所申其事也今之屈向
之驕也
楚人序於諸國之上主盟也薄宋之盟書會而此
書公及何也薄宋皆楚盟諸侯而公往會之此則
楚師壓境公汲汲欲與之盟又諸國皆大夫宜用
以尊及卑之辭也會書公子嬰齊而盟書楚人何
也使會書楚人則疑於楚卿貶稱人而不見望國
之君屈下於楚大夫之辱盟書公子嬰齊而列序
諸國之卿則疑於諸侯及大夫盟會之常辭而無
以見楚大夫主盟公及諸國從楚之非義矣程子
所謂微辭隠義時措從宜者此類是也
(附錄左傳)晉侯使鞏朔獻齊捷于周王弗見使單襄公辭
焉曰蠻夷戎狄不式王命(式用也)淫湎毁常王命伐之
則有獻捷王親受而勞之所以懲不敬勸有功也兄
弟甥舅侵敗王略(兄弟同姓國甥舅異姓國略經略法度)王命伐之告
事而已不獻其功所以敬親暱禁淫慝也今叔父克
遂有功于齊(克能也)而不使命卿鎮撫王室所使来撫
余一人而鞏伯實来未有職司于王室(大國三卿二卿命于天子)
(鞏朔上軍大夫名位卑不逹於王室)又奸先王之禮(謂獻齊捷)余雖欲于鞏
伯(欲受其獻)其敢廢舊典以忝叔父夫齊甥舅之國也(齊世)
(與周昏故曰甥舅)而大師之後也寧不亦淫從其欲以怒叔
父抑豈不可諫誨士莊伯不能對(莊伯鞏朔)王使委于三
吏(委屬也三吏三公)禮之如侯伯克敵使大夫告慶之禮降
于卿禮一等王以鞏伯宴而私賄之使相告之曰非
禮也勿籍(相相禮者籍書也王畏晉故私宴賄以慰鞏朔)
日講春秋解義卷三十一
