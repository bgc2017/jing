欽定四庫全書
日講春秋觧義卷四
隐公
八年春宋公衞侯遇于垂(垂杜注衞地濟隂句陽縣東北有垂亭今山東曺州北句)
(陽店是其地也)
(左傳)八年春齊侯將平宋衞(平宋衛于鄭)有會期宋公以幣
請于衞請先相見衞侯許之故遇于犬丘(犬丘垂也地有兩名)
(穀梁傳)不期而會曰遇遇者志相得也
按左氏齊侯將平宋衞于鄭而以經考之後此瓦
屋宋齊衞參盟而鄭不與十年入鄭伐戴又宋衞
為黨以仇鄭則此遇所謀盖欲從齊而無意于釋
鄭憾也三國既有會期而宋以幣請先見則非不
期而遇可知矣
三月鄭伯使宛來歸祊庚寅我入祊(祊公羊穀梁作邴杜注鄭祀泰山之)
(邑今山東費縣治故祊城是也)
(左傳)鄭伯請釋泰山之祀而祀周公以泰山之祊易許
田三月鄭伯使宛來歸祊不祀泰山也(許田成王賜周公朝宿之)
(邑後世因立周公别廟焉地近鄭祊鄭助祭泰山湯沐之邑地近魯鄭以天子不能復廵狩故欲以祊易)
(許田各從本國所近恐魯以周公别廟為疑故云已廢泰山之祀欲為魯祀周公遜辭以求之也)
(公羊傳)宛者何鄭之微者也邴者何鄭湯沐之邑也天
子有事于泰山諸侯皆從泰山之下諸侯皆有湯沐
之邑焉(有事者廵狩祭天告至之禮也當沐浴潔齊以致其敬故謂之湯沐邑所以尊待諸侯而)
(共其費也)其言入何難也(入非已至之文難詞也)其日何難也(言不可即)
(入至此日乃入也)其言我何言我者非獨我也(自入邑不得言我有他人)
(在其中乃得言我)齊亦欲之(以齊與魯鄭比聘會知之)
(穀梁傳)名宛所以貶鄭伯惡與地也(去其族惡擅易天子邑)入者
内弗受也日入惡入者也邴者鄭伯所受命于天子
而祭泰山之邑(入之例見前嫌易田與兵入異故重𤼵之)
六年鄭人來輸平盖請以祊歸也今使宛來歸祊
盖將以易許也許者朝宿之地在王畿之内成王
所以特賜周公也祊者湯沐之邑在泰山之旁宣
王所以特賜鄭伯也祊近于魯許鄰于鄭故各以
所便相易用此見鄭有無君之心而謂天王不復
能廵狩矣用此見鄭有無親之心而敢以先祖所
受之邑與人矣入者不順之詞非我所有而彊入
之也
(附錄左傳)夏虢公忌父始作卿士于周(周人遂畀之政)
四月甲辰鄭公子忽如陳逆婦媯辛亥以媯氏歸甲
寅入于鄭陳鍼子送女先配而後祖鍼子曰是不為
夫婦誣其祖矣非禮也何以能育(鍼子陳大夫禮逆婦必先告祖廟而)
(後行鄭忽先逆婦而後告廟故曰先配而後祖)
夏六月己亥蔡侯考父卒
(穀梁傳)諸侯日卒正也
辛亥宿男卒
(穀梁傳)宿微國也未能同盟故男卒也
周人以諡易名在禮赴告之詞曰寡君不禄則赴
不以名明矣而卒以名書以會盟聘問素與魯通
故志其人以别其世次也已通而不名者舊史失
之也宿與魯元年同盟而卒不書名則他可知矣
蔡宣公未與魯通而卒書名盖别有所徵凡此類
皆舊史之文孔子不得而加損者也
秋七月庚午宋公齊侯衞侯盟于瓦屋(此書外參盟之始瓦屋杜注周)
(地今河南洧川縣南瓦屋里是也)
(左傳)齊人卒平宋衛于鄭秋會于溫盟于瓦屋以釋東
門之役禮也(會溫不書不以告也鄭不與盟故不書)
(穀梁傳)外盟不日此其日何也諸侯之參盟于是始故
謹而日之也(三人為盟曰參盟)誥誓不及五帝盟詛不及三
王交質子不及二伯
瓦屋之盟左氏以為齊平宋衞于鄭而程子以為
與鄭絶者盖宋衛雖屈於齊而終不與鄭平也入
春秋來書盟者七皆二國相為盟自參盟作而諸
侯各樹其黨邦交離合無常會盟侵伐益多事矣
瓦屋周地三國會於此既不入覲於王而刑牲歃
血私相要結其蔑視王室之罪可勝誅哉是盟也
關於世道升降之機為甚故謹之
八月葬蔡宣公
(公羊傳)卒何以名而葬不名卒從正而葬從主人(卒名謹終)
(辨實之正義葬稱公從臣子之辭)卒何以日而葬不日卒赴而葬不
告
(榖梁傳)月葬故也
蔡侯考父卒以夏六月而以八月葬盖踰月而葬
矣諸侯五月而葬不及期簡也葬舉諡故不名不
日史失之
(附錄左傳)八月丙戌鄭伯以齊人朝王禮也(鄭伯不以虢公得政而背)
(王故禮之上有七月庚午下有九月辛夘則八月不得有丙戌)
九月辛卯公及莒人盟于浮來(浮公羊榖梁作包此書好莒之始亦書魯君特)
(會外大夫之始浮來杜注紀邑在今山東莒州西)
(左傳)公及莒人盟于浮來以成紀好也(二年紀莒盟于密為魯故今公)
(尋之故曰以成紀好)
(公羊傳)公曷為與微者盟(稱人微者)稱人則從不疑也(從隨也稱)
(微者則非公從人盟而人從公盟不疑矣)
(榖梁傳)可言公及人不可言公及大夫(言大夫則敵公矣)
公曷為及莒之微者盟左氏曰成紀好也及者内
為志凡公與彊國之大夫盟則不書公及諱彊國
之以無道加於公也及齊高徯晉處父盟是也與
小國之大夫盟則不諱公以公自欲與盟非為彼
所彊也然以望國之君而降班以盟小國之大夫
失禮亦甚矣
螟
民以食為天有災必書重民命也
(附錄左傳)冬齊侯使來告成三國公使衆仲對曰君釋三
國之圖以鳩其民(鳩集也)君之惠也寡君聞命矣敢不
承受君之明德
冬十有二月無駭卒(駭榖梁作侅)
(左傳)無駭卒羽父請諡與族公問族于衆仲衆仲對曰
天子建德(立有德為諸侯)因生以賜姓(若舜由媯汭故陳為媯姓)胙之土
而命之氏諸侯以字(諸侯位卑不得賜姓故其臣因氏其王父字)為諡因
以為族(或使即先人之諡稱以為族)官有世功則有官族邑亦如
之(謂取其舊官舊邑之稱以為族)公命以字為展氏(諸侯之子稱公子公子之子稱)
(公孫公孫之子以王父字為氏無駭公子展之孫故為展氏)
(公羊傳)此展無駭也何以不氏疾始滅也故終其身不
氏(入極為始滅故終身貶之)
(榖梁傳)無侅之名未有聞焉或曰隠不爵大夫也或說
曰故貶之也
無駭公子展之孫也何以名公孫之子未賜族而
為大夫者則書名與異姓之臣等也盖古者置卿
惟賢德是𨕖有世禄而無世官春秋之初猶為近
古故無駭與挾皆書其名而不氏耳其後大夫世
官無不賜之族如魯三桓鄭七穆以字族也宋戴
氏衛齊氏以諡族也晉士氏中行氏以官族也韓
氏魏氏以邑族也子孫相繼亦世其官而不改而
先王之禮亡矣故其弊至於三家專魯華向亂宋
六卿分晉諸侯失國而出奔者相繼則惟其不遵
先王世禄而不世官之禮是以至此極也觀春秋
所書而是非之跡治亂之效昭然可覩矣
九年春天王使南季來聘
(榖梁傳)南氏姓也季字也聘問也聘諸侯非正也
古者天子於諸侯有時聘閒問之典所以洽恩惠
而通情志也載在周禮掌之行人而榖梁氏乃以
聘諸侯為非正何也按王制諸侯之於天子比年
一小聘三年一大聘五年則躬往述職而朝焉天
子念其勤故有時聘遣問以慰答之今魯隐嗣世
九年史策不書遣使如周亦不書公如京師則是
朝聘之典俱缺也以王法論之貶爵削地在所不
免而遣使聘焉其斯以為不正乎通經所書公如
京師者一朝于王所者二卿大夫如京師者五魯
於王室最親怠慢不臣如此則他國可知矣天王
來聘于魯者七錫命者三歸脤者一賵葬者四恩
數稠疊若此則齊晉秦楚諸大國聘問之勤不後
於魯又可知矣夫君臣上下之分恃有紀綱禮法
以維之王朝無紀綱而後征伐自諸侯出諸侯蔑
禮法而後政事自大夫出豈一朝一夕之故乎記
曰聘覲之禮廢則君臣之位失而倍畔侵陵之敗
起矣可不戒哉
三月癸酉大雨震電庚辰大雨雪
(左傳)九年春王三月癸酉大雨霖以震書始也(書癸酉始雨日)
庚辰大雨雪亦如之書時失也凡雨自三日以往為
霖平地尺為大雪(經有電無霖𫝊有霖無電𫝊不觧經盖所據簡策錯誤)
(公羊傳)何以書記異也何異爾不時也何以書記異
也何異爾俶甚也(俶始怒也甚猶大甚也)
(榖梁傳)震雷也電霆也(電雷之光有霆必有電故曰電霆)志疏數也
八日之間再有大變隂陽錯行故謹而日之也雨月
志正也(雨得其時則書月)
陽精𤼵而為雷電隂氣凝而為雨雪隂陽運動宜
有常而無忒周之三月實夏之正月雷未可以出
電未可以見而大震電此陽失其節也雷既出電
既見則雪不當復降而大雨雪則陽不能制隂而
隂氣縱矣凡變見於天曰異害及於民曰災春秋
遇災異必書雖不若漢儒五行之說每事彊為徵
應而天人相感之際實未可忽也
挾卒(挾公羊榖梁俱作俠)
(公羊傳)俠者何吾大夫之未命者也
(榖梁傳)俠者所俠也(俠名也所其氏或云所斥也未詳孰是)弗大夫者隐
不爵大夫也隐之不爵大夫何也曰不成為君也
夏城郎
(左傳)夏城郎書不時也
隐公元年費伯已帥師城郎至此年復城之盖因
其舊而加修築也案桓十年三國來戰於此莊八
年俟陳蔡師次於此十年齊宋之師又次於此是
郎為魯之要地非不宜城而城以夏則非其時也
城以衛民而因此以奪農時則昧於為政之本矣
秋七月
(榖梁傳)無事焉何以書不遺時也
冬公會齊侯于防(防公羊作邴杜注魯地在琅琊華縣東南今山東費縣東北有華城即華)
(縣)
(左傳)宋公不王鄭伯為王左卿士以王命討之伐宋宋
以入郛之役怨公不告命(入郛在五年)公怒絶宋使秋
鄭人以王命來告伐宋(伐宋未得志故欲再伐之)冬公會齊侯
于防謀伐宋也
(穀梁傳)會者外為主焉爾
周禮大行人職時會以𤼵四方之禁王事也至春
秋諸侯或講好或謀事自相見於隙地或諸侯與
鄰國之大夫相見或列國之大夫自相見竝以會
名故凡書會皆譏也據左氏宋公不王鄭伯以王
命討之使來告命會于防謀伐宋也于中丘為師
期也果爾則奉王命討不庭經於會防及後伐宋
宜有異文以𤼵明其善而與私會私伐者同辭以
是知其非王事也盖矯假以逞私忿耳
(附錄左傳)北戎侵鄭鄭伯禦之患戎師曰彼徒我車懼其
侵軼我也(軼突也)公子突曰(突鄭厲公也)使男而無剛者嘗
寇而速去之(嘗試也勇則能往無剛不耻退)君為三覆以待之戎輕
而不整貪而無親勝不相讓敗不相救先者見獲必
務進進而遇覆必速奔後者不救則無繼矣乃可以
逞從之戎人之前遇覆者奔祝耼逐之(祝&KR1451;鄭大夫)衷戎
師(謂戎師在三伏之中)前後擊之盡殪(殪死也)戎師大奔十一月
甲寅鄭人大敗戎師
十年春王二月公會齊侯鄭伯于中丘
(左傳)十年春王正月公會齊侯鄭伯于中丘癸丑盟于
鄧為師期(𫝊言正月會癸丑盟推經𫝊日月癸丑是正月二十六日經二月誤盟不書盖公還)
(告會而不告盟鄧杜注魯地當在今山東兖州府境)
春秋之初諸侯擅興不過彼此修怨耳鄭伯為王
卿士無王命而會齊魯齊魯亦無王命而私與鄭
連兵自是諸侯始横行而無所忌此禮樂征伐自
諸侯出之始事也
夏翬帥師會齊人鄭人伐宋
(左傳)夏五月羽父先會齊侯鄭伯伐宋(言先會明非公本期)
(公羊傳)此公子翬也何以不稱公子貶曷為貶隐之罪
人也故終隐之篇貶也(終隐之世皆去其族至桓而復書族明與桓同惡也)
翬之悖逆其來有漸隐公不能辨之於早始焉伐
鄭固請而行今兹伐宋先期而往肆行無忌不待
鍾巫之變而已知其有無君之心矣故兵柄下移
春秋屢致意焉以示當制之於未亂也若夫伐宋
之是非則直書其事而自見矣
六月壬戌公敗宋師于菅(菅杜注宋地)
(左傳)六月戊申公會齊侯鄭伯于老桃(經不書會不告于廟也老桃杜)
(注宋地今山東濟寕州北有桃鄕城六月無戊申戊申五月二十三日日誤)
壬戌公敗宋師于菅
(穀梁傳)内不言戰舉其大者也(戰然後敗故敗大于戰)
兩軍皆陳曰戰今不言戰而言敗盖不待陳而薄
人於險以詐謀取勝也故以敗之者為主矯假王
命棄好怒鄰而遂鄭報怨之私雖以正用兵猶貶
况以詐諼取勝乎
辛未取郜辛巳取防(郜在今山東城武縣東南防在今山東金鄉縣西)
(左傳)庚午鄭師入郜辛未歸于我庚辰鄭師入防辛巳
歸于我君子謂鄭莊公于是乎可謂正矣以王命討
不庭(下之事上皆成禮于庭中)不貪其土以勞王爵正之體也(勞者)
(叙其勤以答之魯爵尊鄭爵卑故言以勞王爵)
(公羊傳)取邑不日此何以日一月而再取也何言乎一
月而再取甚之也内大惡諱此其言甚之何春秋錄
内而略外于外大惡書小惡不書于内大惡諱小惡
書(明取邑為小惡一月再取小惡中甚者耳故書而不諱)
(穀梁傳)取邑不日此其日何也不正其乘敗人而深為
利取二邑故謹而日之也
經於二邑書魯取地歸於魯也𫝊書鄭入而歸於
魯盖鄭實主兵故讓魯取之也魯宋同盟未嘗有
怨入郛不救其曲在魯乃中變而合鄭以讎宋實
由輸平歸祊以利相結故既勝之後復以二邑讓
魯直書其事而背義尚詐結黨肆暴之惡具見矣
(附錄左傳)蔡人衛人郕人不會王命(不伐宋也)
秋宋人衛人入鄭
齊魯地遠宋量力不能報故先結衛以報鄭鄭方
息師於郊不暇守禦故入之易諸侯不務講信修
睦而結黨報復反覆相攻皆由王政不綱是以肆
行而無所忌也
宋人蔡人衛人伐戴鄭伯伐取之(戴公羊榖梁作載戴國子姓杜注陳留外)
(黃縣東南有戴城今河南考城縣東南考城故城是也)
(左傳)秋七月庚寅鄭師入郊猶在郊(駐兵遠郊誘三國敝其師因而取之)
宋人衛人入鄭蔡人從之伐戴八月壬戌鄭伯圍戴
癸亥克之取三師焉宋衛既入鄭而以伐戴召蔡人
蔡人怒故不和而敗
(公羊傳)其言伐取之何易也其易奈何因其力也因誰
之力因宋人蔡人衞人之力也
(榖梁傳)不正其因人之力而易取之故主其事也
戴居鄭之北鄙三國入鄭而不能克故移兵以伐
其附庸鄭伯乘其敝與戴合攻而取三師其殘民
甚矣
(附錄左傳)九月戊寅鄭伯入宋(報入鄭也九月無戊寅戊寅八月二十四日)
冬十月壬午齊人鄭人入郕(郕公羊作盛)
(左傳)冬齊人鄭人入郕討違王命也
(榖梁傳)入者内弗受也日入惡入者也郕國也
二國入郕以郕不會伐宋也宋以公子馮在鄭故
二國交惡左氏𫝊云宋公不王鄭伯以王命討之
據經所書不見其為王討也王臣不行王師不出
矯假以逞私忿耳盖齊所欲者郕也鄭所欲者許
也鄭助齊以入郕故明年秋齊復助鄭以入許徇
私結黨馮弱暴寡其惡極矣按𫝊隐三年周人將
畀虢公政與鄭交惡六年鄭伯朝周王不禮焉八
年虢公作卿士于周是年鄭伯以齊朝王九年以
王命討宋於時鄭伯為王左卿士疑因再朝王復
任之而鄭之朝王隂欲假王命以摟諸侯而報私
怨也觀其前則有取麥取禾之悖觀其後且為繻
葛之戰矣春秋之不王孰有過於鄭莊者左氏蔽
於其迹而不究其情當以程子之說正之
十有一年春滕侯薛侯來朝(此書諸侯朝魯之始薛任姓杜注魯國薛縣今薛城)
(在山東滕縣南)
(左傳)十一年春滕侯薛侯來朝争長薛侯曰我先封(薛祖)
(奚仲夏所封在周之前)滕侯曰我周之卜正也(卜正卜官之長周禮有春官大)
(卜)薛庶姓也(非周同姓)我不可以後之公使羽父請于薛
侯曰君與滕君辱在寡人周諺有之曰山有木工則
度之賓有禮主則擇之周之宗盟異姓為後寡人若
朝于薛不敢與諸任齒君若辱貺寡人則願以滕君
為請薛侯許之乃長滕侯
(公羊傳)其言朝何諸侯來曰朝大夫來曰聘其兼言之
何微國也
(榖梁傳)天子無事諸侯相朝正也(事謂廵狩崩葬兵革之事)考禮修
德所以尊天子也諸侯來朝時正也(朝宜以時故書時則正也)犆
言同時也(犆言謂别言也如穀伯鄧侯来朝同時来不俱至)累數皆至也(累數)
(總言之也如滕薛來朝同時俱至)
周禮行人職凡諸侯之邦交殷相聘世相朝也其
為禮亦節矣周衰典禮大壊邦交惟視勢之彊弱
以魯事考之或來朝而不報其禮或屢往而至於
不納無復有以禮義相接者矣况于天子述所職
者盖闕如也而自相朝聘可乎故經於大國來聘
小國來朝一切書而不削惡其慢於王事也且非
天子不旅見諸侯滕薛二君不各書來朝而累數
之與榖伯鄧侯之來朝異文是同日而旅見矣隐
公偃然而受之罪可勝誅乎
夏公會鄭伯于時來(公羊榖梁夏字下有五月時來公羊作祁黎杜注時來郲也滎陽縣)
(東有釐城鄭地在今河南開封府東)
(左傳)夏公會鄭伯于郲謀伐許也鄭伯將伐許五月甲
辰授兵于大宫(鄭祖廟)公孫閼與潁考叔争車(公孫閼鄭大夫)
潁考叔挾輈以走(輈車轅)子都拔棘以逐之(子都即公孫閼棘戟)
(也)及大逵(逵道方九軌)弗及子都怒
會者外為主此會鄭志也許遠於齊魯而鄰於鄭
鄭莊日思兼并然不藉鄰國之勢則動非萬全故
前年伐宋克其二邑鄭不取而讓於魯又助齊入
郕齊魯之交益固然後連兵以壓許盖鄭計入許
之後齊魯不能越國以鄙遠則己安坐而得之矣
齊魯特為其所愚而不覺耳故時來之會以鄭主
之也
秋七月壬午公及齊侯鄭伯入許(許今河南許州故城在州東北)
(左傳)秋七月公會齊侯鄭伯伐許庚辰傅于許(附于城下)潁
考叔取鄭伯之旗蝥弧以先登(蝥弧旗名)子都自下射之
顚(顚墜而死)瑕叔盈又以蝥弧登(瑕叔盈鄭大夫)周麾而呼曰君
登矣鄭師畢登壬午遂入許許莊公奔衞齊侯以許
讓公公曰君謂許不共故從君討之許既伏其罪矣
雖君有命寡人弗敢與聞乃與鄭人鄭伯使許大夫
百里奉許叔以居許東偏(許叔許君弟東偏東鄙也)曰天禍許國
鬼神實不逞于許君而假手于我寡人寡人唯是一
二父凡不能共億(共給億安也)其敢以許自為功乎寡人
有弟不能和協而使餬其口于四方(弟謂共叔叚餬鬻也說文云寄)
(食)其况能久有許乎吾子其奉許叔以撫柔此民也
吾將使獲也佐吾子(獲鄭大夫)若寡人得沒于地天其以
禮悔禍于許無寕兹許公復奉其社稷(無寕寕也)唯我鄭
國之有請謁焉如舊昏媾其能降以相從也無滋他
族實偪處此以與我鄭國争此土也吾子孫其覆亡
之不暇而况能禋祀許乎寡人之使吾子處此不唯
許國之為亦聊以固吾圉也(圉邊垂也)乃使公孫獲處許
西偏曰凡而器用財賄無寘于許我死乃亟去之吾
先君新邑于此(先君謂武公周宣王封弟友為鄭伯食米于畿内友之子武公從平王東)
(遷取虢鄶二國之地居之乃為新鄭)王室而既卑矣周之子孫日失其
序夫許大岳之胤也(大岳神農之後堯四岳也)天而既厭周德矣
吾其能與許争乎君子謂鄭莊公于是乎有禮禮經
國家定社稷序民人利後嗣者也許無刑而伐之(刑法)
(也)服而舍之度德而處之量力而行之相時而動無
累後人(死乃亟去之言欲不累後人也)可謂知禮矣鄭伯使卒出
豭行出犬雞以詛射潁考叔者(豭猪别名百人為卒二十五人為行)君
子謂鄭莊公失政刑矣政以治民刑以正邪既無德
政又無威刑是以及邪邪而詛之將何益矣
及者内為主時來書公會鄭伯明伐許本鄭志也
此書公及齊侯鄭伯則入許者公所欲也盖自輸
平而後宛來歸祊又助魯取二邑於宋故公欲助
鄭并許以為報也隐公即位十有一年受天王之
使而未嘗朝聘王室告喪既不奔赴且無賵賻擅
興甲兵植黨肆暴奪人城邑今又助鄭為虐入人
之國而逐其君其不善之積盖有不可逭者矣
(附錄左傳)王取鄔劉蒍邘之田于鄭(鄔杜注緱氏縣西南有鄔聚在今河南偃)
(師縣西南劉杜注緱氏縣西北有劉亭今亦屬偃師縣蒍在今河南懷慶偃師孟縣之間邘今河南河内)
(縣西北邘臺鎮是也)而與鄭人蘇忿生之田(蘇忿生周武王司寇蘇公也)溫
(注見前)原(杜注在沁水縣西今河南濟源縣西北有原鄕)絺(杜注在野王今河内縣西南有絺城)
樊(杜注一名陽樊野王縣西南有陽城在今濟源縣東南)隰郕(杜注在懷縣西南今河南武陟)
(縣西南隰城是也)欑茅(杜注在修武縣北今河南修武縣北大陸村即其地)向(杜注軹縣西有)
(地名向上今濟源縣西南有向城)盟(杜注盟津在今孟縣南)州(杜注州縣今故城在河内縣治)
(東)陘(杜注闕元和志太行陘在河内縣西北三十里在今懷慶府西北一名丹陘)隤(杜注在修)
(武縣北京相璠曰河内修武縣北有故隤城)懷(杜注懷縣今武陟縣西有懷縣故城十二邑皆蘇忿)
(生之田)君子是以知桓王之失鄭也恕而行之德之則
也禮之經也已弗能有而以與人人之不至不亦宜
乎(蘇氏叛王十二邑王所不能有為桓五年從王伐鄭張本)鄭息有違言(息國名姬)
(姓侯爵今河南息縣違言以言語相違恨)息侯伐鄭鄭伯與戰于竟息師
大敗而還君子是以知息之將亡也不度德不量力
不親親(鄭息同姓之國)不徵辭不察有罪犯五不韙而以伐
人(韙是也)其喪師也不亦宜乎冬十月鄭伯以虢師
伐宋壬戌大敗宋師以報其入鄭也(入鄭在十年)宋不告
命故不書凡諸侯有命告則書不然則否(𫝊因宋不告敗而𤼵)
(此例)師出臧否亦如之雖及滅國滅不告敗勝不告克
不書于策
冬十有一月壬辰公薨
(左傳)羽父請殺桓公將以求大宰(大宰官名)公曰為其少故
也吾將授之矣使營菟裘吾將老焉(菟裘杜注魯邑在泰山梁父縣)
(南今山東泰安州南泗水縣北有梁父城菟裘聚)羽父懼反譖公于桓公而
請弑之公之為公子也與鄭人戰于狐壤止焉(内諱獲故)
(言止狐壤鄭地後漢志潁川郡潁隂縣有狐宗鄉疑即此在今河南許州西)鄭人囚諸尹
氏(尹氏鄭大夫)賂尹氏而禱于其主鍾巫(主尹氏所主祭)遂與尹
氏歸而立其主(立鍾巫于魯)十一月公祭鍾巫齊于社圃
(園名)館于寪氏(寪氏魯大夫)壬辰羽父使賊弑公于寪氏立
桓公而討寪氏有死者(欲以弑公之罪加寪氏而不能正法僅有死者而已)不
書葬不成喪也
(公羊傳)何以不書葬隐之也何隐爾弑也弑則何以不
書葬春秋君弑賊不討不書葬以為無臣子也子沈
子曰(稱子冠氏上者著其為師也)君弑臣不討賊非臣也不復讎
非子也葬生者之事也春秋君弑賊不討不書葬以
為不繫乎臣子也公薨何以不地不忍言也隐何以
無正月隐將讓乎桓故不有其正月也
(榖梁傳)公薨不地故也隐之(隐猶痛也)不忍地也其不言葬
何也君弑賊不討不書葬以罪下也隐十年無正隐
不自正也元年有正所以正隐也(明隐宜立)
死者人道之終也故春秋于魯君之薨路寝而外
于小寝于别宫臺下皆明著其地至薨而不地則
有不忍言者矣不書葬賊不討也使書公薨于寪
氏桓翬之罪非徒不討後世且無由而識之矣不
書地以著君父不得其死之實不書葬以警臣子
復讎討賊之心非聖人莫能修此類是也
日講春秋觧義卷四
