欽定四庫全書
日講春秋解義卷六十四
哀公
附錄魯史(自此以下至十六年皆魯史記之文弟子欲存孔子卒故并錄以續春秋)
小邾射以句繹来奔(句繹杜注地名)
(左𫝊)小邾射以句繹来奔(射小邾大夫春秋止于獲麟故射不在三叛人之數孔子)
(弟子既續書魯策以繫于經丘明亦隨而𫝊之終于哀公以卒前事)曰使季路要我吾
無盟矣(子路信誠人素服之故不須盟)使子路子路辭季康子使冉有
謂之曰千乘之國不信其盟而信子之言子何辱焉
對曰魯有事于小邾不敢問故死其城下可也彼不
臣而濟其言(濟成也)是義之也由弗能
夏四月齊陳恒執其君寘于舒州(舒州今山東滕縣東南薛城是)
(左𫝊)齊簡公之在魯也闞止有寵焉(簡公悼公陽生子壬闞止子我事在)
(六年)及即位使為政陳成子憚之驟顧諸朝(成子陳常心不安故)
(數顧之)諸御鞅言于公曰(鞅齊大夫)陳闞不可竝也君其擇
焉(擇用一人)弗聽子我夕(夕視事)陳逆殺人逢之(陳逆子行陳氏宗也)
(子我逢之)遂執以入陳氏方睦(宗族和)使疾而遺之潘沐備
酒肉焉(使詐病因内潘沐并得内酒肉潘米汁可以沐頭)饗守囚者醉而殺
之而逃子我盟諸陳于陳宗(失陳逆懼其反為患故盟之)初陳豹
欲為子我臣(豹亦陳氏族)使公孫言已(言已介逹之)已有喪而
止既而言之曰有陳豹者長而上僂(肩背僂)望視(目望陽)
事君子必得志欲為子臣吾憚其為人也(恐多詐)故緩
以告子我曰何害是其在我也使為臣他日與之言
政說遂有寵謂之曰我盡逐陳氏而立女若何對曰
我遠于陳氏矣(言已疏遠)且其違者不過數人(違不從也)何盡
逐焉遂告陳氏子行曰(子行陳逆)彼得君弗先必禍子子
行舍子公宫(子行逃而隠于陳氏今又隠于公宫)夏五月壬申成子兄
弟四乘如公(成子之兄弟昭子莊簡子齒宣子夷穆子安廩丘子意兹芒子盈惠子得凡八)
(人二人共一乘)子我在幄(幄帳也聽政之處)出逆之遂入閉門(成子入反)
(閉門不納子我)侍人禦之(子我侍人)子行殺侍人(素在内故得殺之)公與
婦人飲酒于檀臺成子遷諸寢(徙公使居正寝)公執戈將擊
之(疑其欲作亂)大史子餘曰非不利也將除害也成子出
舍于庫(以公怒故)聞公猶怒將出曰何所無君子行抽劍
曰需事之賊也誰非陳宗所不殺子者有如陳宗(言子)
(若欲出我必殺子)乃止子我歸屬徒攻闈與大門(闈宫中小門大門宫)
(門也)皆不勝乃出陳氏追之失道于弇中適豐丘(弇中狹路)
(豐丘杜注陳氏邑)豐丘人執之以告殺諸郭關(齊關名)成子將
殺大陸子方(子方子我臣)陳逆請而免之以公命取車于
道(子方取道中行人車)及耏衆知而東之(知其矯命奪車逐使東)出雍門
(齊城門也)陳豹與之車弗受曰逆為余請豹與余車余有
私焉事子我而有私于其讎何以見魯衞之士(𫝊言陳氏)
(務施)東郭賈奔衞(賈即子方)庚辰陳桓執公于舒州公曰吾
早從鞅之言不及此(悔不誅陳氏)
庚戌叔還卒
五月庚申朔日有食之
陳宗豎出奔楚
宋向魋入于曹以叛(曹杜注八年宋滅曹以為邑)
(左𫝊)宋桓魋之寵害于公(恃寵驕盈)公使夫人驟請享焉而
將討之(夫人景公母欲因享討之)未及魋先謀公請以鞌易薄(鞌杜)
(注向魋邑薄杜注公邑欲因易邑為公享宴而作亂)公曰不可薄宗邑也(宗廟所在)
乃益鞌七邑而請享公焉(偽喜于受賜)以日中為期家備
盡往(甲兵之備)公知之告皇野曰余長魋也(少長育之皇野司馬子仲)
今將禍余請即救司馬子仲曰有臣不順神之所惡
也而况人乎敢不承命不得左師不可(左師向魋兄向巢也)請
以君命召之左師每食擊鐘聞鐘聲公曰夫子將食
既食又奏(奏樂)公曰可矣以乘車往曰迹人來告曰(主迹)
(禽獸者)逢澤有介麇焉(逢澤杜注地理志云在滎陽開封縣東北遠疑非蓋宋都睢陽)
(去開封四百餘里或宋都之旁别有逢澤不可考)公曰雖魋未来得左師吾
與之田若何(皇野稱公命)君憚告子(難以遊戲煩大臣)野曰嘗私
焉君欲速故以乘車逆子與之乘至公告之故拜不
能起司馬曰(即皇野)君與之言(使公與要誓)公曰所難子者
上有天下有先君(言不使禍難及子)對曰魋之不共宋之禍
也敢不唯命是聽司馬請瑞焉(瑞符節以𤼵兵)以命其徒攻
桓氏(桓氏向魋)其父兄故臣曰不可(司馬故臣與桓魋無怨者)其新臣
曰從吾君之命遂攻之子頎騁而告桓司馬(子頎桓魋弟桓)
(司馬即魋也)司馬欲入(入攻君)子車止之(車亦魋弟)曰不能事君
而又伐國民不與也祗取死焉向魋遂入于曹以叛
莒子狅卒
六月宋向魋自曹出奔衞宋向巢來奔
(左𫝊)六月使左師巢伐之欲質大夫以入焉(巢不能克魋恐公怒)
(欲得國内大夫為質還入國)不能亦入于曹取質(不能得大失故入曹劫曹人子)
(弟而質之欲以自固)魋曰不可既不能事君又得罪于民將若
之何乃舍之(舍曹子弟)民遂叛之向魋奔衞向巢来奔宋公
使止之曰寡人與子有言矣不可以絶向氏之祀辭
曰臣之罪大盡滅桓氏可也若以先臣之故而使有
後君之惠也若臣則不可以入矣司馬牛致其邑與
珪焉而適齊(牛桓魋弟也珪守邑符信)向魋出于衛地公文氏攻
之(公文氏衞大夫)求夏后氏之璜焉與之他玉而奔齊陳成
子使為次卿司馬牛又致其邑焉而適吴(不欲與魋同國)吴
人惡之而反趙簡子召之陳成子亦召之卒于魯郭
門之外阬氏葬諸丘輿(阬氏魯人也丘輿杜注泰山南城縣西北有輿城今山東)
(費縣西輿城是錄其卒葬所在愍賢者失所)
齊人弑其君壬于舒州
(左𫝊)甲午齊陳恒弑其君壬于舒州(壬簡公也)孔丘三日齊
而請伐齊三公曰魯為齊弱久矣子之伐之將若之
何對曰陳恒弑其君民之不與者半以魯之衆加齊
之半可克也公曰子告季孫孔子辭(辭不告)退而告人
曰吾以從大夫之後也故不敢不言(嘗為大夫而去故言後)
秋晉趙鞅帥師伐衞
八月辛丑仲孫何忌卒
(左𫝊)初孟孺子洩將圉馬于成(洩孟懿子之子孟武伯也圉畜飬也成杜注孟)
(氏邑)成宰公孫宿不受曰孟孫為成之病不圉馬焉(病謂)
(民貧困)孺子怒襲成從者不得入乃反成有司使孺子
鞭之(恨恚故鞭成有司之使人)秋八月辛丑孟懿子卒成人奔喪
弗内袒免哭于衢聽共(請聽命共使)弗許懼不歸(不敢歸成為明)
(年成叛𫝊)
冬陳宗豎自楚復入于陳陳人殺之
陳轅買出奔楚
有星孛
饑
十有五年春王正月成叛
(左𫝊)十五年春成叛于齊武伯伐成不克遂城輸(以偪成)
夏五月齊高無㔻出奔北燕
(左𫝊)夏楚子西子期伐吴及桐汭(桐汭杜注宣城廣德縣西南有桐水出白)
(石山西北入丹陽湖)陳侯使公孫貞子弔焉(弔為楚所伐)及良而卒
(良杜注吴地)將以尸入(聘禮若賓死未將命則既斂于棺造于朝介將命)吴子使
大宰嚭勞且辭曰以水潦之不時無乃廩然隕大夫
之尸(廩然傾動貌)以重寡君之憂寡君敢辭上介芋尹蓋
對曰(蓋陳大夫貞子上介)寡君聞楚為不道薦伐吴國滅厥民
人寡君使蓋備使弔君之下吏(備猶副也)無禄使人逢天
之慼大命隕隊絶世于良廢日共積(廢行道之日以共具殯斂所積)
(聚之用)一日遷次(一日即遷次不敢留君命)今君命逆使人曰無以
尸造于門是我寡君之命委于草葬也且臣聞之曰
事死如事生禮也于是乎有朝聘而終以尸將事之
禮(朝聘道死以尸行事)又有朝聘而遭喪之禮(遭所聘之喪)若不以
尸將命是遭喪而還也無乃不可乎以禮防民猶或
踰之今大夫曰死而棄之是棄禮也其何以為諸侯
主先民有言曰無穢虐士(虐士死者)備使奉尸將命苟我
寡君之命逹于君所雖隕于深淵則天命也非君與
涉人之過也吴人内之(𫝊言芋尹蓋知禮)
鄭伯伐宋
秋八月大雩
(左𫝊)秋齊陳瓘如楚(瓘陳恒之兄子玉也)過衞仲由見之曰天或
者以陳氏為斧斤既斲喪公室而他人有之不可知
也其使終饗之亦不可知也若善魯以待時不亦可
乎何必惡焉(仲由事孔子故為魯言)子玉曰然吾受命矣子使
告我弟(弟成子也)
晉趙鞅帥師伐衞
冬晉侯伐鄭
及齊平
(左𫝊)冬及齊平子服景伯如齊子贛為介見公孫成(公孫)
(成成宰公孫宿也)曰人皆臣人而有背人之心况齊人雖為
子役其有不貳乎(言子叛魯齊人亦將叛子)子周公之孫也多饗
大利猶思不義利不可得而喪宗國將焉用之(喪宗國謂)
(以邑入齊使魯有危亡之禍)成曰善哉吾不早聞命(𫝊言仲尼之徒皆忠于魯)
(國)陳成子館客曰寡君使恒告曰寡人願事君如事
衞君(言衞與齊同好而魯未肯)景伯揖子贛而進之對曰寡君之
願也昔晉人伐衛(在定八年)齊爲衞故伐晉冠氏喪車五
百(在定九年冠氏杜注陽平館陶縣)因與衛地自濟以西禚媚杏以
南書社五百(二十五家為一杜籍書而致之)吴人加敝邑以亂(在八年)
齊因其病取讙與闡(亦在八年)寡君是以寒心若得視衞
君之事君也則固所願也成子病之乃歸成公孫宿
以其兵甲入于嬴(嬴杜注齊邑)
衛公孟彄出奔齊
(左𫝊)衛孔圉取大子蒯聵之姊生悝(孔圉孔文子也蒯聵姊孔伯姬)孔
氏之豎渾良夫長而美孔文子卒通于内(通伯姬)大子
在戚孔姬使之焉(使良夫詣大子所)大子與之言曰苟使我
入獲國服冕乘軒三死無與(冕大夫服軒大夫車三死死罪三)與之
盟為請于伯姬(良夫為大子請)閏月良夫與大子入舍于孔
氏之外圃(圃園)昏二人蒙衣而乘(二人大子與良夫蒙衣為婦人服也)寺
人羅御如孔氏孔氏之老欒寧問之稱姻妾以告(自稱)
(婚姻家妾)遂入適伯姬氏既食孔伯姬杖戈而先大子與
五人介輿豭從之(輿豭豚欲以盟)廹孔悝于厠強盟之(孔氏專政)
(故劫令逐輒)遂劫以登臺欒寧將飲酒炙未熟聞亂使告
季子(季子子路也為孔氏邑宰)召獲駕乘車(召獲衛大夫駕乘車者不欲戰)行爵
食炙奉衛侯輒来奔季子將入遇子羔將出(子羔衛大夫高)
(柴孔子弟子將出奔)曰門已閉矣季子曰吾姑至焉子羔曰弗
及不踐其難(謂政不及已)季子曰食焉不辟其難子羔遂
出子路入及門公孫敢門焉(守門)曰無入為也(言輒已出)季
子曰是公孫也求利焉而逃其難由不然利其禄必
救其患有使者出乃入(因門開而入)曰大子焉用孔悝雖
殺之必或繼之(言已必繼孔悝為難攻大子)且曰大子無勇若燔
臺半必舍孔叔大子聞之懼下石乞盂黶敵子路(二子)
(蒯聵黨)以戈擊之斷纓子路曰君子死冠不免(不使冠在地)
結纓而死孔子聞衛亂曰柴也其來由也死矣孔悝
立莊公(莊公蒯聵也魯史書于明年春從告)莊公害故政欲盡去之(故政)
(輒之臣)先謂司徒瞞成曰寡人離病于外久矣子請亦
嘗之歸告禇師比欲與之伐公不果(比禇師聲子為明年瞞成奔起)
十有六年春王正月己夘衛世子蒯聵自戚入于衛
衛侯輒來奔
二月衛子還成出奔宋
(左𫝊)十六年春瞞成禇師比出奔宋(瞞成即子還成以伐莊公不果故奔)
衛侯使鄢武子告于周曰(武子衛大夫肸也)蒯聵得罪于君
父君母逋竄于晉晉以王室之故不棄兄弟寘諸河
上(河上戚也)天誘其衷獲嗣守封焉使下臣肸敢告執事
王使單平公對曰肸以嘉命来告余一人往謂叔父
余嘉乃成世復爾禄次敬之哉方天之休(言天方授爾以休)
弗敬弗休悔其可追(𫝊終蒯瞆之事)
夏四月己丑孔丘卒(仲尼既告老去位猶書卒者魯之君臣宗其聖德殊而異之魯)
(襄二十二年生至今七十三也四月十八日乙丑無己丑己丑五月十二日日月必有誤孔子作春秋)
(終于獲麟公羊穀梁經是也弟子欲記聖師之卒故採魯史記以續夫子之經而終于此丘明因隨而作)
(𫝊終于哀公自此以下無復經矣)
(左𫝊)夏四月己丑孔丘卒公誄之曰旻天不弔不憖遺
一老俾屏余一人以在位(仁覆閔下故稱旻天弔恤也憖且也屏蔽也)煢
煢余在疚嗚呼哀哉尼父無自律(疚病也律法也言喪尼父無以自為)
(法)子贛曰君其不沒于魯乎夫子之言曰禮失則昏
名失則愆失志為昏失所為愆生不能用死而誄之
非禮也稱一人非名也(天子稱一人非諸侯之名)君兩失之
六月衛侯飲孔悝酒于平陽(平陽杜注東郡燕縣東北有平陽亭今直隸滑)
(縣韋城南有平陽城是也)重酬之大夫皆有納焉(納財賄也)醉而送之
夜半而遣之載伯姬于平陽而行(載其母俱去)及西門(平陽)
(門)使貳車反祏于西圃(使副車還取廟主西圃孔氏廟所在祏藏主石函)子
伯季子初為孔氏臣新登于公(升為大夫)請追之遇載祏
者殺而乘其車許公為反祏(孔悝怪載祏者久不来使公為反逆之)遇
之曰與不仁人争明無不勝必使先射射三𤼵皆遠
許為許為射之殪(𫝊言子伯不仁所以死)或以其車從(從公為)得
祏于橐中孔悝出奔宋
楚大子建之遇讒也自城父奔宋(在昭十九年)又辟華氏
之亂于鄭(在昭二十年)鄭人甚善之又適晉與晉人謀襲
鄭乃求復焉鄭人復之如初晉人使諜于子木請行
而期焉(請行襲鄭之期子木即建也)子木暴虐于其私邑邑人訴
之鄭人省之得晉諜焉遂殺子木其子曰勝在吴子
西欲召之葉公曰(葉公子高沈諸梁也)吾聞勝也詐而亂無乃
害乎子西曰吾聞勝也信而勇不為不利舍諸邊竟
使衞藩焉葉公曰周仁之謂信(周親也)率義之謂勇吾
聞勝也好復言而求死士殆有私乎(私謀復讎)復言非信
也期死非勇也(期必也)子必悔之弗從召之使處吴竟
為白公(白杜注楚邑汝隂褒信縣西南有白亭)請伐鄭子西曰楚未節
也(言國新復政令尚無節度)不然吾不忘也他日又請許之未起
師晉人伐鄭楚救之與之盟勝怒曰鄭人在此讎不
遠矣(比子西于鄭人)勝自厲劍子期之子平見之曰王孫何
自厲也曰勝以直聞不告汝庸為直乎將以殺爾父
平以告子西子西曰勝如卵余翼而長之(以鳥為喻)楚國
第(用士之次第)我死令尹司馬非勝而誰勝聞之曰令尹
之狂也得死乃非我子西不悛勝謂石乞曰(石乞勝之徒)
王與二卿士(二卿士子西子期)皆五百人當之則可矣乞曰
不可得也(五百人不可得)曰市南有熊宜僚者若得之可以
當五百人矣乃從白公而見之與之言說告之故辭
承之以劍(按劍指其喉)不動勝曰不為利謟不為威惕不
洩人言以求媚者去之吴人伐慎(慎杜注汝隂慎縣今江南潁上縣西)
(北有慎城)白公敗之請以戰備獻(所得鎧杖兵器欲因獻用之以為亂)許之
遂作亂秋七月殺子西子期于朝而劫惠王子西以袂
掩面而死(慙于葉公)子期曰昔者吾以力事君不可以弗
終抉豫章以殺人而後死(以效其多力豫章大木)石乞曰焚庫
弑王不然不濟白公曰不可弑王不祥焚庫無聚將
何以守矣乞曰有楚國而治其民以敬事神可以得
祥且有聚矣何患弗從葉公在蔡(蔡遷州來楚并其地)方城之
外皆曰可以入矣子高曰吾聞之以險徼幸者其求
無饜偏重必離(險猶惡也所求無饜則不安譬如物偏重則離敗欲須其斃而討之)聞
其殺齊管修也而後入(管修楚賢大夫故齊管仲之後殺賢則失民)白公
欲以子閭為王(子閭平王子啓五辭王者)子閭不可遂劫以兵子
閭曰王孫若安靖楚國匡正王室而後庇焉啟之願
也敢不聽從若將專利以傾王室不顧楚國有死不
能遂殺之而以王如高府(高府楚别府)石乞尹門(為門尹)圉
公陽穴宫負王以如昭夫人之宫(公陽楚大夫昭夫人王母越女)葉
公亦至及北門或遇之曰君胡不胄國人望君如望
慈父母焉盗賊之矢若傷君是絶民望也若之何不
胄乃胄而進又遇一人曰君胡胄國人望君如望歲
焉(歲年榖也)日月以幾(冀君来)若見君面是得艾也(艾安也)民
知不死其亦夫有奮心猶將旌君以徇于國(旌表也)而
又掩面以絶民望不亦甚乎乃免胄而進(言葉公得民心)遇
箴尹固帥其屬將與白公子高曰微二子者楚不國
矣(二子子西子期也栢舉之敗二子功多)棄德從賊其可保乎乃從葉
公使與國人以攻白公白公奔山而縊其徒微之(微匿)
(也)生拘石乞而問白公之死焉對曰余知其死所而
長者使余勿言(長者謂白公也)曰不言將烹乞曰此事克則
為卿不克則烹固其所也何害乃烹石乞王孫燕奔
頯黃氏(燕勝弟頯黃杜注吴地在今寧國府境)沈諸梁兼二事(二事令尹司馬)
國寧乃使寧為令尹(子西之子子國也)使寬為司馬(子期之子)而
老于葉(𫝊終言之)衞侯占夢嬖人(以能占夢見愛)求酒于大叔
僖子(僖子大叔遺)不得與卜人比而告公曰君有大臣在
西南隅弗去懼害(託占卜夢而言)乃逐大叔遺遺奔晉衞
侯謂渾良夫曰吾繼先君而不得其器若之何(國之寶器)
(輒皆將去)良夫代執火者而言曰(將密謀屏左右)疾與亡君皆君
之子也召之而擇材焉可也(召輒)若不材器可得也(輒若)
(不材可廢其身因得其器)豎告大子(大子疾)大子使五人輿豭從己
劫公而彊盟之(盟求必立已)且請殺良夫公曰其盟免三
死(盟在十五年)曰請三之後有罪殺之公曰諾哉
(左𫝊)十七年春衞侯為虎幄于藉圃(于藉田之圃新造幄幕皆以虎獸為)
(飾)成求令名者而與之始食焉大子請使良夫(以良夫應)
(為令名)良夫乘衷甸兩牡(衷甸一轅卿軍)紫衣狐裘(紫衣君服)至袒
裘不釋劍而食(食而熱故偏袒亦不敬)大子使牽以退數之以
三罪而殺之(三罪紫衣袒裘帶劍)三月越子伐吴吴子禦之
笠澤(笠澤今江南吴縣西南太湖是也)夾水而陳越子為左右句卒
(句卒鉤伍相著别為左右屯)使夜或左或右鼓譟而進吴師分以
禦之越子以三軍潜涉當吴中軍而鼓之吴師大亂
遂敗之(左右句卒為聲勢以分吴軍而三軍精卒并力擊其中軍故得勝也)晉趙鞅
使告于衛曰君之在晉也志父為主請君若大子來
以免志父不然寡君其曰志父之為也(謂已教使不來)衛侯
辭以難大子又使㭬之(㭬訴父欲速得其處)夏六月趙鞅圍衛
齊國觀陳瓘救衞(國觀國書之子)得晉人之致師者子玉使
服而見之(釋囚服服其本服)曰國子實執齊柄而命瓘曰無
辟晉師豈敢廢命子又何辱(言不須来致師自將往戰)簡子曰我
卜伐衞未卜與齊戰乃還(畏子玉)楚白公之亂陳人
恃其聚而侵楚(聚積聚也)楚既寧將取陳麥楚子問帥于
大師子榖與葉公諸梁子榖曰右領差車與左史老
皆相令尹司馬以伐陳其可使也(言此二人皆嘗輔相子西子期伐陳)
(今復可使)子高曰率賤民慢之懼不用命焉(右領左史皆楚賤官)子
榖曰觀丁父鄀俘也武王以為軍率是以克州蓼服
隨唐大啓羣蠻彭仲爽申俘也文王以為令尹實縣
申息朝陳蔡封畛于汝(開封畛北至汝水)唯其任也何賤之
有子高曰天命不謟(謟疑也)令尹有憾于陳(十五年子西伐吴陳)
(使貞子弔吴以此為恨)天若亡之其必令尹之子是與君盍舍
焉(舍右領與左史)臣懼右領與左史有二俘之賤而無其令
德也王卜之武城尹吉(武城尹子西子公孫朝)使帥師取陳麥
陳人御之敗遂圍陳秋七月己夘楚公孫朝帥師滅
陳(終鄭裨竈言五及鶉火陳卒亡)王與葉公枚卜子良以為令尹(枚卜)
(不斥言所卜以令龜子良惠王弟)沈尹朱曰吉過于其志(志望也)葉公
曰王子而相國過將何為(過相將為王也)他日改卜子國而
使為令尹(子國寧也)衞侯夢于北宫見人登昆吾之觀
(杜注衞有觀在于昆吾氏之虚今濮陽城中按濮陽即今直隸開州州西南有濮陽縣城城中有昆吾臺)
被髮北面而譟曰登此昆吾之虚緜緜生之瓜(緜緜瓜初)
(生也良夫言已有以小成大之功若瓜之初生謂使衛侯得國)余為渾良夫叫天無
辜(本盟當免三死而并數一時之事為三罪殺之故自謂無辜)公親筮之胥彌赦
占之(赦衞筮史)曰不害與之邑寘之而逃奔宋(言衛侯無道卜人不)
(敢以實對懼難而逃也)衞侯貞卜(正卜夢之吉凶)其繇曰如魚竀尾(竀赤)
(也魚勞則尾赤)衡流而方羊裔焉(横流方羊不能自安裔水邊言衞侯將若此魚)大
國滅之將亡闔門塞竇乃自後踰(此皆繇辭)冬十月晉復
伐衞(春伐未得志故)入其郛將入城簡子曰止叔向有言曰
怙亂滅國者無後(不欲乘人之衰)衞人出莊公而與晉平晉
立襄公之孫般師而還十一月衞侯自鄄入般師出
(辟蒯聵也)初公登城以望見戎州(戎州杜注戎邑今山東曹縣有楚丘故城漢置)
(已氏縣即戎州也)問之以告公曰我姬姓也何戎之有焉翦
之(削壊其邑聚)公使匠久(久不休息)公欲逐石圃(石圃衞卿石惡從子)未
及而難作辛巳石圃因匠氏攻公公閉門而請弗許
踰于北方而隊折股(終如卜言乃自後踰)戎州人攻之大子疾
公子青踰從公(青疾弟)戎州人殺之公入于戎州已氏
(已氏戎州人姓)初公自城上見已氏之妻髮美使髠之以為
吕姜髢(吕姜莊公夫人髢髲也)既入焉而示之璧曰活我吾與
女璧已氏曰殺女璧其焉往遂殺之而取其璧衞人
復公孫般師而立之十二月齊人伐衞衞人請平立
公子起(起靈公子)執般師以歸舍諸潞(潞杜注齊邑)公會齊
侯盟于蒙(齊侯簡公弟平公驁也蒙杜注在東莞蒙隂縣西今山東蒙隂縣西有故城)孟
武伯相齊侯稽首公拜齊人怒武伯曰非天子寡君無
所稽首武伯問于高柴曰諸侯盟誰執牛耳(執牛耳尸盟者)
季羔曰鄫衍之役吴公子姑曹(季羔高柴也鄫衍在七年)發陽之
役衞石魋(發陽鄖地在十二年石魋石曼姑之子)武伯曰然則彘也(彘武)
(伯名也鄫衍則大國執𤼵陽則小國執據時執者無常故武伯自以為可執)宋皇瑗之
子麇(瑗宋右師)有友曰田丙而奪其兄酁般邑以與之酁
般愠而行告桓司馬之臣子儀克(克在下邑不與魋亂故在)子儀
克適宋告夫人曰麇將納桓氏公問諸子仲(子仲皇野)初
子仲將以杞姒之子非我為子(為適子把姒子仲妻)麇曰必立
伯也(伯非我兄)是良材子仲怒弗從故對曰右師則老矣
不識麇也(言右師老不能為亂麇則不可知)公執之(執麇)皇瑗奔晉召
之(召令還)
(左𫝊)十八年春宋殺皇瑗公聞其情復皇氏之族使皇
緩為右師(言宋景公無常也緩瑗從子)巴人伐楚圍鄾(鄾杜注楚邑今)
(湖廣襄陽縣東北有鄾城)初右司馬子國之卜也觀瞻曰如志(子國)
(未為令尹時卜為右司馬得吉兆如其志觀瞻楚開卜大夫觀從之後)故命之(命以為右司馬)
及巴師至將卜帥王曰寧如志何卜焉(寧子國也)使帥師
而行請承(承佐)王曰寢尹工尹勤先君者也(栢舉之役寝尹由于)
(以背受戈工尹固執燧象奔吴師皆為先君勤勞)三月楚公孫寧吴由于薳
固敗巴師于鄾故封子國于析君子曰惠王知志(知用)
(其意)夏書曰官占唯能蔽志昆命于元龜(書大禹謨官占卜筮之官)
(蔽斷也昆後也言當先斷意後用龜也)其是之謂乎志曰聖人不煩卜
筮惠王其有焉夏衞石圃逐其君起起奔齊衞侯
輒自齊復歸逐石圃而復石魋與大叔遺(皆蒯聵所逐)
(左𫝊)十九年春越人侵楚以誤吴也(誤吴使不為備)夏楚公
子慶公孫寬追越師至冥(冥杜注越地)不及乃還秋楚
沈諸梁伐東夷(報越)三夷男女及楚師盟于敖(從越之夷三種)
(敖杜注東夷地)冬叔青如京師敬王崩故也(言敬王能終其世終萇弘)
(言東王必大克叔青叔還子)
(左𫝊)二十年春齊人来徵會夏會于廩丘為鄭故謀伐
晉(十五年晉伐鄭)鄭人辭諸侯秋師還(終叔向言晉公室卑)吴公子
慶忌驟諫吴子曰不改必亡弗聽出居于艾(艾杜注吴邑豫)
(章有艾縣今艾城在江西寧州西)遂適楚聞越將伐吴冬請歸平越
遂歸欲除不忠者以說于越吴人殺之十一月越
圍吴趙孟降于喪食(趙孟襄子無恤時有父簡子之喪)楚隆曰(楚隆襄子)
(家臣)三年之喪親暱之極也主又降之無乃有故乎趙
孟曰黃池之役先主與吴王有質(黃池在十三年先主簡子質盟信也)
曰好惡同之今越圍吴嗣子不廢舊業而敵之(嗣子襄子)
(自謂欲敵越救吴)非晉之所能及也吾是以為降楚隆曰若
使吴王知之若何趙孟曰可乎隆曰請嘗之乃往先
造于越軍曰吴犯閒上國多矣聞君親討焉諸夏之
人莫不欣喜唯恐君之志不從請入視之許之告于
吴王曰寡君之老無恤使陪臣隆敢展謝其不共黃
池之役君之先臣志父得承齊盟曰好惡同之今君
在難無恤不敢憚勞非晉國之所能及也使陪臣敢
展布之王拜稽首曰寡人不佞不能事越以為大
夫憂拜命之辱與之一簞珠(簞小笥)使問趙孟曰句踐
將生憂寡人寡人死之不得矣王曰溺人必笑吾將
有問也(以自喻所問不急猶溺人不知所為而反笑)史黯何以得為君子
(史黯晉大夫蔡墨云不及四十年吴當亡吴王感問此也)對曰黯也進不見惡退
無謗言王曰宜哉
(左𫝊)二十一年夏五月越人始来(越既勝吴欲霸中國始遣使適魯)
秋八月公及齊侯邾子盟于顧(顧杜注齊地今山東范縣東南有顧城)
齊人責稽首(責十七年齊侯為公稽首不見答)因歌之曰魯人之皋
數年不覺使我高蹈(皋緩也高蹈猶遠行也言魯人皋緩數年不知答齊稽首故使)
(我高蹈來為此會)唯其儒書以為二國憂(二國齊邾也言魯據周禮不肯答稽)
(首令齊邾遠至)是行也公先至于陽榖(先期至)齊閭丘息曰(息閭)
(丘明之後)君辱舉玉趾以在寡君之軍羣臣將傳遽以告
寡君比其復也君無乃勤為僕人之未次(次舍也)請除
館于舟道(舟道杜注齊地)辭曰敢勤僕人
(左𫝊)二十二年夏四月邾隠公自齊奔越曰吴為無道
執父立子越人歸之大子革奔越(邾隠公八年為吴所囚十年奔齊)
冬十一月丁夘越滅吴請使吴王居甬東(甬東杜注越地)
(會稽句章縣東海中洲也按海中洲即舟山今之定海縣縣東有翁山即甬東也)辭曰孤老
矣焉能事君乃縊越人以歸(以其尸歸終史墨子胥之言也)
(左𫝊)二十三年春宋景曹卒(景曹宋元公夫人小邾女季桓子外祖母)季康
子使冉有弔且送葬曰敝邑有社稷之事使肥與有
職競焉(肥康子名競遽也)是以不得助執紼使求從輿人(求冉)
(有名輿衆也)曰以肥之得備彌甥也(彌遠也康子父之舅氏故稱彌甥)有
不腆先人之産馬使求薦諸夫人之宰其可以稱旌
繁乎(稱舉也繁馬飾繁纓也終樂祁之言政在季氏)夏六月晉荀瑤伐齊
(荀瑶荀躒之孫知伯襄子)高無㔻帥師御之知伯視齊師馬駭遂
驅之曰齊人知余旗其謂余畏而反也及壘而還將
戰長武子請卜(武子晉大夫)知伯曰君告于天子而卜之
以守龜于宗祧吉矣吾又何卜焉且齊人取我英丘
(英丘晉地)君命瑶非敢耀武也治英丘也以辭伐罪足矣
何必卜壬辰戰于犂丘(犂丘杜注隰也今山東臨邑縣有犂丘亭)齊師敗
績知伯親禽顔庚(顔庚齊大夫顔涿聚)秋八月叔青如越始
使越也越諸鞅来聘報叔青也
(左𫝊)二十四年夏四月晉侯將伐齊使来乞師曰昔臧
文仲以楚師伐齊取榖(在僖二十六年)宣叔以晉師伐齊取
汶陽(在成二年)寡君欲徼福于周公願乞靈于臧氏(以臧氏世)
(勝齊故)臧石帥師會之取廩丘(臧石賓如之子)軍吏令繕將進
(晉軍吏也繕治戰備)萊章曰(萊章齊大夫)君卑政暴往歲克敵(禽顔庚)
今又勝都(取廩丘)天奉多矣又焉能進是躗言也(躗過也)
役將班矣晉師乃還餼臧石牛(生曰餼)大史謝之曰(晉大)
(史)以寡君之在行牢禮不度(不如禮度)敢展謝之(終臧氏有後于)
(魯)邾子又無道越人執之以歸(終子贛之言)而立公子
何何亦無道(何大子革弟)公子荆之母嬖(荆哀公庶子)將以
為夫人使宗人釁夏獻其禮(宗人禮官)對曰無之公怒曰
女為宗司立夫人國之大禮也何故無之對曰周公
及武公娶于薛(武公敖也)孝惠娶于商(孝公稱惠公弗皇商宋也)自桓
以下娶于齊(桓公始娶文姜)此禮也則有若以妾為夫人則
固無其禮也公卒立之而以荆為大子國人始惡之
(惡公)閏月公如越得大子適郢(適郢越王大子得相親說也)將妻
公而多與之地公孫有山使告于季孫季孫懼使因
大宰嚭而納賂焉乃止(嚭故吴臣也季孫恐公因越討已故懼)
(左𫝊)二十五年夏五月庚辰衞侯出奔宋(衞侯輒也)衞侯為
靈臺于藉圃與諸大夫飲酒焉禇師聲子韈而登席
(古者見君解韈)公怒辭曰臣有疾異于人(足有創)若見之君將
㱿之(㱿嘔吐也)是以不敢公愈怒大夫辭之不可(共辭謝公公不)
(可解)禇師出公戟其手(手屈肘如戟形)曰必斷而足聞之禇師
與司宼亥乘曰今日幸而後亡(恐死以得亡為幸)公之入也
奪南氏邑(南氏子南之子公孫彌牟)而奪司宼亥政公使侍人納
公文懿子之車于池(懿子公文要公有忿使人投其車于池水中)初衞人
翦夏丁氏(在十一年)以其帑賜彭封彌子(彭封彌子彌子瑕)彌子
飲公酒納夏戊之女嬖以為夫人其弟期大叔疾之
從孫甥也(期夏戊之子姊妺之孫為從孫甥與孫同列)少畜于公以為司
徒夫人寵衰期得罪公使三匠久公使優狡盟拳彌
(狡俳優名拳彌衞大夫使俳優盟之欲耻辱也)而甚近信之故禇師比公孫
彌牟公文要司宼亥司徒期因三匠與拳彌以作亂
(比韈登席者彌牟喪邑者要失車者亥奪政者期得罪者)皆執利兵無者執斤(斤工)
(匠所執)使拳彌入于公宫(信近之故得入)而自大子疾之宫譟
以攻公鄄子士請禦之(鄄子士衞大夫)彌援其手曰子則勇
矣將若君何不見先君乎君何所不逞欲(先君蒯聵也亂不速)
(奔故為戎州所殺)且君嘗在外矣豈必不反當今不可衆怒
難犯休而易閒也乃出將適蒲(蒲杜注近晉邑今直隸長垣縣故蒲城是)
彌曰晉無信不可將適鄄(鄄杜注齊晉界上邑彌詐不知謀故公信之)彌
曰齊晉爭我不可將適泠(泠杜注近魯邑)彌曰魯不足與請
適城鉏以鉤越(城鉏杜注近宋邑宋南近越轉相鉤牽)越有君乃適城
鉏彌曰衞盗不可知也請速自我始乃載寶以歸(欺衞)
(君言君以寳自隨將致衞盗請速行已為先發而因載寳歸衞也)公為支離之卒(支離)
(陳名)因祝史揮以侵衞(揮衞祝史)衞人病之懿子知之(知揮為内)
(閒)見子之(子之公孫彌牟文子也)請逐揮文子曰無罪懿子曰
彼好專利而妄夫見君之入也將先道焉(若見君有入勢必道)
(助之)若逐之必出于南門而適君所(雖知其為君閒不審察私共評之)
夫越新得諸侯將必請師焉揮在朝使吏遣諸其室
(難面逐之先逐其家)揮出信弗内(再宿為信)五日乃館諸外里(外里公所)
(在)遂有寵使如越請師(請師伐衞求入)六月公至自越(前年)
(行今還)季康子孟武伯逆于五梧(五梧杜注魯南鄙)郭重僕(為公)
(僕)見二子曰惡言多矣君請盡之(二子不臣之言甚多欲使公盡聽之)
公宴于五梧武伯為祝(祝上夀酒)惡郭重曰何肥也(訾毁其貌)
季孫曰請飲彘也以魯國之密邇仇讎臣是以不獲
從君克免于大行又謂重也肥公曰是食言多矣能
無肥乎(以誚三桓之數食言)飲酒不樂公與大夫始有惡(為二十七)
(年公孫邾起)
(左𫝊)二十六年夏五月叔孫舒帥師會越皋如后庸宋
樂茷納衞侯(舒武叔之子文子也皋如后庸越大夫樂茷宋司城子潞衛侯輒也)文子
欲納之(文子彌牟)懿子曰君愎而虐少待之必毒于民乃
睦于子矣衞師侵外州大獲(越納輒之師)出禦之大敗(衞師)
(敗)掘褚師定子之墓焚之于平莊之上(定子褚師比之父也平莊)
(陵名)文子使王孫齊私于皋如曰(齊衛大夫王孫賈之子昭子也)子將
大滅衞乎抑納君而已乎皋如曰寡君之命無他納
衛君而已文子致衆而問焉曰君以蠻夷伐國國幾
亡矣請納之衆曰勿納曰彌牟亡而有益請自北門
出(欲以觀衆心)衆曰勿出重賂越人申開守陴而納公(申重)
(也開重門而嚴設守備欲以恐公使不敢入)公不敢入師還立悼公(悼公蒯聵)
(庶弟公子黚也)南氏相之以城鉏與越人公曰期則為此(司徒)
(期也)令苟有怨于夫人者報之(夫人期姊也怒期不得加戮故勑宫女令困苦)
(期姊)司徒期聘于越(為悼公聘)公攻而奪之幣期告王(越王)王
命取之期以衆取之公怒殺期之甥之為大子者(忿期)
(而及其姊為夫人者遂復及夫人之子)遂卒于越(終言之也終效夷言死于夷)宋
景公無子取公孫周之子得與啓畜諸公宫(周元公孫子高)
(也得昭公也啓得弟)未有立焉于是皇緩為右師皇非我為大
司馬皇懷為司徒(皇懷非我從昆弟)靈不緩為左師(不緩子靈圍龜)
(之後)樂茷為司城(茷樂溷子)樂朱鉏為大司宼(朱鉏樂輓子)六卿
三族降聽政(三族皇靈樂也降和同也)因大尹以達(大尹近官有寵者六卿因)
(之以自通逹于君)大尹常不告而以其欲稱君命以令國人
惡之司城欲去大尹左師曰縱之使盈其罪重而無
基能無敝乎(言勢重而無德以為基必敗)冬十月公遊于空澤(空澤)
(杜注宋邑在今河南虞城縣東)辛巳卒于連中(連中館名)大尹興空澤之
士千甲(甲士千人)奉公自空桐入如沃宫(奉公尸也空桐杜注梁國虞縣)
(東南有地名空桐今虞城縣空桐澤有空桐亭沃宫宋都内宫名)使召六子曰聞下
有師君請六子畫(畫計策)六子至以甲劫之曰君有疾
病請二三子盟乃盟于少寢之庭曰無為公室不利
大尹立啓奉喪殯于大宫三日而後國人知之司城
茷使宣言于國曰大尹惑蠱其君而專其利今君無
疾而死死又匿之是無他矣大尹之罪也(言大尹所弑)得
夢啓北首而寝于盧門之外(盧門宋東門北首死象在門外失國也)已
為烏而集于其上咮加于南門尾加于桐門(桐門北門)曰
余夢美必立大尹謀曰我不在盟(少寝盟但以君命盟六鄕大尹不盟)
無乃逐我復盟之乎使祝為載書六子在唐盂(唐盂杜注)
(地名)將盟之祝襄以載書告皇非我(襄祝名)皇非我因子
潞門尹得左師謀曰(子潞樂茷門尹得樂得)民與我逐之乎皆
歸授甲使徇于國曰大尹惑蠱其君以陵虐公室與
我者救君者也衆曰與之大尹徇曰戴氏皇氏將不
利公室(戴氏即樂氏)與我者無憂不富衆曰無别(惡其號令與君)
(無别)戴氏皇氏欲伐公(公謂啓)樂得曰不可彼以陵公有
罪我伐公則甚焉使國人施于大尹(施罪于大尹)大尹奉
啓以奔楚乃立得司城為上卿盟曰三族共政無相
害也衞出公自城鉏使以弓問子贛且曰吾其入
乎子贛稽首受弓對曰臣不識也私于使者曰昔成
公孫于陳(僖二十八年衞成公奔楚遂適陳)寗武子孫莊子為宛濮
之盟而君入(在僖二十八年)獻公孫于齊(在襄十四年)子鮮子展
為夷儀之盟而君入(在襄二十六年)今君再在孫矣(謂十五年孫魯)
(今又孫宋)内不聞獻之親外不聞成之卿則賜不識所由
入也詩曰無競惟人四方其順之(詩周頌言無強惟得人也)若得
其人四方以為主而國于何有
(左𫝊)二十七年春越子使后庸來聘且言邾田封于駘
上(欲使魯還邾田封竟至駘上)二月盟于平陽(平陽杜注西平陽孔氏穎達曰高平)
(南有平陽縣在今山東鄒縣西南)三子皆從(季康子叔孫文子孟武伯皆從后庸盟)康
子病之言及子贛曰若在此吾不及此夫(蓋子贛十二年嘗辭)
(吴盟故思之)武伯曰然何不召曰固將召之文子曰他日
請念(言季孫不能用子貢臨難而思之)夏四月己亥季康子卒公
弔焉降禮(禮不備)晉荀瑶帥師伐鄭次于桐丘鄭駟
弘請救于齊(弘駟歂子)齊師將興陳成子屬孤子三日朝
(屬會死事者之子使朝三日以禮之)設乘車兩馬繫五邑焉(乘車兩馬大夫服又)
(加之以五邑)召顔涿聚之子晉曰隰之役而父死焉(隰役在二)
(十三年)以國之多難未女恤也今君命女以是邑也服
車而朝無廢前勞乃救鄭及畱舒(畱舒杜注齊地今山東東阿縣西南)
(有畱舒城)違榖七里榖人不知(言其整違去也)及濮雨不涉(濮杜注水)
(自陳畱酸棗縣傍河東北經濟隂至高平入濟)子思曰(子思國參)大國在敝邑之
宇下是以告急今師不行恐無及也成子衣製杖戈
(製雨衣也)立于阪上馬不出者助之鞕之知伯聞之乃還
(畏其得衆心)曰我卜伐鄭不卜敵齊使謂成子曰大夫陳
子陳之自出陳之不祀鄭之罪也(十七年楚滅陳非鄭之罪蓋知伯誣)
(辭)故寡君使瑶察陳衷焉(衷善也)謂大夫其恤陳乎若
利本之顛瑶何有焉成子怒曰多陵人者皆不在知
伯其能久乎中行文子告成子曰(文子荀寅此時奔在齊)有自
晉師告寅者將為輕車千乘以厭齊師之門則可盡
也成子曰寡君命恒曰無及寡無畏衆雖過千乘敢
辟之乎將以子之命告寡君(成子疑其有為晉之心也)文子曰吾
乃今知所以亡(自恨己無知)君子之謀也始衷終皆舉之
而後入焉(謀一事則當慮此三變然後入而行之所謂君子三思)今我三不知
而入之不亦難乎公患三桓之侈也欲以諸侯去
之(欲求諸侯師以逐三桓)三桓亦患公之妄也故君臣多閒公
游于陵阪遇孟武伯于孟氏之衢曰請有問于子余
及死乎(問可得以壽死否)對曰臣無由知之三問卒辭不對
公欲以越伐魯而去三桓秋八月甲戌公如公孫有
陘氏(有陘氏即有山氏)因孫于邾乃遂如越國人施公孫有
山氏(以公自其家出故也終子贛之言君不沒于魯)悼之四年晉荀瑶帥
師圍鄭(悼公哀公之子哀公出孫魯人立之)未至鄭駟弘曰知伯愎而
好勝早下之則可行也乃先保南里以待之(保守也南里在)
(城外)知伯入南里門于桔柣之門鄭人俘酅魁壘(酅魁壘晉)
(士)賂之以知政(欲使反為鄭)閉其口而死將門(將攻鄭門)知伯
謂趙孟入之對曰主在此(主謂知伯言何不自入也)知伯曰惡而
無勇何以為子(惡貌醜也簡子廢嫡子伯魯而立襄子故知伯言其醜且無勇何以立為)
(子)對曰以能忍耻庶無害趙宗乎知伯不悛趙襄子
由是惎知伯(惎毒也)遂喪之知伯貪而愎故韓魏反而
喪之(史記晉懿公之四年魯悼公之十四年知伯帥韓魏圍趙襄子于晉陽韓魏反與趙氏謀殺知)
(伯于晉陽之下在春秋後二十七年)
日講春秋解義卷六十四
