欽定四庫全書
日講春秋解義卷二十七
宣公(公名倭一名接又作委文公子毋敬嬴諡法善問周逹曰宣)
周(匡王五年魯宣公二年匡王崩弟定王立)
鄭(穆公二十年魯宣公三年穆公卒靈公夷立宣四年靈公弑弟㐮公堅立)
齊(惠公元年魯宣公十年惠公卒子頃公無野立)
宋(詳見文公三年)
晉(靈公繼覇十三年趙盾為政魯宣公二年靈公弑成公黑臀立宣八年郤缺為政宣九年成公卒子景公)
(獳立宜十一年荀林父為政宣十六年士會為政宣十七年郤克為政)
衛(成公二十七年魯宣公九年成公卒子穆公速立)
蔡(文公四年魯宣公十七年文公卒子景公固立)
曹(文公十年魯宣公十四年文公卒子宣公廬立)
陳(靈公六年魯宣公十年靈公弑子成公午立)
杞(桓公二十九年)
薛(詳見僖公元年)
莒(季佗元年)
邾(定公六年)
許(昭公十四年魯宣公十七年昭公卒靈公立)
小邾(詳見僖公元年)
楚(莊王六年魯宣公十一年盟辰陵討陳春秋始子楚莊王以霸宣十一年楚孫叔敖為令尹宣十二年敗)
(晉于邲宣十八年莊王卒子共王立)
秦(共公元年魯宣公四年共公卒桓公立)
吳(詳見隐公元年及成公元年)
越(詳見隐公元年)
欽定四庫全書
日講春秋解義卷二十七
宣公(名倭一名接又作委文公之子母敬嬴以匡王五年即位諡法善問周逹曰宣)
元年春王正月公即位
(公羊傳)繼弑君不言即位此其言即位何其意也
(穀梁傳)繼故而言即位與聞乎故也
宣公為弑君者所立受之而不討賊則是與聞乎
弑也故如其意而書即位以著其罪
公子遂如齊逆女
(左傳)元年春王正月公子遂如齊逆女尊君命也(諸侯之卿)
(出入稱名氏所以尊君命也)
宣公斬焉在疚乃遣同惡之大夫如齊逆女經書
之以著敬嬴仲遂請齊立接之本謀又以見齊元
無道黨亂臣而使弑其君也隂謀簒弑而急於昏
齊以定其位此惡之大者至於卿逆之非禮則亦
不待貶絶而見矣
三月遂以夫人婦姜至自齊
(左傳)三月遂以夫人婦姜至自齊尊夫人也(遂不言公子替其尊)
(稱所以成小君之尊也)
(公羊傳)遂何以不稱公子一事而再見者卒名也(卒竟也竟)
(但舉名者省文)夫人何以不稱姜氏貶曷為貶譏喪娶也喪
娶者公也則曷為貶夫人内無貶於公之道也(明下無貶)
(上之義)内無貶于公之道則曷為貶夫人夫人與公一
體也其稱婦何有姑之辭也
(穀梁傳)其不言氏喪未畢故略之也其曰婦緣姑言之
之辭也遂之挈由上致之也(挈者謂去氏族而直書名上謂宣公)
夫人不氏與有罪也古者一禮不備貞女不行夫
人不能以禮自固而苟從焉非正矣稱婦者蓋有
姑則以婦禮至無姑則專以夫人禮至出姜既絶
而歸齊而曰婦姜著敬嬴之速以姑自居也
夏季孫行父如齊
(左傳)夏季文子如齊納賂以請會(宣公簒立未列于會故以賂請之)
據左氏納賂以請會也下書公會齊侯于平州則
知此會乃行父請之矣又書齊人取濟西田則知
請以賂矣仲遂弑君宣公簒立行父不能討反為
之使齊而納賂焉魯人乃以為賢觀春秋所書則
其惡不可掩矣
晉放其大夫胥甲父于衛
(左傳)晉人討不用命者放胥甲父于衛(胥甲下軍佐文十二年戰河曲)
(不肯薄秦于險)而立胥克(克甲之子)先辛奔齊(先辛甲之屬大夫)
(公羊傳)放之者何猶曰無去是云爾(羈置之不令去其地)然則何
言爾近正也此其為近正奈何古者大夫已去三年
待放(三年者古者疑獄三年而後斷自嫌有罪當誅故三年不敢去)君放之非也大
夫待放正也(河曲之戰距今八年晉始放胥甲父所謂待而後放者故曰近正)古者
臣有大喪則君三年不呼其門已練可以弁冕(弁皮弁爵)
(弁也加旒曰冕)服金革之事君使之非也臣行之禮也(此與君放)
(之非臣待君放正同故引同類相𤼵明)閔子要絰而服事既而曰若此
乎古之道不即人心(既事畢言古者不敢斥言君即近也)退而致仕孔
子蓋善之也(善其服事外得事君之義致仕内不失親親之恩)
(穀梁傳)放猶屏也稱國以放放無罪也
稱國以放君與當國大夫主之也河曲之戰撓臾
駢之謀而以偏師獨出者趙穿也若討不用命則
穿當為首專治軍門之呼則穿與胥甲父同罪可
也趙盾當國乃庇穿而蔽罪於甲父晉侯於是為
失政而桃園之逆志固萌於此矣
公會齊侯于平州(平州杜注齊地在泰山牟縣西今山東萊蕪縣西有平州城)
(左傳)會于平州以定公位
春秋之世簒立者已列於諸侯則不復致討故季
孫行父如齊請會而齊侯為會以定之夫以齊之
彊與魯為鄰其力足以正魯而始徇仲遂之謀繼
為平州之會非特貪賂失其本心抑以乘亂得國
與魯宣之迹相類故同惡相濟耳然欲定其位者
魯宣也宜稱及齊而曰會者乃治亂臣賊子必先
究其黨與之義
公子遂如齊
(左傳)東門襄仲如齊拜成
遂與行父既再見於經矣如齊拜成削之可也而
必書者以著遂為首惡也總其始終直書於策而
義自見矣
六月齊人取濟西田(濟西杜注故曹地僖公三十一年晉文以分魯)
(左傳)六月齊人取濟西之田為立公故以賂齊也
(公羊傳)外取邑不書此何以書所以賂齊也曷為賂齊
為弑子赤之賂也
(穀梁傳)内不言取言取授之也以是為賂齊也
濟西之田魯所以賂齊而經書齊人取之者蔽其
罪於齊也簒弑之惡苟有人心者所同惡也商人
弑立齊惠公惡之終不曰公曰夫已氏何獨至於
魯接而不惡且助其邪謀而終定其位耶溺於濟
田之賂耳許田入鄭而桓簒成郜鼎入魯而督罪
釋濟西入齊而宣位定見諸行事可謂深切著明
矣
秋邾子來朝
邾自僖文之世常與魯抗今宣簒立而反朝之蓋
畏齊魯之交合也何以無貶乎既於朝桓貶矣公
羊曰其餘從同
楚子鄭人侵陳遂侵宋
(左傳)宋人之弑昭公也(在文十六年)晉荀林父以諸侯之師
伐宋(在文十七年)宋及晉平宋文公受盟于晉又會諸侯
于扈將為魯討齊(二扈盟在文十五年十七年)皆取賂而還鄭穆
公曰晉不足與也遂受盟于楚陳共公之卒(在文十二年)
楚人不禮焉陳靈公受盟于晉(十四年新城十五年十七年兩盟扈)秋
楚子侵陳遂侵宋
(穀梁傳)遂繼事也
鄭本以晉人失賊不討棄晉即楚使能以楚師討
宋問昭公之故使宋以鮑為戮而改立君則大義
伸於天下矣今乃侵陳以及宋則附楚以亟病中
國耳宋者中國之樞紐也楚服陳鄭而宋不屈則
不能與晉争霸書遂侵宋著其志不在陳也猶齊
桓之書遂伐楚著其志不在蔡也
晉趙盾帥師救陳
(左傳)晉趙盾帥師救陳宋
(穀梁傳)善救陳也
楚鄭連兵憑陵上國陳先代之後無罪被侵晉能
同惡相恤故襃而書救傳言師救陳宋而經不書
宋者宋人負弑君之罪晉受賂不討今雖救宋義
不足稱若概書陳宋則典刑紊矣
宋公陳侯衛侯曹伯會晉師于棐林伐鄭(棐公羊作斐棐林杜注鄭)
(地滎陽宛陵縣東南有林鄉今林鄉城在河南新鄭縣東)
(左傳)會于棐林以伐鄭也楚蔿賈救鄭遇于北林(與晉師相)
(遇北林杜注鄭地滎陽中牟縣西南有林亭今屬河南開封府)囚晉解揚(解揚晉大夫)晉
人乃還
(公羊傳)此晉趙盾之師也曷為不言趙盾之師君不會
大夫之辭也(時諸侯為趙盾所會不與其以卑致尊故正之)
(穀梁傳)列數諸侯而會晉趙盾大趙盾之事也(大其攘楚)其
曰師何也以其大之也(師者衆大之辭)于棐林地而後伐鄭
疑辭也此其地何則著其美也(言似伐鄭有疑湏會乃定又决之曰非也)
(欲明趙盾之功故詳錄其會地爾)
上書晉趙盾帥師救陳此書會晉師文相蒙也胡
氏謂使列數諸侯而會晉趙盾則臣疑於君而不
可訓此本公羊君不會大夫之說考之於經似不
盡協文十四年盟新城以晉趙盾列數於諸侯之
下未嘗以臣疑於君為嫌也至地而後伐乃會師
伐國之事實春秋舉大綱示邪正豈為聚謀與不
聚謀而異義乎故穀梁以棐林為疑辭此為著美
亦非也
冬晉趙穿帥師侵崇(崇公羊作柳地譜商有崇國侵書趙穿而後凡役皆書大夫)
(左傳)晉欲求成于秦趙穿曰我侵崇秦急崇必救之(崇秦)
(之與國)吾以求成焉冬趙穿侵崇秦弗與成
(公羊傳)柳者何天子之邑也曷為不繫乎周不與伐天
子也
崇秦與國晉欲求成于秦反侵其所與益其怒而
重其怨謀不若是拙也蓋趙穿已有逆心欲得兵
柄而托伐國以用其衆盾為正卿必主是謀桃園
之變盾之與聞乎故也審矣
晉人宋人伐鄭
(左傳)晉人伐鄭以報北林之役于是晉侯侈趙宣子為
政驟諫而不入故不競于楚(為明年鄭伐宋張本)
(穀梁傳)伐鄭所以救宋也(時楚鄭侵宋)
宋怨鄭與楚之侵復請伐鄭晉以前救無功遂與
連兵夫惟德與禮可以服人宋人弑君晉受賂不
討反為之興師以修怨宜鄭之終不服也
二年春王二月壬子宋華元帥師及鄭公子歸生帥師
戰于大棘宋師敗績獲宋華元(戰皆書大夫帥師自此始大棘杜注宋地在陳)
(畱襄邑縣南今河南睢州西有棘城)
(左傳)二年春鄭公子歸生受命于楚伐宋宋華元樂呂
御之二月壬子戰于大棘宋師敗績囚華元獲樂呂
及甲車四百六十乘俘二百五十人馘百人狂狡輅
鄭人(狂狡宋大夫輅迎也)鄭人入于井倒戟而出之獲狂狡(因倒)
(戟反為鄭人所禽)君子曰失禮違命宜其為禽也戎昭果毅
以聽之之謂禮(昭謂明曉軍法務在殺敵聽謂常存于耳著于心)殺敵為果
致果為毅易之戮也(致謂必行也易反易)將戰華元殺羊食士
其御羊斟不與及戰曰疇昔之羊子為政(疇昔前日也為政猶)
(言為主)今日之事我為政與入鄭師故敗君子謂羊斟
非人也以其私憾敗國殄民于是刑孰大焉詩所謂
人之無良者(詩小雅)其羊斟之謂乎殘民以逞宋人以
兵車百乘文馬百駟(畫馬為文四百匹)以贖華元于鄭半入
華元逃歸立于門外告而入(告宋城門而後入言不苟)見叔牂曰
子之馬然也(叔牂羊斟也華元見而慰之)對曰非馬也其人也(叔牂)
(知前言已顯故不敢讓罪)既合而來奔(合猶答也)宋城華元為植廵功
(植將主也)城者謳曰睅其目皤其腹棄甲而復于思于思
棄甲復来(睅出目皤大腹于思多鬢之貌)使其驂乘謂之曰牛則有
皮犀兕尚多棄甲則那(那何也)役人曰從其有皮丹漆
若何華元曰去之夫其口衆我寡(傳言華元不吝其過寬而容衆)
(穀梁傳)獲者不與之辭也(華元得衆甚賢故不與鄭獲之)言盡其衆以
救其將也以三軍敵華元華元雖獲不病矣(將帥見獲師敗)
(可知不當復書師敗績此兩書之者明宋師懼華元見獲皆竭力救之得衆如是雖師敗身獲適彰其美)
(不病其賢也)
春秋常例受伐者為主故書宋及通經書戰三十
四惟此年戰于大棘及晉趙鞅鄭罕逹戰于鐵兩
國並書帥師其衆敵也書獲者七惟華元及齊國
書兼書師敗績身見獲而師又敗也大夫生死皆
曰獲鄭獲華元生也吳獲陳夏齧獲齊國書死也
蓋存之殺之皆在既獲之後故書法如此
秦師伐晉
(左傳)秦師伐晉以報崇也(伐崇在元年)遂圍焦(焦杜注晉河外邑括地志)
(陜縣有故焦城在今河南陜州城内)
城濮之戰晉得秦以挫楚所以伯也自秦晉相惡
滅庸之役秦為楚用而趙穿復無故侵崇以挑秦
師秦晉之争復起而楚得專意於北方此晉所以
力屈而不支也趙盾才臣豈慮不及此其隂縱穿
之邪謀而養成其羽翼情不可掩矣
夏晉人宋人衛人陳人侵鄭
(左傳)夏晉趙盾救焦遂自隂地及諸侯之師侵鄭(隂地杜注)
(晉河南山北自上洛以東至陸渾上洛今陜西雒南縣陸渾今河南嵩縣)以報大棘之役
楚鬭椒救鄭曰能欲諸侯而惡其難乎遂次于鄭以
待晉師趙盾曰彼宗競于楚殆將斃矣(競強也鬭椒若敖之族自)
(子文以来世為令尹)姑益其疾乃去之(欲示弱以驕之傳言趙盾畏楚而還所以貶稱)
(人且為四年楚滅若敖氏張本)
胡氏安國謂晉為盟主盾合諸侯之師何畏乎楚
何避乎鬭椒以始謀不臧受宋之賂釋罪不討理
曲故避之以去義雖正大而非情事之實也方是
時盾與靈公猜釁巳成欲握兵柄托於伐國實無
鬭心故棐林之役楚囚解揚晉即還師是役復謬
為之辭以避鬭椒蓋恐戰而不勝則威權為之損
不若全師以退以隂結國人之心而濟其亂謀耳
左氏乃謂晉侯侈趙盾驟諫不入是以不競于楚
失其實矣
秋九月乙丑晉趙盾弑其君夷皋(皋公羊作獆)
(左傳)晉靈公不君厚斂以彫牆從臺上彈人而觀其辟
丸也宰夫胹熊蹯不熟(胹煮也)殺之寘諸畚(畚以草索為之筥屬)
使婦人載以過朝趙盾士季見其手(士季隨會也)問其故
而患之將諫士季曰諫而不入則莫之繼也會請先
不入則子繼之三進及澑而後視之(三進三伏公不省而又前也澑)
(屋霤也公知欲諫故佯不視)曰吾知所過矣將改之稽首而對曰
人誰無過過而能改善莫大焉詩曰靡不有初鮮克
有終(詩大雅)夫如是則能補過者鮮矣君能有終則社
稷之固也豈唯羣臣賴之又曰衮職有闕惟伸山甫
補之能補過也(詩大雅衮君之上服闕過也)君能補過衮不廢矣
(無廢職)猶不改宣子驟諫公患之使鉏麑賊之(鉏麑晉力士)
晨往寢門闢矣盛服將朝尚早坐而假寐麑退嘆而
言曰不忘恭敬民之主也賊民之主不忠棄君之命
不信有一于此不如死也觸槐而死秋九月晉侯飲
趙盾酒伏甲將攻之其右提彌明知之(右車右)趨登曰
臣侍君宴過三爵非禮也遂扶以下公嗾夫獒焉(獒猛)
(犬嗾使犬也)明搏而殺之盾曰棄人用犬雖猛何為鬭且
出提彌明死之初宣子田于首山舍于翳桑(翳桑桑之多蔭)
(翳者首山杜注在河東蒲坂縣東南即首陽山在今山西蒲州東南)見靈輒餓(靈輒晉人)問
其病曰不食三日矣食之舍其半問之曰宦三年矣
(宦學也)未知母之存否今近焉(去家近)請以遺之使盡之
而為之簞食與肉(簞竹器圓曰簞方曰笥)寘諸橐以與之既而
與為公介(靈輒為公甲士)倒戟以禦公徒而免之問何故對
曰翳桑之餓人也問其名居不告而退遂自亡也(輒亦)
(去)乙丑趙穿攻靈公于桃園(乙丑九月二十七日)宣子未出山
而復(山晉竟之山也)太史書曰趙盾弑其君以示于朝宣子
曰不然對曰子為正卿亡不越竟反不討賊非子而
誰宣子曰嗚呼我之懷矣自詒伊慼其我之謂矣(逸詩)
(也言人多所懷戀則自詒憂)孔子曰董狐古之良史也書法不隱
趙宣子古之良大夫也為法受惡惜也越竟乃免(越竟)
(則君臣之義絶可以不討賊)宣子使趙穿逆公子黑臀于周而立
之(黑臀晉文公子)壬申朝于武宫
(穀梁傳)穿弑也盾不弑而曰盾弑何也以罪盾也其以
罪盾何也曰靈公朝諸大夫而暴彈之(暴殘暴)觀其辟
丸也趙盾入諫不聽出亡至于郊趙穿弑公而後反
趙盾史狐書賊曰趙盾弑公盾曰天乎天乎予無罪
孰為盾而忍弑其君者乎史狐曰子為正卿入諫不
聽出亡不遠君弑反不討賊則志同志同則書重非
子而誰故書之曰晉趙盾弑其君夷皋者過在下也
(稱臣以弑罪在下也不言罪而言過者言非盾親弑有不討賊之過)曰于盾也見忠臣
之至于許世子止見孝子之至(盾以亡不越竟反不討賊受弑君之罪忠)
(不至故也止以病不知嘗藥受弑父之罪孝不至故也春秋加弑于二人以見忠孝不至則被惡名欲使)
(忠臣觀之不敢惜力孝子觀之必盡其心是將來之遠防也)
趙穿親弑其君董狐歸獄於盾曰子為正卿亡不
越竟反不討賊非子而誰蓋亡而越竟則賊之不
討猶或勢格力屈而莫可如何也反不討賊則志
同志同則書重此晉史之文所以合於聖心而以
垂大法也况盾受寄託而外求君嗣子之立本非
其意及公既長而惡盾之專則君臣之嫌釁已非
一朝夕之故矣故齊商人宋鮑弑君簒國盾皆合
諸侯而不討且定其位則其無君之心蓄之素矣
盾方出亡而桃園之禍隨作反國之後豈惟不能
討賊且使穿逆新君是盾處心積慮成於弑也故
先儒胡安國之言曰以魏高貴鄉公之事觀焉抽
戈者成濟倡謀者賈充而當國者司馬昭也為天
吏者將原司馬昭之心而誅之乎抑將致辟成濟
而止也此義不明則亂臣賊子皆得以詭計獲免
而至愚無知如鄧扈樂史太之徒皆蒙歸獄而受
戮焉王法乖天理息矣故曰春秋成而亂臣賊子
懼
(附錄左傳)初驪姬之亂(在僖四年)詛無畜羣公子(詛盟誓)自是晉
無公族(無公子故廢公族之官)及成公即位乃宦卿之適子而
為之田以為公族(宦仕也為置田邑以為公族大夫)又宦其餘子亦
為餘子(餘子適子之母弟也亦治餘子之政)其庶子為公行(庶子妾子也掌率公)
(戎行)晉于是有公族餘子公行(皆官名)趙盾請以括為公
族(括趙盾異母弟趙姬之中子屏季也)曰君姬氏之愛子也(趙姬文公女成公姊)
(也)微君姬氏則臣狄人也公許之(盾狄外孫姬氏逆之以為適事見僖)
(公二十四年)冬趙盾為旄車之族(旄車公行之官盾本卿適其子當為公族辟屏)
(季故更掌旄車)使屏季以其故族為公族大夫(盾以其故官屬與屏季使)
(為衰之適)
冬十月乙亥天王崩
三年春王正月郊牛之口傷改卜牛牛死乃不郊猶三
望
(左傳)三年春不郊而望皆非禮也望郊之屬也不郊亦
無望可也(例在僖三十一年復發傳者嫌牛死與卜不從異)
(公羊傳)其言之何緩也(成七年鼷鼠食郊牛角不言郊牛之角而此言郊牛之口傷者)
(不若食角急也書者譏宣公飬牲不謹敬)曷為不復卜(據定十五年牛死改卜牛)養牲
養二卜帝牲不吉則扳稷牲而卜之(帝天帝不吉者有災先卜帝牲)
(養之有災更引稷牲卜以為天牲養之凡當二卜復不吉則不郊)帝牲在于滌三月
(滌宮名養帝牲三牢之處謂之滌者取具蕩滌清潔)于稷者唯具是視(視其身體具無)
(災害而已不特養于滌宫所以降稷尊帝)郊則曷為必祭稷王者必以其
祖配王者則曷為必以其祖配自内出者無匹不行
(匹合也)自外至者無主不止(必得主人乃止天道幽遠故推人道以接之)
(穀梁傳)之口緩詞也傷自牛作也(牛自傷口非備災之道不至也故以緩詞)
(言之)事之變也乃者亡乎人之辭也(重𤼵傳者嫌牛死與卜郊不從)
(異也)
諸侯宗廟社稷之祭俎豆既陳聞王及后之喪則
廢禮也天王崩於十月告喪於魯史策巳書乃斬
衰奔赴之時而僭用郊祀所謂失禮之中又失禮
也乃不郊者以在滌之牛口傷而改卜之牛又死
也不然郊矣春秋之書微而顯此類是也猶三望
者可巳不當為之辭
葬匡王
四越月而葬其禮略也會葬不書卿微者也書之
見王室之微諸侯之慢王也
(附錄左傳)晉侯伐鄭及郔鄭及晉平士會入盟(郔杜注鄭地今河南)
(延津縣為夏楚侵鄭傳)
楚子伐陸渾之戎(陸公羊作賁公羊穀梁無之字)
(左傳)楚子伐陸渾之戎(在伊川)遂至于雒(雒水杜注出上雒冢領山至河)
(南鞏縣入河)觀兵于周疆定王使王孫滿勞楚子(王孫滿周大夫)
楚子問鼎之大小輕重焉(示欲偪周取天下)對曰在德不在
鼎昔夏之方有德也(禹之世)遠方圖物(圖畫山川奇異之物而獻之)
貢金九牧(使九州之牧貢金)鑄鼎象物(象所圖物著之于鼎)百物而為
之備使民知神姦(圖鬼神百物之形使民逆偹之)故民入川澤山林
不逢不若(若順也不遇妖怪不順之物)螭魅罔兩(螭山神獸形魅怪物㒺兩水神)
莫能逢之用能協于上下以承天休桀有昏德鼎遷
于商載祀六百(載祀皆年)商紂暴虐鼎遷于周德之休明
雖小重也(不可遷)其姦回昏亂雖大輕也(言可移)天祚明
德有所底止(底致也)成王定鼎于郟鄏(郟鄏杜注今河南也武王遷之)
(成王定之)卜世三十卜年七百天所命也周德雖衰天命
未改鼎之輕重未可問也
楚與陸渾之戎本無夙憾今無故伐之而觀兵周
疆且問鼎之輕重其黠驁無王之罪著矣内外傳
皆以楚莊為賢不知其終身之小善不足以蓋此
大惡也先儒以稱爵為襃觀此則知其必不可通
矣
夏楚人侵鄭
(左傳)夏楚人侵鄭鄭即晉故也
晉靈徇貨黨賊以失鄭趙盾合諸侯以侵之而不
能服今成公即位息兵踰年而鄭人棄楚即晉蓋
知楚氛日熾有蠶食陳鄭之心而欲依霸國以自
固也
秋赤狄侵齊(地譜洺州春秋赤狄之地赤狄始見經)
赤狄隗姓其地在潞州以北近晉而遠於齊忽舉
侵齊之師知晉之無能為也楚横於南狄擾於北
以中國之無霸耳
宋師圍曹
(左傳)宋文公即位三年殺母弟須及昭公子武氏之謀
也使戴桓之族攻武氏于司馬子伯之館盡逐武穆
之族(事竝在文十八年)武穆之族以曹師伐宋秋宋師圍曹
報武氏之亂也
宋鮑簒弑得國逐武穆之族二族以曹師伐宋春
秋不書非討罪不足書也鮑不知自反恃衆彊以
逞志於曹不待貶而惡見矣
冬十月丙戌鄭伯蘭卒
(左傳)冬鄭穆公卒初鄭文公有賤妾曰燕姞(姞南燕姓)夢天
使與已蘭(蘭香草)曰余為伯鯈余而祖也(伯鯈南燕祖)以是
為而子(以蘭為女子名)以蘭有國香人服媚之如是(媚愛也欲令人)
(愛之如蘭)既而文公見之與之蘭而御之辭曰妾不才幸
而有子將不信敢徵蘭乎(懼將不見信故欲計所賜蘭為懷子月數)公曰
諾生穆公名之曰蘭文公報鄭子之妃曰陳媯(鄭子文公)
(叔父子儀也漢律淫季父之妻曰報)生子華子臧子臧得罪而出(出奔宋)
誘子華而殺之南里(事在僖十六年南里杜注鄭地)使盜殺子臧于
陳宋之間(在僖二十四年)又娶于江生公子士朝于楚楚人
酖之及葉而死(葉杜注楚地南陽葉縣今河南葉縣南有古城)又娶于蘇生
子瑕子俞彌俞彌早卒洩駕惡瑕(洩駕鄭大夫)文公亦惡
之故不立也公逐羣公子公子蘭奔晉從晉文公伐
鄭(在僖三十年)石癸曰(石癸鄭大夫)吾聞姬姞耦其子孫必蕃
(姞姓宜為姬配耦)姞吉人也后稷之元妃也(姞姓之女為后稷妃周是以興)
(故曰吉人)今公子蘭姞甥也天或啟之必將為君其後必
蕃先納之可以亢寵(亢極也)與孔將鉏侯宣多納之盟
于太宫而立之(太宮鄭祖廟)以與晉平穆公有疾曰蘭死
吾其死乎吾所以生也刈蘭而卒(傳言穆氏所以大興于鄭天所啟也)
葬鄭穆公(穆公羊作繆)
不月闕文也葬速禮不備也
四年春王正月公及齊侯平莒及郯莒人不肯公伐莒
取向(郯國名今山東郯城縣西南有故城向杜注莒邑寰宇志莒州南有向城今屬山東青州府)
(左傳)四年春公及齊侯平莒及郯莒人不肯公伐莒取
向非禮也平國以禮不以亂伐而不治亂也(責公不先以禮)
(治之而用伐)以亂平亂何治之有無治何以行禮
(公羊傳)此平莒也其言不肯何辭取向也(為公取向作辭也)
(穀梁傳)及者内為志焉爾平者成也不肯者可以肯也
伐猶可取向甚矣莒人辭不受治也伐莒義兵也
(討不釋怨)取向非也乘義而為利也
周官合方氏掌除邦國之怨惡則釋四鄰之怨而
成其好固義所當為也然必已之義可以服人然
後人能降心以相從魯宣齊惠身為大惡苟有人
心者莫不藏惡况莒郯相怨魯乃挾齊之威要以
必從則莒人之不肯宜也又以兵加莒而取其邑
則惡甚於齊惠矣
秦伯稻卒
夏六月乙酉鄭公子歸生弑其君夷
(左傳)楚人獻黿于鄭靈公(穆公大子夷也)公子宋與子家將見
(宋子公也子家歸生)子公之食指動(第二指也)以示子家曰他日我
如此必嘗異味及入宰夫將解黿相視而笑公問之
(問所笑)子家以告及食大夫黿召子公而弗與也(欲使指動)
(無效)子公怒染指于鼎嘗之而出公怒欲殺子公子公
與子家謀先(先公為難)子家曰畜老猶憚殺之(六畜)而况君
乎反譖子家子家懼而從之夏弑靈公書曰鄭公子
歸生弑其君夷權不足也(子家權不足以禦亂懼譖而從弑君故書以首惡)
君子曰仁而不武無能逹也(初稱畜老仁也不討子公是不武也故不能自)
(通于仁道而陷弑君之罪)凡弑君稱君君無道也稱臣臣之罪也
鄭人立子良(穆公庶子)辭曰以賢則去疾不足(去疾子良名)以
順則公子堅長乃立襄公(襄公堅也)襄公將去穆氏(逐羣兄弟)
而舍子良(以其讓已)子良不可曰穆氏宜存則固願也若
將亡之則亦皆亡去疾何為乃舍之皆為大夫
歸生身為正卿久執兵柄聞宋之逆謀執而誅之
猶反手耳宋有逆志而與歸生謀先必知其夙有
無君之心也聞而不禁則賊由歸生審矣觀鄭人
討亂斲子家之棺則當時國論固以為首惡非孔
子作春秋而後歸獄也
赤狄侵齊
以齊之彊而洺州之狄連歲侵之晉霸之衰與齊
之無政竝見矣
秋公如齊公至自齊
宣公簒弑齊實縱之故既以田賂復僕僕而往朝
焉會盟書至始於桓公之盟唐朝大國而書至始
於宣公之如齊蓋由二公身為大惡有自危之心
以得返為幸故特行飲至之禮耳
(附錄左傳)初楚司馬子良生子越椒子文曰(子文子良兄)必殺
之是子也熊虎之狀而豺狼之聲弗殺必滅若敖氏
矣諺曰狼子野心是乃狼也其可畜乎子良不可子
文以為大慼及將死聚其族曰椒也知政乃速行矣
無及于難且泣曰鬼猶求食若敖氏之鬼不其餒而
(而語助言必餒)及令尹子文卒鬭般為令尹(般子文之子子揚)子越
為司馬(子越即越椒)蔿賈為工正譖子揚而殺之子越為
令尹己為司馬(賈為椒譖子揚而已得椒位)子越又惡之(惡賈)乃以
若敖氏之族圄伯嬴于轑陽而殺之(圄囚也伯嬴蔿賈也轑陽杜注)
(楚邑)遂處烝野將攻王王以三王之子為質焉弗受(烝野)
(杜注楚邑三王文成穆)師于漳澨(漳澨杜注漳水邊漳水出新城沶鄉縣至當陽縣與沮水)
(合)秋七月戊戌楚子與若敖氏戰于皋滸(皋滸杜注楚地)伯
棼射王汏輈及鼓跗著于丁寧(伯棼越椒也輈車轅汏過也箭過車轅上)
(跗所以架鼓丁寧鉦也)又射汰輈以貫笠轂(兵車無蓋尊者則邊人執笠依轂而)
(立以禦寒暑名曰笠轂此言箭過車轅及王之蓋)師懼退王使巡師曰吾先
君文王克息獲三矢焉伯棼竊其二盡于是矣(所以釋楚)
(師之懼心)鼓而進之遂滅若敖氏初若敖娶于䢵(䢵杜注國名今)
(湖廣安陸縣有鄖城)生鬭伯比若敖卒從其母畜于䢵淫于䢵
子之女生子文焉䢵夫人使棄諸夢中(夢杜注澤名江夏安陸縣)
(有雲夢城今湖廣雲夢縣治)虎乳之䢵子田見之懼而歸夫人以
告遂使收之楚人謂乳穀謂虎於菟故命之曰鬭穀
於菟以其女妻伯比實為令尹子文其孫箴尹克黃
(箴尹官名克黃子揚之子)使于齊還及宋聞亂其人曰不可以入
矣箴尹曰棄君之命獨誰受之(言雖奔他國獨誰受此棄命之人)君
天也天可逃乎遂歸復命而自拘于司敗王思子文
之治楚國也曰子文無後何以勸善使復其所改命
曰生(易其名言更生)
冬楚子伐鄭
(左傳)冬楚子伐鄭鄭未服也(前年楚侵鄭不獲成故)
胡氏安國謂歸生弑君諸侯未有致討者而楚人
至焉故書爵以與之然商臣之次厥貉楚子旅之
觀兵問鼎竝以爵書則春秋無以書爵為襃之義
明矣自宣成而下楚勢益張故君將則稱君大夫
將乃稱人耳
日講春秋解義卷二十七
