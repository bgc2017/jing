欽定四庫全書
日講春秋解義卷四十八
昭公
三年春王正月
(附錄左傳)三年春王正月鄭游吉如晉送少姜之葬梁丙
與張趯見之(二子晉大夫)梁丙曰甚矣哉子之為此来也
(卿共妾葬過禮甚)子大叔曰將得已乎昔文襄之霸也其務
不煩諸侯令諸侯三歲而聘五歲而朝有事而會不
協而盟君薨大夫弔卿共葬事夫人士弔大夫送葬
足以昭禮命事謀闕而已(朝聘以昭禮盟會以謀闕)無加命矣(命有)
(常)今嬖寵之喪不敢擇位而數于守適(不敢以其位卑而令禮數)
(如守適夫人)惟懼獲戾豈敢憚煩少姜有寵而死齊必繼
室今兹吾又將来賀不唯此行也張趯曰善哉吾得
聞此數也然自今子其無事矣譬如火焉(火心星)火中
寒暑乃退(心以季夏昏中而暑退季冬旦中而寒退)此其極也能無退乎
晉將失諸侯諸侯求煩不獲(言將不能復煩諸侯)二大夫退子
大叔告人曰張趯有知其猶在君子之後乎(譏其無隐諱)
丁未滕子原卒(原公羊作泉)
(左傳)丁未滕子原卒同盟故書名
(附錄左傳)齊侯使晏嬰請繼室于晉(復以女繼少姜)曰寡君使嬰
曰寡人願事君朝夕不倦將奉質幣以無失時則國
家多難是以不獲不腆先君之適(謂少姜)以備内官焜
燿寡人之望則又無禄早世隕命寡人失望君若不
忘先君之好惠顧齊國辱收寡人徼福于大公丁公
(二公齊先君)照臨敝邑鎮撫其社稷則猶有先君之適及
遺姑姊妹若而人(言如常人不敢譽)君若不棄敝邑而辱使
董振擇之(董正也振整也言選擇精審也)以備嬪嬙寡人之望也韓
宣子使叔向對曰寡君之願也寡君不能獨任其社
稷之事未有伉儷在縗絰之中是以未敢請君有辱
命惠莫大焉若惠顧敝邑撫有晉國賜之内主豈唯
寡君舉羣臣實受其貺其自唐叔以下實寵嘉之既
成昏(許昏成)晏子受禮(受賓享之禮)叔向從之宴相與語叔
向曰齊其何如(問興衰)晏子曰此季世也吾弗知齊其
為陳氏矣公棄其民而歸于陳氏齊舊四量豆區釜
鍾四升為豆各自其四以登于釜(四豆為區區斗六升四區為釜釡六)
(斗四升登成也)釜十則鍾(六斛四斗)陳氏三量皆登一焉鍾乃大
矣(登加也加一謂加舊量之一也以五升為豆五豆為區五區為釡則區二斗釡八斗鍾八斛)以
家量貸而以公量收之(貸厚而收薄)山木如市弗加于山
魚鹽蜃蛤弗加于海(價如在山海不加貴)民參其力二入于公
而衣食其一(言公重賦斂)公聚朽蠧而三老凍餒(三老謂上夀中)
(夀下夀皆八十已上不見養遇)國之諸市屨賤踊貴(踊刖足者屨言刖多)民人
痛疾而或燠休之(燠休痛念之聲謂陳氏也)其愛之如父母而歸
之如流水欲無獲民將焉辟之箕伯直柄虞遂伯戲
(四人皆舜後陳氏之先)其相胡公大姬已在齊矣(胡公四人之後周始封陳)
(之祖大姬其妃也言陳氏將有國其先祖鬼神已共在齊)叔向曰然雖吾公室今
亦季世也戎馬不駕卿無軍行公乘無人卒列無長
(百人為卒言人皆非其人非其長)庶民罷敝而公室滋侈道殣相望
而女富溢尤(嬖寵之家)民聞公命如逃寇讎欒郤胥原狐
續慶伯降在皂隸(八姓晉舊臣之族也皂隸賤官)政在家門民無所
依君日不悛以樂慆憂(慆蔵也)公室之卑其何日之有
讒鼎之銘曰(讒鼎鼎名)昧旦丕顯後世猶怠(昧旦早起也丕大也言夙)
(興以務大顯後世猶觧怠)况日不悛其能久乎晏子曰子將若何
叔向曰晉之公族盡矣肸聞之公室將卑其宗族枝
葉先落則公從之肸之宗十一族惟羊舌氏在而已
肸又無子(無賢子)公室無度幸而得死豈其獲祀初景
公欲更晏子之宅曰子之宅近市湫隘囂塵不可以
居請更諸爽塏者(爽明塏燥)辭曰君之先臣容焉臣不足
以嗣之于臣侈矣且小人近市朝夕得所求小人之
利也敢煩里旅(旅衆也不敢勞衆為己宅)公笑曰子近市識貴賤
乎對曰既利之敢不識乎公曰何貴何賤于是景公
繁于刑有鬻踊者故對曰踊貴屨賤既已告于君故
與叔向語而稱之景公為是省于刑君子曰仁人之
言其利博哉晏子一言而齊侯省刑詩曰君子如祉
亂庶遄已(詩小雅如行也祉福也遄疾也言君子行福則庶幾亂疾止也)其是之謂
乎及晏子如晉公更其宅反則成矣既拜(拜謝新宅)乃毁
之而為里室皆如其舊(本壊里室以大晏子之宅故復之)則使宅人
反之(還其故室)且諺曰非宅是卜唯隣是卜(卜良鄰)二三子
先卜隣矣(二三子謂隣人)違卜不祥君子不犯非禮(去儉即奢為非)
(禮)小人不犯不祥古之制也吾敢違諸乎卒復其舊
宅公弗許因陳桓子以請乃許之夏四月鄭伯如
晉公孫段相甚敬而卑禮無違者晉侯嘉焉授之以
策(策賜命之書)曰子豐有勞于晉國(子豐段之父)余聞而弗忘
賜女州田(州杜注縣屬河内郡本周邑)以胙乃舊勲伯石再拜稽
首受策以出君子曰禮其人之急也乎伯石之汰也
一為禮于晉猶荷其禄况以禮終始乎詩曰人而無
禮胡不遄死其是之謂乎初州縣欒豹之邑也(豹欒盈族)
及欒氏亡(在㐮二十三年)范宣子趙文子韓宣子皆欲之文
子曰溫吾縣也(州本屬溫溫趙氏邑)二宣子曰自郤稱以别三
𫝊矣(郤稱晉大夫始受州自是州與溫别)晉之别縣不唯州誰獲治之
文子病之乃舍之二子曰吾不可以正議而自與也
皆舍之及文子為政趙獲曰(獲文子子)可以取州矣文子
曰退二子之言義也(二子二宣子也)違義禍也余不能治余
縣又焉用州其以徼禍也君子曰弗知實難知而弗
從禍莫大焉有言州必死豐氏故主韓氏(舊以韓氏為主人)
伯石之獲州也韓宣子為之請之為其復取之之故
(為七年豐氏歸州張本)
夏叔弓如滕五月葬滕成公(滕始書葬)
(左傳)五月叔弓如滕葬滕成公子服椒為介及郊遇懿
伯之忌敬子不入(忌怨也懿伯椒之叔父敬子叔弓也叔弓禮椒為之辟仇)惠伯
曰(惠伯子服椒)公事有公利無私忌椒請先入乃先受館
敬子從之(𫝊言叔弓之有禮)
魯未嘗會小國之葬以㐮公之葬滕子親来故厚
報而使卿共事夫天王之葬魯有不會或使微者
往比事以觀而其罪益著矣
(附錄左傳)晉韓起如齊逆女(為平公逆)公孫蠆為少姜之有寵
也以其子更公女而嫁公子(更嫁公女)人謂宣子子尾欺
晉晉胡受之宣子曰我欲得齊而遠其寵(寵謂子尾)寵將
来乎秋七月鄭罕虎如晉賀夫人且告曰楚人日
徵敝邑以不朝立王之故(楚靈王新立)敝邑之往則畏執
事其謂寡君而固有外心其不往則宋之盟云(云交相見)
進退罪也寡君使虎布之宣子使叔向對曰君若辱
有寡君在楚何害修宋盟也君苟思盟寡君乃知免
于戾矣君若不有寡君雖朝夕辱于敝邑寡君猜焉
君實有心何辱命焉君其往也苟有寡君在楚猶在
晉也張趯使謂太叔曰自子之歸也(歸在此年春)小人糞
除先人之敝廬曰子其將来今子皮實来小人失望
大叔曰吉賤不獲来(賤非上卿)畏大國尊夫人也且孟曰
而將無事吉庶幾焉(孟張趯也庶幾如趯言)
秋小邾子来朝
(左傳)小邾穆公来朝季武子欲卑之穆叔曰不可曹滕
二邾實不忘我好敬以逆之猶懼其貳又卑一睦焉
(一睦謂小邾)逆羣好也其如舊而加敬焉志曰能敬無災
又曰敬逆来者天所福也季孫從之
昭公即位之初大國来聘小國来朝雖仍邦交之
舊然權臣擅國公室無民昭公中主無大過人之
材故不能撥亂反正而先儒刻責之深亦未得其
實也
八月大雩
(左傳)八月大雩旱也
(附錄左傳)齊侯田于莒(莒齊東竟)盧蒲嫳見泣且請曰余髮如
此種種余奚能為(嫳慶封黨㐮二十八年放之于竟種種短也自言衰老不能復為害)
公曰諾吾告二子(二子子雅子尾)歸而告之子尾欲復之子
雅不可曰彼其髮短而心甚長其或寝處我矣九月
子雅放盧蒲嫳于北燕(恐其復作亂)
冬大雨雹
北燕伯款出奔齊
(左傳)燕簡公多嬖寵欲去諸大夫而立其寵人冬燕大
夫比以殺公之外嬖(比相親比)公懼奔齊書曰北燕伯款
出奔齊罪之也
(榖梁傳)其曰北燕從史文也
凡國君出奔不言其逐之者亦不著其所以出燕
大夫殺君之寵人以脅而出之其罪大矣而苐書
款奔所謂存王法不誅其人身也
(附錄左傳)十月鄭伯如楚子産相楚子享之賦吉日(吉日詩小)
(雅宣王田獵之詩楚王欲與鄭伯共田故賦之)既享子産乃具田備王以田
江南之夢(楚之雲夢跨江南北)齊公孫竈卒(竈子雅)司馬竈見
晏子曰(司馬竈齊大夫)又喪子雅矣晏子曰惜也子旗不免
殆哉(以其不臣子旗子雅之子)姜族弱矣而媯將始昌(媯陳氏)二惠
競爽猶可(子雅子尾皆齊惠公之孫競強也爽明也)又弱一个焉姜其危
哉
四年春王正月大雨雹(雹公羊榖梁俱作雪)
(左傳)大雨雹季武子問于申豐曰(申豐魯大夫)雹可禦乎對
曰聖人在上無雹雖有不為災古者日在北陸而蔵
冰(陸道也謂夏十二月日在虚危冰堅而蔵之)西陸朝覿而出之(謂夏三月日在)
(昴畢蟄蟲出而用冰春分之中奎星朝見東方)其藏冰也深山窮谷固隂沍
寒于是乎取之(沍閉也必取積隂之冰所以道逹其氣使不為災)其出之也
朝之禄位賓食喪祭于是乎用之其藏之也黑牡秬
黍以享司寒(黑牡黑牲也秬黑黍也司寒玄冥北方之神故物皆用黑有事于冰故祭其神)
其出之也桃&KR0707;棘矢以除其災(桃弓棘箭所以禳除凶邪將御至尊故)
其出入也時食肉之禄冰皆與焉(食肉之禄謂在朝廷治其職事就官)
(食者)大夫命婦喪浴用冰祭寒而藏之(享司寒)獻羔而啓
之(二月春分獻羔祭韭始開冰室)公始用之(公先用優尊)火出而畢賦(火星)
(昏見東方謂三月四月中)自命夫命婦至于老疾無不受冰山人
取之縣人𫝊之(山人虞官也縣人遂屬)輿人納之隷人藏之夫
冰以風壯而以風出(順春風而散用)其藏之也周其用之也
徧則冬無愆陽(愆過也謂冬溫)夏無伏隂(伏隂謂夏寒)春無凄風
秋無苦雨雷出不震無菑霜雹癘疾不降民不夭札
今藏川池之冰棄而不用(既不蔵深山窮谷之冰又火出不畢賦有餘則棄之)
風不越而殺雷不發而震(越散也言隂陽失序雷風為害)雹之為菑
誰能禦之七月之卒章藏冰之道也(七月詩豳風卒章曰二之日鑿)
(冰冲冲謂十二月鑿而取之三之日納于凌隂凌隂冰室也四之日其蚤獻羔祭韭謂二月春分蚤開冰)
(室以薦宗廟)
季氏專國有無君之心隂陽失位故冬春之閒大
雨雹者再而申豐乃以為藏冰非法之故或有畏
而不敢正言或黨附季孫曲為之說以蔽君之聽
要之皆名教之罪人也
(附錄左傳)四年春王正月許男如楚楚子止之遂止鄭伯
復田江南許男與焉(前年楚子已與鄭伯田江南故言復)使椒舉如晉
求諸侯二君待之(鄭許二君)椒舉致命曰寡君使舉曰日
君有惠賜盟于宋(宋盟在㐮二十七年)曰晉楚之從交相見也
以歲之不易寡人願結驩于二三君使舉請閒君若
苟無四方之虞則願假寵以請于諸侯晉侯欲勿許
司馬侯曰不可楚王方侈天或者欲逞其心以厚其
毒而降之罰未可知也其使能終亦未可知也晉楚
唯天所相不可與争君其許之而修德以待其歸若
歸于德吾猶將事之况諸侯乎若適淫虐楚將棄之
吾又誰與爭公曰晉有三不殆其何敵之有國險而
多馬齊楚多難(多簒試之禍)有是三者何鄉而不濟對曰
恃險與馬而虞隣國之難是三殆也四嶽(東嶽岱西嶽華南嶽)
(衡北嶽恒)三塗(三塗杜注在河南陸渾縣南水經注伊水歴崖口山峡也壁立如闕即古三塗山在)
(今河南嵩縣)陽城(陽城杜注在陽城縣東北今河南登封縣北車嶺山是也)大室(大室杜注)
(在陽城縣西北即嵩高也在今河南登封縣北)荆山(荆山杜注在新城沶鄉縣南在今湖廣南漳縣)
(西南)中南(中南杜注在始平武功縣南在今陜西長安縣南)九州之險也是不
一姓冀之北土(燕代)馬之所生無興國焉恃險與馬不
可以為固也從古以然是以先王務修德音以亨神
人(亨通也)不聞其務險與馬也鄰國之難不可虞也或
多難以固其國啟其疆土或無難以喪其國失其守
宇(于國則四垂為宇)若何虞難齊有仲孫之難而獲桓公至
今賴之(仲孫公孫無知事在莊九年)晉有里㔻之難而獲文公是
以為盟主(里克㔻鄭事在僖九年)衞郉無難敵亦喪之(閔二年狄滅衞)
(僖二十五年衞滅邢)故人之難不可虞也恃此三者而不修政
德亡于不暇又何能濟君其許之紂作淫虐文王惠
和殷是以隕周是以興夫豈争諸侯乃許楚使使叔
向對曰寡君有社稷之事是以不獲春秋時見(言不得自)
(往謙辭)諸侯君實有之何辱命焉椒舉遂請昏(蓋楚子使舉時)
(兼使求昏)晉侯許之楚子問于子産曰(子産時從鄭簡公在楚)晉其
許我諸侯乎對曰許君晉君少安不在諸侯其大夫
多求(貪也)莫匡其君在宋之盟又曰如一若不許君將
焉用之(焉用宋盟)王曰諸侯其來乎對曰必來從宋之盟
承君之歡不畏大國(大國晉也)何故不來不来者其魯衞
曹邾乎曹畏宋邾畏魯魯衞偪于齊而親于晉唯是
不来其餘君之所及也誰敢不至王曰然則吾所求
者無不可乎對曰求逞于人不可與人同欲盡濟
夏楚子蔡侯陳侯鄭伯許男徐子滕子頓子胡子沈子
小邾子宋世子佐淮夷會于申(楚子專會諸侯始此)
(左傳)夏諸侯如楚魯衞曹邾不會曹邾辭以難公辭以
時祭衞侯辭以疾(如子産言)鄭伯先待于申六月丙午楚
子合諸侯于申椒舉言于楚子曰臣聞諸侯無歸禮
以為歸今君始得諸侯其慎禮矣霸之濟否在此會
也夏啓有鈞臺之享(啓禹子鈞臺杜注河南陽翟縣南有鈞臺陂在今河南禹州城)
(北關外)商湯有景亳之命(景亳杜注河南鞏縣西南有湯亭或言亳即偃師按今河)
(南偃師縣南有景山即此)周武有孟津之誓(孟津即盟津也)成有岐陽之
蒐(周成王歸自奄大蒐于岐山之陽岐山杜注在扶風美陽縣西北在今陜西岐山縣境)康有
酆宫之朝(酆杜注在始平鄠縣東有靈臺括地志鄠縣東三十五里有豐宫今属陜西西安府)
穆有塗山之會(周穆王會諸侯于塗山塗山杜注在夀春東北今山在江南懷遠縣東南)齊
桓有召陵之師(在僖四年)晉文有踐土之盟(在僖二十八年)君其
何用宋向戌鄭公孫僑在諸侯之良也君其選焉(選擇)
(所用)王曰吾用齊桓王使問禮于左師與子産左師曰
小國習之大國用之敢不薦聞獻公合諸侯之禮六
(其禮六儀也宋公爵故獻公禮)子産曰小國共職敢不薦守獻伯子
男會公之禮六(鄭伯爵故獻伯子男會公之禮其禮同所從言之異)君子謂合
左師善守先代子産善相小國王使椒舉侍于後以
規過(規正二子之過)卒事不規王問其故對曰禮吾未見者
有六焉又何以規(左師子産所獻六禮楚皆未嘗行)宋大子佐後至
王田于武城久而弗見椒舉請辭焉(請王辭謝之)王使往
曰屬有宗祧之事于武城(言為宗廟田獵)寡君將堕幣焉敢
謝後見(堕布也輸也恨其後至故言將因諸侯會布幣乃相見)徐子吴出也以
為貳焉故執諸申楚子示諸侯侈椒舉曰夫六王二
公之事(六王啓湯武成康穆也二公齊桓晉文)皆所以示諸侯禮也諸
侯所由用命也夏桀為仍之會有緡叛之(仍緡杜注皆國名)
商紂為黎之蒐東夷叛之(黎杜注東方國名)周幽為大室之
盟戎狄叛之(大室中嶽)皆所以示諸侯汰也諸侯所由棄
命也今君以汰無乃不濟乎王弗聽子産見左師曰
吾不患楚矣汰而愎諫不過十年左師曰然不十年
侈其惡不遠遠惡而後棄善亦如之德遠而後興(為十)
(三年楚弑其君𫝊)
晉霸始衰齊首背之平公猶屢合諸侯以討焉自
齊莊公死齊與晉平晉侯自是不復出與會盟故
楚虔遂合諸侯借討亂之名以逞其貪暴雖虔終
自敗而天下之大勢遂不可復挽矣其原皆由晉
政不綱諸卿植黨列國彊家争附之以固其私而
怠於公義也春秋之初亂臣賊子國人鄰國皆應
時致討其後乃有受其賂而不討與之會以定其
位者至於楚虔則天下諸侯奉為盟主而屬服焉
以晉之季世屢以賂釋亂賊而不討諸侯離心勢
己外潰六卿則而象之權復内移以至流毒於生
民如是其烈也
楚人執徐子
吴晉通使道必由徐徐吴出也故雖屬楚而不禁
吴晉之通故楚既與之會而又執之不言歸者在
會而執尋釋之也
秋七月楚子蔡侯陳侯許男頓子胡子沈子淮夷伐吴
(左傳)秋七月楚子以諸侯伐吴宋大子鄭伯先歸(經所以更)
(叙諸侯)宋華費遂鄭大夫從
執齊慶封殺之
(左傳)使屈申圍朱方(朱方杜注吴邑慶封所封也屈申屈蕩子)八月甲申克
之執齊慶封而盡滅其族(慶封以㐮二十八年奔吴八月無甲申日誤)將
戮慶封椒舉曰臣聞無瑕者可以戮人慶封唯逆命
是以在此(逆命謂性不恭順)其肯從于戮乎(言不肯默而從戮)播于
諸侯焉用之王弗聽負之斧鉞以徇于諸侯使言曰
無或如齊慶封弑其君弱其孤以盟其大夫(齊崔杼弑君慶)
(封其黨也故以弑君罪責之)慶封曰無或如楚共王之庶子圍弑
其君兄之子麇而代之以盟諸侯王使速殺之
(公羊傳)此伐吴也其言執齊慶封何為齊誅也其為齊
誅奈何慶封走之吴吴封之于防然則曷為不言伐
防不與諸侯專封也慶封之罪何脅齊君而亂齊國
也
(榖梁傳)此入而殺其不言入何也慶封封乎吴鍾離(言時)
(殺慶封于鍾離實不入吴)其不言伐鍾離何也不與吴封也慶封
其以齊氏何也為齊討也靈王使人以慶封令于軍
中曰有若齊慶封弑其君者乎慶封曰子一息我亦
且一言曰有若楚公子圍弑其兄之子而代之為君
者乎軍人粲然皆笑(粲然盛笑貌)慶封弑其君而不以弑
君之罪罪之者慶封不為靈王服也不與楚討也春
秋之義用貴治賤用賢治不肖不以亂治亂也孔子
曰懷惡而討雖死不服其斯之謂與
春秋書殺他國大夫之法有二凡有罪而當誅者
曰某人殺某若楚人殺陳徵舒是也無罪者書執
而殺之若執蔡世子有以歸用之執陳行人干徵
師殺之是也慶封有與弑其君之罪而不書殺齊
慶封慶封不為楚虔服也懷惡而討雖死不服故
不得純以討賊之辭書
遂滅賴(頼公羊榖梁俱作厲)
(左傳)遂以諸侯滅賴賴子面縛銜璧士袒輿櫬從之造
于中軍王問諸椒舉對曰成王克許(在僖六年)許僖公如
是王親釋其縛受其璧焚其櫬王從之遷賴于鄢(鄢杜)
(注楚邑)楚子欲遷許于賴使鬭韋龜與公子棄疾城之
而還(為許城也鬭韋龜子文之玄孫)申無宇曰楚禍之首將在此矣
召諸侯而来伐國而克城竟莫校(謂築城于外竟諸侯無與争)王
心不違民其居乎(言將有事不得安也)民之不處其誰堪之不
堪王命乃禍亂也
(榖梁傳)遂繼事也
九月取鄫
(左傳)九月取鄫言易也莒亂著丘公立而不撫鄫(著丘公去)
(疾也)鄫叛而来故曰取凡克邑不用師徒曰取
(公羊傳)其言取之何滅之也滅之則其言取之何内大
惡諱也
㐮六年莒人滅鄫尚未絶其祀以為附庸今魯復
取之莒不書伐莒鄫叛而来不用師徒也
(附錄左傳)鄭子産作丘賦(丘十六井當出馬一匹牛三頭今子産别賦其田如魯哀公十)
(一年之用田賦)國人謗之曰其父死于路(謂子國為尉氏所殺)己為蠆
尾(謂子産重賦毒&KR0675;百姓)以令于國國將若之何子寬以告(子寬)
(鄭大夫)子産曰何害苟利社稷死生以之且吾聞為善
者不改其度故能有濟也民不可逞度不可改(度法也)
詩曰禮義不愆何恤于人言(逸詩)吾不遷矣(遷移也)渾罕
曰(渾罕子寬)國氏其先亡乎君子作法于涼其敝猶貪(涼薄)
(也)作法于貪敝將若之何姬在列者(在列國也)蔡及曹滕
其先亡乎偪而無禮(蔡偪楚曺滕偪宋)鄭先衞亡偪而無法
(偪晉楚)政不率法而制于心民各有心何上之有(子産權時)
(救急渾罕譏之正道)冬吴伐楚入棘櫟麻(棘櫟麻杜注皆楚東鄙邑譙國鄼縣)
(東北有棘亭汝隂新蔡縣東北有櫟亭今河南新蔡縣北野櫟店即古櫟城也魏收志安陽縣治麻城在)
(今江南碭山縣境)以報朱方之役(朱方役在此年秋)楚沈尹射奔命
于夏汭(夏汭杜注漢水曲入江今夏口也亦曰漢口在今湖廣江夏縣吴兵在東北楚盛兵在東)
(南以絶其後)箴尹宜咎城鍾離(宜咎本陳大夫㐮二十四年奔楚)薳啓彊
城巢然丹城州來(然丹鄭穆公孫㐮十九年奔楚)東國水不可以城
(東國即頼之故國也)彭生罷賴之師(彭生楚大夫罷鬭韋龜城賴之師)
冬十有二月乙卯叔孫豹卒
(左傳)初穆子去叔孫氏及庚宗(成十六年辟僑如之難庚宗杜注魯地今山東)
(泗水縣有庚宗亭)遇婦人使私為食而宿焉問其行告之故
哭而送之(婦人聞而哭之)適齊娶于國氏生孟丙仲壬夢天
壓已弗勝(穆子夢也)顧而見人黑而上僂(上僂肩傴)深目而豭
喙(口象猪)號之曰牛助余乃勝之旦而皆召其徒無之
(徒從者)且曰志之(志識也)及宣伯奔齊(宣伯僑如穆子之兄成十六年奔齊)
饋之(穆子饋宣伯)宣伯曰魯以先子之故將存吾宗必召
女召女何如對曰願之久矣(蓋忿言)魯人召之不告而
歸既立所宿庚宗之婦人獻以雉問其姓(女生曰姓謂子也)
對曰余子長矣能奉雉而從我矣召而見之則所夢
也未問其名號之曰牛曰唯皆召其徒使視之遂使
為豎(豎小臣)有寵長使為政(為家政)公孫明知叔孫于齊
(公孫明齊大夫子明)歸未逆國姜子明取之(國姜孟仲母)故怒其子
長而後使逆之(子孟丙仲壬)田于丘蕕(丘蕕杜注地名)遂遇疾焉
豎牛欲亂其室而有之強與孟盟不可(欲使從己孟不肯)叔
孫為孟鐘曰爾未際(際接也孟未與諸大夫相接見)饗大夫以落之
(以豭猪血釁鐘曰落)既具(饗禮具)使豎牛請日(請饗日)入弗謁出命
之日(詐命日)及賓至聞鐘聲牛曰孟有北婦人之客(北婦)
(人國姜也客謂公孫明)怒將往牛止之賓出使拘而殺諸外(殺孟)
(丙)牛又強與仲盟不可仲與公御萊書觀于公(莱書公御)
(士名仲與之私遊觀于公宫)公與之環使牛入示之(示叔孫)入不示
出命佩之牛謂叔孫見仲而何(而何如何)叔孫曰何為曰
不見既自見矣(言仲已自往見公)公與之環而佩之矣遂逐
之奔齊疾急命召仲牛許而不召杜洩見告之饑渴
授之戈(杜洩叔孫氏宰也牛不食叔孫叔孫怒欲使杜洩殺之)對曰求之而至
又何去焉豎牛曰夫子疾病不欲見人使寘饋于个
而退(个東西廂)牛弗進則置虛命徹(寫器令空示若叔孫已食命去之)十
二月癸丑叔孫不食乙卯卒(三日絶糧)牛立昭子而相之
(昭子叔孫豹之庶子叔孫婼)公使杜洩葬叔孫豎牛賂叔仲昭子
與南遺(昭子叔仲帶也南遺季氏家臣)使惡杜洩于季孫而去之(憎洩)
(不與己同志)杜洩將以路葬且盡卿禮(路王所賜叔孫車)南遺謂
季孫曰叔孫未乘路葬焉用之且冡卿無路介卿以
葬不亦左乎(冡卿謂季孫介次也謂叔孫)季孫曰然使杜洩舍路
不可曰夫子受命于朝而聘于王(夫子謂叔孫聘在㐮二十四年)王
思舊勲而賜之路復命而致之君君不敢逆王命而
復賜之使三官書之吾子為司徒實書名(謂季孫也書名定位)
(號)夫子為司馬與工正書服(謂叔孫也服車服之器工正所書)孟孫
為司空以書勲今死而弗以是棄君命也書在公府
而弗以是廢三官也若命服生弗敢服死又不以將
焉用之乃使以葬季孫謀去中軍豎牛曰夫子固欲
去之(誣叔孫以媚季孫)
五年春王正月舍中軍
(左傳)五年春王正月舍中軍卑公室也(罷中軍季孫稱左師孟氏稱右)
(師叔孫氏則自以叔孫為軍名)毁中軍于施氏成諸臧氏(季孫不欲親其議勅)
(二家會諸大夫發毁置之計又取其令名)初作中軍三分公室而各有其
一季氏盡征之叔孫氏臣其子弟孟氏取其半焉及
其舍之也四分公室季氏擇二(簡擇取二分)二子各一皆
盡征之而貢于公以書使杜洩告于殯曰(告叔孫之柩)子
固欲毁中軍既毁之矣故告杜洩曰夫子唯不欲毁
也故盟諸僖閎詛諸五父之衢(皆在㐮十一年)受其書而投
之(投擲也)帥士而哭之(痛叔孫之見誣)叔仲子謂季孫曰帶受
命于子叔孫曰葬鮮者自西門(不以夀終為鮮西門非魯朝正門)季
孫命杜洩(命使從西門)杜洩曰卿喪自朝魯禮也吾子為
國政未改禮而又遷之(遷易也)羣臣懼死不敢自也(自從)
(也)既葬而行(以辟禍)仲至自齊(仲壬聞喪而来)季孫欲立之南遺
曰叔孫氏厚則季氏薄彼實家亂子弗與知不亦可
乎南遺使國人助豎牛以攻諸大庫之庭(攻仲壬也魯城内有)
(大庭氏之虚于其上作庫)司宫射之中目而死豎牛取東鄙三十
邑以與南遺(取叔孫氏邑)昭子即位朝其家衆曰豎牛禍
叔孫氏使亂大從(使從于亂一云使亂大和順之道)殺適立庶又披
其邑將以赦罪(披析也謂以邑與南遺昭子不知豎牛餓殺其父故但言其見罪)罪
莫大焉必速殺之豎牛懼奔齊孟仲之子殺諸塞關
之外(齊魯界上關)投其首于寕風之棘上(寕風杜注齊地)仲尼曰
叔孫昭子之不勞不可能也(不以立已為功勞)周任有言曰
為政者不賞私勞不罰私怨詩云有覺德行四國順
之(詩大雅覺直也言德行直則四方順從之)初穆子之生也莊叔以周易
筮之(莊叔穆子父得臣也)遇明夷䷣(離下坤上明夷)之謙䷎(艮下坤上)
(謙明夷初九變為謙)以示卜楚丘(椘丘卜人姓名)曰是將行(行出奔)而歸
為子祀(奉祭祀)以讒人入其名曰牛卒以餒死明夷日
也(離為日)日之數十(甲至癸)故有十時亦當十位(日中當王食時)
(當公平旦為卿雞鳴為士夜半為皂人定為輿黃昏為隸日入為僚晡時為僕日昳為臺隅中日出闕不)
(在第尊王公曠其位)自王已下其二為公其三為卿日上其中
(日中盛明故以當王)食日為二(公位)旦日為三(卿位)明夷之謙明而
未融其當旦乎(融朗也離在坤下日在地中之象又變為謙謙道卑退故曰明而未融日)
(明未融故曰其當旦乎)故曰為子祀(莊叔卿也卜豹為卿故知為子祀)日之謙
當鳥故曰明夷于飛(離為日為鳥離變為謙日光不足故當烏鳥飛行故曰于飛)
明而未融故曰垂其翼(于日為未融于鳥為垂翼)象日之動(日動物也)
(雖有夷傷其動不爽君子象之)故曰君子于行(明夷初九得位有應君子象也在明傷之)
(世居謙下之位故將辟難而行)當三在旦故曰三日不食(旦位在三又非食時)
(故曰三日不食)離火也艮山也離為火火焚山山敗(離艮合體故)
于人為言(艮為言)敗言為讒(為離所焚故言敗)故曰有攸往主
人有言言必讒也(離變為艮故言有所往往而見焚故主人有言言而見敗故必讒言)
純離為牛(易離上離下離畜牝牛吉故言純離為牛)世亂讒勝勝將適離
故曰其名為牛(離焚山則離勝譬世亂則讒勝山焚則離獨存故知名為牛也豎牛非牝)
(牛故不吉)謙不足飛不翔(謙道冲退故飛不遠翔)垂不峻翼不廣(峻高)
(也翼垂下故不能廣遠)故曰其為子後乎(不遠翔故知不遠去)吾子亞卿
也抑少不終(旦日正卿之位莊叔父子世為亞卿位不足以終盡卦體蓋引而致之)
(公羊傳)舍中軍者何復古也然則曷為不言三卿五亦
有中三亦有中(言㐮十一年作三軍時不言作中軍者以五軍有中三軍亦有中若言作)
(中軍便疑是五之中故變言作三軍今則竟言舍中軍矣)
(榖梁傳)貴復正也
初作三軍三分公室而各有其一及其舍之也四
分公室季氏擇二二家各一皆盡征之而貢于公
蓋季孫乘㐮公之幼弱作三軍以奪公室之民而
孟叔之民尚有屬公者至是則無一民之屬於公
而季氏得二兵彊權盛不獨公若綴旒即二家亦
不得不為屬役矣兵權有國之司命三綱兵政之
本原觀中軍之作舍而昭公見逐之勢成矣季氏
無君其臣則而效之南蒯叛陽貨專而季斯囚亦
必至之理也三軍之作舍皆自季氏而經書之若
國政何也季氏專魯數世矣惟行父既老數年中
孟孫蔑叔孫豹少與邦交之事宿嗣父位則聘問
大國盟會諸侯皆宿專之㐮公幼弱豹蔑皆賢三
軍之作非宿為之而誰哉至昭公時則宿專制魯
政又積二十餘年其主三軍之舍固不待言矣
楚殺其大夫屈申
(左傳)楚子以屈申為貳于吴乃殺之以屈生為莫敖(生屈)
(建子)使與令尹子蕩如晉逆女過鄭鄭伯勞子蕩于汜
勞屈生于菟氏(汜菟氏杜注皆鄭地)晉侯送女于邢丘子産相
鄭伯會晉侯于郉丘(傳言楚強諸侯畏敵其使)
屈申楚重臣也楚靈疑忌而戮之以為貳于吴而
未有顯迹毋乃欲加之罪乎然申為人臣君弑不
能討國亂不能去北面而事寇讎其見殺也亦自
取焉耳
公如晉
(左傳)公如晉自郊勞至於贈賄無失禮晉侯謂女叔齊
曰魯侯不亦善于禮乎對曰魯侯焉知禮公曰何為
自郊勞至于贈賄禮無違者何故不知對曰是儀也
不可謂禮禮所以守其國行其政令無失其民者也
今政令在家(在大夫)不能取也有子家羈弗能用也(羈莊)
(公玄孫懿伯也)奸大國之盟陵虐小國(謂代莒取鄆)利人之難(謂往)
(年莒亂取鄫)不知其私(不自知有私難)公室四分民食于他(他謂三家)
思莫在公不圖其終(無為公謀終始者)為國君難將及身不
恤其所禮之本末將于此乎在而屑屑焉習儀以亟
言善于禮不亦遠乎君子謂叔侯于是乎知禮(時晉侯亦)
(失政叔齊以此諷諫)
昭公如晉凡七見止者一及河而不至者五惟此
年得成禮而反然以莒人之愬幾復見止盖季氏
自結於晉之彊家再世矣乘亂而取鄆者季氏受
其逋逃叛邑者季氏乃欲止公晉侯之不明諸臣
之黨惡季孫之竊國專利多方以陷其君先儒皆
置而不論獨苛責公不知公之過惟娶於吴蓋欲
藉吴以抗季氏其他實未見失德凡左氏所譏皆
季氏之誣詞𫝊者習焉而不察耳
(附錄左傳)晉韓宣子如楚送女叔向為介鄭子皮子大叔
勞諸索氏(索氏杜注河南成皋縣東有大索城今在滎陽縣東北)太叔謂叔向
曰楚王汰侈已甚子其戒之叔向曰汰侈已甚身之
災也焉能及人若奉吾幣帛慎吾威儀守之以信行
之以禮敬始而思終終無不復(事皆可復行)從而不失儀
(從順也)敬而不失威道之以訓辭奉之以舊法考之以
先王(以先王之禮成其好)度之以二國(度晉楚之勢而行之)雖汰侈若我
何及楚楚子朝其大夫曰晉吾仇敵也苟得志焉無
恤其他今其来者上卿上大夫也若吾以韓起為閽
(刖足使守門)以羊舌肸為司宫(加宫刑)足以辱晉吾亦得志
矣可乎大夫莫對薳啓彊曰可苟有其備何故不可
耻匹夫不可以無備况恥國乎是以聖王務行禮不
求耻人朝聘有珪(珪以為信)享頫有璋(享饗也頫見也既朝聘而享見也)
小有述職(諸侯適天子曰述職)大有巡功(天子廵守曰廵功)設机而不
倚爵盈而不飲(言務行禮)宴有好貨(宴飲以貨為好衣服車馬在客所無)飱
有陪鼎(熟食為飱陪加鼎所以厚殷勤)入有郊勞出有贈賄禮之至
也國家之敗失之道也(失朝聘宴好之道)則禍亂興城濮之
役晉無楚備以敗于邲(言兵禍始于城濮)邲之役楚無晉備
以敗于鄢自鄢以來晉不失備而加之以禮重之以
睦是以楚弗能報而求親焉既獲姻親又欲耻之以
召寇讎備之若何誰其重此若有其人耻之可也若
其未有君亦圖之晉之事君臣曰可矣求諸侯而麇
至(麇羣也)求昏而薦女君親送之上卿及上大夫致之
猶欲耻之君其亦有備矣不然奈何韓起之下趙成
中行吴魏舒范鞅知盈(皆三軍之將佐也成趙武之子吴荀偃之子)羊舌
肸之下祁午張趯籍談女齊梁丙張骼輔躒苖賁皇
皆諸侯之選也韓㐮為公族大夫韓須受命而使矣
(㐮韓無忌子須起之門子年雖幼己任出使)箕㐮郉帶(二人韓氏族)叔禽叔椒
子羽(皆韓起庶子)皆大家也韓賦七邑皆成縣也(成縣賦百乘也)
羊舌四族皆強家也(銅鞮伯華叔向叔魚叔虎兄弟四人)晉人若喪韓
起楊肸五卿八大夫(五卿趙成以下八大夫祁午以下)輔韓須楊石
(石叔向子食我也)因其十家九縣(韓氏七羊舌氏四而言十家舉大數也羊舌四家共)
(二縣故但言強家)長轂九百(長轂戎車也縣百乘)其餘四十縣遺守四
千(計遺守國者尚有四千乘)奮其武怒以報其大恥伯華謀之(伯華)
(叔向兄)中行伯魏舒帥之(伯中行吴)其蔑不濟矣君將以親
易怨(失婚姻之親)實無禮以速寇而未有其備使羣臣往
遺之禽以逞君心何不可之有王曰不榖之過也大
夫無辱(謝薳啓彊)厚為韓子禮王欲敖叔向以其所不知
而不能(言叔向之多知)亦厚其禮韓起反鄭伯勞諸圉(圉杜注鄭)
(地在今把縣南)辭不敢見禮也(以奉使君命未反故)鄭罕虎如齊娶
于子尾氏(自為逆也)晏子驟見之陳桓子問其故對曰能
用善人民之主也(謂授子産政)
夏莒牟夷以牟婁及防兹来奔(防兹杜注城陽平昌縣西南有防亭姑幕縣東)
(北有兹亭今平昌故城在山東安丘縣西南姑幕故城在諸城縣西北)
(左傳)夏莒牟夷以牟婁及防兹来奔牟夷非卿而書尊
地也
(公羊傳)莒牟夷者何莒大夫也莒無大夫此何以書重
地也其言及防兹來奔何不以私邑累公邑也
(穀梁傳)以者不以者也来奔者不言出(以其方向内也)及防兹
以大及小也莒無大夫其曰牟夷何也以其地来也
以地来則何以書也重地也
春秋於邾莒大夫例不書姓名微也然以地叛雖
賤必名終為不義不可滅矣以婁牟及防兹以公
邑及私邑也季孫宿為魯盗故邾莒之盗以氣類
而相從㐮二十一年公如晉邾庶其以地来奔宿
納之今公如晉莒牟夷以地来奔宿又納之㐮公
如楚宿取卞公懼不敢入今又乘公之適晉亟招
叛人俾莒訴而致討於公盖時欲置其君於罟擭
陷穽之中他年見逐而終不能歸其兆已見於此
矣
秋七月公至自晉
(左傳)莒人愬于晉(愬魯受牟夷)晉侯欲止公范獻子曰不可
人朝而執之誘也討不以師而誘以成之惰也為盟
主而犯此二者無乃不可乎請歸之閒而以師討焉
乃歸公秋七月公至自晉
莒人以受牟夷愬于晉幾被執辱歴三時乃得歸
故以告於廟也
戊辰叔弓帥師敗莒師于蚡泉(蚡公羊作濆榖梁作賁杜注魯地地譜云魯東)
(竟之地)
(左傳)莒人来討(討受牟夷)不設備戊辰叔弓敗諸蚡泉莒未
陳也
(公羊傳)濆泉者何直泉也(謂此泉直上而出)直泉者何湧泉也
(榖梁傳)狄人謂賁泉失台號從中國名從主人
中軍既毁季孫自為一軍力全而勢彊二家共為
一軍力分而勢弱不獨公為所制而二家亦屬役
焉故取鄆受叛者季孫而莒人來討則使叔弓應
敵也
秦伯卒
(公羊傳)何以不名秦者夷也匿嫡之名也(謂嫡子生而不名令于四)
(竟擇勇猛者立之)其名何(文十八年秦伯罃卒宣四年秦伯稻卒書名)嫡得之也
(言罃稻獨以嫡得立)
經書諸侯之卒不名者多矣當時不以名赴史承
而書之聖人不能益也𫝊者於此獨曲為之說誤
矣
冬楚子蔡侯陳侯許男頓子沈子徐人越人伐吴(越始見經)
(左傳)冬十月楚子以諸侯及東夷伐吴以報棘櫟麻之
役(役在四年)薳射以繁揚之師會于夏汭(薳射楚大夫會楚子也)越
大夫常夀過帥師會楚子于瑣(瑣杜注楚地當在今江南霍丘縣東)聞
吴師出薳啓彊帥師從之遽不設備吴人敗諸鵲岸
(鵲岸杜注廬江舒縣有鵲尾渚今江南繁昌縣西南大江中有鵲洲)楚子以馹至于羅
汭(羅水名)吴子使其弟蹶由犒師楚人執之將以釁鼓
王使問焉曰女卜來吉乎對曰吉寡君聞君將治兵
于敝邑卜之以守龜曰余亟使人犒師請行以觀王
怒之疾徐而為之備尚克知之(言吴令龜如此)龜兆告吉曰
克可知也君若驩焉好逆使臣滋敝邑休怠而忘其
死亡無日矣今君奮焉震電馮怒(馮盛也)虐執使臣將
以釁鼓則吴知所備矣敝邑雖羸若早修完其可以
息師(息楚之師)難易有備可謂吉矣且吴社稷是卜豈為
一人使臣獲釁軍鼓而敝邑知備以禦不虞其為吉
孰大焉國之守龜其何事不卜一臧一否其誰能常
之城濮之兆其報在邲(城濮之戰楚卜吉其效乃在邲)今此行也其
庸有報志乃弗殺楚師濟于羅汭沈尹赤會楚子(沈尹)
(赤楚大夫)次于莱山薳射帥繁揚之師先入南懷楚師從
之及汝清(南懷汝清杜注皆楚界當在今江淮間)吴不可入(有備)楚子遂
觀兵于坻箕之山(坻箕之山今江南巢縣南有躊躇山輿地志即坻箕山也)是行
也吴早設備楚無功而還以蹶由歸楚子懼吴使沈
尹射待命于巢薳啓彊待命于雩婁禮也(善有備)
楚病吴故通越以制吴猶晉病楚故通吴以制楚
也越常夀過始見經而稱人越驟彊也或曰不可
云沈子徐越伐吴猶戚之會吴以鄫故稱人耳楚
虔身負大惡王法所不宥也而恃彊逞暴為修怨
之師諸侯及徐越從之有黨惡之罪先儒乃以為
善楚而進越過矣
(附錄左傳)秦后子復歸于秦(元年奔晉)景公卒故也(終五稔之言)
日講春秋觧義卷四十八
