欽定四庫全書
日講春秋解義卷十
莊公
七年春夫人姜氏會齊侯于防(防杜注魯地)
(左傳)七年春文姜會齊侯于防齊志也
(穀梁傳)婦人不會會非正也
文姜數與齊侯會至齊地則姦發夫人至魯地則
齊侯之志
夏四月辛卯夜恒星不見夜中星隕如雨(隕公羊作霣辛卯夜穀梁)
(夜作昔)
(左傳)夏恒星不見夜明也星隕如雨與雨偕也(恒常也常見之)
(星應見之時而不見日光不以昏没至夜猶明也如而也偕俱也夜半星落而且雨星與雨俱下也)
(公羊傳)恒星者何列星也(常以時列見)列星不見則何以知
夜之中星反也(反者星復其位也星反在夜半之後則知向者不見之時是夜中矣)如
雨者何如雨者非雨也非雨則曷為謂之如雨不修
春秋曰雨星不及地尺而復(不修春秋魯史記舊文不及地尺而復謂不至)
(地而没也)君子修之曰星霣如雨(明其狀似雨爾不當言雨星)何以書
記異也
(穀梁傳)恒星者經星也(經常也謂常列宿)日入至于星出謂之
昔不見者可以見也夜中星隕如雨其隕也如雨是
夜中與春秋著以傳著疑以傳疑中之幾也而曰夜
中著焉爾(著著見也幾微也言春秋之書皆以實錄今星隕而雨則夜中之時幾微難知而曰)
(夜中必是事之著見而有據爾非臆度而知也)何用見其中也失變而錄其
時則夜中矣(失變不知星變始于何時也言經以何事知其夜中以失星變之始而錄其已)
(隕之時揆度刻漏則正當夜中矣)其不曰恒星之隕何也我知恒星
之不見而不知其隕也(此解不得言恒星之隕也)我見其隕而接
于地者則是雨說也著于上見于下謂之雨著于下
不見于上謂之隕豈雨說哉(此又解不言雨星而言隕星之意)
恒星天之經星常見者也如雨言衆也先儒謂前
此五國連兵抗拒王命後此齊晉更霸政歸盟主
先王之紀綱法度掃滅殆盡故恒星宜見而不見
衆星不當隕而隕天人相感之理信可畏也經書
星隕隕石隕霜或先或後立文各異蓋星在天有
象先見星而後見其隕石與霜則旣隕而後見耳
秋大水
(穀梁傳)高下有水災曰大水
無麥苗
(左傳)秋無麥苗不害嘉穀也(黍稷尚可更種故曰不害嘉穀)
(公羊傳)無苗則曷為先言無麥而後言無苗(苗禾也生曰苗秀曰)
(禾)一災不書(一穀之災不書于經也)待無麥然後書無苗何以
書記災也
(穀梁傳)麥苗同時也(麥與黍稷之苗同時死)
周之秋夏正之五月也麥熟苗將秀而大水漂蕩
則麥苗俱無矣春秋謹而書之畏天災重民命也
此亦周人即以子月為春之徵若夏時之秋則麥
之登旣久而穀將成熟不復有苗矣
冬夫人姜氏會齊侯于穀(穀杜注齊地濟北穀城縣今山東東阿縣治故穀城是也)
(穀梁傳)婦人不會會非正也(再發傳者防魯地穀齊邑故重發之)
春夫人姜氏會齊侯于防冬夫人姜氏會齊侯于
穀在齊在魯一歲宣淫者再人欲肆而廉恥喪惡
積不可掩矣以致無知簒弑之禍天理之不誣者也
八年春王正月師次于郎以俟陳人蔡人
(公羊傳)次不言俟此其言俟何託不得已也(師出本為下滅成諱)
(滅同姓故託以待二國為辭)
(穀梁傳)次止也俟待也
用大衆曰師次止也春秋書次其義不一伐而次
者有整兵慎戰之意蓋善之也救而次者有爰師
畏敵之意蓋譏之也若郎之次則無名妄動尤為
非義經書俟陳蔡而未明所事杜預謂期共伐郕
於情事為合賈逵范寗皆云陳蔡欲伐魯非也陳
蔡與魯隔遠未聞搆怨何因來伐且俟者相須同
行之辭非防敵拒寇之稱也
甲午治兵(治公羊作祠)
(左傳)八年春治兵于廟禮也
(公羊傳)祠兵者何出曰祠兵入曰振旅(出兵必祠于近郊殺牲以饗士)
(卒)其禮一也皆習戰也何言乎祠兵為久也曷為為
久吾將以甲午之日然後祠兵于是(諱為久留辭使若無欲滅同姓)
(之意)
(穀梁傳)出曰治兵習戰也入曰振旅習戰也治兵而陳
蔡不至矣兵事以嚴終(以嚴整終事)故曰善陳者不戰此
之謂也善為國者不師(道之以德齊之以禮四海賓服何師之為)善師者
不陳(師衆素嚴不須燿軍列陳)善陳者不戰(軍陳嚴整敵望而畏之莫敢戰)善戰
者不死(投兵勝地故無死者)善死者不亡(民盡其命無奔背散亡者)
此所治者即次郎之師也俟而不至暴師旣久則
有失伍故復申明軍法以整齊之其志非善之也
譏黷武也
夏師及齊師圍郕郕降于齊師(郕公羊作成)
(左傳)夏師及齊師圍郕郕降于齊師仲慶父請伐齊師
(仲慶父公子慶父也齊不與魯共其功故欲伐之)公曰不可我實不德齊師
何罪罪我之由夏書曰皋陶邁種德德乃降(書稱皋陶能行)
(布其德德乃下洽于民今引之斷章取證降義言皋陶能行布其德由其有德乃為人降服也)姑務
修德以待時乎
(公羊傳)成者何盛也(盛魯之同姓國)盛則曷為謂之成諱滅同
姓也曷為不言降吾師辟之也(辟滅同姓使若魯圍之而去成自從後降)
(于齊師也)
(穀梁傳)其曰降于齊師何不使齊師加威于郕也(使若齊無)
(武功而郕自降)
齊仇讎也郕同姓也及者内為志也郕降于齊師
者義不服也直書而其惡著矣
秋師還
(左傳)秋師還君子是以善魯莊公
(公羊傳)還者何善辭也此滅同姓何善爾病之也(慰勞其罷)
(病)曰師病矣曷為病之非師之罪也(君之使非師之罪也)
(穀梁傳)還者事未畢也遯也(郕已降而以未畢為文者蓋辟滅同姓之國示不卒)
(其事)
書師還者言師至是而始還也其次其及其還皆
不稱公者春秋之法内大惡諱莊公舉大衆會仇
讎以伐同姓暴師於外更歴三時力屈而後還無
名黷武非義害人未有若此之甚者故以為大惡
而諱不書公也
冬十有一月癸未齊無知弑其君諸兒
(左傳)齊侯使連稱管至父戍葵丘(二子齊大夫葵丘杜注齊地臨淄縣西有)
(地名葵丘今山東臨淄縣西有西安城葵丘在其處)瓜時而往曰及瓜而代期
戍公問不至(問命也)請代弗許故謀作亂僖公之母弟
曰夷仲年生公孫無知有寵于僖公衣服禮秩如適
(適大子)襄公絀之二人因之以作亂(二人連稱管至父)連稱有
從妹在公宮無寵使閒公(伺公之閒隙)曰捷吾以女為夫
人(捷克也宣無知之言)冬十二月(經書十一月癸未蓋月六日也傳云十二月傳誤)齊
侯游于姑棼遂田于貝丘(姑棼杜注齊地即薄姑也今山東博興縣東北有薄)
(姑城貝丘杜注齊地博昌縣有地名貝丘今山東博興縣南有貝中聚)見大豕從者曰
公子彭生也(公見大豕而從者見彭生蓋妖鬼)公怒曰彭生敢見射
之豕人立而啼公懼隊于車傷足喪屨反(還也)誅屨于
徒人費(誅責也)弗得鞕之見血走出遇賊于門(即連管之徒為)
(亂者)劫而東之費曰我奚御哉袒而示之背信之費請
先入(詐欲助賊)伏公而出鬭死于門中石之紛如死于階
下(齊小臣也)遂入殺孟陽于牀(孟陽亦齊小臣代公居牀)曰非君也不
類見公之足于戶下遂弑之而立無知初襄公立無
常(政令無常)鮑叔牙曰君使民慢亂將作矣奉公子小白
出奔莒(鮑叔牙小白傅小白僖公庶子)亂作管夷吾召忽奉公子糾
來奔(管夷吾召忽子糾傅子糾小白庶兄為九年公伐齊納子糾齊小白入于齊傳)初公孫
無知虐于雍廩(雍廩齊大夫為殺無知傳)
(穀梁傳)大夫弑其君以國氏者嫌也弑而代之也
弑君者連稱管至父而專罪無知者君弑而無知
受之則賊不在二子矣無知不稱公孫隱桓莊之
春秋凡賊皆名之也徒人費石之紛如皆死君難
而不見於經如費等乃便嬖私暱之臣逢君之惡
使百姓苦之者也與孔父之義形於色仇牧之不
畏彊禦而死於其職者異矣
九年春齊人殺無知
(左傳)九年春雍廩殺無知
(穀梁傳)無知之挈失嫌也稱人以殺大夫殺有罪也
傳稱齊公孫無知虐于雍廩九年春雍廩殺無知
則是殺無知者雍廩也而書齊人討賊之辭也弑
君之賊人人得而誅之所以使亂臣賊子無所容
於天地之間也無知不稱君已不能君齊人亦莫
之君也春秋之初王道猶未盡墜人心知有禮義
故州吁之弑衞人以為賊不踰年卒討之無知之
弑齊人以為賊踰年卒討之無知不成君而雍廩
得書人國猶有臣子也
公及齊大夫盟于蔇(蔇公羊穀梁作曁杜注魯地琅琊繒縣北有蔇亭在今山東嶧縣東)
(故鄫城)
(左傳)公及齊大夫盟于蔇齊無君也
(公羊傳)公曷為與大夫盟齊無君也然則何以不名為
其諱與大夫盟也使若衆然(鄰國之臣猶吾臣也君之于臣當告從命行而)
(反歃血約誓故諱使若悉得齊諸大夫而約束之者)
(穀梁傳)公不及大夫大夫不名無君也盟納子糾也不
日其盟渝也(變盟立小白)當齊無君制在公矣當可納而
不納故惡内也
及者内為志也蔇魯地也公邀齊大夫至魯地而
盟納子糾也大夫不名來者非一人也公於不共
戴天之仇生則屢與會好殁則謀定其國家而圖
其後嗣天理滅矣故書及以著其本心之喪失也
夏公伐齊納糾齊小白入于齊(納糾左作納子糾)
(左傳)夏公伐齊納子糾桓公自莒先入
(公羊傳)納者何入辭也其言伐之何伐而言納者猶不
能納也糾者何公子糾也何以不稱公子君前臣名
也(公子無去國之義去公子見臣于魯也)曷為以國氏(稱齊小白)當國也其
言入何簒辭也
(穀梁傳)當可納而不納齊變而後伐故乾時之戰不諱
敗惡内也大夫出奔反以好曰歸以惡曰入齊公孫
無知弑襄公公子糾公子小白不能存出亡齊人殺
無知而迎公子糾于魯公子小白不讓公子糾先入
又殺之于魯故曰齊小白入于齊惡之也
糾不稱子國非其國也入者難辭也小白繫齊宜
有國也按公穀荀子史記皆以子糾為兄小白為
弟程子以薄昭之言證小白為兄朱子以為疑左
傳史記杜預謂小白子糾為僖公子而程子以為
襄公子未知孰是而以經文斷之忽繫鄭而突不
繫鄭則嫡庶之辨也捷菑不繫邾而書弗克納則
長幼之辨也今小白繫齊則鄭忽之例也糾不稱
子而書納則捷菑之例也小白與糾當立不當立
之義明矣小白與糾當立不當立之義明而管仲
召忽之是非功罪亦辨直以經斷傳可也
秋七月丁酉葬齊襄公
九月乃葬亂故也無知己誅可以葬矣
八月庚申及齊師戰于乾時我師敗績(乾時杜注齊地時水在樂安縣)
(界支流旱則竭涸故曰乾時今樂安故城在山東博興縣北時水在縣南)
(左傳)秋師及齊師戰于乾時我師敗績公喪戎路傳乘
而歸(傳乘乘他車)秦子梁子以公旗辟于下道(二子公御及戎右也)
(以誤齊師)是以皆止(獲也)
(公羊傳)内不言敗此其言敗何伐敗也(伐誇大也)曷為伐敗
復讎也(復讎以死敗為榮)此復讎乎大國曷為使微者公也
公則曷為不言公不與公復讎也曷為不與公復讎
復讎者在下也(公實為不納子糾伐齊諸大夫以為不如以復讎伐之非誠心至意故不)
(與也)
内不言敗而乾時之敗不諱者能與讎戰雖敗猶
榮也傳稱公喪戎路傳乘而歸而經不書公何也
明公之志在納糾不知讎之當復也微者之戰不
名而書及者有之矣此書及何以别扵微者之戰
也上書公及齊大夫盟于蔇公伐齊納糾則此戰
公實主之不待傳而明矣
九月齊人取子糾殺之
(左傳)鮑叔帥師來言曰子糾親也請君討之管召讎也
請受而甘心焉乃殺子糾于生竇(生竇杜注魯地史記作笙瀆賈逵曰)
(句瀆也今山東曹州北有句陽古城即句瀆故地)召忽死之管仲請囚鮑叔
受之及堂阜而税之(堂阜杜注齊地東莞蒙陰縣西北有夷吾亭鮑叔解夷吾縛于)
(此因以為名今堂阜在山東蒙陰縣西北税脱同)歸而以告曰管夷吾治于
高傒(高傒齊卿高敬仲也言管仲治理政事之才多于敬仲)使相可也公從之
(公羊傳)其取之何内辭也脅我使我殺之也其稱子糾
何貴也其貴奈何宜為君者也
(穀梁傳)外不言取言取病内也取易辭也猶曰取其子
糾而殺之云爾十室之邑可以逃難百室之邑可以
隱死以千乘之魯而不能存子糾以公為病矣
魯殺子糾于生竇而經書齊人取之者齊令也是
猶齊人取於魯而殺之爾惡齊而亦以病魯也納
糾不稱子明不當立也此特書子明不當殺也不
目桓公而稱齊人并其國人而罪之也廢立之際
權寄於當國大臣齊大夫始謀不審旣與魯盟而
欲立之終乃假手於魯以加刃焉則皆不得辭其
罪矣
冬浚洙(洙水出魯國東北西南入沇水下合泗)
(公羊傳)洙者何水也浚之者何深之也曷為深之畏齊
也(洙在魯北齊所由來)曷為畏齊也辭殺子糾也(時魯見脅於齊微弱可恥)
(故諱使若辭不肯殺子糾齊自取殺之畏齊怒而為備也)
(穀梁傳)浚洙者深洙也著力不足也
洙水在魯北齊伐魯之道也魯雖殺子糾猶有畏
齊之心故浚而深之以備齊也公不能明刑政結
人心以自強於為治使大國畏之而以畏齊浚洙
不知固國以保民為本輕用民力妄興大役適足
以摇邦本况洙水近在魯城之北欲恃此以不恐
即此見謀國之無人而召侮於隣敵矣
十年春王正月公敗齊師于長勺(長勺杜注魯地)
(左傳)十年春齊師伐我公將戰曹劌讀見(曹劌鲁人)其鄉人
曰肉食者謀之又何閒焉(肉食在位者閒猶與也)劌曰肉食者
鄙未能遠謀乃入見問何以戰公曰衣食所安茀敢
專也必以分人對曰小惠未徧民弗從也(衣食所惠不過左右)
(故曰未徧)公曰犧牲玉帛弗敢加也必以信(祝辭不敢以小為大以惡)
(為美)對曰小信未孚(孚大信也)神弗福也公曰小大之獄雖
不能察必以情(必盡已情察審也)對曰忠之屬也(上思利民忠也)可
以一戰戰則請從公與之乘(共乘兵車)戰于長勺公將鼓
之劌曰未可齊人三鼔劌曰可矣齊師敗績公將馳
之劌曰未可下視其轍(視車跡也)登軾而望之曰可矣遂
逐齊師既克公問其故對曰夫戰勇氣也一鼓作氣
再而衰三而竭彼竭我盈故克之夫大國難測也懼
有伏焉(恐詐奔)吾視其轍亂望其旗靡故逐之
(榖梁傳)不日疑戰也(言不尅日而戰以詐相襲)疑戰而曰敗勝内也
(謂勝在内)
長勺之戰以報乾時之役魯地而齊師至焉疑罪
之在齊也乃經扵齊不書伐而魯書敗意在責魯
何也觀長勺之勝魯非甚弱必不能與齊敵也使
莊公移乾時之戰於桓公見戕之時移長勺之戰
於齊襄未死之日則勝亦榮也敗亦榮也莊公之
師不以復父讎而以納讎人之子旣敗而逞忿以
勦民設詐以怒敵敗固為恥而勝亦不足道矣故
主魯而以詐戰書其義可謂深切著明矣
二月公侵宋(此書侵之始)
(公羊傳)曷為或言侵或言伐觕者曰侵(侵者兵加其竟而已以罪輕無)
(深責焉于義為麤)精者曰伐(執詞以伐于義為精)戰不言伐圍不言戰
入不言圍滅不言入書其重者也
(穀梁傳)侵時此其月何也乃深其怨于齊又退侵宋以
衆其敵惡之故謹而月之
潜師掠境曰侵宋魯未嘗有隙莊公以僥倖得志
於齊遂舉無名之師乘勝以掠宋境皆召兵之道
非保國之謀所以致次郎之師也
三月宋人遷宿(此遷國之始)
(公羊傳)遷之者何不通也以地還之也(還繞也宋欲遷宿先繞取其地)
(使不得通四方宿窮從宋求遷故得言遷)子沈子曰不通者蓋因而臣之
也(宿不得通四方宿君遷宋因臣有之)
(穀梁傳)遷亡辭也(為人所遷則無復國家故曰亡辭)其不地宿不復見
也(國亡不復見經)遷者猶未失其國家以往者也(謂自遷者)
遷國之例有二其以自遷為文者邢遷于夷儀衞
遷于帝丘之類是也以遷國為文者宋人遷宿齊
師遷紀郱鄑郚之類是也宿介宋魯之閒屬宋而
親魯宋人以為貳而遷之自是亡矣然遷之使屬
役扵己而不滅其社稷宗廟尚知有所畏忌則是
王澤之未竭也僖文以後有滅國無遷國矣
夏六月齊師宋師次于郎公敗宋師于乘丘(乘丘杜注魯地西漢)
(泰山郡有乘丘縣顔師古曰即春秋乘丘也括地志乘丘在瑕丘縣西北今山東滋陽縣西有古瑕丘城)
(左傳)夏六月齊師宗師次于郎公子偃曰(公子偃魯大夫)宋師
不整可敗也宋敗齊必還請擊之公弗許自雩門竊
出蒙皋比而先犯之(雩門魯南城門皋比虎皮)公從之大敗宋師
于乘丘齊師乃還
(公羊傳)其言次于郎何伐也伐則其言次何齊與伐而
不與戰故言伐也(此解本所以當言伐意謂若齊本與宋共伐而但不與戰則既成乎)
(伐可言伐也)我能敗之故言次也(此解本所以不言伐言次之意言二國纔止次)
(未成于伐魯即能敗宋師齊師罷去故不言伐言次也)
(穀梁傳)次止也畏我也不日疑戰也疑戰而曰敗勝内
也
齊以長勺之役宋以公侵之故致怨扵魯連兵境
上意欲乘釁報復固為無名之師魯不能修辭執
禮以退二國而偷一時之便攻其不備以積怨怒
鄰亦非安國便民之道也故次者不以其事勝者
不以其理蓋交譏之
秋九月荆敗蔡師于莘以蔡侯獻舞歸(舞穀梁作武莘杜注蔡地在今)
(河南汝陽縣境)
(左傳)蔡哀侯娶于陳息侯亦娶焉息媯將歸過蔡蔡侯
曰吾姨也(妻之姊妹曰姨)止而見之弗賓(不禮敬也)息侯聞之怒
使謂楚文王曰伐我吾求救于蔡而伐之楚子從之
秋九月楚敗蔡師于莘以蔡侯獻舞歸
(公羊傳)荆者何州名也(州謂九州冀兗青徐揚荆豫梁雍)州不若國國
不若氏氏不若人人不若名名不若字字不若子蔡
侯獻舞何以名絶曷為絶之獲也曷為不言其獲不
與夷狄之獲中國也
(穀梁傳)荆者楚也何為謂之荆狄之也何為狄之聖人
立必後至天子弱必先叛故曰荆狄之也蔡侯何以
名也絶之也何為絶之獲也中國不言敗此其言敗
何也中國不言敗蔡侯其見獲乎其言敗何也釋蔡
侯之獲也(諱獲故止言敗)以歸猶愈乎執也(諱見執故言以歸)
楚祝融之後其先鬻熊為文王師封於丹陽而始
見經以州舉者僣號稱王肆毒於上國也諸侯不
生名而書敗書入書滅而以其君歸者則名以不
能守其國又不能守於位而甘為臣僕故賤之也
蔡侯獻舞潞子嬰兒沈子嘉許男斯頓子牂胡子
豹曹伯陽邾子益皆名而夔子不名雖國滅而身
執其義不可屈也
冬十月齊師滅譚譚子奔莒(此書滅國之始譚杜注譚國在濟南平陵縣西南今)
(山東歴城縣東南有譚城)
(左傳)齊侯之出也過譚譚不禮焉及其入也諸侯皆賀
譚又不至冬齊師滅譚譚無禮也譚子奔莒同盟故
也
(公羊傳)何以不言出國已滅矣無所出也
諸侯國滅失地則名而譚子不名者蓋其所失者
事大國之禮而未嘗有可滅之罪故恕之也滅而
書奔責不死於其位也不書出國亡無所出也不
書名者已無取滅之罪為彊大所併出於不幸而
義未可絶也齊桓於圖霸之初用管仲攻瑕之術
肆其兵威凌暴弱小以恐懼天下之諸侯譚之亡
也特出於不幸耳故存其爵而不比於失地之君
楚子滅弦弦子奔黃狄滅温温子奔衞義猶是也
十有一年春王正月
夏五月戊寅公敗宋師于鄑(鄑杜注魯地當在今山東兗州府境與元年在都昌)
(縣西者乃二地)
(左傳)十一年夏宋為乘丘之役故侵我公禦之宋師未
陳而薄之敗諸鄑凡師敵未陳曰敗某師(謂設權譎變詐以勝)
(敵彼我未得成列成列而未得用故以未陳獨敗為文)皆陳曰戰(堅而有備各得其所成敗)
(决于志力者也)大崩曰敗績(師徒橈敗喪其功績故曰敗績)得儁曰克(克勝也戰)
(勝其師獲得其雄儁者)覆而敗之曰取某師(覆隱也攻其不備若網羅所掩覆一)
(軍皆見禽制故曰取)京師敗曰王師敗績于某(王者無敵于天下故以自敗為)
(文明天下莫之得挍)
(穀梁傳)内事不言戰舉其大者其日成敗之也(結日列陳不以)
(詐相襲得敗師之道故曰成)宋萬之獲也
宋師再至再敗兵禍旋及其君魯雖再勝國亦困
於兵矣傳書侵我經不書侵蓋與長勺義同
秋宋大水
(左傳)秋宋大水公使弔焉曰天作淫雨害于粢盛若之
何不弔對曰孤實不敬天降之災又以為君憂拜命
之辱臧文仲曰(臧文仲魯大夫)宋其興乎禹湯罪已其興也
悖焉(悖勃同盛貌)桀紂罪人其亡也忽焉(忽速貌)且列國有
凶稱孤禮也言懼而名禮其庶乎(言懼罪已名禮稱孤其庶庶幾于興)
旣而聞之曰公子御說之辭也(御說宋莊公子)臧孫逹曰是
宜為君有恤民之心
(公羊傳)何以書記災也外災不書此何以書及我也(時魯)
(亦有水災書魯則宋災不見两舉則煩文不省故詭例書外以見内也)
(穀梁傳)外災不書此何以書王者之後也高下有水災
曰大水
春秋凡外災來告則書者諸侯之於四鄰有恤病
救急之義則告為得禮而不可以不弔故四國同
災許人不弔君子譏之凡志災皆所以示天戒之
當謹民隱之宜恤也
冬王姬歸于齊
(左傳)冬齊侯來逆共姬
(公羊傳)何以書過我也(時王者嫁女于齊塗過魯明當有送迎之禮在塗不稱婦者王)
(者無外故從在國辭)
(穀梁傳)其志過我也
王姬齊桓公夫人也主襄公之昏其罪大故書之
詳主桓公之昏其罪小故書之略此輕重之權衡
也春秋之義尊王朝抑列國惟王姬下嫁與列國
之女同辭而不異蓋以王姬雖貴其當執婦道與
公侯大夫士庶人之女同所以述天理訓萬世也
(附錄左傳)乘丘之役(在十年)公以金僕姑射南宮長萬(金僕姑矢)
(名南宮長萬宋大夫)公右歂孫生搏之(搏取也)宋人請之宋公靳
之(魯聽其得還戲而相愧曰靳)曰始吾敬子今子魯囚也吾弗敬
子矣病之(萬不以為戲而以為己病為宋萬弑君傳)
曰講春秋解義卷十
