欽定四庫全書
日講春秋解義卷二十一
僖公
二十有八年春晉侯侵曹晉侯伐衞
(左傳)二十八年春晉侯將伐曹假道于衞(曹在衞東故)衞人
弗許還自南河濟(南河杜注從汲郡南渡出衞南而東水經注河水逕東燕縣故城北)
(有棘津之名即此也棘津在今河南汲縣南)侵曹伐衞正月戊申取五鹿
二月晉郤縠卒原軫將中軍胥臣佐下軍上德也(先軫)
(以下軍佐超將中軍故曰上德)晉侯齊侯盟于斂盂(斂盂杜注衞地今直隸開州東)
(南斂盂聚是也齊侯以穀戍之迫故從晉求援)衞侯請盟晉人弗許衞侯欲
與楚國人不欲故出其君以說于晉衞侯出居于襄
牛(襄牛杜注衞地今屬河南歸德府)
(公羊傳)曷為再言晉侯非兩之也然則何以不言遂未
侵曹也未侵曹則其言侵曹何致其意也其意侵曹
則曷為伐衞晉侯將侵曹假塗于衛衞曰不可得則
固將伐之也(言欲侵曹而因衞之不肯假途遂伐衛則尚未侵曹而推其意故两書之也)
(穀梁傳)再稱晉侯忌也(以修曹衞之宿怨故再稱晉侯以刺之)
齊桓因蔡潰而伐楚故言遂此則侵曹既反而後
伐衞故再言晉侯皆各據事之實而書之非襃貶
所繫也晉文之興其勢與齊桓異齊桓之時楚雖
閒犯上國猶無遠圖故合諸侯正問罪之名以求
其服而已晉文之時則陳蔡鄭許久服於楚且與
之聯兵以圍宋又戍穀以逼齊非大挫其鋒楚禍
不息而楚子入居於申使子玉去宋非侵曹伐衛
多方以激之無由致楚而與之戰先儒乃專罪晉
侯之報怨且謂宜先伐陳蔡鄭許曹衛自服皆昧
於情實之論也
公子買戍衛不卒戍刺之
(左傳)公子買戍衛(晉伐衛衛楚之昏姻魯欲與楚故戍衛)楚人救衛不克
公懼于晉殺子叢以說焉(子叢公子買字)謂楚人曰不卒戍
也(詐告楚人之詞殺子叢在楚救衛下經在上者救衛之赴後至)
(公羊傳)不卒戍者何不卒戍者内辭也不可使往也不
可使往則其言戍衛何遂公意也(以不可使之事使其臣故為公諱言)
(使若臣不遵君命者然)刺之者何殺之也殺之則曷為謂之刺
之内諱殺大夫謂之刺之也(有罪無罪皆不得專殺故諱殺言刺之)
(穀梁傳)先名後刺殺有罪也公子啟曰不卒戍者可以
卒也可以卒而不卒譏在公子也刺之可也(公子啟魯大夫)
内殺大夫曰刺刺未有書其故者而曰不卒戍刺
之所以見其辭之不直情之甚私買之死實非其
罪不止於專殺大夫而已也公既附楚遣買戍衛
又懼晉而殺之詭辭以謝楚政刑如此其能國乎
楚人救衛
春秋凡書救者皆善此書救非善楚也見晉伐所
必救能致楚人分圍宋之師以出而戰克取威正
其謀之譎也故曰比事屬辭春秋之教
三月丙午晉侯入曹執曹伯卑宋人
(左傳)晉侯圍曹門焉多死(攻曹城門)曹人尸諸城上晉侯患
之聽輿人之謀曰稱舍于墓(輿衆也舍墓為將發冡)師遷焉曹
人兇懼(兇兇恐懼聲)為其所得者棺而出之(欲加禮晉師以免發冢之)
(禍)因其兇也而攻之三月丙午入曹數之以其不用
僖負羈而乘軒者三百人也且曰獻狀(軒大夫車言其無德居位)
(者多故責其功狀)令無入僖負羈之宫而免其族報施也(報飱)
(璧之施)魏犨顛頡怒曰勞之不圖報于何有爇僖負羈
氏(爇焚也)魏犨傷于胷公欲殺之而愛其材使問且視
之病將殺之魏犨束胷見使者曰以君之靈不有寕
也(言不以病故自安寕)距躍三百曲踊三百(距躍超越也曲踊跳踊也百猶勵也)
(盖三次勉勵為之)乃舍之殺顛頡以徇于師立舟之僑以為
戎右(舟之僑故虢臣閔二年奔晉以代魏犨為先歸張本)宋人使門尹般如晉
師告急(門尹般宋大夫時楚猶未觧宋圍)公曰宋人告急舍之則絶
告楚不許我欲戰矣齊秦未可若之何先軫曰使宋
舍我而賂齊秦藉之告楚我執曹君而分曹衛之田
以賜宋人(欲以激怒楚人)楚愛曹衛必不許也喜賂怒頑能
無戰乎(言齊秦喜得宋賂而怒楚之頑必自戰也不可告請故曰頑)公說執曹伯
分曹衛之田以畀宋人
(公羊傳)畀者何與也其言畀宋人何與使聽之也(與使聽其)
(獄也)曹伯之罪何甚惡也其甚惡奈何不可以一罪言
也
(穀梁傳)入者内弗受也日入惡入者也以晉侯而斥執
曹伯惡晉侯也(惡其忌怨深)畀與也其曰人何也不以晉
侯畀宋公也(畀上與下之詞故不以侯畀公)
曹雖即楚文之昭也晉侯苟修其訓典善其辭令
以鎮撫之曹伯羸者畏威懷德自當翻然改圖乃
遽興師而入其國執其君又分其田暴矣然使執
之以歸京師俾天子治其即楚之罪猶不失為霸
討今特欲致楚與戰乃以曹伯畀宋人而激其怒
何其譎也雖一戰而勝為諸夏盟主其功雖多其
道不足尚也
夏四月己巳晉侯齊師宋師秦師及楚人戰于城濮楚
師敗績
(左傳)楚子入居于申(申在方城内故曰入)使申叔去穀(二十六年由叔戍榖)
使子玉去宋曰無從晉師晉侯在外十九年矣而果
得晉國(晉侯生十七年而亡亡十九年而反凡三十六年至此年四十矣)險阻艱難
備嘗之矣民之情偽盡知之矣天假之年而除其害
(除惠懷吕郤)天之所置其可廢乎軍志曰允當則歸(軍志兵書)
(允當無求過分)又曰知難而退又曰有德不可敵此三志者
晉之謂矣子玉使伯棼請戰(伯棼子越椒也鬭伯比之孫)曰非敢
必有功也願以閒執讒慝之口(閒執猶塞也讒慝若蒍賈譏子玉之言)
王怒少與之師唯西廣東宫與若敖之六卒實從之
(楚有左右廣西廣即右廣也又大子有宫甲分取以給之若敖楚武王之祖父葬若敖者子玉之祖也六)
(卒子玉宗人之兵六百人言不悉師以益之)子玉使宛春告于晉師曰(宛春)
(楚大夫)請復衛侯而封曹臣亦釋宋之圍(衛侯未出竟曹伯見執在)
(宋已失位故言復衛封曹)子犯曰子玉無禮哉君取一臣取二(取一)
(謂釋宋取二謂復曹衛)不可失矣(言可伐)先軫曰子與之定人之
謂禮楚一言而定三國我一言而亡之我則無禮何
以戰乎不許楚言是棄宋也救而棄之謂諸侯何(言將)
(為諸侯所怪)楚有三施我有三怨怨讎已多將何以戰不
如私許復曹衛以攜之(攜離也)執宛春以怒楚既戰而
後圖之(湏勝負決乃定計)公說乃拘宛春于衛且私許復曹
衛曹衛告絶于楚子玉怒從晉師晉師退軍吏曰以
君辟臣辱也且楚師老矣何故退子犯曰師直為壯
曲為老豈在久乎微楚之惠不及此(重耳過楚楚成王有贈送之惠)
退三舍辟之所以報也(踐晉侯辟君三舍之言)背惠食言以亢
其讎(亢猶當也讎謂楚)我曲楚直其衆素飽(直氣盈飽)不可謂老
我退而楚還我將何求若其不還君退臣犯曲在彼
矣退三舍楚衆欲止子玉不可夏四月戊辰晉侯宋
公齊國歸父崔夭秦小子憖次于城濮(國歸父崔夭齊大夫小子)
(憖秦穆公子)楚師背酅而舍(酅丘陵險阻名)晉侯患之聽輿人之
誦(恐衆畏險故聽其歌誦)曰原田每每舍其舊而新是謀(高平曰原)
(喻晉君美盛若原田之草每每然可以謀立新功不足念舊惠)公疑焉(疑衆謂已背舊謀新)子
犯曰戰也戰而捷必得諸侯若其不捷表裏山河必
無害也(晉國外河而内山)公曰若楚惠何欒貞子曰漢陽諸
姬楚實盡之(水北曰陽姬姓之國在漢北者楚盡滅之)思小惠而忘大恥
不如戰也晉侯夢與楚子搏(搏手搏)楚子伏已而盬其
腦(盬啑也)是以懼子犯曰吉我得天楚伏其罪吾且柔
之矣(晉侯上向故得天楚子下向地故伏其罪腦所以柔物子犯審見事宜故權言以答夢)子
玉使鬭勃請戰(鬭勃楚大夫子上)曰請與君之士戲君馮軾
而觀之得臣與寓目焉(寓寄也)晉侯使欒枝對曰寡君
聞命矣楚君之惠未之敢忘是以在此為大夫退其
敢當君乎既不獲命矣(不獲止命)敢煩大夫謂二三子戒
爾車乘敬爾君事詰朝將見(詰朝平旦)晉車七百乘韅靷
鞅靽(七百乘五萬二千五百人在背曰韅在胸曰靷在腹曰鞅在後曰靽言駕乘修備)晉侯
登有莘之虛以觀師(有莘杜注故國名今河南陳畱縣有莘城山東曹縣有莘仲集)
(其地接二縣界)曰少長有禮其可用也遂伐其木以益其兵
(伐木以益攻戰之具輿曳柴亦是也)己巳晉師陳于莘北胥臣以下軍
之佐當陳蔡子玉以若敖之六卒將中軍曰今日必
無晉矣子西將左(子西鬭宜申)子上將右胥臣蒙馬以虎
皮先犯陳蔡陳蔡奔楚右師潰(陳蔡屬楚右師)狐毛設二旆
而退之(旆大旗又建二旆而退使若大將稍却)欒枝使輿曳柴而偽遁
(曳柴起塵詐為衆走)楚師馳之(楚師見二旆先退曳柴塵起以為晉師已走故馳而逐之)原
軫郤溱以中軍公族横擊之(公族公所率之軍)狐毛狐偃以
上軍夾攻子西楚左師潰楚師敗績子玉收其卒而
止故不敗晉師三日館穀(館舍也食楚軍穀三日)及癸酉而還
(公羊傳)此大戰也曷為使微者(微者謂楚稱人)子玉得臣也子
玉得臣則其稱人何貶曷為貶大夫不敵君也
書晉及以主是戰者實晉侯也盖子玉雖從晉師
而初告于晉曰請復衞侯而封曹臣亦釋宋之圍
則固無必戰之心也自先軫獻計許曹衛以攜之
拘宛春以怒之必欲致楚與戰則宜書晉及明矣
夫齊桓既殁楚勢益張滅黃而霸主不能䘏敗徐
而諸大夫不能救執中國盟主而在會者不敢争
今又戍穀逼齊合兵圍宋非一戰而勝之無以奪
蠻荆之氣定中夏之心非若齊桓師次召陵楚即
受盟猶可以禮服也所遇不同故為謀亦異其有
功於天下則一也
楚殺其大夫得臣(楚始書大夫)
(左傳)初楚子玉自為瓊弁玉纓(弁以鹿子皮為之纓結于頷下而垂者瓊玉之)
(别名次之以飾弁及纓詩云會弁如星)未之服也先戰夢河神謂已曰
畀余余賜女孟諸之麋(孟諸杜注宋藪澤今河南歸德府有孟諸澤水草之交曰)
(麋)弗致也大心與子西使榮黃諫(大心子玉之子子西子玉之族子玉)
(剛愎故因榮黃以諫榮黃榮季也)弗聽榮季曰死而利國猶或為之
况瓊玉乎是糞土也而可以濟師將何愛焉(因神之欲以附)
(百姓之願濟師之理)弗聽出告二子曰非神敗令尹令尹其不
勤民實自敗也(盡心盡力無所愛惜為勤)既敗王使謂之曰大夫
若入其若申息之老何(申息二邑子弟皆從子玉而死言何以見其父老)子
西孫伯曰(孫伯即大心)得臣將死二臣止之曰君其將以
為戮及連榖而死(連榖杜注楚地當在楚方城之外王無赦命故自殺)晉侯聞
之而後喜可知也(喜見于顔色)曰莫余毒也已蒍吕臣實
為令尹奉己而已不在民矣(言其自守無大志)
敗績固得臣之罪然楚子既知晉侯非子玉所可
敵則當申無從晉師之命而禁止之乃怒而少與
之師及其敗而致之死則棄將棄師之罪其誰任
之哉故稱國以殺而不去其官也
衛侯出奔楚
諸侯失地名衛侯之奔不名盖其出也使元咺奉
叔武以受盟則國猶其國也或曰晉文以私怨逐
衛侯若書名則與鄭伯突蔡侯朱自失其國者無
别矣義亦可通
五月癸丑公會晉侯齊侯宋公蔡侯鄭伯衛子莒子盟
于踐土(踐土杜注鄭地今屬河南開封府)
(左傳)甲午至于衡雍(晉師癸酉自城濮還二十二日為甲午衡雍杜注鄭地滎陽卷縣在)
(今河南原武縣西北)作王宫于踐土(襄王聞晉戰勝自往勞之故為作宫)鄉役之
三月(鄉猶屬也城濮役之前三月)鄭伯如楚致其師為楚師既敗
而懼使子人九行成于晉(子人氏九名)晉欒枝入盟鄭伯
五月丙午晉侯及鄭伯盟于衡雍丁未獻楚俘于王
駟介百乘徒兵千(駟介四馬被甲徒兵步卒)鄭伯傅王用平禮也
(傅相也以周平王享晉文侯仇之禮享晉侯)己酉王享醴命晉侯宥王命
尹氏及王子虎内史叔興父策命晉侯為侯伯(尹氏王子)
(虎皆王卿士叔興父王大夫以策書命晉侯為伯也周禮九命作伯)賜之大輅之服戎
輅之服(大輅金輅也祭祀所乘其服鷩冕戎輅戎車也兵事所乘其服韋弁)彤弓一彤
矢百玈弓矢千(彤赤色玈黑色弓一矢百則矢千弓十矣諸侯賜弓矢然後專征伐)秬
鬯一卣(秬黑黍鬯香酒所以降神卣器名)虎賁三百人曰王謂叔父
敬服王命以綏四國糾逖王慝(逖遠也有惡于王者糾而遠之)晉侯
三辭從命曰重耳敢再拜稽首奉揚天子之丕顯休
命(丕大也休美也)受策以出出入三覲(出入猶去來也從來至去凡三見王)衛
侯聞楚師敗懼出奔楚遂適陳(自襄牛出)使元咺奉叔武
以受盟(奉使攝君事元咺衛大夫叔武衛侯弟)癸亥王子虎盟諸侯于
王庭(踐土宫之庭書踐土别于京師)要言曰皆奬王室無相害也有
渝此盟明神殛之俾隊其師無克祚國(隊隕也)及其元
孫無有老幼(甚言變盟之禍)君子謂是盟也信謂晉于是役
也能以德攻(以文德教民而後用之)
(榖梁傳)諱會天王也(實會天王而文不言若諸侯自共盟然)
踐土之會天王下勞晉侯削而不書存王朝之體
也然下書魯君之朝則亦不沒其實矣𫝊言王子
虎盟諸侯于王庭而經不書王人虎雖涖盟而不
與歃也齊非霸主而序宋公之上主盟者以勢之
彊弱相上下也子者君未踰年之稱晉文怒衛成
奔楚立叔武以受盟故稱子以著晉文廢置諸侯
之罪而叔武不敢自安之義亦可見矣
陳侯如會
(公羊傳)其言如會何後會也
(榖梁傳)如會外乎會也于會受命也(外乎會不及序也受命于會故書如)
(會)
陳侯本附於楚今以晉勝為踐土之盟天王在焉
懼而歸命願與斯會春秋喜其悔罪知反故曰如
會如者緩而不迫不及盟亦不求盟也與書乞盟
者異矣
公朝于王所
(公羊傳)曷為不言公如京師天子在是也天子在是則
曷為不言天子在是不與致天子也(諸侯宜往朝天子無致天子之)
(禮)
(穀梁傳)朝不言所言所者非其所也(非京師朝)
王所者王在踐土非京師也古者諸侯五年一朝
必於廟禮也若王時巡則朝於方嶽其時有定其
地有常今天王下勞晉侯而公朝焉則非其時與
地矣故曰言所非其所也然天子在是其可以不
朝乎故春秋不以諸侯就朝為非而以王所非其
所為貶正其夲之義也諸侯皆朝而獨書公乃魯
史記事之法
六月衛侯鄭自楚復歸于衛衛元咺出奔晉
(左傳)或訴元咺于衛侯曰立叔武矣其子角從公公使
殺之(角元咺子)咺不廢命奉夷叔以入守(夷叔叔武夷諡也)六月
晉人復衛侯(以叔武受盟于踐土故聽衛侯歸)甯武子與衛人盟于
宛濮(武子甯俞也宛濮杜注陳畱長垣縣西南有宛亭近濮水)曰天禍衛國君臣
不恊以及此憂也(衛侯欲與楚國人不欲故不和)今天誘其衷(衷中也)
使皆降心以相從也不有居者誰守社稷不有行者
誰扞牧圉(牛曰牧馬曰圉)不恊之故用昭乞盟于爾大神以
誘天衷(以誘掖中心之天理)自今日以往既盟之後行者無保
其力居者無懼其罪有渝此盟以相及也(以惡相及)明神
先君是糾是殛國人聞此盟也而後不貳衛侯先期
入(不信叔武)甯子先長牂守門以為使也與之乘而入(長牂)
(衛大夫甯子患公欲速故先入欲安喻國人)公子歂犬華仲前驅(二子衛大夫)
叔武將沐聞君至喜捉髮走出前驅射而殺之公知
其無罪也枕之股而哭之歂犬走出公使殺之元咺
出奔晉(元咺以衛侯驅入殺叔武故至晉愬之)
(榖梁傳)自楚楚有奉焉爾(奉藉楚之力)復者復中國也(中國猶國)
(中也)歸者歸其所也鄭之名失國也
衛侯出奔不名歸國何以名殺叔武也殺叔武何
以不書或衛侯不告魯史夲無其文或魯史承告
歸獄於歂犬孔子覈其情實而削之乃斥衛侯之
名志元咺之奔以示其義也其稱復歸國乃所宜
復也
陳侯款卒
秋把伯姬來
伯姬莊公女歸寕曰來魯嘗遣師入把數加侵辱
伯姬來魯將以謝過而求平然莊公既殁無歸寕
之義非禮也
公子遂如齊
魯嘗以楚師伐齊取榖及晉文主霸齊魯均往受
盟齊不敢背晉盟而報魯怨魯因使公子遂聘齊
講好亦足見霸權之立可以平諸侯之憾而息其
争也
(附錄左傳)城濮之戰晉中軍風于澤(牛馬因風而走皆失之)亡大旆
之左旃(大旆旗名繫旐曰旆通帛曰旃)祁瞞姦命(掌此二事而不修為奸軍令)司
馬殺之以徇于諸侯使茅茷代之師還壬午濟河舟
之僑先歸士會攝右(士會随武子士蒍之孫攝右權代舟之僑)秋七月丙
申振旅愷以入于晉(愷樂也師出有功則愷歌入國)獻俘授馘(授數也數)
(所截耳)飲至大賞徵會討貳(徵召諸侯將冬會于温)殺舟之僑以
徇于國民于是大服君子謂文公其能刑矣三罪而
民服(三罪顛頡祁瞞舟之僑)詩云惠此中國以綏四方不失賞
刑之謂也(詩大雅民勞篇)
冬公會晉侯齊侯宋公蔡侯鄭伯陳子莒子邾子秦人
于溫(穀梁無齊侯秦與諸侯會始此)
(左傳)冬會于温討不服也(討衛許)
(榖梁傳)諱會天王也
天王狩于河陽(狩榖梁作守河陽即温盖古孟津周畿内地襄王以賜晉文公杜注晉地河内)
(有河陽縣今屬河南懷慶府古河陽城在縣西三十里)
(左傳)是會也晉侯召王以諸侯見且使王狩(晉侯大合諸侯而欲)
(尊事天子以為名義自嫌強大不敢朝周喻王出狩因得盡羣臣之禮)仲尼曰以臣召
君不可以訓故書曰天王狩于河陽言非其地也(言若)
(天子自行出狩河陽非王狩地失地故書)且明德也(隠晉文召君之闕以明其功德河陽之狩)
(趙盾之弑泄冶之罪皆變例以起義之詞故特稱仲尼以明之)
(公羊傳)狩不書此何以書不與再致天子也魯子曰温
近而踐土遠也(此魯子一說也温近狩地故可言狩踐土遠狩地故不言狩)
(榖梁傳)全天王之行也(時實晉文公召王以臣不可致君因天子有巡守之禮故以自)
(行為文)為若將守而遇諸侯之朝也為天王諱也水北
為陽山南為陽温河陽也
晉侯召王而孔子書曰天王狩于河陽為若將狩
而遇諸侯之朝者所以尊周而全晉也盖晉侯之
召王則非而其夲心乃欲率諸侯以尊周室若直
書以示貶則無以異於心跡皆悖而躬為大惡者
故原其情而為之諱此聖人待人之忠恕也踐土
之會出自天王故削而不書以掩其迹温之會出
自晉侯故變文起義以原其情非聖人莫能修此
類其較著者也
壬申公朝于王所
(公羊傳)其日何錄乎内也(朝于外為失禮錄此以見魯之非)
(榖梁傳)朝于廟禮也于外非禮也獨公朝與諸侯盡朝
也其日以其再致天子故謹而日之主善以内(謂公朝于)
(王所)目惡以外(謂晉侯再致天子)言曰公朝逆辭也而尊天子
(公若朝于廟當言如京師今言公朝是逆常之辭也雖逆常而實主于敬王故曰尊天子)會于温
言小諸侯温河北地以河陽言之大天子也(温即河陽小諸)
(侯故以一邑言之尊天子故以廣大言之)日繫于月月繫于時壬申公朝
于王所其不月失其所繫也以為晉文公之行事為
已傎矣(以臣召君顛倒上下日不繫于月猶諸侯不宗于天子)
朝繫日見先狩而後朝也有日而無月盖舊史之
闕
晉人執衛侯歸之于京師
(左傳)衛侯與元咺訟(争殺叔武事)甯武子為輔鍼莊子為坐
士榮為大士(元咺不宜與君對坐故使鍼莊子代衛侯為坐獄之主甯子為輔位高故先言)
(之大士治獄官也以其主獄事與晉之獄官對理質正)衛侯不勝(三子詞屈)殺士榮
刖鍼莊子謂甯俞忠而免之執衛侯歸之于京師寘
諸深室(深室别為囚室)甯子職納槖饘焉(槖衣囊饘糜也甯子以君在幽囚故)
(親以衣食為己職言其忠至所慮者深)
(公羊傳)歸之于者何歸于者何歸之于者罪已定矣歸
于者罪未定也罪未定則何以得為伯討歸之于者
執之于天子之側者也罪定不定已可知矣(執于天子之側)
(已白天子罪定不定自在天子故言已可知)歸于者非執之于天子之側
者也罪定不定未可知也(未得白天子分别之者故曰未可知)衛侯之
罪何殺叔武也何以不書為叔武諱也春秋為賢者
諱何賢乎叔武讓國也其讓國奈何文公逐衛侯而
立叔武叔武辭立而他人立則恐衛侯之不得反也
故于是已立然後為踐土之會治反衛侯衛侯得反
曰叔武簒我元咺争之曰叔武無罪終殺叔武元咺
走而出此晉侯也其稱人何貶曷為貶衛之禍文公
為之也文公為之奈何文公逐衛侯而立叔武使人
兄弟相疑放乎殺母弟者文公為之也(放至也)
(榖梁傳)此入而執其不言入何也不外王命于衛也(入者)
(自外來晉以王命討衛衛為王之土故曰不外王命)歸之于京師緩辭也斷在
京師也
衛元咺自晉復歸于衛
(左傳)元咺歸于衛立公子瑕(瑕衛公子適也)
(公羊傳)自者何有力焉者也(得晉之力以歸)此執其君其言自
何(怪咺訴執其君晉實主之)為叔武争也(解晉助咺之故)
(榖梁傳)自晉晉有奉焉爾復者復中國也歸者歸其所
也
衛侯雖有殺叔武之罪然於元咺為君晉文為臣
執君故衛侯不名而書晉人示不得為霸討也歸
之于者執之于天子之側其罪已定矣特歸其人
于京師耳晉厲公之執曹伯書歸于京師盖白其
事於王而不敢專治其罪所以得為霸討而稱爵
也大夫歸不言復必諸侯也而後言復國其所自
有有歸道也大夫言復者抗也元咺復歸宋魚石
晉欒盈復入皆抗辭也
諸侯遂圍許
(左傳)丁丑諸侯圍許(會温諸侯也丁丑十月十五日)
(榖梁傳)遂繼事也(承上文之事)
晉帥諸侯圍許雖曰討其不朝于河陽然當時滕
薛把邾之屬不朝者衆矣盖齊桓既殁諸侯南嚮
陳蔡鄭許且與楚連兵以圍宋城濮之後蔡鄭受
盟陳亦如會惟許再會不至故帥諸侯圍之盖許
在鄭南遠晉而近楚其亦懲於江黃之滅霸國不
能救而姑附楚以紓禍與
曹伯襄復歸于曹遂會諸侯圍許
(左傳)晉侯有疾曹伯之豎侯獳貨筮史(豎掌通内外者姓侯名獳史晉)
(史)使曰以曹為解齊桓公為會而封異姓(封郉衛)今君
為會而滅同姓曹叔振鐸文之昭也(叔振鐸曹始封君文王之子)
先君唐叔武之穆也且合諸侯而滅兄弟非禮也與
衛偕命(私許復曹衛)而不與偕復非信也同罪異罰非刑
也(衛已復故)禮以行義信以守禮刑以正邪舍此三者君
將若之何公說復曹伯遂會諸侯于許
(榖梁傳)復者復中國也天子免之因與之會其曰復通
王命也(免之于宋身未反國因會于許即從反國之辭通王命)遂繼事也
曹伯何以名不能執義陳辭而貨筮史以求免其
歸之道非所以歸也不書所自以言自晉則身方
在宋言自宋則釋之者晉故苐曰復歸
(附錄左傳)晉侯作三行以禦狄荀林父將中行屠擊將右
行先蔑將左行(晉置上中下三軍今復置三行以辟天子六軍之名三行無佐疑大夫帥)
日講春秋解義卷二十一
