欽定四庫全書
日講春秋解義卷二十六
文公
十有五年春季孫行父如晉
(左傳)十五年春季文子如晉為單伯與子叔姬故也(因晉)
(請齊)
商人弑逆執君夫人及魯使魯不能以義討而反
因晉以求齊行父使晉不知請討晉為盟主亦不
能討皆罪也直書行父如晉貶自見矣
三月宋司馬華孫来盟
(左傳)三月宋華耦来盟其官皆從之書曰宋司馬華孫
貴之也(𫝊曰卿行旅從華孫能率其屬以敬事自重故貴而不名然非也周之禮經諸侯相聘其)
(使介有常數矣不聞其官皆從以為典也)公與之宴辭曰君之先臣督得
罪于宋殤公(耦華督曾孫督弑殤公在桓二年)名在諸侯之策臣承
其祀其敢辱君請承命于亞旅(亞旅上大夫)魯人以為敏
(穀梁傳)司馬官也其以官稱無君之辭也来盟者何前
定也不言及者以國與之也
書司馬華孫者著其為華督之孫世執兵柄如武
氏子仍叔之子之類不書名意在因族以見義不
繫於名也不言使自請之也華耦盖與穆襄之族
黨公子鮑豫結諸侯疑子哀在魯或間其好故因
是来盟其專行無君與屈完高子之来盟異春秋
美惡不嫌同辭以事實具見於前後也屈完来盟
而楚帖高子来盟而魯定華孫来盟而昭公弑其
迹固較然異矣
夏曹伯来朝
(左傳)夏曹伯来朝禮也諸侯五年再相朝以修王命古
之制也(十一年曹伯来朝至此五年𫝊為齊侯伐曹張本)
凡書来朝皆譏譏其不朝天子而私相朝也曹伯
十一年来朝越四年又朝過於事天子之禮尤失
其正春秋書之以示貶亦以起齊人伐曹之文為
不能以禮自守而妄悦人以召禍者戒也
齊人歸公孫敖之喪
(左傳)齊人或為孟氏謀(孟氏公孫敖家慶父為長庶故或稱孟氏)曰魯爾親
也飾棺寘諸堂阜(堂阜齊魯竟上地飾棺不殯示無所歸)魯必取之從
之卞人以告(卞人卞邑大夫)惠叔猶毁以為請(敖卒至今朞年毁猶未己)
(哀過喪禮)立于朝以待命許之取而殯之齊人送之書曰
齊人歸公孫敖之喪為孟氏且國故也(為惠叔毁請且國之公族)
(故)葬視共仲(以罪降)聲已不視帷堂而哭(聲己惠叔母怨敖從莒女)
(故帷堂)襄仲欲勿哭(怨敖取其妻)惠伯曰(即叔彭生)喪親之終也
雖不能始善終可也史佚有言曰兄弟致美(各盡其美)救
乏賀善弔災祭敬喪哀情雖不同毋絶其愛親之道
也子無失道何怨于人襄仲說帥兄弟以哭之他年
其二子来(敖在莒所生)孟獻子愛之聞于國(獻子穀之子仲孫蔑)或
譖之曰將殺子獻子以告季文子二子曰夫子以愛
我聞我以將殺子聞不亦遠于禮乎遠禮不如死一
人門于句鼆一人門于戾丘皆死(句鼆戾丘杜注魯邑有宼攻門二子)
(禦之而死盖以眀其無殺獻子之心)
(公羊傳)何以不言来内辭也脅我而歸之筍將而来也
(筍者竹箯一名編輿將送也)
大夫卒於外不書喪至此獨書何也敖奉命如京
師棄命出奔為禽獸行魯聽其復既復再奔又受
其喪見魯之無政刑也不言来歸盖齊人但致之
境上而敖之子自取以葬故不曰来
六月辛丑朔日有食之鼓用牲于社
(左傳)六月辛丑朔日有食之鼓用牲于社非禮也日有
食之天子不舉伐鼓于社(責羣隂)諸侯用幣于社(社尊于諸)
(侯故請救而不敢責之)伐鼓于朝(退自責)以昭事神訓民事君(天子)
(不舉諸侯用幣所以事神尊卑異制所以訓民)示有等威古之道也
莊公兩以日食鼓用牲于社既已非禮今文公亦
復如此必以為先朝故事可舉而行而不顧義之
可否因陋承誤妄亦甚矣
單伯至自齊
(左傳)齊人許單伯請而赦之使来致命(畏晉故)書曰單伯
至自齊貴之也(單伯執節不移故貴之)
(榖梁傳)大夫執則致致則名此其不名何也(據昭十四年意如至)
(自晉稱名)天子之命大夫也
大夫恒出不書至惟執則書國體所係也單伯致
而不名者命大夫例書字也尊王命也
晉郤缺帥師伐蔡戊申入蔡
(左傳)新城之盟(在前年)蔡人不與晉郤缺以上軍下軍伐
蔡曰君弱不可以怠戊申入蔡以城下之盟而還凡
勝國曰滅之(勝國絶其社稷有其土地)獲大城焉曰入之(得大都而不有)
(公羊傳)入不言伐此其言伐何至之日也其日何至之
日也(用兵之道當先至竟侵責之不服乃伐之今日至便以今日伐故日以起其暴也)
入而言伐又舉日於伐下者見伐之不服然後入
也所以兼惡蔡然晉實不能制楚入蔡何為書伐
書入以譏晉也
秋齊人侵我西鄙
(榖梁傳)其曰鄙遠之也其遠之何也不以難介我國也
(介猶近也)
季孫行父如晉
(左傳)秋齊人侵我西鄙故季文子告于晉
商人大逆無道諸侯不討反怙逆以伐人故貶而
人之師無名故曰侵魯因齊之暴再往告晉晉實
主盟而縱商人至此罪可知矣
冬十有一月諸侯盟于扈
(左傳)冬十一月晉侯宋公衛侯蔡侯陳侯鄭伯許男曹
伯盟于扈尋新城之盟且謀伐齊也(齊數伐魯故)齊人賂
晉侯故不克而還于是有齊難是以公不會書曰諸
侯盟于扈無能為故也(惡受賂不能討齊)凡諸侯會公不與
不書諱君惡也(謂國無難不會義事故為惡)與而不書後也(謂後期也)
是盟為齊亂也魯以備齊故不會非一後再有事
而不序諸侯散辭也見晉不足以主盟而諸侯無
統紀也弑君之賊人人得而討之晉侯受賂而在
會諸侯俯首以聽晉命其罪惟均故同略而不序
十有二月齊人来歸子叔姬
(左傳)齊人来歸子叔姬王故也(以單伯為王使故叔姬之歸曰王故)
(公羊傳)其言来何閔之也此有罪何閔爾父母之于子
雖有罪猶若其不欲服罪然(父為子隠人情之至也)
(穀梁傳)其曰子叔姬貴之也其言来歸何也父母之于
子雖有罪猶欲其免也
不言齊子叔姬来歸而曰齊人来歸子叔姬者見
子叔姬無罪齊人自絶而歸之爾此商人為之稱
齊人者罪齊人以商人為君而不知其惡深責之
也按二𫝊於叔姬皆云父母之于子則其為文公
女也益信
齊侯侵我西鄙遂伐曹入其郛
(左傳)齊侯侵我西鄙謂諸侯不能也(不能討已)遂伐曹入其
郛討其来朝也(此年夏曹伯朝魯)季文子曰齊侯其不免乎
已則無禮而討于有禮者曰女何故行禮禮以順天
天之道也已則反天而又以討人難以免矣詩曰胡
不相畏不畏于天(詩小雅)君子之不虐幼賤畏于天也
在周頌曰畏天之威于時保之(詩周頌言畏天威于是保福禄)不畏
于天將何能保以亂取國奉禮以守猶懼不終多行
無禮弗能在矣(為十八年齊弑商人𫝊)
(公羊傳)郛者何恢郭也(恢大也郭城外大郭)入郛書乎曰不書(圍不)
(言入)入郛不書此何以書動我也(動我懼我也)動我者何内
辭也其實我動焉爾(因侵我遂入曹故詳其事若云齊不去而伐曹幾入我郛矣可)
(懼也)
扈之會晉取齊賂而還商人自此知諸國之無能
為益肆其暴以魯如晉謀已而曹修禮於魯故一
歲再侵魯以及曹書遂著其暴也入其郛者甚之
也
十有六年春季孫行父會齊侯于陽榖齊侯弗及盟
(左傳)十六年春王正月及齊平公有疾使季文子會齊
侯于陽榖請盟齊侯不肯曰請俟君間(間疾瘳)
(公羊傳)其言弗及盟何不見與盟也(謂齊侯不肯盟)
(榖梁傳)弗及者内辭也行父失命矣齊得内辭也(行父出會)
(失辭為齊侯所拒不盟由齊故得内辭)
文公怠於國政不能憤發自彊討齊之亂反使商
人得以彊大威我命使執辱邊鄙被兵此有志者
困心衡慮時而公方且宴安於國使其臣降志求
盟復為商人所侮故直書曰齊侯弗及盟弗者遷
詞若曰我本欲盟而齊不及我盟以深愧之也
夏五月公四不視朔
(左傳)夏五月公四不視朔疾也
(公羊傳)公曷為四不視朔公有疾也何言乎公有疾不
視朔自是公無疾不視朔也然則曷為不言公無疾
不視朔有疾猶可言也無疾不可言也
(榖梁傳)天子告朔于諸侯諸侯受乎禰廟禮也公四不
視朔公不臣也(天子班朔而公不視是不臣)以公為厭政以甚矣
上書夏五月下書四不視朔追言之也前此未有
書不視朔者若其有疾則亦常事爾而特書者見
公之非有疾而然也盖此時本以疾詐齊自是遂
因循廢之有不視朔亦不復書其譏已明矣不重
譏也
六月戊辰公子遂及齊侯盟于郪丘(公羊作犀丘穀梁作師丘公羊疏云)
(正本作菑丘杜注齊地當在今山東東阿縣境)
(左傳)公使襄仲納賂于齊侯故盟于郪丘
(穀梁傳)復行父之盟也(春齊侯不與行父盟故復使遂修之)
行父請盟則弗及仲遂納賂則從齊固貪利而魯
之畏齊抑何甚也夫齊魯皆千乘之國齊曲而魯
直彼以力我以義何懾於齊而以賄成哉明年齊
侯復有西鄙之伐則知要盟不足恃而魯之為計
亦愚矣
秋八月辛未夫人姜氏薨
毁泉臺
(左傳)有蛇自泉宫出入于國如先君之數(伯禽至僖公十七君)秋
八月辛未聲姜薨(僖公夫人文公母也)毁泉臺
(公羊傳)泉臺者何郎臺也(莊公築臺于郎)郎臺則曷為謂之泉
臺未成為郎臺(未成但以地名之)既成為泉臺(既成更以所置名之)毁
泉臺何以書譏何譏爾築之譏毁之譏先祖為之已
毁之不如勿居而已矣
(穀梁傳)喪不貳事貳事緩喪也(喪事主哀而復毁泉臺是以喪為緩)以文
為多失道矣自古為之今毁之不如勿處而已矣(若以)
(夫人居之而薨但當勿處)
泉臺之築固為非禮然先君所舉其存與毁亦非
治亂安危之所繋則勿居可也而勞民毁之以暴
其失有蔑視先祖之心故謹而志之
楚人秦人巴人滅庸
(左傳)楚大饑戎伐其西南至于阜山師于大林又伐其
東南至于陽丘以侵訾枝(戎山夷也阜山在今湖廣房縣南大林陽丘訾枝杜)
(注皆楚邑大林在今湖廣荆門州西北)庸人帥羣蠻以叛楚(庸杜注上庸縣屬楚)
(之小國)麇人率百濮聚于選將伐楚(百濮夷也選杜注楚地當在今湖廣)
(枝江縣南境)于是申息之北門不啓(備中國)楚人謀徙于阪
高(阪高杜注楚險地當在今湖廣襄陽府西境)蔿賈曰不可我能往宼亦
能往不如伐庸夫麇與百濮謂我饑不能師故伐我
也若我出師必懼而歸百濮離居將各走其邑誰暇
謀人乃出師旬有五日百濮乃罷自廬以往振廪同
食(往往伐庸也振發也廩倉也同食上下無異饌也)次于句澨(句澨杜注楚西界地當在)
(今湖廣均州西)使廬戢黎侵庸及庸方城(方城杜注庸地上庸縣東有方城亭)
(在今湖廣竹山縣東)庸人逐之囚子揚窗(窗戢黎官屬)三宿而逸曰
庸師衆羣蠻聚焉不如復大師(還復句澨師)且起王卒合
而後進師叔曰(師叔楚大夫潘尫也)不可姑又與之遇以驕之
彼驕我怒而後可克先君蚡冒所以服陘隰也(蚡冒楚武)
(王父陘隰杜注地名在今湖廣荆州府東)又與之遇七遇皆北(偽走也)唯裨
鯈魚人實逐之(裨鯈魚杜注庸之三邑魚古魚復縣即今四川奉節縣)庸人曰
楚不足與戰矣遂不設備楚子乘馹會師于臨品(臨品)
(杜注地名當在今湖廣均州界)分為二隊子越自石溪子貝自仞以
伐庸(子越鬭椒也子貝楚大夫石溪仞杜注入庸道俱當在今湖廣均州界)秦人巴人
從楚師羣蠻從楚子盟遂滅庸(𫝊言楚有謀臣所以興)
庸乘楚饑帥羣蠻以叛楚楚伐之取成可已而夷
其宗社罪莫大焉秦與滅庸則服於楚矣夫城濮
之役秦實助晉至是晉反棄以資楚楚西連巴秦
繞出周晉之後而同力以敵晉則列國諸侯在其
掌握矣此楚所以益彊而晉不振也
冬十有一月宋人弑其君杵臼(公羊作處臼)
(左傳)宋公子鮑禮于國人(鮑昭公庶弟文公也)宋饑竭其粟而貸
之年自七十以上無不饋詒也時加羞珍異(羞進也)無
日不數于六卿之門(數不疏)國之材人無不事也親自
桓以下無不恤也(桓鮑之曾祖)公子鮑美而豔襄夫人欲
通之(鮑嫡祖母)而不可乃助之施昭公無道國人奉公子
鮑以因夫人于是華元為右師(華元督曾孫代公子成)公孫友
為左師華耦為司馬(代公子卬)鱗矔為司徒蕩意諸為司
城公子朝為司宼(代華御事)初司城蕩卒公孫夀辭司城
(夀蕩之子)請使意諸為之(意諸夀之子)既而告人曰君無道吾
官近懼及焉棄官則族無所庇子身之貳也姑紓死
焉雖亡子猶不亡族(已在故也)既夫人將使公田孟諸而
殺之公知之盡以寳行蕩意諸曰盍適諸侯公曰不
能其大夫至于君祖母以及國人諸侯誰納我且既
為人君而又為人臣不如死盡以其寳賜左右而使
行夫人使謂司城去公對曰臣之而逃其難若後君
何(言無以事後君)冬十一月甲寅宋昭公將田孟諸未至夫
人王姬使帥甸攻而殺之(襄夫人周襄王姊故稱王姬帥甸郊甸之帥)蕩
意諸死之書曰宋人弑其君杵臼君無道也(稱國人弑以見)
(其君有罪)文公即位使母弟須為司城(代意諸)華耦卒而使
蕩虺為司馬(虺意諸之弟)
(公羊傳)弑君者曷為或稱名氏或不稱名氏大夫弑君
稱名氏賤者窮諸人(言非大夫則稱人)大夫相殺稱人賤者
窮諸盜(言非大夫則稱盜謂其詞己窮無他可稱也)
宋昭公之弑由襄夫人而書宋人者以昭公無道
國人皆有欲弑之心故以衆言之既著昭公自取
之實又正宋人以大惡之名而主者之罪自在其
中矣不書葬賊不討也蕩意諸之死不書以其知
國人之謀而不能止知昭公之危而不能救坐待
其及故不得與死於其職者同也
十有七年春晉人衛人陳人鄭人伐宋
(左傳)十七年春晉荀林父衛孔達陳公孫寧鄭石楚伐
宋討曰何故弑君猶立文公而還卿不書失其所也
(鄕不書謂稱人失其所討之罪)
程子謂行天討而成其亂失天職也故四國之卿
貶而稱人義本左氏先儒皆宗之獨啖氏助以為
不命之卿例稱人考是時晉之當國者趙盾而荀
林父僅佐中軍衛之當國者甯俞而孔達未嘗執
政陳公孫寧抑置衛下其尤卑可知鄭石楚亦無
聞於時則啖說未失也不然襄二十五年齊崔杼
弑其君諸侯會于夷儀謀伐齊而沮於賂猶是役
也而列序十二國之君其義不可通矣
夏四月癸亥葬我小君聲姜(聲公羊作聖)
(左傳)夏四月癸亥葬聲姜有齊難是以緩
(公羊傳)聖姜者何文公之母也
九月乃葬慢也不稱僖姜而别為之諡非禮也
齊侯伐我西鄙六月癸未公及齊侯盟于穀(西當作北)
(左傳)齊侯伐我北鄙襄仲請盟六月盟于穀
郪丘盟矣齊猶以公不親往復肆侵伐脅公出盟
而公之昏庸不能為國以禮汲汲請盟乞免於伐
齊之無道極矣魯之不振甚矣
諸侯會于扈
(左傳)晉侯蒐于黃父(黃父杜注一名黑壤晉地)遂復合諸侯于扈平
宋也公不與會齊難故也書曰諸侯無功也(刺欲平宋而復)
(不能)于是晉侯不見鄭伯以為貳于楚也鄭子家使執
訊而與之書(執訊通訊問之官)以告趙宣子曰寡君即位三
年(魯文二年)召蔡侯而與之事君九月蔡侯入于敝邑以
行(行朝晉也)敝邑以侯宣多之難寡君是以不得與蔡侯
偕(宣多既立穆公恃寵專權)十一月克減侯宣多而隨蔡侯以朝
于執事(減損也難未盡而行言汲汲于朝晉)十二年六月歸生佐寡君
之嫡夷(歸生子家名夷太子名靈公也)以請陳侯于楚而朝諸君十
四年七月寡君又朝以蕆陳事(蕆勅也勅成前好)十五年五
月陳侯自敝邑往朝于君往年正月燭之武往朝夷
也(將夷往朝于晉)八月寡君又往朝以陳蔡之密邇于楚而
不敢貳焉則敝邑之故也雖敝邑之事君何以不免
在位之中一朝于襄(襄公)而再見于君夷與孤之二三
臣相及于絳(絳晉國都)雖我小國則蔑以過之矣今大國
曰爾未逞吾志敝邑有亡無以加焉古人有言曰畏
首畏尾身其餘幾(言首尾有畏則身中不畏者少)又曰鹿死不擇音
(音茠蔭之處)小國之事大國也德則其人也不德則其鹿
也鋌而走險急何能擇(鋌疾走貌)命之罔極亦知亡矣將
悉敝賦以待于鯈(鯈晉鄭之竟言欲以兵距晉)唯執事命之文公
二年六月壬申朝于齊(鄭文二年魯莊之二十三年)四年二月壬
戌為齊侵蔡亦獲成于楚居大國之間而從于強令
豈其罪也大國若弗圖無所逃命晉鞏朔行成于鄭
趙穿公壻池為質焉
諸侯不序所以削晉霸而著其黨逆之罪也昭公
雖無道非宋人所得而弑晉不能討又安定之是
廢君臣之義滅天理矣然則何以不書成宋亂如
稷之會乎華督之弑霸事未興故書以責在會之
諸侯今晉主夏盟而率諸侯以奬亂罪浮會稷故
削晉稱諸侯事同辭異罪有輕重故也
秋公至自穀
商人不可與盟書至危之且見不與扈之會以著
公失所從也
(附錄左傳)秋周甘歜敗戎于邥垂乘其飲酒也(歜周大夫邥垂杜注)
(周地河南新鄭縣北有垂亭今為河南洛陽縣地為成元年晉侯平戎于王𫝊)冬十月鄭
大子夷石楚為質于晉(石楚鄭大夫)
冬公子遂如齊
(左傳)襄仲如齊拜穀之盟復曰臣聞齊人將食魯之麥
(言將伐魯)以臣觀之將不能齊君之語偷臧文仲有言曰
民主偷必死
自商人之簒魯連年被兵上卿納賂請盟又親與
盟繼又使卿往聘而怒猶未怠也卑屈之不足以
紓禍也如是
十有八年春王二月丁丑公薨于臺下
(左傳)十八年春齊侯戒師期而有疾(戒師將以伐魯)醫曰不及
秋將死公聞之卜曰尚無及期(欲令先師期死)惠伯令龜(以卜)
(事告龜)卜楚丘占之曰齊侯不及期非疾也君亦不聞
(言君先齊侯終)令龜有咎(言令龜者亦有凶兆為惠伯死張本)二月丁丑公薨
(穀梁傳)臺下非正也
秦伯罃卒
秦自九年歸襚始與魯通好至是書卒盖来赴而
往弔其喪也
夏五月戊戌齊人弑其君商人
(左傳)齊懿公之為公子也與邴歜之父争田弗勝及即
位乃掘而刖之(斷其尸足)而使歜僕納閻職之妻而使職
驂乘夏五月公游于申池(申池杜注齊南城西門名申門左右有池在今山東)
(臨淄縣西)二人浴于池歜以扑抶職(扑箠也抶擊也欲以相感激)職怒
歜曰人奪女妻而不怒一抶女庸何傷職曰與刖其
父而弗能病者何如乃謀弑懿公納諸竹中歸舍爵
而行(飲酒訖乃去言齊人惡懿公二人無所畏)齊人立公子元(桓公子惠公)
歜職以僕御之賤既斃商人舍爵而行略不畏忌
則齊人固惡商人而欲其斃也故以弑君繋之然
商人前書弑舍今不從州吁無知之例以討賊書
者盖罪齊人既以為君而又殺之也
六月癸酉葬我君文公
(左傳)六月葬文公
秋公子遂叔孫得臣如齊
(左傳)秋襄仲莊叔如齊惠公立故且拜葬也(襄仲賀惠公立莊叔)
(謝齊来會葬)文公二妃敬嬴生宣公敬嬴嬖而私事襄
仲宣公長而屬諸襄仲襄仲欲立之叔仲不可(叔仲惠伯)
仲見于齊侯而請之齊侯新立而欲親魯許之
(穀梁傳)使舉上客而不稱介不正其同倫而相介故列
而數之也(上客聘主也禮大夫為卿介遂與得臣俱為卿是以同倫為副使故兩言之明無差)
(降)
使舉上客常也其變文書介副者欲以起問者見
事情也子赤之弑經以卒書其實尚隐故上書大
夫竝使下書夫人歸于齊中曰子卒則見邪謀發
於奉使之日而公子遂弑立之罪著矣
冬十月子卒
(左傳)冬十月仲殺惡及視而立宣公(惡大子視其母弟)書曰子
卒諱之也仲以君命召惠伯(詐以子惡命)其宰公冉務人
止之曰入必死叔仲曰死君命可也公冉務人曰若
君命可死非君命何聽弗聽乃入殺而埋之馬矢之
中公冉務人奉其帑以奔蔡既而復叔仲氏(不絶其後)
(公羊傳)子卒者孰謂謂子赤也何以不日隐之也何隐
爾弑也弑則何以不日不忍言也
(穀梁傳)子卒不日故也(故殺也)
稱子卒成之為在喪之君也凡君在喪稱子繼世
不忍當也既葬不名終人子之事也不書弑不忍
斥言卒而不日則不以正終明矣何以知其賊乎
上書大夫竝使下書子卒則知罪之在公子遂矣
叔仲彭生死之不書者盖史官畏遂不敢書夫子
作春秋當哀公時而宣公乃時君之祖故仍舊史
為國諱惡不敢增也或謂死非君命不得以死節
書則人臣扞君於患難之際必待命而往亦已晚
矣
夫人姜氏歸于齊
(左傳)夫人姜氏歸于齊(惡視之母出姜也)大歸也將行哭而過
市曰天乎仲為不道殺適立庶市人皆哭魯人謂之
哀姜(終出姜不允于魯𫝊)
(穀梁傳)惡宣公也有不待貶絶而罪惡見者有待貶絶
而惡從之者(直書姜氏之歸則宣公罪惡不貶而自見)姪娣者不孤子之
意也(言其中一人有子則當共養)一人有子三人緩帶(緩帶優游之稱)一
曰就賢也(若竝有子則就其賢宣公以庶簒立非賢之謂故惡之)
文公葬子卒而夫人出則知嗣子之殁於弑而不
容於魯也齊人弑舍而歸叔姬於魯魯人弑赤而
歸出姜於齊人紀絶矣内夫人以罪出曰孫無罪
而出曰歸
季孫行父如齊
行父與謀弑赤故出姜方歸行父亟往盖赤實齊
甥恐夫人訴而齊来討於是議納賂請盟之事行
父之罪固不待貶而魯之臣子皆不可勝誅矣
莒弑其君庶其
(左傳)莒紀公生大子僕又生季佗(紀號也莒夷無諡故有别號)愛季
佗而黜僕且多行無禮于國僕因國人以弑紀公以
其寳玉来奔納諸宣公公命與之邑曰今日必授季
文子使司宼出諸竟曰今日必逹公問其故季文子
使大史克對曰先大夫臧文仲教行父事君之禮行
父奉以周旋弗敢失隊曰見有禮于其君者事之如
孝子之養父母也見無禮于其君者誅之如鷹鸇之
逐鳥雀也先君周公制周禮曰則以觀德德以處事
事以度功功以食民(則法也合法則為吉德違法則為凶德處制也度量也食養也)
作誓命曰毁則為賊(誓命要信之辭毁則壊法也)掩賊為藏(掩匿也)
竊賄為盜盜器為姦(器國用也)主藏之名(以掩賊為名)賴姦之
用(用姦器也)為大凶德有常無赦(刑有常)在九刑不忘(誓命以下)
(皆九刑之書)行父還觀莒僕莫可則也(還猶周旋)孝敬忠信為
吉德盜賊藏姦為凶德夫莒僕則其孝敬則弑君父
矣則其忠信則竊寳玉矣其人則盜賊也其器則姦
兆也(兆域也)保而利之則主藏也以訓則昏民無則焉
不度于善而皆在于凶德是以去之昔高陽氏有才
子八人(高陽帝顓頊之號八人其苗裔)蒼舒隤敳檮戭大臨尨降庭
堅仲容叔達(此即垂益禹臯陶之倫)齊聖廣淵眀允篤誠天下
之民謂之八愷(齊中也淵深也允信也篤厚也愷和也)高辛氏有才子
八人(高辛帝嚳之號八人亦其苗裔)伯奮仲堪叔獻季仲伯虎仲熊
叔豹季貍(此即稷契朱虎熊羆之倫)忠肅共懿宣慈惠和天下之
民謂之八元(肅敬也懿美也宣徧也元善也)此十六族也世濟其美
不隕其名以至于堯堯不能舉舜臣堯舉八愷使主
后土(禹作司空即主地之官)以揆百事莫不時序地平天成(揆度)
(也成亦平也)舉八元使布五教于四方(契作司徒敷五教故知契在八元之)
(中)父義母慈兄友弟共子孝内平外成(内中夏外遠國)昔帝
鴻氏有不才子(帝鴻黃帝)掩義隠賊好行凶德醜類惡物
頑嚚不友是與比周(醜亦惡也心不則德義之經為頑口不道忠信之言為嚚比近)
(也周密也)天下之民謂之渾敦(渾敦不開通之貌謂驩兜)少皞氏有不
才子(少皞金天氏之號次黃帝)毁信廢忠崇飾惡言靖譛庸回服
䜛蒐慝以誣盛德(崇聚也靖安也庸用也回邪也服行也蒐隠也慝惡也)天下
之民謂之窮竒(其行窮其好竒謂共工)顓頊氏有不才子不可
教訓不知話言(話善也)告之則頑舍之則嚚傲很明德
以亂天常天下之民謂之檮杌(檮杌頑凶無儔匹之貌謂鯀)此三
族也世濟其凶增其惡名以至于堯堯不能去縉雲
氏有不才子(縉雲黃帝氏官名)貪于飲食冒于貨賄(冒亦貪也)侵
欲崇侈不可盈厭聚斂積實不知紀極不分孤寡不
恤窮匱天下之民以比三凶(非帝王子孫故别以比三凶)謂之饕
餮(貪財為饕貪食為餮)舜臣堯(為堯臣)賓于四門(闢四門以賓禮衆賢)流四
凶族渾敦窮竒檮杌饕餮投諸四裔以禦螭魅(投棄也裔)
(遠也螭魅山林異氣所生為人害者)是以堯崩而天下如一同心戴舜
以為天子以其舉十六相去四凶也故虞書數舜之
功曰慎徽五典五典克從無違教也(徽美也此八元之功)曰納
于百揆百揆時序無廢事也(此八愷之功)曰賓于四門四
門穆穆無凶人也(去四凶之功)舜有大功二十而為天子
(舉十六相去四凶也)今行父雖未獲一吉人去一凶矣于舜之
功二十之一也庶幾免于戾乎
(公羊傳)稱國以弑何稱國以弑者衆弑君之辭
紀公多行無禮稱國以弑衆所欲弑也左氏言大
子僕因國人以弑是以子弑父春秋何為沒而不
書且僕既以衆弑則宜自立矣又何以来奔故吳
氏澄謂僕因國人以弑紀公以當作之卓氏爾康
又謂以已二字古人通用盖紀公已見弑故僕懼
禍及而来奔也若據𫝊則經不書僕弑義無所處
故竝錄焉
(附錄左傳)宋武氏之族(宋武公之子孫)道昭公子將奉司城須以
作亂(文公弑昭公故武族欲導其子以作亂司城須文公弟)十二月宋公殺母
弟須及昭公子使戴莊桓之族攻武氏于司馬子伯
之館(戴族華樂也莊族公孫師也桓族向魚鱗蕩也司馬子伯華耦也)遂出武穆之
族(以穆族黨于武氏故)使公孫師為司城(公孫師莊公之孫代母弟須)公子
朝卒使樂吕為司寇以靖國人(樂吕戴公之曾孫為宣三年宋師圍曹𫝊)
日講春秋解義卷二十六
