欽定四庫全書
日講春秋解義卷十三
莊公
二十有七年春公會杞伯姬于洮(伯姬莊公女洮杜注魯地今山東濮州南)
(有洮城亦作桃城水經注云桃城亦曰姚城因姚墟而得名也)
(左傳)二十七年春公會杞伯姬于洮非事也天子非展
義不廵守(天子廵守所以宣布德義)諸侯非民事不舉卿非君命
不越竟
婦人無會禮内女爲夫人者七見於經未有與公
會者而會自伯姬始其後來朝其子來求婦皆禮
所未有也而魯政之不綱亦可見矣
夏六月公會齊侯宋公陳侯鄭伯同盟于幽
(左傳)夏同盟于幽陳鄭服也(二十二年陳亂而齊納敬仲二十五年鄭文公獲成)
(于楚皆有貳心于齊今始服也)
(穀梁傳)同者有同也同尊周也于是而後授之諸侯也
其授之諸侯何也齊侯得衆也桓會不致安之也桓
盟不日信之也信其信仁其仁衣裳之會十有一未
嘗有歃血之盟也信厚也兵車之會四未嘗有大戰
也愛民也
十六年于幽之盟鄭人附楚而侵宋魯人棄信而
受逃是諸侯猶未能深信桓公之心也至是霸勢
愈盛陳鄭協服魯亦與會故載書復要言曰同諸
國蓋自是無離逷矣而衞人不至故明年復有伐
衛之師
秋公子友如陳葬原仲
(左傳)秋公子友如陳葬原仲非禮也(原氏仲字)原仲季友之
舊也
(公羊傳)原仲者何陳大夫也大夫不書葬此何以書通
乎季子之私行也(通表而出之之義私行不以公事行也)何通乎季子
之私行辟内難也君子辟内難而不辟外難(禮記曰門内之)
(治恩掩義門外之治義掩恩)内難者何公子慶父公子牙公子友
皆莊公之母弟也公子慶父公子牙通乎夫人以脅
公季子起而治之則不得與于國政坐而視之則親
親因不忍見也故于是復請至于陳而葬原仲也
(穀梁傳)言葬不言卒不葬者也(不葬者不合書葬也)不葬而曰葬
諱出奔也(言季友辟内難而出以葬原仲爲辭)
人臣之義無私交大夫非君命不越境葬原仲季
友之私也而書如陳從出聘之文是有公命也季
友之請爲越禮莊公之從之爲失政直書其事而
義自見矣何以知其爲季友之私也凡以公事行
而因及其私者經皆不言其事直書如某國而已
冬杞伯姬來
(左傳)冬杞伯姬來歸寧也凡諸侯之女歸寧曰來出曰
來歸夫人歸寧曰如某出曰歸于某
(公羊傳)其言來何直來曰來(直來無事而來也)大歸曰來歸(大歸)
(廢棄來歸也)
歸寧常事不書此何以書數也禮父母在歲一歸
寧春會而冬復至越禮可知矣或曰哀姜方挾勢
而驕恣伯姬庶女素不以禮待故不敢遽歸先與
父會使歸與姜氏成言而後至魯也不然豈有歸
寧父母不徑返國都而待於下邑父往會之者哉
(附錄左傳)晉侯將伐虢士蔿曰不可虢公驕若驟得勝于
我必棄其民無衆而後伐之欲禦我誰與夫禮樂慈
愛戰所畜也夫民讓事樂和愛親哀喪而後可用也
(讓事禮也樂和樂也愛親慈也哀喪愛也有此四者然後可用以戰)虢弗畜也亟戰將
饑(言虢不畜義讓而力戰棄民不養故云將饑)
莒慶來逆叔姬
(公羊傳)莒慶者何莒大夫也莒無大夫此何以書譏何
譏爾大夫越竟逆女非禮也
(穀梁傳)諸侯之嫁子于大夫主大夫以與之(主大夫謂使大夫同)
(姓者主之)來者接内也(接内謂公自主之)不正其接内故不與夫
婦之稱也(夫婦之稱當言逆女)
諸侯嫁女於大夫命大夫主之君不敵臣也二百
四十年魯君嫁女于大夫者多矣而見於經者惟
莒慶及齊高固以公自主之故以爲非常而志之
也大夫爲君逆則稱女自逆則稱字而不書歸蓋
尊卑之别
杞伯來朝
致伯姬也杞伯不能制其内縱伯姬之數出又來
朝而致之其卑弱可知矣
(附錄左傳)王使召伯廖賜齊侯命(召伯廖王卿士賜命爲侯伯)且請伐
衛以其立子頹也(立子頽在十九年)
公會齊侯于城濮(城濮杜注衞地)
傳稱王賜齊侯命且請伐衞以情事推之子頹伏
誅己十年衞君又易世矣齊桓特以衞不會幽之
盟申明其立子頹之罪而請討於王耳與公會於
衞地而伐衞之師魯不與焉亦猶會於魯濟以謀
伐戎而魯不與伐耳
二十有八年春王三月甲寅齊人伐衞衞人及齊人戰
衛人敗績
(左傳)二十八年春齊侯伐衛戰敗衞師數之以王命取
賂而還
(公羊傳)伐不日此何以日至之日也戰不言伐此其言
伐何至之日也春秋伐者爲客(伐人者爲客)伐者爲主(見伐)
(者爲主)故使衞主之也(及者爲主)曷爲使衞主之衞未有罪
爾(蓋爲幽之會服父喪未終而不至故)敗者稱師衛何以不稱師未得
乎師也(未得成列爲師也)
(穀梁傳)于伐與戰安戰也戰衞戰則是師也其曰人何
也微之也何爲微之也今授之諸侯而後有侵伐之
事故微之也其人衞何也以其人齊不可不人衞也
衞小齊大其以衞及之何也以其微之可以言及也
其稱人以敗何也不以師敗于人也
戰不言伐伐不言日而書日者戰之日也見齊人
奉辭伐罪方以是日至而衞不請其故卽以是日
與之戰其勁忿而不知自反具見矣凡書及者爲
其志乎戰也衞人之急戰若此則宜書衛及非襃
貶之所繫也是非則存乎其事矣敗必稱師而衞
不稱師何也齊甫至而遂戰未得集衆而成軍耳
(附錄左傳)晉獻公娶于賈無子烝于齊姜(齊姜武公妾)生秦穆
夫人及大子申生又娶二女于戎大戎狐姬生重耳
(大戎杜注唐叔子孫别在戎狄者當在今陜西延安府境)小戎子生夷吾(小戎杜注允姓)
(之戎孔氏安國曰此卽瓜州之允姓戎也故瓜州在今陜西肅州西子女也)晉伐驪戎驪
戎男女以驪姬(驪戎杜注在京兆新豐縣今陜西臨潼縣東有驪戎城其君姬姓其爵男)
(也納女于人曰女)歸生奚齊其娣生卓子驪姬嬖欲立其子
賂外嬖梁五與東關嬖五(姓梁名五在閨闥之外者東關嬖五别在關塞者亦)
(名五皆大夫爲獻公所嬖幸視聽外事)使言于公曰曲沃君之宗也(曲沃)
(桓叔所封先君宗廟所在)蒲與二屈君之疆也(蒲杜注平陽蒲子縣今山西隰州東)
(北有蒲子故城二屈杜注平陽北屈縣今山西吉州東北有北屈廢縣)不可以無主宗
邑無主則民不威疆埸無主則啓戎心戎之生心民
慢其政國之患也若使太子主曲沃而重耳夷吾主
蒲與屈則可以威民而懼戎且旌君伐(旌章也伐功也)使俱
曰狄之廣莫于晉爲都晉之啓土不亦宜乎(獻公未决故復)
(使二五俱說之廣莫狄地之曠絕也卽謂蒲子北屈也言遣二公子出都之則晉方當大開土界)晉
侯說之夏使大子居曲沃重耳居蒲城夷吾居屈羣
公子皆鄙(鄙邊也)唯二姬之子在絳二五卒與驪姬譖
羣公子而立奚齊(二五梁五東關五也)晉人謂之二五耦(二耜相耦)
(廣一尺共起一伐言二人墾傷晉室)
夏四月丁未邾子瑣卒
秋荆伐鄭公會齊人宋人救鄭(宋人下公羊有邾婁人)
(左傳)楚令尹子元欲蠱文夫人(子元文王弟文夫人文王夫人息嬀也蠱惑以)
(滛事)爲館于其宮側而振萬焉(振動也萬舞也)夫人聞之泣曰
先君以是舞也習戎備也今令尹不尋諸仇讎而于
未亡人之側不亦異乎(尋用也婦人旣寡自稱未亡人)御人以告子
元(御人夫人之侍人)子元曰婦人不忘襲讎我反忘之秋子
元以車六百乘伐鄭入于桔柣之門(桔柣鄭遠郊之門也)子元
鬭御疆鬭梧耿之不比爲旆(子元自與三子特建旆以居前緇廣充幅長尋)
(曰旐繼旐曰旆)鬭班王孫游王孫喜殿(三子在後爲反禦)衆車入自
純門及逵市(純門鄭外郭門也逵市郭内道上市)縣門不發楚言而出
子元曰鄭有人焉(縣門施于内城門鄭示楚以閒暇故不閉城門出兵而效楚言故子)
(元畏之不敢進)諸侯救鄭楚師夜遁鄭人將奔桐丘(桐丘杜注許昌)
(縣東北有桐丘城今許昌故城在河南許州東北)諜告曰楚幕有烏乃止(諜間)
(也幕帳也)
(穀梁傳)荆者楚也其曰荆州舉之也善救鄭也
鄭服於齊故楚來爭鄭此南北盛衰之大界也桓
公救鄭獨與魯宋偕以陳衞懼楚方自守而未暇
及鄭耳楚在春秋時最彊大首服陳蔡繼爭鄭而
耀武於王畿非齊桓有以遏之將爲周室憂故聖
門羞稱五霸而春秋不沒桓文之功其道蓋竝行
而不相悖也
冬築郿(郿公羊穀梁作微杜注魯下邑京相璠曰壽張縣西北有故微鄉魯邑也今山東東平州西有)
(微鄉城)
(左傳)築郿非都也凡邑有宗廟先君之主曰都無曰邑
邑曰築都曰城(周禮四縣爲都四井爲邑然宗廟所在則雖邑曰都尊之也)
(穀梁傳)山林藪澤之利所以與民共也虞之非正也(虞典)
(禽獸之官言築邑置官司以虞之非正也)
凡土功大曰城小曰築故館則書築臺則書築囿
則書築郿邑而書築創作邑也冬雖工築之時而
下書大無麥禾則公輕用民力而時絀舉贏具見
矣
大無麥禾
(公羊傳)冬旣見無麥禾矣曷爲先言築微而後書無麥
禾諱以凶年造邑也
(穀梁傳)大者有顧之辭也于無禾及無麥也(顧猶待也待無禾然)
(後追錄無麥故言大以明不收之甚也)
二穀不升謂之饑五穀不升爲大饑禾者穀之總
名無麥禾則黍稷秫稻及二麥皆無矣曰大無者
見舉國皆無也王制冢宰制國用必於歲之杪五
穀備入然後制國用故無麥禾至冬然後書頻年
無水旱之變而一旦大無麥禾推騐事實由魯不
務蓄積日損月削以至於麥禾皆盡而後覺之非
一歲之事也不書饑者大無麥禾而至於告糴則
饑不待言矣
臧孫辰告糴于齊
(左傳)冬饑臧孫辰告糴于齊禮也(臧孫辰魯大夫臧文仲)
(公羊傳)告糴者何請糴也(買穀曰糴)何以不稱使以爲臧孫
辰之私行也何爲以臧孫辰之私行君子之爲國也
必有三年之委一年不熟告糴譏也(古者三年耕必餘一年之儲九)
(年耕必有三年之積雖遇凶災民不饑乏莊公享國二十八年而無一年之畜危亡切近故諱使若國家)
(不匱大夫自私行糴也)
(穀梁傳)國無三年之畜曰國非其國也一年不升(登也)告
糴諸侯告請也糴糴也不正故舉臧孫辰以爲私行
也國無九年之畜曰不足無六年之畜曰急無三年
之畜曰國非其國也諸侯無粟諸侯相歸粟正也臧
孫辰告糴于齊告然後與之言内之無外交也古者
税什一豐年補敗(敗謂凶年)不外求而上下皆足也雖累
凶年民弗病也一年不艾(艾穫也)而百姓饑君子非之
不言如爲内諱也
古者三年耕必有一年之食九年耕必有三年之
食以三十年之通制國用雖有旱乾水溢民無菜
色今魯一年不艾而百姓饑汲汲焉求救於鄰國
故不書如齊告糴而曰告糴于齊所以著情急於
糴以見魯政之無經也而辰猶以急病讓夷爲賢
陋矣
二十有九年春新延廏
(左傳)二十九年春新作延廏書不時也凡馬日中而出
日中而入(日中春秋分也治廏當以秋分因馬向入而修之今以春作故曰不時)
(公羊傳)新延廏者何修舊也修舊不書此何以書譏何
譏爾凶年不修
(穀梁傳)延廏者法廏也(周禮天子十二閑馬六種邦國六閑馬四種每廏一閑言法廏)
(者六閑之舊制也)其言新有故也(言改故而新之)有故則何爲書也
古之君人者必時視民之所勤民勤于力則功築罕
民勤于財則貢賦少民勤于食則百事廢矣(凶荒殺禮)冬
築微春新延廏以其用民力爲己悉矣(悉盡也)
凡興築言新者有故也有所增益曰作剙始曰築
閑牧之設以修馬政久而新之常事也何以書穀
梁子曰古之人君必時視民之所勤民勤于力則
功築罕民勤于財則貢賦少民勤于食則百事廢
矣大無麥禾告糴于齊以救朝夕之急而猶興不
急之役其用民力爲己悉矣故修舊不書而於此
特書以示戒也或謂後世以興功築爲救荒之要
政春秋乃用以爲譏何也後世力役傭於官故可
因此以聚窮民古者力役徵於民而於凶年舉之
則民不堪命矣延延綿也牧馬欲其滋息故謂之
延猶庫藏欲其有餘而謂之長府也
夏鄭人侵許
(左傳)夏鄭人侵許凡師有鐘鼓曰伐無曰侵輕曰襲(掩其)
(不備)
許鄭世讎也許自盟幽之後不與齊桓之會鄭人
侵之或亦齊之命與
秋有蜚
(左傳)秋有蜚爲災也凡物不爲災不書
(公羊傳)何以書記異也
(穀梁傳)一有一亡曰有
有者昔之所無故書之以記異也劉向曰蜚色靑
南越盛暑男女同川滛氣所生爲蟲臭惡非中國
所有或曰卽負蠜好以淸旦食稻花或曰山海經
以蜚爲獸若牛而白首一目虬尾未知孰是姑存
之以備參考
冬十有二月紀叔姬卒
娣之卒不書叔姬執節守義婦德可儀故魯人賢
而錄之孔子不削也
城諸及防(諸防杜注皆魯邑諸在今山東諸城縣縣又有故防城)
(左傳)冬十二月城諸及防書時也凡土功龍見而畢務
戒事也(周十一月今九月龍星角亢晨見東方三務始畢戒民以土功事)火見而致
用(大火心星十月之初心星次角亢之後而晨見東方致用謂致築作之物也)水昏正而
栽(北方之宿爲水星營室謂之定水昏正謂十月之中定星昏而正中栽樹也謂樹版幹而興作)日
至而畢(日南至微陽始動故土功畢)
(穀梁傳)可城也(凡城之志皆譏今云可者謂冬可用城不妨農役耳不謂作城無譏也)以
大及小也(諸大防小)
凡土功得其時亦書重勞民也及者先後之辭
(附錄左傳)樊皮叛王(樊皮周大夫樊其采地皮名)
三十年春王正月
(附錄左傳)三十年春王命虢公討樊皮夏四月丙辰虢公
入樊執樊仲皮歸于京師
夏師次于成(左氏無師字)
(穀梁傳)次止也有畏也欲救鄣而不能也不言公恥不
能救鄣也
穀梁以爲欲救鄣而不能然紀魯姻親紀之亡魯
次成而不敢救理或有之紀亡久矣鄣乃紀之附
庸魯明知力不能救何故出師虛爲德於鄣而閒
齊好觀前此之會城濮明年之獻戎捷則次成之
師乃欲會齊圍鄣待命於成聞鄣已降而不復行
耳
(附錄左傳)楚公子元歸自伐鄭而處王宮(欲遂蠱丈夫人)鬭射師
諫(射師鬭廉也)則執而梏之(梏刑具在手曰梏)秋申公鬭班殺子
元(申楚縣楚僭號縣尹皆稱公鬭班若敖之孫)鬭穀於菟爲令尹(鬭穀於菟令尹)
(子文也鬭伯比之子)自毁其家以紓楚國之難
秋七月齊人降鄣(鄣杜注紀附庸國東平無監縣東北有鄣城今山東東平州東有鄣城集)
(卽鄣故城也)
(公羊傳)鄣者何紀之遺邑也降之者何取之也取之則
曷爲不言取之爲桓公諱也外取邑不書此何以書
盡也(言紀邑至此而盡)
(穀梁傳)降猶下也鄣紀之遺邑也
不書鄣降于齊而曰齊人降鄣者小國孤危不能
自固齊以兵威脅使降附專罪齊也鄣乃紀之附
庸紀猶折而入齊鄣豈能與齊抗乎是以於鄣無
責焉齊桓假德禮以屬大國諸侯而數併吞小國
以自封殖故荀卿惡其以讓飾爭依乎仁而蹈利
也
八月癸亥葬紀叔姬
(公羊傳)外夫人不書葬此何以書隱之也何隱爾其國
亡矣徒葬乎叔爾(謂國亡不得與夫合葬故言徒徒空也)
(穀梁傳)不日卒而日葬閔紀之亡也
滅國之君不書葬况媵乎蓋魯君憫紀之亡高叔
姬之義爲服姑姊妹之服而使人會其葬故舊史
書之孔子存而不削以明彰萬世之女教先儒所
謂以賢得書者也
九月庚午朔日有食之鼓用牲于社
冬公及齊侯遇于魯濟(魯濟杜注蓋魯地濟水歴齊魯界在齊界爲齊濟在魯界爲魯)
(濟)
(左傳)冬遇于魯濟謀山戎也以其病燕故也(燕杜注薊縣今屬順)
(天府)
(穀梁傳)及者内爲志焉爾遇者志相得也
據左氏謀伐山戎也齊桓伐郳伐鄭伐徐皆以宋
主兵與公會城濮而後伐衛與公會魯濟而後伐
戎不自恃其智力而集人之功以爲功此霸業之
所以獨盛與
齊人伐山戎
(公羊傳)此齊侯也其稱人何貶曷爲貶子司馬子曰蓋
以操之爲己蹙矣此蓋戰也何以不言戰春秋敵者
言戰桓公之與戎狄驅之爾
(穀梁傳)齊人者齊侯也其曰人何也愛齊侯乎山戎也
(不以齊侯敵乎山戎故稱人)其愛之何也桓内無因國(因國因緣山戎左右)
(之國爲内閒者)外無從諸侯而越千里之險北伐山戎危之
也則非之乎善之也何善乎爾燕周之分子也(燕周太保)
(召康公之後與周同姓分子謂周之别子孫也)貢職不至山戎爲之伐矣(言由)
(山戎爲害伐擊燕使之隔絕于周室)
齊人伐山戎穀梁以爲善公羊及胡氏以爲譏皆
謂齊侯親伐其實非也以僖十年書齊侯許男伐
北戎觀之則伐山戎齊侯不親也果齊侯也則事
同而稱人稱爵前後互異義安處與
三十有一年春築臺于郎
(公羊傳)何以書譏何譏爾臨民之所潄浣也(臺近于泉卽泉臺也)
(未成爲郎臺旣成爲泉臺禮内則冠帶垢請潄衣裳垢請澣澣卽浣也)
左氏傳曰公旣視朔遂登觀臺以望而書雲物爲
備故也楚語曰臺高不過望國氛大不過容宴豆
瘠磽之地於是乎爲之魯之先公候時占物之臺
必有定所不緣占候而去國築臺於遠是爲遊觀
之所厲民以自樂也一之爲甚而至於三壞法亂
紀亦甚矣
夏四月薛伯卒
隱十年薛來朝稱侯今稱伯時王所黜也諸傳皆
無文杜氏於滕紀降爵皆曰時王所黜獨此無注
故或以爲齊桓所黜非也非天子之命春秋當以
王爵正之矣
築臺于薛(薛杜注魯地今山東滕縣東南有薛城)
(公羊傳)何以書譏何譏爾遠也
六月齊侯來獻戎捷
(左傳)三十一年夏六月齊侯來獻戎捷非禮也凡諸侯
有四夷之功則獻于王王以警于夷中國則否諸侯
不相遺俘
(公羊傳)齊大國也曷爲親來獻戎捷威我也其威我奈
何旗獲而過我也(言懸所獲于旗以過魯)
(穀梁傳)齊侯來獻捷者内齊侯也不言使内與同不言
使也(謂内齊侯若同一國故不稱使)獻戎捷軍得曰捷戎菽也(菽今之胡)
(豆也按管子云出戎菽冬葱布之天下則以戎爲豆也)
捷者戰勝之所俘獲也獻者下奉上之辭也諸侯
自相遺俘非禮矣二傳據此謂齊侯親伐山戎稱
人爲貶不知山戎在齊北魯在齊南伐戎而歸道
不經魯蓋齊魯鄰封偶來會公因獻戎捷與魯濟
之會等耳伐戎則大夫帥師故稱人獻捷則齊侯
親之故書爵皆據其事之實耳獻捷不足爲親伐
之徵也
秋築臺于秦(秦杜注東平范縣西北有秦亭在今山東范縣南)
(公羊傳)何以書譏何譏爾臨國也(社稷宗廟朝廷皆爲國明皆不當臨也)
(穀梁傳)不正罷民三時(不正猶不與也)虞山林藪澤之利且財
盡則怨力盡則懟(懟恚恨也)君子危之故謹而志之也或
曰倚諸桓也桓外無諸侯之變内無國事越千里之
險北伐山戎爲燕辟地魯外無諸侯之變内無國事
一年罷民三時虞山林藪澤之利惡内也
冬不雨
(公羊傳)何以書記異也
冬不雨不害禾稼而亦書者見聖人燮理陰陽對
時育物以順天心之切也僖文之不雨或歴三時
或歴四時此年止一時不雨耳二百四十年間一
時不雨者豈止一年而此特書以莊公災歉之後
亟興土功昧於敬天勤民之義也
三十有二年春城小穀(小穀范氏寗曰魯地泰山孫氏曰曲阜西北有小穀城)
(左傳)三十二年春城小穀爲管仲也(杜注小穀齊邑濟北穀城縣城中有)
(管仲井大都以名通者則不繫國公感齊桓之德故爲管仲城私邑)
小穀魯邑也左氏謂爲管仲城杜預以楚丘下陽
不繫國例之說亦可通但經所書夫人會穀公以
楚師伐齊取穀晉士匄侵齊至穀傳所稱寘桓公
子雍于穀使申叔去穀齊師違穀七里未有言小
穀者則此爲魯邑明矣
夏宋公齊侯遇于梁丘(梁丘杜注高平昌邑縣西南今山東城武縣東北有梁丘山山)
(南有梁丘城)
(左傳)齊侯爲楚伐鄭之故請會于諸侯(楚伐鄭在二十八年謀爲鄭報)
(楚)宋公請先見于齊侯夏遇于梁丘
(穀梁傳)遇者志相得也梁丘在曹邾之閒去齊八百里
非不能從諸侯而往也辭所遇遇所不遇大齊桓也
(辭所遇謂八百里閒諸侯必有願從者而不與之遇遇所不遇謂遠遇宋公也)
齊桓公時諸侯彊大者莫如晉宋望國莫如魯晉
擁河山之固不與諸侯會盟非齊所能致也故於
魯宋未服懾之以威旣合懷之以德下之以禮遇
濟則遠至魯境獻捷則親至魯庭旣爲宋出師而
再推以主兵復遠遇於宋地而推以主會所以服
魯宋之心使爲諸侯倡而成其霸事也
(附錄左傳)秋七月有神降于莘(有聲以接人莘杜注虢地)惠王問諸内
史過曰(内史過周大夫)是何故也對曰國之將興明神降之
監其德也將亡神又降之觀其惡也故有得神以興
亦有以亡虞夏商周皆有之王曰若之何對曰以其
物享焉其至之日亦其物也(其至之日謂此神初降之日若以甲乙之日至)
(則祭先脾玉用蒼服上靑也以此類祭之)王從之内史過往聞虢請命(聞請)
(于神求賜虢土田之命)反曰虢必亡矣虐而聽于神神居莘六
月虢公使祝應宗區史嚚享焉(祝大祝宗宗人史大史應區嚚皆名)神
賜之土田史嚚曰虢其亡乎吾聞之國將興聽于民
將亡聽于神神聰明正直而壹者也依人而行(唯德是與)
虢多涼德其何土之能得(爲僖二年晉滅下陽傳)
秋七月癸巳公子牙卒
(左傳)初公築臺臨黨氏(黨氏魯大夫築臺不書不告廟)見孟任(孟任黨氏女)
從之閟(閟不從公)而以夫人言許之(許以爲夫人)割臂盟公生
子般焉雩講于梁氏(講肄也梁氏魯大夫)女公子觀之(女公子般妹)
圉人犖自牆外與之戲(圉人掌養馬者名犖)子般怒使鞭之公
曰不如殺之是不可鞭犖有力焉能投蓋于稷門(蓋覆)
(也稷門魯南城門走而自投接其屋之桷反覆門上)公疾問後于叔牙(牙慶父同母弟)
(僖叔)對曰慶父材(蓋欲進其同母兄)問于季友對曰臣以死奉
般公曰鄉者牙曰慶父材成季使以君命命僖叔待
于鍼巫氏(成季季友也僖叔牙之諡鍼巫氏魯大夫)使鍼季酖之(酖鳥名其羽有)
(毒以畫酒飲之則死)曰飲此則有後于魯國不然死且無後飲
之歸及逵泉而卒(逵泉杜注魯地今山東曲阜縣南逵泉是也)立叔孫氏
(不以罪誅故得立後世其祿)
(公羊傳)何以不稱弟殺也殺則曷爲不言刺爲季子諱
殺也曷爲爲季子諱殺季子之遏惡也不以爲國獄
(言不顯爲刑戮)緣季子之心而爲之諱季子之遏惡奈何莊
公病將死以病召季子(召之于陳)季子至而授之以國政
曰寡人卽不起此病吾將焉致乎魯國(致與也)季子曰
般也存君何憂焉公曰庸得若是乎牙謂我曰魯一
生一及君已知之矣(子繼父曰生弟繼兄曰及)慶父也存(此莊公之辭也)
(謂牙欲立慶父)季子曰夫何敢是將爲亂乎夫何敢俄而牙
弑械成(時牙實欲弑君兵械已成但事未行耳)季子和藥而飲之曰公
子從吾言而飲此則必可以無爲天下戮笑必有後
乎魯國不從吾言而不飲此則必爲天下戮笑必無
後乎魯國于是從其言而飲之飲之無傫氏(無傫氏蓋大夫)
(家或云地名)至乎王堤而死(王堤地名)公子牙今將爾(今將言欲弑)
辭曷爲與親弑者同(親躬親也)君親無將將而誅焉然則
善之與曰然殺世子母弟直稱君者甚之也季子殺
母兄何善爾誅不得辟兄君臣之義也然則曷爲不
直誅而酖之行誅乎兄隱而逃之使託若以疾死然
親親之道也
左氏公羊皆謂牙之死季友實誅之陸淳謂季子
恩義俱立變而得中夫子書其自卒以示無譏先
儒皆據此爲義按經所書前此則公子友如陳葬
原仲後此則季子來歸似莊閔終始之際季友實
不在魯姑發其疑以俟後之治經者不敢彊爲之
說
八月癸亥公薨于路寢
(左傳)八月癸亥公薨于路寢子般即位次于黨氏(卽喪位次)
(舍也)
(公羊傳)路寢者何正寢也(公之正居也天子諸侯皆有三寢一曰高寢二曰路寢三)
(曰小寢)
(穀梁傳)路寢正寢也寢疾居正寢正也男子不絕于婦
人之手以齊終也(齊潔也)
先王制禮疾必正寢欲使公卿得受顧命所以遠
女子小人而杜奸邪之隙慮至深遠也魯莊在位
日久薨又得其正何以甫殁而禍亂相尋若是蓋
其失在忘父仇徇母命閨闈不飭兵柄下移得免
其身幸矣
冬十月己未子般卒(己未公羊穀梁作乙未)
(左傳)冬十月己未共仲使圉人犖賊子般于黨氏(共仲慶父)
成季奔陳立閔公(閔公莊公庶子哀姜之娣叔姜所生年甫八歲)
(公羊傳)子卒云子卒(文十八年冬十月子卒傳云子卒者孰謂謂子赤是也)此其
稱子般卒何君存稱世子君薨稱子某旣葬稱子踰
年稱公子般卒何以不書葬未踰年之君也有子則
廟廟則書葬無子不廟不廟則不書葬
(穀梁傳)子卒日正也(襄三十一年秋九月癸巳子野卒是也)不日故也(文十)
(八年冬十月子赤卒是也)有所見則日(閔公不書卽位是見繼弑者也故慶父之弑子般可)
(以日卒不待不日而後顯)
未踰年曰卒未成君也未葬名之旣葬則不名或
謂子般子赤被弑而書卒子野過毁亦書卒不覩
傳文何以知之然閔公不書卽位則繼故可知矣
赤之卒下書夫人姜氏歸于齊先君旣殁嗣子暴
卒而夫人大歸則國有禍變可知與子野異矣
公子慶父如齊
(穀梁傳)此奔也其曰如何也諱莫如深深則隱(深謂君弑賊奔)
(隱痛之至)苟有所見莫如深也(閔公不書卽位則子般被弑慶父出奔俱可見)
子般之卒慶父弑也宜書出奔其曰如齊見慶父
主兵日久專行自恣國人不能制也内大夫以君
命適他國例書如子般旣卒則非君命矣其如齊
蓋懼討而飾辭以自解也齊桓主霸與莊公數爲
會好齊魯壤接慶父爲賊豈得無聞乃不能執而
誅之縱使復歸以成再弑有愧於方伯連帥之職
矣
狄伐郉
狄始見於春秋而伐郉入衞兩年之間塗炭二國
故齊桓剙霸之功不可沒也
日講春秋解義卷十三
