欽定四庫全書
日講春秋解義卷五十八
定公
五年春王三月辛亥朔日有食之(三月公羊作正月)
(附錄左𫝊)五年春王人殺子朝于楚(因楚亂也終閔馬父之言)
夏歸粟于蔡
(左傳)夏歸粟于蔡以周亟矜無資(亟急也)
(公羊傳)孰歸之諸侯歸之曷為不言諸侯歸之離至不
可得而序故言我也
(穀梁傳)諸侯無粟諸侯相歸粟正也孰歸之諸侯也不
言歸之者專辭也(若獨主于魯)義邇也(言邇近之事不足具列諸侯)
春秋貴義不貴惠蔡為楚困而不能救今見楚敗
吳勝乃歸蔡粟徒為吳而已無救災之實也二傳
以為諸侯歸之經略不序盖魯與諸侯皆以晉命
歸粟書魯事則可包諸侯與城楚丘戌陳同義
於越入吳
(左傳)越入吳吳在楚也
(公羊傳)於越者何越者何於越者未能以其名通也(不能)
(與中國通故從其俗稱曰於越)越者能以其名通也(能與中國通則以中國之辭稱)
(之曰越)
於越者其自稱者也越者中國稱之者也考之經
入吳敗吳皆越人来告故書於越吳伐越則吳来
告也故止書越
六月丙申季孫意如卒
(左傳)六月季平子行東野(東野杜注季氏邑)還未至丙申卒于
房(房蓋近費之地)陽虎將以璵璠歛(璵璠美玉君所佩)仲梁懷弗與
(懷亦季氏家臣)曰改步改玉(步謂行也玉藻云君行接武大夫繼武又云公侯佩山玄玉大)
(夫佩水蒼玉是君臣步玉不同)陽虎欲逐之告公山不狃不狃曰彼
為君也子何怨焉(不狃季氏臣費宰子洩也為君不欲使僭)既葬桓子行
東野(桓子意如子季孫斯)及費子洩為費宰逆勞于郊桓子敬
之勞仲梁懷仲梁懷弗敬(懷時從桓子行輕慢子洩)子洩怒謂陽
虎子行之乎(行逐懷也為下陽虎囚桓子起)
内大夫有罪而身不見討則春秋不書其卒公子
翬是也意如卒何以書見定公忘大義而念私勞
使逐君之賊生安其位卒用卿禮也
秋七月壬子叔孫不敢卒
(附錄左𫝊)申包胥以秦師至秦子蒲子虎帥車五百乘以
救楚(五百乘三萬七千五百人)子蒲曰吾未知吳道(言未知制吳之法術)使
楚人先與吳人戰而自稷會之大敗夫槩王于沂(稷沂)
(杜注皆楚地當在今河南桐柏縣境)吳人獲薳射子柏舉(薳射楚大夫)其子
帥奔徒以從子西敗吳師于軍祥(軍祥杜注楚地當在今湖廣隨州西)
(南)秋七月子期子蒲滅唐(從吳伐楚故)九月夫槩王歸自
立也(自立為吳王號夫槩)以與王戰而敗奔楚為堂谿氏(傳終言之)
吳師敗楚師于雍澨秦師又敗吳師吳師居麇(麇杜注地)
(名今湖廣巴陵縣東有麇城)子期將焚之子西曰父兄親暴骨焉
不能收又焚之不可(前年楚與吳戰多死麇中言不可并焚)子期曰國
亡矣死者若有知也可以歆舊祀(言焚吳復楚則祭祀不廢)豈憚
焚之焚之而又戰吳師敗又戰于公壻之谿(公壻之谿杜注)
(楚地名)吳師大敗吳子乃歸囚闉輿罷闉輿罷請先遂
逃歸(輿罷楚大夫請先至吳而逃歸言吳惟得楚一大夫復失之所以不克)葉公諸梁
之弟后臧從其母于吳不待而歸(諸梁司馬沈尹戌之子葉公子高也)
(吳入楚獲后臧之母楚定臧棄母而歸)葉公終不正視(不義之)乙亥陽
虎囚季桓子及公父文伯(文伯季桓子從父昆弟也)而逐仲梁懷
冬十月丁亥殺公何藐(藐季氏族)己丑盟桓子于稷門之
内(稷門魯南城門)庚寅大詛逐公父歜及秦遄皆奔齊(歜即文伯)
(也秦遄平子姑壻也傳言季氏之亂)楚子入于郢(吴師已歸)初鬭辛聞吳
人之爭宫也曰吾聞之不讓則不和不和不可以遠
征吳爭于楚必有亂有亂則必歸焉能定楚王之奔
隨也將涉于成臼(成臼杜注江夏竟陵縣有臼水出聊屈山西南入漢今湖廣漢川縣)
(有臼子河西南與漢水合即臼水也)藍尹亹涉其帑(亹楚大夫)不與王舟及
寧王欲殺之子西曰子常唯思舊怨以敗君何效焉
王曰善使復其所吾以志前惡(惡過也)王賞鬭辛王孫
由于王孫圉鍾建鬭巢申包胥王孫賈宋木鬭懷(九子)
(皆從王有大功者)子西曰請舍懷也(以初謀弑王也)王曰大德滅小
怨道也(終從其兄免王大難是大德)申包胥曰吾為君也非為身
也君既定矣又何求且吾尤子旗其又為諸(子旗蔓成然也)
(以有德于平王求欲無厭平王殺之在昭十四年)遂逃賞王將嫁季芈季芈
辭曰所以為女子遠丈夫也鍾建負我矣以妻鍾建
以為樂尹(司樂大夫)王之在隨也子西為王輿服以保路
國于脾洩(失王恐國人潰散故偽為王車服立國脾洩以保安道路人脾洩杜注楚邑當在今)
(湖廣荆州府境)聞王所在而後從王王使由于城麇(于麇築城)復
命子西問高厚焉弗知子西曰不能如辭(言自知不能當辭勿)
(行)城不知高厚小大何知對曰固辭不能子使余也
人各有能有不能王遇盜于雲中余受其戈其所猶
在袒而示之背曰此余所能也脾洩之事余亦弗能
也(傳言昭王所以復國有賢臣也)
冬晉士鞅帥師圍鮮虞
(左傳)晉士鞅圍鮮虞報觀虎之役也(三年鮮虞獲晉觀虎)
鮮虞近晉晉彊家實利其土以培私封屢伐不克
故復圍之
六年春王正月癸亥鄭游速帥師滅許以許男斯歸(速公)
(羊作遫後同)
(左傳)六年春鄭滅許因楚敗也
鄭虐於許久矣許依楚抗鄭至於四遷今吳入郢
許無所援鄭遂滅之哀元年以後許復見者楚禍
既定復建許也自隱十一年鄭入許而齊鄭之黨
合天下遂無王至是鄭滅許而齊鄭之黨又合天
下遂無霸蓋晉楚俱弱勢復一變而春秋以終矣
二月公侵鄭
(左𫝊)二月公侵鄭取匡為晉討鄭之伐胥靡也(胥靡杜注周地)
(周儋翩因鄭人以作亂鄭為之伐胥靡故晉使魯討之匡杜注鄭地取匡不書歸之晉)往不假
道于衛及還陽虎使季孟自南門入出自東門(陽虎將逐)
(三桓使得罪于鄰國)舍于豚澤衞侯怒使彌子瑕追之(彌子瑕衞嬖大)
(夫)公叔文子老矣(文子公叔發)輦而如公曰尤人而效之
非禮也昭公之難君將以文之舒鼎(衞文公之鼎)成之昭
兆(寳龜)定之鞶鑑(鞶帶而以鏡為飾也)苟可以納之擇用一焉公
子與二三臣之子諸侯苟憂之將以為之質(為質求納魯昭)
(公)此羣臣之所聞也今將以小忿蒙舊德無乃不可
乎大姒之子(大姒文王妃)唯周公康叔為相睦也而效小
人以棄之不亦誣乎天將多陽虎之罪以斃之君姑
待之若何乃止(止不伐魯師)
自宣十八年公伐把後魯無君將者八十年至是
陪臣執國以三桓專兵為口實欲竊兵權故託公
以出師耳當是時晉霸既失諸侯皆離令不能行
故討鄭之師雖出晉命實陽虎主其謀欲徼禍鄰
國危魯師以逞其欲故書侵以志其挟私啓釁非
有輔霸討亂之實也
公至自侵鄭
夏季孫斯仲孫何忌如晉
(左傳)夏季桓子如晉獻鄭俘也(獻此春取匡之俘)陽虎強使孟
懿子往報夫人之幣晉人兼享之(賤魯故不復兩設禮)孟孫立
于房外謂范獻子曰陽虎若不能居魯而息肩于晉
所不以為中軍司馬者有如先君(稱先君以徵其言若欲使晉必厚待)
(之)獻子曰寡君有官將使其人(擇得其人)鞅何知焉獻子
謂簡子曰魯人患陽虎矣孟孫知其釁以為必適晉
故強為之請以取入焉(欲令晉人聞虎當逃走故強設請託之辭因此言以入晉)
(令晉素知之)
春秋書内卿竝使者二遂得臣如齊見仲遂邪謀
之始此年斯何忌如晉見陽虎專權二卿為其所
脅行止惟命他日為亂之端兆也然不介晉權亂
未敢發故因如晉變文書介副以著其禍之所自
起耳
(附錄左傳)四月己丑吳大子終纍敗楚舟師(終纍闔廬子夫差兄)獲
潘子臣小唯子(二子楚舟師之帥)及大夫七人楚國大惕懼
亡子期又以陵師敗于繁揚(陵師陸軍)令尹子西喜曰乃
今可為矣(言知懼而後可治)于是乎遷郢于鄀而改紀其政
以定楚國(傳言楚賴子西以安)周儋翩率王子朝之徒因鄭
人將以作亂于周(儋翩子朝餘黨)鄭于是乎伐馮滑胥靡負
黍狐人闕外(鄭伐周六邑在魯伐鄭取匡前于此見者為戌周起也負黍杜注陽城縣西南)
(有負黍亭今河南登封縣負黍聚一名黃城是也狐人後漢志潁隂縣有狐宗鄉古狐人亭也在今河南)
(臨潁縣闕外即伊闕外之邑在今洛陽縣南闕塞山下)六月晉閻沒戌周且城
胥靡(為下天王出居姑蕕起)
秋晉人執宋行人樂祁犂
(左𫝊)秋八月宋樂祁言于景公曰諸侯唯我事晉今使
不往晉其憾矣樂祁告其宰陳寅(以與公言告之)陳寅曰必
使子往他日公謂樂祁曰唯寡人說子之言子必往
陳寅曰子立後而行(寅知晉政多門往必有難故使樂祁立後而往)吾室亦
不亡唯君亦以我為知難而行也見溷而行(溷樂祁子也見)
(于君立以為後)趙簡子逆而飲之酒于緜上獻楊楯六十于
簡子(楊木名)陳寅曰昔吾主范氏今子主趙氏又有納
焉以楊楯賈禍弗可為也已(知范氏必怨將得禍)然子死晉國
子孫必得志于宋(以其為國死)范獻子言于晉侯曰以君
命越疆而使未致使而私飲酒不敬二君不可不討
也乃執樂祁
晉自八卿擅權上下相陵傾軋之謀已非一日今
范鞅為政而趙鞅主宋樂祁此欲奪執政之權非
為一宋行人爭得失也范鞅知之故必執樂祁以
伐其謀各逞私圖不顧國體亂政亟行内外相競
而晉之禍遂不可止自是三家之勢成矣
冬城中城
(穀梁傳)城中城者三家張也(三家侈張故公懼而修内城)或曰非外
民也
是時政在三家公室無民豈能役衆修城以備外
患盖陽虎欲去三桓故託懼齊鄭而城中城將挟
公以自固耳
季孫斯仲孫忌帥師圍鄆
(公羊傳)此仲孫何忌也曷為謂之仲孫忌譏二名二名
非禮也
昭公二十五年齊侯取鄆以居公三十年鄆潰遂
貳於齊至是陽虎謀傾季氏脅使圍鄆以搆齊而
絶其外援明年國夏来伐連歲兵争蓋始於此仲
孫忌不言何闕文
(附錄左傳)陽虎又盟公及三桓于周社盟國人于亳社詛
于五父之衢(為八年陽虎作亂起)冬十二月天王處于姑蕕
(姑蕕杜注周地)辟儋翩之亂也(為明年單劉逆王張本)
七年春王正月
(附錄左𫝊)七年春二月周儋翩入于儀栗以叛(儀栗杜注周邑)
齊人歸鄆陽關陽虎居之以為政(鄆陽關杜注皆魯邑中貳于齊齊今)
(歸之不書者為虎所專也)
夏四月
(附錄左傳)夏四月單武公劉桓公敗尹氏于窮谷(尹氏復黨儋翩)
(共為亂也武公穆公子桓公文公子)
秋齊侯鄭伯盟于鹹(諸侯始復特盟鹹杜注衛地)
(左傳)秋齊侯鄭伯盟于鹹徵會于衛
齊鄭之盟叛晉也霸統絶諸侯散特盟復起自齊
桓以来未之有也於是再見諸侯無齊盟矣是故
于石門志諸侯之合也于鹹志諸侯之散也
齊人執衞行人北宫結以侵衛
(穀梁傳)以重辭也衞人重北宮結(齊以衞重結故執以侵之)
齊侯衞侯盟于沙(沙公羊作沙澤杜注陽平元城縣東南有沙亭在今直隸元城縣東)
(左𫝊)衞侯欲叛晉諸大夫不可使北宮結如齊而私于
齊侯曰執結以侵我(欲以齊師懼諸大夫)齊侯從之乃盟于瑣
(瑣杜注即沙也晉地道記元城縣有瑣陽城為明年涉佗捘衞侯手張本)
齊每視晉為彊弱晉彊則同諸侯以附晉晉弱則
合諸侯以自彊而魯衞鄭又視齊晉之彊弱以為
向背者也至是晉既益衰楚復新敗吳越之勢未
及北方齊遂乘間糾合既盟鄭復劫衛自此以後
齊衞合黨次五氏次垂葭次渠蒢至哀元年遂伐
晉而天下之變益紛矣
大雩
齊國夏帥師伐我西鄙
(左傳)齊國夏伐我(齊叛晉故)陽虎御季桓子公歛處父御孟
懿子(處父孟氏家臣成宰公歛陽)將宵軍齊師齊師聞之墮伏而
待之(墮毁其車以誘敵而設伏兵)處父曰虎不圖禍而必死苫夷
曰虎陷二子于難(苫夷季氏家臣二子季孟)不待有司余必殺女
虎懼乃還不敗(傳言陪臣強能自相制季孟不敢有心)
諸侯惟魯事晉齊叛晉與鄭盟故為鄭伐且報鄆
之圍也
九月大雩
經書雩祭二十有一惟昭二十五年及是秋再書
雩志災甚且言瀆也
冬十月
(附錄左傳)冬十一月戊午單子劉子逆王于慶氏(慶氏守姑蕕大)
(夫)晉籍秦送王己巳王入于王城(己巳十二月五日有日無月)館
于公族黨氏(黨氏周大夫)而後朝于莊宮(莊王廟)
八年春王正月公侵齊
(左傳)八年春王正月公侵齊(報前年伐我西鄙)門于陽州士皆
坐列(言無鬭志)曰顔高之弓六鈞(高魯人三十斤為鈞六鈞百八十斤古稱重故)
(以為異強)皆取而傳觀之陽州人出顔高奪人弱弓籍丘
子鉏擊之(子鉏齊人)與一人俱斃(斃仆也)偃且射子鉏中頬
殪(子鉏死)顔息射人中眉(顔息魯人)退曰我無勇吾志其目
也(以自矜)師退冉猛偽傷足而先(猛魯人欲先歸)其兄會乃呼
曰猛也殿(會見師退而猛不在列乃大呼詐言猛在後殿𫝊言魯無軍政)
報國夏之伐也是時三家專魯陽虎用事實使公
將欲歸怨於公也
公至自侵齊
(附錄左傳)二月己丑單子伐榖城劉子伐儀栗(討儋翩之黨穀城杜)
(注在河南縣西今洛陽縣西北有古城)辛邜單子伐簡城劉子伐盂以
定王室(簡城孟皆周邑今河南河内縣西北有邘臺鎮古盂國也𫝊終王室之亂)趙鞅
言于晉侯曰諸侯唯宋事晉好逆其使猶懼不至今
又執之是絶諸侯也將歸樂祁士鞅曰三年止之(執祁)
(在六年)無故而歸之宋必叛晉獻子私謂子梁曰(獻子范鞅)
(子梁樂祁)寡君懼不得事宋君是以止子子姑使溷代子
(溷樂祁子)子梁以告陳寅陳寅曰宋將叛晉是棄溷也不
如待之(留待勿以子自代)樂祁歸卒于大行(大行杜注晉東南山)士鞅
曰宋必叛不如止其尸以求成焉乃止諸州(州杜注晉地為)
(明年宋公使樂大心如晉張本)
二月公侵齊
(左𫝊)公侵齊攻廩丘之郛主人焚衝(衝戰車)或濡馬褐以
救之(馬褐馬衣)遂毁之(毁郛)主人出師奔(攻郛人少故遣後師走往助之)陽
虎偽不見冉猛者曰猛在此必敗(陽州之役猛先歸言若在此必復敗)
猛逐之(逐廩丘人)顧而無繼偽顛虎曰盡客氣也(言非勇)
苫越生子(苫越苫夷)將待事而名之陽州之役獲焉名之
曰陽州(欲比僑如)
三月公至自侵齊
(穀梁傳)公如往時致月危致也往月致時危往也往月
致月惡之也
曹伯露卒
夏齊國夏帥師伐我西鄙
(左𫝊)夏齊國夏高張伐我西鄙(報上二侵)
以公不與鹹沙之盟且報再侵也自圍鄆以後齊
魯之兵六見然于齊稱伐于魯稱侵曲直彊弱可
見矣
公會晉師于瓦(瓦杜注衛地東郡燕縣東北有瓦亭今直隸滑縣東南瓦岡集即其地也)
(左傳)晉士鞅趙鞅荀寅救我公會晉師于瓦范獻子執
羔趙簡子中行文子皆執雁魯于是始尚羔(禮卿執羔大夫)
(執雁魯則卿大夫竝執雁今見士鞅執羔始令卿執之記禮廢之久也)
晉將救魯公親至瓦以逆會之比其至則齊師已
去救不及事故不書救士鞅不書辭當然也使書
會晉士鞅則似以他事會而不知晉以師來與救
之後期及齊師已退矣
公至自瓦
此特相會往来稱地之例也故不以會致
秋七月戊辰陳侯柳卒
晉士鞅帥師侵鄭遂侵衞(士公羊作趙)
(左傳)晉師將盟衛侯于鄟澤(自瓦還就衛地盟)趙簡子曰羣臣
誰敢盟衛君者(前年衞叛晉屬齊簡子意欲摧辱之)涉佗成何曰(二子晉大)
(夫)我能盟之衛人請執牛耳(盟禮尊者涖牛耳衛侯與晉大夫盟自以當涖)
(牛耳故請)成何曰衛吾温原也焉得視諸侯將歃涉佗捘
衛侯之手及捥(捘擠也血至捥)衞侯怒王孫賈趨進曰(賈衛大夫)
盟以信禮也(信猶明也)有如衛君其敢不唯禮是事而受
此盟也衛侯欲叛晉而患諸大夫王孫賈使次于郊
大夫問故(問不入之故)公以晉詬語之(詬恥也)且曰寡人辱
社稷其改卜嗣寡人從焉大夫曰是衞之禍豈君之
過也公曰又有患焉謂寡人必以而子與大夫之子
為質大夫曰苟有益也公子則往羣臣之子敢不皆
負羈絏以從將行王孫賈曰苟衞國有難工商未嘗
不為患使皆行而後可(欲以激怒國人)公以告大夫乃皆將
行之行有日(有期日)公朝國人使賈問焉曰若衞叛晉
晉五伐我病何如矣皆曰五伐我猶可以能戰賈曰
然則如叛之病而後質焉何遲之有乃叛晉晉人請
改盟弗許秋晉士鞅會成桓公侵鄭(桓公周卿士)圍蟲
牢報伊闕也(六年鄭伐周闕外晉為周報之)遂侵衞(討叛)
鄭伯與齊為鹹之盟衛侯與齊為沙之盟二國皆
為齊叛晉故兩侵之曰遂繼事也曰侵義不足以
服人而力復不勝小有侵掠而遂返也
葬曹靖公
九月葬陳懷公
季孫斯仲孫何忌帥師侵衞
(左傳)九月師侵衛晉故也
為晉命無可聲之罪故書侵
冬衛侯鄭伯盟于曲濮(曲濮杜注衛地盖濮水曲折之處在今山東濮州境)
前年公侵鄭今年二卿侵衛皆為晉故而士鞅又
自帥師侵之故二國同為此盟以固其交而備晉
也
從祀先公
(左傳)季寤公鉏極公山不狃皆不得志于季氏(季寤季桓子之)
(弟公鉏極公彌曾孫桓子族子公山不狃費宰)叔孫輒無寵于叔孫氏(輒叔孫氏)
(之庶子)叔仲志不得志于魯(志叔仲帶之孫為國人所薄)故五人因
陽虎陽虎欲去三桓以季寤更季氏(代桓子)以叔孫輒
更叔孫氏(代武叔)已更孟氏(陽虎自代懿子)冬十月順祀先公
而祈焉(將作大事欲以順祀取媚)辛邜(十月二日)禘于僖公(不于大廟者順祀之)
(義當退僖公懼于僖神故于僖廟行順祀)
(公羊傳)從祀者何順祀也(復文公之逆祀)文公逆祀去者三人
(諫不從而去之)定公順祀叛者五人(諫不以禮而去曰叛叛與去皆不書者微也)
(穀梁傳)貴復正也(文公逆祀今復正)
從祀之說二傳及諸家皆以為正閔僖之位獨蜀
人馮山以為昭公至是始得從祀於太廟而胡氏
安國取之於當日事情為近蓋意如出君於外既
薨七月不得以時歸葬葬又絶其兆域不得同於
先君則其主久未得從昭穆祔祭宜矣至是意如
已卒陽虎將殺季斯亂魯國欲著季氏之罪取說
於衆以售其姦遂以昭公之主從祀太廟事雖順
而情實逆故春秋特書從祀先公於盜竊寳玉大
弓之上以發後人之疑而考其實焉若文公逆祀
則臧文仲所為非季氏之惡也但春秋每書宫廟
必舉其諡又昭公葬已書諡疑已祔廟左氏傳曰
順祀先公而祈焉盖自遠及近徧祀魯之先公以
祈神祐而請罪季氏也義亦可通
盜竊寶玉大弓
(左傳)壬辰將享季氏于蒲圃而殺之戒都車曰癸巳至
(都邑之兵車也陽虎欲以壬辰夜殺季孫明日癸巳以都車攻二家)成宰公歛處父告
孟孫曰季氏戒都車何故孟孫曰吾弗聞處父曰然
則亂也必及于子先備諸與孟孫以壬辰為期(處父期以)
(兵救孟孫壬辰先癸巳一日)陽虎前驅林楚御桓子虞人以鈹盾
夾之陽越殿(越陽虎從弟)將如蒲圃桓子咋謂林楚曰(咋暫)
(也)而先皆季氏之良也爾以是繼之(欲使楚免己于難以繼其先人)
(之良)對曰臣聞命後(後晚也)陽虎為政魯國服焉違之徵
死死無益于主桓子曰何後之有而能以我適孟氏
乎對曰不敢愛死懼不免主桓子曰往也孟氏選圉
人之壯者三百人以為公期築室于門外(實以備難不欲使人)
(知故偽築室于門外因得聚衆公期孟氏支子)林楚怒馬及衢而騁陽越射
之不中築者闔門(季氏既得入乃閉門)有自門閒射陽越殺之
陽虎劫公與武叔以伐孟氏(武叔叔孫不敢之子州仇也)公歛處
父帥成人自上東門入(魯東城之北門入救孟氏)與陽氏戰于南
門之内弗勝又戰于棘下(棘下杜注城内地名)陽氏敗陽虎說
甲如公宫取寶玉大弓以出舍于五父之衢寢而為
食其徒曰追其將至虎曰魯人聞余出喜于徵死(徵召)
(也陽虎召季氏于蒲團將殺之今得脱必喜故言喜于召死)何暇追余從者曰嘻
(懼聲)速駕公歛陽在公歛陽請追之孟孫弗許(畏陽虎)陽
欲殺桓子(欲因亂討季氏以強孟氏)孟孫懼而歸之子言辨舍爵
于季氏之廟而出(子言季寤辨猶周徧也徧告廟飲酒示無懼)陽虎入于
讙陽關以叛(叛不書略家臣)
(公羊傳)盜者孰謂謂陽虎也陽虎者曷為者也季氏之
宰也季氏之宰則微者也惡乎得國寶而竊之陽虎
專季氏季氏專魯國陽虎拘季孫孟氏與叔孫氏迭
而食之睋而鋟其板曰(以指爪刻其饋器之上歛藏衣物之板)某月某
日將殺我于蒲圃力能救我則于是(于是時)至乎日若
時而出臨南者陽虎之出也(姊妹之子謂之出或曰從其家出而仕于公)
御之于其乘焉(上車時)季孫謂臨南曰以季氏之世世
有子子可以不免我死乎(以義責之)臨南曰有力不足臣
何敢不勉陽越者陽虎之從弟也為右(為季氏車右實衛之)諸
陽之從者車數十乘至于孟衢(孟氏衢也四逹可以横去)臨南投
策而墜之(策馬捶也)陽越下取策臨南駷馬而由乎孟氏
(捶馬銜走)陽虎從而射之矢著于莊門(莊門孟氏所入門名)然而甲
起于琴如(甲公歛處父所帥也琴如地名二家知出期故于是時起兵)弑不成却
反舍于郊皆說然息(說解舍然猶如)或曰弑千乘之主而不
克(時季氏邑至千乘)舍此可乎陽虎曰夫孺子得國而已(孺子)
(謂季氏得國謂獲免得專國也)如丈夫何(丈夫虎自謂)睋而曰彼哉彼哉
(望見公歛處父師再言彼哉彼哉者切遽意)趣駕既駕公歛處父帥師而
至慬然後得免自是走之晉寳者何璋判白(判半也半珪曰)
(璋白藏天子青藏諸侯不言璋言玉者珪璧琮璜璋五玉盡亡之也𫝊獨言璋者璋所以郊天尤重也)
弓繡質(質拊也言大者力千斤)龜青純(純緣也謂緣甲&KR0971;也千歲之龜青&KR0971;明于吉凶)
(經不言龜者從寳省文)
(穀梁𫝊)寶玉者封圭也(始封之圭)大弓者武王之戎弓也周
公受賜藏之魯非其所以與人而與人謂之亡非其
所取而取之謂之盜
盜陽虎也家臣賤名氏不見故曰盜寶玉大弓先
公分器不能謹守而盜得竊諸公宫魯之無人無
政於此極矣
(附錄左傳)鄭駟歂嗣子大叔為政(歂駟乞子子然也為明年殺鄧析張本)
日講春秋解義卷五十八
