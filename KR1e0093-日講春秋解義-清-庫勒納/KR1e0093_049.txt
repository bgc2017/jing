欽定四庫全書
日講春秋解義卷四十九
昭公
六年春王正月把伯益姑卒
(左傳)六年春王正月把文公卒弔如同盟禮也
晉平公把出也故命魯歸其侵地有未盡者復以
讓魯今把以喪赴而魯會其葬畏晉故也把復稱
伯豈平公厚其母家為請於王而復之與
葬秦景公(秦始書葬)
(左傳)大夫如秦葬景公禮也(合士弔大夫送葬之禮)
(附錄左傳)三月鄭人鑄刑書(鑄刑書于鼎以為國之常法)叔向使詒子
産書曰始吾有虞于子(虞度也言凖度子産以為己法)今則已矣昔
先王議事以制不為刑辟懼民之有爭心也(臨事制刑不豫)
(設法也法豫設則民知争端)猶不可禁禦是故閑之以義糾之以
政行之以禮守之以信奉之以仁制為禄位以勸其
其從(勸從教)嚴斷刑罰以威其淫懼其未也故誨之以
忠聳之以行(聳懼也)教之以務(時所急)使之以和(說以使民)臨
之以敬涖之以強斷之以剛(義斷恩)猶求聖哲之上明
察之官(上公王也官卿大夫也)忠信之長慈惠之師民于是乎
可任使也而不生禍亂民知有辟則不忌于上(權移于法)
(故民不畏上)並有争心以徵于書而徼幸以成之(因危文以生争)
(緣徼幸以成其巧偽)弗可為矣夏有亂政而作禹刑商有亂政
而作湯刑周有亂政而作九刑(言不能議事以制)三辟之興
皆叔世也今吾子相鄭國作封洫(在㐮三十年)立謗政(作丘)
(賦在四年)制參辟鑄刑書(制參辟謂用三代之末法)將以靖民不亦難
乎詩曰儀式刑文王之德日靖四方(詩周頌言文王以德為儀式故)
(能日有安靖四方之功刑法也)又曰儀刑文王萬邦作孚(詩大雅言文王作儀)
(法為天下所孚信也)如是何辟之有(言惟以德與信不以刑也)民知争端矣
將棄禮而徵于書錐刀之末將盡爭之(錐刀末喻小事)亂獄
滋豐賄賂並行終子之世鄭其敗乎肸聞之國將亡
必多制(數改法)其此之謂乎復書曰若吾子之言僑不
才不能及子孫吾以救世也既不承命敢忘大惠(以見)
(箴戒為惠)士文伯曰火見鄭其火乎(火心星也周五月昏見)火未出
而作火以鑄刑器藏爭辟焉火如象之不火何為(象類)
(也同氣相求火未出而用火相感而致災)
夏季孫宿如晉
(左傳)夏季孫宿如晉拜莒田也(謝前年受牟夷邑不見討)晉侯享之
有加籩(籩豆之數多于常禮)武子退使行人告曰小國之事大
國也苟免于討不敢求貺得貺不過三獻(周禮大夫三獻)今
豆有加下臣弗堪無乃戾也韓宣子曰寡君以為驩
也對曰寡君猶未敢况下臣君之隸也敢聞加貺固
請徹加而後卒事晉人以為知禮重其好貨
宿受牟夷叛邑時公在晉莒愬於晉公幾見止故
宿如晉拜莒田自比於晉隸足恭以媚晉重自託
以傾其君此公數如晉所以拒而不納也
葬把文公
宋華合比出奔衞
(左傳)宋寺人柳有寵(有寵于平公)大子佐惡之華合比曰我
殺之柳聞之乃坎用牲埋書(詐為盟處)而告公曰合比將
納亡人之族(亡人華臣也㐮十七年奔衞)既盟于北郭矣公使視
之有焉遂逐華合比合比奔衛于是華亥欲代右師
(亥合比弟)乃與寺人柳比從為之徵曰聞之久矣公使代
之(代合比為右師)見于左師(向戌)左師曰女夫也必亡(夫謂華亥)女
喪而宗室于人何有人亦于女何有詩曰宗子維城
毋俾城壞毋獨斯畏(詩大雅言宗子之固若城俾使也)女其畏哉(為二)
(十年華亥出奔傳)
宋平公既以伊戾之譖殺世子痤又以柳之譛逐
華合比前後憸謀如出一轍然非向戌為伊戾徵
華亥為柳徵平公猶未必深信而不疑以至絶父
子之恩暌君臣之義也閹寺禍人國家必廷臣與
之合其姦乃必售伊柳戌亥之覆轍可不戒哉
(附錄左傳)六月丙戌鄭災(終士文伯之言)楚公子棄疾如晉報
韓子也(報前年送女)過鄭鄭罕虎公孫僑游吉從鄭伯以
勞諸柤(柤杜注鄭地)辭不敢見固請見之見如見王(見鄭伯如)
(見楚王言棄疾恭而有禮)以其乘馬八匹私面(私見鄭伯)見子皮如上
卿(如見楚卿)以馬六匹見子産以馬四匹見子大叔以馬
二匹禁芻牧採樵不入田(不犯田種)不樵樹不采蓺(蓺種也)
不抽屋不強匄誓曰有犯命者君子廢小人降舍不
為暴主不慁賓(慁患也)往來如是鄭三卿皆知其將為
王也(三卿罕虎公孫僑游吉)韓宣子之適楚也楚人弗逆公子
棄疾及晉竟晉侯將亦弗逆叔向曰楚辟我衷(辟邪也衷)
(正也)若何效辟詩曰爾之教矣民胥效矣(詩小雅言上教下效)從
我而已焉用效人之辟書曰聖作則(逸書則法也)無寕以
善人為則而則人之辟乎匹夫為善民猶則之况國
君乎晉侯說乃逆之(𫝊言叔向知禮)
秋九月大雩
(左傳)秋九月大雩旱也
楚薳罷帥師伐吴
(左傳)徐儀楚聘于楚(儀楚徐大夫)楚子執之逃歸懼其叛也
使薳洩伐徐(薳洩楚大夫)吴人救之令尹子蕩帥師伐吴
師于豫章而次于乾谿(豫章當在江北淮水南乾谿杜注在譙國城父縣南今江)
(南亳州東南有乾谿與城父村相近)吴人敗其師于房鍾(房鍾杜注吴地當在今夀)
(州蒙城縣界)獲宫廏尹棄疾(鬭韋龜之父)子蕩歸罪于薳洩而
殺之(不以敗告故不書)
楚頻年伐吴終未能得志故自是以後遂舍吴而
肆毒於陳蔡也
冬叔弓如楚
(左傳)冬叔弓如楚聘且弔敗也(弔為吴所敗)
魯遠於楚而婚於吴遂不與申之會至是震楚兵
威故使弓先聘而明年遂朝之也
齊侯伐北燕
(左傳)十一月齊侯如晉請伐北燕也士匄相士鞅逆諸
河禮也(士匄晉大夫或作王正)晉侯許之十二月齊侯遂伐北
燕將納簡公(簡公北燕伯三年出奔齊)晏子曰不入燕有君矣民
不貳吾君賄左右諂諛作大事不以信未嘗可也(為明)
(年暨齊平𫝊)
晉人納捷菑於邾非正也而能以義自反故特書
不克納以著其遷善改過之美齊侯納北燕伯正
也而終以賂止故苐書伐燕而不書不克納以示
其本無定燕之心惟恃彊以凌弱耳
七年春王正月暨齊平
(左傳)七年春王正月暨齊平齊求之也癸已齊侯次于
虢(虢杜注燕竟當在今直隸滄州界)燕人行成曰敝邑知罪敢不聽
命先君之敝器請以謝罪公孫晳曰(晳齊大夫)受服而退
俟釁而動可也二月戊午盟于濡上(濡上杜注濡水出高陽縣東北)
(至河間鄭縣入易水當在今直隸安州任丘之間)燕人歸燕姬賂以瑤罋玉
櫝斝耳(瑶玉也櫝匱也斝耳玉爵)不克而還
(榖梁傳)平者成也暨猶暨暨也暨者不得已也以外及
内曰暨
我所欲曰及不得已曰暨是時昭公結昏彊吴無
汲汲附齊之意其與齊平乃齊求于魯故曰暨至
定公八年魯再侵齊結怨大國懼而請平乃魯求
於齊故曰及也左𫝊齊求之也乃正觧魯暨齊平
之義後乃及齊燕之事而杜氏預遂謂燕暨齊平
誤矣書暨齊平正與及齊平及鄭平之文同且叔
孫婼旋如齊涖盟則此為内平審矣若外平則當
用宋人及楚人平之例
(附錄左傳)楚子之為令尹也為王旌以田(析羽為旌王旌游至于軫)芋
尹無宇斷之曰一國兩君其誰堪之及即位為章華
之宫(章華杜注南郡華容縣今湖廣監利縣東有華容城)納亡人以實之無宇
之閽入焉(有罪亡入章華宫)無宇執之有司弗與曰執人于
王宫其罪大矣執而謁諸王(執無宇焉)王將飲酒無宇辭
曰天子經略(經營天下略有四海故曰經略)諸侯正封(封疆有定分)古之
制也封略之内何非君土食土之毛誰非君臣(毛草也)
故詩曰普天之下莫非王土率土之濱莫非王臣(詩小)
(雅濱涯也)天有十日(甲至癸)人有十等(王至臺)下所以事上上
所以共神也故王臣公公臣大夫大夫臣士士臣皂
皂臣輿輿臣隸隸臣僚僚臣僕僕臣臺馬有圉牛有
牧(養馬曰圉養牛曰牧)以待百事今有司曰女胡執人于王宫
將焉執之周文王之法曰有亡荒閱(荒大也閱蒐也有亡人當大蒐)
(其衆)所以得天下也吾先君文王作僕區之法(僕區刑書名)
曰盗所隐器(隐盗所得器)與盗同罪所以封汝也(行善法故能啓)
(疆北至汝水)若從有司是無所執逃臣也逃而舍之是無
陪臺也(言皆將逃)王事無乃闕乎昔武王數紂之罪以告
諸侯曰紂為天下逋逃主萃淵藪(萃集也天下逋逃悉以紂為淵藪集)
(而歸之)故夫致死焉(人欲致死討紂)君王始求諸侯而則紂無
乃不可乎若以二文之法取之盗有所在矣(言王亦為盗)
王曰取而臣以往盗有寵未可得也(盗有寵靈王自謂)遂赦
之(為葬靈王張本)
三月公如楚
(左傳)楚子成章華之臺(臺杜注在華容城内今監利縣北有章華臺)願與諸
侯落之(宫室始成祭之為落)大宰薳啓彊曰臣能得魯侯薳啓
彊来召公辭曰昔先君成公命我先大夫嬰齊曰吾
不忘先君之好將使衡父照臨楚國(衡父公衡)鎮撫其社
稷以輯寕爾民嬰齊受命于蜀(蜀盟在成二年)奉承以来弗
敢失隕而致諸宗祧曰我先君共王引領北望日月
以冀(冀魯朝)𫝊序相授于今四王矣(四王共康郟敖及靈王)嘉惠
未至唯襄公之辱臨我喪(㐮公二十八年如楚弔康王喪)孤與其二
三臣悼心失圖(在哀喪故)社稷之不皇况能懷思君德(皇暇)
(也言有大喪多不暇)今君若步玉趾辱見寡君寵靈楚國以信
蜀之役致君之嘉惠是寡君既受貺矣何蜀之敢望
(言不敢望如蜀復有質子)其先君鬼神實嘉賴之豈唯寡君君若
不來使臣請問行期(問魯見伐之期)寡君將承質幣而見于
蜀以請先君之貺公將往夢襄公祖(祖祭道神)梓慎曰君
不果行㐮公之適楚也夢周公祖而行今㐮公實祖
君其不行子服惠伯曰行先君未嘗適楚故周公祖
以道之㐮公適楚矣而祖以道君不行何之三月公
如楚鄭伯勞于師之梁(鄭城門)孟僖子為介不能相儀
(僖子仲孫貜)及楚不能答郊勞(為下僖子病不能相禮張本)
據左氏楚子成章華之臺願與諸侯落之而薳啓
彊自謂能得魯侯蓋知季孫擅國魯君若寄生聞
楚有命季氏必廹公以出而不敢違若宋衞之君
尚能專有其國恐馳詞執禮以抗非義之請而不
赴則楚威為之頓也
叔孫婼如齊涖盟(婼公羊作舍後同)
(榖梁𫝊)涖位也内之前定之辭謂之涖外之前定之辭
謂之來
夏四月甲辰朔日有食之
(左𫝊)夏四月甲辰朔日有食之晉侯問于士文伯曰誰
將當日食對曰魯衞惡之衞大魯小公曰何故對曰
去衞地如魯地(衞地豕韋也魯地降婁也日食于豕韋之末及降婁之始乃息故禍在衞)
(大在魯小也周四月今二月故日在降婁)于是有災魯實受之(災發于衞而魯受其)
(餘禍)其大咎其衞君乎魯將上卿(八月衞侯卒十一月季孫宿卒)公曰
詩所謂彼日而食于何不臧者何也(感日食而問詩)對曰不
善政之謂也國無政不用善則自取謫于日月之災
故政不可不慎也務三而已一曰擇人二曰因民三
曰從時
(附錄左𫝊)晉人來治杞田(前女叔侯不盡歸今公適楚晉人恨故復来治)季孫將
以成與之(成孟氏邑本杞田)謝息為孟孫守不可(謝息僖子家臣)曰
人有言曰雖有挈缾之知守不假器禮也(挈缾汲者喻小知為)
(人守器猶知不以借人)夫子從君(夫子謂孟僖子從公如楚)而守臣喪邑雖
吾子亦有猜焉(言季孫亦將疑我不忠)季孫曰君之在楚于晉
罪也又不聽晉魯罪重矣晉師必至吾無以待之不
如與之閒晉而取諸杞吾與子桃(桃杜注魯國卞縣東南有桃虚)成
反誰敢有之是得二成也魯無憂而孟孫益邑子何
病焉辭以無山與之萊柞(萊柞杜注二山)乃遷于桃(謝息遷也)晉
人為杞取成楚子享公于新臺(章華臺也)使長鬣者相
(鬣鬚也欲先夸魯侯)好以大屈(宴好之賜大屈弓名)既而悔之薳啓彊聞
之見公公語之拜賀公曰何賀對曰齊與晉越欲此
久矣寡君無適與也而𫝊諸君君其備禦三鄰(齊晉越)
慎守寳矣敢不賀乎公懼乃反之(𫝊言楚靈不信所以不終)鄭
子産聘于晉晉侯有疾韓宣子逆客私焉曰寡君寝
疾于今三月矣並走羣望(晉所望杞山川皆走往祈禱)有加而無
瘳今夢黃熊入于寝門其何厲鬼也對曰以君之明
子為大政其何厲之有昔堯殛鯀于羽山(羽山杜注在東海祝)
(其縣西南今山東沂州東有山高四里其西為羽淵)其神化為黃熊以入于羽
淵實為夏郊三代祀之(鯀禹父夏郊祭之歴殷周二代又通在羣神之數並見祀)
晉為盟主其或者未之祀也乎韓子祀夏郊晉侯有
閒賜子産莒之二方鼎(莒所貢)子産為豐施歸州田于
韓宣子(豐施鄭公孫叚之子三年晉以州田賜叚此年正月叚辛)曰日君以夫公
孫叚為能任其事而賜之州田今無禄早世不獲久
享君德其子弗敢有不敢以聞于君私致諸子宣子
辭子産曰古人有言曰其父析薪其子弗克負荷(荷擔)
(也以微薄喻貴重)施將懼不能任其先人之禄其况能任大
國之賜縱吾子為政而可後之人若屬有疆埸之言
敝邑獲戾而豐氏受其大討吾子取州是免敝邑于
戾而建置豐氏也敢以為請宣子受之以告晉侯晉
侯以與宣子宣子為初言(初言謂與趙文子争州田)病有之以易
原縣于樂大心(樂大心宋大夫原晉邑以賜樂大心)鄭人相驚以伯
有曰伯有至矣(㐮三十年鄭人殺伯有言其鬼至)則皆走不知所往
鑄刑書之歲二月(在前年)或夢伯有介而行曰壬子余
將殺帶也(駟帶助子晳殺伯有壬子六年三月三日)明年壬寅余又將殺
叚也(公孫叚豐氏黨壬寅此年正月二十八日)及壬子駟帶卒國人益懼
齊燕平之月(此年正月)壬寅公孫叚卒國人愈懼其明月
子産立公孫洩及良止以撫之乃止(公孫洩子孔之子也㐮十九年)
(鄭殺子孔良止伯有子也立以為大夫使有宗廟)子大叔問其故子産曰鬼
有所歸乃不為厲吾為之歸也大叔曰公孫洩何為
(子孔不為厲問何為復立洩)子産曰說也為身無義而圖說(伯有無義)
(以妖鬼故立之恐惑民並立洩使若自以大義存誅絶之後者以觧說民心)從政有所反
之以取媚也(民不可使知之故治政或當反道以求媚于民)不媚不信(說而後信)
(之)不信民不從也及子産適晉趙景子問焉(景子晉中軍佐)
(趙成)曰伯有猶能為鬼乎子産曰能人生始化曰魄(魄形)
(也)既生魄陽曰魂(陽神氣也)用物精多則魂魄彊(物權勢)是
以有精爽至於神明(精者神之未著爽者明之未昭)匹夫匹婦彊死
(彊死不病也)其魂魄猶能馮依于人以為淫厲况良霄我
先君穆公之胄子良之孫子耳之子敝邑之卿從政
三世矣鄭雖無腆抑諺曰蕞爾國而三世執其政柄
其用物也弘矣其取精也多矣其族又大所馮厚矣
而彊死能為鬼不亦宜乎(𫝊言子産之博敏)子皮之族飲
酒無度故馬師氏與子皮氏有惡(馬師氏公孫鉏之子罕翔也㐮三十)
(年馬師頡出奔公孫鉏代為馬師與子皮俱同一族)齊師還自燕之月(在此年二月)
罕朔殺罕魋(魋子皮弟)罕朔奔晉韓宣子問其位于子産
(問朔可使在何位)子産曰君之羇臣苟得容以逃死何位之
敢擇卿違從大夫之位(謂以禮去者降位一等)罪人以其罪降
(罪重則降多)古之制也朔于敝邑亞大夫也其官馬師也
(大夫位馬師職)獲戾而逃唯執政所寘之得免其死為惠大
矣又敢求位宣子為子産之敏也使從嬖大夫(為子産故)
(故降一等不以罪降)
秋八月戊辰衞侯惡卒
(左𫝊)秋八月衞㐮公卒晉大夫言于范獻子曰衞事晉
為睦晉不禮焉庇其賊人而取其地(賊人孫林父其地戚也)故諸
侯貳詩曰䳭鴒在原兄弟急難(詩小雅䳭鴒雝渠也飛則鳴行則搖喻兄)
(弟相救于急難不可自舍)又曰死喪之威兄弟孔懷(威畏也言有死喪則兄弟)
(宜相懷思)兄弟之不睦于是乎不弔(不相弔恤)况遠人誰敢歸
之今又不禮于衞之嗣衞必叛我是絶諸侯也獻子
以告韓宣子宣子說使獻子如衞弔且反戚田衞齊
惡告喪于周且請命王使成簡公如衞弔(簡公王卿士)且
追命㐮公曰叔父陟恪在我先王之左右以佐事上
帝余敢忘高圉亞圉(二圉周之先為殷諸侯亦受殷王追命者)
(榖梁𫝊)鄉曰衞齊惡(在元年)今曰衞侯惡此何為君臣同
名也君子不奪人名不奪人親之所名重其所以來
也王父名子也(不奪人名謂親之所名明臣雖欲改君不當聽也君不聽臣易名者欲使)
(重父命也父受命名于王父王父卒則聽王父之命名之)
九月公至自楚
(左𫝊)九月公至自楚孟僖子病不能相禮(不能相儀答郊勞以此為)
(己病)乃講學之苟能禮者從之及其將死也(二十四年孟僖子卒)
(𫝊終言之)召其大夫曰禮人之榦也無禮無以立吾聞將
有逹者曰孔丘(僖子卒時孔子年三十五)聖人之後也(聖人殷湯)而滅
于宋(孔子六代祖孔父嘉為宋督所殺其子奔魯)其祖弗父何以有宋而
授厲公(弗父何孔父嘉之高祖宋閔公之子厲公之兄何適嗣當立以讓厲公)及正考
父(弗父何之曾孫)佐戴武宣(皆宋君)三命兹益共(三命上卿言位高益共)
故其鼎銘云一命而僂再命而傴三命而俯(俯共于傴傴共)
(于僂)循牆而走(言不敢安行)亦莫余敢侮饘于是鬻于是以
餬余口(于是鼎中為饘鬻饘鬻餬屬言至儉)其共也如是臧孫紇有言
曰聖人有明德者若不當世(不當大位謂正考父)其後必有達
人今其將在孔丘乎我若獲没必屬說與何忌于夫
子使事之(說南宫敬叔何忌孟懿子皆僖子之子)而學禮焉以定其位
(知禮則位安)故孟懿子與南宫敬叔師事仲尼仲尼曰能
補過者君子也詩曰君子是則是效(詩小雅)孟僖子可
則效已矣
公如楚必致危之故以告於廟也
(附錄左𫝊)單獻公棄親用羇(獻公周卿士單靖公之子頃公之孫羇寄客也)冬十
月辛酉㐮頃之族殺獻公而立成公(㐮公頃公之父成公獻公弟)
冬十有一月癸未季孫宿卒
(左𫝊)十一月季武子卒晉侯謂伯瑕曰(伯瑕士文伯)吾所問
日食從矣可常乎(衞侯武子皆卒故)對曰不可六物不同(各異)
(時)民心不壹(政教殊)事序不類(有變易)官職不則(治官居職非一)
(法)同始異終胡可常也詩曰或燕燕居息或憔悴事
國(詩小雅言不同)其異終也如是公曰何謂六物對曰歲時
日月星辰是謂也公曰多語寡人辰而莫同(如北辰大辰之)
(類其義莫同)何謂辰對曰日月之會是謂辰故以配日(謂以)
(子丑配甲乙)
自季友至行父雖專魯國臣節尚無顯悖至宿則
乘君幼而分其民據其土稱兵邦域招納叛人諂
事霸國深結彊家以閒阻其君㐮公自楚歸至不
敢入他日意如逐君乃宿之遺謀耳
十有二月癸亥葬衞㐮公
(左𫝊)衞㐮公夫人姜氏無子(姜氏宣姜)嬖人婤姶生孟縶孔
成子夢康叔謂己立元(成子衞卿孔逹之孫烝鉏也元孟縶弟夢時元未生)余
使羈之孫圉與史苟相之(羈烝鉏子苟史朝子)史朝亦夢康叔
謂己余將命而子苟與孔烝鉏之曾孫圉相元史朝
見成子告之夢夢協晉韓宣子為政聘于諸侯之歲
(在二年)婤姶生子名之曰元孟縶之足不良弱行(跛也)孔
成子以周易筮之曰元尚享衛國主其社稷(令蓍辭)遇
屯䷂(震下坎上屯)又曰余尚立縶尚克嘉之(嘉善也)遇屯
䷂之比䷇(坤下坎上比屯初九爻變)以示史朝史朝曰元亨
又何疑焉(周易曰屯元亨)成子曰非長之謂乎(言屯之元亨謂年長非謂)
(名元)對曰康叔名之可謂長矣孟非人也將不列于宗
不可謂長且其繇曰利建侯(繇卦辭)嗣吉何建(嗣子有常位故)
(無所建)建非嗣也二卦皆云(謂再得屯卦皆有建侯之文)子其建之
康叔命之二卦告之筮襲于夢武王所用也弗從何
為(大誓曰朕夢協朕卜襲于休祥戎商必克此武王辭)弱足者居(跛則偏弱居其家不能行)
侯主社稷臨祭祀奉民人事鬼神從會朝又焉得居
各以所利不亦可乎(孟跛利居元吉利建)故孔成子立靈公(靈公)
(元也)十二月癸亥葬衞㐮公
八年春
(附錄左𫝊)八年春石言于晉魏榆(魏榆杜注晉地今山西榆次縣西北有故城通)
(典曰晉魏榆邑也)晉侯問于師曠曰石何故言對曰石不能
言或馮焉(謂有精神憑依石而言)不然民聽濫也(濫失也)抑臣又
聞之曰作事不時怨讟動于民則有非言之物而言
今宫室崇侈民力彫盡怨讟並作莫保其性(性命也)石
言不亦宜乎于是晉侯方築虒祁之宫(虒祁杜注地名在絳西四)
(十里臨汾水在今山西曲沃縣西)叔向曰子野之言君子哉(子野師曠字)
君子之言信而有徵故怨遠于其身小人之言僭而
無徵故怨咎及之詩曰哀哉不能言匪舌是出唯躬
是瘁(詩小雅不能言謂不知言理僭而無信自取瘁病故哀之)哿矣能言巧言如
流俾躬處休其是之謂乎(哿嘉也巧言如流謂言之順叙信而有徵自取安逸)
(師曠此言緣問流轉終歸于諫故以比巧言如流也當叔向時詩義如此故與今說詩者小異)是宫
也成諸侯必叛君必有咎夫子知之矣(為十年晉侯彪卒𫝊)
陳侯之弟招殺陳世子偃師
(左𫝊)陳哀公元妃鄭姬生悼大子偃師二妃生公子畱
下妃生公子勝二妃嬖畱有寵屬諸司徒招與公子
過(招及過皆哀公弟)哀公有廢疾三月甲申公子招公子過
殺悼大子偃師而立公子畱
(榖梁𫝊)鄉曰陳公子招(在元年)今曰陳侯之弟招何也曰
盡其親所以惡招也(盡其親謂既稱公子又稱弟招先君之公子今君之母弟)兩
下相殺不志乎春秋此其志何也世子云者唯君之
貳也云可以重之存焉志之也諸侯之尊兄弟不得
以屬通其弟云者親之也親而殺之惡也
陳招以介弟為司徒不顧宗社以逞其私殺嫡立
庶致楚乘釁以滅陳故不稱公子而變文書弟所
以甚招之惡而著陳侯失親親之道也
夏四月卒丑陳侯溺卒
(左𫝊)夏四月辛亥哀公縊(憂恚自殺經書辛丑從赴)
陳侯因偃師之變恚而卒則其託畱於公子招所
以寵畱而非有殺偃師之心也楚棄疾立公子比
而靈王縊春秋書比弑其君招殺偃師而哀公縊
不書招弑其君何也招方當國不肯以先君之縊
赴舊史承而書之與鄭伯髠頑楚子麇同
叔弓如晉
(左𫝊)叔弓如晉賀虒祁也(賀宫成)游吉相鄭伯以如晉亦
賀虒祁也史趙見子大叔曰甚哉其相蒙也可弔也
而又賀之子大叔曰若何弔也其非唯我賀將天下
實賀(言諸侯畏晉非獨鄭)
楚成章華之臺而召諸侯以落之晉成虒祁之宫
而諸侯畢賀小國之困敝極矣
楚人執陳行人干徵師殺之
(左𫝊)干徵師赴于楚(干徵師陳大夫)且告有立君公子勝愬之
于楚(以招過殺偃師告)楚人執而殺之(殺干徵師)公子留奔鄭書
曰陳侯之弟招殺陳世子偃師罪在招也楚人執陳
行人干徵師殺之罪不在行人也
(榖梁𫝊)稱人以執大夫執有罪也稱行人怨接于上也
陳殺世子罪在於招行人何辜而以為戮乎蓋楚
靈因陳亂以為利欲震怖其國而取之故殺人以
行其詐耳
陳公子留出奔鄭
留書公子是為招所立而猶不敢安於其位故不
以偃師之獄歸之
秋蒐于紅(書蒐始此紅杜注魯地沛國蕭縣西有紅亭遠疑蕭縣今属江南徐州府)
(左𫝊)秋大蒐于紅自根牟至于商衞革車千乘(根牟杜注)
(魯東界琅琊陽都縣有牟鄉商杜注宋地魯西竟接宋衞也)
(公羊𫝊)蒐者何簡車徒也何以書蓋以罕書也
(榖梁𫝊)正也因蒐狩以習用武事禮之大者也艾蘭以
為防(蘭香草也防為田之大限)置旃以為轅門(周禮通帛曰旃轅門卬車以其轅表)
(門)以葛覆質以為𣙗(質椹也𣙗門中臬葛或作褐)流旁握御轚者
不得入(流旁握謂車兩轊頭各去門邊空握握四寸也轚挂則不得入門)車軌塵(塵不)
(出轍)馬候蹄(發足相應遲疾相投)掩禽旅(掩取衆禽)御者不失其馳然
後射者能中過防弗逐不從奔之道也(戰不逐奔之義)面傷
不獻(嫌誅降)不成禽不獻(惡虐幼小)禽雖多天子取三十焉
其餘與士衆以習射于射宫(取三十以共乾豆賓客之庖射宫澤宫)射
而中田不得禽則得禽田得禽而射不中則不得禽
是以知古之貴仁義而賤勇力也(射以不争為仁揖讓為義)
春秋凡五書蒐皆曰大蒐著僭也此𫝊亦言大蒐
于紅自根牟至于商衛革車千乘而經無大字闕
文也在他公不書惟書於昭定之世何也魯僭大
蒐之禮亦如郊禘之不可勝書惟昭定之際公無
尺土一民而三桓用天子之禮以簡私家之軍實
尤非常之變不赦之惡也
(附錄左𫝊)七月甲戌齊子尾卒子旗欲治其室(子旗欒施)丁丑
殺梁嬰(梁嬰子尾家宰)八月庚戌逐子成子工子車(三子齊大夫子)
(尾之屬子成頃公子固子工成之弟鑄子車頃公之孫捷)皆來奔而立子良氏之
宰(子良子尾之子高彊也子旗為之立宰)其臣曰(子尾家臣)孺子長矣(孺子謂子)
良而相吾室欲兼我也授甲將攻之陳桓子善于子
尾亦授甲將助之或告子旗子旗不信則數人告將
往又數人告于道遂如陳氏桓子將出矣聞之而還
(聞子旗至)游服而逆之(去戎備著常游戲之服)請命(問桓子所至)對曰聞
彊氏授甲將攻子子聞諸曰弗聞子盍亦授甲無宇
請從子旗曰子胡然彼孺子也吾誨之猶懼其不濟
吾又寵秩之(謂為之立宰)其若先人何子盍謂之(謂之使無攻我)
周書曰惠不惠茂不茂(周書康誥言當施惠于不惠者勸勉于不勉者茂勉也)
康叔所以服弘大也(服行也)桓子稽顙曰頃靈福子(頃公)
(靈公欒氏所事之君)吾猶有望遂和之如初(和欒高二家)
陳人殺其大夫公子過
(左𫝊)陳公子招歸罪于公子過而殺之(言招所以不死而得放)
稱人以殺而不去其官國亂無政衆人擅殺非討
賊之辭也蓋偃師之死招實主謀孔奐與焉而非
過之所欲也招惡其異己反加罪焉經書招殺偃
師於前書楚師滅陳殺奐於後而過稱大夫則不
與殺世子明矣
大雩
冬十月壬午楚師滅陳執陳公子招放之于越殺陳孔
奐(奐公羊作瑗)
(左𫝊)九月楚公子棄疾帥師奉孫吴圍陳(孫吴悼大子偃師之子惠)
(公)宋戴惡會之(戴惡宋大夫)冬十一月壬午滅陳(壬午十月十八)
(日𫝊言十一月誤)輿嬖袁克殺馬毁玉以葬(輿衆也袁克嬖人之貴者欲厚)
(葬哀公)楚人將殺之請寘之(置馬玉)既又請私(私盡君臣恩)私
于幄加絰于顙而逃使穿封戌為陳公(戌楚大夫滅陳為縣使戌)
(為縣公)曰城麇之役不諂(城麇役在㐮二十六年戌與靈王争皇頡)侍飲酒
于王王曰城麇之役女知寡人之及此女其辟寡人
乎對曰若知君之及此臣必致死禮以息楚(息寕静也)晉
侯問于史趙曰陳其遂亡乎對曰未也公曰何故對
曰陳顓頊之族也(陳祖舜舜出顓頊)歲在鶉火是以卒滅陳
將如之(顓頊氏以歲在鶉火而滅火盛而水滅)今在析木之津猶將復
由(箕斗之閒有天漢故謂之析木之津由用也)且陳氏得政于齊而後陳
卒亡(物莫能兩盛)自幕至于瞽瞍無違命(幕舜之先瞽瞍舜父)舜重
之以明德寘德于遂(遂舜後盖殷之興存舜之後而封遂)遂世守之及
胡公不淫故周賜之姓使祀虞帝臣聞盛德必百世
祀虞之世數未也繼守將在齊其兆既存矣(言陳氏興盛于)
(齊形兆已見)
(榖梁𫝊)惡楚子也
楚莊討陳之亂有善有惡故先書楚人殺陳夏徵
舒而後及其入國納亂臣之事是非不相掩也楚
圍則恃彊逞暴利陳之土地而滅之非有討賊之
義故先書滅陳
葬陳哀公
(榖梁𫝊)不與楚滅閔公也
陳已滅矣非我往會葬而書與莊四年齊侯葬紀
伯姬同耳彼曰齊蓋上無齊滅紀之文不書齊侯
則未知孰葬之今已書楚師滅陳則下三事皆蒙
上文而書耳
日講春秋解義卷四十九
