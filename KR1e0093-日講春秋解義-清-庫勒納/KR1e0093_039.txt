欽定四庫全書
日講春秋解義卷三十九
襄公
十年春公會晉侯宋公衛侯曹伯莒子邾子滕子薛伯
把伯小邾子齊世子光會吳于柤(柤杜注楚地今山東嶧縣泇口是也)
(左傳)十年春會于柤會吳子夀夢也(夀夢吳子乘)三月癸丑
齊高厚相大子光以先會諸侯于鍾離不敬(吳子未至先從)
(東道與東諸侯會遇非夲期地故不書會高厚高固子)士莊子曰高子相大子
以會諸侯將社稷是衛而皆不敬棄社稷也其將不
免乎(為十九年齊殺高厚二十五年弑其君光傳)夏四月戊午會于柤(經書)
(春書始行也戊午月一日)
(穀梁傳)會又會外之也
晉率十二諸侯會吳于楚地示楚以得吳也晉得
吳則楚不敢議鄭議鄭則懼吳襲其後此即齊桓
遠結江黃之遺智也特書會吳以吳為此會故也
夏五月甲午遂滅偪陽(偪穀梁作傅杜注偪陽妘姓國彭城傅陽縣也在今山東嶧縣)
(南)
(左傳)晉荀偃士匄請伐偪陽而封宋向戌焉(以宋常事晉而向戌)
(有賢行故欲封之為附庸)荀罃曰城小而固勝之不武弗勝為笑
固請丙寅圍之弗克(丙寅四月九日)孟氏之臣秦堇父輦重
如役(堇父孟獻子家臣)偪陽人啟門諸侯之士門焉縣門發
(縣門編版廣長如門施機關以縣門上有寇則發機而下之)郰人紇抉之以出門
者(郰杜注魯縣東南莝城紇郰邑大夫仲尼父叔梁紇也抉舉也門者諸侯之士在門内者)狄虒
彌建大車之輪而蒙之以甲以為櫓(狄虒彌魯人也櫓大楯)左
執之右拔戟以成一隊(百人為隊成一隊言其當百人也)孟獻子曰
詩所謂有力如虎者也(詩邶風)主人縣布(偪陽人縣布以試外勇者)
堇父登之及堞而絶之隊則又縣之蘇而復上者三
主人辭焉乃退帶其斷以徇于軍三日(帶其斷布以示勇)諸
侯之師久于偪陽(從丙寅至庚寅二十五日故曰久)荀偃士匄請于
荀罃曰水潦將降懼不能歸請班師知伯怒(知伯荀罃)投
之以机出于其閒(出偃匄之閒)曰女成二事而後告余(二事)
(伐偪陽封向戌)余恐亂命以不女違女既勤君而興諸侯牽
帥老夫以至于此既無武守而又欲易余罪曰是實
班師不然克矣(謂偃匄將言爾)余羸老也可重任乎(不任受女此責)
七日不克必爾乎取之五月庚寅(月四日)荀偃士匄帥
卒攻偪陽親受夫石甲午滅之(月八日)書曰遂滅偪陽
言自會也以與向戌向戌辭曰君若猶辱鎮撫宋國
而以偪陽光啟寡君羣臣安矣其何貺如之若專賜
臣是臣興諸侯以自封也其何罪大焉敢以死請乃
予宋公宋公享晉侯于楚丘請以桑林(桑林殷天子之樂名)
荀罃辭荀偃士匄曰諸侯宋魯于是觀禮(宋王者後魯以周公)
(故皆用天子禮樂故可觀)魯有禘樂賓祭用之宋以桑林享君不
亦可乎舞師題以旌夏(師樂師旌夏大旌也題識也以大旌表識其行列)晉
侯懼而退入于房(旌夏非常卒見之心偶有所畏)去旌卒享而還及
著雍疾(著雍杜注晉地)卜桑林見(祟見于卜兆)荀偃士匄欲奔請
禱焉荀罃不可曰我辭禮矣彼則以之猶有鬼神于
彼加之晉侯有間(間疾差也)以偪陽子歸獻于武宫謂之
夷俘偪陽妘姓也使周内史選其族嗣納諸霍人禮
也(霍杜注晉邑使周史者示有王命)師歸孟獻子以秦堇父為右生
秦丕兹事仲尼(言堇父以力相尚子事仲尼以德相尚)
(穀梁傳)遂直遂也其曰遂何不以中國從夷狄也(言時實吳)
(會諸侯滅傅陽)
偪陽楚與國為吳晉往来要地故帥會柤之師滅
之以通吳曰遂繼事之詞也諸侯會而滅人之國
非禮也
公至自會
(榖梁傳)會夷狄不致(恥與同)惡事不致(恥有惡)此其致何也
存中國也中國有善事則并焉(如僖四年侵蔡蔡潰遂伐楚是并焉不另)
(書也)無善事則異之存之也(會吳于柤甲午遂滅傅陽是則若會與遂異人)汲
鄭伯(汲猶引也鄭伯髠為臣所弑而不書弑此引而致于善事)逃歸陳侯(謂鄬之會)致
柤之會存中國也
公之出夲為會吳故歸仍以會告也
楚公子貞鄭公孫輙帥師伐宋
(左傳)六月楚子囊鄭子耳伐宋師于訾毋(訾毋杜注宋地當在今河)
(南鹿邑縣境)庚午圍宋門于桐門(桐門宋城門名)
凡專將言帥師苟二國會則先序主兵者而不言
帥師盖諸侯猶務恤民而不輕用衆也鄭受晉師
楚人勞役釁起於宋故各用重兵而自是圍滅亦
竝稱帥師此春秋將變為戰國之漸也
晉師伐秦
(左傳)晉荀罃伐秦報其侵也(侵在九年)
秦嘗侵晉故知罃以師報之夫晉方圖楚不思樹
秦以為援而反搆秦以資敵非計之得者也
(附錄左傳)衞侯救宋師于襄牛鄭子展曰必伐衛不然是
不與楚也得罪于晉又得罪于楚國將若之何子駟
曰國病矣子展曰得罪于二大國必亡病不猶愈于
亡乎諸大夫皆以為然故鄭皇耳帥師侵衛楚令也
(亦兼受楚之敕命也皇耳皇戌子)孫文子卜追之獻兆于定姜姜氏
問繇曰兆如山陵有夫出征而喪其雄姜氏曰征者
喪雄禦寇之利也大夫圖之衛人追之孫蒯獲鄭皇
耳于犬丘(蒯孫林父子)秋七月楚子囊鄭子耳伐我西
鄙還圍蕭八月丙寅克之九月子耳侵宋北鄙孟獻
子曰鄭其有災乎師競已甚周猶不堪競况鄭乎有
災其執政之三士乎
秋莒人伐我東鄙
(左傳)莒人閒諸侯之有事也故伐我東鄙
莒屢同晉悼之盟而乘間加兵於魯其無忌憚甚
矣
公會晉侯宋公衞侯曹伯莒子邾子齊世子光滕子薛
伯把伯小邾子伐鄭(此三駕之一)
(左傳)諸侯伐鄭齊崔杼使太子光先至于師故長于滕
己酉師于牛首(牛首杜注鄭地)
齊世子光序四君上盖晉悼以齊大國光復先至
心嘉其勤遂進之以勸来者此伯主摟諸侯之術
也直書其事義自見矣
冬盗殺鄭公子騑公子發公孫輙(騑公羊穀梁作斐書盗始此)
(左傳)初子駟與尉止有爭將禦諸侯之師而黜其車(禦牛)
(首師也黜減損)尉止獲(獲囚俘)又與之爭子駟抑尉止曰爾車
非禮也遂弗使獻(不使獻所獲)初子駟為田洫(洫田畔溝也)司
氏堵氏侯氏子師氏皆喪田焉(侵四族田)故五族聚羣不
逞之人因公子之徒以作亂(八年子駟所殺公子媐等之黨)于是子
駟當國子國為司馬子耳為司空子孔為司徒冬十
月戊辰尉止司臣侯晉堵女父子師僕帥賊以入晨
攻執政于西宫之朝殺子駟子國子耳劫鄭伯以如
北宫子孔知之故不死(子孔公子嘉知難不告為十九年殺公子嘉傳)書曰
盗言無大夫焉(尉止等五人皆士也)子西聞盜(子西公孫夏子駟子)不儆
而出尸而追盗(先臨尸而追盜)盜入于北宫乃歸授甲臣妾
多逃器用多喪子産聞盜(子産子國子)為門者(置守門)庀羣
司閉府庫慎閉藏完守備成列而後出兵車十七乘
(千二百七十五人)尸而攻盗于北宫子蟜帥國人助之殺尉
止子師僕盗衆盡死侯晉奔晉堵女父司臣尉翩司
齊奔宋(尉翩尉止子司齊司臣子)子孔當國(代子駟)為載書以位序
聽政辟(自羣卿諸司各守其職位以受執政之法不得與朝政)大夫諸司門子
弗順將誅之(子孔欲誅不順者)子産止之請為之焚書子孔
不可曰為書以定國衆怒而焚之是衆為政也國不
亦難乎子産曰衆怒難犯專欲難成合二難以安國
危之道也不如焚書以安衆子得所欲衆亦得安不
亦可乎專欲無成犯衆興禍子必從之乃焚書于倉
門之外(不於朝内焚欲使遠近見所燒)衆而後定
(榖梁傳)稱盗以殺大夫弗以上下道惡上也(兩下相殺不志乎春)
(秋惡鄭伯不能修政刑致盗殺大夫也以上下道當言鄭人殺其大夫)
盗殺三卿不稱其大夫者正義云凡言其者其所
有也君實臣之君故書弑其君臣實君之臣故書
殺其大夫盗者寇賊之名被殺者非盗之所有既
以盗為文故不得言其大夫其說精矣但欲書大
夫獨不可如蔡侯申例而書曰盗殺鄭大夫某乎
盖騑者主從楚以勞中國又弑君之賊也而發輙
惟騑是從惡積不可掩鄭不能討而盗得殺之故
不書大夫當討之賊也不書鄭人不以討賊之義
予尉止等也
戌鄭虎牢
楚公子貞帥師救鄭
(左傳)諸侯之師城虎牢而戌之晉師城梧及制(欲以偪鄭不書)
(城魯不與也梧制杜注皆鄭舊地案隋書滎陽縣有梧桐澗疑即梧也)士魴魏絳戌之
書曰戌鄭虎牢非鄭地也言將歸焉(鄭服則欲以還鄭故繋之鄭以)
(見晉志)鄭及晉平楚子囊救鄭十一月諸侯之師還
鄭而南至于陽陵(還繞也陽陵杜注鄭地在今河南許州西北)楚師不退
知武子欲退曰今我逃楚楚必驕驕則可與戰矣欒
黶曰逃楚晉之恥也合諸侯以益恥不如死我將獨
進師遂進己亥與楚師夾潁而軍(潁杜注潁水出城陽至下蔡入淮)
子蟜曰諸侯既有成行必不戰矣從之將退不從亦
退(從猶服也)退楚必圍我猶將退也不如從楚亦以退之
(以退楚)宵涉潁與楚人盟欒黶欲伐鄭師(伐涉潁者)荀罃不
可曰我實不能禦楚又不能庇鄭鄭何罪不如致怨
焉而還(為後伐之資)今伐其師楚必救之戰而不克為諸
侯笑克不可命(勝負難要不可命以必克)不如還也丁未諸侯之
師還侵鄭北鄙而歸(欲以致怨)楚人亦還
(公羊傳)孰戌之諸侯戌之曷為不言諸侯戌之離至不
可得而序故言我也諸侯已取之矣曷為繫之鄭(據莒)
(牟夷以牟婁来奔夲把之邑不繫于把)諸侯莫之主有故反繫之鄭
(穀梁傳)其曰鄭虎牢决鄭乎虎牢也(二年鄭去楚從中國故城虎牢不言)
(鄭使與内無異後數反覆故繫之鄭若决絶而棄外然)
諸侯伐鄭而鄭不下於是乎頓兵虎牢為久駐計
非遣兵往戌若戌陳比也晉人主於扼鄭而使之
自服肄楚而使之自疲故不與楚戰而惟示鄭以
必克之勢是以諸侯方戌鄭即請成曰戌鄭虎牢
明戌其要地以阨之而非為鄭戌也楚書救非善
之也盖紀其實且見晉有成謀楚雖欲救而不能
耳
公至自伐鄭
虎牢既戌鄭將自服故以伐致而策勲焉
(附錄左傳)王叔陳生與伯輿爭政(二子王卿士)王右伯輿(右助)王
叔陳生怒而出奔及河王復之殺史狡以說焉不入
遂處之(處叔河上)晉侯使士匄平王室王叔與伯輿訟焉
王叔之宰與伯輿之大夫瑕禽坐獄于王庭(瑕禽伯輿屬大)
(夫周禮命夫命婦不躬坐獄訟故使宰與屬大夫對爭曲直)士匄聽之王叔之宰
曰篳門閨竇之人而皆陵其上其難為上矣(篳門柴門閨竇)
(小戸穿壁為戶上銳下方状如圭也言伯輿微賤之家)瑕禽曰昔平王東遷吾
七姓從王牲用備具王賴之而賜之騂旄之盟(平王徙時)
(大臣從者七姓伯輿祖在其中主為王備犧牲共祭祀王恃其用故與之盟使世守其職騂旄赤牛也舉)
(騂旄者言得重盟不以犬雞)曰世世無失職若篳門閨竇其能来
東底乎且王何賴焉今自王叔之相也政以賄成(随財)
(制政)而刑放于寵(寵臣專刑不任法)官之師旅不勝其富吾能
無篳門閨竇乎唯大國圖之下而無直則何謂正矣
(正者不失下之直)范宣子曰天子所右寡君亦右之所左亦
左之(宣子知伯輿直不欲自專故推之于王)使王叔氏與伯輿合要(合要)
(辭如今辨答也)王叔氏不能舉其契(理曲無以答故不能舉其要契之辭)王叔
奔晉不書不告也單靖公為卿士以相王室
十有一年春王正月作三軍
(左傳)十一年春季武子將作三軍(魯本無中軍唯上下二軍皆屬于公有事)
(三卿更帥以征伐季氏欲專其民人故假立中軍因以改作)告叔孫穆子曰請為
三軍各征其軍(征賦稅也)穆子曰政將及子子必不能(政者)
(霸國之政令禮大國三軍魯次國而為大國之制貢賦必重故憂不能堪)武子固請之穆
子曰然則盟諸(穆子知季氏將復變易故盟之)乃盟諸僖閎(僖宫之門)詛
諸五父之衢(五父衢道名在魯國東南詛以禍福之言相要)正月作三軍三
分公室而各有其一三子各毁其乘(壊其私乘分以足成三軍)季
氏使其乘之人以其役邑入者無征不入者倍征(役力)
(役邑賦稅設利害以懼民驅使入已民辟倍征故盡屬季氏)孟氏使半為臣若子
若弟(取其子弟之半也四分其乘之人以三歸公而取其一)叔孫氏使盡為臣
(盡取子弟以其父兄歸公)不然不舍
(公羊傳)三軍者何三卿也作三軍何以書譏何譏爾古
者上卿下卿上士下士(古制諸侯有司徒司空上下卿各一上士相上卿下士相)
(下卿今益司馬作中卿官踰王制故譏之)
(榖梁傳)作為也古者天子六師諸侯一軍作三軍非正
也
費誓稱魯人三郊三遂說者謂大國三軍故三郊
三遂則三軍魯之舊也何以謂之作盖前此民皆
屬公故車曰公車徒曰公徒屬有侵伐之事諸卿
遞將不一其權是魯之三軍也至是襄公幼弱政
歸季氏遂分國民為三三家各有其一又各以父
兄子弟分為四季氏盡取四分叔孫氏取子弟而
以父兄歸公孟氏止取其子弟之半而以三歸公
於是但有私家之軍而無公室之軍矣是以謂之
作作者不宜作也亂王制弱公室故謹書之
夏四月四卜郊不從乃不郊
(穀梁傳)夏四月不時也四卜非禮也
四卜郊不從事已見於僖公但於彼書免牲而於
此書不郊者盖言免牲則不郊可知云不郊則卜
免牲不吉而不敢免也
鄭公孫舍之帥師侵宋
(左傳)鄭人患晉楚之故諸大夫曰不從晉國幾亡楚弱
于晉晉不吾疾也(疾急也)晉疾楚將辟之何為而使晉
師致死于我楚弗敢敵而後可固與也子展曰與宋
為惡諸侯必至吾從之盟楚師至吾又從之則晉怒
甚矣晉能驟来楚將不能吾乃固與晉大夫說之使
疆埸之司惡于宋宋向戌侵鄭大獲子展曰師而伐
宋可矣若我伐宋諸侯之伐我必疾吾乃聽命焉且
告于楚楚師至吾又與之盟而重賂晉師乃免矣夏
鄭子展侵宋(欲以致諸侯)
鄭人見楚弱于晉故侵宋以激晉怒使致死于鄭
楚弗敢敵然後固與晉而不知為國之夲在修德
政以自彊敦信義以睦鄰徒幸敵之少懦以苟安
計亦左矣
公會晉侯宋公衛侯曹伯齊世子光莒子邾子滕子薛
伯把伯小邾子伐鄭(此三駕之二)
(左傳)四月諸侯伐鄭己亥齊大子光宋向戌先至于鄭
門于東門(釋齊大子光所以序莒上也向戌不書宋公在會故)其莫晉荀罃至
于西郊東侵舊許(舊許杜注許之舊國鄭新邑案成十五年許遷于葉則許之舊國為)
(鄭所有故謂之舊許)衛孫林父侵其北鄙六月諸侯會于北林
師于向(向杜注地在潁川長社縣東北今河南尉氏縣西南有向城)右還次于瑣
(北行而西為右還瑣杜注滎陽宛陵縣西有瑣侯亭在今河南新鄭縣北)圍鄭觀兵于南
門西濟于濟隧(濟隧杜注水名水經注濟水伏流自河而出隂溝上源濟隧絶焉世謂之)
(十字溝)
是時諸侯之戌常在虎牢故國君一集即可聲罪
致討而兵力不勞此鄭所以不能支也
秋七月己未同盟于亳城北(亳公羊榖梁作京亳城杜注鄭地當在今河南偃師)
(縣)
(左傳)鄭人懼乃行成秋七月同盟于亳范宣子曰不慎
必失諸侯(慎敬威儀謹辭令)諸侯道敝而無成能無貳乎乃
盟載書曰凡我同盟毋薀年(蕰積年穀而不分災)毋壅利毋保
姦毋留慝救災患恤禍亂同好惡奬王室或間兹命
司慎司盟(二司天神)名山名川羣神羣祀先王先公(先王諸侯)
(之大祖先公始封君)七姓十二國之祖(七姓晉魯衛鄭曹滕姬姓邾小邾曹姓宋子姓)
(齊姜姓莒己姓把姒姓薛任姓實十三國言十二誤也)明神殛之俾失其民隊
命亡氏踣其國家(踣斃也)
公至自伐鄭
(穀梁傳)不以後致(謂盟在伐後)盟後復伐鄭也
以前事致者見雖同盟而未得鄭也柯陵之盟亦
未能得鄭而書至異穀梁以此為盟後更伐柯陵
獨非盟後復伐乎盖厲公三伐終不能服鄭故以
常例書之此則三駕之後蕭魚始以會致故前二
役致伐以見兵事之未可息而終致會以見諸國
之所由息肩也
楚子鄭伯伐宋
(左傳)楚子囊乞旅于秦秦右大夫詹帥師從楚子將以
伐鄭鄭伯逆之丙子伐宋(秦師不書不與伐宋而還)
盖用公孫舍之致晉之謀也據事以書而鄭之反
復具見矣
公會晉侯宋公衛侯曹伯齊世子光莒子邾子滕子薛
伯把伯小邾子伐鄭會于蕭魚(此三駕之三蕭魚杜注鄭地路史少昊後嬴姓)
(國修魚即蕭魚也)
(左傳)九月諸侯悉師以復伐鄭鄭人使良霄大宰石&KR0930;
如楚告將服于晉曰孤以社稷之故不能懷君君若
能以玉帛綏晉不然則武震以攝威之孤之願也楚
人執之書曰行人言使人也(既成而後告故書在蕭魚下石&KR0930;為介故不書)
諸侯之師觀兵于鄭東門鄭人使王子伯駢行成甲
戌晉趙武入盟鄭伯冬十月丁亥鄭子展出盟晉侯
十二月戊寅會于蕭魚(經書秋史失之)庚辰赦鄭囚皆禮而
歸之納斥候禁侵掠晉侯使叔肸告于諸侯(叔肸叔向也告)
(諸侯亦使赦鄭囚)公使臧孫紇對曰凡我同盟小國有罪大
國致討苟有以藉手鮮不赦宥寡君聞命矣鄭人賂
晉侯以師悝師觸師蠲(悝觸蠲皆樂師名)廣車軘車淳十五
乘甲兵備(廣車軘車皆兵車名淳耦也廣軘車相耦凡十五乘)凡兵車百乘(他兵)
(車及廣軘共百乘)歌鐘二肆(肆列也縣鐘十六為一肆二肆三十二枚)及其鎛磬
(鎛磬皆樂器)女樂二八(十六人)晉侯以樂之半賜魏絳曰子
教寡人和諸戎狄以正諸華八年之中九合諸侯(九合)
(諸侯謂五年會戚又會城棣救陳七年會鄬八年會邢丘九年盟于戲十年會柤又伐鄭戌虎牢十一年)
(同盟亳城北又會蕭魚)如樂之和無所不諧請與子樂之辭曰
夫和戎狄國之福也八年之中九合諸侯諸侯無慝
君之靈也二三子之勞也臣何力之有焉抑臣願君
安其樂而思其終也詩曰樂只君子殿天子之邦(詩小)
(雅殿鎮也)樂只君子福禄攸同便蕃左右亦是帥從(便蕃數也)
(言遠人相帥来服從便蕃然在左右)夫樂以安德(和其心)義以處之禮以
行之信以守之仁以厲之(厲風俗)而後可以殿邦國同
福禄来遠人所謂樂也書曰居安思危(逸書)思則有備
有備無患敢以此規公曰子之教敢不承命抑微子
寡人無以待戎不能濟河(渡河南服鄭)夫賞國之典也藏
在盟府(司盟之府有賞功之制)不可廢也子其受之魏絳于是
乎始有金石之樂禮也(禮大夫有功則賜樂)
(公羊傳)此伐鄭也其言會于蕭魚何盖鄭與會爾
地會而後伐未集事之辭也伐而後地會集事之
辭也伐鄭會於蕭魚書法與盟於召陵同皆經之
特筆所以序霸績也盖自悼公能用魏絳息民之
策聽知罃不與楚戰以逸待勞楚不能應遂全師
以服鄭而悼公信鄭不疑不復以諸侯同盟鄭自
此不叛晉者二十四年則謀能制勝誠足感人之
效也不書鄭會以下書楚人執鄭行人良霄則得
鄭可知矣
公至自會
(穀梁傳)伐而後會不以伐鄭致得鄭伯之辭也
鄭與會而服諸侯喜之故以會致厲公三伐終以
伐致悼公三伐終以會致揆以當日情事皆魯史
據告廟之辭以書於策非聖人變易其辭以為襃
貶也
楚人執鄭行人良霄(霄穀梁作宵)
(穀梁傳)行人者挈國之辭也(挈猶傳也行人傳國之辭命者)
執而不稱行人以己執也稱行人而執以其事執
也書楚執鄭行人良霄見楚之力盡於是矣
冬秦人伐晉
(左傳)秦庶長鮑庶長武帥師伐晉以救鄭(庶長秦爵)鮑先入
晉地士魴御之少秦師而弗設備壬午武濟自輔氏
(從輔氏渡河)與鮑交伐晉師己丑秦晉戰于櫟(櫟杜注晉地)晉
師敗績易秦故也
秦與楚婚於是為楚伐晉報十年之伐敗晉於櫟
不書晉不告也
十有二年春王三月莒人伐我東鄙圍台季孫宿帥師
救台遂入鄆(台穀梁作邰杜注瑯琊費縣南有台亭今費縣屬山東兖州府鄆公羊作運杜注莒)
(邑)
(左傳)十二年春莒人伐我東鄙圍台季武子救台遂入
鄆取其鐘以為公盤
(公羊傳)邑不言圍此其言圍何伐而言圍者取邑之辭
也伐而不言圍者非取邑之辭也(外取魯邑不直言取諱恥也)
大夫無遂事此其言遂何公不得為政爾
(穀梁傳)伐國不言圍邑舉重也(伐國重圍邑輕)取邑不書圍安
足書也(不足書而今書盖為下事起)遂繼事也受命而救邰不
受命而入鄆惡季孫宿也
文十二年嘗帥師城鄆矣魯不能守復為莒所取
今季孫宿因救台而遂入之大夫無遂事遂者專
行不忌之辭惡宿之擅權而公不得為政也
夏晉侯使士魴来聘
(左傳)夏晉士魴来聘且拜師(謝前年伐鄭師)
晉悼服鄭制楚而修禮於諸侯善持勝也
秋九月吳子乘卒(吴始書卒)
(左傳)秋吳子夀夢卒臨于周廟禮也(周廟文王廟也周公出文王故魯立)
(其廟)凡諸侯之喪異姓臨于外(于城外向其國)同姓于宗廟(所出)
(王之廟)同宗于祖廟(始封君之廟)同族于禰廟(父廟也同族謂高祖以下)
是故魯為諸姬臨于周廟(諸同姓國)為邢凡蔣茅胙祭臨
于周公之廟(即祖廟也六國皆周公之支子别封為國共祖周公)
吳子書卒以其暴盛赴告相及而諸侯重之也不
書葬非不會也削之以避其僭號與楚同例
冬楚公子貞帥師侵宋
(左傳)冬楚子囊秦庶長無地伐宋師于楊梁以報晉之
取鄭也(楊梁杜注梁國睢陽縣東有地名楊梁水經注渙水東逕陽亭北即楊梁也在今河南歸)
(德府城東南)
據𫝊楚人率秦伐宋不書秦以師屬楚也自是不
復有事於北方以楚審旋卒而又與吳構怨耳
(附錄左傳)靈王求后于齊齊侯問對于晏桓子桓子對曰
先王之禮辭有之天子求后于諸侯諸侯對曰夫婦
所生若而人(不敢譽亦不敢毁故曰若而人)妾婦之子若而人(言非適也)
無女而有姊妹及姑姊妹則曰先守某公之遺女若
而人齊侯許昏王使隂里結之(隂里周大夫結成也為十五年劉夏逆王)
(后傳)
公如晉
(左傳)公如晉朝且拜士魴之辱禮也
晉侯一使人来聘公即親往拜之事晉之禮過於
恭矣
(附錄左傳)秦嬴歸于楚(秦景公妹為楚共王夫人)楚司馬子庚聘于秦
(子庚莊王子午)為夫人寧禮也
十有三年春公至自晉
(左傳)十三年春公至自晉孟獻子書勞于廟(書勲勞于策)禮
也
桓二年傳公至自唐告于廟也凡公行告于宗廟
反行飲至舍爵策勲焉禮也桓十六年傳公至自
伐鄭以飲至之禮此年傳書勞于廟故先儒通其
意謂告廟飲至書勞凡三事偏行一禮則必書至
悉闕則史無其文按曾子問諸侯出而反必親告
於祖禰則雖無事反必告廟禮也而春秋公行多
不書至盖會盟侵伐其事繁猥必有勲勞可書或
自喜其事而行飲至之禮乃告於廟其餘則怠於
禮或醜其事而不告則史無其文其事無可醜而
不告者怠於禮也齊桓之會不致是也事可醜而
告者自危也成公十年如晉見止送葬而書至之
類是也
夏取邿(邿公羊作詩杜注任城亢父縣有邿亭在今山東濟寧州東南)
(左傳)夏邿亂分為三師救邿遂取之(師魯師也)凡書取言易
也(用師不勞雖國亦曰取)用大師焉曰滅(用力難重雖邑亦曰滅)弗地曰
入(謂不有其地)
(公羊傳)詩者何邾婁之邑也曷為不繫乎邾婁諱亟也
(諱背蕭魚之會亟)
凡書取者或乘其衰亂或受其潰叛或用少師而
未嘗頓兵勞力皆直書取惟魯滅小國有諱而書
取者視若己地而取之也然諱之適所以張之此
傳所謂微而顯者與邿微國也
(附錄左傳)荀罃士魴卒(罃中軍將魴下軍佐)晉侯蒐于緜上以治兵
使士匄將中軍辭曰伯游長(伯游荀偃)昔臣習于知伯是
以佐之非能賢也請從伯游荀偃將中軍(代荀罃)士匄
佐之(位如故)使韓起將上軍辭以趙武又使欒黶(以武位卑)
(故不聽更命黶)辭曰臣不如韓起韓起願上趙武君其聽之
使趙武將上軍(武自新軍起四等代荀偃)韓起佐之(位如故)欒黶將
下軍魏絳佐之(黶亦如故絳自新軍佐超一等代士魴)新軍無帥(將佐皆遷)
晉侯難其人使其什吏(什吏謂十人長也)率其卒乘官屬以
從於下軍禮也晉國之民是以大和諸侯遂睦君子
曰讓禮之主也范宣子讓其下皆讓欒黶為汰弗敢
違也晉國以平數世賴之刑善也夫(刑法也)一人刑善
百姓休和可不務乎書曰一人有慶兆民賴之其寧
惟永其是之謂乎(周書吕刑義取上有好善之慶則下賴其福而長安也)周之
興也其詩曰儀刑文王萬邦作孚(詩大雅言文王善用法故能為萬邦)
(所信孚信也)言刑善也及其衰也其詩曰大夫不均我從
事獨賢(詩小雅刺幽王役使不均故從事者怨恨稱己之勞以為獨賢無讓心)言不讓
也世之治也君子尚能而讓其下小人農力以事其
上是以上下有禮而讒慝黜遠由不爭也謂之懿德
及其亂也君子稱其功以加小人(加陵也君子在位者)小人伐
其技以馮君子(馮亦凌也)是以上下無禮亂虐竝生由爭
善也謂之昏德國家之敝恒必由之
秋九月庚辰楚子審卒
(左傳)楚子疾告大夫曰不榖不德少主社稷生十年而
喪先君未及習師保之教訓而應受多福(多福謂為君)是
以不德而忘師于鄢(成十六年戰鄢)以辱社稷為大夫憂其
弘多矣(弘大也)若以大夫之靈獲保首領以殁于地唯
是春秋窀穸之事(窀厚也穸夜也厚夜猶長夜謂葬埋)所以從先君於
禰廟者請為靈若厲(欲受惡諡也亂而不損曰靈戮殺不辜曰厲)大夫擇
焉莫對及五命乃許秋楚共王卒子囊謀諡大夫曰
君有命矣子囊曰君命以共若之何毁之赫赫楚國
而君臨之撫有蠻夷奄征南海以屬諸夏而知其過
可不謂共乎請諡之共大夫從之(傳言子囊之善)
(附錄左傳)吳侵楚養由基奔命子庚以師繼之(子庚楚司馬)養
叔曰(即養由基)吳乘我喪謂我不能師也必易我而不戒
子為三覆以待我我請誘之子庚從之戰于庸浦(庸浦)
(杜注楚地當在今江南無為州南)大敗吳師獲公子黨君子以吳為
不弔詩曰不弔昊天亂靡有定(詩小雅言不為昊天所恤則致罪也為明)
(年會向傳)
冬城防
(左傳)冬城防書事時也于是將早城臧武仲請俟畢農
事禮也
魯有二防一近宋隠十年伐宋取防是也一近齊
隠九年公會齊侯于防是也此所城乃近齊之防
魯既事晉而外齊故城防以備之而明年齊卒有
圍成之役則懼齊明矣
(附錄左傳)鄭良霄大宰石&KR0930;猶在楚(十一年楚人執之至今)石&KR0930;言
于子囊曰先王卜征五年(先五年而卜其吉凶也征謂廵守征行)而歲
習其祥祥習則行(五年習卜皆同吉乃廵狩)不習則增修德而改
卜(不習謂卜不吉)今楚實不競行人何罪止鄭一卿以除其
偪(一卿謂良霄)使睦而疾楚以固于晉焉用之使歸而廢
其使(言往者鄭使良霄至楚其意欲楚執之得有辭以堅事晉今釋使歸則鄭無辭于楚是廢其夲)
(使之意)怨其君以疾其大夫而相牽引也不猶愈乎楚
人歸之
日講春秋解義卷三十九
