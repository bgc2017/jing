易像鈔卷十明胡居仁撰
䷞
聖人以窮神知化繋於咸止而說咸也自震動而要於
艮止為能全體乾道自巽入而要於兌說為能全體
坤道故以止說之咸體明聖人盛德之極致與大明
終始之分量為合一
問感人不動何如錢洪甫曰纔說感人便不是了聖學
只是正已而物正文王名卦曰咸取其无心也若著
一毫感人意思便是有心便是憧憧往来
咸感也非以感釋咸惟无心於感然後物来无所不應
无所不徧乃所以為感也舒氏曰感謂虛而通邵氏
曰雷風氣也故曰相與山澤形也而其間相通者亦
氣故曰二氣感應以相與
君子以虛受人書无逸篇厥或告之曰小人怨汝詈汝
則皇自敬德厥愆曰朕之愆古人聞小人怨詈之言
不止不怒而且自修恭德矧其為君子忠讜直諒之
言乎故上滕口說聖人不繫以凶咎為君子虛无不
受口說亦在所不棄也
徐氏曰人心惟至虛故至靈若著一物便窒而不能應
又曰聖人之心未嘗有物以為之蔽故其體常虛今
按山澤象虛艮少男兌少女艮内體兌外體所謂孩
提赤子之心虛體尤可見也咸反損曰君子以懲忿
窒慾亦以從幼虛體未失故能懲能窒
山以虛能受澤心以虛能受人山所謂虛以篤實艮止
實所以為虛也朱子曰今人大抵偪塞滿胸有許多
伎倆如何便得他虛此則實非其實故虛非其虛耳
獨遠實當位實合坎艮言實鼎有實中以為實合離巽
言實剛徤篤實合乾艮言實自求口實合震艮言實
虛受人合澤山言虛亦其實而能虛者耳
咸止主感說主應外有說而内无止便喚做感害
凡一切善言渗得八方為咸之虛受王子植曰人必有
所不受而後能受咸下體艮艮體篤實光明其於種
種世味自然一切不受不受乃虛咸之以虛受人者
此
虛是立人道之首事不虛咸道於是為絶无以受一人
感一人而况天下
山居地下為謙山居澤下為咸虛凡謙必虛凡虛亦謙
自高自滿之人无有不日就於汚下淪陷顛溺而不
自知者
咸四貞天下祗有一個感應止貞感說貞應貞感常止
不論應之可否而遷轉為隨貞應常說不論感之可
否而憧憧不定
咸四貞吉貞三以止如女從男近而相得可貞恒三不
恒其德廹四以動如婦持夫近不相得故吝
恒初浚入人之深心咸上頰舌說人之苦口特艮震二
主无為要終原始皆不足以當之耳
咸初拇二腓俱非止之主止主在三以中爻雜物撰德
論易失其止且在下體故於身但為股惟四居乾君
之中可稱心位為一身感應之主三在四下既為股
五在四上亦止為脢上則口憧憧往來朋從爾思乾
為君心者天君朋聫合乾三爻為言心官惟思四以
思睿首出為貞以雜撰於少男少女中若其未免有
童心便不貞便為憧憧憧憧如兒女昵昵娓娓惟初
是思由是五惟二思三惟上思一切往來皆相率而
為憧憧之思四貞是為思不出位由是三五皆從爾
四之思便合乾三爻而皆貞為君主又安有不光大
憧憧便私小從爾思便光大也以卦言止而說男下
女以爻言剛宜主柔不得役役於柔是咸四之所謂
貞耳
蹇朋來以大蹇在五復朋來以剛反在初解朋至以解
拇在四豫朋盍以勿疑在四咸朋從亦以貞思在四
咸主有定故朋為輔佐如天主有定則日月寒暑之
往來便无一而非其神化之妙用故繋辭極𤼵同歸
致一之義
或曰乾九二无學問寬仁之義咸九四无歲時代謝之
義聖人不過借易以明理初不拘於說易也不知此
正不可移掇得若移在他爻他卦說便全无意義
朱子荅門人胡伯量不可有厭煩好静之心人在世上
无无事底時節要无事時除是死也隨事來便著應
他若事至面前而自家却自主静頑然不應便是心
死矣近多以此為志末註脚朱子又曰定性者存飬
之功至而得性之本然也性定而天下之動一矣所
謂貞也夫豈急於外誘之除而反為是憧憧哉以惡
外物為心而求照於无物之地亦見其用力愈勞而
燭理愈昧益以憧憧而不自知耳夫内外两忘非忘
也一循於理不是内而非外也不是内而非外則大
公而順應尚何事物之為累哉象之所謂未感害者
此
憧憧往來曰未光大貞則天為徒憧憧則人為偶此天
人之别
聖人論二氣之感應唯咸於恒止曰剛柔相應於師臨
无妄萃升止曰剛中而應於小畜曰柔得位而上下
應之又必曰剛中而志行於大有曰柔得尊位大中
而上下應之又必曰應乎天而時行蓋以應徵感而
感以主應欲人詳觀於應而致慎於感有如此
上天下澤履上火下澤暌履分上下不得少混宜辨暌
分上下不得苟同宜異至於澤上有雷歸妹澤上有
風中孚澤上有水節澤上有地臨皆主澤而言上有
澤上於天夬澤上於地萃皆主澤而言上於澤中有
火革澤中有雷隨皆主澤而言中有澤滅木大過澤
无水困亦主澤而言滅言无惟山上有澤咸山下有
澤損皆主山而不主澤咸天地感而萬物化生損天
地絪緼萬物化醇雖二氣交相應與男女尊卑大義
儼然常在終不失正與天澤火澤上下之辨同
咸拇從脚指𤼵端當无不點地之患咸輔從面上徵應
夫寧病徒口之多故皆不著吉凶之占止主感不宜
後故以咸腓為凶說主應不宜先故以咸脢為无悔
象言志末木上曰末如子於父如臣於君如婦於夫
本末昭然有辨二宜居而居五宜末而末亦皆咸貞
之義
咸上頬舌曰滕口說或曰滕即傳播之義天下固有不
容不口不容不說者所謂播告之修也亦是感應正
理但專情口說則不可耳
艮背即不愧屋漏之止咸脢即不言而信之說陸佃曰
脢在口下心上即喉中之梅核今謂之三思臺旁注
云脢居喉中動而迎飲食以嚥最是兑為口舌能言
說脢則不言而亦若能作聲者故以為象
腓聫股足既下又後人所易失故凶然能知天下不可
上而故下之又知天下不可先而更後之如有定居
豈不吉脢聫心口居四上之中職喉舌之司而以不
言為感故自无失而致悔
謙山在地中咸山在澤下拇腓股皆以高山而居澤下
亦如謙之山在地中殊不自有其高故謙則萬民服
而咸則天下和平惟和其在已而後天下无不和惟
平其在已而後天下无不平
君子反身而誠其身正而天下歸之百體中但舉其一
體從拇而下自舌而上无不與天下感應相與无有
不通天下之故咸艮皆以身取象以天下原是一身
耳
䷟
咸以止為内主止三爻皆當下說三爻說三爻皆當應
止三爻匪止是主而說是主皆凶恒以動為外主巽
三爻皆當順動三爻動三爻皆當制巽三爻匪動是
主而巽是主皆凶聖人示人剛柔男女内外之辨嚴
矣
恒外震内巽任其外之震動而内常自巽順此所以為
德之固此所以為一德
責人太甚其情反暌恒初之浚之凶以此
咸四恒三皆撰乾中爻咸四可望其貞四合三五為乾
上視夬之象下視遯之象一柔上决二柔下遯三止
正感四說正應故貞恒三无望其恒三合四二為乾
下視姤之象上視壯之象一柔下姤二柔上壯四動
既隳三巽復躁故不恒
恒三曰不恒其德或承之羞貞吝三上應爻不恒其德
猶言不常其巽於上无所入於上无所助也上以震
體要終或從而承順之三唯與唯三諾與諾如此妝
成何名男子故足羞或承之萬一承之便足羞以見
男之不可不制義而惟婦是從是承也
下經貴兌巽咸宜貞止或從說以動恒宜貞動或從巽
以入便皆凶
恒四田无禽憂患則生安樂則死此生民日用之恒道
四震主恐懼修省即其四時講武之田事也无禽出
乎憂患入乎安樂所恒者皆死地耳故特明之曰非
其位
咸從上視下五爻有遯之象恒從初視上五爻有大壯
之象故咸恒後即受之以遯大壯咸上頬舌聒三居
之不克中恒初浚恒憎四動之非其位下經隂有兌
巽為主之意艮不要終而兌終之震不原始而巽始
之故咸恒遂若无完爻也
振恒說振矜之振原通巽而動恒五動唯巽巽愞從婦
唯婦言是聽之紂也上動不巽柔危是逞又婦言不
聽之豪耳
恒四田无禽趙簡子出田鄭龍為右有一野人簡子曰
龍下射彼使无驚吾馬三命鄭龍不對簡子怒龍曰
昔吾先君伐衛免曹退為踐土之盟不戮一人今吾
一朝田而曰必為我殺人是虎狼殺人故將救之簡
子愀焉曰不愛其身以活人者可无從乎還車輟田
曰人之田也得獸今吾田也得士又梁君出獵事人
獵皆得禽獸吾獵獨得善言而歸四以初浚或不克
受其无禽也宜矣
恒内體巽宜巽順入伏於内却雜乾撰徤只𬋩要向外
行去便不恒外體震宜用利大作於外却雜兌撰毁
只管要退縮回來便大无功
乾象曰各正性命性命合言訟四即命師二錫命師上
有命泰上告命否四有命大有大象順天休命臨二
未順命无妄象大亨以正天之命姤大象施命姤五
志不舍命萃彖順天命困大象致命革四改命鼎大
象凝命旅五譽命巽彖象申命單言命命似可隨時
隨事致力不及性性未易言性命合一更未易言也
至於性情亦惟乾之利貞合言之餘於咸恒萃止以
情言矣
易筌雷風相與雷動則風𤼵未嘗相離故曰恒若言交
助其𫝑則為益矣巽而動不可作順動順動則為豫
矣巽入而在内震出而在外各居其所故曰立不易
方
咸恒與損益相反咸秋冬之氣隂乏之體故以虛受人
恒春夏之氣陽饒之體故立不易方
䷠
遯剛當位而應隂生至二與五為應五便立脚不住了
故與時行而遯
遯以隱然違去為義易傳曰豈必江海山林然後為遯
哉大遯於朝小遯於野舜遯共驩不於歴山旦遯管
蔡不於曲阜孔子與陽貨同國孟子與王驩同事亦
剛遯之意
遯初為尾蜂蠆之尾也謝氏曰獸馴則尾帖猛則尾奮
初居剛有恃強必進前害四剛之象故為尾易筌初
與二非遯者驅陽以遯者也往而迫陽聖人所惡故
戒以勿往
遯上以成三遯為肥
天下有山從山看天天在山頂暨上山一步天高一步
愈上愈高迥不相及從天視山以上覆下不惡乎下
以大包小不惡乎小此象所謂遠與不惡之一義薛
文清公曰如治小人寬平自在從容以處之事已即
絶口不言則小人无所聞以𤼵其怒絶口不言天下
之山也此又象所謂嚴之一義
小人亦極欲羅網天下之賢人君子以為巳用執之用
黃牛之革莫之勝說以此只君子斷不為其所網而
用一為其用无有不失足耳
夬初壯於前趾四其應爻姤上姤其角三其應爻夬四
亦名君子而將為喜於鬭狼之羊者也姤三亦名君
子而將為方孚蹢躅之豕者也至於壯初征而曰其
孚窮惟恐亦成四藩遯上肥而曰无所疑幸其遠於
三憊聖人與陽剛之𩔖雖與其為君子而常恐或墜
為小人其成人美而不成人惡固如此
肥遯无不利白居易感興魚能深入寧憂釣鳥觧高飛
豈觸羅朱子富貴有餘樂貧賤不堪憂誰知天路幽
險倚伏互相酬請看東門黃犬更聽華亭清唳千古
恨難收何似鴟夷子散髮弄扁舟鴟夷子成霸業有
餘謀收身千乘卿相歸把釣魚鈎春晝五湖煙浪秋
夜一天雲月此外儘悠悠永棄人間事喜道付滄洲
君子以遠小人或曰如不仁者遠矣之遠不惡而嚴不
止嚴毅嚴威良是嚴敬嚴憚此君子之天包度量山
立根基盡人而欲使之去其為小人歸其為君子盡
人而欲貽之以安爻故言好言嘉與肥此又象所謂
遠與嚴之一義
䷡
雷在天上大壯君子以非禮弗履懼有非禮逢天震怒
大壯之初以征凶豫初以鳴凶皆不能不為雷所震動
也震雷轟天而天不為動是為大壯之貞震雷奮地
而地不為動是為豫石之介
小人用壯君子用罔君子小人不相為用者也大壯利
貞壯之所利者貞尤不可假小人以為用者也有如
三以上為應爻或假之事權俾得以用其壯則君子
遂入小人之罔无有不反為小人所用了真如羊頭
伸在(闕)甲裡欲進不得欲退不得君子小人滚做一
團聖人示君子貞厲之戒如此
三指上曰藩上指三亦曰藩俱以兌象四貞為震不為
兌便是藩决不羸之象
小人之小人易辨君子之小人難辨小人之小人如夬
上之柔說如姤初之柔巽皆小人中之小人也君子
之小人如壯五上皆以剛動儘奮𤼵有為如遯初一
皆以剛止儘鎮静无擾皆君子中之小人也
壯三即遯四反體遯曰君子好遯小人否惜小人之詞
壯曰小人用壯君子罔危君子之詞三曰羝羊觸藩
三為羊而上為藩上曰羝羊觸藩上為羊而三為藩
四曰藩决不羸謂四藩而初亦羊可五曰喪羊於易
謂五亦指二為羊可朱子曰卦體似兌俱有羊象大
壯之反為遯遯體似巽壯而胥為羝羊之觸便失其
貞遯而執用黃牛之革便无不亨皆實象實義
䷢
易中言公侯屯豫觧益小過皆属震唯晉侯属坤大有
公属乾其言君言王言帝言大君言國君言天子則
諸卦皆備
自昭明夷用晦以出地之明自昭以入地之晦涖衆
彼有明於察人而闇於反己其何以為君子
坤至柔而動也剛坤初堅冰豫二介石剥三剥之晉三
衆允之都所謂動剛要都為人所轉不得
受兹介福於其王母兹藉草之名二坤順中正原藉合
三爻以成順亦藉合三爻以受福有不徒介諸一己
而已者晉名進上所進惟順麗三爻下所進合同順
三爻故侯以康名為安為樂為和為五逹之道諸義
俱備
離上出征曰王用四突之侵廹者重明之五故本五命
而特繋之王繋之征晉上伐邑曰維用四鼫之摧抑
者衆康侯之進故本衆心而共謂之維謂之伐王用
征折首𫉬醜正以天下維用伐罪止邑之為鼫者離
上唯明威寅奉曰出晉上唯國是總持曰維姤无上
角无以柅方孚之羸豕晉无上角无以清已進之社
鼫君子皆出於不得已而然故姤上為吝无咎而晉
上雖厲為吉也
䷣
晉明君在上下以坤順麗其明為康侯之用明夷明侯
在下上以坤順晦其明為箕子之貞文王箕子從後
視之有商周之異自當時視之一體商之臣子耳
北宫子曰紂囚文王七年諸侯皆從之囚紂於是懼而
歸之史乃謂閎夭之徒求有莘之美女以獻紂謬甚
此必齊東野人因范蠡進西施事而附會之耳不然
聖人彖易何云六二之吉順以則也
地澤知臨地天歸妹地水任帥地山利侵伐地雷敦復
地風升階惟地火為明夷乃知君如惡直臣如嫉正
未有不為亡紂之續而甘心與惡來飛廉同其誅滅
者
明夷夷於左股坤三爻乘於三上上三應爻夷三左之
為二股也左股夷二不能行二无所麗故為明夷
箕子之明夷利貞自靖人自獻於先王我不顧行遯箕
子以决不可去為正也
主人有言二言不可疾貞二不可正文明柔順以蒙大
難事
明夷上六初登於天或曰上在出震之上之象後入於
地則下有坎陷之象龜山先生曰三仁未去紂非獨
夫也三仁去則天下不以為君矣四遯五奴坤順全
體毁裂止存上一爻有獨夫之象當日命絶則為獨
夫是入地也
用九見羣龍无首吉羣龍未嘗无首未嘗不貴首出只
不可有首見但見无首非无首也既上濡其首厲非
首之患患濡也離上折首天德不可為首離亦不可
為首也明夷之三得其大首離上出征則患有首明
夷之三南狩又貴得其大首也比上比之无首凶比
亦貴有首也明夷言大首與晉言大明相𤼵明出地
曰大明明入地但曰大首明方在晦之義
䷤
家人利女貞王應麟曰男正易女正難二南之詩以化
行閨門為極致
風自火出家人自火出之風觧愠阜財長養萬物自南
八風以南為景祥之也人非此无家故為家人益自
東中孚自西渙自北家人益之風宜順遡中孚渙之
風宜逆求不然死无緩无地匪涸流廟无立是水皆
堅冰
富家大吉象曰順在位順謂義理也陸子曰人家之興
替在義理不在富貴假令貴為公相富等崇愷而人
无義理正為家替若簞食瓢飲肘見纓絶而人有義
理正為家興
天與火同人人雖同一天若不與之火黑窣窣地各不
相見惡乎同風自火出家人人非火不生活火便如
人之有家有如止作飄風不自火出不有烹飪於何
生養亂蓬蓬地於何歸宿名為人皆飄流蕩析而无
家者耳故風惟自火出一噓一拂一生一養一言一
動必南而必嚮明出有自入有歸不愧於人豈曰无
家有家為歸豈不成人故為家人倒為鼎享上帝養
聖賢巽而耳目聰明總是家成其為家人成其為人
亦无二義諺亦每言門風家風如可風定自明出家
成箇家人成箇人如不可風定自暗出家不成箇家
人不成箇人
女史箴虔恭中饋謂祭祀飲食之務
易筌九三重剛无嘻笑理如禮嘻其甚矣之嘻謂為歎
意言九三之剛使家人嗃嗃雖厲而吉又甚焉使婦
子不能容而歎斯不免於吝矣亦旨
䷥
十三卦中有重門擊柝以待暴客弧矢以威天下二義
聖人思患預防其憂天下後世无所不至固如此
楊誠齋謂見惡人如子見南子陳寔弔張讓子與南子
寔與讓夫豈合德之爻相睽而惡之人乎
君臣朋友原睽能相成下以說麗上上以明應下便是
合睽也
遇主於巷睽二剛說得中三之五撰坎象巷主在巷原
欲下求二有遇豈其枉已象故特明未失道
凡君臣朋友性格不同如上火下澤志趨不同如二女
同居皆睽之義爻言惡言疑乃其甚者儒行同弗與
異弗非與其所可與不必同乎已非其所可非不必
異乎已君子以同而異似之
古以孤設官孤鷙无朋睽四上之孤以剛明獨立於成
物之表孤所宜孤无孤不成其為睽无遇亦不成其
為孤
同人於宗吝厥宗噬膚往何咎鄧氏曰同人之時開以
畛域之塗是離析之萌也暌之時獨存維繫之誼則
洽比之餼羊也
睽三无初有終暌上往遇雨則吉史記曹參初與蕭何
有隙何且死所推賢惟参参代何為相國舉事无所
變更一遵用何法龜山先生曰二人者苟无體國之
誠心忘一已之私忿則排陷紛更將无所不至推之
以為賢守之而弗失尚何有哉其卒為一代宗臣蓋
有以也
先張之弧後說之弧楊誠齋曰下卦初為弧二為弦而
相附者也上卦上之弦不附於四之弧者也五與三
乃二矢象鑿甚且只說張弧說弧何時說有弦无弦
有矢无矢但從上視三先看是坎有張弧之象後知
說體遂有說弧之象耳
弧矢之利以威天下蓋取諸睽种世衡初至青澗城逼
近敵境守備單弱芻糧俱乏世衡以宫錢貸商旅使
致之不問所出入未幾倉廪皆實又教民吏習射雖
僧道婦人亦習之以銀為射的中者輙與之既而中
益多其銀重輕如故而的漸厚且小或爭徭役優重
者使之射射中者優處或有過失亦使之射射中者
則釋之由是人人皆能射比數年青澗城遂成富強
於延州諸塞中獨不求益兵運芻糧此亦威天下之
利之一義
睽上載鬼一車坎為狐狐執心不定妖獸鬼所乘也
震翻身止於艮陽全體也巽翻身止於兌隂半體也蠱
曰終則有始震始而艮終蠱終於艮翻身即為震也
巽五曰无初有終无初巽非震之初也有終兌要巽
之終也睽三曰无初有終无初柔三不可為初也有
終剛上為能要終也
睽上載鬼一車既三未四皆曰伐鬼方火以水滅出明
入幽出人入鬼矣睽遇雨既克之未有賞這两足方
站得住不上鬼車不墮鬼方去
遇雨之吉羣疑亡祝氏曰天下惟疑根最難破疑者事
之賊也吾蓄疑將復啟天下之疑舉天下成疑境而
天下事不知所終矣遲之悔往之吝每從疑處諄諄
作易者其有憂患乎
䷦
屯初居貞蹇三來反亦一義屯初湏四為求蹇三湏四
為連如不待其招而往未有不失己者
屯五動乎險中之君二貞不字蹇五止乎險中之君二
為蹇蹇匪躬屯動主方居於初二宜合初居貞蹇止
主已進於三二宜隨三上進且天下事理動以止貞
止以動善无事常如有事時隄防有事常如无事時
鎮静類如此
蹇諸爻四言往來蹇足艱不能行進之義往來不窮謂
之通言往來則便不窮而通又須從往蹇中来初方
譽三方反四方連上方碩譽反連碩皆所謂西南之
利若不自往蹇中来无不立有東北之窮蓋止不徒
止以往為止素險難行乎險難无入不得故无往不
利不則以止為止畏險避難於何不至䆒竟險難終
不可倖免真是死殺窮底道路故曰不利東北其道
窮也
屯險中有動原始蹇險中有止要終人一日无屯便不
生无望亨貞一日无蹇便要召辱便多不克轉頭將
无處不與人拆開或有一得非土田即培塿譽反連
碩四字无望凑手
坤利西南自北而西南蹇解利西南自西而北自北而
西南坤利西南得朋蹇曰朋来觧曰朋至得義同坤
利東北喪朋蹇則不利東北觧則又有來復之吉喪
義異云何坤東北之喪要終獨有所止也所謂安貞
者也蹇利東北將終止於險矣觧无来復將險猶未
免不成其為動矣觧利西南坎而坤坤而震次序而
動動險易故西南東北來往皆吉蹇利西南坎而坤
坤而艮躐等而止止險難故東北竟為不利也
坤利西南以坤重坤一轉手工夫蹇解利西南以艮止
險以震動險未已更須以坤平坎两轉手工夫險以
震動動原始宜初而在四險以艮止止要終宜上而
在三非西南將有所弗利先天坤後天坎其位一也
蹇解利西南蹇外坎内艮艮東北以艮坤遥對為西南
解外震内坎震東坎北以自坎北滂沱及於離南自
震東霮䨴及於兌西為西南或曰先天坤定位於北
後天坤往西南則坎遂得坤位蹇解之坎從其得坤
位說在蹇則高山之上層級无非平地在解則震雷
之下遍地无非甘雨故皆曰利西南
以中節易筌不先不後恰當機宜之謂節
䷧
公用射隼於高墉之上獲之无不利和魯公有觀畫鷹
獵兔詩雖是丹青物沈吟亦可傷君誇鷹眼疾我憫
兔心忙豈動騷人興惟增獵客狂鮫綃百餘尺爭似
製衣裳范文正觀之歎曰真仁人之言也畫鷹猶然
其眞為高墉之隼固可知矣大學惟仁人放流之屏
諸四夷不與同中國
剛柔以位言止爻義一端大體大要全論卦不然解二
四皆不正不當何以獨有解小人之能事然於五曰
君子維有觧爻意亦自可見初非以君子維定須觧
君子朋定須亡也于泰言朋亡於觧言維觧皆以
合用五中為至耳豈謂君子而顧可以无朋可以无
維乎哉
公用射隼以觧悖來矣鮮曰以下叛上謂之悖三乘二
負四應上乘之惡顯負與應之惡隱其名負四其實
是慢四其外應上其中實反叛而欲搏噬乎上故符
以悖字定三之罪案
蹇觧利西南坎得母坤之位者也坎来而坤遂往於西
南或母道不存於坎中其坎也乃為險為陷而已矣
故蹇以止險於上止之而成至順高山之峻如母斯
恃而不見為險曰往得中觧以動險於下動之而成
至順迅雷之轟如母斯親而不見為險曰往得衆艮
震二男之遇坎震原始艮要終行父道艮内止震外
動行母道若坤之利西南得朋東北喪朋有乾之西
北以率先三男斯有坤之西南以要束三女西南得
朋以母道貞女教以身為凖東北喪朋以父道彰男
教至艮而終其義各别
崔仲鳬曰詩桑柔狀小人之惡三凉言刻薄盗言貪黷
競言強禦易觧狀小人之情四狐言媚惑乘言僣竊
拇言依附隼言悍鷙
易筌方其蹇也惟是反身修德及其觧也又惟赦過宥
罪律已嚴待人恕君子之道可知矣
易像鈔卷十
