易像鈔卷五明胡居仁撰
九卦
履䷉德之基和而至以和行
□䷎德之柄尊而光以制禮
復䷗德之本小而辨于物以自知
恒䷟德之固雜而不厭以一德
損䷨德之修先難而後易以遠害
益䷩德之裕長裕而不設以興利
困䷮德之辨窮而通以寡怨
井䷯德之地居其所而遷以辨義
巽䷸德之制稱而隱以行權
九卦之序復是本心先之以履謙履之為卦上天下澤
人生斯世須先辨得俯仰乎天地而有此身以達其
素履履有得有失又繫於謙與不謙之分謙則精神
渾收聚於内不謙則精神渾流散於外惟能辨得吾
一身所以在天地間舉措動作之由而歛藏其精神
使之在内而不在外則此心斯可得而復矣次之以
恒又次之以損益又次之以困蓋本心既復謹始克
終曾不少廢以得其恒而至於堅固私欲日以消磨
而為損天理日以澄瑩而為益雖涉危蹈險所遭多
困而此心卓然不動然後於道有得左右逢其原如
鑿井取泉處處皆足蓋至於此則順理而行無纖毫
透漏如巽風之散無往不入雖密房奥室自一縫一
罅即能入之矣(象山陸子)
九卦在上經者三在下經者六反對者四不反對者五
為乾者一尊乾也為坤坎艮者二為兑震者三為巽
者五巽入也重巽貴其深入之也其有坎坎者陷也
其无離不用離也蒙大難者晦其明故終於隱隱至
明之極也憂患人之所時有即上聖大賢未有能自
解免者乃其所以處憂患惟德非以憂患故修德而
防危也豫之至也(潛谷鄧氏)
復德之本與基相似基所行本所存井德之地與固相
似固所得而守之地歸宿處
九卦首履劈頭便是發文王天王聖明上天下澤之分
凛然不易惟履其素至義章本清曰九卦首履繼謙
履象一隂明上下之分說而應乾履虎尾而不咥用
六永貞以大終於履三一爻見之謙𧰼一陽得遜順
之宜内止外柔為君子之有終用九天德不可為首
於謙三一爻見之
履德之基朱子曰如起屋須有基址許多樑柱方有頓
處
瞿九思曰文王由履至謙純然以一敬緝熙無間以至
於巽此所以為亹亹之文王由履和而至謙尊而光
以馴至於巽稱而隱渾然不露而人莫有知此所以
為穆穆之文王
履謙乾坤人位之交人道之立一齊来底坤之三交於
乾之三為履乾之三交坤之三為謙俱一隂一陽為
主履首明上下尊卑之分謙盡忘功勞矜伐之心至
於謙之三下而為初以止翻動時時處處无用不謙
又時時處處无有不自知之時又无非夜半雷聲戒
謹恐懼之流行是之謂復次恒損益困井五卦俱三
隂三陽之分无用不平終以巽无之非柔巽謙抑之
為完結謙字一案以明天澤之分此作易聖人所以
處憂患之道憂患人所時有也聖人處憂患且如此
餘可知矣
邵子曰三才真數三而已參天者三三而九兩地者倍
三而六珓之二十七三三而九也約之十八倍三而
六也珓易之交以交故名珓也陽與陽交為太陽為
乾兌之卦十六為珓九隂與隂交為太隂為艮坤之
卦十六為珓九陽與隂交隂與陽交為少隂少陽為
離震巽坎之卦三十二為珓九二十七通乎六十四
六十四而三之即二十七易有真數三一隂一陽之
列與一隂一陽之交天地人之至妙至妙也太陽九
少隂少陽七八太隂六占法七八不變隂陽交於中
也九六必變陽主進九進之極隂主退六退之極隂
陽太於上下故遇九必退而用八以交隂初非變九
而為八變陽而為隂遇六必進而用七以交陽初非
變六而為七變隂而為陽易窮則變變則通九六之
變蓋以通隂陽之交之窮而常會合於隂陽之交之
中也(珓去聲效韻居效切音與酵同杯珓古者以玉為之)
雲行雨施電發雷震隂陽二少无曰不合交於二太中
此二太所以分為二而二少所以合為一俗占用少
不用老此乃所謂日用不知之百姓已耳
張行成曰天地自然之理無出乎四𧰼者孔子混四者
(闕)太極也故億萬世不可易
朱子(闕)以四起數自易以後無人做得一物如此
整齊包括得盡又曰想他看見天下事纔上手来便
成四截了羲皇初畫分兩兩交成四四者兩之分兩
者四之合天地萬物之理兩對待四流行便無所不
盡羲畫原来如此初不是康節撰得出
生數則一二三四分隂陽太少以成數則六七八九
分隂陽太少一二三四生數屬陽順數九八七六成
數屬隂逆數謂九餘一八餘二七餘三六餘四謂一
函九二函八三函七四函六俱無不可
四𧰼不言五皆自五来四𧰼不言十未嘗無十至於二
三居一四之中二三合為五一四亦合為五七八居
九六之中七八合為十五九六亦合為十五五洛書
之中數十五河圖之中數中無往而不在十五無往
而不在固如此
一二三四四𧰼之位順布六七八九四𧰼之數逆布九
用八為退數一用二即進位九一成十二八成十未
嘗不是此位此數六用七為進數四用三即退位六
四成十三七成十未嘗不是此位此數進何進退何
退總以義命為權衡方謂之進退不失其正而深於
消息存亡之理
太陽變化十六𧰼以乾兌為主少隂變化十六𧰼以離
震為主少陽變化十六𧰼以巽坎為主太隂變化十
六𧰼以艮坤為主邵子曰十六而天地之道畢
陽珓九即四𧰼之太陽通乾兌之卦十六隂珓九即四
𧰼之太隂通艮坤之卦十六二太隂陽之純分參天
兩地而得之之𧰼隂陽貞勝之珓九即四𧰼少隂少
陽之合通離震巽坎之卦三十二二少隂陽之雜合
參天兩地而得之之𧰼朱子曰四𧰼之數乃天地之
間自然之理其在河圖洛書各有定位珓法者四𧰼
之數自四而八而十六而三十二而六十四俱括乎
其中
邵子本一氣也生則為陽消則為隂二者一而已矣四
者二而已矣六者三而已矣八者四而已矣此珓法
也
二十七反履之止成十八十有八變而成卦即此
前河洛先後合圖以先天八卦竪列自乾至坤為順
數為消體以後天八卦竪列自坎至離為逆數為
息體天地盈虛與時消息君子尚消息盈虛天行
也此出孫聞斯說後見瞿氏九思重定先天一方
圖其言曰舊圖以乾起西北坤終東南惟正月之
寅位當泰七月之申位當否其餘俱與月卦不合
今以乾始東南坤終西北然後十一月之復果在
子十二月之臨果在丑正月之泰果在寅二月之
大壯果在夘三月之夬果在辰四月之乾果在巳
五月之姤果在午六月之遯果在未七月之否果
在申八月之觀果在酉九月之剥果在戌十月之
坤果在亥始與方位毫髮不爽此與竪列先天八
卦自上至下不期符合因為更布後天重卦一方
圖則先坤後坎同位西北先乾後離同位東南凡
離内外十六體列東與南為春為夏凡坎内外十六
體列西與北為秋為冬乾坤退處坎離中天地以交
而用事陰陽調寒暑時亦與竪列後天八卦自下至
上不期符合舊止有先天方圓二圖别無後天今
先後方圓俱備重復更定總無撰造而天地人物
之理愈玩而愈無窮云
繫傳曰神而明之存乎其人又曰苟非其人道不虚行
後天卦圖家人同人並列正南其人乎非其人乎
學者首宜醒目
先天圖震巽恒益為中心震巽皆木木屬仁
孟子曰仁人心也於先天一圖見之後天圖
乾巽小畜姤為中心乾為天巽為木孟子
曰盡其心者知其性知其性則知天於後
天一圖見之先天全體體即用後天大用
用即體先天後天原無二圖道心人心亦
無二心道心曰微雷風方寂而涵於静無
人心曰危乾巽相遇而形於動有世有不
知仁為人心或知心而不知性復不知天者宜
於此詳考焉
䷀
易以卦𧰼發揮人道乾之彖曰元亨利貞明人道之乾
也今輙以元亨利貞歸諸天劈頭誤起
元亨利貞四字缺一便不成其為乾道四字全大叚已
是一部易了
元亨利貞是四𧰼始而亨利于貞便是二𧰼合之為乾
道又只是一𧰼
聖人從資始處就說統天始之統之皆人也如父母受
人育養恩生来子孫方受氣成形已是其人育養之
所及矣單謂為父母所生可乎又如五穀豈不是天
施地生然收藏之者人播種之者人人蓋要天地施
生之終而又原天地施生之始矣統得来故御得来
統御得来故終始得来終始得来故統御得来此所
以為三才之道
雲行雨施品物流行三才合一統天之雲雨雲行雨施
天下平此却單是聖人御天之雲雨
大明終始從資始處巳有人道故不至此纔露出人来
大明終始有乾元為之始匪大明莫為之終其始人有
精深大明者有粗淺小明者到大明便是與天地合德
之大人大明大人小明小人不明日用不知庶民去
之名人與禽獸無異者耳
乾元從頭說起乾道則原始要終以為質者
資始流形何嘗不是乾道變化只到得聖人乘龍御天
後變化方全故性命由是各正太和由是保合
元亨合言三才之分量故曰統利貞專言人道之能事
故曰御利貞者性情也原始要終有聖人以為之正
合性情而無不得其正故從初無失謂之乾始乾始
能以美利利天下即聖人即乾始故曰大也
潛龍一爻聖人反覆推明至五變其說龜山先生謂他
卦爻皆當如是推明若不能爾則一爻之義只可用
之一事也
非天下之至健者不能潛
潛龍不易乎世於世道何賴然是兜根真種子與徒隱
之士霄壤不同正世道之所深賴也
六位各為一位六龍原是一龍或曰不易世不成名遯
世不見是而无悶古今無一述者方是潛龍此以潛
言潛也既曰潛時所乘乘秋冬而潛為時乘春夏而
潛夫豈得為時乃以一通六則有潛之潛有見之潛
有惕之潛有躍之潛有飛之潛有亢之潛有潛而潛
有潛而見有潛而惕有潛而躍有潛而飛有潛而亢
或謂以潛為道者和光混俗而不以可法可則之迹
示諸人又謂非混迹於凡流則寄情於物外名教之
所不能束如此則豈所謂龍德而隱者乎無有不賺
入異流去
乾即䷀之𧰼只一奇已𧰼乾然必三畫而後三才之
道備必六畫而後兼兩之道全非於一畫有加
大明乾之體終始乾之運即天即人更不分别
終日乾乾行事也全在行事上徵驗元城劉公歲晚閒
居或問先生何以遣日公正色曰君子進德修業惟
日不足而可遣乎
君子以成德為行如天行决定不缺一時缺一時不成
其為天缺一德不成其為德不成其為行不成其為
君子
乾卦中爻天田人淵俱著箇在字最重君子依乎中庸
全在人字得力遯世不見知而不悔唯聖者能之聖
人勉人而思潛也
不君不師不相而以人稱龍此便是宇宙間第一等事
業槩言人人可與能也特言人三才之道也
乾九三知至又知終乾上九知進不知退上三時位不
同至當不易之理自然如此必欲上之知進又知退
且謂至上唯宜靜不宜動此豈所以語上之為龍乎
或躍在淵乾道乃革以為有窮通易轍之𧰼近之以伊
尹出入於湯桀之間武王逡巡於孟津之會為應此
𧰼乾六爻孰為桀孰為紂又謂天與不取亦是進修
失時更似躍出淵外去重剛而不中解曰孔子上無
天子下無方伯而所如多竊國之姦重剛而不中也
文王上有商辛下有昆夷而所起僅百里之地亦重
剛而不中也三重二四重五故謂之重剛不中二五
其竊國之姦否抑五其商辛二其昆夷否上出五飛
之上故𧰼亢解曰比干以宗臣剖心張仲以國老飲
鴆傷哉乎窮之災也五聖作物睹之大人固有如此
無道之𧰼否
飛龍外又添出一神龍以推尊異教此漢唐以来所無
蓋由不知潛見惕躍飛亢盡六龍皆神無一龍不神
耳
龍言乘九言用皆有意味故羣龍而見有首亦是偏陽
強陽惟用九而見无首乃吉又曰乾元用九深體味
之真所謂太和元氣流行也
見龍正中飛龍中正俱已造位大人又俱曰利見大人
(闕)是中未大與天德不為首之義
見龍在田玩學聚問辨寬居仁行之釋田字大有工夫
蓋治土為田之田不止以凡地皆為田也在天亦然
能合德合明合序合吉凶方是在天分量
君子有龍德合天下而佃治之為在田合天下而覆幬
之為在天合天下之人為人而使人盡其為人為在
人以其深心極天下之深使人人研幾以極深為在
淵
乾坤用九用六之繫若如六爻皆變剛而能柔說陽變
隂是九變則八宜云用八隂變陽是六變則七宜云
用七若云九變則六六變則九占法又從無此例以
六爻皆變為羣龍无首之𧰼又遺却見字
萬以忠曰文王演易首提乾元呌醒人道人道立天地
方有主提得人道明學問方有頭腦夫子贊乾元曰
體仁足以長人又曰仁者人也而以時乘保合首出
咸寧歸之人道將人道盡情呌破更無三才之别又
曰人雖與物同生天一付精神命脉全體在人許多
裁成輔相參贊彌綸事業惟人道為能是人即天地
之心故三才全是人道
大明終始始即元終即貞終始即貞元不終即無始不
始即無以為元故不曰始終而曰終始文序一正一
反即天地貞元之理而每卦具有終始之義
以大明以下為聖人體乾事一膜之隔幾以千里
言大明首出不言聖人或曰大明首出非聖人而何近
之而終未得不露出人微意蓋聖人贊乾合三才言
乾道不單以天言乾道見乾道無非人道也
用九見羣龍无首吉是乾總頭學問用六利永貞是坤
總頭學問亦頗不難明只九用而非用九便見羣龍
俱有首矣六用而非用六便永貞有不利矣用六六
上有一層乾也用九九上有一層所謂易有太極也
用六之人坤道即乾道用九之人立太極之脚開太
極之眼天下一人人人龍也盡一百九十二陽爻皆
能潛能見能惕能躍能飛能亢之羣龍安見乾爻之
六龍獨可為首也見有一龍可為首堯舜不與人同
人不皆可以為堯舜矣存有首之見棄一人於度外
非天度非龍德矣君子有終身之憂終身不忍以禽
獸待一人即此無首之見也故曰慮以下人故曰欲
並生哉蓋無首之見乃全體太極用事之見
品物流形龜山先生曰天地之間一氣而萬形
大哉乾元萬物資始言萬物先己提出人道今雜人生
(闕)𩔖又謂乃統天天亦在乾元資始中皆說易相
沿不通之論
品物流形之後若無箇御天之人道以性命言則不得
各正以太和言則不得保合性命不正情何由正利貞
者性情也性命正而情無一之不正合性情而歸於
正也六爻發揮旁通情也合六爻以效天下之動天
地萬物並無不正之情也
朱子謂龍水物也其出而與陽氣薰蒸故能成雨但尋
常自是隂陽氣蒸鬱而成非必龍為之由是言之雲
行雨施品物流形自是隂陽氣蒸鬱而成非必龍為
之雲行雨施天下平則奚啻龍為之亦乘龍者之為
之矣
聖人贊易資始統天御天等事屬之大哉乾元資生承
天應地等事屬之至哉坤元所謂乾元坤元果乾坤
儱統之虚稱乎抑三極造位之實稱乎學者要思得
之
六十四卦大象皆曰以以用也如自強不息君子之健
君子之天行也若云健行在天而君子以之於己何
時凑泊
張(闕)一日奏事上問天對曰不可以蒼蒼者便為天
須求諸視聽言動之間一念纔是便是上帝鑒觀上
帝臨汝簡在帝心一念纔不是便是上帝震怒今按
一念纔是便為健為強而不息一念纔不是便為不
健不強而息更無别理
元者善之長等非解法乃言善之長為人之元嘉之會
為人之亨義之和為人之利事之幹為人之貞
元以始萬物亨以通萬物利以遂萬物貞以正萬物目
前常有此四𧰼心天乃見乾道在我
亨者嘉之會兩美相接之謂嘉聚而為一之謂會亨已
美至利上又言美利利天下不言所利利更美雖是
種之美必開得花又必結得果方成其為美種耳利
貞者性情也人不到性其情總為不果之花
利者義之和利萬物也利天下也天道以利成物聖人
以美利利天下總不以私其身後世但知一身一家
之利是乃所謂害而非所謂利是乃利之惡而何可
謂利之美是乃義之害而何可謂義之和
貞者事之幹木旁生者為枝正出者為幹通作榦潛谷
鄧氏曰木冬惟幹華葉盡剝一實而已智之藏用也
亦然又曰君子體仁非故體之仁實其體方達卿曰
能不自利而以利天下無論急人而周之宰制有方
圖畫有等遠近上下内外親疎各得其所此以義利
之也故曰利物足以和義
易筌君子之乾无所見以四德而見其為乾
朱子曰忠信是根有此根便能發生枝葉又曰人多是
將言語做没緊要容易說出来若一一要實這工夫
自是大
朱子曰乾卦分明是先見得這箇透徹便一直做將去
如忠信所以進德至可與存義也都是徑前做去有
勇猛嚴厲斬截剛果之意須是見得方能恁地又如
樂則行之憂則違之確乎其不可拔亦是這般剛决
意思所以生知者分明是合下便見得透故其健自
然如此更著力不得坤卦則未到這地位敬以直内
義以方外未免緊帖把捉有持守底意不似乾卦見
得来透徹
朱子曰忠信只是實若無實如何會進如播種相似須
是實有種子下在泥中方會日日發生若把箇空殼
下在裏面如何會發生
朱子曰破釡甑燒廬舍持三日糧示士卒必死無還心
如此方會厮殺忠信便是有這心如此方會進德
列貴賤者存乎位朱子曰因他這貴賤之位隨緊慢說
有那難處有那易處乾九三處一卦之盡所以說得
如此九二位正中便不恁地
聖人全體天德不以上在天為至下要有箇田中要有
箇人又要有箇淵無田萬物無生處無人幾與鳥獸
同羣無淵將至淺陋而於物無以容故必在田在人
在淵而後在天為全體天德之學
萬以忠曰九三乾學也業者日用功行之據身心棲泊
之所故曰居九三君子乾乾惕若思進德以大其用
必有所居之業亦惟在修辭立其誠辭庸言也立誠
言有物也惟子臣弟友家庭事使應酬唯諾之常修
省言辭體當自已誠意令有物而已蓋誠本人理人
理所見惟是言行言常易放故立誠須在修辭且如
接對尋常偶爾發辭不覺失謬如昔人云泥濘五寸
須說一尺意氣動浮出其本位便已非誠而况其他
故必片言半辭皆令當體從見在自心流出乃為真
修真立何者修非為辭為立誠耳誠非在外即見在
本分心通天地徹幽明貫古今隨處平滿總只是當
前一念毫髮增損便為欠缺更復何論故思不出位
言行皆庸乃所謂誠亦曰忠信知至至此知終終此
自此默會誠源無論語默前後渾然一致則大人之
造也君子所以危而惕也
大戴禮女及日乎閨門之内及日猶言終日九三君子
終日乾乾及日也夕惕若及夜也四與三同其乾惕
進修無日夕之間曰及時日夕之互文也
修辭立誠人於辭說間心即是口口即是心並無一言
不真不實别無依違遷就以為諧俗自便之計其乾
乾而自強為何如大抵人不忠信先已害了心怯症
言辭不實又重犯却口虚病君子先無此二病然後
於健字有少分可望魏莊渠先生曰忠信所以進德
若無真實心早自與理背了修辭立其誠所以居業
人有實心必須做實事句句都是實話若容易出言
不檢點便散了這實心
吕叔簡曰君子進德修業業刻木如鋸齒古無文字用
以紀日行之事數也一事畢則去一刻事俱畢則盡
去之謂之修業古人未有一日不修業者故古人身
修事理而無怠惰荒寧之時常有憂勤惕厲之意一
日無事則一日不安懼業之不修而曠日之不可也
今人昏昏蕩蕩四肢不可收拾窮年終日無一猷為
放逸而入於禽獸者無業故也人生兩間無一事可
見無一善可稱資衣藉食於人而偷安惰行以死可
羞也已
與時偕行天必行天之生物皆於行見之天時之行無
已天行之時無已君子之行事與天俱無已
亢龍在六龍之世而做到底者也然已謂之有悔謂之
不可久若非此時定不到亢故緊足其義曰知進退
存亡而不失其正
後世臣子居乾上而不龍或卒於為蛇虺只是有位有
民有輔亢龍無位無民無輔雖欲退亡喪五龍不容
其退亡喪然既無是三者雖不退亡喪其實是退亡
喪此所以終不失正而為聖人
居高貴而无位差易辨纔見有恩澤自已出即有民矣
纔欲網羅賢人君子出其門下而為之用即有輔矣
有是二者即有位矣後世龍德卒亡於公孤保傅之
位只是未易到得那三無
或躍在淵淵隨躍有可上可下可進可退到處有淵至
於上惟有上更下不得惟有進更退不得亦到處是
亢徒以悔為災而疑聖人之無亢不知龍惡知易
乾初藏凡以主隂坤初凝凡以承陽即此亦可體認乾
坤之元之意乾必有初潛而後有二見坤必有初凝
而後有二動乾必專一而後直遂坤必翕聚而後發
散周子所謂主靜立人極主此立此
剛健中正純粹精此統論乾德若云爻爻皆然聖人何
以於三四皆曰重剛而不中於上又曰知進退存亡
而不失其正何待又言六爻發揮旁通情又如乾六
爻皆君德皆天位此亦是槩論不成六箇君可做一
處就乾六爻明之君位獨在五餘五爻皆從龍從虎
聲應氣求之水火風雲臣民事物耳
乾元者始而亨者也程子曰始初發生大槩一例亨通
也利貞者性情也程子曰分在性與情只性為本情
為性之動處情又幾時惡故者以利為本只是順利
處為性若情則須是正也
君子以成德為行萬以忠曰古人有以篤實剛方廉潔
恬退寬厚名者皆可謂成行不可謂成德德則在自
已心性上理會銷鎔氣質之偏以復還性情之正形
神渾然融歸中和乃為成德未有德成而行不備者
也虞書九德洪範三德皆就氣質偏處涵養克治使
歸中和唐虞三代之盛上以此教下以此學並無他
說然其說德又只在事上見曰載采采世間虛浮一
種精神毫無著處
利貞者性情也君子涵養性情以成其德到利貞德纔
成性情纔理到至處
乾先天而天不違學問坤後天而奉天時學問震坎艮
皆屬乾斯須不健不得巽離兌皆屬坤斯須不順不
得
乾知大始故能先天而天弗違太極圖主靜立極西銘
繼志述事存順没寧皆後天時奉之能事耳
大人先天而天弗違誠未易言大人後天而奉天時亦
非君子所可幾及但能後天未能先天惟能先天乃
能後天
乾上兩言其唯聖人坤四曰天地閉賢人隱此乾道坤
道之别亦聖賢分量之别
乾上亢龍有悔亢龍非聖人不能非聖人不能為亢龍
而猥以有悔為疵疑聖人之無亢誤甚
易中有兩高有乾上無民之高有蠱上不事之高蠱上
君子可能乾上非聖人不與
乾三惕二前固未易安乾上悔五上更不易處
羣龍無首爾雅龍有三停九似謂自首至膊膊至腰腰
至尾皆相停九似角似鹿頭似駝眼似鬼項似蛇腹
似蜃鱗似魚瓜似鷹掌似虎耳似牛頭上有物名尺
木龍無尺木不能升天其嘘氣成雲因雲以蔽其身
故不可見今江湖間時有見其一瓜一尾唯頭不可
得見用九見羣龍无首是實象又龍之亢有逆鱗一
尺不可犯亢龍升而不能下為逆故有悔亦是實𧰼
易像鈔卷五
