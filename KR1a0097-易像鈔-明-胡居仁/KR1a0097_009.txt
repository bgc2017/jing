易像鈔卷九明胡居仁撰
䷔
賁柔來文剛剛上文柔竝无剛為質柔為文之說而紛
紛未巳即一相沿之腐說猶然奚怪成心之難化也
噬嗑剛柔分而柔得中節剛柔分而剛得中噬反為賁
不曰剛柔分而曰分剛亦柔中為主之義聖人貴得
中之爻如此
无敢折獄非不折獄只存无敢之心耳與弗敢成之敢
同
與上興二麗三三震起至上而止便是興之義又與陵
義相關
白賁无咎陽明先生曰後世大患全是士夫以虚文相
誑略不知有誠心實意流積成風雖有忠信之質亦
且迷溺其間不自知覺今欲捄之惟有鞭辟近裏删
削繁文返樸還淳是對症之藥
噬嗑賁倒體賁初火性遇止在前不上炎而能下便能
受上之止所以為義弗乘噬上火性處動之上不克
下而炎上何以合下之動所以為極惡大罪噬初宜
動而不動何以合明便為小惡賁上宜止而終止文
明有止便為得志爻象分明如此而或不勝異說之
支離謂何
䷖
剝不利有攸往龜山先生曰君子尚消息盈虚天行也
消息盈虚天且不能暴為之而况于人乎然君子之
尚消息盈虚无時不然獨于剝言之蓋君子小人之
相為消長至剝而極矣此成敗之機而邦之興喪繫
焉雖動息語默之微一失其機不可復救况施于事
乎東漢之衰君子欲以力勝之引姦凶而授之柄卒
至于俱傷兩敗而國隨以亡不知此故也
剝言牀孫聞斯曰剝變定自人之所安處始故曰危者
安其位君子安而不忘危故曰生于憂患死于安樂
牀安身之几君民一體君子小人亦原一體安則俱安
君之所恃以安者民巽牀君巽民君自巽其所安也
小人之所恃以安者君子剝牀小人剝君子小人亦
自剝其所安也然巽牀而曰在牀下无隱不悉无微
不體既設身以處之又抑身以下之剝牀而曰以足
以辨以膚不惟使君子无安身之地且欲使君子无
容身措足之地无完身自全之地君子小人用心之
不同如此乃小人有剝君子惟止小人自剝廬君子
自得輿容如地屹如山剝之厚下安宅之心不啻巽
在牀下之心歴萬年不移也此所以為君子蘇氏曰
君子之于小人不疾其有丘山之惡而幸其有毫髮
之善蔑貞絶滅无餘而後凶可必也若猶有餘則君
子自其餘而懷之矣
剝初曰滅下下剝之民即指初剝二曰未有與與乃其
同𩔖中之可與者如三如五
剝五貫魚以宫人寵无不利凡男子女媵多皆剝道何
必天子此贊易聖人之微意與深戒又剝自姤始故
取象貫魚章本清曰昏義古者天子后立六宫三夫
人九嬪二十七世婦八十一御妻以聽天下之内治
天子立六官三公九卿二十七大夫八十一元士以
聽天下之外治鄭康成註為當夕之說每十五夕而
一周鄙悖謬妄于是為極或者天子統六官后統六
宫合一朝之外治不外乎六官而莫非天子之所統
合庭臣之内職不外乎六宫而莫非后之所統即後
世百僚皆天子之命臣其妻莫非天子之命婦合百
官朝于天子所以輔天子明章天下之男教合百官
之命婦朝于後宫亦以助后明章天下之婦順也使
天下之百官悉敬承天子之男教則外和而國治使
百官之命婦悉敬承后之婦順有不内和而家理者
哉以此言之則又何必夫人嬪與世婦御妻必為天
子宫中有名位之妾媵而後可也夫以天子之尊臣
妾天下豈百二十人之足多但以理揆之一人御衆
女為古帝王定制其不可明甚書有不邇聲色之訓
中庸有去讒遠色之言聖人于色荒唯恐防之不早
乃于昏義以此垂訓萬世吾不信也
剝上碩果不食范忠宣公繳奏歐陽修朋黨論䟽小人
无朋惟君子則有之一君子存羣小人雖衆必有所
忌而不敢為唯空國无君子然後小人得肆志于无
所不為則漢魏唐梁之際是也
小人剝廬終不可用聖人嘗以剝之无咎許三以宫人
寵許五而要終則斷以為不可用君子小人之辨其
嚴如此
緇衣小人毒其正小人視君子如仇讐常有禍之之心
始于剝牀終于剝廬其毒正為何如
膚崔憬謂薦席也若謂體膚之膚則不止切近而已
䷗
反復其道七日來復六一合五二合四三合皆七二休
三頻四獨五敦皆反皆來上迷直前无反終止于六
不來為七非復義矣故凶震二既二皆七日得得以
二五之合至于八月有凶震陽長之卦兑隂消之卦
八月之象即兑即四隂皆是
復其見天地之心朱子曰一箇物裏面都有一箇天地
之心人自迷而不見耳
出入无疾後漢郎顗上書雷二月出地百八十三日雷
出則萬物出八月入地百八十三日雷入則萬物入
入能除害出則興利人君象也
至日閉關月令章句云關在境所以察出禦入也
劉子翬字彦冲學者稱屏山先生崇安人嘗言吾于易
得入道之門所謂不遠復者則吾之三字符也因作
復齋銘曰學易者必有門戸復卦易之門戸也入室
者當自戶始學易者當自復始
休復之吉以下仁薛君采曰後世不務修身故亦不知
親賢之為務君子是以知世俗之日陵夷也
復初曰仁剝上曰果凡果必具一仁一仁會生萬果无
復初之仁而欲碩剥上之果无剥上之果而欲下復
初之仁天地從來无此造化
陽以進為復陰便當以退為復此王氏說如二乘初有
以下乎初而无敢上乎初俾進在初退在己便象休
復三隔二一層退不勇便象頻復四初應爻象獨復
五居順中象敦復上无退步初何由進便象迷復
復六四曰獨復復惟一剛人能有之以為獨也小畜九
二曰牽復上下合應有五剛也是為君子之用心
復小而辨于物此是坤道静翕主人剛自外來而為主
于内此是乾道動直主人
人知復以一陽震發五陰不知復以五陰翕聚一陽所
謂復以自知者此顔之如愚亦以此
復君子之事而上迷為小人剝小人之事而三之為君
子小人中之君子許之无咎君子中之小人曰凶有
災眚曰大敗曰十年不克征戒之至矣
復上迷總以遠初用行師終有大敗以應三非長子五
主坤中為國君上不能以以乃反厚歸薄故凶上四
合為十年亦終不能如四之從初故曰至于十年不
克征頤三十年勿用三合上初為十年言初上皆不
為用屯二十年乃字五二合成十或四初既合加五
來亦是十
屯六二頤六三復上六皆以十年為象二四六八十皆
地數而十則終數屯二字二雷五雨隂陽終應也頤
三勿用三動上止隂陽終不應也復上不克征上終
迷无以下初也若同人三之三歲不興三不足以敵
五也坎上之三歲不得上乘五亦如三之乘二也漸
婦之三歲不孕巽從初子之言不敢或乘乎三夫也
既三之三年克之未四之三年有賞大國火陽水陰
南北定位又貞勝之道也
人不到見天地之心總謂之迷孔子四十不惑言能不
迷耳
屯小貞吉賁小利有攸往坎求小得遯小利貞暌小事
吉旅小亨巽小亨小過可小事既濟亨小稱名小取
𩔖大故曰齊小大者存乎卦義不專以陽大隂小為
小也如云復小而辨于物復義自是大不得大則物
不能辨矣
復亨亨以剛反出入无疾朋來无咎卦有下動上順之
象動而不順行將无動不成疾動以順行時雖方在
地中或發聲而出或收聲而入无非生機震動生意
流行何疾之有吉凶悔吝俱生乎動有動主无順朋
朋无助順主有妄動將无動不成咎動以順行以動
召順順輔動而不孤動以順而善補何咎之有反復
其道七日來復人有動易于向前難于却後遇阻多
毖遇順多傾惟天行至健惟自強不息終日乾乾之
君子為能反復俱以天行復所稱反主惟一剛耳五
柔或以坤黑終迷有一无反如疾尚錮不稱反復或
以用六自畫不來為七咎且旋生不稱來復初反而
五與俱反无一柔不以剛反為道是為反復其道三
四之合二五之合一六原始要終之合无日不七无
日不來而成復是為七日來復如是者動以順行即
終日乾乾反復道之天行復道原是乾道故反復來
復皆曰天行
迷復不是迷而不復亦不是暫復旋迷迷其為復如齊
王不忍觳觫之心豈其不復只喚做迷知有牛不知
有羊知有禽獸不知有百姓故曰凶有災眚甚且興
兵搆怨以求大欲无異于以鄒敵楚故曰用行師終
有大敗語之反本發政施仁則謂惛不能進僅欲嘗
試而齊卒不治故曰以其國君凶至于十年不克征
百姓日用而不知日用是復不知是迷知即不迷故
不可以仁知之見同于百姓之不知而謂君子之道
鮮
復剛反乾為木果艮為果蓏震為反生剛反以倒體則
艮剛反生以全體則乾剛反生乾動直震動反雷在
地中如乾艮之果下種地中雖若方萌方芽實則至
翕至聚至收至歛精神專一向裏略无一毫外透故
曰復以自知子曰顔氏之子其殆庶幾乎有不善未
嘗不知知之未嘗復行也夫有不善而後知知而後
不行无貴自知矣復之自知知在幾先不在幾後知
從内精不從外瑩如鑑照物物无遁形猶為外知復
乃神鑑内朗透裏光明洞燭略有塵滓不容自昧令
不善沾不得土落不得根何由得行夫是之謂剛反
夫是之謂自知初之所謂不遠復者此
乾三反復道屯二反常復彖反復其道蹇大象反身蹇
三來反歸妹三反歸這反非全乾至健與震艮二剛
俱未易幾鄒爾瞻曰復亨曰剛反人心之虚屬陽陽
必剛剛為果决為直遂不反則神不入神不入滔滔
東注何虚之與有反則專而翕專而翕所謂不遠復
休復敦復獨復與先王之不省方皆剛反義也
復四中行獨復四初正應一線不移中行由地中自有
之動以成順不緣初以能自出頭故為獨復五自考
亦能不為初以者自初言一動能以五順行自五順
言曾非分初之動以為動故能各自出頭不為動以
上迷反欲以初則反順而成逆矣故凶
復小而辨于物孫思邈曰心為君君尚恭故曰小詩曰
如臨深淵如履薄冰小之謂也初不遠猶言不離戒
謹不睹恐懼不聞須臾不敢離遠便是首得復小之
義
不遠復復本體不遠工夫如初之力量能到須臾不離
復體地分无祇悔如顔子不遷不貳不遷庶幾中節
不貳庶幾无過故不適于悔之途而稱元吉
剝三之失上下復四中行合上下凡來皆朋上之征亦
在其中然自到頭无迷患故稱獨復
剝上得輿能使下五陰皆為其民復初不遠更合上五
隂皆為其朋剥要終上止復原始下動上下所處不
同乃其為天地之心則一耳
剝固復夬亦姤剝而復之初君子即有修身之思唯恐
其有不善之萌夬而姤之初小人即有蹢躅之孚唯
恐其无罅隙之乘復五敦君子所以終為君子而无
如迷者之不悟姤五隕小人所以卒為小人而亦无
如角者之不入君子落得為君子小人枉自為小人
其所就之不同如此
不遠復遠(于願切)離也違而去之也人所以遠復惟有不
善而不知知而復行其于自知復體便跬步千里顔
子有不善而常知其于不善當下覺當下消不到為
不善所蔽離去自知復體故曰不遠復若云失之未
遠而復之則已進于悔之塗矣安得謂之无祇悔而
元吉乎
不遠復不消論到行不善地頭但有不善便都蔽昧我
不得昏翳我不得常如大明中天寸雲无點常知不
善自无不善連為善字樣也不消論到二以下都以
行證知休與拙反如作偽心勞日拙作德心逸日休
二日用平常竝不作偽惟有作德日休復二休從從
容容地做工夫三頻急急忙忙地做工夫此二與三
之辨四正應初不單是行行必以中且又能自出頭
曰獨復五培養深厚工夫綿密曰敦復初不遠復常
知不善便所知是善所謂明善明此所謂擇中庸而
得一善得此自休至敦總亦不遠工夫但有生熟深
淺不同上于不善不消到全不知只不常知則知之
時少不知之時多斯謂之迷用行師也欲去惡也欲
討罪只知不透徹便行不端的善惡混淆便著數舛
錯故曰終有大敗至于以其國君一步事業更藉重
常知不善之人方始來得乾知大始首出庶物萬國
咸寧復知不善一人定國萬民是若纔遠已迷若迷
終遠如以迷導迷何以正國故凶至于十年不克征
夫能知不善非常知不善尚有復行之患不知不善
不善坑塹與其身相為終始子曰年四十而見惡其
終也已曾子曰五十而不以善聞則不聞是如此
初故蔑而上惟得剝果所以碩上終迷而初无遠復身
所以修
彖繫朋惟坤復二卦坤得喪兩利復惟來非斯人之徒
而他有所與方寸地亦淤塞者耳矧曰見天地之心
復猶諺所謂回往心剝有變復惟反此之謂回往心人
有是心能出能入可出可入起震歴乾自巽要坤全
體生生何疾之有人有是心不孤立必有朋已能來
人亦來何咎之有
復剛反此人人方萌之果核六爻便是六樣有事于復
工夫不遠復无祇悔近求諸身須臾不離不適于悔
无之不貞此幾于性安一路故元吉休止息也休復
如果核既已下地一下便定略无些子震撼移動故
吉頻急也連也頻復連二初為一體持之以危危以
為安故无咎中行猶言中路在上下之交則兩岐路
居五陰之中則四义路行之于可東可西可南可北
之中略无一迷一直應初曰獨復五又順體之中人
一己百人十己千必要于成故无悔惟上為迷原始
无以應初要終遂无定主如木再植其根且傷矧其
眩惑无主遷徙不定故用師不得止是貪兵忿兵竝
无義兵也以國君不得止是徇君逢君竝不能正君
也至于十年不克征動步便舛舉足便錯盡天一地
十之數滿盤皆虚也復幾方動未動其動甚微故自
昔先王必以動而无動極其閉關為義而况後人商
旅行羣動作后省方不居方萌芽一折无物能生君
道一反无復主宰困而不學民斯為下復上之迷之
謂矣
剝爛復反失諸正鵠反求諸其身行有不得皆反求諸
己幾于復矣而爛義如未入手反義猶屬影響試看
上以厚下安宅象辭下有剝上惟厚下逾剝上逾厚
稍推開稍隔礙出乎厚必入乎薄這便喚做臭惡嘴
臉歪賤骨頭齷齪肚腸須用腐化盡方是爛如顔子
一日克復克是爛字入手復乃反字得力也
復曰朋來豫亦曰朋盍簪剝曰民所載謙亦曰萬民服
復豫之于五陰皆曰朋震剛原始合坤動順二德宜
相取相下宜交修並進謙剝之于五隂皆曰民艮剛
要終合坤止為君順為民自當分剛柔辨上下定民
志然君民一體相須民分良不薄于朋誼也
大凡人從軀殼起念不從天地之心流迸出萌茁出都
喚是迷復
論一歲之運隂陽各分六位七則更生自子至午往為
姤自午至子來為復往姤不言來復言之往姤半體
之成來復全體之生文王約月為日日就月將日邁
月征一月有一月之功一日有一日之功反得身轉
便以日易月无日不來庶幾真見天地之心耳後人
有云士過三日即當刮目相待亦庶幾七日之復旨
乾所以為至健惟其能主乎坤坤所以為至順惟其能
承乎乾動而以順行這至微動幾合至順坤體為行
置之出入反覆之衝而略无毫髮可以改置變移得
真是動而无動所以通天下之志而成天下之務只
有這些子宇宙之所以闔闢天地之所以施生亦只
這些子為關這關容不得商旅馳騖故閉之而不許
行亦容不得后逐向外方做察察之明去故閉之而
不許省閉關與洗心退藏于密同義心密聖人時時
退時時藏復關先王日日至日日閉
人所以迷大關不出兩件一是功利淪人心髓做了千
萬年不起錮疾如以國君等事是一關一是全副精
神明于責人而獨昏于恕己是以求人不勝苛察如
用行師等事是一關這關全然閉塞得便喚做自知
略有罅縫走透便喚做迷人
復四曰獨即復即獨真如一夫當關商旅也行不得后
也省方不得精神既是專一工夫略无滲漏曾思慎
獨義旨亦似從此體貼出
象稱先王者七比豫觀噬嗑復无妄渙而震居四震帝
所自出太極陽生之所自始天下之動之所自始先
王之所以動而世為天下道惟此君子慎動惟此人
无坎德无歸處无巽德无入處无震德更无動處出
處七卦皆本先王言後王亦未易承當耳
復不省方篤恭天下平修己安百姓大畏民志不親反
仁不答反敬不治反知壹是皆以修身為本惟省其
在己非方其在人觀省方觀民設教民各有方隨方
為觀教各有方隨方為設又别是一省法復不省方
觀省方姤誥四方風散雷動體本不同且觀行于地
姤下于天與復在地中義更别耳
君子以剝為宅而安止如泰山先王以復為關而閉塞
如厚地剝宅安天下无不碩之果矣復關閉天下无
終迷之目矣
䷘
復動以地无妄動以天動以地曰有不善動以天曰其
匪正義理无窮工夫无窮從此悟入
先王以茂對時育萬物司馬公時至獨樂園危坐讀書
堂嘗云草妨步則薙之木礙冠則芟之其他任其自
然相與同生天地間亦各欲遂其生耳張文潛庭草
詩人生羣動中一氣本不殊奈何欲自私害彼安其
軀
雷之發聲衆物皆應故曰天下雷行物與无妄
耕穫菑畬不是仍有妄種未消只如為善得福便是耕
穫便是菑畬了但為善禍福一聽之天福亦不喜禍
亦不懼何耕穫菑畬之有是爲无妄之正
或解无妄之三行人得牛指上邑人之災指初上曰行
有眚无攸利未見其為得牛初曰无妄往吉往則未
見其為邑人吉又未見其有災其于上下文俱似不
一顧也
趙氏曰知易莫如孟子莫非命也順受其正全是无妄
大亨以正天之命也易旨天命无不正其匪正有眚
人以病目視之若有匪正是匪正生于有眚人之為
耳天命曾何不正之有如无妄之災而无牛无妄之
疾而藥斯謂之匪正有眚不利有攸往
素問六經調者謂之不病雖病謂之自巳也无妄之疾
勿藥有喜旨矣
惠迪未必吉而反凶作善未必祥而反殃皆无妄之災
之疾若從逆未必凶而反吉作不善未必殃而反祥
此乃小人僥倖之為原不在正命中數算君子不道
不耕穫透過功利關行人得牛透過災禍關勿藥有喜
透過生死關初往吉三關俱不待言象故明得志
不耕穫象曰未富章本清曰未嘗有欲富之心也以未
富而往以柔中往應剛中何往不利陰爻中虚即未
富之象
吳草廬解无妄之疾曰九五剛健中正可謂无妄矣而
下有應故曰疾疾者以外物之應能為内心之病也
夫聖人明言剛中而應大亨以正矣而可反以應為
疾乎
无妄天之命若无妄之疾无妄之災而稍可以弗順是
天又有妄命矣豈所以為天哉
无妄之藥不可試邵子詩有命更危亦不死无命極醫
亦无效惟將以命聽于天此外誰能閑計較又詩請
觀風急天寒夜誰是當門定脚人當門定脚是為勿
藥之喜初非謂勿藥自愈而有喜
三曰无妄之災五曰无妄之疾動而自止健弗為應便
象災健而履止動弗為應便象疾故三明言止為災
而動為得五之勿藥有喜則巳在止外而與正動自
應也
无妄之藥或曰醫之用參术也積痼之人不能效也有
良醫焉擇其藥之偏而有毒者攻之而於病也霍然
矣夫用違其症即參术亦有病而誡當其時即偏毒
之藥皆盧扁所藉手也兹亦所謂无妄之藥不可試
之一端
䷙
艮之畜乾大以正之君子之用心巽之畜乾制之而已
終不脫小人之體質此所以有大小之辨
小畜之初自復大畜之初利己于勇于受人之中而晳
知人之鑒毫髮不爽此所以為君子
利有攸往上合志初遇四自己二遇五自說四五皆非
初二合志之人也君子小人之辨其分明如此其嚴
如此世有以君子自命而不免上合小人以利往兹
其所以卒于失身而莫救以死乎
陸績認豶豕之牙為豕牙亦遂以童牛之牿當作角犢
角繭栗非傷人者其穿鑿不倫一至此
後世人臣有能以其身為畜上之天衢凡登進皆剛健
之賢无賢不為登進之四通八達惟賢人利往如是
而道不大行者无之童牛之牿豶豕之牙自古以養
道善成天下之賢只有此二局即為童牛而无牿即
為豶豕而无牙恐不免仍有所忮懻媢嫉觸囓而傷
之者在小畜之上止于雨處大畜之上究于大行此
卦體剛柔大小之辨
䷚
頤主上成之者初上初兩剛即口實之義象
山下有雷頤下頤如雷欲動上頤常如一座山壓止其
上更開口不得言語有不慎飲食有不節者无之
頤三民也即賢非上所養矧其拂貞不得為賢我高皇
帝與儒臣論曰人主職在養民但能養賢與之共治
則國无虚禄民𫉬實惠苟所養非賢反厲其民何補
于國哉故人主養賢非難知賢為難然則靈龜者固
自求之靈明亦知人之哲鑒也舍靈龜无以知初矣
惡能養初以及萬民哉故曰舍爾靈龜觀我朵頤凶
言語不慎以口而生罪過飲食不節以口而生疾病
雷聲于震蟄于乾坎艮艮東北冬而未春之交也山下
有雷陽氣之緘藏者方密故為慎為節而為頤若如
冬雷動成災沴矣夫豈得為頤乎
䷛
大過棟橈棟以三四為象三上應爻上以弱三剛无所
于寄四初應爻初以弱四剛无所于附象撓獨立遯
世或曰上一柔在四剛之上獨立之象初一柔在四
剛之下遯世之象或曰四剛自固于中上不能乘初
不能消之象
觀大過大壯二象便知大當有以載乎小亦當有以下
乎小
大過取象于枯楊或曰楊性勁直堪為屋材寧折終不
曲撓若榆性則懦軟久无不曲
大過之二以巽體生體老為夫大過之五以兑體殺體
老為婦老婦種子是殺根得其士夫士少壯之稱君
子可媚以君子為夫小人可媚又以小人為夫兹孔
孟之所謂閹然媚世之鄉愿深惡而痛絶之者
四剛二柔之卦共十五宜皆大過而惟澤風為大過四
柔二剛之卦共十五宜皆小過而惟雷山為小過大
過四剛居中而居外者名中孚小過四柔居外而居
中者名頤二剛原始要終足以育養四柔為頤居中
則失位不中故就小言過二柔居中以從剛大為孚
其原始要終亦以中四剛為主故就大言過聖人剛
柔之辨其嚴如此小過可小事不可大事大過之時
大矣哉大過之事便是大事若小事將不成其大矣
學齋云大過本末弱也本末二字皆從木以一陽畫藏
于木之下而根株回暖故為本以一陽畫散于木之
上而枝葉向榮故為末大過巽下兑上四陽畫積于
中二隂畫處初上猶之木焉上缺下短本末弱也
易筌木在水中必毁惟楊可生故二五皆以枯楊為象
䷜
習坎見其為原泉為流水水不流喚做死水鳥不飛喚
做死鳥人不習亦俱喚做死人人自不省耳
鳥數飛為習便見不可已亦政自已不得此六十四卦
外又文王一字之易而魯論言學習言傳習言性習
俱此
地險山川丘陵唐張喬山川心地内一念即千里
麗以中為正故曰重明以麗乎正故曰黃離元吉得中
道坎曰水流而不盈水須上下通流故初入窞即不
流既曰失道上有係與寘即不流亦曰失道
坎二求小得陷不在大失嘗在小如之何勿求
坎二曰未出中未濟小狐汔濟亦曰未出中二剛中不
為險中猶凛凛惟危若未出于險中然坎五則中而
位乎天位矣不盈以科則當盈以流水之體則原不
可盈祇平原來是平而要于平虞廷所謂道心所謂
中不過不盈祇平而已象曰中未大亦殊是大不得
詩詠文王小心翼翼二求小五未大總是乾體自強
不息一脉坎中未大要于乾震主未光要于艮此通
八為一脉絡
坎大象曰常德行爻曰祇既平不常不平便无之非險
先天不待習後天必有習重卦皆後天文王于坎獨加
一習坎天一所生之始惟坎為陷故惟坎名習也坤
二言不習何曰直方大坤二之動動與天合何必習
何待習坤二變坎動而成陷何能不習何可不習水
流相仍而來不己曰習坎鳥數飛為習人服行所傳
之業熟復不巳為習惟坎自有習象惟坎亦自不能
无習功如既為鳥不飛不得不數飛不得
天行地勢水洊至明兩作與洊雷隨風兼山麗澤名卦
之義已别至于稱健不稱乾言明不言火坎上獨加
習尤俱有意義
習坎有孚剛中實孚象也然有无孚者矣无孚便喚做
小人行險僥倖如初之入三之枕上之係與寘有孚
便喚做君子居易俟命如二之有得五之既平四之
自牖孚乃脉絡聯屬通貫故維而心亨行而有尚无
孚非斷流即絶港維于何有行俱不得
統八純卦而言惟坎名習以下陷就坎六爻而言惟初
名習以下之又下陷之又陷
坎有險天險地險王公守國之險俱有之于二求小得
泉竇只涓涓涓涓不已流為江河故得象明未出中
即險中即剛中既小得如掘地得泉不待溢出外然
後為流水也
子言性相近習相遠性習之分亦先後天之判也習曰
相遠得則天險不可升失則入于坎窞是以君子必
慎其所習
離四雖剛爻是一圑浮燥紛擾隂火用事坎四雖柔爻
是一泓收斂寧靜陽水用事所以吉凶霄壤不同
坎五猶象不盈四柔之科坎未易孚也凡人心術隱微
中只略有絲毫險意未化科終不盈盈科則成章矣
斐然成章聖人以為吾黨不成章非吾黨矣祇既平
一瀉千里一碧萬頃是海二五剛中是瀾四柔是未
易盈之科
不盈祇平許氏曰人行到憂患處如水流得滿然後行
過去少些子不滿過去不得如舜事瞽瞍到底豫時
是坑坎纔滿然後流得出
習從羽從白羽水音白水色是為即坎即習以羽白言
无習功亦便无坎德如鳥去兩羽如何飛得動如没
溺汚濁泥中過活何時有潔白日子
坎上加一習習即坎故以坎名習坎即習故以習名坎
魯論言學習言傳習言性習孔子之言習猶文王之
言習也坎陷也習亦陷也習于善主陷者也習于不
善為陷者也謂習坎為習于坎猶二之
坎陷也以陷象言四柔陷二剛者也二剛陷于四柔之
中者也以陷義言四柔為陷者也二剛主陷者也四
柔為陷如層城重壘如金城鐵壘二剛主陷如摧鋒
陷陣深入城壘之中掃蕩廓清城无留堅壘无留固
大凡形生以後理墮氣質之中人有如是之陷象人
有如是之陷義故坎言心俗言心坎又言人心險于
山川皆此
坎五祇平萬以忠曰平字深味之令人當下恬然有與
天地萬物同止其所氣象一道清泠萬古常寂堯舜
添不得絲毫桀紂減不得絲毫按祗平乾彖所謂雲
行雨施天下平亦此
坎有險惟危求小得惟微四納約惟不自侈而後能自
牖五不盈亦不自大而後能祇平皆求小之義若坎
窞之入既異于求小而徽纆之係更異于納約象皆
謂之失道以微非其微則危乃益危耳
牖曰自牖便知坎窞之入坎中又有一窞以自為陷阱
與徽纆之係叢棘之寘皆人之自入自係自寘可知
坎不盈惟不盈方无滿足而能祇方无汎溢而始平離
初敬坎五祇皆戒慎恐懼之性體為之𤼵越流行者
敬言于離初火性速而上戒于方熒之始祇言于坎
五水性緩而下尚于洊至之中也
䷝
坤為牛又為子母牛離之畜牝牛坤之子母牛也聞馬
駒于母上旬生前母行中旬生中半母行下旬生後
母行惟牛駒直是後母而行一步不離稍離輒呼母
是為子母牛離性炎上已難遏抑得下以離重離明
不相借更多自作聰明之弊今以重離之明而畜養
得重坤之順如詩所謂不愆不忘率由舊章不識不
知順帝之則安得不吉二黃離以有天下如明王以
有國如明公得其中極其順明不觸物已如母牛五
繼之只須以後順為道一毫聰明不用作凡一政一
事之間雖无失墜常恐失墜更如子牛于母一步遠
離輒有呼號五沱涕戚嗟而象謂之離王公政如此
夫是之謂重明麗正夫是之謂繼明照四方而獨以
大人稱
離麗也如人之目暗室黑夜俱无見欲有見須日月出
不然須有火光
全體乾道然後做得坎之學問全體坤道然後做得離
之學問坎行有尚尚天行之健也離畜牝牛畜承天
之順也
凡人目終日視他人故心亦逐外走心終日按他事故
目亦逐外瞻營營浮光未嘗復照數語亦頗通于離
畜牝牛黃離元吉易旨
離麗也兩相麗為離父子麗无不親矣君臣麗无不義
矣夫婦麗无不别矣長幼麗无不序矣朋友麗无不
信矣
人受天地之中以生坎中實于人為誠天誠為誠也誠
著于心非有險而以危動為險故坎為陷離中虚于
人為明天明為明也明生于心非有體而以麗物為
體故離為麗
離初言敬即堯之所謂欽明離四言突即朱之所謂啓
明章本清曰欽明明日斂而日見其不足啓明明日
開而日見其有餘日不足者聖日有餘者狂
離性炎上昃乃下墜故曰匪醜而以𫉬為正突乃上歘
(許勿切)故曰為首而以折為正
繼之者善一陰一陽緝續不斷為繼大象于離明言繼
卦不重善將不繼以明見例耳
離五沱涕戚嗟只是原初一敬字
黃離元吉注離南方之卦離為火土託位焉土色黃火
之子喻子有明德能附麗于其父之道順成其業故
吉然添土為子頗似蛇足
朱子曰周先生言道至貴者不一而足蓋是見世間愚
輩為外物所摇動如墮在火坑中不忍見他故如是
說不一又曰世間人心不在殼子裏面如發狂相似
今按離四之突焚死棄蓋所謂墮在火坑中與發狂
者
比盈缶坎用缶離鼓缶禮器五獻之尊門外缶門内壺
君尊瓦甒此以小為貴缶壺與甒之𩔖也
坎四用缶離三鼔缶缶之用百姓日用之用缶之鼓鼓
之舞之之鼔愈平常愈切至王文成公詩不離日用
尋常内直造先天未畫前
日昃之離年已過中乃道明德立充然有得為鼓缶而
歌之時不鼓缶而歌即長年大老語云谿壑易填人
心難滿蓋所謂齷齪老盜蹠夀耳
用缶納約險自无枕陷亦幾平鼓缶而歌麗不失正昃
亦可久
坎陷全以剛健坎之三四與剛健反矣離麗全以柔順
離之三四與柔順反矣然坎三上勿用坎四終无咎
離三已不可久離四至无所容此中爻雜物撰德是
非之辨也
離四焚死棄五沱涕戚嗟上折首𫉬醜離之所貴者牝
牛之畜耳曾以用明為明哉
章本清曰履錯之敬舉足之初一有急迫之心必至于
錯惟敬則心有所主而明生此君子謹始之心明善
之道也
凡人目如有突向外爆得火出决不是善𩔖側視邪視
亦匪正人俗恒以青目望人時處青觸目皆怵惕惻
隱流形欲无離五之沱涕戚嗟不可得已
日麗天日日有昃凡人于日用彝倫不以正麗皆昃離
也
欲識性情之正只鼓缶而歌一語可盡
至誠坎孚合天下之實為實至聖離亨合天下之虚為
虚聖賢言學必竝問學固不專在己問尤必藉于人
水性常患緩弱故坎三忌枕火性常患燥烈故離四戒
突
陰二君而一民小人之道巽之彖曰重巽以申命剛巽
乎中正而志行柔皆順乎剛兑之彖曰剛中而柔外
說以利貞說以先民說以犯難巽初兑上雖主爻而
君民之分截然不易固如此至于離以麗為義離彖
曰柔麗乎中正故亨是以畜牝牛吉離上曰王用出
征剛爻為君之義未嘗不儼然在也
離上正邦晉上伐邑上正其為離使五從中有正麗四
不期正而自无不正矣坎上爻多為五險離上爻多
為五用此陷麗之别
孔子以大哉贊堯分明是乾元史以欽明文思克明峻
德贊堯分明是重離易之首出庶物乾也大明終始
離也
離二五大明中天大中至正之明也三東不宜昃而昃
四西不宜突而突與中正之麗俱反故必有上之征
折首𫉬醜而後一邦成正麗之化
突焚死棄俱強陽觸物之病知如此是病便知不如此
是藥離四剛明只指其病便當自醒故不設吉凶定
占
坎五祇平惟水為天下至平既平盡平也亦適得坎體
之常而已稍不平无非波浪離五出涕戚嗟涕目湆
戚心動嗟口中喑啞天下有不明而生之明天下有
不照而普之照全是一腔並生之意故觸之而目必
涕心必戚口必嗟明如是方謂之離明照如是方謂
之離照不然其有明照皆驕陽烈日之為耳惡乎成
其為王公之離哉
離初錯然明以闇為章初以素為履錯然便是咎了至
于昃則不中突則觸且惡故上折在突而𫉬不止昃
匪其醜昃固戾于二中錯亦不與黃𩔖也
凡人觸物之明察淵之見不中不正之知解過剛過銳
為強為猛皆離四之所謂突在黃離中俱容不得焚
死棄即病即藥千煅百煉銷容到盡如剥云爛然亦
離四剛克能事彖所謂牝牛之畜者此
明夷于南狩得其大首大首魁首匪南不得也離上折
首首已正南戒不得突耳突如其來說文突不順子
也如不孝子突出不容于内也
離四突生于來五重二之柔為柔繼二之明為明麗二
之中正為中正者也五重二而來四四以剛心銳氣
左右其來為突二黃離如之何其可容焚死棄皆危
四醒四之辭
毋昃而過中毋突而失正皆麗明與繼明者之所有事
缶古之土音史記相如請秦王擊缶是也不可直以為
秦聲鼓缶而歌庸言庸行魚躍鳶飛天下至剛極明
之學問曾何以過是即得顔子之年而泰然其无遺
憾况其為大耋乎故君子有志于重明繼明无論日
出之光與日中之𤾉即日昃之離與炳燭之明未嘗
无可久之道所謂一息尚存此志不容少懈所謂一
念萬年皆鼔缶之歌皆久道也
震坎艮皆乾道皆自為主巽離兑皆坤道皆要從乾又
震坎艮皆以緯地皆以轉坤巽離兑皆以經天皆以
旋乾又經天緯地惟坎離為中正惟坎離為全體
陽實隂虚坎實離虚分截為兩不得有陽之實是以成
陰之虚有坎之中實是以成離之中虚如離為目其
瞳子一點坎精為之也程子曰有主于内則虚是裏
面潔淨明瑩无昏雜如人家主人在内雜亂人不入
故虚異端言虚只是空屋无人矣胡敬齋曰儒者敬
以治心其心體湛然在腔子裏如主人在家便能整
治家事是箇活主人釋氏默坐澄心屏去思慮久而
至于空虚是无主人矣又有只繫制其心使之存者
便死殺了他做主不得如人家只得騃主人不會理
家事然則不本陽實而言隂虚不本坎實而言離虚
者亦所謂闚其戶閴其无人之虚而已矣
凡離中爻俱有虚中守順之義而以有為俟之兩剛爻
凡坎中爻俱有執中行健之義而兩柔爻承其下者
能為之用乘其上者多不能為之用是以多凶
坤初履霜離初履錯俱從脚跟𤼵軔匪霜不堅孰為厚
載匪履无文何以化成
離者隂麗必醜巽兑坎者陽陷必合震艮此即貞一至
理
日之必昃此天道日何病于昃日昃之離祗以麗不中
正為象耳然則三四亦得為中正之麗乎曰以中爻
論三四皆有中義上為正之三无患昃四无患突一
邦皆得正一邦皆化成矣
萬以忠曰心火也性本燥動形生後不知多少薪槱藴
積光明外鑠附物蔓延思慮煩而神氣竭如膏窮燼
滅其生幾何古之善養心者必求一掬清淨定水旦
夕澆浸之庶轉濁溽為清涼化強陽為和粹故大學
定靜中庸淵泉孟子平旦之意大易艮背之旨洗心
之密皆先此為務潤身潤家國天下一自此流出不
然即見高論微終屬意氣是熱閙欲機人己間恐增
薪槱耳未必牛山之雨露也但此水别有一竅𤼵自
天源必闇然君子晦迹韜光抑氣沉心默收中和位
育之效于眉睫間肫肫浩浩淵淵造化在我盡是資
始以上生涯不作雲雨流形以後活計也非至精至
一無以與此按此水一竅四五之沱若之涕是
或言入水不濡入火不灼便詫為神竒事要推入異流
去不知習坎有孚維心亨行有尚此便是吾聖人之
所謂入水不濡也離利貞亨畜牝牛吉此便是吾聖
人之所謂入火不灼也一濡无不入坎窞矣一灼无
不突焚死棄矣
離三大耋之嗟馬宜甫歸山操嗟人世兮日月催老欲
死兮猶貪癡難可了兮人間非指青山兮當早歸
易像鈔卷九
