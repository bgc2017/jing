易像鈔卷十八明胡居仁撰
詩
先後天圖雜咏(十六首)
坤乾夾兌夜歸坎艮巽扶雷晨向離識得坎離升降義
幽明何事不通知
乾坤南北有常位離坎東西亦定之不是希夷𫝊絶學
四偏妙用少人窺
巽兌依乾日麗東山雷親地月華西羲皇聖訣歸丹訣
千古人心盡自迷
龍虎鼎中調日月山河架上定坤乾世人不觧先天旨
妄謂堯夫有别傳
乾坤性命千年正日月光華萬古明山澤風雷函變化
此身端不會虚生
離往乾中坎就坤兌開坎戶震離門生生化化無窮了
只爲隂陽自互根
巽兌相反艮震通巽坤乾艮亦相同隂陽變易終何易
應識從來有主翁
坤虚坎到中方實乾實離來中乃虚自是誠明千聖脉
寧容異教妄加淤(念菴羲皇去我久惟有卦畫存先天果何在南北分乾坤沈冥測要渺隂)
(陽互吐吞當其往來間逆者爲天根太極本无極沿流豈無源如何大易内有圖不盡言翻令伯陽輩窺竊稱)
(專門)
四正隂陽互搆精四隅根窟各分明安排謂屬羲文手
天地文章豈譔成
翻倒先天與後天東南東北只依然乾坤密意流行處
莫是羲文亦慎傳
二判鴻蒙八已成更于四六要分明四如无𧰼六无位
千古人心總是肓
十不平分何謂然九南一北露真詮更將三七後頭看
全體時中義盡傳
一六源流未實研後先消息總茫然虞廷明指危微訣
更藉圖書以𧰼傳(先天乾一坎六後天坎一乾六)
八德原超形器論如無變易亦空尊時時處處盡翻轉
方有工夫許入門
天分於乾一力擔地功坤外别無堪都來六十還餘二
兼兩兼参故號三
全體乾坤唯當念周流妙作六虚環僅從畫後窺精意
混闢源頭尚一間
先天八卦吟(六十四首)
乾一(八首)
太極何形寧有𧰼三竒知是極傳神分三遂作三才位
成位乎中止一人
不探儀𧰼卦爻先乾畫將來止作天見到羣龍盡无首
方知乘御有人乾
人乾要識統天乾天不違人人在先若以地論單是順
難容翻立到人前
一息之微是一元敢於方寸不知尊但教弗失司南意
便任從頭論到坤
物物之生首在先其生也直是人乾横斯禽獸倒草木
太極應無偏與全
四千九十六分之一義何曾有動移首出自來尊莫對
言无都屬後天時
為問何為无極真七俱隂雜一陽純仙流且竊成冲舉
聖學難容獨腐陳
認之為天盡在心認之為命修在身庸言庸行只斯今
斯今不了俱無人
兌二(八首)
浩渺東南直接天澤天一氣共洄漩略為分出澤頭面
遂作天工二義傳
時物行生誰與言不言為說有來原人人口伏天為兌
最忌貪天作口恩
坎水陽施兌以隂兌隂說物義深沉從肌(闕)
祗了無言一片心
離在陽儀已結精震來更若有聞聲獨濡湛湛彌天澤
默與天行一樣精
對宫有艮方通氣後列為離到即晞妙悟太虚雲一點
不應名遂始西歸
乾陽自上忽交隂禄施無窮已上淋非待决之然後决
决之斯作後天吟
圖書于二行稱火𧰼立東南以澤論澤火分形相息滅
誰曾一體反探原
八原如輻貫一轂二更天南近至尊有喜同人盡歡忭
欣欣草木亦俱蕃
離三(八首)
陽明曾不自為光認照為明更渺茫知有精凝懸𧰼外
求明安得但東方
太陽盡道屬人心心性微分索細吟不向性天求旦旦
自東雖出總&KR1640;霃(&KR1640;音音霃音沈)
夜晦晝明為日麗通乎晝夜是人離若非卯酉天門見
那得三才配兩儀
天三是木離何屬火體無形麗始成人不麗行凴獨見
天根月窟總難明
三生萬物一生三萬古文明盡此函不到後天方易位
日躔原只在天南
兌始陽消次即離於乾全體總無虧自非虚極中如洞
安取東方獨出寅(寅以夷翼真二切)
水火既稱相不射水何有燠火無寒世人不悟陽尊理
先合從東一醒看
未三之前麗何形有三之後然一星然之遂足照今古
不然不足照一&KR0905;
震四(八首)
由來天載寂無聲子半聲聞已後庚肯向不聞先恐懼
往來應謝洊為驚
極隂之下一陽起謂是天根舊在誰若欲按圖尋起處
恐于初畫已傳枝
少隂三四屬同根震不先離妙義存明未東方先有震
轟天盡恐作驚魂
行天風起金為母奮地雷來木作公長木首司翁媪事
滿函生氣已先東
隂非陽迅錮難開陽不隂蒙銳易推識得先聲隐東北
動幾眇忽敢輕來
盡道艮翻纔出震誰知雷轉化山靈暫來東北分先後
動屬先聲止後形
凡聲聲必自無聲東北何聲輙有驚未徹聲俱從寂發
空煩揣料發前情
一分至四俱為動悔吝凶災俱動生為有震要全動體
四无傾後八俱貞
巽五(八首)
一氣隂陽神不測無心寂感妙隨時塵氛自不來天宇
也合先幾為一吹
有竅生情輙怒號化工原不着絲毫相逄莫漫分根窟
來往雖閑密有操
坤未來時定倚乾天教嘘拂我何權坤來遷出東南去
一切吹颺更對天
陽儀終震慎出往巽始隂儀逆入探入義不成安有出
先天一逆在西南
隂初曾不異陽初一闔專來歛一舒面目况從中五出
不東南也總春嘘
五惟中數巽當之入不于中義盡漓有欲先風知所自
一无偏倚是颸颸
風雷相薄俱神氣風比雷聲更遠徵千百世懸分上下
前如有作後俱興
後乃為雲先則雷雲飛雷厲每俱來湏臾雷雨齊收&KR1032;
景與清寧一樣開
坎六(八首)
陽函隂魄三通偶隂孕陽精六亦竒三六看來俱互體
東西不射更何疑
人言兌决成流水那識原通澤始鍾水派莫詳流自出
焉能江漢識朝宗
乾居一位坎為六六以乾居坎一之一六後先更互見
渾淪淵浩少人窺
有物渾成萬理宗先天何陷可形容只看陽在隂中象
便是層層險萬重
五前不作上巽水七後仍非下出川五七同根方静翕
欲窺發象竟淵淵
萬折流來必自東沿流誰會泝西宫從西逆數知居六
方識源頭處處通
體原陽水數居隂空水雲時淵更沈向北有遷陽得數
子前依舊是希音
本體從初有習占原非文手為加添洊來都是源頭水
纔習無波不是恬
艮七(八首)
動静互生原不易隂陽迭運更非遷應知止義從頭定
七未分來象已全
論形真是一卷少得數將無七亦多最惜當前無爾卓
空於萬仞嘆嵯峨
少男那是偏慈母嚴父常令事四方陟屺自增游子感
母前安忍不傍徨
積氣曾聞一笠輕巃嵸那得是山情後人侈說艮成義
那識崑崙天柱擎
天不遇山方有遯有山天不在山巅少男一握先天掌
更不山中又覓天
乾坤重擔在人承小子從初便欲勝恃却光明少停待
轉頭不覺是翁稱
造化有流應有峙七如為六砥中流到頭與八相函附
更欲同銷巖險憂
睇望二情方忌滿回思七義復憂傾同擕五六歸坤静
一静能教萬動貞
坤八(八首)
承天應地始名坤地道光時天更尊擬向後先尋牝義
尚疑終未徹坤元
乾陽盡隐坤隂見坤是全乾隐象身謬執坤消是虚體
世間何物不空淪
天然定位列尊卑一義無為八有司由八逆行要到二
盡頭都為一捐糜
竒偶纔分輙八論要令六子盡承尊從初便是無成義
不待元黃入語言
南北有經樞在北圖書俱以北為原但迎自北來南氣
地軸天維萬古存
裳衣上下總綱維治極黃虞只正垂又欲西南問行往
黃裳更作萬年儀
鴂飛曾不到差池定分如何可一移試看兩儀終至八
是中主宰默相持
方圓相倚無綦重定得圓來每屬方先向北方求定義
一九彷彿已中央
後天九章吟(八十三首)
坎一(九章)
物命要歸盡有根人生安得弄精魂若知竅妙天山裡
第一源頭怎自渾
從坤立命歸乾始自坎翻身亦九還坎不離坤為性命
淵淵根柢在人間
外隂任裏千重險不蝕中陽一點光萬古人心盡如此
北窗何事夢羲皇
一墜斯湏便八層到頭猶喜是淵冰若非寒極冰為骨
淵底如何有一升
一綫微陽伏九淵發來雷雨便彌天世人未識坤藏旨
蟻穴針芒處處穿
精在重淵已媾成不緣出地始稱明大明若向中天覓
依舊沈沈是黑阬
一物如何八物分八分仍是一為君淵潜具足天飛量
即不興時也自雲
坎窞人人故自投也緣坤坎不相求若教履險如平地
步步光明到盡頭
地在天中似易知天居地内索沈思能於晝夜通為一
方是劈頭相見時
坤二(九章)
老退西南事合休如何與坎緊相求兩間男女俱無恙
尚抱遑遑陷溺憂
恒言重濁凝為地亦謂惟坤乃地名偏局西南既非義
輕清分得怎資生
翁因西北媪西南離坎遷來自互参少長一時咸速肖
入俱成七動成三(媪烏皓切音與拗同)
原位先天正北中西南一去萬源通洗天浴日歸滄海
到底無踰平土功
未論厚載合無疆一撮之多盡有當人不失當根一念
天冠地屨萬年康(屨九遇切音與據同)
發散自來非獲己始終翕聚乃其常只司時物初秋令
便綰一元無盡藏
水木順來常逆克火金逆去順相生平持地緯為中轂
六百三千盡受成
物宜何事推牛馬子母相隨牝順承人道若無含括意
恐無尺土不崚嶒
誰向虚空立得身盡由方寸地為人人如不敢虧方寸
六合何生不我娠
震三(九章)
一索為男長莫先出三義在未三前以時出入皆依二
恐有歸藏意未傳
雷出人皆謂自東那知子半已霻霳不論發半復收半
莫擬開天第一功
焦火凝水苦一生常愁晦塞未晶瑩只由人耳自堅塞
造物何曾不大聲
雊雉未雷先有覺人生安得不知微時常淵默雷聲者
動未占祥已吉幾
欲問雷聲何處起由來起處不容思動幾不自無方出
掣地轟天總不竒
錮蔽何由得復開一聲應道自天回聞聲莫向黔神會
嘑蹴當前俱洊來
戰兢一脉古來傳真正英雄敢自便夜半人人有消息
無如酣夢日安眠
天意由來重絶人震躬不及必於鄰欲將惕厲憂勤意
散作千門萬戶春
先四今三以近遷為催旭日到中天動生明矣明生動
每旦東窗思爽然
巽四(九章)
陽愆隂伏總為災三動應湏四散來不獨清明司正令
八俱從律曰時哉
母來遂出位東南此意誰知為長男但一動時隨一撓
要終何動可生慙(撓敕教切音與閑同擾也屈也)
不潔從初便已迷不齊更自墜塗泥天工付物令自入
纔入微來便潔齊
雨𤾉寒燠具徵休每抱無端撓屈憂瞬息盡含消息理
如何恒益不相求
聲從西北多愁慘觧凍由來必自東古有虞皇稱妙手
時時更轉入南宫
虎嘯何為頃刻生凡求同氣應同聲汎蘭轉蕙流芳聞
安得人生無令名
恒言地不滿東南抑滿為聲義甚闇雷出不驚離化日
一天膏雨更同甘
何者為幾近自微滿園春色縱芳菲即如萬點愁人處
也屬生成造化機
四時默運為神道宇宙交流是太和嘘古吸今惟一息
莫教一息到偏頗
中五(九章)
二三一四互相参生氣從中已滿函成即是生都此數
原無一宅八為龕
欲將十數兩平分兩莫能推便盡棼從一逓乘分至九
竒行方顯宅中君
降即是水升即火或左或右木金神居中不定為專氣
竒偶分來作八純
不道從中推出去不從八外輳將來纖毫置待推移力
心目猶然抉未開
虚實俱從有主論虚何空寂實何痕只常喚得惺然在
天地翻來也自存
竒數分竒歸正列偶分成偶以偏居兩端妙義依稀具
泥五為中義復疎
一疑未盡又求中中又何庸效八功即八即中無兩義
用中不是八歸空
四隅為窟全圖坎四正為君全象離離坎之中即中五
乾坤全力并于斯
九麗為陽一陷隂三生七斂五中妊更將四偶來参伍
纔識平分造化心
乾六(九章)
尊體何曾西北傾要從離九發天精况分艮出歸東北
始始終終更有成
六以六乘三十六六十四義遂無餘始知後六即先一
獨運周天為帝車
先一後六種一粒孚甲生來粒盡消一粒消成無限粒
一原非乏六無饒
首出何緣又貴无凡爻有六盡乾符試占潜義原乾始
到用從初便足虞
六用為坤那屬乾湏知地外别無天天飛田見神不測
定位由來自不遷
三六合來原是九六驚三震即乾乾人人乾體自不息
只不能強便不圓
四以七終分地戶六原三始列天門天行全體要終始
西北如何不宅尊
莫認偏居西北隅紫垣原屬帝尊樞幾人到此純無愧
風虎雲龍在合符
為何倚蓋從旁轉時令湏歸四正行獨抱嚴凝為戰主
大生原自不生生
兌七(九章)
母顧前兮父後貞相看少女喜如嬰人心感到和平極
恰恰嬰兒孩笑情
出三物物發生元入七都將肅殺論不到西成遂無實
秋門那得異春門
戚戚真為迷自心若求極樂亦邪淫異流竊向西方去
梵夾流傳直到今
水瀦自地咸歸澤露湛從天莫戴恩知是神功歸不宰
蒼蒼正色更何言
恒言口舌是凶場半語如非亦作狂朋友相求如澤麗
不容聲處盡輝光
易戒何為示喪羊外柔内狠甚非祥體剛用順為貞說
到處羣行寧有妨
木落泉枯華盡歛纍纍萬寳告秋成相逄講習緣何事
金不洪罏永不精
先原屬火後成金誰物能移百鍊心但遇火來仍百鍊
無言至說此中尋
澤水如何滙七西漫流到此盡歸隄自從與坎相還返
一檐乾坤入手提
艮八(九章)
少男莫把少來看驚震翻身到此安竪立人寰作天柱
横空無不是龍盤
八七相反義不遷一周天運始終旋光明直上通巅頂
不到全乾已號圓
徹底深淵徹頂山密重重是護天關凡思不出艮思位
迅電驚雷不得間
初中兩索到三成動不能驚陷亦平人有此身俱泰岱
如何東仆又西傾
役役營營莫肯休為無歸宿地堪求夜來深藉山靈力
指我層層最上頭
尺寸從初不蹈空培塿無不到巃嵸祗憂九仞垂成候
還缺要終一簣功
横看為嶺竪為峰山亦何曾有定蹤不指山中笑山外
一源河洛盡來宗
始終萬物成為盛行止兼來又妙時若懼當門無定脚
急回東北細尋思
百尺竿頭思進步即來絶頂未安身如知究九南歸意
儘有工夫與日新
離九(九章)
大明南面要終始東出西沈見量然明眼都無方滯礙
時時應道是中天
驕陽燥性莫禁持東燼西流北涸之物物南方可相見
化工知到極和時
世人多謂天明暗明暗由來不屬天求旦且知昏曉義
人心何得遂茫然
五行生性俱偏發惟火尤為不易平從一深潜要到八
一星都是一天明
九在先天本太陽一如為首九何光湏知離晝非中時
无首羣龍盡此藏
燧皇作燧有深慈每為圖書秘玉匙新火四時無一改
有生盡喚突焚屍
乾位由來以六成若論乾德盡離精和雲和雨同行施
無日中天不大明
水中生物恒無盡曾不聞從火裏生為是有光都外發
不根内暗不成明
九於龜洛為離位原在龍圖屬坎宫始識流形雲雨後
都歸終始大明功
隨吟(六首)
隨道唯時係亦膠丈夫功在出門交有如只作閉門事
縱善難辭小子嘲
四方上下盡吾廬門内如何是定居係子係夫皆婦道
兒男安得婦襟裾
及時婚媾稱嘉禮惟善為隨孚更嘉牛馬服乘寧憚遠
為窮天地善無涯
下得柔來惟是剛更於晦處有深藏轟天一息根淵底
湛露何由到隕霜
盡人能下為隨動淵默雷聲入息時王度自來惟正己
但令人喜便成私
一日晨東暮必西自東有出入何齎會家天下人中國
亨到西山始不迷
蠱吟(六首)
無人不有乾坤事巽艮尤司重擔因巽入艮成方是幹
休將六甲問丁辛
艮荷全乾巽負坤蠱稱父母恐離根根深幹乃参天長
到底難酬㒺極恩
百病盡堪憂父母若淫惑疾更憂深湏知標治皆枝葉
風必從東是幹心
平地無時不大川一絲惑溺况滔天二人為此煎成病
利涉如何勿直前
莫將子病稱親病親病由來盡子瘉三日後先都是甲
回生起死在湏臾
王侯事任有時卸子分終身無日寬身不自卑親更尚
高山矗矗到頭看
剝復吟
幾年剝復循環讀註脚盤旋總隔膚剥宅到安方碩果
復關無閉盡迷途朋來自不通商旅民載誰曾蔑足趺
爛義更教先入手反生直闖後天圖
井鼎吟
井鼎何緣並上身坎離南北媾姻親井無泥谷是除舊
鼎到聰明為取新改邑有瓶皆足繘鉉金無實不稱珍
細于水火求精義寸臠涓流盡入神
屯蒙吟
屯雨蒙泉莫外求盡于心坎覓因由但聲便有一天潤
纔應俱澄萬頃湫女子是貞終乃字金夫无凟也回頭
馬班三轉成三順雨意泉情一樣流
需訟吟
無人不共此心天與坎為交盡大川需在血中應蚤出
訟于淵底怎長眠三來客意無相負三禠人心亦自平
得到終身是平水誰教天體有虧圓
次于元時論易(四首)
求明湏用折豐肱正得還羞有或承太極一圈為父祖
四千九十屬元曾肝腸盡顯方成象手足無交亦遜蠅
直向犧皇心地騁相磨何處不孚朋
漫于理窟索精微子夜聲來見活機共惜刪餘詩不作
那知翼後易無揮一圜羡爾窩中是百衲慙于漢上非
得到洗心無事事只今三兩盡春沂
孤立無羣義不成一爻一應鳥鳴嚶觧非澍兩安孚甲
革用黃牛纔有庚旋斡乾坤為妙手正安離坎不心睛
頻年摸去重門錮頃刻開來洊震行
盡言良不足為書言到無言意有餘有健不粘乾是馬
入微却以巽為魚虚談浪說無庸象實種看來要力鋤
爾我心期忘老至勝教空裏覓真如
先後卦圖雜吟(十二首)
從先論後猶形影由後求先在逆掄下實上虚南北正
左升右降坎離勻山雷轉處流增順風澤旋時麗更新
欲得羲圖真會面應於文序密潜神
日不于天為失麗水非歸地是空流天光有竅從離發
地脉無涯遡坎求悟徹離來俱地載習知坎至盡天謀
但將坤坎立下脚定取乾離到上頭
八物相求數盡参震離纔得會三三是明必震應無察
凡動俱離寧有&KR2617;震為半聲來艮北離因全照到天南
三三入手終要六每日東窗夢亦酣
一念何為分八貞羲文恐亦自難名乾坤混闢纔無我
日月升沉始有明息息風雷函變化時時山澤定平成
這般那是支離事略放寬鬆便罔生
心象如何獨坎名人心多少陷難平但無密地終歸漏
纔未盈科總不行原始屯蒙深莫極要終渙節奥俱傾
斯文千古兹常在四聖心傳誰與盟
文聖潜心盡伏羲試看序義更無為求端定自屯盈始
要極應終未曳時不向坎中䟽地脉怎于離内透乾知
分明先後如符合易簡工夫那有支
根窟相函有定論也應通變一翻掀掣天風入探何窟
奮地雷來躡孰根畜密是乾皆姤遇豫冥無復不坤元
往來閑得亦忙得著得閑忙恐弄魂
休將井邑妄疑猜泰上曾從告命來(泰初五兩爻變成井)初泥不
教窮底汨五泉怎得正中回大端氣質皆應變任有功
能未足材若向此中求禔福便應脫換舊胚胎
屯女何為待十笄天行癸甲每相禔頥終勿用緣誰拂
復上无征祗自迷象在眼前呈妙義數於日用露天倪
自從象數經揮斥明顯俱驅入晦谿
渙机何為必用奔水中那得是人村到如魚鱉方無問
既具鬚眉怎許渾巨浪莫摇盤地石疾風只拔自椔根
淋漓上血終期出况有從初馬壯存
漸陸要終即是逵陸于南北有分岐南來人世盡羅網
北去雲霄在羽儀小子且知防寇患征夫那忍遂安危
但令勿失于磐意任有狂風倒地吹
汔濟何為病未狐任令善涉尾終濡只從半武不真處
便作終身大惑途靈變入神都是媚頭顱到白不成夫
至人象示心綦苦無奈臨岐盡泣朱
先後卦圖雜吟(二十首)
掘泉在西北西北翕静方泉必自山出先後先函藏始
雖涓涓微終成溟渤章泉源自湮塞桔橰頭白忙
知坎始知心知心亦知坎心地自到手性天誰復闇九
見根一歸一以入元覽逆順先後間朝聞夕無欿
言意傳較淺象義示以深雖勿病言涊還虞受象瘖或
欲專忘象空無禍又侵羲文不可作迷罔到于今
人物莫非心何緣獨坎諶中光微一線外暗密千林子
半已難識西原誰更尋有能醒陷義可免到頭隂
巽必乾離輔艮惟坤坎親但流俱有砥無照不成春出
入東西戶轉旋南北身一隅微彳亍八義盡湮淪
乾稱健者施施以實隂虚上施膏澤零下施和風嘘中
施遲日麗物物有陽舒所以巽兌離尊乾俱南畬
坤稱順者受受以斂陽實上受兼山止下受洊雷出中
受習坎陷物物無隂恤所以震艮坎親坤俱北隲
後離反先乾離乾不相奪乾陽但中虚離光遂外發虚
自上下始巽兌交相窟全虚便成坤坤虚盡乾逆
後坎反先坤坎坤不相陵坤隂自内實坎精逐中凝實
之徹上下艮震交相憑全實便成乾乾實俱坤興
隂陽分兩端允執惟一理乾旋坤必轉坎降離自起巽
艮一反身震兌東西倚兩化一故神分明用中旨
少壮兼六子男女惟一我老去兼翁嫗父母總亦汝乾
坤兩岐稱藐焉謂中處仍恐一膜隔肝胆亦齟齬(嫗衣遇切)
乾坤為首腹坎離為耳目震巽足股隨艮兌手口掬俱
吾一身物如何向外逐百姓病不知君子寧無恧
相見是午正難求在子中後乾仍有戰先艮未遑躬謂
勞誰曾出云歸自故宫龜書湮塞後千古理長蒙
震惟動出端巽乃逆入始動出多透外逆入多向裏庸
愚喜順呼明喆珍逆揆忽然夜半風妙悟等雷起
順往十一易逆來千百難往來皆震厲逆順盡隨官濟
首應終没屯桓必始盤祗憂到敦艮尚恐作闚觀
方知掛于八圓義章則九方必以圓行圓亦藉方守馬
或縶其足龜故阨其首韋編即三絶一隙曾何有
天根不易躡月窟慎所遇静翕全體天動闢大始路思
旨淵未發易數渺逆泝飄風久零亂驚雷但葸懼
形生神發後無竅不外漏閉關動成復貞柅静亦姤往
來重逆數婚媾戒匪寇蒙扄自不啟屯泣誰可救
聰明非二物坎離根互之曷謂聰不明坎陽自中椔聞
言不勝逆至道何由知雙瞳任烱烱只可喚盲兒
天意重絶人人心滋不忍夬羊牽以和遯牛執亦愍姤
喜首包魚觧悲終射隼孔聖有微言諸儒毋域畛
易像鈔卷十八
