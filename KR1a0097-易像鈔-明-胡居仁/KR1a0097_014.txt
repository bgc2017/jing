易像鈔卷十四明胡居仁撰
張行成謂乾三竒震坎艮各得其一巽離兌各得其二
則十二畫也坤三偶巽離兌各得其一震坎艮各得
其二則二十四畫也隂陽之畫共三十六以此不知
坤偶止是一畫合之為二十四畫當一歲二十四氣
之數
正易心法如羲皇易道包括萬象湏知落處方有實用
卦象示人本无文字使人消息吉凶默會易道不傳
乃有周孔周孔不行易道復晦六十四卦无窮妙義
盡在畫中合為自然爻數三百八十有四以閏求之
其數脗合凡物之數有進有退進以此數退以此數
皆粹語如六子則是乾坤破體偏陂反側不平之名
六子重卦乾坤雜氣悉是假合无有定實便俱亂道
易有九六无七八大衍之數亦止有九六動静之别无
九六七八之異謂九變則八六變則七添出七八以
言九六之變由未知夫隂陽對待隂陽相求之義耳
蓋隂陽畫畫相為對待卦爻止有此數陽必求隂故
陽動則交易以隂初非變陽而為隂變九而為八也
隂必求陽故隂動則交易以陽初非變隂而為陽變
六而為七也
易占非如世人禍福之占乃聖人理義至命毫忽不敢
悖理之占占得天理爛熟真是脚輕手快行得順便
故曰鼓之舞之以盡神
易中兩言幾一言于豫以雷出地奮為象一言于復以
雷在地中為象出幾吉之先見即幾即善故能知微
知彰知柔知剛伏幾嘗知不善非以有不善為幾蓋
以嘗知不善為幾非徒以嘗知不善為幾蓋以未嘗
復行不善為幾幾是人之夜半雷聲能開萬戶千門
者
吕叔簡曰易道渾身都是滿眼都是盈六合都是三百
八十四爻聖人特拈起三百八十四事来做題目易
是箇活的學者看做死底易是箇无方體底學者看
做有方體底又曰使千聖作易人人另有三百八十
四說都不外那隂陽道理
朱子曰這箇道理雖人所固有若非聖人如何得如此
光明盛大你不曉得底我說在這裏教你曉得你不
會做底我做下樣子在此與你做只是要扶持這箇
道理教他常立在世間上拄天下拄地常如此端正
才一日无人維持便傾倒了少間脚拄天頭拄地顛
倒錯亂便都壊了
服牛乘馬引重致遠以利天下蓋取諸隨隨以震兌成
體震動也兌說也亦隨其物性之動而說者服且乘
之耳若強物性以不能而不堪安得為之隨
每一卦皆可變為六十三卦自是每一卦便與六十三
卦俱合俱通天地萬物本吾一體之義若謂某變自
某卦来滯而不達執而不通莫甚
不通古今為一息終不是成性
凡卦畫陽質剛連亘中實隂質柔分斷中虚不可以一
為一畫一為二畫入算數
象旨自上而視下所見為險自下而升上所見為阻乾
在上下交于坤而成艮坎震非特坎陷為險艮震亦
皆險也坤在下上交于乾而成巽離兌非特離麗為
阻巽兌亦皆阻也乾坤之知險阻蓋凡下交便知險
不敢容易行而下凡上交便知阻不敢容易進而上
此所以為易簡此所以為恒易恒簡恒易故恒知險
恒簡故恒知阻未有易簡而不知險阻者未有知險
阻而不本于易簡者
六十四卦一彖六爻之辭字字皆象皆寔有著落不可
推移非可以己意懸空凌駕而語旁引強索而証
聖人以六十四卦為一身三百八十四爻盡作身上事
六爻人人有用用此
一卦六位兩卦十二位而其交變則周流于十二位之
間程子謂易中只有反覆往來上下于此可見此周
易所以作
羲畫以生成自然次第為象文序以正反往来為象故
一闔一闢謂之變往來不窮謂之通
退藏于密退藏謂向裏密謂不可見聞直是盛水不漏
无一息不充實无一處不充塞
變通者趨時者也剛柔互變而為往來不窮之通者趨
乎六爻所為之時者也
一氣流行兩物對待原不缺一
河圖易之渾淪太極也洛書便是析河圖而為八卦析
一六為乾坎析三八為震艮析二七為坤兌析四九
為巽離繫傳河出圖洛出書聖人則之
九六天地相交之度參伍日月相交之數
昔程叔子座下有學者來問六十四卦旁一人曰皆不
湏得只乾坤足矣程叔子曰要去誰分上使其人曰
聖人分上使程叔子曰聖人分上一字也不湏得
易知有親章本清曰乾始含融洞徹與天地萬物瑩然
一體无所間隔方其幼也孩提之童无不知愛其親
此易知有親无所減也及其長也大人之學在明明
德親民此易知有親无所增也
易于八卦言天地言雷風言水火言山澤分之為八物
所謂一物各具一太極也其曰兼三才而兩之故六
六者非他三才之道專以人道言也
二篇之策萬有一千五百二十凡陽爻百九十二得六
千九百一十二策凡隂爻百九十二得四千六百八
策合之得此數以當天地間萬物之數此亦是取象
之辭後世言天文者亦以微星萬有一千五百二十
為萬物繫命于天之數蓋有所自也
聖人畫卦已自脫了數今欲以數配卦俱不得
質雖以氣而成然其體則一定而不可易氣雖行于質
之内然其用寔循環而不可窮二者相湏以成造化
有必不可混而為一者
蓍占百姓與能卦占聖人君子寡過之學有不可一日
而遠者
易以神明之理設教初不以鬼神能為禍福設教
趙汝楳輯聞云聖人立象倚數使人因有象以悟无形
之妙即變易以求不易之方易雅云人心未動則為
吉為凶未可必動則吉凶斷矣君子恐懼不睹不聞
致詳于喜怒哀樂之未發使此心凝然湛然此聖人
心筮之妙是為筮蓍本旨
焦京以緯亂易何王以玄亂易
文序三十六卦上下分之兩儀之象三分之三才與三
極之象由乾坤至噬嗑賁二十二卦正反止十二卦
如卦之有初二兩爻以乾坤為主乾坤合為泰否前
小畜履後同人大有合三女以有事于乾前師比後
謙豫合三男以有事于坤屯蒙震艮合坎以從乾噬
嗑賁震艮合離以從坤需訟坎合乾同人大有離合
乾師比坎合坤謙豫艮震合坤小畜履巽兌合乾臨
觀兌巽合坤隨蠱兌震艮巽初交泰否之變與噬嗑
賁俱三隂三陽乾坤之分由剝復至損益二十卦正
反止十二卦如卦之有三四兩爻以乾陽一爻為主
用事先坤後乾艮震為交若以保泰是故剝復艮震
于坤无妄大畜震艮于乾坎離分居于中前頥大過
艮震兌巽之合後咸恒兌艮巽震再交咸恒損益之
中前遯大壯後蹇解主乾巽坎而艮震為合前晉明
夷後家人暌主坤與離而巽兌為合咸損相反恒益
相反俱三隂三陽乾坤之分由夬姤至既未濟二十
二卦正反止十二卦如卦之有五上兩爻以坤隂一
爻為主用事先乾後坤兑巽為交若以傾否是故夬
姤兌巽于乾萃升兌巽于坤困井革鼎兌巽于坎于
離震艮巽兌分居于中漸歸妹巽艮震兌三交豐旅
震艮于離渙節巽兌于坎中孚巽兌合而要終小過
震艮合而要終既未濟坎離合而要終俱三隂三陽
乾坤之分
合天地雷風水火山澤諸卦爻而命之曰人此外别無
所以為人聖人亦可謂明白懇惻之至而人猶區區
以六尺之形骸為人生不知所以来死不知所以往
真謂大迷
蓍之德圓而神七七為陽為竒故為圓隂陽不測故為
神卦之德方以知八八為隂為偶故為方吉凶有定
故為知
易有大極是生兩儀這有字是字最要體認到手不然
總生不得兩儀而何有于四象八卦无有不為儀象
卦爻之所役使者
未分而一在五十之中已分而一又在四十九之中善
學者于此悟入
焦贛易林衛元嵩元包敢于棄置文王彖辭而自支離
其說不勝杜撰不勝畫蛇添足即坐舞文之誅何過
无中爻離撰則上下判為兩截全在三四處置聯合得
是此所以有貴于人道
淮南子猩猩知往而不知来以能知誘者為知往不知
被禍為不知来然則易之所謂神以知来豈非吉凶
與民同患惟義命之安毋利欲之急固亦在于尋常
日用之不可缺歟
知大始无一念不天无一念不生作成物无一念自能
无一念自功
或曰天地始判之初未有人也忽焉而人生其間因分
前為氣化後為形化又如既以大極分隂陽生五行
而行四時又以真精妙合成男女而化生人物此等
下語似失孔子繫易之旨源頭如何得明人分如何
得盡
易傳先言生生之謂易而後曰成象之謂乾效法之謂
坤又曰易有大極是生兩儀此等去處學者未明如
何謂之見道
顯諸仁藏諸用物物皆然譬一株果樹生許多枝葉開
許多花結許多果子果中各各有仁此便是顯諸仁
其仁又完完全全各各藏一株果樹在裏面此便是
藏諸用
揲法竒策初必五再與三必四五一个四并掛一也四
一个四也偶策初必九再與三必八九兩个四并掛
一也八兩个四也後人不明其義遂以五四為少為
竒九八為多為偶三少為老陽三多為老隂兩多一
少為少陽兩少一多為少隂殊謬
寂然不動感而遂通天下之故龜山先生曰正心到寂
然不動處方是極致
人言乾坤退處不用之地非也致役乎坤戰乎乾豈曰
退亦豈不用之地乎只是乾道全要顯出一箇離明
為中而巽兑為輔坤道全要顯出一箇坎陷為中而
震艮為輔非離巽兑不足以成乾道非坎震艮不足
以成坤道天地之用莫大乎水火風雷山澤无水火
風雷山澤將不成其為天地云爾
楊子安問伊川易從甚處起時方揮扇先生以扇柄畫
地一下曰從這裏起子安无語後子安舉以告尹彦
明且曰當時悔不問此畫從甚處起彦明以告先生
曰待他問時只與默然得似箇子安更喜歡也子安
聞之遂服顧叔時曰伊川若肯參禪何必在大慧中
峯諸人之下所謂能之而能不為者也夫易者交易
也變易也兩相與而後交而後變伊川居子安侍師
弟子相與相求易即從此起矣畫地一下存乎人存
乎德行脚跟點地而後為踏寔不然是徒問也得似
箇子安儀成儀象成象爻成爻卦成卦真是到手更
何待騎驢覓驢
易有太極千觔萬兩在有字人此身都是易一日間有
許多變易與交易最怕无定主若是有了太極兩分
之有儀四分之有象八分之有卦有到八卦吉必趨
凶必避復有混淆不定者无之故曰八卦定吉凶吉
凶生大業
凡言明多連分字說凡言混多連互字說如大學首明
明德亦湏心意知物四字分疏明白正誠致格四字
分貼明白或混而不分不明其于明明德乎何有
因貳以濟民行或曰貳即一正一反因即一先一後貳
相竝之謂因相次之謂
陽極于九全用隂中于六半用亦陽全隂半之義謂隂
極于六者非
大衍之數五十其用四十有九五十數中无一策不可
為虛一之一无一策不可為掛一之一合五十而為
虛一掛一之一非有餘分五十而為虛一掛一之一
非不足一之外无復有四十九而四十九之外无復
有一然而旣已四十九其虛一者自立于四十九之
先而初不雜于四十九之中雖不雜于四十九之中
而未嘗不流行于四十九之中其不雜于四十九之
中者虚一之一其流行于四十九之中者掛一之一
即掛一之一為虚一之一其失混離掛一之一求虚
一之一其失支若其日用于四十九之中而不知有
虚一掛一之一是為凡民又或遺其四十有九之用
幻妄乎掛一之一而高妙乎虚一之一并所謂一者
而亦虚之以蕩之于空以滅之于无而更謂我有獨
尊者存是謂異端
雜終于夬雖云君子道長小人道憂實是君子之澤永
世不斬事業文王出震成艮純亦不已孔子戰乾說
兑太和元氣流行四時與天地參而四時同
九卦首履雜卦終夬仲尼潛心文王一脉
易開卷教人便做乾坤做得乾坤乾坤成列而後有易
可學故曰易行乎其中
乾以君之以統臨謂之君先天所主在乾乾以全體言
帝出乎震以主宰謂之帝後天所主在震震以下畫
一陽為主言
數往者順知来者逆如啟蒙卦變以一卦為主各具六
十四卦順變將去自初而終自上而下由乾以至于
坤逆變將来自終而初自下而上由坤以至于乾
陽全隂半乾全坤半陽兼隂以為道乾兼坤以為道曰
六位時乘者兼三才以成乾道非專以天為乾道也
坎離正對既未匹配坤艮斜倚謙剝迤邐震東兌西歸
妹隨兮巽四乾六姤反小畜要歸五中八八俱通強
名太極大極无極
盈天地皆人道所以謂之三才又謂之三極生人道之
來而伸出幽而入明者死人道之往而屈出明而入
幽者
太極全體如環无端只從闢處說起闢便喚做動動便
喚做生陽總全體皆陽皆動分半體有隂有静隂不
與陽對静不與動對如邵子復姤根窟詠姤亦不與
復對窟亦不與根對
坎是心精離是心神若以離言心坎言腎直養生家之
小術謬說耳聖人曾有是哉
上經只有小畜履臨觀大過五卦是巽兌為主然聖人
彖小畜曰剛中而志行彖履曰剛中正彖臨曰剛浸
而長彖觀曰大觀在上中正以觀天下彖大過曰剛
過而中且以大名凡以剛為主居中得位之卦皆居
上經其餘皆居下經此剛柔尊卑之大分也
萬事不離乎隂陽只術人不識大義以小用之耳
問通乎晝夜之道而知方達卿曰非知晝夜也明隂陽
之道也人心之體即是一隂一陽心常惺惺流行不
息便是知隂陽知隂陽便是通晝夜
龔深之曰流行于天地之間者无不受命于隂陽而從
役于晝夜其微有消息其著有盈虛其分有幽明其
數有生死隨流轉徙未嘗知其為晝夜也故成然止
冥然行惟晝夜之所驅耳通乎晝夜之道者則異此
雖與之来而有所謂不來雖與之往而有所謂不往
故其體為神其用為易
方類定是聚或是其類而故渙之物羣定是分或非其
羣而故合之无有不失聚所當聚分所當分无有不
得故曰吉凶生
剛柔相摩八卦相盪五行相生相克乃有造化單生單
克无造化矣如木生火而不生于火則焚金生水而
不生于水則燥如金克木而不克于木則厲水克火
而不克于火則寒皆可見
範圍天地之化而不過雖天地之化亦不能无過範圍
之而不過者聖人也
人生于寅不是到寅會方生人寅是天地交泰之會人
得天地正交之氣以生惟人配得天地一般長大所
以謂之三才若萬物則皆天地之餘氣偏氣所生耳
易與天地凖又曰與天地相似故不違人而不與天地
凖不與天地相似皆失其所以為人者耳
安土敦乎仁稍有自擇便安之意便只知有巳不知有
人豈不于仁為日薄了
繼之者善也如金方在鎔成之者性也如金已成器金
只是一箇金无兩箇金但就金器言之盤盂釵釧大
小鉅細大成其大小成其小各各不同所以有箇聖
人有箇仁有箇智有箇百姓聖人仁智百姓本来同
此善同此性只是所見不同有見其全底有見半邊
底有全不見底易筌天人相接處為繼人所禀賦處
為成
百姓于仁智性非有兩只是仁智常立在明亮處做世
界百姓常立在黑暗處做世界若一成而不可變耳
一故神横渠云譬之人身四體皆一物故觸之而无不
覺所謂感而遂通不行而至不疾而速最旨
成性存存道義之門成性稍有虧失其于道義便是閉
殺了門也易筌德崇于知聖人之知日游于高明而
進進不已故知崇而德與之俱崇業廣于禮聖人之
禮日就于平易而步步著寔故禮卑而業以之益廣
又曰存存本原之功也擬議言動之功也存存則擬
議者自明擬議則存存者益熟非擬議則所謂觀玩
者亦空言耳
神以知来知以藏往聖人之所謂知来藏往惟蓍德之
圓神卦德之方知耳舍此言知言藏言來言往便都
是野狐精之妖見聖人所不道
中爻雜物撰德聖人明白言之于繫傳漢儒妄以為互
體耳
邵子手探足躡可謂帖地之甚唯曰弄丸餘暇閑往閑
來稍似戲侮不恭
先天圖坤復之際以卦言即豫萬以忠曰此知幾之學
也坤无之盡也震有之初也羲圖于有无交接處略
示其意令人自神解耳盖造化既有發育生長必歛
到極坤處此幾方見斡旋吾人既有視聽思慮亦必
歛到極靜處此幾方露端倪白沙詩云亥子中間得
最真是也是謂坤復之際然此幾貫徹宇宙无一處
不到非必在坤復之際過乎晝夜无一息不運非必
在亥子中間特借後天象數交接空隙處指示令人
于此尋求耳
朱子曰頃年見汪端明說沈元用問知靖伊川易傳何
處是切要尹云體用一原顯微无間此是切要處後
舉似李先生先生曰尹說固好然湏是看得六十四
卦三百八十四爻都有下落方始說得此話若學者
未曾仔細理會便與他如此說豈不誤他某聞之悚
然始知前日空言无實不濟事也
卦爻四則應而合四象之義三則撰而合三才之義
明道先生欲著洛書有志未就
文王之心已自不如伏羲寬闊急要說出來孔子之心
又不如文王寬闊又急要說出道理来所以本意寖
失都不顧元初聖人畫易之旨只認各人自說一的
當道理此本義所以作東坡註易畢謂人曰自有易
以來无此書朱子亦援以為言東坡禪學宜有狂語
朱子未宜至此
乾南坤北離東坎西是一說離南坎北震東兌西是一
說姤南復北壯東觀西又是一說此亦所謂不可為
典要之義之一
易何嘗不是卜筮伏羲畫卦首要天下萬世之人俱卜
俱筮然後方成得一箇人何嘗不是卜筮只聖人之
說易有聖人之道四執一廢三遂成儒者之偏見并
聖人所謂卜筮而俱失之耳
後兩變不掛則不得朱子已明辨之矣所以寔見與影
見不啻千里
天地設位易行其中明道先生曰何不言人行其中盖
人亦物也若言人行其中則人只子鬼神上求矣若
言理言誠亦可而特言易者欲使人默識而自得之
也按此數語最精二氏只于鬼神上求以為神行其
中也人不皆易人直一物與禽獸草木等耳人乎易
乎易乎人乎人其易易其人天地之位其无虛設矣
乎
雷從地出風自天行從地出宜有收歛之時故雷有時
自天行无不運旋之時故風无時
天无體只二十八宿便是體此生成四七之數四營成
易本此
或曰易中利字多為占者設盖是活人方有利不利若
是卦畫何利不利之有此只認卦畫為死畫畫自畫
人自人故其言如此
但說以陽居隂以隂居陽故其象占如此此則止是一
爻死殺的道理豈六爻相雜惟其時物之謂哉
隂半陽全隂静只見得一半陽動乃見得全體如人立
時是隂静只見面前一半覆轉身来是陽動便前後
都无不見也
人不到與天地合德日月合明四時合序鬼神合吉凶
原初仍是屯要終仍是未濟
神也者妙萬物而為言者也以雷風火水山澤言神耳
豈渺茫不可知之神乎
班固孔子晚而好易此非知孔子者孔子祖伏羲信而
好古自志學時己然豈待晚而後好
胡雲峰曰履以兑一隂躡于乾三陽之後履之為禮也
謙以艮一陽抑于坤三隂之下謙之所以制禮也隂
為小說而應乾安其為小也所以履繼小畜之後陽
為大勞而能謙忘其為大也所以謙繼大有之後小
則安大則忘九卦言處憂患之道首履謙以此易筌
聖人諭道極其要妙至于踐履處不過一禮後人纔
見到玄妙處便流蕩而不法
通乎晝夜之道而知所知者通晝夜之道耳過此以往
未之或知窮神知化德之盛湏自到那神化地位方
知不然總是臆見推測濟甚事
損損己益益人胡雲峰曰古者富厚之資寧使在民而
不在己儉薄之用寧使在己而不在人
釋氏驚天動地說許多神化直吾聖人之家常茶飯耳
且夫不測不可知之之謂神可測可知則豈謂之神
乎甚矣其言神化之誕也
不節之嗟履尾之凶一人之損滅頂之涉齎咨之涕洟
嗚呼非深于說者亦安能為其所為乎
項平甫以天道人事易象三者合言易不知易象是甚
天道人事是甚
毫釐雖小積而不已命數乘之
單有一片陽氣發生而无一片隂氣收歛但開花不結
果便亦不成其為太極周子主静立極之意盖如此
于主静下註无欲二字此必後人不得其意為之畫
蛇添足也
果以剝碩極以静立静是剝功剝是静功
滿眼是畫如何說无畫
易言義言命義命竝言陳思獻曰一聽于命而放誕不
知反亦可謂不知義之甚矣
程子曰自孔子贊易之後更无人會讀易先儒不見于
書者有則不可知見于書者皆未盡如王輔嗣韓康
伯只以老莊解之是何道理
卦有六十四反對止于三十六乾卦一爻之策數也爻
有三百八十四反對止于二百一十有六全乾六爻
之策數也
坎于艮震屯蒙在上經蹇解在下經離于艮震噬嗑賁
在上經豐旅在下經學者俱要思得之
動自初至上則止故震反為艮艮反為震動只一理入
自初至上則說故入反為說說反為入說入一理
復出入无疾剛動于内无妄之疾勿藥有喜亦以剛動
于内豫五貞疾不死亦以震體
積善之家合一家累世之人而无不善然後謂之積善
之家以其善一家者善一世然後謂之善世
乾坤隂陽剛柔之正管領十二卦剝復陽剛消長之際
管領十二卦夬姤隂柔消長之際管領十二卦是為
合六十四卦而成三畫統體之卦
易始屯終未濟是以聖人戰兢惕厲沒身未已
一偶一竒變化无窮而一竒常為之主此誠意所以必
先致知一竒常恐與一偶截然分而為二此致知所
以必在格物
陽動動隂以生隂静静陽以成陽自為動孤陽不生之
動耳隂自為静孤隂不成之静耳世儒之言動静有
不為孤陽孤隂之動静者鮮矣
豫言知幾之早復言省過之速
上下經皆列不相反對之卦二而後以坎離終明四卦
之變畢而後坎離之用終
震艮與巽兌相合于上經者一相合于下經者三乾坤
與坎離相合于上經者三相合于下經者一乾坤坎
離為上經之主震巽艮兌為下經之主也
大過小過震艮巽兌之肖坎者頥中孚震艮巽兑之肖
離者明震艮巽兌之體亦未嘗外于坎離故上下經
之終各以二卦附坎離
震起東方反為艮止于東北巽起東南反為兌止于西
陽全隂半此造化不易之定體也
既出震後都是坤隂用事于外乃乾陽則全體為主于
内者
纔動則坤之用行纔静則乾之體立震兌動静之門也
无極易也无極而太極易有太極也大極本无極故曰
大哉易也斯其至矣
三百八十四爻不過剛柔兩畫繫辭之稱乾坤凡易之
剛爻皆乾也凡易之柔爻皆坤也
四月純陽而曰小滿十月純隂而曰陽生隂陽互根原
非絶而後生者
易何古今易只在畫自皇羲以来原未曾動何待改正
夏商以前占惟觀象想與龜卜相似
鍾氏芳曰日烜以克濕雨潤以制亢雷奮而隂慝觧風
鼓而陽鬱宣皆至神之用也說者乃謂隂囚陽則奮
而為雷陽薄隂則旋而為風是則皆戾氣矣
雷以震隂故有時風以達陽故无時
憂悔吝者存乎介天下萬事俱始自纖介
劈頭從太極分來便有動静兩端便有乾坤兩元便是
三才非既動而後静先乾而後坤亦非先有天地而
後有人
太極生兩儀兩言儀從人為義劈頭就從人說
齊小大者存乎卦卦有大小義无小大
智配貞而曰事之幹如冬之藏乃知聰明外炫者皆非
智而多足以殺身亦如冬令而不蟄藏之故
大衍之數五十其用四十有九四十有九之用无非一
也最可以明格物之旨末有萬本惟一一亡而萬盡
隳矣又何物之可言乎故聖人要終而特揭之曰此
謂知本此謂知之至
合之一格虚一之一分之萬格掛一之一
分隂陽用剛柔者仁義也以人而分天用地也
家人暌巽兌于離蹇解震艮于坎皆咸恒二體分于離
坎之交家人俱變為解暌俱變為蹇
尹焞語錄明道先生云聖人用意深處全在繫辭許書
乃皆格言觀易湏識時然後見逐爻之間嘗包涵數
意聖人嘗取其重者為之辭亦有易中言之己多取
其未嘗言者亦不必重事又有且言其時不及其爻
之材皆臨時參考湏先看卦乃看得繫辭學者全要
識時若不識時不足以言學
地載神氣神氣風霆風霆流行庶物露生此說坤二震
三巽四接連一叚學問
萬以忠曰一部易隨時隨事剛柔莫為典要然總是中
和中者知也中節也和又只是中中在何處討豈是
卦爻中間一畫又只在喜怒哀樂之未發耳是一部
易全在我故程門以看喜怒哀樂未發為相傳旨訣
此伊川先生解易之隨也
王氏曰閏天之餘數也其法以日為度日行十二月中
不匝十二度故置閏以歸其餘日陽也陽有餘物也
不盡用而歸之于終故常餘閏陽之餘也夫惟有餘
為不可窮故歷家以置閏成歲物以之生而大衍歸
竒象閏耳扐成卦通于其說者則知有餘之不可窮
為天道矣
易像鈔卷十四
