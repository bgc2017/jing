易像鈔卷十三明胡居仁撰
䷿
今人開口咎人輙曰不濟看來全要一箇濟字凑手
既濟火升水降泰也未濟火炎水流否也
聖人言造次顛沛必于是程子曰天下之事歸于一是
朱子曰學者只求一箇是未濟以有孚失是終有能
成就得一箇是而天下之能事有不僃者无之李仲
魯曰是即國是在書為執中在詩為美刺在春秋為
褒貶執中者一世之是褒貶者萬世之是美刺者一
人一事之是
于寳曰鬼方北方國也四夷傳北狄之類夏曰薰粥殷
曰鬼方周曰獫狁漢曰匈奴堯命和叔宅朔方曰幽
都
履否暌未濟九四俱曰志行陳錫玄說儲狄梁公性閑
醫藥尤妙鍼術應制入關時有富室兒鼻端生贅大
如拳石根蒂綴鼻纔如食筯或觸之酸痛刻骨兩眼
為贅所繩目睜翻白楚甚垂絶其家揭巨牌求療之
者許酬絹千疋公一見惻然曰吾能為也即於腦後
下鍼寸許仍詢病者知鍼氣已達病處遽抽鍼贅應
手落目瞪如初其家且泣且拜致所酬絹公笑曰吾
急病行志耳(急病謂急人之病出左傳)不顧而去後世徒以事女
主為公咎而公急病行志之心晦矣
張敬夫說伊川在涪方論易有&KR0008;桶人以未濟男之窮
也問伊川不能答其人云三陽俱失位朱子曰此語
火珠林上已有盖伊川未曾看雜書所以被他說動
了夫歸妹女之終以兌女得所歸故曰終未濟男之
窮以坎男阨於險故曰窮歸妹兌女震男女待男行
此常理也未濟坎男離女男待女行可乎聖人於卦
終惻然傷之故特謂之窮耳亦豈如三陽失位之說
哉
本義卦變說如升南征解云巽坤二卦撰得箇南如看
命人虚拱底說話未濟六三云占者可以水浮而不
可以陸走是將一掃聖人翼易之義理而直以焦戅
易林為宗其失甚不小也
易於離體皆言明而於未濟之五獨言光不惟以五位
陽而爻隂且見水火互根外光必本内明之故
旣終必濡首未終方飲酒旋懼濡首得斯義也方不為
小人無忌憚之中庸而庶幾戒慎恐懼君子之中庸
人一片隠微心術滿盤托出常如大明中天之日然後
為君子之光之有孚有不孚如朱子所云未過誠意
關七分是小人在易筌人君之光非一人所能獨成
乃因與賢臣有孚以致其光故其光也吉管輅曰日
中為光朝日為暉中則日在上朝則日在下在上之
光以在下之暉而獲吉五以二而獲吉也先儒以暉
為光之散者非
旣未濟之上皆曰濡其首只一旣字也要沒頭沒却了
人只一未字也要沒頭浸却了人
旣未濟之三四皆取象於伐鬼方世人或在水窟中作
活計或在火𦦨中作活計都是鬼趣未是人理旣初
曳輪則火𦦨中能回車者未二曳輪則水窞中能回
車者
婦喪其茀勿逐婦主夫以順為正无一可有攸遂之事
旣二天下成家之婦也喪茀勿逐進退惟夫存亡惟
夫得喪惟夫一无遂心諺燄裏寒冰結虞舜䕫䕫之
孝周公几几之忠俱如此
旣下三爻以明體不為坎陷為濟初尾无濡劈頭就不
是兜根徹底家數二茀无喪恐終涉於影響疑似而
无覿面日子三鬼方无伐神州斷亦陸沈而終身於
鬼窟裏作生計者上三爻以坎體透露離明為濟亦
猶下三爻之用心初濡尾欲水之浸漬徹底上濡首
恐明又為不首出濟如是原始要終方為徹首徹尾
之旣
旣二喪茀夫夫婦婦夫正位乎外婦正位乎内極其好
合非意中或夫倡而婦不隨或婦行而夫故阻夫車
為前婦車不後安知相反非以相成故勿逐凡日枝
自一歴七皆正對日幹自一歴七皆正克坎子離午
二五合七允為正對正克之日此日不得便千百日
也不得此日得一得永得故曰七日得易言七日凡
三復言於卦一六之反震旣濟言於爻俱二五之合
旣三曰高宗伐鬼方此日中之光守成之令圖亦似反
之之聖之事未四曰震用伐鬼方此日出之陽開創
之大業亦似性之之聖之事
聖人擬人心之陷于血于宼于隼于狐于蒺藜于徽纆
于叢棘已不勝其懇惻至於擬以鬼方則其情益至
如是而猶迷焉莫醒終其身以鬼方為安宅日用云
為都是鬼趣抑何不思之甚也
諺之詈人也曰見鬼曰活鬼纔開眼莫不見鬼否纔乘
車莫不載鬼否未到死而為鬼莫不一生都做了活
鬼否
未濟小狐汔濟易主通天下之志定天下之業斷天下
之疑疑不必大只有絲髮未化便為通身陷溺病根
更无出頭日子如何得濟或言老狐善涉水夫小之
為言猶閔惜之詞聖人肯以老狐待人乎
泰五言帝妹旣五言東西隣泰否天地之位經正南北
旣未水火之交緯具東西天地經而日月緯也泰言
歸旣言不如經主南旣必有下乎北緯主東亦必有
取乎西此世所以常泰與旣不然亦立否與未之道
也
既濟要歸先天之元故曰東西隣未濟仍起後天之用
故曰震用
常存泰五歸妹之心天下无否之患矣常存旣五不如
之心天下无未之患矣
乾龍无飛革虎无變而以濟狐汔令人有不勝終身望
洋之嘅
旣未伐鬼方是原始要終直窮險陷之窟穴而為之掃
蕩廓清如除草薙根之法必曰三年學无速效速效
終不入算數暫時削平竊發隨至不足道也
聖人彖乾于乾元資始後曰雲行雨施曰大明終始无
非水火交濟之大用成終資始之能事旣戒終止未
戒不續終坤以終乾之事六子以離坎為中又皆以
終乾坤之事坎中一陽即乾之全體資始以是終始
亦以是
黃氏澤曰文王據羲皇之圖以為後天卦序采夏商之
易以成一代之經
大象六在大有火在天上大壯雷在天上復雷在地中
大畜天在山中其二則水火交在
卦象坤牝馬離牝牛猶有利與畜之義履虎尾中孚豚
魚小過飛鳥未濟小狐直是即象即義
旅小亨以離柔言小巽小亨以巽柔言小旣濟亨小雖
亦以離柔言小然與小亨意義差異小亨義别于大
亨亨小小者離柔亨之者坎剛也是旣濟之所以亨
也是為聖人要終分剛柔之大義
解田獲三狐未濟小狐汔濟人之涉世无之而不為坎
人心之疑稍有未斷亦无之而不為狐惟夜半一聲
為首出故解二雖亦水中不曰濟而曰田于狐不僅
言汔而竟言獲以未濟視解以明徹暗與以動免險
分量尚不可同年語于是可見
内坎勻離幾有原一究九能事方原初始故于狐曰小
幾于究九故于濟曰汔只病在尾末一弱能不為強
弩之末方利與茫无邊際畔岸者不同故止曰无攸
利柔尾雖濡剛首自若續而終之猶有可望故彖亦
止曰不續終
坎求小得曰未出中未濟小狐汔濟亦曰未出中這中
語君子造位應无不出語君子存心恐終身亦是未
出故曰堯舜猶病故曰文王望道未見故曰一息尚
存此志不容稍懈
旣初曳輪如棄甲曳兵之曳雖若退敗劣著无非利濟
宏施濡尾汚辱在所不辭形跡更非所避二喪茀或
幾于出頭露面而原非攸遂或隣于有倡不隨而初
无不順三于鬼方必伐必克何止中國即極幽極遠
之方无不欲躋之于冠裳禮義文明成化之域而不
忍棄一人于遐荒絶徼魑魅魍魎之歸濟如是其于
旣也是為思過半四衣袽五禴祭上濡首不視治為
治而視治甚于亂不視安為安而視安甚于危不視
旣為旣而視旣甚于未此所為亨小此所以為旣之
亨
繻有衣袽美繒曰繻敝絮曰袽旣繻必轉為袽故新繒
不如舊袽殺牛不如禴祭列鼎不如菲食華衮不如
惡衣瓊宫不如卑宫皆實理實事以中昃盈蝕時所
以必至濡其首厲君子思患豫防常未雨徹土矧于
旣雨常先盛戒衰而矧于將衰乾上亢曰盈不可久
旣上濡曰何可久俱高危滿覆之深心君子之所必
有事也
旣五正當乾五南面而聽嚮明而治尊位乾坤正位于
南北離坎歸元于東西五自南復東如水倒溢如日
再中是為盈不可久五自南而西如水流惟下如日
中必昃是為承天時行盖殺牛似止春華禴祭乃成
秋實有發散无翕聚便不成箇天時了有發散有翕
聚方来无窮矣故曰實受其福故曰吉大來
旣初曳輪當極治極安而故退故亡未二曳輪當未治
未安而持重鎮静旣初濡尾是入世本以經世或遠
或近或去或不去歸于潔身故曰義无咎未初濡尾
是枉尺不可以直尋辱已何以正天下故曰亦不知
極旣上濡首恐終溺于盈成之塹故曰何可久未上
濡首又旋入于將濟之淵故曰亦不知節旣多功虧
一簣之止未多方覆一簣之進存一旣心唯聖罔念
作狂存一未心唯狂克念作聖
人通體光明而有絲髮之疑結為中心黑暗根便終身
沒溺于洪流巨濤中非不恍見有岸時常隠隠在前
而卒無以自濟為邪為僻為妖為媚皆所必至此未
之所以取象于汔濟之小狐
人處陽明鬼行幽暗凡人處心積慮舉意動念有一毫
不可與天知有一毫不可與人知皆名為鬼不名為
人皆與鬼為偶不與人為偶旣未三四示人區别人
鬼之關至為明切但以治人論曰克之曰震用曰三
年不遽闔之為鬼關而徐開之以人路又自有條理
未濡尾曰不續終水火相濟不啻如頭足之相續有水
无火有首無尾是為中絶曰不續明其遂无其生理
終于沒溺也
易首乾繫以龍終未濟繫以狐張行成曰狐之妖媚變
態萬狀幾與神龍同然終不能遯其尾也故曰濡其
尾无攸利不續終論語人焉廋哉人焉廋哉人雖情
偽萬端察其所安究其歸宿處則質性終自見耳夫
人人之初龍也而忍竟以狐終可乎占易者宜深省
焉
易像鈔卷十三
