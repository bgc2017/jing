易像鈔卷一明胡居仁撰
天一地二天三地四天五地六天七地八天九地十天
數五地數五五位相得而各有合天數二十有五地
數三十凡天地之數五十有五此所以成變化而行
鬼神也(易大傳)
河圖上下左右皆九層中具十五外包十五縱横皆為
十五中央四方分為五位皆以生數統成數而同處
其方徹上下三奇即為乾三耦即為坤二在五與七
之間即為離一在六與十之間即為坎自五而一而
六兩奇一耦反覆之即為巽兑自十而二而七兩耦
一竒反覆之即為震艮貫左右皆然即圖即卦伏羲
原不曾費手為畫
七八木火之數九六金水之數鄭氏曰木火用事而物
生故曰精氣為物金水用事而物變故曰遊魂為變
遊魂謂之鬼物終所歸精氣謂之神物生所信木火
之神生物東南金水之鬼終物西北二者之情之狀
與春夏生物秋冬終物相似
河圖中五圈便是五行本體中一圈便是土體萬物皆
生于土生此
河圖為龍馬所負之圖圖圈内凡五樣古今无異議特
黑白之文為旋毛則古今未言之惟鄭氏通志始有
之至宋廬陵朱公升臨川吳公澄皆謂其然近日靈
寳許公亦云然即今馬可以例見特今馬惟有旋毛
无此陰陽順逆生成象數耳又曰凡天陽數必在左
順而往凡地陰數必在右逆而來至于陽在陰中亦
左順而往陰在陽中亦右逆而來皆定體也(楊止菴)
陽自後而生往前為順一三入而為主六八環于外而
從之陰自前而生來後為逆二四入而為主七九環
于外而從之一三自後而生往前為順者陽中之陽
七九自前而生來後為逆者陽中之陰二四自前而
生來後為逆者陰中之陰六八自後而生往前為順
者隂中之陽一奇一耦從先至後各順其序如兄弟
然一生一成從内至外各有其别如夫婦然
諺咎人轍云无四六圖以生數言北與東一三共四南
與西二四共六以成數言北與東六八共十四南與
西七九共十六有四六則已全體造化矣易言哉易
言哉
數者祗是氣之分限節度處(朱子)河圖許多圈子皆天地
氣數痕迹(蔡元定)
河圖陽生于正北長于正東盛于正南極于正西陰生
于正南長于正西極于正北終于正東縱觀則陽生
陰中陰生陽中横觀則一九太陽居西北二八少陰
居東南以西則九分為二七以南則二七合為九此
河圖之相生而未始不相克也(章本清)
造化不出五行一六水即坎二七火即離三八木即震
巽四九金即兑乾五十土即艮坤此圖書之所同似
不必析某為某卦補某為某卦一一穿鑿以強合之
(章本清)
易曰參伍以變圖之中五與一四合五二三合五為三
五圖之中五與十為三五七八合為十五九六合為
十五亦皆三五三个五為十五五个三為十五參以
三伍以五三其五伍通為參五其三參通為伍圖與
書无往不合
洛書上下左右皆五層皆以奇數統耦數而各居其所
玉齊胡氏曰一得五成六而合九四得五成九而合
六二得五成七而合八三得五成八而合七又如二
四成六而九居中一八成九而六在旁二六成八而
七處内三四成七而八在下書之九六七八无適而
不遇其合也
河圖自一至十五十五點之在馬背者其旋毛之圈有
如星象故謂之圖非五十五數之外别有所謂圖洛
書自一至九四十五畫之在龜背者其背文之坼有
如字畫故謂之書非四十五數之外别有所謂書(纂言)
一十五河圖之中數三其一十五為洛書之全數
洛書三其九為二十七三其六為一十八以成四十有
五而乾遂得其九以為九坤遂得其六以為六此洛
書所以為天道
圖書之數自北而東同自南而西異物物生所同成所
異物而无以自成者豈生數之固然蓋成數之不足
耳故名之為人而无以自成皆物乎物之數者也易
逆數不論生底造化全論成底造化
河圖洛書皆木數居東伏羲畫卦皆自下而上即木之
自根而幹幹而枝也其畫三木之生數其卦八木之
成數重卦則亦兩其三八其八耳(胡廷芳)
下天一之象進中五西北六之所由生左天三之象進
中五東北八之所由生右天七之象退中五西南二
之所由生上天九之象退中五東南四之所由生又
六退中五成北之一八退中五成東之三二進中五
成西之七四進中五成南之九
圖書三同二異或曰陽不可易而陰可易陽不可易謂
一三五陰可易謂二七四九劉氏曰北東陽始生之
方四南陽極盛之方陽主進數又必于進極而後變
胡雲峰曰相生則有不易之體相克故有變易之用
水木不變而金火通變蓋金入于火不别于火火能
煉金乃别其金金火固有通變之妙也
縱上下共十横東西共十右斜西南東北共十左斜東
南西北共十同河圖之十縱上中下共十五横左中
右共十五右斜西南中東北共十五左斜東南中西
北共十五又縱東四三八西二七六横南四九二北
八一六皆相乘十五同河圖之十五
圖對待為流行書流行為對待
圖生數居中成數附于五生數之外中為主外為客書
奇數居正耦數附于四奇數之側正為君側為臣造
化貴陽賤陰假圖書以顯其理出于自然之妙非可
容一毫智力抑揚于其間
天五居中地十合歸四隅既為以陽統陰之象又若純
陽用事而陰氣盡歛无一用事之象
縱横合之成十既為天地陰陽之大數四方合之各十
五象日月朔望之分上下合之成三十左右合之亦
成三十象日月晦朔之辨又為日月陰陽之大數
圖明天地生成之體貴得偶書表陰陽消息之行主尊
陽(鄧潛谷)
圖二七在南書九在南陽究于九圖書不易在天為明
命在人為明德中天而生為天下至聖之固聰明睿
知逹天德稟受之初毫釐不容有偏纔偏便去知入
愚偏甚則為下愚乃圖書全體則人人原自具足不
少虧欠
洛書陽生于正北長于正東極于正南消于正西陰生
于西南長于東南盛于東北終于西北九退為七八
退為六火金易位為相克以南九分為二七以西二
七合為九亦未始不相生也(章本清)
圖書生克不同而一之在下者无不同一萬化之根也
天一生水凡物之初生其形皆水水乃有生之最先
也一歲十二月一日十二時皆肇于子子水位也水
生于陽成于陰氣始動則陽生氣聚而靜則成水故
曰天一生水地六成之以生水之初屬一至成水則
六矣(章本清)
河出圖洛出書聖人則之圖書固是卦畫之原然易傳
明言仰以觀于天文俯以察于地理觀鳥獸之文與
地之宜近取諸身遠取諸物于是始作八卦以通神
明之德以𩔖萬物之情則俯仰遠近无之非則无之
非畫程子謂見兔亦可起卦政如此
奇數南北一九分分東西三七分分耦數西南東北二
八分分東南西北四六分分學者皆當思其所以然
水火互根水一而火九水陽内景始于一火陽外光究
于九也一而三為進數為發散為木九而七為退數
為收歛為金俱有至理
吕叔簡曰學問工夫只在箇定火火定則百物兼照萬
事得理水明而火昏靜屬水動屬火故病人火動則
燥擾狂越及其甦定渾不能記甦定者水澄清而火
熄也故人非火不生非火不死事非火不濟非火不
敗惟君子善處火身安而德滋
圖與書俱出伏羲之世天乃錫禹洪範九疇或至禹時
又因洛書之傳而衍其義為九章大法耳非至禹時
而洛書始出也或曰圭與龜通用禹時又有玄圭之
瑞因衍為疇故曰天乃錫禹洪範九疇又曰禹錫玄
圭告厥成功云
瞿九思曰河圖洛書是合作一箇看底不是分作兩箇
看底書之一九二八三七四六總是圖中一箇地十
分開來
王子植曰圖書皆一在下一者止之歸宿之地也止于
一者逆數也
此圖本來无一字邵子若問先天一字无馬明衡吾在
鴻濛未判中蘇伯厚欲求象外无窮意都在先天未
畫中王伯安始信心非明鏡臺湏知明鏡亦塵埃人
人有箇圓圈在不向蒲團坐死灰
孔子曰易有太極周子曰无極而太極邵子曰道為太
極又曰心為太極又曰能造萬物者天地能造天地
者太極朱子曰太極者象數未形而其理已具之稱
形器已具而其理无眹之目西山蔡氏曰邵子所謂
一動一靜之間者非動非靜而主乎動靜是為太極
天道此立地道此立人道此立不特人物物亦有此一
圖故曰一物各具一太極萬物統體一太極只人是
直生動物則横生植物乃倒生直生為正横生倒生
皆偏正者理通偏者理塞遂有靈蠢之異耳君子修
之吉不失其直故曰人之生也直小人悖之凶便或
横或倒了故曰罔之生也幸而免
太極只消一圖可以圓亦可以方合内外徹上下貫左
右而无不通周子圖而為五然无極此圖分二此圖
分五此圖成男女此圖化生萬物此圖得意者總可
以一圖而了也因其以无極番易遂謂无極與易有
兩般因其以五行番八卦遂謂五行與八卦有兩般
已无以得周子之意或又不達易有太極是生兩儀
兩儀生四象四象生八卦八卦定吉凶之大義而故
盤旋于真精妙合二氣交感化生无窮之物𩔖中苐
以最靈自厚幸則又何時可望立脚太極之上而能
生兩生四生八以成大業于天下乎間嘗互證朱子
之言其曰太極非有以離乎陰陽也即陰陽而指其
本體不雜乎陰陽而為言耳(然則陰靜陽動上加一圈只是明其不雜之意)
(不然是離陰陽而言太極也)又曰今人說是陰陽上别有一箇无
形无影底是太極非也(然則陰陽上别有一圈全要得意于圈外)又曰理
不外乎氣若說截然在陰陽五行之先及在陰陽五
行之中便是理與氣判為二物(知此則分作五圈不特判為二且似判為)
(五也)又曰非太極之後别生二五而二五之上先有太
極(會五圈為一圈便可无先後之疑)又問自太極以至萬物化生只
是一箇圈子何嘗有異曰人物本同氣稟有異故不
同(如此却因氣稟之異圈而為五也)北溪陳氏謂分而為五非有欠
合而為一非有餘得意于五而會歸于一由周子進
孔子因孔子及周子神明默成俱存乎人矣
易有太極是生兩儀四象八卦要思這不是說箇天地
虚懸道理元初聖人畫卦若是畫一畫象天畫一畫
象地又畫一畫象人便是揚子雲之太玄了知此圖
之圈而為五似以一圈為人而又以一圈為物學者
湏是會五于一始為得之
太極者在天地之先而不為先在天地之後而不為後
終天地而未嘗終始天地而未嘗始與天地萬物圓
融和會而未嘗有先後始終者也有太極則兩儀四
象八卦以至于天地萬物固已備矣非謂今日有太
極而明日方有兩儀後日乃有四象八卦也雖謂之
曰太極生兩儀兩儀生四象四象生八卦其實一時
具足如有形則有影有一則有二有三以至于无窮
皆然是故太極者无物之先本已混成有物之後未
嘗虧損自古及今无時不存无時不在萬物无所不
稟則謂之曰命萬物无所不本則謂之曰性萬物无
所不主則謂之曰天萬物无所不生則謂之曰心其
實一也古之聖人窮理盡性以至于命盡心知性以
知天存心養性以事天皆本乎此也(邵伯温)
泉南陳布衣真晟言心言敬而以心字中之一點規而
大之為太極以不失此一點為敬意味殊是親切湏
知心之乚一腔也方寸也横列三點三才也三才統
體一太極太極統體為一心君子戒慎恐懼全體而
勿失此之謂敬耳若指中一點為太極左右二點為
動靜似為未圓之見
朱子答何叔京性者三才五行萬物之理而已矣非有
一物先立乎未生之前而獨存乎既没之後也其曰
執曰用曰建亦體此理以修己治人而已矣非有一
物可以握持運用而建立之也
朱子答楊子直謂太極含動靜可以本體而言也謂太
極有動靜可以流行而言也若謂太極便是動靜則
是形而上下者不可分而易有太極之言亦贅矣夫
既以太極為形而上矣其解无極又謂所以著夫无
聲无臭之妙却似有兩層形而上也能知周子以无
極二字番易字則自不為兩層之解矣
朱子婺源學藏書閣記天理民彝自然之物則其大倫
大法之所在固有不依文字而立者然古之聖人欲
明是道于天下而垂之萬世則其精微曲折之際非
托于文字亦不能以自傳也故自伏羲以降列聖繼
作至于孔子然後所以垂世立教之具粲然大備天
下後世之人自非生知之聖則必由是以窮其理然
後知有所至而力行以終之固未有飽食安坐无所
猷為而忽然知之兀然得之者
天地萬物晝夜寒暑彌滿六合流行今古皆易也主之
者太極(止菴楊氏)
太極渾然一理其大无外其小无内人物各得一理似
乎分矣合而言之又渾是一理實未嘗分正如天地
間總是一月光萬川雖各得一月光總是一月光(敬軒)
(薛先生)
朱子之言太極象數未形而其理已具玉齊胡氏謂此
不雜乎陰陽之太極形器已具而其理无朕玉齊胡
氏謂此不離乎陰陽之太極不雜之太極虚一之一
不離之太極掛一之一不雜之太極不可圖不離之
太極可圖具如右
薛文清先生曰心所具之理為太極心之動靜為陰陽
太極理雖至妙而其實不外乎身心動靜五常百行
之間後人論太極即作高遠不可究詰之理求之去
道遠矣
房審權曰太極在天地之先而不為先在天地之後而
不為後
易有太極先要理會易字又要體貼有字蓋有易而无
太極者易无太極兩儀四象八卦吉凶大業一齊都
无說處
蠡測各具一太極本來自具非分而與之之謂統體一
太極千燈一光非還而合之之謂
明道先生曰萬物皆備于我不獨人爾物皆然都自這
裏出去只是物不能推人則能推之雖能推之幾時
添得一分不能推之幾時减得一分百理具在平鋪
放着幾時道堯盡君道添得些君道多舜盡子道添
得些孝道多元來依舊
太極者兩儀未判之真元乾元者乾儀先立之太極太
極在乾儀中即名乾元太極在坤儀中即名坤元實
非二物又曰乾儀立太極全體在乾元故大坤儀立
太極全體在坤元故至天根乾元之端月窟坤元之
端為物亦一而已又曰太極一圈即乾坤二元之統
會也(管登之)
極之為言始于箕子申于孔子其為物不貳而生二生
四至百千萬億以迹觀之渾无一物以理求之樞紐
萬物聖人見其理故曰太極昧者惑于迹故設為太
清太虚太空之號而于太極之理无睹焉學術邪正
所由判也(方達卿)
太極者造化之根底未有天地由此生天地故曰先天
既有天地由此生人生物故曰後天非先天之外又
有一後天先天之體即後天之用也非太極之外又
有先天後天天地之體用即太極之體用也(章本清)
問論性者或以理言或以氣言或兼理氣言何如顧叔
時曰厥初一氣也孰主宰是理也所謂性蓋自其主
宰言之也曰如此得无遺氣曰既曰自其主宰言便
是就氣上點出理來曷嘗遺氣吾儕要識性湏從主
宰處認取方有下落雖曰性不離于氣亦必知其有
不墮于氣者存而後性之真面目始見耳若向氣上
認取他這箇紛紛紜紜清濁純駁千態萬狀將指何
者為性曰然則理與氣二乎曰識得理是氣之主宰
如何分而為二曰然則理與氣一乎曰識得理是氣
之主宰如何混而為一又曰大哉乾元萬物資始至
哉坤元萬物資生人與禽獸都從那裏來有何差殊
其不同者只是這些子靈處耳曰何以有這些子不
同曰理同而氣異也曰這些子恐亦是理之發竅曰
誠然第謂之發竅便已落于氣矣這箇竅在禽獸僅
通一隅在人可周萬變自禽獸用之只成得箇禽獸
自人用之便成得箇人至于為聖為賢與天地竝其
究判然懸絶而其分岐之初不過是這些子故曰幾
希自從源頭上看也又曰庶民去之君子存之存之
則人矣去之則禽獸矣存與去兩者其間不能一寸
故曰幾希此從念頭上看也從源頭上看便知人絶
无可自恃處從念頭上看便知人略无可自肆處由
叔時之言觀之此一圖以乾南為統體則誠明之性
乃人之源頭以離東為發竅則明誠之教乃人之念
頭從源頭上看不通便塞絶无少可自恃處從念頭
上看不存便去略无少可自肆處此一圖方始到手
張心虞曰學者謂太極多說得高遠令人難尋如薛敬
軒之言極是切近其言曰只于身心口鼻耳目手足
動靜應事接物至近至小處看太極尤分明不必專
論于千古之上六合之外也然近者小者既盡則遠
者大者可默識而一以貫之矣
或問易有太極何處見得龍岡賀氏曰吾心渾然一太
極也吾心本來无一物也而萬物皆備反觀之謂知
來順應之謂數往无時而不反觀隨時而為順應蓋
无所不用其極也又曰隨時制變者易也而廓然大
公之體无不具廓然大公者太極也知易者渾身都
是易都是極
今人言太極多似懸空撈摸不根易說王子植曰易變
易也此體常運謂之生孔子言天地之大德曰生生
生之謂易一陰一陽之謂道若指其呈露徧滿者而
言自一息一念一舉動一語默一刻一時一日一月
一年一紀以至元會運世之始終皆生生也皆變易
也故舉易之一字而道無餘藴矣學者要先知易然
後可與言太極
易筌立天之道曰陰與陽陰陽天之極也立地之道曰
柔與剛剛柔地之極也立人之道曰仁與義仁義人
之極也天非陰陽不立地非剛柔不立人非仁義不
立猶屋之有極而立為屋三極者參而三合而一極
之為言至也太極者至之又至非尋常之極故曰太
極
乾坤縱而六子横易之本震兑横而六卦縱易之用乾
坤定南北之經對待以立本震兑當春秋之分流行
以致用立本者以陰陽交合為義致用者以四時進
退為序體則陰陽相含用則陰陽有别(邵子)
先天易之體也先致其用後天易之用也先立其體先
天卦位以三女從乾三男從坤後天卦位以三男從
乾三女從坤(通變)
卯為日門太陽所生酉為月門太陰所生不但日月出
入于此大而天地之開物雖始于寅至卯而門彌闢
閉物雖始于戌至酉而門已闔一歲而春夏秋冬一
月而晦朔弦望一日而晝夜行度莫不由乎左右之
門也(思齊翁氏)
出震而晝全用坤道坤西南居巽離兑之中入兑而夜
全用乾道乾西北居坎艮震之首母親而父尊用和
而體嚴也潛谷鄧氏曰巽離坤皆陰卦而致用于南
乾坎艮皆陽卦而藏用于北生德必柔德成必剛聖
人秉剛德以自克自復致和柔以竝生率育乎民物
也念菴先生曰發育之功天地所固有然天地不常
有其功一氣歛閉而成冬風露之撼薄霜霰之嚴凝
隕穫摧敗生意蕭然其可謂寂寞而枯槁矣鬱極而
軋雷霆奮焉百蟄啟羣卉茁氤氲動盪于宇宙之間
則向之風霰為之也是故藏不深則化不速蓄不固
則致不遠天地且不能違而况人乎
易逆數或以自震而乾為往而順自巽而坤為來而逆
如此却是半順半逆念菴先生曰以其變易不窮終
不離于主宰而言故謂之逆又曰易有太極逆也生
兩儀是順今看來出震見離夾之巽坤之間入兑歸
坎夾之艮乾之間亦是逆數
纔動則坤之用行纔靜則乾之體立震兑動靜之門也
自出震以後匪坤列于西南萬物无以成自入兑以後
匪艮列于東北萬物无以生夏易首艮商易首坤疑
此
異教有以心鼻相對為息愈把捉愈不定硬坐久將虚
靈活潑天機盡窒殺羲文傳人方居則先天首定于
上身定于下天地定位象口止手恭鼻息口通山澤
通氣象足交而出股交而入雷風相薄象離目外照
坎耳内聽水火不相射象是為太極對待之全體動
則後天東方明震出巽齊離見以坤役為終西方晦
兑說乾戰坎歸以艮成為止是為太極流行之大用
離坎分晝夜言震之出至離而中兑之說至坎而中離
晝之明居巽坤之中欲其巽而順又常欲如坤之晦
坎夜之勞居乾艮之中欲其戰而惕又常欲如艮之止
離心明竅于目前乎坤冕旒以蔽之象坎心聰竅于耳
前乎艮黈纊以塞之象
乾兑離震同根陽儀乾兑同根太陽離震同根少陰巽
坎艮坤同根陰儀巽坎同根少陽艮坤同根太陰天
宇夜靜必零露電發必雷隨風雨常交致山地相函
附皆以同根之故
有震出然後有離明明體剛高明柔克是以列離于巽
坤之間有兑入然後有坎陷陷力柔沉潛剛克是以
列坎于乾艮之間坎尚行以震出要艮而止彊弗友
剛克離畜牝以巽入要兑而終夑友柔克
夏而秋火克金者也火金之間有坤土焉火生土土生
金克者又順以相生冬而春水生木者也水木之間
有艮土焉木克土土克水生者又逆以相克土金順
以相生所以為秋之克木土逆以相克所以為春之
生生生克克變化无極孰主宰之曰帝(雲峰胡氏)
離南坎北天地中正之交震東兑西時令出入之序艮
東北巽東南輔震以出生坤西南乾西北輔兑以收
入聖人布置八卦方位其精如此或猶謂其多不可
曉殆未之深考耳
一而二乾與坤勢若平分而坤必以乾為主二而四四
而八乾坤與六子亦若平分而六子必以乾坤為主
如卦圖次第坤乾夾兑而列于西蓋出震半邊屬陽
屬生且長男長女用事便已做得父母入兑半邊屬
陰屬殺不得父母為主就便不成造化了也
坎離乃乾坤交之中故乾坤全副家當交與坎離震兑
乃造化出入門戶震出邊長男動而前少男止而後
之長男出而作長女入而助之凡以見離而全用其
出入兑邊坤母以藏之之道先其入乾父以君之之
道後其入凡以歸坎而全體其入全體其入正所以
全用其出蓋乾坤不自用而以六子為用乾坤主乎
六子而妙用六子固如此
乾坤夾兑而西列夏秋之交為歛秋冬之交為藏皆老
之義兑入正當成功而去之時允為老者宜居之位
此天道也而人事反此必辱且殆又何疑乎
乾坤六子初為氣中為精末為形雷風氣也山澤形也
水火精也
乾坤坎離反不轉陰陽之對待震艮巽兑反得轉一氣
之流行
以方位論易乾南坤北天位乎上地位乎下之象耳離
南坎北日升而晝火明于空月沈而夜水積于淵之
象耳神无方易无體易未可以方位論也
天地雷風水火山澤聖人合八物以象人異教第以四
大言身漏缺一半
天體圓轉動而无窮何處放置得八卦只有地上可以
陳列八卦或謂文王八卦嘗以卦畫求之縱横反覆
竟不得其所以安排之意竊疑以畫求之終竟難通
且不成文王以前便无如此次第只而今要移動一
位終移動不得此便是聖人天地自然之文章也
八卦者河圖四正四隅之位洛書四實四虚之數聖人
原兼圖書以作卦故曰河出圖洛出書聖人則之
易不可為典要如以乾南坤北等為先天易以乾西北
坤西南等為後天易皆典要之死殺易非所以為易
湏知八卦皆乾為君乾非先天之定于南又豈後天
之定于西北乎聖人說天地定位章只是明八卦對
待之體原未折做兩截圓而為圖說帝出乎震章則
是陳列地上明箇方位次第之理自然如此已耳
先天乾尊于南陽畫多于上陰畫多于下後天震用于
東陽卦降而下陰卦升而上先天定位為尊卑貴賤
之體故卦之純氣中氣居四正偏雜居四隅後天交
易為升降往來之用故卦之交者居四正不交者居
四隅
夏秋之交火金相克坤立居中以為之生冬春之交水
木相生艮土居中以為之克周子曰五氣順布四時
行于夏秋之交之土見之易曰天地節而四時成于
冬春之交之土見之
出震動以用其靜齊巽見離役坤皆善動之則入兑靜
以體其動戰乾勞坎成艮皆主靜之功如謂動有而
靜无隳无以求靜去羲文出震入兑之旨殊遠
皇明大統歷日載有嫁娶圖以乾為翁坤為姑夫居離
婦居震本之郊特牲舅姑降自西階婦降自阼階授
之室也後人以陰陽家視之皇祖治歷明時大義之
蝕晦亦非朝夕之故矣
日月垂天成八卦象三日暮震象月出庚八日兑象月
見下十五日乾象月盈甲壬十六日旦巽象月退辛
二十三日艮象月消丙三十日坤象月滅乙癸晦夕
朔旦坎象水流戊日中離象火就已(虞翻)
纔出震即翕以坤土纔入兑又止以艮土出震无坤動
處既多分散入兑无艮靜處又何歸宿謂易簡理得
而成位乎中謂圖從中起謂易為逆數皆此
乾全體陽明而發竅在離乾曰大明離亦曰大明秉乾
之大明以為明者離也乾離皆正南面之位惟人正
生故為萬物之靈而人人具足虚靈不昧之明德物
横生倒生便多暗塞不明人之正必明而邪必暗所
從來矣
帝出乎震總在明處出匪明以動即動而明相見乎離
大明中天矣特言相見不言獨見便可以識大學明
親合一明明德于天下之義旨
圖書一皆居下故坤坎之位不易坤乾之藏也坎火之
伏也乾之下不極火之伏不深萬物未有能生者凡
坤復晦朔亥子之際乃天下之極深處是之謂淵(章本)
(清)
木金土各二以形王水火各一以氣王坤陰土故在陰
地艮陽土故在陽地震陽木故正東巽陰木故近南
而接乎陰兑陰金故正西乾陽金故近北而接乎陽
坤土王于季夏義在中央故言地不言方兑以成物
為說故言秋不言西(項平甫)
後天八卦坎離震兑居四方之正乾坤艮巽居四隅之
偏說卦傳曰帝出乎震至成言乎艮以此證後天之
方位一一脗合固不必推原其畫于何人何時也如
謂先天畫于伏羲後天改于文王進六子退乾坤則
伏羲仰觀俯察徒知先天而不知後天流傳數千載
未嘗无易何為不知流行變動直待文王而後改哉
且伏羲之時帝不出震而文王之時天地定位曾得
而易之哉六子必非聖人所能進乾坤必非聖人所
能退也(章本清)
離居乾位陽中含陰坎居坤位陰中含陽震居離陽之
升于下者起于東也兑居坎陰之見于上者盡于西
也艮居乎震陽有始而有終巽居乎兑陰雖終而復
始乾居艮者陽極于上至此為純陽也坤居巽者陰
萌于下至此為純陰也陰陽奇耦其變動不測如此
何必以先後天圖而拘泥之哉(章本清)
瞿九思曰先天乾在南方是天地造化已付託于乾後
天離在南方以離代乾是天地造化又已付託于離
孔子始作八卦章後明明提出離來以為千古綱領
見千古有德位底聖人俱得統于離而離之一卦具
為千古學脈无疑矣又曰離是天地心法庖犧此箇
心法從天地傳得下來
王子植曰若謂别有先天在形氣之外不知此理安頓
何處又曰後天有為功課皆是先天无為妙理未可
岐而二之
先天為八卦定位全體後天即重卦流行大用後天謂
更定自文王以周易首乾而論耳不知夏易首艮商
易首坤乾一下西北坤即往西南滿局變動而還復
遂成六十四故首艮者原尊乾首坤者即承乾首乾
者乃下艮三代聖人授守一道其為易首皆原重卦
之所自始初非至文王而始有更定之謂也
易像鈔卷一
