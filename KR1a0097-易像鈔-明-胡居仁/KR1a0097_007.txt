易像鈔卷七明胡居仁撰
䷅
訟不利涉大川彖曰入于淵淵坎之坎窞也小民无知
而在陷上无道以拯之非擠入之于淵而何下險而
好訟自入于淵者也上以健制險而成民之訟入人
于淵亦自入于淵者也
乾坤後屯蒙需訟四卦不先凑乎學問斷无入門之日
屯蒙震艮坎合以有事屯以天地生命起念纔震動
都是盈滿之雷雨蒙以宇宙學脉起念纔艮止都是
湧出之山泉需訟乾坎合以有事需險在乾外時刻
以樂天循理爲事而以利涉公之於天下訟險在乾
内時刻以見過自訟為事而以利涉先之於一己屯
與需便是文王視民如傷事蒙與訟便是文王望道
未見事堯舜兢業過一生仲尼潛心文王俱首在此
君子以作事謀始乾道心也坎人心也人心纔動便危
原始有謀全體道心即事即心即心即天天謀為謀
謀在事先
歸逋竄歸二逋兼初與三逋釋為竄逋亡也逃也竄匿
也藏也改易也坎為穴初三兩陰如鼠入穴遁亡自
全為竄
鞶帶即禮之所謂男鞶革也以為命服蓋繁纓之誤
訟爭也又責也終凶訟人而忘自訟責人而忘自責如
書之所謂怙終故凶初不永二四不克方訟人即自
訟始訟人終自訟者三食德如為人子不見父母之
非為人臣不見君上之非為人弟不見兄長之非自
訟有得故曰德從舊如此不是從新如此故曰舊德
五則全以大人正己物正之道率天下故元吉上乃
所謂聽訟之人以威服人故不足敬
需二曰小有言終吉訟初亦曰小有言終吉大有言不
得小无言无不賺入鄉愿路頭去也人謂寧百取譏
於流俗毋一得罪於先王謂之寧取亦未妥流俗之
百譏小之言无非箴規藥石如需之相須而訟之自
訟乃為得之
訟初不永所事猶在事上醒頭訟三食舊德則已進而
有得此小言與貞厲之别
䷆
地險民衆有聚衆據險之亂應有統衆平險之治故一
剛動於險内五柔順於坤外統衆以平定之曰師毒
音篤詩亭之毒之亭謂品其形毒謂成其質一曰化
育之意一曰完厚之意漢儒誤釋為害音牘便謂以
義動民雖毒天下亦可為遺害不小地中有水䟽曰
見地包水象其為容畜不然當云地在水上或上地
下水水上有地
否臧凶蘇氏曰師出不可不以律否則雖臧亦凶以律
正勝也不以律竒勝也能以竒勝可謂臧矣然其利
近其禍遠其𫉬小其喪大故凶
左次无咎凶事尚右惟左是次宛然長子丈人之心所
謂殺人衆多以悲哀蒞之戰勝以喪禮處之皆其能
事故无咎不然是樂殺人也此輿尸之所以為凶也
師或輿尸凶范文正公與韓魏公為經略安撫招討副
使約公進兵公曰當自謹守以觀其變未可輕兵深
入韓公嘗云大凡用兵當先置勝敗於度外公曰大
軍一動萬命所懸而乃置於度外某未見其可魏公
舉兵入界次好水全師陷没魏公遽還至半途陣亡
父兄妻子數千人號於馬首皆持故衣紙錢招魂哀
慟聲動天地魏公悲憤掩泣駐馬不能前者數刻公
聞而嘆曰當是時難置勝敗於度外也
李伯紀曰諸葛亮出師表親賢臣遠小人云云夫君子
小人於用兵之間若不相及而亮深以為言誠以寇
攘外患有可掃除之理小人在朝蠧政害本根浸長
難去其患有不可勝言者是以吉甫贊周王以北伐
必有孝友之張仲裴度相唐宗以東討必去姦邪之
元&KR0876;君子小人之不兩立從古已然今宜留神照察
在於攘逐戎狄之先朝廷既正君子道長則所以捍
禦外患者有不難矣
師上曰小人勿用小人在内既三曰小人勿用小人在
外李伯紀曰君子小人若冰炭然𫝑不兩立治亂安
危係其進退在人主有以察之而已
在師中吉无咎師衆也即民即兵即兵衆即民衆无兩
般能以衆正可以王二在師中便其人是為順治威
嚴樽俎折衝有備无患有征无戰之王師彖所謂丈
人之吉惟此故无咎初出以律有征无戰纔失律非
乘人而揜不備必殺人而尚首功輿尸兵凶戰危殺
馘斬獲多所謂一將成功萬骨枯世或獻馘獻囚盛
張功伐聖人以為大无功此王覇最嚴之辨四左次
師不能無出出而不失師中之意故曰未失常五田
禽利執止於講武不是觀兵長子帥師止於有征原
來无戰戰而輿尸即全捷損人多故貞凶上大君有
命曰正功全是正此師中之功小人勿用初失律三
輿尸小人之所自入有此兩竇上佐命之臣操用人
之柄者故特以示戒
舞干苗格因壘崇降蠻荆來威淮南寢謀兵以不用為
威上之所謂正功正此但如後世之斬馘為功皆首
功而非正功皆後世雜霸雜夷之師而異於所謂王
師
四左次與三輿尸全反止是屯宿在那裏又且是箇左
方何待交兵而戰即有匡王定國之功又必遜避弗
居故无咎故曰未失常易筌三四皆副將三以隂居
剛故躁動而有輿師之凶四以陰居柔故左次以聽
主帥之令
矯矯虎臣在泮獻馘淑問如臯陶在泮獻囚這還是輿
尸中事與文王伐崇執訊連連攸馘安安氣象殊遠
故自昔說詩以魯頌為變
王三錫命或見後之為師專于討有罪而不知古之為
師惟是命有德有五服五章之天命而五刑五用之
天討在其中有公卿大夫之錫命而方伯連帥之錫
命在其中如一邦有良牧一邦銷亂於未萌制勝於
不戰而一邦安萬邦有良牧萬邦銷亂於未萌制勝
於不戰而萬邦安古之王者之為師唯如此三錫命
本於天惟有德是命上有命本於王終不忝厥命王
惟命德君道上更防小人臣道小人勿用亂本永弭
開國承家錫命之寵世世為光萬邦永懷也夫
師或輿尸象曰大无功陳圖南先生詩愁聞劔戟扶危
主
蘇氏曰師出則嚴其律師休則正其功小人无自入焉
小人之所由入常自不以律始不以律而以竒勝其
人豈可與安居哉師休之日將錄其一勝之功而以
為諸侯大夫則亂自此始矣聖人之師其始不求苟
勝故其終可以正功
師上大君有命上是大國之君又衆小國之君所待命
者有命總以三錫之王命為命其平日為師不在邊
境在朝廷不在兵衆在紀綱不在威強在德業能以
一邦之衆自歸於正推之萬邦皆然殊不以首功為
尚如所謂輿尸者然象故曰以正功
䷇
原筮原以高平為象實即原泉之原五非險陷之地而
為高平之原蓋地上有水象分散而流五其從出之
原耳爻言盈缶惟有原故能盈也比五原放乎四海
師二出在為時雨與屯蒙需訟之二五俱同義筮比
如无五原涸可立待何元永貞之與有
後夫凶惟乾五有先天之能事自乾五外惟比五可與
先天之能事後夫猶言後天其道指先天之道比五
止為後天則先天一脉遂幾絶於天下矣故凶故曰
其道窮若大有六五止是後天能事故曰順乎天而
時行也乃終有慶无成有終用六永貞以大終終事
是全坤之事比不但下體是坤并五爻俱全坤之體
故劈初下順曰終來上逆而不順便曰无所終非但
上无終并下四爻而俱无終也
易筌考工記曰惟若寧侯毋或若女不寧侯古謂諸侯
之不朝貢者為不寧比之世不寧之侯亦方來而不
已故曰上下應晉康侯來朝諸侯也康與寧同義又
坎險多憂故為不寧之象
比彖言原爻言孚言首似一脉凡地上之水或為斷港
或爲絶流或如溝澮之涸可立待此无原者也或汎
濫横流此不歸原者也无原與不歸原皆水地无孚
不成比者也以圖書言一六共宗而位北以卦言後
天之坎位即先天之坤位故比初即稱有孚水地原
比原有孚也曰然則水原固在地乎曰水原竅於地
而生於天天一生水五其原也故從五而言既曰原
筮又曰元永貞也易原始要終為質人之於首也稱
元首上以五為首原與元之義俱備焉无首要終不
為斷港為絶流為溝澮立涸之水即為汎濫横流之
水而已矣地上有水之水不如是故曰无所終又以
井推之比五顯地内隱而水外顯也井五寒内巽夏
令而外坎冬令也比上无首比天水天水下澍以滲
地而无也井上有孚井地水地水上溢以升木而有
也此實象亦實義也
大人首繫于乾二五未有不剛健中正而可為大人君
子首繫于乾三未有不日乾夕惕而可為君子小人
首繫于師上則知戈矛鬭怒无不為小人矣匪人首
繫于比三則知依阿淟涊无不為匪人矣
古者大辟之刑身首異處比之世天下一君上不歸王
化甘心做那悖逆不順之民犯的是大辟去首之刑
即幸而漏網首終不可保其有故凶故曰无所終亦
為險極之象
王三錫命初不及於致討王用三驅必然解去一面此
王之所以為王師得之而萬邦懷比得之而萬國親
也
比吉上坎為天險不可升尊卑上下之制截然在上這
那是險都是不可犯之分義如有不輔便无主了有
不順不從便都做却逆亂之民了如之何其无比故
曰比吉下不可无上為之比地不可无水為之比先
王建萬國親諸侯教萬國之民各親其諸侯以為之
比如地上之不可无水
比之匪人否之匪人天下无人道之患莫大乎下不順
從莫大乎内小人而外君子孟子故曰人莫大焉无
親戚君臣上下又曰不信仁賢則國空虚
險中有陷曰習坎天機飛舞在此險中有順曰比萬國
治安在此險中有動曰屯滿盈雷雨在此險中有入
曰井盡人无渴在此險中有健曰需彌天慶雲在此
險中有說曰節四時不忒在此險中有止曰蹇泰山
四維在此險中有明曰既濟長夜晝旦在此
師田比驅總无安意肆志可弛儆備之時然師貞要終
比元原始師以律臧比以缶孚師二如禹征苗湯征
葛武用介俱在師中比五如禹陟位湯建中武垂拱
俱履尊位故比言王惟五而師可以王惟二比三驅
以簡下順之坤民欲萬國永有親輔之樂師三錫以
懷上順之坤衆欲萬邦永无鋒鏑之憂比下三爻皆
範王驅以相親而三以匪比為傷師上三爻皆承王
命以令衆而上以用小人為亂匪人小人何在曰王
之左右不可盡目為匪人而别无一君子然城社是
憑狐鼠分多師之三比之上凡皆君側乘剛極險之
爻也師三近銜王命而師上為應爻比上近握王章
而比三爲應爻師上應三有援在内或衆得為政必
矯命雄行比三應上有援在外如輔車相倚亦載胥
及溺師上衆為政而煩有徒干戈滋大故曰必亂邦
比三非所親而失其身千古遺恨故曰不亦傷
宋永亨曰易於乾坤二卦之後繼以屯蒙需訟師比六
卦卦皆有坎聖人防危慮險之意深矣
䷈
小畜之上稱尚德无取說腹之力爭見其異於四履初
稱素不顯說乾之能事見其異於三
易筌剛不能制剛而柔能之如衣冠可以化強暴是也
文德正柔順之德不尚威武之謂朱氏定國曰君子
大綱大節原无可議而言動之間少有滲漏小人即
得以瑕摘之故檢點議論飭厲躬行正防奸之善物
也徐子曰一室盡男子而無一婦人其家必不成
一軍皆擐甲而无一輜重其軍必立散故畜男必以
女畜衆必以財畜陽必以隂也卦中曰雨曰血曰妻
曰富曰婦俱陰義俱畜陽義
䷉
九卦以履為首一菴唐氏曰人當下進為只從脚踝發
軔此是學者第一步這處躐等縱飛輪神駿之功枉
費心力天下古今不少英雄俊傑昂首軒眉弘希玄
覽只未得著實脚踝趨趨步步徒作一場想像話頭
現弄影相耳
君子以辨上下定民志明道先生十事劄子古者冠婚
喪祭車服器用等差分别莫敢僭踰故財用易給而
民有常心今禮制未修奢靡相尚卿大夫之家莫能
中禮而商販之𩔖或踰王公禮制不足以檢飭人情
名數不足以旌别貴賤既无定分則奸詐攘奪人人
求厭其欲而後已豈有止息哉此爭亂之道也
吕氏祖謙曰朝不混市野不踰國人不侵官后不敢干
天子之權諸侯不敢僭天子之制公卿大夫不牟商
賈之利九卿九牧相屬而聽命於三公彼皆民上也
而尺寸法度不敢踰一毫分守不敢易所以習民於
尊卑等差階級之中消其逼上无等之心而寓其道
德之意是以民服事其上而下无覬覦賤不亢貴卑
不踰尊舉一世之人皆安於法度分守之内志慮不
易視聽純一易直淳龐而從上之令父詔其子兄授
其弟長率其屬何往而非五禮六樂三物十二教哉
方位國野設官分職何往而非以為民極哉嘗讀晉
國國語每歎絳之富商韋藩木楗過朝之事以為當
商之饒於財使之澤其車而華其服非不足也而必
易車服於過朝之際不敢與士大夫混然无别焉民
志之定而中道之存成王周公之遺化固隱然在此
也
履初素履二坦坦先是見得上下尊卑之定分有凛然
不可一毫踰越者在故率循初分而履之為素恪安
二位而履之為坦坦之道即有履剛和乾能事而殊
不見其能此所以為說而應乎乾此所以為履虎尾
不咥人而亨三咥而凶只為犯一能字武人為于大
君是聖人哀其志而取之三原不敢犯分只寧咥而
凶之武人異於所謂履坦之幽人耳
中庸素位一章履初一爻可了崔仲鳬曰隨分而止人
之大美非分而求人之大惡
履道坦坦人但不安分便跬步无非荆棘
小畜巽風行天之上披拂成章故象文履兌澤在天之
下高卑有等故象禮畜以隂制陽而受畜者三履以
陰履陽而被履者四剛應柔而其文著柔履剛而其
禮嚴文禮一原也(章本清)
夬上乘五剛之小人履三應五剛之武人履五亦為夬
決說不易入故貞剛果自遂故厲
畜上尚德德莫尊於乾上能尚而巽之故成載履初素
履乾原无可加飾初惟以素履之故往吉如畜四有
制乾之意便反目履三以和乾為能便咥剛柔大分
之不可易固如此
易筌乾為虎四乃其尾三言履虎尾謂三往履四四言
履虎尾謂三來見履
孔子言求志孟子言尚志天下未有无其志而有其事
者易凡言志處志即士君子未見於為效天下之動
之事也或乃曰爻以位為志如履三言志剛却補出
才弱履四言志行又謂九雖剛而志柔似屬蛇足且
聖人明言剛柔相易不可謂典要今說易者不知六
爻相雜之有主而但以爻位之剛柔言當與不當止
執一爻以論爻而不通六爻以論爻是一爻之變未
適也何以通之三百八十四爻乎哉
履道坦坦程子曰面前境路常須令寬狹隘使人難走
履上旋周中規折中矩視履履頭有烱目夬履履頭有
硬尖
夬履貞厲三言未必中正然何莫而非五之良藥也君
上而決此忠讜必日遠朋友而決此直諒必日疎
處眇跛而自以為能固凶然而視實不可忽於眇也履
實不可忽於跛也於眇无忽全明者固可知矣於跛
无忽正行者固可知矣人以能自居則病而能无一
之可廢則取人之道也此夬履所以為貞厲也
擬履三為秦政項籍誠不倫或曰其志在統攝諸剛而
為之君亦且不止於將矣若然是為柔乘剛豈曰柔
履剛是為逆而抗乎乾豈曰說而應乎乾是當為賊
為亂何止為眇為跛象曰志剛明其志在應乾而和
剛此豈斧鉞之誅詞也
夬履還是當夬還是不當夬若是當夬何以有貞厲之
戒履五固說之以道則說說之不以道則不說視三
為匪道是以直如夬之決去耳不知三說止是眇跛
不是匪道眇一目小耳豈明匪其明不以道之視跛
足偏廢耳豈行匪其行不以道之履象言不足以有
明不足以與行因眇跛而輕忽為不足五所以夬五
所以為貞厲
履二與五正應五以純剛至健底性居於人上要他放
教和說平易極是難事故說一个坦字不足又將一
个坦字來添而特謂之履道
履臨相綜看履初素二幽臨初二皆咸苐以說意上和
以說意上咸耳未開說口也開口而說在三履三見
能四愬五夬上考於三皆有裁而於剛說兩爻若默
為之應臨三有甘四至五知上敦於三皆弗入而於
剛說兩爻无弗受其臨以履三雜撰巽入上三爻皆
乾剛兼有斷制臨三雜撰坤順上三爻坤柔惟謹承
從耳
姤包魚與瓜遯畜臣妾否離祉觀生剥得輿夬遇雨壯
決藩泰包荒臨咸復无祗悔匪得數義而存之其於
處小人之道未有不失者
履四愬愬愬三而應初五夬三而貞二上旋三以下二
初皆以三位不當之故畜初復復至五上履上旋旋
至二初君子以同道為朋故如此
履不處以有二剛在下人舉步聯屬不絶曰履又藉足
必及地有所承藉而始得進曰履履三匪藉二初固
无以行進而說應上乾也
易筌視履者進步處時時著眼離視以為履者冥行耳
䷊
泰之上下交以五二君臣為主若四與初上與三截然
有君子小人之辨消長之分者
易筌小人道消非消小人也化小人為君子也故曰舉
直錯諸枉能使枉者直
君子在内為主小人在外為客便是泰聖人豈不欲人
盡君子无一小人顧君子小人相間世界凡有六十
二純是君子若惟一乾純是小人亦若惟一坤耳
泰君子道長貞乾也前乎需訟受坎磨盪小畜履受巽
兑磨盪後乎同人大有受離磨盪无妄大畜受艮震
磨盪乾之兼體全用六子固如此又統三十六論之
前乎泰一六後乎泰五六終之視始工夫若五倍然
原始為君子易而要終為君子難又如此
朱氏定國曰泰内陽外隂以君心所存言理欲之分内
健外順以君身所為言邪正之分内君子而外小人
以君所用言賢奸之分
動陷止皆以貞健入麗說皆以明順内健體立外順用
行求人心无泰不可得已求世道无泰不可得已
泰朋何亡合以尚五即不如娣袂之良之用心凡包荒
馮河不遐遺非己之能而初與二之能故五曰帝乙
歸妹以祉元吉或曰古之建官曰公孤公无私孤无
朋然觀元祐諸賢不和遂為紹聖小人所乘元符建
中韓曾不和遂為崇寧小人所乘紹興趙張不和遂
為賊檜所乘以是知泰二之言朋亡蓋以得尚中行
為朋亡如坤之言東北喪朋耳
泰河凡小人諛說奸邪讒諂之言一不察便足流禍如
千里之堤潰以蟻穴是以君子在有所必馮
泰三艱貞无咎大有初艱則无咎噬四利艱貞吉大畜
三利艱貞大壯上難則吉明夷彖利難貞艱難也根
也如物根也
堯已釐降二女于媯汭嬪于虞謂帝乙始制王姬下嫁
之禮殊誤
帝乙歸妹五處上君位二處下臣位言君臣則堂階之
分猶嚴言帝妹則魚水之情至篤以祉從中而左右
四上為以以陰必從陽以順必承健以小人必事君
子以娣必尊君又如閽寺必統於冡宰宫中必監於
丞相自内自外无一人不禔之以福是為泰五之元
吉
君子之於小人通可同不可不惡不絶皆通義雖泰交
通耳不同也通所以亨不同所以吉故泰之彖曰小
往大來吉亨朱子曰若論陰陽須二氣交感方成歲
功若論君子小人則一分陰亦須消盡盡去小人盡
用君子方能成治
泰四翩翩疾飛貌又往來貌急于奉公朝夕不暇啓處
不遑也不富忘其家計忘其身圖也初于三陽同𩔖
一德一心以其彙也四于三陽非同𩔖左之右之无
之不見其可親以其隣也法度明章程一君子不煩
告戒小人无不委心承聽輸志說從不戒以孚也不
戒以孚小人輸誠以事君子于内勿恤其孚君子推
誠以任小人于外惟泰交之三四有此
泰五歸妹五為震帝乙也二為兑妹也二曰尚五曰歸
泰交之象也今解作帝女下嫁帝乙爻下添出一箇
帝女已屬蛇足且二雖剛泰之臣也以五嫁二二為
夫五為婦五尚可南面而稱帝乙否
帝乙歸妹不是帝乙始制王姬下嫁之禮或是帝乙始
制歸后之禮娶妻必親迎文定厥祥親迎于渭世子
而親迎也韓侯迎止于蹶之里諸侯而親迎也意古
者天子亦親迎至帝乙始為歸春秋桓八年冬祭公
逆王后于紀九年春紀季姜歸于京師意唯天子得
歸諸侯仍親迎春秋諸侯不親迎俱有刺譏政以明
其僭耳
泰曰朋亡解曰君子維有解此為第一然坤言得朋蹇
言朋來解亦言朋至斯孚慶歷中上與執政論朋黨
事范希文對曰方以𩔖聚物以羣分自古邪正在朝
未嘗不各為一黨不可禁也在聖鑒辨之耳誠使君
子相朋為善其於國家何害趙閱道為殿中侍御史
其言常欲朝廷别白君子小人謂小人雖小過當力
排而絶之後乃无患君子不幸而有詿誤當保持愛
惜以成其德傅欽之事英宗一日奏事殿中英宗問
曰多士盈庭孰忠孰邪公曰大忠大佞固不可移中
人之性繫上所化英宗敬納其言三言俱通易旨
䷋
泰時之小人在外方消之小人願交君子之小人通君
子之小人否時之小人在内方長之小人不欲交君
子之小人阻抑遏塞君子之小人小人只阻抑遏塞
君子不使之通便是極惡大罪了其他嫉妬傾害更
不須說
儉有作斂者易筌曰儉于聽可以養虚儉于視可以養
神儉于言可以養氣儉于嬪嬙可以養夀命儉于心
可以出生死不可榮以禄如不可得而親不可得而
疎之謂非戒君子也
凡草茅初進之士陽剛之必為君子固无疑其質之陰
柔者方其初進亦豈遽甘心為小人故否初猶以貞
望之惟兩箇隂柔合并來則小人已成又添一箇合
并來則全是小人道路别无君子道路可望行走也
人之為人抱陽負陰否内隂外陽便是匪人之象
剝以上一爻為乾之貞初二皆有蔑之象故凶否以外
三爻皆為乾之貞非内三爻所利故曰不利君子貞
君子自无不貞也
泰内乾三爻之為君子不待言否内坤三爻雖言小人
但肯貞于從君子无不吉亨初无茹與彙之足拘蓋
君子小人止于邪正上分不是陽與剛必為君子而
陰與柔必為小人也
易之分别君子小人于否泰見例大凡三箇陽剛正大
之人合為一羣其為君子之道不問而知矣三箇隂
柔私小之人合為一羣其為小人之道亦勿問而知
矣
包承以承為包皮膜外包包羞以羞為包心術内包聖
人以小人吉立包承公案吉其承開小人遷善之門
小人其包醒君子鑒人之目
否初拔茅无以異于泰初小人之初人人君子也
傾否上之時當傾九之剛能傾傾謂倒而向下也
大人否亨象曰不亂羣這羣是亂不得底休否大人吉
休之義與忿疾憎惡反但有忿疾憎惡便是自稔亂
自速亡之道當否而有苞桑之繫全從休上植根休
天包之量惟天有休命惟大人有休否惟君子日休
惟一个臣休休
薛文清言忮心一生而天地否良心一發而天地泰
凡陰肯麗陽便都是福之所止故泰五以歸妹言祉否
四以疇離言祉
大人否亨曰不亂羣君子不與小人為羣乎曰有羣之
時无亂之日且物以羣分人但知同之為羣而不知
分之為羣也
位不當履三咥臨三甘暌三曳兌三來孚三鼓罷否三
羞豫三盱噬三遇毒震三蘇蘇未三征晉四碩鼠萃
四大吉豐四蔀小過四遇之大壯五喪羊以三言不
當者十以四言不當者四以五言不當者一大抵兑
震二體為多言行君子所以動天地言動不當无一
當矣若小人則不消做出别樣罪惡然後為不當但
安處于内竊據高位恬然不動便要將一箇乾坤都
闔殺了也
泰否分别君子小人王巖叟字彦霖大名人舉明經事
宋哲宗言用人之際邪正難辨辨之少差治亂所係
又曰陛下今日進聖學者正欲理會邪正兩字正人
在朝則朝廷安人君无過舉天下平治邪人一進則
朝廷便有不安之象非謂一人便能如此乃其𩔖應
之者衆上下蒙蔽人主无由得知不覺養成禍患耳
又曰或聞有以君子小人參用之說告陛下者不知
有之否此乃深誤陛下也自古君子小人无參用之
理聖人唯說君子在内小人在外則成泰小人在内
君子在外則成否君子既進小人不能與君子同事
自然不得親近小人既進君子不肯與小人爭進自
然稍稍引去君子與小人競進則危亂之機也此最
不可不察劉元城先生安世字器之大名人事神宗
哲宗徧歴言路正色立朝知无不言言无不盡每以
辨是非邪正為先進君子退小人為急嘗言微仲堯
夫不知君子小人𫝑不兩立如冰炭故開倖門延入
李鄧排去正人易若反掌調停之說果何益乎世以
公為知言
否五其亡其亡合三剛君子教戒之繫于苞桑危安其
位亡保其存亂有其治也
張魏公浚入見宋高宗親書否泰二卦以賜浚浚奏自
古小人傾陷君子莫不以朋黨為言夫君子引其𩔖
而進志在天下國家而已其道同故其趨向亦同曾
何朋黨之有惟小人則不然更相推引本圖利禄詭
詐之蹤莫可跡究故或為小異以彌縫其事或内外
符合以信實其口人主于此何所决擇而可哉則亦
在夫原其用心而已又曰臣觀否泰之理起决人君
一心之微而利害及于天下百姓方其一念之正其
畫為陽泰自是而起矣一念不正其畫為隂否自是
而起矣當今時適艱難民墜塗炭陛下若能日新其
德正厥心于上臣知其將可以為泰矣異時天道悔
禍幸而康寧則願常思其否云
朱子序潘義榮集天地之化包括无外運行无窮然其
所以為實不越乎一陰一陽兩端而已其動靜屈伸
往來闔闢升降浮沈之性雖未嘗一日不相反然亦
不可一日而相无也聖人作易以通神明之德𩔖萬
物之情其所以為說者亦若是焉耳矣然及其推之
人事而擬諸形容常以陽為君子而引翼扶持惟恐
其不盛隂為小人而排擯黜抑惟恐其不衰何哉蓋
陽之德剛陰之德柔剛者常公而柔者常私剛者常
明而柔者常暗剛者未常不正而柔者未常不邪剛
者未常不大而柔者未常不小公明正大之人用于
世則天下蒙其福私暗邪僻之人得其志則天下受
其禍此理之必然也
易筌轉移世道只有聯屬善𩔖一着
泰否之初俱象拔茅因泥包匭菁茅包茅不入又大過
之初藉用白茅茅之為物薄而用可重諸語自昔相
沿俱以用人彙征竝進為說似與泰否初旨无干泰
初之茅拔人對外三隂言否初之茅自拔就内三陰
言泰之世萬物通矣然不虞為間不用則茅塞之乎
諺去草不去根終當復生須是連根而拔又須是連
𩔖而拔治地而使土无不開由是治人而使人有可
用由是是為泰初首義二乃際天所覆為包極地所
載為荒初拔茅如分畫而治之事二包荒如統均而
治之事又恐襟帶包終不周壅決梗圮時作須用馮
邇固不可泄遠尤不可忘須不遺坤朋可得可喪乾
主在應首出須用亡至于三益不敢易視土宇之平
治而謂无陂无復既艱又貞是為泰三爻乾道大來
之作用否之世萬物不通矣然得无茅塞之患不在
人在己不在身在心乎急須自薙其根又盡芟其𩔖
以坤初冰霜之志自勵乃不失其貞而得亨是為否
初首義二當天地不交之中一味以地承天當上下
不交之中一味以下承上以臣惟知有君不敢不承
以婦惟知有夫不敢不承以小人惟知有君子不敢
不承這是小人吉底道路若以坤二直方大之道論
天施而後地生夫先而後婦從天氣不下降地氣自
須收歛而不上升夫男不下女婦女定須貞固而无
妄從男小大不竝立承則小而吉否乃大而亨出乎
小人入乎大人守得徹骨寒豈無撲鼻香是之謂亨
三時位當閉塞之極无章可含惟有疾可藏汚可納
垢可含辱可受曰包羞如此與初貞二否亦同凡皆
君子路不則便如歐陽公責高若訥謂其不復知有
人間羞恥事乃為徹底小人是為否三爻坤道小來
之作用以乾坤陰陽分内外泰内皆君子否内皆小
人聖人已為分别明白如何可混然小人回頭便是
君子小人惟否非其否而不知有君子儉德之否大
人不亂羣之否遂卒為小人耳若知得小大惟人自
取乾道坤道分量不論否泰一般可為君子遇泰則
泰而有泰之吉亨遇否則否而有否之吉亨天地度
量自寬聖賢門戸亦寬終不過為分别而忍棄一人
于小人之歸也
否儉德儉約也節也制也初拔茅便是兜根厚自芟柞
約己節己制己真工夫如此身世任他閉塞方寸却
自開通此即大人否之根基故曰貞吉而首與其亨
孰為否初之茅曰无如榮禄盖富貴利達之毒入人心
髓久矣榮禄根直截拔得又推𩔖而无不盡此心更
有何物可入若有一絲榮禄根未盡榮禄𩔖未充或
不自拔而為人拔根株終在終喚做茅塞萬物自通
爾却自塞世道盡泰爾心獨否人自不察耳
泰亨豈非大人事惟到否亨其大尤見故否二即係以
大人既示君子處否之道尤以開萬世小人出小入
大克念作聖之門
陽長至五然後决陰長至二便遯陽不為陰用剛不為
柔用君子不為小人用夫主不為臣妾用中國不為
外藩用乃天地之常經冠履之定分古今之正義于
此无失方存劄得一箇君子住四曰好遯反乎好必
歹矣五曰嘉遯反乎嘉必慝矣上曰肥遯反乎肥必
瘠矣于君子宜何居聖賢每言无道則隱默容舍藏
卷懷獨善皆遯義二陰君子小人二四分分已遯三
陰君子小人遂至相半于德且儉難敢不避禄即為
辱何禄可榮否五休亦略如休官休致之為休連世
道責任也須放下君子非忍忘天下天下自不用君
子君子固无如之何矣在遯而嘉在否而休非純乎
天德全體乾剛恢乎有大度者不能若四陰成觀而
曰我生五陰成剥而曰得輿巽與止之德視之乾健
不逮故遯嘉否休亦若非其所優為耳
泰小往大來吉亨否大往小來爻曰大人吉大人否亨
可見君子之為君子進有泰之吉亨退有否之吉亨
否吉无異于泰吉否亨无異于泰亨而世或有以出
處進退生二見亦不勝其自待之小矣
否彖明言大往小來二爾來為主之爻也既已名為小
人何又以大人與之如乾二五革五以剛爻名大人
然蹇上柔爻也亦名大人如訟蹇以剛卦稱大人然
離萃升困巽皆柔卦也亦名大人至于坤二曰直方
大坤三曰知光大臨五曰大君師上亦曰大君見大
人分量人人具足人卒自安于小人耳
位正當如履五否五兑五中孚五以噬渙例之噬五曰
得當渙五曰正位則有正而不當有當而不正又有
但得當不言位者正當係之位是就位言正言當如
比五隨五巽五曰位正中又就位言正言中正同而
當與中有别則當不可以混中中不可以混當不言
位但言中正如姤五井五又如訟五豫二晉二艮五
言中正加一以又不同言位曰正中既正又中不言
位曰中正中先于正中重于正履五兑五中孚五以
道非道之說混雜甚否五小人閉塞甚非正不足以
消其邪邵子詩請觀風急天寒夜誰是當門定脚人
非如當門當關之為當不足以當正與當不是馮虚
形容得令人望之而若有儼然植立者在故特言位
位正中中義渾成位正當當有力量此正當與正中
之辨不言位則以德論矣
凡地上一日无人闢治必草荒如莨莠不去嘉穀必不
可得而樹故泰否之初俱以拔茅為第一義泰通一
通百通征正行也以正道行也泰初是无欲真脉一
切染不得直頭正行无之不吉否不通須漸次為通
其分量與泰初不同惟貞然後吉天下大務唯田與
桑天下大患唯凍與餒泰三陽生長之卦屬春夏泰
内乾若先男教二曰包荒三曰于食若棲𤱔被野朝
饔夕飱使民无餒之事否三陰生長之卦屬秋冬否
内坤若先女教五曰包桑四亦曰疇麻田為疇若以
麻以桑可績可𧖟使民无凍之事桑麻都是寒具耐
道非道之說混雜甚否五小人閉塞甚非正不足以
消其邪邵子詩請觀風急天寒夜誰是當門定脚人
非如當門當關之為當不足以當正與當不是馮虚
形容得令人望之而若有儼然植立者在故特言位
位正中中義渾成位正當當有力量此正當與正中
之辨不言位則以德論矣
凡地上一日无人闢治必草荒如莨莠不去嘉穀必不
可得而樹故泰否之初俱以拔茅為第一義泰通一
通百通征正行也以正道行也泰初是无欲真脉一
切染不得直頭正行无之不吉否不通須漸次為通
其分量與泰初不同惟貞然後吉天下大務唯田與
桑天下大患唯凍與餒泰三陽生長之卦屬春夏泰
内乾若先男教二曰包荒三曰于食若棲𤱔被野朝
饔夕飱使民无餒之事否三陰生長之卦屬秋冬否
内坤若先女教五曰包桑四亦曰疇麻田為疇若以
麻以桑可績可𧖟使民无凍之事桑麻都是寒具耐
得寒守得暖耐得否守得泰此便是在否吉亨之義
否中有巽為柔木即桑象彖易聖人一字都是實象
實義
否初拔而貞茅根都去了茅𩔖都盡了尚須貞不貞始
于拔中于承極于羞如王安石榮禄官爵都不入其
心却附會周禮以利承君引用兇邪塞盡賢人君子
之路天下人无不切齒怨惡猶傲然自賢自智跡其
節槩寒于冰霜總不謂貞總是承羞一路人宋祚之
否卒以是人致小來之戒其嚴如此
楚辭寧誅鋤草茅以力耕乎將從容富貴以偷生乎又
荃蕙化而為茅孟郊死辱片時痛生辱長年羞此皆
拔茅包羞可証之義象
承與羞是從古來小人一線氣脉只世間生出此等人
便將賢人君子否塞盡便將世道否塞盡否之匪人
總罪在小人之辭不利君子貞君子小人總不相能
總不相為用之辭
凡尊君卑臣之世都是否世上有驕下无諂上有陵下
无援秉道執義不少回徇便是皎然大人風範曰否
亨隨否淺深俱斡旋出通路惜乎三代以下人臣俱
不足以語此承意沾滯未盡可羞面目終在小人窠
臼終跳不出否亨事業殆幾絶響
以道事君不可則止這便是否亨大人第一義然則一
无承乎曰坤承天蠱承德承以天與德何害于承若
否之包承所包惟承萬分善承皆小人于己无失之
事于世道何賴以致否塞沈痼曾无通路便在此故
小人之吉便是君子之否便是世道之不幸有大人
者舉世承大人否决不亂于小人之羣天經賴以不
墜地維賴以不裂存劄得一箇君子鼎立乾坤路住
便喚做否亨不是身否道亨亦不是惟否乃亨
童觀小人无咎君子弗為包承小人吉大人弗為
否是小人道長小人成羣之世于外君子中做得箇休
否大人猶易于内小人中做得箇否亨大人更難觀
五曰位正當二曰不亂羣便見位正當有四不亂羣
惟一從古難其人唐之狄文惠梁公似之
問君子否亨乎曰君子否貞否貞外君子一路分青理
白君子做得徹若置身小人羣中獨能不亂做得否
亨事業此非大人未易與也
易像鈔卷七
