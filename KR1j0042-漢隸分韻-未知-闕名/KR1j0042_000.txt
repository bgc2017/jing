漢隷分韻小學類二(字書之屬)
提要
臣等謹案漢隷分韻七卷不著撰人名氏亦
無時代考其分韻以一東二冬三江等標目
是元韻非宋韻矣其書取洪适等所集漢隸
依次編纂又以各碑字迹異同縷列辨析考
吾衍學古編有合用文集品目一門其第七
條隷書品中列有隷韻兩冊麻沙本與隷韻
為一副刋(案隷韻謂劉球碑本隷韻十卷)字體不好以其冊
數少乃可常用之故列目于此云云疑即此
本顧藹吉隸辨序稱别有漢隸分韻字既乖
離迹復醜惡其詆䜤此書與吾衍畧同然二
人苐以書迹筆法論耳要其比校㸃畫訂正
舛互亦有足資考證者前人舊本寸有所長
要未可竟從屏斥也乾隆四十五年七月恭
校上
總纂官臣紀昀臣陸錫熊臣孫士毅
總校官臣陸費墀
