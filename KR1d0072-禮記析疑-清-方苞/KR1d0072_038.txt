禮記析疑卷三十九
翰林院侍講銜方苞撰
深衣
短毋見膚
豈袂之長短反詘之及肘即所謂短無見膚與
續衽鉤邊要縫半下
續衽謂衣衽與裳相接續也朝祭之衣長而覆裳深
衣取其弗費故裳與衣續知然者要縫半下以衡縫
言之也惟衣裳相續乃有衡縫
負繩抱方者以直其政方其義也
負繩以示直躬乃人道之正也抱方示義以方外抱
義而處矩不可踰也
可以為文可以為武可以擯相可以治軍旅
擯相禮服治軍旅戎服無著深衣以涖之之禮深衣
盖著於戎服禮服之内者故無施而不可也古人夕
深衣盖無外事不與衆接乃弛其上服
純袂緣純邊
純即緣也緣字疑衍曰純邊則包裳下齊吕氏列為
三事恐未安
禮記析疑卷三十九
