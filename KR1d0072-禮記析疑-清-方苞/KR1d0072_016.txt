禮記折疑卷十六
翰林院侍講銜方苞撰
喪服小記
斬衰括髮以麻為母括髮以麻免而以布
朱軾曰括髮免髽三者名異而制一麻亦布也以未
成布故曰麻鄭注廣二寸似不足以括髮馬融謂廣
四寸為是愚意兩頭宜漸殺長可自頂交前繞於髻
又析其末可以結三者之制一也
庶子王亦如之
謂旁支繼大統者專奉四廟而不得顧私親也
别子為祖繼别為宗繼禰者為小宗有五世而遷之宗
其繼高祖者也是故祖遷於上宗易於下尊祖故敬宗
敬宗所以尊祖禰也
古之宗法所以收族乃為生者而設非使各領其族
以祀先祖也所謂五世而遷者五世中族人合食猶
以繼高祖之宗子為主至六世則各以其親者相屬
而遞遷也惟宗法為生者設則雖庶人亦得各領其
族若祀其先祖則貴賤各有等差雖宗子為大夫止
立三廟無由得祭高祖也(大傳干祫及其高祖乃有大勲勞請於其君而特舉)
(之)惟别子之廟則常存而不毁而宗子得攝族人之
祭知然者詩曰于以奠之宗室牖下内則若富則具
二牲獻其賢者於宗子夫婦皆齊而宗敬焉終事則
后敢私祭則私家有祖禰之廟所謂宗敬乃祭於大
宗之廟可知矣然亦惟族人始為大夫士而告於大
宗之祖廟宗子代為之薦其歲祭之常適子則自主
之庶子則小宗之適主之耳别子之廟時代久遠子
孫歲祭合食必有典法而禮文殘闕今不可考矣
春秋傳楚滅戎蠻子立宗以誘其遺民蓋有宗子然
後支庶皆往依之其族可復聚耳
庶子不祭祖者明其宗也
立廟雖由庶子而必立於適子之家使適子主祭不
敢貳先人之統也曾子問曰宗子為士庶子為大夫
其祭也如之何孔子曰以上牲祭於宗子之家祝曰
孝子某為介子某薦其常事曰祭於宗子之家則庶
子家無廟可知矣曰為介子某薦其常事則宗子主
祭可知矣
殤與無後者從祖祔食
祔食之禮宜於繹祭於祊後當室之白陳殤與無後
者次主設俎敦豆籩一如尸未入設饌祝神之禮宗
子獻奠祝一一致告但不主尸無酬酢則終朝可畢
然後儐尸未晚也若正祭之日則無暇及此古禮必
别具此節附卿大夫祭禮之未如祀方明之附覲禮
而今無考耳
庶子不祭禰者明其宗也
雖庶子為大夫士適子為庶人庶子家亦不得立廟
所以然者既自立祖禰之廟而仍就適子家祭於寢
非所安也使適子廢寢祭而來主祭於庶子之家亦
非所安也適子自祭於寢庶子自主廟祭尤非所安
也
親親尊尊長長男女之有别人道之大者也
或曰此泛論禮之大經不專指喪服
從服者所從亡則已
惟臣從君服不得以所從亡為斷而辨於臣之失位
去國與否蓋君雖亡君之母妻服制冇常臣雖失位
而未去國亦宜從國民之服循數以推惟嗣君之父以
廢疾不立(設若衛靈公無子其兄摯之子嗣立)而嗣君又亡承國者其
旁支兄弟則諸臣於嗣君之父無服耳若道其常則
君之妻嗣君之母也君之母嗣君之祖母也而服可
已乎
世子不降妻之父母
外喪不廢祭故也
父為士子為天子諸侯則祭以天子諸侯其尸服以士
服父為天子諸侯子為士祭以士其尸服以士服
朱軾曰大夫士相去不遠故葬從死者祭從生者至
於天子諸侯則宜有變易主人冕旒而尸士服禮不
宜然此漢儒附會中庸而推之非其類也○三代相
繼無父為士而子為天子者父為士子為諸侯者則
有之既建國立廟則宜倣周初上祀之禮矣若父為
天子諸侯子為士則王子公子之奔及寓公之子皆
是也惟寓公之子得祭其父餘皆不得祭疑周衰禮
壊越禮私祭者多而不敢用天子諸侯之服以衣其
尸故記者誤傳以為典禮耳
大功者主人之喪有三年者則必為之再祭朋友虞祔
而已
朋友不得主練祥何也虞祔姻賓咸在故朋友可為
之主若練祥則子幼妻可自舉而以異姓之男子與
焉則當自嫌非大功同居同財者比也夫無族前後
家東西家可主喪則小功絲之族人亦可主而第舉
大功則族疏者亦宜引嫌與朋友同也若有子則祭
時當以衰抱用曾子問君薨而子見之禮
生不及祖父母諸父昆弟而父税喪已則否
祖父母上脱從字謂從祖父母及從祖父母所出之
諸父昆弟也從祖父母及其子若孫於父為期為大
功於己皆小功小功不稅謂此蓋恩本輕加以生不
及見則哀情不屬故過時可不税耳下節降而在緦
小功者則税之可證此必文有脱誤
降而在緦小功者則税之
此條皆以至親之降服言陳氏集說引從祖兄弟之
長殤非也
虞杖不入於室祔杖不升於堂
哀情漸殺不至於甚病而服杖則非誠矣故凡喪禮
之每殺皆所以責其誠也
為君母後者君母卒則不為君母之黨服
此從服也君母卒則無所從矣父再娶則從繼母而
服其黨父歿則自服其母之黨父未歿不再娶亦不
服君母之黨蓋不可以徒從而紊於屬從也曰為
君母後以此知妾有子則適免於出所以重恩義化
嫉妬女君死妾猶服其黨何也媵多以娣姪則於
所服者有骨月之恩焉即取諸家僕隸子弟亦有君
臣之義故徒從者惟此不可絶也買妾而不知其姓
者間一有之耳
妾為君之長子與女君同
先王制禮女君歿妾猶服女君之黨又為君之長子
服與女君同重其分誼以長恩愛化嫉妬所謂止邪
於未形也
斬衰之葛與齊衰之麻同齊衰之葛與大功之麻同麻
同皆兼服之
兼服謂男子首仍重喪之葛要則服輕喪之麻兼服
重喪之葛也知非以麻帶易去葛帶者間傳斬衰之
喪既虞卒哭遭齊衰之喪輕者包重者特男子則首
絰不易要絰以葛包婦人則要絰不易首絰以葛包
不易者以其本同包者重喪之痛可外加而不可中
變也注婦人上下皆麻謂要仍重喪之麻首則輕
喪之麻也齊斬則然大功以下祔後易葛帶
報葬者報虞三月而後卒哭
虞所以安亡者之靈故不可一日離卒哭所以節生
者之哀故必三月而後舉葬日虞三虞卒哭與祔接
則再虞必介乎葬與卒哭之中可知也
大夫降其庶子
禮有降服先王之所不得已也蓋古者諸侯大夫無
時不有朝聘會同之事而在喪則禮不得行齊衰杖
期雖公門不脱不杖期脱衰而仍絰故諸侯絶旁期
大夫降在大功則事不廢曾子問卿大夫將為尸於
公受宿矣而有齊衰内喪則如之何孔子曰出舍於
公館以待事禮也以受宿為限是未受宿則廢也齊
衰未受宿廢是大功以下不廢也推此以例其餘則
大功以下凡公事皆不廢可知矣大夫之子亦降者
恐廢祭也曾子問大夫之祭禮器既陳内喪齊衰大
功皆廢大夫朝聘出逾時其子當攝祭不降服則宜
廢者多矣公之昆弟亦降者恐不得為尸也然所謂
降者不過降其衰麻減其時月而已其不飲酒食肉
御内聽樂之實則不廢也知然者文王世子公族有
死罪君素服居外不舉不聽樂如其倫之喪諸侯且
然大夫可知旁喪且然子厭於父而降其母者可知
漢戴德喪服變除天子諸侯庶昆弟大夫庶子為其
母哭泣飲食居處思慕猶三年也義甚當而未得所
據可以文王世子記證之公羊傳大夫閒君之喪
攝主而往雖與曾子問不合足徵凡有國政祭皆攝
大夫之庶子為適昆弟不降不攝祭也
大夫不主士之喪
喪紀以服之輕重為序不奪人親也此莽歆所增竄
詳見總辨
士祔於大夫則易牲
其與葬以大夫祭以士異義何也特祭於祖祖為大
夫不宜用卑者之牲若四時常祭以己所得致而追
養不敢過越也又時祭祫父祖不同位亦不得同牲
繼父不同居也者必嘗同居皆無主後同財而祭其祖
禰為同居有主後者為異居
喪服傳必嘗同居然後為異居疑此篇引用其文而
脱然後為異居五字有主後者為異居專指繼父
言或本自有子或母生子於其家也疏此子有子亦
為異居當是此母有子文誤
士大夫不得祔於諸侯祔於諸祖父之為士大夫者其
妻祔於諸祖姑妾祔於妾祖姑亡則中一以上而祔祔
必以其昭穆
祔者告以新主將入此廟也若祔後仍各立廟於家
則此告甚無謂若竟奉主入諸祖父之廟則舊主當
祧以讓新主無故而祧人之祖其人之孫當祔者轉
無可祔之廟周公制禮豈如此凟亂不經莽歆偽附
也如此則妾亦祀於祖廟至曾元而不廢矣其妄
可知
宗子母在為妻禫
舅沒則姑老宗子之妻承宗祀而領宗婦久矣故特
申其恩
為慈母後者為庶母可也為祖庶母可也
舊說非有子而死不得立後非也設其人服勤之久
或經父母喪疾而能竭其力乃以無子禁不得立後
於義協乎况為父之妾立後則恩義並起於父何得
論其曾有子與否
慈母與妾母不世祭也
庶子不得立廟故雖妾母亦適子主祭而祔食(即殤與無)
(後者從祖祔食之義)此記及春秋傳於子祭於孫止皆主適子
適孫而言也即妾子為父後亦止及其身得祔食於
君母蓋妾而祔於祖姑是二適也然身之所出不可
使無祀於後庶子之子立禰廟則可以祭父之生母
矣周祀姜嫄商祀簡狄前聖所行可為標凖
為殤後者以其服服之
宗子為殤而死庶子弗為後也此曰為殤後者代殤
以繼大宗猶官司相承之有前後耳故以兄弟之服
本應服者服之而無加也
箭笄終喪三年
婦人重腰小祥則除首絰疑笄亦有變故特立此文
諸侯弔於異國之臣則其君為主
古者君於本國之臣有疾親視有喪躬弔則隣國之
君相朝或過賓會其卿大夫之喪而弔臨禮宜有之
主君亦宜臨其殯宫以接賓但據禮經兩君宜立於
階上要節哭踊而主人拜稽顙於下先儒不能辨
魯衛之君屈拜季孫為失位季氏任君之拜為無君
轉引以證此記謂君為主則君宜答拜惑且悖矣
諸侯弔必皮弁錫衰所弔雖已葬主人必免主人未喪
服則君亦不錫衰
前四句以諸侯貫之異國之君也後一句以君别之
兼本國之君也山隂陸氏謂天子重絰諸侯重衰
未知何據周官司服王為三公六卿錫衰為諸侯緦
衰為大夫士疑衰其首服皆弁絰弁加絰則服必衰
上下同之
養有疾者不喪服遂以主其喪非養者入主人之喪則
不易己之喪服
朱軾曰期大功未葬斬衰為母齊衰未練則使人養
而已不得親已所服之喪或疾者所不服或有服而
已除則釋服以養之若有疾者與已同服或彼别有
服則養者亦不必改服也所養者死其服或同於己
所本有之服或輕焉或重焉重則服其服同則已服
已變而受亦服其服若同而已服未變或輕則於新
死者初成服及當事拜賓服其服事畢反已服非養
者入主喪本無服則素服有服則不易服至成服然
後釋已之服而服其服餘與養疾而死者同未小
斂主人主婦尚未變服養疾者不得於此時反已之
喪服故遂以吉服主其喪直待成服之後權其輕重
以為反前服與竟服新服之凖也
妾無妾祖姑者易牲而祔於女君可也
此及前記妾祔於妾祖姑皆衰世慝禮記者所誤入
也春秋傳不祔於姑不稱夫人繼室且然則妾無祔
廟之禮可知矣其祔食於廟應同殤與無後者俟正
祭既畢而别舉之特禮文殘闕故於傳無考耳注女
君謂適祖姑非也曰可也蓋禮經無文記者以意度
之謂無妾祖姑者或祔於女君尚可以明祔於祖姑
之必不可耳祔於祖姑則嫌於嫡之再祔矣若祖姑
與女君皆存妾又安所祔乎然則妾無祔廟之禮審
矣
士不攝大夫士攝大夫惟宗子
此條似言宗子得兼攝庶子之祭雖異爵亦然即曾
子問篇宗子為士庶子為大夫以上牲祭於宗子之
家祝曰孝子某為介子某薦其常事是也喪主當
以親疎為序君子不奪人親設士之喪應主者實大
夫大夫之喪應主者實士義不得以他人代也若大
夫以公事出而家人攝祭則義當使親子弟雖無爵
者可攝又無攝以宗子之義也但禮於爵位懸絶者
必有變觀此篇及曾子問第以士大夫為言設宗子
為庶人庶子為大夫其攝祭之禮必有損益而今不
可考矣
父不為衆子次於外
雖不次於中門之外然所居必外寢也公族以罪死
君為之居外如其倫之喪况父子之戚乎
與諸侯為兄弟者服斬
始封之君不臣諸父兄弟封君之子臣兄弟而不臣
諸父既臣兄弟則同於臣而不得曰與諸侯為兄弟
矣此記蓋謂與始封之君為兄弟者封君之生雖不
敢臣及其死則兄弟亦當為服斬也或曰如在本國
雖諸父亦宜服斬若有故而越在異國則諸父及兄
弟之子或可持服於異國如其倫之喪惟兄弟天顯
本父母之一身必歸奔而服斬也春秋傳秦楚之公
子隠身於晉晉人尚以本國之班底其位禄則骨月
之恩之不可絶也明矣
下殤小功帶澡麻不絶本詘而反以報之
朱軾曰凡喪大功以上小斂後散帶垂至成服乃樛
之小功則散帶不樛注疏反報之義不明愚意報扱
也以其下垂者反屈而扱於要間是不散亦不樛也
然則大功之降一等者胡弗然情少疏也長中殤之
降一等者胡弗然止降一等也九月七月較五月為
少伸也
其妻為大夫而卒而后其夫不為大夫而祔於其妻則
不易牲妻卒而后夫為大夫而祔於其妻則以大夫牲
祔葬也將祔葬必先祭苦於其主疏謂始來仕無廟
者非也既為大夫則必立廟矣
母為長子削杖
方以象地且降於夫也子為母削杖義起於母也母
為子削杖義主於己也
奔父之喪括髮於堂上袒降踊襲絰于東方奔母之喪
不括髮袒于堂上降踊襲免于東方絰即位成踊
為母括髮以麻免而以布奔喪則不括髮者初閒喪
時已括髮猶閒父喪已筓纚徒跣禮過時不再舉也
三日而五哭三袒
奔喪之禮三日止於五哭何也其聞喪於異國心絶
志摧痛不欲生哭踊無算必有過於親湯藥而視含
殮者矣故歸至家不得復行無算之哭踊疏謂閒喪
久故禮殺非也
禮記析疑卷十六
