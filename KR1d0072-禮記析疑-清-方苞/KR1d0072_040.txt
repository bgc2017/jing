禮記析疑卷四十一
翰林院侍講銜方苞撰
儒行
儒有衣冠中
傳記所稱有高冠長佩以自異者有短衣厲飾以自
雄者儒者則循禮隨俗而不使見者怪詫所謂中也
其大讓如慢小讓如偽
大讓如慢如不受爵禄君大夫請見而謝不可之
類小讓如偽如每飯必先告飽待侑然後加投壺
之禮賓必再辭之類
大則如威小則如愧
涖大事則方嚴肅厲故如威臨小事則畏抑謙下
故如愧
淹之以樂好
人於嗜慾暫或自閑久與為緣將不復能持故必
淹之以樂好然後可以察所安也
鷙蟲攫搏不程勇者引重鼎不程其力
此謂儒者見義必為非謂其材勇之過人也如赴君
父之難豈可程勇量力而後進哉
往者不悔來者不豫
儒者之行身一安於義命故雖遭危困而往事一
無可悔來者不豫素位而行無入而不可以自得也
流言不極
極抵也至也凡事有其實則言有歸宿儒者即時被
流言而禮義不愆流言應時而自息矣
儒有可親而不可劫也可近而不可迫也
衆人之情親之則可劫以非義以内無特操也近之
則可迫而狎焉以外無廉隅也儒者以義理自防故
免此
其過失可微辨而不可面數也
李光地曰微辨細核也面數明指也其過失之小僅
可細核無可明指所以謂之剛毅者非不屈於欲無
由寡過如斯所謂自勝者強也諸觧似失之如冉
有之與原思之辭晏嬰之儉辨義至精微始覺少過
若可面數之過則惡也儒者不應有此
儒有忠信以為甲胄禮義以為干櫓
甲胄干櫓皆所以自衛而非求勝於人也忠信者周
身之防禮義者應物之節故義各有取
雖有暴政不更其所
暴政如楚王戊胥靡申公竇太后使轅固生刺豕之
類獨舉暴政以處此極難若横逆之加則惟三自反
而已
上答之不敢以疑
急於求進者多以疑事嘗試於君君子無苟得之心
故咨以計謀不敢以理所未信陳也委以職事不敢
以材所不宜任也或曰既見答則正言不諱不敢
以身家之私患自疑慮也
儒有今人與居古人與稽
雖與今人居不敢同流合汚必以古人自處之道與
已所行相稽考
雖危起居竟信其志猶將不忘百姓之病也
危起居謂繫纍囚奴流放起居不得自由而安之若
素困而不失其所亨是謂竟信其志也身之危若此
而猶不忘百姓之病盖所憂者大所思者遠也讒諂
之民比黨以危君子則患必及民而憂在君國故志
終不奪此古人與稽後世為楷之實德也
上通而不困
學不足以應上之求則上通而困矣非達不離道之
謂
禮之以和為貴忠信之美優游之法
以者用也猶生死以之之以守禮者多不能和君子
則禮之用而能以和為貴忠信者多直遂而不能優
游君子則忠信為美而又能以優游為法
毁方而瓦合
瓦形正方以微倨故可規而為圓而體之方自若也
儒者内方以自守外微曲以和衆類此
儒有聞善以相告也見善以相示也
友以輔仁故必欲其自強於善一與已同見親於聞
示切於告其平居相砥勖如此則爵禄相先患難相
死自有不能自已者
静而正之上弗知也麤而翹之又不急為也
静而正之謂格君心之非止邪於未形故君不知麤
而翹之又不急為者務潜移默化而不急以口舌争
也
不臨深而為高不加少而為多
以衆人之卑下自矜行誼之高臨深以為高也以衆
人之寡陋自騁學問之博加少以為多也
儒有合志同方營道同術
方所向也故於志言之術路也故於道言之志分善
利專於善故所向之方同道有小大取其大故所由
之路同
聞流言不信其行
韓子引此以不信其行為句按之文義亦安
敬慎者仁之地也
敬為德之聚諸德諸行必以敬慎承載之然後静而
安動而順故曰仁之地也或曰禮卑者業廣必敬
慎然後有基可據
不充詘於富貴
充者既得而自滿也詘者患失而氣餒莊子所謂操
之則慄春秋傳載程鄭求降階而然明以為將死而
憂是也
孔子至舍哀公館之
觀此則䟽謂哀公就見孔子而命席誤矣
禮記析疑卷四十一
