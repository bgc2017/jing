禮記析疑卷四十七
翰林院侍講銜方苞撰
聘義
介紹而傳命君子於其所尊弗敢質敬之至也
質謂樸質而無文即七介以見不然則已慤之義
盡之於禮則内君臣不相陵
禮意篤邦交固則強臣巨族不敢有輕上之心故曰
内君臣不相陵也周衰強臣柄國皆私自結於霸主
強鄰而其君之邦交反不及焉然後顯背其君而無
可如何魯季孫意如衛孫林父陳慶虎慶寅之徒皆
是也禮之止邪也於未形觀此亦可見矣
日莫人倦齊莊正齊而不敢觧惰以成禮節
疏以質明行事日幾中而禮成謂聘享是也以日暮
禮成决此節為射禮則固矣記者總言聘射聘兼享
燕几設而不倚爵盈而不飲惟享禮則然日暮人倦
則燕射之所同也專以屬射事義俱不可通
以正君臣以親父子以和長幼
疏以三者屬射亦非也親父子和長幼並以旅酬言
(古者伯叔父可稱父兄弟之子即謂之子)聘禮有燕則有旅酬安得專以
屬射且受享於廟禮辭多稱先君嗣君繼世友邦交
聘親其父以及其子正聘之本意也
孚尹旁達信也
孚信也尹正也石藴玉光必外見言玉之德信正於
中則其光澤必旁達於外而識者能辨之故曰信也
禮記析疑卷四十七
