禮記析疑卷三十六
翰林院侍講銜方苞撰
服問
有從有服而無服公子為其妻之父母
公子於期大功降以為尸也外祖父母妻之父母服
輕且外喪無妨於為尸而不服何也君在為母練冠
君没大功而服母妻之族則推之無本矣女君之子
不降其私親以於母得遂也公子之妻服公子之外
祖父母以於姑得遂也
為其母之黨服則不為繼母之黨服
此與父在為母期同義皆以義之重而奪恩也盖母
出則繼母父之配也宜奪因母之恩而服繼母之黨
若母死則父有受於考妣祔於祖廟之初配矣故不
服繼母之黨以明其義而繼母之服仍一同於因母
以篤其恩所以義盡而仁至也
麻之有本者變三年之葛
期之葛則麻同兼服之不得言變變三年之葛者練
後葛帶未除遇大功新喪則以麻帶易之所謂麻葛
重也
世子不為天子服
繼世以立諸侯象賢也雖先君既薨必三年之喪畢
類見而命於天子然後得嗣國若為世子而不終則
庶人也安得遽以重服服天子乎大夫之適子則教
於成均舍不帥教而屏之遠方鮮不為士者故得為
君夫人大子如士服
雖朝於君無免絰唯公門有税齊衰
古者大國不過三卿五大夫王事邦交國政豈容弛
置既葬之後入圖公事不得不朝於君先王制禮期
之喪有税衰而無免絰三年之喪衰絰而朝使為人
君者知臣以國事而不得遂其父母兄弟之恩所以
視臣如手足也為人臣者知雖迫國事而仍不奪其
父母兄弟之恩所以視君如腹心也且知圖國事尚
衰絰於君前則歸至其家居處飲食哭泣思慕容貌
言語有一不稱其服自覺仰愧於天俯怍於人又所
以使之内省其哀誠也
禮記析疑卷三十六
