禮記析疑卷四十六
翰林院侍講銜方苞撰
燕義
冠昏鄉射聘五篇皆首揭本義不應此篇於篇首漫
引周官庶子之文且終篇言燕羣臣並未及公與族
燕之禮而篇首特言庶子之職何義乎盖因篇末有
獻庶子之文注家引周官以證而編者誤置萹首耳
古者周天子之官有庶子官
李光地曰周官諸子乃下大夫王朝之庶子也儀禮
燕禮獻之在士舉旅之下與内小臣等侯國之庶子
也案秋官朝大夫每國有庶子都則每都有庶子在
府史之下盖庶人在官掌都家士庶子之徵令禁戒
者不得與於燕燕禮所獻庶子則周官諸子職會同
賓客作以從王之羣子春秋傳同盟於戲從鄭伯之
門子盖國子及其倅非庶子之官也侯國庶子之官
宜包羣士中曰古者周天子可見是漢儒觧經之
文
職諸侯卿大夫士之庶子之卒
庶子之卒謂衆子之副貳於適子者周官卿大夫元
士之適子或入太學或居虎門而學於師氏保氏其
衆子則諸子掌之仍學於鄉學
司馬弗正
司徒所起戎士則司馬正之庶子所致國子則正於
太子太子從曰撫軍守曰監國皆使公卿大夫士之
子與之俱所以恩義周浹而國勢深固也
凡國之政事國子存游卒
國子當為諸子文誤也盖國子司馬不正其倅則甲
兵之事猶聽於司馬惟凡國之政事如力役社田追
胥之類諸子之官得存游卒而使之修德學道也謂
之游者以其學道術而無職事也周官師氏職凡國
之貴游子弟學焉春秋傳鄭人游於鄉校皆此義
是以上下和親而不相怨也
人臣虛受爵禄而不思竭力盡能於國事則君必惡
之人君虛取十一而不能明正道以道民則民必憾
焉故必上下各盡其道然後和親而不相怨也
禮記析疑卷四十六
