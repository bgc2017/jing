禮記析疑卷二十三
翰林院侍講銜方苞撰
喪大記
君夫人卒於路寢大夫世婦卒於適寢内子未命則死
於下室遷尸于寢
統言路寢以夫人正寢亦可謂之路耳熊氏謂卒於
君之路寢非也君與羣臣治政之所而夫人寢疾於
是可乎皇氏謂世婦以夫人下寢之上為適寢亦非
也内子未命死於下室遷尸於寢適寢其生時所居
也以未命猶不敢死於是况小寢乃夫人所燕居而
世婦死於是可乎且死於是則將殯於是吉凶可同
域乎蓋世婦非一人生時各有所居私室又必有共
治内事之公所具堂階焉死則遷尸於是君夫人就
而視斂
司服受之
周官司服共復衣故受之將以蔵於寢也復衣不以
衣尸
其有命夫命婦則坐無則皆立
莽以居攝不服其母故於儀禮之記多竄周人以貴
降親之文而不顧其悖天理拂人情試思大夫坐而
立其諸父諸兄大夫之妻坐而立其姑姊妹世母叔
母從祖母從祖姑族中之庶子庶孫以為大夫而坐
世父叔父從祖父以為士而立庶女庶婦庶孫女庶
孫婦以嫁於大夫為大夫之妻而坐世母叔母從祖
母從祖姑以為士之妻嫁於士而立非用鈇鉞之威
不能強之使會脅之使從也漢唐以後天子私燕猶
有用家人之禮而謂周公有此過制乎
凡哭尸于室者主人二手承衾而哭
小斂前尸在室親戚自外至者入哭則主人以哭答
之其儀如此主人承衾以弔者或枕尸股或啓其手
足也
士於大夫親弔則與之哭不逆於門外
古人行弔未有不哭者孝子自當與之哭而特設此
文承上文於君命而言也士喪禮君若有賜則視斂
主人出迎於外門外見馬首不哭君使人弔使人襚
使人賵使人贈君及使者始至皆不哭主人亦不敢
哭至君哭使者致命然後主人以哭答故用此見大
夫來弔則主賓皆哭如邦人也
君拜寄公國賓大夫士拜卿大夫於位於士旁三拜夫
人亦拜寄公夫人於堂上大夫内子士妻特拜命婦汜
拜衆賓於堂上
注疏得之如熊氏之說則似國君惟拜寄公夫人惟
拜寄公夫人矣諸侯朝覲天子無答拜之禮而康王
在喪則答拜諸侯在喪乃不答其臣非義所安也諸
喪記未載國君夫人答臣下拜之禮故詳著之
君喪虞人出木角狄人出壺雍人出鼎司馬縣之乃官
代哭大夫官代哭不縣壺士代哭不以官
親喪所自盡也而使人代哭自元明以來世儒多用
此議古禮之迂不知聖人智無不周所以盡人之性
而起教於微渺者正當於此類求之蓋小斂以前三
日不食哭無停聲力則不能繼矣而如斬如剡之初
使瞬息之間心思或别有所慮耳目别有所營則聞
代哭之聲怵然自覺哀敬之不屬而内省無以自安
又使族姻之遞代而不哭者知出位踰階錯立族談
之非禮而不失臨喪之色皆所以大為之防也禮有
以故興物者其斯之謂與
為後者不在則有爵者辭無爵者人為之拜
金華應氏駮注謂有爵無爵以弔者言不知注義實
優如應說設國卿卒為後者不在同僚卿大夫竟不
入視殯斂乎設君加恩禮而視大小斂卿大夫從君
而至亦可辭乎
大夫於君所則輯杖
注獨以從子言者大夫為君之父母妻長子不杖期
故知非成君也
大夫有君命則去杖大夫之命則輯杖内子為夫人之
命去杖為世婦之命授人杖
集說此大夫指為後子而言非也此因大夫之喪并
及身為大夫而遭父母之喪者蓋父為士庶人子為
大夫其居喪亦必有君命大夫之命也所以不詳大
夫為後之子者古者卿大夫適子教之大學舍不帥
教而屏遠方未有不為士者下文士於君命夫人之
命如大夫則大夫為後之子其禮具見矣又服問大
夫之適子為君夫人太子如士服則私喪亦得用士
禮可知
子皆杖不以即位
杖以輔病故皆授以杖以愛親之心同也
管人汲不說繘屈之
非以遽促不暇說也升降於階與人相授受故手綰
其繘以防失墜
大夫設夷盤造冰焉
周官凌人大喪共夷盤冰或以兼后世子而統舉夷
盤或此所舉非周制也
納財朝一溢米莫一溢米食之無算
古喪禮惟此難行博野顔習齋勉為之苦病幾死蓋
二十四分升之一以為粥不能盈杯安能持至三月
五月乎朝莫一溢蓋定其每食之數中間飢則更食
但不得過一溢故曰食之無算也若如疏云一日之
中或粥或飯雖作之無時不過用此二溢之米則一
飲不能充何由食之無算乎疏食則但言食之無算
而不言納財之數蓋為飯更不可以溢計也
婦人亦如之
婦人初喪既疏食水飲疑既葬復有變故更立此文
比葬食肉飲酒不與人樂之
曰比葬者自殯後比至於葬也用此見小功緦未殯
亦不得食肉飲酒
既葬若君食之則食之大夫父之友食之則食之矣不
辟梁肉若有酒醴則辭
大父母母伯叔父不得食何也君大夫父之友之食
不常也家人而姑息之愛行焉則喪紀為之廢矣
陳從王曰酒醴則辭注疏主變於顔色言之竊意君
母妻之喪發諸顔色者亦不飲食哀情本輕也父母
之喪豈為變於顔色而畏人之見乎蓋酒醴或至忘
哀非粱肉之比故必以自閑耳
大斂布絞縮者三横者五布紟二衾君大夫士一也
縮用布三幅横用布五幅也小斂時十有九稱之衣
不悉著於身故有祭服不倒之制蓋衣有著者並表
單衣裳為一稱著身再三稱勢不容加矣(舊說襲後衣皆不著)
(亦未安)其餘顛倒横側置尸上下兩旁以取方故必覆
以衾束以絞然後可舉也小斂衣尚少故縮一横三
以束之以一衾藉於下而轉以上覆可周遍也大斂
衣衾更多故藉用一衾覆用一衾絞之幅亦每加然
後可束疏以縮者三共一幅横者五為五片非也小
斂用布三幅大斂衣衾多而縮者用布一幅横者乃
用布二幅裂為六片而去其一乎
君陳衣于庭百稱北領西上大夫陳衣于序東五十稱
西領南上士陳衣于序東三十稱西領南上
君棺在輴應南面故陳衣北領大夫士殯於西序故
陳衣西領西上南上皆上左也小斂皆西領北上者
遷尸於牖南首君大夫士所同也
絞一幅為三不辟
總言大小斂絞皆以布一幅析其末為三片而中不
擘裂也蓋不析其末則布全幅不可結而所束衣衾
不得平貼前既分舉二斂絞數故復總言其制注
謂小斂之絞廣終幅而析其末以為堅之強大斂之
絞一幅三析之以為堅之急亦非也
升降者自西階
者當作皆
君之喪大胥是斂衆胥佐之
臨川吳氏謂大祝下大夫喪祝上士非能親執斂役
者故各以其下之胥服勞義甚悖君親之終臣子所
尤嚴也故含玉贈玉嗣王親之而冢宰贊焉大肆大
祝渳而小宗伯涖焉遷尸大僕射人舉焉大祝贊斂
小宗伯率異姓而佐故鄭氏以為親執斂事者必事
官之屬蓋必其貳於攷也大喪之窆鄉師執斧以涖
匠師而忍使賤胥及君之體乎
小斂大斂祭服不倒皆左衽結絞不紐
觀此則斂衣不若襲衣之被於身益明矣凡朝祭之
服皆生時所服也必無改造而左其衽之理惟鋪被
於冒衾之外衽不用結故可使左衽揜於右衽之外
耳記恐其義不顯故申之曰結絞不紐言衽所以可
左覆者以用結絞不若生時必以細帶綴旁紐合也
自小斂以往用夷衾夷衾質殺之裁猶冒也
士喪禮襲設冒以櫜之幠用衾小斂幠用夷衾注疏
未别白陳氏集說遂謂小斂有冒故不用衾誤矣謂
之夷衾者襲之衾取足周稱身之衣冒而巳小斂之
衾則必量十九稱之廣厚而與之等至大斂又必量
三十稱之廣厚而與之等故以夷名曰自小斂以往
則包大斂故大斂第言鋪絞紟衾衣而不復言幠用
夷衾耳大夫五十稱君百稱則衾之寬廣因之故統
之曰夷衾襲一牀小斂一牀大斂又一牀皆取其寬
廣之相稱也喪浴用冰君設大盤大夫設夷盤其義
略同質殺二字疑衍質殺即冒上巳具言其製此
復云猶冒不可通疏云夷衾所用上齊於手下三
尺所用繒色及長短制度如冒之質殺按質殺為二
物故上齊於手下三尺不聞夷衾亦上下分為二也
猶冒謂冒之廣狹取足周襲衣夷衾之廣狹亦取足
周小斂大斂衣物耳
君將大斂子弁絰即位于序端卿大夫即位于堂廉楹
西北面東上父兄堂下北面夫人命婦尸西東面外宗
房中南面
子即位於東序之南端而空其東以大斂衣物陳於
尸東斂者便執事也尸自室中由堂北遷阼階上則
堂北亦宜空故外宗房中南面而不位於堂上也父
兄之恩不若卿大夫之義之重故位在堂下命婦當
兼内世婦及卿之内子而君之姑姊妹女公子則當
在夫人之北内命婦在夫人之南外命婦繼之以卿
大夫位在堂廉外宗位在房中推類而知之也
卒斂宰告子馮之踊夫人東面亦如之
注告斂畢非也自鋪席以至斂絞紟一一親視而踊
何事告斂畢哉蓋告以當馮之節耳於夫人覆舉東
面以見子之西面而馮也獨舉夫人明世婦視斂而
不敢馮也士大夫之喪子婦得馮而衆妾無馮文義
亦如此
主人房外南面
主人房外南面雖移位以避君而不敢遠於尸主婦
尸西東面不入房避君以附身之事必誠必信非廹
視不能詳也疏南面欲視斂非也君既即位於序端
西面視斂則主人不敢與君並立同鄉故南面視斂
而偏向君也大夫士既殯而君往焉君即位於阼祝
負墉南面義與此同
遷尸卒斂宰告主人降北面于堂下君撫之主人拜稽
顙君降升主人馮之命主婦馮之
君降使馮尸者得致其哀興而踊也主婦言命不言
升本在堂上也
既葬柱楣塗廬不於顯者
朱軾曰倚廬者兩木相倚上合下開夾草為障前北
向不設戸既葬傍東墻爲披屋有柱有梁外剪簷草
内以泥塗
凡非適子者自未葬以於隱者為廬
明庶子與喪主異廬也未葬已然則既葬可知矣
君既葬王政入於國既卒哭而服王事大夫士既葬公
政入於家既卒哭弁絰帶金革之事無辟也
所謂王政入於國公政入於家皆謂金革之事也天
子微守在諸侯四方有故不得不命諸侯以敵愾四
郊多壘卿大夫之辱疆埸有警不得不用卿大夫以
守禦舍此則王政公政皆有常經無所為入於國入
於家也孔子曰昔者魯公伯禽有為為之也今以三
年之喪從其利者吾不知也
禫而從御吉祭而復寢
禫後使婦人從而御事吉祭後始復内寢也孟獻子
禫比御而不入即此義蓋使比次侍御而不入居内
寢也鄭氏謂御婦人杜預謂從政而御職事皆未安
蓋未復寢則尚在殯宮或居外寢無御婦人之道諸
侯大夫既卒哭已服王事君事既練已謀國政家事
不待禫後始從政御職事也疏間傳大祥居復寢
者去堊室復殯宫之寢大記禫而從御吉祭而復寢
者謂禫後得御婦人必待吉祭然後復寢果爾則將
於殯宫御婦人乎既御婦人而不入寢是放飯流歠
而問無齒决也
期居廬終喪不御於内者父在為母為妻齊衰期者大
功布衰九月者皆三月不御於内
先王制禮非重妻而輕伯父叔父兄弟子姓也古者
士大夫備媵妾觀歴代侯王傳誌生子動至數十可
知貴者子姓易繁上而世叔父母中而兄弟下而子
姓兄弟之子使一斷以終喪不御於内設族大支繁
而死喪相繼必至曠絶人道而人情亦有不能強止
者若妻則一人而巳諸侯不再娶卿大夫非宗子娶
亦不再皆媵妾以次攝内政故於禮可伸且古人之
於妻也責之嚴故待之不得不厚三月而後反馬婦
道微缺則遂出之非以狎昵為愛也其能成婦順則
可與祀先祖養父母托幼孤故始則冕而親迎卒則
為之終喪不御於内所以厚人倫美風俗也何以不
言祖父母母與妻疑為父在而屈者也祖父母之伸
則不待言矣曰齊衰而又曰期者以齊衰之有三
月也曰大功而又曰布衰九月者以大功中殤七月
也高曾正體喪期雖殺禮宜加隆而無别焉何也古
者男子三十而娶既受室而有曾大父之喪者鮮矣
故禮文弗虚設也子路有姊之喪過期而服不除
故孔子禁之若寡兄弟者於食肉飲酒御肉之類雖
過禮以伸恩無害也
婦人不居廬不寢苫喪父母既練而歸期九月者既葬
而歸
喪禮最嚴御内而食肉飲酒次之既葬君食之大夫
父之友食之不辟粱肉而復寢則祥禫之後猶不忍
也蓋食粱肉而中心惻愴者猶或有之若男女居室
則哀敬之心絶矣非獨御内不可非時見乎母也不
入門蓋恐與妻妾相見而暫易其哀敬之心則居廬
寢苫皆文具耳女子既嫁若使遽反夫家則婿哀妻
之親屬不能久而不怠故非練後葬後不得歸此聖
人所以立人之道而盡其性也秦漢以後禮教不明
女子能終父母兄弟之喪者鮮矣此滅天理縱人欲
之最大者而習而不察可痛也婦人宜深宫固門
故不居廬寢處不可苟簡故不寢苫示身之不可輕
也
公之喪大夫俟練士卒哭而歸
公者天子畿内公卿故其屬有大夫士
大夫士父母之喪既練而歸朔日忌日則歸哭于宗室
諸父兄弟之喪既卒哭而歸
果爾則既練居堊室者獨適子經不宜沒其文雜記
君之喪邑宰之士既練而歸朝廷之士與大夫同次
公館以終喪况子致其哀於父母而可以適庶别乎
此必春秋戰國有違禮任情而為此悖行者世儒不
察而誤記之也
父不次於子兄不次於弟
以尊者而次於其宫則其婦其子當勤於供養而不
得致其哀故但居己之外寢以畢不御内之期
於大夫外命婦既殯而往
古者夫人有弔大夫外命婦之禮必君之伯父叔父
兄弟故喪紀不可廢若異姓之臣或君之甥舅與宫
卿世婦君於外命婦既加蓋而往夫人於大夫外
命婦既殯而往是之謂天理之節文
見馬首先入門右
注迎不拜為君之答巳非也凡弔喪賓不答拜况君
於臣下乎君之臨為死者非為巳也故必俟君之見
殯而後拜稽顙若拜迎則嫌於君之臨已耳
巫止于門外
巫以桃茢驅鬼故止於門外以示在路祓除而非為
死者設也楚子之喪強魯君以親襚故魯亦以非禮
報之而巫先祓殯荆人始不能辨既乃悔之
夫人弔於大夫士
周官士甚多夫人豈能一一往弔此以知為同姓親
屬也
婦人即位于房中
疏謂前記君臨大斂主婦尸西東面以哀深故不辟
君此既殯哀殺故辟非也大斂與殯同時哀心豈得
遽殺以附於身者必誠必信正在斂時主婦不容不
視今已在殯則婦人無為列位於堂上耳
其君後主人而拜
君與鄰國賓客加禮於己之臣適見其來不可竟不
為禮故俟主人拜命拜賓之後然後更拜以展巳敬
以示非為喪主也此亦衰周慝禮士不與家僕雜居
齊齒而君有命四鄰賓客禮焉必陪臣執國命以後
事也然即此可證曾子問有司莫辨謂辨公與衛君
不當拜而非謂季康子不宜拜矣
君弔見尸柩而后踊
如君有朝會征伐既葬而後弔於其家則不復踊以
此知弔有哭踊齊感發於中心而非徒外之儀節也
大小斂則見尸殯後則見柩雜記無柩者不帷謂
葬後也見殯即見柩不得以加塗而謂之不見殯
者先置棺於肂而後奉尸以入棺無襢柩而使人得
見時
君殯用輴欑至于上畢塗屋大夫殯以幬欑至于西序
塗不暨于棺士殯見衽塗上帷之
注天子諸侯之欑木廣而去棺遠大夫欑狹而去棺
近所塗者僅僅不及於棺非也欑外加塗不論内之
廣狹塗無及棺之理不暨於棺乃對君畢塗士塗上
而為言暨猶既也天子諸侯四面盡塗大夫塗三面
貼序壁西面不塗則所塗不遍於棺士則棺在肂中
所塗惟上蓋而已自君至士皆欑外加塗塗外復有
帷帳以蔽之君四注其形如屋故名屋大夫三面名
幬士覆棺而下被於衽故名帷畢塗屋者盡塗之而
外加幄也注謂欑木形似屋誤矣士大夫欑外有帷
帳不應君反無雜記素錦以為屋葦蓆以為屋即幄
也注謂輴當為載以輇車之輇非也檀弓記天子
龍輴而椁幬諸侯輴而設幬為榆沈故設撥則載柩
以輴明矣周官巾車小喪共&KR2478;路則大喪即用在殯
之龍輴而别無載柩之車明矣小喪尚稱&KR2478;路則遂
匠所納之車乃臣下所用明矣王后闉壙用蜃則遂
師所共蜃車之役或以載蜃無以見其必為載柩之
車而士喪禮記遂匠納車於階間但言納車亦無以
見其必為蜃車也古禮散亡惟漢為近古故後儒墨
守康成之說而按以經傳實多不合不可不察也
熬君四種八筐大夫三種六筐士二種四筐加魚腊焉
棺旁用熬榖魚腊豈穿壙時以引蟻蟲迹其窟穴而
掘去之而非下棺後所用與
士葬用國車
庶人葬具與鄰里共之士不能如大夫用其命賜之
車又不可下同於庶人故用公家之車即遂匠所納
是也
禮記析疑卷二十三
