禮記析疑卷三十二
翰林院侍講銜方苞撰
表記
子言之歸乎君子隱而顯不矜而莊不厲而威不言而
信
孔子將歸老於魯慮二三子因道之不行而自弛置
故告以君子不得志於時果能修身以見於世尚可
以化及於人也隱者身之晦也顯者道之明也身可
晦而道不可不明道明則教可傳人可化不矜而莊
則人望其容貌而不生慢易焉不厲而威有過者畏
其聞知小人見之而厭然是也不言而信曾子避寇
而沈猶武城人皆諒之小邾人重季路之要言是也
君子之道闇然而日章闇然故隱日章故顯不矜
不厲不言隱也而莊而威而信則顯矣
君子不失足於人不失色於人不失口於人
不失足於人孔子之不見陽貨是也不失色於人王
勃然變乎色而孟子不為之變是也不失口於人不
與王驩言是也樂正子從子敖之齊齊諸臣就右
師之位而與之言是謂失足於人足容不恭失之小
者耳
是故君子貌足畏也色足憚也言足信也
君子之貌色豈惟不可失於人苟能一依於禮且可
以抑人之邪心其於言也平生無諾責則雖遇變故
而不能復亦不害為足信也
祭極敬不繼之以樂
祭之終獻酬笑語衎而易弛故以樂為戒
篤以不揜
篤則所行皆實不必自揜飾李光地曰篤實行道
險夷一致不可困迫非光輝之謂也君子之德輝
未有不著於外者然皆篤實之不可揜非有意於自
表著也
恭以遠恥
傲惰則或承之羞屈諂則反以召侮故惟恭為能遠
恥
君子不以一日使其躬儳焉如不終日
莊敬日強則作德日休無時而不泰然安肆日偷則
從欲心勞馳騖追逐儳焉如不終日故君子不敢一
日而安肆也周官廛人注立而市物者為儳坐列
販賣乃可久待立而求市勢不可以終日也
仁者天下之表也
仁者人心所同鄉一日克己復禮天下歸仁焉故曰
天下之表
報者天下之利也
利者義之和也喪服自世父母叔父母以下多曰報
盖彼此互致其所當致則恩義洽而無睽乖利莫大
焉况人事之酬酢乎
以德報怨則寬身之仁也
怨者猶以德報則物莫之傷而身之所處寬然矣然
意主於寬身則非仁之正也故謂之寬身之仁
厚於仁者薄於義親而不尊厚於義者薄於仁尊而
不親
此謂氣質有偏勝者
考道以為無失
至道者於道知之盡行之至也義道者能因事而制
其宜也下此則於道未有聞亦不能真知事之宜而
制之但或監於成憲或稽於衆言而不敢大悖於義
故為無失而已
子言之仁有數義有長短小大中心憯怛愛人之仁也
率法而強之資仁者也詩曰豐水有芑武王豈不仕貽
厥孫謀以燕翼子數世之仁也國風曰我躬不閱遑恤
我後終身之仁也
仁自親親之殺以至仁民愛物各有分數而不可混
淆若妻子之愛上同於父母恩及禽獸而功不加於
百姓則反有害於仁義之長短小大則必以所處之
時位與所值之事變權衡焉取其大者長者而毋以
小者短者害之中心憯怛與率法而行資力淺深
之數也數世之仁與終身之仁功施久近之數也
仁之為器重其為道遠舉者莫能勝也行者莫能致也
取數多者仁也夫勉於仁者不亦難乎是故君子以義
度人則難為人以人望人則賢者可知己矣
此言君子自待宜厚責人宜輕也盖必天理純固而
後謂之仁一時一事所行得宜即可謂之義義之難
不若仁之難也然君子欲盡人道則仁雖任重道遠
而不可不勉為其難至於度人苟律以義之精義之
全則難為人矣惟以衆人望人則一事偶合猶賢於
無一合者少依於義猶賢於背而馳者荀卿云君子
度己則以繩接人則用紲亦此意也
子曰中心安仁者天下一人而已矣大雅曰德輶如毛
民鮮克舉之我儀圖之惟仲山甫舉之愛莫助之小雅
曰高山仰止景行行止子曰詩之好仁如此鄉道而行
中道而廢忘身之老也不知年數之不足也俛焉日有
孳孳斃而后已
引詩見中心安仁者雖不可企及苟能如詩人之好
仁日有孳孳斃而后巳雖利仁之事終亦可以至於
安仁也當作中道不廢文誤也
仁之難成久矣人人失其所好故仁者之過易辭也
此承上二章言即不能日有孳孳死而后巳但不失
其所好而有志於仁則雖有過必不至於大惡而人
亦易諒示人不可畏其難成而不好也
信近情
凡事以情實則近於信矣曰近信者如言或以實而
不能復然其道自可復也
是故聖人之制行也不制以已使民有所勸勉愧恥以
行其言
使聖人制行以己則中人之不能行者不知其可恥
惟制法以民然後衆有所勸有所愧也
衣服以移之朋友以極之
游惰之士垂緌五寸不齒之人玄寇縞武所謂衣服
以移之也鄉論秀士而升之司徒則與選士為羣司
徒論選士之秀者而升之學曰俊士則與國子為羣
其不率教者則簡右鄉移之左簡左鄉移之右不變
移之郊移之遂屏之遠方終身不齒所謂朋友
以極之也此所以使民勸勉愧恥而行有壹也
恥有其德而無其行
世豈有有其德而無其行者是非君子之言也或曰
義理之明於心亦德也然遭變而毁其行者多矣如
揚雄之類是也
詩云維鵜在梁不濡其翼彼其之子不稱其服
國君以治官而擇人猶漁人以捕魚而畜鵜也小人
任官而職不舉如鵜在梁而翼不濡可恥孰甚焉儒
者服其服而容辭德行不足以實之與夫衰絰端冕
甲胄而色不稱皆此類也
君子之所謂義者貴賤皆有事於天下
下文獨舉天子諸侯盖貴極於人君義不可以無事
則臣下不待言矣若士農工賈而棄其業則謂之罷
士罷民先王之世罰必及焉
子曰下之事上也雖有庇民之大德不敢有君民之心
仁之厚也
孔子之時齊之陳氏魯之三桓晉之三族皆以私恩
小惠自結於民以傾其君乃亂賊之心不可復以仁
義責之矣等而上之則齊桓晉文少立勤王之功遂
有屬服羣侯之志孔子盖深痛僭亂之由而發此嘆
故舉舜禹文王周公以為事上之凖則而孟子則明著
其義而曰五霸者三王之罪人也齊桓晉文之盛身
沒而争奪簒弑之禍興其國終奪於強臣以視舜禹
文王周公之受福於天者何如乎而况三桓三族田
氏專務回邪而欲以惡德求福乎受方國獨舉文王
者舜禹周公所事皆聖賢之君而文王所事者紂遭
君臣之變以新天命而厥德不回其所為良獨難耳
后稷天下之為烈也豈一手一足哉惟欲行之浮於名
也故自謂便人
當作名之浮於行也盖后稷之烈至矣而未嘗自尚
其功而世人動自謂有功於人惟欲名之浮於行耳
凱以強教之弟以說安之
先王之教其順而易者固無所用強至如喪期之禁
食色戰陳之忘軀命任負之代長老明知為人情所
難而取必焉未始非強教也謂之凱者鼓之舞之如
戰期必勝而以凱入也說安獨舉弟者君父之事雖
服勤犯難人心所安不必有以說之若事兄事長已
所勤施人亦以此致於已故喪服於旁親皆曰報記
曰禮得其報則樂知人亦以此致於已則說而安之
矣
命之於民也親而不尊鬼尊而不親
三代以前誓師而外教令無不平易近人者盤庚遷
殷民不適有居在位者胥動以浮言而諄復化誘如
父兄之語子弟言及斷棄用罰則稱高后及其祖父
以臨之可徵古民之畏鬼神過於教令矣
賊而蔽
李光地曰謂以煩文縟節相督責而昧於情理之宜
殷周之道不勝其敝
非殷周之道有敝也俗之敝立法以禁之而法之中
又生敝焉則終無以勝之矣
有忠利之教
上思利民忠也以忠於利民為教故入人深
事君大言入則望大利小言入則望小利故君子不以
小言受大禄不以大言受小禄
利者利於國利於民也事有大小而言隨之故所望
亦異所入者大言而君加以小禄則終不能行其言
而道有所屈矣故不可受而當引身以退其曰朝廷不
辭賤者百官隨分以效功不以大言受小禄者君子
為道而自重也
事君不下達
待君之求不自干進或因人以求進也
邇臣守和宰正百官大臣慮四方
侍御僕從朝夕君側必能可否相濟然後君德正宰
正百官則内治修大臣慮四方則外患弭宰非不慮
四方大臣非不各正其官屬也而職任所專則不可
混唐虞百揆亮采惠疇四岳賓諸侯成周一相治内
二相分陜盖古制如此
事君三違而不出竟則利禄也
去國無至於三之理盖諫謀屢不用也此謂羇旅之
臣必出境以明義若父母之邦則歸禄與政焉可也
君子不以辭盡人
人有虚言而無實用者又或訥於口而明於心皆不
得以辭盡之
天下有道則行有枝葉
行有枝葉如事父兄接賓旅睦親黨其儀節益詳也
惟有道時乃能然生民狹隘使民酷烈則救死而恐
不贍奚暇治禮義哉
是故君子於有喪者之側不能賻焉則不問其所費於
有病者之側不能饋焉則不問其所欲有客不能館則
不問其所舍
不能賻不能饋不能館而漫為是問是飾為枝葉之
言而聽者亦將薄之
君子淡以成小人甘以壞
水惟淡故味不變醴則甘而易敗也
是故君子與其有諾責也寧有已怨
初有怨而後解釋怨猶可已若負諾責則怨望無已
時
昔三代明王皆事天地之神明無非卜筮之用
雖圜丘方澤牛亦須卜故曰無非卜筮之用
不敢以其私䙝事上帝
大饗不問卜舊說專指季秋明堂之饗以事義揆之
惟圜丘方澤期日一定大司樂有明文若當冬夏日
至王喪未殯祭亦宜廢既殯則嗣王越紼而往故無
所用卜若四郊迎氣之日或王有微疾不能行禮
或期功重喪未殯不能致其誠壹則不宜以此而廢
郊必俟疾愈喪期少遠而後卜日所謂不敢以其私
䙝事上帝謂此類耳明堂大饗以季秋之月而無定
期禮宜卜日與祀五帝同羣言紛亂經傳無徵惟以
事理為衡以俟後之君子可也
不犯日月
李光地曰不犯日月恐是遭喪後當郊社常祭之日
自啟至反哭避此日非他祭卜日之謂也
諸侯非其國不以筮卜宅寢室
卜宅寢室主國卜之也客不筮恐人疑主國卜宅寢
室以處之所以愛敬客也卜重於筮注云不以筮恐
人疑卜之人轉不疑乎天子道以筮諸侯乃道以龜
乎天子不卜處大廟亦所至之國不卜耳
君子敬則用祭器是以不廢日月不違龜筮以敬事其
君長是以上不凟於民下不䙝於上
此人臣膳君之禮天子適諸侯或諸侯燕於諸臣之
家則用祭器卜日而請之春秋傳陳敬仲飲桓公酒
曰臣卜其晝盖古有此禮若天子諸侯禮朝聘之賓
雖用祭器而無卜日之禮且不宜曰以敬事其君長
禮記析疑卷三十二
