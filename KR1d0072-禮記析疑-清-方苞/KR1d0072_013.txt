禮記析疑卷十三
翰林院侍講銜方苞撰
内則
后王命冡宰降德于衆兆民
司徒掌邦教而内則使冢宰布之者冢宰掌王后之
内治六宫之陰禮王后世子之服羞故兆民之家禮
亦使布焉不曰敷教而曰降德者凡子婦孝敬之事
皆王后世子所躬行而以為民則者也
櫛縰筓總
朱軾曰以縰韜髮四周乃可豎其餘而盤之
斂枕簟
正晝長者或欲自偃息少壯則不得晝寢故晨興即
斂之
由命士以上父子皆異宫
子為命士則宜與父異宫以治公事僚屬朝夕講肄
於父起居之適親友之交必有閡也若父為命士則
子無為異宫設有子衆多安得每人别為之宫乎
昧爽而朝慈以旨甘日出而退各從其事日入而夕慈
以旨甘
此下乃凡為子婦者之通禮也若命士以上則同宫
者辨色而入君朝其自家出正當昧爽時宜先朝於
父母若父母未寤則問安否於御者而行羣子婦以
時進旨甘即異宫亦然退朝乃歸侍也凡耉老多好
早起若無子婦在旁則所求難致故初起必以雞鳴
為度
將衽長者奉席請何趾少者執牀與坐御者舉几
夜臥有常所有定向此晝臥也席與牀臥具也坐與
几備其時起坐而憑之也老者惟所便安臥起無常
故有此禮
斂席與簟縣衾篋枕斂簟而襡之
晝臥無常處故起則縣衾篋枕斂簟而襡之以是知
長者夜臥之枕簟無縣斂篋襡之法
朝夕恒食子婦佐餕
尸賓之食必侑朝夕恒食無所用侑子婦在旁時其
温凉節其多少皆所謂佐也
父没母存冢子御食羣子婦佐餕如初
冢婦不與者主饋也
進退周旋慎齊升降出入揖遊
尊者之側進退周旋固當慎齊至升降於階出入於
門或見同等而揖或從尊者而遊亦無在而不慎齊
也
寒不敢襲癢不敢搔
退襲而復進侍也不敢當父母姑舅之前而襲於癢
亦然
其無篚則皆坐
皆當作背坐當作立不相授器以遠嫌也若皆跪則
轉使迫而相向之久其義何居
男女不通衣裳
特言男女别於内外也寢席之類獨内外不通衣裳
則雖夫婦不通也
父母有婢子
婢子侍女也陳乾昔命其子使二婢子夾我朱軾
曰大夫二妾士一妾有定數外此曰婢
舅沒則姑老
疏舅沒姑未老則其婦不得專知家事與則字義不
協當以慶源輔氏不以年計之說為優舅沒則姑老
蓋使子專之而婦從其夫也先王之閑有家其嚴如
此况國政而可寄之婦人哉此古者冢宰攝政之制
所以非後世所能及也
子弟猶歸器衣服裘衾車馬則必獻其上而后敢服用
其次也若非所獻則不敢以入於宗子之門不敢以貴
富加於父兄宗族
上節適子庶子祗事宗子宗婦謂大宗也此别言子
弟者謂共祖禰以别於大宗也大宗宗子之家不敢
衆車徒以入而已器服車馬不先獻也若弟於適兄
諸子於世父則人有饋不敢私焉非所獻不敢以入
焉蓋恩近而義隆且同居未嘗異財也上節曰宗子
之家此曰宗子之門者同居而異宫故獨言門不敢
以貴富加於父兄宗族則大小宗之所同也蓋總結
二節之意
若富則具二牲獻其賢者於宗子夫婦皆齊而宗敬焉
終事而后敢私祭
適子庶子始為士大夫而欲致敬於大宗之祖廟則
必獻上牲於宗子使主其事而夫婦往助焉詩曰于
以奠之宗室牖下誰其尸之有齊季女蓋謂此也終
事而後私祭者以得致敬於大宗之祖廟為榮而歸
告其祖禰也若祖禰常祭已所得專不必告於宗子
知必適子庶子為大夫士者非大夫士則私家無廟
且具牲非庶人之事也不舉爵而曰富何也古之
仕者舍田祿君賜無由得富若舉大夫士則似中士
下士皆然曰富則知必命士以上矣知必始為大夫
士者如時祭皆然則歲得祭上祖與天子諸侯無異
且族大而有爵命者多會時祭宗子且日不暇給矣
疏謂事小宗子亦然非也大夫士祖禰之廟皆立
於宗子之家其祭本宗子主之無所為私祭也繼高
曾之宗子苟為庶人則自祭祖禰於寢不得上及高
曾也支子之為士大夫者有大勲勞而請於君乃得
干祫及其高祖則四時之祭不得干明矣且有君命
偶於祫及之則合祭於己所立祖禰之廟(大夫三廟亦立於繼)
(曾祖適子之家)而非於繼高祖之宗子家明矣又安有所謂
宗敬乎大宗之遠祖得祭而高祖不得祭何也大宗
之祖别子也非君之兄弟則有勲勞於國者故其廟
得不毁然亦惟子孫之冠者婚者告焉女子之將嫁
者教焉始為大夫士者得用牲而特祭焉其餘四時
常祭不敢干也
大夫燕食有膾無脯有脯無膾士不貳羹胾
當為燕居常食若燕饗備物以養賓無膾脯不兼羹
胾不貳之義下文所云自諸侯至於庶人無等謂羹
與食耳若膾胾之類則有等也疏謂燕食非朝夕常
食誤
羹食自諸侯以下至於庶人無等
貴賤之等辨於鼎簋之多少庶羞之有無至於羹食
則所用之物製作之方上下同之不容有異也
大夫無秩膳大夫七十而有閣
天子諸侯朝夕膳品有常大夫則惟所便七十而有
閣非秩膳也恐不時需食故庋置於其旁
天子之閣左達五右達五公侯伯於房中五大夫於閣
三士於坫一
疏以閣為庖廚所庋為三牲魚腊非也君子遠庖廚
未聞置正室之序外也蓋非朝夕常膳乃果蔬飴餌
脯醢之屬所以備不時之需耳據上文大夫七十而
有閣則士亦當然以文義測之似天子除中央正
室外自左右房達左右夾室皆有閣數各五諸侯則
於一房之中設五閣而不論左右大夫於房中設閣
三士設坫一承諸侯於房中之文皆設於房中也無
以見大夫之閣於夾室士之坫於室中也室中正寢
不宜庋食物注達夾室以最遠故云達
樂其心不違其志
統言之曰樂其心凡其心之所樂者必務稱也不違
其志則以心之偶發者言之
以付豚
注疏以前言豚若牂此獨言豚遂謂豚全羊解析非
也曰豚若牂或豚或牂也曰以付豚則牂可知矣如
曰以付豚若牂則豚牂共鼎之辭也先儒所以為是
說者謂牂為牡羊則其體大耳不知曰小鼎薌脯於
其中則羊亦以羔可知矣不曰羔而曰牂兼辨其牝
牡耳
深宫固門閽寺守之
内則后王命冢宰所降也故舉宫廷之制以示則焉
夫不在斂枕篋簟席襡器而藏之
斂枕篋與簟席襡䙝器而藏之也䙝器虎子之屬
夫婦之禮惟及七十同藏無間
及七十則無專妬之嫌故可同藏無間若夫年方盛
則宜御妾□以廣嗣續釋幽怨妻不得專寢也先王
制禮後宫進御之夕皆掌於内小臣而冢宰授以節
制雖天子不得專君不就后夫人之寢而后夫人各
以所當之夕進御於君之内寢則專妬害嗣之禍何
由而作哉
妾雖老年未滿五十必與五日之御將御者齊潄澣慎
衣服櫛縰筓總拂髦衿纓綦屨
媵妾將御恒情所用為燕私狎昵也而教之以齊所
以輯男女之邪心而使謹於禮也必如是然後内和
而家理
妻將生子及月辰居側室夫使人日再問之作而自問
之妻不敢見使姆衣服而對
將娠而夫婦異居夫不自問而使人問及作而自問
妻不敢見而使姆對所以彰羞惡之原存人道以别
於禽獸也男子不死於婦人之手婦人不死於男子
之手義亦如此君子之道造端乎夫婦盖主敬去私
謹微慎獨必始於此
詩負之
詩負謂以手維持而承奉之義長所以别於背負也
謂之負者子面嚮君而背負抱者之懷也於特牲饋
食禮詩懷亦可通不可以本於緯書而廢之
妻抱子出自房
房即側室於燕寢則為東房也妻得有其室故子生
於側室即於側室以子見妾不得有其室而綂於妻
故見子於妻之燕寢夫及女君臨視焉以夫就妾子
於側室則與妻無别也
子師辯告諸婦諸母名
注謂後告諸母欲名成於尊者迂晦難通命士以上
父子異宫而必同都宫諸婦盖子之期親同在都宫
内者諸母則或異居故告先近而後及遠耳
宰告閭史閭史書為二其一藏諸閭府其一獻諸州史
州史獻諸州伯州伯命藏諸州府
周官鄉遂無府史胥徒而此記有閭史州史何也二
十五家不應别設史閭史即閭胥也其職聚衆庶既
比則讀法書其敬敏任䘏者則兼掌史事可知矣州
史必州長班序屬吏而使典司焉者故府史胥徒之
數不見於周官
世子生則君沐浴朝服夫人亦如之皆立于阼階西鄉
世婦抱子升自西階君名之乃降適子庶子見於外寢
撫其首咳而名之禮帥初無辭
士大夫名子有辭而君無辭何也辭即欽有帥記有
成之謂也家人情親而事近故夫婦以相勖世子之
事守大矣君不得以欽有帥命夫人夫人亦不敢以
記有成答君也命世子無辭則適子庶子不得有辭
此禮之所以曲當也君之燕寢對夫人正寢稱外
非對側室稱外也觀此則世子見於路寢明矣盖國
君尊以子見而就夫人之内寢於義未安故世子以
外皆見於外寢先儒謂庶子實見於側室以與世子
之弟連文故曰見於外寢記禮者不宜鹵莽滅裂至
此
公庶子生就側室
䟽謂公見庶子於側室據此不知此言庶子就側室
而生非謂公就側室以見子也大夫尚不可就側室以
見庶子而見於妻之内寢况國君而就妾子於側室
乎上文庶子見於外寢下文又曰其母沐浴朝服見
於君則見於外寢明矣若在側室則何為朝服乎
庶人無側室者及月辰夫出居羣室其問之也與子見
父之禮無以異也
禮不下庶人而夫婦之禮則與士大夫同盖必閨門
有禮而後三族和非然則婦始勃豀家人詬誶其流
不可禦矣先王之所以一道德而同風俗恃有此也
祖亦名之禮如子見父無辭
曰祖亦名之者謂父既名子以見於祖祖因以命之
也夫婦名子既有辭祖不復申之故無辭禮如子見
父謂姆相及執子之右手咳而名之也家統於尊而
孫之名不主於祖何也相戒勉以教子夫婦為切又
恐子孫衆多不敢以煩尊者公庶子使有司名亦此
義也且舅姑不必並存設舅以欽有帥命而婦獨置
對不可也子婦各置對而别為禮辭無謂也即舅姑
並存必舅姑别為禮辭以命子婦而後子婦交相命
亦無謂此先王制禮所以曲當人情也
冡子未食而見必執其右手適子庶子已食而見必循
其首
未食未朝食也盖見子而後與后夫人禮食也適子
則王后君夫人各朝食而後見子不舉禮食所以别
於世子也禮食為見子也未見子而先與后夫人禮
食非義所安
十年出就外傅居宿於外
始十歲居宿即於外而臨以師傅視聽言動無由接於
非禮養德養身之要也
衣不帛襦袴
非為太温也自孩提至毁齒或以帛為之及就外傅
則宜示以素樸俾無紛華之慕
禮帥初
帥初謂帥循古先相承出就外傅之禮而不敢變易
弟子職所載是也疏謂帥循初日所為義無所著陳
氏集說謂初教之方則書計幼儀非禮帥初之謂也
前記適子庶子見於外寢禮帥初亦謂帥循古先相
承衆子見父之禮疏謂帥循世子見於路寢之禮非
也適子庶子之見事事與世子懸殊而謂帥世子見
之禮可乎
請肄簡諒
請肄業則授以篇章而不煩教以語言必信蓋所肄
者簡則誦數歷久而不忘所以為精知之本也所主
者諒則言動不欺其本志所以為力行之本也
孫友視志
友以明道輔仁故志常以友而定友之性資學行高
下大小不一視其所順之友則可以知其志矣
方物出謀發慮
方與義以方外伺義蓋有物必有則其理一定不易
而又隨時異形必遇物而以此方之然後不踰矩也
方物而出謀乃無過計方物而發慮乃無邪心
禮記析疑卷十三
