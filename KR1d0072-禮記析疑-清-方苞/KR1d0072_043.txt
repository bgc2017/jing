禮記析疑卷四十四
翰林院侍講銜方苞撰
鄉飲酒義
鄭注鄉大夫飲國中賢者鄉宜作卿周官鄉大夫興
賢能之後退以鄉射之禮五物詢衆庶乃所以終前
事為後舉張本不得為飲國中賢者尹吉甫飲御諸
友而張仲在焉公父文伯飲南宫敬叔酒以路堵父
為客是為卿大夫飲國中賢者所以别為一禮也
不慢不争則遠於鬭辨矣不鬭辨則無暴亂之禍矣
古者祭祀鄉射皆獻酬交錯俾族姻鄉黨時時聚會
以通其歡忻則争慢無由生而鬭辨自遠矣末世暴
亂之興皆由於鬭辨然後知先王之禮乃所以消禍
於無形也
故聖人制之以道鄉人士君子
士君子秀民也鄉人兼樸者而言也聖人制此禮所
以開導鄉人之秀者樸者使觀感而興於行也秀者
見禮則樸者慕矣故聖人制之句
賓主象天地也介僎象隂陽也
賓以義立主人以仁接故以象天地之對待介以輔
賓僎輔主人故以象隂陽之流通
讓之三也象月之三日而成魄也
月行正當日下則明掩而為晦漸遠則明生是月與
日相讓而後明生也明生而後魄可見故曰三日而
成魄朱子以䟽義為非但以既望而生魄為義不當
曰三日而成李光地曰歷家以朔及前後二日為
食限此時月切於日渾然是魄所謂三日成魄也謂
之讓者朱子觧月幾望為隂盛亢陽則成魄非讓乎
禮以體長幼曰德
鄉飲酒之禮衆賓衆子弟壹以齒為序而不論其身
與父兄之爵等則少者或以為屈而老者亦為之不
安賓介與衆賓壹以德行道藝為凖並不論其齒之
少長則立於階下者或不能平而席於堂上者亦為
之不適聖人制禮使與於斯者各自體認其為長為
幼之道知尚齒貴德並行而不相悖乃天理之自然
人心之同然事習而心安故謂之德也
故曰古之學術道者將以得身也
鄉飲酒之禮凡在列者皆士也農工商不與焉故專
以學術道者為言不惟賓介三賓以德行道藝為衆
所推是謂得身凡與於斯禮者有所觀感興起皆以
求得其身也
鄉飲酒之禮六十者坐五十者立侍以聽政役所以明
尊長也六十者三豆七十者四豆八十者五豆九十者
六豆所以明養老也民知尊長養老而后乃能入孝弟
民入孝弟出尊長養老而后成教成教而后國可安也
君子之所謂孝者非家至而日見之也合諸鄉射教
之鄉飲酒之禮而孝弟之行立矣
此節為黨正属民飲酒以正齒位之禮無疑但宜退
置篇末則節次分明而義意相貫盖鄉飲酒之為國
政者鄉大夫興賢能一也州長習射謂之鄉射而興
賢能之後亦用此禮以詢衆庶二也黨正正齒位三
也自萹首至故曰吾觀於鄉而知王道之易易專言
興賢能之禮一人之所記也鄉射有賓無介則黨正
之正齒位及蜡飲可知矣自鄉飲酒之義至禮之大
參又一人所記也其釋賓主介僎位鄉與前記有同
有異則非前人所記明矣此節則因興賢能而及正
齒位又曰合諸鄉射所以補前記之闕也或即前人
所記或出一人皆不可知然必如是而後鄉飲酒之
施於國政者備若卿大夫飲同官及國中賢者則私
家之事又别無異義故弗之及耳前因三賓而推
之國立三卿以為政教之本此因養老而合諸鄉射
以為教成國安之本辭意相應似出一人之手豈編
次者誤置於前或簡錯與儕伍之長尚宜尊而况
天顯之義乎他人之老尚宜養而况生我之恩乎鄉
大夫州長黨正在民上者猶且尊養其所治之民而
况父母諸父諸兄為已所怙恃承奉少小保抱相攜
持者乎故必知尊長養老而後能設誠於孝弟也
野人椎魯與父兄耦居雜處或至勃谿見上之人尊
長養老則孝弟之心油然而生矣
一人揚觶乃立司正焉
李光地曰一人揚觶在未歌之前立司正在既歌之
後記者以類相從故連言之
賓酬主人主人酬介介酬衆賓少長以齒終於沃洗者
焉
李光地曰旅酬畢後使二人舉觶賓介主僎徹俎降
脱屨升堂行無算爵少長以齒終於沃洗者在無算
爵節内鄉飲酒記所謂主人之贊者不與無算爵然後
與是也本二節而記者一之疏云因旅酬遂連言無
算爵見無不周徧
鄉飲酒之義
此下乃别一人所記其中有前記所未備者故後儒
並存之疏謂覆明上記之意非也
主人者造之産萬物者也
造造於東方也主人之造於東方以主人養賓亦有
産物之義也非造作飲食之謂
禮記析疑卷四十四
