禮記析疑卷二十
翰林院侍講銜方苞撰
樂記
先儒以為公孫尼子所論譔然於荀子論樂篇所取
過半頗有刪易且不循其節次而分剟以他從則為
漢初所采集審矣自史記以前文有篇法者惟三傳
國語國策其他諸子陳義指事意至言從多不可求
以篇法况捃摭衆說乎離為十一篇而以意名之是
以義不安名不當也劉向别錄具其名不識作記時
故有名或向為之名也
聲相應故生變變成方謂之音比音而樂之及干戚羽
旄謂之樂
凡人出言或通情款或道事故其辭意未有不首尾
相應者辭意相應則其聲之或高或下或疾或徐自
然而變者可次以宫商而為之節族即詩歌曲調之
所由成故曰變成方謂之音也然後以金石絲竹匏
土草木比附詩歌之音以為樂章而兼配以文武之
舞乃謂之樂
樂者音之所由生也
當作音者樂之所由生也與上下文意義始貫
六者非性也感於物而后動
感物而動性之欲也非人生而静之初矣故曰非性
是故先王慎所以感之者
心之感而形於聲人所同也而所感之善惡則異感
之以正則善心生所謂莫不和敬莫不和順莫不和
親是也感之者不正則樂心喜心愛心專趨於流蕩
淫汚哀心怒心亦發於邪辟暴亂故所以感之者不
可以不慎也凡人之情怒起於惡欲生於愛惟敬心
則有補於天性有益於人事而於樂聲則難為感故
聖人為雅頌之音以導之所以感其敬心也敬心作
則懼心生而五心之感咸得其正矣
所以同民心而出治道也
治民之道有禮樂政刑然後能載之而出
凡音者生人心者也情動於中故形於聲聲成文謂之
音是故治世之音安以樂其政和亂世之音怨以怒其
政乖亡國之音哀以思其民困聲音之道與政通矣
篇首凡音之起由人心生也言心感於物而聲以之
生也就一人一事而分言之也此節凡音者生人心
者也言政感人心而音以之變也合一世一國而統
言之也政和則人心安樂而音隨之政乖則人心怨
怒哀思而音亦隨之故曰聲音之道與政通非政乖
之極不至於亡國故直言民困不復言政乖也怨
以怒猶冀君之一寤政之一改也哀則絶望於是矣
故惟追思治世之民沐浴於先王之德教者蓋困極
而不可奈何曹檜之風是也
五者皆亂迭相陵謂之慢如此則國之滅亡無日矣
必君臣民事物皆失其道然後五音迭相陵故可决
其滅亡無日也
凡音者生於人心者也樂者通倫理者也是故知聲而
不知音者禽獸是也知音而不知樂者衆庶是也唯君
子為能知樂是故審聲以知音審音以知樂審樂以知
政而治道備矣是故不知聲者不可與言音不知音者
不可與言樂知樂則幾於禮矣禮樂皆得謂之有德德
者得也
倫者宫商角徵羽清濁大小之倫也理者君臣民事
物得失盛衰之理也生於人心者無定而列於倫理
者有常故必取其聲之和者以播之樂器然後合於
倫理而為雅樂也惟有倫理故審之可以知政得之
可以兼禮君子所用以成德莫要於此或曰親疎
貴賤長幼男女之理皆形見於樂故曰樂者通倫理
者也
鐘鼓干戚所以和安樂也
人當安樂之時而無以和之則荒縱慢易之情生以
樂和之周子所謂淡則欲心平和則躁心釋也
四達而不悖
謂四者之理交相通達而無悖於人情也止就禮樂
政刑言尚未及民不違悖觀下文則王道備矣可見
樂文同則上下和矣
自朝廷邦國以及閨門鄉黨皆用雅樂所謂樂文同
也故正聲感人而順氣應焉若雜以姦聲淫樂則𨗳
欲增悲而失其和矣
樂由中出故静
琴瑟簫笛苟得其傳即能使聽者心静况雅頌德音
乎觀煩手淫聲慆堙心耳則知太音希聲之静矣由
其出於心之和平淡泊故也
合父子之親明長幼之序以敬四海之内天子如此則
禮行矣
合父子之親明長幼之序宇宙之達禮也然必能敬
四海之内然後儀則可以使民觀感政教足以達其
分願不如是則禮不行以敬四海之内者明於天
叙天秩乃天子與下民所共禀承必克綏厥猷俾四
海之内咸得其恒性而後無負於君師之責也
和故百物不失
樂者天地之和言氣化也故曰百物皆化大樂與天
地同和言人事也故曰百物不失言不失其性也
明則有禮樂幽則有鬼神如此則四海之内合敬同愛
矣
人之所以不能合敬同愛者以教化不行而隂陽氣
駮所生多乖戾之人也明則有禮樂幽則有鬼神理
本一貫故禮樂之用能行乎隂陽而通乎鬼神聖人
以節與和者著為教化而氣感隂陽所以陶冶而成
之者無不粹美此四海之内所以合敬同愛也
禮樂之情同故明王以相沿也故事與時並名與功偕
和與節愛與敬禮樂之情也事與時並名與功偕禮
樂之文也惟情相沿故文不必相襲也禮樂之情
同非謂禮與樂之情同也五帝不相沿禮三王不相
沿樂而節以合敬和以合愛之情同故明王以此相
沿
過作則暴
不咸不容感以生疾所謂過作則暴也
論倫無患樂之情也
論即雅頌之樂章也無患者辭義純粹而無疵也倫
謂律吕之條理也無患者宫羽克諧而不相奪也此
作樂之實理故曰樂之情
其治辯者其禮具
如夏殷以前喪服則上下各以其親婚姻則族盡不
復相避至周公辯之而後具是禮也
禮粗則偏矣
禮之常如曲禮少儀所以事父兄君長之禮無微不
達使稍有疎略則於其本然之體當然之則不能合
矣禮之變如曾子所問並遭君與父母之喪或在君
所或歸於家或私事畢而後之公或公事畢而後治
私其間先後緩急之節毫釐不失然後動而處其中
凡禮之參差交會處皆然觀此則知稍粗必偏矣
樂者敦和率神而從天禮者别宜居鬼而從地
敦和則人心國政皆得其平而率神其大者也别宜
則兆民百物皆得其所而居鬼其大者也神者天地
之氣化樂達天地之和則氣化之行順而不愆如有
以率之也居鬼者廟社壇兆各有其方也
禮樂明備天地官矣
官者得其職也大人舉禮樂以明天地之序達天地
之和則四時順序三辰不忒而天得其職矣河嶽奠
安品物暢遂而地得其職矣
動静有常小大殊矣
天地萬物動静有常而小大之事法之其作動也其
止静也禮樂之限節政事之張弛以至於日用飲食
一動一静莫不有自然之理皆所以象天地萬物動
静之有常也殊謂動静異宜非謂小與大殊
樂著太始而禮居成物
史記引古樂書語聖人知天識地之别故從有以至
未有以得細若氣微若聲聖人因神而存之雖妙必
效情有者天地之形也未有者天地之神所謂太始
也著者因六律五聲而發著神之存情之效也居成
物者因已成之物而措置之也君臣父子物之已成
者也而制禮以明其分誼聯其恩愛所以居之也
尊者置之上卑者置之下所謂居成物也
著不息者天也著不動者地也一動一靜者天地之間
也故聖人曰禮樂云
天地之間一動一静往來而不窮者隂陽鬼神而已
而禮樂能行乎隂陽而通乎鬼神故聖人所以贊化
育者必曰禮樂也
大章章之也咸池備矣
二句辭意以倒轉而相承蓋黃帝之咸池德巳備矣
至堯又大而章之也
教不時則傷世
古聖人之於民也自能食能言以至入小學大學苟
其聰明志力之所及則教之如不逮焉恐後其時而
不能補則性命之理虧也一人之教失其時則其人
不成而有傷矣失教者多則世為之傷矣古者田事
既畢入學四十五日農工商賈之子弟無不與焉蓋
惟恐失其時也後世小學不行雖或長而聞道其容
貌辭氣之安肌膚筋骸之固則有不能強者教與學
之不時其弊如此况蕩然無所謂教與學哉
壹獻之禮賓主百拜
賓介主人獻酢相酬之拜有數而合衆賓衆兄弟子
姓之旅酬則略計必百拜矣獻酬交錯以次而徧故
終日飲酒而不得醉也
禮者所以綴淫也
淫過也舞者有行綴則不可妄動猶禮節之不可過
也
哀樂之分皆以禮終
哀之分以禮終則適至其分而可以節樂之分以禮
終則少過其分而即為流
夫民有血氣心知之性而無哀樂喜怒之常應感起物
而動然後心術形焉是故志微噍殺之音作而民思憂
嘽諧慢易繁文簡節之音作而民康樂粗厲猛起奮末
廣賁之音作而民剛毅廉直勁正莊誠之音作而民肅
敬寬裕肉好順成和動之音作而民慈愛流辟邪散狄
成滌濫之音作而民淫亂
有血氣心知之性故易感無喜怒哀樂之常故感之
者不同則其心亦異正聲雅樂善物也姦聲淫樂惡
物也以善物感之則應而動者其心術必形於善以
惡物感之則應而動者其心術必形於惡起物興起
於物也志微噍殺之類所以感也思憂之類心術之
所形也劉氏謂此申言篇首音之生本在人心之感
於物也一條之義又謂樂作而有志微噍殺之音則
民心之哀思憂愁可知皆非也篇首言音之生由人
心之感於物此六節言樂之作又能感人心而使之
各以類應也故下文言先王之有樂教取其和聲以
厚民德又言禮慝樂淫則滅和平之德意義蓋相承
心感物而動各有所之猶路之條分也疏以前
數事屬君心國政後數字屬樂音觀嘽諧慢易一條
則知其不可通若君心國政而慢易則萬事隳壊民
窮於無告矣尚得康樂乎惟樂音則慢可謂遲緩易
可謂顯亮
是故先王本之情性稽之度數制之禮義合生氣之和
道五常之行使之陽而不散隂而不密剛氣不怒柔氣
不懾四暢交於中而發作於外皆安其位而不相奪也
然後立之學等廣其節奏省其文采以繩德厚律小大之
稱比終始之序以象事行使親疎貴賤長幼男女之理
皆形見於樂故曰樂觀其深矣
音之感人如此故先王作樂必本之情性以建中和
之極然後稽之度數而寓禮義於其中以合造化之
和氣著生民之常德然後其聲為正聲樂為和樂以
之教人可檢束其德性也所以然者樂之小大終始
皆象人之行事親疏貴賤長幼男女之理皆形見於
此故聽之者心術形於正而不及於邪先王所以感
人心而天下和平者於樂可以觀其深矣制之禮
義謂聲音中倫次如宫商角徵羽象君臣民事物以
次降殺而不可相陵之類陽而不散四句皆言聲
律之節奏分際非以天地人心言也其音之乍發也
如陽之動而既往而仍留未嘗散也其音之暫止也
如隂之静而應節則復作不終密也音之宏厲者其
氣剛而不至過暴也音之幼妙者其氣柔而不至中
竭也交於中者律之諧乎聲者也作於外者聲之達
於器者也作樂之始以度數禮義劑其隂陽剛柔之
分而無不調所謂四暢交於中也是内之安其位而
不相奪也由是聲之發也無少乖戾焉是外之安其
位而不相奪也廣其節奏如自一成而九成也歌
咏其聲則有文舞動其容則有采
慢易以犯節流湎以忘本
音之遲重以赴節也若煩手趨數必慢易而犯其節
矣音之平中以貴本也若狄成滌濫則流湎而忘其
本矣哀而不莊以下皆以樂言不兼禮故以其聲
貫之如孔子贊易稱蓍龜而所言皆蓍也
凡姦聲感人而逆氣應之逆氣成象而淫樂興焉正聲
感人而順氣應之順氣成象而和樂興焉
鄭衛之風姦聲也聞之者不覺好濫趨數所謂逆氣
應之也一國若狂則逆氣成象而淫樂必興矣二南
之風正聲也聞之者皆思秉禮度義所謂順氣應之
也上下清明則順氣成象而和樂必興矣
是故君子反情以和其志比類以成其行姦聲亂色不
留聰明淫樂慝禮不接心術惰慢邪僻之氣不設於身
體使耳目鼻口心知百體皆由順正以行其義
此承上文言萬物之理各以類相動君子欲興和樂
以導民必先使一身之内有順氣而無逆氣然後能
辨正聲興和樂以移風易俗下節所陳是也陳氏集
說此學者修身之法與上下文意義不貫荀卿曰
一出焉一入焉塗巷之人也故必比類乃可以成其
行
周還象風雨
方氏曰周旋者樂之節似與終始象四時無别蓋人
聲絲竹之相比歌聲舞節之相會如風雨相依以為
作止也
五色成文而不亂
干戚羽毛旌題服物雜用五色各成文理
百度得數而有常
屈伸俯仰綴兆舒疾之度皆有數以紀之或曰度
十二律之尺度也數黃鐘八十一分宫聲八十一之
類是也凡樂器皆凖十二律尺度故曰百度凡樂器
之度皆以十二律五聲之數紀之故曰得數而有常
故樂行而倫清
親疏貴賤長幼男女之理皆形見於樂故樂行而倫
清
德者性之端也
五常之德性之發見者也性渾然中涵有五德而其
端倪始可見故曰性之端
三者本於心然後樂器從之
謂德本於心可也謂性本於心可乎且既曰本於心
則德與性為二而不可云三王氏之說非也
是故情深而文明氣盛而化神
情深文明作樂之事氣盛化神用樂之效氣盛如莊
子所稱在谷滿谷在阬滿阬塗郤守神以物為量是
也化神如周官大司樂所稱致天神地示人鬼五土
之物及此記所陳天地訢合煦嫗覆育萬物樂在宗
廟族黨鄉里閨門聽者莫不和敬莫不和順莫不和
親是也
和順積中而英華發外惟樂不可以為偽
情之深氣之盛和順積中也文之明化之神英華發
外也非情深文不能明非氣盛化不能神故惟樂不
可以為偽
聲者樂之象也
姦聲正聲感人氣皆應以成象故曰聲者樂之象君
子所樂其順而成象者也或曰清明象天廣大象
地故聲可以言象
再始以著往復亂以飭歸
一成有一成之始再始所以著前奏之既往而不相
混也一成有一成之亂復亂所以示每奏之有歸而
謹其終也舊說專以舞言似未安
奮疾而不拔
樂重在聲故論樂多主聲奮疾而不拔於聲亦然舊
說專屬舞亦未安
備舉其道不私其欲
備舉其道廣樂以成其教也不私其欲聞者皆得以
蕩滌邪穢也即下文君子好善小人聽過之事
是故情見而義立
樂在宗廟之中君臣上下同聽之則莫不和敬在閨
門之内父子兄弟同聽之則莫不和親所謂情見而
義立也感於樂則人之情見事之義立和敬和親情
見也而君臣上下父子兄弟之義由是而立矣
小人以聽過
樂在宗廟之中聽者莫不勸於和敬則慆慢者亦自
覺其不類矣族長鄉里之中聽者莫不勸於和順則
悖慠為患者必自覺其取憎矣閨門之内聽者莫不
勸於和親則乖戾勃豀者亦自覺其不情矣雖閒居
習於作非而對衆不能無怍即過此以往未必能改
而當其時必有動於心馴習既久則自易其惡者必
多矣故曰生民之道樂為大也
所謂大輅者天子之車也龍旂九旒天子之旌也青黑
緣者天子之寳龜也從之以牛羊之羣則所以贈諸侯
也
疑是明堂位錯簡
樂也者情之不可變者也
情情實也揖讓征誅與夫功德淺深之情實不可變
也
窮本知變樂之情也
窮本究其聲之感物而動者知變知律吕宫商之變
也
著誠去偽禮之經也
喪禮有輕重久暫豈惟責其誠於重者久者亦以去
其偽於輕者暫者也賓禮有隆殺疎數豈惟效其誠
於隆者數者亦以去其偽於殺者疎者也故老莊偽
禮告子外義賊民禍世酷於申韓
凝是精粗之體
道體之精者存乎中和敬順位育參贊之微惟致禮
致樂乃能凝之於性命之中道體之粗者見於日用
飲食往來酬酢之迹惟禮具樂行乃能凝之於事為
之際故大人舉禮樂然後人紀有節而天地將為昭
也
君子於是語於是道古
語謂樂之倫理皆禮義所寓可講議也道古謂古聖
王之功德事行於是可稱述也
獶雜子女不知父子
自周以前雖桀紂之亂未聞有女樂以昭德象功無
緣使女婦參其間也自鄭衛之風作則所歌者本男
女淫辟之事此女樂所由興也自是見於經傳者齊
人歸女樂鄭賂晉以女樂二八屈原九歌姱女娼兮
容與娼女獶雜則必有父子聚麀而不自知者矣孔
子論為邦首放鄭聲不使接於耳目也
民有德而五榖昌疾疢不作而無妖祥
自春秋以前經傳所載民之死於兵革者甚少即困
於饑饉者亦小且希以先王之政教未盡亡而民鮮
悖德也自戰國秦漢以後兵戈屠戮饑饉連延民之
死者動數十百萬亂之生也動數百年以民多無德
也而民之無德由於政教之不行政教之不行由於
君心之多欲故文侯問樂而子夏言五榖之昌疾疢
妖祥之息皆由於民之有德使文侯能職思其由則
自知溺音之不可好矣其曰君好之則臣為之上行
之則民從之正為此也
克明克類
克類者明之極也謂能盡其義類也世有明於此事
而不明於彼事者不能盡其義類故也傳曰勤施無
私曰類惟能盡事物之義類乃能勤施無私
克順克比
克順不逆於民心也克比使民皆親比於上也或曰
克順能使民從上之教也克比能使民自相親比也
鄭音好濫淫志宋音燕女溺志衞音趨數煩志齊音傲
辟喬志
據此則宋自有風而所傳惟頌豈諸侯於魯宋觀禮
故其君臣不肯以怨刺之風謠達於周大師而惟好
溺音者傳其曲調與衞與齊之詩不獨淫於色且逆
於倫其文顯著故兼舉其趨數傲辟以為戒而總之
曰淫於色而害於德也
為人君者謹其所好惡而已矣
文侯已自言好鄭衞之音故正告之使知臣且為之
以蠱其心民且從之以敗其俗一國若狂政散民流
而不可止也引詩而易牖為誘謂不宜誘民於淫辟
也
此六者德音之音也
獨以六者為德肯之音以其為古帝王始作之樂器
而鄭衞之音無所用此也後言鐘磬絲竹鼔鼙而不
及土木二音者以二音質樸不能感人心而使有所
思也
鼓鼙之聲讙讙以立動動以進衆
周官大司馬仲冬教大閱中軍以鼙令鼓鼓人皆三
鼓故曰讙以立動動以進衆
君子之聽音非聽其鏗鏘而已也彼亦有所合之也
卜子在聖門不過文學之科曾子且罪以不能推崇
夫子之道然觀其對文侯則春秋中國僑羊舌肸無
此語言氣象也文侯自言聽古樂則惟恐卧而正告
以古樂和正以廣文武具備可以修身及家均平天
下受祉於上帝施及於子孫文侯自言聽鄭衞之音
則不知倦而正告以是謂溺音推其害至于父子聚
麀人紀無存臣民殉欲國維盡喪故為人君者不可
不謹其好惡言德音所由興則推本於天地之順四
時之當五榖之昌疾疢妖祥之不作而皆由於民之
有德言聽音之有所合則示以欲正朝廷不可無志
義之臣欲保衆庶不可無畜聚之臣四方有事不可
無立武進衆之臣封疆有故不可無守死捍患之臣
使人君而少知義理必當怵然為戒慎德求賢日夜
勞來其民之不暇而暇為溺音之好乎此與孟子好
貨好色之對異道而同歸皆引君當道志仁之義也
管夷吾自溺於三歸故任其君好内以蓄禍曾西羞
與為伍豈虚語哉所思者五臣而立武進衆死封
疆居其三以春秋之末列國分爭魏初立國偪介強
鄰所最急者莫如武守故導之以所明也人非財不
聚故思畜聚之臣然非有志義之臣則上無以正君
德下無以為民依即子貢問政孔子告以足食足兵
民信之義也金石匏竹非修禮合樂無所用之琴瑟
則無時而不在御人君能時思志義之臣則放心邪
氣不覺其日消矣無信則兵食雖足而民不能立臣
無志義則府庫之財亦不可託而况封疆之守三軍
之命哉聖賢之言本末該貫根極義理而未嘗不切
於時勢孰謂其迂闊哉
聲淫及商何也對曰非武音也子曰若非武音則何音
也對曰有司失其傳也
舊說以貪商為義則必樂章之辭意有近焉而後解
者妄傳之大武之樂章具見周頌與春秋傳所稱無
是也盖淫者過也商者殺伐之聲祭祀不用(大司樂用宫角)
(徵羽而無商朱子謂無商調非無商聲)而舞大武之時樂音之應詩歌
者或過而入於商聲商調必有司失其傳授耳
敢問遲之遲而又久何也
賈言戒備之久既已聞命而又發問則所疑乃六成
復綴之後遲之又久而後退也蓋至二成滅商之事
已畢三成以下則歸而敷政施教之事故孔子歷序
至豐以後諸大政而曰如此則周道四達禮樂交通
則夫武之遲久不亦宜乎其遲之又久正以俟周道之
達且通也安得仍以舞者未出以前戒備之久為義乎
久立於綴以待諸侯之至也
如謂武王伐紂待諸侯之至則不宜倒序於分夾而
進事蚤濟也之下按武成王來自商至於豐乃偃武
修文丁未祀於周廟來相祀者不過邦甸侯衞至大
誥武成然後庶邦冢君暨百工受命於周則必六成
而南又久立於綴象既告武成而待庶邦冡君之至
也蓋南國是疆必待諸侯皆至而後制可定周召分
陜必待諸侯皆至而後事可命祀乎明堂朝覲耕耤
大射養老必待諸侯皆至而後可使之觀禮事之實
言之序本自顯明無可疑者
使之行商容而復其位
行商容者使西歸於周也使箕子行之者以類相招
而不敢迫也
理發諸外而民莫不承順
禮者理之不可易者也以理之不可易者施諸事為
是以莫不承應即下記所云舉而措諸天下者是也
故禮主其減樂主其盈
凡禮之行皆是逐節自收斂故曰主其減樂則動盪
而出故曰主其盈
禮减而進以進為文樂盈而反以反為文
禮之行也少者賤者必深自抑下老者貴者亦致其
嚴恭蓋主於減也然抑下而無不展之儀嚴恭而有
必要之節禮之減而進也由是卑者志事必達尊者
德譽愈光禮之得其報也禮以進為文易見而樂以
反為文難明蓋物相雜曰文色相問曰文五聲之大
小相成八音之作止遞代人聲之欲往而留舞節之
奮疾不拔皆樂之以反為文也
使其文足論而不息
文謂樂章也兩漢郊廟樂章音節近古而意義無可
推尋魏晉以下益不足觀惟二南之風二雅之正商
周之頌其所以修身及家均平天下者古聖昔賢稱
引詠嘆老師宿儒詁釋闡明二千餘年其藴終不能
盡是之謂足論而不息也輯此記者漢儒也智不足
以及此必七十子所傳述也
故樂者審一以定和比物以飾節
一者中聲也審得中聲乃可以定其和物者事也樂
必比附於郊廟射鄉食饗之事而因以飾其節也
故樂者天地之命中和之紀人情之所不能免也
人情發於聲音形於動静既不能免非以正聲雅樂
達天地之命存中和之紀則必為姦聲溺音之所誘
而入於邪辟矣
寬而静柔而正者宜歌頌廣大而静疏達而信者宜歌
大雅恭儉而好禮者宜歌小雅正直而静廉而謙者宜
歌風
雅頌正始之風性與之宜者皆曰静蓋樂由中出者
本静故歌者非静不能直已以畜其德而合德音之
致也
肆直而慈愛者宜歌商温良而能斷者宜歌齊
肆直者質本能斷以慈愛或有所牽明乎商則能以
勇决之温良者質本能讓以能斷或有所執明乎齊
則能以義裁之
夫歌者直已而陳德也動己而天地應焉四時和焉星
辰理焉萬物育焉
必洗濯其心内無不直然後歌咏以陳古人之德則
動於己而天地萬物無不應也孔子習琴操則見
文王使他人習之自不能見故非直已不能陳德也
禮記析疑卷二十
