禮記析疑卷二
翰林院侍講銜方苞撰
曲禮下
士不名家相長妾
曰長妾則不辨其有子與否以積勞績故異其禮
去國三世爵禄有列於朝出入有詔於國若兄弟宗族
猶存則反告於宗後去國三世爵禄無列於朝出入無
詔於國唯興之日從新國之法
陳氏集說謂去國三世之久在来出入他國仍告於
本國之君亦不勝其擾矣蓋即出入於本國也其暫
歸入也旋反出也爵禄無列於朝則惟告於宗後不
敢復告君矣
無田禄者不設祭器
注疏諸侯大夫非四命無田禄不得造祭器非也諸
侯之國命大夫不常有皆不得造又將誰假乎况士
寓祭器於士則士亦得造矣孟子曰惟士無田則亦
不祭又曰卿以下必有圭田蓋以田之有無為斷若
下士與庶人在官者有禄而無田則第以養器設薦
耳
大夫士去國踰竟為壇位鄉國而哭素衣素裳素冠徹
緣鞮屨素簚乘髦馬不蚤鬋不祭食不說人以無罪婦
人不當御三月而復服
注謂三月一時天氣變可以遂去疏謂事事反還吉
禮而後去又云大夫待放三年得玦乃去從郊至竟
三月乃行皆非也經言踰竟則已出其畿疆矣於踰
竟後始言為壇而哭變用喪禮則哭後即行至所之
之國計數三月而後復常明矣
大夫士見於國君君若勞之則還辟再拜稽首君若迎
拜則還辟不敢答拜
注疏並以聘禮詁但事序既倒辭意難明且首節視
聘禮又多還辟之節疑别言見本國君之禮次節乃
聘使初至主君迎拜之禮也大夫士或始受爵或承王
事逹邦交踰時而反或以喪疾久不見君而君勞之
故旋辟示不敢當而稽首以拜君之勞若聘禮主君
勞客則一定儀節不宜曰若
凡非弔喪非見國君無不答拜者
弔喪不答主人之拜所以體孝子哀敬之心痛深事
劇不敢更與為賓主之禮以擾混之也
士飲酒不樂
國君祭事尚不縣則士不御琴瑟不必言矣士無故
不去琴瑟乃以絃歌肄業及之未聞禮飲而以琴瑟
娱賓也蓋歲凶為時久長或門内嘉慶族姻招延飲
酒必不可禁但不得以為歡樂而遂忘憂恤耳
臨諸侯畛於鬼神曰有天王某甫
鬼神非獨百辟卿士也五嶽視三公四凟視諸侯故
魯語曰山川之靈足以紀綱天下其守為神社稷之
守為公侯皆屬於王者先王制禮辨等稱物雖鬼神
亦受紀焉故天地祖宗日月先古聖帝明王而外王
不稱名曰某甫以接之自唐以後有天下者自惟德
不足以配天地故於社稷嶽凟並自降抑而稱名亦
不得以非禮相譏也
天子未除喪曰予小子生名之死亦名之
記多據春秋所書以為典法此即據王猛生卒皆稱
名而與成君異也
天子建天官先六大曰大宰大宗大史大祝大士大卜
典司六典天子之五官曰司徒司馬司空司士司寇典
司五衆
五官與周官同獨無宗伯蓋大宗以下五職皆周官
宗伯之屬也大士謂大司成及凡有道有德使教國
子者藍田吕氏以司巫當之司巫乃大祝之屬中士
也而尊以大士之稱與官正同列則名不當物矣
五官致貢曰享
周官惟禮職無賦貢天官司會以九貢之法致邦國
之財用大司徒令地貢大司馬施貢分職秋官大行
人掌九服之貢司空之篇逸無可考是侯國之貢必
因五官以致之也
五官之長曰伯是職方其擯於天子也曰天子之吏
尚書康王之誥太保率西方諸侯入應門左畢公率
東方諸侯入應門右注疏未及
於外曰公
於外畿内吏民及諸侯之國也
天子同姓謂之叔父異姓謂之叔舅
外諸侯為二伯終周之世無有也襄王命晉侯稱叔
父時共主之威柄始弛而王猶有志於謹持之故仍
用舊典至魯昭公之世則王室衰微倚晉以自固故
過禮以求得其歡心本不可為典要疏乃據此謂時
又以晉為二伯固矣
於外曰侯於其國曰君
於外曰侯鄰國稱之也於其國曰君臣民稱之也舊
說自稱恐未安
庶方小侯入天子之國曰某人
五等諸侯雖國小亦宜以爵稱此後儒以春秋書邾
人牟人葛人来朝而為此臆說耳
諸侯未及期相見曰遇相見於郤地曰會
先王盛時諸侯或因朝覲而道相遇不應豫有期約
舍天子廵狩會朝於方嶽亦不應有見於郤地之事
疑皆因春秋所書而立文非舊典也
夫人自稱於天子曰老婦
畿内命婦無進見天子親接語言之禮惟春官宫卿
世婦佐王后奉齍在廟大賓客饗食及獻繭或間有
問答故禮辭具此古者合男女必當年德况佐王后
掌内治彰女教為嬪婦内外宗所儀式者乎况男子
五十始命為大夫則婦官之為下大夫者年必近五
十可知矣累日積久以至宫卿則不惟德優而年過
艾耆必矣其稱老婦以著事實兼明凡列職於宫中
者皆不宜少艾也應氏乃謂始嫁者則配以卑小之
稱謬矣佐王后領大禮事者不過一二人而宫卿至
十二人視六官之長倍焉正以年德俱稱而事皆敏
鍊者於婦人中求之尤難故廣其員選以待簡任耳
自稱於諸侯曰寡小君
自字衍内言不出外言不入惡其聲之聞也况親接
語乎助祭夫人獻尸不過薦璋致敬大饗薦其籩豆
酒醴無與賓客通言之道也况寡小君乃臣下所施
於君夫人非夫人所得自稱如諸侯自稱曰寡君義
豈可通乎夫人弔於諸臣視世子而踊古者男女
有别雖禮之必不可廢者不過以禮相示無親接語
言者
列國之大夫入天子之國曰某士
惟大國之上卿得比於天子之士而承事於王室故
晉獻齊捷王使責讓曰不使命卿鎮撫王室子太叔
對晉亦曰靈王之喪先大夫印段實往王吏不討恤
所無也可徵周典之舊
於外曰子
此據春秋書高子来盟而云然其實諸侯之大夫無
於外稱子之禮春秋書齊高子仍魯史之譌而不能
正也
於其國曰寡君之老
於本國而稱寡君之老者或禮賢士或諭吏民使者
將命之辭然也
天子不言出
自周無出傳者之臆說也春秋不書出者皇狄泉皆
畿内也書出者越在鄭地也
諸侯不生名君子不親惡諸侯失地名滅同姓名
周公之典禮不宜有此記者蓋就春秋書名者擬議
而為之說亦非其本指辨見春秋通論記者之意
謂諸侯而生名者以其行惡故君子不敢親於其身
為不善耳注疏似失其意
支子不祭祭必告于宗子
若宗子有疾庶子代攝則必受命於宗子不必復告
若宗子去國支子為攝主則禮有常經可以不告且
所之國有遠近豈能遇祭必告按内則云若富則具
二牲獻其賢者於宗子夫婦皆齋而宗敬焉終事而
後敢私祭謂適子庶子為大夫士者欲致祭於大宗
之祖廟則具牲使宗子代祭已往助焉終事乃歸祭
其祖禰正此經所謂蓋支子不得祭大宗之祖廟若
為大夫士而願致宗敬則必告於宗子而使宗子主
之也
犬曰羹獻
羊豕有豚解體解皆先薦骨體而後及膚與腸胃惟
犬則專用其肉以為羹餘皆不薦
水曰清滌酒曰清酌
明水涚齊以其體至清可用以滌五齊而得名酒則
去糟而為清始可酌以祭饗非若恒食清糟可並用
耳
祭王父曰皇祖考王母曰皇祖妣
皇大也王父王母假義也父母之上復有父母猶君
之上復有君故假其稱以為義
君命大夫與士肄在官言官在府言府在庫在庫在朝
言朝
君命大夫與士肄其職業則在官者各言其所司之
事府庫朝條舉之以例其餘也在朝言朝如太僕則
言燕朝之禮司士則言治朝之禮朝士則言外朝之
禮命大夫與士肄者凡職事必其官之長與屬共議
之也若别有創作營為不宜曰肄
禮記析疑卷二
