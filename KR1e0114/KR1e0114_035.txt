春秋大事表卷三十五
國子監司業顧棟高撰
齊魯交兵表
夫子有言管仲相桓公霸諸侯一匡天下民到于今
受其賜微管仲吾其被髮左袵嗚呼夫子稱到于今
則知此言非特予管仲并予晉文愚嘗觀于齊魯之
故而歎春秋之天下不可一日無晉晉伯息而齊魯
俱受其敝矣何則霸之局非管仲與齊桓不能創而
非晉則不能維持以至于百年齊桓之世天下之所
賴者唯齊齊桓既没魯之所患亦唯齊齊桓之子孫
至春秋之末凡八九世獨惠公稍安静而景公有志
争伯觀釁而動故二公之世齊魯争鬭差少其餘若
孝公懿公頃公靈公莊公類皆如猘犬之狂噬而悼
公之世國已制于陳氏好以其君惡于諸侯故其時
魯一有齊難則乞師于晉晉師出而魯得安枕者數
十年迨晉稍有間或新君初立未遑諸侯之事則齊
患復起故齊之於魯如切膚之錮疾不時間作所藉
以為扁鵲者唯晉晉伯息則魯無所控愬故晉文之
未興也僖公至以楚伐齊晉伯之既去也哀公至以
吳伐齊夫至以吳楚伐齊天下幾無復有中夏此夫
子所以有被髮左袵之懼也世徒見夫子有譎正之
言謂聖人或伸齊而抑晉略晉文之功而不錄豈識
春秋之旨哉夫桓公一匡天下而其子孫首壞其法
狼貪鼠竊晝伏夜行賴晉承齊桓之業整飭者數世至
晉伯衰而齊弱魯魯亦能乞師以弱齊齊魯交相敝而
吳楚得横行于天下夫子立定哀之世親見昭公娶于
吳矣哀公會吳伐齊至齊弑君以說矣至吳晉争長黃
池而齊桓一匡之緒吳且分其半夫子蓋心傷之而要
非齊桓則不能創其局以貽晉夫子所以獨歸功於管
仲者以此孟子曰其事則齊桓晉文夫惟桓文並稱此
夫子之所為到於今也輯春秋齊魯交兵表第三十五
春秋大事表卷三十五
