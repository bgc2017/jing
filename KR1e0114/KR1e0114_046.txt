春秋大事表卷四十六
國子監司業顧棟高撰
左傳兵謀表
史稱關忠義好左氏諷誦略皆上口而岳忠武尤好
左氏春秋嘗曰用兵在先定謀欒枝曳柴以敗荆莫
敖採樵以致絞皆謀定也二公佐漢宋中興而生平
經略靡不由於左𫝊甚哉經術之足以戡亂也余觀
春秋二百四十二年列國交兵其行軍用師屢矣春
秋以前為湯武之仁義春秋中葉為桓文之節制逮
其季年吳越用兵則以蠻夷輕生狎死之習運後世
出竒無方之智而鄭宋交取師為戰國長平之坑所
自始世運遷流豈一朝一夕之故哉𫝊文所載初年
仍古法用車最後毁車崇卒吳楚越則用舟師其用
兵之制曰偏兩曰卒伍曰乘廣曰游闕其陳法則為
鸛爲鵝為魚麗之陳為支離之卒其兩軍交鋒則曰
挑戰曰致師曰夾攻曰横擊曰衷曰萃曰覆曰要其
假物立威曰蒙虎曰燧象大扺世愈降則戰愈力而
謀亦益竒綜其大要為類十有二臚而列之俾知儒
者胸中當具有武事匪徒侈文雅章句之業而已輯
春秋左𫝊兵謀表卷第四十六
春秋大事表卷四十六
