春秋大事表卷四十一
國子監司業顧棟高撰
五行表
班氏云昔殷道弛文王演周易周道敝孔子述春秋
漢董仲舒治公羊推陰陽為儒者宗宣元之後劉向
治穀梁傅以洪範與仲舒錯至向子歆治左氏言五
行又與向異歐陽子曰聖人沒而異端起秦漢以來
學者惑于災異天文五行之說不勝其繁也故其作
五代史書天而不書人二者之說果孰從乎曰二者
雖殊其義一也諸子即天以命人歐陽子以人而合
天均無失乎易春秋之旨而已不言天則天道廢故
謫見于天則王者避正殿不舉樂戒百工省闕失此
春秋書災異之意易所謂後天而奉天時也專言天
則人事惑故太戊脩德而祥桑枯死宋景公有君人
之言而熒惑退舍此春秋書災異而不言所以然之
意易所謂先天而天弗違也後天者曰天意見矣可
不懼乎先天者曰吾脩吾人事而已在天者吾何知
焉嗚呼其要歸于責人事以回天變故詳書災異而
不列其事應以示吉凶無常人君側身脩省無日敢
即怠荒之意垂教可謂至矣余觀春秋所載地震山
崩水旱螟螽&KR0558;蜚鸜鵒之類多見于莊宣昭定哀之
世天意豈不顯然哉左氏于昭四年大雨雹載申豐
言魯不藏冰之咎哀十二年十有二月螽仲尼歸之
失閠此當日黨于季氏抹摋災異使人主漫不知省
而復托于大聖人之言以欺後世嗚呼此張禹谷永
諸儒所以接跡于天下也輯春秋五行表第四十一
地震
王氏葆曰春秋五書地震惟于文襄昭哀見之皆陽
微陰盛君弱臣強之所致文公怠惰政在大夫襄公
外役于強楚内脇于強臣至反國而不敢入若昭哀
則遂失國矣
山崩
孫氏覺曰沙鹿崩梁山崩皆非魯地春秋書之有内
辭焉川竭山崩所以召之者在于天下所以應之者
徧于四海山雖在于晉而異及于天下不可以晉言
也
水災
趙氏汸曰災異在一國者以經所書本國人事考之
則儆告之意可見董仲舒曰水者陰氣也春秋緯曰
陰盛臣逆民悲情發則水出蓋桓公弑立而好亂三
家之所自出莊公國母淫恣不能制宣公簒適成公
幼弱而三家之勢成至襄公之末季氏益專此皆陰
盛臣逆之應也
汪氏克寬曰書時不書月則水之泛溢為害蓋歴時
而未平也經書内大水者八桓元年莊七年二十五
年宣十年成五年皆書秋莊十一年宋大水亦書秋
桓十三年大水書夏惟莊二十四年紀于八月姜氏
入之後襄二十四年紀于七月日食之後書月者未
至歴時之久然非非常為災則不志也
雷電霜雪冰雹
高氏閌曰春秋書大雨雪者三隠以日書桓以月書
僖以時書酉戌亥月皆非大雨雪之時也以時書為
尤異
汪氏克寬曰書大雨雹三僖二十九年昭公迭見于
三年四年僖公頗能勤于政事以銷天變故及末年
始有失政之漸遂為文公縱權之張本若昭公則昏
懦不立卒不免乾侯之辱天之示人顯矣
霞峰華氏曰十二月隕霜不殺草李梅實宜殺而不
殺也十月隕霜殺菽不宜殺而殺也其變相反而其
占一也威福者人主之柄主失其柄以有罪而賞必
至以無罪而罰其事相反而其實一也(一)
趙氏汸曰月令季秋之月霜始降草木黃落謂夏九
月也周十二月夏之十月霜當重而不能殺草李梅
再花而實周十月夏之八月霜不當重而殺菽皆非
常之災李堯俞曰菽之為物易長而難殺者穀梁傳
曰未可以殺而殺舉重可殺而不殺舉輕其曰菽舉
重也范氏曰舉殺豆則殺草可知
案春秋書無冰三桓十四年以正月成元年以二月
襄二十八年書春周之正二月夏之十一月也法當
堅冰無冰温也是為常燠之罰書雨木冰一成十六
年以春王正月正月今之仲冬時猶有雨未是盛寒
雨下即著樹為冰寒甚之過其節也是為常寒之罰
不雨
李氏廉曰經書不雨七趙子曰凡經時不雨告廟則
書莊三十一年冬及僖二年冬三年春夏兩書皆每
時而一書也文二年十年十三年三書皆歴時而總
書也經書大旱二僖二十一年夏及宣七年秋正義
曰春秋之例旱則脩雩雩而得雨書雩不書旱雩不
得雨則書旱明災成也故公羊以不雨為記異大旱
為記災
霞峰華氏曰穀梁每時而一書閔雨也歴時而總書
不憂雨也文定以僖文二公之行事合之經之所書
其為得聖人之旨無疑矣每時而一書望雨也望雨
不得雨故歴三時而三書不雨以志憂不得雨而憂
故得雨而喜書六月雨以志喜文公不雨而不求雨
故歴三時歴四時而一書不雨略也書不雨至于秋
七月則八月雨矣不書八月雨不以雨不雨為欣慼
也穀梁所謂無志于民也
無麥苖饑
趙氏汸曰經書無麥苖一杜氏曰秋大水漂之也大
無麥禾一劉氏曰經無水旱蟲螟之災忽無麥禾由
魯不務蓄積日損月削以至麥禾皆盡而後覺之非
今歲之事也高氏曰劉向春秋說以為土氣不養稼
穡不成沈約宋志謂吳孫皓時嘗有之苖稼豐美而
實不成闔境皆然百姓以饑所謂大無麥禾者也劉
蟲孽
汪氏克寬曰春秋書蟲災者十四書螟者三而在隠
公之世二莊公一書螽者十桓僖文襄各一宣公哀
公各三書蝝生一亦在宣公之世蓋宣公以弑兄得
國而又改法重困農民故螽蝝水旱之災比歲相仍
聖人備書為後鑒也
趙氏汸曰春秋書螟者三𨼆二莊一書螽者十有一
桓一餘皆僖公之後蓋螟食苖心螽無所不食其為
災也螟輕而螽重春秋之初災之輕者亦書之及其
久也輕者不勝書書其重者爾不然豈𨼆莊之後二
百年間皆無螟耶
物異
案春秋書多麋一麋魯地所有多則為異有&KR0558;有蜚
有鸜鵒皆魯地所無今忽有之故曰有
火災
汪氏克寬曰宫廟志災者六御廪西宫新宫亳社譏
不戒謹而致災也雉門兩觀桓宫僖宫譏其非禮而
宜災也
霞峰華氏曰御廪所以奉宗廟也御廪災公將不得
奉宗廟矣西宫小寢人君燕私之地僖公之薨于小
寢知公之即安于燕私也西宫之災其以示戒歟廟
災而哭得禮之常法不宜書故質夫以為神未遷主
然宣公薨二十有八月而主未遷書之亦以誌其慢
而天譴告之也雉門兩觀僭也因災而志亦以見其
非禮也桓僖親盡而廟不毁故天火及之亳社亡國
之社以為廟屏戒也故亳社之災劉向以為人君縱
心不能警戒之象
汪氏克寬曰書外災者五皆以國書蓋災及于宗廟
朝市而非一處也獨成周書宣榭責王室不謹于火
雖人火焚之而不能救其罪尤著矣
李氏廉曰外災告則書弔則書
春秋大事表卷四十一
