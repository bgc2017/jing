春秋大事表卷三十七
國子監司業顧棟高撰
宋鄭交兵表
春秋之初宋鄭號中原大國宋紹微子之封而鄭取
虢檜之地地既偪近力又相埓故其勢常至于鬭争
乃吾綂觀春秋宋鄭之故而知天下不可以一日而
無伯也春秋二百四十二年之中宋鄭凡四十九交
戰然其局凡三變蓋當初年晉楚未興齊亦僻處東
服其時犬牙相錯者惟宋魯鄭衛而鄭莊以善用兵
常結援于齊而藉其力繼又結魯宋合衛陳蔡以搘
之而不能當也至宋馮之世始立突繼又責賂而讎
突後復助突以求入交戰尤數當是時魯桓衛惠鄭
厲宋莊俱負簒弑大惡號稱四凶相與逐利棄信結
黨崇奸競用干戈朝盟夕改生民之塗炭極矣此春
秋之一大變也至齊桓興而兵争息桓殁而宋襄以
争伯一戰而軍敗身傷晉文襄起而兵争又息當是
時宋鄭之君俱共玉帛以從容于壇坫之上間一用
兵不過帥敝賦以從大國之後無兩君對壘朝勝夕
負報復無已者亦足見霸功之有益于人國矣迨晉
悼嗣伯其事乃與桓文少異晉合天下之力以争鄭
鄭患楚之數來屢盟屢叛故惡于宋以激諸侯之兵
使楚疲于奔命而不敢與晉争而後乃固與晉時交
戰尤數十年凡十三戰此宋鄭之事之又一變也蕭
魚以後悼公及平公之初海内嬉恬至向戌弭兵宋
鄭更僕僕于晉楚之廷民不苦于戰鬭而苦于供億
兩國息于兵戎者六十八年而陳蔡卒坐受楚滅其
事得失又相半至春秋之末晉楚俱衰齊景欲圖伯
而不終宋景乃率其祖之故智伐邾滅曹妄意争伯
與鄭以隙地啟釁驟興兵革卒至彼此交取師全軍
覆殁得不償失此又宋鄭之事之一大變春秋將夷
而為戰國矣綂計伯功之始終始于齊桓之北杏訖
于晉昭之平邱尾凡百四十有八年每當伯功之
息則宋鄭首𤼵難春秋于列國戰争不悉書獨于兩
國自隠桓至定哀凡取邑取師無不備載蓋以其地
踞中原關于天下之故伯功視兩國之向背為盛衰
而兩國又視伯功之興廢為休戚聖人思王不得已
而更思伯其亦有見于此乎余故撮略其事輯宋鄭
交兵表第三十七
春秋大事表卷三十七
