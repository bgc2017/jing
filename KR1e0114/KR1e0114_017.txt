春秋大事表卷十七上
國子監司業顧棟高撰
賓禮表
昔者先王為賓禮以親邦國制為朝覲聘問會同盟
誓之禮所以協邦交明上下崇體統息紛争也六年
五服一朝又比年一小聘三年一大聘諸侯則世相
朝終其君之世一見而已大行人時聘以結諸侯之
好司盟掌盟載之法凡邦國有疑會同則掌其盟約
之載及其禮儀是則朝聘會盟由來舊矣當其時諸
侯率天下而羣奉乎一尊天子錫隆施以推恩乎萬
國疏數有常期貢賦有常數賚予有常典體統相承
尊卑不紊豈非天下為同大一統之世哉東遷而後
王政不綱諸侯放恣于是列邦不脩朝覲之禮而天
王且下聘矣歸賵矣錫命矣終春秋之世魯之朝王
者二如京師者一而如齊至十有一如晉至二十甚
者旅見而朝于楚焉天王來聘者七而魯大夫之聘
周者僅四其聘齊至十有六聘晉至二十四而其受
列國之朝則從未嘗報聘焉由魯以知天下而王室
之微諸侯之不臣概可見矣隱桓之世盟會繁興諸
侯互結黨以相軋自莊十三年齊桓為北杏之會而
天下之諸侯始統于一無敢擅相盟會歷一百五十
六年晉伯衰鄟陵始復為參盟而諸侯之權復散七
國之分擾秦雄之并吞實兆于此蓋嘗綜一經之始
終而論之由王而伯由伯而為戰國世運遷流殆非
一朝一夕之故矣夫子作春秋以尊王而其于魯論
則深予管仲之伯蓋悲王道之不行而以為惟伯猶足
以維之也至伯統絶而春秋不得不夷而為戰國矣
觀于朝聘會盟而天下之勢由天子而諸侯而大夫
屢降益下歷歷可見故備列之輯春秋賓禮表第
十七
公朝
霞峯華氏曰僖公朝于王非公之能朝王也天子在
踐土在河陽晉文率諸侯以朝王而公亦與朝也又
非晉真能尊天子也天王下勞晉侯于踐土晉侯致
天子于河陽而因率諸侯以朝也春秋書曰王所非其
所也不與王之于踐土于河陽也而天王不當下勞
晉侯不當召王其實著矣書曰公朝不與晉之主是
朝也而晉文非真能率諸侯以尊天子其實亦著
矣然而猶書曰朝至成公朝于京師則并不書朝
何也僖之朝雖朝于外朝也成公會晉厲伐秦道
過京師因而朝焉則意不在于朝也春秋誅其意
故不曰朝而曰如京師下文又曰公自京師遂會諸侯
伐秦而成公簡慢之實著矣春秋二百四十二年
書朝王所者二而皆不于京師書如京師者一而
又不以朝此天下之盡無王而春秋所以作
也
列國來朝
程子曰諸侯雖有相朝之禮而當時諸侯于天子未
嘗朝覲獨相率以朝魯得為禮乎
吕氏大圭曰魯之所如者齊也晉也甚則朝遠夷之
君而齊晉未嘗朝魯也魯之所受朝者滕也邾也薛
也杞也曹也否則夷狄之附庸而滕邾薛杞曹未嘗
一受魯之朝也蓋齊晉盛也楚則所畏也滕邾薛杞
則土地狹隘而不能與魯伉矣
霞峯華氏曰凡書來朝貶也諸侯不朝天子而朝同
列與不朝天子而受同列之朝其罪均也況旅見乎
況以諸侯而受同列之旅見乎交譏之矣蕭叔朝公
朝于外非其地也曹伯使其世子射姑來朝當朝
而疾疾而世子攝行于王可也于諸侯不可也
附列國來朝後
霞峯華氏曰邾子來會不言朝不用朝禮也祭伯來
祭公來不書朝不當朝也介葛盧來白狄來亦不書
朝不能朝也實來朝而不復其國也並附列國來朝
後
公如列國
霞峯華氏曰春秋書公朝王所者二如京師者一而
書公如齊十如晉二十一如楚二比而觀之由魯以
知天下王室之微諸侯之不臣不待貶而自見矣僖
十年公始朝齊自後不朝齊則朝晉知盟主而不知
有天王迄襄昭之間伯統亦衰遂旅見而朝于楚知
蠻夷而不知有諸夏此又世運之一大升降也
已上如齊
已上如晉
已上如楚
天王來聘
霞峯華氏曰春秋天王來聘必書穀梁子曰聘諸侯
非正也諸侯朝而王聘正也諸侯不朝而王聘非正
也況桓宣篡弑之賊王不討而反聘之乎春秋二百
四十二年魯大夫如京師者僅四而王之下聘有七
隱桓之世絶無報聘比事以觀而天王之失道魯之
不臣不待貶而自見矣
聘周
霞峯華氏曰公子遂如京師報宰周公也而以二事
出叔孫得臣如京師拜錫命也而以大夫往宣公五
朝齊而仲孫蔑一如京師襄公五朝晉而叔孫豹一
如京師入春秋以後天王聘魯者七而魯大夫如京
師者僅四又皆簡慢不恭如此其罪可勝誅乎或曰
隱桓之世天王來聘者五魯大夫之報聘者亦無聞
焉或者得禮而常事不書乎曰報聘非得禮也王制
諸侯于天子比年小聘三年大聘五年一朝東遷以
後諸侯莫朝視天子蔑如也其卿大夫之聘亦安有
合王制而無失禮者哉設隱桓之世魯大夫一如京
師春秋必書夫子必存而不削設天王聘而魯一報
聘春秋尤必書之以志其非禮而不見于經是僖三
十年以前魯實未嘗聘周也入春秋幾百年而後公
子遂一報聘猶愈于隱桓之不答聘者矣文元年得
臣一拜命猶愈于莊公成公之不拜命者矣又二十
七年而仲孫蔑一如京師其後又五十餘年而始有
叔孫豹之聘自是之後終春秋不復聘王矣
聘列國
霞峯華氏曰内大夫出聘五十有二如齊十六如晉
二十四如楚一皆著其以弱事強也如宋五如陳如
衛如邾各一報聘也公孫兹如牟嬰齊如莒行父如
陳聘且娶焉春秋止書如不正其以公事而行私事
也
霞峯華氏曰内大夫如齊二十五因事而往者九逆
女三納幣一單伯一葬二涖盟二其正聘于齊十有
六莊三十二年慶父如齊穀梁曰奔也不在正聘之
數
又曰魯之聘齊自僖公始以齊桓創伯也經于僖公
書如齊者三于文公書如齊者再文十八年春公薨
秋公子遂叔孫得臣如齊二卿並出假聘事以行篡
奪之謀自是十年之中七聘于齊襄仲行父奔命不
遑或一歲再往春秋悉書于册而遂及得臣行父三
人之同惡與齊人納賂黨惡之罪昭然矣至宣十七
年斷道之盟魯始叛齊親晉交相侵伐鞌之戰四卿
同將逞其私忿迄成十一年而叔孫僑如始再聘于
齊以修前好其後襄公二十年而叔老如齊昭九年
而仲孫貜如齊定十年而叔孫州仇如齊或二十年
而一聘或三十年而一聘云
霞峯華氏曰内大夫如晉二十有八會葬三昭二年
公如晉晉人辭公季孫宿如晉弔少姜也不在聘數
其正聘于晉二十有四
又曰僖三十年公子遂如京師遂如晉為聘周之始
亦聘晉之始其明年遂復如晉拜曹田文公之世如
晉者五宣公篡立結援于齊亦間晉有内亂故君臣
&KR0825;意事齊而于晉使寥寥焉僅十八年歸父一聘而
已成公嗣立大夫如晉三見于經然晉不以德綏諸
侯公數見止辱晉于是失盟主之禮矣其後晉悼修
文襄之業使命數來而魯修聘事亦謹襄公之編見
經者九昭公屢朝于晉而見距三聘于晉而執行人
專于事大而不知所以自立其見辱宜矣而晉伯亦
衰定六年以後魯君臣之如晉者無聞焉
霞峯華氏曰内大夫如宋八因事而往三致女一葬
共姬一葬平公一其正聘于宋五
霞峯華氏曰内大夫如陳三葬原仲一其正聘于陳
二
春秋大事表卷十七上
春秋大事表卷十七下
國子監司業顧棟高撰
列國來聘
汪氏克寬曰經書諸侯來聘三十一齊聘者五晉聘
者十有一宋衛聘者各四陳鄭秦吳聘者各一楚聘
者三魯以秉禮之國受同列之朝聘而尊王之禮寥
寥罕見故悉書以示譏焉(晉衛宋來聘連後來聘及盟數之)
外裔來聘
莊二十二年文九年冬楚襄三十年春文十二年秦襄二十九年
來聘及盟
霞峯華氏曰凡聘之志皆譏而聘而及盟尤為非禮
聘而盟胡氏以為大夫私盟專命遂事非也何休註
公羊以為聘盟兩受命者是矣然大夫有聘無盟以
大夫盟公伉也以公及大夫盟卑也凡此類皆當時
諸侯昧于上下之辨而政在大夫所由來也故春秋
凡聘而及盟皆不書盟所以深惡之
霞峯華氏曰齊之聘魯者五而齊年再來在隱桓之
世其後二百四十餘年之間公朝齊者十有一魯大
夫之聘齊者十有九而齊使僅三至焉蓋其視魯為
己卑矣魯朝晉者二十一聘晉二十有四而晉使之
來十有一荀庚郤犨之聘而及盟以大夫伉也士爕
之聘言伐郯以伯令徵也惟成十八年至襄十二年
悼公復伯以禮親諸侯故十餘年間而來聘者四外
此昭二年韓起執政以上卿將命庶幾以禮來者乎
若荀吳之聘黨叛臣而徵諸侯士鞅之聘責牢禮至
十有一則非禮之加抑又甚矣魯于宋衛匹也而亦
使大夫盟公公又崇宋向戌而與盟于國都之外過
矣陳邇于楚故入春秋以來惟一聘魯而在莊公之
世荆楚未盛之前鄭懼于楚而自輸平以後亦惟一
聘魯而在晉悼之時諸侯方睦之日楚三來聘而浸益
強故春秋之書法凡三變說春秋者以為漸進之汪
氏曰楚大夫書名書氏自嬰齊會蜀而已然然則挾
衆威魯以臣伉君春秋書公子嬰齊亦將謂予而進
之乎況薳罷之來報公朝也公踰年在楚幾不得反
而楚使一來謂聖人予而進之謬矣故謂以著楚之
浸強者其說猶為近之而秦使術吳使札義同楚使
椒當亦非其以能聘而進之矣
特會
霞峯華氏曰會有三例特會也參會也主會也其初
以諸侯而特會其後以大夫而特會諸侯矣又其後
以大夫而特會大夫矣其初以諸侯而主會其後以
大夫而主諸侯之會矣又其後以大夫而主大夫之
會而君若贅疣矣其初以諸侯主諸夏之會以攘夷
狄其後以夷狄同主諸夏之會而晉楚之從交相見
矣又其後以夷狄獨主夷夏之會大合十三國于申
而伯主不復與矣懼楚而通吳會吳以謀楚卒之楚
敗而吳強而黃池之會諸侯以是終焉通而論之諸
侯之特會者多在隱桓以前自有主會無特會參會
者矣大夫之特會者多在文宣以後有大夫特會而
後有大夫主會者矣以諸侯而主天下之會自北杏
始以大夫而主天下之會自鍾離始以夷狄而同主
天下之會自宋始有北杏而後有葵丘之會宰周公
至温之會而天王實狩焉而諸侯之亢極矣然後大
夫乘之大夫主天下之會而諸侯失政然後夷狄乘
之春秋詳而志之得失之故可考矣
已上特會中國諸侯
已上特會外裔
霞峯華氏曰經書公特會者二十與中國諸侯會十
四會師一與外裔會三會楚大夫一會而弗遇一
内大夫特會諸侯
案禮卿不得會公侯大夫專會公侯政安得不自大
夫出乎
内大夫特會大夫
參會
霞峯華氏曰經書公參會者十特會者離會也兩君
相見也三以上為參伯者主其會為主瑣澤左氏以
為合晉楚之成晉伯衰矣黃池之會夷主會而春秋
先晉晉既不復能主春秋又不與吳為主則亦參會
而已矣
外特會參會
案外諸侯相會不書必關天下之故而書會鄧始懼
楚世道之一變也會洮會安甫黨亂臣而叛伯主天
下自此無伯世道之又一變也
特盟
霞峯華氏曰書及内為主也書會外為主也隱元年
及邾儀父桓元年及鄭伯閔元年及齊侯皆書及誌
内之急于盟也盟戎書及責在内高氏謂深責中國
而不罪夷狄是矣襄三年公及晉侯盟長樗公朝晉
而盟也朝晉而盟者三皆諱不書公獨此書公及異
乎襄靈之及盟也與内為主而書公及者異矣會齊
盟者四艾之盟齊僖求伯之初也柯與扈齊桓圖伯
之初也于黃齊景争伯之初也皆齊志也會鄭盟者一
鄭突始簒而求盟也會邾儀父盟趡趡魯地彼來而
我會之故書會是皆以外為主矣
劉氏敞曰盟者何殺牲載書而約也會者何約信命
事而不殺也古者六歲而會十二歲而盟亟會盟非
禮也
外諸侯特盟
陳氏傅良曰外特相盟不書必關于天下之故而書
莒紀無足道也齊鄭合天下始多故矣天下之無王
鄭為之天下之無伯齊為之也是故書齊鄭盟石門
以志諸侯之合書齊鄭盟于鹹以志諸侯之散是春
秋之終也
吳氏澄曰齊鄭盟石門繼以宋齊衛瓦屋之盟諸侯
之黨合而無王近以胚胎齊霸之糾合矣齊鄭盟鹹繼
以齊衛鄭沙曲濮之盟諸侯之黨散而無霸遠己醖
釀秦雄之并呑矣閱世變者知之
參盟
案陳氏于瓦屋曰諸侯初參盟也有參盟然後有主
盟于鄟陵曰此參盟也參盟自齊桓以來未之有也
於是再見晉不復主盟也盟主不作而諸侯之盟復
相參錯矣大抵兩國相盟為特盟特盟專辭也三以
上為參盟參盟衆辭也伯者之盟為主盟主盟尊辭
也衆共尊為盟主而聽命焉有主盟而天下之參盟
定于一矣齊桓沒而有曹南之盟宋襄圖伯而不終
晉伯衰而有鄟陵之盟齊景假納昭公以糾合諸侯
而不果納則亦不足以主盟矣
公與大夫盟
霞峯華氏曰公及大夫盟者六諱公不書者二齊高
傒晉處父是也及高傒内為主婚仇人而盟其使以
大惡諱也及晉處父外為主朝伯主而盟其臣以國
耻諱也内為主者譏在内而高傒之伉亦可知矣外
為主者罪在外而公之不能自強亦可知矣
家氏鉉翁曰凡公與強國之大夫為盟不書公及諱
強國之以無道加于公也與小國之大夫為盟則不
諱公以自欲與之盟非彼要公必欲為此盟也
内大夫盟諸侯
霞峯華氏曰内大夫盟諸侯始于及宋人盟宿宿微
國也春秋書之謹其始也至柔會宋公陳侯大夫始
出盟公侯矣自是而後公子結及齊侯宋公盟矣公
孫敖會三國之君及晉士縠盟矣行父請盟于齊而
商人弗及盟非能謹上下之分也求賂故也納賂而
公子遂及齊侯盟矣臧孫許以次卿而及晉侯盟赤
棘不已伉乎仲孫貜之盟邾于祲祥何忌之盟邾于
拔直卑之耳又其甚者句繹之盟伐國取地以盟其
君而公不與聞則世變之極而春秋之書盟亦止此
主盟詳五争盟例不另載
遇
胡氏寧曰古者諸侯或因朝覲或從王命無期約而
適值于途必有兩君相見之禮所以崇禮讓絶慢易
也故謂之遇周衰諸侯放恣出入無度私為邂逅之
約有如適值于途者亦謂之遇非矣
汪氏克寬曰公穀釋名義皆謂不期為遇左氏遇垂
梁丘之𫝊則皆云先為之約不期而會者古禮也私
為之約而以簡禮相會者春秋諸侯之禮也非王事
而出預有期約以相會聚乃行古者不期之禮是自
欺耳書之所以譏之也垂之過以三國之君相會亦
比于不期而遇其為簡慢詭譎益可見矣凡會莫適
為主以爵之尊卑為序爵同則以國之大小為序
已上内相遇
已上外相遇
胥命
春秋大事表卷十七下
