春秋大事表卷四十七
國子監司業顧棟高撰
左𫝊引據詩書易三經表
昔孔子假年學易於子夏子貢許其可與言詩明他
弟子不能與也太史公曰孟子長于詩書而孟子曰
說詩者不以文害辭不以辭害志以意逆志是為得
之又曰吾于武成取二三策孔孟之訓人讀書如此
蓋聖賢以經垂教凡學者脩己治人之術胥于此焉
在夫豈拘牽文義膠泥詁訓同固哉叟之見哉自漢
儒各守師說專門名家于是有同一經而黨枯護朽
此是彼非蘄說經而經愈晦余觀左氏所載賦詩凡
二十五引書據義二十二言易十有七善哉乎鄭夾
漈之言之也曰吾于敬仲之筮得互體之說焉于畢
萬之筮得變卦之說焉於穆姜之筮得動以静為主
之說焉于南蒯之筮得不占險之說焉于秦伯之筮
得繫辭之異于今文者之說焉豈惟易哉凡詩與書
靡不然也洪範沈潛剛克高明柔克而𫝊謂之商書
明箕子有不臣周之義巧言之卒章怒孫文子識河
流變遷之始于蹇裳蔓草有女同車與蘀兮贈答韓
宣子知毛鄭之說之有所自而朱子概斥為淫奔有
未安鳴呼當時經學昌明君卿大夫澤躬爾雅謹守
矩薙一舉動必有占一酬答必有賦故賦吉日而具
田備賦匏有苦葉而具舟而歌相鼠而不知誦蓼蕭
而弗答即知其有敗亡之禍微特士大夫也穆姜以
一淫婦人而占易而知筮史之非賦詩而拜大夫之
辱豈非先王詩書象數之教浸漬于人心者久故通
行于天下而無間哉後世遭秦滅學漢儒掇拾于煨
燼之餘或經口授故有南北之說經各異于是詩有
齊魯韓毛書有古今文易有連山歸藏周易而春秋
之經學亡矣輯左氏引據詩書易三經表第四十七
易
占易共十七
詩
賦詩共二十八
尚書
左氏引經不及周官儀禮論
余年十八歲執經高先生即令讀周禮二十一先府君
見背從授喪服及士喪禮三篇已而漸及通經當時深
信篤好見有人斥周禮為偽者心輙惡之五十以後輯
春秋大事表凡十四年而卒業乃始恍然有疑非特周
禮為漢儒傅會即儀禮亦未敢信為周公之本文也何
則周禮六官所掌凡朝覲宗遇會同聘享燕食其期會
之疎數幣賦之輕重牢醴之薄厚各凖五等之爵為之
殺而適子誓于天子則下其君之禮一等未誓則以皮
帛繼子男而儀禮有燕禮以享四方之賓客聘禮以親
邦國之諸侯公食大夫禮以食小聘之大夫而覲為諸
侯秋見天子之禮其米禾薪芻有定數牢鼎几筵籩豆
脯醢有常等靡不釐然具載是宜天下諸侯卿大夫帥
以從事若今會典之罔敢踰尺寸而春秋二百四十年
若子産之爭承子服景伯之却百牢未聞據周禮大行
人之職以折服強敵也甯俞之不拜彤弓及湛露叔孫
穆子之不拜四牡及文王未聞述儀禮燕食之禮以固
辭好惠也郤至聘楚而金奏作于下宋享晉侯以桑林
之舞皆踰越制度雖恐懼失席而不聞據周公之典以
折之他如鄭成公如宋宋公問禮于皇武子楚子干奔
晉晉叔向使與秦公子同食皆百人之餼而楚靈大會
諸侯問禮扵左師與子産左師獻公合諸侯之禮六子
産獻伯子男會公之禮六皆不言其所考據各以當時
大小強弱為之等是皆春秋博學多聞之士而於周公
所制會盟聘享之禮若目未之見耳未之聞是獨何與
若周公束之高閣未嘗班行列國則當日無為制此禮
若既行之列國矣而周公之子孫先未有稱述之者豈
果弁髦王制不遵法守歟不應舉世盡懵然若此且孔
子嘗言吾學周禮矣而孔子一生所稱引無及今周官
一字者孟子言班爵禄之制與周官互異家語言孺悲
曾學士喪禮於孔子而其詳不可得聞夫書為孔孟所
未嘗道詩書三𫝊所未經見而忽然出于漢武帝之世
其為漢之儒者掇拾綴緝無疑雖其宏網鉅典未嘗不
稍存一二而必過信之為周公所作則過矣余從事經
學五十年始而信中而疑後乃確見為非真𫝊有之疑
事無質直而勿有請以質當世好古之君子後日論定
者亦將有取于余言也
春秋大事表卷四十七
