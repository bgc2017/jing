春秋大事表卷三十四
國子監司業顧棟高撰
吳越交兵表
世嘗恨吳王不聽子胥滅越致越卒治吳余以為不
然吳之亡以驕淫黷武耽樂忘禍輕用民力馳騁於
數千里之外雖微越吳亦必亡若使守其四境和其
人民任賢使能而增脩其政越雖切齒思報亦且慴
伏而不敢動動即滅國矣雖百越能為吳患哉且吳
之會晉黃池聞有越師遑遽而奔歸也太子戰死國
之不亡者如髮而越未嘗不與吳平此時若能效勾
踐會稽之志則吳之封疆大于越國而吳之受創未
至如會稽將見越能復吳而吳亦能復越瀦越之國
數勾踐背德之罪而戮之天下其孰敢議乃因循至
十年之久再受越師卒迷不悟慶忌驟諫而至見殺
則非越之能滅吳吳自滅耳嗚呼古今存亡之理雖
曰天命豈非人事吳嘗破楚入郢乃不踰年而楚卒
返國越一入吳而泰伯之後遂以不祀此又非特夫
差之過也楚能信任宗族其執政皆公子昭王奔隨
而子西為王輿服于脾洩以靖國人子期至身為王
以與吳其大臣多捐軀盡忠之士譬如百足之蟲至
死不僵矣向使夫差雖亡而夫概尚在以其精于用
兵得吳旁郡邑而守之安見死灰不可復然而吳自
闔閭以來世疎忌骨月王僚之弑掩餘燭庸逃竄無
所夫概有破楚大功而卒奔楚為堂谿氏盡斬其枝
葉而欲以孤幹特立于二千里之地故以吳之強而
越摧之如拉朽豈不哀哉為著其始終得失之故明
鑒戒焉輯春秋吳越交兵表第三十四
春秋大事表卷三十四
