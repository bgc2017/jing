春秋大事表卷二十七
國子監司業顧棟高撰
宋楚争盟表
孟子曰以力&KR1421;仁者伯伯必有大國說者謂宋襄之執
于盂傷于泓由其國小力絀使然其說得之矣而不
盡然也以宋襄之國而苟以齊桓之道用之則亦可
以不至于敗以齊桓之大而苟以宋襄之術馭之則
傷威損重其去楚靈也不遠蘇子有言人有十夫之
力苟終日狂呼跳浪則三尺童子亦可制其後我觀
齊桓之伯蓋終其身未嘗用戰争之力也存三亡國
而未嘗加兵于狄合八國之師整兵召陵成盟而退
其于淮夷山戎止以先聲駈之務在保安弱小使各
安宇下而已而又能克己以下小國遇魯則身至魯
地遇宋則序先宋人其興師嘗更迭用之令各就近
為侵伐而不役之于遠故東征西討而民力不疲數
動與國而諸侯不怨而宋則反是方齊桓之卒也汲
汲乎欲代其任而首先與齊戰幸而一勝則翹然自
喜以為天下莫與敵于是一會虐二國之君五年之
中無歲不興師伐曹伐鄭馴至排不測之強楚軍敗
國蹙旋以身斃嗚呼其輕用民力若是雖使齊晉之
大其能有濟哉夫以晉文之兵力猶兢兢示禮示信
示義逮合齊秦兩大國而後敢與楚戰宋襄以孤軍
單進又不乘險擇利雖以晉文處此亦必敗而況小
國乎後來惟楚靈以咆哮之質適當晉之不振威脅
小國北方之諸侯俯首帖耳恐後然未幾而外怨内
叛棄疾一呼反者四起適趣其申亥氏之變此所謂
有十夫之力而終日狂呼跳浪以至于斃者也如宋
襄者則以尫弱之夫而舉鼎絶臏而死豈不可哀也
哉輯春秋宋楚争盟表第二十七
春秋於齊晉外尤加意於宋論
公羊屢發𫝊為王者之後記異先儒深闢之以為杞亦
王者之後何以不記不知公羊之說未可厚非也杞棄
其故都而自即於東夷無關於天下之故而宋居天下
要樞晉楚之所視以為強弱故春秋恒重之亦初不因
其為王者之後也考春秋一書書雨螽于宋隕石于宋
五六鷁退飛過宋都以及宋大水宋災他國之災異未
有如此其詳悉者也又如會未有書其所為者而會于
稷則云成宋亂會澶淵則曰宋災故是聖人特筆志貶
盟亦未有書其所為者盟于薄則曰釋宋公是聖人特
筆志襃晉楚争宋鄭而鄭及楚平春秋不志至宣十五
年宋人及楚人平大書特書蓋宋為中國門戶常掘強
不肯即楚以為東諸侯之衞至宋即楚而天下之事去
矣故晉文晉悼之興首有事于救宋先軫曰取威定伯
於此乎在韓獻子曰成伯安疆自此始宋之關於天下
利害非細故也楚頵之猾夏也於僖二十六年圍宋楚
莊之争伯也於宣十四年又圍宋至向戌為弭兵之策
合天下諸侯盟于宋而伯統絶而蠻夷横矣謂春秋全
無意於宋者豈識春秋之旨哉
春秋大事表卷二十七
