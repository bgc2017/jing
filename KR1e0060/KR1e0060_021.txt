春秋本義卷二十一元程端學撰
襄公
十年春公會晉侯宋公曹伯莒子邾子滕子薛伯把伯
小邾子齊世子光會吳于柤(莊加切)
會吳見會于鍾離柤張氏曰後漢彭城國𫝊陽縣有
柤水左氏曰會于柤會吳子壽夢也○高氏曰左傳
昭公六年楚公子棄疾如晉過鄭鄭伯勞諸柤則柤
者鄭地而楚人所由之道也吳在柤諸侯因往與吳
會以謀楚焉然吳人者名謀楚而實窺中國者也而
晉合諸侯從之與鍾離之會同然鍾離之會諸侯之
大夫往從吳至戚之會吳來從諸侯今柤之會則諸
侯復親往從吳矣義又見成十五年會吳于鍾離○
貫道王氏曰晉方患楚欲通吳而吳道多阻今於彭
城之柤會吳道其來路也悼公以十一國之君賓吳
吳始横矣爭長之漸兆矣
夏五月甲午遂滅偪陽(偪榖梁作傅)
杜氏曰因柤會而滅之故曰遂偪陽妘姓國彭城傅
陽縣也張氏曰即徐州沛縣左氏曰晉荀偃士匄請
伐偪陽而封宋向戌焉荀罃曰城小而固勝之不武
弗勝為笑固請丙寅圍之弗克諸侯之師久於偪陽
荀偃士匄請於荀罃曰水潦將降懼不能歸請班師
知伯怒投之以機出於其閒曰女成二事而後告余
余恐亂命以不女違女既勤君而與諸侯牽帥老夫
以至於此既無武守而又欲易余辠曰是實班師不
然克矣余羸老也可重任乎七日不克必爾乎取之
五月庚寅荀偃士匄帥卒攻偪陽親受矢石甲午滅
之書曰遂滅偪陽言自會也以與向戌向戌辭曰君
若猶辱鎮撫宋國而以偪陽光啓寡君羣臣安矣其
何貺如之若專賜臣是臣興諸侯以自封也其何辠
大焉敢以死請乃予宋公未詳信否許氏曰晉之威
德未能服遠躬率諸侯會吳而因道用師滅人之國
恃衆剽利無復伯討則中國之禮義盡矣義又見莊
十年齊滅譚○存耕趙氏曰會吳非矣滅偪陽何哉
古之人行一不義殺一不辜雖得天下不為悼公欲
通吳之道而滅偪陽以亂易亂也莘老孫氏曰若晉
者所謂因諸侯而為利名恤災救患而實自封殖者
也
公至自會
義見桓二年公至自唐
楚公子貞鄭公孫輒帥師伐宋
二大夫皆帥師省文耳左氏曰楚子囊鄭子耳伐宋
師于訾母高氏曰鄭背盟主而即楚又與楚人同伐
與國辠不容誅也義又見莊十年荆敗蔡師
晉師伐秦
左氏曰九年秦景公使士雃乞師於楚將以伐晉楚
子許之子囊曰不可當今吾不能與晉爭晉君類能
而使之舉不失選官不易方其卿讓於善其大夫不
失守其士競於教其庶人力於農穡商工皂隸不知
遷業韓厥老矣知罃稟焉以為政范匄少於中行偃
而上之使佐中軍韓起少於欒黶士魴上之使佐上
軍魏絳多功以趙武為賢而為之佐君明臣忠上讓
下競當是時也晉不可敵事之而後可君其圖之王
曰吾既許之矣雖不及晉必將出師秋楚子師於武
城以為秦援秦人侵晉晉饑弗能報也十年晉荀罃
伐秦報其侵也未詳信否木訥趙氏曰楚既得鄭則
兵及於宋勢也楚鄭伐宋晉不救宋而伐秦非所以
伯也
秋莒人伐我東鄙
左氏曰莒人閒諸侯之有事也故伐我東鄙義見隱
二年鄭伐衞○高氏曰魯國卿大夫唯私室之務則
公室之不競宜矣且去年同盟于戲今年又會于柤
又方同會伐鄭退受莒兵而不能禦魯必有以取之
也
公會晉侯宋公衞侯曹伯莒子邾子齊世子光滕子薛
伯把伯小邾子伐鄭
吕氏曰齊世子光序諸侯上主會者爲之也春秋不
改所以示譏言上下之無禮文專以強弱事勢爲先
後也愚謂薛杞二伯序於諸子之下亦然此亦功過
之舉義又見隱二年鄭伐衞
冬盜殺鄭公子騑公子發公孫輒(騑公羊穀梁作斐陸氏曰據字子駟宜爲)
(騑)
騑子駟發子國輒子耳也孫氏曰盜者微賤之稱左
氏曰初子駟與尉止有爭將禦諸侯之師而黜其車
尉止獲又與之爭子駟抑尉止曰爾車非禮也遂弗
使獻初子駟爲田洫司氏堵氏侯氏子師氏皆喪田
焉故五族聚羣不逞之人因公子之徒以作亂於是
子駟當國子國爲司馬子耳爲司空子孔爲司徒尉
止司臣侯晉堵女父子師僕帥賊以入晨攻執政於
西宫之朝殺子駟子國子耳劫鄭伯以如北宫子孔
知之故不死書曰盜言無大夫焉子西聞盜不儆而
出尸而追盜盜入於北宫乃歸授甲臣妾多逃器用
多喪子産聞盜爲門者庀羣司閉府庫愼閉藏完守
備成列而後出兵車十七乘尸而攻盜於北宫子蟜
帥國人助之殺尉止子師僕盜衆盡死侯晉奔晉堵
女父司臣尉翩司齊奔宋子孔當國爲載書以位序
聽政辟大夫諸司門子弗順將誅之子産止之請爲
之焚書子孔不可曰爲書以定國衆怒而焚之是衆
爲政也國不亦難乎子産曰衆怒難犯專欲難成合
二難以安國危之道也不如焚書以安衆子得所欲
衆亦得安不亦可乎專欲無成犯衆興禍子必從之
乃焚書於倉門之外衆而後定高氏曰爲大夫而見
殺於盜則其所以在人上者可知也孫氏曰盜一日
而殺三卿鄭伯失刑政也○康侯胡氏曰卿大夫者
君之陪貳政之本也本強則精神折衝聞有偃息談
笑而郤敵國之兵勝千里之難者矣乃至於身不能
保而盜得殺之於朝安在其爲陪貳乎邦衡胡氏曰
盜乘釁而至者也苟無釁隙盜豈敢犯哉三子者不
能佐時憂國日尋干戈何異負販小人而乘君子之
器乎如此則盜之招也殺之何悔哉
戍鄭虎牢
不言諸侯戍之者蒙上諸侯伐鄭之文也城虎牢不
言鄭而戍言鄭未詳案左氏言鄭及晉平豈爲鄭戍
之歟然下書楚救鄭次年鄭復侵宋則左氏之說又
可疑姑闕以俟知者張氏曰前年戍陳不能制楚以
保陳矣又踵前轍而勞諸侯以戍守罷敝中國豈伯
主服人之道乎愚謂亦以見晉之眷鄭如此而鄭之
反覆如彼也義又見五年戍陳○案成湯東征西夷
怨南征北狄怨武王克商通道於九夷八蠻今晉之
伯區區與楚爭鄭戍鄭雖足以少戢問鼎之氣而功
烈之卑如此王伯之道厥效較然有天下者可以知
所擇矣
楚公子貞帥師救鄭
左氏曰楚子囊救鄭十一月諸侯之師還鄭而南至
於陽陵楚師不退知武子欲退曰今我逃楚楚必驕
驕則可與戰矣欒黶曰逃楚晉之恥也合諸侯以益
恥不如死我將獨進師遂進己亥與楚師夾潁而軍
子蟜曰諸侯旣有成行必不戰矣從之將退不從亦
退退楚必圍我猶將退也不如從楚亦以退之宵涉
潁與楚人盟欒黶欲伐鄭師荀罃不可曰我實不能
禦楚又不能庇鄭鄭何罪不如致怨焉而還今伐其
師楚必救之戰而不克爲諸侯笑克不可命不如還
也丁未諸侯之師侵鄭北鄙而歸楚人亦還愚謂春
秋凡書救皆彼善於此者也此書楚救鄭非許之也
見楚人之強而敢與中國爭衡也楚強而與中國爭
衡則足反居上首顧居下王綱墜人道亂矣義又見
莊十年荆敗蔡師
公至自伐鄭
義見桓二年公至自唐
十有一年春王正月作三軍
杜氏曰萬二千五百人爲軍增立中軍左氏曰季武
子將作三軍告叔孫穆子曰請爲三軍各征其軍穆
子曰政將及子子必不能武子固請之穆子曰然則
盟諸乃盟諸僖閎詛諸五父之衢正月作三軍三分
公室而各有其一三子各毁其乘季氏使其乘之人
以其役邑入者無征不入者倍征孟氏使半爲臣若
子若弟叔孫氏使盡爲臣不然不舍孔氏曰往前民
皆屬公國家自有二軍若非征伐不屬三子故三子
自以其邑之民以爲己之私乘今旣三分公室所分
得者即是已有不須更立私乘故三家各自壞舊時
車乘部伍分以足成三軍也役謂供官力役即唐之
丁也邑謂賦稅若唐之租調也季氏使所分得國内
三分有一之人以其役與邑皆來入季氏者則無公
征若不以入季氏者則使公家倍征之設利害以懼
民敺之使入己耳民畏倍征則盡歸季氏所分得者
無一入公也叔孫氏臣其子弟不臣其父兄謂取二
分而二歸公也孟氏取其半又如叔孫所取其中止
取其半又以半歸公取一分而三分歸公也故昭五
年傳云季氏盡征之叔孫臣其子弟孟氏取其半焉
劉氏曰至襄而作三軍也明襄之前未有三軍也及
其舍之也又曰舍中軍明二軍猶在也孫氏曰古者
天子六軍大國三軍次國二軍小國一軍魯次國而
作三軍亂聖王之制也莘老孫氏曰蓋三桓而欲弱
公室強私家不量其力之可否而頓作一軍春秋以
爲亂王制竭民力書曰作三軍也○高氏曰所謂大
國三軍次國二軍小國一軍乃兵數之大率如此其
實皆藏於農歲役不過三日此先王之法也魯次國
也雖合二軍必天子以牙璋起之然後取之於農耳
亦何俟於作哉三分公室各取其一而作爲三軍王
法所不容也故不書作中軍而云作三軍者雖二軍
亦不可作所以辠三桓也
夏四月四卜郊不從乃不郊
義見成十年此但四卜少殊耳
鄭公孫舍之帥師侵宋
左氏曰鄭人患晉楚之故諸大夫曰不從晉國幾亡
楚弱於晉晉不吾疾也晉疾楚將辟之何爲而使晉
師致死於我楚不敢敵而後可固與也子展曰與宋
爲惡諸侯必至吾從之盟楚師至吾又從之則晉怒
甚矣晉能驟來楚將不能吾乃固與晉大夫說之使
疆埸之司惡於宋宋向戌侵鄭大獲子展曰師而伐
宋可矣若我伐宋則諸侯之伐我必疾吾乃聽命焉
且告於楚楚師至吾乃與之盟而重賂晉師乃免矣
夏鄭子展侵宋未詳信否獻可杜氏曰甚哉鄭之不
道也介於晉楚不能以尊中國爲心以致二國交伐
不已今復侵宋以起諸侯之伐義又見莊十年公侵
宋
公會晉侯宋公衞侯曹伯齊世子光莒子邾子滕子薛
伯杞伯小邾子伐鄭
左氏曰諸侯伐鄭己亥齊大子光宋向戌先至於鄭
門於東門其莫晉荀罃至於西郊東侵舊許衞孫林
父侵其北鄙六月諸侯會於北林師於向右還次於
鎖圍鄭觀兵於南門西濟於濟隧高氏曰齊光十年
在滕子薛伯上已爲僭矣此會又在莒子邾子上於
是爲甚見世子之益驕貫道王氏曰悼公進光不以
禮光亦不自安於禮卒之見弑宜也愚謂此亦功過
之舉義又見隱二年鄭伐衞
秋七月己未同盟于亳城北(亳公羊榖梁作京葉氏曰當從二傳京鄭邑太叔所)
(封也未詳孰是)
杜氏曰亳城鄭地任氏曰偃師也故湯都左氏曰鄭
人懼乃行成同盟于亳范宣子曰不愼必失諸侯諸
侯道敝而無成能無貳乎乃盟載書曰凡我同盟毋
藴年毋壅利毋保姦毋留慝救災患恤禍亂同好惡
奬王室或閒玆命司愼司盟名山名川羣神羣祀先
王先公七姓十二國之祖明神殛之俾失其民隊命
亡民踣其國家義見莊十六年○師氏曰案去年秋
諸侯伐鄭者晉悼之初駕今伐鄭而盟于亳城北者
再駕也伐鄭而會于蕭魚者三駕也左氏謂晉侯謀
所以急民三駕而楚不能爭者此也
公至自伐鄭
義見桓二年公至自唐○葉氏曰前出而伐鄭者未
知鄭服而盟也告伐鄭而已今雖盟而非其出告之
事故復以伐鄭致也
楚子鄭伯伐宋
鄭至是與楚人三伐宋辠自見也義又見莊十年荆
敗蔡師
公會晉侯宋公衞侯曹伯齊世子光莒子邾子滕子薛
伯杞伯小邾子伐鄭會于蕭魚
杜氏曰蕭魚鄭地鄭服而諸侯會左氏曰諸侯悉師
以復伐鄭鄭人使良霄大宰石㚟如楚告將服於晉
曰孤以社稷之故不能懷君君若能以玉帛綏晉不
然則武震以攝威之孤之願也楚人執之諸侯之師
觀兵於鄭東門鄭人使王子伯駢行成晉趙武入盟
鄭伯鄭子展出盟晉侯會于蕭魚赦鄭囚皆禮而歸
之納斥候禁侵掠晉侯使叔肸告於諸侯蘇氏曰鄭
與會也自八年後晉楚爭鄭三年之閒晉人四以諸
侯伐鄭楚輒救之晉用知罃之謀未嘗與楚人戰至
是楚不能應遂全師以服鄭於是鄭固與晉二十餘
年楚不能爭程子曰鄭不可信而晉悼公推誠以待
人信之不疑至哉誠之能感人也邦衡胡氏曰所謂
彼善於此者也其郤楚之功亦庶幾召陵城濮之風
焉義又見隱二年鄭伐衞○黃氏曰案左氏所載鄭
之侵宋者鄭子展謀欲從晉故伐宋以致諸侯之師
而後與之也諸侯伐鄭而同盟于亳城北者時鄭方
行成故盟諸侯使毋貳也楚子鄭伯又伐宋者楚未
知鄭之隂已附晉尚率鄭以伐宋而鄭姑從之也晉
又會諸侯伐鄭而會于蕭魚者鄭於是始決於從晉
也楚執行人良霄者鄭已從晉使告於楚楚無以制
之而姑執其行人以泄憤也夫鄭自公子騑公子發
公子輒三人決於從楚故鄭歲受晉楚迭至之兵三
子旣爲盜所殺子展當國改謀從晉知所向背矣然
不即安於晉必伐宋致師待晉師再伐已而後藉以
絶楚恐非謀國之要策若晉悼極力求鄭卒成蕭魚
之會則伯功之盛也
公至自會
程子曰兵不加鄭故書至自會竊疑魯大蕭魚之功
出雖以伐鄭告而歸以會告爾然不敢質也義見桓
二年公至自會
楚人執鄭行人良霄(音消榖梁作宵)
杜氏曰良霄公孫輒之子伯有也左氏傳見上文高
氏曰此著晉之所以得鄭也鄭伯使良霄告絶於楚
楚人怒而執之雖執之亦不伐鄭是不能得鄭也不
能得鄭者勢分於吳也勢分於吳無如之何故執良
霄以舒其憤懣不平之氣自是不復出師以與晉爭
斯見楚力盡於此矣鄭於是乎堅從晉也
冬秦人伐晉
報去年伐秦之役也晉無故伐秦秦又報復之皆憤兵
也義見隱七年戎伐凡伯
十有二年春王三月莒人伐我東鄙圍台季孫宿帥師
救台遂入鄆(台榖梁作邰)
台杜氏曰琅邪費縣南有台亭鄆東鄆也見成九年
孫氏曰莒背蕭魚之會伐我東鄙圍台公羊曰大夫
無遂事此其言遂事何公不得爲政爾榖梁曰受命
而救台不受命而入鄆惡季孫宿也康侯胡氏曰台
在邦域之中而專行之非有無君之心者不敢爲也
昭公逐定無正夫豈一朝一夕之故哉其所由來者
漸矣義又見隱二年鄭伐衞莒入向○貫道王氏曰
魯自鄫亡而莒實爲鄰伐魯東鄙屢矣小國旣滅鄫
又求多於魯台費之境也故宿出救而入鄆他時取
鄆疆鄆田而季氏之費廣袤踰封君則實自宿始強
也
夏晉侯使士魴來聘
左氏曰晉士魴來聘且拜師義見隱七年齊來聘
秋九月吳子乘卒
存耕趙氏曰吳前此不書卒自戚之會列於諸侯故
乘以死赴於中國義見文十八年秦伯卒
冬楚公子貞帥師侵宋
義見莊十年荆敗蔡師
公如晉
義見僖十年公如齊
十有三年春公至自晉
高氏曰見公在外不朝正於廟也義又見桓二年公
至自唐
夏取邿(音詩公羊作詩)
滅而言取見宣九年杜氏曰邿小國任城亢父縣有
邿亭義見莊十年齊滅譚
秋九月庚辰楚子審卒
高氏曰楚共王也義見文十八年秦伯卒
冬城防
木訥趙氏曰魯有二防一近宋隱十年伐宋取防是
也一近齊隱九年公會齊侯于防是也魯旣事晉而
外齊懼有齊師故城防以備之明年齊卒有圍成之
役高氏曰厥後齊高厚伐我北鄙圍防則城防者畏
齊也義見隱七年城中丘○貫道王氏曰自季氏城
費而後各城其私邑防臧氏之邑所謂以防求爲後
於魯者也武仲據邑以請非以其城池之固乎未詳
是否
十有四年春王正月季孫宿叔老會晉士匄齊人宋人
衞人鄭公孫蠆曹人莒人邾人滕人薛人把人小邾人
會吳于向(蠆勅蘧切公羊作蠆下同)
叔老公孫嬰齊子叔老齊子也書人微者也杜氏曰
向鄭地邦衡胡氏曰春秋書内大夫出會未有兩卿
同行者此言季孫叔老見襄公失政小人之用事者
衆矣義又見成十五年會吳于鍾離高氏曰四卿帥
師自成公始二卿列會自襄公始邦衡胡氏曰兩卿
出會大夫旣見於襄兩卿及盟諸侯又見於哀以戒
後世小人不可使至衆衆必亂邦矣
三月乙未朔日有食之
義見隱三年
夏四月叔孫豹會晉荀偃齊人宋人衞北宫括鄭公孫
蠆曹人莒人邾人滕人薛人把人小邾人伐秦(括公羊作結)
左氏曰諸侯之大夫從晉侯伐秦以報櫟之役也晉
侯待於竟使六卿帥諸侯之師以進及涇不濟叔向
見叔孫穆子穆子賦匏有苦葉叔向退而具舟魯人
莒人先濟鄭子蟜見衞北宫懿子曰與人而不固取
惡莫甚焉若社稷何懿子說二子見諸侯之師而勸
之濟濟涇而次秦人毒涇上流師人多死鄭司馬子
蟜帥鄭師以進師皆從之至於棫林不獲成焉荀偃
令曰鷄鳴而駕塞井夷竈唯余馬首是瞻欒黶曰晉
國之命未是有也余馬首欲東乃歸下軍從之左史
謂魏莊子曰不待中行伯乎莊子曰夫子命從帥欒
伯吾帥也吾將從之從帥所以待夫子也伯游曰吾令
實過悔之何及多遺秦禽乃命大還晉人謂之遷延之
役未詳是否高氏曰春夏興師煩擾中國邦衡胡氏
曰秦強敵也其與晉交伐久矣十一年又伐晉是好
亂也然非不可懷來者晉遽合諸侯之師以伐之而
以征伐之權委諸大夫失刑政矣○木訥趙氏曰用
諸侯之兵以報已怨辠也然自是一伐秦終春秋之
世秦不敢復侵晉
己未衞侯衎出奔齊(左氏榖梁無衎字葉氏曰闕文也)
左氏曰衞獻公戒孫文子甯惠子食皆服而朝日旰
不召而射鴻於囿二子從之不釋皮冠而與之言二
子怒孫文子如戚孫蒯入使公飲之酒使大師歌巧
言之卒章大師辭師曹請爲之初公有嬖妾使師曹
誨之琴師曹鞭之公怒鞭師曹三百故師曹欲歌之
以怒孫子以報公公使歌之遂誦之蒯懼告文子文
子曰君忌我矣弗先必死并帑於戚而入見蘧伯玉
曰君之暴虐子所知也大懼社稷之傾覆將若之
何對曰君制其國臣敢奸之雖奸之庸知愈乎遂行
從近關出公使子蟜子伯子皮與孫子盟於丘宫孫
子皆殺之四月己未子展奔齊公如鄄使子行於孫
子孫子又殺之公出奔齊孫氏追之敗公徒於阿澤鄄
人執之初尹公佗學射於庾公差庾公差學射於公
孫丁二子追公公孫丁御公子魚曰射爲背師不射
爲戮射爲禮乎射兩軥而還尹公佗曰子爲師我則
遠矣乃反之公孫丁授公轡而射之貫臂子鮮從公
及竟公使祝宗告亡且告無罪定姜曰無神何告若
有不可誣也有辠若何告無舍大臣而與小臣謀一
辠也先君有冢卿以爲師保而蔑之二辠也余以巾
櫛事先君而暴妾使余三辠也告亡而已無告無辠
衞人立公孫剽孫林父甯殖相之以聽命於諸侯師
曠侍於晉侯晉侯曰衞人出其君不亦甚乎對曰或
者其君實甚良君將賞善而刑淫養民如子蓋之如
天容之如地民奉其君愛之如父母仰之如日月敬
之如神明畏之如雷霆其可出乎夫君神之主也民
之望也若困民之主匱神之祀百姓絶望社稷無主
將安用之弗去何爲天生民而立之君使司牧之勿
使失性有君而爲之貳使師保之勿使過度是故天
子有公諸侯有卿卿置側室大夫有貳宗士有朋友
庶人工商皂隷牧圉皆有親暱以相輔佐也善則賞
之過則匡之患則救之失則革之自王以下各有父
兄子弟以補察其政史爲書瞽爲詩工誦箴諫大夫
規誨士傳言庶人謗商旅於市百工獻藝故夏書曰
遒人以木鐸徇于路官師相規工執藝事以諫正月
孟春於是乎有之諫失常也天之愛民甚矣豈其使
一人肆於民上以從其淫而棄天地之性必不然矣
康侯胡氏曰臣而逐君其辠已眀矣君擅一國之名
寵神之主而民之望也何可出也所爲見逐無乃肆
於民上縱其淫虐以棄天地之性乎春秋端本清源
故不書所逐之臣而以自奔爲名所以警乎人君者
爲後世鑒也愚謂自成七年書孫林父出奔晉十四
年書孫林父自晉歸於衞又見於鍾離善道之會又
來聘而遂盟而終之以衞侯出奔則權臣逆命晉厲
黨惡皆可爲後世鑒不特衞侯之不君也義又見桓
十五年鄭突奔蔡
莒人侵我東鄙
高氏曰莒自滅鄫之後凡四伐我矣義見隱二年鄭
伐衞
秋楚公子貞帥師伐吳
義見僖三年徐取舒
冬季孫宿會晉士匄宋華閱衞孫林父鄭公孫蠆莒人
邾人于戚
戚見文元年左氏曰晉侯問衞故於中行獻子對曰
不如因而定之衞有君矣伐之未可以得志而勤諸
侯君其定衞以待時乎冬會于戚謀定衞也張氏曰
前書衞侯之奔此列孫林父於衞足見晉伯主抑君
而臣是助具書於策則晉大夫之黨孫林父辠惡自
見貫道王氏曰戚林父邑也合列國於孫氏私邑抑
君而臣是助非正名之義矣是役列國之大夫爲會
政在大夫不可反矣高氏曰剽逐其君而篡其位王
法所不容而晉合諸侯以定之無王之甚也義又見
文十一年會于承筐○黃氏曰荀偃本亦弑賊故爲
逆賊孫林父謀而成其亂於孫林父之私邑凡今年
春列國之會于向者大半不至亦可見人心之公而
晉悼坐荀偃之誤不少矣自是至剽賊而衎歸有二
君者十年晉實爲之也以悼公之賢而有此惜哉蓋
公怠矣明年遂薨
十有五年春宋公使向戌來聘二月己亥及向戌盟于
劉(高氏曰凡因聘而盟者必在國内如成三年晉侯使荀庚來聘衞侯使孫良夫來聘丙午及荀庚盟丁未)
(及孫良夫盟十一年晉侯使郤犫來聘己丑及郤犫盟襄七年衞侯使孫林父來聘壬戌及孫林父盟是也劉)
(蓋王畿采地豈有來聘魯而遠盟於劉者乎蓋下文有劉夏傳者因以爲春夏之夏與文四年夏逆婦姜于齊)
(同文故誤增于劉二字耳)
義見成三年晉荀庚來聘
劉夏逆王后于齊
杜氏曰劉采地夏名也劉夏非卿故書名也任氏曰
劉夏書名士也愚謂天子嫁女於諸侯使同姓主之
娶后亦使同姓主之故魯史得書於策而春秋因以
見義耳常山劉氏曰昏姻者人倫之本王后者天下
之母劉夏非三公而逆后是不重人倫之本不尊天
下之母禮何以興風化何以成乎○莘老孫氏曰天
子無親逆之禮逆后則使三公春秋書逆后者二祭
公得行禮而又書之者譏遂事也劉夏之逆則以非
三公譏之春秋周王十二而逆后者惟二足知非禮
則書也
夏齊侯伐我北鄙圍成公救成至遇
成見桓六年杜氏曰遇魯地左氏曰齊侯圍成貳於
晉故也公羊曰其言至遇何不敢進也高氏曰齊於
是貳晉是時衞侯在齊季孫宿爲戚之會以定衞而
齊不與齊固有憾於諸國矣而猶懷夫袁婁之恥者
也伐我北鄙以此之故魯於是時已三分其民而公
室卑弱已不足以當敵故書公救成至遇以見意焉
愚謂齊侯伐魯固無王矣然自晉士匄會林父定衞
剽而齊始背盟成魯邑也而書救又書至遇則王綱
不振襄不能君三家分魯舉形可見自此至十八年
齊五伐魯故又爲十八年諸侯同圍齊起文也○君
舉陳氏曰自宣之季年内不言君將於是書救成而
不敢進矣無惑乎三家之專魯也
季孫宿叔孫豹帥師城成郛(成公羊作郕)
杜氏曰郛郭也高氏曰成郛壞而以非時城之也此
孟孫之邑而季孫叔孫帥師城之者見三家相黨以
備齊爲名而興役之衆故其城堅固可守卒爲魯患而
不可墮也定十二年公圍成是也義又見隱七年城
中丘○邦衡胡氏曰城築二十有九大夫帥師而城
者三見文襄之際大夫張矣故帥師而城者皆三家
也
秋八月丁巳日有食之
義見隱三年
邾人伐我南鄙
左氏曰邾人伐我南鄙使告於晉晉將爲會以討邾
莒晉侯有疾乃止晉悼公卒遂不克會貫道王氏曰
邾屬於齊而黨於莒齊莒來伐故邾亦效尤義見隱
二年鄭伐衞○許氏曰政在君則民一民一則國強
政在臣則民二民二則國弱魯自文襄失政大夫益
竊國靈齊與邾莒交伐其國不競甚矣無他民分於
桓故也
冬十有一月癸亥晉侯周卒
義見隱三年宋公卒○黃氏曰悼公生十四年而立
三十而卒其經營楚鄭時方二十四五功視桓文而
德過之嗚呼盛哉木訥趙氏曰晉室中僨三郤誅厲
公弑悼公以公族自外入繼即位之初慨然思復文
公之業一爲宋圍彭城而得諸侯再奪鄭虎牢而得
陳鄭外抗強楚蕭魚之會不戰不盟楚不敢爭鄭不
忍叛雖召陵之役不是過也其功業直將俎豆文公
於百載之上襄成靈厲有慙德矣以傳觀之所以成
伯業者抑亦内外兩治者歟其爲國也施舍已責逮
鰥寡振廢滯康乏困救災患禁淫慝薄賦斂宥罪戾
舉不失職官不易方爵不踰德師不陵正旅不偪官
民無謗言所以復伯業若傳果無溢美則悼公直出
桓文之上餘見僖三十二年晉侯重耳卒
十有六年春王正月葬晉悼公
高氏曰三月而葬簡也義又見隱三年葬宋穆公
存耕趙氏曰平公彪欲合諸侯以爲榮不待期而葬
父使下從大夫之禮無人心矣
三月公會晉侯宋公衞侯鄭伯曹伯莒子邾子薛伯把
伯小邾子于湨梁戊寅大夫盟(湨古闃切)
蘇氏曰衞侯剽也二十五年衞侯入於夷儀衎也二
君皆稱衞侯猶鄭突及儀皆稱鄭伯也孫氏曰湨梁
晉地杜氏曰湨水出河内軹縣東南至温入河鷄澤
會重序諸侯今此閒無異事即諸侯大夫可知左氏
曰平公即位羊舌肸爲傅張君臣爲中軍司馬祈奚
韓襄欒盈士鞅爲公族大夫虞丘書爲乘馬御改服
修宫烝於曲沃警守而下會于湨梁命歸侵田公羊
曰諸侯在是其言大夫盟何信在大夫也君若贅旒
然榖梁曰湨梁之會諸侯失正矣義又見隱元年盟
于蔑○高氏曰爲討邾莒也邾莒連伐魯魯使告於
晉晉悼公將爲會以討之遇疾乃止平公即位遂成
父志夫居喪而出會失盟主之禮矣是時齊有崔高
衞有孫甯六卿分晉三家柄魯禄去公室浸以衰微
聖人因此盟以著喪亂之階康侯胡氏曰上二年春
會于向十有四國之大夫也夏會伐秦十有三國之
大夫也冬會于戚七國之大夫也此三會皆國之大
事也使大夫專之而諸侯不與焉是列國之君不自
爲政弗躬弗親禮樂征伐已自大夫出矣況悼公旣
没晉平初立無先公之明也君若贅旒而大夫張亦
宜矣夫豈一朝一夕之故哉善惡積於至微而不可
掩常情忽於未兆而弗預謀趙籍韓虔魏斯爲諸侯
之勢見矣有國者謹於禮而不敢忽此春秋以待後
世之意也
晉人執莒子邾子以歸
左氏曰以我故執邾宣公莒犂比公且曰通齊楚之
使劉氏曰邾莒交伐魯將討焉而悼公卒平公即位
知莒子邾子之可以討矣而未知己之不可以討也
用亂治亂用不肖治不肖禍乃始作非正本之意也
孟子曰惟天吏則可以伐之夫孟子可謂知本矣何
氏曰諸侯有辠當歸京師不得自治之錄以歸惡其
專也
齊侯伐我北鄙
義見隱二年鄭伐衞亦爲諸侯同圍齊起文也
夏公至自會
義見桓二年公至自唐○貫道王氏曰書至於齊伐
之後見諸侯之會未散而齊己抗矣
五月甲子地震
義見文九年
叔老會鄭伯晉荀偃衞甯殖宋人伐許
高氏曰晉卿主兵而先鄭伯者臣不可過君也宋稱
人微者也宋當在諸國之上今列衞甯殖下故知微
者也愚謂二者皆魯史之文也邦衡胡氏曰衞甯殖
出其君其惡大矣鄭伯荀偃會之伐許是黨惡也義
又見隱二年鄭伐衞
秋齊侯伐我北鄙圍成(公羊作郕)
成見桓六年義見隱二年鄭伐衞亦爲諸侯同圍齊
起文也
大雩
義見桓五年
冬叔孫豹如晉
左氏曰穆叔如晉聘且言齊故晉人曰以寡君之未
禘祀與民之未息不然不敢忘穆叔曰以齊人之朝
夕釋憾於敝邑之地是以大請敝邑之急朝不及夕
引領西望曰庶幾乎比執事之閒恐無及也見中行
獻子賦圻父獻子曰偃知辠矣敢不從執事以同恤
社稷而使魯及此見范宣子賦鴻鴈之卒章宣子曰
匄在此敢使魯無鳩乎義見隱七年齊來聘
春秋本義卷二十一
