春秋本義卷十七元程端學撰
宣公
十年春公如齊
不書月日闕文也貫道王氏曰比年朝正事齊如事
君使移此事周君子猶為過六年一朝之制也曾謂
朝正於齊可為禮乎義又見僖十年
公至自齊
義見桓二年公至自唐
齊人歸我濟西田
歸我歸魯也内辭耳不言來者既曰歸我而復曰來
則其文複矣故但言歸我而不言來皆無他義濟西
田即元年賂齊者左氏曰公如齊齊侯以我服故歸
濟西之田獻可杜氏曰天子所封之地而諸侯取之
歸之皆專恣也○康侯胡氏曰宣公於齊順其所欲
既以女妻其臣又以兵會伐萊又每歲往朝于齊廷
雖諸侯事天子無是禮也故惠公悅其順事已而以
所取濟西田歸之也以柔弱卑屈事人不以其道而
得地與悅人之柔巽卑屈事已不以其道而歸其地
皆人欲之私而非義矣
夏四月丙辰日有食之
義見隱三年
己巳齊侯元卒
書此為崔氏出奔及公如齊歸父葬惠公起文也義
又見隱三年宋公卒
齊崔氏出奔衛
公羊曰崔氏者何齊大夫也其稱崔氏何譏世卿也
義又見隱三年尹氏卒及僖二十八年元咺奔晉○
木訥趙氏曰惠公卒而崔氏奔則崔氏寵於惠而不
容於國人矣孫氏曰言氏者起其世也東遷之後天
子諸侯之大夫皆世書尹氏卒譏天子大夫書崔氏
奔譏諸侯大夫
公如齊
左氏曰公如齊奔喪高氏曰齊侯卒而奔其喪是以
事天子之禮事齊也
五月公至自齊
義見桓二年公至自唐
癸巳陳夏徵舒弑其君平國
高氏曰徵舒者夏姬之子也左氏曰陳靈公與孔寧
儀行父飲酒於夏氏公謂行父曰徵舒似女對曰亦
似君徵舒病之公出自其廄射而殺之二子奔楚康
侯胡氏曰禍莫大於拒諫而殺直臣洩冶不憚盡言
正謂靈公君臣淫縱恐其及禍不忍坐觀靈公不能
納又從而殺之卒以見弑而亡其國此萬世之大戒
也胡氏曰書夏徵舒弑其君者明君雖不君臣不可
以不臣也義又見隱四年衛州吁事○張氏曰考之
國語前年單子如楚過陳時洩冶未死也單子歸而
告王以陳侯帥其卿佐南冠以淫於夏氏陳侯不有
大咎國必亡已見於三年之前矣能無及乎觀春秋
之所書弑君如陳平國齊光蔡固以千乘之主而自
儕於閭巷小人所不為者心術之惑可不戒哉
六月宋師伐滕
前年伐滕之喪今又伐之強陵弱衆暴寡也無王甚
矣義又見桓二年鄭伐衛○木訥趙氏曰滕之小安
能事二國事魯則宋伐之事宋則魯伐之宋成才免
晉楚之虐曷不以己處晉楚之心為心乎康侯胡氏
曰稱師用衆也鄰有弑逆不能聲辠致討乃用大衆
以伐當恤之小邦
公孫歸父如齊葬齊惠公
歸父襄仲之子子家歸父也張氏曰春秋書此深著
亂臣賊子不復明送終之正禮故缺於天子而厚於
強國豈非九伐之威不行專征之討不加以至此與
存耕趙氏曰三月而葬速也義又見隱三年葬宋穆
公○邦衡胡氏曰先書公如齊見公不奔天王之喪
而奔齊之喪此書歸父如齊葬齊惠公見公不會天
王之葬而會齊之葬無王甚矣
晉人宋人衛人曹人伐鄭
左氏曰鄭及楚平諸侯之師伐鄭取成而還存耕趙
氏曰前此楚伐鄭晉救之使晉能庇鄭鄭何至與楚
平哉兵不足以制楚德不足以服鄭彼此交戰鄭何
辠焉晉於是不可以伯矣義又見隱二年鄭伐衛○
高氏曰陳有弑君之亂曾不是圖而有事於鄭
秋天王使王季子來聘
葉氏曰王季子王之季子也高氏曰天王不推至公
選賢與能而使幼稚之子居大夫之任以交政於諸
侯是示天下以私也貫道王氏曰周於魯有君臣之
分魯宣篡立當討朝齊者五聘齊者六於周則使蔑
聘之周公之制三不朝則六師移之既不能行九伐
之法乃汲汲焉有季子之報是周以列國自處惟恐
有失名分既夷矣
公孫歸父帥師伐邾取繹(音亦公羊作蘱)
杜氏曰繹邾邑魯國鄒縣北有繹山夾漈鄭氏曰繹
山多矣邾文公遷于繹是邾都也非此繹也黃氏曰
歸父蓋自廣其邑也未詳是否義見隱四年莒伐杞
取牟婁○康侯胡氏曰用貴卿主將舉大衆出征伐
不施於亂臣賊子奉天討辠而陵弱侵小近在邦域
之中附庸之國是為盜也當此之時陳有弑君之亂
曾不是圖有事於邾不亦傎乎
大水
義見桓元年
季孫行父如齊冬公孫歸父如齊
左氏曰季文子初聘于齊冬子家如齊伐邾故也未
詳信否康侯胡氏曰齊侯嗣立宣公親往奔其父喪
又使貴卿會葬矣修聘未晩也而季孫亟行歸父繼
往則以宣公君臣不知為國以禮而謂妄說取人之
可以免討也義又見隱七年齊來聘○黃氏曰不特
宣公若行父歸父之往亦自結於齊耳
齊侯使國佐來聘
左氏曰國武子來報聘東萊吕氏曰頃公未踰年而
不稱子邦衡胡氏曰當凶釁而行吉禮忘哀思而結
昏好義又見隱七年齊來聘
饑
葉氏曰饑者何食不足也一榖不登曰嗛二榖不登
曰饑三榖不登曰饉四榖不登曰康五榖不登曰大
饑古者三年耕必有一年之畜故凶年可以補敗是
為教民之道二榖不登而饑其為民者病矣何以於
冬焉書五榖畢登之時也公羊曰以重書也○劉氏
曰曷為或言饑或言大饑凶年補敗不足曰饑死傷
流亡曰大饑張氏曰王政以食為重故積貯天下之
大命也前此百有餘年水旱螟螽之災多矣不以饑
書今大水之後書饑者著宣公煩於外事國用無節
上下用竭故一遇水旱遂致乏食耳荀卿論本末源
流賈誼論蓄積皆明於為民而知春秋書饑之意者
也愚案春秋凡書饑者四大饑者一莊二十八年大
無麥禾臧孫辰告糴于齊亦一饑也
楚子伐鄭
義見莊十年荆敗蔡師○木訥趙氏曰鄭一身餌楚
五受楚兵從楚者六歸晉者五乍晉乍楚不幸而處
晉楚之閒不能自立也東萊吕氏曰自宣四年以後
晉楚爭欲服鄭鄭遂南北屬此可見晉鄭兩國盛衰
鄭用子良之言兩屬晉楚子良曰與其來者可也鄭
始終謀策只出於此子産所謂玉帛以待於二境惟
其強者從之與此一般
十有一年春王正月
夏楚子陳侯鄭伯盟于辰陵(辰穀梁作夷)
楚子序於陳鄭之上者陳鄭屈服楚子主盟也杜氏
曰辰陵陳地潁川長平縣東南有辰亭張氏曰即淮
寧府西華縣左氏曰楚子伐鄭及櫟子良曰晉楚不
務德而兵爭與其來者可也晉楚無信我焉得有信
乃從楚夏楚盟于辰陵陳鄭服也存耕趙氏曰楚洊
伐鄭鄭之從楚猶可言也師不至陳陳亦受盟先聲
震也楚自是遂伯矣有辰陵之盟而有邲之戰有邲
之戰而後有蜀之會盟是變端之大者矣春秋所謹
也高氏曰所以閔中國之衰也義又見莊十年荆敗
蔡師
公孫歸父會齊人伐莒
高氏曰自四年公及齊侯平莒莒人不肯公伐莒取
向至是齊魯同討之夫辰陵之盟中國所宜震也而
齊方務窮兵於莒黃氏曰此又見歸父之横而附齊
之固也義又見隱二年鄭伐衛
秋晉侯會狄于櫕函(櫕才端切函音涵)
會者往會之也杜氏曰櫕函狄地左氏曰晉郤成子
求成於衆狄衆狄疾赤狄之役遂服於晉秋會于櫕
函衆狄服也是行也諸大夫欲召狄郤成子曰吾聞
之非德莫如勤非勤何以求人能勤有繼其從之也
木訥趙氏曰楚子盟陳鄭于辰陵而晉侯會狄于櫕
函内失陳鄭而外求狄得狄何益於晉國哉義又見
隱二年公會戎于潛○康侯胡氏曰春秋正法親内
而逖外以遠亂也今中國有亂天王不能討則方伯
之責也又不能討則四鄰諸侯宜有請矣而魯方會
齊伐莒晉方求成于狄不亦傎乎直書其事而義自
見也
冬十月楚人殺陳夏徵舒丁亥楚子入陳納公孫寧儀
行父于陳(寧公羊作寗)
先書楚人而後書楚子者楚子先使兵殺徵舒而後
楚子入陳紀實事也書丁亥之日可見也左氏曰楚
子為陳夏氏亂故伐陳謂陳人無動將討於少西氏
遂入陳殺夏徵舒轘諸栗門因縣陳陳侯在晉申叔
時使於齊反復命而退王使讓之曰夏徵舒為不道
弑其君寡人以諸侯討而戮之諸侯縣公皆慶寡人
女獨不慶寡人何故對曰猶可辭乎王曰可哉曰夏
徵舒弑其君其辠大矣討而戮之君之義也抑人亦
有言曰牽牛以蹊人之田而奪之牛牽牛以蹊者信
有辠矣而奪之牛罰已重矣諸侯之從也曰討有辠
也今縣陳貪其富也以討召諸侯而以貪歸之無乃
不可乎王曰善哉吾未之聞也反之可乎對曰可哉
吾儕小人所謂取諸其懷而與之也乃復封陳鄉取
一人焉以歸謂之夏州愚案此傳與經少不合未詳
信否康侯胡氏曰公孫寧儀行父此二臣者從君於
昏宣淫於朝誅殺諫臣使其君見弑蓋致亂之臣肆
諸市朝與衆同棄然後快於人心今乃詭詞奔楚託
於討賊復讐以自脫其辠楚莊不能察其反覆又使
陳人用之猶人有飲毒而死者幸而復生又強以毒
飲之可乎愚謂陳有弑君之賊天子諸侯與陳之臣
子不能討而楚莊討之據跡而觀人情所許也然視
其所以者當觀其所由楚莊之殺徵舒似義而其心
之所由來者非義經書楚殺徵舒於前書入陳納寧
儀行父於後蓋不待察其微而其心之所由來者顯
矣說者謂楚得竊義舉以逞志可謂善誅心矣夫中
國不自正而楚人假之以逞志君子能不傷乎○黃
氏曰諸家多以討賊譽楚案楚子初謂陳人無動將
討於少西氏已乃入陳是以盜賊之行紿而取之也
徵舒弑陳靈者也公孫寧儀行父與陳靈昏淫致陳
靈之弑者也以法則徵舒之辠重以情則公孫寧儀
行父之辠重今殺徵舒而納公孫寧儀行父討賊如
是乎善乎張氏之言曰孔寧儀行父必因奔楚誘楚
子以利故楚子殺徵舒而入陳愚因張氏之說而推
之則楚子受孔寧儀行父之奔故殺徵舒為二子報
私忿欲因而利之耳諸家與楚討賊過矣
十有二年春葬陳靈公
黃氏曰靈公昏淫見弑今二十有二月而葬蓋其同
為淫亂之臣孔寧儀行父方歸自楚而葬之前此國
人不葬也愚謂諸侯五月而葬陳靈淫亂不得其死
三年始克葬又得惡諡焉春秋直書其事為後世大
戒也義又見隱三年葬宋穆公
楚子圍鄭
義見莊十年荆敗蔡師○高氏曰陳鄭之始即楚人
是乃召楚人以自伐國也
夏六月乙卯晉荀林父帥師及楚子戰于邲晉師敗績
(邲扶必切音弼)
杜氏曰邲鄭地地譜鄭州城下管城縣有邲城在縣
南左氏曰晉師救鄭愚謂晉之救鄭意則善矣使晉
景上告天子下帥列國親伐楚以救鄭雖敗於楚未
失義也今書荀林父帥師及楚子戰則是林父主乎
此戰也以大夫專兵主戰而敗其軍於蠻夷中外之
勢自此倒置則晉景之任林父林父之專兵輕敵其
辠大矣彼楚人之横何足責哉義又見莊十年荆敗
蔡師○張氏曰晉不能討陳亂已失三綱軍政之本
乃欲恃力以爭鄭則知晉之所以敗
秋七月
冬十有二月戊寅楚子滅蕭
蕭見莊二十三年義見莊十年荆敗蔡師
晉人宋人衛人曹人同盟于清丘
同盟見莊十六年杜氏曰清丘衛地在濮陽縣東南
張氏曰地譜濮州臨濮縣東南有清丘程子曰晉為
楚敗諸侯懼而同盟既而皆渝愚謂諸侯同盟已得
辠於天子況大夫同盟僭孰甚焉大夫同盟自此始
且盟不旋踵宋伐陳而衛救之楚伐宋而三國不恤
則僭禮之盟無益也尚矣義又見隱元年盟于蔑○
康侯胡氏曰楚既入陳圍鄭敗晉滅蕭憑陵中國甚
矣為諸侯計者宜信任仁賢修明政事自強於為善
則可以保其國耳曾不是圖而刑牲歃血要質鬼神
蘄以禦楚謀之不臧孰大於是
宋師伐陳衛人救陳
左氏曰宋為盟故伐陳衛人救之孔達曰先君有約
言焉若大國討我則死之未詳信否康侯胡氏曰陳
有弑君之亂宋不能討而楚討之宋人不能内自省
德遽以大衆伐之非義舉矣若衛叛盟則惡自見義
又見隱二年鄭伐衛
十有三年春齊師伐莒(莒公羊作衛)
左氏曰莒恃晉而不事齊故也未詳信否義見隱二
年鄭伐衞
夏楚子伐宋
黃氏曰陳叛中國而從楚清丘之盟陳不至而宋伐
之故楚子伐宋蓋為陳伐之也義見莊十年荆敗蔡
師○貫道王氏曰前此楚侵之今又伐之繼又圍之
晉不一動心焉宋雖為晉而晉則莫宋庇也則終於
為平而已愚案清丘之盟不足恃也如此
秋螽(公羊作&KR0977;)
義見桓五年
冬晉殺其大夫先縠
義見莊二十六年曹殺大夫
十有四年春衞殺其大夫孔達
義見莊二十六年曹殺大夫
夏五月曹伯壽卒
義見隱三年宋公卒
晉侯伐鄭
左氏曰夏晉侯伐鄭為邲故也告於諸侯蒐焉而還
中行桓子之謀也曰示之以整使謀而來康侯胡氏
曰比事而觀知其為報怨復讐之兵直書其事而義
自見矣義又見隱二年鄭伐衛○邦衡胡氏曰鄭之
從楚畏楚而叛晉也晉景不能攘楚而區區伐鄭是
中國自相殘賊而楚人愈得志矣張氏曰屈而知伸
敗而能改可以興矣晉所以敗由大義不明而爭與
國也今敗未兩歲而復興爭鄭之師
秋九月楚子圍宋
左氏曰楚子使申舟聘於齊曰無假道于宋亦使公
子馮聘于晉不假道于鄭申舟以孟諸之役惡宋曰
鄭昭宋聾晉使不害我則必死王曰殺女我伐之見
犀而行及宋宋人止之華元曰過我而不假道鄙我
也鄙我亡也殺其使者必伐我伐我亦亡也亡一也
乃殺之楚子聞之投袂而起屨及於窒皇劒及於寢
門之外車及於蒲胥之市秋九月楚子圍宋木訥趙
氏曰伐宋而宋不屈繼之以圍其必宋之服也審矣
楚將横行中夏許蔡已從陳鄭已服則次及於宋宋
中國之門戶也得宋則齊魯以之所以必服宋歴三
時而圍不解卒得宋平而後已義見莊十年荆敗蔡
師○康侯胡氏曰宋人要結盟誓欲以禦楚已非持
國之道輕舉大衆以伐陳見伐之由也國必自伐然
後人伐之凡事其作始也簡其將畢也必巨易於訟
曰君子以作事謀始始而不謀必至於訟訟而不竟
必至於師若宋是矣若楚人之圍宋則亦明矣
葬曹文公
義見隱三年葬宋穆公
冬公孫歸父會齊侯于榖
義見莊十四年單伯會諸侯于鄄○夾漈鄭氏曰公
子遂雖卒而魯國之政猶在其子故歸父今年會齊
侯明年會楚子
十有五年春公孫歸父會楚子于宋
左氏曰孟獻子言於公曰臣聞小國之免於大國也
聘而獻物於是有庭實旅百朝而獻功於是有容貌
采章嘉淑而有加貨謀其不免也誅而薦賄則無及
也今楚在宋君其圖之公說康侯胡氏曰楚圍宋陵
蔑中華甚矣諸侯縱不能畏簡書攘外寇存先代之
後嚴兵固圉以為聲援猶云可也乃以周公之裔千
乘之國謀其不免不亦鄙乎比事以觀則知當時列
國盛衰之由春秋經世之略矣愚案此與僖二十七
年楚及諸侯圍宋公會盟于宋同
夏五月宋人及楚人平
二國稱人者各以大夫為平而君不相見也左氏曰
宋人使樂嬰齊告急於晉晉侯欲救之伯宗曰不可
古人有言曰雖鞭之長不及馬腹天方授楚未可與
爭雖晉之強能違天乎諺曰高下在心川澤納汙山
藪藏疾瑾瑜匿瑕國君含垢天之道也君其待之乃
止使解揚如宋使無䧏楚曰晉師悉起將至矣鄭人
囚而獻諸楚楚子厚賂之使反其言不許三而許之
登諸樓車使呼宋人而告之遂致其君命楚子將殺
之使與之言曰爾既許不榖而反之何故非我無信
女則棄之速即爾刑對曰臣聞之君能制命為義臣
能承命為信信載義而行之為利謀不失利以衛社
稷民之主也義無二信信無二命君之賂臣不知命
也受命以出有死無霣又可賂乎臣之許君以成命
也死而成命臣之禄也寡君有信臣下臣獲考死又
何求楚子舍之以歸夏五月楚師將去宋申犀稽首
於王之馬前曰無畏知死而不敢廢王命王棄言焉
王不能答申叔時僕曰築室反耕者宋必聽命從之
宋人懼使華元夜入楚師登子反之牀起之曰寡君
使元以病告曰敝邑易子而食析骸以爨雖然城下
之盟有以國斃不能從也去我三十里唯命是聽子
反懼與之盟而告王退三十里宋及楚平華元為質
盟曰我無爾詐爾無我虞愚謂宋先代之後國雖小
中夏之望也諸侯之門戶也楚圍三時諸侯莫敢救
者宋勢殫力竭而與之平則楚人横而中夏衰也甚
矣○案楚頓兵三時財耗民罷使晉救之宋攻其内
晉擊其外一舉而伯業定矣師不敢出則晉之不振
而有蜀之盟也惜哉
六月癸卯晉師滅赤狄潞氏以潞子嬰兒歸
稱師用大衆也杜氏曰潞赤狄之别種潞氏國故稱
氏子爵也葉氏曰赤狄狄之總名也其别為潞氏及
甲氏留吁見於經者自三種各以其别言之故皆冠
以赤狄張氏曰潞氏即潞州潞城縣左氏曰潞子嬰
兒之夫人晉景公之姊也酆舒為政而殺之又傷潞
子之目晉侯將伐之諸大夫皆曰不可酆舒有三雋
才不如待後之人伯宗曰必伐之狄有五辠焉雋才
雖多何補焉不祀一也耆酒二也棄仲章而奪黎氏
地三也虐我伯姬四也傷其君目五也怙其雋才而
不以茂德滋益辠也後之人或者將敬奉德義以事
神人而申固其命若之何待之不討有辠曰將待後
後有辭而討焉毋乃不可乎夫恃才與衆亡之道也
商紂由之故滅天反時為災地反物為妖民反德為
亂亂則妖災生故文反正為乏盡在狄矣晉侯從之
六月癸卯晉荀林父敗赤狄於曲梁辛亥滅潞酆舒
奔衞衞人歸諸晉晉人殺之未詳信否孫氏曰豐舒
弑逆晉人討正之可也滅則甚矣莘老孫氏曰潞氏
之辠在可滅而晉專滅之猶無王也潞氏之辠在不
可滅而晉滅之則晉亦狄也愚謂況虜其君以歸乎
○啖氏曰凡滅國直書滅辠滅者不責見滅者也言
其力屈而亡且能死社稷也若自致滅亡之道則異
其文梁亡是也凡書滅又書其君奔者則兩辠之責
其不死社稷也凡書滅又書以歸者責其不死位又
無興復之志也貫道王氏曰楚燄莫撲諉之天授狄
無晉虞而兼其土是養一指而失肩背也
秦人伐晉
此亦報復之師也義又見隱七年戎伐凡伯○案僖
三十三年殽之戰迄今三十餘年晉秦凡十一戰其
始也二國背義以徼利僥倖以求功其終也惟報復
是務忘其自責之心上干王法下毒生民財窮力耗
然後已易曰作事謀始不其然乎
王札子殺召伯毛伯(札則八切)
杜氏曰王札子王子札也蓋經文倒札字木訥趙氏
曰王氏札子字也食采於王城而因以為氏者也前
說近是毛伯見文元年召伯見文五年孫氏曰生殺
之柄天子所持非天子不專殺王札子人臣也殺召
伯毛伯於朝定王不能禁專孰甚焉邦衡胡氏曰天
子在上而子弟敢以私怨專殺則生殺之柄下移於
姦臣矣○許氏曰拓跋魏世高歡覩張彝之變而生
亂心梁武在位王侯專殺政法不施遂以亂亡無惑
乎周之無以令天下也
秋螽
義見桓五年○康侯胡氏曰人事感於此則物變應
於彼宣公為國虛内以事外去實而務華煩於朝會
聘問賂遺之末而不知務本者也故戾氣應之六年
螽七年旱十年大水十有三年又螽十有五年復螽
府庫匱倉廩竭調度不給而言利剋民之事起矣許
氏曰稅畝之法蓋積貪虐之習而後能至者也觀乎
災異則見政事觀乎政事以知災異是謂念用庶徵
仲孫蔑會齊高固于無婁(張氏曰無公羊作牟恐當從之聲之誤也)
杜氏曰無婁杞邑義見文十一年會于承筐
初稅畝
杜氏曰公田之法十取其一今又履其餘畝復十收
其一故哀公曰二吾猶不足遂以為常故曰初公羊
曰初者何始也稅畝者何履畝而稅也譏始履畝而
稅古者什一而藉什一者天下之中正也多乎什一
大桀小桀寡乎什一大貉小貉陸氏曰賦稅者國之
所治亂民國之本也取之甚則流亡國必危矣○左
氏曰初稅畝非禮也榖出不過藉以豐財也葉氏曰
魯國有藉矣而又稅焉藉者取井田之名所謂八家
為井借其力以治公田者也稅者取國中使人所治
田之名所謂什一使自賦者也藉取九一稅取什一
蓋既藉矣而取國中之稅而畝加之其為法自是始
非謂以稅易畝也
冬蝝生(蝝悅全切字林尹絹切)
蝝董子曰蝗子杜氏曰螽子蓋蝗即螽也康侯胡氏
曰始生曰蝝既大曰螽秋螽未息冬又生子災重及
民也詳志之者急民事謹天災仁人之心王者之務
也遇天災而不懼忽民事而不修又為繁政重賦以
感之國之危無日矣義又見桓五年螽
饑(公羊無此經)
義見十年○康侯胡氏曰春秋書饑者三而宣公獨
有其二是歲雖螽蝝而遽至於饑者宣公為國務華
去實虛内事外煩於朝會聘問賂遺之末府庫竭矣
倉廩匱矣水旱螽蝝天降饑饉亦無以振業貪乏矣
經兩書饑以示後世為國之不可不敦本也張氏曰
宣兩書饑一在大水之後一在螽蝝之後甚言國無
蓄積而民無以生也
十有六年春晉人滅赤狄甲氏及留吁
杜氏曰甲氏留吁赤狄别種晉既滅潞氏今又并盡
其餘黨高氏曰稱及者所以别言二族也惡其窮兵
荒服無復顧中國之念也義又見十五年滅潞氏○
康侯胡氏曰春秋於外域攘斥之不使侵上國則止
矣伯禽征徐夷東郊既開而止宣王伐玁狁至於太
原而止武侯征戎瀘服其渠帥而止必欲盡殄滅之
無遺種豈仁人之心王者之事乎貫道王氏曰楚禍
逼人中國無安處晉乃貪拓地於狄以自肥規模如
此其何能伯
夏成周宣榭災(榭音謝公羊作謝災左氏作火案經未有書火者當依公穀)
劉氏曰成周周之東都東萊吕氏曰洛陽周公營下
都以遷殷頑民是為成周洛誥所謂我又卜澗水東
亦惟洛食者也爾雅曰無室曰榭杜氏曰宣榭講武
屋别在洛陽者張氏曰宣王南征北伐講武於此詩
所謂復會諸侯於東都者也康侯胡氏曰王室不復
中興矣天所以見戒乎○或曰宣榭宣王之廟也啖
氏曰宣王之廟久已毁縱不毁止當在王城不當在
成周也然則宣榭不過宣王講武之屋耳非廟也
秋郯伯姬來歸(郯音談)
伯姬文公女宣公姊妹也左氏曰郯伯姬來歸出也
榖梁曰婦人之義嫁曰歸反曰來歸高氏曰不能事
乎舅姑之國而為夫所黜此辠伯姬者乃所以辠其
父母失教也君子之道造端乎夫婦是以春秋於内
女夫人皆詳志之○康侯胡氏曰詩記男女之際易
敘咸恒為下經首春秋内女出夫人歸詳書於策所
以使有國者謹於齊家之道正人倫之本也案内女
出者二此與成五年杞叔姬是也
冬大有年
榖梁曰五榖大熟為大有年義見桓三年有年
十有七年春王正月庚子許男錫我卒丁未蔡侯申卒
義並見隱三年宋公卒
夏葬許昭公葬蔡文公
義並見隱三年葬宋穆公
六月癸卯日有食之
義見隱三年○貫道王氏曰自宣公八年至此十歲
之閒日食者三豈可諉之常數哉用見中外君臣強
弱之分隂陽消長之故矣
己未公會晉侯衛侯曹伯邾子同盟于斷道(斷直管切一音短)
杜氏曰斷道晉地義見莊十六年○黃氏曰時宋為
楚得中國危甚幸而衛復反為中國晉恐曹衛復背
而南嚮故為是盟以固魯衛曹邾之心
秋公至自會
義見桓二年公至自唐
冬十有一月壬午公弟叔肸卒
叔肸字也稱弟未為大夫而用事者也此記叔氏之
始也肸文公子惠伯也肸之子公孫嬰齊嬰齊之子
叔老老之子叔弓弓之子叔輒叔鞅輒之子叔詣叔
弓之曾孫叔還皆世卿此亦譏世卿而肸其始也亦
書公子牙公子季友卒之意也
十有八年春晉侯衛世子臧伐齊
左氏曰十七年春晉侯使郤克徵會于齊齊頃公帷
婦人使觀之郤子登婦人笑於房獻子怒出而誓曰
所不此報無能涉河獻子先歸使欒京廬待命於齊
曰不得齊事無復命矣郤子至請伐齊十八年春晉
侯衞太子臧伐齊至於陽穀齊侯會晉侯盟于繒以
公子疆為質於晉師還未詳信否邦衡胡氏曰以世
子而專伐則見衛侯之失威義見隱二年鄭伐衛○
康侯胡氏曰保國以禮為本者也齊頃公不謹於禮
自已致宼所謂國必自伐而後人伐之矣諸侯上卿
皆執國命取必於君以行其克伐怨欲之私故大戰
於鞌逞其志而後止春秋詳書於策見受伐與伐者
之辠
公伐杞
義見隱二年鄭伐衛○木訥趙氏曰杞世婚於魯杞
桓公魯出而且娶魯僖文之世各一來朝宣公殺惡
及視以自立把伯未嘗來朝宣公憾之故躬伐之歟
未詳是否
夏四月
秋七月邾人戕鄫子于鄫(戕在良切鄫穀梁作繒)
戕搶也他國人來弑君之名左氏曰自外曰戕孫氏
曰僖十九年邾人執鄫子用之天子不能誅故此肆
然復戕鄫子于鄫也高氏曰邾人肆無道之強戕同
等之君辠惡大矣鄫子為國君而見戕於人必有以
致之也楊氏曰于鄫惡臣子不能拒難○康侯胡氏
曰塞外無城郭宫室百官有司單車使者直造其廬
帳虜其君長者則有之矣中國則重門擊柝廉陛等
威侍衛守禦之嚴奚至坐使其君為邾人殘賊殺之
而莫禦乎邾人蓋嘗執鄫子用之則不共戴天之世
讎也既不能復又使邾人得造其國都戕殺其君深
責臣子至此極也木訥趙氏曰鄫未嘗有一日之隙
於邾徒以邾鄫為鄰邾欲滅之以自廣爾以邾之小
而肆毒于鄫曾無一人詆訶之信乎其為春秋之世
也愚謂王法不明其禍至此聖人之所以拳拳於斯
世也
甲戌楚子旅卒(旅穀梁作吕)
左氏曰楚莊王卒劉氏曰楚至莊王國益大俗益變
始以赴告與中國通是以其卒見於春秋愚謂春秋
至此不特蠻夷横而已諸姬且日衰矣義又見文十
八年秦伯卒
公孫歸父如晉
左氏曰公孫歸父以襄仲之立公也有寵欲去三桓
以張公室與公謀而聘於晉欲以晉人去之康侯胡
氏曰宣公因齊得國故刻意事之雖易世未怠也及
頃公不能謹禮怒晉魯上卿而郤克當國決策討之
晉方強盛齊少懦矣於是背齊而事晉其於邦交以
利為向背無忠信誠慤之心者也況欲以晉人去三
桓夫輕於背與國易於謀大家而不知其本未有能
成而無悔也義又見隱七年齊來聘而此又為歸父
奔齊起文也
冬十月壬戌公薨于路寢
義見莊公薨
歸父還自晉至笙遂奔齊(笙公羊榖梁作㮒)
孫氏曰不言公孫前見也榖梁曰自晉事畢也杜氏
曰笙魯境也左氏曰公薨季文子言於朝曰使我殺
嫡立庶以失大援者仲也夫臧宣叔怒曰當其時不
能治也後之人何辠子欲去之許請去之遂逐東門
氏子家還及笙壇帷復命於介既復命袒括髮即位
哭三踊而出遂奔齊高氏曰先君未殯而逐其臣是
死其君而忘其父也雖然人臣之正受命而出雖君
薨猶當致命於殯前若其有辠待命於新君可也今
歸父還自晉及魯境遽即奔齊則有惡於新君矣故
書以著其逃刑之辠義又見僖二十八年元咺奔晉
○榖梁曰捐殯而奔其父之使者(謂歸父)是亦奔父也
康侯胡氏曰仲尼稱孟莊子之孝其不改父之臣與
父之政是難能也又曰三年無改於父之道可謂孝
矣夫仁人孝子於其父之臣非有大不可如晉悼公
於夷羊五之屬必存終始進退之禮而不遽也歸父
以君命出使未返而君薨在聘禮有執圭復命於殯
之文升自西階子臣皆哭情亦戚矣宣公猶未殯而
東門氏逐忍乎哉
春秋本義卷十七
