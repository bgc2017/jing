春秋本義卷二十六元程端學撰
昭公
二十有三年春王正月叔孫婼如晉(婼勑略切公羊作舍下同)
義見隠七年齊來聘又為晉執婼起文也
癸丑叔鞅卒
譏世卿也大意又見隠元年益師卒
晉人執我行人叔孫婼
蘇氏曰執之稱行人言非其辠也義又見莊十七年
齊執鄭詹
晉人圍郊
高氏曰郊王畿之邑不繫之國者天下皆王土也所
以别異於諸侯也康侯胡氏曰郊子朝邑也當是時
天子蒙塵晉為方伯不奔問官守省視器具徐遣大
夫往焉勤王尊主義若是乎書晉人圍郊而辠自見
也
夏六月蔡侯東國卒于楚
朴鄉吕氏曰前書蔡侯朱出奔楚而此書蔡侯東國
卒于楚穀梁以朱為東榖梁所書疑是而又脱一國
字爾何者朱無歸入卒葬之文而東國無出奔之事
疑只是一事諸侯卒於外書地東國失守社稷出奔
仇讎已而身死於外書曰蔡侯東國卒于楚而東國
之辠著矣
秋七月莒子庚輿來奔
左氏曰莒子庚輿虐而好劒苟鑄劒必試諸人國人
患之又將叛齊烏存帥國人以逐之庚輿將出聞烏
存執殳而立於道左懼將止死苑羊牧之曰君過之
烏存以力聞可矣何必以弑君成名遂來奔齊人納
郊公未詳信否義見襄十四年衛侯奔齊
戊辰吳敗頓胡沈蔡陳許之師于雞父胡子髠沈子逞
滅獲陳夏齧父榖(梁作甫逞公羊作楹榖梁作盈)
杜氏曰雞父楚地安豐縣南有雞備亭屬夀州國雖
存君死曰滅夏齧徵舒玄孫劉氏曰疑楚本與諸侯
同救州來既而令尹卒楚師留而諸侯先至故吳得
獨敗之楚師實未與吳相接則無緣書楚也康侯胡
氏曰諸候之師曷為略而不序頓胡沈則其君自將
蔡陳許則大夫帥師言敗則或滅或獲其事不同也
故總言朴鄉吕氏曰序頓胡沈於蔡陳許之上者以
君臣為序也左氏曰吳人伐州來楚薳越帥師及諸
侯之師奔命救州來吳人禦諸鍾離子瑕卒楚師熸
吳公子光曰諸侯從於楚者衆而皆小國也畏楚而
不獲已是以來吾聞之曰作事威克其愛雖小必濟
胡沈之君幼而狂陳大夫齧壮而頑頓與許蔡疾楚
政楚令尹死其師熸帥賤多寵政令不壹七國同役
而不同心帥賤而不能整無大威命楚可敗也若分
師先以犯胡沈與陳必先奔三國敗諸侯之師乃搖
心矣諸侯乖亂楚必大奔請先者去備薄威後者敦
陳整旅吳子從之戊辰晦戰於雞父吳子以辠人三
千先犯胡沈與陳三國爭之吳為三軍以繫於後中
軍從王光帥右掩餘帥左吳之辠人或奔或止三國
亂吳師擊之三國敗獲胡沈之君及陳大夫舍胡沈
之囚使奔許與蔡頓曰吾君死矣師譟而從之三國
奔朴鄉吕氏曰吳益強也不曰滅胡子沈子而曰胡
子沈子滅者言自滅也愚謂楚勢稍沮吳復強盛中
國又生一楚矣六國從楚以致敗滅擒獲皆有自取
之道也
天王居于狄泉
張氏曰狄泉即僖二十九年翟泉左氏曰夏四月單
子取訾劉子取牆人直人六月王子朝入於尹尹圉
誘劉佗殺之單子從阪道劉子從尹道伐尹單子先
至而敗劉子還召伯奐南宫極以成周人戍尹單子
劉子樊齊以王如劉王子朝入于王城次于左巷秋
七月鄩羅納諸莊宫尹辛敗劉師於唐又敗諸鄩尹
辛取西闈攻蒯蒯潰許氏曰踰年書王故敬王踰年
即位而稱天王朴鄉吕氏曰王子猛卒弟匄立是為
敬王子朝自京入于王城故敬王避子朝居于狄泉
愚謂以天王而居于狄泉非其所也見王室之亂猶
未巳也
尹氏立王子朝
尹氏見隱三年尹氏卒榖梁曰立者不宜立也孫氏
曰立者篡辭嗣子有常位故不言立王猛敬王是也
此言尹氏立王子朝其惡可知也陸氏曰又足以見
世卿之惡也○吕氏曰既曰天王居于狄泉尊無二
上斷可知矣又曰尹氏立王子朝則王子朝之不正
而爭立辠亦明矣屬辭比事春秋教也
八月乙未地震
義見文九年
冬公如晉至河有疾乃復(公羊榖梁有上有公字羨文也)
左氏曰公為叔孫故如晉及河有疾而復義見二年
愚謂此與前四如晉至河乃復不同者以其有疾而
自復也可以見前四如晉皆不得入而復矣而此亦
書者又以見公之不當如也義又見僖十年公如齊
○孫氏曰凡公如晉不得入者六二年公如晉至河
乃復十二年十三年二十一年此年定三年皆是也
此書有疾明公自有疾而反爾餘皆譏公數如晉而
不納以取其辱康侯胡氏曰以周公之胄千乘之君
執幣帛修兩君之好而不見納可恥矣有恥而後知
憤知憤而後能自強自強而後能為善為善而後能
立身立身而後能行其政令保其國家矣昭公内則
受制於權臣外則見陵於方伯此正憂患疢疾有德
慧術智保生免死之時也而安於屈辱甘處微弱無
憤悱自強之心其失國出奔死於境外自取之哉
二十有四年春王二月丙戌仲孫貜卒(貜俱縳切)
譏世卿也大意又見隠元年益師卒
婼至自晉
孫氏曰不言叔孫婼前見也愚謂此記婼見執首尾
以見晉侯執之不以其辠而釋之亦無為也
夏五月乙未朔日有食之
義見隠三年
秋八月大雩
義見桓五年
丁酉把伯郁釐卒(郁公羊作鬱)
義見隠三年宋公和卒
冬吳滅巢
康侯胡氏曰巢楚之附庸與十三年吳滅州來同義
又見僖三年徐取舒○木訥趙氏曰吳將謀楚先滅
其與國滅州來滅巢滅徐皆楚之與國也
葬把平公
義見隱三年葬宋穆公
二十有五年春叔孫婼如宋
義見隠七年齊來聘
夏叔詣會晉趙鞅宋樂大心衛北宫喜鄭游吉曹人邾
人滕人薛人小邾人于黃父(詣公羊榖梁作倪大心公羊作世心後同)
詣叔弓之孫叔輒之子張氏曰黃父即黑壤晉地左
氏曰二十四年鄭伯如晉子大叔相見范獻子獻子
曰若王室何對曰老夫其國家不能恤敢及王室抑
人亦有言曰嫠不恤其緯而憂宗周之隕為將及焉
今王室實蠢蠢焉吾小國懼矣然大國之憂也吾儕
何知焉吾子其早圖之詩曰缾之罄矣惟罍之恥王
室之不寧晉之恥也獻子懼而與宣子圖之乃徵會
於諸侯期以明年二十五年夏會于黃父謀王室也
趙簡子令諸侯之大夫輸王粟具戍人曰明年將納
王宋樂大心曰我不輸粟我於周為客若之何使客
晉士伯曰自踐土以來宋何役之不會而何盟之不
同曰同恤王室子焉得辟之子奉君命以會大事而
宋背盟無乃不可乎右師不敢對受牒而退未詳信
否愚謂王室之亂如此而諸侯之大夫自為會其後
不見納王事跡天下事勢可知矣
有鸜鵒來巢(鸜公羊作鸛誤)
左氏曰書所無也張氏曰邵子曰天下將治則天地
之氣自北而南天下將亂則天地之氣自南而北禽
鳥飛類得氣之先者也春秋書六鷁退飛鸜鵒來巢
氣使之也鸜鵒不踰濟而至魯豈非氣自南而北之
驗哉當此之先楚雖為中國患而齊晉猶足以抑之
自此之後晉伯不競吳楚越皆以南夷迭主夏盟諸
侯斂衽事之馴至大亂則知鸜鵒來巢之祥不特昭
公出奔之兆也○葉氏曰天有時地有氣橘踰淮為
枳鸜鵒不踰濟貉踰汶則死地氣也天有時以生有
時以殺草木有時以生有時以死石有時以泐川有
時以澤天反時為災地反物為妖故天失其時則書
霣霜殺菽隕霜不殺草李梅實無冰地失其氣則鸜
鵒來巢
秋七月上辛大雩季辛又雩
左氏曰秋書再雩旱甚也高氏曰季辛不言大蒙上
文也旱既太甚因一月再雩而志其僭且數也義又
見桓五年○康侯胡氏曰聖人書此者以志禦災之
非道而區區於禱祠之末也昭公之時雨雹地震四
見於經旱乾為虐相繼而起季辛又雩災之甚也若
反身修德信用忠賢災異之來必可禦矣昭公至是
猶不知畏罔克自省而求於禱祠之末將能勝乎故
書此為後世鑒
九月己亥公孫于齊次于陽州(己亥榖梁作乙亥陽公羊作楊)
孫見莊元年杜氏曰陽州齊魯境上邑未敢直前故
次於境愚謂以後公至自齊居于鄆觀之直齊邑爾
左氏曰初平子拘公思展執申夜姑將殺之公若將
為之請平子使豎勿内公之使速殺之故公若怨平
子季郈之雞鬭季氏介其雞郈氏為之金距平子怒
益宫於郈氏且讓之故郈昭伯亦怨平子臧昭伯之
從弟會為讒於臧氏而逃於季氏臧氏執旃平子怒
拘臧氏老將禘於襄公萬者二人其衆萬於季氏臧
孫曰此之謂不能庸先君之廟大夫遂怨平子公若
獻弓於公為且與之出射於外而謀去季氏公為告
公果公賁公果公賁使侍人僚柤告公公寝將以戈
擊之乃走公曰執之亦無命也懼而不出數月不見
公不怒又使言公執戈以懼之乃走又使言公曰非
小人之所及也公果自言公以告臧孫臧孫以難告
郈孫郈孫以可勸告子家懿伯懿伯曰讒人以君徼
幸事若不克君受其名不可為也舍民數世以求克
事不可必也且政在焉其難圖也公退之辭曰臣與
聞命矣言若洩臣不獲死乃館於公叔孫昭子如闞
公居於長府九月戊戌伐季氏殺公之於門遂入之
平子登臺而請曰君不察臣之辠使有司討臣以干
戈臣請待沂上以察辠弗許請囚於費弗許請以五
乘亡弗許子家子曰君其許之政自之出久矣隱民
多取食焉為之徒者衆矣日入慝作弗可知也衆怒
不可蓄也蓄而弗治將藴藴蓄民將生心生心同求
將合君必悔之弗聽郈孫曰必殺之公使郈孫逆孟
懿子叔孫氏之司馬鬷戾言於其衆曰若之何莫對
又曰我家臣也不敢知國凡有季氏與無於我孰利
皆曰無季氏是無叔孫氏也鬷戾曰然則救諸帥徒
以往陷西北隅以入公徒釋甲執冰而踞遂逐之孟
氏使登西北隅以望季氏見叔孫之旌以告孟氏執
郈昭伯殺之於南門之西遂伐公徒子家子曰諸臣
偽劫君者而負辠以出君止意如之事君也不敢不
改公曰余不忍也與臧孫如墓謀遂行己亥公孫于
齊次于陽州康侯胡氏曰以君伐臣曷為不勝魯自
東門氏殺嫡立庶魯君於是乎失政祿去公室政在
季氏於此君也四世矣作三軍盡征其一舍中軍兼
有其二民賦入於其家半矣受命救台也遂入鄆帥
師取卞也不以聞軍政在其手專矣行父片言而東
門氏逐南蒯一動而公子憖奔魯之羣臣亦無敢忠
於公室而獻謀者所謂屯難之時也昭公不明乎消
息盈虚之理正身率德擇任忠賢待時循致不忍一
朝之忿求逞其私欲而以羣小謀之其及也宜哉○
石氏曰天下有道則禮樂征伐自天子出無道則自
諸侯出盖十世希不失矣自大夫出五世希不失矣
又曰禄之去公室五世矣政逮於大夫四世矣自周
東遷天子始失政而諸侯專專自魯隱始自隠至昭
凡十世矣自東門襄仲殺適立庶魯侯始失國而大
夫專專自宣公始由宣至定凡五世也自季文子武
子秉魯以至平子又四世矣此宣公之末年歸父欲
去三桓張公室而未能也自是以來魯君世從其失
季氏世修其勤史墨所謂民不知君何以得國而樂
祈子家駒亦謂魯君失民季氏得衆之久也政在季
氏已四世魯君喪政已四公而以區區稠父而欲同
諸大夫去之不亦妄乎宜其所以見逐也
齊侯唁公于野井(唁音彦)
唁弔生也何氏曰弔失國曰唁杜氏曰濟南祝柯縣
東有野井亭齊侯来唁公公不敢遠勞故迎之往至
野井左氏曰齊侯將唁公于平隂公先至于野井齊
侯曰寡人之辠也使有司待于平隂為近故也齊侯
曰自莒疆以西請致千社以待君命寡人將帥敝賦
以從執事惟命是聽君之憂寡人之憂也公喜子家
子曰天祿不再天若胙君不過周公以魯足矣失魯
而以千社為臣誰與之立且齊君無信不如早之晉
弗從公羊曰唁公者何昭將殺季氏告子家駒曰季
氏為無道僭於公室久矣吾欲殺之何如子家駒曰
諸侯僭于天子大夫僭于諸侯久矣昭公曰吾何僭
矣哉子家駒曰設兩觀乘大輅朱干玉戚以舞大夏
八佾以舞大武皆天子之禮也且夫牛馬維婁委已
者也而柔焉季氏得民衆久矣君無多辱焉昭公不
從其言終殺之而敗焉走之齊齊侯唁公于野井孫
氏曰不能討季氏之辠而徒能唁昭公于野井齊侯
之惡亦可見矣○常山劉氏曰次于陽州不得入於
齊也次于乾侯不得入於晉也此言齊侯唁公于野
井二十九年齊侯使高張來唁公三十一年季孫意
如會晉荀躒于適歴晉侯使荀躒唁公于乾侯唁慰
安之辭也齊大國也不能討意如於魯徒能唁公此
齊侯之惡也季孫意如逐君之賊晉不能討而戮之
既與荀躒會于適歷又使荀躒唁公于乾侯何所為
哉晉侯之惡亦可見矣葉氏曰昭公徬徨於外以待
二國者五年流離亦已甚矣而齊晉之君臣方且以
空言款公故三書唁以表之康侯胡氏曰書曰唁公
亦明其無納公之實譏之也
冬十月戊辰叔孫婼卒
譏世卿也大意又見隠元年益師卒
十有一月己亥宋公佐卒于曲棘
曲棘杜氏曰宋地陳留外黃縣城中有曲棘里地譜
外黃在開封雍丘縣愚謂不為王事而卒于他所非
禮也義又見隱三年宋公卒○陸氏曰諸侯卒于他
國及卒于會卒于師則書之雖在國不卒于其都亦
書之晉侯卒于扈宋公卒于曲棘之類是也
十有二月齊侯取鄆
鄆西鄆見成四年齊侯盖取之季氏也吕氏曰齊侯
取鄆以處公也不能討意如以正君臣大義而獨取
鄆以處公其無意於善而忽遠略可知也○高氏曰
齊侯若以取鄆之力會諸侯討季氏之辠以納公猶
反掌耳而區區取一邑居之無意於納公也
二十有六年春王正月葬宋元公
杜氏曰三月而葬速義又見隠三年葬宋穆公
三月公至自齊居于鄆
凡公行返而告廟則書至今昭公在外不告於廟明
矣而亦書公至自齊盖公自齊至于魯邑亦可謂公
至自齊矣益知書法不可以凡例求也居處也居于
鄆不得入國都也國都者諸侯之所居故居于國都
不書書居于鄆則公失其所也公失其所其所由來
漸矣故君子常謹其微懼其禍之著而莫之救也觀
昭公之事可為永鑒矣○黃氏曰春秋先五書公如
晉至河乃復盖晉以政不在公不若厚季氏之為利
其後兩書公如齊如晉三書齊晉唁公五書居鄆四
書在乾侯以至於薨嗚呼悲夫
夏公圍成(公羊作郕)
成見桓六年成者魯邑而公自圍其邑見公之失政
甚矣康侯胡氏曰書公圍成則季氏之不臣昭公之
不君其辠咸具矣○孫氏曰其國内皆叛也
秋公會齊侯莒子邾子把伯盟于鄟陵(鄟音專又市轉切)
杜氏曰鄟陵地闕左氏曰盟于鄟陵謀納公也邦衡
胡氏曰晉為盟主公數如晉而不納及次乾侯晉又
見拒是伯主已不與矣平時同盟如宋衛陳鄭皆不
與矣齊莒邾把何能為乎書四國同盟于鄟陵見諸
侯與公者寡不與者衆也内見棄於臣民外見絶於
諸侯雖齊莒邾把實欲納公猶恐不克況徒盟而已
乎義又見隱元年盟于蔑
公至自會居于鄆
義見前
九月庚申楚子居卒
義見文十八年秦伯卒
冬十月天王入于成周
成周見宣十六年入于成周自狄泉而入也王至此
僅入成周不得正位王城見王室之亂粗定而猶有
所畏也○東萊吕氏曰平王東遷定都於王城王子
朝之亂其黨多在王城敬王畏之徙都成周
尹氏召伯毛伯以王子朝奔楚
王氏曰子朝天子之子謀亂王室兵敗而奔夷狄辠
不容誅矣然由三子所教導故曰尹氏召伯毛伯以
王子朝奔楚存耕趙氏曰寵嫡不早别遂使兩黨相
傾五六年而後定愚謂楚受四亂賊而不殺其辠大
矣○高氏曰先書天王居于狄泉而後書立王子朝
先書天王入于成周而後書子朝奔楚者由嗣君不
正故亂臣得以乘之及能反正然後辠人竄跡皆上
之人有以召之也書奔楚者見王室之令不行於天
下故逋逃辠戾之人楚敢受之而不歸也康侯胡氏
曰子朝有寵於景王為之黨者衆矣卒不能立至於
奔楚何也是非有出於人之本心者不可以私愛是
亦不可以私惡非卒歸於公則止矣景王寵愛子朝
將期於見是而天下不以為是疎薄子猛將期於見
非而天下卒不以為非徒設此心兩棄之也王猛子
朝之際危亦甚矣春秋詳書為後世戒可謂深切著
明也哉
二十有七年春公如齊
為人之君而見逐于其臣求救于人而不見與可為
永鑒矣
公至自齊居于鄆
義見二十六年
夏四月吳弑其君僚
不書弑君之賊見文十八年義見隠四年衛州吁事
楚殺其大夫郤宛(郤榖梁作郄)
義見莊二十六年曹殺大夫
秋晉士鞅宋樂祁犂衛北宫喜曹人邾人滕人會于扈
三國稱人微者也扈見文七年義見文十一年會于
承筐
冬十月曹伯午卒
義見隠三年宋公卒
邾快來奔
義見僖二十八年元咺奔晉○徐邈氏曰自此以前
邾畀我庶其並來奔今邾快又至三叛人俱以魯為
主邾魯鄰國而聚其逋逃故悉書之
公如齊
左氏曰公如齊齊侯請饗之子家子曰朝夕立於其
朝又何饗焉其飲酒也乃飲酒使宰獻而請安子仲
之子曰重為齊侯夫人曰請使重見子家子乃以君
出存耕趙氏曰公淹恤于鄆恃齊求復三年矣公之
求齊勤矣齊無納公之意而公不察也公至此悔亦
晚矣義又見前
公至自齊居于鄆
義見二十六年
二十有八年春王三月葬曹悼公
高氏曰六月而葬慢也義又見隐三年葬宋穆公
公如晉次于乾侯
杜氏曰乾侯在魏郡斥丘縣晉境内邑地譜大名府
成安縣東南有斥丘故城孫氏曰公連年如齊者再
皆不見禮故如晉也次于乾侯者不得入于晉也公
既不見禮於齊又不得入於晉其窮辱若此○木訥
趙氏曰晉之六卿即魯之三家也其忍傷其類哉任
氏曰齊晉大國也皆與季氏不恤昭公中國之不復
有盟主宜哉
夏四月丙戌鄭伯寧卒(寧公羊作甯)
義見隠三年宋公卒
六月葬鄭定公
杜氏曰三月而葬速義又見隠三年葬宋穆公
秋七月癸巳滕子寧卒
義見隠三年宋公卒
冬葬滕悼公
高氏曰公不在國凡喪葬之禮皆季氏專之也愚謂
滕小國魯未嘗會其葬至此會葬者見季氏之求悦
於鄰國無所不至也義又見隠三年葬宋穆公
二十有九年春公至自乾侯居于鄆
杜氏曰以乾侯至者不得見晉侯故義見二十六年
公至自齊居于鄆
齊侯使高張來唁公
左氏曰齊侯使高張來唁公稱主君子家子曰齊卑
君矣君祗辱焉公如乾侯高氏曰唁于野井齊地也
今在鄆乃魯地故直言來而已齊侯今復唁公者以
公自鄆如晉不為晉所納故使高張來唁乃所以嗤
公也鄱陽張氏曰諸侯失國託於諸侯禮也昭公見
逐於強臣孫於齊齊侯宜修方伯連帥之職請於天
王糾合鄰國討其臣而納之可也乃徒使唁之是助
季氏為虐也兩唁皆淺事而悉書之乃深著齊侯之
辠耳
公如晉次于乾侯
高氏曰公復如晉冀晉見恤也而晉復不受故次于
乾侯諸侯出奔狼狽未有如公者春秋書之所以深
辠季氏之惡與諸侯之不救也愚謂晉侯坐視昭公
之奔而不少恤其不為伯主也宜哉
夏四月庚子叔詣卒(詣公羊榖梁作倪)
譏世卿也大意又見隠元年益師卒
秋七月
冬十月鄆潰
任氏曰昭公無德可懷而季氏之威可畏欲託大國
而齊不容欲適盟主而晉不受民以為不足繫屬也
是以適然驚散所以甚言公之無託也○貫道王氏
曰齊取鄆公居鄆畏齊不敢叛既舍齊而之晉故鄆
亦叛之自此一邑亦無有而終于乾侯悲夫
三十年春王正月公在乾侯
此與襄二十九年公在楚同意但彼在蠻荆而未返
此則失國而客寄乾侯猶曰以朝正之日而公在乾
侯乎其誅亂臣正名分傷世變之意自見於言外可
以為永鑒矣
夏六月庚辰晉侯去疾卒
義見隠三年宋公卒
秋八月葬晉頃公
杜氏曰三月而葬速義又見隠三年葬宋穆公此又
見魯侯在外而季氏使會其葬爾
冬十有二月吳滅徐徐子章羽奔楚(羽公羊作禹)
左氏曰吳子使徐人執掩餘使鍾吾人執燭庸二公
子奔楚楚子大封而定其徙使監馬尹大心逆吳公
子使居養莠尹然左司馬沈尹戍城之取於城父與
胡田以與之將以害吳也子西諫曰吳光新得國而
親其民視民如子辛苦同之將用之也若好吾邊疆
使柔服焉猶懼其至吾又彊其讎以重怒之無乃不
可乎吳周之胄裔也而棄在海濱不與姬通今而始
大比於諸華光又甚文將自同於先王不知天將以
為虐乎使翦喪吳國而封大異姓乎其抑亦將卒以
祚吳乎其終不遠矣我盍姑億吾鬼神而寧吾族姓
以待其歸將焉用自播揚焉王弗聽吳子怒冬十二
月吳子執鍾吾子遂伐徐防山以水之己卯滅徐徐
子章羽斷其髮攜其夫人以逆吳子吳子唁而送之
使其邇臣從之遂奔楚楚沈尹戍帥師救徐弗及遂
城夷使徐子處之義見僖三年徐取舒
三十有一年春王正月公在乾侯
義見三十年
季孫意如會晉荀躒于適歴(躒力狄切公羊榖梁作櫟適丁歴切)
杜氏曰適歴晉地左氏曰晉侯將以師納公范獻子
曰若召季孫而不來則信不臣矣然後伐之若何晉
人召季孫獻子使私焉曰子必來我受其無咎季孫
意如會晉荀躒于適歴荀躒曰寡君使躒謂吾子何
故出君有君不事周有常刑子其圖之季孫練冠麻
衣跣行伏而對曰事君臣之所不得也敢逃刑命君
若以臣為有辠請囚於費以待君之察也亦惟君若
以先臣之故不絶季氏而賜之死若弗殺弗亡君之
惠也死且不朽若得從君而歸則固臣之願也敢有
異心未詳信否陸氏聞於師曰季孫逐君之臣也晉
不辠之而反與之會書曰意如會晉荀躒于適歴晉
侯之為盟主可見荀躒之為人臣可知矣○邦衡胡
氏曰書之以見魯之亂成乎晉也康侯胡氏曰齊晉
不能誅亂禁姦悖君臣之義不知其從自及也朴鄉
吕氏曰士鞅意如互為脣齒相為囊橐久矣當是時
晉之六卿猶意如也晉君亦昭公也其肯并心一意
以誅其臣而納其君哉
夏四月丁巳薛伯榖卒
義見隠三年宋公卒
晉侯使荀躒唁公于乾侯
左氏曰季孫從智伯如乾侯子家子曰君與之歸一
慙之不忍而終身慙乎公曰諾衆曰在一言矣君必
逐之荀躒以晉侯之命唁公且曰寡君使躒以君命
討於意如意如不敢逃死君其入也公曰君惠顧先
君之好施及亡人將使歸糞除宗祧以事君則不能
見夫人已所能見夫人者有如河荀躒掩耳而走曰
寡君其辠之恐敢與知魯國之難臣請復於寡君退
而謂季孫君怒未怠子姑歸祭子家子曰君以一乘
入於魯師季孫必與君歸公欲從之衆從者脅公不
得歸榖梁曰唁公不得入於魯也曰既為君言之矣
不可者意如也左氏近是莘老孫氏曰晉為大國又
世為盟主昭公久留於外寓於其國不得入而晉侯
恬無納公之意乃使其大夫會其叛臣而空言唁公
書曰晉侯使荀躒來唁公所以見晉侯空言無實隂
交其臣而陽唁其君也○陳洙氏曰昭公出奔齊侯
唁于野井又使高張唁于鄆晉侯使荀躒唁公于乾
侯春秋一皆書之豈為區區弔唁之禮及魯侯不得
入書焉盖辠齊晉而哀天下微弱之甚也季孫意如
逐君專國惡逆之大者也齊晉大國也世為牧伯主
諸侯之盟討而平之反掌耳不能即誅意如而納昭
公徒以屑屑之禮問之唁之皆從逆濟亂辠之甚者
也
秋葬薛獻公
義見隠三年葬宋穆公○高氏曰季氏恐失鄰國之
歡故使人會其喪葬愚謂亦與二十八年葬滕悼公
意同
冬黑肱以濫來奔(肱公羊作弓吳氏詩補音云弓肱同音)
孫氏曰不書國脱之也杜氏曰濫東海慮昌縣義見
襄二十一年邾庶其來奔○貫道王氏曰魯公不在
國而季氏受之季氏無君故叛君而來者無不容也
十有二月辛亥朔日有食之
義見隠三年
三十有二年春王正月公在乾侯
義見三十年
取闞(口暫切)
杜氏曰闞魯邑張氏曰案昭公之難叔孫如闞定元
年季孫使役如闞公氏將溝焉此魯地而公取之也
吕氏曰取闞言公之無遠圖求目下之利而戕其民
無復國之慮也○石氏曰取闞如取鄟取邿之類公
在乾侯而内取闞非公意也未詳是否
夏吳伐越
左氏曰始用師於越也義見僖三年徐取舒○高氏
曰前此越與楚子伐吳故始用師於越而國自是亡
矣
秋七月
冬仲孫何忌會晉韓不信齊高張宋仲幾衛世叔申鄭
國參曹人莒人薛人把人小邾人城成周(世榖梁作大公榖莒人下)
(有邾人)
何忌仲孫貜之次子懿子也杜氏曰世叔申世叔儀
孫也國參子産之子五國稱人微者也成周見宣十
六年左氏曰王使富辛與石張如晉請城成周天子
曰天降禍於周俾我兄弟並有亂心以為伯父憂我
一二親昵甥舅不皇啓處於今十年勤戍五年余一
人無日忘之閔閔焉如農夫之望歲懼以待時伯父
若肆大惠復二文之業弛周室之憂徼文武之福以
固盟主宣昭令名則余一人有大願矣昔成王合諸
侯城成周以為東都崇文德焉今我欲徼福假靈於
成王修成周之城俾戍人無勤諸侯用寧蝥賊遠屏
晉之力也其委諸伯父伯父實重圖之俾我一人無
徵怨於百姓而伯父有榮施先王庸之范獻子謂魏
獻子曰與其戍周不如城之天子實云雖有後事晉
勿與知可也從王命以紓諸侯晉國無憂是之不務
而又焉從事魏獻子曰善使伯音對曰天子有命敢
不奉承以奔告於諸侯遲速衰序於是焉在冬晉魏
舒韓不信如京師合諸侯之大夫于狄泉尋盟且令
城成周士彌牟營成周計丈數揣高卑度厚薄仞溝
洫物土方議遠邇量事期計徒庸慮財用書餱糧以
令役於諸侯屬役賦丈書以授帥而效諸劉子韓簡
子臨之以為成命愚謂京師者天子之居使以時城
之常事爾春秋在所不書今王不得居於王城僅入
于成周而諸侯城之見王室之亂粗定而猶有所懼
也况諸侯不共王事而使大夫則王室微弱諸侯惰
慢大夫用事皆可見矣
十有二月己未公薨于乾侯
左氏曰書曰薨于乾侯言失其所也趙簡子問於史
墨曰季氏出其君而民服焉諸侯與之君死於外而
莫之或辠也對曰友有大功於魯受費以為上卿至
於文子武子世增其業不廢舊績魯文公薨而東門
遂殺適立庶魯君於是乎失國政在季氏於此君也
四公矣民不知君何以得國是以為君慎器與名不
可以假人
春秋本義卷二十六
