春秋本義卷十四元程端學撰
文公(名興僖公子聲姜所生)
元年春王正月公即位
康侯胡氏曰即位者告廟臨羣臣也國君嗣世定於
初喪必踰年然後改元即位趙氏曰凡國君立必踰
年乃即位不獨以一年不二君亦以告終稱嗣間容
其請命以備禮也文公即位雖内受於先君而亦不
請命於天子矣○浚南趙氏曰周改正朔月數固未
嘗改而大事必用建子之月魯用寅月即位是自改
天子正朔也書之以懲專恣愚謂商以十二月建丑
為歲首故伊尹以十二月奉嗣王祗見厥祖秦以十
月建亥為歲首故秦史紀年始皇廵狩皆自十月朔
則周諸侯之即位當在十一月建子之月今魯在寅
月即位故曰自改天子正朔也然於周無實事可考
未敢質言耳
二月癸亥日有食之(公羊亥下有朔字)
義見隠三年
天王使叔服來會葬
叔服字也杜氏曰叔氏服字未詳是否左氏曰内史
叔服高氏曰葬者臣子之事會葬者諸侯相送終之
辭也天王唯有弔贈含禭之禮今使叔服來會葬是
自同於諸侯也則天王之微弱可知矣○胡氏曰案
諸侯五月而葬僖公卒在前年十二月至此方三月
而使叔服來會葬獻可杜氏曰諸侯奉上之節蔑聞
焉而天王使大夫會僖公之葬
夏四月丁巳葬我君僖公
義見隠三年葬宋穆公
天王使毛伯來錫公命
杜氏曰毛國伯爵諸侯為王卿士者孫氏曰毛采地
左氏曰毛伯衛也莘老孫氏曰天王有賜於下書曰
錫命己薨之公則曰錫某公命當國之君但曰錫公
命劉氏曰錫命者命為諸侯也高氏曰凡諸侯之立
世子必請命於天子及諸侯之薨也必告於天子天
子命立其世子為諸侯世子喪畢乃朝於京師以士
服見天子於廟而受命焉未受命不敢服其服己見
天子錫之黻冕圭壁然後服之歸設奠於祖廟然後
臨其臣民焉蓋諸侯不命於天子則不成為君故世
子雖有世繼之義必待天子爵命乃得為君也今文
公未畢喪而天王先使人即命之非禮甚矣愚謂文
公在衰絰中安然受之而不辭毛伯不諫而從君之
令皆非也義又見莊元年王錫桓公命○康侯胡氏
曰諸侯終喪入見則有錫歲時來朝則有錫能敵王
所愾則有錫黻冕圭壁因其終喪入見錫之者也禮
所謂以士服見天子己見錫之黻冕圭壁然後歸是
己車馬衮黼因其歲來朝而錫之者也詩所謂君子
來朝何錫予之雖無予之路車乘馬又何予之玄衮
及黼是已彤弓玈矢因其敵愾獻功而錫之者也詩
所謂彤弓弨兮受言藏之我有嘉賓中心貺之鐘鼓
既設一朝享之是已今文公繼世喪制未畢非初見
繼朝而獻功也何為來錫命乎黃氏曰事勢陵夷上
之每每屈己以就下如此
晉侯伐衛
義見隠二年鄭伐衛此則居喪伐人尤非也
叔孫得臣如京師
得臣叔牙之孫莊叔也左氏曰叔孫得臣如周拜高
氏曰公初即位在衰絰中未嘗朝王而王遽使卿來
錫公命公於是使陪臣如周拜焉天王之使毛伯來
錫文公之使叔孫得臣往拜皆非禮也所謂君不君
臣不臣○存耕趙氏曰文公踰年即位儼然喪服之
中天王錫命安然受之己非禮矣使既受命亟拜王
庭君子猶為不可今使大夫往拜是夷周於敵己矣
若曰未終喪雖使大夫往可也獨不曰未終喪不敢
當君命邪
衛人伐晉
晉襄居喪伐國固有辠矣然猶為承其父之業也衛
人不連諸侯固中國之勢而以報復為事尤有辠矣
義又見隠二年鄭伐衛○東萊吕氏曰嘗聞以小事
大者未聞以小而謀大者也以小而謀大滅亡之道
也
秋公孫敖會晉侯于戚
杜氏曰戚衛邑在頓丘衛縣西未詳信否存耕趙氏
曰文公即位元年容貌采章未接於列國而權臣擅
命代君則失政之始也他日叛命而逃幸而客死此
習已成矣愚謂諸侯非王命自為會辠也况魯國有
喪以大夫而會伯主乎晉襄居喪而下會大夫亦非
禮也義又見隠九年會于防○戴氏曰孟氏自敖而
專叔孫氏自得臣彭生而横季孫氏自行父而侈東
萊吕氏曰内之禮樂自大夫出由公孫敖會晉侯始
外之禮樂自大夫出由陽處父救江始溴梁之盟則
徧刺天下之大夫矣
冬十月丁未楚世子商臣弑其君頵(憂倫切又丘倫切公羊榖梁作髠)
左氏曰初楚子將以商臣為大子訪諸令尹子上子
上曰君之齒未也而又多愛黜乃亂也楚國之舉常
在少者且是人也蠭目而豺聲忍人也不可立也弗
聽既又欲立王子職而黜大子商臣商臣聞之而未
察告其師潘崇曰若之何而察之潘崇曰享江芉而
勿敬也從之江芉怒曰呼役夫宜君王之欲殺女而
立職也告潘崇曰信矣潘崇曰能事諸乎曰不能能
行乎曰不能能行大事乎曰能十月以宫甲圍成王
王請食熊蹯而死弗聽丁未王縊穆王立以其為太
子之室與潘崇使為大師且掌環列之尹何氏曰言
世子者所以明有父之親言君者所以眀有君之尊
孫氏曰商臣之於君親盡矣義又見隠四年衛州吁
事○康侯胡氏曰世子而至於弑逆此天理大變人
情之所深駭者春秋詳書其事欲後世察所由示懲
戒也楚頵僣王憑陵中國戰勝諸侯毒被天下然昧
於君臣父子之道禍發蕭牆而不之覺也不善之積
可掩哉君不君而臣不臣父不父而子不子春秋書
世子弑其君者推本其所由而著其首惡為萬世之
大戒也黃氏曰唐大子宏授左氏春秋廢書而歎曰
聖人何書此邪率更令郭瑜對曰春秋以善惡為勸
戒故商臣千載而惡名不滅
公孫敖如齊
戴氏曰諸侯世相朝必三年喪畢今敖如齊非禮也
專也文公即位一歲之間朝會皆出於得臣與敖何
以為國乎義又見僖七年齊來聘○高氏曰會晉歸
而復聘齊魯人於是兩事齊晉且圖婚於齊故也
二年春王二月甲子晉侯及秦師戰于彭衙秦師敗績
書晉侯及之晉主乎此戰也杜氏曰馮翊郃陽縣西
北有彭衙城張氏曰屬同州白水縣左氏曰秦孟明
視帥師伐晉以報殽之役二月晉侯禦之先且居將
中軍趙衰佐之王官無地御戎狐鞫居為右甲子及
秦師戰于彭衙秦帥敗績晉人謂秦拜賜之師秦伯
猶用孟眀孟眀增修國政重施於民趙成子言於諸
大夫曰秦師又至將必辟之懼而增德不可當也愚
謂秦穆行險邀利以取敗不自悔責而事報復又取
敗績其辠著矣晉襄公忘喪而主乎此戰雖勝無足
道矣義又見隠二年戎伐凡伯
丁丑作僖公主
康侯胡氏曰作主者造木主也胡氏曰主者神所憑
依也公羊曰作僖公主者為僖公作主也主者曷用
虞主用桑練主用栗用栗者藏主也作僖公主何以
書譏不時也康侯胡氏曰慢而不敬甚矣吕氏曰過
時作主文公孝心不至可知矣其能為國乎○左氏
曰緩作主非禮也存耕趙氏曰孝子之思親不見其
形則為主以寓之作栗主埋桑主於兩階之間僖公
之喪過練期矣故曰緩將大事而躋之也
三月乙巳及晉處父盟
孰及之魯之微者與隠元年及宋人盟之及同處父
晉大夫左氏曰陽處父也邦衡胡氏曰處父盟於我
之國都凡盟必地惟他國大夫來魯盟我大夫往他
國盟不地蓋各於其國中故不地也義見隠元年盟
于蔑
夏六月公孫敖會宋公陳侯鄭伯晉士縠盟于垂隴(縠戶)
(木切隴力勇切公羊榖梁作斂)
杜氏曰垂隴鄭地滎陽縣東有隴城邦衡胡氏曰垂
隴之會譏政在大夫也晉襄紹伯主盟使大夫出會
諸侯非禮之正愚謂諸侯非王事不得出會盟諸侯
况以大夫而盟諸侯乎士縠以襄公之命盟諸侯則
是大夫主盟也禮樂征伐自大夫出矣義又見隠元
年盟于蔑○愚案伯者之大夫盟自僖二十九年翟
泉之盟始至此則士縠主諸侯矣
自十有二月不雨至于秋七月
義同僖二年
八月丁卯大事于太廟躋僖公
公羊曰大事者何大祫也大祫者何合祭也其合祭
柰何毁廟之主陳於大祖未毁廟之主皆升合食於
大祖躋者何升也何言乎升僖公譏逆祀也其逆祀
柰何先禰而後祖也左氏曰逆祀也於是夏父弗忌
為宗伯尊僖公且明見曰吾見新鬼大故鬼小先大
後小順也躋聖賢明也明順禮也君子以為失禮禮
無不順祀國之大事也而逆之可謂禮乎子雖齊聖
不先父食久矣高氏曰僖公雖閔公之兄然閔實先
立僖嘗北面而事之君臣之義已定矣及其𫝊繼則
父子之義又定矣臣不可以先君子不可以先父今
文公欲自尊其父而躋於閔公之上則紊亂宗廟顛
倒禮經先親後祖昭穆失序謂之逆祀不亦宜乎愚
謂文公居喪未大祥而吉祭於大廟非禮一也僖公
之主未當入宫非禮二也躋僖公於閔公之上非禮
三也○榖梁曰先親而後祖也逆祀也逆祀則是無
昭穆也無昭穆則是無祖也無祖則無天也君子不
以親親害尊尊此春秋之義也康侯胡氏曰閔僖二
公親則兄弟分則君臣以為逆祀者兄弟之不先君
臣禮也夫有天下者事七世諸侯事五世說禮者曰
世指父子非兄弟也然三傳同以閔公為祖而臣子
一例是以僖公父視閔公為禮而父死子繼兄亡弟
及名號雖不同其為世一矣
冬晉人宋人陳人鄭人伐春
程子曰秦以憤取敗晉可以已矣而復伐秦報復無
已殘民結怨○高氏曰三國以伐秦再舉兵而過京
師尤其惡之大者
公子遂如齊納幣
公羊曰此何以書譏喪娶也娶在三年之外則何譏
乎喪娶三年之内不圖婚三年之恩疾矣非虛加之
也以人心為皆有之娶者大吉也非常吉也其為吉
者主乎已以為有人心焉者則宜於此焉變矣趙氏
曰又譏使公子納幣也○董子曰春秋譏文公以喪
娶難者曰喪不過三年三年之喪二十五月文公四
十一月乃娶何以為喪娶曰事莫重乎志納幣之月
在喪内故曰喪娶也且文公以秋祫祭以冬納幣皆
失於太早三年之喪肌膚之情也反在思念娶事春
秋之所甚疾也高氏曰婚禮有六曰納采曰問名曰
請吉曰納徵曰請期曰親迎自有次第納幣者即納
徵也公始祥而納幣則納采問名皆在三年之内矣
夫三年之内不圖婚聖人於此譏之所以闡幽也先
儒謂婚姻不可使公族而不述其所以蓋公子公孫
於國皆當盡人子之義惟婚姻之禮則有家人尊卑
之序俾尊者將命從事則非順矣卑者行之庶或其
可也葉氏曰禮祥而縞是月禫徙月樂孟獻子禫縣
而不樂比御而不入夫子曰獻子加於人一等矣禫
而圖婚猶喪娶也康侯胡氏曰此皆使人私欲不行
閑邪復禮之意
三年春王正月叔孫得臣會晉人宋人陳人衛人鄭人
伐沈沈潰(沈尸甚切)
貫道王氏曰不言帥師不成師也杜氏曰沈國名汝
南平與縣北有沈亭張氏曰沈姬姓國漢志汝南治
平與故沈子國屬蔡州左氏曰莊叔會諸侯之師伐
沈以其服於楚也莘老孫氏曰沈者楚所與之國不
忍楚之暴而侵漁諸夏也於是伐其所與之國將以
懼之沈小國不勝而潰陵中國者楚爾沈何辠乎春
秋之書以諸侯為失所伐矣高氏曰中國不能明大
義以討楚商臣弑君之賊乃興兵以問小國之辠可
傷也已常山劉氏曰兵加而民潰君之不能治民可
知矣義又見隠二年鄭伐衛○高氏曰文公三年之
間書公子遂公孫敖叔孫得臣累見於盟會則知魯
之政刑盡在諸臣矣魯卒以是亡故春秋書以為戒
邦衡胡氏曰春秋侵伐之柄下移於諸侯自是遂移
於大夫矣
夏五月王子虎卒
公羊曰王子虎者天子之大夫也高氏曰赴於諸侯
而書其卒蓋著其交政於諸侯也康侯胡氏曰天子
内臣無外交是以私情害公義矣○存耕趙氏曰尹
氏之後王臣書卒者王子虎劉卷也子虎書卒不書
葬惟劉卷書葬此所謂今之大夫交政於中國焉得
而勿哭者也
秦人伐晉
張氏曰秦穆公既歸自殽而作秦誓矣然彭衙及此
役猶以報復為事豈非悔過之心不能勝其恥敗之
心而至此乎愚謂秦辠著矣亦晉人既得志又思報
復以致之也義又見隠七年戎伐凡伯
秋楚人圍江
江見僖二年義見僖三年徐取舒又為晉救江楚滅
江起文也○高氏曰江近楚自齊桓貫澤之盟已服
從於中國而楚自城濮之役亦不敢侵伐今復圍者
蓋晉文既沒襄公不復討楚人弑逆之惡故楚輕視
中國復有窺諸侯之意而先圍江以試之也
雨螽于宋(雨于付切)
莘老孫氏曰雨自上而下者也螽不見其所從來自
上而下衆多如雨而在宋之四境故曰雨螽于宋也
趙氏曰如雨血雨毛雨土之類愚謂螽生則害五榖
况如雨之多害物甚矣災異極矣義又見桓五年
冬公如晉
高氏曰公之如晉蓋朝也非為盟也三年喪畢乃朝
於晉義又見僖十年公如齊
十有二月己巳公及晉侯盟
陸氏曰在晉都盟故不言地義見隠元年盟于蔑
晉陽處父帥師伐楚以救江(公羊穀梁無以字)
陽處父晉大夫高氏曰晉國之師非不衆也處父帥
之以伐楚豈果能討其弑君父之賊哉直為救江而
已爾舍大辠不問而區區為小國解紛其亦不察於
先後緩急之義矣伐不目事特繫之以救江者譏其
徒取救患之名非仗大義之師也張氏曰楚商臣無
父無君乃欲致患於江是禽獸逼人也以中國諸侯
為己任者豈得安居而以伐楚之任付之大夫而已
乎義又見莊二十八年救鄭
四年春公至自晉
公私出踰時不告正朔也義又見桓二年公至自唐
○孫氏曰自是公朝強國皆至者見其輕去宗廟遠
朝強國也
夏逆婦姜于齊
稱婦姜見僖二十五年程子曰納幣在喪與喪娶同
未詳是否○劉氏曰娶婦正始之道也始之不正故
夫人不以其位終國亂子弑強臣擅命幾於亡矣文
公非不欲存妻子傳世者也闇弱惰慢不能率禮而
行以謂苟若而可故卒至於禍也夫婦之際人倫之
首可不慎哉故鑒末以原本因微以知著又非獨文
公之辠也夫人預有辠矣當是之時夫人不能早避
喪娶之辱冒大禮以往國人皆賤之遂無所據依以
危其身而亡其子由本不正故也禮之於人大矣是
存則存是亡則亡文公之不能保其後嗣者由無以
刑其妻也夫人之不能安其位者由無以謹於禮也
此正始之道也東萊吕氏曰凡書婦姜者三而至書
婦姜者二宣元年遂以夫人婦姜至自齊成十四年
僑如以夫人婦姜至自齊是也逆書婦姜者一此年
逆婦姜於齊是也
狄侵齊
義見隠七年戎伐凡伯○高氏曰自箕之役至是侵
齊間晉有秦楚之難也以齊之強而狄再侵之則狄
之強可知
秋楚人滅江
左氏曰楚人滅江秦伯為之降服出次不舉過數大
夫諫公曰同盟滅雖不能救敢不自矜乎吾自懼也
高氏曰江終為楚所滅則知楚之復強而處父之帥
師無益於救適所以堅其敵耳義又見僖三年徐取
舒○愚案楚頵弑君父中國不能討而反敢滅國則
王綱之壊中國之衰伯業之墮荆蠻之横至是甚矣
晉侯伐秦
報三年夏之役也二國不自訟而事報復今晉又伐
秦比事直書惡自見矣○案楚人滅江不恤而躬伐
秦伐楚則遣大夫晉侯之報復情不可掩矣
衛侯使甯俞來聘
義見隠七年齊來聘
冬十有一月壬寅夫人風氏薨
康侯胡氏曰風氏僖公之母莊公妾也與左氏合木
訥趙氏曰風氏僖公之妾以秦人來歸僖公成風之
禭為證謂成風繫之僖公猶以仲子繫之惠公前說
近是程子曰仲子始僣尚未敢同嫡也自成風已後
妾母稱夫人嫡妾亂矣啖氏曰自成風僣用夫人之
禮故亦書薨著其非禮也愚謂又為葬成風王歸含
賵起文也○康侯胡氏曰語曰邦君之妻邦人稱之
曰君夫人稱諸異邦曰寡小君蓋敵體之稱也若夫
妾媵則非敵矣其生亦以夫人之名稱號之其沒亦
以夫人之禮卒葬之非所以正其分也蓋徒欲尊寵
其所愛而不虞卑其身以妾母為夫人徒欲崇貴其
所生而不虞賤其父卑其身則失位賤其父則無本
夫禮庶子為君為其母無服不敢貳尊者也春秋於
成風記其卒葬各以實書者謹禮之所由變也高氏
曰再娶不得稱夫人而况妾乎魯禮之變自此始聖
人實書以示僣亂之由且見其無君父之惡後世乃
有母以子貴之說凡妾母皆稱太后甚至妾死而加
以皇后之諡此皆不知春秋之旨者也東萊吕氏曰
宣之母嬴哀之母姒薨附稱號迄無所異由成風始
存耕趙氏曰成風之為夫人自僖公始非文公之辠
愚謂文公雖不忍傷父之志然以義斷之可改而不
改則亦不可謂無辠矣
五年春王正月王使榮叔歸含且賵
不曰天王闕文也胡氏曰榮叔天子大夫公羊曰含
者口實也賵見隠元年孫氏曰成風僣夫人襄王不
能正死又使榮叔含之賵之非禮可知也程子曰天
王成妾母為夫人亂倫甚矣○君舉陳氏曰以成風
之喪訃京師也賵常事不書惟賵仲子成風書之劉
氏曰春秋正人倫也君臣也父子也夫婦也道莫先
焉桓以臣弑君而王命之成風以妾僣嫡而王成之
於三綱廢矣
三月辛亥葬我小君成風
小君者嫡夫人之稱而妾母稱之又私諡焉亂禮甚
矣○康侯胡氏曰仲子雖聘非惠公之嫡也春秋之
初尚以為疑故别為立宫而羽數特異雖非禮之正
然不祔於姑猶有辨焉至是成風葬乃有二夫人祔
廟而亂倫易紀無復辨矣故禮之失自成風始也高
氏曰以妾敵父則卑君父之體以妾並配則黷嫡母
之尊禮曰妾不得體君又曰妾之事女君與婦之事
舅姑等禮有君之母非夫人者又庶子為父後為其
母緦蓋尊者為一體不敢服其私親也然則母以子
貴非禮甚眀愚謂庶子為父後為其母緦者卿大夫
士庶之禮耳若庶子為君為其母無服
王使召伯來會葬(召穀梁作毛)
不書天亦闕文也杜氏曰召伯天子之卿召采地伯
爵也左氏曰召昭公獻可杜氏曰賵含尚不可况天
子之尊使卿會葬乎康侯胡氏曰含賵而會葬其事
益隆亂人倫廢王法甚矣○許氏曰喪服傳曰庶子
為父後者為其母可以緦也與尊為一體不敢私其
親也喪服母問曰君之母非夫人也則羣臣無服惟
近臣及僕驂乘服唯君所服也此禮正也李氏曰天
子之見於經者三十有二稱天王者二十有五稱王
者六稱天子者一三稱並行故知王者之通稱而史
辭之異爾未詳是否然愚直以為闕文衍字耳
夏公孫敖如晉
義見隠七年齊來聘○高氏曰聘也王含且賵矣又
來會葬矣捨天王而謹事晉辠自見矣
秦人入鄀(音若)
鄀張氏曰襄陽宜城縣地有故城高氏曰秦人入之
後為楚邑楚昭王復國之後去郢都鄀左氏曰初鄀
叛楚即秦又貳於楚秦人入鄀未詳信否義見隠七
年戎伐凡伯
秋楚人滅六
杜氏曰六國廬江六縣任氏曰地譜夀州安豐縣有
六國故城張氏曰臯陶之後屬安豐軍左氏曰六人
叛楚即東夷秋楚成大心仲歸帥師滅六臧文仲曰
臯陶不祀忽諸德之不建民之無援哀哉義見莊十
年荆敗蔡師○高氏曰楚人往年滅江今年滅六敢
肆其惡逆如此者以中國不正其弑逆之辠故也
冬十月甲申許男業卒
義見隠三年宋公卒
六年春葬許僖公
義見隠三年葬宋穆公
夏季孫行父如陳
行父公子友之孫公孫佚之子也以王父字為氏左
氏曰臧文仲以陳衛之睦也欲求好於陳夏季文子
聘於陳且娶焉義見隠七年齊來聘
秋季孫行父如晉
木訥趙氏曰敖嘗如晉行父如晉仲氏季孫爭交於
晉三家之張自文公始義見隠七年齊來聘
八月乙亥晉侯驩卒(驩公羊作讙)
義見隠三年宋公卒
冬十月公子遂如晉葬晉襄公
高氏曰卿供喪事非禮也杜氏曰三月而葬速義又
見隠三年葬宋穆公○莘老孫氏曰古者大國不過
三卿而諸侯之葬一卿輙往則國家之事無闕乎故
春秋之法葬諸侯使微者則無譏卿行則譏之以為
強者脅弱而弱者畏強也
晉殺其大夫陽處父
義見莊二十六年曹殺大夫○案三𫝊載處父事舉
無足信然經書處父帥師會盟其擅晉之權而不以
其道者歟當晉國擾攘之際正元臣秉節之時而首
見殺焉夫專殺大夫辠也若處父者其道足以殺其
身者歟
晉狐射姑出奔狄(射音亦一音夜穀梁作夜)
義見僖二十八年元咺奔晉○邦衡胡氏曰狐射姑
之辠三𫝊之言未足為據是必處父之黨處父既死
故遂奔耳然又即狄則其惡可知也
閏月不告月猶朝于廟(告姑沃切又如字)
高氏曰閏月曰告月常月曰告朔者閏月雖有晦朔
而無時令可察唯朝廟告月而已朴鄉吕氏曰告月
即告朔也趙氏曰天子常以今年冬班眀年正朔於
諸侯諸侯受之每月奉月朔甲子以告於廟所謂禀
正朔也文公以閏非正不行告朔之禮而以其朔日
至廟拜謁而已故曰猶朝于廟左氏曰閏以正時時
以作事事以厚生生民之道於是乎在矣不告閏朔
棄時政也何以為民○康侯胡氏曰迎日推策則有
其數轉璣觀衡則有其象歸竒於扐以象閏數也斗
指兩辰之間象也象數者天理也非人所能為也故
以定時成歲者唐典也以詔王居門終月者周制也
班告朔於邦國不以是為附月之餘而弗之數也莘
老孫氏曰朝廟之禮為告月而設閏月不告月而但
朝廟故曰猶朝于廟告月之禮廢於文公於是閏不
告月至於十六年而朔之不視凡四諸公相因而告
朔之禮漸廢故孔子於其廢禮之始正其法也愚謂
朝廟禮也朝廟而不告朔非禮也非謂既不告朔并
朝廟可去之也使文公於閏告月而朝于廟則得禮
矣此文意與猶三望似同而實異
七年春公伐邾三月甲戌取須句遂城郚(句權俱切公羊作朐郚音)
(吾)
須句見僖二十二年蓋春伐邾至此而取其邑趙氏
曰不復繫於邾者省文也杜氏曰郚魯邑卞縣南有
郚城張氏曰屬襲慶府泗水縣胡氏曰案僖二十二
年冬公伐邾取須句此又取須句者蓋須句為魯所
取其後復入於邾今又伐取之其惡可知黃氏曰郚
魯下邑因伐邾之師而遂城之以備邾其陵虐小國
不恤民力直書自見義又見隠四年莒伐杞及七年
城中丘○張氏曰僖公伐邾取須句旋敗於升陘邾
復取之愚案升陘不書敗績未詳信否
夏四月宋公王臣卒(王穀梁作壬蓋傳寫之誤也)
左氏曰宋成公愚謂此為宋殺其大夫司馬及來奔
諸事起文也
宋人殺其大夫
書宋人見莊二十二年左氏曰宋成公卒於是公子
成為右師公孫友為左師樂豫為司馬鱗矔為司徒
公子蕩為司城華御事為司寇昭公將去羣公子樂
豫曰不可公族公室之枝葉也若去之則本根無所
庇廕矣葛藟猶能庇其本根故君子以為比况國君
乎此諺所謂庇焉而縱尋斧焉者也必不可君其圖
之親之以德皆股肱也誰敢攜貳若之何去之不聽
穆襄之族率國人以攻公殺公孫固公孫鄭於公宫
六卿和公室樂豫舍司馬以讓公子卬昭公即位而
葬未詳信否義見莊二十六年曹殺大夫○愚案自
此歴敘宋大夫之見殺出奔來盟以著昭公見弑之
由蓋臣者君之股肱股肱既亂則腹心傷自然之勢
也故春秋比事為後世有國家者之戒
戊子晉人及秦人戰於令狐(令力呈切)
劉氏曰戰而言及之者主之者也猶曰晉人為志乎
此戰也云爾公羊曰何以不言師敗績敵也張氏曰
令狐晉地河中府猗氏縣有令狐城莘老孫氏曰秦
晉自殽之敗數年之間交兵者無虛歲秦兵加晉不
已者以殽之戰未復也主殽之役者晉襄也晉襄死
晉之嗣君何負於秦而秦乘其喪求與之戰邪木訥
趙氏曰秦晉自殽凡五戰今晉襄秦穆皆即世晉靈
秦康之立可以一洗舊憾趙盾乃修先君之怨以為
是戰義又見隠七年戎伐凡伯
晉先蔑奔秦(公羊作先昧以師奔秦張氏曰其說無據當從左氏穀梁)
先蔑晉大夫孫氏曰不言出者眀自軍中去穀梁曰
輟戰而奔秦以是為逃軍也義又見僖二十八年元
咺奔晉此則秦晉方交兵又秦為晉世仇而奔之其
辠大矣
狄侵我西鄙
義見隠七年戎伐凡伯○黃氏曰間秦晉之争也木
訥趙氏曰魯有戎患未嘗有狄患狄蓋遠於魯今狄
越齊衛而侵魯其患深矣
秋八月公會諸侯晉大夫盟于扈
諸侯不序未詳或曰因魯史之略也然義繫於大夫
主盟諸侯而不繫諸侯之列序也大夫無名氏亦然
杜氏曰扈鄭地滎陽卷縣西北有扈亭張氏曰卷縣
即鄭州原武縣也愚謂晉自文襄世主夏盟諸侯莫
敢擅焉今晉復盟諸侯而靈公幼大夫專之則是大
夫主諸侯盟也義與二年垂隴之盟同至此則其專
甚矣義又見隠元年盟于蔑
冬徐伐莒
義見隠七年戎伐凡伯○高氏曰徐本戎也厥後自
進於中國數與中國諸侯盟會僖十五年楚伐徐齊
桓為之大合中國諸侯以救之為其能去逆效順不
復侵犯中國故也今輙興兵以伐莒必以中國無盟
主是以敢爾
公孫敖如莒涖盟(涖公羊穀梁作莅)
涖盟見僖三年左氏曰徐伐莒莒人來請盟穆伯如
莒涖盟義見隠三年盟于蔑○高氏曰敖之奔莒夲
此
八年春王正月
夏四月
秋八月戊申天王崩
書此為魯晉雒戎之盟及敖與得臣如京師毛伯求
金等事起文也義又見隠三年
冬十月壬午公子遂會晉趙盾盟于衡雍(盾杜本切雍於容切)
孔氏曰衡雍鄭地張氏曰後漢河南卷縣有垣雝城
古衡雍也與扈相近高氏曰天王崩諸侯不奔赴其
喪而趙盾與遂皆國之正卿乃自相會盟于王畿之
内惡莫大焉義又見隠元年盟于蔑○張氏曰自晉
翟泉之盟付之諸大夫文公復以國事付之公子遂
而不知一國之禮樂征伐皆自公子遂出此敬嬴所
以得窺伺間隙私事之以肧胎殺適立庶之禍也愚
謂趙盾弑靈公其不以此也哉故春秋屢書盾遂之
事其為履霜之戒深矣
乙酉公子遂會雒戎盟于暴(雒音洛公羊會下有伊字)
雒戎戎居雒水間者高氏曰暴亦王畿之采邑雒戎
雜處於王畿之内而中國至與之盟則其于中國甚
矣貫道王氏曰大夫專盟而雒戎與於會亂之極也
聖人之作春秋也所以明君臣懲僣竊也公子遂為
魯大夫而盟晉于衡雍盟戎于暴無君甚矣襄仲既
没東門氏雖以殺嫡立庶見逐于國而公室亦因此而遂衰
有天下國家之責者觀乎此亦有以知春秋之不可不學矣
公孫敖如京師不至而復丙戌奔莒(公羊無而字)
左氏曰穆伯娶于莒曰戴已生文伯其娣聲已生惠
叔戴已卒又聘于莒莒人以聲已辭則為襄仲聘焉
穆伯如莒涖盟且為仲逆及鄢陵登城見之美自為
娶之仲請攻之公止之惠伯成之使仲舍之公孫敖
反之復為兄弟如初從之穆伯如周弔喪不至以幣
奔莒從己氏焉未詳信否葉氏曰言日者别其復而
後奔也孫氏曰敖如京師弔喪也不至而復中道反
也丙戌奔莒文公不能誅敖得以自恣也公子遂如
齊以疾而還義猶不可况敖如京師弔喪中道而反
乎此敖之辠固不容誅矣而反使之自恣而奔文公
之不能君可以見矣宋氏曰天子崩諸侯奔喪會葬
臣子之通義也今公不奔喪而卿行是諸侯不有天
子也敖如京師不至而復奔是大夫不有諸侯也貫
道王氏曰諸侯不臣故大夫亦不君其君也
螽
義見桓五年
宋人殺其大夫司馬宋司城來奔
稱宋人見莊二十二年不名闕之也張氏曰司城司
空也宋以武公名司空諱之曰司城程子曰宋王者
後得自命官故獨宋卿書官左氏曰宋襄夫人襄王
之姊也襄公不禮焉夫人因戴氏之族以殺襄公之
孫孔叔公孫鍾離及大司馬公子卬司城蕩意諸來
奔未詳信否黎氏曰司馬典兵之官而殺之司城扞
禦之任而來盟則主勢孤矣宜昭公卒死於弑義又
見莊二十六年曹殺大夫及僖二十八年元咺奔晉
九年春毛伯來求金
公羊曰毛伯者天子之大夫也何以不稱使當喪未
君也左氏曰毛伯衛來求金非禮也張氏曰天王崩
百官總已以聽於冡宰之時所以謹君臣之分而明
其責之所歸也王喪未葬喪紀所當令於諸侯者有
常禮非其道則為政者不當使出使者不當承喪事
求金徵索非禮莘老孫氏曰天王崩喪事不具而求
金於魯魯為人臣而使君父有求于己焉魯之辠可
知矣義又見隠三年求賻
夫人姜氏如齊
夫人出姜也趙氏曰無父母而歸寕譏之也愚謂婦
人從夫者也文公當為天子服斬衰三年而夫人當
喪出入自如非禮也○木訥趙氏曰文公並妃匹嫡
嬖於敬嬴生倭嬴寵而倭將貴夫人如齊謀於父母
其歸寧蓋有故存焉聖人書之為十八年歸齊張夲
未詳是否
二月叔孫得臣如京師辛丑葬襄王
莘老孫氏曰天王之葬君不自往而使臣焉則是無
君父之恩而廢臣子之禮○高氏曰天子所以七月
而葬者欲使諸侯畢來會也劉氏曰諸侯為天子喪
三年禮無卿共葬之文使卿共葬周末之陵替也葉
氏曰此何以書不正其無故以大夫會葬也春秋固
有禮所不見而可以情度之者葬天子親者也有不
能親焉故也天王崩見經者九其四不書葬書葬而
見大夫者惟此與叔鞅而已考之襄王前年八月崩
冬十月公孫敖如京師不至以幣奔莒此弔也明年
書毛伯來求金則貨貝賵賻蓋遂闕而不供此文公
之怠也其於葬慢而不親往非故也大夫將事禮之
所得通親往或有故不往而合禮所以四不書則無
故不親往而違禮此所以二書歟愚案四不書葬不
特有故不往而合禮也别見隠三年
晉人殺其大夫先都
稱晉人見莊二十二年義見莊二十六年曹殺大夫
三月夫人姜氏至自齊
此見夫人非禮而動至三月之久而無名以告廟也
意與書公至同○朴鄉吕氏曰錄紀叔姬之歸者為
歸于酅起也錄姜氏之至者為歸于齊起也是聖人
之微意也然則出姜之不安于魯也舊矣聖人詳錄
其往來豈特為其告至不告至哉未詳是否
晉人殺其大夫士縠及箕鄭父
稱晉人見莊二十二年義見莊二十六年曹殺大夫
楚人伐鄭公子遂會晉人宋人衛人許人救鄭
左氏曰范山言於楚子曰晉君少不在諸侯北方可
圖也楚子師于狼淵以伐鄭未詳信否愚謂楚人伐
鄭五國救之善矣然天子方伯不能治外寇而諸侯
救之已為禮樂征伐自諸侯出況五國大夫救鄭則
禮樂征伐自大夫出矣春秋書之見權柄下移之甚
也義又見莊二十八年救鄭○高氏曰楚不伐鄭久
矣今晉文襄既沒而靈公年少中國無盟主楚雖負
弑逆之辠而中國莫敢誰何益無所顧忌至是遂伐
鄭欲與中國爭盟也然舉五國之兵不能討楚國弑
君父之賊乃奔走以救鄭亦見中夏之衰矣
夏狄侵齊
義見隠七年戎伐凡伯
秋八月曹伯襄卒
義見隠三年宋公卒
九月癸酉地震
榖梁曰震動孔晁曰陽氣伏於隂下見迫於隂故不
能升以至地動杜氏曰地道安静以動為異也○任
氏曰前此踰百年未有書地震也而自此至哀公書
地震者五地道以静為體以順為正安以承天者也
逆其常理而不得其節焉則震而不安其所承矣於
此足以見諸侯變而不承天子大夫變而不承諸侯
陪臣變而不承大夫之象也
冬楚子使椒來聘(椒穀梁作萩)
椒不氏義與隠元年無駭同公羊曰椒楚大夫杜氏
曰令尹子文從子義見莊二十三年荆人來聘○張
氏曰代鄭而聘魯亦遠交近攻之意黃氏曰諸家皆
謂書椒以其禮交中國而進之也木訥獨曰楚執宋
公以伐宋春秋亦書楚子豈進其虐中國邪宜申謀
為不道而見殺春秋亦書宜申豈進其謀逆邪書楚
子書椒從其國之稱書其實而已愚謂楚始書荆後
書荆人後書臣名又書楚子使之者以時世愈降芊
氏漸同上國魯史膠於見聞比加詳焉聖人雖不進
之然因而不革亦可見晉霸日衰楚氛日盛之一端
也
秦人來歸僖公成風之禭
僖公成風僖公之成風也見四年風氏薨杜氏曰衣
服曰禭莘老孫氏曰成風僣稱夫人而春秋書葬書
薨天王賵且含之又會其葬蓋皆用夫人之禮矣於
是秦人歸禭春秋正其法曰僖公成風猶曰成風之
所以為夫人者以其子僖公也故仲子繫之惠公失
禮者惠公也成風繫之僖公失禮者僖公也成風之
死至是六年而秦人始歸其禭蓋亦不及事矣禭所
以送死者而成風已葬禭將焉用乎高氏曰魯不能
以非禮却之過也○張氏曰當是時秦楚交病中國
秦欲伐晉而歸禭於魯猶楚欲圖北方而使椒來聘
也豈古者眀王慎德足以賓之之比哉
葬曹共公(共音恭)
義見隠三年葬宋穆公
十年春王三月辛卯臧孫辰卒
辰哀伯之子臧文仲也大意見隠元年益師卒
夏秦伐晉
此則秦之辠也義又見隠七年戎伐凡伯
楚殺其大夫宜申
宜申子西也左氏曰初楚范巫矞似謂成王與子玉
子西曰三君皆將強死城濮之役王思之故使止子
玉曰母死不及止子西縊而縣絶王使適至遂止之
使為商公㳂漢泝江將入郢王在渚宫下見之懼而
辭曰臣免於死又有讒言謂臣將逃臣歸死於司敗
也王使為工尹又與子家謀弑穆王穆王聞之殺鬭
宜申及仲歸未詳信否義見莊二十六年曹殺大夫
自正月不雨至于秋七月
義見莊三十一年
及蘇子盟于女栗
杜氏曰蘇子周卿士女栗地名闕孫氏曰内不出主
名微者文公使微者盟天子之卿其惡可知○劉氏
曰古者内諸侯不外交外諸侯不内交有至尊在不
貳之也案春秋書及盟而不出主名者四隠元年及
宋人盟于宿莊二十二年及齊高傒盟于防文二年
及晉處父盟與此及蘇子盟是也
冬狄侵宋
義見隠七年戎伐凡伯
楚子蔡侯次于厥貉(曷各切公羊作屈貉)
杜氏曰厥貉地名闕朴鄉吕氏曰凡書次必有兵楚
子蔡侯之次蓋亦兵次也然不書伐不書師則其兵
之未加乎中國也其書次則有窺中國之志矣愚謂
商臣楚國弑逆之賊中國不能治其無忌憚固宜蔡
為中國諸侯而同次焉迫於強令豈非始謀之不謹
乎然王政不綱同姓不能自立之概亦可見矣
春秋夲義卷十四
