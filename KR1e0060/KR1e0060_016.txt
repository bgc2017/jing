春秋本義卷十六元程端學撰
宣公(名倭或作接文公庶子子赤庶兄襄仲殺嫡而立之)
元年春王正月公即位
榖梁曰繼故而言即位與聞乎故也戴氏曰魯之桓
宣皆繼故而立無所畏懼偃然行即位之禮春秋即
其實而書之義同桓公即位
公子遂如齊逆女
莘老孫氏曰宣公弑子赤而立又在文公之喪也乃
遽使大夫逆女於齊書逆所以見弑君之人得志而
在位則無所不至也高氏曰公子遂蓋公族之尊者
尤不可也愚謂魯人殺齊之甥而姜氏歸矣復以其
女即其喪而嫁弑逆之賊又使弑逆之賊來逆而不
辭齊侯之惡亦不可掩矣○康侯胡氏曰太子赤齊
出也仲遂殺子赤及其母弟而立宣公懼於見討故
結婚於齊為自安計越典禮以逆之如此其亟而不
顧者必敬嬴仲遂請齊立接之始謀也其後滕文公
定為三年喪父兄百官皆不欲曰吾宗國魯先君莫
之行也喪禮寖廢夫豈一朝一夕之故自文宣莫之
行矣此所謂辠惡自見者也
三月遂以夫人婦姜至自齊
公羊曰遂何以不稱公子一事而再見者卒名也稱
婦姜見僖二十五年高氏曰不直書夫人婦姜至自
齊而稱遂以者明公子遂不當以夫人歸也○石氏
曰文公之喪未期而使公子遂逆女雖不譏喪娶辠
惡自見矣公子翬弑隱公者也公子遂殺子赤者也
桓公之立逆女使翬宣公之立逆女使遂斯二人者
在國以為賊而桓宣以為忠也王氏曰文十八年書
公子遂叔孫得臣如齊而不書其故已而十月子卒
則遂及得臣如齊之意可見矣此年書季孫行父如
齊而不書其故已而書公會齊侯于平州則行父如
齊之意可見矣前年書夫人姜氏歸于齊以其子故
也既而季孫如齊畏夫人之有所訴也宣公即位之
初公子遂如齊逆女亦齊之甥也憂齊之有所黨故
欲急婚於齊也公榖謂譏喪娶不知喪娶之不足辠
可辠者喪娶之故也
夏季孫行父如齊
左氏曰季文子如齊納賂以請會高氏曰公既婚矣
然後季文子如齊納賂以請列於會蓋春秋時凡國
君不以其道立苟得一預於諸侯之會則他國不得
復討文子不憚自行者欲假大國之權以定宣公之
位也文子舉動乖錯如此義又見隱七年齊來聘○
康侯胡氏曰經書行父如齊而不言其故謂納賂以
請會者傳也經有不待傳而著者比事以觀斯得矣
下書公會齊侯于平州則知行父請之也又書齊人
取濟西田則知其請蓋以賂也雖微傳其事著矣
晉放其大夫胥甲父于衛
放逐也臣有辠宥之於遠也邦衡胡氏曰流放之刑
惟天子得行之譏用天子之刑也木訥趙氏曰天子
以四海為家大臣有辠而法不至死則放之于荒裔
舜放驩兜于崇山是也晉諸侯耳越晉境而為他國
安得荒裔而放之衞豈晉之荒服乎○莘老孫氏曰
古者諸侯大夫命於天子大夫有辠則請於天子天
子命殺之可放之可春秋之時諸侯未嘗請於天子
專命之專殺之專放之書曰放其大夫辠其命之專
放之無禮也論語曰色斯舉矣為大夫而見放焉則
亦非賢者矣
公會齊侯于平州
杜氏曰平州齊地在泰山牟縣西張氏曰後漢志琅
邪國陽都故地有牟臺註平州在縣西後屬沂州沂
水縣左氏曰會于平州以定公位康侯胡氏曰魯宣
篡立踰年舉國臣子旣從之矣若之何位猶未定而
有待於平州之會也春秋以來弑君篡國者已列於
諸侯之會則不復致討故曹人以此請負芻於晉夫
篡弑之賊毁滅天理無所容於天地之閒身無存沒
時無古今其罪不得赦也已列於會而不復討是率
中國為戎夷棄人類為禽獸此仲尼所為懼春秋所
以作也義又見隱九年會于防○張氏曰凡亂臣賊
子之所以不敢縱其欲者以其猶有伯主大國能討
之也齊乃魯之鄰其力足以正魯而惠公不明於義
利邪正之辨會平州以定賊子之位則亂賊復何畏
而不逞哉吕氏曰子赤卒夫人歸公即位即逆女于
齊又會齊侯于平州齊人取濟西田雖欲不疑於人
不可得也
公子遂如齊
左氏曰東門襄仲如齊拜成康侯胡氏曰宣公篡立
之辠仲遂主謀為首惡初請於齊遂及行父則一再
見于經矣如齊拜成雖削之可也又冉書于策者於
以著其始終成就弑立之謀以戒後世人臣或内交
宫禁以固其寵或外結藩鎮以為之援至於殺生廢
置皆出其手而人主不悟者其慮深矣此皆直書於
策而義自見者也義又見隱七年齊來聘
六月齊人取濟西田
濟西田即僖三十一年所復侵地也榖梁曰言取授
之也左氏曰齊人取濟西田為立公故以賂齊也公
羊曰曷為賂齊為弑子赤之賂也愚謂魯授之而書
齊取者魯史之本文史諱國惡而但言齊取春秋因
之以見義也康侯胡氏曰夫齊魯鄰國盟主之餘業
也子赤弑出姜歸而宣公立不能聲罪致討務寧魯
亂首與之會是利其為惡而助之也弑君篡國人道
所不容者而貨賂公行免於諸侯之討則王章不可
復問人類遂以淪胥其禍乃自不知以義為利而以
利之可以為利而為之也孟子為梁王極言利國者
必至於弑奪而後饜蓋得此意○貫道王氏曰齊惠
於出姜姊妹也姊妹出於逆臣外孫並戕於逆賊反
因之以為利無人心矣許氏曰桓公既弑以許田賂
鄭宣公既弑以濟田賂齊夫負不義於天下所藉以
行者惟利而已凡非利不取者則亦何義之云擇至
於弑父與君將無不合也是以桓宣之計若出一軌
春秋志之以見世平則正與法皆勝世變則亂與賂
俱行自然之符可不戒諸張氏曰使鄭莊齊惠不貪
其利則桓宣亦不能以自立矣故春秋誅其貪利而
成亂也
秋邾子來朝
義見桓二年滕子來朝
楚子鄭人侵陳遂侵宋
楚子猾夏其惡著矣而鄭師助之辠又甚焉義又見
莊十年荆敗蔡師
晉趙盾帥師救陳
楚鄭侵陳而晉人救之善也然盾以大夫而專兵圖
伯則天下禮樂征伐在大夫矣又以序晉靈見弑之
漸義又見莊二十八年救鄭○君舉陳氏曰南北之
勢於是始也後十五年而宋楚平後五十年而晉趙
武楚屈建同盟于宋諸夏之君分為晉楚之從矣
宋公陳侯衛侯曹伯會晉師于棐林伐鄭(棐芳尾切公羊作斐)
上言趙盾帥師而此言晉師者亦先目後凡無他義
也杜氏曰棐林鄭地滎陽宛陵縣東南有林鄉葉氏
曰地棐林見會而後伐也高氏曰著諸侯為盾所致
也夫征伐自天子出諸侯專猶不可況大夫乎自隱
桓以來諸侯無大小皆專而行之棐林之會中國政
在趙盾矣義又見隱二年鄭伐衞○貫道王氏曰晉
師救陳之後諸侯會之而後伐鄭爾怒鄭伯而同外
楚諸侯猶可以義起惜盾不足以任其責也靈公立
十三年僅盟扈一役與諸侯接餘皆以盾盾既專兵
欲不逼得乎
冬晉趙穿帥師侵崇(崇公羊作柳)
杜氏曰崇秦之與國任氏曰案地譜商有崇國在京
兆鄠縣甘亭左氏曰晉欲求成於秦趙穿曰我侵崇
秦急崇必救之吾以求成焉冬趙穿侵崇秦弗與成
未詳信否愚謂書此見大夫專兵侵伐亦以序晉靈
見弑之漸義又見莊十年公侵宋○貫道王氏曰侵
崇趙穿得兵權之始也
晉人宋人伐鄭
康侯胡氏曰宋人弑君王法在所不赦也而晉人與
之合兵伐鄭是謂以燕伐燕庸愈乎義又見隱二年
鄭伐衛○愚案鄭附楚以侵中國晉宋伐之有名矣
然趙盾合四國諸侯而不能服鄭之心為晉宋者盍
反已而思乎宋以弑逆而伐人晉以大夫而僭伯宜
鄭之不心服也伐之不服而又伐之兵不以義其能
振乎
二年春王二月壬子宋華元帥師及鄭公子歸生帥師
戰于大棘宋師敗績獲宋華元(華戸化切)
孔氏曰此華元歸生及哀二年趙鞅罕達客主各言
帥師者皆是將尊師衆故並具其文何氏曰大棘宋
地杜氏曰在陳留襄邑縣南張氏曰襄邑屬拱州左
氏曰鄭公子歸生受命於楚伐宋宋華元樂吕禦之
戰于大棘宋師敗績囚華元獲樂吕及甲車四百六
十乘俘二百五十人馘百人愚案大棘宋地鄭伐宋
可知也非前年冬晉宋伐鄭而鄭禦之也而稱宋華
元及鄭歸生者華元志乎此戰也鄭附夷狄致晉之
伐乃不自咎而帥師伐宋固有辠矣華元為逆賊之
臣亦不自咎喻以辭命而妄興大衆以取敗績壞國
喪民以及其身皆辠也大凡弑逆之賊戰而偶勝者
僥倖耳此其不免者也後世可以鑒此矣義又見僖
元年獲莒拏○朴鄕吕氏曰春秋未有書大夫帥師
而戰者書大夫帥師而戰自此始自是而後戰皆書
大夫故宋華元鄭公子歸生晉荀林父衞孫良夫魯
季孫行父臧孫許叔孫僑如公孫嬰齊晉趙鞅鄭罕
達齊國書凡皆大夫帥師而戰也戰不書大夫帥師
者吳而已大夫之強可知矣春秋書戰三十四惟晉
趙鞅鄭罕逹戰于鐵及此大棘之戰並稱帥師者其
衆敵也春秋書獲者七惟齊國書及此宋華元書敗
績者身見獲而師又敗也大夫生死皆言獲鄭獲宋
華元生也吳獲陳夏齧獲齊國書死也蓋存之殺之
皆在既獲之後爾
秦師伐晉
秦稱師者衆也亦魯史舊文猶楚始稱楚其後漸稱
子稱師蓋漸與諸夏混矣左氏曰秦師伐晉以報崇
也未詳信否愚謂此亦報復之師也義又見隱七年
戎伐凡伯
夏晉人宋人衛人陳人侵鄭
義同元年伐鄭又見莊十年公侵宋○朴鄕吕氏曰
新城之盟鄭既從晉是同於病楚也未幾而鄭乃從
楚以侵宋晉為是率諸侯之師以伐鄭又未幾而鄭
歸生戰于大棘以敗宋晉又為是率諸侯之師以侵
鄭且一鄭也昔何病楚而今從之昔何從晉而今叛
之哉蓋自文十七年伐宋一役始夫諸侯之從晉也
謂晉之有可依也率諸侯以伐宋將以討賊也乃受
其賂立公子鮑而還是立賊也鄭由是謂晉不足與
而從楚以侵宋蓋有辭於宋也晉乃庇宋以伐鄭鄭
復使歸生伐宋晉復黨宋以侵鄭一動之非義而與
國叛之敵國侮之彼得以奉辭而我疲於奔命至一
至再而未已也伯主之舉動詎可輕哉
秋九月乙丑晉趙盾弑其君夷臯(臯公羊作獋)
左氏曰晉靈公不君厚斂以彫牆從臺上彈人而觀
其辟九也宰夫胹熊蹯不熟殺之寘諸畚使婦人載
以過朝趙盾士季見其手問其故而患之將諫士季
曰諫而不入則莫之繼也會請先不入則子繼之三
進及溜而後視之曰吾知所過矣將改之稽首而對
曰人誰無過過而能改善莫大焉君能有終則社稷
之固也豈惟羣臣賴之猶不改宣子驟諫公患之使
鉏麑賊之晨往寢門闢矣盛服將朝尚早坐而假寐
麑退歎而言曰不忘恭敬民之主也賊民之主不忠
棄君之命不信有一於此不如死也觸槐而死九月
晉侯飲趙盾酒伏甲將攻之其右提彌明知之趨登
曰臣侍君宴過三爵非禮也遂扶以下公嗾夫獒焉
明搏而殺之盾曰棄人用犬雖猛何為鬭且出提彌
明死之初宣子田於首山舍于翳桑見靈輒餓問其
病曰不食三日矣食之舍其半問之曰宦三年矣未
知母之存否今近焉請以遺之使盡之而為之簞食
與肉寘諸橐以與之既而與為公介倒戟以禦公徒
而免之問何故對曰翳桑之餓人也問其名居不告
而退遂自亡也乙丑趙穿攻靈公於桃園宣子未出
山而復太史書曰趙盾弑其君以示於朝宣子曰不
然對曰子為正卿亡不越竟反不討賊非子而誰宣
子曰烏呼我之懷矣自貽伊慼其我之謂矣宣子使
趙穿逆公子黑臀於周而立之壬申朝于武宫邦衡
胡氏曰易曰弑父與君其所由來者漸矣盾自文六
年當國盟會侵伐皆盾專之不復有君其來漸矣愚
謂春秋歴書趙盾之事而終之以此鑒戒昭矣義又
見隱四年衞州吁事○貫道王氏曰靈公之立非盾
意也故君臣不相能而盾之無君之心久矣盾狡而
穿愚河曲之役委曲庇之將用之也且使為公壻則
伏姦賊於君側有年矣靈公不君與盾為仇此盾之
所以先事而發也使穿侵崇是與之以兵權也事成
機熟委君於穿而宿留境上謂非其情可乎穿弑君
而反使之迎成公而立之是庇穿弑而免穿於討也
後人見傳徒以事成於穿而盾負弑逆亦惑矣康侯
胡氏曰趙穿手弑其君董狐歸獄於盾其斷盾之獄
詞曰子為正卿亡不越境反不討賊以是書斷而盾
也受其惡而不敢辭仲尼因其法而不之革其義云
何曰亡而越境謂去國而不還也然後君臣之義絶
反而討賊謂之復讎而不釋也然後臣子之事終不
然是盾偽出而實與聞乎故也假令不與聞者而縱
賊不討是有今將之心而意欲穿之成乎弑矣惡莫
慘乎意今以此辠盾乃閑人子之邪心而謹其漸也
微夫子推見至隱垂法後世亂臣賊子皆以詭計獲
免君臣父子不相夷以至於禽獸也幾希
冬十月乙亥天王崩
書此為速葬及魯郊起文也義又見隱三年
三年春王正月郊牛之口傷改卜牛牛死乃不郊猶三
望
張氏曰郊牛者本養以事天之牛也高氏曰不言傷
之者牛自傷也宣公弑君篡位無天道矣豈足以對
越在天乎祭天之牛或傷或死此天示變以警公也
康侯胡氏曰乃不郊為牛之口傷改卜牛而牛又死
也不然郊矣禮為天王服斬衰周人告喪于魯史策
已書而未葬也祀帝于郊夫豈其時而或謂不以王
事廢天事禮乎春秋已來喪紀寖廢有不奔王喪而
遠適他國有不修弔禮而自相聘問固將以是為可
舉而不廢也卒至漢文以日易月後世不能復其所
由來漸矣春秋備書其義自見魯郊與猶三望義並
見僖三十一年○趙氏曰魯之僭郊天不從而魯必
為之卜而不從者四鼷鼠食牛者三牛口傷者一魯
不自咎其僭必將用之凡郊之不從牲之變故皆非
人力所能為也不郊而猶三望不得僭於天而僭於
地天地豈有異理天所不享地安得享之
葬匡王
杜氏曰四月而葬速康侯胡氏曰四月而葬王室不
君其禮略也
楚子伐陸渾之戎(渾戸門切又戸困切陸公羊作賁公榖無之字)
張氏曰陸渾子本允姓居瓜州僖二十二年秦晉遷
之于伊川在唐為河南陸渾縣地宋河南府伊陽縣
北二十里有陸渾縣故城康侯胡氏曰楚伐陸渾其
志何也為陸渾在王都之側故書于策以謹中外之
辨禁寇亂之階愚謂陸渾在伊雒天子不能治諸侯
不能驅而楚人得以伐之中國不振甚矣義又見僖
三年徐取舒
夏楚人侵鄭
義見莊十年荆敗蔡師
秋赤狄侵齊
張氏曰赤狄狄之别種木訥趙氏曰隈姓潞甲及留
吁皆赤狄也孔氏曰謂之赤狄白狄者俗尚赤衣白
衣也地譜洛州春秋赤狄之地義見隱七年戎伐凡
伯○木訥趙氏曰僖文之世歲有狄患至文十一年
叔孫得臣敗狄于鹹狄患頓息狄衰而赤狄興焉今
其侵齊始見於經
宋師圍曹
邦衡胡氏曰宋文弑立已為亂而欲治人之亂春秋
所甚惡也愚謂逆賊逞志以圍人之國見王政之壞
極矣義又見僖十九年宋圍曺
冬十月丙戌鄭伯蘭卒
義見隱三年宋公卒
葬鄭穆公
木訥趙氏曰葬不月闕文也愚謂月日雖闕然冬卒
而冬葬蓋在三月之内速也義又見隱三年葬宋穆
公
四年春王正月公及齊侯平莒及郯莒人不肯公伐莒
取向(郯音談向舒亮切)
張氏曰郯己姓國子爵秦有郯郡漢屬東海郡故城
在淮陽軍下邳縣北杜氏曰莒郯二國相怨故公與
齊侯共平之向莒邑東海承縣東南有向城左氏曰
平國以禮不以亂以亂平亂何治之有劉氏曰平莒
及郯義也莒人不肯吾有不義焉伐莒強也取向利
也非君子之道也君子之道猶射射者正己而後發
𤼵而不中不怨勝己者反求諸己而已矣○張氏曰
易曰貞吉悔亡憧憧往來朋從爾思聖人所以感人
心而天下和平者此心公正自足以感之也今以宣
公而平二小國若出於公不必假齊一言而彼己服
今挾齊為重而彼尚不肯伐莒而齊不與復取向以
自益春秋深以著宣公此心之不公而終之以為利
也
秦伯稻卒
張氏曰秦伯共公也存耕趙氏曰自秦康公罃卒書
於經而秦同於中國矣於是書共公稻卒義見文十
八年秦伯卒
夏六月乙酉鄭公子歸生弑其君夷
左氏曰歸生子家也愚案先書歸生帥師而終之以
此見大夫專兵國之禍也鑒戒昭矣義又見隱四年
衛州吁事
赤狄侵齊
義見三年
秋公如齊
義見僖十年但彼猶朝伯主此則朝其立己者耳
公至自齊
義見桓二年公至自唐
冬楚子伐鄭
左氏曰鄭未服也義見莊十年荆敗蔡師○張氏曰
案楚自去年至十年侵伐鄭者凡五至十一年盟鄭
于辰陵而鄭又徼事晉於是十二年圍鄭入之遂敗
晉于邲而後鄭服楚晉人之不振有自來矣
五年春公如齊
義見四年此則去秋與今春兩如齊甚矣
夏公至自齊
踰時而返也義又見桓二年公至自唐
秋九月齊高固來逆子叔姬(張氏曰左氏無子字據高固及子叔姬來有子字當)
(從公羊榖梁)
子叔姬趙氏曰時君之女也左氏曰逆叔姬卿自逆
也高氏曰古者三十而娶五十而爵為大夫故大夫
無出境親迎者高固為齊正卿而始與魯為婚又越
境逆女非禮可知義又見莊二十七年莒慶逆叔姬
叔孫得臣卒
張氏曰不日闕文也存耕趙氏曰謹三孫之世卿也
大意又見隱元年益師卒
冬齊高固及子叔姬來
啖氏曰大夫非公事與妻出境非禮也時叔姬始嫁
未合歸寧假令合歸寧亦不當與高固同來書之以
明高固之辠也○康侯胡氏曰禮女子有行遠父母
者歲一歸寧今見逆踰時未易歲也而叔姬亟來非
禮也大夫適他國必有君命與公事否則禮法之所
禁而可犯乎惠公許其臣越禮恣行而莫遏高固委
其君踰境自如而不忌則人欲己肆矣凡婚姻常事
不書而書此者則以為非常為後世戒也
楚人伐鄭
義見莊十年荆敗蔡師
六年春晉趙盾衛孫免侵陳
左氏曰晉衞侵陳陳即楚故也高氏曰趙盾弑君孫
免為衞卿反與之比以兵加人之國因見當時習於
悖亂不知君臣大義也義又見莊十年公侵宋○貫
道王氏曰向也楚嘗侵陳晉一救之陳遂從於侵鄭
陳非忘晉也鄭以晉故三年三被楚師晉無一矢之
救此陳所以畏而平楚也晉不自反偕衛以侵陳討
貳晉可知矣木訥趙氏曰晉楚爭陳自此始
夏四月
秋八月螽(公羊作&KR0977;)
義見桓五年○康侯胡氏曰𫝊謂螽為穀災虐取於
民之效也軍旅數起賦斂既繁戾氣應之矣善惡之
感萌於心而災祥之應見於事宣公不知舍惡遷善
以補前行之愆而用兵不息災異數見年榖不登國
用空乏卒至於改助法而稅民蓋自此始矣經於螽
螟一物之變必書于策以示天人感應之理不可誣
當慎其所感也
冬十月
七年春衞侯使孫良夫來盟
義見隱元年盟于蔑○愚案外大夫來盟者五而稱
使者二桓十四年鄭伯使其弟語及此孫良夫是也
直書來盟者三閔二年齊高子僖四年楚屈完文十
五年宋司馬華孫是也凡書使前定也其君使之來
盟也不書使未前定也大夫至其國隨宜以盟者也
大略如此又當隨事見義不可執一而論
夏公會齊侯伐萊
杜氏曰萊國東萊黃縣張氏曰登州黃縣有萊山貫
道王氏曰萊東方之國近於齊齊欲兼之而魯宣以
兵助其虐康侯胡氏曰公與齊侯俱不務德合黨連
兵恃強陵弱是以為此舉也
秋公至自伐萊
踰時也義見桓二年公至自唐
大旱
義見僖二十一年○張氏曰比年螽旱觀其所感可
見矣
冬公會晉侯宋公衞侯鄭伯曹伯于黑壤
張氏曰黑壤晉地一名黃父義見隱九年會于防○
邦衡胡氏曰自文公以來中國無盟主終晉靈之世
未嘗一合諸侯成立五年始有黑壤之會而大夫不
與焉庶幾桓文之事愚謂此會終不能以服楚不旋
踵而滅舒蓼伐陳矣
八年春公至自會
冬會春至則正月告朔之禮廢矣義又見桓二年公
至自唐○高氏曰古者國有凶荒則殺禮而不舉公
夏會伐萊而秋至冬會黑壤而此年春至其間大旱
之不恤而區區以侵伐期會為急
夏六月公子遂如齊至黃乃復
孔氏曰黃齊境公羊曰其言至黃乃復何有疾也何
言乎有疾乃復譏大夫以君命出聞喪徐行而不反
聘禮曰賓入竟而死遂也若賓死未將命則既斂于
棺造于朝介將命孫氏曰至黃乃復廢君命也○東
萊吕氏曰昭公如晉亦有疾乃復矣今不云有疾人
臣不當以疾廢君命昭公可以疾止仲遂不可以疾
止也
辛巳有事于大廟仲遂卒于垂壬午猶繹萬入去籥
葉氏曰有事者四時之常祭也仲遂公子遂也稱仲
遂見僖十六年季友卒垂見隱八年穀梁曰猶者可
以己之辭康侯胡氏曰繹者祭之明日以賓尸也杜
氏曰籥管也吕氏曰萬舞文武二舞之總名籥舞文
武之别名也文舞又謂之羽舞蓋文舞吹籥秉翟羽
也萬入去籥者文武二舞俱入於二舞中去羽舞之
吹籥以其有聲也去其有聲而用其舞者以仲遂之
卒知其不可而為之也此正祭之日仲遂卒于垂則
次日已聞之股肱之痛賓尸之祭為可已也行吉禮
於方聞喪之時雖用舞而僅去其有聲者是知其不
可而猶為之也○劉氏曰譏世卿言自是世仲氏也
愚謂春秋有大義兼小義者此章本為猶繹書而因
以見世卿之義而遂則東門氏之始也遂之後公孫
歸父仲孫嬰齊亦執魯政故志之又案仲遂弑君之
賊人所當討奉使未畢中道擅返宣公明正其罪不
為之服可也既私其立己之恩一切容之俾為上卿
矣則當以上卿之禮處之聞喪而廢繹可也今偃然
行吉禮以賓尸用樂而僅去其管則宣公既失大義
又失常禮正張氏所謂由其心之不正而施之宗廟
朝廷者繆戾如此春秋書之將使後世識君臣之義
禮樂之情豈徒攻宣公仲遂之惡哉又案周禮樂師
教國子舞羽吹籥然詩曰左手執籥右手秉翟孔氏
曰籥雖吹器舞時與羽並執明此時舞者不得吹籥
也吕氏吹籥之說豈即所執之籥歟抑别有所謂吹
籥者而去之歟
戊子夫人嬴氏薨(嬴公羊穀梁作熊胡氏曰非也當從左氏)
嬴氏杜氏曰宣公母高氏曰此文公妾也何以稱夫
人援成風之例著其僭也義見文四年風氏薨○葉
氏曰魯之妾母仲子也成風也敬嬴也定姒也定弋
也自仲子始見於隱公之世春秋猶書惠公仲子之
賵考仲子之宫以見譏然仲子猶不為夫人魯之妾
母為夫人自成風始貫道王氏曰敬嬴私事襄仲故
仲弑二君立其子遂蓋有公子頑之辠也賊以仲卒
淫嬖以夫人薨國無政也
晉師白狄伐秦
張氏曰白狄即丹州延州銀夏之地秦同壤之國也
左氏曰春白狄及晉平夏會晉伐秦康侯胡氏曰晉
主夏盟糾合諸侯靖寇難安諸夏乃其職矣秦人之
怨起自侵崇其曲在晉責己可也既不知自反釋怨
修睦以補前過已可咎矣乃復興師動衆會白狄以
伐之晉之罪不已甚乎愚謂摟諸侯以伐諸侯辠也
况會白狄以伐秦以報私忿乎
楚人滅舒蓼(音了穀梁作鄝)
張氏曰或曰地譜上義陽之蓼不與羣舒近此即如
舒鳩舒庸一國也木訥趙氏曰舒蓼一國也舒同宗
而異國舒蓼舒庸舒鳩皆舒也亦猶狄均曰狄而異
種舒蓋楚之黨而舒逼近中國舒滅中國失其南門
矣左氏曰楚為羣舒畔故伐舒蓼滅之義見僖三年
徐取舒○高氏曰自徐人取舒至是楚人滅舒蓼成
十七年又滅舒庸襄二十五年又滅舒鳩其属自相
攻滅而春秋書之者是時楚人勢横將為中國憂楚
駸駸有狎主齊盟患矣
秋七月甲子日有食之既
義見桓三年
冬十月己丑葬我小君敬嬴雨不克葬庚寅日中而克
葬(敬嬴公羊穀梁作頃熊趙氏曰頃惡諡也宣公追尊其母不應加惡諡也)
榖梁曰葬既有日不為雨止禮也雨不克葬喪不以
制也孫氏曰譏無備也禮平旦而葬日中而虞此言
庚寅日中而克葬葬之無備可知也其稱小君與私
諡又見文五年葬成風○康侯胡氏曰喪事即遠有
進無退浴于中霤飯于牖下小斂于戶内大斂于阼
階殯于客位遷于廟祖于庭塴于墓以弔賓則其退
有節以虞事則其祭有時不為雨止禮也潦車載蓑
笠士喪禮也有國家者不能為雨備不亦薄乎
城平陽
杜氏曰泰山有平陽縣張氏曰襲慶府鄒縣有南平
陽城許氏曰國有大喪始葬又動衆城邑非特不愛
民力以公為忘親愛矣義又見隱七年城中丘
楚師伐陳
左氏曰陳及晉平楚師伐陳取成而還義見莊十年
荆敗蔡師○高氏曰陳以晉衛見侵復棄楚而從晉
故楚以為討所以譏其始謀之失然晉不能救陳遂
復從楚晉之辱也
九年春王正月公如齊
公既以嫡母之禮處庶母則在喪服之中矣而以歲
之首月遠朝強齊非特見公之無哀亦不知有天王
矣義又見僖十年
公至自齊
存耕趙氏曰朝正於齊無新歲之戚尚可以告廟乎
義又見桓二年公至自唐
夏仲孫蔑如京師
蔑榖之子孟獻子也胡氏曰歲首月公朝齊夏使大
夫聘京師黃氏曰比事而觀則輕重先後倒置可知
齊侯伐萊
義見七年伐萊○許氏曰狄比侵齊而齊不敢報萊
不犯齊而齊亟伐之畏衆強而弱微弱如此於此可
以觀惠公之政矣
秋取根牟
孫氏曰内滅國曰取諱之也劉氏曰根牟者附庸之
國杜氏曰東夷國琅邪陽都縣東有牟鄕張氏曰屬
密州安丘縣義見莊十年齊滅譚○竊疑此蒙上齊
侯伐萊之文則根牟為萊邑而齊取之也但無所考
耳
八月滕子卒
滕稱子見桓二年左氏曰滕昭公卒高氏曰自隱七
年書滕侯卒至此始書滕子卒者魯不會其葬而書
卒為下圍滕起大意又見隱七年滕侯卒
九月晉侯宋公衞侯鄭伯曹伯會于扈
扈見文七年義見隱九年會于防○邦衡胡氏曰鄭
自晉靈以來服屬於楚至晉成繼立始叛楚而歸晉
自宣三年至於是鄭無歲不有楚師然不敢叛晉者
惟晉成是賴故黑壤及此扈之會鄭皆在焉黃氏曰
晉自靈公不能繼文襄之業中國無與主盟會皆出
於大夫至成公方會諸侯于黑壤又會于扈中國賴
之愚案伯者之功過如此
晉荀林父帥師伐陳
邦衡胡氏曰文宣以來諸侯權移於大夫雖晉成銳
意文襄之業再會諸侯卒不能收下移之權今荀林
父帥師以見諸侯皆再會而大夫專伐爾高氏曰陳
不會即楚故也楚伐陳晉不能救今乃伐之晉之不
義甚矣義又見隱二年鄭伐衛
辛酉晉侯黑臀卒于扈(臀徒門切)
杜氏曰卒於境外故書地高氏曰不言卒于會者諸
侯散而晉侯以疾留于扈也諸侯非王事不出境成
公會于扈而卒非正也大意見隱七年滕侯卒○莘
老孫氏曰春秋諸侯卒皆不地外事則略也卒于外
者八書地者三晉侯卒于扈鄭伯卒于鄵宋公卒于
曲棘不言于師于會而以地言者在其封内也人君
之卒必於正寢而諸侯非王命奔走於外以死國事
無所寄託而宗社危殆者必謹志之晉鄭宋之君皆
卒于封内而春秋猶辠之者辠其不卒于正寢也卒
于封内書地卒于會書會卒于師書師以地為重則
于會于師又可知也愚案公穀孫氏皆以扈為晉地
未詳是否竊謂書地書會書師皆因魯史之舊要之
皆非王事而不卒于正寢耳恐未可以地與會與師
分優劣也
冬十月癸酉衞侯鄭卒
大意見隱七年滕侯卒○胡氏曰晉成公衞成公皆
不書葬魯不會也二國赴喪皆不往會以私怨廢禮
忘親高氏曰此所謂無其事闕其文者也皆未詳是
否
宋人圍滕
左氏曰宋人圍滕因其喪也張氏曰不哀有喪用兵
圍之比事以著其不仁也義又見僖十九年宋圍曹
○康侯胡氏曰圍非將卑師少所能何以不稱師闕
疑愚謂程子謂不知衆寡將帥名氏亦曰某人者正
指此類也益知春秋不可以凡例求矣
楚子伐鄭
高氏曰楚子聞晉侯卒于扈來討鄭伯之貳義見莊
十年荆敗秦師○黃氏曰楚莊之立加兵於鄭凡四
而兩書楚子說凡例者紛然蓋書楚子者君為將也
書楚人者大夫為將也閒晉伐鄭何可襃而以書楚
子曲生意義邪
晉郤缺帥師救鄭
義見莊二十八年救鄭
陳殺其大夫泄冶(泄息列切張氏曰左氏作洩今左傳本多因唐人諱世字雖偏傍亦然故)
(改泄為洩也)
左氏曰陳靈公與孔寧儀行父通於夏姬皆衷其衵
服以戲於朝洩冶諫曰公卿宣淫民無效焉且聞不
令君其納之公曰吾能改矣公告二子二子請殺之
公弗禁遂殺洩冶許氏曰書殺洩冶張陳亂之本也
義又見莊二十六年曹殺大夫
春秋本義卷十六
