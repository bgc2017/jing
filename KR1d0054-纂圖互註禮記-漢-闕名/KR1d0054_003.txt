纂圖互註禮記卷之三
檀弓下第四
禮記鄭氏註
君之適長殤車三乘公之庶長殤車一乘大夫之適長
殤車一乘(皆下成人也自上而下降殺以兩成人遣車五乘長殤三乘下殤一乘尊卑以此差之庶子言公卑遠之)
(傳曰大功之殤中從上〇適丁歷反下及下適室同長殤丁丈反下及注同下式羊反乘繩證反下及注同皆下戸嫁反殺色戒反)
(遣弃戰反差初佳反又初宜反遠于萬反)○公之喪諸逹官之長杖(謂君所命雖有官職)
(不逹於君則不服斬)○君於大夫將葬弔於宫及出命引之三步則
止(以義奪孝子宫殯宮出謂柩巳在路)如是者三君退(退去也三命引之凡移九步)朝亦
如之哀次亦如之(君弔不必於宮朝喪朝廟也次他日賓客所受大門外舍也孝子至此而哀君或於)
(是弔焉〇朝直遥反注同)〇五十無車者不越疆而弔人(氣力始衰〇疆居良反本又作)
(壃下越疆同)〇季武子寢疾蟜固不說齊衰而入見曰斯道
也將亡矣士唯公門說齊衰(季武子魯大夫季孫夙也世爲上卿強且專政國人事之)
(如君蟜固能守礼不畏之矯失俗也道猶禮也〇蟜居表反蟜固人姓名說他活反本亦作稅徐又音申銳反下同見賢遍反蟜居)
(表反)武子曰不亦善乎君子表微(時無如之何佯若善之表猶明也)及其
喪也曾點倚其門而歌(明巳不與也點字晢曾參父〇點多忝反倚于綺反徐其綺反晢星曆反)
〇大夫弔當事而至則辭焉(辝猶告也擯者以主人有事告也主人無事則爲大夫出)
(〇擯必刃反本又依儐同後放此爲于僞反下亦爲爲之變同)弔於人是日不樂(君子哀樂不同日子)
(於是日哭則不歌〇日人一反樂音岳又音洛注同)婦人不越疆而弔人(不通於外)行弔
之日不飲酒食肉焉(以全哀也)弔於葬者必執引若從柩及
壙皆執紼(示助之以力車日引棺曰紼從柩贏者〇引音㣧注同車索壙苦晃反又音曠後同紼音弗棺索贏音盈)
〇喪公弔之必有拜者(往謝之)雖朋友州里舍人可也(謂无)
(主後)弔曰寡君承事(示亦爲執事來)主人曰臨(君辱臨其臣之喪〇臨如字徐力鴆反)
君遇柩於路必使人弔之(君於民臣有父母之恩)大夫之喪庶子
不受弔(不以賤者爲有爵者主)〇妻之昆弟爲父後者死哭之適
室(以其正也)子爲主袒免哭踊(親者主之〇免音問)夫入門右(北面辟正主〇辟音)
(避下辟難同)使人立于門外告來者狎則入哭(狎相習知者〇使色吏反又如)
(字狎戶甲反)父在哭於妻之室(不以私喪干尊)非爲父後者哭諸異
室○有殯聞遠兄弟之喪哭于側室(嫌哭殯)無側室哭于
門内之右(近南者爲之變位〇近附近之近)同國則往哭之(喪無外事)〇子張
死曾子有母之喪齊衰而往哭之或曰齊衰不以弔(以其)
(無服非之)曾子曰我弔也與哉(於朋友哀痛甚而往哭之非若凡弔○與音餘)〇有若
之喪悼公弔焉(悼公魯哀公之子〇悼音道)子游擯由左(擯相侑喪禮者喪禮廢亡時人)
(以爲此儀當如詔辝而皆由右相是善子游正之孝經說曰以身擯侑〇擯必刃反注同相息亮反下同詔音照侑音又)〇齊
榖王姬之喪(榖當爲告声之誤也王姬周女齊襄公之夫人〇榖音告又古毒反)魯莊公爲之
大功或曰由魯嫁故爲之服姊妹之服或曰外祖母也
故爲之服(春秋周女由魯嫁卒服之如内女服姊妹是也天子爲之无服嫁於王者之後乃服之莊公齊襄公女弟)
(文姜之子當爲舅之妻非外祖母也外祖母又小功也〇爲之于僞反下及注同王如字徐于况反)○晉獻公之
喪秦穆公使人弔公子重耳(献公殺其世子申生重耳辟難出奔是時在翟就弔之〇重直)
(龍反注及下皆同難乃旦反翟音迪本文作狄)且曰寡人聞之亡國恒於斯得國
恒於斯(言在喪代之際)雖吾子儼然在憂服之中喪亦不可久
也時亦不可失也孺子其圖之(勸其反國意欲納之喪謂亡失位孺穉也○嚴魚檢反本)
(亦作&KR0770;同喪息良反注及下皆同孺如樹反後同穉克吏反又作稚同)以告舅犯(舅犯重耳之舅狐偃也字子犯)
舅犯曰孺子其辭焉喪人無寳仁親以爲寳(寳謂善道可守者仁)
(親親行仁義)父死之謂何又因以爲利(欲反國求爲後是利父死)而天下
其孰能說之孺子其辭焉(說猶解也)公子重耳對客曰君惠
弔亡臣重耳身喪父死不得與於哭泣之哀以爲君憂
(謝之〇與音預)父死之謂何或敢有他志以辱君義稽顙而
不拜哭而起起而不私(他志謂私心〇稽音啓顙桑黨反)子顯以致命於
穆公(使者公子縶也盧氏云古者名字相配顯當作韅〇顯依注音韅呼遍反徐苦見反使色吏反縶陟立反後同)穆
公曰仁夫公子重耳夫稽顙而不拜則未爲後也故不
成拜哭而起則愛父也起而不私則遠利也(〇夫音符遠于萬反)
〇帷殯非古也自敬姜之哭穆伯始也(穆伯魯大夫季悼子之子公甫靖也)
(敬姜穆伯妻文伯歜之母也禮朝夕哭不帷〇歜昌燭反)〇喪禮哀戚之至也節哀順變
也君子念始之者也(始猶生也念父母生已不欲傷其性)復盡愛之道也
有禱祠之心焉(復謂招䰟且分禱五祀庶幾其精氣之反〇禱丁老反一音丁報反祠音詞)望
反諸幽求諸鬼神之道也(鬼神処幽闇望其從鬼神所來)北面求諸幽之
義也(鄕其所從來也礼復者升屋北面〇鄕本又作嚮同許亮反)拜稽顙哀戚之至隱
也稽顙隱之甚也(隱痛也稽顙者觸地無容)飯用米貝弗忍虚也不
以食道用美焉爾(尊之也食道䙝米貝美〇飯扶晚反䙝息列反)銘明旌也(神明)
(之精〇銘音名旌音精)以死者爲不可別巳故以其旗識之(不可別形貌不)
(見〇别巳彼列反注同本或無已字非識式至反皇如字)愛之斯錄之矣敬之斯盡其
道焉耳(謂重與奠〇与奠也與音如字一本作重与奠与二與並音餘)重主道也(始死未作主以重主)
(其神也重旣虞而埋之乃後作主春秋傳曰虞主用桑練主用栗)殷主綴重焉(綴猶聮也殷人作主而聮其重)
(縣諸廟也去顯考乃埋之〇綴丁劣反又丁衛反聮音連縣音玄)周主重徹焉(周人作主徹重埋之)奠
以素器以生者有哀素之心也(哀素言哀痛無飾也凡物无飾曰素)唯祭
祀之禮主人自盡焉爾豈知神之所饗亦以主人有齊
敬之心也(哀則以素敬則以飾礼由人心而巳〇齊側皆反)辟踊哀之至也有筭
爲之節文也(筭數也〇辟踊婢亦反下音勇等桑乱反重言哀之至也三一見下丈一見問喪三十七)袒
括髮變也愠哀之變也去飾去美也袒括髮去飾之甚
也有所袒有所襲哀之節也弁絰葛而葬與神交之道
也(接神之道不可以純凶天子諸侯變服而葬冠素弁以葛爲環絰旣虞卒哭乃服受服也雜記曰凡弁絰其衰侈𬒮〇括觀闊)
(反愠庾皇紆粉反積也又紆運反怨恚也徐又音鬱去羌吕反下及注去樂去桃茢並同衰七雷反侈袂昌氏反下弥世反重言袒)
(括髮三上篇一又奔喪三十四括髮袒成踊)有敬心焉(踰時哀哀而敬生敬則服有飾大夫士三月而葬末)
(踰時〇衰所追反)周人弁而葬殷人哻而葬(周弁殷哻俱象祭冠而素禮同也〇哻况)
(甫反)歠主人主婦室老爲其病也君命食之也(尊者奪人易也歠歠)
(粥也〇歠徐昌悅反一音常悅反爲其于僞反下注爲父母爲有凶爲人甚同食音嗣易以䜴反粥之六反後同)反哭
升堂反諸其所作也(親所行礼之処〇處昌慮反下同)主婦入于室反諸
其所養也(親所饋食之處○養徐羊尚反)反哭之弔也哀之至也反而
亡焉失之矣於是爲甚(哀痛甚)殷旣封而弔周反哭而弔
(封當爲窆窆下棺也〇封依注音窆彼驗反下同)孔子曰殷已慤吾從周(慤者得哀之始)
(未見其甚〇慤本又作殼苦角反注及後同重言吾從周三一見坊記三十一見中庸三十一)葬於北方北
首三代之逹禮也之幽之故也(北方國比也〇首手又反)旣封主人
贈而祝宿虞尸(贈以幣送死者於壙也於主人贈祝先歸)旣反哭主人與有司
視虞牲(日中將虞省其牲)有司以几筵舍奠於墓左反日中而
虞(所使奠墓有司來歸乃虞也舍奠墓左爲父母形體在此禮其神也周禮冡人凡祭墓爲尸舍奠音釋同)葬日
虞弗忍一日離也(弗忍其无所歸〇離力智反下同)是日也以虞易奠
(虞喪祭也)卒哭曰成事(旣虞之後卒哭而祭其辝盖曰哀薦成事成祭事也祭以吉爲成〇卒遵聿反)是
日也以吉祭易喪祭(卒哭吉祭〇易以䜴反徐音亦)明日祔于祖父(祭告)
(於其祖之廟〇祔音附)其變而之吉祭也比至於祔必於是日也
接不忍一日末有所歸也(未無也日有所用接之虞礼所謂他用剛日者其祭祝曰哀薦曰成)
(事〇比必利反末莫葛反)殷練而祔周卒哭而祔孔子善殷(期而神之人情)
(〇期音基)○君臨臣喪以巫祝桃茢執戈惡之也(爲有凶邪之氣在側)
(君聞大夫之喪去樂卒事而往未襲也其巳襲則止巫去桃茢桃鬼所惡茢萑苕可埽不祥〇茢音列徐音例杜預云黍穰也鄭注)
(周礼云苕菷惡烏路反注及下注同凶邪似嗟反下注同萑音完苕大彫反)所以異於生也(生人無凶)
(邪)〇喪有死之道焉(言人之死有如鳥獸死之狀鳥獸之死人賤之)先王之所難
言也(聖人不明說爲人甚惡之〇難乃旦反)〇喪之朝也順死者之孝心也
(朝謂迁柩於廟〇朝直遥反注及下皆同)其哀離其室也故至於祖考之廟而
后行殷朝而殯於祖周朝而遂葬○孔子謂爲明器者
知喪道矣備物而不可用也(神与人異道則不相傷)哀哉死者而用
生者之器也不殆於用殉乎哉(殆幾也殺人以衛死者曰徇用其器者漸幾於用人)
(〇殉辝俊反以人從死曰殉幾音祈又音機下同)其曰明器神明之也(神明死者異於生人)塗
車芻靈自古有之(芻靈束茅爲人馬謂之霊者神之類○芻初拘反)明器之道也
(言與明器同)孔子謂爲芻靈者善謂爲俑者不仁不殆於用
人乎哉(俑偶人也有面目機發有似於生人孔子善古而非周〇俑音勇)〇穆公問於子思
曰爲舊君反服古與(仕焉而已者穆公魯哀公之曾孫○爲于僞反下爲君爲使人皆同与音餘下)
(同)子思曰古之君子進人以禮退人以禮故有舊君反
服之禮也今之君子進人若將加諸膝退人若將隊諸
淵毋爲戎首不亦善乎又何反服之禮之有(言放逐之臣不服舊君也)
(爲兵主來攻伐曰戎首〇膝音悉隊本又作墜直媿反)○悼公之喪季昭子問於孟敬
子曰爲君何食(悼公魯哀公之子昭子康子之曾孫名強敬子武伯之子名捷○捷音在接反)敬子
曰食粥天下之逹禮也吾三臣者之不能居公室也四
方莫不聞矣(言鄰國皆知吾等不能居公室以臣礼事君也三臣仲孫叔孫季孫氏)勉而爲瘠
則吾能毋乃使人疑夫不以情居瘠者乎哉我則食食
(存時不尽忠喪又不尽礼非也孔子曰喪事不敢不勉〇瘠徐在益反夫音扶食食上如字下音嗣)○衛司徒敬
子死(司徒官氏公子許之後)子夏弔焉主人未小斂絰而往子游
弔焉主人旣小斂子游出絰反哭(皆以朋友之礼往而二人異)子夏
曰聞之也與曰聞諸夫子主人未改服則不絰○曾子
曰晏子可謂知禮也巳恭敬之有焉(言禮者敬而巳矣)有若曰
晏子一狐裘三十年遣車一乘及墓而反國君七个遣
車七乘大夫五个遣車五乘晏子焉知禮(言其大儉偪下非之及墓而反)
(言其旣窆則歸不留賓客有事也人臣賜車馬者乃得有遣車遣車之差大夫五諸侯七則天子九諸侯不以命數喪數略也个謂)
(所包遣奠牲體之數也雜記曰遣車視牢貝○遣弃戰反下文及注同乘繩證反下同个古賀反下及注同焉於虔反大音泰或他)
(佐反偪音逼木或作逼包伯交反)曾子曰國無道君子恥盈禮焉國奢則
示之以儉國儉則示之以禮(時齊方奢矯之是也)國昭子之母死
問於子張曰葬及墓男子婦人安位(國昭子齊大夫)子張曰司
徒敬子之喪夫子相男子西鄕婦人東鄕(夾羡道爲位夫子孔子也)
(○相息亮反下注同鄕許亮反下皆同俠古洽反一音頰羡徐音賤音義隱云羡車道)曰噫毋(噫不寤之声毋禁止)
(之辝〇噫本又作意同于其反毋音無)曰我喪也斯沾(斯尽也沾讀曰覘覘視也國昭子自謂齊之大)
(家有事人尽視之欲人觀之法其所爲〇斯音賜沾依注音覘勑廉反)爾專之賓爲賓焉主
爲主焉(專猶司也時子張相)婦人從男子皆西鄕(非也)○穆伯之喪
敬姜晝哭文伯之喪晝夜哭孔子曰知禮矣(喪夫不夜哭嫌思情性也)
文伯之喪敬姜據其牀而不哭曰昔者吾有斯子也吾
以將爲賢人也(盖見其有才藝)吾未嘗以就公室(未嘗与到公室觀其行也季氏)
(魯之宗卿敬姜有會見之礼〇行下孟反見賢遍反下文不敢見同)今及其死也朋友諸臣未
有出涕者而内人皆行哭失聲斯子也必多曠於禮矣
夫(内人妻妾○夫音扶下同本亦有無夫字者)〇季康子之母死陳䙝衣(䙝衣非上服陳)
(之將以斂)敬姜曰婦人不飾不敢見舅姑將有四方之賓來
䙝衣何爲陳於斯命徹之(言四方之賓嚴於舅姑敬姜者康子從祖母〇從才用反)〇有
子與子游立見孺子慕者有子謂子游曰予壹不知夫
喪之踊也予欲去之久矣情在於斯其是也夫(喪之踊猶孺子)
(之號慕○去羌吕反號戶刀反)子游曰禮有微情者(節哭踊)有以故興物者
(衰絰之制)有直情而徑行者戎狄之道也(哭踊无節衣服无制〇徑古定反)禮
道則不然(與戎狄異)人喜則斯陶(陶鬱陶也〇陶徒刀反)陶斯咏(咏謳也〇咏音)
(詠謳本亦作嘔烏侯反)咏斯猶(猶當爲搖声之誤也摇謂身動摇也秦人猶摇声相近〇猶依注作搖音遥近附近)
(之近)猶斯舞(手舞之)舞斯愠(愠猶怒也)愠斯戚(戚憤恚〇愠斯戚紆運反此喜怒哀樂相)
(對本或於此句上有舞斯愠一句并注皆衍文憤扶粉反恚一瑞反)戚斯歎(歎吟息〇吟本或作唫魚今反)歎斯
辟(辟拊心〇辟婢亦反撫心也)辟斯踊矣(踊躍〇躍羊灼反)品節斯斯之謂
禮(舞踊皆有節乃成礼)人死斯惡之矣無能也斯倍之矣(無能心謂之无所復)
(能〇惡音烏路反倍音佩下同復扶又反)是故制絞衾設蔞翣爲使人勿惡也
(絞衾尸之飾蔞翣棺之牆飾周礼蔞作柳○絞衾戶交反下音欽蔞音柳翣所甲反)始死脯醢之奠將行
遣而行之旣葬而食之(將行將葬也葬有遣奠食反虞之祭〇食音嗣注同謂虞祭也)未有
見其饗之者也自上世以來未之有舍也爲使人勿倍
也(舍猶廢也〇舍音捨注同)故子之所刺於禮者亦非禮之訾也(訾病也〇)
(訾似斯反)○吳侵陳斬祀殺厲(祀神位有屋樹者厲疫病吳侵陳以魯哀元年秋〇疫音役)師
還出竟陳大宰嚭使於師夫差謂行人儀曰是夫也多
言盍嘗問焉師必有名人之稱斯師也者則謂之何(太宰)
(行人官名也夫差吳子光之子盍何不也嘗猶試也夫差修舊怨庶幾其師有善名〇還音旋竟音境大音泰注及下文注大宰大)
(師太史太廟大傅皆同嚭普彼反使色吏反夫差音扶下初佳反吴王名闔廬子盍戶臘反)大宰嚭曰古之
侵伐者不斬祀不殺厲不獲二毛(獲謂係虜之二毛鬢髣斑白〇斑伯山反本又)
(作頒音同)今斯師也殺厲與其不謂之殺厲之師與(欲微切之故其)
(言似若不審然正言殺厲重人〇与音餘下及注有此与同)曰反爾地歸爾子則謂之何
(子謂所獲民臣)曰君王討敝邑之罪又矜而赦之師與有無名
乎(又微勸之終其意吳楚僣號稱王)○顔丁善居喪(顔丁魯人)始死皇皇焉如
有求而弗得及殯望望焉如有從而弗及旣葬慨焉如
不及其反而息(從隨也慨憊貌〇慨皆爱反憊皮拜反重意前篇云始死充充如有窮旣殯瞿瞿如有求而弗)
(得旣葬皇皇如有望而弗至練而慨然祥而廓然)子張問曰書云高宗三年不言言
乃讙有諸(時人君无行三年之喪禮者問有此与怪之也讙喜說也言乃喜悅則民臣望其言久〇讙音歡說音悅)
(下同重意高宗三年不言喪服四制六高宗諒闇三年不言)仲尼曰胡爲其不然也古者
天子崩王世子聽於冡宰三年(冡宰天官卿貳王事者三年之喪使之聽朝)〇
知悼子卒未葬(悼子晉大夫荀盈魯昭九年卒〇知音智下同)平公飲酒(與羣臣燕平公)
(晉侯彪〇彪彼虯反)師曠李調侍(侍与君飲也燕礼記曰請旅侍臣李調如字左傳作外嬖嬖叔)鼔鐘
(樂作也燕礼賓入門奏肆夏旣献而樂闋献君亦如之〇闋苦穴反止也)杜蕢自外來聞鐘聲曰
安在(怪之也杜蕢或作屠蒯〇蕢苦怪反注蒯同屠音徒)曰在寢(燕於寢)杜蕢入寢歷
階而升酌曰曠飲斯又酌曰調飲斯又酌堂上北面坐
飲之降趨而出(三酌皆罰〇曠飲於鴆反下飲斯飲之飲曠飲調飲寡人皆同)平公呼而進
之曰蕢曩者爾心或開予是以不與爾言(曩曏也謂始來入時開謂)
(諫争有所發起○曩乃黨反嚮本亦作曏同許亮反争争鬪之争)爾飲曠何也曰子夘不樂
(紂以甲子死桀以乙夘亡王者謂之疾日不以㪯樂爲吉事所以自戒懼〇子夘不樂如字賈逵云桀以乙夘日死受以甲子日亡)
(故以爲戒鄭同漢書翼奉說則不然張宴云子刑夘夘刑子相刑之日故以爲忌而云夏殷亡日不推湯武以興乎疾日音人一反)
知悼子在堂斯其爲子夘也大矣(言大臣喪重於疾日也雜記曰君於卿大夫比)
(葬不食肉比卒哭不㪯樂〇比必利反下同)曠也大師也不以詔是以飲之也
(詔告也大師典奏樂)爾飲調何也曰調也君之䙝臣也爲一飲一
食忘君之疾是以飲之也(言調貪酒食䙝嬖也近臣亦當規君疾憂〇爲于僞反嬖必計反)
爾飲何也曰蕢也宰夫也非刀匕是共又敢與知防是
以飲之也(防禁放溢〇匕必李反共音供与音預防音房又扶放反)平公曰寡人亦有過
焉酌而飲寡人(聞義則服)杜蕢洗而揚觶(㪯爵於君也礼揚作騰揚㪯也又送也揚)
(近得之〇觶之豉反字林音支又云酒噐近附近之近下声相近同)公謂侍者曰如我死則必
毋廢斯爵也(欲後世以爲戒)至于今旣畢獻斯揚觶謂之杜舉
(此爵遂因杜蕢爲名畢献献賓与君)〇公叔文子卒(文子衛献公之孫名拔或作發〇拔蒲八反)其
子戍請謚於君曰日月有時將葬矣請所以易其名者
(謚者行之迹有時猶言有數也大夫士三月而葬〇行下孟反)君曰昔者衛國凶饑夫子爲
粥與國之餓者是不亦惠乎(君靈公也○粥音祝)昔者衛國有難
夫子以其死衛寡人不亦貞乎(難謂魯昭公二十年盗殺衛侯之兄縶也時齊豹作)
(乱公如死鳥○難乃旦反注同)夫子聽衛國之政脩其班制以與四鄰交
衛國之社稷不辱不亦文乎(班制謂尊卑之差)故謂夫子貞惠
文子(後不言貞惠者文是以兼之)〇石駘仲卒(駘仲衛大夫石蜡之族〇駘大來反碏七略反)
無適子有庶子六人卜所以爲後者(莫適立也〇適丁歷反注同)曰沐
浴佩玉則兆(言齊絜則得吉兆〇齊側皆反)五人者皆沐浴佩玉石祁子
曰孰有執親之喪而沐浴佩玉者乎不沐浴佩玉(心正且知)
(禮)石祁子兆衛人以龜爲有知也〇陳子車死於衛其
妻與其家大夫謀以殉葬(子車齊大夫)定而后陳子亢至
以告曰夫子疾莫養於下請以殉葬(子亢子車弟孔子弟子下地下〇亢音剛)
(又苦浪反養羊尚反下皆同)子亢曰以殉葬非禮也雖然則彼疾當養
者孰若妻與宰得已則吾欲已不得巳則吾欲以二子
者之爲之也(度諫之不能止以斯言拒之猶止也〇度大洛反重言以殉葬非禮也二下文一)於是
弗果用(果决重意下文弗果殺)〇子路曰傷哉貧也生無以爲養
死無以爲禮也孔子曰啜菽飲水盡其歡斯之謂孝斂
手足形還葬而無椁稱其財斯之謂禮(還猶疾也謂不及其日月〇啜昌劣)
(反叔或作菽音同大豆也王云熬豆而食曰啜菽歛力檢反還音旋後同稱尺證反下注之稱同重言歛手足形還葬二上篇一)
〇衛獻公出奔反於衛及郊將班邑於從者而后入(欲賞)
(從者以懼居者獻公以魯襄十四年出奔齊二十六年復歸於衛〇從才用反注下同)柳莊曰如皆守
社稷則孰執羈靮而從如皆從則孰守社稷(言從守若一靮紖也)
(〇羈音基靮丁歷反紖陳忍反)君反其國而有私也毋乃不可乎(言有私則生怨)
弗果班〇衛有大史曰柳莊寢疾公曰若疾革雖當祭
必告(革急也〇革本又作亟居力反注同)公再拜稽首請於尸曰有臣柳
莊也者非寡人之臣社稷之臣也聞之死請往(急弔賢者)不
釋服而往遂以襚之(脫君祭服以禭臣親賢也所以此襚之者以其不用襲也凡襚以斂○禭音遂)
(脫本亦作說又作稅同他活反)與之邑裘氏與縣潘氏書而納諸棺曰世
世萬子孫毋變也(所以厚賢也裘縣潘邑名〇縣音玄注同潘普干反)〇陳乾昔寢
疾屬其兄弟而命其子尊已曰如我死則必大爲我棺
使吾二婢子夾我(婢子妾也○乾音干屬之玉反夾古洽反)陳乾昔死其子
曰以殉葬非禮也況又同棺乎弗果殺(善尊已不䧟父於不義重言以)
(殉葬非禮也二上文一○弗果殺上丈弗果用)〇仲遂卒于垂壬午猶繹萬入去
籥(春秋經在宣八年仲遂魯莊公之子東門襄仲先日辛巳有事於太廟而仲遂卒明日而繹非也萬干舞也籥籥舞也傳)
(曰去其有声者廢其無声者〇繹音亦去羌吕反注同籥羊灼反)仲尼曰非禮也卿卒不繹
〇季康子之母死公輸若方小(公輸若匠師方小言年尚幼未知禮也)斂般
請以機封(斂下棺於椁般若之族多技巧者見若掌斂事而年尚幼請代之而欲嘗其技巧〇般音班庄及下同封)
(彼驗反技其綺反下同)將從之(時人服般之巧)公肩假曰不可夫魯有初(初謂)
(故事)公室視豐碑(言視者時僣天子也豐碑斲大木爲之形如石牌於椁前後四角樹之穿中於間爲鹿盧)
(下棺以繂繞天子六繂四碑前後各重鹿盧也〇碑彼皮反僭子念反後皆同斵丁角反繂音律繞而沼反重直龍反)三家
視桓楹(時僣諸侯諸侯下天子也斵之形如大楹耳四植謂之桓諸侯四繂二碑碑如桓矣大夫二繂二碑士二繂無)
(碑〇下戶嫁反植時力反)般爾以人之母嘗巧則豈不得以(以巳字言強有強使)
(女者與僣於禮有以作機巧非也以與已字本同爾㠯古以字○強其丈反女音汝與音餘下苦與同)其母以嘗
巧者乎則病者乎(毋無也於女寕有病苦與止之〇毋音無)噫(不寤之声〇噫於其反)弗
果從○戰于郎(郎魯近邑也哀十一年齊國書帥師伐我是也)公叔禺人遇負杖
入保者息(遇見也見走辟齊師將入保罷倦加其杖頸上兩手掖之休息者保縣邑小城禺人昭公之子春秋傳曰)
(公叔務人〇禺音遇又音務注同辟音避罷音皮倦其卷反頸吉領反掖音亦)曰使之雖病也(謂時繇役)
(○繇本亦作徭音遥)任之雖重也(謂時稅賦)君子不能爲謀也士弗能
死也不可(君子謂卿大夫也魯政旣惡復無謀臣士又不能死難禺人耻之〇弗能弗亦阼不爲于僞反下注國爲)
(下爲懿同復扶又反下復射謂不復同難乃旦反)我則旣言矣(欲敵齊師踐其言)與其鄰
重汪踦往皆死焉(奔敵死齊宼鄰鄰里也重皆當爲童童未冠者之稱姓汪名踦鄰或爲談春秋傳曰)
(童汪踦〇重依注音童下同汪烏黃反踦魚綺反冠古乱反)魯人欲勿殤重汪踦(見其死君事有)
(士行欲以成人之喪治之言魯人者死君事國爲斂葬〇行下孟反)問於仲尼仲尼曰能執干
戈以衛社稷雖欲勿殤也不亦可乎(善之)〇子路去魯謂
顔淵曰何以贈我(贈送)曰吾聞之也去國則哭于墓而后
行反其國不哭展墓而人(無君事主於孝哭哀去也展省視之)謂子路曰何
以處我(處猶安也)子路曰吾聞之也過墓則式過祀則下(居者)
(主於敬)○工尹商陽與陳弃疾追吳師及之(工尹楚官名弃疾楚公子弃疾)
(也以魯昭八年帥師滅陳縣之楚人善之因號焉至十二年楚子符於州來使蕩侯潘子司馬督囂尹午陵尹喜圍徐以懼矣於時)
(有吴師陳成作陵楚人声馬裻音篤本亦作督)陳弃疾謂工尹商陽曰王事也子
手弓而可手弓子射諸(商陽仁不忍傷人以王事勸之〇射食亦反下同)射之斃
一人韔弓(不忍復射斃仆也韔韜也〇斃本亦作弊婢世反下同韔勑亮反仆蒲北反又音赴韜吐刀反)又及
謂之又斃二人每斃一人揜其目(揜其目不忍視之〇又乃本或作又及一人又)
(一人後人妄加耳)止其御曰朝不坐燕不與殺三人亦足以反
命矣(朝燕於寢大夫坐於上士立於下然則商陽與御者皆士也兵車參乘射者在左戈盾在右御在中央○朝直遥反與音)
(預乘繩證反盾食允反又音允)孔子曰殺人之中又有禮焉(善之)○諸侯伐
秦曹桓公卒于會(魯成十三年曹伯盧卒於師是也廬謚宣言桓声之誤也〇桓依注音宣)諸
侯請含(以明友有相啖食之道○含胡闇反啖徒暫反食音嗣徐音自)使之襲(非也襲賤者之事)〇
襄公朝于荆康王卒(在魯襄二十八年康王楚子昭也楚言荆者州言之)荆人曰必
請襲(欲使襄公衣之〇衣於旣反)魯人曰非禮也荆人強之(欲尊康王○強)
(其丈反下注同)巫先拂柩荆人悔之(巫祝桃茢君臨臣喪之礼〇拂芳勿反柩其久反茢音列)〇
滕成公之喪(魯昭三年)使子叔敬叔弔進書(子叔敬叔魯宣公弟叔肸之曾孫叔)
(弓也進書奉君弔書〇肸許乙反)子服惠伯爲介(惠伯慶父玄孫之子名叔介副也○介音界注及後)
(倫反)問於有若有若曰其可也君之二臣猶設之(猶尚也以臣况子也)
(三臣仲孫叔孫季孫氏)顔柳曰天子龍輴而椁幬(輴殯車也畫轅爲龍幬覆也殯以椁覆棺)
(而塗之所謂菆塗龍輴以椁〇椁音郭幬大報反攅塗才丸反下音徒)諸侯輴而設幬(輴不畫龍)爲
榆沈故設撥(以水僥榆白皮之汁有急以播地於引輴車滑〇沈本又作審同昌審反澆古堯反汁之十反滑于)
(八反)三臣者廢輴而設撥竊禮之不中者也而君何學焉
(止其斈非礼也廢去也紼繫於輴三臣於礼去輴今有紼是用輴僣礼也殯礼大夫菆置西序十掘肂見祍○中丁仲反又如字斈)
(如字或音戶教反非注同去羌吕反不同掘求勿反義求月反又戶忽反肂本又作肄以二反棺坎也見賢遍反祍而審反)〇
悼公之母死(母哀公之妾)哀公爲之齊衰有若曰爲妾齊衰
禮與(譏而問之妾之貴者爲之緦耳〇爲于僞反下爲妾注爲之下弗爲服皆同與音餘)公曰吾得
已乎哉魯人以妻我(言國人皆名之爲我妻重服嬖妾丈過非也○嬖必計反)〇季子
皐葬其妻犯人之禾(季子皐孔子弟子高柴孟氏之邑成宰或氏季犯躐也〇躐力輒反)申祥
以告曰請庚之(申祥子張子庚償也〇庚古衡反償徐音尚)子皐曰孟氏不以是
罪予(時僣侈〇僣子念反侈昌氏反又赤氏反)朋友不以是弃予(言非大故)以吾爲
邑長於斯也買道而葬後難繼也(恃寵虐民非也〇長丁丈反)〇仕
而未有禄者君有饋焉曰獻使焉曰寡君(見在臣位與有禄同也君)
(有饋有饋於君〇餽本又作饋其位反遺也使色吏反見賢遍反)違而君薨弗爲服也(以其恩輕)
(也違去也)〇虞而立尸有几筵卒哭而諱(諱避其名〇辟音避)生事畢
而鬼事始已(謂不復饋食於下室而鬼神祭之巳辝也)旣卒哭宰夫執木鐸以
命于宫曰舍故而諱新(故爲高祖之父當遷者也易說帝乙曰易之帝乙爲成湯書之帝乙六世)
(王天之錫命䟽可同名〇鐸大各反舍音捨)自寢門至于庫門(百官所在庫門宫外門明堂位曰庫)
(門天子皐門)〇二名不偏諱夫子之母名徵在言在不稱徵言
徵不稱在(稱舉也雜記曰妻之諱不㪯諸其側重言二名不偏諱二一見曲礼上)○軍有憂則
素服哭於庫門之外(憂謂爲敵所敗也素服者縞冠也〇敗必邁反)赴車不載櫜
韔(兵不戢示當報也以告喪之辝言之謂還告於國櫜甲衣韔弓衣〇櫜音羔䩨本亦作韔勑亮反戢側立反)〇有焚
其先人之室則三日哭(謂人燒其宗廟哭者哀精神之有虧傷)故曰新宫火
亦三日哭(火人火也新宮火在魯成三年)〇孔子過泰山側有婦人哭於
墓者而哀夫子式而聽之(怪其哀甚)使子路問之曰子之哭
也壹似重有憂者而曰然昔者吾舅死於虎吾夫又死
焉今吾子又死焉(而猶乃也夫之父曰舅○重直用反)夫子曰何爲不去也
曰無苛政夫子曰小子識之苛政猛於虎也〇魯人有
周豐也者哀公執摯請見之(下賢也摯禽摯也諸侯而用禽摯降尊就卑之義〇苛音何本)
(亦作荷識伸志反又如字贄音至下戶嫁反重言小子識之二一見上篇)而曰不可(辝君以尊見卑士礼先生異爵)
(者請見之則辝)公曰我其巳夫(巳止也重強變賢〇夫音扶強其丈反)使人問焉曰
有虞氏未施信於民而民信之夏后氏未施敬於民而
民敬之何施而得斯於民也(時公與三桓始有惡懼將不安)對曰墟墓之
間未施哀於民而民哀社稷宗廟之中未施敬於民而
民敬(言民見悲哀之處則悲哀見莊敬之處則莊敬非必有使之者墟毀滅無後之地〇虚本亦作墟同起魚反注同處)
(昌慮反下同)殷人作誓而民始畔周人作會而民始疑(會謂盟也)
(盟誓所以結衆以信其後外恃衆而信不由中則民畔疑之孔子曰其身正不令而行其身不正雖令不從)苟無禮
義忠信誠慤之心以涖之雖固結之民其不解乎(涖臨也〇)
(涖音利又音類解佳買反舊胡買反)〇喪不慮居(謂賣舍宅以奉喪)毀不危身(謂憔悴將)
(滅性〇憔在遥反悴在醉反)喪不慮居爲無廟也毀不危身爲無後也
○延陵季子適齊於其反也其長子死葬於嬴博之間
(季子名札魯昭二十七年吳公子札聘於上國是也季子譲國居延陵因號焉春秋傳謂延陵延州來嬴博齊地今泰山縣是也〇)
(爲于僞反下同長丁丈反下官長并注同嬴音盈札側八反)孔子曰延陵季子吳之習於
禮者也往而觀其葬焉(往弔之)其坎深不至於泉(以生恕死〇深)
(式鴆反)其斂以時服(以行時之服不改制節)旣葬而封廣輪揜坎其
高可隱也(示節也輪從也隱據也封可手據謂高四尺〇廣古曠反揜本又作掩於撿反懚於刃反注同從子容反)
旣封左袒右還其封且號者三曰骨肉歸復于土命也
若魂氣則無不之也無不之也(還圍也號哭且言也命猶性也○號戶高反注同)
而遂行(行去也)孔子曰延陵季子之於禮也其合矣乎〇
邾婁考公之喪(考公隱公益之曾孫考或爲定〇婁力俱反下同)徐君使容居來
弔含(弔且含○含胡闇反注及下同)曰寡君使容居坐含進侯玉其使
容居以含(欲親含非也含不使賤者君行則親含大夫歸含耳言侯玉者時徐譛稱王自比天子〇僣子念反)有
司曰諸侯之來辱敝邑者易則易于則于易于雜者未
之有也(易謂臣礼于謂君礼雜者容居以臣欲行君礼徐自比天子使大夫敵諸侯有司拒之〇易則易並以䜴反下)
(及注同拒本又作距重言未之有也凡四二見太斈四十二一見射義四十六)容居對曰容居聞之
事君不敢忘其君亦不敢遺其祖昔我先君駒王西討
濟於河無所不用斯言也容居魯人也不敢忘其祖(言我)
(祖與今君於諸侯初如是不聞義則服駒王徐先君僣號容居其子孫也濟渡也言西討渡於河廣大其國魯魯鈍也言魯鈍者欲)
(自明不妄〇頓徒困反本亦作鈍)〇子思之母死於衛(嫁母也姓庶氏)赴於子思
子思哭於廟門人至曰庶氏之母死何爲哭於孔氏之
廟乎(門人弟子也嫁母与廟絶族)子思曰吾過矣吾過矣遂哭於他
室〇天子崩三日祝先服(祝佐含斂先病〇祝之六反重言吾過矣吾過矣二一見上篇又我)
(過矣我過矣)五日官長服(官長大夫士)七日國中男女服(庶人)三月
天下服(諸侯之大夫)虞人致百祀之木可以爲棺椁者斬之
(虞人掌山澤之官百祀畿内百縣之祀也以爲棺椁作棺椁也斬伐也〇畿音祈)不至者廢其祀刎其
人〇齊大饑黔敖爲食於路以待餓者而食之有餓者
蒙袂輯屨貿貿然來(蒙𬒮不欲見人也輯斂也斂屨力憊不能屨也貿貿目不明之貌〇刎勿粉反)
(徐亡粉反饑居宜反字林九衣反本又作飢同黔其廉反徐渠嚴反而食音嗣下奉食同𬒮弥世反輯側立反貿徐亡救反又音茂)
(一音牟斂力檢反下同)黔敖左奉食右執飲曰嗟來食揚其目而
視之曰予唯不食嗟來之食以至於斯也(嗟來食雖閔而呼之非敬辝〇)
(奉芳勇反)從而謝焉終不食而死(從猶就也)曾子聞之曰微與其
嗟也可去其謝也可食(微猶無也無與止其狂狷之辝〇與音餘注同狷音絹)○邾婁
定公之時有弑其父者(定公貜且也魯文十四年即位〇有弑本又作弑同式志反下臣殺子殺)
(同貜俱縳反且子餘反)有司以告公瞿然失席曰是寡人之罪也(民之)
(無礼教之罪〇瞿本又作懼紀具反)曰寡人嘗學斷斯獄矣臣弑君凡在官
者殺無赦子弑父凡在官者殺無赦(言諸臣子孫無尊卑皆得殺之其罪無赦)
(〇断音丁乱反)殺其人壞其室洿其宫而豬焉(明其大逆不欲人復處之豬都也南)
(方謂都爲豬〇殺如字壊音怪洿音烏豬音誅復扶又反)蓋君踰月而后舉爵(自貶損)〇
晉獻文子成室晉大夫發焉(文子趙武也作室成晉君献之謂賀也諸大夫亦發礼以)
(往)張老曰美哉輪焉美哉奐焉(心譏其奢也輪輪囷言高大奐言衆多〇奐音喚本)
(亦作煥囷起倫反)歌於斯哭於斯聚國族於斯(祭祀死喪燕會於此足矣言此者欲)
(防其後復爲)文子曰武也得歌於斯哭於斯聚國族於斯是
全要領以從先大夫於九京也北面再拜稽首(全要領者免於)
(刑誅也晉卿大夫之墓地在九原京盖字之誤當爲原〇要一遥反注及下注要君同京音原下同下亦作原字)君子謂
之善頌善禱(善頌謂張老之言善禱謂文子之言禱求也〇禱丁老反祈也)〇仲尼之畜
狗死(畜狗馴守〇畜許六反又許又反馴守卜音廵下如字又手又反)使子貢埋之曰吾聞
之也敝帷不弃爲埋馬也敝蓋不弃爲埋狗也丘也貧
無蓋於其封也亦予之席毋使其首䧟焉(封當爲窆䧟謂没於土〇)
(貢本亦作贛音同爲埋于僞反下亡皆反下並同狗古口反封彼劒反出注)路馬死埋之以帷(路馬)
(君所乘者其他狗馬不能以帷蓋)〇季孫之母死哀公弔焉曾子與子貢
弔焉閽人爲君在弗内也(閽人守門者〇閽音昏弗内上如字下音納)曾子與
子貢入於其廐而脩容焉(更莊飾〇廐九又反)子貢先入閽人曰
卿者巳告矣(旣不敢止以言下之〇鄕許亮反下戶嫁反)曾子後入閽人辟之
(見兩賢相隨弥益恭也〇辟音避下同)涉内&KR0764;卿大夫皆辟位公降一等而
揖之(礼之〇&KR0764;力又反)君子言之曰盡飾之道斯其行者遠矣
〇陽門之介夫死(陽門宋國門名介夫甲衛士)司城子罕入而哭之
哀(宋以武公諱司空爲司城子罕戴公子樂甫術之後樂喜也〇罕吁旱反)晉人之覘宋者反報
於晉侯曰陽門之介夫死而子罕哭之哀而民說殆不
可伐也(覘闚視也〇覘勑廉反下同說音悅下注同窺去規反)孔子聞之曰善哉覘
國乎(善其知微)詩云凡民有喪扶服救之(救猶助也〇扶服並如字又上音蒲下音)
(蒲北反本又作匍匐音同重言一見孔子間居三十九扶服作匍匐又問喪三十五故匍匐而哭之)雖微晉而已
天下其孰能當之(微猶非也〇當丁郎反)〇曾莊公之喪旣葬而絰
不入庫門(時子般弑慶父作乱閔公不敢居喪葬巳吉服而反正君臣欲以防過之微弱之至○般音班弑音試遏)
(於葛反)士大夫旣卒哭麻不入(麻猶絰也羣臣畢虞卒哭亦除喪也閔公旣吉服不与虞卒哭)
(〇與音預)〇孔子之故人曰原壤其母死夫子助之沐椁(沐治)
(也○壤如又反)原壤登木曰久矣予之不託於音也(木椁材也託寄也謂叩木)
(以作音〇材音才)歌曰貍首之斑然執女手之卷然(說人辝也〇貍音力知反女如)
(字徐音汝卷音權本又作拳)夫子爲弗聞也者而過之(佯不知〇佯音羊)從者曰
子末可以巳乎(巳猶止也〇從才用反以巳並音以)夫子曰丘聞之親者毋
失其爲親也故者毋失其爲故也〇趙文子與叔譽觀
乎九原(叔譽叔向也晉羊舌大夫之孫名肸〇譽音預向許亮反肸許乙反)文子曰死者如可
作也吾誰與歸(作起也)叔譽曰其陽處父乎(陽處父襄公之大傅○父)
(音甫注同傅音賦)文子曰行并植於晉國不没其身其知不足稱
也(并猶專也謂剛而專巳爲狐射姑所殺没終也〇植或爲特行舊下孟反皇如字并必正反注同植直吏反又時力反注同知)
(音智射音亦又音夜)其舅犯乎文子曰見利不顧其君其仁不足
稱也(謂久與文公辟難至將反國無安君之心及何授璧詐請亡要君以利〇辟難乃旦反要一遥反)我則
隨武子乎利其君不忘其身謀其身不遺其友(武子士會也食)
(邑於隨范字季)晉人謂文子知人(見其所善於前則知其來所㪯)文子其中退然
如不勝衣(中身也退柔和貌鄕射記曰弓二寸以爲侯中退或爲妥〇追然音退本亦作退勝音升妥他果反)其
言呐呐然如不出諸其口(呐呐舒小貌〇呐如悅反徐奴劣反)所舉於晉國
管庫之士七十有餘家(管庫之士府史以下官長所置也㪯之於君以爲大夫士也管鍵也庫物)
(所藏○長丁丈反鍵其展反徐其偃反籥也)生不交利(廉也)死不屬其子焉(絜也○屬)
(音燭)○叔仲皮學子柳(叔仲皮魯叔孫氏之族斈教也子柳仲皮之子〇斈戶教反注同)叔仲
皮死其妻魯人也衣衰而繆絰(衣當爲齊瓌字也繆讀爲木繆垂之繆士妻爲舅姑)
(之服也言雖魯鈍其於礼勝斈〇衣衰依注衣作齊音咨繆依注讀曰樛音居虯反爲舅于僞反下爲舅爲天子不爲兄不爲蠶同)
(魯頓徒困反又作鈍)叔仲衍以告(告子柳言此非也衍盖皮之弟衍或爲皮〇衍以善反注同)請繐
衰而環絰(繐衰小功之縷而四升半之衰環絰弔服之絰時婦人好輕細而多服此者衍旣不知礼之本子柳亦以)
(爲然而請於衍使其妻爲舅服之○繐衰上音歲下七雷反縷力主反好呼報反)曰昔者吾喪姑姊妹
亦如斯末吾禁也(衍荅子柳也姑姊妹在室齊衰與婦爲舅姑同末無也言無禁我欲其言行〇喪如)
(字末莫曷反)退使其妻繐衰而環絰(婦以諸侯之大夫爲天子之衰弔服之絰服其舅非)
〇成人有其兄死而不爲衰者聞子皐將爲成宰遂爲
衰成人曰蠶則績而蟹有匡范則冠而蟬有緌兄則死
而子皐爲之衰(蚩兄死者言其衰之不爲兄死如蟞有匡蟬有緌不爲贊之績范之冠也范蜂也蟬蜩也)
(緌爲蜩喙長在腹下〇成本或作郕音承蠶七南反蟹戶買反緌耳佳反蚩昌之反蜂孚逢反蜩音條喙呼惠反又丁角反)○
樂正子春之母死五日而不食曰吾悔之(勉強過礼子春曾子弟子〇強)
(其丈反)自吾母而不得吾情吾惡乎用吾情(惡乎猶於何也〇惡音烏)
(注同)○歲旱穆公召縣子而問然(然之言焉也凡穆或作繆○旱音汗縣音懸繆音穆)
曰天久不雨吾欲暴尪而奚若(奚若何如也尫者面鄕天覬天哀而雨之○雨于付)
(反注及下同暴步卜反下同尫烏光反鄕許亮反覬音冀本又作幾音同)曰天則不雨而暴人之
疾子虐毋乃不可與(錮疾人之所哀暴之是虐暴人之疾子一讀以子字向下〇与音餘錮音固)
然則吾欲暴巫而奚若曰天則不雨而望之愚婦人於
以求之毋乃巳䟽乎(已猶甚也巫主接神亦覬天哀而雨之春秋傳說巫曰在女曰巫仕男曰覡周)
(礼女巫旱暵則舞雩○覡胡狄反旱暵呼旦反雩音于)徙市則奚若曰天子崩巷市七
日諸侯薨巷市三日爲之徙市不亦可乎(徙市者庶人之喪礼今徙市是)
(憂戚於旱若喪〇徙市上音死下音是爲于僞反不亦可乎可或作善)〇孔子曰衛人之祔也離
之(柎謂合葬也離之有以間其椁中〇祔音附下同合音閤下同間間厠之間)魯人之祔也合之善
夫(善夫善魯人也祔葬當合也〇善夫音扶)
纂圖互註禮記卷之三
