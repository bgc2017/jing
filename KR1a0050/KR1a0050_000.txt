丙子學易編易類
提要
(臣)等謹案丙子學易編一卷宋李心傅撰心
傳字微之號秀巖隆州人寳慶二年以布衣
召補從政郎差充秘閣校勘歴官至工部侍
郎兼秘書監事迹具宋史儒林傳心傳邃于
史學有建炎以來繫年要錄建炎以來朝野
雜記二書為史家所重而經術亦頗究心高
斯得恥堂存稿有學易編誦詩訓二書跋曰
秀巖先生近世大儒也世徒見其論著藏于
明堂石室金匱玉版遂以良史目之不知先
生中年以後窮極道奥經術之邃有非近世
學士大夫所能及者雖弟子尊師之詞要非
其溢美也是書于嘉定九年竭二百八十日
之力排纂蕆業以歲在丙子故以丙子為名
所取惟王弼張子程子郭雍朱子五家之說
而以其父舜臣易本傳之說證之亦間附以
已意原書十五卷高斯得嘗與誦詩訓合刻
于桐江今已散佚此本為元初俞琰所鈔後
有琰跋曰此書係借聞德坊周家書肆所鬻
者天寒日短老眼昏花併日而鈔其可取者
云云盖所存不及十之一矣然琰邃于易學
凡所採摭皆其英華則大旨猶可㮣見也心
傳自序稱採王氏張子程子與朱文公四家
之傳而間以周子邵子及先君子之說補之
自唐以上諸儒字義之異者亦附見焉而琰
跋所列則無周子邵子而有郭子和子和郭
雍之字即著郭氏傳家易說者也心傳原書
不存未詳孰是考周子通書邵子皇極經世
雖皆闡易理而實于易外别自為說可以引
為義疏者少惟郭雍依經闡義具有成書或
心傳之序傳寫有誤歟乾隆四十六年十月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
丙子學易編序
始心傳年四十餘朋友為言當讀易意忻焉樂之既而
終日蒙然如眇者之視莫知易之為何書也後十年復
取讀之首求諸王氏書多所未喻次考張子書乃粗窺
其梗槩最後讀程子書則昭若揭蒙矣程子之書義理
之會也然其言猶若不專為爻畫而出於是以先君子
本傳暨晦菴先生本義參焉而後聖人畫卦命爻之情
無復餘藴矣顧諸先生之言尚有不能盡同者因復頗
為參釋隨日書之以備遺㤀閒有鄙見可以推明諸先
生之說者亦附著之嗚呼程子尚矣先君子之學不肖
孤不敢妄有稱贊晦菴書最後出世之學者往往未究
其藴而反以象占之說為疑同志者於此儻有取焉然
後知程朱二傳不可相無而晦菴之為書其條理愈密
其意味愈長誠未可以驟窺而輕議也乃若先君子之
說則類多與晦菴合第先君子專自聖人畫卦之意求
之晦菴兼自聖人命爻之意求之此為小異要亦相表
裏耳嘉定九年歲次丙子春三月甲申陵陽李心傳謹
序
