儀禮小疏卷七
吳江沈彤撰
公食大夫禮
魚腊飪
注云食禮宜熟饗有腥者疏云樂記云大饗而俎腥
魚鄭注云以腥魚為俎實不臑熟之是饗禮有腥也
又左傳云王享有體薦(宣十六年)以饗禮用體薦則腥矣
故禮記云腥其俎謂豚解而腥之豚解者皆腥也按
左傳杜注云享則半解其體而薦之半解其體謂用
半體而以豚解之法解之蓋四段而非七體又按禮
記郊特牲疏云周語云禘郊之事則有全烝是郊祭
天有熟也全烝即豚解合升之謂又士喪禮鼎實四
鬄合升則豚解豈必皆腥乎賈亦有未盡者
賓升將飯公揖退于箱
此箱謂序外東箱覲禮記所云凡俟于東箱一也故
注云箱東夾之前俟事之處云東夾前(此東夾前與士喪禮注東)
(夾前不同)則分夾之前半而當棟與楣之間矣近正堂故
俟事于此為便謂之箱者形長方似箱耳又棟與楣
之間謂之箱亦可謂之堂特牲云凡席兩敦在西堂
注云西夾之前近南東疏云按爾雅注廂夾室前堂
此西堂即西廂也至楣與屐之間可謂之堂不可謂
之箱此經公退揖於箱為欲安賓而任賓食也若在
楣與屐之間則居非其所賓何以安其不然也必矣
又朱子殿屋厦屋說云東序之東西序之西為夾亦
謂之箱說文云廂廊也廊東西外也是廂亦夾之通
稱(春官肆師賈疏云夾室謂兩箱夾室)萬充宗云爾雅云室有東西廂
曰廟無東西廂有室曰寢郭璞注云箱夾室前堂考
燕禮小臣師立于東堂下士喪禮小歛奠饌于東堂
下二禮皆行于寢是諸侯及士其寢皆有夾室前堂
矣然則廟寢奚别乎萬之意蓋以爾雅之寢為正寢
故以郭注為誤不知其寢為廟之寢而室亦非生人
之室也按邢昺疏云凡太室有夾室前堂者曰廟但
有太室者曰寢引月令鄭注前廟後寢為證其說甚
明故朱子及陳用之皆從之萬不察此而疑郭注之
誤則誤矣
附左右異尚考
士冠禮筮于庿門主人玄冠朝服緇帶素鞸即位于門
東西面有司如主人服即位于西方東面北上
主人位東而有司位西尚右也有司賓也凡賓位皆
在右
筮人執筴抽上韇兼執之進受命於王人宰自右少退
贊命註筮人有司主三易者進前也自西方而前少儀
曰贊幣自左詔辭自右疏地道尊右故贊命在右是以
士之喪禮亦云命筮者在主人之右註云命尊者宜由
右出特牲云宰自主人之左贊命不由右者為神求吉
變故也士喪在右不在左者以其始死未忍異于生故
在右也又士喪禮疏命尊者宜由右出對贊幣卑者在
左言也
宰自右贊命自主人之北也地道尊右本逸周書武
順篇云天道尚左日月西移地道尚右水道東流日
月西移謂自東而西左旋也水道東流謂自西而東
右旋也東左屬陽陽天之本也故天道尚之西右屬
隂隂地之本也故地道尚之南左亦屬陽北右亦屬
隂諸本天道尚右地道尚左誤甚
敖氏集說凡卜筮于門者皆西面筮宅于兆南則北
面蓋以西北隂方故鄉之以求諸神鬼也
筮人許諾右還即席坐西面卦者在左註東面受命右
還北行就席疏上文有司在西方東面主人在門東西
面今從門西東而主人之宰命之故知東面受命也主
人在門外之東南席當門中故知右還北行乃得西面
就席坐也
上文進受命于主人稍前耳仍在西方東面既受命
則自西而東轉向北行就席也卦者在左卑于筮人
也此席北上
厥明夕為期于庿門之外主人立于門東兄弟在其南
少退西面北上有司皆如宿服立于西方東面北上
凡立于門外者東西面皆北上不以尚左尚右為義
北上亦地道也
爵弁皮弁緇布冠各一匴執以待于西坫南南面東上
賓升則東面註坫在堂角
東上亦尚左也陳氏禮書南面而東上及東面則北
上矣不言者可知也
主人玄端爵韠立于阼階下直東序西面兄弟畢袗玄
立于洗東西面北上注位在洗東退于主人
凡立于堂下者亦東西面皆北上與門外同
主人迎出門左西面再拜賓答拜註左東也出以東為
左入以東為右疏據主人在東(故作西誤今改正)出則以西為
右入以西為左也
凡主人出入皆在門東不據身之左右
贊者盥于洗西升立于房中西面南上
朱子曰贊者西面則負東墉而在將冠者之東矣
敖氏集說房中南上賓位也特牲饋食内賓東面于
西墉下亦南上是也彤謂凡立于房中者東西面皆
南上不以尚左尚右為義南上亦天道也
主人之贊者筵于東少北西面註東序主人位也適子
冠于阼少北辟主人
敖氏集說此席南上彤謂以此云少北下云南端知
之曲禮曰席東鄉西鄉以南方為上本據室中言堂
上亦然
贊者奠纚笄櫛于筵南端
敖云奠于筵南端以將冠者升降由下也
筵于戶西南面
敖氏集說戶西即戶牖之間客位也此席東上彤按
昏禮贊醴婦席于戶牖間與此筵同曲禮席南鄉北
鄉以西方為上專據室内言堂上不然敖說皆是
筵末坐啐醴建柶興降筵坐
敖曰筵末席之西端也降筵坐于筵西也
士昏禮主人筵于戶西西上右几註筵為神布席也戶
西者尊處席西上右設几神不統于人席有首尾疏戶
西是賓客之位故為尊處必以西為客位者地道尊右
故也神不統于人者案鄉射燕禮之等設席皆東上是
統于人今以神尊取地道尊右之義不統于人也
敖氏集說右几席南面几在席西端也席西上右几
變於生人也神位於室則居主位於堂則居客位凡
受禮于廟而於戶牖之間行禮者必設神位于客位
示有所尊且敬其事也
主人徹几改筵東上註徹几改筵者鄉為神今為人疏
經云東上者統於主人註以為神則西上為人則東上
不同故辨之
女次純衣纁衻立于房中南面姆纚笄宵衣在其右註
姆在女右當詔以婦禮疏案禮記少儀云贊幣自左詔
辭自右地道尊右之意故姆在女右也
媵布席于奥夫入于室即席婦尊西南面媵御沃盥交
疏婦在尊西未設席壻既為主東面須設饌訖乃設對
席揖即對席為前後至之便故也(後疏云夫饌南上婦饌北上)
匕者逆退復位于門東北面西上
御布對席御袵于奥媵袵良席在東皆有枕北止註袵
卧席也婦人稱夫曰良止足也疏前布同牢席夫在西
婦在東今乃夫東婦在西易處者前者示隂陽交會有
漸故男西女東今取陽往就隂故男女各於其方
敖曰夫東婦西者變于坐席也
質明贊見婦于舅姑席于阼舅即席席于房外南面姑
即席註房外房戶外之西疏鄭以舅在阼阼當房戶之
東若姑在房戶之東即當舅之北南面向之不便又見
下記云父醴女而俟迎者母南面于戶外女出于母左
以母在房戶西故得女出于母左是以知此房外亦房
戶外之西也贊禮婦席于戶牖間註室戶西牖東南面
位疏知者賓客位於此是以禮子禮婦皆於此尊之故
也
凡室中之席皆南上葅又在醢北
敖氏集說奥室中西牖下少南也布席東面北上宜
變于神席也
菹醢在醬北菹又在醢北南上也敖以此知壻席之
北上
敖曰特牲饋食記曰私臣門東北面西上
敖曰對席婦席也經于婦之菹醢云北上則此對席
南上矣凡設豆於主人之席前者其所上率與席之
所上相變此禮於少牢下篇見之未設而布壻席已
設乃布婦席示尊卑之義也此于壻席為少北不正
相鄉特取其一東一西故云對耳
敖曰阼席亦西面凡設席其在東者則西面在西者
則東面南北放此經或不見者可知也
舅姑入于室婦盥饋特豚合升側載無魚腊無稷並南
上其他如娶女禮註側載者右胖載之舅俎左胖載之
姑俎異尊卑並南上者舅姑共席于奥其饌各以南為
上疏周人尚右故知右胖載之舅俎左胖載之姑俎也
敖曰南上之文主于菹醢蓋特舉此以見舅姑之皆
東面且明席之北上也席北上則舅在北姑在南矣
姑不别席于北方者辟婦之位也
卒食一酳無從
席于北牖下婦徹設席前如初西上婦餕疏言西上者
亦以右為上也
敖曰酳舅于席前之南姑于席前之北皆西面其拜
亦在戶西北面也舅姑亦皆答拜于其席
敖此席當在尊西而東上(席于北墉下)
敖此所設者皆如饋之設但易處則所上之面位不
同之耳
姑酳之婦拜受姑拜送
敖曰婦拜于席南面姑亦拜于西墉下東西之位也
席于庿奥東面右几席于北方南面註庿考妣之庿北
方墉下
敖曰右几見席南上也凡設几例在席之上端舅席
東面而南上姑席南面其西上與生人室中之席東
面者北上南面者東上鬼神則變之
彤按室中之席東面者南上南面者西上人鬼同
儀禮小疏卷七
