儀禮小疏卷六
吳江沈彤撰
士喪禮箋
左何之扱領于帶
何負扱抆帶復者之帶謂復者左負衣而抆其領于
帶以固衣而升屋也
升自前東榮中屋北面招以衣曰臯某復三降衣于前
前東榮南方之東榮也中屋者履屋脊之中臯某復
喪大記所謂號也三號者孔疏云上號天下號地中
號人天地人之間冀神之聞聲而來也降衣於前謂卷
衣投前檐而下
復者降自後西榮
後西榮北方之西榮也降自此者為徹西北厞亦與
升時相變西北厞室西北隅之隠處近尸徹之者去
其蓋蔽以通神也神或不憑衣其自此而反乎鄭謂
若云此室凶不可居然則是方冀其生而即致死之
與復之義違矣
帷堂
曾子曰尸未設飾故帷堂設飾謂襲與小歛為方動
摇尸慮人䙝惡之也
入坐于牀東衆主人在其後西面
庶昆弟妻妾子姓皆死者斬衰之親也若適妻先死
則冡婦在前
親者在室
齊衰親在斬衰之後大功親在齊衰之後所謂以喪
服之精麤為序也室中淺故主于序前後又尸首當
牖宜皆南上並與朝夕哭位異
䞓末
䞓見下經注
䞓裏
䞓赤而有黃色也爾雅云再染謂之䞓
冒緇質長與手齊䞓殺掩足
雜記云冒所以揜形也緇深玄䞓淺纁
褖衣
士冠禮所陳三服有玄端此易褖衣者褖衣連衣裳
黑而非玄與生時相變又以明爵弁皮弁二服亦簪
裳于衣也蓋衣裳連則便于襲歛
不說繘屈之
繘汲井綆不解而但屈之者喪事遽也
蚤揃如他日
蚤去手足爪也揃謂治須
明衣不在算
言明衣不在稱數著稱之必不襌又以别褖衣之成
稱也疏云褖衣雖襌以袍為裏故云稱
設決麗于掔自飯持之設握乃連掔
麗附也謂以決之繫附于掔也持御者也決繫雖貫
紐未即結且持之以俟設握也握繫既結于掔乃以
決繫附握繫而連結之此設決設握相因之節也設
握之法記詳之
設冒櫜之
雜記云設冒非得已也自襲以至小歛不設冒則形
是以襲而後設冒也為形則人將惡之
甸人置重于中庭參分庭一在南
復者卷衣投前檐而魂不反尸或在庭乎故中庭置
重以憑依之也必三分庭一在南者取碑與門之中
也
幂用葦席北面左衽
鬼神尚隠闇故幂重也北面向幽之義也
析其末
凡絞從者在横者之内大歛之絞一幅三析用之此
不析幅而析其末末亦各為三也
不必盡用
不必盡用統十九稱與庶襚言
苴絰大鬲下本在左要絰小焉散帶垂長三尺牡麻絰
右本在上亦散帶垂皆饌于東方
此苴絰牡麻絰皆一股而纏不絞雜記云小歛環絰
是也成服乃絞之與要絰同
婦人之帶牡麻結本在房
鄭云婦人亦有首絰但言帶者記其異此齊衰婦人
斬衰婦人亦苴絰也
敖云此謂婦人凡婦之有本者皆然斬衰之帶亦在
其中矣是時帶亦未絞但結其本以别于男子爾其
首絰亦皆與男子同婦人斬衰之帶所以不與其首
絰皆用苴麻者以其卒哭無變至祥乃除故聖人權
其前後輕重之宜即於始死之時用牡麻為之而但
以首絰見斬衰之義也此所饌者其在西房與
彤按主人絞帶衆主人布帶亦饌于房
其實特豚四鬄去蹄兩胉脊肺
此特豚又豚之小者故可不節折而合升于鼎四鬄
與兩胉對文是即謂肩髀為鬄也
商祝布絞衾散衣祭服不倒美者在中
小歛衣十九稱蓋不倒者九倒者十
主人髺髮袒衆主人免于房
此衆主人統齊衰以下者
婦人髽于室
男子髺髮免于房則婦人髽于室男子出婦人則亦
帶麻于房急其事又使之别也此婦人統戶外衆婦
人斬衰者紒大齊衰以下差小
士舉遷尸反位
凡小歛踊節與大歛同
男女奉尸侇于堂幠用夷衾
侇夷通孔穎達云夷陳也
皆覆進柢
七體合載異于吉體亦至小爾載依全豚體次覆謂
體覆載之非幂以巾也幂以巾當及俎錯時
奠者由重南東
巾之兼醴酒俎豆不言兼者巾非一重以南為後由
重南而東如由足而西無事不敢出其前也疏云重
主道神所馮依不知神之所為故奠者由重南東而
主人又踊也
絞紟衾二君襚祭服散衣庶襚凡三十稱紟不在算不
必盡用
大歛横絞乃半小歛者務束衣之急如是而足也喪
大記云大歛祭服無算謂祭服皆用之然則散衣庶
襚有不用者矣
掘肂見衽
此衽謂横衽蓋二衽俱出于坎
熬黍稷各二筐有魚腊
熬謂煎穀設熬棺旁亦為神或于此馮依之豈所以
惑蚍蜉乎熬穀則香而可久不以牲殺于大小歛奠
魚鱄鮒九腊左胖
魚九兼用鱄腊胖又以左皆别于吉
祝徹盥于門外
此徹謂徹者即下經所云其餘也
商祝布絞紟衾
喪大記云鋪絞紟踊鋪衾踊鋪衣踊
士舉遷尸復位主人踊無算
喪大記云遷尸踊歛衣踊歛衾踊歛絞紟踊此經踊
無算蓋包歛而言
主人馮如初主婦亦如之
皆如小歛
君若有賜焉則視歛
喪大記云君於士既殯而往為之賜大歛焉此士於
君有師友之恩故賜之視歛也皮弁服錫衰皆首著
皮弁加絰喪服記曰朋友麻
朝夕哭不辟子卯
吉事闕焉王者所以傷舊君之亡哀親之死視傷舊
君之亡也甚矣故凶事不辟諸侯以下皆放此
婦人即位于堂南上哭
此婦人先哭者婦人在内近殯且以為男子即外位
之節
丈夫即位于門外西面北上外兄弟在其南南上賓繼
之北上
丈夫謂親者與衆兄弟也
主人即位
主人位在丈夫之北少進不言衆主人者主人中兼
之主人之即位獨後者辟門以之為節也
婦人拊心不哭
敖曰見其悲哀而不敢哭也彤按暫止哭以俟主人
之入門
兄弟皆即位如外位
此兄弟兼同姓異姓
考降
敖曰某者柔日之名乙丑丁酉之類考成也近悔如
葬而遇雨及他有不虞也彤按考降謂成幽宅而下
棺
既夕禮
丈夫髽散帶垂
熊曰此經上句當云丈夫免婦人髽脱三字耳非互
文相見也賈曰啟殯亦見尸柩故變同小歛之節但
小歛之節斬衰男子括髮齊衰以下男子免此啟殯
雖斬衰亦免而不髺髮彤按啟殯貶於小歛之節衰
稍殺也婦人髽皆復去笄總而以布散帶垂解其成
服所絞者也婦人則結本即位如初亦兼婦人堂上
位言之
儀禮小疏卷六
