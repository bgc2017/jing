春秋纂言總例春秋類
提要
(臣)等謹案春秋纂言總例七卷春秋纂言十
二卷元吳澄撰澄有易纂言已著錄是書採
摭諸家傳注而間以己意論斷之首為總例
凡分七綱八十一目其天道人紀二例澄所創
作餘吉凶軍賓嘉五例則與宋張大亨春秋
五禮例宗互相出入似乎蹈襲然澄非蹈襲人
書者蓋大亨學派出於眉山蘇氏澄之學派兼
出於金谿新安之間門戶不同師傳各異未暏
大亨之書故與之闇合而不知也然其縷析條
分則較大亨為密矣至於經文行欵多所割
裂而經之闕文亦皆補以方空於體例殊為
未協則澄於諸經率皆有所點竄不獨春秋
為然讀是書者取其長而置其所短可也明
嘉靖中嘉興府知府蔣若愚嘗為鋟木歲久
散佚世罕傳本王士禎居易錄自云未見其
書又云朱檢討曾見之吳郡陸醫其清家是
朱彛尊經義考之註存字亦僅曾一睹之耳
此本為兩淮所採進殆即傳寫陸氏本歟久
微而復著固亦可寶之笈矣乾隆四十六年
六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
春秋纂言總例原序
屬辭比事春秋教也昔唐啖助趙匡集春秋傳門人陸
淳又類聚事辭成纂例十卷今澄既采摭諸家之言各
麗于經乃分所異合所同倣纂例為總例七篇初一天
道次二人紀次三嘉禮次四賓禮次五軍禮次六凶禮
次七吉禮例之綱七例之目八十有八凡春秋之例禮
失者書出于禮則入于法故曰刑書也事實辭文善惡
畢見聖人何容心哉盖渾渾如天道焉嗚呼其義微矣
而執謙自謂之竊取區區末學庸詎可得與聞乎臨川
吳澄序
