讀春秋編卷十二宋陳深撰
哀公(名蔣定公之子定姒所生諡法恭仁短折曰哀)
元年(丁未)春王正月公即位
楚子陳侯隨侯許侯圍蔡(左氏傳楚子圍蔡報栢舉也定四年蔡人男女以辨男女)
(各别係累而出降使疆于江汝之閒而還楚使徙國江之北汝之南蔡於是請遷于吳楚既還蔡更叛楚就吳)
(餘隨漢東之國自楚武見伐之後不復見者一百四十年未嘗列諸侯之會盖世服於楚也吳師入郢楚子)
(奔隨而隨獨免之卒復楚國故德之而使列於諸侯今得見於經定六年許為鄭所滅未久復見楚封之也經)
(不書不與中國制在強楚也國楚師遷蔡經止書圍蔡盖蔡嘗以吳師入楚幾亡其楚復讎之事可恕也故)
(書楚子圍蔡而稱爵恕楚之辭也)
鼷鼠食郊牛改卜牛夏四月辛巳郊(春秋書郊終於此魯郊非其禮而又)
(非其時故牲被災害比比有之經削而不書則無以見其失禮盡書之則有不勝書故聖筆因其變而志其失)
(以示戒也)
秋齊侯衛侯伐晉(左氏傳齊侯衛侯次于乾侯救范氏也師及魯師齊師衛孔圉鮮虞人伐)
(晉魯不書非公命取棘蒲晉地之許氏曰霸主奉王以正天下而諸侯至於合從以伐春秋特書以著中國)
(之無霸也王道既盡覇統復亡春秋之變至是而窮矣)
冬仲孫何忌帥師伐邾(定十四年邾子來會十五年邾子來朝其年定公薨邾子來奔)
(喪邾之事魯甚謹定公喪甫朞而仲孫何忌伐邾書之以見内惡也)
二年(戊申)春王二月季孫斯叔孫州仇仲孫何忌帥師伐
邾取漷(火虢反又音郭)東田及沂西田(左氏傳春伐邾將伐絞邾邑邾人愛其土故賂)
(以漷沂之田而受盟取襄十九年魯嘗取邾田自漷水今三卿帥師伐邾又漷東沂西之田三家伐國非君)
(意取田以入已私也經列書之以彰其惡魯兩納邾叛人邑三取其田幾何而不盡也三家恃強凌弱不道甚)
(矣以中國伯衰故無所忌憚也)
癸巳叔孫州仇仲孫何忌及邾子盟于句繹(句音鉤邾地春秋)
(書盟止此自是内外盟皆不書不足書也季劉氏曰曷為三人伐而二人盟季孫臨之叔仲成之孫之汰也)
(盖自謂猶君矣紓三家政由已出既取邾田又強要之盟邾何敢弗從其滅亡幸矣經列書之以著其惡)
夏四月丙子衛侯元卒(靈公卒世子蒯聵出奔在外聵之子輙立)
滕子來朝(滕來朝凡四今止此)
晉趙鞅帥師納衞世子蒯聵于戚(經書衞世子本其當立也書納于戚不于衛輙)
(拒父之惡不言自著矣聵雖出奔靈公未嘗有命廢之後欲立郢郢辭遂止及公卒而聵之子輙立則立輙非)
(君命也使輙知其命之非正逆其父而還以位則子道順而國定矣奈何輙貪國而不知有父堅拒其入聵居)
(戚十三年因孔悝之臣乃得入而輙始奔魯是滅其天性絶其天倫不可立於天壤閒矣尚何足以君國乎經)
(書鞅納衛世子鞅不降書人得無貶焉則知所納善也與晉人納捷菑于邾者異矣)
秋八月甲戌晉趙鞅帥師及鄭罕達帥師戰于鐵鄭師
敗績(鐵衛地在戚城南宏左氏傳齊人輸范氏粟鄭子姚即罕達子般駟送之士吉射逆之趙鞅禦之)
(遇于戚甲戌將戰郵無恤御簡子即鞅衛太子為右登鐵上鄭人擊簡子中肩斃踣也於車中獲蠭旗太子救)
(之以戈鄭師獲溫大夫趙羅太子復伐之鄭師大敗獲齊粟千車皆言帥師其衆敵也戰而言及之者主之)
(者也猶曰晉趙鞅為志乎為此戰也云爾兩不足書侵伐無客主也罕達送輸而趙鞅禦之也)
冬十月葬衛靈公(七月而葬緩)
十有一月蔡遷于州來蔡殺其大夫公子駟(左氏傳吳洩庸如蔡)
(納聘而稍納師師畢入衆知之蔡侯告大夫殺公子駟以說殺駟以說于吳言不時遷駟之所為哭而遷墓將)
(遷與先君辭吳楚圍蔡蔡降使疆于江汝楚師還又背楚請遷于吳許之又悔吳以師臨蔡蔡侯懼告大夫)
(殺公子駟以說於是徙于州來書大夫而稱國以殺君與用事大夫擅殺之也蔡悔請遷及吳師入委罪於人)
(自此誰為盡忠以謀其國宜乎上下危疑旋致禍敗也)
三年(己酉)春齊國夏衛石曼姑帥師圍戚(左氏傳齊衛圍戚求援于中山)
(鮮虞也以衛石曼姑為衛輙圍戚而書齊國夏先之者子不可加父臣不可以加君也特書以誅其惡許)
(氏曰觀乎蒯聵之亂則齊景之不霸可知矣晉以君臣稱兵而齊為臣伐君衛以父子争國而齊助子圍父以)
(是令於諸侯君子是以知齊之將亂也)
夏四月甲午地震(地震凡五詳見文九年)
五月辛夘桓宫僖宫災(左氏傳夏五月辛夘司鐸火宫名火踰公宫桓僖災孔子在陳)
(聞火曰其桓僖乎家天子七廟諸侯五廟親盡則毁桓僖不毁非禮也三以出於桓而立於僖以是為悅者)
(桓至此十世僖至此七世矣僭而存之瀆禮之甚天變豈虚加哉)
季孫斯叔孫州仇帥師城啓(公羊作開)陽(杜氏注魯黨范氏故懼晉比年四城)
(啓陽今琅邪開陽縣年襄陵許氏曰所城近敵故帥師焉元年鼠食郊牛三地震宗廟災變異之弗圖而取)
(田城邑兵役相繼可謂不畏天命矣中失而外鍵本亡而末務此魯之季世也)宋樂髠帥師
伐曹(以十年宋大心奔曹而助之故也)
秋七月丙子季孫斯卒(左氏傳季孫有疾命正常桓子之竉臣曰無死南孺子之子季)
(桓子之妻男也則以告而立之女則肥季康子也可季孫卒康子即位既葬康子在朝南氏生男正常載以如)
(朝告曰夫子有遺言命其圉臣曰南氏生男則以告於君與大夫而立之今生矣男也敢告遂奔衛康子請退)
(公使共劉魯大夫視之則或殺之矣乃討之討殺者召正常正常不反畏康子也康子聞桓子有遺男不須)
(遽請退當令鞠育之俟其長而還以位則善矣正常言未幾而奔公使共劉視之則已殺之矣康子偽勇於退)
(而使人戕之也貪位而忍心如此不義甚矣)
蔡人放其大夫公孫獵于吳(杜氏注公子駟之黨人放公孫獵書大夫而稱言)
(國亂無政衆人擅放之也)
冬十月癸夘秦伯卒(惠公卒悼公立)
叔孫州仇仲孫何忌帥師圍邾(去年伐邾取田與邾子盟今年又圍邾皆叔仲)
(貪利忘信也經詳書以志其惡)
四年(庚戌)春王二月庚戌盜殺蔡侯申蔡公孫辰出奔吳
(左氏傳蔡侯將如吳諸大夫恐其又遷也承承音懲楚音也公孫翩逐而射之入于家人而卒以兩矢門之衆)
(莫敢進文之鍇後至曰如牆而進多而殺二人鍇執弓而先翩射之中肘鍇遂殺之故逐公孫辰而殺公孫姓)
(公孫旴即公孫霍夫蔡侯誑吳乃委罪執政以說人心危疑又將如吳大懼其復遷公孫翩逐而射之卒蔡)
(人殺翩公孫辰奔蔡殺公孫姓公孫霍疑皆翩之黨也翩之黨猶名則翩非微者也非微者而稱盜盖一旦竊)
(發爾國君行有軍從居有衛兵而為盜所殺其君之不道可知矣胡氏所謂變文書盜以警有國者之君也書)
(盜殺蔡侯申繼書公孫辰出奔見辰亦與聞乎弑畏人疑之而自逸耶經去其官亦微見矣)
葬秦惠公宋人執小邾子(許氏曰天下無霸故宋得以執小邾子伐鄭入曹而無所忌)
夏蔡殺其大夫公孫姓公孫霍(蔡侯既為盜殺未久主殺二大夫者誰與當時)
(用事之臣也故前軰疑蔡下闕一人字蔡人殺二大夫之以其翩之黨春秋稱國以殺而不去其官以專殺大夫)
(罪書之盖以其黨罪未明而失刑耳)
晉人執戎蠻子赤歸于楚(楚圍蠻氏蠻氏潰蠻子赤奔晉隂地河南山北楚使謂隂)
(地之命大夫曰晉楚有盟好惡同之若將不廢則寡人之願也不然將通少習商嶺武關以聽命趙鞅曰晉國)
(未寧安能惡楚必速與之乃詐執戎蠻子以畀楚師北經書晉人貶之也戎蠻失地窘窮奔于晉之河南山)
(楚人求之晉人詐執之不仁也執而歸之楚不義也以中國之霸主而歸夷狄之俘不競至此可哀也已僖二)
(十八年晉侯執曹伯畀宋人今曷云歸于楚胡氏謂猶京師楚也畏楚之強也吕氏曰春秋之世諸侯視強弱)
(相侵伐以相取下動失其正人理絶滅不道之甚也)
城西郛(魯城西郭以備晉也)
六月亳社災(亳即殷也亳社殷社也殷都于亳武王克商而班其社於諸侯以為亡國之戒社者)
(封也亡國之社以為廟屏戒也記曰喪國之社屋之不受天陽也又曰亳社北牖使隂明也天火曰災亳社災)
(屋之故有此災此制計必始于湯也亡國之社災變之大也書之以記災也)
秋八月甲寅滕子卒(頃公卒隱公虞母立)
冬十有二月葬蔡昭公葬滕頃公
五年(辛亥)春城毗(毗魯邑城之以備晉也十魯不能親仁善隣連年懼晉城邑定四年城莒父)
(及霄十五年又城漆哀三年城啓陽去年城西郛今年城毗明年又城邾瑕勞民以興土功經屢書之以示貶)
(也)
夏齊侯伐宋晉趙鞅帥師伐衛(左氏傳趙鞅伐衛范氏之故也遂圍中牟)
秋九月齊侯杵臼卒(左氏傳齊燕姬生子燕姬景公夫人生嫡子不成而死未冠不成人)
(諸子鬻姒景公妾之子荼嬖荼即安孺子諸大夫恐其為大子也言於公曰君之齒長矣未有太子若之何公)
(曰二三子閒於憂虞則有疾疢亦姑謀樂何憂於無君景公欲立荼未發姑以此塞大夫之請公疾使國惠子)
(國夏高昭子高張立荼寘羣公子于萊秋齊景公卒冬十月公子嘉公子駒公子黔奔衛公子鉏公子陽生來)
(奔)
冬叔還如齊閏月葬齊景公(閏月喪事不數葬齊景公非禮也春秋二百四)
(十二年唯文七年不告月此年葬齊景公爾皆譏其變常也春秋不書閏月此其書閏何也喪事不數閏譏)
(其閏月葬也)
六年(壬子)春城邾瑕(杜氏注任城亢苦浪又音剛父縣北有邾婁城今濟州任城縣地也劉氏)
(曰或邾之瑕也或曰内邑也民魯自背晉數年閒凡八城邑懼晉來伐以嚴守備勞極矣未聞修德布政以)
(自力經屢書之以示貶也)
晉趙鞅帥師伐鮮虞(左氏傳晉伐鮮虞治范氏之亂也四年鮮虞納荀寅于柏人)
吳伐陳(左氏傳吳伐陳修舊怨也焉吳之入楚也使召陳懷公懷公朝國人而問逄滑陳大夫曰臣)
(聞國之興也視民如傷吳日敝於兵暴骨如莾而未見德焉禍之適吳其何日之有陳侯從之及夫差克越哀)
(二年侵陳今又復修舊怨楚子曰吾先君與陳有盟不可以不救乃救陳)
夏齊國夏及高張來奔(左氏傳齊陳乞偽事高國者言諸大夫將棄子之命子早圖之)
(又謂諸大夫曰二子禍子矣盍及其未作也先諸大夫從之六月戊辰陳乞鮑牧及諸大夫以甲入于公宫昭)
(子聞之與惠子乘如公戰于莊敗國人追之國夏奔莒遂及高張晏圉弦施來奔陳乞將立陽生乃與諸大)
(夫謀先逐高國高國去陳乞弑君之謀得肆矣高國並為世臣一時阿君廢長立少既受命又不能全陳乞諂)
(事而不察其詐謀反覆卒也墮其術中故書名以罪之)
叔還(音旋)會吳于柤(柤楚地會叔還以吳在柤故往之始結吳好)
秋七月庚寅楚子軫卒(楚子在城父將救陳卜戰不吉卜退不吉將戰王有疾卒于城)
(父子章立)
齊陽生入于齊齊陳乞弑其君荼(書齊陽生入于齊繼書陳乞弑其君)
(荼見陽生與聞乎故也陽生已奔魯何為而遽入于齊陳乞召之來也乞召之來匿於其家將以之為君也以)
(之為君必去荼也荼之弑乃陽生令朱毛遷於駘而殺諸野幕之下經何以書陳乞弑其君荼陳乞以計出高)
(國意在立陽生高國去乃召陽生入則首禍者陳乞也豈非乞弑荼乎加陽生以弑君之罪則陳乞弑立之迹)
(不明書陽生之入而陳乞弑君則陳乞之惡著而陽生與有罪焉然陽生不書公子者以其廢父命簒荼以自)
(立是自絶于先君豈復得為先君之子也不稱公子誅不子也稱齊陽生者程子謂見景公廢長立少以啓亂)
(也)
冬仲孫何忌帥師伐邾宋向巢帥師伐曹
七年(癸丑)春宋皇瑗帥師侵鄭(左氏傳宋師侵鄭鄭叛邱晉也定八年鄭始叛老)
(之役定十五年鄭以宋公子地來奔欲取地以處之故伐宋搆怨自此始至是宋侵鄭此後各取其師以逞其)
(暴是時伯衰故恣其所為也)
晉魏曼多帥師侵衛(左氏傳晉師侵衛衛不服也五年晉伐衛至今未服)
夏公會吳于鄫(才陵切鄫今琅邪鄫縣子左氏傳夏公會吳于鄫吳來徵百牢服景伯對曰)
(先王未之有也吳人曰宋百牢我魯不可以後宋且魯牢晉大夫過十吳王百牢不亦可乎景伯曰晉范鞅貪)
(而棄禮以大國懼敝邑故敝邑十一牢之君若以禮命於諸侯則有數矣若亦棄禮則有滛者矣周之王也制)
(禮上物不過十二以為天之大數也今棄周禮而日必百牢亦惟執事吳人弗聽景伯曰吳將亡矣棄天而背本)
(不與必棄疾於我乃與之禮吳恃強大欲霸中國魯會吳于鄫徵百牢景伯以周折之弗聽魯以吳棄禮知)
(其不能霸也)
秋公伐邾八月己酉入邾以邾子益來(季康子欲伐邾饗大夫謀)
(之子服景伯曰小所以事大信也大所以保小仁也背大國不信伐小國不仁民保於城城保於德失二德者)
(危將焉保康子不樂而出康子為景伯道破伐小國不仁乃推公伐無故而入人之國處其宫晝夜掠此何異)
(大盜魯以禮義之國而忍為之是皆季孫恃強凌弱貪利專恣而無忌憚也明年吳為邾來伐齊人來取二邑)
(自貽其辱然後乃歸邾子益于邾始懼吳齊矣經書而不諱以示戒於後也邾子益何以名以其虜服也不言)
(滅者邾既滅茅夷鴻保於茅請救于吳故明年吳伐魯魯復邾子故不言滅)
宋人圍曹冬鄭駟弘帥師救曹(左氏傳宋人圍曹鄭桓子思曰宋人有曹)
(鄭之患也不可以不救冬鄭師救曹侵宋)
八年(甲寅)春王正月宋公入曹以曹伯陽歸(此滅曹也其不言滅何也)
(曹伯陽好田弋曹之鄙人公孫彊獲白鴈獻之且言田弋之說說之因訪政事大說之彊言霸說於曹伯曹伯)
(從之乃背晉而奸宋宋人伐之晉人不救書曰宋公入曹而不書滅言自滅也猶虞之滅言晉人執虞公而不)
(言滅也子宋去冬築五邑於曹郊圍之春宋公伐曹將還褚師肥殿曹人詬之不行師待之公聞之怒命反)
(之遂滅曹執曹伯及司城彊以歸殺之趙氏曰經不書殺故宜略之)
吳伐我(吳為邾故來伐不言四鄙直言伐我兵加于國都也吳師首克武城克東陽進舍於五梧明日)
(舍于蠶室明日舍于庚宗遂次于泗上吳人行成盟而還魯恥城下之盟因諱而不書也)
夏齊侯取讙及闡(讙濟北蛇邱縣西有下讙亭今襲慶府龔邱縣闡魯闡鄉漢為剛縣故城)
(在龔邱縣季左氏傳齊悼之來也季康子以妹妻之即位而逆之魴侯康子叔父通焉女言其情弗敢與也)
(齊侯怒夏五月齊鮑牧帥師取讙及闡民程子曰内失邑不書君辱當諱也不能保其土地人是不君也已)
(與之彼以非義而受則書取此與濟西田是也魯入邾以其君來致齊怒吳伐故賂齊以說之許氏曰外取)
(邑不書以即歸我故書之也)
歸邾子益于邾(齊侯以康子不與季姬又邾子齊甥魯執之以歸齊使吳請師將以伐我故懼)
(而歸邾子秋及齊平且逆季姬以歸)
秋七月冬十有二月癸亥杞伯過卒(僖公卒閔公維立)
齊人歸讙及闡(左氏傳季姬嬖故也)
九年(乙夘)春王二月葬杞僖公(杜氏注三月而葬速)
宋皇瑗帥師取鄭師于雍邱(杜氏注雍邱縣屬陳留今開封鄭武子賸即罕達)
(嬖許瑕許其外取邑故許瑕圍宋雍邱宋皇瑗圍鄭師壘合鄭師哭子姚救之大敗二月甲戌宋取鄭師于雍)
(邱受趙氏曰悉俘之曰取取者得之稱任氏曰取者腹背敵無所逃命面惟我之所得也春秋未嘗書取某)
(師惟宋鄭二事而已或以取字即敗字之誤喪鄭罕達輕許嬖人以利而動擅弄兵以圍人之邑徒師敗律)
(以殘民命罕達之罪也)
夏楚人伐陳(左氏傳陳即吳故也)
秋宋公伐鄭(杜氏注報雍邱)冬十月
十年(丙辰)春王二月邾子益來奔(左氏傳邾隱公來奔齊甥故遂奔齊)
公會吳伐齊(左氏傳九年春齊侯使公孟綽辭師于吳吳子曰昔歲寡人聞命今又革之不知所)
(從將進受命于君十年公會吳子邾子郯子伐齊南鄙師于鄎齊地齊人弑悼公赴于師吳子三日哭于軍門)
(之外徐承帥舟師將自海入齊齊人敗之吳師乃還常山劉氏曰公會夷狄伐中國諸侯具文可見其罪)
三月戊戌齊侯陽生卒(公會吳伐齊齊人弑悼公以說而以疾赴于師春秋不著齊人)
(弑君之罪而以卒書胡氏謂不忍以附吴之賊加中國之君也其存天理之意微矣魯入邾以其君來齊侯)
(取讙及闡如吳請師討之魯懼而歸邾子齊歸讙及闡使使辭師于吳吳子怒反約魯伐齊魯畏吳不敢不從)
(遂伐齊南鄙師于鄎齊用事諸臣竟不思禦之之道遽弑悼公以說于吳使齊戰而敗績危在旦夕亦不可行)
(弑逆以抒難意悼公猜忍而無人君之度其用事大臣必有疑忌或悼公欲殺用事者以說而謀泄反為用事)
(者弑之以解兵禍齊之臣子其罪固不可勝誅矣而經止以卒書者不忍中國之君為吳夷來宼而罹此凶也)
(如是書法斷自聖心此游夏不能贊一辭也)
夏宋人伐鄭(宋去年春取鄭師秋又伐鄭今年夏又伐鄭春秋惡其修怨不已悉書以示貶)
晉趙鞅帥師侵齊(左氏傳趙鞅帥師伐齊取犂及轅犂一名隰皆齊地毁高唐之郭侵及頼)
(而還竊齊方有喪晉人伐之非禮乘閒以利耳經書實事以見其罪)
五月公至自伐齊
葬齊悼公(悼公弑簡公壬立)
衛公孟彄自齊歸于衛(彄蒯聵之黨輙方拒父何敢歸也必齊納之也)
薛伯夷卒(惠公卒)秋葬薛惠公
冬楚公子結帥師伐陳吳救陳(左氏傳冬楚公子期伐陳陳即吳故吳延)
(州來季子救陳謂子期曰二君不務德而力争諸侯民何罪焉我請退以為子名務德而安民乃還吳季札壽)
(夢少子也壽夢以襄十二年卒至今七十七歲壽夢卒季已能讓國年當十五六至今盖九十餘矣劉氏曰推)
(驗季子年僅百歲彼其清高不汚寧貪將亂國之兵者邪似異時事傳附著為說耳春秋凡書救未有不善之)
(也吳救陳何獨以號舉而不進之也以吳純用貪亂之道也楚伐陳列國坐視而不敢救楚伐而吳救之故變)
(而書號而傷中國之衰故書救亦止於此也)
十有一年(丁巳)春齊國書帥師伐我(齊國書伐我為前年公會吳伐齊師于鄎)
(故冉求為季氏宰勉季孫主乎戰以禦齊師及齊師戰于郊冉求之師能用矛入於齊軍獲甲首八十齊人不)
(能師遁師胡氏曰春秋之記斯師特曰伐我者欲省致之由而躬自厚也垂訓之義大矣)
夏陳袁(左氏榖梁作轅)頗(破可及又平聲)出奔鄭(左氏傳初轅頗為司徒賦封田封内之田)
(悉賦稅之以嫁公女有餘以為已大器鑄鐘鼎之屬國人逐之故出許氏曰春秋書袁頗之奔所以為人臣)
(附上以刻下托公以營私者之戒也)
五月公會吳伐齊甲戌齊國書帥師及吳戰于艾陵
齊師敗績獲齊國書(案傳為郊戰故公會吳子伐齊五月克博壬申至于嬴甲戌戰于艾)
(陵展如吳大夫敗高子國子敗胥門巢吳大夫王卒助之大敗齊師獲國書公孫夏閭邱明陳書東郭書革車)
(八百乘甲首三千以獻于公下公再會吳伐齊戰于艾陵不言公者公與上伐不與戰也公何為不與戰齊)
(主與吳戰不為魯也獲齊國書戰而言及之者主之者也猶曰國書為志乎此戰也云爾)
秋七月辛酉滕子虞母卒冬十有一月葬滕隱公衛
世叔齊出奔宋(左氏傳衛太叔疾即世叔齊出奔宋初疾娶于宋子朝其娣嬖子朝出孔文子)
(使疾出其妻而妻之疾使侍人誘其初妻之娣寘于犂而為之一宫如二妻文子怒欲攻之仲尼止之遂奪其)
(妻或滛于外州外州人奪之軒以獻恥是二者故出疾在宋處巢死焉)
十有二年(戊午)春用田賦(左氏傳十一年季孫欲以田賦邱賦之法因其田財通出馬一)
(疋牛三頭今欲别其田及家財各為一賦故言田賦使冉有訪諸仲尼仲尼曰丘不識也三發卒曰子為國老)
(待子而行若之何子之不言也仲尼不對而私於冉有曰君子之行也度於禮施取其厚事舉其中歛從其薄)
(如是則以邱亦足矣邱十六井出戎馬一疋牛三頭此賦歛之常法若不度於禮而貪胃無厭則雖以田賦將)
(又不足且子季孫若欲行而法則周公之典在若欲苟而行又何訪焉弗聽十二年春用田賦許氏曰先王)
(之法九夫為井四井為邑井邑未有賦也四邑為邱邱十六井乃有牛馬之賦今以邱為不足也於是更用田)
(賦藉井而取之不待及邱此非禮也古者盖田有稅邱有賦稅以足食賦以足兵何氏注田謂一井之田賦者)
(歛取其財物也言用田賦者若今漢家歛民錢以田為率矣不言井者城郭里巷亦有井嫌悉賦之禮稅民田)
(不過什一軍賦十井不過一乘哀公外慕強吳空盡國儲故復用田賦過什一書曰用田賦用者不宜用者)
(也宣公初稅畝而既益其稅矣成公作邱甲而又增其賦矣於此又欲變而别以田為賦則歛愈重而民愈困)
(矣)
夏五月甲辰孟子卒(昭公夫人吳女也其曰孟子諱取同姓也吳與魯同姓在禮娶妻不)
(取同姓買妾不知其姓則卜之所以厚别也昭公之取孟子徒欲一時結好強吳以去三家悖禮甚矣春秋隱)
(之來不書至卒不書薨葬不夫人不諡不小君皆諱同姓也何則書至必曰夫人某氏至自某孟子則不可言)
(姬氏至自吳也書薨必曰夫人某氏薨孟子則不可曰夫人姬氏薨也書葬必曰葬我小君某氏孟子則不可)
(曰小君姬氏也言婦人之字必配之姓孟子不可諡曰昭姬此所以但書曰孟子耳然雖為君隱其實亦不可)
(揜矣)
公會吳子于槖(章夜反一音託)臯(槖臯在淮南逡遒縣東南今廬州慎縣左氏傳公會吳)
(于槖臯吳子使大宰嚭請尋盟尋鄫盟公不欲使子貢對曰盟所以周信也故心以制之玉帛以奉之言以結)
(之明神以要之寡君以為苟有盟焉弗可改也已若猶可改日盟何益今吾子曰必尋盟尋而温之也若可尋)
(也亦可寒也乃不尋盟公往年會鄫今又會槖臯經據事而書譏復與夷會也)
秋公會衛侯宋皇瑗于鄖(鄖在海陵今泰州城下侯左氏傳吳徵會于衛秋衛會)
(吳于鄖公及衛侯宋皇瑗盟而卒辭吳盟吳以衛先時殺吳行人欲執之以子貢言乃舍衛侯趙氏曰案上文)
(公自會吳于槖臯不言宋衛同會若實同會即當書之又若四國同會如何三國盟而獨辭吳乎吳力猶能囚)
(衛侯三國敢拒之乎故知此傳謬甚矣經文衛不與吳會即子木子貢之言並無所施矣)
宋向巢帥師伐鄭(左氏傳宋鄭之閒有隙地焉曰彌作頃邱玉暢嵒戈錫凡六邑子産與宋)
(人為成曰勿有是約二國俱棄之定十五年宋公子地奔鄭鄭人為之伐宋欲取地以處之及宋平元之族自)
(蕭奔鄭鄭人為之城嵒戈錫九月宋向巢伐鄭取錫殺元公之孫遂圍嵒十二月鄭罕達救嵒圍宋師)
冬十有二月螽(冬温而螽生書以紀異也)
十有三年(己未)春鄭罕達帥師取宋師于嵒(宋向巢帥師伐鄭圍嵒鄭)
(罕達救嵒帥師圍之腹背受敵無所逃焉惟我所得而已故曰取宋師報雍邱之役也二國取師以相償報其)
(惡如此)
夏許男成卒
公會晉侯及吳子于黃池(陳留封邱縣有黃亭近濟水地譜東京開封縣有黃池)
(左氏傳夏公會單平公周卿士不書尊之也不與會晉定公吳夫差于黃池黃池之會吳晉争長左氏以為)
(先晉非也國語以為先吳外傳又謂吳以甲三萬脅晉而先之是也盖是時晉霸已衰不主諸侯者二十四年)
(宋之會襄二十七年楚已先晉矣陵遲至此夫差擅強氣吞區宇中國愈不能抗故此會宜乎吳主之也書公)
(會晉侯及吳子者言及者吳主會而晉侯及之也諸夏衰而同于吳也然不曰會吳子者吳終不可主乎中國)
(也此上屢書吳但舉號此進之子何耶晉諷吳僭王宜曰吳公吳從之以其知過故進之以爵亦所以見中國)
(之衰書晉在上而及吳子所以抑吳人之横也抑狂僭存中夏聖人之意微矣公羊謂及吳子何會兩伯之辭)
(也不與吳人之主中國則曷為以會兩伯之辭言之重吳也曷為重吳吳在是則天下諸侯莫敢不至也想斯)
(時大小諸侯畢至惟宋不至故吳會後伐之然止書魯晉會者聖筆削之也削之者不與吳人之主中夏也自)
(此世愈降而愈下其亂極矣宜乎明年聖筆絶於獲麟也其時吳方強恣先會諸侯不知越已乘虚而入吳矣)
(吳子歸及越平終子胥三年吳始弱矣之語)
楚公子申帥師伐陳(陳即吳故楚屢伐之今以越入吳吳亂不救故又伐之)
於越入吳(左氏傳六月丙子越子伐吳為二隧道也疇無餘謳陽越二大夫自南方先及郊吳太子)
(友王子地王孫彌庸夀於姚自泓上觀之彌庸見姑蔑之旗姑蔑越地曰吾父之旗也彌庸父為越所獲故姑)
(蔑人得其旌旗不可以見讎而弗殺也太子曰戰而不克將亡國請待之彌庸不可屬徒五千王子地助之乙)
(酉戰彌庸獲疇無餘地獲謳陽越子至王子地守丙戌復戰大敗吳師獲太子友王孫彌庸夀於姚丁亥入吳)
(吳人告敗于王王惡其聞也惡諸侯聞之自剄七人於幕下以絶○吳子方會諸侯于中州越乘其無備而入)
(胡氏曰吳自柏舉以來憑陵中國黃池之會遂主夏盟可謂強矣而春秋繼書於越入吳所謂因事屬辭垂戒)
(後世見深切著明之義也)
秋公至自會晉魏曼多帥師侵衛(許氏曰晉以范中行難伐衛伐鮮虞)
(閒齊之難而一侵之又再侵衛而諸侯卒莫之宗者惟其國無政也師雖數出能侵而已益玩而頓矣此王霸)
(道盡之時也)
葬許元公九月螽
冬十有一月有星孛于東方(孛彗星也光芒四出曰孛不言所次見于旦也旦則)
(衆星皆沒而孛乃見故不言所在之次除舊布新之妖其兆於東方乎)
盜殺陳夏區(音謳)夫
十有二月螽(吕氏曰此年九月螽十二月又螽又比年十二月螽隂陽錯亂之甚當世君臣亦可)
(以自省許氏曰自用田賦而比年三書螽貪殘無已之應也春秋書魯人事至用田賦書魯天災至於二年三)
(螽則見其民力已窮天命已去君子之心於魯已矣故春秋以大歛之顛終也)
十有四年(庚申)春西狩獲麟(杜氏注大野在魯西故言西狩左氏傳西狩于大野大野)
(在高平鉅野縣東北大澤是也叔孫氏之車子鉏商獲麟車子微者鉏商名以為不祥以賜虞人時所未嘗見)
(故怪之虞人掌山澤之官仲尼觀之曰麟也然後取之言魯史所以得書獲麟詩釋文麟麕身牛尾馬足一)
(角角端有肉毛蟲之長不踐生草不履生蟲音中律吕行中規矩王者至仁則出杜氏曰子曰鳳鳥不至河)
(不出圖吾已矣夫盖傷時王之政也麟鳳五靈王者之嘉瑞也今麟出非其時虚其應而失其歸此聖人所以)
(為感也絶筆於獲麟之一句者所感而起固所以終也麟仁獸也出非其時不幸以狩獲而罹害夫子烏得)
(不感歎而傷之乎故春秋于是終焉嗚呼春秋之季亂至極矣禮義泯絶綱紀紊亂中國益微強暴益横淪而)
(至戰國矣孛見而麟獲文中子所謂仲尼申天道以戒周歟除舊布新之妖其兆於東乎王者之嘉瑞其獲於)
(西乎於是乎絶筆)
讀春秋編卷十二
