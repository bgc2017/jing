讀春秋編春秋類
提要
(臣)等謹按讀春秋編十二卷宋陳深撰深字子微平
江人嘗題所居曰清全齋因以為號朱彜尊經義
考載盧態蘇州志稱深生于宋宋亡篤志古學閉
門著書天歷間奎章閣臣以能書薦潛匿不
出考鄭元祐僑吳集有深次子植墓誌據其
所稱植以至正二十二年卒年七十則植生
于至元三十年癸巳又自稱長於植一年少
于深三十餘年則深之生當在開慶景定間
宋亡之時僅及弱冠故至天歷間尚存也所
著有讀易編讀詩編今並未見惟此書僅存
其說大抵以胡氏為宗而兼採左氏蓋左氏
身為魯史言必有據非公羊榖梁傳聞疑似
者比自宋人喜以空言說春秋遂併其事實
而疑之幾于束諸高閣深所推闡雖别無新
異之見而獨能考據事實不為虚憍恃氣廢
傳求經之高論可謂篤實君子未可以平近
忽之矣乾隆四十二年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
