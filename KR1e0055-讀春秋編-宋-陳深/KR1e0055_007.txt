讀春秋編卷七宋陳深撰
宣公(名倭一名接又作委文公庶子母敬嬴公子遂弑大子惡而立之周匡王四年即位)
(謚法善問周達曰宣)
元年(癸丑)春王正月(高郵孫氏曰天下無王自平王而下也至於桓公王道之不行未久也春秋書)
(王凡四終始反覆欲見其討而竟不能於是不書王以為法於萬世至宣公則王道之不行百餘年矣亂臣賊)
(子接迹而起而王者竟不誅之非天下之無王何至是也唯其無王是以書王耳桓之時王道猶可望可以待)
(王之誅宣之時則竟無王也扵是書王以討之也)
公即位(宣為弑君者所立雖與桓謀弑之惡不同然其母私事公子遂以其子屬之其意實圖奪嫡也)
(宣公寧不與聞乎是以榖梁謂繼故而言即位與聞乎故也書即位其與僖文之立一美一惡不嫌扵同也)
公子遂如齊逆女(杜氏注不譏喪娶者不待貶而惡眀也敬嬴私事襄仲以子托之文公)
(卒仲弑大子惡及其母弟皆齊出也仲懼齊見討故宣公即位之初汲汲求昏于齊為自安計不顧衰絰之中)
(而行吉禮魯可辠齊亦可辠也其必去年襄仲如齊告立接之始謀也觀其所為純是利欲略不以禮義自持)
(何耶)
三月遂以夫人婦姜至自齊(公羊傳遂不稱公子一事而再見者卒名也連上文)
(故止稱遂亦省文法也而不稱姜氏責齊不當犯禮成昏也方至自齊未告廟遽稱婦變其書法者辠敬嬴)
(也敬嬴事權臣謀立其子殺大子逐主君擅為國母顯然以姑自處故特書婦姜以著妾母之僣也)
夏季孫行父如齊(左氏傳季文子如齊納賂以請會宣公簒立未列於會故以賂請之吕氏)
(曰君母不正孽子簒立而國之大臣恃大國以免施施肆肆無所忌憚行父名大夫而猶若是先王之澤盡矣)
晉放其大夫胥甲于衛(胥甲晉下軍佐也文十二年戰河曲不肯薄秦于險與趙穿沮)
(臾駢之謀放猶羈置母去其所唯罪輕扵專殺耳書之亦譏其僣也蘇氏曰胥甲趙穿當軍門呼其罪一也放)
(胥甲而舍趙穿穿盾之族子也故稱國以放言政之不一也)
公會齊侯于平州(杜氏注平州齊地在泰山牟縣西後漢志琅琊國陽都故地有牟臺注平)
(州在縣西今屬沂州沂水縣既左氏傳會平州以定公位春秋以来簒立者諸侯與之會則不復致討故)
(季文子汲汲納賂請會以定位盖弑&KR0647;之罪無赦豈可以及會而得免是何季世有此謬舉皆諸侯好賂以容)
(姦也世既無王誅又無伯討故亂臣賊子復何所畏而不逞哉魯宣欲定位宜書及而曰會者齊貪其賂其志)
(同也)
公子遂如齊(左氏傳東門襄仲如齊拜成謝得會也襄仲雖云如齊拜成其實往言將納所許立)
(君之賂于以成其弑立之謀也賂即下所謂濟西田是也)
六月齊人取濟西田(左氏傳為立公故以賂齊也程氏傳宣公以不義得國賂齊以求助)
(齊受之以助不義故書取不能保有其土地故不云我非彼強取故不諱不能有而失者皆諱濟西魯之故)
(地僖三十一年復取之扵曹者葬去春文公卒甫葬畢公子遂叔孫得臣如齊雖云拜其實謀立宣也求昏)
(納賂許賂盡在此行以此㗖齊齊必從之冬十月遂弑惡立宣夫人姜氏歸齊今年春宣即位未幾遂即如齊)
(逆女遂以夫人至自齊夏季孫行父又如齊納賂請會既會而公子遂復如齊拜成又將歸濟田諦觀聖筆所)
(書之詳不待傳不待貶而公子遂公孫得臣季孫行父宣公之惡自見魯以辠畏齊而㗖以利齊乘魯之釁以)
(貪其利俱以利而成亂安知義果何物乎故其勢不至于戰國之亂強秦之暴不止也不書魯與而書齊取取)
(者非其有而取之也)
秋邾子来朝(宣公弑立諸侯當討之而邾子来朝無貶者既扵朝桓貶矣公羊曰其餘從同同)
楚子鄭人侵陳遂侵宋(左氏傳宋人之弑昭公也晉荀林父以諸侯之師伐宋宋及晉)
(平宋文公受盟于晉又會諸侯于扈將為魯討齊皆取賂而還鄭穆公曰晉不足與也遂受盟于楚陳共公之)
(卒楚人不禮焉陳靈公受盟于晉秋楚子侵陳遂侵宋鄭以晉不討宋之辠固不足與然鄭從楚而為中國)
(患何義乎故書人以辠之也楚書爵著其強盛也文二年楚雖伐鄭鄭未服楚故新城之盟伐宋之舉鄭為晉)
(役至今年始叛楚鄭合矣)
晉趙盾帥師救陳(左氏傳晉趙盾帥師救陳宋或曰經無宋字盖刪胡氏曰非閔文宋弑&KR0647;)
(不當救故聖筆削之也晉能救陳故特褒而書救)
宋公陳侯衞侯曹伯會晉師于棐林伐鄭(左氏傳會于棐林以伐鄭)
(也地而後伐止此與桓十五年會于袲同晉趙盾以大夫而用諸侯之師扵是始其曰會晉師則不以大夫用)
(諸侯之辭也扵此見聖人書法之妙而當扵理也杜氏注棐林鄭地滎陽宛陵縣東南有林鄉)
冬晉趙穿帥師侵崇(崇秦之與國案地譜商有崇國在京兆鄠縣甘亭左氏傳晉欲求)
(成扵秦趙穿曰我侵崇秦急崇必救之吾以求成焉冬趙穿侵崇秦弗與成秦知其計故弗與成晉欲求成于)
(秦而不以義乃侵其與國挟詐謀行之宜秦之弗與晉秦自河曲之役已息兵七年今晉無故動其兵端召眀)
(年秦師来伐)
晉人宋人伐鄭(鄭嘗從楚伐宋宋欲報怨晉亦欲報北林之役故同伐鄭宋自負弑逆何以伐)
(人初鄭以晉討宋之簒受賂而還故不從晉而從楚今晉復與弑逆者同伐鄭何以服其心哉晉侯侈而趙盾)
(專惟嗜利而不顧義宜其不競扵楚也)
二年(甲寅)春王二月壬子宋華元帥師及鄭公子歸生帥
師戰于大棘宋師敗績獲宋華元(左氏傳公子歸生受命于楚伐宋宋華元)
(樂吕御戰于大棘宋師敗績囚華元宋人以兵車百乘文馬百駟贖華元半入華元逃歸劉氏傳戰而言及主)
(之者也猶曰宋華元為志乎此戰也云爾杜氏注大棘在陳留襄邑縣南經書及盖宋主乎戰宋以弑&KR0647;而)
(妄興師師出不以直可辠也鄭從楚而病中國尤可辠也書師書戰衆相敵及師敗而帥擒豈惟可恥無故毒)
(民亡衆宋鄭之辠可勝誅哉直書其實事而惡自見也)
秦師伐晉(左氏傳秦師伐晉以報崇也遂圍焦晉趙盾救焦趙穿好勇而狂者也無故侵崇以召)
(秦兵盾不之辠私厚之也桃園之舉盖可見矣)
夏晉人宋人衛人陳人侵鄭(左氏傳晉趙盾遂自隂地晉河南山北自上洛以東)
(至陸渾及諸侯之師侵鄭以報大棘之役楚鬭椒救鄭曰能欲諸侯言能欲諸侯從楚而惡其難乎而惡救鄭)
(禦晉之難遂次于鄭以待晉師趙盾曰彼宗競于楚殆將斃矣姑益其疾乃去之盾示弱增益其疾以速其斃)
(曲鄭歸生受命于楚以伐宋楚有辭矣趙盾去之以理也晉因取宋賂不能服鄭故不競扵楚春秋併晉與)
(諸侯悉人之且書侵而不言伐也)
秋九月乙丑晉趙盾弑其君夷臯(晉靈不君趙盾驟諫公欲殺之數矣盾之)
(去當急盾出而穿攻靈公于桃園故趙穿弑靈公董狐乃曰趙盾弑其君此謀雖未必出盾然盾平日親厚穿)
(穿令盾出矣故為盾弑公此雖非盾使之其實為盾何以見盾親厚穿盾反而不討弑君之賊乃使之&KR0647;新君)
(黑臀于周盾之情無遁矣春秋推見至隱而歸弑于盾真至公之筆也)
冬十月乙亥天王崩(匡王也文十五年即位凡六年崩定王立)
三年(乙卯)春王正月郊牛之口傷改卜牛牛死乃不郊猶
三望(魯不顧天王新喪未葬欲行郊祀之禮郊牛之口傷改卜牛而牛又死遂不郊此天之變異示人也)
(魯之僣郊已非禮此又有忘哀從吉之辠昔周公郊祀后稷以配天為成王制禮非魯所可得行况天王崩乃)
(臣子斬衰奔赴之時尤不當舉行大禮郊牛傷且死天變顯然而魯猶三望望祭天子之事尤非諸侯所當行)
(既不郊而猶用三望之僣禮春秋書之譏其得已而不已也三望公羊謂泰山河海詳見僖三十一年)
葬匡王(胡氏傳四月而葬王室不君其禮略也微者往會魯侯不臣其情慢也)
楚子伐陸渾之戎(陸公羊作賁年陸渾子本允姓居瓜州僖公二十晉惠公與秦遷之于)
(伊川在唐為河南陸渾縣今河南府伊陽縣北二十里有陸渾縣故城左氏傳楚子伐陸渾之戎遂至于雒)
(觀兵于周疆定王使王孫滿勞楚子楚子問鼎之大小輕重焉對曰在德不在鼎胡氏曰凡外相攻不志此其)
(志何也為陸渾在王都之側楚人伐之又觀兵周疆而問鼎故特書于策以謹猾夏之階也)
夏楚人侵鄭(左氏傳春晉侯伐鄭及郔鄭地鄭及晉平士會入盟夏楚人侵鄭鄭即晉故也胡氏)
(曰不書晉之伐鄭之平者仲尼削之也鄭以晉受宋賂為不足與似矣而楚豈可從乎今晉成新立背僣竊歸)
(中夏則反之正也春秋大改過遷善故獨著楚人侵掠之罪爾鄭見侵扵楚則及晉平可知矣)
秋赤狄侵齊(赤狄狄之别種孔氏疏曰赤狄白狄俗尚赤衣白衣地譜洺州春秋赤狄之地襄陵)
(許氏曰楚狄迭擾南北此列國棟橈之時也)
宋師圍曹(左氏傳宋文公即位三年殺母弟須及昭公子武氏之謀也武氏謀奉母弟須及昭公弟)
(以作亂使戴桓之族攻武氏于司馬子伯之館盡逐武穆之族事在文十年武穆之族以曹師伐宋秋宋師圍)
(曹報武氏之亂也族經不書二族以曹師伐宋但書宋師圍曹即知為二見伐故也亦貶宋不能自治徒恃)
(衆強以報復也)
冬十月鄭伯蘭卒(穆公卒靈公夷立)葬鄭穆公
四年(丙辰)春王正月公及齊侯平莒及郯(音談)莒人不肻公
伐莒取向(魯欲平莒郯之怨挟齊同往書及見魯之志以二大國不能平區區二小邦意魯必有私)
(故不能平扵是魯侯怒乃自往伐莒取向何不思之甚魯能為郯伐莒安知無為莒伐郯者乎是魯與齊一出)
(不能治亂反致亂也其書取尤辠魯也)
秦伯稻卒(秦共公卒子桓公立)
夏六月乙酉鄭公子歸生弑其君夷(左氏傳楚人獻黿扵鄭靈公公子宋)
(與子家將見宋字子公歸生字子家子公之食指動以示子家曰它日我如此必嘗異味及入宰夫將解黿相)
(視而笑公問之子家以告及食大夫黿召子公而弗與也子公怒染指扵鼎嘗之而出公怒欲殺子公子公與)
(子家謀先子家曰畜老猶憚殺之而况君乎反譛子家子家懼而從之夏弑靈公公子歸生位上卿不能遏)
(服邪惡脅扵姦謀撓而從之既操兵柄初聞其謀先事誅之如反手耳何乃為其所制聽其所為故春秋舍宋)
(而辠歸生以為首惡示國討之法也)
赤狄侵齊(去秋赤狄侵齊今復再侵以中國無盟主故得以肆其侵暴經屢書以見赤狄強而天下)
(弱矣)
秋公如齊公至自齊(胡氏傳君行告至常事不書宣公比年如齊而皆至者危之高固之)
(事亦殆矣)
冬楚子伐鄭(石氏曰鄭去楚即晉自三年之夏至十年之冬楚凡五伐鄭至辰陵之盟既從楚又)
(徼事于晉故十二年復致楚圍此晉不務德以力爭諸侯又不能服強楚以存中國之致也然楚兵伐鄭二稱)
(人四稱子稱子者四非與之也悼其強而已稱人者二非加貶也誅其甚而已悼其強以表中國之微誅其甚)
(以惡荆楚之横爵之人之其意一也十二年楚圍鄭入之遂敗晉于邲而後鄭服楚晉之不振有自来矣)
五年(丁巳)春公如齊(左氏傳公如齊高固使齊侯止公請叔姬焉留公強成昏)
夏公至自齊(左氏傳書過也累公既見止連昏于鄰國之臣厭尊毁列其先君而扵廟行飲至)
(之禮故書至以示過)
秋九月齊高固来逆子叔姬(左氏無子字當從公榖有子字在叔姬上左氏傳)
(齊高固来逆女自為也故書曰&KR0647;叔姬自&KR0647;也穀梁傳諸侯之嫁女扵大夫主大夫以與之来者接内也胡氏)
(傳稱子者别扵先公之女其曰来者以公自為之主也嫁女扵大夫而不使大夫主之則厭尊毁列卑朝廷慢)
(宗廟矣夫以鄭國褊小楚公子圍之貴驕強大来娶于鄭子産辭而卻之使館于外而宣公以國君逼于高固)
(請昏其女強委禽焉而不能止惟不知以禮為守身之榦是以得此辱也春秋詳書辠宣公也子叔姬即齊)
(孝公之夫人昭公之母公子商人弑昭公叔姬歸魯昔為齊侯之夫人魯不應嫁齊臣高固固亦不應娶也時)
(齊止公為高固請昏魯侯以此義卻之稍有知者亦知其決不可為何二國之君有如是之昏繆也其失禮甚)
(矣春秋㛰姻常事不書書此者以為非常為後世戒也)
叔孫得臣卒(不書日史闕文也)
冬齊高固及子叔姬来(左氏傳冬来反馬也禮送女留其送馬謙不敢自安三月廟見)
(遣使反馬高固遂與叔姬俱寧故書以示譏也叔姬昔為國君之夫人既歸其臣又與之偕来齊魯寧無媿乎)
(書此交辠之也)
楚人伐鄭(左氏傳楚子伐鄭陳及楚平晉荀林父救鄭伐陳)
六年(戊午)春晉趙盾衞孫免侵陳(左氏傳陳即楚故也父傳稱陳及楚平荀林)
(伐陳經皆不書此書趙盾以陳從楚與衛孫免伐之信如是盾乃修盟主之職宜有辭以伐陳而經書侵何耶)
(見晉以兵加之非其道也)
夏四月秋八月螽(書螽凡十一八月螽凡三僖十五年木年襄七年)冬
十月
七年(己未)春衞侯使孫良夫来盟(左氏傳春衛孫桓子来盟始通且謀會晉也穀)
(梁傳来盟者前定也盟魯宣專事齊未通于晉衛欲為晉致魯故前約而来魯信衛而往與晉會卒為晉所)
(辱盟之不可恃也如此)
夏公會齊侯伐莱公至自伐莱(杜氏注莱國今東莱黃縣書會者外為主伐)
(莱齊志也書至自伐危之也莱齊魯之鄰小國也大國不能恤齊恃強而伐之可辠也魯因而助虐其辠均耳)
大旱(去秋螽今秋復大旱歲凶可知矣是後不聞魯救荒以賑貸於民國之所存者幸也)
冬公會晉侯宋公衞侯鄭伯曹伯于黑壤(黑壤晉地一名黃父左)
(氏傳盟于黑壤王叔桓公臨之以謀不睦鄭及晉平宋公子之謀也故相鄭伯以會晉侯之立也公不朝焉又)
(不使大夫聘晉人止公于會盟于黃父即黑壤公不與盟以賂免故黑壤之盟不書諱之也慢盟主以取執止)
(之辱故辭之張氏曰凡盟會而不得見不與盟直書之者曲不在公也若夫見執且不與盟而悉諱之也則其)
(曲在公矣宣公私眤扵齊而不事盟主故盟見執而不得與辠以賂而苟免扵是諱之則宣公之辠可知矣)
八年(庚申)春公至自會(見執於晉踰年乃至)
夏六月公子遂如齊至黃乃復(黃齊竟上地公羊傳至黃乃復何有疾也何言)
(乎有疾乃復譏何譏耳大夫以君命出聞喪徐行而不反聞喪者聞父母之喪徐行者不忍疾行又為君當使)
(人追代之以喪喻疾者喪尚不常反况扵疾乎杜氏曰盖有疾而還大夫受命而出雖死以尸將事遂以疾還)
(非禮也)
辛巳有事於大廟仲遂卒于垂(杜氏注垂齊地非魯竟故書地有事時祭也)
(公子遂使齊有疾而還至垂而卒方有事大廟而聞之以遂之弑惡及視有大罪不當書卒今書之者以事之)
(變卒之也書仲其字也盖宣公德之與公子友之於僖公同有援立之恩故亦用公子友例生而賜氏俾世其)
(卿在魯則季友仲遂是也古者家大夫卒而賜氏此盖宣公德遂越禮而生賜氏俾世大夫故經扵其卒書族)
(以志變法為後世戒故劉氏曰自是世仲氏也)
壬午猶繹萬入去(起吕切)籥(繹者又祭祭之眀日仍陳昨日之禮所以賓尸也禮大夫)
(卒當祭則不告終事而聞則不繹不告者盡肅敬之誠扵宗廟不繹者全始終之恩扵臣子今仲遂卒書猶繹)
(可已而不已也萬二舞名也舞有文舞籥舞也武舞干舞也籥管也吹籥執翟羽以舞也去籥者以有聲不用)
(也既知其不可而仍用干舞不能制之以禮徒去籥以掩人之外聞也詳觀一字之間足以見聖筆書法之嚴)
(垂訓之意遠矣)
戊子夫人嬴氏薨(嬴氏文公妾宣公母也稱夫人自成風亂嫡妾敬嬴視效援例以自立)
(故無貶從同同也襄仲卒方八日而敬嬴亦卒二人皆姦通合謀殺惡及視慘虐不道若此亦安能久乎甫及)
(七年相繼而亡天道之報不遠也時無王又乏盟主得以逃罪而獲令終幸矣)
晉師白狄伐秦(左氏傳白狄及晉平夏會晉伐秦已晉伐崇以啟釁端自是秦晉報復不晉)
(主夏盟宜合諸侯遏寇亂安中夏不能責己補過反結戎狄以伐秦何諸侯無可與者適足以示中國之弱而)
(謂狄可恃乎况無故毒民殘衆辠莫大焉經直書實事以示貶也)
楚人滅舒蓼(穀梁作鄝楚左氏傳楚為衆舒叛故伐還舒蓼滅之子疆之及滑汭盟吳越而)
(見同黨相攻滅不書今書者也楚自是愈強聖人先憂之)
秋七月甲子日有食之既(杜氏注月三十日食年經書日食之既凡三連夷狄)
(陵中夏臣弑君禍患增出宜乎天變之徵見乎上矣)
冬十月己丑葬我小君敬嬴雨不克葬庚寅日中而克
葬(杜氏注敬謚嬴姓也今成風薨以夫人葬以小君春秋四貶之以正其事敬嬴薨葬援成風例而無貶)
(從同同也示魯之君臣不足責乃深責之也葬必卜日既定其日豈可因雨而止今雨不克葬喪制無備可知)
(也使眀日雨復不止久暴露扵外可乎書之以見其襄事滅裂君臣皆可辠也雨不克葬亦以敬嬴之惡而著)
(咎證焉)
城平陽(杜氏注泰山平陽縣今襲慶府鄒縣有南平陽城襄陵許氏曰國有大喪始葬而又動衆城邑)
(非特不愛民力以公為忘親愛矣不時孰甚焉)
楚師伐陳(左氏傳陳及晉平楚師伐陳取平而還)
九年(辛酉)春王正月公如齊公至自齊(秦山孫氏曰公有母喪而遠朝齊無)
(哀甚矣)
夏仲孫蔑如京師(左氏傳王使来徵聘夏孟獻子聘于周王以為有禮厚賄之宣公扵歲)
(首即朝齊以王徵聘夏方使大夫如京師可見宣公之慢公屢如齊無不書至譏之也宣公在位九年扵齊凡)
(三朝扵周未嘗朝以徵聘今始遣大夫往不待貶而公之惡自見也魯凡朝聘諸侯謂之如耻屈扵諸侯故尊)
(魯而不書朝内魯之意也朝周亦謂之如罪其視天王猶諸侯也)
齊侯伐莱(襄陵許氏曰赤狄比侵齊不敢報莱不伐齊而齊亟伐之畏衆強而陵小弱可以觀惠公)
(矣)
秋取根牟(杜氏注根牟東夷國琅邪陽都縣東有牟鄉寰宇記今為密州安丘縣之城治)
八月滕子卒(左氏傳滕昭公卒)
九月晉侯宋公衞侯鄭伯曹伯會于扈晉荀林父帥師
伐陳(左氏傳會于扈討不睦也謀齊陳陳侯不會前年與楚威故晉荀林父以諸侯之師伐陳晉侯卒于)
(扈乃還)
辛酉晉侯黑臀卒于扈(杜氏注卒于竟外故書地陸氏纂例國君不卒於其國例書地)
(扈鄭地)
冬十月癸酉衛侯鄭卒(胡氏曰晉成公衛成公皆不書葬魯不會也衛成事晉甚謹而)
(宣公獨深向齊衛欲為晉致魯使孫良夫来盟以定之及魯宣會黑壤而晉止公是以扈之會魯獨不往二國)
(赴喪皆不往會以私怨廢禮忘親其辠著矣)
宋人圍滕(左氏傳因其喪也人滕有喪宋不哀恤而用兵圍之故貶而之以著其不仁也)
楚子伐鄭晉卻缺帥師救鄭(左傳六年楚人伐鄭取成而還此厲之役也既成鄭)
(伯逃歸故九年楚復伐鄭晉郤缺救鄭鄭伯敗楚師于柳棼國人皆喜唯子良憂曰是國之災也吾死無日矣)
(至十二年卒有楚子入鄭之禍攘楚以鄭不從故數伐之晉既主夏盟當合諸侯救鄭楚可也僅使一郤缺)
(帥師而往果能拒楚救鄭乎是以不克鄭與楚平眀年晉又合三國伐鄭取成而還冬楚再伐鄭十一年楚子)
(與陳鄭辰陵之盟而後楚陳鄭合楚居陳鄭之上初主中國之諸侯也經書楚子非與之紀其強盛與中國之)
(諸侯侔矣)
陳殺其大夫泄冶(泄字從公穀左氏作洩以唐諱改其傍也左氏傳陳靈公與孔寧儀行)
(父通扵夏姬皆衷其衵服以戲于朝泄冶諫曰公卿宣滛民無效焉且聞不令君其納之公曰吾能改矣公告)
(二子請殺之公弗禁遂殺泄冶襄陵許氏曰殺泄冶張陳亡之本也胡氏曰稱國以殺者君與用事大臣同殺)
(之也稱大夫則不失其官守而殺之者有專殺之辠矣冶無罪而書名者冶以諫殺身者也殺諫臣者必有亡)
(國喪身之禍從之故書名以徵舒弑君滅陳之端以垂後戒此義係扵名而書名者也冶之盡忠不避死以諫)
(可謂直矣然當靈公朝夕株林之遊君臣滛放豈疎遠者一言所能止之乎惜乎冶不能見幾潔身而去冶死)
(未幾而陳至於君弑國亡悲夫)
十年(壬戌)春公如齊公至自齊(公數如齊必書其至聖筆詳載不厭其繁辠宣公也)
齊人歸我濟西田(左氏傳公如齊齊侯以我服故歸濟西之田程氏曰魯修好故歸魯田田)
(魯有也齊非義取之故云歸我不足為善也齊公歲往朝齊或一歲再往自負簒&KR0647;故柔巽卑屈事尤謹故)
(齊惠悅其能順事已以所取濟西田歸之言我者魯之舊封也齊取已十年今始歸我也不言来歸者請而得)
(之也昔取之不以道今歸之不以正一出扵相與之私而已)
夏四月丙辰日有食之己巳齊侯元卒(惠公卒頃公立)
齊崔氏出奔衞(左氏傳夏齊惠公卒崔杼有寵扵惠公高國畏其偪也高國二家齊正卿公卒)
(而逐之奔衛榖梁傳氏者舉族而出之之辭也襄陵許氏曰崔杼出而能反反而能弑者以其宗族之強經以)
(氏舉於此辨之早也)
公如齊五月公至自齊(左氏傳公如齊奔喪胡氏傳天王之喪不奔而汲汲於奔齊喪)
(天王之葬使微者會而公孫歸父會齊侯之葬其不顧君臣上下尊卑之等所謂肆人欲滅天理而無忌憚者)
(也)
癸酉夏徵舒弑其君平國(左氏傳陳靈公與孔寧儀行父飲酒于夏氏公謂行父曰)
(徵舒似女對曰亦似君徵舒病之公出自其廐射而殺之二子奔楚胡氏傳禍莫大于拒諫而殺直臣泄冶不)
(憚盡言於其君以靈公君臣滛縱恐其及禍不忍坐視而言之靈公不能納又從而殺之春秋言泄冶見殺於)
(前而著夏徵舒弑君於後以見泄冶忠言之驗靈公見弑之由著滛放之禍為萬世之大戒也石氏曰君雖不)
(君臣不可以不臣此所以陳靈公雖無道而從大夫弑君之詞以書之)
六月宋師伐滕(左氏傳滕人恃晉不事宋六月宋伐滕胡氏傳前圍滕稱人刺伐喪也此稱師)
(譏用衆也鄰有弑逆不能討乃用大師以伐小邦故稱師以著其辠)
公孫歸父如齊葬齊惠公(歸父仲遂之子齊侯卒公親往奔赴及葬而使貴卿往會)
(匡王崩公不奔赴故葬則周不来告宣公於天子則慢甚於強國則特厚春秋比事而觀其罪著矣)
晉人宋人曹人伐鄭(左氏傳鄭及楚平諸侯之師伐鄭取成而還鄭數為楚伐不得已)
(從之晉為盟主不能帥諸侯攘楚而但伐鄭畏強凌弱也此時陳與鄭鄰陳弑逆獨不當討乎故春秋俱貶而)
(書人辠之也)
秋天王使王季子来聘(公羊傳季子者何王之母弟也不書名尊天子也左氏傳劉)
(康公来報聘即季子也其後食邑於劉宣公享國十年未嘗朝周事君之禮甚慢僅遣一介而重臣繼来書以)
(見王室之無政故襄陵許氏曰自是王靈頓亡王聘益輕春秋不復錄矣)
公孫歸父帥師伐邾取繹(杜氏注繹邾邑魯國鄒縣有繹山今在襲慶府鄒縣為邾)
(魯二國之境詩保有鳬繹邾文公卜遷于繹皆此非征伐自大夫出小國當恤伐為已甚又從而取其邑其)
(有而取之魯之君臣俱可辠也)
大水
季孫行父如齊冬公孫歸父如齊(左氏傳季文子初聘于齊冬子家如齊伐)
(邾故也臣宣公居位十年如齊凡五遣大夫聘齊者六魯之君不能為國以禮而數數妄媚悅齊歸父取繹)
(惴惴畏之討故又亟往意必以賄奉之也春秋書之以著其辠比事可見也)
齊侯使國佐来聘(左氏傳國武子来報聘前此齊未嘗来報聘今齊侯新立始一来也)
饑(杜氏曰有水災嘉穀不成)
楚子伐鄭(左氏傳楚子伐鄭晉士會救鄭逐楚師于潁北諸侯之師戍鄭傳稱晉救鄭經削之以)
(晉不能攘楚徒救亦無益也)
十有一年(癸亥)春王正月
夏楚子陳侯鄭伯盟于辰陵(辰陵陳地潁川長平縣東南有辰亭左氏傳楚子)
(伐鄭及櫟子良曰晉楚不務德而兵争與其来者可也晉楚無信我焉得有信乃盟楚夏楚盟于辰陵陳鄭服)
(也世鄭自此年從楚辰陵繼而叛楚楚繼入陳陳終景公不從晉眀年楚遂入鄭是時齊方伐苢晉復會狄)
(不能討株林之逆而楚莊討之故辰陵之盟春秋書楚于陳鄭之上而特與之以楚初主諸侯因以見中國無)
(人楚人反能行之自此以下比事觀之諸侯之辠著矣扵陳鄭書侯伯之爵而楚書子加其上亦所以媿之也)
公孫歸父會齊人伐莒(莒恃晉不事齊魯從齊故同伐之兵不討陳亂而附強凌弱春)
(秋書之以著齊魯之辠)
秋晉侯會狄于櫕(才端切)函(櫕函狄地晉侯往會之成左氏傳晉郤成子郤克求于)
(衆狄衆狄疾赤狄之役遂服于晉故會于櫕函國晉捨討陳而以遺楚使之舉大義為伯討以令于中晉失)
(盟主之道徒與狄會與楚争鄭及邲之敗鄭復即楚矣春秋書實事而辠自見也)
冬十月楚人殺陳夏徵舒(左氏傳楚子為陳夏氏亂故伐陳謂陳無動將討于少西)
(氏徵舒之祖遂入陳殺夏徵舒轘音患諸栗門陳城門楚子夷國君而能殺夏徵舒故與衛人殺州吁例書之)
(書人衆辭大惡衆所欲誅也聖人與楚之討傷中國之無人書楚人而中國諸侯之辠自見矣亂臣賊子人人)
(得討不應間於内外所以廣忠孝之路而拯救三綱扵大亂之日也)
丁亥楚子入陳納公孫寧儀行父于陳(上書楚子殺夏徵舒與其誅弑)
(逆義也稱人言衆志也此書楚子入陳獨稱楚子楚子之所欲也楚子既入陳而欲縣陳貪其利也向非申叔)
(時言之遂亡陳矣後雖復封之故仍書入入者不受而強之也公孫寧儀行父從君于昏宣滛于朝誅殺諫臣)
(致君見弑盖致亂之臣也靈公見弑遂奔楚託扵討賊復讐以脫其罪楚莊不能察其反覆既宥其罪而納之)
(陳又使陳人用之舉措謬矣盖二臣者初奔楚必首以重賂噉楚又以縣陳之利誘之楚子貪惏故悅而不加)
(之罪而強欲納之于陳故經始書討賊與之然後著其入陳且納亂臣之罪使楚莊功過顯然可謂當矣)
十有二年(甲子)春葬陳靈公(陳弑君之賊已討故可以書葬矣)
楚子圍鄭(左氏傳楚子圍鄭三月克之自皇門至扵逵路鄭伯肉袒牽羊以逆王曰其君能下人必)
(能信其民矣退三十里而許之平潘尫入盟子良出質鄭與楚辰陵之盟又徼事于晉故楚復圍鄭楚子)
(巳縣陳頼申叔時一言而封陳故經不書滅而書入楚子已入鄭鄭伯牽羊以逆楚子以其能下人退三十里)
(而許之平故經不書入而以圍書此聖人忠恕之道也胡氏謂不書楚入鄭以能討陳弑逆故從末減也)
夏六月乙夘晉荀林父帥師及楚子戰于邲晉師敗績
(楚圍鄭晉荀林父帥師救鄭鄭已服楚桓子林父欲還曰無及扵鄭而勦民焉用之楚歸而動動兵伐鄭不後)
(隨武子士會善之獨彘子先穀曰不可知莊子亦不許惟韓獻子謂桓子恐彘子以偏師䧟子為元帥而師不)
(用命失屬亡師為罪已重不如進也時楚師亦欲還晉趙括趙同從彘子以戰遂大敗林父為元帥不能止)
(諸帥之從楚師林父既知無及扵鄭矣諸帥又皆信然其策先縠若以中軍佐濟下令軍中無得妄動按軍法)
(而行辟夫豈不可既不能令乃畏失屬亡師而從韓獻子分惡之言知難而冒進是棄師也於誰責乎故經不)
(書晉救鄭而以林父書及之者言林父之志乎此戰也并著其敗師之辠焉)
秋七月冬十有二月戊寅楚子滅蕭(左氏傳楚子伐蕭宋華椒以蔡)
(人救蕭蕭人囚熊相宜僚及公子丙王曰勿殺吾退蕭人殺之王怒遂圍蕭眀日蕭潰楚入陳復入鄭敗晉師)
(乘其銳氣伐蕭以滅之故經特書滅以著其暴也)
晉人宋人衞人曹人同盟于清丘宋師伐陳衞人救
陳(清丘衛地地譜今濮州臨濮縣東南有清丘曰左氏傳晉原縠宋華椒衛孔達曹人同盟于清丘恤病)
(討貳扵是卿不書不實其言也宋伐陳衛救之不討貳也楚伐宋晉不救不恤病也故曰不實其言宋為盟故)
(伐陳衛人救之孔達曰先君有約音要言焉若大國討我則死之陳共公與衛成公有舊好故孔達肯背盟救)
(陳以死謝晉胡氏曰書同盟志同欲也程氏曰晉為楚敗諸侯懼而同盟也皆國卿而書人以其盟無益未)
(幾皆渝故貶之陳藉楚以討弑君之賊不容不從楚宋不能為陳討賊楚既平之乃動衆伐其即楚非義舉也)
(衛人救陳雖背盟經以救書見陳未有罪而遭宋伐為可恤也書救者責宋也書師以其妄用衆書衛人以其)
(渝盟也)
十有三年(乙丑)春齊師伐莒(左氏傳莒恃晉而不事齊故也)
夏楚子伐宋(左氏傳以其救蕭也以陳既從楚宋伐之故楚救陳報伐也)
秋螽冬晉殺其大夫先縠(左氏傳赤狄伐晉及清先縠召之也冬晉人討邲之)
(敗與清之師歸罪扵先縠而殺之盡滅其族以先縠剛愎違命敗晉師今又召狄戮之是也何稱國殺林父)
(新將中軍以先縠佐之使敵國謀臣知其從政者新未能行令故稱國以殺不去其官罪累上也越椒將攻)
(楚楚莊雖滅之尚思子文治楚而復克黃之所先縠先軫之孫而滅其族晉之德刑皆不足以敵楚矣)
十有四年(丙寅)春衞殺其大夫孔達(案左氏傳十二年陳貳扵楚宋以清丘之)
(盟故伐陳衛孔達曰先君有約音要言焉不可不救也衛成公與陳共公有舊也故孔達欲背盟救陳而以死)
(謝晉若大國討我則死之衛人救陳既而晉人来討使人弗去曰罪無所歸將加而師孔達曰苟利社稷請以)
(我說罪我之由我則為政而亢大國之討將以誰任我則死之扵是孔達縊而死衛人以殺告說于晉而免于)
(伐遂告于諸侯曰寡君有不令之臣達搆我敝邑于大國既伏其罪矣敢告衛人以為成勞復室其子使復其)
(位襲父位殺孔達固有罪矣而衛人用其言以干盟主故稱國以罪累上也衛用人謀國干犯盟主至于見)
(討誰之過歟故不去其官稱國以殺春秋端本清源故書法如此)
夏五月壬申曹伯夀卒(曹文公卒宣公立成十三年卒)
晉(景)侯伐鄭(左氏傳為邲故也皆晉不能庇鄭使鄭囚服於楚既困且辱為晉也再犯楚師楚)
(能赦之楚德厚矣難怪其與楚也晉伐楚救鄭既以後期邀戰于邲自取敗績不知悔過以同姓諸侯自相魚)
(肉欲中國強荆楚弱其可得耶下晉敗于邲不能自反復與楚争鄭勞人甚矣文公而諸侯親自將書其爵)
(此所以書晉侯伐鄭是也)
秋九月楚子圍宋(左氏傳楚子使申舟聘于齊曰無假道于宋亦使公子馮聘于晉曰無假)
(道于鄭申舟以孟諸之役惡宋文十年楚子田孟諸無畏抶宋公僕曰鄭昭宋聾晉使不害我則必死王曰殺)
(女我伐之見犀而行犀申舟子以子託王示必死及宋宋人止之華元曰過我而不假道鄙我也鄙我亡也以)
(我比其邊鄙是與亡國同殺其使者必伐我伐我亦亡也亡一也乃殺之楚子聞之投袂而起屨及於窒皇寝)
(門闕劒及于寝門之外車及於蒲胥之市九月楚子圍宋宋困於楚數矣自僖公之世會盂被執戰泓敗績)
(盟諸侯以解圍今復被圍楚之強甚矣然十二年宋伐陳經書救陳所以著宋之罪今書楚子而不去其爵亦)
(所以示宋殺其使以召兵故無貶辭春秋非以進楚亦著楚自此而益盛矣)
葬曹文公
冬公孫歸父會齊侯于穀(石氏曰文公以来大夫始專盟會至此以為常矣王氏曰)
(遂以不正立宣公宣公以不正而任其子歸父此年會齊侯眀年會楚子見公與之深也諸侯失政自宣公始)
(大夫專政自歸父始聖人詳書以疾之而公孫歸父以外臣僣恣而抗諸侯齊侯以國君下屈會外臣皆非)
(禮也經特書之所以著當時諸侯陪臣之辠不能以禮讓為國國非其國矣)
十有五年(丁卯)春公孫歸父會楚子于宋(案左氏傳十四年孟獻子言於)
(公曰臣聞小國之免於大國也聘而獻物於是有庭實旅百朝而獻功於是有容貌采章嘉淑而有加貨謀其)
(不免也誅而薦賄則無及也今楚在宋君其圖之公說十五年春公孫歸父會楚子于宋公孫歸父去年會)
(齊侯今年又會楚子其專甚矣會于宋以宋被楚圍將以平宋楚因以自謀而薦賄也魯以千乘之國不能自)
(植立而至為此謀又使其臣得以專恣不亦謬乎春秋連書之所以志魯之君弱臣強而反自屈於蠻荆也)
夏五月宋人及楚人平(宋被楚圍九月甚急及是而始平平謂平和之也宋華元以情)
(告急于楚子反感動子反子反亦以情告之扵是退三十里而盟二子平二國差可賢其稱人何也公羊以為)
(平者在下也謂二子專之非禀命扵君雖卿亦人之不與之也况華元竊入楚師而劫其將子反將而劫扵敵)
(出扵要盟故君子不貴故書平而不書盟也書宋人及楚人平宋及之也)
六月癸卯晉師滅赤狄潞氏以潞子嬰兒歸(案左氏傳潞子嬰兒)
(之夫人晉景公之姊酆舒為政而殺之又傷潞子之目於是晉侯伐潞滅之殺酆舒潞赤狄之别種也赤狄有)
(潞氏甲氏潞今潞州潞城縣潞娶晉侯之姊非真狄也以嬰兒歸晉以其所自出也晉侯因酆舒之罪使林)
(父帥師討之既執酆舒殺之以正其罪當立君改紀其政而返何乃利狄之土滅潞氏以其君歸不仁也經不)
(書林父而書晉師責晉而略狄也)
秦人伐晉(秦人伐晉凡三文三年此年襄十一年)
王札子殺召伯毛伯(左氏傳王孫蘇與召氏毛氏争政二人皆王卿士使王子捷即王札)
(子殺召戴公及毛伯衛卒立召襄襄戴公之子果如傳所云則王孫蘇首惡經何不書恐未必然也發微以)
(王札子王子札也文誤倒耳劉氏云王子札之子故稱王札子然皆不可考也召伯毛伯王之卿士王札子人)
(臣也而擅殺之周衰天子失政刑其亂甚矣春秋書之不待貶而罪著矣)
秋螽(自六年至今凡三遇秋螽其間水旱迭至宣公不修德之所致也災異數而國空匱横斂起而民愈)
(困矣)
仲孫蔑會齊高固于無婁(無婁杞邑公羊作牟婁恐無聲之訛也大夫相會始此)
(也始諸侯自相會後諸侯與大夫會至此大夫與大夫會皆非王事而動以非禮故其流不至於簒奪不止也)
初稅畝(初謂始行之也稅畝履畝而稅也井田之法一夫百畆十畆為公田什一而稅也今履其私田)
(復十稅一始什二而稅也故哀公曰二吾猶不足盖始扵此也其後成作丘甲哀用田賦春秋屢書之以譏重)
(斂也)
冬蝝生(蝝悅全切又尹絹切生蝗子也始生曰蝝既大曰螽秋方有螽冬又子盖螽遺子扵僻野又)
(將蕃育聖筆復書懼災也)
饑(經三書饑宣世兩書饑十年以大水今年以螽為國不務本無蓄積一遇凶災則民不聊生而又加以重)
(斂國非其國矣)
十有六年(戊辰)春王正月晉人滅赤狄甲氏及留吁(左氏傳士)
(會帥師滅赤狄甲氏及留吁鐸辰鐸辰不壽留吁之屬三月獻狄俘晉侯請于王戊申以黻冕命士會將中軍)
(且為大傅代林父將中軍杜氏注甲氏留吁赤狄别種晉士會命卿又為上將書以人貶之也晉既滅潞氏)
(今又并其餘黨盡滅之無遺亦甚矣其忍也故貶之也晉自邲之失而還志在扵伐狄遂并其地聖筆書之極)
(貶之也)
夏成周宣榭火(成周周之東都今洛陽也宣榭公羊曰宣宫之榭也何休曰周宣王之廟也至)
(今不毁者有中興之功室有東西廂曰廟無東西廂有室曰寝無室曰榭杜氏注講武屋胡氏曰案吕大臨考)
(古圖有&KR0783;敦者稱王格于宣榭呼内史策命&KR0783;是知宣榭宣王之廟也古者爵有德禄有功必於大廟示不敢)
(專也榭者射堂之制其堂無室以便射事宣王之廟謂之榭其廟制如榭也左氏曰人火之也凡火人火曰)
(火天火曰災併聖人因東周宣榭之火傷聖王之烈既不可得而見其遺迹亦從而火之所以傷而志之也)
秋郯伯姬来歸(左氏傳出也此年郯伯姬来歸成十五年杞叔姬来歸皆見出也嫁之時不書)
(歸以為媵也春秋内女出亦詳書之所以謹男女之際正人倫之本也)
大有年(桓弑逆宣奪嫡桓立十八年宣亦立十八年其閒水旱災變薦臻歲不絶書桓書有年志歲稔)
(也宣書大有年志歲大熟民大足食也皆紀異也盖謂連年凶災此年方得豐熟民幸足食宜喜而書之以紀)
(其異以見他時之不足可知此聖人言外之微旨也)
十有七年(己巳)春王正月庚子許男錫我卒(昭公卒靈公立襄二十六)
(年卒于楚)
丁未蔡侯申卒夏葬許昭公葬蔡文公
六月癸卯日有食之
己未公會晉侯衛侯曹伯邾子同盟于斷道(斷直管切又音短)
(杜氏注斷道晉地使左氏傳晉侯使郤克徵會于齊齊出頃音傾公帷婦人觀之郤子登婦人笑扵房獻子怒)
(而誓曰所不此報無能涉河郤子至請伐齊晉侯弗許請以其私屬家衆也又弗許齊侯使高固晏弱蔡朝南)
(郭偃及斂盂高固逃歸晉師還之齊頃侮晉使固可罪何卻子之怒而不能已亂反甚耶姑假同盟之禮約)
(諸侯共伐齊也)
秋公至自會冬十有一月公弟叔肸(許乙切)卒(宣公子赤之庶)
(兄而殺之以奪其位叔肸非之終身不食其禄其不去者以兄弟之親不可絶也書之曰公弟眀其得弟之道)
(以叔肸得弟之道則宣之為兄而不兄可知矣其稱字賢之也故取貴扵春秋公子為正大夫而書卒貴也不)
(為大夫而書卒賢也)
十有八年(庚午)春晉侯衞世子臧伐齊(左氏傳晉侯衛太子臧伐齊至于陽)
(穀齊侯會晉侯盟于繒以公子彊為質扵晉晉師還蔡朝南郭偃逃歸齊頃召亂晉卻克私怒逞兵春秋據)
(事書之齊晉之罪自見也衛世子也而帥師會諸侯以伐人國不言及者罪之也)
公伐杞夏四月秋七月邾人戕鄫子于鄫(戕殺也自内曰)
(弑自外曰戕邾人往時嘗執鄫子用之鄫不能復天子不能誅今又直入鄫國戕鄫子縱恣暴虐甚矣非亂世)
(曷至是哉書于鄫責鄫之臣子不能拒難也)
甲戌楚子旅(穀梁作吕)卒(時楚子僣王降稱子狄之也此聖筆所削也五等諸侯卒稱爵正也)
(葬稱公從臣子詞也若吳楚之僣春秋絶之辟其僣稱之號恐民之惑故不書葬書卒以其與中國同會盟也)
(時齊晉伯業衰楚莊能誅叛討貳因而傷其卒而志之也楚莊卒共王立襄十二年卒)
公孫歸父如晉(左氏傳公孫歸父以襄仲之立公有寵欲去三桓以張公室與公謀而聘扵晉)
(欲以晉人去之正時三家強盛歸父謀去之固善而不知其本已之不安能正人以正國家况事晉未久豈)
(能保其必信而假之以力哉)
冬十月壬戌公薨于路寝歸父還自晉至笙遂奔齊(左氏)
(傳公薨季文子言扵朝曰使我殺適立庶以失大援仲也夫臧宣叔怒曰當其時不能治也後之人何罪子欲)
(去之許請去之遂逐東門氏子家還及笙壇帷復命於介既復命袒括髮即位哭三踊而出遂奔齊書曰歸父)
(還自晉善之也也歸父還自晉至魯竟外聞君薨而家逐不容扵不奔盖宣公以仲遂援立之功而愛歸父)
(用之太專故疾之者衆徒以公庇之未能誰何也今聞君薨而不敢復命亟去而之齊以逃罪也奔不言出在)
(外也)
讀春秋編卷七
