周易集𫝊易類
提要
(臣)等謹案周易集𫝊八卷元龍仁夫撰仁夫
字觀復廬陵人吉安府志作永新人官湖廣
儒學提舉是書成于至治辛酉董真卿周易
會通稱其有自序一篇此本無之朱彛尊經
義考于舊序例皆全錄而亦無是篇則其佚
已久矣吉安府志云仁夫周易集𫝊十八卷
立說主本義每卦爻下各分變象辭占今觀
所注雖根據程朱者多而意在即象詁義于
卦象爻象互觀析觀反覆推闡頗能抒所心
得非如胡炳文等墨守舊文徒博尊朱之名
者也吉安府志又稱其謂襍卦為占筮書引
春秋𫝊屯固比入坤安震殺皆以一字斷卦
義為証其說似創而有本亦異乎游談無根
元史稱仁夫所著周易多發前儒之所未發
殆不誤矣原書十八卷今僅存八卷然其上
下經及彖象𫝊皆已全具朱彛尊曝書亭集
有是書跋謂通志堂刻經解時以其殘缺故
未開雕云云夫𫝊錄古書當問其義理之是
非不當論其篇頁之完闕殘編斷簡古人尚
且蒐輯仁夫是書上下經裒然俱完而以不
全棄之何其傎也況傅寅禹貢說斷程大昌
禹貢圖說林之竒三山書𫝊今以永樂大典
校之皆非完帙而徐氏仍登梨棗是又何說
歟今特錄存之俾重著于世庶于經學有所
禆焉乾隆四十三年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
