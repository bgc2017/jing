周易集𫝊卷八元龍仁夫撰
彖下𫝊
咸感也(朱子曰釋卦名義)柔上而剛下二氣感應以相與止而
說男下女是以亨利貞取女吉也(朱子曰以卦體卦德卦象釋卦辭程)
(子曰柔爻上而剛爻下柔上變剛而成兌剛下變柔而成艮隂陽二氣相感相應而和合是相與也)
(之專兌說則應之至又艮以○朱子又曰艮止則感少男下於兌之少女男)
(先於女得男女之正婚姻之時故其占亨而利貞取女則吉也)天地感而萬物化生
聖人感人心而天下和平觀其所感而天地萬物之
情可見矣(朱子曰極言感通之理)
恒久也剛上而柔下雷風相與巽而動剛柔皆應恒(朱子)
(曰以卦體卦象卦德釋卦名義程子曰乾之初上居於四坤之四下居於初二爻易處則成震巽)
(也雷震則風發二者相須○剛居上而柔居下常道交助其勢常也下巽順上)
(震動以巽而動常也一卦剛柔之爻皆相應剛柔相應常也此四者恒之道所以為恒)恒亨无
咎利貞久於其道也天地之道恒久而不已也(朱子曰恒)
(固能亨且无咎矣然必利於正乃為久於其道不止則久非其道矣天地之道所以長久亦以正而已矣)
利有攸往終則有始也(程子曰天下之理未有不動而能恒者動則終而復始所)
(以恒而不窮凡天地所生之物雖山川深厚未有能不變者故恒非一定之謂也一定則不能恒矣隨時)
(變易乃常道也朱子曰恒非一定之謂故晝必夜夜復晝寒必暑暑復寒其在人冬日則飲湯夏日則飲)
(水可以仕則仕可以止則止又如孟子辭齊王之金而受薛宋之饋皆隨時變易故可以為常也乂曰體)
(之常所以為用之變用之變所以為體之常○以上釋卦辭)日月得天而能久照
四時變化而能久成聖人久於其道而天下化成觀
其所恒而天地萬物之情可見矣(朱子曰極言恒久之道程子曰觀其)
(所恒謂觀日月之久照四時之久成聖人之道所以能常久之理則天地萬物之情理可見矣)
遯亨遯而亨也剛當位而應與時行也(朱子曰以九五一爻釋亨義為)
(其剛當位而應所以能知時而遯也)小利貞浸而長也遯之時義大矣
哉(朱子曰以下二隂釋小利貞見其浸長故設戒令其貞正)
大壯大者壯也剛以動故壯(朱子曰釋卦名義以卦體言則陽長過中大者壯也)
(以卦德言則乾剛震動所以壯也)大壯利貞大者正也正大而天地
之情可見矣(朱子曰釋利貞之義而極言之所以大者以其正也天地之情不過於正大)
晉進也(朱子曰釋卦名義)明出地上順而麗乎大明柔進而上
行是以康侯用錫馬蕃庶晝日三接也(朱子曰以卦象卦德卦變)
(釋卦辭程子曰明出地上離在坤上也坤麗於離以順麗於大明此順德之臣上附於大明之君也又其)
(變自觀而來為六四之柔進而上行以至於五也而是為諸侯能順附天子之明也是以享寵錫)
(見親禮晝日之間三接見於天子也)
明入地中明夷(朱子曰以卦象釋卦名)内文明而外柔順以蒙大
難文王以之(朱子曰以卦德釋卦義程子曰内卦離文明之象外卦坤柔順之象當紂昏暗)
(乃明夷之時文王内有文明之德外柔順以事紂蒙犯大難内不失其明聖而外足以遠禍患此文王所)
(用之道故曰文王以之)利艱貞晦其明也内難而能正其志箕
子以之(朱子曰以六五一爻之義釋卦辭程子曰明夷之明利於處艱戹而不失其貞正謂能晦)
(藏其明也不晦其明則被禍患不守其正則非賢明箕子當紂時内切近其難然能藏晦其明而自守其)
(正志箕子所用之道也故曰箕子以之朱子曰箕子比干是一樣心見比干死若更死諫无益於國徒使)
(人君有殺諫臣之名就他處此最難微子去却易比干諫死又一向索性箕子在半上落下最難處被其)
(監繫不免徉狂外雖狂心則定也)
家人女正位乎内男正位乎外男女正天地之大義也
(朱子曰以卦體九五六二釋利女貞程子曰陽居五在外也隂居二處内也男女各得其正位也尊卑内)
(外之道正合天地隂陽之大義也)家人有嚴君焉父母之謂也父父
子子兄兄弟弟夫夫婦婦而家道正正家而天下定
矣(此推極家人之義程子曰家人之道必有所尊嚴而君長者謂父母也雖一家之小无尊嚴則孝敬)
(衰无君長則法度廢有嚴君而家道正家者國之則也推一家之道可以及天下故家正則天下定矣)
暌火動而上澤動而下二女同居其志不同行說而麗
乎明柔進而上行得中而應乎剛是以小事吉(注闕)
蹇難也險在前也見險而能止知矣哉蹇利西南不利
東北其道窮也利見大人往有功也當位貞吉以正
邦也蹇之時用大矣哉(注闕)
解險以動動而免乎險解(朱子曰以卦德釋卦名義程子曰坎險震動險以動也不)
(險則非難不動則不能出難動而出於險外是免乎險難也故為解)解利西南往得衆
也其來復吉乃得中也有攸往夙吉往有功也(朱子曰以)
(卦變釋卦辭坤為衆得衆謂九四入坤體愚謂得中謂九二不往而居下卦之中往有功即謂四往而成)
(得衆之功皆主卦變而言也詳見本卦彖下)天地解而雷雨作雷雨作而
百果草木皆甲拆解之時大矣哉(朱注隂陽之氣閉結之極忽然迸散)
(出為雷雨只管閉結不解散如何會有雷雨作而使百果草木皆遂其生意哉)
損損下益上其道上行(朱子曰以卦體釋卦名義)損而有孚元吉无
咎可貞利有攸往曷之用二簋可用享二簋應有時
損剛益柔有時損益盈虚與時偕行(朱子曰此釋卦辭程子曰卦辭)
(簡直謂當損去浮餙夫子恐後人不達遂以為文當盡去故詳言之有本必有末有實必有文天下萬事)
(无不然者无本不立无文不行父子主恩必有嚴順之理君臣主敬必有承接之儀禮讓存乎内待威儀)
(而後行尊卑有其序非物采則无别文之與實相須而不可闕也及夫文之勝末之流遠本喪實乃當損)
(之時非其所用而用之不可也謂文餙未過而損之與損之至於過甚則非也剛為過柔為不足損益皆)
(損剛益柔也必順時而行不當時而損益之則非也或損或益或盈或虚唯隨時而已)
益損上益下民說无疆自上下下其道大光(下下上去聲下如字)
(朱子曰以卦體釋卦名義程子曰損於上而益下則民說之无窮極也自上而降己以下下其道大)
(光顯也陽下居初隂上居四為自上下下之義)利有攸往中正有慶利涉大
川木道乃行(朱子曰以卦體卦象釋卦辭程子曰五以陽剛中正居尊位二復以中正應之)
(是以中正之道益天下天下受其福慶也濟艱○乃益道大行之時也益誤作木朱子曰不須改木字為)
(益渙卦說乘木有功中孚說乘木舟虚見得只是木字愚按巽舟出中虚之險說見卦辭下)益動
而巽日進无疆(朱子曰動巽二卦之德程子曰下動上巽動而巽也巽順則其益日進无)
(有疆限動而不順於理豈能成大益也)天施地生其益无方凡益之道
與時偕行(朱子曰極言贊益之大程子曰天道資始地道生物化育萬物各正性命其益可謂)
(无方所矣聖人利益天下之道應時順理與天地合與時偕行也)
夬決也剛決柔也健而說決而和(朱子曰釋卦名義而贊其德程子曰下健)
(而上說是健而能說兌說為和決而能和決之善也)揚于王庭柔乘五剛也孚
號有厲其危乃光也(朱子曰此下釋卦辭柔乘五剛以卦體言程子曰柔雖消矣然)
(居五剛之上猶為乘陵之象非理之甚君子勢旣足以去之當顯其罪於大庭使衆知善惡又盡誠信以)
(命其衆而知有危懼則君子之道乃无虞而光大也)告自邑不利即戎所尚乃
窮也利有攸往剛長乃終也(程子曰即戎則所尚乃至窮極夬之時所尚謂)
(剛武也陽剛雖盛長猶未終尚有一隂更當決去則君子之道純一而无害者矣乃剛長之終也朱子曰)
(剛長乃終謂一變即為純乾也又曰今人以為陽不能无隂君子不能无小人故不可盡去觀剛長乃終)
(之言則聖人豈不欲小人之盡去邪但所以決之者自有道爾)
姤遇也柔遇剛也(朱子曰釋卦名本非所望而卒然值之如不期而遇者故為遇)勿用
取女不可與長也(朱子曰釋卦辭一隂遇五陽女德不貞而壯之甚取以自配必害乎)
(陽程子曰漸盛之隂將消勝於陽不可與之長久也)天地相遇品物咸章也剛
遇中正天下大行也(朱子曰以卦體言程子曰隂陽不相交遇則萬物不生天地相)
(遇則化育庶類品物咸章明也愚謂羣剛皆遇九五之中正故其道大行於天下也)姤之時義
大矣哉
萃聚也順以說剛中而應故聚也(朱子曰以卦德卦體釋卦名義程子曰上)
(說而下順為上以說道使民而順於人心下說上之政令而順從於上又陽剛處中正之位而下有應助)
(如此故能聚也)王假有廟致孝享也(朱子曰以下釋卦辭程子曰王者萃聚天下之)
(道至於有廟極也羣生至衆也而可一其歸仰人心莫知其鄉也而能致其誠敬鬼神不可度也而能致)
(其來格天下萃合人心總攝衆志之道非一其至大莫過於宗廟朱子曰廟所以聚祖考之精神又人必)
(能聚己之精神則可以至于廟而承祖考也)利見大人亨聚以正也(程子曰萃)
(之時見大人則能亨蓋聚以正也得正則亨矣萃不以正其能亨乎)用大牲吉利有攸
往順天命也(程子曰豐聚之時交於物者當厚稱其宜也物聚力贍可以有為利有攸往天)
(理然也故云順天命)觀其所聚而天地萬物之情可見矣
柔以時升巽而順剛中而應是以大亨(朱子曰以卦變卦德卦體釋卦)
(辭坤乃順程子曰柔升謂坤上行也巽旣體卑而就下時而上升時當升也下巽上順以巽順之)
(道升也二以剛中之道應五五以中順之德應二是以大亨也)用見大人勿恤有慶
也(以下釋卦辭程子曰凡升之道必由大人升於位則由王公升於道則由聖賢用巽順剛中之道以)
(見大人必遂其升勿恤不憂其不遂也遂其升則已之福慶而福慶及物也)南征吉志行
也(程子曰南人之所向南征謂前進也前進則遂其升而得行其志是以吉也)
困剛揜也(朱子曰以卦體釋卦名坎剛為兊柔所揜九二為二隂所揜四五為上六所揜所以為困)
險以說困而不失其所(句)亨(句)其唯君子乎(朱子曰此下以)
(卦德卦體釋卦辭程子曰下險而上說為處險而能說雖在困窮艱險之中樂天安義自得其說樂也愚)
(謂所字合為句亨字為句所如艮止其所之所雖在困中不愧不怍泰然不失其常處此之謂亨能此者)
(其唯君子乎)貞大人吉以剛中也(貞固則吉者處困之道大人則吉者出困之才)
(此指二五而言二五皆以剛居中故能如此)有言不信尚口乃窮也(程子曰當)
(困而言人所不信欲以口免乃所以致窮也以說處困故有尚口之戒)
巽乎水而上水井井養而不窮也(朱子曰以卦象釋卦名義程子曰巽木入)
(於水下而上其水者井也井之養物取而不竭德有常也)改邑不改井乃以剛中
也(以卦變釋卦辭說見卦下坤體盡變改邑也九五剛中之體不變而成坎不改井也剛中指九五而)
(言)汔至亦未繘井未有功也羸其瓶是以凶也(朱子曰以)
(卦體釋卦辭无喪无得往來井井兩句意與不改井同故不復出程子曰雖幾至未為用亦與未繘井同)
(水出乃為用未出則何功也瓶所以上水而致用也羸敗其瓶則不為用矣是以凶)
革水火相息二女同居其志不相得曰革(朱子曰以卦象釋卦名義)
(○說見卦下)已曰乃孚革而信之(程子曰事之變革人心豈能便信必終日而後)
(孚在上者於改為之際當詳告申令至於已日使人信之人心不信雖強之行不能成也先王政令人心)
(始以為疑者有矣然其久也必信終不孚而成善治未之有也)文明以說大亨以正
革而當其悔乃亡(朱子曰以卦德釋卦辭程子曰離為文明兌為說文明則理无不盡)
(事无不察說則人心和順革而能照察事理和順人心可致大亨而得貞正如是變革得其至當故悔亡)
(也天下之事革之不得其道則反致弊害故革有悔之道唯革之至當則新舊之悔皆亡也)天地
革而四時成湯武革命順乎天而應乎人革之時大
矣哉(朱子曰極言而贊其大程子曰推革之道極乎天地變易時運終始也天地隂陽推遷改易而)
(成四時於是生長成就各得其宜革而後四時成也時運旣終必有革而新之者王者之興受命於天故)
(易世謂之革命湯武上應天命下應人心順乎天而應乎人也)
鼎象也以木巽火亨飪也(亨者烹飪音袵)○(朱子曰以卦體二象釋卦名義程子)
(曰卦之為鼎取鼎象也鼎之為器法卦象也又以二體言鼎之用以木從火所以亨飪也)聖人亨
以享上帝而大亨以養聖賢(朱子曰因極其大而言之享帝貴誠用犢而已)
(養賢則饔飱牢醴當極其盛故曰大亨)巽而耳目聰明柔進而上行得
中而應乎剛是以元亨(朱子曰以卦象卦變卦體釋卦辭程子曰下體巽為巽順)
(於理離明而中虚於上為耳目聰明之象五居中又以柔而應剛其才如是所以能元亨也愚按柔上行)
(主卦變見卦辭下)
震亨(朱子曰震有亨道不待言也以下釋卦辭)震來虩虩恐致福也笑言啞
啞後有則也(程子曰震來而能恐懼自修自愼則可反致福吉也笑言啞啞言自若也由能)
(恐懼而後自處有法則也有則則安而不懼也)震驚百里驚遠而懼邇也出
可以守宗廟社稷以為祭主也(程子曰雷之震及於百里遠者驚邇者懼)
(言其威遠大也脫不喪匕鬯一句卦辭本謂誠敬之至威懼不能使之自失彖𫝊以長子宜如是因承上)
(文解之謂其誠敬能不喪匕鬯則君出而可以守宗廟社稷為祭主長子如是後可守世祀承國家也朱)
(子曰或謂出即鬯字之誤)
艮止也時止則止時行則行動靜不失其時其道光明
(朱子曰此釋卦名艮之義止也然行止各有其時故時止而止止也時行而行亦止也艮體篤實故又有)
(光明之義又曰行固非止然行而不失其理乃止也○問艮象何以為光明曰定則明凡人胸次煩擾則)
(愈昏昧中有定止自然光明莊子所謂泰宇定而天光發也)艮其止止其所也上
下敵應不相與也是以不獲其身行其庭不見其人
无咎也(朱子曰此釋卦辭易背為止以明背即止也背者止之所也以卦體言内外之卦隂陽敵)
(應而不相與也不相與則内不見己外不見人而无咎矣晁氏云艮其止當依卦辭作背項氏云古文背)
(字為北有訛為止字之理○程朱釋經文艮其背至无咎今附于此程子曰人之所以不能安其止者動)
(於欲也欲牽於前而求其止不可得也故艮之道當艮其背所見者在前而背乃背之是所不見也止於)
(所不見則无欲以亂其心而止乃安不獲其身不見其身也謂忘我也无我則止矣不能无我无可止之)
(道行其庭不見其人庭除之間至近也在背則雖至近不見謂不交於物也外物不接内欲不萌如是而)
(止乃得止之道於止為无咎也止朱子曰身動物也唯背為止艮其背則止於所當也止於所當止則)
(不隨身而動矣是不有其身也如是則雖行於庭除有人之地而亦不見其人矣蓋艮其背而不獲其身)
(者止而止也行其庭而不見其人者行而止也動靜各止其所而皆主夫靜焉所以得无咎也○艮其背)
(一句是腦故彖𫝊言是以不獲其身行其庭不見其人四句只略對○艮其背渾只見得道理合如此入)
(自家一分不得著一些私意不得靜時不獲其身動時不見其人○艮其背不獲其身是只見箇道理不)
(見自家行其庭不見其人是只見箇道理不見人也如君止於仁臣止於忠但見得事之當止不見此身)
(之為利為害不見其人又似不曾見人一般不見有我不見有物只見所當止也○有問程𫝊外物不接)
(内欲不萌一段曰亦有可疑外物豈能不接但當於非禮勿視聽言動四者用力伊川謂艮其背為止於)
(所不見恐未然○愚按經文主象而言釋已見本卦孔子𫝊主理而言程朱說得之而朱義較程尤精蓋)
(夫子云艮其止止其所也則背即訓止程子云止於所不見是見時又未必能止矣朱子於止其所處見)
(得即是大學知止章意思故釋彖全用此意)
漸之進也女歸吉也進得位往有功也進以正可以正
邦也其位剛得中也(朱子曰以卦變卦體䆁利貞之意愚謂𫝊文首舉女歸吉之語)
(而解之所以吉者九五進而得位也漸三陽卦自泰變陽皆上升惟九居五為得位是五之上往為有功)
(也五巽女體其進以正不特可正家且可以正邦也夫子恐人未悟得位之旨故復申言之曰其所謂位)
(五之陽剛得中是也剛而得中其漸進以正可知已)止而巽動不窮也(朱子曰又以卦)
(德言漸進之義程子曰内艮止外巽順止為安靜之象巽為和順之義人之進也若以欲心動則躁而不)
(得其漸故有困窮内止靜而外巽順故其進動不困窮也)
歸妹天地之大義也天地不交而萬物不興歸妹人之
終始也(朱子曰釋卦名義程子曰一隂一陽之謂道隂陽交感男女配合天地之常理天地不交)
(則萬物何從而生男女交而後有生息有生息而後其終不窮前者有終而後者有始是人之終始也朱)
(子曰歸者女之終生育者人之始)說以動所歸妹也征凶位不當也
无攸利柔乘剛也(朱子曰說動以卦德言不當位乘剛以卦體釋卦辭程子曰說而動)
(者少女之事故以說而動所歸者妹也所以征則凶者以諸爻皆不當位也所處不正何動不凶不唯位)
(不當而三五皆有乘剛之過男女有尊卑之序夫婦有倡隨之禮此常理如恒是也苟不由常正之道徇)
(情肆欲唯說是動則夫婦瀆亂男牽欲而失其剛婦狃說而忘其順如歸妹之乘剛是也所以凶又无所)
(往而利也)
豐大也明以動故豐(朱子曰以卦德釋卦名義)王假之尚大也勿憂
宜日中宜照天下也(朱子曰釋卦辭王者至此極大時節所尚者皆大事又曰日中)
(則自然照天下是貼底閑句)日中則昃月盈則食天地盈虚與時
消息而况於人乎况於鬼神乎(朱子曰發明卦辭外意言不可過中也程)
(子曰旣言豐盛之至復言其難當以為誡也日中盛極則有昃昳月旣盈滿則有虧缺天地之盈虚尚與)
(時消息况人與鬼神乎盈虚謂盛衰消息謂進退天地之運亦隨時進退也鬼神謂造化之跡於萬物盛)
(衰可見其消息也於豐盛之時而為此誡欲其守中不至過盛處豐之道豈易也哉朱子曰盛得極常須)
(保守得日中時候方得不然便是偃仆傾壞這處去危亡只一間耳又曰天地舉全體而言鬼神指其功)
(用之迹似有人所為者物到盛時必衰雖鬼神有不能違驟雨不終朝自不能久而况其小者乎)
旅小亨柔得中乎外而順乎剛止而麗乎明是以小亨
旅貞吉也(朱子曰以卦體卦德釋卦辭程子曰六上居五柔得中乎外也麗於上下之剛順乎)
(剛也中謂得在外之中中非一揆旅有旅之中爾下艮止上離麗止而麗於明也止麗於明又不失時宜)
(然後得處旅之道然旅困之時非陽剛中正有助於下故不能致大亨也)旅之時義大矣
哉
重巽以申命(朱子曰釋卦義又曰風之吹物无處不入无物不鼓動詔令入人淪肌浹髓亦如風)
(之動物也程子曰重為重復之義君子體重巽之義以申復其命令申丁寧之謂也)剛巽乎中
正而志行柔皆順乎剛是以小亨利有攸往利見大
人(朱子曰以卦體釋卦辭剛巽乎中正而志行指九五柔謂初四程子曰陽剛居巽而得中正巽順於)
(中正之道也又上下之柔皆巽順於剛其才如是雖内柔可以小亨也)
兌說也(朱子曰釋卦名義)剛中而柔外說以利貞是以順乎天
而應乎人(朱子曰以卦體釋卦辭程子曰陽剛居中中心誠實之象柔爻在外接物和柔之象)
(故為說而能貞也說而能貞是以上順天理下應人心說道之至正至善者也若夫違道以干百姓之譽)
(苟說之道爾違道不順天干譽非應人苟取一時之說耳非君子之正道也)說以先民民
忘其勞說以犯難民忘其死說之大民勸矣哉(先難並音)
(去聲)○(程子曰君子之道其說於民如天地之施感於其心而說服无斁故以之先民則民心說隨而)
(忘其勞率之犯難則民心說服於義而不恤其死說道之大民莫不知勸勸謂信之而勉力順從人君之)
(道人心說服為本故聖人贊其大)
渙亨剛來而不窮柔得位乎外而上同(朱子曰以卦變釋卦辭程子曰)
(渙之成渙由九來居二六二居四也則陽剛之來不窮極於下而處得其中隂柔之往則得正位於外而)
(上同於五巽順於五乃上同也故亨)王假有廟王乃在中也(朱子曰在中是指廟)
(中言宜在廟祭祀也)利涉大川乘木有功也(以卦象釋卦辭程子曰上巽木也下)
(坎水大川也利涉險以濟渙涉則有濟渙之功也)
節亨剛柔分而剛得中(朱子曰以卦體釋卦辭程子曰剛柔分處剛得中而不過所以)
(為節故能亨也)苦節不可貞其道窮也(朱子曰又以理言程子曰節至於極而苦)
(則不可堅固常守其道乃窮極也)說以行險當位以節中正以通(朱子)
(曰又以卦德卦體言之愚謂以兌說行坎險故不至苦節此卦德也九居五為當位而主節得節之中正)
(者也故其道可以通行而不至苦此卦體也程子曰中正則通過則苦矣)天地節而四時
成節以制度不傷財不害民(朱子曰極言節道程子曰天地有節故能成四)
(時无節則失序也聖人立制度以為節故能不傷財害民人欲无窮苟非節以制度則侈肆而至於傷財)
(害民矣)
中孚柔在内而剛得中說而巽孚(句)乃化邦也(朱子曰以卦體)
(卦德釋卦名義程子曰二柔在内中虚為孚誠之象一剛得上下體之中中實亦孚之象卦所以為中孚)
(上至誠以順巽於下下有孚以說從其上其孚如是乃能化於邦國也)豚魚吉信及豚
魚也利涉大川乘木舟虚也(朱子曰以卦象言愚按舊說孚信之感及於豚)
(魚以象觀之當云及乎豚魚之信及猶及肩企及之及謂如豚魚之信也乘木巽象舟虚以竒偶言外實)
(中虚有舟虚象)中孚以利貞乃應乎天也(未子曰信而正則應乎天矣)
小過小者過而亨也(朱子曰以卦體釋卦名義與其辭愚按小者過而亨乃是釋卦辭小)
(過亨三字首句小過字下疑脫亨字程子曰小事有時而當過事固有待過而後亨者小過所以能亨也)
過以利貞與時行也(程子曰時當過而過非過也時之行也乃所謂正也)柔得
中是以小事吉也剛失位而不中是以不可大事也
(朱子曰柔得中以二五言剛失位以三四言愚按得中二五居卦中也失位三不得中四不得正也)有
飛鳥之象焉飛鳥遺之音不宜上宜下大吉上逆而
下順也(朱子曰以卦體言愚謂外柔内剛為飛鳥雖卦體亦卦象也上逆下順又夫子意謂二隂)
(在下順也二隂在上則逆矣)
旣濟亨小者亨也(朱子曰上亨字下疑脫小字)利貞剛柔正而位當
也(以下釋卦辭朱子曰以卦體言程子曰剛柔正當其位者其常也利貞利於如是之貞也)初吉
柔得中也終止則亂其道窮也(程子曰二居下體方濟之初也以柔順文)
(明而得中故能成旣濟之功濟之終不進而止矣九五之才非不善時極道窮理必變也唯聖人為能通)
(其變於未窮堯舜是也故有終而无亂)
未濟亨柔得中也(朱子曰指六五言)小狐汔濟未出中也濡其
尾无攸利不續終也(此以卦體釋卦辭三四五互坎為小狐其體上至五爻而止是)
(未出水中也互坎下爻乃在下坎水中是其身已濟其尾乃濡不能接續其終也詳見卦辭)雖不
當位剛柔應也(程子曰卦諸爻皆不得位故為未濟雜卦云未濟男之窮謂三陽皆失位)
(也愚謂六爻雖失位然初與四二與五三與上皆剛柔相應故卦辭言亨也)
周易集𫝊卷八
