周易集𫝊卷七元龍仁夫撰
彖上𫝊
(朱子曰彖即文王所繫之辭𫝊者孔子釋經之辭後凡言𫝊倣此愚按彖𫝊之義廣大精微初讀若汗漫)
(朱子以卦德卦象卦體卦變八字釋之包括无遺今以朱說為主義有闕者則以程𫝊輔焉)○(一二)
(愚說附見)
大哉乾元萬物資始乃統天(朱子曰此專以天道明乾義又析元亨利貞為四德)
(以明之此一節首釋元義大哉歎辭元大也始也乾元天德之大始故萬物之生皆資之以為始又為四)
(德之首而貫乎天德之始終故曰統天程子曰四德之元猶五常之仁偏言則一事專言則包四者)雲
行雨施品物流形(朱子曰此釋乾之亨)乾道變化各正性命保
合太和乃利貞(朱子曰變者化之漸化者變之成物所受為性天所賦為命太和隂陽會)
(合冲和之氣也各正者得於有生之初保合者全於已生之後此言乾道變化无所不利而萬物各得其)
(性命以自全以釋利貞之義也程子曰洪纖高下各以其類各正性命也朱子曰性命是合一分付底保)
(合是有個皮殼包褁在裏如人之有體果實之有皮核保合以全之則真性常存生生不窮○愚按以上)
(言天道之乾此簡十五字舊錯置御天之下今正之)大明終始六位時成時乘
六龍以御天(朱子曰始即元終即貞此言聖人大明乾道之終始則見卦之六位各以時成)
(而乘此六陽以行天道愚謂御有主宰制御之意猶言以理御氣耳○愚按以下言聖人之乾此簡十五)
(字舊錯置乾道變化之上今正之)首出庶物萬國咸寧(朱子曰聖人在上高出於)
(物猶乾道之變化萬國各得其所而咸寧猶物之各正性命保合太和也)
至哉坤元萬物資生乃順承天(朱子曰此以地道明坤之義而首言元至極也)
(比大義差緩始者氣之始生者形之始順承天施地之道也)坤厚載物德合无疆
含弘光大品物咸亨(朱子曰言亨也德合元體謂配乾也程子曰含包含弘寬裕光)
(昭明大博厚有此四者故能成承天之功品物咸得其亨遂)牝馬地類行地无疆
柔順利貞君子攸行(朱子曰言利貞也馬乾之象而以為地類者牝隂物而馬又行)
(地之物也行地无疆則順而健矣柔順利貞坤德也君子攸行人之所行如坤德也)先迷失道
後順得常西南得朋乃與類行東北喪朋乃終有慶
(朱子曰陽大隂小陽得兼隂隂不得兼陽故坤之德常減乾之半東北雖喪朋然反之西南則終有慶矣)
安貞之吉應地无疆(朱子曰安而且貞地之德也程子曰彖有三无疆蓋不同德合)
(无疆天之不已也應地无疆地之无窮也行地无疆馬之健行也)
屯剛柔始交而難生動乎險中大亨貞(朱子曰以二體釋卦名義始交)
(謂震難生謂坎又以二體之德釋卦辭動震之為也險坎之地也乾坤始交而遇險陷故名為屯震下坎)
(上是能動乎險中能動雖可以亨而在險則宜守正又曰自此以下釋元亨利貞乃用文王本意)雷
雨之動滿盈天造草昧宜建侯而不寧(朱子曰以二體之象釋卦)
(辭雷震象雨坎象天造猶言天運隂陽交而雷雨作雜亂冥晦塞乎兩間天下未定名分未明宜立君以)
(統治未可遽謂安寧之時也又曰孔子又别發出一道理)
(愚按卦爻辭主占凡言貞宜訓固說見乾彖夫子𫝊辭主教戒故專以正訓貞今並從本旨釋之此)
(下貞並訓正不重出)
蒙山下有險險而止蒙(朱子曰以卦象卦德釋卦名有兩義程子曰内險不可處外止)
(莫能進未知所為昏蒙之義也)蒙亨以亨行時中也匪我求童蒙童
蒙求我志應也(朱子曰此以下以卦體釋卦辭九二以可亨之道發人之蒙而又得時之)
(中謂當其可也志應者二剛明五柔暗其志自相應也程子曰非二求於五五之志應於二也賢者在下)
(豈可自進以求於君苟自求之无能信用之理古之人待人君致敬盡禮而後往者非欲自為尊大其尊)
(德樂道不如是不足與有為也)初筮告以剛中也再三瀆瀆則不告
瀆蒙也(朱子曰剛而中故能告而有節也筮者二三則問者固瀆而告者亦瀆矣)蒙以養
正聖功也(朱子曰釋利貞之義程子曰以純一未發之蒙而養其正乃作聖之功也發而後禁)
(則扞格而難勝養正於蒙學之至善也)
需須也險在前也剛健而不陷其義不困窮矣(朱子曰以卦德)
(釋卦名義程子曰險在前未可遽進故須待而行也以乾之剛健而能須待不輕動故不陷於險不至困)
(窮也剛健之人其動必躁乃能須待而動處之至善也)需有孚光亨貞吉位乎
天位以正中也利涉大川往有功也(朱子曰以卦體及兩象釋卦辭)
(但天位指五大川是坎利涉是乾往有功是乾有功也)
訟上剛下險險而健訟(朱子曰以卦德釋卦名義程子曰健而不險不生訟也險而不)
(健不能訟也險而又健是以訟)訟有孚窒惕中吉剛來而得中也終
凶訟不可成也利見大人尚中正也不利涉大川入
于淵也(朱子曰以卦變卦體卦象釋卦辭又曰四陽二隂自遯變九來居二曰剛來而得中愚按)
(此卦變也終凶指上九大人指九五此卦體也入于淵謂上健行而下險陷此卦象也)
師衆也貞正也能以衆正可以王矣(朱子曰此以卦體釋師貞○以用也)
(能用衆而出於正則王者之師矣)剛中而應行險而順以此毒天下
而民從之吉又何咎矣(朱子曰以卦體卦德釋丈人吉无咎○剛中謂九二應謂)
(六五此卦體也險謂坎順謂坤卦德也剛中而應則得為將之道行險而順則合行師之理師衆之興不)
(免毒害天下之民而民心悦從之故吉且无咎)
比吉也(朱子曰此也字羨)比輔也下順從也(朱子曰輔也解比字下順從也解吉)
(字又曰以卦體釋卦名義)原筮元永貞无咎以剛中也不寧方來
上下應也後夫凶其道窮也(朱子曰亦以卦體釋卦辭剛中謂五上下謂五)
(隂程子曰所謂元永貞如五是也以陽剛居中正盡比道之善者也)
小畜柔得位而上下應之曰小畜(朱子曰以卦體釋卦名義柔得位指六居)
(四上下謂五陽)健而巽剛中而志行乃亨(朱子曰以卦德卦體而言程子曰内)
(健外巽健而能巽也二五居中陽性上行剛中志行也以成卦之義言則為隂畜陽以卦才言則畜雖小)
(而能亨也)密雲不雨尚往也自我西郊施未行也(朱子曰尚往言)
(畜之未極其氣猶上進又曰以巽畜乾巽順乾健畜不往故不能雨凡雨是隂氣盛疑結得密方濕潤下)
(降為雨如飯甑蓋密氣欝不通四畔方有濕汗今乾上進一隂止他不得故曰尚往也程子曰小畜之不)
(能成大猶西郊之雲不能成雨也)
履柔履剛也(朱子曰以二體釋卦名義又曰上乾下兑以隂躡陽是隨後躡之如踏脚跡相似)
說而應乎乾是以履虎尾不咥人亨(朱子曰以卦德釋卦辭程子曰)
(兌以說順應乾剛下順乎上隂承乎陽所履如此至順至當故不見傷害其亨可知)剛中正履
帝位而不疚光明也(朱子曰又以卦體明之指九五也)
泰小往大來吉亨則是天地交而萬物通也上下交而
其志同也(此以乾坤交釋泰義)内陽而外隂内健而外順内君
子而外小人君子道長小人道消也(又以乾内坤外釋泰義隂陽交)
(通者此天地之泰若天地不交則否塞而物不通上下不交則否塞而志不同此一義也隂陽内外分别)
(截然者此世道之泰若隂當外而内則小人道長陽當内而外則君子道消亦非所以為泰此又一義也)
(渾然交通截然内外斯其為泰歟)
否之匪人不利君子貞大往小來則是天地不交而萬物
不通也上下不交而大下无邦也(以乾上坤下釋否義无邦謂无邦國之道將至)
(危亡)内隂而外陽内柔而外剛内小人而外君子小人
道長君子道消也(此以坤内乾外釋否義)
同人柔得位得中而應乎乾曰同人(朱子曰以卦體釋卦名義柔謂六二)
(乾謂九五)同人曰(程子曰三字羡文)同人于野亨利涉大川乾行
也(此以卦象釋卦辭乾為郊野故曰于野乾健出坎隂故曰涉川所謂乾行也)文明以健
中正而應君子正也唯君子為能通天下之志(朱子曰以)
(卦德卦體釋卦辭正之道而相應乃程子曰有文明之德而剛健以中君子之正道也)
(又曰天下之志萬殊理則一也君子明理故能通天下之志聖人視億兆之心猶一心者通於理而已文)
(明則能燭理故能明大同之義剛健則能克已故能盡大同之道然後能中正合乎乾行也)
大有柔得尊位大中而上下應之曰大有(朱子曰以卦體釋卦名義)
(柔謂六五上下謂五陽程子曰居尊執柔衆之所歸而又虚中文明有大中之德故上下同志應之所以)
(為大有)其德剛健而文明應乎天而時行是以元亨(朱子)
(曰以卦德卦體釋卦辭程子曰六五之君應於乾之九二二乾之主是應乎乾也朱又曰有可行之時以)
(時而行也)
謙亨天道下濟而光明(程子曰濟當為際)地道卑而上行天道
虧盈而益謙地道變盈而流謙鬼神害盈而福謙人
道惡盈而好謙(程子曰此明謙而能亨之義天以其氣下交此能化育萬物其道光明地)
(道以其處卑所以其氣上交於天以天行而言盈者則虧謙者則益日月隂陽是也以地勢而言盈滿者)
(傾變而反陷卑下者流注而益增也鬼神謂造化之跡盈滿者則害之謙損者則福之凡損過益不足皆)
(是人情又疾惡於盈滿而好與於謙巽也謙者人之至德聖人詳言所以戒盈而勸謙也)謙尊而
光卑而不可踰君子之終也(朱子曰人能謙則居尊者其德愈光居卑者人)
(亦莫能過此君子所以有終也○愚按此推廣謙道釋卦辭亨有終之義)
豫剛應而志行順以動豫(朱子曰以卦體卦德釋卦名義程子曰剛應謂四為羣隂)
(所應志行謂上下順從其志得行也震動坤順動而順理所以豫也)豫順以動故天地
如之而况建侯行師乎(朱子曰以卦德釋卦辭程子曰天地之道萬物之理惟至)
(順而已大人所以先天後天而不違者亦順乎理而已)天地以順動故日月不
過而四時不忒聖人以順動則刑罰清而民服豫之
時義大矣哉(朱子曰極言之而贊其大也)
隨剛來而下柔動而說隨(朱子曰以卦變卦德釋卦名義○隨三隂卦自否變上九)
(之剛來為初九而下於二三之柔故成震兌此動彼說隨之義也)大亨貞无咎而天
下隨時(朱子曰王肅本時作之今當從之釋卦辭言能如是則天下之所隨也)隨時之
義大矣哉(朱子曰王肅木時字在之字下今當從之)
蠱剛上而柔下巽而止蠱(朱子曰以卦體卦變卦德釋卦名義蓋如此則積弊而至)
(於蠱矣程子曰乾之初九上而為上九坤之上六下而為初六由剛上柔下變而為艮巽艮止也巽順也)
(朱子曰艮剛居上巽柔居下上高亢而不下交下卑巽而不能救所以蠱○又曰下面人又務巽上面人)
(又懶惰不肯向前上面一向剛下面一向柔倒塌了)蠱元亨而天下治也(朱子曰釋)
(卦辭治蠱至於元亨則亂而復治之象愚謂剛上柔下而成蠱如朱子所云是也然剛居上柔居下亦剛)
(柔之正理所以元亨所謂不可為典要也)利涉大川往有事也(程子曰天下壞亂之)
(際宜涉艱險而濟之是往有所事也)先甲三日後甲三日終則有始天
行也(朱子曰亂之終治之始天運然也)
臨剛浸而長說而順剛中而應大亨以正天之道也(朱子)
(曰浸長以卦體釋卦名說順剛中以卦德卦體言卦之善亨貞天道言當剛長之時有此善故其占如此)
(又曰浸長以下三句解臨字亨貞天道解亨字愚按浸漸也二陽下長而漸進卦體也兑說坤順卦德也)
(九二剛中與六五應又卦體也如此故大亨而合於正此天道之自然也)至于八月有凶
消不久也(臨反對為觀乃八月卦一轉即為剥為坤故曰消不久也程子曰聖人為戒必於方)
(盛之時方盛而慮衰則可以防滿極而圖永久若既衰而後戒亦无及矣自古天下治安未有久而不亂)
(者蓋不能戒於盛也狃安富則驕侈生樂舒肆則綱紀壞忘禍亂則釁孽萌是以浸淫不知亂之至也)
大觀在上順而巽中正以觀天下(朱子曰以卦體卦德釋卦名義程子曰五)
(居尊位以陽剛中正之德為下所觀故曰大觀在上下坤上巽是能順而巽也又五居中得正以巽順中)
(正之德為觀於天下也)觀盥而不薦有孚顒若下觀而化也(朱子)
(曰釋卦辭又曰聖人至德出治更不待用力天下自然觀感而化故取義於盥謂積誠信之至但是盥滌)
(不待乎薦享有孚已自顒若又曰祭无不薦享者但假托來說)觀天之神道而四時
不忒聖人以神道設教而天下服矣(朱子曰極言觀之道也程子曰)
(天道至神運行四時化育萬物无有差忒至神之道莫可名言聖人默契體其妙用設為政教故天下人)
(人涵泳其德而不知其功鼓舞其化而莫測其用自然仰觀而戴服故曰天下服矣)
頤中有物曰噬嗑噬嗑而亨(程子曰天下之事在口則為有物隔而不得合在天)
(下則為強梗讒邪間隔於其間至於一國一家至於萬事所以不和合者由有間也无間則合矣間隔者)
(天下之大害也去其間隔而合之則无不和且治噬嗑者治天下之大用也○朱子以亨屬下文今從程)
(𫝊)剛柔分動而明雷電合而章柔得中而上行雖不
當位利用獄也(朱子曰以卦體卦德卦象釋卦辭程子曰剛爻與柔爻相間分而不雜為)
(明辨之象下震上離動而明也雷震電耀相須並見合而章也明辨察獄之本照與威並行用獄之道也)
(能照則无所隱情有威則无敢不畏然六五以柔居中為用柔得中之義上行謂居尊不當位謂以柔居)
(五而利於用獄者治獄之道全剛則傷於嚴暴過柔則失於寬縱五為用獄之主以柔處剛而得中得用)
(獄之宜也)
賁亨(朱子曰亨字疑衍)柔來而文剛故亨分剛上而文柔故小
利有攸往(朱子曰以卦變釋卦辭)天文也(朱子曰先儒說此句上當有剛柔交)
(錯四字剛柔之交自然之象也故曰天文)文明以止人文也(朱子曰又以卦德言之止)
(謂各得其分○程子曰質必有文自然之理理必有對待生生之本也有上則有下有此則有彼有質則)
(有文一不獨立二則為文非知道者孰能識之)觀乎天文以察時變觀乎人
文以化成天下(朱子曰極言賁道之大也程子曰天文謂日月星辰之錯列寒暑隂陽之)
(代變觀其運行以察四時之遷改人文謂人理之倫序觀人文以教化天下成其禮俗乃聖人用賁之道)
(也)
剥剥也柔變剛也(朱子曰以卦體釋卦名義程子曰夏至一隂生而漸長隂長則陽消至建)
(戌則極而成剥是隂柔變陽剛也)不利有攸往小人長也順而止之
觀象也君子尚消息盈虚天行也(朱子曰以卦體卦德釋卦辭程子曰)
(小人之道長盛而剥消於陽故君子不利有所往也卦有順止象乃處剥之道當觀而體之天理有消衰)
(有息長有盈滿有虛捐順之則吉逆之則凶君子隨時敦尚所以事天也)
復亨(句)剛反(句)動而以順行是以出入无疾明來无咎
(朱子曰剛反當作一句此二字解復亨動而以順行以卦德言解出入无疾以下程子曰復亨謂剛反而)
(亨也陽剛消極而來反則漸長盛而亨通矣下動上順是動而以順行是以无疾而无咎也)反復
其道七日來復天行也(程子曰其道反復往來迭消迭息七日而來復者天道運)
(行如是也消長相因天之理也又曰近取諸身百理皆具屈伸往來之義只於鼻息見之屈伸往來只是)
(理不必將旣屈之氣復為方伸之氣生生之理自然不息如復言七日來復其間元不斷續六隂纔盡陽)
(已復生物極必返理須如此又曰凡物之散其氣遂盡无復歸本原之理天地間如洪爐雖生物銷鑠亦)
(盡况旣散之氣乎天地焉用此旣散之氣其造化者自是生氣○朱子曰大德敦化而川流不窮豈假夫)
(旣消之氣以為方息之資也哉見其絶於彼生於此而因以著其往來之象爾又曰看來天地中間此氣)
(升降上下當分為六層十一月冬至自下而第一層生起直到第六層上至天為四月陽氣纔生足便消)
(下而隂氣便生只這一氣升降循環不已往來乎六層之中也)利有攸往剛長也(朱子)
(曰以卦體言旣生則漸長矣)復其見天地之心乎(程子曰一陽復於下乃天地生)
(物之心也先儒皆以静為見天地之心不知動之端乃天地之心也非知道者孰能識之又曰復見天地)
(之心一言蔽之天地以生物為心○朱子曰積隂之下一陽復生天地生物之心幾於滅息而至此乃復)
(可見在人則為靜極而動惡極而善本心幾息而復見之端也程子論之詳矣邵子詩亦曰冬至子之半)
(天心无改移一陽初動處萬物未生時玄酒味方淡太音聲正希此言如不信更請問包犠至哉言也學)
(者宜靜心焉愚按程子之旨重在動初邵子之旨重在動靜之間正似小異學者不可不察也○朱子又)
(有復卦贊略曰隂闔陽開一靜一動於穆无疆全體妙用奚獨於斯潛陽壯隂而曰昭哉此天地心蓋翕)
(之餘斯闢之始生意蓊然具此全美其在于人曰性之仁欲藏方寸包括无垠有茁其萌有惻其隱子曰)
(充之四海其準云云)
无妄剛自外來而為主於内動而健剛中而應大亨以
正天之命也(朱子曰剛自外來說卦變之善動健說卦德剛中而應說卦體卦如此故)
(其占當獲大亨而利於正乃天命之當然也)其匪正有眚不利有攸往无
妄之往何之矣天命不祐行矣哉(此釋卦辭朱子曰其有不正則不利)
(有所往欲何往哉蓋逆天之命而天不祐之故不可以有行也)
大畜剛健篤實輝光日新其德(朱子曰以卦德釋卦名義程子曰乾體剛健艮)
(體篤實人之才剛健篤實則所畜能大充實而有暉光畜之不已其德日新也)剛上而尚賢
能止健大正也(朱子曰以卦變卦體釋卦辭○大壯之四升為上九剛上也上九陽剛之)
(賢加于四五之上尚賢也遂成乾艮二體以艮之止畜乾之健能止健也非大正之道能若此哉)不
家食吉養賢也利涉大川應乎天也(朱子曰養賢亦取尚賢之象應)
(天以卦體下乾而言)
頤貞吉養正則吉也觀頤觀其所養也自求口實觀其
自養也(朱子曰釋卦辭○貞吉所養者正則吉也所養自養說見卦下)天地養萬物
聖人養賢以及萬民頤之時大矣哉(朱子曰極言養道而贊之程子)
(曰天地養育萬物之道正而已矣聖人則養賢才與之共天位食天祿俾施澤於天下養賢所以養萬民)
(也夫天地之中品物之衆非養不生聖人裁成天地之道輔相天地之宜以養天下至於禽獸草木皆有)
(養之之政其道配天地故夫子推頤之道贊天地與聖人之功曰頤之時大矣哉)
大過大者過也(朱子曰以卦體釋卦名義謂陽過也)棟橈本末弱也(朱子曰復)
(以卦體釋卦辭本謂初末謂上弱謂隂柔)剛過而中巽而說行利有攸往
乃亨(朱子曰又以卦體卦德釋卦辭程子曰剛雖過而二五皆得中是處不失中道也下巽上兌是)
(以巽順和說之道而行也在大過之時以中道巽說而行故利有攸往乃所以能亨也)大過之
時大矣哉
習坎重險也(朱子曰釋卦名義)水流而不盈行險而不失其信
(朱子曰以卦象釋習孚之義程子曰陽動於險中而未出於險乃水性之流行而未盈於坎也陽剛中實)
(居險之中行險而不失其信者也坎中實水就下皆孚信義)維心亨乃以剛中也
(程子曰維其心可以亨通者乃以其剛中也以剛中之道而行則可以濟險難而亨通)行有尚
往有功也(程子曰若止不行則常在險中矣坎以能行為功)天險不可升也
地險山川丘陵也王公設險以守其國險之時用大
矣哉(朱子曰極言之而贊其大也程子曰高不可升天之險山川丘陵地之險王公觀象知險之不)
(可陵也故設為之險以守其國保其民人山河城池設險之大端也若夫尊卑之辨貴賤之分明等威異)
(物采凡所以杜絶陵僣限隔上下者皆體險之用也)
離麗也日月麗乎天百穀草木麗乎土重明以麗乎正
乃化成天下(朱子曰釋卦名義程子曰萬物莫不各有所麗天地之中无无麗之物在人當)
(審其所麗也上下皆離重明也五二皆處中正麗乎正也君臣上下皆有明德而處中正可以化天下成)
(文明之俗也)柔麗乎中正故亨是以畜牝牛吉也(朱子曰以卦體)
(釋卦辭程子曰二五以柔順麗於中正所以能亨人能養其至順以麗中正則吉故曰畜牝牛吉朱子又)
(曰六二柔麗乎中而得正五雖中而不正特借中字包正耳)
周易集𫝊卷七
