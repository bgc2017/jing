漢上易傳卷八宋朱震撰
繫辭下傳
八卦成列象在其中矣因而重之爻在其中矣剛柔相
推變在其中矣繫辭焉而命之動在其中矣吉凶悔吝
者生乎動者也剛柔者立本者也變通者趣時者也吉
凶者貞勝者也天地之道貞觀者也日月之道貞明者
也天下之動貞夫一者也夫乾確然示人易矣夫坤隤
然示人簡矣爻也者效此者也象也者像此者也爻象
動乎内吉凶見乎外功業見乎變聖人之情見乎辭
伏羲始畫八卦八卦成列而乾坤定位震巽一交也
坎離艮兌二交也兌以一陽與艮坎以一隂奉離震
巽以二相易六十四卦之象在其中矣三畫天地人
也伏羲因而重之六位成章兼三才而兩之則三百
八十四爻在其中矣歸藏初經八卦六爻則知因而
重之者伏羲也姚信曰連山氏得河圖夏人因之曰
連山歸藏氏得河圖商人因之曰歸藏伏羲氏得河
圖周人因之曰周易連山神農氏也歸藏黃帝氏也
其經卦皆八本伏羲也其别卦皆六十有四因八卦
也六爻剛柔互相推盪六十四卦之變在其中矣鄭
康成曰虙羲作十言之教曰乾坤震巽坎離艮兌消
息無文字謂之易乃知周易繫辭於卦下者文王也
文王繫辭指其象而命之以名則周公之爻辭所以
鼓天下之動者在其中矣彖辭曰吉凶而巳吉凶悔
吝者爻辭也是亦生乎卦之動也爻動靜當則吉當
靜而動當動而靜則凶悔吝矣言吉凶悔吝生乎動
者主動爻言之也自神農氏而下演為三易贊為十
翼非聖人能為是也引而伸之不外是也爻有剛柔
不有兩則一不立所以立本也剛柔相變通其變以
盡利者趣時也趣時者時中也故曰乾坤毁則无以
見易矣剛柔相錯有當有否則吉凶生又曰吉凶者
貞勝也何謂邪此於動中明乎不動者也韓康伯謂
不累乎吉凶是已張載曰有義命當吉當凶當否當
亨者聖人不使避凶趨吉一以貞勝而不顧如大人
否亨有隕自天過涉滅頂凶无咎損益龜不克違及
其命亂也之類天地之道有升降然上下之觀不動
也故曰天地之道貞觀也日月之道有往來然晝夜
之明不動也故曰日月之道貞明也天下之動吉凶
之變多矣而君子安其義命一以貞勝吉凶不能動
何累之有故曰天下之動貞夫一也一者貞也貞所
以一天下之動此彖辭爻辭所以貴夫貞也吉凶以
貞勝故能立天下之本趨天下之時八卦本乾坤者
也夫乾陽至剛確然不易示人為君為父為夫之道
不亦易乎夫坤隂至柔隤然而順示人為子為臣為
婦之道不亦簡乎乾剛坤柔以立本者也爻也者效
乾坤之動者也天道下濟地道上行剛柔相推變通
以趣時者也象者像乾坤之象者也爻有變動象亦
像之爻象動乎内者有當有否則人事之見於外者
有吉有凶人與乾坤一也吉凶之變有術通之凶者
反之吉則功業不期於見而見矣觀此則乾坤示人
足矣聖人必以彖言乎象爻言乎變繫辭以言吉凶
者聖人之情愛人无巳也恐其陷於凶咎是以指其
所之故考乎其辭則聖人之情見矣
天地之大德曰生聖人之大寳曰位何以守位曰仁何
以聚人曰財理財正辭禁民為非曰義古者包犧氏之
王天下也仰則觀象於天俯則觀法於地觀鳥獸之文
與地之宜近取諸身遠取諸物於是始作八卦以通神
明之德以類萬物之情作結繩而為網罟以佃以漁蓋
取諸離包犧氏沒神農氏作斲木為耜揉木為耒耒耨
之利以教天下蓋取諸益日中為市致天下之民聚天
下之貨交易而退各得其所蓋取諸噬嗑神農氏沒黃
帝堯舜氏作通其變使民不倦神而化之使民宜之易
窮則變變則通通則久是以自天祐之吉无不利黃帝
堯舜垂衣裳而天下治蓋取諸乾坤刳木為舟剡木為
楫舟楫之利以濟不通致遠以利天下蓋取諸渙服牛
乘馬引重致遠以利天下蓋取諸隨重門擊柝以待暴
客蓋取諸豫斷木為杵掘地為臼臼杵之利萬民以濟
蓋取諸小過弦木為弧剡木為矢弧矢之利以威天下
蓋取諸睽上古穴居而野處後世聖人易之以宫室上
棟下宇以待風雨蓋取諸大壯古之葬者厚衣之以薪葬
之中野不封不樹喪期无數後世聖人易之以棺槨蓋
取諸大過上古結繩而治後世聖人易之以書契百官
以治萬民以察蓋取諸夬是故易者象也象也者像也
彖者材也爻也者效天下之動者也是故吉凶生而悔
吝著也
胡旦分天地之大德曰生為一章陽卦多隂為一章
考之文義當從旦龔原本亦然乾大生也坤廣生也
乾坤合而成德生物而巳故曰天地之大德曰生聖
人之情見乎辭者亦天地之德也聖人成位乎兩間
有其德无其位不能兼善天下於其位也慎之重之
在卦則尊位也故曰聖人之大寳曰位天地之大德
曰生者仁也聖人成位乎兩間者仁而巳矣不仁不
足以參天地聖人者聰明叡知神武而不殺不殺者
好生也故曰何以守位曰仁仁被萬物取財於天地
則財不可勝用其民養生喪死无憾可以保四海守
宗廟社稷故曰何以聚人曰財理財者節之以制度
也節之類是也正辭者正邪說也六辭是也禁民為
非者禁其非歸之於是也如是乃得其宜故曰義義
所以為仁非二本也故曰立人之道仁與義莫非義
也義至於禁民為非盡矣自此以下明備物致用立
成器以為天下利者无非有取於易皆仁也曰王天
下者明守位也所謂崇高莫大乎富貴也鳥獸之文
即天文太玄曰察龍虎之文觀鳥龜之理舉鳥獸則
龜見矣仰觀龍虎鳥龜之文其形成於地俯觀山川
原隰之宜其象見於天凡在地者皆法天者也近取
諸身則八卦具於百骸而身无非物遠取諸物則八
卦具於萬物而物无非我故神明之德雖異而可通
萬物之情雖衆而可類其道至於一以貫之此包犧
氏所以作易一者何仁也上古茹毛飲血故教之以
佃漁蓋取諸重離巽繩離目網目謂之罟兩目相連
結繩為之罔罟也離為雉佃也兌巽為魚漁也觀此
則伏羲畫八卦因而重之明矣神農氏時民厭鮮食
而食草木之實聖人因是以達其不忍之心故教以
耒耜之利蓋取諸益益否乾之初也乾金斲巽木斲
木也四之三成坎坎為揉之初成震揉木也入坤土
而巽於前斲木為耜也動於後揉木為耒也耒耜之
利其益无方矣是時民甘其食美其服至死不相往
來故教之以交易蓋取諸噬嗑噬嗑否五之初也離
日在上為日中坤衆在下為市衆為民離有伏兌為
蠃貝坤往之乾致天下之民聚天下之貨也以坤交
乾交易也乾五退初而得位各得其所也佃漁不言
利於耒耜言利佃漁非聖人本心也佃有猛虎之害
漁有蛟龍之害不若耒耜之利為市不言利者聚天
下之貨利在其中矣唐虞氏時洪水之患庶民鮮食
然後教民稼穡懋遷有無化居其道萬世一揆神農
氏沒民情巳厭黃帝堯舜作因其可變變而通之使
民日用其道而不倦而又微妙入神化而无迹天下
各得其宜蓋易道陽極變隂隂極變陽變則不窮不
窮則可久而不息善乎變通以趨時也是以自天祐
之吉无不利聖人先後天故也神農氏時與民並耕
而食饔飱而治至是尊卑定位君逸臣勞乾坤无為
六子自用垂衣裳而天下治蓋取諸乾坤乾在上為
衣坤在下為裳上古山无蹊澤无梁至是舟楫之利
以濟不通蓋取諸渙渙否四之二也乾金刳巽木浮
於坎上刳木為舟也離火上銳剡木為楫也否塞者
渙散濟不通也上古牛未穿馬未絡至是服牛乘馬
引重致遠以利天下蓋取諸隨隨否上九之初也坤
牛而震足驅之服牛也震作足馬而巽股據之乘馬
也坤輿震輹上六引之引重也内卦近外卦遠上六
在外卦之外致遠也牛馬隨人而動否不通也上之
初濟不通也上古外戶不閉禦風氣而巳至是重門
擊柝以待暴客蓋取諸豫豫謙之反也謙艮為門九
三之四又為門重門也艮為手坎為堅木震為聲手
擊堅木而有聲擊柝也坤為闔戶而坎盜逼之暴客
也知耒耜而不知杵臼之利則利天下者有未盡故
教之以杵臼之利蓋取諸小過小過明夷初之四也
兌金斷巽木斷木為杵也巽木入坤土掘地為臼也
坎陷也臼之象杵動於上臼止於下四應初三應上
上下相應杵臼之利也坎變巽股萬民濟也知門柝
而不知弧矢之利則威天下者有未盡故教之以弧
矢之利蓋取諸睽睽家人反也家人巽為木巽離為
絲坎為弓弦木為弓也兌金剡木而銳之剡木為矢
也兌決乾剛威天下也聖人以百姓之心為心民之
所欲不以強去民之所惡不以強留然變而通之者
亦因其典禮以損益之而巳且上古穴居而野處後
世聖人易之以宫室自黃帝而來夏后氏之世室商
人之重屋周人之明堂宫室之制有不同而上棟下
宇以待風雨取諸大壯者同也大壯自遯來三復三
變也一變中孚艮為居兌為口穴之象穴居也再變
大畜乾在上天際也野之象巽入變艮而止野處也
三變大壯震木在上棟也乾天在下宇也巽風隱兌
澤流待風雨也大壯則不撓矣古之葬者厚衣之以
薪葬之中野不封不樹喪期无數後世聖人易之以
棺槨自堯舜以來有虞氏之瓦棺夏后氏之堲周商
人之梓棺槨之制有不同而取諸大過者同也大過
自遯四變一變訟乾見坤隱不封也再變巽木而兌
金毁之不樹也三變鼎離為目兌澤流喪也上九變
而應三坎兌為節不變喪期无數也木在澤下中有
乾人棺槨也葬則棺周於身槨周於棺土周於槨大
過也上古結繩而治後世聖人易之以書契象形會
意轉注處事假借諧聲書契之制有不同而百官以
治萬民以察取諸夬者同也夬自姤五變一變同人
二變履三變小畜四變大有姤巽為繩結繩也巽變
成離坤離為文書也兌金刻木契也乾為君坤為臣
民坤居二四上百官以治也離明上達萬民以察也
以是决天下疑者夬也以是推之後世畋獵捕魚之
器雖不同而取於離則同也井牧溝洫之事雖不同
而取於益則同也朝市夕市雖不同而取於噬嗑則
同也餘卦可以類推矣蓋動於人情見於風氣有是
時必有是象易者象也易之有象擬諸其形容而已
猶繪畫之事雕刻之工一毫損益則不相似矣象之
辭又謂之彖者言乎其才也卦有剛柔才也有是時
有是象必有是才以濟之才與時會斯足以成務矣
然天下之動其微難知有同是一時同處一事所當
之位有不同焉則趨舍進退殊途矣故曰爻者效天
下之動也是以卦同爻異趣時之變不得而同然所
歸則若合符節故自伏羲神農黃帝堯舜凡六萬一
千四百有餘歲而行十三卦而巳夫爻動則有吉凶
悔吝吉凶者所以生大業也吉凶生而悔吝著其動
可不慎乎
陽卦多隂隂卦多陽其故何也陽卦竒隂卦耦其德行
何也陽一君而二民君子之道也隂二君而一民小人
之道也易曰憧憧往來朋從爾思子曰天下何思何慮
天下同歸而殊塗一致而百慮天下何思何慮日往則
月來月往則日來日月相推而明生焉寒往則暑來暑
往則寒來寒暑相推而歲成焉往者屈也來者信也屈
信相感而利生焉尺蠖之屈以求信也龍蛇之蟄以存
身也精義入神以致用也利用安身以崇德也過此以
往未之或知也窮神知化德之盛也易曰因于石據于
蒺藜入于其宫不見其妻凶子曰非所困而困焉名必
辱非所據而據焉身必危既辱且危死期將至妻其可
得見邪易曰公用射隼于高墉之上獲之无不利子曰
隼者禽也弓矢者器也射之者人也君子藏器於身待
時而動何不利之有動而不括是以出而有獲語成器
而動者也子曰小人不恥不仁不畏不義不見利不勸
不威不懲小懲而大誡此小人之福也易曰屨校滅趾
无咎此之謂也善不積不足以成名惡不積不足以滅
身小人以小善為无益而弗為也以小惡為无傷而弗去也
故惡積而不可揜罪大而不可解易曰何校滅耳凶子
曰危者安其位者也亡者保其存者也亂者有其治者
也是故君子安而不忘危存而不忘亡治而不忘亂是
以身安而國家可保也易曰其亡其亡繫于苞桑子曰
德薄而位尊知小而謀大力小而任重鮮不及矣易曰
鼎折足覆公餗其形渥凶言不勝其任也子曰知幾其
神乎君子上交不諂下交不瀆其知幾乎幾者動之微
吉之先見者也君子見幾而作不俟終日易曰介于石
不終日貞吉介如石焉寧用終日斷可識矣君子知微
知彰知柔知剛萬夫之望子曰顔氏之子其殆庶幾乎
有不善未嘗不知知之未嘗復行也易曰不遠復无祗
悔元吉天地絪緼萬物化醇男女構精萬物化生易曰
三人行則損一人一人行則得其友言致一也子曰君
子安其身而後動易其心而後語定其交而後求君子
修此三者故全也危以動則民不與也懼以語則民不
應也无交而求則民不與也莫之與則傷之者至矣易
曰莫益之或擊之立心勿恒凶
凡得乎乾者為陽卦震坎艮是也凡得乎坤者為隂
卦巽離兌是也陽卦以竒為本故多隂隂卦以耦為
本故多陽本不可二也隂陽二卦其德行不同何也
陽一君而徧體二民二民共事一君一也故為君子
之道隂卦一民共事二君二君共爭一民二也故為
小人之道陽貴隂賤晝人多福夜人多禍故君子貴
夫一也咸九四曰憧憧往來朋從爾思者勞神明以
為一也夫思之所及朋則從之思之所不及其誰從
乎雖憧憧於往來之間其從亦狹矣不知天下何思
何慮萬物即一一即萬物同歸而有殊塗一致而具
百慮其一既通萬物自應豈思慮營營之所至哉且
日月寒暑一往一來自異者觀之兩也相推而生明
相推而成歲自同者觀之一也自往自來其誰使之
往者屈也來者信也一屈一信默然相感而利生焉
尺蠖不屈則不能信龍蛇不蟄則不能存消息循環
相待而為用夫致用在於精義義則无決擇无取舍
唯其宜而巳精一於義則進而入於不可知之神故
感而後動其動也天其用利矣遊乎人間物莫之傷
其身安矣利用安身日進无疆德不期於崇而自崇
矣此吾之所知也過此以往則化矣如日月有明容
光必照寒暑相代萬物自生日月寒暑所不能知也
故曰聖人有所不知焉聖人有所不能焉然則所謂
化者終不可知歟曰窮神之所為則知化矣德盛者
自至焉道至於此萬物與我一也故曰一則神兩則
化窮神則知變化之道人孰不欲安其身或困于石
而不知休據于蒺藜而不知避名既汚辱身既危殆
日近於死亡雖欲安得乎哉妻且不得見也況朋從
乎藏可用之器待可為之時動無結閡出則有𫉬唯
乘屈信之理而其用利者能之小人不恥不仁故不
畏不義陷於死亡辱及其先恥孰大焉雖愚也而就
利避害與人同故見利而後勸威之而後懲小懲大
誡猶為小人之福況真知義乎精於義者豈一日積
哉彼積不善以滅其身者不知小善者大善之積也
夫身者國家之本存亡治亂之所繫身雖安矣猶不
可恃也故安其位者危保其存者亡有其治者亂君
子兢兢業業不恃其有故身安而國家可保國家保
而德崇矣位欲當德謀欲量知任欲稱力三者各當其
實則用利而身安小人志在於得而巳以人之國僥
倖萬一鮮不及禍自古一敗塗地殺身不足以塞其
責者本於不知義而巳神難言也精義入神以致用
其唯知幾乎知幾其神矣幾者動之微吉之先見
警如陽生而井温雨降而雲出衆人不識而君子見
之其於行義也不亦有餘裕乎夫安危存亡之幾在
於始交之際君子上交不諂下交不瀆義之與比无
悔吝藏於其中知幾故也是以君子見微已去小人
遇禍不知見與不見相去遠矣進此道者存乎介而
巳確然守正不轉如石者乃能見之其心定其智則
默識而善斷故不俟終日也守身如此无一朝之患
矣知彰易知微難知剛易知柔而剛難君子見幾故
知微知彰知柔知剛一龍一蛇或弛或張唯義是適
則萬夫望之而取法焉所從者豈特其朋從之彼勞
思慮者亦末矣夫智周萬物者或暗於自知雄入九
軍者或憚於改過克己為難也顔子有不善未嘗不
知知之未嘗復行故曰顔氏之子其殆庶幾乎孰謂
小善為无益而可以弗為小惡為无傷而可以弗去
乎復者剛反動之卦也善者天地之性而人得之性
之本也不善非性也習也不遠而復者修為之功也
故曰不善未嘗弗知知之未嘗復行知之者覺也自
性也或曰鮒椒之惡豈習乎曰知修為之功則復其
本矣由其習之不巳迷而不復矣人之生有氣之質
有性之本剛柔不齊者氣也性之本則一而已矣故
曰天地貞觀也日月貞明也氣豈能變哉天地萬物
其本一也天地升降其氣絪緼萬物化矣醇而未雜
序卦曰有天地然後有萬物劉牧曰乾道自然而成
男坤道自然而成女序卦言萬物則男女在其中矣
曰萬物化醇者言其一未始離也天地既生萬物萬
物各有隂陽精氣相交化生无窮序卦曰有萬物然
後有男女劉牧曰咸卦不繫之於離坎以離坎而上
男女自然而生咸卦而下男女偶合而生曰男女曰
化生者言有兩則有一也損之六三曰三人行則損
一人一人行則得其友言致一也致一則殊塗而同
歸一致而百慮矣老氏論天地王侯得一又曰天地
相合而降甘露老氏之所謂得一相合即夫子所謂
致一也其在卦則六爻相應合而致用是也所謂全
者合我與人而為一也動而與之者安其身而後動
也語之而應者平其心而後慮也求而與之者定其
交而後求也三者得故能以天下為一家中國為一
人故曰君子修此三者故全也離而為二物物成敵
莫或與之擊之者至矣故曰立心勿恒凶勿恒者不
一之謂也張載曰下文當云易曰自天祐之吉无不
利子曰天之所助者順也人之所助者信也履信思
乎順又以尚賢也是以自天祐之吉无不利也考之
義或然也順乎天者天助之應乎人者人助之致一
之效乎此章以咸困解噬嗑否鼎復損恒九卦十爻
盡其意蓋書之於言有不能盡也
子曰乾坤其易之門邪乾陽物也坤隂物也隂陽合德
而剛柔有體以體天地之撰以通神明之德其稱名也
雜而不越於稽其類其衰世之意邪夫易彰往而察來
而微顯闡幽開而當名辨物正言斷辭則備矣其稱名
也小其取類也大其旨遠其辭文其言曲而中其事肆
而隱因貳以濟民行以明失得之報
乾坤其易之門邪乾坤毁則易无自而入矣乾剛者
陽之物老陽之策也其德則健坤柔者隂之物老隂
之策也其德則順隂陽氣也剛柔形也氣變而有形
形具而有體是故總策成爻健順合德而剛柔之體
見矣聖人以此體天地之撰體形容之也撰定也形
容天地之所定者體造物也即剛柔有體是已天神
也地明也通神明之德者示幽顯一源也即隂陽合
德是巳隂陽相盪剛柔相推自乾坤而變八卦自八
卦而變六十四卦三百八十四爻其稱名也雜然不
齊枝葉至扶疎矣而亦不越乎隂陽二端而已乾坤
其易之門邪伏羲始畫八卦文王監于二代而作周
易周公因于文王而作爻辭卦有象爻有變動繫辭
焉而命之日益詳矣蓋時有隆汙道有升降世既下
衰不如是不足以盡天下之情偽何以知其然哉於
此稽考其類則知之矣夫易之為書以八卦言之自
震至乾彰往也自巽至坤察來也一往一來周旋无
窮是謂環中以重卦言之前卦為往後卦為來自内
之外為往自外之内為來彰往故微顯察來故闡幽
顯莫如既往而有微而難知之理幽莫如方來而有
顯而易見之象開釋爻卦各當其名无隱也辨隂陽
之物正吉凶之辭无遺也斷之以卦辭爻辭則備矣
觀乎此宜若坦然明白使人易曉矣然而其稱名也
小則百物不廢其取類也大則達之于天下意有餘
故其旨遠物相雜故其辭文其言致曲而後中於道
其事閎肆而實本於隱非天下至神至精至變有不
能與也而又因其疑貳不決恐懼易入之時以濟民
行告之以吉凶悔吝之辭以明失得之必報蓋有遠
害防患之心非衰世之意乎
易之興也其於中古乎作易者其有憂患乎是故履德
之基也謙德之柄也復德之本也恒德之固也損德之
修也益德之裕也困德之辯也井德之地也巽德之制
也履和而至謙尊而光復小而辯於物恒雜而不厭損
先難而後易益長裕而不設困窮而通井居其所而遷
巽稱而隱履以和行謙以制禮復以自知恒以一德損
以遠害益以興利困以寡怨井以辯義巽以行權
作易者上古也興易者中古也何以知易興於中古
邪觀九卦之象聖人有憂患後世之心得失滋彰矣
然則上古作易何以知有憂患乎曰聖人隨時者也
佃漁不厭則耒耜之利不興結繩未弊則書契之文
不作而所以憂患後世者固巳具於八卦之中至於
文王而易道興矣履說而應乎乾履乎和者也故為
德之基謙執之而有終者也故為德之柄復剛反動
而復其初德自此始者也故為德之本恒久而不已
終則有始者也故為德之固損損其可損而致一者
也故為德之修益益其可益而日進者也故為德之
裕困剛見揜而不失其所亨者也故為德之辯井剛
中而不變者也故為德之地巽以剛下柔不失乎中
者也故為德之制履和而至於禮不至則流而徇於
物矣謙卑而人尊之其道光也復小而辯於物者以
初九也人之所以異於萬物者以其存心也剝之剛
陽反動於初則善心生於冥昧難知之時不俟乎大
而後與物辯也斯非德之本歟恒泰之變也初九正
也動而之三雷風並作萬物繁興之時三守正不動
酬酢而不厭天地所不能旋日月所不能眩可以言
德之固矣損先難而後易何也情慾者強陽之氣也
初損之必有吝心剛健決斷乃能行之故先難也及
其既損考諸理而順反諸心而悅其孰禦我哉故後
易也夫一介不以取諸人然後繫千駟之馬而弗視
祿之以天下而弗顧故曰仁亦在熟之而巳益長裕
而不設何也益否之變也九四下益於初初九正也
益物以誠也益物以誠即是自益以誠故四與初以
益而正誠自成也受益者不贅益之者不虧與時偕
行如天地之裕萬物非張設之也困窮而通何也否
之上九陷而之二上下柔揜之窮也處險而說在窮
而心亨通也通者不窮之謂豈必富貴利達而後為
通哉故曰學不能行謂之病病則窮矣井居其所而
遷何也泰初之五為井初九正也九五亦正也初遷
之五往者正也五遷之初來者正也五居其所而往
來皆正能遷也巽稱而隱何也遯二之四為巽稱者
輕重均之謂也二隂方進六二從四九四君子屈已
以下之則君子小人勢均矣人見其屈已以為巽而
不知六二亦巽乎剛故曰稱而隱履以和行何也和
者禮之用節者禮之體節而不和禮不行矣謙以制
禮何也禮自卑而尊人自後而先人不能乎謙安能
行禮復以自知何也有善必自知之不善必自知之
修其善去其不善則復矣恒以一德何也雜而不厭
非徇物也久而不變也久則其德无二三矣損以遠
害何也自損以修德則物无害之者故曰恭寡過情
可信儉易容也以此失之者鮮矣益以興利何也因
其所利而利之也困以寡怨何也雖困而通在窮而
悅樂天者也我不尤人人復何怨井以辯義何也井
自守以正與人必以正處已處人各得其宜者也巽
以行權何也權者稱之所以輕重也與時推移湣然
无際如行權稱物人見其適平而巳其序則履和執
謙復本恒久損已益人然後可以處困不窮能遷然
後可以行權九卦履出于乾謙復出于坤恒出于震
損出于艮益出于巽困井出于坎獨不取離何也離
萬物皆相見之卦包犧氏取之文王内文明外柔順
以蒙大難明在地中時也
易之為書也不可遠為道也屢遷變動不居周流六虛
上下无常剛柔相易不可為典要唯變所適其出入以
度外内使知懼又明於憂患與故无有師保如臨父母
初率其辭而揆其方既有典常苟非其人道不虛行
龔原曰易之為書也三章當從龔此章言易有變動
出入易之為書明天地之用其用不過乎六爻不可
遠也遠此而求之則違道遠矣其道也屢遷有變有
動不居其所升降往來循環流轉於六位之中位謂
之虛者虛其位以待變動也故太玄九位亦曰九虚
或自上而降或自下而升上下无常也剛來則柔往
柔來則剛往剛柔相易也无常則不可為典相易則
不可為要流行散徙唯變所適然亦不過乎六爻不
過者以不可遠也其出入云者以一卦内外言之兩
體也出者自内之外往也入者自外之内來也以是
度外内之際而觀消息盈虚之變出處進退之理使
知戒懼當出而入與當入而出其患一也故大觀在
上窺觀者醜三陽方壯牽羊悔亡出入内外本於相
形比四從二亦曰外離五用九亦曰出唯精於義者
能知之知義則知懼矣又此書明於已之所當憂患
與所以致憂患之故安不忘危存不忘亡治不忘亂
无有師保教訓而嚴憚之明失得之報也如有父母
親臨而愛敬之見聖人之情也初率其吉凶之辭揆
其八卦之方則既有典常可守矣蓋不可遠者易之
體也而有用焉為道也屢遷者易之用也而有體焉
能知卦象合一體用同源者乎斯可以言易之書矣
書載道者也待人而後行苟非其人道不徒行
易之為書也原始要終以為質也六爻相雜唯其時物
也其初難知其上易知本末也初辭擬之卒成之終若
夫雜物撰德辯是與非則非其中爻不備噫亦要存亡
吉凶則居可知矣知者觀其彖辭則思過半矣
此章言重卦六爻之義易之為書也原始於初爻要
終於上爻成六位以為體質者也八卦八物也六爻
六時也六爻相雜時異而物異八卦本象也時物别
象也其本甚微故難知其末巳著故易知初辭擬而
後言不亦難知乎卒成之其事終矣不亦易知乎上
下之位以時言之初終也以道言之本末也以事言
之始卒也其實一也時變則事變事變則道與之俱
未有違時造事而能成者三畫非无本末也聖人何
為重卦曰理具乎中其事則未也若夫糅雜八卦之
物撰定六爻之德辯得失是非則非中爻不備中爻
崔憬所謂二三四五京房所謂互體是也蓋物无常
是亦无常非施於彼者或不可施於此用於古者或
不可行於今蒙以九二納婦而六三取女則不利節
以初九不出而九二不出則失時得失是非不可不
辯也噫重卦六爻之意亦要諸吉凶存亡之辭而巳
有同位而異物同物而異象同象而異辭要諸辭則
四者不同居然易見可指掌而知矣六爻者變動相
錯而有吉凶存亡者也彖辭者合内外二體以一爻
相變而有者也知者明於理則觀諸彖辭而爻義巳
知其過半矣
二與四同功而異位其善不同二多譽四多懼近也柔
之為道不利遠者其要无咎其用柔中也三與五同功
而異位三多凶五多功貴賤之等也其柔危其剛勝邪
龔氏合易之為書也為一章誤矣今從故本此章再
明中爻之義二四耦也同為隂之功内外異位有不
同焉二多譽四多懼何也四近五五尊位近尊位則
多懼月望日則食禮近君則屈然柔之為道不利遠
者坤從乾也二遠於五所以多譽者其要在於雖柔
而无咎以其用柔中也用柔而失中其能无咎乎三
五竒也同為陽之功内外異位有不同焉三多凶五
多功何也五貴三賤其等不同也三處下位之極其
柔居之則危不勝任矣其剛居之將以為勝邪以剛
居剛有時乎過剛矣危則疾顛過則易敗此三所以
多凶也若五不然以剛居之得尊位大中宜處貴者
也以柔居之有處謙執柔以貴下賤之美二為五用
矣此五所以多功也夫二五中也二三四五皆曰中
爻何也曰以三數之自一至三以二為中自四至上
以五為中以五數之自二至上以四為中以四數之
自二至五以三四為中復之九四曰中行獨復中孚
以二柔在内名卦卦言德爻言善者積善成德也
易之為書也廣大悉備有天道焉有人道焉有地道焉
兼三才而兩之故六六者非它也三才之道也道有變
動故曰爻爻有等故曰物物相雜故曰文文不當故吉
凶生焉易之興也其當殷之末世周之盛德邪當文王
與紂之事邪是故其辭危危者使平易者使傾其道甚
大百物不廢懼以始終其要无咎此之謂易之道也
此章再明六爻雜物之義易之為書廣大而无外語
天地之間則无乎不備矣有天道焉隂與陽也有人
道焉仁與義也有地道焉柔與剛也此三者一物而
兩體隂陽也而謂之天仁義也而謂之人剛柔也而
謂之地故曰三才兼三才而兩之故六兼之者天之
道兼隂與陽也人之道兼仁與義也地之道兼柔與
剛也六者非它即三才之道也是故三畫而有重卦
六即三也三即一也道有變易有流動爻則傚之故
曰爻天地相函精氣所聚其等有六曰物八物相錯
而成文故曰文文當其位則吉文不當其位則凶故
吉凶生焉易之興也當殷之末世周之盛德邪何繫
之辭而告其吉凶者如是乎又紂與文王之事邪何
君子處小人之間而其辭危乎是故危懼者使知可
平慢易者使知必傾所以長君子消小人也其道甚
大君子小人无所不容不容則不足以準天地百物
不廢者所以形容其道所謂悉備也初辭擬之卒成
之終使知善不善之積成名滅身非一朝夕之漸故
原始要終而懼焉其大要歸之无咎而巳此之謂易
之道易之道立人道以貫天地而為一者也
夫乾天下之至健也德行恒易以知險夫坤天下之至
順也德行恒簡以知阻能說諸心能研諸侯之慮定天
下之吉凶成天下之亹亹者是故變化云為吉事有祥
象事知器占事知來天地設位聖人成能人謀鬼謀百
姓與能八卦以象告爻彖以情言剛柔雜居而吉凶可
見矣變動以利言吉凶以情遷是故愛惡相攻而吉凶
生遠近相取而悔吝生情偽相感而利害生凡易之情
近而不相得則凶或害之悔且吝將叛者其辭慙中心
疑者其辭枝吉人之辭寡躁人之辭多誣善之人其辭
游失其守者其辭屈
此章論六爻而歸之於簡易乾健而為萬物先莫或
禦之故其德行恒易坤順以從乾无二適也故其德
行恒簡以易也故知險之為難以簡也故知阻之可
疑簡生於易阻生於險簡易也故能說諸心知險阻
也故能研諸慮簡易者我心之所固有反而得之能
无說乎以我所有慮其不然反復不捨能無研乎曰
研諸侯之慮者衍侯之二字王弼略例曰能研諸慮
則衍文可知天下之吉凶藏於无形至難定也天下
之亹亹來而不已至難成也定之成之者簡易而巳
乾坤變化有云有為云者言也為者動也吉事有祥
祥者吉之先見有祥必先知之兼言動也制器者尚
象知器則知成器之為天下利而可動也卜筮者尚
占知來則知來物而言動審矣是以能定天下之吉
凶成天下之亹亹非知險知阻者能之乎天尊地卑
乾坤設位聖人配天地而立合乾坤之德以成能事
能說諸心能研諸慮者明以盡人謀也定天下之吉
凶成天下之亹亹者幽以盡鬼謀也人謀鬼謀幽顯
合一天下樂推而不厭百姓之愚與之以能矣成能
故也伏羲氏始畫八卦不言而告之以象者至簡易
也後世聖人演之為六十四卦有爻有彖以人情變
動言之於辭知險阻也且八卦成列剛柔雜居吉凶
已可見矣然道有變動變則通通則其用不窮所以
盡利者不可不言也故變動以利言吉凶以情而遷
巧歷之所不能計也聖人唯恐遷之而失其正矣故
爻彖以情言變動者何情偽之所為也人之情偽難
知矣以情相感則利生以偽相感則害生近不必取
遠不必捨則悔吝生愛惡不一起而相攻則吉凶生
吉凶生而悔吝著情偽其能掩乎是則情偽相感也
遠近相取也愛惡相攻也爻有變動也有利害斯有
悔吝有悔吝斯有吉凶吉凶以情遷也悔吝者何凡
易之情隂陽相求内外相應近而不相得則偽不可
久物或害之害之則凶將至矣悔吝者利害吉凶之
界乎害之而悔則吉且利矣吝而不悔則凶聖人不
得不以利言之而使之遠害也故曰聖人之情見乎
辭然則何以知情偽邪考其辭可矣將叛者其心慙
負故其辭愧中心疑者其心惑亂故其辭枝吉人守
約故其辭寡躁人欲速故其辭多誣善之人妄故其
辭游失其守者窮故其辭屈吉人辭寡以簡易知也
五者反是以知險知阻而知也簡易則吉險阻則凶
其辭則六其别則二情偽而已矣上繫言易簡而天
下之理得下繫終之以易簡而知險阻故曰殊塗而
同歸一致而百慮
漢上易傳卷八
