尚書精義卷二十六宋黃倫撰
古人有言曰撫我則后虐我則讐獨夫受洪惟作威乃
汝世讐樹德務滋除惡務本
無垢曰夫行德則天下歸之天下歸之者天子也暴
虐則天下叛之天下叛之煢煢然擁虚器以在人上
豈非獨夫乎天下叛之矣不知畏懼乃大惟作威以
殺戮賢人君子不修郊社宗祀則天下視之又甚世
之仇敵矣又曰德欲廣及惡欲知幾故立德者務
滋欲其延蔓不已也除惡者務本欲其萌芽絶去也
然則天下之惡皆萌芽於紂欲除天下之惡當除紂
一人而已紂既滅絶則天下之惡脉理皆斷矣脉理
皆斷善端自然發見焉
張氏曰詩云惠而好我擕手同歸此撫我則后之謂
也湯誓曰夏王率遏衆力率割夏邑有衆率怠弗協
曰予及汝皆亡此虐我則讐之謂也獨夫受洪惟作
威乃汝世讐者謂之獨夫受以其孤危寡獨喪其君
人之道也
吕氏曰君臣之間如天尊地卑自有定分其所以相
與固結者皆天理自然如此若其撫則后虐則讐如
是容易是君不君乃反掌之間耳此盖未知君臣之
禮須當看古人有為而言亦當知武王有為而舉武
王說天之所以設君者本不是居九重之尊這便是
后盖受天之寄為天子以撫養百姓這始是后若是
縱暴肆虐失其君道這是民之讐蓋天之立君本是
撫育百姓今失天之職肆虐於民便是讐又曰大
抵廣德滋長則天下之人皆到可封之地位若除惡
當就本根上除何故大抵惡豈人之所願為若不幸
而為汙俗所染人君安可舉世除之除一人則天下
之惡自除矣
肆予小子誕以爾衆士殄殲乃讐爾衆士其尚迪果毅
以登乃辟功多有厚賞不迪有顯戮
無垢曰紂為天下寇讐乃天下所同疾特無有倡之
者耳武王一倡則天下皆應之然則武王之倡非私
怒也孟子識此意曰武王一怒而安天下之民夫天
下皆視紂如寇讐而欲殄殲之則紂之為人主可謂
失其所操持矣又曰迪進也登成也夫未舉事之
前以謀為主既舉事之後以决為主故曰老者之智
壯者之决武王之謀已無遺策矣今既渡河有進無
退正用决之時也故其告如此以為爾衆士庶幾進
於果决必取商紂以成我為辟之道又曰賞以進
之則人皆知進戮以懲之則人不敢退戰功曰多以
多為勝也功多則賞厚士卒其有自足之心乎不進
則有顯戮士卒其有反顧之心乎
嗚呼惟我文考若日月之照臨光于四方顯于西土惟
我有周誕受多方予克受非予武惟朕文考無罪受克
予非朕文考有罪惟予小子無良
無垢曰紂所以暴虐者以昏文王所以光于四方顯
于西土者以明其明如何若日月之照臨明豈有既
乎日煜乎晝月煜乎夜晝夜常明想見文王心地無
一毫之滓矣晝而思想皆無失念夜而夢寐皆無失
路況事至乎前物形於眹其有不灼知其所從來而
鑒觀其所往乎又曰昏為暴虐故有臣億萬惟億
萬心明為仁聖故以西土之地而誕受多方也三分
天下有其二其是之謂歟以此知明德之尊雖無意
於天下而天下當自歸昏德之賤雖貴為天子富有
天下不免為一獨夫而已又曰文王仁聖誕受多
方則克紂者乃文王積德深仁感動天下之力豈獨
武王今日之武哉夫以臣伐君雖以武王伐紂不免
於有罪使武王勝紂僅能免文王之罪而已文王三
分天下有其二以服事殷有何罪哉詩序以謂武王
能廣文王之聲卒其伐功則伐紂者乃文王之心乎
使武王不克紂文王能免罪乎又曰夫克紂則以
文王為無罪不勝紂則以小子為無良以善歸親引
惡歸已武王用心忠厚如此其肯貪位苟得為伐紂
之舉哉舉天命人心所迫不得不然也
張氏曰易曰垂象著明莫大乎日月又曰日月相推
而明生焉則明之至者莫明乎日月文王有明德而
詩人謂之明明在上故於此喻之若日月之照臨也
宜矣照以言其明臨以言其高惟其如日月之照臨
故遠足以光于四方近足以顯于西土四方外也故
言光西土内也故言顯
吕氏曰文王盛德光華如此武王以𦕈然一身繼其
後為甚難故武王常有不足之心使我克受非我之
能乃文王之德無愆文王仰不愧俯不怍故武王得
承藉餘休所以能克受若受勝我非文王盛德之不
至乃是我無良不能繼文王耳這一段最見武王之
心武王奉行天罰以紂為獨夫自然戰必勝攻必取
不知武王纔說了必之一字便不是天心便不是天
討武王言自會伐紂便是有我便非無心非無心便
非天討武王到此尚把紂來計較勝負見得武王無
必予克受非予武見得武王無我此見得武王與天
同心益見得武王無必
武王戎車三百兩虎賁三百人與受戰于牧野作牧誓
無垢曰合天下蠻夷之師豈止戎車三百兩虎賁三
百人哉此止謂武王西土之衆腹心之師也武王為
倡以率西土西土為倡以率天下故與武王同心死
生者止在西土爾其餘輔贊之師雖盡力於武王武
王不盡責以必死也此躬自厚而不責人之意至于
總誓諸侯與蠻夷曰爾所不勖其于爾躬有戮此亦
為之大門耳
胡氏曰乘車既是虎賁左右必須勇士豈但有虎賁
而無左右哉百夫長既乘戎車千夫長必非徒步何
從有車而乘哉兵車甲士步卒共七十五人孔氏惟
言步卒而不數甲士豈虎賁人猶御一車而不戰鬭
邪以七十二人步卒計三百兩之戎車總二萬一千
六百人不言六百人而言舉全數舉全數者乃自解
注文非釋經也以舉全數三字易六百人之三字於
文不暢豈如言二萬一千六百人哉
張氏曰必記戎車虎賁之數者盖言明殷商之衆其
會如林而武王所以勝之在德不在衆也易野則以
車為主險野則以人為主戎車即兵車是也虎賁即
武勇之士也詩曰有力如虎謂之虎賁者取其有力
而已
吕氏曰大抵誓師有誓於軍門之外者有交刃而誓
者故司馬法曰三王誓于軍中欲民先成其慮也或
誓于軍門之外欲民先意以待事也或將交刃而誓
致民志也武王此誓乃是交刃而誓也
牧誓
時甲子昧爽王朝至于商郊牧野乃誓王左杖黃鉞右
秉白旄以麾曰逖矣西土之人
無垢曰逖遠也以温言勞之曰遠矣西土之人以言
其跋涉之勞征行之苦使其心悦於上之見知也
胡氏曰禮稱人道尚右戎事尚左記曰進退有度左
右有局各司其局然而男子尚左女子尚右隂陽之
義也偏將軍處左上將軍處右生殺之義也是則小
戴之文未有定據老聃之說獨立玄言豈以一經一
句以為凖哉白旄者取其易見也夫以色之易見者
莫鮮於赤故朱干朱戶以章其禮赤紱赤舄以異其
數旄不以赤而以白者周之車服旌旗器械皆尚赤
則所麾之旄必以白白者金之正色甲兵之事故異
於赤而易見者謂以此也
張氏曰鉞所以誅黃中也所以為信旄所以教白西
也所以為義鉞用黃誅之必以信故也旄用白教之
必以義故也武王杖信秉義足以致其來曰逖矣西
土之人者叙其情憫其勞而勞其來之遠也
吕氏曰武王自臨戰與士卒同其勞苦以鉞與旄任
地指麾說道是逖矣西土之人觀此氣象至誠惻怛
恁不敢不勉士卒見此自然不顧其矢石之勞亡其
霜露之苦亦皆領武王之和
王曰嗟我友邦冢君御事司徒司馬司空亞旅師氏千
夫長百夫長及庸蜀羌髳微盧彭濮人稱爾戈比爾干
立爾矛予其誓
無垢曰前言逖矣西土之人此誓武王之師也今曰
嗟我友邦冢君此誓諸侯之衆也今誓至于旅則諸
侯之官盡在於此矣師氏謂軍中以兵守門者千夫
長謂一師之帥也百夫長謂一卒之長也戈戟也戟
柄既長可以言稱矣想武王之時指戟為戈耳方言
干又云楯自關而東或謂之楯或謂之干關西謂楯
是干楯為一也此特辨戈戟干楯之名耳至於曰稱
曰比曰立此又見行陣之法而威儀之壯也想像稱
戈比干立矛之時森嚴縝密其何可犯乎又曰八
國皆蠻夷也文王為西伯故西南夷來助文王美化
行乎江漢之域故江漢之夷來助紂為無道非特諸
侯欲伐之雖西南夷江漢夷亦欲伐之矣失人心如
此尚欲君天下乎
張氏曰武王之伐紂六卿莫不具在而特舉司徒司
馬司空者盖徒衆之令則聽之司徒軍旅之令則聽
之司馬營壘之令則聽之司空此其誓所以特先於
三卿也又曰庸蜀羌髳微盧彭濮人此皆西南之
酋長也當是之時皆會於牧野之地故舉而誓之此
所謂華夏蠻貊罔不率俾者也君子臨事而懼故雖
將戰而猶誓之也
吕氏曰武王到臨陣之時不止誓西土之人至于小
大遠近諸國皆誓之武王嘗言來歸者八百國諸侯
之衆何獨止言庸蜀羌髳微盧彭濮人此亦是史官
序事之法舉遠而知近舉小而知大舉微而知著此言
軍威須當辦備各各恁地整頓精神聽我一人誓命
王曰古人有言曰牝雞無晨牝雞之晨惟家之索
無垢曰盖雞之為物雄鳴雌哺此常理也使䳄代雄
鳴乃惡氣所感其家必有不祥事又曰家以牝雞
司晨卜不祥國以婦人專政卜不祥將言紂用妲己
之言故引古占卜為訓
張氏曰男正位乎外女正位乎内内外異位則婦人
故無預於外事矣婦人預於外事鮮不敗亂是猶牝
雞之晨其懲遂至惟家之索也
吕氏曰大抵天地中各自有定位如君唱而臣和男
外而女内夫行而婦隨此皆不可易者至如牝雞司
晨隂陽繆盭則一家索矣言天本不曾與紂易位以
紂先自易位故天亦從而易之
今商王受惟婦言是用昏棄厥肆祀弗答昏棄厥遺王
父母弟不迪
無垢曰放出師保囚奴正士焚炙忠良而惟婦人言
是用此逆天理者也以牝雞之說卜之國之將亡也
必矣家生敗子則有牝雞之晨國出亂君則惟婦言
是用此皆不祥之兆矣又曰肆陳也答報也祭有
祈焉有報焉載芟春祈社稷之詩良耜秋報社稷之
詩以至蜡之祭迎猫為其食田鼠迎虎為其食田豕
此皆報之之謂也紂惟婦言是用無往不昏使人神
皆不得其所郊天祭地四時享廟皆人道之常也紂
以昏故棄其陳祀不敬天地鬼神非特不敬而已凡
當報答之祭亦皆棄之又曰紂惟婦言是用無往
不昏同王父同母昆弟人之所愛敬也今皆棄而遺
之不知待以昆弟之道是不復知有骨肉矣此豈人
理也哉夫不敬天地鬼神不知有王父母弟安得有
吉祥事乎
吕氏曰所謂尊有常尊紂昏棄肆祀弗答是不能尊
其常尊所謂親有常親紂昏棄王父母弟不迪是不
能親其常親
乃惟四方之多罪逋逃是崇是長是信是使是以為大
夫卿士俾暴虐于百姓以姦宄于商邑今予發惟恭行
天之罰
無垢曰暴虐百姓姦宄商邑正紂之心亦四方多罪
逋逃之心有此心而又有此才此紂所以是崇是長
是信是使是以為大夫卿士也言暴虐則有殘民害
物之事言姦宄則有蹤跡詭秘之事多罪逋逃有此
才而紂能使之可謂同惡相濟矣天將亡商故生紂
又生多罪逋逃以破壞殘滅之傷哉
張氏曰夫惟幽不能欽神明不能愛親乃惟四方之
多罪逋逃者是崇是長是信是使是以為大夫卿士
則所與同于厥邦者皆羞刑暴德之人所與同于厥
政者皆庶習逸德之人如是則紂孰與為善哉是崇
者尊其道也是長者長其惡也是信者信其言也是
使者用其力也是崇是長則以為之卿士而承之者
也是信是使則以為大夫庸之者也
今日之事不愆于六步七步乃止齊焉夫子勖哉不愆
于四伐五伐六伐七伐乃止齊焉勖哉夫子尚桓桓如
虎如貔如熊如羆于商郊弗迓克奔以役西土勖哉夫
子爾所弗勖其于爾躬有戮
無垢曰夫不過六步七步乃一休止而整齊焉亦可
謂深密矣休止以養其力整齊以警其慢稱夫子以
壯其志稱勖哉以警其慢擊刺之法小進則四五大
進則六七又休止而整齊之夫當其交戰之時而其
法乃森密如此況其平居乎行陣之内其法乃森密
如此況其大禮乎誰得而乘其便而伺其怠耶又
曰上先稱夫子後言勖哉自此以後皆先稱勖哉後
夫子大抵兵事以警備為體也桓桓武貌也如虎如
貔如熊如羆此桓桓貌也夫此四獸搏物也其作威
其猛厲為如何哉使將士之武如此四獸亦何可當
也又曰克奔歸我者弗迓擊之第使之聽役于西
土之衆而已夫西土之衆腹心之衆也彼奔歸我者
安知非姦人刺客乃遽處之腹心之内兵事貴嚴如
此何也此武王太公所以處商人也昔銅馬降光武
光武遽入其營銅馬之衆曰蕭王以赤心置人腹中
安得不投死乎使紂之人為腹心之衆其安反側也
可知矣武王之舉誅其君而弔其民民之望武王如
大旱之望雲霓也上下之心如此復何疑之有哉
東坡曰孫武言用兵其勢險其節短故不過六步七
步四伐五伐六伐七伐必少休而整齊之
張氏曰用兵行師之道其坐作進退莫不有法其攻
殺擊刺莫不有制不愆于六步七步乃止齊焉者告
之以坐作進退之法使之不敢過也不愆于四伐五
伐六伐七伐乃止齊焉者告之以攻殺擊刺之制使
不敢踰也
蕭氏曰先王之使人也始勉之以所慕終肅之以所
畏然後人有所勸懲而功成焉泰誓曰立定厥功惟克
永世始勉之者也下篇曰功多有厚賞不迪有顯戮
自所勉而肅之也至此惟曰弗勖有戮者終于肅之
而已
吕氏曰當舜之時但只言罰弗及嗣賞延于世至啟
有扈啟自度不如禹於法之外又添予則孥戮汝孥
戮却不是盡殺其妻孥但言累及妻孥至湯伐桀與
啟未遠亦未能便變得此法亦說予則孥戮汝至武
王伐紂却說其于爾躬有戮到此又看得聖人雖到
世變風移又自能厚其已薄之俗于數千百年之下
又不是湯不如武王到武王之時上承太王王季文
王許多人積累之德民心薰蒸之久啟既開此門武
王到此因而又與閉了此門
