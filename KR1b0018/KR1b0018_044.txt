尚書精義卷四十四宋黃倫撰
國則罔有立政用憸人不訓于德是罔顯在厥世繼自
今立政其勿以憸人其惟吉士用勱相我國家
無垢曰世之言立政者必曰作法考制立經陳紀為
一代不刊之典殊不知有治人無治法故人君能繹
其心則能立政矣能立政則必不用憸人矣何以知
之吾心既正則所好者天下之善所惡者天下之惡
所惡既當則其視憸人如惡惡臭如見怪物聆其語
言聲音若將凂我者矣故與圖事者皆天下之君子
此立政之本也苟不先正其心則天下之善有逆己
而惡之者矣天下之惡有順己而好之者矣顛倒錯
亂無所執守而與憸人性合則其所用者皆天下之
小人也所謂憸人者傾巧敏給之人詐足以飾非辨
足以拒諫得其心則舉桀紂為堯舜失其意則毁伯
夷為跖蹻其言可喜可愕聽之令人忘倦退而考察
此言無一是者然人君或用之則是無他故是不知
立政之道知立政之道決不用憸人矣
林氏曰國家無政則君子退而小人進是憸人得志
憸人既得志則不順其德而惟邪是行則天下無顯
著之迹求其令聞譽者無有也自今而後立政任人
安可以憸人自用其惟吉德斯能勱相我國家以隆
此不拔之基也
今文子文孫孺子王矣其勿誤于庶獄惟有司之牧夫
張氏曰先王以不忍之心行不忍之政其于刑罰皆
不得已而用之故立政之篇其于庶獄尤在所諄諄
也周公于此又告成王使之勿誤于庶獄惟有司之
牧夫者先王建官不必盡賢必得賢者以為之率此
有司之牧夫又在所當慎而不可誤也
吕氏曰周公憂王室之深成王之幼所以至三兩遍
說庶獄蓋人君有天下非不嗜殺人則做不得周公
所以諄復言之都不覺得諄復
其克詰爾戎兵以陟禹之迹方行天下至于海表罔有
不服以覲文王之耿光以揚武王之大烈
林氏曰無怠無荒四夷來王夫人必自侮然後人侮
之國必自伐然後人伐之苟于政之不修德之不備
而欲責人之不服是猶却行而求前無藥而除病多
見其不能為也夫刑罰不可弛于國鞭笞不可亡于
家惟能詰其戎以陟禹之迹則威之所加化之所被
無遠不服無幽不届四夷百蠻罔不率俾東西南北
無思不服然後可以對文王之大德成武王之丕業
其功豈不大哉
晁無咎曰治至于可用師者治之成故善人為邦至
于可以即戎而後為功也豈非詰戎兵者政之終歟
故詩曰閔予小子遭家不造又曰蹻蹻王之造盖當
時成王初即政濫溢者未收泮渙者未圖則法度未
立而功未成故曰不造告成大武則成王既除喪而
即政其武功足以嗣其先君故曰蹻蹻王之造蓋言
成王寵受武王之成功而能蹻蹻然征伐四方以成
祖考之業王業于是乎成矣
張氏曰文王之德光于四方則其德之光可知矣周
之大勲集于武王則其烈之大可知矣為之子孫者
能繼承嗣續而粉澤藻飾之則前人之功德不至于
泯滅矣以覲文王之耿光者言能昭文王之德光使
夫天下之目同見以揚武王之大烈者言能稱武王
之大功使其愈久而愈不墜然則成王之所以持盈
守成之道在此而已
嗚呼繼自今後王立政其惟克用常人
無垢曰暴德之人與夫逸德之人皆血氣為之也血
氣之急者必暴血氣之緩者必逸暴者行其一切之
政必有淫刑濫罰使人無所措其手足謂之常人可
乎逸則萬事不理機會之來必將委而不治謂之常
人可乎若夫常德之人初未嘗暴也理義所當急者
未嘗緩而失事未嘗逸也理義所當緩者亦未嘗急
而傷民終始前後不變其節惟理義之所歸誠得若
人者而用之政不足立矣又曰成湯之不邇聲色
不殖貨利求此常也文王之罔攸兼乎庶言庶獄庶
慎亦求此常也武王之率惟敉功率惟此常也周公
所謂時則勿有間之者勿間此常也所謂克由繹之
者繹此常也吾之德既常矣則朝廷之上皆常德朝
廷之上皆常德則發一號出一令法度紀綱賞罰刑
政典章文物禮樂庶事莫不井井乎其不可亂秩秩
乎其不可紊其有暴横之賦斂以朘民之膏血乎其
有苛刻之刑政以傷民之肌體乎其有黷武窮兵争
城拓地之舉鬭民于鋒刃之下乎使斯人尊之如神
明愛之如父母信之重之如四時如金石可殺可辱
而不可使之為亂也此常人見用之功也
張氏曰臯陶之戒舜則曰彰厥有常吉哉伊尹之戒
太甲則曰常厥德保厥位然則立政用人之道其可
以不用常人乎故周公于立政時申誥之以此
周公若曰太史司宼蘇公式敬爾由獄以長我王國兹
式有慎以列用中罰
張氏曰成王之時能得人以立政則教化為己明習
俗為己成為司宼之所慎用者惟中罰而已周官刑
亂國用重典刑新國用輕典刑平國用中典以列用
中罰者中典之謂也
成王既黜殷命滅淮夷還歸在豐作周官
無垢曰成王由周公克由繹之之說深得用人之術
思為天下後世計乃以其所見作為周官以謂必如
是者乃為三公必如是者乃為三孤如是者為冢宰
如是者為司徒以至為司馬為司宼且總告别告以
為子孫之守使子孫高明者得其心而常才者得免
過居位者有此才則無愧無此才則懷羞其有補於
人主也大矣
周官
惟周王撫萬邦巡侯甸四征弗庭綏厥兆民六服羣辟
罔不承德歸于宗周董正治官
林氏曰朝廷政教之權輿政教百官之綱紀人君之
於天下正身以正朝廷正朝廷以正百官始之不正
終莫克正昔文王之時在位皆節儉正直德如羔羊
先後禦侮奔奏疏附莫匪正人棫樸之詩美其能官
人成王者繼文武之丕緒紹祖宗之令猷持盈守成
神祇安樂人人有士君子之行其作人有道官人有
法雖百僚之間皆有忠嘉正直之行不必飭戒而自
循董正而自治而成王於此猶云董正者何哉蓋既
黜殷命滅淮夷尚慮朝廷之顯人左右之百官蹈其
遺風染其舊惡不能自正成王歸于宗周正當閒暇
之時得不修其政刑而復其治官乎
史氏曰致治甚易求所以致治者不易安邦非難求
所以保邦者惟難昔成王承文武之大業德未著於
人道未孚於下於是撫萬邦而使之服命巡侯甸而
使之述職諸侯之不庭者征之兆民之不安者綏之
六服羣辟自是奔走服役而皆知所畏治可謂已致
邦可謂已安矣然成王制治于未亂保邦於未危其
謀猶汲汲也歸于宗周董正治事之官所以為子孫
憑藉扶持之計長久遠大之法何其至哉
張氏曰萬邦為遠矣故撫之侯甸為近矣故巡之撫
之者所以致其美而其事略巡之者所以致其察而
其事詳四征弗庭所以誅惡也而惡者有所畏綏厥
兆民所以佑善也而善者有所怙當周之時六服羣
辟罔不承德則天子之德意志慮得以下達也此成
王之歸于周所以董正治官也
王曰若昔大猷制治于未亂保邦于未危
張氏曰圖治者必在夫未亂圖安者必在夫未危亂
而後思治危而後思安則無如之何矣古之人作炳
於忽𦕈綿之際用智於未奔沉之前者此也
曰唐虞稽古建官惟百内有百揆四岳外有州牧侯伯
庶政惟和萬國咸寧夏商官倍亦克用乂眀王立政不
惟其官惟其人
無垢曰唐虞去上古未遠民淳事簡此所以建官百
而已内止責成於百揆四嶽外止責成於州牧侯伯
而内外庶政無不和協天下萬國無不安寧矣夏商
民漸澆浮事漸叢大此所以不及唐虞之簡静而建
官有倍於唐虞也建官雖倍亦僅能無危亂而已豈
敢復望惟和咸寧之盛乎大抵眀王立政不惟其官
之衆多惟在得其人而已觀成王此言其亦心地眀
白而乃能自立名言矣此蓋周公保佑之力而力學
克由繹之之效也
東坡曰唐虞官百而天下治夏商曷為倍之德衰而
政卑也堯舜官天下不為患失之憂故任人而不任
法人人得自盡也故法簡官少而事省夏商家天下
惟恐失之不敢以付人人與法相持而行故法繁官多
而事冗後世德愈衰政愈卑人愈不信而一付之法
吏不敢任事相倚以苟免法愈亂官愈多事愈不舉
人主知此則智矣又曰天下之事古略而今詳天
下之官古寡而今衆聖人非有意於其間勢則然也
火化之始燔黍捭豚以為靡矣至周而醯醢之屬至
百二十甕棟宇之始茆茨采椽以為泰矣至周九尺
之室山節藻梲聖人隨世而用之節文豈得已哉
又曰聖人不以官之衆寡論治亂者以為治亂在德
而不在官之衆寡也
今予小子祗勤于德夙夜不逮仰惟前代時若訓迪厥
官立太師太傅太保兹惟三公論道經邦燮理隂陽官
不必備惟其人少師少傅少保曰三孤貳公弘化寅亮
天地弼予一人
林氏曰君子與上下同流人和則天地之和應上下
之理雖殊交感之情不異今夫三公之官師道則尊
傅道則親保則尤親親則幾於䙝而不嚴故師尊於
傅傅尊於保此三者皆以道為事而佐王者也夫隂
陽者天之事經邦者人之事論道而後能經邦經邦
而後能燮理隂陽非以道佐主至公無私者疇克任
爾又曰天能天而不能地地能地而不能天孰主
張是孰維持是必有主之者耳大臣特立而無朋故
曰孤化待德而後立天地待隂陽而後立此三公之
任特燮理隂陽耳至三孤之任言寅亮天地者惟道
足以握造化之權故先隂陽而調之惟德足以贊化
育之妙故後天地而奉之天地之化不能無愆我則
範圍而罔棄曲成而不遺使自生自育若形若色舉
皆自遂而無夭閼之患者孰謂非寅亮之功乎天地
之道本以固存我則輔相而罔闕裁成而不虧使亘
古亘今作晝作夜流通不窮而無凝滯之患者孰謂
非寅亮之德乎此則三孤之官所以不得不立也
史氏曰其任專則其責重其責重則其選不容輕甚
矣三公之官不可以輕授也師所以傳其道傅所以
作其德保所以保其躬各專其職如鼎足之承君其
任不亦專乎講論道義以正君經綸邦國以治民燮
理隂陽以事天苟失一職則三者不治其責不亦重
乎責既重矣若無全材宿德之人以居其官其敢虚
冒而輕議哉
吕氏曰三公之職朝夕納誨格人主之非心處便是
燮理隂陽處何故人主之心乃萬化之原一都一俞
論道間使人主果識本源於本源處轉移得時上則
日月星辰無不順其序下則山川草木無不得其性
這是三公之職惟命世間出之材然後可居若不能
論道經邦不知天之精微無緣居得此職官不必備
惟其人則居之無其人則缺之此見三公之職甚重
處不敢說常有其人
冢宰掌邦治統百官均四海
東坡曰政教禮刑無所不掌謂之邦治而百官總已
以聽焉故冢宰為天官必三公兼之餘卿或特命
無垢曰陳平曰宰相者上佐天子理隂陽順四時下
遂萬物之宜外鎮撫四夷諸侯内親附百姓使卿大
夫各得任其職則成王命冢宰之說盡見於平之說
矣
林氏曰為治之道必有其要人君之職在論其官苟
得其人則内而百官有以倡率外而四海得以平定
其倡率之也則有倫有要作綱作紀而咸得其序非
統而何其平定之也則或遠或近或多或寡咸得其
正非均而何
吕氏曰古之稱宰相者多以平為主在商則謂之阿
衡衡平之謂也天之所以立君命相者不過欲平天
下之所不平者爾使四海之内貴者貴賤者賤耕者
耕織者織士農工商鰥寡孤獨事事物物咸適其宜
是冢宰均平天下之道均之一字是宰相之大綱不
是要作聰眀别有職分均是易簡道理天下本無事
須是識得易簡道理方盡冢宰之職
司徒掌邦教敷五典擾兆民
林氏曰天敘有典勑我五典五惇哉天秩有禮自我
五禮有庸哉典雖天敘非人安能惇之禮雖天秩非
人安能庸之今也司徒之任掌其邦教使其父子有
親兄弟有順朋友有信夫婦有别長幼有敘舉皆擾
之使懽忻和睦之心油然而生乖争陵犯之變無自
而作則知司徒之官安可後邪
宗伯掌邦禮治神人和上下
無垢曰禮者理也神人皆自有理吾因神人之理使
之各安其分非曰治乎昔九黎亂德神人雜揉不可
方物堯命重黎絶地天通此治之之實也上下言和
者和之者亦禮也上下尊卑各自有理吾因其理而
調和之使情意交通者和也
林氏曰神人雜揉上下紊亂此害教之大者也苟能
因其禮而為之節文循自然之序辨事類之情天地
自天地隂陽自隂陽不相瀆亂咸正常經則其理胡
可廢尊卑自尊卑長幼自長幼而順其常理正其人
倫則其道不可没非宗伯疇能治之
司馬掌邦政統六師平邦國
無垢曰夫周官之法居則為六鄉之民出則為六軍
之師司馬實掌國之戎馬之職六師之所繫焉者也
其職曰馮弱犯寡則眚之賊賢害民則伐之暴内凌
外則壇之野荒民散則削之負固不服則侵之賊殺
其親則正之放弑其君則殘之犯令陵政則杜之外
内亂鳥獸行則滅之平邦國之義可見矣
林氏曰強凌弱衆暴寡苟非平之則乖亂而難治參
差而不齊此禍亂之階也欲治其平非興師以理之
則安能效順此司馬之任不可闕也夫司馬六軍之
長使之統治六師而已如在秋官之職負固不服則
誅之賊賢害能則誅之苟或興師動衆以及窮兵玩
武非弔民伐罪惟逞意肆欲則非建官之意也惟在
平之則邦國無有不治矣
司寇掌邦禁詰姦慝刑暴亂
林氏曰治於己然而未若見於未然刑於己至而未
若戢於未至夫先王之立刑法於天下惟恐天下之
人入於其中而不能自出故明示利害之端使之心
知而誠服曰如是之罪必蹈如是之刑如是之惡必
麗如是之辟俾之知所畏懼而無自陷於機穽也故
司宼之職特掌邦禁而已及其罪大而不可掩惡積
而不可解不得已而後加之刑則聖人建官之意可
謂忠厚矣姦慝者所以為暴亂故詰之暴亂者姦慝
之加於人故刑之
張氏曰完而支之者宼也人物之養趨完而已彼完
而我支之是以有刑此刑官所以謂之司宼姦慝者
暴亂之未施暴亂者姦慝之已著於姦慝言詰於暴
亂言刑刑之所施將以除暴亂故也
司空掌邦土居四民時地利
無垢曰上有德化待君子又有兵刑俟小人則四民
皆安其居而相地利以種藝為長久之業矣使綱紀
紊亂小人無所懼君子無所怙民欲安其居得乎六
官之職其不可闕一如此上法於天地四時此蓋眀
天理之不可易也
林氏曰先六典之職各言其事至此無復有事矣但
使四民各以其職分地而處然後因地之利而定其
居焉宫室城郭之制川塗澮洫之施故司空之職當
察地利而修之以時是也
六卿分職各率其屬以倡九牧阜成兆民
無垢曰有其人則傳無其人則絶絶則天下亂矣故
自其所得創為此一大典立三公六卿之官分三公
六卿之職使子孫見有此德此才者乃使居此位而
使居此位者知吾所職在此不如此則為曠職為無
窮之羞其用意亦以勤矣又曰六卿得其人九牧
效其職則民自然皆得其所矣蓋治教政刑禮事中
無一事意不在民者蓋聖人本心止為民設爾是知
古先聖王其愛敬民乃至如此後世乃借官職之勢
以凌虐下民漫無忌憚其欺天也甚矣
林氏曰先王建官必使小大相維内外相聯如尾之
應首臂之運指然後政無不舉治無不成也又曰
夫天地之道非運六子不能成歲聖人之治非任六
卿則不能舉治政使天地切切自為而不付以六子
吾知天地亦天地耳求其成功無有也使聖人規規
自營而不建以六卿吾知聖人亦聖人耳求其舉治
者無有也夫然後以倡九牧以阜兆民此其效也
六年五服一朝又六年王乃時巡考制度于四岳諸侯
各朝于方岳大明黜陟
林氏曰虞舜之時一年東方諸侯來朝則赴禴祭之
禮二年西方諸侯來朝則赴祠祭之禮三年南方諸
侯來朝則赴烝祭之禮四年北方諸侯來朝則赴嘗
祭之禮至成周則異於是每歲則一服入見故更六
年而五服各一朝也更十二年五服兩朝王然後巡
守於春則東於夏則南於秋則西於冬則北故諸侯
各朝于方岳王者於是觀四方之風俗察政刑之醇
疵考其行能審其治績修制度而增損之使有便於
時而無負於民也當是之時十二歲一出而不患其
疏者蓋有大行人小行人撢人之類絡繹於道路審
究其利病王不必躬行而周知天下之故殆如目之
所睹無可逃者是使内外之服遠近之民莫不向風
也
胡氏曰諸侯朝雖不可弛然責之煩則下有不勝之
勞期之數則人有咨怨之心何則由侯而至於甸由
甸而至於采衛道途之遼遠山川之險阻其造於王
非旦暮所可及責之煩期之數則席不暇煖者有之
肩不及息者有之尚何撫邦境宣德惠之有哉五服
一朝必以六歲為節焉
聶次山曰茅土之封星列非一人邦國之建鱗比非
一所德教有行有不行法則有修與不修度量或不
同歟瑞節或不達歟人主不下几席雖殫一己聰眀
烏能周知徧察哉必因巡守以眀其黜陟焉黜之者
所以罰惡也先王之義也陟之者所以賞善也先王
之仁也先王之取諸侯仁義而已仁義一行則威愛
兩得此所以能使之敵王愾而蕃王室也
王曰嗚呼凡我有官君子欽乃攸司慎乃出令令出惟
行弗惟反以公滅私民其允懷學古入官議事以制政
乃不迷其爾典常作之師無以利口亂厥官
無垢曰夫公則無私私必不公公與私常相為勝負
公勝則私滅私勝則公亦亡矣嗚呼私心勝而公道
亡此亂亡之基也安可不謹乎欲滅此私心以何道
哉公而已矣公何自而識之哉惟學古先聖王之道
可也古先聖王之道非一己之私心也乃天下之公
心也又曰曲學偏見妄以私心窺測聖人以謂道
在於我乃以其私心發於利口别立新法盡廢故事
其持之有故其言之成理其害天下國家而穿鑿聖
心破碎大道有不可勝誅者按而行之國家典常盡
皆廢墜苟簡自恣之風成而循理奉法之心亡亂厥
官矣罪莫大焉有官君子所宜深戒也公孫疆之亡
曹王莽之篡漢皆如是而已矣
林氏曰靖共爾位好是正直左局右局各司其局無
以小加大無以彼亂此咸事各率其屬敬之而不敢
慢循之而不敢違此欽乃攸司之意也又曰天下
有同然之是非斯民有同然之好惡得其所同然還
以導之雖不強之使從駈之使服而民將心悦而誠
服罔有不懷矣蓋徇私欲者不足以得民立私黨者
不足以得民私欲一勝則窮奢極侈適所以擾民私
黨一奮則分守不明適所以亂民也惟在大公之道
曉然示之則其心有不可解者其允懷豈不信哉
蓄疑敗謀怠忽荒政不學墻面莅事惟煩
無垢曰暗則疑疑則好為異論故敗謀無志則怠忽
怠忽則常失機會故荒政有官君子而使濁暗無志
之流居其間其敗謀荒政也必矣此非有官君子所
當自勉亦人君所宜謹擇也
張氏曰天下之事是非可否之相攻相勝雖智者處
之不能無疑疑而蓄之則其惑愈甚而終莫之解此
謀之所以敗也古之聖人其有疑明必謀之卿士庶
人幽必謀之鬼神卜筮然後可以建功立事又况夫
有官君子其可不知此哉又曰不學墻面者言其
蔽而無所見也莅事惟煩者言其勞而不知要也古
之人必學然後從政未聞以政學者
戒爾卿士功崇惟志業廣惟勤惟克果斷乃罔後艱
温公曰傳曰决者智之君疑署事之蠹蔽近習之知
則疏遠有所不能入受先入之說則忠者有所不能
盡所養未厚所資未深則辨是非不早計利害不熟
决意有為而悔吝乘之矣能無疑乎要之問學以窮
理虚一以迪心考之以古今之成敗騐之以事物之
情偽参而伍之觸類而長之則天下之理迎刃而解
矣又曰昭帝斷於任霍光則能破燕上官之詐憲
宗斷於信裴度則能成平蔡之功如其膠於紛紜之
說則喪其資斧尚能成大功乎元帝牽制文藝非不
善也然優游不斷而業為之衰又况執狐疑之心以
來讒賊之口持不斷之意以開羣枉之門者乎
林氏曰坐而論道謂之三公作而行之謂之大夫卿
士職業異於士夫故别為之戒不自立者無以與天
下之務不自勉者無以成天下之功游豫不正者安
能定事苟簡自棄者自遺其咎
張氏曰所以濟者謂之功所以成功者謂之業功以
志崇若夫柔懦而無志則功無自而崇業以勤廣若
夫怠惰而不勤則業無自而廣矣知所以崇功廣業
又在夫及時若夫猶豫失時不能無後患也且天下
之事當成於敢為發於莫之為則將欲建功業者故
不可不果斷惟果斷足以有行然後可以無後患也
位不期驕禄不期侈恭儉惟德無載爾偽作德心逸日
休作偽心勞日拙
無垢日治驕當以恭治侈當以儉出恭儉當以德不
學之人位高則驕禄厚則侈知驕侈不可為則偽為
恭儉以沽衆譽其病如此則以不學故也不學則不
能格物不能格物則不能知至不能知至則不能誠
意意不誠則是恭儉乃所以行其偽耳又曰作德
者以誠為恭儉也雖闇室屋漏之中常若在青天白
日之下雖居床第袵席之上常若在大賓大客之前
其心如此則仰無愧俯不怍所以常安逸也自至誠
中行日見聖人之心日履聖賢之行日休之說豈曰
不然若夫作偽之人其恭儉非真也皆以偽而為之
耳其閒居為不善無所不至見君子而後厭然掩其
不善而著其善人之視己如見其肺肝然則何益矣
其心如此不亦勞乎彼將防於東而又敗於西成於
明而又敗於闇取笑天下貽羞家門日拙之說豈曰
不然夫卿士病在驕侈而偽在恭儉成王既指其病
而障其偽前挽後推其必知所歸矣
居寵思危罔不惟畏弗畏入畏推賢讓能庶官乃和不
和政庬舉能其官惟爾之能稱匪其人惟爾不任
無垢曰位至卿士則亦寵矣見其寵而忘其危則身
辱家破可不畏哉不見其寵而思其危處則謙謙之
恭如集于木惴惴之心如臨于谷戰戰兢兢如臨深
淵如履薄冰其視爵位無非可畏者其敢恃寵而驕
侈哉儻惟不畏禍不旋踵矣霍光梁冀滅門破族聖
人豈欺人哉又曰作德之人好賢樂善作偽之人
妒賢嫉能好賢故見賢者則推舉之樂善故見能者
則遜讓之推遜之風既成於上則雍穆之風自就於
下庶官乃和卿士推賢讓能之力也夫使作偽之人
為卿士不特妒賢嫉能使乖爭凌奪習為風俗也而
便文自安嫁禍自利人人如此政其有不亂乎庬亂
也又曰天下事未有不自已出者舉六官之屬而
屬皆能其官是惟我能其官也使舉六官一有不得
其人是惟我不勝其任也其敢責諸人乎孟子曰愛
人不親反其仁治人不治反其智禮人不荅反其敬
行有不得者皆反求諸己其身正而天下歸之其斯
之謂歟
張氏曰賢有德者也推而上之則在位者得以其德
顯能有才者也讓而先之則在職者得以其才達大
臣能推賢讓能則庶官莫不化也
王曰嗚呼三事暨大夫敬爾有官亂爾有政以佑乃辟
永康兆民萬邦惟無斁
無垢曰安民者人主之職助君以安民者三事以至
大夫之職使四海之内有一夫不獲其所豈特人主
之病哉亦三事以至大夫輔助之不至也夫三公論
道三孤洪化六卿分職以倡九牧為何事哉為民而
已矣一民不安則是四海之内有厭苦之政者為政
而使人厭苦是人主之罪也為臣子而使人主為民
所厭苦是三事以至大夫輔助之罪也斁之為言厭
苦也
臨川曰自下助上謂之佐自上助下謂之佑今此申
飭羣臣而曰佑乃辟者蓋屈己尊賢畏衆之辭天之
所以立君而君所以設官分職者皆以安民而已民
安則天下樂推而不厭
林氏曰人主之職在於一相一相之職在於正百官
始戒以有官君子中戒以卿士及其終也又言三公
及於大夫丁寧反復不啻若慈父之訓子弟寬而柔
順而和焉其曰欽爾有官治于爾政當輔我一人永
安下民將使萬物樂而無厭永永無窮也
