尚書精義卷四十三宋黃倫撰
周公作立政
無垢曰周公致政于成王其法度紀綱典章文物皆
已粲然備具但欲成王擇其人以立之耳故周公作
此一篇之書所以戒者無非任人之事又曰周公
將告歸以謂運動天下非人不可此篇之意專以得
人為說是說也豈特為成王說哉為天下萬世無窮
之計也嗚呼有此天下而非其人使之共政其喪亡
也必矣故歴陳夏商以為戒
張氏曰治國以立政為先立政以得人為本有國而
無政者如有舟航而無櫓楫有政而無人者如有櫓
楫而無烝徒然則莫非政也凡正已而正物發為號
令為綱紀喜而慶賞怒而刑威皆所以為政非得人
以輔佐之則政不能以自立然則立政之道其大要
在於得人
吕氏曰無逸立政皆周公以戒成王兩篇實相表裏
無逸是人主治身之道立政是人主治天下之道合
兩篇看所謂合内外之道治身綱領在不敢荒寧治
天下綱領在於用人然就此兩篇看何故無逸在先
立政在後蓋君心先正則游田觀逸聲色靡麗有不
能蠧惟其本原澄澈然後可以論為治之道所以先
作無逸而後作立政
立政
周公若曰拜手稽首告嗣天子王矣用咸戒于王曰王
左右常伯常(壬)準人綴衣虎賁周公曰嗚呼休茲知恤
鮮哉
無垢曰用咸戒者不特周公戒也周公率凡百執事
有官君子無不盡戒蓋考之於古驗之于今求之於
先王之事詢之於衆人之論莫不皆然此古今不易
之理也然其所以咸戒者果為何事哉曰在慎擇左
右之臣而已百官之長曰常伯三公之官是也任事
之臣曰常任六卿之官是也準人者上自三公下及
百僚皆取以為準若今臺諫之官是也掌衣曰綴衣
衞士曰虎賁此五人尊卑貴賤雖不同皆在王之左
右者也王者以其一身端拱於廟堂之上朝夕親炙
無非左右之人豈可非其人乎又曰有天下者其
要在于立政立政之要在於慎擇左右而已周公之
告成王亦非自立其說也自堯舜傳之禹湯禹湯傳
之文武文武傳之周公蓋有所受之矣故其後曰予
旦已受人之徽言咸告孺子王矣然是道雖美知之
憂之者幾何人哉曰休茲知恤鮮哉
張氏曰且夫丹之所藏者赤漆之所藏者黑與善人
居如入芝蘭之室久而不聞其香與不善人居如
入鮑魚之肆久而不聞其臭然則王左右近習之臣
雖微且衆矣尤不可不戒之也又曰孟子曰堯以
不得舜為己憂舜以不得禹臯陶為己憂則古之聖
人未嘗不以得人為恤也周公將陳夏商得人之盛
而欲成王以此為恤故告之以此
蕭氏曰蓋人君之於臣也或責能而不知勞則徒休
而已或知其勞而不責其能則徒恤而已
吕氏曰任人牧人準人固是係天下之安危固當戒
綴衣虎賁只是侍衞僕從何故與任人牧人準人同
一般說而都無輕重這是周公養成成王君德深厚
處大抵外朝之人人君臨朝方得入覲而人君又見
其望高德厚待之尊嚴而不敢䙝近惟侍御僕從朝
夕與他親比若得一箇正人動作起居隂化默移須
到聖賢地位若有一箇讒謟面諛之人朝夕與他相
處便到失德何故綴衣虎賁位最賤地最親所以不
特是常任準人要得人而虎賁綴衣須要得人又
曰立政綱領全在任人任人綱領在近而朝夕與居
者何故氣質之所以變性習之所以移都在朝夕與
居者
古之人迪惟有夏乃有室大競籲俊尊上帝
無垢曰此道雖美知恤者少惟有夏行是道故曰迪
惟有夏此舉三代以告之也夏后天下所以大強者
無他以能招賢以尊上帝耳尊上帝之道不在於玉
帛粢盛牲牷器皿在於招賢而已何者招衆賢于朝
廷王者與之同處一言一語一作一止至于法度綱
紀典章文物無一不當於理此即所謂尊上帝也
又曰人主善養其心者必親近君子疏遠小人使左
右前後無一非正人以養吾之誠則是事上帝也此
招呼衆賢布滿左右所以為尊上帝之道也
張氏曰籲和也夫惟衆賢之和則内可以正心脩身
外可以與之立政立事尊上帝之道莫大乎此
迪知忱恂于九德之行乃敢告教厥后曰拜手稽首后
矣曰宅乃事宅乃牧宅乃準茲惟后矣謀面用丕訓德
則乃宅人茲乃三宅無義民桀德惟乃弗作往任是惟
暴德罔後
無垢曰宅乃事即常任也宅乃牧即常伯也宅乃準
即準人也何謂宅曰使宅其位也必如此之人使居
此之位乃安耳孟子曰仁者宜在高位不仁者而在
高位是播其惡於衆也故必能論道經邦燮理隂陽
乃可以居常伯之位必能分職率屬以倡九牧乃可
以居常任之位言行必能模範一世乃可以居準人
之位如此乃盡為君之道耳蓋為君之難莫難於任
人也又曰夏之謀面用丕訓德與湯之用人惟已
文武之克知宅心灼見俊心是或一道雖然知人之
道堯以為難今也斷以己意而用之誠不可易必也
既視其所以又觀其所由又察其所安俟之以久反
覆熟識然後用之而不疑此宅人之道也又曰義
民者知義之民也天地萬事皆自有義義即理也或
者以義為斷是皆知義之一偏而不足以盡義知義
者其孟子乎故其言曰義人之正路則凡可以行
而當于理者斯可謂之義耳又曰夫暴德之與義
民正相反也何以言之知義者必不暴而暴德之人
决非知義之士也請言其故知義之民其舉動也若
迂而甚徑若緩而甚急若難行而可持久而暴德之
人一切反是
張氏曰開其所未諭達其所未能所以迪之者也是
是而非非善善而惡惡所以知之者也與之以誠任
之以信所以忱恂之者也以其信之之深故謂之忱
以其信之之徧故謂之恂曰忱恂則其信之者篤矣
又曰有夏之君其所以有室大競而享國安榮者
以三宅皆義民也桀承禹啟之後而不能為往昔禹
啟之事自取滅亡者以其三宅無義民故也
陳氏曰夏桀不能作效往古以任賢而所任者皆暴
德之人安能有後
吕氏曰君倡臣和乃天地之大義若人主不能知臣
不能信君子賢者則養而深之不敢蹈未信而諫之
戒何故坤道是不當先倡惟人主深知深信九德之
行盡號召賢俊在位臣下承其休接續其美意乃敢
告教厥后非君有以先倡則臣下亦不敢告教也
亦越成湯陟丕釐上帝之耿命乃用三有宅克即宅曰
三有俊克即俊嚴惟丕式克用三宅三俊其在商邑用
協于厥邑其在四方用丕式見德
無垢曰陟升也天下之理有黜斯有陟夏之時桀不
愛民故天黜之而湯以興商之時紂不愛民故天黜
之而武王以興湯武之興固未嘗有求于天而天亦
未嘗有私于湯武也蓋天地之大德曰生其佑下民
而作之君凡欲其仁斯民而已人君苟不能體天之
意而以不仁加乎民則必有一仁者出矣由是一黜
而一陟雖湯欲辟之有不可得者又曰所謂三俊
者常伯常任準人之中其傑然者也舜之時九官十
二牧禹臯陶則其傑然者湯之時伊尹萊朱仲虺之
徒為輔弼而伊尹則其傑然者文王之時濟濟多士
皆在位節儉正直而周公太公召公則其傑然者人
君既用三宅以為股肱又得三俊以為心腹則任人
之道盡矣又曰不邇聲色不殖貨利則心體昭然
照映萬象三宅三俊之心一皆見于其心故成湯用
三有宅則果能辨三宅之任稱三有俊果能當三俊
之實則人主於聲色貨利可不視之如毒藥如仇讎
而務有以屏遠之乎後世人君或不能性之而有陷
於聲色貨利者盍亦戒慎乎其所不睹恐懼乎其所
不聞而求所以反之之說乎如是克用三宅三俊無
不可者又曰夫天地有自然之理萬物有自然之
義不邇聲色不殖貨利不雜以私意而順理之自然
故其在商邑用協于厥邑其在四方用丕式見德豈
人人示之使其見德哉蓋湯惟盡吾之心以合一邑
之心故一邑之人翕然稱其美盡吾之心以脩法度
施政教於四方而四方之人莫不拭目以觀盛德矣
林氏曰桀有暴德天命不宥湯有明德上帝享之夫
普天之下不可獨治萬幾之繁不能徧視必在乎委
任賢才㑭之在位分職率屬各當其能夫然後四海
之遠盡在吾目中矣蓋人君以心為天下則雖逸而
有餘以智御天下則雖勞而不足當與賢者共天位
食天禄然後上當天之意又曰嚴者敬之而不敢慢
式者法之而不敢違也言成湯能用三宅三俊之人
是嚴是式其在一邑則利在一邑其在天下則利在
天下何施不可何用不宜蓋人君之用賢出乎爾而
反乎爾用見于此而利見于彼功若至微而效為至
大昔武帝不冠不見汲黯明皇臨軒以送姚崇此嚴
之之意也湯之於伊尹學焉而後臣傅說之于高宗予
惟克邁乃訓此式之之意也一則至于建中于民萬
邦惟懷一則至于四方之内咸仰朕德是也
嗚呼其在受德暋惟羞刑暴德之人同于厥邦乃惟庶
習逸德之人同于厥政
張氏曰羞刑暴德者殘忍之人也與之同於厥邦則
虐民而終至于失邦庶習逸德者怠忽之人也與之
同于厥政則敗事而終至于失政夫紂德既昏而又
支之而不已此所以為暋惟其暋也則其所與者非
其人此其所以亡也
陳氏曰羞刑暴德之人同于厥邦者虐民也逸德之
人同厥政者政事不立也湯之三俊至紂而紊亂矣
帝欽罰之乃伻我有夏式商受命奄甸萬姓亦越文王
武王克知三有宅心灼見三有俊心以敬事上帝立民
長伯
林氏曰頥之時義大矣哉言天地養萬物聖人養賢
以及萬民養賢雖出于聖人之能及究其功課其效
則無非上順皇天之心下從斯民之心也雖然人君
任人苟不知其心而徒授之以位任之以事其不曠
職者幾希孟子曰見而知之然則見之者或知有所
不能盡也文武惟得三宅三俊之心所以能得民心得民
心然後得天心人心既說天意自解蓋天之聰明自我
民聰明天之聽視自我民聽視然則得天在乎得民
得民在乎得賢故夏之尊帝湯之丕釐周之敬事其
揆一也而周公所稱各隨以異者蓋互相發明也
張氏曰夫目之所見心有所不知見之者目也知之
者心也見之者外也知之者内也則灼見又未至乎
克知矣于三宅言克知厥心于三俊言灼見其心此
其别也文武之能克知三有宅心灼見三有俊心則
與共治者皆俊乂之人此所以相與有為以欽事上
帝欽事上帝則上足以奉天者也
立政任人準夫牧作三事虎賁綴衣趣馬小尹左右攜
僕百司庶府大都小伯藝人表臣百司太史尹伯庶常
吉士司徒司馬司空亞旅夷微盧烝三亳阪尹
無垢曰有德者必立政立政者不可不得人此古今
之所共知也至于得人之要又在乎人君處心積慮
之間惟周公一人知之耳夫人君處心積慮一或不
出於正則在朝者皆小人朝多君子則政不期而自
立朝多小人則政事日趨于荒亂矣此固不易之理
也又曰蓋天下之人嘗急於知人而苦于不自知
曾不知不能自知而欲知人猶却行而求前也能自
知者未有知人不精者也文武之檢察其心無一毫
之私以蔽其聰明視聽者蓋有素矣故周公之所稱
特舉其知三有宅心見三有俊心則文武之德可知
矣
吕氏曰古人為治規模不惟一時間公卿有其人求
賢之心遂止且如湯固有許多人又須旁求俊乂惟
如此治道之所以接續無窮到此周公又告成王立
政時凡在位在職大小之人都當一一留意擇别所
以歴舉許多吉士大抵與六卿之人或大或小雜舉
說許多雖其才固有大小德固有淺深須都是吉人
才有一箇讒諂面諛之人存於其間便為害正如萬
頃良田有一粒稊稗便將延蔓
文王惟克厥宅心乃克立茲常事司牧人以克俊有德
無垢曰夫文王司牧人皆有俊德司牧人有俊德則
文王之德可見矣此天命所以歸之也夫天命之所
歸必得于俊德之人以其間氣所鍾絶異于人天亦
不能庸釋于我也唐虞之時所謂俊德者莫出于堯
舜故天命必歸于堯舜夏商之時俊德莫出于禹湯
故天命必歸于禹湯至周之時俊德宜莫出于文武
天命將捨文武亦無所之矣夫以聖人之言故未嘗
有所必也而記曰大德者必受命豈非知此道乎
文王罔攸兼于庶言庶獄庶慎惟有司之牧夫是訓用
違庶獄庶慎文王罔敢知于茲
無垢曰百官皆有職事惟人君無職事百官各率其
屬脩職事以奉一人故人君獨無職事然而朝廷之
尊四方之遠内有百揆四岳外有州牧侯伯必得其
人盡心以脩職事而無愚懦不肖雜乎其間者此又
人君之職事也人君自有人君職事故不兼百官之
職事其百官之職事其大者有三曰庶言凡朝廷議
論皆是也曰庶獄凡萬民獄訟皆是也曰庶慎凡天
下幾事皆是也三者之在天下其來無窮而一人之
智慮有盡以有盡之智慮而應無窮之事則雖竭一
己之聰明日昃不食終夜不寢孜孜以求其全以之
兼庶言則可也庶獄誰與治之以之兼庶獄則可也
庶慎誰與圖之舉其一則違其二得于此則失于彼
其終必至于天下之事一切頽敗不振而後已又孰
若釋然捨去而盡以委于百官之為愈哉此文王所
以罔攸兼于庶言庶獄庶慎而惟有司之牧夫知有
司牧夫之賢者此乃人主之職事也
亦越武王率惟敉功不敢替厥義德率惟謀從容德以
並受此丕丕基嗚呼孺子王矣繼自今我其立政立事
準人牧夫我其克灼知厥若丕乃俾亂相我受民和我
庶獄庶慎時則勿有間之自一話一言我則末惟成德
之彦以乂我受民
無垢曰夏禹以籲俊尊上帝有室大競矣傳之萬世
不亂可也桀一用其暴德不旋踵而敗之商湯以丕
釐上帝之景命克用三宅三俊四方見德矣傳之萬
世不亂可也紂一用羞刑暴德之人與夫庶習逸德
之人不旋踵而又敗之至於文武以克知宅心灼見
俊心乃能敬事上帝以至左右前後内外大小之臣
夷狄之長小邦之尹皆有俊德之人此文武之政巍
巍煌煌其業鞏固不可動摇所以並受此丕丕基者
自常人觀之真萬世不拔之基其安若太山矣自聖
人觀之如累卵之危何哉以夏商之盛如此及其敗
亡曾不過一桀紂之昏暴則失以文武基業乃以成
王冲人繼之厥惟艱哉此周公既言禹湯文武之興
又言桀紂之亡又舉文武之事以誨成王蓋舉遠不
若舉近遠論夏商之事不若近法吾乃祖父目覩而
親見之且欲使成王瞿然儆懼故先感歎以告之
嗚呼予旦已受人之徽言咸告孺子王矣繼自今文子
文孫其勿誤于庶獄庶慎惟正是乂之
林氏曰文德者治之本威武者治之助文德猶膏梁
威武猶藥石養生非膏梁不可伐病非藥石不可夫
當天下既富而盈既治而成太平歌於既醉守成詠
于鳬鷖語其時則尚文之時也論其德則尚文之德
也安敢誤于庶獄庶慎惟正為治則文德不可忘也
苟不本其正則當文而武當仁而暴則是不知正矣
安能為治哉
吕氏曰蓋獄者天下之命所以文王必明德慎罰收
聚人心感召和氣皆是獄離散人心感召乖氣亦是
獄所以前既說庶獄庶慎到此又說大抵事最重處
只在獄何故三代之得天下只在不嗜殺人後世之
所以亡亦只是折獄不慎惟是用獄之際養得一人
好生之德自此發明此方能盡得君德
自古商人亦越我周文王立政立事牧夫準人則克宅
之克由繹之茲乃俾乂
無垢曰聖人立言垂訓于天下可傳于後世者非徒以
一己之訓為訓蓋以先王之訓為訓也然常人之取
禮也取于文獻聖人之取禮也取諸人心取之人心
則必不盡然則古昔稱先王可也今乃必舉商人文
王以為訓者蓋已試之效人所易見無稽之事人所
難明也又曰世人之觀人也觀其事而聖人之觀人
也觀其心世人之觀人也觀人之心聖人之觀人心
也先觀我之心繹者紬繹也既能紬繹則胷中明白
如是為正如是為邪如是為聖賢之所為如是為邪
人之所為格物之道無出于此君子小人一見决矣
夫吾心不自能紬繹亦何以能知人哉蓋吾心正則
聲容色理與夫動靜語默酬酢應對為如此吾心不
正則聲容色理與夫動靜語默應對酬酢又如此即
吾心以求三宅之心則邪正之明何啻白黑之異何
哉一人之心千萬人之心是也知一者無一之不知
不知一者無一之能知古之人所以不下几席而坐
照四方萬里之遠者用此道也使不能繹其心而區
區恃吾之智術以知人往往人未必知而在我者先
亂矣
臨川曰克宅之謂能使之安其職業也克由之謂能
行其道也克繹之謂能思繹其言也不能脩己以敬
則賢人去之而小人在位其能宅之乎不能脩己以
敬則自恣以易人其能由之繹之乎
