尚書精義卷二十七宋黃倫撰
武王伐殷往伐歸獸識其政事作武成
孔氏曰文王受命有此武功詩之文也彼言武功謂
始伐崇耳殷紂尚在其功未成成功在於克商今武
始成矣故以武成名篇以泰誓繼文王之年故本之
於文王
鄭氏曰著武道至此而成
無垢曰惟一月壬辰至一戎衣而天下大定此敘往
伐之事也自乃偃武脩文至示天下弗服此敘歸獸
之事也自列爵惟五至垂拱而天下治此敘識其政
事之實也夫政事即殷家之政事耳武王特順民心
而復之以慰天下之心商紂廢故家政事以失天下
故武王復殷家政事以慰天下以此見前聖後聖之
心歸於大公至正不以一毫私意紊亂于其間也
又曰武成之義以謂武至此而成不復用也夫武王
所以起兵者為何事哉為誅紂耳紂既已誅武功已
成矣復安用武哉
呂氏曰武成一篇所以緫序武王伐商終始之規模
孔子序書撮其大綱此終始之規模皆見於序也往
伐歸獸所謂歸馬放牛是也識其政事所謂列爵分
土建官是也大抵取天下之規模與定天下之規模
無異後世之君固有恃勢力而取天下者天下平定
之後所謂定天下之規模蔑然無聞往往不知創業
為可繼之道
武成
惟一月壬辰旁死魄越翼日癸巳王朝步自周于征伐
商
無垢曰一月商之十二月周之正月也
東坡曰壬辰未有事先書旁死魄者記月之生死使
千載之日後世可考也歷法以月起故書多記生死
朏望皆先事而書所以正歷也
厥四月哉生明王來自商至于豐
孔氏曰哉始也顧命傳以哉生魄為十六日則哉生
明為月初矣以三日月光見故傳言始生明月三日
也此經無日未必非二日也生明死魄俱是月初上
元死魄此云生明而魄死明生互言耳月以望虧望
是月半望在十六日為多通率在十六日者四分居
三其一在十五日耳此言既生魄故言魄生明死十
五日之後也丁未祀于周廟已是此月是十九日矣
此受命于周繼生魄言之則受命在祀廟之前故祀
廟之時諸侯已奔走執事豈得未受周命已助周祭
明其受命在祀廟前矣
無垢曰厥四月哉生明謂四月三日也王來自伐商
至于豐欲行周家之政事也生魄謂月十六日則生
明謂月三日也朔後明生而魄死望後明死而魄生
盖朔是死魄二日為旁死魄已有生明之意矣三日
則明生而魄死矣武王正月二日至商至四月三日
功成而歸也四月三日至豐故十五日以後庶邦冢
君暨百工聽命于武王也
張氏曰頒正朔受爵服與之正始而已以明革商命
而為周於此乎始也
吕氏曰十六明滅魄生之日天子諸侯百官皆洗心
滌慮以聽新天子之號令先是武王受命于上後是
百官受命于武王武王乃告之以祖宗功德之盛
乃偃武修文歸馬于華山之陽放牛于桃林之野示天
下弗服
無垢曰嗚呼不祥之噐豈可常玩弄哉武王聖人知
此舉之不可再也故倒載干戈包以虎皮示天下以
不可復用之意而修禮樂庠序之事納天下於中和
之中為國家長久無窮之計其過人也遠矣
東坡曰華山之陽有川焉然地至險絶可入而不可
出桃林之野在華山東亦險阻歸馬放牛於此示天
下弗服也春秋傳曰天生五材民並用之闕一不可
誰能去兵兵不可去則牛馬不可無雖堯舜之世牛
馬之政不可不修而武歸馬休牛倒載干戈包之虎
皮示不復用者盖盛德所在懼者衆矣武庚紂子也
殺其父用其子付之以殷民武王知其必叛矣然且
用之紂子且用况其餘乎所以安諸侯之懼也楚靈
王既縣陳蔡朝諸侯卜曰當得天下民患王之無厭
也故從亂如歸智伯夫差皆以此亡戰勝而不已非
獨諸侯懼也吾民先叛矣湯武皆畏之故湯以慙德
令諸侯曰懔懔危懼若將隕于深淵其敢復言兵乎
武王之偃武則湯之慙德也秦漢惟不知此故始皇
不及二世而天下亂漢雖不亡然諸侯功臣皆叛高
祖以流矢崩皆不偃武之過也
張氏曰兵猶火也不戢將自焚此所以貴於偃武馬
上得之不可以馬上治之此所以貴於修文載戢干
戈載櫜弓矢偃武之謂也敦尚儒術講明禮義修文
之謂也歸馬于華山之陽放牛於桃林之野盖昔之
戰也馬牛有所服乘今則馬歸華山牛放桃林因其
土地所宜而牧之者也
吕氏曰武王之用兵以應天順人不得已而用之一
之為甚其可再乎大抵聖人舉事兵起於人而不起
於我故武王所以伐紂而用兵起於紂而不起於武
王紂滅而兵自偃何至於再用乎後世兵端起於自
己而不起於人争城而戰争地而戰至雖得天下以
後方且好大喜功而不肯止如唐太宗既定天下之
後猶有高麗突厥之舉看得武王天下已定不用兵
時方見得兵起於紂而不起於武王
丁未祀于周廟邦甸侯衞駿奔走執豆籩越三日庚戌
柴望大告武成
無垢曰孔穎逹謂周正月辛邜朔二月辛酉朔閏二
月庚寅朔三月庚申朔四月己丑朔則丁未乃是十
九日也月三日至于豐至十九日而告廟也夫邦甸
侯衞與武王等為諸侯今一旦躬就臣子之位大小
奔走執豆籩于周廟何以使之如此服從哉豈威刑
之足懼乎智術之足高乎曰威刑智術可以服其形
而不可以服其心諸侯之心服則以武王之舉無一
毫私心與天下同其心耳行天下之同心此天下所
以心服也越三日此四月二十二日也既祭祖廟乃
郊天望祭也大告武成以言伐紂之功已成乃復命
于天也以此知武王之舉豈私意哉天之意也使有
私意其見祖宗時見上帝時見山川時能不愧於心
乎
吕氏曰武王既定天下偃武修文告功于宗祖廟見
得武王伐紂以仁易暴不負祖宗之所付託紂滅已
後不自有其功盡歸之於祖宗正如舜巡守以後歸
格于藝祖春秋之時尚有告摯之禮天下諸侯駿奔
走執豆籩亦與武王同此一意也先告祖廟又三日
庚戌之日方燔柴於天地山川夫武王躬行天討乃
天地山川之本意既有責於我我之伐紂動合天理
功成之後乃告于天地山川
既生魄庶邦冢君暨百工受命于周王若曰嗚呼羣后
惟先王建邦啟土公劉克篤前烈至于大王肇基王迹
王季其勤王家我文考文王克成厥勲誕膺天命以撫
方夏大邦畏其力小邦懷其德惟九年大統未集予小
子其承厥志
無垢曰王迹基於大王王家勤於王季王功成於文
王夫其成也豈偶然哉此天命也天命不可見苐天
下賢者歸之是天命之所歸也文王修德於几席間
而坐受天下賢者之來是大膺天命也賢者之來豈
以為美觀哉將以共取塗炭之民付之安平之地耳
又曰文王受命明年伐犬戎又明年伐密須又明
年敗耆又明年伐黎又明年伐崇其勢力如此大邦
安得不畏篤仁敬老慈少其行德如此小邦安得不
懷然文王之心苐知修德而已非計較謀畫曰大邦
當以力服小邦當以德懷如此則是霸者之學管樂
申商之術也然則如之何大邦以力服人而文王不
可以力加小邦以德望人而文王足以慰其望又
曰文王以虞芮之訟諸侯歸之故稱元年至九年而
崩故曰未集其曰大統是言文王之心不止於三分
天下有其二矣曰稱王稱元年此天下之心也稱大
統稱未集此武王之言也又曰使紂悔過武王承
文王之志當如之何曰率天下諸侯以就臣子之位
此承文王之志也以紂之不改天下之心不可遏上
天之命不可忽也故有渡河之舉以繼大統之志焉
事至大統亦不得已焉耳武王豈以天下為榮哉學
者當以聖人觀武王不當以凡俗之心觀武王也史
曰成王業者其積累非一人之力受天命者其懷來
得四海之心
于實曰昔周之興也后稷生於姜嫄而天下昭顯文
武之功起於后稷故其詩曰思文后稷克配彼天又
曰立我蒸民莫匪爾極又曰實穎實栗即有邰家室
至于公劉遭狄人之亂去邰之豳身服厥勞其詩曰
乃裹餱糧于橐于囊陟則在巘復降在原以處其民
以至於太王為戎狄所逼而不忍百姓之命杖策而
去之故其詩曰來朝走馬率西水滸至于岐下周民
從而思之曰仁人不可失也故從之如歸市居之一
年成邑二年成市三年五倍其初每勞來而安集之
故其詩曰乃慰乃止乃左乃右乃疆乃理乃宣乃畝
以至于王季能貊其德音故其詩曰克明克類克長
克君載錫之光至于文王備修舊德而惟新其命故
其詩曰惟此文王小心翼翼昭事上帝聿懷多福由
此觀之周家世積忠厚仁及草木内睦九族外尊黃
耇養老乞言以成其福祿也
張氏曰周之王功肇基於太王勤勞於王季而其成
之也實在於文王而已是故民附歌於靈臺官人詠
於棫樸大明言其明德皇矣言其修德其終也旣伐
于崇作邑于豐則其克成厥勲可知矣大邦畏則義
足以制其彊小邦懷則仁足以綏其弱力之所制者
外也故使之畏德之所綏者内也故使之懷四方無
拂此大邦之所以畏也自西自東自南自北無思不
服此小邦之所以懷也不先有以制大邦則小為大
所吞雖欲懷小邦難矣故先言大邦畏而後言小邦
懷也
吕氏曰大畏其力則德在其中大則見文王之所以
盛小懷其德則是強之制弱形勢如此不見文王之
大力見文王之德須去大上識得文王之力文王地
止百里甲兵尤不多大邦畏者不是畏文王此力所
以畏者畏文王之德威而已
底商之罪告于皇天后土所過名山大川曰惟有道曾
孫周王發將有大正于商
無垢曰武王伐商以商之罪告于皇天后土所過名
山大川者言今日之伐非為一己之私以致天地山
川之意也有道者之曾孫能不墜故家所傳固可以
正無道者之罪矣
張氏曰對皇祖而言之則謂之曾孫稱周王而曰有
道曾孫者以明周之有道非一日也
吕氏曰鋪陳商紂之罪告于皇天后土所過名山大
川盖武王與天地神明同一理高明在上則曰天厚
載無疆則曰地融結則曰山流通則曰川聰明時乂
則曰君實一理耳故默與天地神明相為賓主相為
酬酢惟有道曾孫周王發此一句亦見武王不敢自
居之意皆歸於祖宗故自說為有道而已承祖宗之
意將已大正於商
今商王受無道暴殄天物害虐烝民為天下逋逃主萃
淵藪
無垢曰帝王天地神明萬物之主主為有道則天地
幽明山川草木鳥獸魚鱉皆得其所一或無道則山
川草木鳥獸魚鱉有至於暴殄而不得其性矣四海
萬方含齒戴髮有至于害虐而亦不得其性矣又
曰為天下君而藏亡匿姦其亦可怪也已昔唐莊宗
有天下而好與優人為伍自傅粉墨與優人共戲于
庭優人謂之李天下諸優出入宫掖侮弄搢紳羣臣
憤疾莫敢出氣盖莊宗下俚之性與優人合也紂為
天下逋逃主萃淵薮其亦性與天下凶惡罪人合
吕氏曰人主當輔相于天代天作子凡上天所生之
物皆養育之凡上天所生之民皆愛惠之今紂失其
職反養育為暴殄易愛惠為害虐其他常人暴殄害
虐猶可恕紂受天之責為暴殄害虐之事而紂反蹈
之正所謂盟主自盗紂負天下之罪不亦深乎
予小子既獲仁人敢祗承上帝以遏亂略華夏蠻貊罔
不率俾恭天成命
無垢曰仁人之心即上帝之心天下大亂非仁人其
誰救之於大亂時而有仁人此即天將已天下之亂
也然則武王獲仁人即是獲上帝也以仁人遏亂人
之謀又何難乎略謀也明主自有明主之略亂主自
有亂主之略遏亂主之略而以仁人是以治易亂也
秦之亂漢高祖入關約法三章以遏之隋之亂唐高
祖入關不戮一人以遏之孟子曰如有不嗜殺人者
能一之信哉然則獲仁人以遏亂略豈非祗承上帝
乎
張氏曰當是時也天下歸周者衆内而華夏外而蠻
貊莫不相率為我所使則其得人心可知矣觀牧誓
之友邦冢君與千夫長百夫長則華夏之率俾可知
矣其稱庸蜀羌髳微盧彭濮人則蠻貊之率俾可知
矣恭天成命者謂其伐紂之命也終于無虧謂之成
天命文王作周於始命武王繼伐於終此成命也
肆予東征綏厥士女惟其士女篚厥玄黃昭我周王天
休震動用附我大邑周惟爾有神尚克相予以濟兆民
無作神羞
無垢曰武王東征豈以富有天下為心哉安此萬民
而已智可以欺王公不可以欺豚魚力可以得天下
不可以得匹夫匹婦之心惟武王之心心在安民誠
諸中形諸外此所以致士女之有玄黃之迎也夫士
女之心豈可以智力收之哉今民心如此欲識王者
之道昭昭然可見矣又曰古人求天於民而後人
求天於天求天於天則人事不修或至於亂求天於
民則以德撫民以謂民心歸之是天歸之也今士女
篚厥玄黃以迎武王則天休震動可即民心而見之
矣民心歸周是天附我大邑周也又曰天地山川
之神惟德是與武王將為民除害民安則天地山川
亦安矣使武王之舉不濟則神亦可羞矣
既戊午師逾孟津癸亥陳于商郊俟天休命
無垢曰考武王一月壬辰步自周于征伐商而戊午
師逾孟津是正月三日離周至二十八日至孟津凡
二十五日周至孟津一千里以日計之是日行四十
里也自孟津至商郊三百里戊午逾孟津癸亥至商
郊是日行八十里也向何其緩今何其速也盖自周
至孟津此正兵也渡孟津至商郊此竒計也然而俟
天休命以師行而雨也冒雨而行師俟霽而征伐此
俟天休命也說者謂雨者天地神人和同之應休命
之意或出於此
蕭氏曰俟天休命俟戰也戰則勝勝則見天之休命
陳氏曰武王之聖其以甲子日興而紂以甲子日亡
必有前知之祥以其日而告武王者矣武王由河朔
經朝歌歴六日而行四百里盖將以赴甲子之休命
不敢緩也且其於甲子之前期陳師以俟之所謂見
乎夢卜恊于休祥是也
吕氏曰戊午師逾孟津正前所謂一日戊午師渡孟
津要看武王雖兵到商郊已是成列了若先動時乃
是武王自動非天之動所以俟之者當動而動便是
俟天休命也至於甲子紂率其旅若林此乃武王當
動之時也
甲子昧爽受率其旅若林會于牧野罔有敵于我師前
徒倒戈攻于後以北血流漂杵一戎衣天下大定
無垢曰受率其旅若林會于牧野是紂親征也其來
如林豈民之心哉刑誅驅之耳其旅若林而㒺有敵
于我師者是商之民心日徯武王之來伐今乃得其
所欲也不然視商王如父母視周師如仇讎有進無
退有死無生如林之師何可當哉前徒倒戈攻于後
以北是一日之間商民盡變為周民商師盡變為周
師恊心同力意欲攻紂以快平昔之憤怒攻于後以
北意盖在此嗚呼民亦可畏哉平時紂尊如天民卑
如地豈謂一朝之變民心遽至於此夫紂失民心非
始於牧野時也當其沉酗肆虐焚炙忠良賊虐諫輔
時天下之心已去久矣特因牧野以發泄之耳為人
君者其可挾恃有天下而不知畏哉
顧氏曰夫書者猶史也有辭有實夫前徒倒戈攻于
後以北者謂之實血流漂杵者謂之辭也
黃敏曰仁者無敵于天下以至仁伐至不仁何其血
之流杵者不仁之黨自殺者也豈非至不仁者之明
且驗也哉武王之兵不戰而勝故云一戎衣而天下
大定乃反商政政由舊但一服戎衣不戰而天下大
定明矣
張氏曰一戎衣而天下大定者言王師之不勞而可
以致天下於安静孟子曰武王亦一怒而安天下之
民亦以此矣
吕氏曰若林之衆非不多盖紂之所多者虚名而已
武之兵未到時商衆且虚名相逐於行列之間武王
兵既到斯民皆見其父母是以罔有敵于我師若林
之旅皆倒戈攻後者何故盖斯民無有不怨紂所與
紂親者皆四方多罪逋人平日害虐良民者民至此
自然倒戈殺之血流漂杵言其戰之大也戎衣一着
天下如何便會大定盖當紂時商人多自殺武王兵
竟不動渠魁既殱自然大定嘗觀孟子謂至仁伐不
仁不信血流漂杵之言以謂吾於武成取二三策而
已此盖有說也孟子所以不信其言者甚嚴盖戰國
之時殺人盈地孟子盖欲杜絶其言培飬生意不得
不發為之說恐當此時藉此恣殺人也
