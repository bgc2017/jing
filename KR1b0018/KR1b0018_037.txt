尚書精義卷三十七宋黃倫撰
嗚呼皇天上帝改厥元子茲大國殷之命惟王受命無
疆惟休亦無疆惟恤嗚呼曷其奈何弗敬
無垢曰皇天上帝紂之父也紂皇天上帝之元子也
然天帝以有敬德者為子紂為不敬此天帝所以改
厥元子紂而以文武為元子武王既没以成王為元
子受此大國殷之命也大國殷者合四海九州而有
之也其大如此一旦為周家所有大之不足恃也明
矣又曰恤憂也今成王雖受天命為天元子代天
牧民然而不可保也貴為天子富有天下若美事也
桀為天元子一旦放於南巢紂為天元子一旦獻於
白旗其可憂如此嗚呼人主其柰何不以敬為事乎
是敬則有無疆之休不敬則有無疆之恤矣盖方其
敬時萬理皆著百邪不生於内則耳目聰明血氣和
平於外則正其衣冠尊其瞻視儼然如天帝在上臨
北極而拱衆星為天子而氣象如此其受無疆之休
也亦奚疑哉
天既遐終大邦殷之命茲殷多先哲王在天越厥後王
後民茲服厥命厥終智藏瘝在夫知保抱攜持厥婦子
以哀籲天徂厥亡出執嗚呼天亦哀於四方民其眷命
用懋
無垢曰天於殷本欲遠其歷數而末世有紂不知以
敬存心徇目前之欲故遠見之士所以韜晦而在野快一
己之樂故虐民之賊所以得志而在位夫神器之重所
以能負荷者以人主心存於敬而衆智助之經營也
今愚暗酷虐在位而衆智退藏安得不取覆亡乎
又曰天以民為心四方民以哀呼天則天亦哀于四方
民矣此自然之理天之哀也如之何眷顧改命四方
勉於敬德者付之以牧斯民之任焉於時四方勉於
敬德者惟周文武父子而已
朱子發曰太史公曰儒者不言鬼神而言物何也曰人
之死各反其根魄體隂也故降而在下魂氣陽也故
升而在上則無不之矣今也魄降而氣下之非物而
何故聖人死曰神賢人死曰鬼衆人死曰物聖人清
明在躬氣志如神故五帝配上帝傅說上比列星聖
人得其所歸衆人則知富貴生死而已其心德不出於
心腹之間袵席之上夸張之勢自以為利焉物欲蔽
之不能自反其初故謂之物以此觀之則精神之在
天者哲王也
宋齊愈曰智藏言君子在野瘝在言小人在位夫知
保抱携持厥婦子以哀籲天徂厥亡出執言明棄不
保夫君子在野小人在位民棄不保此有苖所以亡
也而况於王乎紂維如此故天亦哀於四方其眷命
用懋此周所以代殷而王也智以言其明瘝以言其
病智者明於愛民而愚者則惟病民而已以智對瘝
則知瘝者乃其愚民之所以籲天徂亡而見執於王
者非獨王之罪乃惟小人之所助故也使智者在位
則民其有相亡者乎臯陶曰知人則哲子曰知人者
智有智明言哲王則其知人可知矣言智藏瘝在后
王非哲也然則知人所以窮理自知所以盡性此稱
殷先哲王而又言智藏瘝在則知召公導王以窮理
之事也
王其疾敬德相古先民有夏天廸從子保面稽天若今
時既墜厥命今相有殷天廸格保面稽天若今時既墜
厥命
無垢曰夫敬德者則天眷命不敬者則天改命其禍
福曉然如此成王今嗣位可不疾行敬德乎夫行敬
者不可緩不可急緩則幾於舍苖而不耘急則幾於
揠苖而助長今言敬德而使疾行可乎曰讀書者不
以文害辭不以辭害意召公方言不敬則改天命故
使成王急行敬德以答天命也其疾也對不敬言之
耳若夫行敬之道其間又自有造化焉如孟子所謂
必有事焉而勿正心勿忘勿助長也必有事焉者非
緩也而勿正非急也心勿忘即衍必有事之義勿助
長即衍勿正之義此又行敬之要道也
黃氏曰處天下之至變者必有以破天下之隂謀彼
其胸中之鬱鬱將發而為亂者吾昭昭既暴白之矣
則其勢必沮沮則折折則雖欲為而有所不能也召
公之營洛也商人有在焉召公明言之曰王其疾欽
德哉今商已亡矣其民固已服命於周矣然其智則
藏於中而周之病固在也彼保抱擕持厥婦子以哀
籲天其欲為商而亡固不翅徂往其逃亡而解出其
囚執也夫夏之亡非商亡之也夏自亡也商之亡非
周亡之也商自亡也惟不用德故也王其鑒於夏商
而疾欽德則商人雖欲叛其如周何哉夫暴揚商人
之情足以解散其隂謀而勉成王之德於營洛之始
也是以鎮壓天下之心而為傳世久遠之道上焉以
事君而下焉以防亂吾以知召公憂天下之深也
今沖子嗣則無遺夀耉曰其稽我古人之德矧曰其有
能稽謀自天
無垢曰沖子謂成王今周公復辟將嗣位不可以少
年銳氣輙遺棄元老大臣也盖元老大臣深識古先
哲王之心所以格物誠意與夫治天下國家之理我
將稽考古人之德則於元老大臣考之元老大臣非
特識古先哲王之德而已上天之心非元老大臣亦
不能識之盖元老大臣之心即古先哲王之心古先
哲王之心即上天之心我不遺夀耉豈特考古先哲
王之德而已上天之謀亦以元老大臣而考之
張氏曰稽我古人之德則稽乎人矣稽謀自天則稽
乎天也稽乎人者未若稽乎天之為至也能稽自人
則於事有所證能謀自天則於理不敢違人君代天
以理物則有行有為其可不稽謀自天者哉
嗚呼有王雖小元子哉其丕能諴於小民今休王不敢
後用顧畏於民碞
無垢曰召公又歎今成王雖幼小然乃天之元子其
任甚重非細事也祖宗文王武王深仁厚澤已自固
結民心王今欲天下安康休美非有他道也大能信
於小民則不俟終日天下皆太平矣又曰王於元
老大臣所以不敢後用者以顧於人言而已碞僭也
人口嘵嘵之意豈非不用元老大臣則天下失望而
衆口諠譁乎古今一理也然則成王復辟儻不留周
公衆口當如何
王來紹上帝自服於土中旦曰其作大邑其自時配皇
天毖祀於上下其自時中乂王厥有成命治民今休
無垢曰上帝之意敬而已矣成王今即政是紹上帝
之治也使成王躬自服行敬德於洛邑則不辜上帝
之付託矣夫王者乃繼天為政豈可以邪心私欲横
於思慮乎故人君心術一不正則三辰為之變移嗚
呼此豈細事也哉吾心常敬即上帝之心也以敬涖
事即上帝之治也上帝把握隂陽持挈天地指揮風
雨密移寒暑吾代上帝為政則又將調和隂陽彌綸
天地動止風雨節制寒暑矣語至於此亦大矣誰知
夫止在一敬字乎又曰於此洛邑配皇天而即政
上祀天於此下祀地於此為治於此天地設位而成
王為治於中以配之豈不盛哉毖慎也天地之祀非
細事也其可不慎乎盖即政之始天下觀聽所望非
輕不可不合人心也自旦曰至此皆周公本意言誠
命之說非有意為留已也
張氏曰紹上帝者言其德足以繼天也配皇天者言
其道足以合天也德足以繼天帝之事也道足以合
天皇之事也故成王自服其政事於土中所以紹上
帝其於洛作大邑也以建中所以配皇天此其異也
人君者天地之主也其於上下神祇故當毖祀之矣
盖神非祀則不安定休止則祀者所以寧神也祀不
致誠慤則鬼神有所不享此祀不可不謹也
吕氏曰王來都於洛盖將嗣上帝中天下而立定四
方之民洛乃天下之中召公又托周公之言以戒成
王觀此則召誥非是告周公尤分明周公曾說作洛
邑非是徒然合天心格幽明治萬民皆自此出作洛
邑只要如此若王來洛邑果能如周公言做這大規
模必須有大德業天命到此方可有成以治民今必
休美
王先服殷御事比介於我有周御事節性惟日其邁王
敬作所不可不敬德
無垢曰堯舜率天下以仁而民從之桀紂率天下以
暴而民從之以此觀之欲殷御事之臣比介於周成
王當思有以率之成王制節其性於念慮之間不言
不動而殷之御事皆惟實其行以從於我矣將見不
敢憑恃血氣而惟義理之從比介於我周御事其復
何從乎又曰制節其性者敬而已矣王以敬為所
則民日趨於敬心開智明自然比介於我有周御事
不俟驅迫矣以此觀之王其可不以敬為德乎盖敬
則不敢遺棄元老大臣則殷御事亦不敢不比介於有
周御事矣
我不可不監於有夏亦不可不監於有殷我不敢知曰
有夏服天命惟有歴年我不敢知曰不其延惟不敬厥
德乃早墜厥命我不敢知曰有殷受天命惟有歴年我
不敢知曰不其延惟不敬厥德乃早墜厥命今王嗣受
厥命我亦惟茲二國命嗣若功
無垢曰監視也欲知敬與不敬之效請即夏商國命
長短而視之盖徒視有夏一代之事或以為偶然又
視有殷而照之則知敬之為德如此之大而不敬之
禍乃至顛覆人社稷也嗚呼其敢少肆哉又曰夫
有夏被服天命如大禹以下享歴年之久又如桀之
享祚乃不得延及子孫桀如此無他以不敬厥德故
早墜其命也夫有殷受天命如成湯以下享歴年之
久又有如紂之享祚乃不得延及子孫紂如此無他
亦以不敬厥德故早墜其命耳又曰桀墜厥命而
湯嗣受之紂墜厥命而武王嗣受之傳至成王而成
王嗣受之成王亦當惟二國之受命所以或長或短
者以何故也敬德者則有歴年不敬者則早墜厥命
其道亦曉然矣成王當斷順二國有敬德之君以保
有天命庶有功於祖宗耳
史氏曰孔子曰知之為知之不知為不知是知也故
予嘗以為君子之於命也以不知知之於此見之矣
世或以為受命之有歴年與不其延盖有定矣雖修德
不足以增不修德不足以損也此召公之所不敢知
也
王乃初服嗚呼若生子罔不在厥初生自貽哲命今天
其命哲命吉凶命歴年知今我初服宅新邑肆惟王其
疾敬德王其德之用祈天永命
無垢曰王初即位如人之初生子也生而習為善則
終身為善人生而習為惡則終身為惡人哲者善也
善者敬也敬則明明則哲天何心哉習為哲則命以
哲惡則不敬不敬則昏習為昏則命以昏命以哲則
有歴年命以昏則早墜厥命是人主之受哲命非天
私於人主也自貽之而已矣又曰天既無心唯人
所造習為哲命以哲習為昏命以昏習為吉命以吉
習為凶命以凶習為歷年命以歴年習為早墜厥命
命以早墜厥命天果何心哉唯人自擇耳又曰敬
德則有歷年王欲祈天永命無求之他也其惟敬德
之用而已
史氏曰天生人君以為吾民之司牧莫不皆命之以
哲能因其哲修身以順天命則其事必吉其數必長
或恃其有哲放逸而不能自防昏亂而不能自懼其
事必凶其數必短天既以哲命之君復命之吉凶命
之以歴年盖以二者為人君修德欽畏治天下之資
也謂已有天命謂敬不足行謂祭無益謂暴無傷此
紂之所以亡歟故召公又曰王其疾敬德王惟德之
用而祈天永命云
其惟王勿以小民淫用非彝亦敢殄戮用乂民若有功
其惟王位在德元小民乃惟刑用於天下越王顯
無垢曰其惟王勿輕視民為小民而過用非法以虐
之至於果敢殄絶刑戮以為治民之道如紂之徂厥
亡出執也盖敬則無小大無衆寡無敢慢其敢輕視
民為小民敢過用非法以虐之敢殄絶刑戮以治之
乎不敬則我心自用鄙絶輕忽視天下為無人其輕
視民為小民其過用非法以虐之其敢殄絶刑戮以
治之者不足怪也召公言敬德歴年以前言不敬必
輕視小民敢用非法於後成王之心或前或卻當知
所擇矣又曰王以敬德在天下之上則天下將取
法而見於行事是上天下地東西南北遠近内外無
非吾君敬之所在矣王之為王能如此豈不光明盛
大乎
東坡曰古今說者以謂召公戒王過用非常之法又
勸王亦須果敢殄滅殺戮以為治嗚呼殄滅殺戮桀
紂之事桀紂猶有所不果而召公乃勸王使果於殄
滅而無疑嗚呼儒者之叛道一至於此哉臯陶曰與
其殺不辜寧失不經人主之用刑憂其不慎不憂其
失不經也今召公方戒王以慎罰言未終而又勸王
以果於殄滅則臯陶亦當戒舜以無失不經乎季康
子問孔子曰如殺無道以就有道如何孔子曰子為
政安用殺子欲善而民善矣君子之德風小人之德
草草上之風必偃夫殺無道以就有道為政者之所
不免其言盖未為過也而孔子惡之如此惡其恃殺
以為政也今予詳考召公之言本不如說者之意盖
曰勿以小民過用非法之故亦不敢於法外殄戮以
治之民自用非法我自用法民自過我自不過稱罪
作刑而已
上下勤恤其曰我受天命丕若有夏歴年式勿替有殷
歴年欲王以小民受天永命
無垢曰王以敬德在天下之上天下皆取法王之敬
德而見於行事是上下勤勞憂恤惟在敬德耳勤恤
即敬德之狀也其意曰我周以敬德受天命若有夏
歴年之久又用此敬德無有怠惰新而又新則豈特
如夏之歴年哉又將兼有殷之歴年矣盖敬德則有
年此理之必至者也
張氏曰上下勤恤者言上下之人同心同德咸知其
勤恤也勤則無事於怠惰恤則無事於耽樂上下之
人咸勤且恤其皆曰我周受天命丕若有夏歴年式
勿替有殷歴年欲王以小民受天永命此上下勤恤
之辭欲使王之永世無窮如夏殷歴年之久也
拜手稽首曰予小臣敢以王之讎民百君子越友民保
受王威命明德王未有成命王亦顯我非敢勤惟恭奉
幣用供王能祈天永命
無垢曰召公欲率讎民百君子越友民以敬保成王
威命明德夫人喜於放怠而厭於謹飭故入放怠則
為逸而入謹飭則為勞以敬為德則常在謹飭之中
常人必皆以為勞矣然召公非敢以此為勞也以為
人而不敬何以為人以此為勞則是以放逸為勞矣
又曰召公不敢以敬為勞成王亦不敢以敬為勞
盖敬在天矣不能敬則是棄天威命能敬是祈天永
命也所謂祈者非曰牲牷肥腯粢盛豐潔也敬則天
是行敬乃祈天永命也召公不以敬為勞惟恭奉幣
為贄見之禮以慶王之能以敬祈天永命也
吕氏曰百君子是未從我者友民是已化者我敢以
此兩等民保受王之威命明德召公前面既說是王
先服殷御事比介於我有周御事既告成王合而為
一了到這裏却又分讎民與友民者何故前面自心
而言後面自勢而言自心言之人君當一視同仁合
商周為一自勢言之今有所謂讎民有所謂友民尚
未得他皆從化至於純一正要得撫摩教化他召公
所以言讎民者只因成王之時商民尚在伺候成王
手差脚跌便來乘間投隙其勢甚可畏此只欲警戒
成王初不是分為二體
