儀禮章句卷十三
同知吳廷華撰
既夕第十三(夕葬前二日之夕也上篇言朝哭此謂既夕哭之後告啟期也案此接士喪)
(筮宅以下葬禮也劉向别錄以為士喪禮下篇曰既夕者亦大戴諸家割經首二字以名篇無義可說也)
(于五禮屬凶禮當第六第十三說非詳士冠禮)
既夕哭(謂出門哭止復外位時)請啟(今文作開)期(將葬當遷柩于祖有司乃請啟殯之期于)
(主人)告于賓(告與哭者餘亦往告之言賓則兄弟可知以上請啟期)夙興(次日平旦之先)設
盥于祖廟門外(亦盥盆也設鼎先設盥以舉者必盥也注云祖王父案祭法適士二廟官司)
(一廟二廟祭祖若禰一廟祭禰而已鄭氏以一廟為祖禰共廟蓋因下記言二廟則饌于禰朝則先禰而後祖)
(此經設盥第言祖下又第朝祖而不朝禰故為是說但共廟之設不見所據姑存以備考或曰祖廟猶先廟蓋)
(大概言之或然)陳鼎皆如殯(殯者大歛既殯之饌也如者陳三鼎以下皆言下三奠皆然也)東
方之饌亦如之侇(音夷本亦作夷)牀饌于階間(侇如夷衾之夷朝正柩陳)
(棺于上故曰夷)二燭俟于殯門外(俟啟而遷以上陳具)丈夫髽散帶垂
(小歛髺髮散帶垂此將啟見棺故仍服之變髺髮言髽與婦人互見也)即位如初(朝夕哭門外位)
婦人不哭主人拜賓(賓為啟來者拜之如臨)入即位袒(將啟以)
(上即位)商祝免(今文作絻)袒(將啟故變服此當弔服而免者以有事于柩故也)執功布
(綴于竿以拂柩且指麾執披引者)入升自西階盡階不升堂聲
三(聲噫興也蓋三作聲以覺神為將啟也興曾子問注作歆)啟三(啟殯也三啟以始之燭入而後)
(有司盡啟之也也注以啟為告聲三則已告之不必再告也且此啟殯而上下不言啟則此啟非啟殯而何)
命哭(將見柩)燭入(燭二一以照啟一以照徹也)祝降(注徹宿奠者降也)與夏祝
交于階下(事相接也)取銘置于重(夏祝升取之降置于重蓋旌以表柩出則先之也)
踊無算(見柩不勝其哀蓋自主人以下)商祝拂柩用功布(拂塵坋去之將用衾也)
幠用夷衾(上不入斂為撫柩也期以上啟殯右第一章言啟凡四節一請啟二陳具三即位四啟)
(殯)遷于祖用軸(遷徙也祖祖廟謂朝于祖也檀弓周人朝而遂葬軸本在殯中此更端故復言)
(之)重先(表柩也)奠從(注云宿奠則夕奠也亦神所依故先于柩)燭從(照奠及柩)柩從
燭從(柩前後有燭慎也)主人從(丈夫由右婦人由左以服之親䟽為先後各從其昭穆無)
(服者又在後男女各以類相從也)升自西階(柩不由阼存子道也)奠俟于下(正柩乃設)
東面北上主人從升(立西階上視正柩畢乃東下柩東西面是也)婦人升
東面(從主人後立階上俟設奠乃東)衆主(本無主依石經補入)人東即位(階下東方之位)
正柩于兩楹間用夷牀主人柩東西面(由足而東)置重
如初(如在寢北面)席升設于柩西(直柩之西當西階也)奠設如初(初謂大斂)
(奠如其陳設之次也此宿奠也不重陳故暫設于西與上篇設于序西南義同下三奠則設于柩東記謂饌祖)
(奠于主人之南蓋主人固在柩東也注說未確)巾之(在室中不巾此巾者堂上塵多也)升降
自西階(奠者從柩為升降存注云柩北足辟其足參)主人踊無算降拜賓
(又拜者如朝夕哭先後有拜也)即位(阼階下位)踊襲主婦及親者由足
西面(主婦及親者婦人西面阼階上由足者由足而東也以上朝祖)薦車(薦陳也車乘車道車)
(槀車也此平曰所乘神實憑之陳之象其出注以為後世之魂車或然不言載柩之車者據下記正柩賓出遂)
(匠納車于階間此文不具)直東榮北輈(在庭南北之中偏于東北輈北鄉也據下陳明器于乘車)
(之東則乘車西上也)質明滅燭(自啟殯至此有二燭為明此乃言質明滅燭則啟時尚早矣)徹
者升自阼階(徹宿奠)降自西階(甫設即徹辟新奠也注不設序西南者已再設為䙝)
乃奠如初(此遷祖之奠也當席柩東設在席前其陳三鼎等則如大斂奠也)升降自西
階(如初)主人要節而踊(如斂奠之節)薦馬(駕上三車之馬也注云車二馬䟽云下公)
(賵兩馬士制也三車則六馬矣)纓三就(纓以絛絲為之馬鞅也就成也飾纓三色而三成謂絛絲也)
入門北面(入門即陳之也)交轡(轡以牽馬馬二轡左右各一交互易也)圉人夾牽
之(周官乘馬四圉此云夾牽則每馬二人在左右交轡夾牽之蓋在庭防奔軼也)御者執策立
于馬後哭成踊(主人也馬入則薦車禮成故哭)右還出(馬不可久在庭故既薦即)
(出而待)賓出(遷祖事畢)主人送于門外(以上奠及薦車馬右第二章遷祖凡二節一朝)
(祖二奠及薦車馬)有司請祖期(祖行祭期時也請者因送賓請于門外蓋入而即載不及請也)
曰曰側(側昳也謂過中也以上請祖期)主人入袒(為載變也)乃載(柩在堂北)
(首今以首鄉前下堂順載于車則南首在車後還車乃北首也)踊無算(行益廹痛益加)卒束(束束)
(棺于車)襲降奠當前束(下遷車之奠于柩車西也棺有前後二束後束束于車前前束)
(束于車後此棺之前束車之後束也注所謂當腢腢肩也此徹奠當如夕奠設于西以上載及降奠)商
祝飾柩一池(以竹為之如小車笭車有鱉甲在荒内此懸于鱉甲以象宫室之承霤故曰池)
(天子四諸侯三大夫二此一池士制也當在前)紐前䞓後緇(棺旁有帷上覆有荒屬紐以結之喪)
(大記士纁紐二緇紐二蓋左右各一前纁而後緇此言䞓猶纁也)齊三采無貝(齊設于鱉甲上)
(之中央形圓如車蓋君制高三尺徑二尺士則又殺矣采者以采繒衣之又連貝以加于上也三采者注云上)
(朱中白下蒼喪大記士一貝此無者注云元士以上有貝)設披(披繫棺束着柳車使固者又曰戴以帛繫)
(束旁引柩車使不傾覆也喪大記士二披用纁蓋左右各二也)屬引(披類曰引則在前也屬着也謂著于)
(輅下經前輅疏云輅者用木縳柩車轅上以屬引于上而挽之是也引數未聞蓋加披與又此應有翣文不備)
(飾以上柩)陳明器于乘車之西(藏器也明神之也視用器沽而小檀弓竹不成用瓦)
(不成沫之屬是也)折横覆之(折方鑿横木為之加于棺上以承抗席大小視壙口注云縮者三横)
(者五竊謂當如抗木横三縮二也疏云其制如簀又下既窆云加折卻之謂善面向上也蓋入壙折仰抗席覆)
(其上抗木又在席上下言席加于抗木之上則與入壙反故折亦反卻為覆也又壙以容柩當縮長而横短折)
(入壙亦如之横者亦與入壙反也此近乘車)抗木横三縮二(抗禦也蓋禦止土者横饒于縮)
(者壙長方也大小如折此不言折則在折西也)加抗席三(席以承塵三則重席欲塵之不入也横縮)
(如抗木承上抗木而言加則加于抗木之上所謂反陳之也)加茵(茵褥也以藉棺下承上抗席言是加)
(于抗木之上也)用疏布(疏麤之布無功者)緇翦(今文作淺緇注翦淺也謂染淺色之布)有
幅(邊幅也下記茵著用茶及綏澤蓋縫合兩邊幅為袋以盛之也)亦縮二横三(亦亦抗木也據)
(此則形如抗木矣)器西南上綪(器明器謂苞以下也上言明器而先言葬器故又言噐以别之)
(西謂茵西南上謂其端在南也綪者西陳不容又自南屈而東)茵(復言茵者明器即繼茵而西也)苞二
(以葦編之制圜蓋以裹遣奠牲之下體者二則羊豕各一个也案檀弓國君七个遣車七乘大夫五个遣車)
(五乘下苞牲疏云士少牢苞三个此二者其中下士與遣車如苞則亦應二乘文省爾)筲三黍稷
麥(筲如盛種之畚菅草為之三者三榖各一也)罋三醯醢屑(薑桂屑也内則屑桂與薑)幂
用疏布(罋幂)甒二醴酒幂用功布(按朱氏云苞筲罋甒所實皆非有用之物)
(且肉腐蟲生尤為非便其說是也明器而實禮之所譏則不過備器而已未必實之其器亦視用器而小也下)
(記苞長三尺注疏謂筲容斗二升罋亦如之皆以用噐言似非經義)皆木桁久(音同上篇)之(此在)
(甒西桁庋也内則謂之閣大夫七十而有閣是也用板為之&KR0869;食物士庋于坫此以木為之異于生久當作盧)
(人炙諸牆之灸灸柱也謂樹之阮氏圖謂桁制如几則有跗也故曰久之士坫惟一皆者謂苞筲罋甒置之一)
(桁也字案注以炙為用蓋案塞其口則第指罋甒言似與皆意不合若如疏說以每噐異桁為皆則又與内)
(則坫說不符且三者果須塞口則當各于幂下明之不應于總中又分言之也況明器本無實塞之何為故取)
(廬人注說以訓之)用器弓矢耒耜(耒耜田器耜面也以金為之耒其柄也其制考工記)
(車人詳之)兩敦兩杅(音于今文作桙盤杅公羊注云飲水器玉藻注云浴此注所謂盛湯漿)
(者也荀子曰杅方)槃匜(槃承盥之棄水匜則沃水以盥之器也)匜實于槃中南流
(匜小槃大故合陳之流匜口也南流南上也用器皆繼桁以次而西此經先後其序也)無祭器(士禮)
(殺也)有燕樂器可也(燕樂器謂與賓客燕飲用樂之器也可者僅可之辭盖可用而不必定用)
(也)役器(師役之用)甲胄干笮(則曰反笮甲鎧胄兜鍪干楯矢箙也)燕器(燕居安體)
(所用)杖笠翣(翣扇也案翣應在葬器中疑錯簡于此或云此另是用器中之翣葬器無翣文闕並存之)
(陳以上器)徹奠巾席俟于西方(奠遷祖奠徹之以將還車又祖奠將設也俟俟)
(復用之西俟于西者陳器在東也)主人要節而踊(以徹者升降為節)袒(為將祖變)商
祝御柩(執功布居前為還柩車之節)乃祖(祖始也還柩鄉外為行始也)踊(以下皆指主人)
(言)襲少南當前束(柩已為行始主人不忍遠去且若攀之者然下婦人階間亦然此車)
(之前束柩之後束也載時在北此移而南一車之地故曰少案下注東方之饌在主人之南則主人在柩東)
(矣此注乃云柩西未的)婦人降即位于階間(初納車本在階間既還車則階間南空一)
(輈之地故位于此盖車後也)祖還車不還器(此與器竝言則薦車亦還也明器須執之以行)
(且本南上不必還也)祝取銘置于茵(亦夏祝也茵在抗木上故置之不置于車者銘以表柩須)
(入壙重既虞道左埋之)二人還重左還(重初北面鄉柩至是乃還鄉外也北面以西為左)
布席乃奠如初(亦陳三鼎此祖奠也下記祝饌祖奠于主人之南當前輅是也初謂遷祖)
(奠則案主人在柩東奠在其南亦柩東矣疏云柩西誤)主人要節而踊薦馬如
初(又薦者以還車新之亦薦畢出)賓出(祖奠畢)主人送(以上祖奠右第三章凡六節一請祖)
(期二載柩三飾柩四陳器五還車六祖奠)有司請葬期(亦請于外位)入復位(主人也位)
(當前束之位以上請葬期)公賵(芳鳳反)玄纁束馬兩(車馬曰賵以助葬束帛以將命)
(者故第曰賵也)擯者出請入告主人釋杖(尊君命也)迎于廟門外
不哭先入門右北面及衆主人袒(為君變也)馬入設
(重南)賓奉幣由馬西(賓使者)當前輅(音路前一輅爾曰前者以在名之非對後為)
(前之之謂輅在轅則車南也當之則東對車矣)北面致命(既當輅乃由西折東至中庭車前之中北)
(面鄉死者致命也)主人哭拜稽顙成踊賓奠幣于棧左服
出(棧柩車也士乘棧車服車箱也車南鄉以東為左奠于左服者近主人且下受者在東也)宰由主
人之北(主人在柩東宰自東來故得在其北則柩西之說不足信明矣)舉幣以東士
受馬以出(士主人之屬也)主人送于外門外拜(送賓也即于受幣及馬時行之)
襲(襲不當在外則入外門乃襲也)入復位(入廟門復柩東位)杖(以上公賵)賓賵者將
命(使人奉命而來也)擯者出請入告出告須馬入設賓
奉幣擯者先入賓從致命如初(如公賵也下同)主人拜
于位不踊(此言位則拜君賵違其位也)賓奠幣如初(左服)舉幣受馬如
初(宰舉幣士受馬)擯者出請(以復有事)若奠(助牲奠也案此及下兩言若若者不必然之辭)
(據下所知賵而不奠則賓惟一賵而已若奠若賻或賵而又奠且賻者與)入告出以賓入
將命如初士受羊如受馬(言羊則豕可知)又請若賻(音附)
(亦貨財曰賻以助葬)入告主人出門左西面(門廟門不拜禮殺也賵奠不出)
(賻則出者賵奠為死者故必受于柩前賻以助生者之用不應重凟死者門外受之若受于次者然案注云)
(出者賻主施于主人其說若主人私已而黷貨者特正之)賓東面將命主人拜
賓坐委之(不授者明主人哀戚志不在受而強委之也)宰由主人之北東面
舉之(宰自主人之後出其北轉而東面鄉主人舉所委以入也由北者便于入鄉主人者若受命于主人)
反位(入門而東藏之乃反位也有司位在東方)若無器則捂(五故反)受之(器筐篚之)
(屬以盛賻者此云無器則委者有器也捂受逆受也謂相對受之亦宰也)又請賓告事畢
拜送入贈者將命(此所謂知死者贈也記云贈幣無常案注以為玩好據下就)
(器奠于陳則贈即明器爾斂有襚賵有馬獨不及明器此贈非明器而何)擯者出請納賓
如初(入至柩前)賓奠幣如初(亦左服)若就器則坐奠于陳(就成也檀)
(弓明器皆不成此則其成者陳謂明器之陳明器不成而以成器入者不入壙陳之而已如大斂之衣陳者不)
(盡用爾注則以就為善也)凡將禮(將謂將命禮謂奠賻贈也)必請而後拜送(恐賓事未)
(畢也賵奠不兼行而必請者容有他事也)兄弟賵奠可也(謂有服者得兼此二禮許其厚于親)
(也)所知則賵而不奠(賵重而奠輕此舉其重略其輕親疎之殺也)知死者贈
知生者賻(二者承上言之此言贈賻不言賵亦兼賵也)書賵于方(方策並見聘禮)
(言賵以槩奠及賻也下史讀賵則此亦史書之矣)若九若七若五(聘禮記不及百名書于方)
(則方所容書少于策賵奠賻字少九行七行五行可也)書遣于策(遣猶送也謂藏器如上折抗木)
(以下及賓贈名多故書于策聘禮記百名以上書于策此公史書之)乃代哭如初(哭不絶聲痛如)
(將殯)宵為燎于門内之右(出入多由門右故設燭于此三以上賓賵右第四章賵贈凡)
(節一請葬期二公賵三賓賵賻)厥明(遷祖次日之旦也)陳鼎五于門外如初(此大)
(遣奠也五者羊豕魚腊鮮獸也天子之士少牢可知此經兼王朝侯國互言之也如初謂大斂奠)其實
羊左胖(喪用左胖吉則用右胖下注言豕前肩後肫脊脅不七體而四體者據左胖言也)髀不
升腸五胃五(少牢各三此加為五變于吉也)離肺(舉肺也少牢牛羊之肺離而不提心)
(謂中央未絶少許也)豕亦如之(亦左胖髀不升及離肺也)豚解(豚解七體左胖則四體也言豕)
(則羊可知)無腸胃(君子不食溷腴)魚腊鮮獸皆如初(魚如初者鱄鮒九)東方
之饌四豆脾(音毗)析(思狄反百葉也)蜱(皮加反)醢(蜱蜯也)葵菹
蠃(力禾反)醢四籩棗糗栗脯(糗以豆粉為餌下記凡糗不煎)醴酒
(亦饌于堂東)陳器(明器也此言陳則夜藏之)滅燎執燭俠(同夾)輅北面
(曰夾則東西各一燭照徹及奠并衆主人燎一而燭二者燎之照及遠也)賓入者拜之(不迎拜于)
(其位而已○以上大遣奠陳具)徹者入丈夫踊設于西北(徹小斂奠設于)
(序西南此則少北矣)婦人踊徹者東(由西北適奠所)鼎入乃奠豆
南上綪(南上者脾析在席前中右蜱醢在其北也綪者脾醢東葵菹葵菹南蠃醢也)籩蠃醢
南北上綪(棗在蠃醢南棗南糗北上也糗東栗栗北脯綪也)俎二以成(成猶并也)南
上不綪(羊在蠃醢外則蠃醢東羊羊北豕南土也魚在羊東腊在魚北亦南上但不綪爾不言載可知)
特鮮獸(腊豕之北)醴酒在籩西北上(棗西醴醴南酒在糗西)奠者出
主人要節而踊(以上奠右第五章遣奠凡二節一陳具二奠)甸人抗重出自
道(抗舉也出出門就路也)道左倚之(不至壙虞祭後即于道左埋之)薦馬(薦于庭)馬
出自道(薦畢出廟門而曰出自道者謂自此出道非馬已在道也)車各從其馬(從馬出門)
駕于門外西面而俟(將行未行故曰俟)南上(便于行也上乘車道稾序從)
徹者入踊如初徹巾苞牲(以苞包牲也注象既饗而歸牲俎見雜記)
(曾子說)取下體(注前脛折取臂臑後脛折取胳每牲三个皆骨也在俎兩端取之示全體皆取也)
不以魚腊(非正牲也言腊則鮮獸在其中矣)行器(折抗木以下人執之以行也)茵苞
器序從(先後如陳)車從(次器)徹者出踊如初(以上器出于道)主人之
史請讀賵(史有司私臣也讀之聞于死者主人亦宜知之也主人在柩東當東西面史北面請之)
執算從(算以計物之多少執者史之貳也)柩車當前束西面(近主人少南執算又)
(在其南此亦西面則既請主人南面矣)不命毋哭(事輕不敢禁哭者)哭者相止也
(自止也曰相則自相戒也以史方有事于死者不擾之)惟主人主婦哭(痛極不能自止但不)
(踊耳)燭在右南面(史右史之北也主人在史北則史執算及執燭俱少東南面照書便也)讀
書釋算則坐(對死者讀當立以示敬釋算于地故坐算曰釋則籌也)卒命哭
滅燭(燭非為照書設也卒讀乃滅者天已明)書與算執之以逆出(算先)公史
自西方東面命毋哭(公史公有司西方賓位也讀遣禁哭者以入壙多寡皆國家禮制所)
(繫故重其事也注謂君使讀之)主人主婦皆不哭(其餘可知)讀遣卒命哭
滅燭(柩左右各一燭上已滅其左右燭因讀遣暫停至是滅之)出(以上讀書)商祝執功
布以(今文無以)御柩(以功布為上下之節使執引及披者預知防也)執披(下記執披者旁四人)
(兩旁則八人也不言執引可知)主人袒(為柩行變也)乃行(柩車行)踊無算出
宫踊襲(以上柩行)至于邦門(城北門也檀弓葬于北方北首)公使宰夫贈玄
纁束(下主人贈死者即此)主人去(起吕反)杖不哭由左聽命(柩車北鄉)
(以西為左)賓由右致命(不南鄉柩車者在道禮略也)主人哭拜稽顙賓
升(升柩車之前也)實幣于盖(棺盖也入帷荒中置之)降主人拜送復位
(從柩行之位)杖乃行(此曰行則為君贈止不行也四以上公贈右第六章柩行之儀凡節一)
(器出于道二讀書三柩行四公贈)至于壙陳器于道東(壙南之東)西北上
(壙在西北上先入壙者)茵先入(當藉柩也)屬引(說載除飾乃以引屬于緘喪大記君窆以衡大)
(夫士以緘盖棺束之末為緘耳以引貫結之而下棺也說士話反案緘耳盖作圈以貫引也)主人袒
衆主人西面北上婦人東面(皆夾壙為位以上至壙)皆不哭
乃窆(今文作封下棺也封音窆)主人哭踊無算襲(為贈襲也)贈
用制幣玄纁束(上君贈也以之入壙榮君賜也制幣幣之合制者長丈八尺)拜稽顙
踊如初卒(窆畢)袒(為拜變也)拜賓主婦亦拜賓(女賓)即位
(拜則違其位也)拾踊三(拾更也踊者多相繼不絶若更代然也三則成踊矣)襲賓出(窆畢)
則拜送(賓退如出門也)藏器于旁(用器役器之屬)加見(見未詳注以為棺飾則帷荒也)
(疏謂棺不見止見帷荒故以名之器自在旁此加于柩上非加于器上也)藏苞筲于旁(兩曰旁則)
(不在壙也不言罋甒可知)加折卻之(見上非苞筲上也以上皆錯綜之文當細玩之)加抗席
覆之加抗木實土三(實土曰三則主人率之工乃成之也)主人拜鄉
人(曰鄉人則别于賓也助葬勤勞故拜之)即位踊襲(上拾踊襲後無袒文此云襲則實土)
(時袒也)如初(踊襲皆如初節以上窆右第七章葬禮凡二一至壙二窆)乃反哭(自窆所反)
(于廟而哭之也不先于殯者柩從廟出也)入(廟門)升自西階東面(鄉阼者親所行禮處檀弓)
(反哭于堂反諸其所作也作行禮處)衆主人堂下東面北上(統于主人與常位别)婦
人入丈夫踊(曰丈夫則皆踊也)升自阼階(辟主人)主婦入于室
(檀弓主婦入于室反諸其所養也婦主養也言主婦入則其餘皆在堂)踊出即位(阼階上)
及丈夫拾踊三賓弔者(反而亡焉失之矣于是為甚故弔之)升自西階
曰如之何(痛惜之辭)主人拜稽顙(不言面鄉則拜于其位也)賓降出(言降)
(則升堂弔也)主人送于門外拜稽顙遂適殯宫(自廟至寢也殯)
(已啟矣曰殯宫如親尚在殯也)皆如啟位(即朝夕哭位)拾踊三兄弟出
主人拜送(亦出矣)衆主人出門哭止闔門主人揖
衆主人乃就次(各就次按檀弓既葬反日中而虞此乃就次者豈就次後又出而行虞禮)
(與然速反而虞不應如是之濡滯也存以備參)猶朝夕哭不奠(士三虞則末虞之前猶朝夕哭)
(于殯也卒哭而後朝夕哭于次不哭于殯此朝夕哭指末卒哭之前也不奠者檀弓是日也以虞易奠)三
虞(虞安神之祭名三則安之者至也與下卒哭並詳士虞禮)卒哭(三虞後又有卒哭之祭所以卒朝夕)
(殯宫之哭為記虞為喪祭卒哭吉祭)明日以其班祔(卒哭之明日也班者昭祔昭穆祔穆)
(謂以新主祔于祖而祭之祭己復于寢既練而遷于廟右第八章反哭諸雜儀)
記(此上下篇總記也當曰士喪禮記以為既夕者非)士處適寢(居恒處燕寢將死則處適)
(寢以正終也經謂之適室)寢東首(手又反)于北牖下(居恒寢當戶南首疾則東首以)
(受生氣室中南有牖北有墉墉牆也無窗牖借光于戶牖)有疾疾者齊(側皆反心齊)
(一則性情得其正考終之道固然養疾之方亦不外于此但此所謂齊不過靜存内養而已與凡齊别)
養(于亮反)者皆齊(疾皆養則滋培調劑之益非侍疾者一其心志不為功故亦謂之齊兩齊)
(字其理最精體會自得)徹琴瑟(去樂也士特縣不言縣者琴瑟無故不去此徹則縣者可知)
疾病外内皆埽(病疾甚也室有遺穢神明易坋掃以致潔亦齊之餘意也)徹褻衣
加新衣(内外掃除衣服猶宜淨潔褻衣垢汙徹而加新猶内外掃也)御者四人皆
坐持體(御從者病者艱于動作每體一人助其轉側非拘而執之也)男女改服(侍病)
(宜自潔清玄端深衣浣濯者皆可但取其潔淨無垢非為美觀也案以上止是潔净一意專為養疾及)
(正終而設鄭注一以賓客為說則舍本而務末矣)屬纊以俟絶氣(纊新絮物輕易動故)
(著之口鼻以驗氣絶否王案此節前人多非之要非先法也)男子不絶于婦人之
手婦人不絶于男子之手(君子重終懼為其相褻子女之外媵妾倖臣並)
(宜自遠不但待體之御者而已疏因手字專指御者滯矣)乃行禱于五祀(盡孝子之)
(心也祭法士祭門行此曰五祀豈常祭惟二禱則可以徧及與)乃卒(言乃見其養之慎重也大夫曰)
(卒此疑悞或散文通)主人啼(啼即泣也盖哀甚則聲發而氣竭若往而不反也)兄弟哭
(不啼哀有甚有否也)設牀笫當牖(北墉少南南首)衽下莞上簟設枕(此浴)
(牀也即以含喪大記含襲各一牀是也)遷尸(設牀遷尸所謂行死事當在復者朝服節之下案)
(喪大記徹褻衣上有廢牀之文注云將死置死者于地庶其生氣復反疏所謂生氣還反得活如初生在)
(地也高安朱氏非之謂垂死之身方保護之不暇乃舉而委之地地氣清沁是益其病而速之也且斷無)
(將死而可藉地氣以生者愚案檀弓曾子易簀殁于牀無廢牀之事喪大記或謂遷尸浴牀故牀遂廢非)
(如注說也信齊楊氏據此記設牀遷尸為大記廢牀之証說非不近不知此牀為浴及含而設不足証死)
(者之廢牀也)復者朝服(朝服者若迎之而反不敢服褻衣也)左執領右執
要(此與經文别者經以升屋時言此以復時言也)招而左(既招由左下也招時北面以西為左)
(故經言降自後西滎)楔貌如軛上兩末(軛以制服馬領使不出者形如半環兩末鄉下)
(以制馬此兩末在上則屈處入口也)綴足用燕几挍在南(尸南首北足挍應在)
(北曰南者謂几足南鄉以拘足也)御者坐持之即牀而奠(始死之奠在牀)
(東)當腢(腢尸肩)用吉器(未忍遽變也斂奠則用素俎毼豆矣)若醴若酒(惟所)
(有)無巾柶(略也)赴(今文作訃)曰君之臣某死赴母妻長子
則曰君之臣某之某死室中唯主人主婦坐(恤其)
(哀)兄弟有命夫命婦在焉亦坐(惟此四人坐則餘不坐矣此與大記大夫)
(之喪同若士之喪則彼記謂主人父兄子姓皆坐于東方姑姊妹子姓皆坐於西方與此不同當别為一)
(禮也無疏有命夫婦則兄弟皆立則皆坐不見所據)尸在室有君命衆
主人不出(不二主)襚者委衣于牀不坐(以神事之不敢坐)其襚
于室戶西北面致命(戶内之西也尸南首故北面致之)夏祝淅(西列)
(反)米差(七何反擇也)盛之(擇之乃盛)御者四人抗衾而浴(抗舉)
(也注為其裸裎蔽之敖氏曰四人抗衾而二人浴則四人舉衾于上如幕二人乃浴于下也)襢(古袒)
(襢通)笫(袒簀去席彔水便也)其母之喪則内御者浴鬠(内御女御也浴)
(鬠猶男子之沐不或云記曰浴鬠則沐而浴也)無笄(猶男子之不冠)設明衣婦
人則設中帶(注中帶若今之褌襂其制未詳案襂垂貌或明衣連裳裳下如褌與要之與明)
(衣相似也)卒洗貝反于笄(執入室時)實貝柱右齻(丁千反)左齻(案注)
(云象齒堅盖齒堅在口如柱記特取象言之非必建之如柱也)夏祝徹餘飯(經第言夏祝鬻)
(餘飯不言徹故明之)瑱(佗殿反)塞耳(塞充耳也經言瑱用纊不言塞嫌如生人縣于耳旁故明)
(之)掘坎南順廣尺輪二尺(輪從也)深三尺南其
壤垼用塊(塊堛土塊也)明衣裳用幕布(幕布盖疏)袂屬幅(不削)
(幅)長下膝(長下于膝而又有裳蔽下體深也)有前後裳不辟(必亦反辟積)
(也死者須殮要不妨寬與下等也)長及觳(若角反蔽足跗也長則足)縓綼(毗皮反又)
(音卑)緆(他計反又羊豉反曰縓紅也飾裳在幅曰綼在下緆皆緣也)緇純(諸允反也衣之緣)
(謂領若袂)設握裹親膚繫鉤中指結于掔(左手無决以握)
(繫一端繞掔還從上自貫又以一端鄉上鉤中指反與繞掔者結于後節掌中)甸人築坅坎
(築實土其中堅之穿坎之名一曰坅經不言築故明之)隸人湼(乃結反)厠(隸人徒隸之屬)
(盖執賤役者湼塞也古不共厠死者不用故塞之)既襲(死日飯含而襲)宵為燎于中
庭(既襲之夜)厥明滅燎陳衣(小斂此皆經所未詳)凡絞紟(今文無紟)用布
倫如朝服(絞二故言凡紟與絞連文故統于凡也倫比也比于朝服則十五升布也)設棜
(於庶反)于東堂下(棜有三特牲棜以實獸少牢棜即斯禁此棜以陳饌禮圖長七尺廣二尺)
(四寸深尺五寸如木轝有闌笭畫青雲氣蓤苕華飾以盛東方之饌也)南順(北上而南下也)齊
于坫(南齊于東坫)饌于其上兩甒醴酒酒在南(上醴)篚
在東(甒東)南順實角觶四木柶二(每醴用觶一柶一每酒觶一則每奠)
(二觶一柶而已此盖兼兩奠言以奠此始徹彼也)素勺二(醴酒各一也)豆在甒北
二以並(兩豆籩則大斂奠也)籩亦如之(亦在甒北)凡籩豆實具設
皆巾之觶俟時而酌(奠後)柶覆加之面枋及錯
建之(覆則未建)小歛辟(婢亦反又芳益反)奠不出室(始死襲奠在尸東將斂暫)
(徹以辟歛不出室暫設于室西北隅徹矣猶在是者以神所憑依不遽去也將設新奠去之注謂設于)
(序西南則出室矣)無踊節(其哀未可節也上經踊有候及數記乃言無節者經盖徧體人情舉)
(其哀痛切至盡人皆踊者以著其候其中有連踊不止者則約以三盖皆作經者約舉之文非強其如是)
(必踊如是必三踊也且經所載之外其踊必有不止于此者是所謂無節也)既馮尸(小歛于戶)
(内畢)主人袒髺髮絞帶(象革帶者用苴)衆主人布帶(齊衰以下用布言此)
(者經不言帶也)大斂于阼(未忍遽離主人位也及殯于西階則賓之矣)大夫升自
西階階東北面東上(近尸為上此謂君視歛時)既馮尸大夫
逆降復位(西階下位)巾奠(大歛既奠乃巾是巾之而室事畢也)執燭者滅
燭出降自阼階由主人之北東(嫌由其南)既殯主人
說(士活反)髦(音毛羈内則三月之未擇日翦髮為鬌男角女否則男左女右注夾囟曰角兩角)
(也午達曰羈三角也左右則一角而已長大猶以為飾不失孺子之心也喪無飾故說之)三日絞
垂(斬衰要絰也小斂散帶垂矣成服則絞其垂者小功緦初即絞之)冠六升(以下並詳喪服)
(傳)外縪纓條屬厭(一涉反外厭伏也外縪者冠從武下鄉縫之若厭于武也)
衰三升屨外納杖下本竹桐一也居倚廬
寢苫枕塊不說絰帶哭晝夜無時非喪事
不言(哀甚不他及)歠粥朝一溢米夕一溢米不食
菜果(既練乃食)主人乘惡(古文作堊)車(拜君及筮宅之屬並須出也雜記端衰喪車皆)
(無等此王喪之木車也以白土堊之)白狗幦(亡狄反宜幦以覆笭狗取其臑喪白也臑乃管)
(反)蒲蔽(茀也車兩邊為風雨藩蔽者以蒲則無飾也)御以蒲菆(音鄒蒲蒲菆牡莖)
(喪車不馳故以此為策)犬服(喪有兵器建于車上笭間服則兵服也犬皮取其堅)木錧(轂端)
(木也平日車錧用金此用木少有聲而已)約綏約轡(約繩也綏以登車此言繩則吉事用絲矣)
木鑣(馬衛也亦取少聲)馬不齊(于淺反)髦(今文作毛以齊翦也不翦毛為飾)主
婦之車亦如之(敖氏主婦出拜女賓之弔者也)疏布裧(尺占反諸不言齊衰服)
(之車其貳車與)貳車白狗攝服(貳副也攝緣也服兵服此言白則上犬服不用白矣)其
他皆如乘車(主人所乘惡車)朔月童子執帚(童子子弟少者)卻之
左手奉之(執柄奉之則右手執末卻之盖用兩手也卻而左奉示未用也示未用者未入室不)
(言箕者以聚于窔不用箕也之注云左手卻之則一手也不當謂奉)從徹者而入(童子)
(不專禮事也)比奠舉席(比及也謂及徹奠乃舉席掃也)掃室聚諸窔(室東南隅)
(謂之窔窔近戶不可以聚塵或戶扇之内與是當有去之者)布席如初(舉而掃掃畢復布之)
(則徹奠不去席也)卒奠(徹畢)掃者執箒(右執柄也)垂末内鬛(箒末如鬛用以)
(掃内之者恐有餘塵觸人服也)從執燭者而東(童子分當隨行燭出最後故從之入不隨)
(者燭先也東者復其位)燕養饋羞湯沐之饌(燕養平時燕居供養之具饋與下不)
(饋饋同謂進食也羞羞豆籩及四時珍異之等也湯用以沐浴内則曰三日具沐五日具浴不忍一日廢)
(其事親之禮也不言浴可知于案此不明其地據下不饋于下室盖小寢也不正室非盛奠也)如
他日(如生時計日供之不以親死遂廢也)朔月若薦新則不饋于下
室(以其殷奠也)筮宅冡人物土(物相也)卜曰吉告從于主
婦主婦哭婦人皆哭主婦升堂哭者皆止
啟之昕外内不哭(經第言婦人不哭則男子哭矣是說未審何指)夷牀
輁軸饌于西階東(西階東階間近西牀饌于祖廟軸饌于殯宫)其二廟
則饌于禰廟(饌遷祖奠也朝祖必先禰故饌于此)如小斂奠(特豚以下)乃啟
朝于禰廟重止于門外之西東面柩入升
自西階正柩于兩楹間奠止于西階之下東面
北上(經不言西階)主人升柩東西面衆主人東即位
(經不言主人)婦人從升東面(從主人初升時位也正柩後由足西面)奠升設
于柩西(上止于階下者)升降自西階主人要節而踊(徹及奠皆)
(以升降為踊節)燭先入者升堂(入入門此遷祖時柩前之燭也)東楹之南西
面(照正柩)後入者西階東北面在下(遷祖從柩之燭不升在階間近堂亦)
(以照正柩也經第言滅燭故以升不升明之見二廟同此節也)主人降即位(正柩拜賓時也)
徹乃奠(遷祖奠)升自西階主人踊如初(降即位以下俱見于)
(經重言之者經第以祖廟言此明先朝于禰者亦然也)祝及執事舉奠巾席
從而降(經自殯遷祖時惟言重先奠從無從降之文故就自禰遷祖言之以明其同節也)柩
從(從燭非從奠也)序從如初適祖薦乘車鹿淺幦(淺鹿)
(夏毛也玉藻士齊車鹿皮豹犆此亦當以豹皮為緣也)干(盾也)窄(矢箙也言窄則弓矢可知)革
靾(靾韁也以革為之)載襢(通帛為襢色赤孤卿建之大夫士建物襢疑物字之悞或後世之法)
(與注則以為攝也)載皮弁服(士尊服故載之乘車)纓轡貝勒(馬頭絡銜)
(以貝飾之)縣于衡(承上三者言衡轅端衡木縣之者事未至也事至則施之馬三車同)道車
載朝服(次于乘車故載朝服其飾亦當少殺也)稾車載蓑笠(散車備兩服而已敖)
(氏曰士乘棧車則三車皆漆車也)將載祝及執事舉奠戸西南面
東上(言舉不言設則執之俟卒載降奠也經未詳)卒束前而降奠席于
柩西(前前行南進也謂南進而降奠及席此遷祖奠也)巾奠乃牆(牆棺飾帷荒之屬經)
(惟言降奠當前束商祝飾棺故以巾奠明之)抗木刊(剥而削之成于人工)茵著用荼
(著謂以荼綏澤充于表裏之中也荼茅秀也)實綏澤焉(綏廉薑澤澤蘭三者並為著也)葦
苞長三尺一編(以三尺之葦一道編之則苞不大也)菅筲三其實皆
瀹(餘若反腐瀹以水湛之明案以水湛之則易此疑後世實器之法也)祖還車不易
位(鄉外未行也少南而已)執披者旁四人(披二人此前後二披故四人合左右則八)
(人也)凡贈幣無常(視平日所好為贈也若賵以車馬則有常矣)凡糗不煎(經葬)
(奠有糗糗平時以膏煎之此不煎恐其䙝也凡凡士大夫以上)唯君命止柩于堩
(古鄧反○堩道也見曾子問君命上經至于邦門公使宰夫贈玄纁束是也)其餘則否(不敢)
(留神也)車至道左(墓道之東)北面立東上(上乘車以先至也)柩至于
壙斂服載之(斂乘車道車稾車所載之服盡載之柩車不空歸也問喪送形而往迎精)
(而反服精氣所馮也)卒窆而歸不驅(問喪孝子往如慕反如疑疑故徐行不驅也)
君視歛若不待奠加盖而出不視歛(恩有厚薄且或)
(有他故也)則加盖而至卒事既正柩(為下賓出等之節)賓出
遂匠納車于階間(遂匠遂人所役之匠人遂人職大喪帥六遂之役而致之是也車柳)
(車載柩之車也)祝饌祖奠于主人之南當前輅北上(還車主人)
(當前束輅又在東南所謂主人之南也輅横于轅上曰主人之南則在車東東面西當輅端)巾之
弓矢之新沽功(設之宜新而功則麁鹽示不用也)有弭(回爾反)飾焉
(爾雅弓有緣謂之弓無緣謂之弭緣謂繫約而漆之無緣則以骨飾兩頭及隈而已)亦可張也
(但不可射)有柲(柲弓檠弛則縛之弓裏以備損傷以竹為之詩云竹柲緄縢)設依撻(他達)
(反)焉(依纏紘也後人謂之弓潘撻弣側矢道所以撻矢令出者依用韋撻用骨死者皆以韋備制而)
(已)有韣(弓衣也以緇布為之)翭(音侯又音候)翭矢一乘(乘四矢翭猶候也候物而)
(射之盖可以伺射近敵者也)骨鏃短衛(鏃矢的也衛羽也矢有羽則平是以羽防衛之故名)
(羽為衛爾雅金鏃翦羽謂之翭此短羽亦翦羽也凡為矢五分笴長而羽其一鏃用骨而羽短亦示不用)
志矢一乘(志猶擬也司弓矢注恒矢之屬軒輖中所謂志是志矢為恒矢之屬習射之矢也)
軒輖(音周)中(軒謂前輖&KR1819;也矢皆前重後輕此前後平者前重在鏃無鏃故平也平時志矢骨鏃)
(此不言故知無鏃也&KR1819;音至)亦短衛(凡以示不用)
儀禮章句卷十三
