儀禮章句卷四
同知吳廷華撰
鄉飲酒禮第四(鄉在王城外近郊遠郊百里之内天子六鄉諸侯三其地有州黨族閭比)
(其官有鄉老鄉大夫州長黨正族師閭胥比長鄉大夫三年賓賢能行此禮凡養老諸飲酒禮皆用之于)
(五禮屬嘉禮當第十五第四說非詳士冠禮○此經與鄉射異同之處相參乃備)
鄉飲酒之禮主人就先生而謀賓介(主人鄉大夫先生鄉先生詳士冠禮)
(就者尊之賓介處士賢者賢者為賓其次為介又其次為衆賓賓介皆賢其判甚微故須謀鄉先生則知之有)
(素也不言衆賓者以攷于平日不待謀也此見古人取士之慎○以上謀賓介)主人戒賓賓拜
辱(謂屈辱至已門也鄉射賓出迎再拜)主人答拜乃請賓(請請命也告以賓賢之意)
(請其許)賓禮辭許主人再拜賓答拜主人退賓
拜辱(鄉射賓送再拜此亦送也曰拜辱者拜其辱賓已故異其文也)介亦如之(如戒賓則亦親)
(戒也疏云衆賓使人戒之○以上戒賓)乃席賓主人介衆賓之席(席敷席也賓戶)
(牖之間南面主人阼階上西面介西階上東面衆賓賓西南面或東面○案此明言衆賓注云衆賓之長三人)
(未然)皆不屬焉(皆獨坐不相屬尊之○此與戒當異日注云夙興往戒歸而敷席則以同日言之)
尊兩壺于房戶間(壺尊屬鄉射尊于賓席之東)斯禁(大夫斯禁詳士冠禮)有玄
酒在西設篚于禁南東肆(肆陳也謂由西而東楊氏圖篚爵三觶一)加二
勺于兩壺設洗于阼階東南南北以堂深東西
當東榮水在洗東篚在洗西南肆(楊氏圖篚觶四○以上陳設不)
(言縣文不具)羹定(肉曰羹定猶熟也)主人速賓賓拜辱主人答
拜還賓拜辱(羹定乃宿異于冠鄉射主賓朝服此亦兩拜辱者初拜與戒賓時同後又拜其)
(親速也)介亦如之賓及衆賓皆從之(言衆賓從則介可知○以上速賓右)
(第一章飲前之儀凡四節一謀二戒三陳設四速賓)主人一相(相主人之擯傳命者)迎于門
外(鄉飲酒義主人拜迎賓于庠門之外)再拜賓(西面拜迎)賓答拜拜介(不言再則)
(一拜)介答拜揖衆賓(差卑禮宜異也拜介揖衆賓當西南面以介在賓南衆賓在介南也)
主人揖先入(與賓揖)賓厭(一涉反今文作揖)介入門左(推手曰揖引手曰厭)
(謂以手向身引之入者以西為左)介厭衆賓入衆賓皆入門左北上
(鄉射東面北上)主人與賓三揖至于階三讓主人升(三讓而後)
(主人先升是先讓于賓乃道之也鄉射主人升一等賓升)賓升(第言賓升者介及衆賓在門左俟獻賓後)
(乃升也)主人阼階上當楣北面再拜(拜至)賓西階上當楣北
面答拜(東西相鄉也鄉射北面答再拜○以上迎賓)主人坐取爵于篚降洗
(將獻賓也鄉射取爵于上篚)賓降(從主人也立西階西當西序東面)主人坐奠爵于
階前辭(重以已事煩賓也鄉射主人西面坐奠爵興辭降)賓對(少進東面)主人坐取
爵興適洗南面坐奠爵于篚下(篚下謂篚南蓋篚南肆則北上南下也主)
(人在篚北乃于篚南奠之威儀多也)盥洗(有沃盥者盥手乃洗爵致潔也此已盥而將洗)賓進東
北面辭洗(進南行直洗西南東北面邪鄉之必辭者致潔禮重也或曰直洗西南又東進直洗南乃)
(北面鄉之亦一說也)主人坐奠爵于篚興對(前既奠爵矣此復奠者盥後已取爵將洗)
(也南面對)賓復位(初降位)當西序東面(初降無文此特明之)主人坐取爵
沃洗者西北面(沃洗以枓㪺水而沃手特牲註云沃注也此主人之羣吏也不言沃盥上)
(已沃盥此特洗也西北面邪向主人)卒洗主人壹揖壹讓升(與賓俱升也)賓
拜洗主人坐奠爵遂拜(奠阼階上)降盥(復盥者拜者手至地為坋汚鄉射賓)
(西階上北面拜洗主人阼階上北面奠爵遂答拜○坋音憤塵也)賓降主人辭賓
對復位當西序(辭乃復位則此賓降已越初降之位因主人辭乃復初位也)卒盥
揖讓升(鄉射一揖一讓升)賓西階上疑立(待主人實爵)主人坐取爵
(奠阼階上之爵)實之(以勺挹于尊而注之爵也)賓之席前西北面(自房戶間實爵轉南)
(西折北鄉席曰西北面則亦邪鄉也)獻賓(獻進也賓立西階上而獻于席前者席以尊賓)賓西階
上拜(鄉射賓西階上北面拜)主人少退(少退逡巡避之)賓進(由階上進也主人亦進)
受爵以復位(東南面受之鄉射受爵于席前位西階上位)主人阼階上拜送
爵賓少退薦脯醢(薦進相進之)賓升席自西方(升必中席人道)
(尚東升當由東今由西者東有尊○儀禮之席皆與曲禮西上南上之例異)乃設折爼(下記賓俎)
(脊脇肩肺)主人阼階東疑立(東階上之東)賓坐左執爵祭脯
醢(鄉射右祭脯醢)奠爵于薦西(奠將舉者于右也)興右手取肺(脯醢在席前近)
(俎在脯醢之南遠故興取之)郤左手(郤縮也右手取肺則伸左手則縮而執本也)執本(本肺)
(大端)坐弗繚(音了○繚祭以手縮肺本至末絶之大夫禮也賓以士禮自居故弗繚)右絶末
以祭(直絶之士禮絶祭也)尚左手(尚上也左手在上明肺之末垂)嚌之(右手在下絶末以授)
(口嘗之)興加于爼坐捝手(挩拭也事佩有挩巾)遂祭酒(鄉射挩手執爵遂祭)
(酒)興席末坐啐酒(筵東上末在西亦南面坐)降席(席西)坐奠爵拜告旨
(美也)執爵興(適西階上)主人阼階上答拜(凡答拜必少辟)賓西階上北
面坐卒爵(卒盡也於此盡酒者與筵末啐酒之意同蓋不敢居賓禮謙也)興坐奠爵遂
拜(卒爵不即奠必興而後坐奠者更端以示敬也古人坐跪皆兩膝着地反其蹠而坐于其上曰坐反其蹠)
(伸腰及股而不坐曰跪故古坐跪通也拜必先跪此坐而曰遂拜則坐者跪也餘倣此)執爵興(將降)
(洗)主人阼階上答拜(以上主人獻賓)賓降洗(將酢主人此不易爵鄉射賓以虚爵)
(降)主人降(從賓降也立阼階東西面當東序)賓坐奠爵興辭(鄉射賓西階前東面)
(坐奠爵)主人對賓坐取爵適洗南北面(此北面者由碑南東適洗)
(在洗南也不南面者恐背主人鄉射北面坐奠爵于篚下興盥洗)主人阼階東南面辭
洗(主人阼階少東洗在阼階東南南面鄉賓也)賓坐奠爵于篚興對(北面少西)
主人復阼階東西面(言復則辭時由阼階東少進也)賓東(句○洗在篚東賓初在篚)
(南對訖乃少東就洗南也)北面盥坐取爵卒洗(不言沃可知)揖讓如初(初謂)
(獻賓)升主人拜洗賓答拜興降盥如主人禮(上主人降)
(盥以下)賓實爵(鄉射賓升實爵)主人之席前東南面酢主人(主人席阼)
(階上賓自房戶間來故東南面鄉之酢報其獻也)主人阼階上拜賓少退
主人進受爵復位賓西階上拜送爵薦脯醢主
人升席自北方(升當由上此升自北方則與介席俱北上也)設折爼(下不言賓立可)
(知)祭如賓禮(祭兼薦及酒言言祭則其餘亦如之矣)不告旨(已物亦不啐)自席
前適阼階上北面坐(主人降當由席南曰席前者謂由北方降席從席前至階上威儀多)
(也)卒爵興坐奠爵遂拜執爵興賓西階上答拜
(鄉射賓西階上北面答拜)主人坐奠爵于序端(東序端不于篚者將獻介不易爵)阼
階上北面再拜崇酒(又言阼階上以别于序端也崇敬也主人之酒實之者賓敬賓故拜)
(也)賓西階上答拜(鄉射賓西階上答再拜○以上阼主人)主人坐取觶于
篚(將酬賓受三升曰觶此用觶者惟獻用爵篚上篚也)降洗賓降主人辭降
(鄉射主人奠觶辭降賓對)賓不辭洗(以其將自飲也)立當西序東面卒洗
揖讓升賓西階上疑立(待主人自飲)主人實觶酬賓(酬道飲也)
阼階上北面坐奠觶遂拜執觶興(將坐祭矣又興者賓將拜必少退)
賓西階上答拜(鄉射西階上北面答拜)坐祭遂飲卒觶興坐
奠觶遂拜執觶興賓西階上答拜主人降洗
賓降辭如獻禮(獻禮主人辭降賓辭洗也)升不拜洗(禮殺于獻)賓西階上
立(亦疑立下並同)主人實觶賓之席前北面賓西階上拜
主人少退卒拜進坐奠觶于薦西(賓已拜主人奠觶不親授禮殺)
(也)賓辭(已拜復辭辭其親奠也奠殺于授辭者重更端)坐取觶復位(辭于席前復于階上)
(主人將拜辟之)主人阼階上拜送賓北面坐(又進坐于席前)奠觶于
薦東(酬爵不舉不盡人之歡也)復位(階上)主人揖降(將獻介)賓降(謙不敢獨居堂)
(故從降)立于階西(階下之西)當序東面(以上主人酬賓)主人以介揖讓
升(以與也介及衆賓並在門内之西至是乃揖介升蓋自阼階東南行近門西面與介相當乃揖也)拜
如賓禮主人坐取爵于東序端(上酢畢所奠爵)降洗介降
主人辭降介辭洗如賓禮升不拜洗(介禮殺也)介
西階上立主人實爵介之席前西南面獻介(介席西階)
(上東面主人自東北來故西南面)介西階上北面拜主人少退介
進北面受爵復位主人介右北面(今文無北面)拜送爵
介少退(北面以東為右主人拜于介右降尊就卑亦禮之殺)主人立于西階東
薦脯醢介升席自北方(升降與主人同)設折爼祭如賓禮
不嚌肺不啐酒不告旨(凡不者下于賓)自南方降席(適西)
(階上)北面坐卒爵興坐奠爵遂拜執爵興主人介
右答拜(以上獻介)介降洗(將酢主人)主人復阼階降辭如初(辭洗)
(也如初謂賓酢)卒洗主人盥(賓親酌以酢介卑下賓不敢酌酢而主人為之酌故盥盥者尊介也)
介揖讓升授主人爵于兩楹之間(迓受)介西階上立
主人實爵酢于西階上介右坐奠爵遂拜執爵興
介答拜主人坐祭遂飲卒爵興(凡言遂者其禮略)坐奠爵
遂拜執爵興介答拜主人坐奠爵于西楹南(猶序端也)
(奠此將獻衆賓)介右再拜崇酒介答拜(介主人拜皆北面)主人復阼
階揖降(主人先降)介降立于賓南(以上介酢主人)主人西南面三
拜衆賓(曰西南面則即在阼階東遥鄉拜之三拜示徧也)衆賓皆答壹拜(一拜不備)
(禮大夫尊故也特牲禮答士再拜以下凡與上異者皆禮之殺)主人揖升坐取爵于西
楹下(下南也即介酢畢所奠爵)降洗(記云衆賓之長一人辭洗)升實爵于西階
上獻衆賓(不獻于其位)衆賓之長升(年長者升)拜受者三人(衆賓多矣)
(三人見之節也)拜主人拜送(拜送當在右如介)坐祭立飲(即席坐祭乃飲于西階上)
不拜既爵(既卒也下記立卒爵者不拜既爵)授主人爵(一爵將以次獻也亦立授)降
復位(復門西之位待賓介同升)衆賓獻則不拜受爵(衆賓三人以下升受而不拜主)
(人亦不拜送禮又殺于介)坐祭立飲(立飲受爵如三人以次降復位)每一人獻則薦
諸其席(謂三人)衆賓辯(今文辯皆作徧)有脯醢(亦獻于其席上衆賓席在堂上賓西)
(○注云位在堂下未然)主人以爵降奠于篚(下篚奠不復用鄉射主人以虚爵降衆賓)
(不酢禮略也)揖讓升(主人先升)賓厭介升介厭衆賓升衆賓
序升即席(賓介以次相厭衆賓又自相序將旅酬也○以上獻衆賓及就席)一人洗(一人)
(主人贊者主人使之取觶于下篚洗)升舉觶于賓(發酒端也)實觶西階上坐
奠觶遂拜執觶興賓席末答拜坐祭遂飲卒觶
興坐奠觶遂拜執觶興賓答拜降洗升實觶
立于西階上賓拜進坐(進席前坐)奠觶于薦西(奠觶不授)
(卑也與上主人殺禮不同)賓辭(辭親奠)坐受以興(曰受者若親授也興者為舉觶者拜將少)
(退也)舉觶者西階上拜送賓坐奠觶于其所(其所上舉觶者奠觶)
(之所也後立司正乃取以酬主人)舉觶者降(事已案鄉射大夫入在舉觶者降後此經附篇末○)
(以上舉觶為旅酬之始右第二章正獻之禮凡七節一迎賓二獻賓三賓酢主人四獻介五介酢六獻衆賓及)
(就席七舉觶蓋正獻禮之餘節也)設席于堂廉(邊隅曰廉堂四面皆有之此在西階東)東
上(北面以西為上此賓在堂中故東上近賓與凡席異也鄉射席于西階上少東)工四人(大夫制)
二瑟(二瑟則歌者二人也)瑟先(樂貴人聲瑟先者尊歌者為之先道也坐則歌先)相者二
人(凡工瞽矇也故有相以弟子為之每工一人曰二人者據何瑟者言也)皆左何(音賀)瑟(擔于)
(肩)後首(後肩後首瑟首)挎(音枯)越(越瑟孔挎持也謂以左巨擘承下廉三指入孔持之深入曰挎)
(淺曰執)内弦(弦在内則側擔也)右手相(左何瑟故也歌者則徒相)樂正先升(疑即)
(大司樂主樂事故先升)立于西階東(工西)工入(入門)升自西階北面坐
相者東面坐(授坐不立也)遂授瑟乃降(降在西近其事)工歌鹿鳴
四牡皇皇者華(鹿鳴燕嘉賓四牡勞使臣皇華遣使臣皆小雅篇所謂宵雅肄三小雅燕饗之)
(樂也疏云皆歌其類敖氏云皆取其得用者歌之不言瑟瑟依歌以上工歌)卒歌主人獻
工(鄉射主人取爵于上篚獻工燕禮主人洗升獻工于西階之上)工左瑟(置瑟于西北面以西為左)
(也空其右便于事坐者先歌後瑟獻亦如之此先言瑟者以歌者無事此則有左瑟之事也)一人拜
(四人中之年長者先獻之)不興受爵(凡言不殺禮也)主人阼階上拜送爵
薦脯醢使人相祭(人即相者也祭謂酒及薦)工飲不拜既爵(禮殺)授
主人爵衆工則不拜受爵(禮乂殺)祭飲辯有脯醢不祭
(輕于酒也)大(音太)師則為之洗(大師工之長四人中或有之為之洗明其餘不洗也不洗亦祭)
(者或使人洗不親洗也)賓介降(洗必降故從降言賓介降則工不降也)主人辭降
工不辭洗(工太師鄉射記既獻奠爵于下篚○以上獻工)笙入(笙吹笙者也周禮春官有笙師)
(笙先設于堂下此吹者入也)堂下磬南北面立(磬亦先設于階間笙在其南笙磬同音從)
(其類也磬不言工可知)樂南陔白華華黍(樂以笙吹詩為樂也三詩皆小雅篇詩序南陔)
(孝子相戒以養白華孝子之潔白華黍時和年豐注云皆有其義而亡其辭朱子曰六笙詩有聲無辭)主
人獻之于西階上一人拜(年長者)盡階不升堂受爵(盡階)
(升二等也三等則升堂矣不升堂則在階上也)主人拜送爵(亦盡堂不降階)階前坐祭
立飲不拜既爵升授主人爵衆笙則不拜受爵
(三笙一和則四人也)坐祭立飲辯有脯醢不祭(亦授爵鄉射主人以虛爵降奠)
(于篚○以上獻笙)乃間(去聲○間更叠也)歌魚麗笙由庚歌南有嘉
魚笙崇丘歌南山有臺笙由儀(六詩皆小雅篇詩序魚麗美萬物盛多也)
(由庚萬物得由其道也南有嘉魚太平之君子至誠樂與賢者共之也崇丘萬物得極其高大也南山有臺樂)
(得賢也由儀萬物之生各得其宜也朱子集傳三歌燕饗通用之樂歌三笙詩見上○以上間)乃合樂
(歌樂八音並作)周南關雎葛覃卷耳召南鵲巢采蘩采蘋(周南)
(召南國風篇周初分岐周地為旦奭采邑旦曰周奭曰召南南方諸侯之國也周公采文王之世風化所及民)
(俗之詩為房中樂其得之國中者雜以南國之詩曰周南得之南國者曰召南以周公為政于王國召公巡行)
(于南國也詩序關雎言后妃之德葛覃言后妃之職卷耳言后妃之志鵲巢言國君夫人之德采蘩言國君夫)
(人不失職采蘋言卿大夫妻能循法度朱子集傳關雎言文王得聖女葛覃成絺綌而賦其事卷耳后妃思君)
(子餘與詩序略同蓋樂之卒章也)工告于樂正曰正歌備(工其長也所奏皆風雅故)
(曰正歌笙間合皆三終故曰備苐曰歌者重人聲也)樂正告于賓乃降(事畢也降立西)
(階下○以上合樂右第三章樂賓凡六節一歌二獻工三笙四獻笙五間六合而樂備)主人降席
自南方(為立司正降也必降命之者重其事南方降由上也)側降(側獨也主人獨降賓不降)作
相為司正(作使也正禮既成將留賓恐有懈惰故立司正為之監相即下記主人贊者之類其位當)
(近主人則阼階東也主人就其位作之)司正禮辭許諾主人拜(鄉射主人再拜)
司正答拜主人升復席司正洗觶(安賓先洗示所有事也)升
自西階阼階上北面受命于主人(鄉射司正升自西階由楹内適阼階)
主人曰請安于賓(安安燕行正禮勞至是請安留之也不言介衆賓可知)司正告
于賓賓禮辭許(主人優賓故辭)司正告于主人主人阼階
上再拜賓西階上答拜(鄉射賓西階上答再拜並北面)司正立于楹
間以相拜(相拜當于楹間少南禮凡拜皆有相此其例也)皆揖復席(賓主拜時皆離席也)
司正實觶降自西階階間北面坐奠觶(兩階之間東西之節)
(言階則碑北也)退共少立(共手而立帥以正也立于觶南所以表其位)坐取觶不祭
遂飲(禮殺)卒觶興坐奠觶遂拜(初奠觶不拜無所受也卒觶乃拜成禮也鄉射)
(進坐取觶興反坐不祭遂卒觶此階間之位有二一奠觶位一立位觶位少北立位少南故有進退諸節)執
觶興(俗本有盥字)洗北面坐(便于監也)奠觶于其所(前奠觶位也既飲又洗而)
(奠之者杜舉為罰觶先自飲以率之乃奠以待行罰也)退立于觶南(以上立司正鄉射此下入)
(射節)賓北面坐取爼西之觶(一人舉觶所奠易薦西曰爼西者爼在薦南爼西猶薦西)
(也)阼階上北面酬主人主人降席立于賓東(旅酬同階)
(又卒觶不拜禮殺也)賓坐奠觶遂拜執觶興主人答拜不
祭立飲不拜卒觶不洗實觶東南面授主人
主人阼階上拜賓少退主人受觶賓拜送于主
人之西(鄕射賓主人之西北面拜送)賓揖復席(初起旅酬○以上賓酬主人)主人
西階上酬介(以所受酬觶酬之西南面)介降席自南方立于主人
之西如賓酬主人之禮(賓坐取觶以下)主人揖復席(以上主人酬介)
司正升相旅曰某子受酬(衆賓之長某其姓也姓同以伯仲又同以字凡受酬)
(皆告此舉其例爾)受酬者降席司正退立于序端東面(西序端也)
(辟酬者東面便于相)受酬者自介右(上主人酬介介在西北面以西為左也此介酬衆賓衆賓)
(乃自介右者衆賓尊介故異于介之受酬○以上介酬衆賓)衆受酬者受自左(此衆賓相)
(酬尊卑等故亦受之自左)拜興飲皆如賓酬主人之禮辯卒受者
以觶降坐奠于篚(衆賓之末鄉射徧遂酬在下者贊者不與又敖氏云卒受者無所酬乃自)
(飲于上以觶奠于篚)司正降復位(觶南位○以上衆相酬右第四章旅酬之禮先一人舉觶一節)
(别入正獻條下此凡五節一立司正二賓酬主人三主人酬介四介酬衆賓五衆賓相酬而酬禮畢)使二
人舉觶于賓介(此猶燕禮之媵爵也二人亦主人贊者主人使之將燕賓為無筭爵也飲賓及)
(介故使二人)洗升實觶于兩階上皆坐奠觶遂拜執觶
興賓介席末答拜皆坐祭遂飲(亦自飲如一人)卒觶興坐
奠觶遂拜執觶興賓介席末答拜逆降(後升者先降)
洗升實觶皆立于西階上(北面)賓介皆拜皆進薦
西奠之(二人並進一奠于賓之薦西一奠于介之薦南)賓辭坐取觶以興介
則薦南奠之介坐受以興(薦南者介東面以南為右猶賓之薦西也賓言取介)
(言受互文也介亦辭與賓同)退(西階上)皆拜送降賓介奠于其所
(其所賓薦西介薦南也奠未舉無筭爵乃舉○以上二人舉觶)司正升自西階受命
于主人主人曰請坐于賓(盛禮俱成賓主倦矣請坐將以賓燕也)賓辭
以爼(司正述命而賓辭蓋燕則禮殺不敢當盛饌也)主人請徹爼(鄉射賓辭以爼反命于主)
(人主人曰請徹爼)賓許(司正述命賓許之)司正降階前命弟子俟徹
爼(階西階弟子學中少者)司正升立于席(石經作序)端賓降席北
面(將徹故降)主人降席阼階上北面介降席西階上
北面遵者降席東南面(遵謂孤卿大夫居此鄉或别鄉來觀禮者下所云是)
(也謂之遵者謂可遵法也南面異于賓)賓取爼還授司正(北面向席取爼轉南面授)
(之)司正以降賓從之主人取爼還授弟子弟
子以降自西階主人降自阼階介取爼還授弟
子弟子以降介從之若有諸公大夫(王朝則三公侯國則)
(公置孤一人曰公者孤貳公在國亦稱公也曰諸容有致仕居鄉者)則使人受(石經作授)爼如
賓禮(鄉射弟子以大夫爼出授從者則此使人亦弟子也)衆賓皆降(衆賓無爼亦降者將說屨)
(也鄉射賓降立于階西東面主人降阼階東西面立大夫降立于賓南介衆賓降立于大夫之南○以上徹爼)
說(音脱)屨(為安燕也必脱于下者屨賤不空居堂)揖讓如初升坐乃羞(羞豆謂内)
(羞庶羞蓋胾醢之屬燕設㗖具所以案酒)無算爵(筭數也爵行無數醉而止其儀鄕射詳之)無算
樂(或間或合盡歡而止)賓出(介及衆賓從出)奏陔(陔陔夏九夏之一也陔之為言戒也以陔為節)
(明無失禮鐘師疏云奏九夏皆歌于堂上堂下鐘鼓應之)主人送于門外再拜(以上坐燕)
(而終于無算爵右第五章燕賓之禮凡三節一二人舉觶二徹爼三坐燕而終于無算爵)賓若有遵
者諸公大夫(雖來觀禮亦賓之類故謂之賓若有有無不定之辭大夫中下大夫)則既一
人舉觶乃入(不敢干正禮也)席于賓東(尊東也尊之不與鄉人齒)公三重(席一)
(領為一重)大夫再重公如(讀若)大夫入(如及也)主人降賓介
降衆賓皆降復初位(階下位)主人迎(迎不言門外蓋既入主人乃降)
(迎于門内異于賓)揖讓升公升如賓禮辭一席(謙自同于大夫)使
一人去之大夫則如介禮有諸公則辭加席委
于席端主人不徹無諸公則大夫辭加席主
人對不去加席(公辭則去之大夫則不去者再重去一與凡席等無以表尊也遵者獻酬)
(之儀鄕射詳之○以上補遵者入之禮)明日賓服(今文有服)鄉服以拜賜(鄉服疑即)
(儒行所謂其服也鄉蓋章甫逢掖之類註則以為即朝服也)主人如賓服以拜辱(拜賜)
(拜辱賓主俱未見也)主人釋(古文作舍)服(更玄端將息司正也以上賓主相拜)乃息司
正(息勞也禮事既成勞諸贊者獨言司正長也為賓)無介(禮略也無介則諸贊者為衆賓)不殺
(用宿儲者不殺則無爼也或用乾肉折之)薦脯醢羞唯所有(凡宿儲可為羞者)徵
唯所欲(徵召也所欲凡知交可隨意召之)以告于先生君子可也(告請也可)
(者召否唯所欲也敖氏云不言請告之而已)賓介不與(禮不可凟)鄉樂唯欲(燕禮遂歌)
(鄉樂蓋周南召南六篇也曰鄉樂者其以二南及風為邦國之詩與注則曰此鄉大夫之樂也唯欲者不從其)
(正也○以上息司正右第六章補遵者入及飲酒明日事共三節一遵者入二賓主相拜三息司正)
記鄉朝服而謀賓介(鄉鄉人謂鄉大夫也經不言服故特明之)皆使能(使令)
(也能諳于禮者)不宿戒(宿戒再戒先戒而又宿戒也經賓介皆戒而又宿此曰使又曰不宿戒則)
(擯及主人贊者之屬使能故可以不宿戒也)蒲筵緇布純(之閏反純緣也)尊綌
幂(綌葛之粗者幂覆尊巾)賓至徹之(示有事)其牲狗也(用狗義未詳注云取)
(擇人存參)亨(同烹)于堂東北(堂下東壁之北祖陽氣所自始也)獻用爵(爵尊不䙝)
(用之)其他用觶薦脯五挺(本亦作脡猶膱也鄉射記祭半膱膱長尺二寸半則)
(六寸也)横祭于其上(祭所祭脯也横者殊之于人則為縮也祭横則五挺皆縮可知)出
自左房(東房也凡饌皆在焉)爼由東壁(亨處載之不言鼎則無鼎也)自西階
升賓爼脊脅肩肺(脊在背脊旁為脅)主人爼脊脅臂肺(臂為)
(肩脚亦曰臑○臑乃到反)介爼脊脅胳(音格今文作骼石經曰肫胳朱子刪肫)肺(胳後)
(脛骨凡牲前脛骨三肩臂臑也後脛骨二膞胳也尊者用貴骨賤者用賤骨前貴于後也大夫當用臑肫)
(○肫同膞音純股骨也)肺皆離皆右體進腠(腠理皮膚之間進腠則前)
(其本也)以爵拜者不徒作(謂拜既爵徒空也作起也不徒作謂必酢)坐卒爵
者拜既爵立卒爵者不拜既爵(如衆賓之長是也惟工不從此禮)
凡奠者于左(謂不飲者于左不欲其相妨也)將舉于右(便也)衆賓之長
一人辭洗(一人三人中之長者餘則雖為之洗亦不辭)如賓禮(主人坐取爵於篚以)
(下)立者東面北上(謂降立時)若有北面者則東上(賢者衆寡無常)
(少則北上統于堂多則北上之外又有東上者統于門)樂正與立者皆薦以齒
(立者謂贊者之屬言薦以明飲也樂正位西階東蓋薦于其位也)凡舉爵三作而不
徒爵(三作謂獻賓獻大夫獻工不徒爵謂皆有薦)樂作大夫不入(後樂賓也)獻
工與笙取爵于上篚既獻奠于下篚(獻工異器敬也獻大)
(夫亦然鄉射主人以爵降洗獻大夫是也上篚三爵獻賓及大夫與工)其笙則獻諸西
階上(古文無上○經已詳之此疑衍注云此為主人拜送爵記也然拜送亦見于經)磬階間
縮霤(霤承霤縮直也謂直前霤東西之中也)北面鼓之(鼓擊也北面則在磬南矣)主
人介凡升席自北方降自南方司正既舉觶而薦
諸其位(無獻因其舉觶而薦于階間之位也)凡旅不洗(經舉觶為旅酬之始則一人洗)
(後俱不洗禮殺也)不洗者不祭(不潔)既旅士不入(亦謂觀禮者既旅則將燕)
(矣不入後正禮也)徹爼賓介遵者之爼受者以降遂出
授從(才用反)者主人之爼以東(經于徹爼直言降無出文故記之以東藏)
(于東方)樂正命奏陔賓出至于階陔作(此明命工之人及奏陔之)
(節也)若有諸公則大夫於主人之北西面(諸公尊莫與並也北上統)
(于公)主人之贊者西面北上(北上統于堂)不與(謂不獻賓興禮重酬及衆)
(賓而止故在下者不與)無算爵然後與
儀禮章句卷四
