儀禮章句卷十六
同知吳廷華撰
少牢饋食禮第十六(牢閑所以養牲牲易軼閑之故曰牢少牢羊豕也謂之少者殺)
(于太牢也曲禮士以羊豕則天子之士時祭于祖禰之禮諸侯之卿大夫亦如之鄭目錄則第以為諸侯)
(之卿大夫也下有賓尸不賓之别其不賓尸者或限于分或以事阻俱未可知鄭則以賓尸為上大夫不)
(賓尸為下大夫也並存之此于五禮屬吉禮當第一第十六說非詳士冠禮)
少牢饋食之禮日用丁巳(音紀皆内事以柔日乙丁己辛癸是言丁巳如下丁亥)
(之類隨舉言之不言乙者或以乙為柔日之首臣子分卑不敢用與注以此為諏日又謂丁寧自改變取其令名據易甲庚)
(先後固皆有令名也)筮旬有一日筮于廟門之外主人朝服西面
于門東史朝服(周官太史小史不掌筮此筮人曰史則筮人又名史公有司也太史職云大祭祀與執事)
(卜日敖氏云周官筮人有史二人即此竊謂彼府史掌文書而己未必能筮)左執筮右抽上韇
兼與筮執之東面受命于主人主人曰孝孫某來日丁
亥(不贊命文略也丁未必亥隨舉一日言之擇日之末以示謙抑與)用薦歲事于皇祖伯某(伯某)
(其字言伯以槩仲叔也不曰某子其與告請有别與)以某妃配某氏(妃妻也某妃如元妃之類合食曰配又言)
(某氏者妃姓如姜氏子氏之類若曰以某妃某氏配也)尚饗史曰諾西面于
門西抽下韇(抽筮出韇)左執筮右兼執韇以擊筮(以韇擊筮)
(若聞之者然)遂述命(下兼命筮及述命此第言述命重主人命也)曰假爾大(曲禮作泰)
筮有常(不言為日略也假借也泰尊之之辭常言吉凶有常可馮信也此命筮也)孝孫某
來日丁亥用薦(本作為)歲事于皇祖伯某(用謂用此日祭也)以
某妃配某氏尚饗(此述命)乃釋韇立筮卦者在左
坐卦以木卒筮乃書卦于木示主人乃退
占吉則史韇筮(藏餘筮于韇也)史兼執筮與卦以告于主人
占曰從(所謂筮從也蓋求吉得吉之義)乃官戒(筮日即戒為有十日齊且備具也官戒戒)
(諸官謂某官戒某人以某事如下所云也)宗人命滌(謂溉濯祭器掃除宗廟凡應致潔者皆命之)
宰命為酒(不言牲文省)乃退若不吉則及遠日又筮日如
初(遠日旬外一日也此與士冠禮本日又筮者别)宿(前祭一日筮尸及宿後又宿諸官也以上筮日及)
(戒宿)前宿一日宿戒尸(前祭二日也未筮先宿則凡孫行可為尸者皆宿之也)明日
朝筮尸(宿尸之明日也)如筮日之儀(儀石經作禮)命曰孝孫某來
日丁亥用薦歲事于皇祖伯某以某妃配某氏
以某之某為尸尚饗筮卦占如初(嫌筮儀或别故重言之)吉
則乃遂宿尸祝擯(此下當與特牲禮同其略者相參乃備)主人再拜稽
首祝告曰孝孫某來日丁亥用薦歲事于皇祖
伯某以某妃配某氏(特牲卒曰筮子為某尸占曰吉)敢宿尸拜許
諾(拜而許之禮隆于特牲)主人又再拜稽首主人退尸送
揖不拜(尸揖送亦隆于特牲也)若不吉則遂改筮尸(曰遂則即日筮也以上)
(筮尸及宿)既宿尸反為期于廟門之外主人門東南面
(亦朝服)宗人朝服北面曰請祭期主人曰比(毗志反)於
子(比次也子宗人謂比次早晏在宗人也)宗人曰旦明行事(比次而請于主人也)主
人曰諾乃退(亦當有告節節以上為期右第一章祭前之禮凡三一筮日及戒宿二筮尸)
(及宿三為期)明日(祭日)主人朝服即位于廟門之外東方
南面(將視殺及濯)宰宗人西面北上牲北首東上(豕魚腊皆在上)
(羊)司馬刲羊(刲殺也)司士擊豕(擊亦殺也奉周官司馬奉馬牲司士犬牲據此則)
(司馬兼奉羊司寇兼奉豕天官注謂司空奉豕其不然與)宗人告備乃退雍人
摡鼎匕俎于雍爨(摡同溉)雍爨在門東南北上(上羊爨)廩人
摡甑甗匕與敦于廩爨(周官廩人掌九穀司徒之屬也其職曰大祭祀共接盛則饎其)
(職也甑甗皆陶器用以温物並受一石二斗八升甑有底匕穿鄭氏衆曰甗無底林氏考工圖謂底虚如隔子)
(然則似無底也下篇燅尸俎其以此與)廩爨在雍爨之北(兩爨第言溉據下言羹定則溉)
(畢即炊矣)司宫溉豆籩勺爵觚觶几洗篚于東堂下(合溉乃分設之)
勺爵觚觶實于篚卒摡饌豆籩與篚于房中放
于西方(放至也放于西則東上豆也)設洗于阼階東南當東榮(不言)
(以堂深可知濯以上視殺及)羹定雍人陳鼎五三鼎在羊鑊之
西(三鼎羊及魚腊也魚腊各有爨此在羊鑊之西則魚腊之鑊近于羊矣注曰魚腊從羊膚從豕)二鼎
在豕鑊之西(豕及膚也)司馬升羊右胖(升于鼎)髀不升(近竅賤也)肩
臂臑膊骼正脊一脡脊一横脊一
短脅一正脅一代脅一(凡十一體合六體二骨為十七)皆二骨以
並(今文皆為併之脊脅骨多六體各取二骨併以多為貴也)腸三胃三舉肺
一(尸所食)祭肺三(尸一主人主婦受酢各一)實于一鼎司士升豕右
胖髀不升肩臂臑膊骼正脊一脡
脊一横脊一短脅一正脅一代脅一皆二
骨以並舉肺一祭肺三(豕無腸胃君子不食溷腴)實于一鼎
雍人倫膚九(倫擇也)實于一鼎司士又升魚腊魚十
有五而鼎(據此則司士又掌魚腊也)腊一純而鼎(純全也據下五飯舉腊肩則亦體解)
(但左右胖全脀爾)腊用麋(鹿子)卒脀(同升)皆設扄幂乃舉陳鼎
于庿門之外東方北面北上司宮尊兩甒于房戸
之間同棜(棜亦禁也兩甒同棜略也注云若不為神戒以無足也)皆有幂甒有
玄酒司宮設罍水于洗東有枓(音主類枓以㪺水蓋勺取象于斗)
(與挹酒者等)設篚于洗西南肆改饌豆籩于房中南面
如饋之設實豆籩之實小祝設槃匜與簞巾于
西階東(為尸盥禮以上陳器右第二章祭日羹定前後陳設之凡二節一視殺及濯二實鼎及陳器)
主人朝服即位于阼階東西面司宮筵于奥(奥之)
(北)祝設几于筵上右之主人出迎鼎(迎則不親舉也)除鼏(示親)
(之)士盥(外洗)舉鼎主人先入司宮取二勺于篚洗
之兼執以升乃啓二尊之蓋幂奠于棜上加
二勺于二尊覆之南枋鼎序入(下篇司馬舉羊鼎餘則司士舉之)雍
正執一匕以從雍府執四匕以從(雍府未詳其府史之府與又執四匕)
(五鼎當五匕也)司士合執二俎以從司士贊者二人皆合執
二俎以相從入(五鼎五爼又一肵爼為六爼)陳鼎于東方當序
南于洗西皆西面北上膚為下(加也)匕皆加于鼎
東枋爼皆設于鼎西西肆肵爼在羊爼之北
亦西肆(一爼而曰西肆則爼有上下識記而上東)宗人遣賓就主人(就于阼階)
(主人不匕曰就者明親臨之)皆盥于洗(内洗)長(丁丈反)朼(古文作匕繼賓長先次賓之)
(主人不匕)佐食上利升牢(利即佐食也長為上次為下佐食上利猶言上佐食也牢羊豕)心
舌載于肵俎心皆安下切上午割勿没(安平也切本使平也切上)
(切末也没絶也餘詳特牲記)其載于肵俎末在上(此特牲記所謂立本平故可立)
(也)舌皆切本末亦午割勿没(此不言安則不必平也)其載於肵横
之(舌不立也)皆如初(皆皆羊豕)為之于爨也(前升鼎不言心舌嫌不在爨故特明之此)
(蒙上皆字謂皆亨于爨也)佐食遷肵爼于阼階西西縮乃反佐
食二人上利升羊載右胖髀不升肩臂
臑膊骼正脊一脡脊一横脊一短脅一
正脅一代脅一皆二骨以並腸三胃三
長皆及俎拒(同距下長及距則垂也)舉肺一長終肺祭肺三皆
切(不長)肩臂臑膊骼在兩端(此及下言在俎之次以牲體之前後為上下也)脊脅
肺肩在上(上端爼之左端也此承上文據在上者言之肩膊與脊脅陳俱在上此第言肩膊賤故略)
(之也不言腸胃敖氏云在肺下也)下利升豕其載如羊無腸胃
體其(疑衍)載于俎皆進下(體者合言二俎之骨體蓋横載也進下謂以每體之下鄉神其)
(載則鄉俎之右也主人進腠腠是本此進下下則末也)司士三人升魚腊膚魚
用鮒十有五而俎縮載右首進腴(腹腴也生人進鰭牲横載)
(由東而西此縮載則由南而北執爼左端進之則首在右也曰進腴則載時魚寢左腴在西也)腊一純
而俎亦進下肩在上(此言肩在上則牲亦如之據此則縮執爼也)膚九
而俎亦横載革順(亦亦骨體也言革則膚不去皮也順謂以膚革相次作行列而載不)
(錯雜也入右第三章鼎升爼)卒脀(不言徹鼎文省)祝盥于洗升自西階
主人盥升自阼階祝先入南面主人從戸内西
面主婦被錫(依注作髲鬄)衣侈袂(髲鬄周禮所謂次也編髮為之首服之尊者此)
(亦綃衣侈袂者袂本尺二寸三分益一得尺八寸)薦自東房韭菹醓醢(周官朝事)
(八豆之二饋食用之禮盛)坐奠于筵前(疏韭菹在南醓醢在北)主婦贊者一人
亦被錫衣侈袂(贊者亦宗婦與)執葵菹蠃(今文作蝸)醢以授主婦(饋食)
(之豆也)主婦不興(不興則贊者入戸授也)遂受陪設于東韭菹
在南葵菹在北(此皆在上兩豆之東二菹乃分南北則葵菹在醓醢東蠃醢在韭菹東如)
(四隅二菹二醢各邪鄉為南北注所謂䋫也)主婦興入于房佐食上利
執羊俎下利執豕俎司士三人執魚腊膚俎序
升自西階相從入設俎羊在豆東(當蠃醢)豕亞其
北魚在羊東腊在豕東特膚當俎北端(腊俎北)主
婦自東房執一金敦黍有蓋(金敦敦飾以金者)坐設于羊俎之
南婦贊者執敦稷以授主婦(不言執敦黍文省)主婦興受
坐設于魚俎南又興受贊者敦黍坐設于稷南
又興受贊者敦稷坐設于黍南(四敦亦䋫也)敦皆南首(敦以)
(龜飾故有首)主婦興入于房祝酌奠(酌而奠之)遂命佐食啓
會佐食啓會蓋二以重設于敦南(各敦之南)主人西
面祝在左主人再拜稽首祝祝曰孝孫某
敢用柔毛剛鬛嘉薦普淖用薦歲事于皇祖伯某
以某妃配某氏尚饗(此所謂饗也餘詳士虞禮)主人又再拜稽
首(右第四章室中陳設及饗)祝出迎尸于廟門之外主人降
立于阼階東西面祝先入門右(至西階下待延尸)尸入門左
宗(上當有一字)人奉(芳勇反)槃東面于庭南(近門)一宗人奉
匜水西面于槃東(與奉槃者相鄉)一宗人奉簞巾南面于
槃北(在上兩宗人之中尸北面盥故鄉之)乃沃尸盥于槃上卒盥坐
奠簞(奉簞巾者)取巾興振之三以授尸坐取簞興
(以上七字依石經補入)以受尸巾祝延尸尸升自西階入
祝從主人升自阼階(祝升即升也)祝先入主人從
尸升筵祝主人西面立于戸内(鄉尸)祝在左祝主人
皆拜妥尸(西面)尸不言(象神)尸答拜遂坐祝反南面(將詔)
(尸及佐食故西進近席北南鄉也牲注謂未有事果爾則當于戸外南面如特禮矣)尸取韭菹
辯㨎(同擩)于三豆(㨎必于醢四豆惟醓醢蠃醢則三豆者二豆之悮)祭于豆間(此擩)
(祭也亦命之說詳士虞禮不注謂此各肅其職不命竊以詔禮所以致慎必問其肅否也)上佐食
取黍稷于四敦(特牲禮祝命爾此言取亦其命也不言命墮祭文省)下佐食取牢
一切肺于爼(牢尸牢切肺即刌肺也羊豕各一言一則羊刌肺矣)以授上佐食
上佐食兼與黍以授尸尸受同(本作同受依石經改正)祭于豆
祭(豆祭所祭豆實之處即豆間也)上佐食舉尸牢肺正脊以授尸(特牲所謂)
(舉肺脊)上佐食爾上敦黍于筵上右之(上敦金敦獨爾之尊也右之便于取)
主人羞肵俎升自阼階置于膚北(亦特)上佐食羞兩
鉶(為下之目)取一羊鉶于房中坐設于韭菹之南(近席與初兩豆)
(一列)下佐食又取一豕鉶于房中以從上佐食受坐
設于羊鉶之南(一列)皆芼皆有柶尸扱以柶祭羊鉶
(亦祭于豆祭)遂以祭豕鉶嘗羊鉶(豕不言嘗次牲略之)食舉(舉肺脊也將飯)
(先食以道之)三飯上佐食舉尸牢幹尸受振祭嚌
之佐食受加于肵上佐食羞胾兩瓦豆有醢
亦用瓦豆(兩醢)設于薦豆之北(注亦䋫羊胾在南豕胾在北以四薦豆凖之亦作四)
(隅胾與胾醢與醢邪相鄉羊胾則在醓醢之北也)尸又食(四飯)食胾上佐食舉
尸一魚(尸爼之魚也下腊同)尸受振祭嚌之佐食受加
于肵横之又食(五飯)上佐食舉尸腊肩尸受振祭
嚌之上佐食受加于肵又食(六飯)上佐食舉尸
牢骼如初(如舉幹)又食(七飯)尸告飽祝西面于主人之
南獨侑不拜侑曰皇尸未實(實飽也)侑(又言侑固勸之)尸又
食(八飯)上佐食舉尸牢肩尸受振祭嚌之佐食
受加于肵尸不飯告飽祝西面于主人之南
主人不言拜侑(祝言而不拜主人拜而不言親疎之别也)尸又三飯(十一飯)
上佐食受尸牢肺正脊(至是始受則十一飯並執之矣)加于肵(右第五章迎尸)
(正祭十一飯之祭)主人降洗爵升北面酌酒乃酳尸
尸拜受主人拜送尸祭酒啐酒賓長羞牢
肝用俎縮執俎(執右廉)肝亦縮進末(本在後)鹽在右
(肝右也亦在俎)尸左執爵右兼取肝㨎于俎鹽振祭
嚌之加于菹豆(韭菹豆也葵菹則遠矣)卒爵主人拜(亦相拜如特牲)
祝受尸爵尸答拜(以上主人酳尸一獻)祝酌授(本作受)尸尸
醋主人主人拜受爵尸答拜主人西面奠爵
又拜(受酢俠拜禮盛)上佐食取四敦黍稷下佐食取牢一切
肺(以墮祭也取之尸俎)以授上佐食上佐食以綏(同墮)祭(亦擩于醢以授)
(主人)主人左執爵右受佐食(受墮祭)坐祭之又祭酒以
興遂啐酒祝與二佐食皆出盥于洗(將贊祝嘏而洗新之)
入二佐食各取黍于一敦上佐食兼受(兼受下佐食者)摶
之以授尸尸執以命祝卒命祝祝受以東北
面于戸西(近鄉主人)以嘏于主人曰皇尸命工祝承致
多福無疆于女(音汝下並同)孝孫(承傳也)來(注讀作釐)女孝孫(釐賜也)
使女受禄于天宜稼于田(年豐則禮洽也)眉壽萬年勿替
引之(替廢引長也)主人坐奠爵興再拜稽首興受黍
坐振祭嚌之詩懷之實于左袂挂于季指
執爵以興(坐而興矣復坐者進坐受黍乃反坐也)坐卒爵執爵以興
坐奠爵拜尸答拜執爵以興出宰夫以籩受嗇
黍主人嘗之納諸内(納于房人以上尸酢主及嘏)主人獻祝
設席南面祝拜于席上坐受(南面)主人西面答拜薦
兩豆菹醢(注葵菹蠃醢疏饋食禮當用饋食之豆也)佐食設俎牢髀(不言尻則殊也)
横脊一短脅一(三者皆下體禮殺也)腸一胃一膚三魚
一横之腊兩髀屬于尻(苦刀反腊兩髀左右皆升此羊豕魚共俎也尻脊骨盡)
(處兩股間所謂髖也于竅尤近連屬于尻不殊之尤賤也)祝取菹㨎于醢祭于豆
間祝祭爼祭酒啐酒肝牢從(杭氏云肝牢當作牢肝)祝
取肝㨎于鹽振祭嚌之不興加于俎卒爵
興主人酌獻上佐食上佐食戸内牖東北面拜
坐受爵(與祝相鄉)主人西面答拜佐食祭酒卒爵拜
坐授爵興爼設于兩階之間(爼不入室又無席略之)其俎折
一膚(又略)主人又獻下佐食亦如之其脀亦設于階間
西上(脀亦俎也上上佐食)亦折一膚(以上主人獻祝及佐食)有司贊者取爵
于篚以升授主婦贊者于房中婦贊者受以授
主婦主婦洗于房中出酌入戸西面拜獻尸
尸拜受主婦主人之北西面拜送爵尸祭酒
卒爵主婦拜祝受尸爵尸答拜(以上主婦亞獻尸)易爵
洗酌授尸(祝也)主婦拜受爵尸答拜上佐食挼(同墮)
祭(亦授之也)主婦西面于主人之北受祭祭之其挼祭
如主人之禮不嘏卒爵拜尸答拜(以上尸酢主婦)主婦
以爵出(入房)贊者受易爵于篚以授主婦于房中
主婦洗酌獻祝祝拜坐受爵主婦答拜于主
人之北卒爵不興坐授主婦主婦受酌獻
上佐食于戸内佐食北面拜坐受爵主婦西面
答拜祭酒卒爵坐授主婦主婦獻下佐食亦
如之主婦受爵以入于房(以上主婦獻祝及佐食)賓長洗爵
獻于尸(三獻)尸拜受爵賓戸(本作尸)西北面拜送爵
尸祭酒卒爵賓拜(不止爵將賓尸也不賓則止)祝受尸爵尸
答拜(以上賓長三獻尸)祝酌授尸賓拜受爵尸拜送爵
賓坐奠爵遂拜執爵以興坐祭遂飲卒爵
執爵以興坐奠爵拜尸答拜(以上尸酢賓長)賓酌獻
祝祝拜坐受爵賓北面答拜祝祭酒啐酒
奠爵于其筵前(不卒爵者祭事將畢示醉也以上賓長獻祝)主人出立于
阼階上西面祝出立于西階上東面祝告曰利
成(相鄉告也)祝入尸謖主人降立于阼階東西面(階下)
祝先尸從遂出于廟門(賓則尸入于次十以上尸出右第六章凡節一主)
(人酳尸二尸酢主人三主人獻祝及佐食四主婦亞獻尸五尸酢主婦六主婦獻祝及佐食七賓長三獻尸八)
(尸酢賓長九賓長獻祝十尸出)祝反復位于室中主人亦入于室
復位祝命佐食徹肵俎降設于堂下阼階南
(不歸尸俎祝佐食亦不徹俎又無西北隅之饌以將賓尸也)司宫設對席(四人二席)乃四
人𧃊(𧃊同餕)上佐食盥升下佐食對之(上佐食東面下佐食西面)
賓長二人備(備四人𧃊隆于特牲也亦東西對)司士進一敦黍于上佐
食又進一敦黍于下佐食(進敦黍厚執事也賓食俎上者而已)皆右之
于席上(東面者在南西面者在北)資黍于羊俎兩端(資减也减置于羊俎兩端則一)
(賓長在上佐食之南一賓長在下佐食之北南也)兩下是𧃊(兩賓長為下𧃊也)司士乃
辯舉𧃊皆祭黍祭舉(司士徧舉遂徧祭之)主人西面三拜𧃊者
𧃊者奠舉于俎皆答拜皆反(曰反則違其位拜也)取舉
司士舉一鉶于上𧃊又進一鉶于次𧃊又進二豆
湆于兩下(瓦豆也)乃皆食食舉卒食主人洗一爵升
酌以授上𧃊(曰授禮殺也)贊者洗三爵酌主人受于
戸内以授次𧃊(下𧃊在焉)若是以辯皆不拜受爵主
人西面三拜𧃊者𧃊者奠爵皆答拜皆祭酒卒
爵奠爵皆拜主人答一拜𧃊者三人興出上𧃊
止(將嘏)主人受上𧃊爵酌以醋于戸内西面坐奠爵
拜上𧃊答拜坐祭酒啐酒上𧃊親嘏曰主人
受祭之福胡夀保建家室(上𧃊又嘏盛于特牲不授黍則視尸為殺矣)主
人興坐奠爵拜執爵以興坐卒爵拜上𧃊答
拜上𧃊興出主人送乃退(右第七章餕而禮終)
儀禮章句卷十六
