儀禮章句卷十
同知吴廷華撰
覲禮第十(覲見也蓋諸侯入王之名大宗伯四時之朝曰朝曰宗曰覲曰遇又大行人秋見以)
(比邦國之功是也虞書肆覲東后則巡狩禮爾大行人等職所載牢積之禮最詳此經所存不過十一則)
(脱闕者多矣兩經詳略當參看而得之先王柔遠之意至周非拘文牽義所能盡也覲于五禮屬賓禮當)
(第八第十說非詳士冠禮殊案大行人四時之朝本無詳略異同蓋春秋雖有時朝覲不過一禮即有)
(同異其節亦微注因此經略而不詳遂謂覲遇禮省既與大行人經義不符又遇禮無考亦未便據此以)
(例彼也又此經饗禮乃歸以上為覲之正禮此下疑為他篇脱爛之文類附于此若並以為覲禮失之遠)
(矣下分詳之)
覲禮至于郊(郊近郊去王城五十里之内諸侯告廟命官而后行及畿亦當有一肄三展之節如)
(聘)王使人皮弁用璧勞(注小行人職凡諸侯入王則逆于畿則郊勞者大行人也皮弁)
(天子之朝服據此則侯氏叩關關人告之小行人出勞乃以賓入知聘委積等禮掌訝環人諸職詳之如聘至)
(是大行人反勞之璧特而不以帛者蓋璧以將命與享禮不同也用玉重其事)侯氏亦皮弁(五等)
(通曰諸侯此曰侯氏就一人言之也)迎于帷門之外再拜(天子掌舍為帷宫設旌門此諸)
(侯不帷宫或以帷為壇壝之門與不于舍者覲禮别也)使者不答拜遂執玉(璧也)
(此言執則在道不執矣)三揖至于階使者不讓先升(升壇凡異)
(乎聘者尊禮别也)侯氏升聽命(不言致命文省)降再拜稽首(使者不辭降)遂
升受玉(東西面)使者左還而立(注以左還為南面則東面致命也立不降者將還玉)
侯氏還璧(玉重禮與束帛不同故還之)使者受侯氏降再拜稽
首(還玉再拜加敬也)使者乃出侯氏乃止使者(迎之請儐也)使者
乃入(亦庭實設)侯氏與之讓升(使不先升者非君命也)侯氏先升(道之主人)
(之禮也賓注以先聲為禮非)授几(使者升乃授之不言席者止使者時有司先布之也)侯氏拜
送几使者設几答拜侯氏用束帛乘馬儐使者
使者再拜受(受帛)侯氏再拜送幣使者降以左驂
出(侯氏之人牽三馬從出)侯氏送于門外再拜(從亦拜天子使也)侯氏遂
從之(從勞者至朝勞右第一章郊)天子賜舍(道路勞苦先使就安小行人為承擯以致館注)
(云所使者司空也)曰(石經無曰)伯父女順命于王所(諸侯不一稱言伯父以槩其他)
(也順命謂覲)賜伯父舍(此擯者傳致館之辭也)侯氏再拜稽首(受館)儐之
束帛乘馬(禮如郊勞以上賜舍)天子使大夫戒(大天訝者)曰某日(覲日)
伯父帥乃初事(帥循也初故也謂故事)侯氏再拜稽首(以上為期)諸侯
前朝(前朝朝之前一日也)皆受舍于朝(即門外之次也曰舍尊之受之則上介也曰諸曰皆)
(下乂合同異姓言之似皆不一之辭其實大槩言之謂凡朝者皆然非如疏同日行禮之說也)同姓西
面北上(主位)異姓東面北上(賓位次以上受)侯氏裨冕(裨之言埤天子)
(六服大裘為上餘皆為裨蓋諸侯衮冕以下皆服之此覲口之質明也)釋幣于襧(行時以束帛依)
(神此乃告一以上釋幣右第二章覲前諸雜儀凡四節賜舍二為期三受次四釋幣)乘墨車(乘大)
(夫之車屈于王也)載龍旂(司常交龍為旂諸侯所建言載不言張則不張亦屈也)弧韣(弧弓)
(也弓衣曰韣旗正幅直為縿斿則縿之外飾也龍旂九斿屬于縿縿以弧張之此不張故載弧而韜之不言矢)
(矢畫于縿也)乃朝以瑞玉有繅天子設斧依(於豈反)于戶
牖之間(依如今屏風畫繡斧黑白文以示斷也)左右几(司几筵大朝覲王位設黼依依前南)
(鄉設莞筵紛純加繅席畫純加次席黼純左右玉几以安至尊也不言席可知)天子兖冕(衮十二章)
(冕十二旒章周禮注以為九悞)負斧依(負背也南面不言迎者四時之朝皆不迎惟饗乃迎)嗇
夫承命告于天子(嗇夫左氏傳注以為主幣之官注以為司空之屬未知孰是又注以為末)
(擯則承命者承天子命傳以出告者傳侯氏說以入也大行人天子見公擯五侯伯四子男三)天子曰
非他(言所以受于廟者非有他也下所謂嘉其來朝爾)伯父實來(來朝)予一人嘉
之(嘉美之)伯父其入予一人將受之(上擯傳而下至下介遞傳而上侯氏)
(乃奉命入)侯氏入門右(門東臣道也介從)坐奠圭(此命圭也以為贄卑者奠摯而不授)
(明堂位崇坫康圭據此則坫即在門右也)再拜稽首擯者謁(告也天子將以賓禮親受)
(之故告侯氏)侯氏坐取圭(遂至門左)升(西階)致命(四時之朝命之天子此乃申之見非)
(無故來也)王受之(疑衍)玉(此亦輯五瑞之義王南面侯氏北面)侯氏降階東北面
再拜稽首(拜送)擯者延之(傳命進之)曰升升成拜乃出(王授)
(宰玉止右第三章覲禮)四享(四當作三大行人諸侯廟中將幣皆三享故古書作三)皆束帛
加璧庭實惟國所有(注以皮馬及禮器三牲魚腊籩豆之實等言之謂惟所有分為)
(三享而以幣致之此其大槩也至各州所有則當以禹貢為準又注云初享止用璧帛至次享以下惟國所)
(有未安)奉束帛匹馬卓(竹角切)上(匹一馬也卓高也超也上前也謂超卓于九馬)
(之前也案注以卓為的謂一馬為上以素的書國名及何產也此即易傳為的顙之的彼注所謂額有白毛)
(如今之戴星馬者故鄭以素的言之的非作書之地識之當别有物其說似不足據也)九馬隨之
(十匹者不敢斥王之乘且以成數為敬也十人分牽之入)中庭西上(卓上為上)奠幣再
拜稽首擯者曰予一人將受之(亦傳辭且升之)侯氏升致命
(享亦王命)王撫玉(如昏禮舅撫之也璧輕于瑞故撫之以示受而已)侯氏降自西階
東面授宰幣(璧帛也以上三享同)西階前再拜稽首(送幣)以馬出
(卓上者)授人(王人受于外與聘異)九馬隨之(不言其他以無定物也)事畢(右第四章)
(三享)乃右肉袒于廟門之東(此恐懼待罪之意袒右變于禮事也注云刑宜施于右未)
(然蓋侯氏之罪不過貶削若其罪當刑則六師早移之矣何待覲後)乃入門右北面立
告聽事(介告擯也述職不敢自謂無過故聽事聽事猶待罪也案此禮僅見于此姑擇訓詁之)
(稍可安者存之以備參)擯者謁諸天子天子辭于侯氏(釋辭辭之命無)
(祖也)曰伯父無事(猶言無然謂袒也)歸寧乃邦侯氏再拜稽首
出自屏南(天子外屏出屏南乃襲也)適門西(復初位)遂入門左北
面立王勞之(道路勞苦)再拜稽首擯者延之曰升
升成拜降出(右第五章聽事及勞)天子賜侯氏以車服(所謂車服以庸)
(也此亦報享之意以上尚有歸饔餼及后致飲之節文略也)迎于外門外再拜(古文迎于)
(門外)路先設(路大也天子之車曰路尊大之先先于服也在中庭)西上(一車而曰上對亞者言也)
路下四亞之(四乘馬也與駟同亞次也謂次車而東)重賜無數(匪頒好子多少由君)
(恩也)在車南(加賜卑于車也)諸公奉篋服(篋服置服于篋也公天子三公使之致命示車)
(服之重也公奉篋而曰諸則不止一篋矣)加命書于其上(書兼車服加于篋者篋面可置書也)
升自西階東面大史是(古文作氏)右(曰是右則非伹在其右也蓋如周公右王)
(之右謂左右之如下述命加書之屬)侯氏升西面立(聽命)太史述命(奉命書讀之)
侯氏降兩階之間北面再拜稽首(拜天子命異于常禮)升成拜
(太史辭之乃升)太史加書于服上(服在篋故亦曰服上)侯氏受(授介)使者出
侯氏送再拜儐使者諸公賜服者束帛四馬(賜不)
(止于服曰賜服者以重者言也)儐太史亦如之同姓大國則曰伯父
其異姓則曰伯舅同姓小邦則曰叔父其異姓
小邦則曰叔舅(伯叔父舅尊且親之父案此為一定之稱惟曲禮二伯曰伯伯舅九牧則以)
(叔父叔舅别之與此不同疏云曲禮二伯不問同異姓皆稱伯父九牧稱叔父不知何據)饗禮乃歸
(掌客上公饗食燕各三餘以其等為差此經無文闕也右第六章賜車馬及饗而覲禮畢)諸侯覲
于天子(以下别為一禮覲所謂肆覲東后蓋巡狩時殷同之禮也司儀所掌大槩相似而不同)為
宫方三百步(所謂壇壝宫蓋壝土為埓以象牆壁也故曰宫有壇有帷疏云在國外)四門
(四方有門)壇十有二尋(方九十六尺以象堂)深四尺(高也曰深者從上度下之辭)加
方明于其上(方明所祀者故加于壇注方明者四方上下神明之象司盟北面詔明神其方明乎)
方明者木也(以木為之)方四尺設六色東方青南方
赤西方白北方黑上玄下黃(皆繪畫之)設六玉(注刻)
(其木而著之)上圭下璧(注上宜以蒼璧下宜以黃琮而不以之則上下之神非天地之至貴)
(者也)南方璋西方琥北方璜東方圭上介皆奉
其君之旂置于宫(其義未聞疏鄭注夏官中夏辨號名曰此表朝位之旂與銘旌及在軍徽)
(幟同皆以尺易刃建之在前一日)尚(古文作上)左(亦别于常禮)公侯伯子男皆就
其旂而立四傳擯(傳擯謂擯者傳辭四其四門與注以為五服四等之位每一位畢擯)
(者告乃陳列而升敖氏則以一朝三享皆傳辭也右第七章為宫以朝諸侯)天子乘龍(馬八尺以)
(上曰龍乘乘輅而駕馬也)載大旂(本作旆也注太常)象日月(日月為常)升龍降龍
(疑即交龍也龍案經言旂則交龍矣下仍合日月與龍言之是所謂章而設日月與春官司常之制不同故)
(司常不言大此獨言大也)出拜日于東門之外(注此會同以春帥諸侯而朝日于東郊)
反祀方明(注祀方明乃以會同之禮見諸侯盟時又加于壇以載辭告)禮日于南門
外禮月與四瀆于北門外禮山川丘陵于西門外
(右第八章拜日祀方明及日月之事注此會同以夏秋冬者也變拜言禮客祀也盟神必曰日月山川尚著明)
(也)祭天燔柴(爾雅祭天曰燔柴大宗伯祀天神以柴虞書巡狩亦用柴注則以為祭日也)祭
山丘陵升(小陵曰丘大阜曰陵爾雅祭山曰&KR1297;縣注謂或&KR1297;或懸置之于山山海經曰懸以吉玉疏)
(云&KR1297;埋藏之此言升者升而&KR1297;懸之也)祭川沈(爾雅祭川曰浮沈言投祭水中或浮或沉此文略)
祭地瘞(爾雅祭地曰瘞薶謂既祭埋之注云此祭月右第九章祭外神之事注則以為會盟也)
記(案儀禮記無略于此者故或疑諸侯覲于天子以下為記說非經本文存之以備一說)几俟
于東箱(東序也俟王負扆設之)偏駕不入王門(王五輅正駕也諸侯金輅以下)
(俱謂之偏王門國門也偏駕不入故乘墨車以朝)奠圭于繅上(侯氏入門奠圭也康圭有)
(坫曰繅上者時方屈繅纏于圭自旁觀視之如在繅上也)
儀禮章句卷十
