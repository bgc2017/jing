儀禮章句卷七
同知吳廷華撰
大射儀第七(諸侯將祭與羣臣射以觀其德其比于禮樂而中多者得與于祭曰大者重其)
(事不言禮言儀者以威儀惟此為極盛也諸侯之射也必先行燕禮大射之燕與常燕雖略有異同而大)
(概相似天子大射雖不可考與此當無大異也射于五禮屬嘉禮當第十四第七說非詳士冠禮按注)
(凡鄉飲鄉射燕禮已詳者不贅)
大射之儀君有命戒射(凡禮皆君命此特首言之者重祭事也下射前三日又言戒宿)
(則此在三日戒宿之前射雖不齊預戒之使致敬也旬案射為祭設將祭先擇與祭者與祭者定乃于祭前)
(有一日卜日遂戒次第如此疏以此戒為祭前旬有一日悮矣)宰戒百官有事于射者
(宰冡宰有事于射謂凡執事于射者不必皆與射者也總戒之故曰百官戒用宰崇禮也周禮大宰職作大事)
(則戒于百官)射人戒諸公卿大夫射(此專戒射者射人掌以射法治射儀也)司
士戒士射(殊戒公卿大夫士辨貴賤也司士掌國中之士治凡其戒命)與贊者(贊助也下)
(不言贊者則凡量人司宫小臣師之屬皆是也戒射用司馬之屬以本職所有事也)前射三日(視滌)
(前二日)宰夫戒宰及司馬(宰夫冢宰之考掌百官之徵令者司馬政官卿凡大射合其六)
(耦司馬量道張侯故先戒之)射人宿視滌(滌者掃除射宫及滌飲射諸器視之以致慎也宿如)
(下樂人宿縣之宿謂射之甫夕也疏以上戒百官案此謂戒冢宰等于射之前夕視滌也合戒宿二字並以)
(申前戒訓之未合)司馬命量人量侯道(量人司馬之屬掌度地者量謂度地之丈尺也)
(侯道侯去物之遠近也)與所設乏(乏視侯為遠近)以貍步(貍未詳注以貍之伺物為說蓋)
(貍之伺物引足遠而移步徐量侯道者似之其謹可知)大侯九十(君侯也周禮天子熊虎侯諸侯)
(熊侯並用布畫獸為鵠九十九十步所謂量侯道也其下並同)參七十(卿大夫之糜侯也參盖毋往參)
(焉之參三侯叠張大侯最南參少北干又少北此在大侯之北干侯之南二侯之中故曰參也案注訓參為)
(雜謂豹鵠而麋飾存參)干五十(干同豻野犬也射人士射豻侯注謂以豻飾侯故又謂之干)設
乏(三侯各有乏此將設也下乃設之)各去其侯西十北十(侯之西北各十步遠也與)
(鄉射不同者彼一侯此三侯也)遂命量人巾車張三侯(侯道既定乃張侯也周官車僕)
(共三乏此言巾車則其長張之也仍命量人者當指而示之長去聲)大侯之崇見鵠于
參(崇高也鵠的也大侯最南參掩其北故止見鵠也)參見鵠于干(參次而北干掩于前)
(故止見鵠也案侯制上下躬舌各高二足侯中視侯道三分侯中鵠得其一鵠上下各得其一大侯九十步步)
(二寸為侯中方丈八尺鵠得六尺上下躬舌合八尺下綱去地二丈二尺五寸三分有竒總高四丈八尺五寸)
(三分有竒鵠下得侯中六尺下躬及舌四尺合去地之數總高三丈二尺五寸三分有竒其見鵠于參者謂鵠)
(下與參齊也參侯七十侯中丈四尺鵠得四尺六寸六分有竒上下躬舌合八尺下綱去地丈五寸三分有竒)
(總高三丈二尺五寸三分有竒故得與大侯之鵠下齊也參鵠下得侯中四尺六寸六分有竒下鵠及舌四尺)
(合去地之數總高一丈九尺二寸所謂見鵠于干者謂鵠下與干齊也干侯五十侯中一丈上下射舌八尺去)
(地尺二寸總高一丈九尺二寸故得與參侯之鵠下齊也)干不及地武(尺二寸)不繫左
下綱設乏西十北十凡乏用革(用以蔽故須革也以上設侯)樂
人宿縣于阼階東(宿縣豫于事樂有不縣者以鐘磬鑮皆縣故特言縣也諸侯軒縣三面縣)
(闕其南)笙磬西面(磬也曰笙者謂其節與笙相應也下笙鐘周擊處曰面西面則擊者東面也此)
(及鐘皆編縣每&KR1607;十二枚以應十二律後又增四子聲為十六枚)其南笙鐘其南鑮
(如鑮鐘而大特縣)皆南陳(由北而南也此東方之縣)建鼔在阼階西南鼔(建鼔)
(以木為柱貫而樹之跗殷之楹鼔也不縣南鼔擊處在南也此與下鼔及西階東建鼔並為北方之樂)應
鼙在其東南鼔(與下朔鼙皆小鼔也先擊朔鼙此鼙應之然後擊大鼔曰應以應朔鼙言也)
西階之西頌磬東面(與歌詩相應故謂之頌此西磬東面與上東磬西面相對為義)
(也)其南鐘其南鑮皆南陳(此西方之樂三者皆縣視東方多二鼔見下)
一建鼔在其南東鼔朔鼙在其北(朔始也以先擊名也)一建鼔
在西階之東南面(此亦北方樂諸侯軒縣三面宜皆有縣此東西皆有縣北方止有建鼔而)
(無縣敖氏曰辟射位也蓋鐘磬重於鼔不可遷故不縣惟設二鼔備三面而已注國君為諸侯則三面縣此)
(為羣臣故闕其北未然)簜在建鼔之間(簜竹也笙管之屬東西兩鼔之間則東西之中也倚)
(于堂)鼗倚于頌磬(鼗如鼔而小下有柄旁有耳持柄摇兩耳相擊成聲以導樂故曰鼗)西紘
(紘編磬繩謂西倚于紘也此不言堂上樂不宿縣也以上宿縣)厥明(射日正旦)司宫尊于
東楹之西兩方壺膳尊兩甒在南(甒以瓦則即瓦太也南壺尊南)
有豐幂用錫若絺(今文作綌絺細于綌禮盛也)綴諸箭(箭篠也幂易卷辟故)
(綴而横之)蓋幂加勺又反之(反覆也幂蓋矣因加勺而啟既加又并勺覆之)皆
玄尊(二者皆有玄酒之尊也)酒在北(燕禮玄酒南上)尊士旅食于西鑮之
南北面(西鑮南有鼔曰鑮者舉大者言其實在鼔南也近門有侯故尊于此)兩圜壺(注賤無玄)
(酒存參)又尊于大侯之乏東北兩壺獻酒(此獻三獲者及隸僕人之)
(屬之尊也時尚未設因上設尊而類及之爾下設洗同特言獻者謂專用以獻無酬酢也旅食亦無酬酢以不)
(言酒故亦不言獻也兩壺皆言酒則無玄酒矣以案下獻服不之前亦設尊與此同似一地兩尊故注此為)
(二獲者等之尊下為服不之尊竊謂服不在大侯之乏豈有舍之而反先尊不在乏之僕人等及兩獲者之理)
(且參干獲者各有乏何必尊干大侯之乏又獻服不及隸僕人等俱為侯而設何必别為設尊又注讀獻為沙)
(謂涕鬱鬯和盎齊摩沙出其香汁竊謂鬱鬯裸而不飲服不之屬皆飲卒爵則用酒不用鬱鬯也故依敖說以)
(正之)設洗于阼階東南(不言當霤可知)罍水在東篚在洗面
南陳設膳篚在其北西面又設洗于獲者之尊西
北水在洗北篚在南東陳(案此與上同以上設尊)小臣設
公席于阼階上西鄉(先設公席與燕禮異要皆公先即席也不言加席可知下公卿大夫)
(同)司宫設賓席于戶西南面有加席卿席賓東東
上小卿賓西東上(天官疏以六卿之貳為十二小卿蓋中大夫也諸侯無中大夫則下)
(大夫之長也燕禮言卿大夫而不言小卿則統于大夫故位亦繼賓而西)大夫繼而東上(在小)
(卿西亦繼賓也)若有東面者則北上(大夫衆南面不能容故轉而東面北上猶東上也)
席工干西階之東東上諸公阼階西北面東上(據下公卿)
(又言設席則此特言布席之地猶未設也注云惟公及賓席布之其餘樹于位後或然以上設席)官饌
(以上具饌燕禮膳宰具宫饌于寢東四右第一章射前之儀凡六節一戒射二張侯三宿縣設尊洗五設席)
(六具饌)羹定(燕故有羹)射人告具于公公升即位于席西
鄉小臣師納諸公卿大夫(用小臣師異於燕下言若有諸公則不必有此連及)
(之也)諸公卿大夫皆入門右北面東上(下大夫在干侯東北則此入庭)
(又深矣)士西方東面北上太史在干侯之東北(燕禮太史)
(無執事射則當釋獲故特表其位也干侯之東北者以近門有大侯參侯俱不能容少進在此也)北面
東上士旅食者在士南(曰士南亦遠于門)北面東上小臣
師從者在東堂下南面西上(小臣師及其屬也下有小臣正其上者與不言祝史)
(文省)公降立于阼階之東南南鄉小臣師詔揖諸公
卿大夫(詔即揖之)諸公卿大夫(大夫衍)西面北上揖大夫(不言)
(詔文省)大夫皆少進(以上入門面位)大射正擯擯者請賓公
曰命某為賓擯者命賓賓少進禮辭反命又
命之賓再拜稽首受命(曰受命示鄭重也)擯者反命賓出
立于門外北面(不東面而北面臣禮也)公揖卿大夫升就席
小臣自阼階下北面請執幂者與羞膳者乃命
執幂者執幂者升自西階立于尊南北面東上
膳宰請羞于諸公卿者(下庶子設折爼卿與賓同此兩請之者不必其同也以上立)
(賓及執事者)擯者納賓賓及庭公降一等揖賓賓辟
(不敢當)公升即席奏肆夏(燕禮記所謂以樂樂賓賓及庭奏肆夏也在此者因)
(與公拜同節或先或後其義可知也)賓升自西階主人從之賓右北
面至再拜賓答再拜(以上賓入)主人降洗洗南西北面
賓降階西東面主人辭降賓對主人北面盥
坐取觚洗賓少進辭洗主人坐奠觚于篚興對
賓反位主人卒洗賓揖乃(石經無乃字)升主人升
賓拜洗主人賓右奠觚答拜降盥賓降主
人辭降賓對卒盥賓揖升主人升坐取觚
執幂者舉幂主人酌膳執幂者蓋幂酌者加
勺又反之(酌者主人也酌畢即蓋幂因加勺啓而又覆也)筵前獻賓賓西階
上拜受爵于筵前反位主人賓右拜送爵宰胥
薦脯醢(宰胥膳宰之吏也)賓升筵庶子設折爼(庶子周禮作諸子司馬之)
(屬掌正牲體者薦設别官異于燕禮)賓坐左執觚右祭脯醢奠爵
于薦右興取肺坐絶祭嚌之興加于爼坐捝
手執爵遂祭酒興席末坐啐酒降席坐奠爵
拜告旨執爵興主人答拜樂闋賓西階上北
面坐卒爵興坐奠爵拜執爵與主人答拜(以上)
(主人獻賓)賓以虚爵降主人降賓洗南西北面坐奠觚
少進辭降主人西階西東面少進對(階西降位也)賓坐
取觚奠于篚下盥洗主人辭洗賓坐奠觚于
篚興對卒洗及階揖升主人升拜洗如賓禮
賓降盥主人降賓辭降卒盥揖升酌膳
執幂如初以酢主人于西階上主人北面拜受
爵賓主人之左拜送爵主人坐祭不啐酒不
拜酒遂卒爵興坐奠爵拜執爵興賓答拜
主人不崇酒以虚爵降奠于篚賓降立于西階西
東面擯者以命升賓賓升立于西序東面(以上賓酢主人)
主人盥洗象觚升酌膳東北面獻于公公拜
受爵乃奏肆夏主人降自西階阼階下北面拜
送爵宰胥薦脯醢由左房(東房)庶子設折俎升自
西階公祭如賓禮庶子贊授肺(贊用庶子與常禮别)不拜酒
立卒爵坐奠爵拜執爵興主人答拜樂闋
(燕禮記主人受爵以下而樂闕此在主人降之前者二者同節或先或後與上及庭奏夏同也)升受爵
降奠于篚(主人)更爵洗升酌散以降(不酌膳者禮成益自引分也)酢
于阼階下北面坐奠爵再拜稽首公答拜(此與下俱)
(不言再文省)主人坐祭遂卒爵興坐奠爵再拜稽首
公答拜主人奠爵于篚(以上主人獻公)主人盥洗升媵
觚于賓酌散西階上坐奠爵拜賓西階上北面
答拜主人坐祭遂飲賓辭卒爵興坐奠爵拜
執爵興賓答拜主人降洗賓降主人辭降
賓辭洗卒洗賓揖升不拜洗主人酌膳
賓西階上拜受爵于筵前反位主人拜送爵
賓升席坐祭酒遂奠于薦東主人降復位賓
降筵西東南面立(以上主人酬賓右第二章燕禮正獻之儀凡六節一面位二賓入三主人)
(獻賓四賓酢主人五主人獻公六主人酬賓)小臣自阼階下請媵爵者公
命長小臣作下大夫二人媵爵媵爵者阼階下皆
北面再拜稽首公答拜媵爵者立于洗南西面北
上序進盥洗角觶升自西階序進酌散交
于楹北降適阼階下皆奠觶再拜稽首執觶
興公答拜媵爵者皆坐祭遂卒觶興坐奠觶
再拜稽首執觶興公答再拜媵爵者執觶待
于洗南小臣請致者若命皆致則序進奠觶于
篚阼階下皆北面再拜稽首公答拜媵爵者洗
象觶升實之序進坐奠于薦南北上降適阼階
下皆再拜稽首送觶公答拜媵爵者皆退反位(入門)
(位旅以上媵爵為酬之始)公坐取大夫所媵觶興(為賓舉酬)以酬賓
賓降西階下再拜稽首小臣正辭(正長也用長異于燕不言公命可知)
賓升成拜公坐奠觶答拜執觶興公卒觶賓
下拜小臣正辭賓升再拜稽首公坐奠觶答拜
執觶興賓進受虚觶降奠于篚易觶興(曰興則坐)
(奠而易之也)洗公有命則不易不洗反升酌膳下
拜小臣正辭賓升再拜稽首公答拜賓告于
擯者請旅諸臣(燕禮記凡公所酬既拜請旅侍臣也不敢逕達故告于擯曰諸臣與下所酬者)
(為目也)擯者告于公公許賓以旅大夫于西階上(大夫兼卿)
(言)擯者作大夫長升受旅賓大夫之右坐奠觶拜
執觶興大夫答拜賓坐祭立卒觶不拜若
膳觶也則降更觶洗升實散大夫拜受賓拜送
遂就席(賓酬大夫畢乃反位)大夫辯受酬如受賓酬之禮
不祭酒卒受者以虚觶降奠于篚復位(以上公酬賓舉旅)
主人洗觚升實散獻卿于西階上司宫兼卷重
席設于賓左東上卿升拜受觚主人拜送觚
卿辭重席司宫徹之乃薦脯醢卿升席庶子
設折俎(卿有俎盛于燕設用庶子則薦者宰胥卿尊得與賓同也卿爼未聞注云蓋脊脅臑折肺)卿
坐左執爵右祭脯醢奠爵于薦右興取肺
坐絶祭不嚌肺(自貶于賓)興加于俎坐捝手取爵遂
祭酒執爵興降席西階上北面坐卒爵興
坐奠爵拜執爵興主人答拜受爵卿降復位
辯獻卿主人以虚爵降奠于篚擯者升降(亦以命)
卿皆升就席若有諸公則先卿獻之如獻卿之
禮席于阼階西北面東上無加席(以上獻卿旅右第三章)
(酬之始凡三節一初媵爵二公初舉旅三主人獻卿)小臣又請媵爵者二大夫
媵爵如初請致者若命長致則媵爵者奠觶于
篚一人待于洗南長致者阼階下再拜稽首公
答拜洗象觶升實之坐奠于薦南降與立于
洗南者二人皆再拜稽首送觶公答拜(以上再媵爵)公
又行一爵若賓若長唯公所賜以旅于西階上
如初(為卿舉旅)大夫卒受者以虛觶降奠于篚(以上公再舉旅)主人
洗觚升獻大夫于西階上大夫升拜受觚主
人拜送觚大夫坐祭立卒爵不拜既爵主人
受爵大夫降復位胥薦主人于洗北西面脯醢
無脀辯獻大夫遂薦之繼賓以西東上(上不言賓西故)
(申明之)若有東面者則北上卒擯者升大夫大夫
皆升就席(以上獻大夫右第四章旅酬之中凡三節一再媵爵二公再舉旅三主人獻大夫)
乃席工于西階上少東小臣納工(奏陔工當在庭此言納則奏訖即出)
(矣)工六人(下太師一少師一及瑟工四也)四瑟(禮大樂衆也)僕人正徒相太
師(僕人疑太僕之屬正其長也徒空也太師樂工之長曰徒相則太師不掌瑟也下同)僕人師相
少師(師疑正之佐少師太師之佐也不言徒可知)僕人士相上工(士當卑于師上工四)
(瑟之長也不言羣工可知)相者皆左何瑟後首内絃挎越
右手相後者徒相入(徒相謂大師少師之相也上以爵為次故太師少師在先此又)
(入門之小序也)樂正從之(案下第三番射言樂正而不言小則樂正小樂正一爾燕禮樂正先)
(升者彼不必有太師也此有太師故從之而不敢先鄉疏謂不先升者略于樂其說似混且此經雖無間及)
(樂而上兩奏陔射又用樂又加四工為六工不得槩謂略于樂也)升自西階北面東
上(上太師少師)坐授瑟乃降小樂正立于西階東乃歌
鹿鳴三終(左傳工歌鹿鳴之三即燕禮所歌鹿鳴四牡皇皇者華也案注因經第言鹿鳴又)
(鹿鳴本三章恰合三終之數故謂第歌鹿鳴三章不歌四牡皇華然據傳鹿鳴之三明兼四牡皇華此未必獨)
(異也)主人洗升實爵獻工工不興左瑟一人
拜受爵主人西階上拜送爵薦脯醢使人相祭
卒爵不拜主人受虚爵衆工不拜受爵坐祭
遂卒爵辯有脯醢不祭主人受爵降奠于篚復
位(不言太師少師以工槩之也不言為之洗亦洗也)大師及少師上工皆降(將遷)
(樂又公在堂故歌畢即降也不言相可知)立于鼔北(鼔北西階東建鼓之北也降位本在東坫東南)
(此降自西階將東就降位因階問下管正作不當過而參之故暫止于此也據下卒管即東其義可知矣立當)
(東面將案注謂此在西縣之北愚謂遷于東何必迂而西)羣工陪于後(羣工三瑟工也小樂)
(正亦從之矣)乃管新宫三終(將終亦以笙和之)卒管(亦獻文略也)大師及
少師上工皆東坫之東南西面北上坐(樂正北面立于其南以上樂)
(賓)擯者自阼階下請立司正公許擯者遂為司正
司正適洗洗角觶南面坐奠于中庭升東楹之
東受命于公西階上北面命賓諸公卿大夫公曰
以我安賓諸公卿大夫皆對曰諾敢不安司正降
自西階南面坐取觶升酌散降南面坐奠觶
興右還北面少立坐取觶興坐不祭卒觶奠之
興再拜稽首左還南面坐取觶洗南面反奠
于其所北面立(以上立司正下即入射節矣右第五章燕禮之半也凡二節一樂賓二立)
(司正)司射適次(次與士冠禮賓就次之次同蓋射者退息之所在洗東南適次者决遂等俱在次也)
(此云適則張侯時已設次矣鄉射無次殺于君鄉射司射適堂西此次在東亦君禮别以下凡異于鄉射者皆)
(君禮也)袒決遂執弓挾乘矢于弓外見鏃于
弣(鏃箭刃弣弓把)右巨指鉤弦(以左擘指拓弓右擘指鉤弦而挾矢于左右將指食指見鏃于)
(弣所謂方持曰挾也)自阼階前曰為政請射(前階下也為政猶言執事請請于公不言)
(公許略也)遂告曰大夫與大夫士御于大夫(告選耦于君大夫舉大夫耦不)
(足則以士耦大夫曰御卑也以上請射)遂適西階前東面右顧(東面以南為右)
(則有司在西階之南也東面鄕君而右顧命之示命有所承也)命有司納射器射器
皆入(器在門外故曰入)君之弓矢適東堂(洪鄉射别)賓之弓矢與中
籌豐皆止于西堂下衆弓矢不挾(君及賓之弓矢挾矣以納者言也)
總衆弓矢楅皆適次而俟(楅以承矢故並在次俟俟事也以上納器)工人
士與梓人升自北階(工人士疑工官之屬如考工記繢畫之類與梓人者據考工記梓人)
(掌侯故並命之也北階北堂之階不升自西階者君在堂卑者不敢由正階也)兩楹之間疏
數容弓(疏數猶言遠近容弓上下射左右相去之限鄉射記云其間容弓是也)若丹若墨
(無定色也)度尺而午(物不止于尺曰度尺者多寡以尺為增損也一縱一横曰午謂畫作十字縱三)
(尺横尺二寸縱置左足横置右足鄉射記詳之)射正莅之卒畫自北階下(下降)
(也)司宫埽所畫物(畫而又埽者以丹墨易汚故去之存其蹟于地而已)自北階下
(以上畫物)太史俟于所設中之西東面以聽政(中在西序之南南當楅西)
(當序時尚未設特豫言其地爾太史主釋獲故其位近中聽政待誓也)司射西面誓之(猶告)
(也)曰公射大侯大夫射參士射干射者非其侯
中之不獲(不釋獲與不中等也)卑者與尊者為耦(如賓耦公士耦大夫之類)
不異侯(賓亦大侯士亦參侯同侯則勝負可計也)太史許諾(所誓在三侯之别而以中之不)
(獲為主故專誓太史以上誓太史)遂比三耦(三耦鄉學所貢士也俟于次北故就比之當在三耦)
(之西東面)三耦俟于次北西面北上(請射之先已俟于此特因比以著之在次北者)
(便于次也)入司射命上射曰某御于子(既比遂命之)命下射曰子
與某子射卒遂命三耦取弓矢于次(鄉射取弓矢拾此亦宜然以)
(上比三耦右第六章將射之儀凡五節一請射二納器三畫物四誓太史五比三耦不言繫左下綱省文)司
射入于次搢三挾一个(不言弓可知)出于次西面揖(西行)
當階北面揖及階揖升堂揖當物北面揖(物下物)
及物揖(物南)由下物少退(下物左物也左物在東履物之儀及下各節目詳略以鄉射禮)
(參之可也由者自物南逾物而北乃轉足南鄉少北于物也履下物少退不故于正禮也鄉射不足于物與此)
(異)誘射射三侯(合三侯以教之)將乘矢始射干(自卑及尊)又射
參大侯再發(教尊者宜詳也)卒射(右挾弓)北面揖(北面臣禮以君在堂也與)
(鄉射南面别當案注謂不背卿不知射在楹間賓卿自在賓東也)及階揖降如升射
之儀遂適堂西(曰遂則徑適堂西不歸次也或曰此當如升射節降階南行當次轉東揖)
(及次揖遂由東適堂西也)改取一个挾之遂取扑搢之(扑在西階西)以
立于所設中之西南東面(中之西南則太史之南也以上誘射)司馬師
命負侯者執旌以負侯(鄉射獲者與負侯為一人故言獲者負侯此又有獲者居乏故)
(第言負侯也用旌者鄉射記射于郊則閭中以旌獲是也案注以負侯為服不下獲者為服不之徒又謂其)
(相代而獲竊按此經言服不負侯服不職則曰居乏以待獲據服不下士二人或一人居乏一人自侯故並謂)
(之服不餘二侯則其徒四人分任之故下亦第言獻服不而略其從也)負侯者皆適侯
執旌負侯而俟(鄉射將射弟子繫左下綱獲者取旌倚于侯中則旌本在侯故適侯執之此篇)
(略繫綱之節故于此示之義也以上負侯)司射適次(取弓矢時三耦已在次故適次作之)作
上耦射司射反位上耦出次西面揖進(西進)上
射在左(西面南為左上射本在北此轉而南便于就右物也)並行當階北面揖
及階揖上射先升三等下射從之中等上射
升堂少左下射升上射揖並行皆當其物北
面揖及物揖皆左足履物還視侯中合足而
俟(以上三耦射禮之半)司馬正適次(正疑師之長也)袒決遂執弓
右挾之(亦右巨擘鉤弦)出(出次)升自西階(不揖執事禮略也)適下物(適者由下)
(射後轉南出下射前至兩物之中與鄉射異也)立于物間左執弣右執簫
南揚弓(南面少西)命去侯負侯皆許諾以宫(所射特干侯而負侯)
(兩言皆則射一侯而三負侯者悉在也不言執旌下言授獲者可知)趨直西(不西北趨而曰直西則方)
(行不由便也)及乏南(乃轉而北)又諾以商(非再諾也所謂諾聲不絶以至于乏若又諾然)
(也)至乏聲止授(敖氏曰此脱旌字)獲者(授旌使唱獲也三侯皆然)退立于
西方(待事)獲者興(受旌故興)共而俟(執旌以俟事也)司馬正出于下射
之南還其後降自西階遂適次釋弓說決拾
襲反位(鄉射反位于司射之南以上司馬命去侯)司射進(進階前)與司
馬正交于階前相左由堂下西階之東北面視上
射命曰毋射獲毋獵獲上射揖司射退反位
(以上司射命上射)乃射上射既發挾矢而后下射射
拾發以將乘矢獲者坐而獲(干侯之獲者也)舉旌以宫偃
旌以商獲而未釋獲(未釋獲者以公未射也拾矢後太史釋之以上正射唱獲)
卒射右挾之(挾弦)北面揖揖如升射上射降三等
下射少右從之中等並行上射于左與升
射者相左交于階前相揖適次釋弓說決
拾襲反位(次中西面北上)三耦卒射亦如之(三當作二)司射去
扑倚于階西適阼階下北面告于公曰三耦
卒射反搢扑反位(以上三耦卒射)司馬正袒決遂
執弓右挾之出(亦適次故曰出也)與司射交于階前相左
升自西階自右物之後(不言鉤楹省文)立于物間西南面
揖弓命取矢負侯許諾如初去侯(二字疑衍)皆執旌以
負其侯而俟(俟俟小臣也)司馬正降自西階(出于下物之南還其後乃降)
北面命設楅(楅在次小臣師則在東堂下故北面命之)小臣師設楅(中庭當洗)司
馬正東面(鄉射北面此東面者彼楅自堂西來司馬在其南故北面此楅東南自次來司馬在西故)
(東面)以弓為畢(畢以指示執事者此方執弓故即以弓指授如畢也)既設楅司馬
正適次釋弓說決拾襲反位小臣坐委矢
于楅北括司馬師坐乘之(北面)卒(依石經補)若矢不備
則司馬正又袒執弓升命取矢如初(初命取矢由次升堂)
(之儀)曰取矢不索乃復求矢(小臣也)加于楅卒司馬
正進坐(楅南北面)左右撫之興反位(補所乘之闕足矣不必復乘也以上取矢設)
(楅右第七章第一番射凡七節一誘射二負侯三上耦升四去侯五命上射六正射唱獲七命取矢設楅其拾)
(取矢節别于第二番射之初見之)司射適西階西倚扑升自西階
東面請射于公公許遂適西階上(請射在東楹之東又)
(轉而西)命賓御于公(以御告公因命賓也公為下射而謂之御尊君也)諸公卿則
以耦告于上(告于上又不言比尊之)大夫則降即位而後告(尊卑之辨)
司射自西階上北面告于大夫曰請降(卑者先即次)司射先
降搢扑反位大夫從之降適次立于三耦之
南(三耦先在次故立于其南蓋以射之先後為序也)西面北上司射東面于
大夫之西(不于三耦之西者為大夫比耦也)比耦大夫與大夫命
上射曰某御于子命下射曰子與某子射卒遂比
衆耦(士耦)衆耦立于大夫之南西面北上若有士與
大夫為耦則以大夫之耦為上(居士耦之上)命大夫之耦
曰子與某子射(士為上射而命以下射之辭尊大夫也)告于大夫曰某御
于子(尊之故命以上射之辭)命衆耦(士耦)如命三耦之辭諸公卿
皆未降(嫌其或降故特明之以上比耦)遂命三耦各與其耦拾取
矢皆袒決遂執弓右挾之(不言司射反位可知)一耦
出西面揖(西進)當楅北面揖及楅揖上射東面(楅西)
下射西面(楅東)上射揖進坐横弓郤手自弓
下取一个兼諸弣興順羽且左還(且左還者隨順隨還也不言執)
(弦可知)毋周(鄉射左還至西方位西面又左手向外由西面而南面以復于東面四方一匝是謂之周)
(此毋周則又以右手向外由西面而北面以復于東面注所謂右還而反東面也鄉射左旋而已大射禮盛故)
(合左右旋)反面揖(反面反于東面)下射進坐横弓覆手自
弓上取一个兼諸弣興順羽且左還毋周反
面揖既拾取矢梱之(謂齊等之)兼挾乘矢皆内還(堂以北為)
(内上射左還由東面而北面而西面而南面下射右還由西面而北面而東面而南面皆從北面還也故曰内)
(變皆左為皆内威儀多)南面揖(楅兩旁各南面揖鄉射既取乘矢揖皆左還揖南面揖此第南面揖)
(文省也)適楅南(鄉射皆少進當楅南)皆左還北面揖(上及楅揖之所也)搢
三挾一个揖以耦左還(以與也還南面)上射于左(鄉射上射于右者便)
(其西折至射位在下射之北此于左者便其東折至次中在下射之北也)退者與進者相左
相揖還(石經無還字行還者進者在東北鄉退者西面揖畢轉北退者在西南行鄉進者東面)
(揖畢轉而南行也)退(退至次)釋弓矢于次說決拾襲反位
(位亦在次至是乃言反者釋與說時在有司立處未至本位也)二耦拾取矢亦如之
後者遂取誘射之矢兼乘矢而取之以授有司于
次中皆襲反位(以上三耦拾取矢)司射作射如初一耦揖
升如初司馬命去侯負侯許諾如初司馬降釋
弓反位司射猶挾一个去扑與司馬交于階前
適阼階下北面請釋獲于公公許反搢扑
遂命釋獲者設中以弓為畢北面(中自西北來故在南北面)太
史釋獲(表其職)小臣師執中(閭中也太史不自執且設禮盛也鄉射一人執算以從之)
先首坐設之東面(中自西堂來先首則面東也)退太史實八算
于中(南面實之)横委其餘于中西興(日興則坐實算也)共而俟(俟司)
(射命)司射西面命曰中離維綱(舌上下屬于繩如綱在綱故曰綱綱籠以布謂之絹)
(近植處即以絹為紐持綱而繫之植以固侯也以其繋綱于植故或以絹為維以其籠綱故注以絹為綱一也)
(離麗也維繫也謂矢著維綱不中鵠也)揚觸棞復(揚觸謂矢中他物揚而觸侯也棞復謂矢至侯)
(不著而反)公則釋獲(公尊不可以未藝示拙于下故優之釋獲則唱獲可知)衆則不與
維公所中中三侯皆獲(擇獲可知)釋獲者命小史小
史命獲者(太史不能徧命故使小史分命三獲者)司射遂進(遂者因命太史遂進也)
由堂下北面視上射命曰不貫不釋上射揖司
射退反位釋獲者坐取中之八算改實八算
興執而俟(執所取八算儀以上射前各雜)乃射若中則釋獲者每
一个釋一算上射于右下射于左(象左右物)若有餘算
則反委之又取中之八算改實八算于中興
執而俟三耦卒射(以上三耦射)賓降(不敢與公並在堂俟司射告也)取弓
矢于堂西(取者閱視而已閱弓矢畢遂止于西階東以待告)諸公卿則適次(與其)
(耦並降)繼三耦以南(明在大夫之北)公將射則司馬師命負侯
皆執其旌(三旌皆執)以負其侯而俟司馬師反位隸
僕人埽侯道(新之隸僕夏官之屬掌埽除糞酒者)司射去扑適阼階下
告射于公公許適西階東告于賓(賓當以此時升)遂搢
扑反位小射正一人取公之決拾于東坫上一
小射正授弓(授大射正在東堂)拂弓(大射正)皆以俟于東堂公
將射(重言尊之)則賓降適堂西袒決遂執弓
搢三挾一个升自西階(其節如升射)先待于物北一笴(北三)
(尺)東面立(公為下射在東鄉之)司馬升(物間少進)命去侯如初(夏官射人王射)
(則令去侯則上命負侯者亦射人曰司馬者以其為司馬之屬也)還右(今文作右還還出下物之南)
(其後西行西為右也)乃降釋弓反位公就物(自席就之)小射正奉
決拾以笥(決拾在笥故奉決拾必以笥不言襦者襦先著于表衣内也)大射正執弓
皆以從于物小射正坐奠笥于物南遂拂以巾
取決興(先拂後取者拂決及極先拂其上取之又拂其下也凡以致其潔也)贊設決朱
極三(君決用象著于右巨指極朱韋為之極放也謂放弦三者著于右手食指將指無名指韜之以釋弦)
(也贊設畢奉笥而俟)小臣正贊袒公袒朱襦(詳鄉射記)卒袒小臣
正退俟于東堂小射正又坐取拾興(亦拂以巾著于襦上)贊設
拾以笥退奠于坫上復位大射正執弓(左手横執之)
以袂順(古文作循)左右隈上再下壹(隈弓淵也上隈向右下隈向左順循也以右手)
(持袂拂摩之由上以及下考工記弓人云和弓&KR0795;摩注謂拂之摩之是也下壹略也)左執弣(曲禮左手)
(承弣此云執以其似執也其實承也)右執簫以授公公親揉之(今文作紐)
(人揉宛之以試其強弱弓所謂和弓也謂調之)小臣師以巾内拂矢(向身拂之恐塵)
(及君)而授矢于公(以巾)稍屬(詳燕禮記)大射正立于公後(周官射人立于)
(後以矢行告)以矢行告于公(公矢所行公自不覺故告)下曰留(不至)上曰揚
(過去)左右曰方(旁出也告之使知而改其度)公既發大射正受弓而
俟(周官司弓矢授受弓)拾發以將乘矢(云拾則與賓迭射也發上射當先發注云公先)
公卒射小臣師以巾退反位(先退)大射正受弓小射
正以笥受決拾退奠于坫上復位大射正退反司
正之位小臣正贊襲公還(反位)而后賓降(臣禮)釋弓于
堂西(第言釋弓省文)反位于階西東面(上降時立位也故曰反不升者未有命)公
即席司正以命升賓(升賓以司正者擯者為司正也)賓升復筵(以上公與)
(賓射)而后卿大夫繼射諸公卿取公矢于次中袒
決遂執弓搢三挾一个出西面揖揖如
三耦升射卒射降如三耦適次釋弓說
決拾襲反位衆皆繼射釋獲皆如初(皆皆賓以下)
卒射釋獲者遂以所執餘獲(古文作算)適阼階下北面告
于公曰左右卒射反位坐委餘獲于中西興
共而俟(以上卿夫夫士卒射右第八章第二番射公以下皆與凡八節一請射二比耦三拾取矢四命)
(去侯五射前各雜儀六三耦射七公射八卿大夫射餘别入九章)司馬袒(此司馬正也不言正及決)
(遂文略也)執弓升命取矢如初(夏宫射鳥氏取王矢)負侯許諾以
旌負侯如初司馬降釋弓如初小臣委矢于楅
如初賓諸公卿大夫之矢皆異朿之以茅(鄉射朿之以茅上握)
(焉)卒正坐(正司馬正)左右撫之進朿(整結之示親也)反位賓
之矢則以授矢人于西堂下(小臣授之此言矢人則納器時矢人賫器遂俟于此)
(也賓不拾取矢優之同于公不言公矢小臣以授矢人于東堂可知)司馬釋弓反位(即上)
(命取矢畢之反位也複言之者為卿大夫升節)而后卿大夫升就席(以上取矢)司射
適階西釋弓去扑襲進由中東立于中南
北面視算釋獲者東面于中西坐先數右獲
二算為純(詳鄉射)一純以取實于左手十純則縮而委
之每委異之有餘純則横諸下一算為竒
竒則又縮諸純下興自前適左東面坐坐兼斂
算(坐疑衍)實于左手一純以委十則異之其餘如
右獲司射復位釋獲者遂進取賢獲執之由阼
階下(盡階不升堂)北面告于公若右勝則曰右賢于左
若左勝則曰左賢于右以純數告若有竒者
亦曰竒若左右鈞則左右各執一算以告曰左
右鈞還復位坐兼斂算實八算于中委其餘
于中西興共而俟(以上校算)司射命設豐(亦適堂西)司宫士奉
豐(士司宫之屬)由西階升北面坐設于西楹西降復位
勝者之弟子洗觶(弟子隨父兄觀禮于君所者與鄉射弟子為衆耦之少者不同故下)
(不言袒執弓也射爵使執事者示以德之足尊也此發其端下僕人師繼之)升酌散南面
坐奠于豐上降反位司射遂(依石經補)袒執弓
挾一个搢扑東面于三耦之西(次中)命三耦及衆
射者勝者皆袒決遂執張弓不勝者皆襲
說決拾郤左手右加弛弓于其上遂以執弣
司射先反位三耦及衆射者皆升飲射爵于西
階上(與下為綱)小射正作升飲射爵者如作射(小射正司射之屬使之作)
(者升飲禮輕于升射)一耦出揖如升射及階勝者先升
升堂少右不勝者進北面坐取豐上之觶興
少退立卒觶進坐奠于豐下興揖不勝者
先降與升飲者相左交于階前相揖適次釋
弓襲反位僕人師繼酌射爵(與下為綱此鄉射所謂有執爵者也)
取觶實之反奠于豐上退俟于序端升飲者如
初三耦卒飲若賓諸公卿大夫不勝則不降不
執弓(不言襲可知)耦不升(耦謂士士耦于大夫公卿耦闕亦耦于公卿案賓與公耦賓不勝)
(不當云耦不升經賓字疑衍此下别有賓不勝飲禮或脱簡爾據下飲公用酬禮則賓當用自酢禮如上獻公)
(主人自酢洗升以下是也但主人降拜飲于下賓禮則下拜小臣正辭乃升拜卒爵爾或曰公飲之亦當如酬)
(禮無夾爵並存之)僕人師洗升(降洗乃升)實觶以授賓諸公卿大
夫受觶于席以降適西階上北面立飲卒觶授執爵
者反就席若飲公則侍射者降(賓也)洗角觶升
酌散降拜公降一等小臣正辭賓升再拜稽
首公答再拜賓坐祭卒爵再拜稽首(不降禮殺)公
答再拜賓降洗象觶升酌膳以致(公受之)下拜
小臣正辭升再拜稽首公答再拜公卒觶賓
進受觶降洗散觶升(散觶酌散之觶即角觶如上以象觶為膳觶也)實散
下拜小臣正辭升再拜稽首公答再拜賓
坐不祭卒觶降奠于篚階西東面立擯者以
命升賓賓升就席若諸公卿大夫之耦不勝(謂士)則
亦執弛弓特升飲衆皆繼飲射爵如三耦射
爵辯乃徹豐與觶(以上飲射爵)司宫尊侯于服不之東北
(此及洗即上設于大侯之乏者至是乃設之上不言侯此侯字衍或上脱負字服不大司馬之屬餘詳鄉射)
兩獻酒東面南上皆加勺設洗于尊西北篚在
南東肆實一散于篚(散爵名容五升)司馬正洗散(洗酌西面)遂
實爵獻服不服不侯西北三步北面拜受爵(鄉射)
(獻于侯此近其所為獻者君禮别也)司馬正西面拜送爵反位(有司馬師受爵)
(故先反與鄉射異注謂略賤非)宰夫有司薦(宰夫有司宰夫之吏也鄉射薦爼皆三祭)庶
子設折俎(服不下士而有爼如卿重其事也)卒錯(置也謂置爼豆籩)獲者適右
个(獲者服不也)薦俎從之獲者左執爵(鄉射獲者南面坐此文省)右祭
薦俎(俎祭肺祭肺用兩手須奠爵祭後須捝手此及下獻釋獲俱不言奠及捝可知也注謂不備禮故)
(不奠未然)二手祭酒(左執爵以祭右手無事因捧爵祭之以致敬似亦祭酒常禮此特明之者示下)
(士而當盛禮當致其敬也)適左个祭如右个中亦如之卒祭
左个之西北三步東面設薦俎立卒爵(不言不拜既爵)
(司馬正已反位不拜可知)司馬師受虚爵洗獻隸僕人與巾車獲
者(此二侯之獲者不言負侯負侯亦可云獲者也下第言獲者其義可知矣不言量人及工人士梓人文省)
皆如大侯之禮(獻服不之禮也)卒司馬師受虚爵奠于篚
獲者皆執其薦(皆皆三侯之負侯及獲者)庶子執俎從之設于
乏少南(近乏恐妨往來上合獲者與隸僕人巾車並言之此但言獲者省文也注謂隸僕等相繼而南)
服不復負侯而俟(言服不以槩其餘以上獻服不)司射適階西去
扑適堂西釋弓說決拾襲適洗洗觚
升實之降獻釋獲者于其位少南薦脯醢折俎
皆有祭(一祭)釋獲者薦右東面拜受爵司射北面
拜送爵釋獲者就其薦坐左執爵右祭脯醢
興取肺坐祭(亦奠爵)遂祭酒興司射之西北面立卒
爵不拜既爵司射受虛爵奠于篚釋獲者少
西辟薦反位司射適堂西袒決遂取弓
挾一个適階西搢扑以反位(以上獻釋獲者右第九章第二番射)
(後諸雜儀凡五節一取矢二校算三飲射爵四獻服不五獻釋獲者)司射倚扑于階西
適阼階下北面請射于公如初(以上請射)反搢扑適
次命三耦皆袒決遂執弓序出取矢
司射先反位三耦拾取矢如初(就射位)小射正作取
矢如初(代司射作之初謂司射第二番射之儀此言作則上所謂三耦拾取矢蓋立于射位將拾取矢)
(也)三耦既拾取矢諸公卿大夫皆降如初位與耦
入于次皆袒決遂執弓皆進(西面揖)當楅(三耦)
(北面揖處)進(進及楅揖就東西相位又進至楅旁也)坐說矢朿(自同于三耦謙也)上射
東面下射西面拾取矢如三耦(上射揖進坐横弓以下不言適次可)
(知)若士與大夫為耦士東面大夫西面(案鄉射禮大夫為遵)
(士為衆賓故大夫為下射以尊賓也此大夫與士耦不過以士補大夫耦數非遵非賓自應照尊卑常分為上)
(下此云士東面則上射矣豈嫌士同于大夫故為上射以示禮之變抑傳者之訛與姑闕之)大夫進
(耦不進)坐說矢朿(耦不朿也)退反位(楅旁之位)耦揖進坐兼取乘
矢興順羽且左還毋周反面揖大夫進坐
亦兼取乘矢如其耦北面搢三挾一个(從楅旁至楅南)
(乃轉北面揖而搢且挾之也)揖進(轉而南行敖氏曰進當作退鄉射揖退是也)大夫與其
耦皆適次釋弓(亦釋矢)說決拾襲反位諸公卿
升就席(與大夫俱升不言大夫文脱)衆射者既拾取矢皆如三耦
遂入于次釋弓矢說決拾襲反位(以上拾取矢)
司射猶挾一个以作射如初一耦揖升如初司
馬升命去侯負侯許諾司馬降釋弓反位
司射與司馬交于階前倚扑于階西適阼階下
北面請以樂于公公許司射反搢扑東面
命樂正(小樂正也上遷樂不言其位此東面命之則從工在東坫東南)曰命用樂樂
正曰諾司射遂適堂下北面視上射命曰不鼔
不釋(射以鼔為節後亡今投壺之節射節之半以下也言發矢不與鼔節應則不釋視不貫之命又嚴矣)
上射揖司射退反位樂正命大師曰奏貍首(貍首)
(逸詩射義所載曾孫侯氏詩其存者後謂之曾孫諸侯以貍首為節貍首七節賈疏云三節先以聽四節拾將)
(乘矢)間若一(七節如一節)太師不興許諾樂正反位奏貍
首以射三耦卒射賓待于物如初公樂作而后
就物稍屬不以樂志其他如初儀卒射如初
賓就席諸公卿大夫衆射者皆繼射釋獲如初
卒射降反位釋獲者執餘獲進告左右卒射如
初(以上正射用樂)司馬升命取矢負侯許諾司馬降
釋弓反位小臣委矢司馬師乘之皆如初
司射釋弓視算如初釋獲者以賢獲與鈞告如初
復位司射命設豐實觶如初遂命勝者執張弓
不勝者執弛弓升飲如初卒退豐與觶如初司
射猶袒決遂左執弓右執一个兼諸弦面鏃
適次命拾取矢如初司射反位三耦及諸公卿
大夫衆射者皆袒決遂以拾取矢如初矢
不挾兼諸弦面鏃退適次皆受有司弓矢
襲反位卿大夫升就席司射適次釋弓說
決拾去扑襲反位司馬正命退楅解綱小
臣師退楅巾車量人解左下綱(鄉射說侯之左下綱而釋之)司馬
師命獲者以旌與薦俎退司射命釋獲者退中與算
而俟(以上卒射諸雜儀右第十章第三番射凡四節一請射二拾取矢三正射用樂四卒射諸雜儀射禮)
(畢)公又舉奠觶(再舉媵所奠觶為大夫舉旅也)唯公所賜若賓若長
以旅于西階上如初大夫卒受者以虚觶降奠
于篚反位(以上公三舉旅燕禮在工歌後此經無間合二節故射後乃舉)司馬正升
自西階東楹之東北面告于公請徹俎公許
遂適西階上北面告于賓賓北面取俎以出
諸公卿取俎如賓禮遂出授從者于門外(賓以下同)大
夫降復位(俟賓及公卿)庶子正徹公俎降自阼階以東
賓諸公卿皆入門(門右)東面北上司正升賓(不言卿大夫文)
(省)賓諸公卿大夫皆說屨升就席公以賓及卿
大夫皆坐乃安羞庶羞大夫祭薦司正升受
命皆命公曰衆無不醉賓及諸公卿大夫皆興
對曰諾敢不醉皆反位坐(以上徹且坐燕)主人洗酌獻
士于西階上士長升拜受觶(今文作觚)主人拜送士坐
祭立飲不拜既爵其他不拜坐祭立飲乃薦
司正與射人于觶南北面東上(不言司士執幂文不具)司正為
上辯獻士士既獻者立于東方西面北上乃薦
士祝史小臣師亦就其位而薦之(祝史位門東)主人就士
旅食之尊而獻之旅食不拜受爵坐祭立飲主
人執虚爵奠于篚復位(洗北西面酬以上獻士右第十一章旅之第三節也凡)
(三節一公三舉旅二坐燕三獻士)賓降洗升媵觶于公(為士舉旅)酌散
下拜公降一等小臣正辭賓升再拜稽首公
答再拜賓坐祭卒爵再拜稽首公答再拜賓
降洗象觚(注云當為觶)升酌膳坐奠于薦南降拜
小臣正辭賓升成拜公答拜賓(依石經補)反位(以上)
(賓媵爵)公坐取賓所媵觚興唯公所賜受者如初受
酬之禮降更爵洗升酌膳下再拜稽首小臣
正辭升成拜公答拜乃就席坐行之有執
爵者唯受于公者拜(以上旅卿大夫)司正命執爵者爵辯
卒受者興以酬士大夫卒受者以爵興西階上酬
士士升大夫奠爵拜士答拜大夫立卒爵
不拜實之士拜受大夫拜送(反位)士旅于西階上
辯士旅酌(以上旅士)若命曰復射則不獻庶子(獻則正禮畢不應更)
(射故緩之射燕禮未射故獻士後即入射節此已故賓舉旅始入射節也)司射命射唯欲
(射否唯其心)卿大夫皆降(賓在大夫中)再拜稽首公答拜壹
發中三侯皆獲(釋獲也凡正射不獲者皆獲尚歡樂也以上復射)主人洗升
自西階獻庶子于阼階上如獻士之禮辯獻
降洗遂獻左右正與内小臣皆于阼階上如獻
庶子之禮(以上獻庶子右第十二章旅酬之終凡五節一賓媵爵二旅卿大夫三旅士四再射五獻)
(庶子)無算爵士也有執膳爵者有執散爵者執膳
爵者酌以進公公不拜受執散爵者酌以之公命
所賜所賜者興受爵降席下奠爵再拜稽首
公答再拜受賜爵者以爵就席坐公卒爵然後
飲執膳爵者受公爵酌反奠之受賜(敖氏云此當有爵字)
者興授執散爵者執散爵者乃酌行之唯受于
公者拜(以上旅卿大夫)卒爵者興以酬士于西階上士升
大夫不拜乃飲實爵士不拜受爵大夫就
席士旅酌亦如之(如上旅酌以上旅士)公有命徹幂則賓
及諸公卿大夫皆降西階下北面東上再拜稽首
公命小臣正辭公答拜大夫皆辟升反位士
終旅于上如初(以上無算爵)無算樂(以上無算樂)宵則庶子執燭
于阼階上司宫執燭于西階上甸人執大燭于庭
閽人為燭于門外賓醉北面坐取其薦脯以降
奏陔賓所執脯以賜鐘人于門内霤遂出卿大
夫皆出公不送公入鷔(鷔鷔夏九夏之一也公在射宫之堂無入而言入故)
(注疏以為由郊還國言之但據鐘師疏凡奏夏歌于堂上堂下鐘鼔應之恐非行道所可奏或公將入國于射)
(宫奏之因即以入為辭注所謂公出而言入也然無可考存之以備參以上賓出禮終右第十三章禮成凡)
(五節一旅卿大夫二旅士三徹幂皆無算爵也四無算樂五賓出禮終)
儀禮章句卷七
