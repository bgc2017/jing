儀禮章句卷三
同知吳廷華撰
士相見禮第三(古者以摯相見凡公卿大夫士庶人于本國異國之君若友初見時摯雖)
(不同其禮則一曰士相見者以經首摯用雉為士故以士冠之五禮屬賓禮此當第十第三說非詳士冠)
(禮)
士相見之禮贄(贄質通又作摯執也所執以自致蓋君子見所尊敬以此將其厚意也曲禮凡)
(贄天子鬯諸侯圭卿羔大夫鴈士雉庶人之贄匹)冬用雉(用雉者取其文明耿介交有時别有倫也)
(雉用死以其不可生服也虞書二生一死贄)夏用腒(腒乾雉暵熟而乾之取不腐臭也疏云冬時雖)
(死形體不變故存雉名夏乾腊則形體變矣故變本名謂之腒)左頭(曲禮凡執禽者左首陽之類也)奉
之(執而進之)曰(此擯辭下並同)某也願見(某見者自謂)無由達某子以
命命某見(某子所因緣之姓名也以命者某子達之因以主人之命命見也)主人對曰
某子命某見(言命某走見蓋謙辭也某子介紹其間故賓主並稱之)吾子有辱(有又)
(也對某子之命為又也)請吾子之就家也某將走見(走往也此一辭也)
賓對曰某不足以辱命(就家之命)請終賜見主人對曰某
不(今文作非)敢為儀(言誠心欲往非徒外貌也)固請吾子之就家也(古文云固)
(以請)某將走見(再辭固辭也)賓對曰某不(今文作非)敢為儀固以
請主人對曰某也固辭不得命(不得見許之命)將走見(古文云某)
(將走見)聞吾子稱贄(言將走見時聞之稱舉也)敢辭贄(執贄禮崇故辭之此又一辭也)
(第辭贄則已許其見矣)賓對曰某不以贄不敢見(嫌其太簡)主人對曰
某不足以習禮(言不足以習盛禮亦不敢當之義)敢固辭(又固辭)賓對曰
某也不依于贄(言依亦謙辭)不敢見固以請主人對曰
某也(今文無也)固辭不得命敢不敬從(許其稱贄)出迎于門外
再拜賓答再拜主人揖入門右賓奉贄入門左
主人再拜受(受于庭中)賓再拜送贄出主人請見(賓以崇禮)
(來誠欵未申故請見也)賓反見退主人送于門外再拜(右第一章賓主)
(相見)主人復見之以其贄(復往復復見者禮尚往來也贄賓贄)曰曏(許亮反)者
吾子辱使某見請還贄于將命者(臣贄不還餘皆還也不敢斥言賓故)
(以擯為辭)主人對曰某也既得見矣(此主人上之賓也)敢辭(辭其答已)賓
對曰某也非敢求見(此賓上主人也不敢求見者嫌䙝也)請還贄于將命
者主人對曰某也既得見矣敢固辭賓對曰某
不敢以聞(不敢聞之主人則謙之至此言之法也)固以請于將命者(謙不敢聞)
(之主人特請之擯而已)主人對曰某也固辭不得命敢不從
賓奉贄入(迎賓以入)主人再拜受賓再拜送贄出主人
送于門外再拜(右第二章復見○案禮尚往來復見宜别有贄不應第還其贄而已此疑有闕)
(文)士見于大夫(此言大夫則上為平等相見之節也)終辭其贄(註云辭贄以將不親)
(答亦似非往來之義)于其入也(亦迎)一拜其辱也賓退送再拜(右第)
(三章士見大夫)若常(石經作嘗)為臣者則禮辭其贄(此當有主人禮辭賓再請之文)
(及辭蓋闕爾)曰某也辭不得命不敢固辭(此賓再請而許之之辭)賓
入奠贄再拜主人答壹拜(殺禮)賓出使擯者還其贄
于門外(辟君)曰某也使某還贄(上某主人下則擯也)賓對曰某也(今文)
(無也)既得見矣敢辭擯者對曰某也命某某非敢
為儀也(此及下俱述主人命之之辭某主人下同)敢以請(請受之)賓對曰某也
夫子之賤私(夫子謂主人家臣曰私以嘗為臣也曰賤謙辭)不足以踐禮(踐行也謂)
(不足行賓禮蓋賓客不受贄也)敢固辭擯者對曰某也使某不敢為
儀也固以請賓對曰某固辭不得命敢不從
再拜受(右第三章嘗為臣者相見之儀)下大夫相見(言下則中可知曰相見則平等往來)
(之辭也)以鴈(取其知時飛翔有行列也)飾之以布(此以布裹之故須索注云裁縫衣其身則)
(近于滛巧矣又曲禮飾羔鴈者以繢此言飾則繢布也疏謂諸侯之卿大夫布不繢似強為分别也)維之
以索(以上大夫例之則亦并布繫之未必四維耳○註云聯繫其足存參)如執雉(亦左首蓋因鴈)
(以明執雉之儀)上大夫相見(卿也)以羔(取其羣相引帥也)飾之以布四
維之結于面(繫聯四足交出背上胷前結之面前也)左頭如麛執之(麛鹿子宗)
(伯六禽無之或謂聘禮執鹿皮左首此云麛一也又注或云麛孤之摯並存參)如士相見之禮
(執異而儀同○右第四章言大夫相見)始見于君執贄至下(曲禮所謂下如提蓋當帶)
(也)容彌蹙(蹙促也恭慤貌)庶人見于君(庶人民也古者民得見于君其贄鶩疏云此庶)
(人在官者)不為容(容謂趨翔)進退走(不為容也)士大夫則奠贄再拜
稽首君答壹拜(此言答拜庶人其不答與)若他邦之人(過客也或本國之臣)
(見來聘之君知非聘使者聘使贄用君瑞請覿又不用贄也)則使擯者還其贄(禮不當受)
曰寡君使某還贄賓對曰君不有其外臣(措辭然也)臣不
敢辭(禮無受他臣贄法故不敢辭)再拜稽首受凡燕見于君(燕間非時)
(之見蓋有事而見也)必辯君之南面(辯視也辯者君南面臣北面其位有定君或有時不然不)
(可不辨也)若不得則正方(正方正鄉北)不疑君(疑當作擬言不得擬君所處邪鄉之)
君在堂(路寢之堂)升見無方階(君在東則升東階在西則升西階無一定之方燕見禮殺)
(也)辯君所在(在堂則有正鄉可辯也○右第五章凡見君之禮)凡言(為君言事也)非
對也(自有所言非答君之問也)妥而後傳言(妥安坐詩以妥以侑傳猶出也言必君安坐而)
(後聽之審也若君有問則對不待安)與君言言使臣(此皆恒言也使命之職事也君事雖多以)
(知人善任為主)與大人言言事君(大人公卿大夫也臣道在事君諸侯亦然)與老者
言言使子弟(老者疏云致仕為父師者教鄉閭子弟故稱弟子其實凡老皆有弟若子不必學者)
(也老者弟子之典型其美惡皆由于所使其事重也)與幼者言言孝弟于父兄(敦行)
(之本成于幼也)與衆言言忠信慈祥(忠信誠也慈祥仁也蓋居心之本無人不當然也)
與居官者言言忠信(任職以誠為主此當合公卿大夫士言與上事君二義兼舉也)凡
與大人言(大人兼君長言)始視面(觀其顔色可言否也論語未見顔色而言謂之瞽曲禮天)
(子視不上于袷袷交領也此視面者與大人言事異于常禮也)中視抱(抱懷抱之所言畢垂目當抱若)
(容其思之)卒視面(察其納已言否也)毋改(改改變也如疾言遽色之類)衆(今文作終)皆
若是(注謂衆卿大夫在此者皆如其視之容也○案今文衆作終蓋言自始至終無改也亦一說也)若
父(今文作甫)則遊目(遊目謂目可旁視以察其安否也父子主恩與尊卑禮别)毋上于面
(近于敖)毋下于帶(等于憂)若不言立則視足坐則視膝
(不言則伺其行起而已足膝皆極下也此兼君父長上言)凡侍坐于君子(君子謂三達尊)君
子欠伸(伸古文作信○志倦則欠體倦則伸)問日之早(古文作蚤)晏(問早晏則坐久矣本)
(問晏先曰早者早特未晏非日出之早也)以食具告(以晚食已具告之則晏可知敖氏謂以所食之)
(具告從者以君子倦而欲食也)改居(謂自變動如撰杖履視日早暮之類)則請退可也(倦甚)
(思息故不敢重勞君子也)夜侍坐問夜膳葷(夜刻漏之數膳葷所食之葷辛物蓋葱薤)
(之屬食之可止臥)請退可也(問夜及膳葷倦將息也)若君賜之食(侍食)則君
祭先飯(示嘗食蓋以無膳宰進食者言也)徧嘗膳(合爼及羞皆嘗之)飲而俟(飲在)
(食後亦嘗之俟俟君食也)君命之食然後食若有將食者(猶進食也膳宰)
(主進食)則俟君之食然後食(此承上言有膳宰進食則不先飯徧嘗也)若君賜
之爵(以下並與燕禮無算爵受賜之節同則以無算爵言也)則下席再拜稽首
受爵(曲禮酒進則起拜受于尊所)升席祭卒爵而俟君卒爵(此與燕禮)
(君卒爵然後飲微異)然後受虚爵退坐取屨(初脱屨升堂此取屨則將出也)隱
辟(同僻)而后屨(隱辟者辟之隱處曲禮所謂就屨跽而舉之屏于側也)君為之興
則曰君無為興臣不敢辭(以不敢辭辭之)君若降送之(曰若者君本無)
(送法明此為非常禮也)則不敢顧辭(不敢當非常之禮故不辭亦不顧也下言大夫則此士也)
遂出(遂者繼事之辭此承不顧辭以明其出之速)大夫則辭(大夫少尊)退下(降也)比
及門三辭若先生異爵者(先生達尊異爵則卿大夫也)請見之(士請)
則辭辭不得命則曰某無以見(某主人名無以言不足當其見)辭
不得命將走見先見之(言走見又言先見者謂本將走見因不得命故先見)
(之對走見為後也)非以君命使(謂私事)則不稱寡(不稱寡君及寡大夫之等)大
夫士則曰寡君之老(此以公命使故稱寡曰寡君之老則不名矣○注云言姓名)凡
執幣者不趨(執幣享禮也張足曰趨不趨者如執玉懼顚躓也)容(今文無)彌蹙以
為儀(進而益恭無少舒逞以為威儀)執玉者則唯舒武(舒安步武足迹也言不敢疾趨)
(但舒步徐行而已視執幣尤愼也○案武當屬上句注斷惟舒為句易之)舉前曳踵(趨者先舉後此)
(舉前而仍曳其踵蓋舉而不敢縱所謂舒也)凡自稱于君士大夫則曰下
臣宅者在邦(宅居也)則曰市井之臣在野則曰草茅
之臣(據孟子則二者皆庶人自稱之辭但此經明分士大夫庶人故注以致仕言之)庶人則曰
刺草之臣(刺猶剗除也蓋農民之類)他國之人則曰外臣(右第六章雜記尊卑)
(交際言語容貌之節)
儀禮章句卷三
