葉八白易𫝊卷十六明葉山撰
䷼
中孚豚魚吉利涉大川利貞何也葉子曰無謂物頑至
理相關無謂物惡天幾相錯鷗鳥知海客之機心則
鱷魚之馴也在韓公不為誑天吳知江客之暴行則
滹沱之合也在王霸不為誣故至誠感神明亦可通
頑冥至誠通吾我亦逮水火哉一心之誠乎夫何所
往而不得乎何也聱隅子曰孝感鬼神仁被禽獸誠
動天地信著金石此四者被人道之極也𫝊曰與人
以實雖疎必密與人以虚雖戚必疎夫實之與實如
膠如漆虚之與虚如薄冰之見晝日君子可不留意
哉晉靈公不道宣子驟諫公患之使鉏麑賊之晨往
寢門闢矣盛服將朝坐而假寐麑退而言曰不忘恭
敬民之主也賊民之主不忠棄君之命不信有一于
此不如死也觸槐而死隗囂徵杜林林不屈遣客刺
之見其身挽鹿車載致弟喪戚戚不怠客感其行義
假其命而去唐太子承乾不道于志寧切諫恨之隂
使張思政殺之思政見其親喪致哀憔然苫塊遂不
忍殺至哉誠之足以感物也雖頑何弗格焉漢蔡順
事母孝王莽之亂人相食順採桑椹赤黑異器遇賊
詰之順曰黑者奉母赤者自食賊因取米二升以與
順後母終未葬里中災火將適其舍順伏棺號哭火
越至他室順獨得免梁尚書郎庾子輿性至孝其父
域守寧蜀卒子輿奔喪還船過巴東時瞿唐秋水甚
漲子輿叩天水為輒退舟既過水漲如初行人語曰
灧澦如牛本不通瞿唐水退為庾公嗚呼孰謂至誠
也不可以感神而極誠者不可以感物乎雖然道貴
誠誠貴正弗正則為誠之愚既愚則為信之賊單豹
之不免于虎尾生之不免于水則亦何利之有焉昔
者潞王從珂至陜馮道等入朝及端門聞變欲歸
安從進遣人語之曰潞王倍道而来且至矣相公宜
率百官至穀水奉迎乃于天王寺召百官中書舍人
盧導至道曰勸進文書宜速具導曰潞王入朝百官
班迎可也設有廢立當俟太后教令豈可遽議勸進
乎道曰事當務實嗚呼天子在外人臣遽以大位勸
人而欲就實作功此无妄之往而天命不祐其何以
行之哉是故寧詐而正無不正而誠劉曜遣劉暢率
兵三萬攻滎陽太守李矩未暇為備乃遣使詐降暢
不復設備矩欲夜襲之士卒皆疑懼乃遣其將郭誦
禱于子産祠使巫陽言曰子産有教當遣神兵相助
衆皆踊躍爭進掩擊暢營暢僅以身免易曰中孚豚
魚吉利涉大川利貞
初九虞吉有他不燕何也葉子曰君子之與人也貴信
其欲信也貴審其既審也貴專與人不信則交不以
道雖合必離欲信不審則比之匪人身名俱辱既審
不專則二三其德動罔不凶陳登父子之事布不信
也荀彧兄弟之佐操不審也鄭僖公君臣從楚者六
歸晉者五乍楚乍晉不能自立不專也君子所不齒
焉其惟公瑾之于仲謀雲長之于玄德乎誠相與正
相遇百說屢諭而不變斯固千古之英傑已易曰虞
吉有他不燕
九二鳴鶴在隂其子和之我有好爵吾與爾靡之何也
葉子曰君臣之義無所逃于天地之間而一德之孚
自有出于聲應氣求之外淮南子曰天之且風草木
未動而鳥已翔矣其且雨也隂曀未集而魚已噞矣
以隂陽之氣相動也故寒暑燥濕以類相從聲響疾
徐以音相應也然則舜在畎畆之中而玄德升聞則
側陋之揚所不能已伊尹耕有莘之野而道彰厥世
則三聘之勤不招自来孔明居草廬之中而聲勝荆
襄則三顧之頻勢所必至于是克協堯心咸有一德
歡同魚水以成千古君臣之契豈非天命之性率性
之道哉何也機動則不可禦情投則不容間至誠之
道無有遠近幽深之阻故也然則騐之物靈應感之
性通諸秉彛好德之情莫不有然者矣夫豈有所勉
強于其間乎易曰鳴鶴在陰其子和之我有好爵吾
與爾靡之
六三得敵或鼔或罷或泣或歌何也葉子曰漢高祖有
悞有改人皆曰悞處皆緣不學改處皆緣性明達非
也悞者資性之蔽改者得人之功也高雖豁達大度
矣而三傑陳樊周灌之徒其所為補偏而救弊者庸
可少乎今夫盲者行于道人謂之左則左人謂之右
則右遇君子則易道遇小人則陷于溝壑矣故曰兩
瞽相扶不傷墙木則墮眢井然則已無定主而所遇
者又不恒進退何所據哉是故房杜以謀斷而相資
姚宋以通守而相濟則治矣袁紹寬而無制猛而不
斷黜田豐沮授而信逢紀審配郭圖天下軍機時無
定計是以既欲伐劉又欲伐曹進退不恒趨舍失據
卒致官渡倉亭之敗也豈徒天命亦人事哉故曰懷
疾者不可使為醫行穢者不可使畫法自一身而推
之天下莫不皆然易曰得敵或鼓或罷或泣或歌
六四月幾朢馬匹亡无咎何也葉子曰人臣不患于勢
位之逼君而患于朋黨之傾國管子曰所謂仁義禮
樂者皆出于法此先聖之所一民者也世無請謁任
舉之人無聞識博學辦說之士無偉服無竒行皆囊
于法以事其主若是而其主有不安臣有不得其所
者哉是故一己之威權雖盛斂戢猶易羣臣枉之附
和不驅禍敗非輕子南為令尹有寵者八人卒而罹
于車裂薳子馮為令尹有寵者八人申叔所以去之
欒盈以得士奔芮伯以多寵逐子然子孔士子孔以三
家如一故及于難皆是物也王伾王叔文用事于順
宗之世而與八司馬結為死黨竟流竄而死豈非萬
世人臣之監哉衛青不收揖客張安世不許郎遷王
曾不受私謝蓋有以識此矣故曰人臣之義無私交
大夫非君命不越境所以然者杜朋黨之原為後世
事君而有貳心者之明戒也惟此義不行然後有藉
外權如繆留之語韓宣惠者交私論議如莊助之結
淮南者倚強藩為援以脅制朝廷如唐盧攜之于高
駢崔胤之于宣武昭緯之于邠岐者矣春秋于内臣
朝聘告赴皆貶而不與正其本也豈有誣上行私自
植其黨之禍哉易曰月幾朢馬匹亡无咎
九五有孚攣如无咎何也葉子曰古之君臣之相與也
君必知其臣而任之專然後可以得任咎之志臣必
量其君而為所任然後可以殫盡忠之心書曰惟尹
躬暨湯咸有一德昭烈曰孤之有孔明猶魚之有水
夫然後伐夏救民之功成嗣漢配天之業就君不信
其臣而用之是姑試一擲輕棄其國而不恤也臣不
信其君而為所用是強所有事輕棄其身而不顧也
嗚呼前之為吳王不寤先論之可以立功故沈子胥
而不悔子胥不早見主之不同量是以至于入江而
不化後之為肅宗聽賀蘭進明之譖既疎房綰矣而
又任之為將帥綰以讒見疎矣而猶以討賊為己任
請自將以復兩京甚之為安重誨專大權中外惡之
重誨懼求解職唐明宗不許重誨請不己唐主怒曰
聽卿去朕不患無人尋遣孟漢瓊詣中書議重誨事
馮道請解其樞務趙肅請留重誨如故夫重誨不得
于君則當奉身而退明宗不信其相則當聽之去而
保其終既有所懷而以虚文飾貌相處其能久而無
變邪是故君臣之間不以誠而以猜不以心而以術
鮮不均失而胥敗矣昔者後唐明宗問趙鳳帝王賜
人鐵券何也對曰與之立誓令其子孫長享爵禄耳
唐主曰先朝受此者三人崇韜繼麟尋皆族滅朕得
脫如毫釐耳因歎息久之鳳曰帝王心存大信固不
必刻之金石也然則君臣之所以相與可知已矣雖
然宋神宗注意以望太平而王安石亦自以太平為
己任君臣交契不可謂不至矣而二三年間開闔搖動
舉天下無一物得安其所此又何貴于相信邪此有
孚攣如者固君臣之美事而必孚于嘉者始為天下
蒼生之福也易曰有孚攣如无咎
上九翰音登于天貞凶何也葉子曰與物之道信為主
主信之盟正為先信非所信而不知變小則僨事次
則隕身大則喪國亡天下矣漢高不失鴻溝之約而
從張良之言卒開漢業知所變也苻堅不食慕容垂
鎮慰北鄙之言而逆權翼之諫卒為所圖噫彼豈知
反經以合道旁行而不流者乎執小節拘大義徇小
信暗大道竊宋襄陳餘之餘緒以當天下之大機幾
何而不敗哉何也彼見夫二帝三王以誠馭天下之
道如天地之貞觀而不遷如日月之貞明而不眩而
不知吾之䃘䃘也不知吾之䃘䃘而言必信行必果
不亡何待邪是故鳳凰鵬鵠鳥也樊籠之雞見其一
舉千里或九萬里而六月息也以為吾亦欲似之然
而不知其材之不美而力不逮也尋丈之間倏忽之
頃而中空之墮立見矣此其自執固異于反覆譎詐
萬變千態者之所為而信不好學蔽賊而禍其去彼
也能幾何哉易曰翰音登于天貞凶
䷽
小過亨可小事不可大事飛鳥遺之音不宜上宜下大
吉何也葉子曰威強果毅之才勝者天下無不勝之
任故曰德行恒易以知險㢲順畏怯之氣勝者天下
無不得之心故曰德行恒簡以知阻知險者可以當
世變知阻者可以履時艱遭變事者可達權履時艱
者能致曲天下之事庶幾有就乎雖然恭而無禮則
勞勞固巽順之甚者所當戒慎而無禮則葸葸又畏
怯之過者所不免也可無持平守正之則乎不然則
諂而無所容餒而無所成矣此脅肩諂笑曾子所以
病夏畦而聞斯行之孔子所以進冉有也雖然無所
不行者達權之宜審已量力者致曲之道是故致曲
之道小有所事則可大有所事則不可𫝊曰將鄭是
訓定豈敢辱候人又曰疆場之事慎守其一可也不
然而為宋襄公以亡國之餘與強楚抗霸欲主天下
之盟禍其得免乎致曲之道卑有所就則宜高有所
舉則不宜𫝊曰先為之弱又曰犧牲玉帛待于二境
以待強有力者而庇民焉可也不然而為齊頃公處
衰弱之世而以笑辱之故與強晉為釁敗其可得免
乎嗚呼此齊景之所以可尚也易曰小過亨利貞可
小事不可大事飛鳥遺之音不宜上宜下大吉
初六飛鳥以凶何也葉子曰貪而不反顧者小人之心
也驕而不自克者卑末之志也乘隂勝之時得強援
之助其心貪而獵高位也有施施外来之情其志窮
而鳴豫悅也有揚揚閭里之氣上而不能下氣驕而
不克順若斥鷃鷽鳩之銳其翼然不量其力之微一
飛而欲翔千里擊三千息六月風九萬而不知其中
空之墮也倏忽矣夫天之高十九萬里九萬里天之
半也鵬之飛也去天之半而况斥鷃鷽鳩去鵬九萬
里者也溷濁之穢而欲擬乘天地之正御六氣之變
以遊于無窮此明明之所不容也申侯之殺于鄭里
克之殺于晉夫豈其不幸哉陽城欲壊白麻而德宗
不相延齡李甘欲裂詔書而文宗不相鄭注周勃有
驕主色而折于袁盎之一言淮南有反謀而寢于汲
黯之死義則有以剪其翼矣易曰飛鳥以凶
六二過其祖遇其妣不及其君遇其臣无咎何也葉子
曰人臣所遇非其時而臣節得以無廢者一則操已
有忠亮之節一則遇人獲貞白之儔能立忠亮之節
者九死而不回百折而不廢矣靡所止居者而無賢
人君子之遇臣道不幾于廢乎漢末之世四海鼎沸
羣雄竊據半為漢賊孫權據有東吳使不敵曹操而
連劉備則亦無君之逆儔矣幸因魯肅孔明之言不
畏曹之強而以為仇不棄劉之弱而以為親赤壁一
勝足以快千古而定三分留漢家以數十載之命也
不亦臣哉矣乎嗚呼君臣之際亦嚴矣雖然豈特仲
謀也哉雖曹瞞之奸已殺楊奉董承矣然内之有孔
融之憚外之有孫劉之梗則亦終其身不敢取漢之
天下以周文王為名所遇之有人也嗚呼君臣之際
亦嚴矣哉衛獻公出奔夷儀而士匄與孫林父會于
戚魯昭公客寄乾侯而荀躒與季孫意如會于適歷
釋君助臣卒遺千載之罪以主之者荀偃弑君之賊
范鞅叛君之臣故也不遇其人者禍乃如此哉易曰
過其祖遇其妣不及其君遇其臣无咎
九三弗過防之從或戕之凶何也葉子曰管子曰古者
有二言墻有耳伏寇在側墻有耳微謀外泄之謂也
伏寇在側者沈疑得民之道也微謀之泄也狡婦襲
主之請而資游慝也沈疑之得民者前貴而後賤者
為之驅也然則盜憎主人其伺之也甚密邪惡其正
其窺之也必深君子于此而可以自弛乎法綱之密
猶漏吞舟之魚縛臂之堅尚中蠆尾之毒自弛則自
敗矣國人皆知白公將為亂子西獨以為莫我親舉
朝皆以降兵為不可狎費禕獨以為不必忌關侯在
荆州陸遜之陸口為書與侯稱其功伐深自謙抑為
盡忠自托之意侯大安無所復嫌稍徹兵以赴樊孫
權遂𤼵兵襲侯南詔寇成都詔山南西道𤼵兵救之
節度使李絳募兵千人赴之蠻退而還詔悉罷之絳
召新軍諭旨賜以廩麥而遣之皆怏怏而退監軍楊
叔元惡絳不奉已以賜物薄激之衆怒大操掠庫兵
趨使牙絳方宴遂遇害君子曰李深之當憲宗時罷
相不去未為無眷眷之意歷敬穆為僕射至為逢吉
所逐則失進退之義矣素與宦人為仇敵豈不知連
率之權半屬監軍既同方政又不禮焉則眯防閑之
幾矣募兵雖不及用罷而遣之亦宜犒賜而給以廩
麥則忽撫接之宜矣府有正兵比及亂作已方張宴
坐受屠害則無豫備之素矣豈年老而知衰乎何處
經遭變之交舛也易曰弗過防之從或戕之凶
九四无咎弗過遇之往厲必戒勿用永貞何也葉子曰
謙謙君子可以涉大川悻悻小人豈所以先物陰過
之時苟有過恭之人則己不肆而物不忤出不悖而
來不違或戕之禍于是而可免矣何也裒其多則上
人之氣已除益其寡則下人之慮已極此正稱物平
施之道守己接人之宜也不如是而一失其則焉則
人有所不堪而事有所必敝不亦顛危而可戒乎文
王之文明柔順以蒙大難周公之避居東都以告我
先王知是道也雖然聖人與世推移而俗士苦不知
變故曰知微知彰知柔知剛萬夫之望又曰四德並
運者天道之神貞而不諒者君子之哲天下事其可
以執一為哉時當柔也執恭順以終身持無為以沒
齒可也柔當益也晦其明以利艱貞用史巫以巽牀
下可也是故蕭何勸漢祖之王漢中不為屈苟不當
柔而用剛則馮河之勇可少乎苟不徒剛而用過剛
則武人之貞又何病乎是故趙武雖有仁人之心而
尋宋之盟不免祁午之所譏天下之事胡可執一為
也文王之文明柔順周公之避居東都知柔知微也
其一怒安民罪人斯得知彰知剛也噫非天下之至
變何足以語此唐崔郾在陜以寬仁而治或經月不
笞一人及在鄂嚴刑峻罰或問其故郾曰陜土瘠民
貧吾撫之不暇尚恐其驚鄂地險民雜慓狡為奸非
用威刑不能致治政貴知要蓋謂此也嗚呼其亦庶
幾乎此矣易曰无咎弗過遇之往厲必戒勿用永貞
六五密雲不雨自我西郊公弋取彼在穴何也葉子曰
𤼵政施行滋萬物而澤天下者大君之宜也選賢任
能顛其頥而上施光者則哲之功也仁不足以通天
下之志義不足以斷天下之疑禮不足以定天下之
業知不足以察天下之幾則大之不能汪潤乎天下
次之不能浸灌乎一方膏澤屯而威權弛矣乃欲竊
下賢之虚譽借求士之空名高飛于霄漢者不能射
也而取諸土棲之微萬里之鷹揚者莫之致也而鈎
之乎穴處之渺雲龍風虎之會果若是乎昔者陽晝
教子賤以釣道曰夫扱綸錯餌迎而吸之者陽鱎也
其為魚也薄而不美若存若亡若食若不食魴也其
為魚也博而厚味子賤曰善于是未至單父冠蓋迎
之者交接于道子賤曰車驅之車驅之夫陽晝之所
謂陽鱎者至矣于是至單父請其耆老尊賢者而與
之共治單父楚將伐陳問帥于太師子穀與葉公諸
梁子榖曰右領差車與左史老皆相令尹司馬以伐
陳其可使也子高曰帥賤民慢之懼不用命焉子榖
曰觀丁父鄀俘也武王以為軍帥是以克州蓼服隨
唐大啟羣蠻彭仲爽申俘也文王以為令尹實縣申
息朝秦蔡封畛于汝惟其任也何賤之有子高曰天
命不諂令尹有憾于陳天若亡之其必令尹之子
是與君盍舍焉臣懼右領與左史有二俘之賤而
無其令德也夫不為子賤不師陽晝不求魴而求陽
鱎不從子高不從天與不求令德而求賤夫不能恢復
中原而區區求乎束諸高閣之人若晉康帝不能長
驅北寇而區區乎六丁六甲之醜若宋欽宗其何以
有為于天下邪易曰密雲不雨自我西郊公弋取彼
在穴
上六弗遇過之飛鳥離之凶是謂災𤯝何也葉子曰天
下一理也不與理遇直過之而越其分天下皆人也
不與人遇直過之而抗其君此豈天人之所容與哉
何也不安其分者覆墜之道也不恭其君者刑戮之
民也齊莊伐衛將伐晉崔杼諫弗聽陳文子見杼曰
將如君何哉杼曰吾言于君君弗聽也以為盟主而
利其難羣臣若急君子何有子姑止之文子退告其
人曰崔子將死乎謂君甚而又過之不得其死過君
以義猶自抑也况以惡乎夫君臣之分等之天地君
猶不可過而崔杼以惡過其君是有無君之心而動
于惡矣得死為幸何以棠姜之故哉嗚呼此萬世人
臣之戒也老子曰夫代司殺者殺是謂代大匠斵代
大匠斵希有不傷手矣出位之禍一至此哉故曰先
其君以善者侵其賞而奪之實者也先其君以惡者
侵其刑而奪之威者也易曰弗遇過之飛鳥離之凶
是謂災眚
䷾
既濟亨小利貞初吉終亂何也葉子曰日之方升駸駸
大明既中之日無幾烜赫川之方至奔淜作勢既滿
之川其流涓涓何也方興未艾者勢益而盛既盛而
極者勢定而止理也騐之造化人事莫不然矣是故
戡亂之功成無復加其成履平之治定無復有于定
德教之沛然豐亨而豫大如斯而已矣其進能幾何
哉君子于此可以慎持盈之道矣懷日中之戒守欹
器之訓持之以憂勤而不息執之以永貞而不移無
怠無荒若益之戒于禹不見是圖若禹之訓其後慄
慄危懼若湯之惕其心克自抑畏若文之終其身則
幾乎其不蹶矣不然始雖盛而終必衰初則治而末
必亂固雖天道亦人事矣嗚呼此聖人所以貴至誠
無息之道君子所以有自強不息之功天德備而王
道永矣伯者弗之能知倏然而光歙然而絶如電之
起如漚之滅故說者謂葵丘之盟為桓霸盛衰之機
葵丘以前如月之自朔而至望葵丘之後則由望而
晦矣故自盟幽而諸侯協獻捷治戎存邢却狄盟召
陵怗楚而中國安盟首止于洮而王室定及乎葵丘
而霸業極盛矣桓而知持盈之道厲不息之貞王道
不庶幾乎惜乎器小而量褊不覺志意之驕溢無儆
戒之盛德而有震矜之鄙心是以陽穀之會肆于寵
樂城杞之功不若城邢救徐之師緩于救許伐黃不
恤謀鄫無成而霸業衰矣豈能免于四子之亂乎吁
此盈虚消息者天運之自然而持盈守成者聖修之
保障不然若秦滅六國而卒自亂隋取亡陳而卒自
亡亦安貴于成事而濟邪易曰既濟亨小利貞初吉
終亂
初九曳其輪濡其尾无咎何也葉子曰清淨寧一守而
弗失周勃所以為得順流之宜休養生息平易安靜
霍光所以為知時務之要王道平矣稍進焉則膏之
軸折大川濟矣復涉焉則身之頂滅此庶績咸熙之
後無復慎徽賓納之勤地平天成之餘祇承誕敷文
德之喻矣乎易曰曳其輪濡其尾无咎
六二婦喪其茀勿逐七日得何也葉子曰美玉在我無
善價則懷寳而已矣無脛而自至不亦難乎我欲行
義義不行則迷邦矣呈身而手援不亦鄙乎是故禮
婦人之出入也必擁蔽其面孔父之妻過于路宋督
得而見之曰美而豔于是殺孔父而取其妻是婦無
茀而行行不以禮也貞婦弗為也君子之進身也必
由其道陳代萬章之說是不由其道也不由其道而
往與孔父之妻何以異哉是故君子寧沒身而已矣
雖然道在我無久廢之理時之厄有必通之機有莘
之野非殉伊尹之地草廬之中非殯孔明之區君子
亦何以皇皇為哉易曰婦喪其茀勿逐七日得
九三高宗伐鬼方三年克之小人勿用何也葉子曰古
之聖賢處天下盛治之世也固當立威武之事以安
天下之民而亦未嘗不致困憊之虞以謹慎動之戒
固嘗震奮𤼵之威以作天下之氣而亦未嘗不持重
畏之心以防用人之非周公之告成王曰其克詰爾
戎兵方行天下以陟禹之跡召公之誥康王曰張皇
六師無壊我高祖寡命則亦奮然動震然起矣然而
必曰率惟謀從容德又曰繼自今後王立政其惟克
用常人則古之聖賢夫豈輕舉妄動徒用其剛勇而
已乎何也事不可易舉之故曰未治求治者寧已治
復求治者傾兵不可輕行故曰一朞之師十年之畜
積殫一戰之費累代之功力盡不然高宗嘉靖殷邦之
君也鬼方魆魖小醜之國也伐之摧枯拉朽之勢也
然且宜易而難宜速而久宜強而憊而况不及高宗
者乎而况逞威武忿不服貪土地荒寧騷擾小大咸
怨反高宗之所為者乎然則非篤周祜而對天下不
輕于赫然之怒非懼廢弛而慮陵遲不輕為變動之
謀嗚呼居太平之世處極盛之時者其尚慎之哉昔
者桓公問於管仲曰兵甲大足矣吾欲從事于諸侯
可乎管子曰未可内治者未具也為外者未備也故
使鮑叔牙為大諫王子城父為將弦子為理甯戚為
田隰朋行為曹孫夙處楚商居庸處宋季勞處魯徐
開封處衛區尚處燕審友處晉又將士八千人奉之
以車馬衣裘多其資糧財幣足之使出周游于四方
以號召收求天下之賢士飾玩好使出周游于四方
鬻之諸侯以觀其上下之所貴好擇其沈亂者而先
征之嗚呼霸者之不輕動如此而况聖人之道乎故
曰愛四方之内而後可以惡境外之不善者安卿大
夫之家而後可以救危敵之國賜小國地而後可以
誅大國之不道者觀此而天下之事果可得而輕為
之哉以唐憲宗之明斷將相之忠賢竭天下之兵力
以伐三州四年然後克之其難如此信哉用兵之不
可苟也故曰天子不見伯益贊禹之詞公卿不聞魏
相諷宣帝之事禍自此始矣雖然君子小人之際尤
不可不慎也得君子則為無窮之福悞小人則稔無
涯之禍昔景進等請誅故蜀主王衍族黨唐莊宗遣
中使齎勑往誅之勅曰王衍一行並從殺戮已印畫
張居翰覆視就殿柱揩去行字改為家字由是獲免
者千餘人李嶼僕葛延寓告嶼謀反嶼自誣服云與
兄弟及家僮二十人謀作亂具獄上蘇逢吉改二十
為五十字漢隠帝命劉銖誅郭威王峻之家銖極其
慘酷嬰孺無免者命李洪建誅王殷之家洪建但使
人守視及飲食之其為仁不仁如此用兵之際可勝
言哉可勝言哉易曰高宗伐鬼方三年克之小人勿
用
六四繻有衣袽終日戒何也葉子曰有天下國家之貴
者豫備則事有素戒懼則心不疎書曰惟事事有其
備有備無患詩曰心之憂危若陟虎尾若蹈春冰備
戒之謂也楚子重自陳伐莒圍渠丘渠丘城惡衆潰
奔莒楚師圍莒莒城亦惡莒潰楚遂入鄆君子曰恃
陋而不備罪之大者也備豫不虞善之大者也莒恃
其陋而不修其城郭浹旬之間而楚克其三都無備
也夫詩曰雖有絲麻無棄菅蒯雖有姬姜無棄憔悴
凡百君子莫不代匱言備之不可以已也吳伐郯郯
成季文子曰中國不振旅蠻夷入伐而莫之或恤無
弔者也夫詩曰不弔昊天亂靡有定其此之謂乎有
上不弔其誰不受亂吾亡無日矣君子曰知懼如是
斯不亡矣嗟乎此陶侃之竹頭木屑杜預之安不忘
危有以也夫害至而為之備患生而為之防非善治
之道也故曰禱于病後天已厭其德矣積于荒後地
已藏其用矣禦于亂後人已蒙其殃矣事立于豫不
豫則廢思患豫防貴于有備又曰韓愈氏曰善醫者
不視人之肥瘠察其脉之病否而已矣善計天下者
不觀天下之安危察其紀綱之理亂而已矣善哉言
也君子猶以為未也脉雖不病猶防其肥恃其肥而
惟瘠之治或遺後艱不及救矣其在素問曰聖人不
治己病治未病不治己亂治未亂岐伯之陳此道也
善醫者莫先焉紀綱雖未亂猶防其安矜其安而惟
危之理或遺後悔不及追矣其在周書曰若昔大猷
致治于未亂保邦于未危周公之宣此猷也古之善
計天下者莫尚焉故曰憂其所可恃懼其所可矜善
醫善計者為之雖然僦載者救一車之任拯一牛之
力為軸之折也有加轅軸于其上以為造不知轅軸
之促軸折也楚王之佩玦而逐兔為走而破其玦也
因飾兩玦以為之豫兩玦相觸破乃愈疾是以君子
審幾之為貴焉易曰繻有衣袽終日戒
九五東隣殺牛不如西隣之禴祭實受其福何也葉子
曰商道甚微周勢日盛彼命維新此德不競雖曰人
為實天之命天命不常歸于德政時哉時哉幾不容
並故雖不敢謂祭無益亦曰吾方致孝鬼神其如上
帝之不蠲天心之不享吐之而已矣彼有明德以薦
馨香能無居然之歆已乎此商之所以亡而周之所
以興天之命時之會也聖人何與焉易曰東隣殺牛
不如西隣之禴祭實受其福
上六濡其首厲何也葉子曰治之終亂之始也保治以
德無德者荒荒之甚亂之起也克亂以才無才者死
古今小人當承平之日茫然不知持盈之道方且倡
為豐亨豫大之說若蔡京太平為娱之說若蔡攸及
其禍起而不可支則才不足以排難亂生而不可解
則知不足以謀安載胥及溺國亡而身殺矣陳朝老
論何執中曰碌碌常質初無過人天下敗壊至此如
人一身臟腑受沴已深豈庸庸之醫所能起乎是猶
以蛟負山多見其不勝任也嗚呼小人之始于迷身
而卒于迷君始于禍國而卒于自禍也如是易曰濡
其首厲
䷿
未濟亨小狐汔濟濡其尾无攸利何也葉子曰有亂必
有治者天之運也致治當克終者人之功也天厭禍
亂己開復治之機而人無遠慮不收畢治之功不亦
負天也哉孫吳勝赤壁可以勦賊臣興漢業矣而不
能遏老瞞之歸路遂成鼎足之形劉裕勝關中可以
綏遺黎定中原矣而姑留一弱子以為守遂致旋踵
之失晉武之怠生于平吴隋文之驕出于陳滅唐憲
之侈起于淮蔡之甫定是皆以憂勤十年之功而隳
喪于一役僅成之後此所以為不善也大舜兢業于四
夷来王之後成湯警懼于十征無敵之餘九夷八蠻
通道而細行之矜猶故六服羣辟承德而佚欲不生
如昨先王之處成功也如是而豈其微哉是故荀氏
之書曰冶金而流去火則剛激水而升舍之則降惡
乎治曰不去其火則常流激而不止則常升故大冶
之爐可使無剛踴水之機可使無降善主教者若兹
則終身治矣易曰未濟亨小狐汔濟濡其尾无攸利
初六濡其尾吝何也葉子曰天下之不可得而必者時
也有時焉而不能自治者鄙也昔者禹之時以五音
聽治懸鐘鼓磬鐸置鞀以待四方之士而號曰教寡
人以道者擊鼓教寡人以義者擊鐘喻寡人以事者
振鐸語寡人以憂者擊磬有訟獄者搖鞀當此之時
一饋而十起一沐三握髮以勞天下之民此而不能
達善效忠者則才不足也故司馬子長曰自惟上之
不能納忠效信有竒策才力之譽自結明主次之不
能拾遺補闕招賢進能顯巖穴之士外之不能備行
伍攻城野戰有斬將搴旗之功下之不能積日累勞
取尊官厚祿以為宗族交游光寵四者无一遂苟合
取容無所短長之效可見如此矣易曰濡其尾吝
九二曳其輪貞吉何也葉子曰星之遇帝也有遲留木
之遇梓也有拱向可以人而不奉天不如物乎而况
于艱難之世剛柔之遇乎盡恭順之道持謙抑之心
殺其勢而不張緩其進而不逼若霍光之擁昭也極
其恭孔明之輔禪也極其恪慕容恪之佐暐也極其
貞郭子儀李晟之事唐德宗也隨所使而不敢拂則
有以安臣道之常處地勢之卑自止其分而不過矣
不然其不為王敦之向石頭桓温之入建康乎是故
興兵伐叛與救災分患亦人臣所宜為者而春秋于
霸國大夫會諸侯大夫以伐沈會大夫以救鄭皆深
致其貶焉何也蓋興兵伐人使之畏服所謂威也率
衆救人使免于難所謂福也威福人主之利害諸侯
擅之則有害于天下大夫擅之則有害于其國聖人
見微知著故于二役深加貶斥示臣道之的焉耳可
不慎乎是故欲進而濟者貴乎才無才不能進則鄙
有才而進者貴乎安分犯分不能安則凶易曰曳其
輪貞吉
六三未濟征凶利涉大川何也葉子曰君子于天下之
事也舉之而能勝其于天下之難也排之而能平者
才也不幸而才不足矣事不日至于叢脞難不日至
于艱難乎不謀而動其動益窮無待而行其行愈敗
則何益矣其惟奮志而厲氣必起一身之懦而礪百
事之靡冐險而犯難寧徇國家之急而不顧一身之
危此壯夫之志而氣定之為也志可以帥氣人可以
勝天不亦理勢萬一之機君子求其在我之道乎他
尚何計焉是故關張之翊玄德張陸之輔少主妨于
才而厄于時君子亦嘉其志而悲其命之窮也已易
曰未濟征凶利涉大川
九四貞吉悔亡震用伐鬼方三年有賞于大國何也葉
子曰有湯武之質猶貴于善反之功求反身之功不
得假因仍之習𫝊曰誠者天之道也誠之者人之道
也誠者不勉而中不思而得從容中道聖人也誠之
者擇善而固執之者也博學之審問之慎思之明辨
之篤行之有弗學學之弗能弗措也有弗問問之弗
知弗措也有弗思思之弗得弗措也有弗辨辨之弗
明弗措也有弗行行之弗篤弗措也人一能之已百
之人十能之已千之果能此道矣雖愚必明雖柔必
強嗚呼反之之功果不易哉是故伐國不易也伐魑
魅魍魎之國尤不易也馬援之征交趾諸葛之平南
夷極其苦心殫其勤力久然後服之豈易易也哉然
則克己復禮非怠緩所能至主敬行恕非恧軟所勝
任以敵人之功而自敵以伐人之氣而伐身庶其有
瘳耳中原之宼盜易驅一己之私慾難勝戒之哉故
曰堯舜禹湯文武汲汲仲尼皇皇其已久矣易曰貞
吉悔亡震用伐鬼方三年有賞于大國
六五貞吉无悔君子之光有孚吉何也葉子曰文王聖
矣而多助于四友之臣衛武公賢矣而儆戒于自卿
以下至于師長士夫已有聰明之德而復親賢士大
夫以自益其有不成其德而造其淑性以底于至誠
者乎語曰有天德便可語王道記曰至誠無息不息
則久久則徵徵則悠遠悠遠則博厚博厚則高明𫝊
曰美在其中而暢于四肢𤼵于事業此天德王道之
盛也非堯之欽明文思安安允恭克讓光被四表格
于上下舜之重華協于帝禹之文命敷于四海不足
以語此易曰貞吉无悔君子之光有孚吉
上九有孚于飲酒无咎濡其首有孚失是何也葉子曰
上有天德王道之君下有文武明章之臣内有禮樂
文章之治外有綏来動和之風治之成化之極君子
際此夫何為哉始于憂勤終于逸樂兄弟則燕而棠
棣陳朋友則燕而伐木詠羣臣嘉賓則燕而彤弓湛
露奏和情于廟堂之上暢志于手足腹心之間斯帝
王之所以共享太平之盛者與雖然陳不忘戒詠不
忘刺奏不忘勸可也不知大義而惟知佚樂之是躭
不為陳後主之湎狎則為唐玄宗之淫縦矣千日之
澤一日之樂而卒為亡國播身之禍豈知權衡之素
定者哉是豈人臣所以引其君于當道先天下之憂
而憂後天下之樂而樂者哉君子之行義宜不如是
之舛也君子亦知所以慎之乎易曰有孚于飲酒无
咎濡其首有孚失是
葉八白易𫝊卷十六
