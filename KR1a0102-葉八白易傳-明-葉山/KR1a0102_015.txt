葉八白易傳卷十五明葉山撰
䷸
巽小亨利有攸往利見大人何也葉子曰剛毅奮震之
才可以横絶乎四海𤼵強果敢之氣可以操縦乎八
荒弱而不能出退而專務入矣其何以定天下之大
業而成天下之大務哉施之身而不足以恢宏其德
業布之政而不足以光大其國家其惟卑身而從上
屈己以下人乎若鄭之依晉若蔡之依楚取其蔭而
竊其庇保國安民之道也雖然審所圖而知所附者
資強起弱之道也不然則廢于弱知所附而又知所
擇者以弱用強之哲也不然反斃于強江黃之主齊
雖可以獲一時之美觀而終不免于滅魏孝武之依
宇文泰雖可脫一時之虎口而竟至于亡故東萊有
言曰為國者當使人依己不當使己依人己不能自
立而因人以為重未有不窮者也所依者不能常盛
有時而衰不能常存有時而亡一旦驟失所依將何
恃乎雖然此特依之不可常耳抑有甚者焉使所依
者常存常盛可矣然猶未足恃也晉主夏盟宋謹事
之及厄于楚師析骸易子晉迫于狄而弗能救也齊
桓仗義江黃睦焉及楚人圍之旋以亡滅齊忽簡書
而莫之恤也齊晉猶不可依况其他乎雖然此特論
人之不足依耳抑尤有甚者焉魏孝武脇于高歡所
恃者宇文泰耳一旦脫身虎口杖策入關舍所畏而
得所依天下之樂孰有過于是乎然孝武之禍不在
于所畏之高歡而在于所依之宇文泰以是論之非
惟人之不可依而禍實生于所依也外物之變不可
勝窮恃外以為安者其失豈一端邪使鄭忽不辭齊
婚則彭生之禍不在魯而在鄭矣豈有禍魯而福鄭
者哉然則信非德高位高道勝勢勝若周文為阮人
之所依漢文為南越之所仗以強大之英勝為弱小
之歸附者果未足為福而禍或存乎其間矣可不慎
乎易曰巽小亨利有攸往利見大人
初六進退利武人之貞何也葉子曰畏首尾者無幾餘
之身無特操者多坐起之節昔嘗為之詩曰莫言男
子性烈火焚枯柴莫言男子情一刀兩分開蓋謂天
下事斷之在已而已矣若日出而言之日中不決是
為因人成事之人而語不可了者不免為奸人之所
棄君子尚可以無斷乎無斷則作止皆疑而漠然兩
可上之不可以立功下之不可以建德矣此豈持身
之道也知其非持身之道而藥之以對病之劑其惟
奮武夫之勇而義以為上達必為之義而禮以行之
已乎則起懦為強而天下之疑以斷破暗為明而天
下之業可定士道其庶幾矣孫權既欲迎操又欲敵
操不有砍几之斷天下或幾乎危矣袁紹既欲伐劉
又欲援劉終無一定之適所以不免倉亭官渡之敗
也與毛遂之言曰縦之利害兩言而決然則執狐疑
之心而持不斷之意者果不足以成天下之事也何
貴于卑且遜哉易曰進退利武人之貞
九二巽在牀下用史巫紛若吉无咎何也葉子曰恭近
于禮以遠恥辱者君子守身之常法撝謙而不為違
則者人臣處事而應機士大夫豈不欲守天下之定
禮持一身之中正哉時之所遭勢之所壓不得不若
是焉耳是故鞠躬未足也而俯僂俯僂未足也而扶
伏扶伏未足也而下牀下牀未足也而宣之于聲音
笑貌之繁備之以陳辭請告之劇則亦極矣以其迹
觀之誠若鄙夫之容說蘇秦張儀之妾婦孔光張禹
胡廣趙戒之望風承旨望塵下拜遺笑千古得罪名
教者然有為焉非邪心也有故焉非諂態也居非其
地則委曲所以遠災勢可不伸則卑屈所以安分是
亦定禮之不可廢而中正之所由行也已不然君子
以其一身養浩然之氣而使之塞天地之間者乃為
是足恭以至斯極可謂有人心乎正考甫之益恭于
三命之後德言盛也周公之恐懼于流言之日禮言
恭也藺相如之引車避匿不敢以私鬭也李愬之拜
于路左蓋欲示之分也觀其心者可以知用中之權
矣易曰巽在牀下用史巫紛若吉无咎
九三頻巽吝何也葉子曰恭儉不可以聲音笑貌為也
以聲音笑貌為恭儉則有時而作亦有時而輟此王
濬勉為折辱而終之不能無褊心也其惟相如之于
廉頗周瑜之于程普乎雖然哲宗相司馬光詔詳定
役法蘇軾言于光曰差役免役各有利害光曰于君
何如軾曰法相因則事易成有漸則民不驚光不然
之軾又陳于政事堂光忿然軾曰昔韓魏公刺陜西
義勇公為諫官爭之甚力韓公不樂公亦不顧昔軾
聞公道其詳豈今日作相不許軾盡言邪光謝之時
光將盡改熙豐之法范純仁曰差役當熟講而緩行
不然滋為民病光持之益切純仁曰是使人不得盡
言爾若欲媚公以求容悅何如少年合安石以速富
貴哉光深謝之嗚呼以君實之賢而猶不免于今日
謝軾明日謝純仁而况其他乎此君子所以克己之
為貴也易曰頻巽吝
六四悔亡田獲三品何也葉子曰天下之事已不可以
弱才單力為之矣而又况遇人之剛暴乎詩曰條其
歗矣遇人之不淑矣此君子所以多慨歎而啜泣也
雖然君子之處世也不患吾力之寡弱而惟患持己
之不恭不患彼勢之強暴而惟患接人之無禮夫苟
敬而無失與人恭而有禮則四海之内皆兄弟矣何
往而不善乎以内則得親以外則信友以上則得君
以下則得民古之人有行之者其丙吉之寬厚不伐
張安世之謹慎周密乎成有聲之業全名位之盛不
曰徼倖而已也然則鄭以慎禮處強暴之間則存蔡
以宣淫密夷狄之側則滅不亦宜乎易曰悔亡田獲
三品
九五貞吉悔亡无不利无初有終先庚三日後庚三日
吉何也葉子曰𫝊曰通其變使民不倦神而化之使
民宜之管子曰聖人者明于治亂之道習于人事之
終始者也其治人民也期于利民而止故其為治也
不慕古不留今與時變與俗化是知聖人以德臨民
固未嘗不守天下之常而以時出治亦未始不通天
下之變惟易窮而變變而不失其常乃所以為正也
正則變而通通而久是以自天祐之吉无不利矣太
初太始不可以久安敦艮厚終乃所為長治其斯以
為聖人之道與雖然民不可慮始而可與樂成常人
安于故俗而學者溺于所聞是以始之甚難而終之
則易耳聖人知始之難而終則易也是故有神化之
道焉丁寧于其變之前必也革而當俾天下曉然知
利害之原揆度于其變之後必也宜于民俾天下安
然習便利之益則始之雖或尤而或怨終之且不識
而不知矣楊誠齋曰盤庚之遷都先之以上篇之書
後之以中篇下篇之書成王之化商民先之以召詔
洛詔後之以多士多方是也卒之民安而俗定聖人
之用權蓋如此秦政王莽不足言矣宋神宗不審丁
寧揆度之義卒為國家喪亂之本可不慎乎易曰貞
吉悔亡无不利无初有終先庚三日後庚三日吉
上九巽在牀下喪其資斧貞凶何也葉子曰孔子曰鄙
夫之事君苟患失之無所不至矣宋人書五代郭崇
韜𫝊後曰古之大臣富貴已極滿前無所顧則退為
身慮夫患失之心生則脅肩之態作顧慮之心盛則
吮舐之醜章此之謂不復知人間有羞恥事此之謂
不能以禮義廉恥節嗜慾矣何以持其身而植其節
乎然而為此者以為足以保所有也殊不知恭愈過
而計愈疎卑愈甚而謀愈拙徒喪其守而不免于傾
其身以敗其家矣豈所謂致恭以存其位也哉李斯
聽趙高廢立之邪謀阿二世狂悖之瞑行而卒之殺
斯者高與二世也崇韜勸立劉后以自固而卒之殺
韜者劉氏也嗚呼豈非萬世人臣之監乎何也禮雖
自卑而尊人而妄悅人者亦所以自辱昔晉趙武卒
鄭伯銳然如晉弔及雍乃復晉少姜死魯昭銳然如
晉弔及河晉侯使人辭曰非伉儷也請君無辱卒之
鄭細日甚而昭公客死不可以知諂媚譎恧之不足
以自全乎夫以諂媚人者求免而未可必則以禮自
處者履虎而不咥人斷可知矣是故衛青尊寵于羣
臣無二公卿以下皆卑奉之獨汲黯與抗禮人或說
黯曰大將軍尊重不可以不拜黯曰以大將軍有揖
客反不重耶大將軍聞之愈賢黯數請問朝廷國家
大疑遇黯加于平日魏進司馬昭為晉王太尉王祥
司徒何曾司空荀顗共詣之顗謂祥曰相王尊重何
侯與朝廷皆已盡敬今日便當相率而拜無疑也祥
曰王公相去一階而已安有天子三公可輒拜人者
及入顗拜而祥獨長揖昭曰今日然後知君見顧之
重也然則禮是而人乃是正所以全人禮是而人則
非非所以行禮是故均一計也知者謀之則為哲
愚者謀之則為畏均一禮也君子行之則為恭小人
行之則為恧均一儉也君子行之則為節小人行之
則為詐何則時義之不同存心之各異也故子囊囊
瓦之城郢孰不衛社稷也而一則君子以為忠一則
沈尹戌以為卑陳萬年之教其子婁師德之教其弟
孰不與人恭也而一則後世以為諂一則君子以為
厚公孫弘宣秉之布被孰不為志約也而一則汲黯
以為詐一則光武以為節豈非施之于其所當施則
是而不當為而為之則不勝其陋邪易曰巽在牀下
喪其資斧貞凶
䷹
兊亨利貞何也葉子曰書曰罔咈百姓以從已之欲夫
不咈百姓以從欲則所欲與聚所惡勿施民之歸仁
猶水之就下獸之走壙也其為歡欣交通何如哉然
而又曰罔違道以千百姓之譽則生殺予奪一以至
仁而無私刑賞威惠本諸天理而無間矣斯其為聖
人法天之治乎故曰秋霜肅殺而木不怨落春風長
養而草不謝榮涵之以德義不知其為惠鰌之以法
律不知其為刑所謂王者之民皞皞如也三王五帝
之治蓋如此沛公初入關悉召諸縣父老謂曰父老
苦秦苛法久矣誹謗者族偶語者棄市吾當王關中
與父老約法三章耳餘悉除去秦法凡吾所以来為
父老除害非有所侵暴無恐于是民惟恐沛公不為
秦王更始拜劉秀行大司馬事持節北渡河鎮慰州
郡秀至河北所過郡縣考察官吏黜陟能否平遣囚
徒除王莽苛政復漢官名吏民喜悅爭持牛酒迎勞
唐祖克長安約法十二條悉除隋苛禁太宗擊破河
西執高德儒數其為佞人而斬之自餘不戮一人秋
毫無犯各慰撫復業遠近聞之大悅庶幾得悅民之
道物莫不悅而與之矣自餘暴君汚吏不知所以悅
民而好人所惡惡人所好拂人之性而災不免於逮
其身矣甚者悅之不以道若宋鮑禮于國人季氏世
修其勤田氏家量貸而公量入則非惟悅道之蠧抑
亦國之賊而民之餌矣可不慎乎吾有善于馮道之
取劉審交焉漢汝州防禦劉審交卒吏民詣闕上書
以審交有仁政乞留葬汝州得奉祀其丘壠許之州
人為立祠歲時享焉馮道曰吾嘗為劉君僚佐觀其
為政無以踰人非能減其租稅除其徭役也但惟公
廉慈愛之心以行之耳此衆人之所能為但衆人不
為而劉君獨為之故汝人愛之如此使天下二千石
皆效其所為何患得民不如劉君哉易曰兊亨利貞
初九和兊吉何也葉子曰天下之味五錯而味不可勝
用也天下之色五錯而色不可勝用也天下之音五
錯而音不可勝用也錯之者和之也是故常以經變
也變以緯常也常變經緯而天下之事庶有瘳乎是
故喜起于上朝無間言矣不有同牀之慮乎和衷于
下野無偶語矣不有同塵之陋乎是故上下之相悅
君子當知所審矣負特立不倚之操于大同無我之
日持由衷獨斷之見于都俞吁咈之朝若舉朝皆贊
拜而伯益進儆戒之謨舉世尚節義而申屠蟠為見
幾之哲斯不以悅為悅而以道濟其悅悅之至同之
異也非剛方正大之君子其孰能與于此孔子曰君
子和而不同晏子曰和如和羹同如濟水可以知君
子之悅矣易曰和兊吉
九二孚兊吉悔亡何也葉子曰貞介絶俗者多睽孤之
行嫵媚柔和者乏誠信之資是故悅固與人之至德
而誠又持悅之要道也誠齋曰刁協以佞說近伯仁
則不克仲智之責蕭誠以軟美悅九齡則終為李泌
之所譙君子之悅人也其可以不誠乎愉色婉容以
悅其親忠信誠慤以悅其友精誠懇惻以悅其君易
直子諒以悅其民斯無愧于悅矣三代而下惟程明
道其可以語于此乎易曰孚兊吉悔亡
六三来兊凶何也葉子曰君子易事而難悅也悅之不
以道不悅也小人難事而易悅不以道悅之脅肩諂
笑以為媚未同而言以求容而孰知君子之不悅也
烏能得其歡心哉齊王厚送其女而屠牛吐有弗受
鄭詹自齊逃来而君子曰佞人來矣佞人來矣王欽
若為寇凖拂鬚而凖曰安有樞使為人拂鬚者二張
位在宋璟上易之素憚璟欲悅其意虚位揖之而璟
不為禮故曰脅肩諂笑病于夏畦又曰未同而言觀
其色赧赧然非由之所知也噫小人以為容悅可以
要君子其如君子之不可要何易曰來兊凶
九四商兊未寧介疾有喜何也葉子曰大臣之事君以
求悅也悅有二容悅不足言矣以安社稷為悅者悅
在外者也以正君心為悅者悅在内者也二者有本
末先後之分為可無商榷謹擇之慮乎有商榷謹擇
之慮則自無安居寧處之心矣然則若之何而可隔
絶衆疾不使居膏之下肓之上以正君之心一正君
而國定乎悅之大喜之至也夫何以生疾傳曰君子
有四時朝以聽政晝以訪問夕以脩令夜以安身勿
使有所壅閉湫底以露其體兹心不爽而昏亂百度
今無乃一之則生疾矣何謂疾𫝊曰人主之疾十有
二痿蹶逆脹滿支膈盲煩喘痺風柰何而治之𫝊曰
省事輕刑則痿不作無使小人飢寒則蹶不作無令
貨財上流則逆不作無令倉庫積腐則脹不作無使
府庫充實則滿不作無使羣臣怨咨則支不作無使
下情不上通則膈不作上材恤下則盲不作法令奉
行則煩不作無使下怨則喘不作無使賢伏匿則痺
不作無使百姓歌吟誹謗則風不作夫重臣羣下者
人主之心腹支體也心腹支體無疾則人主安而國
定社稷無傾覆之患矣悅之大喜之至也先達有言
人之養生者餧肥甘被輕煖是庖饔縫染之人之所
供者也至其疾病瘡瘍之作則必賴于醫焉醫之于
人也飲之以苦口之藥而然之以炙膚之艾投之以
刺體之針而薄之以傷&KR2124;之刃誠不如肥甘之嗛其
口輕煖之便其體也然非是則無以治其疾而全其
生古之為天下者設司農之官典教之職外有守令
而内有公卿所以輔君而教養其民者是庖縫之類
也然輔之或愆其道養之或謬其理則必有繩其愆
糾其謬而後歸于治焉此法家拂士之所以不可無
也古之人或郤姬坐或引帝裾或頭觸乘輪或額叩
龍墀或入閤而爭或叩鐶而呼或上十八疏或進十
九章或言紀綱五事或陳利害十六事而天子為之
改容羣僚為之側目猶醫之用藥艾針刃者也是豈
不知將順之為美和同之為安哉不如是則疾不去
疾不去則王心不寧為有大患存焉耳若醫不用藥
而姑佐庖縫之人以供衣食豈所謂醫哉故曰膏肓
純白二豎不生是謂心寧房闥清淨嬖孽不生是謂
政平夫膏肓近心而處阨針之不達藥之不中攻之
不可二豎藏焉是為篤患故治身治國者惟是之畏
非伊尹之于太甲周公之于成王曷足以語此易曰
商兊未寧介疾有喜
九五孚于剥有厲何也葉子曰寵奸者切身之災也信
佞者刺心之疾也趙孝王時客有見王者曰世有所
謂桑雍者王知之乎王曰未之聞也曰所謂桑雍者
便嬖左右之人及優愛孺子也此皆能乘王之醉昏
而求所欲于王者也是能得之于内則大臣為枉法
于外矣故日月暉于外其賊在于内謹備其所憎而
禍在于所愛真德秀曰常人之情于所憎惡則謹為
之防于所愛則忽焉而莫之備不知禍亂之萌往往
自所忽始齊桓能服勁楚卒之亂齊者三豎而非楚
也秦始皇能却強胡卒之滅秦者中府令高而非胡
也蟾蜍食月古有是言而月之食初不由此言者特
借此以覺悟王心使知近習托身于王而能禍王若
蟾蜍托身于月而能食月也程晏設齊寇之對亦曰
君不聞鼷鼠之牙乎食人與百類雖齧盡而不痛俗
謂之甘口鼠也魯國之牛聞食其角矣請以是風焉
牛之寢齕有蚊蚋撓其膚毛必知鼔耳搖尾以麾之
及鼷鼠食之而不知其痛也鼷鼠一牙豈不甚于蚊
蚋千噆乎以其口甘雖貫心徹骨而不知也况其角
乎是故世有毒石者食之則枯竭其氣血傅之則潰
腐其體膚世有小人焉内之蠧壊乎心術外之虧喪
乎德業無所往而不為鑠且銷者也是以君子惟遠
之不暇焉詩曰取彼譖人投畀豺虎豺虎不食投畀
有北有北不受投畀有昊奈之何其信之乎國亡無
日矣桀信于妹喜斯觀而不知關龍逢以惑其心而
亂其行紂信于妲己飛廉而不知微子啟以惑其心
而亂其行故羣臣去忠而事私百姓怨誹而不用賢
良退處而隠逃此所以喪九牧之地而虚宗廟之國
者也楚大國也使無極以䜛勝囊瓦以貨行則吳得
敵之于長岸敗之于雞父至于栢舉之戰國破君奔
幾于亡滅子南見殺于其君郤伯見逐于其母皆是
物也秦二世欲悉耳目之所好窮心志之所樂趙高
曰陛下嚴法而刻刑盡除先帝之故臣更置陛下親
信則高枕肆志矣不越歲而告亡古人拜相而人人
喜悅明主則曰人情賢于夢卜晉齊王司馬攸德望
日隆而荀勖馮紞楊珧皆惡之紞言于武帝曰陛下
詔諸侯之國宜從親者始齊王獨留京師可乎勖曰
百僚皆歸心齊王陛下試詔之國必舉朝以為不可
則臣言騐矣帝以為然乃以攸為大司馬都督青州
諸軍事于是王渾司馬駿李熹羊琇王濟甄德果切
諫攸卒不留噫其與以人心為向背者異矣利口之
覆邦家如此後唐莊宗以宦官之譛罷李建及而失
忠壯之助以俳優之說用李存儒而失要害之地以
役使之愛使朱守殷而陷南城喪芻糧數百萬幾如
是而地不蹙國不亡然不旋踵而滅梁者適當梁祚
告終之期朱温惡積之候也若梁主友貞温恭儉約
無荒淫之失但寵信趙張使擅威福疎棄敬李舊臣
不用其言以至于亡此則理之一定無能逃者可不
慎乎易曰孚于剥有厲
上六引兊何也葉子曰小人之引其類者昌其黨也驩
兜之薦共工楊畏之舉蔡京是也其引君子也餌之
而欲食其肉也蔡京之于司馬光韓侂胄之于趙汝
愚是也始之以為掌中珠而終也視為几上肉則亦
不憚下之卑而求之切耳然惟君子之于小人也遠
之若蛇蝎而處之以寬恕夫安得而入之哉彌子瑕
因子路以求主而孔子曰有命王驩因公行子以納
言而孟子欲行禮悲哉二子計徒狡而心徒切也易
曰引兊
䷺
渙亨王假有廟利涉大川利貞何也葉子曰散而必合
者天之時也合散以道者人之事也天時乘矣而人
謀不臧雖欲聚而不合雖或合而終散矣是故亂從
天始非吾我之力所能扶禍本人成非都邑之政所
能揆必也知先施告報明神以為誓必也識重務卓
立根本以為基乎管子曰順天之經在明鬼神祇山
川不明鬼神則陋民不悟不祗山川則威令不聞陸
贄曰無紓目前之虞或興意外之患人者邦之本財
者人之心也其心傷則其本傷其本傷則支幹顛瘁
矣又曰王者畜威以昭德偏廢則危居重以馭輕倒
持則悖又曰鋒鏑交于原野而決策于九重之中機
命變于斯須而定計于千里之外用舍相碍臧否皆
凶上有掣肘之譏下無死綏之志嗚呼其知所以合
散之道矣高祖太宗有分羹脅父之忿則又何知祖
考之當尊陳勝項籍惟暗質小知之逞則又何知當
務之為急其惟武王乎王朝步自周于征伐商底商
之罪告于皇天后土所過名山大川既而祀于周廟
候甸邦衛駿奔走執籩豆其所以啟天下之精神者
機莫先焉反商政政由舊釋囚封墓散財𤼵粟歸馬
放牛列爵分土建官位事其所以立天下之大本者
務莫要焉其次宋主受大命而首建四親廟贈韓通
死節遣使賑貸于諸州庶幾知所以合散矣易曰渙
亨王假有廟利涉大川利貞
初六用拯馬壯吉何也葉子曰身所以濟難馬所以濟
身逢難不救坐待其斃矣救難而弱焉載胥不及溺
乎襄陽之會先主無的盧則為檀溪之溺鬼張繡之
難曹瞞無絶影則飫淯河之鼈靈馬可以不壯乎是
故不患時之難而患不能救不患不能救而患無其
人不患無其人而患無其哲不患無其哲而患無其
順知人而敬奉之目于眢井而出之矣難何有不濟
乎信從何平從無知諸將從鄧禹秦府之士從玄齡
濟亂之功何如哉若司馬師殺李豐豐弟翼為兖州
刺史遣使收之翼妻荀氏曰可及詔書未至赴吳何
為坐取死亡問左右可同赴水火者為誰翼思未答
妻曰君在大州不知可與同死生者雖去亦不免乃
止然則殺身非不幸矣易曰用拯馬壯吉
九二渙奔其机悔亡何也葉子曰濟難以人和為基本
避難以地利為據依太王避狄人而無岐周襄子避
知伯而無晉陽不幾于殆乎劉玄德之奔小沛新野
也弱而不足振其奔荆州也暗而不足依奔許昌也
險而不可恃奔夀春也陋而不足憑孔明以為必跨
荆益據漢中然後足以成鼎足英雄之見固如此易
曰渙奔其机悔亡
六三渙其躬无悔何也葉子曰見天下之義者不有其
身者也苟有吾身則吾身之外無利凡天下之利皆
身矣而何有于父子何有于兄弟乎而况于天下之
人乎昔者晉文妻趙衰生原同屏括樓嬰衰先娶于
狄曰叔隗生盾衰反國趙姬請逆盾與其母子餘辭
姬曰得寵而忘舊何以使人必逆之固請許之來以
盾為才固請子公以為嫡子而使其三子下之以叔
隗為内子而已下之其後趙盾請以括為公族曰君
姬氏之愛子也微君姬氏則臣狄人也公許之趙盾
為旄車之族使屏季以其故族為公族大夫夫君姬
氏以盾為賢固請于公以為嫡子是愛子以才而已
子不得與不有其子者也母之賢也趙宣子以括為
君姬氏之愛子使為公族大夫而已為旄車之族是
報母以德而已子不敢專不有其身者也子之孝也
母賢子孝不亦去利而見義者乎杜太后欲以均孝
望諸子而匡義則悖矣欲以均愛望諸兄而光美則
死矣吾身之可愛而夫人之身不足死也悲夫然則
公而忘其私若范文正不顧在吾之能否國而忘其
家若富鄭公不問男女之生死君而忘其身若諸葛
武侯不惜終身之流汗寧非見天下之義自吾身始
皆當不顧而為之而况吾身之外者乎故曰吾志在
行道以富貴為心則為富貴所累以妻子為念則為
妻子所奪道不得行矣易曰渙其躬无悔
六四渙其羣元吉渙有丘匪夷所思何也葉子曰精白
一心以事上者人臣之職分也吹嘘萬象以同天者
大臣旋轉之規模也昔者春秋于祭伯来朝而不言
朝祭叔来聘而不言使尹氏王子虎劉卷来赴而不
書其爵秩皆所以正人臣之義絶私交之弊息黨錮
之禍而昭一統之權者也人臣之事君而可不散天
下之黨乎故曰田氏六卿不服則齊晉無不亡之道
三桓不臣則魯無可治之理是故去河北賊以那民
之居去中朝朋黨以寧王之心臣道之大光君子之
急務也然而散一己之黨易使天下散其黨難散天
下之黨易使天下之黨聚而歸于君難吕大防秦人
戇直無黨范祖禹師事司馬光不立黨可矣而洛蜀
之黨固在也韓愈前不汚伾文後不汚牛李可矣而
伾文牛李之黨固在也李絳裴度歐陽修力排天下
之黨矣而未必天下之黨皆傾心以事上也散君子
之朋于朝使秉忠以事一人散小人之黨于野俾精
白以承休德其惟伊尹周公乎俾萬姓咸曰大哉王
言又曰一哉王心予有臣三千惟一心又曰一德一
心以定厥功非旋乾轉坤之力經天緯地之功曷足
以語此孔子亦然蘇子曰孔子以羈旅之臣而能舉
治世之禮以律亡國之臣墮名都出藏甲而三桓不
疑其害也此必有不言而信不怒而威者矣彼晏平
仲者亦切知之曰田氏之僣惟禮可以已之嬰能知
之而不能為之嬰非不賢也其浩然之氣以直養而
無害塞乎天地之間者不及孔孟也嗚呼是豈可以
易言哉易曰渙其羣元吉渙有丘匪夷所思
九五渙汗其大號渙王居无咎何也葉子曰濟天下之
難有二道不動其機不可以一天下之志不懷其生
不可以收天下之心唐之代德播遷流離困己甚矣
一用柳伉陸贄之言貶損自責以感𤼵天下君臣之
機由是天下之民頓忘前怨痛心疾首爭先赴敵不
踰月而歸二君于故都祀唐配天不失舊物矣唐至
代德猥庸削弱不支久矣一用崔祐甫楊炎之言以
淄青獻錢賜將士以自今財賦歸左藏使將士人人
感上恩以懷一路斯民之生由是諸道聞之知朝廷
不重貨財李正已乃大慚服天下以為太平之治庶
幾可望矣嗚呼孰謂濟難而無其道乎雖然動其機
矣而不恃之以王者之信若趙光竒之對唐德宗曰
前云兩稅之外悉無他徭而誅求者殆過于稅又云
和糴而實強取之曾不識一錢天下無所據矣故管
子曰號令已出又易之禮義已行又止之度量已制
又遷之刑罰已措又移之如是則慶賞雖重民不勸
也殺戮雖繁民不畏也故曰上無國植則下有疑心
國無常經民力必竭其機何以動乎懷生矣而不本
之以王者之公若惠王之告孟子曰河内凶則移其
民于河東移其粟于河内河東凶亦然斯民無所有
矣故傅子曰有及人之小惠而無濟世之宏功略民
間之虚利而無府庫之開𤼵靳有司之出納而窺遠
近之趨從則天下之所嗤而已矣其生何以懷乎必
也如漢高入關而約法三章悉除去秦法唐高祖克
長安而約法十二條悉除隋苛禁民如安堵而世守
之為一代恒久之法必也如武王之克商而散鹿臺
之財𤼵鉅橋之粟宋祖之開國而𤼵倉賑給親解御
用之物以賜人而大為有孚惠心之惠斯其為濟
難之道乎不可以不審也易曰渙汗其大號渙王居
无咎
上九渙其血去逖出无咎何也葉子曰天下之所以四
分五裂而不定者殺傷之未去也爾戈爾干之稱比
未已四伐五伐六伐七伐之事猶存四海若之何其
平哉民生之所以分崩離析而不合者王心之未寧
也曰予畏上帝不敢不正曰肅將天威夙夜祇懼民
患若之何其安哉至于攸徂之民室家相慶投干講
藝歸馬放牛殺傷去而天下定矣王心載寧武成垂
拱憂懼出而民生安矣其仲虺伊尹革夏輔湯之後
周公太公相武為周之時乎蕭曹佐高祖取天下投
戈講藝與民休息順流與之更化房杜佐太宗定天
下除隋之亂比迹湯武致治之美庶幾成康有太平
之風趙普佐宋祖治天下收藩鎮之權建國家久安
長治之計抑亦可以為次矣雖然若段文昌蕭俛銷
兵以為平忘備以為寧則亂而已矣易曰渙其血去
逖出无咎
䷻
節亨苦節不可貞何也葉子曰天下百物猶之水焉不
為之限而止必至奔潰四出而不可救是故制度品
節之說興焉限民財所以防濫限民欲所以防淫限
民行所以防縦限民心所以防侈不濫不淫不縦不
侈然後亂不作而天下安民斯定矣故曰致治之術
先屏四患一曰偽二曰私三曰放四曰奢偽亂俗私
壊法放越軌奢敗制四者不除則政末由行矣俗亂
則道荒雖天地不得保其性矣法壊則世傾雖人主
不得守其度矣越軌則禮亡雖聖人不得全其道矣
制敗則欲肆雖四表不能充其求矣是謂四患四患
屏而理道適矣雖然過則澁澁則窮天下之弊極之
于其窮故曰管仲鏤簋朱紘山節藻梲君子以為濫
矣晏平仲祀其先人豚肩不掩豆澣衣濯冠以朝君
子以為隘矣故曰縦民之情謂之亂絶公之情謂之
荒然則如之何而可限以防其奢中以示其則齊以
禮一以制上下有分名器有等高之不得亢而奢卑
之不得固而陋斯其至善矣故曰興農桑以養其生
審好惡以正其俗宣文教以彰其化立武備以秉其
威明賞罰以統其法是謂五政二帝三王之因革損
益所可考而知也求其實其禹之無間然乎易曰節
亨苦節不可貞
初九不出戶庭无咎何也葉子曰豹非不欲變也而為
南山之隠龍非不欲見也而為北海之潜豈豹與龍
之志哉時焉已也故君子之居世深藏以不出以門
外為等間靜伏而不動若酣寢而不顧非楊氏之為
我不以利天下為也謹守其身俟時焉耳矣不然顔
氏之陋巷曾子之藜藿原思之環堵天下之蠧物也
豈聖人之徒與故曰潜龍以不見成德管寧所以箴
邴原也全身以待時杜襲所以戒繁欽也君子勖諸
易曰不出戶庭无咎
九二不出門庭凶何也葉子曰禹稷當平世三過其門
而不入豈一體之偏枯摩頂放踵以利天下為哉時
至而不行是為天下之蠧物道成而不用是為迷懷
之忍人聖賢弗為也是故徇器使之方則漆雕開可
以仕急拯救之義則諸葛不當隠苟不知此舍堯舜
而巢許矣知長幼而昧君臣矣而可乎易曰不出門庭
凶
六三不節若則嗟若无咎何也葉子曰身欲節節以勤
𫝊曰民生在勤勤則不匱文王猶勤而况其他乎家
欲節節以儉語曰與其奢也寧儉大禹猶儉而况其
下乎不勤不儉反節為侈則人惡其盈鬼矙其室國
人賤之室人徧讁將能泰然而已乎詩云心之憂矣
自貽伊戚又云啜其泣矣何嗟及矣此趙嬰欒黶伯
有公孫戌之徒至于見殺見逐而不容于天地之間
追誦白首而不悔也故荀子曰今人之生也方多畜
雞狗猪彘又畜牛羊然而食不敢有酒肉餘刀布有
囷窌然而衣不敢有絲帛約者有筐篋之藏然而行
不敢有輿馬是何也非不欲也幾不長慮顧後而恐
無以繼之故也于是又節用御欲收歛畜藏以繼之
是于已長慮顧後幾不甚美矣哉若夫偷生淺知之
屬曾此而不知也糧食太侈不顧其後俄則屈安窮
矣是其所以不免于凍餓為溝中瘠者也况夫先王
之道仁義之統詩書禮樂之分乎彼固天下之大慮
也將為天下生民之屬長慮顧後而保萬世也其流
長矣其温厚矣其功盛遥遠矣非熟修為之君子莫
之能知也是故管氏之政罷民無伍罷女無家士三
黜妻逐于境外女三出嫁入于舂穀是故民皆勉為
善士與其為善于鄉不如為善于里與其為善于里
不如為善于家是故士莫敢言一朝之便皆有終身
之計莫敢以終歲為議皆有終身之功嗚呼若是而
何不節之有不然若何曾日食萬錢子劭且食二萬
孫綏及弟機羨侈汰尤甚卒以驕奢亡族可不戒哉
雖然王戎身位三公而自執牙籌常若不足其妻日
令人負糞過庭戎弟諫而嫂欲笞之則又非人道矣
易曰不節若則嗟若无咎
六四安節亨何也葉子曰君有玄默恭儉之心而臣接
之以收歛撙節之道上有納民軌物之令而下順之
以先意敬恭之誠臣工不享其福而天下不蒙其賜
者幾希矣文王克勤克儉而周公承以几几之忠文
帝恭默節儉而周勃承以寧壹之政代宗敦本貯實
而楊綰濟以清德之輔民生之不厚民財之不阜者
未之有也不然上有美德而不能將順以成之其何
貴于為臣哉昔謝安欲增修宫室王彪之曰中興之
初即東府為宫誠為儉陋蘇峻之亂成帝止蘭臺都
坐不蔽風雨是以更營新宫比之漢魏則為儉比之
過江則為侈矣今敵寇方強豈可大興功役勞擾百
姓為邪安曰宫室敝陋後世謂人無能彪之曰凡任
天下之重者當保定國家緝熙政事乃以修宫室為
能耶安不能奪故終彪之之世無營造夫大臣當國不
能上承儉德乃欲以土木為功能謝安之賢而云此
過矣雖然公孫布被之詐揚雄瓦器之偽則不免惡
賓之譏天下後世之議亦豈所謂安安者耶君子審
之易曰安節亨
六五甘節吉往有尚何也葉子曰荀子有言成侯嗣公
聚歛計數之君也未及取民也子産取民者也未及
為政也管仲為政者也未及修理也孔子曰禹吾無
間然矣菲飲食而致孝乎鬼神惡衣服而致美乎黻
冕卑宫室而盡力乎溝洫禹吾無間然矣其所以為
修禮者乎禮則中中則正曷過不及之有焉故曰君
子之道本諸身徵諸庶民考諸三王而不謬建諸天
地而不悖質諸鬼神而無疑百世以俟聖人而不惑
是故君子動而世為天下道行而世為天下法言而
世為天下則遠之則有望近之則不厭嗚呼其斯以
為大中至正之矩三極之道而天下萬世之所共由
者乎非堯舜三代之建中而建極不足以語此易曰
甘節吉往有尚
上六苦節貞凶悔亡何也葉子曰遊方之内者其道貞
而不窮遊方之外者其行堅而難入貞者遲緩而甘
和堅者疾迫而苦急巢父聞許由之言而洗其耳於
陵仲子辭三公而為人灌園成公趙不得生刺宋成
公而立槁于彭山之上管寧坐榻著膝處皆穿范粲
三十年未嘗開口世之所不可凖亦世之所不能堪
而亦世之所黜而姍笑者也然人則苦而已甘之彼
方難而吾易之不怨不懟不渝不困不可為法于天
下亦足繩墨其一身又何不得其心之有哉易曰苦
節貞凶悔亡
葉八白易𫝊卷十五
