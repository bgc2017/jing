葉八白易傳卷十四明葉山撰
䷴
漸女歸吉利貞何也葉子曰君子之守身也若女子之
處也暗室屋漏豈容一髮之點汚哉故曰青天白日
以為心高山大川以為行君子之進身也若女子之
嫁也禮儀恭敬豈容一物之不備哉故曰七介以相
見不然則已慤三辭三讓而後至不然則已蹙故行
路之人許嫁矣然而未往也見一物不具一禮不備
守節貞禮守死不往君子以為得婦道之宜耕莘之
人膺聘矣然而未行也見一禮不誠一誠不至守道
固窮寧死不就君子以為得始進之正得婦道之宜
然後可以絶無道之求防汚道之行于是而奉神靈
之統理萬物之宜為有望也得始進之正然後可以
禁禮貌之衰絶饑飽之病于是而獲乎上以成功正
其身以及國為有望也不然索家而凶國則有之矣
何利之圖哉雖然不奔而行以聘女歸之善矣不知
其行為何如孔姞之歸大叔不無聘焉君子以為汚
也不苟而進以禮士行之善矣不知其進為何如王猛
之從苻堅非無禮焉君子以為亂也其惟孔明之于
玄德孟光之于梁鴻乎君子慎之易曰漸女歸吉利貞
初六鴻漸于干小子厲有言无咎何也葉子曰語曰鬼
矙高明世疵俊厲又曰實藝確行人未必信纖瑕微
累十手争指此言君子處世之難也又况位卑而無
自固之權始進而乏素交之托者乎是故操心危而
慮患深恒存乎疢疾塗利害而域憂患動得乎凶危
勢之所不免者也彼燕雀安知鴻鵠之志鷃與鷽鳩
方且猶然笑乎鵾鵬之飛矣雖然此非君子之過時
命之不幸也我何病焉賈誼始進而絳灌毁之龐綂
守耒陽而丞尉詬之彼二賢者猶然而况其他乎君
子處此付之莞爾自勉可也易曰鴻漸于干小子厲
有言无咎
六二鴻漸于磐飲食衎衎吉何也葉子曰君子之進而
為三公也坐而論道進而為宰相也與天子相起居
非亢也道居之則安而不危也其食萬鍾之禄也受
祼獻執饋之禮非侈也德受之則樂而不憂也若此
者豈徒然而已哉其君資之以安富而尊榮其士賴
之以孝弟而忠信其民仰之以富壽而康寧其國家
倚之以苞桑而磐石是之謂爵之榮而禄之光矣不
然則無道以鰥官寡德以浮禄王衍所以見責于石
勒而無辭何曾所以取譏于當世而不免劉景升千
觔之牛㗖芻豆十倍于常牛而負重致遠曾不若一
羸㹀魏武所以入荆州而殺以享士也詩之言曰不
稼不穡胡取禾三百㕓兮不狩不獵胡瞻爾庭有懸
貆兮彼君子兮不素餐兮可不監乎故曰于伐檀見
賢者之先事後食也古之人有居之而不歉者伊尹
周公是已郭汾陽裴晉公抑亦可以為次焉范文正
居官每計一日奉養之費與所為之事相稱則無復
愧恥苟或不然終夜不能安寢其有以知此矣易曰
鴻漸于磐飲食衎衎吉
九三鴻漸于陸夫征不復婦孕不育凶利禦寇何也葉
子曰革剛則裂金剛則崩行衰寡黨道毁獨成焚和
生火居處弗寧不利其行不全其生剛而無禮不克
高明不賀蒍賈亟走寗嬴強敵在前大盗入庭勿過
防戒從或戕刑古之人有似之者其關雲長之在荊
州乎矜其驍氣陵轢于人意驕志溢專務北進而玄
德孔明遠入漢川吕蒙陸遜隂狐狡計漠然無有與
之相謀相議者是以卒為所圖荊州不復我有玄德
半生之勞竟為枉然而不就其禍可勝言哉使其知
強敵之在前狡計之方毒防之深而備之豫則剛雖
過而彼無所入黨雖孤而計不能行亦何至于此噫
惜哉易曰鴻漸于陸夫征不復婦孕不育凶利禦寇
六四鴻漸于木或得其桷无咎何也葉子曰君子生于
多賢之世而升于拔茅之朝也何其幸而安也不幸
而乘小人之上則處非其地而動得危禍矣故曰騰
猿得柟梓豫章也攬蔓其枝而生長其間雖蒙羿不
能睨也及其得柘棘枳枸之間則危行側視而震動
慄慄矣此觔骨非有加急而不柔也處世不便未足
以遂其能也故昔者顔闔問于蘧伯玉曰有人于此
其德天殺與之為無方則危吾國與之為有方則危
吾身若然者吾奈之何伯玉曰善哉乎問戒之慎之
形莫若就心莫若和就不欲入和不欲出嗚呼通于
此道者知所以處患矣故紀渻子為王養鬭鷄十日
而問雞已乎曰未也方虛驕而恃氣十日又問曰未
也猶應影響十日又問曰未也猶疾視而盛氣十日
又問曰幾矣雞雖有鳴者已無變矣望之似木雞矣
異雞無敢應者反走矣故老子曰柔之勝剛也弱之
勝強也天下莫不知而莫之能行越王親行之故霸
中國夷之蒐晉使狐射姑將中軍趙盾佐之陽處父
至自温改蒐于董易中軍趙盾于是為國政已為太
傅而以剛賈季怨陽子之易其班也而知其無援于
晉也使續鞫居殺處父厲公無道三郤横而伯宗悻悻
于其間每朝其妻必戒之曰盗憎主人民怨其上子
好直言必及于難三郤卒譛而殺之故自古未有傲
視小人而能免者知此道者楚令尹子文乎成得臣
帥師伐陳討其貳于宋也遂取焦夷城頓而還子文
以為之功伯叔曰子若國何對曰吾以靖國也夫有
大功而無貴仕其人能靖者歟有幾易曰鴻漸于木
或得其桷无咎
九五鴻漸于陵婦三歲不孕終莫之勝吉何也葉子曰
聖主必待賢臣而宏功業俊士亦俟明主以顯其德
上下俱欲歡然交欣千載一會論說無疑翼乎如鴻
毛遇順風横四海沛乎若巨魚縱大壑徙南溟其得
意如此則胡禁不止胡令不行化溢四表横被無窮
矣不幸而有讒邪交搆其問魚水離矣君欲下交而
游談之士居旁以間其臣如蒯通之說韓信蔣幹之
說周瑜其不乃亂而乃萃者幾希矣臣欲上交而讒
慝之人近君以間其主如管蔡之流言乎周公臧倉
之沮厄乎孟子其能引吉无咎者幾希矣歲久而未
易合時過而功不成其如横絶騰徙何哉然君臣之
義無所逃于天地之間則雲龍風虎之會自不間于
聲應氣求之合彼小人者胡為乎于其間哉成王反
周公平公賢孟子韓信不背乎高帝周瑜骨肉乎孫
權彼反覆百端而君心不信臣志益堅然則游談讒
慝者果胡為于其間哉易曰鴻漸于陵婦三歲不孕
終莫之勝吉
上九鴻漸于陸其羽可用為儀吉何也葉子曰有二八
之升則必有潁陽之高有八百之會則必有孤竹之
潔介性所至而甘心畎畆之中憔悴江湖之上豈固
親魚鳥樂草木哉各行其志各尊所尚而已然而蟬
蜕汚泥之中以自致區宇之外則不降不辱既得以
遂其高蹈遠引之志而亦不失為百世之師不友不
臣既自得其肥遯高尚之志而亦不失為清者之聖
亦豈得為無用也哉是故安劉之功必有望于四老
而三傑之所不能圖重漢之業必有資于客星而二
十八將之所不能與其次龔壮之終身不至成都辛
謐之不就劉石徵辟亦可謂潔白不汚一世之士矣
其視王猛之隨世以就功名者不亦遠乎易曰鴻漸
于陸其羽可用為儀吉
䷵
歸妹征凶无攸利何也葉子曰長兄嫁少妹不幸之遭
也世有是事也不待伯仲之命媒妁之言以己歸人
而自往焉淫醜之奔也理當有是乎淫惡之大奔行
之醜以是而往惟家之索矣其何以為中饋之主奉
神靈之統而理萬物之宜哉故程子曰隂陽之配合
男女之交搆理之常也然從欲而流放不由義理則
淫邪無所不至傷身敗德非人理矣是故必也魯成
公歸伯姬于宋然後有以成貞烈之行四岳歸舜于
堯然後有以成格天之功徐庶歸孔明于先主然後
有以復明堂之祀反此則大義熄而亂天下矣是故
齊以姜氏歸于魯桓以成昏會于嬴似合禮之經矣
而春秋謹之蓋以匪媒而昏昏不以正也越境而會
會不以正也使其私人往逆逆不以正也為齊侯而
親逆逆不以正也則以基禍敗之原而肇喪亂之本
矣故復使莊公效之納幣於齊以盛飾而尸女恣為
淫行無復羞惡昏姻之際可不謹哉則夫枉道而求
合衒玉而求售其為失利又何如哉易曰歸妹貞凶
无攸利
初九歸妹以娣跛能履征吉何也葉子曰薦賢者大夫
之偉烈也薦色者妾婦之順事也薦賢者興國化薦
色者蠧君身薦色下矣不猶愈于妬害而賊禍者乎
楚樊姬之事莊王也常遣人之梁鄭之間求美人而
進之與同列者十人賢于己者二人姬則亦欲擅王
之寵矣然而不敢以私願蔽衆美欲王之多見則娛
也又况賢女淑姬猶有可與晤言者乎推其心亦可
以自廣嗚呼女子而薦娣不嫌于逼己人臣而廣求
天下之士以進于君則己不足而人有餘我不逮遠
而天下之賢人君子為我遐到逖及而無窮矣其功
可勝既乎斯可以免臧文仲之譏斯可以來孟子輿
之喜易曰歸妹以娣跛能履征吉
九二眇能視利幽人之貞何也葉子曰窺觀女子之正
也視遠則眯矣無攸遂婦人之分也為大作則泥矣
視以禮作以道猶且不可况禮道之外哉不為宋伯
姬陳孝婦而為霍顯梁壽之邪不為漢明肅宋宣仁
而為吕雉武媚娘之狡山林而市販矣可乎哉斯有
閨門之修無境外之志孟母所以為千古之婦凖也
然則身居山林之下而心馳魏闕之表行假賁趾之
飾而身怒萬乘之主如樊英王良之徒不亦士君子
之鄙哉易曰眇能視利幽人之貞
六三歸妹以須反歸以娣何也葉子曰有德而待者時
過則行無德而俟者時至則廢宋大災共姬待姆不
至卒于火公子重耳謂季隗曰待我二十五年不來
而後嫁對曰我二十五年矣又如是而嫁則就木焉
請待子婦道之貞也譙周老而不死竟以兩賣其國
何其賤哉噫享年八十三而不七十九嗚呼夏相公
萬代名不朽自古人皆死惜公遲四年問公今日死
何似四年前此其待之而卒為可醜者也何貴于待
哉易曰歸妹以須反婦以娣
九四歸妹愆期遲歸有時何也葉子曰明妃不賂畫工
而自待卒為異域之鬼時命之不幸也孟光三十不
嫁而自待卒為梁鴻之配豈非遭遇之有時乎是故
君子幸則為三聘之尹三顧之葛不幸則為沒世之管
寧終身之范粲吾何意焉易曰歸妹愆期遲歸有時
六五帝乙歸妹其君之袂不如其娣之袂良月幾望吉
何也葉子曰男生而有室女生而有家帝女之嫁民
間不足異也服飾之不華媵粧之獨盛非婦道之大
異乎后非賢不乂賢非后不食天子之下交于臣不
足善也吾久不見賈生自謂過之今不及也非君道
之大善乎是故岐陽廣德二主之恭儉世有之也練
素不與婢妾同世無之也創業之英傑守成之純良
世所有也自謂三傑之不如賈生之不及世所無也
彼以五帝其臣不及其聖者不亂道乎易曰帝乙歸
妹其君之袂不如其娣之袂良月幾望吉
上六女承筐无實士刲羊无血无攸利何也葉子曰夫
婦之道不可以不久是故禍莫大于約婚而不終詩
曰之子于歸百兩將之女之盛也一物無有安在其
為嫁哉禮曰為酒食以召鄉黨僚友男之慶也一事
不舉安在其為娶哉婚姻不終大為世敝此氓之詩
所以刺衛國之風徐吾犯之妹所以釀鄭國之禍外
黃富人之女所以貽千古之耻也與雖然鍾離權以
女許許氏矣及買婢得前令女欲以女装嫁之而請
緩期許氏請以令女配其子而令權别求良奥以配
其女東坤氏責之曰兩人之德厚矣獨不為其子女
地乎自行媒下達各相知名婚姻之懷曰信著纓之
禮明係心也鍾離之女無故而改嫁要其終非其人
纓胡義而脱也合卺之禮明合禮也許氏之子無故
而改娶原其始非其人卺胡義而酳也詩曰女也不
爽士貳其行鍾離女之爽許氏子之貳首惡者誰與
嗚呼彼耻獨為君子者尚曰犯義如此而况肆為小
人者其於義命何如哉詩曰乃如之人兮懷婚姻也
大無信也不知命也其斯之謂與故曰男女居室人
之大倫也婚姻之道苦而淫僻之罪多矣復相棄背
喪其配偶氓之詩所以刺衛日以衰薄室家相棄中
谷有蓷所以閔周春秋内女出夫人歸凡男女之際
謹書于册所以正人倫之本此義行何有婚姻不終
重貽天下之耻者乎易曰女承筐无實士刲羊无血
无攸利
䷶
豐亨王假之勿憂宜日中何也葉子曰應中天之期者
帝德廣運而無疆撫盈成之運者禮樂刑政四達而
不悖書曰帝光天之下至于海隅蒼生萬邦黎獻共
惟帝臣庶績咸寧百志維熙孟子曰巨室之所慕一
國慕之一國之所慕天下慕之故沛然德教溢于四
海嗟乎此大君之盛事而理道之亨嘉光昌之景會
也盛不已極乎然而盛者衰之根盈者虛之原趙獲
二城臨饋而憂陶朱既富妻妾悲號唐僖宗末年自
懷孟晉絳數百里州無刺史縣無令長田無麥禾野
無煙火者殆將十年蓋兆起于天寶開元之盛也因
著而察微由事而審幾則夫庸君之所喜豈非聖人
之所憂乎雖然常人不知憂若晉武平吳政怠遊宴
不息唐玄寵奸眩色不克有終其為身後之禍末年
之亂不足言也知之而徒憂為漢獻之抱伏后而哭
為唐文對周墀泣下沾襟卒簒強臣而終困家奴則
亦何益之有矣聖人則不然知之有幾處之有道則
始雖豫憂而終復何憂焉何也欹器之道滿則覆聖
人一持其中而勿使滿覆何由促月之行空盈則食
聖人一持其中而勿使盈食何由得昔者舜禹之世
重華協帝文命敷于四海而益為之戒曰儆戒無虞
罔失法度罔游于佚罔淫于樂無怠無荒四夷來王
成湯肇造萬邦以開有商乃曰兹朕未知獲戾于上
下慄慄危懼若將隕于深淵凡我造邦無從匪彛無
即慆淫各守爾典以承天休文王有天下三分之二
自朝至于日中昃不遑暇食用咸和萬民不敢盤于
遊田以庶邦惟正之供剛以持其盛而勿使過于盛
遏其衰而勿使及于衰是之謂聖人之哲也齊桓有
憂中國之心為經營之舉于是盟幽而諸侯協獻捷
治戎存邢衛却狄盟召陵怗楚而中國安盟首止會
于洮而王室寧及乎葵丘而霸業盛矣奈之何不知
持盈之道而易生驕吝之心陽榖為會而寵樂肆城
杞無功救徐怠緩伐黃不恤謀鄫無成而簡書忽霸
業之衰不待其身之死而索然矣其何以語于聖人
之治邪易曰豐亨王假之勿憂宜日中
初九遇其配主雖旬无咎往有尚何也葉子曰物以兩
而軋是故兩相與則專兩以資而成是故謀與斷則
協何則非極天下之深者不能研天下之幾然惟果
而毅也始有以成天下之務惟斷天下之疑者為能
定天下之業然非資之深者不能逄左右之原是故
兩貴不相事而惟彼此之相資則可以共事兩賢不
相戹而惟爾我之相藉則無所為亢淮南子曰寇難
至躄者告盲負而走兩人皆活得其所能也故使盲
者覩躄者走失其所矣又曰有千金之璧而無錙錘
之礛諸受光于隙照一隅受光于牖照北壁受光于
戶照室中無遺物况受光于宇宙乎天下莫不藉明
于其前矣照則兵農之相為役農末之相為濟蝦與
水母之相為依蟨與蛩蛩巨虛之相為賜其事勢使
然也昔者鄭國之大夫馮簡子能斷大事裨諶能謀
謀于野則獲謀于邑則否鄭國將有諸侯之事子産
與裨諶乘以適野使謀其可否而告馮簡子使斷之
是以應對賓客鮮有敗事房玄齡明達吏事輔以文
學與杜如晦引拔士類常如不及至于臺閣規模皆
二人所定太宗每與玄齡謀事曰非如晦不能决及
如晦至卒用玄齡之策蓋房善謀杜能斷故二人深
相得同心徇國唐世稱賢相者推二人焉易曰遇其
配主雖旬無咎往有尚
六二豐其蔀日中見斗往得疑疾有孚𤼵若吉何也葉
子曰君子幸而事明君則堯舜之功可成不幸而事
庸君則身家之禍猶免大不幸而事暗君則天下之
事去而亡無日矣君臣不兩敗乎何也君以昏瞶之
氣而塞其聰明睿知之質以盲瞽之性而蔽其虛靈
不昧之真則是非之心失而决擇之知亡矣照一隙
照一隅且不可得而曰光天之下乎故彼昏而我明
則我是而彼必以為非忠諫而誹謗矣彼昏而我哲
則我利而彼必以為害深計而妖言矣此蹇叔襲鄭
之諫所以屈于杞子田蚡救越之議所以難于嚴助
韓安國和親之說所以罷于王恢者有由然也嗚呼
君臣明暗之際難言哉難言哉昔者光武北征尤來
兵敗軍中意王沒矣吳漢曰王兄子在何憂光武不
以為嫌晉王克用與梁軍戰于胡柳陂李嗣源不知
王所之或曰北渡河矣嗣源遂乘水北渡克用進攻
濮陽據之嗣源復來見克用不悦曰公以吾為死邪
嗚呼君臣明暗之際難言哉難言哉雖然臣子之道
不貳其心至誠在我鬼神可格諍之以言說則氣方
驕而禍福不能使之畏說雖盛而窮矣心已塞而義
理不能使之信言雖多而格矣故舉天寶之亂而不
能輟敬宗驪山之行舉臺城之圍而不能回憲宗佛
骨之惑論朝會之禮而不能正莊公之觀社論律吕
之本而不能已景王之鑄鐘先之以不軌不物之禍繼
之以蒐狩治兵之禮而卒不能罷隱公略地之往亦
何益矣其惟悟之以真心而感之以至誠乎昔者太
甲不惠于阿衡伊尹作書以告之王未克變既乃克
終允德拜手稽首曰既往背師保之訓弗克于厥初尚
賴匡救之德圖維厥終武王崩成王幼周公相管叔
及其羣弟流言于國公曰我之弗辟我無以告我先
王周公居東二年則罪人斯得王泣曰昔公勤勞王
家惟予冲人弗及知今天動威以彰周公之德惟朕
小子其新迎我國家禮亦宜之和靖每在經筵前夕
必沐浴更衣設香案以來日所當講書置案上朝服
再拜拈香又再拜齊于燕室初夜乃寢次日入赴講
筵學者問焉曰必欲以所言感悟君父安得不盡誠
敬人君其尊如天必須盡已之誠意嗚呼君臣之義
無所逃于天地之間而卒亦有不可解之命要在臣
子自盡其誠而已矣故荀子曰事暴君有補削無矯
拂調而不流順而不屈從容而不亂曉然以至道而
無不調和也而能化易時開納之是事暴君之義也
若馭撲馬若養赤子若食餧人故因其懼也而改其
過因其憂也而辯其故因其喜也而入其道因其怒
也而除其怨曲得所謂焉書曰從命而不拂微諫而
不倦為上則明為下則遜此之謂也孔明之於後主
陸贄之事德宗庶幾伊周之次乎易曰豐其蔀日中
見斗往得疑疾有孚𤼵若吉
九三豐其沛日中見沫折其右肱无咎何也葉子曰清
明在躬志氣如神所貴乎君之德也今茅塞之矣踧
踧周道鞠為茂草何其錮蔽之深乎明哲煌煌旁燭
無疆所貴乎明之用也彼昏不知矣民今方殆視天
夢夢何其幽暗之甚乎君之為德如此朝之為政如
彼賢人君子夫何大事之可為哉薦圭璧于泥塗聞
言而莫之信探虎狼以潤喉吻授命而末如之何矣
此洩冶之所以不保其身而子胥之所以入江不化
也夫亦可哀也哉劉向王嘉之于漢陸贄蕭復之于
唐李網趙鼎之于宋拱手太息而已矣夫何為哉雖
然忠而見疑信而得謗上不負君下不負學時不可
為而心則無愧道斯無病矣吾何尤哉吾何尤哉易
曰豐其沛日中見沬折其右肱无咎
九四豐其蔀日中見斗遇其夷主吉何也葉子曰君子
之仕也行其義也是故代天有終者義之經同寅協
恭者義之協君子亦惟成君事而已矣無廢義而已
矣他何計焉雨無正之詩曰正大夫離居莫如我勩
三事大夫莫肯夙夜邦君諸侯莫肯朝夕桑柔之九
章曰瞻彼中林甡甡其鹿朋友已譛不胥以榖人亦
有言進退維谷君子已不得明君為之贊襄而先後
矣又不幸而際此焉復何望哉其或同官誼而朋友
良心志協而感應起天下之事抑尚有瘳矣吕后之
強狠吾且奈之何哉下謀陸賈而交歡平勃則復漢
有期武則天之淫逞吾末如之何矣下引柬之以及
崔袁敬桓則反周有日嗚呼此君子之不幸也亦不
幸中之大幸也易曰豐其蔀日中見斗遇其夷主吉
六五來章有慶譽吉何也葉子曰管子曰一年之計莫
如樹榖十年之計莫如樹木終身之計莫如樹人一
樹一穫者榖也一樹十穫者木也一樹百穫者人也
又曰收天下之豪傑有天下之俊雄故舉之如飛鳥
動之如雷電𤼵之如風雨莫當其前莫害其後獨出
獨入莫能禁圉故淮南子曰臧武仲以其知存魯而
天下莫能亡也蘧伯玉以其仁寧衛而天下莫能危
也然則天下無不可為之事得人則興失人則廢耳
故齊桓公有管鮑隰寗九合諸侯一匡天下晉文有
舅犯趙衰取威定霸以尊天子秦穆有由余五羖攘
却西戎始開帝緒楚莊有叔孫子反兼定江淮威振
諸夏勾踐有種蠡泄庸克滅強吳雪會稽之耻魏文
有叚干田翟秦人寢兵折衝萬里燕昭有郭隗樂毅
夷破強齊困閔于莒夫以諸侯之細功名猶尚如此
而况帝王選于四海羽翼百姓哉故有聖賢之君而
得明智之士則欲以積德天下不足平也欲以立威
百蠻不足攘也無聖賢之君而得明智之士則植衆
木可以支傾厦也壅大土可以障河决也昔者齊桓
公殺兄而立非仁義之人與婦人同輿馳于邑中非
恭儉之主閨門之中無可嫁者非清潔之君此三者
亡國失身之行也然而九合諸侯一匡天下畢朝周
室為五霸長以得管仲隰朋爾桓彛避亂過江見司
馬睿微弱謂周顗曰我以中州多故來此求全而單
弱如此將何以濟既而見王導共論世事退謂顗曰
向見管夷吾無復憂矣得賢之功蓋如此何也乘衆
人之知則無不任也得衆人之力則無不勝也千鈞之
重烏獲不能舉衆人相一則百人有餘力矣是故任
一人之力者則烏獲不足恃乘衆人之勢者則天下
不足有也昔者苻堅治秦一惟王猛之是聽至猛死
而猶下詔以新失丞相置觀以聽訟至兢兢也繼踵
而張掖酒泉之捷交至其心始縱謂天下之事止此
耳迄自用而至淝水之辱使其少聽人言不敢遽輕
天下曷至有是楚屈瑕亦然當其與鄖師相距于蒲
騷惟鬭廉之是聽及其伐絞蓋見用竒之功而欲竊
效自試之策幸而偶勝遂謂天下事不必資人乃至
忘其幸而矜其能此其所以堅其自用之意而蹙其
荒谷之縊也可不戒哉易曰來章有慶譽吉
上六豐其屋蔀其家窺其戶闃其无人三歲不覿何也
葉子曰滅德作威以敷虐于爾萬邦百姓者桀之無
道也惟宫室臺榭陂池侈服以殘虐于萬姓者紂之
無道也無道之極明神所殛昔者齊桓公曰仲父語
我昔者亡道之君乎管子對曰夷吾聞之于徐伯曰
昔者亡道之君大其宫室高其臺榭良臣不使讒賊
是舍有家不治借人為圖政令不善墨墨不夜譬若
野獸無所朝處不修天道不監四方有家不治譬若
生狂衆所怨詛希不滅亡進其俳優繁其鐘鼓流于
慱塞戱其工瞽誅其良臣敖其婦女燎獵畢弋暴遇
諸父馳騁無度戱樂笑語忒政既輮刑罰則烈内削
其民以為攻伐譬猶漏釡豈能無竭斯亦可謂亡道
之君矣趙文子問于叔向曰晉六將軍其孰先亡乎對
曰中行智氏文子曰何乎對曰其為政也以苛為察
以切為明以刻下為忠以計多為功譬之猶廓革者
廓之大則大矣裂之道也故老子曰其政悶悶其民
醇醇其政察察其民缺缺然則小人之自高乃所以
自下小人之自亢乃所以自卑小人之自侈乃所以
自亡語曰高明之家鬼矙其室炎炎之夫烏啄其髗
昔者楚靈王合諸侯于申而示之侈既又為章華之
臺與諸侯落之誅齊慶封求周九鼎志小天下卒餓
死申亥之家晉成虒祁之宫諸侯畢賀既而歸者皆
有貳心叔向曰諸侯不可以不示威乃治兵于邾南
甲車四千乘建而復旆卒之諸侯叛于外大夫叛于
内邦分崩離析而不可保也子産曰汰而愎諫不過
十年史趙曰甚哉其相蒙也可弔也又賀之嗚呼操
行之不謹失恒德而亢不衷滅亡而已矣司馬侯曰
子容專司徒侈皆亡家之主也專則斃侈則以其力
自斃豈不信然也哉豈不信然也哉易曰豐其屋蔀其家
窺其戶闃其无人三歲不覿凶
䷷
旅小亨旅貞吉何也葉子曰不家居而館羈者變之所
遭也不易地而存亡者道之在身也君子不以羇孤
患難而離道豈以羈紲之故而苟其身哉何也失其
居而外處在下謂之喪人在上謂之蒙塵矣非常居
而不以常德恒之何以避災而自免乎是故動之以
禮而不苟則下人而人不微其躬徇之以道而不妄
則求人而人不微其故雖非門庭之棲而必無泥中
之淖矣是道也其惟孔子乎上交而不謟下交而不
瀆微服避宋難爼豆答靈公主顔讐由而不主彌子
瑕主司城貞子而不主癰疽侍人是為處已以和平
禦強暴以機知以類為聚而不以暗為羣居外之正
無過是者矣其次齊侯使陳敬仲為卿辭曰羈旅之
臣幸若獲宥及于寬政赦其不閑于教訓而免于罪
戾弛于負擔君之惠也所獲多矣敢辱高位以速官
謗請以死告使為工正飲桓公酒樂公曰以火繼之辭
曰臣卜其晝未卜其夜不敢秦后子在晉楚子干奔
于晉使后子與子干齒辭曰鍼懼選楚公子不獲是
以皆來亦惟命且臣與羈齒無乃不可乎史佚有言
非羈何忌二子有道是以敬仲大于齊后子旋反國
彼魯昭之處鄆處乾侯處野井衛獻之處夷儀曾有
是乎否也易曰旅小亨旅貞吉
初六旅𤨏𤨏斯其所取災何也葉子曰粗鄙者戰蝸角
而不休窮極者競蠅頭而未已小人之通患也莊生
有言簡髮而櫛數米而炊竊竊然又何足以濟世然
君子之居易鄙屑所不為也不幸而外處不坦坦而
蕩蕩可乎弦歌不絶仲尼畏匡而適情賦詩識事子
美居䕫以見志此旅之道君子之正也以卑末之志
繄𤨏細之為當棄逐之餘無高遠之識是豈劉玄德
之學圃于許蘇子卿之牧羊于匈奴乎銖銖而計至
石而亦不能替寸寸而爭至丈而愈不能平猥鄙賤
陋計較封植誠齋曰是為慶封之居吳而致富息夫
躬之寄丘亭而詛盗矣楚子之誅祝詛之告其能免
乎易曰旅𤨏𤨏斯其所取災
六二旅即次懷其資得僮僕貞何也葉子曰孔子曰言
忠信行篤敬雖蠻貊之邦行矣而况中國乎何也忠
信篤敬則中正以立己而處不失當柔順以下人而
衆皆仰之是故所至廓如而可以安身已可以適資
用可以得使令何所往而不獲哉公子重耳廣而儉
文而有禮則奔狄而狄妻之及齊而齊妻之有馬二
十乘及曹而負羈饋食致璧及楚而享以送秦及秦
而納之五女其五臣負羈執紲而莫之有違也是非
旅之至善乎劉玄德負仁抱義則所至傾心劉安至
殺其妻以為食關雲長大節昭著則聞聲欵納胡華
父子至殺身以免其難是故旅之時處之雖難而旅
之道為之在我君子亦勖之而已矣易曰旅即次懷
其資得僮僕貞
九三旅焚其次喪其僮僕貞厲何也葉子曰傳曰旅而
無所容故受之以巽此言為客依人宜有下人之心
而不可有上人之氣也一有上人之氣則大者有所
不屑將黜我而使無所依歸小者有所弗堪將叛我
而使無所順助困于旅而禍敗隨矣衛獻出于郊臧
紇如齊唁衛侯衛侯與之言虐退而告其人曰衛侯
其不得入矣其言糞土也亡而不變何以復國魯昭
公孫于齊齊不禮焉而享以大夫之禮公遂如晉將
如乾侯子家子曰有求于人必先下之而即其安人
誰與我其造于境弗聽豈非剛戾之氣猶有未盡者
乎及其請逆于晉而晉又不答則茫無所依矣乃至
魯之歸馬者又執之魯自是不歸馬季孫將如乾侯
見公而欲與之歸國而公不見自是無復旋踵客死
乾侯不得免也悲夫易曰旅焚其次喪其僮僕貞厲
九四旅于處得其資斧我心不快何也葉子曰子夏曰
君子敬而無失與人恭而有禮四海之内皆兄弟也
四海之人有兄弟之愛而有不得其所依歸不防其
為患害者哉雖然恭敬在我而人不可與為交地不
可以久處則所遇使然矣君子奈之何其得志而為
家邦之必達也曹操自擊劉備于汝南備奔劉表表
聞備至自出郊迎待以上賓之禮益其兵使屯新野
可謂得其所處而自備固矣然嘗于表坐起至厠慨
然流涕表怪問之備曰平常身不離鞍髀肉皆消今
不復騎髀裏肉生日月如流老將至矣而功業不建
是以悲耳然則此地又豈英雄豪傑之所能久處乎
心之悲而志之傷誠有所不能已焉耳易曰旅于處
得其資斧我心不快
六五射雉一矢亡終以譽命何也葉子曰君子之事君
也以身方其未仕也身吾之身也可以事吾之事也
及其一見君也身乃君之身矣吾安得而有其身哉
申鳴謂其父曰始吾父之孝子今吾君之忠臣矣吾
不得而顧父矣不其然乎君子遇文明之君出其身
而事之則時平而為左右先後時艱而為奔走禦侮
誠不得而復顧其私矣雖然立身行道揚名于後世
為天下之大忠成天下之大孝亦何惜夫一身之致
哉伊尹耕于有莘之野誰得而勤之及其承三聘之
繁為幡然之舉則與湯戮力造攻鳴條無復昔日之
樂矣然而克享天心咸有一德佐商事業功照千古
其為聲聞不既多乎孔明臥于草廬之中孰得而有
之及其感三顧之勤為應時之起則竭其忠精鞠躬
盡瘁無復昔日之吟矣然而三分鼎足虎視吳魏佐
劉功勲垂光萬載其為名聲不已甚乎君子曷其以
身為靳哉故曰天下之洪鐘鑄以萬鈞之金而懸之
岑樓之上寂無聲也遭遇鼎士手巨杵而擊之則鐘
不得而與焉然而鑑然鳴訇然震如扶搖號而萬竅
怒霹靂作而崇山破前聲未盡猶韻相及聞于四遐
之境矣易曰射雉一矢亡終以譽命
上九鳥焚其巢旅人先笑後號咷喪牛于易凶何也葉
子曰少康逃虞思之圃宣王匿石公之家其後也卒
為中興之君昭公之寄乾侯煬帝之走江都其卒也
卒為客死之鬼何也禍亂之作天所以開聖人能者
儆戒以為福不能者安肆以滅身理也既已失其居
而為旅矣而復窮大以自恣高亢以自驕安得不毁
其寄生之室哉毁其室而不保則困其身而益窮是
故始以縱自處常快其意而不顧矣終則隕而亡雖
啜其泣而何嗟及乎衛莊公示州人以璧而不受秦
胡亥求為黔首而不許所謂乞為旅而不可得者悲
哀能自己耶驕而不順其禍乃如此安能覺之使悟
而反之使正乎故曰天奪之鑒則昏瞶其是非之心
是故安危利災而樂其所以亡天奪之魄則渙散其
恭敬之心是故驕泰傲惰而謂人莫己毒則虢公之所
以滅而趙同之所以亡非不幸也易曰鳥焚其巢旅
人先笑後號咷喪牛于易凶
葉八白易傳卷十四
