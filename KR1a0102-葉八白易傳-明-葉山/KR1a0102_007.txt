葉八白易傳卷七明葉山撰
䷘
无妄元亨利貞其匪正有𤯝不利有攸往何也葉子曰
天地以實理而運于氣則為誠通誠復之本然聖人
以實心而見于行則為誠精神應之妙道故曰神也
者妙萬物而為言者也又曰至誠而不動者未之有
也然惟天下之至誠為能盡其性能盡其性則能盡
萬物之性書曰惟德動天無遠弗届帝初于歴山往
于田日號泣于旻天于父母負罪引慝祇載見瞽瞍
䕫䕫齊慄瞽瞍亦允若至誠感神矧兹有苗其斯為
大舜之誠乎其斯為動而不窮乎子路之仕衞非以
其口實也申生之雉經非以其畏懼也而君子不道
焉逃乎理之常越乎義之正非聖行也故曰願言思
子不瑕有害嗚呼死非其所不得為無瑕陷父不義
不得為無害其何以行之哉非法于天下不傳于後
世君子不道也下此則抱柱之信證父之直思獻其
兄之友從井之仁害乎義而傷乎教亂大倫而天理
所不直矣何以誠為哉何以往為哉易曰无妄元亨
利貞其匪正有𤯝不利有攸往
初九无妄往吉何也葉子曰雷之動也以至和故行于
天而不驚不怨君子之動也以至誠故行于天下而無
惡無射孔子告子張曰言忠信行篤敬雖蠻貊之邦
行矣其告仲弓曰出門如見大賓使民如承大祭已
所不欲勿施于人在邦無怨在家無怨然則天下無
不可往之地特患吾無至誠之德焉耳不然何暴慢
者獻其恭狡偽者致其誠于程子之前乎昔楚莊王
圍宋宋華元夜見子反以析骸易子告之子反亦以
七日之糧告莊王怒子反曰區區之宋猶有不欺之
臣可以楚國而無之乎吾是以告之華元以誠告子
反得以解圍全二國之命況身心之極誠者乎故曰
伯夷非以死之日而有名也其前行多修也武王非
以甲子之朝而後勝也其前故多善矣不然將無所
容于天地之間無往而非殺身之地矣昔爾朱世隆
反魏主元子攸以城陽王元徽總統内外及兆輕兵
涉河騎叩宫門宿衞散走魏主步出雲龍門外遇徽
乘馬走屢呼之不顧而去徽持金百斤馬五十匹以
前洛陽令寇祖仁一門三刺史皆已所引拔故往投
之祖仁私謂子弟曰今日富貴至矣乃怖徽云捕將
至令其逃于他所使人于路要殺之送首于兆兆不
賞而夢徽謂已曰我有金二百斤馬百匹在祖仁家
卿可取之兆即捕祖仁依夢徵之不得殺之夫元徽
棄君祖仁賣友不誠不信亦甚矣卒之皆喪其元不
亦宜乎易曰无妄往吉
六二不耕穫不菑畬則利有攸往何也葉子曰董子曰
仁人者正其誼不謀其利明其道不計其功是故湯
放桀武伐紂非以其商周之可王也順乎天而應乎
人以為義之在我者不得不若此其正之者也不然
是天之逆子也仲尼孜孜顔子好學非以其天下萬
世之可王也崇夫德而廣其業以為道之在我者不
得不如此其明之者也不然是天之戮民也乘乎其
所當然順乎其所自至若天地之無心而成化焉此
其所以為王者之業而聖賢之事也齊桓欲復楚先
侵蔡而伐楚晉文欲勝楚先伐衞以致楚求諸侯莫
如勤王成霸安強自宋始是借濟人之功以為已利
也後之人將敬奉德義而申固其命若之何待之彼
將悔前日之非改過恤下而撫其民則難慮矣是乘
人之憊以為已功也若虞人之設機而布伏焉此豈
足以窺聖人之藩界哉雖然惟湯武然後能應天順
人惟孔孟然後能德崇業廣彼齊晉之功欲使與天
壤同敝而不知身未死而已索然矣詩曰見晛曰消
豈不信然是故不昏作勞惰農自安君子不能也閔
其苗之不長而揠之芒芒然歸君子不為也四體不
勤五穀不分倬彼甫田歲取十千君子不敢也率乎
性分之固有盡其職分所當為没身而已矣易曰不
耕穫不菑畬則利有攸往
六三无妄之災或繫之牛行人之得邑人之災何也葉
子曰天下固有不測之事非望之過也唐張亮過建
安城下壁壘未固高麗兵奄至亮素怯據胡床直視
不言將士見之更以為勇相與擊高麗兵破之適然
之福蓋如此則夫適然之禍世豈少之乎城門火而
池魚殃楚猿亡而林木災越國兵而獻魯女宋魋
出而𩥇園葵武氏王而君羨死魯酒薄而邯鄲圍老
龜韌而枯桑禍天長陷而黃鍔摧天下不又有外至
之禍不期之變乎所以修身以俟正命矣而不免于
桎梏之凶守道以禦外物矣而不免于雉罹之死古
今之可憾者多矣誠齋曰横逆不宜至孔子以貎似
陽虎而見圍盜竊不可誣不疑以身與同舍而償金
君子柰之何順受其正而已矣易曰无妄之災或繫
之牛行人之得邑人之災
九四可貞无咎何也葉子曰一手獨拍雖疾無聲空柯
無刃公輸難斵故曰事廢于獨成行衰于寡黨又曰
一手不能舉鴻鼎一臂不能推大車天下大事而以
一人為之鮮不仆矣斯匠石之所以悲亡質而玄德
死關張死趙雲死而孔明自將以出祁山卒使英雄
有滿襟之淚與然則君子於此柰之何闔門以俟時
守已以聽命愼密不出而已矣易曰可貞无咎
九五无妄之疾勿藥有喜何也葉子曰人君動作以袪
孽猶之醫者用藥以攻病然而孽有無故而自生則
亦無待動作而自定是故疾一也有所以致之而生
者有無所致而生者壅閉湫底昏亂百度如是而得
疾者有所致之而生者也不治者死喜怒哀樂思慮
必得其中以養神寒暄盈虚消息必得其中以養體
如是而偶疾者無所致而生者也治者亦死齊景公
不去田氏之逼不治有致之疾者也漢武帝遠救甌
越之爭治不致之疾者也其惟聖人乎何也誠齋有
言養生者主粱肉而寇藥石藥石固無害矣吾无妄
焉用藥藥無害猶不可試而況有害者乎故聖人曰
未達不敢嘗夫聖人不試无妄之藥而秦人以未富
強為疾補之以商鞅之烏喙晉人以未清虛為疾下
之以王衍之甘遂藥之禍何可勝言哉易曰无妄之
疾勿藥有喜
上九无妄行有眚无攸利何也葉子曰傳曰山銳則不高
水徑則不深仁磏則其德不厚志與天地擬者其人不
祥是伯夷叔齊卞隨介子推原憲鮑焦袁旌申屠狄之
行也雖枯槁不舍也淮南子曰子路拯溺而受牛謝
孔子曰魯國必將救人于患子貢贖人而不受金孔
子曰魯國不復贖人矣子路受而勸德子貢讓而止
善孔子之明以小知大以近知遠通于論者也由此
觀之廉有所在而不可公行也故行齊于俗可隨也
事周于能易為也矜偽以惑世抗行以違衆聖人不
以為俗故曰恭而無禮則勞愼而無禮則葸勇而無
禮則亂直而無禮則絞易曰无妄行有眚无攸利
䷙
大畜利貞不家食吉利涉大川何也葉子曰人臣莫大
于愛君而愛君莫急于止其欲傳曰國之犬臣榮其
寵祿任其大節有災禍興而無改焉必受其咎晉平
公内有四姬滛以生疾將不能圖恤社稷禍孰甚焉
而趙武身為正卿以主諸侯不能禁禦是以先平公
而死齊桓公姑姊妹不嫁者數人宫中七市女閭七
百滛汚臭穢莫甚于此而管夷吾身為仲父任專且
久不能遏止是以身没之後不復見于齊則不畜其
君者不愛之罪可知矣雖然禽荒色蠧之必絶峻宇
雕墻之必袪神仙土木之必禁闢土服遠之必遏是
愛也非大愛也愛之大者有大止焉其惟格君心之
非已乎君仁莫不仁君義莫不義君正莫不正一正
君而國定矣然而未易易然也非聞望之隆不足以
弭其邪心非容色之盛不足以消其逸志故曰惟大
人為能格君心之非又曰非重華協帝者不能事帝
非邁種德者不能成君之德也荀息曰宫之奇懦而
不能強諫又曰少長于公宫君暱之雖諫將不聽唐
敬宗曰驪山若此之凶邪朕當一往以騐其然又曰
彼叩頭之言何足信是素履積行不能使之信而敬
敬而畏矣又安望其潛消而默奪也哉雖然聽祈招
之詩者不食不寐能使之信矣而克己復禮之道不
行急幃中之避者使人可其奏能使之敬矣而多欲
之累如故恐韓休之知死懷中之鷂者望風恐懼能
使之畏矣而禽荒遊宴之不除夫安在其為止君之
欲而愛君之大哉而況管氏身有三歸則桓公之内
嬖我何尤焉何曾日食萬錢則晉武之窮奢吾末如
之何矣何也已正物正之道信哉其不可誣也夫君
心正矣正人任焉吾言聽矣吾身用焉太甲賴匡救
之德圖惟厥終成王彰周公之德親迎國家蜀後主
終師傅將相之禮于諸葛孔明之身上也唐憲宗以
奏罷蚶蛤拜孔戣嶺南節度使穆宗以太子時索馬
不與用李聽為河東節度使敬宗以前日廷爭拜劉
栖楚諫議大夫文宗以諫納李孝本二女拜魏謩為
補闕武宗以不從選娼女召杜悰同平章事次也嗣
一代之丕基守配天之大業支累世積集之宏功其
功業亦遠矣哉易曰大畜利貞不家食吉利涉大川
初九有厲利已何也葉子曰臣之立身重始進始進而
比君後與王言如響矣臣之畜君防事初初事而不
塞終成江河莫已矣君萌禍本國兆危機可謂不足
煩禁戒乎旨酒糟丘之濫觴漆器象箸之根柢哲人
之所懼也從是而止之君安而國家可保矣曷犯天
下之大難也乎李沆為相日取四方水旱盜賊奏之
王旦以為細事不足煩帝聽沆曰人主少年當使知
四方艱難不然血氣方剛不留意于聲色犬馬則
土木甲兵禱祀之事興矣吾老不及見此參政他日
之憂也神宗從容訪富弼以治道弼知帝果于有為
對曰人主好惡不可令人窺測則奸人得以附會當
知天之鑒善惡皆所自取然後誅賞隨之則功罪皆
得其實矣又問邊事對曰陛下臨御未久當先布德
澤願二十年口不言兵亦不宜重賞邊功干戈一起
所係禍福不細嗚呼忠臣愛君必防其漸類如此安
得有若人者而與之言畜君之道哉噫此良臣之上
禁于未發之謂豫者也不能豫防于未然而重禁其
已然若許孟容之封還詔書胡安國之封還詞頭李
沆之對使焚詔勞矣拂矣易曰有厲利己
九二輿說輻何也葉子曰正君之道莫先于自正其身
止君之欲莫先于自止以道是故欲止君之驕心則
莫若自止以節廉退以明節驕斯下矣欲止君之吝
心則莫若自止以質簡素以明質吝斯敦矣欲止君
之慢心則莫若自止以禮莊重以明禮慢斯恭矣此
臣道之正常而愛君之急務也宋眞宗以官爵驕其
臣而錢若水則示之急流勇退唐代宗以鄙嗇矜其
臣而楊綰則示之以冲淡朴素宋太宗以怠䙝臨其
臣而竇儀則示之却立不進此揚雄所謂君子之準
繩先自治而後治人者也使為之而呶呶口舌疏札
以爭其末禁其為其亦不思之甚乎其次楚莊王好
獵而樊姬不食鳥獸之肉齊桓公好滛樂而衞姬不
聽鄭衞之音五代間葉翹博學質直閩主昶以師傅
禮待之多所裨益宫中謂之國老昶既嗣驕縱不與
翹議國事一日昶方視事翹衣道士服趨出昶召還
拜曰軍國事殷久不接對孤之罪也翹頓首曰老臣
輔導無状致陛下即位以來無一善可稱願乞骸骨
昶曰先帝以孤屬公政令不善公當極言柰何棄去
爰賜金帛令復位是皆知所以自止以止君知先務
矣齊桓公宫中七市女閭七百國人非之管仲不能
諫而故為三歸以掩公宋平公築臺妨于農收築者
謳之而子罕親執扑以行築者而抶其不勉者以成
君過於斯為下矣易曰輿說輻
九三良馬逐利艱貞曰閑輿衞何也葉子曰不知則已
知之則必直言之前事未已後事方且沓繼之君將
曰可而以否替之君將曰否而以可成之此人臣之
職分而治世之良會也不曰正人君子之深願乎然
而有犯顔敢諫之風則又患其過于直有仗節死義
之氣則又患其過于激君子不可以不審矣不愼則
率意不正則強君不思安其身則輕謀而挑禍不知
防其變則疎脫以召災自敗之道也將何益于國哉
是故使君畏吾之言不若使君信吾之言使君信吾
之言不若使君樂吾之言不徒懼之以法而必開之
以理不惟本之以理而必悟之以心然後君能容而
臣說入不以為謗而以為忠不以為妖而以為哲矣
此田錫李沆之所以動人主也不然李泌陸贄不免
代德之疏孫奭不免使仁宗嘉其言而不能用剛勁
切直事事欲聞朱子亦致寧宗之遠矣而况其他焉
者乎嗚呼此臨終寄命受托不疑繼體納之無貳情
武侯受之無懼色矣南北興師千里辭别前後二表
暴白孤忠所以為壯當年而光後世也豈淺之乎其
夫者所能得而測識其度量者哉易曰良馬逐利艱
貞曰閑輿衞
六四童牛之牿元吉何也葉子曰小臣之畜君也以著
大臣之畜君也以微小臣之格君也以事大臣之格
君也以心遏未萌之欲則欲無所恣防未動之邪則
邪無自侈聲色不見於天下而福慶已流于四海矣
其惟伊尹周公以道德默成乎君志以禮義潛養其
君心者乎成王將崩乃召太保奭芮伯彤伯畢公衛侯毛
公師氏虎臣百尹御事曰爾尚明時朕言敬保元子
釗弘濟于艱難柔遠能邇安勸大小庶邦思夫人自
亂于威儀爾無以釗冐貢于非幾嗚呼其有以知此
矣恒人識不遠而謀不豫于是乎君臣交敝矣可勝
歎哉趙盾不禁靈公于未發卒至驟諫不入三進及
溜而後視欒書不防厲公于未然卒至棄親暱近欲
去諸大夫而立其寵人憂其君而遂戕其君憂其國
而遂危其國憂其身而遂陷其身負天下萬世之大
逆皆起于始之不知豫也可不戒哉易曰童牛之牿
元吉
六五豶豕之牙吉何也葉子曰臣以畜君為良君以自
畜為聖畜君者格君心之非自畜者剔正人之蠧聲
色臭味心之非也讒邪諂佞正之蠧也去其蠧而正
人安正人安而君心正矣一正君而國有不定乎何
也均是人也而忽生小人小人生即毒心具矣具毒
心者專欲而妨善善畏妨而儉夫德矣故曰歸父家
遣緣季氏也朝吳出奔因無極也王章殺身忤王鳳
也鄴侯就館避元載也若是而大君不孤且危乎均
是豕也忽生怪豕怪豕生即患牙具矣且患牙者囓
乳則傷母母畏傷而禁其乳矣是故不忍已之痛即
不暇顧其兒之饑欲全已之身即紓其死于子之衆
若是而諸豕不餒且死乎故善飼豕者怪豕生而犗
其牙犗其牙而衆豕存善用人者小人進而絶其類
絶其類而衆正安自畜之良無是過矣嗚呼世不知
凡豕不囓物而囓物不以牙而以唇又豈知有怪豕
者邪世不知怪豕有患牙而患牙不害母則害衆又
豈知有犗之者邪宜小人之多而君子之寡也知此
者其惟堯舜乎故曰朕堲讒說殄行震驚朕師易曰
豶豕之牙吉
上九何天之衢亨何也葉子曰臣能畜君一正君而國
定矣君能自畜上下交而德業成矣書曰股肱起哉
元首喜哉百工熙哉又曰元首明哉股肱良哉庶事
康哉此黎民之所以於變而萬邦之所以協和者也
是之謂天下康寧是之謂四海永清是之謂堯舜之
治成易曰何天之衢亨
䷚
頤貞吉觀頥自求口實何也葉子曰上之所養不可以
不愼也食之而弗愛豕交之也愛之而弗敬獸畜之
也其惟大烹乎或者以已養養鳥而不以鳥養養鳥
也孟子曰以君命將之再拜稽首而受其後廩人繼
粟庖人繼肉不以君命將之然則堯之于舜也九男
事之二女女焉百官牛羊倉廩備以養舜于畎畝之
中庶幾得之矣乎下之自養不可以不愼也以德詔
爵德則或不競矣以功詔祿功則或不庸矣其惟後
食乎或者食人之食而未必人浮于食也是以君子
愼之焉伐檀之詩曰坎坎伐檀兮寘之河之干兮河
水清且漣漪不稼不穡胡取禾三百㕓兮不狩不獵
胡瞻爾庭有懸貆兮彼君子兮不素餐兮若後漢徐
孺子家貧常自耕稼非其食不食范文正居官每計
一日奉養之費與所為之事相稱則無復愧恥苟或
不然終夜不能安寢庶幾近之矣乎不然亟問亟餽
曾不如晉平之蔬食菜羹九鼎三牲曾不如伯夷之
采薇采蕨矣烏乎可易曰頥貞吉觀頥自求口實
初九舍爾靈龜觀我朵頥凶何也葉子曰孟子曰是非
之心人皆有之辭讓之心人皆有之夫曰是非謂其
審于義利之分夫曰辭讓謂其嚴于取與之節其明
足以研天下之幾其辨足以立天下之介是之謂秉
彝之心良能之淑焉耳有是心也則必窮而不受嘑
與蹴之簞豆黔敖不得無禮于餓者達而不受無禮
義之萬鍾三公不得易介于柳下此君子之所以可
生可殺而不可使為無恥可饑可死而不可使為不
義者乎昔者曾子褐衣緼&KR0008;未嘗完也糲米之食未
嘗飽也義不合則辭上卿彼豈以我賤彼貴而動其
心哉守道以禦外物貞固而却紛拏天下之物舉不
足以入之矣擲挺挺之良貴而羨津津之腐鼠此劉
歆之頭不如子陵之足紀逡唐林之舌不逮淵明之
腰矣嗚呼彼豈知一絲之為貴而五柳之為富哉雖
然少時忍慾今忍貧此苦海之所以難逃而利波之
所為易溺也不然何子路之剛勇而不免楮師氏之
慕閔子騫之賢德而不免有菜色之見魯隠公其先
蓋賢君也得位之初慨然視千乘如鴻毛將舉而遜
其弟締交四鄰息民和衆自啗鄭莊公歸祊之利則
君臣掃境以從伐宋貪戀魯國而假曰將老菟裘卒
不見信于桓而公子得行其僭君子所以貴自克也
易曰舍爾靈龜觀我朵頥凶
六二顚頥拂經于丘頥征凶何也葉子曰君子之于天
下也亦惟謹其身而已矣謹其身淑其德退之遇同
道之朋則有萬鍾之養進之遇同升之主則有衎衎
之食何所往而不得哉惟不以道律其身不以身凝
乎德則進退維谷天下莫之矣齊慶封為亂于齊而
欲走越其族人曰晉近奚不之晉慶封曰越遠利以
避難族人曰變是心也居晉而可不變是心也雖遠
越其可以安乎君子曰慶封叛類之梟也請以梟喻
梟逢鳩鳩曰子將安之梟曰我將東徙鳩曰何故梟
曰鄉人惡我鳴以故東徙鳩曰子能更鳴可矣不能
更鳴東徙猶惡子之聲由是觀之有教無類善善惡
惡天下之心一也孔子曰言忠信行篤敬雖蠻貊之
邦行矣言不忠信行不篤敬雖州里行乎哉是故徇
之以德義則劉玄德所至而破家相容行之以非道
則商鞅投諸民舍而不納歸之故國而車裂矣可不
戒哉易曰顛頤拂經于丘頤征凶
六三拂頤貞凶十年勿用无攸利何也葉子曰明明德
者親民之具也知所以修身者治天下國家之本也
不以天德養其體將何以究王道之施不以内聖養
其身將何以致外王之業攻之雖勤而無補業之雖
專而無用彼以為是而終不可措之天下國家矣是
故鄧析之竹刑秖足以殺其身李斯之法律徒足以
滅其族故曰愼子有見於後無見於先老子有見於
屈無見于伸墨子有見于齊無見于畸宋子有見于
少無見于多有後而無先則羣衆無門有屈而無伸
則貴賤不分有齊而無畸則政令不施有少而無多
則羣衆不化若之何其濟人而利物哉没世無所措
也已易曰拂頤貞凶十年勿用无攸利
六四顛頤吉虎視耽耽其欲逐逐无咎何也葉子曰明
四目者以天下之明為已明也達四聰者以天下之
見為已見也堯舜且然況常人乎是故養賢以及萬
民用賢以養天下恩不必已出惠不必已施吾求萬
民之濟天下之寧而已矣他何顧焉然賢者可以及
萬民吾不壹其心志以待之或者讒不去而色不遠
賢者去矣賢人可以養天下吾不繼其恭敬以求之
或者禮貌衰而言不行賢弗留矣然則施下惠者大
臣之光而侈上權者豈非大臣之過哉子賤之治單
父所父事者二人所兄事者四人所友者十人宋鮑
之當國國之才人無不事也子皮聽鄭國之政雖家
事亦莫不聽子産之裁焉蓋有以識此矣其所以敬
而畏之者可知矣若晉平公内有四姬則亥唐為徒
尊薳子馬有寵八人則申叔不敢見奚以賢者之施
為哉雖然養賢固當專矣不知其賢而養之可乎若
戰國四豪皆稱養士而孟嘗君至以鷄鳴狗盜出其門
為天下之所嗤陋亦甚矣雖然鷄狗畜之賤且汙者
而待之誠養之厚尚能出其死而逃其生猶不愈于
養虎者乎春申養李園而卒剸其胸平原養韓益而
卒醢其族彼勝與歇者豈愛其身不若孟嘗哉失所
養也雖然文亦不足道也信陵雖悍而自用其于侯
生則庶幾焉易曰顛頥吉虎視耽耽其欲逐逐无咎
六五拂經居貞吉不可涉大川何也葉子曰臣道無成
而代有終君權獨奮而無多藉不能任天下之事養
天下之民而區區賢臣之是賴庸君也是故可與守
常難與慮變可與保安境土懷綏臣民不可與振長
策于宇内包八荒而臣諸侯昔者六朝五季諸人上
之不足為開基之聖主立數百年之宏勲次之不足
為闢土之英君振千萬里之聲教奄奄世界而苟竊
一時何也江東之人知有江東而不知有天下是以
屢有戰勝之功而卒無北窺之志五季之主惟知賂
以得國而不知道以濟民是以雖有號位之竊而卒
之並為驅除之借焉耳嗚呼知不足而才未勝道弗
宏而德彌下果不足以大有為也易曰拂經居貞吉
不可涉大川
上九由頤厲吉利涉大川何也葉子曰天下由我而為
養可以得民心我能盡養乎天下可以沃君寵此君
子之能事大臣之宏業也雖然黿羹染指鄭靈見弑
羊羹遺御華元見囚戒食不召衞獻出奔設享不遍
中山替走飲食人之大欲也或得或失人情之所不
能忘也我以大欲濟人而忽其所不及人必以恒情
責我而萃其所不平蓋德我者未必報而怨我者則
必讐是故所貴乎君子之在位也施舍可愛而已矣
詩曰民之失德乾餱以愆可不愼乎愼之而光大其
設施施之而得其臣無家則不惟平居之養滿飽而
已矣卒然有變可使食足而信孚不幸有方二三千
里之水旱可使民無菜色此周公召公相與協和共
理號稱共和之事而子孟君實蓋亦庶幾焉者也易
曰由頤厲吉利涉大川
䷛
大過棟橈利有攸往亨何也葉子曰惠風扇和朝菌與
椿松並煦嚴霜降寒芝蘭與蕭艾同凉聖人以發強
剛毅之氣震雷厲風飛之為用肅殺果毅之威批馮
河決澤之勢秖見天下莫能當而舉世為懼恐矣故
曰神龍滃翻四海鼎沸迅雷轟擊英豪落七其勢使
然已乎何也有夷難之才則造難者肉潰有戡禍之
力則始禍者骨枯天下之定理也昔者三監叛王周
公弗用姑息之愛而固縱尋斧之利少正卯亂魯孔
子不盖不順之恥而實亢助天之虐彼三監虀粉而
正卯糜爛不足言也成王幽憂而三桓駭懾周人震
驚而魯國奔走則亦豈得而堪之乎故曰牛雖瘠僨
于豚上其畏不死又曰當之者碎觸之者焦然而私
不恤而道惟存情不徇而義則立威不猛而行乃中
則不為震主而尊主非以亂民而庇民天下之志可
以通天下之業可以定而天下之疑可以斷周室以
寧而魯國大治當時不以忌周孔而周孔之道萬世
其永昌矣何所施而不可哉噫非天下之至精其孰
能與于此易曰大過棟撓利有攸往亨
初六藉用白茅无咎何也葉子曰知莫明于量力禍莫
大于違時蔡謨有言大亂將興非命世之才不能克
之鮑信謂曹操曰夫略不世出能撥亂反正者君也
苟非其人雖強必斃是故四海鼎沸而聞雞起舞者
豪傑之為也天下亂離而破帽終身者自靖之道也
然則彼以干戈芟大難而吾以詩書禮樂腐吾身彼
以爵祿分人憂而我則貧賤煢煢之在疚若之何而
可哉傴僂而俯循墻而走饘粥于是以糊其口戒于
聖人儆乎欹器無縱于逸以墜厥世敬天之怒無敢
戲豫敬天之渝無敢馳驅其殆庶幾乎觀之古人亦
略可見矣郭林宗曰大厦將傾非一木之支故明哲
保身不忤羣小而卒免于黨錮之禍范滂等非訐朝
政自公卿以下皆折節下之太學生爭慕其風以為
文學將興處士復用申屠蟠獨歎曰昔戰國之世處
士横議列國之主至為擁篲先驅卒有坑儒焚書之
禍今之謂矣乃絶迹于梁碭之間因樹為屋自同傭
人二年滂等果罹黨錮之禍惟蟠超然免于評論易
曰藉用白茅无咎
九二枯楊生稊老夫得其女妻无不利何也葉子曰天
地交而泰日月會而蘇隂陽合際之餘百務由成之
道也邵子曰一動一静之間者天地人之至妙至妙
者與誠哉是言矣是故剛強擊斷之方嚴而遽接之
以柔則廣心浩大之所容剛得其調而平矣陽威震
奮之始肅而即承之以隂則寬裕温柔之所涵陽得
其濟而和矣神氣伸而元氣不索枯槁及而生意勃
然天下之衰可以興而廢可以舉出入動靜蔑不濟
矣鞌之戰晉大勝矣而怒猶未怠曰必以蕭同叔子
為質使齊之封内盡東其畆魯衞從而諫曰齊疾我
矣其死亡者皆親暱也子若不許讐我必甚惟子則
又何求子得其國寶我亦得地而紓于難其榮多矣
齊晉亦惟天所授豈必晉晉人許之遂為袁婁之盟
諸葛亮治蜀頗尚嚴峻人多怨歎者而法正即以願
緩刑弛禁以慰民望勸之暴勝之為直指使所誅殺
二千石以下尤多而雋不疑即以太剛則折威行施
之以恩然後樹功揚名以終其祿戒之韓滉性苛暴
方為德宗所任百官羣吏救過不贍而柳渾即以作
福非人臣所宜讓之哲宗起司馬光為相銳意為治
將盡改熙豐之法而蘇軾即以法相因則事易成有
漸則民不驚范純仁則以去其太甚更當熟講而緩
行規之晉不失霸蜀成鼎足而哲致大治暴無禍敗
而韓保功名有由然矣易曰枯楊生稊老夫得其女
妻无不利
九三棟撓凶何也葉子曰陽剛不可以先物猛勇不足
以成功桓公曰金剛則折革剛則裂人君剛則國滅
人臣剛則朋友絶晉陽處父聘于衞過甯甯嬴從之及
温而還其妻問之嬴曰以剛商書曰沈潛剛克高明
柔克夫子壹之其不没乎天為剛德猶不干時況在
人乎予懼不獲其利而離其難是以去之項羽喑啞
叱咤止一范增而不能用而韓信陳平竟歸漢祖苻
堅虺蝮劈截舉國諫之而不肯聽而慕容垂為之坐
觀剛之為禍槩可知矣何也剛而不和不和則不可
用是故四馬不和取道不長而況君子任天下之大
事者乎暴而陵人哲人之所逃避猛而愎諫忠臣無
可如何其不凶于而家害于而國者幾希矣易曰棟
撓凶
九四棟隆吉有它吝何也葉子曰大臣國家之柱石而
剛柔不偏則大臣之要道昔者楚子木問于趙孟曰
范武子之德何如對曰夫子之家事治言于晉國無
隠情其祝史陳信于鬼神無媿辭子木歸以語王王
曰尚矣哉宜其光輔五君以為盟主也伯宗以剛敗
孔光以柔廢棄寵名而壞梁木矣何以承天下之重
而懋官方之榮也哉其惟孔明乎以嚴治蜀而又盡
時人之器用以寬役民而又適位分之治體所以中
興漢帝而定業三分天下後世稱雄傑也彼房琯迂
而庾亮疎矣濟以劉秩之鄙殷浩之浮敗而喪功何
其陋哉易曰棟隆吉有它吝
九五枯楊生華老婦得其士夫无咎无譽何也葉子曰
君德以剛為主是故貴陽也而陽不可過也過極者
畏首畏尾身其餘幾而無用以不情遇無用則耳目
無所加手足無所措天下之事欲為而卒不為求成
而竟無成矣齊景公耄年狂悖挾魯衞之僝弱乃欲
力政經營以定霸統抑晉代興然而次五氏次垂葭
會于牽又會于蘧拏徘徊睥睨卒不敢以伐晉終五
十八年之久漫無一事也劉裕欲經略中原有封狼
居胥意而與白面書生輩謀之由是伐魏無功而元
嘉之政衰矣北兵再敗喪名損望孰與不為之無過
哉是故幸不為大不幸為而無成誠齋曰以魯昭公
誕妄而倚公衍公為季后以去季氏邵陵厲公之狂
悖而倚曹爽以抑司馬懿唐文宗之無能為而倚訓
注以除宦官何可久也易曰枯楊生華老婦得其士
夫无咎无譽
上六過涉滅頂凶无咎何也葉子曰天下之不可為者
時也其不能為者材也而不可不為者義也時適所
遇而材稟于天吾將如之何哉獨有吾義所當為不
可廢焉者君子為之而已矣材之不足而時之不濟
吾何計焉昔者孔子觀于吕梁之水懸流三十仞流
沫四十里黿鼉魚鼈之所不能遊也見一丈夫遊之
數百步而出披髮行歌而游于塘下孔子從而問焉
曰蹈水有道乎曰亡吾始乎故長乎性成乎命與齊
俱入與汨皆出從水之道而不為私焉此吾所以蹈
之也夫有是丈夫之能則齊入而偕出矣不然其不
葬魚腹而享鼈靈者不亦鮮乎故曰江湖所以濟舟
亦所以覆舟仁義所以全身亦所以害身然而先賢
玉摧于前來哲攘袂于後豈非天懷衷發名教拘束
者乎雖然身罹大戮矣而心不虧載胥及溺矣而義
則取古今之士蓋不少焉昔宋之末元師渡江天下
勤王詔至贑江西提刑知贑州文天祥捧之涕泣使
陳繼周發郡中豪傑并結溪洞山蠻使方興召吉州
兵諸豪傑皆應有衆萬人遂入衞其友止之曰今敵
兵三道鼓行破郊畿薄内地君以烏合萬餘赴之何
異驅群羊而搏猛虎天祥曰吾亦知其然也苐國家
養育臣庶三百餘年一旦有急徵天下兵無一人一
騎赴者吾深恨之故不自量欲以自徇庶幾忠臣義
士將有聞風而起者義勝者謀立人衆者力濟如此
則社稷猶可保也卒之功雖不成而凜凜大節照映
千古雖曰不幸而于義何疵故曰無求生以害仁有
殺身以成仁又曰生我所欲也義亦我所欲也二者
不可得兼舍生而取義者也雖然此其才之不足耳
仲遂殺惡及視而立宣公以君命召惠伯其宰公冉
務人止之曰入必死叔仲曰死君命可乎公冉務人
曰若君命可死非君命何聽弗聽乃入殺而埋之馬
矢之中齊崔杼弑莊公殺賈舉州綽邴師公孫敖封
具鐸父襄伊僂堙祝佗父申蒯鬷蔑而晏子立于崔
氏之門外其人曰死乎曰獨吾君也乎哉吾死也曰
行乎曰吾罪也哉吾亡也曰歸乎曰君死安歸君民
者豈以陵民社稷是主臣君者豈為其口實社稷是
養故君為社稷死則死之為社稷亡則亡之若為已
死而已亡非其私暱誰敢任之且人有君而弑之吾
焉得死而焉得亡之將庸何歸卒與崔慶盟于大宫
然則嬰伯將何歸曰伯也過其蔽也愚嬰也不及其
蔽也蕩愚何尤焉而蕩幾賊矣易曰過涉滅頂凶无
咎
葉八白易傳卷七
