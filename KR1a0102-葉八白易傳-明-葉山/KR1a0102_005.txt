葉八白易傳卷五明葉山撰
䷐
隨元亨利貞无咎何也葉子曰王者往也天下之所歸
往也中天下而立定四海之民君子樂之而已矣其
次得天下之英材而教育之乎亦君子之三樂也然
而君天下有道益之戒于舜曰罔失法度罔游于佚
罔淫于樂罔違道以干百姓之譽罔咈百姓以從己
之欲是故德惟善政政在養民水火金木土穀惟修
正德利用厚生惟和九功惟叙九叙惟歌戒之用休
董之用威勸之以九歌俾勿壊熙熙皥皥而百姓忘
于帝力者帝王撫衆統物之大權也師天下有德周
公之戒于商子曰無以學術禍天下無以功利熾人
心無以刑名亂四海無以權謀術數擾人人是故禮
義以養其心威儀以淑其質忠信以崇其德禮法以
道其行精一以嚴其軌聖賢以要其歸光明正大而
開来學以善道者君子成德達材之正常也不然則
詭隨而阿比矣而可以不慎乎昔者容成問于木子
曰三王五霸之治民何如木子曰三王以佚道使民
以生道殺民五霸以死道役民秦氏以死道養民而
後世以死道戲其民矣陶弘景謂註易誤不至殺人
註本草誤則有不得其死者而唐子西駁之曰註本
草誤其禍疾而小註六經誤其禍遲而大前世儒士
引經誤國其禍至于伏屍百萬流血千里學術不明
之故也然則有君師之責者非堯舜孔孟誠不足以
當之矣漢之治也雜霸唐之治也雜夷仲淹有其才
而未得其道退之循其名而未責其實降是焉可知
已易曰隨元亨利貞无咎
初九官有渝貞吉出門交有功何也葉子曰就有道而
正焉者君子好學之功因不失而可宗者君子擇交
之志然則誠不惡于變其心以求友亦惟貴于謹其
始以慮終焉耳蔡沒入楚垂二百年不同中國之會
盟不向桓文之信義鄭成公不背楚德臨終而謂其
羣臣曰棄力與言人誰暱我免寡人惟二三子其臣
子駟不聽諸大夫之從晉而固曰官命未改騑也受
其咎君子初不以其恒久不變為盡善也陳成公既
為鷄澤之會而卒則曾子以為變于夏曰改于尸未
晚也吾何求哉犧牲玉帛待于二竟以待強者而庇
民必于惟強與有禮者是從而不敢有異志君子亦
不以非鄭之二三其德而外之也然則君子不病于
事人之有更而特貴于正人之是與如其道事之終
身無改可也如其非道朝從而暮易又何負于義哉
朱子初從劉屏山繼事胡籍溪劉白水而晚師李延
平君子不病其有變程子門人一聞偽學之禁而絶
口不言其師甚至改事他師以圖進用則去陳相無
幾何矣雖然從正固矣而聞見不廣交游不衆亦非
多聞多見之資也指引者師之功嚴憚切磋者友之
益雖朱子之學而猶有吕張諸公之助况其他乎孟
子所以貴尚友也易曰官有渝貞吉出門交有功
六二係小子失丈夫何也葉子曰昵于暱則遠者不麾
而自退從于邪則正者不間而自疎出此入彼之機
一定而不容髮者也故羿用寒浞則棄武羅伯因熊
髠尨圉曹乘軒者三百人則不用僖負羈酆舒恃雋
才而昵羣小則棄仲章棄賢保佞狂瞽之所從来久
矣豈特陳相聞許行之言盡棄其學而學之卒為聖
世之亂民治國之蟊蠧以負天下之大義哉善乎誠
齋之說曰薳子馮初嬖八人而申叔退避以遠罪郭
子儀初信張曇而幕僚相率以求去而况不為薳郭
者乎雖然尤有可憾者焉盖勲為京兆尹左將軍皇
甫嵩將兵三萬屯扶風勲密與嵩謀討董卓卓素怨
嵩徵為城門校尉欲因殺之嵩將行長史梁衍說之
曰卓寇掠京邑廢立從意今徵將軍大則危禍小則
困辱今卓在洛陽天子来西以將軍之衆迎接至尊
奉令討逆袁氏廹其東將軍廹其西此成擒也嵩不
從而就徵卒為董卓所辱陶謙與諸守相共奏記推
朱㒞為太師因移檄牧伯欲以同討李傕奉迎天子
會李傕用尚書賈詡策徵㒞入朝㒞乃辭謙議而就
徵復為太僕後憤懣發病死范蔚宗曰皇甫嵩朱㒞
並以上將之略當倉卒之時而舍格天之大業蹈鄙
夫之小諒卒狼狽虎口為智士笑豈天之長斯亂也
何智勇之不終易曰係小子失丈夫
六三係丈夫失小子隨有求得利居貞何也葉子曰善
與惡為仇邪與正相敵入芝蘭之室則腥膻之氣自
不能近友直諒多聞之士則便佞善柔之類自不為
親親道德功名之上臣則庸碌卑鄙之下流豈不在
所舍乎薳子馮親申叔而退八人管夷吾登隰朋而
謝豎刀聮其巨而散其細君子之致為則然也雖然
大人者爵祿束帛之所擅也上交者言聽諫行之所
由也昔者楚文王謂申侯曰惟我知女予取予求不
女瑕疵鄧禹杖策謁劉秀秀曰生遠来寧欲仕乎我
得專封拜則君子之貴游而達仕也不曰隨有獲而
求得之者乎嗟夫求也者請也古之人重請又何言
乎重請人之所以為人者讓也請道去讓也則是舍
其所以為人也而可以不重乎是以春秋譏来求車
言上不得干取于其下也書殺成虎言下不得懷寵
于其上也故古之為上者必昭儉德以照臨百官古
之為下者必執清修以勵介節然後上下辨而民志
定各安其分而天下治矣不然侈心一動莫為防制
必至抗不衷官失德廉恥道喪寵賂日章淪于危亡
而後止可不戒乎是以古之有道者得之不得曰有
命其道之將行曰命也其道之將廢曰命也因所依
而竊之以利幸馮所附而假之以足欲不為也故孔
子之主貞子不以其陳侯周之可以通也其主蘧伯
玉不以其靈夫人之可以言也君子其亦安于義寧
道之不行聽于天寧功之不立守乎已寧泯泯沒沒
以終其身焉可矣奚以匄人為哉雖然士則不可求
矣為宗子之家相擅詔王之大權乃不行士道而顧
使求其道之行不已過乎周公下白屋勤吐哺以見
天下之士不苟然也若王子明使張師德兩及其門
韓魏公使客求見以希用而為程子之所責師德與
客固不足論其為二公之累大臣之歉亦已多矣雖
然尤有主政不綱知人不哲使之可以罔而求與求
之不得方且使之得以怒而報若晉魏錡求為公族
未得而怒趙旃求為卿未得而怒非惟不能平其志
而又俾之使于楚召楚盟卒致邲之大敗其為國家
之禍可勝言哉易曰係丈夫失小子隨有求得利居
貞
九四隨有獲貞凶有孚在道以明何咎何也葉子曰樹
功立業以光榮富貴乎一世者君子之福也致福有
基得君道焉耳孚嘉信志以順聽俯從乎一人者人
臣之禍也轉禍有道不及其君焉耳何則在昔賢者
之未遭遇也圖事揆策則君不用其謀陳見悃誠則
上不然其信進仕不得施效斥逐又非其愆是故伊
尹耕于鼎爼太公困于鼓刀百里自鬻甯子飯牛離
此患也及其遇明主遭聖君也運籌合上意諫諍即
見聽進退得關其忠任職得行其術去卑辱奥渫而
升本朝離疏釋蹻而享膏粱剖符錫壤而光祖考傳
之子孫以資游士建德樹功以華當年立身揚名以
顯後世所得不既多乎噫多則多矣而非人臣之福
也挟震主之威者負不賞之罪位極人臣而功盖天
下者起芒刺之機宰相之有權怏怏非少主臣果非
人臣之福也雖然監于日月星辰之行者得遲留順
逆之序明乎消息盈虚之運者諗進退存亡之幾君
臣上下之際豈盡禍敗死亡之會哉子曰下之事上
也雖有庇民之大德不敢有君民之心仁之厚也是
故君子恭儉以求役仁信讓以求役禮不自尚其事
不自有其功尊其身儉于位而寡于欲讓于賢卑已
而尊人小心而畏義求以事君得之自是不得自是
以聽天命詩曰莫莫葛藟施于條枚豈弟君子求福
不回其舜禹文王周公之謂歟然則以忠信不欺為
主本以鞠躬盡瘁為當然以明哲保身為順事則履
信思順而自天祐之吉无不利矣伊尹放太甲于桐
太甲賢乃勤勤懇懇陳戒于德而申誥于王終之拜
手稽首以率于訓曰既往背師保之訓弗克于厥初
尚賴匡救之德圖惟厥終武王崩成王幼不能踐阼
周公踐阼而治管叔及其羣弟流言于國曰公將不
利于孺子周公誅武庚殺管叔而蔡蔡叔天下震恐
乃告二公曰我之弗辟我無以告我先王于是成王
涕泣以言曰昔公勤勞王家惟予冲人弗及知今天
動威以彰周公之德惟朕小子其親迎我國家禮亦
宜之諸葛武侯身都將相手握重兵出入二十餘年
既而臨終顧命受遺作相劉后授之無疑心武侯受
之無懼色繼體納之無貳情百姓信之無異辭君臣
之際良可詠矣郭汾陽校中書令考凡二十四月入
俸錢二萬緡私産不在焉府庫珍貨山積家人三千
人八子七壻皆為顯官然身擁重兵詔書以一紙徵
之無不即日就道故程元振魚朝恩讒毁百端終不
能行天下以其身為安危者殆三十年功盖天下而
主不疑位極人臣而衆不疾裴晉公出將入相威望
遠達四夷亦以其身係國家輕重如子儀者二十餘
年而考終令後今古罕及李聽為河中節度使文宗
嘗歎曰付之兵柄不疑置之散地不怨惟聽為可以
然嗟乎彼二聖四賢豈不遭人臣之極哉而卒之諐
咎不及其身盖必有不道之道不言之辨德休乎道
之所為而言休乎知之所不知者矣夫豈苟然而已
哉霍子孟擁昭立宣朝野倚望非不偉然高且顯也
而不學無術去徐偃王無幾矣肉未寒而族無噍類
不亦可哀也哉易曰隨有獲貞凶有孚在道以明何
咎
九五孚于嘉吉何也葉子曰激楚揚阿至妙之容臺妝
者之所貪飛兔騕褭絶足奔放良樂之所急百里之
才超乘之喆明君之所契何也劉向有言浮江湖者
托于船致遠道者托于乘欲霸王者托于賢伊尹吕
尚管夷吾百里奚此霸王之船乘也釋父兄子弟非
疏之也任庖人屠釣與仇讐僕虜非阿之也持社稷
立功名之道不得不然也信于善而不遷聽于君子
而不惑上智以為謀不使詐参焉大勇以為斷不使
怒間焉至仁以為施不使貪貳焉以純心任純德夫
然後其位高而不危存而不亡治而不亂安而無彊
通于道約于事佚于已勞乎人永昌于天下此堯舜
所以三代都俞吁咈于一堂之上而治隆俗美非後
世之所及也孔明先主其殆庶幾焉漢昭帝年十四
而識上官桀之詐知霍光之忠燕主慕容暐年十二
而知慕容恪之忠辯慕輿根之詐此亦天資之近
者矣若蜀欲攻吴吴人或言諸葛瑾别遣親人與漢
相聞者孫權曰孤與子瑜有死生不易之誓子瑜之
不負孤猶孤之不負子瑜也昔孔明至吴孤嘗與子
瑜曰卿與孔明同産何不留之子瑜言亮已委質于
人義無二心弟之不留猶瑾之不往也其言已貫神
明非外言所能間蜀敗于吴之後黃權降魏有司請
收權妻子先主曰孤負權權不負孤也待之如初後
魏人或言漢已除權妻子丕令𤼵喪權曰臣與劉葛
推誠相與明臣本心竊疑未實後得審問吴曦反豪
傑付之撫髀太息惟四川轉運安丙周旋其間計圖
誅曦方反書之上朝論大震寧宗與羣臣計事咸謂
無出安公右賜書勉以圖曦書未至而丙誅曦之捷
聞夫詔書下頒露布上騰以其時考之盖項背相屬
于道地之相去若此其遠而君臣一心如合符節可
謂相信之深而孚契之篤矣唐祿山之亂河朔二十
四郡獨有一顔真卿而玄宗乃不知其作何狀李克
用破王行瑜欲遂取李茂貞昭宗以為茂貞復滅則
沙陀太盛朝廷危矣下詔止之及欲入朝而蓋寓以
為天子還未安席人心尚危若引兵渡渭都驚駭郡
邑迤邐歸鎮而茂貞遂驕横不可支卒致犯闕播遷
之禍夫克用于三鎮非有父兄之怨特為王室雪恥
故仗義而来昭宗不仗君臣之大義而任術數終疑
克用而黨茂貞自取困殆之辱而克用兵方強盛義
聲宏振亦不能以義扶主挺身入覲力陳不可不除
之義或徑自勦滅以明安社稷利國家之義釋此不
為乃坐致唐祚移而晉陽危不亦君臣胥失之乎何
也信小人易信君子難是故用賢如轉石去佞如拔
山世主之通患也姜公輔言朱泚必反蕭復言鳳翔
必亂何其明也而德宗略不以為意雖暫使為相不
旋踵而斥之盧把以百口保泚而泚反請遣大臣宣
諭而吴淑没又悮援軍奉天益危謀國乖刺如此其
人可知矣而至死且以為賢李晟渾瑊馬燧忠勇剛
正有大功于國德宗不之信任反猜忌焉使其懼不
保朝夕至于張延賞之讒言一𤼵則疎晟不終日吐
蕃歸馬弇之奸謀一聞則惡馬燧若響應夷狄憸夫
則推誠而信之元老柱石則百慮而疑忌下至石敬
瑭為楊光遠而出桑維翰為杜重威而出劉知遠夫
契丹之事翰遠任之有餘者而委任不專設施不久
使他日契丹入寇維翰無權而知遠顧望盖晉祖使
然也若之何其不敗乎易曰孚于嘉吉
上六拘係之乃從維之王用亨于西山何也葉子曰白
頭如新語相貳也交雖極久而無所要其終傾盖如
舊語相投也始雖不戒而未可卜諸久其惟擇而交
久而敬不以富貴貧賤易其情不以利害禍福褫其
氣不以存亡變故移其心為左杜為管鮑為陳雷以
死相從而不解然後為友道之全也故曰聖人之與
人結約也上觀其事君也内觀其事親也必有可知
之理然後結約結約而不襲于理後必相倍故曰不
重之結雖固必解是故不擇而交則為戎夷之苟謬
戎夷違齊如魯天大寒與弟子宿郭外謂其弟子曰
子與我衣我活也我與子衣子活也我國士也為天
下惜死子不肖人不足愛也子與我子之衣弟子曰
夫不肖人也又烏能與國士并衣哉夷歎曰嗟哉道
其不濟夫解衣與弟子夜半而死擇而不久則為管
華之薰蕕管寧少時與華歆為友嘗與歆共鋤菜見
地上有金寧揮鋤不顧歆捉而擲之人以是知其優
劣矣寧則終身不仕而歆為魏逼漢惡不可言神鬼
誅戮萬世不宥矣友道可易言哉嗚呼吾有傷于燕
之左伯桃羊角哀焉二人相為友也聞楚平王善待
士乃同入楚值雨雪山道阻絶糧少桃度不能俱生
乃併衣食與哀令往事楚自餓死空樹中哀至楚為
上大夫乃言于平王備禮以葬伯桃畢自殺下從之
嗚呼推其情豈可一日而異處此之謂上不愧皇天
下可望四嶽易曰拘係之乃從維之王用亨于西山
䷑
蠱元亨利涉大川先甲三日後甲三日何也葉子曰君
臣一心治可久尋上下之情兩隔而不通則有處堂
之勢而莫之或知君臣一德治道無惑上下之才兩
弱而不立則有絫卵之危而莫知所措天下之事積
弊而壊者其勢然也雖然不亂不治不壊不知所有
事多難所以開國無患足以喪邦故曰齊有無知之
禍而桓公以興晉有驪姬之難而文公用霸禍亂之
作天所以開聖人也又曰屈伸之數隠而昭有仍之
困復夏之萌也鼎雉之異興殷之符也邵宫之難隆
周之應也會稽之棲霸越之機也子噲之亂強燕之
徵也盈虛消息天豈苟然而已哉雖然亂不自治治
之有綱壊不自起起之有方胡五峯曰欲撥亂興治
者當正大綱知大綱然後本可正而末可定大綱不
知雖或善于條目有一時之功終以大綱不正而生
亂然大綱無定體各隨其時事故魯莊之大綱在于
復讐衛國之大綱在于正名也讐不復名不正雖有
仲尼之德不能聽魯衛之政矣然則治秦之壊以恩
澤治漢之壊以法治唐之壊以辨華夷治宋之壊以
懲退怯君子慎其所有事而已是故天下之事不能
無敗也而不可棄其敗也當救敗以為新因其終而
謀乎始務使為可大之規則後事因之而起其端而
曷至于大傾覆乎天下之事今始有成也而不可恃
其成也當慮敗于其成永乎終而知其敝務使為可
久之業則前事因之而弭其失而奚至于遽傾壊乎
此因中寓夫革革而可常因者也革中寓夫因因而
不必革者也循天運之自然騐盈虚消息之一定其
武王周公之事乎反商政政由舊因而因者因而革
者也百世之利其一世之利乎立周政命周官革而
革者革而因者也一世之利其萬世之利乎噫非聰
明聖智神武而不殺者其孰能與于此故程子曰善
救則前弊可革善備則後利可久此古之聖王所以
新天下而垂後世也後世不明此義故勞于救世而
亂不革功未及成弊已生矣至哉言乎易曰蠱元亨
利涉大川先甲三日後甲三日
初六幹父之蠱有子考无咎厲終吉何也葉子曰君子
所以樂夫後之有人者為其昌增光前烈之志也君
子所以貴于前之能光者為其持憂勤惕厲之心也
書曰爾尚盖前人之愆甯殖出其君臨死謂其子曰
若能掩之則吾子也故蔡叔以仲免郤芮以缺免公
孫敖以文伯惠叔而得書其奔卒與喪歸子之善父
之善也豈惟是哉穆姜棄位而姣者也而其女伯姬
以共婦顯沈充叛臣也而其子勁以守節著李義府
奸臣也而其子湛以忠義聞譙周賣國其子居巴西為成
太守馬脱所殺其子登詣劉弘請復仇弘表登為梓潼
内史攻脱斬之食其肝遂據涪城成人攻之三年無
一人離叛城陷見獲成主雄欲宥之登辭氣不屈乃
殺之史弘肇之子德珫頗讀書嘗不樂父之所為有
舉人呼譟于貢院門蘇逢吉命執送侍衛司欲其痛
笞而黜之德珫言于父曰書生無禮自有臺府治之
非軍務也此乃欲彰大人之過乎弘肇即破械遣之
嗟夫此類猶不失有子也况其他乎夫父之諐尚可
以盖家之壊猶可以圖則夫魁人傑士以道德勲業
啓之于前而後生小子以刻厲淬磨承之于後使其
家聲赫奕久而益昌若虞之元凱周之召尹漢之袁
楊其慶當何如哉不然若齊桓公征楚而孝公與之
盟于國齊桓公攘夷而孝公與之盟于邢書曰厥父
菑厥子乃弗肯播厥父基厥子乃弗肯堂其為先德
之累亦既多矣叔孫昭子曰忠為令德其子弗能任
罪猶及之難不慎也喪夫人之力棄德曠宗以及其
身不亦害乎故先縠之累友軫越椒之累子文歆之
累向把之累奕其去李陵幾何哉而况欒郤狐慶之
後者抑又不足言矣故曰以功名相付者謂之世濟
以富貴相承者謂之世祿金張許史重侯累將窮富
極貴不足為世輕重而六龍三鳳之流聮飛並騖垂
芳于無窮而唐袁利貞族祖誼為蘇州刺史自以其
先世宋太尉淑以来盡忠帝室瑯琊王氏導雖奕世
台鼎而為歷代佐命恥與為比常曰所貴于名家者
為其世篤忠貞才行相繼故也彼鬻婚姻執利祿者
又烏足數乎噫此類誠足嘉矣雖然幹之固矣幹之
而少不克慎焉未有不遺天下之大患者唐代宗優
寵宦官奉使四方還問其所得頗少則以為輕我命
由是中使所至公求賂遺重載而歸德宗素知其弊
遣中使邵光超賜李希烈旌節希烈贈之僕馬及縑
七百段上怒杖光超而流之于是中使之未歸者皆
潛棄所得于山谷雖與之莫敢受夫德宗矯代之失
而深懲宦者之蠧可謂明也已矣然其終也舉不信
羣臣而惟宦官之從至委以禁兵而其後人主廢置
遂出于其手則其為害有甚于代矣何哉不知明王
改其先過之道而乘之以輕銳之氣不能守之以忠
信誠慤之心而出之以率意妄動之情夫是以初年
之矯所失愚人以為喜而明哲以為憂也孔子曰三
年無改於父之道可謂孝矣有以哉易曰幹父之蠱
有子考无咎厲終吉
九二幹母之蠱不可貞何也葉子曰父之壊常也母之
壊天下之大變也治父之壊可守常也治母之壊而
不通天下之變可乎吕后死而平勃誅諸吕以安劉
吕后則無及矣武曌之禍古所未有也張柬之等第知
反正廢主而不能以大義處非常之變為唐室討罪
人君子安得而不謂其膠常守故不學無術而無以
善其終始乎是故處天下之大變者不可不執天下
之大義知天下之大義者然後不泥天下之大常不
泥天下之大常者然後為得天下之大中故文姜與
弑魯桓莊公即位外之不能復父之仇内之不能禁
母之淫復使會于禚會于師享于祝丘再次如莒公
卿大臣不能使之討齊車馬僕從不能使之不出魯
此不過匹夫之行而非達孝之道也是故觀于夫子
春秋所書文姜哀姜而幹母之大權可以得之矣易
曰幹母之蠱不可貞
九三幹父之蠱小有悔无大咎何也葉子曰弊之當革
也則革之革之而不力則有趙抃之過然雖革其所
當革也革之而過焉則有熙豐之禍君子可无慎乎
是故有撥亂反正之盛心者常存觀變察幾之智抱
有能有為之大略者當知從容順應之常不然悔吝
生而過責歸矣向戍来聘且尋盟見孟獻子尤其室
曰子有令名而美其室非所望也對曰我在晉吾兄
為之毁之重勞且不敢聞夫獻子于兄之所為無大
過焉者寧居之不改如是則魯文公之必毁泉臺者
宜春秋之所譏也昔者唐宣宗初立時君臣務反會
昌之政至僧尼之弊皆復其舊熙寧之法病民者將
二十年司馬君實起而為政毅然以天下自任開言
路進賢才凡新法之害民者一切取而更張之海内
之民歡欣鼔舞甚于更生一變而為嘉祐治平之治
君子稱其有旋乾轉坤之功矣然而法相因則事成
無漸則民病范純仁言之而不聽不幾于激天下之
亂耶特其情雖過而心則無尤氣雖張而理則不拂
君子于是乎有通論焉耳不然見天下之弊不勝其
忿一決而去之此其禍不為晁錯則為景延廣可勝
悔哉噫能剛能柔不過不激吾于管仲之定襄王子
房之安太子仁傑之反唐祚有取焉易曰幹父之蠱
小有悔无大咎
六四裕父之蠱往見吝何也葉子曰拯溺者不俟河之
涸救焚者不需雨之落七年之病而求三年之艾者
不俟時日之良故曰天之方難無然憲憲天之方蹶
無然泄泄不然板蕩之禍夫豈紆徐迂闊者之濟乎
趙盾輔靈公繼襄業以大芘中夏正當力攘荆楚急
扼其始横而大宣其威力可也顧于狼淵之舉方且
視為泛常而諸大夫之會緩不及事師及鄭而楚已
囚公子去矣悼敬之難子朝之亂霸者所當亟辨
邪正戮力靖之而二年之後晉始使士景伯莅問周
故辭子朝之使又踰年趙鞅激于太叔嫠婦恤緯之
言感于瓶罄惟壘之恥始為黃父之會以期明年之
師不求急難纓冠之義而姑問揖讓周旋之禮是豈
拯溺救焚之道哉楚子聞宋殺申無畏也投袂而起
屨及于窒皇劒及于寢門之外車及于蒲胥之市蠻
貊之敏于猾夏如此而盾則怠緩鞅則坐視春秋
安得不譏之乎故曰救鄭不及楚師卿不書緩也以
懲不恪又曰王室之亂五年而未平傷天下之無霸
也嗚呼軍旅之事夫子以為未學而春秋所書戰伐
之事無有以為合于義而許之者獨于救兵皇皇汲
汲如此不可以知拯難之義乎故胡文定曰凡書救
者未有不善之者也救在京師則罪列國子突救衛
是也救在夷狄則罪諸侯狄救齊吴救陳是也救在
遠國則罪四鄰晉陽處父帥師伐楚以救江是也救
而不速救者則書所次以罪其慢叔孫豹救晉次于
雍榆是也救而不能救者則書所至以罪其怯齊侯
伐我北鄙圍成公救成至遇是也書法若此聖人之
情見矣若夫狄以閔之元年伐邢後二年而邢始遷
于夷儀狄以閔之二年滅衛後二年而齊始封衛于
楚丘則是長人之亂而以張吾之惠多宼之虐而以
明吾之勲以千萬人之命而易吾一身之名尤為聖
人之所惡矣故東莱之說曰王者之所憂霸者之所
喜也夫不經桀之暴則民不知有湯不經紂之惡則
民不知有武功因亂而立名因功而生要非聖人之
本心也若霸者則異是亂不極則功不大功不大則
名不高故將隆其名則必張其功將張其功則必養
其亂養其亂而使社稷已傾都邑已頽屠戮已酷流
亡已衆然後徐起而收之拔之于危蹙顛困之中致
之于豐樂太平之地則深仁重施力大而名赫矣嗚
呼是誠何心豈非聖人之所深惡而痛絶者哉甚至
楚圍宋而告急于晉伯宗以為天方授楚未可與争
不敢出師却使解揚如宋使無降楚則又鼠之行而
賊之心劉曜逼長安瑯琊初無救援之意及聞長安
不守則姑出師露次移檄四方假漕運稽期斬督運
使淳于伯及劉隗上言其冤不過引咎自責則秦人
之肥瘠而越人之視田令孜遣朱玫李昌符攻河中
李克用救之進逼京城僖宗奔鳳翔明年田令孜劫
帝如寳鷄宰相朝臣皆不知翰林承旨杜讓能獨追
及之乃有太子太保孔緯等數人繼至緯令百官赴
行在辭以無袍笏緯召三院御史泣謂曰布衣親舊
有急猶當赴之豈有天子蒙塵而臣子屢召不往耶
御史請辦行裝數日而行則又坐觀其至親骨肉之
溺而談笑以道之者嗚呼其罪尚可得而勝誅也哉
易曰裕父之蠱往見吝
六五幹父之蠱用譽何也葉子曰飭治振起者英君自
奮之志左右奔走者羣雄並翼之功昔者桓公在位
管仲見立有間有二鴻飛而過之桓公歎曰仲父今
彼鴻鵠有時而南有時而北有時而往有時而来四
方之遠所欲至而至焉非有羽翼之故是以能通其
意于天下乎寡人之有仲父也猶飛鴻之有羽翼也
若濟大水之有舟楫也然則以羣材之幹而支大厦
之傾則支之也若張盖以多驥之力而起廣車之僨
則起之也若反掌矣高宗之夢卜傅說而嘉靖殷邦
宣王之錫命樊侯而王猷允塞晉文公之得五人而
歸為霸主燕昭王之賢士歸往而頓復齊仇漢光武
之延攬英雄而恢復故物業所從来久矣豈庸常淺
陋之所能與哉彼宋襄公有一子魚而不能聽魯昭
公有一子家駒而不能用漢靈帝有一陳蕃而斥且
免唐文宗有一裴度方將屏棄而不錄夫何為哉易
曰幹父之蠱用譽
上九不事王侯高尚其事何也葉子曰天下不可無此
等人亦不可無彼等人天下不可無此等事亦不可
無彼等事與君偕出孰與立節與我偕遯孰與撥亂
十八侯司其事矣四皓可與紫芝而同老二十八將
成其能矣嚴光可與富春而同歸是故王者有事事
者則不待吾事衆人無尚事者吾安得不尚吾事乎
此其志盖將立天下之人極建世道之綱維者歟何
其義也孟子曰聖人百世之師也故聞伯夷之風者
頑夫廉懦夫有立志信乎易曰不事王侯高尚其事
䷒
臨元亨利貞至于八月有凶何也葉子曰權盛則動而
如意勢昌則為無不成君子能進而凌逼于物矣而
其志有不行哉所貴者壯而能正健而能說決而能
和不于頄而于心不于氣而于理焉耳惟舜之去四
凶為能誅而不怒惟周公之去三監為能怒而不擊
惟孔子之去少正卯為能擊而不恣陽球磔王甫之
屍未嘗不快也而識者早知禍機之已伏石介慶夏
竦之去未嘗不幸也而君子先諗禍本之已存宋哲
宗幼冲嗣位太后高氏臨朝任用賢相政事修舉國
内大治號曰女中堯舜太后崩熙豐黨人得志横行
追貶元祐正人殆無虚日卒致禍亂内變外寇乘釁
而起中原卒不支矣權之盛勢之昌夫豈易處乎雖
然此人事也有天道焉極盛者則必衰極昌者則必
萎君子知必至之天運而委曲周旋以圖之庶幾自
保之道矣人事以速亂而天運適遭其所窮豈知禍
之所終哉此常安民所以有薛季昶之慮也易曰臨
元亨利貞至于八月有凶
初九咸臨貞吉何也葉子曰君子之居世也時不遇而
道廢焉則無以斬豺狼之當道遇其時而身屈焉亦
無以問狐狸之野嘷有其時居其位矣凡有小人何
者不在其凌逼之中乎子路初仕衛不敢委曰小臣
不問大事也其質之孔子也不敢忌曰下官無侵上
職也方墮郈又墮費既墮費又墮成必欲公家之強
而私室之弱豈敢安乎其位一事置之不問哉若曰
事之不濟則天也吾如彼何哉殫其心而竭其力率
以正而臧其謀神其機而妙其𤼵此則君子之所自
盡也不然則志邪而意肆矣君子為之乎易曰咸臨
貞吉
九二咸臨吉无不利何也葉子曰未嘗不欲凌小人者
君子之心也欲凌之而卒不能凌者所遇之不同也
有其位矣而德不足則釁生李懷光欲誅盧把趙贊
白志貞之奸而卒為所圖陷身為賊君子之所憾也
有其德矣而權不侔則說費劉蕡論宦官之禍而廢
于唐陳東歐陽澈極言黃潛善汪伯彦之奸而廢于
宋君子之所痛也其惟司馬君實乎放李定貶范淵
竄惠卿免蔡確去一時之小人而活萬人之命罷數
十年之患政而興一時之利以其德實而才充位尊
而望重耳不然能無困蹶之患乎故曰去河北賊易
去中原朋黨難易曰咸臨吉无不利
六三甘臨无攸利既憂之无咎何也葉子曰罔拂百姓
以從己之欲者君子悦以先民之道也罔違道以干
百姓之譽者君子悦以利貞之戒也不以正而以邪
天生民而樹之君之意固若是乎使司牧之無失其
性其道固如是乎君子不由也曷之何其弗禁焉荀
子曰順州里定㕓宅養六畜間樹藝勸教化趨孝弟
以時順修使百姓順命安樂處鄉鄉師之事也論禮
樂正身行廣教化美風俗兼覆而調一之辟公之事
也垂事養民撫循之唲嘔之冬日則為之饘粥夏日
則與之瓜瓞以偷取少頃之譽焉是偷道也可以少
頃得奸民之譽然而非長久之道也事必不就功必
不立是姦治者也嗚呼此五霸之道易盈易涸終不
足以語于仲尼之門有由然哉下此而假君之惠以
濟其民竊上之寵以和其下若陽生之入而不敢言
語欒孺子而皆泣陳氏厚施于國宋鮑禮于國人季
氏世修其勤是謂並其守國之器而竊之于以遂其
終身之詐而成其滔天之惡而不容于堯舜三代之
世者矣况以之而制小人乎以肉飼虎終為所吞以
蜜餵蜂必為所螫光明正大之道不如是也易曰甘
臨无攸利既憂之无咎
六四至臨无咎何也葉子曰君子之治民也以平易安
靜為極功而其制小人也以必咨于周為切務漢章
帝之詔曰夫俗吏矯飾外貌似是而非朕甚厭之甚
苦之安靜之吏悃愊無華日計不足月計有餘如襄
城令劉方吏民同聲謂之不煩雖未有他異斯亦殆
近之矣夫以苛為察以刻為明以輕為德以重為威
四者或興則下有怨心章帝此詔意何為哉俗吏之
為患甚矣其可惡也以辦事為功以稱職為能以刻
為威以察為明以政化為高論以風俗為迂闊當其
初也百姓畏其威令行禁止所求者遂所欲者得有
所任使不避劇易皆能成功故朝廷之上翕然以為
能而天下之士争慕效之翕然成風民心離散國體
破壊元氣消喪而風俗自然耗矣彼豈知善人君子
安静不擾悃愊無華其政悶悶若不足以快人意而
豈弟慈祥寬宏廣大不自知其感化民心扶植教德
薰蒸和氣與一世共躋于仁夀之域其功之至極孰
有加于此哉若夫其制小人也則不然未始以疏視
之也識到計到以折其奸心未始以慢治之也威到
力到以摇其厲氣未始泄泄沓沓以加之也謀到聽
到以專其成事然後小人得而去之矣視之以疏則
彼得以玩我迂治之以慢則彼得以格我怯加之泄
沓則彼得以間我漏夫可苟焉而已哉唐敬宗遣中
使賜朱克融時服克融以為疎惡執留勑使奏以春
衣不足乞度支給三十萬端疋又奏欲將兵馬及丁
匠五千助修東都敬宗患之欲遣使臣宣慰仍索勑
使裴度對曰克融無禮已甚殆將斃矣譬如猛獸自
于山林中咆哮跳踉久當自困必不敢輙離巢穴願
勿遣宣慰亦勿索勑使旬日之餘徐賜詔書云聞中
官至彼稍失去就俟還朕自有處分時服有司製造
不謹朕甚欲知之已令區處其將士春服非朕所愛
但素無此例不可獨與所稱助修工匠皆是虚語若
欲直挫其奸則云丁匠宜速遣来若欲且示含容則
云不假丁匠遠来如是而已不足勞聖慮也不二月
幽州軍亂殺克融並其子昭義節度使劉從諫卒其
子稹自為留後武宗欲討之宰相諫官多不可李德
裕以澤潞事體與河朔三鎮不同獨請討之武宗問
計對曰稹所恃者三鎮但得鎮魏不與之同則稹無
能為也若遣重臣往諭王元逵何弘敬得其聽命不
從旁阻撓官軍則成擒矣遂決意討稹羣臣之言不
復入矣二鎮果聽命德裕又恐劉悟有功稹未可亟
誅上曰悟廹于救死耳非素心徇國也借使有功父
子為將相二十餘年國家報之足矣先是河北諸鎮
有自立者朝廷必先有弔祭贈使宣慰使繼往商榷
然後用兵故常及半歲軍中得以為備至是宰相亦
欲遣使上即下詔討之稹使牙將薛茂卿拔河陽科
斗寨距懷州十餘里議者鼎沸以為澤潞不可取上
亦疑之德裕曰小小進退兵家之常願陛下勿聽則
成功矣上乃謂宰相曰為我語朝士有上疏阻議者
我必于賊境上斬之議者乃止及洺州刺史李恬以
書與從弟石云稹願舉族歸命石以聞德裕言今官
軍四合賊勢窮蹙故偽輸誠欵冀以緩師宜詔石答
恬書云前書未敢聞奏若郎君誠能悔過面縛境上
則石當往受降護送歸闕若虚為誠欵則石誠不敢
以百口保人仍望詔諸道乘其上下離心速進兵攻
討上皆從之稹果擒斬此皆老臣知周萬物而道濟
天下無所不用其極者也以是而制小人小人其有
不去者乎高駢使僧景仙說驃信馮寳使妻洗氏使
李遷仕致其溺而怠啓其信而驚亦庶幾切計極務
者矣易曰至臨无咎
六五知臨大君之宜吉何也葉子曰治天下有要道也
達者知之衆人昧焉何也淮南子曰古者法設而不
犯刑措而不用非可以刑而不刑也百工惟時庶績
咸熙禮義修而任賢德也故舉天下之高以為三公
一國之高以為九卿一縣之高以為二十七大夫一
鄉之高以為八十一元士故知過萬人者謂之英千
人者謂之俊百人者謂之豪十人者謂之傑英俊豪
傑各以小大之才處其位得其宜由本流末以重制
輕上唱而民和上動而下隨四海之内一心同歸背
貪鄙而向義理其于化民也若風之摇草無之而不
靡傳曰先王之宰天下也律天時因地利協人和如
此而已矣是故知天之道者拜以為師矣知地之道
者進以為友矣知人之道者任以為臣矣燮理隂陽
而四時以叙知天道也經略剛柔而庶土以平知地
道也啓沃仁義而五品以遜知人道也雨𤾉愆期寒
暑無節郊焉而天神有弗格則師贊之考其道如此
而不復其常則免其官曰官天之命也山冢崒崩川
流不蹟社焉而地祇有弗歆則友助之修其德如此
而不復其常則削其祿曰祿地之産也教化晦塞風
俗不美廟焉而神鬼有弗享則臣詔之省其功如此
而不復其常則褫其服曰服人之章也三才有定職
也三事有成能也此先王所以不勞而成治也故曰
上必無為而用天下下必有為為天下用昔者舜明
四目達四聰咨十二牧盖舍己從人樂取諸人以為
善此舜之所以為大智也何也以天下之目為視則
何所不明以天下之耳為聽則何所不聞以天下之
心為思則何所不得苟不集人之衆而惟任己之獨
則必有遺視遺聽與遺思矣是豈帝王之高致哉故
曰去聽以無聞則聰去視以無見則明去知以無知
則公三者不任則治三者任則亂是以舜恭己而正
南面神而明之以成至治非天下之大知其孰能與
于此降而知是道者周公也記曰篤仁而好學多聞
而道慎天子疑則問應而不窮者謂之道道者尊天
子以道者也常立乎前是周公也誠立而敢斷輔善
而相義者謂之充充者充天子之志者也常立于左
是太公也廉潔而切直匡過而諫邪者謂之弼弼者
拂天子之過者也常立于右是召公也博聞強記佞
給而善對者謂之承承者承天子之遺忘者也常立
于後是史佚也故成王中立而聽朝則四聖維之是
以慮無失計而舉無過事然則人君而獨任其知其
斯以為不知乎故管子曰明主不用其知而用衆人
之知不用其力而任衆人之力故以衆人之知思慮
者無不知也以衆人之力起事者無不成也能自去
而用天下之知力則身佚而福多獨用其知而不用
衆人之知獨用其力而不用衆人之力則身勞而禍
多故曰獨任之國勞而多禍故曰雷霆草木人不能
為之舟車陶冶天亦不能為之也威福玉食人臣不
當為之簿書期會君亦不當為之也又曰無代馬走
反盡其力無代鳥飛反蔽其翼夫萬機庶務皆當不
自用而任人况制小人乎唐憲宗用杜黃裳之獨對
任高崇文討蜀卒梟劉闢之首威行兩河用武元衡
之壯謀任王鍔討吴卒斬李錡父子藩鎮惕息用裴
度之獨斷任李愬討淮西卒擒吴元濟于蔡州天下
震慴雖以李吉甫故罷裴垍學士然寵信彌厚未幾
復擢為相謂之曰以太宗玄宗猶藉輔佐以成其理
况如朕不及先聖萬倍者乎每有軍國大事必與諸
學士謀之嘉翰林學士崔群讜直命學士自今奏事
必取群連署然後奏之故再用李絳之謀未敢輕動
河北而魏博果亂推田興為留後率衆聽命復用絳
謀遣裴度宣慰魏博頒賞軍士六州百姓給復一年
軍士受賞歡聲如雷成德兖鄆使者數輩見之相顧
失色歎曰倔強者果何益乎鄆蔡恒遣游客間說多
方興終不聽李師道使人謂韓弘曰我世與田氏約
相保援今興非其族又首變兩河事公之所惡也我
與成德合軍討之弘曰我不知利害知奉詔行事所
臨如是其知不亦大乎不然將不免于譚忠之所窺
矣田季安聞吐突承瓘討王承宗聚其徒曰師不跨
河二十五年矣今一旦越魏伐趙趙虜魏亦虜矣為
之奈何其將有超伍而言者曰願借騎五千以紓君
憂季安欲從之牙將譚忠使魏知其謀入謂季安曰
如某之計是引天下之兵也往年王師取蜀取吴筭
不一失是皆相臣之謀今王師越魏伐趙不使耆臣
宿將而專付中臣不輸天下之甲而多出秦甲君知
誰為之謀此乃天子自為之謀欲將誇服于臣下也
若師未叩趙而先碎于魏是上之謀反不如下能不
恥且怒乎既恥且怒必任知士畫長策伏猛將練精
兵畢力再舉鑒前之敗必不越魏而伐趙較罪輕重
必不先趙而後魏矣季安曰然則若之何忠曰王師
入魏君厚犒之而悉甲壓境號曰伐趙隂遺趙書使
解陴障遺魏城持以奏捷則魏之霸基安矣季安曰
善遂隂與趙計得其堂陽嗚呼若是而幾何不為人
之所愚弄乎易曰知臨大君之宜吉
上六敦臨吉无咎何也葉子曰君子之抱道守貞也有
險夷不易之心其憂國愛民也有死生不變之節則
其與小人固不容一日比以至終其身而不能少間
與之合者况當國家之任係天下之故而臨之有不
厚且長乎史魚之于子瑕死且不置必以尸而斥去
之宋璟之于二張雖君父之意有不恤終不可得而
少假焉可謂處小人之上而臨之終始如一矣魏元
忠再相之後依阿取容任三思之惡而不言元稹一
經挫折不克固守後遂自毁與賢人君子為仇敵焉
李晟以杯酒間遂釋張延賞之怨而且求其女與子
為婚裴度令狐楚鄭覃受李訓之豢而不知辭避則
不克有終矣君子志在潔身而貞行保國而和民者
不免若是二三其德也而可乎易曰敦臨吉无咎
䷓
觀盥而不薦有孚顒若何也葉子曰君者人則也是故
其儀不忒而後可以正是四國也君者非則人者也
是故其為父子兄弟足法而後民法之也管子之言
曰民不可稍而掌也可井而牧也不可暴而殺也可
麾而致也衆不可戶說也可舉而示也然則舉天下
而示之則奈之何其輕且苟哉書曰惟幾惟康其難
其慎詩曰敬慎威儀惟民之則禮曰王者中心無為
以守至正傳曰洗心以退藏于密齊戒以神明其德
不輕于自用不果于有為不苟于𤼵設夫然不失正
是四國之道下觀而化之則也不有以立君道之準
乎故曰成王之孚下土之式又曰為政以德譬如北
辰居其所而衆星共之又曰人主之術處無為之事
行不言之教清淨而不動一度而不搖因循而任下
責成而不勞又曰橋梓直立而不動俛仰取則焉人
主静默而不躁百官得修焉又曰上無事而民自試
抱獨不言而廟堂既修鴻鵠鏘鏘惟民歌之濟濟多
士殷民化之是所以為示天下之道乎是故觀諸天
下堯舜率天下以仁而民從之是也觀諸其國顔淵
為政而由賜無所施其能是也觀諸其家萬石君家
不言而躬行是也嗚呼其可以易言乎易曰觀盥而
不薦有孚顒若
初六童觀小人无咎君子吝何也葉子曰童子觀畫知
其備五采耳雜山川草木人物焉耳而不知其圖古
蹟也童子觀戲知其備詞曲耳雜喜怒悲歡離合耳
而不知其示忠孝也是故知其通變之利知聖人服
民之心而不知其神道之教百姓日用而不知童眸
矇䁾而無見也孔子曰民可使由之不可使知之吾
何尤焉若夫老子之言曰不出戶知天下不窺牖知
天道管子曰行其田野視其耕耘計其農事而饑飽
之國可知也行其山澤觀其桑麻計其六畜之産而
貧富之國可知也入國邑視宫室觀車馬衣服而侈
儉之國可知也課凶饑計師役觀臺榭量國費而
虚實之國可知也入州里觀習俗聽民之所以化其
上而治亂之國可知也入朝廷觀左右求本朝之臣
論上下之所貴賤者而強弱之國可知也置法出令
臨衆用民計其威嚴寬惠行于其民與不行于其民
可知也計敵與量上意察國本觀民産之所有餘不
足而存亡之國可知也本其著知其微察其迹得其
幾君子之秉哲達人之通觀也矇矇昧昧短見而瞽
窺斯十九年而有童心矣亦可鄙之甚乎易曰童觀
小人无咎君子吝
六二闚觀利女貞何也葉子曰以門外為等閒不出戶
而无攸遂此女子之道也大丈夫以天下為一家中
國為一人畏天命而悲人窮吾分内事矣内之為女
貞可乎哉是故觀文明之盛而不思啓天下于文明
仰康樂之安而不思躋天下于康樂享和平之福而
不思納天下于和平深入門庭而不出偷鄙之極矣
昔者天王使劉定公勞趙孟于潁館于洛汭劉子曰
美哉禹功明德遠矣微禹吾其魚乎子盍亦遠績禹
功而大庇民乎對曰老夫罪戾是懼焉能恤遠吾儕
偷食朝不謀夕何其長也劉子歸以語王曰諺所謂
老將至而耄及之者其趙孟之謂乎為晉正卿以主
諸侯而儕于隸人朝不謀夕棄神人矣穆叔至自會
見孟孝伯語之曰趙孟死為政者其韓子乎吾子曷
與季孫言之可以樹善孝伯曰人生幾何誰能無偷
朝不及夕將焉用樹嗚呼此食租衣税止願為太平
之民者之所為而君子為之不亦淺之乎其為丈夫
乎易曰闚觀利女貞
六三觀我生進退何也葉子曰不顧其身而必進趾之
壯者也是謂忘其身不顧其君而必退節之苦者也
是謂忘其君二者則有間矣以言乎失道則均焉是
故士君子懷才抱器未嘗不欲行道濟時致君澤民
為心然才器雖已有而道之通塞則係于天用舍行
藏尤在于時君子得時則大行不得時則龍蛇安于
所遇俾身名俱全斯為處世之善矣不然若漢末陳
蕃李膺范滂諸賢始履虎尾之危幸脱虎口之厄復
捋虎鬚之險卒抉虎吻之噬不亦可悲也哉雖然不
為數子而飾偽以要譽釣竒以驚俗不食君祿而争
屠沽之利不受小官而規卿相之位名與實反心與
迹違斯又聖王之所必誅而不足與于士林之列矣
尚何出處之為道哉善乎李固之勸黃瓊欲其一雪
當世之議也易曰觀我生進退
六四觀國之光利用賓于王何也葉子曰横政之所出
横民之所止則伯夷太公不忍居三綱絶人道忘則
逢萌為之掛冠梅福為之去亂然則禮樂文明之炳
曜紀綱法度之昭彰大明在上聖化光颺君子豈固
為蒙澤之叟巖壑之棄也耶傅說對揚天子之休命
箕子親近天子之耿光山東之民願少須臾無死以
觀漢室德化之成感于時也故曰蟋蟀俟秋吟蜉蝣
出以隂又曰明天子在上可以出而仕矣嗚呼世不
喪道而道不喪世如此君子其能不為之一慶哉易
曰觀國之光利用賓于王
九五觀我生君子无咎何也葉子曰元筮以自審者人
君比天下之道皇建其有極者人君立成王之孚𫝊曰
詩云豈弟君子民之父母君子為民父母何如曰君
子者貌恭而行肆身儉而施博故不肖者不能逮也
殖盡于已而區略于人故可盡身而事也篤愛而不
奪厚施而不伐見人有善欣然樂之見人不善惕然
掩之有其過而兼包之授衣以最授食以多法下易
由事寡易為是以中立而為人父母也是故君子之
行也記曰在朝廷則道仁義禮知之序燕處則聽雅
頌之音行步則有環珮之聲升車則有鸞和之音居
處有禮進退有度百官得其宜萬事得其序詩曰
淑人君子其儀不忒其儀不忒正是四國此之謂也
淮南子曰人主之居也如日月之明也天下之所同
側耳而聽延頸舉踵而望也是故非澹泊無以明德
非寧静無以致遠非寬大無以兼覆非燕厚無以懷
衆非平正無以斷制是君子之行也有是君子之行
以臨其兆民庶幾其不疚乎舍堯舜三代不足以與
此宋祖之言曰洞開重門正如我心少有邪曲人皆
見之其亦庶幾于此易曰觀我生君子无咎
上九觀其生君子无咎何也葉子曰天下有達尊三爵
一齒一德一爵不在而齒在則天下之所讓年也為
天下所讓年而徒以其年可乎齒不在而德在則天
下之所尊道也為天下所尊道而不以其道可乎是
故居事外而有事之志不可忘不為觀而反觀之心
不容己何也爵者政之所出而齒德也者俗之所趨
也故曰觀政在朝觀俗在野又曰政之所及者淺而
俗之所得者深善政未必遽移薄俗而美俗則足以
救惡政昔者閔公之難齊使仲孫湫省焉湫歸而桓
公問曰魯可取乎對曰猶秉周禮未可動也夫閔公
為君生甫八歲哀姜君母棄位而奸慶父大臣弑逆
而賊周禮大禁舉皆犯之而湫曰云云則不于其政
而于其俗也嗚呼俗其可以苟焉而已哉為天下風
流之所趨而民俗之所效者又可以輕忽云乎哉是
故子賤之治單父而入其郛者見棄魚之俗魯恭之
治中牟而履其郊者見馴雉之風有由然矣其分彌
尊其節彌厲其身彌退其道彌高其事彌閒其德彌
盛其位彌遠其行彌堅振其清穆之風以養禮義之
俗敦其一時之行以為百世之師此君子之所不容
懈者也古之君子子思之在魯子夏之在西河之上
子方之在魏嚴子陵之在富春裴晉公之在綠野與
夫洛社耆英之在洛陕也若之何其為觀哉而若之
何其自考哉故曰舟車鹽鐵何如採蕨期會簿書莫
忘採薇易曰觀其生君子无咎
葉八白易傳卷五
