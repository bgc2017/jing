春秋集傳釋義大成卷十元俞皋撰
昭公(名稠襄公子母齊歸在位二十五年而出奔又七年而薨于乾侯共三十二年季氏立其)
(弟宋是為定公諡法威儀恭明曰昭)
(庚申)元年春王正月公即位(書即位者言猶受國於先君也左氏傳立敬歸之娣齊)
(歸之子公子稠穆叔不欲曰太子死有母弟則立之無則立長年鈞擇賢義鈞則卜古之道也非適嗣何必娣)
(之子且是人也居喪而不哀在慼而有棄容是謂不度不度之人鮮不為患若果立之必為季氏憂武子不聽)
(卒立之比及葬三易衰衰祍如故衰於是昭公十几年矣猶有童心君子是以知其不能終也穀梁傳繼正)
(即位正也)叔孫豹會晉趙武楚公子圍齊國弱宋向戌衞齊
惡陳公子招蔡公孫歸生鄭罕虎許人曹人于虢(楚公子名)
(圍齊氏惡名皆三命大夫陳公子名招三命大夫例書公子某後書弟者見其以叔父之親殺世子也罕氏虎)
(名亦三命大夫介左氏傳楚公子圍聘于鄭且娶於公孫段氏伍舉為將入館鄭人惡之使行人子羽與之)
(言乃館於外既聘將以衆逆子産患之使子羽辭曰以敝邑褊小不足以容從者請墠聽命令尹命大宰伯州)
(犂對曰君辱貺寡大夫圍謂圍將使豐氏撫有而室圍布几筵告於莊共之廟而來若野賜之是委君貺於草)
(莽也是寡大夫不得列於諸卿也不寧唯是又使圍蒙其先君將不得為寡君老其蔑以復矣唯大夫圖之子)
(羽曰小國無罪恃實其罪將恃大國之安靖已而無乃包藏禍心以圖之小國夫恃而懲諸侯使莫不憾者距)
(違君命而有所壅塞不行是懼不然敝邑館人之屬也其敢愛豐氏之祧伍舉知其有備也請垂櫜而入許之)
(正月乙未入逆而出遂會于虢尋宋之盟也祁午謂趙文子曰宋之盟楚人得志於晉今令尹之不信諸侯之)
(所聞也子弗戒懼又如宋子木之信稱於諸侯猶詐晉而駕焉況不信之尤者乎楚重得志於晉晉之恥也子)
(相晉國以為盟主於今七年矣再合諸侯三合大夫服齊狄寧束夏平秦亂城淳于師徒不頓國家不罷民無)
(謗讟諸侯無怨天無大災子之力也有令名矣而終之以恥午也是懼吾子其不可以不戒文子曰武受賜矣)
(然宋之盟子木有禍人之心武有仁人之心是楚所以駕於晉也今武猶是心也楚又行僭非所害也武將信)
(以為本循而行之譬如農夫是穮是蓘雖有饑饉必有豐年且吾聞之能信不為人下吾未能也詩曰不僭不)
(賊鮮不為則信也能為人則者不為人下矣吾不能是難楚不為患楚令尹圍請用牲讀舊書加于牲上而已)
(晉人許之三月甲辰盟楚公子圍設服離衞叔孫穆子曰楚公子美矣君哉鄭子皮曰二執戈者前矣蔡子家)
(曰蒲宫有前不亦可乎楚伯州犂曰此行也辭而假之寡君鄭行人揮曰假不反矣伯州犂曰子姑憂子皙之)
(欲背誕也子羽曰當璧猶在假而不反子其無憂乎齊國子曰吾代二子愍矣陳公子招曰不憂何成二子樂)
(矣衞齊子曰苟或知之雖憂何害宋合左帥曰大國令小國共吾知共而已晉樂王鮒曰小旻之卒章善矣吾)
(從之退會子羽謂子皮曰叔孫絞而婉宋左師簡而禮樂王鲋字而敬子與子家持之皆保世之主也齊衞陳)
(大夫其不免乎國子代人憂子招樂憂齊子雖憂弗害夫弗及而憂與可憂而樂與憂而弗害皆取憂之道也)
(憂必及之大誓曰民之所欲天必從之三大夫兆憂憂能無至乎言以知物其是之謂矣公羊傳此陳侯之)
(弟招也何以不稱弟貶曷為貶為殺世子偃師貶曰陳侯之弟招殺陳世子偃師大夫相殺稱人此其稱名氏)
(以殺何言將自是弑君也今將爾詞曷為與親弑者同君親無將將而必誅焉然則曷為不於其弑焉貶以親)
(者弑然後其罪惡甚春秋不待貶絶而罪惡見者不貶絶以見罪惡也貶絶然後罪惡見者貶絶以見罪惡也)
(今招之罪已重矣曷為復貶乎此著招之有罪也何著乎招之有罪言楚之託乎討招以滅陳也胡氏傳此)
(陳侯之弟招也何以不稱弟諸侯之尊弟兄不得以屬通曰公子者其本當稱者也曰弟者因事而特稱之也)
(所以然者諸侯非始封之君則臣諸父昆弟族人不得以其屬戚君也會于虢尋宋之盟而經何以不書在宋)
(之盟楚人先歃若曰狎主諸侯則懼晉之先也故圍請讀舊書加於牲上而晉人許之觀其事雖若楚重得志)
(晉少懦矣然春秋不貴修盟晉人以信為本故每書必先趙武)三月取鄆(鄆莒邑莒魯所素爭者故)
(不繫莒内將卑師少止書取某程子曰乘莒亂而取之也左氏傳季武子伐莒取鄆莒人告於會楚告於晉)
(曰尋盟未退而魯伐莒凟齊盟請戮其使樂桓子相趙文子欲求貨於叔孫而為之請使請帶焉弗與梁其踁)
(曰貨以藩身子何愛焉叔孫曰諸侯之會衞社稷也我以貨免魯必受師是禍之也何衞之為人之有墻以蔽)
(惡也墻之隙壊誰之咎也衞而惡之吾又甚焉雖怨季孫魯國何罪叔出季處有自來矣吾又誰怨然鮒也賄)
(弗與不已召使者裂裳帛而與之曰帶其褊矣趙孟聞之曰臨患不忘國忠也思難不越官信也圖國忘死貞)
(也謀主三者義也有是四者又可戮乎乃請諸楚曰魯雖有罪其執事不辟難畏威而敬命矣子若免之以勸)
(左右可也若子之羣史處不辟汚出不逃難其何患之有患之所生汚而不治難而不守所由來也能是二者)
(又何患焉不靖其能其誰從之魯叔孫豹可謂能矣請免之以靖能者子會而赦有罪又賞其賢諸侯其誰不)
(欣焉望楚而歸之視遠如邇疆埸之邑一彼一此何常之有王伯之令也引其封疆而樹之官舉之表旗而著)
(之制令過則有刑猶不可壹於是乎虞有三苖夏有觀扈商有姺邳周有徐奄自無令王諸侯逐進狎主齊盟)
(其又可壹乎恤大舍小足以為盟主又焉用之封疆之削何國蔑有主齊盟者誰能辨焉吳濮有釁楚之執事)
(豈其顧盟莒之彊事楚勿與知諸侯無煩不亦可乎莒魯爭鄆為日久矣苟無大害於其社稷可無亢也去煩)
(宥善莫不競勸子其圖之固請諸楚楚人許之乃免叔孫公羊傳鄆者何内之邑也其言取之何不聽也)
(胡氏傳案左氏季孫宿伐莒取鄆莒人訴於會楚告晉曰尋盟未退而魯伐莒瀆齊盟請戮其使有欲求貨於)
(叔孫豹而為之請者豹弗與曰諸侯之會衞社稷也我以貨免魯必受師是禍之也何衞之為雖怨季孫魯國)
(何罪趙孟聞之請於楚曰魯雖有罪其執事不辟難子若免之以勸左右可也莒魯爭鄆為日久矣苟無大害)
(於其社稷可無亢也乃免叔孫其不曰伐莒取鄆者乘莒亂而取邑故不悉書為内諱也)夏秦伯之
弟鍼出奔晉(啖氏曰左氏云其車千乘享晉侯造舟于河十里舍車自雍至絳歸取酬幣終事八)
(反蓋鍼雖富奢應不能至是傳說之太甚矣懼左氏傳秦后子有寵於桓如二君於景其母曰弗去選癸卯)
(鍼適晉其車千乘書曰秦伯之弟鍼出奔晉罪秦伯也后子享晉侯造舟于河十里舍車自雍及絳歸取酬幣)
(終事八反司馬侯問焉曰子之車盡於此而已乎對曰此之謂多矣若能少此吾何以得見女叔齊以告公且)
(曰秦公子必歸臣聞君子能知其過必有令圖令圖天所贊也后子見趙孟趙孟曰吾子其曷歸對曰鍼懼選)
(於寡君是以在此將待嗣君趙孟曰秦君何如對曰無道趙孟曰亡乎對曰何為一世無道國未艾也國於天)
(地有與立焉不數世淫弗能斃也趙孟曰天乎對曰有焉趙孟曰其幾何對曰鍼聞之國無道而年榖和熟天)
(贊之也鮮不五稔趙孟視蔭曰朝夕不相及誰能待五后子出而告人曰趙孟將死矣主民翫歲而愒日其與)
(幾何有公羊傳秦無大夫此何以書仕諸晉也曷為仕諸晉千乘之國而不能容其母弟故君子謂之出奔)
(也也榖梁傳諸侯之尊弟兄不得以屬通其弟云者親之親而奔之惡也胡氏傳案左氏秦后子有寵於)
(桓如二君於景其母曰弗去懼選鍼遂出奔書此見人君寵愛其子不差以禮是禍之也鍼之適晉其車千乘)
(司馬侯問焉曰子之車盡於此乎對曰此謂多矣若能少此吾何以得見叔齊曰秦公子必歸能知其過必有)
(令圖令圖天所贊也後五年秦伯卒后子歸書曰弟者罪秦伯也夫后子出奔其父禍之而罪秦伯何也春秋)
(以均愛望人父以能友責人兄父母有愛妾猶没身敬之不衰況兄弟乎兄弟翕而後父母順矣故不曰公子)
(而特稱秦伯之弟云)六月丁巳邾子華卒(悼公名華子穿立是為莊公)晉荀吳
帥師敗狄于大鹵(大鹵晉地今太原路晉陽也狄左氏傳晉中行穆子敗無終及羣于太)
(原崇卒也將戰魏舒曰彼徒我車所遇又阨以什共車必克困諸阨又克請皆卒自我始乃毁車以為行五乘)
(為三伍荀吳之嬖人不肯即卒斬以徇為伍陳以相離兩於前伍於後專為右角參為左角偏為前拒以誘之)
(翟人笑之未陳而薄之大敗之從公羊傳敗狄于太原此大鹵也曷為謂之大原地物中國邑人名從主人)
(原者何上平曰原下平曰隰從榖梁傳傳曰中國曰大原夷狄曰大鹵號從中國名主人胡氏傳大鹵大)
(原也案六月宣王北伐之詩其詞曰薄伐玁狁至于大原而詩人美之者謂不窮追遠討及封境而止也然則)
(大原在禹服之内而狄人來侵攘斥宜矣其過在毁車崇卒以詐誘狄人而敗之非王者之師耳使後世車戰)
(法亡崇尚步卒爭以變詐相高日趨苟簡皆此等啓之矣書敗大譏之也)秋莒去疾自齊入于
莒(程子曰去疾假齊之力以入莒討展輿之罪正也故稱莒去疾遂自立而無所稟命故不曰公子其自以)
(為公子可立也齊左氏傳莒子展輿立而奪羣公子秩公子召去疾于胡氏傳天下國家定于一吳楚僭)
(號經不書葬土無二王也以忽繫之鄭則突不稱國以小白繫之齊則糾不書子國無二君也展輿乃莒子而)
(去疾曷為又以國氏乎程氏曰去疾假齊之力以入莒討展輿之罪正也其以國氏與去疾之討有罪也此莒)
(之公子曷為不稱公子自謂先公之子可以有國不疑遂立乎其位而無所禀也其書入者難詞也)莒展
輿出奔吳(程子曰為弑君者所立而以國氏者罪諸侯也虢之會雖國亂未預然諸侯不討是與其)
(立矣故欲執叔孫也稱莒展輿見諸侯之與其立也莒左氏傳齊公子鉏納去疾展輿奔吳胡氏傳展輿)
(子也曷為不稱爵為弑君者所立既立乎其位而不能討賊則是與聞乎故也斯不可以有國矣不可以有國)
(則曷為以國氏程氏曰罪諸侯之與其立也虢之會展輿無列何以見諸侯之與其立乎莒雖以亂未能預會)
(然訴魯取鄆而在會者欲執叔孫則知諸侯之與其立矣亦以國氏惡崇亂也)叔弓帥師疆鄆
田(三月已取邑今疆正其田鄆左氏傳叔弓帥師疆鄆田因莒亂也公羊傳疆田者何與莒為竟也與)
(莒為竟則曷為帥師而往畏莒也榖梁傳疆之為言猶竟也)葬邾悼公(不書月缺文也)冬十
有一月己酉楚子麇卒(郟敖名麇共王之子圍立是為靈王左氏傳楚公子圍使公)
(子黑肱伯州犂城犨櫟郟鄭人懼子産曰不害今尹將行大事而先除二子也禍不及鄭何患焉冬楚子圍將)
(聘于鄭伍舉為介未出境聞王有疾而還伍舉遂聘十一月己酉公子圍至入問王疾縊而弑之遂殺其二子)
(幕及平夏疾胡氏傳案左氏楚令尹圍將聘于鄭未出境聞王有而還入問王疾縊而弑之使赴於諸侯應)
(為後之詞曰共王之子圍為長初圍之未動於惡入預夏盟緝蒲為宫設服離衞中國大夫莫不知其有無君)
(之心矣雖以疾赴曷為承偽藏在諸侯之策乎當是時仲尼已生將志于學乃所見之世非祖之所逮聞也又)
(曷為因之而不革乎曰此春秋之所以為春秋非聖人莫能修之者也薨則書薨卒則書卒弑則書弑葬則書)
(葬各紀其實載於簡策國史掌之此史官之所同而凡為史者皆可及也或薨或不薨或卒或不卒或弑或不)
(弑或葬或不葬筆削因革裁自聖心以達王事此仲尼之所獨而游夏亦不能與焉者也然則郟敖實弑而書)
(卒何歟令尹圍弑君以立中國力所不加而莫能致討則亦已矣至大合諸侯于中與會者凡十有三國其臣)
(舉六王二公之事其君用齊桓召陵之禮而宋向戌鄭子産皆諸侯之良也而皆有獻焉不亦傎乎若革其偽)
(赴而正以弑君將恐天下後世以篡弑之賊非獨不必致討又可從之以主會盟而無惡矣聖人至此憫之甚)
(懼之甚憫之甚者憫中國之衰微而不能振也懼之甚者懼人欲之横流而不能遏也是故察微顯權輕重而)
(略其簒弑以扶中國制人欲存天理其立義微矣)楚公子比出奔晉(左氏傳右尹子干出)
(奔晉宫廐尹子皙出奔鄭殺大宰伯州犂于郟葬王于郟謂之郟敖使赴于鄭伍舉問應為後之辭焉對曰寡)
(大夫圍伍舉更之曰共王之子圍為長子干奔晉從車五乘叔向使與秦公子同食皆百人之餼趙文子曰秦)
(公子富叔向曰底禄以德德鈞以年年同以尊公子以國不聞以富且夫以千乘去其國彊禦已甚詩曰不侮)
(鰥寡不畏彊禦秦楚匹也使后子與子干齒辭曰鍼懼選楚公子不獲是以皆來亦唯命且臣與羇齒無乃不)
(可乎史佚有言曰非羇何忌楚靈王即位薳罷為令尹薳啓彊為大宰鄭游吉如楚葬郟敖且聘立君歸謂子)
(産曰具行器矣楚王汰侈而自說其事必合諸侯吾往無日矣子産曰不數年未能也)
(辛酉)二年春晉侯使韓起來聘(韓氏起名三命大夫時聘也左氏謂且告為政之說)
(非也觀左氏傳晉侯使韓宣子來聘且告為政而來見禮也書於大史氏見易象與魯春秋曰周禮盡在魯)
(矣吾乃今知周公之德與周之所以王也公享之季武子賦綿之卒章韓子賦角弓季武子拜曰敢拜子之彌)
(縫敝邑寡君有望矣武子賦節之卒章既享宴于季氏有嘉樹焉宣子譽之武子曰宿敢不封殖此樹以無忘)
(角弓遂賦甘棠宣子曰起不堪也無以及召公宣子遂如齊納幣見子雅子雅召子旗使見宣子宣子曰非保)
(家之主也不臣見子尾子尾見彊宣子謂之如子旗大夫多笑之晏子信之曰夫子君子也君子有信其有以)
(知之矣自齊聘於衞衞侯享之北宫文子賦淇澳宣子賦木瓜)夏叔弓如晉(報聘也叔左氏傳)
(弓聘于晉報宣子也晉侯使郊勞辭曰寡君使弓來繼舊好固曰女无敢為賓徹命於執事敝邑弘矣敢辱郊)
(使請辭致館辭曰寡君命下臣來繼舊好好合使成臣之禄也敢辱大館叔向曰子叔知禮哉吾聞之曰忠信)
(禮之器也卑讓禮之宗也辭不忘國忠信也先國後已卑讓也詩曰敬愼威儀以近有德夫子近德矣)秋
鄭殺其大夫公孫黑(鄭公孫名黑三命大夫去左氏傳秋鄭公孫黑將作亂欲游氏而)
(代其位傷疾作而不果駟氏與諸大夫欲殺之子産在鄙聞之懼弗及乘遽而至使吏數之曰伯有之亂以大)
(國之事而未爾討也爾有亂心無厭國不女堪專伐伯有而罪一也昆弟爭室而罪二也薰隧之盟女矯君位)
(而罪三也有死罪三何以堪之不速死大刑將至再拜稽首辭曰死在朝夕無助天為虐子産曰人誰不死凶)
(人不終命也作凶事為凶人不助天其助凶人乎請以印為楮師子産曰印也若才君將任之不才將朝夕從)
(女女罪之不恤而又何請焉不速死司寇將至七月壬寅縊尸諸周氏之衢加木焉胡氏傳案左氏鄭駟黑)
(好在人上攻良霄而逐之又與公孫楚爭室又將作亂去游氏代其位傷疾作而不果子産使吏數之曰爾有)
(亂心無厭國不女堪專伐伯有而罪一也兄弟爭室而罪二也矯君之位而罪三也不速死大刑將至遂縊而)
(尸之黑則有罪而鄭人初畏其彊不之討也因其疾而幸勝之則亦云殆矣故稱國以殺累乎上也)冬公
如晉至河乃復季孫宿如晉(至河乃復晉辭公也故使季孫往傳謂不納公而納)
(季孫其說甚非也此蓋晉以公親行為大重而來辭於是乎卿往也左氏傳晉少姜卒公如晉及河晉侯使)
(士文伯來辭曰非伉儷也請君無辱公還季孫宿遂致服焉公羊傳其言至河乃復何不敢進也榖梁傳恥如)
(晉故著有疾也公如晉而不得入季孫宿如晉而得入惡季孫宿也胡氏傳案左氏晉少姜卒公如晉及河)
(晉侯使士文伯來辭曰非伉儷也請君無辱公還季孫宿遂致服焉舉動人君之大節賢哲量之以行藏其道)
(姦邪窺之以作止其惡四鄰視之以厚薄其情故有國者必謹於禮而後動此守身之本保國之基也禮雖自)
(卑而尊人亦有妄悅人以自辱昭公既不能據經守正失禮而妄動又不能從權適變無故而輕復終復失國)
(出奔客死他境蓋始諸此行矣或曰禮者明微正於未動之前可也已至于河而見卻雖欲弗反將得已乎曰)
(以周公之胄千乘之國輕身以修鄰好乃卻而不納夫何敢若曰敝邑褊小敬事大國惟恐獲戾聞陳無宇見)
(執於中都謂少姜之數於守適信也用是不遑寧處跋履山川來修弔事今若不獲進見剪為仇讎他國誰敢)
(朝夕在廷修事大之禮乎夫小國之去就從違聽大國之令也若非伉儷齊人請陳無宇之罪何以令之也苟)
(有二命又何以為盟主如此晉人其將謝過之不暇敢不納乎昭公習儀以亟而不明乎禮其及也宜經書公)
(如晉至河乃復季孫宿如晉而昭公失國之因季氏逐君之漸晉人下比之迹不待貶絶而皆見矣)
(壬戌)三年春王正月丁未滕子原卒(成公名原子寧立是未為悼公左氏傳丁)
(滕子原卒同盟故書名)夏叔弓如滕五月葬滕成公(滕成公嘗親會襄公葬故)
(魯亦厚報之遇左氏傳五月叔弓如滕葬滕成公子服椒為介及郊懿伯之忌敬子不入惠伯曰公事有公)
(利無私忌椒請先入乃先受館敬子從之)秋小邾子來朝(左氏傳小邾穆公來朝季武子欲卑)
(之穆叔曰不可曹滕二邾實不忘我好敬以逆之猶懼其貳又卑一睦焉逆羣好也其如舊而加敬焉志曰能)
(敬無災又曰敬逆來者天所福也季孫從之)八月大雩(左氏傳旱也)冬大雨雹(誌災)
(也朱子曰隂陽不和而散則為戾氣曀霾飛雹之類)北燕伯欵出奔齊(北燕伯名欵左氏)
(傳燕簡公多嬖寵欲去諸大夫而立其寵人冬燕大夫比以殺公之外嬖公懼奔齊書曰北燕伯欵出奔齊罪)
(之也嬖榖梁傳其曰北燕從史文也燕胡氏傳案左氏燕簡公多寵欲去諸大夫而立其寵人大夫比以殺公)
(之外嬖公懼奔齊書曰北燕伯欵出奔齊罪之也君雖不君臣不可以不臣燕伯欲去諸大夫固不君矣而大)
(夫相與比以殺其外嬖是威脅其主而出之也與鬻拳之以兵諫無異而獨罪燕伯何哉大夫國君之陪貳以)
(公心選之而不可私也以誠意委之而不可疑也以隆禮待之而不可輕也以直道馭之而不可辱也否則是)
(忽其陪貳以自危矣晉厲公殺三卻立胥童而弑於麗氏漢隠帝殺楊史立郭允明而弑於趙村衞獻公蔑冢)
(卿而信其左右亦奔夷儀久而後復也故人主不尊陪貳而與賤臣圖柄臣者事成則失身而見弑事不成則)
(失國而出奔此有國之大戒也春秋凡見逐於臣者皆以自奔為文正其本之意也而垂戒遠矣)
(癸亥)四年春王正月大雨雹(趙氏曰五帝已前未有藏冰之說豈長有雹乎假如申豐)
(因此諷藏冰之理亦與經意不同聖左氏傳大雨雹季武子問於申豐曰雹可禦乎對曰人在上無雹雖有)
(不為災古者曰在北陸而藏冰西陸朝覿而出之其藏冰也深山窮谷固隂沍寒於是乎取之其出之也朝之)
(禄位賓食喪祭於是乎用之其藏之也黑牡秬黍以享司寒其出之也桃弧棘矢以除其災其出入也時食肉)
(之禄冰皆與焉大夫命婦喪浴用冰祭寒而藏之獻羔而啓之公始用之火出而畢賦自命夫命婦至於老疾)
(無不受冰山人取之縣人傳之與人納之隸人藏之夫冰以風壯而以風出其藏之也周其用之也徧則冬無)
(愆陽夏無伏隂春無淒風秋無苦雨雷出不震無菑霜雹癘疾不降民不夭札今藏川池之冰棄而不用風不)
(越而殺雷不發而震雹之為菑誰能禦之七月之卒章露藏冰之道也胡氏傳隂陽之氣和而散則為霜雪雨)
(不和而散則為戾氣曀霾雹戾氣也隂脅陽臣侵君之象當是時季孫宿襲位世卿將毁中軍專執兵權以弱)
(公室故數月之間再有夭變申豐者季氏之字也不肯端言其事故暴揚於朝歸咎藏冰之失夫山谷之冰藏)
(之也周用之也徧亦古者本末備舉徧調之一事耳謂能使四時無愆伏淒苦之變雷出不震無菑霜雹則亦)
(誣矣意者昭公遇災而懼以禮為國行其政令無失其民雹之災也庶可禦也不然雖得藏冰之道合於豳風)
(七月之詩其將能乎)夏楚子蔡侯陳侯鄭伯許男徐子滕子頓子
胡子沈子小邾子宋世子佐淮夷會于申楚人執徐子
(為會謀伐吳也徐乃吳與國故執之程子曰晉平公不在諸侯楚彊於是乎行伯者之事胡姬姓子爵國在今)
(汴梁路潁州淮夷淮東之夷也地在今河南府路邳州濰寧縣申姜姓小國後為楚所滅屬楚地在今信陽州)
(辭左氏傳夏諸侯如楚魯衞曹邾不會曹邾辭以難公以時祭衞侯辭以疾鄭伯先待于申椒舉言於楚子)
(曰臣聞諸侯無歸禮以為歸今君始得諸侯其愼禮矣霸之濟否在此會也夏啓有鈞臺之享商湯有景亳之)
(命周武有孟津之誓成有岐陽之蒐康有鄷宫之朝穆有塗山之會齊桓有召陵之師晉文有踐土之盟君其)
(何用宋向戌鄭公孫僑在諸侯之良也君其選焉王曰吾用齊桓王使問禮於左師與子産左師曰小國習之)
(大國用之敢不薦聞獻公合諸侯之禮六子産曰小國供職敢不薦守獻伯子男會公之禮六君子謂合左師)
(善守先代子産善相小國王使椒舉侍於後以規過卒事不規王問其故對曰禮吾未見者有六焉又何以規)
(宋大子佐後至王田於武城久而弗見椒舉請辭焉王使往曰屬有宗桃之事於武城寡君將墮幣焉敢謝後)
(見徐子吳出也以為貳焉故執諸申皆胡氏傳申之會楚子為主而不殊淮夷是在會之諸侯狄也其意也何)
(楚虔弑麇以立而求諸侯于晉晉人許之中國從之執徐子圍朱方遷賴於鄢城竟莫校畏其彊盛則曰晉楚)
(唯天所相不可與爭滅陳不能救則曰陳亡而楚克有之天道也滅蔡而又不能救則曰天將棄蔡以壅楚盈)
(而降之罰也至使窮凶極惡師潰於訾梁身竄於棘里而縊於申亥人不致討而天自討之責命于天而以人)
(事為無益而弗為也而可乎弑君之賊在春秋時有臣子討之則衞人殺州吁是也有四鄰討之則蔡人殺陳)
(佗是也臣子不能討之於内四鄰不能討之於外有與之會以定其位則齊侯及魯宣公會于平州是也有受)
(其賂以免於討則晉侯及諸國會于扈是也然至此極矣則未有不以為賊而又推為盟主相與朝事之以聽)
(順其所為而不敢忤者也故申之會不殊淮夷者以在會諸侯皆為荆楚之屬皆王法之所當斥而不使楚主)
(夏盟之意也或曰晉叔向鄭子産宋向戌皆諸侯之良也謀其國至屬于楚而不校何哉聖人以天自處賢者)
(聽天所命春秋之法以人合天不任於天以義立命不委於命而宇宙在其手者也故楚麇書卒不革其偽赴)
(於前諸侯會申與淮夷累數於後此以恕待人而責備賢者之意其垂訓之義大矣)秋七月楚子
蔡侯陳侯許男頓子胡子沈子淮夷伐吳執齊慶封殺
之遂滅賴(楚主兵故先序行伯者之事故殺齊慶封賴子爵姓未詳國在今峽州路隨州吳之與國)
(故滅之宋左氏傳秋七月楚子以諸侯伐吳宋大子鄭伯先歸華費遂鄭大夫從使屈申圍朱方八月甲申)
(克之執齊慶封而盡滅其族將戮慶封椒舉曰臣聞無瑕者可以戮人慶封唯逆命是以在此其肯從於戮乎)
(播於諸侯焉用之王弗聽負之斧鉞以徇於諸侯使言曰無或如齊慶封弑其君弱其孤以盟其大夫慶封曰)
(無或如楚共王之庶子圍弑其君兄之子麇而代之以盟諸侯王使速殺之遂以諸侯滅賴賴子面縛銜璧士)
(袒輿襯從之造於中軍王問諸椒舉對曰成王克許許僖公如是王親釋其縛受其璧焚其襯王從之遷賴於)
(鄢楚子欲遷許於賴使鬭韋龜與公子棄疾城之而還申無宇曰楚禍之首將在此矣召諸侯而來伐國而克)
(城竟莫校王心不違民其居乎民之不處其誰堪之不堪王命乃禍亂也公羊傳此伐吳也其言執齊慶封)
(何為齊誅也其為齊誅奈何慶封走之吳吳封之於防然則曷為不言伐防不與諸侯專封也慶封之罪何脅)
(齊君而亂齊國也其榖梁傳此入而殺其不言入何也慶封封乎吳鍾離不言伐鍾離何也不與吳封也慶)
(封其以齊氏何也為齊討也靈王使人以慶封令於軍中曰有若齊慶封弑其君者乎慶封曰子一息我亦且)
(一言曰有若楚公子圍弑其兄之子而代之為君者乎軍人粲然皆笑慶封弑其君而不以弑君之罪罪之者)
(慶封不為靈王服也不與楚討也春秋之義用貴治賤用賢治不肖不以亂治亂也孔子曰懷惡而討雖死不)
(服其斯之謂與遂繼事也)九月取鄫(内將卑師少止書取某亂左氏傳九月取鄫言易也莒著丘)
(公立而不撫鄫鄫叛而來故曰取凡克邑不用師徒曰取公羊傳其言取之何滅之也滅之則其言取之何)
(内大惡諱也)冬十有二月乙卯叔孫豹卒(叔孫昭子也去左氏傳初穆子叔)
(孫氏及庚宗遇婦人使私為食而宿焉問其行告之故哭而送之適齊娶於國氏生孟丙仲壬夢天壓已弗勝)
(顧而見人黑而上僂深目而豭喙號之曰牛助余乃勝之旦而皆召其徒無之且曰志之及宣伯奔齊饋之宣)
(伯曰魯以先子之故將存吾宗必召女召女何如對曰願之久矣魯人召之不告而歸既立所宿庚宗之婦人)
(獻以雉問其姓對曰余子長矣能奉雉而從我矣召而見之則所夢也未問其名號之曰牛曰唯皆召其徒使)
(視之遂使為竪有寵長使為政公孫明知叔孫於齊歸未逆國姜子明取之故怒其子長而後使逆之田於丘)
(蕕遂遇疾焉竪牛欲亂其室而有之彊與孟盟不可叔孫為孟鍾曰爾未際饗大夫以落之既具使竪牛請日)
(入弗謁出命之日及賓至聞鍾聲牛曰孟有北婦人之客怒將往牛止之賓出使拘而殺諸外牛又彊與仲盟)
(不可仲與公御萊書觀於公公與之環使牛入示之入不示出命佩之牛謂叔孫見仲而何叔孫曰何為曰不)
(見既自見矣公與之環而佩之矣遂逐之奔齊疾急命召仲牛許而不召杜洩見告之飢渴授之戈對曰求之)
(而至又何去焉竪牛曰夫子疾病不欲見人使寘饋于个而退牛弗進則置虛命徹十二月癸丑叔孫不食乙)
(卯卒牛立昭子而相之公使杜洩葬叔孫竪牛賂叔仲昭子與南遺使惡杜洩於季孫而去之杜洩將以路葬)
(且盡卿禮南遺謂季孫曰叔孫未乘路葬焉用之且冢卿無路介卿以葬不亦左乎季孫曰然使杜洩舍路不)
(可曰夫子受命於朝而聘於王王思舊勲而賜之路復命而致之君君不敢逆王命而復賜之使三官書之吾)
(子為司徒實書名夫子為司馬與工正書服孟孫為司空以書勲今死而弗以路是棄君命也書在公府而弗)
(以是廢三官也若命服生弗敢服死又不以將焉用之乃使以葬)
(甲子)五年春王正月舍中軍(襄十一年作三軍今舍中軍復舊制也左氏傳卑公室)
(也毁中軍于施氏成諸臧氏初作中軍三分公室而各有其一季氏盡征之叔孫氏臣其子弟孟氏取其半焉)
(及其舍之也四分公室季氏擇二二子各一皆盡征之而貢於公以書使杜洩告於殯曰子固欲毁中軍既毁)
(之矣敢告杜洩曰夫子唯不欲毁也故盟諸僖閎詛諸五父之衢受其書而投之帥士而哭之公羊傳舍中)
(軍者何復古也然則曷為不言三卿五亦有中三亦有中榖梁傳貴復正也胡氏傳案左氏舍中軍卑公)
(室也初作三軍三分公室而各有其一及其舍之也四分公室季氏擇二二子各一皆盡征之而貢於公然則)
(三軍作舍皆自三家公不與焉公室益卑而魯國之兵權悉歸于季氏矣兵權有國之司命三綱兵政之本原)
(書其作舍而公孫于齊薨于乾侯定公無正必至之理也已則不臣三綱淪替南蒯叛陽虎專季斯囚而三桓)
(之子孫微矣亦能免乎書曰舍中軍微詞以著其罪)楚殺其大夫屈申(左氏傳楚子以屈申)
(為貳於吳乃殺之以屈生為莫敖)公如晉(左氏傳公如晉自郊勞至於贈賄無失禮晉侯謂女叔齊)
(曰魯侯不亦善於禮乎對曰魯侯焉知禮公曰何為自郊勞至於贈賄禮無違者何故不知對曰是儀也不可)
(謂禮禮所以守其國行其政令無失其民者也今政令在家不能取也有子家羈弗能用也奸大國之盟陵虐)
(小國利人之難不知其私公室四分民食於他思莫在公不圖其終為國君難將及身不恤其所禮之本末將)
(於此乎在而屑屑焉習儀以亟言善於禮不亦遠乎君子謂叔侯於是乎知禮)夏莒牟夷以牟
婁及防兹來奔(牟夷莒再命大夫名牟婁莒所取杞邑也防兹莒邑今益都路密州安丘縣有)
(防亭莒州莒縣有兹亭以邑來奔以其所守之邑來獻而屬於魯也左氏傳牟夷非卿而書尊地也公羊)
(傳莒牟夷者何莒大夫也莒無大夫此何以書重地也其言及防兹來奔何不以私邑累公邑也榖梁傳以)
(者不以者也來奔者不言出及防兹以大及小也莒無大夫其曰牟夷何也以其地來也以地來則何以書也)
(重地也大胡氏傳邾莒之大夫名姓不登於史策微也牟夷莒夫曷為以姓氏通重地也以地叛雖賤必書)
(地以名其人終為不義弗可滅矣其書來奔是接我以利而我入其利兩譏之也為國以義不以利如以利則)
(上下交征而國必危矣為已以義不以利如以利則患得患失亦無所不至矣春秋於三叛人雖賤特書其名)
(以懲不義懼淫人為後戒也邑而言及者公羊所謂不以私邑累公邑是也)秋七月公至自
晉(往朝而至也人左氏傳莒人愬於晉晉侯欲止公范獻子曰不可朝而執之誘也討不以師而誘以成)
(之惰也為盟主而犯此二者無乃不可乎請歸之間而以師討焉乃歸公)戊辰叔弓帥師敗
莒師于蚡泉(魯受莒叛臣邑故莒舉兵加討而叔弓先用竒詐取勝也鄭氏曰蚡泉魯地近於莒)
(趙氏曰公羊有釋蚡泉之義前後地名未曾解說何獨釋此故不足取左氏傳莒人來討不設備戊辰叔弓)
(敗諸蚡泉莒未陳也傳公羊傳濆泉者何直泉也直泉者何涌泉也榖梁狄人謂賁泉失台號從中國名)
(從主人)秦伯卒(不名闕文也名公羊傳何以不名秦者夷也匿嫡之也其名何嫡得之也)冬
楚子蔡侯陳侯許男頓子沈子徐人越人伐吳(楚主兵也越姒)
(姓子爵國在今紹興路諸國書爵君親將也徐越書人東將卑師少也無襃貶左氏傳冬十月楚子以諸侯及)
(夷伐吳以報棘櫟麻之役薳射以繁揚之師會於夏汭越大夫常夀過帥師會楚子于瑣聞吳師出薳啟疆帥)
(師從之遽不設備吳人敗諸鵲岸楚子以馹至於羅汭吳子使其弟蹶由犒師楚人執之將以釁鼓王使問焉)
(曰女卜來吉乎對曰吉寡君聞君將治兵於敝邑卜之以守龜曰余亟使人犒師請行以觀王怒之疾徐而為)
(之備尚克知之龜兆告吉曰克可知也君若驩焉好逆使臣滋敝邑休殆而忘其死亡無日矣今君奮焉震電)
(馮怒虐執使臣將以釁鼓則吳知所備矣敝邑雖羸若早修完其可以息師難易有備可謂吉矣且吳社稷是)
(卜豈為一人使臣獲釁軍鼓而敝邑知備以禦不虞其為吉孰大焉國之守龜其何事不卜一臧一否其誰能)
(常之城濮之兆其報在邲今此行也其庸有報志乃弗殺楚師濟於羅汭沈尹赤會楚子次於萊山薳射帥繁)
(陽之師先入南懷楚師從之及汝清吳不可入楚子遂觀兵於坻箕之山是行也吳早設備楚無功而還以蹶)
(由歸楚子懼吳使沈尹射待命于巢薳啓彊待命于雩以婁禮也胡氏傳越始見經而與徐皆得稱人何也吳)
(朱方處齊慶封而富於其舊崇惡也楚圍朱方執齊慶道封殺之討罪也吳不顧義入棘櫟麻以報朱方之役狄)
(也楚於是以諸侯伐吳則比吳為善而師亦有名其從之者進而稱人可也或者以詞為主而謂不可云沈子)
(徐越伐吳故特稱人誤矣以不可為文詞而進人於越一字襃貶義安在乎且吳楚徐越雖擯之蠻荒而劉敞)
(以為其實不同吳太伯之後也楚祝融之後也徐伯益之後也越大禹之後也其上世皆為元德顯功通于周)
(室與中國冠帶之君無以異徐始稱王楚後稱王吳越因遂稱王王非諸侯所當稱也故春秋不齒列侯雖然)
(猶不欲絶其類是以列號則舉其本封書爵則黜其僭妄推之可遠引之可來此聖人慎絶人亦春秋之意也)
(乙丑)六年春王正月杞伯益姑卒(文公名益姑子郁釐立是為平公左氏傳杞)
(文公卒弔如同盟禮也)葬秦景公(不書月缺文也子哀公立也左氏傳大夫如秦葬景公禮)
夏季孫宿如晉(左氏傳拜莒田也晉侯享之有加籩武子退使行人告曰小國之事大國也苟)
(免於討不敢求貺得貺不過三獻今豆有加下臣弗堪無乃戾也韓宣子曰寡君以為驩也對曰寡君猶未敢)
(況下臣君之隸也敢聞加貺固請徹加而後卒事晉人以為知禮重其好貨)葬杞文公(不書月缺)
(文也)宋華合比出奔衞(左氏傳宋寺人柳有寵太子佐惡之華合比曰我殺之柳聞之乃坎)
(用牲埋書而告公曰合比將納亡人之族既盟于北郭矣公使視之有焉遂逐華合比合比奔衞於是華亥欲)
(代右師乃與寺人柳比從為之徵曰聞之久矣公使代之見於左師左師曰女夫也必亡女喪而宗室於人何)
(有人亦於女何有詩曰宗子維城毋俾城壊毋獨斯畏之女其畏哉胡氏傳左氏曰宋寺人柳有寵太子佐惡)
(華合比請殺之柳聞之乃坎用牲埋書而告公曰合比將納亡人之族既盟于北郭矣公使視之有焉遂逐合)
(比於是華亥欲代為右師乃與柳比從為之徵公使代之宋公寵信閽寺殺世適痤而父子之恩絶逐華合比)
(而君臣之義睽刑人之能敗國亡家亦可畏矣猶有任趙高以亡秦信恭顯十常侍以亡漢寵王守澄田令孜)
(以亡唐而不知鑒覆車之轍者不亦悲夫凡此類直書而義自見矣)秋九月大雩(旱也)楚薳
罷帥師伐吳(左氏傳徐儀楚聘于楚楚子執之逃歸懼其叛也使薳洩伐徐吳人救之令尹子蕩)
(帥師代吳師于豫章而次于乾谿吳人敗其師於房鍾獲宫廏尹棄疾子蕩歸罪於薳洩而殺之)冬叔
弓如楚(左氏傳冬叔弓如楚聘且弔敗也)齊侯伐北燕(君親將也月左氏傳十一齊)
(侯如晉請伐北燕也士匄相士鞅逆諸河禮也晉侯許之十二月齊侯遂伐北燕將納簡公晏子曰不入燕有)
(君矣民不貳吾君賄左右諂諛作大事不以信未嘗可也)
(丙寅)七年春王正月曁齊平(魯與齊平也齊為主故曰暨非燕也左氏傳曁齊平齊)
(求之也癸巳齊侯次于虢燕人行成曰敝邑知罪敢不聽命先君之敝器請以謝罪公孫皙曰受服而退俟釁)
(而動可也二月戊午盟于濡上燕人歸燕姬賂以瑶罋玉櫝斝耳不克而還榖梁傳平者成也曁猶曁曁也)
(曁者不得已也以外及内曰曁彊胡氏傳我所欲曰及不得已曰暨當是時昭公結昏吳外附荆楚其與齊)
(平無汲汲之意乃齊求於魯而許之平也故曰暨至定公八年魯再侵齊結大國之怨見復必矣其與齊平非)
(不得已乃魯求於齊而欲其平也故曰及平者聖人之所貴然或以賄賂而結平或以臣下而擅平或以附蠻)
(荆而得平或以侵犯大國而急於平則皆罪也攷其事而輕重見矣)三月公如楚(左氏傳楚子成)
(章華之臺願與諸侯落之大宰薳啓彊曰臣能得魯侯薳啓彊來召公辭曰昔先君成公命我先大夫嬰齊曰)
(吾不忘先君之好將使衡父照臨楚國鎮撫其社稷以輯寧爾民嬰齊受命于蜀奉承以來弗敢失隕而致諸)
(宗祧日我先君共王引領北望日月以冀傳序相授於今四王矣嘉惠未至唯襄公之辱臨我喪孤與其二三)
(臣悼心失圖社稷之不皇況能懷思君德今君若步玉趾辱見寡君寵靈楚國以信蜀之役致君之嘉惠是寡)
(君既受貺矣何蜀之敢望其先君鬼神實嘉賴之豈唯寡君君若不來使臣請問行期寡君將承質幣而見于)
(蜀以請先君之貺公將往夢襄公祖梓愼曰君不果行襄公之適楚也夢周公祖而行今襄公實祖君其不行)
(子服惠伯曰行先君未嘗適楚故周公祖以道之襄公適楚矣而祖以道君不行何之三月公如楚鄭伯勞于)
(師之梁孟僖子為介不能相儀及楚不能荅郊勞)叔孫婼如齊涖盟(因曁齊平而盟也前)
(定故書涖莅穀梁傳莅位也内之前定之辭謂之外之前定之辭謂之來)夏四月甲辰朔日
有食之(左氏傳晉侯問於士文伯曰誰將當日食對曰魯衞惡之衞大魯小公曰何故對曰去衞地如)
(魯地於是有災魯實受之其大咎其衞君乎魯將上卿公曰詩所謂彼日而食於何不臧者何也對曰不善政)
(之謂也國無政不用善則自取謫于日月之災故政不可不愼也務三而已一曰擇人二曰因民三曰從時)
秋八月戊辰衞侯惡卒(襄公名惡子元立是為靈公大左氏傳秋八月衞襄公卒晉)
(夫言於范獻子曰衞事晉為睦晉不禮焉庇其賊人而取其地故諸侯貳詩曰䳭鴒在原兄弟急難又曰死喪)
(之威兄弟孔懷兄弟之不睦於是乎不弔況遠人誰敢歸之今又不禮於衞之嗣衞必叛我是絶諸侯也獻子)
(以告韓宣子宣子說使獻子如衞弔且反戚田衞齊惡告喪于周且請命王使成簡公如衞弔且追命襄公曰)
(叔父陟恪在我先王之左右以佐事上帝余敢忘高圉亞圉榖梁傳鄉曰衞齊惡今曰衞侯惡此何為君臣)
(同名也君子不奪人名不奪人親之所名重其所以來也王父名子也)九月公至自楚(左氏)
(傳九月公至自楚孟僖子病不能相禮乃講學之苟能禮者從之及其將死也召其大夫曰禮人之幹也無禮)
(無以立吾聞將有達者曰孔丘聖人之後也而滅於宋其祖弗父何以有宋而授厲公及正考父佐戴武宣三)
(命兹益共故其鼎銘云一命而僂再命而傴三命而俯循牆而走亦莫余敢侮饘於是鬻於是以餬余口其共)
(也如是臧孫紇有言曰聖人有明德者若不當世其後必有達人今其將在孔丘乎我若獲沒必屬說與何忌)
(於夫子使事之而學禮焉以定其位故孟懿子與南宫敬叔師事仲尼仲尼曰能補過者君子也詩曰君子是)
(則是效孟僖子可則效己矣)冬十有一月癸未季孫宿卒(季武子也左氏傳)
(十一月季武子卒晉侯謂伯瑕曰吾所問日食從矣可常乎對曰不可六物不同民心不壹事序不類官職不)
(則同始異終胡可常也詩曰或燕燕居息或憔悴事國其異終也如是公曰何謂六物對曰歲時日月星辰是)
(謂也公曰多語寡人辰而莫同何謂辰對曰日月之會是謂辰故以配日)十有二月癸亥葬
衞襄公(諸侯五月葬禮也自此之後或三月或緩皆失禮世變愈下矣左氏傳衞襄公夫人姜氏無)
(子嬖人婤姶生孟縶孔成子夢康叔謂己立元余使羇之孫圉與史苟相之史朝亦夢康叔謂己余將命而子)
(苟與孔烝鉏之曾孫圉相元史朝見成子告之夢夢協晉韓宣子為政聘于諸侯之歲婤姶生子名之曰元孟)
(縶之足不良弱行孔成子以周易筮之曰元尚享衞國主其社稷遇屯☵又曰余尚立縶尚克嘉之遇屯)
(䷂之☵比以示史朝史朝曰元亨又何疑焉成子曰不非長之謂乎對曰康叔名之可謂長矣孟非人也將)
(列於宗不可謂長且其繇曰利建侯嗣吉何建建非嗣也二卦皆云子其建之康叔命之二卦告之筮襲於夢)
(武王所用也弗從何為弱足者居侯主社稷臨祭祀奉民人事鬼神從會朝又焉得居各以所利不亦可乎故)
(孔成子立靈公十二月癸亥葬衛襄公)
(丁卯)八年春陳侯之弟招殺陳世子偃師(書陳侯之弟招殺世子見其滅)
(親為亂也孫氏曰招以叔父之親不顧宗廟之宗殞冢嗣以立庶孽致楚滅陳此惡之大者也直書義自見矣)
(子左氏傳陳哀公元妃鄭姬生悼太子偃師二妃生公留下妃生公子勝二妃嬖留有寵屬諸司徒招與公)
(子過哀公有廢疾三月甲申公子招公子過殺悼太子偃師而立公子留榖梁傳鄉曰陳公子招今曰陳侯)
(之弟招何也曰盡其親所以惡招也兩下相殺不志乎春秋此其志何也世子云者唯君之貳也云可以重之)
(存焉志之也諸侯之尊兄弟不得以屬通其弟云者親之也親而殺之惡也胡氏傳此公子招特以弟稱者)
(著招憑寵稔惡而陳侯失親親之道也招以公子為司徒乃貴戚之卿親則介弟尊則叔父號令廢立自己而)
(出莫敢干之者也不能援立嫡冢安靖國家而逢君之惡戕殺偃師以致大寇宗社覆沒罪固大矣陳侯信愛)
(其弟何以為失親親乎尊賢者親親之本不能擇親之賢者厚加尊寵以表儀公族而徇其私愛施於不令之)
(人以致亡國敗家豈不失親親之道乎其曰陳侯之弟招殺陳世子偃師交貶之也)夏四月辛丑
陳侯溺卒(哀公名溺亥左氏傳夏四月辛哀公縊)叔弓如晉(左氏傳賀虒祁也游吉相)
(鄭伯以如晉亦賀虒祁也史趙見子大叔曰甚哉其相蒙也可弔也而又賀之子大叔曰若何弔也其非唯我)
(賀將天下實賀)楚人執陳行人干徵師殺之陳公子留出奔鄭
(干氏徵師名公子名留楚左氏傳干徵師赴于楚且告有立君公子勝愬之于楚人執而殺之公子留奔鄭)
(書曰陳侯之弟招殺陳世子偃師罪在招也楚人執陳行人十徵師殺之罪不在行人也穀梁傳稱人以執)
(大夫執有罪也稱行人怨接於上也)秋蒐于紅(蒐常事也秋蒐于紅非時非地故書紅魯地今徐州)
(蕭縣有紅亭公左氏傳秋大蒐于紅自根牟至于商衞革車千乘羊傳蒐者何簡車徒也何以書蓋以罕)
(書也以榖梁傳正也因蒐狩以習用武事禮之大者也艾蘭為防置旃以為轅門以葛覆質以為𣙗流旁握)
(御轚者不得入車軌塵馬候蹄揜禽旅御者不失其馳然後射者能中過防弗逐不從奔之道也面傷不獻不)
(成禽不獻禽雖多天子取三十焉其餘與士衆以習射於射宫射而中田不得禽則得禽田得禽而射不中則)
(不得禽是以知古之貴仁義而賤勇力也則胡氏傳蒐春事也秋興之則違天時有常所矣其于紅易地利三)
(家專行公不與焉而兵權在臣下則悖人理此亦直書其事不待貶絶而自見者也凡亂臣之欲竊國命必先)
(為非禮以動民而後上及於君父昭公至是民食於他不恤其所昧於履霜之戒甚矣)陳人殺其
大夫公子過(公子名過公左氏傳陳公子招歸罪於子過而殺之)大雩(旱也)冬十
月壬午楚師滅陳(左氏傳楚公子棄疾帥師奉孫吳圍陳宋戴惡會之冬十一月壬午滅陳)
(惡榖梁傳楚子也)執陳公子招放之于越殺陳孔奐葬陳哀公
(楚行伯者之事以討亂正也不殺公子招而放之并滅陳非道矣葬陳哀公與齊葬紀伯姬同皆非也左氏)
(傳輿嬖袁克殺馬毁玉以葬楚人將殺之請寘之既又請私私於幄加絰於顙而逃使穿封戌為陳公曰城麇)
(之役不謟侍飲酒於王王曰城麇之役女知寡人之及此女其辟寡人乎對曰若知君之及此臣必致死禮以)
(息楚國晉侯問於史趙曰陳其遂亡乎對曰未也公曰何故對曰陳顓頊之族也歲在鶉火是以卒滅陳將如)
(之今在析木之津猶將復由且陳氏得政于齊而後陳卒亡自幕至于瞽瞍無違命舜重之以明德寘德於遂)
(遂世守之及胡公不淫故周賜之姓使祀虞帝臣聞盛德必百世祀虞之世數未也繼守將在齊其兆既存矣)
(葬榖梁傳殺陳孔奐惡楚子陳哀公不與楚滅閔公也)
(戊辰)九年春叔弓會楚子于陳(左氏傳叔弓宋華亥鄭游吉衞趙黶會楚子于陳)
許遷于夷(夷古城父也今亳州樵縣州左氏傳楚公子棄疾遷許于夷實城父取來淮北之田以)
(益之伍舉授許男田然丹遷城父人於陳以夷濮西田益之遷方城外人於許)夏四月陳災(左氏)
(傳夏四月陳災鄭禆竈曰五年陳將復封封五十二年而遂亡子産問其故對曰陳水屬也水火妃也而楚所)
(相也今火出而火陳逐楚而建陳也妃以五成故曰五年歲五及鶉火而後陳卒亡楚克有之天之道也故曰)
(五十二年晉荀盈如齊逆女還六月卒于戲陽殯于絳未葬晉侯飲酒樂膳宰屠蒯趨入請佐公使尊許之而)
(遂酌以飲工曰女為君耳將司聰也辰在子卯謂之疾日君徹宴樂學人舍業為疾故也君之卿佐是謂股肱)
(股肱或虧何痛如之女弗聞而樂是不聰也又飲外嬖嬖叔曰女為君目將司明也服以旌禮禮以行事事有)
(其物物有其容今君之容非其物也而女不見是不明也亦自飲也曰味以行氣氣以實志志以定言言以出)
(令臣實司味二御失官而君弗命臣之罪也公說徹酒四初公欲廢知氏而立其外嬖為是悛而止公羊傳夏)
(月陳火陳已滅矣其言陳火何存陳也曰存陳悕矣曷為存陳滅人之國執人之罪人殺人之賊葬人之君若)
(是則陳存悕矣志榖梁傳夏四月陳火國曰災邑曰火火不志此何以閔陳而存之也胡氏傳凡外災告)
(則書今楚已滅陳夷於屬縣使穿封戍為公矣必不遣使告於諸侯言亡國之有天災也何以書於魯國之策)
(乎當是時叔弓與楚子會于陳則目擊其事矣雖彼不來告此不往弔叔弓使畢而歸語陳故也魯史遂書之)
(耳或曰國史所書必承赴告豈有憑使人之言而載之於史者曰周景王崩有尹單猛朝之變固無赴告矣叔)
(鞅至自京師言王室之亂也春秋承其言遂書於策亦此類耳仲尼作經而弗革者蓋興滅國繼絶世以堯舜)
(三代公天下之心為心異於孤秦罷侯置守欲私一人以自奉者所以歸民心合天德也榖梁傳以為存陳得)
(其旨矣)秋仲孫貜如齊(魯不聘齊者二十年七年曁齊平齊故今始聘也左氏傳孟僖子如)
(殷聘禮也)冬築郎囿(創立例書築囿有垣之苑也𠞰民力以為耳目之娱故書以為後世戒左氏書)
(時之說非也觀叔孫昭子之言可知矣子左氏傳冬築郎囿書時也季平子欲其速成也叔孫昭曰詩曰經始)
(勿亟庶民子來焉用速成其以𠞰民也無囿猶可無民其可乎)
(己巳)十年春王正月夏齊欒施來奔(欒氏施名三命大夫左氏傳齊惠)
(欒高氏皆耆洒信内多怨彊於陳鮑氏而惡之夏有告陳桓子曰子旗子良將攻陳鮑亦告鮑氏桓子授甲而)
(如鮑氏遭子良醉而騁遂見文子則亦授甲矣使視二子則皆將飲酒桓子曰彼雖不信聞我授甲則必逐我)
(及其飲酒也先伐諸陳鮑方睦遂伐欒高氏子良曰先得公陳鮑焉往遂伐虎門晏平仲端委立于虎門之外)
(四族召之無所往其徒曰助陳鮑乎曰何善焉助欒高乎曰庸愈乎然則歸乎曰君伐焉歸公召之而後入公)
(卜使王黑以靈姑銔率吉請斷三尺焉而用之五月庚辰戰于稷欒高敗又敗諸莊國人追之又敗諸鹿門欒)
(施高彊來奔陳鮑分其室晏子謂桓子必致諸公讓德之主也讓之謂懿德凡有血氣皆有爭心故利不可彊)
(思義為愈義利之本也藴利生孽姑使無藴乎可以滋長桓子盡致諸公而請老于莒桓子召子山私具幄幕)
(器用從者之衣屨而反棘焉子商亦如之而反其邑子周亦如之而與之夫于反子城子公公孫捷而皆益其)
(禄凡公子公孫之無禄者私分之邑國之貧約孤寡者私與之粟曰詩云陳錫載周能施也桓公是以霸公與)
(桓子莒之旁邑辭穆孟姬為之請高唐陳氏始大)秋七月季孫意如叔弓仲孫
貜帥師伐莒(季孫氏意如名仲孫氏貜名皆三命大夫三卿並將也左氏傳秋七月平子伐莒)
(取郠獻俘始用人於亳社臧武仲在齊聞之曰周公其不饗魯祭乎周公饗義魯無義詩曰德音孔昭視民不)
(佻佻之謂甚矣而壹用之將誰福哉毁胡氏傳前已舍中軍矣曷為猶以三卿並將乎季氏中軍四分公室)
(自擇其二二家各有其一至是季孫身為主將二子各率一軍為之副則三軍固左其曰舍之者特欲中分魯)
(國之衆為己私耳以為復古則誤矣襄公以來既作三軍地皆三家之土民皆三家之兵每一軍出各將其所)
(屬而公室無與焉是知雖舍中軍而三卿並將舊額固存矣)戊子晉侯彪卒(平公名彪子夷)
(立是為昭公晉公羊傳晉平公卒鄭伯如晉及河人辭之游吉遂如晉)九月叔孫婼如晉
葬晉平公(叔孫氏婼名三命大夫三月葬速簡而失禮也左氏傳叔孫婼齊國弱宋華定衞北宫)
(喜鄭罕虎許人曹人莒人邾人滕人薛人杞人小邾人如晉葬平公也鄭子皮將以幣行子産曰喪焉用幣用)
(幣必百兩百兩必千人千人至將不行不行必盡用之幾千人而國不亡子皮固請以行既葬諸侯之大夫欲)
(因見新君叔孫昭子曰非禮也弗聽叔向辭之曰大夫之事畢矣而又命孤孤斬焉在衰絰之中其以嘉服見)
(則喪禮未畢其以喪服見是重受弔也大夫將若之何皆無辭以見子皮盡用其幣歸謂子羽曰非知之實難)
(將在行之夫子知之矣我則不足書曰欲敗度縱敗禮我之謂矣夫子知度與禮矣我實縱欲而不能自克也)
(昭子至自晉大夫皆見高彊見而退昭子語諸大夫曰為人子不可不慎也哉昔慶封亡子尾多受邑而稍致)
(諸君君以為忠而甚寵之將死疾于公宫輦而歸君親推之其子不能任是以在此忠為令德其子弗能任罪)
(猶及之難不愼也喪夫人之力棄德曠宗以及其身不亦害乎詩曰不自我先不自我後其是之謂乎)十
有二月甲子宋公成卒(不書冬缺文也平公名成子佐立是為元公左氏傳初元公)
(惡寺人柳欲殺之及喪柳熾炭于位將至則去之比葬又有寵)
(庚午)十有一年春王二月叔弓如宋葬宋平公(三月葬速簡失禮也)
(如左氏傳叔弓宋葬平公也)夏四月丁巳楚子虔誘蔡侯般殺之于
申(誘而殺非討賊之詞私意而已矣王左氏傳楚子在申召蔡靈侯靈侯將往蔡大夫曰貪而無信唯蔡)
(於感今幣重而言甘誘我也不如無往蔡侯不可三月丙申楚子伏甲而饗蔡侯於申醉而執之夏四月丁巳)
(殺之刑其士七十人討公羊傳楚子虔何以名絶曷為絶之為其誘討也此賊也雖誘之則曷為絶之懷惡)
(而討不義君子不予也故榖梁傳何為名之也夷狄之君誘中國之君而殺之謹而名之也稱時稱月稱日)
(稱地謹之也信胡氏傳左氏曰楚子在申召蔡侯其大夫曰王貪而無幣重言甘誘我也不如無往蔡侯不可)
(楚子伏甲饗般於申而殺之此討賊也雖誘殺之疑若無罪春秋深惡楚子貶而稱名何也世子般弑其君諸)
(侯與通會盟十有三年矣是共忘其為逆賊而莫之覺也楚子若以大義倡天下奉詞致討執般於蔡討其殺)
(父之罪而在宫者無赦焉討其弑君之罪而在官者無赦焉殘其身瀦其宫室謀於蔡衆置君而去雖古之征)
(暴亂者不越此矣又何惡乎今虔本心欲圖其國不為討賊舉也而又挾欺毁信幣甘言詐誘其君執而殺之)
(肆行無道貪得一時流毒於後棄疾以是殺戎蠻商鞅以是紿魏將秦人以是劫懷王傾危成俗天下大亂劉)
(項之際死者十九聖人深惡楚虔而名之也其慮遠矣後世誅討亂臣者或畏其彊或幸其弱不以大義興師)
(至用詭謀詐力徼倖勝之若事之捷反側皆懼苟其不捷適足長亂如代宗之圖思明憲宗之紿王弁昧於春)
(秋垂戒之旨矣)楚公子棄疾帥師圍蔡(楚公子名棄疾三命大夫左氏傳公子棄疾)
(帥師圍蔡韓宣子問於叔向曰楚其克乎對曰克哉蔡侯獲罪於其君而不能其民天將假手於楚以斃之何)
(故不克然肸聞之不信以幸不可討也楚王奉孫吳以討於陳曰將定而國陳人聽命而遂縣之今又誘蔡而)
(殺其君以圍其國雖幸而克必受其咎弗能久矣桀克有緡以喪其國紂克東夷而隕其身楚小位下而亟暴)
(於二王能無咎乎天之假助不善非祚之也厚其凶惡而降之罰也且譬之如天其有五材而將用之力盡而)
(敝之是以無拯不可沒振)五月甲申夫人歸氏薨(襄公妾昭公母齊月歸也左氏傳五)
(齊歸薨)大蒐于比蒲(非常為大此紀其非常非時非地也鄭氏曰比蒲魯南鄙之地左氏傳)
(非禮也胡公羊傳大蒐者何簡車徒也何以書蓋以罕書也氏傳其曰大蒐越禮也君有重喪國不廢蒐)
(不忌君也三綱君政之本君執此以馭其下臣執此以事以上政之大本於是乎在君有三年之慼而國不廢)
(一日之蒐則無本矣然則君有重喪喪不貳事以簡車徒為非禮也乃有身從金革而無避者獨何歟曰喪不)
(貳事大比而簡車徒則廢其常可也有門庭之寇而宗廟社稷之存亡繫焉必從權制而無避矣伯禽服喪徐)
(夷並興至于東郊出戰之師與築城之役同日並舉度緩急輕重蓋有不得已焉者矣晉王克用薨梁兵壓境)
(而莊宗決勝於夾寨周太祖殂契丹入寇而世宗接戰於高平若此者君行為顯親非不顧也臣行為愛君非)
(不忌也惟審於緩急輕重之宜斯可矣)仲孫貜會邾子盟于祲祥(因會而盟未前)
(定也祲祥地闕人左氏傳孟僖子會邾莊公盟于祲祥脩好禮也泉丘有女夢以其帷幕孟氏之廟遂奔僖)
(子其僚從之盟于清丘之社曰有子無相棄也僖子使助薳氏之簉反自祲祥宿於薳氏生懿子及南宫敬叔)
(於泉丘人其僚無子使字敬叔楚師在蔡晉荀吳謂韓宣子曰不能救陳又不能救蔡物以無親晉之不能亦)
(可知也已為盟主而不恤亡國將焉用之)秋季孫意如會晉韓起齊國弱宋
華亥衞北宫佗鄭罕虎曹人杞人于厥憗(華氏亥名北宫氏佗名皆)
(三命大夫為會謀救蔡也厥憗地闕行左氏傳秋會于厥憗謀救蔡也鄭子皮將行子産曰不遠不能救蔡)
(也蔡小而不順楚大而不德天將棄蔡以壅楚盈而罰之蔡必亡矣且喪君而能守者鮮矣三年王其有咎乎)
(美惡周必復王惡周矣晉人使狐父請蔡于楚弗許單子會韓宣子于戚視下言徐叔向曰單子其將死乎朝)
(有著定會有表衣有襘帶有結會朝之言必聞于表著之位所以昭事序也視不過結襘之中所以道容貌也)
(言以命之容貌以明之失則有闕今單子為王官伯而命事於會視不登帶言不過步貌不道容而言不昭矣)
(不道不共不昭不從無守氣矣救胡氏傳案左氏楚師在蔡晉荀吳曰不能救陳又不蔡物無以親己為盟)
(主而不恤亡國將焉用之會于厥憗謀救蔡也使狐父請蔡于楚弗許文十五年晉靈公帥八國之諸侯盟于)
(扈春秋略而不序者謀伐齊而不克定其亂也襄公三十年叔孫豹會十二國之大夫于澶淵諸國之大夫皆)
(稱人魯卿諱而不書者視蔡亂而不能討其賊也今楚將滅蔡請于楚而弗許晉之不能亦可知矣曷為諸國)
(猶序而大夫無貶乎扈之盟晉侯受賂弗克而還諸侯略而不序亡義利之分也澶淵之會謀救宋災而不討)
(蔡罪大夫貶而稱人魯卿諱而不書失重輕之别也亡義利之分為不仁失重輕之别為不智今晉與諸侯心)
(欲救蔡而力弗加焉則無惡也凡此見春秋明義利審重輕以恕待人而不求其備矣)九月己亥
葬我小君齊歸(左氏傳九月葬齊歸公不慼晉士之送葬者歸以語史趙史趙曰必為魯郊侍)
(者曰何故曰歸姓也不思親祖不歸也叔向曰魯公室其卑乎君有大喪國不廢蒐有三年之喪而無一日之)
(慼國不恤喪不忌君也君不慼容不顧親也國不忌君君不顧親能無卑乎殆其失國公羊傳齊歸者何昭)
(公之母也)冬十有一月丁酉楚師滅蔡執蔡世子有以歸用
之(孫氏曰諸侯在喪稱子此言世子未立也祥左氏傳楚子滅蔡用隱大子于岡山申無宇曰不五牲不)
(相為用況用諸侯乎王必悔之成公羊傳此未踰年之君也其稱世子何不君靈公不其子也不君靈公則)
(曷為不成其子誅君之子不立非怒也無繼也惡乎用之用之防也其用之防奈何蓋以築防也榖梁傳此)
(子也其曰世子何也不與楚殺也一事注乎志所以惡楚子也胡氏傳内入國而以其君來外滅國而以其)
(君歸皆服而以之易辭也既書滅蔡矣又書執蔡世子有者世子無降服之狀彊執以歸而虐用之也或以為)
(未踰年之君其稱世子者不君靈公故不成其子非也楚虔殺蔡般棄疾圍其國凡八月而見滅世子在窮迫)
(危懼之中固未暇立乎其位安得以為未踰年之君而稱子也假使立乎其位而般死於楚其喪未至不斂不)
(葬世子亦不成乎為君矣然世子繼世有國之稱必以此稱蔡有者父母之仇不與共天下與民守國效死不)
(降至於力屈就擒虐用其身而不顧也則有之為世子之道得矣)
(辛未)十有二年春齊高偃帥師納北燕伯于陽(高氏偃名三命大夫)
(納燕伯正也不于其國而于陽則非也傳左氏傳齊高偃納北燕伯欵于唐因其衆也公羊伯于陽者何)
(公子陽生也子曰我乃知之矣在側者曰子苟知之何以不革曰如爾所不知何春秋之信史也其序則齊桓)
(晉文其會則主會者為之也其詞則丘有罪焉爾挈榖梁傳納者内不受也燕伯之不名何也不以高偃燕)
(伯也)三月壬申鄭伯嘉卒(簡公名嘉子寧立是為定公及左氏傳鄭簡公卒將為葬除)
(游氏之廟將毁焉子大叔使其除徒執用以立而無庸毁曰子産過女而問何故不毁乃曰不忍廟也諾將毁)
(矣既如是子産乃使辟之司墓之室有當道者毁之則朝而塴弗毁則日中而塴子大叔請毁之曰無若諸侯)
(之賓何子産曰諸侯之賓能來會吾喪豈憚日中無損於賓而民不害何故不為遂弗毁日中而葬君子謂子)
(産於是乎知禮禮無毁人以自成也)夏宋公自華定來聘(左氏傳夏宋華定來聘通嗣君)
(也享之為賦蓼蕭弗知又不荅賦昭子曰必亡宴語之不懷寵光之不宣令德之不知同福之不受將何以在)
公如晉至河乃復(左氏傳取郠之役莒人愬于晉晉有平公之喪未之治也故辭公公子憗)
(遂如晉遂榖梁傳季孫氏不使乎晉也)五月葬鄭簡公(三月葬速簡失禮也)楚殺其
大夫成熊(成氏熊名三命大夫或左氏傳楚子謂成虎若敖之餘也遂殺之譖成虎於楚子成虎)
(知之而不能行書曰楚殺其大夫成虎懷寵也)秋七月冬十月公子憗出奔
齊(魯公子名憗季左氏傳季平子立而不禮於南蒯南蒯謂子仲吾出氏而歸其室於公子更其位我以費)
(為公臣子仲許之南蒯語叔仲穆子且告之故季悼子之卒也叔孫昭之以再命為卿及平子伐莒克之更受)
(三命叔仲子欲搆二家謂平子曰三命踰父兄非禮也平子曰然故使昭子昭子曰叔孫氏有家禍殺嫡立庶)
(故婼也及此若因禍以斃之則聞命矣若不廢君命則固有著矣昭子朝而命吏曰婼將與季氏訟書詞無頗)
(季孫懼而歸罪於仲叔子故仲叔小南蒯公子憖謀季氏憖告公而遂從公如晉南蒯懼不克以費叛如齊仲)
(子還及衞聞亂逃介而先及郊聞費叛遂奔齊南蒯之將叛也其鄉人或知之過之而歎且言曰恤恤乎湫乎)
(悠乎深思而淺謀邇身而遠志家臣而君圖有人矣哉南蒯枚筮之遇坤䷁之比䷇曰黃裳元吉以為大)
(吉也示子服惠伯曰即欲有事何如惠伯曰吾嘗學此矣忠信之事則可不然必敗外彊内温忠也和以率貞)
(信也故曰黃裳元吉黃中之色也裳下之飾也元善之長也中不忠不得其色下不共不得其飾事不善不得)
(其極外内倡和為忠率事以信為共供養三德為善非此三者弗當且夫易不可以占險將何事也且可飾乎)
(中美能黃上美為元下美則裳參成可筮猶有闕也筮雖吉未也將適費飲鄕人酒鄉人或歌之曰我有圃生)
(之杞乎從我者子乎去我者鄙乎倍其鄰者恥乎已乎已乎非吾黨之士乎平子欲使昭子逐叔仲小小聞之)
(不敢朝昭子命吏謂小待政於朝曰吾不為怨府)楚子伐徐(左氏傳楚子狩于州來次于穎尾使)
(蕩侯潘子司馬督嚻尹午陵尹喜帥師圍徐以懼吳楚子次于乾谿以為之援雨雪王皮冠秦復陶翠被豹舄)
(執鞭以出僕析父從右尹子革夕王見之去冠被舍鞭與之語曰昔我先王熊繹與吕級王孫牟變父禽父並)
(事康王四國皆有分我獨無有今吾使人於周求鼎以為分王其與我乎對曰與君王哉昔我先王熊繹辟在)
(荆山篳路藍縷以處草莽跋涉山林以事天子唯是桃弧棘矢以共禦王事齊王舅也晉及魯衞王母弟也楚)
(是以無分而彼皆有今周與四國服事君王將唯命是從豈其愛鼎王曰昔我皇祖伯父昆吾舊許是宅今鄭)
(人貪賴其田而不我與我若求之其與我乎對曰與君王哉周不愛鼎鄭敢愛田王曰昔諸侯遠我而畏晉今)
(我大城陳蔡不羹賦皆千乘子與有勞焉諸侯其畏我乎對曰畏君王哉是四國者專足畏也又加之以楚敢)
(不畏君王哉工尹路請曰君王命剥圭以為鏚柲敢請命王入視之析父謂子革吾子楚國之望也今與王言)
(如響國其若之何子革曰摩厲以須王出吾刃將斬矣王出復語左史倚相趨過王曰是良史也子善視之是)
(能讀三墳五典八索九丘對曰臣嘗問焉昔穆王欲肆其心周行天下將皆必有車轍馬跡焉祭公謀父作祈)
(招之詩以止王心是以獲沒於祗宫臣問其詩而不知也若問遠焉其焉能知之王曰子能乎對曰能其詩曰)
(祈招之愔愔式昭德音思我王度式如玉式如金形民之力而無醉飽之心王揖而入饋不食寢不寐數日不)
(能自克以及於難仲尼曰古也有志克己復禮仁也信善哉楚靈王若能如是豈其辱於乾谿)晉伐鮮
虞(將尊師少例書某伐某曰狄晉者非也鮮虞白狄别種國在今眞定路中山府新樂縣左氏傳晉伐鮮)
(虞因肥之役也交榖梁傳其曰晉狄之也其狄之何也不正其與夷狄伐中國故狄稱之也胡氏傳左氏)
(曰晉荀吳偽會齊師者假道鮮虞遂入昔陽冬書晉伐鮮虞外之也獻公假道於虞以滅虢因執虞公則以師)
(與人稱之今晉雖為諼固可罪也而外之不亦過乎楚奉孫吳討陳因以滅陳誘蔡般殺之因以滅蔡晉人視)
(其殘虐莫能救則亦已矣而效其所為以伐人國是效尤而又甚焉者也人之所以為人中國之所以為中國)
(信義而已矣信義一失則雖名為冠裳之國而四維不危張滅亡將近自春秋末世至于六國亡秦變詐並興傾)
(成俗河決魚爛不可壅而收之皆失信棄義之明驗也春秋謹嚴於此制治未亂拔本塞源之意豈曰過乎)
(壬申)十有三年春叔弓帥師圍費(費魯季氏邑季氏家臣南蒯宰此邑據邑以叛)
(故圍之書圍不言叛可知矣以左氏傳叔弓圍費弗克敗焉平子怒令見費人執之為囚俘冶區夫曰非也)
(若見費人寒者衣之飢者食之為之令主而共其乏困費來如歸南氏亡矣民將叛之誰與居邑若憚之以威)
(懼之以怒民疾而叛為之聚也若諸侯皆然費人無歸不親南氏將焉入矣平子從之費人叛南氏胡氏傳)
(費内邑也命正卿為主將舉大衆圍其城若敵國然者家臣彊大夫弱也語不云乎有一言而可以終身行之)
(者其恕矣夫己所不欲勿施於人所惡於下者無以事上也所惡於上者無以使下也然後家齊而國治矣季)
(孫意如以所惡於下者事其上而不忠於其君以所惡於上者使其下而不禮於其臣出乎爾者反乎爾宜南)
(蒯之及此也春秋之法不書内叛反求諸己而己矣其書圍費欲著其實不沒之也)夏四月楚公
子比自晉歸于楚弑其君虔于乾谿(據左氏曰靈王縊于芋尹申亥氏而)
(經書公子比弑者蓋公子比自晉歸作亂自立為王而使觀從從師于乾谿致王之縊者公子比也故書弑君)
(以正其罪乾谿楚地在今汝寧府之南及左氏傳楚子之為令尹也殺大司馬薳掩而取其室即位奪薳居)
(田遷許而質許圍蔡洧有寵於王王之滅蔡也其父死焉王使與於守而行申之會越大夫戮焉王奪鬭韋龜)
(中犨又奪成然邑而使為郊尹蔓成然故事蔡公故薳氏之族及薳居許圍蔡洧蔓成然皆王所不禮也因羣)
(喪職之族啓越大夫常夀過作亂圍固城克息舟城而居之觀起之死也其子從在蔡事朝吳曰今不封蔡蔡)
(不封矣我請試之以蔡公之命召子干子皙及郊而告之情彊與之盟入襲蔡蔡公將食見之而逃觀從使子)
(干食坎用牲加書而速行已徇於蔡曰蔡公召二子將納之與之盟而遣之矣將師而從之蔡人聚將執之辭)
(曰失賊成軍而殺余何益乃釋之朝吳曰二三子若能死亡則如違之以待所濟若求安定則如與之以濟所)
(欲且違上何適而可衆曰與之乃奉蔡公召二子而盟于鄧依陳蔡人以國楚公子比公子黑肱公子棄疾蔓)
(成然蔡朝吳帥陳蔡不羹許葉之師因四族之徒以入楚及郊陳蔡欲為名故請為武軍蔡公知之曰欲速且)
(役病矣請藩而已乃藩為軍蔡公使須務牟與史猈先入因正僕人殺大子禄及公子罷敵公子比為王公子)
(黑肱為令尹次于魚陂公子棄疾為司馬先除王宫使觀從從師于乾谿而遂告之且曰先歸復所後者劓師)
(及訾梁而潰王聞羣公子之死也自投于車下曰人之愛其子也亦如余乎侍者曰甚焉小人老而無子知擠)
(於溝壑矣王曰余殺人子多矣能無及此乎右尹子革曰請待于郊以聽國人王曰衆怒不可犯也曰若入於)
(大都而乞師於諸侯王曰皆叛矣曰若亡於諸侯以聽大國之圖君也王曰大福不再祗取辱焉然丹乃歸于)
(楚王㳂夏將欲入鄢芋尹無宇之子申亥曰吾父再奸王命王弗誅惠孰大焉君不可忍惠不可棄吾其從王)
(乃求王遇諸棘圍以歸夏五月癸亥王縊于芋尹申亥氏申亥以其二女殉而葬之公羊傳此弑其君其言)
(歸何歸無惡於弑立也歸無惡於弑立者何靈王為無道作乾谿之臺三年不成楚公子棄疾脅比而立之然)
(後令于乾谿之役曰比巳立矣後歸者不得復其田里衆罷而去之靈王經而死榖梁傳自晉晉有奉焉爾)
(歸而弑不言歸言歸非弑也歸一事也弑一事也而遂言之以比之歸弑比不弑也弑君者日不日比不弑也)
(疾胡氏傳楚師伐徐楚子虔次于乾谿為之援公子棄君陳蔡主方城之外有觀從者率羣失職以棄疾命)
(召比于晉既至脅比而立之令于乾谿曰先至者復其田里師潰而歸楚子經而死或曰昭元年楚虔弑立比)
(出奔晉十三年比歸而虔縊于棘圍則比未嘗一日北面事虔為之臣虔又弑立固非比之君矣而書曰比弑)
(其君虔何也曰凡去國出奔而君不以為臣則晉於欒盈是也臣不以為君則公子鱄於衞是也若去國雖久)
(而爵禄有列於朝出入有詔於國不掃其墳墓不收其田里不繫累其宗族即君臣之分猶在也比雖奔晉而)
(晉人以羈待比以國底禄固楚之亡公子也楚又未嘗錮之如晉之於欒盈比又未嘗不向楚而坐如子鮮之)
(於衞安得以為比非楚臣而虔非比之君乎春秋書比弑其君虔明於君臣之義也或曰虔弑郟敖以立比之)
(獲罪豈其無討賊之心而徒貪夫位歟曰春秋罪比不明乎君臣之義不責其無討賊之心夫比雖當次及之)
(序而棄疾亦居楚國之常以取國言之比其五難而棄疾有五利此事之變也為比者宜乎效死不立若國有)
(所歸為曹子臧魯叔肸不亦善乎不然身居令尹都貴戚之卿為社稷鎮亂不自已亦可也今乃脅於勢而忘)
(其守怵於利而忘其義被之大惡欲辭而不可得矣為人臣而不知春秋守經事而不知其宜遭變事而不知)
(其權者若此類是也悲夫聖人垂戒之意明矣)楚公子棄疾殺公子比(比自立為王棄)
(疾為司馬而不書弑君者見比不當立也二公子為亂自相殺爾棄疾後更名居是為平王左氏傳觀從謂)
(子干曰不殺棄疾雖得國猶受禍也子干曰余不忍也子玉曰人將忍子吾不忍俟也乃行國每夜駭曰王入)
(矣乙卯夜棄疾使周走而呼曰王至矣國人大驚使蔓成然走告子干子皙曰王至矣國人殺君司馬將來矣)
(君若早自圖也可以無辱衆怒如水火焉不可為謀又有呼而走至者曰衆至矣二子皆自殺丙辰棄疾即位)
(名曰熊居葬子干于訾實訾敖殺囚衣之王服而流諸漢乃取而葬之以靖國人使子旗為令尹楚師還自徐)
(吳人敗諸豫章獲其五帥平王封陳蔡復遷邑致羣賂施舍寬民宥罪舉職召觀從王曰唯爾所欲對曰臣之)
(先佐開卜乃使為卜尹使枝如子躬聘于鄭且致犨櫟之田事畢弗致鄭人請曰聞諸道路將命寡君以犨櫟)
(敢請命對曰臣未聞命既復王問犨櫟降服而對曰臣過失命未之致也王執其手曰子毋勤姑歸不榖有事)
(其告子也他年芋尹申亥以王柩告乃改葬之初靈王卜曰余尚得天下不吉投龜詬天而呼曰是區區者而)
(不余畀余必自取之民患王之無厭也故從亂如歸初共王無冢適有寵子五人無適立焉乃大有事于羣望)
(而祈曰請神擇於五人者使主社稷乃徧以璧見於羣望曰當璧而拜者神所立也誰敢違之既乃與巴姬密)
(埋璧於大室之庭使五人齊而長入拜康王跨之靈王肘加焉子干子皙皆遠之平王弱抱而入再拜皆厭紐)
(鬭韋龜屬成然焉且曰棄禮違命楚其危哉當公羊傳比巳立矣其稱公子何其意不當也其意不則曷為)
(加弑焉爾比之義宜乎效死不立大夫相殺稱人此其稱名氏以弑何言將自是為君也榖梁傳當上之辭)
(也當上之辭者謂不稱人以殺乃以君殺之也討賊以當上之辭殺非弑也比之不殺有四取國者稱國以弑)
(楚公子棄疾殺公子比比不嫌也春秋不以嫌代嫌棄疾主其事故嫌也胡氏傳棄疾立比為王而已為司)
(馬固君比矣而又殺之則宜書曰棄疾弑其君比而曰殺公子比何也初子干歸自晉觀從假棄疾命而召之)
(來則來坎牲加書而彊之盟則盟帥四族衆而使之入楚則入殺太子禄而立之為王則王周走而呼於國中)
(謂衆怒如水火而逼之自殺則自殺其行止遲速去就死生皆觀從與國人所為而比未嘗可否之也安得為)
(棄疾之君乎然比兄也黑肱弟也棄疾其季弟也立比為王肱為令尹疾為司馬蓋國人以長幼之序立之也)
(則宜書曰楚人殺比而春秋變文歸獄棄疾者誅其本意在於代比而非討之也所謂輕重之權衡曲直之繩)
(墨而懷惡者亦無所隠其情矣)秋公會劉子晉侯齊侯宋公衞侯鄭伯
曹伯莒子邾子滕子薛伯杞伯小邾子于平丘(劉子王朝公卿)
(也例書爵平丘衞地今汴梁路封丘縣元名平丘縣故左氏傳晉成虒祁諸侯朝而歸者皆有貳心為取郠)
(晉將以諸侯來討叔向曰諸侯不可以不示威乃並徵會告于吳秋晉侯會吳子于良水道不可吳子辭乃還)
(七月丙寅治兵于邾南甲車四千乘羊舌鮒攝司馬遂合諸侯于平丘子産子大叔相鄭伯以會子産以幄幕)
(九張行子大叔以四十既而悔之每舍損焉及會亦如之次于衞地叔鮒求貨於衞淫芻蕘者衞人使屠伯饋)
(叔向羹與一篋錦曰諸侯事晉未敢攜貳況衞在君之宇下而敢有異志芻蕘者異於他日敢請之叔向受羹)
(反錦曰晉有羊舌鲋者瀆貨無厭亦將及矣為此役也子若以君命賜之其已客從之未退而禁之胡氏傳)
(案左氏晉成虒祁諸侯朝而歸者皆有貳心齊侯往朝于晉燕而投壺曰寡人中此與君代興晉人知其亦將)
(貳也叔向曰諸侯不可以不示威乃並徵會治兵于邾南甲車四千乘遂合諸侯于平丘方是時楚人暴横陵)
(蔑中華在宋之盟爭晉先歃及虢之會仍讀舊書遂召諸侯為申之舉遷賴於鄢縣陳滅蔡此乃敵國外患臨)
(深履薄恐懼省戒之時其君當倚於法家拂士以德修國政其臣當急於責難陳善以禮格君心内結夏盟外)
(攘夷狄復悼公之業若弗暇也今乃施施然安於不競無憤恥自彊之志惟宫室臺榭是崇是飾及諸侯皆二)
(顧欲示威徵會而以兵甲耀之不亦末乎春秋之法制治于未亂保邦于未危貴事之預恥以苟成而不要諸)
(道者也是以深惡此會如下文所貶云明其義者然後知仲尼作經於一臺囿之築一宫室門觀之作必謹而)
(書以重民力其弭亂持危固結人心之慮遠矣)八月甲戌同盟于平丘公不與
盟(程子曰楚棄疾立諸侯懼之故同盟晉罪公不使與盟然得不與盟實幸也左氏傳晉人將尋盟齊人)
(不可晉侯使叔向告劉獻公曰抑齊人不盟若之何對曰盟以底信君苟有信諸侯不貳何患焉告之以文辭)
(董之以武師雖齊不許君庸多矣天子之老請帥王賦元戎十乘以先啓行遲速唯君叔向告于齊曰諸侯求)
(盟已在此矣今君弗利寡君以為請對曰諸侯討貳則有尋盟若皆用命何盟之尋叔向曰國家之敗有事而)
(無業事則不經有業而無禮經則不序有禮而無威序則不共有威而不昭共則不明不明棄共百事不終所)
(由傾覆也是故明主之制使諸侯歲聘以志業間朝以講禮再朝而會以示威再會而盟以顯昭明志業於好)
(講禮於等示威於衆昭明於神自古以來未之或失也存亡之道恒由是興晉禮主盟懼有不治奉承齊犧而)
(布諸君求終事也君曰余必廢之何齊之有唯君圖之寡君聞命矣齊人懼對曰小國言之大國制之敢不聽)
(從既聞命矣敬共以往遲速唯君叔向曰諸侯有間矣不可以不示衆八月辛未治兵建而不旆壬申復旆之)
(諸侯畏之者公羊傳公不與盟者何公不見與盟也而榖梁傳同有同也同外楚也公不與盟者可以與)
(不與譏在公也其日善是盟也間胡氏傳案左氏晉將尋盟齊人不可叔向曰諸侯有矣不可以不示衆辛)
(未治兵建而不旆壬申復旆諸侯畏之辭諸魯曰寡君有甲車四千乘在雖以無道行之猶必可畏牛雖瘠僨)
(於豚上其畏不死南蒯子仲之憂庸可棄乎若奉晉之衆間其二憂何求而弗克請君無勤魯人聽命甲戌同)
(盟于平丘其書同盟者劉子與盟同懼楚也會與盟同地再書平丘者書之重詞之復其中必有美惡焉見行)
(事之深切著明故詞繁而不殺也是盟蓋或善之而以為惡何哉盟雖衰世之事然有定人道之大倫者矣有)
(備天子之明禁者矣有束牲不歃相命而信自喻者矣有納斥候禁侵掠誠格而不復叛者矣其次猶以載書)
(詞命相爭約於大神而不敢越者則未聞主盟中國奉承齊犧而矜其威力恐迫諸侯又信蠻夷之訴絶兄弟)
(之歡求逞私憤間其憂疑如此盟者流及戰國疆衆相誇恫疑恐喝恣行陵暴死者十九積習所致有自來矣)
(春秋禮義之大宗也曾是以為善乎詞繁而不殺則惡其競力不道為後世鑒也臣子之於君父隠諱其恥禮)
(也十二國會于平丘公獨見辭不得與盟斯亦可恥矣曷為直書其事而不隠也晉主此盟德則不競而矜兵)
(甲之威肆脅持之術以諸侯上要天子之老而歃血以中國同于蠻荆篡立之主而結盟無禮義忠信誠慤之)
(心而以威詐涖之具此五不韙者得不與焉幸也聖人筆削春秋凡魯君可恥者必為之隠諱至會于沙隨而)
(公不得見盟于平丘而公不得與自衆人常情必深沮喪以為辱矣仲尼推明其故自反而縮雖晉國之嚴不)
(可及也彼以其威我以其理彼以其勢我以其義夫何歉乎哉直書其事示後世立身行己之道也其垂訓之用)
(大矣)晉人執季孫意如以歸公至自會(晉以邾莒故辭公不盟而季孫亦被)
(執也之左氏傳邾人莒人愬于晉曰魯朝夕伐我幾亡矣我不共魯故之以晉侯不見公使叔向來辭曰諸)
(侯將以甲戌盟寡君知不得事君矣請君無勤子服惠伯對曰君信蠻夷之訴以絶兄弟之國棄周公之後亦)
(唯君寡君聞命矣叔向曰寡君有甲車四千乘在雖以無道行之必可畏也況其率道其何敵之有牛雖瘠僨)
(於豚上其畏不死南蒯子仲之憂其庸可棄乎若奉晉之衆用諸侯之師因邾莒杞鄫之怒以討魯罪間其二)
(憂何求而弗克魯人懼聽命甲戌同盟于平丘齊服也令諸侯日中造于除癸酉退朝子産命外僕速張于除)
(子大叔止之使待明日及夕子産聞其未張也使速往乃無所張矣及盟子産爭承曰昔天子班貢輕重以列)
(列尊貢重周之制也卑而貢重者甸服也鄭伯男也而使從公侯之貢懼弗給也敢以為請諸侯靖兵好以為)
(事行理之命無月不至貢之無藝小國有闕所以得罪也諸侯修盟存小國也貢獻無極亡可待也存亡之制)
(將在今矣自日中以爭至於昏晉人許之既盟子大叔咎之曰諸侯若討其可瀆乎子産曰晉政多門貳偷之)
(不暇何暇討國不競亦陵何國之為公不與盟晉人執季孫意如以幕蒙之使狄人守之司鐸射懷錦奉壺飲)
(冰以蒲伕焉守者御之乃與之錦而入晉人以平子歸子服湫從公羊傳公不見與盟大夫執何以致會不)
(恥也曷為不恥諸侯遂亂反陳蔡君子不恥不與焉專胡氏傳稱人以執非伯討也自文以來公室微弱三家)
(魯而季氏罪之首也宿及意如尤為疆逼元年伐莒疆鄆十年伐莒取鄆中分魯國以自封殖而使其君民食)
(於家其不臣甚矣何以為非伯討乎晉人若案邾莒所訴有無之狀究南蒯子仲奔叛之因告於諸侯以其罪)
(執之請於天子以大義廢之選於魯卿更意如之位收斂私邑為公室之民使政令在君三家臣順則方伯之)
(職修矣今魯與邾通好亦不朝夕伐莒而鄆郠之故又非昭公意也徒以邾莒之言曰我之不共魯故之以遂)
(辭魯君而執意如則是意在貨財而不責其無君臣之義也何得為伯討乎稱人以執罪晉之偷也)蔡侯
廬歸于蔡陳侯吳歸于陳(陳蔡復國書歸見其當復也趙氏曰公羊云不與諸侯之)
(專封非也此本是列國今改過復其所爾何名專封平左氏傳楚之滅蔡也靈王遷許胡沈道房申於荆焉)
(王即位既封陳蔡而皆復之禮也隠大子之子廬歸于蔡禮也悼太子之子吳歸于陳禮也公羊傳此皆滅)
(國也其言歸何不與諸侯專封也國榖梁傳善其成之會而歸之故謹而日之此未嘗有也使如失國辭然)
(者不與楚滅也棄胡氏傳楚虔遷六小國於荆山又滅陳蔡而縣之及疾即位復諸遷國封蔡及陳隠太子)
(有之子廬歸于蔡悼世子偃師之子吳歸于陳曰歸者順詞也陳蔡昔皆滅矣不稱復歸者不與楚虔之得滅)
(也其稱歸于者國其所宜歸也廬與吳皆亡世子之子也而棄疾封之可謂有奉矣不言自楚者不與楚子之)
(得封也其稱侯者位其所固有也陳列聖之後蔡王室之親見滅於楚虔而諸侯不能救復封於棄疾而諸侯)
(不能與是以蠻荆制諸夏也聖人至是懼之甚蓋有不得已焉制春秋為後法大要皆天子之事也其義則以)
(公天下為心興滅國繼絶世異於自私其身欲擅而有之者也故書法如此為天下國家而不封建欲望先王)
(之治難矣)冬十月葬蔡靈公(陳滅而哀公已葬蔡滅而靈公未葬故今國復然後葬也榖梁)
(不與楚滅之說非也不左氏曰禮也然榖梁傳變之不葬有三失德不葬弑君葬滅國不葬且葬之不與楚)
(滅且成諸侯之事也)公如晉至河乃復(公以晉執季孫往朝而請復季孫也晉辭公故至河)
(乃復也左氏傳公如晉荀吳謂韓宣子曰諸侯相朝講舊好執其卿而朝其君有不好焉不如辭之乃使士)
(景伯辭公于河)吳滅州來(州來楚附庸小國故吳滅之曰左氏傳令尹子旗請伐吳王弗許吾未)
(撫民人未事鬼神未脩守備未定國家而用民力敗不可悔州來在吳猶在楚也子姑待之)
(癸酉)十有四年春意如至自晉(意如不書氏缺文也左氏尊晉罪己之說非也左)
(氏傳意如至自晉尊晉罪已也尊晉罪已禮也之榖梁傳大夫執則致致則名意如惡然而致見君臣禮也)
(子胡氏傳案左氏季孫猶在晉子服惠伯私於中行穆曰魯事晉何以不如外之小國土地猶大所命能具)
(若為外棄之使事齊楚何瘳於晉乃歸季孫其始執之為乏邾莒之供而非有扶弱擊彊之義也其終歸之為)
(土地猶大所命能具而非有不能救蔡為楚執親之悔也然則晉人喜怒皆以利發其勸沮皆以利行違道甚)
(矣故平丘之會深加貶斥自是而後諸侯不合二十餘年至于召陵又以賄敗十有八國之諸侯而書侵楚以)
(譏之於是晉日益衰外攜内叛不復振矣利之能敗人國家乃如此春秋之深戒也)三月曹伯滕
卒(武公名勝子頃立是為平公)夏四月秋葬曹武公(不書月缺文也)八月
莒子去疾卒(著丘公名去疾不書葬不往會也國左氏傳秋八月莒著丘公卒郊公不慼人弗)
(順欲立著丘公之弟庚輿蒲餘侯惡公子意恢而善於庚輿郊公惡公子鐸而善於意恢公子鐸因蒲餘侯而)
(與之謀曰爾殺意恢我出君而納庚輿許之自胡氏傳卒自外錄者也莒人來赴故魯史書其卒葬内錄者)
(也魯人不往是以闕其葬自昭公以來雖薛杞微國無不會其葬者何獨於莒則不往乎方是時意如專政而)
(莒嘗訴其疆鄆取郠之罪于方伯而見執矣為是怒莒故獨不會其葬也夫怨不棄義惡不忘親怒不廢禮在)
(桓公時雖與衛戰而宣公卒則往葬之不以私故絶吉凶慶弔往來施報之常禮也以此見意如之專恣矣若)
(意如者其傲狠修怨敢施於昭公與莒子及其在晉聞除館西河則恐懼逃歸如一匹夫何也小人無禮喜怒)
(勇怯不中節皆若是耳苟不遠之其能國乎)冬莒殺其公子意恢(公子也非大夫左)
(氏傳冬十有二月蒲餘侯玆夫殺莒公子意恢郊公奔齊公子鐸逆庚輿於齊齊隰黨公子鉏送之有賂田)
(榖梁傳言公子而不言大夫莒無大夫也莒無大夫而口公子意恢意恢賢也曹莒皆無大夫其所以無大夫)
(者其義異也)
(甲戌)十有五年春王正月吳子夷末卒(餘昧也子僚立)二月癸酉
有事于武宫籥入叔弓卒去樂卒事(有事于武宫祭也當籥入之時叔弓)
(適卒不欲廢祭故去樂卒事記事之變也乎左氏傳將禘于武宫戒百官梓愼曰禘之日其有咎吾見赤黑)
(之祲非祭祥也喪氛也其在涖事乎二月癸酉禘叔弓涖事籥入而卒去樂卒事禮也公羊傳其言去樂卒)
(事何禮也君有事于廟聞大夫之喪去樂卒事大夫聞君之喪攝主而往大夫聞大夫之喪尸事畢而往榖)
(梁傳君在祭樂之中聞大夫之喪則去樂卒事禮也君在祭樂之中大夫有變以聞可乎大夫國體也古之人)
(重死君命無所不通卒胡氏傳左氏曰禘于武宫叔弓涖事籥入而卒去樂事有事于宗廟聞大夫之喪則)
(去樂而祭可乎案曾子問君在祭不得成禮者夫子語之詳矣而無有及大臣者是知祭而去樂不可也有事)
(於宗廟遭大夫之變則以聞可乎案禮衞有大史柳莊寢疾君曰若疾革雖當祭必告是知祭而以聞不可也)
(禮莫重於當祭大夫有變而不以聞則内得盡其誠敬之心於宗廟外全隠䘏之意於大臣是兩得之也然則)
(有事於宗廟大臣莅事籥入而卒於其所則如之何禮雖未之有可以義起也有事於宗廟大臣莅事籥入而)
(卒於其所去樂卒事其可也緣先祖之心見大臣之卒必聞樂不樂緣孝子之心視已設之饌必不忍輕徹故)
(去樂而卒事其可也宗廟合禮者常事不書苟以為可則春秋何書乎此記禮之變而書之者也)夏蔡
朝吳出奔鄭(左氏傳楚費無極害朝吳之在蔡也欲去之乃謂之曰王唯信子故處子于蔡子亦)
(長矣而在下位辱必求之吾助子請又謂其上之人曰王唯信吳故處諸蔡二三子莫之如也而在其上不亦)
(難乎弗圖必及於難夏蔡人逐朝吳朝吳出奔鄭王怒曰余唯信吳故寘諸蔡且微吳吾不及此女何故去之)
(無極對曰臣豈不欲吳然而前知其為人之異也吳在蔡蔡必速飛去吳所以翦其翼也胡氏傳朝吳蔡之)
(忠臣雖不能存蔡而能復蔡其從於棄疾者謂蔡滅而棄疾必能封之也棄疾以其忠於舊君而信之使居舊)
(國可謂知所信矣則曷為出奔費無極害其寵也無極楚之讒人去朝吳出蔡侯朱喪太子建殺連尹奢屏王)
(耳目使不聦明卒使吳師入郢辱及宗廟讒人為亂可不畏乎為國有九經而尊賢為上勸賢有四事而去讒)
(為首志朝吳出奔而入郢之師兆矣然朝吳身居舊國處危疑之地苟有譖之者則王不能無動也能以忠信)
(自任而杜讒謟之謀則善矣而費無極乃語之曰子亦長矣而在下位辱也欲為之請以名利累其心而莫之)
(覺不智亦甚矣故特書其出奔以罪吳為後戒也)六月丁巳朔日有食之秋晉
荀吳帥師伐鮮虞(將尊師衆也鼓左氏傳晉荀吳帥師伐鮮虞圍鼓人或請以城叛穆子)
(弗許左右曰師徒不勤而可以獲城何故不為穆子曰吾聞諸叔向曰好惡不愆民知所適事無不濟或以吾)
(城叛吾所甚惡也人以城來吾獨何好焉賞所甚惡若所好何若其弗賞是失信也何以庇民力能則進否則)
(退量力而行吾不可以欲城而邇姦所喪滋多使鼓人殺叛人而繕守備闈鼓三月鼓人或請降使其民見曰)
(猶有食色姑修而城軍吏曰獲城而弗取勤民而頓兵何以事君穆子曰吾以事君也獲一邑而教民怠將焉)
(用邑邑以賈怠不如完舊賈怠無卒棄舊不祥鼓人能事其君我亦能事吾君率義不爽好惡不愆城可獲而)
(民知義所有死命而無二心不亦可乎鼓人告食竭力盡而後取之克鼓而反不戮一人以鼓子鳶鞮歸胡)
(氏傳晉滅潞氏甲氏及再伐鮮虞皆用大夫為主將而或稱人或稱國或稱其名氏何也以殄滅為期而無矜)
(惻之意則稱人見利忘義而以狄道欺詐行之則稱國以正兵加敵而不納其叛臣則稱名氏夫稱其名氏非)
(襃之也纔免於貶耳而春秋用兵禦侮之略咸見矣)冬公如晉(左氏傳平丘之會故也)
(乙亥)十有六年春齊侯伐徐(君親將也)楚子誘戎蠻子殺之(戎蠻)
(子洛戎之别種今河南府新安縣有蠻城丹左氏傳楚子聞蠻氏之亂也與蠻子之無質也使然誘戎蠻子)
(嘉殺之遂取蠻氏既而復立其子焉禮也不公羊傳楚子何以不名夷狄相誘君子不疾也曷為疾若不疾)
(乃疾之也而胡氏傳楚子之誘一也或名或不名者虔欲滅中國棄疾討蠻氏謹華夷之辨也蔡侯與蠻子)
(之見殺一也或名或不名者蔡般弑父與君蠻氏亂而無質其罪之輕重亦差矣)夏公至自晉
(左氏傳公至自晉子服昭伯語季平子曰晉之公室其將遂卑矣君幼弱六卿彊而奢傲將因是以習習實為)
(常能無卑乎平子曰爾幼惡識國晉胡氏傳左氏曰公如晉平丘之會故也至是始歸者人止公其不書諱)
(之也昭公數朝于晉三至于河而不得入兩得見晉侯又欲討其罪而止旃其困辱亦甚矣在易之困曰困亨)
(者因困窮而致亨也夫困於心衡於慮而後作徵於色發於聲而後喻此正憤悱自彊之時而夏少康衞文公)
(越勾踐燕昭王四君子者由此其選也今昭公安於危辱無激昂勉勵之志即所謂自暴自棄不可與有為而)
(人亦莫之告矣不亦悲乎諱而不書深貶之也)秋八月己亥晉侯夷卒(昭公名夷子去)
(疾立是為頃公)九月大雩(左氏傳旱也鄭大旱使屠擊祝欵豎柎有事於桑山斬其木不雨子産曰)
(有事於山蓺山林也而斬其木其罪大矣奪之官邑)季孫意如如晉冬十月葬
晉昭公(三月葬速簡失禮也子左氏傳冬十月季平子如晉葬昭公平子曰服回之言猶信子服氏)
(有子哉)
(丙子)十有七年春小邾子來朝(左氏傳小邾穆公來朝與之燕季平子賦采菽穆公)
(賦菁菁者莪昭子曰不有以國其能久乎)夏六月甲戌朔日有食之(左氏傳祝史請)
(所用幣昭子曰日有食之天子不舉伐鼓於社諸侯用幣於社伐鼓於朝禮也平子禦之曰止也唯正月朔慝)
(未作日有食之於是乎有伐鼓用幣禮也其餘則否大史曰在此月也日過分而未至三辰有災於是乎百官)
(降物君不舉辟移時樂奏鼓祝用幣史用辭故夏書曰辰不集于房瞽奏鼓嗇夫馳庶人走此月朔之謂也當)
(夏四月是謂孟夏平子弗從昭子退曰夫子將有異志不君君矣)秋郯子來朝(左氏傳公與之)
(宴昭子問焉曰少皥氏鳥名官何故也郯子曰吾祖也我知之昔者黃帝氏以雲紀故為雲師而雲名炎帝氏)
(以火紀故為火師而火名共工氏以水紀故為水師而水名太皥氏以龍紀故為龍師而龍名我高祖少皥摯)
(之立也鳳鳥適至故紀於鳥為鳥師而鳥名鳳鳥氏歴者正也玄鳥氏司分者也伯趙氏司至者也青鳥氏司啓)
(也丹鳥氏司閉者也祝鳩氏司徒也鴡鳩氏司馬也鳲鳩氏司空也爽鳩氏司寇也鶻鳩氏司事也五鳩鳩民)
(者也五雉為五工正利器用正度量夷民者也九扈為九農正扈民無淫者也自顓頊以來不能紀遠乃紀於)
(近為民師而命以民事則不能故也仲尼聞之見於郯子而學之既而告人曰吾聞之天子失官學在四夷猶)
(信)八月晉荀吳帥師滅陸渾之戎(將尊師少無襃貶晉左氏傳九月丁卯)
(荀吳帥師涉自棘津使祭史先用牲于雒陸渾人弗知師從之庚午遂滅陸渾數之以其貳於楚也陸渾子奔)
(楚其衆奔甘鹿周大獲宣子夢文公攜荀吳而授之陸渾故使穆子帥師獻俘于文宫胡氏傳林父之於潞)
(氏士會之於甲氏荀吳之於陸渾戎皆滅之也而林父士會稱師稱人荀吳舉其名氏何哉夷不亂華陸渾之)
(戎密邇王室而縱之雜處則非膺戎狄别内外之義也與闢土服遠以圖彊霸則異矣然舉其名氏非襃詞也)
(纔得無貶耳則窮兵於遠虛内事外者可知矣)冬有星孛于大辰(星變也大辰東方房心之)
(間左氏宋衞陳鄭同日火之說近誣胡氏為王室亂越滅吳之說亦未盡善俱臆言也左氏傳西及漢申須)
(曰彗所以除舊布新也天事恒象今除於火火出必布焉諸侯其有火災乎梓愼曰往年吾見之是其徵也火)
(出而見今兹火出而章必火入而伏其居火也久矣其與不然乎火出於夏為三月於商為四月於周為五月)
(夏數得天若火作其四國當之在宋衞陳鄭乎宋大辰之虛也陳大皥之虛也鄭祝融之虛也皆火房也星孛)
(及漢漢水祥也衞顓頊之虛也故為帝丘其星為大水水火之牡也其以丙子若壬午作乎水火所以合也若)
(火入而伏必以壬午不過其見之月鄭禆竈言於子産曰宋衞陳鄭將同日火若我用瓘斝玉瓚鄭必不火子)
(産弗與辰公羊傳孛者何彗星也其言於大辰何在大長也大者何大火也大火為大辰伐為大辰北辰亦)
(為大辰何以書記異也氏榖梁傳一有一亡曰有于大辰者濫于大辰也胡傳大辰心也心為明堂天子)
(之象其前星太子後星庶子孛星加心象天子適庶將分爭也後五年景王崩王室亂劉子單子立王猛尹氏)
(召伯立子朝歴數載而後定至哀十三年有星孛于東方不言宿名者不加宿也當是時吳人僭亂憑陵上國)
(日敝於兵暴骨如莾其戾氣所感固將壅吳而降之罰也故氛祲所指在於東方假手越人吳國遂滅天之示)
(人顯矣史之有占明矣)楚人及吳戰于長岸(楚人將卑師少也吳將尊師少也列陣相)
(敵例書戰據事直書無襃貶長岸楚地我左氏傳吳伐楚陽匄為令尹卜戰不吉司馬子魚曰得上流何故)
(不吉且楚故司馬令龜我請改卜令曰魴也以其屬死之楚師繼之尚大克之吉戰于長岸子魚先死楚師繼)
(之大敗吳師獲其乘舟餘皇使隨人與後至者守之環而塹之及泉盈其隧炭陳以待命吳公子光請於其衆)
(曰喪先王之乘舟豈唯光之罪衆亦有焉請藉取之以救死衆許之使長鬛者三人潛伏於舟側曰我呼餘皇)
(則對師夜從之三呼皆迭對楚人從而殺之楚師亂吳人大敗之取餘皇以歸公羊傳詐戰不言戰此其言)
(戰何敵也戰榖梁傳兩夷狄曰敗中國與夷狄亦曰敗楚人及吳于長岸進楚子故曰戰胡氏傳言戰不)
(言敗勝負敵也楚地五千里帶甲數十萬戰勝諸侯威服天下本非吳敵也惟不能去讒賤貨使費無極以讒)
(勝囊瓦以貨行而策士竒才為敵國用故日以侵削至雞父之師七國皆敗柏舉之戰國破君奔幾於亡滅吳)
(日益彊而楚削矣是故為國必以得賢為本勸賢必以去讒賤貨為先不然雖廣土衆民不足恃也攷其所書)
(本末彊弱之由其為後世戒明矣)
(丁丑)十有八年春王三月曹伯須卒(平公名須弟通立是為隱公左氏傳三)
(月曹平公卒)夏五月壬午宋衞陳鄭災(來告故書始左氏傳夏五月火昏見丙)
(子風梓愼曰是謂融風火之始也七日其火作乎戊寅風甚壬午大甚宋衞陳鄭皆火梓愼登大庭氏之庫以)
(望之曰宋衞陳鄭也數日皆來告火禆竈曰不用吾言鄭又將火鄭人請用之子産不可子太叔曰寶以保民)
(也若有火國幾亡可以救亡子何愛焉子産曰天道遠人道邇非所及也何以知之竈焉知天道是亦多言矣)
(豈不或信遂不與亦不復火鄭之未災也里析告子産曰將有大祥民震動國幾亡吾身泯焉弗良及也國遷)
(其可乎子産曰雖可吾不足以定遷矣及火里析死矣未葬子産使輿三十人遷其柩火作子産辭晉公子公)
(孫于東門使司寇出新客禁舊客勿出於宫使子寬子上巡羣屏攝至于大宫使公孫登徙大龜使祝史徙主)
(祏於周廟告于先君使府人庫人各儆其事商成公儆司宫出舊宫人寘諸火所不及司馬司寇列居火道行)
(火所焮城下之人伍列登城明日使野司寇各保其徵郊人助祝史除於國北禳火於玄冥回禄祈于四鄘書)
(焚室而寬其征與之材三日哭國不市使行人告於諸侯宋衞皆如是陳不救火許不弔災君子是以知陳許)
(之先亡也外公羊傳何以書記異也何異爾異其同日而俱災也異不書此何以書為天下記異也榖梁)
(傳其志以同日也其日亦以同日也或曰人有謂鄭子産曰某日有災子産曰天者神子惡知之是人也同日)
(為四國災也寬胡氏傳案左氏鄭災子産臨事而備至于書焚室而其征與之材三日哭國不市使行人告)
(於諸侯宋衞皆如是陳不救火許不弔災君子以是知陳許之先亡也初禆竈言於子産宋衞陳鄭將同日火)
(若我用瓘斝玉瓚鄭必不火子産弗與及鄭既災竈曰不用吾言鄭又將火鄭人請用之子産不可曰天道遠)
(人道邇非所及也何以知之亦不復火禆竈所言蓋以象推非妄也而鄭不復火者子産當國方有令政此以)
(德消變之驗矣是知吉凶禍福固有可移之理古人所以必先人事而後言命也)六月邾人入
鄅(鄅䢵姓子爵國在今益都路沂州臨沂縣故開陽縣城左氏傳鄅人藉稻邾人襲鄅鄅人將閉門邾人)
(羊羅攝其首焉遂入之盡俘以歸鄅子曰余無歸矣從帑於邾邾莊公反鄅夫人而舍其女)秋葬曹
平公(不書月日缺文也以左氏傳往者見周原伯魯焉與之語不說學歸語閔子馬閔子馬曰周其亂)
(乎夫必多有是說而後及其大人大人患失而惑又曰可以無學無學不害不害而不學則苟而可於是乎下)
(陵上替能無亂乎夫學殖也不殖將落原氏其亡乎)冬許遷于白羽(白羽一名析楚邑也在今)
(河南府路鄧州内鄉縣而左氏傳楚左尹王子勝言於楚子曰許於鄭仇敵也居楚地以不禮於鄭晉鄭方)
(睦鄭若伐許而晉助之楚喪地矣君盍遷許許不專於楚鄭方有令政許曰余舊國也鄭曰余俘邑也葉在楚)
(國方城外之蔽也土不可易國不可小許不可俘讎不可啓君其圖之楚子說冬楚子使王子勝遷許于析實)
(白羽)
(戊寅)十有九年春宋公伐邾(左氏傳鄅夫人宋向戌之女也故向寧請師二月宋公伐)
(邾圍蟲三月取之乃盡歸鄅俘取胡氏傳案左氏宋公伐邾圍蟲取之而經不書圍與何也初鄅人藉稻邾)
(人襲鄅盡俘之鄅子曰余無歸矣從帑於邾邾子反其夫人而舍其女夫人宋向戌之女也故向寧請師圍蟲)
(取之盡歸鄅俘此所謂聲罪執言之兵歸鄅之俘其善意也故書伐邾而釋其取邑之罪此亦善善長惡惡短)
(之義)夏五月戊辰許世子止弑其君買(案左氏曰許悼公瘧疾戊辰飲世子)
(止之藥而卒世子奔晉則是世子止以藥弑其君父也據事直書爾而又曰盡心力以事君舍藥物可也何其)
(言自相背如此子左氏傳夏許悼公瘧五月戊辰飲太子止之藥卒太奔晉書曰弑其君君子曰盡心力以)
(事君舍藥物可也責榖梁傳日弑正卒也正卒則止不弑也不弑而曰弑止也止曰我與夫弑者不立乎其)
(位以與其弟虺哭泣歠飦粥嗌不容粒未踰年而死故君子即止自責而責之也胡氏傳案左氏許悼公瘧)
(戊辰飲世子止之藥卒書曰弑其君者止不嘗藥也古者醫不三世不服其藥夫子之所愼者三疾居其一季)
(康子饋藥曰丘未達不敢嘗敬愼其身如此也而於君父可忽乎君有疾飲藥臣先嘗之父有疾飲藥子先嘗)
(之蓋言愼也止不擇醫而輕用其藥藥不先嘗而誤進於君是有忽君父之心而不愼矣自小人之情度之世)
(子弑君欲速得其位而止無此心故曰我與夫弑者不立乎其位哭泣歠飦粥嗌不容粒未逾年而卒無此心)
(故被以大惡而不受自君子聽之止不嘗藥是忽君父之尊而不愼也而止有此心忽君父之尊而不愼此簒)
(弑之萌堅冰之漸而春秋之所謹也有此心故加以大惡而不得辭書許世子止弑君乃除惡於微之意也而)
(或者顧以操刃而弑與不躬進藥及進藥而不嘗三者罪當殊科疑於三傳之說則誤矣必若此言夫人而能)
(為春秋奚待於聖筆乎墨翟兼愛豈其無父楊朱為我豈其無君孟軻氏辭而闢之以為禽獸逼人人將相食)
(後世推明其功不在禹下未有譏其過者知此說則知止不嘗藥春秋以為弑君之意矣)己卯地震
秋齊高發帥師伐莒(高氏發名三命大夫莒左氏傳秋齊高發帥師伐莒子奔紀)
(鄣使孫書伐之初莒有婦人莒子殺其夫已為嫠婦及老託於紀鄣紡焉以度而去之及師至則投諸外或獻)
(諸子占子占使師夜縋而登登者六十人縋絶師鼓譟城上之人亦譟莒共公懼啓西門而出七月丙子齊師)
(入紀)冬葬許悼公(程子曰蔡般許止事同故書葬陳氏曰凡異邦人弑吾君書葬盗弑其君書葬)
(此世子弑君也而亦書葬世子貴之至而與盗同文親之至而與異邦人同文春秋之惡惡未有甚於此者)
(公羊傳賊未討何以書葬不成于弑也曷為不成于弑止進藥而藥殺也止進藥而藥殺則曷為加弑焉爾譏)
(子道之不盡也其譏子道之不盡奈何曰樂正子春之視疾也復加一飯則脫然愈復損一飯則脫然愈復加)
(一衣則脫然愈復損一衣則脫然愈止進藥而藥殺是以君子加弑焉爾曰許世子止弑其君買是君子之聽)
(止也葬許悼公是君子之赦止也赦止者免止之罪辭也榖梁傳日卒時葬不使止為弑父也曰子既生不)
(免乎水火母之罪也羈貫成童不就師傳父之罪也就師學問無方心志不通身之罪也心志既通而名譽不)
(聞友之罪也名譽既聞有司不舉有司之罪也有司舉之王者不用王者之過也許世子不知嘗藥累及許君)
(也曰胡氏傳何以書葬榖梁子曰不使止為弑父也其說子既生不免乎水火母之罪也羈貫成童不就師)
(傅父之罪也就師學問無方心志不通身之罪也心志既通而名譽不聞友之罪也名譽既聞有司不舉有司)
(之罪也有司舉之王者不用王者之過也許世子止不知嘗藥累及許君也觀止自責可謂有過人之質矣乃)
(至以弑君獲罪此為人臣子而不知春秋之義者也古者太子自其初生固舉以禮有司端冕見之南郊過闕)
(則下過廟則趨為赤子而其教已有齊肅敬愼之端矣此春秋訓臣子除惡於微積善於早之意也)
(己卯)二十年春王正月(左氏傳春王二月己丑日南至梓愼望氛曰今兹宋有亂國幾亡三)
(年而後弭蔡有大喪叔孫昭子曰然則戴桓也汰侈無禮已甚亂所在也)夏曹公孫會自鄸
出奔宋(鄸曹地今曹州濟隂縣大饗城公孫會先據邑以叛今自其所據之邑出奔也言自鄸出奔叛)
(不在書可知矣三命例書公孫某與公子首例同榖梁以貴之說非也公羊傳奔未有言自者此其言自何)
(畔也畔則曷為不言其畔為公子喜時之後諱也春秋為賢者諱何賢乎公子喜時讓國也其讓國奈何曹伯)
(廬卒于師則未知公子喜時從與公子負芻從與或為主于國或為主于師公子喜時見公子負芻之當主也)
(逡巡而退賢公子喜時則曷為為會諱君子之善善也長惡惡也短惡惡止其身善善及子孫賢者子孫故君)
(子為之諱也言穀梁傳自夢者專乎夢也曹無大夫其曰公孫何也其以貴取之而不以叛也胡氏傳奔)
(未有言自者此其言自何劉敞曰待放也古者大夫有罪待放於其境三年君賜之環則復賜之玦則去逾境)
(則為位向國而哭素衣裳冠不說人以無罪此去國之禮曹無大夫其曰公孫賢之也待放而後出奔臣之常)
(禮免於貶足矣而何以賢之為公子喜時之後賢之也喜時者曹之社稷鎮公子能以國讓不取乎為諸侯所)
(謂子臧是也春秋之義善善也長惡惡也短善善及子孫惡惡止其身以其賢者之後苟可善焉斯進之矣此)
(舜典罰弗及嗣賞延于世之意也後世議者有乞錄用賢者之類功臣之世蓋得春秋之旨矣)秋盗殺
衞侯之兄縶(作亂者殺之例書盗無襃貶書兄與書弟之義同兄而不立蓋庶兄也公榖母兄之)
(說亦非之左氏傳衞公孟縶狎齊豹奪之司寇與鄄有役則反無則取之公孟惡北宫喜褚師圃欲去之公)
(子朝通于襄夫人宣姜懼而欲以作亂故齊豹北宫喜褚師圃公子朝作亂初齊豹見宗魯於公孟為驂乘焉)
(將作亂而謂之曰公孟之不善子所知也勿與乘吾將殺之對曰吾由子事公孟子假吾名焉故不吾遠也雖)
(其不善吾亦知之抑以利故不能去是吾過也今聞難而逃是僭子也子行事乎吾將死之以周事子而歸死)
(於公孟其可也丙辰衞侯在平夀公孟有事於蓋獲之門外齊子氏帷於門外而伏甲焉使祝鼃寘戈於車薪)
(以當門使一乘從公孟以出使華齊御公孟宗魯驂乘及閎中齊氏用戈擊公孟宗魯以背蔽之斷肱以中公)
(孟之肩皆殺之公聞亂乘驅自閱門入慶比御公公南楚驂乘使華寅乘貳車及公宫鴻駵魋駟乘于公公載)
(寶以出褚師子申遇公于馬路之衢遂從過齊氏使華寅肉袒執蓋以當其闕齊氏射公中南楚之背公遂出)
(寅閉郭門踰而從公公如死鳥析朱鉏宵從竇出徒行從公齊侯使公孫青聘于衞既出聞衞亂使請所聘公)
(曰猶在竟内則衞君也乃將事焉遂從諸死鳥請將事辭曰亡人不佞失守社稷越在草莽吾子無所辱君命)
(賓曰寡君命下臣於朝曰阿下執事臣不敢貳主人曰君若惠顧先君之好照臨敝邑鎮撫其社稷則有宗祧)
(在乃止衞侯固請見之不獲命以其良馬見為未致使故也衞侯以為乘馬賓將掫主人辭曰亡人之憂不可)
(以及吾子草莽之中不足以辱從者敢辭賓曰寡君之下臣君之牧圉也若不獲扞外役是不有寡君也臣懼)
(不免於戾請以除死親執鐸終夕與於燎齊氏之宰渠子召北宫子北宫氏之宰不與聞謀殺渠子遂伐齊氏)
(滅之丁巳晦公入與北宫喜盟于彭水之上秋七月戊午朔遂盟國人八月辛亥公子朝禇師圃子玉霄子高)
(魴出奔晉閏月戊辰殺宣姜衞侯賜北宫喜諡曰貞子賜析朱鉏諡曰成子而以齊氏之墓予之衞侯告寧于)
(齊且言子石齊侯將飲酒徧賜大夫曰二三子之教也苑何忌辭曰與於青之賞必及於其罰在康誥曰父子)
(兄弟罪不相及況在羣臣臣敢貪君賜以干先王琴張聞宗魯死將往弔之仲尼曰齊豹之盗而孟縶之賊女)
(何弔焉君子不食姦不受亂不為利疚於回不以回待人不蓋不義不犯非禮公羊傳母兄稱兄兄何以不)
(立有疾也何疾爾惡疾也則穀梁傳盗賤也其曰兄母兄也目衞侯衞侯累也然何為不為君也曰有天疾)
(者不得入乎宗廟輒者何也曰兩足不能相過齊謂之綦楚謂之踙衞謂之輒胡氏傳左氏以為齊豹殺之)
(也齊豹為衞司寇守嗣大夫其書為盜所謂求名而不得者也若艱難其身以險危大人而有名章徹攻難之)
(士將奔走之臣竊以為仲尼書斷此獄罪在宗魯宗魯孟縶之驂乘也於法應書曰盜非求名而不得者也天)
(子豈有欲求險危大人之惡名而聖人又靳此名而不與者哉然則齊豹首謀作亂宗魯雖與聞行事又以身)
(死之矣今乃釋豹不誅而歸獄於宗魯不亦頗乎曰豹之不義夫人皆知之也若宗魯欲周事豹而死於公孟)
(蓋未有知其罪者故琴張聞其死將往弔之仲尼曰齊豹之盜孟縶之賊汝何弔焉非聖人發其食姦受亂蓋)
(不義犯非禮之罪書於春秋則齊豹所畜養之盜孟縶所見殺之賊其大惡隠矣)冬十月宋華
亥向寧華定出奔陳(向氏寧名三命大夫孫左氏傳宋華向之亂公子城公忌樂舍司)
(馬彊向宜向鄭楚建郳甲出奔鄭其徒與華氏戰于鬼閻敗子城子城適晉華亥與其妻必盥而食所質公子)
(者而後食公與夫人每日必適華氏食公子而後歸華亥患之欲歸公子向寧曰唯不信故質其子若又歸之)
(死無日矣公請於華費遂將攻華氏對曰臣不敢愛死無乃求去憂而滋長乎臣是以懼敢不聽命公曰子死)
(亡有命余不忍其訽許候反冬十月公殺華向之質而攻之戊辰華向奔陳華登奔吳向寧欲殺太子華亥曰)
(奸君而出又殺其子其誰納我且歸之有庸使少司寇牼以歸曰子之齒長矣不能事人以三公子為質必免)
(公子既入華牼將自門行公遽見之執其手曰余知而無罪也入復而所)十有一月辛卯蔡
侯廬卒(平公名廬子東國立)
(庚辰)二十有一年春王三月葬蔡平公(左氏傳蔡大子朱失位位在卑大夫)
(送葬者歸見昭子昭子問蔡故以告昭子歎曰蔡其亡乎若不亡是君也必不終詩曰不解于位民之攸墍今)
(蔡侯始即位而適卑身將從之)夏晉侯使士鞅來聘(左氏傳夏晉士鞅來聘叔孫為政季)
(孫欲惡諸晉使有司以齊鮑國歸費之禮為士鞅士鞅怒曰鮑國之位下其國小而使鞅從其牢禮是卑敝邑)
(也將復諸寡君魯人恐加四牢焉為十一牢)宋華亥向寧華定自陳入于宋
南里以叛(自陳由陳而入也南里宋國城南之里為左氏傳宋華費遂生華貙華多僚華登貙少)
(司馬多僚為御士與貙相惡乃譖諸公曰貙將納亡人亟言之公曰司馬以吾故亡其良子死亡有命吾不可)
(以再亡之對曰君若愛司馬則如亡死如可逃何遠之有公懼使侍人召司馬之侍人宜僚飲之酒而使告司)
(馬司馬歎曰必多僚也吾有讒子而弗能殺吾又不死抑君有命可若何乃與公謀逐華貙將使田孟諸而遣)
(之公飲之酒厚酬之賜及從者司馬亦如之張匄尤之曰必有故使子皮承宜僚以劒而訊之宜僚盡以告張)
(匄欲殺多僚子皮曰司馬老矣登之謂甚吾又重之不如亡也五月丙申子皮將見司馬而行則遇多僚御司)
(馬而朝張匄不勝其怒遂與子皮臼任鄭翩殺多僚劫司馬以叛而召亡人壬寅華向入樂大心豐愆華牼禦)
(諸横華氏居廬門以南里叛六月庚午宋城舊鄘及桑林之門而守之公羊傳宋南里者何若曰因諸者然)
(者榖梁傳自陳入于宋南里以叛自陳陳有奉焉爾入内弗受也其曰宋南里宋之南鄙也以者不以者也)
(叛直叛也夫胡氏傳案左氏初宋元公無信多私而惡華向三大謀曰亡愈於死先諸乃誘羣公子殺之公)
(如華氏請焉弗許遂劫公取太子及其母弟以為質公怒攻之華向奔陳至是入于南里以叛凡書叛有入于)
(戚者而不言衞有入于朝歌者而不言晉有入于蕭者而不言宋此獨言宋南里何哉戚與朝歌及蕭皆其所)
(食私邑也若南里則宋國城内之里名也傳稱華氏居盧門南里以叛而宋城舊鄘及桑林門以守是華氏與)
(宋分國而居矣故其入其出皆以南里繫之宋此深罪叛臣逼脅其君已甚之詞也)秋七月壬午
朔日有食之(左氏傳公問於梓愼曰是何物也禍福何為對曰二至二分日有食之不為災日月)
(之行也分同道也至相過也其他月則為災陽不克也故常為水)八月乙亥叔輒卒(叔弓)
(子伯張也將左氏傳於是叔輒哭日食昭子曰子叔死非所哭也八月叔輒卒)冬蔡侯朱出
奔楚(朱東國也榖梁作東此蓋文誤也已踰年故書爵左氏傳費無極取貨於東國而謂蔡人曰朱不)
(用命於楚君王將立東國若不先從王欲楚必圍蔡蔡人懼出朱而立東國朱愬于楚楚子將討蔡無極曰平)
(侯與楚有盟故封其子有二心故廢之靈王殺隱太子其子與君同惡德君必甚又使立之不亦可乎且廢置)
(在君蔡無他矣父榖梁傳東者東國也何為謂之東也王父誘而殺焉執而用焉奔而又奔之曰東惡之而)
(貶之也)公如晉至河乃復(左氏傳公如晉及河鼓叛晉晉將伐鮮虞故辭公)
(辛巳)二十有二年春齊侯伐莒(左氏傳甲子齊北郭啓帥師伐莒莒子將戰苑羊牧)
(之諫曰齊帥賤其求不多不如下之大國不可怒也弗聽敗齊師于夀餘齊侯伐莒莒子行成司馬竈如莒涖)
(盟莒子如齊涖盟盟于稷門之外莒於是乎大惡其君)宋華亥向寧華定自宋南
里出奔楚(左氏傳楚薳越使告于宋曰寡君聞君有不令之臣為君憂無寧以為宗羞寡君請受而)
(戮之對曰孤不佞不能媚於父兄以為君憂拜命之辱抑君臣日戰君曰余必臣是助亦唯命人有言曰唯亂)
(門之無過君若惠保敝邑無亢不衷以奬亂人孤之望也唯君圖之楚人患之諸侯之戍謀曰若華氏知困而)
(致死楚恥無功而疾戰非吾利也不如出之以為楚功其亦無能為也已救宋而除其害又何求乃固請出之)
(宋人從之己巳宋華亥向寧華定華貙華登皇奄傷省臧士平出奔楚宋公使公孫忌為大司馬邊卬為大司)
(徒樂祁為司城仲幾為左師樂大心為右師樂輓為大司寇以靖國人榖梁傳自宋南里者專也胡氏傳)
(華向誘殺羣公子又劫其君取其太子母弟為質又求助於吳楚蠻夷入披其國都以叛此必誅不赦之賊也)
(宋宜竭力必討之於内諸侯宜協心必救之於外楚子宜執叛臣之使而戮之於境今楚人釋君而臣是助諸)
(侯之戍怠於救患固請逸賊而宋又從之則皆罪也故晉荀吳齊苑何忌衞公子朝曹大夫皆略而不耆其曰)
(自宋南里者譏宋之縱釋有罪不能致討出奔楚者不待貶絶而亢不衷奬亂人之惡自見矣)大蒐于
昌間(昌間魯地也榖梁傳秋而曰蒐此春也其曰蒐何也以蒐事胡氏傳昭公之時凡三書蒐或以)
(非其時或以非其地而大意在權臣專行公不與也三綱軍政之本古者春蒐夏苖秋獮冬狩皆於農隙以講)
(事而所主者明貴賤辨等列順少長習威儀則皆納民於軌物而非馳射擊刺之末矣是故觀于有萃少長有)
(禮知可用也而文公遂伯臨于洛陽袒而發喪為義帝也而漢祖遂王今魯國其君則設兩觀乘大輅其臣則)
(八佾舞於庭旅泰山以雍徹其宰則據大都執國命而軍政之本亡矣何以蒐為此春秋所書為後戒之意也)
夏四月乙丑天王崩(周景王崩)六月叔鞅如京師葬景王(叔氏)
(鞅名魯三命大夫三月葬速亂故也)王室亂(吕氏曰不言京師亂而言王室亂者言京師則通上下言)
(王室則父子兄弟自亂爾立左氏傳王子朝賓起有寵於景王王與賓孟說之欲之劉獻公之庶子伯蚠事)
(單穆公惡賓孟之為人也願殺之又惡王子朝之言以為亂願去之賓孟適郊見雄雞自斷其尾問之侍者曰)
(自憚其犧也遽歸告王且曰雞其憚為人用乎人異於是犧者實用人人犧實難已犧何害王弗應夏四月王)
(田北山使公卿皆從將殺單子劉子王有心疾乙丑崩于榮錡氏戊辰劉子摯卒無子單子立劉蚠五月庚辰)
(見王遂攻賓起殺之盟羣王子于單氏丁巳葬景王王子朝因舊官百工之喪職秩者與景靈之族以作亂帥)
(郊要餞之甲以逐劉子壬戌劉子奔揚單子逆悼王于莊宫以歸王子還夜取王以如莊宫癸亥單子出王子)
(還與召莊公謀曰不殺單旗不捷與之重盟必來背盟而克者多矣從之樊頃子曰非言也必不克遂奉王以)
(追單子及領大盟而復殺摯荒以說劉子如劉單子亡乙丑奔于平畤羣王子追之單子殺還姑發弱鬷延定)
(稠子朝奔京丙寅伐之京人奔山劉子入于王城辛未鞏簡公敗績于京乙亥甘平公亦敗焉叔鞅至自京師)
(言王室之亂也閔馬父曰子朝必不克其所與者天所廢也公羊傳何言乎王室亂言不及外也榖梁傳)
(亂之為言事未有所成也為胡氏傳何言乎王室亂王者以天下為家則以京師室京師者本也周公作立)
(政曰迪惟有夏乃有室大競其作鴟鴞詩以遺成王亦曰既取我子無毁我室皆指京師言之也以京師為室)
(王畿為堂諸夏為庭戶四夷為藩籬治外者先自内治遠者先自近本亂而末治者否矣景王寵愛子朝使孽)
(子配嫡以本亂者其言王室譏國本之不正也本正而天下定矣唐虞公天下則相禪而與賢三代家天下則)
(相繼而與子春秋兼帝王之道可公也則以達節為權故季札辭國貶而稱名可家也則以居正為大故莊公)
(始生即書於策鄭突歸而不氏以國陽生入而得係於齊此皆正本以及天下之義也其義苟行無易樹子王)
(室豈有亂離之禍乎春秋書子同生於前而記王室亂於後其為來世法戒明矣)劉子單子以
王猛居于皇(劉子單子王朝公卿也例書爵王猛王子猛也不曰子見其當立也皇王畿内邑今)
(河南府鞏縣有黃亭遂左氏傳單子欲告急於晉秋七月戊寅以王如平畤如圃車次于皇公羊傳其稱)
(王猛何當國也者榖梁傳以者不以者也王猛嫌也地胡氏傳凡稱以不以者也師而曰以能左右之也)
(而曰以能取與之也人而曰以能死生之也尊不以乎卑貴不以乎賤大不以乎小劉蚠單旗臣也曷為能以)
(王猛乎猛無寵於景王不能自定其位制在劉單其曰以者能廢立之也案左氏景王太子夀以昭十五年卒)
(至是八年矣猛與匄皆其母弟禮無疑於當立然久而未立者王愛庶子朝欲立以為嗣未果而王崩故諸大)
(臣競立君諸王子爭欲立以正則有猛以寵則有朝猛雖正而無寵其威不足以懾羣下朝雖寵而不正其分)
(不足以服人心二子廢立皆恃大臣彊弱而後定者也故特稱曰以而景王之弱其後嗣輕其宗社之罪亦著)
(矣易曰王居无咎稱居于皇者明其有土當得位之稱也)秋劉子單子以王猛入于
王城(陳氏曰入于王城言始得京師也王城河南府也左氏傳劉子如劉單子使王子處守與王城盟)
(百工于平宫辛卯鄩肸伐皇大敗獲鄩肸壬辰焚諸王城之市八月辛酉司徒醜以王師敗績于前城百工叛)
(己巳伐單氏之宫敗焉庚午反伐之辛未伐東圉冬十月丁巳晉籍談荀躒帥九州之戎及焦瑕温原之師以)
(納王于王城庚申單子劉蚠以王師敗績于郊前城人敗陸渾于社公羊傳王城者何西周也其言入何簒)
(辭也未榖梁傳以者不以者也入者内弗受也以胡氏傳猛踰年何以稱王示當立也既當立矣何稱名)
(明嗣君也曰王猛者見居尊得正又以别乎諸王子也君前臣名劉單不名而王名不嫌於倒置乎曰君前臣)
(名常禮也禮當其變臣有不名名其君而不嫌者矣王不當稱未踰年而稱王名不當稱立為君而稱猛皆禮)
(之變也惟可與權者能知其變而不越乎道之中再書劉子單子之以王何也春秋詞繁而不殺者必有美惡)
(焉劉子單子蓋挾天子以令諸侯而專國柄者也書而未足故再書于策以著上下舛逆為後世之深戒也)
冬十月王子猛卒(立未踰年則王子耳故不書天王不書崩左氏傳十一月乙酉王子猛)
(卒不成喪也己丑敬王即位館于子旅氏十二月庚戌晉籍談荀躒賈辛司馬督帥師軍于隂于侯氏于谿泉次)
(于社王師軍于氾于解次于任人閏月晉箕遺樂徵右行詭濟師取前城軍其東南王師軍于京楚辛丑伐京)
(毁其西南也公羊傳此未踰年之君也其稱王子猛卒何不與當不與當者不與當父死子繼兄死弟及之)
(辭也其榖梁傳此不卒者也曰卒失嫌也)十有二月癸酉朔日有食之
(壬午)二十有三年春王正月叔孫婼如晉(往聘也)癸丑叔鞅
卒(叔弓子也)晉人執我行人叔孫婼(左氏傳叔孫婼如晉晉人執之書曰晉人執我)
(行人叔孫婼言使人也晉人使與邾大夫坐叔孫曰列國之卿當小國之君固周制也邾又夷也寡君之命介)
(子服回在請使當之不敢廢周制故也乃不果坐韓宣子使邾人聚其衆將以叔孫與之叔孫聞之去衆與兵)
(而朝士彌牟謂韓宣子曰子弗良圖而以叔孫與其讎叔孫必死之魯亡叔孫必亡邾邾君亡國將焉歸子雖)
(悔之何及所謂盟主討違命也若皆相執焉用盟主乃弗與使各居一館士伯聽其辭而愬諸宣子乃皆執之)
(士伯御叔孫從者四人過邾館以如吏先歸邾子士伯曰以芻蕘之難從者之病將館子於都叔孫旦而立期)
(焉乃館諸箕舍子服昭伯於他邑范獻子求貨於叔孫使請冠焉取其冠法而與之兩冠曰盡矣為叔孫故申)
(豐以貨如晉叔孫曰見我吾告女所行貨見而不出吏人之與叔孫居於箕者請其吠狗弗與及將歸殺而與)
(之食之叔孫所館者雖一日必葺其牆屋去之如始至)晉人圍郊(郊杜氏曰周邑討王子朝之亂)
(也平左氏傳壬寅朔二師圍郊癸卯郊鄩潰丁未晉師在隂王師在澤邑王師告閒庚戌還公羊傳郊者)
(何天子之邑也曷為不繫于周不與伐天子也徵胡氏傳案左氏晉籍談荀躒帥師軍于侯氏箕遺樂濟師)
(軍其東南正月二師圍郊郊子朝邑也既不書大夫之名氏又不稱師而曰晉人微之也所謂以其事而微之)
(者也當是時天子蒙塵晉為方伯不奔問官守省視器具徐遣大夫往焉勤王尊主之義若是乎書晉人圍郊)
(而罪自見矣)夏六月蔡侯東國卒于楚(東國平侯子也二十一年奔楚書朱文誤)
(也諡曰悼侯)秋七月莒子庚輿來奔(國人立著丘公之子是為郊公左氏傳莒子)
(庚輿虐而好劒苟鑄劒必試諸人國人患之又將叛齊烏存帥國人以逐之庚輿將出聞烏存執殳而立於道)
(左懼將止死苑羊牧之曰君過之烏存以力聞可矣何必以弑君成名遂來奔齊人納郊公胡氏傳左氏曰)
(庚輿虐而好劒苟鑄劒必試諸人國人患之又將叛齊烏存帥國人逐之庚輿來奔齊人納郊公三代之得失)
(天下仁與不仁而已矣苟無仁心甚則身弑國亡不甚則身危國削庚輿免死道左而出奔於魯幸耳入國不)
(書而書其出奔惡之也郊公出入皆不書微之也所謂以其人而微之者也微之為義或以位或以人或以事)
(春秋書法達王事名氏不登於史策若此類亦衆矣)戊辰吳敗頓胡沈蔡陳許之
師于雞父胡子髠沈子逞滅獲陳夏齧(吳將尊師少也竒詐取勝例書)
(敗六國皆楚與國也雞父楚地今安豐路安豐縣有雞備亭胡子髠沈于逞滅身亡而宗社失守也夏齧陳大)
(夫生擒得之例書獲皆據事直書也無襃貶救左氏傳吳人伐州來楚薳越帥師及諸侯之師奔命州來吳)
(人禦諸鍾離子瑕卒楚師熸吳公子光曰諸侯從於楚者衆而皆小國也畏楚而不獲已是以來吾聞之曰作)
(事威克其愛雖小必濟胡沈之君幼而狂陳大夫齧壯而頑頓與許蔡疾楚政楚令尹死其師熸帥賤多寵政)
(令不壹七國同役而不同心帥賤而不能整無大威命楚可敗也若分師先以犯胡沈與陳必先奔三國敗諸)
(侯之師乃搖心矣諸侯乖亂楚必大奔請先者去備薄威後者敦陳整旅吳子從之戊辰晦戰于雞父吳子以)
(罪人三千先犯胡沈與陳三國爭之吳為三軍以繫於後中軍從王光帥右掩餘帥左吳之罪人或奔或止三國)
(亂吳師擊之三國敗獲胡沈之君及陳大夫舍胡沈之囚使奔許與蔡頓曰吾君死矣師譟而從之三國奔楚)
(師大奔書曰胡子髠沈子逞滅獲陳夏齧君臣之辭也不言戰楚未陳也公羊傳此偏戰也曷為以詐戰之)
(辭言之不與夷狄之主中國也然則曷為不使中國主之中國亦新夷狄也其言滅獲何别君臣也君死于位)
(曰滅生得曰獲大夫生死皆曰獲不與夷狄之主中國則其言獲陳夏齧何吳少進也榖梁傳中國不言敗)
(此其言敗何也中國不敗胡子髠沈子盈其滅乎其言敗釋其滅也獲者非與之辭也上下之稱也胡氏傳)
(吳伐州來楚令尹帥師及諸侯之師與吳戰曷為不書楚令尹既喪楚師已熸六國先敗楚師遂奔是以不書)
(楚也諸侯之師曷為略而不序頓胡沈則其君自將陳蔡許則大夫帥師言戰則未陳也言敗績則或滅或獲)
(其事亦不同也故緫言吳人以詐取勝於前而以君與大夫序六國於後胡沈書爵書名書滅者二國之君幼)
(而狂不能以禮自守役屬于楚悉師以出一敗而身與衆俱亡也其曰胡子髠沈子逞滅者若曰非有能滅之)
(者咸其自取焉耳亦猶梁亡自亡也鄭棄其師自棄也齊人殱于遂自殱也或曰滅或曰獲别君臣也君死曰)
(滅胡子髠沈子逞是也生曰獲秦晉戰于韓原獲晉侯是也大夫生死皆曰獲鄭獲宋華元生也吳獲陳夏齧)
(死也書其敗不以國分而以君大夫為序書其死不以事同而以君臣為别皆所以辨上下定民志雖顚沛必)
(於是也其義行而亂自息矣)天王居于狄泉尹氏立王子朝(天王周敬王也)
(狄泉亦名翟泉今河南府之東故洛城也居于狄泉未得入京師也尹氏周之世卿王子朝景王庶子獨尹氏)
(立之也朝左氏傳單子取訾劉子取牆人直人六月壬子王子入于尹癸未尹圉誘劉佗殺之丙戌單子從)
(阪道劉子從尹道伐尹單子先至而敗劉子還己丑召伯奐南宫極以成周人戌尹庚寅單子劉子樊齊以王)
(如劉甲午王子朝入于王城次于左巷秋七月戊申鄩羅納諸莊宫尹辛敗劉師于唐丙辰又敗諸鄩甲子尹)
(辛取西闈丙寅攻蒯蒯潰天公羊傳天王居于狄泉此未三年其稱天王何著有子也榖梁傳始王也其)
(曰天王因其居而王之也立者不宜立者也朝之不名何也别嫌乎尹氏之朝也胡氏傳立者不宜立也王)
(猛當立而未能立故稱大臣以之而不言立敬王當立又能立矣故直稱居于狄泉而不言立子朝庶孽奪正)
(以賤妨貴其亂周室不當立者也故特稱立而目尹氏尹氏天子之卿也王朝公卿書爵而變文稱氏者見世)
(卿之擅權亂國為後戒也或曰稱氏者時以氏稱之也詩曰王謂尹氏此大雅美宣王詩也亦譏世卿歟為此)
(說者誤矣詩人主文而不以害意有美而或過有刺而或深以意逆之可也春秋所書或稱爵或稱字或稱名)
(或稱氏或稱子或稱人名分所由正是非所由定禮樂所由出皆斷自聖心游夏不能與也徇時之所稱豈其)
(然乎)八月乙未地震(左氏傳八月丁酉南宫極震萇弘謂劉文公曰君其勉之先君之力可濟)
(也周之亡也其三川震今西王之大臣亦震天棄之矣東王必大克)冬公如晉至河有疾
乃復(有疾而復非晉辭之也羊左氏傳公為叔孫故如晉及河有疾而復公傳何言乎公有疾乃復)
(殺恥也氏榖梁傳疾不志此其志何也釋不得入乎晉也胡傳昭公兩朝于晉而一見止五如晉而四不)
(得入焉今此書有疾乃復殺恥也以周公之胄千乘之君執幣帛修兩君之好而不見納斯亦可恥矣有恥而)
(後能知憤知憤而後能自彊自彊而後能為善為善而後能立身身立而後能行其政令保其國家矣昭公内)
(則受制於權臣外則見陵於方伯此正憂患疢疾有德慧術智保生免死之時也而安於屈辱廿處微弱無憤)
(恥自彊之心其失國出奔死於境外其自取之哉)
(癸未)二十有四年春王二月丙戌仲孫貜卒(孟僖子也)叔孫婼
至自晉(叔孫婼左氏榖梁不書氏然婼以行人被執罪不在婼不當去宜從公羊胡氏左氏傳晉士)
(彌牟逆叔孫于箕叔孫使梁其踁待于門内曰余左顧而欬乃殺之右顧而笑乃止叔孫見士伯士伯曰寡君)
(以為盟主之故是以久子不腆敝邑之禮將致諸從者使彌牟逆吾子叔孫受禮而歸二月婼至自晉尊晉也)
(榖梁傳婼至自晉大夫執則致致則挈由上致之也胡氏傳大夫執而致則名此獨書其姓氏何賢之也)
(叔孫婼以禮立身而不屈於彊國以忠事主而不順於彊臣此社稷之衞魯之良大夫也使昭公稍有動心忍)
(性彊於為善之意舉國以聽豈其死於乾侯觀意如之稽顙於昭子叔孫之以逐君責意如其事可見矣及意)
(如有異志而昭子使祝宗祈死所謂知其無可奈何安之若命者故婼至自晉特以姓氏書其死也公雖在外)
(而特書日以卒之所以表其節為後世勸也)夏五月乙未朔日有食之(日食有常)
(度災而非異也何也曰將水將旱哉克左氏傳梓愼曰將水昭子曰旱也日過分而陽猶不克必甚能無旱)
(乎陽不克莫將積聚也)秋八月大雩(左氏傳旱也)丁酉杞伯郁釐卒(平公)
(名郁釐子成立是為悼公)冬吳滅巢(巢楚與國非楚邑也疆左氏傳楚子為舟師以略吳沈尹戊)
(曰此行也楚必亡邑不撫民而勞之吳不動而速之吳踵楚而疆埸無備邑能無亡乎越大夫胥犴勞王於豫)
(章之汭越公子倉歸王乘舟倉及夀夢帥師從王王及圉陽而還吳人踵楚而邊人不備遂滅巢及鍾離而還)
(沈尹戌曰亡郢之始於此在矣王壹動而亡二姓之帥幾如是而不及郢詩曰誰生厲階至今為梗其王之謂)
(乎之胡氏傳巢楚之附庸實邑之也書吳入州來著陵楚漸書吳滅巢著入郢之漸四鄰封境之守既不能)
(制則封境震矣四境國都之守既不能保則國都危矣故沈尹戌以此為亡郢之始也春秋内失地不書明此)
(為有國之大罪外取滅皆書明見取滅者之不能有其土地人民則不君矣故諸侯之寳三以土地為首)葬
杞平公(不書月缺文也)
(甲申)二十有五年春叔孫婼如宋(左氏傳叔孫婼聘于宋桐門右師見之語卑宋)
(大夫而賤司城氏昭子告其人曰右師其亡乎君子貴其身而後能及人是以有禮今夫子卑其大夫而賤其)
(宗是賤其身也能有禮乎無禮必亡)夏叔詣會晉趙鞅宋樂大心衞北宫
喜鄭游吉曹人邾人滕人薛人小邾人于黃父(樂氏大心名北)
(宫氏喜名游氏吉名皆三命大夫叔詣魯大夫叔鞅子曹邾滕薛小邾微者故書人黃父晉地即黑壤也在今)
(平陽路河中府為會謀王室也夫左氏傳夏會于黃父謀王室也趙簡子令諸侯之大輸王粟具戌人曰明)
(年將納王子大叔見趙簡子簡子問揖讓周旋之禮焉對曰是儀也非禮也簡子曰敢問何謂禮對曰吉也聞)
(諸先大夫子産曰夫禮天之經也地之義也民之行也天地之經而民實則之則天之明因地之性生其六氣)
(用其五行氣為五味發為五色章為五聲淫則昏亂民失其性是故為禮以奉之為六畜五牲三犧以奉五味)
(為九文六采五章以奉五色為九歌八風七音六律以奉五聲為君臣上下以則地義為夫婦外内以經二物)
(為父子兄弟姑姊甥舅昏媾姻亞以象天明為政事庸力行務以從四時為刑罰威獄使民畏忌以類其震曜)
(殺戮為温慈惠和以效天之生殖長育民有好惡喜怒哀樂生于六氣是故審則宜類以制六志哀有哭泣樂)
(有歌舞喜有施舍怒有戰鬭喜生於好怒生於惡是故審行信令禍福賞罰以制死生生好物也死惡物也好)
(物樂也惡物哀也哀樂不失乃能協于天地之性是以長久簡子曰甚哉禮之大也對曰禮上下之紀天地之)
(經緯也民之所以生也是以先王尚之故人之能自曲直以赴禮者謂之成人大不亦宜乎簡子曰鞅也請終)
(身守此言也宋樂大心曰我不輸粟我於周為客若之何使客晉士伯曰自踐土以來宋何役之不會而何盟)
(之不同曰同恤王室子焉得辟之子奉君命以會大事而宋背盟無乃不可乎右師不敢對受牒而退士伯告)
(簡子曰宋右師必亡奉君命以使而欲背盟以干盟主無不祥大焉胡氏傳案左氏鄭子太叔如晉范獻子)
(曰若王室何對曰王室之不寧大國之憂晉之恥也吾子其早圖之獻子懼乃徵會于諸侯會于黃父謀王室)
(也趙簡子令諸侯之大夫輸王粟具戍人將納王夫以王猛之無寵單旗劉蚠之屢敗敬王初立子朝之衆召)
(伯奐南宫嚚甘桓公之黨疑若多助之在朝也然會于黃父兄十國而諸侯之大夫無異議焉是知邪不勝正)
(久矣猶有寵愛庶孽配適奪正至於滅亡而不寤者不知幽王晉獻之父子亦何足效哉然則黃父之會王事)
(也而無美辭何也王室不靖亦惟友邦冢君克修厥職以綏定王都非異人任亦何美之有免於譏貶足矣此)
(春秋以正待人之體也後世以濫賞報臣子所當為之事為臣子者亦受而不辭失此義矣)有鸜鵒
來巢(魯所素無例書有鸜鵒即鴝鵒也左氏師已童謠之言近誣不足取左氏傳書所無也師已曰異)
(哉吾聞文武之世童謠有之曰鸜之鵒之公出辱之鸜鵒之羽公在外野往饋之馬鸜鵒跦跦公在乾侯徵褰)
(與襦鸜鵒之巢遠哉遙遙稠父喪勞宋父以驕鸜鵒鸜鵒往歌來哭童謠有是今鸜鵒來巢其將及乎公羊)
(傳何以書記異也何異爾非中國之禽也宜穴又巢也榖梁傳有鸜鵒來巢一有一亡曰有來者來中國也)
(鸜鵒穴者而曰巢或曰增之也南胡氏傳傳曰鸜鵒不踰濟濟水東北會于汶魯在汶其所無也故書曰有)
(巢者去穴而巢隂居陽位臣逐君象也鸜鵒宜穴處於下而巢居於上季孫宜臣順於家而主祭於國反常為)
(異之兆能以德消則無其應矣或曰此公子宋有國之祥也)秋七月上辛大雩季辛
又雩(大雩非常也而又雩其非常可知雩祭例用辛日上辛上旬辛日季辛末旬辛日也此旱甚也公羊)
(聚徒攻季氏之說非也啖氏曰雩祭但禮官與女巫而已何足攻季氏乎左氏傳秋書再雩旱甚也公羊)
(傳又雩者何又雩者非雩也聚衆以逐季氏也左榖梁傳季者有中之辭也又有繼之辭也胡氏曰氏以)
(再雩為早甚聖人書此者以志禦災之非道而區區於禱祠之末也昭公之時雨雹地震四見於經旱乾為虐)
(相繼而起有鸜鵒來巢異之甚也季辛又雩災之甚也考諸列位則國有人焉觀諸天時則猶有眷顧之心未)
(終棄也若反身修德信用忠賢災異之來必可禦矣昔高宗肜日雉升鼎耳異亦甚矣聽於祖已克正厥事故)
(能嘉靖殷邦享國長久宣王之時旱魃藴隆災亦甚矣側身修行遇災而懼故能興衰撥亂王化復行此皆以)
(人勝天以德消變之驗也昭公至是猶不知畏罔克自省而求於禱祠之末將能勝乎故特書此以為後世鑒)
九月己亥公孫于齊次于陽州(内奔例書孫次欲進而止也陽州齊邑近魯境)
(處魯自宣公以來三家專政禄去公室昭公即位年十九矣猶有童心在位二十五年之間天災累見而不修)
(省其不能為國明矣故卒為季氏所逐至於出奔又恐齊侯不納不敢直至齊而次于境上也左氏傳初季)
(公鳥娶妻于齊鮑文子生申公鳥死季公亥與公思展與公鳥之臣申夜姑相其室及季姒與饔人檀通而懼)
(乃使其妾抶已以示秦遄之妻曰公若欲使余余不可而抶余又訴於公甫曰展與夜姑將要余秦姬以告公)
(之公之與公甫告平子平子拘展於卞而執夜姑將殺之公若泣而哀之曰殺是是殺余也將為之請平子使)
(豎勿内日中不得請有司逆命公之使速殺之故公若怨平子季郈之雞鬭季氏芥其雞郈氏為之金距平子)
(怒益宫於郈氏且讓之故郈昭伯亦怨平子臧昭伯之從弟會為讒於臧氏而逃於季氏臧氏執旃平子怒拘)
(臧氏老將禘於襄公萬者二人其衆萬於季氏臧孫曰此之謂不能庸先君之廟大夫遂怨平子公若獻弓於)
(公為且與之出射於外而謀去季氏公為告公果公賁公果公賁使侍人僚柤告公公寢將以戈擊之乃走公)
(曰執之亦無命也懼而不出數月不見公不怒又使言公執戈以懼之乃走又使言公曰非小人之所及也公)
(果自言公以告臧孫臧孫以難告郈孫郈孫以可勸告子家懿伯懿伯曰讒人以君徼幸事若不克君受其名)
(不可為也舍民數世以求克事不可必也且政在焉其難圖也公退之辭曰臣與聞命矣言若洩臣不獲死乃)
(館於公叔孫昭子如闞公居於長府九月戊戌伐季氏殺公之于門遂入之平子登臺而請曰君不察臣之罪)
(使有司討臣以干戈臣請待於沂上以察罪弗許請囚于費弗許請以五乘亡弗許子家子曰君其許之政自)
(之出久矣隠民多取食焉為之徒者衆矣日入慝作弗可知也衆怒不可蓄也蓄而弗治將藴藴蓄民將生心)
(生心同求將合君必悔之弗聽郈孫曰必殺之公使郈孫逆孟懿子叔孫氏之司馬鬷戾言於其衆曰若之何)
(莫對又曰我家臣也不敢知國凡有季氏與無於我孰利皆曰無季氏是無叔孫氏也鬷戾曰然則救諸帥徒)
(以往陷西北隅以入公徒釋甲執冰而踞遂逐之孟氏使登西北隅以望季氏見叔孫氏之旌以告孟氏執郈)
(昭伯殺之于南門之西遂伐公徒子家子曰諸臣偽劫君者而負罪以出君止意如之事君也不敢不改公曰)
(余不忍也與臧孫如墓謀遂行己亥公孫于齊次于陽州齊侯將唁公于平隂公先至于野井齊侯曰寡人之)
(罪也使有司待于平隂為近故也書曰公孫于齊次于陽州榖梁傳孫之為言猶孫也諱奔也次于陽州次)
(止也欲胡氏傳内出奔稱孫隠也次于陽州待齊命也昭公伐季氏子家子曰季氏得民久君無多辱公不)
(從意如登臺而請待於沂上以察罪弗許請囚于費弗許請以五乘亡弗許子家子曰君其許之政自之出久)
(矣隠民多取食焉為之徒者衆矣日入慝作弗可知也弗聽叔孫氏之司馬陷西北隅以入孟氏殺郈昭伯遂)
(伐公徒公與臧孫如墓謀遂行以君伐臣曷為不勝魯自東門遂殺適立庶魯君於是乎失政禄去公室政在)
(季氏於此君也四公矣作三軍盡征其一舍中軍兼有其二民賦入於其家半矣受命救台也遂入鄆帥師事)
(一也不以聞軍政在其手專矣行父片言而東門氏逐南蒯一動而公子憖奔魯之羣臣亦無敢忠於公室而)
(獻謀者所謂屯難之時也在易屯之六五曰屯其膏小貞吉大貞凶象曰屯其膏施未光也昭公不明乎消息)
(盈虛之理正身率德擇任忠賢待時馴致不忍一朝之忿求逞其私欲而以羣小謀之其及也宜矣)齊
侯唁公于野井(唁以言慰勞也野井齊地今東昌路德州有野井亭齊侯不能帥師以討季氏)
(而納公徒為言辭以慰勞亦失道也書唁責齊侯也而左氏禮也之說甚非趙氏曰左氏云將求於人必先下)
(之禮之善物也此言不可以訓夫禮讓者君子之常豈謂有求然後行之乎左氏傳齊侯唁公于野井禮也)
(將求於人則先下之禮之善物也齊侯曰自莒疆以西請致千社以待君命寡人將帥敝賦以從執事唯命是)
(聽君之憂寡人之憂也公喜子家子曰夭禄不再天若胙君不過周公以魯足矣失魯而以千社為臣誰與之)
(立且齊君無信不如早之晉弗從臧昭伯率從者將盟載書曰戮力壹心好惡同之信罪之有無繾綣從公無)
(通外内以公命示子家子子家子曰如此吾不可以盟羈也不佞不能與二三子同心而以為皆有罪或欲通)
(外内且欲去君二三子好亡而惡定焉可同也陷君於難罪孰大焉通外内而去君君將速入弗通何為而何)
(守焉乃不與盟昭子自闞歸見平子平子稽顙曰子若我何昭子曰人誰不死子以逐君成名子孫不忘不亦)
(傷乎將若子何平子曰苟使意如得改事君所謂生死而肉骨也昭子從公于齊與公言子家子命適公館者)
(執之公與昭子言於幄内曰將安衆而納公公徒將殺昭子伏諸道左師展告公公使昭子自鑄歸平子有異)
(志為公羊傳唁公者何昭公將弑季氏告子家駒曰季氏無道僭於公室久矣吾欲弑之何如子家駒曰諸)
(侯僭於天子大夫僭於諸侯久矣昭公曰吾何僭矣哉子家駒曰設兩觀乘大路朱干玉戚以舞大夏八佾以)
(舞大武此皆天子之禮也且夫牛馬維婁委己者也而柔焉季氏得民衆久矣君無多辱焉昭公不從其言終)
(弑而敗焉走之齊齊侯唁公于野井曰奈何君去魯國之社稷昭公曰喪人不佞失守魯國之社稷執事以羞)
(再拜顙慶子家駒曰慶子免君於大難矣子家駒曰臣不佞陷君於大難君不忍加之以鈇鑕賜之以死再拜)
(顙高子執簞食與四脡脯國子執壺漿曰吾寡君聞君在外餕饔未就敢致糗于從者昭公曰君不忘吾先君)
(延及喪人錫之以大禮再拜稽首以衽受高子曰有夫不祥君無所辱大禮昭公蓋祭而不嘗景公曰寡人有)
(不腆先君之服未之敢服有不腆先君之器未之敢用敢以請昭公曰喪人不佞失守魯國之社稷執事以羞)
(敢辱大禮敢辭景公曰寡人有不腆先君之服未之敢服有不腆先君之器未之敢用敢固以請昭公曰以吾)
(宗廟之在魯也有先君之服未之能以服有先君之器未之能以出敢固辭景公曰寡人有不腆先君之服未)
(之敢服有不腆先君之器未之敢用請以饗乎從者昭公曰喪人其何稱景公曰孰君而無稱昭公於是噭然)
(而哭諸大夫皆哭既哭以人為菑以幦為席以鞌為几以遇禮相見孔子曰其禮與其辭足觀矣榖梁傳弔)
(失國曰唁唁公不得入於魯也野胡氏傳唁者弔也生事曰唁死事曰弔齊侯唁公于井以遇禮相見孔子)
(曰其禮與其詞足觀矣然則何以失國而不反乎禮有本末正身治人禮之本也威儀文詞禮之末也昭公喪)
(齊歸無慼容而不顧娶孟子為夫人而不命政令在家而不能取有子家子之賢而不能用而屑屑焉習儀以)
(亟能有國乎雖齊侯來唁其禮與辭是矣而方伯連帥之職則未修也又豈所以為禮哉其言曰自莒疆以西)
(請致千社將率敝賦以從而子家子曰失魯而以千社為臣誰與之立且齊君無信不如早之晉書曰唁公亦)
(明其無納公之實譏之也)冬十月戊辰叔孫婼卒(叔孫昭子也辛左氏傳冬十月酉)
(昭子齊於其寢使祝宗祈死戊辰卒)十有一月己亥宋公佐卒于曲棘(宋元)
(公名佐子頭曼立是為景公曲棘宋地今汴梁路杞縣有曲棘里宋公卒于曲棘言非國都也與鄭伯卒于鄵)
(之例同公羊卒于封内不地之說非也己左氏傳宋元公將為公故如晉夢太子欒即位於廟與平公服而)
(相之旦召六卿公曰寡人不佞不能事父兄以為二三子憂寡人之罪也若以羣子之靈獲保首領以沒唯是)
(楄柎所以藉幹者請無及先君仲幾對曰君若以社稷之故私降昵宴羣臣弗敢知若夫宋國之法死生之度)
(先君有命矣羣臣以死守之弗敢失隊臣之失職常刑不赦臣不忍其死君命祗辱宋公遂行己亥卒于曲棘)
(何公羊傳曲棘者何宋之邑也諸侯卒其封内不地此以地憂内也榖梁傳邡公也胡氏傳案左氏宋)
(元公為公故如晉卒于曲棘曲棘宋地也宋元之夫人曹氏生子妻意如或謂曹氏弗與魯將逐之曹氏告元)
(公公告樂祁祁曰與之如是魯君必出無民而能逞其志者未之有也魯君失民久矣然則宋元意如之外舅)
(也不此之顧而求欲納公是以正倫恤患為心而不匿其私親之惡者也其賢於當時諸侯遠矣故雖卒于封)
(内而特書其地以别之也)十有二月齊侯取鄆(鄆魯所取莒邑也齊侯不能納公今止取)
(鄆以居公爾傳左氏傳庚辰齊侯圍鄆正月庚申齊侯取鄆公羊外取邑不書此何以書為公取之也)
(榖梁傳取易辭也内不言取以其為公取之故易言之也胡氏傳鄆魯邑也直書齊侯取之何也齊不自取)
(而為公取鄆使居之也昭公出奔經書次于陽州見公於魯未絶而季氏逐君為不臣及書齊侯取鄆則見公)
(已絶於魯而逐於季氏為不君君者有其土地人民以奉宗廟之典籍者也已不能有而他人是保則不君矣)
(春秋之義欲為君盡君道欲為臣盡臣道各守其職而不渝也昭公失君道季氏為亂臣各渝其職而不守矣)
(其為後世戒深切著明矣)
(乙酉)二十有六年春王正月葬宋元公(三月葬速簡失禮也左氏傳葬宋)
(元公如先君禮也)三月公至自齊居于鄆(鄆乃魯邑故即書至書居于鄆見未返國)
(都也公左氏傳三月公至自齊處于鄆言魯地也公榖梁傳次于陽州其曰至自齊何也以齊侯之見可)
(以言至自齊也居于鄆者公在外也至自齊道義不外公也胡氏傳居者有其土地人民之稱也昭公失國)
(出奔而稱居于鄆者存一國之防也襄王已出而稱居于鄭敬王未入而稱居于狄泉者存天下之防也天子)
(之於天下率土之濱莫非其臣非諸侯所敢擅也諸侯之於封國四境之内莫非其土非大夫所得專也故諸)
(侯避舍以待巡守而大夫專邑是謂叛君曰居于鄆其為防也至矣)夏公圍成(公欲返國故圍成)
(左氏傳夏齊侯將納公命無受魯貨中豐從女賈以幣錦二兩縛一如瑱適齊師謂子猶之人高齮能貨子猶)
(為高氏後粟五千庾高齮以錦示子猶子猶欲之齮曰魯人買之百兩一布以道之不通先入幣財子猶受之)
(言於齊侯曰羣臣不盡力于魯君者非不能事君也然據有異焉宋元公為魯君如晉卒於曲棘叔孫昭子求)
(納其君無疾而死不知天之棄魯也抑魯君有罪於鬼神故及此也君若待于曲棘使羣臣從魯君以卜焉若)
(可師有濟也君而繼之兹無敵矣若其無成君無辱焉齊侯從之使公子鉏帥師從公成大夫公孫朝謂平子)
(曰有都以衞國也請我受師許之請納質弗許曰信女足矣告於齊師曰孟氏魯之敝室也用成已甚弗能忍)
(也請息肩於齊齊師圍成成人伐齊師之飲馬于淄者曰將以厭衆魯成備而後告曰不勝衆師及齊師戰于)
(炊鼻齊子淵捷從洩聲子射之中楯瓦繇朐汏輈七入者三寸聲子射其馬斬鞅殪改駕人以為鬷戾也而助)
(之子車曰齊人也將擊子車子車射之殪其御曰又之子車曰衆可懼也而不可怒也子囊帶從野洩叱之洩)
(曰軍無私怒報乃私也將亢子又叱之亦叱之冉豎射陳武子中手失弓而罵以告平子曰有君子白皙鬒鬚)
(眉甚口平子曰必子彊也無乃亢諸對曰謂之君子何敢亢之林雍羞為顔鳴右下苑何忌取其耳顔鳴去之)
(苑子之御曰視下顧苑子刜林雍斷其足鑋而乘於他車以歸顔鳴三入齊師呼曰林雍乘榖梁傳非國不)
(言圍所以言圍者以大公也魯胡氏傳成者孟氏之邑左氏曰齊侯將納公命無受貨申豐適齊貨梁丘據)
(據受之言於齊侯曰羣臣不盡力于魯君非不能事君也據有異焉宋元公為魯公如晉卒于曲棘叔孫昭子)
(求納其君無疾而死不知天之棄魯耶抑魯君有罪於鬼神故及此也若使羣臣從魯君以卜師有濟也而繼)
(焉茲無敵矣齊侯從之使公子鉏帥師從公圍成不書齊師者景公怵於邪說為義不終故微之也書公圍成)
(則季氏之不臣昭公之不君齊侯之不能修方伯連帥之職其罪咸具矣)秋公會齊侯莒子
邾子杞伯盟于鄟陵(杜氏曰鄟陵地缺趙先生曰鄟陵即鄟故墟也成公六年魯取鄟此)
(故墟也故曰鄟陵與邢丘之義同齊主盟謀納公也左氏傳盟于鄟陵謀納公也)公至自會居
于鄆(此乃聖人特筆存公之意與後書公在乾侯之義同榖梁傳居于鄆公在外也至自會道義不外)
(公也)九月庚申楚子居卒(平王名居亦名棄疾子壬立是為昭王左氏傳楚平王卒令)
(尹子常欲立子西曰太子壬弱其母非嫡也王子建實聘之子西長而好善立長則順建善則治王順國治可)
(不務乎子西怒曰是亂國而惡君王也國有外援不可瀆也王有適嗣不可亂也敗親速讎亂嗣不祥我受其)
(名賂吾以天下吾滋不從也楚國何為必殺令尹令尹懼乃立昭王)冬十月天王入于成
周(成周今河南府治也天子所都諸侯以下稱之曰京師敬王嘗居翟泉矣今而書曰京師則不知其為成)
(周歟翟泉歟故書成周以紀其實無襃貶尸左氏傳冬十月丙申王起師于滑辛丑在郊遂次于十一月辛)
(酉晉師克鞏召伯盈逐王子朝王子朝及召氏之族毛伯得尹氏固南宫嚚奉周之典籍以奔楚隂忌奔莒以)
(叛召伯逆王于尸及劉子單子盟遂軍圉澤次于隄上癸酉王入于成周甲戌盟于襄宫晉師使成公般戍周)
(而還十二月癸未王入于莊宫傳公羊傳成周者何東周也其言入何不嫌也榖梁周有入無出也胡)
(氏傳左氏曰晉知躒趙鞅帥師納王入于成周使成公般戍周而還不曰入于京師者京師衆大之稱不可繫)
(之入也其曰成周云者黍離而次不列于雅降為國風之意而景王寵愛庶孽弱其世適之罪著矣)尹氏
召伯毛伯以王子朝奔楚(天王入成周故尹氏及召伯毛伯以子朝奔楚也由是觀)
(之子朝之立與奔皆由尹氏也四左氏傳王子朝使告于諸侯曰昔武王克殷成王靖方康王息民並建母)
(弟以蕃屏周亦曰吾無專享文武之功且為後人之迷敗傾覆而溺入于難則振救之至于夷王王愆于厥身)
(諸侯莫不並走其望以祈王身至于厲王王心戾虐萬民弗忍居王于彘諸侯釋位以閒王政宣王有志而後)
(效官至于幽王天不弔周王昏不若用愆厥位攜王奸命諸侯替之而建王嗣用遷郟鄏則是兄弟之能用力)
(於王室也至於惠王天不靖周生頹禍心施于叔帶惠襄辟難越去王都則有晉鄭咸黜不端以綏定王家則)
(是兄弟之能率先王之命也在定王六年秦人降妖曰周其有頿王亦克能修其職諸侯服享二世共職王室)
(其有間王位諸侯不圖而受其亂災至于靈王生而有頿王甚神聖無惡於諸侯靈王景王克終其世今王室)
(亂單旗劉狄剥亂天下壹行不若謂先王何常之有唯余心所命其誰敢討之帥羣不弔之人以行亂于王室)
(侵欲無厭規求無度貫瀆鬼神慢棄刑法倍奸齊盟傲狠威儀矯誣先王晉為不道是攝是贊思肆其罔極兹)
(不榖震盪播越竄在荆蠻未有攸底若我一二兄弟甥舅奬順天法無助狡猾以從先王之命毋速天罰赦圖)
(不榖則所願也敢盡布其腹心及先王之經而諸侯實深圖之昔先王之命曰王后無適則擇立長年鈞以德)
(德鈞以卜王不立愛公卿無私古之制也穆后及太子夀早天即世單劉贊私立少以間先王亦唯伯仲叔季)
(圖之閔馬父聞子朝之辭曰文辭以行禮也子朝干景之命遠晉之大以專其志無禮甚矣文辭何為榖梁)
(傳遠矣非也奔直奔也之胡氏傳取國有五利寵居一焉子朝有寵於景王為黨者衆矣卒不能立至於奔)
(楚何也是非有出於人之本心者不可以私愛是亦不見可以私惡非卒歸於公而止矣景王寵愛子朝將蘄於)
(是而天下不以為是疎薄子猛將蘄於見非而天下卒不以為非徒設此心兩棄之也庶孽憑寵為羣小之所)
(宗而人心不附適子恃正人心之所向而羣小不從故伯服雖殺而平王亦不能復宗周之盛申生巳死而奚)
(齊卓子亦不能勝里克之兵是兩棄之也景王不鑒覆車王猛子朝之際危亦甚矣春秋詳書為後世戒可謂)
(深切著明也哉)
(丙戌)二十有七年春公如齊公至自齊居于鄆(公如齊與齊謀未返)
(國也至自齊居于鄆見在外也榖左氏傳公如齊公至自齊處于鄆言在外也梁傳公在外也)夏四
月吳弑其君僚(聞而知之故略而書國子左氏傳吳子欲因楚喪而伐之使公掩餘公子燭)
(庸帥師圍潛使延州來季子聘于上國遂聘于晉以觀諸侯楚莠尹然工尹麇帥師救潛左司馬沈尹戌帥都)
(君子與王馬之屬以濟師與吳師遇于窮令尹子常以舟師及沙汭而還左尹郤宛工尹夀帥師至于潛吳師)
(不能退吳公子光曰此時也弗可失也告鱄設諸曰上國有言曰不索何獲我王嗣也吾欲求之事若克季子)
(雖至不吾廢也鱄設諸曰王可弑也母老子弱是無若我何光曰我爾身也夏四月光伏甲於堀室而享王王)
(使甲坐於道及其門門階戶席皆王親也夾之以鈹羞者獻體改服於門外執羞者坐行而入執鈹者夾承之)
(及體以相授也光偽足疾入于堀室鱄設諸寘劒於魚中以進抽劒刺王鈹交於胸遂弑王闔廬以其子為卿)
(季子至曰苟先君無廢祀民人無廢主社稷有奉國家無傾乃吾君也吾誰敢怨哀死事生以待天命非我生)
(亂立者從之先人之道也復命哭墓復位而待吳公子掩餘奔徐公子燭庸奔鍾吾楚師聞吳亂而還胡氏)
(傳此公子光使專諸弑之而稱國何也吳子夀夢有四子長諸樊次餘祭次夷末次李札光諸樊之子也僚夷)
(末之子也諸樊兄弟以次相及必欲致國於季子而季子終不受則國宜之光者也僚烏得為君故稱國以弑)
(而不歸獄於光其稱國以弑者吳大臣之罪也大臣任大事事莫大於置君矣故君存而國本定君終而嗣子)
(立社稷嘉靖人無間言此秉政大臣之任伊召之所以安商周孔明之所以定劉漢也若廢立進退出於羣小)
(閽寺而當國大臣不預焉則將焉用彼相矣此春秋歸罪大臣稱國弑君之意其經世之慮深矣)楚殺
其大夫卻宛(左氏傳卻宛直而和國人說之鄢將師為右領與費無極比而惡之令尹子常賄而)
(信讒無極譖卻宛焉謂子常曰子惡欲飲子酒又謂子惡令尹欲飲酒於子氏子惡曰我賤人也不足以辱令)
(尹令尹將必來辱為惠已甚吾無以酬之若何無極曰令尹好甲兵子出之吾擇焉取五甲五兵曰寘諸門令)
(尹至必觀之而從以酬之及饗日帷諸門左無極謂令尹曰我幾禍子子惡將為不利甲在門矣子必無往且)
(此役也吳可以得志子惡取賂焉而還又誤羣帥使退其師曰乘亂不祥吳乘我喪伐乘其亂不亦可乎令尹)
(使視卻氏則有甲焉不往召鄢將師而告之將師退遂令攻卻氏且爇之子惡聞之遂自殺也國人弗爇令曰)
(不爇卻氏與之同罪或取一編菅焉或取一秉秆焉國人投之遂弗爇也令尹炮之盡滅卻氏之族黨殺陽令)
(終與其弟完及佗與晉陳及其子弟晉陳之族呼於國曰鄢氏費氏自以為王專禍楚國弱寡王室蒙王與令)
(尹以自利也令尹盡信之矣國將如何令尹病之)秋晉士鞅宋樂祁犁衞北宫
喜曹人邾人滕人會于扈(士氏鞅名樂氏祁犁名三命戍大夫左氏傳秋會于扈令)
(周且謀納公也宋衞皆利納公固請之范獻子取貨於季孫謂司城子梁與北宫貞子曰季孫未知其罪而君)
(伐之請囚請亡於是乎不獲君又弗克而自出也夫豈無備而能出君乎季氏之復天救之也休公徒之怒而)
(啓叔孫氏之心不然豈其伐人而說甲執冰以游叔孫氏懼禍之濫而自同於季氏天之道也魯君守齊三年)
(而無成季氏甚得其民淮夷與之有十年之備有齊楚之援有天之贊有民之助有堅守之心有列國之權而)
(弗敢宣也事君如在國故鞅以為難二子皆圖國者也而欲納魯君鞅之願也請從二子以圍魯無成死之二)
(子懼皆辭乃辭小國以為難復納胡民傳案左氏扈之會令戍周且謀納公也宋衞皆利公固請之士鞅取貨)
(於季孫謂樂祁北宫喜曰魯君守齊三年而無成季氏甚得其民淮夷與之有十年之備有齊楚之援有堅守)
(之心有列國之權而弗敢宣也事君如在國鞅以為難二子皆圖國者也而欲納魯君請從二子以圍魯無成)
(死之二子懼皆辭乃辭小國而以難復文十五年諸侯盟于扈將為魯討齊齊侯賂之而不克討故在會諸侯)
(略而不序今此謀納公亦以賂故不克納而諸國之大夫皆序何也曰利於納公者宋衞之大夫也受賂而不)
(欲納公者獨范鞅主之耳又況戍周之令行乎所以列序而不略也以此見聖人取舍之大情而輕重審矣)
冬十月曹伯午卒(悼公名午子露立是為靖公)邾快來奔(快邾再命大夫也例)
(書名公羊邾無大夫之說非也此公羊傳邾婁快者何邾婁之大夫也邾婁無大夫何以書以近書也)公
如齊公至自齊居于鄆(歲首往齊求納弗克今又往弗克故明年如晉也左氏傳冬)
(公如齊齊侯請饗之子家子曰朝夕立於其朝又何饗焉其飲酒也乃飲酒使宰獻而請安子仲之子曰重為)
(齊侯夫人曰請使重見子家子乃以君出)
(丁亥)二十有八年春王三月葬曹悼公(六月葬緩失禮)公如晉次
于乾侯(乾侯晉地今大名路古斥丘縣也公以齊侯不克納之故如晉又恐晉侯不納故次于乾侯以)
(待其左氏傳公如晉將如乾侯子家子曰有求於人而即安人孰矜之其造於竟弗聽使請逆於晉晉人曰)
(天禍魯國君淹恤在外君亦不使一个辱在寡人而即安於甥舅其亦使逆君使公復于竟而後逆之榖梁)
(傳公在外也)夏四月丙戌鄭伯寧卒(定公名寧子蠆立是為獻公)六月葬
鄭定公(三月葬速簡失禮也)秋七月癸巳滕子寧卒(穆公名寧子結立是為頃)
(公)冬葬滕悼公(不書月缺文也)
(戊子)二十有九年春公至自乾侯居于鄆(晉不納公故還鄆左氏傳公)
(至自乾侯處于鄆)齊侯使高張來唁公(齊侯不納公而唁于野井今而使高張來唁又)
(不親至公之見棄於齊甚矣君左氏傳齊侯使高張來唁公稱主君子家子曰齊卑矣君祗辱焉榖梁傳)
(唁公不得入於魯也修胡氏傳遣使來唁淺事也亦書于經者罪齊侯不能方伯連帥之職也昔狄人迫逐)
(黎侯黎侯寓于衞衞人弗恤黎之臣子勸其君以歸而賦式微其一章曰微君之故者以事求人而人不有其)
(事是謂微君之故若昭公見逐出奔而齊莫之討淹洫日久而齊莫之納微君之故矣其二章曰微君之躬者)
(以身下人而人不有其身是謂微君之躬若齊侯設禮以享而使宰獻遣使來唁而稱主君微君之躬矣諸侯)
(失國託於諸侯禮也諸侯失國諸侯納之正也齊之先世常主夏盟而太公受先王五侯九伯之命矣魯為隣)
(境甥舅之國也昭公朝夕立於其朝曾不能陳師境上討意如逐君之罪而遣使唁公豈得禮乎)公如
晉次于乾侯(晉復不納故待于乾侯亦見棄於晉矣)夏四月庚子叔詣卒
(榖梁傳季孫意如曰叔倪無病而死此皆無公也是天命也非我罪也)秋七月冬十月鄆
潰(潰民亂逃散也昭公失國齊侯取鄆以居之又不能撫有一邑之民致其逃散其不能復國宜也自此以)
(後削跡於魯矣存公羊傳邑不言潰此其言潰何郛之也曷為郛之君焉爾榖梁傳潰之為言上下不相)
(得也上下不相得則惡矣亦譏公也昭公出奔民如釋重負胡氏傳民逃其上曰潰自是昭公削迹於魯尺)
(地一民皆非其有矣公之出奔處鄆四年民不見德亡無愛徵至于潰散豈非昏迷不反自納於罟擭陷穽之)
(中其從者又皆艾殺其民視如土芥其下不堪所以潰歟然則去宗廟社稷出奔而猶不惕然恐懼期改過以)
(補前行之愆也自棄甚矣欲不亡得乎噫故書以為後世戒)
(己丑)三十年春王正月公在乾侯(昭公失國于今五年居于鄆猶在魯地也今在)
(乾侯非魯地矣經以昭公紀年而書公在乾侯所以黜季氏而存公也唐鑑帝在房陵學春秋此意也社氏謂)
(書此釋不朝正之義甚非也自公孫于齊已不朝正矣何待此乎左氏傳不先書鄆與乾侯非公且徵過也)
(于榖梁傳中國不存公存公故也魯胡氏傳公去社稷今五年每歲首月不書公者在四封之内則無適)
(而非其所也至是鄆潰客寄乾侯非其所矣歲首必書公之所在者蓋以存君不與季氏之專國也而罪臣子)
(譏諸侯之意具矣唐武后廢遷中宗革命自立史臣列于本紀欲著其罪而君子以為非春秋之法其言曰天)
(下者唐之天下中宗受之於其父武后安得絶先君之世復繫嗣君之年黜武氏之號自以為竊取春秋之義)
(信矣)夏六月庚辰晉侯去疾卒(頃公名去疾子午立是為定公)秋八月葬
晉頃公(三月葬速簡失禮也弔左氏傳夏六月晉頃公卒秋八月葬鄭游吉且送葬魏獻子使士景)
(伯詰之曰悼公之喪子西弔子嶠送葬今吾子無貳何故對曰諸侯所以歸晉君禮也禮也者小事大大字小)
(之謂事大在共其時命字小在恤其所無以敝邑居大國之間共其職貢與其備御不虞之患豈忘共命先王)
(之制諸侯之喪士弔大夫送葬唯嘉好聘享三軍之事於是乎使卿晉之喪事敝邑之間先君有所助執紼矣)
(若其不間雖士大夫有所不獲數矣大國之惠亦慶其加而不討其乏明底其情取備而已以為禮也靈王之)
(喪我先君簡公在楚我先大夫印段實往敝邑之少卿也王吏不討恤所無也今大夫曰女盍從舊舊有豐有)
(省不知所從從其豐則寡君幼弱是以不共從其省則吉在此矣唯大夫圖之晉人不能詰)冬十有
二月吳滅徐徐子章羽奔楚(徐子名章羽徐乃楚與國故吳滅之左氏傳吳子)
(使徐人執掩餘使鍾吾人執燭庸二公子奔楚楚子大封而定其徙使監馬尹大心逆吳公子使居養莠尹然)
(左司馬沈尹戌城之取於城父與胡田以與之將以害吳也子西諫曰吳光新得國而親其民視民如子辛苦)
(同之將用之也若好吾邊疆使柔服焉猶懼其至吾又彊其讎以重怒之無乃不可乎吳周之胄裔也而棄在)
(海濱不與姬通今而始大比于諸華光又甚矣將自同於先王不知天將以為虐乎使翦喪吳國而封大異姓)
(乎其抑亦將卒以祚吳乎其終不遠矣我盍姑億吾鬼神而寧吾族姓以待其歸將焉用自播揚焉王弗聽吳)
(子怒冬十二月吳子執鍾吾子遂伐徐防山以水之己卯滅徐徐子章羽斷其髮攜其夫人以逆吳子唁而送)
(之使其邇臣從之遂奔楚楚沈尹戌帥師救徐弗及遂城夷使徐子處之)
(庚寅)三十有一年春王正月公在乾侯(朱子曰季氏逐君春秋無歲不書公)
(所在所以著亂臣賊子之惡不一書而止也左氏傳言不能外内也)季孫意如會晉荀
躒于適歴(荀氏躒名三命大夫適歴晉地季左氏傳晉侯將以師納公范獻子曰若召孫而不來)
(則信不臣矣然後伐之若何晉人召季孫獻子使私焉曰子必來我受其無咎季孫意如會荀躒于適歴荀躒)
(曰寡君使躒謂吾子何故出君有君不事周有常刑子其圖之季孫練冠麻衣跣行伏而對曰事君臣之所不)
(得也敢逃刑命君若以臣為有罪請囚于費以待君之察也亦唯君若以先臣之故不絶季氏而賜之死若弗)
(殺弗亡君之惠也死且不朽若得從君而歸則固臣之願也敢有異心胡氏傳左氏曰晉侯將以師納公士)
(鞅曰若召季孫而不來則信不臣矣然後伐之若何晉人召季孫鞅使私焉曰子必來我受其無咎意如出君)
(不事專有魯國晉實主盟不能致討而寵以會禮不亦悖哉或曰季孫事君如在國未知其罪而君伐之是昭)
(公之過也則非矣行貨齊晉使不納公禱於焬宫求君不入及其復也猶欲絶其兆域加之惡諡安在乎事君)
(如在國猶曰未知其罪乎齊晉不能誅亂禁姦悖君臣之義不知其從自及也陸淳以謂逐君之臣晉不之罪)
(而反與為會書曰意如會晉荀躒于適歴晉侯之為盟主可見矣荀躒之為人臣可知矣此不待貶絶而罪惡)
(見者也得春秋所書之意矣)夏四月丁巳薛伯榖卒(獻公名榖子定立是為襄公)
(左氏傳薛伯榖卒同盟故書)晉侯使荀躒唁公于乾侯(吕氏曰此見大國與盟主)
(皆不能討亂也之左氏傳夏四月季孫從知伯如乾侯子家子曰君與歸一慙之不忍而終身慙乎公曰諾)
(衆曰在一言矣君必逐之荀躒以晉侯之命唁公且曰寡君使躒以君命討於意如意如不敢逃死君其入也)
(公曰君惠顧先君之好施及亡人將使歸糞除宗祧以事君則不能見夫人已所能見夫人者有如河荀躒掩)
(耳而走曰寡君其罪之恐敢與知魯國之難臣請復於寡君退而謂季孫君怒未怠子姑歸祭子家子曰君以)
(一乘入于魯師季孫必與君歸公欲從之衆從者脅公不得歸榖梁傳唁公不得入於魯也曰既為君言之)
(矣不可者意如也)秋葬薛獻公(不書月缺文也)冬黑肱以濫來奔(邾黑肱也)
(脫邾字濫黑肱所守邾邑也在今寧海州曰左氏傳邾黑肱以濫來奔賤而書名重地故也君子名之不可)
(不愼也如是夫有所有名而不如其已以地叛雖賤必書地以名其人終為不義弗可滅已是故君子動則思)
(禮行則思義不為利回不為義疚或求名而不得或欲蓋而名章懲不義也齊豹為衞司寇守嗣大夫作而不)
(義其書為盜邾庶其莒牟夷邾黑肱以土地出求食而已不求其名賤而必書此二物者所以懲肆而去貪也)
(若艱難其身以險危大人而有名章徹攻難之士將奔走之若竊邑叛君以徼大利而無名貪冒之民將寘力)
(焉是以春秋書齊豹曰盜三叛人名以懲不義數惡無禮其善志也故曰春秋之稱微而顯婉而辨上之人能)
(使昭明善人勸焉淫人懼焉是以君子貴之宜公羊傳文何以無邾婁通濫也曷為通濫賢者子孫有地也)
(賢者孰謂謂叔術也何賢乎叔術讓國也其譲國奈何當邾婁顔之時邾婁女有為魯夫人者則未知其為武)
(公與懿公與孝公幼顔淫九公子于宫中因以納賊則未知其為魯公子與邾婁公子與臧氏之母養公者也)
(君幼則宜有養者大夫之妾士之妻則未知臧氏之母者曷為者也養公者必以其子入養臧氏之母聞有賊)
(以其子易公抱公以逃賊至湊公寢而弑之臣有鮑廣父與梁買子者聞有賊趨而至臧氏之母曰公不死也)
(在是吾以吾子易公矣於是負孝公之周訴天子天子為之誅顔而立叔術反孝公于魯顔夫人者嫗盈女也)
(國色也其言曰有能為我殺殺顔者吾為其妻叔術為之殺殺顔者而以為妻有子焉謂之盱夏父者其所為)
(有於顔者也盱幼而皆愛之食必坐二子於其側而食之有珍怪之食盱必先取足焉夏父曰以來人未足而)
(盱有餘叔術覺焉曰嘻此誠爾國也夫起而致國于夏父夏父受而中分之叔術曰不可四分之叔術曰不可)
(五分之然後受之公扈子者邾婁之父兄也習乎邾婁之故其言曰惡有言人之國賢若此者乎誅顔之時天)
(子死叔術起而致國于夏父當此之時邾婁人常被兵于周曰何故死吾天子通濫則文何以無邾婁天下未有濫也天)
(下未有濫則其言以濫來奔何叔術者賢大夫也絶之則為叔術不欲絶不絶則世大夫也大夫之義不得世故於)
(是推而通之也何榖梁傳其不言邾黑肱何也别乎邾也其不言濫子也非天子所封也來奔内不言叛也)
十有二月辛亥朔日有食之(左氏傳十二月辛亥朔日有食之是夜也趙簡子夢)
(童子羸而轉以歌旦占諸史墨曰吾夢如是今而日食何也對曰六年及此月也吳其入郢乎終亦弗克入郢)
(必以庚辰日月在辰尾庚午之日日始有謫火勝金故弗克)
(辛卯)三十有二年春王正月公在乾侯(左氏傳言不能外内又不能用其人)
(也)取闞(公羊傳闞者何邾婁之邑也曷為不繫乎邾婁諱亟也)夏吳伐越(將尊師少也)
(左氏傳始用師於越也史墨曰不及四十年越其有吳乎越得歲而吳伐之必受其凶)秋七月
冬仲孫何忌會晉韓不信齊高張宋仲幾衞世叔申鄭
國參曹人莒人薛人杞人小邾人城成周(子朝之亂成周之城破壊)
(故諸國同力完修之不曰京師而曰成周所以明非翟泉王城也左氏傳秋八月王使富辛與石張如晉請)
(城成周天子曰天降禍于周俾我兄弟並有亂心以為伯父憂我一二親昵甥舅不皇啟處於今十年勤戍五)
(年余一人無日忘之閔閔焉如農夫之望歲懼以待時伯父若賜大惠復二文之業㢮周室之憂徼文武之福)
(以固盟主宣昭令名則余一人有大願矣昔成王合諸侯城成周以為東都崇文德焉今我欲徼福假靈于成)
(王修成周之城俾戍人無勤諸侯用寧蝥賊遠屏晉之力也其委諸伯父使伯父實重圖之俾我一人無徵怨)
(于百姓而伯父有榮施先王庸之范獻子謂魏獻子曰與其戍周不如城之天子實云雖有後事晉勿與知可)
(也從王命以紓諸侯晉國無憂是之不務而又焉從事魏獻子曰善使伯音對曰天子有命敢不奉承以奔告)
(於諸侯遲速衰序於是焉在冬十一月晉魏舒韓不信如京師合諸侯之大夫于狄泉尋盟且令城成周魏子)
(南面衞彪傒曰魏子必有大咎干位以令大事非其任也詩曰敬天之怒不敢戲豫敬天之渝不敢馳驅況敢)
(干位以作大事乎己丑士彌牟營成周計丈數揣高卑度厚薄仞溝洫物土方議遠邇量事期計徒庸慮材用)
(書餱糧以令役於諸侯屬役賦文書以授帥而效諸劉子韓簡子臨之以為成命穀梁傳天子微諸侯不享)
(覲天子之在者惟祭與號故諸侯之大夫相帥以城之此變之正也胡氏傳天子有道守在四夷今至於城)
(王都可以不書乎不曰城京師而曰城成周者京師衆大之稱成周地名也與列國等矣)十有二月
己未公薨于乾侯(薨于乾侯非魯地也夫左氏傳十二月公疾徧賜大夫大不受賜子家)
(子雙琥一環一璧輕服受之大夫皆受其賜己未公薨子家子反賜於府人曰吾不敢逆君命也大夫皆反其)
(賜書曰公薨于乾侯言失其所也趙簡子問於史墨曰季氏出其君而民服焉諸侯與之君死於外而莫之或)
(罪也對曰物生有兩有三有五有陪貳故天有三辰地有五行體有左右各有妃耦王有公諸侯有卿皆有貳)
(也天生季氏以貳魯侯為日久矣民之服焉不亦宜乎魯君世從其失季氏世修其勤民忘君矣雖死於外其)
(誰矜之社稷無常奉君臣無常位自古以然故詩曰高岸為谷深谷為陵三后之姓於今為庶主所知也在易)
(卦雷乘乾曰大壯☳☰天之道也昔成季友桓之季也文姜之愛子也始震而卜卜人謁之曰生有嘉聞其名)
(曰友為公室輔及生如卜人之言有文在其手曰友遂以名之既而有大功於魯受費以為上卿至於文子武)
(子世增其業不廢舊績魯文公薨而東門遂殺適立庶魯君於是乎失國政在季氏於此君也四公矣民不知)
(君何以得國是以為君愼器與名不可以假人出胡氏傳諸侯失國出奔者衆矣鄭伯突為祭仲所逐而奔入)
(于櫟而復國衞侯衎為孫寗所逐而出奔入于夷儀而復國昭公在外八年終以客死為天下笑何也祭仲雖)
(專而世權不重於季氏衞侯失國猶夫人也而有推挽之者所以雖失而復得也魯自季友受費以為上卿至于)
(意如專執國命四世矣其臣皆季氏之孚也其民皆季氏之獲也而昭公有一子家駒言不見聽計不行也不)
(能復國宜矣故春秋詳錄其所因為後世之戒公雖失國然每歲之首月必書公在乾侯誅意如也書齊侯取)
(鄆公圍成鄆潰絶昭公也為人臣者觀每歲必書公所在必不敢萌跋扈不臣之心為人君者觀春秋所書圍)
(成鄆潰知社稷之無常奉也亦必少警矣嗚呼可謂深切著明者矣)
春秋集傳釋義大成卷十
