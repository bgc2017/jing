尚書全解卷三十四
宋林之竒撰
多方周書
惟五月丁亥王來自奄至于宗周周公曰王若曰猷告
爾四國多方惟爾殷侯尹民我惟大降爾命爾罔不知
洪惟圖天之命弗永寅念于祀惟帝降格于夏有夏誕
厥逸不肯慼言于民乃大滛昏不克終日勸于帝之廸
乃爾攸聞厥圖帝之命不克開于民之麗乃大降罰崇
亂有夏因甲于内亂不克靈承于旅罔丕惟進之恭洪
舒于民亦惟有夏之民叨懫日欽劓割夏邑天惟時求
民主乃大降顯休命于成湯刑殄有夏惟天不畀純乃
惟以爾多方之義民不克永于多享惟夏之恭多士大
不克明保享于民乃胥惟虐于民至于百為大不克開
乃惟成湯克以爾多方簡代夏作民主愼厥麗乃勸厥
民刑用勸以至于帝乙罔不明德愼罰亦克用勸要囚
殄戮多罪亦克用勸開釋無辜亦克用勸今至于爾辟
弗克以爾多方享天之命
奄即淮夷也上篇逸書之序皆言踐奄則是成王之
東伐淮夷所滅者奄也而下篇周官之序遂言滅淮
夷以是知奄即淮夷之一種總而言之則謂之淮夷
别其國名則曰奄考之春秋赤狄之有潞氏甲氏留
吁舒之有舒蓼舒鳩正如淮夷之有奄也當成之初
即位周公之攝政奄盖嘗與武庚三叔興兵以共爲
唇齒而間王室矣觀大誥序言三監及淮夷叛而多
士有曰昔朕來自奄予大降爾四國民命則知當時
所謂淮夷叛者即奄也今成王既即政而奄又叛焉
盖周自文武興於西土而化行於南故西夷最先服
而東夷之服爲最後是以武王牧野之戰方與紂决
勝負於行陣之間而西南夷之邦所謂庸蜀羌髳微
盧彭濮者已皆作使而成王之即政天下已太平矣
東夷之奄猶興兵以叛也當周公之攝政則奄之叛
也周公征之及成王之即政則奄之叛也成王征之
成王之征之也以其恃遠不賓故屢叛命既討平之
則遷其君而居於蒲姑蒲姑齊地也使之密邇中國
以教化之故也既自奄而歸在於宗周之鎬京諸侯
皆來朝會周公稱王命以誥庶邦之諸侯故作此篇
盖當周公之攝也淮夷以武庚有興復之志三叔有
流言之禍遂與之相搆以爲亂周公雖討平之而以
殷之頑民遷於成周然當淮夷之再叛殷人不能無
覬覦之心故作此篇以告之言桀紂之所以亡商周
之所以興明天命之不可不畏汝當遷善遠罪毋懷
反側以自速罪戾也盖此篇與多士之意同然多士
之所誥者殷之頑民而此篇之所誥者併於多方諸
侯唐孔氏曰自武王伐紂及成王即位新封建者甚
少天下諸侯多是殷之舊國其心未服周家由是奄
君重叛今因滅奄新歸故告天下諸侯以興亡之戒
欲令其無二心也語雖普告天下意在殷之舊國此
說是也五月丁亥先儒以爲歸政明年之五月按多
士之𤼵首曰惟三月先儒以爲致政明年之三月然
周公既成洛邑而後歸政洛邑之營以攝政七年之
三月而歸政在其十二月則以明年三月遷殷頑民
於成周其年月有所考按此篇有曰今爾奔走臣我
監五祀我監者即所謂監我士師工也周公歸政而
後監我士師工既臣於我監五祀則非明年之五月
矣世代遼遠不可得而考也先儒又言淮夷奄叛魯
征淮夷作費誓王親征奄滅其國則是以魯之征淮
夷與成王踐奄同時此非也盖先儒既以周公歸政
而命公之後封伯禽於魯故以魯征淮夷爲在歸政
之明年按伯禽之封於魯久矣非在周公歸政之日
也世家曰伯禽即位之後有管蔡等反淮夷徐戎亦
並興伯禽率師伐之於費作費誓由此觀之則魯之
征淮夷不與成王之踐奄同時先儒言之非也王來
自奄至于宗周即序曰成王歸自奄在宗周也宗周
鎬京也詩云赫赫宗周褒姒滅之皆指鎬京而言周
公曰王若曰者周公以王命告也漢孔氏曰稱周公
以别王自告唐孔氏曰王肅云周公攝政稱成王之
命以告及還政稱王曰嫌自成王辭故加周公以明
之然多士之篇王若曰之上不加周公曰者以彼上
句云周公初于新邑洛用告知是周公故也此說皆
是猷者𤼵語之辭先儒曰順大道告四方若字在曰
之上猷字在曰之下而以若爲順以猷爲道言順大
道其說鑿矣此盖將以告四國多方之諸侯故發語
而有此言也殷侯尹民言殷之諸侯正民者唐孔氏
所謂天下諸侯多是殷之舊國者也既言告爾四國
多方而又特言殷侯尹民唐孔氏所謂語雖普告天
下意在殷之舊國是也我惟大降爾命所謂成王既
黜殷命也盖紂雖滅而武庚尚封於殷之故都則殷
命未降及武庚以叛見殺殷之故都無復湯之子孫
是爲大降爾命也我之所以大降爾命者盖以武庚
忘我周之大德而逞其不軌之謀故不得已而誅之
此乃爾之所親覩爾無不知之也意謂武庚之亡乃
天之命爾當備知之矣於是以桀紂之所以失天下
者委曲以訓之以見夫興廢存亡皆有天命而天之
所以予奪者又皆係其君之如何耳不可以僥倖求
也此惟圖天之命謂桀也言桀大惟謀天之命欲天
之永顧于我夏家桀雖有圖天之志而不知所以圖
天之道故不能長敬念祭祀之事嘗考之詩如曰邛
盛于豆于豆于登其香始升上帝居歆胡臭亶時后
稷肇祀庶無罪悔以迄于今盖先王之於祭祀内盡
其誠外盡其物洋洋乎如鬼神之在其上在其左右
故天錫之以福而萬世不絶三百篇之中其歌詠福
壽之綿長未有不自於祭祀桀欲圖天之命而不敬
念祭祀之事是却行而求及前人也桀雖不能敬念
祀事而天猶降格而向之譴告警戒欲扶持而安全
之桀則不知天戒之可畏大爲逸豫不肯爲憂民之
言夫有憂民之言未必有憂民之心桀尚不肯爲憂
民之言則無憂民之心可知矣乃大爲滛昏之行於
天之道不能勸勉於終日之間欲其終日且不可得
况於朞月乎况於終身乎廸道也天之道者道之大
原出於天故也此皆爾之所聞盖武庚之事則爾殷
侯見而知之故曰爾罔不知桀之事則爾殷侯聞而
知之故曰乃爾攸聞也麗先儒作平聲讀施也謂所
施政教不若只作如字讀薛氏曰麗與離麗也之麗
同陳少南曰麗附也皆是也夫天視自我民視天聽
自我民聽民之所附天未有不眷之也民之所去天
未有不釋之也桀不明於民之所以附則其德無以
得民心其何以得天之心乎乃欲圖帝之命其可哉
盖有得天之道雖無求於天而福壽自至無得天之
道則雖汲汲以圖之天豈可以圖而得哉而說者亦
以圖天之命圖帝之命曰天曰帝從而爲之分别亦
鑿也既不能明民之所以附故乃大降刑罰以斬艾
其民是崇亂於有夏也崇亂者猶言長惡也甲始也
言桀之亂自内而始也夫言天下之治者自身修而
後家齊家齊而後國治國治而後天下平及其亂也
亦然盖亦自身而及家自家而及國自國而及天下
故其始在内也旅衆也舒惰也盤庚曰古我前后罔
不惟民之承論語曰使民如承大祭民雖卑弱不可
以不善承之也五子之歌曰皇祖有訓民可近不可
下爲人上者奈何不敬禹之所以訓其子孫惟以民
之所係者重不可不敬也桀不能善承於衆則其不
遵祖訓甚矣桀之不能善承於衆則罔大進於恭德
而惟大惰于臨民則其恭德何以大進恭德不大進
則安能善承于衆乎惟是有夏之民饕餮者忿懫者
加欽崇而尊用之與之劓割夏邑劓割者言其戕賊
之政如劓割然也饕餮者則必厚賦重歛以傷民之
財忿懫者則必嚴刑峻治以殘民之命此其所以爲
劓割夏邑也盖桀之所以肆其虐政者非獨一人也
其左右前後無非小人故其虐政浸滛於天下則斯
民不自聊生必將並告無辜于上下神祗故天於是
鑒萬方而求爲民主者也天之愛民甚矣必不使一
人肆于民上棄天地之性以從其滛其時惟湯之一
德可以享天心故天降明美之命于湯使王天下而
刑絶有夏使不得保其社稷也惟天不畀純言天之
不與桀者大矣純與天惟純佑命事雖異而意則同
天之所以不畀桀者盖桀不能以四方之義民長久
以多享國祚也夫義民者用之則安富尊榮以享箕
翼之壽桀雖有義民而不能用故亦不克享國惟夏
所恭敬之多士大不能明保享于民之道盖夏之多
士貪饕忿懫豈能明此哉保享于民謂安民而以之
享國長久也義民則明于保享之道饕懫是用則宜
其不永矣此多士者惟相與爲虐以毒斯民凡百所
爲大不能明故成湯以是時而興乃以天之多方簡
求可以代夏者惟湯上當天意故代夏而作民主湯
之所以能作民主者盖以湯謹其民之所附者以推
之於民故民莫不胥勸既有以使民之附矣雖其民
之䧟於刑者亦不以爲怨皆用勸也自成湯以後至
於帝乙無不明德而謹罰而民亦皆用勸夫明德者
固所以使民勸至於刑罰豈亦使之勸哉盖先王之
於刑罰謹而行之出於不得已故刑一人而天下莫
不洗心滌慮以遷於善故其刑罰之行察其要辭以
其罪而殄戮之以其無辜而開赦之無有不勸者矣
今至於爾君紂則不能率乃祖之所行故不能以爾
多方而享天之命盖德之不修則雖有多方而不克
享德之修則雖七十里而可以王也惟紂之所以至
於滅亡者無非自取之也爾多方其可以有他志哉
無逸論中宗高宗祖甲享國之永自是厥後立王生
則逸不知稼穡之艱難亦罔弗克壽或十年或七八
年或五六年或四三年其言商之賢君惟三宗而已
則其餘無非辟王也多士則自成湯至於帝乙罔不
明德恤祀多方則曰自成湯至于帝乙罔不明德謹
罰則是由紂以前無非賢王也盖與成王言則責其
難不如三宗之享國不足稱也與商民言則樂道前
王之善苟能克紹成湯之基緒而不至失墜者皆可
稱也讀書者苟不以意逆志則是周公之言自相違
背不足以爲萬世之訓矣
嗚呼王若曰誥告爾多方非天庸釋有夏非天庸釋有
殷乃惟爾辟以爾多方大滛圖天之命屑有辭乃惟有
夏圖厥政不集于享天降時喪有邦間之乃惟爾商後
王逸厥逸圖厥政不蠲烝天惟降時喪惟聖罔念作狂
惟狂克念作聖天惟五年湏暇之子孫誕作民主罔可
念聽天惟求爾多方大動以威開厥顧天惟爾多方罔
堪顧之惟我周王靈承于旅克堪用德惟典神天天惟
式教我用休簡畀殷命尹爾多方今我曷敢多誥我惟
大降爾四國民命爾曷不忱裕之于爾多方爾曷不夾
介乂我周王享天之命今爾尚宅爾宅畋爾田爾曷不
惠王熙天之命爾乃廸屢不靜爾心未愛爾乃不大宅
天命爾乃屑播天命爾乃自作不典圖忱于正我惟時
其教告之我惟時其戰要囚之至于再至于三乃有不
用我降爾命我乃其大罰殛之非我有周秉德不康寧
乃惟爾自速辜
此篇陳桀紂之所以失天下商周之所以得天下以
誥多方之諸侯意謂天之所奪非人力之所能支天
之所予非人力之所能移而其所以或予或奪者又
係其德不德如何耳汝多方諸侯當謹於奉上以順
天命不可以有他志也前既言桀之失德而天命湯
以代夏作民主雖繼之以紂之弗克以爾多方享天
之命而紂之所以墜厥命周之所以受厥命詳言其
所以然之故使多方諸侯知天之棄商而不可復興
則自此以下是也言天之喪夏非天有意以用釋之
也桀自取之耳其喪殷也亦非天有意以用釋之也
亦紂自取之耳盖謙遜靜慤天表之應應之以福驕
溢靡麗天表之應應之以禍桀紂貴爲天子富有天
下纂數百年之基緒而乃喪國亡身覆宗絶祀者其
於禍敗盖自己求之天但應之而已故天之所以釋
有殷者乃以爾之君以此多方之衆而欲謀天之命
使其永眷顧於我殷家綿綿延延歴千萬年而不絶
而乃大有滛佚之行此豈可以謀天命哉夫既奄有
多方之衆則是天命未改使其能懷戒謹之心以修
厥德則雖不切切然以謀天命盖未艾也既大爲滛
佚矣則雖欲以多方而圖天之命多方豈可以常有
而天命豈可以圖而得哉大爲滛佚固不可以圖天
之命而又屑屑有辭此又尤天之所怒也說文曰屑
動作切切也言其動作屑屑然而皆爲之辭說以自
解釋也王嘉曰動民以行不以言應天以實不以文
下民細微猶不可詐况上天神明而可欺哉大滛者
固非所以得天而屑有辭者又益禍而促亡也史記
言紂資辯捷疾智足以拒諫言足以飾非而武王數
其罪亦曰謂已有天命謂敬不足行謂祭無益謂暴
無傷祖伊以西伯戡黎之故奔告于紂紂則曰我生
不有命在天則其屑有辭紂盖優爲之也雖則有辭
自欺可也天其可欺乎桀之矯誣上天紂之屑有辭
自古亂亡之君若出一轍也不集于享即上文不克
永于多享大不克明保享于民言其享國之效於此
不遂矣有夏之圖其政而乃不集于享則其政暴虐
不足以得民心故也故天降是喪亡以禍之然天之
喪亡也必假手於人故湯自有邦諸侯間而取之也
夫社稷無常奉君臣無常位自古已然桀有天下而
不知所以保天下之道則湯自一邦而間之何者天
子諸侯無常位也然湯亦豈有意於間夏哉盖天之
命爾前既言紂之失德此復言之者將極陳紂之喪
亡以明周之當有天下故略舉湯之代夏以明周之
代殷亦然也商之後王紂不思帝乙以前明德謹罰
以克保成湯之基緒而不至失墜乃惟沈湎滛佚是
務以逸於逸焉逸厥逸者甚言其逸若醇乎醇之謂
也其圖厥政也則惟穢德之彰聞而其不潔也久矣
故天降是喪亡以禍之紂之圖厥政而不潔是亦桀
之圖厥政而不集于享天之所以皆降時喪也蠲潔
也烝久也毛氏傳曰烝寘也而鄭箋爲久古者聲寘
填塵同正儀曰傳訓烝寘也故轉寘爲久而釋詁曰
塵久也乃作塵字故箋辨之古者寘填塵三字音同
可假借而用之故也天惟五年須暇之則其不蠲也
久矣惟聖罔念作狂惟狂克念作聖此言天之所以
須暇商之子孫也夫聖之與狂其相去不啻千萬里
之遠而聖乃可以作狂狂乃可以作聖者特在念不
念之間耳書曰思曰睿睿作聖孟子曰心之官則思
思則得之不思則不得也以是知念不念之間聖狂
之所以分也苟其質之聖矣自恃其聖而不之思則
日復一日天命之性益就彫喪其作狂也何有苟其
質狂矣自耻其狂而思之日復一日天命之性忽然
而復其作聖也何有惟不念耳如太甲之初立不明
乎德欲敗度縱敗禮以速戾于厥躬豈啻狂而已哉
及伊尹放之於桐致之憂患之地而發其憤悱之思
遂能處仁遷義爲商太宗周公作無逸之書以戒成
王以之與文王並列爲廸哲之君回視未放于桐之
前相去豈不甚遠以太甲觀之則狂而克念者其作
聖可必也故紂無道而天猶寬以待之至於五年罪
惡貫盈不自悛革而後之喪亡者欲其自狂而克念
以作聖也則天之仁愛於紂欲扶持而安全之豈不
至哉夫以紂之滛酗肆虐武王有應天順人之志而
猶寬以待之冀其改過者武王忠厚之心也而以爲
天者武王之所以爲天實使之也須待也暇寬也須
暇者待之以寬也須暇之子孫謂湯之子孫盖指紂
也五年者先儒謂服喪三年還師二年蘇氏亦從此
說夫觀兵之說予於泰誓已辨之詳矣泰誓序言惟
十有一年武王伐殷盖武王即位之十一年若從先
儒之說則是即位之五年克殷也此所謂五年正猶
武成之所謂九年也武成之所謂九年者意者武王
未崩之前九年盖亦以紂之惡可伐而不忍伐之故
大統未集也此所謂五年者意者武王未克紂之前
五年盖亦以紂之罪惡爲可伐而猶冀其改過故須
暇之也由是觀之周之伐殷豈得已而不已哉晉武
帝以孫皓滛暴有問罪之志其臣羊祜則曰孫皓暴
虐已甚於今可不戰而克若皓不幸而没吳人更立
令主雖有百萬之衆長江未可窺也王濬則曰孫皓
荒滛宜速征伐若一旦皓死更立賢主則強敵也此
言正春秋時晉伯宗所謂後之人或者將敬奉德義
以事神人而申固其命若之何待之也盖其意以區
區之仁義不足以易吾之大計也晉武帝之心則惟
恐吳之有賢主而我不得以逞其欲武王之心則惟
恐紂之不能改過人之度量相遠一至於此不觀於
晉武無以知武王之爲至德也武王寬以待之五年
矣而紂自以爲我大作民主矣何所慮哉故其言行
無可念聽者誕作民主即所謂我生不有命在天也
董仲舒曰晏然自以如日在天正此也紂既無可念
聽故天求爾多方諸侯之賢者俾之代殷大動以威
而開其能顧天者能顧天則命集之矣顧天與顧諟
天之明命之顧同言其起居動作未嘗忘之若上帝
之在其左右也大動以威者李博士曰天之釋商豈
得已哉大動以威則非小變也是也開者天誘其衷
也天求其能顧天者而爾多方諸侯無有一邦可以
堪顧天之道者言皆不勝其任也其時惟我周王知
民之爲貴而善承于衆不敢忽慢能堪於用德以治
天下可以爲天地社稷宗廟鬼神之主故天用教我
周以用休而使膺受多福簡擇於多方而以殷之命
與之爲多方之君也王博士曰天教周王以用休猶
所謂天誘其衷也是也即上所謂開也桀之失德也
天監于萬方眷求一德俾作神主而湯以一德之故
乃受天命以有九有之師紂之失德也天求爾多方
開厥顧天而武王以用德之故乃畀殷命以尹爾多
方由此觀之則湯武之事豈得已而不已哉盖適當
天心之所眷顧故不得不以征伐爲己任也使桀紂
能守其祖宗之基緒則我豈間而取之哉使多方之
諸侯其德有可以當天意者則天命必不捨彼而私
於我也惟殷周之廢興皆有天命則我今豈敢惟務
諄諄然以此多告汝哉我之大降管叔霍奄之四國
民命而黜之者惟其自作孽而已爾當戒之何不以
誠信之道優游雍容寬而行之於爾多方四國之所
以至於降其命者惟其不信故也爾何不爲我周王
之夾輔介助贊襄其君以至於治以享天之命今爾
雖殷之諸侯而尚得以居爾之居畋爾之田是汝不
失其舊物則我於爾非無恩也爾何不順王而廣天
之命乎宅爾宅畋爾田謂多方諸侯奄有其舊之封
彊食其舊之田畆也熙廣也今汝乃怙過不悛我所
以順廸汝者屢矣而猶未能安靜以順上之命則以
爾心未仁故也爾苟有仁心則能居易以俟命矣其
有不靜乎爾乃不大宅於天之命而有覬覦反側之
慮則是爾乃動作切切然以播摇天命是爾自作不
常之事我將謀爾之信於正道故惟以言語教告汝
使汝曉然知善之可爲而不善之不可爲教告之而
不從則我惟要囚於汝以戰恐之使汝有畏而後遷
善遠罪也至于再至于三則汝宜知過矣而乃猶不
服我黜爾四國民命之事則是汝怙終而不順其上
我則以大伐而殺汝也非我一人所持之德不使爾
康寧故使爾䧟於刑戮乃爾之自召其罪也夫多方
之諸侯廸之之屢而猶不靜至於屑播天命使周不
以教告而徐譬之遽納之于刑則是周之秉德不康
寧也苟教告而不從則要囚之要囚之而又不服此
豈可置而不問哉故必至於大罰殛之而後已今爾
多方諸侯苟能夾介周王而宅天之命則雖要囚猶
可以免而况於大罰殛乎故以此言誘而進之使之
有所愧亦有所畏而後無他慮也
王曰嗚呼猷告爾有方多士暨殷多士今爾奔走臣我
監五祀越惟有胥伯小大多正爾罔不克臬自作不和
爾惟和哉爾室不睦爾惟和哉爾邑克明爾惟克勤乃
事爾尚不忌于凶德亦則以穆穆在乃位克䦧于乃邑
謀介爾乃自時洛邑尚永力畋爾田天惟畀矜爾我有
周惟其大介賚爾廸簡在王庭尚爾事有服在大僚王
曰嗚呼多士爾不克勸忱我命爾亦則惟不克享凡民
惟曰不享爾乃惟逸惟頗大遠王命則惟爾多方探天
之威我則致天之罰離逖爾土王曰我不惟多誥我惟
祗告爾命又曰時惟爾初不克敬于和則無我怨
自此以上皆是徧告爾多方之殷侯欲其安於天命
而不可以懷反側之心以僥倖天下之有變自此以
下又所以戒勑殷之遺多士也殷多士者即自衛之
故都遷于成周以密邇王室者觀此以下文言今爾
奔走臣我監五祀則此所語正指殷之多士而乃曰
告爾四方多士正如康誥之篇正告康叔而曰大誥
侯甸男邦采衛也唐孔氏曰因告四方諸侯遂告成
周之人徧使諸侯知之是也武王之滅殷而封武庚
於其故都也則使三叔監之三叔既挾武庚以叛而
周以殷之多士遷于成周使密邇王室適當周公之
歸政故使周公爲之監焉所謂監我士師工是也我
命周公監汝多士而汝多士奔走不倦以臣事於我
所立之監者於今五年矣商曰祀周曰年成王之祀
者以其誥殷多士故也先儒以五祀爲五年無過則
還本土盖先儒以此篇之作在於成王即政之明年
五月則未有五祀之期故其說不得不如此唐孔氏
遂從而爲之說曰五年再閏天道有成故期以五年
無過則得還本土以民性重遷設期以誘之其支離
一至於此先儒於多士篇亦曰庶幾還有此本土又
曰由洛修善得本土有幹有年夫周公既遷殷頑民
而又欲使之還本土此事無所經見多士曰爾厥有
幹有年于兹洛此篇曰乃此時洛邑尚永力畋爾田
曰有年曰永力皆謂其能遷善遠罪則其子子孫孫
永居洛邑而不絶不然則離逖爾土矣尚安得有年
乎安得永力乎經以爲有年于兹洛洛邑永力則必
無還本土之言先儒之說盖臆見也胥相也伯長也
謂於汝多士之中爲之長者是相長也正亦衆官之
長或小或大皆有其長故曰多正顧氏以相長事即
小大衆正官之人是也爾之臣於我監既五年矣於
惟有相長以爲小大之正者當爲多士之表率爾無
不能守法也其有身而驕淫矜誇自作其不和者爾
小大多正當有以和之也其於有家而乖争陵犯自
作其不睦者爾小大多正亦當有以和之也爾邑者
總謂成周之地所遷之頑民一邑之内也自作不和
則失其所以修身之道爾室不睦則失其所以齊家
之道而爲之長者又無以和之使其德歸厚則爾邑
何自而清明哉惟其不和不睦者有以和之使其易
直子諒之心油然而生而鄙詐慢易之氣不可得而
入則人人有士君子之行此爾邑之所以明也爾邑
之明是爾之能勤於事也夫吉人爲善惟日不足凶
人爲不善亦惟日不足而好善惡惡者天下之常情
也則凶德者盖人之所忌惡焉夫自作不和爾室不
睦皆凶德也爾能去其不睦之習而反之於善則不
以凶德而見忌故曰不忌于凶德也爾之能勤於事
則爾庶幾不以凶德而見忌亦則以和而在位也穆
穆和也和則無凶德矣修身而身以和齊家而家以
和夫何凶德之有我能閱視爾邑而謀助於爾則自
此洛邑庶幾永遠致力以享其土田之奉焉考之王
制天子之田方千里公侯田百里伯七十里子男五
十里至於天子之公卿大夫士以及諸侯之臣其土
田皆有等差故此篇上言畋爾田謂諸侯之所有者
也此言畋爾田謂多士之所有者也天惟畀矜爾者
言爾能以和而在位則天當有以畀汝憐汝也天既
畀矜於爾則我周亦當有大助爾大賚爾我周之所
爲視天而已矣然天之畀矜我周之大賚者盖於汝
多士廸而進之簡而釋之使在王廷庶幾有服行爾
事而在於大僚者盖既廸之簡之故其才德可以處
大僚之任者則使之服行爾事也自古人君之革命
建國與夫掃平僭叛者豈以其所用之人槩不足取
哉盖亦擇其可用者而用之不以彼此而有分别也
光武之平公孫述述將有才幹者皆擢用之曹操之
滅袁氏多辟青冀幽并名士以爲椽屬其破荆州條
品州人優劣皆擢而用之劉備之降劉璋董和等璋
之所授用也吳懿等璋之姻親也彭義璋之所擯棄
也劉巴宿昔之所忌恨也皆處顯任盡其器能盖用
人之道惟其賢而用之彼之臣耶賢則用之吾之臣
耶賢則用之周於殷之多士而未嘗廸簡之者不賢
故也其賢則雖大僚亦將使之服行爾事而况其下
乎故周以此誘之使之遷善也成王又謂爾多士苟
不能更相勸勉以信用我之命爾亦則不能奉上矣
夫我之所以命汝者優游饜飫丁寧委曲欲其心曉
然知趨舍之塗豈欺汝哉爾以我之命爲信然而相
率以蹈行之則奉上之道得矣不克勸忱我命則是
不克享也爾不克享則凡民化之亦皆無奉上之心
矣乃爾惟逸豫惟爲頗僻自暴自棄以歸於小人之
域夫逸豫頗僻者豈天所以命之之意哉則是爾大
廢王命而不能奉承之也大廢王命則天之威將加
於汝汝之於天之威乃自取之也故曰探天之威夫
天之於人也其災祥禍福豈有所擇哉在人者於己
取之而已矣天之畀矜非天私子之也以爾多士之
穆穆在位故也天之威非天偏疾之也以爾多士之
大遠王命故也無不自已求之者也爾既有以取天
之威則我奉天之罰而致之於汝離逖爾土而遠徙
之矣夫以殷之多士預於武庚之亂以間王室武庚
既誅則其黨姦同惡之人雖不可以盡誅亦當投諸
四裔以禦魑魅然後爲絶後患周則不然不忍以不
教之民而致天之罰故不徒不徙之遠方而乃遷之
成周以自近焉既遷成周矣而猶不率教則必將使
爾離遠於爾之本土而移之於遐裔也然其移之於
遠也豈成周之私意哉有德者天之所命人君則制
爲五服以章之凡以助天而已有罪者天之所討人
君則制爲五刑以用之亦以助天而已故爾多士之
穆穆有位則天所畀矜周之介賚以助天之畀矜也
大遠王命則天之所罰周之離逖以助天之罰也天
之賞罰不假手於人則不成故也言豈惟譊譊然以
多誥於汝哉我之所以命汝者皆致敬而告於爾我
以敬告爾其可以不敬受哉又曰者陳少南曰承上
文而言之也是也我之敬告爾以命者惟欲爾之和
而已苟不能敬受則是爾之初已不能敬受于和之
道離逖爾土之罰自此而降矣皆爾有以取之爾無
我怨也殷於夏之遺士廸之簡之而列於百官周之
於殷不然殷士以爲怨也而况於離爾土乎然我之
予奪皆本於天天之予奪皆本於爾多士爾多士不
可不自反也以爲怨則非也畢命曰昔周公毖殷頑
民遷于洛邑密邇王室式化厥訓多士暨此篇皆訓
之之辭此其所以化也殷周俱征伐得天下殷既革
夏邦家輯寧身致太平雖太甲昏庸伊尹放之于桐
攝政三年而下不變及武王克商未幾周公相成王
而管蔡挾武庚以叛殷人響應周公討而平之遷其
頑民於成周使密邇王室成王即政而奄又作亂殷
人不無覬覦之心周公又作此篇以誥之者盖桀雖
不道惟滅德作威以殘害于百姓湯舉大義而伐之
東征西怨南征北怨攸徂之民室家相慶曰傒我后
后來無罰惟桀之民困於虐政無與桀共惡者其望
成湯若大旱之雲霓此所以身致太平至紂之罪則
浮于桀矣觀畢命曰商俗靡靡利口惟賢餘風未殄
惟利口之俗至于康王歴五十餘年而尚未殄以此
見紂於其民不惟肆其威虐而其智術機巧又有以
漸漬商民之心術使與之同惡相濟以毒萬方書之
所載如乃惟四方之多罪逋逃以爲大夫卿士又曰
爲天下逋逃主萃淵藪又曰紂有臣億萬至于牧野
之戰所率以抗武王之師者其會如林紂雖滅而其
餘民甚衆既其心術丕變於紂之惡此其所以廸屢
不靜歴數世而餘風未殄向非有多士多方之篇明
言利害以曉譬之而又以周公君陳畢公爲之師長
其爲患可勝言哉
尚書全解卷三十四
