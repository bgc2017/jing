尚書全解卷三十二
宋林之竒撰
多士周書
成周既成遷殷頑民周公以王命誥作多士多士惟三
月周公初于新邑洛用告商王士王若曰爾殷遺多士
弗弔旻天大降喪于殷我有周佑命將天眀威致王罰
勑殷命終于帝肆爾多士非我小國敢弋殷命惟天不
畀允罔固亂弼我我其敢求位惟帝不畀惟我下民秉
為惟天眀畏我聞曰上帝引逸有夏不適逸則惟帝降
格嚮于時夏弗克庸帝大淫泆有辭惟時天罔念聞厥
惟廢元命降致罰乃命爾先祖成湯革夏俊民甸四方
自成湯至于帝乙罔不眀德恤祀亦惟天丕建保乂有
殷殷王亦罔敢失帝罔不配天其澤在今後嗣王誕罔
顯于天矧曰其有聽念于先王勤家誕淫厥泆罔顧于
天顯民祇惟時上帝不保降若玆大喪惟天不畀不眀
厥德凡四方小大邦喪罔非有辭于罰
此篇乃周公既卜洛而言遂規度經營建為二邑以
其一為下都遷殷之頑民使居之使之密邇王室式
化厥訓遂告以遷居之意如盤庚三篇是亦告民以
遷居之意然當盤庚之將遷也雖以耿之地卑弱昏
墊非下民之利然其在位者不以其遷為便乃扇為
浮言以惑民聽民遂相與咨怨而不適有居使其驅
之以刑脅之以勢夫誰敢不聽從而盤庚則不然雍
容而曉譬之丁寧委曲使其心曉然知遷之為利不
遷之為害然後與之從事蓋以常人之情好逸而惡
勞故安土懷居而重於遷徙必其所以告諭之者較
然明白然後能使下之從上如臂之使指也若夫周
公之營洛邑以遷頑民方其規度之始命庶殷以工
役之事而庶殷之人翕然丕作則其遷也必不如盤
庚之民齟齬而不肯從也况此篇之作即洛邑而告
之則是既已遷矣而猶告以遷居意者何哉蓋當武
庚之叛殷民與之相煽而起以覬非常其氣燄甚熾
向微周公則周之為周未可知也是殷人之意妄意
以為殷可以復興周可以遽滅也昔宋襄公有霸諸
侯之志大司馬固諫曰天之棄商久矣君將興之弗
可周既衰微萇洪欲遷都以延其祚晉女叔寬曰萇
叔違天天之所壊不可支也夫天之所棄固不可興
其所壊固不可支然自非深知天命者不能知之也
周公慮殷之餘民知淺識短竊不自量而有興復之
志當武庚之倏起而即敗則周不可遽滅商不可復
興也明矣而其僥倖萬一天下有變以逞其忿怒之
心猶恐其未之已也故於其遷也諄諄告戒之言先
言殷以淫泆之故而自絶於天非我周家詭謀匿計
以營求之汝惟當有爾土以寧幹止不可有他慮以
自速罪戾也昔秦軍降諸侯諸侯吏卒乘勝奴虜使
輕折辱秦吏卒吏卒多竊言曰章將軍等詐吾屬降
諸侯今能入關破秦大善即不能諸侯虜吾屬而東
秦又盡誅吾父母妻子諸將微聞其計以告項羽項
羽乃召英布等計曰秦吏卒尚衆其心不服至關不
聽事必危不如擊之於是夜擊阬秦軍二十餘萬人
夫以人之不服已而以計覆之使無噍類以絶後患
此固暴虐不仁如項羽者之所忍為周公必不為也
然而使周公以其嘗預於武庚之亂而移之遠方夫
孰以為非哉周公之心則不然方且建都邑而移之
以自近惟以優游寬大之言漸摩而柔服之以消其
強梗悖亂之氣而咸歸於善此其所以為周公而後
世不可得而及也成周下都也王城所以定九鼎是
為王都故成周為下都為王氏之學者以成周即洛
邑初無王城成周之辨說春秋者亦多以王城成周
合而為一夫王城之與成周歷代諸儒所紀甚詳其
援證為明白不可破也攷之微子畢命之篇則殷之
民可謂頑也王氏曰此頑民者乃商王士而謂之頑
者以其不則德義之經而無常心故也王氏之意謂
周公之所遷者皆其士大夫以其心之無常故雖士
而謂之民此強說也既謂之頑民又謂之多士則其
遷也不獨士而已以王命誥者言誥者成王之命而
誥之者則周公也先儒曰所告者即衆士故以名篇
據此篇多亦是撮篇中爾殷遺多士之言而以二字
為此簡編之別如先儒所言是有其義非得其本意
也三月先儒以為周公致政明年之三月成周南臨
洛水故曰新邑洛言周公以此三月始於此所建新
邑之洛用成王之命以告商王之衆士也殷遺多士
所謂殷遺民也弗弔言不為旻天所弔閔故大降喪
于殷家而覆宗絶祀也先儒以弔訓至言殷道不至
非也某於大誥篇已論之詳矣殷既喪亡故我有周
受天佑助之命奉天之眀威致王者之誅罰𠡠正殷
命以終於上帝言上帝勦絶其命也終者所謂天祿
永終也殷命既終則周代殷受命以奄有天下故謂
爾多士言我之代殷非我周敢弋取之也周以世世
脩德故天監代殷莫如周焉王氏曰肆爾多士者肆
之而不誅也與眚灾肆赦肆大眚之肆同意謂其致
天罰也惟誅獨夫紂而已脅從罔治也蓋周公將言
我小國敢弋殷命故呼爾多士而告之王氏之說盖
強說也先儒謂天祐我故爾多士臣服我亦非經之
本意如魏之代漢晉之代魏宋之代晉齊之代宋梁
之代齊陳之代梁周齊之代後魏隋之代周是皆弋
天命也言小國亦如大誥言興我小邦周盖謙辭也
春秋諸侯多稱敝邑正此類也允罔固亂當從蘇氏
之說曰固讀如推亡固存之固信哉天之固治不固
亂也惟天不畀殷家以永命盖信其不固亂者此所
以輔我周家從百里而起以我周家居於王位豈敢
求之哉惟上帝既不畀殷家以永命故下民皆秉心
而為我蓋以天之明畏自我民明威故也我豈嘗弋
而求之哉明者天之所明也此其所以佑周畏者天
之所威也此其所以棄商明畏之来如影響然未嘗
有毫釐之差也上帝引逸此古人之言而周公聞之
也言發政施仁以使民安逸者上帝之所引也引者
謂言其命也惟天惠民惟辟奉天則逸民豈非上帝
之所引乎有夏桀不適逸民之道則惟上帝之於夏
家猶降格而嚮之蓋譴告謹戒欲其改過仲舒曰天
人相與之際甚可畏也國家將有失道之敗而天乃
先出災害以譴告之不知自省又出怪異以警懼之
尚不知變而傷敗乃至以此見天心之仁愛人君欲
正其亂也自非大亡道之世天盡欲扶持而安全之
事在強勉而已此上帝降格嚮于時夏之意也天雖
譴告警懼於桀而桀不能用天之戒大為淫泆而為
辭以自解釋所謂矯誣上天是也桀雖有辭而不足
以欺天故天無所念聞而其惟廢墜其大命降而致
其罰乃命爾多士之先祖成湯革夏正以有九有之
師湯之革夏正也則擇其夏之俊民使之治四方下
文曰夏廸簡在王庭有服在百僚是也殷之君自成
湯以至于帝乙無有不明德而恤祀恤祀者謂致敬
以奉社稷宗廟天地之祭祀也明德則人安之恤祀
則神享之人神共歆此天所以大建而安治有殷使
之歷運緜長基業鞏固殷王又皆兢兢業業惟恐失
上天之心不以天之丕建保乂於我而自怠也故罔
不配天而布其德澤焉在今後嗣王謂紂也紂則淫
酗肆虐而不明於德謂祭無益而不恤於祀故視天
道猶無明况能聽念先王所以勤勞國家之道乎盖
自古昏暴之君其不能率先王之遺範者多矣然未
有不畏者惟紂謂已有天命天既不畏之矣則其視
先王之政為如何哉此言正與召誥曰其稽我古人
之德矧曰其有能稽謀自天理雖相反而意則同也
紂雖為大淫佚不顧于天顯民祗故惟是上帝不保
降若此大喪于殷家也天有顯道天顯也下民祗若
民祗也不顧于天顯民祗上不畏天下不敬民也惟
天之所以不畀殷家以永命蓋以殷紂之不明厥德
也故凡在於四方其國無小無大而至於喪亡者皆
天罰之有其辭也如紂之不明其德而天不畀豈非
有辭乎今爾多士猶謂殷未有滅亡之罪而天猶惓
惓於殷此則不知天命也爾當安居於此其可懷他
慮乎唐孔氏曰下篇說中宗高宗祖甲三王以外其
後立王生則逸亦罔弗克夀則帝乙以上非無僻王
而此言無不明德恤祀者立文之法辭有抑揚方說
紂之不善盛稱其先王皆賢正以守位不失故得美
而言之此說甚善昔魯莊公丹楹刻桷御孫諫曰先
君有共德而君納諸大惡無乃不可乎夫桓公固不
足道也而以為有共德立文抑揚之法自當如是古
之人皆然也
王若曰爾殷多士今惟我周王丕靈承帝事有命曰割
殷告𠡠于帝惟我事不貳適惟爾王家我適予其曰惟
爾洪無度我不爾動自乃邑予亦念天即于殷大戾肆
不正王曰猷告爾多士予惟時其遷居西爾非我一人
奉德不康寧時惟天命無違朕不敢有後無我怨惟爾
知惟殷先人有冊有典殷革夏命今爾其曰夏迪簡在
王庭有服在百僚予一人惟聽用德肆予敢求爾于天
邑商予惟率肆矜爾非予罪時惟天命王曰多士昔朕
來自奄予大降爾四國民命我乃明致天罰移爾遐逖
比事臣我宗多遜王曰告爾殷多士今予惟不爾殺予
惟時命有申今朕作大邑于兹洛予惟四方罔攸賓亦
惟爾多士攸服奔走臣我多遜爾乃尚有爾土爾乃尚
寧幹止爾克敬天惟畀矜爾爾不克敬爾不啻不有爾
土予亦致天之罰于爾躬今爾惟時宅爾邑繼爾居爾
厥有幹有年于兹洛爾小子乃興從爾遷王曰又曰時
予乃或言爾攸居
前旣言紂之所以失天下亦如桀之墜厥命周之代
殷亦如成湯之革夏其一興一廢皆本於天而非人
之所能為爾多士當平心定氣深思其所以然之故
安於天命而不可有他慮故此又申言之凡我之所
以不以爾之罪為可誅而赦之又為之遷之以自近
使之漸染而自化無非天命也靈善也王者之治天
下其舉措動作無非天之事故其典曰天叙禮曰天
秩命曰天命討曰天討凡所以施之國家者非人之
私意所能為也惟當承天意以從事而已矣能奉天
者天之所予其絶於天者天豈享之哉紂之肆為淫
泆而不明於德故腥聞于天而天所斷棄乃監求于
天下四方可以代殷者宜莫周若也蓋周之文武大
能善奉天之事以治其民故天有命而命我周曰當
斷絶殷之命而汝代之也割殷與割正夏之割同惟
天以割殷之命命我周王故周王以𠡠殷命而告于
天也蘇氏曰將有割殷之事必先告正于天而後行
曰將有大正于商是也此說甚當漢孔氏曰告正于
天謂旣克紂柴于牧野告天不頓兵生事此則非也
蓋此方言天命我有周故周告于天而後代之此所
謂告即所謂告于皇天后土之意也非大告武成之
告也惟我事不貳適惟爾王家我適漢孔氏曰言天
下事已之我周矣不貳之他惟汝殷王家已之我不
復有變其說不明白不如蘇氏於惟我事不貳適曰
我有事于四方曷嘗有再舉而後定乎貳適再往也
其言是矣至於惟爾王家我適乃曰惟于殷則觀兵
而歸已而再往不申言貳適者因前之辭也此則是
泥於先儒觀兵之說而為此觧也荀子曰王者之兵
不試湯武之誅桀紂也拱揖指麾而強暴之國莫不
趨使誅桀紂若誅獨夫蓋王者之用兵既度之人又
度之己己可以取之而彼未可取吾不動也彼可取
而已未可以取之吾不動也必其彼有必敗之理已
有必勝之道計之之審而後有事焉則豈有再往而
定乎蘇氏之言是也但觀兵之說無經見某於泰誓
已嘗論之詳矣惟爾王家我適當連下文說爾王家
指殷也言凡我之事未嘗再往而後定今於爾王家
所以往而伐之者蓋我之言曰惟爾殷紂大無法度
天人之所共棄則我之勝商豈至於再乎武王數紂
之罪曰力行無度而其所以為無度者如曰播棄黎
老昵比罪人朋家作仇脅權相滅則其無度也不亦
大乎紂既以無度之故天人之所共棄然後我從而
伐之則我之於爾本豈有伐之之心哉使紂能明厥
德以光大成湯之緒則周文武雖有聖德亦將永為
商之諸侯以藩王室而已惟其暴虐淫湎靡所不為
天意之所憤怒民心之所咨怨故不得不應天而順
人也則商之喪亡非禍端自周而動也其亂從而起
矣孟子曰人必自侮然後人侮之國必自伐然後人
伐之紂乃自伐也故周伐之此所以曰我不爾動自
乃邑伊訓曰造攻自鳴條朕哉自亳亦此意也周人
伐殷蓋我念天命而就誅爾殷之大罪戾者故不正
治其餘黨也蓋殱厥渠魁脅從罔治舊染汙俗咸與
惟新此爾多士所以得至於今尚存焉王氏曰今不
正治汝不忍助天為虐也酒誥曰天非虐惟民自速
辜乃以滅殷為天之虐可乎猷發語之聲也遷居西
爾即遷扵洛邑也洛者土中而云西者以殷之故都
所向而言也唐孔氏曰從殷適洛南行西廻故為居
西也人情莫不欲安故王者必使民安其田里而無
絲毫之擾然後斯民得以享其康寧今乃使爾有遷
徙之勞非我一人所奉之德不使爾康寧也是惟天
命之所宜然在乎無違而已故朕不敢有後而稽留
天命爾無以遷居為出扵我之意而怨我也惟爾之
殷先人蓋皆有冊書典籍以紀載殷革夏命之故事
爾之所備知也則我周之伐殷亦如殷之革夏而已
爾其可以有他辭哉今爾乃出怨言曰殷之革夏而
夏之多士皆迪而進之簡而擇之使在王庭故有服
行職事列於百僚今周之於多士也不然則是周猶
不能忘小嫌而捐小怨如殷之於夏也蓋我一人所
聽察而任用之者惟其德而已有德則進無德則退
豈有彼此哉唐太宗嘗曰朕任官必以才不才雖親
若襄邑王神符亦不妄授若才雖仇若魏徵不棄也
太宗且然而況於周乎今爾多士染殷之餘習驕淫
矜夸無所不至予其敢求爾于大邑商而用之哉其
所以舍爾而不求者以其無德也非以有殷之讎而
棄汝也我惟循湯故事肆赦爾罪而矜憐爾愚遷之
於王都以式化厥訓此非我之罪也亦是惟天命而
已蓋王者與天地合其德先天而天不違後天而奉
天時故其所舉動天即聖人聖人即天故周公之於
殷遷其頑民以密邇王室與夫以其無德而不任之
以官雖皆周家之政皆以為天命也奄淮夷也四國
三監及奄也方武王即世而周公攝政三監及淮夷
挟武庚以叛周公親率兵以誅之先誅三監後伐奄
自伐奄歸周乃大降黜爾四國民命明致天之誅罰
於汝其餘民則自遐逖之地而移之以密邇王室使
之親比以臣事於我家以多為遜順革其不善之習
也周公東征則来自奄者周公此言王若曰昔朕来
自奄則以来自奄為成王與成王既伐管叔蔡叔同
自洛而視殷之故地則殷為遠故以遷于洛為移爾
遐逖王氏以為徙其民於遠方此事無所經見既徙
之遠何為而又遷之周哉王氏又以我宗為康叔既
徙之遠方而康叔封扵殷之故都安得臣扵康叔乎
我宗猶言我家也非康叔也言爾多士之罪固可殺
然我不忍不教而誅汝故我惟是命令以申告汝也
我之營作大邑于此洛邑也蓋以四方諸侯朝覲貢
賦而無以賓之又欲使爾多士服勤奔走以臣於我
而多為遜順以四方之故故有王城以多士之故故
有成周既建此都邑以遷爾多士矣爾庶幾能有此
新土先儒以為還有本土非也其遷之也將使密邇
王室式化厥訓豈又還有本土哉庶安居於此幹事
扵此而得其所止也爾若能修已以敬則天必有以
畀予之矜憐之畀矜者迪簡而在百僚也左傳曰敬
德之聚也能敬必有德德以治民君請用之蓋殷士
之敬則是遷善遠罪故天畀矜而使周用之也如其
不敬則豈特不能有此新土而已哉我將致天之誅
罰於汝之身也今汝惟是安居於汝之新邑而其子
子孫孫繼繼承承居於此則爾其有幹有年于玆洛
邑矣繼爾居則是有年也小子與酒誥之言小子同
謂其子孫也先儒以遷為遷善其說為曲不如蘇氏
曰汝能敬天安居汝子孫其有興者其所由来皆自
於遷洛殷人怨不在王庭百僚故成王以此荅其意
也是也蓋人之愛其子孫天下之至情也故以此誘
之王曰又曰者唐孔氏謂凡言王曰者皆是史官錄
辭非王語也今史官錄王之言曰以前事未盡故言
又曰蘇氏曰非一日之言故以又曰別之皆不如薛
博士之言曰王曰又曰時予乃或言爾攸居疑此二
句有誤陳少南尤為詳明曰王曰之下當有文其簡
脫矣又曰者承上文而言之也多方之末曰王曰我
不惟多誥我惟祇告爾命又曰時惟爾初不克敬于
和則無我怨用是知王曰之下當有文也乃或言爾
攸居其文承上上簡脫矣予不能知其下矣此篇與
盤庚皆是告以遷居之意故其辭意多相類非我一
人奉德不康寧即盤庚所謂予迓續乃命于天予豈
汝威也時惟天命無違即所謂天其永我命于玆新
邑也無我怨即所謂爾無共怒協比䜛言予一人也
大扺皆然蓋古之聖人惟不忍鄙其民而欺之故其
諄諄告諭之言開其為此而禁其為彼不約而同也
漢之初以婁敬之言遷齊諸田楚昭屈景燕趙韓魏
後及豪傑名家以實關中其後世徙吏二千石高貲
冨人及豪傑兼并之家於諸陵是亦遷殷頑民之遺
意然周公之遷殷民蓋使之密邇王室式化厥訓故
雖商之餘民染於惡化不能自反而成王康王建皇
極於上周公君陳畢公敷大德於下歴百年然後斯
民丕變於忠厚漢之遷豪傑徒為強本弱支之術而
已非有化之之道也故關中以五方雜錯風俗不純
其世家則好禮文冨人則商賈為利豪傑則游俠通
姦其與周之風俗固萬萬不侔矣不獨此也周公之
遷之也則以優游寬大之言雍容而漸漬之使之感
而歸善漢則不然惟命之遷則遷未嘗有誥諭之辭
秦少游學士曰太上㤀言其次有言其下不及言若
漢者所謂不及言者也
無逸周書
周公作無逸無逸周公曰嗚呼君子所其無逸先知稼
穡之艱難乃逸則知小人之依相小人厥父母勤勞稼
穡厥子乃不知稼穡之艱難乃逸乃諺既誕否則侮厥
父母曰昔之人無聞知
周之興也以百里之諸侯積德累功乃代商而有天
下天下一統矣而後成王嗣立成王之立也百官緫
已以聽扵冢宰制禮作樂制度紀綱罔有不備天下
太平矣而後成王即政蓋其膺萬乘之尊扵幼稺之
年覽萬幾之務扵盈成之後非有櫛風沐雨之艱而
遂據此富貴之勢非有殫精疲神之勞而遂享此治
安之效則逸豫之心不期生而自生矣故周公於其
即政之初而遂作此篇以為戒也范内翰嘗曰所貴
乎賢者為其能救亂於未然閑邪於未形也若其已
然則衆人之所能知也何頼扵賢乎周公於成王逸
豫之心未萌而其諄諄告戒之言已如此此其所以
為周公也漢孔氏曰成王即政恐其逸豫故以所戒
名篇而豐祭酒亦曰仲尼序書以周公所戒名篇夫
周公之戒成王其大意固在於無逸然謂以此義而
命篇之名則必有窒礙矣何者以書之五十八篇其
命篇之名固不能皆可以包括一篇之義也其說蓋
由於以序書之作出於孔氏之手故以其篇名為皆
有其義殊不知此皆當時之史官撮取數字以為簡
篇之別故其義有可得而通者亦有窒礙不可得而
通者苟不於命篇之名必求其義則無拘泥之弊矣
書之序有直言其所作之人而不言其所作之事者
伊尹作咸有一德周公作無逸立政是也司馬侍講
曰本篇論無逸之事文義已明白易曉故孔子作序
但云周公作無逸而薛博士亦曰無逸之義昭矣於
其序之也正其名而已故曰周公作無逸此亦不然
夫無逸之序既不言其所作之故而於篇之發首亦
不言之則謂其文義明白易曉故於其序但正其名
而已可也然考之五十八篇於其發首有詳言其所
作之故則是文義已明白易曉矣何為又申言於序
邪蓋書之序本自為一篇不以冠於每篇之上故其
體往往不同有其事迹見於序而發首則不言者湯
誓大誥是也有其事迹見於篇首而序則不言者咸
有一德是也惟此篇之序與發首並不言其所作之
故此皆各出其當代史官一時之旨意不可以為說
也是故為之說者必窒礙於五十八篇之中矣君子
所其無逸者言君子之所在其惟無逸也司馬侍講
曰周公歎美君子所在常不可逸是也蓋人君之一
身而賊之者甚衆或以酒或以色或以音樂或以田
獵或以宫室或以珍禽竒獸皆可以兆天下之亂而
其原則自於人君之逸而人君有好逸之心則是數
者乃有隙而可入矣此君子所在所以不可以逸也
然人君以無敵之貴無倫之富則何欲而不獲何為
而不遂故雖萬里所不可得而致者可使致之於數
步之内數年所不可得而成者可使成之於一日之
閒如此則逸心浸淫矣是以逸者常昜而無逸者常
難逸者常多而無逸者常少自非有以警懼而制馭
之使之憂於是慮於是而其好逸之心有所畏而不
敢發有所慊而不肯發則何以能無逸哉故君子之
無逸者必先知稼穡之艱難也魯哀公問於孔子曰
寡人生於深宫之中長於婦人之手未嘗知憂未嘗
知勞未嘗知懼未嘗知危孔子曰君入廟門而右登
自阼階仰視榱棟俛視几筵其器存其人亡君以此
思哀則哀將焉而不至君昧爽而櫛冠平明而聽朝
一物不應亂之端也君以此思憂則憂將焉而不至
勞也懼也危也皆然周公欲無逸者先知稼穡之艱
難是亦孔子欲哀公思之之意也有以思之則其戒
謹恐懼之心不敢忘有以知之則其矜憐撫養之心
其敢忘乎哉此所以無逸也司馬侍講曰夫農之事
最為勞苦艱難寒耕熱耘沾體塗足終歲勤力幸無
水旱螟蝗風雹之灾然後以所得先輸租稅次償逋
債所餘已無幾其田多口少者僅能周一歲之用其
田少口衆者不免又假貸扵人其所食不厭糟糠其
所衣不具裋褐若稍遇水旱饑饉則凍餒死扵溝壑
者不可勝數為天下之至勤受天下之至苦天下之
人衣食皆出扵農能活舉天下人性命而農夫反自
無衣食至扵凍餒而死觀此言則天下之所謂艱難
者豈有復過扵此哉夫能以稼穡之艱難常置扵胷
襟之閒一思及此則怵惕惻隱之心油然而生矣蓋
將謂彼之勞苦萬狀我何忍以逸為哉斯民必將得
以從事扵畎畝之閒而無絲毫之擾也蘇氏曰舊說
先知農夫之艱難乃謀逸豫非也周公方以逸為深
戒何其謀逸之亟也蓋曰王當先知稼穡之道惟艱
難乃所以逸樂此說是也先儒之失在扵謀之一字
以逸豫為謀則是有心於逸有心於逸則將為民害
矣惟以稼穡艱難為念而不留意扵逸者乃所以能
逸蓋好逸未必得逸無逸者自然逸也李翺曰人皆
知重斂可以得財而不知輕斂之得財愈多柳子厚
曰汙吏之為商不若廉吏之為商其為利也博是周
公無逸乃逸之說也夫無逸而乃逸非是無逸者其
心已在於逸也效之必至理之固然也自古無為之
治惟舜孔子曰無為而治者其舜也歟夫何為哉恭
已正南面而已矣楊子問道亦曰垂拱而視天民之
阜無為矣然舜之所以享其逸者豈無所用其心哉
自耕稼陶漁以至為帝則稼穡艱難備嘗之矣不獨
知之也此其所以無為而逸也人君知稼穡之艱難
不徒然也欲知小人之所依夫小人之所依者衣食
也魚無水則死故魚之所依者水人無衣食則不能
以自存故人之所依者衣食君能知人之所依者在
是則其一注一措一號一令惟恐其奪民時而困民
力使其失所依也其可以逸乎相視也視彼農夫不
孝無知之子其父母勤勞於播種收穫得以飬育其
子其子不勞而坐享其父母之飬故不知稼穡之艱
難既巳不知之矣故其操心不危而慮患宗深以苟
目前所以肆為逸樂輕費妄用以敗壊其父母之基
業而又叛諺不恭無所拘束既而誕妄以欺其父母
不然則狎侮其父母曰汝乃故老之人無所聞知意
謂其無所聞知故不能享其逸樂徒自苦耳古之人
君惟自側微而起者無不有知稼穡之艱難如漢高
帝宣帝光武唐太宗本朝太祖太宗皇帝是也惟
繼體守文之主未嘗苦其心志勞其筋骨一旦嗣立
遂享有前世之富貴得之既易故其扵稼穡之艱難
鮮有知之者如宋武帝微時躬耕於丹徒及受命耨
耜之具頗有存者皆命藏之以留於後及文帝幸舊
宫見而問焉左右以實對文帝色慙有近侍進曰大
舜躬耕歴山伯禹親事土木陛下不覩列聖之遺物
何以知稼穡之艱難何以知先帝之至德乎夫文帝
元嘉之賢君也猶不足於此況其他乎夫文帝以耨
耜為恥誠為失德然其餞衡陽王也將行勑諸子且
勿食至會所設饌日旰不至有飢色乃謂曰汝曹少
長豐逸不見百姓艱苦今使汝曹識有飢苦知以節
儉期物耳則是文帝於稼穡之艱難非不深知之也
彼其以武帝之躬耕為恥者蓋恥其先世之微耳唐
眀皇嘗種麥扵苑中帥太子以下親往芟之謂曰此
所以薦宗廟故不敢不親其欲使汝曹知稼穡艱難
耳宋文帝使其子飢唐明皇使其子刈麥皆是恐其
生而富貴不知飢餓耕穫為何等物故致之於困厄
勞勩之地而使知之也子既知之則不敢侮其父母
矣如宋孝武壊高祖所居陰室於其處起玉燭殿與
其羣臣觀之牀頭有土障壁上掛葛燈籠麻繩拂侍
中袁覬盛稱高祖儉素之德孝武不荅獨曰田舍翁
得此已為過矣齊廢帝東昏侯起宫殿皆布飾以金
碧武帝興光樓上施青漆世謂之青樓東昏侯曰武
帝不巧何不純用琉璃此則所謂侮厥父母曰昔之
人無聞知也宋武帝齊東昏無足責者若漢武帝則
可責也文帝嘗欲作露臺召匠計之直百金上曰百
金中人十家之産也吾奉先帝宫室常恐羞之何以
臺為是文帝之心戰戰兢兢惟恐其不能享先帝之
餘慶也而武帝則不然起建章宫左鳳闕右神明號
稱千門萬戸土木之功過於前世數倍則其心必以
前世之制為狭隘鄙陋不足以示天子之尊也惟其
輕視前世之制故由此而積之則高皇帝之約束紛
更始盡矣胡不思曹參問惠帝之言曰陛下熟察聖
武孰與高皇帝而乃傲睨前世以為不足乎雖其號
令文章煥然可述而其所失者大矣故周公取喻扵
小人之子不知稼穡之艱難乃逸乃諺既誕否則侮
厥父母曰昔之人無聞知此誠盡夫不肖子之情狀
此而進戒於王蓋欲王謹守文武憂勤恭儉之道以
濟斯民不可少有改易方可以持盈守成也觀諸漢
武帝乃知周公之言誠萬世之眀鑒
周公曰嗚呼我聞曰昔在殷王中宗嚴恭寅畏天命自
度治民祗懼不敢荒寧肆中宗之享國七十有五年其
在高宗時舊勞于外爰暨小人作其即位乃或亮陰三
年不言其惟不言言乃雍不敢荒寧嘉靖殷邦至于小
大無時或怨肆高宗之享國五十有九年其在祖甲不
義惟王舊為小人作其即位爰知小人之依能保惠于
庶民不敢侮鰥寡肆祖甲之享國三十有三年自時厥
後立王生則逸生則逸不知稼穡之艱難不聞小人之
勞惟耽樂之從自時厥後亦罔或克壽或十年或七八
年或五六年或四三年
周公之作無逸蓋以成王聽政之初而天下既已太
平未嘗勞其筋骨苦其心志而遂據此崇高之勢享
此治安之效則畏懼之心昜弛而驕怠之心昜生故
欲其知稼穡之艱難而又以夫小人之逸諺誕侮者
戒之使之知夫前世積累之不昜而不敢輕也然周
公之心猶以為未也又稱商家之君其無逸者則歴
年有永其逸者則蚤墜厥命使成王將欲耽扵逸樂
以苟目前之娱則無望乎享國歴年之永將欲耆艾
夀考以保無疆之福則雖一日之逸亦不可為也蓋
聲色游畋以肆其逸豫之情人君之所欲也而享國
長久以介眉夀又人君之所大欲也以其所大欲節
其所欲庶其知所慕矣此周公作無逸之本意也詩
曰殷鑒不遠在夏后之世殷之鑒在夏后之世則周
之鑒其在殷之世矣故周公之戒成王所以舉商家
無逸之君而為言也司馬侍講曰前代無逸之君多
矣獨稱商家以来賢王者商事最近周人熟知其詳
故取其切近者言易法也商之賢王不言成湯而言
三宗者危内翰曰三宗繼世有天下之君與成王同
是也此篇言周公曰嗚呼者七司馬侍講曰人欲有
所言若意深事重則必先歎息周公語每更端則曰
嗚呼是也中宗大戊也大戊湯之玄孫大戊兄雍已
之立為王也殷道衰諸侯或不至及大戊立殷復興
諸侯歸之故其廟為中宗蓋古者祖有功而宗有德
其他廟則親盡而迭毁惟祖宗之廟則百世不毁焉
故劉歆曰天子之廟七七者其正法數可常數也宗
不在此數中苟有功德則宗之不可預為設數故於
殷大甲為大宗大戊為中宗武丁為高宗周公無逸
之戒舉殷三宗以勸成王由是言之宗無數也然則
大戊之稱中宗蓋殷人以其有德以立廟為宗而不
毁曰中宗者其廟號也嚴恭寅畏天命者言其畏天
也蓋天命之無常修德則降之以福不修德則降之
以禍故不可不敬畏之也唐孔氏謂嚴是威恭是貌
寅是心胡博士則以嚴為貌恭為行寅為心如薛博
士豐祭酒皆從而為之分別皆不必如此既曰嚴又
曰恭又曰畏蓋言其畏天之心有加而無已書之文
其義同而重復言之者多矣此正如所謂日嚴祇敬
六德言敬重六德之人與之共事而王氏以為貌嚴
行祗心敬也其畏天也豈徒然哉自度者自治以法
度也猶所謂身為法度也能自治以法度則不耽於
逸豫矣史記曰大戊立伊陟為相亳有祥桑榖共生
於朝一暮大拱大戊懼問伊陟伊陟曰臣聞妖不勝
德帝之政其有闕歟帝其脩德大戊從之而祥桑枯
死夫大戊之於天命其戰戰兢兢如此故其自度可
知矣惟其自度故以治民則致其祗懼而不敢荒怠
自安也昔禹之訓有曰予臨兆民凜乎若朽索之馭
六馬為人上者奈何不敬則治民不可以不祗懼也
酒誥曰在昔殷先哲王迪畏天顯小民大戊之嚴恭
寅畏天命所謂畏天顯也治民祗懼所謂畏小民也
惟其無逸如此故在天子位享國祚者七十有五年
高宗武丁大戊之孫武丁未即位之前其父小乙欲
其知稼穡艱難人民疾苦故使之出居民閒勞苦扵
外及小人共事故曰舊勞于外爰暨小人諸家說者
無不以說命言既乃遯于荒野入宅于河自河徂亳
為高宗舊勞于外之證據說命既乃遯扵荒野以下
之文乃甘盤逃遯而去匿迹晦名不知其所終故高
宗欲傅說之訓朕志非是高宗舊勞扵外之事也高
宗既久居民閒親履其勞是以起而即天子位則不
敢逸豫居喪則亮陰而三年不言其篤於孝道如此
既免喪則可以言矣故言而天下莫不雍和蓋惟其
不言故言則天下信之矣而高宗之所以治民者則
亦如中宗不敢荒寧故能善治商邦或小或大皆得
其歡心無有怨之者先儒以靖為謀言善謀殷竊謂
靖當訓治釋詁曰靖謀也周頌日靖四方毛曰謀也
鄭曰治也鄭說為勝則此亦當訓治惟其無逸如此
故高宗之在天子位享有國祚者五十有九年也祖
甲湯孫大甲也大甲者大戊之祖論世次之先後則
先大甲次大戊次武丁今乃以祖甲列於武丁之後
者先儒曰此以德優劣立年多少為先後故祖甲在
下而蘇氏之說尤為眀白其說曰此方論享國之長
短故先言享國之最長者非世次也此說為得周公
之本意而鄭康成乃以祖甲為武丁子帝甲案殷本
紀武丁崩子祖庚立祖庚崩弟祖甲立是為帝甲帝
甲淫亂殷復衰殷之君既有祖甲而又其世次在於
武丁之後則其說似為勝然帝甲既以淫亂而殷道
衰則非無逸之君周公豈取之哉康成之說以謂帝
甲有兄祖庚賢武丁欲廢兄立弟祖甲以為不義逃
於人閒故曰久為小人此說蓋本於馬融無所經見
難以憑信陳少南亦以此說為信而以司馬史記為
誣且謂周公言自殷王中宗及高宗及祖甲及我周
文王此其文不可謂不以世次先後言之也夫周公
既以享國之長短為先後而列序其事扵上矣其曰
自殷王中宗及高宗及祖甲及我周文王蓋因前之
文也非其世次也唐孔氏引國語曰帝甲亂之七代
而殞則司馬氏以帝甲為淫亂之主不為無據豈可
謂之誣哉觀太甲之篇曰玆乃不義習與性成又曰
予小子不明于德自底不類欲敗度縱敗禮以速戾
于厥躬正所謂不義惟王舊為小人則以祖甲為太
甲豈不明甚寧不愈於康成所載祖甲舊為小人之
事乎惟太甲之初立陷於不義而為小人之行故伊
尹放之於桐宫致之於憂患之地而作其愧恥之心
既三年矣則能悔過自責處仁遷義以聽伊尹之訓
己故其起而即位則能知小人之所依不為逸豫以
奪民時而困民力故能安順於衆民雖鰥寡不能自
存者皆有以敬而飬之惟其無逸如此故太甲之享
國者三十有三年也自時厥後謂繼三宗而立者或
在中宗之後或在高宗之後或在祖甲之後也其所
立之王生則逸豫無度自適一己之樂而不復恤斯
民焉其所以逸豫者則以生於深宫長於富貴不知
稼穡之艱難不聞小人之勞故惟耽樂之事則從而
為之惟其逸豫如此則所以伐性殞夀者多矣故其
享國高者十年短者三年而已周公引商家之君以
其賢否為之鑒戒蓋欲使成王憂勤於上如商之三
宗則其享國之永亦將如之久者七十五年其下者
亦三十三年苟逸豫於上如商之後王則其享國之
促亦將如之其久者不過十年其下者惟三年而已
成王將何擇哉世之人多以夀夭歸之天命殊不知
人之或夀或夭扵已取之而已矣苟其憂勤如三宗
而其享國之促至扵四三年逸豫如後王而其享國
之永至扵七十有五年如此則可以歸之命何者莫
之致而至者命也若夫憂勤而夀逸豫而夭乃其所
取也豈命也哉古人有言曰目愛采色命曰伐性之
斧耳樂淫聲命曰攻心之鼓口貪滋味命曰腐腸之
藥鼻悅芬芳命曰薰喉之煙身安輿駟命曰召蹶之
機此五者所以養生亦以傷生則肆逸豫者最為害
之大伐性殞壽所由以起也今夫天下之民其居扵
深山窮谷之中者暴露其膚體勞苦其筋骨歴歲窮
年而不得休息雖終其身而不知聲色臭味之為可
好故其夀多至扵百年其居於都邑之閒輦轂之下
者紛華之可樂嗜慾之可玩故多不得其天年而死
以是觀之則人君之壽豈不本於無逸乎自古人臣
之愛君未有不欲其君之夀考蓋洪範五福一曰壽
五福以夀為先則世之所謂百福者莫夀若也天保
報上之詩也則曰如南山之壽不騫不崩而召公之
對揚王休也亦曰天子萬年天子萬夀周公之戒成
王蓋欲其享國長久與天地相為無窮其愛成王之
心可謂至矣而其所以享國之久長者則在於無逸
以是知周公愛君之深所謂愛君以德者也
周公曰嗚呼厥亦惟我周太王王季克自抑畏文王卑
服即康功田功徽柔懿恭懷保小民惠鮮鰥寡自朝至
于日中&KR0628;不遑暇食用咸和萬民文王不敢盤于遊田
以庶邦惟正之供文王受命惟中身厥享國五十年周
公曰嗚呼繼自今嗣王則其無淫于觀于逸于遊于田
以萬民惟正之供無皇曰今日耽樂乃非民攸訓非天
攸若時人丕則有愆無若殷王受之迷亂酗于酒德哉
周公之戒成王既引商之三宗憂勤不怠而歴年有
永欲成王以之為法又引商之後王逸豫自適而蚤
墜厥命欲成王以之為鑒意謂三宗享國之長非天
實延之也在我者有以延之也後王享國之短非天
實促之也在我者有以促之也天之於人吉凶夀夭
如影響然豈獨私於三宗而偏疾於後王哉以其有
逸不逸之異耳成王將欲享國長久如商三宗則其
無逸之心豈可以不如三宗哉此實周公愛君之至
然周公之心猶以為未也又以文王享國之效而告
之蓋前代之君去周之近莫如殷而我周家祖宗之
成憲可為楷模者比之商又為近焉故先引商家之
君而後言我先王也如伊訓之篇先言夏后氏之懋
德而其子孫之弗率遂言其烈祖之成德以訓于王
古之大臣陳善閉邪以啓沃於君者率用此道也周
公嗟歎而言不獨商王然也我先王亦然我周之大
王王季皆能謙抑而畏懼未嘗懷驕怠之心故大王
之所以能肈基王迹王季之所以能勤勞王家而周
之基業自此興矣文王繼之然亦不敢逸豫以困斯
民焉蓋天生民而立之君以司牧之將使以一人而
治天下不以天下而奉一人故文王之治其國惟以
斯民之不獲為慮而不以一己之憂勤為難恭儉節
用以卑其衣服也蓋為就其安民之功與其治田之
功而已柔和恭敬之德皆盡美也蓋為懷保小民與
夫加惠於鮮乏鰥寡之人而已自旦至于日中及日
&KR0628;不暇飲食也蓋為咸和萬民而已夫欲天下之匹
夫匹婦無有不被其澤則無望乎適一己之便逸豫
者可以適一己之便矣而天下之民必有不得其所
者使文王為鮮衣美服則必不能就安民治田之功
狠虐暴慢則必不能加惠於窮民惟口腹之是念則
必不能咸和萬民何者天下無兩全之利也是以文
王寧屈己以便民不肯拂民以奉己也然文王之愛
民不獨此也又不敢盤樂于遊田者蓋以庶邦之貢
賦惟供所當用者若以供遊田之費則非其正矣夫
天地之生財有限而庶邦之貢賦有常若以供其私
費則必有不繼者而横賦暴斂將自此起矣文王之
所以不敢盤于遊田也惟文王之無逸如此故其享
有國祚者五十年受命惟中身者文王九十七而終
而享國五十年則受天之命而繼世即位以九十七
言之正得其半故扵身為中也唐孔氏曰文王即位
時年四十七扵身非中而言中身舉全數而言之也
徽懿皆美也徽柔懿恭言柔之與恭皆盡其美非以
聲音笑貌而為之猶言允恭克讓也日中&KR0628;謂日中
及&KR0628;時也左傳曰日上其中食日為二旦日為三是
以日有十數平旦而後食時食時而後日中日中而
後日昳昳即&KR0628;也謂日蹉跌而下也說文曰日在西
方時&KR0628;也夫謂之食時則人飲食蓋以此時今自旦
至日中及&KR0628;而不暇食其勤可見矣遑即暇也唐孔
氏曰重言之者古人自有複語猶言艱難是也在昜
損上益下為益損下益上為損損下者宜上之益也
而乃為損者百姓足君孰與不足故也文王欲即康
功田功則卑其衣服欲惠鮮鰥寡則徽柔懿恭欲咸
和萬民則不遑暇食身為人君而其奉養如是之薄
經綸如是之勞可謂損上益下矣而其效則至扵享
國久長益孰有大於此者乎而說者乃有文以憂勤
損夀武以逸樂延年之言其戾扵經世之言文武之
年者文王九十七而終武王九十三而終是文武之
年皆所謂期頤之夀也魚麗之序曰文武以天保以
上治内采薇以下治外始扵憂勤終扵逸樂是文武
皆以憂勤之故而後享其逸樂非文王憂勤而武王
逸樂也既非文王憂勤而武王逸樂而文武又皆享
期頤之夀安得謂文王以憂勤損夀武王以逸樂延
年哉為此說者蓋以文王世子之言我百爾九十吾
與爾三焉惟文王自減其三以益武王故有損夀延
年之言所欲與武王以三齡蓋將以成其克商之志
則是文王年十八生武王至崩時武王年八十矣即
位十一年而伐商既克商二年而崩其集大統也蓋
在於所與三齡之内不與之則商不可得而克其所
以或損或增者非以憂勤逸樂之故也周公謂文王
以無逸享國久長先儒乃謂文王以憂勤損壽學者
將孰信哉繼自今嗣王繼自今以往嗣世之主皆當
如是也司馬侍講曰不獨成王當以為戒繼自今以
往嗣世之主皆當以為戒周公用意深遠垂訓後世
故并言之是也淫過也觀逸游畋皆所謂逸豫也欲
必一一而辨之則如隱公之觀魚莊公之觀社所謂
觀也秦二世居禁中公卿希得朝見唐敬宗日晏坐
朝所謂逸也周穆王周行天下將皆必有車轍馬迹
所謂游也太康畋于有洛之表所謂畋也夫觀逸遊
畋人情所不能免也先王豈惡之哉所惡扵觀逸遊
畋者謂其過也過而為之如前數君之所為則所費
不貲下民有受其弊商之後王所以享國之促者蓋
以此也故自今嗣王不可過為觀逸游畋之樂以萬
民之稅賦惟供其所用者其可輕費而妄用哉或曰
庶邦或曰萬民亦是史家之體經緯其文不必為之
說也能愛惜萬民之膏血而不以供一己之私欲則
其享國亦將如三宗文王矣夫享國之長久在於無
淫于觀于逸于遊于畋以萬民惟正之供而漢武帝
恃其冨強之資靡所不為明珠文甲通犀翠羽之珍
盈於後宫蒲梢龍文魚目汗血之馬充於黃門廣開
上林穿昆明池營千門萬戸之宫立神明通天之臺
又嘗勒兵十餘萬北巡朔方遂東幸緱氏登中嶽東
巡海上封禪泰山復並海北之碣石歴北邊八月之
閒行萬八千里其費不可勝計於是搉酒酤筦鹽鐵
鑄白金造皮幣算至車船租及六畜其肆為逸樂以
横取於民一至於此乃欲禮方士祠神人遊大海望
蓬莱以求長生延年之術正所謂卻行而求及前人
也不可自假曰惟今日為此耽樂他日不復為也夫
耽樂者非所以訓民非所以順天是人大則有過矣
夫自古人君之耽樂也豈以其害治而為之哉蓋以
為無害也彼自以為終歲憂勤惟一日之耽樂有何
不可哉然兢兢業業一日二日萬幾一日二日之閒
而危亡之幾至於萬數故一日之勤則有一日之效
一日之逸則有一日之害自此而積之以一日之逸
為無害則雖一月亦可以一月之逸為無害則雖一
歲亦可以一歲之逸為無害則雖終身亦可也蓋人
君不可以有逸豫之心苟有其心則日復一日月復
一月歲復一歲浸淫横流而不可遏矣夫仰天而天
或倦俯地而地或怠則其確然隤然者且將與物俱
腐矣蓋至誠無息悠久無疆皆不息之積也苟有息
焉則一日之耽樂而終身之禍其在是矣何者以其
息故也息則不可以久不可以久則善心日消人慾
日肆而無復有為矣昔宇文士及謂唐太宗曰南衙
羣臣面折廷諍陛下不得舉手今日幸在左右不少
有將順則為天子亦何聊使其以少有將順為無害
自此而積之則朝夕之閒左右之臣將務為阿諛矣
耽樂之源其不可啓也如此陶侃在廣州無事輙朝
運百甓於齋外暮運百甓於齋内人問其故侃曰吾
方致力中原過爾優逸恐不堪事侃之心以一日之
逸其害如此人君能以陶侃之心為心則豈以今日
耽樂為可哉觀酒誥言商紂之酣身至縦淫佚于非
彝用燕喪威儀厥心疾很不克畏死其禍惨矣而其
源蓋自於一日之耽樂故周公戒王曰無若商王受
之迷亂以沈酗于酒而為德東坡曰周公戒成王曰
無若商王受之迷亂酗于酒德成王豈有是哉當時
人君曾莫之罪而前史書之以為美談此說甚善蓋
進言於上切直而無避諱者此實大臣愛君之心也
唐太宗營洛陽殿張元素曰昔阿房成秦人散章華
就楚衆離乾陽華清隋人解體臣恐陛下之過甚於
煬帝賈誼曰前車覆後車戒秦世所以亟絶者其轍
迹可見也然而不避是後車又將覆也此皆得周公
之意夫商亡而周代之則必以商之惡為諱而其可
鑒者莫如商秦亡而漢代之則必以秦之惡為諱而
其可鑒者莫如秦隋亡而唐代之則必以隋之惡為
諱而可鑒者莫如隋故忠臣之言必以此而獻替上
使其知所警也
周公曰嗚呼我聞曰古之人猶胥訓告胥保惠胥教誨
民無或胥譸張為幻此厥不聽人乃訓之乃變亂先王
之正刑至于小大民否則厥心違怨否則厥口詛祝周
公曰嗚呼自殷王中宗及高宗及祖甲及我周文王玆
四人迪哲厥或告之曰小人怨汝詈汝則皇自敬德厥
愆曰朕之愆允若時不啻不敢含怒此厥不聽人乃或
譸張為幻曰小人怨汝詈汝則信之則若時不永念厥
辟不寬綽厥心亂罰無罪殺無辜怨有同是叢于厥身
周公曰嗚呼嗣王其監于兹
周公既欲成王以商之三宗及我周之先王為法以
商之後王及紂之酗于酒為戒戰戰兢兢懷憂勤戒
懼之心以保盈成之業不可以須臾舍雖一日之耽
樂亦不可為乃可以享國久長以介眉夀矣周公於
此又以謂為人君者苟能無逸則公公則明明則䜛
邪無自而萌怨讟無自而生刑罰無自而虐此其所
以治安苟或逸豫則心術不明心術不明則讒邪必
萌讒邪萌則怨讟必生怨讟生則刑罰必虐此其所
以亂亡並作其源皆自於一日之逸此周公所以又
反覆而言之也古之人謂前古盛治之世也前古盛
治之世政教脩明海内乂寧可無事於獻替矣然其
臣猶相與訓告保惠教誨於其君君兼聽於上而下
情通則民之利病罔不周知此民之所以無能相譸
張而為幻也夫小人之譸張為幻類出於宴安無事
之世方其宴安無事也自以為上恬下熙怡怡自如
方甘心於聲色之奉游畋之樂惟恐失之其肯以國
事為意哉人主既不以國事為意而讒邪之人又能
順適其所欲彼將自以為既得是人則可以安枕矣
故其譸張為幻無所不至也惟古之人猶胥訓告保
惠教誨則姦邪不能乘閒投隙而入之此其所以不
能譸張為幻也譬之人營衛開通血氣周流斯能無
膏肓心腹之疾苟其壅遏否塞必將百疾閒作唐太
宗之世惟其屈己以從諫有所不言言無不聽公卿
大夫皆思陳善閉邪以輔成人主之德是以治道通
逹而小人不得以摇其志封德彝誘之以律而不從
權萬紀怵之以財利而不納其誰能譸張為幻哉以
唐太宗觀之則知古之人其所以抑絶小人使不能
譸張為幻者惟其胥訓告保惠教誨而已苟其不聽
古人之所為則邪佞非僻之言昜入故人乃有以非
道訓之者遂變亂先王之正法至于小者大者無不
紛更也夫先王之正法民情之所安也今既變亂則
民將自此而不寧此心之所以違怨而口之所以詛
祝也夫天下已安已治謂之守文之世者言前世人
創業垂統為可繼矣惟在於守之而勿失也然自古
守文之世所以每至於亂者惟其不能守也蓋其始
也必有小人焉以前世之法度為不足守欲盡取而
紛更之則天下之亂萌於此矣當其治安也紀綱制
度煥然可述君臣無為固足以為治矣然其變亂先
王之正刑者皆小人之喜作為不能安於無事故奮
其私智謂前世人法度狹鄙廢墜不足以有為非更
張則不可其意蓋謂不如是則不能以其世而固寵
也漢之張湯桑弘羊唐之宇文融李林甫其所以致
位公輔恩寵固結而不可解者惟以是故也故周公
之言有及於此伊尹之告大甲曰君罔以辯言亂舊
政正此意也夫舜大聖人也而益猶戒之以罔失法
度况太甲成王乎訓告保惠教誨皆是言人臣以正
言而進於君也保安之也惠順之也惠與不惠于阿
衡之惠同既曰訓告又曰保惠又曰教誨則人臣之
於君其所以將順其美而彌縫其闕之端盡於此矣
而唐孔氏謂教誨以義方訓告以善道安順以美政
胡博士則曰訓告以言保惠以德教誨以道林子和
則曰訓告以事言之保惠以德言之教誨以道言之
其說皆臲卼而不安苟易彼而為此易此而為彼皆
可也蓋一一而辯之非周公本意所存不辯可也胥
者言臣之相與以是而啓迪於上也與官師相規之
相同陳少南曰古人之言言胥訓小人之訓不言胥
則知古之人君兼聽亂世之君專聽小人而已此說
為善譸張爾雅曰誑也幻相詐惑也列子曰窮數逹
變因形移昜者謂之化謂之幻漢張騫傳曰大宛諸
國以大鳥卵及犛靬眩人獻扵漢顔師古曰眩讀與
幻同即今吞刀吐火植瓜種樹屠人截馬之術皆是
也讒邪之人以是為非以非為是惑亂人主之視聽
謂之為幻可謂得小人之情狀矣違怨者司馬侍講
曰外雖迫於威刑不敢不從獨其心相違而怨憾也
詛祝者唐孔氏曰告神明令加殃咎也傳曰楚郤宛
之難國言未已進胙者莫不謗令尹則是祝詛者因
祭而為之也否者言民之不違怨則詛祝不祝詛則
違怨也周公又嗟歎而言曰自大戊及武丁及大甲
及文王此四人皆迪於哲四人之所以迪哲者以其
無逸故也無逸則公公則明也上之所言者太王王
季而後及文王此特舉文王而舍太王王季故王氏
曰四人皆天子非若諸侯以戰戰兢兢為孝者楊龜
山破之謂畏天者保其國而已謂中宗為畏天是亦
諸侯之事其說自相抵牾矣文王大勲未集雖曰受
命之君未嘗為天子也蓋四人者皆享國克夀故特
言之非謂其為天子也此說是矣夫無逸之所言者
蓋皆以其戰戰競兢而取之如王氏之言則是逸豫
自肆者乃周公之所取也范内翰曰祖甲初立不眀
能聽伊尹之訓克終其德聖人重其改過列扵三宗
與文王同為明哲之君由是觀之改過聽諫人君之
大德也此說甚善自祖甲之不明而言之則將與桀
紂同科今遂與文王同列則人君不可以其有過而
自棄惟患其不能改也惟四人之迪哲則不為浮言
所惑故人雖告之曰小人或怨恨扵汝毁詈於汝則
必自反於己思所以致其怨我詈我之由故大自敬
其德也夫當四人之治天下以其無逸之故民將誦
而歌舞之豈復有怨詈者哉然小人之欲得志於朝
者必設為此言以嘗試其君君苟不察而輕信之則
心術將自此不正而可以利動矣惟其自反於己以
敬德則浮言無自而入也民之有過則曰我之過所
謂萬方有罪在予一人百姓有過在予一人是也民
之所以不能漸仁摩義而至於有過者皆我有以致
之豈以為斯民之罪哉人君信能如是則不啻不敢
含怒也必和悅其顔色而受之則其聞怨詈之言已
誠有以致之其必敬修厥德而不敢怠苟無有也豈
以怨詈者為無根之言而窮治之哉亦三省其身而
後已且人之告我以是固欲其忿怒肆行而後已得
以逞其志今惟敬德而已彼何自而入哉苟其不聽
四人之所為而昏暗不明則人將譸張為幻曰小人
怨汝詈汝則必信之如是者以其不能長念其為君
之道不寬綽其心敬信其言以為誠然至於無罪無
辜者必將惟其殺罰矣無罪而罰之無辜而殺之是
亂也則天下之怨同而聚於吾身矣如周厲王之監
謗秦始皇有誹謗妖言之律是不念為君之道以寬
綽其心故其刑罰不當此怨之所積而厲王流于彘
秦二世而亡也蓋眀王之治天下固無致怨詈之道
然聞怨詈之言而益敬德則怨詈何自而興暗主之
治天下怨汝詈汝乃其所戒也今聞怨詈之言而又
嚴刑峻法欲以遏絶之則怨當益深而詈當益衆矣
嗣王不可以不監也成王長於深居之中以幼沖之
年而即天子之位周公懼其有驕心也今始聽政而
天下太平周公懼其有怠心也驕怠之心一萌則觀
逸游田無所不為䜛邪之所自入怨讟之所自興刑
罰之所自繁而夀考何自而致乎故周公作此篇以
戒之前後反覆惟欲其無逸而已惟其無逸則將專
心於學問留意於政事其他可以伐性損夀者有不
暇為此所以夀也漢霍光之輔昭帝方其幼沖之年
所習之邪正則夀夭由此而分光欲上官皇后擅寵
有子雖宫人使令皆為窮袴多其帶後宫莫有進者
夫少之時血氣未定戒之在色此豈輔少主之道哉
昭帝之所以享年不永者蓋光之所以輔之者非其
道也以昭帝之聦慧使光知以無逸之意為之啓沃
是亦成王之徒也然則光之愛君乃婦人女子之愛
君異乎周公也周公之於成王前有七月之詩後有
無逸之書體雖異而意則同七月之詩欲其知創業
之難而不敢忽無逸之書則欲其知守文之不易而
不敢怠唐太宗問創業守成孰難房元齡以創業為
難魏徵以守成為難元齡之心七月之詩也魏徵之
心無逸之書也皆有周公愛君之遺意
尚書全解卷三十二
