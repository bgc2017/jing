尚書全解卷四
宋林之竒撰
大禹謨虞書
虞史既述二典而其所載義有所未備者於是又敘
其君臣之間嘉言善政二典之所不載者以為大禹
謨皐陶謨益稷三篇此蓋備二典之所未備者非如
舜典之初上接堯典之末也蓋舜典之末已載舜死
而此三篇荅問之言皆舜未死已前之言也然文勢
雖不相接而其意實相屬堯典載四岳薦舜於側微
之中堯妻以二女既為舜典張本矣故舜典之初即
載歴試受禪之事舜典既載禹宅百揆之職繼舜之
任而其本末未有所屬也故大禹謨則載大禹居攝
帝位率百官若帝之初然後舜之始末無所不備此
其所以謂之虞書也然左氏傳舉皐陶益稷之言若
皐陶邁種德地平天成敷納以言等語皆以為夏書
此蓋孔子未定書已前傳寫之誤也以為虞書者意
其出孔子之所釐正矣據此三篇皆是舜禹皡陶夔
益之徒相與都俞賡歌之言而其事則止於禹之居
攝受命徂征有苖猶未及夫禹即帝位告廟之事安
得以為夏書邪
皐陶矢厥謨禹成厥功帝舜申之作大禹皐陶謨益稷
大禹謨
孟子曰堯以不得舜為己憂舜以不得禹皐陶為己
憂蓋舜之所為治者禹皐陶之力居多皐陶以謨顯
故曰皐陶矢厥謨矢陳也禹以功著故曰禹成厥功
皐陶大禹之功皆可以為萬世法以是事舜舜猶以
為未也於是又從而申之申重也皐陶之謨顯矣舜
申之使致其功若所謂時乃功懋哉是也禹之功著
矣舜申之使陳其謨若所謂來禹汝亦昌言是也皐
陶有謨矣而又有功禹有功矣而又有謨實帝舜申
之之效也先言皐陶而後言禹者此非有所輕重取
與於其間蓋先言謨而後言功事辭之序也大禹皐
陶謨益稷三篇其序之所以緫言三篇之意也然一
序而必分為三篇者蓋古者編竹簡以成書竹簡所
載不能多也故必析而分之既已析而分之則必取
數字名其篇以為簡冊之别故此分為三篇者徒欲
以便於簡冊而已非謂大禹謨盡在第一篇皐陶謨
盡在第二篇也漢孔氏云大禹謨九功臯陶謨九德
此則拘於篇名必欲以本篇所據而為其謨也予竊
謂不必如此三篇之中凡出於禹之所言者皆大禹
謨也何必九功凡出於皐陶所言者皆皐陶謨也何
必九德九功九德固可以為禹皐之謨而禹皐之謨
非九功九德所能盡也謂之謨者如器之有模言之
於此而可為萬世法也
曰若稽古大禹
孟子曰大舜有大焉舍己從人樂取諸人以為善自
耕稼陶漁以至為帝無非取諸人以為善蓋自其既
即帝位而言之則謂之帝自其未即位尚為耕稼陶
漁之時而言之則謂之大舜蓋史稱於大禹者蓋此
書主為舜而作自舜之時言之禹尚為臣未可以君
天下之辭而稱也故曰若稽古大禹
曰文命敷于四海祗承于帝
此當與下文曰后克艱厥后臣克艱厥臣曰相繼續
文命上一曰字史官曰也下一曰字禹曰也不言禹
曰者蒙上之文也史官謂禹之文德敷于四海之外
無所不及也此即禹貢所謂東漸于海西被于流沙
朔南暨聲教訖于四海是也文命既已敷于四海矣
於是陳其謨以祗承于帝帝者指舜而言之也其所
陳謨以祗承于帝即后克艱厥后以下是也先儒言
外布文德教命内以敬承堯舜其意以此二句亦如
堯舜二典之稱堯舜之德苟以此二句為稱帝之德
則下文曰字無所屬矣史官記載其體自有不同者
堯典舜典其名曰典典則必記載其德大禹謨臯陶
謨其名曰謨謨則必記載其功如允廸厥德謨明弼
諧皆是皐陶之言也然皐陶謨載皐陶之言至大禹
謨則加文命敷于四海祗承于帝二句者史官欲見
禹之文德敷命既東漸西被暨于朔南然後陳謨以
祗承于帝也
曰后克艱厥后臣克艱厥臣政乃乂黎民敏德
此則禹之謨也孔子曰仁者先難而後獲必在難之
於先而後獲之於後也政乃乂黎民敏德此其所以
致此者必在為君者難其所以為君為臣者難其所
以為臣孟子曰欲為君盡君道欲為臣盡臣道君盡
君道則難其所以為君矣臣盡臣道則難其所以為
臣矣君臣各盡其道以之立政則民乃又以之教民
則黎民敏德曾無甚難者世之人徒以舜之為君夫
何為哉恭已正南面而已遂以舜之治天下優游無
為曾無所用其心殊不知舜之君臣其都俞賡歌於
一堂之上自一話一言未嘗不以克艱為戒惟其君
臣之間皆不忘於克艱兹所以享無為之治也
帝曰俞允若兹嘉言罔攸伏野無遺賢萬邦咸寧稽于
衆舍己從人不虐無告不廢困窮惟帝時克
禹既以克艱厥后陳謀而告舜舜於是然其言謂能
盡克艱之道者惟堯為然而猶不足於此也允若兹
者猶曰信能行此也嘉言罔攸伏野無遺賢堯之治
至於人之有嘉謨嘉猷則皆入告於上而無所遺伏
草野之中有賢者則皆願仕於朝而無遺其萬邦又
已咸寧則其治之可謂大成矣嘉言罔攸伏若可以
無事於詢訪野無遺賢若可以無事於營求萬邦咸
寧若可以無事於憂恤而堯之心猶以為未也於是
稽于衆以詢其政治之得失有未至者則舍己從人
而不吝又且不虐無告不廢困窮惟恐一夫之不得
其所無告謂鰥寡孤獨天民之窮者皆哀矜而不虐
之困窮謂士之失職者皆任用而不廢之極四海之
間無有一士之失職者無有一民之不被其澤然後
為能盡君之道則是后克艱厥后惟堯足以當此言
也
益曰都帝德廣運乃聖乃神乃武乃文皇天眷命奄有
四海為天下君
都美辭也孔氏曰益因舜言又美堯也此說不然夫
舜既即天子之位則凡羣臣之稱帝者皆指舜而言
也如禹曰於帝念哉曰帝光天之下臯陶曰帝德罔
愆皆指舜而言也夫當舜之時舜謂堯為帝可也使
益亦謂堯為帝則舜宜何稱哉張横渠曰此美舜也
因舜歸美於堯故益亦歸美於舜此說為得之蓋舜
既言克艱之道惟堯能盡之於是益言舜之德旣廣
運如此則其於克艱厥后之道蓋亦優為之也廣者
洪之至運者通之至惟洪故能廣惟通故能運薛氏
曰廣如地運如天廣則大矣而無不載運則通矣而
無不周此說盡之矣乃聖乃神乃武乃文即廣運而
為聖神文武之德也蓋舜之德既洪而能廣通而能
運如天地之無不持載無不覆燾也是德也自其大
而化之而言之則謂之聖自其聖而不知而言之則
謂之神自其威而可畏而言之則謂之武自其英華
發於外而言之則謂之文聖神文武即廣運之所發
也非於廣運之外别有聖神文武也而王氏則謂乃
聖乃神所以立道乃武乃文所以立事先聖而後神
道之序也先武而後文事之序也審如是說則是道
之外復有事事之外復有道既有道之序復有事之
序使道無預於事事無預於道此王氏患天下之術
之原惟舜之德自其廣運而充之至於乃聖乃神乃
武乃文故皇天於是眷顧而命之起於側微之中玄
德外聞遂以受堯之禪奄有四海而君天下也蓋謂
舜之廣運之德既已修於畎畝之中升聞天朝上為
天之眷顧下為四海之感戴則其克艱厥后以合於
堯不在乎他在乎加之意而已先儒以為皇天眷命
奄有四海為天下君言堯有此德故為天所命所以
知其不然者蓋舜自匹夫而為天子則其所以為皇
天之所眷命奄有四海而君天下非其德之廣運不
能至於是故可言也堯繼世以有天下則其奄有四
海為天下君固其所宜也又何言哉此張横渠之說
所以為善也
禹曰惠廸吉從逆凶惟影響
益既稱美舜德之廣運乃聖乃神乃武乃文遂以上
為天所眷命下為四海所愛戴則其於后克艱厥后
之道固可以優游為之矣禹於是又從而戒焉帝之
德雖為天所眷命然天之禍福吉凶本無常也人能
順之而從道則天應之以吉其或從逆而不復順道
則吉將變而為凶是道也如影之隨形如響之應聲
蓋有不期然而然者其言舜雖有廣運之德尚在乎
兢兢業業盡其寅畏之志然後有以盡克艱之道蓋
益之言所以勉之於其始禹之言所以戒之於其終
或勉之或戒之皆所以成就君之德舜既不以廣運
之德自居而虛已求弼直之言禹益之徒不以君之
聖明忘其箴戒之意君臣上下相與圖治孜孜如不
及此其所以為唐虞之治也
益曰吁戒哉儆戒無虞
禹既以吉凶影響之理陳戒於舜益於是申言所以
儆戒之道當如此也吁歎辭也歎而後戒者將使聽
者審其言也畢命曰四方無虞予一人以寧虞度也
謂四方晏然無可度之事也夫惟四方晏然無可度
之事則危亡禍亂所自萌也故當儆戒而無忽正如
臯陶兢兢業業一日二日萬幾蓋一日二日之間危
亡禍亂之幾至於萬數可不戒慎恐懼乎
罔失法度
蓋方是時襲堯之爵行堯之道法度彰禮樂著垂拱
而坐視天民之阜夫何為哉惟守法度勿失斯可矣
自古太平無事之世上恬下熙君臣無為足以致治
矣而小人之好作為者必肆其私辯欲盡取前世之
法度紛更之時君世主不悟而入其說往往至於危
亂而不自知漢之武帝唐之明皇皆坐此也周公相
成王已致太平之治作為無逸之書以戒成王而其
終篇申儆之曰古之人猶胥訓告胥保惠胥教誨民
無或胥譸張為幻此厥不聽人乃訓之乃變亂先王
之正刑至于小大民否則厥心違怨否則厥口詛祝
此即益戒舜意也舜大聖人也益之言簡而盡成王
中才之主也周公之言詳而明然而其意則一也
罔遊于逸罔淫于樂任賢勿貳去邪勿疑疑謀勿成百
志惟熙
罔遊于逸者謂不可為無方之遊也罔淫于樂者謂
不可為已甚之樂也任賢勿貳者謂任賢不當使小
人惑之也去邪勿疑者謂苟知為小人則決意去之
不復置疑於其間也所以任賢勿貳去邪勿疑又在
於疑謀勿成也自古君子小人並仕於朝廷之上小
人知其必不見容於君子往往進其疑謀以惑人主
之視聽苟人主不察而使其疑謀得成則小人必得
志君子必受禍矣劉子正曰執狐疑之心者來讒賊
之口持不斷之志者開羣枉之門使人主不能破疑
謀於未成之間則任賢豈能勿貳去邪豈能勿疑惟
其使小人疑謀勿成則是非賢不肖洞然明白如大
明之升天無有不顯也此百志所以惟熙也
罔違道以干百姓之譽罔咈百姓以從己之欲
此言為治者既不可違道以千衆譽又不可咈衆以
從己之欲也蓋自古無道之政必出於此二者班孟
堅曰秦燔詩書以立私議王莽誦六經以文姦言同
歸殊塗俱用滅亡蓋若秦者是所謂咈百姓以從巳
之欲者也若王莽者是所謂違道以干百姓之譽者
也雖其所為不同而其所以致亂亡之道則一也夫
為治者既不可違道以干百姓之譽又不可咈衆以
從已之欲然則將奈何惟上不違先王之道下不咈
百姓之欲則兩得之矣王氏以謂咈百姓以從先王
之道則可咈百姓以從已之欲則不可古之人有行
之者盤庚是也蓋人之情順之則譽咈之則毁所謂
違道以干百姓之譽也即咈百姓以從先王之道者
也此說大戾夫盤庚將遷都民咨胥怨而不從盤庚
不強之以遷也方且優游訓誥若父兄之訓子弟至
於再至於三必使之知遷都之為利不遷之為害然
後率之以遷焉何嘗咈之以從已哉夫王者之安天
下必本於人情未有咈百姓而可以從先王之道也
王氏此說甚牴牾於聖經矣
無怠無荒四夷來王
言苟能行此數者盡其儆戒之意而繼之以於心無
怠於事無荒則豈惟中國之治哉雖四夷亦將來王
矣無怠無荒猶所謂不倦以終之也聖人之治夷狄
聽其自来而信其自去未嘗招之而使來也苟修於
此者既盡則彼將梯山航海而自至非有爵賞以勸
乎其前又無刑罰以驅於其後無怠無荒而彼自來
矣此唐虞之世禦戎之上策也夫舜大聖人也益既
稱其德之廣運乃聖乃神乃武乃文遂為皇天之所
眷顧奄四海而君天下矣彼失法度游于逸淫于樂
任賢貳去邪疑疑謀成與夫違道干譽咈衆從欲或
荒或怠之事蓋中材庸主之所不為也益之智豈不
知舜之心不至於此然而諄諄告戒惟恐不及者蓋
聖人雖智周萬物道濟天下而其兢兢業業者實未
嘗須臾忘此其所以為聖人也孔子曰德之不修學
之不講聞義不能徙不善不能改是吾憂也夫孔子
之聖豈有學之不講豈有義之不徙而以是為憂乃
知聖人顛沛造次未嘗敢忘儆戒之意舜之德盛於
淫泆荒怠等事雖不至於此然而聖人儆戒之意實
未嘗敢忘此益之所以拳拳為舜言之而不已也
禹曰於帝念哉德惟善政政在養民水火金木土榖惟
修正德利用厚生惟和九功惟敘九敘惟歌
益既諄諄告戒其所以啓廸於帝之德禹遂言德之
施於有政者此蓋為治之要也然而告於舜而曰於
帝念哉於者歎美而言之帝念哉重其言也德惟善
政政在養民言聖人膺天明命為民父母其所以兢
兢業業日新厥德不忘儆戒之意如益之所言者凡
欲美其政也而所以美其政者無他欲以養民而已
夫水火金木土穀惟修謂之六府此天地之養萬物
者也聖人裁成輔相使水潤下火炎上木曲直金徔
革土爰稼穡六者不失其性謂之惟修正德利用厚
生謂之三事此則聖人體天地化育之德以養萬民
者也孟子論王道之始曰不違農時穀不可勝食也
數罟不入汙池魚鼈不可勝食也斧斤以時入山林
材木不可勝用也穀與魚鼈不可勝食材木不可勝
用是使民養生喪死無憾也養生喪死無憾王道之
始也五畝之宅樹之以桑五十者可以衣帛矣雞豚
狗彘之畜無失其時七十者可以食肉矣百畝之田
勿奪其時數口之家可以無飢矣謹庠序之教申之
以孝悌之義頒白者不負戴於道路矣七十者衣帛
食肉黎民不飢不寒然而不王者未之有也謹庠序
之教申之以孝悌之義此所謂正德也糓與魚鼈不
可勝食材木不可勝用養生喪死無憾此所謂利用
也五畝之宅樹之以桑雞豚狗彘之畜無失其時百
畝之田勿奪其時此所謂厚生也使此三者施之天
下而不失其和故謂之惟和六府修三事和則九功
於是惟敘矣謂之惟敘者非謂六府之修先水火而
後金木土榖也謂之惟和亦非謂三事之和先正德
而後利用厚生但謂九者皆不失其序而已王氏謂
以惟敘為六府三事之序故以土治水以水治火然
後水火為用以火治金以金治木然後金木為器以
木治土以土治榖然後土榖為利楊龜山曰不然神
農氏斵木為耒揉木為耜耒耜之利以教天下蓋以
木治土然後有耒耜之利非土能治榖矣洪範曰土
爰稼穡與水之潤下火之炎上木之曲直金之從革
一也謂土能治穀者非也此說為是然龜山既知土
能治穀之為非而又曰五行相生以相繼相尅以相
治相生為四時之序相尅為六府之序也夫既以相
尅為六府之序則自水治火而推之亦將以土治穀
矣此則流入於王氏之說而不自知也九敘惟歌者
六府修三事治其功德皆可歌也功德既可歌則功
成治定不可以有加矣惟在不倦以終之也故繼之
曰戒之用休董之用威
戒之用休董之用威勸之以九歌俾勿壞
九者皆得其叙則天休滋至吾乃寅畏以享之此戒
之用休也其或不然則天威將至而危敗禍亂自此
生矣故督之以威而避也勸之以九歌謂九功之德
既可歌矣則遂以是九功之歌播之聲詩發揚蹈厲
以自勸如此則九功之敘無有敗壞之時矣戒之董
之勸之皆是人君自戒自董自勸也古者作樂歌以
象德舞以明功舜之為治自德惟善政政在養民至
於九功惟敘九敘惟歌則其功德皆已盡其善矣故
其樂象之而韶樂遂以九為節周禮大司樂曰黃鍾
為宫大吕為角大蔟為徵應鍾為羽路鼓路鼗隂竹
之管龍門之琴瑟九德之歌九韶之舞奏之宗廟之
中若樂九變則人鬼可得而禮矣蓋舜之韶樂升歌
於上者九德之歌合樂而舞於庭者九韶之舞韶樂
之奏至於鳥獸率舞鳳凰來儀者原其所以致此者
則本於九功惟敘而九功之所由敘者本夫舜之德
施於有政然也以是觀之則韶樂之舞盡善盡美豈
苟然也自德惟善政政在養民至於勸之以九歌俾
勿壞此則箕子所陳洪範九疇而謂之天乃錫禹者
但洪範之書箕子衍之而加詳焉耳其實不出乎此
數語學者於此數語而求之洪範思過半矣
帝曰俞地平天成六府三事允治萬世永頼時乃功
帝曰俞然其言也地平天成者地既平矣則天功可
得而成也蓋隂陽四時之運天施之地成之洪水横
流泛濫於中國地不得以生天雖施之而生之之功
無自而成今地既平矣則天功可得而成也所以地
平天成者由六府三事之允治也水火金木土穀惟
修謂之六府此六者天地生物之府也正德利用厚
生謂之三事此三者聖人修人事以贊天地之化育
也六府三事既治豈一時被其德哉蓋萬世永頼禹
之功也禹既言九功惟敘九敘惟歌戒之用休董之
用威勸之以九歌俾勿壊者謂舜當戒之董之勸之
使勿壞也舜於是稱美其功言汝之功雖萬世亦將
頼之予其可不盡儆戒之意哉觀箕子以此言演為
九疇而其書謂之洪範者大法也謂萬世帝王治天
下之大法舉不出於此書以洪範之書觀之則謂大
禹之功萬世永頼時乃功者豈溢美也哉
帝曰格汝禹朕宅帝位三十有三載耄期倦于勤汝惟
不怠緫朕師
此言舜將禪位於禹之事格汝禹者猶言格汝舜也
朕宅帝位三十有三載言舜自格于文祖踐天子之
位至是蓋三十有三年矣禮記曰八十九十曰耄百
年曰期頤舜生三十徵庸三十在位并堯之喪而數
之其即位也蓋年六十有三至是年九十六矣其年
在於耄期之間則方厭倦於萬機之務矣蓋言禹當
不懈其位以緫朕之衆蓋將使之代己緫攬萬機之
政也傳曰老將昏而耄及之言老則昏昏則耄也舜
年九十六禪位於禹當其未禪也蓋猶朝諸侯廵狩
方岳緫攬萬機之務及其既禪也天下之大事猶所
關及命禹徂征敷文德舞干羽格有苖皆舜之所有
事也雖及耄期之年而其德不昏此聖人之所以為
聖人也
禹曰朕德罔克民不依臯陶邁種德德乃降黎民懷之
自朕德罔克以下正如舜典所謂舜讓于德弗嗣也
典謨所載其文簡其事備蓋其為體或詳於此而略
於彼或略於此而詳於彼以互相發明如舜終于文
祖而下則言在璿璣玉衡以齊七政至告祭于上帝
百神覲諸侯廵狩方岳之事無所不載而禹受終于
神宗之下則惟記一言曰率百官若帝之初觀此則
在璿璣玉衡以下不言而可見矣舜禪位於禹禹讓
於臯陶舜不從其讓而更授禹禹又辭讓至於再三
然後受命于神宗其載之詳如此至於堯之授舜則
惟記以一言曰舜讓于德弗嗣觀此則知舜之讓也
亦將有所荅問辭遜若禹之於舜也典謨所載其辭
不費類皆如此朕德罔克者禹謂己之不德民之所
不從臯陶遠邁其德其德下洽於民而民懷之禹自
以為不若皐陶也德必稱其邁種者蘇氏曰種德如
農夫之種殖也衆人之種其德也近朝種而暮收則
其報也亦狹矣皐陶之種其德也造次顛沛未嘗不
在於德而不求其報也及其充溢而不已則沛然下
及於民而民懷之此說盡之矣漢于定國父于公其
閭門壞父老方共治之于公曰少高大門閭令容駟
車我治獄多隂德子孫當有興者夫于公治獄無所
冤信有隂德矣然而遂高大門閭以望子孫之興則
知未能無利之之心非所謂邁種德也臯陶之作士
刑期于無刑民協于中其德可謂大矣不期其報而
民自歸之此其所以為難禹讓于德無以易臯陶矣
帝念哉念兹在兹釋兹在兹名言兹在兹允出兹在兹
惟帝念功
言帝之所當念也念兹在兹釋兹在兹名言兹在兹
允出兹在兹薛氏以繫於皐陶邁種德之言而為之
說曰念兹者固在兹矣及其念之至也則雖釋而不
念亦未嘗不在兹也其始也念仁而仁念義而義及
其至也不念而自仁義也是謂念兹在兹釋兹在兹
名言者其辭命也允出者其情實也名之以仁固仁
矣名之以義固義矣是謂名言兹在兹及其至也不
待名言而情實皆仁義也是謂允出兹在兹禹既以
是稱皐陶之德因以是教舜也曰邁德者其德不可
以一一數也念之而已念之至者念與不念未嘗不
在德也其外之辭命其中之情實皆德也而德不可
勝用矣薛氏此言其論念釋名言允出在兹之義可
謂曲當其理然上文曰帝念哉下文曰惟帝念功皆
是禹讓於皐陶之意因以教舜而念哉念功皆為念
德則是此乃禹稱皐陶之德殊不見其讓於皐陶之
意與上文朕德罔克文勢不相接故薛氏說雖善而
非書之意也孔氏王氏皆以此為讓于皐陶其說是
也然而意亦未順予竊謂禹之讓于皐陶也蓋以謂
我之心念其可以受帝之禪者惟在於皐陶舍皐陶
之外而求之餘人亦無及於皐陶者則可以受帝之
禪者亦惟在臯陶故名言於口以為在皐陶允出於
心亦以為在皐陶謂己之反覆而思之卒無有以易
皐陶者猶下文舜謂禹曰毋惟汝諧是也惟帝念功
者言皐陶之德見於功者帝之所當念而可禪以位
也
帝曰皐陶惟兹臣庶罔或干予正汝作士明于五刑以
弼五教期于予治刑期于無刑民協于中時乃功懋哉
舜因禹之讓皐陶於是稱美皐陶之功以勉之也惟
兹臣庶罔或干予正言民皆循理率教無有干予正
者言不犯法也民之所以不犯法者則以皐陶之作
士能明五刑以弼五教故爾古之聖人所以制為刑
辟者非期於多刑人多殺人以為威也凡欲以輔吾
教之所不逮而已出教則入於刑出刑則入于教使
民皆趨於五教而刑為無用者是眞聖人之本心也
皐陶能體此意故其用刑也亦非期於深文峻法使
民無所措手足也其所期者惟欲使舜從欲以治而
已欲使舜從欲以治要在使民不犯於有司囹圄空
虚天下無一人之獄羣黎百姓皆協於大公至正之
道使人徒知契與伯夷之教而不知有皐陶之刑此
舜之威德惟皐陶能推明其意而見於治功者然也
董仲舒曰天道之大者在隂陽陽為德隂為刑刑主
殺而德主生是故陽常居大夏而以生育長飬為事
隂常居大冬而積於虛空不用之處以此見天之任
德不任刑也天使陽出布施於上而主歲功使隂入
伏於下而出佐陽陽不得隂之助亦不能獨成歲功
陽以成歲為名此天意也王者承天意以從事故任
德而不任刑刑之不可任以治世猶隂之不可任以
成歲也觀此則知刑以弼教期于無刑眞聖人之本
意也蓋百官有司之職各職其職業而使其職無曠
然後為能如百揆必能熙帝之載不能熙帝之載則
為曠職矣稷官必能播百榖不能播百榖則為曠職
矣共工必能使百工各盡其能不能使百工各盡其
能則為曠職矣虞衡必能使草木鳥獸各遂其性不
能使草木鳥獸各遂其性則為曠職矣以至司徒之
於教秩宗之於禮龍之於納言必欲皆修其本職然
後為無曠也惟士之一官乃獨異於此要在乎推明
聖人所以明刑立法之意使民不犯于有司囹圄空
虛天下無一人之獄其官若為虛設者然後為能其
官此皐陶之德所以為萬世治刑獄之法也時乃功
懋哉者言其既稱其功又勉之使懋其職業也亦猶
使禹宅百揆禹讓于稷契暨皐陶舜既不許其讓則
更稱三人之前功而勉之也然禹之宅百揆以讓于
稷契暨皐陶此惟讓皐陶而不及稷契者案史記稷
契皆帝嚳之子帝嚳崩而摰立摯崩而堯立堯立七
十年而使舜攝帝位二十八年而堯崩終堯之喪三
年而後即帝位即帝位而後命九官當命九官之時
稷契蓋年百有餘歲矣舜即位三十三年而後禪禹
當禪禹之際此時稷契之徒蓋已死矣使是時尚存
則其讓之固當所先也
皐陶曰帝德罔愆臨下以簡御衆以寬罰弗及嗣賞延
于世宥過無大刑故無小罪疑惟輕功疑惟重與其殺
不辜寧失不經
舜既推美皐陶之功皐陶於是推本其所自以謂非
舜之盛德則已亦不能成此功也蓋有司之所守法
令而已至於操縱予奪權其輕重之宜以濟有司之
不及者則在天子惟臯陶執法於下而舜以好生之
德推之於上此民所以不犯于有司也帝德罔愆者
謂帝之德無有愆過蓋不以喜怒好惡而用刑賞也
既不以喜怒好惡而用刑賞則有司得以奉公守法
無所顧望阿私以行其志矣臨下以簡御衆以寬者
此謂操之於上者既無繁苛之法則施之於民者必
無暴虐之政矣蓋惟簡故能寬也漢高祖入秦關約
法三章餘悉除去秦法而秦民皆案堵如故由其簡
故能寬也罰弗及嗣賞延于世宥過無大刑故無小
罪疑惟輕功疑惟重與其殺不辜寧失不經此皆舜
以忠厚之德濟有司之所不及也人情莫不欲愛其
子孫其所不欲者則惟恐子孫之䧟入其中及其所
欲者則惟恐不能遺其子孫聖人之政夲於人情故
罰弗及嗣以謂父子之罪不相及而賞得以延及於
一世以此見聖人之用刑賞之法夲於人情伸於用
賞而屈於用刑也宥過無大謂過誤所犯雖大必宥
猶舜典所謂𤯝災肆赦是也刑故無小不忌故犯雖
小必刑猶舜典所謂怙終賊刑是也蓋聖人制刑辟
所以待小人長惡不悛者而非謂君子不幸而䧟入
於其中也小人長惡不悛者雖小罪亦不可苟免則
世之小人者皆有悔過自新之心而君子入於非辜
雖大罪亦在所赦則君子有所依賴不為小人之所
誣此聖人所以制刑罰之本意也罪疑惟輕功疑惟
重此君子長者之道待天下樂夫君子之有功不忍
小人之有罪也潁濱曰君之與民其遠近之勢小大
之分故不待夫為之爭尋常之是非以勝之與其不
屈吾法孰若使民全其肌膚保其首領而無憾於上
與其不使名器之僭孰若使之樂得為善之利而無
望望不足之意斯言盡矣與其殺不辜謂大辟之刑
疑而讞於上其罪可以殺可以無殺不殺之則懼其
實有罪而失不常之刑殺之則懼其實無罪而䧟於
非辜此意有可疑而不敢決者而以讞於上舜之意
則以謂斯人也其罪在於可不可之間與其殺無罪
而陷於非辜寧縱有罪而失於不經也此大舜不忍
用刑之意也自臨下以簡至於寧失不經則舜明愼
用刑而致其仁愛之意至矣盡矣不復可以有加矣
好生之德洽于民心兹用不犯于有司
好生之德洽于民心如是則民自不犯法矣揚子曰
秦之有司負秦之法度秦之法度負聖人之法度秦
之嚴刑峻法既已負聖人之法度矣而其有司又從
而負其法度焉此刑獄之所以繁也舜既以好生之
德垂拱於上而皐陶又能推明其意以君子長者之
道待天下此所以使民不犯于有司也雖不犯于有
司而原其所由是舜之盛德所致也故舜雖歸美於
皐陶非皐陶之所敢當也
帝曰俾予從欲以治四方風動惟乃之休
皐陶雖不敢當其功而舜則以謂臨下以簡御衆以
寬至於與其殺不辜寧失不經雖如其所欲者如此
苟使有司不能推明其意則已雖有好生之德亦無
自而洽于民心故謂之曰所以使予從欲以治至於
四方從化靡然如風之偃草乃汝之功皐陶歸功於
舜不敢自有其功舜不以盛德自居而又歸功於皐
陶更相推美其功德之盛夷考其實未有一言溢美
於其間其君臣相與以至誠如此唐虞之治所以歴
萬世不可企及也
帝曰來禹降水儆予成允成功惟汝賢克勤于邦克儉
于家不自滿假惟汝賢汝惟不矜天下莫與汝爭能汝
惟不伐天下莫與汝爭功
舜禪位於禹禹讓於皐陶帝雖獨美皐陶之功而卒
不許其讓也舜於是遂申命以攝位之事與舜典汝
往哉之意同但此為攝位而言兹事體重故其誥戒
之辭加詳焉則來禹者猶云格汝禹也不言格汝禹
而言來禹者蓋史官變其文也降水當從孟子作洪
水字其說曰降水者洪水也蓋謂降水者洪水之異
名而說文降字洪字皆音胡公反以是知此二者不
惟義同字亦通用也而先儒從經文作誕降嘉種之
降同其說以水性流下故曰降水此蓋不然水性下
流固得其性矣惟其逆行此其所以為害也降水儆
予舜謂天以洪水而儆戒予也堯之洪水說者皆以
謂當堯之世有如此大變異也惟胡文定之說曰堯
之洪水非有以致之蓋自開闢以來水行者未得其
所歸使禹治之然後人得平土而居之蓋其意以謂
堯世洪水之害乃事勢之所激非忽然而有也此論
甚當夫其水害既出於事勢之所激非忽然而有而
舜則以謂降水儆予者蓋聖人上儆天戒下重民命
未嘗敢忘戒懼之心雖實事勢之使然而聖人之心
不以為天災而忘所以儆天戒重民命者故謂之儆
予而不敢忽也夫使人君苟無儆戒之心則雖天災
之顯然可見者猶不知懼又從而為之辭以自解免
者如漢武帝謂旱為乾封彗為德星如此則修人事
應天變者廢矣司馬温公曰人君之所畏者惟畏天
若不畏天何事而不可為者哉堯舜之洪水眞所謂
無妄之災也而謂之儆予蓋自盡其所以畏天之意
而不謂我無以致之也唐虞之治實基於此成允成
功謂禹能體舜儆戒之意以成此治水之功也自古
聖賢舉大事定大難未有不能成允成功也蓋成功
非難成允難允成於此而功成於彼蓋有不期然而
然者商鞅之於秦惟能徙木以示信故令下之日一
國之民無敢違者夫鞅豈眞能信哉假而行之其效
且如此况禹以至誠惻怛之心思天下之有溺者由
已溺之故信而後勞其民民雖勞而不怨則其成天
下之大順致天下之大利蓋可指顧而辦也惟汝賢
者言無若汝之賢既有是功而又勤于邦儉于家不
自滿假此人情之所尤難也孔子曰禹吾無間然矣
菲飲食而致孝乎鬼神惡衣服而致美乎黻冕卑宫
室而盡力乎溝洫此克勤于邦克儉于家之實也不
自滿假者執心謙冲而不自盈大也言禹有如是之
功而退然若未嘗有功者故勤于邦儉于家不自滿
假者皆不居其功也惟汝賢者言無若汝之賢也賢
者能為人所不能故賢於人也此又申前之義而無
結文言禹有是能矣而不自矜也雖不自矜而天下
莫與之爭能有是功矣而不自伐也雖不自伐而天
下莫與之爭功說命曰有其善喪厥善矜其能喪厥
功矜則人與之爭能伐則人與之爭功矣至於不矜
不伐又誰與之爭邪夫成允成功非難有是功而克
勤于邦克儉于家不矜不伐然後為難禹既有是成
允成功之美而又有是克勤于邦克儉于家不矜不
伐之德此舜所以勉其有如是之德而遂嘉其有如
是之功也故繼之曰予懋乃德嘉乃丕績
予懋乃德嘉乃丕績天之曆數在汝躬汝終陟元后
萬章問於孟子曰舜有天下也孰與之曰天與之天
與者諄諄然命之乎曰否天不言以行與事示之而
已矣予懋乃德嘉乃丕績則其所以示之者可謂至
矣故以是卜知天命之所在而曰天之曆數在汝躬
言天命在汝汝當終陟元后而作天子也是時方命
以居攝未即天子之位故以終陟言
人心惟危道心惟微惟精惟一允執厥中
此堯舜禹三聖人相授受之際發明其道學之要以
相畀付者韓子曰堯以是傳之舜舜以是傳之禹禹
以是傳之湯湯以是傳之文武周公文武周公傳之
孔子孔子傳之孟軻軻之死不得其傳歴代聖賢所
以相傳者不得盡見然以堯舜禹之所以相授受者
而視之則知湯與文武而下其所以相傳者蓋不出
諸此矣此實聖學之淵源而諸儒之說各有不同蓋
聖人發明其心術之祕以相授受故其言淵深又必
有聖人復起默而識之自得於言意之表非詁訓章
句之學可得而知也諸儒雖各以意形容而聖人之
意終於不可盡某何人也足以知此姑掇諸儒之遺
說而臆度之其中與否不可必也中庸曰喜怒哀樂
之未發謂之中發而皆中節謂之和苟於其既發而
為私欲所勝則將發而不中節矣夫所發者既已危
而不安則未發者亦將微而難明誠能惟精惟一以
安其危則喜怒哀樂中節而和矣所發者既和則未
發之中亦將卓然而獨存矣故能允執厥中此蓋與
中庸之言相為表裏自堯舜禹以至孔孟所以相傳
者舉不出此學者不可以不深意而精思之也
無稽之言勿聽弗詢之謀勿庸
此又戒以聽言之道也無稽之言不考於古也弗詢
之謀不稽於衆也仁人君子之言上必考於古下必
稽於衆故其用之可以為天下國家之利苟非此二
者則是專己自用以濟其私為國家者小用之則小
害大用之則大害無逸所謂譸張為幻者是也故舜
以諄諄戒禹謂守盈保成之業惟在於遏絶此二者
之萌而已故使之勿聽勿庸也曰謀曰言曰聽曰庸
此蓋隨宜立言非有深義也
可愛非君可畏非民衆非元后何戴后非衆罔與守邦
此又言君民相須君不可不畏民民不可不使愛君
先儒謂可愛非君民可愛者豈非君乎又謂可畏非
民君可畏者豈非民乎民以君為命故可愛君失道
則民叛之故君畏民也正如北風之詩云莫赤匪狐
莫黑匪烏謂赤莫赤於狐黑莫黑於烏也所以謂可
愛非君者以衆非元后則無以奉戴故曰衆非元后
何戴蓋民無君則亂故民愛君也所以謂可畏非民
者以后非衆罔與共守故曰后非衆罔與守邦蓋君
失民則失國故君畏民也惟君民相須如此則為君
者其可不致其兢慎之意如下所云哉
欽哉愼乃有位敬修其可願四海困窮天禄永終惟口
出好興戎朕言不再
欽哉慎乃有位者謂當敬其事慎汝所守之位也欽
哉慎乃有位則不可不敬修其可願蓋人君於所願
欲之事苟知其可為則在決意以行之其所可願而
不能決意以行之則是欲其所不欲為其所不為矣
孟子曰欲無敵於天下而不以仁是猶惡濕而居下
也以是知人君之治天下於其願欲之事不可不敬
而修之敬修其可願則仁達於天下矣四海困窮天
禄永終者先儒以屬於上文謂四海之内有困窮之
民君當撫而育之言人君苟能勤此慎乃有位敬修
其可願與夫撫育四海困窮之三者則天之禄秩常
終汝身爾夫經但云四海困窮而先儒增為撫育之
文其說為贅薛氏曰舜之授禹也天下可治矣而說
四海困窮者托於不能以委禹也此說雖於經文為
順然又未若王氏之說曰四海困窮則失民失民則
無與守邦無與守邦則天禄永終矣此說為長此蓋
申言上文罔與守邦之義也聖人之治天下所以生
而不傷厚而不困持而不危節其力而不盡者惟恐
四海之困窮不能終其天禄故也舜之所以告禹者
盡於此矣於是遂言其所以禪位之事既有成命而
不可改也惟口出好興戎朕言不再者言已之出命
宣之於口者其言善則有以出好其言不善則有以
興戎今之所以禪位於禹者慮之於心者既定發而
為言矣不可以更授他人而再出命也
禹曰枚卜功臣惟吉之從帝曰禹官占惟先蔽志昆命
于元龜朕志先定詢謀僉同鬼神其依龜筮協從卜不
習吉禹拜稽首固辭帝曰毋惟汝諧
禹於是辭讓不受謂受禪大事也當並立枚卜功臣
擇其可授而授之也帝曰禹官占惟先蔽志者舜又
不許禹之讓而為之明言其不以枚卜之理也官占
者謂帝王立卜筮之官此先自斷其志然後命元龜
以決之苟使不先斷其志而徒取決於龜筮則南蒯
之占雖得文王之兆亦為無益也故洪範之稽疑曰
謀及乃心謀及卿士謀及庶人而後謀及卜筮蓋人
謀既盡然後可以稽之於天命也禪位大事也舜之
慮也可謂至矣既先定其志然後詢之衆人而謀之
而衆謀無不僉同以人言既協則幽而鬼神其必依
之故其稽之卜筮則協從而無所不吉矣正如洪範
曰是之謂大同夫既協之於天人之望己從而無所
不吉矣故繼之曰卜不習吉習者重也如習坎之習
同不習吉者言無所事於重卜也先儒謂以習為因
非也禹拜稽首固辭者蓋言禹又不敢受帝之位也
於是再拜稽首而固讓焉古之人於賓主授受之際
猶以三辭三讓然後成禮况於受天下之重輒敢易
而為之哉故必辭讓至於再三再三辭者皆出於其
中心之誠然也非勉強而為之如漢文帝立自代邸
東嚮讓天下者三南嚮讓天下者再此亦知夫天下
大器不敢輕受文帝所以致刑措之治其端蓋本諸
此若夫飾情釣譽為不情之讓以濟其私若王莽之
所為是乃舜禹之罪人也蓋毋者禁止之辭也止之
使不能復讓也惟汝諧者惟禹可以當此元后之位
也
正月朔旦受命于神宗率百官若帝之初
辭既不獲矣於是正月之朔旦受命于神宗神宗者
堯廟也祭法曰有虞氏禘黃帝而郊嚳祖顓頊而宗
堯大禹謨虞書也所稱祖宗必指有虞之世而言之
薛氏云受天下於人必告於其人所從受天下者此
論是也率百官若帝之初先儒云順舜初攝帝位故
事奉行之此說固是然而以若為順則失之無據此
若字但訓如舜典所謂廵狩如初也蓋禹既受命于
神宗則其率百官如舜居位之初所行之事也其所
行之事即在璿璣玉衡以齊七政以下是也堯舜禹
三聖相授而守一道堯咨舜之言即舜咨禹之言禹
攝所行之事即舜攝所行之事史官互文見義其言
約而盡簡而不費使學者深思而自得之可謂善敘
事矣
帝曰咨禹惟時有苖弗率汝徂征禹乃會羣后誓于師
曰濟濟有衆咸聽朕命蠢兹有苖昏迷不恭侮慢自賢
反道敗德君子在野小人在位民棄不保天降之咎
堯老而舜攝者二十有八年舜老而禹攝者十有七
年其居攝也蓋代緫萬機之政而堯舜之尊為天子
蓋自若也故國有大事猶禀命焉禹之征有苖蓋在
夫居攝之後而其命禀於舜禹不敢專也以征有苖
而推之則知舜之誅四凶其亦禀堯之命而流放竄
殛非舜之所專也而左氏傳載太史克之言以謂渾
孰窮竒之徒世濟其凶增惡名以至於堯堯不能去
舜承堯流四凶族投諸四裔此徒見四凶之誅不在
堯之世而在舜歴試之時遂謂堯不能去殊不知舜
之去四凶實受堯之命也典謨所載其文明甚特後
世未之思耳三苖之國左洞庭右彭蠡實負固不服
之國也舜之誅四凶蓋始遷其君之桀驁者於三危
之地雖遷其君不滅其國更立其近親以紹其宗嗣
至舜之格于文祖而即帝位至於三考黜陟之後蓋
三十餘年矣而苖民猶不之服舜未忍加誅也於是
分别其善惡而析居之及舜以耄期禪位于禹使禹
居攝又將三十年而苖民怙終其惡卒不從教蓋恃
其土地之險謂兵刑之所不能加也舜於是命禹率
諸侯而征之所以討其負固不服之罪而明正典刑
也咨嗟也嗟禹而告之曰惟時有苖尚不率教汝其
率諸侯以往征之也禹乃會羣后蓋禹於是合諸侯
而與之共征有苖也孟子曰天子討而不伐諸侯伐
而不討蓋古者有負固之國天子致其討罪之辭以
告諸侯然後方伯連帥率諸侯而往征之諸侯雖能
敵王所愾而討罪之辭則必受之於天子不敢專也
舜曰咨禹惟時有苖弗率汝徂征禹乃會羣后而往
征之天子諸侯之義是兩盡之矣誓于師者誓衆以
所為征有苖之意也有會必有誓自唐虞以來則然
也而禮記則曰有虞氏未施信於民而民信之夏后
氏未施敬於民而民敬之商人作誓而民始叛周人
作會而民始疑榖梁子亦曰誥誓不及五帝觀此言
禹乃會羣后誓于師則是會與誓皆出於舜禹之時
矣蓋合諸侯以欽承天子之命豈可以無會有軍旅
之事將警衆以用之豈可以無誓此堯舜禹所不能
廢有會有誓亦何害於未施信而民信之未施敬而
民敬之而又謂誓者殷民所以叛會者周民所以疑
此徒見春秋之時盟會之煩誥誓之數而民不信也
則謂帝王之時亦然此蓋未嘗深探其本原故也濟
濟有衆衆盛之貌咸聽朕言當聽朕誓戒之命也蠢
動也此蓋所以聲言有苖之罪也夫苖民之所以蠢
動而不服者則其昏迷且不恭也惟其不恭故侮慢
自賢惟其昏迷故反道敗德君子在野小人在位言
其國亂無政而禍及斯民棄而不保民既棄而不保
是以知天將降之咎也
肆予以爾衆士奉辭伐罪爾尚一乃心力其克有勲三
旬苖民逆命益贊于禹曰惟德動天無遠弗届滿招損
謙受益時乃天道
惟其苖民之罪為天所斷棄故予以爾衆士奉天討
罪之辭以伐有苖之罪爾尚庶幾一乃心力其將有
功勲以復於上三旬苖民逆命者言禹率諸侯以征
有苖至于三旬而苖民猶弗服也漢孔氏曰責舜不
先有文誥之命威讓之辭而便憚之以威脅之以兵
有苖所以生辭此說不然夫有苖之罪在所當誅也
久矣舜以是寬待之至是蓋五六十年矣文誥之命
威讓之辭豈有不盡苖安得以是而責舜哉而唐孔
氏云以大舜足逹用兵之道而不為文誥之辭使之
得生辭者有苖數干王誅逆者難以言服故憚之以
威武任其生辭待其有辭為之振旅彼若師退而服
我復更有何求退而又不降復往必無辭說若先告
以辭未必即得從命不從而後行師必將大加殺戮
不以文誥感德自來固大聖之遠謀也信斯言也則
是舜禹益用師進退皆出於權譎變詐之謀何期聖
人之淺邪要之苖民逆命但是昏迷不恭耳不必從
而為之說益贊于禹者益是時亦從禹出征見苖民
負固恃強不可以威服也則以言贊佐禹欲使之班
師振旅以德懷之也謂德至於動天則將無遠而弗
届彼苖民者豈能終弗服哉欲德之動天則在天順
天道之常理滿招損謙受益此實天理之常也謂人
之處心自滿者招損蓋有其善喪厥善矜其能喪厥
功也謙抑則自受其益自後者人先之自下者人高
之言此者欲禹以謙冲之德不與苖較苟順於天理
之自然則有苖將自至矣
帝初于歴山往于田日號泣于旻天于父母負罪引慝
祗載見瞽瞍夔夔齊慄瞽亦允若至諴感神矧兹有苖
此又言舜之克諧瞽瞍之事以見德之至者雖其凶
頑之人猶可以化服之也帝初于歴山往于田謂舜
之居側微畎畝之時也是時為父母所疾自咎其不
順於父母既號泣于旻天又號泣于父母蓋自盡其
怨慕之德其所號泣于旻天父母惟負罪引慝而已
蓋引咎以自責不以為父母之失也孟子載其言曰
我竭力耕田供為子職而已父母之不我愛於我何
哉此負罪引慝之實也惟其負罪引慝故供為子職
不敢不盡其力祗載見瞽瞍謂敬其事以見於父起
敬起愛而不敢怨也夔夔恐懼之貌謂恐懼齋莊愛
敬盡於事親也惟竭至誠以事其父故雖瞽瞍之頑
亦信順之夫舜之號泣于旻天于父母而其至誠實
有以感格于上天之意則雖瞽瞍之頑猶至於允若
以是知至誠可以感格于神明也如此况兹有苖之
頑未至於瞽瞍之甚苟使禹以德而懷來之彼將自
至何必區區以干戈而征之此蓋益贊于禹之意也
禹拜昌言曰俞班師振旅帝乃誕敷文德舞干羽于兩
階七旬有苖格
薛氏曰昌言盛德之言也此蓋禹以益之言為盛德
之言於是拜受其言而然之遂為之班師振旅而歸
也班師旋師也左氏傳曰班馬有聲謂還馬也入曰
振旅出曰班師謂班師於有苖之國而振旅於京師
也禹既班師振旅而歸於是舜大布文德以懷來之
也大舜之文德何時不誕敷至是而後言誕敷者蓋
責己自反不與苖較彼知聖人之大度足以有容如
此則愧耻遷善之心油然而生此其所為誕敷文德
也干盾也舞者執之以為扞蔽明堂位曰朱干玉戚
以舞大武蓋武舞也羽翳也亦舞也舞者執之以為
蔽翳也簡兮之詩曰左手執籥右手秉翟蓋文舞也
言舜之格有苖不用干戈以服之惟舞千戚於賓主
兩階之間而苖民自至詳考此言蓋是史官形容舜
禹盛德不用干戈以服有苖惟履服無事舞干羽于
兩階而苖民自至此形容不盡之意於言外非禹之
班師振旅而歸舞于庭以是為誕敷文德而望苖民
之來也故曰以意逆志是為得之禹既不用干戈以
與苖較惟誕敷文德以懷來之故至七旬而有苖自
格格與有耻且格之格同言有所感慕而來也夫唐
虞之世聲教所被訖于四海之外不服者惟一有苖
國而已以天下之全力而制一國之逆命何難之有
而舜禹懷之以德待之以寬遷其君而不服則為之
分北其善惡而析居之分北而猶不服命率諸侯而
征之亦不責其必至也又為之班師能使之自服蓋
自苖民始叛至於是凡五六十餘年然後得其心說
誠服聖人優游寬大之政非後世所能及也
尚書全解卷四
