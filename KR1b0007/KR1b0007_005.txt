尚書全解卷五
宋林之竒撰
皐陶謨虞書
皐陶謨曰若稽古皐陶曰允迪厥德謨明弼諧
謨如器之有模立之於此萬世之所取正也謨有二
或出於祖宗之謨所以循法於子孫如胤征曰聖有
謨訓明徵定保伊訓曰聖謨洋洋是也或出於臣之
謨所以告戒於君者大禹謨皐陶謨是也據皐陶謨
一篇從首至尾皆是禹相與荅問之言而乃謂之謨
者蓋雖與禹相荅問其實陳於帝舜之前此其所以
謂之謨史記曰帝舜朝禹皐陶相與語帝前此說是
也夫惟相語帝前故揚子雲曰皐陶以之為帝謨不
曰為禹謨也曰若稽古皐陶曰允迪厥德謨明弼諧
者典謨皆稱若稽古而其辭則異典主於記載堯舜
之事篇名曰典故於堯曰放勲欽明文思安安允恭
克讓光被四表格于上下於舜曰重華協于帝濬哲
文明温恭允塞此皆稱述堯舜之德也謨主於記載
禹皐陶之言后克艱厥后臣克艱厥臣而下皆禹之
謨也允迪厥德謨明弼諧而下皆皐陶之謨也名篇
曰謨故即以其言屬於若稽古之下猶言其謨之如
此也然而大禹謨又增文命敷于四海祗承于帝二
句者此見禹成治水之功聲教訖于四海然後為帝
陳謨也皐陶直言謨而已故不載陳謨之故而直述
其言也薛氏以文命敷于四海為禹德以允迪厥德
謨明弼諧為皐陶之德至於下文禹曰俞如何其文
無所屬則謂其間當有脱文此蓋未深考典謨命名
之旨而欲以其體合而為一其說之不通則委曲遷
就而為己意蓋薛氏之於經遇其說之不通則多欲
變易經文而就己意如洪範王省惟歲卿士惟月師
尹惟日以下則欲屬於五紀於康誥惟三月哉生魄
周公初基作新大邑于東國洛而下數句則欲屬於
洛誥周公拜手稽首曰上皆徇私立義輕議聖人之
經不知古人多聞闕疑慎言其餘予嘗以為王氏於
經失之泥泥則多鑿薛氏於經失之易易故多欲變
易經文以就己意蓋矯枉過直者此古君子之通患
也允迪厥德謨明弼諧此臯陶之謨也先儒以謂人
君當信蹈行古人之德謀廣聦明以輔諧其政以謨
明為謀廣聦明以弼諧為輔諧其政上二字加廣聦
下二字加其政然後成文臯陶之言必不如是之迂
也王氏曰迪道也允迪謂允當於道苟以允迪為允
當於道而下又加厥德二字豈不為贅哉要之此二
說皆以人君之蹈行其德故與下文齟齬而不合予
嘗聞之劉文昭信曰迪如啓迪之迪如冏命曰迪上
以非先王之典是也言人臣欲以至誠啓迪人君之
德則其謨不可以不明謨不明則不能開陳道義以
啓迪人主之德謨明矣而欲弼人主之為則不可以
不諧弼不諧則詆訐太甚非所謂優遊厭飫而入之
也謨明弼諧則事君之義盡於此矣臯陶言此者將
與禹推此道以事舜也
禹曰俞如何臯陶曰都愼厥身修思永惇叙九族庶明
勵翼邇可遠在兹
禹於是然其言既然其言遂問謨明弼諧之道當如
何也臯陶曰都者善其問也言人臣欲謨明弼諧以
啓迪人主之德則當使人君慎厥身修蓋古之欲明
明德於天下者物格而後知至知至而後意誠意誠
而後心正心正而後身修身修而後家齊家齊而後
國治國治而後天下平自天子至於庶人一是皆以
修身為本其本亂而末治者否矣其所厚者薄而所
薄者厚未之有也古之所以明明德於天下始於格
物致知正心誠意者凡欲以修身而已身既修矣則
擴而充之至於家齊而後國治國治而後天下平無
不可者然而修身者又不可不思為長久之道動而
世為天下道行而世為天下法言而世為天下則此
其所謂思永也欲身修而思永當以何為先惇敘九
族庶明勵翼此其所以當先惇厚也敘次也惇敘九
族謂親親也庶明近臣也勵勉也翼輔也近臣皆勉
勵以翼已謂尊賢也蓋親親者仁之本也尊賢者知
之本也人君之治天下其極至於仁知不可勝用而
其原則必本於親親尊賢之二者邇可遠在兹者謂
修之於此而效見於彼者在此二者而已中庸論治
天下有九經修身也尊賢也親親也敬大臣也體羣
臣也子庶民也來百工也柔遠人也懷諸侯也自修
身至於敬大臣體羣臣則其夲立矣自其本而推之
無所施而不可堯舜之治天下禹臯陶稷契之陳謨
於君其敘未嘗不本於此
禹拜昌言曰俞臯陶曰都在知人在安民禹曰吁咸若
時惟帝其難之知人則哲能官人安民則惠黎民懷之
能哲而惠何憂乎驩兜何遷乎有苗何畏乎巧言令色
孔壬
禹拜昌言曰俞則其昌盛之言也故拜而然之孟子
曰禹聞善言則拜蓋謂此也禹既然其言矣臯陶於
是又推廣其義而欲盡乎邇可遠在兹之道者必在
乎自尊賢之知而推之以盡夫知人之哲自親親之
仁而推之以盡夫愛民之惠然後可也禹曰吁歎辭
也將使舜敬重其言而行之故歎之也咸若時者猶
言若兹惟帝其難之謂皐陶之言如此帝當難其言
而行之也所以在於難其言而行之者蓋知人始於
尊賢自尊賢而推之至於無所不知無所不知則能
官人安民始於親親由親親而推之至於惠則無所
不愛無所不愛故黎民懷之此盖所以推廣皐陶之
言而發明其義也知人則哲能官人則盡乎知人之
道而知不可勝用也安民則惠黎民懷之則盡乎安
民之道而仁不可勝用也仁且知聖人之事備矣此
其所以何憂乎驩兜何遷乎有苖何畏乎巧言令色
孔壬也巧言令色孔壬謂共工也靜言庸違象恭故
言巧言令色孔壬言甚佞也與嘉言孔彰之孔同舜
既流共工放驩兜竄三苗矣而其戰戰兢兢之心惟
恐又有如此之人復出而為惡故未嘗敢忘憂畏之
心禹則以謂苟能用皐陶此言而盡乎知人之哲安
民之惠則不復憂畏如此之人矣共工驩兜其大姦
大佞在朝廷之上故以憂畏言之三苖為諸侯在外
故但曰遷而已蓋小人在朝廷之上者尤為可憂畏
也不言何畏乎共工而言巧言令色孔壬者蓋言共
工之所為如此其為可憂畏又甚於驩兜有苖也若
但言何畏乎共工則未足以盡其義也自先儒王氏
皆以惟帝其難之為指堯而言之獨張横渠以帝為
舜所以必從張横渠之說者蓋禹不當謂堯為帝於
大禹謨帝德廣運已論之詳矣而又四凶之誅在舜
歴試之時當堯之時雖知其大惡大姦然而未嘗有
可誅之罪故釋之而不誅非憂之畏之而不敢誅也
苟以惟帝其難之為指堯而言則是禹之意以堯未
能盡其知人安民之意故曰何憂乎驩兜何遷乎有
苖何畏乎巧言令色孔壬審如是說則禹之言是所
以貶堯非所以稱美之矣又與帝德廣運異矣不如
張横渠之言為善夫所謂四凶之為大姦大佞皆在
所憂畏此但言驩兜共工有苖而不及於鯀蓋所謂
子為父隱直在其中矣
皐陶曰都亦行有九德亦言其人有德乃言曰載采采
禹既以知人為難皐陶又為詳言知人之道以謂苟
得其要則其為之亦不難也據龜山曰知人安民此
皐陶謨一篇之體要也九德而下至於庶績其凝皆
知人之事也自天敘有典而下皆安民之道也非知
人使九德咸事而能安民者未之有也此說為是中
庸曰取人以身言必已之有是德然後可以求於人
也故曰亦行有九德謂用人之道必在履之於身先
有是九德然後可以求他人有德然求他人有德不
可以信其空言而遂以為有德也故必言其行事深
切著明者乃可以信其德故曰乃言曰載采采載行
也采事也謂稱其人之有德必言其人之所行某事
以為驗也如四岳薦舜曰有鰥在下曰虞舜此所謂
言其人有德也而曰瞽子父頑母嚚象傲克諧以孝
烝烝乂不格姦此所謂載采采也蓋觀人之法苟不
求之於躬行之際而徒信其言語文辭聲音笑貌之
間則小人緣情飾偽得以僥倖而進惟取人之際必
考其行實則小人無所容其間也
禹曰何皐陶曰寬而栗柔而立愿而恭亂而敬擾而毅
直而温簡而廉剛而塞彊而義彰厥有常吉哉
禹於是問皐陶九德之目皐陶以九德之目而告之
也自寬而栗柔而立愿而恭亂而敬擾而毅直而温
簡而廉剛而塞彊而義人之德不出於此九者易曰
君子以成德為行日可見之行也君子之德必至於
成然後為行德而不至於成則德非其德也寬而不
栗柔而不立至於剛而不塞彊而不義皆非成德也
德之非成是皆有以賊其德而德不為我有惟寬而
能栗柔而能立至於剛而能塞彊而能義然後謂之
成德德至於成然後可用也聖人備道而全美故其
德無所不盡自非聖人不能無所偏惟其有所偏故
自古帝王於其一時之人才必有長養而成就之因
其所偏而長其善救其失苟於九德之中而有一德
之成則可謂之小成矣由此而積之至於九德無所
不備然後謂之大成故觀人之道必以此九德而察
其人材之成與未成也寬則易失之放縱故必能莊
栗然後為成德柔則易失之懦弱故必有以立志然
後為成德愿則易失於樸野則必成以恭亂者有濟
亂之材如武王所謂亂臣十人是也易失於輕忽故
當成之以敬順擾者多失於無斷故以果毅成之直
者多失於不能容物故以温和成之簡者易失於略
故必濟之以廉隅剛者多失於上氣而好爭故必濟
之以塞實強則無所屈撓多不中節故成之必在合
義上九字者人之性質所固有者下九字所以成其
德也恭之與敬剛之與強其義亦相近此蓋隨宜立
文唐孔氏䟽云恭在貌敬在心愿者遲鈍失於外儀
故言恭以表貌亂者輕物内失於心故稱敬以顯情
又曰剛是性也強是志也當官而行無所避忌剛也
執已所是不為衆撓強也剛強相近此說是也皐陶
言此者蓋謂苟能以此九德觀其人才之成不成全
不全則知人之道無復餘藴矣彰厥有常吉哉者言
雖以此九德觀夫人才之成不成又必其德之有常
者然後可以為德一作一輟未足以為德也且以一
德之常明之如霍光可謂有濟亂之才耳而其為人
在漢武帝左右小心謹德未嘗有過是其能亂而敬
而其出入殿門進止有常處郎僕射竊識視之不失
尺寸者二十餘年此其亂而敬之有常者哉武帝以
是知其可用故其末年托以遺孤卒能擁昭立宣不
負社稷之寄彼於九德之一能守有常武帝彰而用
之其成效已如此况於九德咸事則其效宜如何哉
皐陶以是為知人之要信彰厥有常哉此德惟一動
罔不吉也有徵矣
日宣三德夙夜浚明有家日嚴祗敬六德亮采有邦
自日宣三德而下此又言知人之道見於官人者則
是其義也南豐曾舍人曰以天下之才為天下用則
用天下而有餘以一己之才為天下用則為天下用
而不足蓋為天子者奄有天下之廣必能盡用天下
之才兼收並蓄罔有或遺然後能成天下之治故必
用是九德之人自寬而栗至強而義者無所不容無
所不受蓋所謂丘陵積土以為高江漢積水以為大
大人合并以為公也惟其以是天下之才選為天下
之用則雖天下之大不足治也至於諸侯則其地不
若天子之廣其民不若天子之衆故於九德之中能
用其六則足以保其社稷和其人民矣卿大夫之於
諸侯又其小者故九德能用其三則可以保宗廟此
言所處之勢有廣狹則所用之人亦有多寡也宣達
也孔氏以浚明為須明行之以浚為須於義無所據
案古文書浚明與濬哲字同用則知浚明者是亦宣
達之意言卿大夫能日夜宣達三德之人使之顯明
足以保卿大夫之家日嚴祗敬者謂敬重其人也王
氏以為貌嚴行祗心敬亦不必如此之分别也要之
既曰嚴又曰祗又曰敬但謂好賢樂善之心有加而
無己也言諸侯能敬重六德之人與之共事則足以
保其諸侯之邦亮采者輔其事也諸侯有民人焉有
社稷焉故其於六德之人必與之共事至卿大夫則
但宣達之而已言各有所當也據言三德六德但謂
有九德之中有三有六不必指定其德以充三六之
數鄭氏以謂三德自簡而廉以下六德自亂而敬以
下信斯言也是直而温以上大夫之所不得有愿而
恭以上諸侯之所不得用豈非誣也
翕受敷施九德咸事俊乂在官百僚師師百工惟時撫
于五辰庶績其凝
此言天子官人之道也言為天子者必能於此九德
之人兼收並蓄合而受之既合而受之於是敷而施
之職位之間使九德之人咸事其事者蓋其所治者
愈大則其所用者必盡天下之材也俊乂在官孔氏
謂俊德治能之士並在官焉馬鄭云才能過千人為
俊百人為乂要之但謂才無小太皆使之居官有職
位也孟子曰晉平公之於亥唐也入云則入坐云則
坐食云則食雖蔬食菜羹未嘗不飽也蓋不敢不飽
也然終於此而已弗與共天位也弗與治天職也弗
與食天禄也士之尊賢者非王公之尊賢也蓋王公
之尊賢必在與之共天位治天職食天禄也苟不與
是則未足以盡其尊賢之意也皐陶論天子用人必
在使九德咸事俊乂在官百僚師師百工惟時諸侯
之用人必在夫亮采至於卿大夫但言宣達顯明而
已蓋所處之勢然也俊乂既在官矣於是百官皆相
師法而百工之事各得其時也孔氏云百官皆是言
政無非既以時為是又以是為政無非此說為迂百
僚百工皆指百官也師師指其人而言之故曰百僚
惟時指其事而言之故曰百工其實一也撫于五辰
言使百官各舉其職以順此五辰之時則衆工皆興
也五辰之說張諫議論甚詳其說以謂本生於亥壯
於卯成於未此三辰者皆木所終始也就其壯而言
之則寅卯正木之辰而春之盛德實在也火生於寅
壯於午成於戌此三辰者皆火所終始也就其壯而
言之則巳午正火之辰而夏之盛德實在也金生於
巳壯於酉成於丑此三辰者皆金所終始也就其壯
而言之則申酉正金之辰而秋之盛德實在也水生
於申壯於子成於辰此三辰者皆水所終始也就其
壯而言之則亥子正水之辰而冬之盛德實在也土
包載五行而寄王於四季則辰戌丑未皆土之辰焉
蓋五行之時分而言之則為十二辰合而言之則為
五辰其實一也蓋百官既得其職以撫順於五行之
時五行既得其順矣則三光全而寒暑平五榖熟而
草木茂此庶績所以其凝也凝成也自翕受敷施至
於庶績其凝此天子官人本末先後之序也皐陶之
論官人於天子曰翕受敷施固無可疑者其於諸侯
局之以六大夫則限之以三此則學者以意逆志而
得之不可泥其文於章句之間也薛氏曰古之知言
者忘言而取意故言無不通後之學者膠於言而責
其實故多疑多疑故多說天子用九諸侯用六大夫
用三言不得不爾其實未必然也孔子曰天子有爭
臣七人諸侯五人大夫三人使諸侯而有爭臣七人
安待謂之僭天子故觀書者取其意而已矣此論善
哉
無教逸欲有邦兢兢業業一日二日萬幾無曠庶官天
工人其代之
王氏曰天子當以勤儉率天下諸侯不當以逸欲教
有邦蓋天子逸欲於上則諸侯化之亦將肆其逸欲
以盤樂怠傲於下使有邦者皆肆其逸欲則生民之
受其禍可勝計哉而其源則自夫上之人以逸樂導
之也誠使為天子者澹然無營清心寡欲舉天下之
聲色貨利曾不足以動其心彼諸侯者其敢肆其逸
欲於下哉故無教逸欲有邦者此誠端本清源之道
也兢兢戒愼也業業危懼也幾政也言當戒慎萬事
之政也上文既言官人之道至於撫于五辰庶績其
凝則是治定功成以常人之情當國家無事之時則
易安於逸樂而無戒愼危懼之心此則危敗禍亂之
所自萌也故戒之曰無教逸欲有邦兢兢業業一日
二日萬幾言一日二日之間而危亡禍亂之幾至於
萬其可畏如此可不盡其戒慎危懼之意哉無曠庶
官言非獨天子當兢兢業業於上又當勸勉羣臣之
在官者使之各恭爾位而無曠其職所以必欲無曠
庶官者蓋凡設官分職其所治之事無非代天之事
也使一官之或曠則廢天之職矣天子雖兢兢業業
於上而百官有司廢天秩於下是亦危亂之道也故
皐陶之陳謨勑戒既曰一日二日萬幾又曰無曠庶
官天工人其代之其意蓋欲后克艱厥后臣克艱厥
臣以盡乎君臣之道而共保無為之治也
天敘有典勑我五典五惇哉天秩有禮自我五禮有庸
哉同寅協恭和衷哉天命有德五服五章哉天討有罪
五刑五用哉政事懋哉懋哉
下文申結天工人其代之之義湯誥曰惟皇上帝降
衷于下民若有恒性克綏厥猷惟后言民有物則之
性好惡之情無非出於天之所以降衷者為君者惟
能克綏厥猷而已人之生也其人倫之典天也故其
彝倫有自然之敘矣人君勑之以為五典使父子有
親君臣有義夫婦有别長幼有敘朋友有信五者各
致其厚蓋所以助乎天之所敘也謂人之生交際之
禮天已定其差等有自然之秩矣人君自己為五禮
以吉禮事邦國之鬼神示以凶禮哀邦國之憂以賓
禮親邦國以軍禮同邦國以嘉禮親萬民五者各得
其常所以助夫天之所秩也勑有典自有禮必在夫
君臣共致其寅畏恭謹衷善之意然後可以施化故
曰同寅協恭和衷哉既曰寅又曰恭又曰衷亦與所
謂嚴祗敬同謂其寅畏之意有加而無已也蘇氏曰
此二者道德事非君臣同其誠敬莫能致之若天命
有德討有罪則政事也勉之而已天命有德凡有德
則順乎天道順乎天道天之所命也人君於是制為
五服以章之五服鄭博士曰自衮冕至於玄冕自九
章至於一章是也天討有罪凡有罪者則悖乎天道
悖乎天道則天之所討也人君於是制為五刑以用
之五刑墨劓剕宫大辟是也天命有德討有罪施之
於刑賞之間必在夫君臣共勉於政事然後可以勸
懲天下故曰政事懋哉懋哉敘有典秩有禮則君臣
同寅協恭和衷以助夫天之所敘秩命有德討有罪
則君臣懋於政事以助夫天之所予奪君臣之間盡
道如此則可謂能兢兢業業一日二日萬幾無曠庶
官以代天工矣此皐陶諄諄為帝陳謨也典禮言勑
我自我而命有德討有罪不言我者楊龜山曰典禮
必自天子出故曰勑我曰自我若夫爵人于朝與衆
共之刑人於市與衆弃之雖天子不得而私焉此說
是也典曰五惇服曰五章刑曰五用而至於禮則獨
曰有庸者王氏曰五典五服五刑之所施非一人之
身若五禮則取於一人之身而楊龜山以其說為不
然龜山之說曰禮雖有五而其用則非一如五禮上
自天地社稷宗廟下至山林川澤以及四方百物皆
有祭焉而其儀章器物各從其𩔖不可以數計吉凶
軍賓嘉亦莫不然故曰有庸然馬融本則直作五庸
與五惇五章五用無以異然世遠難以折中姑兩存
之
天聦明自我民聦明天明畏自我民明威達于上下敬
哉有土
古文書畏與威二字通用其義一也孔氏以上一句
屬於天命有德言因民而降之福民所歸者天必命
之下一句屬於天討有罪言天明可畏亦因民成其
畏民所叛者天必討之案吕刑云德威惟畏德明惟
明是明與畏字相對而言明者天之所彰也畏者天
之所畏也孔氏既以明畏屬於天討有罪矣故遂以
聦明屬於彰有德豈天之彰有德則用其聦明而討
有罪則不用其聦明者乎此說不通而王氏張諫議
則又以聦明主於典禮而言明畏主於命德討罪而
言夫明畏主於命德討罪無可疑者而以聦明為主
典禮則失之泥要之二句只一意蓋所以緫結上文
而盡其義亦不必分說泰誓曰天視自我民視天聽
自我民聽此正為命德討罪而言也言天之聦明能
鑒察善惡故其吉凶禍福之應未嘗有豪釐之差為
人君欲觀其聦明明畏無觀諸他觀之民而已天有
聦明之道而其聞見則付之於民民之所聞天之聦
也民之所見天之明也天有明畏之道而其好惡則
付之於民民之所好天之明也民之所惡天之畏也
蓋公天下之聞見好惡而襃貶則天之聦明明畏不
外是矣是道也達乎上下者一理而已下焉民之所
以好惡向背者此道也上焉天之所以吉凶禍福者
亦此道也所以必在察乎民之意以察天之意此理
而達於上下本無有二民之好惡向背則天之吉凶
禍福應之如影響矣故有土者不可不敬如此敬於
民則敬於天矣敬於天則民歸之矣
皐陶曰朕言惠可底行禹曰俞乃言底可績皐陶曰予
未有知思曰贊贊襄哉
自允迪厥德以下至敬哉有土皐陶之所以為帝陳
謨盡於此矣不可以有加矣於是又申誥之曰朕言
惠可底行謂我之言順於理可底而行其意蓋以謂
我徒能言之耳至於行之則在乎舜與禹也禹曰俞
者然其惠可底行之言既然其言而又謂汝之言不
但見於空言而已亦可以致行其功蓋欲勉皐陶以
共行其知人安民之言也皐陶曰予未有知思曰贊
贊襄哉襄哉者言禹雖勉皐陶共行安民知人之言
而皐陶猶辭讓不敢當也孔氏曰我未有所知未能
思致於善徒亦贊奏上古行事而言之信如孔氏說
則曰之一字遂為衍文蓋上下文勢已足雖不加曰
字猶成文義也張横渠薛氏皆以曰當作日字下文
予思日孜孜相𩔖此說比先儒為優雖治經者不當
變易經字以就已意然而考之於經曰之與日大抵
多相亂如洛誥曰今王即命日釋文一音作曰吕刑
曰今爾罔不由慰日勤釋文一音作曰以是知日字
曰字經文多相亂而此下文又有予思日孜孜與此
思曰贊贊襄哉文勢正相𩔖故張横渠薛氏皆以為
日此蓋有憑據而云非率意而為此說故可從也贊
贊襄哉者孔氏以謂贊奏上古行事而言之薛氏曰
日夜進進不已知進而不知退知上而不知下也蓋
爾雅襄字惟有二訓其一訓除其一訓上既不可訓
除而用爾雅訓故遂以訓上必曰贊贊上哉故其說
不得不如此鄭氏雖知爾雅二訓不可從又以襄字
訓暢言我未有所知所思徒贊明帝德暢我忠言其
說尤為無據惟王氏曰襄成也思一一贊襄以成禹
之功也案春秋左氏傳定十五年葬定公雨不克襄
事杜元凱曰襄成也王氏之訓蓋出諸此此說為善
皐陶之意蓋以謂使我獨底可績則未能為禹之助
以成其功而已
尚書全解卷五
