春秋長歷春秋類
提要
(臣)等謹案春秋長歷十卷
國朝陳厚耀撰厚耀字泗源泰州人康熙丙戌
進士官蘇州府教授以通算入直
内廷改授檢討終右諭德是書補杜預長歷而
作不分卷帙其凡有四一曰歷證備引漢書
續漢書晉書隋書唐書宋史元史及左𫝊註
疏春秋屬詞天元歷理及朱載堉歷法新書
諸說以證推步之異其引春秋屬詞載杜預
論日月差繆一條為註疏所無又引大衍歷
議春秋歷考一條亦唐志所未錄尤足以資
考證二曰古歷以古法十九年為一章一章
之首推合周歷正月朔日冬至前列算法後
以春秋十二公紀年横列為四章縱列十二
公積而成表以求歷元三曰歷編舉春秋二
百四十二年一一推其朔閏及月之大小而
以經𫝊干支為之證佐皆述杜預之說而考
辨之四曰歴存以古歷推隠公元年正月庚
戌朔杜氏長歷則為辛巳朔乃古歷所推之
上年十二月朔元年之前失一閏蓋以經𫝊
干支排次知之厚耀則謂如預之說元年至
七年中書日者雖多不失而與二年八月之
庚辰三年十二月之戊申又不能合且隠公
三年二月己巳朔日食桓公三年七月壬辰
朔日食亦皆失之蓋隠公元年以前非失一
閏乃多一閏因退一月就之定隠公元年正
月為庚辰朔較長歷實退兩月推至僖公五
年止以下朔閏因一一與杜歷符合故不復
續載焉杜預書惟以干支遞排而以閏月小
建為之遷就厚耀明於歷法故所推較預為
密蓋非惟補其闕佚並能正其譌舛於考證之
學極為有裨治春秋者固不可少此一編矣乾
隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
