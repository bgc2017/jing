毛詩卷第三
鄘柏舟詁訓傳第四
(鄘音容鄭云紂都以南曰鄘王云王城以西曰鄘也)毛詩國風鄭氏箋
柏舟共姜自誓也衛世子共伯蚤死其妻守
義父母欲奪而嫁之誓而弗許故作是詩以
絶之(共伯僖侯之世子共音恭下同姜居羊反共姜共伯之妻婦人從夫謚姜姓也蚤音早僖許其反史)
(記作釐曹大家音僖)汎彼柏舟在彼中河(興也中河河中箋云舟在河中猶婦人之)
(在夫家是其常處汎芳劒反處昌慮反)髧彼兩髦實維我儀(髧雨髦之)
(貌髦者髮至眉子事父母之飾儀匹也箋云兩髦之人謂共伯也實是我之匹故我不嫁也禮世子之昧爽而朝亦)
(櫛纚笄緫拂髦冠緌纓髧本又作徒坎反髦音毛說文作髳音同禮子生三月翦髮爲鬌長大作髦以象之鬌丁)
(果反昧莫背反朝直遥反&KR0808;側乙反纚色蟹反又色綺反緫子孔反緌汝誰反)之死矢靡它
(矢誓靡無之至也至巳之死信無它心它音他)母也天只不諒人只(諒信也母也天)
(也尚不信我天謂父也只音紙諒本亦作亮力尚反)汎彼柏舟在彼河側髧
彼兩髦實維我特(特匹也特如字韓詩作直云相當值也)之死矢
靡慝(慝邪也慝他得反邪似嗟反)母也天只不諒人只
柏舟二章章七句
牆有茨衛人刺其上也公子頑通乎君母國
人疾之而不可道也(宣公卒惠公幼其庶子頑烝於惠公之母生子五人齊子戴公)
(文公宋桓夫人許穆夫人牆在良反茨徐資反頑五鰥反宣公庶子昭伯名也烝之升反載馳序注同)牆
有茨不可埽也(興也牆所以防非常茨蒺藜也欲掃去之反傷牆也箋云國君以禮防制)
(一國今其宮内有淫昏之行者猶牆之生蒺藜蒺音疾藜音藜去丘吕反下同行下孟反)中冓之言
不可道也(中冓内冓也箋云内冓之言謂宮中所冓成頑與夫人淫昏之語冓本又作遘古候反韓)
(詩云中冓中夜謂淫僻之言也)所可道也言之醜也(於君醜也)牆有
茨不可襄也(襄除也)中冓之言不可詳也(詳審也詳)
(如字韓詩作揚揚猶道也)所可詳也言之長也(長惡長也)牆有茨
不可束也(束而去之)中冓之言不可讀也(讀抽也箋云抽猶出也)
所可讀也言之辱也(辱辱君也)
牆有茨三章章六句
君子偕老刺衛夫人也夫人淫亂失事君子
之道故陳人君之德服飾之盛宜與君子偕
老也(夫人宣公夫人惠公之母也人君小君也或者小字誤作人耳偕音皆)君子偕老
副笄六珈(能與君子俱老乃宜居尊位服盛服也副者后夫人之首飾編髮爲之笄衡笄珈笄飾之)
(最盛者所以別尊卑箋云珈之言加也副旣笄而加飾如今步搖上飾古之制所有未聞副芳冨反珈音加編蒲典)
(反或必仙反别彼列反搖餘昭反)委委佗佗如山如河(委委者行可委曲從迹也)
(佗佗者德平易也山無不容河無不潤委委於危反注同佗佗待河反注同韓詩云德之美貌行下孟反舊如字委)
(曲如字易以䜴反)象服是宜(象服尊者所以爲飾箋云象服者謂揄翟闕翟也人君之象服)
(則舜所云予欲觀古人之象日月星辰之屬榆音遥字又作䄖翟本亦作狄王后第二服曰䄖狄觀古亂反又音官)
子之不淑云如之何(有子若是可謂不善乎箋云子乃服飾如是而爲不善之)
(行於禮當如之何深疾之行下孟反下同)玭兮玭兮其之翟也(玭鮮盛皃偷翟闕翟)
(羽飾衣也箋云侯伯夫人之服自偷翟而下如王后焉玭音此又且禮反鮮盛貌說文云新色鮮也字林云鮮也音)
(同玉篇且礼反鮮明皃沈云毛及呂忱並作玭觧王肅云顔色衣服鮮明皃本或作瑳此是後文瑳兮王肅注好美)
(衣服㓗白之皃若与此同不容重出今撿王肅夲後不釋不如沈所言也然舊本皆前作玭後作瑳字鮮音仙)鬒
髮如雲不屑髢也(鬒黑髮也如雲言美長也屑絜也箋云髢髮也不絜者不用髲為善)
(鬒真忍反說文云髮稠也服虔注左傳云髮美為鬒屑蘇節反髢徒帝反髲皮寄反)玉之瑱也象
之揥也(瑱塞耳也揥所以&KR0933;髮也瑱吐殿反揥勑帝反摘他狄反本亦作&KR3481;音同本又作擿又作謪並)
(非摘音丁革反擿直戟反)揚且之晳也(揚眉上廣晳白晳且七也反徐子餘反下同晢星歷)
(反)胡然而天也胡然而帝也(尊之如天審諦如帝箋云胡何也帝五帝也何)
(由然女見尊敬如天帝乎非由衣服之盛顔色之莊與反為淫昏之行諦音帝莊如字又作壯側亮反與音餘)瑳
兮瑳兮其之展也蒙彼縐絺是紲袢也(礼有展衣者以)
(丹縠為衣蒙覆也絺之靡者爲縐是當暑袢延之服也箋云后妃六服之次展衣宜白縐絺絺之蹙蹙者展衣夏則)
(裏衣縐絺以礼見於君及賓客之盛服也展衣字誤礼記作䄠衣瑳七我反說文云玉色鮮白展陟戰反注展衣皆)
(同沈張輦反縐側救反絺勑之反紲息列反袢符袁反縠戸木反延以戰反又如字蹙子六反衣於旣反著也下裏)
(衣同則裏如字舊音吏見賢遍反見於君子一本無子字襢陟戰反)子之清揚揚且之
顔也(清視清明也揚廣揚而顔角豊滿)展如之人兮邦之媛也
(展誠也美女為媛箋云媛者邦人所依倚以為媛助也疾宣姜有此盛服而以淫昏乱國故云然媛于眷反韓詩作)
(援援取也倚於綺反)
君子偕老三章一章七句一章九句一章八句
桑中刺奔也衛之公室淫亂男女相奔至于
世族在位相竊妻妾期於幽遠政散民流而
不可止(衛之公室淫乱謂宣惠之世男女相奔不待媒氏以礼會之也世族在位取姜氏弋氏庸氏者)
(也竊盗也幽遠謂桑中之野竊千節反弋羊職反)爰采唐矣沬之鄕矣(爰於)
(也唐蒙菜名沬衛邑箋云於何采唐必沬之鄕猶言欲為淫乱者必之衛之都惡衛為淫乱之主沬音妹惡烏路反)
云誰之思美孟姜矣(姜姓也言世族在位有是惡行箋云淫乱之人誰思乎乃)
(思美孟姜孟姜列國之長女而思与淫乱疾世族在位有是惡行長丁丈反行下孟反)期我乎桑
中要我乎上宫送我乎淇之上矣(桑中上宮所期之地淇水)
(名也箋云此思孟姜之愛厚己也与我期於桑中而要見我於上宫其送我則於淇水之上要於遥反注下同淇音)
(其淇衛水)爰采麥矣沬之北矣云誰之思美孟弋
矣(弋姓也)期我乎桑中要我乎上宫送我乎淇
之上矣爰采葑矣沬之東矣(箋云葑蔓菁葑孚容反菁音精又)
(子形反)云誰之思美孟庸矣(庸姓也)期我乎桑中
要我乎上宫送我乎淇之上矣
桑中三章章七句
鶉之奔奔刺衛宣姜也衛人以爲宣姜鶉鵲
之不若也(刺宣姜者刺其与公子頑為淫乱行不如禽鳥鶉音純䳺鶉鳥䳺音烏南反行下孟反下)
(同)鶉之奔奔鵲之彊彊(鶉則奔奔鵲則彊彊然箋云奔奔彊彊言其居有常)
(匹飛則相隨之貌刺宣姜与頑非匹耦彊音姜韓詩云奔奔彊彊乘匹之貌)人之無良我以
爲兄(良善也兄謂君之兄箋云人之行無一善者我君反以為兄君謂惠公)鵲之彊彊
鶉之奔奔人之無良我以爲君(君國小君箋云小君謂宣姜)
鶉之奔奔二章章四句
定之方中美衛文公也衛爲狄所滅東徙渡
河野處漕邑齊桓公攘戎狄而封之文公徙
居楚丘始建城市而營宮室得其時制百姓
說之國家殷冨焉(春秋閔公二年冬狄人入衛衛懿公及狄人戰于熒澤而敗宋桓公)
(迎衛之遺民渡河立戴公以廬於漕戴公立一年而卒魯僖公二年斉桓公城楚丘而封衛於是文公立而建國焉)
(定丁佞反下同定星名𡭗雅云營室謂之定孫炎云定正也衛為狄所滅一本作狄人本或作衛懿公為狄所滅)
(也漕音曹攘如羊反說音悅熒廻丁反廬力居反)定之方中作于楚宫(定營)
(宫室也方中昏正四方楚宮楚丘之宫仲梁子曰初立楚宫也箋云楚宫謂宗廟也定星昏中而正於是可以營制)
(宮室故謂之營室定昏中而正謂小雪時其體与東辟連正四方辟音壁)揆之以日作于
楚室(揆度也度日出日入以正東西南視定北凖極以正南北室猶宫也箋云楚室居室也君子將營宮)
(室宗廟為先廐庫為次居室為後揆葵癸反度待洛反下同視字又作視音同廐居又反)樹之榛栗
椅桐梓&KR0238;爰伐琴瑟(椅梓屬箋云爰曰也樹此六木於宫者曰其長大可伐以)
(為琴瑟言䂊備也榛側巾反椅於宜反草木䟽云梓實桐皮曰椅也梓音子&KR0238;音七長丁丈反)升彼虚
矣以望楚矣望楚與堂景山與京(虚漕虚也楚丘有堂邑者)
(景山大山京高丘也箋云自河以東夾於済水文公將徙登漕之虚以望楚丘觀其旁邑及其丘山審其高下所依)
(倚乃後建國焉慎之至也虚起居反本或作墟夾居洽反済節礼反倚於綺反)降觀于桑(地势)
(宜蠶可以居民)卜云其吉終然允臧(龜曰卜允信臧善也建國必卜之故建邦能命)
(龜田能施命作噐能銘使能造命升高能賦師旅能誓山川能說喪紀能誄祭祀能語君子能此九者可謂有德音)
(可以爲大夫也使所吏反說如字鄭志問曰山川能說何謂也荅曰兩讀或言說說者說其形势也或曰述述者述)
(其故事也述讀如遂事不諫之遂誄本又作讄又作儡皆力水反說文云讄禱也累功德以求福也誄謚也為大夫)
(一木作為卿大夫)靈雨旣零命彼倌人星言夙駕說于
桑田(零落也倌人主駕者箋云靈善也星雨止星見夙早也文公於雨下命主駕者雨止為我晨早駕欲)
(往為辝說於桑田教民稼穡務農急也倌音官徐古患反說文云小臣也韓詩云星晴也說王始銳反舍也鄭)
(如字辝說見賢遍反為我于僞反)匪直也人(非徒庸君)秉心塞淵(秉操)
(也箋云塞充實也渊深也操七刀反)騋牝三千(馬七尺曰騋騋馬与牝馬也箋云國馬之制天)
(子十有二閑馬六種三千四百五十六匹邦國六閑馬四種千二百九十六匹衛之先君兼邶鄘而有之而馬數過)
(礼制今文公滅而復㒷徙而能冨馬有三千雖非礼制國人美之騋音來牝頻忍反徐扶死反上時掌反種章勇反)
(下同過礼制一本无制字復扶冨反)
定之方中三章章七句
蝃蝀止奔也衛文公能以道化其民淫奔之
恥國人不齒也(不齒者不与相長稚蝃丁計反蝀都動反𡭗雅作螮蝀音同長張丈反)
蝃蝀在東莫之敢指(蝃蝀虹也夫婦過礼則虹氣盛君子見戒而懼諱之莫之敢指)
(箋云虹天氣之戒尚无敢指者况淫奔之女誰敢視之虹音紅一音絳)女子有行遠父
母兄弟(箋云行道也婦人生而有適人之道何憂於不嫁而為淫奔之過乎惡之甚遠于万反下同惡)
(烏路反下惡之皆同)朝隮于西崇朝其雨(隮升崇終也從旦至食時為終朝箋)
(云朝有升氣於西方終其朝則雨氣應自然以言婦人生而有適人之道亦性自然隮子西反徐又子细反鄭注周)
(礼云隮虹應應對之應)女子有行遠兄弟父母乃如之人
也懷昏姻也(乃如是淫奔之人也箋云懷思也乃如是之人思昏姻之事乎言其淫奔之過)
(惡之大)大無信也不知命也(不待命也箋云淫奔之女大无湏㓗之信又不知昏)
(姻當待父母之命惡之也大音泰注同)
蝃蝀三章章四句
相鼠刺無禮也衛文公能正其羣臣而刺在
位承先君之化無禮儀也(相息亮反篇内同)相鼠有皮
人而無儀(相視也无礼儀者雖居尊位猶為闇昧之行箋云儀威儀也視鼠有皮雖処高顯之)
(処偷食苟得不知廉恥亦与人无威儀者同行下孟反処昌慮反)人而無儀不死何
爲(箋云人以有威儀為貴今反无之傷化敗俗不如其死无所害也)相鼠有齒人
而無止(止所止息箋云止容止孝經曰容止可觀○韓詩止節无礼節也)人而無止
不死何俟(俟待也)相鼠有體人而無禮人而無
禮胡不遄死(體支體也遄速也遄市專反)
相鼠三章章四句
干旄美好善也衛文公臣子多好善賢者樂
告以善道也(䝨者時処士也旄音毛好呼報反篇内同)孑孑干旄在浚
之郊(孑孑干旄貌注旄於干首大夫之&KR0999;也浚衛邑古者臣有大功世其官邑郊外曰野箋云周礼孤卿)
(建&KR0999;大夫建物首皆注旄焉時有建此旄來至浚之郊卿大夫好善也孑居熱反又居列反浚蘇俊反&KR0999;之然反通)
(帛為&KR0999;)素絲紕之良馬四之(纰所以織组也緫紕於此成大於彼願以素絲)
(紕組之法御四馬也箋云素絲者以為縷以縫纰旌旗之旒縿或以维持之浚郊之䝨者旣識卿大夫建旄而來又)
(識其乘善馬四之者見之數也紕毛符至反鄭毗移反組音祖旒音留縿所銜反何沈相沾反)彼姝者
子何以卑之(姝順貌卑予也箋云時䝨者旣說此卿大夫有忠順之德又欲以善道之心誠爱厚)
(之至姝赤朱反卑必寐反注文同說音悅)孑孑干旟在浚之都(鳥隼曰旟下邑曰都)
(箋云周礼州里建旟謂州長之屬旟音餘隼荀尹反長張丈反)素絲組之良馬五之
(緫以素絲而成組也驂馬五轡箋云以素絲縷縫組於旌旗以為之飾五之者亦為五見之也緫子孔反驂七南反)
彼姝者子何以予之孑孑干旌在浚之城(析羽)
(為旌城都城也析星歴反)素絲祝之良馬六之(祝織也四馬六轡箋云祝當作)
(屬屬著也六之者亦謂六見之也祝毛之六反鄭作屬之蜀反著直略反沈知略反)彼姝者子
何以告之
干旄三章章六句
載馳許穆夫人作也閔其宗國顚覆自傷不
能救也衛懿公爲狄人所滅國人分散露於
漕邑許穆夫人閔衛之亡傷許之小力不能
救思歸唁其兄又義不得故賦是詩也(滅者懿公死也)
(君死於位曰滅露於漕邑者謂戴公也懿公死國人分散宋桓公迎衛之遺民渡河処之於漕邑而立戴公焉戴公)
(与許穆夫人俱公子頑烝於宣姜所生也男子先生曰兄閔一本作愍密謹反唁音彦)載馳載驅
歸唁衛侯(載辝也弔失國曰唁箋云載之言則也衛侯戴公也驅字亦作駈如字協韻亦音丘)驅
馬悠悠言至于漕(悠悠遠貌漕衛東邑箋云夫人願御者驅馬悠悠乎我欲至於漕)
大夫跋涉我心則憂(草行曰跋水行曰涉箋云跋涉者衛大夫來告難於許時)
(跋蒲末反韓詩云不由蹊遂而涉曰跋涉難乃旦反)旣不我嘉不能旋反(不能)
(旋反我思也箋云旣尽嘉言也言許人尽不善我欲歸唁兄)視爾不臧我思不
遠(不能遠衛也箋云𡭗女女許人也臧善也視女不施善道救衛臧子郎反遠于万反注同恊句如字)旣
不我嘉不能旋濟(済止也)視爾不臧我思不閟
(閟閉也閟悲位反徐又方冀反)陟彼阿丘言采其蝱(偏高曰阿丘蝱貝母也升)
(至偏高之丘采其蝱者將以療疾箋云升丘采貝母猶婦人之適異國欲得力助安宗國也蝱音盲藥草也療力)
(照反)女子善懷亦各有行(行道也箋云善猶多也懷思也女子之多思者有道)
(猶升丘采蝱也)許人尤之衆稺且狂(尤過也是乃衆幼稺且狂進取一槩之義)
(箋云許人許大夫也過之者過夫人之欲歸唁其兄尤本亦作訧音同稺本又作稚直吏反槩古爱反)我
行其野芃芃其麥(願行衛之野麥芃芃然方盛長箋云麥芃芃者言未收刈民將)
(困也芃薄紅反徐符雄反長張丈反)控于大邦誰因誰極(控引極至也箋)
(云今衛侯之欲求援引之力助於大國之諸侯亦誰因乎因誰至乎閔之故欲歸問之控苦貢反引夷忍反又夷刃)
(反援于眷反又音袁沈于万反)大夫君子無我有尤(箋云君子國中䝨者无我)
(有尤无過我也)百爾所思不如我所之(不如我所思之篤厚也箋云𡭗)
(女女衆大夫君子也)
載馳五章一章六句二章章四句
一章六句一章八句
鄘國十篇三十章百七十六句
衛淇奥詁訓傳第五
(鄭王俱云紂都之東也)毛詩國風鄭氏箋
淇奥美武公之德也有文章又能聽其規諫
以禮自防故能入相于周美而作是詩也(淇音)
(其奥於六反一音烏報反淇水名草木䟽云奥亦水名相息亮反)瞻彼淇奥綠竹猗
猗(興也奥隈也綠王芻也竹萹竹也猗猗美盛貌武公質美德盛有康叔之餘列○綠竹並如字𡭗雅綠作)
(菉音同韓詩竹作&KR1512;都毒反云&KR1512;萹筑也石經同猗於宜反隈烏廻反孫炎云水曲中也芻初俱反郭璞云今呼白)
(腳莎莎蘇禾反一云即菉蓐草也蓐音辱萹夲亦作扁匹善反又音篇郭匹殄反一音布典反竹音如字又勑六反)
(韓詩作筑音同郭云似小藜赤莖節好生道旁可食又殺蟲草木䟽云有草似竹高五六尺淇水側人謂之菉竹也)
(餘烈或无餘字)有匪君子如切如磋如琢如磨(匪文章貌治骨)
(曰切象曰磋玉曰琢石曰磨道其斈而成也聽其規諫以自修如玉石之見琢磨匪本又作斐同芳尾反下同韓詩)
(作邲美貌也磋七何反琢陟角反磨本又作摩莫何反)瑟兮僴兮赫兮咺兮
(瑟矜莊貌澗寬大也赫有明德赫赫然咺威儀容止宣著也僴遐板反韓詩云美貌說文云武貌赫呼白反咺况晚)
(反韓詩作宣宣顯也)有匪君子終不可諼兮(諼忘也諼况元反又况遠反)
瞻彼淇奥綠竹青青(青青茂盛貌青子丁反)有匪君子
充耳琇瑩會弁如星(充耳謂之瑱琇瑩美石也天子玉瑱諸侯以石弁皮弁所)
(以會髮箋云會謂弁之縫中飾之以玉皪皪而処狀似星也天子之朝服皮弁以日視朝琇音秀沈又音誘說文作)
(璓云石之次玉者弋久反瑩音榮徐又音營又音瑩磨之瑩會古外反注同鄭注周礼則如字說文作䯤弁皮變反)
(瑱天見反縫符用反皪夲又作礫音歴又音洛朝直遥反下及下篇同)瑟兮僴兮赫兮
咺兮有匪君子終不可諼兮瞻彼淇奥綠竹
如簀(簀積也簀音責)有匪君子如金如錫如圭如璧
(金錫鍊而精圭璧性有質箋云圭璧亦琢磨四者亦道其斈而成也)寬兮綽兮猗重
較兮(寬能容衆綽緩也重較卿土之車箋云绰兮謂仁於施舍綽昌若反猗於綺反依也重直恭反注同)
(較古岳反車兩旁上出軾者施如字又詩䜴反又式氏反)善戲謔兮不爲虐兮
(寬緩弘大雖則戲謔不爲虐矣箋云君子之德有張有弛故不常矜莊而時戲謔謔香略反弛本亦作施式氏反)
淇奥三章章九句
考槃刺莊公也不能繼先公之業使賢者退
而窮處(窮猶終也槃薄寒反)考槃在澗碩人之寬(考成槃樂)
(也山夾水曰澗箋云碩大也有窮處成樂在於此澗者形貌大人而寬然有虚之之色澗古晏反韓詩作干云墝埆)
(之處也樂音洛下同夾古洽反)獨寐寤言永矢弗諼(箋云寤覺永長矢誓諼忘)
(也在澗獨寐覺而獨言長自誓以不忘君之惡志在窮處故云然覺交孝反又如字)考槃在阿碩
人之薖(曲陵曰阿薖寬大貌箋云薖飢意薖苦禾反韓詩作&KR2551;&KR2551;美貌)獨寐寤
歌永矢弗過(箋云弗過者不復入君之朝也過古禾反注同崔古卧反復扶又反下同)考
槃在陸碩人之軸(軸進也箋云軸病也軸毛音迪鄭直六反)獨寐寤宿
永矢弗告(無所告語也箋云不復告君以善道語魚據反)
考槃三章章四句
碩人閔莊姜也莊公惑於嬖妾使驕上僣莊
姜賢而不荅終以無子國人閔而憂之(嬖𥙷惠反)
(上時掌友僣作念反)碩人其頎衣錦褧衣(頎長貌錦文衣也夫人德盛而尊嫁)
(則錦衣加褧儋箋云碩大也言莊姜儀表長麗佼好頎頎然褧禪也國君夫人翟衣而嫁今衣錦者在塗之所服也)
(尚之以禪衣爲其文之大著頎其機反衣於旣反注夫人衣翟今衣錦同褧苦迥反徐又孔穎反說文作檾枲屬也)
(襜昌占反佼本又作姣古夘反下同襌音丹爲于僞反大音泰下大子同舊音勑賀反)齊侯之子
衛侯之妻東宫之妹邢侯之姨譚公維私(東宮)
(齊大子也女子後生曰妹妻之姊妹曰姨姊妹之夫曰私箋云陳此者言莊姜容貌旣美兄弟皆正大邢音形姬姓)
(國譚徒南反國名)手如柔荑(如荑之新生荑徒奚反)膚如凝脂(如脂)
(之疑)領如蝤蠐(領頸也蝤蠐蝎蟲也蝤似脩反徐音曹蠐夲又作又作齊同音齊沈又音茨)
(爾雅云蟦蠐螬蝤蠐蝎郭云蠐螬在糞土中蝎在木中蝎桑蠹是也墳肥分反蠹音妬蝎音曷或音葛)齒如
瓠犀(瓠犀瓠瓣瓠戸故反犀音西瓣𥙷遍反又蒲亮沈又蒲閉反)螓首蛾眉(螓首)
(顙廣而方箋云螓謂蜻蜻也螓音秦蛾我波反顙蘇黨反蜻郭徐子盈反沈又慈性反方頭有文王蕭云如蟬而小)
巧笑倩兮(倩好口輔倩夲亦作蒨七薦反韓詩云蒼白色)美目盻兮(盻白黑分)
(箋云此章說莊姜容皃之美所宜親幸盻敷莧反余又敷諫反韓詩云黑色也字林云美目也匹間反又匹莧反)
碩人敖敖說于農郊(敖敖長貌農郊近郊箋云敖敖猶頎頎也說當作襚禮春)
(秋之襚讀皆宜同衣服曰禭今俗語然此言莊姜始來更正衣服于衞近郊敖五力反說本或作稅毛始銳反說舍)
(也鄭作襚音遂)四牡有驕朱幩鑣鑣翟茀以朝(驕牡貌幩飾也人君)
(以朱纏鑣扇汗且以爲飾鑣鑣盛貌翟翟車也夫人以翟羽飾車茀蔽也箋云此又言莊姜自近郊旣正衣服乘是)
(車馬以入君之朝皆用嫡夫人之正禮今而不荅驕起橋反幩孚云反又符云反鑣表驕反馬銜外鐵也一名肩汗)
(又曰排沬爾雅云鑣謂之钀钀魚列反沫音末茀音弗朝直遥反注皆同嫡丁歴反本亦作適)大夫宿
退無使君勞(大夫未退君聽朝於路寢夫人聽内事於正寢大夫退然後罷箋云莊姜始來時衛)
(諸大夫朝夕者皆早退無使君之勞倦者以君夫人新爲妃耦宜親親之故也○韓詩退罷也案禮記云朝廷曰退)
(妃音配)河水洋洋北流活活施罛濊濊鱣鮪發
發葭菼揭揭庶姜孽孽庶士有朅(洋洋盛大也活活流也罛)
(魚罟濊濊施之水中鱣鯉也鮪鮥也發發盛皃葭蘆菼薍也揭揭長也孽孽盛飾庶士齊大夫送女者朅武壯貌箋)
(云庶姜謂姪娣此章言齊地廣饒士女佼好禮儀之備而君何爲不荅夫人洋音羊徐又音祥活活古闊反又如字)
(罛音孤濊濊呼活反馬云大魚罔目大豁豁也韓詩云流皃說文云凝流也鱣陟連反大魚口在頷下長二三丈江)
(南呼黃魚與鯉全異鮪干軌反似鱣大者名曰鮪小者曰叔鮪沈云江淮間曰叔伊洛曰鮪海濱曰鮥發發𥙷未反)
(馬云魚著罔尾發發然韓詩作鱍葭音加菼他覧反玉篇通敢反揭魚竭反徐居謁反孽魚竭反徐五謁反韓詩作)
(䡾牛遏反長皃朅欺列反徐起謁反韓詩作桀云徤也罟音古鮥音洛薍五患反江東呼之烏蓲蓲音丘)
碩人四章章七句
氓刺時也宣公之時禮義消亡淫風大行男
女無别遂相奔誘華落色衰復相棄背或乃
困而自悔喪其妃耦故序其事以風焉美反
正刺淫泆也(氓莫耕反韓詩云美貌别彼列反華戸花反或音花復扶又反背音佩喪息浪)
(反妃音配風福鳳反泆音逸)氓之蚩蚩抱布貿絲(氓民也蚩蚩敦厚之貌布)
(幣也箋云幣者所以貿買物也季春始蠶孟夏賣絲蚩尺之反貿莫豆反)匪來貿絲來即
我謀(箋云匪非即就也此民非來買絲但來就我欲與我謀爲室家也)送子涉淇
至于頓丘(丘一成爲頓丘箋云子者男子之通稱言民誘己己乃送之涉淇水至此頓丘定室家之)
(謀且爲會期頓都寸反稱尺證反)匪我愆期子無良媒(愆過也箋云良善也)
(非我心欲過子之期子無善媒來告期時愆起虔反字又作)將子無怒秋以爲期
(將願也箋云將請也民欲爲近期故語之曰倩子無怒秋以與子爲期將七羊反語魚據反)乘彼垝
垣以望復關(垝毀也復關君子之近也箋云前旣與民以秋爲期期至文民毀垣鄕其所近)
(而望之猶有廉恥之心故因復關以託號民云此時始秋也垝俱毀反垣音袁近附近之近鄕許亮反本又作嚮)
不見復關泣涕漣漣(言其有一心乎君子故能自悔箋云用必專者怨必深漣漣泣)
(皃音連)旣見復關載笑載言(箋云則笑則言喜之甚)爾卜
爾筮體無咎言(龜曰卜蓍曰筮體兆卦之體箋云爾女也復關旣見此婦人告之曰我卜)
(女筮女宜爲室家矣兆卦之繇無凶咎之辭言其皆吉又誘定之筮市制反體如字韓詩作履履幸也咎其九反蓍)
(音尸繇直又反)以爾車來以我賄遷(賄財遷徙也箋云女女復關也信其卜筮)
(皆吉故荅之曰徑以女車來迎我我以所有財賄徙就女也賄呼罪反徑經定反)桑之未落其
葉沃若于嗟鳩兮無食桑葚于嗟女兮無與
士耽(桑女功之所起沃若猶沃沃然鳩鶻鳩也食桑葚過則醉而傷其性耽樂也女與士耽則傷禮義箋)
(云桑之未落謂其時仲秋也於是時國之賢者刺此婦人見誘故于嗟而戒之鳩以非時食葚猶女子嫁不以禮耽)
(非禮之樂沃如字徐於縛反甚夲又作椹音甚桑實也耽都南反鶻音骨樂音洛下同)士之耽兮
猶可說也女之耽兮不可說也(箋云說觧也士有百行可以功)
(過相除至於婦人無外事維以貞信爲節行下孟反)桑之落矣其黃而隕自
我徂爾三歲食貧淇水湯湯漸車帷裳(隕隋也湯)
(湯水盛貌帷裳婦人之車也箋云桑之落矣謂其時季秋也復關以此時車來迎巳徂往也我自是往之女家女家)
(乏榖食巳三歲貧矣言此者明巳之悔不以女今貧故也帷裳童容也我乃渡深水至漸車童容猶冐此難而往又)
(明巳專心於女隕韻謹反湯音傷漸子廉反注同漬也濕也惟礼悲反隌字又作墮唐果反冒音墨難乃且也)女
也不爽士貳其行(爽差也箋云我心於女故無差貳而復關之行有二意行下孟反下)
(同)士也罔極二三其德(極中也)三歲爲婦靡室
勞矣(箋云靡無也無居室之勞言不以婦事見困苦有舅姑曰婦)夙興夜寐靡
有朝矣(箋云無有朝者常早起夜卧非一朝然言巳亦不觧惰觧音懈)言旣遂矣
至于暴矣(箋云言我也遂猶久也我旣久矣謂三歲之後見遇侵薄乃至見酷暴浸子鴆反)
兄弟不知咥其笑矣(咥咥然笑箋云兄弟在家不知我之見酷暴若其知之則)
(咥咥然笑我咥許意反又音熙一音許四反說文云大笑也虚記反又大結反)静言思之躬
自悼矣(悼傷也箋云靜安躬身也我安思君子之遇巳無終則身自哀傷)及爾偕老
老使我怨(箋云及與也我欲與女俱至於老老乎女反薄我使我怨也)淇則有
岸隰則有泮(泮坡也箋云泮讀爲畔畔崖也言淇與隰㫮有厓岸以自拱持今君子放恣心)
(意曾無所拘制泮音判坡本作陂北皮反澤陂詩傳云障也呂忱北髲反陂阪也亦所以爲隰之限域也夲或作破)
(字求詳觀王述意似作破拱俱勇反夲又作共音同)緫角之宴言笑晏晏
信誓旦旦(緫角結髮也晏晏和柔也信誓旦旦然箋云我爲童女未笄結髮晏然之時女與我言笑)
(晏晏然而和柔我其以信相誓旦旦耳言其懇惻𣢾誠宴如字本或作丱者非旦旦說文作&KR1556;是懇起很反惻本亦)
(作楚力反)不思其反(箋云反復也今老而使我怨曾不復念其前言)反是不思
亦巳焉哉(箋云巳焉哉謂此不可奈何死生自决之辭)
氓六章章十句
竹竿衛女思歸也適異國而不見荅思而能
以禮者也籊籊竹竿以釣于淇(興也籊籊長而殺也釣以得魚)
(如婦人待禮以成爲室家籊他歴反釣音弔段色界反)豈不爾思遠莫致之
(箋云我豈不思與君子爲室家乎君子䟽遠巳巳無由致此道遠如字又于萬反注同)泉源在左
淇水在右(泉源小水之源淇水大水也箋云小水有流入大水之道猶婦人有嫁於君子之禮今水)
(相與爲左右而巳亦以喻巳不見荅)女子有行遠兄弟父母(箋云行道)
(也女子有道當嫁耳不以不荅而違婦禮遠于萬反)淇水在右泉源在左巧
笑之瑳佩玉之儺(瑳巧笑貌儺行有節度箋云巳雖不見荅猶不惡君子美其容貌與)
(禮儀也瑳七可反沈又七何反難乃可反惡烏路反)淇水滺滺檜楫松舟(滺滺)
(流貌檜栢葉松身楫所以櫂舟舟楫相配得水而行男女相配得禮而備箋云此傷巳仐不得夫婦之禮滺本亦作)
(浟音由檜古活反又古會反木名楫本又作檝子葉反徐音集方言云楫謂之橈或謂之櫂釋名云楫&KR1667;也撥水舟)
(行疾也橈音饒櫂直教反)駕言出遊以寫我憂(出遊思卿衞之道箋云適異國)
(而不見荅其除此憂維有歸耳鄕許亮反)
竹竿四章章四句
芄蘭刺惠公也驕而無禮大夫刺之(惠公以功重即位自)
(謂有才能而驕慢於大臣但習威儀不知爲政之禮芄音丸本亦作丸)芄蘭之支(興也芄蘭草也)
(君子之德當柔潤温良箋云芄蘭柔弱恒蔓延於地有所依緣則起興者喻幼稚之君任用大臣乃能成其政蔓音)
(萬舊無延字)童子佩觿(觿所以觧結成人之佩也人君治成人之事雖童子猶佩觿早成其)
(德佩蒲對反依字從人或作玉傍者非觿許規反)雖則佩觿能不我知(不自)
(謂無知以驕慢人也箋云此幼稚之君雖佩觿與其才能實不如我衆臣之所知爲也惠公自謂有才能而驕慢所)
(以見刺與音餘亦佩韘與同)容兮遂兮垂帶悸兮(容儀可觀佩玉遂遂然垂)
(其紳帶悸悸然有節度箋方容容刀也遂瑞也言惠公佩容刀與瑞及垂紳帶三尺則悸悸然行止有節度然其德)
(不稱服悸其季反韓詩作萃垂皃紳音身稱尺證反)芄蘭之葉(箋云葉猶支也)童子
佩韘(韘玦能射御則佩韘箋云韘之言沓所以彄沓手指韘失涉反玦本又作決音同沓待荅反彄苦侯)
(反)雖則佩韘能不我甲(甲狎也箋云此君雖佩韘與其才能實不如我衆臣)
(之所狎習甲如字爾雅同徐胡甲反韓詩作狎狎戶甲反)容兮遂兮垂帶悸兮
芄蘭二章章六句
河廣宋襄公母歸于衛思而不止故作是詩
也(宋桓公夫人衛文公之妹生襄公而出襄公即位夫人思宋義不可往故作詩以自止)誰謂河
廣一葦杭之(杭渡也箋云誰謂河水廣與一葦加之則可以渡之喻狹也今我之不渡直自不往)
(耳非爲其廣葦葦鬼反杭戶郎反與音餘下遠與同狹音洽爲于僞反)誰謂宋遠跋予
望之(箋云予我也誰謂宋國遠與我跋足則可以望見之亦喻近也今我之不往直以義不往耳非爲其)
(遠跂丘䜴反)誰謂河廣曾不容刀(箋云不容刀亦喻狹小船曰刀刀如字字)
(書作舠說文作並音刀)誰謂宋遠曾不崇朝(箋云崇終也行不終朝亦喻近)
河廣二章章四句
伯兮刺時也言君子行役爲王前驅過時而
不反焉(衛宣公之時蔡人衛人陳人從王伐鄭伯也爲王前驅久故家人思之爲于偽反又如字注下)
(爲王並同從王伐鄭讀者或連下伯也爲句者非)伯兮朅兮邦之桀兮(伯州)
(伯也朅武貌桀特立也箋云伯君子字也桀英桀言賢也朅丘列反桀其列反)伯也執殳爲
王前驅(殳長丈二而无刃箋云兵車六䒭軫也戈也人也殳也車戟也酋矛也皆以四尺爲差殳市朱)
(反長如字又直亮反軫本亦作&KR0942;之忍反酋在由反矛音謀)自伯之東首如飛蓬
(婦人夫不在无容飾)豈無膏沐誰適爲容(適主也適都歴反注同爲于偽反或)
(如字)其雨其雨杲杲出日(杲杲然日復出矣箋云人言其雨其雨而杲杲然日)
(復出猶我言伯且來伯且來復不來杲古老反出如字沈推類反復扶又反下同)願言思伯
甘心首疾(甘厭也箋云願念也我念思伯心不能巳如人心嗜欲所貪口朱不能絶也我憂思以生)
(首疾厭於豔反下同嗜市志反思息嗣反)焉得諼草言樹之背(諼草令人志憂)
(背北堂也箋云憂以生疾恐將危身欲忘之焉於虔反諼本又作萱况衮反說文作藼云令人忘草也或作蕿背音)
(佩沈如字令力呈反忘亡向反又如字)願言思伯使我心痗(痗病也痗音每又音悔)
伯兮四章章四句
有狐刺時也衛之男女失時喪其妃耦焉古
者國有凶荒則殺禮而多昏會男女之無夫
家者所以育人民也(育生長也狐音胡喪息浪反下注同妃音配下注同殺所戒反)
(又所例反所以育人民也本或作蕃育者非長張丈反)有狐綏綏在彼淇梁
(興也綏綏匹行貌石絶水曰梁綏音雖)心之憂矣之子無裳(之子无室家者在下)
(曰裳所以配衣也箋云之子是子也時婦人喪其妃耦寡而憂是子无裳无為作裳者欲与為室家無爲于偽反)
有狐綏綏在彼淇厲(厲深可厲之旁厲力滯反)心之憂矣之
子無帶(帶所以申束衣)有狐綏綏在彼淇側心之憂
矣之子無服(言无室家若人无衣服)
有狐三章章四句
木瓜美齊桓公也衛國有狄人之敗出處于
漕齊桓公救而封之遺之車馬器服焉衛人
思之欲厚報之而作是詩也(瓜古花反遺唯季反注同)投我
以木瓜報之以瓊琚(木瓜楙木也可食之木瓊玉之美者琚佩玉名瓊求營反說文)
(云赤玉也琚音居徐又音渠楙音茂字亦作茂𡭗雅云楙木瓜也)匪報也永以爲
好也(箋云匪非也我非敢以瓊琚為報木瓜之惠欲令斉長以為翫好結巳國之恩也○一夲作结巳國以為)
(恩也)投我以木桃報之以瓊瑶(瓊瑶美玉瑶音遥)匪報也
永以爲好也投我以木李報之以瓊玖(瓊玖玉名)
(玖音久字書云石黑色)匪報也永以爲好也(孔子曰吾於木瓜見苞苴之礼)
(行箋云以果實相遺者必苞苴之尚書曰厥苞橘柚苴子餘反橘均栗反柚餘救反)
木瓜三章章四句
衛國十篇三十四章二百三句
毛詩卷第三
