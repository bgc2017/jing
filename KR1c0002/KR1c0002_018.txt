毛詩卷第十八
蕩之什詁訓傳第二十五
毛詩大雅鄭氏箋
蕩召穆公傷周室大壞也厲王無道天下蕩
蕩無綱紀文章故作是詩也(蕩唐黨反召時照反本又作邵卷内召公召伯)
(皆同)蕩蕩上帝下民之辟(上帝以託君王也辟君也箋云蕩蕩法度廢壊之貌厲王)
(乃以此居人上爲天下之君言其無可象則之甚辟匹亦反又作僻)疾威上帝其命多辟
(疾病人也威罪人矣箋云疾病人者重賦歛也威罪人者峻刑法也其政教多邪僻不由舊章辟音義見上歛力豔反峻)
(荀潤反本亦作駿邪似嗟反)天生烝民其命匪諶靡不有初鮮
克有終(諶誠也箋云烝衆鮮寡克能也天之生此衆民其教道之非當以誠信使之忠厚乎今則不然民始)
(皆庶幾於善道後更化於惡俗烝之承反諶市林反鮮息淺反注同道音導本作導)文王曰咨咨汝
殷商曾是彊禦曾是掊克曾是在位曾是在
服(咨嗟也彊禦彊梁禦善也掊克自伐而好勝人也服服政事也箋云厲王弭謗穆公朝廷之臣不敢斥今王之)
(惡故上陳文王咨嗟殷紂以切刺之女曾任用是惡人使之處位執職事也禦魚吕反掊蒲矦反掊克聚歛也徐又)
(甫垢反)天降滔德女興是力(天君滔慢也箋云厲王施倨慢之化女羣臣又相與而力)
(爲之言競於惡滔他刀反慢亡見反本亦作漫又作嫚倨居庶反)文王曰咨咨女殷商
而秉義類彊禦多懟流言以對寇攘式内(對遂)
(也箋云義之言宜也類善式用也女執事之臣宜用善人反任彊禦衆懟爲惡者皆流言謗毁賢者王若問之則又以對)
(寇盗攘竊爲姦宄者而王信之使用事於内○言汝當用善類而反任此暴虐多怨之人使用流言以應對則是爲寇盗)
(攘竊而反居内矣是以致怨謗之無極也懟直類反怨也流音留流言浮浪不根之言也攘如羊反式如字寇本作奸宄)
(音軌)侯作侯祝靡届靡究(作祝詛也届極究窮也箋云侯維也王與羣臣乖爭)
(而相疑日祝詛求其凶咎無極巳作側慮反注同夲或作呪祝音周救反注同本或作呪非届音界究音救)文
王曰咨咨女殷商女炰烋于中國斂怨以爲
德(炰烋猶彭享也箋云炰烋自矜氣健之貌歛聚群不逞作怨之人謂之有德而任用之炰白交反烋火交)
(反注同亨許庚反逞勑領反)不明爾德時無背無側(後無臣側無人也箋)
(云無臣無人謂賢者不用背而内反又蒲妹反後也)爾德不明以無陪無卿
(無陪二也無卿士也陪夲又作培蒲廻反)文王曰咨咨女殷商天不湎
爾以酒不義從式(義宜也箋云式法也天不同女顔色以酒有沈湎於酒者是乃過也)
(不宜從而去行之湎面善反徐莫顯反飲酒斉&KR0694;曰湎韓詩云飲酒閉門不出容曰湎)旣愆爾止
靡明靡晦式號式呼俾晝作夜(使晝爲夜也箋云愆過也女旣)
(過沈湎矣又不爲明晦無有止息醉則號呼相傚用晝日作夜不視政事愆夲又作諐起連反號戸刀反注同呼火)
(胡反又火故反注同崔夲作謼或一夲作或號或呼俾必爾反夲亦作卑後皆同耽夲或作湛都南反爲于僞反)
文王曰咨咨女殷商如蜩如螗如沸如羹(蜩蟬)
(也蟾蝘也箋云飲酒號呼之聲如蜩螗之鳴其笑語沓沓又如湯之佛羹之方熟蜩音條螗音唐沸方味反蟬市延)
(反字林云蟪蛄蝘音偃蟬屬也草木䟽云一名虭蟟青徐謂之螇螰楚人名之蟪蛄秦燕謂之蛥蚗或名之蜒蚞郭)
(云俗呼爲胡蝉江南謂之唐&KR2171;沓徒荅反)小大近喪人尚乎由行(言居人上欲用)
(行是道也箋云殷紂之時君臣失道如此且喪亡矣時人化之甚尚欲從而行之不知其非近附近之近又如字注)
(同)内奰于中國覃及鬼方(奰怒也不醉而怒曰奰鬼方遠方也箋云此言)
(時人&KR1016;於爲惡雖有不醉猶好怒奰皮器反舊音俻覃徒南反&KR1016;市制反又時設反說文云習也好呼報反)文
王曰咨咨女殷商匪上帝不時殷不用舊(箋云)
(此言紂之亂非其生不得其時乃不用先王之故法之所致)雖無老成人尚有典
刑(箋云老成人謂若伊尹伊陟臣扈之属雖无此臣猶有常事故法可案用也扈音戶)曾是莫
聽大命以傾(箋云莫无也朝廷君臣皆任喜怒曾无用典刑治事者以至誅成)文王
曰咨咨女殷商人亦有言顚沛之揭枝葉未
有害本實先撥(顚仆沛枝也揭見根貌箋云揭蹶貌撥猶绝也言大木揭然將蹶枝葉未)
(有折傷其根本實先絶乃相隨俱顚技喻纣之官職雖俱存紂誅亦皆死顚都田反沛音貝揭紀竭反撥蒲未反仆)
(蒲北反又音赴拔皮八反又夲未反見䝨遍反謂樹根露見王如字言可見蹶其厥反沈居衞反一音厥)殷
鑒不遠在夏后之世(箋云此言殷之明鏡不遠也近在夏后之世謂湯誅桀也)
(後武王誅纣今之王何以不用爲戒夏戸雅反注同)
蕩八章章八句
抑衛武公刺厲王亦以自警也(自警者如彼泉流无淪胥以亡)
(抑於力反警居領反)抑抑威儀維德之隅人亦有言靡哲
不愚(抑抑密也隅廉也靡哲不愚國有道則知國无道則愚箋云人密審於威儀抑抑然是其德必嚴正)
(也古之䝨者道行心平可外占而知内如宫室之制内有繩直則外有廉隅今王政暴虐䝨者皆佯愚不為容貌如)
(不肖然哲本又作喆亦作悊陟列反智也下同知音智)庶人之愚亦職維疾哲
人之愚亦維斯戾(職主戾罪也箋云庶衆也衆人性无知以愚為主言是其常也䝨者)
(而為愚畏懼於罪也)無競維人四方其訓之有覺德行四
國順之(無競競也訓教覺直也箋云競彊也人君為政无強扵得䝨人得䝨人則天下教化扵其俗有)
(大德行則天下順從其政言在上所以倡道行下孟反注同倡昌亮反道徒報反本亦作導下教道同)訏
謨定命遠猶辰告(訏大謨謀猶道辰時也箋云猶圖也大謀定命謂正月始和布政于)
(邦國都鄙也爲天下遠圖庶事而以歲時告施之訏况于反謨莫蒲反沈云夲亦作漠音莫爲于僞反篇未今我為)
(王同)敬愼威儀維民之則(箋云則法也)其在于今興迷
亂于政顚覆厥德荒湛于酒(箋云于今謂今厲王也興猶尊尚也王尊)
(尚小人迷亂扵政事者以傾敗其功德荒廢其政事又湛楽扵酒言愛小人之甚覆芳服反下覆謂覆用并注同湛)
(都南反注及下同樂音洛下文及注同)女雖湛樂從弗念厥紹罔敷
求先王克共明刑(绍継共執刑法也箋云罔无也女君臣雖好楽嗜酒而相從不當念)
(继女之後人將傚女所為无廣索先王之道与能執法度之人乎切責之也共九勇反報也注同好呼報反嗜市志)
(反傚戶教反索所白反)肆皇天弗尚如彼泉流無淪胥以
亡(淪率也箋云肆故今也胥皆也王爲政如是故今皇天不高尚之所謂仍下災異也王自绝扵天如泉水之流)
(稍就虚竭無見率引爲惡皆与之以亡戒羣臣不中行者將并誅之淪音倫)夙興夜寐洒
埽廷内維民之章(洒灑章表也箋云章文章法度也厲王之時不恤政事故戒群)
(臣掌事者以此也洒色懈反注同又所寄反埽素報反廷音庭灑色蟹反)修爾車馬弓矢
戎兵用戒戎作用逷蠻方(逷遠也箋云逷當作剔剔治也蠻方蠻畿之外)
(也此時中國微弱故復戒將率之臣以治軍實女當用此備兵事之起用此治九州之外不服者逷他歴反沈上益)
(反復扶又反將子匠反率所類反夲或作帥)質爾人民謹爾侯度用戒
不虞(質成也不虞非度也箋云侯君也此時万民失職亦不肯趍公事故又戒鄕邑之大大及邦國之君)
(乎女萬民之事慎女爲君之法度用備不億度而至之事度待洛反下同)愼爾出話敬爾
威儀無不柔嘉(話善言也箋云言謂教令也柔安嘉善也話戶快反)白圭之
玷尚可磨也斯言之玷不可爲也(玷缺也箋云斯此也玉之)
(缺尚可磨鑢而平人君政教一失誰能反覆之玷丁簟反沈丁念反說文作㓠鑢音慮覆音服又豐服反亦作服)
無易由言無曰苟矣莫捫朕舌言不可逝矣
(莫无捫持也箋云由扵逝往也女无輕易扵教令无曰苟且如是今人无持我舌者而自聽恣也教令一往行扵下)
(其過誤可得而巳之乎易以䜴反注同捫音門)無言不讎無德不報惠于
朋友庶民小子(讎用也箋云惠順也教令之出如賣物物善則其售賈貴物惡則其售賈)
(賤德加扵民民則以義報之王又當施順道扵諸侯下及衆民之子弟讎市由反徐云鄭市又反信市又反一本作)
(讎謂讎物價也此音則與毛同賈加霸反下同)子孫繩繩萬民靡不承(箋云)
(繩繩戒也王之子孫敬戒行王之教令天下之民不承順之乎言承順也靡一夲作是)視爾友君
子輯柔爾顔不遐有愆(輯和也箋云柔安遐遠也今視女之諸侯及卿大夫)
(皆脅肩謟笑以和安女顔色是扵正道不遠有罪過乎言其近也輯徐音集又七入反脅夲又作䏩香及反又虚劫)
(反沈又扵闔反謟勑檢反趙歧注孟子云脇肩竦體也謟笑強笑也近依字一本近下有之字音附近之近)相
在爾室尚不媿于屋漏無曰不顯莫予云覯
(西北隅謂之屋漏覯見也箋云相助顯明也諸侯卿大夫助祭在女宗廟之室尚无粛敬之心不慙媿扵屋漏有神)
(見人之爲也女无謂是幽昧不明无見我者神見女矣屋小帳也漏隱也礼祭扵奥旣畢改設饌扵西北隅而匪隱)
(之処此祭之未也相息亮反注同媿俱位反屋如字或云鄭扵角反漏鲁豆反覯古豆反奥烏報反西南隅謂之奥)
(饌仕眷反匪扶味反沈云許慎几非反)神之格思不可度思矧可
射思(格至也箋云矧况射厭也神之來至去止不可度知況可於祭未而有厭倦乎度待洛反注度知同)
(矧申忍反射音亦)辟爾爲德俾臧俾嘉淑慎爾止不愆
于儀不僣不賊鮮不爲則(女爲善則民爲善矣止至也爲人君止扵仁為)
(人臣止扵敬爲人子止扵孝爲人父止扵慈与國人交止於信僣羌也箋云辟法也止容止也當審法度女之施德)
(使之爲民臣所善所美又當善慎女之容止不可過差扵威儀女所行不信不殘賊者少矣其不爲人所法僣本亦)
(作譛音子念反注及下我譛同鮮息淺反)投我以桃報之以李(箋云此言善往則善)
(來人无行而不得其報也杸猶擲也擲直赤反)彼童而角實虹小子(童羊之无)
(角者也而角自用也虹潰也箋云童羊譬王后也而角者喻與政事有所害也此人實潰亂小子之政礼天子未除)
(喪稱小子虹戸公反鄭戸江反潰戸對反)荏染柔木言緡之絲温温恭
人維德之基(缗被也温温寬柔也箋云柔忍之木荏染然人則被之弦以為弓寬柔之人温)
(温然則能為德之基止言内有其性乃可以有為德也荏而甚反染而漸反緡亡巾反恭本亦作共音恭被皮寄反)
(下同忍音刃本亦作刃)其維哲人告之話言順德之行其
維愚人覆謂我僣民各有心(話言古之善言也箋云覆猶反也僣不信)
(也語䝨知之人以善言則順行之告愚人反謂我不信民各有心二者意不同也話戶快反說文作話云話故言也)
(行如字哲如字語鱼慮反下而語之同知音智)於乎小子未知臧否匪
手攜之言示之事匪面命之言提其耳(箋云臧善)
(也扵乎傷王不知善否我非但以手攜掣之親示以其事之是非我非但對面語之親提撕其耳此言以教道之熟)
(不可啓覺怜音烏乎音呼凢此二字相連音皆放此否音鄙注同臧善也否惡也提音啼掣尺世反拽也撕音西)
借曰未知亦旣抱子(借假也箋云假令人云王尚幼少未有所知亦以抱子長)
(大矣不幼少也借子夜反注及下同知如字沈音智下夙知亦同令力呈反少詩照反下同長丁丈反)民
之靡盈誰夙知而莫成(莫晚也箋云万民之意皆持不蒲扵王誰早有所知)
(而反晚成与言王之无成本无知故也莫音慕本亦作暮与音餘)昊天孔昭我生靡
樂視爾夢夢我心慘慘(夢夢亂也慘慘憂下楽也箋云孔甚昭明也昊天乎)
(乃甚明察我生无可楽也視王之意夢夢然我心之憂闷慘慘然愬其自恣不用忠臣樂音洛注同夢莫注反沈莫)
(登反注同慘七感反愬音素後皆同)誨爾諄諄聽我藐藐匪用爲
教覆用爲虐(藐藐然不入也箋云我告教王口語諄諄然王聽聆之藐藐然忽略不用我所)
(言為政令反謂之有妨害扵事不受忠言諄字又作訰之純反又之閏反說文埤蒼並云告曉之熟藐美角反爾雅)
(云悶也聆音零)借曰未知亦聿旣耄(耄老也耄莫報反)於乎小
子告爾舊止聽用我謀庶無大悔(箋云舊止也止亂也庶幸)
(悔恨也)天方艱難曰喪厥國(箋云天以王為惡如是故出艱難之事謂下災)
(異生兵寇將以滅亡曰音越喪息浪反韓詩作聿喪)取譬不遠昊天不忒回
遹其德俾民大棘(箋云今我為王取譬喻不乃遠也维近耳王當如昊天之德有常不)
(差忒也王反為无常维邪其行為貪暴使民之財匱盡而大困急忒他得反遹于橘反邪似嗟反行下孟反匱求位反)
抑十二章三章章八句九章章十句
桑柔芮伯刺厲王也(芮伯畿内諸侯王卿士也字良夫芮如銳反國名)菀
彼桑柔其下侯旬採采其劉瘼此下民(興也菀茂皃旬)
(言隂均也劉爆爍而希也瘼病也箋云桑之柔濡其葉宛然茂盛謂蚕始生時也人疪隂其下者均得其所及巳捋)
(采之則葉爆爍而疎人息其下則病扵爆爍興者喻民當被王之恩惠羣臣恣放損王之德菀音欝注同又扵阮反)
(旬如字又音荀捋力活反注同瘼音莫隂扵鴆反夲亦作蔭下同爆夲又作暴同音剥下同爍夲又作楽或作落同)
(音洛郭盧角反濡而轉反庇必寐反又音祕夲亦作芘同被皮寄反)不殄心憂倉兄填
兮(倉喪兄滋填久也箋云殄乃绝也民心之憂无絶巳喪亡之道滋久長倉初亮反注同兄音况注同夲亦)
(作況填音塵)倬彼昊天寧不我矜(昊天斥王者也菚云卓彼大藐昊天乃卓然明)
(大而不矜哀下民怨愬之言倬陟角反)四牡騤騤旟旐有翩亂生不
夷靡國不泯(騤騤不息也鳥隼曰旟龜蛇曰旐翩翩在路不息也夷平泯滅也箋云軍旅久)
(出征伐而亂曰生不平無國而不見殘滅也言王之用兵不得其所適長寇虐騤求龜反旟音輿旐音兆偏音萹本)
(亦作扁泯面忍反又名賓反徐又音民隼荀允反適丁歷反長丁丈反)民靡有黎具禍
以燼(黎齊也箋云黎不齊也具猶俱也災餘曰燼言時民无有不齊被兵寇之害者俱遇此禍以為燼者)
(言害所及廣黎力奚反燼才忍反夲亦作藎同)於乎有哀國步斯頻(步行頻急)
(也箋云頻猶比也哀哉國家之政行此禍害比比然比毗志反又如字下同)國步蔑資天
不我將靡所止疑云徂何往(疑定也箋云蔑猶輕也將猶養也徂)
(行也國家為政行此輕蔑民之資用是天不養我也我從兵役无有止息時今復云行當何之往也蔑音滅疑鱼陵)
(反復扶又反下復考慎同)君子實維秉心無競誰生厲階至
今爲梗(競彊厲惡梗病也箋云君子謂諸侯及卿大夫也其執心不彊扵善而好以力爭誰始生此禍)
(者乃至今日相梗不止梗古杏反好呼報反爭爭闘之爭下同)憂心慇慇念我土宇
我生不辰逢天僤怒自西徂東靡所定處(宇居)
(禪厚也箋云辰時也此士卒從軍久勞苦自傷之言慇於巾反樊光扵謹反爾雅云憂也僤都但反本亦作亶同卒)
(尊忽反)多我覯&KR2188;孔棘我圉(圉垂也箋云&KR2188;病也圉當作禦多矣我之遇困)
(病甚急矣我之禦寇之事&KR2188;武巾反二音昏注同圉鱼吕反鄭改作禦音同)爲謀爲毖亂
況斯削(毖慎也䇳云女爲軍旅之謀爲重慎兵事也而亂滋甚扵此日見侵削言其所任非賢毖音秘)
(削相略反)告爾憂恤誨爾序爵誰能執熱逝不以
濯(翟所以救熱也礼亦所以救亂也箋云恤亦憂也逝猶去也我語女以憂天下之憂教女以次序䝨能之)
(爵其爲之當如手持熱物之用濯謂治國之道當用䝨者濯直角反語鱼據反)其何能淑載
胥及溺(箋云淑善胥相及与也女若此此扵政事何能善乎則女君臣皆相与䧟溺扵禍難也難乃旦)
(反下患難同)如彼遡風亦孔之僾民有肅心荓云不
逮好是稼穡力民代食(遡鄕僾唈荓使也力民代食代无功者食天禄也箋)
(云肅進逮及也今王之爲政見之使人唈然如鄕疾風不能息也王爲政民有進於善道之心當任用之反却退之)
(使不及門但好任用是居家吝嗇扵聚歛作力之人令代䝨者処位食禄明王之法能治人者食扵人不能治人者)
(食人礼記曰與其有聚歛之臣寧有盗臣聚歛之臣害民盗臣害財遡音素僾音愛荓字又作迸音普耕反徐𥙷耕)
(反本或作同逮音代一音大計反好呼報反注但好同稼王申毛音駕鄭作家下句家穡惟寳同穡夲亦作嗇音)
(色尋鄭家嗇一字夲皆无禾者不稼穡卒痒始從禾鄕夲又作嚮同許亮反下同唈烏合反令力呈反食又音嗣)
稼穡維寳代食維好(箋云此言王不尚䝨但貴吝嗇之人与愛代食者而巳)
天降喪亂滅我立王降此蟊賊稼穡卒痒(箋云)
(滅盡也虫食苗桹曰蟊食節曰賊耕種曰稼收歛曰穡卒盡痒病也天下喪亂國家之災以窮盡我王所持而立者)
(謂虫孽爲害五榖盡病蟊莫侯反說文作䖥痒音羊孽鱼列反說文作蠥云衣服謌謠草木之怪謂之妖禽獸虫蝗)
(之怪謂之蠥)哀恫中國具贅卒荒靡有旅力以念穹
蒼(贅属荒虚也穹蒼蒼天箋云恫痛也哀痛乎中國之人皆見繫属於兵役家家空虚朝廷曾无有同力諫)
(諍念天所爲下此災恫音通夲又作侗贅之芮反又拙稅反穹起弓反朝直遥反丁皆同)維此惠君
民人所瞻秉心宣猶考愼其相(相質也箋云惠順宣徧猶謀慎)
(誠相助也維至德順民之君爲百姓所瞻仰者乃執正心舉事徧謀扵衆又考誠其輔相之行然後用之言懌䝨之)
(審相毛如字鄭息亮反徧音遍下同行下孟反下荼毒之行悖迍之行民之行皆同)維彼不順自
獨俾臧自有肺腸俾民卒狂(箋云臧善也彼不施順道之君自多)
(足獨謂䝨言其所任使之臣皆善人也不復考慎自有肺腸行其心中之所欲乃使民盡迷或如狂是又不宣猶肺)
(本又作胇芳廢反)瞻彼中林甡甡其鹿朋友巳譖不胥
以糓(甡甡衆多也箋云僣不信胥相也以与也榖善也視彼林中其鹿相輩耦行甡甡然衆多今朝廷群)
(臣皆相欺背不相与以善道言其鹿之不如甡所巾反聲類云聚貌譖子念反本亦作僣輩一本作配皆音佩卒章)
(大空谷之中喻䝨愚之所行各由其性也大毛如字鄭音泰隧音遂)維此良人作爲式
榖維彼不順征以中垢(中垢言闇冥也箋云作起式用征行也䝨者在朝則)
(用其善道不順之人則行闇冥受性扵天不可變也垢古口反)大風有隧貪人敗類
聽言則對誦言如醉(類善也箋云類等夷也對荅也貪惡之人見道聽之言則)
(應荅之見誦詩書之言則冥卧如醉居上位而行此人或傚之敗伯邁反注同應應對之應)匪用其
良覆俾我悖(覆反也箋云居上位而不用善反使我爲悖逆之行是刑其敗類之驗悖蒲對)
(反)嗟爾朋友予豈不知而作如彼飛蟲時亦
弋獲(箋云嗟爾明友者親而切瑳之也而猶女也我豈不知女所行者惡与直知之女所行如是猶鳥飛)
(行自恣東西南北時亦爲弋射者所得言放縦久无所拘制則將遇伺女之間者得誅女也間如字又音閑)旣
之隂女反予來赫(赫炙也箋云之往也口距人謂之赫我恐女見弋獲旣往覆隂)
(女謂啓告之以患難也女反赫我出言悖怒不受忠告隂鄭音蔭王如字謂隂知之赫毛許白反与王赫斯怒同義)
(本亦作嚇鄭許嫁反莊子云以梁國嚇我是也難乃且反)民之罔極職凉善背(涼薄)
(也箋云職王涼信也民之行失其中者王由爲政者信用小人工相欺違涼毛音良鄭音亮下同)爲民
不利如云不克(箋云克勝也爲政者害民如恐不得其勝言至酷也酷口毒反)民
之回遹職競用力(箋云競逐也言民之行維邪者主由爲政者逐用彊力相尚故也言)
(民愁困用生多端邪似嗟反)民之未戾職盗爲寇(戾定也箋云爲政者主作)
(盗賊爲寇害令民心動搖不安定也令力呈反)涼曰不可覆背善詈(箋云善猶)
(大也我諫止之以信言女所行者不可反背我而大詈言距巳諫之甚詈力智反)雖曰匪予旣
作爾歌(箋云予我也女雖觝距巳言比政非我所為我巳作女所行之歌女當受之而改悔觝都礼反距或作拒)
桑柔十六章八章章八句八章章六句
雲漢仍叔美宣王也宣王承厲王之烈内有
撥亂之志遇烖而懼側身脩行欲銷去之天
下喜於王化復行百姓見憂故作是詩也(仍叔)
(周大夫也春秋魯桓五年夏天王使仍叔之子來聘烈餘也○自此至常武云篇宣王之變大雅仍而升反撥半未)
(反行下孟反銷音消去起吕反復扶又反下注復重并篇末注同見憂並如字徐憂音於救反)倬彼雲
漢昭回于天(回轉也箋云雲漢謂天河也昭光也倬然天河水氣也精光轉運於天時旱渴)
(雨故宣王夜仰視天河望其候焉倬陟角反王云著也說文云著大也渴苦葛反篇未同夲又作愒苦蓋反貪也)
王曰於乎何辜今之人天降喪亂饑饉薦臻
(薦重臻至也箋云辜罪也王憂旱而嗟歎云何罪与今時天下之人天仍下旱災亡亂之道饑饉之害復重至饑音)
(飢又音機饉其靳反薦在見反臻側巾反重直用反下同與音餘下所困與精誠與殺我與同)靡神
不舉靡愛斯牲圭璧旣卒寧莫我聽(箋云靡莫皆無)
(也言王爲旱之故求於群神無不祭也無所愛於三甡礼神之圭璧又巳盡矣曾無聽聆我之精誠而興雲雨聽依)
(義吐定反協句吐丁反爲于僞反下爲旱同聆音零)旱旣大甚藴隆蟲蟲(藴藴)
(而暑隆隆而雷蟲蟲而熱箋云隆隆而雷非雨雷也雷聲尚殷殷然大音泰徐他佐反下大甚並同藴紆粉反夲又)
(作煴紆文反韓詩作鬱同蟲直忠反徐徒冬反爾雅作爞云熏也郭又徒冬反韓詩作烔音徒東反雷聲尚殷殷然)
(一夲作雷雨之聲尚殷殷然殷於謹反或如字)不殄禋祀自郊徂宮上下
奠瘞靡神不宗(上祭天下祭地奠其礼瘞其物宗尊也國有凶荒則索鬼神而祭之箋云)
(宫宗廟也爲旱故絜祀不絶從郊而至宗廟奠瘞天地之神無不齊粛而尊敬之言徧至也奠徒薦反瘞於例反埋)
(也索色白反齊側皆反夲亦作齋)后稷不克上帝不臨耗斁下
土寧丁我躬(丁當也箋云克當作刻刻識也斁敗也奠瘞群神而不得雨是我先祖后稷不)
(識知我之所困與天不視我之精誠與猶以旱耗敗天下爲害曾使當我之身有此乎先后稷後上帝亦從宫之郊)
(耗呼報反韓詩云惡也斁丁故反說文字林皆作殬)旱旣大甚則不可推兢
兢業業如霆如雷周餘黎民靡有孑遺(推去也兢)
(兢恐也業業危也子然遺失也箋云黎衆也旱旣不可移去天下困於饑饉皆心動意㩴兢兢然業業然狀如有雷)
(霆近發於上周之衆民多有死亡者矣今其餘无有子遺者言又餓病也推吐雷反注同兢夲又作矜居陵反業如)
(字郭五荅反霆音庭又音挺一音徒佞反孑居熱反去起吕反下同恐丘勇反下同)昊天上帝則
不我遺胡不相畏先祖于摧(摧至也箋云摧當作嗺嗺嗟也天將遂旱)
(餓殺我與先祖何不助我恐懼使天雨也先祖之神于嗟乎告困之辭摧在雷反又子雷反鄭作嗺子雷反)旱
旣大甚則不可沮赫赫炎炎云我無所大命
近止靡瞻靡顧(沮止也赫赫旱氣也炎炎熱氣也大命近止民近死亡也箋云旱旣不可)
(却止熱氣大盛人皆不堪言我無所庇隂而處衆民之命近將死亡天曾無所視無所顧於此國中而哀閔之沮在)
(吕反炎于廉反夲或作惔音同近附近之近庇音秘又必二反夲亦作芘蔭於鴆反夲亦作)群公先
正則不我助父母先祖胡寧忍予(先正百辟卿士也先祖文)
(武爲民父母也箋云百辟卿士雩祀所及者今曾無肯助我憂旱先祖文武又何爲施忍扵我不使天雨辟音璧下)
(同雩音于祭名)旱旣大甚滌滌山川旱魃爲虐如惔
如焚我心憚暑憂心如熏(滌滌旱氣也山無木川無水魃旱神也惔)
(燎之也憚勞熏灼也箋云憚猶畏也旱旣害扵山川矣其氣生魃而害益甚草木燋枯如見焚燎然王心又畏難此)
(熱氣如灼爛扵火言熱氣至極滌徒歴反魃蒲未反惔音談說文云炎燎也徐音炎焚夲又作樊同扶云反憚毛下)
(佐反韓詩云苦也鄭徒旦反熏夲又作燻許云反燎力皎反又力照反燋子消反難乃旦反)群公先
正則不我聞昊天上帝寧俾我遯(箋云不我聞者忽然不聽)
(我之所言也天曾將使我心遜遯慙愧扵天下以無德也遯夲亦作&KR2581;徒困反)旱旣大甚黽
勉畏去胡寧瘨我以旱&KR0579;不知其故(箋云瘨病也黽勉急)
(禱請也欲使所尤畏者去所尤畏者鬾也天何曾病我以旱曾不知爲政所失而致此害黽弥忍反又音湎瘨都田)
(反沈又都薦反韓詩作疹恥吝反云重也&KR0579;七感反禱丁老反或都報反)祈年孔夙方社
不莫昊天上帝則不我虞敬恭明神宜無悔
怒(悔恨也箋云虞度也我祈豐年甚早祭四方與社又不晚天曾不度知我心肅事明神如是明神宜不恨)
(怒扵我我何由當遭此旱也莫音暮夲亦作暮明神夲或作明祀怒協韻乃路反度待洛反下同)旱
旣大甚散無友紀鞫哉庶正疚哉冡宰趣馬
師氏膳夫左右(歲凶年榖不登則趣馬不秣師氏弛其兵馳道不除祭事不縣膳夫徹膳)
(左右布而不脩大夫不食梁士飲酒不樂箋云人君以群臣爲友散無其紀者凶年禄餼不足又無賞賜也鞫窮也庶)
(正衆官之長也疚病也窮哉病哉者念此諸臣勤於事而困於食以此言勞倦也鞫居六反疚音疚㚓或作疢又作)
(究同趣七口反秣音未榖馬也說文作䬴弛夲又作施同式氏反縣音玄餼許氣反長丁丈反下之長同勞力報反)
靡人不周無不能止(周救也無不能止言無止不能也箋云周當作賙王以諸臣困)
(於食人人賙給之權救其急後日乏無不能豫止賙音周)瞻卬昊天云如何里
(箋云里憂也王愁悶於不雨但仰天曰當如我之憂何卬音仰夲亦作仰下同里如字夲亦作㾖爾雅作悝並同王)
(云㾖病也)瞻卬昊天有嘒其星大夫君子昭假無
贏大命近止無棄爾成(嘒衆星貌假至也箋云假升也王仰天見衆星順天)
(而行嘒嘒然意感故謂其卿大夫曰天之光耀升行不休無自贏緩之時今衆民之命近將死亡勉之㫑我無棄女)
(之成功者其在職復無幾何以勸之也嘒呼惠反假音格沈云鄭古雅反贏音盈幾居豈反)何求爲
我以戾庶正(戾定也箋云使女無棄成功者何但求爲我身乎乃欲以安定衆官之長憂其職事)
(爲于僞反注同)瞻卭昊天曷惠其寧(箋云曷何也王仰天曰當何時順我)
(之求令心安乎渴雨之至也得雨則心安令力呈反)
雲漢八章章十句
崧高尹吉甫美宣王也天下復平能建國親
諸侯褒賞申伯焉(尹吉甫申伯皆周之卿士也尹官氏申國名崧胥忠反釋名云)
(崧竦也甫夲又作父音同後人名字放此復音服又扶又反褒保毛反)崧高維嶽駿極
于天維嶽降神生甫及申(崧高貌山大而高曰崧嶽四嶽也東嶽岱南嶽)
(衡西嶽華北嶽恒堯之時姜氏爲四伯掌四嶽之祀述諸侯之職於周則有甫有申有齊有許也駿大極至也嶽降)
(神靈和氣以生申甫之大功箋云降下也四嶽卿士之官掌四時者也因主方嶽廵守之事在堯時姜姓爲之德當)
(嶽神之意而福興其子孫歴虞夏商世有國士周之甫也申也齊也許也皆其苗胄嶽字亦作岳魚角反白虎通云)
(嶽者何埆功德也駿音峻守音狩夲亦作狩夏戶雅反下同)維申及甫維周之
翰四國于蕃四方于宣(翰榦也箋云申申伯也甫甫侯也皆以賢知入爲周)
(之楨幹之臣四國有難則往扞禦之爲之蕃屏四方恩澤不至則往宣揚之甫侯相揭王訓夏贖刑美此俱出四嶽)
(故連言之翰戶旦反又音寒蕃方元反知音智夲或作哲楨音貞難乃旦反扞戶旦反相息亮反贖音樹一音常欲)
(反)亹亹申伯王纉之事于邑于謝南國是式
(謝周之南國也箋云亹亹勉也纉継于往于於式法也亹亹然勉於德不倦之臣有申伯以賢入爲王之卿士佐王)
(有功王又欲使继其故諸侯之事往作邑於謝南方之國皆統理施其法度時改大其邑使爲侯伯故云然亹亡匪)
(反纉祖管反韓詩作踐踐任也)王命召伯定申伯之宅登是南
邦世執其功(召伯召公也登成也功事也箋云之往也申伯忠臣不欲離王室故主使召公)
(定其意令往居謝成法度於南邦世世持其政事傳子孫也離力智反下欲離同令力呈反下皆同傳直專反)王
命申伯式是南邦因是謝人以作爾庸(庸成也箋)
(云庸功也召公旣定申伯之居王乃親命之使爲法度於南邦今因是故謝邑之人而爲國以起女之功勞言尤章)
(顯也庸夲亦作墉音容)王命召伯徹申伯土田(徹治也箋云治者正其并)
(收定其賦稅收手又反又如字後放此)王命傅御遷其私人(御治事之官也)
(私人家臣也箋云傳御者貳王治事謂冢宰也)申伯之功召伯是營有俶
其成寢廟旣成(俶作也箋云申伯居謝之事召公營其位而作城郭及寢廟定其人神所)
(處俶尺叔反)旣成藐藐王錫申伯四牡蹻蹻鉤膺
濯濯(藐藐美貌蹻蹻壯貌鉤膺樊纓也濯濯光明也箋云召公營位築之巳成以形貌告於王王乃賜申)
(伯爲將遣之藐亡角反蹻渠略反濯直角又沈士學反樊步丹反爲于僞反)王遣申伯路
車乘馬我圖爾居莫如南土(乘馬四馬也箋云王以正礼遣申伯之國)
入于謝徒御嘽嘽(番番勇武貌諸侯有大功則賜虎賁徒御啴啴徒行者御車者)
(啴啴喜樂也箋云申伯之貌有威武番番然其入謝國車徒之行嘽嘽安舒言得礼也礼入國不馳番音波嘽吐丹)
(反賁音奔樂音洛)周邦咸喜戎有良翰(箋云周徧也戎猶女也翰幹也)
(申伯入謝徧邦内皆喜曰女乎有善君也相慶之言翰協句音寒徧音遍下同)不顯申伯王
之元舅文武是憲(不顯申伯顯矣申伯也文武是憲言有文有武也箋云憲表也)
(言爲文武之表式)申伯之德柔惠且直揉此萬邦聞于
四國(箋云揉順也四國猶言四方也揉夲亦作柔汝又反又如又反一音柔注同聞音問)吉甫
作誦其詩孔碩其風肆好以贈申伯(吉甫尹吉甫也作是)
(工師之誦也肆長也贈增也箋云碩大也吉甫爲此誦也言其詩之意甚美大風切申伯又使之長行善道以此贈)
(申伯者送之令以爲樂風福鳳反注同王如字云音也贈送也詩之夲皆爾鄭王申毛並同崔集注夲作贈增也)
(崔云增益申伯之美)
崧高八章章八句
烝民尹吉甫美宣王也任賢使能周室中興
焉(烝之丞反中張仲反)天生烝民有物有則民之秉彛
好是懿德(烝衆物事則法彛常懿美也箋云秉執也天之生衆民其性有物象謂五行仁義礼)
(知信也其情有所法謂喜怒哀樂好惡也然而民所執持有常道莫不好有美德之人彜音夷好呼報反注皆同知)
(音智樂音洛悪烏路反)天監有周昭格于下保兹天子生
仲山甫(仲山甫樊侯也箋云监視假至也天視周王之政教其光明乃至于下謂反衆民也天安爱此)
(天子宣王故生樊侯仲山甫使佐之言天亦好是懿德也書曰天聦明自我民聦明假音格注同)仲山
甫之德柔嘉維則令儀令色小心翼翼(箋云嘉美)
(令善也善威儀善顔色容皃翼翼然恭敬)古訓是式威儀是力天子
是若明命使賦(古故訓道若順賦布也箋云故訓先王之遺典也式法也力猶勤也勤威)
(儀者恪居官次不觧于位也是順從行其所爲也顯明王之政教使群臣施布之道音導觧佳賣反夲亦作懈下)
(文匪觧同)王命仲山甫式是百辟纉戎祖考王躬
是保(戎大也箋云戎猶女也躬身也王曰女施行法度於是百君继女先祖先父始見命者之功德王身)
(是安使盡心力於王室辟音璧)出納王命王之喉舌賦政于外
四方爰發(喉舌冡宰也箋云出王命者王口所自言承而施之也納王命者時之所宜復於王)
(也其行之也皆奉順其意如王口喉舌親所言也以布政於畿外天下謂侯於是莫不發應出納並如字納亦作内)
(音同喉音侯應應對之應)肅肅王命仲山甫將之邦國若否
仲山甫明之(將行也箋云粛粛敬也言王之政教甚嚴敬也仲山甫則能奉行之若順也順)
(否猶臧否謂善惡也否音鄙注同舊方九反王同云不也)旣明且哲以保其身
夙夜匪解以事一人(箋云夙早夜莫匪非也一人斥天子莫音暮)人亦
有言柔則茹之剛則吐之(箋云柔猶濡毳也剛堅彊也剛柔之在口或茹)
(之或吐之喻人之於敵強弱茹音汝又如庶反廣雅云食也濡如朱反一音如宛反毳昌銳反夲又作脆七歲反彊)
(其良反下同或其丈反)維仲山甫柔亦不茹剛亦不吐不
侮鰥寡不畏彊禦人亦有言德輶如毛民鮮
克舉之我儀圖之(儀宜也箋云輶輕儀匹也人之言云德甚輕然而衆人寡能獨㪯之)
(以行者言政事易耳而人不能行者無其志也我與倫匹圖之而未能爲也我吉甫自我也鰥古頑反輶餘久反又)
(音由鮮息淺反儀毛作義易以䜴反)維仲山甫舉之愛莫助之(愛隱)
(也箋云愛惜也仲山甫能獨舉此德而行之惜乎莫能助之者多仲山甫之德歸功言耳)衮職有闕
仲山甫𥙷之(有衮冕者君之上服也仲山甫𥙷之善𥙷過也箋云衮職者不敢斥王之言也)
(王之職有闕輒能𥙷之者仲山甫也衮古夲反)仲山甫出祖四牡業業征
夫捷捷每懷靡及(言述職也業業言高大也捷捷言樂事也箋云祖者將行犯軷之祭)
(也懷思爲每懷仲山甫犯軷而將行車馬業業然動衆行夫捷捷然至仲山甫則戒之曰旣受君命當速行每人懷)
(其私而相稽留將無所及於事捷在接反軷步葛反)四牡彭彭八鸞鏘鏘王
命仲山甫城彼東方(東方齊也古者諸侯之居逼隘則王者遷其邑而定其居)
(蓋去薄姑而遷於臨菑也箋云彭彭行貌鏘鏘鳴聲以此車馬命仲山甫使行言其盛也鏘七羊反夲亦作將同逼)
(夲亦作偪彼側反隘於懈反菑側其反)四牡騤騤八鸞喈喈仲山甫
徂齊式遄其歸(騤騤猶彭彭也喈皆猶鏘鏘也遄疾也言周之望仲山甫也箋云望之故)
(欲其用是疾歸發求龜反喈音皆)吉甫作誦穆如清風仲山甫
永懷以慰其心(清微之風化養萬物者也箋云穆和也吉甫作此工歌之誦其調和人之)
(性如清風之養萬物然仲山甫述職多所思而勞故述其美以慰安其心)
烝民八章章八句
韓奕尹吉甫美宣王也能錫命諸侯(梁山於韓國之山最)
(高大爲國之鎮所望祀焉故美大其貌奕奕然謂之韓奕也梁山今左馮翊夏陽西北韓姬姓之國也後爲晉所滅)
(故大夫韓氏以爲邑名焉幽王九年王室始騷鄭桓公問於史伯曰周衰其孰興乎對曰武實昭文之功文之祚尽)
(武其嗣乎武王之子應韓不在其晉乎奕音亦翊音翼騷素刀反動也祚徂路反)奕奕梁山
維禹甸之有倬其道韓侯受命(奕奕大也甸治也禹治梁山除)
(水災宣王平大亂命諸侯有倬其道有倬然之道者也受命受命爲侯伯也箋云梁山之野堯時俱遭洪水禹甸之)
(者决除其災使成平田定貢賦於天子周有厲王之亂天下失職今有倬然著明復禹之功者韓侯受王命爲侯伯)
衮赤舄鉤膺鏤錫鞹鞃淺幭鞗革金厄(淑善也交)
(龍爲旂綏大綏也錯衡文衡也鏤錫有金鏤其錫也鞹革也鞃軾中也淺虎皮淺毛也幭覆式也厄烏蠋也箋云王)
(韓侯以常職來朝享之故故多錫以厚之善旂旂之善色者也綏所引以登車有采章也簟茀&KR0238;簟以爲車蔽今之)
(藩也鉤膺樊纓也眉上曰錫刻金飾之今當盧也鞗革謂轡也以金爲小環往往纏搤之綏夲亦作緌毛如誰反鄭)
(音雖簟徒點反茀音弗錯七洛反雜也沈采故反舄音昔鏤音漏錫音羊鞹苦郭反皮去毛曰鞹靷苦弘反沈又音)
(泓亦作䡌鞃胡肱反又苰三同幭莫歴反一音篾本又作蔑同鞗音條厄於革反噣音蜀爾雅作蠋蠋桑蟲也韓子)
(云大如指似蠶沈音晝王爲于僞反朝直遥反藩方袁反夲又作蕃同樊步丹反搤於革反一夲作厄同)韓
侯出祖出宿于屠顯父餞之清酒百壷(屠地名也)
(顯父有顯德者也箋云祖將去而犯軷也旣覲而反國必祖者尊其所往去則如始行焉祖於國外畢乃出宿示行)
(不留於是也顯父周之公卿也餞送之故有酒屠音徒人音甫本亦作甫注同)其殽維何炰
鼈鮮魚其蔌維何維筍及蒲其贈維何乘馬
路車(蔌菜殽也筍竹也蒲蒲蒻也箋云炰鼈以火熟之也鮮魚中膾者也筍竹萌也蒲深蒲也贈送也王)
(旣使顯父餞之又使送以車馬所以贈厚意也人君之車曰路車所得之馬曰乘馬殽戶交反夲亦作肴同炰鄭薄)
(交反徐甫九反鼈卑滅反蔌音速筍字或作笋恤尹反乘繩證反注同下百乘亦同蒻音弱膾古外反)籩
豆有且侯氏燕胥(箋云且多貌胥皆也諸侯在京師未去者於顯父餞之時皆來相與)
(燕其籩豆且然榮其多也且子余七救二反胥思徐反又思吕反)韓侯取妻汾王之
甥蹶父之子(汾大也蹶父卿士也箋云汾王厲王也厲王流于彘彘在汾水之上故時人因以號)
(之猶言莒郊公黎比公也姊妹之子爲甥王之甥卿士之子言尊貴也取七喻反夲亦作娶下注同汾扶云反蹶俱)
(衛反彘直例反黎音離又力兮反又作梨比音毗梨比莒君号也)韓侯迎止于蹶之
里百兩彭彭八鸞鏘鏘不顯其光(里邑也箋云于蹶之里蹶)
(父之里百雨百乘不顯顯也光猶榮也氣有光榮也鏘夲亦作將七羊反)諸娣從之祁祁
如雲韓侯顧之爛其盈門(祁祁徐靚也如雲言衆多也諸侯一取九女二)
(國媵之諸娣衆妾也顧之曲顧道義也箋云媵者必娣姪從之獨言娣者舉其貴者爛爛&KR1662;然鮮明且衆多之貌娣)
(大計反妻之女弟爲娣從才用反注同又如字祁巨移反靚音靜又才性反媵音孕又繩證反曲顧一夲作回顧道)
(如字又音導)蹶父孔武靡國不到爲韓姞相攸莫如
韓樂(姞蹶父姓也箋云相視攸所也蹶父甚武徤爲王使於天下國國皆至爲其女韓侯夫人姞氏視其)
(所居韓國最樂爲于僞反注同姞其乙反又其一反又音佶相息亮反注同樂音洛注及下文注同使所吏反)孔
樂韓土川澤訏訏魴鱮甫甫麀鹿&KR2197;&KR2197;有熊
有羆有貓有虎(訏訏大也甫甫然大也&KR2197;&KR2197;然衆也貓似虎淺毛者也箋云甚樂矣韓之)
(國土也川澤寬大衆魚禽獸備有言饒冨也訏况甫反魴音房鱮音序麀音憂&KR2197;愚甫反夲亦作麌同熊音雄罷彼)
(皮反貓如字又武交反夲又作猫音同爾雅云虎竊毛曰虥猫虥音仕牋反)慶旣令居韓
姞燕譽(箋云慶善也蹶父旣善韓之國士使韓姞嫁焉而居之韓姞則安之盡其婦道有顯譽令)
(力呈反使也又力政反命也王力政反善也燕於遍反又於顯反譽協句音餘)溥彼韓城燕
師所完(師衆也箋云溥大燕安也大矣彼韓國之城乃古平安時衆民之所築完溥音普完音桓燕於)
(見反注同徐云鄭於顯反王粛孫毓並烏賢反云北燕國)以先祖受命因時百蠻
王錫韓侯其追其貃奄受北國因以其伯(韓侯)
(之先祖武王之子也因時百蛮長是蛮服之百國也追貃戎狄國也奄撫也箋云韓侯先祖有功德者受先王之命)
(封爲韓侯居韓城爲侯伯其州界外接蛮服因見使時節百蛮貢献之往來後君微弱用失其業今王以韓侯先祖)
(之事如是而韓侯賢故於入覲使復其先祖之舊職賜之蛮服追貃之戎狄令無柔其所受王畿北面之國因以其)
(先祖侯伯之事盡予之皆美其爲人子孫能興復先祖之功其後追也貃也爲玁狁所逼稍稍東遷也追如字又都)
(爲來求淮夷所處據至其竟故言來滔吐刀反浦音普行下孟反將子匠反帥所類反或作率循如字夲亦作順爲)
(于僞反下王爲同竟音境夲亦作境同)旣出我車旣設我旟匪安匪
舒淮夷來鋪(鋪病也箋云車戎車也鳥隼曰旟兵至竟而期戰地其曰出戎車建旟又不自)
(安不舒行者王爲來伐討淮夷也據至戰地故又言來鋪普吴反徐音孚)江漢湯湯武夫
洸洸經營四方告成于王(洸洸武貌箋云召公旣受命伐淮夷服之復經)
(營四方之叛國從而伐之克勝則使傳遽告功於王湯書羊反洸音光又音汪復扶又反傳張恋反以車曰傳遽其)
(據反以馬曰遽鄭汪玉藻云以車馬給使)四方旣平王國庶定時靡有
爭王心載寧(箋云庶幸時是也載之言則也召公忠臣順於王命此迷其志也爭爭闘之争)
江漢之滸王命召虎式辟四方徹我疆土匪
疚匪棘王國來極(召虎召穆公也箋云滸水厓也式法疚病棘急極中也王於江漢之)
(水上命召公使以王法征伐開辟四方治我疆界於天下非可以兵病害之也非可以兵急躁切之也使來於王國)
(受政教之中正而巳齊桓公經陳鄭之間及伐北戎則違此言者滸音虎沈又音許疆居良反注及下同疚音救王)
(法征伐一夲作王命行伐非可以兵操切之也操音七刀反一夲無兵字又一夲兵操作急躁躁早報反)于
疆于理至于南海(箋云于往也于於也召公於有叛戾之國則往正其竟界修其分理)
(周行四方至於南海而功大成事終也分符問反)王命召虎來旬來宣文
武受命召公維翰(旬偏也召公召康公也箋云來勤也旬當作營宣徧也召康公)
(名奭召虎之始祖也王命召虎女勤勞於經營四方勤勞於徧疆理衆國昔文王武王受命召康公爲之楨幹之臣)
(以正天下爲虎之勒勞故述其祖之功以勸之來毛如字鄭音賚下同旬毛音廵又音荀鄭作營翰戶旦反又音寒)
(偏音遍下同奭音釋爲于僞反下爲虎爲其同)無曰予小子召公是似
肇敏戎公用錫爾祉(似嗣肇謀敏疾戎大公事也箋云戎猶女也女無自减損)
(曰我小子享女之所爲乃嗣女先祖召康公之功今謀女之事乃有敏德我用是故將賜汝福慶也王爲虎之志大)
(謙故進之云爾肇音兆韓詩云長也祉音耻大音泰)釐爾圭瓉秬鬯一卣告
于文人(釐賜也秬黑黍也鬯香草也築煑合而欎之曰鬯卣噐也九命賜圭瓉秬鬯文人文德之人也)
(箋云秬鬯黑黍酒也謂之鬯者芬香條鬯也王賜召虎以鬯酒一尊使以祭其宗廟告其先祖諸有德美見記也釐)
(力之反沈又音賚瓉才旱反秬音巨鬯勑亮反卣音酉又音由中尊也本或作攸)錫山土田
于周受命自召祖命(諸侯有大功德賜之名山土田附庸箋云周歧周也自用)
(也宣王欲尊顯召虎故如𡵨周使虎受山川土田之賜命用其祖召康公受封之禮岐周周之所起爲其先祖之霊)
(故就之○錫山土田夲或作錫之山川土田附庸者是因魯頌之文妄加也)虎拜稽首天子
萬年(箋云拜稽首者受王命策書也臣受恩無可以報謝者稱言使君壽考而巳)虎拜稽
首對揚王休作召公考天子萬壽明明天子
令聞不巳矢其文德洽此四國(對遂考成矢㢮也箋云對荅休)
(美作爲也虎旣拜而荅王策命之時稱揚王之德美君臣之言宜相成也王命召虎用召祖命故虎對王亦爲召康)
(公受王命之時對成王命之辭謂如其所言也如其如言者天子萬壽以下是也休許蚪反聞音問施如字爾雅作)
(㢮式氏反)
江漢六章章八句
常武召穆公美宣王也有常德以立武事因
以爲戒然(戒者王舒保作匪紹匪遊徐方繹騷繹音亦騷素刀反徐音蕭)赫赫明
明王命卿士南仲大祖大師皇父整我六師
以修我戎(赫赫然盛也明明然察也王命南仲於大祖皇甫爲大師箋云南仲文王時武臣也)
(顯著乎昭察乎宣王之命卿士爲大將也乃用其以南仲爲大祖者今大師皇父是也使之整齊六軍之衆治其兵)
(甲之事命將必夲其祖者因有世功於是尤顯大師者公兼官也赫火百反字又作爀大音泰下及注大師大祖皆)
(同將子匠反第一章注同)旣敬旣戒惠此南國(箋云敬之言警也警戒六軍之)
(衆以惠淮浦之旁國謂勑以無暴掠爲之害也每軍各有將中軍之將尊也警音景掠音亮)王謂尹
氏命程伯休父左右陳行戒我師旅率彼淮
浦省此徐土(尹氏掌命卿士程伯休父始命爲大司馬浦厓也箋云尹氏天子世大夫也率)
(循也王使大夫尹氏策命程伯休父於軍將行治兵之時使其士衆左右陳列而勑戒之使循彼淮浦之旁省視徐)
(國之士地叛逆者軍禮司馬掌其誓戒陳如字徐直覲反行戶剛反列也浦音普說文云水濱也)不留
不處三事就緒(誅其君弔其民爲之立三有事之臣箋云緒業也王又使軍將豫告淮浦)
(徐土之民云兵不火處於是也女三農之事皆就其業爲其驚怖先以言安之爲于僞反下爲其同將子匠反下同)
赫赫業業有嚴天子王舒保作匪紹匪遊徐
方繹騷(赫赫然盛也業業然動也嚴然而威舒徐也保安也匪紹匪遊不敢繼以遨遊也繹陳騷動也)
(箋云作行也紹緩也繹當作驛王之軍行其貌赫赫業業然有尊嚴於天子之威謂聞見者莫不憚之王舒安謂軍)
(行三十里亦非觧緩也亦非敖遊也徐國傳遽之驛見之知王兵必克馳走以相恐動嚴毛魚檢反鄭如字紹如字)
(徐云鄭尺遥反舒序也一夲作舒徐也憚徒旦反觧音懈傳張戀反恐丘勇反下同)震驚徐方
如雷如霆徐方震驚(箋云震動也驛馳走相恐懼以驚動徐國如雷霆之恐怪)
(人然徐國則驚動而將服罪霆音庭)王奮厥武如震如怒進厥虎
臣闞如虓虎鋪敦淮濆仍執醜虜(虎之自怒虓然濆厓仍就)
(虜服也箋云進前也敦當作屯醜衆也王奮揚其威武而震雷其聲而勃怒其色前其虎臣之將闞然如虎之怒陳)
(屯其兵於淮水大防之上以臨敵就執其衆之降服者○如震如怒一夲如字皆作而闞呼檻反徐火斬反又火敢)
(反一音噉虓火交反鋪普吴反徐音孚陳也韓詩作敷云大也敦王申毛如字厚也韓詩云迫鄭作屯徒門反濆符)
(云反仍如字夲或作扔音同勃步忽反降戶江反)截彼淮浦王師之所(截治)
(也箋云治淮之旁國有罪者就王師而斷之截才結反斷端亂反)王旅嘽嘽如飛如
翰如江如漢如山之苞如川之流(嘽嘽然盛也疾如飛摯如)
(翰苞夲也箋云嘽嘽間暇有餘力之貌其行疾自發舉如鳥之飛也翰其中豪俊也江漢以喻盛大也山夲以喻不)
(可驚動也川流以喻不可禦也嘽吐丹反摯音至間音閑)緜緜翼翼不測不克
濯征徐國(緜緜靚也翼翼敬也濯大也箋云王兵安靚且皆敬其勢不可測度不可攻勝旣服淮浦)
(矣今又以大征徐國言义勝也緜如字韓詩作民民同度才洛反)王猶允塞徐方旣
來(猶謀也箋云猶尚允信也王重兵兵雖臨之尚守信自實滿兵未陳而徐國巳來告服所謂善戰者不陳陳直)
(刃反下同)徐方旣同天子之功四方旣平徐方來庭
(來王庭也)徐方不回王曰還歸(箋云回猶違也還歸振旅也)
常武六章章八句
瞻卬凡伯刺幽王大壞也(凡伯天子大夫也春秋魯隱公七年冬天王使)
(凡伯來聘卬音仰此及召旻二篇幽王之變大雅也)瞻卬昊天則不我惠孔
填不寧降此大厲(昊天斥王也填久厲惡也箋云惠愛也仰視幽王爲政則不愛我下)
(民甚久矣天下不安王乃下此大惡以敗亂之昊戶老反填音塵下篇同)邦靡有定士民
其瘵蟊賊蟊疾靡有夷届罪罟不收靡有夷
瘳(瘵病夷常也罪罟設罪以爲罟瘳愈也箋云届極也天下騷擾邦國無有安定者士卒與民皆勞病其為)
(殘酷痛疾於民如蟊賊之害禾稼然爲之無常亦無止息時施刑罪以羅罔天下而不收歛爲之亦無常無止息時)
(此自王所下大惡瘵側界反字林側例反蟊夲又作蜼音牟届音戒罟音古瘳勑留反卒尊忽反)人有
土田女反有之人有民人女覆奪之(箋云此言王削黜諸)
(侯及卿大夫無罪者覆猶反也覆芳服反服也注及下同)此宜無罪女反收之
彼宜有罪女覆說之(收构收也說赦也說音稅注同一音他活反)哲夫
成城哲婦傾城(哲知也箋云哲謂多謀慮也城猶國也丈夫陽也陽動故多謀慮則成國)
(婦人隂也隂靜故多謀慮乃亂國哲知音智王申毛如字)懿厥哲婦爲梟爲鴟
(箋云懿有所痛傷之聲也厥其也其幽王也梟䲭惡聲之鳥喻襃姒之言無善懿於其反注同沈又如字梟古堯反)
(姒音似)婦有長舌維厲之階亂匪降自天生自
婦人匪教匪誨時維婦寺(寺近也箋云長舌喻多言語是王降大厲之階)
(階所由上下也今王之有此亂政非從天而下但從婦人出耳又非有人教王爲亂語王爲惡者是維近愛婦人用)
(其言故也寺徐音侍亦如宇近附近之近下近愛近川同上時掌反語魚據反)鞫人忮忒譖
始竟背豈曰不極伊胡爲慝(忮害忒變也箋云鞫窮也譛不信也)
(竟猶終也胡何慝惡也婦人之長舌者多謀慮好窮屈人之語忮害轉化其言無常始於不信終於背違人豈謂其)
(是不得中乎反云維我言何用爲惡不信也鞫居六反忮之䜴反忒他得反譛夲又作僣子念反背音佩注同慝他)
(得反好呼報反)如賈三倍君子是識婦無公事休其𧖟
織(休息也婦人無與外政雖王后猶以蚕爲事古者大子爲籍千畝冕而朱紘躬秉表諸侯爲籍百畝冕而)
(青紘躬秉表以事天地山川社稷先古敬之至也天子諸侯必有公桑蚕室近川而爲之築宫刃有三尺棘牆而外)
(閉之及太昕之朝君皮弁素積十三宫之夫人世婦之吉者使入蚕于蚕室奉種浴于川桑于公桑風戾以食之歲)
(旣單矣世婦卒蚕奉繭以示于君遂獻繭于夫人夫人曰此所以爲君服與遂副禕而受之少牢以禮之及良曰)
(后夫人繅三盆手遂布于三宫夫人世婦之吉者使繅遂朱綠之玄黃之以爲黼黻文章服旣成矣君服之以祀先)
(王先公敬之至也箋云識知也賈物而有三倍之利者小人所宜知也君子反知之非其宜也今婦人休其蚕桑織)
(絍之職而與朝廷之事其爲非宜亦猶是也孔子曰君子喻於義小人喻於利賈音古爾雅云市也倍蒲罪反無與)
(而與並音預服與音餘紘獲耕反耒力對反昕音欣奉芳勇反下同種章勇反戾力計反燥也食音嗣單音丹繭古)
(顯反禕音輝副首飾禕是禕衣少詩照反繅素刀反夲亦作縿同盆蒲門反維女金反朝直遥反下朝廷同)天
何以刺何神不冨舍爾介狄維予胥忌(刺責冨福)
(狄遠忌怨也箋云介甲也王之爲政旣無過惡天何以責王見變異乎神何以不福王而有灾害也王不念此而改)
(修德乃舍女被甲夷狄來侵犯中國者反與我相怨謂其疾怨羣臣叛違也舍音捨注同介音界狄毛他歴反鄭如)
(字見賢遍反被皮寄反)不弔不祥威儀不類人之云亡邦
國殄瘁(類善殄盡瘁病也箋云弔至也王之爲政德不至於天矣不能致徵祥於神矣威儀又不善於)
(朝廷矣賢人皆言奔亡則天下邦國將盡困病弔如字音的瘁似醉反)天之降罔維其
優矣人之云亡心之憂矣(優渥也箋云優寬也天下羅罔以取有罪亦甚)
(寬謂但以災異譴告之不指加罰於其身疾王爲惡之甚賢者奔亡則人心無不憂渥於角反譴弃戰反)天之
篤降喪瘨我饑饉民卒流亡(箋云天斥王也疾猶急也瘨病也病)
(乎幽王之爲政也急行暴虐之法厚下喪亂之教謂重賦稅也病國中以飢饉令民盡流移瘨都田反沈又音殄又)
(音田令民力呈反一夲作令故民)我居圉卒荒(圉垂也箋云荒虚也國中至邊境以此故)
(盡空虚圉魚吕反竟音境夲亦作境)天降罪罟蟊賊内訌(訌潰也箋云訌爭訟)
(相䧟入之言也王施刑罪以羅罔天下衆爲殘酷之人雖外以害人又自内爭相讒惡訌戸工反徐云鄭音工爭爭)
(闘之爭下同惡烏路反)昏㭬靡共潰潰回遹實靖夷我邦
(㭬夭㭬也潰潰亂也靖謀夷平也箋云昏㭬皆奄人也昏其官名也椓㭬毀隂者也王遠賢者而近任刑奄之人無)
(肯共其職事者皆潰潰然維邪是行皆謀夷滅王之國椓丁角反共音恭注皆同潰戶對反遹音聿一音述奄如字)
(夲又作閹遠于萬反近附近之近邪似嗟反)皐皐訿訿曾不知其玷(皐皐)
(頑不知道也訿訿窳不共事也箋云玷缺也王政巳大壞小人在位曾不知大道之缺皐音羔爾雅云刺素食也訿)
(音紫爾雅云莫供職也玷丁簟反窳音庾裴駰云病也說文云嬾也一夲作衆)兢兢業業孔
填不寧我位孔貶(貶隊也箋云兢兢戒也業業危也天下之人戒懼危怖甚久矣其不)
(安也我王之位又甚隊矣言見侵侮政教不行後大戎伐之而周與諸侯無異也業如字一音五荅反貶彼檢反隊)
(直類反又作墜)如彼歲旱莫不潰茂如彼棲苴(潰遂也苴)
(水中浮草也箋云潰茂之潰當作彙彙茂皃王無恩惠於天下天下之人如旱歲之草皆枯槁無潤澤如樹上之棲)
(苴潰毛戶對反鄭作彙音謂棲音西苴土加反槁古老反)我相此邦無不潰止
(箋云潰亂也無不亂者言皆亂也春秋傳曰國亂曰潰邑亂曰叛相音息亮反)維昔之冨不
如時(往者冨仁賢今也冨讒佞箋云冨福也時今時也)維今之疚不如兹
(今則病賢也箋云兹此也此者此古昔明王疚音救字或作㝌)彼䟽斯粺胡不自替
職兄斯引(彼且食䟽今反食精粺替廢况兹也引長也箋云䟽麤也謂糲米也職主也彼賢者禄薄)
(食麤而此昏㭬之黨反食精粺女小人耳何不自廢退使賢者得進乃兹復主長此爲亂之事乎責之也米之率糲)
(十粺九鑿八侍御七粺皮賣反兄音况下同糲蘭未反沈音頼又音厲復扶又反下同長如字又張丈反率字又作)
(卛音類又音律又所律反鑿子洛反又音昨字林云糲米一斛舂爲八斗音子沃反)池之竭矣不
云自頻(頻厓也箋云頻當作濱厓猶外也自由也池水之益由外灌焉今池竭人不言由外無益者與)
(言由之也喻王猶池也其政之亂由外無賢臣益之頻舊音毛如字鄭作濱音賓俱云厓也案張揖字詁云瀕今濱)
(則瀕是古濱字與音餘)泉之竭矣不云自中(泉水從中以益者也箋云泉者)
(中水生則益深水不生則竭喻王猶泉也政之亂又由内無賢妃益之)溥斯害矣職兄
斯弘不烖我躬(箋云溥猶徧也今時徧有此内外之害矣乃兹復主大此爲亂之事是不)
(烖王之身乎責王也烖謂見誅伐溥音普烖音災徧音遍下同)昔先王受命有如
召公日辟國百里今也日蹙國百里(辟開蹙促也箋云先)
(王受命謂文王武王時也召公召康公也言有如者時賢臣多非獨召公也今今幽王臣辟音闢蹙子六反)於
乎哀哉維今之人不尚有舊(箋云哀哉哀其不高尚賢者尊任有)
(舊德之臣將以喪亡其國喪息浪反)
召旻七章四章章五句三章章七句
蕩之什十一篇九十二章七百六十九句
毛詩卷第十八
