毛詩卷第五
齊雞鳴詁訓傳第八
(齊者太師吕望所封之國也其地少昊爽鳩氏之墟在禹貢青州岱嶺之隂濰淄之野都營丘之側禮記)
(云太公封於營丘是也)毛詩國風鄭氏箋
雞鳴思賢妃也哀公荒淫怠慢故陳賢妃貞
女夙夜警戒相成之道焉(妃芳菲反慢武諫反警居領反本又作敬音同)
雞旣鳴矣朝旣盈矣(雞鳴而夫人作朝盈而君作箋云雞鳴朝盈夫人也君也)
(可以起之常禮朝直遥反注下皆同)匪雞則鳴蒼蠅之聲(蒼蠅之声有似遠雞)
(之鳴箋云夫人以蠅声爲雞鳴則起早於常禮敬也蠅餘仍反)東方明矣朝旣昌
矣(東方明則夫人纚笄而朝朝巳昌盛則君聽朝箋云東方明朝旣昌亦夫人也君也可以朝之常禮君日)
(出而視明纚色蟹反何霜綺反)匪東方則明月出之光(見月出之光以爲東)
(方明箋云夫人以月光爲東方明則朝亦敬也)蟲飛薨薨甘與子同夢(古之)
(夫人配其君子亦不忘其敬箋云蟲飛薨薨東方且明之時我猶樂與子卧而同夢言親愛之無巳薨呼弘反配本)
(亦作妃音配樂音岳又五教反)會且歸矣無庶予子憎(會會於朝卿大夫朝)
(會於君朝聽政夕歸治其家事無庶予子憎無見惡於夫人箋云庶衆也蟲飛薨薨所以當起者卿大夫朝者且罷)
(歸故也無使衆臣以我故憎惡於子戒之也且七野反沈子餘反卿大夫潮會此朝如字音張遥反惡烏路反下同)
(夫人夫音符或依字讀者非)
雞鳴三章章四句
還刺荒也哀公好田獵從禽獸而無厭國人
化之遂成風俗習於田獵謂之賢閑於馳逐
謂之好焉(荒謂政事廢乱還音旋便捷貌韓詩作嫙嫙好貌好呼報反厭於豔反又於占反夲或作)
(饜音同止也好焉好蒿縞反)子之還兮遭我乎峱之間兮(還便)
(捷之貌峱山名箋云子也我也皆士大夫也俱出田獵而相遭也峱乃刀反說文云峱山在齊崔集注本作嶩便捷)
(夲亦作便旋)並驅從兩肩兮揖我謂我儇兮(從逐也獸)
(三歲曰肩儇利也箋云並併也子也我也併驅而逐二獸子則揖耦我謂我儇譽之也譽之者以報前言還也驅夲)
(亦作駈曲具反注下同肩如字說文云三歲豕肩相及者夲亦作豜又音牽揖一入反儇許全反韓詩作婘婘音權)
(好貌併步頂反下文同譽音餘下同)子之茂兮遭我乎峱之道兮
(茂美也)並驅從兩牡兮揖我謂我好兮(箋云譽之言好者以)
(報前言茂也牡茂后反)子之昌兮遭我乎峱之陽兮(昌盛也箋)
(云昌佼反貌佼古卯反夲又作姣)並驅從兩狼兮揖我謂我臧
兮(狼獸名臧善也)
還三章章四句
著刺時也時不親迎也(時不親迎故陳親迎之礼以刺之著直居反又直據反又)
(音佇詩内協句宜音直據反迎魚敬反注同)俟我於著乎而充耳以素
乎而(俟待也門屏之間曰著素象瑱箋云我嫁者自謂也待我於著謂從君子而出至於著君子揖之時)
(也我視君子則以素爲充耳謂所以縣瑱者或名爲紞織之人君五色臣則三色而巳此言素者目所先見而云瑱)
(吐遍反縣音玄下同紞都覧反)尚之以瓊華乎而(瓊華美石士之服也箋云尚猶)
(飾也飾之以瓊華者謂縣紞之未所謂瑱也人君以玉爲之瓊華石色似瓊也)俟我於庭乎
而充耳以青乎而(青青王箋云待我於庭謂揖我於庭時青紞之青)尚之
以瓊瑩乎而(瓊瑩石似玉卿大夫之服也箋云石色似瓊似瑩也瑩音榮又音營)俟我
於堂乎而充耳以黃乎而(黃黃玉箋云黃紞之黃)尚之以
瓊英乎而(瓊英美石以玉者人君之服也箋云瓊英猶瓊華也)
著三章章三句
東方之日刺衰也君臣失道男女淫奔不能
以禮化也(衰色追反夲或作刺㐮公非也南山己下始是㐮公之詩)東方之日兮
彼姝者子在我室兮(與也日出東方人君明盛無不照察也姝者初昏之貌箋云言)
(東方之日者愬之乎耳有姝姝美好之子來在我室欲與我爲室家我無如之何也日在東方其明未融興者喻君)
(不明妹赤朱反)在我室兮履我即兮(履禮也箋云即就也在我室者以禮)
(來我則就之與之去也言今者之子不以禮來也)東方之月兮彼姝者子
在我闥兮(月盛於東方君明於上若日也臣察於下若月也闥門内也箋云月以興臣月在東方亦)
(言不明闥他達反韓詩云門屏之間曰闥)在我闥兮履我發兮(發行也箋云以)
(禮來則我行而與之去)
東方之日二章章五句
東方未明刺無節也朝廷興居無節號令不
時挈壷氏不能掌其職焉(號令猶召呼也挈壷氏掌漏刻者朝直遥反注)
(皆同挈苦結反又音結壷音胡)東方未明顚倒衣裳(上曰衣下曰裳箋云挈壷)
(氏失漏刻之節東方未明而以爲明故群臣促遽顚倒衣裳群臣之朝别色始入倒都老反遽其慮反别彼列反)
顚之倒之自公召之(箋云自從也羣臣顚倒衣裳而朝人又從君所來而召之)
(漏刻失節君又早興)東兮未晞顚倒裳衣(晞明之始升脪音希)倒之顚
之自公令之(令告也令力證反)折柳樊圃狂夫瞿瞿(柳柔)
(脆之木樊藩也圃菜園也折柳以爲藩園無益於禁矣瞿瞿無守之貌古者有挈壷氏以水火分日夜以告時於朝)
(箋云柳木之不可以爲藩猶是狂夫不任挈壷氏之事折之舌反注同圃音布又音𥙷瞿俱具反脆七歲反藩方元)
(反夲又作蕃)不能辰夜不夙别莫(辰時夙早莫晚也箋云此言不任其事者恒失)
(節數也任音壬下同莫音暮)
東方未明三章章四句
南山刺襄公也鳥獸之行淫乎其妹大夫遇
是惡作詩而去之(襄公之妹魯桓公夫人文姜也襄公素與淫通及嫁公讁之公與夫)
(人如齊夫人愬之襄公襄公使公子彭生乘公而搤殺之夫人久留於齊莊公即位後乃來猶復會齊侯于禚于祝)
(丘又如齊師齊大夫見襄公行惡如是作詩以刺之又非魯桓公不能禁制夫人而去之讁直革反責也又張革反)
(彭生乘繩證反一夲作彭生乘公乘則依字讀搤於革反說文云捉也公羊傳云拉公幹而殺之沈又烏詣反拉郎)
(荅反復扶又反下皆同禚音灼地名行下孟反下之行皆同)南山崔崔雄狐綏綏
(興也南山齊南山也崔崔高大也國君尊嚴如南山崔崔然雄狐相隨綏綏然無别失隂陽之匹箋云雄狐行求匹)
(耦於南山之上形貌綏綏然興者喻襄公居人君之尊而爲淫泆之行其威儀可耻惡如狐崔子雖反又音佳别彼)
(反泆音逸下同惡烏路反又如字)魯道有蕩齊子由歸(蕩平易也齊子文姜)
(也箋云婦人謂嫁曰歸言文姜旣以禮從此道嫁于魯侯也蕩徒黨反徐勑黨反易以䜴反)旣曰歸
止曷又懷止(懷思也箋云懷來也言文姜旣曰嫁于魯侯矣何復來爲乎非其來也)葛
屨五兩冠緌雙止(葛屨服之賤者冠緌服之尊者箋云葛屨五兩喻文姜与姪娣及傳)
(姆同處冠緌喻襄公也五人爲竒而襄公往從而雙之冠屨不宜同處猶襄公文姜不宜爲夫婦之道屨九具反兩)
(王肅如字沈音亮緌如誰反傅音付姆音茂処昌慮反下同竒居宜反)魯道有蕩齊子
庸止(庸用也)旣曰庸止曷又從止(箋云此言文姜旣用此道嫁於)
(魯侯襄公何復送而從之爲淫泆之行)蓺麻如之何衡從其畝(蓺樹也衡)
(獵之從獵之種之然後得麻箋云樹麻者必先耕治其田然後樹之以言人君取妻必先議於父母蓺魚世反夲或)
(作藝技藝字耳衡音横注同亦作横字又一音如字衡即訓爲横韓詩云東西耕曰横從足容反注同韓詩作由云)
(南北耕曰由)取妻如之何必告父母(必告父母廟箋云取妻之禮議於生者上)
(於死者此之謂告取七喻反注下皆同)旣曰告止曷又鞠止(鞠窮也箋云鞠盈也)
(魯侯女旣告父母而取何復盈從令至于齊乎又非魯桓鞠居六反令力呈反下同)析薪如之何
匪斧不克(克能也箋云此言析薪必待斧乃能也析星歴反)取妻如之何匪
媒不得(箋云此言取妻必待媒乃得也)旣曰得止曷又極止(極至)
(也箋云女旣以媒得之矣何不禁制而恣極其邪意令至齊乎又非魯桓邪似嗟反)
南山四章章六句
甫田大夫刺襄公也無禮義而求大功不脩
德而求諸侯志大心勞所以求者非其道也
無田甫田維莠驕驕(興也甫大也大田過度而無人功終不能獲箋云興者喻)
(人君欲立功致治必勤身脩德積小以成高大無田音佃下同莠羊九反治直吏反)無思遠人勞
心忉忉(忉忉憂勞也箋云言無德而求諸侯徒勞其心忉忉耳忉音刀)無田甫田維
莠桀桀(桀桀猶驕驕也桀居竭反徐又居謁反)無思遠人勞心怛
怛(怛怛猶忉忉也怛且未反)婉兮孌兮緫角丱兮未幾見兮
突而弁兮(婉孌少好貌緫角聚兩髦也丱幼稚也弁冠也箋云人君内善其身外脩其德居無幾何)
(可以立功猶是婉孌之童子少自脩飾丱然而稚見之無幾何突耳如冠爲成人也婉於阮反孌力轉反緫夲又作)
(揔子孔反丱古患反幾居豈反注同見兮一夲作見之突吐活反注同方言云凡卒相見謂之突吐訥反弁皮眷反)
(髦音毛少詩照反)
甫田三章章四句
盧令刺荒也襄公好田獵畢弋而不脩民事
百姓苦之故陳古以風焉(畢噣也弋繳射也令音零下同好呼報反風福)
(鳳反噣直角反夲亦作濁畢星名何音犢繳音灼)盧令令其人美且仁(盧田)
(大令令纓環聲言人君能有美德盡其仁愛百姓欣而奉之愛而樂之順時遊田與百姓共其樂同其獲故百姓聞)
(而說之其聲令令然纓於盈反又於政反樂音洛下同說音悅)盧重環(重環子母環也重直龍反下同)
其人美且鬈(鬈好貌箋云鬈讀當爲權權勇壯也鬈音權說文云髮好皃)盧重
鋂(鋂一環貫二也鋂音梅)其人美且偲(偲才也箋云才多才也偲七才反說文云強也)
盧令三章章二句
敝笱刺文姜也齊人惡魯桓公微弱不能防
閑文姜使至淫亂爲二國患焉(敝婢世反徐扶滅反夲又作弊)
(敗也笱古口反取魚器也惡烏路反)敝笱在梁其魚魴鰥(興也鰥大魚箋云鰥魚子)
(也魴也鰥也魚之易制者然而敝敗之笱不能制興者喻魯栢微弱不能防閑文姜終其初時之婉順紡音房鰥毛)
(古頑反鄭古魂反易以䜴反)齊子歸止其從如雲(如雲言盛也箋云其從姪)
(娣之屬言文姜初嫁于魯桓之時其從者之心意如雲然雲之行順風耳後知魯桓微弱文姜遂淫恣從者亦隨之)
(爲惡從才用反注下皆同)敝笱在梁其魚魴鱮(魴鱮大魚箋云鱮似魴而弱鱗)
(鱮才呂反廣雅云鰱也音連)齊子歸止其從如雨(如雨言多也箋云如雨言)
(無常天下之則下天不下則止以言姪娣之善惡亦文妻所使止)敝笱在梁其魚唯
唯(唯唯出入不制箋云唯唯行相隨順之貌唯維癸反沈養水反韓詩作遺遺言不能制也)齊子歸
止其從如水(水喻衆也箋云水之性可停可行亦言姪娣之善惡在文姜也)
敝笱三章章四句
載驅齊人刺襄公也無禮義故盛其車服疾
驅於通道大都與文姜淫播其惡於萬民焉
(故猶端也驅欺具反又如字下皆同夲亦作駈播波佐反)載驅薄薄簟茀朱
鞹(薄薄疾驅聲也簟方文蓆也車之敝曰茀諸侯之路車有朱革之質而羽飾箋云此車襄公乃乘焉而來)
(與文姜會也薄普各反徐扶各反茀音弗鞹苦郭反)魯道有蕩齊子發夕(發夕)
(自夕發至且箋云襄公旣無禮義乃疾驅其乘車以入魯竟魯之道路平易文姜發夕由之往會焉曾無慙耻之色)
(○發夕韓詩云發旦也乘繩證反或音䋲竟音境夲亦作境易夷䜴反下樂易同)四驪濟濟
垂轡濔濔(四驪言物色盛也濟濟美貌垂轡轡之垂者濔濔衆也箋云此又刺襄公乘是四驪而來)
(徒爲淫亂之行驪力馳反濟子禮反注同濔夲亦作爾同乃禮反注同徒爲一夲作從兩通行下孟反)魯
道有蕩齊子豈弟(言文姜於是樂易然箋云此豈弟猶言發夕也豈讀當爲闓弟古文)
(尚書以弟爲圛圛明也豈開改反樂也弟如字或音待易反樂音洛闓音開圛音亦)汶水湯湯
行人彭彭(湯湯大貌彭彭多貌箋云汶水之上蓋有都焉襄公與文姜時所會汶音問湯失章反彭)
(必旁反)魯道有蕩齊子翶翔(翶翔猶彷徉也彷音旁徉音羊)汶水
滔滔行人儦儦(㴞㴞流貌儦儦衆貌㴞吐刀反儦表驕反說文云行貌)魯道
有蕩齊子遊敖
載驅四章章四句
猗嗟刺魯莊公也齊人傷魯莊公有威儀技
藝然而不能以禮防閑其母失子之道人以
爲齊侯之子焉(猗於宜反字或作欹技其綺反)猗嗟昌兮頎而
長兮(猗嗟歎辭昌盛也頎長貌箋云昌佼好貌頎音祈佼古夘反夲又作姣)抑若揚兮
(抑美色揚廣揚抑於力反)美目揚兮(好目揚眉)巧趨蹌兮射則臧
兮(蹌巧趨貌箋云臧善也趨夲又作趁七湏反又七遇反蹌七羊反)猗嗟名兮美
目清兮(目上爲名目下爲清)儀旣成兮終日射侯不出
正兮展我甥兮(二尺曰正外孫曰甥箋云成猶備也正所以射於侯中者天子五正諸侯)
(三正大夫二正士一正外皆居其侯中參分之一焉展誠也姊妹之子曰甥容貌技藝如此誠我齊之甥言誠者拒)
(時人言齊侯之子射食亦反注所射每射同正音征注同畫五采曰正參七南反又音三)猗嗟孌兮
(孌壯好貌)清揚婉兮(婉好眉目也)舞則選兮射則貫兮
(選齊貫中也箋云選者謂於倫等最上貫習也選雪戀反貫毛古亂反鄭古患反中張仲反)四矢反
兮以禦亂兮(四矢乘矢箋云反復也禮射三而止每射四矢皆得其故處此之謂復射必四)
(矢音象其能禦四方之亂反如字韓詩作變變易禦魚吕反乘繩證反處昌慮反)
猗嗟三章章六句
齊國十一篇三十四章百四十三句
魏葛屨詁訓傳第九
(案魏世家及左氏傳云姬姓國也詩譜云周以封同姓其地虞舜夏禹所都之域也在古冀州雷首之北)
(析城之西南枕河曲北涉汾水)毛詩國風鄭氏箋
葛屨刺𥚹也魏地陿隘其民機巧趨利其君
儉嗇𥚹急而無德以將之(儉嗇而無德是其所以見侵削屨俱具反𥚹必)
(淺反音洽夲或作狹依字應作陜隘於懈反巧如字徐苦孝反趨七湏反徐七喻反嗇音色)糾糾葛
屨可以履霜(糾糾猶繚繚也夏葛屨冬皮屨葿屨非所以履霜箋云葛屨賤皮屨貴魏俗至)
(冬猶謂葛屨可以履霜利其賤也糾吉黝反沈居酉反繚音子沈音遼)摻摻女手可以
縫裳(摻摻猶纖纖也婦人三月廟見然後執婦功箋云女手者未三月未成爲婦裳男子之下服賤又未)
(可使縫魏俗使未三月婦縫裳者利其事也摻所銜反又所咸反徐又息廉反說文作㩥山廉反云好手貌纖息廉)
(反見賢遍反)要之襋之好人服之(要䙅也襋領也好人好女手之人箋云服)
(整也䙅也領也在上好人尚可使整治之謂屬著之要於遥反襋紀力反屬音燭著直略反)好人提
提宛然左辟佩其象揥(提提安諦也宛辟貌婦至門夫揖而入不敢當尊宛)
(然而左辟象揥所以爲飾箋云婦新至慎於威儀如是使之非禮提徒兮反宛於阮反辟音避注同一音婢亦反禘)
(勑帝反諦音帝)維是𥚹心是以爲刺(箋云魏俗所以然者是君心𥚹急無德教)
(使之耳我是以刺也)
葛屨二章一章六句一章五句
汾沮洳刺儉也其君儉以能勤刺不得禮也(汾扶)
(云反沮子預反洳如預反)彼汾沮洳言采其莫(汾水也沮洳其漸洳者莫菜也箋云)
(言我也於彼汾水漸洳之中我采其莫以爲菜是儉以能勤莫音暮漸如字又接廉反)彼其之子
美無度(箋云之子是子也是子之德美無有度言不可尺寸)美無度殊異乎
公路(路車也箋云是子之德美信無度矣雖然其采莫之事則非公路之禮也公路主君之軞車庶子爲之晉)
(趙盾爲軞車之族是也軞夲亦作旄音毛盾徒夲反)彼汾一方言采其桑(箋云)
(采桑親蠶事也)彼其之子美如英(萬人爲英)美如英殊異
乎公行(公行從公之行也箋云從公之行者主君兵車之行列行戸郎反注同)彼汾一
曲言采其藚(藚水葛也藚音續水舄也一名牛脣說文音其彧反)彼其之
子美如玉美如玉殊異乎公族(公族公屬箋云公族主君同姓)
(昭穆也昭紹遥反說文作佋)
汾沮洳三章章六句
園有桃刺時也大夫憂其君國&KR1537;而迫而儉
以嗇不能用其民而無德教日以侵削故作
是詩也園有桃其實之殽(興也園有桃其實之食國有民得其力箋云魏)
(君薄公稅省國用不取於民食園桃而巳不施德教民無以戰其侵削之由由是也殽夲又作肴音爻省色領反)
心之憂矣我歌且謠(曲合樂曰歌徒歌曰謠箋云我心憂君之行如此故歌謠以寫)
(我憂矣謠音遥行下孟反下文行國同)不知我者謂我士也驕(箋云士事)
(也不知我所爲歌謠之意者反謂我於君事驕逸故爲于僞反下所爲皆同)彼人是哉子
曰何其(夫人謂我欲何爲乎箋云彼人謂君也曰於也不知我所爲憂者旣非責我又曰君儉而嗇所)
(行是其道哉子於此憂之何乎其音基下章同夫音符何爲如字)心之憂矣其誰知
之(箋云如是則衆臣無知我憂所爲也)其誰知之蓋亦勿思(箋云無知我憂所爲)
(者則宜無復思念之以自止也衆不信我或時謂我謗君使我得罪也復扶又反謗博浪反毀也)園有
棘其實之食(棘棗也棘紀力反從兩束俗作同)心之憂矣聊以
行國(箋云聊且略之辭也聊出行於國中觀民事以寫憂)不知我者謂我士
也罔極(極中也箋云見我聊出行於國中謂我於君事無中正)彼人是哉子
曰何其心之憂矣其誰知之其誰知之蓋亦
勿思
園有桃二章章十二句
陟岵孝子行役思念父母也國迫而數侵削
役乎大國父母兄弟離散而作是詩也(役乎大國者爲)
(大國所徵發岵音戶此傳及觧屺共爾雅不同王粛依爾雅國迫而數侵削夲或作國小而迫數見侵削者誤數音)
(朔)陟彼岵兮瞻望父兮(山無草木曰岵箋云孝子行役思其父之戒乃登彼岵山)
(以遥瞻望其父所在之處處昌慮反)父曰嗟予子行役夙夜無巳(箋云予子)
(夙早夜莫也無巳無懈倦莫音暮懈音介)上慎&KR0999;哉猶來無止(&KR0999;之猶可也父尚義箋云)
(止者謂在軍事作部列時旃之然反)陟彼屺兮瞻望母兮(山有草木曰屺箋云)
(此又思母之戒而登屺山而望之屺音起)母曰嗟予季行役夙夜無寐
(季少子也無寐無耆寐也少詩照反耆常志反)上愼&KR0999;哉猶來無棄(母尚恩也)
陟彼岡兮瞻望兄兮兄曰嗟予弟行役夙夜
必偕(偕俱也)上慎&KR0999;哉猶來無死(兄尚親也)
陟岵三章章六句
十畝之間刺時也言其國削小民無所居焉
(畝莫后反古作畮俗作畝皆同)十畝之間兮桑者閑閑兮(閑閑然男女無)
(别往來之貌箋云古者一夫百畝今十畝之間往來者閑閑然削小之甚閑夲亦作間音閑别彼列反)行
與子還兮(或行來者或來還者還夲亦作旋)十畝之外兮桑者
泄泄兮(泄泄多人之貌泄以世反)行與子逝兮(箋云逝逮也逮徒賚反又徒帝反)
十畝之間二章章三句
伐檀刺貪也在位貪鄙無功而受禄君子不
得進仕爾(檀待丹反)坎坎伐檀兮寘之河之干兮
河水清且漣猗(坎坎伐檀聲寘置也干厓也風行水成文曰漣伐檀以俟世用若俟河水)
(清且漣箋云是謂君子之人不得進仕也坎苦感反寘之䜴反漣力纏反猗於宜反亦作漪)不稼不
穡胡取禾三百[門@里]兮不狩不獵胡聸爾庭有
縣貆兮(種之曰稼歛之曰穡一夫之居曰[門@里]貆獸名箋云是謂在位貪鄙無功而受禄也冬獵曰狩宵)
(田曰獵胡何也貉子曰貆[門@里]夲亦作又作厘直連反古者一夫田百畝别受都邑五畝之地居之故孟子云五畝)
(之宅是也縣音玄下皆同貆夲亦作貆音桓徐郭音揎宵音消夜也貉戶各反依字作貈)彼君子兮
不素餐兮(素空也箋云彼君子者斥伐檀之人仕有功乃肯受禄䬸七丹反說文作餐云或從)
(水字林云吞食也沈音孫)坎坎伐輻兮寘之河之側兮河水
清且直猗(輻檀輻也側猶厓也直直波也輻音福)不稼不穡胡取禾
三百億兮不狩不獵胡聸爾庭有縣特兮(萬萬)
(曰億獸三歲曰特箋云十萬曰億三百禾秉之數)彼君子兮不素食兮坎
坎伐輪兮寘之河之漘兮河水清且淪猗(檀可)
(以爲輪漘厓也小風水成文轉如輪也漘順倫反淪音倫韓詩云順流而風曰淪淪文貌)不稼不穡
胡取禾三百囷兮不狩不獵胡聸爾庭有縣
鶉兮(圓者爲囷鶉鳥也囷丘倫反鶉音純)彼君子兮不素飱兮(熟食)
(曰飱箋云飱讀如魚飱之飧飱素門反字林云水澆飯也)
伐檀三章章九句
碩鼠刺重歛也國人刺其君重斂𧖟食於民
不修其政貪而畏人若大鼠也(碩音石歛呂驗反下同)碩
鼠碩鼠無食我黍三歲貫女莫我肯顧(貫事也箋)
(云碩大也大鼠大鼠者斥其君也女無復食我黍疾其稅歛之多也我事女三歲矣曾無教令恩德來顧眷我又疾)
(其不修政也古者三年大比民或於是徙貫古亂反徐音官復扶又反稅始銳反比毗志反)逝將去
女適彼樂土(箋云逝往也往矣將去女與之訣别之辭樂土有德之國樂音洛下注同土如)
(字他古反沈徒古反訣古穴反)樂土樂土爰得我所(箋云爰曰也)碩
鼠碩鼠無食我麥三歲貫女莫我肯德(箋云不肯)
(施德於我)逝將去女適彼樂國樂國樂國爰得我
直(直得其直道箋云直猶正也)碩鼠碩鼠無食我苗(苗嘉榖也)三
歲貫女莫我肯勞(箋云不肯勞來我勞如字又力報反來夲亦作倈同力代反)
逝將去女適彼樂郊(箋云郭外曰郊)樂郊樂郊誰之
永號(號呼也箋云之往也永歌也樂郊之地誰獨當往而歌號者言皆喜說無憂苦永本亦作咏同音詠)
(號戶毛反注同呼火故反說音悅)
碩鼠三章章八句
魏國七篇十八章百二十八句
毛詩卷第五
