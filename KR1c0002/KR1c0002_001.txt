毛詩卷第一
唐國子博士兼太子中允贈齊州刺史
吳縣開國男陸德明釋文附
周南關雎詁訓傳第一
(周者代名其地在禹貢雍州之域𡵨山之陽於漢屬扶風美陽縣南者言周之德化自歧陽而先被南方)
(故序云化自北而南也漢廣序又云文王之道被於南國是也雎七胥反依字且邊隹且子餘反旁或作)
(鳥詁舊本多作故今或作音古又音故傳直戀反案詁故皆是古義所以兩行然前儒多作詁解而章)
(句有故言郭景純注爾雅則作釋詁樊孫等爾雅本皆爲釋故今宜隨本不煩改字)
毛詩國風(詩是此書之名毛者傳詩人姓旣有齊魯韓三家故題姓以别之或云小)
(毛公加毛詩二字又云河間獻王所加故大題在下案馬融盧植鄭玄注三禮並大題在下班固漢書陳)
(壽三國志題亦然國者㧾謂十五國風者諸侯之詩從關雎至騶虞二十五篇謂之正風)
鄭氏箋(本作牋同薦年反字林云箋表也識也案鄭云藝論云注詩宗毛爲主毛義若)
(隱略則更表明如有不同即下巳意使可識别也然此題非毛公馬鄭王肅等題相傳云是雷次宗題承)
(用旣久未敢爲異又案周續之與雷次宗同受慧遠法師詩義而續之釋題巳如此又恐非雷之題也疑)
(未敢明之)
關雎后妃之德也風之始也所以風天下而
正夫婦也故用之鄕人焉用之邦國焉風風
也教也風以動之教以化之詩者志之所之
也在心爲志發言爲詩情動於中而形於言
言之不足故嗟歎之嗟嘆之不足故永歌之
永歌之不足不知手之舞之足之蹈之也情
發於聲聲成文謂之音(發猶見也聲謂宫商角徵羽也聲成文者宫商)
(上下相應○關雎舊解云三百一十一篇詩並是作者自爲名后妃芳菲反爾雅云妃嫓也對也左傳云嘉耦曰妃)
(禮記云天子之妃曰后之德也舊說云起此至用之邦國焉名關雎序謂之小序自風風也訖末名爲大序沈重云)
(案鄭詩譜意大序是子夏作小序是子夏毛公合作卜商意有不盡毛更足成之或云小序是東海衞敬仲所作今)
(謂此序止是關雎序揔論詩之綱領無大小之異解見詩義序並是鄭注所以無箋云者以無所疑亂故也風之始)
(也此風謂十五國風風是諸侯政教也下云所以風天下論語云君子之德風並是此義所以風如字徐福鳳反今)
(不用風風也並如字徐上如字下福鳳反崔靈恩集注本下即作諷字劉氏云動物曰風託音曰諷崔云用風感物)
(則謂之諷沈云上風是國風即詩之六義也下風即是風伯鼔動之風君上風教能鼔動萬物如風之偃草也今從)
(沈說風以動之如字沈福鳳反云謂自下刺上感動之名變風也今不同嗟迹斜反咨嗟也歎本亦作嘆傷贊及歎)
(息也蹈徒到反動足履地也見賢遍反徵陟里反上時掌反應應對之應下注同)治世之音
(絶句治直吏反)安以樂(絶句樂音洛)其政和(○一讀安字上屬以樂其政和爲一)
(句下放此)亂世之音怨以怒其政乖亡國之音哀
以思其民困故正得失動天地感鬼神莫近
於詩先王以是經夫婦成孝敬厚人倫美教
化移風俗故詩有六義焉一曰風二曰賦三
曰比四曰興五曰雅六曰頌上以風化下下
以風刺上主文而譎諫言之者無罪聞之者
足以戒故曰風(風化風刺皆謂譬喻不斥言也主文主與樂之宫商相應也譎諫詠歌依)
(違不直諫思息吏反正得失周云正齊人之得失也本又作政謂政教也兩通近如字沈音附近之近厚音后本或)
(作序非比必履反興虚應反沈許甑反下以風福鳳反注風刺同刺七賜反本又作㓨譎古穴反詐也故曰風福鳳)
(反又如字)至于王道衰禮義廢政教失國異政家
殊俗而變風變雅作矣國史明乎得失之迹
傷人倫之廢哀刑政之苛吟詠情性以風其
上達於事變而懷其舊俗者也故變風發乎
情止乎禮義發乎情民之性也止乎禮義先
王之澤也是以一國之事繫一人之本謂之
風言天下之事形四方之風謂之雅雅者正
也言王政之所由廢興也政有小大故有小
雅焉有大雅焉頌者美盛德之形容以其成
功告於神明者也是謂四始詩之至也(始者王道興衰)
(之所由苛本亦作荷音何苛虐也吟疑今反動聲曰吟風其上福鳳反告古毒反)然則關雎
麟趾之化王者之風故繫之周公南言化自
北而南也鵲巢騶虞之德諸侯之風也先王
之所以教故繫之召公(自從也從北而南謂其化從岐周被江漢之域也先)
(王斥大王王季麟吕辛反趾音止騶本亦作側留反召本亦作邵同上照反後召南召公皆同岐其宜反山名也)
(或音祗被皮寄反大音泰)周南召南正始之道王化之基是
以關雎樂得淑女以配君子憂在進賢不淫
其色哀窈窕思賢才而無傷善之心焉是關
雎之義也(哀蓋字之誤也當爲衷衷謂中心恕之無傷善之心謂好逑也淑常六反善也哀前儒並)
(如字論語云哀而不傷是也鄭氏改作衷竹隆反窈烏了反窕徒了反王肅云善心曰窈善容曰窕恕音庶本又作)
(念好呼報反逑音求)
關關雎鳩在河之洲(興也關關和聲也雎鳩王雎也鳥摯而有別水中可居者曰洲)
(后妃說樂君子之德無不和諧又不淫其色慎固幽深若雎鳩之有別焉然後可以風化天下夫婦有別則父子親)
(父子親則君臣敬君臣敬則朝廷正朝廷正則王化成箋云摯之言至也謂王雎之鳥雄雌情意至然而有別睢七)
(胥反鳩九尤反洲音州興虚應反沈許甑反案興是譬諭之名意有不盡故題曰興他皆放此摯夲亦作鷙音至別)
(彼竭反下同說音悅樂音洛諧戸皆反朝直遥反廷徒佞反)窈窕淑女君子好
逑(窈窕幽間也淑善逑匹也言后妃有關雎之德是幽間貞專之善女宜爲君子之好匹箋云怨耦曰仇言)
(后妃之德和諧則幽間處深宫貞專之善女能爲君子和好衆妾之怨者言皆化后妃之德不嫉妬謂三夫人以下)
(好毛如字鄭呼報反兔罝詩放此逑本亦作仇音求間音閑下同耦五口反爲于僞反嫉音疾徐音自後皆同妬丁)
(路反以色曰妬)參差荇菜左右流之(荇接余也流求也后妃有關雎之德)
(乃能共荇菜備庶物以事宗廟也箋云左右助也言后妃將共荇菜之𦵔必有助而求之者言三夫人九嬪以下皆)
(樂后妃之事參初金反差初宜反又初佳反荇衡猛反本亦作莕沈有並反左右王申毛如字鄭左音佐右音佑接)
(佘本或作菨荼非余音餘共音恭本或作供下共荇菜並同𦵔阻魚反字又作菹嬪鼻申反内官名樂音洛又音岳)
窈窕淑女寤寐求之(寤覺寐寢也箋云言后妃覺寐則常求此賢女欲與之共)
(巳職也寤五路反寐莫利反覺音教)求之不得寤寐思服(服思之也箋云服事)
(也求賢女而不得覺寐則思已職事當誰與共之乎)悠哉悠哉輾轉反側(悠思)
(也箋云思之哉思之哉言巳誠思之卧而不周曰輾悠音由輾本亦作展哲善反吕忱從車展鄭云不周曰輾注本)
(或作卧而不周者剰二字也)參差荇菜左右采之(箋云言后妃旣得荇菜必)
(有助而采之者)窈窕淑女琴瑟友之(宜以琴瑟友樂之箋云同志爲友言賢女)
(之助后妃共荇菜其情意乃與琴琴之志同共荇菜之時樂必作)參差荇菜左右
芼之(芼擇也箋云后妃旣得荇菜必有助而擇之者芼毛報反)窈窕淑女鍾
鼔樂之(德盛者宜有鍾鼓之樂箋云琴瑟在堂鍾鼔在庭言共荇菜之時上下之樂皆作盛其礼也樂)
(音洛又音岳或云恊韻宜五教反)
關雎五章章四句故言三章一章四
句二章章八句(五章是鄭所分故言以下是毛公本意後放此)
葛覃后妃之本也后妃在父母家則志在於
女功之事躬儉節用服澣濯之衣尊敬師傳
則可以歸安父母化天下以婦道也(躬儉節用由於師傳)
(之教而後言尊敬師傅者欲見其性亦自然可以歸安父母言嫁而得意猶不忘孝覃本亦作蕈徒南反澣本又作)
(浣戸管反濯直角反傅夫附反見賢遍反)葛之覃兮施于中谷維葉
萋萋(興也覃延也葛所以爲絺綌女功之事煩辱者施移也中谷谷中也萋萋茂盛貌箋云葛者婦人之)
(所有事也此因葛之性以興焉興者葛延蔓于谷中喻女在父母之家形體浸浸日長大也葉萋萋然喻其容色美)
(盛施毛以䜴反鄭如字下同萋切奚反蔓音萬浸子鴆反長丁丈反)黃鳥于飛集于
灌木其鳴喈喈(黃鳥摶黍也灌木叢木也喈喈和聲之遠聞也箋云葛延蔓之時則摶黍)
(飛鳴亦因以興焉飛集叢木興女有嫁于君子之道和聲之遠聞與女有才美之稱達於遠方灌古亂反喈音皆摶)
(徒端反叢才公反俗作藂一夲作最作外反聞音問又如字下同稱尺證反)葛之覃兮施
于中谷維葉莫莫(莫莫成就之貌箋云成就者其可采用之時莫美博反)是
刈是濩爲絺爲綌服之無斁(濩煑之也精曰絺麄曰綌斁厭也古)
(者王后織玄紞公侯夫人紘綖卿之内子大帶大夫命婦成祭服士妻朝服庶士以下各衣其夫箋云服整也女在)
(父母之家未知將所適故習之以絺綌煩辱之士乃能整治之無厭倦是其性貞專刈夲亦作艾魚廢反韓詩云刈)
(取也濩胡郭反韓詩云濩瀹也音羊灼反絺恥知反綌去逆反斁夲又作音亦厭於豔反本亦作猒紞都覧反紞)
(織五采如縚狀用縣瑱也紘獲耕反纓之無緌者從下仰屬於冠綖音延冕上覆也朝直遥反下同庶士謂庶人在)
(官者本或作庶人衣於旣反)言告師氏言告言歸(言我也師女師也古者女)
(師教以婦德婦言婦容婦功祖廟未毀教于公宮三月祖廟旣毀教于宗室婦人謂嫁曰歸箋云我告師氏者我見)
(教告于女師也教告我以適人之道重言我者尊重師教也公宫宗室於族人皆爲貴○謂嫁曰歸本亦無曰字此)
(依公羊傳文重直用反)薄汙我私薄澣我衣(汙煩也私燕服也婦人有副褘)
(盛飾以朝事舅姑接見于宗廟進見于君子其餘則私也箋云煩煩撋之用功深澣謂濯之耳衣謂褘衣以下至禒)
(衣汙音烏副如字婦人首飾之上褘音輝王后六服一曰褘衣見賢遍反下見於君子同撋諸詮之音而專反何胤)
(沈重皆而純反阮孝緒字略云煩撋猶捼莏也捼奴禾反莏素禾反褖吐亂反六服之最下者)害澣害
否歸寧父母(害何也私服宜澣公服宜否寧安也父母在則有時歸寧耳箋云我之衣服今)
(者何所當見澣乎何所當否乎言常自㓗清以士君子害戸葛反下同否方九反清如字沈音淨)
葛覃三章章六句
卷耳后妃之志也又當輔佐君子求賢審官
知臣下之勤勞内有進賢之志而無險詖私
謁之心朝夕思念至於憂勤也(謁請也卷眷勉反廣雅云枲耳)
(也郭云亦曰胡枲江南呼常枲草木䟽云幽州人謂之爵耳詖彼寄反妄加人以罪也崔云險詖不正也)采
采卷耳不盈頃筐(憂者之興也采采事采之也卷耳苓耳也頃筐畚屬易盈之器也箋)
(云器之易盈而不盈者志在輔佐君子憂思深也頃音傾筐起狂反韓詩云頃筐欹筐也苓音零畚音本何休云草)
(器也說文同易以䜴反下同思息吏反下憂思同)嗟我懷人寘彼周行(懷思)
(寘置行列也思君子官賢人置周之列位箋云周之列位謂朝廷臣也寘之䜴反行戶康反注下同朝直遥反)
陟彼崔嵬我馬虺隤(陟升也崔嵬土山之戴石者虺隤病也箋云我我使臣也臣以)
(兵役之事行出離其列位身勤勞於山險而馬又病君子宜知其然崔徂回反嵬五回反毛此注及下釋砠与𡭗雅)
(同虺呼回反徐呼懷反說文作㾯隤徒回反徐徒瓌反孫炎云馬退不能升之病也說文作頽使色吏反下同離力)
(智反)我姑酌彼金罍維以不永懷(姑且也人君黃金罍永長也箋)
(云我我君也臣出使功成而反君且當設饗燕之礼與之飲酒以勞之我則以是不復長憂思也言且者君賞功臣)
(或多於此姑如字說文作音同云秦以市買多得爲夃罍盧回反酒罇也韓詩云天子以玉飾諸侯大夫皆以黃)
(金飾士以梓礼記云夏曰山罍其形似壼容一斛刻而畫之爲雲雷之形勞力到反復扶冨反)陟彼高
崗我馬玄黃我姑酌彼兕觥維以不永傷(山脊)
(曰岡玄馬病則黃兕觥角爵也傷思也箋云此章爲意不盡申殷勤也觥罰爵也饗燕所以有之者礼自立司正之)
(後旅醻必有醉而失礼者罰之亦所以爲樂岡古康反兕字又作徐履反爾雅云似牛觥古横反字又作觵韓)
(詩云容五升禮圖云容七升爲于僞反殷勤並如字俗本下並加心非也樂音洛)陟彼砠矣
我馬瘏矣我僕痡矣云何吁矣(石山戴土曰砠瘏病也痡亦病)
(也吁憂也箋云此章言臣旣勤勞於外僕馬皆病而今云何乎其亦憂矣深閔之辭砠本亦作同七餘反瘏音塗)
(本又作屠非痡音敷又普烏反本又作鋪同吁香于反痡病也一本作痡亦病也者非)
卷耳四章章四句
樛木后妃逮下也言能逮下而無嫉妬之心
焉(后妃能和諧衆妾不嫉妬其容貌恒以善言逮下而安之樛居蚪反字林九稠反馬融韓詩本並作科音)
(同字林巳周反說文以科爲木高逮徒戴反又徒帝反之心焉崔集註本此序有鄭注檢衆本並無)南有
樛木葛藟纍之(興也南南土也木下曲曰樛南土之葛藟茂盛箋云木枝以下垂之故故)
(葛也藟也得纍而蔓之而上下俱盛興者喻后妃能以惠下逮衆妾使得其次序則衆妾上附事之而礼義亦俱盛)
(南土謂荆揚之域藟本亦作纍力軌反似葛之草也草木䟽云一名巨荒似燕薁亦連蔓葉似艾白色其子赤可食)
(纍力追反本又作虆上時掌反)樂只君子福履綏之(履禄綏安也箋云妃妾以)
(礼義相与和又能以礼樂樂其君子使為福禄所安只之氏反猶是也綏音雖樂樂上音岳下音洛)南有
樛木葛藟荒之樂只君子福履將之(荒奄將大箋云此章)
(申殷勤之意將猶扶助也)南有樛木葛藟縈之樂只君子福
履成之(縈旋也成就也縈本又作烏營反說文作)
樛木三章章四句
螽斯后妃子孫衆多也言若螽斯不妬忌則
子孫衆多也(忌有所諱惡於人螽音終斯𡭗雅作蜤音同惡烏路反)螽斯羽
詵詵兮(螽斯蚣蝑也詵詵衆多也箋云凢物有隂陽情慾者无不妬忌維蚣蝑不耳各得受氣而生子)
(故能詵詵然衆多后妃之德能如是則宜然詵所巾反說文作&KR2226;音同蚣粟容反字林作蜙先凶反郭璞先工反許)
(愼思兮反蝑粟居反許愼吕忱並先吕反郭璞才与反案一名斯螽七月詩云斯螽動股是也揚雄許愼皆云舂黍)
(草木䟽云幽州謂之春箕蝗類也長而青長股股鳴者也郭璞注方言云江東呼爲虴蜢虴竹白反蜢音猛慾音欲)
(諸詮之音諭耳本或作然字)宜爾子孫振振兮(振振仁厚也箋云后妃之德寬容不)
(嫉妬則宜女之子孫使其無不仁厚振音真女音汝)螽斯羽薨薨兮宜爾子
孫繩繩兮(薨薨衆多也繩繩戒愼也薨呼弘反)螽斯羽揖揖兮宜
爾子孫蟄蟄兮(揖揖會聚也蟄蟄和集也揖子入側立二反蟄天十反徐又直立反)
螽斯三章章四句
桃夭后妃之所致也不妬忌則男女以正昏
姻以時國無鰥民也(老無妻曰鰥夭於驕反說文作祅云木少盛貌鰥夲亦鱞古頑)
(反老無妻曰鰥)桃之夭夭灼灼其華(興也桃有華之盛者夭夭其室壯也灼灼)
(華之盛也箋云興者喻時婦人皆得以年盛時行也少詩照反)之子于歸宜其室
家(之子嫁子也于往也宜以有室家無踰時者箋云宜者謂男女年時俱當當丁浪反)桃之夭夭
有蕡其實(蕡實貌非但有華色又有婦德蕡浮雲反)之子于歸宜其
家室(家室猶室家也)桃之夭夭其葉蓁蓁(蓁蓁至盛貌有色有德形)
(體至盛也蓁側巾反)之子于歸宜其家人(一家之人盡以爲宜箋云家人猶室家也)
(盡津忍反或如字他皆放此)
桃夭三章章四句
兔罝后妃之化也關雎之化行則莫不好德
賢人衆多也(兔夲又作莵他故反罝子斜反說文子余反好呼報反)肅肅兔
罝㭬之丁丁(肅肅敬也兔罝兔罟也丁丁㭬杙声也箋云罝兔之人鄙賤之事猶能恭敬則)
(是賢者衆多也㭬陟角反丁陟耕反罟音古罔也杙夲又作弋羊職反郭羊北反爾雅云樴謂之杙李廵云橛也樴)
(音特橛其月反)赳赳武夫公侯干城(赳赳武貌干扞也箋云干也城也皆)
(以禦難也此罝兔之人賢者也有武力可任爲將帥之德諸侯可任以國守扞城其民折衝禦難於未然赳居黝反)
(爾雅云勇也干如字爾雅云干扞也孫炎注云干松所以自蔽扞也舊音戶旦反沈音幹禦魚吕反難乃旦反下同)
(任音壬將子匠反帥色類反沈所愧反任而鴆反後不音者放此守手又反折之設反衝昌容反)肅肅
兔罝施于中逵(逵九逵之道施于如字逵求龜反杜預注春秋云塗万九軌)赳
赳武夫公侯好仇(箋云怨耦曰仇此罝兔之人敵國有來侵伐者可使和好之亦言賢)
(也)肅肅兔罝施于中林(中林林中施如字沈以䜴反)赳赳武
夫公侯腹心(可以制斷公侯之腹心箋云此兔罝之人於行攻伐可用爲策謀之臣使之慮事亦言賢)
(也)
兔罝三章章四句
芣苢后妃之美也和平則婦人樂有子矣(箋云)
(天下和政教平也芣苢音浮苢本亦作苡音以)采采芣苢薄言采之(采采非一辭也)
(芣苢馬舄馬舄車前也宜懷妊焉薄辭也采取也箋云薄言我薄也)采采芣苢薄言有
之(有藏之也有羽軌切)采采芣苢薄言掇之(掇都奪反拾也一音知劣反)采
采芣苢薄言捋之(捋力活反取也)采采芣苢薄言祮之
(祮音結執祍也)采采芣苢薄言襭之(襭戶結反扱祍也一本作同)
芣苢三章章四句
漢廣德廣所及也文王之道被于南國美化
行乎江漢之域無思犯禮求而不可得也(箋云)
(紂時淫風徧于天下維江漢之域先受文王之教化漢水名也尚書云嶓冡導漾水東流爲漢被皮義反域音聿)
南有喬木不可休息漢有游女不可求思(興也南方)
(之木美喬上竦也思辭也漢上游女無求思者箋云不可者本有可道也木以高其枝葉之故故人不得就而止息)
(也興者喻賢女雖出游流水之上人無欲求犯礼者亦由貞潔使之然喬本亦作橋渠驕反徐又紀橋反)漢
之廣矣不可泳思江之永矣不可方思(潛行爲泳永長)
(方泭也箋云漢也江也其欲渡之者必有潛行乘泭之道今以廣長之故故不可也又喻女之貞潔犯禮而往將不)
(至也泳音詠潛行曰泳泭芳于反本亦作&KR1397;又作桴或作柎並同)翹翹錯薪言刈其
楚(翹翹薪貌錯雜也箋云楚雜薪之中尤翹翹者我欲刈取之以喻衆女皆貞潔我又欲取其尤高潔者翹)
(祁遥反沈其堯反薪貌絜一本無絜字)之子于歸言秣其馬(秣養也六尺以上曰)
(馬箋云之子是子也謙不敢斥其適巳於是子之嫁我願秣其馬致礼餼示有意焉秣莫葛反養也說文云食馬穀也)
漢之廣矣不可泳思江之永矣不可方思翹
翹錯薪言刈其蔞(蔞草中之翹翹然蔞力俱反馬云蔞蒿也郭云似艾音力侯反)
之子于歸言秣其駒(五尺以上曰駒)漢之廣矣不可泳
思江之永矣不可方思
漢廣三章章八句
汝墳道化行也文王之化行乎汝墳之國婦
人能閔其君子猶勉之以正也(箋云言此婦人被文王之化厚事其)
(君子墳符云反閔密謹反傷念也一本有婦人二字)遵彼汝墳伐其條枚(遵循也汝水名)
(也墳大防也枝曰條幹曰枚箋云伐薪於汝水之側非婦人之事以言巳之君子賢者而處勤勞之職亦非其事枚)
(妹回反幹也)未見君子惄如調饑(惄饑意也調朝也箋云惄思也未見君子之時)
(如朝饑之思食惄本又作惄乃歷反)遵彼汝墳伐其條肄(肄餘也斬而復生曰)
(肄肄以自反)旣見君子不我遐棄(旣巳遐遠也箋云巳見君子君子反也于巳反得見)
(之知其不遠棄我而死亡於思則愈故下章而勉之思如字)魴魚頳尾王室如燬
(頳赤也魚勞則尾赤燬火也箋云君子仕於亂世其顔色瘦病如魚勞則尾赤所以然者畏王室之酷烈是時紂存)
(魴符方反魚名頳勑貞反燬音毁齊人謂火曰燬)雖則如燬父母孔邇(孔甚邇近也箋)
(云辟此勤勞之處或時得罪父母甚近當念之以免於害不能爲疎遠者計也疎亦作䟽)
汝墳三章章四句
麟之趾關雎之應也關雎之化行則天下無
犯非禮雖衰世之公子皆信厚如麟趾之時
也(箋云關雎之時以麟爲應後世雖衰猶存關雎之化者君之宗族猶尚振振然有似麟應之時無以過也麟吕)
(辛反瑞獸也)麟之趾振振公子(興也趾足也麟信而應礼以足至者也振振信厚也箋云)
(興者喻今公子亦信厚與礼相應有似於麟振音眞信厚也應音英)于嗟麟兮(于嗟歎辭也)麟
之定振振公姓(定題也公姓公同姓定都佞反題徒兮反)于嗟麟兮麟之
角振振公族(麟角所以表其德也公族公同祖也箋云麟角之末有肉示有武而不用示一本示作象)
于嗟麟兮
麟之趾三章章三句
周南之國十一篇三十六章百五十九句
召南鵲巢詁訓傳第二
(召亦地名也在岐山之陽扶風雍縣南有召亭案周召皆周之舊土文王受命後以賜二公爲菜地二南之風)
(皆文王未受命之詩也周南十一篇是先王之所以教聖人之深迹故繫之公旦召南十四篇是先王之教化)
(文王所行之淺迹故繫之君奭)
毛詩國風鄭氏箋
鵲巢夫人之德也國君積行累功以致爵位
夫人起家而居有之德如鳲鳩乃可以配焉
(箋云起家而居有之謂嫁於諸侯也夫人有均壹之德如鳲鳩然而後可配國君鵲七略反字林作䧿鳲音司)
維鵲有巢維鳩居之(興也鳩鳲秸鞠也鳲鳩不自爲巢居鵲之成巢箋云鵲之作巢)
(冬至架之至春乃成猶國君積行累功故以興焉興者鳲鳩因鵲成巢而居有之而有均壹之德猶國君夫人來嫁)
(居君子之室德亦然室燕寢也秸古八反鞠音菊)之子于歸百兩御之(百兩百乘)
(也諸侯之子嫁於諸侯送御皆百乘箋云之子是子也御迎也是如鳲鳩之子其往嫁也家人送之良人迎之車皆百乘)
(象有百官之盛御五嫁反)維鵲有巢維鳩方之(方有之也)之子于歸
百兩將之(捋如字送也沈七羊反)維鵲有巢維鳩盈之(盈滿也箋)
(云滿者言衆媵姪娣之多媵音孕姪待結反娣徒帝反)之子于歸百兩成之
(能成百兩之禮也箋云是子有鳲鳩之德宜配國君故以百兩之禮送迎成之)
鵲巢三章章四句
采蘩夫人不失職也夫人可以奉祭祀則不
失職矣(箋云奉祭祀者采蘩之事也不失職者夙夜在公也)于以采蘩于沼
于沚(蘩皤蒿也于於沼池沚渚也公侯夫人執蘩菜以助祭神饗德與信不求偹焉沼沚谿澗之草)
(猶可以薦王后則荇菜也箋云于以猶言往以也執蘩菜者以豆薦蘩𦵔蘩音煩沼之紹反池也沚音止皤薄波反)
(白也蒿好羔反谿苦兮反澗也)于以用之公侯之事(之事祭事也箋云言夫人於君)
(祭祀而薦此豆也)于以采蘩于澗之中(山夾水曰澗澗古晏反夾古洽反)于
以用之公侯之宫(宫廟也)被之僮僮夙夜在公
(被首餙也僮僮疎敬也夙早也箋云公事也早夜在事謂視灌漑饎爨之事礼記主婦髲髢被皮寄反僮音同)
(濯直角反漑古愛反饎昌志反髲皮寄反髢亦作鬄)被之祁祁薄言還歸(祁祁)
(舒遲也去事有儀也箋云言我也祭事畢夫人釋祭服而去髲髢也其威儀祁祁然而安舒無罷倦之失我還)
(歸者自廟反其燕寝祁巨私反罷音皮)
采蘩三章章四句
草蟲大夫妻能以禮自防也(蟲直忠反本或作虫非也虫音許鬼反)
喓喓草蟲趯趯阜螽(興也喓喓聲也草蟲常羊也趯趯躍也阜螽蠜也卿大)
(夫之妻待禮而行隨從君子箋云草蟲鳴阜螽躍而從之異種同類猶男女嘉時以禮相求呼喓於遥反趯託立反阜音父螽)
(音中躍音藥跳也蠜音煩種章勇反)未見君子憂心忡忡(忡忡猶衝衝也婦人雖適人有)
(歸宗之義箋云未見君子者謂在塗時也在塗而憂憂不當君子無以寧父母故心衝衝然是其不自絶於其族之情忡)
(敕中反)亦旣見止亦旣覯止我心則降(覯古豆反遇也止辭也降下也)
(箋云旣見謂巳同牢而食也旣覯謂巳昏也始者憂於不當今君子待巳以禮庶自此可以寧父母故心下也易曰男女)
(覯精萬物化生降戸江反)陟彼南山言采其蕨(南山周南山也蕨鼈也箋云言我也)
(我采者在塗而見采鼈采者得其所欲猶巳今之行者欲得禮以自喻也蕨居月反鼈卑滅反本又作鱉○)未見
君子憂心惙惙(惙惙憂也惙張劣反)亦旣見止亦旣覯止
我心則說(說服也說音悅)陟彼南山言采其薇(薇菜也薇音微草也)
(亦可食)未見君子我心傷悲(嫁女之家不息火三日相思離也箋云維父母思己故巳)
(亦傷悲離力智反)亦旣見止亦旣覯止我心則夷(夷平也)
草蟲三章章七句
采蘋大夫妻能循法度也能循法度則可以
承先祖共祭祀矣(箋云女子十年不出姆教婉婉聽從執麻枲治絲繭織紝組紃)
(學女事以共衣服觀於祭祀納酒漿籩豆𦵔醢禮相助奠十有五而笄二十而嫁此言能循法度者今旣嫁爲)
(大夫妻能循其爲女之時所學所觀之事以爲法度蘋符申反共音恭本或作供注同姆莫豆反女師也鄭云姆者)
(婦人五十無子出不復嫁以婦道教人若今時乳母也婉怨遠反娩音晚枲絲似反繭古顯反紝女金反組音祖綫也)
(紃音旬絛也漿子詳反醢音海相息亮反笄音幾)于以采蘋南澗之濱于以
采藻于彼行潦(蘋大蓱也濱厓也藻聚藻也行潦流潦也箋云古者婦人先嫁三月)
(祖廟未毁教于公宫祖廟旣毁教于宗室教以婦德婦言婦容婦功教成之祭牲用魚芼用蘋藻所以成婦順)
(也此祭女所出祖也法度莫大於四教是又祭以成之故舉以言焉蘋之言賓也藻之言澡也婦人之行尙柔順自潔清故取名以)
(爲戒濱音賓藻音早水菜也潦音老蓱音平芼莫報反)于以盛之維筐及筥于以
湘之維錡及釜(方曰筐圓曰筥湘亨也錡釜屬有足曰錡無足曰釜箋云亨蘋藻者於魚湆之中是)
(鉶羹之芼盛音成筐音匡筥居呂反湘息良反錡其綺反釜符甫反亨本又作烹煮也湆去急反汁也鈃音形鄭云三足兩耳)
(有盖和羹之器羹音庚)于以奠之宗室牖下(奠置也宗室大宗之廟也大夫士祭於宗)
(廟奠於牖下箋云牗下戶牖間之前祭不於室中者凡昏事於女禮設几筵於戶外此其義也與宗子主此祭維君使有)
(司爲之牖音酉下如字叶韻則音戶後皆放此與音余)誰其尸之有齊季女(尸主)
(齊敬季少也蘋藻薄物也澗潦至質也筐筥錡釜陋器也少女微主也古之將嫁女者必先禮之於宗室牲用魚芼)
(之以蘋藻箋云主設羹者季女則非禮也女將行父禮之而俟迎者盖母薦之無祭事也祭事主婦設羹教成之祭)
(更使季女者成其婦禮也季女不主魚魚俎實男子設之其粢盛盖以黍稷齊本亦作齋同少詩照反迎宜敬反俎)
(側所反)
采蘋三章章句
甘棠美召伯也召伯之教明於南國(箋云召伯姬姓名奭)
(食采于召作上公爲二伯後封於燕此美其爲伯之功故言伯云召時照反奭音釋燕烏賢反國名在周礼幽州)
(之域今涿郡薊縣是也)蔽芾甘棠勿翦勿伐召伯所苃(蔽芾)
(小貌甘棠杜也翦去伐擊也箋云苃草舍也召伯聽男女之訟不重煩勞百姓止舍小棠之下而聽斷焉國人被其)
(德說其化思其人敬其樹蔽必袂反芾非貴反翦子踐反韓詩作剗初簡反茇蒲曷反又扶盖反)蔽芾甘
棠勿翦勿敗召伯所憩(憩息也敗必邁反又如字起例反)蔽芾甘
棠勿翦勿拜召伯所說(說舍也箋云拜之言拔也說本或作稅又作脫同始銳反)
(拔蒲八反)
甘棠三章章三句
行露召伯聽訟也衰世之俗微貞信之教興
彊㬥之男不能侵陵貞女也(箋云衰亂之俗微貞信之教興者此殷之)
(末世周之盛德當文王與紂之時)厭浥行露豈不夙夜謂行多
露(興也厭浥濕意也行道也豈不言有是也箋云夙早也厭浥然濕道中始有露謂二月中嫁取時也言我豈不知當)
(早夜成昏禮與謂道中之露大多故不行耳今彊㬥之男以此多露之時禮不足而強來不度時之可否故云然周禮仲)
(春之月令會男女之無夫家者行事必以昏昕厭于葉反浥夲又作挹同於及反與音餘大音泰多吐賀反強其丈反度)
(待洛反否方九反會力政反昕許斤反)誰謂雀無角何以穿我屋誰
謂女無家何以速我獄(不思物變而推其類雀之穿屋似有角者速召獄埆)
(也箋云女女彊㬥之男變異也人皆謂雀之穿屋似有角彊㬥之男召我而獄似有室家之道於我也物有似而不)
(同雀之穿屋不以角乃以咮今彊㬥之男召我而獄不以室家之道於我乃以侵陵物與事有似而非者士師所當審)
(也穿本亦作䆤音川女音汝下皆同獄音玉埆音角又戶角反盧植云相質觳爭訟者也崔云埆者埆正之義一云獄)
(名咮本亦作噣郭張救反何都豆反鳥口也)雖速我獄室家不足(昏礼財帛不過)
(五兩箋云幣可備也室家不足謂媒妁之言不和六禮之來強委之䊷側基反依字系旁才後人遂以才爲屯因作)
(純字兩音諒媒音梅謀也妁時酌反又音酌妁酌也)誰謂鼠無牙何以穿我
墉誰謂女無家何以速我訟(墉墻也視墻之穿推其類可謂鼠有)
(牙墉音容訟如字徐取韻音才容反)雖速我訟亦不女從(不從終不棄禮而隨)
(此彊㬥之男)
行露三章一章三句二章章六句
羔羊鵲巢之功致也召南之國化文王之政
在位皆節儉正直德如羔羊也(箋云鵲巢之君積行累功以致羔羊)
(之化在位卿大競相切化皆如此羔羊之人羔音高行下孟反○)羔羊之皮素絲五紽
(小曰羔大曰羊素白也紽數也古者素絲以英裘不失其制大夫羔裘以居紽徒何反數所具反後不音者同英沈音映又如字)
退食自公委蛇委蛇(公公門也委蛇行可從迹也箋云退食謂减膳也自從也從於公謂)
(正直順于事也委蛇委曲自得之貌節儉而順心志定故可自得也委於危反蛇夲又作蛇同音移行下孟反崔如字迹又作跡)
羔羊之革素絲五緎(革猶皮也緎縫也緎音域又于域反)委蛇委蛇
自公退食(箋云自公退食猶退食自公)羔羊之縫素絲五總(縫言)
(縫殺之大小得其制總數也縫符龍反又音符用反總子公反殺所界反徐所例反)委蛇委蛇退食
自公
羔羊三章章四句
殷其靁勸以義也召南之大夫遠行從政不
遑寧處其室家能閔其勤勞勸以義也(箋云召南大夫)
(召伯之屬遠行謂使出邦畿殷音隱下同靁亦作雷力回反遑音黃暇也使如字復符福反)殷其靁在南
山之陽(殷雷聲也山南曰陽靁出地奮震驚百里山出雲雨以潤天下箋云靁以喻號令於南山之陽又喻其在)
(外也召南大夫以王命施號令於四方猶靁殷殷然發聲於山之陽也)何斯違斯莫敢或
遑(何此君子也斯此違去遑暇也箋云何乎此君子適居此復去此轉行遠從事於王所命之方無敢或閒暇時閔其勤勞)
(閒音閑)振振君子歸哉歸哉(振振信厚也箋云大夫信厚之君子爲君使功未成歸哉歸哉)
(勸以爲臣之義未得歸也振音眞)殷其靁在南山之側(亦在其隂與左右也)何斯
違斯莫敢遑息(息止也)振振君子歸哉歸哉殷其
靁在南山之下(或在其下箋云下謂山足)何斯違斯莫或遑處
(處尺煮反居也)振振君子歸哉歸哉
殷其靁三章章六句
摽有梅男女及時也召南之國被文王之化
男女得以及時也(摽婢小反徐符表反)摽有梅其實七兮(興也)
(摽落也盛極則隋落者梅也尚在樹者七箋云興者梅實尚餘七未落喻始衰也謂女二十春盛而不嫁至夏則衰隋迨)
(果反又徒火反)求我庶士迨其吉兮(吉善也箋云我我當嫁者庶衆迨及也求女之當嫁)
(者之衆士宜及其善時善時謂年二十雖夏未大衰迨音待)摽有梅其實三兮(在者三也箋云)
(此夏鄕晚梅之隋落差多在者餘三耳鄕本亦作嚮許亮反又作向)求我庶士迨其今兮
(今急辭也)摽有梅頃筐墍之(墍取也箋云頃筐取之謂夏巳晚頃筐取之於地頃音輕墍許)
(器反)求我庶士迨其謂之(不待備禮也三十之男二十之女禮未備則不待禮會而行之)
(者所以蕃育人民也箋云謂勤也女年二十而無嫁端則有勤望之憂不待禮會而行之者謂明年仲春不待以禮會之也時)
(時禮雖不備相奔不禁蕃音煩禁居鴆反)
摽有梅三章章四句
小星惠及下也夫人無妬忌之行惠及賤妾
進御於君知其命有貴賤能盡其心矣(箋云以色曰妬)
(以行曰忌命謂禮命貴賤行下孟反盡津忍反)嘒彼小星三五在東(嘒微貌小星衆無名)
(者三心五噣四時更見箋云衆無名之星隨心噣在天猶諸妾隨夫人以次序進御於君也心在東方三月時也噣在東方正)
(月時也如是終歲列宿更見嘒呼惠反噣張救反更音庚見賢遍反宿音秀)肅肅宵征夙夜
在公寔命不同(肅肅疾貌宵夜征行寔是也命不得同於列位也箋云夙早也謂諸妾肅)
(肅然夜行或早或夜在於君所以次序進御者是其禮命之數不同也凡妾御於君不當夕寔音實)嘒彼小
星維參與昴(參伐也昴留也箋云此言衆無名之星亦隨伐留在天參所林反昴音卯徐又音茅)
(留如字又音柳)肅肅宵征抱衾與裯寔命不猶(衾被也裯襌被也猶)
(若也箋云裯牀帳也諸妾夜行抱衾與牀帳待進御之次序不若亦言尊卑異也衾起金反裯直留反帳音漲張仗反)
小星二章章五句
江有汜美媵也勤而無怨嫡能悔過也文王
之時江沱之間有嫡不以其媵備數媵遇勞
而無怨嫡亦自悔也(箋云勤者以巳宜媵而不得心望之汜音祀水名媵音孕嫡都)
(狄反正夫人也下同沱徒何反)江有汜(興也決復入爲汜箋云興者喻江水大汜水小然得竝流似嫡媵宜俱行)
之子歸不我以不我以其後也悔(嫡能自悔也箋云之子是)
(子也是子謂嫡也婦人謂嫁曰歸以猶與也)江有渚(渚小洲也水枝成渚箋云江水流而渚留是嫡)
(與巳異心使巳獨留不行渚諸吕反枝如字又音祇)之子歸不我與不我與其
後也處(處止也箋云嫡悔過自止)江有沱(沱江之别者箋云岷山道江東别爲沱岷本又作㟭)
(武巾反山名在蜀道徒報反)之子歸不我過不我過其嘯也歌
(嘯蹙口而出聲嫡有所思而爲之旣覺自悔而歌歌者言其悔過以自解說也過音戈嘯蕭呌反蹙子六反解革買反說)
(始拙反又音悅)
江有汜三章章五句
野有死麕惡無禮也天下大亂彊㬥相陵遂
成淫風被文王之化雖當亂世猶惡無禮也
(箋云無禮者爲不由媒妁鴈幣不至劫脅以成昏謂紂之世麕本亦作麏又作麇俱倫反爾雅云郊外曰野麕獸名也草木疏)
(云麕麞也青州人謂之麕惡烏路反下同被皮寄反劫居業反脅許業反)野有死麕白茅包
之(郊外曰野包裹也凶荒則殺禮猶有以將之野有死麕羣田之獲而分其肉白茅取潔清也箋云亂世之民貧而彊㬥之男多)
(行無禮故貞女之情欲今人以白茅裹束野中田者所分麕肉爲禮而來裹音果殺所戒反清如字沈音淨令音苓)有女
懷春吉士誘之(懷思也春不暇待秋也誘道也箋云有貞女思仲春以禮與男會吉士使媒人道成之疾)
(時無禮而言然誘音酉)林有樸樕野有死鹿白茅純束(樸樕小木也野)
(有死鹿廣物也純束猶包之也箋云樸樕之中及野有死鹿皆可以白茅包裹束以爲禮廣可用之物非獨麕也純讀如屯樸)
(蒲木反樕音速純徒尊反屯徒本反沈徒尊反聚也)有女如玉(德如玉也箋云如玉者取其堅而潔白玉音欲)
舒而脫脫兮(舒徐也脫脫舒遲也箋云貞女欲吉士以禮來脱脫然舒也又疾時無禮彊㬥之男劫脅脫)
(勅外反)無感我帨兮(感動也帨佩巾也箋云奔走失節動其佩巾感如字又胡坎反帨始銳反沈始悅)
(反)無使尨也吠(尨狗也非禮相陵則狗吠尨美邦反吠符廢反)
野有死麕三章二章章四句一章三
句
何彼襛矣美王姬也雖則王姬亦下嫁於諸
侯車服不繫其夫下王后一等猶執婦道以
成肅雝之德也(箋云下王后一等謂車乘厭翟勒面繢總服則褕翟襛如容反姬音基王姬武王)
(女姬周姓也車音居厭於葉反翟庭立反繢戶妹反總作孔反)何彼襛矣唐棣之華(興也)
(襛猶戎戎也唐棣栘也箋云何乎彼戎戎者乃移之華興者喻王姬顔色之美盛棣徒帝反華如字栘音移一音是兮反)
曷不肅雝王姬之車(肅敬雝和箋云曷何之往也何不敬和乎王姬往乘車也言其嫁)
(時始乘車則巳敬和車恊韻尺奢反)何彼襛矣華如桃李平王之孫
齊侯之子(平正也武王女文王孫適齊侯之子箋云華如桃李者興王姬與齊侯之子顔色俱盛正王者)
(德能正天下之士)其釣維何維絲伊緡齊侯之子平王
之孫(伊維緡綸也箋云釣者以此有求於彼何以爲之乎以絲之爲綸則是善釣也以言王姬與齊侯之子以善道相求)
(釣音弔緡亡貧反綸音倫繩也)
何彼襛矣三章章四句
騶虞鵲巢之應也鵲巢之化行人倫旣正朝
廷旣治天下純被文王之化則庶類蕃殖蒐
田以時仁如騶虞則王道成也(應者應德自遠而至騶側留反尾長)
(於身不履生草尚書大傳云尾倍於身應應對之應注皆同朝直遥反治直吏反被皮寄反蕃音煩多也蒐所留反)
(春獵爲蒐田獵也杜預云蒐索擇取不孕者也穀梁傳云四時之田春曰田夏曰苗秋曰蒐冬曰狩)彼茁者
葭(茁出也葭蘆也箋云記蘆始出者著春田之早晚茁則劣側刷二反葭音加蘆音盧著張慮反後不音者皆放此)
壹發五豝(豕牝曰豝虞人翼五豝以待公之發箋云君射一發而翼五豝者禽戰獸之命必戰之者仁心)
(之至發如字徐音廢豝百加反牝頗忍反徐扶死反射食亦反)于嗟乎騶虞(騶虞義獸也白虎黑)
(文不食生物有至信之德則應之箋云于嗟者美之也)彼茁者蓬(蓬草名也蓬蒲東反)壹發
五豵(一歲曰豵箋云豕生三日豵豵子公反徐又在容反字又作&KR1703;同)于嗟乎騶虞
騶虞二章章三句
召南之國十四篇四十章百七十七句
毛詩卷第一
