學易初津易類
易翼宗易翼說
提要
(臣)等謹案學易初津二卷易翼宗六卷易翼說八卷
國朝晏斯盛撰斯盛字一齋新喻人康熙辛丑
進士官至湖北巡撫是書以學易初津為全書之宗旨謂今所傳圖書乃大衍之數因大傳之言而圖之不取河洛竒偶之說又謂辭占不遺彖辭而不取卦變互體之說皆能絶諸家之葛藤易翼宗以經文為主而割十翼散附於句下意在以經解經頗傷破碎又每爻之首晝一全卦而間以一動爻竒作○偶作亦自我作古易翼說全解十翼而先繋
辭次說卦次序卦次雜卦次彖傳次文言次象傳非古非今更不知所據何本然不廢象數而不為方技術數之曲說不廢義理而不為理氣心性之空談在近日說易之家猶可云篤實近理者矣乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
