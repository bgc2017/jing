春秋稗疏卷一
岳州王夫之撰
隱公
春王正月以夏時冠周月之說朱子辨胡氏之非詳
矣且以經文求之言正月而繫之王則明此正月乃
周天子所頒之正月公羊氏言王者孰謂謂文王也
說雖迂謬亦以明改正授時惟革命之王定其名實
而正月之文自周頒矣若夫子以已意欲行夏時則
但當言春正月不可稱王王不以為正月即不得天
亦不能矯誣以泯亂一代之制又豈夫子所欲垂法
之正月可自稱王乎不敢自專又豈敢假冒王章以
欺天下邪春秋之義微而顯此言王者其義不一周
既東遷諸侯僭擅蓋有不遵其正朔者故稱王以見
魯所秉者周禮公羊氏所謂大一統此一義也王為
今王以王冠月明三統逓建正月之號不一而此之
正月乃今王之正月非夏商之正月此又一義也然
以建子之月為正月惟周之王天下以革命不相沿
之故立沓茫之天統而異乎天之顯道則此正月乃
王之正月非天之正月以寓周正之差夏時得天之
意此又一義也經文化工之筆游夏不能贊於此見
矣三統之說曰夏正建寅商正建丑周正建子云正
建者以所建為正月也故曰王者改正朔若仍前王
之正月為正月則正未嘗改明言周正建子而謂周
稱建子之月為冬十有一月則何改之有乎周禮有
正月有正歲正歲建寅之月也正月建子之月也或
以正月之吉始和為疑言建子之月冬氣觱發不得
言和不知古人之候氣於微故三統謂之三微冬至
日回北陸一陽生於地下故從其微而謂之曰和如
於其著而言之則建寅之月方在月吉朔旦正冬春
之交嚴寒方冽亦不得謂之曰和何疑始和非建子
之月乎豳風言一之日二之日者乃追賦太王以前
事不足為據而其曰七月流火則公劉以來自用夏
正也建寅者以立春為歲首建子者以冬至為歲首
不以大雪自冬至至春分陽氣始發可謂之春春者
蠢也蠢動微動也春分以後百昌怒生其動不蠢矣
建子非春之說不可執也何得以臆見立夏時冠周
月之說使聖人矯立王制而亂一代之成憲哉
向杜解譙國龍亢縣有向城龍亢地在今懷遠縣境
漢書沛郡有向縣注云故向國炎帝後姜姓地近蕭
縣言譙國龍亢者晉併入龍亢為譙王國邑也後漢
書注云地道記曰左傳隱二年入向城在龍亢縣東南
而闞駰十三州志曰軹縣南山西曲有故向城即周
向國傳謂向姜不安莒而歸者此也今按軹縣之向
邑也非國也傳所謂王以蘇忿生田向與鄭者也在
軹縣西北地名向上且其地去莒千里而遥莒以小
國偏師安能越齊魯宋鄭而入其國都則班書為是
闞說非也地之以向名者不一軹縣有向矣扶溝亦
有向會吳之向也長葛有向襄十一年諸侯師于向
者也皆如字唯此龍亢之向國音式亮反顔師古注
云肰
賵傳曰車馬曰賵賵以贈葬而用車馬者疑為遣車
但遣車塗馬為物甚微而喪禮葬有容車列生時所
乘者於匶以為容觀不以殉也仲子僭夫人之禮其
翟厭與仲子之卒不見於春秋蓋在隱公未立之前
至是始歸賵者與秦人歸襚不及大斂同皆周末文
勝之陋也
紀履繻左傳作裂繻裂與厲同禮記所謂裂鞶也小
囊盛帨巾者加繻以緣飾之鄭康成内則注引此經
文為釋繻采色繒也名必有義字必從名裂繻字子
帛故當從左上讀如裂下相兪反
戎杜氏何氏皆以為氐羌之别種按氐乃有扈氏之
苗裔子孫遷流逾隴而西羌乃三苗姜姓之别舜遷
之于三危後漸入内地居隴蜀間是氐羌種類皆居
西南内則武都外則河湟去山東懸隔春秋時戎狄
雜處不聞氐羌東徙可云如後世氐羌之類不可竟
指為氐羌傳注家泥東夷西戎之說而不知通耳杜
氏謂陳留濟陽東有戎城似矣然費誓稱徐戎竝興
東郊不開魯所亟與會盟者必此戎也孔氏謂徐州
之戎帝王羈縻統馭秦始皇後此戎當在魯之東南
安東贑榆之閒若濟陽乃豫州之域地在魯西今曹
縣地蓋曹衞之境未聞有戎居此則杜解固未確也
日有食之月之朔望必以日月之食為準非合朔則
日何由食非正望則月何由食此歷法一定不易之
理也春秋所書有言日不言朔者有言朔不言日者
有但書月而日朔皆不言者杜氏以為史失之穀梁
氏則曰言日不言朔日晦食也言朔不言日食既朔
也不言日不言朔夜食也專家之學事理迷謬焉有
日食而可謂之晦日可謂之既朔乎其言夜食尤為
舛妄食限在夜夜即朔也所惡於日食者以日光受
蔽人所不得見故為災眚若食限在夜無所蔽於人
閒不足為災故歷家可無夜食之法又云王者朝日
日出而有虧傷之象故知其食於夜尤足令人姗笑
不禁日食者月正在日下蔽日人不見耳於日何傷
乃既復而猶有傷乎王者朝日春分之禮非旦旦而
朝日即令旦旦朝日偶有陰雲何從得見唯算入食
限則雖京師雲翳而千里之外陰晴既異自見其食
豈藉一王者之目擊而始知哉專家之學聞不多而
疑不闕不知而作如此類者衆矣其不言日不言朔
者公羊謂或失之前或失之後其說較是所謂失者
朔失也非日食之失也周用天統歷為法遠而多疎
不能審定定朔則所謂朔者非朔故夫子曰行夏之
時言周歷違天不可行也其不言日又不言朔者則
所置朔失之愈遠蓋有差至三四日者矣春秋因其
謬而分别書之以顯周歷之謬以定百王敬授民時
之大法抑不待貶而大義自見穀梁固不足以知之
把杜氏云杞本都陳留雍邱縣桓六年淳于公亾國
把似并之遷都淳于乃以地理攷證經文雍邱去淳
于地且千里淳于即亾把安能越鄭宋魯齊而遠并
之遽舍其故國而為千里之遷則杜說固屬未詳漢
書注雍邱故把國武王封東楼公於此先春秋時徙
魯東北淳于之亾入春秋後十七年則把初不因并
淳于而始東遷也莒取牟婁牟婁把邑杜氏亦云城
陽諸縣東北有婁鄉後漢書平昌侯國有婁亭注謂
是牟婁地屬北海諸縣今諸城也則把之國在青州
齊之南魯之東春秋前已不都雍邱明矣雍邱今杞
縣春秋時為宋鄭二國之爭地蓋王子友遷於新鄭
之時把已去雍邱而遷北海其後或都淳于或都緣
陵皆在青州之南境特未都淳于之時未攷其地果
何在要其在安邱諸城之間與莒為鄰已久離雍邱
之故封則無疑也
翬帥師翬不稱公子四傳皆以貶詞左胡以其固請
彊君不義猶為近理公穀謂以弑君故貶則會師之
日尚未成弑及其逆女大惡已成不貶之於罪已彰
著之後而逆億之於弑械未成之先何說邪無駭亦
公族也不稱公子公孫傳以為春秋之始猶為近古
故大夫不得賜族而但書名挾也柔也溺也皆猶之
翬也至翬以弑成桓公之篡故與聯族屬以寵之稱
公子以亂國法自翬始也若益師彄之稱公子則於
其死而加以殊寵非生者之可徼也稱公子之與否
固無關於褒貶不肰慶父之惡豈在翬下而始終以
公子稱抑又何也
濮地以水名則凡水之濱皆可名也而亦必于其水
之濱按水經河水至酸棗縣濮水出焉又曰瓠子水
東過廩邱為濮水酸棗今延津廩邱今范縣蓋西自
延津東至濮州皆濮水之濱可名為濮特地在河北
與陳國之境既限以大河而中間宋地陳之封壤不
得有濮名也衛使右宰醜涖殺州吁于濮衛人自于
衛地殺之若殺石厚則傳言涖殺於陳亦以明濮非
陳境矣杜觧云濮陳地非也此時衛未東徙尚都衛
輝而延津在其東南為邊境自陳至衛之孔道殺州
吁于境上亦戮於甸人之遺意若後漢郡國志言東
郡濮陽春秋時曰濮則迂道而東非陳至衛之途蓋
亦未審
觀魚于棠棠在今魚臺縣濟水東流過之河濟合流
以來河逕其南出廟道口周定王以前河方北流獨
臨濟水故公羊傳曰棠濟上之邑也隱公蓋臨濟上
而觀之觀左氏作矢矢陳也濟亦大瀆也雖有魚非
可陳而觀者蓋魚之為言漁也陳其取魚之具而觀
其獲也北方唯冬可以取魚故周頌潛有多魚詠季
冬薦魚之事周正之春夏正仲冬以後也於時乘冰
合魚聚于淵而多設罧梁&KR0699;罟以取之此謂陳魚而
觀也又按杜氏於此及會戎于唐皆云方與之武唐
亭一地二名者古者侯國封疆小而人民聚故櫛比
置邑各為之名子曰十室之邑十室可名為邑猶今
之鄉圖耳則棠唐密邇而邑名異無足疑矣
艾杜解泰山牟縣有艾山而桑欽水經云沂山出泰
山蓋縣之艾山南過琅邪臨沂臨沂今沂州也酈道
玄說地近莒之浮來後漢郡國志琅邪臨沂縣注隱
六年盟于艾杜預曰縣東南有艾山又與左傳觧云
牟縣者異按沂水有二一則浴乎沂之沂在曲阜漢
晉以下曲阜并入蓋縣其水南流入泗一則𤼵源琅
邪東流入海蓋縣亦有二一在曲阜讀如字古拜反
一音古蓋反齊邑也地近于莒後為王驩食邑是以
互相淆訛艾山自在琅邪之蓋杜云泰山者非也曲
阜之蓋(古拜反)乃魯國都郊關内地齊方彊盛其肯至
魯都而受盟乎則艾在齊南魯東近浮來而屬琅邪
明矣吳齊戰于艾陵其即此艾與
垂左傳云遇于犬邱杜解犬邱垂也地有兩名則杜既
知垂之即犬邱矣而又曰濟隂句陽縣東有垂亭豈不自相
背戾邪犬邱於漢為敬邱漢書注云明帝改曰犬邱
應劭曰春秋遇於犬邱在此水經注云睢水側有犬
邱王莽改曰敬邱縣屬沛郡而句陽縣屬濟隂一臨
睢水為宋地一近濟水為衛地傳稱宋公以幣請先
見修主道也則垂為宋地審矣睢陽有□水字从犬
而音同垂然則垂本□也尤知其非垂亭也
郎杜解詳於紀地唯郎闕焉今按後漢郡國志高平
侯國注有云隠九年費伯城郎在此高平於西漢為
橐縣在金鄉鉅野之間地近於宋隱公於時方將與
宋為難故非時亟城之
防郜防邑名有地相近而名同者攷證之所以難
也會防之防在漢華縣屬泰山郡其地當在齊魯之
間故文姜會齊侯亦於此取防之防杜云在高平昌
邑間西南與成武東南之郜城同在魯西而為宋地
魯既取之於宋莊二十九年因城之為臧氏食邑觀
臧紇自防奔邾則其為昌邑之防在魯西南可見矣
桓公
孔父杜氏既云孔父嘉孔子六世祖則知孔父之名
嘉矣又曰孔父稱名者内不能治其閨門外取怨於
民何其自相刺謬也名嘉而字孔以孔為乳子於玄
鳥至之時於時為吉於事為亨也故鄭公孫嘉亦字
子孔孫以祖字為氏孔子之姓由孔父而稱若謂孔
為名豈孔子以祖名為氏乎若謂孔姓名父則古今
未有以父為名者父與甫異顔之推謂凡繫字於父
之父竝讀如父母之父是也穀梁謂孔子為祖諱義
亦得伸父者尊稱也孔其字也蓋亦宋之公族故孔
子曰丘殷人也
郜大鼎有郜邑有郜國隠十年魯取郜於宋故久為
宋邑若郜國為文王之子所封至僖二十年郜子尚
見於經非宋於此時能有其地也杜氏於取郜注云
濟陰成武東南有郜城於取郜大鼎注亦云濟陰成
武縣東南有郜城又曰郜國所造器也則混而為一
矣成武之郜為宋魯犬牙相入之壤是宋邑也非郜
子之國也郜未亾地不得入宋寳器亦不得遷於宋
要此大鼎乃宋於郜邑鑄之者非郜國所造也郜子
之封未詳所在而成武之郜必非其國都杜解淆亂
不足從
鄧杜氏解云潁川召陵縣西南有鄧城召陵於漢屬
汝南郡在西華郾城之間今屬開封陳州蓋陳地也
按桓九年鄧南鄙鄾人攻巴客而奪其幣杜云鄾在
今鄧縣南沔水之北則今襄陽樊城之地在漢江北
者是也為鄧之南鄙杜氏以鄧為鄧縣明乎其為今
鄧州矣巴人從夔州逕鄖陽循鄧州之南由襄入郜
若鄧國在潁川相去甚遠安得南鄙在鄾為巴人之
借逕乎又莊六年楚伐申過鄧亦取道襄陽至鄧州
遂東向申(今信陽州)若鄧在潁川則中隔陳蔡相去亦遠
伐申安得過鄧邪鄧州之為鄧國古今不易漢書注
應邵曰鄧縣故鄧侯國後漢書亦言鄧有鄾聚皆屬
南陽郡若召陵之有鄧城在鄭之東蔡之北二國謀
禦楚雖不應東北嚮而謀之胡氏曰其地以國鄧亦
與焉鄭蔡南至鄧而會謀斯為得之
會于郕左氏公羊皆作成胡氏獨從穀梁作郕按郕
國也莊八年齊魯圍之文十二年郕伯來奔其國在
濟南西北齊衛之間杜氏所謂東平剛父縣西南郕
鄉也成則魯邑也在漢泰山郡鉅平縣後為孟氏之
食邑在齊之南故曰無成則齊人必至於北門紀會
魯以謀齊難自就魯以謀安敢越齊而西會於濟北
哉且地以國者其國亦與郕近齊而微弱亦豈敢為
紀主以亢齊穀梁成傍加邑自傳寫之訛耳
祭杜解云祭鄭邑長垣縣東北有祭城封人守其封
疆因以為氏胡氏則以為周之命大夫按祭城之祭
讀如字命於周者則祭公謀父之後與祭伯祭公祭
叔同族音債其國邑在王畿内非長垣之祭也左傳
稱祭封人仲足足其名也仲其字也故胡氏以與單
伯同為命卿封人之官秩卑而權輕安能操廢立之
權然則封人者昔於王室為封人非鄭之封人也天
子之元士視子男封人出為命卿正相當矣祭仲執
鄭之柄使食邑於祭城而以為氏則當有後於鄭而
終春秋之世鄭無祭氏之族又足以見其同於單伯
仍歸於周無後於魯也又長垣地臨濮水於春秋為
蒲所謂衛有蒲戚也而陳留志言長垣祭城有蘧伯玉
墓則蔡城為衛邑而非鄭地鄭安得有封人於祭乎以
此攷之胡氏之說為是
燕穀邱燕南燕也字或作鄭姞姓之國在河南胙
城縣其召公之後封於薊者春秋稱北燕穀邱左傳
謂之句瀆(音鈎豆)之邱濟陰句陽縣應邵曰左𫝊句瀆
之邱也酈道玄亦云在濟陰句陽縣東南其地當屬
曹衛杜云宋地未是
八月壬辰陳侯躍卒杜云壬辰七月二十三日以是
年六月有壬寅十一月有丙戌推之知壬辰為七月
二十三日壬寅為六月二日丙戌為十一月十七日
或十八日但杜云從赴則未是豈有日不誤赴而月
誤者益傳授相承之有訛耳
葛杜解葛在梁國寧陵縣東北此則與亳為鄰之國
夏之伯國湯已滅之不得閱殷周而仍在邾牟葛皆
稱人而魯旅見之則皆魯之附庸牟在泰山郡邾在
魯南鄙葛亦應附近於魯寧陵當春秋時為宋地去
魯遠矣此葛蓋所謂葛嶧也今兗州之嶧縣與鄒接
壤當魯之南為魯附庸其後不再見於經傳固無從
攷爾
莊公
單伯逆王姬二傳作逆王姬左傳作送言逆則單伯
為魯大夫言送則單伯為王臣攷經之言單伯者不
一皆魯事則命大夫之說為長而自此年書單伯至
文十三年凡八十二年書單伯至自齊明非一人若
彼畢伯為此單伯之子姓苟非魯人何為世為魯卿
則又不容不疑但言自周而送則必至魯而後書夏
已至魯何為秋乃歸齊故二傳定為魯使往逆乃魯
主王姬之昏則逆之者齊事也若魯逆之來魯亦當
使魯人不宜還使周之命卿蓋既使逆之以來因定
遣送之于齊則可云逆亦可云送三傳未嘗不相通
也而單伯之閱八十餘年無異稱則終不可觧
公次于滑左傳作滑二傳作郎滑杜云鄭地在陳畱
襄邑縣西北蓋今大名之滑縣言次則公帥師以往
紀在魯東南今欲救紀而其君輕去國都帥師以西
次于曹鄭之間獨不畏齊之乘虚以致難於魯乎如
云約鄭鄫之東嚮紀也亦不北逕于滑唯郎則按後
漢書注在山陽高平縣今兗州之金鄉也既不出魯
封内又為鄭紀之孔道固宜以二傳為正
大水無麥苗周歷自夏至起至秋分為秋麥熟於夏
夏正之夏也大小二麥至小滿而盡穫安得夏至以
後尚有未穫之麥為水所漂乎杜云漂殺熟麥非也
春秋紀災每於公家賦歛之日書之四月收麥五月
末乃登之公廪故莊二十八年於冬書無麥蓋是年
積雨敗麥至夏至後大水淹五稼之苗故彙記之耳
此時河尚北流魯無決隄之患唯汶泗諸泉積雨坌
涌以知無麥者雨敗之也無苗者水沒之也
子糾杜氏謂子糾為桓公庶兄程子則曰桓公兄而
子糾弟史記謂二子皆僖公子程子則謂皆襄公子
程子所據者薄昭與淮南王書桓公殺其弟之文也
杜氏所云則荀卿言桓公殺兄争國已先薄昭言之
矣乃以經傳攷之則二說皆未得其實胡氏於納糾
從公穀不稱子於取糾殺之又從左氏稱子胡氏雜
用三傳惟其意以為去取則是屈古文以殉己意往
往有此淆亂之病聖人立法必無一人而頃刻變易
之文既稱糾為子則納與殺皆稱子矣必如左氏而
後徑有定論稱子者從乎襄公而言猶之乎子般為
莊公之子以未即位而稱名實則在喪之孤也韓宣
子謂齊桓衛姬之子有寵於僖確有明證而傳云㐮
公立無常鮑叔知亂將作奉公子小白奔莒當㐮公
初立之日使小白為其子則尚在幼沖且未嘗有申
生之釁鮑叔何為遽奉其子背父而逃其為㐮公之
弟明甚若管召奉糾奔魯傳云亂作乃奔則畏無知
而出糾固㐮公之子也糾為㐮公之子有繼㐮之義
故在喪而稱子小白㐮公弟也於分不當立故但以
名書蓋㐮公既弑無知又誅糾以父死子繼之義因
魯求入而㐮公使民慢虐為國人所不與故大夫雖
受盟于魯而不願戴暴君之裔故桓公入而衆助之
以敗魯而殺糾是糾非小白之兄抑非其弟乃其從
子也於分當立而桓公奪之耳若夫子稱管仲之仁
則自以具功在天下後世初不以糾之不當有齊而
以徙義予之一能徙義而遂曰微管仲吾其被髮左
衽乎
乘邱杜觧但云魯地未得委悉一統志曹縣有乘邱
城謂魯莊敗宋師于此乃據應邵說以濟陽郡之乘
氏縣為乘邱也乘氏曹地非魯地按傳公子偃自雩
門竊出而犯之是宋師已深入魯地不當西南遠在
曹境史記正義曰乘邱在兗州瑕邱縣西北三十五
里瑕邱在今滋陽縣為兗州府治去曲阜為近乘邱
自當在此
荆楚曰荆者二傳皆謂州舉狄之也夫州大而國小
楚未能全有荆州之地而舉一州以與之是縱之也
豈狄之邪狄吳不名之為揚赤狄在潞不名冀何獨
以一州授楚乎書稱荆及衡陽惟荆州荆自荆也荆
州自荆州也楚封於丹陽依荆山以為國荆山在今
南漳縣為荆州之北境故因以名州耳其或稱荆或
稱楚者荆楚一也皆木名也黃荆本名楚以之為刑
杖則名荆楚國木名荆至其後始改曰楚杜氏曰荆
楚本號後改為楚是也其地産楚因以名山而名國
或亦惡刑杖之名改從其木之本號耳非春秋故抑
之詩稱奮伐荆楚又云裒荆之旅荆國之為荆舊矣
莘地名莘者不一晉文登有莘之墟乃伊尹所耕之
野在河濮之間漢為陽平縣今東昌之莘縣是纘女
維莘之莘姒姓之國字或作侁在郃陽渭涘今同州
郃陽縣有故莘城是也左傳神䧏于莘之莘虢邑也
在大河之北此莘乃蔡地字或作新漢為新陽縣應
邵曰在新水之陽今汝寧眞陽縣是也楚深入蔡地
蔡侯出禦而敗之
扈杜云扈鄭地在滎陽卷縣西北卷縣今修武此文
宣二公時晉會諸侯之扈去齊且千里去魯亦遠齊
魯接壤之國會盟以講姻好非有事於西方何為遠
涉千里以結盟地固有名同而實異者足知此扈非
滎陽之扈𫝊稱夏有觀扈其地在今東昌之觀城鄰
於衛而為齊魯之西界孫氏曰扈齊地得之
郭公杜氏曰蓋經闕誤胡氏曰義不可曉是已乂據
劉氏以為郭亾汪氏謂亾字从人从&KR2122;與公字相近
乃公字篆文與亾字迥異不可彊通大要郭公為失
地之君與州公虞公一例其下或有出奔見執之事
舊史闕之耳其稱公者所謂寓公也寓公不論侯伯
子男皆曰公蓋已失其故爵而所寓之國必以諸侯
之禮接之為之名曰公與本國之君敵體耳胡氏於
州公則言天子三公王者之後稱公州非三恪抑非
入相於周僻在東夷之小國耳義既不立於虞公則
又曰從下執之之詞曹伯鄭伯皆下執之而不稱公
何獨於虞而云然
洮舊注洮音他刀反非也水之以洮名者不一其音
亦異水出隴西過臨洮東入渭者則音他刀反水出
零陵東入湘者音徒到反此洮在濟水之西濮水之南
傳所謂自洮以南東傅于濟是也音推小反觀傳所
言則洮南故屬魯而僖公以前為曹所侵奪莊公之
時為曹地若洮以北則終始為曹地定公四年齊宋
會洮杜云曹地是已而此云魯地疎矣
郿公羊作微京相璠曰東平壽張縣西北三十里有
故微鄉王氏曰殷王元子啟所封其地正在魯西杜
云魯下邑則公羊之說為長按爾雅水草交曰郿通
谷者微微之為地下臨濟水蓋澤藪也則微郿互稱
有自來矣春秋築城皆曰城有堞闉也囿則曰築圍
塹而已然則微囿之築圍其澤藪而已故穀梁傳曰
虞之非正也於義亦通胡氏以完舊為城築為創始
未是
新延廏左傳云新作延廏趙氏謂若新作但當云作
不當云新其說良是左氏似以延為廏名廏偶為之
佳名無當於典故何足紀錄以實求之延者增益而
使廣袤之謂廏增則馬增馬增故廏必加廣在禮諸
侯之馬六閑閑為一廏一閑良馬田馬駑馬二百一
十六疋其畜馬一千二百九十六疋今魯增其閑數
廣其廏以庌之故至僖公之世盛稱其馬之富如駉
頌所云蓋自莊公時畜牧已夙矣
蜚蜚音芳味切劉歆曰負蠜是也爾雅謂之蠦蜰廣
雅謂之蝲□(音戚覓)小蟲也形圓而薄氣臭每緣稻莖
上食稻花令不成實以其害穀故左傳曰為災也劉
向乃謂男女同川滛風所生則是&KR0558;也非蜚也劉歆
引山海經白首一目行水則竭行艸則死音非之蜚
為此蜚則古今不再見為怪而已汪克寬以負蠜常
有不當言有為疑不知此蟲唯水田種稻則多有之
魯地平衍麥稷之鄉固不宜有有之安得不為災異
鄣公穀皆云紀之遺邑杜氏則云紀附庸國乃杜又
云東平無鹽縣東北有鄣城按紀國在齊莒東南今
日照安東之間無鹽在今東平州相去懸絶紀安得
遥有屬邑在東平即云附庸亦必相鄰附如魯之於
邾牟宋之於蕭郳何容遠隔齊魯而附於紀足知杜
說非矣按𫝊稱齊伐莒莒子奔紀鄣紀鄣者紀之鄣
也地屬琅邪在今淮安之贑榆此則固為紀邑矣紀
亾而紀季猶保酅兼有鄣邑齊復䧏而有之杜氏以
次成之師相連而書疑魯以降鄣故設偹而東平之
鄣去成為近乃於時齊魯方睦齊之降鄣將卑師少
何足為防蓋次成之師自有他故其事不成徒勞師
久駐故書以示譏非緣鄣而次也
山戎狄西方曰戎北方曰狄禮有此文以春秋攷
之則不盡然山戎在北犯魯之戎與徐近在東潞氏
之狄在西要此戎狄皆非塞外史稱桓公救燕遂伐
山戎至于孤竹孤竹乃墨胎氏之封漢曰令支今為
永平之遷安縣固幽州之東境在榆關之内戎而曰
山依山而居則薊州密雲東聯喜峰口一𢃄高山峻
谷自為國邑與燕雜處者也狄之病中國也伐邢入
衛又嘗伐凡伯於楚邱固非絶燕趙而猝至順德衛
輝東昌之内地盖大行東麓下屬井陘南迤順德之
黑山據險為國者其山之西則赤狄白狄倚澤潞遼
沁之山以居要此戎狄皆受子爵於王廷以時享貢
特阻險弄兵不純乎臣僕猶六代之義陽蠻仇池楊
氏及今川湖貴廣之土司與生熟苗猺曰戎曰狄者
其族種之舊號不必定以西為戎北為狄也若杜氏
云山戎北狄則又失之狄而繫之曰北乃極北塞外
之狄周為獯鬻漢為匈奴不通中國不受王爵者也
三代有附塞而居控禦塞外故中國不守邊而自固
所謂天子有道守在四夷也
閔公
閔公公名啟方而史記云名開者漢景帝諱啟故易
開為啟去方而但言開則沿公羊氏之瑣說謂春秋
譏二名也史記桓公名允宣公名俀亦林堯叜所傳
異未聞孰是
季子仲孫高子三子皆不名非春秋之通例三
傳以為賢之嘉之貴之或曰外之義皆未安大夫之
稱猶侯伯子男之稱公皆假尊號以面諛之春秋時
習俗則然而書之史册固不可以五等之爵加之列
國之臣況仲湫曰孫尤非名之正蓋魯國之亂於閔
公之世為已極閔公雖立幼穉無知唯國人之所為
故仲湫高徯之來皆不以禮見主君故湫與徯不言
使無所致命也湫不言聘不成禮于廟也季友不言
至自無所告至也國人接之國人納之從國人之尊
稱而書之所以著魯亂之甚也故曰齊桓存三亾國
魯無君無異於亾也
陽杜但云陽國名不詳其地按漢書東海郡都陽縣
注云應劭曰春秋齊人遷陽是其地當在郯沂濱海
之間杜未攷耳
禘于莊公言莊公者杜氏謂時别立廟廟成而吉祭
然言公而不言宫則非廟也故胡氏汪氏以為于寢
乃喪唯在殯則寢為先君之殯宫既葬卒哭則主祔
於祖寢為新君之寢矣不得仍繫於先君維時莊公
葬已踰年主祔于惠公之廟魯人屈其祖以從莊公
之主于惠公之廟廟未遷不得言莊宫為升莊公于
禘祭之列初行吉祭又不得言惠宫于莊公者以主
之所在而言之實則惠公之廟也失禮之尤名不能
正益於此而見傳注皆屬未悉
僖公
聶北夷儀杜解但云邢地未詳其處按後漢郡國
志東郡聊城縣有夷儀聚有聶戚注云左傳聊攝以
東即此則二邑皆在今東昌府治邢本都順德於時
河水北流邢本都河西東渡河而都聊城則阻大河
以禦狄故齊宋曹師次于聶北以待其遷聶北夷儀
地相密邇次聶北時已為經營夷儀矣但聊攝為齊
之東境去邢遠而去衛近夷儀當是齊衛之閒地桓
公割以為邢都杜云邢地未是其後邢衛交惡至於
相滅蓋由此也聶與攝通音嘗涉反
夫人姜氏薨于夷杜云夷魯地按哀姜已奔邾不敢
復入魯境杜云邾人送之還亦無所據按隱元年紀
人伐夷注云夷在城陽壯武縣於漢屬膠東蓋哀姜
自邾徑莒欲沿海以歸齊而齊拒殺之也高密有夷
安故縣蓋其地與
下陽胡氏謂下陽邑爾而書滅以下陽舉而虞虢亾
故經無此例滅者必其國也虢有三滎澤之虢亭東
虢也下陽在平陸縣大陽之南濱河之北北虢也陜
州之上南虢也東虢虢叔所封南北二虢皆虢仲地
北虢為其故都逼近于虞後或渡河南遷而宗廟社
稷故在下陽晉侯後再舉伐虢兼取南虢耳虢國之
亾實亾於下陽下陽瀕河南虢亾下陽而未失大河
之險晉在虞北下陽在南亦不可云虞虢之塞地特
以包虞而逼南虢爾
江黃貫江國杜觧在汝南安陽縣東坡圖在蘄
州界汝南地接黃陂蘄州而國以江名必近江水蘄
州東濱大江有故江夏城於漢晉或屬汝南東坡圖
非無據已黃嬴姓國杜云在弋陽縣今光州也地接
黃梅黃之為州名肇于此貫杜氏以為字誤是蒙縣
西北之貰城按蒙縣之有貰城他無所攷獨聞杜說
漢有貰縣自屬鉅鹿貰矦吕之國也貫之非貰三傳
無異范寗註音古亂反明非音世之貰按史記田齊
世家齊伐衛取毌邱索隠曰毌同貫古國名衛邑蓋
今東昌之冠縣毌貫冠音義相通地與陽穀近江黃
北來受盟于齊自應至齊衛之境不當屈齊宋南來
杜於此破文以仲已說非是
陘杜云潁川召陵南有陘亭按齊桓自蔡伐楚師進
而南召陵在今郾城縣直蔡西而稍北既言伐楚則
已扣楚境故楚曰涉吾地召陵之盟傳曰師退次于
召陵與上言師進次于陘相應則陘不在召陵明矣
山徑曰陘自冥阨而北千里無山蘇秦說韓曰南有
陘山則陘為楚塞之山其地應在應山之北山徑微
通光山固始之閒非召陵之境矣後漢書言召陵有
陘亭亦范曄沿杜氏之誤也
弦晉書地道記西陽郡治弦子之國西陽右對鄂城
今黃州府治也杜解在弋陽[車犬]縣於漢屬江夏與弋
陽有楚塞之隔不得云在弋陽江黃弦皆濱江之國
杜盡繫之汝南皆屬未審
天王崩經志天王崩者此時繫以曰尤為詳確而左
𫝊謂惠王以前年閏月崩襄王畏叔帶之難懼不得
立不𤼵喪夫襄王已為諸侯所翼戴齊桓且堅勿易樹
子之誓惠王一崩即當速訃以召諸侯援已弗容遲緩
叔帶近在宫闈豈能秘至經年則左氏之說誣矣史本
紀年表俱載惠王在位二十五年竹書紀年惠王閬二十五
年己巳歲陟唯皇甫謐作二十四年當亦雷同左杜耳
緣陵緣陵營陵也而薛瓚曰營邱即臨淄營陵非是
營邱今臨淄縣太公所封為齊之都會何容遷把於
此營陵今昌樂縣也把遷都淳于在齊南郯莒之間
淮夷沿海而病之齊桓遷之近齊以避其患乃營陵
近齊而去把遠杜云把地亦非蓋亦齊邑桓公以易
把而使安既遷以後乃為把地耳
沙鹿杜氏云在晉地蓋據卜偃之言謂災應其國則
山其境内尒沙鹿在今大名府元城縣而晉在河南
當獻惠之世晉未嘗越大行王屋而東有尺寸之土
及文公受賜啟南陽始有今懷慶地赤狄既滅乃出
井陘而東有雞澤邯鄲朝歌然亦止此而已大名在
東昌封邱之閒鄭衞之界中隔衞邢及狄晉安得遥
而有之實衞地也若卜偃之言則山崩之變大天下
皆受其災而無德者當之晉惠失信妄争以人事言
應受其咎乃自是十年之内齊桓卒國内大亂宋㐮
被執兵敗身傷中國無霸兵争復起周室愈衰則災
應抑不獨晉也
厲古與賴通公羊注音賴是已此所伐之厲即楚圍
所滅之賴也老子生于苦縣之厲鄉一曰賴鄉地在考城
鹿邑亳州之間齊移救徐之師西向伐厲厲與楚而病徐
也杜氏乃謂義陽隨縣北之厲鄉隨州之厲乃神農
所生之厲山亦曰烈山非國也齊桓帥八國之兵以
伐楚尚次陘而不深入安能輕率一曹越江漢之北
而嚮随乎且隨為隨侯之國非厲國明矣於時隨方
率漢東諸侯叛楚齊所宜招徠者何為遠涉以伐之邪
鷁古無鷁字許慎曰春秋六鶂退飛其字从兒从鳥
入聲五歴反讀如雌霓連蜷之霓水鳥也雌雄相視
而孕亦謂之青雀船首畫之以辟水災飛不能高故
其退飛人得而見之
項項今項城縣去魯遠魯不能越曹宋陳而有其地
左傳謂魯師滅之未是二傳謂齊滅之蓋齊方伐英
氏英氏者今之英山自英旋師而北因滅項以與徐
胡氏謂未有外滅而不書國者滅賴不言吳非外滅
乎
梁梁國所在杜氏失注小司馬謂在馮翊夏陽夏陽
之梁以梁山得名謂之少梁舊為韓侯之封居秦晉
之間梁山為晉望未聞有梁伯之封此梁國者乃漢
中西鄉縣古曰梁州是也在秦之南故梁亾而秦有
之又河南汝州亦為故梁國後漢書言柏翳後所封
然去秦遠秦不得有其地與傳不合
鹿上杜云鹿上宋地汝陰有原鹿縣水南曰陰汝水
自汝陽上蔡西平東流入淮原鹿在其南則蔡之南
鄙申息光黃之境宋地安得在彼杜之不審甚矣漢
志原鹿屬汝南郡楚於時已有申息故史記索隠以
為楚地然宋齊不應遠即楚而受盟京相璠酈道玄
皆以濟陰乘氏縣之鹿城鄉為鹿上其地在今曹縣
乃曹宋之境以為宋地斯得之矣
踐土杜云踐土鄭地按𫝊云晉師還至于衡雍作王
宫于踐土衡雍在漢卷縣今併入修武縣地在河内
大河之北晉敗楚于城濮衞地也其還師歸國即從
衞輝入懷慶取道王屋天井而歸天子要於中道而
勞之渡河而北以至衡雍鄭都新鄭地盡于虎牢皆
河南也何得衡雍復為鄭地至衡雍而作宫于踐土
二地相為密邇不出修武之境衡雍本文王子雍叔
封地雍國絶地入于王畿始終非鄭之有傳云晉鄭
盟于衡雍則鄭渡河以北而會也傳又曰鄭使子人
九行成于晉亦越疆之辭衡雍踐土非鄭地亦見矣
天子勞晉已畢自温反于河陽而行狩禮河陽今孟
縣也其南岸孟津也從此歸雒未嘗一涉鄭地杜于
公子遂盟于衡雍亦曰鄭地其不審久矣
翟泉杜云雒陽城内太倉西南池水也其云雒陽城
内者據杜所見晉世之城而言非周之舊也而胡氏
云近在雒陽王城之内則失之矣後漢書注云本在
城外定元年城成周乃繞之皇覧則曰太倉舊在雒
陽城外秦封吕不韋雒陽十萬戶故大其城圍入城
中二說未知孰是要當盟翟泉時不在城内審矣且
胡氏以雒陽王城合併而言尤為疎謬雒陽自雒陽
王城自王城周公營雒時分建二城所云乃卜澗水
東瀍水西惟雒食者是謂王城孔氏注云今河南城
是也其云又卜瀍水東亦惟雒食是謂成周孔氏注
云今雒陽也王城在西成周在東中隔瀍水地道記
云王城去雒城四十里至漢猶分雒陽河南二縣不
同一城平王東遷居王城乃漢之河陽縣迨子朝之
亂王猛入王城而不能固其位敬王立自狄泉入成
周晉帥諸侯城之遂為王都蓋王城經亂廟社宫室
想已殘燬故東遷雒陽從此至宋皆以雒陽為東都
(宋曰西都)而王城為屬邑然在漢王城猶存為河南縣一
亂于董卓再亂于永嘉至拓拔氏南遷而王城廢併
入雒陽無河南縣矣若盟于翟泉之日天子固在王
城去雒陽四十里也而翟泉又在雒陽城外故春秋
書天王居于狄(狄翟通)泉又書入于成周明初在郊而
後乃入城也晉孝廉董養謂翟泉在步廣里楊衒之
伽藍記謂在建春門内御道南酈道玄謂天淵池所
注晉惠帝問蝦蟇之地皆據敬王已遷都吕不韋已
擴城之後而言後世知有雒陽而不知有河南知周
之都成周而不知先都王城見翟泉在城内而不知
故在城外胡氏之誤所由起也古今沿革不一類如
此其可據所見以疑所聞乎
四卜郊公羊言三卜禮也四卜非禮者月有三旬旬
卜一日四卜則踰月故非禮又云禘嘗不卜卜郊非
禮何休謂天子不卜郊魯郊非正故卜尤為曲說使
魯知其不正則不郊矣何卜之有洪範言作内吉作
外凶禘嘗内事郊外事卜者不敢自專聽命於神而
後敢祭曾事天事親而敢以已意行乎
敗狄于箕杜云太原陽邑縣有箕城又云故西河郡
有白狄胡杜詳於攷地而不能審於折中往往有此
陽邑故陽處父之食邑今為太谷縣在太原府南西
河則今汾州夷狄雜處乃其瀕河之北壤晉都故絳
在其中間狄在汾州安能掠晉而東晉抑不禦之於
汾西縱使深入而後敗之蓋此狄亦澤潞依山之狄
西掠晉地而迎敗之也非西河之胡也
隕霜不殺草李梅實杜氏以長歷定僖公薨之乙已
為十一月十二日乃謂隕霜亦在建戌之月霜當微
而重重而不能殺草所以為災此可謂學而不思矣
隕霜繫於乙巳之後安見其非建亥之月且隕霜不
繫以月蓋通一冬而言之若一日乍霜而草不殺亦
其恒爾安得遽言不殺况李梅之實尤非一日而成
春秋書此記自霜降至冬至恒燠耳何事曲為之說
哉
春秋稗疏卷一
