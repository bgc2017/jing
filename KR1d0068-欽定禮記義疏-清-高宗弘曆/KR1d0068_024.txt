欽定禮記義疏卷二十四
月令第六之五
仲秋之月日在角昏牽牛中旦觜觽中(觜音兹觽音攜夏小正有辰則)
(伏參中則旦日在角淮南子作招摇指酉)
正義鄭氏康成曰仲秋者日月會於夀星(孔疏夀星辰次之號)
而斗建酉之辰也高氏誘曰角東方宿鄭之分野
孔氏穎達曰八月建酉酉留也律歷志云留執於
酉三統歷八月節日在軫十二度昏斗二十六度中
旦井二度中八月中日在角十度昏女三度中旦井
二十一度中元嘉歷八月節日在翼十七度昏斗十
四度中旦畢十六度中八月中日在軫十五度昏斗
二十四度中旦井九度中
案此謂白露後三十日也月建酉而日在辰酉與辰
合也觜觽西方火宿三星如橤其度最狭漢魏猶二
度至眀止半度今時憲書乃十度者盖觜在上参在
下二星同體古法先觜後參則以觜度屬參今参足
更展觜已無度而二十八宿不可缺其一故先參後
觜則以參度屬觜其實一也唐月令作八月之節日
在翼昏南斗中曉畢中斗建酉位之初八月中氣日
在軫昏南斗中曉東井中斗建酉位之中通書白露
日在翼五度秋分日在軫一度今時憲書白露日在
張十二度秋分日在翼九度夀星古法初軫十二度
終氐四度今法初翼十一度終角九度
其日庚辛其帝少皞其神蓐收其蟲毛其音商律中南
吕
正義鄭氏康成曰南吕者大蔟之所生三分去一律
長五寸三分寸之一仲秋氣至則南吕之律應周語
曰南吕者贊陽秀物(孔疏贊佐也隂佐陽秀成物也)漢志南任也
隂氣旅助夷則任成萬物也班氏固曰陽猶任事
隂故拒之韋氏昭曰八月南吕坤六二也管長五
寸三分隂任陽事助成萬物不榮而實曰秀高氏
誘曰陽氣内蔵隂吕於陽任其成功也陳氏祥道
曰南吕酉律酉正西也氣至南而化行於西而成西
所以成南而行耳朱子曰南吕正律五寸三分變
律五寸二分三釐一毫六絲零一初六杪
存疑王氏喬桂曰南吕長六寸六分自夷則䧏九分
其數九其味辛其臭腥其祀門祭先肝
盲風至鴻雁來玄鳥歸羣鳥養羞(盲亡庚反夏小正有鹿人從鴽為鼠)
正義鄭氏康成曰皆記時候也盲風疾風也(孔疏皇氏云秦)
(人謂疾風為盲風)玄鳥燕也歸謂去蟄也凡鳥随隂陽者不
以中國為居(孔疏玄鳥不為仲春之候由别與郊禖為候且仲春時候非一也玄鳥之蟄不)
(遠在四夷但必於幽僻之處非中國所常見也)羞謂所食也(孔疏若食之珍羞相似)夏
小正曰丹鳥羞白鳥傳曰丹鳥者謂丹良也(皇氏曰丹良是)
(螢火)白鳥者謂蚊蚋也其謂之鳥者重其飬者也有翼
者為鳥羞也者進也不盡食也(孔疏是蟲乃謂之鳥者重其所養之物不)
(盡食之故蟲而謂之鳥以上皆小正文)二者文異未知孰是高氏誘
曰候時之鴈從北漠中來南過周雒之彭蠡燕春分
而來秋分而去歸於蟄所傳曰玄鳥氏司分者也
方氏慤曰盲者閉暗之稱西闔戶故其風謂之盲風
又謂之閶闔玄鳥至以陽中故歸以隂中也陸氏
佃曰鴻鴈何不言南鄊非其居也羣鳥丹鳥也養羞
養白鳥焉凡欲羞之必先養之養在八月羞在九月
養之仁也羞之義也
存疑高氏誘曰寒氣將至羣鳥養進其毛羽以禦寒
也故曰羣鳥養羞方氏慤曰羞謂所美之食養之
所以備冬蔵也項氏安世曰羣鳥至秋與百榖俱
成人始取之以為養羞如雉鷃鶉鳩雁鶩今人皆至
秋食之
案羣鳥養羞夏小正作丹鳥羞白鳥陸氏所謂先養
之後羞之養之者仁羞之者義正謂此也陳氏集說
亦主方氏若如高說當云羣鳥養羽羞字之訓未眀
如項說當云羞以羣鳥與以犬嘗麻相次矣
天子居總章大廟乘戎路駕白駱載白旂衣白衣服白
玉食麻與犬其器廉以深
正義鄭氏康成曰總章大廟西堂當大室也張氏
虙曰當酉上八月位也
案總章兼祀五帝則祀金德之帝於此故亦謂之大
廟其不言堂班布時政則八月涖之若大朝諸侯則
必南面於眀堂也居亦於大廟之大室開其西閉其
東南北之戶
是月也養衰老授几杖行糜粥飲食
正義鄭氏康成曰助老氣也行猶賜也高氏誘曰
隂氣𤼵老年衰故共養之授其几杖賦行糜粥飲食
之事周禮大羅氏掌獻鳩杖以養老又伊耆氏掌共
老人之杖今之八月比戶賜高年鳩杖粉餈是也
張子曰老人氣衰津液自少不能乾食故糜粥為養
老之具養老有祝鯁祝噎正宜如此方氏慤曰几
杖以養其體糜粥以養其氣授特授之行徧行之也
几杖之禮為重非庶人之老可與故與糜粥言行焉
彭氏廉夫曰几以安其體杖以助其力糜粥所以
滋養也
通論方氏慤曰飲養陽氣也食養隂氣也養陽非無
食養隂非無飲特各有主耳故此兼言飲焉張氏
虙曰養老古之盛禮也若衰老之人則其禮不同矣
然授以几杖與致仕者同則其禮亦不薄為之糜粥
憫其不能食也此與祝鯁祝噎之意同止未可輕視
也
存疑徐氏師曾曰杖以賜國老非庶人之老可與故
特言授
案此養衰老與養老禮不同養老是大禮此是通行
之令彭氏謂養老於學有國常禮於是月申令之非
也王制五十杖於家六十杖於鄊安見庶人之老不
可杖五十養於鄉六十養於國安見庶人之老不可
授杖乎徐說亦非也
乃命司服具飭衣裳文繡有恒制有小大度有長短衣
服有量必循其故冠帶有常(淮南子作文繡有恒衣服冇量冠帶冇常必循其故)
正義鄭氏康成曰文繡謂祭服文畫也祭服之制畫
衣而繡裳(孔疏書日月星辰山龍華蟲作會宗彛藻火粉米黼黻絺繡是衣會而裳繡也畫色)
(輕故在衣以法天繡色重故在裳以法地)衣服則謂朝燕及他服(孔疏戰伐田獵)
(等之服)凡此為寒益至也詩云七月流火九月授衣於
是作之可也冠帶因制衣服而作之高氏誘曰司
服主衣服之官將飭正命服故命之也上曰衣下曰
裳五色備謂之繡周禮司服掌王之吉服凡兵事韋
弁服視朝皮弁服冠服者素幘也孔氏穎逹曰飭
正也具飭備具正理祭服裳繡而衣畫朝燕等之衣
服小大長短及制度采色皆有度量必循故法也
存異方氏慤曰青赤為文赤白為章言文則章可知
作繪於衣刺繡於裳言繡則繪可知衣裳之制大至
衮冕之九章小至玄冕之一章衣在上而長裳在下
而短變裳曰服見必服乎其事焉正言冠帶以男子
重首婦人重要亦男女之異尚也胡氏銓曰鄭以
具飭衣裳文繡有恒為祭服者以禹致美黻冕也以
衣服有量為朝燕服者以禹惡衣服也黃氏震曰
小大長短皆主衣裳言之禮服也衣服則主燕服及
他服言之
案具飭衣裳句提其綱下詳其目具飭者朝祭燕私
之服無不飭正之也衣裳以命服為重故先舉文繡
至於小大若袼之可以運肘長短若短毋見膚長毋
被土其制度當各随其人以為量無定數而有定式
當必循其故也詩以其帶伊絲其弁伊騏明君子用
心之一所謂有常也若子臧之鷸冠子玉之瓊弁則
非常矣人之變常棄禮每於衣服見端具飭而正之
亦辨上下定民志之一事也時將授衣亦以順秋令
眀肅之義鄭氏訓文為繪得之方以青赤合為文與
言冠帶以别男女皆鑿
乃命有司申嚴百刑斬殺必當毋或枉橈枉橈不當反
受其殃(當去聲橈女教反)
正義鄭氏康成曰申重也當謂值其罪高氏誘曰
有司理官刑非一故言百軍刑斬獄刑殺人命至重
故必當凌弱為枉違強為橈反還殃咎也孔氏穎
逹曰枉謂違法曲斷橈謂有理不申應重乃輕應輕
乃重是其不當也方氏慤曰孟秋既命嚴斷刑矣
至此又申之酉為隂中故申命止於是月斬者必殺
殺者不必斬必當慮其及無辜也大辟尤人所重故
特申之斬殺不當則以枉橈故也先王奉天如此而
有司或枉橈焉是逆天也逆天則天災適當之矣
徐氏師曾曰反受其殃言殃在有司也
餘論張氏虙曰吕刑一書反覆用刑之道謂苗民殺
僇無辜上帝䧏咎乃絶厥世反受其咎信不誣也夫
人臣任用刑之責以枉橈受殃固其自取惟國家以
若人掌刑使一婦銜冤三年大旱一夫茹苦六月隕
霜怨恨所鍾乖氣成象至於促國之脉銷國之福殃
在一人而幷毒流四海掌刑之責可輕付哉
案抑彼聽我曰枉屈己就彼曰橈考工記惟轅直且
無橈也高注凌弱違強於義甚明蓋於弱者而但據
法以斷不得其情則彼必受枉矣於強者而遂屈法
以就不正其理則我之法橈矣方謂枉在上不直橈
在下不申黃謂枉以直為曲橈以是為非於枉字可
通而橈字不甚明確
是月也乃命宰祝循行犧牲視全具按芻豢瞻肥瘠察
物色必比類量大小視長短皆中度五者備當上帝其
饗(行中當並去聲)
正義鄭氏康成曰於鳥獸肥充之時宜省羣牲也宰
太宰祝太祝主祭祀之官(孔疏周禮太宰職納亨贊王牲事)養牛羊
曰芻犬豕曰豢(孔疏食草曰芻食榖曰豢)五者謂所視所按所瞻
所察所量皆得其正則上帝饗之上帝饗之而無神
不饗也王氏肅曰純色曰犧體完曰全高氏誘
曰養祭祀之犧牲繫於牢芻之三月祝大祝以騂牷
事神祈福祥也循行犧牲視其全具恐毁傷也案所
芻豢察其肥瘠恐失養也孔氏穎達曰物色騂黝
之别周禮陽祀用騂隂祀用黝望祀各以其方之色
已行故事曰比品物相随曰類如五方各異其色是
比也太皞配東亦用青是類也大謂牛羊豕成牲者
小謂羔豚之屬長短謂天地之牛角繭栗宗廟之牛
角握之屬上帝天也方氏慤曰季夏之養牲盖授
充人而芻之也至此特命宰祝循行之而已全者純
而不雜若毁事用駹非全也具者完而無傷若鼷鼠
食郊牛角非具也物色毛物之色比類者各比其隂
陽之類也吳氏澄曰一全具二肥瘠三比類四小
大五長短五者皆中其度是謂備當徐氏師曾曰
季秋將饗帝故豫命宰祝循行之
存異高氏誘曰宰於周為充人掌養牲方氏慤曰
宰以宰牲為事者芻者豢之物豢者芻之事
案養牲者充人之事此又命宰祝循行之重其事也
高謂宰即充人非是天子郊禘之事必自射其牲豈
有以宰牲為事者而命循牲哉方說尤非也芻豢說
亦不的
天子乃難以達秋氣(難儺同吕氏春秋難下有禦佐疾三字)
正義鄭氏康成曰此難難陽氣也(孔疏季冬及季春皆難隂氣恐此亦)
(難隂氣故云難陽氣)陽暑至此不衰害亦將及人(孔疏秋凉之後陽氣應退)
(當凉反熱故亦害人)所以及人者陽氣在行此月宿值昴畢亦
得大陵積尸之氣氣佚則厲鬼亦随而出行(孔疏季春隂氣)
(右行日在昴畢此月陽氣左行斗建昴畢)扵是亦命方相氏帥百隸而難
之王居眀堂禮曰仲秋九門磔攘以𤼵陳氣禦止疾
疫(孔疏凉氣新至𤼵去陽之陳氣引明堂禮磔攘則此亦磔攘文不具耳)高氏誘曰
通達秋氣使不壅閉也成氏伯璵曰天子難陽氣
諸侯不得難陽氣避天子也吳氏澄曰難以消去
殘暑煩鬱之氣而達秋月清凉之氣扵民間陳氏
澔曰暑氣退則秋之凉氣通故曰以達秋氣也
通論孔氏穎達曰季冬稱大難貴賤皆為也十一月
陽氣至虚危而不難十二月隂氣至虚危而難者十
一月陽氣初起未能與隂氣相競十二月亦陽初起
而隂在虚危又是一歲之終總除疫氣故為難也六
月宿值柳鬼亦不難以隂至微未能與陽相競也其
磔之牲大難用牛餘以羊犬及鷄成氏伯璵曰方
相氏官歲有三時率領羣隸驅索厲疫之氣於宫中
禳送之義也天以氣化物五帝各行其德餘氣留滯
則時為之不和而災疫興焉大難者貴賤至於邑里
皆行之國難但於國城中行耳季春日在昴畢仲秋
斗建昴畢俱當大陵有積尸之氣季冬日在虚危又
有墳墓之星天之道曰隂陽相沴則淫厲憑之而出
助天行虐也張氏虙曰聖人有以順隂陽之氣深
慮夫邪之得以干正春氣𤼵生有不正者干之則𤼵
生之功不遂故難曰以畢春氣令春氣使畢出也秋
氣告成有不正干之則氣必抑塞故難曰以達秋氣
令秋氣得以行也夏不難陽氣極盛邪氣自消不待
難也
存疑孔氏穎達曰季春云國難惟天子諸侯有之此
云天子以其難陽氣陽是君象諸侯以下不得難陽
氣也張氏虙曰至冬大難則磔牲秋則不磔盖達
秋氣有輔相裁成之意焉惟天子能之不假有所磔
也
案仲秋四隂之月秋氣漸逹而當凉反暑則亢陽不
正之氣從而撓之達者亦塞矣聖人扶陽抑隂而鄭
以儺為逐陽氣者盖逐陽氣之不正者耳不正之氣
既逐則秋氣無所撓所謂逹之者如此孔氏乃以陽
為君道言之是誤以此陽為正氣也夫陽之正氣而
顧可逐乎不若成氏避天子說為確又按季春季
冬俱言磔此獨不言磔故張說如此但注疏本王居
明堂禮言不為無據也姑存張說以備一義
以犬嘗麻先薦寢廟
正義鄭氏康成曰麻始熟也高氏誘曰犬金畜也
麻始熟故嘗之
是月也可以築城郭建都邑穿竇窖脩囷倉(竇音豆窖音教吕氏)
(春秋作&KR1038;囷丘倫反)
正義鄭氏康成曰為民將入物當蔵也穿地隋曰竇
方曰窖(孔疏似圓非圓似方非方曰隋)王居眀堂禮曰仲秋農隙畢
入於室曰時殺將至毋罹其災(孔疏此時耘鋤既了乘時入室以避隂災)
(然末盡成熟尚須出野收歛至十月之後又入室避寒詩曰入此室處是也)高氏誘曰
穿窌以盛榖也仲秋大内榖故脩囷倉圓曰囷方曰
倉方氏慤曰此皆斂蔵之事故於建酉闔戶之月
言之朱氏申曰城郭崇土為之故曰築都邑畫地
為之故曰建吳氏澄曰築城郭建都邑以居民也
穿竇窖脩囷倉以蔵物也徐氏師曾曰農事畢故
可以興土功城郭都邑功之作於上者竇窖囷倉功
之作於下者
通論董氏應𤾉曰左傳凡土功水昏正而栽日至而
畢則冬至以前皆土功之時也孫氏謂此仲秋築城
郭建都邑是秦法
乃命有司趣民收斂務畜菜多積聚(趣音促積子賜反畜菜吕氏春秋淮)
(南子皆作蓄采)
正義鄭氏康成曰始為禦冬之備也高氏誘曰有
司於周禮為場人方氏慤曰趣民急趣之也孟秋
言命百官始收斂以其物初成至此則其物既成而
收斂不可緩故趣之焉又曰詩言我有旨蓄亦以
禦冬不特菜而已吳氏澄曰言菜之外他物皆當
積聚而蓄之以備御冬也
乃勸種麥毋或失時其有失時行罪無疑(夏小正樹麥在九月)
正義鄭氏康成曰麥者接絶續乏之榖尤重之(孔疏前年)
(秋榖至夏絶盡後年秋榖未登是其絶也夏時人民糧食缺短是其乏也麥此時熟乃接續其絶乏黍稷)
(百榖不言勸麥獨言勸是尤重之也)高氏誘曰罪罰也孔氏穎逹
曰蔡氏云陽氣初胎於酉故八目齊麥應時而生
方氏慤曰麥以秋稼至夏乃穡其牟利遲慮民惰而
不種故勸之
案南麥多種於仲冬北麥且有種於仲春者不惟秋
也然惟秋種者得四時之氣為全故食之最有益北
麥秋種者至冬盡萎而根力已厚其收視春種者倍
之
是月也日夜分雷始收聲蟄蟲坏戶殺氣浸盛陽氣日
衰水始涸(坏步回反涸戶角反)
正義鄭氏康成曰又記時候也雷始收聲在地中動
内物也坏益也蟄蟲益戶謂稍小之也涸竭也此甫
八月中雨氣未止(孔疏八月宿值昴畢畢主雨故云雨氣未止)而曰水竭
非也周語曰辰角見而雨畢天根見而水涸又曰雨
畢而除道水涸而成梁(孔疏引周語以下證九月水始涸不得在八月也)辰
角見九月本也天根見九月末也(孔疏辰角大辰蒼龍之角朝見東方)
(天根亢氐之間寒露後五日天根朝見)王居明堂禮曰季秋除道致梁
以利農也(孔疏農既收便其運轉)高氏誘曰是月秋分晝夜
漏各五十刻雷始收藏其聲不震孔氏穎達曰雷
是陽氣主於動十一月其卦名復是雷動地中也時
氣尚温蟲猶須出入但益戸使小十月寒甚乃盡閉
之方氏慤曰隂主殺陽主生浸若水之浸言與日
加益隂之夷物至此而酷也陽盛於夏至此而衰矣
朱氏申曰雷𤼵聲於陽中之時故收聲於隂中之
時蟄蟲啟戶於雷𤼵聲之時故坏戶於雷收聲之時
陳氏澔曰水本氣之所為春夏氣至故長秋冬氣
返故涸彭氏廉夫曰隂氣吸故水涸
日夜分則同度量平權衡正鈞石角斗甬
正義方氏慤曰鈞三十斤石四鈞之稱以其尤重而
内實故謂之石吳氏澄曰度量權衡總言之下二
句分言之鈞石五權之二斗甬五量之二舉二而他
可知正之角之所以同之平之也
通論張氏虙曰霜䧏水涸天地間肅肅乎嚴矣度量
權衡亦以此時而一其制聖人所為一道德而同風
俗乃自器用始也舜講於朝守之日而月令於春秋
分後世之政治又詳於古矣周禮質人同其度量一
其淳制犯禁有罰其所以重之則一也漢志律度量
皆用銅謂銅同也所以同天下齊風俗也未知舜亦
用銅否
是月也易關市來商旅納貨賄以便民事四方來集遠
鄉皆至則財不匱上無乏用百事乃遂(易去聲匱其位反)
正義鄭氏康成曰易關市謂輕其税使民利之商旅
賈客也匱亦乏也遂猶成也高氏誘曰易關市不
征税也市賤鬻貴曰商旅者行旅也以所有易所無
民得其求是便也上無乏用所求得也遂成也孔
氏穎達曰易輕其賦税不為節礙也關市既易則商
旅自来商旅既来則貨賄自入以此便利民人之事
四方總來聚集遠鄉於是皆至貨賄既多則庫財不
匱所須皆供上下豐足故百事成也方氏慤曰入
以為利者商也行而從人者旅也易關市所以来商
旅來商旅故貨賄可得而納也貨賄以時而納待時
而出出納皆以便民耳四方散而不一故言来集遠
鄉邈而在外故言皆至財貨賄之總名財以待用用
以作事遂言遂其志之所欲為大𫝊曰財用足故百
志成正謂是矣朱氏申曰關者貨之所入市者貨
之所聚易謂無重征以致其難也貨謂化之以為利
賄謂有之以為利凡此皆以便民事也彭氏廉夫
曰上下兼足皆由關市寬征以總結上文
餘論張氏虙曰仲夏關市毋索矣至秋則萬寳告成
焉先王之制關譏而不征市廛而不税此來商旅之
至要其道未嘗不易此商旅所以願蔵於王之市願
出於王之塗也夫四方之集遠方之至豈有以號召
之哉成周之時司關司市設官分職無非為民也以
此理財財若無由而足而君有餘財民有餘力其道
乃自易中得之後世設關則為暴於市則罔利豈知
易之義哉
存疑方氏慤曰四方来集遠鄉皆至則貢賦之職修
矣
案本文止言商旅耳下半乃極言易關市之效未嘗
别言諸侯之職貢也分為二事非
凡舉大事毋逆大數必順其時慎因其類
正義鄭氏康成曰大事謂興土功合諸侯舉兵衆也
季夏禁之孟秋始征伐此月築城郭季秋教田獵是
以於中為之戒焉高氏誘曰數天道時天時類事
類順其事類不干逆也孔氏穎達曰興舉大事毋
逆天之大數必順其隂陽之時謹慎因其事類不可
煩亂妄為方氏慤曰凡物有數皆出陽而入隂所
謂大數不過隂陽之出入而已事之作止豈可逆此
哉數之所運而為時時之所從而為類時方来故欲
順之而無違類有守故欲因之而無變然順之而或
苟猶失時也故曰必因之而或妄猶非類也故曰慎
此亦四時所同以當闔戶尤不宜妄舉故申戒之
通論張氏虙曰季夏戒之言舉大事之殃仲秋教之
言舉大事之道
仲秋行春令則秋雨不䧏草木生榮國乃有恐行夏令
則其國乃旱蟄蟲不蔵五榖復生行冬令則風災數起
收雷先行草木蚤死(復扶又反數音朔淮南子下有八月官尉其樹柘)
正義鄭氏康成曰行春令則夘氣乘之行夏令則午
氣乘之行冬令則子氣乘之也卯宿直房心心為大
火故雨不䧏草木生榮應陽動也有恐以火訛相驚
也(孔疏仲秋為金金剋春木又仲秋雨水水又剋火火不能為害故但以訛言相驚也)北風殺
物故災先猶蚤也冬主閉藏故蚤收聲草木蚤死寒
氣勝也高氏誘曰秋陽而行温仁之令故雨不䧏
尚生育故草木榮金木相干有兵象故民大恐行夏
令夏氣盛陽故旱使蟄伏之蟲不潜蔵而五榖萌生
也於洪範為恒燠之徵冬氣寒猛故風災數𤼵收蔵
之雷先動行未當故曰先也方氏慤曰春雨生物
秋雨成物雨非不降所降非成物之雨故草木不枯
而榮也國有恐少陽之所動也國乃旱陽亢故也蟲
不蔵隂欲執之而不勝也五榖復生盛陽作故也風
災數起以非時動也雷以陽中𤼵聲隂中收聲收雷
先行則愆於陽故也雷風不節故草木蚤死張氏
虙曰雨不降則無以助隂氣之肅所以草木榮國之
有恐殺氣不行人有玩心也蟲當蔵而不藏榖不當
生而生皆非正也雷已收聲謂之收雷先行者非時
而𤼵也草木未當死而死亦失正也陳氏澔曰行
春令為夘木之氣所仇行夏令為午火之氣所克行
冬令為子水之氣所泄也
季秋之月日在房昏虚中旦柳中(夏小正九月内火日在房淮南子作招摇)
(指戌)
正義鄭氏康成曰季秋者日月會於大火(孔疏大火夘次之號)
而斗建戌之辰高氏誘曰房東方宿宋之分野
孔氏穎達曰九月建戌戌畢也畢入於戌三統歷九
月節日在氐五度昏虚二度中旦張初度中九月中
日在房五度昏危三度中旦張十八度中元嘉歷九
月節日在亢一度昏牛八度中旦井二十九度中九
月中日在氐七度昏女十一度中旦柳十二度中
案此謂寒露後三十日也房東方陽宿四星直下微
曲廣六度月建戌而日在夘戌與卯合也虚北方陽
宿二星正直廣九度唐月令作九月之節日在角昏
牽牛中曉東井中斗建戌位之初九月中氣日在氐
昏須女中曉柳中斗建戌位之中通書寒露日在軫
十六度霜降日在角十度今時憲書寒露日在軫七
度霜降日在角九度大火古法初氐五度終尾九度
今法初亢初度終房初度
其日庚辛其帝少皞其神蓐收其蟲毛其音商律中無
射(射音亦)
正義鄭氏康成曰無射者夹鍾之所生三分去一律
長四寸六千五百八十一分寸之六千五百二十四
季秋氣至則無射之律應周語曰無射所以宣布喆
人之令德示民軌儀(孔疏喆人謂后稷布其德教示以法儀當及時銍穫而收藏之)
漢志射厭也言陽氣究物而使隂畢剥落之終而復
始亡厭已也班氏固曰射終也言萬物随陽以終
復随隂以始無厭射也陳氏祥道曰無射建戌之
律隂至戌而盛陽至戌而不厭故謂之無射朱子
曰無射長四寸八分八釐四毫八絲
存疑韋氏昭曰九月無射乾上九也管長四寸九分
陽氣上升隂氣收藏萬物無射見者故可徧布前哲
之令德使民道法也高氏誘曰射出也隂氣大升
陽氣下降萬物随陽而蔵無射出著見者也王氏
喬桂曰無射五寸七分自南吕降九分
案曰無射者九月之卦為剥剥窮上反下無有厭斁
上陽甫終下陽即始所謂不遠復也一陽在上為喆
人其下五隂仰而戴之故曰喆人之令德示民軌儀
所謂君子得輿民所載也
其數九其味卒其臭腥其祀門祭先肝
鴻鴈來賓爵入大水為蛤鞠有黃華豺乃祭獸戮禽(蛤古)
(答反鞠菊同華花同夏小正作遰鴻雁爵入於海為蛤榮菊樹麥又有陟玄鳥蟄熊羆貊貉鼬鼪則穴豺)
(祭獸夏小正在十月)
正義鄭氏康成曰皆記時候也來賓言其客止未去
也(孔疏仲秋初来則過去故不云賓此留正未去猶賓客之暫留)大水海也(孔疏國語云雀)
(入於海為蛤)戮猶殺也(孔疏戮直殺之不以祭也後得者皆殺而不祭言獸禽互文耳)
高氏誘曰候時之鴈從北方来南之彭蠡八月來者
其父母也其子羽翼穉弱未能及之故於是月而過
商雒方氏慤曰萬物皆華於陽獨鞠華於隂故特
言有又獨言其色以華於隂中其色正應隂之盛也
豺所祭之獸惟可狩而獲者爾其餘凡可禽而獲者
皆戮之陸氏佃曰来賓言寓中國如賓客也曰黃
華以黃為美也祭言獸以大者祭也張氏虙曰來
賓言来而得所如賓之授館也草木彫零而鞠始茂
盛物皆黃而落鞠獨黃而華記異也豺性貪祭獸知
有先矣以為未足又用禽而戮之戒貪也朱氏申
曰爵入大水為蛤亦飛物化為潜物也彭氏廉夫
曰獸言其大禽言其小陳氏澔曰鴈以仲秋先至
者為主季秋後至者為賓如先登者為主人從之以
登者為客也鳥不可曰獸獸亦可曰禽故鸚鵡不曰
獸而猩猩通曰禽也攷工記天下之大獸五鱗羽皆
在内是禽亦可言獸也
存異高氏誘曰賓爵老雀也棲息於人房戶之閒有
似賓客故謂之賓雀
案鴈非中國之鳥也月令紀鴈為詳以生於隂而能
從陽非中國而知有中國故重之重之故詳之十二
月鴈北鄊則七月鴈南鄉可知鄉之未啟行也正月
鴻鴈歸啟行未至北也八月鴻鴈来啟行未至南也
九月則若賓之至矣九月来賓則三月至其鄉可知
而詳於南其所見也略於北其所不見也於北曰鄉
曰歸鄉其鄉歸其鄉也於南曰来曰来賓客之也以
鴈固非中國之鳥也爵亦號嘉賓高氏賓爵之訓不
為無據而春秋孟仲皆言鴻鴈来則詞複不若来賓
之義正也爵不言化蛤不復為爵與鷹鳩之相復異
也蛤無隂陽牝牡而能生珠一於隂也一於隂者須
陽化也雉化蜃亦陽化隂而蜃五百年而化蛟蛟五
百年而為龍隂老復化陽也祭仁者之事也豺獺鷹
不仁之物也其皆言祭貴仁也獺言祭不言戮春生
仁也仁不忍言殺也秋殺義也戮於是始可用也於
鷹言戮猶不言禽豺乃明言戮禽於殺不忍遽盡其
辭也其曰乃如不得已之辭也大曰獸小曰禽戮言
禽終不忍盡其辭焉爾
天子居總章右个乘戎路駕白駱載白旂衣白衣服白
玉食麻與犬其器廉以深
正義鄭氏康成曰總章右个西堂北偏也張民虙
曰當戌上九月位也
是月也申嚴號令命百官貴賤無不務内以會天地之
藏無有宣出(内納通)
正義鄭氏康成曰申重也内謂收斂入之會猶聚也
高氏誘曰秋季物成故務入也會合也孔氏穎
逹曰會猶趣也言人心皆趣向天地所蔵之事以物
皆收斂時又閉藏無得有宣露出散其物以逆時氣
馬氏睎孟曰申嚴號令天地方肅欲其聽命悉也
陳氏澔曰專務收斂諸物於内以合天地閉藏之
令也宣出則悖時矣
通論方氏慤曰藏冬事也内以會之則存乎秋矣不
先會於秋則冬無所蔵也季春言不可以内季秋言
無不務内季春言𤼵倉廩季秋言無有宣出皆所以
順隂陽之理而已張氏虙曰天地之氣有𤼵亦有
藏人豈能自異於天地哉藏則不復宣出矣會猶參
也人之一身與天地並頃刻之中或呼或吸皆有隂
陽一日之中或作或息必須晝夜則一歲之中或出
或内豈能離春秋之舒惨乎
案申至於再也嚴在必行也號令由百官以布貴賤
則自上而下盡乎人也
乃命冡宰農事備收舉五榖之要藏帝籍之收於神倉
祗敬必飭
正義鄭氏康成曰備猶盡也舉五榖之要定其租税
之簿也帝籍所耕千畝也藏祭祀之榖為神倉重粢
盛之委也(孔疏委謂委積之物重此粢盛委積之物故内之於神倉)祗亦敬也(孔疏)
(恒以祗敬為心不有怠慢也)高氏誘曰冡宰於周禮為天官主
治萬事故命之飭正也不有傾邪孔氏穎達曰帝
籍供上帝之籍田也祭義云天子為籍千畝以其供
神之物故曰神倉當敬而又敬必使飭正方氏慤
曰仲秋趣民收斂猶未備也至於備收然後五榖可
舉其多少之總數將以制國用也舉要猶宰夫之治
要司會之月會與此皆命之冡宰者以國用制於冡
宰而甸師之耕耨王籍又隸於天官故也馬氏睎
孟曰敬在内祗外見言内盡志外盡力也徐氏師
曾曰此養人事神之大禮皆不可苟故必謹其事而
祗焉一其心而敬焉各致其力而飭焉
餘論張氏虙曰冡宰將以制國用不舉其要國用何
由而制然此特舉其要而已漢文帝問宰相一歲錢
榖出入之數幾何周勃辭以不知是失舉要之職陳
平辭以有主者又失舉要之義唐以宰相領度攴領
鹽鐡失之益遠矣
是月也霜始降則百工休
正義鄭氏康成曰寒而膠漆之作不堅好也朱氏
申曰霜始降隂始凝也以將效功故休息也張氏
虙曰將休老勞農凡終歲勤動者無不休矣百工之
役使之少息亦聖人順時之政也
通論方氏慤曰雨露生物霜成物季秋則天地成物
之功極矣人工其可不休乎季春百工咸理創始之
時也孟冬工師效功成終之時也將效功於孟冬矣
休之於季秋不亦宜乎然亦有不休者若弓人冬析
榦寒奠體也經之所言亦大致然耳
乃命有司曰寒氣總至民力不堪其皆入室
正義鄭氏康成曰總猶猥卒也高氏誘曰有司於
周禮為司徒司徒主衆故命之使民入室也詩云穹
窒熏鼠塞向墐戶嗟我婦子曰為改歲入此室處此
之謂也陳氏澔曰總至凝聚而至也
通論方氏慤曰陽氣散而成暑隂氣聚而成寒寒氣
總至則民力或有所不堪故命入室以禦之書言厥
民隩謂是矣然寒氣者冬之時入室者冬之事此盖
先期而命之也夏言處臺榭此言入室亦順隂陽之
理爾張氏虙曰聖人視民猶父母之扵子疾痛苛
癢甚於在已民未嘗以力不堪告而上之人探其情
為是恩勤之教嗚呼仁哉
上丁命樂正入學習吹(吹去聲)
正義鄭氏康成曰為將饗帝也春夏重舞秋冬重吹
高氏誘曰周禮籥師掌教國子舞羽吹笙竽籥詩
云吹笙鼓簧此之謂也陸氏佃曰此與孟春習舞
相備孟春亦習吹季秋亦習舞釋菜上下比義可知
張氏虙曰以季冬大合吹故也
案吹有聲無歌如南陔六萹本無辭而以笙吹之所
謂笙吹也象武有辭而不歌以管吹之所謂管吹也
饗帝不止用吹言吹則歌舞從可知矣
是月也大饗帝嘗犧牲告備于天子(鄭陳並以嘗字為句今不從)
正義吳氏澄曰大饗帝者以周禮言祀上帝於明堂
而以文王配也張氏虙曰仲秋告全具矣至此又
告備焉古人於祭祀誠䔍如此不厭其煩也
存疑吳氏澄曰嘗宗廟秋祭之名將舉二祭其所用
犧牲當前期告備于天子方氏曰以宗廟秋祭之犧
牲告備於天子則以物成可嘗之時尤所重故也嘗
如此則大饗可知然周之嘗以仲月而此於季月者
彼取時之中此取時之盛
存異蔡氏邕曰嘗犧牲使有司展其犧牲而告備具
也鄭氏康成曰大饗遍祭五帝也曲禮大饗不問
卜謂此也嘗謂嘗羣神也天子親嘗帝使有司祭羣
神禮畢而告焉孔氏穎達曰嘗犧牲謂嘗祭羣神
以犧牲也知非饗帝時使有司展犧牲告其備具而
曰嘗羣神者以四月雩上帝後雩祀百辟卿士眀九
月大饗帝外亦當饗羣神也有司祭羣神畢乃告備
於天子(案五帝說無考)
案嘗本秋祭言四時之祭者或以為孟月或以為仲
月季月則未之聞也此季秋之月而言嘗故蔡鄭二
家並舍時祭而别為之說然展牲既不可以嘗名群
神亦不可言嘗祭二家憑臆言之其不足訓固不必
言矣惟吳氏說較為近似盖秦不師古其為歲也既
可以十二辰之末為首則其為祭也又何不可以三
秋之末而嘗但扵古無據又季月秋氣漸衰亦不可
以言盛也惟是記文費解舍此别無稍合者姑以疑
存之以俟之知禮者
合諸侯制百縣為來歲受朔日與諸侯所税於民輕重
之法貢職之數以遠近土地所宜為度以給郊廟之事
無有所私(上為去聲)
正義鄭氏康成曰秦以建亥之月為歲首此為歲終
(孔疏史記秦文公獲黑龍自為水瑞命河為德承以十月為歲首)使諸侯及鄉遂之
官受此法焉貢職所入天子凡周之法以正月和之
正歲而縣扵象魏(孔疏周禮太宰職正月之吉始和布治于邦國都鄙小宰職正歲縣)
(治象之法于象魏)高氏誘曰百縣畿内之縣也五家為隣
五隣為里四里為鄼五鄼為鄙五鄙為縣縣二千五
百家也遠者貢輕近者貢重各有所宜郊祀天廟祀
祖取共事而已無多少不如法制也孔氏穎達曰
天子有朔日政令諸侯税民輕重之法貢職之數皆
天子制之言與者兼事之辭諸侯謂畿外國百縣謂
鄉遂税扵民者是積貯本國貢職之數是輸納天子
方氏慤曰合合而同之制裁而制之合自内以合
外制自上以制下諸侯有君道故合之而已百縣全
乎臣則必制之焉然通而言之其實一也輕重之法
取乎下貢職之數共乎上法以定數數以成法亦互
相備也或以遠近所宜之事為度以詳責近以略責
遠也或以土地所宜之物為度取其所有不責所無
也應氏鏞曰税取於秋貢集扵春税之輕重所謂
用地小大視年豐耗也貢職之數所謂旅幣無方節
遠邇之期而別土地之宜也税法不扵是亟頒之則
諸侯之取扵民者無制貢法不扵是早定之則諸侯
之貢扵上者無準故扵季秋頒之也張氏虙曰遠
近所宜若周禮男服貢器物衛服貢財物之類土地
所宜如禹貢徐州貢土五色揚州貢金三品之類
馬氏睎孟曰陽終扵戌歲功終焉故扵歷以自戌至
戌為歲終戌之月而来歲受朔日終則有始也
存疑鄭氏康成曰合諸侯制者定其國家宫室車旗
衣服禮儀也(孔疏據周官典命文)諸侯言合制百縣言受朔互
文(孔疏百縣亦合制諸侯亦受朔)劉氏敞曰合諸侯總命諸侯之
國也制猶𠡠也百縣諸侯所統之縣天子總命諸侯
各&KR0897;百縣為来歲受朔日與税法貢數
辨正吳氏澄曰合諸侯是一句制百縣是一句舊注
非也
案受朔日内而百縣外而諸侯之所同若百縣則畿
内之地有賦無貢而賦法亦掌扵冡宰其法縣之象
魏不待頒也故别言諸侯若如鄭說則宫室車服若
典命之䓁扵夲文為增添如劉說則百縣為諸侯之
縣而畿内無有亦太詳外而略内矣皆似不可從
是月也天子乃教於田獵以習五戎班馬政
正義鄭氏康成曰教扵田獵因田獵之禮教民以戰
法也五戎謂五兵弓矢殳矛戈戟也(孔疏周禮五兵鄭司農云戈殳)
(戟夷矛酋矛鄭又注云步卒五兵無夷矛而有弓矢)馬政謂齊其色度其力使
同乘也(孔疏毛詩傳曰宗廟齊毫尚純也戎事齊力尚強也田獵齊足尚疾也)校人職
曰凡軍事物馬而頒之(孔疏物馬齊其力也亦湏齊其色詩駟騵彭彭)高
氏誘曰五兵刀劔矛戟矢也為將田獵故習肄五兵
選擇田馬取堪乘也方氏慤曰上言習下言教我
教之故彼習之也馬氏睎孟曰仲夏班馬政以馬
為主此班馬政以御為主
通論方氏慤曰田獵所以得利軍旅所以致死人之
所欲莫甚扵利所惡莫甚扵死以所惡寓所欲而習
焉先王之深意也大司馬秋獮治兵其以是與陳
氏祥道曰夷矛雖不施扵步而弓矢未嘗不設扵車
故兵車射者居左廬人攻國之兵欲短守國之兵欲
長司馬法弓矢圍殳矛守戈戟助盖以殳對矛則殳
可攻矛可守以弓矢對殳矛則殳矛可以守弓矢可
以攻而五兵之用莫便扵戈其柲短而易持其胡援
廣而易入觀富父終甥摏長狄僑如狼瞫斬秦囚子
南擊子晳長魚矯殺郤犨皆以戈可見總之五兵之
用長以衛短短以救長人持其一足矣若盾則夫人
有之
命僕及七騶咸駕載旌旐授車以級整設于屛外司徒
搢扑北面誓之
正義鄭氏康成曰僕戎僕及馭夫也(孔疏周禮戎僕掌馭戎車以其)
(教戰故不用田僕馭夫掌馭從車使車從車戎車之副使車驅逆之車也)七騶謂趣馬主
為諸官駕說者(孔疏趣馬職掌駕說之頒頒謂貴賤等列也)既駕之又為
之載旌旗司馬職曰仲秋教治兵如整旅之陳辨旗
物之用王載太常諸侯載旂軍吏載旗師都載旜鄉
遂載物郊野載旐百官載旟是也(孔疏日月為常交龍為旂熊虎為旗)
(通帛曰旜雑帛曰物龜蛇曰旐鳥隼為旟)級等次也整正列也設陳也屛
所田之地門外之蔽司徒誓衆以軍法也(孔疏春蒐用田獵之)
(誓曰無干車無自後射冬大閱羣吏聽誓扵陣前斬牲以左右徇曰不用命者斬之此以軍法誓者必斬)
(殺也)高氏誘曰僕扵周禮為田僕掌馭田輅七騶扵
周禮為趣馬田獵掌佐車之政級屛樹垣也衆當受
田車者各以等級陳扵屛外搢插也扑所以教也插
置帶間誓告其衆孔氏穎達曰大閱王建太常諸
侯建旂孤卿建旜大夫士建物師都建旗州里建旟
縣鄙建旐道車載旞斿車載旌鄭注空辟實也謂大
閱空象治民之事故所建旌旗不如仲秋治兵實出
軍之事也(孔疏軍吏諸帥師都遂大夫鄉遂鄉大夫郊鄊遂之州長縣正以下野公邑大夫州)
(里鄉中州長黨正族師遂中里宰縣鄙遂中縣正鄙師鄼長及鄉之閭胥比長)方氏慤曰
僕主車騶主馬載旌旐所以表識也旗物有九此止
言二舉其略耳戎車以革車為正倅車為副田車以
木車為正佐車為副各有等級故授之以級也掌次
師田張幕故亦有屛王雖在野亦有内外之辨也朴
夏楚也書言扑作教刑插之扵帶示有事扵教無事
扵刑也誓之欲其不犯令必北面以田主殺隂事故
也馬氏睎孟曰為天子御者僕也為諸侯羣臣御
者七騶也以帛為之者始扵太常終扵旐以羽為之
者始扵旞終扵旌言旌旐則他可知
存疑徐氏師曾曰周禮有司表貉誓民鄭據此以有
司為大司徒案大司徒不可謂之有司而搢扑示衆
亦非大司徒之職司徒二字恐有誤
存異皇氏侃曰七騶種馬駕玉輅齊馬駕金輅道馬
駕象輅戎馬駕戎輅田馬駕田輅駑馬駕宫中役車
并總六騶者為七
案田以習戎金輅玉輅象輅非所當駕且尚強尚疾
駑馬又安用之恐是天子六軍分别左右親軍虎賁
居中故為七也
天子乃厲飾執弓挟矢以獵命主祠祭禽于四方
正義鄭氏康成曰厲飾為戎服尚威武也今月令獵
為射(熊氏曰戎服韋弁服若春夏則冠弁服)以所獲禽祀四方之神司
馬職曰羅弊致禽以祀祊高氏誘曰是月天子尚
武容服猛厲周禮司服凡田冠弁服戎服垂衣也主
祠掌祀之官祭禽四方報其功也孔氏穎達曰秋
田主祭四方報成萬物詩以社以方方氏慤曰厲
其容飾介胄則有不可犯之色也祭禽報成功扵百
神且示非專為一人之養也李氏覯曰先王之田
外以彰事神
通論孔氏穎達曰四時田獵皆祭宗廟而分時各以
為主春時土方施生獵則以祭社為主夏時隂氣始
起象神之在内獵則以祭宗廟為主秋時萬物以成
獵則以報祭社及四方為主冬時萬物衆多獵則主
用衆物以祭宗廟而亦報扵物有功之神扵四方也
案僕及七騶咸駕此班馬政之事執弓挟矢以獵此
習五戎之事獲獸必資扵兵駕車必資扵馬咸駕是
未獵之時先備事而致戒厲飾是方獵之時必親事
而行禮習武之事皆在其中天子獵後諸侯百姓皆
以次而獵習與班之政行矣
是月也草木黃落乃伐薪為炭
正義鄭氏康成曰伐木必因殺氣高氏誘曰仲夏
草木未成故禁燒炭至是斧斤入林乃燒之方氏
慤曰黃者土之色百昌皆主於土反扵土以其將反
扵土故黃黃故落也落則反扵土矣伐薪為炭以禦
冬寒故也張氏虙曰炭以禦寒人之所資非不急
也然必待草木黃落之後始取之物既歸根用□随
宜斧斤以時亦王政之一事也
蟄蟲咸俯在内皆墐其戶乃趣獄刑毋留有罪收祿秩
之不當供養之不宜者(趣音促當去聲)
正義鄭氏康成曰墐為塗閉之辟殺氣也殺氣已至
有罪者即决之祿秩不當恩所增加供養不宜欲所
貪嗜若熊蹯之属非常食者天氣殺而萬物咸蔵可
以去之也孔氏穎達曰前月但蔵而坏戶至此月
既寒故垂頭嚮下以随陽氣陽氣稍沉在下也又塗
塞其戶穴以辟地上隂殺之氣春夏陽氣寬舒故雖
不當亦所權許今秋隂氣急斂禁罰必當故悉收停
之黃氏震曰因蟄蟲咸俯而趣刑殺氣已至不敢
留獄也收祿秩之不當謹扵養人收供養之不宜節
扵奉已凡以順斂蔵之義而已
通論張氏虙曰為政無取乎督促獄刑則惡乎留滯
入秋以来孟則嚴之仲又申嚴之至季乃趣之桎梏
之苦箠椘之痛望而畏之此豈可留者易曰山上有
火旅先王以眀慎用刑而不留獄旅不處也聖人以
不留獄象之信夫黃氏應𤾉曰漢陳寵奏月令孟
冬之月趣刑獄毋留罪眀天刑畢扵立冬也仲冬身
欲寧事欲静若以降威怒不可謂寧以行大刑不可
謂静且子丑之月行刑則殷周歲首流血所必無也
魯恭言中孚十一月之卦君子以議獄緩死則至十
一月宜緩死矣漢世斷死盡三冬至酷吏謂冄展一
月足吾事何哉此後世决囚所以常在秋後冬至前
也黃氏乾行曰祿秩濫恩供養僣踰若必待時而
收豈非失政哉先王重爵祿之典眀貴賤之等自無
此失縦或有之亦必随即修改以正紀綱記者之說
恐未然也
是月也天子乃以犬嘗稻先薦寢廟
正義鄭氏康成曰稻始熟也高氏誘曰稻始升故
嘗之先薦寢廟孝敬親也
季秋行夏令則其國大水冬藏殃敗民多鼽嚏行冬令
則國多盗賊邊竟不寧土地分裂行春令則煖氣来至
民氣觧惰師興不居(鼽音求嚏音帝觧懈同又嚏吕氏春秋作窒淮南子下有九月官候)
(其樹槐)
正義鄭氏康成曰行夏令則未氣乘之行冬令則丑
氣乘之行春令則辰氣乘之也六月宿直東井氣多
暑雨極隂為外邊竟之象(孔疏十二月二陽伏地下四隂在地上故曰極隂為)
(外)大寒之時地隆坼也㢲為風(孔疏辰卦直㢲)角主兵(孔疏辰宿)
(直角)不居者象風行不休止也高氏誘曰秋金氣水
之母也夏陽布施多霖雨二氣相并故大水火干金
故肺氣不通冬令純隂姦謀所生之象故多盗賊使
邊竟之人不寧而土地為隣國所分裂也春陽仁故
煖風至而民懈惰木干金故師旅並興方氏慤曰
水潦盛昌在季夏故大水大水故冬蔵殃敗金數窮
而氣窒則鼽金氣逆而彂聲則嚏皆肺疾也肺属金
金生水反為水所勝則是疾生焉土地分裂嚴凝之
氣所坼也氣暖則觧緩寒則縮栗師興不居以少陽
作之而動也陳氏澔曰行夏令則為未土之氣所
應行冬令則為丑土之氣所應行春令則為辰土之
氣所應也
欽定禮記義疏卷二十四
