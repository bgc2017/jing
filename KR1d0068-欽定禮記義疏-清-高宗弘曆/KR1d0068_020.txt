欽定禮記義疏卷二十
月令第六之一
正義陸氏德明曰此本吕氏春秋後人刪合為此記
蔡邕王肅云周公所作孔氏穎達曰鄭目錄云名
月令者以紀十二月政之所行也本吕氏春秋十二
月紀之首章禮家好事抄合之其中官名時事多不
合周法此於别錄屬明堂隂陽今案吕氏春秋與此
文同是一證也又周無大尉秦官有之而此月令云
乃命大尉秦以建亥為歲首此於戍月云來歲受朔
日又周郊天迎氣用大裘乘玉輅建大常而此服飾
車旗並依時色此皆不合周法之證也或謂不韋死
十五年秦并天下然後以十月為歲首不韋焉得以
十月為正又周書先有月令何得云不韋造又秦并
天下立郡何得云諸侯又秦好兵毒害何能布德施
惠而鄭必謂不韋作者不韋集諸儒為一代大典亦
采擇舊章成之但秦自不能行耳秦自文公𫉬黑龍
以為水瑞焉知不早以十月為歲首乎柳氏宗元
曰吕氏春秋十二月紀漢儒措諸經以為大法然而
政令有必俟時而行者若孟春修封疆端徑術季春
利隄防達溝瀆備蠶器合牛馬孟夏勸農仲夏班馬
政聚百藥季夏行水殺草孟秋納材葦(案聚百藥在孟夏此曰仲)
(夏納材葦在季夏此曰孟秋並悞或柳所見本有不同與)仲秋勸種麥季秋休百
工孟冬築城郭修囷倉仲冬伐木季冬講武出種計
耕等事必俟時而行所以敬授人時也其餘郊廟百
祀亦古之遺典不可以廢若布德和令聘士禮賢行
爵出禄選士厲兵任有功誅暴慢易關市來商旅正
貴戚近習罷官之無事去器之無用皆不必俟時而
行者也變天道絶地理亂人紀舍孟春即可乎作淫
巧蕩上心舍季春即可乎張子曰月令大率秦法
然采三代之文而為之不無古意又曰月令儘有
美意未易可破柳子厚論亦未安若春行賞秋行刑
上舉大綱如此如云冬日則飲湯夏日則飲水豈曰
冬日不得飲水夏日不得飲湯也陳氏祥道曰天
人之道雖殊而象類之理則一聖人將有行將有為
也仰觀日月星辰霜露之變俯察蟲魚草木鳥獸之
化不先時而起不後時而縮以之授民事而無不順
因物性而無不適馬氏睎孟曰歷象日月星辰以
授民時自堯以來未之有改也舜齊七政周用五紀
其究一也蓋日月星辰之往來不窮進退相代終始
相循天以是命萬物而人奉之以為令亦因是也夏
之政典先時與不及時其罪至於殺蓋欲百官萬民
謹其令而順承之也月令之書亦後儒祖先王之餘
而傅會成之黃氏震曰中雖多雜秦制然以修人
事以授民時庶幾唐虞欽若之遺意故君子有取焉
至其以五行配五帝則本鄒衍五運之說而推衍之
天子南面有常位而月異其處五輅各有用而時拘
其色以至五穀六畜日用飲食之常亦隨時而變不
太拘哉且五氣運而四時行天地間無乎不在苟拘
於一則緘機不運何名造化大抵秦漢諸書多以先
王遺說為本而雜以後世煩碎為博亦不特月令一
書然也若其文辭與吕氏春秋異者則大約本文多
是而月令傳寫為訛間亦有是者當參考以定之
案帝王因時布政之大略昉於唐堯之命羲和故曰
月者天之運令者君之政王者之政其道莫大於因
天嗣後夏有小正商有王居明堂禮周有時訓有月
令至秦而有吕氏春秋漢有淮南時則訓唐亦有唐
月令遞相祖述而損益更變之今惟王居明堂禮不
存而諸書具在取以相質則小正時訓文字與此迥
異而吕氏春秋與此大同則此取之吕氏春秋無可
疑者淮南時訓則取此而稍變之唐月令則取此而
并參以鄭說更其前後今取吕氏本文及四書互相
參考以通其說云
孟春之月日在營室昏參中旦尾中(參所林反或讀驂又日在營室淮南)
(子作招摇指寅昏參中夏小正作鞠則見初昏參中斗柄縣在下)
正義鄭氏康成曰孟長也日月之行一歲十二會聖
王因其會而分之以為大數焉觀斗所建命其四時
(孔疏北斗循天而轉行建一月一辰辰三十度九十六分度之四十二正月建寅二月建卯三月建辰四)
(月建巳五月建午六月建未七月建申八月建酉九月建戌十月建亥十一月建子十二月建丑)此
云孟春者日月會於娵訾(孔疏娵訾亥次之號營室號娵訾)而斗建
寅之辰也凡記昏明中星者為人君南面而聽天下
視時候以授民事高氏誘曰營室北方宿衛之分
野孔氏穎達曰春蠢也物蠢生也秦以十月為歲
首不用秦正而用夏時者以夏數得天故用之也周
禮田獵祭祀亦用夏正夏正正月建寅寅引也律歷
志引達於寅三統歷立春日在危十六度昏畢十度
中正月中日在室十四度昏井二度中元嘉歷立春
日在危三度昏昴九度中正月中日在室一度昏觜
觿一度中月令昏明中星不與歷正同但一月之内
有中者即得載之其二十八宿體有廣狹星有明暗
見有早晚明者早見晚没暗者晚見早没此但舉大
略耳餘月可知書緯考靈曜云主春者鳥星昏中可
以種稷主夏者心星昏中可以種黍主秋者虛星昏
中可以種麥主冬者昴星昏中入山可以斬伐具器
械王者南面而坐視四星之中而知民之緩急急則
不賦力役敬民事也陳氏祥道曰不特如孔氏引
書緯所言龍見而雩火流而授衣天根見而成梁水
昏正而栽日至而畢凡所以奉天順人莫不視乎此
方氏慤曰日在營室日月會於營室之辰也會在
營室則知月之建寅中謂中於南方先昏而後旦順
隂陽之義也(案書言分至之所中此言昏旦之所中彼以時為主此以月為主故詳略不同)
通論方氏慤曰日與月會而此獨稱日者陽以成歲
為事而隂特從之故以日為主與書言出日納日而
不及月同意二十八宿分布於四方晝夜運而歲一
周焉每月之内或見乎昏而中或見乎旦而中昏參
中旦尾中則知此月之為孟春而餘月可知已自角
至箕東方七宿其形象龍謂之蒼龍角二星龍角也
亢喉也總攝奏事聽訟有出納之象氐邸也人所托
宿為王者之後宮房為東方之中星而日乘焉於時
為闢戶之卯心火星心藏屬火尾為後宮之場箕有
簸揚之形自斗至壁北方七宿其形象龜蛇謂之玄
武斗主挹注牛主犧牲女主嫁娶虛主邑居危為屋
蓋其形高危室為營宮室之候壁主圖書之府自奎
至參西方七宿其形象虎謂之白虎奎主溝瀆婁為
聚衆胃為五穀之府昴為西方之中星而日乘焉於
時為闔戶之酉畢主弋獵觜主收斂參以三相參又
主殺伐故謂之參伐自井至軫南方七宿其形象鳥
謂之朱鳥井主水衡鬼為積尸柳主草木星數有七
謂之七星二十八宿皆星獨此謂之星者居南之中
得陽之正故也張主張施翼為羽翼主遠客軫主任
載月令不及東方之箕西方之昴南方之鬼與張以
非日之所在又非昏旦之所中故也弧與建非二十
八宿而仲春昏旦舉之者弧近井建近斗斗井度寬
非是莫適指也弧有張弧之形建有建旗之義故名
之其閒考之歷法不無小差要以記時而已
案此謂立春後三十日也營室北方火宿二星上有
離宮六星遶之其廣十度此星昏而正中可以營建
宮室故謂之營室月建寅而日在亥寅與亥合也參
西方水宿七星三心二肩二足其廣十度乃白虎之
身其前有觜即虎之口古法先觜後參今法先參後
觜以觜今無度故轉以參度屬觜蓋每方七宿以七
政木金土日月火水為序則今當云參火觜水其實
不異也尾東方火宿九星如鈎乃蒼龍之尾唐月令
正月之節日在虛昏昴中曉心中斗建寅位之初正
月中氣日在危昏畢中曉尾中斗建寅位之中通書
立春日在虛二度雨水日在危九度今時憲書立春
日在女六度雨水日在虛九度古法娵訾初危十六
度終奎四度今法初危初度終室九度蓋二十八宿
雖曰經星不動其實亦動故動而漸東大約三百餘
年乃見其東行一度也
其日甲乙(句上淮南子有其位東方句)
正義鄭氏康成曰甲孚甲乙之言軋也日之行東從
青道發生萬物月為之佐(孔疏緯云月有九道青道二出黃道東赤道二出黃)
(道南白道二出黃道西黑道二出黃道北并黃道而九也春時星辰西遊黃道近西日體不移依舊而行)
(當青道上月亦從青道上隂佐於陽故也)時萬物皆觧孚甲自抽軋而出
因以為日名焉(孔疏孚甲在前抽軋在後而相去不遠早生者即孟春孚甲而抽軋晚生)
(者即季春孚甲而抽軋因其抽軋以為日功之名)乙不為月名者君統臣功
也(孔疏月既佐日同有甲乙之功獨以甲乙為日名不以乙為月名日統月之功猶君統臣之功)
孔氏穎達曰律歷志云出甲於甲奮軋於乙陳氏
祥道曰甲數九乙數八同於為木爲仁彭氏廉夫
曰十日名十幹又名十干謂十日出乎天若木之有
幹支應十二月若本之有支也張氏虙曰天有十
日以應五行播於四時故十日各有所屬甲乙屬春
以春盛德在木也
通論陳氏祥道曰日以辰為子辰以日為母母為幹
子為支幹為陽故二五而十支為隂故二六而十二
古人事在仁義則以甲庚斷之若易所稱先甲後甲
先庚後庚是也日在甲庚則以其物象之若春秋傳
稱神降之日亦其物之𩔖是也月令言日不言辰以
辰統於日故也馬氏睎孟曰甲丙戊庚壬陽也乙
丁巳辛癸隂也一隂一陽每相為用十日分麗於五
行用事者王此王則彼竭矣故曰五行之動迭相竭
也
案十干出於河圖動而圓故戊巳土居中象五十也
十二支出於洛書静而方故丑辰未戍土居隅象二
四六八也十干陽日剛隂日柔凡外事用剛日内事
用柔日
其帝大皞其神句芒(大音泰皞昊通句音鉤芒音亡)
正義鄭氏康成曰此蒼精之君木官之臣自古以來
著德立功者也大皞宓戲氏句芒少皞氏之子曰重
為木官孔氏穎達曰元氣廣大謂之皞東方生養
元氣盛大西方收歛元氣便小故東方之帝謂之大
皞西方之帝謂之少皞伏羲德能同天故亦稱大皞
初出於震未有所因故位在東而主春木初生時句
屈而有芒角左傳少皞氏有四叔重為句芒楚語重
為南正司天重人號雖子孫皆號曰重故楚世家言
高辛誅重非此重猶羿為堯時射官夏后相時猶有
羿也服虔云少皞以上天子之號以德百官之號以
徵顓頊以來天子之號以地百官之號以事然顓頊
堯舜兼有德號大皞立德句芒立功故春祀之大皞
句芒相去懸遠以皆有生木之功故取以相配焉句
芒為臣大皞亦神言帝言神互相通也王氏曰其
帝即易帝出乎震之帝盧氏翰曰皞者大起萬物
擾也句者物之始生芒之言萌也陳氏祥道曰五
帝以德五神以功德則究其所乘之𫝑而本之功則
推其所職之重而歸之也馬氏睎孟曰天地以五
行成萬物必有以尸之則生而有功德於民者沒而
祀之以主時事不亦宜乎
通論馬氏端臨曰五帝之祀見於周禮五帝之義見
於家語程子謂以形體謂之天以主宰謂之帝如此
則曰帝可矣何必列於五且於祀上帝之外别立祀
五帝之禮乎蓋五帝為五行之主而在天猶五岳為
五行之鎮而在地五帝不出天之外而謂五帝即天
不可五岳不出地之外而謂五岳即地不可
案天有五行則有五行之帝亦有五行之神帝者氣
之主宰神者氣之流行大皞炎帝黃帝少皞顓頊在
天五行之帝伏羲神農軒轅金天高陽則人帝之配
食於此者句芒祝融后土蓐收玄冥在天五行之神
重黎句龍該脩熙則人官之配食於此者古稱大皞
乘震執規而司春炎帝乘離執衡而司夏黃帝乘坤
執繩而司下土少皞乘兑執矩而司秋顓頊乘坎執
權而司冬豈伏羲五人帝之謂哉自康成過信緯書
曰木德之帝名靈威仰火德之帝名赤熛怒土德之
帝名含樞紐金德之帝名白招拒水德之帝名汁光
紀於是不得不以大皞炎黃專屬之人帝王子雍起
而力矯之遂謂止有五人帝並無五天帝又矯枉而
過其正矣孔氏東方元氣盛大謂之大皞木生句屈
芒角謂之句芒其義甚明而於鄭不駁疏家之體有
申說無駁論也
其蟲鱗
正義戴氏德曰鱗蟲三百六十龍為之長鄭氏康
成曰鱗龍蛇之屬象物孚甲將解也高氏誘曰東
方少陽物去太隂甲散為鱗魚屬也盧氏翰曰東
方蒼龍七宿木屬其𩔖為鱗故春則其蟲鱗朱氏
申曰春則左而仁鱗蟲屬焉吳氏澄曰東方角亢
氐房心尾箕七宿有龍之象故凡動物之有鱗者屬
木
案鱗蟲能潛能躍隂中陽也
其音角律中大蔟(大音泰中去聲後放此蔟七豆反)
正義鄭氏康成曰音謂樂器之聲三分羽益一生角
角數六十四屬木者以其清濁中民象也春氣和則
角聲調樂記曰角亂則憂其民怨凡聲尊卑取象五
行數多者濁數少者清大不過宮細不過羽律候氣
之管以銅為之中猶應也孟春氣至則大蔟之律應
謂吹灰也(孔疏律歷志云黃帝使伶倫取嶰谷之竹斷兩節閒吹之制十二筩以聽鳳凰之鳴)
(雄為六律雌為六呂)凡律空圍九分(孔疏律之長短有差其圍皆以九分為限)周語
曰大蔟所以金奏贊陽出滯蔡氏邕曰大蔟鍾名
正月之律清濁與大蔟鍾聲相應高氏誘曰角木
也位在東方大蔟太隂氣衰少陽氣發萬物動生蔟
地而出竹管與大蔟音和韋氏昭曰正月大蔟乾
九二也管長八寸陽氣大蔟達於上孔氏穎達曰
角觸也觸地而出戴芒角也角木聲木之聲清於土
金濁於水火角之數少於宮商多於徵羽尊者濁卑
者清角為民則卑於君臣尊於事物也計大蔟之管
數倍而更半鑄為大蔟之鍾陽管為律律法也言陽
氣與隂為法又律述也述氣之管也隂管為呂呂助
也言助宣陽氣又呂拒也言與陽相承更迭而至又
隂律稱同言與陽同亦稱閒言與陽相閒總而言之
隂陽皆稱律也孟康云林鍾長六寸圍六分圍之大
小逐管長短此與鄭異蔟奏也言陽氣大奏地而逹
物也位於寅在正月朱子曰管子云凡聽角如雉
登木以鳴音疾以清以鳴下六字疑衍太史公云角
動肝而和正仁聞角音使人惻隠而愛人又曰十
二律之名必有深指然國語漢志所言如此支離附
合恐非本真今姑存之不足深究
通論陳氏祥道曰周官太師掌六律六同以合隂陽
之聲陽聲始之以黃鍾順而敘之以生之序進之也
隂聲始之以大呂逆而序之以成之序退之也陽六
為律隂六為呂合而言之皆以述氣故統謂之十二
律焉傳曰聲生於日律生於辰聲非十二律不能發
律非五聲不能節五聲非變不能盡故一律之中莫
不具五聲五聲之中又有二變也
存疑王氏喬桂曰大蔟長五寸四分自大吕益九分
也向於春陽日隆也
案蔡謂律以竹鄭謂律以銅則蔡得之蓋嶰谷之竹
出於天地之自然而截竹不可以久故範之以銅是
竹先而銅後也蔡謂律出於鍾鄭謂鍾出於律則鄭
得之蓋有十二律然後鑄十二鍾每奏一律之樂則
先擊此律之鍾故曰金以聲之若先有鍾以為諸樂
器之綱紀則諸器受法於鍾足矣又安用此截竹者
為鄭謂律之空圍皆九分而長短殊孟謂律之空圍
各如其長短亦鄭得之蓋樂之聲陽也陽之數極於
九故必圍以九乃由九而九之以為黃鍾之長而三
分損益之法有所用猶樂之舞隂也隂之數極於八
故必佾用八人乃由八而八之以為舞列之全而六
佾四佾之次有所降譬之權度必先有一定者以為
法而後有無定者以為宜未有無一定之經而但以
緯相緯者也若候氣之說則終有疑焉蓋氣之升降
必有漸若如舊說則黃鍾最長大呂稍短大蔟又稍
短短至十月應鍾而極十一月忽極長短有漸而長
無漸不知何以候氣也竊疑王氏喬桂之說有理而
未敢決姑列之存疑又每月所中之律亦指中氣一
日而言如歷法之舉中星也其實星度無日不遷移
中聲無日不升降舉其中而前後之升降推移舉可
定耳
其數八其味酸其臭羶(羶式連切又其數八下唐月令有其性仁其事貌)
正義鄭氏康成曰數者五行佐天地生物成物之次
也易曰天一地二天三地四天五地六天七地八天
九地十而五行自水始火次之木次之金次之土為
後木生數三成數八但言八者舉其成數也酸木之
味羶木之臭凡酸羶者皆屬焉(孔疏白虎通云行欲為天行氣也水準也)
(水在黃泉養物均平有準則也火化也陽氣用事萬物變化也木觸也陽氣動躍觸地而出也金禁也秋)
(時萬物隂氣所禁令也土吐也言土居中總吐萬物也陽為氣氣則渾沌為一且日體無盈虧之異故其)
(數奇隂為形形有彼此之殊且月有晦朔之别故其數偶水體微故一火著見故二木有體質故三金體)
(堅剛故四土體廣大故五也木數三得土數五而成故八為成數也)孔氏穎達曰木
所以在東者東半隂半陽木作曲直以隂陽俱有體
質尚柔故可曲可直也易天三生木於東地八成木
於東但言八以成數為功也通於鼻者謂之臭在於
口者謂之味木實酸凡草木所生其氣羶也馬氏
睎孟曰味生於形臭生於氣故形成而後有味氣化
而後有臭春以陽中生木木之成形有曲直曲直作
酸故其味酸物以木化則其臭羶方氏慤曰凡味
隂也羶陽臭也春為陽中故其臭羶
其祀戸祭先脾
正義鄭氏康成曰春陽氣出祀之於戶内陽也祀之
先祭脾者春為陽中於臟直脾脾為尊凡祭五祀於
廟用特牲有主有尸皆先設席於奥祀戶之禮南面
設主於戶内之西北向乃制脾及腎為俎奠於主北
又設盛於俎西祭黍稷祭肉祭醴皆三祭肉脾一腎
再既祭徹之更陳鼎俎設饌於筵前迎尸略如祭宗
廟之儀(孔疏春陽氣出戶在内從外向内戶又在内故曰内陽也牲位南首肺最在前而當夏腎)
(最在後而當冬從冬稍前而當春從腎稍前而當脾故春位當脾從肺稍却而當心故中央主心從心稍)
(却而當肝故秋位主肝故曰於臟直脾也凡祭五祀下中霤禮文此謂殷禮者若周則總在宮内也主北)
(面故奠於主北當時未有迎尸皆祝官祭脾尊故一祭腎卑故再祭筵前設於奥者其時主巳移於筵上)
(主人出戶迎尸尸入即筵而坐但宗廟之祭尸入始祭籩豆及黍稷醴此於西已祭尸入應坐而饌食不)
(更祭黍稷及肉醴故曰略如祭宗廟之儀廟案鄭言設席於奥疏以為廟門之奥者蓋廟之奥主在焉)
(必不可設神席後寢之奥衣冠藏焉恐亦非是古中霤禮於祀竈言席於門之奥其諸皆門堂之奥與)
高氏誘曰蟄伏之類始動生出由戶故祀戶脾屬
土陳俎豆脾在前春木勝土先之食所勝也方氏
慤曰戶奇而在内陽自内出之象也春生為陽出之
時故祀之戶者所祀之神脾者所祭之物脾土藏也
五祀之祭必有牲焉特各以其藏為之先爾彭氏
廉夫曰戶者人所出入有功於人則祀之陳氏祥
道曰周官以司命從天神而祀以槱燎以五祀從地
祗而祀以血祭則司命非門竈之列
餘論馬氏睎孟曰五祀七祀不言所祭之地然惟司
命泰厲未悉耳祭法王及諸侯言國門國行大夫士
言門行則有國者祀此二神於國門大夫以下在家
門而已中霤戶竈則凡居室皆有之皆可祀於其所
也隋唐以来祀之太廟皆本鄭注然孔疏言殷於廟
周於宮竊意於宮為當蓋太廟以奉祖宗不當雜祭
他神於其地如門中霤廟亦有之若司命竈行於廟
何與且泰厲乃古帝王無後者祀之於廟非我族類
得毋曰相奪予享乎又曰木在臟為肝在志為怒
故怒傷肝火在臟為心在志為喜故喜傷心土在臟
為脾在志為思故思傷脾金在臟為肺在志為憂故
憂傷肺水在臟為腎在志為恐故恐傷腎皆甚則自
傷也木尅土故怒勝思金尅木故憂勝怒火尅金故
喜勝憂水尅火故恐勝喜土尅水故思勝恐此五行
自然之理五行勝者則王所遇勝者死先王各於其
時養所遇勝者也故春祭先脾為其木勝而養土也
夏祭先肺為其火勝而養金也秋祭先肝為其金勝
而養木也凡五行動而與物交則彼勝矣而此養焉
至其靜而辨於物於道為復於時為藏各反其本矣
冬祭先腎為是故也土於氣為中而主五行心於形
為中而主五官中央之祭先心為是故也
存疑孔氏穎達曰此祭五祀謂殷禮也周則加司命
與厲為七祀陸氏佃曰古周禮說云黎為祝融祀
以為竈馬融王肅宗之以為戶竈中霤門行之祭以
句芒五官配焉左傳句芒五官生為貴神謂之五祀
或曰句龍后土為社矣更於中霤祭之何也曰句龍
於國則配社於家則配中霤不以相廢猶后稷於郊
則配天於社則配稷也或曰鄭謂竈祭於竈陘祝融
火官之長祭於竈陘不已陋乎曰先祭於其所以降
神也五官實不在焉於奥迎尸始以祝融等配之何
陋之有
案鄭注謂祭五祀用特牲孔疏此特牲是特牛考儀
禮士用特牲下大夫少牢禮一等安得謂特牲是特
牛乎記言郊特牲而社稷大牢郊之特牲是騂犢又
安得謂五祀於郊同特牲邪白虎通云天子諸侯用
牛大夫用羊則當直謂之特牛不當名曰特牲也又
云戶以羊竈以雞門以犬井以豕中霤以豚或曰天
子諸侯中霤用牛大夫士豚井皆以魚考五祀次於
社稷諸侯社稷且少牢無五祀反以牛之理當天子
大牢諸侯少牢大夫特牲則鄭所云或據大夫禮與
士二祀門以犬行以豚庶士庶人立一祀則竈以雞
井以魚亦可也又案周有七祀又有五祀儀禮既
夕篇是也孔謂周加有七祀而五祀為殷禮悞也
又案五祀當以蔡邕劉安門戶竈井中霤為正蓋戶
主出木也竈火也中霤土也門主歛金也井水也若
行則祖道之祭耳司命天神泰厲人鬼當為别祀至
五官貴為上公古者祭各以其等大夫祭五祀則不
得及上公可知也且所祭者即所降之神神無主不
止故以配者為之主耳更不得謂門戶竈井之神卑
而配之者乃上公之尊也周祭五祀於宮故祭廟時
不祭竈而祭爨所謂爨者老婦之祭也然則五祀當
祭於宮矣
東風觧凍蟄蟲始振魚上冰獺祭魚鴻鴈來(淮南子振下有蘇字)
(上下有負字鴻鴈来夏小正作鴈北鄉呂氏春秋及淮南子皆作候鴈北唐月令作鴻鴈歸)
正義鄭氏康成曰皆記時候也振動也夏小正正月
啟蟄魚陟負冰漢始亦以驚蟄為正月中此時魚肥
美獺將食之先以祭也鴈自南方来將北反其居今
月令鴻皆為候(孔疏今月令即呂氏春秋入禮記為古不入禮記為今)孔氏
穎達曰此明天氣時候早晚每月皆記候惟二分二
至再記之者以二至是隂陽之始終二分是隂陽之
交會也凡先言者氣候在前後言者氣候在後蟄蟲
得陽氣初始振動二月乃大驚而出對二月故云始
振也魚當盛寒伏於水下逐其温暖及正月陽氣既
上故魚遊水上而近於冰漢初以驚蟄為正月中雨
水為二月節劉歆作三統歷改之又古歷榖雨在清
眀前今歷案通卦驗改榖雨在清明後凡二十四氣
氣十五日有餘每中分之為四十八箭三分之為七
十二候馬氏睎孟曰歷有數所以正時也月之氣
二十四歲之候七十二所以記時物也先王因其時
物以授民時此民之聽所以不惑而易知也方氏
慤曰凍結於重隂東風發散之後能觧之凍觧則物
之藏於密者起而振潛於深者躍而上故蟄始振魚
上冰也朱子曰唐月令作立春之日東風觧凍後
五日蟄蟲始振後五日魚上冰雨水之日獺祭魚後
五日鴻鴈歸後五日草木萌動後分六候放此徐
氏師曾曰五日為候月有六候而此篇有止紀五候
者有不足五候者不知何謂大統歷取草木萌動足
之
天子居青陽左个乘鸞路駕倉龍載青旂衣青衣服倉
玉食麥與羊其器疏以達(倉蒼通載如字陳澔讀戴上衣去聲下衣如字後並放此)
(又淮南子有東宮御女鼓琴瑟其兵矛)
正義鄭氏康成曰皆所以順時氣也青陽左个大寢
東堂北偏(孔疏此是明堂北偏而云大寢者欲明明堂與太廟大寢制同於明堂聽朔竟次還)
(太廟次還大寢也言東堂者知聽朔皆堂不於五角之室中也)鸞路有虞氏之車有
鸞和之節而飾之以青取其名耳春言鸞冬夏言色
互文馬八尺以上為龍凡所服玉謂冠飾(孔疏冕之旒及笄也)
及所佩者之衡璜也(孔疏古之佩玉上有蔥衡横置於上以貫珠之繩三條懸衡上)
(垂之而下以雙璜懸於兩畔繩之下端又以身懸於中繩之下端使前後觸璜以為聲衡之下璜之上皆)
(貫蠙珠也)麥實有孚甲屬木羊火畜也時尚寒食之以安
性也(孔疏食火畜以助之勝寒氣)器疏者刻鏤之象物當貫土而
出也又玉藻曰天子龍衮以祭玄端而朝日皮弁以
日視朝與此皆殊(孔疏周禮朝乘象路祀乘玉路戎乘革路獵乘木路是各以事殊朝)
(皮弁服祀六冕服戎韋弁服田冠弁服龍衮玄衣纁裳皮弁白布衣四時皆然是不隨時而變)孔
氏穎達曰此明天子每時居處及所乘車馬所建旌
旗所服衣玉所食牲榖及器物之屬春言鸞則夏秋
冬並鸞也夏云朱冬云玄則春青秋白可知倉亦青
也遠望則倉旂與衣欲見人功所為故以近色言之
尚書五行傳視之不明則有羊禍注羊畜之遠視者
屬視故羊為火疏以達刻鏤為文使文理麄疏直而
通達方氏慤曰青陽者少陽之稱春為少陽故所
居之室名之中有大廟左右个處其兩傍謂之大廟
以其常饗帝於此也古者非特眀堂中有大廟而大
廟亦謂之眀堂左氏所謂不登於眀堂是也以饗神
故謂之廟以聽政故謂之堂故天子聽朔於明堂而
諸侯聽朔於大廟个即左傳所謂置饋於个也曰龍
者以少陽之時龍方用事也旂人君以是率衆玉君
子於是比德食麥與羊以麥火榖羊火畜皆時所生
也夫以所生者所以相繼以所勝者所以相合以其
類者所以相合故能使四時之氣不戾五臟之疾不
生焉項氏安世曰麥自苖至實皆在春時故春食
麥易大壯卦二月夬卦三月皆取羊象意羊本春類
而成於兑邪陸氏佃曰鸞青鳳故青路曰鸞路
張氏虙曰載建之車上周禮交龍為旂旂必有鈴
朱氏申曰左个以其介於左也(案說文無个字書秦誓一介臣大學作一)
(个臣徐鉉謂即介字之誤蓋左右个即左右夾室也)黃氏震曰器則疏鏤通
達象陽氣之射出
案麥金榖故火王而死其位東方羊兑畜兑陽長而
隂消食之順陽義也
存疑鄭氏康成曰凡此車馬衣服皆所取於殷時而
有變焉非周制也(孔疏虞夏有日月星辰十二章周朝祀戎獵各有殊故知殷制而殷)
(木輅此鸞路故知有變焉)周禮朝祀戎獵車服各以其事不以四
時為異徐氏師曾曰麥金王而生火王而死當為
金榖而鄭曰木兑為羊當屬金而鄭曰火蓋本洪範
五行言之或隂陽多塗不可一定也
存異張氏虙曰近世夏休辨六服之色以衮如蓘青
草也鷩赤毳黃布白玄黑皆然(案周禮司服注謂六服皆玄張說不知何)
(據且如其說則春必服衮冕夏必服鷩冕矣不可為訓)
辨正胡氏銓曰鄭言車馬衣服取於殷時案明堂位
言鸞車有虞氏之車則車非殷檀弓殷人乘翰翰白
馬則馬非殷周詩言鸞聲噦噦庾人職馬八尺以上
曰龍則猶周制也
總論孔氏穎達曰自孟春迄其曰甲乙眀天道此下
至鴻鴈來明聖人奉天時及萬物節候也先建春以
奉天奉天然後立帝立帝然後言佐言佐然後列昆
蟲之别物有形可見然後聲音可聞故陳音有音然
後清濁可聽故言鍾律音聲可以章故陳酸羶羣品
以著五行為用於人然後宗而祀之故陳五祀東風
以下效初氣之序也二者既立然後人君承天時行
庶政故言帝者居處之宜衣服之制布政之節焉
是月也以立春先立春三日大史謁之天子曰某日立
春盛德在木天子乃齊立春之日天子親帥三公九卿
諸侯大夫以迎春於東郊還反賞公卿諸侯大夫於朝
(先去聲齊音齋帥入聲篇内並同還與旋同)
正義鄭氏康成曰大史禮官之屬掌正歲年以序事
謁告也王居眀堂禮曰出十五里迎歲周近郊五十
里賞謂有功德者有以顯賜之也朝大寢門外(孔疏以賞)
(賜公卿大夫宜在治事之朝故也)孔氏穎達曰此論立春天子迎
春及行賞之事凡言是月謂是月之節氣不謂是月
之日也以下有不言是月者或事細小或通他月或
事相連接或詞有詳略若别事更端則更言是月也
周法四時迎氣皆前期十日散齊七日致齊三日秦
法簡易止散齊二日致齊一日天以覆蓋生民為德
春則為生天之生育盛德在於木位四時各有盛時
也四時所賞不同者春陽氣始著故賞朝臣及諸侯
夏陽氣尤盛故慶賜轉廣秋隂氣始凝故賞軍帥武
人冬隂氣尤盛故賞死事及其妻子皆順時氣也
通論方氏慤曰立之日其氣始至迎之於郊導其氣
之至也木居東火居南金居西水居北各以其方迎
之不迎土者土居中非自外至也古者於寒曰迎客
隂也於暑曰逆主陽也合而言之則氣皆自外至故
通謂之迎焉還言自郊主彼也反言於朝主此也春
夏非不刑特順陽義以賞為主秋冬非不賞特順隂
義以刑為主四立喜其氣之至故皆行賞焉馬氏
睎孟曰五行四時還相為本而各以其時王焉王則
相我者生生我者廢勝我者囚我所勝者死其盛在
我矣故於四立之日告盛德所在焉五行之序不同
曰水火木金土天地生五行之序也曰木火土金水
相生之序也曰水火金木土相尅之序也天地之生
五行也以數其相生也以氣其相尅也以刑陸氏
佃曰木仁德之盛金義德之盛君子體之方以仁為
恩則盛德在木方以義為理則盛德在金他放此
張氏虙曰天地之大德固難形容至分而為四時則
各有所在凡見於萬物之生者皆木之德也迎之郊
重其至示敬也
存異鄭氏康成曰迎春祭蒼帝靈威仰於東郊之兆
也孔氏穎達曰案賈馬蔡邕皆謂祭大皞及句芒
鄭獨以為靈威仰者據春秋文耀鉤禮器云饗帝於
郊而風雨節寒暑時人帝何能使風雨節寒暑時邪
周禮祀昊天上帝服大裘而冕祀五帝亦如之人帝
何得與天帝同服乎盛德靈威仰之盛德也張氏
虙曰迎其氣非有神矣
辨正陳氏祥道曰迎青帝配以大皞從以句芒迎赤
帝配以炎帝從以祝融以至中央秋冬之禮亦然
案鄭據春秋緯以靈威仰赤熛怒實五帝之名固妄
而王子雍謂有五人帝無五天帝亦拘張謂迎氣非
有神則更謬矣夫鬼神二氣之靈也有其氣則有其
神而祭是神則有是配神無主不止也安得謂有其
氣反無其神有人帝反無天帝乎特不當如鄭說妄
為之名耳又案鄭引明堂禮出十五里迎春漢
郊祀志注引月令章句云東郊去邑八里因木數
也南郊七里因火數也中郊五里因土數也西郊
九里因金數也北郊六里因水數也則但迎之於其
郊而不必於郊之門可知通典云其壇位各於當方
之郊為兆位於中築方壇而祭之禮七獻舞當代之
樂
命相布德和令行慶施惠下及兆民慶賜遂行毋有不
當(相當並去聲)
正義鄭氏康成曰相謂三公相王之事也德謂善教
也令謂時禁也慶謂休其善也惠謂恤其不足也天
子曰兆民遂猶達也言使當得者皆得得者無非其
人(孔疏非其人謂無功無德之徒)方氏慤曰德令慶惠出於君而
布和行施以下及者相也德主於宣利故曰布令貴
於無乖故曰和慶則必致用故曰行惠則必有與故
曰施慶主禮賜主物上言行慶則禮而已下言慶賜
又及於物也行欲其無壅又惡夫妄予以傷費焉
餘論孔氏穎達曰公羊傳云三公者何天子之相至
六國時一人知事者謂之相故史記稱穰侯范雎蔡
澤皆為秦相後又為丞相
案德布為令令以行德和調也行而適宜使民各得
其所所謂敷政優優不競不絿也慶賜遂行者不使
膏屯而不下究毋有不當厚薄多寡得其宜
乃命大史守典奉法司天日月星辰之行宿離不貸毋
失經紀以初為常(離鄭讀儷又如字貸忒同)
正義鄭氏康成曰典六典法八法也(孔疏六典者周禮天官治典地)
(官教典春官禮典夏官政典秋官刑典冬官事典八法者一曰官屬二曰官職三曰官聯四曰官常五曰)
(官成六曰官法七曰官刑八曰官計)經紀謂天文進退度數蔡氏邕
曰宿日所在離月所歴(案日躔每日一度故曰在月每日經十三度故曰歴)
方氏慤曰周官大史之職掌建邦之六典以逆邦國
之治掌八法以逆官府之治所謂守典奉法也正年
歲以序事頒之於官府及都鄙所謂司天日月星辰
之行也在人之六典八法在天之日月星辰莫不存
乎書故以命之大史焉大而有常之謂典故曰守詳
而有變之謂法故曰奉日月星辰之理所以成變化
而行鬼神者非聖人不能與有司特司其定數而已
故以司言之日循星以進退月應日以死生星日所
舍辰星所次日月星辰或宿於此或離於彼皆有定
數焉大史司之不可忒也吳氏澄曰宿居離麗也
謂日月所居所麗在何辰何星之第幾度不可差忒
徐氏師曾曰宿謂守其次離謂去其次陸氏佃
曰歷象以初為常而已其測驗與時盈縮有變存焉
存異鄭氏康成曰離讀如儷偶之儷宿儷謂其屬馮
相氏保章氏掌天文者相與宿偶當審候伺不得過
差也
辨正丘氏光庭曰星謂二十八宿辰謂日月之舍宿
留止離經歴言命大史歷候日月星辰即所留止經
歴為祥為災無令差貸疏謂馮相保章同宿配偶是
其不顧經文妄為穿鑿胡氏銓曰天文志填星居
宿其國福厚又云五星所聚宿其國正所謂宿也
案此節與季冬共飭國典論時令以待來歲之宜相
首尾守典奉法國典之事日月星辰之行時令之事
歲終天子與公卿大夫飭之論之以待來歲歲始乃
命大史守之奉之而不忒也俗詁以典法專指天文
非是又案離有二義來則儷之去則違之猶祝字
訓屬亦訓斷也此文與宿字相對似以去其次為確
是月也天子乃以元日祈榖于上帝乃擇元辰天子親
載耒耜措之于參保介之御閒帥三公九卿諸侯大夫
躬耕帝籍天子三推三公五推卿諸侯九推反執爵于
大寢三公九卿諸侯大夫皆御命曰勞酒(參音驂帥入聲推吐回切)
(勞去聲)
正義鄭氏康成曰謂以上辛郊祭天也春秋傳曰夫
郊祀后稷以祈農事是故啟蟄而郊郊而後耕(孔疏左傳)
(襄公七年文)元辰蓋郊後吉亥也耒耜之上曲也保介車
右也置耒於車右與御者之閒明已勸農非農者也
(孔疏於時天子在左御者在中車右在右置耒於參御之閒明已勸農出不當王前明王身實非農人也)
人君之車必使勇士衣甲居右而參乘備非常也帝
籍為天神借民力所治之田既耕而宴飲以勞羣臣
也大寢路寢御侍也孔氏穎達曰此論迎春既反
春事已起當祈榖親耕燕勞之事甲乙丙丁等謂之
日郊用辛故云元日子丑寅卯等謂之辰耕用亥日
故云元辰知用亥者正月亥為天倉也盧植蔡邕並
云郊天是陽故用日耕籍是隂故用辰皇氏云正月
建寅日月會辰在亥故耕用亥未知然否饗禮在廟
燕禮在寢此於大寢故知燕也爵賞公事與衆共之
故在正廟燕勞私禮主於歡心故在路寢方氏慤
曰元善也求其信善無凶荒也後言擇元日命民社
此言以元日擇日有司之事以日天子之事凡日皆
擇而後以之此以尊卑序且互相偹也推執耒而進
之以三以五以九以貴賤差勞逸也耕陽事故用數
之奇不及大夫以其卑不必預拘其數也朱子曰
保介蓋農官之副陸氏佃曰參參乘保介車右也
保君而甲者也陳氏澔曰車右及御人皆參乘天
子在左御者居中車右在右以三人故曰參也置此
耕器於參乘保介及御者之閒(案保介朱子以為農官之副則不得為車)
(右矣或者以祈榖為農官所有事而偶得參車右與故以朱說與注並存之)
存疑鄭氏康成曰保猶衣也使勇士衣甲居右胡
氏銓曰臣瓚云藉蹈藉也本以躬藉為義不得以假
借為稱又案躬耕帝王盛典則謂藉為典籍可也推
其至當瓚說為優又曰鄭謂此即郊案特牲云郊
之用辛此云元日則不必辛又云迎長日之至注引
易說謂春分日漸長則此未春分又云大報天此云
上帝不可以包天易說云三王之郊一用夏正孟獻
子云啟蟄而郊此未啟蟄又云郊祀后稷此不祀后
稷而祀帝足眀此但祈榖非郊天郊可兼祈榖祈榖
不可兼郊張氏虙曰應劭云千畆之田必有籍以
紀之曰帝籍則與民之公田異矣周禮甸師帥其屬
而耕耨王藉帝籍即王藉也
案冬至大郊與祈榖為二祭然祈榖亦於郊則謂祈
榖為郊無礙也至於迎長日之至當指冬至書所謂
日短星昴本篇所謂日短至短極而始長故迎之未
必指春分也書言昊天上帝多矣安見上帝不可指
天乎謂啟蟄而郊則上文已明言蟄蟲始振矣謂獻
子言郊祀后稷此言上帝不祀后稷則郊祀上帝配
以后稷言上帝而后稷可知蓋冬至之北郊配以后
稷取萬物本乎天人本乎祖之義祈榖配以后稷為
農祈也所配同而所以配之義異若是者俱不足以
難鄭惟鄭謂此上帝乃大微之帝孔謂殷祭汁光紀
周祭靈威仰則緯書之說所宜刪正
是月也天氣下降地氣上騰天地和同草木萌動(上時掌反)
(又唐月令無此節陳澔連下節今分)
正義鄭氏康成曰此陽氣蒸達可耕之候也農書曰
土長冒橛陳根可拔耕者急發(孔疏農書九家百十四篇神農二十篇野)
(老十七宰氏十七董安國十六尹都尉十四趙氏五氾勝之十八王氏六蔡癸一篇此所引先師謂氾勝)
(之書也氾音汎成帝時為侍郎教田三輔先置橛以候土土長冒橛則陳根朽爛可拔而去之耕者急速)
(開發其地也)孔氏穎達曰此論少陽之月務其始生故
既耕之後當勸農事也天地之氣謂之隂陽一年之
中或升或降聖人作為六爻以象之陽氣之升從十
一月為始至四月六陽皆升六隂皆伏五月一隂初
升至十月六隂皆升六陽皆伏今正月三陽生乾體
在坤體下天居地下故曰天氣下降其實於時陽從
地中上升十月純隂用事寒氣逼地六陽從上退盡
無復用事似若陽歸於天者故曰天氣上騰其實十
月陽氣反歸地下也方氏慤曰天氣下降則天道
下濟地氣上騰則地道上行和言相濟而無乖同言
相合而無異惟在上者下降在下者上騰故天地之
氣和同而草木所以萌動也吳氏澄曰天在上而
其氣降下地在下而其氣騰上是天地交而泰故草
木發生於其時
案此言可耕之候夏小正農緯厥耒初歲祭耒
王命布農事命田舍東郊皆脩封疆審端徑術善相丘
陵阪險原隰土地所宜五榖所殖以教道民必躬親之
田事既飭先定準直農乃不惑(術遂司相去聲阪音反又蒲版反隰音習道去)
(聲)
正義鄭氏康成曰田謂田畯主農之官也舍東郊順
時氣而居以命其事也封疆田首之分職(孔疏九夫為井四井)
(為邑各有封境界域部分職掌)術周禮作遂(孔疏學記術有序正同)夫閒有遂
遂上有徑遂小溝也(孔疏遂深二尺廣二尺徑容牛馬)今尚書曰分
命羲仲宅嵎夷(孔疏証田畯舍東郊之事今尚書鼂錯所受伏生二十九篇)相視
之也田事以下說所以命田舍東郊之意準直謂封
疆徑遂也夏小正曰農率均田(孔疏夏小正大戴禮篇農率田畯也均田)
(審端徑遂也)孔氏穎達曰耕作歲時之氣起於東方故
命田畯舍東郊以命其事其諸侯都邑田畯亦各舍
國邑之東郊也準謂輕重均平直謂繩墨得中封疆
有界限徑遂有廣狹皆先平均正直之農乃不有疑
惑方氏慤曰度土而積謂之封界畫以守謂之疆
封疆久則壞故曰脩高曰丘平而可陵曰陵陂而不
平曰阪水所行曰險廣平曰原下濕曰隰所宜若山
林宜皂川澤宜膏所殖若黍宜高燥稌宜下濕教之
使能其事道之使達其理然弗躬弗親庶民弗信故
又必躬親之焉以人言之曰農以地言之曰田人事
興然後地事成故先言布農事後言田事既飭馬
氏睎孟曰自我所行之謂躬與彼有事之謂親各適
其平之謂準各得其正之謂直張氏虙曰既盡也
朱氏申曰言農事之所以飭者由準直之先定民
無所惑而一於耕也
存異胡氏迥曰鄭以田為田畯非也但謂凡趨田者
爾
案田即古后土后稷之官重其事故統名之若謂凡
趨田者則教道民者誰
是月也命樂正入學習舞(淮南子無此節)
正義高氏誘曰樂正樂官之長入學教國子講習羽
籥之舞周禮大胥掌學士之版以六樂之會正舞位
也胡氏銓曰以春陽動舞動容也夏小正萬用入
學(朱子曰萬者舞之總名武用干戚文用羽籥或曰禹以萬人治水故稱萬何休云湯武以萬人得天)
(下故干舞稱萬)徐氏師曾曰周禮大司樂教國子以習舞
之事舞雲門大卷大咸大磬大夏大濩大武又樂師
教小舞有帗羽皇旄干人六舞大胥正舞位序舞者
小胥廵舞列而撻其怠慢者旄人掌教舞散樂夷樂
籥師掌教舞羽籥司干掌舞器舞師掌教兵帗羽皇
四舞以供山川社稷四方旱暵之祭凡野舞皆教之
此獨舉樂正總其綱也
通論陳氏祥道曰先王之時典樂有常職教學有常
時周官大胥以春貌之時合舞以秋言之時合聲文
王世子以秋冬學羽籥春夏學干戈其事皆有以循
天之理合人之情而月令季春大合樂孟夏習合禮
樂仲夏脩樂器蓋秦制也
存疑鄭氏康成曰習舞為仲春將釋菜(案菜呂氏作采說見仲春)
案樂正即周禮大司樂掌以樂舞教國子序樂者夏
小正言萬用入學是以教舞為主也故有以教樂習
舞而釋菜者義主於樂也有以釋菜而用舞者義主
於祭也如鄉飲酒亦射鄉射禮亦飲然義各有所主
也文王世子云釋菜不舞則習舞非為釋菜可知
乃脩祭典命祀山林川澤犧牲毋用牝(牝頻忍反)
正義鄭氏康成曰脩祭典重祭禮歲始省錄也毋用
牝為傷妊生之𩔖也高氏誘曰山林川澤百物所
生又能興雲以殖嘉苖故祀之毋用牝尚蠲潔也(案大)
(祀皆不用牝以牝有産育之事不蠲潔也此山林川澤亦不用則以鄭傷妊生為確)孔氏穎
達曰春為四時之首故當脩祭典天地宗廟尊皆不
用牝山林川澤卑故可用牝惟正月禁之以方妊也
方氏慤曰祭典古所有因歲始故特脩之言山林
川澤者以天地宗廟非春亦禁用牝也馬氏睎孟
曰命祀山林川澤以百物所自生也彭氏廉夫曰
牛羊曰犧將用曰牲徐氏師曾曰脩祭典凡一年
所當祭者皆舉而列之
禁止伐木
正義鄭氏康成曰盛德所在也高氏誘曰春木王
尚長養也孔氏穎達曰木在山中或禁障之處十
月許人採取至此禁之故王制云草木零落然後斧
斤入山林若國家所須雖非冬月亦得採取周禮山
虞仲夏斬隂木仲冬斬陽木又云春秋之斬木不入
禁若正月則皆禁之
毋覆巢毋殺孩蟲胎夭飛鳥毋麛毋卵(覆音福夭烏老切麛音迷卵力)
(管反)
正義鄭氏康成曰為傷萌幼之𩔖高氏誘曰蕃庶
物也孔氏穎達曰周禮硩蔟氏掌覆夭鳥之巢此
月亦禁之胎謂在腹中未出者夭謂生而已出者飛
鳥謂初飛之鳥麛卵四時皆禁但於此月尤甚若須
薦獻亦得取之故王制云韭以卵庖人秋行犢麛
方氏慤曰孩蟲蟲未成者張氏虙曰凡此皆方春
物生遂其性也
毋聚大衆毋置城郭
正義鄭氏康成曰為妨農之始也張氏虙曰毋聚
大衆不集大師徒毋置城郭不興大力役
掩骼埋胔(骼江百反胔才賜反陳澔連上二節今分)
正義鄭氏康成曰骨枯曰骼肉腐曰胔高氏誘曰
掩埋者覆藏之順木德而尚仁恩者也孔氏穎達
曰周禮蜡氏掌除骴司農云骴骨之尚有肉者及禽
獸之骨皆是此作胔故康成改訓掩埋互文也
存疑鄭氏康成曰為死氣逆生也
案原先王澤及枯骨之心本以仁厚死者即喪死無
憾之意鄭以為死氣逆生失其旨矣周禮蜡氏除骴
猶左傳毋穢虐士耳除不蠲亦其次義也
是月也不可以稱兵稱兵必天殃兵戎不起不可從我
始
正義鄭氏康成曰有天殃為逆生氣也兵戎為客不
利主人則可(孔疏起兵伐人者謂之客敵来禦捍者謂之主)高氏誘曰春
當行仁非興兵征伐時也孔氏穎達曰我不先起
兵彼来伐我我不得不應
毋變天之道毋絶地之理毋亂人之紀(陳澔連上節今分)
正義鄭氏康成曰變天道謂以隂政犯陽絶地理謂
易剛柔之宜亂人紀謂仁之時而舉義事(孔疏易說卦云立天)
(之道曰隂與陽立地之道曰柔與剛立人之道曰仁與義)孔氏穎達曰天云道
地云理人云紀互辭也方氏慤曰道有常故曰毋
變理可通故曰毋絶紀欲定故曰毋亂此古今所同
也孟春一歲之首故於此特言之胡氏銓曰天道
若上司天日月星辰之類地理若上土地所宜之𩔖
人紀若上布農事之𩔖彭氏廉夫曰天道即上文
春氣時令之𩔖當奉若而不違地理即上文農田土
地之𩔖當經理而無失人紀即上文禮樂當賜之𩔖
當循行而無悖此三句總結上文
孟春行夏令則雨水不時草木蚤落國時有恐行秋令
則其民大疫猋風暴雨總至藜莠蓬蒿並興行冬令則
水潦為敗雪霜大摯首種不入(猋音標莠音有摯音至種上聲又雨水呂氏春)
(秋作風雨大摯淮南子作大雹下有正月官司空其樹楊陳澔分三節今合)
正義鄭氏康成曰行夏令則已氣乘之行秋令則申
氣乘之行冬令則亥氣乘之(孔疏同為孟仲季情氣相通迭相乘也)四
月於消息為乾(孔疏陽生為息隂死為消十一月至四月為息言萬物得陽氣蕃息五月)
(至十月為消言萬物得隂氣消盡往案陽消則隂息天地之大分陽主息隂主消而其来又各有消息)
(也)草木蚤落生日促也國時有恐以火訛相驚也(孔疏)
(巳來乘寅已為火寅為天漢之津火欲来而畏水故終不至但訛言耳)七月始殺故疫
回風為猋正月宿直尾箕箕好風其氣逆也(孔疏鄭注洪範)
(中央土氣為風東方木氣為雨西方金氣為隂箕東方木木克土土為妃尚妃所好故好風畢西方金金)
(克木木為妃尚妃所好故好雨申來逆寅寅為風風被逆故為猋寅往破申申為雨雨被逆故為暴)藜
莠蓬蒿並興生氣亂惡物茂也首種謂稷(孔疏百榖之内稷先)
(種)高氏誘曰春木也夏火也木德用事法當寬仁
而行火令火性炎上故草木槁落不待秋天氣不和
國人惶恐也木仁也金殺也而行其令氣不和故民
疫病金生水與水相干故風雨數至而荒穢滋生春
陽也冬隂也而行其令隂乘陽故水潦為敗雪霜大
摯傷害五榖春為歲始稼穡應之不成熟也故曰首種
不入孔氏穎達曰上論當月施令之事施之順時
則氣序調釋若施令失所則災害繁興故自此以下
論失政致災之事上既云毋變天道絶地理亂人紀
天地與人共相感動故施令一失三才俱應雨水不
時天也草木蚤落地也國時有恐人也三才中或先
天或先民或先地大抵害重者先言之害輕者後言
之亦有惟二才用者隨應則書不為義例也不時雨
少不得應時爾雅扶摇謂之猋蔡邕云首種宿麥也
(案五榖惟稷最尊又最先種則以為稷良是而北地觧凍後亦種春麥則以為春初所種不專一物亦可)
(也)朱子曰人行此令則召天之災方氏慤曰十
有二月之令行乎天地之閒人君奉之以成位乎中
也苟人當此月之中行彼三時之令則變天道絶地
理亂人紀矣故三者之災以𩔖應焉吳氏澄曰亥
属水亥氣乘隂故水潦為敗冬隂勝春陽故雪霜大
至春寒傷稷種故不收成陳氏澔曰行夏令為己
火之氣所泄秋令為申金所傷冬令為亥水所淫也
存疑馬氏睎孟曰洪範咎徵謂君之五事象天之五
行狂失之蕩若常雨僭失之亢若常暘咎作於上驗
見於下故曰徵焉儒者讀此誤而曰人事失而天必
以𩔖應故指物辨𩔖曰方春而行夏秋冬令則必以
此為害三時亦然嗚呼其果可必乎以未可必而必
之此人君所以聞而不信也後人藉此而為五行災
異之說亦欲警戒人君而卒不可必於是人君始厭
說者之迂怪矣亦何𥙷於警戒之實乎夫洪範以五
事為敬用庶徵為念用則所以警戒之者已至矣所
謂君子之言信而有徵者哉
案此有以天之時令錯行為說者有以君之政令失
時為說者總之天人一理消息一機天道錯而人事
應君道失而天氣亦應然而裁成天地之道輔相天
地之宜者必君也書曰作善降之百祥作不善降之
百殃祥有百殃亦有百不必舉其一以實之曰此為
某應為某徵也夫君亦畏天命敬人事而已矣
欽定禮記義疏卷二十
