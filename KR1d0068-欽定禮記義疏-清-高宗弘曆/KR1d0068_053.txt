欽定禮記義疏卷五十三
雜記上第二十之一
正義孔氏穎達曰案鄭目錄云名曰雜記者雜記諸
侯已下至士之喪事此於别錄屬喪服依曲禮檀弓
分上下篇方氏慤曰此篇雖以記喪為主而兼言
三患五恥觀蜡取盜之類其事不一故以雜名篇
諸侯行而死於館則其復如於其國如於道則升其乘
車之左轂以其綏復其輤有裧緇布裳帷素錦以為屋
而行至於廟門不毁牆遂入適所殯唯輤為說於廟門
外(乘繩證反下同轂工木反綏鄭讀緌胡如字復音伏輤千見反裧昌占反殯必刃反說土活反下同)
正義鄭氏康成曰館主國所致舍復招魂復魄也如
於其國主國館賓與使有之得升屋招用襃衣也道
道上廬宿也升車左轂象升屋東榮綏當為緌讀如
蕤賓之蕤緌謂旌旗之旄(孔疏在國招魂則用上服今在路死故用旌旗之緌)
(冀魂魄望見識之覆還也王喪在國亦用緌周禮夏采建緌復於西郊)輤載柩將殯之
車飾也(孔疏以下遂入適所殯故以殯言之)輤取名於襯與蒨讀如蒨
旆之蒨襯棺也蒨染赤色者也將葬載柩之車飾曰
柳(孔疏証此是殯車非葬車)裧謂龞甲邊緣緇布裳帷圍棺者也
(孔疏輤象鼈甲覆於棺上中央隆高四面漸下裧象邊緣垂於輤之四邊亦赤色若葬車則上用荒不用)
(輤)裳帷用緇則輤用赤矣輤象宫室屋其中小帳襯
覆棺者(孔疏輤下棺外用緇色之布以為裳帷於此裳帷之中又用素錦以為屋小帳以覆棺設)
(此飾而後行也)若未大斂其載尸而歸車飾皆如之廟所殯
宫牆裳帷也(孔疏鄭恐是宫牆故明之)適所殯謂兩楹之間去輤
乃入廟門以其入自有宫室也(孔疏輤覆上象宫室今入有宫室故去輤)
(不去裳帷者以裳帷障棺不可去也)毁或為徹凡棺自外來者正棺於
兩楹之間尸亦侇之於此皆因殯焉(孔疏據定元年公喪至自乾侯)
(正棺兩楹間知棺自外來皆如此即尸亦侇於此皆因殯焉也)異者柩入自闕升自
西階尸入自門升自阼階(孔疏皆曾子問文)其殯必於兩楹
之間者以其死不於室而自外來留之於中不忍遠
也(孔疏周殯於客位今殯於兩楹間以自外来不忍遠也)孔氏穎逹曰五等
之侯朝覲天子及自相朝會死於主國有司所授館
舍若復魄之禮則與在己本國同也道路也若諸侯
在道路死升其所乘車左邊轂上而復魄車轅向南
左轂左東也不於道路廬宿之舍復者廬宿供待衆
賓非死者所專有也(案周禮十里有廬三十里有路室室有委五十里有候館館有)
(積皆所以待賓客也賓敂關關尹以告掌訝與士已迎賓於疆為之前驅小行人迎勞於畿訝士與行人)
(逆之入於國則凡廬宿孰非公館使不得升屋而復與盖此死於道乃死於車若魯桓公故即升車轂而)
(復也)
存疑鄭氏康成曰緌旌旗之旄去其旒而用之異於
生也
存異陸氏佃曰綏旐也以其旐復旐北方之物也死
無乎不之號而復之則其旌宜以死者所首之方而
已胡氏銓曰禮言綏凡數處鄭皆讀為緌竊謂王
制眀堂位夏采所云讀作綏可也此復魂既在車當
以執綏之綏杜子春說是裳用緇則輤與裧皆赤以
玄纁對耳大夫以白布為輤豈亦因染赤得名乎
案去旒周禮無此說諸侯之旒如其命數豈有欲其
望見而反反去其可别識之命數而存一不可别之
旄乎陸以綏為旐胡以綏為登車所授之綏俱非
又案不毁牆鄭說可通但既大斂有棺則必毁廟門
西牆乃入所謂入自闕升自西階也方小斂則無棺
不必毁牆所謂入自門升自阼階也此或以未大斂
者言歟
總論孔氏穎逹曰自此已下至蒲席以為裳帷總眀
諸侯及大夫士在路而死招魂復魄并明飾棺貴賤
之等此經論諸侯之制
大夫士死於道則升其乘車之左轂以其綏復如於館
死則其復如於家大夫以布為輤而行至於宋而說輤
載以輲車入自門至於阼階下而說車舉自阼階升適
所殯(輲市專反)
正義鄭氏康成曰綏亦緌也(案辨己見上)大夫復於家以
玄冕士以爵弁服大夫輤言用布白布不染也(孔疏不以)
(蒨草染之)言輤者逹名也(孔疏亦言輤者有襯近之義也)不言裳帷俱用
布無所别也至門亦說輤乃入言載以輲車入自門
明車不易也(孔疏鄭恐易以輴車故明之)輲讀為輇或作槫許氏
說文解字曰有輻曰輪無輻曰輇(孔疏有輻謂用他木為輻無輻謂合)
(大木為之)周禮又有蜃車天子以載柩蜃輇聲相近其制
同乎輇崇蓋半乘車之輪(孔疏周禮遂師職共蜃車乘車高六尺六寸此半之)
(高三尺三寸)諸侯言不毁牆大夫士言不易車互相明也
不易者不易以輴也廟中有載柩以輴之禮此不易
耳孔氏穎逹曰此明大夫車飾初死及至家皆以
輲車至家說輤惟輲車在故云載以輲車此謂尸若
柩則升自西階也天子諸侯載柩以蜃車其殯時則
易輴矣大夫士在路載以輲車至家說輤亦載以輲
車故鄭云車不易也凡在路載柩天子已下至士皆
用蜃車其制與輲車同周禮遂師共蜃車之役是天
子也既夕云遂匠納車於階間注云蜃車是士也此
云輲車謂大夫也諸侯不言可知蜃車之形鄭注既
夕禮其車之轝狀如牀中央有轅前後出設輅轝輅
轝上有四周下則前後有軸以輇為輪迫地而行其
輪卑有似於蜃輲車則不用輻為輪天子諸侯殯皆
用之故檀弓云天子菆塗龍輴謂畫輴轅為龍諸侯
殯亦用輴車不畫轅為龍大夫殯不用輴故鄭注喪
大記大夫之殯廢輴士掘肂見袵是亦廢輴也其朝
廟大夫已上皆用輴士朝廟用輂軸故既夕禮云遷
於祖用軸鄭注云軸狀如轉轔刻兩頭為軹輂狀如
長牀穿桯前後著金而關軸焉是也
士輤葦席以為屋蒲席以為裳帷
正義鄭氏康成曰言以葦席為屋則無素錦為帳
孔氏穎逹曰此明士輤也謂用葦席屈之以為輤棺
之屋蒲席以為裳帷圍繞於屋旁也然大夫無以他
物為屋之文則是用素錦為帳矣既有素錦帷帳帳
外上有布輤旁有布裳帷則士之帷席屋之外旁有
蒲席裳帷則屋上當以蒲席為輤覆於上但文不備
也
存疑方氏慤曰大夫以布為輤則諸侯用帛可知士
以葦席為屋則不得用素錦矣蒲席為裳則不得用
緇布矣此皆降殺之别也
案孔疏不言諸侯之輤用帛方氏說似與之異
凡訃於其君曰君之臣某死父母妻長子曰君之臣某
之某死君訃於他國之君曰寡君不禄敢告於執事夫
人曰寡小君不禄大子之喪曰寡君之適子某死(長丁杖反)
(大音泰適丁歴反)
正義鄭氏康成曰訃或皆作赴赴至也臣死其子使
人至君所告之君之臣某此臣於其家喪所主者君
夫人不稱薨告他國君謙也孔氏穎逹曰父母妻
長子曰君之臣某之某死上某是生者臣名下某是
臣之親屬死者君訃於他國稱寡君若云寡德之君
曲禮云諸侯曰薨士曰不禄夫人尊與君同今俱不
稱薨同士稱者言臣子於君父雖有考終眉夀猶若
其短折然故云不禄經書諸侯言卒者春秋之文若
君薨而訃者曰卒卒是夀終矣斯無哀惜之心非臣
子之辭鄰國來赴書以卒者言無所老幼皆終成人
之志所以相尊敬也不敢指斥鄰國君身故云告於
執事夫人大子皆當云告於執事不言者略也陸
氏佃曰凡諸侯同盟則訃不同盟蓋不訃也不言死
不死其君也不言卒不卒其君也夫人曰寡小君不
禄左𫝊曰君氏卒聲子也不赴於諸侯不反哭於寢
不祔於姑故不曰薨
總論孔氏穎逹曰此總眀遭喪訃告於君及敵者并
訃於鄰國稱謂之差
大夫訃於同國適者曰某不禄訃於士亦曰某不禄訃
於他國之君曰君之外臣寡大夫某死訃於適者曰吾
子之外私寡大夫某不禄使某實訃於士亦曰吾子之
外私寡大夫某不禄使某實(適並依注音敵大歴反實依注音至)
正義鄭氏康成曰適讀為匹敵之敵謂爵同者也實
當為至周秦人聲之誤也(孔疏以身赴告故云使某至)孔氏穎
逹曰此眀大夫卒相訃告之禮同國敵者謂大夫位
相敵者大夫既尊於士士處亦稱不禄稱某者或死
者名或死者官號而赴者得稱之訃於他國之君故
云外臣自謙退無德故云寡大夫尊敬他君故云某
死訃於他國大夫私有恩好故曰外私以赴大夫其
辭得申故云某不禄方氏慤曰士曰不禄此非士
亦曰不禄者謙辭也與死者有恩私故曰外私與玉
藻言於大夫曰外私名同而實異矣胡氏銓曰春
秋傳曰以賜君之外臣首實謂身親告也
存疑方氏慤曰使某實謂以事實來告劉氏敞曰
使某實實者以異國傳聞疑言使人實之也
士訃於同國大夫曰某死訃於士亦曰某死訃於他國
之君曰君之外臣某死訃於大夫曰吾子之外私某死
訃於士亦曰吾子之外私某死
正義孔氏穎逹曰此論士喪相訃告之稱士賤赴大
夫士及他國皆云某死但於他君稱外臣於大夫士
言外私耳
大夫次於公館以終喪士練而歸士次於公館大夫居
廬士居堊室
正義鄭氏康成曰公館公宫之舍也(案公館在倚廬堊室之外)練
而歸之士謂邑宰也練而猶處公館朝廷之士也唯
大夫三年無歸大夫居廬士居堊室亦謂未練時也
(孔疏若練後則大夫居堊室)士亦謂邑宰朝廷之士亦居廬孔
氏穎逹曰此眀大夫士遭君喪次舍居處及歸還之
節大夫恩深禄重故為君喪居廬終喪乃還家邑宰
之士恩輕又為君治邑久不歸則廢職故至小祥反
其所治邑朝廷之士雖輕而無邑事故亦留次公館
三年也大夫居廬以位尊恩重士居堊室以位卑恩
輕若士與王親者雖賤亦居廬與王無親則居堊室
與王雖疏但是貴者亦居廬黃氏震曰倚廬者倚
木於室外為廬堊室者白其室中為堊倚廬之制重
堊室之制輕
存疑熊氏安生曰若天子則大夫居廬士居堊室此
經是也若諸侯則朝廷大夫士皆居廬宰邑之士居
堊室宫正之注是也郝氏敬曰居君喪之禮大夫
士服同斬衰三年而喪次有等大夫次於公館喪除
後歸雖練祥不歸也士練祭則歸大夫練猶次公館
士未練之先亦次於公館時大夫猶在倚廬大夫初
喪居倚廬士初喪居堊室皆在殯宫門外倚廬重於
堊室堊室重於公館斬衰居倚廬既練居堊室士初
喪即居堊室不待練也位尊者情重位卑者哀殺大
夫居廬時士居堊室大夫未出廬士已次公館大夫
次公館士已歸此其差也應氏鏞曰必次於公館
即練而歸之士也但大夫以其序皆次且朝夕存焉
以待終喪故曾子問曰君未殯則朝夕不歸士則不
盡次而又止於練未必朝夕存焉故檀弓曰士備入
而朝夕踊經所以既曰練而歸又曰次於公館者正
謂其不能盡次故以次為復也鄭氏謂士分兩等而
有邑宰朝廷之殊諸侯之士多矣由大國至小國其
有中士下士者數各居其上之三分國不止於兩等
然而邑散布於四境之内固有去國尤遠者若邑宰
之士盡釋邑寄而館於此豈不皆廢一邑之事乎
案周禮宫正大喪則授其廬舍辨其親疎貴賤之居
注親貴者居廬疏賤者居堊室喪大記大夫俟練士
卒哭而歸今細案之廬也堊室也公館也居之三等也
始死也卒哭也練也終喪也喪之四節也為君皆斬
衰而五服之内五服之外親疏之等也朝廷之大夫
一等都邑之大夫及朝廷之士一等都邑之士一等
下邑之士一等貴賤之等也子親朝廷之大夫貴必
居廬以終喪五服之内都邑之大夫朝廷之士始亦
居廬卒哭居堊室此所謂大夫居廬鄭氏所謂未練
時也既練則都邑之大夫朝廷之士皆次於公館以
終喪矣鄭氏所謂練而猶處公館者也五服以外之
親都邑之士則始即居堊室此所謂士居堊室卒哭
居公館此所謂士次於公館練而歸此所謂士練而
歸者也若下邑之士則堊室之地原無可容始即居
公館卒哭而歸大記所云者是也鄭孔條貫本極分
明但鄭孔不言天子諸侯禮異熊氏則謂天子之士
居堊室諸侯之士乃有居廬堊室之不同雖無明據
但天子二十七大夫八十一元士人多則朝廷之士
居堊室容有之諸侯下大夫五人上士二十七人則
親近之士始居廬卒哭居堊室亦其宜也郝氏謂士
初喪即居堊室無卒哭一層則與天子同與鄭孔與
熊皆異應氏謂諸侯之士多不止二等則天子之士
更多矣上士中士下士原不止二等也且士之入臨
者原止縣邑之長非人人盡來其次即可攝事不患
一邑之事盡廢也况卒哭而歸又眀有據乎安得以
此駁注疏
大夫為其父母兄弟之未為大夫者之喪服如士服士
為其父母兄弟之為大夫者之喪服如士服(為其之為於偽反)
正義鄭氏康成曰大夫雖尊不以其服服父母兄弟
嫌若踰之也(孔疏大夫之父母兄弟或作士或無官今大夫為之若著大夫之服是自尊踰)
(越父母兄弟也)士謂大夫庶子為士者也(孔疏若大夫適子雖未為士猶服大)
(夫之服即下文是也)已卑又不敢服尊者之服今大夫喪禮逸
與士異者未得而傋聞也(孔疏欲見大夫士喪禮殊異未甚分明)春秋
傳曰齊晏桓子卒晏嬰麤衰斬苴絰帶杖菅屨食粥
居倚廬寢苫枕草其老曰非大夫之禮也曰唯卿為
大夫(孔疏皆左傳襄十七年文欲証大夫士喪服不同)此平仲之謙也言已
非大夫故為父服士服耳(孔疏晏嬰對家老言若身為卿得著大夫之服若身)
(為大夫唯得服士服此平仲謙退之辭非禮也)王氏肅曰喪禮自天子已
下無等故曾子曰哭泣之哀齊斬之情饘粥之食自
天子逹春秋之時尊者尚輕簡喪服禮制遂壊羣卿
大夫專政晏子惡之故服麤衰枕草於當時為重孟
子云三年之喪齊疏之服飦粥之食自天子逹於庶
人三代共之又此經云端衰喪車皆無等又家語云
孔子曰平仲可謂能遠於害矣不以己之是駁人之
非遜辭以避咎也孔氏穎逹曰案張融云士與大
夫異者是亂世尚輕凉非王者之逹禮如融說是周
公制禮之時則上下同後世有異耳又曾子云齊斬
之情據其情為一等無妨服有殊異耳方氏慤曰
生者貴而死者賤則其服從死者嫌若臨之也生者
賤而死者貴則其服從生者嫌若僣之也
存疑鄭氏康成曰麤衰斬者其縷在齊斬之間謂縷
如三升半而三升不緝也(孔疏斬衰三升齊衰四升今麤如三升半而計縷唯)
(三升其齊不緝也)斬衰以三升為正微細焉則屬於麤也然
則士與大夫為父服異者有麤衰斬枕草矣其為母
五升縷而四升為兄弟六升縷而五升乎(孔疏鄭既約士為父)
(之服又約為母及兄弟之服經為母四升而大夫縷細如五升兄弟五升而大夫縷細如六升也)唯
大夫已上乃能備儀盡飾士已下則以臣服君之斬
衰為其父以臣從君而服之齊衰為其母與兄弟(孔疏)
(義服降正服一等今士皆降從義服是卑屈也)亦以勉人為高行也(孔疏大夫已上)
(儀服無降殺居喪之禮以服重為伸以服輕為屈今以重服情深使士有抑屈是勉勵士身使為高行也)
(大功已下輕服情殺故上下俱伸)王氏肅曰其大夫與士異者大
夫已上在喪歛時弁絰士冠素委貌陸氏佃曰閒
𫝊曰斬衰三升齊衰四升五升六升齊衰四升盖士
已下則五升大夫六升諸侯天子齊衰之别也若斬
衰則兩等喪服所謂衰三升三升有半三升有半大
夫已上服斬之衰與
辨正王氏曰父母喪自天子逹周人重爵施於尊親
乃異其服非也周公制禮時恐其弊尚未至此
案後言端衰喪車皆無等而儀禮喪服𫝊言大夫士
禮别異亦多獨喪服之升數無異文是鄭所云縷如
三升半者無確據也王子雍闢之是已但此經文言
士服大夫服則異者在服而王但以素弁素委貌别
之於經意却未盡喪車無等而周禮言王喪車五初
喪蒲蔽犬&KR0860;士唯此一車是無等者又有等矣豈所
謂負適與衰之制尊者長廣卑者短狹與其受服亦
有緣飾之不同者與孔疏申鄭而詳載王說并及張
杜服之異於鄭則其微意亦不深以鄭說為然矣閒
傳所列精粗鄭以為降服正服義服之别陸以為士
大夫天子諸侯之别則以彼注與此孔疏正服義服
附合為一亦似可通也
大夫之適子服大夫之服
存疑鄭氏康成曰仕至大夫賢著而德成(孔疏其父官至大夫)
(賢行既著道德又成當尊此大夫之身)適子得服其服亦尊其適象賢
(孔疏其適子未仕得服大夫服者非但尊此大夫之身亦尊其適能象似其父之賢也)
存異皇氏侃曰大夫適子若為士為其父唯服士服
鄭注仕至大夫謂此子若仕官至大夫始得服大夫
服以其賢德著成也
案舊本此與上文為一節盖承上以服言之儀禮喪
服𫝊父之所降子不得不降父之所不降子亦不敢
降盖大夫之子厭於父故從父服所謂服大夫之服
者此也若如注疏說則大夫子皆得衣冕服矣而可
乎
大夫之庶子為大夫則為其父母服大夫服其位與未
為大夫者齒
正義鄭氏康成曰雖庶子得服其服尚德也(孔疏此大夫之)
(子身雖是庶而仕至大夫由身有德故尚之而身服大夫服)使齒於士不可不宗
適(孔疏其行位之處齒列於適子之下年雖長於適子猶在適子之下使適子為主是宗適也若年少)
(於適子則固在適子之下矣)陳氏澔曰大夫適子為士可服大
夫服大夫庶子卑不敢服尊者之服止如士服
士之子為大夫則其父母不能主也使其子主之無子
則為之置後
正義鄭氏康成曰大夫之子得用大夫之禮而士不
得也置猶立也孔氏穎逹曰士子身為大夫父身
是士故不可為大夫主喪使此死者之子為主以其
子是大夫適子故得服大夫服為之主前經大夫之
適子服大夫服是也若無適子則以庶子當適處若
無庶子則以族人之子當適處皆得用大夫禮父是
士則不得主大夫喪所以然者父貴可以及子故大
夫之子得用大夫之禮子貴不可以及父故其父不
得用大夫之禮
存疑孔氏穎逹曰此所置之後謂暫為喪主假用大
夫禮若大宗子則直為立後自然用大夫禮也
案命士以上唯主適子之喪以下則子之喪父皆主
之而亦有不能主者則其子為大夫也盖士攝大夫
唯宗子今此為大夫之父者非宗子而以大夫禮行
是擅自爵也以士之禮行是擅貶君所爵之子也以
大夫之禮處子以士之禮自居是以父而屈於子也
三者皆不可故使其子主之無則為之置後者大夫
得立三廟大夫不可無後也孔謂所置之後暫為喪
主恐誤
大夫卜宅與葬日有司麻衣布衰布帶因喪屨緇布冠
不蕤占者皮弁
正義鄭氏康成曰有司卜人也麻衣白布深衣(孔疏吉服)
(十五升布)而著衰焉及布帶緇布冠此服非純吉亦非純
凶也(孔疏白布深衣是吉布衰是凶布帶亦凶緇布冠是吉不蕤亦凶故鄭云非純吉亦非純凶也)
皮弁則純吉之尤者也占者尊於有司卜求吉其服
彌吉大夫士朔服皮弁(孔疏於諸侯是視朔之服於天子是視朝之服)孔
氏穎逹曰宅謂葬地大夫尊故得卜宅并葬日布衰
謂麤衰皇氏云以三升半布為衰長六寸廣四寸綴
於衣前當胸上後又有負版長一尺六寸廣四寸布
帶以布為帶因喪屨因喪之繩屨也緇布冠古法不
蕤後代有蕤此以凶事故不蕤占者謂卜龜之人
陸氏佃曰據士冠禮有司如主人服即位於西方東
面北上筮與席所卦者具饌於西塾言因喪屨則麻
衣布衰布帶緇布冠不蕤非前日之服也
存疑郝氏敬曰有司供卜筮之事即大夫之臣也麻
首絰也臣義服斬衰稍降成布故曰衣布衰也布帶
大帶正斬衰唯絞帶疏衰已下加布帶也占者即下
宗人公有司代大夫命龜者也士喪禮命筮者在主
人之右是也不言主人可知也有司麻衰喪屨則主
人可知占者皮弁禮神求吉故變吉也不言服與筮
同朝服也又曰喪服小記曰練筮日筮尸主人要
絰杖繩屨有司告事畢而後杖夫筮練主人不除要
絰故卜葬有司不除首絰也筮練有主人在卜葬主
人在可知然士喪禮筮宅主人北面免絰今云有司
麻是緇布冠上猶加絰豈易冠即不易絰有布帶而
無絰帶所謂易服易輕者與鄭讀有司麻衣為句以
麻衣為深衣非也
案鄭謂麻衣即白布深衣郝氏駁之謂麻者首加麻
絰則當卜時主人且免絰豈有有司反加絰之禮鄭
謂布衰以布為衰綴麻衣上郝謂布衣衰其衰衣成
布則經言麻衣者多矣安得於此句獨割裂乎郝又
援練筮日主人要絰為據不知小祥之祭感時以思
親也故從凶多筮宅為親千百年計安固也故從吉
多義有不同故也又案有司筮史皆私臣有服者
故半吉卜人占者非其臣故全吉
如筮則史練冠長衣以筮占者朝服
正義鄭氏康成曰筮者筮宅也(孔疏士喪禮有筮宅知之)謂下大
夫若士也(孔疏下大夫及士不合用卜故筮)筮史筮人也長衣深衣
之純以素也(孔疏制同深衣純以布為麻衣純以素為長衣)長衣練冠純凶
服也朝服純吉服也大夫士日朝服以朝也孔氏
穎逹曰案士喪禮族長涖卜及宗人吉服鄭注服玄
端也彼謂士之卜禮故占者著玄端此據筮禮故朝
服案士虞禮注云士之屬吏為其長弔服加麻此史
練冠長衣者此經文含大夫其臣為大夫以布帶繩
屨故史練冠長衣若士之卜史當從弔服不得練冠
長衣也
存疑孔氏穎逹曰以筮輕故用純凶服陸氏佃曰
長衣盖練衣也練而為衣長之即吉有漸也知然者
以練練衣黃裏縓緣鹿裘衡長袪知之也郝氏敬
曰鄭謂有司衣半吉史衣純凶尤非也史作龜求卦
者即下卜人史服吉有司服凶耳兩占者服則皆吉
鄭意謂卜重筮輕不知卜與筮皆有有司史占者而
公臣與家臣異家有蓍無龜大小宗人卜人皆公臣
也記舉有司占者史占者以該主人卜舉有司該史
筮舉史該有司卜舉皮弁該朝服筮舉朝服該冠文
義互見鄭注未逹云占者尊於有司似亦知卜為公
臣而又云練冠長衣為純凶有司布衰為半凶豈大
夫之喪公臣反凶服重於家臣乎繆矣
案長衣吉衣也練衣功衰也而陸氏謂長衣即練衣
繆己玉藻言卜人定龜史定墨而郝氏謂史即卜人
又繆已士喪禮筮宅有命筮者有筮人又有卦者有
旅占者卜日有族長涖卜有宗人受命以命龜有卜
人作龜有占者三人則此之史當即命筮者與宗人
之命龜同皆其家之有服者但尊卜故宗人吉服輕
筮故史凶服鄭謂筮史即筮人似小誤盖其家之人
未必能卜筮故必用卜人筮人卜人筮人占者原無
服故吉服也大約公臣吉而家臣凶執事凶而禮神
吉耳議者紛紛當合士喪禮而考證之
大夫之喪既薦馬薦馬者哭踊出乃包奠而讀書
正義鄭氏康成曰嫌與士異記之也既夕禮曰包牲
取下體又曰主人之史請讀賵(孔疏既夕士禮此大夫禮與士同讀賵者)
(賵猶送者人名也)孔氏穎逹曰此明大夫將葬啓柩朝廟
後欲出之時也案士喪禮下篇云薦馬凡有三柩初
出至祖廟設奠為遷祖之奠訖乃薦馬一也至日側
祖奠又薦馬二也明日將行遣奠時又薦馬三也此
薦馬下云包奠而讀書於既夕禮為第三薦馬時也
薦進也馬是牽車為行之物孝子見進薦馬是行期
已至故感之而哭踊馬出乃取遣奠牲下體包裹之
以遣送行也包者象既饗而歸賓俎士則羊豕各三
个必取下體者下體能行亦示將行也有遣車者亦
先包之書謂凡送亡者賵入椁之物書也讀之者省
錄之也
案既夕禮奠者出主人要節而踊鄭注以往來為節
抗重出薦馬馬出駕於門外徹者入踊如初包牲於
此若云哭踊薦馬者出似薦馬者俟孝子踊乃出若
云薦馬者出哭踊又似孝子之踊以其出為節故記
言薦馬者哭踊出言薦馬者當哭踊時即出也敖繼
公則謂此哭踊是薦馬者哭踊喪無人不盡其哀也
亦可通但既夕禮凡踊皆指主人此踊又在徹者入
下恐不當屬之薦馬者也
大夫之喪大宗人相小宗人命龜卜人作龜(相息亮反)
正義鄭氏康成曰卜葬及日也相相主人禮也命龜
告以所問事也作龜謂揚火灼之以出兆皇氏侃
曰大小二宗並是其君之職來為喪事如司徒旅歸
四布是也故宗伯肆師云凡卿大夫之喪相其禮
應氏鏞曰君臣一家也君之喪百官庀其職大夫之
喪家臣庀其役其廣狹不同矣君則䘏其私而以國
有司助之其凡役則司徒供之少儀聽役於司徒是
也其贊相則大小二宗與卜人同之宗伯肆師相禮
是也大小宗與卜人皆春官而喪事同贊相之盖君
喪之用大宰大宗大祝若曾子問所記是也而亦以
贊大夫之喪其待之厚矣夫臣子之喪其力有不能
盡具者皆仰之於公又俾有司贊其事所謂體羣臣
者此類是也
案士喪禮卜日族長涖卜宗人命龜卜人坐作龜此
其事也此大宗人者即族長與
内子以鞠衣襃衣素沙下大夫以襢衣其餘如士(鞠九六反)
(襢張戰反)
正義鄭氏康成曰此復所用衣也當在夫人狄稅素
沙下内子卿之適妻也春秋𫝊曰晉趙姬請逆叔隗
於狄趙衰以為内子而已下之是也(孔疏僖二十四年左傳文)下
大夫謂下大夫之妻襢周禮作展王后之服六唯上
公夫人亦有褘衣侯伯夫人自揄狄而下子男夫人
自闕狄而下卿妻自鞠衣而下大夫妻自展衣而下
士妻稅衣而已(孔疏詳具玉藻)素沙若今紗縠之帛也六服
皆袍制(孔疏袍制連衣裳有表裏)不禪以素紗裏之如今袿袍襈
重繒矣(孔疏漢時有袿袍袍下之襈以重繒為之)襃衣者始為命婦見加
賜之衣也孔氏穎逹曰此明卿大夫已下之妻所
復之衣鞠衣襃衣者始命為内子上所襃賜之衣故
曰襃衣即鞠衣也復時亦用此衣亦以素紗為裏其
餘如士謂鞠衣襢衣之外其餘褖衣如士之妻士妻
既用褖衣而復則内子下大夫妻等亦用椽衣也
復諸侯以襃衣冕服爵弁服
正義鄭氏康成曰復招魂復魄也冕服者上公五侯
伯四子男三襃衣亦始命為諸侯及朝覲加賜之衣
也襃猶進也孔氏穎逹曰此經上下顛倒如鄭所
次以此經為首次以夫人税衣揄狄之經然後次内
子以鞠衣之經諸侯既用襃衣又以冕服爵弁服而
復也冕服者上公自衮冕而下故為五侯伯自鷩冕
而下故為四子男自毳冕而下故為三也襃衣君特
所襃賜在命數之外也故王制云三公一命衮若有
加則賜是襃衣不入命數也此襃衣或是冕之最上
者陸氏佃曰先儒謂始命為諸侯及朝覲加賜之
衣若秦仲受顯服其詩曰黻衣繡裳此其一隅黻衮
也然則復諸侯以襃衣公襲襃衣一舉其有者也若
以謂諸侯人得而有之非所謂襃
總論孔氏穎逹曰自此至西上總明招魂所用之衣
夫人税衣揄狄狄税素沙(税他喚反音彖揄音遥)
正義鄭氏康成曰言其招魂用稅衣上至揄狄也狄
稅素沙言皆以白紗縠為裏孔氏穎逹曰此明婦
人復衣婦人衣有六也夫人謂諸侯伯夫人也狄稅
言揄狄以下至於稅衣陸氏佃曰夫人先稅衣後
揄狄即服有漸也據復諸侯以襃衣冕服爵弁服其
言狄稅素沙又以别内子焉據内子以鞠衣素沙夫
人稅衣不言以不嫌不以陳氏澔曰稅衣色黑而
緣以纁揄與摇同揄狄色青江淮而南青質而五色
皆備成章曰摇狄狄當為翟雉名也此服盖畫摇翟
之形以為文章因名也又曰儀禮注云王之服九
而祭服六后之服六而祭服三王之服衣裳之色異
后之服連衣裳而其色同以婦人之德本末純一故
也王之服禪而無裏后之服裏而不禪以陽成於竒
隂成於偶故也
案此舉裏以明與諸侯之冕服禪袷異也
復西上
正義鄭氏康成曰北面而西上陽長左也復者多少
各如其命之數(孔疏士喪禮復者一人以爵弁服言諸侯之士一命用一人明復者各依)
(命數)孔氏穎逹曰凡招魂皆北面而招以西頭為上
招魂冀生氣之來生氣為陽又北面言之南方是陽
左在西方其復處不同故檀弓云君復於小寢大寢
庫門四郊而云復西上者但有兩人以上一處復者
則西上也
大夫不揄絞屬於池下(絞戶交反)
正義鄭氏康成曰謂池飾也揄揄翟也采青黃之閒
曰絞屬猶繫也人君之柳其池繫絞繒於下而畫翟
雉焉名曰振容又有銅魚在其閒大夫去振容士去
魚此無人君及士亦爛脫孔氏穎逹曰此明大夫
葬時車飾諸侯已上則畫揄翟於絞屬於池下若大
夫降下人君不得畫以揄絞屬於池下其池上則得
有揄絞也故喪大記士亦有揄絞與大夫同但不得
屬於池下人君之柳上有池下有振容池與振容之
閒又有魚故注云在其閒詳見喪大記陸氏佃曰
大夫士殯與葬儀雖小不同大略一也其異者大夫
不揄絞屬於池下
存疑陸氏佃曰宜承蒲席以為裳帷之下脫爛在是
大夫附於士士不附於大夫附於大夫之昆弟無見弟
則從其昭穆雖王父母在亦然(附依注作祔)
正義鄭氏康成曰附讀皆為祔大夫祔於士不敢以
己尊自殊於其祖也士不祔於大夫自卑别於尊者
也大夫之昆弟謂為士者也(孔疏鄭恐大夫昆弟為大夫亦得祔之故云)
祔者祔於先死者孔氏穎逹曰大夫祔於士謂祖
為士孫為大夫若死可以祔祭於祖之為士者士不
祔於大夫謂先祖為大夫孫為士不可祔祭於大夫
唯得祔於大夫之兄弟為士者無昆弟謂祖無昆弟
為士則從其昭穆謂祔於高祖為士者高祖為大夫
則祔於高祖昆弟為士者若孫死之後應合祔於王
父王父見無可祔亦如是祔於高祖也
通論彭氏絲曰士不附於大夫而喪服小記言士附
於大夫則易牲者彼謂無士可附故禮如此
存疑鄭氏康成曰從其昭穆中一以上祖又祖而已
(孔疏中猶間也中一以上小記文言不得祔祖則閒曾祖一世祔於高祖又無可祔則又問一世祔於高)
(祖之祖)
案天子諸侯皆君也其貴絶族萬無可易牲而祔之
理大夫雖貴於士然皆屬人臣故可易牲而祔又
案祔以為祭也新主之遷必入祖廟殤與無後祔食
亦於祖廟故必附之祖耳若高祖之祖久已無廟祔
之何為且大夫以别子為祖者不必祔廟適士得立
二廟官師得立一廟者亦不必祔廟又大夫賜氏則
各為族恐不可以此族之孫祔彼族之祖則易牲而
祔正可濟禮之窮此等處正當觀會通以行其典禮
總論孔氏穎逹曰自此至祔於公子廣明祔祭之義
應氏鏞曰重世裔之本宗故大夫寧自屈而祔於
士重朝廷之命爵故士不敢僣而祔於大夫重婚姻
之正耦故婦與妾之祔各以其類而無之則寧越次
而間升重承家之陽類故男祔則配而女祔則不配
婦附於其夫之所附之妃無妃則亦從其昭穆之妃妾
附於妾祖姑無妾祖姑則亦從其昭穆之妾
正義鄭氏康成曰夫所祔之妃於婦則祖姑孔氏
穎逹曰此論婦之所祔義與夫同孫婦祔祖姑無妃
謂無祖姑(案無祖姑或祖姑被出或宗子成人未娶而置後者)亦閒一以上祔
於高祖之妃無則祔於高祖之祖妃若其祖有昆弟
之妃班爵同者亦祔之
案妾母不世祭祔之何為禮亦有易牲而祔於女君
一條當酌
男子附於王父則配女子附於王母則不配公子附於
公子
正義鄭氏康成曰配謂并祭王母不配則不祭王父
也有事於尊者可以及卑有事於卑者不敢援尊配
與不配祭饌如一祝辭異不言以某妃配某氏耳女
子謂未嫁者也嫁未三月而死猶歸葬於女氏之黨
附於公子不敢戚君(孔疏祖為君公子不敢祔之故祔於祖兄弟之為公子者)
孔氏穎逹曰男子祔於王父并祭所配王母在室之
女及已嫁未三月而死祔祭於王母則不祭所配之
王父案特牲禮云用薦歲事於皇祖某子是不言配
少牢禮云以某妃配某氏鄭注云某妃某妻也某氏
若言姜氏子氏也此是言配但士用特牲大夫用少
牢其餘皆同是祭饌如一特牲雖是常祭容是禫月
吉祭故不言配
存疑郝氏敬曰鄭謂不祭王父豈有附女子於王母
而不告王父者謂有事於卑者不敢援奠佞說也
案毋自入廟後鋪筵設同几自忌日外無專祭矣况
女子未嫁及既嫁未三月而反葬必無世祭祔之何
為若公子之君為其士大夫之庶者宗其士大夫之
適者則有公子可祔矣若别為小宗則不必祔兄弟
之為公子者
君薨大子號稱子待猶君也
正義鄭氏康成曰謂未踰年也雖稱子與諸侯朝會
如君矣春秋魯僖公九年夏葵丘之會宋襄公稱子
而與諸侯序待或為侍孔氏穎逹曰大子君存稱
世子今君既薨故稱子與諸侯並列其待之禮猶如
正君若踰年則稱君
存疑孔氏穎逹曰杜元凱之意未葬以前雖踰年猶
稱子既葬雖未踰年亦稱公具在曲禮疏陸氏佃
曰此言君薨未葬待其子猶君也春秋召陵之會陳
子亞衛侯待猶陳侯也(案左𫝊定四年二月陳侯吳卒三月會召陵侵楚未葬可)
(知)若温之會陳侯既葬陳子序在鄭伯之下莒子之
上視君下一等(案左傳僖二十八年六月陳侯款卒冬晉文會於温經傳不言葬陳穆公)
案古諸侯三年喪畢乃以士服入見天子而受命豈
有未葬甫葬而出與他國之會盟者待猶君謂其國
之臣民耳而諸儒必援左𫝊諸國會盟以相証其可
訓乎
有三年之練冠則以大功之麻易之唯杖屨不易
正義鄭氏康成曰謂既練而遭大功之喪者也練除
首絰要絰葛又不如大功之麻重也(孔疏斬衰既練與大功初死要)
(絰麤細正同但斬衰易葛不如大功麻重)言練冠易麻互言之也(孔疏三年練言)
(冠明大功亦有冠大功麻謂絰帶明三年亦有絰帶是互言之)唯杖屨不易言其餘
皆易也屨不易者練與大功俱用繩耳孔氏穎逹
曰此謂遭三年之喪至練時首絰已除故特云冠大
功麻有七升八升九升三等賀瑒謂有細於三年之
練衰者以新喪之重故皆易之庾氏謂惟降服大功
則以此大功之麻易三年之練據下文論小功之殤
則此大功亦殤降服故依庾說也其餘大功則不得
易大功無杖無可改易
案論恩則三年重於大功論服則麻重於葛此以大
功之麻易三年之葛降服之麻重也餘九月則麻葛
兼服之輕重同也大功之繩屨與三年之練屨正同
則不易三年之練屨以三年重也
有父母之喪尚功衰而附兄弟之殤則練冠附於殤稱
陽童某甫不名神也
正義鄭氏康成曰此兄弟之殤謂大功親以下之殤
也(孔疏大功正服則變三年之練故知此是大功以下兼小功也)斬衰齊衰之喪練
皆受以大功之衰(孔疏練後之衰升數與大功同)此謂之功衰以是
時而祔(孔疏大功親以下之殤)大功親己下之殤輕不易服冠
而兄為殤謂同年者也兄十九而死已明年因喪而
冠陽童謂庶殤也宗子則曰隂童童未成人之稱也
某甫且字也(孔疏五十以伯仲是正字二十而冠曰某甫是且字案此是謂本無字而且)
(為之造字)尊神不名為之造字孔氏穎逹曰此明已有
父母之喪練後得祔兄弟小功之殤也已有父母喪
猶尚身著功衰今兄弟有殤在小功者當須祔祭則
不改練時之服身著練冠祔祭於殤也已是祖之適
孫若祔大功兄弟長殤得在祖廟若祔小功兄弟長
殤則是祖之兄弟之後所以得祔者已是曾祖之適
其小功兄弟同曾祖今小功兄弟當祔於從祖之廟
其小功兄弟身及父是庶人不合立祖廟則曾孫適
孫為之立壇祔小功兄弟之長殤於從祖立神而祭
也當祔祭此殤之時其祝辭稱此殤曰陽童又稱此
殤曰某甫弟冠而兄得為殤者兄十九而死既是小
功之服不合變三年之練而已明年之初用父母喪
之練節而加冠以後始祔兄弟也曾子問庶子之殤
祭於室白故曰陽童宗子殤死祭於室奥則曰隂童
張子曰有父母之喪尚功衰謂未祥猶衣所練之
功衰未衣麻衣也吕氏大臨曰上言有三年之練
冠則以大功之麻易之唯杖屨不易三年統言父母
君長子及為人後及適孫為祖之類若父母之喪既
練而祔兄弟之殤則杖屨與練冠俱不易此於三年
練冠中特為父母立例所不易者又有練冠也
案此兄弟之殤亦謂此殤於己為兄弟行輩耳非必
定是兄
凡異居始聞兄弟之喪唯以哭對可也其始麻散帶絰
未服麻而奔喪及主人之未成絰也疏者與主人皆成
之親者終其麻帶絰之日數
正義鄭氏康成曰以哭對惻怛之痛不以辭言為禮
也散帶垂與居家同也(孔疏士喪禮三日絞垂)凡喪小斂而麻
(孔疏士喪禮小斂襲絰於序東)疏者小功已下親者大功已上也疏
者及主人之節則用之(孔疏與主人同成服)其不及亦自用其
日數(孔疏奔喪後至三口而成服)孔氏穎逹曰此明異居聞兄
弟喪哭及奔赴之禮言凡非一之辭異居别所而始
聞兄弟之喪情重不暇問餘事唯哭對使者則於禮
可也大功已上兄弟其初聞喪始服麻之時散垂要
之帶絰若小功以下服麻則糾垂不散也若聞喪未
及服麻而即奔喪道路既近聞喪即來至在主人未
小斂之前也疏者值主人成服之節則與主人成之
親者雖值主人成服未即成之必終竟其麻帶絰滿
依禮日數而後成服也奔喪禮聞喪即襲絰絞帶不
散彼謂有事不即奔喪故也又奔喪禮至即絞帶不
散垂彼謂來遲此即來奔故至猶散麻以見尸柩故
也
主妾之喪則自附至於練祥皆使其子主之其殯祭不
於正室
正義鄭氏康成曰祔自為之者以其祭於祖廟孔
氏穎逹曰妾既卑賤得主之者謂女君死攝女君也
尊祖故自祔妾合祔於妾祖姑無妾祖姑則祔於女
君雖攝女君猶下正適故殯之與祭不得在正室妾
祖姑無廟於廟中為壇祭之若不攝女君之妾則不
得為主則别為壇不在祖廟中而子自主之也方
氏慤曰殯祭不於正室者所以明適也陸氏佃曰
言主妾之喪則自祔則妾之喪其主有不主者矣崔
氏謂女君死攝女君也然則練祥使其子主之曰練
祥可矣今曰至於練祥則又以著虞卒哭其子主之
固也
存疑方氏慤曰妾之喪祔於妾祖姑之廟故其夫自
主而祔之非尊妾也尊祖而已練祥則使其子者略
之也
案妾祖姑無廟方說未確
君不撫僕妾
正義鄭氏康成曰略於賤也吳氏澄曰君撫大夫
及内命婦大夫君撫室老及姪娣仕於家曰僕僕賤
於室老者妾賤於姪娣者故恩不及之
女君死則妾為女君之黨服攝女君則不為先女君之
黨服
正義鄭氏康成曰妾於女君之親若其親然孔氏
穎逹曰雖是徒從而抑妾故為女君黨服防覬覦也
攝女君差尊故不為先女君之黨服陸氏佃曰即
不言先嫌女君出黃氏乾行曰古者諸侯不再娶
於禮無二適故女君卒則以妾攝其事而不得為夫
人是謂攝女君也女君死妾猶為其黨服徒從也而
今則不服其黨此又其隆於衆妾者也唯其隆故雖
無女君而内有主唯其殺故雖攝女君而分不踰所
以家齊而國治也(案妾稱妻皆曰女君此通大夫士而言不專指諸侯也)
欽定禮記義疏卷五十三
