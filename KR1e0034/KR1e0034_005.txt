春秋左傳讞卷五宋葉夢得撰
成公
二年
楚之討陳夏氏也莊王欲納夏姬申公巫臣曰不可
君召諸侯以討罪也今納夏姬貪其色也貪色為淫
淫為大罰周書曰明德慎罰文王所以造周也明德
務崇之之謂也慎罰務去之之謂也若興諸侯以取
大罰非慎之也君其圖之王乃止
楚莊王賢君也以夏徵舒之惡討陳而殺之經與
之以討賊之辭豈有復納夏姬者乎至言君召諸
侯以討罪按經但書楚人殺夏徵舒楚子入陳諸
侯無在焉何召之有則莊王之納巫臣之諫皆無
實也
冬楚師鄭師侵衞
十有一月公會楚公子嬰齊于蜀
丙申公及楚人秦人宋人陳人衞人鄭人齊人曹人邾
人薛人鄫人盟于蜀
宣公使求好于楚莊王卒宣公薨不克作好公即位
受盟于晉會晉伐齊衞人不行使于楚而亦受盟于
晉從於伐齊故楚令尹子重為陽橋之役以救齊將
起師子重曰君弱羣臣不如先大夫師衆而後可詩
曰濟濟多士文王以寧夫文王猶用衆况吾儕乎且
先君莊王属之曰無德以及遠方莫如惠恤其民而
善用之乃大戶已責逮鰥救乏赦罪悉師王卒盡行
彭名御戎蔡景公為左許靈公為右二君弱皆強冠
之冬楚師侵衞遂侵我師于蜀使臧孫往辭曰楚遠
而久固將退矣無功而受名臣不敢楚侵及陽橋孟
孫請往賂之以執斵執鍼織紝皆百人公衡為質以
請盟楚人許平十一月公及楚公子嬰齊蔡侯許男
秦右大夫說宋華元陳公孫寧衞孫良夫鄭公子去
疾及齊國之大夫盟于蜀卿不書匱盟也于是乎畏
晉而竊與楚盟故曰匱盟
經先書楚師鄭師侵衞繼書公會嬰齊于蜀而後
書公與楚及諸國人盟會與盟自兩事蜀魯地也
使楚果嘗侵我入其境經何為而不書乎傳乃謂
因楚侵我我以賂請盟楚人許之乃盟誤合會與
盟為一事妄矣且盟者十一國魯畏侵而請盟何
與他國之事而十一國之大夫亦豈能卒然並集
于魯哉蓋是時楚莊王卒共王初立而弱嬰齊欲
以威脅中國悉率王卒而行因侵衞之師召諸國
而盟之魯欲附楚故公即其地先會以為好爾經
惡楚強諸大夫靡然從之故皆貶而稱人謂之畏
晉而竊與楚盟亦非是何以知諸國書人為大夫以
嬰齊在焉而稱楚人則諸國之人固皆大夫也
三年春王正月公會晉侯宋公衞侯曹伯伐鄭
二月公至自伐鄭
三年春諸侯伐鄭次于伯牛討邲之役也遂東侵鄭
鄭公子偃帥師禦之使東鄙覆諸鄤敗諸丘輿皇戌
如楚獻捷
邲之役在宣十二年晉本以救鄭而師自敗非鄭
之罪也蓋晉敗而鄭復從楚故十四年書晉侯伐
鄭傳曰為邲故也安有更七年而復討乎此蓋為
二年冬楚師鄭師侵衞故爾非討邲也傳例有鐘
鼓曰伐無曰侵今經但書伐鄭而已而傳言東侵
鄭安有已聲鐘鼓言伐而復侵之者乎
秋叔孫僑如帥師圍棘
秋叔孫僑如圍棘取汶陽之田棘不服故圍之
以棘為汶陽之邑公羊亦云然始賂齊者以田而
已邑不與焉今田復歸我而我取之邑何為而不
服哉詳左氏意魯取汶陽之田棘不服故圍之蓋
謂汶陽為棘田齊歸我田不歸我邑故汶陽不服
而僑如圍棘以其圍我舊邑故得與内邑同見圍
然而經書取汶陽田在二年明年始圍棘夫言取
則既得之矣何為復圍棘哉其實齊初但侵我汶
陽之田而已棘猶在也汶陽田既歸我而邑别自
叛兩者初不相干故三年但見圍棘如圍費圍郈
圍成爾
冬十有一月晉侯使荀庚來聘
衞侯使孫良夫來聘
丙午及荀庚盟丁未及孫良夫盟
冬十一月晉侯使荀庚來聘且尋盟衞侯使孫良夫
來聘且尋盟公問諸臧宣叔曰中行伯之於晉也其
位在三孫子之于衞也位為上卿將誰先對曰次國
之上卿當大國之中中當其下下當其上大夫小國
之上卿當大國之下卿中當其上大夫下當其下大
夫上下如是古之制也衞在晉不得為次國晉為盟
主其將先之丙午盟晉丁未盟衞禮也
聘一事也盟一事也諸侯大夫未有以二事出者
審實使之來聘因以尋盟則當如天王使榮叔歸
含且賵書來聘且盟今聘事既畢而復書盟豈以
兩事並出者乎經之例一事而再見者卒名之非
一事雖晉侯侵曹晉侯伐衛猶各書今荀庚孫良
夫皆不繫國非再見而略之貶其專也且自公即
位惟晉嘗為赤棘之盟而衞盟于蜀自主于楚何
尋之云安得為禮或曰及國佐盟于袁婁亦不繫
齊何以為中無事而不為貶乎此連鞌戰之役將
在軍中盟所得專也
六年春
二月辛巳立武宫
二月季文子以鞌之功立武宫非禮也聽于人以救
其難不可以立武立武由已非由人也
武宫武公之宫也猶言立煬宫何與于立武而謂
之非禮乎此蓋傳誤以潘黨勸楚子立武軍之事
言之杜預知其說而以築武軍又作先君武公宫
兩言之雖巧于附會要不能救傳之誤也立煬宫
傳以為季孫意如禱于煬公逐昭公而為之立然
則武宫或由鞌之戰禱于武公而立也
取鄟
取鄟言易也
鄟杜預以為附庸國是矣而傳以取言易則非吾
嘗言之矣
衞孫良夫帥師侵宋
三月晉伯宗夏陽說衛孫良夫寗相鄭人伊雒之戎
陸渾蠻氏侵宋以其辭會也師于鍼衛人不保說欲
襲衞曰雖不可入多俘而歸有罪不及死伯宗曰不
可衛惟信晉故師在其郊而不設備若襲之是棄信
也雖多衛俘而晉無信何以求諸侯乃止師還衛人
登陴
此事與經書絶不相類經書衛而不書晉如杜預
言晉不告或可也二國既同侵宋何為反自相襲
乎據伯宗言衛唯信晉故師在其郊而不設備若
然是晉侵宋師過衛境而欲襲之然前亦不得言
晉衛侵宋傳之言首尾自相戾
冬季孫行父如晉
冬季文子如晉賀遷也
魯往賀遷則晉嘗來告矣經凡遷國未有不書如
衛遷於帝丘蔡遷于州來之類何晉遷反不書乎
然則行父如晉非賀遷也
八年春
宋公使華元來聘
宋華元來聘聘共姬也
是時共姬猶未納幣安得為聘共姬或是因聘以
圖婚然亦不得謂之聘共姬
夏宋公使公孫夀來納幣
夏宋公使公孫夀來納幣禮也
杜預謂納幣使卿為禮内女嫁為夫人紀伯姬杞
伯姬皆不書納幣常事故也則宋女安得獨以納
幣為禮而書乎此蓋為言使者父母沒自婚之辭
與紀裂繻來逆女不言使者母在母命之辭為得
禮故各書以一見正爾非傳所謂禮也
晉殺其大夫趙同趙括
晉趙莊姬為趙嬰之亡故譖之於晉侯曰原屏將為
亂欒郤為徵六月晉討趙同趙括武從姬氏畜于公
宫以其田與祁奚韓厥言于晉侯曰成季之勲宣孟
之忠而無後為善者其懼矣三代之令王皆數百年
保天之禄夫豈無辟王賴前哲以免也周書曰不敢
侮鰥寡所以明德也乃立武而反其田焉
若爾同括之死本無罪以莊姬之譖爾據傳例殺
大夫無罪則不稱名故宋殺其大夫傳曰不稱名
衆也且言非其罪也今同括何為而書名此乃趙
氏之強晉史有為之辭者傳不知此國殺大夫之
義而妄信之不然晉既以讒殺之矣經遂可以讒
而實其罪乎
冬十月癸卯杞叔姬卒
冬杞叔姬卒來歸自杞故書
女出則夫家之義已絶自不得以夫人書卒此齊
子叔姬郯伯姬所以皆不書卒也杞何得獨書乎
此蓋雖歸而未許之絶故明年復逆其喪以歸則
固外夫人法所應書也杜預謂憫其見出來歸故
書若更適大夫則不書此附會之辭也
衞人來媵
衞人來媵共姬禮也凡諸侯嫁女同姓媵之異姓則
否
媵不皆以同姓先儒固有言其非者矣今必以衞
人晉人來媵為禮則齊人來媵又何以為禮乎杜
預謂異姓非禮然則禮者亦書非禮者亦書何以
為别非春秋之義也此蓋不知宋得用王禮備三
媵以重書爾
九年春王正月杞伯來逆叔姬之喪以歸
九年春杞桓公來逆叔姬之喪以歸請之也杞叔姬
卒為𣏌故也逆叔姬為我也
夫婦之道既絶則不可復合不為伋也妻則不為
白也母豈可歸為魯女猶得為我而為杞伯妻乎
非知禮之言也
城中城
城中城書時也
土功時則不書蓋是時楚方伐莒莒潰楚人入鄆
我無素備畏逼而恃城以為守故雖時猶書以是
貶非謂時也
十年
五月公會晉侯齊侯宋公衞侯曹伯伐鄭
鄭公子班聞叔申之謀三月子如立公子繻夏四月
鄭人殺繻立髠頑子如奔許欒武子曰鄭人立君我
執一人焉何益不如伐鄭而歸其君以求成焉晉侯
有疾五月晉立太子州蒲以為君而會諸侯伐鄭鄭
子罕賂以襄鐘子然盟于脩澤子駟為質辛巳鄭伯
歸
晉侯生而立其子是禪之也歴春秋未見有為此
者審有之亦大事矣經何無異文以示義乎凡諸
侯出奔有二君者未嘗不書名以為别今繻一晉
侯也州蒲亦一晉侯也經但書公會晉侯安知其
為州蒲而非繻乎蓋傳蔽於大厲之妄謂晉侯先
有疾不得會故因為是言也
十有一年春王三月公至自晉
十一年春王三月公至自晉晉人以公為貳于楚故
止公公請受盟而後使歸
公請受盟而後使歸則即晉可以盟矣何待歸乎
此文與晉荀庚衛孫良夫同以郤犫之專盟也當
是糴茷歸知其無貳于楚公假盟以免禍而郤犫
遂從之耳
夏季孫行父如晉
夏季文子如晉報聘且涖盟也
魯臣出從諸國盟未有不書涖盟者行父何獨不
書乎杜預謂郤犫文子交盟魯晉之君其意一也
故但書來盟舉重略輕則郤犫何以既書聘又書
盟而今反不以盟為重蓋傳不知譏專盟之意既
誤以郤犫為來盟故又以行父為往涖盟也
十有二年春周公出奔晉
十二年春王使以周公之難來告書曰周公出奔晉
凡自周無出周公自出故也
自周無出是矣以為周公自出則非也此蓋左氏
不知三公與王同體之義夫既言出奔則何以别
其為自出乎若然王子瑕王子朝亦周臣也而奔
晉奔楚皆不言出豈可以是反謂瑕朝之正尤可
見其妄矣
夏公會晉侯衞侯于瑣澤
宋華元克合晉楚之成夏五月晉士燮會楚公子罷
許偃癸亥盟于宋西門之外曰凡晉楚無相加戎好
惡同之同恤菑危備救凶患若有害楚則晉伐之在
晉楚亦如之交䞇往來道路無壅謀其不協而討不
庭有渝此盟明神殛之俾隊其師無克胙國鄭伯如
晉聽成會于瑣澤成故也
瑣澤之會杜預謂晉既與楚成合諸侯以申成好
然經書公會晉侯衛侯于瑣澤見衛侯而不見鄭
伯豈傳誤以衞侯為鄭伯與然其載宋西門之盟
亦非是始九年傳言晉歸鍾儀使求成于楚十一
年言華元善于令尹子重又善于欒武子聞楚既
許糴茷成使歸復命故華元如楚遂如晉合晉楚
之成明年遂為此盟吾謂晉誠欲與楚成既鍾儀
謀之于前糴茷請之于後何與于宋而必待華元
合之乎審有是盟豈瑣澤之會猶告諸侯得書西
門之盟反不告諸侯而不書乎然則瑣澤自魯衞
以他事與晉為好無與于楚西門之盟未必有傳
但見鄭伯嘗以貳楚執于銅鞮故謂晉楚合而聽
成遂誤以衛侯為鄭伯爾此相繼言晉郤至如楚
聘且涖盟冬書楚公子罷如晉聘且涖盟十二月
晉侯及楚公子罷盟于赤棘晉楚之成實在此晉
愧其求成于楚故不以告是在傳之中而不悟也
秋晉人敗狄于交剛
狄人間宋之盟以侵晉而不設備秋晉人敗狄于交
剛
傳不知中國敗異域與魯敗外同辭之義自拘未
陳曰敗例故妄以間宋盟及不設備言之姑以成
其說而非事實也
十有三年春
三月公如京師
三月公如京師宣伯欲賜請先使王以行人之禮禮
焉孟獻子從王以為介而重賄之公及諸侯朝王遂
從劉康公成肅公會晉侯伐秦成子受賑于社不敬
劉子曰吾聞之民受天地之中以生所謂命也是以
有動作禮義威儀之則以定命也能者養之以福不
能者敗以取禍是故君子勤禮小人盡力勤禮莫如
致敬盡力莫如敦篤敬在養神篤在守業國之大事
在祀與戎祀有執膰戎有受脤神之大節也今成子
惰棄其命矣其不反乎
王之卿士會諸侯伐未有不書于經者二公誠行
安得不書乎杜預謂二公不書兵不加秦既言會
則便當書矣何必更問所加况後言麻隧之勝則
兵非不加秦也以禮考之脤膰之禮親兄弟之國
劉康公成肅公雖畿内諸侯然亦兄弟之國也國
有祭焉自應受脤傳不知此故妄以為會伐爾然
劉子之言亦非是脤膰皆祭祀之肉也膰以熟言
脤以腥言本不别戎祀古者以血祭祭社稷五祀
則腥也故社稷五祀之肉謂之脤以饋食享先王
則熟也故宗廟之肉謂之膰凡腥皆當為脤師行
必受于社故以脤言而脤非兵祭之稱安得言戎
有受脤此疑亦非劉子之言而傳附益之也
夏四月戊午晉侯使吕相絶秦曰昔逮我獻公及穆
公相好戮力同心申之以盟誓重之以昏姻天禍晉
國文公如齊惠公如秦無禄獻公即世穆公不忘舊
德俾我惠公用能奉祀于晉又不能成大勲而為韓
之師亦悔于厥心用集我文公是穆之成也文公躬
擐甲胄跋履山川踰越險阻征東之諸侯虞夏商周
之胤而朝諸秦則亦既報舊德矣鄭人怒君之疆場
我文公帥諸侯及秦圍鄭秦大夫不詢于我寡君擅
及鄭盟諸侯疾之將致命于秦文公恐懼綏靜諸侯
秦師克還無害則是我有大造于西也無禄文公即
世穆為不弔蔑死我君寡我襄公迭我殽地奸絶我
好伐我保城殄滅我費滑散離我兄弟撓亂我同盟
傾覆我國家我襄公未忘君之舊勲而懼社稷之隕
是以有殽之師猶願赦罪于穆公穆公弗聽而即楚
謀我天誘其衷成王隕命穆公是以不克逞志于我
伐與侵皆討罪之名其好固已絶矣不必先絶而
後舉也而此辭大抵多不實姑舉是二者言晉文
公征東諸侯虞夏商周之胤而朝諸秦文公之霸
但侵曹伐衛敗楚而已何虞夏商周胤之有而晉
方為霸主亦未嘗朝秦也僖三十年經書晉人秦
人圍鄭據傳文公自以亡過鄭不禮且貳于楚討
之無鄭人怒秦之事且是時唯秦同伐亦安得言
帥諸侯秦伯以燭之武之言與鄭盟固非秦大夫
而謂諸侯疾之將致命于秦者前既無同伐諸
侯則此何人致命自殽之役終襄公之世秦晉用
師蓋未嘗息故秦既戰彭衙其明年又有王官之
役又明年晉復圍秦邧新城錡安得謂襄公願赦
罪于穆公乎鬭克歸楚求成此自秦楚欲平其隙
是時穆公方霸非恃楚以為強者楚頵之弑何與
于秦而謂穆公是以不克逞志于我此蓋附會彭
衙之敗然秦人終取晉王官及郊晉畏而不敢出
則秦非不克逞志者也其言皆無據此亦戰國說
士之言杜預知其非故以為晉誣秦夫豈有請于
天子合諸侯之師以討人而誣其罪諸侯乃肯從
乎傳亦若知其不然者故以令狐之盟及召狄與
楚伐晉為晉辭若然晉直以是三事絶之固有名
矣何必先加之誣凡左氏不能辨當時雜家之言
每務博取而曲成其說類若此
夏五月公自京師遂會晉侯齊侯宋公衛侯鄭伯曹伯
邾人滕人伐秦
五月丁亥晉師以諸侯之師及秦師戰于麻隧秦師
敗績獲秦成差及不更女父
經伐而不戰則書伐而不書戰伐而戰則書戰而
不書伐惟桓書及鄭師伐宋丁未戰于宋戰伐並
見蓋以别嫌非常法也今經但書伐秦審有麻隧
之勝安得反志伐而不志敗乎杜預謂經文闕漏
傳文獨存此不知戰伐不並見之義妄以附傳而
誣經也不更本戰國時秦爵蓋與前吕錡之辭相
連皆後人之辭爾
十有四年
九月僑如以夫人婦姜氏至自齊
九月僑如以夫人婦姜氏至自齊舍族尊夫人也故
君子曰春秋之稱微而顯志而晦婉而成章盡而不
汙懲惡而勸善非聖人誰能修之
稱族舍族之妄吾固言之其所載君子之辭雖傳
之有自然施之于此亦非其義其于邾黑肱以濫
來奔為欲蓋而名彰齊豹書盜為求名而不得皆
曰春秋之稱微而顯婉而辯亦非兩書本意其辭
仍詳略不同尤以見左氏非正受經者間聞其說
而不知其孰謂是以言之每不當其處也
十有五年春
三月
癸丑公會晉侯衛侯鄭伯曹伯宋世子成齊國佐邾人
同盟于戚晉侯執曹伯歸于京師
十五年春會于戚討曹成公也執而歸諸京師書曰
晉侯執曹伯不及其民也凡君不道于其民諸侯討
而執之則曰某人執某侯不然則否
曹負芻殺太子而篡國晉合諸侯以討執而歸之
京師討罪之正孰善於此則可謂不及民而以人
執為重乎夫君與民孰大負芻之惡未有以見貶
至書晉侯執之而後始著必以不道于君為侯執
而輕不道于民為人執而重顛倒君臣之義而縱
失負芻之罪豈春秋之義哉蓋傳不知以侯執為
伯討以人執為非伯討之說是以輕重正相反也
宋華元出奔晉宋華元自晉歸于宋
宋殺其大夫山
宋魚石出奔楚
蕩澤弱公室殺公子肥華元曰我為右師君臣之訓
師所司也今公室卑而不能正吾罪大矣不能治官
敢賴寵乎乃出奔晉二華戴族也司城莊族也六官者
皆桓族也魚石將止華元魚府曰右師反必討是無
桓氏也魚石曰右師苟獲反雖許之討必不敢且多
大功國人與之不反懼桓氏之無杞于宋也右師討
猶有戍在桓氏雖亡必偏魚石自止華元于河上請
討許之乃反使華喜公孫師帥國人攻蕩氏殺子山
書曰宋殺其大夫山言背其族也魚石向為人鱗朱
向帶魚府出舍于睢上華元使止之不可冬十月華
元自止之不可乃反
經書華元出奔晉又書華元自晉歸于宋凡經書
自某歸者皆有奉也是華元至晉以晉之奉而得
歸今傳所書華元乃為魚石所止不至于晉而反
則經安得書自晉歸乎此蓋不知書自之義而妄
信宋史之辭以失經意杜預遷就其說乃謂華元
欲挾晉以自重故以外納告夫華元所以挾晉者
將以勝國人而討亂耳何與於他國使華元實無
晉之援而徒假以赴告亦何足以為重也傳以
蕩澤殺公子肥而謂攻蕩氏殺子山言背其族則
以子山即蕩澤邪非蕩澤邪若以為即蕩澤以背
族貶而去氏則經當書殺其大夫澤不當言山若
以為非蕩澤則安知山非蕩氏之族殺公子肥者
乃山而非澤乎蓋傳不知公子非三命不氏之義
每以稱族舍族為褒貶故或以山去族為罪然不悟
其例殺大夫而名者為有罪安在其不氏也然則
經見山不見澤以經為正則澤宜為山之字左氏
欲以參見而誤以澤為名也凡傳書此事皆不可
據其失華元之事詳於前矣其後又言殺子山而
魚石向為人鱗朱向帶魚府五大夫出奔事皆不
近實為亂者蕩氏一族魚石等何與而俱奔經亦
何以獨書魚石不書四子則向為人以下皆未必
嘗奔魚石既自止華元援之而歸何懼而反出以
吾觀之魚石蓋與蕩山同惡蕩山既殺則魚石自
不得安故其後復據彭城為亂皆無與四子事也
十有六年
鄭公子喜帥師侵宋
鄭子罕伐宋宋將鉏樂懼敗諸汋陂退舍於夫渠不
儆鄭人覆之敗諸汋陵獲將鉏樂懼宋恃勝也
經書鄭公子喜帥師侵宋傳例伐與侵固不同則
經言侵傳安得謂伐乎杜預謂經傳異文經從告
傳言實尤非是若經但從告反不若傳之實則變
有告易是非顛倒勝敗者經一皆從之褒貶予奪
何足以為經附會之弊一至於此且傳謂諸侯有
命告則書不然則否師出臧否亦如之古人本不
諱敗若宋果嘗為鄭所覆獲其二將則宋以為恥
不告可矣既不恥而來告豈敗于人而反告侵乎
經既言侵則自伐而下皆不足據
楚殺其大夫公子側
王使謂子反曰先大夫之覆師徒者君不在子無以
為過不糓之罪也子反再拜稽首曰君賜臣死死且
不朽臣之卒實奔臣之罪也子重使謂子反曰初隕
師徒者而亦聞之矣盍圖之對曰雖微先大夫有之
大夫命側側敢不義側亡君師敢忘其死王使止之
弗及而卒
經書楚殺其大夫公子側側即子反此君殺大夫
之辭若據傳所言則楚子本不殺子反而子反自
殺則經何以稱國而殺乎吕氏春秋言荆王聞酒
臭罷師而去之斬子反以為戮與傳不同而實合
乎經則傳所載未必然也蓋欲實郤至二卿相惡
之言故欲歸子反之死于子重而不悟其違經
公至自會
曹人請于晉曰自我先君宣公即世國人曰若之何
憂猶未弭而又討我寡君以亡曹國社稷之鎮公子
是大泯曹也先君無乃有罪乎若有罪則君列諸會
矣君惟不遺德刑以伯諸侯豈獨遺諸敝邑敢私布
之
十五年諸侯同盟于戚傳言討曹成公也執而歸
諸京師則戚之會乃所以執負芻安得以列諸會
為無罪乎杜預謂諸侯雖有簒弑之罪侯伯已與
之會則不復討此言害教為甚且衛州吁弑完石
厚問定君於石碏碏曰王覲為可豈以諸侯為會
而免哉况負芻實未嘗得列會者曹人必不應反
妄言之以欺霸主杜預以為畢乃執之故曹人以
為無罪此雖強欲附會不知其與十五年討曹成
公者戾也
九月晉人執季孫行父舍之于苕丘
九月晉人執季文子于苕丘公還待于鄆使子叔聲
伯請季孫于晉郤犫曰苟去仲孫蔑而止季孫行父
吾與子國親於公室對曰僑如之情子必聞之矣若
去蔑與行父是大棄魯國而罪寡君也若猶不棄而
惠徼周公之福使寡君得事晉君則夫二人者魯國
社稷之臣也若朝亡之魯必夕亡以魯之密邇仇讎
亡而為讎治之何及郤犫曰吾為子請邑對曰嬰齊
魯之常隷也敢介大國以求厚焉承寡君之命以請
若得所請吾子之賜多矣又何求范文子謂欒武子
曰季孫於魯相二君矣妾不衣帛馬不食粟可不謂
忠乎信讒慝而棄忠良若諸侯何子叔嬰齊奉君命
無私謀國家不貳圖其身不忘其君若虚其請是棄
善人也子其圖之乃許魯平赦季孫
經書晉人執季孫行父舍之於苕丘舍之猶言釋
之今乃以為執于苕丘許魯平而後赦季孫是為
始置之而未釋也故杜預謂舍之苕丘明不以歸
誤矣大夫執之書舍之書所以見重也苟姑置之
而未釋則如傳言猶以為執何用但記其不以歸
乎蓋傳見行父以九月執十二月方盟意此三月
之間猶未得釋故云爾不知僑如在魯十月已奔
齊若非知晉悟僑如之譖而釋行父則何由遽奔
若晉人執行人叔孫婼傳言乃館諸箕此乃傳所
謂舍者而經自不書矣
冬十月乙亥叔孫僑如出奔齊
冬十月出叔孫僑如而盟之僑如奔齊
傳言出若云逐也僑如以十月出奔季孫行父以
十二月與郤犫盟公至自會則方僑如之奔公與
行父俱未歸也而誰逐之乎杜預謂公未歸命國
人逐之若然經亦當書放僑如不當以自奔為文
按僑如本與穆姜同謀害公者穆姜在内僑如若
無所畏豈國人所能逐襄二十三年將謀臧氏季
孫召外史掌惡臣問盟首曰無或如叔孫僑如欲
廢國常蕩覆公室此蓋僑如知晉舍行父其謀不
行懼而出奔爾魯人因與諸大夫共盟於後非盟僑
如也
十有二月乙丑季孫行父及晉郤犫盟于扈
十二月季孫及郤犫盟于扈歸刺公子偃召叔孫豹
于齊而立之
按十六年傳穆姜欲去季孟公不從姜怒公子偃
公子鉏趨過指之曰女不可是皆君也若是則偃
未有罪穆姜假之以脅公爾而經書刺公子偃此
殺有罪之辭也偃蓋與僑如同惡者前言不盡其
實也
十有七年
六月乙酉同盟于柯陵
乙酉同盟于柯陵尋戚之盟也
此乃伐鄭之諸侯也與戱及亳城北同文蓋鄭服
而共盟也鄭繼叛故後復見伐戚盟乃討曹負芻
何尋之云
冬公會單子晉侯宋公衛侯曹伯齊人邾人伐鄭
冬諸侯伐鄭十月庚午圍鄭楚公子申救鄭師于汝
上十一月諸侯還
伐與圍二事春秋舉重圍重于伐故言圍不言伐
設有見焉則圍伐並見者有之矣未有舍圍而言
伐也杜預謂畏楚救不成圍而還若是則未嘗圍
矣傳安得言圍哉
十有八年
夏楚子鄭伯伐宋宋魚石復入于彭城
楚子辛鄭皇辰侵城郜取幽丘同伐彭城納宋魚石
向為人鱗朱向帶魚府焉以三百乘戍之而還書曰
復入凡去其國國逆而立之曰入復其位曰復歸諸
侯納之曰歸以惡曰復入
傳為此四例皆不可通於經蔡季蔡人召之於陳
此國逆也而不書入衛侯朔入于衛此復其位也
而不書復歸宋魚石復入于彭城此諸侯納之也
而不書歸衛孫林父入于戚以叛此以惡入也而
不書復入若此之類不可概舉蓋左氏不辨逆順
難易之理又不别君臣之義不可以同辭而一之
故其說每相戾凡歸皆順辭也易辭也入皆逆辭
也難辭也四者各即其實言之其善惡褒貶不在
于是復者以位言也國君出奔其位未絶故可言
復歸大夫去國則絶矣故不可言復歸是故君皆
言復君而不言復者不與其復也臣皆不言復臣
而言復者求為復者也
