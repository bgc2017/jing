春秋左傳讞卷二宋葉夢得撰
桓公
元年春王正月公即位
三月公會鄭伯于垂鄭伯以璧假許田
元年春公即位修好于鄭鄭人請復祀周公卒易祊
田公許之三月鄭伯以璧假許田為周公祊故也
鄭無祀周公之禮吾前言之矣此蓋傳誤以祊為
祭故謂假許田為周公祊祊地名也公羊穀梁以
為邴祭之名祊者二祭之明日又祭謂之祊各以
其方之神祀之謂之祊尤可見傳之妄許田疑前
公及齊侯鄭伯入許之後嘗侵其田而分之鄭伯
以其境相近故以璧假為名而取之爾
秋大水
凡平原出水為大水
久雨霖潦江河決溢凡可以害物者皆大水也故
魯弔宋大水之辭曰天作淫雨害於粢盛不以平
原出水也平原固無出水之理雖出水而不為害
亦不可言大水
冬十月
宋華父督見孔父之妻于路目逆而送之曰美而艷
孔父事公羊言之是已所謂義形於色者也此非
獨公羊之辭其傳之必有自左氏亦竊聞之而不
能詳故誤以色為美色之色因附會以為督見孔
父妻而萌其惡孔父宋之卿督其大夫殺卿取其
妻猶居位不去待君怒而後始懼其不近人情已
甚趙氏蓋嘗論之矣
二年春王正月戊申宋督弑其君與夷及其大夫孔父
二年春宋督攻孔氏殺孔父而取其妻公怒督懼遂
弑殤公君子以督為有無君之心而後動於惡故先
書弑其君會于稷以成宋亂為賂故立華氏也
春秋弑君及其大夫而得並見者三皆以其賢也
其先後蓋君臣之辭凡弑君者孰非先有無君之
心固不足為義不然如仇牧荀息死實在君後又
何以别乎
三年
夏齊侯衛侯胥命于蒲
不盟也
胥命相命為侯伯也八命作牧九命作伯皆天子
之事諸侯固不得私相命亦不得更受命齊太公
衛康侯昔皆嘗為伯故僖公宣公復私以相命傳
蓋與公羊穀梁同信其所聞以為約言而退不㰱
血故以為不盟誤也
公子翬如齊逆女
秋公子翬如齊逆女修先君之好故曰公子
翬至是始進為三命之卿故得以氏見傳不知大
夫書氏不書氏例其言率自相違戾且經書諸侯
嗣位凡聘會之事無非繼好息民何獨逆女而襃
之乎前以翬帥師不氏為專命疾之今以翬逆女
稱氏為修先君之好襃之若不疾不襃則翬當何
稱乎
四年春正月公狩于郎
四年春正月公狩于郎書時禮也
四時之田得其時制皆常事不書有謂而興則書
其事而不地壬午大閱是也此以狩書而言于郎
則非講武事蓋淫獵于遠爾與齊人狩于禚同義
傳但見書于正月為夏十一月以冬狩得時為禮誤
也
夏天王使宰渠伯糾來聘
夏周宰渠伯糾來聘父在故名
左氏以宰周公為例故以此當言宰渠伯不當糾以
名糾為父在之辭凡春秋父喪而世其爵如武氏
子父在而代之政如仍叔之子皆正其為子未嘗
貶以名何獨於糾名之以示貶乎渠伯誠聘而得
禮雖父在何害而必見名蓋知必以聘桓之故譏
之也
五年春正月甲戌己丑陳侯鮑卒
五年春正月甲戌己丑陳侯鮑卒再赴也於是陳亂
文公子佗殺大子免而代之公疾病而亂作國人分
散故再赴
甲戌下有闕文傳弗悟故妄以為再赴國亂而不
及赴者有矣未有反再赴者雖再赴經亦當覈實
而書其一不得但傳疑也
大雩
秋大雩書不時也凡祀啟蟄而郊龍見而雩始殺而
嘗閉蟄而烝過則書
凡雩以建巳之月而預祈者常雩也法不應書非
建巳月而書者以旱得見其雩也傳不知此以龍
見為節謂過則書若然過而旱則不雩乎此四者
左氏立為之例以為過則書是凡書皆貶也然經
書正月烝周之正月夏之仲冬周官四時之祭皆
以仲月自不為過何為而書乎雩旱祭也凡書雩
皆為旱而祈雨記得不得以重民事爾若書皆為
過則旱不得祈乎此固全不可為義矣乃四者之
節亦自非是魯郊以卜本不可為定禮周郊以日
至祈穀以正月上辛自不通於諸侯啓蟄建夘之
候為周祈穀祭則已過為魯郊卜而適得則不可
以為常則啓蟄非郊之節也月令蒼龍七宿以仲
夏昏見周之常雩在孟夏建巳龍未見則龍見亦
非雩之節也仲秋殺氣浸盛始殺當在孟秋嘗在
仲秋乃浸盛之時則始殺亦非嘗之節也蟄蟲咸
俯在内皆墐其戶烝為冬祭當以仲冬則閉蟄亦
非烝之節也四者無一而合此雖無與於經亦可
見左氏為例初無所據大抵皆率意自為不可信
類如此
六年春正月寔來
六年春自曹來朝書曰寔來不復其國也
州公以其國危遂留於曹而不復則固已失地矣
安能復自曹朝我乎此傳不知寔為王之中士與
外再命大夫如魯翬柔挾溺鄭宛莒慶秦術吳札
之類於法自當以名見也
冬紀侯來朝
請王命以求成于齊公告不能
八年祭公來遂逆王后于紀則魯蓋與謀矣魯謀
納紀女于王正以齊之故以為公告不能者誤也
八年春
祭公來遂逆王后于紀
祭公來遂逆王后于紀禮也
三公而聘后固不可王后之尊即謀於我不往復
命而遂逆之亦不可皆非禮之正不可謂之禮也
九年春紀季姜歸于京師
九年春紀季姜歸于京師凡諸侯之女行唯王后書
春秋不書王國之事非略之卑不敢紀尊也故天
王即位逆王后王世子生之類皆不見經葬天王
以我會書天王出以來告我書若是之類必有及
于魯者然後見周王之見于魯史者凡七而書逆
后者纔二祭公以來謀于我因以見公逆之非禮
也劉夏以過我因以見不以卿逆之非禮也紀季
姜書歸蓋以前謀於我我主之故書猶莊主王姬
而書王姬歸于齊也傳但見此三書遂以為例然
則劉夏亦逆后何以不書歸而莊傳記原莊公逆
王后于陳宣傳記召桓公逆王后于齊亦何以不
書哉
十年
冬十有二月丙午齊侯衛侯鄭伯來戰于郎
冬齊衛鄭來戰于郎我有辭也初北戎病齊諸侯救
之鄭公子忽有功焉齊人餼諸侯使魯次之魯以周
班後鄭鄭人怒請師於齊齊人以衛師助之故不稱
侵伐先書齊衛王爵也
經序爵未嘗不以主兵者居上故隠書邾人鄭人
伐宋今如傳所言鄭實主兵而經序齊衛下反以
為先王爵尤見前說之妄
十有三年春二月公會紀侯鄭伯己巳及齊侯宋公衛
侯燕人戰齊師宋師衛師燕師敗績
宋多責賂於鄭鄭不堪命故以紀魯及齊與宋衛燕
戰不書所戰後也
經書公會紀侯鄭伯及齊侯宋公衛侯燕人戰即
戰于魯也以國為地與言戰于宋者同以為公後
妄也
十有四年
秋八月壬申御廩災
乙亥嘗
秋八月壬申御廩災乙亥嘗書不害也
傳例既曰始殺而嘗過則書矣今以秋八月嘗於
周正為建未之月此固非其時矣傳何不以其例
言之而以不害為說乎蓋誤承上文御廩災以八
月為夏之八月不失其時故復妄以不害為義不
知二文本不相因使御廩不災不害則可以建未
之月嘗矣
十有六年
冬城向
冬城向書時也
土功不失其時亦常事不書今下書十有一月衛
侯朔出奔則此當為十月夏之八月非時也此亦
誤以為夏之八月
十有七年
夏五月丙午及齊師戰于奚
夏及齊師戰于奚疆事也於是齊人侵魯疆疆吏來
告公曰疆場之事慎守其一而備其不虞姑盡所備
焉事至而戰又何謁焉
經書内戰四來戰于郎傳以為有辭戰于宋傳以
為失信戰于升陘傳雖知公敗績而不為義今又
以戰于奚為疆事蓋傳不知内不言戰之義故其
辭皆莫適為主且疆吏來告而公戒之又何與於
書戰哉
秋八月蔡季自陳歸于蔡
秋蔡季自陳歸于蔡蔡人嘉之也
凡貶而以名見襃而以字見皆經之予奪也此豈
國人之辭若蔡季為蔡人所嘉則紀季宋子哀亦
豈紀人宋人嘉之而來告者哉
莊公
元年春王正月
元年春不稱即位文姜出故也(故繼也凡死不以正皆曰故)此從春秋
(辨疑增入)
夫人以三月孫于齊則文姜當與桓公之喪同歸
此未出也安得言不即位以文姜故乎杜預強云
文姜以桓見殺不敢還感公意而還此非經意以
傳意云爾蓋傳不知繼故不書即位之義杜氏從
而附會之也
三月夫人孫于齊
三月夫人孫于齊不稱姜氏絶不為親禮也
不稱姜氏貶夫人也無與齊事以為絶齊不為親
非經意
秋築王姬之館于外
秋築王姬之館于外為外禮也
主王姬者築館于國中禮也莊公接仇讎之人又
在喪知其不可不能辭而築館于外其違禮亦已
甚矣何足言禮
三年春王正月溺會齊師伐衛
三年春溺會齊師伐衛疾之也
此與言翬帥師會宋公陳侯蔡人衛人伐鄭疾之
者同蓋亦誤見溺不氏而妄以為貶也
冬公次于滑
冬公次于滑將會鄭伯謀紀故也鄭伯辭以難凡師
一宿為舍再宿為信過信為次
凡師止而不進者皆言次初不以日為限也易曰師
左次旡咎次非貶辭各因其事以為義師次于郎
以俟陳人蔡人者見有所待而次者也不可限以
一例使出而無名救而不果義在所貶而一宿再
宿則免乎
四年
紀侯大去其國
紀侯不能下齊以與紀季夏紀侯大去其國違齊難
也
紀侯雖不能下齊而去經所以書大去其國者不
特以違齊難也若但違齊難而去則與奔無異何
大之云
五年
秋郳犂來來朝
五年秋郳犂來來朝名未王命也
郳附庸之國也傳以與邾子克同例故皆言未王
命以見不書爵然邾書字郳書名則不為義若以
字為貴則邾以來盟尚得稱字郳犂來來朝其為
禮蓋又厚好反不得字乎此傳不知犂來二十里
國稱名之義故既失於邾又失于郳
六年
夏六月衛侯朔入于衛
夏衛侯入放公子黔牟于周放寗跪于秦殺左公子
洩右公子職乃即位君子以二公子之立黔牟為不
度矣夫能固位者必度其本末而後立衷焉不知其
本不謀知本之不枝弗強詩云本枝百世
衛宣公無嫡子左公子泄右公子職立黔牟經不
與諸侯之納朔皆貶而稱人善王人子突之救黔
牟進而書字則黔牟者庶長之當立經之所與者
也二公子立之正矣而反以為不度則不問其正
不正惟度其力之所能勝者則為之是豈足為君
子之言哉
冬齊人來歸衛俘
冬齊人來歸衛寶文姜請之也
經言衛俘傳作衛寶公羊穀梁亦作衛寶書曰俘
厥寶玉則俘亦寶也而左氏例諸侯不相遺俘俘
囚也則與寶為二義故杜預遂疑經誤按經書齊
侯來獻戎捷楚宜申來獻捷傳以捷為俘則經蓋
以俘為寶以捷為囚當從經不必改俘言寶也此
但譏齊以我分惡非所歸爾安知為文姜所請哉
亦不足以為義
七年
夏四月辛夘夜恒星不見夜中星隕如雨
夏恒星不見夜明也星隕如雨與雨偕也
星隕如雨非實雨也猶言衆多如雨星隕以異故
記與雨偕雨乃常事何足記乎蓋傳讀如為而古
者而如二字通用故誤云爾
無麥苗
秋無麥苗不害嘉穀也
周之秋夏之建午建未建申之月也建午麥之已
成建未建申稻之苗而欲秀之時也而水敗之故
書無麥苗無者盡而不餘之辭也安得為不害嘉
穀哉杜預謂黍稷尚可更種按九穀皆穀也而經
獨記麥苗則非此二穀不足言豐凶盈虚矣不害
嘉穀非經書本意也
八年春
甲午治兵
八年春治兵于廟禮也
古者出師受命于祖而已廟非講武之地治兵于
廟豈禮也哉
九年春齊人殺無知
九年春雍廪殺無知公及齊大夫盟于蔇齊無君也
凡經大夫不名猶諸侯不序以其無能為故略之
耳此書大夫不名為其盟納子糾而後不能也齊
雖無君大夫何害其以名氏見乎
八月庚申及齊師戰于乾時我師敗績
夏公伐齊納子糾桓公自莒先入秋師及齊師戰于
乾時我師敗績公喪戎路傳乘而歸秦子梁子以公
旗辟于下道是以皆止鮑叔帥師來言曰子糾親也
請君討之管召讎也請受而甘心焉乃殺子糾于生竇
生竇魯地衞石碏以謀使州吁如陳而執之猶請
涖於衞而後殺子糾我所主而欲納者也豈戰一
不勝反從齊人之請而自殺之乎經言齊人取子
糾殺之罪魯不當以子糾與之爾其殺之則非魯也
十有一年
夏五月戊寅公敗宋師于鄑
十一年夏宋為乘邱之役故侵我公禦之宋師未陳
而薄之敗諸鄑凡師敵未陳曰敗某師皆陳曰戰大崩
曰敗績得儶曰克覆而敗之曰取某師京師敗曰王師敗績于其
經書公敗某師于某此内勝外之辭也蓋經凡言勝
敗魯與諸侯異辭中國與外域異辭公羊榖梁以為
内不言戰舉其大者故内勝外言敗某師内不言戰
言戰則敗矣故内敗言及某師戰于某其說是也傳
蓋不知此故妄以皆陳未陳為辨且魯書敗其師于
某者七無有一書戰者豈皆未陳而敗之乎書戰于某
者四無有一書敗者豈皆無敗績者乎凡勝敵無非
得雋何獨乎克為致力取勝之名經於鄭段纔一見
傳以為如二君故曰克近之矣不得更為别義以類
求之若所謂不克葬弗克納者致力云乎得雋云乎
冬王姬歸于齊
冬齊侯來逆共姬
經書王姬歸于齊我為之主也内女嫁於諸侯書
歸來迎而歸之也伯姬歸于紀是也王姬主我而
嫁於諸侯亦書歸既昏而歸之也王姬歸于齊是
也二歸皆嫁而書不同蓋内女逆而昏於國王姬
來而昏于我尊王室也此蓋親迎不得言逆何以
知之莊書築王姬之館于外築館豈所以為逆哉
十有三年春齊侯宋人陳人蔡人邾人會于北杏
十三年春會于北杏以平宋亂遂人不至
去年經書冬十月宋萬出奔陳傳言蕭叔大心先
及戴武宣穆莊之族以曹師伐萬之子牛殺之而
立桓公萬奔于陳宋人以賂請萬于陳陳人使婦
人飲之酒犀革裹而歸之宋人醢之宋既立君而
討萬則亂已平矣不待於今春齊侯始平之此蓋
襲桓公會稷言以成宋亂之文而誤也
冬公會齊侯盟于柯
冬盟于柯始及齊平也
齊自長勺之役後我已主王姬而與之昏齊侯亦
來與我相為好則已平矣不待至此言始及齊平
而後盟也
十有五年春齊侯宋公陳侯衛侯鄭伯會于鄄
十五年春復會焉齊始霸也
謂鄄之會也按是秋書宋人齊人邾人伐郳明年
夏復書宋人齊人衛人伐鄭皆以宋主會序齊上
小白之霸固不始於此是歲冬書會齊侯宋公陳
侯衛侯鄭伯許男滑伯滕子同盟于幽前未有言
同盟者此蓋小白假天子殷見之禮以合諸侯齊
遂序宋上則齊霸宜自幽始謂為鄄者誤也
十有六年
冬十有二月會齊侯宋公陳侯衛侯鄭伯許男滑伯滕
子同盟于幽
冬同盟于幽鄭成也
周官時見曰會殷見曰同天子以四時見諸侯于
廟朝覲宗遇是也此五服各以歲來之常禮也故
不盟六年五服一朝四方之諸侯皆在曰會又六
年王乃時巡有故不行則合諸侯于王國曰同此
非常之禮也故朝于國門之外為壇設方明而盟
謂之同盟三家不知此每以同為服異之名故此
亦以為鄭成蓋見鄭以春被伐至此鄭伯始入會
故云爾然僖七年書齊人伐鄭繼書公會齊侯宋
公陳世子欵鄭世子華盟于寗母鄭亦入會而不
書同二十八年書晉侯伐衛繼書公會晉侯齊侯
宋公蔡侯鄭伯衛子莒子盟于踐土衛亦入會而
不書同何也
十有八年
夏公追戎于濟西
夏公追戎于濟西不言其來諱之也
此但言其過我而躡之以見貶爾言外域者初未
嘗以中國與之敵天王敗績於茅戎且不諱戎來
魯何足諱乎
秋有&KR0558;
秋有&KR0558;為災也
非也此亦以異記中國所無爾說已見有蜚
二十有一年春王正月
夏五月辛酉鄭伯突卒
二十一年春胥命于弭夏同伐王城
此謂鄭伯欲納襄王也胥命更相命為侯伯之辭
非更相告之辭此不知齊衛于蒲之義而妄襲其
文也
二十有二年春
陳人殺其公子御寇
二十二年春陳人殺其大子御寇陳公子完與顓孫
奔齊顓孫自齊來奔齊侯使敬仲為卿辭曰羇旅之
臣幸若獲宥及於寬政赦其不閑於教訓而免於罪
戾弛於負擔君之惠也所獲多矣敢辱高位以速官
謗請以死告詩云翹翹車乘招我以弓豈不欲往畏
我友朋使為工正飲桓公酒樂公曰以火繼之辭曰
臣卜其晝未卜其夜不敢君子曰酒以成禮不繼以
淫義也以君成禮弗納於淫仁也初懿氏卜妻敬仲
其妻占之曰吉是謂鳳皇于飛和鳴鏘鏘有媯之後
將育于姜五世其昌竝于正卿八世之後莫之與京
陳敬仲至陳無宇五世至陳成子八世古者卜筮
雖精不應豫知八世之後世次多寡適契如此蓋
後之隂陽家者流假託舊事附會著書以自神其
術傳不悟每取諸國卜筮之辭記其必驗者類皆
載之無補於經不可徧論姑舉其一以見其誣而
好奇者類若此
二十有三年
夏公如齊觀社
二十三年夏公如齊觀社非禮也曹劌諫曰不可夫
禮所以整民也故會以訓上下之則制財用之節朝
以正班爵之義帥長幼之序征伐以討其不然諸侯
有王王有巡守以大習之非是君不舉矣君舉必書
書而不法後嗣何觀
劌言朝會征伐之義是已然天子之禮也何與於
諸侯劌以告公固非矣傳錄之又非也
二十有五年
六月辛未朔日有食之鼓用牲于社
夏六月辛未朔日有食之鼓用牲于社非常也唯正
月之朔慝未作日有食之於是乎用幣于社伐鼓于
朝
此昭十七年季平子之言也平子固已誤矣而傳
曾莫之悟故覆竊之以為例然此禮魯亦行之故
經書鼓用牲者三其二在六月因其過舉以見貶
其一在九月以為得禮存之以見正其失之蓋已
久禮天子救日伐鼓于社攻之而無幣諸侯救日
請之而用幣于社今鼓不用于朝而于社非所用
牲而用牲是以因其失而併譏之爾
秋大水鼓用牲于社于門
秋大水鼓用牲于社于門亦非常也凡天災有幣無
牲非日月之眚不鼓
非日月之眚不鼓是也先王之祭雖次祝小祝未
嘗無牲雩禜之祭水旱蓋有壇焉惟禜門則瓢齎
而已豈皆無牲哉天災無牲唯救日爾蓋以其變
出非常不可以遽為且方伐鼓以攻之則祭而祈
請亦不可並行也乃大水則其來固有漸且非攻
之不害其以牲也此蓋譏不用之于壇而于社于
門不當其所為非禮爾
二十有七年
夏六月公會齊侯宋公陳侯鄭伯同盟于幽
夏同盟于幽陳鄭服也
非也吾前固言之矣即傳而論陳鄭自前幽盟之
後未有叛齊者今何得言服杜預彊以陳敬仲奔
齊之事為陳罪此自陳國中之亂何與霸主同異
至鄭文公獲成于楚乃證文傳鄭子家與趙宣子
之書所理為齊侵蔡獲成于楚者是何足據其附
會可知
秋公子友如陳葬原仲
秋公子友如陳葬原仲非禮也原仲季友之舊也
先言季友如陳則非私行也内大夫如他國未有
目事者此蓋季友察魯難有萌欲去之以為後圖
不使以奔行故以葬原仲請於公因以聘陳經特
挈而著之以見其志爾禮大夫私行出疆必請反
必有獻士私行出疆必請反必告使季友實以葬
原仲行於禮固無害經自略而不書矣
二十有八年春
晉獻公娶于賈無子烝於齊姜生秦穆夫人及太子
申生
齊姜杜預以為武公之妾傳所謂娶于賈則賈宜
為嫡夫人也而僖十五年傳復言晉侯之入也秦
穆姬屬賈君焉杜預以賈君為獻公次妃賈女則
與其前說自相戾按經書晉侯殺其世子申生世
子者嫡子之辭也故申生將戰皋落氏狐突諫之
以嬖子配嫡為言則申生固嫡矣安得有齊姜之事
其說皆不足據
冬築郿
築郿非都也凡邑有宗廟先君之主曰都無曰邑邑
曰築都曰城
周制四井為邑四縣為都此自井而上四四而積
之以辨甸稍縣都之名也都與邑固有别矣不以
宗廟言也大都小都雖公卿食采之地然大夫不
敢祖諸侯安得有先君之主乎杜預謂宗廟所在
雖邑曰都此蓋未嘗以禮考之徒欲附會傳云爾
傳既不知都邑之辨故亦失城與築之義凡築謂
創作築臺築囿之類是也城謂修舊城邢城成周
之類是也
大無麥禾臧孫辰告糴于齊
冬饑臧孫辰告糴于齊禮也
臧孫辰不言使此蓋譏莊公國無儲積臧孫辰正
卿不能豫計國用有無至無麥禾請糴以自為功
故書若國饑而糴於鄰國此諸侯救災恤患有無
相通之道常事自不應書何禮之云乎
二十有九年春新延廐
二十九年春新作延廐書不時也凡馬日中而出日
中而入
延廐馬閑也敝則修之不可與土功同例論其時
馬以日中出入此謂春分秋分時也必因其將入
而後可修此於禮何據哉禮諸侯六廐天子十有
二廐每廐為閑延廐天子之廐也此蓋譏魯僣王
禮可因其舊復古而不復故書新以見貶若作南
門新作雉門及兩觀則不獨言其新而已又有加
其度故謂之新作今經言新而傳言新作其不知
經之書法可知矣
夏鄭人侵許
夏鄭人侵許凡師有鐘鼓曰伐無曰侵輕曰襲
賊賢害能則伐之負固不服則侵之此其名見於
九伐以為辨者趙宣子以為大罪伐之小罪憚之
襲侵之事陵也則二師之出大要視其罪之小大
而已故伐備鐘鼓聲其罪也襲侵密聲為暫事也
則侵非無鐘鼓但備而不作爾傳略知之而不盡
其義乃直以有鐘鼓無鐘鼓為例豈有用師而無鐘
鼓者乎
秋有蜚
秋有蜚為災也凡物不為災不書
非也說已見前
城諸及防
冬十二月城諸及防書時也
時則常事不書矣此蓋譏大無麥禾之後併為二
役經書十二月城者二文十二年城諸及鄆與此
也皆夏之十月傳但見其及時而不知二役之意
故云爾非時者既見貶得時者又書則何以為辨
哉
三十年
冬公及齊侯遇于魯濟
冬遇于魯濟謀山戎也以其病燕故也
遇者不期而會謀山戎則必有豫為之期者矣蓋
傳既誤為遇例故其言每與經違說已見前
三十有二年春城小穀
三十二年春城小穀為管仲也
小穀誠為管仲則必繫之齊不得與内城邑之辭
相亂戍鄭虎牢尚繫鄭況城乎城楚丘不繫衛城
緣陵不繫杞此自别有說不得槩同也且管仲誠
有功於霸魯何為獨城其私邑哉凡城書時皆謂
其役之久綿三月見譏不特以非時也春若在建
子之月則猶及時而不書矣其以時見者亦以其
久也
夏宋公齊侯遇于梁丘
齊侯為楚伐鄭之故請會于諸侯宋公請先見于齊
侯夏遇于梁丘
此亦失遇之義而妄為之說後未見會諸侯而謀
楚者則安知此為先見齊侯
閔公
元年春王正月
元年春不書即位亂故也
慶父雖弑子般然從容如齊歸而立閔公以自掩
其惡時季子已奔陳慶父尚為政國初未嘗亂閔
公何以不得即位此亦不知繼故之義而妄言之
也
秋八月公及齊侯盟于落姑
秋八月公及齊侯盟于落姑請復季友也齊侯許之
使召諸陳公次于郎以待之季子來歸嘉之也
閔公立纔八歲季子奔陳本以避慶父則季子蓋
慶父之所畏也閔公之幼方為慶父所立而慶父
且專國政請復之者誰乎以經考之去年先書子
般卒公子慶父如齊不言出奔蓋請於齊以立閔
公弑般之惡未著也齊亦不得而知季子當自陳
之齊愬於小白欲挾齊歸以治其罪小白許之召
公而與之盟然後季子敢歸則復季子者蓋齊非
魯此其情也不然魯自復季子何待請齊而與之
盟若曰閔公齊所立魯不敢擅復季子必聽於齊
則季子歸非慶父之利何為而欲復之此其理甚
明經不書季子自齊來歸者見季子本謀不以齊
尸其功也
冬齊仲孫來
冬齊仲孫湫來省難書曰仲孫亦嘉之也仲孫歸曰
不去慶父魯難未巳公曰若之何而去之對曰難不
已將自斃君其待之公曰魯可取乎對曰不可猶秉
周禮周禮所以本也臣聞之國將亡本必先顛而後
枝葉從之魯不棄周禮未可動也君其務寧魯難而
親之親有禮因重固間攜貳覆昏亂霸王之器也
仲孫雖言魯秉周禮未可以取而言難不已將自
斃君其待之猶教小白有窺魯之意故去其名以
見貶蓋經有書名以見貶者不應名而名所以為
貶也宰渠伯糾是已有去名以為貶者應名而不
得以名見所以為貶也齊仲孫湫是已湫齊之卿
得以名氏見者也
二年
成風聞成季之繇乃事之而屬僖公焉故成季立之
閔公與僖公皆庶子慶父立閔公蓋乘季子奔陳
以哀姜之故假齊為重且利其少也閔公死則僖
公自當立若以成風聞成季之繇事成季而屬僖
公季子不以僖公居長徒以成風之屬而立之則
與敬嬴私事襄仲立宣公無異何足以為季子此
言害義為甚理不然也此尤見誣而好奇之過其
弊至此
