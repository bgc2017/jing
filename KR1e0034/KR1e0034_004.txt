春秋左傳讞卷四宋葉夢得撰
宣公
元年春
公子遂如齊逆女
元年春王正月公子遂如齊逆女尊君命也
三命之大夫未有不氏者遂氏公子久矣何獨於
此為尊君命乎盖傳不知一事再見卒名之例但
見後書遂以夫人婦姜至自齊妄以為尊夫人故
於此復為之說於成十四年叔孫僑如事亦然而
復著春秋之稱其不知經可以類推矣不然晉人
執季孫意如而後書意如至自晉晉人執叔孫婼
而後書婼至自晉亦何所尊而稱族舍族乎
宋人之弑昭公也晉荀林父以諸侯之師伐宋宋及
晉平宋文公受盟于晉又會諸侯于扈將為魯討齊
皆取賂而還鄭穆公曰晉不足與也遂受盟于楚
按文十七年春經書晉人衞人陳人鄭人伐宋不
言盟安得謂宋及晉平宋文公受盟于晉六月公
及齊侯盟于榖諸侯會于扈傳曰晉侯蒐于黃父
遂復合諸侯于扈平宋也公不與會齊難故也則
安得為魯討齊二說皆自相伐據十五年晉侯會
宋公衞侯蔡侯陳侯鄭伯許男曹伯盟于扈尋新
城之盟且謀伐齊齊人賂晉侯故不克而還此在
齊人侵我西鄙之後為魯討齊當是此盟而傳誤
以為此會其記事顛錯類如此
二年
狄九月乙丑晉趙盾弑其君夷臯
乙丑趙穿攻靈公于桃園宣子未出山而復太史書
曰趙盾弑其君以示於朝宣子曰不然對曰子為正
卿亡不越竟反不討賊非子而誰宣子曰嗚呼我之
懷矣自貽伊慼其我之謂矣孔子曰董狐古之良史
也書法不隠趙宣子古之良大夫也為法受惡惜也
越竟乃免宣子使趙穿逆公子黑臀于周而立之壬
申朝于武宫
趙盾非實弑君者也以其反不討賊太史加之弑
耳穀梁記董狐之言曰子為正卿入諫不聽出亡
不遠君弑反不討賊則志同志同則書重非子而誰
此蓋原其志誅之也今直以亡不越竟反不討賊曰
非子而誰則是乃正弑君者傳盖得其說而不盡
也其載孔子之言謂董狐為書法不隠可矣既加
盾以弑以為萬世之訓豈得以其為法受惡復稱
良大夫乎其言越竟乃免尤不然所以責盾者在
討賊不討賊不以竟為限使盾越竟而復不能討
賊則遂可免乎若言遂亡而不反則無所畏責此
亦因上亡不越竟之辭不察孔子之意而誤記之
也
四年
夏六月乙酉鄭公子歸生弑其君夷
楚人獻黿于鄭靈公公子宋與子家將見子公之食
指動以示子家曰他日我如此必嘗異味及入宰夫
將解黿相視而笑公問之子家以告及食大夫黿召
子公而弗與也子公怒染指于鼎嘗之而出公怒欲
殺子公子公與子家謀先子家曰畜老猶憚殺之而
況君乎反譖子家子家懼而從之夏弑靈公書曰鄭公子
歸生弑其君夷權不足也君子曰仁而不武無能達
也
公子宋得子家而後成其弑書宋則歸生之罪不
見書歸生則宋本弑君者固無所逃矣若但責歸
生權不足而不及宋則宋之罪豈以歸生而免哉
五年
夏公至自齊
夏公至自齊書過也
公出而書至此自常法既别無異文何以見其書
過宣公本以濟西之賂為齊所立傳以為齊侯新
立欲親魯而許公子遂之請止公者執公也於是
别未有隙不應為大夫求婚而遽執公此事亦不
足據
冬齊高固及子叔姬來
冬來反馬也
反馬於禮無見正使三月廟見歸其送馬自應遣
使高固與子叔姬俱來則何以謂之反馬
七年
夏公會齊侯伐萊
夏公會齊侯伐萊不與謀也凡師出與謀曰及不與
謀曰會
覇主徵兵於諸侯而相與應命不過曰以某事討
某人此即謀也何與不與之有使不與謀則何名
為會乎凡言會者以會禮合諸侯也此蓋與會盟
及盟同義左氏既不得於盟故併伐失之而妄為
此義
冬公會晉侯宋公衞侯鄭伯曹伯于黑壤
盟于黑壤王叔桓公臨之以謀不睦晉侯之立也公
不朝焉又不使大夫聘晉人止公于會盟于黃父公
不與盟以賂免故黑壤之盟不書諱之也
諸侯會盟而王臣臨之者多矣未有不書柯陵鷄
澤平丘是也唯葵丘之盟宰周公不與則復出諸
侯盟于葵丘此會王叔桓公果在焉何以不書乎
既已無據矣所謂晉侯止公而公不與故不書者
尤非是誠或有之亦當如平丘書公不與盟何諱
之云大抵經書會而傳增言盟者不一皆無所考
證要之當從經也
八年
城平陽
城平陽書時也
經書城平陽在十月葬敬嬴之後周之十月夏之
八月安得為時盖誤以夏正言之也
九年
秋取根牟
秋取根牟言易也
根牟不繫國杜預以為東夷國者是也盖屬之以
為附庸故不言滅傳拘於克邑不用師徒曰取故
謂凡書取言易也不用師徒此自克邑之例爾根
牟誠邑則當繫國若以為國則必勝之而後能取
於傳例凡勝國曰滅之何以不言滅乎
楚子伐鄭
楚子為厲之役故伐鄭
按經及傳前皆無厲役之事杜預以六年楚人伐
鄭取成而還當之然傳本不言厲何以知其即此
役十一年傳言厲之役鄭伯逃歸杜預復指前六
年事皆無據特附會以成其說爾且既取成而還
則何罪復伐此書在九月晉侯宋公衞侯鄭伯曹
伯會于扈之後蓋鄭既與楚成復叛而從晉故討
之是以十一年辰陵之盟鄭子良曰晉楚不務德
而兵争與其來者可也乃從楚是矣傳蓋横出厲
役事以相亂也
十年
夏四月
己巳齊侯元卒
齊崔氏出奔衞
夏齊惠公卒崔杼有寵于惠公高國畏其偪也公卒
而逐之奔衞書曰崔氏非其罪也且告以族不以名
崔杼舉氏與書尹氏卒之義同皆譏世卿也左氏
既失之於尹氏故併杼不能分周之強宗莫大於
尹氏固不一矣然詩有言文武吉甫者有言尹氏
太師者豈賢者則别之以見名不賢者則但識其
族歟尹氏崔氏其初告之辭亦必以名氏并見矣
春秋因之以譏世卿故去名而但見氏左氏求其
說而不得但以高國盡逐其族遂以為告以族而
不名若以為不當然故春秋錄之以為非其罪其
失之遠矣詩言尹氏太師此周人之辭也不名自
可知其人矣杼乃告魯之辭若不名則安知其為
誰乎不知經之弊至於如此且欒盈左氏亦以為
以其族奔晉必亦以盈告而言其族矣經何以不
書欒氏盈之罪未至如杼復入而弑君故告一也
罪在族則去名而舉族罪在人則去族而舉名此
非左氏之所知也
秋天王使王季子來聘
秋劉康公來報聘
劉康公杜預以為王季子其後食采於劉盖據公
子譜言然其釋經書天王使王季子來聘復引以
為天王之母弟字季子然公子譜言劉康公為頃
王之子定王之弟王之弟不知其何據疑以左氏
稱劉康公而公羊稱天王之母弟故參取之云爾然
而天子之例稱王子如諸侯之稱公子王子朝是
也親言之則舉重而以屬道天王殺其弟佞夫是
也傳例凡稱弟皆母弟王季子審為定王母弟何
不書天王使其弟某來聘如齊侯使其弟年來聘
而忽舉字乎季與子皆字也言季則不得言子言
子則不得言季經有以字為褒者矣未有以字為
貴者也正使得稱字亦不得冠王王者繫子之稱
非繫字之稱以外傳考之定王八年即宣公之十
年與左氏合王季子固劉康公也然不得為頃王
之子季者少也季子猶言少子盖譏王以幼弱任
大夫之事則劉康公當為定王之子非頃王之子
方聘魯時未為卿士故經特書以見譏也
十有一年
冬十月楚人殺陳夏徵舒
丁亥楚子入陳
納公孫寧儀行父于陳
冬楚子為陳夏氏亂故伐陳謂陳人無動將討於少
西氏遂入陳殺夏徵舒轘諸栗門因縣陳陳侯在晉
申叔時使於齊反復命而退王使讓之曰夏徵舒為
不道弑其君寡人以諸侯討而戮之諸侯縣公皆慶
寡人女獨不慶寡人何故對曰猶可辭乎王曰可哉
曰夏徵舒弑其君其罪大矣討而戮之君之義也抑
人亦有言曰牽牛以蹊人之田而奪之牛牽牛以蹊
者信有罪矣而奪之牛罰已重矣諸侯之從也曰討
有罪也今縣陳貪其富也以討召諸侯而以貪歸之
無乃不可乎王曰善哉吾未之聞也反之可乎對曰
可哉吾儕小人所謂取諸其懷而與之也乃復封陳
鄉取一人焉以歸謂之夏州故書曰楚子入陳納公
孫寧儀行父于陳書有禮也
經書十月楚人殺陳夏徵舒丁亥楚子入陳入陳
在殺徵舒之後今此言入陳殺夏徵舒則先後正
相反矣盖楚子以徵舒故伐陳雖入其國而殺徵
舒以正其罪與蔡人殺陳佗者同故與之以討賊
之辭而不言入及其欲縣陳則因以利之是所謂
貪其富者則亦入陳而已故復正其入陳春秋功
罪不相掩猶柏舉之戰吳子始得稱爵及入郢亂
男女之别則以夷言之曰入郢楚事先後雖不同
而其義則一左氏不知此是以違經而妄變其序
也按徵舒弑靈公之明年經書夏楚子陳侯鄭
伯盟于辰陵則陳成公固已君矣至十月而鄭入
陳中間成公未嘗出奔則安得為在晉乎今叔時
之言謂諸侯之從據此但楚入陳無他諸侯則其
言之謬可知矣此盖傳妄信嘗欲縣陳之說故謂
成公先奔爾楚莊王賢君也辰陵之盟成公在焉
是必嘗請於楚以討徵舒故使公孫寧儀行父亦得
伸其志則何懼而奔縣陳及欲納夏姬事皆不足
據公孫寧儀行父同君于惡者也義不得納以
其能請於楚而討徵舒故特以納許之凡經書納
者皆與之辭何禮之云
十有二年
夏六月乙夘晉荀林父帥師及楚子戰于邲晉師敗績
乙夘王乘左廣以逐趙旃趙旃棄車而走林屈蕩搏
之得其甲裳晉人懼二子之怒楚師也使軘車逆之
潘黨望其塵使騁而告曰晉師至矣楚人亦懼王之
入晉軍也遂出陳孫叔曰進之寧我薄人無人薄我
詩云元戎十乘以先啓行先人也軍志曰先人有奪
人之心薄之也遂疾進師車馳卒奔乘晉軍桓子不
知所為鼓於軍中曰先濟者有賞中軍下軍爭舟舟
中之指可掬也
據傳例皆陳曰戰未陳曰敗某師經書晉荀林父
帥師及楚子戰于邲晉師敗績此皆陳也今傳所
記乃因楚子逐趙旃趙旃棄軍而走晉人以軘車
逆旃楚人誤以為晉師至遂出陳進師車馳卒奔
以乘晉師荀林父不知所為而敗正所謂未陳者
安得經書戰乎與其例自相違矣傳載邲戰事其
辭太靡此皆晉楚二史各記勝敗龐雜之言未必
皆實而不能辨也
晉人宋人衞人曹人同盟于淸丘
晉原縠宋華椒衞孔達曹人同盟于淸丘曰恤病討
貳於是卿不書不實其言也宋為盟故伐陳衞人救
之孔達曰先君有約言焉若大國討我則死之
諸侯及大夫盟而後不能守者固不一也未嘗皆
貶何獨於淸丘而責不實言乎杜預謂宋伐陳衞
救之為不討貳楚伐宋晉不救為不恤病然而亳
城北之盟晉侯宋公衞侯曹伯齊世子光莒子邾
子滕子薛伯小邾子皆在焉其載書亦曰救災患
恤禍亂然而冬秦人伐晉明年楚公子貞侵宋諸
侯皆未有救之者亦可謂不實救災患恤禍亂之
言矣諸侯何以復序而不貶且是歲宋以盟故以
陳貳於楚而伐陳可謂討貳矣則宋為無罪華椒
何以亦書人傳於明年楚子伐宋復言君子曰淸
丘之盟唯宋可以免焉蓋自知其相戾故復為說
以救之然而君子以為可免而春秋不免吾不知
其說也杜預彊為之辭言華椒承羣偽之言以誤
其國宋雖有守信之善而椒猶不免譏傳嫌華椒
之罪累及其國故曰唯宋可免夫大夫將君命而
出褒貶即其國之事安有與國為二者其附會尤
可見蓋不知貶大夫同盟之始也
十有三年
夏楚子伐宋
夏楚子伐宋以其救蕭也君子曰淸丘之盟唯宋可
以免焉
救蕭之役在淸丘前若以是免宋則是時華椒猶
未受盟若以宋見伐於楚而諸侯不救因以免宋
則此罪在諸侯宋若無伐陳討貳之事安可以諸
侯之罪而得免謂之君子之言亦非矣此傳急於
免華椒之說以為之辭而不悟也
清丘之盟晉以衞之救陳也討焉使人弗去曰罪無
所歸將加而師孔逹曰苟利社稷請以我說罪我之
由我則為政而亢大國之討將以誰任我則死之
明年衞殺孔逹則晉之討也晉雖不救宋而能討
衞功罪蓋相半不可謂全不實其言者益知前說
之妄也
十有四年春衞殺其大夫孔逹
十四年春孔逹縊而死衞人以說于晉而免
說見前
十有五年
六月癸夘晉師滅赤狄潞氏以潞子嬰兒歸
潞子嬰兒之夫人晉景公之姊也酆舒為政而殺之
又傷潞子之目晉侯將伐之諸大夫皆曰不可酆舒
有三雋才不如待後之人伯宗曰必伐之狄有五罪
雋才雖多何補焉不祀一也耆酒二也棄仲章而奪
黎氏地三也虐我伯姬四也傷其君目五也怙其雋
才而不以茂德兹益罪也後之人或者將敬奉德義
以事神人而申固其命若之何待之不討有罪曰將
待後後有辭而討焉毋乃不可乎夫恃才與衆亡之
道也商紂由之故滅天反時為災地反物為妖民反物為亂
亂則妖災生故文反正為乏盡在狄矣晉侯從之六月癸
夘晉荀林父敗赤狄于曲梁辛亥滅潞酆舒奔衞衞人
歸諸晉晉人殺之
赤狄狄之總名也其别為潞氏及甲氏留吁見於
經者自三種各以其别言之故皆冠以赤狄今乃
先言敗赤狄而後言滅潞别而為二其義不可解
意或以參見謂赤狄即潞潞即赤狄如大夫名氏
與爵諡參書者要之赤狄非止潞也
王札子殺召伯毛伯
王孫蘇與召氏毛氏爭政使王子捷殺召戴公及毛
伯衞卒立召襄
王子捷杜預以為王札子不言子札傳文倒札字
非也公羊以為長庶之號亦非是唯穀梁以為當
上之辭者近之穀梁謂大夫兩下相殺不志乎春
秋今春秋見書者三陳侯之弟招殺陳世子偃帥
此自以親責之也若楚公子棄疾殺公子比與此
榖梁皆以為當上之辭當上者謂專殺臣而任其
君之事者也故曰矯君命而殺之非忿怒相殺也
楚比非實弑其君者不可以討賊之辭加之故言
公子棄疾者以公子棄疾當上也召伯毛伯非得
罪於君者不可以君殺大夫之辭加之言王札子
者以王札子當上也棄疾不言楚人以其與蔡人
殺陳佗者異故不變文而王札子言王子札則與
王子虎王子朝同疑其為兩下相殺故特變文加
名於子之上見其親貴如晉卓子衞伋子壽子云
爾此榖梁之意而經之義也今謂王孫蘇與召氏
毛氏爭政使札子殺之札子為之殺而復立召伯
之子襄使權不在札子不足以任其君之事失經
意遠矣此盖不知札子變文之義也
冬蝝生
冬蝝生饑幸之也
傳例凡物不為災不書今謂蝝生於冬不為災以
幸而書則他何以不書乎蝝者蝗子之入地而未
成者也凡經書螽者十其四書秋其四别書在八
月九月十月唯哀兩見於十二月秋者夏之五月
六月七月與書八月九月者同而十月者夏之八
月此皆為場榖未登而害稼以災書也十二月者
夏之十月雖害稼然當蟄而未蟄以見司歴之過
若蝝以冬生在夏八月九月十月之間則與前十
月十二月書冬者同以見螽雖蟄而蝝之在地者
復出歴三月並見在八月則害稼而為災在九月
十月則雖不害稼而為異合災異而兩書之故變
文曰蝝生而經書饑不於秋螽之後而於冬蝝生
之後則蝝之為災可見矣此傳誤以夏正言冬謂
場榖已登不為災求其說而不得是以謂之幸也
十有六年
夏成周宣榭火
夏成周宣榭火人火之也凡火人火曰火天火曰災
公羊榖梁皆以火為災當從二氏作災左氏不傳
經之誤也何以知之經未有書火者人火有為之
者亦不可勝記故不書天火以天事為重故書則
此何獨書乎傳以為人火曰火天火曰災則是不
知經之義是以承文之誤而不能辨也
十有七年
冬十有一月壬午公弟叔肸卒
冬公弟叔肸卒公母弟也凡天子之母弟公在曰公
子不在曰弟凡稱弟皆母弟也
太子之母弟公在雖太子猶繫公稱子豈有母弟
而稱太子弟之理乎自不必為此例其曰凡稱弟
皆母弟是矣然或褒或貶必有見焉如齊侯使其
弟年來聘陳侯之弟黃奔楚之類然後以重書叔肸
書弟盖以其賢榖梁嘗言之矣傳不得其事故但
從母弟之例不然季友亦莊公之母弟何以止稱
公子友如陳哉
十有八年
夏公使如楚乞師欲以伐齊
僖以公子遂如楚乞師書則此安得不書且魯前
此與齊未有隙何為而欲伐齊杜預謂公不事齊
齊與晉盟故懼而乞師于楚此皆求其說不得而
妄為之辭也按成二年六月傳言臧宣叔如晉乞
師蓋謂是年春齊侯伐我北鄙故爾齊晉相與盟
魯懼而為之備可矣何遽乞師於人而伐之乎傳
誤也
秋七月邾人戕鄫子于鄫
秋邾人戕鄫子于鄫凡自虐其君曰弑自外曰戕
戕者辨殺之名非辨弑之名不應以内外為别自
虐其君以君而言不可槩曰殺故變其名謂之弑
自外虐人之君不以君言則何害其言殺哉内必
曰弑盗殺蔡侯申何以不言弑外必曰戕楚子誘
蔡侯般殺之何以不言戕戕者賊而殺之是也
