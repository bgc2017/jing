易象正卷九
明黃道周撰
䷰
革已日乃孚元亨利貞悔亡
彖曰革水火相息二女同居其志不相得曰革已日
乃孚革而信之文明以說大亨以正革而當其悔乃
亡天地革而四時成湯武革命順乎天而應乎人革
之時大矣哉
象曰澤中有火革君子以治歷明時
(正曰革以治歷明時何也曰水火者天地之大用也日月星辰統於水火水火相澹天地之所取鑑)
(也其用已日何也易之尚柔也甲巳乃合其用十五宵旦之中星四十五日而更次可别矣然則睽)
(不同行而革不相得何也曰睽行而革居也是小星所歎實命也天道之奥存於治歷人事之奥在)
(於居室然則湯武革命何也曰是天人之總也水火變動而王者更政曰更政之與革命則必有别)
(矣兩濟未終澤火相湛而遽曰革命何也王者无百世之運千年之歷道衰而遷時過而化雖王者)
(不能自挽焉自咸恒以來三際八百一十九歲雖有永歷則亦已革矣書曰天之歷數在汝躬允執)
(厥中夫聖人則亦稽之歷數也曰是為凖乎夏四殷六而各有損益繼周而往則不可知也曰觀其)
(盛衰損益則備可知矣然則敬致平秩之非為農務乎曰是為農務也為農務而及於革政革命何)
(也曰君子之學也有取之天道者有取之人事者夫以禪代征誅為異於東作西成之事者君子之)
(治非大聖人之治也大聖人之治其視革政革命猶黍稌之播於原隰刈穫之或銍或鎛也乾坤之)
(治二百七十三年而交於泰否又三十九年而中交當事凡三百一十一年不有大夫竊政則有強)
(諸侯方命天子以之失其大柄泰否之治二百七十三年而盡於隨蠱退三十三年二百四十而初)
(交當事凡二百四十二年不有暴主勃興則必有宼攘為政天子以之改玉改姓隨蠱之治二百有)
(四年而交於剝復又三十九年而中交當事凡二百四十三年而戚畹為政不有女主稱制則必有)
(外戚奸命剥復之治交於頥大過百三十六年而閹宦用事又六十八年而盜賊四起強臣從之以)
(為縱横復從是始咸恒而下凡五六際三百八十四年交中交終每三十三四年而内外宼攘亂子)
(賊臣以亂為餌故生於其時有伊吕之任湯武之義起而撥亂反正雖天地不以為不順堯舜不以)
(為不韙也故時者天地聖人之所共游也八體八交八際八中四災四立聖人不能避之聖人所恃)
(者兩克以劑剛柔九德以齊隂陽先而合符後而不違若是而已然則澤中有火之果何義也曰言)
(夫金之從革者也五運之革金為其始四九三百六十年九六七八互相為合各百三十五九乘十)
(五亦百三十五參而舉之四百有五火灼其中二十有七潤下炎上曲直稼穡進退損益各以從革)
(為師始也君子惡夫主亂而以緯為經不惡夫主治而以經為緯然則是可為德行乎曰明治順應)
(焉在而非德行也堯舜湯武則猶是五德之主也故澤中有火治歷明時之象也觀星於水明而後)
(蒙觀天於史蒙而徐理及其究也為果行育德)
初九(革之咸)
革已日乃孚元亨利貞悔亡
咸亨利貞取女吉
鞏用黃牛之革
象曰鞏用黃牛不可以有為也
(正曰革之咸利貞而虚則是不可以有為也方革之初時物未動天道向晦日在星紀家人為政不)
(及於國故剛而柔用之葆義以仁絀勇以智堅靸之傚而顛撲之試是文王之始事也然則相土公)
(劉之皆有事何也曰是未進於革也荒度遷國受命於君而成之於家亦猶之取女焉耳故取女之)
(吉革者之所未試也是亦天地之下際也)
六二(革之夬)
革已日乃孚元亨利貞悔亡
夬揚于王庭孚號有厲告自邑不利即戎利有攸往
已日乃革之征吉无咎
象曰已日革之行有嘉也
(正曰夬則且革矣不利即戎而曰征吉何也曰是已日也六二之動明直而應柔而光以用天下不)
(失臣節弓矢斧鉞猶是王庭之事也詩曰築城伊洫作豐伊匹非棘其欲遹追來孝文王之告邑也)
(無陟我陵我陵我阿無飲我泉我泉我池文王之攸往也文王无革命之事而有受命之功无觀兵)
(之心而有即戎之事然且往而獲吉動必无咎夫非聖人而能之乎)
九三(革之隨)
革已日乃孚元亨利貞悔亡
隨元亨利貞无咎
征凶貞厲革言三就有孚
象曰革言三就又何之矣
(正曰革之隨時可以革矣是皆有乾德也然且不時不革故革道之難成也金在於上火在於下用)
(力不倍體質不變革之隨火而益以木則其埶必革矣故革之與鼎相倚為用困之與井相緣為體)
(二者家人之所成務也王者致祀朝夕嶽瀆自卿大夫而下及於井竈各省其象以致養萬物隨而)
(變化鼓舞不倦夫无三就之言而希一革之效猶以灼火而灸巨鑊其无當也審矣詩曰瑟彼柞棫)
(民所燎矣言夫革而將就者也樵彼桑薪卬烘于煁言夫革而未就者也革之去故難言矣哉)
九四(革之變正象既濟)
革已日乃孚元亨利貞悔亡
既濟亨小利貞初吉終亂
悔亡有孚改命吉
象曰改命之吉信志也
(正曰改命言夫從革者也金從於澤革而既濟則猶之澤也然而已革矣故謂之改命言革而既濟)
(者也夫既濟則猶未當位也而謂之改命何也曰以言其道則天人皆應矣然則文考之受命亦遂)
(改玉乎曰是猶之改命也三誓之稱文考則猶未王也未王而稱曾孫告於名山大川何也曰是武)
(成之詞也柴望而大告以命庶邦冢君以暨百工故曰惟先王建邦啓土公劉克篤前烈至于太王)
(肇基王迹王季其勤王家文王之未改命亦猶太王王季之未改命也而猶皆王之故曰以言其道)
(則天人皆應矣然則楚之改命也孰亂之曰楚則自亂非夫周亂之也然且以為亂命故改命者聖)
(人之所慎也)
九五(革之豐)
革已日乃孚元亨利貞悔亡
豐亨王假之勿憂宜日中
大人虎變未占有孚
象曰大人虎變其文炳也
(正曰夫以文德而成武功非大人而能之乎龍見之大人於是則未有優劣也夫是則剛日也而曰)
(未占何也曰陽德之用而隂德之制三甲三庚則俱自此始也豐亨之憂勿問之矣然則文王之於)
(崇密大禹之於有苖亦无所優劣乎曰三旬之格因壘之降亦何所優劣之有然則湯武之於黃虞)
(其猶之乾革歟乾革之有德威天地之大用也大火之為明堂降婁之為世室天地皆用之然而天)
(地卒不以是易次)
上六(革之同人)
革已日乃孚元亨利貞悔亡
同人于野亨利涉大川利君子貞
君子豹變小人革面征凶居貞吉
象曰君子豹變其文蔚也小人革面順以從君也
(正曰易之為道五行各兩震離皆火也乾兑皆金也革之九三以震火而革兑金三就乃孚革之上)
(六以離火而革乾金革面而已故甚哉革道之難也以鳴條之勲而退有慙德以妹土之監而屢廸)
(不靖多士曰爾尚寧幹止爾克敬天惟畀矜爾爾不克敬爾不啻不有爾土予亦致天之罰于爾躬)
(然則周公其猶之豹變歟曰多士則猶之商金也然則保衡之於周公亦有優劣歟曰夏德世衰也)
(殷德世盛也受罪浮桀武德先湯由是而推伊周之交槩可知矣)
䷱
鼎元吉亨
彖曰鼎象也以木巽火亨飪也聖人亨以享上帝而
大亨以養聖賢巽而耳目聰明柔進而上行得中而
應乎剛是以元亨
象曰木上有火鼎君子以正位凝命
(正曰東南者火木之交也鬼神之正向在於東南人生之資用木處其七木巽於水以出水謂之井)
(木巽於火以納火謂之鼎井鼎兩者以前民用然而井不如鼎之貴也鼎巽而耳目聰明用專而位)
(尊家人竈也鼎之託於家人猶子之託於妾也甚矣易之細也震亦稱木而雷火宅焉屯與噬嗑聖)
(人用之以平獄市不用之以理家政故聖人之治家國則必自鼎始矣下巽而上明剛柔交而通變)
(熟而薦新則必由此也詩曰維筐及筥維錡及釜内子之治也自堂徂基自羊徂牛天子之治也故)
(正位凝命取象於鼎鼎者貴足而尊耳貴體而尊用鬼神所依接於乾坤其究也以經綸)
初六(鼎之大有)
鼎元吉亨
大有元亨
鼎顛趾利出否得妾以其子无咎
象曰鼎顛趾未悖也利出否以從貴也
(正曰是兩元亨也道未有貴於此者也以其在下而謂之趾謂之妾然而位命係焉賤為貴基下為)
(高柄世未有生而貴者也顛趾以去故得子以取新揚休凝命則必始於此矣夫休命之事而可使)
(妾子與之乎曰其象也言夫棄賤而取貴者也舍其舊飪而薦其新烹則聖賢樂從然則母以子貴)
(道歟曰道也有元子則趾不顛无元子則趾顛顛趾而得元子亦天所上祐也)
九二(鼎之旅)
鼎元吉亨
旅小亨旅貞吉
鼎有實我仇有疾不我能即吉
象曰鼎有實慎所之也我仇有疾終无尤也
(正曰鼎而旅則亦不處矣耳足以聽足足以遷而守其故處不遠不舉則是怨主也申生之將伐翟)
(士蒍謂申生曰太子不得立矣克與不克無所避臯與其不入不如逃之為吳太伯不亦可乎夫申)
(生則无所逃疾也及重耳出亡至於柏谷卜適齊楚狐偃曰無卜焉齊楚遠而望奢道遠難通望奢)
(難及不如翟也夫翟近晉而不通愚陋而多怨可以竄惡可以共憂今若休憂於翟以觀諸侯其無)
(不成乃遂之翟也明年夷吾亦欲奔翟冀芮曰不可後出同走不免於罪且夫偕出偕入難聚居異)
(情惡不如走梁梁近於秦秦吾親也驪姬懼秦必將求子故重耳之奔翟夷吾之奔梁則皆慎所之)
(也然而夷吾不如重耳之實也夷吾愛國重耳仁親愛國者圖聚仁親者永年故曰夷吾不如重耳)
(之實也)
九三(鼎之未濟)
鼎元吉亨
未濟亨小狐汔濟濡其尾无攸利
鼎耳革其行塞雉膏不食方雨虧悔終吉
象曰鼎耳革失其義也
(正曰鼎之未濟尚可以濟也公子重耳在翟十二年矣乃適齊楚乞食於五鹿困於衛辱於曹危於)
(鄭去於齊楚乃始入秦秦者晉之雉膏也重耳不先主秦秦之不先置重耳鼎耳之革塞也重耳之)
(終主秦秦之終置重耳方雨之虧悔也齊桓將没秦穆乃霸九年之勲晉文嗣興是皆天也惠懷之)
(不終誰實尸之國人之誦曰威兮懷兮各聚所有以待所歸兮猗兮違兮心之哀兮歲之二七其靡)
(有微兮若翟公子吾是之依兮鎮撫國家為王妃兮故小狐濡尾惠懷之事雨虧終吉重耳之道也)
九四(鼎之蠱)
鼎元吉亨
蠱元亨利涉大川先甲三日後甲三日
鼎折足覆公餗其形渥凶
象曰覆公餗信如何也
(正曰鼎之蠱鼎新而蠱壊也物有取新而得壊者无有乎先甲之辛後甲之丁亦古人之所兼取也)
(遲任有言曰人惟求舊器非求舊惟新世亦有樂用新器而敗者矣詩曰不愆不忘率由舊章無怨)
(無惡率繇羣匹以新人而操新法以新法而恣新人先後失宜涉險而圖之其不覆餗者幾乎故覆)
(餗有凶非獨鼎足之咎而主鼎足者之咎也詩曰雖無老成人尚有典刑夫以覆餗而咎鼎足不如)
(以典刑而幹物蠱之當也故觀於蠱裕鼎折之間而先王所以用人行政之道可以得其大凡矣)
九五(鼎之姤)
鼎元吉亨
姤女壯勿用取女
鼎黃耳金鉉利貞
象曰鼎黃耳中以為實也
(正曰鼎之姤鼎有所遇實動於中而行有所之夫非以養聖賢則在郊祀之前矣夫世之為亨飪來)
(者不皆聖賢也以利禄養人則利禄之士從之君子之為鼎鉉精質以堅以舉百物不失其任以變)
(百物不失其節故為上則耳不革為下則足不折上不驕而下不諂則亦此道也詩曰無然畔援無)
(然歆羨誕先登于岸夫以鼎之時而有歆羨畔援之心其去折足幾何故黃耳金鉉鼎所致其貞令)
(也)
上九(鼎之恒)
鼎元吉亨
恒亨无咎利貞利有攸往
鼎玉鉉大吉无不利
象曰玉鉉在上剛柔節也
(正曰金鉉鼎之所為質也玉鉉鼎之所為文也天道之革一文一質質濟以文虎豹金玉遞為令也)
(故鼎而有所遇則必金鉉矣金鉉屢遷不失其居鼎而存其恒則必玉鉉矣玉鉉成之不失其常故)
(繭栗之用玉鉉之貴牲醴之設黃耳之致天地之於聖賢交相致也故曰質極而文文極反質乃天)
(地聖賢所共為令也詩曰追琢其章金玉其相勉勉我王綱紀四方淇澳之詩曰如金如錫如圭如)
(璧夫非有質有文之主而能如此之交備也乎互革鼎二隂之卦也繫於北政自夬始萃升南北)
(反故為困井以調之調之而後鼎革乃著矣自屯蒙至鼎革二十四卦而後對化相遇然則亦有不)
(假二十四限而遇者乎无之需訟之於晉明夷已遠矣十六限而已交故鼎革之歷君子之所不治)
(也其不治何也湯武值之而得湯武莽操治之而得莽操裕温治之而得裕温則是君子可以不治)
(也夫不曰歷數執中舜禹常治之乎舜禹之事三千年不得一遇也君子謹其近者以毖其遠者然)
(則治歷明時何也曰行藏隱現之所從禀也堯舜不可遇湯武不可事樂而行之憂而違之幸而當)
(其中際持危扶傾則賢者之務也不幸而值其末際雲泉巖石足以自老麟鳳之趾胡為乎來哉然)
(則大際之闊或至數百年近者六七十載人生上夀不過百歲安取而量之曰皆於其中際也)
(而見夫一丈之木不足以植八尺之表者乎物者序卦傳曰井道不可以不革故受之以革革)
(莫若鼎故受之以鼎敬宗二年丙午冬十二月宦官劉克明等弑上於内堂立絳王悟宦官王守澄)
(又討克明殺悟立江王涵明年丁未則革之初限也文宗初立内憤宦官與宋申錫謀清禁闥謀泄)
(而申錫坐誅諸閹愈肆李訓鄭注起於布衣佞守澄以誅陳宏志又附仇士良以誅王守澄甘露之)
(變使三相駢首南衙屏息以聽北司劉從諫再疏天子賴以自彊龍紀大順之旤備兆於此矣文宗)
(既崩成美坐廢武宗以英毅之姿乘權三載未敢去仇士良然用李德裕討昭德鎮撫河北不用監)
(軍差有可觀者宣宗初立克復河湟大中之治以明察稱而郤裴休之論不立東宫使王宗實抵巇)
(再行擁立懿宗優柔荒晏委政路巖醉心梵文十四年中无一善狀自武宗以来二三十年藩鎮降)
(心宦官蠖屈令有賢明之主考慎其相復貞觀之治唐祚可延也數窮理極鼎波將沸乾符之元年)
(王仙芝亂於長垣明年田令孜為中尉明年黃巢亂於曹州又明年大同軍亂於沙陁劉巨容欲留)
(賊為資高千里以風痺㢮力遂使巢犯長安上走興元李克用起於沙陁朱全忠出於降宼均之臣)
(虜而克用有破巢之勲全忠開援弓之釁朝廷不為别白強任調停而田令孜又以鹽鐵私㯽重榮)
(使朱玫李昌符共攻河中於是烽烟四合芝荻共焚矣僖宗再至興元朱玫遂立襄煴微克用移檄)
(討玫則天子不還長安昭宗之立李克用未封而朱全忠為東平王張濬孔緯以吮墨書生欲與克)
(用交捽於戎馬之下使五節度縱横不可復制揚田諸閹雖殄而李茂貞毒燄甚於王行瑜韓建劉)
(季述殺十六宅王天子遂不敢問劉季述誅而韓全誨起敝狐一皮百犬共嘷可歎也李茂貞朱全)
(忠既蕩洗羣閹遂自相併全忠坐大克用獨在晉陽无匡復之策但云朝廷不欲克用入都亦豈有)
(召陵之意城濮之業乎唐取天下於隋所克敵最多及其末造狗鼠之匹盡為羣雄裴監劫父之謀)
(初起宫掖而閹宦縱横亦極前代故觀唐室陵遲之故自袁董而下傕汜而上无毒不茹猶且遷延)
(二十餘年无五代兩晉之事或云是沙陀之威不知為文皇之烈也鼎革之際危矣哉然則鼎革中)
(交在宣懿之際无甚凶醜者何也曰宣宗臨崩以夔王滋屬王歸長恐中尉王宗實異論出為淮南)
(監軍及王宗實入辭見上已崩遂殺歸長及夔王迎鄆王灌立之以義則正以辭則順立嫡奉長出)
(一中尉之手舉朝无敢問者盖唐室歷朝立愛立少之疹於是始創而中尉為之見標天道昭然安)
(可誣也)
䷲
震亨震來虩虩笑言啞啞震驚百里不喪匕鬯
彖曰震亨震來虩虩恐致福也笑言啞啞後有則也
震驚百里驚遠而懼邇也出可以守宗廟社稷以為
祭主也
象曰洊雷震君子以恐懼修省
(正曰主器者莫若長子聖人所救顚趾也夫有家國者其多憂患乎桑土之不時風雨之不宜則君)
(子是求而君子者又有愛惡攻取以集於多凶多懼之地故虩虩震驚君子猶之飲食也召誥曰王)
(敬作所不可不敬德我不可不監于有夏亦不可不監于有殷我不敢知曰有夏服天命惟有歷年)
(我不敢知曰不其延惟不敬厥德乃旱墜厥命我不敢知曰有殷受天命惟有歷年我不敢知曰不)
(其延惟不敬厥德乃早墜厥命夫以夏殷歷祀而皆曰早墜不延以周召之智而皆曰不敢知古人)
(之恐懼修省有如此者故震者恐懼修省之象也恐懼修省莫如止思其究也以思不出其位焉)
初九(震之豫)
震亨震來虩虩笑言啞啞震驚百里不喪匕鬯
豫利建侯行師
震來虩虩後笑言啞啞吉
象曰震來虩虩恐致福也笑言啞啞後有則也
(正曰小心翼翼夙戒之治也震來虩虩臨事之致也泰誓曰罔或無畏寧執非敵是震豫之事也然)
(則文王之赫怒非歟曰戒懼以作其智赫怒以作其勇怒非天道則不敢用也然則武王猶之人事)
(歟曰上帝臨女無貳爾心則猶之天道也君子居常不失戰栗臨事不失整暇宴至如齋豫來如敵)
(先震而後笑毋亦有衆人之心乎曰聖人亦猶之衆人之心也)
六二(震之歸妹)
震亨震來虩虩笑言啞啞震驚百里不喪匕鬯
歸妹征凶无攸利
震來厲億喪貝躋于九陵勿逐七日得
象曰震來厲乘剛也
(正曰震厲而尚可避乎震厲而尚可避非宼則媾而已躋于九陵明也勿逐七日恕也明以恕君子)
(所以化彊禦君子幸而不當明夷與困之事一朝之懼七日之患勿逐之矣大君之厲報以身小人)
(之厲報以貝鬭媾之凶勿往焉耳諺曰佐饔者嘗佐鬭者傷九陵七日未為遠也知敝永終又安有)
(億貝之心乎)
六三(震之豐)
震亨震來虩虩笑言啞啞震驚百里不喪匕鬯
豐亨王假之勿憂宜日中
震蘇蘇震行无𤯝
象曰震蘇蘇位不當也
(正曰震之豐勿憂之矣震之厲行非以為𤯝也有道刑戮不及君子清明震厲不及善人震之蘇蘇)
(萬物之所繇生也夫使天地以雷霆為𤯝於天下則萬物之殄絶久矣故刑戮者天地之正令也以)
(正令則民皆敬以𤯝令則民皆疑以天地之尊鬼神為政雷霆不時則天地自為不祥之令而况於)
(王者乎况於聖人乎周書曰受王嘉師監于茲祥刑是震而豐之道也)
九四(震之復)
震亨震來虩虩笑言啞啞震驚百里不喪匕鬯
復亨出入无疾朋來无咎反復其道七日來復利有攸
往
震遂泥
象曰震遂泥未光也
(正曰震而復則遂已復矣正而震則是可震也震而𤯝則是不可復也不可復而震之則不如其復)
(之也九四之泥何居乎上有柔主下有彊相威戮屢試霖雨不作震而遂泥不失為智也然則君子)
(之修省亦可中止乎曰君子之修省若將終身也天地震怒不能終日夫使聖人在上風雨以時百)
(物啓蟄雖无疾雷震電猶未謂之底滯也故震遂泥道猶未光君子無譏焉耳)
六五(震之隨)
震亨震來虩虩笑言啞啞震驚百里不喪匕鬯
隨元亨利貞无咎
震往來厲億无喪有事
象曰震往來厲危行也其事在中大无喪也
(正曰以震懼之時而向晦宴息其可乎曰奚不可之有多動者所為多喪无事者所為有事也雷動)
(而澤行上柔而物悦與物同憂與時俱休其說在市南宜僚之答白公晏子之答崔杼也詩曰無將)
(大車維塵雝兮無思百憂祇自重兮夫震厲者億度智慮之所從出也然或以億度而得之億度而)
(失之故億度者古人所不貴也然則歸妹有喪而隨无喪何也曰五崇而二卑也崇少喪而卑多喪)
(崇有事而卑无事崇往而卑來夫亦各隨其時而已)
上六(震之噬嗑)
震亨震來虩虩笑言啞啞震驚百里不喪匕鬯
噬嗑亨利用獄
震索索視矍矍征凶震不于其躬于其隣无咎婚媾有
言
象曰震索索中未得也雖凶无咎畏隣戒也
(正曰于其隣何也非正位也婚媾有言何也連也夫噬嗑之震身在于法雖戒而无及震之噬嗑戒)
(修於隣雖懼而不害懷刑君子則亦有衰世之慮也夫衰世之刑離於正位者則亦鮮矣詩曰有兔)
(爰爰雉離于羅雷霆之下无有聰聽震電之旁无有正視責校耳以聰聽繩震目以正視夫為耳目)
(者不亦難乎詩曰謂天盖高不敢不跼謂地盖厚不敢不蹐維號斯言有倫有脊其震上六之謂乎)
䷳
艮其背不獲其身行其庭不見其人无咎
彖曰艮止也時止則止時行則行動靜不失其時其
道光明艮其止止其所也上下敵應不相與也是以
不獲其身行其庭不見其人无咎也
象曰兼山艮君子以思不出其位
(正曰震之有億艮之有思夫非猶有其身乎有其身則見其人見其人而後敵應隨之動靜行止是)
(非得喪相觸互起而其正位不復可辨矣故身之正位在於心此億得億喪不快危熏者皆心也言)
(心而身之正位見焉心之正位不在於身此億得億喪不快危熏者皆非心也言身而心之正位不)
(可得而見焉不可得而見則思思而后知思出於无思復還於无思趾腓限夤身輔動而億之皆身)
(靜而思之亦皆心也靜而億之皆我動而思之亦皆人也夫知思之出於无思復還於无思者吾與)
(之言思之位矣詩曰於緝熙敬止為人君止於仁為人臣止於敬為人子止於孝為人父止於慈與)
(國人交止於信亦曰不出位而已不出位則得心所為正位者矣故艮者思不出位之象也思不出)
(位莫如修省其究也以恐懼修省)
初六(艮之賁)
艮其背不獲其身行其庭不見其人无咎
賁亨小利有攸往
艮其趾无咎利永貞
象曰艮其趾未失正也
(正曰賁動者也艮之賁可以制動矣而猶恐其終動也謂其以行為事也艮其趾不行矣不行而能)
(不見其人乎曰未之知也世之見人者非趾也世固有不行其庭常見其人者矣然則永貞如何曰)
(守正而已矣易之於趾也於是五申之矣噬嗑賁咸大壯夬皆是也夫以趾命趾不如以趾命身之)
(為止也詩曰折柳樊圃狂夫瞿瞿又曰無已太康職思其居夫猶是以趾命趾者乎)
六二(艮之蠱)
艮其背不獲其身行其庭不見其人无咎
蠱元亨利涉大川先甲三日後甲三日
艮其腓不拯其隨其心不快
象曰不拯其隨未退聽也
(正曰物未有止而不壊者止而蠱兩甲申令庶可以免矣然且為之不快故乾乾者君子飭躬之事)
(止止者君子明心之務也腓止而隨動腓不制隨心不制腓動止相貿而後蠱生焉先甲以辛之後)
(甲以丁之則亦庶可以止矣詩曰民莫不逸我獨不敢休天命不徹我不敢傚我友自逸无逸之與)
(知止同義也是聖人之有事與无事者同智也必以无事為止則是以流水戸樞神明於天地也是)
(兩甲所不取也)
九三(艮之剝)
艮其背不獲其身行其庭不見其人无咎
剝不利有攸往
艮其限列其夤厲薰心
象曰艮其限危薰心也
(正曰屈伸者天地之奥府也限夤之間屈伸所生形以之動神以之靜體以之懃心以之佚艮限列)
(夤則是為厲也然則是貴動也動而曰艮列何也曰是動而剝者也剝而後不動者生焉上下之間)
(或失之柔而矯之以剛矯以剛而不可復柔則腑臓之鬱臭達於心繫故以彊介任事責其卿大夫)
(而勢極不反者亦猶之艮列也詩曰寬兮綽兮猗重較兮善戲謔兮不為虐兮言夫善動而得屈伸)
(之故者也)
六四(艮之旅)
艮其背不獲其身行其庭不見其人无咎
旅小亨旅貞吉
艮其身无咎
象曰艮其身止諸躬也
(正曰旅不處者也不處而謂之止何也心託於身猶旅之載道也存則居焉過則去焉與其止於樂)
(餌不若止於不樂餌者也艮之旅夫以為是形氣動者皆旅也天下之稱主人者惟心而已心被於)
(天下則天下皆主也游於天下則天下皆旅也七尺之骸萬里之舍神明所經客於晝夜詩曰蜉蝣)
(掘閱麻衣如雪心之憂矣於我歸說言夫旅而不知其主也旅而知其主則止可以行行可以止故)
(知行之非旅止之非主者吾與之言行止矣)
六五(艮之漸)
艮其背不獲其身行其庭不見其人无咎
漸女歸吉利貞
艮其輔言有序悔亡
象曰艮其輔以中正也
(正曰漸物之序也水以漸行山以漸升鴻以漸飛女以漸歸君子之為行也先此而後彼其為言也)
(先人而後已故知君子之為言者可以遺身而行人矣古之君子登於介丘必祀其輔或於亭云或)
(於梁甫故體峻者不營宅高者不勞詩曰訏謨定命遠猶辰告夫有訏謨而无定命有遠猶而无辰)
(告亦猶介丘之不可登登之不可止也記曰天降時雨山川出雲言者思之雲也雲象於山言象於)
(思知思之所從出則知思之所從歸知思之所從歸則知言與不言所為位者矣)
上九(艮之謙)
艮其背不獲其身行其庭不見其人无咎
謙亨君子有終
敦艮吉
象曰敦艮之吉以厚終也
(正曰天下之言艮背者其惟謙乎俯而僂僂而走以是觀背何身之有以是行庭何人之有故北堂)
(无身不為幽也前庭无人不為闃也謙謙而行得所究也故謙者敦艮之道也天下之言厚終者則)
(必惟謙也堂深而後神棲焉庭寂而後精交焉詩曰噲噲其正噦噦其冥君子攸寧故艮而謙禮樂)
(之所從出也禮樂有萬艮謙為上故知艮之謙者雖祀上帝亨岐山而登明堂固必繇此無疑也)
(震艮二陽之卦也繫於南政二陽競長而豪臣立主是猶在中國也而手足交亂上下反易是寧愈)
(於頥頥乎曰猶之頥頥也而頥共一姓上下反復不離其宗又有地道載持其間妖孽之興至婦寺)
(極矣震艮則兩體競治也以用卦乘之猶在萃升之限則震艮操柄萃升用事矣自咸恒來者五卦)
(值於鼎革鼎革會於震艮而天下易命固其所也序卦傳曰主器者莫若長子故受之以震震者動)
(也物不可以終動止之故受之以艮艮者止也是謂立嫡之義乎曰亦言乎主器者耳長少何常一)
(反一復惟天所置是天地之所以亂也乾寧之甲寅昭宗誅楊復恭藉韓建李茂貞之力明年王行)
(瑜韓建李茂貞犯闕殺韋昭度李谿於是李克用入討三鎮上自石門復還長安封李克用為晉王)
(是則李克用震者也克用震則全忠艮全忠得為艮乎曰克用動而全忠止之則艮也是時克用屯)
(渭北李茂貞韓建事朝廷陽恭朝廷慮以克用討茂貞則克用愈熾謂停息兵克用還晉陽而茂貞)
(犯闕上如華州再還長安而有少陽院之事崔胤為相外倚全忠内倚茂貞盡誅諸宦官為先朝報)
(仇亦无益於事既而身没國喪徒啓白馬之旤繇是而觀即前留晉陽鎮壓朱李事成功定稽首以)
(讓沙陀未有頓挫生靈至於此極也甲子全忠既殺崔胤丁卯遂稱帝明年克用卒全忠即畏克用)
(亦不過歲朔之間耳又五年而全忠亦有子禍與禄山思明爭烈又十二年存勖始稱帝於魏州當)
(吳蜀勸進之時存勖謂諸將曰先王語余昔天子幸石門吾發兵討賊威振天下當時若抰天子據)
(關中自作丸錫禪文誰能禦我但吾家世忠孝立功帝室誓死不為耳他日當以復唐社稷為心慎)
(勿效此曹所為言猶在耳何可忘也夫忠孝之種寧獨邁於戎狄乎同光元年莊宗遂滅梁明年又)
(以宦官為諸司使監軍既又以伶人為刺史卒以三矢殉於樂器之燄故天下神器非一將之任也)
(嗣源繼起稍變舊習自云某本胡人因亂見推願天蚤生聖人為生民主明宗八年閔帝初立從珂)
(又起馮道以八年宰相望塵勸進曾不數年又為石晉平章石晉以桑維翰之策實獻十六州復以)
(景延廣之謀虚讋十萬劒坐使亡國收其餘辱劉知遠稱帝晉陽不改天福之號未一年遂歾又未)
(三年而郭威弑隱帝即位於澶州劉崇亦援契丹即位於晉陽俱不三年而歾柴世宗又立六年粗)
(成綱紀而天既厭亂震艮載終陳橋之變光於澶州宋以木德乘火而起矣計五代之間八姓十二)
(主近者二三年遠者六七載自亂離以來未有如此之速也攷其間克用存勖義自屬唐石劉後唐)
(之將也朱温唐室之賊也郭周繼之直開宋先猶諸節度蟬聯自帝无當於運會也然則是猶屬唐)
(乎曰魏晉之間自為一限後漢之不得屬魏猶後唐之初不屬梁也必以中土之攘奪為上天之睠)
(顧則長安洛陽遂為正朔之會少昊不必起於曲阜顓頊不必都於高陽矣然則是用卦兩位之果)
(何屬乎曰是萃升革鼎之交也萃升易位革鼎易政兩際合畀而震艮值之以各自為長子一反一)
(復雖十二主八姓豈為過乎然則上際也艮震與姤夬交天地亦易位六子亦互爭正值於革鼎而)
(猶有會昌大中咸通之治何也曰火德二十有七其運未終而煇氣從之自僖宗元年乾符甲午又)
(二十七年庚申而劉季述幽上於少陽以視太宗元年丁亥二百七十三年其所繇來蓋亦遠矣)
䷴
漸女歸吉利貞
彖曰漸之進也女歸吉也進得位往有功也進以正
可以正邦也其位剛得中也止而巽動不窮也
象曰山上有木漸君子以居賢德善俗
(正曰漸序也序貴序齒序賢皆序也彊者在上柔者在下綴綴然自為先後也是聖人所以教弟也)
(木託於山漸長以高止而巽上下皆順聖人以此教弟而長幼不爭上下无怨故隨蠱漸歸妹四者)
(易之大際也隨以教弟蠱以教孝漸以教順歸妹以教慎四者仁讓所繇興也三序之中序賢為上)
(以為序賢易爭故又教弟以致其順詩曰民之無良相怨一方受爵不讓至于已斯亡夫知漸之義)
(者則庶乎可以善俗矣故山上有木君子以居賢德善俗交讓之隣梟䲭不賓嘉木所都尚虞斧斤)
(其究也以永終知敝)
初六(漸之家人)
漸女歸吉利貞
家人利女貞
鴻漸于干小子厲有言无咎
象曰小子之厲義无咎也
(正曰是猶之家人也長長幼幼而家人之道備矣事親從兄盖自小子而始也嗃嗃之厲則小子先)
(受之書曰王嗣厥德罔不在初立愛惟親立敬惟長婉娩聽訓則不獨為女貞而設也記曰雞初鳴)
(擳縰笄總佩容臭以適父母舅姑之所立無跛視無窺聽無倚笑不至矧怒不至詈無私怨無私蓄)
(無私施與負劍辟咡以從先生問几杖枕席何嚮何趾唯諾而進欠伸而退小杖而受大杖而走者)
(是小子之厲也厲雖有言何咎之有故知漸之小子者可以漸於大人矣)
六二(漸之巽)
漸女歸吉利貞
巽小亨利有攸往利見大人
鴻漸于磐飲食衎衎吉
象曰飲食衎衎不素飽也
(正曰漸而巽以序以順是可以從君矣單襄公曰人性陵上不可盖也求盖人其抑下滋甚郤至在)
(七人之下而欲上之是求盖七人也其有七怨怨在小醜猶不可堪况在侈卿乎故君子始進患不)
(能漸始進而漸患不能巽也趙衰三讓卒不失位范爕三掩以得親詬詩曰羔羊之縫素絲五總委)
(蛇委蛇退食自公是漸而巽之謂也漸而巽以化天下可也又何不可從政之有此易之微義也)
九三(漸之觀)
漸女歸吉利貞
觀盥而不薦有孚顒若
鴻漸于陸夫征不復婦孕不育凶利禦宼
象曰夫征不復離羣醜也婦孕不育失其道也利用
禦宼順相保也
(正曰九三未失位也漸之觀未失德也德位未失而匹耦見凶何也應敵而時失也漸可以歸矣觀)
(而不歸強敵在外而悉索從之進者愈遠去者愈久功利動于中而家道睽於外是于役陽陽之所)
(繇作也故漸陸之鴻必離其羣樂進之夫其家不蕃觀進而知退觀往而知復則庶乎其可以相保)
(矣詩曰未見君子憂心惙惙亦既見止亦既覯止我心則悦是之謂也)
六四(漸之遯)
漸女歸吉利貞
遯亨小利貞
鴻漸于木或得其桷无咎
象曰或得其桷順以巽也
(正曰木不得所遯桷猶得所遯也君子相時而動擇地而蹈時地相違抱關擊柝亦庶乎可也詩曰)
(十畝之間兮桑者閑閑兮行與子還兮天下无政君子有命鞅掌之勤亦不足敬也以謂苟得其所棲)
(而可矣然終不如游於藪澤而託於洲渚之正也)
九五(漸之艮)
漸女歸吉利貞
艮其背不獲其身行其庭不見其人无咎
鴻漸于陵婦三歲不孕終莫之勝吉
象曰終莫之勝吉得所願也
(正曰陵不若澤之樂也然而魚網兔罝亦可以相謝矣君子无所勝於人而人樂於勝君子故有遠)
(人之志者无近人之旤有勝敵之心者終有受敵之恥矣宋公子臧及吳公子札衛公子鮮此三公)
(子者行有優劣而要於遠旤去恥終莫之勝則一也君子不為功勸不為名誘不為威怵不為害疚)
(安其心而止其居饑渴不阻三黜不恥夫以為蘧瑗柳下惠氏之行也雖有在磐之食不謀之矣詩)
(曰高山仰止景行行止是鴻漸之陵是也)
上九(漸之蹇)
漸女歸吉利貞
蹇利西南不利東北利見大人貞吉
鴻漸于逵其羽可用為儀吉
象曰其羽可用為儀吉不可亂也
(正曰鴻漸之儀安可亂乎君子進不失其序退不失其願在上位不侈在下位不怨以在陵則已遠)
(以在桷則已翫雲逵羽儀翺翔休明何不可之有或曰是蹇也動而難生雲冥之野人思其羽故謂)
(出不如處也夫古之仁人亦有殺身以儀世去質以尊文者矣以為漸近於名則真質不存也故見)
(險而知避高飛而遠去古之大人皆用之是二彖之所貴貞也詩曰鶴鳴于九臯聲聞于天魚在于渚)
(或潛在淵羽儀之光何侈之有)
䷵
歸妹征凶无攸利
彖曰歸妹天地之大義也天地不交而萬物不興歸
妹人之終始也說以動所歸妹也征凶位不當也无
攸利柔乘剛也
象曰澤上有雷歸妹君子以永終知敝
(正曰歸妹大義也然則征凶无利何也曰妹多媵也媵不得為正也隨之與歸妹隂陽之雜也隨男)
(而歸女也隂陽之雜何也曰澤水也而命之金雷火也而命之木水在於内而木從之疑於火木在)
(於外而水從之疑於金内外疑情宼媾疑形永終知敝則必繇此也然則隨之不疑何也曰丈夫小)
(子隨亦或疑之也隨於澤則失於木隨於火則失於水隨亦或疑之也然而臣道也非媵也曰君子)
(而亦有媵者乎曰君子而隨人則媵也歸妹者隨人而貴者也詩曰綠兮絲兮女所治兮我思古人)
(俾無訧兮古人則庶乎知敝者也然則澤上有雷歸妹何義也曰雷動於澤魚龍從之或得以孕或)
(以失肓君子見氣而徵質見質而徵本其究也以居賢德善俗)
初九(歸妹之解)
歸妹征凶无攸利
解利西南无所往其來復吉有攸往夙吉
歸妹以娣跛能履征吉
象曰歸妹以娣以恒也跛能履吉相承也
(正曰歸妹而解則往矣為往者何復乎夙往夙復非歸妹之義也或為娣則可矣始仕无位或進或)
(退潔身而下不疑引過而上不罪是伊尹膠鬲氏之行也詩曰言告師氏言告言歸薄汚我私薄澣)
(我衣是以后妃引娣之義也)
九二(歸妹之震)
歸妹征凶无攸利
震亨震來虩虩笑言啞啞震驚百里不喪匕鬯
𦕈能視利幽人之貞
象曰利幽人之貞未變常也
(正曰初二皆下也跛眇之視履皆未為正也而獨且有利焉何也是歸妹之常也古者取女同姓媵)
(之以廣嗣續以全婚媾詩曰諸娣從之祁祁如雲夫是則曰幽人何也曰幽人者君子之所共志也)
(君子不見色於人不見聲於人人知之不揚不知之不懟故窈窕者鐘鼓之所為樂也衛將軍文子)
(三仕矣而猶為下卿展季公族也老於卑位是能无震虩之言乎曰吾不失所為幽人者而已詩曰)
(仲氏任只其心塞淵終温且惠淑慎其身是幽人之行也)
六三(歸妹之大壯)
歸妹征凶无攸利
大壯利貞
歸妹以須反歸以娣
象曰歸妹以須未當也
(正曰婦无少壯臣无崇卑曰貞而已矣貞者大人之事諒者匹婦之誼也歸而遠時則以須歸而當)
(時則以娣四十而服官七十而懸車夫有終年之仕无一日之祿者矣非禮不履則士君子之所自)
(處也詩曰髧彼兩髦實維我儀之死矢靡它是衛共姜宋伯姬之行也)
九四(歸妹之臨)
歸妹征凶无攸利
臨元亨利貞至于八月有凶
歸妹愆期遲歸有時
象曰愆期之志有待而行也
(正曰君子之仕為義而已仕而必黃虞歸而必京師則三代无浚明之士姜子多不嫁之女也詩曰)
(摽有梅傾筐暨之求我庶士迨其謂之夫以學為不足不敢言仕者漆雕開公明宣氏之行也以仕)
(為无益不復言學者申徒狄介之推氏之行也歸妹之臨以待仕何期乎諺曰俟河之清人夀幾何)
(詩曰俟我于巷兮悔予不送兮是猶擇吉而蹈者也則亦未至於怨悔也)
六五(歸妹之兑)
歸妹征凶无攸利
兌亨利貞
帝乙歸妹其君之袂不如其娣之袂良月幾望吉
象曰帝乙歸妹不如其娣之袂良也其位在中以貴
行也
(正曰歸妹而兑君悦其臣臣亦悦其君夫天下之君自謂不如臣者鮮矣成湯之稱阿衡曰聿求元)
(聖武王之頌吕望曰維師尚父桓管之交兼取之矣然而管仲之娣亦未有良於管仲者故楚令尹)
(之賢樊姬之所竊笑也詩曰嘒彼小星三五在東未望之月也嘒彼小星維參與昴將望之月也夫以)
(彌望之光失嘒彼之輝日夕而昃其與幾何歸妹之兌麗澤而悅則必有得於此者矣)
上六(歸妹之睽)
歸妹征凶无攸利
睽小事吉
女承筐无實士刲羊无血无攸利
象曰上六无實承虚筐也
(正曰歸妹而睽歸妹之敝則必極於此矣睽者家人之反也異同生而志不相得不相得而牙猾相)
(為孽也故兑者羊也震者筐也彼此虚疑則是不祥也金之疑火火之疑水著於士女則乖於家著)
(於君臣則乖於國秦誓曰仡仡勇夫射御不違我尚不欲惟截截善諞言俾君子易辭我皇多有之)
(故永終者家國之大繫也諞言无物飾行无恒家國之大不利也夫家國之大不利則將在媢嫉矣)
(秦誓曰邦之杌&KR1150;曰繇一人邦之榮懷亦尚一人之慶長國家者而觀於歸妹則亦知所戒矣夫)
(凡易之下際至夬姤而易次夬姤而下復為四六故更一際而始革鼎革鼎帝王之要會也革鼎之)
(於夬姤猶夬姤之於剥復也革鼎二隂從於北政寅戌初候火德之所從歸也鬼神出入於是司令)
(贏歷之往反於是中次故革鼎之會王者之所慎辨也)
(乾坤司上六子司下坎離者乾坤之寄宅也震艮者乾坤之終始也故鼎革之後受於震艮震艮二)
(陽從於南政辰申中候水德之所從盈焉者也動漸歸妹之在下經猶隨蠱之在上經也反易變)
(各還其卦從於北政為寅戌中候火德之所從究也日月薄蝕於是更端故革鼎震艮漸歸妹為下)
(經之要會人道乘除繇於中舍故觀於圜圖而後知隂陽家室為天道之腑臟泰否兩濟於是經緯)
(一南一北二六為際盛衰之所從而紀焉者也也序卦傳曰物不可以終止故受之以漸漸者進)
(進必有所歸故受之以歸妹於是則宋祖受命矣是交卦也而興主值之何也曰猶之泰否隨蠱也)
(隂陽交暢天地之所立主也六子之交暢獨隨蠱漸歸妹耳然則謂之災卦何也曰剛柔交而難生)
(屯蒙則猶之未交也艮巽震兑於是乃交損益為六朝之終咸恒為魏晉之始則亦猶此也然有反)
(覆而无對化反復對化俱則治亂之終始備矣故趙宋之於元代於魏晉六朝同治也建隆元年庚)
(申其明年入漸用卦之交在革自咸恒來者損益之際也開寳興國之治粗有可觀諸王不蚤自克)
(以及於死非復爻象之所能治中交辛卯以李繼遷觀察銀夏卒為酉土大艱甲午李順陷成都以)
(宦者王繼恩為招討猶有五代之風焉於是趙保吉寇靈州保吉即繼遷也真宗五年保吉陷靈州)
(明年䧟西涼子德明以契丹立稱西平王甲辰景德元年契丹大舉入寇上渡河次澶淵契丹受盟)
(而退真宗既恥城下之盟遂侈東封之策天書屢見社首乃登崔立孫奭之疏既用見疎王旦寇凖)
(之賢猶依以自固開元天寳之故智唱于大中祥符之間危哉其自誣也劉德妃既正中宫浸于外)
(事乾興遺詔遂以軍國聽其處分幾立劉氏七廟嚮非大臣秉政豶牿於蚤歸妹征凶豈可量哉然)
(則諸圖之无取於歸妹者何也定位歸漸在梁唐之際而宋興在損益之端七十二限皆在井鼎之)
(交而漸歸殿後衡圖用限皆在咸恒損益升鼎之際而漸歸多在漢獻唐懿之間唐懿宗曰朕安敢)
(望堯舜望周赧漢獻耳周赧漢獻制於強諸侯朕乃制於家奴故漸歸妹者易所離為入亂也而初)
(宋值之何也曰世之為治者幾何旤重於前則勢平於後機張於左則害㢮於右觀於乾坤六子三)
(限六際魏晉六朝之所始終而後宋之受命為隨蠱同交與秦漢比義曉然見也)
易象正卷九
