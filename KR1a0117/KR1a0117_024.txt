欽定四庫全書
御纂周易折中卷十九
易學啓蒙
聖人觀象以畫卦揲蓍以命爻使天下後世之人皆
有以決嫌疑定猶豫而不迷於吉凶悔吝之途其功
可謂盛矣然其為卦也自本而幹自幹而枝其勢若
有所廹而自不能已其為蓍也分合進退從横逆順
亦無往而不相值焉是豈聖人心思智慮之所得為
也哉特氣數之自然形於法象見於圖書者有以啓
於其心而假手焉爾近世學者類喜談易而不察乎
此其專於文義者既支離散漫而無所根著其涉於
象數者又皆牽合傅會而或以為出於聖人心思智
慮之所為也若是者予竊病焉因與同志頗輯舊聞
為書四篇以示初學使毋疑於其說云淳熙丙午暮
春既朢
(魏氏了翁曰朱文公易得於邵子為多盖不讀邵易則茫不知啓蒙本義之所以作)
易大傳曰河出圖洛出書聖人則之
孔安國云河圖者伏羲氏王天下龍馬出河遂則其
文以畫八卦洛書者禹治水時神龜負文而列於背
有數至九禹遂因而第之以成九類
集說(朱子荅袁樞曰以河圖洛書為不足信自歐陽公以來已有此說然終無奈顧命繫辭論語皆)
(有是言而諸儒所傳二圖之數雖有交互而無乖戾順數逆推縱横曲直皆有眀法不可得而破除也至)
(如河圖與易之天一至地十者合而載天地五十有五之數則固易之所自出也洛書與洪範之初一至)
(次九者合而具九疇之數則固洪範之所自出也繫辭雖不言伏羲受河圖以作易然所謂仰觀俯察遠)
(求近取安知河圖非其中一事耶大抵聖人制作所由初非一端然其法象之規模必有最親切處如鴻)
(荒之世天地之間隂陽之氣雖各有象然初未嘗有數也至於河圖之出然後五十有五之數竒耦生成)
(粲然可見此其所以深發聖人之獨智又非泛然氣象之所可得而擬也是以仰觀俯察遠求近取至此)
(而後兩儀四象八卦之隂陽奇耦可得而言雖繫辭所論聖人作易之由者非一而不害其得此而後決)
(也)
劉歆云伏羲氏繼天而王受河圖而畫之八卦是也
禹治洪水錫洛書法而陳之九疇是也河圖洛書相
為經緯八卦九章相為表裏
關子明云河圖之文七前六後八左九右洛書之文
九前一後三左七右四前左二前右八後左六後右
集說(朱子書河圖洛書曰讀大戴禮書又得一證甚眀其眀堂篇有二九四七五三六一八之語而)
(鄭氏注云法龜文也然則漢人固以九數者為洛書也○又偶讀漫記曰子華子論河圖之二與四抱九)
(而上躋六與八蹈一而下沈五居其中據三持七巧亦甚矣惟其甚巧所以知其非古書也)
(案鄭注大戴禮是確證至子華子則位置雖眀但錯以洛書為河圖故朱子疑其非古書)
邵子曰圓者星也歴紀之數其肇於此乎(歴法合二)
(始以定剛柔二中以定律歴二終以紀閏餘是所謂)
(歴紀也)方者土也畫州井地之法其倣於此乎(州有)
(九井九百畝是所謂畫州井地也)盖圓者河圖之數
方者洛書之文故羲文因之而造易禹箕敘之而作
範也(蔡元定曰古今傳記自孔安國劉向父子班固)
(皆以為河圖授羲洛書錫禹關子眀邵康節皆以十)
(為河圖九為洛書蓋大傳既陳天地五十有五之數)
(洪範又眀言天乃錫禹洪範九疇而九宫之數戴九)
(履一左三右七二四為肩六八為足正龜背之象也)
(惟劉牧臆見以九為河圖十為洛書託言出於希夷)
(既與諸儒舊說不合又引大傳以為二者皆出於伏)
(羲之世其易置圖書並無明驗但謂伏羲兼取圖書)
(則易範之數誠相表裏為可疑耳其實天地之理一)
(而已矣雖時有古今先後之不同而其理則不容於)
(有二也故伏羲但據河圖以作易則不必豫見洛書)
(而已逆與之合矣大禹但據洛書以作範則亦不必)
(追考河圖而已暗與之符矣其所以然者何哉誠以)
(此理之外無復他理故也然不特此爾律吕有五聲)
(十二律而其相乘之數䆒於六十日名有十幹十二)
(支而其相乘之數亦究於六十二者皆出於易之後)
(其起數又各不同然與易之隂陽策數多少自相配)
(合皆為六十者無不合若符契也下至運氣參同太)
(乙之屬雖不足道然亦無不相通盖自然之理也假)
(令今世復有圖書者出其數亦必相符可謂伏羲有)
(取於今日而作易乎大傳所謂河出圖洛出書聖人)
(則之者亦汎言聖人作易作範其原皆出於天之意)
(如言以卜筮者尚其占與莫大乎蓍龜之類易之書)
(豈有龜與卜之法乎亦言其理無二而已爾)
天一地二天三地四天五地六天七地八天九地十天
數五地數五五位相得而各有合天數二十有五地數
三十凡天地之數五十有五此所以成變化而行鬼神
也
此一節夫子所以發眀河圖之數也天地之閒一氣
而已分而為二則為隂陽而五行造化萬物始終無
不管於是焉故河圖之位一與六共宗而居乎北二
與七為朋而居乎南三與八同道而居乎東四與九
為友而居乎西五與十相守而居乎中蓋其所以為
數者不過一隂一陽以兩其五行而已所謂天者陽
之輕清而位乎上者也所謂地者隂之重濁而位乎
下者也陽數奇故一三五七九皆屬乎天所謂天數
五也隂數耦故二四六八十皆屬乎地所謂地數五
也天數地數各以類而相求所謂五位之相得者然
也天以一生水而地以六成之地以二生火而天以
七成之天以三生木而地以八成之地以四生金而
天以九成之天以五生土而地以十成之此又其所
謂各有合焉者也積五奇而為二十五積五耦而為
三十合是二者而為五十有五此河圖之全數皆夫
子之意而諸儒之說也至於洛書則雖夫子之所未
言然其象其說已具於前有以通之則劉歆所謂經
緯表裏者可見矣
(案中閒述大傳處是夫子之意天一生水之類則是諸儒之說蓋諸儒舊說皆以五行說圖書故朱子於)
(啓蒙本義因而仍之他日又曰河圖洛書於八卦九章不相著未知如何也然則朱子之意蓋疑圖書之)
(精藴不盡於諸儒之所云者爾)
或曰河圖洛書之位與數其所以不同何也曰河圖
以五生數統五成數而同處其方蓋揭其全以示人
而道其常數之體也洛書以五奇數統四耦數而各
居其所蓋主於陽以統隂而肇其變數之用也
集說(趙氏汝楳曰一對二三對四而五居中六七合一二八九合三四而十合五奇耦胥對隂陽有)
(合而數之體以立聖人所謂隂陽合德而剛柔有體者此其類也體立矣不變則數不行故陽以三左行)
(隂以二右行三其一為三而居東三其三為九而居南三其九為二十七而七居西三其二十七為八十)
(一而一復居北等而上之至於億兆其餘數之位皆然二其二為四而居東南二其四為八而居東北二)
(其八為十六而六居西北二其十六為三十二而二復居西南上而億兆亦然八位既列五仍居中而數)
(之用以通聖人所謂參伍以變錯綜其數者此其類也○鮑氏雲龍曰以洛書變數推之陽以三左行天)
(圓徑一圍三三天數也一在北一而三之三在東三其三為九而居南九而三之三九二十七而居西三)
(其二十七為八十一而一復居於北北而東東而南南而西西而復北循環不窮有以符天道左旋之義)
(地方徑一圍四兩其二也盖以地上之數起於二而隂資以為始位在西南而右行二而二之為四而居)
(東南二而四之為八而居東北二其八為十六而居西北二其十六為三十二而二復居西南本位西南)
(而東南東南而東北東北而西北西北而復西南亦循環不窮有以協地道右行之說一三九七陽居四)
(正二四八六隂居四隅左右旋轉相為經緯造化之妙如此若以河圖推之亦然但隂陽對布内外交錯)
(有不同爾)
(案朱子此條已盡圖書之大義盖以生數統成數而同處其方者自五以前為方生之數自五以後為既)
(成之數隂生則陽成陽生則隂成隂陽二氣相為終始而未嘗相離也以奇數統耦數而各居其所者四)
(正之位奇數居之四維之位耦數居之隂統於陽地統於天天地同流而定分不易也揭其全以示人而)
(道其常者數至十而始全缺一則不全矣故曰數之體主於陽以統隂而肇其變者始於一終於九所以)
(起因乘歸除之法故曰數之用然生成之理則眀矣而正維之位所自定者惟趙氏鮑氏之說為能推眀)
(其意諸家皆不及也)
曰其皆以五居中者何也曰凡數之始一隂一陽而
已矣陽之象圓圓者徑一而圍三隂之象方方者徑
一而圍四圍三者以一為一故參其一陽而為三圍
四者以二為一故兩其一隂而為二是所謂參天兩
地者也三二之合則為五矣此河圖洛書之數所以
皆以五為中也
(案三二之合五也一四之合亦五也一一二二之積又五也三三四四之積又五之積也此五所以為數)
(之會而位之中與)
然河圖以生數為主故其中之所以為五者亦具五
生數之象焉其下一點天一之象也其上一點地二
之象也其左一點天三之象也其右一點地四之象
也其中一點天五之象也洛書以奇數為主故其中
之所以為五者亦具五奇數之象焉其下一點亦天
一之象也其左一點亦天三之象也其中一點亦天
五之象也其右一點則天七之象也其上一點則天
九之象也其數與位皆三同而二異蓋陽不可易而
隂可易成數雖陽固亦生之隂也曰中央之五既為
五數之象矣然其為數也奈何曰以數言之通乎一
圖由内及外固各有積實可紀之數矣然河圖之一
二三四各居其五象本方之外而六七八九十者又
各因五而得數以附於其生數之外洛書之一三七
九亦各居其五象本方之外而二四六八者又各因
其類以附於奇數之側蓋中者為主而外者為客正
者為君而側者為臣亦各有條而不紊也
集說(翁氏泳曰河圖東北陽方則主之以竒而與合者耦西南隂方則主之以耦而與合者竒○吳)
(氏曰慎曰陽始北而終西一三陽尚微故居内十九陽盛而著於外也必實其中而後能著乎外故五居)
(中隂始南而終東二四隂尚微故居内六八隂盛而凝於外也必堅乎外而後能實其内故十居中自中)
(而外陽之生長自外而中隂之收藏觀於草木之枝葉果實亦可見矣○五生數之終十成數之終而藏)
(於中此太和之所以保合深固而生機之所以充實於内也)
(案此段即與上生數統成數竒數統耦數一段相發眀以生數統成數者生數常居内而為主成數常居)
(外而為客知一歲之寒暑往来一月之明魄死生一日之晝夜進退其自生而長者皆為主者也其自盛)
(而衰者皆為客者也此河圖之大義也以竒數統耦數者竒數居四正而為君耦數居四側而為臣如天)
(之以圓而運旋則樞在四正地之以方而奠位則維在四隅天尊而地卑之位也陽主而隂輔之分也此)
(洛書之大義也翁氏吳氏之論河圖深得朱子内外賓主之意其於洛書雖未及然前文趙氏鮑氏之說)
(足以通之矣)
曰其多寡之不同何也曰河圖主全故極於十而竒
耦之位均論其積實然後見其耦贏而竒乏也洛書
主變故極於九而其位與實皆竒贏而耦乏也必皆
虚其中也然後隂陽之數均於二十而無偏耳
(案此段亦與上段數之體數之用相發眀)
曰其序之不同何也曰河圖以生出之次言之則始
下次上次左次右以復於中而又始於下也以運行
之次言之則始東次南次中次西次北左旋一周而
又始於東也其生數之在内者則陽居下左而隂居
上右也其成數之在外者則隂居下左而陽居上右
也洛書之次其陽數則首北次東次中次西次南其
隂數則首西南次東南次西北次東北也合而言之
則首北次西南次東次東南次中次西北次西次東
北而究於南也其運行則水克火火克金金克木木
克土右旋一周而土復克水也是亦各有說矣曰其
七八九六之數不同何也曰河圖六七八九既附於
生數之外矣此隂陽老少進退饒乏之正也其九者
生數一三五之積也故自北而東自東而西以成於
四之外其六者生數二四之積也故自南而西自西
而北以成於一之外七則九之自西而南者也八則
六之自北而東者也此又隂陽老少互藏其宅之變
也洛書之縱横十五而七八九六迭為消長虚五分
十而一含九二含八三含七四含六則參伍錯綜無
適而不遇其合焉此變化無窮之所以為妙也曰然
則聖人之則之也奈何曰則河圖者虚其中則洛書
者總其實也河圖之虚五與十者太極也奇數二十
耦數二十者兩儀也以一二三四為六七八九者四
象也析四方之合以為乾坤離坎補四隅之空以為
兑震巽艮者八卦也洛書之實其一為五行其二為
五事其三為八政其四為五紀其五為皇極其六為
三德其七為稽疑其八為庶徵其九為福極其位與
數尤曉然矣
集說(朱子語類云洛書本文只四十五點班固云六十五字皆洛書本文古字畫少恐或有模樣但)
(今無所考漢儒此說未是恐只是以義起之不是數如此蓋皆以天道人事參互言之五行最急故第一)
(五事又參之故第二身既脩可推之於政故八政次之政既成又驗之於天道故五紀次之又繼之以皇)
(極居五盖能推五行正五事用八政脩五紀乃可以建極也六三德乃是權衡此皇極者也德既脩矣稽)
(疑庶徵繼之者著其驗也又繼之以福極則善惡之效至是不可加矣皇極非大中也皇乃天子極乃極)
(至言皇建此極也○吳氏曰慎曰河圖虚中宫以象太極故周子曰無極而太極洛書主中五以為皇極)
(故曰皇建其有極○隂陽皆自内始生窮外而盡觀四時之寒暑相推萬物之榮枯生死可見河圖生數)
(始於内成數終於外先天圓圖震一陽至乾三陽巽一隂至坤三隂皆自内而外内者為主而漸長外者)
(為客而漸消此法象之不可易者也○洛書上三數象天中三數象人下三數象地人能參天地贊化育)
(建中和故歸重於五皇極焉)
(案吳氏三條於圖書卦疇深有發眀所謂無極有極云者則易範之第一義也其以先天圖合河圖語尤)
(真切聖人所謂則之者為其理之符契耳豈必規規於點畫方位而求密合哉洛書以四正之參數象天)
(四隅之兩數象地中宫之合數象人吳氏分三重者似亦本於大戴禮子華子之說然今以洪範考之蓋)
(始於一二三中於四五六終於七八九而各以象天道建主極協民居為之先後次第自日用飲食脩已)
(治人之近層累增高至於上下同流而後已焉皆所謂得其理而不規規於點畫方位以求密合者大抵)
(易卦以八為篩其根起於兩儀也範疇以九為節其根起於三才也知易範所起之根則知圖書所緼之)
(妙矣)
曰洛書而虚其中則亦太極也奇耦各居二十則亦
兩儀也一二三四而含九八七六縱横十五而互為
七八九六則亦四象也四方之正以為乾坤離坎四
隅之偏以為兑震巽艮則亦八卦也河圖之一六為
水二七為火三八為木四九為金五十為土則固洪
範之五行而五十有五者又九疇之子目也是則洛
書固可以為易而河圖亦可以為範矣且又安知圖
之不為書書之不為圖也邪曰是其時雖有先後數
雖有多寡然其為理則一而已但易乃伏羲之所先
得乎圖而初無所待於書範則大禹之所獨得乎書
而未必追考於圖耳且以河圖而虚十則洛書四十
有五之數也虚五則大衍五十之數也積五與十則
洛書縱横十五之數也以五乘十以十乘五則又皆
大衍之數也洛書之五又自含五而得十而通為大
衍之數矣積五與十則得十五而通為河圖之數矣
苟明乎此則横斜曲直無所不通而河圖洛書又豈
有先後彼此之閒哉
原卦畫第二
(朱子荅袁樞曰伏羲之易初無文字只有一圖以寓其象數而天地萬物之理隂陽始終之變具焉文王)
(之易即今之周易而孔子所為作傳者是也孔子既因文王之易以作傳則其所論固當專以文王之易)
(為主然不推本伏羲作易畫卦之所由則學者只從中半說起不識向上根原矣故十翼之中如八卦成)
(列因而重之太極兩儀四象八卦而天地山澤雷風水火之類皆本伏羲畫卦之意今新書原卦畫一篇)
(亦分兩義伏羲在前文王在後)
古者包羲氏之王天下也仰則觀象於天俯則觀法於
地觀鳥獸之文與地之宜近取諸身遠取諸物於是始
作八卦以通神明之德以類萬物之情
易有太極是生兩儀兩儀生四象四象生八卦
大𫝊又言包羲畫卦所取如此則易非獨以河圖而
作也蓋盈天地之閒莫非太極隂陽之妙聖人於此
仰觀俯察遠求近取固有以超然而默契於其心矣
故自兩儀之未分也渾然太極而兩儀四象六十四
卦之理巳粲然於其中自太極而分兩儀則太極固
太極也兩儀固兩儀也自兩儀而分四象則兩儀又
為太極而四象又為兩儀矣自是而推之由四而八
由八而十六由十六而三十二由三十二而六十四以
至於百千萬億之無窮雖其見於摹畫者若有先
後而出於人為然其巳定之形巳成之勢則固已具
於渾然之中而不容豪髮思慮作為於其間也程子
所謂加一倍法者可謂一言以蔽之而邵子所謂畫
前有易者又可見其真不妄矣世儒於此或不之察
往往以為聖人作易蓋極其心思探索之巧而得之
甚者至謂凡卦之畫必由蓍而後得其誤益以甚矣
集說(謝氏良佐曰堯夫易數甚精眀道聞說甚熟一日因監試無事以其說推算之皆合出謂堯夫)
(曰堯夫之數只是加一倍法以此知太玄都不濟事○朱子荅虞大中曰太極兩儀四象八卦此乃易學)
(綱領開卷第一義孔子發眀伏羲畫卦自然之形體孔子而後千載不𫝊惟康節眀道二先生知之蓋康)
(節始𫝊先天之學而得其說且以此為伏羲之易也說卦天地定位一章先天圖乾一至坤八之序皆本)
(於此然康節猶不肯大段說破易之心髓全在此處不敢容易輕說其意非偶然也明道以為加一倍法)
(其發眀孔子之言又可謂最切要矣)
集說(朱子荅林栗曰太極兩儀四象八卦生出次第位置行列不待安排而粲然有序以至於第四)
(分而為十六第五分而為三十二第六分而為六十四則其因而重之亦不待用意推排而與前之三分)
(焉者未嘗不脗合也比之并累三陽以為乾連疊三隂以為坤然後以意交錯而成六子又先畫八卦於)
(内復畫八卦於外以旋相加而為六十四卦者其出於天理之自然與人為之造作蓋不同矣○又荅袁)
(樞曰若要見得聖人作易根原直截分眀不如且看卷首横圖自始初只有兩畫時漸次看起以至生滿)
(六畫之後其先後多寡既有次第而位置分明不費辭說於此看得方見六十四卦全是天理自然挨排)
(出来聖人只是見得分明便只依本畫出元不曾用一豪智力添助蓋本不繁智力之助亦不容智力得)
(以助於其閒也及至卦成之後逆順縦横都成義理千般萬種其妙無窮却在人看得如何而各因所見)
(為說雖若各不相資而實未嘗相悖也蓋自初未有畫時說到六畫滿處者邵子所謂先天之學也卦成)
(之後各因一義推說邵子所謂後天之學也先天後天既各自為一義而後天說中取義又多不同彼此)
(自不相妨不可執一而廢百也○語類問自一隂一陽見一隂一陽又各生一隂一陽之象以圖言之兩)
(儀生四象四象生八卦節節推去固容易見就天地閒著實處如何驗得曰一物上又自各有隂陽如人)
(之男女隂陽也逐人身上又各有這血氣血隂而氣陽也如晝夜之閒晝陽而夜隂也而晝陽自午後又)
(屬隂夜隂自子後又屬陽便是隂陽各生隂陽之象○又云先天圖直是精微不起於康節希夷以前元)
(有只是秘而不𫝊次第是方士輩所相𫝊授參同契中亦有些意思相似揚雄太玄全模倣易他底用三)
(數易却用四數他本是模易故就他模底句上看易也可略見得易意思○又云自有易以来只有邵子)
(說得此圖如此齊整如揚雄太玄便零星補凑得可笑若不補又却欠四分之一補得来又却多四分之)
(三如潛虚之數用五只似如今算位一般其直一畫則五也下横一畫則為六横二畫則為七盖亦補凑)
(之書也○黃氏瑞節曰先天圖與太極圖同時而出周邵二子不相聞則二圖亦不相通此勿論也陳瑩)
(中云司馬文正與康節同時友善而未嘗有一言及先天之學邵伯温云伊川在康節時於先天之學非)
(不問不語之也即二先生之論則先夭圖在當時豈猶未甚著邪陳瑩中云先天之學以心為本其在經)
(世書者康節之餘事耳又曰闡先聖之幽微先天之顯不在康節之書乎然則朱子以前表章尊敬此圖)
(者了翁為有見也)
天地定位山澤通氣雷風相薄水火不相射八卦相錯
數往者順知來者逆是故易逆數也
雷以動之風以散之雨以潤之日以晅之艮以止之兑
以說之乾以君之坤以藏之
邵子曰此一節明伏羲八卦也八卦相錯者眀交相
錯而成六十四也數往者順若順天而行是左旋也
皆已生之卦也故云數往也知来者逆若逆天而行
是右行也皆未生之卦也故云知来也夫易之數由
逆而成矣此一節直解圖意若逆知四時之謂也(以)
(横圖觀之有乾一而後有兑二有兑二而後有離三)
(有離三而後有震四有震四而巽五坎六艮七坤八)
(亦以次而生焉此易之所以成也而圓圖之左方自)
(震之初為冬至離兑之中為春分以至於乾之末而)
(交夏至焉皆進而得其已生之卦猶自今日而追數)
(昨日也故曰數往者順其右方自巽之初為夏至坎)
(艮之中為秋分以至於坤之末而交冬至焉皆進而)
(得其未生之卦猶自今日而逆計来日也故曰知来)
(者逆然本易之所以成則其先後始終如横圖及圓)
(圖右方之序而已故曰易逆數也)
集說(朱子語類云若自乾一横排至坤八此則全是自然故說卦云易逆數也皆自已生以得未生)
(之卦若如圓圖則須如此方見隂陽消長次第震一陽離兑二陽乾三陽巽一隂坎艮二隂坤三隂雖似)
(稍涉安排然亦莫非自然之理)附錄(項氏安世曰數往者順以指上文知来者逆以指下文是故易)
(逆數也此一句以起下文八句也上文據八卦已成之後對而數之其序順而理眀故曰數往者順下文)
(據八卦始畫之初左右對畫而上下逆生故曰知来者逆非聖人於順之外别為逆象也此之逆象即上)
(文之順象○章氏潢曰自乾純陽歴兑離以至一陽之震自坤純隂歴艮坎以至一隂之巽非數往之順)
(乎自震一陽歴離兑以至乾之純陽自巽一隂歴坎艮以至坤之純隂非知来之逆乎左旋則總為知来)
(右旋則總為數往但易以知来為主生生不窮是以逆而數之)
(案邵子所謂左旋者猶言向左而旋耳所謂右行者猶言向右而行耳與歴家所謂左旋右轉義正相反)
(各為一說也其所謂已生未生正指隂陽生生而言如章氏之說而項氏說尤得前後聮貫語氣蓋其順)
(數者既如上文所列矣而圖之作主於逆數故其終始生成又如下文之所敘也朱子之解似又自為一)
(說學者分别觀之)
又曰太極既分兩儀立矣陽上交於隂隂下交於陽
而四象生矣陽交於隂隂交於陽而生天之四象剛
交於柔柔交於剛而生地之四象八卦相錯而後萬
物生焉是故一分為二二分為四四分為八八分為
十六十六分為三十二三十二分為六十四猶根之
有幹幹之有枝愈大則愈小愈細則愈繁
集說(朱子語類問程易乾辭下解云聖人始畫八卦三才之道備矣因而重之以盡天下之變故六)
(畫而成卦或疑此說却是聖人始畫八卦每卦便是三畫聖人因而重之為六畫似與邵子一分為二而)
(至六十四為六畫其說不同曰程子之意只云三畫上疊成六畫八卦上疊成六十四耳與邵子說誠異)
(蓋康節此意不曾說與程子程子亦不曾問之故一向只隨他所見去但程子說聖人始畫八卦不知聖)
(人畫八卦時先畫甚卦此處便曉不得)
是故乾以分之坤以翕之震以長之巽以消之長則
分分則消消則翕也乾坤定位也震巽一交也兑離
坎艮再交也故震陽少而隂尚多也巽隂少而陽尚
多也兑離陽浸多也坎艮隂浸多也
又曰無極之前隂含陽也有象之後陽分隂也隂為
陽之母陽為隂之父故母孕長男而為復父生長女
而為姤是以陽起於復隂起於姤也
集說(朱子語類問無極如何說前曰邵子就圖上說循環之意自姤至坤是隂含陽自復至乾是陽)
(分隂坤復之閒乃無極問無極之前既有前後須有有無曰本無閒斷問先天圖隂陽自兩邊生若將坤)
(為太極與太極不同如何曰姑自據他意思說即不曾契勘濓溪底若論他太極中閒虚者便是他亦自)
(說圖從中起他兩邊生即是隂根陽陽根隂這箇有對從中出者即無對)
(案周子所謂無極而太極者以隂陽之本體言之中庸所謂天命之性也邵子所謂無極者以動静之樞)
(紐言之中庸所謂未發之中也天命之性固周流而無不在然人生而静天之性也則沖漢無朕之時乃)
(本體之眞之所以具故周子亦言主静程子言其本也真而静三子之說實相發明而不相悖也)
又曰震始交隂而陽生巽始消陽而隂生兑陽長也
艮隂長也震兑在天之隂也巽艮在地之陽也故震
兑上隂而下陽巽艮上陽而下隂天以始生言之故
隂上而陽下交泰之義也地以既成言之故陽上而
隂下尊卑之位也乾坤定上下之位坎離列左右之
門天地之所闔闢日月之所出入春夏秋冬晦朔弦
朢晝夜長短行度盈縮莫不由乎此矣(震始交隂而)
(陽生是說圓圖震與坤接而一陽生也巽始消陽而)
(隂生是說圓圖巽與乾接而一隂生也)
集說(邵子曰陽爻晝數也隂爻夜數也天地相銜隂陽相交故晝夜相離剛柔相錯春夏陽也故晝)
(數多夜數少秋冬隂也故晝數少夜數多○胡氏方平曰此一節先論震巽艮兑四維之卦而後及於乾)
(坤坎離四正之位震始交隂而陽生以震接坤言也至兑二陽則為陽之長巽始消陽而隂生以巽接乾)
(言也至艮二隂則為隂之長震兑在天之隂者邵子以震為天之少隂兑為天之太隂惟其為隂故隂爻)
(皆在上而陽爻皆在下天以生物為主始生之初非交泰不能故隂上陽下而取交泰之義巽艮在地之)
(陽者邵子以巽為地之少剛艮為地之太剛惟其為剛故陽爻皆在上而隂爻皆在下地以成物為主既)
(成之後則尊卑定故隂下陽上而取尊卑之位乾坤定上下之位天地之所闔闢也坎離列左右之門日)
(月之所出入也歲而春夏秋冬月而晦朔弦朢日而晝夜行度莫不胥此焉出豈拘拘爻畫隂陽之閒哉)
又曰乾四十八而四分之一分為隂所剋也坤四十
八而四分之一分為所剋之陽也故乾得三十六而
坤得十二也(兑離以下更思之○今桉兑離二十八)
(陽二十隂震二十陽二十八隂艮坎二十八隂二十)
(陽巽二十隂二十八陽)
又曰乾坤縱而六子横易之本也
又曰陽在隂中陽逆行隂在陽中隂逆行陽在陽中
隂在隂中則皆順行此真至之理桉圖可見之矣
又曰復至乾凡百一十有二陽姤至坤凡八十陽姤
至坤凡百一十有二隂復至乾凡八十隂
又曰坎離者隂陽之限也故離當寅坎當申而數常
踰之者隂陽之溢也然用數不過乎中也(此更宜思)
(離當卯坎當酉但以坤為子半可見矣)
集說(蔡氏元定曰此論隂陽往来皆以馴致不截然為隂為陽也以坎離而言離中當卯坎中當酉)
(然離之所生已起於寅震中坎之所生已起於申巽中矣故邵子謂離當寅坎當申也坤當子半乾當午)
(半即離卯坎酉之謂也)
又曰先天學心法也故圖皆自中起萬化萬事生於
心也
又曰圖雖無文吾終日言而未嘗離乎是蓋天地萬
物之理盡在其中矣
(案自孔子既没易道失傳義理既已差訛圖象尤極茫渺惟大傳帝出乎震一條所載八卦方位顯然眀)
(白故學者有述焉其餘如卦氣月候之屬皆漢儒傅會非聖人本法也至宋康節邵子乃有所謂先天圖)
(者其說有六十四卦生出之序則今之横圖自一畫至六畫一每分二者是已有八卦方位則今之小圓)
(圖乾南坤北離東坎西者是已有六十四卦方位則今之大圓圖始復姤終乾坤者是已大圓圖中有方)
(圖又所以象天地之相函也諸圖之義廣大高深信非聖人不能造作然當邵子之時伊川程子則未之)
(見龜山楊氏見而未之信惟明道程子稍見其書而括以加倍之一言然則當時知邵子者明道一人而)
(已南渡之後如林栗袁樞之徒攻邵者尤衆雖象山陸氏亦以為先天圖非聖人作易本指獨朱子與蔡)
(氏闡發表章而邵學始顯眀於世五百年来雖復有為異論者而不能奪也顧朱子之意以為孔子之後)
(諸儒不能傳受而使方外得之故其流為丹竈小術至康節然後返之於易道今以參同契諸書觀之其)
(六卦月候蓋即納甲之法其十二辟卦主歲蓋即卦氣之流所為始於震復者與先天偶同爾似未足為)
(先天傳受之據惟揚雄作太玄其法始於三方重於九州又重於二十七部又重於八十一家則與先天)
(極儀象卦加倍之法相似也流行之序始於中羨從中於更睟廓終於減沈成則與先天始復終乾始姤)
(終坤之序相似也首用九九策用六六則與先天卦用八八策用七七之數相似也意者康節讀揚雄之)
(書而心悟作易之本與然非揚雄之時易傳未泯則雄亦無自而依倣之故康節深服太玄以為見天地)
(之心蓋其學所啓發得力處也然自邵書既出則太玄為僭經為汨隂陽之敘與邵書迥乎如蒼素之不)
(相侔矣觀明道程子之意盖以為康節能自得師故於希夷之傳揚雄之書皆有取焉而其淳一不雜汪)
(洋浩大則非揚陳之所能及也故曰堯夫之數似玄而不同又曰穆李皆得之希夷者而其言與行事槩)
(可見矣堯夫特因其門戶而八者爾程子之言至當後之學者欲考先天之傳不可以不知)
帝出乎震齊乎巽相見乎離致役乎坤說言乎兌戰乎
乾勞乎坎成言乎艮萬物出乎震震東方也齊乎巽巽
東南也齊也者言萬物之潔齊也離也者明也萬物皆
相見南方之卦也聖人南面而聽天下嚮明而治盖取
諸此也坤也者地也萬物皆致養焉故曰致役乎坤兌
正秋也萬物之所說也故曰說言乎兌戰乎乾乾西北
之卦也言隂陽相薄也坎者水也正北方之卦也勞卦
也萬物之所歸也故曰勞乎坎艮東北之卦也萬物之
所成終而所成始也故曰成言乎艮神也者妙萬物而
為言者也動萬物者莫疾乎雷橈萬物者莫疾乎風燥
萬物者莫熯乎火說萬物者莫說乎澤潤萬物者莫潤
乎水終萬物始萬物者莫盛乎艮故水火相逮雷風不
相悖山澤通氣然後能變化既成萬物也
邵子曰此一節明文王八卦也○又曰至哉文王之
作易也其得天地之用乎故乾坤交而為泰坎離交
而為既濟也乾生於子坤生於午坎終於寅離終於
申以應天之時也置乾於西北退坤於西南長子用
事而長女代母坎離得位而兑艮為耦以應地之方
也王者之法(文王也)其盡於是矣(此言文王改易伏)
(羲卦圖之意也蓋自乾南坤北而交則乾北坤南而)
(為泰矣自離東坎西而交則離西坎東而為既濟矣)
(乾坤之交者自其所已成而反其所由生也故再變)
(則乾退乎西北坤退乎西南也坎離之變者東自上)
(而西西自下而東也故乾坤既退則離得乾位而坎)
(得坤位也震用事者發生於東方巽代母者長養於)
(東南也)
(案邵子言乾坤交而為泰者釋先天變為後天之指也先天之位乾南坤北今變為乾北坤南故曰交然)
(邵子言乾生於子坤生於午今桉圖攷之則乾在西北乃亥而非子坤在西南乃未而非午其故何也曰)
(陽自静以之動故氣肇於子然自亥月而已眹兆胚胎故古人以亥為陽月言天道於是始也隂自動以)
(之静故功著於午然至未而後育飬蕃庶故古人以未為中央言土德於是王也亥字從草為荄從木為)
(核皆眹兆胚胎之意未從日為昧言日於是始向昧谷而萬物將西成也樂律黃鐘子為天統然自應鐘)
(亥而陽氣已應於内故曰應鐘林鐘未為地統故班固引西南得朋釋之下至納甲星命淺術亦以亥為)
(天門未為坤始疑皆本於後天以為說也若乃火雖始於東而盛於南水雖始於西而盛於北雷霆之氣)
(雖動於寅而發聲於夘膏澤之潤雖暢於巳而收功於酉風在西南則凉風也成萬物者也故春秋傳曰)
(風落山在東南則和風也生萬物者也故薰風之操曰可以阜吾民之財艮在西北則動極而静者也故)
(大傳曰艮以止之在東北則静極復動者也故大傳曰萬物之所成終而所成始也凡此皆先天後天相)
(為發明之妙要之無非造化之所以流行而發育者先儒有乾坤不用之說攷以孔子之言則坤曰致役)
(曰致飬其為用莫大於是至於乾曰戰則又所以著剛健之體有以克勝羣隂而主宰天命八卦之用皆)
(其用也夫豈不用者哉此聖人精意不可不表而出之者)
又曰易者一隂一陽之謂也震兑始交者也故當朝
夕之位坎離交之極者也故當子午之位巽艮不交
而隂陽猶雜也故當用中之偏乾坤純陽純隂也故
當不用之位也
又曰兑離巽得陽之多者也艮坎震得隂之多者也
是以為天地用也乾極陽坤極隂是以不用也
又曰震兑横而六卦縦易之用也(嘗考此圖而更為)
(之說曰震東兑西者陽主進故以長為先而位乎左)
(隂主退故以少為貴而位乎右也坎北者進之中也)
(離南者退之中也男北而女南者互藏其宅也四者)
(皆當四方之正位而為用事之卦然震兑始而坎離)
(終震兑輕而坎離重也乾西北坤西南者父母既老)
(而退居不用之地也然母親而父尊故坤猶半用而)
(乾全不用也艮東北巽東南者少男進之後而長女)
(退之先故亦皆不用也然男未就傅女將有行故巽)
(稍向用而艮全未用也四者皆居四隅不正之位然)
(居東者未用而居西者不復用也故下文歴舉六子)
(而不數乾坤至其水火雷風山澤之相偶則又用伏)
(羲卦云)
集說(邵子曰乾統三男於東北坤統三女於西南)
(案邵子之言可蔽圖之全義周易坤蹇解諸卦彖辭皆出於此也大抵先天則以東南為陽方西北為隂)
(方故自陽儀而生之卦皆居東南自隂儀而生之卦皆居西北也後天則以北東為陽方南西為隂方故)
(凡屬陽之卦皆居東北屬隂之卦皆居西南也然先天陽卦雖起於東而其重之以敘卦氣則所謂復見)
(天地心者仍以北方為始後天陽卦雖起於北而其播之以合歲序則所謂帝出乎震者仍以東方為先)
(盖兩義原不可以偏廢必也參而互之則造化之妙易理之精可得而識矣歲始於東終於北而西南在)
(其閒後天圖意主乎陽以統隂故自震而坎而艮者以陽終始歲功也自巽而離而兑者以隂佐陽於中)
(也震陽生故值春生之令以始為始也乾則以終為始而莫得其端乃傳所謂大始者也所謂不可為首)
(者也兑隂成故畢西成之事隂功之終也坤則致役以終事而不居其成乃傳所謂作成者也所謂无成)
(而代有終者也是故陽居終始而隂在中閒乃天地萬物之至理如草木之種實陽也華葉隂也人類之)
(父子陽也妻妾隂也始於植種終於成實而其間華葉盛焉始於有父終於有子而其閒嫡媵繁焉實生)
(於華子生於母此隂佐陽之驗然而實成則為来歲之種矣子生則為他日之父矣此又所謂以終為始)
(者而元陽之生生不已其首尾端倪真不可得而窺矣謝氏良佐論一起於震發生也又曰一起於乾探)
(本也其有得於後天之精意者與)
乾健也坤順也震動也巽入也坎陷也離麗也艮止也
兑說也
程子曰凡陽在下者動之象在中者陷之象在上止
之象隂在下者入之象在中者麗之象在上說之象
乾為馬坤為牛震為龍巽為雞坎為豕離為雉艮為狗
兌為羊
此遠取諸物之象
乾為首坤為腹震為足巽為股坎為耳離為目艮為手
兌為口
此近取諸身之象
集說(朱子語類云伏羲畫八卦只此數畫該盡天下萬物之理學者於言上會得者淺於象上會得)
(者深王輔嗣伊川皆不信象伊川說象只似譬喻樣說郭子和云不獨是天地雷風水火山澤謂之象只)
(是卦畫便是象亦說得好鄭東卿專取象如以鼎為鼎革為爐小過為飛鳥亦有義理但盡欲如此牽合)
(傅會便疎脫學者湏先理會得正當道理然後於此等零碎處收拾以相資益不為無補)
乾天也故稱乎父坤地也故稱乎母震一索而得男故
謂之長男巽一索而得女故謂之長女坎再索而得男
故謂之中男離再索而得女故謂之中女艮三索而得
男故謂之少男兌三索而得女故謂之少女
今桉坤求於乾得其初九而為震故曰一索而得男
乾求於坤得其初六而為巽故曰一索而得女坤再
求而得乾之九二以為坎故曰再索而得男乾再求
而得坤之六二以為離故曰再索而得女坤三求而
得乾之九三以為艮故曰三索而得男乾三求而得
坤之六三以為兌故曰三索而得女
凡此數節皆文王觀於已成之卦而推其未明之象
以為說邵子所謂後天之學入用之位者也
(案邵子既以天地定位一章為先天之易因以帝出乎震以下為後天之易先羲後文其序既可信而先)
(天圖易簡渾涵得畫卦自然之妙後天圖精深切至於周易義例合者為多其理尤可信也然後天所以)
(改置先天之意朱子之說頗略其見於荅袁樞書者可以得先賢慎重之盛心矣諸家以五行為說者亦)
(有條理然今即八卦之象求之則惟坎水離火巽木坤土合於本象耳金者乾之一象而不足以盡乾也)
(蒼筤竹者震之一象而不足以盡震也艮山之為土猶可假借兌則絶無為金之義也况易之為書不言)
(五行而說卦解釋圖體亦與五行生克邈不相涉則疑文王之意不出乎此也質以孔子之言蓋不離乎)
(八卦之德象而得之何則以德言之則震者動也陽氣動則出而萬物亦於是乎出也巽者入也制也陽)
(動則隂亦動矣隂氣凝滯陽能入而散之則隂與陽齊而萬物亦於是乎齊也離者明也故曰相見帝與)
(物相見而萬物亦於是乎相是也坤者順也故曰致役又曰致養自帝言之坤則以順而效其勞自萬物)
(言之坤則以順而厚其生也兌者說也帝之生意於是乎充萬物之生意亦於是乎足也乾者健也故曰)
(戰隂功已成則當斂其機而化其迹惟天德之剛故能制伏羣隂使之退聽而不已之命於是乎流行矣)
(坎有習險之義故為勤勞之卦習久則熟矣故又為休勞之卦帝生物之勤既成而休萬物之生亦既成)
(而息也艮者止也不止則不行不息則不生故不惟成終而且成始也以象言之動陽氣而出之者莫如)
(雷撓隂氣而散之者莫如風揚之以發其光燄者莫如火滋之以足其精液者莫如澤澤既足其精液矣)
(而至於枯落之後則有源之水復潤其根水既潤其本根矣而至於生息之交則艮德之厚又固其氣凡)
(此者皆統於乾而具於坤乾坤以德言之則健也順也可與八卦並敘以象言之則天也地也不可與六)
(子分職也是故以形體言謂之天天地定位是也以性情言謂之乾乾君坤藏是也以主宰言謂之帝帝)
(出乎震是也以妙用言謂之神神妙萬物是也其實一天也夫天專言之則道也其實一太極也以乾為)
(主而流行為八卦之功用此先天後天所以相為經緯異而同二而一者也)
御纂周易折中卷十九
