易例卷下
元和惠棟撰
飛伏
朱子發曰凡卦見者為飛不見者為伏飛方来也伏
既往也說卦巽其究為躁卦例飛伏也大史公律書
曰冬至一隂下藏一陽上舒此論復卦初爻之伏巽
也(六十卦飛伏詳京房易傳)
唐六典曰凡易用四十九算分而揲之凡十八變而
成卦又視卦之八氣王相囚死衰沒休廢及飛伏世
應而使焉
京房易𫝊曰夏至起純陽陽爻位伏藏冬至陽爻動隂
氣凝地
乾初九潛龍勿用象曰潛龍勿用陽在下也朱子發曰
左傳蔡墨曰在乾之始曰潛龍勿用初九卦坤下有伏
震潛龍也(此與漢易異)
坤上六龍戰于野荀爽曰消息之位坤在於亥下有伏
乾為其兼(王弼改作嫌)于陽故稱龍也
暌彖曰說而麗乎明柔進而上行得中而應乎剛仲翔
曰剛謂應乾五伏陽非應二也與鼎五同義也
鼎彖曰柔進而上行得中而應乎剛昰以元亨仲翔曰
柔謂五得上中應乾五剛(亦昰伏陽)巽為進震為行非謂應
二剛與暌五同義也
坤文言曰易曰履霜堅冰至盖言順也荀爽曰霜者乾
之命令坤下有伏乾履霜堅冰盖言順也乾氣加之性
而(讀為能猶耐也)堅象臣順君命而成之
又曰隂雖有美含之以從王事弗敢成也荀爽曰六三
陽位不有伏陽坤隂卦也雖有伏陽含藏不顯以從王
事要待乾命不敢自成也
困象曰君子以致命遂志虞仲翔曰君子謂三伏陽也
案六三戊午火故云伏陽
繫辭上曰樂天知命故不憂荀爽曰坤建于亥乾立于
巳隂陽孤絶其法宜憂坤下有伏乾為樂天乾下有伏
巽為知命(巽為命)隂陽合居故不憂
繫辭下曰龍蛇之蟄以全身也仲翔曰蟄潛藏也龍潛
而蛇藏隂息初巽為蛇陽息初震為龍十月坤成十一
月復生始巽在下龍蛇俱蟄初坤為身故以全身也
又云利用安身以崇德也九家易曰利用隂道用也謂
姤時也隂升上究則乾伏坤中屈以求信陽當復升安
身默處也
貴賤
乾鑿度曰初為元士(在位卑下)二為大夫三為三公四為諸
侯五為天子上為宗廟(宗廟人道之終)凡此六者隂陽所以進
退君臣所以升降萬民所以為象則也
坤六三或從王事干寶曰陽降在四(自否來)三公位也隂
升在三三公事也
訟上九或錫之鞶帶荀爽曰鞶帶宗廟之服三應于上
上為宗廟故曰鞶帶也
師上六大君有命開國承家干寶曰離上九曰王用出
征有嘉折首上六為宗廟武王以文王行故正開國之
辭於宗廟之爻明己之受命文王之德也
解上六公用䠶隼仲翔曰上應在三公謂三伏陽也
損彖曰曷之用二簋可用享荀爽曰二簋謂上體二隂
也上為宗廟簋者宗廟之器故可享獻也
益六三有孚中行告公用圭仲翔曰公謂三伏陽也三
公位乾為圭(圭玉也乾為玉)乾之二故告公用圭(卦自否來故稱乾)
巽上九巽在牀下九家易曰上為宗廟禮封賞出軍皆
先告廟然後受行三軍之命將之所專故曰巽在牀下
也
繫辭下曰二與四同功而異位崔憬曰二主士大夫位
佐於一國四主三孤三公牧伯之位佐於天子皆同有
助理之功也二士大夫位卑四孤公牧伯位尊故有異
也
又云三與五同功而異位崔憬曰三諸侯之位五天子
之位同有理人之功而君臣之位異者也
爻等
繫辭下曰爻有等故曰物干寶曰等羣也爻中之義羣
物交集五星四氣六親九族福德刑殺衆形萬類皆來
發于爻故總謂之物也
京房乾卦傳曰水配位為福德(陸績曰甲子水昰乾之子孫)木入金
鄉居寳貝(甲寅木乾之財)土臨内象為父母(甲辰土乾父母)火來四上
嫌相敵(壬午火乾官鬼)金入金鄉木漸微(壬申金同位傷木)
京房易積算法曰孔子曰八卦鬼為繫爻財為制爻天
地為義爻(陸績曰天地即父母也)福德為寶爻(福德即子孫也)同氣為魯
爻(兄弟爻也)
抱朴子引靈寶經(周秦時書)謂支干上生下曰寶日(原註甲午)
(乙巳昰也)下生上曰義日(壬申癸酉昰也)上克下曰制日(戊子己亥昰也)
下克上曰伐日(甲申乙酉昰也)上下同曰專日又云入山當
以保日及義日若專日者大吉以制日伐日必死
淮南天文曰子生母曰義母生子曰保(與寶通)子母相
得曰專母勝子曰制子勝母曰困(困即繫也)以勝擊殺勝
而無報以專從事而有功以義行理名立而不堕以
保畜養萬物蕃昌以困舉事破滅死亡淮南之說與
京房及靈寳經合蓋周秦以來相傳之法九師言易
安知不用昰為占歟(師法用辰不用日故京易止據辰也)
參同契曰水以土為鬼
今占法水以土為官以火為妻案左傳曰火水妃也
蓋從所勝者名之故鄭康成注尚書鴻範曰木八為
金九妻也
比六三比之匪人象曰比之匪人不亦傷乎干寳曰六
三乙卯坤之鬼吏在比之家有土之君也周為木德卯
為木辰同姓之國也爻失其位辰體隂賊(卯木以隂氣賊害土故為)
(隂賊)管蔡之象也比建萬國唯去此人故曰比之匪人不
亦傷王政也
小畜九五象曰有孚攣如不獨富也九家易曰有信下
三爻也體巽故攣如如謂連接其隣隣謂四也五以四
隂作財(卦體木六四辛未土乃制爻也故為財)與下三陽共之故曰不獨
富也
随初九官有渝(此易經官爻之明文)貞吉出門交有功九家易曰
渝變也謂陽來居初德正為震震為子得土之位故曰
官也隂陽出門相與交通隂往之上亦不失正故曰貞
吉而交有功
先儒皆以随為否上之初初柔升上昰乾之上九居
坤初為震坤之初六升乾上而為兑也震初庚子水
得坤初乙未土之位故曰官有渝水以土為官鬼官
鬼變則吉也上本隂位故隂往之上亦不失正
漢書王莽傳曰太后聽公卿采莽女有詔遣大司徒大
司空策告宗廟雜加卜筮皆曰兆遇金水王相(服虔曰卜法横)
(者為土立者為木邪向經者為金背經者為火因兆而細曲者為水孟康曰金水相生也)卦遇父母
得位(父母者京房所謂天地爻也皇后母天下父母得位故吉)所謂康強之占逢吉
之符也
貞悔
尚書鴻範曰曰貞曰悔○又云卜五占用(句)二衍忒(句)
鄭氏曰二衍忒謂貞悔也
左傳僖九年曰秦伯伐晉卜徒父筮之其卦遇蠱曰蠱
之貞風也其悔山也
晉語曰公子親筮之曰尚有晉國得貞屯悔豫皆八韋
昭曰震在屯為貞在豫為悔
京房易傳曰静為悔發為貞
唐六典曰凡内卦為貞朝占用之外卦為悔暮占用之
胡氏炳文曰乾上九外卦之終曰有悔坤六三内卦之
終曰可貞貞悔二字豈非發諸卦之凡例歟
消息
剝彖傳曰君子尚消息盈虚天行也
豐彖傳曰日中則昃月盈則食天地盈虚與時消息
臨彖傳曰至於八月有凶消不久也
左傳正義易曰伏羲作十言之教曰乾坤震巽坎離艮
兑消息
繫辭上曰變化者進退之象也荀爽曰春夏為變秋冬
為化息卦為進消卦為退也
說卦曰數往者順知來者逆仲翔曰坤消從午至亥上
下故順也乾息從子至巳下上故逆也
九家易注泰卦曰陽息而升隂消而降陽稱息者長也
起復成巽萬物盛長也隂言消者起姤終乾萬物成熟
熟則給用給用則分散故隂用特言消也
易緯乾鑿度曰聖人因隂陽起消息立乾坤以統天地
又云消息卦純者為帝不純者為王
史記歴書太史公曰皇帝考定星歴建立五行起消息
注皇侃曰乾者陽生為息坤者隂死為消也
漢書京房上封事曰辛酉以來少隂倍力而乘消息孟
康曰房以息卦為辟辟君也消卦曰太隂息卦曰太陽
其餘卦曰少隂少陽為臣下也
後漢書陳忠上疏曰頃季夏大暑而消息不協寒氣錯
時水漏為變天之降異必有其故所舉有道之士可策
問國典所務王事過差令處煖氣不效之意庶有讜言
以承天誡
四正
說卦曰震東方也離也者南方之卦也兑正秋也坎者
正北方之卦也
案震離兑坎隂陽各六爻荀爽以為乾六爻皆陽陽
爻九四九三十六合四時坤六爻皆隂隂爻六四六
二十四合二十四氣蓋四正者乾坤之用翟玄注文
言云乾坤有消息從四時來也
繫辭上曰兩儀生四象仲翔曰四象四時也兩儀謂乾
坤也乾二五之坤成坎離震兑震春兑秋坎冬離夏故
兩儀生四象
孟氏章句曰坎離震兑二十四氣次主一爻其初則二
至二分也坎以隂包陽故自北正微陽動於下升而未
逹極於二月凝涸之氣消坎運終焉春分出於震始據
萬物之元為主於内則羣隂化而從之極于南正而豐
大之變窮震功究焉離以陽包隂故自南正微隂生于
地下積而未章至于八月文明之質衰離運終焉仲秋
隂形于兌始循萬物之末為主於内羣陽降而承之極
于北正而天澤之施窮兑功究焉故陽七之静始于坎
陽九之動始于震隂八之静始于離隂六之動始于兑
故四象之變皆兼六爻而中節之應備矣(一行六卦議)
易緯昰類謀曰冬至日在坎春分日在震夏至日在離
秋分日在兑四正之卦卦有六爻爻主一氣
康成注通卦騐曰冬至坎始用事而至六氣初六爻也
小寒於坎直九二大寒於坎直六三立春于坎直六四
雨水於坎直九五驚蟄於坎直上六春分於震直初九
清明於震直六二穀雨於震直六三立夏於震直九四
小滿於震直六五芒種於震直上六夏至於離直初九
小滿於離直六二大暑於離直九三立秋於離直九四
處暑於離直六五白露於離直上九秋分於兑直初九
寒露於兑直九二霜降於兑直六三立冬於兑直九四
小雪於兑直九五大雪於兑直上六
孟康漢書注曰分卦直日之法一爻主一日六十四為
三百六十日餘四卦震離兑坎為方伯監司之官所以
用震離兑坎者是二至二分用事之日又昰四時各專
王之氣各卦主時其占法各以其日觀其善惡也
魏正光歴曰四正為方伯薛瓉注漢書曰京房謂方伯
卦震兑坎離也京氏易傳曰方伯分威厥妖馬生子亡
易緯乾鑿度曰四維正紀經緯仲序度畢矣康成云四
維正四時之紀則坎離為經震兑為緯此四正之卦為
四仲之次序也
京氏易傳曰賦歛不理兹謂禍厥風絶經緯(四時不正也)又
云大經在辟而易臣兹謂隂動(坎離為經位方伯故云大經辟辟卦也大經在)
(辟謂方伯擬君易其臣道也)又云大經摇政兹謂不隂(不隂不臣也)
漢書魏相奏曰東方之卦不可以治西方南方之卦不
可以治北方春興兑治則饑秋興震治則華冬興離治
則泄夏興坎治則雹
十二消息
易繫辭曰變通配四時仲翔曰變通趣時謂十二月消
息也泰大壯夬配春乾姤遯配夏否觀剝配秋坤復臨
配冬謂十二月消息相變通而周於四時也
又云剛柔相推變在其中矣仲翔曰謂十二消息九六
相變剛柔相推而主變化故變在其中矣
又曰往來不窮謂之通荀爽曰謂一冬一夏隂陽相變
易也十二消息隂陽往來無窮已故通也
又曰寒往則暑來暑往則寒來仲翔曰乾為寒坤為暑
謂隂息陽消從姤至復故寒往暑來也隂詘陽信從復
至泰故暑往寒來也
又曰範圍天地之化而不過九家易曰範者法也圍者
周也言乾坤消息法周天地而不過於十二辰也辰日
月所會之宿謂諏訾降婁大梁實沈鶉首鶉火鶉尾夀
星大火析木星紀玄枵之屬是也(諏訾以下謂自寅至丑自泰至臨也)
干寶注乾六爻曰陽在初九十一月之時自復來也初
九甲子(乾納甲)天正之位而乾元所始也陽在九二十二
月之時自臨來也陽在九三正月之時自泰來也陽在
九四二月之時自大壯來也陽在九五三月之時自夬
來也陽在上九四月之時也(四月於消息為乾)又注坤六爻曰
隂氣在初五月之時自姤來也隂氣在二六月之時自
遯來也隂氣在三七月之時自否來也隂氣在四八月
之時自觀來也隂氣在五九月之時自剥來也隂在上
六十月之時也(十月於消息為坤)
康成注乾鑿度曰消息於雜卦為尊每月者譬一卦
而位屬焉各有所繫案每月譬一卦者如乾之初九
屬復坤之初六屬姤昰也臨觀以下倣此
春秋緯樂緯曰夏以十三月為正息卦受泰初之始其
色尚黑以寅為朔殷以十二月為正息卦受臨物之牙
其色尚白以鷄鳴為朔周以十一月為正息卦受復其
色尚赤以夜半為朔
此後漢陳寵所謂三微成著以通三統也康成謂十
日為微一月為著三微成著一爻也三著成體乃泰
卦也
易緯乾鑿度曰孔子曰復表日角臨表龍顔泰表載(與戴)
(同)干大壯表握訴龍角大辰(古脣字)夬表升骨履文姤表
耳參漏足履王知多權遯表日角連理否表二好文(坤為)
(文故好文)觀表出凖虎剥表重童(與瞳同)明歴元
案十二消息皆辟卦故舉帝王之表以明之
周易參同契曰朔旦為復(初九晦至朔旦震來受符)陽氣始通出入
无疾(仲翔云謂出震成乾入巽成坤坎為疾十二消息不見坎象故出入无疾)立表微剛黃
鐘建子(韋昭曰十一月黃鐘乾初九也康成曰黃鐘子之氣也十一月建焉)兆乃滋張播
施柔暖黎蒸得常臨爐施條(九二)開路正光光耀漸近日
以益長丑之大呂(康成曰大呂丑之氣也十二月建)結正低昂仰以成
泰(九三)剛柔並隆隂陽交接小往大來(仲翔曰坤隂詘外為小往乾陽信内)
(為大來)輻輳于寅運而趣時漸歴大壯(九四)俠列卯門(春分為戼)
(戼為開門)榆莢堕落還歸本根(二月榆落魁臨于戼翼奉風角曰木落歸本)刑德
相負(建緯戼戼刑德並會相見歡喜)晝夜始分夫隂以退陽升而前洗
濯羽翮(九五飛龍)振索宿塵乾徤盛明廣被四隣陽於已(上已)
中而相干姤始紀序(初六)履霜最先井底寒泉(巽初六與乾初九為)
(飛伏乾為冰也)午為蕤賓(康成曰蕤賓午之氣也五月建焉)賓服於隂隂為主
人遯去世位(六二遯乾二世)收歛其精懷德俟時(陸績曰遯俟時也)栖
遲昧冥否塞不通(六三)萌者不生隂伸陽屈沒陽姓名觀
其權量(六四)察仲秋情任畜微稚老枯復榮薺麥芽蘖因
冐以生(八月麥生天罡據酉詩緯推度災曰陽本為雄隂本為雌物本為魂雄生八月仲節號曰太初)
(行三節宋均注曰本即原也變隂陽為雌雄魂也節猶氣也太初者氣之始也必知生八月仲者據此時菱薺)
(生以為騐也陽生物行三節者須雌俱行物也)剝爛肢體(六五雜卦曰剥爛也初足二辯四膚指間)
(稱辯辯上稱膚皆屬肢體)消滅其形(消艮入坤)化氣旣竭(秋冬為化)亡失至神
(乾為神)道窮則返歸乎坤元(坤元即乾元)
月令孟春曰是月也天氣下降地氣上騰正義曰天地
之氣謂之隂陽一年之中或升或降故聖人作象各分
為六爻以象十二月陽氣之升從十一月為始至四月
六陽皆升六隂皆伏至五月一隂初升至十月六隂盡
升六陽盡伏今正月云天氣下降地氣上騰者陽氣五
月之時為隂從下起上嚮排陽至十月之時六陽退盡
皆伏于下至十一月陽之一爻始動地中至十二月陽
漸升陽尚微未能生物之極正月三陽既上成為乾卦
乾體在下三隂為坤坤體在上是陽氣五月初降至正
月為天體而在坤下也十一月一陽初生而上排隂至
四月隂爻伏盡六陽在上五月一隂生六月二隂生隂
氣尚微成物未具七月三隂生而成坤體坤體在下三
陽為乾而體在上所以十月云地氣下降天氣上騰劉
洽汜閣皇侃之徒既不審知其理又不能定其旨趣諠
諠撓撓亦無取焉
乾升坤降
荀慈明論易以陽在二者當上升坤五為君隂在五者
當降居乾二為臣盖乾升坤為坎坤升乾為離既成濟
定則六爻得位繫詞所謂上下无常剛柔相易乾彖所
謂各正性命保合太和利貞之道也(坎為性離為命二者乾坤之遊魂也)
(乾坤變化坎離不動各能還其本體是各正之義也此說得之京房)左傳史墨論魯昭公
之失民季氏之得民云在易卦雷乘乾曰大壯天之道
言九二之大夫當升五為君也慈明之說合于古之占
法故仲翔註易亦與之同(玉弼泰六四注云乾樂上復坤樂下復此亦升降之義而)
(弼不言升降)
文言曰易曰見龍在田利見大人君德也仲翔曰陽始
觸隂當升五為君時舍於二宜利天下
又曰水流濕火就燥慈明曰陽動之坤而為坎坤者純
隂故曰濕隂動之乾而成離乾者純陽故曰燥
又曰本乎天者親上本乎地者親下慈明曰謂乾九二
本出於乾故曰本乎天而居坤五故曰親上坤六五本
出於坤故曰本乎地降居乾二故曰親下也
又曰雲行雨施天下平也慈明曰乾升于坤曰雲行坤
降於乾曰雨施乾坤二卦成兩既濟隂陽和均而得其
正故曰天下平(慈明注時乘六龍以御天云御者行也陽升隂降天道行也)
又曰與天地合其德慈明曰與天合德謂居五也與地
合德謂居二也
與日月合其明慈明曰謂坤五之乾二成離離為日乾
二之坤五為坎坎為月
坤彖曰含弘光大品物咸亨慈明曰乾二居坤五為含
坤五居乾二為弘坤初居乾四為光乾四居坤初為大
(乾上居坤三亦為含故六三含章可貞坤三居乾上亦成兩既濟也)天地交萬物生故咸
亨
師彖曰能以衆正可以王矣慈明曰謂二有中和之德
而據羣隂上居五位可以王也
六四師左次无咎慈明曰左謂二也陽稱左次含也二
與四同功四承五五无陽故呼二含於五四得承之故
无咎
上六大君有命開國承家(承讀如墨子引書承以大夫師長之承)慈明曰
大君謂二師旅已息既上居五當封賞有功立國命家也
宋衷曰陽當之五處坤之中故曰開國隂下之二在二
承五故曰承家
泰九二朋亡得尚于中行慈明曰朋謂坤朋亡而下則
二得上居五而行中和矣
臨九二象曰咸臨吉無不利未順命也慈明曰陽感至
二當升居五羣隂相承故無不利也陽當居五隂當順
從今尚在二故曰未順命也
升彖曰巽而順剛中而應是以大亨用見大人勿恤有
慶也慈明曰謂二以剛居中而來應五故能大亨上居
尊位也大人天子謂升居五見為大人羣隂有主无所
復憂而有慶也
九二象曰九二之孚有喜也仲翔曰升五得位故有喜
六五象曰貞吉升階大得志也慈明曰隂正居中為陽
作階使居五以下降二與陽相應故吉而得志
繫辭上曰天下之理得而易成位乎其中矣慈明曰陽
位成於五隂位成於二五為上中二為下中故曰成位
乎其中也
元亨利貞皆言既濟(卦具四德者七乾坤屯随臨无妄革皆言既濟)
乾元亨利貞述曰易有太極昰生兩儀乾坤昰也元始
亨通利和貞正也乾初為道本故曰元六爻發揮旁通
于坤故亨乾二五之坤成坎坤二五之乾成離坎上離
下六爻位當各正性命保合太和乃利貞昰利貞之義
矣既濟傳曰利貞剛柔正而位當也此二篇卦爻辭之
通例
乾彖傳曰雲行雨施品物流形虞註云已成既濟上坎
為雲下坎為雨故雲行雨施(下坎謂五)乾以雲雨流坤之形
萬物化成故品物流形
乾文言曰時乘六龍以御天也雲行雨施天下平也荀
註云乾升於坤曰雲行坤降于乾曰雨施乾坤二卦成
兩既濟隂陽和均而得其正故曰天下平
坤元亨利牝馬之貞君子有攸往述曰乾流坤形坤凝
乾元終亥出子品物咸亨故元亨坤為牝乾為馬隂順
于陽故利牝馬之貞乾來據坤故君子有攸往(疏曰陽來據坤)
(五三初之位故君子有攸往也)
屯元亨利貞述云坎二之初六二乘剛五為上弇故名
屯三變之正故元亨利貞
屯彖傳曰雷雨之動滿形虞註云震雷坎雨坤為形也
謂三已反正成既濟坎水流坤故滿形謂雷動雨施品
物流形也
随元亨利貞无咎述曰否上之初二係初三係四上係
五隂随陽故名随三四易位成既濟故元亨利貞无咎
臨元亨利貞述曰陽息至二與&KR0735;旁通臨者大也陽稱
大二陽升五臨長羣隂故曰臨三動成旣濟故元亨利
貞
无妄元亨利貞其匪正有𤯝不利有攸往述曰&KR0735;上之
初妄讀為望言无所望也四已之正成益利用大作三
上易位成既濟雲行雨施品物流形故元亨利貞其謂
三三失位故匪正上動成坎故有𤯝體屯難故不利有
攸往災及邑人天命不祐卦之所以為无妄也襍卦曰
无妄災也
革已日乃孚元亨利貞悔亡虞註曰&KR0735;上之初與蒙旁
通悔亡謂四也四失正動得位故悔亡離為日孚謂坎
四動體離五在坎中故已日乃孚以成既濟乾道變化
各正性命保合太和乃利貞故元亨利貞悔亡矣與乾
彖同義
彖傳曰文明以說大亨以正革而當其悔乃亡虞註云
文明謂離說兑也大亨謂乾四動成既濟定故大亨以
正革而當位故悔乃亡也
諸卦既濟
乾彖傳曰乾道變化各正性命保合太和乃利貞
既濟亨小利貞虞註云小謂二也柔得中故亨小六爻
得位各正性命保合太和故利貞矣(虞註未濟云濟成也)
彖傳曰既濟亨小者亨也利貞剛柔正而位當也
襍卦曰既濟定也虞註云濟成六爻得位定也
賁彖傳曰觀乎人文以化成天下虞註云泰乾為人五
上動體既濟賁離象重明麗正故以化成天下也
咸彖傳曰聖人感人心而天下和平虞註云乾為聖人
初四易位成既濟坎為心為平故聖人感人心而天下
和平此保合太和品物流形也
恒彖傳曰聖人久於其道而天下化成虞註云聖人謂
乾乾為道初二已正四五復位成既濟定乾道變化各
正性命有兩離象重明麗正故化成天下
家人上九象傳曰威如之吉反身之謂也虞註云謂三
動坤為身上之三成既濟定故反身之謂此家道正正
家而天下定矣
損益言既濟夬九二漸九五言既濟泰升(二升)
(五)歸妹豐渙
用九用六
乾彖傳曰元亨利貞坤彖傳曰元亨利牝馬之貞此
即用九用六之義也文言曰知進退存亡而不失其
正者其惟聖人乎此申用九用六之義所謂中庸也
中庸亦云惟聖者能之(用九用六言用九六不失其正也中庸謂之用中庸亦用)
(也)
易稱乾坤乾不獨乾坤不獨坤故著用九用六一條
乾用九兼坤乾為首坤先迷故元首吉坤用六兼乾
坤為終乾陽大故以大終
用九
史墨舉乾六爻曰其坤見羣龍无首吉俗儒謂乾變
坤非也爻有九有六凡稱九六者隂陽之變用九用
六六十四卦皆然皆言變故乾用九稱其坤則坤用
六亦當云其乾也其坤其乾者言乾坤六爻之變非
乾變坤坤變乾也自魏晉以來諸儒皆不得解(六十四卦)
(三百八十四爻皆稱九六而不變者居半其言不變則見于卦爻之辭)
周以前易書名象皆占七八至文王始用九六以變
為占改名曰易也(乾鑿度曰陽以七隂以八為彖陽變七之九隂變八之六鄭註云九)
(六爻之變動者繫曰爻效天下之動也然則連山歸藏占象本其質性也周易占變效其流動也)
用九用六之法在乾坤二卦
繫下曰若夫襍物撰德辨昰與非則非其中(句)爻不僃
虞註云乾六爻二四上非正坤六爻初三五非正故襍
物因而重之爻在其中故非其中則爻辭不僃道有變
動故曰爻也
坤彖傳曰含弘光大荀註曰乾二居坤五為含坤五居
乾二為弘坤初居乾四為光乾四居坤初為大也
乾九二見龍在田利見大人荀註曰見者見居其位田
謂坤也二當升坤五故曰見龍在田大人謂天子
九四或躍在淵无咎荀註曰乾者君卦四者隂位故上
躍居五者欲下居坤初求陽之正地下稱淵也
上九忼龍有悔九家易曰忼極失位當下之坤三屈為
諸侯故曰有悔者也
坤初六履霜堅冰至九家易曰霜者乾之命也堅冰者
隂功成也謂坤初六之乾四履乾命令而成堅冰也
六三含章可貞述曰三下有伏陽故含章三失位當之
三故可貞
六五黃裳元吉述曰坤為裳黃中之色裳下之飾五當
之乾二而居下中故曰黃裳
甲子卦氣起中孚
老子道經曰窈兮冥兮其中有精(河上註云道唯窈冥無形其中有精實神)
(明之相薄隂陽交會也)其精甚真其中有信(真猶誠也誠猶信也淮南解此經引晉文)
(公伐原以為失信得原吾弗為也是精真信者如易卦之中孚也)
淮南泰族曰天設日月列星辰調隂陽張四時日以暴
之夜以息之風以乾之雨露以濡之其生物也莫見其
所養而物長其殺物也莫見其所喪而物亡此之謂神
明(神眇萬物)聖人象之故其起福也不見其所由而福起其
除禍也不見其所以而禍除遠之則邇延之則疎稽之
弗得察之不虚(誠不可揜)日計無算歲計有餘夫濕之至也
莫見其形而炭已重矣風之至也莫見其象而木已動
矣日之行也不見其移騏驥倍日而馳草木為之靡縣
熢末轉而日在其前故天之且風草木未動而鳥已翔
矣(鳥巢居知風)其且雨也隂曀未集而魚已噞矣(魚潜居知雨)以
隂陽之氣相動也故寒暑燥濕以類相從聲響疾徐以
音相應也故易曰鳴鶴在隂其子和之(中孚微陽應卦故鶴鳴子和)
高宗諒闇三年不言四海之内寂然無聲一言聲然大
動天下(所謂言行動天地)昰以天心呿唫者也(復見天心)故一動其
本而百枝皆應(本謂初甲子卦氣所起)若春雨之灌萬物也渾然
而流沛然而施無地而不澍無物而不生故聖人懷天
心聲然能動化天下者也(參同契曰故易統天心復卦建始蒙聖人象之故懷天心)
(聲然能動也)故精神感於内形氣動於天則景星見黃龍下
祥鳳至醴泉出嘉穀生河不滿溢海不溶波故詩云懷
柔百神及河嶠嶽(乾元用九而天下治既濟之效也)
既濟
莊子田子方曰孔子曰至隂肅肅至陽赫赫肅肅出乎
天赫赫發乎地(郭註言其交也)兩者交通成和而物生焉或為
之紀而莫見其形
至隂坤也至陽乾也肅肅出乎天坤之乾也赫赫發
乎地乾通坤也至隂至陽乾坤合于一元也(元)兩者
交通亨也(亨)成和而物生利也(利)六爻得正貞也(貞)
元亨利貞既濟定也或為之紀而莫見其形易也故
曰易无體
剛柔
易道剛勝而柔危故尚剛道家則不然乃曰剛強者
死之徒此儒與道之别也夫子曰吾未見剛者子路
問強聖門皆尚剛也
天道尚剛
後漢丁鴻傳鴻因日食上封事曰臣聞天不可以不
剛(見董子繁露)不剛則三光不明王不可以不強不強則
宰牧從横註云三光日月星也天道尚剛易曰乾徤
也天道終日乾乾是其剛也
君道尚剛不尚柔(缺)
七八九六
蓍為陽故云七卦為隂故云八爻為變故稱九六
天地之數止七八九六
天地之數五十有五而天五為虚者土生數五成數
五二五為十故有地十則五為虚也虚者為用故一
二三四得五為六七八九而水火木金具土居其中
故易止有七八九六而天地之數已僃矣
七八九六合之為三十而天地之數畢矣
水火木金得土而成故一二三四得五為六七八九
九六義(七八附)
古文易上下本無初九初六及用九用六之文故左
傳昭二十九年蔡墨述周易于乾初九則曰乾之姤
于用九則曰其坤(劉炫規過曰蔡墨此意取易文耳非揲蓍求卦此本當言初九九二)
(但以爻變成卦即以彼卦名爻其意不取于之適所言其同人其大有猶引詩言其二章其三章)說
者謂初九初六皆漢人所加然夫子十翼于坤傳曰
六二之動大有傳曰大有初九文言曰乾元用九坤
傳曰用六永貞則初九初六用九用六之名夫子時
已有之當不始于漢也其九六之義繫辭天地之數
五十有五有天九地六(九家易謂九天數六地數)乾之筴二百一
十有六坤之筴百四十有四皆以四九四六積算則
為乾九坤六又二十律本于易十一月黃鍾乾初九
也黃鍾為天統律長九寸六分林鍾坤初六也林鍾
為地統律長六寸亦乾九坤六此九六之義也其七
為少陽八為少隂九為老陽六為老隂之義見于孔
穎達之易乾卦正義及賈公彦之周禮太卜疏崔憬
之周易新義孔賈崔之說本之陳諮議參軍張機易
乾卦正義所稱張氏即機也機之說又本之鄭康成
之易註鄭易已亡散見于五經正義及周禮儀禮公
羊諸疏與王厚齋之集註(集鄭氏易為一卷附玉海後)鄭註易有
四象云布六于北方以象水布八于東方以象木布
九于西方以象金布七于南方以象火又註精氣為
物游魂為變云精氣謂七八游魂謂九六七八木火
之數九六金水之數木火用事而物生故曰精氣為
物金水用事而物變故曰游魂為變言木火之神生
物東南金水之鬼終物西北(此上鄭註)若然生物故謂之
少終物故謂之老是老少之義也合鄭張孔賈崔之
說考之七八九六實天地之全數耳繫辭曰天一地
二天三地四天五地六天七地八天九地十子曰夫
易何為者也(據古易次第)虞仲翔註云問易何為取天地
之數也下傳云昰故蓍之德圓而神卦之德方以知
六爻之義易以貢蓍圓而神七也(七七四十九)卦方以知
八也(八八六十四周禮太卜曰其經卦皆八其别六十有四)六爻易以貢九六
也(繫辭曰爻者言乎變者也又曰爻也者效天下之動者也又曰道有變動故曰爻故易三百八十四)
(爻皆稱九六)昰天地之數易之所取止有七八九六以為
蓍卦之德六爻之義至其用以筮而遇卦之不變者
則不曰七而曰八蓋蓍圓而神神以知來卦方以知
知以藏往知來為卦之未成者藏往為卦之已成者
故不曰七而曰八左傳襄九年穆姜始往東宫而筮
之遇艮之八晉語重耳歸國董因筮之得泰之八八
者卦之數故春秋内外兩傳從無遇某卦之七者以
七者筮之數卦之未成者也(據揲蓍之時七八九六皆卦之未成者既成之)
(後則七八為彖九六為變及舉卦名則止稱八不稱七此古法也)必知七八九六為
天地之全數者天地之數一曰水二曰火三曰木四
曰金五曰土一二三四得五為六七八九水火木金
行于四時五五為土(見太玄二五為十昰謂地十)居中央王四方
故天地之數止有七八九六七八十五九六亦十五
二者合為一月之數七八為春夏九六為秋冬四者
合為一歲之周天六地五日有六甲辰有五子五六
三十而天地之數畢(三統歴日十一而天地之道畢言終而復始十一即五六也漢)
(志五六天地之中合亦謂天六地五楊傑賦謂天五地六非漢法也)故知七八九六為
天地之全數而易之所用也
兩象易䷡(大壯)䷘(无妄)
繫上曰上古穴居而野處後世聖人易之以宫室上棟
下宇以待風雨蓋取諸大壯虞註云无妄兩象易也无
妄乾在上故稱上古艮為穴居乾為野巽為處无妄乾
人在路故穴居野處震為後世為聖人後世聖人謂黃
帝也艮為宫室變成大壯乾人八宫故易以宫室艮為
待巽為風兑為雨乾為高巽為長木反在上為棟震陽
動起故上棟下宇謂屋邊也兑澤動下為下宇无妄之
大壯巽風不見兑雨隔震與乾體絶故上棟下宇以待
風雨盖取諸大壯也
䷛(大過)䷼(中孚)
又曰古之葬者厚衣之以薪藏之中野不封不樹喪期
无數後世聖人易之以棺椁盖取諸大過虞註云中孚
上下兩象易也本無乾象故不言上古大過乾在中故
但言古者巽為薪艮為厚乾為衣為野乾象在中故厚
衣之以薪藏之中野穿土稱封封古窆字也聚土為樹
中孚旡坤坎象故不封不樹坤為喪期謂從斬衰至緦
麻日月之期數无離坎日月坤象故喪期无數巽為木
為入處兑為口乾為人木而有口乾人入處棺歛之象
中孚艮為山邱巽木在裏棺藏山陵椁之象也故取諸
大過
䷪(夬)䷉(履)
又曰上古結繩而治後世聖人易之以書契百官以治
萬民以察蓋取諸夬虞註云履上下象易也乾象在上
故復言上古巽為繩離為罔罟乾為治故結繩以治後
世聖人謂黃帝堯舜也夬旁通剝剝坤為書兑為契故
易之以書契乾為百剝艮為官坤為衆臣為萬民為迷
暗乾為治夬反剝以乾照坤故百官以治萬民以察故
取諸夬大壯大過夬此三蓋取直兩象上下相易故俱
言易之大壯本无妄夬本履卦乾象俱在上故言上古
中孚本无乾象大過乾不在上故但言古者大過亦言
後世聖人易之明上古時也
䷬(萃)䷒(臨)
大畜利貞虞註云與萃旁通此萃五之復二成臨臨者
大也至上有頤養之象故名大畜
案萃者臨兩象易也故萃五之復二成臨虞註襍卦
大畜時也大畜五之復二成臨時舍坤二故時也(兩象)
(易故不言四之初)
䷏(豫)䷗(復)
小畜亨虞註云與豫旁通豫四之坤初為復復小陽潛
所畜者小故曰小畜○初九復自道何其咎吉虞註云
謂從豫四之初成復卦故復自道出入无疾朋來无咎
何其咎吉乾稱道也
案豫者復兩象易也故豫四之坤初為復小畜與豫
旁通而兼及兩象易者漢法也其本諸繫下无妄中
孚履與大畜倣此
反卦(有卦之反有爻之反卦之反反卦也爻之反旁通也○王氏略例曰卦有反對)
襍卦曰否泰反其類也虞註云否反成泰泰反成否故
反其類終日乾乾反復之道(否反泰泰反否)
復彖傳曰復亨剛反動而以順行虞註云剛從艮入坤
從反震故曰反動(艮反震)
觀卦曰觀盥而不薦虞註云觀反臨也(觀反臨)
觀六二曰闚觀利女貞虞註云臨兑為女兑女反成巽
(兑反巽)
明夷虞註云夷傷也臨二之三而反晉也
漸女歸吉虞註云女謂四歸嫁也坤三之四承五進得
位往有功反成歸妹兑女歸吉
繫上曰鼓之舞之以盡神荀註云鼓者動也舞者行也
謂三百八十四爻動行相反其卦(反卦之明文)所以盡易之
藴(六十四反卦)
案古无反卦之說唯虞註觀復明夷漸五條乃真反
卦也其襍卦一條及虞註同人荀註繫辭二條仍可
通之於旁通耳(乾坤否泰旁通而兼及卦者也○同人九五曰同人先號叽而後笑大師)
(克相遇虞註云同人反師此旁通而云反者亦乾坤否泰之例也)
朱震周易叢說曰荀爽解中孚曰兩巽對合外實中虚
則古人取象有用反卦為象者於此可見
繫下曰重門擊柝以待虣客蓋取諸豫九家易曰下有
艮象從外示之(示與視同)震復為艮兩艮對合重門之象也
又曰君子安其身而後動虞註云謂反損成益
虞註序卦云否反成泰咸反成恒
序卦正義曰今騐六十四卦二二相耦非覆即變覆者
表裏視之遂成兩卦屯蒙需訟師比之類昰也變者反
覆唯成一卦則變以對之乾坤坎離大過頤中孚小過
之類昰也(此條昰宋人反對之說非漢人反卦之謂)
反復不衰卦
乾象傳曰終日乾乾反復道也述云反復合於乾道
頤卦曰頤貞吉虞註云晉四之初反復不衰與乾坤坎
離大過小過中孚同義故不從臨觀四隂二陽之例
繫上曰古之聰明睿知神武而不殺(殺讀為衰)者夫虞註云
謂大人也庖犧在乾五動而之坤與天地合聰明在坎
為聰在離為明神武謂乾睿知謂坤乾坤坎離反復不
衰故而不衰者夫
朱子語類曰三十六宫都是春易中二十八卦翻覆
成五十六卦惟有乾坤坎離大過頤小過中孚八卦
反覆只昰本卦以二十八卦凑此八卦故言三十六
也
半象
虞註需卦曰大壯四之五九二需于沙小有言虞註云
大壯震為言四之五震象半見故小有言
又註需大象曰二失信變體噬嗑為食故以飲食(二變初為)
(半震)
又註訟六三曰乾為舊德食為初四二已變之正三動
得位體噬嗑食四變食乾故食舊德
註豫卦辭曰三至上體師象故行師
註訟初六云初四易位成震言三食舊德震象半見
註小畜卦辭云需上變為巽上變為陽坎象半見故密
雲不雨
註晉上九曰動體師象
註益六二曰三乾(當作變)折坤牛體噬嗑食故王用亨于
帝(亦謂震半象)
說文谷字下云泉出通川為谷从水半見出於口
又片字下云判木也从半木俎字下云从半肉在且
上
大畜九三曰二已變三體坎二至五體師象(謂坤半象)
爻變受成法
家人上九曰有孚威如終吉虞註云謂三已變與上易
位成坎坎為孚故有孚乾為威如自上之坤故威如易
則得位故終吉也象曰威如之吉反身之謂也虞註云
謂三動(三得正而動與上易位此受成法也)坤為身上之三成既濟定故
反身之謂此家道正正家而天下定矣
漸初六曰鴻漸于干小子厲有言无咎虞註云艮為小
子初失位故厲變得正三動受上成震震為言故小子
厲有言无咎也
上九鴻漸于陸虞註云陸謂三也三坎為平變而成坤
故稱陸也
又曰其羽可用為儀吉虞註云謂三變受成既濟與家
人彖同義上之三得正離為鳥故其羽可用為儀吉三
動失位坤為亂乾四止坤象曰不可亂彖曰進以正邦
為此又發也三已得位又變受上權也孔子曰可與適
道未可與權宜无性焉
漸彖傳曰進以正可以正邦也其位剛得中也虞註云
謂初已變為家人四進已正而上不正三動成坤為邦
上來反三故進以正可以正邦其位剛得中與家人道
正同義三在外體之中故稱得中乾文言曰中不在人
謂三也此可謂上變既濟定者也
諸卦旁通
乾文言曰六爻發揮旁通情也陸績注云乾六爻發揮
變動旁通於坤坤來入乾以成六十四卦故曰旁通情
也(旁通如乾與坤之與鼎蒙與革之類)
旁通卦變
小畜亨虞註云與豫旁通豫四之坤初為復復小陽潛
所畜者小故曰小畜○初九復自道何其咎吉虞註云
謂從豫四之初成復卦故復自道出入无疾朋來无咎
何其咎吉乾稱道也○九二牽復吉象曰牽復在中亦
不自失也虞註云變應五故不自失○九三車說輹虞
註云豫坤為車為輹至三成乾坤象不見故車說輹○
六四有孚血去惕出无咎虞註云豫坎為血為惕惕憂
也震為出變成小畜坎象不見故血去惕出得位承五
故无咎也
履虎尾不咥人亨虞註云與謙旁通以坤履乾以柔履
剛謙坤為虎艮為尾乾為人乾兑乘謙震足蹈艮故履
虎尾兑悦而應虎口與上絶故不咥人○彖傳曰剛中
正履帝位而不疚光明也虞注云剛中正謂五謙震為
帝五帝位坎為疾病(謙坎)乾為大明五履帝位坎象不見
故履帝位而不疚光明也○象曰上天下澤履君子以
辯上下定民志虞注云乾天為上兑澤為下謙坤為民
坎為志謙時坤在乾上變而為履故辯上下定民志也
大有元亨虞註云與比旁通○彖傳曰其德剛建而文
明應乎天而時行是以元亨虞註云大有通比初動成
震為春至二兑為秋至三離為夏坎為冬故曰時行以
乾亨坤昰以元亨○初九无交害匪咎艱則无咎虞註
云初動震為交比坤為害艱難謂陽動比初成屯屯難
也變得位艱則无咎○九二大車以載有攸往无咎虞
註云比坤為大車乾來積上故大車以載(比變成大有故乾來積上)
旁通相應
暌彖傳曰說而麗乎明柔進而上行得中而應乎剛虞
註云剛謂應乾五伏陽非應二也與鼎五同義
鼎元吉亨虞註云柔進上行得中應乾五剛故元吉亨
也
又彖傳曰柔進而上行得中而應乎剛昰以元亨虞註
云柔謂五得上中應乾五剛巽為進震為行非謂應二
剛與暌五同義也
震巽特變
說卦曰震為雷其究為健為蕃鮮虞註云震巽相薄變
而至三則下象究與四成乾(變至三則成巽故下象究二至四體乾故與四成乾)
故其究為健為蕃鮮(鮮白也巽為白虞註巽九五云蕃鮮白謂巽也)巽究為躁
卦躁卦則震震雷巽風无形故卦特變耳
又曰巽為木為風其究為躁卦虞註云變至五成噬嗑
為市動上成震故其究為躁卦明震内體為專外體為
躁
下經恒六五云恒其德婦人吉夫子凶虞註云動正成
乾故恒其德婦人謂初巽為婦終變成益震四復初婦
得歸陽從一而終故貞婦人吉也震乾之子而為巽夫
故曰夫子終變成益震四從巽死於坤中故夫子凶也
(恆與益旁通諸卦旁通則從旁通卦變恆内震外巽之卦故終變成益)
恆卦彖傳云利有攸往終則有始也虞註云初利往之
四終變成益終則有始故利有攸往也
又云日月得天而能久照虞註云動初成乾為天至二
離為日至三坎為月故日月得天而能久照也
又云四時變化而能久成虞註云春夏為變秋冬為化
變至二離夏至三兑秋至四震春至五坎冬至故四時
變化而能久成
上經小畜彖云小畜亨虞註云與豫旁通豫四之坤初
為復復小陽潛所畜者小故曰小畜
又初九復自道虞註云謂從豫四之初成復卦故復自
道又九三輿說輹虞註云豫坤為車為輹至三成乾坤
象不見故輿說輹
豫彖傳曰天地以順動故日月不過而四時不忒虞註
云豫變小畜坤為地動初至三成乾故天地以順動過
謂失度忒差迭也謂變初至需離為日坎為月皆得其
正故日月不過動初時震為春至四兑為秋至五坎為
冬離為夏四時為正故四時不忒通變之謂事盖此之
類
案小畜内象巽豫内象震震巽特變小畜從旁通之
例豫終變成小畜猶恒終變成益也
蠱彖云先甲三日後甲三日虞註云謂初變成乾(大畜)乾
為甲至三成離(賁)離為日謂乾三爻在前故先甲三日
賁時也變三至四體離(噬嗑)至五成乾(无妄)乾三爻在後故
後甲三日无妄時也(蠱體巽五震)
下經巽九五云无初有終先庚三日吉後庚三日虞註
云震巽相薄雷風无形當變之震矣巽究為躁卦故无
初有終震庚也謂變初至二成離(家人)至三成震(益)震主
庚離為日震三爻在前故先庚三日謂益時也動四至
五成離(噬嗑)終上成震震爻在後故後庚三日也巽初失
正終變成震得位故吉震究為蕃鮮白謂巽也巽究為
躁卦躁卦謂震也與蠱先甲三日後甲三日同義
君子為陽大義
泰小往大來傳曰君子道長小人道消否大往小來傳
曰小人道長君子道消則陽為君子隂為小人明矣故
坤卦辭君子有攸往君子謂乾陽
說卦方位即明堂方位(缺)
諸例
自内曰往自外曰來内卦為主外卦為賓為客
陽謂君子隂為小人初為隐(乾初九龍德而隐又曰隐而未見)為
潛(乾初九潛龍)為微(繫下曰幾者動之微虞註云陽見初成震故動之微易乾鑿度曰天道)
(三微而成著謂一爻)為幾(虞註繫辭曰幾謂初)為嘖(繫辭探嘖索隐虞註云嘖謂初)為始
為深為足為趾為履為拇二為大夫(乾鑿度)為家(虞註)
為中和四為三公(乾鑿度)為心為疑五為中和(太玄)
為天子為大君為大人上為宗廟(乾鑿度)為首為角
為終
六不居五(皆指乾五)
下為先上為後下為内上為外
陽為存隂為亡陽為吉隂為凶
陽為吉為慶為喜為生為德為始為存
隂為凶為惡為殺為刑為終為亡
初九九五為聖人初六六四上六為小人
九三為君子九二為庸人九四為惡人為庸人
上九為庸人
六二六四為君子
陽失位為庸人隂失位為小人
隂陽失正為邪
二五為中和
性命之理(缺)
君子小人
乾鑿度曰一聖(復初九)二庸(臨九二)三君子(泰九三)四庸(大壯九四)
五聖(夬九五)六庸(乾上九)七小人(姤初六)八君子(遯六二)九小人
(否六三)十君子(觀六四)十一小人(剝六五)十二君子(坤上六)十三
聖人(初九)十四庸人(九二)十五君子(九三)十六庸人(九四)十七聖
人(九五)十八庸人(上九)十九小人(初六)二十君子(六二)二十一小
人(六三)二十二君子(六四)二十三小人(六五)二十四君子(上六)二
十五聖人(初九)二十六庸人(九二)二十七君子(九二)二十八庸
人(九四)二十九聖人(九五)三十庸人(上九)三十一小人(初六)三十
二君子(六二)三十三小人(六三)三十四君子(六四)三十五小人
(六五)三十六君子(上六)三十七聖人(初九)三十八庸人(九二)三十
九君子(九三)四十小人(當作庸人謂九四)四十一聖人(九五)四十二
庸人(上九)孔子曰極至德之世不過此乾三十二世消坤
三十六世消鄭注云三十二君之率陽得正為聖人失
正為庸人隂失正為小人得正為君子
隂得正為君子失正為小人九三亦為君子
泰彖傳曰内君子而外小人君子道長小人道消也
陽為君子隂為小人○又一說隂小人變之正則為
君子解六五君子維有解昰也又蒙六五失正為童
蒙變之正為聖人蒙彖傳蒙以養正聖功昰也
離四為惡人
離九四曰□如其來如焚如死如弃如
大有初九无交害虞註云害謂四四離火為惡人
旅九四旅于處虞註云巽為處四焚弃惡人失位遠應
故旅於處言无所從也
繫下云子曰德薄而位尊虞註云鼎四也則離九四凶
惡小人故德薄
大有九四匪其尫虞註云其位尫足尫體行不正四失
位折震足故尫○象曰匪其尫无咎明辯折也虞註云
折之離故明辯折也四在乾則尫在坤為鼠(晉)在震噬
胏得金天在巽折鼎足在坎為鬼方在離焚死在艮旅
于處言无所容在兑暌孤孚厲三百八十四爻獨无所
容也
五行相次
乾用九見羣龍彖傳曰時乘六龍以御天此帝王五
行相次之道也乾六龍故明堂有六天一為道本初
九勿用天之主氣乃上帝也故月令止有五帝(天為玄兼)
(五色天之主氣即太極也)
土數五
一二三四得五為六七八九故爻止用七八九六而
一二三四在其中五得五為十故天地之數五十有
五太衍之數五十而五在其中天地之數五不用故
九疇五行不言用大衍之數一不用故著數四十九
乾為仁
虞仲翔註易云乾為仁史記五帝本紀云其仁如天
管子曰天仁地義
初為元士
易爻初為元士乾六龍皆御而初為元士者案士冠
禮記曰天子之元子猶士也天下無生而貴者也鄭
注云元子世子也無生而貴皆由下升又鄭郊特牲
注云明人有賢行著德乃得貴也愚謂二義相兼乃
成易氣從下生其得位者從下而升如二升五亦有
賢行著德故得升五也
震為車
屯二乘馬班如乘震馬晉語震為車婦乘墨車也
艮為言
艮六五艮其輔言有序杜註左傳曰艮為言○春秋
傳曰艮山也於人為言說卦曰成言乎艮繫辭曰吉
人之辭寡謂艮也
中和之本贊化育之本
參天兩地而倚數又曰兼三才而兩之虞仲翔註云
謂分天象為三才以地兩之立為六畫之數故倚數
參天兩地有坎離之象此中和之本也說卦云幽
贊于神明而生蓍此贊化育之本
乾五為聖人
虞氏謂文王書經繫庖犧于九五故庖犧在乾五
震初為聖人(缺)
乾九三君子(缺)
坤六三匪人(缺)
易例
坤文言述坤六三之義云婦道也妻道也臣道也盖
坤于乾有婦道有妻道有臣道獨不云有子道子道
屬之六子也聖人易例之分明如昰公羊傳曰臣子
一例乃春秋之例非易例也此治易者所當知耳
易例卷下
