易例卷上
元和惠棟撰
太極生次
繋土曰易有太極是生兩儀兩儀生四象四象生八卦
八卦定吉凶吉凶生大業
乾鑿度曰孔子曰易始於太極(鄭註云氣象未分之時天地之所始也)太
極分而為二(七九八六)故生天地(輕清者上為天重濁者下為地)天地有春
秋冬夏之節故生四時四時各有隂陽剛柔之分故生
八卦八卦成列天地之道立雷風水火山澤之象定矣
其布散用事也震生物於東方位在二月巽散之於東
南位在四月離長之於南方位在五月坤養之於西南
方位在六月兑收之於西方位在八月乾制之於西北
方位在十月坎藏之於北方位在十一月艮終始之於
東北方位在十二月八卦之氣終則四正四維之分明
生長收藏之道備隂陽之體定神明之德通而萬物各
以其類成矣(萬物是八卦之象定其位則不遷其性不淫其德矣故各得自成者也)皆易
之所包也至矣哉易之德也
三統歷曰經元一以統始易太極之首也春秋二以目
歲(春陽中秋隂中)易兩儀之中也(即天地之中)於春每月書王易三
極之統也於四時雖亡事必書時月易四象之節也時
月以建分至啓閉之分(即四正四維)易八卦之位也象事成
敗易吉凶之效也朝聘會盟易大業之本也故易與春
秋天人之道也傳曰龜象也筮數也物生而後有象象
而後有滋滋而後有數是故元始有象一也春秋二也
三統三也四時四也合而為十成五體以五乘十大衍
之數也而道據其一其餘四十九所當用也
虞氏註曰太極太一也分為天地故生兩儀也四象四
時也兩儀謂乾坤也乾二五之坤成坎離震兑震春兑
秋坎冬離夏故兩儀生四象乾坤生於春艮兑生於夏
震巽生於秋坎離生於冬故四象生八卦
禮記禮運曰夫禮必本於太一分而為天地轉而為隂
陽變而為四時列而為鬼神其降曰命其官於天也(正義)
(曰必本於太一者謂天地未分混沌之元氣也極大曰太未分曰一其氣既極大而未分故云太一也○未分)
(曰一故謂之太一未發為中故謂之太極其理一也)
吕覽大樂曰音樂之所由來者遠矣生於度量本於太
一太一出兩儀(高註兩儀天地也出生也)兩儀出隂陽(棟謂春夏為陽秋冬為隂)
(則隂陽即四時也)
太易
乾鑿度曰有太易有太初有太始有太素也太易者未
見氣也(以其寂然無物故名之為太易)太初者氣之始也(元氣之所本始太易既自)
(寂然無物矣焉能生此太初哉則太初者亦忽然而自生)太始者形之始也(形見也天象形)
(見之所本始也)太素者質之始也(地質之所本始也)氣形質具而未離
故曰渾淪(雖含此三始而猶未有分判老子曰有物渾成先天地生)渾淪者言萬物
相渾成而未相離(言萬物莫不資此三者也)視之不見聽之不聞循
之不得故曰易也
老子道經曰道常無名○禮記曲禮正義引河上公註
云能生天地人則當大易之氣也
易
八卦由納甲而生故繋辭曰在天成象易者象也象
也者象也古只名象臯陶謨帝曰予欲觀古人之象
是也至周始有三易之名然春秋傳曰見易象則象
之名猶未亡也夏建寅象首艮故謂之連山商建丑
象首坤故謂之坤乾坤以藏之又謂之歸藏夏商占
七八文王演易始用九六以變者為占故謂之易○
說文據祕書曰日月為易參同契曰日月為易剛柔
相當虞仲翔註曰字从日下月坎為月離為日故仲
翔註繋辭曰易謂坎離蓋坎上離下成既濟定六爻
得位利貞之義既濟彖曰利貞剛柔正而位當也象
之名易其取諸此乎
荀慈明註易以乾在二者當居坤五在四者當居坤
初在上者當居坤三坤在初者當居乾四在三者當
居乾上在五者當居乾二如此則六爻得位所謂日
月為易剛柔相當合于坎離之義此說最為名通當
本諸漢經師故當時兗豫言易者皆宗荀氏而九家
易以荀為主謂之荀九家惜其書已亡李氏集傳所
載者僅三之一耳
祭義曰昔者聖人建隂陽天地之情立以為易易抱龜
南而天子卷冕北面雖有明知之心必進斷其志焉元
不敢專以尊天也(鄭註立以為易謂作易易抱龜易官名周禮曰太卜)
論語子曰加我數年五十以學易可以無大過矣(五十而知)
(天命正指學易時)
易者贊化育之書也其次為寡過夫子以易贊化育
(其義詳於中庸)而言無大過者謙辭
史記孔子世家曰孔于晚而喜易序(易序卦)彖繋象說卦
文言(不書雜卦)讀易韋編三絶曰假我數年若是我於易則
彬彬矣
漢書儒林傳曰孔子蓋晚而好易讀之韋編三絶而為
之傳
淮南泰族曰易之失鬼註云易以氣定吉凶故鬼
莊子曰易以道隂陽
漢書儒林傳曰蜀人趙賓以為箕子明夷隂陽氣無箕
子箕子者萬物方荄兹也
蜀才本作其子讀為荄兹荀爽亦主此說劉向曰今
易箕子作荄兹古音其亥子兹同物明夷體坤坤終
亥出子故云其子之明夷班固不通易反以賓言為
非非實錄也
參同契曰日月為易虞翻註云字从日下月○說文曰
祕書說日月為易象隂陽也(祕書在參同契之先魏伯陽蓋有所受之也)
漢書儒林傳曰自魯商瞿子木受易孔子(商瞿姓也)以授魯
橋庇子庸(姓橋名庇字子庸)子庸授江東馯(韓)臂子弓子弓授
燕周醜子家子家授東武孫虞子乘子乘授齊田何子
裝及秦禁學易為卜筮之書獨不禁故傳受者不絶也
漢興田何以齊田徙杜陵號杜田生授東武王同子中
雒陽周王孫丁寬齊服生皆著易傳數篇同授淄川楊
何字叔元元光中徵為大中大夫齊即墨成至城陽相
(姓即墨名成)廣川孟但為太子門大夫魯周霸莒衡胡臨淄
主父偃皆以易至大官要言易者本之田何
班固曰詩書禮樂春秋五者五常之道易為之原
阮籍曰文王係其辭於是歸藏逝而周與興上下無常
剛柔相易不可為典要惟變所適故謂之易
紀瞻曰昔庖犧畫八卦隂陽之理盡矣文王仲尼係其
遺業三聖相承共同一致稱易準天無復其餘也
褚澄曰易彌天地之道通萬物之情雖有象數為宗蓋
無體不可以一體求屢遷不可以一遷執也
顔延之曰淳象始于三畫兼卦終于六爻
伏羲作易大義
伏羲用蓍而作八卦而筮法亦由之而始後人專謂
筮法者非也作八卦者所以贊化育聖人幽贊於神
明而生蓍贊化育之本也天地之數五十有五而五
為虚(土生數五成數五二五為十故有地十太玄經五五為土月令中央土其數五亦是成數)故
大衍之數五十三才五行畢舉于此矣故以作八卦
三才者京房章句曰日十也月十二也星二十八也
合之為五十三統歷曰日合于天統月合于地統斗
合于人統乾天也坤地也艮人也艮為星星主斗故
斗合于人統(後世三統之說本此)其德圓而神故四十九(七七故圓)
(而神)其一天之主氣也(即昊天上帝道之本也○馬融以為北辰)分而為二
以象兩乾坤也乾道成男坤道成女掛一以象三六
子也(天地人並生于太初)傳曰易有太極是生兩儀舉兩儀而
三才在其中矣揲之以四以象四時明堂之本也歸
奇于扐以象閏定朔之始也象兩象三象四時象閏
是為四象四象由分二而生故云兩儀生四象四營
而成易太初之氣寒温始生故云易也(三氣相承)十有八
變乾坤各三畫故成卦六子三索而成故八卦而小
成所謂四象生八卦也引信三才觸類而長之以成
六十四卦聖人成能故天下之能事畢矣大衍之數
有三才故分二以象兩掛一以象三(卦亦有三才有兼才)大衍
之數有五行播五行于四時故揲之以四以象四時
四時為明堂之位故說卦帝出乎震三節皆陳明堂
之法明堂以聽朔為先以閏月定四時成歲而合朔
之法正故歸奇于扐以象閏王者坐明堂聽朔行政
明堂月令由是出焉所以贊化育也伏羲用蓍作八
卦以贊化育其道如此始于幽贊終于嚮明(聖人南面而聽)
(天下嚮明而治蓋取諸此言明堂之法取諸離蔡邕引說卦謂雖有總章以下五名而總謂之明堂)孔
子所謂吾道一以貫之也(明則有禮樂幽則有鬼神繋辭所謂知幽明之故原)
(始反終故知死生之說是也)
伏羲作八卦之法
聖人之作易也以至誠能盡其性立天下之大本故
幽贊于神明而生蓍大衍之數五十其用四十有九
所謂蓍之德圓而神也分二則有隂陽所謂觀變于
隂陽而立卦也掛一則有三才所謂參天也揲四歸
奇則發揮于剛柔而生爻所謂兩地也和順于道德
而理于義則人道立而三才具兼三才而兩之立六
畫之數所謂參天兩地而倚數也六畫而有六十四
八八之數所謂卦之德方以知也
繋下曰陽卦多隂隂卦多陽陽一君而二民隂二君
而一民揲卦之時尚未有畫故仲翔曰不道乾坤者
也
乾六爻二四上為隂則坤之位也坤六爻初三五為
陽則乾之位也故用九用六之法乾二居坤五坤五
降乾二乾四居坤初坤初居乾四乾上居坤三坤三
居乾上坤稱用發揮于剛柔而生爻立地之道故稱
用也
大衍太極
天地之數五十有五虚五而可衍大衍之數五十虚
一而可用一與五皆道之本也一者大也五者極也
故謂之太極○洪範五皇極鄭注云極中也楊子曰
中和莫尚于五
元亨利貞大義
易道晦蝕且二千年矣元亨利貞乃二篇之綱領魏
晉已後註易者皆不得其解案革彖辭曰已日乃孚
元亨利貞晦亡虞翻註云悔亡謂四也四失正動得
位故悔亡離為日孚謂坎四動體離五在坎中故已
日乃孚已成既濟乾道變化各正性命保合太和乃
利貞故元亨利貞悔亡與乾彖同義人乾文言曰時
乘六龍以御天也雲行雨施天下平也荀爽注云乾
升于坤為雲行坤降于乾為雨施乾坤二卦成兩既
濟隂陽和均而得其正故曰天下平也是漢已前解
四德者皆以既濟為言莊三年穀梁傳曰獨隂不生
獨陽不生獨天不生三合然後生乾鑿度曰天地不
變不能通氣鄭玄注云否卦是也又曰隂陽失位皆
為不正注云初六隂不正九二陽不正故虞翻注下
繋云乾六爻二四上非正坤六爻初三五非正蓋乾
必交坤而後亨爻必得位而後正若四德專謂純乾
獨陽不生不可言亨二四上爻不可言貞既非化育
之常又失用九之義原其所以因漢末術士魏伯陽
參同契用坎離為金丹之訣後之學者徵剙異說諱
言坎離于是造皮膚之語以釋聖經微言既絶大義
尤乖殊不知聖人贊化育以天地萬物為坎離何嫌
何疑而諱言之乎今幸東漢之易猶存荀虞之說具
在用申師法以明大義以遡微言二千年絶學庶幾
未墜其在兹乎其在兹乎
利貞
虞仲翔注易以易之利貞皆謂變之正及剛柔相易
乾升坤降之類案荀子臣道篇曰上下易位然後貞
此說與易合但荀子專指湯武則有不盡合耳
天地之始
序卦曰有天地然後萬物生焉干寳注云物有先天
地而生者矣今正取始于天地天地之先聖人弗之
論也余謂聖人言太極太一(禮運)言元言一即天地之
先也但不言无與言先天圖耳
象五帝時書名
象者五帝時書名也堯典歷象日月星辰此歷書也
象以典刑臯陶謨(俗稱益稷)曰方施象刑惟明此刑書也
予欲觀古人之象此易書也易曰在天在象法象莫
大乎天地聖人因天故治天下之書皆名象周禮六
官稱六象懸于象魏故春秋傳命藏衆魏曰舊章不
可忘也韓宣子聘魯見易象猶沿五帝之名則象為
書名無疑也
八卦
伏羲時止有八卦參天兩地而有六畫故有六十四
其六十四卦之名則後人所加也
兼三才
兼才之說乾稱天行坤稱地勢坎稱習習襲也離稱
兩兩地之義震稱薦薦再也巽稱重艮稱兼兼三才
之義兑稱麗麗澤兑君子以朋友講習習亦習也皆
有重義繫下所謂因而重之也
易初爻
乾初爻曰潛龍勿用坤初爻曰履霜堅冰至虞仲翔
以乾初為積善坤初為積惡故曰善不積不足以成
名惡不積不足以滅身史記太史公自敘曰故易曰
失之毫釐差以千里故曰臣弑君子弑父非一旦一
夕之故其漸久矣仲翔注易云坤消至遯艮子弑父
至否坤臣弑君是其義也易甲子卦氣起中孚甲子
即初九也繋辭論中孚九二曰君子居其室出其言
善則千里之外應之況其邇者乎居其室出其言不
善則千里之外違之況其邇者乎即所謂失之毫釐
差以千里也故曰正其始萬物理(始即初爻)此當是易傳
之闕文而易緯引之非易緯之本文也(正其始一作正其本本與)
(始皆為初也初最微故曰毫釐即詩之德輶如毛也初九積善成名初六積惡滅身故曰失之毫釐差以)
(千里)繋辭憂悔吝者存乎介介謂纖介初之類也參同
契曰纖介不正悔吝為賊
虞氏之卦大義
之卦之說本諸彖傳而雜見于荀慈明姚元直范長
生侯果盧氏諸人之註惟虞仲翔之說尤備而當今
從攷之乾坤者諸卦之祖乾二五之坤成震坎艮坤
二五之乾成巽離兌所謂兩儀生四象四象生八卦
也復臨泰大壯夬陽息之卦皆自坤來遘&KR0735;否觀剝
隂消之卦皆自乾來而臨觀二陽四隂大壯&KR0735;四陽
二隂泰否三陽三隂又以例諸卦自臨來者四卦明
夷解升震也自&KR0735;來者五卦訟无妄家人革巽也自
泰來者九卦蠱賁恆損井歸妹豐節既濟也自否來
者九卦隨噬嗑咸益困漸旅渙未濟也自大壯來者
五卦需大畜暌鼎兌也自觀來者四卦晉蹇萃艮也
自乾坤來而再見者從爻例也卦无剝復夬遘之例
故師同人大有謙從六子例亦自乾坤來小畜需上
變也履訟初變也豫自復來乃兩象易非乾坤往來
之謂也頣小過晉四之初上之二也大過中孚訟上
之三四之初也此四卦與乾坤坎離反復不衰故不
從臨觀之例師二升五成比噬嗑上之三折獄成豐
賁初之四進退无恒而成旅皆據傳為說故亦從兩
象易之例屯蒙從坎艮來屯剛柔始交蒙以亨行時
中亦據傳為說不從臨觀之例因繋辭彖傳而復出
者二暌自无妄來蹇自升來皆二之五其後李挺之
作六十四卦相生圖用老子一生二二生三之說至
于三而極朱子又推廣之而用王弼之說名曰卦變
且以已意增益視李圖而加倍至作本義又以二爻
相比者而相易不與卦例相符論者謂不如漢儒之
有家法也
占卦
易林補遺京房占法一爻動則變亂動則不變若然
一爻變為九六二爻以上變為七八也愚謂左傳所
占卦如云其卦遇蠱其卦遇復穆天子傳其卦遇訟
皆六爻不動也其云遇艮之八及晉語遇泰之八皆
二爻以上變仍為七八而不變也
左氏所占皆一爻動者居多
左氏所占云云案易林補遺論京房變法第六爻為
宗廟縱動不變其餘一爻動則變亂動則不變也此
言甚有理穆姜筮往東宫遇艮之隨則云艮之八是
亂動不變
隂爻居中稱黃
文言曰天玄而地黃故爻辭稱黃中者皆謂隂爻居
中坤六五黃裳離六二黃離遯六二黃牛
革初九黃牛(指二)鼎六五黃耳
扶陽抑隂
公羊日食伐鼓義曰求乎隂之道也注云求責也此抑
隂之義○又曰充陽也充崇也此扶陽之義
董子繁露曰大旱雩祭而請雨大水鳴鼓而攻社天地
之所為隂陽之所起也或請焉或怒焉者何曰大旱者
陽滅隂也陽滅隂者尊壓卑也固其義也雖大甚拜請
之而已無敢有加也大水者隂滅陽也隂滅陽者卑勝
尊也日食亦然皆下犯上以賤傷貴逆節也故鳴鼓而
攻之朱絲脅之為其不義也此亦春秋之為強禦也故
變天地之位正隂陽之序直行其道而不忘其難義之
至也
陽道不絶隂道絶義
剝上九曰碩果不食
乾鑿度曰隂消陽言剝當九日之時陽氣衰消而隂
終不能盡陽小人不能決君子也謂之剝言不安而
已
復彖曰朋來无咎
坤彖曰東北喪朋
泰九二曰朋亡
白虎通曰諸侯世位大夫不世安法所以諸侯南面之
君體陽而行陽道不絶大夫人臣北面體隂而行隂道
絶以男生内嚮有留家之義女生外嚮有從夫之義此
陽不絶隂有絶之效也
陽无死義
乾文言曰知進退存亡而不失其正者其惟聖人乎荀
註云存謂五為陽位
豫六五曰貞疾恒不死象曰恒不死中未亡也○案荀
註文言曰存謂五為陽位亡謂上為隂位五中陽位故
中未亡是陽无死義
論語子曰天生德於予恒魋其如予何包咸註云天生
德者謂授我以聖惟德合天地吉无不利故曰其如予
何(是時夫子研極易理知命之學故有是語)
韓非子解老曰天地之道理也體天地之道故曰無
死地焉荀子儒效篇曰通則一天下窮則獨立貴名
天不能死地不能埋桀跖之世不能汙非大儒莫之
能立仲尼子弓是也
中和
易二五為中和坎上離下為既濟天地位萬物育中
和之效也三統歷曰陽隂雖交不得中不生故易尚
中和二五為中相應為和○說文曰咊相譍也咊即
和也譍即應也
師九二曰在師中吉无咎王三錫命乾鑿度曰師者衆
也言有盛德行中和順民心天下歸往之莫不美命為
王也行師以除民害錫命以長世德之盛
彖曰能以衆正可以王矣荀註云謂二有中和之德而
據羣隂上居五位可以王也
泰九二曰朋亡得尚于中行荀註云中謂五朋謂坤朋
亡而下則二得上居五而行中和矣
臨六五曰知臨大君之宜吉乾鑿度曰臨者大也陽氣
在内中和之盛應於盛位浸大之化行于萬民故言宜
處王位施大化為大君矣臣民欲被化之詞也
文言曰利貞者性情也述曰易尚中和故曰和貞者情
性情和而性中也聖人體中和贊化育以天地萬物為
坎離也
周禮大司徒以鄉三物教萬民而賓興之一曰六德知
仁聖義忠和鄭註云忠言以中心和不剛不柔
中庸曰喜怒哀樂之未發謂之中(朱子曰喜怒哀樂情也其未發則性也)
發而皆中節謂之和(不誠則不能獨獨者中也故未發為中已發為和張湛列子註云稟)
(性之質謂之性得性之極謂之和)中也者天下之大本也和也者天下
之達道也(朱子曰大本者天命之性達道者循性之謂)致中和天地位焉萬
物育焉(此至誠之事所謂贊化育與天地參者也中和於易為二五繋上曰易簡而天下之理得矣天)
(下之理得而易成位乎其中故言天地位)
又曰仲尼曰君子中庸又曰仲尼祖述堯舜(仲尼孔子字漢安昌)
(侯張禹曰仲者中也尼者和也此篇論中和之義故篇中兩舉仲尼以至誠屬之以致中和之事歸之中和者)
(既濟也孔子論定六經以立中和之本而贊化育下篇所云經綸天下之大經立天下之大本知天地之化育)
(是也孔子無位而當既濟故子思兩舉表德之字以明之)
又論強曰故君子和而不流強哉矯中立而不倚強哉
矯
周禮師氏以三德教國子一曰至德以為道本馬融傳
云德行内外之稱在心為德施之為行至德者中德也
中庸曰天命之謂性率性之謂道失中庸則無以至道
故曰以為道本鄭註云至德中和之德覆幬持載含容
者也
孟子曰中也養不中趙岐註云中者履中和之氣所生
謂之賢
禮器曰君在阼夫人在房大明生於東月生於西此隂
陽之分夫婦之位也(鄭註大明日也)君西酌犧象夫人東酌罍
尊(鄭註象日出東方而西行月出西方而東行也)禮交動乎上樂交應乎下和
之至也(鄭註云交乃和)○案禮中也樂和也禮交動乎上樂交
應乎下上下相應故云和之至也
揚子太玄曰五為中和又曰中和莫尚於五
法言曰立政鼓衆莫尚於中和又曰甄陶天下其在和
乎龍之潛亢不獲其中矣是以過中則惕不及中則躍
其近於中乎(惕躍近中猶忠怒近道)
莊子消摇游曰若夫乘天地之正而御六氣之辯揀補
注云天地之正猶天地之中易之九五六二即天地之
正也六氣隂陽風雨晦明也
詩尚中和
荀子勸學篇曰詩者中聲之所止也
禮樂尚中和
周禮大司徒曰以五禮防萬民之偽而教之中以六樂
防萬民之情而教之和(案中和為六德之二)
周禮大宗伯曰以天産作隂德以中禮防之以地産作
陽德以和樂防之以禮樂合天地之化百物之産○案
天交乎地故以天産作隂德地交乎天故以地産作陽
德禮天地之中故以中禮防之樂天地之中故以和樂
防之在易二五為中相應為和
樂記曰樂者天地之命中和之紀人情之所不能免也
(荀子勸學篇曰樂之中和也)
淮南精神曰萬物背隂而抱陽冲氣以為和高誘曰萬
物以背為隂以腹為陽身中空虚和氣所行為隂故腎
雙為陽故心特隂陽與和共生物形君臣以和致太平
也
荀悦申鑒曰以天道作中以地道作和
禮器曰因名山升中于天盧植註云封泰山告太平升
中和之氣於天(後漢祭祀志註)
項威註漢書曰封泰山告太平升中和之氣于天祭土
為封謂負土於泰山為壇而祭也
君道尚中和
洪範五行傳曰王之不極是謂不建鄭註云王君也不
名體而言王者五事象五行則王極象天也天變化為
隂陽覆成五行極中也建立也王象天以情性覆成五
事為中和之政也王政不中和則是不能立其事也
建國尚中和
周禮大司徒曰以土圭之法測土深正日景以求地中
日南則景短多暑日北則景長多寒日東則景夕多風
日西則景朝多隂日至之景尺有五寸謂之地中天地
之所合也四時之所交也風雨之所會也隂陽之所和
也然則百物阜安乃建王國焉制其畿方千里而封樹
之(王融三月三日曲水詩序狹豐邑之未宏陋譙居之猶偏求中和而經處揆景緯以裁基註周禮曰日至之景)
(尺有五寸謂之地中隂陽之所和故曰中和也)
春秋尚中和
三統歷曰夫歷春秋者天時也列人事而目以天時傳
曰民受天地之中以生所謂命也(師古日中謂中和之氣也)是故有
禮誼動作威儀之則以定命也能者養以之福(師古曰之往也)
(往就福也)不能者敗以取禍故列十二公二百四十二年之
事以隂陽之中制其禮故春為陽中萬物以生秋為隂
中萬物以成(所謂天地之中)是以事舉其中禮取其和歷數以
閏正天地之中以作事厚生皆所以定命也易金火相
革之卦曰湯武革命順乎天而應乎人又曰治歷明時
所以和人道也(公羊疏云案三統歷云春為陽中云云賈服依此以解春秋之義)
賈逵春秋左傳註云取法隂陽之中春為陽中萬物以
生秋為隂中萬物以成欲使人君動作不失中也(說文禾字)
(云嘉穀也二月始生八月而熟得時之中故謂之禾和从禾)
淮南汜論曰天地之氣莫大於和和者隂陽調日夜分
而生物春分而生秋分而成生之與成必得和之精
中和
白虎通曰木者少陽金者少隂有中和之性故可曲可
直從革董子繁露曰天有兩和(春秋為和)以成二中(冬夏為中在易)
(二五為中相應為和即天地之中)歲立其中用之無窮是北方之中(坎)
用合隂而物始動於下南方之中(離)用合陽而養始美
於其上動於下者不得東方之和不能生中春是也其
養於上者不得西方之和不能成中秋是也然則天地
之美惡在兩和之處二中之所來歸而遂其為也是故
東方生而西方成東方和自北方之所起而西方和成
南方之所養長起之不至於和之所不能生養長之不
至於和之所不能成成於和生必和也始於中止必中
也中者天下之所終也而和者天地之所生成也夫德
莫大於和而道莫止於中中者天地之美達理也聖人
之所保守也詩云不剛不柔布政優優此非中和之謂
歟是故能以中和理天下者其德大盛(此至誠之贊化育)能以
中和養其身者其壽極命(此至誠之盡性與術士之養身異)男女之法
(男女即坎離也下云天地之隂陽當男女人之男女當隂陽)法隂與陽陽氣起於北
方至南方而盛盛極而合乎隂(堪輿以四月癸亥十月丁巳為隂陽交會)隂
氣起於中夏至中冬而盛盛極而合乎陽(繋下曰隂陽合德虞註云)
(合德謂天地襍保太和日月戰三統歷曰隂陽合德氣鍾於子)不盛不合是故十月而
俱盛終歲而乃再合
又曰天地之隂陽當男女人之男女當隂陽隂陽亦可
以謂男女男女亦可以謂隂陽天地之經生至東方之
中而所生大養至西方之中而所養大成一歲四起業
而必於中中之所為而必就於和故曰和其要也和者
天之正也隂陽之半也其氣為最良物之所生也誠擇
其和者以為大得天地之奉也天地之道雖有不和者
必歸之於和而所為有功雖有不中者必止之於中而
所為不失是故陽之行始於北方之中而止於南方之
中隂之行始於南方之中而止於北方之中隂陽之道
不同至於盛而皆止於中其所始起皆必於中(始復天地之中)
中者天地之太極也(太極即大中)日月之所至而却也長短
之隆不得過中天地之制也又云男女體其盛臭味取
其勝居處就其和勞佚居其中寒暖無失適飢飽無過
平欲惡度理動静順性命喜怒止於中愛懼反之正此
中和常在乎其身謂之得天地泰(地天泰而天地泰者二五易位成既濟故)
(云天地)得天地泰者其壽引而長不得天地泰者其壽傷
而短
君道中和
越紐錄曰范子曰湯執其中和舉伊尹收天下雄雋之
士練卒兵率諸侯伐桀為天下除殘去賊萬民皆悦而
歸之是所謂執其中和者
范子曰臣聞古之賢主聖君執中和而原其終始即位
安而萬物定矣不執其中和不原其終始即尊位傾萬
物散文武之業桀紂之跡可知矣
白虎通曰易曰黃帝堯舜氏作黃帝中和之色自然之
性萬世不易黃帝始作制度得其中和萬世常存故稱
黃帝也
又曰夏殷周者有天下之大號夏者大也明當守持大
道殷者中也明當為中和之道也
周書度訓曰和非中不立中非禮不慎禮非樂不履
法言先知篇曰立政鼓衆動化天下莫尚於中和
又曰甄陶天下者其在和乎剛則甈柔則坯(註云甈燥也坯慢也)
(言失和也)龍之潛亢不獲其中矣是以過中則惕不及中則
躍(上躍居五)其近於中乎(進德修業故近於中)聖人之道辟猶日之中
矣不及則未過則昃
易氣從下生(缺)
卦无先天
荀子成相曰文武之道同伏羲
序卦曰有天地然後萬物生焉干寳註云物有先天地
而生者矣今正取始於天地天地之先聖人弗之論也
故其所法象必自天地而還老子曰有物混成先天地
生吾不知其名彊字之曰道上繋曰法象莫大乎天地
莊子曰六合之外聖人存而不論春秋榖梁傳曰不求
知所不可知者智也而令後世浮華之學彊支離道義
之門求入虚誕之域以傷政害民豈非讒說殄行大舜
之所疾者乎
干令升此註若豫知後世有陳摶种放穆修李之才
邵雍諸人造先天圖以亂聖經者而諄諄言之如此
其䘙道也深矣即此一節註便當從祀文廟
古有聖人之德然後居天子之位(即二升坤五義)
乾九二曰見龍在田利見大人述曰臨坤為田大人謂
天子陽始觸隂當升坤五為天子故曰見龍在田利見
大人文言曰君子學以聚之問以辯之寬以居之仁以
行之易曰見龍在田利見大人君德也述曰德成而上
故曰君德疏云二德成而升坤五故云德成而上謂德
已成而居坤位故云君德也
漢書蓋寬饒傳寬饒奏封事引韓氏易傳言五帝官天
下三王家天下家以傳子官以傳賢若四時之運功成
者去不得其人不居其位
漢書蓺文志易家韓氏二篇名嬰伏羲作易分布六
爻以五為君位隂為虚陽為實故用九之義乾之九
二當升坤五以坤虚無君九二有君德故升坤五坤
為田五為大人經云見龍在田利見大人二中而不
正升中正之位故文言曰龍德而正中者也不得其
人不居其位謂六居五失位當降也此論易爻升降
之理如是非三代之法故自夏禹受舜禪而傳子啟
大人世及以為禮矣寬饒不揆時義動以五帝之法
相繩故太子庶子王生以寬饒欲以太古久遠之事
匡拂天子宜其為文吏所詆挫也
禮運孔子曰大道之行也天下為公選賢與能講信修
睦(鄭註公猶共也禪位授聖不家之睦親也)故人不獨親其親不獨子其子
是故謀閉而不興盜竊亂賊而不作故外戶而不閉是
謂大同今大道既隱天下為家(鄭註傳位於子案大道既隠謂伏羲作易之大)
(道不行也)各親其親各子其子貨力為己大人世及以為禮
城郭溝池以為固故謀用是作而兵由此起禹湯文武
成王周公由此其選也
孟子曰天下有道小德役大德小賢役大賢趙岐註云
有道之世小德小賢樂為大德大賢役服於賢德也(陽大)
(隂小陽升隂降故隂為陽役)
墨子公孟子曰昔者聖王之列也上聖立為天子其次
立為公卿大夫(公孟子即公明子孔子之徒)
文選四十七引墨子曰古者同天之義是故選擇賢者
立為天子天子以其知力為未足獨治天下是以選擇
其次立為三公
周書殷祝曰湯放桀而歸於亳三千諸侯大會湯退再
拜從諸侯之位湯曰此天子位有道者可以處之(孔晁註讓)
(諸侯之有道者)天子非一家之有也有道者之有也故天下者
唯有道者理之唯有道者紀之唯有道者宜久處之(久居)
(天子之位)湯以此讓三千諸侯莫敢即位然後湯即天子之
位(三千諸侯勸之也)與諸侯誓曰隂勝陽即謂之變而天弗施
(逆天道故不施)雌勝雄即謂之亂而人弗行(雌勝雄女凌男之異逆人道故不行)
(焉)故諸侯之治政在諸侯之大夫治於從(言下必順上)
湯即位君臣之道立故舉隂陽雌雄之理以明之即
易之大道也
中庸子曰雖有其位苟無其德不敢作禮樂焉雖有其
德苟無其位亦不敢作禮樂焉鄭註云言作禮樂者必
聖人在天子之位
以易言之六居五是有位而無德猶當時之周王也
九居二是有德而無位猶孔子也乾二居坤五是聖
人在天子之位也猶文武也故孔子曰吾學周禮今
用之吾從周
緯書所論多周秦舊法不可盡廢(缺)
中正
荀子宥坐篇曰孔子觀於魯桓公之廟有欹器焉孔子
問於守廟者曰此何為器守廟者曰此蓋為宥坐之器
孔子曰吾聞宥坐之器者虚則欹中則正滿則覆孔子
顧謂弟子曰注水焉弟子挹水而注之中而正滿而覆
虚而欹孔子喟然而歎曰吁惡有滿而不覆者哉
時
戰國策曰秦客卿造曰聖人不能為時時至弗失
中(缺)
升降(升降即上下也)
吕覽五月紀曰太一出兩儀兩儀出隂陽(兩儀天地也出生也)隂
陽變化一上一下合而成章(章猶形)渾渾沌沌離則復合
合則復離(渾讀如衮冕之衮沌讀近屯離散合會)是謂天常(天之常道)
尚書大傳曰書曰三歲考績三考黜陟幽明其訓曰積
不善至於幽六極以類降故黜之積善至于明五福以
類升故陟之
揚子太玄曰陽推五福以類升隂幽六極以類降升降
相關大貞乃通○案陽升隂降隂陽得位相應大亨以
正天之道也故云大貞乃通猶經言元亨利貞也
大衍之數五十一章即伏羲作八卦之事後人用
之作卜筮即依此法(缺)
左傳之卦說(缺)
承乘(缺)
應(缺)
當位不當位(附應)
易重當位其次重應而例見于既未濟彖辭既濟彖
曰利貞剛柔正而位當也此言當位也未濟彖曰雖
不當位剛柔應也此言應也未濟六爻皆不當位而
皆應易猶稱之則易于當位之外其次重應明矣六
十四卦言當位者十三卦(履九五嗑否九五賁臨六四噬六五六四)
(遯二五正蹇彖及六四居巽九五位正中九兌九五渙九五位節九五位中也中孚五既)
(濟)言不當位者二十二卦(需上六降三三師六三見五象履六否六三)
(豫六三晉九四)(臨六三睽六三)(噬嗑彖及六三四大壯六五解九四夬九萃九四)
(困九四六三見上象位震六三三歸妹彖六三九四旅九四未得兌六中孚六三)(豐小)
(過彖剛失位及九四未濟彖及六三)言應者十七卦(蒙二五五比)(師二小畜)
(五履咸同人二五二大有睽豫五臨二五五无妄二恒遯五二革二鼎二)
(五孚中)而皆于彖辭發之
世應(附遊歸)
京房易積算法曰孔子易云有四易一世二世為地易
三世四世為人易五世八純(八純俗本作六世訛)為天易遊魂歸
魂為鬼易
易乾鑿度曰三畫成乾六畫成卦三畫已下為地四畫
已上為天易氣從下生動於地之下則應於天之下動
於地之中則應於天之中動於地之上則應於天之上
(註云天氣下降以感地故地氣動升以應天也)初以四二以五三以上此之謂
應
又云天地之氣必有終始六位之設皆由上下故易始
於一(易本無體氣變而為一故氣從下生也)分於二(清濁分於二儀)通於三(隂陽氣交)
(人生其中缺故為三才)於四(缺)盛於五(二壯於地五壯於天故為盛也)終
於上
左傳昭五年正義曰卦有六位初三五竒數為陽位也
二四上耦數為隂位也初與四二與五三與上位相値
為相應陽之所求者隂隂之所求者陽陽隂相値為有
應隂還値隂陽還値陽為無應
干寳易蒙卦注曰蒙者離宫隂也世在四
謙彖曰謙亨九家易曰艮山坤地山至高地至卑以至
高下至卑故謙也謙者兌世(五世)艮與兌合故亨
噬嗑初九屨挍滅趾干寳曰屨挍貫械也初居剛躁之
家(震為躁卦)體貪狠之性(坎為貪狠震為隂賊二者相得而行故云)以震掩巽(巽五)
(世故掩巽)強暴之男也行侵陵之罪以陷屨挍之刑也
恒彖曰恒亨无咎利貞久於其道也荀爽曰恒震世也
巽來乘之(震三世下體成巽)隂陽會合故通无咎長男在上長
女在下夫婦道正故利貞久于其道也
解彖曰天地解而雷雨作雷雨作而百果草木皆甲拆
荀爽曰解者震世也(二世)仲春之月草木萌牙雷以動之
雨以潤之日以烜之故甲拆也
益六三曰王用享於帝吉干寳曰聖王先成民而後致
力於神故王用享於帝在巽之宫(三世)處震之象是則倉
精之帝同始祖矣
井卦曰改邑不改井干寳曰水殷德也木周德夫井德
之地也所以養民性命而清潔之主者也自震北行至
於五世(震五世井)改殷紂比屋之亂俗而不易成湯昭假之
法度也故曰改邑不改井
豐亨王假之勿憂宜日中干寳曰豐坎宮隂世在五以
其宜中而憂其側也坎為夜離為晝以離變坎至于天
位(五為天子)日中之象殷水德坎象晝敗而離居之周伐殷
居王位之象也勿憂者勸勉之言也言周德當天人之
心宜居王位故宜日中
下繋曰上古結繩而治後世聖人易之以書契百官以
治萬民以察蓋取諸夬九家易曰夬本坤世(五世)下有伏
坤書之象也(坤為文)上又見乾契之象也(乾為金)以乾照坤
察之象也夬者決也取百官以書治職萬民以契明其
事契刻也大壯進而成夬(大壯坤四世陽進成夬)金決竹木為書
契象故法夬而作書契矣
劉禹錫辯易九六論曰董生述畢中和之語云國語晉
公子親筮之曰尚有晉國得貞屯悔豫皆八按坎二世
而為屯屯六二為世爻震一世而為豫豫之初為世爻
屯之二豫之初皆少隂不變故謂之八(兩卦至歸魂始變為九)
京房乾傳曰精粹氣純是為遊魂陸績曰為隂極剥盡
陽道不可盡滅故返陽道道不復本位為遊魂例八卦
先曾王父樸菴先生易說(諱有聲字律和)曰碩果不食故有
游歸
又曰隂陽代謝至於遊魂繋云精氣為物遊魂為變是
故知鬼神之情狀(樸菴先生曰此易緯以遊魂為鬼易也)
乾彖曰大明終始荀爽曰乾起坎而終於離坤起離而
終於坎離坎者乾坤之家而隂陽之府故曰大明終始
家君曰乾遊魂於火地歸魂於火天故曰終於離坤
游魂於水天歸魂於水地故曰終於坎
干寳序卦注曰需坤之游魂也雲升在天而雨未降翺
翔東西之象也王事未至飲宴之日也夫坤者地也婦
人之職也百穀果蓏之所生禽獸魚鱉之所託也而在
遊魂變化之象即烹爨腥實以為和味者也故曰需者
飲食之道也
又訟卦注曰訟離之游魂也離為戈兵北天氣將刑殺
(訟主八月)聖人將用師之卦也
隨彖曰隨剛來而下柔動而說隨大亨貞无咎荀爽曰
隨者震之歸魂震歸從巽故大通(震三世下體成巽至歸魂始後本體)動
爻得正故利貞陽降隂升嫌於有咎動而得正故无咎
蠱彖曰蠱元亨而天下治也荀爽曰蠱者巽也巽歸合
震(巽三世至游魂皆震也)故元亨也蠱者事也備物致用故天下
治也
姤彖曰天地相遇品物咸章也荀爽曰謂乾成於巽而
舍於離坤出於離與乾相遇南方夏位萬物章明也九
家易曰謂陽起子運行至四月六爻成乾巽位在已故
言乾成於巽既成轉舍於離坤萬物皆盛大從離出與
乾相遇故言天地遇也
家君曰乾一世外卦四世内卦皆巽也故言乾成于
