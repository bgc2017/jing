大易粹言卷三十三宋方聞一編
䷠(艮下乾上)
伊川先生曰序卦恒者久也物不可以久居其所故
受之以遯遯者退也夫久則有去相須之理也遯所
以繼恒也遯退也避也去之之謂也為卦天下有山
天在上之物陽性上進山高起之物形雖高起體乃
止物有上陵之象而止不進天乃上進而去之下陵
而上去是相違遯故為遯去之義二隂生於下隂長
將盛陽消而退小人漸盛君子退而避之(一作避而去之)故為
遯也(易傳)
遯亨小利貞
伊川先生曰遯者隂長陽消君子退藏之時也者子
退藏以伸其道道不屈則為亨故遯所以有亨也在
事亦有由遯避而亨者雖小人道長之時君子知幾
退避固善也然事有不齊與時消息无必同也隂為
方長而未至於甚盛君子尚有遲遲致力之道不可
大貞而尚利小貞也(易傳)
白雲郭氏曰古之人有大德而无其時則遯方二隂
浸長進而之否不利君子之時進則否而遯則亨也
乾健也艮止也有剛健之德而止於上者大畜也有
剛健之德而止於下此其所以為遯也孔子之德與
天同矣而可以止則止遯之義也小利貞者可小事
也是以孔子乘田委吏中都司寇皆屑為之至孟子
為齊卿其道皆止於一國一邑一職之間在聖賢皆
謂之小事也(易說)
彖曰遯亨遯而亨也剛當位而應與時行也小利貞浸
而長也遯之時義大矣哉
伊川先生曰小人道長之時君子遯退乃其道之亨
也君子遯藏所以伸道也此言處遯之道自剛當位
而應以下則論時與卦才尚有可為之理也○遯之
時君子處之未有必遯之義五以剛陽之德處中正
之位又下與六二以中正相應雖隂長之時如卦之才
尚當隨時消息苟可以致其力无不至誠自盡以扶
持其道未必於遯(一作退)藏而不為故曰與時行也○
當隂長之時不可大貞而尚小利貞者蓋隂長必以
浸漸未能遽盛君子尚可小貞其道所謂小利貞扶
持使未遂亡也遯者隂之始長君子知微故當深戒
而聖人之意未便(一作使)遽已也故有與時行小利貞
之教聖賢之於天下雖知道之將廢豈肯坐視其亂
而不救必區區致力於未極之間強此之衰艱彼之
進圖其暫安苟得為之孔孟之所屑為也王允謝安
之於漢晉是也若有可變之道可亨之理更不假言
也此處遯時之道也故聖人贊其時義大矣哉或久
或速其義皆大也(並易傳)
横渠先生曰當位而應理不當遯以隂長故遯故曰
與時行又曰小利貞又曰遯而亨也(易說)
龜山楊氏曰二隂浸而長進而為否理之必至也止
而不知去則患之所由生也遯而遠之斯亨矣故曰
遯而亨也遯之時剛當位而應未至乎上下不交也
故小利貞與時行也與屯之九五小貞吉之義同(易說)
兼山郭氏曰遯非有亨之理其所亨者遯也按卦乾
德廣運於外艮知行止之宜於内所以能遯而亨也
易以陽稱大隂稱小六二柔順中正知動静不失其
時是以言小利貞又言浸長也遯非可大之時然其
義則大也老子曰功成名遂身退遯也莊子曰聖人
鶉居而雛食亦遯也充是二者得聖人之道多矣顧
不大哉(易說)
白雲郭氏曰常人之亨以得位失位言聖人之亨進
退皆以道言道不必位亨雖遯亦亨也故曰遯而亨
也剛當位而應五之應二也與時行者時止則止時
行則行是為遯之義雖聖人亦不能自必也小利貞
浸而長者隂浸而長不可大事之時也不可大事而
彖言大矣哉者蓋有天德而止者謂之遯不然逃難
而已非聖人所謂遯也此遯之時義所以為大也雖
堯舜授受亦不過於遯而已矣聖人懼人之不知天
德之大徒以逃難避仇遠迹山林者皆謂之遯則遯
之為義小矣故特曰遯之時義大矣哉也遯之小利
貞暌之小事吉不知者遂以為小而不思也故孔子
明其大而後知小利貞者有大義存焉小事吉者有
大用存焉(易說)
象曰天下有山遯君子以遠小人不惡而嚴
伊川先生曰天下有山山下(一作上)起而乃上天上進
而相違是遯避之象也君子觀其象以避遠乎小人
遠小人之道若以惡聲厲色適足以致其怨忿唯在
整肅威嚴使知敬畏則自然遠矣(易傳)
横渠先生曰遠小人不惡而嚴惡讀為憎惡之惡遠
小人不可示此惡也惡則患及之又焉能遠嚴之為
言敬小人而遠之之義也(易說)
龜山楊氏曰天下有山健而止也其藏疾也无所拒
然亦終莫之陵也此君子遠小人之不惡而嚴之象
也(易說)
兼山郭氏曰天下有山内外之分也不惡而嚴全身
潔己之道也豈若小人悻悻然見於面目而後去之
耶(易說)
白雲郭氏曰遯之為象取二隂浸長而消陽君子見
幾而作故卦謂之遯天下有山蓋備二體之象非示
名卦之意易如此類者亦多矣君子當遯之時畏小
人之害道志在遠之而已雖山林江海為遠害之地
然亦有以道遠之者遠之之道何如不惡其人而嚴
其分遠也孔子曰人而不仁疾之已甚亂也疾之則
惡也不惡則不疾矣孔子曰君子无衆寡无小大无
敢慢又曰君子正其衣冠尊其瞻視儼然人望而畏
之皆嚴之謂也自古山林江海遯世之士多矣獨遯
以道者孔孟而已若夫君臣授受亦有遯之道者蓋
臣道上行君不得不為之遯也知其道而遯者堯舜
也不知其道而固有者桀紂也然非舜禹湯武而遯
則簒矣(易說)
初六遯尾厲勿用有攸往象曰遯尾之厲不往何災也
伊川先生曰它卦以下為初遯者往遯也在前者先
進故初乃為尾尾在後之物也遯而在後不及者也
是以危也初以柔處微既已後矣不可往也往則危
矣微者易於晦藏往既可危不若不往之无災也○
見幾先遯固為善也遯而為尾危道也往既有危不
若不往而晦藏可免於災處微故也古人處微下隱
亂世而不去者多矣(並易傳)
横渠先生曰危而不往何也遯既後時往則取災故
知者違難在乎先幾(易說)
龜山楊氏曰二隂進矣而隨其後遯之尾也居遯之
時不能遠之隨其後故厲然柔方變剛隨而往則浸
而為否矣能无災乎故勿用有攸往而象曰不往何
災也(易說)
白雲郭氏曰易道貴早辯而君子欲知幾故自履霜
堅冰之後早辯之道言於初者多矣而遯之初六獨
止而不知去不能早辯者也故曰遯尾厲遯尾者遯
之後時也為遯之尾是為難之首也其危宜矣勿用
有攸往者言處遯尾之道雖危而災猶可避也蓋往
之義在我能止而不往則何災之有故止而不退則
為厲止而不往則无災矣(易說)
六二執之用黃牛之革莫之勝說象曰執用黃牛固志
也
伊川先生曰二與五為正應雖在相違遯之時二以
中正順應於五五以中正親合於二其交自固黃中
色牛順物革堅固之物二五以中正順道相與其固
如執繫之以牛革也莫之勝說謂其交之固不可勝
言也在遯之時故極言之○上下以中順之道相固
結其心志甚(一作其)堅如執之以牛革也(並易傳)
横渠先生曰黃牛中順也隂邪浸長二居君臣正合
之位戡難救時莫若中順固志使姦不能干不然小
人易間矣(易說)
龜山楊氏曰黃中色牛順物執之用黃牛之革中順
之志也居隂進之時中而不倚和而不流執用黃牛
之革則所執固矣外物莫能勝也故說若夫萬變陳
於前則交喪於中尚能說乎哉(易說)
兼山郭氏曰輔嗣云說解也六二柔静中正有應於
五志在君親之人也其執之堅其持之固庶幾遯世
无悶不見是而无悶者也然乾剛也此柔也故有黃
牛之革中順之辭焉(易說)
白雲郭氏曰六二柔順中正上應九五可謂得君之
臣矣而猶執用黃牛固志何哉方遯之時小利貞不
可大事勿用有攸往雖應於君而遯之志不可不固
也是以孔子於定哀孟子於齊梁非无應也而其道
不可少貶以從時好者所謂固志也六二為下體艮
卦之主知時止而止故稱執焉柔順牛之象也中正
黃之象也不能執用黃牛則見利忘義終不可大有
為於天下而自喪其德多矣勝說或如字或作脱易
以說為脱者有矣此義實近之而其言似膚淺故先
儒有不從者也(易說)
九三係遯有疾厲畜臣妾吉象曰係遯之厲有疾憊也
畜臣妾吉不可大事也
伊川先生曰陽志說隂三與二切比係乎二者也遯
貴速而遠有所係累則安能速且遠也害於遯矣故
為有疾也遯而不速是以危也臣妾小人女子懷恩
而不知義親愛之則忠其上係戀之私恩懷小人女
子之道也故以畜養臣妾則得其心為吉也然君子
之待小人亦不如是也三與二非正應以暱比相親
非待君子之道若以正則雖係不得為有疾蜀先主
之不忍棄士民是也雖危為无咎矣○遯而有係累必
以困憊致危其有疾乃憊也蓋力亦不足矣以此䁥
愛之心畜養臣妾則吉豈可以當大事乎(並易傳)
横渠先生曰為内之主得位之正立愛其下畜臣妾
之道盡矣然以斯處遯无疾宜焉(易說)
龜山楊氏曰一陽止乎上艮體也柔進而承之止而
不能遠係遯也能无疾憊乎遯之時小利貞而已剛
雖當位不可大事也故畜臣妾吉大貞之則難將作
矣尚何吉之有(易說)
兼山郭氏曰剥之六五以宫人寵言君位也遯之九
三畜臣妾吉言臣位也位雖不同其義則近之矣(易說)
白雲郭氏曰遯以艮止故六二止於下以固志九三
過於止而係於遯也係於遯而不知變是以疾困而
危其江海避世之徒歟畜臣妾吉者是道也施之於
家則可施之於天下則不可若是者君子謂之隘其
可大事乎(易說)
九四好遯君子吉小人否象曰君子好遯小人否也
伊川先生曰四與初為正應是所愛者也君子雖有
所好愛義苟當遯則去而不疑所謂克己復禮以道
制欲是以吉也小人則不能以義處暱於所好牽於
所私至於陷辱其身而不能已故在小人則否也否
不善也四乾體能剛斷者聖人以其處隂而有係故
設小人之戒恐其失於正也○君子雖有好而能遯
不失於義小人則不能勝其私意而至於不善也(並易)
(傳)
横渠先生曰有應於隂不惡而嚴故曰好遯小人暗
於事幾不忿怒成仇則私溺為累矣(易說)
龜山楊氏曰健而止乎外而初以柔應之其遯非不
得已也故曰好遯君子吉然居遯之時有應於下小
人則相與而變剛矣尚何遯之有(易說)
兼山郭氏曰九四處乾巽之間剛雖不中能遯以違
之亦和而不流者也故有君子小人之辭焉内以其
應柔外以其用健是以謂之好也中庸曰邦无道至
死不變此其庶幾乎(易說)
白雲郭氏曰遯自九四而上其遯皆美蓋乾德剛健
中正何適而非美乎九四好遯所謂遯世无悶者也
潛龍之義也君子安之故吉小人汲汲於富貴戚戚
於貧賤一不得志將自經於溝瀆而莫之知又豈能
好遯而安之哉故曰小人否也(易說)
九五嘉遯貞吉象曰嘉遯貞吉以正志也
伊川先生曰九五中正遯之嘉美者也處得中正之
道時止時行乃所謂嘉美也故為貞正而吉九五非
无係應然與二皆以中正自處是其心志及乎動止
莫非中正而无私係之失所以為嘉也在彖則槩言
遯時故云與時行小利貞尚有濟遯之意於爻至五
遯將極矣故唯以中正處遯言之遯(一无遯字)非人君之
事故不主君位言然人君之所避遠乃遯也亦在中
正而已○志正則動必由正所以為遯之嘉也居中
得正而應中正是其志正也所以為吉人之遯也止
也唯在正其志而已矣(並易傳)
横渠先生曰嘉好義同然五居正處中能正其志故
獲貞吉(易說)
龜山楊氏曰剛當位而應能與時行也故為嘉遯然
遯之時不可以有為也故其貞吉正其志而已(易說)
兼山郭氏曰九五堯曰咨爾舜天之歴數在爾躬允
執其中舜亦以命禹雖革運之有終其嘉遯之志則
一也孔子曰武盡美矣未盡善也其有見於此乎(易說)
白雲郭氏曰先人曰堯授舜舜授禹雖曰天之歴數
在爾躬其為嘉遯之志則一也故子謂韶盡美矣又
盡善也其是之謂乎雍曰九五剛健中正道全德備
舉遯之世莫美於斯故曰嘉遯貞吉以正志者道至
於此與時為對隨而不流无係也无執也无好也不
事於外正其在我者而已矣此其所以為嘉也上非
堯舜下非孔子皆不足以與此(易說)
上九肥遯无不利象曰肥遯无不利无所疑也
伊川先生曰肥者充大寬裕之意遯者唯飄然遠逝
无所係滯之為善上九乾體剛斷在卦之外矣又下
无所係是遯之遠而无累可謂寬綽有餘裕也遯者
窮困之時也善處則為肥矣其遯如此何所不利○
其遯之遠无所疑滯也蓋在外則已遠无應則无累
故為剛決无疑也(並易傳)
龜山楊氏曰居卦之外而无應於内與九三係遯有
疾憊異也則其遯也不疑其所行矣故曰肥遯无不
利(易說)
白雲郭氏曰肥者道之充實也道之充實放諸四海
而準孟子所謂至大至剛塞于天地之間者何所往
而不利乎以是道而處遯世故无所係好其於進退
綽綽然有餘裕矣夫何疑之有當遯之極所謂知變
之大人也遯之時義觀九五上九可見(易說)
大易粹言卷三十三
