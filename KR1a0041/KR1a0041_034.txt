大易粹言卷三十四宋方聞一編
䷡(乾下震上)
伊川先生曰序卦遯者退也物不可以終遯故受之
以大壮遯為違去之義壮為進盛之義遯者隂長而
陽遯也大壮陽之壮盛也衰則必盛消息(一作長)相須
故既遯則必壮大壮所以次遯也為卦乾下震上乾
剛而震動以剛而動大壮之義也剛陽大也陽長己
過中矣大者壮盛也又雷之威震而在天上亦大壮
之義也(易傳)
大壮利貞
伊川先生曰大壮之道利於貞正也大壮而不得其
正強猛之為耳非君子之道壮盛也(易傳)
白雲郭氏曰泰之辭言小往大來而彖則言天地上
下隂陽健順君子小人以極大小之類大壮之象四
陽過中名卦之義實取於大也雖天地亦大者之壮
非獨人事而已與泰言大來无以異也故彖曰正大
而天地之情可見矣(易說)
彖曰大壮大者壮也剛以動故壮大壮利貞大者正也
正大而天地之情可見矣
伊川先生曰所以名大壮者謂大者壮也隂為小陽
為大陽長已盛是大者壮也下剛而上動以乾之至
剛而動故為大壮為大者壮與壮之大也○大者既
壮則利於貞正正而大者道也極正大之理則天地
之情可見矣天地之道常久而不已者至大至正也
正大之理學者默識心通可也不云大正而云正大
恐疑為一事也(並易傳)
龜山楊氏曰剛以動大者之壮也壮而弗正則為暴
而已故利貞(易說)
白雲郭氏曰凡天地萬物大者之壮俱為大壮徒用
壮而已非大壮也德之大者无踰於天自人道言之
人得天德而動壮之所以大也且強梁以動者雖无
不壮其或窮人欲而滅天理則性善梏亡天德於是
失之矣雖壮而非大也故必得天之剛德而動而後
謂之大壮大壮利貞者大者之正也大者天也正則
天之德也天地之情於斯可見況人道乎孟子謂齊
宣王曰王請无好小勇夫撫劔疾視曰彼惡敢當我
哉此匹夫之勇敵一人者也王請大之唯孟氏深明
大小之義諸子未之或知也故言文武一怒而安天
下之民豈所謂大者之壮歟若匹夫匹婦自經於溝
瀆何其小哉聖人以羊譬壮深見小人之情矣(易說)
象曰雷在天上大壮君子以非禮弗履
伊川先生曰雷震於天上大而壮也君子觀大壮之
象以行其壮君子之大壮者莫若克己復禮古人云
自勝之謂強中庸於和而不流中立而不倚皆曰強
哉矯赴湯火蹈白刃武夫之勇可能也至於克己復
禮則非君子之大壮不可能也故云君子以非禮弗
履(易傳)
横渠先生曰克己反禮壮莫甚焉故易於大壮之用
見之○克己下學上達交相養也下學則必達達則
必上蓋不行則終何以成德明則誠矣誠則明矣克
己要當以理義戰退私已蓋理乃天德克己者必有
剛強壮健之德乃勝已雷在天上大壮君子以非禮
弗履夫酒清人渴而不敢飲肴乾人飢而不敢食非
強有力者不能人所不能人所以不能行已者於其
所難者則惰其異俗者雖易而羞縮惟心弘則不顧
人之非笑所趨義理耳視天下莫能移其道然為之
人亦未必怪正以在已者義理不勝惰與羞縮之病
消則有長不消則病常在消盡則是大而化之之謂
聖意思齷齪无由作事在古氣節之士冒死以有為
於義未必中然非有志槩者莫能況吾於義理已明
何為不為正以不剛惟大壮乃能克己蓋君子欲身
行之為事業以教天下今夫為長者折枝非不能也
但耻以為屈而不為耳不顧義理之若何也(並易說)
龜山楊氏曰君子之壮壮於禮而已行有不慊於心
則餒矣尚能壮乎哉(易說)
白雲郭氏曰天下雷行為无妄雷在天上為大壮无
妄之動以天則天德及物之時故象言茂對時育萬
物大壮先天而後動在人則盡心知性則知天之時
期不失中庸所謂天命之性者故象以非禮弗履為
言也且壮者君子所以勝已而小人所以勝人孔子
告顔淵以克己復禮勝已之道也既勝已之私則无
適而非天矣是為壮之大者也小人不知勝已至於
窮人欲而滅天理何大之有是以九三秪以用壮言
之然有大壮之弗履以成已然後有无妄之育物以
成物二者之道相為終始亦猶中庸言天命之謂性
率性之謂道而後曰脩道之謂教蓋性與道成已也
而教所以成物也(易說)
初九壮于趾征凶有孚象曰壮于趾其孚窮也
伊川先生曰初陽剛乾體而處下壮于進者也在下
而用壮壮于趾也趾在下而進動之物九在下用壮
而不得其中夫以剛處壮雖居上猶不可行況在下
乎故征則其凶有孚孚信也謂以壮往則得凶可必
也○壮于趾在最下而用壮以行可必信其窮困而
凶也(並易傳)
龜山楊氏曰剛健而在下壮于趾者也在下未足以
有行故征凶上无應焉雖剛實而有孚其孚不遠矣
故曰其孚窮也(易說)
白雲郭氏曰壮于趾者用壮之始也始而用壮必終
於凶矣有孚者信其必以凶窮也凡爻辭獨言壮者
謂小人之壮皆非大者壮也(易說)
九二貞吉象曰九二貞吉以中也
伊川先生曰二雖以陽剛當大壮之時然居柔而處
中是剛柔得中不過於壮得貞正而吉也或曰貞非
以九居二為戒乎曰易取所勝為義以陽剛健體當
大壮之時處得中道无不正也在四則有不正之戒
人能識時義之輕重則可以學易矣○九二所以貞
正而吉者以其得中道也中則不失正況陽剛(一有壮字)
而乾體乎(並易傳)
龜山楊氏曰居大壮之時而剛得中故為吉蓋大者
之正惟有九二盡之故曰貞吉而已(易說)
白雲郭氏曰卦辭言利貞然得其貞者九二也九二
之貞謂固守大壮之道也天之德以剛中為正九二
以剛居中是以能固守而貞吉也居卦之下位為不
足未能究天德之用故特曰貞吉而已蓋非禮弗履
之士也(易說)
九三小人用壮君子用罔貞厲羝羊觸藩羸其角象曰
小人用壮君子罔也
伊川先生曰九三以剛居陽而處壮又當乾體之終
壮之極者也極壮如此在小人則為用壮在君子則
為用罔小人尚力故用其壮勇君子志剛故用罔罔
无也猶云蔑也以其至剛蔑視於事而无所忌憚也
君子小人以地言如君子有勇而无義為亂剛柔得
中則不折不屈施於天下而无不宜苟剛之太過則
无和順之德多傷莫與貞固守此則危道也凡物莫
不用其壮齒者囓角者觸蹄者踶羊壮於首羝為喜
觸故取為象羊喜觸藩籬以藩籬當其前也蓋所當
必觸喜用壮如此必羸困其角矣猶人尚剛壮所當
必用必至摧困也三壮甚如此而不至凶何也曰如
三之為其往足以致凶而方言其危故未及於凶也
凡可以致凶而未至者則曰厲也○在小人則為用
其強壮之力在君子則為用罔志氣剛強蔑視於事
靡所顧憚也(並易傳)
横渠先生曰以陽居陽正也然乘下之剛故危小人
用此而進如羝羊觸藩以為壮故多見困君子知幾
則否藩以喻四三有應所之在進而位正理直小人
處之必以剛動(易說)
龜山楊氏曰至剛而不中非大者正也小人則用壮
而已在君子則罔也焉有仁人在位罔人而可為乎
故雖正亦厲剛雖不中未足以極其壮故羝羊觸藩
羸其角(易說)
白雲郭氏曰剛至三而壮矣小人務勝人故喜壮而
用之君子務在勝已之私不失天命之性是以勿用
壮於外也以用壮為正則危矣羊狠而喜觸用壮之
象也觸藩羸其角用壮而厲也其厲如此凡以小人
不知壮有天道之大故也君子用罔者君子罔以壮
為用也先儒為羅罔之罔失之矣(易說)
九四貞吉悔亡藩決不羸壮于大輿之輹象曰藩決不
羸尚往也
伊川先生曰四陽剛長盛壮已過中壮之甚也然居
四為不正方君子道長之時豈可有不正也故戒以
貞則吉而悔亡蓋方道長之時小失則害亨進之勢
是有悔也若在它卦重剛而居柔未必不為善也大
過是也藩所以限隔也藩籬決開不復羸困其壮也
高大之車輪輹強壮其行之利可知故云壮于大輿
之輹輹輪之要處也車之敗常在折輹輹壮則車強
矣云壮于輹謂壮於進也輹與輻同○剛陽之長必
至於極四雖已盛然其往未上也以至盛之陽用壮
而進故莫有當之藩決開而不羸困其力也尚往其
進不已也(並易傳)
横渠先生曰乘剛本有悔不用其壮故貞吉三以四
為藩九四上无陽爻故曰藩決壮輿之輹往无咎也
四能不為隂累守己以正則吉而无乘剛之悔且得
衆陽之助以銷隂慝(易說)
龜山楊氏曰剛以動吉凶悔吝之所生也唯貞吉乃
悔亡隂在前不足以禦其壮也故藩決不羸有剛動
之才故壮于大輿之輹輹車之軸傳也(易說)
白雲郭氏曰剛至四而愈壮而曰貞吉悔亡何哉蓋
四居上體之下能捨衆剛而與上有承柔戴上之志
是以貞吉悔亡藩決不羸壮于大輿之輹也然九四
之壮雖非大壮特用得其宜耳輿輹當用壮之物也
又況大輿之輹乎壮于大輿之輹是為得其宜也得
其宜故貞吉悔亡藩決不羸君子之所以能任重者
以此伊川曰輹與輻同虞翻為腹非也(易說)
六五喪羊于易无悔象曰喪羊于易位不當也
伊川先生曰羊羣行而喜觸以象諸陽並進四陽方
長而並進五以柔居上若以力制則雖勝而有悔唯
和易以待之則羣陽无所用其剛是喪其壮于和易
也如此則可以无悔五以位言則正以德言則中故
能用和易之道使羣陽雖壮无所用也○所以必用
柔和者以隂柔居尊位故也若以陽剛中正得(一作居)
尊位則下无壮矣以六五位不當也故設喪羊于易
之義然大率治壮不可用剛夫君臣上下之勢不相
侔也苟君之權足以制乎下則雖有強壮跋扈之人
不足謂之壮也必人君之勢有所不足然後謂之治
壮故壮之道不可以剛也(並易傳)○喪羊于易羊羣行
而觸物大壮衆陽並進六五以隂居位惟和易然後
可以喪羊易非難易之易乃和易樂易之易(楊遵道錄)
横渠先生曰羊外柔而内狠六五以隂處陽羊喪之
象也能去其内剛不拒來者則无悔故曰喪羊于易
无悔履柔危之地乘壮動之剛固之必悔者位非其
所堪也(易說)
龜山楊氏曰居得尊位而下乘四剛其用壮也物孰
禦之可謂无難矣而不用所謂喪羊于易也莊子曰
於羊弃意喪羊之謂也(易說)
白雲郭氏曰羊之用壮无異於小人不務勝已於内
而欲觸物於外一往若此其害深矣是以非禮弗履
之人務在克己而喪其羊也克己喪羊亦人之難能
而六五初无甚難則其无悔宜矣位不當者才不足
而位有餘不能究天德之大以成堯舜三王之治徒
喪羊无悔僅能成已而已(易說)
上六羝羊觸藩不能退不能遂无攸利艱則吉象曰不
能退不能遂不詳也艱則吉咎不長也
伊川先生曰羝羊但取其用(一无用字)壮故隂爻亦稱之
六以隂處震終而當壮極其過可知如羝羊之觸藩
籬進則礙身退則防角進退皆不可也才本隂柔故
不能勝已以就義是不能退也隂柔之人雖極用壮
之心然必不能終其壮有摧必縮是不能遂也其所
為如此无所往而利也隂柔處壮不能固其守若遇
艱困必失其壮失其壮則反得(一有其字)柔弱之分矣是
艱則得吉也用壮則不利知艱而處柔則吉也居壮
之終有變之義也○非其處而處故進退不能是其
自處之不詳慎也艱則吉柔遇艱難又居壮終自當
變矣變則得其過咎不長乃吉也(並易傳)
横渠先生曰剛兢用觸則進退皆凶危懼求全則咎
有時而息也然上六以隂居上不詳事宜用壮而觸
故進退不能(易說)
白雲郭氏曰居動之極以柔用壮雖无羸角之厲而
進退不能何所利哉不能遂者進不足以勝人也不
能退者退不足以自勝也此豈不能慎於度德量力
之事者歟故曰不詳也聖人兢兢業業其難其慎以
不矜不伐為己任又安有用壮之厲乎是以艱則吉
也(易說)
大易粹言卷三十四
