大易粹言卷六十九宋方聞一編
繫辭下一
八卦成列象在其中矣因而重之爻在其中矣
白雲郭氏曰上篇始於乾坤之成卦繼以易簡賢人
之德業下篇始於八卦成列繼以乾坤示人易簡其
道雖相類然上篇言所未盡者見於下篇是相為終
始之道也象非重卦而後有六位剛柔是也觀此則
知象始於包犧畫卦之時而爻立於文王重卦之後
故聖人設卦觀象則易之為書以象為本矣是以成
列則有象重之則有爻有剛柔則有變有繫辭則有
動也(易說)
剛柔相推變在其中矣繫辭焉而命之動在其中矣吉
凶悔吝者生乎動者也剛柔者立本者也變通者趣時
者也吉凶者貞勝者也
横渠先生曰變其勢也動其情也情有邪正故吉凶
生變能通之則盡利能正夫一則吉凶可勝而天地
不能藏其迹日月不能眩其明辭各指其所之聖人
之情也指之使趣時盡利順性命之理臻三極之道
也能從之則不䧟於凶悔矣所謂變動以利言者也
然爻有攻取愛惡本情素動因生吉凶悔吝而不可
變者乃所謂吉凶以情遷者也能深存繫辭所命則
二者之動見矣又有義命當吉當凶當否當亨者聖
人不使避凶趣吉一以貞勝而不顧如大人否亨有
隕自天過涉滅頂凶无咎損益龜不克違及其命亂
也之類三者異情不可不察(易說)○惑而後有通不有
兩則无一故聖人以剛柔立本乾坤毁則无以見易
(正蒙)
白雲郭氏曰有象而後可重重而後有爻有爻則有
剛柔剛柔推而有變剛柔相推以此易彼迭盛迭衰
猶日月相推之義也象爻易見而變為難知故聖人
必有繫辭而明其吉凶以命之也因動則生吉凶因
吉凶則聖人繫之以辭故繫辭雖本於明吉凶以告
人而君子必觀吉凶而後動是繫辭所以命之故曰
動在其中矣○上言繫辭焉而命之而動之說未詳
故繼言吉凶悔吝生乎動所以終其言也盖謂聖人
繫之以辭者所以明其吉凶悔吝以告人使之知吉
凶悔吝莫不生乎動○剛柔者爻之剛柔也爻有剛
柔則可相推相推故變變故自乾坤而成八卦自八
卦而為六十四所以剛柔為易之本也變通謂剛柔
之變通也一剛一柔即變也相推不窮即通也剛柔
相推所以明時之異故曰趣時也吉凶者繫辭之所
明也君子玩易之辭而知吉凶故以貞勝也貞正也
吉凶之道正則勝而常吉匪正則弗勝而常凶如是
則吉凶在夫正與不正之閒故惟貞可以勝吉凶也
上言爻在其中故此復言剛柔立本上言變在其中
故此復言變通趣時上言動在其中故此復言吉凶
貞勝皆所以明在上未終之意(並易說)
天地之道貞觀者也日月之道貞明者也天下之動貞
夫一者也
伊川先生曰天地之道常垂象以示人故曰貞觀日
月常明而不息故曰貞明(呂與叔東見錄)
橫渠先生曰著天地日月以剛柔立其本也其變雖
大盖不能遷夫正者也(一本下有剛柔立本故又著見之)正明不為
日月所眩正觀不為天地所遷貞正也本也不眩不
惑不倚之謂也天地之道至廣至大貞乃能觀也日
月之明貞乃能明也天下之動貞乃能一也盖言天
地之道不眩惑者始能觀之日月之明不眩惑者始
能明之天下之動不眩惑者始能見夫一者也所以
不眩惑者何正以是本也本立則不為聞見所轉其
見其聞須透徹所從來乃不眩惑此盖謂人以貞而
觀天地明日月一天下之動也○貞明不為日月之
所眩貞觀不為天地之所遷貞觀貞明是已以正而
明日月觀天地也為日月之明與天地變化所眩惑
故必己以正道觀之能如是不越乎窮理豈惟耳目
所聞見必從一德見其大源至於盡處則可以不惑
也存嘿識實有信有此苟不有信則終為物役○事
千變萬化其究如此而已天下之動貞夫一者也(並易)
(說)
白雲郭氏曰上言吉凶以貞勝故此復以天地日月
天下之動明貞之義也天地之所以示人日月之所
以常明皆正也天下之動所以貞夫一者亦以一則
正二則非正也吉凶貞勝之道亦若是而已矣然聖
人之辭所以盡意意盡則辭止意之未盡則再三言
之所以復言三貞之義于以見聖人之情也(易說)
夫乾確然示人易矣夫坤隤然示人簡矣爻也者效此
者也象也者像此者也爻象動乎内吉凶見乎外功業
見乎變聖人之情見乎辭
橫渠先生曰因爻象之既動明吉凶於未形故曰爻
象動乎内吉凶見乎外○隨爻象之變以通其利故
功業見也○聖人之情存乎教人而已(並易說)
白雲郭氏曰乾之示人以易也確然不易坤之示人
以簡也隤然无變是為天地貞觀之道也由乾坤示
人易簡觀之則八卦六十四莫不有所示故效其所
示之謂爻像其所示之謂象於是雷風水火山澤之
異與夫震動巽入坎䧟離麗艮止兊說之情莫不具
於爻象矣爻象動乎卦中而吉凶見於人事聖人用
其道故觀變以成功業學者究其微則由辭以知聖
人之情能事畢矣然自八卦成列以及於斯與上篇
首章互有發明其歸一致也(易說)
天地之大德曰生聖人之大寳曰位何以守位曰仁何
以聚人曰財理財正辭禁民為非曰義
橫渠先生曰將陳理財養物於下故先叙天地生物
○失位則无以參天地而措諸民也(並易說)
龜山楊氏曰理財作人兩事其說非不善然世儒所
謂理財者務為聚歛而所謂作人者起其奔競好進
之心而已易言理財詩之言作人似不如此(語錄)
白雲郭氏曰天地以生物為德故人以大德歸之聖
人得崇高之位然後成位乎中而贊化育故以位為
大寶也大寶者亦非聖人自以為寶也天下有生幸
聖人之得位以蒙其澤故天下以為寶也然位惟仁
可守不仁則失之故孟子曰惟仁者宜在高位且足
以資人之生者皆曰財得其所資則人聚失其所資
則人去斯民一日不可以无者也聖人理財非自用
也生聚人而已又正其辭以出號令禁民為非以明
法禁此五教五刑之用有義存焉然天地易簡一於
生而已聖人法天地亦一於生曰仁曰財曰義皆所
以生斯民者也(易說)
古者包犧氏之王天下也仰則觀象於天俯則觀法於
地觀鳥獸之文與地之宜近取諸身遠取諸物於是始
作八卦以通神明之德以類萬物之情
伊川先生曰近取諸身一身之上百理具備甚物是
没底背在上故為陽胷在下故為隂至如男女之生
已有此象天有五行亦有五藏心火也着些天地間
熱氣乘之則便須發躁肝木也着些天地間風氣乘
之則便須怒推之五藏亦然孟子將四端便為四體
仁便有箇木底氣象惻隱之心便是生物春氣象羞
惡之心便有箇義底氣象只有一箇去就割制底氣
象便是義也(附呂與叔東見錄)○作易自天地幽明至于昆
蟲草木微物无不合(語錄)
橫渠先生曰此皆是聖人取之於糟粕也○地之宜
如為黑為剛鹵為大塗○神明之德通於萬殊萬物
之情類於形器(並易說)
龜山楊氏曰問正叔先生云或說易曰乾天道坤地
道正是亂說曰乾坤非天地之道邪曰乾豈止言天
坤豈止言地又問乾坤不止言天地而乾卦多言天
坤卦多言地何邪曰本乎天者親上本乎地者親下
則各從其類也乾卦言天坤卦言地只為語其類耳
如說卦於乾雖言為天又言為金為玉以至為駁馬
良馬為木果之類豈盡言天故繫辭曰伏羲始作八
卦以通神明之德以類萬物之情若此者所謂類萬
物之情也只如說卦所類亦不止此為之每發其端
使後之學易者觸類而求之耳盖作易者仰則觀象
於天俯則觀法於地觀鳥獸之文與地之宜近取諸
身遠取諸物故孔子繫辭推明之曰此卦於天文地
理則為某物於鳥獸草木則為某物於身於物則為
某物各以例舉不盡言也學者觸類而求之則思過
半矣不然說卦所叙何所用之(語錄)
白雲郭氏曰易之道道之大全也有古以來聖人用
之未嘗絶也自包犧畫而有卦文王重而有書於是
斯道明矣故世言易始於包犧者盖言因易之書而
後其道明也故繫辭論卦亦以包犧為始然聖人必
觀天下之象而後畫卦故包犧觀象於天觀法於地
觀鳥獸之文與地之宜細大无不察也近則取諸身
遠則取諸物内外无不取也如此而後能畫卦八卦
既成則神明之德於是乎通萬物之情於是乎類所
謂通於天地應於物類者也前乎包犧未之有也故
言始作八卦然為天地雷風山澤水火者皆法象於
天地也動物之屬馬牛鷄雉皆鳥獸之文也植物之
屬木果竹葦反生果蓏皆地之宜也為首為腹寡髮
廣顙心病耳痛取諸身也自身之外皆取諸物也(易說)
作結繩而為網罟以佃以漁盖取諸離
横渠先生曰柔附於物飲血茹毛之教古所先有(易說)
白雲郭氏曰自以類萬物之情已上言包犧所以畫
八卦自作結䋲之下言取諸離之義八卦者道之大
全也作之所以明道於萬世也離者道之一也聖人
遭時用道以利天下趣時者也聖人不能獨盡天下
之時故亦不能盡用天下之道是以明大全之道於
方來而其遭時所立不過一二而已故明與不明係
乎聖人而用與不用又係乎時焉雖聖人不能必也
包犧之時未有犧牲故作結繩為罔罟以佃以漁而
已當時之人知為罔罟佃漁不知有所取也孔子以
易道觀之然後知是道有取於離故曰盖取諸離離
麗也罔罟麗道也然包犧始作八卦所謂係乎聖人
者也作結繩而為罔罟所謂係乎時者也此聖人道
與時之辨也(易說)
包犧氏没神農氏作斵木為耜揉木為耒耒耨之利以
教天下盖取諸益
横渠先生曰天施地生損上益下播種次之(易說)
白雲郭氏曰包犧有犧牲而未粒食炎帝氏為耒耨
之利以教天下故號曰神農然則粒食自神農始也
取諸益者益以重震巽二木成卦故有斵木為耜揉
木為耒之象而其彖則曰木道乃行粒食木類也耒
耜木教也故言取諸益然則益以益下為道又有天
施地生其益无方之義耒耨之利是亦益下之道也
亦其益无方之道也皆備益之三義(易說)
日中為市致天下之民聚天下之貨交易而退各得其
所盖取諸噬嗑
横渠先生曰聚而通交相有无次之(易說)
白雲郭氏曰古之聖人所以利天下者非用其私智
皆有取於易此聖人洗心之道也為市以合民取諸
噬嗑者嗑合也凡合之道皆本於噬嗑此言致天下
之民聚天下之貨是又合之大者故曰取諸噬嗑也
方神農時有八卦而已文王未重未有益與噬嗑也
而此言取諸益取諸噬嗑者盖六十四卦之畫象雖
始於文王而六十四卦之道未嘗无也百世之下獨
有孔子能追明其道若曰耒耜之教雖始於神農考
其所取盖益道也為市合民亦雖始於神農考其所
取盖噬嗑之道也於是而為言曰盖取諸益盖取諸
噬嗑以明雖未有易之時而自古聖人所用之道亦
不過六十四者而已天下之道不能外是故也是道
固有久矣文王知而重之為書故曰因而重之由孔
子之辭則知文王之所作者易之書其非文王之所
作者易之道也以書言之神農之時未有益與噬嗑
也以道言之神農之時盖有益與噬嗑也先儒惑於
二卦故謂神農重易誤矣渙隨諸卦皆同(易說)
神農氏没黃帝堯舜氏作通其變使民不倦神而化之
使民宜之易窮則變變則通通則久是以自天祐之吉
无不利
明道先生曰識變知化為難古今風氣不同故器用
亦異是以聖人通其變使民不倦各隨其時而已矣
後世雖有作者虞帝為不可及已盖當時是風氣未
開而虞帝之德又如此故後世莫可及也若三代之
治後世決可復不以三代為治者終苟道也(劉絢師訓)
横渠先生曰鴻荒之世食足而用未備堯舜而下通
其變而教之也神而化之使不知所以然運之无形
以通其變不類革之使民宜之也○立法須是過人
者乃能之若常人安能立法凢變法須是通通其變
使民不倦豈有聖人變法而不通也(並易說)
廣平游氏曰聖人稽古之禮不過三王而師古之道
上及五帝若通其變使民不倦神而化之使民宜之
雖百世聖人不能易也(中庸解)
龜山楊氏曰或問邵堯夫云誰信畫前元有易自從
删後更无詩畫前有易何以見曰畫前有易其理甚
微然即用夫子之已發明者言之未有畫前盖可見
也如云神農氏之耒耜盖取諸益日中為市盖取諸
噬嗑黃帝堯舜之舟楫盖取諸渙服牛乘馬盖取諸
隨益噬嗑渙隨重卦也當神農黃帝堯舜之時重卦
未畫此理真聖人有以見天下之賾故通變以宜民
而易之道得矣然則非畫前元有易乎(語錄)
白雲郭氏曰時異則事異於是乎有變唯聖人能通
其變則民不困於事是以不倦於有行也故雖聖人
神道設教不過宜斯民而已宜民則非甚高難行之
道亦不過為舟車臼杵弧矢宫室書契之類凡可以
利斯民後世之所不能易者皆是也知道之人固以
是為聖人之道不知道之人謂聖人之道變化超忽
如神豈在舟車臼杵之間哉故聖人先言宜民而知
後之制器皆宜民之道也然自易之道觀之道窮則
必變變而後通通則可久況用之於民者乎故自包
犧神農黃帝堯舜氏皆能通其變者也是以自天祐
之吉无不利非天私此數聖人也天所祐民之所宜
皆在夫通變之間耳易凡三言自天祐之吉盖謂如
是之祐皆人有以自致則无不利(易說)
黃帝堯舜垂衣裳而天下治盖取諸乾坤
伊川先生曰古之宓羲豈不能垂衣裳必待堯舜然
後垂衣裳據如此事只是一箇聖人都做得了然必
須數世然後成亦因時而已(入關語錄)
横渠先生曰君逸臣勞○上古无君臣尊卑勞逸之
别故制以禮垂衣裳而天下治必是前世未得如此
其文章禮樂簡易朴略至堯則煥乎其有文章然傳
上世者止是宓羲神農此仲尼道古也猶據聞見而
言以上則不可得而知所傳上世者未必有自從來
如此而已安知其間固嘗有禮文一時磨滅耳又安
知上世无不如三代之文章者乎然而如周禮則不
過矣可謂周盡今言治世且指堯舜而言可得傳者
也歴代文章自夫子而損益之見其禮而知其政聞
其樂而知其德不可加損矣(並易說)
白雲郭氏曰垂衣裳而天下治謂无為而治也能无
為而治者无它焉法乾坤易簡而已矣(易說)
刳木為舟剡木為楫舟楫之利以濟不通致遠以利天
下盖取諸渙
橫渠先生曰舟車之作舟易車難故舟先於車(易說)
白雲郭氏曰渙之為卦木上而水下是以有舟楫之
象故其彖曰利涉大川乘木有功也(易說)
服牛乘馬引重致遠以利天下盖取諸隨
明道先生曰服牛乘馬皆因其性而為之胡不服馬
而乘牛乎理之所不可也(劉絢師訓)
横渠先生曰不勞而得其欲故動而悅(易說)
白雲郭氏曰致遠之道人之所難也不有所隨安能
有所至哉故服牛乘馬引重致遠所以取諸隨也且
聖人之所以致遠者道也故聖人隨時之義在道衆
人之所以致遠者牛馬也故衆人之所隨牛馬而已
然舟車者皆人所恃以致遠故隨渙皆言致遠之利
使天下之民得舟楫牛馬之用知舟楫牛馬之為利
又安知聖人取諸隨渙哉此所謂百姓日用而不知
也(易說)
重門擊柝以待暴客盖取諸豫
横渠先生曰有備則无患故豫(易說)
白雲郭氏曰豫備豫也備豫之義盖非一也此獨舉
重門擊柝者黃帝堯舜之世獨有此耳不若後世防
禁備豫之密也以黃帝堯舜之世猶設是焉則後世
之君可不豫為之防哉豫之一卦夲无備豫之義而
孔子又明備豫於此者以見諸卦之象无窮不可以
一義盡也(易說)
斷木為杵掘地為臼臼杵之利萬民以濟盖取諸小過
横渠先生曰備物致用過以養物(易說)
白雲郭氏曰小過有實中之象而杵臼致實中之利
神農氏興耒耜之教臼杵之制不可无也故黃帝繼
之萬民以濟此皆備物致用立成器以為天下利者
也(易說)
弦木為弧剡木為矢弧矢之利以威天下盖取諸暌
橫渠先生曰養道雖至禁網尚疎但懲其乖亂而已
(易說)
白雲郭氏曰暌无弧矢之象而弧矢取諸暌者非謂
物乖爭而弧矢足以威之也盖弧矢之用以暌而發
也弧矢相暌則發而為用睽之至則為用亦至故弧
矢二物有至睽之道存焉睽之象曰君子以同而異
同而異者其唯弧矢異物而同功乎(易說)
上古穴居而野處後世聖人易之以宫室上棟下宇以
待風雨盖取諸大壯
明道先生曰上古之時民皆巢居而穴處後世易之
以棟宇而不以巢居穴處為不可變者以棟宇之利
故也(語錄)
横渠先生曰剛以承上柔以覆下上其棟下其宇之
象○棟屋脊檩也宇椽也若指第二檩為棟則其間
已有宇不得云上棟也若指栿為棟又益遠矣宇垂
而下故言下宇(並易說)
白雲郭氏曰宮室之制上棟下宇有覆物之象天之
道也大壯有天之道而動則人事故為宫室之象(易說)
古之葬者厚衣之以薪葬之中野不封不樹喪期无數
後世聖人易之以棺槨盖取諸大過
白雲郭氏曰上古之世知簡不知禮故葬親之薄有
至於此喪期无數者哀盡則止也聖人為之制禮然
後棺槨有度則喪期可知矣大過雖取其過於厚然
四剛居中有堅中之象故取以為棺槨也養生不足
以當大事惟送死可以當大事可不過於厚乎上世
嘗有其親死則舉而委之於壑者孟子謂孝子仁人
之掩其親亦必有道矣此盖聖人易之以棺槨取諸
大過之意也(易說)
上古結繩而治後世聖人易之以書契百官以治萬民
以察盖取諸夬
横渠先生曰禮成教備(一作修)道足而後刑可行政可
明明而不疑○制作之意盖取諸某卦止是取義與
象契非必見卦而後始有為也然則是言夫子之言
耳(並易說)
白雲郭氏曰未結繩之初結繩所以為治也結繩之
後書契所以為治也結繩書契皆所以防小人之偽
非待君子也夬之為道以剛決柔君子道長小人道
憂書契所以取諸夬者亦以決去小人之偽也自離
至夬十三卦與本卦之義多不同以見卦之象義皆
不可一例窮盡能變而通則其利亦无窮於天下矣
此之所言亦其一也故曰通其變使民不倦(易說)
是故易者象也象也者像也彖者材也爻也者效天下
之動者也是故吉凶生而悔吝著也
白雲郭氏曰易之為書卦象莫知後先雖聖人觀象
以設卦卦立而象復見於後故易之為書象而已象也
者所以像大下之有象者也彖爻皆出於卦象已立
之後彖所以内明一卦之才爻所以外效天下之動
爻立然後吉凶生而悔吝著此成易之序也(易說)
陽卦多隂隂卦多陽其故何也陽卦竒隂卦耦其德行
何也陽一君而二民君子之道也隂二君而一民小人
之道也
橫渠先生曰一其歸者君子之道多以御(一作禦)者小
人之理陽遍體衆隂衆隂共事一陽理也是故二君
共一民一民事二君上與下皆小人之道也一君而
體二民二民而宗一君上與下皆君子之道也(易說)
白雲郭氏曰陽宜其多陽也隂宜其多隂也今則反
是其故何也陽以竒為主隂以耦為主隂陽德行又
何也此聖人設問之意也凡隂陽二卦皆以陽為君
一君而二民者其道順也順故為君子二君而一民
者其道逆也逆則為小人其故其德行以是而知也
横渠先生曰一其歸者君子之道多以御者小人之
理(易說)
易曰憧憧往來朋從爾思子曰天下何思何慮天下同
歸而殊塗一致而百慮天下何思何慮日往則月來月
往則日來日月相推而明生焉寒往則暑來暑往則寒
來寒暑相推而歲成焉往者屈也來者信也屈信相感
而利生焉尺蠖之屈以求信也龍蛇之蟄以存身也精
義入神以致用也利用安身以崇德也過此以往未之
或知也窮神知化德之盛也
明道先生曰息訓為生者盖息則生矣一事息則一
事生中无間斷碩果不食則便為復也寒往則暑來
暑往則寒來寒暑相推而歲成焉(語錄)○窮神知化化
之妙者神也(劉絢師訓)
伊川先生曰天下何思何慮天下同歸而殊塗一致
而百慮天下何思何慮夫子因咸極論感通之道夫
以思慮之私心感物所感狹矣天下之理一也塗雖
殊而歸則同慮雖百而其致極則一雖物有萬殊事
有萬變統之以一則无能違也故貞其意則窮天下
无不感通焉故曰天下何思何慮用其思慮之私心
豈能无所不感也日往則月來月往則日來日月相
推而明生焉寒往則暑來暑往則寒來寒暑相推而
歲成焉往者屈也來者信也屈信相感而利生焉此
以往來屈信明感應之理屈則有信信則有屈所謂
感應也故日月相推而生明寒暑相推而成歲功用
由是而成故曰屈信相感而利生焉感動也有感必
有應凢有動皆為感感則必有應所應復為感感復
有應所以不已也尺蠖之屈以求信也龍蛇之蟄以
存身也精義入神以致用也利用安身以崇德也過
此以往未之或知也前云屈伸之理矣復取物以明
之尺蠖之行先屈而後伸盖不屈則无伸伸而後有
屈觀蠖則知感應之理也龍蛇蟄藏所以存息其身
而後能奮迅也不蟄則不能奮矣動息相感乃屈伸
也君子潛心精微之義入於神妙所以致其用也潛
心精微積也致用施也積與施乃屈伸也利用安身
以崇德也承上文致用而言利其施用安處其身所
以崇大其德業也所為合理則事正而身安聖人能
事盡於此矣故云過此以往未之或知也窮神知化
德之盛也既云過此以往未之或知更以此語結之
云窮極至神之妙知化育之道德之至盛也无加於
此矣(易傳)○上蔡往見伊川(一本作伯醇)伊川曰近日事知
何某對曰天下何思何慮伊川曰是則有此理賢却
發得太早在伊川直是會鍛鍊得人說了又恰道恰
好着工夫也(上蔡語錄)○近取諸身其間闔闢往來見之
鼻息然不必須假吸復入以為嘘呼氣則自然生人
氣之生生於真元天之氣亦生生不窮至如海水因
陽盛而涸及隂盛而生亦不是將己涸之氣却生水
自然能生往來屈伸者只是理也盛則便有衰晝則
便有夜往則便有來天地中如洪爐何物不消鑠了
○聖人之道更无精粗從灑掃應對至精義入神通
貫只一理雖灑掃應對只看所以然者如何(並入關語錄)
○近取諸身百理皆具屈伸往來之義只於鼻息之
間見之屈伸往來只是理不必將既屈之氣復為方
伸之氣生生之理自然不息如復言七日來復其間
元不斷續陽已復生物極必返其理須如此有生便
有死有始便有終(尹彦明編)○易聖人所以立道窮神則
无易矣(游定夫錄)○問窮神知化由通於禮樂何也曰此
句須是自家體認(一作玩索)人往往見禮壊樂崩便謂禮
樂亡然不知禮樂未嘗亡也如國家一日存時尚有
一日之禮樂盖由有上下尊卑之分也除是禮樂亡
盡然後國家始亡雖盗賊至所謂不道者然亦有禮
樂盖必有總屬必相聽順乃能為盗不然則叛亂无
統不能一日相聚而為盗也禮樂无處无之學者要
須識得(劉元承手編)○釋道所見偏非不窮深極微也至
窮神知化則不得與矣(鄒德久所錄)
横渠先生曰正惟存神爾不能利用使不思不勉執
多以御故憧憧之心勞而德喪矣將陳恬智交養故
序日月寒暑屈伸相感之義也○君子行義以逹其
道精一於義使不思而得不勉而中如介於石故能
見幾而作天下何思何慮明屈伸之變斯盡之矣日
月相推而明生焉寒暑相推而歲成焉神易无方體
一隂一陽不測皆所謂通乎晝夜之道也○屈信相
感而利生感以誠也情偽相感而利害生雜之偽也
○精義入神事豫吾内求利吾外也利用安身索利
吾外致養吾内也窮神知化乃養成自然非思勉之
能強故崇德而外君子未或致知也○精義入神養
之至也○義以反經為本經正則精仁以敦化為深化
行則顯義入神動一靜也仁敦化靜一動也仁敦化
則无體義入神則无方○何思何慮行其所无事而
已下文皆是一意行其所无事惟務崇德但妄意有
意即非行其所无事行其所无事則是意必固我已
絶今天下无窮動靜情偽止一屈伸而已在我先行
其所无事則復何事之有日月寒暑之往來尺蠖之
屈龍蛇之蟄莫非行其所无事是以惡其鑿也百慮
而一致先得此一致之理則何用百慮慮雖百卒歸
乎理而已此章憧憧往來要其有心至於德之盛也
率本此意咸之九四有應在初思有朋是咸其心也
不言心而言心之事不能虚以受人乃憧憧而致其
思咸道失矣憧憧往來心之往來也不能虚以接物
而有所系著非行其所无事也精義入神豫而已學
者求聖人之學以備所行之事今日先撰次來日所
行必要作事如此若事在一月前則自一月前栽培
挨排則至是時有備言前定事前定皆在於此積累
乃能有功天下九經自是行之者也惟豫而已撰次
豫備乃擇義之精若是則何患乎物至事來精義入
神須從此去豫則事有備備則用利用利則身安凢
人應物无節則往往自失故要在利用安身益以養
德也若夫窮神知化則是德之盛故云未之或知盖
大猶可勉而至大而化則必熟化即逹也精義入神
以致用謂貫穿天下義理有以待之故可推用窮神
是窮盡其神也入神是僅能入於神也言入如自外
而入義固有淺深○精義入神要得盡思慮臨事无
疑○精義入神固不待接物然君子何嘗不接物人
則見君子閑坐獨處不知君子接物在其中睡雖不
與物接然睡猶是成熟者○知幾其神精義入神皆
豫之至也豫者見事於未萌豫即神也精義入神利
用安身此大人之事大人之事則在思勉力可行以
擴而至之未之或知以上事是聖人德盛自致非思
勉可得猶大而化之大則人為可勉也化則待利用
安身以崇德然後德盛仁熟自然而致也故曰窮神
知化德之盛也自是别隔為一節義有精粗窮理則
至於精義若精義盡性則是入神盖為一故神通天
下為一物在已惟是要精義入神所存能靜而不能
動者此則存博學則利用用利則身安身安所以崇
其德也所應皆善應過則所存者復神○德盛者神化
可以窮盡故君子崇之(一作窮理盡性)○化事之變也○大
可為也大而化不可為也在熟而已易謂窮神知化
乃德盛仁熟之致非智力能強也○形而上者得辭
幾得象矣夫神為不測故緩詞不足以盡神化為難
知故急詞不足以體化○易所以明道窮神則无易
矣○見幾則義明動而不括則用利屈伸順理則身
安而德滋窮神知化與天為一豈有我所能勉哉(正蒙)
(有乃德盛而自致爾一句)○能炤物須放心寬快公平以求之乃
可見道況德性自廣大易曰窮神知化德之盛也豈
淺心可得(並易說)○天之為德虚而善應其應非思慮
聰明可求故謂之神老氏況諸谷以此太虚者氣之
體氣有隂陽屈伸相感之无窮故神之應无窮其散
无數故神之應也无數雖无窮其實湛然雖无數其
實一而已○物无孤立之理非同異屈伸終始以發
明之則雖物非物也事有始卒乃成非同異有无相
感則不見其成不見其成則雖物非物故曰屈伸相
感而利生焉○无不容然後盡屈伸之道至虚則无
所不伸矣君子无所爭知幾於屈伸之感而已精義
入神交伸於不爭之地順莫甚焉利莫大焉(並正蒙)○
求心之始如有所得久思則茫然復失何也夫求心
其要鑚研太甚則惑心之要只是欲平曠熟後无心
如天簡易不已今不得以求其虚則是已起一心无
由得虚切不令心煩求之太切則反昏惑有心所謂
助長也孟子亦只言存養而已此非可以聰明思慮
力所能致也然而孟子得博學於文以求義理則亦
動其心乎夫思慮不違是心而已尺蠖之屈以求伸
也龍蛇之蟄以存身也精義入神以致用也利用安
身以崇德也此交相養之道夫屈者所以求伸也勤
學所以修身也博文所以崇德也惟博文則可以力
致人平居又不可以全无思慮須是考前言往行觀
昔人制節如此以行其是而已故動焉而无不中理
(經學理窟)○事豫則立必有教以先之盡教之善必精義
以研之精義入神然後立斯立動斯和矣○易簡理
得則知幾知幾然後經可正天下逹道五其生民之
大經乎經正則道前定事豫立不疑其所行利用安
身之要莫先焉○天道不窮寒暑已衆動不窮屈伸
已鬼神之實不越二端而已矣○氣有隂陽推行有
漸為化合一不測為神其在人也知義用利則神化
之事備矣德盛者窮神則知不足道知化則義不足
大○神化者天之良能非人能故大而位天德然後
能窮神知化○雷霆感動雖速然其所由來亦漸爾
能窮神化所從來德之盛者歟○至誠天性也不息
天命也人能至誠則性盡而神可知矣不息則命行
而化可知矣學未至知化非真得也(並正蒙)○大中謂
之皇極盖過則便非善不及亦非善此極善是顔子
所求也所以瞻之在前忽焉在後夫子高遠處又要
求精約處又要至顔子之分必是入神處又未能精
義處又未至然顔子雅意則直要做聖人學者須是
學顔子○義集須是博文博文則用利用利即身安
到身安處却要資養此得精義者脫然在物我之外
(並語錄)
龜山楊氏曰易於咸卦初六言咸其拇六二言咸其
腓九三言咸其股九五言咸其脢上六言咸其輔頰
舌至於九四一爻由一身觀之則心是也獨不言心
其說以謂有心以感物則其應必狹矣惟无心而待
物之感故能无所不應其繇辭曰貞吉悔亡憧憧往
來朋從爾思夫思皆緣其類而已不能周也所謂朋
從者以類而應故也故孔子繫辭曰天下何思何慮
天下同歸而殊塗一致而百慮天下何思何慮夫心
猶鏡也居其所物自以形來則所鑒者廣矣若執鏡
隨物以度其形其照幾何或曰思造形之上極過是
非思之所能及故唯天下之至神則无思也无思所
以體道有思所以應世此為不知易之義也易所謂
无思者以謂无所事乎思云耳故其於天下之故感
而通之而已今而曰不可以有思又曰不能无思此
何理哉(語錄)
白雲郭氏曰自憧憧往來至莫益之十一義皆明聖
人所以玩易之辭盖將致用於天下以終上篇擬議
之道也道以用為大故聖人以中庸為至者道之用
也自一心之正推而及乎天下自一性之盡推而至
於盡物皆用也所謂精義入神以致用者此也且以
咸卦論之則憧憧往來朋從爾思言其志意未定也
孔子於此雖論何思何慮而極天下往來之理而論
之則知爻辭往來二字非徒然也是所謂玩辭也且
往來理之常也有往必來有來必往理勢之相感然
也往而不來來而不往理无是也知往來之說則凡
憧憧往來相感无定固有理存不必皆從爾思也惟
知同歸殊塗一致百慮則天下何思何慮矣盖朋從
爾思者爾所感也不從爾思者非爾所感其往來自
相感也日月寒暑是也有以屈信相感者尺蠖龍蛇
是也有以精義相感而致用者聖人是也此雖殊塗
而同歸於感也又何必朋從爾思乎故日月往來則
明生寒暑往來則歲成尺蠖之屈知其必信龍蛇之
蟄知其必神然則聖人精義入神豈用以寂默而已
哉必將致用於天下利用安身豈用以私一己而已
哉必將崇德而廣業是皆往來屈信相感而利生出
於自然者也夫惟有往來之感故天下之有成者在
是焉有屈信之感故天下之致利者在是焉聖人内
明屈信以成已故足以利用安身外窮往來以成物
故足以窮神知化所以兼日月寒暑之成與夫尺蠖
龍蛇之利也然非往則不來非屈則不信非精義入
神則不能致用過此以往皆非聖人致用之道是以
聖人未之或知也盖謂繁而見於事物者也若是則
窮神之妙知化之極非聖人盛德孰能與此觀乾之
初九潛龍勿用至九五而後飛龍在天此所謂屈信
相感精義入神以致用者也(易說)
易曰困於石據于蒺䔧入于其宫不見其妻凶子曰非
所困而困焉名必辱非所據而據焉身必危既辱且危
死期將至妻其可得見耶
伊川先生曰二陽不可犯也而犯之以取困是非所
困而困也名辱其事惡也三在二上固為據之然苟
謙柔以下之則无害矣乃用剛險以乘之則不安而
取困如據蒺䔧也如是死期將至所安之主可得見
乎(易傳)
横渠先生曰此明不能利其用者寡助之至親戚畔
之(易說)
白雲郭氏曰當困而困當據而據道之正也非所困
非所據失道之正是以名辱身危也太甲所謂自作
孽不可逭者也妻者至近而易保入宫必可見者也
非所宜為而為之者終至於不能保其妻子尚安能
保四海乎此所謂失道者寡助也(易說)
易曰公用射隼于高墉之上獲之无不利子曰隼者禽
也弓矢者器也射之者人也君子藏器于身待時而動
何不利之有動而不括是以出而有獲語成器而動者
也
伊川先生曰鷙害之物在墉苟无其器與不待時而
發則安得獲之所以解之之道器也事之當解與已
解之之道至者時也如是而動故无括結發而无不
利矣括結謂阻礙聖人於此發明藏器待時之義夫
行一身至於天下之事苟无其器與不以時而動小
則括塞大則喪敗自古喜有為而无成功或顛覆者
皆由是也(易傳)
横渠先生曰此明能精義以致用者(易說)
龜山楊氏曰君子藏器於身待時而動猶之有美玉
於斯非韞匵而不沾也待賈而已矣若夫求善賈而
沽則取賤之道聖人不為也(語解)
白雲郭氏曰君子以道存諸已而困於外者在時是
以藏器於身猶有待也括結也結則有閡凡无其道
則括非其時則括動而不括然後出而有獲此章盖
語成器而後可動動亦必有時焉故也藏器於身有
其道也高墉之上斯其時也(易說)
子曰小人不耻不仁不畏不義不見利不勸不威不懲
小懲而大誡此小人之福也易曰屨校滅趾无咎此之
謂也
伊川先生曰人有小過校而滅其趾則當懲懼不敢
進於惡矣故得无咎繫辭云小懲而大誡此小人之
福也言懲之於小與初故得无咎也(易傳)
横渠先生曰暗於事變者(易說)
白雲郭氏曰小人非不知天下之所謂善惡亦非不
知天下之禍福也盖昧於善惡幾微之際故積而至
於大惡以受天下之大禍者多矣聖人憫其愚而受
禍也於是制刑以小懲之懲其小而誡於大則終无
大惡大禍之虞是豈非小人之福哉此所以屨校滅
趾於初然後終无咎也(易說)
善不積不足以成名惡不積不足以滅身小人以小善
為无益而弗為也以小惡為无傷而弗去也故惡積而
不可揜罪大而不可解易曰何校滅耳凶
伊川先生曰人之聾暗不悟積其罪惡以至於極古
人制法罪之大者何之以校為其无所聞知積成其
惡故以校而滅其耳誡聰之不明也(易傳)
白雲郭氏曰善惡之道皆積而至非一朝一夕之故
積惡不已能无終凶乎明善惡之積知所當為知所
當去斯謂之君子已夫(易說)
子曰危者安其位者也亡者保其存者也亂者有其治
者也是故君子安而不忘危存而不忘亡治而不忘亂
是以身安而國家可保也易曰其亡其亡繫于苞桑
伊川先生曰漢王允唐李德裕不知此戒所以致禍
敗也(易傳)
横渠先生曰明君子之見幾(易說)
白雲郭氏曰安危存亡治亂盖相代相生之道是以
聖人居安慮危故終无危亡之患(易說)
子曰德薄而位尊知小而謀大力小而任重鮮不及矣
易曰鼎折足覆公餗其形渥凶言不勝其任也
伊川先生曰居大臣之位當天下之任而所用非人
至於覆敗乃不勝其任可羞愧之甚也其形渥謂赧
汗也其凶可知繫辭曰德薄而位尊知小而謀大力
小而任重鮮不及矣言不勝其任也蔽於所私德薄
知小也(易傳)
横渠先生曰不知利用以安身者(易說)
白雲郭氏曰道之用无施不可自一身至天下其用
皆一安有不勝之患哉此論不勝其任者盖因鼎而
言也鼎器也於人才器之象也才器限量不同猶若
鼎然故有不勝其任之凶君子不器則无限量矣故
形而上者為道形而下者為器(易說)
子曰知幾其神乎君子上交不謟下交不瀆其知幾乎
幾者動之微吉之先見者也君子見幾而作不俟終日
易曰介于石不終日貞吉介如石焉寧用終日斷可識
矣君子知微知彰知柔知剛萬夫之望
明道先生曰先見則吉可知不見故致凶(朱公掞問學拾遺)
○介于石理素定也理素定故見幾而作何事終日
哉(李籲師錄)
伊川先生曰夫見事之幾微者其神妙矣乎君子上
交不至於謟下交不至於瀆者盖知幾也不知幾則
至於過而不已交於上以恭巽故過則為謟交於下
以和易故過則為瀆君子見於幾微故不至於過也
所謂幾者始動之為也吉凶之端可先見而未著言
也獨言吉者見之於先豈復至有凶也君子明哲見
事之幾微故能其介如石其守既堅則不惑而明見
幾而動豈俟終日也斷别也其判别可見矣微與彰
柔與剛相對者也君子見微則知彰矣見柔則知剛
矣知幾如是衆所仰也故贊之曰萬夫之望(易傳)○見
幾而作不俟終日智之圓也(李籲師說)
横渠先生曰人道之用盡於接人而已謟瀆召禍理
勢必然故君子俯仰之際直而好義知幾莫大焉知
幾者為能以屈為伸○幾象見而未形也形則涉乎
明不待神而後知也吉之先見云者順性命則所先
皆吉也○知幾其神由經正以貫之則寧用終日斷
可識矣○君子見其幾則隨有所處不可過也豈俟
終日幾者動之微吉之先見者也夫幾則吉凶皆見
特言吉者不作則已作則所求乎向吉○豫之六二
常不動故能得動之微○不終日貞吉言速正則吉
也六二以隂居隂獨无累於四故其介如石雖體柔
順以其在中而靜何俟終日必知幾而正矣常易故
知險常簡故知阻君子見常不動故能得動之微君
子見幾而作不俟終日苟見其幾則時處置不欲過
何俟終日幾者動之微吉之先見特言吉者事則直
須求向吉也○觀其幾者善之幾也惡不可謂之幾
如曰幾者動之微吉之先見亦止言吉耳上交不謟
下交不瀆人事不過於上下之交此可盡人道也且
如孝弟人之本亦可以言幾造端乎夫婦亦可以言
幾親親而尊賢亦可以為幾就親親尊賢而求之又
有幾焉又如言不誠其身不悦於親亦是幾處苟要
入德必始於知幾○未嘗不得其中故動止為衆人
之表(一无止字)易曰原始要終故知死生之說死生止是
人之終始也學必知幾造微知微之顯知風之自知
遠之近可以入德由微則遂能知其顯由末即至於
本皆知微知彰知柔知剛之道也(並易說)
白雲郭氏曰人有君子小人之辨者以君子知道知
道則知幾矣小人不知道不知道則不知幾矣是以
小人不耻不仁不畏不義惡積而不可揜罪大而不
可解皆以其不知幾故也且幾者動之微吉之先見
言吉則凶可知君子由幾而趣者吉也故此獨言吉
方豫之時其亦如石有无逸之戒居上居下无與為
豫者是以上交不謟下交不瀆而為知幾之君子也
且諂瀆至微也而鳴豫之凶有由謟瀆而生者是其
所以為幾也君子極深研幾則能盡神故曰知幾其
神乎知微知彰自微而知著也知柔知剛由一而知
二也是皆知幾之道也知幾則能成天下之務是有
長人之道故為萬夫之望横渠先生曰常易故知險
常簡故知阻豫之六二常不動故能得動之微(易說)○
至誠者大則通於道小則窮於理天下事物未有能
逃於此者是以禍福善不善必先知之自君子觀之
謂之知幾自衆人言之謂之前知易曰知幾其神矣
乎故此論前知則曰至誠如神(中庸解)
子曰顔氏之子其殆庶幾乎有不善未嘗不知知之未
嘗復行也易曰不遠復无祗悔元吉
伊川先生曰顔子无形顯之過夫子謂其庶幾乃无
祗悔也過既未形而改何悔之有既未能不勉而中
所欲不踰矩是有過也然其明而剛故一有不善未
嘗不知既知未嘗不遽改故不至於悔乃不遠復也
(易傳)
橫渠先生曰盛德之士然後知化如顔子庶乎知化
也有不善未嘗不知己得善者辨善與不善也易有
不善未嘗不知顔子所謂有不善者必只是以常意
有迹處便為不善而知之此知幾也於聖人則无之
矣○知德為至當而不忘至之可見吉於微也盖欲
善不捨則善雖微必知之不誠於善者惡能為有為
无雖終身由之不知其道烏足與幾乎顔子心不違
仁故不善未嘗不知其致一也○知不善未嘗復行
不貳過也○孔子稱顔子不善未嘗不知知之未嘗
復行其知不善非獨知己凢天下不善皆知之不善
則固未嘗復行也又曰吾未見能見其過而内自訟
亦是非獨自見其過乃見人之過而自訟其殆庶幾
言深於知幾(並易說)
龜山楊氏曰性不可離可離非率性也道无隱微之
間於獨而不慎是可須臾離也故立則見其參於前在
輿則見其倚於衡見此則知所以戒慎恐懼矣顔子
不遠復其進於斯乎(中庸解)
白雲郭氏曰顔子亞聖之道未能无過故語稱不貳
過未能无得失故中庸言得一善則拳拳服膺而弗
失之由此則知庶幾於聖人矣故此言其殆庶幾(易說)
天地絪緼萬物化醇男女搆精萬物化生易曰三人行
則損一人一人行則得其友言致一也
伊川先生曰絪緼交密之狀天地之氣相交而密則
生萬物之化醇醇謂醲厚厚猶精一也男女精氣交
搆則化生萬物惟精醇專一所以能生也一隂一陽
豈可二也故三則當損言致乎一也天地之間當損
益之明且大者莫過此也(易傳)○天地之大德曰生物
之生意天地絪緼萬物化醇萬物之生意最可觀此
元者善之長也斯所謂仁也○道无无對有隂必有
陽有善必有惡有是必有非无一亦无三故易曰三
人行則損一人一人行則得其友只是二也(並河南語錄)
○絪緼隂陽之感(入關語錄)
橫渠先生曰始陳上下交以盡接人之道卒具男女
致一之戒而人道畢矣氣坱然太虚升降飛揚未嘗
止息易所謂絪緼莊生所謂生物以息相吹野馬者
歟此虚實動靜之機隂陽剛柔之始浮而上者陽之
清降而下者隂之濁其感遇聚結為風雨為霜雪萬
品之流形山川之融結糟粕煨燼无非教也心所以
萬殊者感外物而不一也天下无外其為感者絪緼
二端而已焉○物之所以相感者利用出入莫知其
鄉一萬物之妙者歟(並易說)○大和所謂道中涵浮沉
升降動靜相感之性是生絪緼相盪勝負屈伸之始
其來也幾微易簡其䆒也廣大堅固起知於易者乾
乎效法於簡者坤乎散殊而可象為氣清通而不可
象為神不如野馬絪緼不足謂之大和語道者知此
謂之知道學易者見此謂之見易不如是雖周公才
美其智不足稱也已(正蒙)
兼山郭氏曰天地絪緼萬物化醇男女搆精萬物化
生易曰三人行則損一人一人行則得其友言致一
也夫然後知天地之所以位萬物之所以育凢以此
也(中庸解)
白雲郭氏曰天地男女之化生皆由致一以交感三
人行則損一人一人行則得其友言致一以交感也
損自泰來由乾坤而為艮兊故有天地男女之象(易說)
子曰君子安其身而後動易其心而後語定其交而後
求君子修此三者故全也危以動則民不與也懼以語
則民不應也无交而求則民不與也莫之與則傷之者
至矣易曰莫益之或擊之立心勿恒凶
伊川先生曰君子言動與求皆以其道乃完善也不
然則取傷而凶矣(易傳)
横渠先生曰此又終以昧於致用之戒(易說)
白雲郭氏曰君子慎於持滿之戒修此三者以保其
常全盖懼益之極也益道未極則人必與之人與之
則益日至益道既極則人必莫之與莫之與則莫之
益也故傷之者必至此固損益常理況立心勿恒之
人寧无凶乎(易說)
大易粹言卷六十九
