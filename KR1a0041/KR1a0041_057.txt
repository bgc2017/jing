大易粹言卷五十七宋方聞一編
䷸(巽下巽上)
伊川先生曰巽序卦旅而无所容故受之以巽巽者
入也羇旅親寡非巽順何所取容苟能巽順雖旅困
之中何往而不能入巽所以次旅也爲卦一隂在二
陽之下巽順於陽所以爲巽也(易傳)
巽小亨利有攸往利見大人
伊川先生曰卦之才可以小亨利有攸往利見大人
也巽與兊皆剛中正巽說(一作兊)義亦相類而兊則亨
巽乃小亨者兊陽之爲也巽隂之爲也兊柔在外用
柔也巽柔在内性柔也巽之亨所以小也(易傳)
白雲郭氏曰伊川曰巽與兊皆剛中正巽兊義亦相
類而兊則亨巽乃小亨者兊陽之爲也巽隂之爲也
兊柔在外用柔也巽柔在内性柔也巽之亨所以小
也雍曰巽入也故能亨然柔弱自居其小宜矣能入
故利有攸往居柔小亨故利見大人聖人懼小其志
而欲養其大體也是亦沈潛剛克之意與(易說)
彖曰重巽以申命剛巽乎中正而志行柔皆順乎剛是
以小亨利有攸往利見大人
伊川先生曰重巽者上下皆巽也上順道以出命下
奉命而順從上下皆順重巽之象也又重爲重復之
義君子體重巽之義以申復其命令申重復也丁寧
之謂也○剛巽乎中正以卦才言也陽剛居巽而得
中正巽順於中正之道也陽性上其志在以中正之
道上行也又上下之柔皆巽順於剛其才如是雖内
柔可以小亨也○巽順之道无往不能入故利有攸
往巽順雖善道必知所從能巽順於陽剛中正之大
人則爲利故利見大人也如五二之陽剛中正大人
也巽順不於大人未必不爲過也(並易傳)
白雲郭氏曰上下皆巽是爲重巽上以巽入而化下
下以巽順而從上是以命行无違也剛巽乎中正而
志行者上以巽而化下是剛以巽而无太過也柔皆
順乎剛者不以巽順而從上是柔以巽而无不及也
上下之巽如此故亨而利也(易說)
象曰隨風巽君子以申命行事
伊川先生曰兩風相重(一作從)隨風也隨相繼之義君
子觀重巽相繼以順之象而以申命令行政事隨與
重上下皆順也上順下而出之下順上而從之上下
皆順重巽之義也命令政事順理則合民心而民順
從矣(易傳)
白雲郭氏曰君子之德風也有風之德而下无不從
然後具重巽之義故象言隨風巽則知重巽隨風之
義皆繫乎上下而言也君子有是德下民如是而從
其於申命行事也何有易於巽主教命猶詩之言風
也故觀則省方觀民設教姤則施命語四方蠱則振
民育德皆主巽而言也由是觀之則巽之命可順之
命也命或不可順而欲以剛強知亦難矣哉(易說)
初六進退利武人之貞象曰進退志疑也利武人之貞
志治也
伊川先生曰六以隂柔居卑巽而不中處最下而承
剛過於卑巽者也隂柔之人卑巽太過則志意恐畏
而不安或進或退不知所從其所利在武人之貞若
能用武人剛貞之志則爲宜也勉爲剛貞則无過卑
恐畏之失矣○進退不知所安者其志疑懼也利用
武人之剛貞以立其志則其志治也治謂脩立也(並易)
(傳)
横渠先生曰體柔居下在巽之始謙抑過中故施於
武人之貞則適得其宜進退者柔不自決之象也(易說)
白雲郭氏曰卦以居柔而不能大六二又以柔而不
能決是以有進退之象武人三軍之勇者不膚撓不
目逃其志決於進者也初六疑於申命行事之際則
敗其志矣宜以武人之貞自治其志可也治已以武
人之貞斯无進退之疑矣孔子語冉求以聞斯行諸
是也然道雖不一於進而此利在行事是亦行權之
義(易說)
九二巽在牀下用史巫紛若吉无咎象曰紛若之吉得
中也
伊川先生曰二居巽時以陽處隂而在下過於巽者
也牀人之所安巽在牀下是過於巽過所安矣人之
過於卑巽非恐怯即諂說皆非正也二實剛中雖巽
體而居柔爲過於巽非有邪心也恭巽之過雖非正
禮可以遠恥辱絶怨咎亦吉道也史巫者通誠意於
神明者也紛若多也苟至誠安於謙巽能使通其誠
意者多則吉而无咎謂其誠足以動人也人不察其
誠意則以過巽爲諂矣○二以居柔在下爲過巽之
象而能使通其誠意者正多紛然由得中也陽居中
爲中實之象中旣誠實則(一无則字)人自當信之以誠意
則非諂畏也所以吉而无咎(並易傳)
横渠先生曰以陽居隂其志下比无應於上故曰巽
在牀下然不失中道下爲之用故史巫紛若樂爲之
使吉而无咎非如上九喪其資斧史巫諭虚華過實
者言不失中道則樂盡其誠者衆矣(易說)
白雲郭氏曰二有剛中之德巽无不行矣而猶過於
恭巽有牀下不安之象者此其所以謂之巽也是道
也雖神明可交而受福况人乎然過於巽在聖人之
道疑若有咎矣而當巽之時九二以剛德能行巽之
道是其所以无咎也故象言紛若之吉得中也然惟
九二剛中故有巽在牀下之美不然殆且過矣(易說)
九三頻巽吝象曰頻巽之吝志窮也
伊川先生曰三以陽處剛不得其中又在下體之上
以剛亢之質而居巽順之時非能巽者勉而爲之故
屢失也居巽之時處下而上臨之以巽又四以柔巽
相親所乘者剛而上復有重剛雖欲不巽得乎故頻
失而頻巽是可吝也○三之才質本非能巽而上臨
之以巽承重剛而履剛勢不得行其志故頻失而頻
巽是其志困窮可吝之甚也(並易傳)
横渠先生曰三處陽剛失巽之道乘剛而動頻吝所
宜志在比物故吝如復之六三志窮也
白雲郭氏曰過於剛而不中是以或巽或失所謂旣
不能令又不受命者也非吝而何其志終不能以有
行是以窮也
六四悔亡田獲三品象曰田獲三品有功也
伊川先生曰隂柔无援而承乘皆剛宜有悔也而四
以隂居隂得巽之正在上體之下居上而能下也居
上之下巽於上也以巽臨下巽於下也善處如此故
得悔亡所以得悔亡以如田之獲三品也田獲三品
及於上下也田獵之獲分三品一爲乾豆一供賓客
與充庖一頒徒御四能巽於上下之陽如田之獲三
品謂遍及上下也四之地本有悔以處之至善故悔
(一无悔字)亡而復有功天下之事苟善處則悔或可以成
功也○巽於上下如田之獲三品而遍及上下成巽
之功也(並易傳)
横渠先生曰柔順之德以隂居位雖或乘剛悔終可
亡近比於五不爲諂妄而又二三并爲所獲不私其
累而樂爲己用田獲之類也使三陽見獲四之功也
(易說)
白雲郭氏曰六四近君志決於進无初六之疑旣无
羣疑則悔亡矣是以有田獲三品之功也六四至柔
不當有田獲之功而此以順乎剛故得之由是觀之
則剛以巽而无太過柔以巽而无不及則巽之道豈
柔弱畏懦之義哉是其可與有行也(易說)
九五貞吉悔亡无不利无初有終先庚三日後庚三日
吉象曰九五之吉位正中也
明道先生曰先甲三日以窮其所以然而處其事後
甲三日以究其將然而爲之防甲者事之始也庚者
有所革也自甲至於戊已春夏生物之氣已備庚者
秋冬成物之氣也故有所革别一般氣(劉絢師訓)
伊川先生曰五居尊位爲巽之主命令之所出也處
得中正盡巽之善然巽者柔順之道所利在貞非五
之不足在巽當戒也既貞則吉而悔亡无所不利貞
正中也處巽出令皆以正中爲吉柔巽而不貞則有
悔安能无所不利也命令之出有所變更也无初始
未善也有終更之始善也若已善則何用命也何用
更也先庚三日後庚三日吉出命更改(一作故)之道當
如是也甲者事之端也庚者變更之始也十干戊已
爲中過中則變故謂之庚事之改更當原始要終如
先甲後甲之義如是則吉也解在蠱卦○九五之吉
以處正中也得正中之道則吉而其悔亡也正中謂
不過无不及(一作无過不及)正得其中也處柔巽與出命令
唯得中爲善失中則悔也(並易傳)
横渠先生曰解見蠱卦志不以正則將有悔先庚三
日譲始也後庚三日存終也雖體陽居尊无應於下
故不可爲事之唱乃吉不著於繇辭者巽非憂患之
時故也(易說)
白雲郭氏曰剛以巽而後貞吉柔以巽而後有功貞
吉則无太過有功則无不及是以四五皆得巽道而
悔亡也九五居尊中正爲巽之主固守是道吉无不
利猶曰无初有終者巽之爲象以柔而用剛也唯以
柔故有初六進退之疑唯用剛故有九五正中之德
是爲无初有終也先庚三日後庚三日吉者九五人
君之位也出命人君之所先也慎乃出令君人之道
也故必先後三日而申命之夫上有巽入之道下有
巽順之義風行草偃莫易於斯時猶且先後三日而
申命之者慎之至也慎之至者令出唯行弗唯反故
也命令之出有必可行之善而无不可行復反之失
是以吉也上曰貞吉九五之吉也下曰吉蓋命令以
是爲吉也庚即令也先庚謂未出令之前己申命後
庚謂出令之後三日而後行事也伊川曰申者事之
始也庚者變更之始也(易說)
上九巽在牀下喪其資斧貞凶象曰巽在牀下上窮也
喪其資斧正乎凶也
伊川先生曰牀人所安也在牀下過所安之義也九
居巽之極過於巽者也(一尤者字)資所有也斧以斷也陽
剛本有斷以過巽而失其剛斷失其所有喪資斧也
居上而過巽至於自失在正道爲凶也○巽在牀下
過於巽也處卦之上巽至於窮極也居上而過極於
巽至於自失得爲正乎乃凶道也巽本善行故疑之
曰得爲正乎復斷之曰乃凶也(並易傳)
横渠先生曰柔巽過極難爲之下物不爲用故曰喪
其資斧凶資斧尚喪餘用殫矣(易說)
白雲郭氏曰九二有爲之臣也以巽用剛者也上九
巽之極者也巽極不知變而欲同九二之道則其過
也甚矣過則失故喪其資斧貞凶也巽之道剛柔用
之皆獲其利今喪其所資之利能无凶乎故巽在牀
下无用於上窮之時喪其資斧殊乖悔亡之利彼以
悔亡而吉則此以喪失正乎凶矣觀此則知謂之資
斧者其行權之義乎是不可失者也(易說)
大易粹言卷五十七
