大易粹言卷二十三宋方聞一編
䷖(坤下艮上)
伊川先生曰剥序卦賁者飾也致飾然後亨則盡矣
故受之以剥夫物至於文飾亨之極也極則必反故
賁終則剥也卦五隂而一陽隂始自下生漸長至於
盛極羣隂消剥於陽故為剥也以二體言之山附於
地山高起地上而反附著於地頽剥之象也(易傳)
剥不利有攸往
伊川先生曰剥者羣隂長盛消剥於(一作一)陽之時衆
小人剥喪於(一无於字)君子故君子不利有所往唯當巽
言晦迹隨時消息以免小人之害也(易傳)
白雲郭氏曰剥有二道有民剥君小人剥君子民之
剥君不過厚百姓以自薄為安宅順止之道小人剥
君子則毋與爭利藏噐待時而已潛龍勿用内文明
而外柔順艱貞晦其明儉德避難遯之時義皆君子
遇剥之義也剥之卦辭獨言不利有攸往者遇剥无
它說焉懼君子以道自任與小人校也(易說)
彖曰剥剥也柔變剛也不利有攸往小人長也順而止
之觀象也君子尚消息盈虚天行也
伊川先生曰剥剥也謂剥落也柔變剛也柔長而剛
剥也夏至一隂生而漸長一隂長則一陽消至於(一无)
(於字)建戌則極而成剥是隂柔變剛陽也隂小人之道
方長盛而剥消於(一作剛)陽故君子不利有所往也○
君子當剥之時知不可有所往順時而止乃能觀剥
之象也卦有順止之象乃處剥之道君子當觀而體
之君子尚消息盈虚天行也君子存心消息盈虚之
理而能順之乃合乎天行也理有消衰有息長有盈
滿有虚損順之則吉逆之則凶君子隨時敦尚所以
事天也(並易傳)
横渠先生曰處剥之時順止以觀天理之消息盈虚
(易說)
龜山楊氏曰剥剥也隂剥陽也五隂上行小人之長
極矣有爵賞以導其前刑威以驅其後中才而下孰
不變而從之乎雖有剛明之資蓋將遜言屈身以避
害亦理勢然也夫剛柔之往來相為屈伸天行也柔
能變剛惟剥之時為然非特相為屈伸而已君子於
是時順而止之可也往斯害矣夫坤順而艮止剥之
成象也觀剥之象則知所以治剥矣東漢之君子不
知出此引姦凶而授之柄率至俱傷雨敗而國隨以
亡蓋有以取之也夫寒暑之變天且不能暴為之况
於人乎然君子之尚消息盈虚无時而不然獨於剥
言者蓋當是時存亡之機間不容息與它卦異故也
(易說)○或問臺諫官如何作曰剥之彖曰不利有攸往
小人長也順而止之觀象也君子尚消息盈虚天行
也夫君子之於小人方其進也不可以驟去觀剥之
象斯可見矣剥坤下而艮上坤順也艮止也此天理
之不可易者也順而止之其漸而非暴之謂乎隂陽
之氣消息盈虚必以其漸君子所尚蓋在於此(語錄)
白雲郭氏曰伊川曰山附於地圯剥之象雍曰剥落
也剛過久而柔落之卦之所以為剥也自初至五剥
五剛而為柔剥之極也一陽順於下而止於上僅足
以避害而已故不利有攸往然衆柔剥剛其害為難
避君子觀順止之象而行順止之道故能處剥之時
也消息盈虚天道之運君子所尚之道也當陽消隂
息進盛而剥是為天道自然之運君子何尤焉不過
於觀象順止俟時而已(易說)
象曰山附於地剥上以厚下安宅
伊川先生曰艮重於坤山附於地也山高起於地而
反附著於地圯剥之象也上謂人君與居人上者觀
剥之象而厚固其下以安其居也下者上之本未有
基本固而能剥者也故上(一作山)之剥必自下下剥則
上危矣為人上者知理之如是則安養人民以厚其
本乃所以安其居也書曰民惟邦本本固邦寧(易傳)
廣平游氏曰山附於地則山頽之象山至於頽則以
下不厚而上危故也(易說)
龜山楊氏曰小人之剥必自下始浸而至乎上君子
知所以厚下則无所措其剥矣乃可以安宅也(易說)
白雲郭氏曰以剛柔言之則天道盈虚消息所以有
剥自卦才言之則順而止之為處剥之道由象言之
則山附於地者剥也厚下安宅者處剥之道也彖象
之義不一而足象言上者非獨君后也凡居上者皆
當然也語曰百姓足君孰與不足是亦厚下之道厚
下所以安宅也夫知幾君子未必至於剥之時也不
幸而至是不過厚下俟時而已(易說)
初六剥牀以足蔑貞凶象曰剥牀以足以滅下也
伊川先生曰隂之剥陽自下而上以牀為象者取身
之所處也自下而剥漸至於身也剥牀以足剥牀之
足也剥始自下故為剥足隂自下進漸消蔑於(一无於字)
貞正凶之道也蔑无也謂消亡於正道也(一作消亡正道也一)
(作消亡於正也)隂剥陽柔變剛是邪侵正小人消君子其凶
可知○取牀足為象者以隂侵没陽於下也滅没也
侵滅正道自下而上也(並易傳)
龜山楊氏曰剥自下而上惟厚下為可以安宅安民
所以厚下也牀人所安也足牀所恃以為安者也剥
牀以足則蔑厚下之道也故凶小人剥民以自厚得
志則害加乎人天下之凶也及夫進而位乎上則下
已不厚矣亦非所以自安也故其卒至於剥廬而无
所容其凶豈不已甚乎小人知此亦足以戒矣(易說)
白雲郭氏曰剥自下興也故初言剥牀以足剥以厚
下而安牀雖僅可安身亦非厚下之道況剥其足者
乎既失厚下之道則下已滅矣然剥之初而未甚也
所以蔑貞則凶言貞固不蔑則无凶矣詩曰載寢之
牀故處床為求安之道剥言牀亦見道之无乎不在
也(易說)
六二剥牀以辨蔑貞凶象曰剥牀以辨未有與也
伊川先生曰辨分隔上下者牀之榦也隂漸進而上
剥至於辨愈蔑於正也凶益甚矣○隂之侵剥於(一作)
(剛)陽得以益盛至於剥辨者以陽未有應與故也小
人侵剥君子若君子有與則可以勝小人不能為害
矣唯其无與所以被蔑而凶當消剥之時而无徒與
豈能自存也言未有與剥之未盛有與猶可勝也示
人之意深矣(並易傳)
横渠先生曰三雖隂類然志應在上二不能進剥陽
爻徒用口舌間說力未能勝故象曰未有與也然志
在滅陽故亦云蔑貞凶(易說)
龜山楊氏曰辨牀之榦蓋上下之辨也剥止乎辨則
剥未及上矣以其无應而未有與也然處羣隂之中
其能終无與乎故曰未而已則蔑正之凶理必至也
白雲郭氏曰伊川曰辨牀之榦所以分上下也輔嗣
謂足之上孔氏謂牀身之下足之上分辨之處義皆
一也剥牀以辨則其剥進矣未有與者遠陽而无應
无以止之也或近陽有應有以止之安有蔑貞之凶
哉天下之患未有不自小至大自微至著苟不能辨
之於早未有不至於凶者剥之初二有凶之漸而非
凶也三以應而无咎四則凶矣(易說)
六三剥之无咎象曰剥之无咎失上下也
伊川先生曰衆隂剥陽之時而三獨居剛應剛與上下
之隂異矣異於正在剥之時為无咎者也三之為可
謂善矣不言吉何也曰方羣隂剥陽衆小人害君子
三雖從正其勢孤弱所應在无位之地於斯時也難
乎免矣安得吉也其義為无咎耳言其无咎所以勸
也○三居剥而无咎者其所處與上下諸隂不同是
與其同類相失於處剥之道為无咎如東漢之吕強
是也(並易傳)
横渠先生曰獨應於陽故反為衆隂所剥然无所咎
(易說)
龜山楊氏曰以隂居陽不當位也而其志剛矣居不
當位而間乎衆隂之中勢不足以有為也隂方剥陽
而已獨應之失上下矣於義无咎則吉凶不足言也
(易說)
白雲郭氏曰剥之時小人道長之極羣衆剥君子獨
六三捨其羣類於上下而應乎陽是捨小人而從君
子也所以在道為无咎然則六三之失其類乃所以
為有得歟(易說)
六四剥牀以膚凶象曰剥牀以膚切近災也
伊川先生曰始剥於牀足漸至於膚膚身之外也將
滅其身矣其凶可知隂長已盛陽剥已甚貞道已消
故更不言蔑貞直言凶也○五為君位剥已及四在
人則剥其膚矣剥及其膚身垂於亡矣切近於災禍
也(並易傳)
龜山楊氏曰剥牀以足以辨則剥其所安而已未及
膚也六四履近尊位則剥及膚矣其災也豈不切近
乎(易說)
横渠先生曰迫近君位猶自下剥牀至牀之膚將及
於人也不言蔑正剥道成矣一云五於隂陽之際義
必上比故以喻膚(易說)
白雲郭氏曰牀剥而後及其身及其身自膚始六四
上體居牀之上則膚矣初二有及身之漸不能止之
則災及其身矣故直云凶也繫辭言剥窮上反下於
此可見(易說)
六五貫魚以宫人寵无不利象曰以宫人寵終无尤也
伊川先生曰剥及君位剥之極也其凶可知故更不
言剥而别設義以開小人遷善之門五羣隂之主也
魚隂物故以為象五能使羣隂順序如貫魚然反獲
寵愛於在上之陽如宫人則无所不利也宫人宫中
之人妻妾侍使也以隂言且取獲寵(一作親)愛之義以
一陽在上衆隂有順從之道故發此義○羣隂消(一无)
(消字)剥於(一无於字)陽以至於極六五若能長率羣隂駢首
順序反獲寵愛於陽則終无過尤也於剥之將終復
發此義聖人勸遷善之意深切之至也(並易傳)
横渠先生曰六五為上九之膚能下寵衆隂則陽獲
安而无不利矣異於六五者以其居尊制裁為卦之
主故不云剥之也終无尤怨者以小人之心不過圖
寵利而已不以宫人見蓄為恥也隂陽之際近必相
比六五能上附於陽反制羣隂不使進逼方得處剥
之善下无剥之之憂上得陽功之庇故曰无不利(易說)
龜山楊氏曰五君位也剥至於切近災則極矣不可
以有加矣故言人君處剥之道夫魚隂物也貫之則
其叙不可亂羣隂順承之象也先王之時六宫各帥
其屬以時御于王所九嬪掌之御叙于王之燕寢女
御掌之而嬪御之職皆列于天官太宰蒞之則燕好
嬖暱之私不得干其上矣貫魚之象也以是寵之何
尤之有夫女子與小人之難養一也先王所以處之
无二道焉使群隂順承如魚然以宫人寵之則无不
利矣是亦順而止之之道也若夫付之以心膂之寄
借之以威福之重而遽絶之則肘腋之變不可測可
不戒之哉(易說)
白雲郭氏曰六五柔得尊位大中為剥之主能御衆
隂以承陽者也魚隂類也六五未免其類是以能聮
而貫之制於我也雖制於我而在剥无剛決之義故
以宫人寵之孔子曰惟女子與小人為難養也然則
女子小人為同類御小人以宫人之道斯其宜矣方
剥之時小人進長六五知不可決而寵之所謂順剥
之時而為止剥之道者也雖然貫衆隂而寵之疑非
聖人之道而曰无不利終无尤者蓋消息盈虚天之
所行君子之所尚雖聖人不能違時特於其間雖順
以從時而又有止之道以救時耳非若一於順而寵
之不知濟時者也安定先生曰以宫人寵但厚之田
宅不使竊天下之權則无不利然此謂根蔕之難去
者(易說)
上九碩果不食君子得輿小人剥廬象曰君子得輿民
所載也小人剥廬終不可用也
明道先生曰息訓為生者息則生矣一事息則一事
生中无間斷碩果不食則便為復也寒往則暑來暑
往則寒來寒暑相推而歲成焉(劉絢師訓)
伊川先生曰諸陽消剥已盡獨有上九一爻尚存如
碩大之果不見食將有復生之理上九亦(一作一一作已)變
則純隂矣然陽无可盡之理變於上則生於下无間
可容息也聖人發明此理以見陽與君子之道不可
亡也或曰剥盡則為純坤豈復有陽乎曰以卦配月
則坤當十月以氣消息言則陽剥(一有盡字)為坤陽(一有復字)
來為復(一有然字)陽未嘗盡也剥盡於上則復生於下矣
故十月謂之陽月恐疑其无陽也隂亦然聖人不言
耳隂道盛極之時其亂可知亂極則自當思治故衆
心願載於君子君子得輿也詩匪風下泉所以居變
風之終也理既如是在卦亦然衆隂宗陽為共載之
象小人剥廬若小人則當剥之極剥其廬矣无所容
其身也更不論爻之隂陽但言小人處剥極則及其
廬矣廬取在上之象或曰隂陽之消(一作交)必待盡而
後復生於下此在上便有復生之義何也夬之上六
何以言終有凶曰上九居剥之極止有一陽陽无可
盡之理故明其有復生之義見君子之道不可亡也
夬者陽消隂隂小人之道也故但言其消亡耳何用
更言却有復生之理乎○正道消剥既極則人復思
治故陽剛君子為民所承載也若小人處剥之極則
小人之窮耳終不可用也非謂九為小人但言剥極
之時小人如是也(並易傳)
横渠先生曰處剥之世有美實而不見採然其德備
猶為民所載小人處下則剥牀處上則反傷於下是
終不可用之也(易說)
龜山楊氏曰羣隂剥陽而一剛止乎上碩果不食也
剥乾五變也故有碩果之象焉(乾為木果)然君道也父道
也天下不可一日而无也故隂雖上行剛則不食與
夬之上六不可長異矣夫坤順而艮止剥之成象也
碩果不食者順而有以止之故也坤則順而已矣故
履霜堅冰至而卒有疑陽之戰順而无以止之故也
故坤之文言曰履霜堅冰至蓋言順也然剥終則復
亂極則思治當是時君子者民所載也故得輿坤下
承之得輿之象也(坤為大輿)君子而得輿道盛行也小人
无所庇其身則剥廬矣夫隂陽之往來屈伸理之必
至也小人之為亂至於剥廬而後已蓋亦不思而已
矣(易說)
白雲郭氏曰果者易食之物也在剥之時君子易傷
之象也果之碩大易食而不食君子居剥易傷而不
傷者以君子觀剥之象中有順而止之之道足以厚
下故終不食也且无君子莫治野人无野人莫養君
子君子小人蓋相湏也輿所以載君子小人之象廬
所以庇小人君子之象君子得輿為民所載則有厚
下之道故也小人之性自下窮上必剥其廬而後已
剥其廬則无以自庇終失所安之象以見小人不可
用於天下國家也唯其終不可用而遭時未復故以
宫人寵之宜矣能貫之則可寵而寵之亦可貫所以
柔服其心毋使為患而已此孔子所以嘆其難養也
然君子之剥非自取也小人剥之也故其剥也有漸
小人之性不能有物處剥之極必自剥矣是以其亡
也忽焉蓋自取之速也易於小人女子有順止貫寵
之道非達時變者不足以知此(易說)
大易粹言卷二十三
