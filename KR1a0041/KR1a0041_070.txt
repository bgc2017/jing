大易粹言卷七十宋方聞一編
繫辭下二
子曰乾坤其易之門邪乾陽物也坤隂物也隂陽合德
而剛柔有體以體天地之撰以通神明之德其稱名也
雜而不越於稽其類其衰世之意邪
伊川先生曰或曰乾坤易之門其義難知餘卦則易
知也曰乾坤天地也萬物烏有出天地之外者乎知
道者統之有宗則然也而在卦觀之乾坤之道簡易
故其辭平直餘卦隨時應變取捨无常尤為難知也
知乾坤之道者以為易則可也(經說)
橫渠先生曰推而行之存乎通所謂合德隤然確然
所謂有體乾於天為陽於地為剛於人為仁坤於天
則隂於地則柔於人則義先立乾坤以為易之門戸
既定剛柔之體極其變動以盡其時至于六十四此
易之所以教人也○其文詞錯綜而條理不雜○世
衰則天人交勝其道不一易之情也(人一作理並易說)
龜山楊氏曰問易曰乾坤其易之門耶所謂門莫是
學易自此入否曰不然今人多如此說故有喻易為
屋室謂其入必有其門則乾坤是也為此言者只為
元不曉易夫易與乾坤豈有二物孰為内外謂之乾
坤者因其健順而命之名耳乾坤即易易即乾坤故
孔子曰乾坤毁則无以見易盖无乾坤則不見易非
易則无乾坤謂乾坤為易之門者隂陽之氣有動靜
屈伸爾一動一靜或屈或伸闔闢之象也故孔子又
曰闔戶謂之坤闢戶謂之乾所謂門者如此老子曰
天地之間其猶槖籥乎夫氣之闔闢往來豈有窮哉
有闔有闢變由是生其變无常非易而何大抵看易
須先識他根本然後有得夫易求之吾身斯可見矣
豈應外求張横渠於正蒙中曾略說破云乾坤之闔
闢出入息之象也非見得徹言不能及此某舊曾作
明道哀詞云通闔闢於一息兮尸者其誰盖言易之
在我也人人有易不知自求只於文字上用功要作
何用○問乾坤即隂陽之氣否曰分明說乾陽物坤
隂物既是隂陽又曰乾坤何也曰乾坤止言其健順
爾欲識本根須是知體同名異自然意義曉然(並語錄)
白雲郭氏曰此章論易之為書也乾坤二卦在易之
書猶易之門學者首當明乾坤之義也自道言之三
才之内无非物乾坤雖非天地萬物以類言之亦陽
物隂物也況在易之乾坤見於卦象者乎乾坤合隂
陽之德而後有剛柔之體盖言先得乾坤隂陽之道
而後見於象者剛柔之體具焉剛柔之體具則六十
四卦由之而生故觀其象則可以體天地之撰明其
義則可以通神明之德矣六十四卦稱名雖雜而不
越乎乾坤剛柔之一道也稽其言之類不過於幾微
禍福吉凶悔吝豈皆衰世之意邪是亦聖人之情見
乎辭也(易說)
夫易彰往而察來而微顯闡幽開而當名辨物正言斷
辭則備矣其稱名也小其取類也大其旨遠其辭文其
言曲而中其事肆而隱因貳以濟民行以明失得之報
橫渠先生曰夫易彰往察來而微顯闡幽如坤初六
驗履霜於已然察堅冰於將至之類一云數往知來
其義一也○顯者則微之使求其原幽者則闡之使
見其用故曰其事肆而隱○天下之理既已思盡思
易之道百八十四爻變動以寓之人事告人以當如
何時如何事若其應也如何則吉如何則凶宜動宜
靜丁寧以為告戒此因貳以濟民行也(並易說)
白雲郭氏曰易之為書也所以彰往聖之道察方來
之變而垂教於无窮其微顯闡幽所謂顯道神德行
也開明大道至于六十四其當名辨物正言斷辭无
或不備雖其稱名小者其取類大也旨遠者道具於
旨也辭文者道顯於辭也其言屈曲而發无不中其
事肆直而理无不精開明失得之報以濟民之所行
故曰因貳貳者失得也斯道得則吉報之斯道失則
凶報之故吉凶所以為失得之報也前言當名謂卦
也辨物謂象也正言爻彖之辭也斷辭繫之以吉凶
者也(易說)
易之興也其於中古乎作易者其有憂患乎
伊川先生曰如言仁者不憂又却言作易者其有憂
患須要知用處各别也天下只有一箇憂字一箇怨
字既有此二字聖人安得无之(劉元承手編)
横渠先生曰諳識情偽吉凶之變故能體盡性命(易說)
白雲郭氏曰易始於包犧而興於文王故曰中古作
易者其有憂患乎盖謂文王也說者謂既有憂患則
須修德以避患故明九卦為德之所用誤矣夫聖人
修德又豈係於憂患乎而孔子言此者盖以聖人居
崇高之位道行於天下為帝為王參天地贊化育則
易行乎其中矣固不必有作也及其道不行於天下
而憂患天下後世之深欲力以斯文昭示來世則不
得不作矣此文王所以蒙大難而作易也然則孔子
道不行而繫易其亦所謂憂患者乎故憂患者盖憂
患後世之不復與聞斯道也(易說)
是故履德之基也謙德之柄也復德之本也恒德之固
也損德之脩也益德之裕也困德之辨也井德之地也
巽德之制也
横渠先生曰巽德之制者量宜接物故曰制也(易說)
白雲郭氏曰聖人用易上篇言之詳矣而修德之事
或未盡也故舉九卦以明之夫擇可履而履之故為
德之基謙以持之為德之柄復以反之為德之本恒
以可久為德之固損其害己之欲故為德之修遷其
益己之善故為德之裕困而不失其所亨故為德之
辨改邑不改井井猶性也故為德之地巽以申命行
事故為德之制此聖人以九卦成德於内也(易說)
履和而至謙尊而光復小而辨於物恒雜而不厭損先
難而後易益長裕而不設困窮而通井居其所而遷巽
稱而隱
伊川先生曰益長裕而不設謂固有此理而就上充
長之設是撰造也撰造則為偽也(周行已錄)
横渠先生曰履和而至和必以禮節之注意極佳○
益必實為有益如天之生物長必裕之非虚設也○
益長裕而不設益以實也妄加以不誠之益非益也
○巽稱而隱順以逹志故事舉而意隱(並易說)○益物
必誠如天之生物日進日息自益必誠如川之方至
日增日得施之妄學之不勤欲自益且益人難矣哉
易曰益長裕而不設信夫(銘諸牖以自詔正蒙)
白雲郭氏曰說而應乎乾和也辨上下定民志至也
尊而謙益光之道也復之早辨不遠復也剛柔皆應
恒是以雜而不厭也懲忿窒欲先難後易也天施地
生其益无方長裕不設也不設者不居於一方也困
窮而通人窮而道亨也井居其所而能遷其不窮之
養也巽之申命其稱也順而入之其隱也此九卦之
性情也(易說)
履以和行謙以制禮復以自知恒以一德損以遠害益
以興利困以寡怨井以辨義巽以行權
明道先生曰巽以行權義理所順處所以行權(朱公掞問)
(學拾遺)
横渠先生曰稱物平施隨所求小大與之此辨義也
○巽以行權者不巽則失其宜也(並易說)
白雲郭氏曰聖人因履之和以和行因謙之遜以制
禮因復以自反於道因恒以不變其德因損以去其
害己者因益以遷善因困而亨道則无怨尤於天人
因井以辨勞民往來之有義因巽以行申命之權是
皆聖人用九卦以見於有行也權者反於古而宜於
今道之權也非小人之狙詐也堯舜傳賢而禹傳子
權也夏尚忠商尚質周尚文亦權也(易說)
易之為書也不可遠為道也屢遷變動不居周流六虚
上下无常剛柔相易不可為典要唯變所適
横渠先生曰心不存之是遠也不觀其書亦是遠也
盖其為道屢遷(易說)
白雲郭氏曰人之於道不可須臾離也故於易不可
遠可離者非道可遠者亦非易也易之為道數遷而
變變動未嘗止周流六爻或以下而升上或由上而
降下以剛易柔以柔易剛不可以常道拘也唯變所
適而已此之謂易之道也(易說)
其出入以度外内使知懼又明於憂患與故无有師保
如臨父母初率其辭而揆其方既有典常苟非其人道
不虚行
白雲郭氏曰人之學道能不遠易則出入行藏必謹
其度外焉知懼則懼其失於有行内焉知懼則懼其
失於修身憂患者一己之憂患也故者天下之務也
明於憂患與故則自一身以及天下无或不明也人
能明此以不遠易故也雖无師保教訓常如父母之
臨豈无自而然哉知易之道須臾不可遠離而已如
臨父母則敬易之心存焉易之言敬有二道有接物
之敬需所謂敬之終吉是也有先物之敬坤所謂敬
以直内是也接物之敬有作有輟直内之敬雖造次
顛沛无時而非敬故常如父母之臨之也初率其辭
而揆其方既有典常者聖人言學易之道也學者初
循其辭以探其道而後可以得其典常典常大要也
苟非其人能盡學易用易之道則易道安能有行於
世哉然君子之於學也有二道有率其辭者自外入
也故易之為書不可遠有率其性者由中出也故中
庸之道不可須臾離書不可遠則道不可遠矣道不
可離則書不可離矣明乎此然後善學(易說)
易之為書也原始要終以為質也六爻相雜唯其時物
也其初難知其上易知本末也初辭擬之卒成之終若
夫雜物撰德辨是與非則非其中爻不備噫亦要存亡
吉凶則居可知矣知者觀其彖辭則思過半矣
横渠先生曰於一卦之義原始要終究两端以求其
中六爻則各指所之非卦之質也故吉凶各類其情
指其所之○初上終始三四非貴要之用非内外之
主中爻以要存亡吉凶如困卦正大人吉无咎盖以
剛中也小過小事吉大事凶以柔得中之類(並易說)○
易為君子謀不為小人謀故撰德於卦雖爻有小大
及繫辭其爻必諭之以君子之義(正蒙)
白雲郭氏曰前曰易之為書盖明易之道此言易之
為書盖論卦爻之要皆終以學者之事且自一卦論
之原始要終上下不遺為一卦之質也卦名之義名
其質而已如乾之為乾也原始要終知乾之質為健
故名其卦曰乾至於潛見飛躍則非質也六爻之義
剛柔動靜吉凶悔吝之不同各從其時與物之異而
已是則潛見飛躍之謂也此卦爻之義不能一也爻
之初為難知及其上則易知者本末之不同也初者
事之始事之微其辭則擬之而已故為難知上者事
之終事之成其辭无隱故易知也若夫雜辨天下之
物論撰衆人之德明二者之是非則非其中爻不能
備矣盖言初上本末不能具也說者以二五為中爻
此章論六爻相雜之道既言初上本末於其上則下
言中爻者二五三四皆是也盖二五三四皆為人道
雜物撰德辨是非人事也故中孚以三四為中而王
輔嗣亦疑初上之无位此言雜物撰德則兼天下之
物與德為言非止二五君臣而已故知捨初上之餘
皆中爻也而其辭言不備者謂非此四者不能備天
下之象也學者要中爻之存亡吉凶以考其所居得
失皆可以自知此所以不可遠也彖辭明一卦之義
物德是非存亡吉凶未能論辨者觀乎彖辭則思己
過半矣此又言學易之要在夫彖也先儒或謂彖辭
為文王卦下之辭非也直今之彖耳(易說)
二與四同功而異位其善不同二多譽四多懼近也柔
之為道不利遠者其要无咎其用柔中也三與五同功
而異位三多凶五多功貴賤之等也其柔危其剛勝邪
横渠先生曰柔之為道不利遠者柔之用近也(易說)
白雲郭氏曰二四隂也三五陽也隂陽之功同而位
則異也二之多譽中也四之多懼近君也此其善之
不同也二四宜以柔居之而柔之用近不利遠者則
六二何其多譽乎然要其終所以无咎者六二之用
柔中故也三之多凶五之多功其貴賤不同位有當
不當也三五皆宜以剛居之而九三多凶者賤而失
中也五則柔危而剛勝者貴而得中也上言中爻而
此論二四三五盖其同功而異位者皆中爻也王輔
嗣不辨四者為中爻而反以初上為无位不知以六
位言之則初上不得為无位以中爻言之自无初上
也(易說)
易之為書也廣大悉備有天道焉有人道焉有地道焉
兼三才而兩之故六六者非它也三才之道也道有變
動故曰爻爻有等故曰物物相雜故曰文文不當故吉
凶生焉
伊川先生曰惟人氣最清可以輔相裁成天地設位
聖人成能直行乎天地之中所以為三才天地本一
物地亦天也只是人為天地心是心之動則分了天
為上地為下兼三才而兩之故六也(附吕與叔東見錄)
横渠先生曰故曰爻爻者交雜之義(易說)
白雲郭氏曰易之為書廣大无不備者盖有三才之
道焉故六畫非它也兼三材而兩之之道也一卦之
道各有變動因其變動而别言之故為爻此言六位
之辨也爻有貴賤上下之等故曰物物謂二四三五
之類是也物雜无六則以剛柔相文故曰文文之當
其位則吉九之於五六之於二是也文之不當其位
則凶六之於三九之於四是也大致如此故曰吉凶
生焉(易說)
易之興也其當殷之末世周之盛德邪當文王與紂之
事邪是故其辭危危者使平易者使傾其道甚大百物
不廢懼以終始其要无咎此之謂易之道也
横渠先生曰剛柔錯雜美惡渾淆文王與紂當之矣
○百物不廢細无不察也(並易說)○顯道者危使平易
使傾懼以終始其要无咎之道也(正蒙)
白雲郭氏曰文王遭紂之世蒙大難而演易是故其
辭危危懼也懼斯道之不聞於天下後世也後世得
其言則危者可平失其言則易者可傾其道甚大天
地之間无不備是以天下无廢物懼人以終始則使
人慎終如始安不忘危存不忘亡要其歸終使无咎
而已此所謂易之道也說者或以危為述憂危之事
使後世危懼避患或以危為微不正之辭二者皆非
聖人之道也(易說)
夫乾天下之至健也德行恒易以知險夫坤天下之至
順也德行恒簡以知阻能說諸心能研諸侯之慮定天
下之吉凶成天下之亹亹者
横渠先生曰擬議云為非乾坤簡易以立本則易不
可得而見也簡易故能悦諸心知險阻故能研諸慮
○簡易然後知險阻簡易理得然後一以貫天下之
道繫辭言能研諸慮止是剰侯之二字說者就而解
諸侯有為之主若是者即是隨文耳○太虚之氣隂
陽一物也然而有兩健順而已又不可謂天无意陽
之健不耳何以發散(並易說)○至健以易至順而簡故
其險其阻不可階而升不可勉而至仲尼猶天九五
飛龍在天其致一也(正蒙)
白雲郭氏曰横渠曰恒易故知險恒簡故知阻又曰
易簡故能悦諸心險阻故能研諸慮或者言亹亹勉
也以意逆之則謂天下之事功也定吉凶成亹亹皆
由乾坤之易簡故也諸侯之慮侯之為衍字故王輔
嗣曰能說諸心能研諸慮(易說)
是故變化云為吉事有祥象事知器占事知來天地設
位聖人成能人謀鬼謀百姓與能
横渠先生曰言易於人事終始悉備行善事者易有
祥應之理萌兆之事而易具著見之器疑慮而占則
易示將來之驗有以見天地之間成能者聖人而已
能畏信於易者雖百姓之愚能盡人鬼幽明之助○
天能為性人謀為能大人盡性不以天能為能而以
人謀為能故曰天地設位聖人成能○天人不須強
分易言天道則與人事一衮論之若分别則是薄乎
云耳自然人謀合盖一體也人謀之所經畫亦莫非
天理耳(並易說)
兼山郭氏曰易曰天地設位聖人成能與天地參之
謂也(中庸解)
白雲郭氏曰凡人道變化云為之間吉事則先見其
祥象事則先知其器占事則知方來皆言人事不能
先易是以定天下之吉凶成天下之亹亹也○天地
設位於上下而已不能自成其能也唯聖人成其能
以備三才之道此所以參天地而贊化育也聖人亦
豈自謂其能哉人謀鬼謀百姓與其能而已所以致
是者有道存焉道者易也既曰人謀又言百姓者猶
洪範之言卿士庶民也(易說)
八卦以象告爻彖以情言剛柔雜居而吉凶可見矣變
動以利言吉凶以情遷
横渠先生曰八卦有體故象在其中錯綜為六十四
爻彖所趨各異故曰情言○能變通則盡利累於其
情則䧟於吉凶矣(並易說)○辭各指其所之聖人之情
也指之以趨時盡利順性命之理臻三極之道也能
從之則不䧟於凶悔矣所謂變動以利言者也然爻
有攻取愛惡本情素動因生吉凶悔吝而不可變者
乃所謂吉凶以情遷者也能深存繫辭所命則二者
之動見矣(正蒙)
白雲郭氏曰八卦有象而未有言故以象告六十四
卦之後有爻彖之辭故曰以情言剛柔相雜而後有
得失故吉凶可見是三者皆卦所具之情也變動以
利言者聖人變而通之以盡利故變動主於利也吉
凶以情遷者卦之吉凶因人善惡而遷也(易說)
是故愛惡相攻而吉凶生遠近相取而悔吝生情偽相
感而利害生
伊川先生曰易爻應則有時而應又遠近相取悔吝
生(游定夫錄)
横渠先生曰凢卦之所利與爻之所利皆變通之宜
也如利建侯利艱貞誠則順理而利偽則不循理而
害易言情偽相感而利害生則是專以人事言故有
情偽利害也屈伸相感而利生此則是理也惟以利
言(易說)
白雲郭氏曰六爻剛柔各因其愛惡相攻而後有吉
凶遠或相應近或不相得則有悔吝此皆言爻之情
也亦猶在人情偽相感而生利害與爻一也(易說)
凢易之情近而不相得則凶或害之悔且吝
白雲郭氏曰凡易之情與人之情何以異哉自六爻
觀之相近而不相得則凶矣雖无不相得或少害之
亦悔且吝也人之情盖亦猶是此盖重釋上言吉凶
悔吝利害之說以先言人之情偽相感故此復言几
易之情(易說)
將叛者其辭慙中心疑者其辭枝吉人之辭寡躁人之
辭多誣善之人其辭游失其守者其辭屈
白雲郭氏曰六者之辭宜无與於易焉然由六者觀
之則易之辭盖无是也然聖人作易所以无是六者
之辭者以聖人之辭出於道未嘗出於胷中之私也
六者之人所以有六者之辭者各因其心之私而不
自知其為是言也以是知衆人之所任者心而聖人
之所任者道也凡心善惡皆私也惟道為天下之大
公故足以洗心(易說)
大易粹言卷七十
