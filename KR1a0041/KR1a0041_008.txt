大易粹言卷八宋方聞一編
䷇(坤下坎上)
伊川先生曰比序卦衆必有所比故受之以比比親
輔也(一作比輔比也一作比輔也)人之類必相親輔然後能安故
既有衆則必有所比比所以次師也為卦上坎下坤
以二體言之水在地上物之相切比无間莫如水之
在地上故為比也又衆爻皆隂獨五以陽剛居君位
衆所親附而上亦親下故為比也(易傳)
比吉原筮元永貞无咎不寧方來後夫凶
伊川先生曰比吉道也人相親比自為吉道故雜卦
云比樂師憂人相親比必有其道苟非其道則有悔
咎故必推原占決其可比者而比之筮謂占決卜度
非謂以蓍龜也所比得元永貞則无咎元謂有君長
之道永謂可以常久貞謂得正道上之比下必有此
三者下之從上必求此三者則无咎也○人之不能
自保其安寧方且來求親比得所比則能保其安當
其不寕之時固宜汲汲以求比若獨立自恃求比之
志不速而後則雖夫亦凶矣夫猶凶況柔弱者乎夫
剛立之稱傳曰子南夫也又曰是謂我非夫凡生天
地之間者未有不相親比而能自存者也雖剛強之
至未有能獨立者也比之道由兩志相求兩志不相
求則睽矣君懷撫其下下親輔(一作附)於上親戚朋友
鄉黨皆然故當上下合意以相從苟无相求之意則
離而凶矣大抵人情相求則合相持則睽相持相待
莫先也人之相親故有道然而欲比之志不可緩也
(並易傳)
横渠先生曰必原筮者慎所與也(易說)
白雲郭氏曰伊川曰原筮者推原占決相比之道也
非以蓍龜也上之比下必有元永貞之三者下之比
上必求此三者則无咎也又曰夫剛立之稱也傳曰
子南夫也又曰我非夫剛立者猶凶況柔弱乎雍曰
一陽之卦得位者師比而已得天位則為比得臣位
則為師天下之吉莫吉於比故比直言吉治天下之
衆莫急於貞故師先言貞帥師有君道而不得如是
之大如是之久也故元元永之貞昔成湯之初征也
東征西夷怨曰奚獨後予所謂不寕方來而无後凶
者矣(易說)
彖曰比吉也比輔也下順從也原筮元永貞无咎以剛
中也不寧方來上下應也後夫凶其道窮也
伊川先生曰比吉也比者吉之道也物相親比乃吉
道也比輔也釋比之義比者相親輔也下順從也解
卦所以為比也五以陽居尊位羣下順從以親輔之
所以為比也○推原筮(一作占)決相比之道得元永貞
而後可以无咎所謂元永貞如五是也以陽剛居中
正盡比道之善者也以陽剛當尊位為君德元也居
中得正能永而貞也卦辭本泛言比道彖言元永貞
者九五以剛處中正是也○人之生不能保其安寧
方且來求附比民不能自保故戴君以求寧君不能
獨立故保民以為安不寧而來比者上下相應也以
聖人之公言之固至誠求天下之比以安民也以後
王之私言之不求下民之附則危亡至矣故上下之
志必相應也在卦言之上下羣隂比於五五比其衆
乃上下應也○衆必相比而後能遂其生天地之間
未有不相親比而能遂者也若相從之志不疾而後
則不能成比雖夫亦凶矣无所親比困屈以致凶窮
之道也(並易傳)
龜山楊氏曰五以剛中得尊位居中履正衆隂在下
而順承之有親輔之象卦之所以為比也故曰比吉
也比輔也下順從也先王什伍其民鄉田同井使之
出入相友守望相助疾病相扶持比之所以吉也政
散民流用蕩析離居則凶可知矣此自然之理也原
筮者占所比也元永正者可比之道也原筮謂占決
可否非龜筮之筮也與初筮之筮同盖无長人之仁
則雖比而不親无可久之德則雖比而必離无正固
之守則雖比而不周上之比下與下之比乎上无是
三者則小人之比耳能无咎乎故唯元永正而後无
咎盡此道者其唯九五乎故曰以剛中也居比之時
隂无正應不寧之象也而衆隂順承不寕方來之象
也不寧方來以上下應而已盖后非民罔使民非后
罔事上下相求古今之通道也上不比乎下下不比
乎上而能獨安者未之有也夫一陽在上衆隂在下
而順從比之吉也而上六獨居其上而乘之无順從
之義後夫者也婦以順從夫者也夫先而婦從父先
而子從君先而臣從其義一也獨曰後夫者盖有夫
婦而後有父子有父子而後有君臣曰後夫者推本
言之也夫且不可後況君親乎後君親則大亂之道
凶不足言矣(自比吉至此易說)
白雲郭氏曰伊川曰卦之辭泛言比道而彖言盡比
道之善唯五而已民不能自保故戴君以求寧君不
能獨立故保民以為安凡生於天地之間者未有不
相親比而能自存者也又曰以聖人之公言之固至
誠求天下之比以安民也以後王之私言之不求下
民之附則危亡矣雍曰天下之吉生於順而凶生於
逆下之順從天下无異意不寧方且來非吉乎後之
凶无順意故也不寧方如初六六四是也後夫上六
之不我比也上下應者上而六四下而初六非正應
而來比也然易之道窮則變不知變則失易之道故
乾有窮之災坤則其道窮況後夫乎聖人於道窮之
際每致意焉者明易之道初无窮人自失之也(易說)
象曰地上有水比先王以建萬國親諸侯
伊川先生曰夫物相親比而无間者莫如水在地上
所以為比也先王觀比之象以建萬國親諸侯建立
萬國所以比民也親撫諸侯所以比天下也(易傳)
龜山楊氏曰水在地上相比而不離先王觀比之象
建國畫地而封之為之屬連使相親比則諸侯知尊
君親上而天下從之矣(易說)
兼山郭氏曰象民之有君諸侯之有王非先王創治
而有之皆出於自然之勢也盖上下之分未立強弱
之勢不齊於是大得以陵小衆得以暴寡曰趣於亂
亡而生生之理熄矣必有強有德者出焉則大小之
勢分衆寡之情一於是有小事大有大比小小大之
情親率歸于大定者是先王封建之本也梁襄王問
孟子曰天下惡乎定孟子對曰定于一一者王也方
地上有水非澤之所鍾散而相親則各有所比先王
以是建萬國而親諸侯王道之本也方比之五隂而
一陽上有大中至正之道下无僣亂分民之臣盖足
以王矣自河圖洛書之相為經緯八卦九章之相為
表裏文王得之以演周易孔子得之以述春秋故春
秋二百四十二年之間有春有王正月盖同出於此
矣觀禹會諸侯於塗山執玉帛者萬國周成王時諸
侯來朝助祭者千八百國春秋之時見於經者止百
二十有四國其後離為十二合為六七卒并於秦方
是時征伐四出轉以相滅原野厭人之肉川谷流人
之血凡以天下无王故也故易之有比春秋之書王
豈易言哉(易說)
白雲郭氏曰伊川曰建萬國所以比民親諸侯所以
比天下先人曰民之有君諸侯之有王非先王創治
而有之皆出於自然之勢此先王封建之本也梁襄
王曰天下惡乎定孟子曰定于一一者王也方地上
有水非澤之所鍾散而相親則各有所比先王以是
建萬國親諸侯王道之本也觀禹會諸侯於塗山執
玉帛者萬國周成王時助祭者千八百國春秋之時
見於經者止百二十四國其後離為十二合為六七
卒并於秦數百年間吞噬屠滅殆盡凡以天下无王
故也故易之有比春秋之書王其義一也(易說)
初六有孚比之无咎有孚盈缶終來有它吉象曰比之
初六有它吉也
伊川先生曰初六比之始也相比之道以誠信為本
中心不信而親人人誰與之故比之始必有孚誠乃
无咎也孚信之在中也○誠信充實於内若物之盈
滿於缶中也缶質素之器言若缶之盈實其中外不
加文飾則終能來有它吉也它非此也外也若誠實
充於内物无不信豈用飾外以求比乎誠信中實雖
它外皆當感而來從孚信比之本也○言比之初六
者比之道在乎始也始能有孚則終致有它之吉其
始不誠終焉得吉上六之凶由无首也(並易傳)
横渠先生曰柔而旡應能擇有信者親之已之誠素
著顯終有它吉比好先也(易說)
龜山楊氏曰比之初原筮之時也故有孚比之乃无
咎孚信之在中也孔子曰君子周而不比小人比而
不周故比以忠信為主比而无孚小人之比也能无
咎乎有孚比之比乎人者也有孚盈缶孚之在己也
缶器之質者也盈缶則充實在中不資外飾也故來
有它吉夫居比之初人相求比之時也孚誠充實於
中而後為人所比盈缶是也故能有它吉有孚而未
至於盈缶則比乎人者也故无咎而已非比之初則
不必有它而後吉故曰比之初六有它吉(易說)
白雲郭氏曰廣大乎比天下之道見賢則比之不必
有應而比也然有應而比者比之易二四是也遠而
非應者比之難初六是也然遠而非應柔弱不能自
逹有待於人者也缶之為器有物盈之則有用也无
以盈之虚器也是缶之有待於物猶初六之不能自
用也初六以誠信之道自充於中所謂有孚盈缶矣
何患其无用乎中孚曰鳴鶴在隂其子和之盖誠信
感人有必應之道故終使六二自内與之同比於五
也雖非其應而比其道盖益賢於求應者矣何咎之
有它吉本非我有之吉因人而得之者也初六才位
不足直以誠信得它吉也故比之道雖吉而比之始
又以孚為先古之人因人得用者多矣唯誠信充於
中者能終它吉不然吉未終而凶矣(易說)
六二比之自内貞吉象曰比之自内不自失也
伊川先生曰二與五為正應皆得中正以中正之道
相比者也二處於内自内謂由己也擇才而用雖在
乎上而以身許國必由於己己以得君道合而進乃
得正而吉也以中正之道應上之求乃自内也不自
失也汲汲以求比者非君子自重之道乃自失也○
守己中正之道以待上之求乃不自失也易之為戒
嚴密二雖中正質柔體順故有貞吉自失之戒戒之
自守以待上之求无乃涉後凶乎曰士之脩己乃求
上之道降志辱身非自重之道也故伊尹武侯救天
下之心非不切必待禮至然後出也(並易傳)
横渠先生曰愛自親始人道之正故曰貞吉(易說)
廣平游氏曰比之自内者非枉己以外求也上之人
訪逮幽側至誠以相與然後出而應之故爻稱自内
而象以為不自失也六二居中得正與九五為正應
迹遠而志同位殊而德合故以自内言之若伊尹之
在莘而湯聘加焉非自内以比耶尹負鼎干湯孰謂
聖人乃不知比之自失乎(易說)
龜山楊氏曰九五以中正在上而二以中正自内比
之故正吉盖居比之時上下相求而不以正則内不
失己外必失人矣皆自失也故唯正吉而後无失(易說)
白雲郭氏曰比以九五為主而六二正應為主於内
盖率天下而比五者故自内之外率天下以歸王也
二之比初非欲親初也欲與之比五也終能同比於
五是不失己道之貞吉也觀初六它吉六二自内之
辭可明其義蒙之六三亦舍應親二矣而有不有躬
之象盖蒙與比異道而三與二異位義不同也故象
言不自失以見非如蒙之不有躬也夏商之季天下
諸侯相率以歸湯武或三千或八百國所謂六二貞
吉初六它吉者衆矣(易說)
六三比之匪人象曰比之匪人不亦傷乎
伊川先生曰三不中正而所比皆不中正四隂柔而
不中二存應而比初皆不中正匪人也比於匪人其
失可知悔吝不假言也故可傷二之中正而謂之匪
人随時取義各不同也○人之相比求安吉也乃比
於匪人必將反得悔吝其亦可傷矣深戒失所比也
(並易傳)
横渠先生曰履非其正比之必匪其人故可傷(易說)
龜山楊氏曰承乘皆隂比之匪人也能无傷乎言傷
則悔咎不足道也(易說)
白雲郭氏曰六三不知比賢而比於上上非正應而
有凶比非其人則自失其身矣是其所以可傷也(易說)
六四外比之貞吉象曰外比於賢以從上也
伊川先生曰四與初不相應而五比之外比於五乃
得貞正而吉也君臣相比正也相比相與宜也五剛
陽中正賢也居尊位在上也親賢從上比之正也故
為貞吉以六居四亦為得正之義又隂柔不中之人
能比於剛明中正之賢乃得正而吉也又比賢從上
必以正道則吉也數說相須其義始備○外比謂從
五也五剛明中正之賢又居君位四比之是比賢且
從上所以吉也(並易傳)
龜山楊氏曰六四无應於内而外比九五比賢從上
也九五剛中正賢也比賢從上而不以正人誰與之
故正乃吉六四以隂居隂正也(易說)
白雲郭氏曰四與初非正應故舍遠比近外比九五
之賢亦自知才位非可兼人從上保身而已故得貞
而吉比或自内或外比以明比道之大不可拘於常
也(易說)
九五顯比王用三驅失前禽邑人不誡吉象曰顯比之
吉位正中也舍逆取順失前禽也邑人不誡上使中也
伊川先生曰五居君位處中得正盡比道之善者也
人君比天下之道當顯明其比道而已如誠意以待
物恕已以及人發政施仁使天下蒙其惠澤是人君
親比天下之道也如是天下孰不親比於上若乃暴
其小仁違道干譽欲以求下之比其道亦已狹矣其
能得天下之比乎故聖人以九五盡比道之正取三
驅為喻曰王用三驅失前禽邑人不誡吉先王四時
之畋不可廢也故推其仁心為三驅之禮乃禮所謂
天子不合圍也成湯祝網是其義也天子之畋圍合
其三面前開一路使之可去不忍盡物好生之仁也
止取其不用命者不出而反入者也禽獸前去者皆
免矣故曰失前禽也王者顯明其比道天下自然來
比來者撫之固不煦煦然求比於物若田之三驅禽
之去者從而不追來者則取之也此王道之大所以
其民皡皡而莫知為之者也邑人不誡吉言其至公
不私无遠邇親疎之别也邑者居邑易中所言邑皆
同王者所都諸侯國中也誡期約也待物之一不期
誡於居邑如是則吉也聖人以大公无私治天下於
顯比見之矣非唯人君比天下之道如此大率人之
相比莫不然以臣於君言之竭其忠誠致其才力乃
顯其比君之道也用之與否在君而已不可阿諛逢
迎求其比己也在朋友亦然修身誠意以待之親已
與否在人而已不可巧言令色曲從苟合以求人之
比己也於鄉黨親戚於衆人莫不皆然三驅失前禽
之義也○顯比所以吉者以其所居之位得正中也
處正中之地乃由正中之道也比以不偏為善故云
正中凡言正中者其處正得中也比與随是也言中
正者得中與正也訟與需是也○禮取不用命者乃
是舍順取逆也順命而去者皆免矣比以向背而言
謂去者為逆來者為順也故所失者前去之禽也言
來者撫之去者不追也○不期誡於親近上之使下
中平不偏遠近如一也(並易傳)
横渠先生曰失前禽謂三面而驅意在緩逸之不務
殺也順奔然後取之故被傷者少也○以剛居中而
顯明比道伐止有罪不為濫刑故邑人不誡為上用
中此之謂也不比者不懲非用中也故比必顯之然
殺不可務也一云上使中者付得其人也(並易說)
龜山楊氏曰居得尊位其比宜顯矣故制畿封國以
為屬連建牧立監以相糾因時問以通好賀慶以展
親所以比諸侯也域民之制其詳至於屬婦同井而
居同巷相從任之以九職繫之以九兩所以比其民
也凡此皆顯比之道也盡斯道者其唯九五乎居中
履正而上下應之比之正也故曰顯比王用三驅失
前禽邑人不誡吉夫獸窮則搏常物之大情也故王
田不合圍三面而驅不窮物以盡取也先王比天下
而安之非以求吾所大欲也故順則取之逆而去則
舍之所失者前禽而已盡吾比道任彼而不致力焉
用三驅之義也若湯之祝網是也窮民而盡取之乃
召敵之道非所以比天下也孟子曰善戰者服上刑
連諸侯者次之辟草萊任土地者次之為此而已夫
如是故仕者願立於其朝耕者願耕於其野商賈願
藏於其市行旅願出於其塗則邑人不誡而自至矣
此比道之光也故曰邑所居之邑謂國中也(易說)
兼山郭氏曰九五比坤下坎上坎水也坤土也土以
水柔水以土流親比之故也洪範之叙曰五皇極皇
建其有極其事則无偏无陂遵王之義无有作好遵
王之道无有作惡遵王之路无偏无黨王道蕩蕩无
黨无偏王道平平无反无側王道正直凡上之所以
示下者如此也凡厥庶民无有滛朋人无有比德唯
皇作極凡下之所以奉上者如此也方顯比建大中
之道明法度之尊逆者不追順者不拒无恤於去來
无間于小大邑人之不誡特為其微者言之至於自
西自東自南自北盖有无思而不中者矣可勝言哉
(易說)
白雲郭氏曰先人曰洪範五皇極曰无偏无陂遵王
之義无有作好遵王之道无有作惡遵王之路无偏
无黨王道蕩蕩无黨无偏王道平平无反无側王道
正直凡上之所以示下者如此也凡厥庶民无有滛
朋人无有比德唯皇作極凡下之所以從上者如此
也方顯比建大中之道逆者不追順者不拒无恤於
去來无間于小大邑人之不誡特為其微者言之至
於自西自東自南自北盖有无思而不中者矣可勝
言哉雍曰九五之君非以力假仁者也盖有大中至
正之道以昭示天下天下自從而比之故曰顯比王
田不合圍三面而驅故所失者前禽而已是猶上六
之不我比也夫以大中至正之道昭示天下无容私
焉是以逆則舍之順則取之故上言不寧方來後夫
凶皆自來自後之辭非聖人有以強之也聖人以大
中至正舍逆取順必无侵伐之虞邑人又何誡焉是
則顯比之吉為天下之至公也求其所以然實建大
中以致之耳故曰上使中也書曰民心罔中唯爾之
中其使中之謂乎由是知商之三千周之八百亦舍
逆取順而已或謂顯比之道狹不亦異乎(易說)
上六比之无首凶象曰比之无首无所終也
明道先生曰比之无首凶比之始不善則凶(劉絢師訓)
伊川先生曰六居上比之終也首謂始也凡比之道
其始善則其終善矣有其始而无其終者或有矣未
有无其始而有終者也故比之无首至終則凶也此
據比終而言然上六隂柔不中處險之極固非克終
者也始比不以道隙於終者天下多矣○比既无首
何所終乎相比有首猶或終違始不以道終復何保
故曰无所終也(並易傳)○敬是持己恭是接人與人恭
而有禮言接人當如此也近世淺薄以相驩狎為相
與以无圭角為相親愛如此者安能久須是恭敬君
臣朋友皆當以禮為主也比之上六曰比之无首凶
象曰比之无首无所終也既无首安得有終故曰无
所終比之道須當有首也(劉元承手編)
龜山楊氏曰比之時隂宜從陽也而上六居一卦之
上比之无首者也无首則无所從其凶不亦宜乎(易說)
白雲郭氏曰上六非天下之所比又不能比人為臣
而无君與无元首何異哉是以凶而无所終也三有
匪人之傷上有无首之凶皆逆比之道聖人捨之者
也四也初也其知幾乎故能非其應而獲吉以是知
比者必求大中至正而比之斯无不吉(易說)
大易粹言卷八
