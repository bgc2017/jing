大易粹言卷九宋方聞一編
䷈(乾下巽上)
伊川先生曰小畜序卦比必有所畜故受之以小畜
物相比附則為聚聚畜也又相親比則志相畜小畜
所以次比也畜止也止則聚矣為卦巽上乾下乾在
上之物乃居巽下夫畜止剛健莫如巽順為巽所畜
故為畜也然巽隂也其體柔順唯能以巽順柔其剛
健非能力止之也畜道之小者也又四以一隂得位
為五陽所說得位得柔巽之道也能畜羣陽之志是
以為畜也小畜謂以小畜大所畜聚者小所畜之事
小以隂故也彖專以六四畜諸陽為成卦之義不言
二體盖舉其重者(易傳)○或以小畜為臣畜君以大畜
為君畜臣先生云不必如此大畜只是所畜者大小
畜只是所畜者小不必指定一件事便是君畜臣臣
畜君皆是這箇道理随大小用(楊遵道錄)○小畜是所畜
小及所畜雖大而少皆小畜也不必專言君畜臣臣
畜君(唐棣所編)
小畜亨密雲不雨自我西郊
伊川先生曰雲隂陽之氣二氣交而和則相畜固而
成雨陽唱而隂和順也故和若隂先陽唱不順也故
不和則不能成雨雲之畜聚雖密而不(一有能字)成雨者
自西郊故也東北陽方西南隂方自隂唱故不和而
不能成雨以人觀之雲氣之興皆自四遠故云郊據
四而言故云自我畜陽者四畜之主也(易傳)○暢中伯
問密雲不雨自我西郊曰西郊隂所凡雨須陽倡乃
成隂倡則不成矣今雲過西則雨過東則否是其義
也所謂尚往者隂自西而往不待陽矣(唐棣所錄)○自東
自北而風則雨自南自西則不雨何者自東自北皆
屬陽(坎卦本陽)陽唱而隂和故雨自西自南隂也隂唱則
陽不和蝃蝀之詩曰朝隮于西崇朝其雨是陽來唱
也故雨蝃蝀在東則是隂先唱也莫之敢指者非謂
手指莫敢指陳也猶言不可道也易言密雲不雨自
我西郊言自西則是隂先唱也故雲雖密而不雨(語錄)
横渠先生曰自我西郊剛陽之氣進而不已也(易說)
白雲郭氏曰剛德天德也天德畜之則止不能畜則
失聖人之所以為聖以能畜天德而已然畜有二道
有止而畜之者畜之大也故為大畜有入而畜之者
畜之小也故為小畜捨是皆不能畜矣能大畜天德
則理非不亨小畜疑於未亨故言亨也密雲不雨言
畜之而未及用也自我西郊明其自我畜之也自我
畜之而未及用君子成己之道未至於成物所以為
小畜(易說)
彖曰小畜柔得位而上下應之曰小畜健而巽剛中而
志行乃亨密雲不雨尚往也自我西郊施未行也
伊川先生曰言成卦之義也以隂居四又處上位柔
得位也上下五陽皆應之為所畜也以一隂而畜五
陽能係而不能固是以為小畜也彖解成卦之義而
加曰字者皆重卦名文勢當然單名卦唯革有曰字
亦文勢然也○健而巽以卦才言也内健而外巽健
而能巽也二五居中剛中也陽性上進下復乾體志
在於行也剛居中為剛而得中又為中剛言畜陽則
以柔巽言能亨則由剛中以成卦之義言則為隂畜
陽以卦才言則陽為剛中才如是故畜雖小而能亨
也○畜道不能成大如密雲而不成雨隂陽交而和
則相固而成雨二氣不和陽尚往而上故不成雨盖
自我隂方之氣先唱故不和而不能成雨其功施未
行也小畜之不能成大猶西郊之雲不能成雨也(易傳)
○密雲不雨尚往則氣散(先隂變風氣随風散語錄)
龜山楊氏曰卦五陽而一隂則一隂為之主四以隂
居隂柔得位也為一卦之主而上下應之以隂畜陽
也陽大而隂小小者畜也此以六四一爻言之也健
而巽剛中而志行乃亨合一卦之才言之也盖小者
畜則无亨之道所畜亦小矣合一卦之才則三陽健
而進一隂體巽而上行九五剛得中與之合志則志
行矣是以亨也雲者氣之下升也一隂畜之未能上
達故密雲不雨尚往也往則交通成和而為雨矣西
郊隂所也東多風西多雨隂陽之義故詩曰朝隮于
西崇朝其雨自我西郊則亦朝隮于西之意有雨之
兆焉特施未行而已言未則非終不行也(自小畜至此易說)
白雲郭氏曰初之應四而曰上下應者陽道過盛喜
於從隂雖非其位而其志皆應之也剛中二之天德
也志行四之巽志也剛德居中而巽志行是以亨也
尚往者其道方行行猶未已也施未行者澤未下也
密雲尚往則澤有必下之理君子成已有必能成物
之道盡其道則為大畜施未行故為小畜也(易說)
象曰風行天上小畜君子以懿文德
伊川先生曰乾之剛健而為巽所畜夫剛健之性唯
柔順為能畜止之雖可以畜止之然非能固制其剛
健也但柔順以擾系之耳故為小畜也君子觀小畜
之義以懿美其文德畜聚為藴畜之義君子所藴畜
者大則道德經綸之業小則文章才藝君子觀小畜
之象以懿美其文德文德方之道義為小也(易傳)
廣平游氏曰風行天上柔巽之上行也君子觀象於
此則美其文德也天以剛健故其事武地以柔順故
其事文風之柔无所不入地類也故有文德之象舜
之格有苗文德之懿也詩稱仲山甫柔嘉維則令儀
令色則所以畜宣王者文德而已矣故有明哲保身
之說異乎伊尹之於成湯太甲也(易說)
龜山楊氏曰小畜之時以柔畜剛故君子以懿文德
孔子曰遠人不服脩文德以來之則畜剛莫尚乎文
德也(易說)
兼山郭氏曰象巽之畜乾隂之畜陽非可大也君子
體之懿文德而已與夫多識前言往行以畜其德者
異矣六四之畜正也猶巽從而後能之使非正而行
是妾婦之道也(易說)
白雲郭氏曰文德美德也坤言文在中而文言曰美
在其中而暢於四支發於事業美之至也然則畜之
道必先畜美德以成已而後可見於事業也大畜之
以畜其德則天德之大皆正而畜之矣乾之不言所
利猶大畜以畜其德坤利牝馬之貞猶懿文德也風
行天上是為巽入之道是我入而畜之也天在山中
則為來畜於我大小之辨如此(易說)
初九復自道何其咎吉象曰復自道其義吉也
伊川先生曰初九陽爻而乾體陽在上之物又剛健
之才足以上進而復與在上同志其進復於上乃其
道也故云復自道復既自道何過咎之有无咎而又
有吉也諸爻言无咎者如是則无咎矣故云无咎者
善補過也雖使爻義本善亦不害於不如是則有咎
之義初九乃由其道而行无有過咎故云何其咎无
咎之甚明也○陽剛之才由其道而復其義吉也初
與四為正應在畜時乃相畜者也(並易傳)
横渠先生曰以理而升進之於應也(易說)
龜山楊氏曰六四隂得位為一卦之主而初與之為
應受畜於四者也過未形而畜之其復自道矣夫何
咎之有故其義吉也(易說)
白雲郭氏曰天德之大而人畜之雖曰小畜亦已艱
矣唯早辯者易為力而不能早辯者難為功故小畜
雖同而有初九九三之異也易為力則復自道復自
道則鮮失焉是以其義吉而无咎也然小畜之道何
與於復而初九九二曰復何哉盖大畜畜而无失无
失故无復小畜未能无失是以不免有復也學者不
能大畜則有小畜不能小畜則有復雖初无異道盖
力行有淺深耳(易說)
九二牽復吉象曰牽復在中亦不自失也
伊川先生曰二以陽居下體之中五以陽居上體之
中皆以陽剛居中為隂所畜俱欲上復五雖在四上
而為其所畜則同是同志者也夫同患相憂二五同
志故相牽連而復二陽並進則隂不能勝得遂其復
矣故吉也曰遂其復則離畜矣乎曰凡爻之辭皆謂
如是則可以如是若已然則時已變矣尚何(一有教字)誡
乎五為巽體巽畜於乾而反與二相牽何也曰舉二
體而言則巽畜乎乾全卦而言則一隂畜五陽也在
易随時取義皆如此也○二居中得中者也剛柔進
退不失乎中道也陽之復其勢必強二以處中故雖
強於進亦不至於過剛過剛乃自失也爻止言牽復
而吉之義象復發明其在中之美(並易傳)
横渠先生曰初反自道三為說輻二以彙征在中故
未為失(易說)
龜山楊氏曰二之與五以剛畜剛非如初九之於六
四也故牽而後復所以吉者以其在中也居小畜之
時以剛畜剛非其道宜於自失矣而二五皆剛而中
故不自失也(易說)
白雲郭氏曰不能辯之於早至二尤艱矣故牽而後
復也牽者強勉之義雖无自復之易然強勉能復猶
為吉也非二有剛中之德亦將自失矣(易說)
九三輿說輻夫妻反目象曰夫妻反目不能正室也
伊川先生曰三以陽爻居不得中而密比於四隂陽
之情相求也又暱比而不中為隂畜制者也故不能
前進猶車輿說去輪輻言不能行也夫妻反目隂制
於陽者也今反制陽如夫妻之反目也反目謂怒目
相視不順其夫而反制之也婦人為夫寵惑既而遂
反制其夫未有夫不失道而妻能制之者也故說輻
反目三自為也○夫妻反目盖由不能正其室家也
三自處不以道故四得制之矣不使進猶夫不能正
其室家故致反目也(並易傳)
横渠先生曰近而相比故說輻而不能進反為柔制
故曰反目非其偶也故不能正其室(易說)
龜山楊氏曰重剛而不中則身不行道矣身不行道
不行於妻子故輿說輻夫妻反目輿說輻不能有行
也切比於四為隂所畜不行於妻子也至於夫妻反
目則正家之道可知矣故曰不能正室也(易說)
白雲郭氏曰大畜有止畜之義說輹則止而不行也
小畜入而畜之有復之象焉復貴早辯過中則危矣
此牽復之後所以言說輻也說輻則害於行道故又
有夫妻反目之象夫妻反目道不行於一家何以正
天下是如輻壊而車不能行也孔子曰大車无輗小
車无軏其何以行之哉意與此同求其所以然盖本
於不能正室不能正室者其身不正故也是以君子
必篤於成已而後可以成物為是故也大畜輿說輹
止於二也良馬逐行道於三也小畜牽復於二未為
成德故說輻於三不能行也輹可說者也輻不可說
者也(易說)
六四有孚血去惕出无咎象曰有孚惕出上合志也
伊川先生曰四於畜時處近君之位畜君者也若内
有孚誠則五志信之從其畜也卦獨一隂畜衆陽者
也諸陽之志係于四四苟欲以力畜之則一柔敵衆
剛必見傷害唯盡其孚誠以應之則可以感之矣故
其傷害遠其危懼免也如此則可以无咎不然則不
免乎害矣此以柔畜剛之道也以人君之威嚴而微
細之臣有能畜止其欲者盖有孚信以感之也○四
既有孚則五信任之與之合志所以得惕出而无咎
也惕出則血去可知舉其輕者也五既合志衆陽皆
從之矣(並易傳)
横渠先生曰以隂居隂其體不躁故曰有孚能上比
於五與之合志雖為羣下所侵被傷而去懷懼而出
於義无咎(易說)
龜山楊氏曰柔得位得柔巽之道也為一卦之主而
下當三陽之進勢不足畜之則傷而去惕而出矣然
得柔巽之道有孚也上承九五與之合志則下不能
害矣雖惕而出終无咎也(易說)
白雲郭氏曰以人畜天以柔畜剛非天下之至誠其
孰能與於此此六四有孚之道也六四以有孚之道
主於中又且惕然知懼此其所以免害而血去且无
咎矣盖一柔五剛有害而傷之之理故也上合志者
合九五有孚之志故志行也唯其上合志是以能畜
也(易說)
九五有孚攣如富以其鄰象曰有孚攣如不獨富也
伊川先生曰小畜衆陽為隂所畜之時也五以中正
居尊位而有孚信則其類皆應之矣故曰攣如謂牽
攣相從也五必援挽與之相濟是富以其鄰也五君
子為小人所困正人為羣邪所厄則在下者必攀挽
於上期於同進在上者必援引於下與之勠力非獨
推已力以及人也固資在下之助以成其力耳○有
孚(一有而字)攣如盖其鄰類皆牽攣而(一无而字)從之與衆同
欲不獨有其富也君子之處艱厄唯其至誠故得衆
力之助而能濟其衆也(並易傳)
横渠先生曰六四為衆陽之主已能接之以信攣如
不疑則亦為衆所歸故曰富以其鄰(易說)
龜山楊氏曰剛巽乎中正有孚也居得尊位剛巽以
畜而上下從之攣如者也攣如言從之固也從而與
之共天位食天禄能富以其鄰者也六四柔得位而
不尊為小畜之主三陽下進不足以畜之故傷而去
懼而出雖與上合志能无咎而已唯九五以剛巽乎
中正而衆陽從之故能富以其鄰而不獨富也夫小
畜以柔畜為主而九五以剛者以其居巽體故也居
巽之極故雖剛而不過(易說)
白雲郭氏曰九五合六四誠信之志攣衆剛而畜之
是富以其鄰者也富以其鄰則以畜衆為富不以獨
智為富矣此明畜之君道如大舜善與人同取諸人
以為善是也易言富以其鄰者乾之象也不富以其
鄰者坤也乾大也坤吝嗇也(易說)
上九既雨既處尚德載婦貞厲月幾望君子征凶象曰
既雨既處德積載也君子征凶有所疑也
伊川先生曰九以巽順之極居卦之上處畜之終從
畜而止者也為四所止也既雨和也既處止也隂之
畜陽不和則不能止既和而止畜之道成矣(一作畜道之成)
(也)大畜畜之大故極而散小畜畜之小故極而成尚
德載四用柔巽之德積滿而至於成也隂柔之畜剛
非一朝一夕能成由積累而至可不戒乎載積滿也
詩云厥聲載路婦貞厲婦謂隂以隂而畜陽以柔而
制剛婦若貞固守此危厲之道也安有婦制其夫臣
制其君而能安者乎○月望則與日敵矣幾望言其
盛將敵也隂已能畜陽而云幾望何也此以柔巽畜
其志也非力能制也然不已則將盛於陽而凶矣於
幾望而為之戒曰婦將敵矣君子動則凶也君子謂
陽征動也幾望將盈之時若已望則陽已消矣尚何
戒乎○既雨既處言畜道積滿而成也隂將(一作既)盛
(一有則字)極君子動則有凶也隂敵陽則必消陽小人抗
君子則必害君子安得不疑慮乎若前知疑慮而警
懼求所以制之則不至於凶矣(並易傳)
廣平游氏曰以臣畜君至於和且至則畜道成矣猶
當尚德以載之不可以賢臨之也尚德者无所不用
德也故象以為德積載何則君臣夫婦人合也人合
者易以睽故雖貞而厲若恃此以行而不止則隂疑
於陽月盈而逼矣故雖君子之道猶為凶也所謂有
所疑者隂疑於陽之謂也(易說)
龜山楊氏曰三陽下進一隂畜之不能固故密雲不
雨尚往也至上九則往極矣故既處夫隂陽和則雨
而婦以順為正雖畜而至於雨以是為正則厲矣夫
月遡日以為明者也望則與日敵矣故幾望則不可
過君子至是而猶征焉則凶之道也盖小畜以隂畜
陽為主其極必有疑陽之戰故戒之如此(易說)
白雲郭氏曰小畜密雲不雨之象至上九畜道成而
後既雨也既雨則小畜之道盡矣是安於畜者也故
曰既處君子於成終之際未嘗不思成焉戒而尚德
則无顛覆之憂婦人以順為貞不知尚天德之大以
持守之是以危也幾望將盈也將盈之時居位之極
知進不知退是以征凶有所疑者盈滿皆有疑之時
故君子戒之孔子言知及之仁能守之所謂尚德者
如此夫畜德既成尚戒其失況畜之未成者乎(易說)
大易粹言卷九
