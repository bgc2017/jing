大易粹言卷二十七宋方聞一編
䷚(震下艮上)
伊川先生曰頥序卦物畜然後可養故受之以頥夫
物既畜聚則必有以養之无養則不能存息頥所以
次大畜也卦上艮下震上下二陽爻中含四隂上止
而下動外實而中虚人頥頷之象也頥養也人口所
以飲食養人之身故名為頥聖人設卦推養之義大
至於天地養育萬物聖人養賢以及萬民與人之養
生養形養德養人皆頥養之道也動息節宣以養生
也飲食衣服以養形也威儀行義以養德也推已及
物以養人也(易傳)
頥貞吉觀頥自求口實
伊川先生曰頥之道以正則吉也人之養身養德養
人養於人皆以正道則吉也天地造化育養萬物各
得其宜者亦正而已矣觀頥自求口實觀人之所頥
與其自求口實之道則善惡吉凶可見矣(易傳)
横渠先生曰觀頥辨養道得失欲觀人處已之方(易說)
白雲郭氏曰頥之為象上下二陽中含四隂虚中而
實外上止下動飲食之象也頥養也飲食所以自養
也天下之養自養生養心養德養人其養雖不一然
非如頥之虚中則口實无自而致養必有虚以容之
斯足以受養矣故卦辭秖以觀頥口實為言以明頥
之道以虚中為主故也况飲食之養朝夕有常不可
變者如此然後盡頥養之道所以必取飲食之象而
頥非止於飲食而已也聖人立象以盡意故言簡而
理明如此(易說)
彖曰頥貞吉養正則吉也觀頥觀其所養也自求口實
觀其自養也天地養萬物聖人養賢以及萬民頥之時
大矣哉
伊川先生曰貞吉所養者正則吉也所養謂所養之
人與養之之道自求口實謂其自求養身之道皆以
正則吉也○聖人極言頥之道而贊其大天地之道
則養育萬物養育萬物之道正而已矣聖人則養賢
才與之共天位使之食天禄俾施澤於天下養賢以
及萬民也養賢所以養萬民也夫天地之中品物之
衆非養則不生聖人裁成天地之道輔相天地之宜
以養天下至於鳥獸草木皆有養之之政其道配天
地故大夫子推頥之道贊天地與聖人之功曰頥之
時大矣哉或云義或云用或止云時以其大者也萬
物之生與養時為大故云時(並易傳)
龜山楊氏曰上止而下動外實而中虚頥之象也口
之於飲食人所資以為養也故頥養也夫觀頥觀其
所養也天地養萬物聖人養賢以及萬民是也自求
口實觀其自養也體有小大不以小害大自養之道
也天地養萬物失其宜則隂陽繆戾而物不遂其生
矣聖人養賢不以正賢者不安其位而民不被其澤
矣一人之身无尺寸之膚不養也務養其小體則飲
食之人而人賤之矣故頥正則吉反是則凶之道也
夫天地之養萬物聖人之養賢與人之自養各當其
可而後得其正得其正而後吉則頥之時豈不大矣
哉(自頥貞吉止此易說)
白雲郭氏曰人與萬物莫不有所養然有養之以正
養之非其正者養之以正則得所養養之非正則失
所養是以養正則吉也欲觀天下之所養必觀口實
自養之義則得頥之道矣莫非天下之所養也雖大
至於天地養萬物聖人養賢以及萬民皆是也以其
頥之大者自求於口實頥養之中皆得之矣則頥之
時非止飲食口體而已豈不大矣哉卦言觀頥彖稱
其大皆謂不可以飲食小者為盡頥也(易說)
象曰山下有雷頥君子以慎言語節飲食
伊川先生曰以二體言之山下有雷雷震於山下山
之生物皆動其根荄發其萌芽為養之象以上下之
義言之艮止而震動上止下動頥頷之象(一有也字)以卦
形言之上下二陽中含(一无含字)四隂外實中虚頥口之
象口所以養身也故君子觀其象以養其身慎言語
以養其德節飲食以養其體不唯就口取養(一无養字)義
事之至近而所繫至大者莫過於言語飲食也在身
為言語於天下則凢命令政教出於身者皆是慎之
則必當而无失在身為飲食於天下則凢貨資財用
養於人者皆是節之則適宜而无傷推養身之道(一有)
(則字)養德養天下莫不然也(易傳)
横渠先生曰山下有雷畜養之象(易說)
龜山楊氏曰言語飲食皆取頥之象也出其言不善
則千里之外違之則亂之階也故書曰惟口出好興
戎可不慎乎飲食以養人務養其口悅而不知節則
取賤之道也夫如是皆非頥正之義也(易說)
兼山郭氏曰山以形雷以氣故言語主於氣飲食主
於味方其知所養也則味生形而有餘不足隨之氣
生精而善惡隨之此君子宜知慎也(易說)
白雲郭氏曰山附於地其養物以形也雷動於天其
養物以氣也此天地致養萬物之道也在人之養亦
无異此故天地以形氣而養物而人亦受養於形氣
之間是以君子慎言語而節飲食也然頥以虚中為
主雖以言語飲食為致養之道而為虚中之患者亦
言語飲食也言語出於虚者也飲食入於虚者也出
而為患於是慎之入而為患於是節之頥養之道斯
為至矣蓋君子知言語飲食之不能无也使不為養
之之患者其唯慎而節之乎天下之虚其患皆如是
所以去其患者亦莫不然也(易說)
初九舍爾靈龜觀我朵頥凶象曰觀我朵頥亦不足貴
也
伊川先生曰蒙之初六蒙者也爻乃主發蒙而言頥
之初九亦假外而言爾謂初也舍爾之靈龜乃觀我
而朵頥我對爾而設初之所以朵頥者四也然非四
之謂也假設之辭爾九陽體剛明其才智足以養正
者也龜能咽息不食靈龜喻其明智而可以不求養
於外也才雖如是然以陽居動體而在頥之時求頥
人所欲也上應於四不能自守志在上行說所欲而
朵頥者也心既動則自失必矣迷欲而失已以陽而
從隂則何所不至是以凶也朵頥為朵動其頥頷人
見食而欲之則動頥垂涎故以為象○九動體朵頥
謂其說隂而志動既為欲所動則雖有剛健明智之
才終必自失故其才亦不足貴也人之貴乎剛者為
其能立而不屈於欲也貴乎明者為其能照而不失
於正也既惑所欲而失其正何剛明之有為可賤也
(並易傳)
横渠先生曰體躁應上觀我而朵其頥求養而无恥
者也(易說)
龜山楊氏曰龜能前知靈於物者也咽息不食非志
於養者也初自外來而為主於内震之體也四止於
上而初動於下以應之朵頥之象也朵動其頥也一
陽在下有剛明之才而求養於上則匪正矣舍靈龜
之象也舍靈龜而觀朵頥則人賤之矣故凶而不足
貴也爾對我之辭爾謂初四謂我爾非四之謂也假
設之辭耳(易說)
兼山郭氏曰初九龜之所養也内内以氣為主人之
所養也外外以食為主故食氣者壽食味者天理固
然也故曰舍爾靈龜觀我朵頥凶然養氣有三下焉
者強其氣而已若孟施舍之養勇是也曰視不勝猶
勝也舍豈能為必勝哉能无懼而已矣中焉者保其
氣如莊子所謂吹嘘呼吸吐故納新彭祖壽考之所
好也上焉者充其氣若孟子所謂我知言我善養吾
浩然之氣其為氣也至大至剛以直養而无害則塞
于天地之間此養正之大也孟子言養其小者為小
人養其大者為大人則朵頥口體之養又何足為貴
乎初九頥之始末知所進故戒之如此(易說)
白雲郭氏曰頥之善者莫善於龜之為物也蓋言語
飲食人所以致養亦所以為頥之患遠取諸物獨龜
不以是而壽朵頥之患息矣不亦善乎初九在頥之
初可求善道自養而舍之反觀朵頥之患是失其所
守之貞者也頥之道貞則吉非貞則凶初九之凶自
取之也然初九與六四為應捨陽求隂捨善求不善
是捨君子而為小人又何足貴乎頥之取龜亦猶艮
之取背(易說)
六二顛頥拂經于丘頥征凶象曰六二征凶行失類也
伊川先生曰女不能自處必從男隂不能獨立必從
陽二隂柔不能自養待養於人者也天子養天下諸
侯養一國臣食君上之禄民賴司牧之養皆以上養
下理之正也二既不能自養必求養於剛陽若反下
求於初則為顛倒故云顛頥顛則拂違經常不可行
也若求養於丘則往必有凶丘在外而高之物謂上
九也卦止二陽既不可顚頥于初若求頥于上九往
則有凶在頥之時相應則相養者也上非其應而往
求養非道妄動是以凶也顛頥則拂經不獲其養爾
妄求於上往則得凶也今有人才不足以自養見在
上者勢力足以養人非其族類妄往求之取辱得凶
必矣六二中正在它卦多吉而凶何也曰時然也隂
柔既不足以自養初上二爻皆非其與故往求則悖
理而得凶也○征而從上則凶者非其類故也往求
而失其類得凶宜矣行往也(並易傳)
横渠先生曰凡頥之正以貴養賤以陽養隂所謂經
也頥卦羣隂皆當聽養於上六二違之反比於初以
隂養陽顛頥者也羣隂上所聚養者也六二亂經於
聚養之義失隂類之常故以進則凶(易說)
廣平游氏曰聖人推言頥之為道以為天地養萬物
聖人飬賢以及萬民則以上養下頥之正也若在上
而反資養於下則於頥為倒置矣此二與四所以俱
為顛頥也然二之志在物而四之志在道故四顛頥
而吉而二則征凶也何以知其然耶蓋六二居中得
正宜足以自守矣然在下體疎遠而未有禄又動體
也宜於處約未能自安故降志以求初初方一意於
應四而不答也則又將求其類以趨五五非其應又
力不足以自養而何暇養人乎故二為行大類此以
知其志之在物也○夫自養以有所養養德以需天
下之求頥之常理也今至於屈己以求諸人則失理
之常矣此二之求於五五之資於上所以俱為拂經
也(並易說)
龜山楊氏曰以上養下相應以相養理之經也二以
隂柔不能自養而卦惟二陽皆非其應而下求於初顛
頥拂經也丘在外而高上九之象也上而求之則行
失類矣故征凶(易說)
兼山郭氏曰六二雜卦曰頥養正也象曰養正則吉
也而六二六四皆謂之顛頥何也王輔嗣曰養下曰
顛或謂以下養上為顛經曰天地養萬物聖人養賢
以及萬民謂養下曰顛者非也孟子曰无君子莫治
野人无野人莫養君子謂以下養上為顛亦非也且
頥之象下動而上止交相為養者也然則何以謂之
顛乎王昭素曰以隂養陽謂之顛老子言天之道損
有餘以補不足蓋隂常乏而陽常有餘以不足奉有
餘是以謂之顛也然六二六四吉凶不同何也曰六
四之應正六二之比不正是以或以吉或以凶也二
之應五常道也五才不足於山丘之象也既顛以養
初又不應于五以是征行失類之象也蓋隂與隂陽
與陽類也五雖无應當自靖以待之而致養於初且
失類而凶凶由于失類也(易說)
白雲郭氏曰天下之理陽足以養隂而隂則受養而
已蓋隂道不足无及人之力也二五相應者也二隂
不足而求養於五五隂不足无以致養失頥養之道
故曰顛頥若是則二五又違經常相應之理矣故又
曰拂經五艮也艮為山而曰于丘頥者山之養物之
道不足故也是為五之象也必欲征行求養徒凶而
已二五類也不得其養故言失類先儒為頥征凶當
作于丘頥蓋言丘之所養異乎山也(易說)
六三拂頥貞凶十年勿用无攸利象曰十年勿用道大
悖也
伊川先生曰頥之道唯正則吉三以隂柔之質而處
(一有又字)不中正又在動之極是柔邪不正而動者也其
養如此拂違於頥之正道是以凶也得頥之正則所
養皆吉求養養人則合於義自養則成其德三乃拂
違正道故戒以十年勿用十數之終謂終不可用无
所往而利也○所以戒終不可用以其所由之道大
悖義理也(並易傳)
横渠先生曰履邪好動係說於上(一作係而說上)不但拂經
而已害頥之正莫甚焉故凶(易說)
龜山楊氏曰頥正則吉六三頥不中正而居動之極
拂頥之正也故十年勿用十年勿用則終不可用矣
夫何利之有(易說)
兼山郭氏曰六三十年數之終也孔子曰三多凶凡
以三不當位而居上下之際違本卦之義所以多凶
也(易說)
白雲郭氏曰二言拂經謂違二五相應之常此言拂
頥則違頥之道矣故象言其大悖也六三之凶宜矣
六三有應而凶者蓋上止下動為頥之道今居上下
之際過於動而不知止以動為貞則凶矣是以十年
勿用无所利也易每以十年然後反常則人之一失
必十年而後復可不慎哉(易說)
六四顛頥吉虎視眈眈其欲逐逐无咎象曰顛頥之吉
上施光也
伊川先生曰四在人上大臣之位六以隂居之隂柔
不足以自養况養天下乎初九以剛陽居下在下之
賢也與四為應四又柔順而正是能順於初賴初之
養也以上養下則為順今反求下之養顛倒也故曰
顛頥然已以不勝其任求在下之賢而順從之以濟
其事則天下得其養而已无曠敗之咎故為吉也夫
居上位者必有(一作其)才德威望為下民所尊畏則事
行而衆心服從若或下易其上則政出而人違刑施
而怨起輕於陵犯亂之由也六四雖能順從剛陽不
廢厥職然質本隂柔賴人以濟人之所輕故必養其
威嚴耽耽然如虎視則能重其體貌下不敢易又取
於人者必有常若間或无繼則其政敗矣其欲謂所
須用者必逐逐相繼而不乏則其事可濟若取於人
而无繼則困窮矣既有威嚴又所施不窮故能无咎
也二顛頥則拂經四則吉何也曰二在上而反求養
於下下非其應類故為拂經四則居上位以貴下賤
使在(一无在字)下之賢由已以行其道上下之志相應而
(一有澤字)施於民何吉如之自三以下養口體者也四以
上養德義者也以君而資養於臣以上位而賴養於
下皆養德也○顛倒求養而所以吉者蓋得剛陽之
應以濟其事致已居上之德施光明被于天下吉孰
大焉(並易傳)
横渠先生曰體順位隂得頥之正以貴養賤而得賢
者雖反陽爻養隂之義以上養下其施光矣然以柔
養剛非嚴重其德廣大其志則未免於咎(易說)
廣平游氏曰六二行失類至於六四則其志正矣其
位近君矣官尊禄厚足以无求矣而汲汲於應初非
好善忘勢又將與賢者共之不能為此若孟獻子之
家有友五人焉者近是矣且嗜欲深者其天機淺而
士大夫之志或涉於重外則人人得而易之矣今六
四之所取重者在此而不在彼則瞻視尊嚴儼然人
望而畏之故如虎視眈眈而所欲皆得也欲仁而得
仁則无惡於欲矣誰能推咎之哉故四之顛頥乃為
上施光此以知其志之在道也(易說)
龜山楊氏曰四與初正應也以上養下頥之正也隂
柔不足以致養而下求於初顛頥也然隂資於陽得
所養矣故吉與二之顛頥異也居近尊之位大臣任
頥之責者也才雖不足而履正居位人所欽畏也故
有虎視眈眈之象初以剛明之才應於上一於奉上
者也上之所資能充其欲也故有其欲逐逐之象逐
逐言相繼不乏也如是故无咎(易說)
兼山郭氏曰六四之顛頥以約為養宜有虎視之威
制逐逐之欲故能上施而光古人謂禦夷狄者不一
而足其在兹乎(易說)
白雲郭氏曰居上而求養於下者亦失頥養之道故
謂之顛頥顛頥一也所以為顛頥則異也經曰頥養
正也又曰養正則吉故知求養正於下者是能養其
德也故吉不知求養正於下則是厲民而以自養也
故凶此其所以異也六四所居者正所應者正獨得
養正之道故一爻之中具求養自養養内養外之義
是以吉且無咎而為上施之光也且顛頥求養也虎
視眈眈其欲逐逐自養也虎視眈眈然所以養威容
於外又逐逐然去其多欲所以養心於其内也詩云
它山之石可以攻玉故古之人以能問於不能以多
問於寡有若无實若虚此顛頥求養之道也君子正
其衣冠尊其瞻視所謂虎視眈眈以養其外者如此
顔子克已而非禮勿視是也孟子曰養心莫善於寡
欲所謂其欲逐逐以養其内者如此夫子絶四而毋
意毋必是也彖曰觀頥觀其所養也自求口實觀其
自養也觀六四之所養則顛頥求養是也觀六四之
自養則虎視養其外逐欲養其内是也六四雖无養
賢及萬民之位而其養德之正亦可謂大人之事矣
不然則不知養正之道而失顛頥之吉其求下也不
過上下征利養口體而已所謂觀我朵頥凶者也若
是者外安得有可畏之威而内安能无欲哉上施光
者易以謙為光以益為光謙卦曰天道下濟而光明
又曰謙尊而光益卦曰自上下下其道大光六四求
下養德亦庶幾謙益之光者歟(易說)
六五拂經居貞吉不可涉大川象曰居貞之吉順以從
上也
伊川先生曰六五頥之時居君位養天下者也然其
隂柔之質才不足以養天下上有剛陽之賢故順從
之賴其養已以濟天下君者養人者也反賴人之養
是違拂於經常既以已之不足而順從於賢師傅上
師傅之位也必居守貞固篤於委信則能輔翼其身
澤及天下故吉也隂柔之質无貞剛之性故戒以能
居貞則吉以隂柔之才雖倚賴剛賢能持循於平時
不可處艱難變故之際故云不可涉大川也以成王
之才不至甚柔弱也當管蔡之亂幾不保於周公況
其下者乎故書曰王亦未敢誚公賴二公得終信故
艱險(一作難)之際非剛明之主不可恃也不得已而濟
艱險者則有矣發此義者所以深戒於為君也於上
九則據為臣致身盡忠之道言故不同也○居貞之
吉者謂能堅固順於上九之賢以養天下也(並易傳)
横渠先生曰聽養於上正也以隂居頥卦之尊拂經
也(易說)
廣平游氏曰六五履尊位而德不稱德雖不稱位而
其富固无敵矣所以不足者非物也乃能親上九之
賢委己以聽之亦庶乎有以養萬民矣而六二之有
求方且養其私而已此五之拂經所以異於二也雖
然六五質柔而止體也喜蹈常畏興事其資然也見
善未必明用心未必剛故以之守文以持正可也若
應變以成務則非其任矣蓋疑間一生則危亂之機
將不可解故居正則吉而不可涉大川也○不可涉
大川為六五之君言之也利涉大川為上九之臣言
之也使大臣之才如上九足以養天下而人主順以
從之其蔑不濟矣此周公復政之後成王所以四征
不庭制禮作樂六服承德也(並易說)
龜山楊氏曰人君養天下頥之經也五居君位從上
以資養拂頥之經也居不失正則吉以是涉難則不
可矣(易說)
白雲郭氏曰五為一卦之主其才不足非徒无以養
天下雖六二之應亦不能致養非養賢以及萬民之
道也故亦曰拂經苟能以柔道自居守正不失足以
自養其身凶禍亦无自而至是以吉也然柔道不可
以有為故不可涉大川柔道好從人故順以從上上
九有剛陽之才而知止者是以得其所從而成已之
吉也六二拂經蓋違相應之理六五拂經以違大君
之道其言雖同而各有所辨(易說)
上九由頥厲吉利涉大川象曰由頥厲吉大有慶也
伊川先生曰上九以剛陽之德居師傅之任六五之
君柔順而從於已賴已之養是當天下之任天下由
之以養也以人臣而當是任必常懷危厲則吉也如
伊尹周公何嘗不憂勤兢畏故得終吉夫以君之才
不足而倚賴於已身當天下(一有之字)大任宜竭其才力
濟天下之艱危成天下之治安故曰利涉大川得君
如此之專受任如此之重苟不濟天下之艱危何足
稱委遇而謂之賢乎當盡誠竭力而不顧慮然惕厲
則不可忘也○若上九之當大任如是能兢畏如是
天下被其德澤是大有福慶也(並易傳)
横渠先生曰由頥自危然後乃吉者下有衆隂順從
之慶驕則有它吝此卦得養之正者方利涉大川蓋
養然後可動耳(易說)
廣平游氏曰六五居正則吉乃如上九之賢則頥之
時所謂養賢以及萬民者皆自我出匹夫匹婦无不
與被其澤矣夫然故天下信之衆賢助之人主親見
其功業而深知其所存徧知其所為任之必專小人
莫得以間之天亦誘其衷矣故其迹雖厲而其理則
吉此所以利涉大川而大有慶也夫以身徇國弘濟
于艱難固大臣之職也詎肯臨危而顧其身哉惟欲
善其後以每成功則亦審其時而已矣若成王未知
周公之時則不可涉大川六五是也若周公既見察
於成王之後則涉大川而利矣上九是也說者謂以
上養下為顛頤是以顛為正矣故用伊川說(易說)
龜山楊氏曰卦惟二陽而上九居一卦之上衆隂由
之以養也履師傅之位任人君之責危疑所集也危
者安其位者也故厲乃吉厲者不安其位之謂也如
是雖涉難有慶矣(易說)
兼山郭氏曰上九以善服人未有能服人者也以善
養人然後能服天下天下不心服而王未之有也上
九雖不居有為之地自下而升為頤之主能養賢以
及萬民之象也故能涉險濟難雖危而吉也故孔子
曰頥之時大矣哉(易說)
白雲郭氏曰豫之由豫以九四之剛德也頥之由頥
以上九之剛德也初九非不剛也在頥之初未足以
自養況養天下乎此天下之養所以必由於上九居
人臣之極位以養天下其事危矣知其危而不忘是
以吉也不知其危而安其位則凶矣利涉大川者由
頥之才也大有慶者天下得其所養也禹思天下有
溺者由已溺之稷思天下有飢者由己飢之伊尹思
天下匹夫匹婦有不被堯舜之澤者如已推而納之
溝中周公思兼三王以施四事由頥之道蓋自任天
下之重者如禹稷伊周為能盡之(易說)
大易粹言卷二十七
