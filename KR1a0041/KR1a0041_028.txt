大易粹言卷二十八宋方聞一編
䷛(巽下兊上)
伊川先生曰大過序卦曰頥者養也不養則不可動
故受之以大過凡物養而後能成成則能動動則有
過大過所以次頥也為卦上兊下巽澤在木上滅木
也澤者潤養於木乃至滅没於木為大過之義大過
者陽過也故為大者過過之大與大事過也聖賢道
德功業大過於人凡事之大過於常者皆是也夫聖
人盡人道非過於理也其制事以天下之正理矯時
之用小過於中者則有之如行過乎恭喪過乎哀用
過乎儉是也蓋矯之小過而後能及於中乃求中之
用也所謂大過者常事之大者耳非有過於理也唯
其大故不常見以其比常所見者大故謂之大過如
堯舜之禪讓湯武之放伐皆由(一有此字)道也道无不中
无不常以世人所不常(一作嘗)見故謂之大過於常也
(易傳)
大過棟橈利有攸往亨
伊川先生曰小過隂過於上下大過陽過於中而上
下弱矣故為棟橈之象棟取其勝重四陽聚於中可
謂重矣九三九四皆取棟象謂任重也橈取其本末
弱中強而本末弱是以橈也(一作撓取其中強而本末弱本末弱是以撓也)
隂弱而陽強君子盛而小人衰故利有攸往而亨也
棟今人謂之檁(易傳)
白雲郭氏曰頥之虚中虚故受實實則剛剛而後過
二卦之象相終始也故頥以虚為主而過以剛為義
過非人之失也過於用剛也過於用剛所以為大者
過也當本末弱而棟橈之時非過於用剛不可也夫
大厦將顚梁棟傾橈不可扶持是以必當大過治之
也亦猶衰亂之世天下蕩蕩无綱紀文章非聖人大
過常道以治之豈能復治哉利有攸往亨者利於聖
賢大過治之然後亨也由此觀之大過之時亦非不
可治之世特蠱弊之大者耳患无剛過而中之德以
行大過之事也(易說)
彖曰大過大者過也棟橈本末弱也剛過而中巽而說
行利有攸往乃亨大過之時大矣哉
伊川先生曰大者過謂陽過也在事為事之大者過
與其過之大○本末弱謂上下二隂衰弱陽盛則隂
衰故為大者過在小過則曰小者過隂過也○剛過
而中言卦才之善也剛雖過而二五皆得中是處不
失(不失一作得)中道也下巽上兊是以巽順和說之道而
行也在大過之時以中道巽說而行故利有攸往乃
所以能亨也○大過之時其事甚大故贊之曰大矣
哉如立非常之大事與不世之大功成絶俗之大德
皆大過之事也(並易傳)
横渠先生曰陽剛過實於中本末過弱於外故當過
矯相與也(易說)
龜山楊氏曰上下二隂本末弱也四陽聚於中大者
過也剛過而聚於中剛過而中也巽而說行合二體
言也所謂大過者立非常之事成希世之功是已禮
器曰禮時為大堯授舜舜授禹湯放桀武王伐紂時
也時也者當其可之謂也苟當其可則雖堯舜之禪
遜湯武之放伐是亦過而中者也故堯典之書為遜
舜而作而名之曰典典言常道也堯雖以天下與人
而舜以匹夫受人之天下以人之常情言之可謂大
過矣自聖人觀之亦曰常道而已也然而非巽而說
行則不可往也故堯舜禹三聖之相授而謳歌獄訟
皆歸之焉湯武之用師則東征西夷怨南征北狄怨
簞食壺漿以迎王師故能成大功非巽而說行何以
有此反是則子之之遜白公之争耳何亨之有哉(自大)
(過棟橈至此易說)
兼山郭氏曰大過一卦陳氏從遯變王原叔從離變
二者不同要之取剛過中則一也遯以六二之上六
王氏以離之巽遯以上九之九二王氏以離之兊然
各有理可以互推也初上二隂是以言棟橈本末弱
也其事則大過之初過亦淺也故為藉用白茅上六
過之終過亦大也故為過涉滅頂凶要之大過大者
之事小過小者之事推其象辭斷可知矣(易說)
白雲郭氏曰伊川曰聖賢道德功業大過於人凡事
之大過於常者皆是也又曰堯舜之禪遜湯武之征
伐皆由此道也又曰立天下之大事興不世之大功
成絶俗之大德皆大過之事也雍曰彖言大者過也
蓋明大過之義非言小者之過也棟橈大過之時也
大過之時外則棟橈故宜用剛内則剛過而中是以
其剛可用所以成大過之象然剛過而中非剛德過
中也乃剛過之德又不失中者也剛過之德既不失
中又巽而說行者罔咈百姓以從已之欲也所謂致
天下之大利成天下之大順者也以是而有攸往寧
无利亨乎大過之時大矣非大人孰能當之(易說)
象曰澤滅木大過君子以獨立不懼遯世无悶
伊川先生曰澤潤養於木者也乃至滅没於木則過
甚矣故為大過君子觀大過之象以立其大過人之
行君子所以大過人者以其能獨立不懼遯世无悶
也天下非之而不顧獨立不懼也舉世不見知而不
悔遯世无悶也如此然後能自守所以為大過人也
(一无人字易傳)
龜山楊氏曰澤雖滅木而木之植自若也君子體之
故獨立不懼遯世无悶(易說)
兼山郭氏曰象獨立不懼遯世无悶此大者之過也
今以一人譽之則喜一人非之則沮不能過者也昔
者伯夷叔齊推位避國以歸文王及武王興師叩馬
而諫其後卒不食周粟餓於首陽方武王興師商之
賢人有如微子之徒已歸周周之賢臣有如太公召
公之徒皆以為當伐而不疑四方諸侯會者蓋八百
國是天下舉以為是也獨伯夷非之蓋推父子之親
立君臣之義不得不如是也非獨當世之是非又將
窮天地亘萬世而不顧也由是言之獨立不懼遯世
无悶非伯夷之徒孰能為之此其所謂大過之時大
者之過也(易說)
白雲郭氏曰澤上而木下滅木之象也滅木澤之過
也君子於大過之時有二道或進則大有為或退則
窮處而已進而大有為則反天下之衰弊獨立不懼
可也退而窮處則遯世无悶可也禹之治水伊尹之
相湯伯夷之諫武王皆大過之事可謂獨立不懼者
矣孔子反魯而刪詩書繫周易作春秋顔子人不堪
其憂回也不改其樂亦皆大過之事可謂遯世无悶
者矣若接輿荷蓧長沮桀溺皆失德之人非遯世之
士也遯世无悶幾於潛龍之義二者蓋聖賢出處之
大致非止於行過恭喪過哀用過儉而已(易說)
初六藉用白茅无咎象曰藉用白茅柔在下也
伊川先生曰初以隂柔巽體而處下過於畏慎者也
以柔在下用茅藉物之象不錯諸地而藉以茅過於
慎也是以无咎茅之為物雖薄而用可重者以用之
能成敬慎之道也慎守斯術而行豈有失乎大過之
用也繫辭云苟錯諸地而可矣藉之用茅何咎之有
慎之至也夫茅之為物薄而用可重也慎斯術也以
往其无所失矣言敬慎之至也茅雖至薄之物然用
之可甚重以之藉薦則為重慎之道是用之重也人
之過於敬慎為之非難而可以保其安而无過苟能
慎(一有思字)斯道推而行之於事其无所失矣○以隂柔
處卑之道唯當過於敬慎而已以柔在下為以茅藉
物之象敬慎之道也(並易傳)
龜山楊氏曰大過之時四陽聚於中无所待而足以
有為矣故曰苟錯諸地可也而以柔濟之藉用白茅
之象也茅之為物所以供祭祀故至潔而其用重藉
之用茅慎之至也故无咎(易說)
兼山郭氏曰初六大人之過也過於厚小人之過也
過於薄藉用白茅厚之至也(易說)
白雲郭氏曰大過之初未可大有為而初六既柔居
下又不可以有為者故特可用於過慎而已此藉用
白茅之義也藉用白茅在初六則无咎二則失之不
及矣上六不知柔道之難濟是以凶也(易說)
九二枯楊生稊老夫得其女妻无不利象曰老夫女妻
過以相與也
伊川先生曰陽之大過比隂則合故二與五皆有生
象九二當大過之初得中而居柔與初密比而相與
初既切比於二二復无應於上其相與可知是剛過
之人而能以中自處用柔相濟者也過剛則不能有
所為九三是也得中用柔則能成大過之功九二是
也楊者陽氣易感之物陽過則枯矣楊枯槁而復生
稊陽過而未至於極也九二陽過而與初老夫得女
妻之象老夫而得女妻則能成生育之功二得中居
柔而與初故能復生稊而无過極之失无所不利也
在大過陽爻居隂則善二與四是也二不言吉方言
无所不利未遽至吉也稊根也劉琨勸進表云生繁
華於枯荑謂枯根也鄭玄易亦作荑字與稊同○老
夫之說少女少女之順老夫其相與過於常分謂九
二初六隂陽相與之和過於常也(並易傳)
横渠先生曰扶衰於上使枯木生稊拯弱於下使微
隂獲助此剛中下濟之功亦自獲助於物也(易說)
龜山楊氏曰楊隂木也感於陽而易生也九二居隂
而乘柔枯楊之象二居大過之時陽雖大過而隂已
感之矣生稊之象也老夫猶枯楊也得女妻有生育
之道焉猶生稊也蓋巽乾體也一索而得女二居乾
體老夫也而下比於初得女妻之象也大者過而隂
比之成生育之功焉何不利之有(易說)
白雲郭氏曰澤潤養木者也木之枯者不可復生其
澤之潤養至於枯楊生稊生華則潤之大過可知故
二五取以為象然則聖賢當棟橈之世其用剛也必
如澤之潤養枯木使之生榮而後可豈不大哉且枯
楊不可復生猶老夫之不能復妻也今枯楊生稊有
實之漸潤澤之力也老夫女妻有子息之理過以相
與之致也用剛如是何所往而不利哉九二下比初
六之柔故有女妻之象蓋大過之得其道者稊之字
它書无見王輔嗣曰稊者楊之秀也爾雅云木謂之
華草謂之榮不榮而實謂之秀如此則秀主草言且
楊一木也既言其華又不得兼不榮而實之名也虞
翻曰稊稚也說文云稺幼禾也後世作稚䄺皆同音
如虞言則為䄺可矣鄭氏作荑陸云謂山榆之實如
此則爾雅所謂莁荑蔱&KR0034;也益非矣說文又有荑草
即詩之柔荑亦无稊義獨伊川曰稊根也稊字之釋
終不可明如此以爻意推之則老夫女妻有實之象
而老婦士夫徒華而不實也實則可久華不可久也
然則稊字之疑其來尚矣(易說)
九三棟橈凶象曰棟橈之凶不可以有輔也
伊川先生曰夫居大過之時興大過之功立大過之
事非剛柔得中取於人以自輔則不能也既過於剛
強則不能與人同常常之功尚不能獨立況大過之
事乎以聖人之才雖小事必取於人當天下之大任
則可知矣九三以大過之陽復以剛自居而不得中
剛過之甚者也以過甚之剛動則違於中和而拂於
衆心安能當大過之任乎故不勝其任如棟之橈傾
敗其室是以凶也取棟為象者以其无輔而不能勝
重任也或曰三巽體而應於上豈无用柔之象乎曰
言易者貴乎識勢(一作易)之重輕時之變易三居過而
用剛巽既終而且變豈復有用柔之義應者謂志相
從也三方過剛尚能係其志乎○剛強之過則不能
取於人人亦不能(一作肯)親輔之如棟橈折不可支輔
也棟當室之中不可加助是不可以有輔也(並易傳)
龜山楊氏曰棟謂之極極中也居中而衆材輔之也
九三以剛居陽剛過而不中也剛過而不中則不可
以有輔矣棟之所以橈也夫大舜有大焉以其善與
人同也則過而不中獨立而无輔不足以有其大矣
居大過之時由是而能勝其任者未之有也其橈而
凶不亦宜乎(易說)
兼山郭氏曰九三應乎上六故曰棟橈初六應乎九
四故曰棟隆故孔子曰不可以有輔者應上也不撓
乎下者初應乎四也棟在上者也(易說)
白雲郭氏曰木之所以能任重者剛之材也君子之
所以任重者剛之德也欲剛必以柔守之是以能成
其材與德也九二之生稊得其女妻有柔以輔之也
九三之棟橈无柔以輔之也上應上六而无柔以輔
之者蓋卑不能有尊以為輔故也且任重雖在我而
輔我之任者在人是猶一棟之強不能獨任室屋之
用必資衆材之輔焉无以輔之則棟橈矣能无凶乎
彖曰剛過而中巽而說行是為柔輔剛之義也(易說)
九四棟隆吉有它吝象曰棟隆之吉不橈乎下也
伊川先生曰四居近君之位當大過之任者也居柔
為能用柔相濟既不過剛則能勝其任如棟之隆起
是以吉也隆起(一有兼字)取不下橈之義大過之時非陽
剛不能濟以剛處柔為得宜矣若又與初六之隂相
應則過也既剛柔得宜而志復應隂是有它也有它
則有累於剛雖未至於大害亦可吝也蓋大過之時
動則過也有它謂更有它志吝為不足之義謂可少
也或曰二比初則无不利四若應初則為吝何也曰
二得中而比於初為以柔相濟之義四與初為正應
志相係者也九既居四剛柔得宜矣復牽係於隂以
害其剛則可吝也○棟隆起則吉不撓曲以就下也
謂不下係於初也(並易傳)
横渠先生曰志在拯弱則棟隆而吉若私應為心則
橈乎吝也(易說)
龜山楊氏曰以剛居柔剛過而中也履近尊之位任
大過之責者剛而中可以有輔矣不橈乎下能成大
過之功也故棟隆吉然剛過而中足以自立不可有
它也下比於初則柔過矣故有它則吝(易說)
白雲郭氏曰九三之應上六卑不能有尊是以无輔
初六之應九四得居下輔上之義是以九四之棟隆
而不橈乎下也在大過之時九四非大有為之才僅
足小用任重不橈其剛而已它用之則吝矣故九四
之不能有它雖愈於三之不能有輔其於大過之道
亦未優也(易說)
九五枯楊生華老婦得其士夫无咎无譽象曰枯楊生
華何可久也老婦士夫亦可醜也
伊川先生曰九五當大過之時本以中正居尊位然
下无應助固不能成大過之功而上比過極之隂其
所相濟者如枯楊之生華枯楊下生根梯則能復生
如大過之陽興成事功也上生華秀雖有所發无益
於枯也上六過極之隂老婦也五雖非少比老婦則
為壮矣(一作壮夫一作士夫)於五无所頼也故反稱婦得過極
之隂得陽之相濟不為无益也以士夫而得老婦雖
无罪咎殊非美也故云无咎无譽象復言其可醜也
○枯楊不生根而生華旋復枯矣安能久乎老婦而
得士夫豈能成生育之功亦為可醜也(並易傳)
横渠先生曰九五上係上六故不能下濟大事徒益
其末耳无拯物之心所施者狹老婦士夫所與者不
足道枯楊生華勢不能久故无譽未至長亂故无咎
(易說)
龜山楊氏曰獨隂不生獨陽不成楊易生之物也陽
過而枯矣陽雖過而生理存焉下應九二之陽无隂
不成也故生華而已上六隂極矣老婦之象也而五
比之老婦得士夫之象也五雖重剛而下无應故謂
之士夫士未有婦之稱也居大過之終隂陽皆過以
老婦而得士夫不能成生育之功則失大過之義矣
雖无咎无譽是亦可醜也(易說)
兼山郭氏曰九二乘初故云老夫女妻九五承上故
云老婦士夫原叔謂坎離之過理或然矣(易說)
白雲郭氏曰三四之應同故皆曰棟而其應有隆橈
之異二五之道同故皆言枯楊夫婦然五之承上二
之乘初尊卑上下之位不同而老少夫婦之情自異
也三下體也是以不能有輔五尊位也故得夫婦之
道焉然上承於隂不如下比之順也上六之過不如
初六之慎也故二五之辭二為優矣華見於外荂榮
而已不若稊之可久也老婦之得士夫反婚姻男女
之正方之女妻為可醜也觀象之辭蓋言不若初二
之相與也无咎无譽者僅得无咎幸矣何譽之有二
之枯楊謂老夫也五之枯楊謂老婦也老夫女妻則
剛為主而柔輔之大過之得者也故无不利老婦士
夫則柔為主而剛輔之大過之失者也故无譽而象
言何可久亦可醜之意也然大過之道在臣下為多
故象言獨立不懼遯世无悶而九五亦不以君道責
之亦猶君道之无明夷也曰人君亦有大過如此者
其義何如曰人君大過如此則九五休否之君也(易說)
上六過涉滅頂凶无咎象曰過涉之凶不可咎也
伊川先生曰上六以隂柔處過極是小人過常之極
者也小人之所謂大過非能為大過人之事也直過
常越理不恤危亡履險蹈禍而已如過涉於水至滅
没其頂其凶可知小人狂躁以自禍蓋其宜也復將
何尤故曰无咎言自為之无所怨咎也因澤之象而
取涉義○過涉至溺乃自為之不可以有咎也言无
所怨咎(並易傳)
横渠先生曰隂居上極雖過而不足涉難故凶大過
之極故滅頂而无咎也(易說)
龜山楊氏曰居大過之終則過極矣故有過涉滅頂
之象焉若比干諫而死之類是也在比干之身則凶
矣於義則不可咎也(易說)
兼山郭氏曰上六詩云深則厲淺則揭如之何過涉
滅頂也曰大過之時則然也方大過之時本末衰弱
在上者不可以有輔在下者過弱而不可以為恃非
得剛過而中巽而說行不恤其危涉險以求濟何可
及也象曰獨立不懼遯世无悶上六非斯人之徒而
誰與(易說)
白雲郭氏曰上六以柔道居過之極不知以濟剛為
己任而欲自同剛德以有為是以有過涉滅頂之象
焉其凶自為之不可咎於人也易之无咎多有其義
異者象言不可咎又誰咎之類是也伊川曰以言无
所怨咎蓋因象以明之矣先儒以上六為龍逢比干
之事亦以凶而无咎為義然龍逢比干剛德之賢非
隂柔自任之人其道殊不相類故伊川獨以上六為
小人履險自禍之事不然則龍逢比干豈不量力度
德之人也哉(易說)
大易粹言卷二十八
