大易粹言卷三十宋方聞一編
䷝(離下離上)
伊川先生曰離序卦坎者䧟也䧟必有所麗故受之
以離離者麗也䧟於險難之中則必有所附麗理自
然也離所以次坎也離麗也明也取其隂麗於上下
之陽則為附麗之義取其中虚則為明義離為火火
體虚麗於物而明者也又為日亦以虚明之象(易傳)
離利貞亨畜牝牛吉
伊川先生曰離麗也萬物莫不皆有所麗有形則有
麗矣在人則為(一无為字)所親附之人所由之道所主之
事皆其所麗也人之所麗利於貞正得其正則可以
亨通故曰離利貞亨畜牝牛吉牛之性順而又牝焉
順之至也既附麗於正必能順於正道如牝牛則吉
也畜牝牛謂養其順德(一无德字)人之順德由養以成既
麗於正當養習以成其順德也(易傳)
横渠先生曰以柔麗乎中正故利貞(易說)
白雲郭氏曰坎為險為水離為明為火險與明足以
見坎離之情水與火不足以盡坎離之象而論坎者
必先水言離者復先明何哉蓋坎險難明而水易見
由水以知險由險以知坎斯得坎之義矣離明易見
不必因火而後知故直言其明也離之道柔中柔中
失之无守故必利貞而後亨牝牛性順而從人柔中
之道也然其強力足與有守復有貞固之象是以吉
也離之與坤道雖不同而性略相類故坤之牝馬自
順而健離之牝牛自柔而強馬乾象也故坤之黃裳
元吉見於六五牛坤象也故離之黃離元吉見於六
二君臣之辨觀二五之象斯得之矣(易說)
彖曰離麗也日月麗乎天百榖草木麗乎土重明以麗
乎正乃化成天下柔麗乎中正故亨是以畜牝牛吉也
伊川先生曰離麗也謂附麗也如日月則麗於天百
榖草木則麗於土萬物莫不各有所麗天地之中无
无麗之物在人當審其所麗麗得其正則能亨也○
柔麗乎中正以卦才言也上下皆離重明也五二皆
處中正麗乎正也君臣上下皆有明德而處中正可
以化天下成文明之俗也○二五以柔順麗於中正
所以能亨人能養其至順以麗中正則吉故曰畜牝
牛吉也或曰二則中正矣五以隂居陽得為正乎曰
離主於所麗五中正之位六麗於正位乃為正也學
者知時義而不失重輕則可以言易矣(並易傳)
横渠先生曰日月草木麗天地麗附著也(易說)
龜山楊氏曰離為火火无常形麗物而有形故離麗
也夫盈天地之間皆物也未有无所麗而能有成者
故曰日月麗乎天而明生焉百榖草木麗乎土而利
成焉皆麗得其正而亨者也重明合二體言也上下
一德麗乎正也明則誠矣故能化成天下惟天下至
誠為能化也柔麗乎中正以六二言也柔不中則茹
不正則邪不足以有行矣故麗乎中正乃亨夫隂以
順成為德柔麗中正順之至也故畜牝牛吉牛順物
也牝牛順之至也(易說)
兼山郭氏曰坎䧟也離麗也剛則有體䧟乎隂中所
以為坎柔則无質麗于陽中所以為離重卦也故日
月麗乎天在上者也言日月則星辰從可知也百榖
草木麗乎土在下者也言百榖草木則山林川澤從
可知也重明以麗乎正人道之離也人者天地之合
也天一生水於北方水為精地二生火於南方火為
神其精神者天之分骨骸者地之分各有所麗焉故
合則渾離則散方其合也氣聚而成形於有方其離
也氣散而神合於无是以離附物則生去物則滅聖
人以是而知鬼神之情状原始返終知死生之說是
故或以言文明或以言物化皆其象也至於言化成
天下者又推其人道之相資而成功於久也畜牝牛
吉何也曰乾為馬坤為牝馬坤為牛離為牝牛亦事
象之宜也柔之麗乎中者六五也柔之麗乎正者六
二也兼乎中正之道惟六二則然故利貞亨成卦之
本在二也二有牛之象而爻之辭曰黃離元吉又從
可知也牛者強力而順象六二之方來故也(易說)
白雲郭氏曰離附麗也萬物莫不有所麗在天之日
月在地之百榖草木皆是也舉日月百榖則萬物在
天地之中有形有象者其麗皆一也推而上之雖天
地聖人不能不麗乎道而道亦不能不麗乎天地聖
人矣離之為義亦大矣而彖不言者蓋坎險難明而
離明易見不待言而知也是以坎以險而䧟離以麗
而明重明麗乎正者在卦為二五在人為君臣以明
相繼是以化成天下也書曰元首明哉股肱良哉庶
事康哉康哉則化成天下矣柔謂二五也麗乎中正
者貞也貞故亨此畜牝牛吉之義也(易說)
象曰明兩作離大人以繼明照于四方
伊川先生曰若云兩明則是二明不見繼明之義故
云明兩明而重兩謂相繼也作離明兩而為離繼明
之義也震巽之類亦取洊隨之義然離之義尤重也
大人以德言則聖人以位言則王者大人觀離明相
繼之象以世繼其明德照臨于四方大凡以明相繼
皆繼明也舉其大者故以世襲繼照言之(易傳)
横渠先生曰明目達聰繼明之道也人患墮於博覽
惟大人能勉而繼之(易說)
龜山楊氏曰一則无所麗兩而後有麗焉故曰明兩
作離離麗也大人以繼明照于四方如大明文王有
聲之詩是也(易說)
兼山郭氏曰象說者謂上下為重明則五君也二臣
也不得言重明麗乎正也謂先後為重明則前明已
熄後明方來不得言繼明照四方也在書有之堯曰
放勲舜曰重華不害其為重明也惟文王武王宣重
光奠麗不害其為繼明也是以天下明德皆自虞帝
始陳教則肄周之所以化成天下也堯舜君臣也而
並文武父子也而繼所遇之時異也(易說)
白雲郭氏曰先人曰堯曰放勲舜曰重華君臣也而
並文王武王宣重光奠麗父子也而繼此所謂繼明
雍曰聖人立象以盡意意盡而止耳不必同也坎之
險難明故象言水洊至因水而知險也離之明易見
故直言明兩作離蓋不必因火而後知其明也大人
者與日月合其明故論繼明必以大人為言大人非
必君父也總君臣父子有是明者皆兼言之如乾之
二五皆為大人是也(易說)
初九履錯然敬之无咎象曰履錯之敬以避咎也
伊川先生曰陽固好動又居下而離體陽居下則欲
進離性炎上志在上麗幾於躁動其履錯然謂交錯
也雖未進而跡已動矣動則(一无則字)失居下之分而有
咎也然其剛明之才若知其義而敬慎之則不至於
咎矣初在下无位者也明其身之進退乃所麗之道
也其志既動不能敬慎則妄動是不明所麗乃有咎
也○履錯然欲動而知敬慎不敢進所以求避免過
咎也居明而剛故知而能辟不剛明則妄動矣(並易傳)
横渠先生曰履錯然與之者多也无應於上无所朋
附以剛處下物所願交非矜慎之甚何以免咎(易說)
龜山楊氏曰履踐也藉也履物為踐履於物為藉初
在下以陽藉隂也二以隂麗陽故履錯然也錯然謂
交錯也二以柔麗剛為文明之主錯然而不敬則上
下紊矣能无咎乎故敬之然後无咎(易說)
兼山郭氏曰初九文明之初錯然者也不敬何以行
之子入廟每事問亦其意也(易說)
白雲郭氏曰先人曰文明之初錯然者也不敬何以
行之子入太廟每事問亦履錯之敬歟雍曰履下道
也故為離之初錯然之文過則有弊敬所以救其弊
也使文之弊无自而生焉非辟咎之道歟(易說)
六二黃離元吉象曰黃離元吉得中道也
伊川先生曰二居中得正麗於中正也黃中之色文
之美也文明中正美之盛也故云黃離以文明中正
之德上同於文明中順之君其明如是所麗如是大
善之吉也○所以元吉者以其得中道也不云正者
離以中為重所以成文明由中也正在其中矣(並易傳)
龜山楊氏曰黃中色也美在其中而暢於外者也二
以柔順中正麗乎陽而為文明之主故曰黃離元吉
黃與黃中通理同義(易說)
兼山郭氏曰六二離之所以亨柔麗乎中正故亨也
黃離之所以元吉文明而用中故元吉也故盡一卦
之美其唯六二乎(易說)
白雲郭氏曰離之六爻二五為美五得中而非正柔
麗乎中正者惟六二盡之經曰君子黃中通理正位
居體美在其中則黃為中之色而德之至美者也美
德在中故能暢於四支發於事業極美之至是以元
吉也六二之美雖未及乎天下而黃中之理有必至
焉故言元吉其義之美與坤六五相類而其道則中
庸之教也(易說)
九三日昃之離不鼔缶而歌則大耋之嗟凶象曰日昃
之離何可久也
伊川先生曰八純卦皆有二體之義乾内外皆健坤
上下皆順震威震相繼巽上下順隨坎重險相習離
二明繼照艮内外皆止兊彼己相說而離之義在人
事最大九三居下體之終是前明將盡後明當繼之
時人之始終時之革易也故為日昃之離日下昃之
明也昃則將沒矣以理言之盛必有衰始必有終常
道也達者順理為樂缶常用之器也鼔缶而歌樂其
常也不能如是則以大耋為嗟憂乃為凶也大耋傾
沒也人之終盡達者則知其常理樂天而已遇常皆
樂如鼓缶而歌不達者則恐怛有將盡之悲乃大耋
之嗟為其凶也此處死生之道也耋與昳同○日既
傾昃明能久乎明者知其然也故求人以繼其事退
處以休其身安常處順何足以為凶也(並易傳)
横渠先生曰人向衰暮則尤樂聽聲音蓋留連光景
視桑榆之暮景不足則貪於為樂惟鄭衛之音能令
人生此意易謂不鼓缶而歌則大耋之嗟凶悲衰暮
故為樂不為則復嗟年景之不足也○明正將老離
過於中故哀樂之不常其德凡人不能久也故君子
為德夭壽不貳(並易說)
龜山楊氏曰居下體之終前明將盡矣離為日故有
日昃之象焉在人則死生終始之變也故不鼔缶而
歌則大耋之嗟凶夫缶常用之器也明者安常而處
順故无常變昧此則大耋之嗟凶矣(易說)
兼山郭氏曰九三位已過中故云日昃若不能與時
進退不憂而樂其能忘大耋之嗟乎故葉公問孔子
於子路子路不對子曰汝奚不曰其為人也發憤忘
食樂以忘憂不知老之將至云爾若孔子者又安有
大耋之嗟乎(易說)
白雲郭氏曰先人曰葉公問孔子於子路子路不對
子曰女奚不曰其為人也發憤忘食樂以忘憂不知
老之將至云爾若孔子者又安有大耋之嗟乎雍曰
離日也三已過中是為日昃之時以人言之則衰矣
於斯時也不能忘憂而從樂則大耋之嗟至而凶矣
衆人以歌為樂故此爻從衆言之血氣既衰之時使
絶滅衆念惟鼔缶而歌以待終焉則良心可復誠日
著而偽日去矣是所以逸其老也聖人感人之意深
矣然聖賢之樂亦豈鼓缶而歌哉孔子不復夢見周
公而述作六經是聖人之樂也顔子不以簞瓢陋巷
為憂而不改其樂是賢人之樂也聖賢之樂其心與
衆人同其所以為樂則異故接輿歌而過門林類歌
而拾穗莊周之鼓盆二子之臨尸雖狂蕩不法以極
其矯枉之心終不異於衆人日昃之歌矣蓋未能安
之者也是以孔氏之門皆无有焉(易說)
九四突如其來如焚如死如棄如象曰突如其來如无
所容也
伊川先生曰九四離下體而升上體繼明之初故言
繼承之義在上而近君繼承之地也以陽居離體而
處四剛躁而不中正且重剛以不正而剛盛之勢突
如而來非善繼者也夫善繼者必有巽讓之誠順承
之道若舜啓然今四突如其來失善繼之道也又承
六五隂柔之君其剛盛陵爍之勢氣熖如焚然故云
焚如四之所行不善如此必被禍害故曰死如失繼
紹之義承上之道皆逆德也衆所棄絶故云棄如至
於死棄禍之極矣故不假言凶也○上陵其君不順
所承人惡衆棄天下所不容也(並易傳)
横渠先生曰處多懼之地而以乘剛故其來也遽其
處也危无所容安如見棄逐皆斫麗之失中也三剛
而不可乘五正而不見容(易說)
龜山楊氏曰九四以炎上之性當繼明之時而麗非
其正則循㳂不休流金焦山勢之必至也故突如其
來如焚如无善繼之道也古之善繼者如舜避堯之
子禹避舜之子是也无善繼之道則天下所同疾宜
无所容矣故死如棄如然不言凶者凶不足道也(易說)
兼山郭氏曰九四離互體有大過之象(易說)
白雲郭氏曰火性炎上而九四近君當慄慄危懼如
臨深淵可也反肆其剛暴突如其來若火之焚不能
自制速死之道无踰於斯矣自蹈禍機雖三尺之童
亦知其非而棄之矣故雖至於死地而人无傷怛之
心焉方其突然而來烈如猛火人人將望而畏之其
有見容者乎故象曰无所容也古之君子於進也必
有漸是以有三揖而進一辭而退之義況居近君多
懼之地者乎(易說)
六五出涕沱若戚嗟若吉象曰六五之吉離王公也
伊川先生曰六五居尊位而守中有文明之德可謂
善矣然以柔居上在下无助獨附麗於剛強之間危
懼之勢也唯其明也故能畏懼之深至於出涕憂慮
(一作虞)之深至於戚嗟所以能保其吉也出涕戚嗟極
言其憂懼之深耳時當然也居尊位而文明知憂畏
如此故得吉若自恃其文明之德與所麗中正泰然
不懼(一作慮)則安能保其吉也○六五之吉者所麗得
王公之位也據在上之勢而明察事理畏懼憂虞以
持之所以能吉也不然豈能安乎(並易傳)
横渠先生曰言王公之貴人之所附下以剛進已雖
憂危終以得衆而吉者柔履中正也(易說)
龜山楊氏曰四近君王公之位也位逼炎上而五乘
之危難之勢也故出涕沱若戚嗟若憂懼之至也然
以柔順之資離之弗違故吉唐之太宗殺建成元吉
而以尉遲敬德持兵入侍可謂突如其來如也高祖
咈而拒之則禍不可測矣能无憂懼乎惟順而不違
故卒成授受之美焉然太宗无死如棄如之禍者以
其退就臣子之位而不遽進故不及也(易說)
白雲郭氏曰五雖得中而非正焉又麗乎二剛之間
未足以致六二之臣以大明德於天下故自傷而出
涕以至憂戚嗟若也夫堯以不得舜為己憂舜以不
得禹臯陶為己憂方其不得而為己憂也豈六五出
涕戚嗟之時歟天下之急務莫急於斯也人君之明
德莫明於斯也其為吉也亦孰大於是焉是惟離明
之君乃有戚嗟之吉庸君闇主何足以知之聖人慮
學者不知戚嗟之明故又曰離王公也言六五之戚
嗟蓋王公思欲相離之意也孟子又言堯舜急親賢
所謂親賢其離王公之義歟(易說)
上九王用出征有嘉折首獲匪其醜无咎象曰王用出
征以正邦也
伊川先生曰九以陽居上在離之終剛明之極者也
明則能照剛則能斷能照足以察邪惡能斷足以行
威刑故王者宜用如是剛明以辨天下之邪惡而行
其征伐則有嘉美之功也征伐用刑之大者○夫明
極則无微不照斷極則无所寬宥不約之以中則傷
於嚴察矣去天下之惡若盡究其漸染詿誤則何可
勝誅所傷殘亦甚矣故但當折取其魁首所執獲者
非其醜類則无殘暴之咎也書曰殱厥渠魁脅從罔
治○王者用此上九之德明照而剛斷以察除天下
之惡所以正治其邦國剛明居上之道也(並易傳)
横渠先生曰有嘉折首服而善之也獲匪其醜執訊
弗賓示威以正邦而已離道已成然後不附可征(易說)
龜山楊氏曰上九處離之終剛明之極也然以剛居
柔无逸德矣王于出征用此道也故有嘉折首獲匪
其醜脅從罔治也(易說)
兼山郭氏曰上九文明之極乃可有征若舜征有苖
是也又曰離為甲胄為戈兵互體有兊兊為毁折王
者之師有征无戰故有嘉折首獲匪其醜猶殱厥渠
魁脅從罔治如胤征羲和是也夫當嘉會之時而下
有不麗于正者是宜有征尚且折首獲匪其醜者明
黷武之戒也若是則何必用師乎蓋不得已而用之
正邦故也故左氏曰兵猶火也弗戢將自焚也於離
明用師之時是宜發也洪範八政終之以師亦聖人
之深意(易說)
白雲郭氏曰聖人以離明之德繼照四方天下无不
仰其化成又豈爭地爭城威強天下也哉蓋有不得
已之師出焉且征者正也各欲正已也謂之出征正
已而已必不得已而至於戰不過折獲非其善類者
耳如殱厥渠魁脅從罔治蓋非玉石俱焚之師也謂
之有嘉在此而已非嘉其勝敵之功也故知舜征有
苖啟攻有扈成王伐淮夷皆非得已之師用以正邦
而已惟出於不得已故无咎若得已而不已則過矣
正邦者非利人民土地之師也(易說)
大易粹言卷三十
