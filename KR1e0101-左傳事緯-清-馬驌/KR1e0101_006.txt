左傳事緯卷六靈璧知縣馬驌撰
齊靈滅萊
(襄二年)齊侯伐萊萊人使正輿子賂夙沙衛以索馬牛皆
百匹齊師乃還君子是以知齊靈公之為靈也齊侯使
諸姜宗婦来送葬召莱子萊子不會故晏弱城東陽以
偪之(六年)十一月齊侯滅萊萊恃謀也於鄭子國之来
聘也四月晏弱城東陽而遂圍萊甲寅堙之環城傅於
堞及把桓公卒之月乙未王湫帥師及正輿子棠人軍
齊師齊師大敗之丁未入萊萊共公浮柔奔棠正輿子
王湫奔莒莒人殺之四月陳無宇獻莱宗器于襄宫晏
弱圍棠十一月丙辰而滅之遷莱于郳高厚崔杼定其
田
春秋書例凡滅同姓者書名而齊襄之滅紀齊靈之
滅莱皆不書名豈聖人作經特嚴于諸姬至異姓相
滅遂不足論與自惠公與魯伐莱同事不謀嗣是以
來蓄憾未已蓋欲廣我疆域不至瀦寫其宫室經畫
其土地不止也及乎靈公謀莱鷙矣釁挑於送葬而
禍深於圍棠惜哉小國不造密邇彊鄰環城逾歲而
莫之救也無霸也夫晉悼公奮志有為文襄是繼而
雞澤以後凡厥會盟齊惟使世子光從之靈皆不預
至伐莱之役獨親行焉彼固雄長一方其輕晉久矣
既輕晉寧恤莱哉數年之後究竟叛晉嗚呼有自来
矣
鄭僖之弑
(襄五年)夏鄭子國來聘通嗣君也(七年)鄭僖公之為大子
也於成之十六年與子罕適晉不禮焉又與子豐適楚
亦不禮焉及其元年朝于晉子豐欲愬諸晉而廢之子
罕止之及將會于鄬子駟相又不禮焉侍者諫不聽又
諫殺之及鄵子駟使賊夜弑僖公而以瘧疾赴於諸侯
簡公生五年奉而立之(八年)鄭羣公子以僖公之死也
謀子駟子駟先之夏四月庚辰辟殺子狐子熙子侯子
丁孫擊孫惡出奔衛
弑而書卒吾以春秋之義獨不許焉夫諡法小心畏
忌曰僖而多行無禮以自及也寧有是乎子駟為政
多殺公子豈惡之者衆不幸而公卒于外好事者因
以誣之與立乎定哀以傳文襄所聞異辭矣聖人傳
疑而寧書卒左氏傳疑而遂書弑此聖經之所以不
可及哉
王室昏齊
定王
(宣六年)夏定王使子服求后于齊冬召桓公逆王后于齊
靈王
(襄十二年)靈王求后于齊齊侯問對於晏桓子桓子對曰先
王之禮辭有之天子求后于諸侯諸侯對曰夫婦所生若而人妾
婦之子若而人無女而有姊妹及姑姊妹則曰先守某公之遺
女若而人齊侯許昏王使隂里結之(十四年)王使劉定
公賜齊侯命曰昔伯舅太公右我先王股肱周室師保
萬民世胙大師以表東海王室之不壊繄伯舅是賴今
余命女環兹率舅氏之典纂乃祖考無忝乃舊敬之哉
無廢朕命(十五年)官師從單靖公逆王后于齊卿不行
非禮也
齊自僖襄以後世昏于魯而惠靈以來世昏於王盖
昏姻之寵諸侯莫比詩曰豈其娶妻必齊之姜明齊
姜之貴而且美也迨乎景公而繼室以媚晉出涕以
女吳專事大國此殆以昏姻託重於人矣何足取哉
季孫宿專政
(成十八年)己丑公薨于路寝言道也丁未葬我君成公書順
也(襄元年)冬衛子叔晉知武子来聘禮也凡諸侯即位小
國朝之大國聘焉以繼好結信謀事補闕禮之大者也
(二年)夏齊姜薨初穆姜使擇美檟以自為櫬與頌琴季
文子取以葬君子曰非禮也禮無所逆婦飬姑者也虧
姑以成婦逆莫大焉詩曰其惟哲人告之話言順德之
行季孫於是為不哲矣且姜氏君之妣也詩曰為酒為
醴烝畀祖妣以洽百禮降福孔偕穆叔聘于宋通嗣君
也(三年)公如晉始朝也夏盟于長樗孟獻子相公稽首
知武子曰天子在而君辱稽首寡君懼矣孟獻子曰以
敝邑介在東表密邇仇讎寡君將君是望敢不稽首
(四年)穆叔如晉報知武子之聘也晉侯享之金奏肆夏之
三不拜工歌文王之三又不拜歌鹿鳴之三三拜韓獻
子使行人子員問之曰子以君命辱於敝邑先君之禮
藉之以樂以辱吾子吾子舍其大而重拜其細敢問何
禮也對曰三夏天子所以享元侯也使臣弗敢與聞文
王兩君相見之樂也臣不敢及鹿鳴君所以嘉寡君也
敢不拜嘉四牡君所以勞使臣也敢不重拜皇皇者華
君教使臣曰必諮於周臣聞之訪問於善為咨咨親為
詢咨禮為度咨事為諏咨難為謀臣獲五善敢不重拜
秋定姒薨不殯于廟無櫬不虞匠慶謂季文子曰子為
正卿而小君之喪不成不終君也君長誰受其咎初季
孫為己樹六檟於蒲圃東門之外匠慶請木季孫曰略
匠慶用蒲圃之檟季孫不御君子曰志所謂多行無禮
必自及也其是之謂乎(五年)季文子卒大夫入歛公在
位宰庀家器為葬備無衣帛之妾無食粟之馬無藏金
玉無重器備君子是以知季文子之忠於公室也相三
君矣而無私積可不謂忠乎(七年)南遺為費宰叔仲昭
伯為隧正欲善季氏而求媚於南遺謂遺請城費吾多
與而役故季氏城費秋季武子如衛報子叔之聘且辭
緩報非貳也(九年)公送晉侯晉侯以公宴于河上問公
年季武子對曰會于沙隨之歲寡君以生晉侯曰十二
年矣是謂一終一星終也國君十五而生子冠而生子
禮也君可以冠矣大夫盍為冠具武子對曰君冠必以
祼享之禮行之以金石之樂節之以先君之祧處之今
寡君在行未可具也請及兄弟之國而假備焉晉侯曰
諾公還及衛冠于成公之廟假鐘磬焉禮也十一年
春季武子將作三軍告叔孫穆子曰請為三軍各征其
軍穆子曰政將及子子必不能武子固請之穆子曰然
則盟諸乃盟諸僖閎詛諸五父之衢正月作三軍三分
公室而各有其一三子各毁其乘季氏使其乘之人以
其役邑入者無征不入者倍征孟氏使半為臣若子若
弟叔孫氏使盡為臣不然不舍十五年春宋向戌来
聘且尋盟見孟獻子尤其室曰子有令聞而美其室非
所望也對曰我在晉吾兄為之毁之重勞且不敢間
(二十年)冬季武子如宋報向戌之聘也禇師段逆之以受
享賦常棣之七章以卒宋人重賄之歸復命公享之賦
魚麗之卒章公賦南山有臺武子去所曰臣不堪也
(二十九年)公還及方城季武子取卞使公冶問璽書追而與
之曰聞守卞者將叛臣帥徒以討之既得之矣敢告公
冶致使而退及舍而後聞取卞公曰欲之而言叛祗見
䟽也公問公冶曰吾可以入乎對曰君實有國誰敢違
君公與公冶冕服固辭強之而後受公欲無入榮成伯
賦式微乃歸五月公至自楚公冶致其邑於季氏而終
不入焉曰欺其君何必使余季孫見之則言季氏如他
日不見則終不言季氏及疾聚其臣曰我死必無以冕
服斂非德賞也且無使季氏葬我范獻子来聘拜城把
也公享之展莊叔執幣射者三耦公臣不足取於家臣
家臣展瑕展玉父為一耦公臣公巫召伯仲顔莊叔為
一耦鄫鼓父黨叔為一耦
季孫行父以成季之孫二世相魯死之日人稱其忠
而君子猶有譏焉曰仲遂殺適而不能禁僑如長亂
而不能弭逐東門以償已怨戰齊頃以釋私恥惡得
為賢然而成公之世公欲從楚行父執其不可其謀
國未嘗不正也沙隨往會先戒宫守其防患未嘗不
密也身死而家無餘財春秋姑節取焉曰是尚能守
臣節以克忠公家者也襄之嗣立甫四歲耳齊姜公
之適母也定姒公之生母也相繼不禄葬禮有缺是
時行父尚為正卿耄昏鮮終君子惡之而素行可錄
左氏未肯以一𤯝沒焉及乎武子公室卑矣利君之
幼政柄下移城費邑而都大於國作三軍而兵歸於
家取卞之役幾成乾侯之先轍庶其之納身為盗賊
之淵藪政逮大夫實始于此漸靡日甚其何所底止
乎昔周公之封於曲阜也地方七百里故書曰三郊
三遂則魯舊有三軍矣至僖公克復舊宇猶曰公車
千乘公徒三萬皆大國之軍賦也宣成以來軍政隳
壊諸卿之私乘反多於公家之車數至武子而欲專
一軍之權毁私以補公其實欲統軍政也嗣是以降
征討之柄悉歸私室而公臣至不能三耦昭公五年
又舍中軍季氏遂盡征之君亦何能與聞哉其始也
窺襄公之幼弱而分其勢其卒也乘昭公之童心而
總其權怙惡無君盖至季孫宿而極矣仲尼作史深
痛公室之不振也故入鄆必書城成必書意如嗣政
益成鴟張之形稠父不度遂應鸜跦之䜟謂非孫宿
之肇其端乎傳曰季武子死曾點倚其門而歌非無
因也
宋子罕之賢
(襄六年)宋華弱與樂轡少相狎長相優又相謗也子蕩怒
以弓梏華弱于朝平公見之曰司武而梏于朝難以勝
矣遂逐之夏宋華弱来奔司城子罕曰同惡異罰非刑
也專戮於朝罪孰大焉亦逐子蕩子蕩射子罕之門曰
幾日而不我從子罕善之如初九年春宋災樂喜為
司城以為政使伯氏司里火所未至徹小屋塗大屋陳
畚挶具綆缶備水器量輕重蓄水潦積土塗廵丈城繕
守備表火道使華臣具正徒令隧正納郊保奔火所使
華閱討右官官庀其司向戌討左亦如之使樂遄庀刑
器亦如之使皇鄖命校正出馬工正出車備甲兵庀武
守使西鉏吾庀府守令司宫巷伯儆宫二師令四鄉正
敬享祝宗用馬于四墉祀盤庚于西門之外晉侯問於
士弱曰吾聞之宋災於是乎知有天道何故對曰古之
火正或食于心或食於咮以出内火是故咮為鶉火心
為大火陶唐氏之火正閼伯居商丘祀大火而火紀時
焉相土因之故商主大火商人閱其禍敗之釁必始於
火是以日知其有天道也公曰可必乎對曰在道國亂
無象不可知也(十五年)宋人或得玉獻諸子罕子罕弗
受獻玉者曰以示玉人玉人以為寳也故敢獻之子罕
曰我以不貪為寳爾以玉為寳若以與我皆喪寳也不
若人有其寳稽首而告曰小人懷璧不可以越鄉納此
以請死也子罕寘諸其里使玉人為之攻之富而後使
復其所十七年春宋莊朝伐陳獲司徒卬卑宋也宋
皇國父為大宰為平公築臺妨于農收子罕請俟農功
之畢公弗許築者謳曰澤門之晳實興我役邑中之黔
實慰我心子罕聞之親執扑以行築者而抶其不勉者
曰吾儕小人皆有闔廬以辟燥濕寒暑今君為一臺而
不速成何以為役謳者乃止或問其故子罕曰宋國區
區而有詛有祝禍之本也(二十九年)鄭子展卒子皮即位
於是鄭饑而未及麥民病子皮以子展之命餼國人粟
戶一鍾是以得鄭國之民故罕氏常掌國政以為上卿
宋司城子罕聞之曰鄰於善民之望也宋亦饑請於平
公出公粟以貸使大夫皆貸司城氏貸而不書為大夫
之無者貸宋無饑人叔向聞之曰鄭之罕宋之樂其後
亡者也二者其皆得國乎民之歸也施而不德樂氏加
焉其以宋升降乎
宋之設官以右師為尊司城秩居六卿之五而子罕
為政豈非以其賢乎管子之位不參於高國而齊桓
用之以霸樂喜之官不加于華向而宋國賴之以安
書曰不惟其官惟其人春秋之君其諸猶有得先王
之遺意者與
鄭西宫純門之變
(襄十年)初子駟與尉止有爭將禦諸侯之師而黜其車尉
止獲又與之爭子駟抑尉止曰爾車非禮也遂弗使獻
初子駟為田洫司氏堵氏侯氏子師氏皆喪田焉故五
族羣聚不逞之人因公子之徒以作亂於是子駟當國
子國為司馬子耳為司空子孔為司徒冬十月戊辰尉
止司臣侯晉堵女父子師僕帥賊以入晨攻執政於西
宫之朝殺子駟子國子耳劫鄭伯以如北宫子孔知之
故不死書曰盗言無大夫焉子西聞盗不儆而出尸而
追盗盗入於北宫乃歸授甲臣妾多逃器用多喪子産
聞盗為門者庀羣司閉府庫慎閉藏完守備成列而後
出兵車十七乘尸而攻盗於北宫子蟜帥國人助之殺
尉止子師僕盗衆盡死侯晉奔晉堵女父司臣尉翩司
齊奔宋子孔當國為載書以位序聽政辟大夫諸司門
子不順將誅之子産止之請為之焚書子孔不可曰為
書以定國衆怒而焚之是衆為政也國不亦難乎子産
曰衆怒難犯專欲難成合二難以安國危之道也不如
焚書以安衆子得所欲衆亦得安不亦可乎專欲無成
犯衆興禍子必從之乃焚書於倉門之外衆而後定
(十五年)鄭尉氏司氏之亂其餘盗在宋鄭人以子西伯有
子産之故納賂于宋以馬四十乘與師茷師慧三月公
孫黑為質焉司城子罕以堵女父尉翩司齊與之良司
臣而逸之託諸季武子武子寘諸卞鄭人醢之三人也
師慧過宋朝將私焉其相曰朝也慧曰無人焉相曰朝
也何故無人慧曰必無人焉若猶有人豈其以千乘之
相易淫樂之矇必無人焉故也子罕聞之固請而歸之
十二月鄭人奪堵狗之妻而歸諸范氏(十八年)鄭子孔
欲去諸大夫將叛晉而起楚師以去之使告子庚子庚
弗許楚子聞之使揚豚尹宜告子庚曰國人謂不榖主
社稷而不出師死不從禮不榖即位於今五年師徒不
出人其以不榖為自逸而忘先君之業矣大夫圖之其
若之何子庚嘆曰君王其謂午懷安乎吾以利社稷也
見使者稽首而對曰諸侯方睦於晉臣請嘗之若可君
而繼之不可收師而退可以無害君亦無辱子庚帥師
治兵於汾於是子蟜伯有子張從鄭伯伐齊子孔子展
子西守二子知子孔之謀完守入保子孔不敢會楚師
楚師伐鄭次于魚陵右師城上棘遂涉穎次于旃然蒍
子馮公子格率銳師侵費滑胥靡獻于雍梁右回梅山
侵鄭東北至于蟲牢而反子庚門于純門信于城下而
還涉于魚齒之下甚雨及之楚師多凍役徒幾盡晉人
聞有楚師師曠曰不害吾驟歌北風又歌南風南風不
競多死聲楚必無功董叔曰天道多在西北南師不時
必無功叔向曰在其君之德也(十九年)鄭子孔之為政
也專國人患之乃討西宫之難與純門之師子孔當罪
以其甲及子革子良氏之甲守甲辰子展子西率國人
伐之殺子孔而分其室書曰鄭殺其大夫專也子然子
孔宋子之子也士子孔圭媯之子也圭媯之班亞宋子
而相親也士子孔亦相親也僖之四年子然䘚簡之元
年士子孔卒司徒孔實相子革子良之室三室如一故
及於難子革子良出奔楚子革為右尹鄭人使子展當
國子西聽政立子産為卿
自古覆亡之禍未有無故而然者也子孔之罪固云
然矣然而三子亦皆有焉方楚囊之討鄭也子駟子
國子耳欲從楚子孔子蟜子展欲待晉夫勞中國以
長戎狄子駟三人之尤也未幾而諸侯雲集力不克
支朝晉暮楚二竟煩騷蕞爾鄭國而堪啓兹四五年
之弗寧乎乃曰吾盟固云唯彊是從使國人計困於
從戎霸主役罷於奔命是豈為國之長慮哉師競兆
災猶弗知儆大敵在側而方記小忿以相爭舊怨偕
作三卿忽諸謂非三子之稔惡以自及耶駟國之子
幸克戡難自非然者内外交亂在國必喪在家必亡
子孔滅宗之禍恐先嘗也善哉子産之謀也務焚書
以安衆内變先弭既而納賂誅盗無俾遺種君子曰
鄭猶有政刑焉使諸侯悉能如是尚奚有弑君而擁
高位竊邑而奔與國者乎子孔嗣位專違輿情為載
書而諸司不順執國權而同列交猜雖處高位危於
累丸矣純門之師適値其變豈其内懼于西宫隱盗
之罪遂至為先縠召秋之舉歟諸大夫從而和之皆
曰大夫也是黨尉止以作難而又起楚午以危國者
也後世之讀春秋者或曰信矣或曰無矣事雖不可
知要知執國法以定辟彼亦不能辭也夫三子即不
皆黜車奪田之愆而不可謂有安國消患之謀子孔
即不皆與西宫純門之謀而不可謂無剛愎怙寵之
失騑與發輙之殺以盗也嘉之殺以國也春秋盖交
譏之
楚滅庸舒
(文十年)厥貉之會麇子逃歸十一年春楚子伐麇成大
心敗麇師于防渚潘崇復伐麇至于錫穴(十二年)楚令
尹大孫伯卒成嘉為令尹羣舒叛楚夏子孔執舒子平
及宗子遂圍巢(十四年)楚莊王立子孔潘崇將襲羣舒
使公子燮與子儀守而伐舒蓼二子作亂城郢而使賊
殺子孔不克而還八月二子以楚子出將如商密廬戢
黎及叔麋誘之遂殺鬭克及公子燮初鬭克囚于秦秦
有殽之敗而使歸求成成而不得志公子燮求令尹而
不得故二子作亂(十六年)楚大饑戎伐其西南至于阜
山師于大林又伐其東南至于陽丘以侵訾枝庸人帥
羣蠻以叛楚麇人率百濮聚於選將伐楚於是申息之
北門不啓楚人謀徙於阪高蒍賈曰不可我能往寇亦
能往不如伐庸夫麇與百濮謂我饑不能師故伐我也
若我出師必懼而歸百濮離居將各走其邑誰暇謀人
乃出師旬有五日百濮乃罷自廬以往振廩同食次于
句澨使廬戢黎侵庸及庸方城庸人逐之囚子揚窗三
宿而逸曰庸帥衆羣蠻聚焉不如復大師且起王卒合
而後進師叔曰不可姑又與之遇以驕之彼驕我怒而
後可克先君蚡冒所以服陘隰也又與之遇七遇皆北
唯禆儵魚人實逐之庸人曰楚不足與戰矣遂不設備
楚子乘驛會師于臨品分為二隊子越自石溪子貝自
仞以伐庸秦人巴人從楚師羣蠻從楚子盟遂滅庸
(宣八年)楚為衆舒叛故伐舒蓼滅之楚子彊之及滑汭盟
吳越而還(成十七年)舒庸人以楚師之敗也道吳人圍巢
伐駕圍釐虺遂恃吳而不設備楚公子槖師襲舒庸滅
之(襄二十四年)吳人為楚舟師之役故召舒鳩人舒鳩人
叛楚楚子師于荒浦使沈尹夀與師祁犁讓之舒鳩子
敬逆二子而告無之且請受盟二子復命王欲伐之薳
子曰不可彼告不叛且請受盟而又伐之伐無罪也姑
歸息民以待其卒卒而不貳吾又何求若猶叛我無辭
有庸乃還(二十五年)舒鳩人卒叛楚令尹子木伐之及離
城吳人救之子木遽以右師先子彊息桓子捷子駢子
盂帥左師以退吳人居其閒七日子彊曰久將墊隘隘
乃禽也不如速戰請以其私卒誘之簡師陳以待我我
克則進奔則亦視之乃可以免不然必為吳禽從之五
人以其私卒先擊吳師吳師奔登山以望見楚師不繼
復逐之傅諸其軍簡師會之吳師大敗遂圍舒鳩舒鳩
潰八月楚滅舒鳩楚子以滅舒鳩賞子木辭曰先大夫
蒍子之功也以與蒍掩
中國之患莫大于不恤小弱而輕棄遠國敵勢孔張
蠶食日甚霸主所由失其權也庸與羣舒接楚之壤
皆能鳩聚與國以藩屛諸夏舒在楚東庸在楚西文
公之世咸與楚搆舒方動則宗巢輔之庸方動則麇
濮與羣蠻輔之北顧不遑肘腋復起穆莊之際亦荆
楚多事之會哉夫舒為偃姓臯陶之苗裔也種類繁
多散處江淮詩曰荆舒是懲則舒舊黨楚矣庸西方
之遠國也武王伐紂誓及庸濮則庸舊屬周矣庸與
中國之絶盖起于平王東遷之餘舒勢之分盖始於
徐人取舒之後中國絶則勢孤故伺隙而後動庸乘
楚饑申息不啟而中國晏然弗聞焉是則輕棄遠國
之患也勢分則謀攜故輕舉以取敗羣舒叛楚同歸
滅亡而中國晏然弗聞焉是則不恤小弱之患也乃
厥貉甫會子平就執蒍賈决策轉敗為功秦巴通而
西國協謀吳越盟而東夷效順楚子由是徜徉而驅
諸夏尚誰能議其後耶迨及共康舒勢益微即當鄢
陵新敗舟師無功之時楚猶能一再舉而殲庸鳩焉
自是舒且無遺種矣嗚呼中國不能恤舒而使借庇
于吳吳人庇舒而實亡舒亦焉用彼盟主哉
衛孫寗廢立
(成七年)衞定公惡孫林父冬孫林父出奔晉衛侯如晉晉
反戚焉十四年春衛侯如晉晉侯強見孫林父焉定
公不可夏衛侯既歸晉侯使郤犫送孫林父而見之衞
侯欲辭定姜曰不可是先君宗卿之嗣也大國又以為
請不許將亡雖惡之不猶愈於亡乎君其忍之安民而
宥宗卿不亦可乎衞侯見而復之衞侯有疾使孔成子
寗惠子立敬姒之子衎以為大子冬十月衛定公卒夫
人姜氏既哭而息見大子之不哀也不内酌飲歎曰是
夫也將不唯衛國之敗其必始於未亡人嗚呼天禍衞
國也夫吾不獲鱄也使主社稷大夫聞之無不聳懼孫
文子自是不敢舍其重器於衞盡寘諸戚而甚善晉大
夫(襄七年)衛孫文子来聘且拜武子之言而尋孫桓子
之盟公登亦登叔孫穆子相趨進曰諸侯之會寡君未
嘗後衞君今吾子不後寡君寡君未知所過吾子其少
安孫子無辭亦無悛容穆叔曰孫子必亡為臣而君過
而不悛亡之本也詩曰退食自公委蛇委蛇謂從者也
衡而委蛇必折(十四年)衞獻公戒孫文子寗惠子食皆
服而朝日旰不召而射鴻於囿二子從之不釋皮冠而
與之言二子怒孫文子如戚孫蒯入使公飲之酒使大
師歌巧言之卒章大師辭師曹請為之初公有嬖妾使
師曺誨之琴師曺鞭之公怒鞭師曹三百故師曹欲歌
之以怒孫子以報公公使歌之遂誦之蒯懼告文子文
子曰君忌我矣弗先必死并帑於戚而入見蘧伯玉曰
君之暴虐子所知也大懼社稷之傾覆將若之何對曰
君制其國臣敢奸之雖奸之庸知愈乎遂行從近關出
公使子蟜子伯子皮與孫子盟于丘宫孫子皆殺之四
月己未子展奔齊公如鄄使子行於孫子孫子又殺之
公出奔齊孫氏追之敗公徒于阿澤鄄人執之初尹公
佗學射於庾公差庾公差學射於公孫丁二子追公公
孫丁御公子魚曰射為背師不射為戮射為禮乎射兩
軥而還尹公佗曰子為師我則遠矣乃反之公孫丁授
公轡而射之貫臂子鮮從公及竟公使祝宗告亡且告
無罪定姜曰無神何告若有不可誣也有罪若何告無
舍大臣而與小臣謀一罪也先君有冡卿以為師保而
蔑之二罪也余以巾櫛事先君而暴妾使余三罪也告
亡而已無告無罪公使厚成叔弔于衞曰寡君使瘠聞
君不撫社稷而越在他竟若之何不弔以同盟之故使
瘠敢私於執事曰有君不弔有臣不敏君不赦宥臣亦
不帥職增淫發洩其若之何衛人使大叔儀對曰羣臣
不佞得罪於寡君寡君不以即刑而悼弃之以為君憂
君不忘先臣之好辱弔羣臣又重恤之敢拜君命之辱
重拜大貺厚孫歸復命語臧武仲曰衞君其必歸乎有
大叔儀以守有母弟鱄以出或撫其内或營其外能無
歸乎齊人以郲寄衞侯及其復也以郲糧歸右宰榖從
而逃歸衛人將殺之辭曰余不說初矣余狐裘而羔䄂
乃赦之衛人立公孫剽孫林父寗殖相之以聽命于諸
侯衛侯在郲臧紇如齊唁衞侯衞侯與之言虐退而告
其人曰衛侯其不得入矣其言糞土也亡而不變何以
復國子展子鮮聞之見臧紇與之言道臧孫說謂其人
曰衞君必入夫二子者或輓之或推之欲無入得乎師
曠侍於晉侯晉侯曰衛人出其君不亦甚乎對曰或者
其君實甚良君將賞善而刑淫養民如子盖之如天容
之如地民奉其君愛之如父母仰之如日月敬之如神
明畏之如雷霆其可出乎夫君神之主而民之望也若
困民之主匱神乏祀百姓絶望社稷無主將安用之弗
去何為天生民而立之君使司牧之勿使失性有君而
為之貳使師保之勿使過度是故天子有公諸侯有卿
卿置側室大夫有貳宗士有朋友庶人工商皂隸牧圉
皆有親䁥以相輔佐也善則賞之過則匡之患則救之
失則革之自王以下各有父子兄弟以補察其政史為
書瞽為詩工誦箴諫大夫規誨士𫝊言庶人謗商旅于
市百工獻藝故夏書曰遒人以木鐸徇于路官師相規
工執藝事以諫正月孟春於是乎有之諫失常也天之
愛民甚矣豈其使一人肆於民上以從其淫而棄天地
之性必不然矣晉侯問衛故於中行獻子對曰不如因
而定之衞有君矣伐之未可以得志而勤諸侯史佚有
言曰因重而撫之仲虺有言曰亡者侮之亂者取之推
亡固存國之道也君其定衛以待時乎冬會於戚謀定
衛也(十七年)衛孫蒯田於曹隧飲馬于重丘毁其瓶重
丘人閉門而訽之曰親逐而君爾父為厲是之不憂而
何以田為夏衛石買孫蒯伐曹取重丘曹人愬于晉
(十八年)夏晉人執衛行人石買於長子執孫蒯於純畱為
曹故也(十九年)衛石共子卒悼子不哀孔成子曰是謂
蹷其本必不有其宗(二十年)衞寗惠子疾召悼子曰吾
得罪於君悔而無及也名藏在諸侯之策曰孫林父寗
殖出其君君入則掩之若能掩之則吾子也若不能猶
有鬼神吾有餒而已不来食矣悼子許諾惠子遂卒
(二十五年)晉侯使魏舒宛沒逆衛侯將使衛與之夷儀崔子
止其帑以求五鹿衛獻公入于夷儀衛獻公自夷儀使
與甯喜言甯喜許之大叔文子聞之曰嗚乎詩所謂我
躬不說皇恤我後者甯子可謂不恤其後矣將可乎哉
殆必不可君子之行思其終也思其復也書曰慎始而
敬終終以不困詩曰夙夜匪懈以事一人今甯子視君
不如奕棋其何以免乎奕者舉棋不定不勝其耦而况
置君而弗定乎必不免矣九世之卿族一舉而滅之可
哀也哉(二十六年)衛獻公使子鮮為復辭敬姒強命之對
曰君無信臣懼不免敬姒曰雖然以吾故也許諾初獻
公使與甯喜言甯喜曰必子鮮在不然必敗故公使子
鮮子鮮不獲命於敬姒以公命與甯喜言曰苟反政由
甯氏祭則寡人甯喜告蘧伯玉伯玉曰瑗不得聞君之
出敢聞其入遂行從近關出告右宰榖右宰榖曰不可
獲罪於兩君天下誰畜之悼子曰吾受命於先人不可
以貳榖曰我請使焉而觀之遂見公于夷儀反曰君淹
恤在外十二年矣而無憂色亦無寬言猶夫人也若不
已死無日矣悼子曰子鮮在右宰榖曰子鮮在何益多
而能亡於我何為悼子曰雖然弗可以已孫文子在戚
孫嘉聘於齊孫襄居守二月庚寅甯喜右宰榖伐孫氏
不克伯國傷甯子出舍於郊伯國死孫氏夜哭國人召
甯子甯子復攻孫氏克之辛夘殺子叔及大子角書曰
甯喜弑其君剽言罪之在甯氏也孫林父以戚如晉書
曰入于戚以叛罪孫氏也臣之祿君實有之義則進否
則奉身而退專祿以周旋戮也甲午衛侯入書曰復歸
國納之也大夫逆於竟者執其手而與之言道逆者自
車揖之逆於門者頷之而已公至使讓大叔文子曰寡
人淹恤在外二三子皆使寡人朝夕聞衞國之言吾子
獨不在寡人古人有言曰非所怨勿怨寡人怨矣對曰
臣知罪矣臣不佞不能負羈絏以從扞牧圉臣之罪一
也有出者有居者臣不能貳通内外之言以事君臣之
罪二也有二罪敢忘其死乃行從近關出公使止之衛
人侵戚東鄙孫氏愬于晉晉戍茅氏殖綽伐茅氏殺晉
戍三百人孫蒯追之弗敢擊文子曰厲之不如遂從衛
師敗之圉雍鉏獲殖綽復愬于晉晉人為孫氏故召諸
侯將以討衞也夏中行穆子来聘召公也六月公會晉
趙武宋向戌鄭良霄曹人于澶淵以討衞疆戚田取衞
西鄙懿氏六十以與孫氏趙武不書尊公也向戌不書
後也鄭先宋不失所也於是衛侯會之晉人執甯喜北
宫遺使女齊以先歸衞侯如晉晉人執而囚之於士弱
氏秋七月齊侯鄭伯為衞侯故如晉晉侯兼享之晉侯
賦嘉樂國景子相齊侯賦蓼蕭子展相鄭伯賦緇衣叔
向命晉侯拜二君曰寡君敢拜齊君之安我先君之宗
祧也敢拜鄭君之不貳也國子使晏平仲私於叔向曰
晉君宣其明德於諸侯恤其患而補其闕正其違而治
其煩所以為盟主也今為臣執君若之何叔向告趙文
子文子以告晉侯晉侯言衛侯之罪使叔向告二君國
子賦轡之柔矣子展賦將仲子兮晉侯乃許歸衞侯叔
向曰鄭七穆罕氏其後亡者也子展儉而壹鄭伯歸自
晉使子西如晉聘辭曰寡君来煩執事懼不免於戾使
夏謝不敏君子曰善事大國衛人歸衛姬于晉乃釋衛
侯君子是以知平公之失政也(二十七年)衛甯喜專公患
之公孫免餘請殺之公曰微甯子不及此吾與之言矣
事未可知祗成惡名止也對曰臣殺之君勿與知乃與
公孫無地公孫臣謀使攻甯氏弗克皆死公曰臣也無
罪父子死余矣夏免餘復攻甯氏殺甯喜及右宰榖尸
諸朝石惡將會宋之盟受命而出衣其尸枕之股而哭
之欲斂以亡懼不免且曰受命矣乃行子鮮曰逐我者
出納我者死賞罰無章何以沮勸君失其信而國無刑
不亦難乎且鱄實使之遂出奔晉公使止之不可及河
又使止之止使者而盟於河託於木門不鄉衛國而坐
木門大夫勸之仕不可曰仕而廢其事罪也從之昭吾
所以出也將誰愬乎吾不可以立於人之朝矣終身不
仕公喪之如税服終身公與免餘邑六十辭曰唯卿備
百邑臣六十矣下有上祿亂也臣弗敢聞且甯子唯多
邑故死臣懼死之速及也公固與之受其半以為少師
公使為卿辭曰大叔儀不貳能贊大事君其命之乃使
文子為卿(二十八年)衛人討甯氏之黨故石惡出奔晉衛
人立其從子圃以守石氏之祀禮也(昭七年)秋八月衛
襄公卒晉大夫言於范獻子曰衞事晉為睦晉不禮焉
庇其賊人而取其地故諸侯貳詩曰鶺鴒在原兄弟急
難又曰死喪之威兄弟孔懷兄弟之不睦於是乎不弔
况遠人誰敢歸之今又不禮於衞之嗣衛必叛我是絶
諸侯也獻子以告韓宣子宣子說使獻子如衛弔且反
戚田衛齊惡告喪于周且請命王使成簡公如衞弔且
追命襄公曰叔父陟恪在我先王之左右以佐事上帝
余敢忘高圉亞圉
孫氏以衛武之裔為國正卿良父執政積有年歲其
子林父繼之世掌國權驕恣無上定公惡其專也林
父於是懷私邑以出奔既又挟大國以求復長惡藐
君盖自定公之世而已極矣乃甯殖以武子之孫賢
者之後而專國不臣比於林父父子弑逆宗祀忽諸
是可不為大哀耶夫衛獻無道居喪不慼林父聞之
而寘其重器于私邑懷貳心以事君奚復能久射鴻
小失用搆釁端巧言偶歌輒謀廢立且公之出也兵
由孫氏殺公子而敗公徒原野交鋒有若敵國試問
之殖殖固未與共也雖名在諸侯之策孫甯同誅若
論首惡端歸林父甯氏於此其在林父之術中乎然
而有悔心矣既偕立剽身難悔禍瀕死戒子務期掩
惡曰若能納君則吾子也否則鬼不来食矣其辭懇
切甯喜聽焉子承父命背剽迎衎再犯大逆志盖先
慝止知父言之可從不顧弑君之乖義然猶曰殤之
賊獻之勲也彼林父何人耶奉殤不終讐獻不忘據
邑叛國終無悛志臣而不臣至此其蔑以加哉乃獻
公之於甯喜也惡其專偪輒不能忍晉殺里克鄭殺
傅瑕方之扵此若出一轍而孫氏獨洋洋滿志坐享
懿氏之六十奏樂擊鐘無所顧慮澶淵之會獻公竟
無一言以祈剪滅焉子鱄致怨而託木門石惡懼禍
而適鄰國母弟之賢忠功之胤曾不能安享其位縱
奸宄而黜忠良其誰服焉雖然孫氏之不死總由晉
庇之也昔林父執政事晉惟堅而結晉之大夫尤厚
鞌之戰則從郤克矣咎如之伐則從荀庚矣且其初
出奔也以戚屬晉歸衛以後晉厲為會則盟于戚晉
悼謀鄭則會于戚城虎牢則會于戚通吴則會于戚
以孫氏之食采忽為諸侯之孔道無非炫燿寵靈以
震動國君既而逐獻立殤晉為之會獻入出奔晉為
之主庇賊受地為逋逃主凡晉之君卿大夫皆孫氏
黨也獻公何能問乎晉平公既不能納獻又聽林父
而執衛侯是再舛也何以為霸哉殖喜無君其惡一
也殖附晉則親之喜背晉則執之孫寗無君其惡一
也林父附晉則親之喜背晉則執之征討不明惟行
私意晉之於人國也罪其不附已者而已矣
世與邾莒之怨(附邾事)
(僖二十一年)任宿須句顓臾風姓也實司大皥與有濟之祀
以服事諸夏邾人滅須句須句子来奔因成風也成風
為之言於公曰崇明祀保小寡周禮也蠻夷猾夏周禍
也若封須句是崇皥濟而修祀紓禍也二十二年春
伐邾取須句反其君焉禮也邾人以須句故出師公卑
邾不設備而禦之臧文仲曰國無小不可易也無備雖
衆不可恃也詩曰戰戰兢兢如臨深淵如履薄冰又曰
敬之敬之天惟顯思命不易哉先王之明德猶無不難
也無不懼也况我小國乎君其無謂邾小蠭蠆有毒而
况國乎弗聽八月丁未公及邾師戰于升陘我師敗績
邾人獲公胄縣諸魚門(三十三年)公伐邾取訾婁以報升
陘之役邾人不設備秋襄仲復伐邾(文公)七年春公伐
邾間晉難也三月甲戌取須句寘文公子焉非禮也
(十三年)邾文公卜遷于繹史曰利於民而不利於君邾子
曰苟利于民孤之利也天生民而樹之君以利之也民
既利矣孤必與焉左右曰命可長也君何弗為邾子曰
命在養民死之短長時也民苟利矣遷也吉莫如之遂
遷于繹五月邾文公卒君子曰知命(十四年)邾文公之
卒也公使弔焉不敬邾人来討伐我南鄙故惠伯伐邾
(宣公)四年春公及齊侯平莒及郯莒人不肯公伐莒取
向非禮也平國以禮不以亂伐而不治亂也以亂平亂
何治之有無治何以行禮(十年)師伐邾取繹冬子家如
齊伐邾故也(十八年)秋邾人戕鄫子于鄫凡自虐其君
曰弑自外曰戕(成八年)聲伯如莒逆也(十八年)八月邾
宣公来朝即位而来見也(襄元年)九月邾子来朝禮也
(四年)冬公如晉聽政晉侯享公公請屬鄫晉侯不許孟
獻子曰以寡君之密邇於仇讐而願固事君無失官命
鄫無賦扵司馬為執事朝夕之命敝邑敝邑褊小闕而
為罪寡君是以願借助焉晉侯許之冬十月邾人莒人
伐鄫臧紇救鄫侵邾敗于狐駘國人逆喪者皆髽魯於
是乎始髽國人誦之曰臧之狐裘敗我於狐駘我君小
子朱儒是使朱儒朱儒使我敗於邾五年春公至自
晉穆叔覿鄫大子于晉以成屬鄫書曰叔孫豹鄫大子
巫如晉言比諸魯大夫也穆叔以屬鄫為不利使鄫大
夫聽命于會(六年)莒人滅鄫鄫恃賂也冬穆叔如邾聘
且修平晉人以鄫故來討曰何故亡鄫季武子如晉見
且聽命(八年)莒人伐我東鄙以疆鄫田(十年)莒人間諸
侯之有事也故伐我東鄙十二年春莒人伐我東鄙
圍台季武子救台遂入鄆取其鐘以為公盤(十五年)秋
邾人伐我南鄙使告于晉晉將為會以討邾莒晉侯有
疾乃止冬晉悼公卒遂不克會鄭公孫夏如晉奔喪子
蟜送葬十六年春葬晉悼公平公即位羊舌肸為傅
張君臣為中軍司馬祁奚韓襄欒盈士鞅為公族大夫
虞丘書為乘馬御改服修官烝于曲沃警守而下會于
溴梁命歸侵田以我故執邾宣公莒犁比公且曰通齊
楚之使(十七年)冬邾人伐我南鄙為齊故也十九年
春諸侯還自沂上盟于督揚曰大毋侵小執邾悼公以
其伐我故遂次于泗上疆我田取邾田自漷水歸之於
我二十年春及莒平孟莊子會莒人盟于向督揚之
盟故也邾人驟至以諸侯之事弗能報也秋孟莊子伐
邾以報之二十一年春公如晉拜師及取邾田也邾
庶其以漆閭丘来奔季武丁以公姑姊妻之皆有賜於
其從者於是魯多盜季孫謂臧武仲曰子盍詰盜武仲
曰不可詰也紇又不能季孫曰我有四封而詰其盜何
故不可子為司寇將盜是務去若之何不能武仲曰子
召外盜而大禮焉何以止吾盜子為正卿而来外盜使
紇去之將何以能庶其竊邑於邾以来子以姬氏妻之
而與之邑其從者皆有賜焉若大盜禮焉以君之姑姊
與其大邑其次皂牧輿馬其小者衣裳劍帶是賞盜也
賞而去之其或難焉紇也聞之在上位者灑濯其心壹
以待人軌度其信可明徵也而後可以治人夫上之所
為民之歸也上所不為而民或為之是以加刑罰焉而
莫敢不懲若上之所為而民亦為之乃其所也又可禁
乎夏書曰念兹在兹釋兹在兹名言兹在兹允出兹在
兹惟帝念功將謂由已壹也信由已壹而後功可念也
庶其非卿也以地来雖賤必書重地也(二十八年)邾悼公
来朝時事也(昭元年)季武子伐莒取鄆莒人告於會楚
告於晉曰尋盟未退而魯伐莒凟齊盟請戮其使樂桓
子相趙文子欲求貨於叔孫而為之請使請帶焉弗與
梁其踁曰貨以藩身子何愛焉叔孫曰諸侯之會衛社
稷也我以貨免魯必受師是禍之也何衛之為人之有
牆以蔽惡也牆之隙壊誰之咎也衞而惡之吾又甚焉
雖怨季孫魯國何罪叔出季處有自來矣吾又誰怨然
鮒也賄弗與不已召使者裂裳帛而與之曰帶其褊矣
趙孟聞之曰臨患不忘國忠也思難不越官信也圖國
忘死貞也謀主三者義也有是四者又可戮乎乃請諸
楚曰魯雖有罪其執事不辟難畏威而敬命矣子若免
之以勸左右可也若子之羣吏處不辟汚出不逃難其
何患之有患之所生汚而不治難而不守所由来也能
是二者又何患焉不靖其能其誰從之魯叔孫豹可謂
能矣請免之以靖能者子會而赦有罪又賞其賢諸侯
其誰不欣焉望楚而歸之視遠如邇疆場之邑一彼一
此何常之有王伯之令也引其封疆而樹之官舉之表
旗而著之制令過則有刑猶不可壹于是乎虞有三苗
夏有觀扈商有姺邳周有徐奄自無令王諸侯逐進狎
主齊盟其又可壹乎恤大舍小足以為盟主又焉用之
封疆之削何國蔑有主齊盟者誰能辯焉吴濮有釁楚
之執事豈其顧盟莒之疆事楚勿與知諸侯無煩不亦
可乎莒魯争鄆為日久矣苟無大害於其社稷可無亢
也去煩宥善莫不競勸子其圖之固請諸楚楚人許之
乃免叔孫叔孫歸曾夭御季孫以勞之旦及日中不出
曾夭謂曾阜曰旦及日中吾知罪矣魯以相忍為國也
忍其外不忍其内焉用之阜曰數月於外一旦於是庸
何傷賈而欲贏而惡囂乎阜謂叔孫曰可以出矣叔孫
指楹曰雖惡是其可去乎乃出見之(四年)九月取鄫言
易也莒亂著丘公立而不撫鄫鄫叛而来故曰取凡克
邑不用師徒曰取(五年)夏莒牟夷以牟婁及防兹来奔
牟夷非卿而書尊地也莒人愬于晉晉侯欲止公范獻
子曰不可人朝而執之誘也討不以師而誘以成之惰
也為盟主而犯此二者無乃不可乎請歸之間而以師
討焉乃歸公秋七月公至自晉莒人来討不設備戊辰
叔弓敗諸蚡泉莒未陳也(六年)夏季孫宿如晉拜莒田
也晉侯享之有加籩武子退使行人告曰小國之事大
國也苟免於討不敢求貺得貺不過三獻今豆有加下
臣弗堪無乃戾也韓宣子曰寡君以為驩也對曰寡君
猶未敢况下臣君之隸也敢聞加貺固請徹加而後卒
事晉人以為知禮重其好貨(十年)秋七月平子伐莒取
郠獻俘始用人于亳社臧武仲在齊聞之曰周公其不
饗魯祭乎周公饗義魯無義詩曰德音孔昭視民不佻
佻之謂甚矣而壹用之將誰福哉(十一年)孟僖子會邾
莊公盟于祲祥修好禮也泉丘人有女夢以其帷幕孟
氏之廟遂奔僖子其僚從之盟于清丘之社曰有子無
相棄也僖子使助薳氏之簉反自祲祥宿于薳氏生懿
子及南宫敬叔於泉丘人其僚無子使字敬叔(十八年)
六月鄅人藉稲邾人襲鄅鄅人將閉門邾人羊羅攝其
首焉遂入之盡俘以歸鄅子曰余無歸矣從帑於邾邾
莊公反鄅夫人而舍其女(十九年)鄅夫人宋向戌之女
也故向寧請師二月宋公伐邾圍蟲三月取之乃盡歸
鄅俘邾人郳人徐人會宋公乙亥同盟于蟲(二十一年)夏
晉士鞅来聘叔孫為政季孫欲惡諸晉使有司以齊鮑
國歸費之禮為士鞅士鞅怒曰鮑國之位下其國小而
使鞅從其牢禮是卑敝邑也將復諸寡君魯人恐加四
牢焉為十一牢(二十三年)邾人城翼還將自離姑公孫鉏
曰魯將御我欲自武城還循山而南徐鉏丘弱茅地曰
道下遇雨將不出是不歸也遂自離姑武城人塞其前
斷其後之木而弗殊邾師過之乃推而蹷之遂取邾師
獲鉏弱地邾人愬于晉晉人来討叔孫婼如晉晉人執
之書曰晉人執我行人叔孫婼言使人也晉人使與邾
大夫坐叔孫曰列國之卿當小國之君固周制也邾又
夷也寡君之命介子服回在請使當之不敢廢周制故
也乃不果坐韓宣子使邾人聚其衆將以叔孫與之叔
孫聞之去衆與兵而朝士彌牟謂韓宣子曰子弗良圖
而以叔孫與其讐叔孫必死之魯亡叔孫必亡邾邾君
亡國將焉歸子雖悔之何及所謂盟主討違命也若皆
相執焉用盟主乃弗與使各居一館士伯聽其辭而愬
諸宣子乃皆執之士伯御叔孫從者四人過邾館以如
吏先歸邾子士伯曰以芻蕘之難從者之病將館子於
都叔孫旦而立期焉乃館諸箕舍子服昭伯於他邑范
獻子求貨於叔孫使請冠焉取其冠法而與之兩冠曰
盡矣為叔孫故申豐以貨如晉叔孫曰見我吾告女所
行貨見而不出吏人之與叔孫居於箕者請其吠狗弗
與及將歸殺而與之食之叔孫所館者雖一日必葺其
牆屋去之如始至公為叔孫故如晉及河有疾而復
(二十四年)晉士彌牟逆叔孫于箕叔孫使梁其踁待於門内
曰余左顧而欬乃殺之右顧而笑乃止叔孫見士伯士
伯曰寡君似為盟主之故是以久子不腆敝邑之禮將
致諸從者使彌牟逆吾子叔孫受禮而歸二月婼至自
晉尊晉也(三十一年)冬邾黑肱以濫来奔賤而書名重地
故也君子曰名之不可不慎也如是夫有所有名而不
如其已以地叛雖賤必書地以名其人終為不義弗可
滅已是故君子動則思禮行則思義不為利回不為義
疚或求名而不得㦯欲盖而名章懲不義也齊豹為衛
司寇守嗣大夫作而不義其書為盗邾庶其莒牟夷邾
黑肱以土地出求食而已不求其名賤而必書此二物
者所以懲肆而去貪也若艱難其身以險危大人而有
名章徹攻難之士將奔走之若竊邑叛君以徼大利而
無名貪冒之民將寘力焉是以春秋書齊豹曰盗三叛
人名以懲不義數惡無禮其善志也故曰春秋之稱微
而顯婉而辨上之人能使昭明善人勸焉淫人懼焉是
以君子貴之
春秋之際小國名見者邾莒為彊隱公元年公及邾
盟于蔑七年而伐邾二年莒人入向無駭入極八年
而盟莒魯於邾也先盟而後戰於莒也先戰而後盟
二國之勢俱非下魯干戈日煩要盟不信此魯與邾
莒之爭世相尋也北杏之會邾獲進爵猶是邾儀父
也在位永久暮年從霸其能受命也愈於莒子矣僖
之元年偃敗邾師酈獲莒拏夫邾既同盟莒亦比年
結好一旦而交與我搆何哉邾匿姜氏莒匿慶父二
國黨惡其敗其獲春秋之所大也自是以後世讐不
息取須句戰升陘則邾讐魯矣伐莒取向則莒讐魯
矣兩國伐鄫戰於狐駘則邾莒交讎魯矣邾固無道
五十年間一用鄫子一戕鄫子邾鄫世怨也乘釁必
動莒何為哉將助邾以撓魯也鄫不滅於邾而滅於
莒晉不討莒而討魯悼公霸令何其謬也莒益得志
比歲興師魯滋不堪控于大國晉平新立而會溴梁
二君俱執魯之志其亦稍快愉哉然是會也命歸侵
田也自春秋以来魯之取於邾亦多矣僖公一舉而
訾婁入魯文公一舉而須句入魯宣公一舉而繹又
入魯今魯在所損乎在所益乎若割地以賂邾邾復
何求乃平公初立伐我南鄙邾復不逞宜其督揚之
再辱也莒既守盟邾亦来朝數年之内二國與魯式
相好也然自是以降魯之政逮於大夫矣政在公則
其爭在上政在私則其爭在下鄆近於費季氏所急
而莒魯之怨復起盗竊漆閭季氏受之而邾魯之怨
復起於是既利其土復蓄其賊莒之牟夷邾之庶其
畀我都邑黑肱踵接而至魯盡納之魯有一季孫邾
莒之逋逃藪也邾莒何堪哉虢之會莒人愬而叔孫
豹被執平丘之會莒人再愬而季孫意如被執武城
之役邾人愬而叔孫婼又被執幸有兩叔孫再不辱
命意如逃歸大貽國恥䜛慝弘多晉之霸討亦豈能
終乎春秋小國之君好兵怙彊邾莒實甚然邾猶修
禮間復来朝莒則犁比著丘以来直侈然與魯為敵
矣君既黷武國亦多難故二百餘年之間其君七見
而弑於内者二奔於外者三其大夫五見而殺於内
者一奔於外者二庚輿而下微不復見是又其弗敢
望邾者也
楚五令尹代政
(襄十四年)楚子嚢還自伐吴卒將死遺言謂子庚必城郢君
子謂子囊忠君薨不忘增其名將死不忘衛社稷可不
謂忠乎忠民之望也詩曰行歸于周萬民所望忠也
(十五年)楚公子午為令尹公子罷戎為右尹蒍子馮為大
司馬公子槖師為右司馬公子成為左司馬屈到為莫
敖公子追舒為箴尹屈蕩為連尹飬由基為宫廐尹以
靖國人君子謂楚於是乎能官人官人國之急也能官
人則民無覦心詩云嗟我懷人寘彼周行能官人也王
及公侯伯子男甸采衞大夫各居其列所謂周行也
(二十一年)夏楚子庚卒楚子使薳子馮為令尹訪於申叔豫
叔豫曰國多寵而王弱國不可為也遂以疾辭方暑闕
地下冰而牀焉重繭衣裘鮮食而寝楚子使醫視之復
曰瘠則甚矣而血氣未動乃使子南為令尹(二十二年)楚
觀起有寵於令尹子南未益禄而有馬數十乘楚人患
之王將討焉子南之子棄疾為王御士王每見之必泣
棄疾曰君三泣臣矣敢問誰之罪也王曰令尹之不能
爾所知也國將討焉爾其居乎對曰父戮子居君焉用
之洩命重刑臣亦不為王遂殺子南於朝轘觀起於四
竟子南之臣謂棄疾請徙子尸於朝曰君臣有禮唯二
三子三日棄疾請尸王許之既葬其徒曰行乎曰吾與
殺吾父行將焉入曰然則臣王乎曰棄父事讎吾弗忍
也遂縊而死復使薳子馮為令尹公子齮為司馬屈建
為莫敖有寵於薳子者八人皆無禄而多馬他日朝與
申叔豫言弗應而退從之入於人中又從之遂歸退朝
見之曰子三困我於朝吾懼不敢不見吾過子姑告我
何疾我也對曰吾不免是懼何敢告子曰何故對曰昔
觀起有寵於子南子南得罪觀起車裂何故不懼自御
而歸不能當道至謂八人者曰吾見申叔夫子所謂生
死而肉骨也知我者如夫子則可不然請止辭八人者
而後王安之(二十五年)楚薳子馮卒屈建為令尹屈蕩為
莫敖楚蒍掩為司馬子木使庀賦數甲兵甲午蒍掩書
土田度山林鳩藪澤辨京陵表淳鹵數疆潦規偃豬町
原防牧隰臯井衍沃量入修賦賦車籍馬賦車兵徒卒
甲楯之數既成以授子木禮也(二十六年)初楚伍參與蔡
大師子朝友其子伍舉與聲子相善也伍舉娶於王子
牟王子牟為申公而亡楚人曰伍舉實送之伍舉奔鄭
遂將奔晉聲子將如晉遇之於鄭郊班荆相與食而言
復故聲子曰子行也吾必復子及宋向戌將平晉楚聲
子通使於晉還如楚令尹子木與之語問晉故焉且曰
晉大夫與楚孰賢對曰晉卿不如楚其大夫則賢皆卿
材也如把梓皮革自楚往也雖楚有材晉實用之子木
曰夫獨無族姻乎對曰雖有而用楚材實多歸生聞之
善為國者賞不僣而刑不濫賞僣則懼及淫人刑濫則
懼及善人若不幸而過寧僣無濫與其失善寕其利淫
無善人則國從之詩曰人之云亡邦國殄瘁無善人之
謂也故夏書曰與其殺不辜寕失不經懼失善也商頌
有之曰不僣不濫不敢怠皇命于下國封建厥福此湯
所以獲天福也古之治民者勸賞而畏刑恤民不倦賞
以春夏刑以秋冬是以將賞為之加膳加膳則飫賜此
以知其勸賞也將刑為之不舉不舉則徹樂此以知其
畏刑也夙興夜寐朝夕臨政此以知其恤民也三者禮
之大節也有禮無敗今楚多淫刑其大夫逃死于四方
而為之謀主以害楚國不可救療所謂不能也子儀之
亂析公奔晉晉人寘諸戎車之殿以為謀主繞角之役
晉將遁矣析公曰楚師輕窕易震蕩也若多鼓鈞聲以
夜軍之楚師必遁晉人從之楚師宵潰晉遂侵蔡襲沈
獲其君敗申息之師於桑隧獲申麗而還鄭於是不敢
南面楚失華夏則析公之為也雍子之父兄譛雍子君
與大夫不善是也雍子奔晉晉人與之鄐以為謀主彭
城之役晉楚遇於靡角之谷晉將遁矣雍子發命於軍
曰歸老幼反孤疾二人役歸一人簡兵蒐乘秣馬蓐食
師陳焚次明日將戰行歸者而逸楚囚楚師宵潰晉降
彭城而歸諸宋以魚石歸楚失東夷子辛死之則雍子
之為也子反與子靈爭夏姬而雍害其事子靈奔晉晉
人與之邢以為謀主扞禦北狄通吳於晉教吳叛楚教
之乘車射御驅侵使其子狐庸為吳行人焉吴於是伐
巢取駕克棘入州来楚罷於奔命至今為患則子靈之
為也若敖之亂伯賁之子賁皇奔晉晉人與之苗以為
謀主鄢陵之役楚晨壓晉軍而陳晉將遁矣苗賁皇曰
楚師之良在其中軍王族而已若塞井夷竈成陳以當
之欒范易行以誘之中行二郤必克二穆吾乃四萃於
其王族必大敗之晉人從之楚師大敗王夷師熸子反
死之鄭叛吴興楚失諸侯則苗賁皇之為也子木曰是
皆然矣聲子曰今又有甚於此椒舉娶於申公子牟子
牟得戾而亡君大夫謂椒舉女實遣之懼而奔鄭引領
南望曰庶幾赦余亦弗圖也今在晉矣晉人將與之縣
以比叔向彼若謀害楚國豈不為患子木懼言諸王益
其祿爵而復之聲子使椒嗚逆之(二十七年)崔氏之亂申
鮮虞来奔僕賃於野以喪莊公冬楚人召之遂如楚為
右尹
楚康王在位十有五年而令尹五代其政子囊共王
之所用也當先王之世伐陳侵宋克有成勞及康王
嗣位伐吴之役介胄未釋忽焉云逝社稷是圖志弗
良終故君子許其忠焉子庚嗣政號為得人未幾而
卒薳子遜位及子南罹罪復用子馮而子木終繼之
焉囊與庚南皆莊王子也薳馮屈建皆公族也中惟
追舒暱寵見殺餘四子者克堪卿任夫楚既多材公
族尤顯其法則親疎參用賞罰互行執政者一干國
憲輒加重典未若魯之三桓晉之六卿世怙其寵政
柄於是下移也純門不競子庚息師舒鳩不叛薳子
受盟寧惟是狃安習便無意於國者乎伏處觀時動
期有濟是文成以来之良籌也有子午子馮秉政於
前有子木繼美于後而又来然丹於鄭國復椒舉於
晉都濟濟充庭咸稱國士雍雍在列俱有長才列國
有賢楚實錄之豈謂楚材晉用哉夫康王楚之弱主
也惟能官人故諸臣咸得其用究能與中國弭兵南
北合一兩霸并雄舉穆莊諸王以来數世所難圖者
一朝而得之雖時勢不同若是乎賢者之有益於國
也
齊靈莊叛晉
(襄十四年)范宣子假羽毛於齊而弗歸齊人始貳(十五年)夏
齊侯圍成貳於晉故也於是乎城成郛(十六年)晉侯與
諸侯宴于温使諸大夫舞曰歌詩必類齊高厚之詩不
類荀偃怒且曰諸侯有異志矣使諸大夫盟高厚高厚
逃歸於是叔孫豹晉荀偃宋向戌衛寗殖鄭公孫蠆小
邾之大夫盟曰同討不庭秋齊侯圍成孟孺子速徼之
齊侯曰是好勇去之以為之名速遂塞海陘而還冬穆
叔如晉聘且言齊故晉人曰以寡君之未禘祀與民之
未息不然不敢忘穆叔曰以齊人之朝夕釋憾於敝邑
之地是以大請敝邑之急朝不及夕引領西望曰庶幾
乎比執事之閒恐無及也見中行獻子賦圻父獻子曰
偃知罪矣敢不從執事以同恤社稷而使魯及此見范
宣子賦鴻雁之卒章宣子曰匄在此敢使魯無鳩乎
(十七年)齊人以其未得志于我故秋齊侯伐我北鄙圍桃
高厚圍臧紇于防師自陽關逆臧孫至于旅松郰叔紇
臧疇臧賈帥甲三百宵犯齊師送之而復齊師去之齊
人獲臧堅齊侯使夙沙衛唁之且曰無死堅稽首曰拜
命之辱抑君賜不終姑又使其刑臣禮於士以抉其
傷而死(十八年)秋齊侯伐我北鄙中行獻子將伐齊夢
與厲公訟弗勝公以戈擊之首隊於前跪而戴之奉之
以走見梗陽之巫臯他日見諸道與之言同巫曰今兹
主必死若有事於東方則可以逞獻子許諾晉侯伐齊
將濟河獻子以朱絲係玉二㲄而禱曰齊環怙恃其險
負其衆庶棄好背盟陵虐神主曾臣彪將率諸侯以討
焉其官臣偃實先後之苟捷有功無作神羞官臣偃無
敢復濟唯爾有神裁之沈玉而濟冬十月會于魯濟尋
溴梁之言同伐齊齊侯禦諸平隂塹防門而守之廣里
夙沙衛曰不能戰莫如守險弗聽諸侯之士門焉齊人
多死范宣子告析文子曰吾知子敢匿情乎魯人莒人
皆請以車千乘自其鄉入既許之矣若入君必失國子
盍圖之子家以告公公恐晏嬰聞之曰君固無勇而又
聞是弗能久矣齊侯登巫山以望晉師晉人使司馬斥
山澤之險雖所不至必旆而疏陳之使乘車者左實右
偽以旆先輿曳柴而從之齊侯見之畏其衆也乃脱歸
丙寅晦齊師夜遁師曠告晉侯曰鳥烏之聲樂齊師其
遁邢伯告中行伯曰有班馬之聲齊師其遁叔向告晉
侯曰城上有烏齊師其遁十一月丁卯朔入平隂遂從
齊師夙沙衛連大車以塞隧而殿殖綽郭最曰子殿國
師齊之辱也子姑先乎乃代之殿衛殺馬於隘以塞道
晉州綽及之射殖綽中肩兩矢夹脰曰止將為三軍獲
不止將取其衷顧曰為私誓州綽曰有如日乃弛弓而
自後縛之其右具丙亦舍兵而縛郭最皆衿甲面縳坐
于中軍之鼓下晉人欲逐歸者魯衛請攻險己卯荀偃
士匄以中軍克京兹乙酉魏絳欒盈以下軍克邿趙武
韓起以上軍圍盧弗克十二月戊戌及秦周伐雍門之
荻范鞅門于雍門其御追書以戈殺犬于門中孟莊子
斬其橁以為公琴己亥焚雍門及西郭南郭劉難士弱
率諸侯之師焚申池之竹木壬寅焚東郭北郭范鞅門
于揚門州綽門于東閭左驂廹還于東門中以枚數闔
齊侯駕將走郵棠大子與郭榮扣馬曰師速而疾略也
將退矣君何懼焉且社稷之主不可以輕輕則失衆君
必待之將犯之大子抽劍斷鞅乃止甲辰東侵及濰南
及沂(十九年)晉侯先歸公享晉六卿于蒲圃賜之三命
之服軍尉司馬司空輿尉候奄皆受一命之服賄荀偃
束錦加璧乘馬先吴夀夢之鼎荀偃癉疽生痬於頭濟
河及著雍病目出大夫先歸者皆反士匄請見弗内請
後曰鄭甥可二月甲寅卒而視不可含宣子盥而撫之
之曰事吴敢不如事主猶視欒懷子曰其為未卒事於
齊故也乎乃復撫之曰主苟終所不嗣事于齊者有如
河乃瞑受含宣子出曰吾淺之為丈夫也晉欒魴帥師
從衛孫文子伐齊季武子如晉拜師晉侯享之范宣子
為政賦黍苖季武子興再拜稽首曰小國之仰大國也
如百榖之仰膏雨焉若常膏之其天下輯睦豈唯敝邑
賦六月季武子以所得於齊之兵作林鐘而銘魯功焉
臧武仲謂季孫曰非禮也夫銘天子令德諸侯言時計
功大夫稱伐今稱伐則下等也計功則借人也言時則
妨民多矣何以為銘且夫大伐小取其所得以作彛器
銘其功烈以示子孫昭明德而懲無禮也今將借人之
力以救其死若之何銘之小國幸於大國而昭所獲焉
以怒之亡之道也晉士匄侵齊及榖聞喪而還禮也城
西郛懼齊也齊及晉平盟于大隧故穆叔會范宣子于
柯穆叔見叔向賦載馳之四章叔向曰肸敢不承命穆
叔歸曰齊猶未也不可以不懼乃城武城(二十年)夏盟
于澶淵齊成故也齊子初聘于齊禮也(二十一年)會于商
任錮欒氏也齊侯衛侯不敬叔向曰二君者必不免會
朝禮之經也禮政之輿也政身之守也怠禮失政失政
不立是以亂也知起中行喜州綽邢蒯出奔齊皆欒氏
之黨也樂王鮒謂范宣子曰盍反州綽邢蒯勇士也宣
子曰彼欒氏之勇也余何獲焉王鮒曰子為彼欒氏乃
亦子之勇也齊莊公朝指殖綽郭最曰是寡人之雄也
州綽曰君以為雄誰敢不雄然臣不敏平隂之役先二
子鳴莊公為勇爵殖綽郭最欲與焉州綽曰東閭之役
臣左驂廹還於門中識其枚數其可以與於此乎公曰
子為晉君也對曰臣為隸新然二子者譬於禽獸臣食
其肉而寝處其皮矣(二十二年)冬會于沙隨復錮欒氏也
欒盈猶在齊晏子曰禍將作矣齊將伐晉不可以不懼
(二十三年)秋齊侯伐衛先驅榖榮御王孫揮召揚為右申
驅成秩御莒恒申鮮虞之傅摯為右曹開御戎晏父戎
為右貳廣上之登御邢公盧蒲癸為右啓牢成御襄罷
師狼蘧疏為右胠商子車御侯朝桓跳為右大殿商子
游御夏之御寇崔如為右燭庸之越駟乘自衛將遂伐
晉晏平仲曰君恃勇力以伐盟主若不濟國之福也不
德而有功憂必及君崔杼諫曰不可臣聞之小國間大
國之敗而毁焉必受其咎君其圖之弗聽陳文子見崔
武子曰將如君何武子曰吾言於君君勿聽也以為盟
主而利其難羣臣若急君於何有子姑止之文子退告
其人曰崔子將死乎謂君甚而又過之不得其死過君
以義猶自抑也况以惡乎齊侯遂伐晉取朝歌為二隊
入孟門登大行張武軍於熒庭戍郫邵封少水以報平
隂之役乃還趙勝帥東陽之師以追之獲晏氂八月叔
孫豹帥師救晉次于雍榆禮也齊侯還自晉不入遂襲
莒門于且于傷股而退明日將復戰期于夀舒把殖華
還載甲夜入且于之隧宿於莒郊明日先遇莒子於蒲
侯氏莒子重賂之使無死曰請有盟華周對曰貪貨棄
命亦君所惡也昏而受命日未中而棄之何以事君莒
子親鼔之從而伐之獲把梁莒人行成齊侯歸遇把梁
之妻于郊使弔之辭曰殖之有罪何辱命焉若免於罪
猶有先人之敝廬在下妾不得與郊弔齊侯弔諸其室
(二十四年)齊侯既伐晉而懼將欲見楚子楚子使薳啓疆
如齊聘且請期齊社蒐軍實使客觀之陳文子曰齊將
有寇吾聞之兵不戢必取其族秋齊侯聞將有晉師使
陳無宇從薳啓疆如楚辭且乞師崔杼帥師送之遂伐
莒侵介根會于夷儀將以伐齊水不克冬楚子伐鄭以
救齊門于東門次于棘澤諸侯還救鄭晉侯使張骼輔
躒致楚師求御于鄭鄭人卜宛射犬吉子大叔戒之曰
大國之人不可與也對曰無有衆寡其上一也大叔曰
不然部婁無松栢二子在幄坐射犬于外既食而後食
之使御廣車而行已皆乘乘車將及楚師而後從之乘
皆踞轉而鼔琴近不告而馳之皆取胄於櫜而胄入壘
皆下搏人以投收禽挟囚弗待而出皆超乘抽弓而射
既免復踞轉而鼔琴曰公孫同乘兄弟也胡再不謀對
曰曩者志入而已今則怯也皆笑曰公孫之亟也楚子
自棘澤還使薳啓疆帥師送陳無宇(二十五年)晉侯濟自
泮會于夷儀伐齊以報朝歌之役齊人以莊公說使隰
鉏請成慶封如師男女以班賂晉侯以宗器樂器自六
正五吏三十帥三君之大夫百官之正長師旅及處守
者皆有賂晉侯許之使叔向告于諸侯公使子服惠伯
對曰君舍有罪以靖小國君之惠也寡君聞命矣秋七
月己巳同盟于重丘齊成故也(昭九年)孟僖子如齊殷
聘禮也
晉平公圍齊之役春秋義戰之善者也何善乎爾齊
自頃公袁婁受盟以来恪從霸令及靈公嗣位一當
晉景之世則從伐鄭者一次當晉厲之世則從伐秦
者一從伐鄭者三次當晉悼之世則從伐鄭者四凡
有所動皆晉命也沙隨柯陵雞澤齊侯未嘗不親至
也于戚于戲于柤于亳北于蕭魚世子光未嘗不同
盟也虚朾邢丘諸會國卿大夫未嘗不馳驅也齊晉
匹敵惟期同欲故雖雞澤以来公不親至晉悼亦未
肯深責焉伐鄭之役子光先至序先滕薛夫五爵之
制周有常典自霸者作而或以小國序大國之上則
以子男而先伯者有矣至於世子而長國君則自悼
公之會始焉越禮而躋不問周班晉之於齊何其恭
哉兩國世好未嘗興戎乃俄而搆釁魯國不恤同盟
四年之間而六伐其鄙四圍其邑盖是時晉悼卒矣
中國無霸齊環棄好怙險自逞諸侯莫不共疾於是
乎徵會致討列國景從未若郤子之修憾於一笑也
沈璧誓河大義昭著不啻鳴鼓鐘而揭鞀鐸故春秋
之侵伐圍入未嘗書同獨于此書同焉者明其為天
下之公惡也四鄙蹂躪國幾滅亡皆齊侯之自敗耳
晉何尤哉士匄再出聞喪而還晉之於齊始終有禮
矣莊公即位澶淵受盟嗣立之初棄怨修德豈其感
於晉之不伐喪乎然亡脣棄輔雖欲不平其何得耶
好勇尚力乘危察釁齊之光固不下于齊之環也商
任沙隨漸窺晉隙納叛敗盟興兵復怨遡其初志寧
真心與晉同盟哉帥師而伐盟主實春秋之所罕聞
也盖自為世子時屢與大國之盟能習諸侯之事故
敢肆志而輕霸主料敵制勝自以為恢恢天下雄爾
衞郊不寧莒人告變諸侯方貳晉亦何克驟困齊也
哉用兵弗戢禍成自焚賊臣市主拊楹罹難氣餒於
崔子而力屈於婦人所謂螗蜋捕蟬而黃雀又伺其
後其視扣馬進諫抽劍斷鞅時何其前智而後愚耶
莊之為莊猶然靈之為靈爾
晉欒氏之亡
(襄二十一年)欒桓子娶於范宣子生懷子范鞅以其亡也怨
欒氏故與欒盈為公族大夫而不相能桓子卒欒祁與
其老州賓通幾亡室矣懷子患之祁懼其討也愬諸宣
子曰盈將為亂以范氏為死桓主而專政矣曰吾父逐
鞅也不怒而以寵報之又與吾同官而專之吾父死而
益富死吾父而專於國有死而已吾蔑從之矣其謀如
是懼害於主吾不敢不言范鞅為之徵懷子好施士多
歸之宣子畏其多士也信之懷子為下卿宣子使城著
而遂逐之秋欒盈出奔楚宣子殺箕遺黃淵嘉父司空
靖邴豫董叔邴師申書羊舌虎叔熊囚伯華叔向籍偃
人謂叔向曰子離於罪其為不知乎叔向曰與其死亡
若何詩曰優哉游哉聊以卒歲知也樂王鮒見叔向曰
吾為子請叔向弗應出不拜其人皆咎叔向叔向曰必
祁大夫室老聞之曰樂王鮒言於君無不行求赦吾子
吾子不許祁大夫所不能也而曰必由之何也叔向曰
樂王鮒從君者也何能行祁大夫外舉不棄讐内舉不
失親其獨遺我乎詩曰有覺德行四國順之夫子覺者
也晉侯問叔向之罪於樂王鮒對曰不弃其親其有焉
於是祁奚老矣聞之乘馹而見宣子曰詩曰惠我無疆
子孫保之書曰聖有謩勳明徵定保夫謀而鮮過惠訓
不倦者叔向有焉社稷之固也猶將十世宥之以勸能
者今壹不免其身以弃社稷不亦惑乎鯀殛而禹興伊
尹放大甲而相之卒無怨色管蔡為戮周公右王若之
何其以虎也弃社稷子為善誰敢不勉多殺何為宣子
說與之乘以言諸公而免之不見叔向而歸叔向亦不
告免焉而朝初叔向之母妬叔虎之母美而不使其子
皆諫其母其母曰深山大澤實生龍蛇彼美余懼其生
龍蛇以禍女女敝族也國多大寵不仁人閒之不亦難
乎余何愛焉使往視寢生叔虎美而有勇力欒懷子嬖
之故羊舌氏之族及於難欒盈過於周周西鄙掠之辭
於行人曰天子陪臣盈得罪於王之守臣將逃罪罪重
於郊甸無所伏竄敢布其死昔陪臣書能輸力於王室
王施惠焉其子黶不能保任其父之勞大君若不棄書
之力亡臣猶有所逃若棄書之力而思黶之罪臣戮餘
也將歸死於尉氏不敢還矣敢布四體唯大君命焉王
曰尤而效之其又甚焉使司徒禁掠欒氏者歸所取焉
使候出諸轘轅(二十二年)秋欒盈自楚適齊晏平仲言於
齊侯曰商任之會受命於晉今納欒氏將安用之小所
以事大信也失信不立君其圖之弗聽退告陳文子曰
君人執信臣人執共忠信篤敬上下同之天之道也君
自棄也弗能久矣(二十三年)晉將嫁女于吴齊侯使析歸
父媵之以藩載欒盈及其士納諸曲沃欒盈夜見胥午
而告之對曰不可天之所廢誰能興之子必不免吾非
愛死也知不集也盈曰雖然因子而死吾無悔矣我實
不天子無咎焉許諾伏之而觴曲沃人樂作午言曰今
也得欒孺子何如對曰得主而為之死猶不死也皆歎
有泣者爵行又言皆曰得主何貳之有盈出徧拜之四
月欒盈帥曲沃之甲因魏獻子以晝入絳初欒盈佐魏
莊子於下軍獻子私焉故因之趙氏以原屏之難怨欒
氏韓趙方睦中行氏以伐秦之役怨欒氏而固與范氏
和親知悼子少而聽於中行氏程鄭嬖於公唯魏氏及
七輿大夫與之樂王鮒侍坐於范宣子或告曰欒氏至
矣宣子懼桓子曰奉君以走固宫必無害也且欒氏多
怨子為政欒氏自外子在位其利多矣既有利權又執
民柄將何懼焉欒氏所得其唯魏氏乎而可強取也夫
克亂在權子無懈矣公有姻喪王鮒使宣子墨縗冒經
二婦人輦以如公奉公以如固宫范鞅逆魏舒則成列
既乘將逆欒氏矣趨進曰欒氏帥賊以入鞅之父與二
三子在君所矣使鞅逆吾子鞅請驂乘持帶遂超乘右
撫劍左援帶命驅之出僕請鞅曰之公宣子逆諸階執
其手賂之以曲沃初斐豹隸也著於丹書欒氏之力臣
曰督戎國人懼之斐豹謂宣子曰苟焚丹書我殺督戎
宣子喜曰而殺之所不請於君焚丹書者有如日乃出
豹而閉之督戎從之踰隠而待之督戎踰入豹自後擊
而殺之范氏之徒在臺後欒氏乘公門宣子謂鞅曰矢
及君屋死之鞅用劍以帥卒欒氏退攝車從之遇欒樂
曰樂免之死將訟女於天樂射之不中又注則乘槐本
而覆或以戟鉤之斷肘而死欒魴傷欒盈奔曲沃晉人
圍之晉人克欒盈于曲沃盡殺欒氏之族黨欒魴出奔
宋書曰晉人殺欒盈不言大夫言自外也二十四年
春穆叔如晉范宣子逆之問焉曰古人有言曰死而不
朽何謂也穆叔未對宣子曰昔匄之祖自虞以上為陶
唐氏在夏為御龍氏在商為豕韋氏在周為唐杜氏晉
主夏盟為范氏其是之謂乎穆叔曰以豹所聞此之謂
世禄非不朽也魯有先大夫曰臧文仲既沒其言立其
是之謂乎豹聞之大上有立德其次有立功其次有立
言雖久不廢此之謂不朽若夫保姓受氏以守宗祊世
不絶祀無國無之祿之大者不可謂不朽
士鞅之論欒氏也謂武子之德報在黶欒黶之汰報
在盈及盈之身而書之所施已沒黶之怨實章誠如
是也書及孫盈兩世好施而中惟一黶弗克負荷竟
無逭於家之亡族之滅天之報施若是其甚為善者
不滋懼乎吾謂欒氏之亡端自書取之也夫欒書黨
莊姬以譛原屏比楚茷以害三郤而又親謀弑君身
犯大逆有一於此皆敗家亡身之道也幸免大戮猶
保其子天之於人也盖遲久而後示其罰焉黶既侈
汰盈復聚慝小惠得人故箕黃甘為助亂長惡不悛
天始怒而弗赦矣國君不堪而陽畢進本根之謀同
列多猜而州賓搆淫蠱之隙且韓范趙荀之宗羣起
而共疾之即有胥午助之於外魏舒主之於内讐怨
宏多其何能濟乃晉君無道而兩合天下之諸侯以
錮一亡臣是驅之為惡也因齊晝入謀亂不成殺世
胄而快權臣之心平公之為謀何其謬哉夫盈非有
犯上行私之罪而徒以范氏之釁諸大夫誹激而成
其惡及出而奔楚又非君子違不適讐之義故鞅得
因君之怒以疾之動勤諸侯而逞私憾欒氏聞之豈
甘心乎發憤興禍其敗塗地實范氏之深謀而平公
與欒盈俱不之悟也昔巫臣之去楚也子反請以重
幣錮之楚子曰彼若能利國家雖重幣晉將可乎若
無益於晉晉將棄之何勞錮焉乃晉之君臣計不出
此而商任沙隨之閒紛紛多事是赫赫大國之君卿
曾不若一荆蠻之主也嗚呼廢胥氏者郤也而郤復
殺於欒譛郤氏者欒也而欒復逐於范謀人者必敗
又安在其非天道也哉
陳二慶之亂(附蔡景之弑)
(襄二十年)蔡公子燮欲以蔡之晉蔡人殺之公子履其母弟
也故出奔楚陳慶虎慶寅畏公子黃之偪愬諸楚曰與
蔡司馬同謀楚人以為討公子黃出奔楚初蔡文侯欲
事晉曰先君與於踐土之盟晉不可棄且兄弟也畏楚
不能行而卒楚人使蔡無常公子燮求從先君以利蔡
不能而死書曰蔡殺其大夫公子燮言不與民同欲也
陳侯之弟黃出奔楚言非其罪也公子黃將出奔呼於
國曰慶氏無道求專陳國暴蔑其君而去其親五年不
滅是無天也(二十三年)陳侯如楚公子黃愬二慶於楚楚
人召之使慶樂往殺之慶氏以陳叛夏屈建從陳侯圍
陳陳人城板隊而殺人役人相命各殺其長遂殺慶虎
慶寅楚人納公子黃君子謂慶氏不義不可肆也故書
曰惟命不于常(二十四年)陳人復討慶氏之黨鍼宜咎出
奔楚(二十八年)蔡侯歸自晉入于鄭鄭伯享之不敬子産
曰蔡侯其不免乎日其過此也君使子展迋勞於東門
之外而傲吾曰猶將更之今還受享而惰乃其心也君
小國事大國而惰傲以為己心將得死乎若不免必由
其子其為君也淫而不父僑聞之如是者恒有子禍
(三十年)蔡景侯為大子般娶于楚通焉大子弑景侯
陳蔡小國也﨑嶇兩大之間晉彊則從晉楚勝則服
楚此其謀國之常也蔡尤近楚故自翟泉以来不與
諸夏之會盟而陳亦今日楚而明日晉爾鄬之會二
慶反覆陳侯逃歸既而復有與蔡同謀之愬夫子燮
從晉固非民欲而慶氏構讒亦非堅於從楚者也是
以子黃蒙難如楚卒能發二慶之奸而正其罪然蔡
子履為子燮之弟既同謀適晉復何以敢奔楚又焉
知非讒慝哉中國不競至使小國之君臣奔走而不
能免其禍讀春秋者至此能不為之喟然
左傳事緯卷六
