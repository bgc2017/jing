左傳事緯例略
舊文傳麗於經年時月日以相繫維也易編年爲叙事
篇目一百有八將令讀者一覽即解且無遺忘之病
杜氏謂左傳有先經後經諸法故往往有無經之傳及
經詳而傳略經略而𫝊詳者既立叙事之法雖𫝊中片
語隻字稍涉某事因以附入以無遺古史之文
疎遺固陋沓複亦繁有一事或關兩事及數事者止從
所重錄之論斷中互相援引庶乎其淹貫也
事統於篇年紀易紊故每年必隔一字書之年之首事
則蒙本文大書某年餘則分注某年不使𫝊文叠出
篇末贅以愚論未敢言文旁集諸家雜采𫝊記無庸附
會僻說折衷一歸於正大期於發明經傳而止
簡端碎評意之所寄偶拈一二以誌賞事之節目亦爲
標額濫評一概不收(以上正書例)
讀春秋者異說紛紜漢唐以還不下數百家唯杜氏自
號左癖能成一家之言特取其序以壓卷而孔序次之
孔氏尊杜氏者也
丘明列𫝊舊史所無兹采綴一二遺事用補馬遷之闕
左氏立例有發凡有新意前後互明最稱條悉自公穀
生異同之見胡氏成帖括之學左例遂置不講兹爲推
而論之凡三十有一篇名曰左氏辯例
舊有東坡輿圖雜入宋地諸侯年表止列數國宋人發
微圖說詳略失宜而剞劂錯譌復淆觀覽今立六圖世
系二十有一竝著公姓卿族地輿度量廣狹詳誌山川
年表備列諸國各標大事其帝派天官職官則愚意所
增也名曰左𫝊圖說
左氏碎金屑玉披覽彌新學識博通文字工絶曝日之
暇隨覽隨鈔積而成帙名曰覽左隨筆
杜氏名號歸一圖久失讐挍不無顛倒誤謬兹另爲一
式分國别氏指掌瞭然名曰春秋名氏譜
六書不明豕亥致紊附以左𫝊字釋用為考訂之助焉
(以上前書例)
