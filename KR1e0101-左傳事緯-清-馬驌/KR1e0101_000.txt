左傳事緯春秋類
提要
(臣)等謹案左傳事緯十二卷前集八卷
國朝馬驌撰驌字驄御又字宛斯鄒平人順治
己亥進士官淮安府推官終於靈璧縣知縣
是書取左傳事類分為百有八篇篇加論斷
首載晉杜預唐孔穎達序論及自作邱明小
傳一卷辨例三卷圖表一卷覽左隨筆一卷
名氏譜一卷左傳字奇一卷合事緯二十卷
内地輿有說無圖蓋未成也王士禎池北偶
談稱其博雅嗜古尤精春秋左氏學載所著
諸書與此本並同惟無字奇及事緯豈士禎
偶未見歟三傳之中左氏親觀國史事迹為
真而褒貶則多參俗議公羊穀梁二家得自
𫝊聞記載頗謬而義例則多有師承朱子語
錄謂左氏史學事詳而理差公穀經學理精
而事謬蓋篤論也驌作是書必謂左氏義例
在公穀之上是亦偏好之言然驌於左氏實
能融會貫通故所論具有條理其圄表亦皆
考證精詳可以知專門之學與涉獵者相去
遠矣乾隆四十四年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
