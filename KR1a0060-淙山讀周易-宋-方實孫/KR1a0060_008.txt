淙山讀周易卷八
宋方寔孫撰
上經
䷚(震下艮上)
頥(序卦曰物畜然後可養故受之以頥伊川曰物既畜聚則必有以養之无養則不能存息頥所以次大畜)
(也卦上艮下震上下二陽爻中含四隂上止而下動外實而中虚人頥頷之象也人口所以飲食養人之身故)
(名為頥聖人設卦推養之義大至于天地養育萬物聖人養賢以及萬民與人之養生養形養德養人皆頥養)
(之道也)貞吉(伊川曰頥之道以正則吉也人之養身養德養人養于人皆以正道則吉也天地造化養)
(萬物各得其宜者亦正而已矣)觀頥自求口實(伊川曰觀人之所頥與其自求口實之道則善)
(惡吉凶可見矣誠齋曰上覆下承衆齒林然卦之形也潘氏曰口虚而無實則不足以養必求以實其口也古)
(者士農工商各食其業口實貴乎自求也)
頥養得其正則吉下三爻屬乎震動皆言凶上三爻
屬乎艮止皆言吉頥貴知止如謹言語節飲食之類
不可輕動也故初九爻首以朵頥為戒
彖曰頥貞吉養正則吉也(疏云頥養也貞正也所養得正則有吉也)觀頥觀
其所養也自求口實觀其自養也(伊川曰所養謂所養之人與養之道也自)
(求口實謂其求自養之道皆以正而吉也)天地養萬物聖人養賢以及萬民
頥之時大矣哉(疏云以所養得廣故云大矣哉伊川曰聖人極言頥之道而贊其大天地之道)
(養育萬物正而已矣聖人作養賢才與之共天位食天禄以施澤于天下養賢以及萬民也養賢所以養萬民)
(也又曰萬物之生與養時為大故云時)
天地養萬物聖人養賢以及萬民隨時得宜所養者
大亦唯其正也頥卦既曰觀頥初九又曰觀我朵頥
凶既曰貞吉六三又曰拂頥貞凶六二以顛頥而凶
六四又以顛頥而吉六二以拂經而凶六五又以拂
經而吉六五曰不可涉大川上九又曰利涉大川可
以觀其時矣
象曰山下有雷頥君子以慎言語節飲食(疏云山止于上雷動于下)
(頥之為用下動上止伊川曰以二體言之山下有雷雷震于山下山之生物皆動其根荄發其萌芽為養之象)
(以上下之義言之艮止而震動上止下動頥頷之象以卦形言之上下二陽中含四隂外實中虚頥口之象口)
(所以養身也故君子觀其象謹言語以養其德節飲食以養其體潘氏曰言語出于口而不可入飲食入于口)
(而不可出君子之所不敢輕也)
先曰謹言語者君子自求口實以謹言語而為先以
節飲食而為後意在養德亦不急于養口體也曰謹
曰節皆取不敢輕動之意
初九舍爾靈龜觀我朵頥凶(疏云朵是動義伊川曰九陽體剛明其才知足以養)
(正者也龜能咽息不食靈龜喻其明知可以不求養于外也才雖如是然以陽居動體而在頥之時求頥人所)
(欲也上應于四不能自守志在上行說所欲而朵頥者也心既動則其自失必矣迷欲而失已以陽而從隂則)
(何所不至是以凶也朵動其頥頷人見食而欲之則動頥垂涎故以為象)象曰觀我朵頥亦
不足貴也(潘氏曰陽實隂虚所以能自養也居頥之時有自養之道不能養其大者徒觀乎他人頥)
(頷之間亦不足貴也龜靈物而養氣者也)
龜能不食而自養于下初九陽爻在下而剛實可以
自養然應于六四屬于震體先動于其初故有朵頥
之戒
六二顛頥拂經于丘頥征凶(伊川曰二既不能自養必求養于剛陽若反下求于)
(初則為顛倒故云顛頥顛拂違經常不可行也若求往于丘則往必有凶丘在外而高之物謂上九也卦止二)
(陽既不可顛頥于初若求頥于上九往則有凶在頥之時相應則相養者也上非其應而往求非道妄動是以)
(凶也誠齋曰自丄下下曰顛言從初九倒置也自下上上曰拂言從上九違常也丘上九也艮為山)象曰
六二征凶行失類也(伊川曰征而從上則凶者非其類故也白雲曰二五類也不謀其養)
(故言失類潘氏曰初九上九皆非其與故言失類)
二五相應以君養臣是易之常經彖所謂聖人養賢
以及萬民者也頥卦六二應于六五皆隂虚爻也以
虛應虛不足以為養使六二而下求養于初九之陽
爻是顛倒而求頥養也故曰顛頥使六二而上求養
于上九之陽爻則拂六五而從上九是拂經也故曰
于丘頥征凶是初九上九皆非六二之所當從也為
六二者唯當以義而從于六五未暇為禄食計觀其
自養不至于失類而凶後世如馮異能從光武于豆
粥之時則知此義矣
六三拂頥貞凶(伊川曰三以隂柔之資處不中正乂在動之極是柔邪不正而動者也其養如)
(此拂違于頥之正道是以凶也)十年勿用无攸利(伊川曰三乃拂違正道故戒以十年勿用)
(十數之終謂經不可用无所往而利也)象曰十年勿用道大悖也(伊川曰終不可)
(用以其所由之道大悖義理也)
六五為頥之主隂爻虛乏无可為養六三柔而不中
應于上九而不從六五違拂于道是大悖者也雖上
九與之而為正應貞亦凶矣故戒之曰十年勿用无
攸利是頥養不得其正者終凶也
六四顛頥吉(伊川曰初九以陽剛居下在下之賢者也與四為應四又柔順而正是能順于初頼)
(初之養也以上養下則為順今反求下之養顛倒也故曰顛頥然已不勝其任求在下之賢而順從之以濟其)
(事則天下得其養而已无曠敗之咎故為吉也)虎視眈眈(伊川曰六四雖能順從剛陽不廢厥職然)
(實本隂柔頼人以濟人之所輕故必養其威嚴眈眈然如虎視則能重其體貌人不敢易)其欲逐逐
无咎(疏云六四身處丄體又應于初隂而應陽又能威嚴寡欲所以吉也白雲曰顛頥求養也虎視耽耽)
(其欲逐逐自養也虎視所以飬威容于外又逐逐去其欲所以養心于内也)象曰顛頥之吉
上施光也(伊川曰顛頥求養所以吉者蓋得剛陽之應以濟其事致已居上之德施光明被于天下)
(吉孰大焉)
六二顛頥則凶謂其下求養于初九非正應也六四
顛頥則吉謂其下求養于初九之賢者是其正應也
頥養正則吉六四處近君之位又能自養其威儀于
外如虎視耽耽人不得以輕之屬于艮止之體又能
自養其心屏去私欲逐而又逐使人无得而議之所
以无咎故能上承六五施其光以及于天下也
六五拂經居貞吉不可涉大川(伊川曰六五頤之時居君位養天下者也然其)
(隂柔之質才不足以養天下上有剛陽之賢故順從之頼其養已以濟天下君者養人者也反頼人之養是違)
(拂于經常既以已之不足而順從于賢師傅上師傅之位也必居守貞固篤于委信則能輔翼其身澤及天下)
(故吉也隂柔之質无剛貞之性故戒以能居正則吉以隂柔之才雖倚頼剛賢能持循于平時不可處艱難變)
(故之際故云不可涉大川也以成王之才不至甚柔弱也當管蔡之亂幾不保于周公况其下者乎)象曰
居貞之吉順以從上也(伊川曰謂能堅固順從于上九之賢以養天下也)
六二拂經則凶謂六二不可舍六五而求養于上九
非其正應也六五拂經則曰居貞吉謂六五應于六
二皆隂爻也以柔遇柔不足以共濟天下之險難故
寧拂經從權而比以上九陽剛之才順以從上不失
為居貞而吉也六五曰不可涉大川唯能從于上九
則可以有濟故上九爻曰利涉大川其濟人也可知
矣
上九由頥厲吉利涉大川(伊川曰丄九以剛陽之德居師傅之任六五之君柔順而)
(從于已頼之養是當天下之任天下由之以養也以人臣而當是任必常懷危厲則吉也如伊尹周公何嘗不)
(憂勤兢畏故得終吉又曰身當天下大任宜竭其才力濟天下之艱危成天下之治安故曰利涉大川)象
曰由頥厲吉大有慶也(伊川曰若上九之常大任能兢畏如是天下被其德澤是大有)
(福慶也童溪曰豫之九四天下由之以豫故曰由豫大有得頥之上九天下由之以頥故曰大有慶也)
上九以陽剛之才為六五之所崇尚使天下由之而
得所養彖所謂養賢以及萬民卦所謂不家食吉利
涉大川者皆上九爻當之也上九處艮止之上居頥
卦之終又能危懼自保故終吉而大有慶其自養也
可知矣
䷛(巽下兑上)
大過(序卦曰頥者養也不養則不可動故受之以大過伊川曰大過者陽過也故為大者過過之大與夫)
(大事過如聖賢道德功業大過于人凡事之大過于常者皆是也夫聖人盡人道非過于理也其制事以天下)
(之正理矯時之用小過于中者則冇之如行過乎恭喪過乎哀用過乎儉是也蓋矯之小過而後能及于中乃)
(求中之用也所謂大過者常事之大者耳非有過于理也唯其大故不常見以其比常所見者大故謂之大過)
棟橈利有攸往亨(伊川曰小過隂過于上下大過陽過于中而上下弱矣故為棟橈之象棟)
(取其勝重四隂聚于中可謂重矣九三九四皆取棟象謂任重也橈取其本末弱中強而本末弱是以橈也隂)
(弱而陽強君子盛而小人衰故利有攸往而亨也棟今人謂之檩)
陽大而隂小大過卦四陽二隂陽大過于隂也初六
上士皆隂爻也彖所謂棟橈本末弱者也初六上六
又不言棟橈者二隂柔弱不足過責卦言大者過不
言小者過也九二為隂爻所係于下九五為隂爻所
係于上皆有枯楊之象不足以言棟是大者之過也
為九三者又不應于九五而應于上六滅頂凶之小
人是九三之過為尤大也故九三爻曰棟橈凶所以
專責九三也唯九四能以陽剛之才上承九五下不
橈于初士之隂柔故九四爻曰棟隆之吉不橈乎下
也當大過棟橈之時九四獨有棟隆不橈之象利有
攸往乃亨故大過卦六爻唯九四爻獨言吉可見九
四為陽剛之君子有以大過人者也
彖曰大過大者過也(伊川曰大者過謂陽過也)棟橈本末弱也(注云初為)
(本而上為末也伊川曰謂上下二隂柔弱)剛過而中巽而說行利有攸往乃
亨(伊川曰言卦才之善也剛雖過而二五得中是處不失道也下巽上兑是以巽順和說之道而行也在大)
(過之時以中道巽說而行故利有攸往乃所以能亨也)大過之時大矣哉(伊川曰大過之)
(時其事甚大故贊之曰大矣哉如立非常之大事興不世之大功成絶俗之大德皆大過之事也)象曰
澤滅木大過君子以獨立不懼遯世无悶(伊川曰澤潤養于木者也)
(乃至滅没于木則過甚矣故為大過君子觀大過之象以立其大過人之行君子所以大過人者以其能獨立)
(不懼遯世无悶也)
君子當大過之時欲矯天下之弊過于用力獨立不
懼為九四之棟隆吉可也若不幸退而窮處則遯世
无悶終身无悔不肯如九三之棟橈凶也
初六藉用白茅无咎象曰藉用白茅柔在下也(伊川曰初以隂)
(柔巽體而處下過于畏謹者也以柔在下用茅藉物之柔不錯諸地而藉以茅過于謹也是以无咎誠齋曰巽)
(為白潘氏曰初六以一柔居四陽之下如以白茅藉物過于奉承何咎之有白茅柔而潔也)
初六當大過之時自知其才柔弱不足以為大過人
之事乃能以柔道而處于巽下之下譬如藉用白茅
承四陽于其上是大過于畏謹者也所以无咎彼上
六以柔弱之才欲以兑體而處于四陽之上過于求
說宜其凶也
九二枯楊生稊老夫得其女妻无不利(伊川曰楊者陽氣易感之物陽)
(過則枯矣楊枯槁而復生稊陽過而未至于極矣九二陽過而與初老夫得女妻之象又曰稊根也劉琨勸進)
(表云生繁華于枯荑謂枯根也)象曰老夫女妻過以相與也(伊川曰老夫之說少)
(女少女之順老夫其相與過于常分謂九二初六相與之和過常也)
九二以陽剛而下係于初六之隂柔如枯楊生根隂
有所係于下也故有老夫得女妻之象以老夫而得
女妻過于相與是常人之過耳九二處大臣之位而
下有所係于隂柔豈非大者過乎故戒之曰无不利
欲其无至于不利也唯以九居二應于九五上巽下
說則无不利如彖所謂巽而說行利有攸往者也或
謂老夫得其女妻皆无不利則誤矣
九三棟橈凶(潘氏曰過剛之時以剛居剛太剛也太剛則折棟橈屋仆不可扶持也)象曰
棟橈之凶不可以有輔也(司馬曰九三居陽履剛而在巽體之上剛狠強愎不可輔)
(弼者也)
彖曰棟橈本末弱也謂初六上六也九三剛而不中
應于上六上六有棟橈之象而九三輔之于下甚不
可也大過六爻唯九三與上六皆言凶上六是為
小人而有大過者也九三是輔小人而有大過者也
為小人之過小輔小人之過大故上六爻不言棟橈
而九三爻獨言棟橈凶者是大過棟橈之時其罪專
在于九三也故彖曰大者過也
九四棟隆吉(伊川曰四當近君之位當大過之任者也居柔為能用柔用柔相濟既不過剛則能)
(勝其任如棟之隆起是以吉也隆起取不下撓之義司馬曰九四以陽居隂而在兑體之下剛不違謙能隆其)
(棟者也)有它吝(伊川曰既剛柔得宜而志復應隂是有它也有它則冇累于剛雖未至于大害亦可)
(吝也誠齋曰四與初應有他志而撓于下之一隂則吝也戒之也)象曰棟隆之吉不撓
乎下也(疏云初謂下也下得其拯猶若所居屋棟隆起下必不橈弱)
九四上承九五有屋棟隆起之象應于初六是棟橈
而在下者也他有私累則吝而不足矣唯九四應于
初六但取者柔謹而不取其他合于巽而說之義不
撓乎下所以吉也
九五枯楊生華(伊川曰上生華秀雖有所發无益于枯也又曰枯楊不生稊而生華旋復枯矣)
(安能久乎司馬曰華者已榮而將落也)老婦得其士夫无咎无譽(伊川曰上六過)
(極之隂老婦也五雖非少比老婦則為壯矣又曰以士夫而得老婦雖无罪咎殊非美也故云无咎无譽象復)
(言其可醜也司馬曰上以衰隂附于盛陽其于國也如驕陽之君以愚庸之臣附之雖幸而无咎不足以為譽)
(也五居中履正故无咎輔弼非人故无譽也誠齋曰男未室曰士女已嫁曰婦)象曰枯楊生華
何可久也老婦士夫亦可醜也
枯楊生稊隂有所係于下九二之與初六是也枯楊
生華隂有所係于上九五之與上六是也枯楊不生
根而生華其能久乎又言以九二而乘初六有老夫
得其女妻之象猶未甚害以上六而乘九五有老婦
得其士夫之象雖无過咎亦无美譽陽不可以大過
隂尤不可大過于陽也九五在兑體而得中應于九
二所以无咎不幸為上六所乘故以陽剛之君而不
能不累于隂柔所以无譽是亦大者之過也
上六過涉滅頂凶无咎(伊川曰上六以隂柔處過極是小人過常之極者也小人之所)
(謂大過非能為大過人之事也直過常越理不恤危亡履險蹈禍而已如過涉于水至滅没其頂其凶可知小)
(人狂躁以自禍蓋其宜也復將何尤故曰无咎言自為之无所怨咎也因澤之象而取涉義)象曰過
涉之凶不可咎也(伊川曰過涉至溺乃自為之不可以有咎也言无所怨咎白雲曰其凶自)
(為之不可咎于人也)
六隂柔在上彖所謂棟橈末弱者也處大過之極而
不知反譬如過涉滅頂凶猶不畏死尚何責其棟橈
乎故上六爻曰凶又言无咎不言棟橈者不足責也
象所謂不可咎者也
䷜(坎下坎上)
習坎(序卦曰物不可以終過故受之以坎坎者陷也伊川曰過極則必陷又曰習謂重習他卦雖重不加)
(其名坎加習者見其重險險中復有險其義大也卦中一陽上下二隂陽實隂虚上下无據一陽陷于二隂之)
(中故為坎陷之義)有孚維心亨行有尚(伊川曰陽實在中為中有孚信維其心誠一故)
(能亨通至誠可以通金石蹈水火何險難之不可亨也行有尚謂以誠一而行則能出險有可嘉尚謂有功也)
(不行則常在險中矣)
習重也坎險也坎下坎上重險也一陽陷于中二隂
在其上下亦重險也所以亨者二五陽爻皆剛而實
有能出坎之道也故曰有孚維心亨行有尚唯有孚
信則可以有行唯行有可嘉尚則可以出坎若行不
以信則行險僥倖可一而不可再一坎未去一坎乂
來是習坎也將何以出坎乎坎卦下三爻與上三爻
亦不同初六爻曰入于坎窞六三爻亦曰入于坎窞
是小人共陷君子之象九二以陽爻而陷于其中其
文王在羑里之時乎六四爻曰納約自牖終无咎六
四離于坎下已出于坎上納約自牖近于九五能以
質素之道感悟其君故六四爻不言坎亦終无咎其
文王出于羑里之時乎九五爻曰坎不盈祗既平无
咎唯九五為剛中之君不驕盈于上可以致天下既
平之治此坎之所以亨也文王事商所望于其君者
如此豈敢謂其君為小人所陷而不能出坎哉故六
四上六爻不言坎者不欲言九五之陷于其中也
彖曰習坎重險也(伊川曰兩險相重也初六云窞是坎中之坎重險也)水流而不
盈行險而不失其信(伊川曰水流而不盈陽動于險中而未出于險乃水性之流行而木)
(盈于坎既盈則出乎坎矣又曰陽剛中實居險之中行險而不失其信者坎中實水就下皆為信義有孚也龜)
(山曰萬折必東行險而不失其信也)維心亨乃以剛中也(伊川曰中實為有孚之象至誠)
(之道何所不通以剛中之道而行則可以濟險難而亨通也童溪曰隂在外險也剛在中則亨也君子之歴涉)
(險阻也身雖陷難其心則亨者蓋以剛實之德在中故也夫惟其心亨也則其見于有行也无險之不濟矣)
行有尚往有功也(伊川曰以其剛中之才而往則有功故可嘉尚若止不行則常在險中矣)
(坎以能行為功)天險不可升也地險山川丘陵也王公設險以
守其國險之時用大矣哉(伊川曰高不可升天之險也山川丘陵地之險也王公君)
(人者觀險之象知險之不可陵也故設為城郭溝池之險以守其國保其民人是有用險之時其用甚大故贊)
(其大矣哉山河城池設險之大端也若夫尊卑之辨貴賤之分明等威異物采凡所以杜絶陵僣限隔上下者)
(皆體險之用也)
王公設險以保人當險之時其用甚大非若上六寘
于叢棘徒用隂險以陷人也
象曰水洊至習坎君子以常德行習教事(伊川曰坎為水水流仍洊)
(而至兩坎相習水流仍洊之象也水自涓滴而至于尋丈至于江海洊習而不驟者也其因勢就下信而有常)
(故君子觀坎水之象取其有常則常久其德行人之德行不常則偽也故當如水之有常取其洊習相受則以)
(習熟其教令之事夫發政行教必使民熟于見聞然後能從司馬曰水之流也習而不止以成大川人之學也)
(習而不止以成大賢故君子以習教事)
初六習坎入于坎窞凶(伊川曰窞坎中之陷處誠齋曰初六隂柔之小人設險以陷君)
(子猶以為未足又設險中之險坎險也窞險中之險也)象曰習坎入坎失道凶也
(伊川曰由習坎而入坎窞失道也是以凶能出于險乃不失道也)
君子觀習坎之象以習教事欲不陷于險也小人觀
習坎之象則習陷人于險耳初六隂柔在坎下之下
險而又險當坎之時設坎窞以陷九二陽剛之君子
終亦自陷于禍不能出坎可見其失道而凶也
九二坎有險求小得(伊川曰二當坎陷之時陷上下二隂之中乃至險之地是有險也然)
(其剛中之才雖未能出乎險中亦可小自濟不至如初益陷入于深險是所求小得也)象曰求小
得未出中也(伊川曰方為二隂所陷在至險之地以剛中之才不至陷于深險是所求小得然未)
(能出坎中之險也誠齋曰九二其羑里之事乎)
九二為上下二隂所陷未能出于坎險之中唯以九
居二剛貞守静應于九五求小得而不敢躁求有孚
維心亨欲待其君之感悟庶幾有可出之時文王處
于羑里用是道也
六三來之坎坎險且枕入于坎窞勿用(伊川曰六三在坎陷之時以隂)
(柔而居不中正其處不善進退與居皆不可者也來下則入于險之中上則重險也退來與進之皆險故云來)
(之坎坎既進退皆險居而亦險枕謂支倚居險而支倚以處不安之甚也所處如此唯益入于深險耳故云入)
(于坎窞如三所處之道不可用也故戒以勿用)象曰來之坎坎終无功也(伊川曰進)
(退皆險處又不安若用此道當益入于險終豈能有功乎)
六三處坎下之上而坎上又來于其上故曰來之坎
坎六乃隂柔之資三乃多凶之地若行險以求安有
險且枕之象則坎將洊至終入于坎窞而不得出非
彖所謂往有功者故曰終无功也曰勿用者是小人
欲以行險而為出險之計者亦君子所不用也
六四樽酒簋貳用缶納約自牖終无咎(伊川曰夫欲上之篤信唯當盡)
(其質實而已多儀尚飾莫如燕享之禮故以燕享喻之言當不尚浮飾唯以質實所用一樽之酒二簋之食復)
(以瓦缶為器質之至也其質實如此又須納約自牖納約謂進結于君之道牖開通之義室之暗也故設牖所)
(以通明自牖言自通明之處以况君心所明處詩云天之牖民如塤如篪毛公謂牖為道亦開通之謂謂人臣)
(以忠信善道結于君心必自其明處乃能入人心有所蔽有所通所蔽者暗處也所通者明處也當就其明處)
(而告之求信則易也故云納約自牖能如是則雖艱險之時終得无咎也)象曰樽酒簋貳剛
柔際也(伊川曰剛柔指四與五謂君臣之交際也)
六四柔也九五剛也六四近于九五剛柔交際唯欲
盡禮以求通于其君一樽之酒二簋之食瓦缶之器
件件質實庶幾君心感悟有納約自牖之象則終可
以无咎離于坎下而出于坎上是文王出于羑里之
時也
九五坎不盈(伊川曰九五在坎之中是不盈也盈則平而出矣)祗既平无咎(伊川)
(曰祗抵也復卦曰无祗悔必抵于已平則无咎既曰不盈是則未平而尚在險中未得无咎也又曰居君位而)
(不能致天下出于險則為有咎必祗既平乃得无咎童溪曰祗既平无咎云者蓋深望之也)象曰坎
不盈中未大也(伊川曰未能平險難是其剛中之道未光大也)
水流而不盈曰不盈者未出坎之象也九五陷于險
中未能出坎以抵于既平之治則剛中之道猶未光
大也曰未大者猶望其能光大而可以无咎也九二
爻象曰未出中也曰未出者亦望其終出也坎卦九
二九五皆陷于二隂之中九五言坎九二不言坎者
五為出坎之主九二未易以自言也有孚維心積而
至于六四納約之時君心感悟故得九五為祗既平
之主此坎之所以亨也坎卦六爻唯六四九五爻言
无咎九五之所以无咎者亦六四輔之于下也
上六係用徽纆寘于叢棘三歲不得凶(童溪曰上六在上非居險者乃)
(用險也又曰徽纆刑威之具也叢棘刑威之地也係之徽纆寘之于叢棘之中三歲之久猶不得其情則在人)
(者懼其害而在上者愈增失道之愆矣)象曰上六失道凶三歲也(伊川曰至于三)
(歲久之極也)
上六處坎之極隂險而不中過于用險者也係用徽
纆寘于叢棘為人上者欲設刑獄以陷人于險則失
道矣紂囚文王于羑里是也三歲者天道一變之時
也上六失道至于三歲終不得變則終至于凶是警
之之辭也
䷝(離下離上)
離利貞亨(序卦曰坎者陷也陷必有所麗故受之以離離者麗也伊川曰陷于險難之中則必有所)
(麗也理自然也離所以次坎也離麗也明也取其隂麗于上下之陽則為附麗之義取其中虚則為明義又曰)
(萬物莫不各有所麗有形則有麗矣在人則為所親附之人所由之道所主之事皆其所麗也人之所麗利于)
(貞正得其正則日以亨通故曰離利貞亨)畜牝牛吉(伊川曰牛之性順而又牝焉順之至也既附麗)
(于正必能順于正道如牝牛則吉也誠齋曰牝牛謂二隂皆坤坤為子母牛畜養牛也)
說卦謂坤為牛非謂離為牛也離卦二五皆坤爻也
當離麗之時五為君位當麗于上卦而得中如日月
之當麗乎天二為臣位當麗于下卦而得中如百穀
草木之當麗乎土上下各有所麗唯利于貞正則吉
也又曰六二以柔順之道應于六五順而又順有牝
牛之象為六五者虚中而明能以柔順之道而下應
于六二之大臣有畜牝牛者之象此離之所以為吉
也六五爻象曰離王公也以王公而當其象或謂離
卦以六五為牝牛則誤矣
彖曰離麗也日月麗乎天百穀草木麗乎土(伊川曰離麗也謂附)
(麗也如日月則麗于天百穀草木則麗于丄萬物莫不各有所麗天地之中无无麗之物在人當審其所麗得)
(其正則能亨也)重明以麗乎正乃化成天下柔麗乎中正故亨
是以畜牝牛吉也
象曰明兩作離大人以繼明照于四方
初九履錯然敬之无咎象曰履錯之敬以辟咎也
初九剛而易動其履錯然幾失于躁唯明而知敬安
居于離下之下是知所麗而避咎者也故得无咎
六二黃離元吉(伊川曰二居中得正麗于中正也黃中之色文之美也文明中正美之盛也故)
(云黃離以文明中正之德上同于文明中順之君其明如是所麗如是大善之吉也)象曰黃離元
吉得中道也
六二以柔居柔在離下而得中故有黃離之象應于
六五柔中之君所以大善而吉也
九三日昃之離不鼓缶而歌則大耋之嗟凶(伊川曰缶常用之器)
(也鼔缶而歌樂其常也不能如是則以大耋為憂乃為凶也大耋傾没也)象曰日昃之離何
可久也(誠齋曰年過而耋位過而昏如日之昃也其能久乎免此者其惟衞武公乎九三下卦之極故)
(為日昃大耋離為日九老陽三不中故昃)
離卦下三爻皆麗于下卦者也初九以敬而无咎六
二以中而得吉唯九三剛而不中居下卦之上當日
昃之時使其不順常而自樂徒以日暮途遠而為嘆
則无所不為矣後世如桓溫因老而求九錫即九三
所謂大耋之嗟凶者也
九四突如其來如(疏云突然而至忽然而來)焚如死如棄如(注云其明始進)
(其炎始盛故曰焚如逼近至尊履非其位欲進其盛以炎其上命必不終故曰死如違于離義无應承衆所不)
(容故曰棄如)象曰突如其來如无所容也(伊川曰上陵其君不順所承人惡衆)
(棄天下所不容也)
九四剛而不中欲離于下卦而廹于六五之君位人
所不容者也曰突如者惡其暴也曰其來如者惡其
至也曰焚如者惡其凶燄也曰死如者惡之欲其死
也曰棄如者惡其未死又欲與衆共棄之也可以為
剛而不麗乎正者之戒
六五出涕沱若戚嗟若吉(伊川曰六五居尊位而中有文明之德可謂善矣然以柔)
(居五在下无助獨附麗于剛強之間危懼之勢也唯其明也故能畏懼之深至于出涕憂慮之深至于戚嗟所)
(以能保其吉也出涕戚嗟言其憂懼之深耳時當然也居尊位而文明知憂畏如此故吉若自恃其文明之德)
(與所麗中正泰然不懼則安能保其吉也)象曰六五之吉離王公也(伊川曰所麗得)
(三公之正位也)
六五為柔中之君又能虚中而明不敢自恃而求應
于六二之大臣故當文明之時離王公之位未嘗自
以為樂出涕戚嗟居安慮危所以吉也王者以天下
之君而言也公者以一國之君而言也
上九王用出征有嘉(伊川曰九以陽居丄在離之終剛明之極者也明則能照剛則能斷)
(能照足以察邪惡能斷足以行威刑故王者宜用如是剛明以辨天下之邪惡而行其征伐則有嘉美之功也)
(横渠曰離道已成而不附然後可征)折首獲匪其醜无咎(伊川曰明極則无微不照斷極)
(則无所寬宥不約之以中則失于嚴察矣但當折取其魁首所縶獲者非其醜類則无殘暴之咎也書曰殲厥)
(渠魁脅從罔治)象曰王用出征以正邦也(伊川曰明照而明斷以察除天下之惡所)
(以治正其邦國剛明居上之道也)
上九當離道已成之時天下猶有未服而不麗于正
者如九四突如之類則王用出征以正邦也若可嘉
尚矣然折其魁首獲匪其醜斯可无咎終不敢過于
用剛此離之所以麗乎正也
淙山讀周易卷八
