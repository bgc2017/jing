淙山讀周易卷十二
宋方寔孫撰
下經
䷪(乾下兑上)
夬揚於王庭(序卦曰益而不已必决故受之以夬夬者决也伊川曰為卦兑上乾下以二體言澤)
(水之聚也乃上於至高之處有潰决之象以爻言之五陽在下長而將極一隂在上潰而將盡衆陽上進决去)
(一隂所以為决也夬者剛决之義又曰今既小人衰微君子道盛當顯行之於公朝使人明知善惡)孚號
有厲(伊川曰孚信之在中誠意也號者命衆之辭君子之道雖長盛而不敢忘戒偹故至誠以命衆使知)
(尚有危道若易而无偹則有不虞之悔白雲曰君子之去小人也以天下之公義是以暴揚於王庭孚號其有)
(自取危厲之道而决去之也以一柔而乘五剛自危之道也)告自邑(伊川曰邑私邑告自邑先自治)
(也白雲曰始自王庭孚號其有厲而决之然後自邑國告之及於四方以見盡天下之公義也)不利即
戎(伊川曰即從也從戎尚武也白雲曰君子决小人有道存焉豈假威武以強之乎是以不利即戎也)利
有攸往(伊川曰夫君子之所以去小人者既盡其道則由夬以為乾往无不利矣此所謂剛長乃終也)
九五君位也上六以一隂乘其上是小人有危厲者
也當夬之時以五陽决一隂若易為力然初九剛動
而躁則戒之曰往不勝為咎九三剛而不中則戒之
曰壯於頄有凶九四則曰位不當也九五則曰道未
光也此一隂之所以未易去也唯九二爻曰惕號莫
夜有戎勿恤故揚於王庭是九二欲治上六之罪謂
其不當以柔而乘五剛也曰王庭者謂有九五在也
唯九五應於九二惕號之大臣孚號有厲使人信其
號令皆曉然知上六之有危厲即彖所謂其危乃光
也又言告自邑不利即戎所以告於自邑同處之衆
陽則曰非我徒欲尚力以决去小人也利有攸往剛
長乃終必欲决去一隂由夬而為乾所以為九五大
君之利此衆陽之所以樂從也夬卦乾下兑上為衆
陽者揚於王庭宣君命於其下乃能協力以决去小
人而取說於上健而說决而和是夬卦之義也
彖曰夬决也剛决柔也(伊川曰夬為决義五陽决上之一隂也)健而說(伊川)
(曰下健而上說)决而和(伊川曰决而能和决之至善也兑說為和)揚於王庭柔乘五
剛也(伊川曰隂而乘陽非理之甚君子勢既足以去之當顯揚之於王朝大庭使衆知善惡也)孚號
有厲其危乃光也(註云剛正明信以宣其令則柔邪者危故曰其危乃光也)告自邑
不利即戎所尚乃窮也(伊川曰即戎則所尚乃至窮極矣夬决之時所尚謂剛武也)
利有攸往剛長乃終也(白雲曰乾道將復雖君子不得自己往而决之隨時之義也)
象曰澤上於天夬君子以施禄及下居德則忌(伊川曰君子觀)
(澤决於上而注溉於下之象則以施禄及下謂施其禄澤以及於天下也觀其潰决之象則以居德則忌居德)
(謂安處其德則約也忌防也謂約立防禁有防禁則无潰散也)
上天下澤於卦為履澤上於天其卦為夬豈有澤上
於天而終不潰决者乎夬卦五陽而一隂乘其上所
以終當决去也
初九壯於前趾往不勝為咎(伊川曰九陽爻而乾體剛健在上之物乃在下而居)
(夬時壯於前進者也前趾謂進行人之决於行也行而宜則其决為是往而不宜則决之過也故往而不勝則)
(為咎也夬之時而往决也故以勝負言九居初而壯於進躁於動也故有不勝之戒)象曰不勝而
往咎也(伊川曰理不能勝而且往其咎可知)
初九應於九四未能應於九五故戒之曰往不勝為
咎大壯初九亦曰壯於前趾皆不欲其在下而躁動
也
九二惕號(去聲)莫夜有戎勿恤(伊川曰君子决小人之時不可忘戒偹也又曰二處)
(中居柔不為過剛則能知戒懼處决之至善也内懷兢惕而外嚴誠號雖莫夜有兵戎亦可勿恤矣)象曰
有戎勿恤得中道也
莫夜者小人隂伏未可測之時有戎者小人可畏與
寇盗无異也九二處大臣之位所以防小人者既知
惕懼加嚴誡號應於九五剛得中道知以莫夜有戎
而為憂所以能无憂也
九三壯於頄(音求伊川曰頄顴骨也)有凶君子夬夬獨行遇雨若
濡有愠无咎(伊川曰隂陽和合故云遇雨又曰唯君子處斯時則能夬夬謂夬其夬果决其斷雖)
(其私與當遠絶之若見濡汙有愠惡之色如此則无過咎也誠齋曰若濡者若上六之濡已而汙已也有愠者)
(以上六為羞惡而愠見也)象曰君子夬夬終无咎也(伊川曰决於當决故終不至於)
(有咎也)
九三當夬之時剛不得中徒欲悻悻然見於顔面則
凶矣君子處此唯能决於義之所當决毅然獨行雖
遇上六而不肯與之為應有獨行避雨之象其見上
六也若凂已而有愠色能絶小人所以无咎夬卦言
夬夬者二九三應於上六九五比於上六尤當夬而
又夬以力去小人可也
九四臀无膚其行次且(次七私反且七餘反伊川曰臀无膚居不安也行次且進不前)
(也難進之狀九四以陽居隂剛决不足欲止則衆陽並進於下勢不得安猶臀傷而居不能安也欲行則居柔)
(失其剛壯不能強進故其行次且也)牽羊悔亡聞言不信(伊川曰羊者羣行之物牽者挽)
(拽之義言四能自強而牽挽以從羣行則可以亡其悔然既處柔必不能也雖使聞是言亦必不能信用也潘)
(氏曰牽羊群陽同進之義)象曰其行次且位不當也(伊川曰九處隂位不當也以陽)
(居柔失其剛决故不能強進)聞言不信聰不明也(伊川曰剛然後能明處柔則遷失其)
(正性豈復有明也故聞言而不能信者蓋其聰聽之不明也)
以九居四位不當也欲居則難於安居欲進則難於
強進可見其不能自信矣兑為羊九四屬於兑體能
與群陽牽連並進猶可以悔亡也然九四與上六同
屬兑體未必知上六之果為當去也當揚於王庭之
時孚號有厲為九四者處近君之地猶聞而不之信
此九二之所以惕號上六小人之所以未易决去也
姤九三爻亦曰臀无膚其行次且
九五莧(佚辨反)陸夬夬中行无咎(伊川曰五雖剛陽中正居尊位然切近於上六)
(上說體而卦惟一隂陽之所比也五為決隂之主而反比之其咎大矣故必決其決如見莧陸然則於其中行)
(之德為无咎矣中行中道也莧陸今所謂馬齒莧也曝之難乾感隂氣之多者也而脆易折五若如莧陸雖感)
(於隂而决斷之易則於中行无過咎也)象曰中行无咎中未光也(伊川曰五心有)
(比以義之不可而决之雖行於外不失中正之義可以无咎然於中道未得為光大也)
九五為夬之主比於上六之隂柔道未光也莧陸乃
感隂而易折之物欲折莧陸者猶當夬而又夬加力
以取之况於其上六之小人而可以不加力乎非必
以莧陸喻九五也為九五者唯能應於九二使衆陽
協力以决去一隂如莧陸之易折合於中行之道可
以无咎猶未光大必能揚于王庭孚號有厲乃彖所
謂其危乃光也
上六无號(戶羔反)終有凶(潘氏曰小人在上高而危滿而溢豈能長守富貴哉无用號咷)
(終於凶耳)象曰无號之凶終不可長也(伊川曰陽剛君子之道進而益盛小人之)
(道既已窮極自然消亡豈復能久乎雖號咷无以為也)
當上六夬極之時小人情狀唯有號咷耳曰无號者
詩所謂啜其泣矣何嗟及矣之時也故告之曰終有
凶唯能早退則可以无號亦不至於終有凶惜乎上
六之不早悟也
䷫(巽下乾上)
姤女壯(序卦夬决也决必有遇故受之以姤姤遇也伊川曰一隂始生自是而長漸以盛大是女之將)
(長壯也白雲曰陽至四陽而後為壯姤一隂方長即為壯矣亦見君子小人之情不同誠齋曰當一隂之生也)
(聖人已為憂遽曰女壯言一隂已有敵五陽之志也)勿用取女(伊川曰隂長則陽消女壯則男弱故)
(戒勿用取如是之女取女者欲其柔和順從以成家道姤乃方進之隂漸壯而敵陽者是以不可取也白雲曰)
(既曰女壯又曰勿用取女申戒五陽以勿輕一隂之微而親暱之也)
巽為長女初六一隂以巽體而在下遽曰女壯畏其
浸長而至於敵五陽也故戒以勿取如是之女非謂
巽女皆不可取也
彖曰姤遇也柔遇剛也(伊川曰姤之義遇也卦之為姤以柔遇剛也一隂方生始與陽)
(相遇也)勿用取女不可與長也(伊川曰一隂既生漸長而盛隂盛則陽衰矣取女者)
(欲長久而成家也此漸盛之隂將消勝於陽不可與之長久也凢女子小人勢苟漸盛何可與久也故戒勿用)
(取如是之女)天地相遇品物咸章也(註云正乃成功也伊川曰天地相遇則化育庶)
(類品物咸章萬物章明也)剛遇中正天下大行也(伊川曰五與二皆以陽剛居中與正)
(以正相遇也君得剛中之臣臣遇剛中之君君臣皆以剛陽遇中正其道可以大行於天下也)姤之時
義大矣哉(伊川曰贊姤之時與姤之義至大也天地不相遇則萬物不生君臣不相遇則政治不興)
(聖賢不相遇則道德不亨事物不相遇則功用不成姤之時與義皆甚大也)
巽女以柔順為正故彖言中正相遇之義
象曰天下有風姤(伊川曰為卦乾上巽下以二體言之風行天下天之下者萬物也風之行)
(无不經觸乃遇之象)后以施命誥四方(伊川曰為君后者觀其周徧之象𤼵施其命令周誥)
(四方也又曰行於天下周徧四方施𤼵命令之象也)
天下有風自上而下言其順也后以施命誥四方中
正而行上合天理下順人心有乾上巽下之象九五
爻所謂自天者也
初六繫於金柅貞吉有攸往見凶(䟽云金者堅剛之物柅者制動之主謂九)
(四也初六隂質若係於正應以從於四則貞而吉矣有攸往見凶者若不牽於一而有所行往則惟凶是見矣)
(故曰有攸往見凶)羸豕孚蹢躅(䟽云不係而往則如羸豕之務躁而蹢躅然也伊川曰言隂雖)
(甚微不可忽也豕隂躁之物故以為况羸弱之豕雖未能強猛然其中心在乎蹢躅跳擲也童溪曰豕醜穢之)
(畜也而且羸弱宜若无足慮者此一隂在下之象也然徒知今日之羸豕而不信其能蹢躅害物則誤矣)象
曰繋於金柅柔道牽也(䟽云隂柔之道必須有所牽係也伊川曰係於金柅所以止其)
(進也不使進則不能消正道乃貞吉也)
繋於金柅柔道欲有所牽係於下則初六從於九四
可也為九四者見其有羸豕蹢躅之漸當早牽制之
於初勿使之有攸往而見凶可也
九二包有魚(伊川曰包者苴裹也魚隂物之美者)无咎不利賓(伊川曰賓外來者也)
(又曰謂不可更及外人也遇道當專一二則雜矣)象曰包有魚義不及賓也(伊川)
(曰義不及於賓客也)
九二屬於巽體是巽女之剛貞而得中者也與九五
為正應在中饋吉是包有魚之象乃隂類之美者也
不敢擅有所接於外是不利賓之象也初六九二同
屬於巽體非果謂初六為魚而九二欲先取之於其
近以致九四之包无魚也
九三臀无膚(伊川曰其居不安若臀之无膚也)其行次且(伊川曰難進之狀)厲
无大咎(伊川曰三剛正而處巽有不終迷之義若知其不正而懷危懼不敢妄動則可以无大咎也)
象曰其行次且行未牽也(横渠曰行而无所與遇故曰未牽進退无所係也)
九三屬於巽體之上如臀无膚不能久居於下矣應
於上九是上窮吝者也未有所遇故其行次且屬於
内卦未得行於外也唯以九居三自知危厲不敢妄
動故无大過咎曰行未牽也是九三未有所牽係於
外亦不失為巽女之能處窮者也
九四包无魚起凶象曰无魚之凶遠民也(伊川曰失其所遇猶包之)
(无魚失其所有也四當姤遇之時居上位而失其下下之離由己之失德也四之失者不中正也以不中正而)
(失其民所以凶也又曰在四而言義當有咎不能保其下由失德也豈有上不失道而下離者乎又曰下之離)
(由已致之遠民者已遠之也為上者有以使之離也誠齋曰九四非无陽剛之德以包納初六然有包而无魚)
(者四與初遠而不相及一也四以陽處隂又无中正之德二也四无君王之位三也四與初宜相應者也宜應)
(而不應三失故也)
民者微而在下之象謂初六也初六女壯非隂類之
美若九四與初六為應有包无魚之象已非美矣豈
宜取如是之女哉九四剛不得中又為九三九二所
隔遠去初六殆如路人有遠民之象其情愈離此凶
之所由起也九四初六爻故皆言凶
九五以把包瓜(伊川曰把高木而葉大處高體大而可以包物者把也美實之在下者瓜也)
含章有隕自天(伊川曰九五尊居君位而下求賢才以至高而求至下猶以把葉而包瓜能自)
(屈降如此又其内藴中正之德充實章美人君如是則无有不遇所求者也又曰含蓄章美内積至誠則有隕)
(自天矣猶云自天而降言必得之也自古人君至誠卑屈以中正之道求天下之賢未有不遇者也高宗感於)
(夢寐文王遇於漁釣皆是道也潘氏曰君德如是天將佑之生賢佐矣)象曰九五含章中
正也(伊川曰謂其含藴中正之德也德充實則成章而有光輝)有隕自天志不舍命
也(伊川曰命天理也舍違也至誠中正屈己求賢存志合於天理所以賢隕自天必得之矣)
九五應於九二是君臣之中正相遇者也若以取女
而言則有隕自天如詩所謂天作之配者是也
上九姤其角吝无咎(伊川曰至剛而在最上者角也九以剛居上故以角為象人之相遇)
(由屈降以相從和順以相接故能合也上九高亢而剛極人誰與之以此求遇固可吝也已則如是人之遠之)
(非他人之罪也由己致之故无所歸咎)象曰姤其角上窮吝也(伊川曰既處窮上剛)
(亦極矣是上窮而致吝也童溪曰剛居一卦之上亢窮而无所遇角之象也)
上九剛亢而好高易觸為難合是姤其角之象人所
不與是以窮吝九三雖是正應亦次且而未肯行是
九自致之也又誰咎乎
䷬(坤下兑上)
萃亨(序卦曰姤者遇也物相遇而後聚故受之以萃萃者聚也白雲曰聚有亨之道)王假有廟
(註云王以聚至有廟也伊川曰王者萃聚天下之道至於有廟極也)利見大人亨利貞(註云)
(聚得大人乃得通而利正也伊川曰萃不以正則人聚為苟合財聚為悖入安得亨乎故利貞)用大牲
吉利有攸往(䟽云大人為主聚道乃全以此而用大牲神明降福故曰用大牲吉也利有攸往者)
(人聚神佑何往不利伊川曰萃者豐厚之時也其用宜稱故用大牲吉事莫重於祭故以祭享而言)
萃聚也聚極則易散當萃聚之時有不散之道萃所
以亨也王假有廟誠敬不散推此道以感人心故見
之者皆順於下而說其上有坤下兑上之象利見大
人所以亨也大人者九五也九五以剛中之德處剛
中之位能聚以正是利貞也故用大牲吉利有攸往
順天命而行也如六二臣位但言利用禴耳是萃卦
之大旨也極而至於上六是萃道已成之時齎咨涕
洟終欲保萃而不散所以利有攸往也故萃卦六爻
皆言无咎
彖曰萃聚也順以說剛中而應故聚也(伊川曰萃之義聚也順以說以)
(卦才言也上說而下順為上以說道使民而順於人心下說上之政令而順從於上既上下順說又陽剛處中)
(正之位而下有應助如此故能聚也)王假有廟致孝享也(伊川曰祭祀人心之所自盡故)
(聚天下之心者无如孝享王者萃天下之道至於有廟則其極也)利見大人亨聚以正
也(伊川曰見大人則其聚以正道得其正則亨矣)用大牲吉利有攸往順天命
也(伊川曰豐聚之時交於物者當厚稱其宜也物聚而力贍乃可以有為故利有攸往時天理然也故云順)
(天命也)觀其所聚而天地萬物之情可見矣(童溪曰觀坤兑之順說而)
(知上下之萃觀二五之相應而知君臣之萃觀致孝以享廟而知人神之萃觀以正聚人而知君民之萃觀天)
(命之不可不順而知天人之萃則天地萬物之情豈有遯乎故觀其所聚而天地萬物之情可見矣)
象曰澤上於地萃(伊川曰澤上於地水之聚也故為萃不言澤在地上而云澤上於地言上)
(於地則為方聚之義也)君子以除戎器戒不虞(伊川曰君子觀萃象以除治戎器用)
(戒偹於不虞凡物之萃則有不虞度之事故衆聚則有爭物聚則有奪大率既聚則多故矣故觀萃象而戒也)
(除謂簡治也去弊惡也除而聚之所以戒不虞也)
當萃之時上說下順若可无虞矣君子觀象澤上於
地豈有水聚而不散者乎故除治戎器以防不虞如
澤之有防不至潰散是保萃之道也
初六有孚不終乃亂乃萃(伊川曰初與四為正應本有孚以相從也然當萃時三隂)
(聚處柔无守正之節若舍正應而從其類乃有孚而不終也乃亂惑亂其心也乃萃與其同類聚也)若號
一握為笑勿恤往无咎(號戶報反戶羔反伊川曰初若守正不從號呼以求正應則一)
(握笑之矣一握俗語一團也謂衆以為笑也若能勿恤而往從陽剛之正應則无過咎不然則入小人之羣矣)
象曰乃亂乃萃其志亂也(伊川曰其心志為同類所惑亂故乃萃於羣隂也不能固)
(其守則為小人所惑亂而失其正矣)
初六當萃聚有孚之初已有不終乃亂之戒是卦象
所謂戒不虞之意
六二引吉无咎(伊川曰二與五為正應當萃者也而相遠乂在群隂之間必相牽引則得其萃)
(矣五居尊位有中正之德二亦以中正之道往與之萃乃君臣和合也其所其致豈可量也是以吉而无咎也)
孚乃利用禴(伊川曰孚信之在中誠之謂也禴祭之簡薄者也又曰謂其有孚則可不用文餙專)
(以至誠交於上也以禴言者謂薦其誠而已)象曰引吉无咎中未變也(伊川曰二)
(與五為正應然異處有間乃當萃而未合者也故能相引而萃則吉而无咎以其有中正之德未遽至改變也)
(變則不相引矣)
六二大臣能以柔中之道牽引上下之二隂同屬坤
體以順應於九五之君故吉而无咎誠意交孚不尚
文餙是利用禴之象也當萃之時王假有廟則可用
大牲六二臣位但利用禴禮有等殺是中正之未變
者也升九二亦曰孚乃利用禴
六三萃如嗟如无攸利往无咎(伊川曰三隂柔不中正之人也求萃於人而人)
(莫與求四則非其正應又非其類是以不正為四所棄也與二則二自以中正應五是以不正為二所不與也)
(故欲萃則為人棄絶而嗟如不獲萃而嗟恨也上下皆不與无所往也惟往而從上六則得其萃為无咎矣)
小吝(伊川曰三始求萃於四與二不獲而後往從上六人之動為如此雖得所求亦可小羞吝也)象
曰往无咎上巽也(伊川曰上居柔說之極三往而无咎者上六巽順而受之也)
萃卦下三爻屬於隂柔初六有乃亂之戒六二有未
變之戒六三有无攸利之戒是以隂柔而聚者未保
其不離也唯九四九五以剛而聚此萃之所以亨也
九四大吉无咎(伊川曰四當萃之時上比九五之君得君臣之聚也下比下體羣隂得下民之)
(聚也得上下之聚可謂善矣然四以陽居隂非正也雖得上下之聚必得大吉然後為无咎也大為周遍之義)
(无所不周然後為大无所不正則為大吉大吉則无咎也夫上下之聚固有不由正道而得者非理枉道而得)
(君者自古多矣非理枉道而得民者蓋亦有焉如齊之陳常魯之季氏是也然得為大吉乎得為无咎乎故九)
(四必能大吉然後為无咎也)象曰大吉无咎位不當也(伊川曰以其位之不當為)
(未能盡善故云必得大吉然後為无咎也非盡善安得為大吉乎)
四處多懼之地位不當也唯以九居四剛貞守靜屬
於兑體之下能承九五以正為說故大吉而无咎
九五萃有位无咎匪孚元永貞悔亡(伊川曰九五居天下之尊萃天下之)
(衆而君臨之當正其位脩其德以陽剛居尊位稱其位矣為有其位矣得中道之正无過咎也如是而有不信)
(而未歸者則當自反以脩其元永貞之德則无思不服而悔亡矣元永貞者君之德民所歸也故比天下之道)
(與萃天下之道皆在此三者童溪曰元永貞則所以久天下之聚者又必有其道也)象曰萃有位
志未光也(伊川曰若尚冇匪孚是其志之未光大也誠齋曰當天下之已孚而惕然懷匪孚之憂當)
(志意之光大而歡然有未光之志可謂元永貞矣宜其久安長治有聚无散而悔吝消亡也此伯益克艱之戒)
(周公無逸之規也)
九五為萃之主是萃之有尊位者可以无咎而有孚
於下矣然初六在下猶曰有孚不終故九五之志未
敢自恃以為光大雖已有孚猶若匪孚必有元永貞
之三德以保其位則可以悔亡而其志光是孚亨之
道也
上六齎咨涕洟无咎(註云齎咨嗟唯之辭也䟽云自目出曰涕自鼻出曰洟)象曰
齎咨涕洟未安上也(伊川曰上六涕洟蓋不安於處上也)
上六處說體之極當萃道已成之時齎咨涕洟未敢
自安於其上故終无咎是卦象所謂戒不虞也後世
如賈誼流涕於漢文之朝其知此義矣
䷭(巽下坤上)
升元亨用見大人勿恤南征吉(序卦萃者聚也聚而上者謂之升故受之以升)
(伊川曰升者進而上也升進則有亨義而以卦才之善故元亨也用此道以見大人不假憂恤前進則吉也南)
(征前進也潘氏曰方升之初宜擇所從唯見大德之人則无憂向陽明之方則得吉也)
升卦巽下順也坤上亦順也以順而升此升之所以
大亨也六五為升之主初六曰允升大吉自下而上
用見大人勿恤南征吉此初六之所以大吉也九二
六四爻不言升者何也九二處大臣之位六四處近
君之位不可復求升於上也九二應於六五有利用
禴之象六四安於六五之下有王用享於岐山之象
所以无咎彼九三升於下卦之上是升虛邑者也上
六求升於上卦之上是冥升者也其為凶也又不待
言矣
彖曰柔以時升巽而順(伊川曰巽既體卑而就下坤乃順時而上升以時也謂時當升)
(也柔既上而成升則下巽而上順以巽順之道升可謂時矣)剛中而應是以大亨(伊川)
(曰二以剛中之道應於五五以中順之德應於二能巽而順其升以時是以元亨也)用見大人勿
恤有慶也(伊川曰凢升之道必由大人升於位則由王公升於道則由聖賢用巽順剛中之道以見)
(天人必遂其升勿恤不憂其不遂也遂其升則已有福慶而福慶及物也)南征吉志行也(伊川)
(曰南人之所向南征謂前進也前進則遂其升而得行其志是以吉也白雲曰南為明方陽之位也君之所也)
(君子之類也故南征无不吉也)
象曰地中生木升(伊川曰為卦坤上巽下木在地下為地中生木木生地中長而益高為升)
(之象也)君子以順德積小以高大(伊川曰君子觀升之象以順修其德積累微小)
(以至高大也順則可進逆乃退也萬物之進長皆以順道也善不積不足以成名學業之充實道德之崇高皆)
(曰積累而至積小所以成高大升之義也)
初六允升大吉(伊川曰二以剛中之德上應於君當升之任者也允者信從也初之柔巽唯信)
(從於二信二而從之同升乃吉也)象曰允升大吉上合志也(伊川曰與在上者合)
(志同升也上謂九二從二而升乃與二同志也能從信剛中之賢所以合志)
初六順而在下與其進也故曰允升
九二孚乃利用禴无咎(伊川曰五雖隂柔然居尊位二雖剛陽事上者也當内存至誠)
(不假文飾於外誠積於中則自不事外飾故曰利用禴謂尚誠敬也自古剛強之臣事柔弱之君未有不為矯)
(飾者也禴祭之簡質者也云孚乃謂既孚宜不用文飾專以其誠感通於上也如是則得无咎)象曰九
二之孚有喜也(伊川曰二能以孚誠事上不唯為臣之道尤咎而已可以行剛中之道澤及天)
(下是有喜也)
萃卦六二以隂柔之臣而事九五剛大之君孚乃利
用禴是其常也故象謂之未變升卦九二以陽剛之
臣而事六五柔弱之君孚乃利用禴是尤可喜者也
故象謂之有喜
九三升虛邑(伊川曰如入无人之邑)象曰升虛邑无所疑也(伊川曰入)
(无人之邑其進无疑阻也)
升卦初六柔巽在下以順而升是允升而吉者也九
二剛而得中屬於巽體之正已不敢言升矣九三剛
而不中已在下卦之上豈可復以剛而求升乎以此
求升則升於无人之邑猶可疑也邑猶有人則人必
阻而不與之矣无所可疑也
六四王用亨於岐山吉无咎(伊川曰四柔順之才上順君之升下順下之進己則)
(止其所焉以隂居柔隂而在下止其所也昔者文王之居岐山之下上順天子而欲致之有道下順天下之賢)
(而使之升進已則柔順謙恭不出其位至德如此周之王業用是而亨也又曰四之才雖善而其位當戒也居)
(近君之位在升之時不可復升升則凶吝可知故云如文王則吉而无咎也)象曰王用亨於
岐山順事也(伊川曰以柔居坤順之至也文王之亨於岐山亦以順時順事而已上順於上下順)
(於下已順處其義故云順事也)
六四處近君之位能以坤順之體而安止於六五之
下不敢言升是文王順事商之象也故六四反獨言
玉以見文王可以王而不王能升其德而不求升其
位但欲用亨於岐山而為方伯之事是能順事其君
者也
六五貞吉升階(伊川曰五以下有剛中之應故能居尊位而吉然質本隂柔必守貞固乃得其)
(吉也若不能貞固則信賢不篤任賢不終安能吉也階所由而升也任剛中之賢輔之而升猶登進自階言有)
(由而易也指言九二正應然在下之賢皆用升之階也能用賢則彙升矣)象曰貞吉升階大
得志也(伊川曰倚用賢才而能貞固如是而升可以致天下之大治其志可大得也)
六五應於九二剛中而應是貞吉也延接賢者使之
上進有升階之象象曰大得志即彖所謂大亨也
上六冥升(伊川曰六以隂居升之極昏冥於升知進而不知止者也其為不明甚矣)利於不
息之貞(伊川曰君子於貞正之德終日乾乾自強不息如上六不已之心用之於此則利也以小人貪)
(求无己之心移於進德則何喜如之)象曰冥升在上消不冨也(伊川曰昏冥於升極)
(上而不知己唯有消亡豈復有加益也不冨无復增益也升既極則有退而无進也白雲曰易於坤體多言不)
(冨者隂道常乏也泰之六四謙之六五皆是也)
上六當升之極以位而論若隂暗而不知止則為冥
升在上消不冨也无復可增益矣若以順德而論則
愈升愈高利於不息之貞无時可已是升之義也故
卦象曰君子以順德積小以高大而位不必言也
淙山讀周易卷十二
