子夏易傳卷十一
周易
雜卦傳第十一
乾剛坤柔比樂師憂臨觀之義或與或求屯見而不失
其居蒙雜而著震起也艮止也損益盛衰之始也大畜
時也无妄災也萃聚而升不來也謙輕而豫怠也噬嗑
食也賁无色也兊見而巽伏也隨无故也蠱則飭也剥
爛也復反也晉晝也明夷誅也井通而困相遇也咸速
也恒久也渙離也節止也解緩也蹇難也睽外也家人
内也否泰反其類也大壯則止遯則退也大有衆也同
人親也革去故也鼎取新也小過過也中孚信也豐多
故也親寡旅也離上而坎下也小畜寡也履不處也需
不進也訟不親也大過顚也姤遇也柔遇剛也漸女歸
待男行也頤養正也旣濟定也歸妹女之終也未濟男
之窮也夬決也剛決柔也君子道長小人道憂也
乾不偏其用無執其體無不周也剛之用也坤守其
形不敢先也受命而無不行也柔之道也體得其用
故能保其久也比剛樂師則憂集也剛以臨觀行其
道也巽說與衆求其治也屯者剛始動於下而立於
難也方將見矣民之歸矣故不遷而建侯利也蒙者
時之昧也雜亂不足以明也而中心昭著矣待其時
而行然後通也震可舉而動也艮可止而息也損者
盛之始益者衰之始也大畜之時時之得也時在内
也無妄之眚人之失也外其時也可不愼乎柔而聚
之可以保矣升而求進失其歸也謙不自重故終吉
也豫樂自惰故終凶也噬而嗑之無繫情於噬食之
道也故用獄齊之而巳不過當也賁者文飾也升降
有度尊卑有數禮之文也治之飾也尚色為賁賁之
末也政以正之刑以齊之文以賁之聖人之治也兊
剛中而柔外見其情而說人也巽剛中而柔内隱其
情而巽物也隨剛來而下柔不守其常不修其事動
而說之終失其正也無正而隨器斯蠱矣器蠱而治
幹其蠱也剛上而柔下得其通也巽而止之可飾治
也剥者自消其道而潰也思其反之復其正也順明
以晉昭天下也明夷失德衆所誅也井也者德之附
也德之成而通利於物君子之遇困修其德而不責
於人井德之通由困而遇也咸剛下柔柔升剛兩而
相感也神以相感不疾而速也感得其正恒久之道
剛上而柔下可以久矣渙者上下通志柔順其上剛
巽柔德乘木於水離行從遠不待設禁而自治也其
終則不禁故反之以節剛柔分其德也水澤保其潤
也解者乘險以動而免於險也則緩於小矣小之緩
則積於大蹇矣險猶在也其可緩乎道反之然也睽
合外以成也家人由内以成也否者小人之道也泰
者君子之道也反其類不可以相從也大壯陽長君
子可以制小人也道變斯遯則退之矣大有柔得大
中而能柔服無有遠邇皆有而容之大有其衆也同
人親其同也性同相與無閒上下也是以天能與火
也唯同者同之水火相息不革則亡革去其故而不
相見乃可也革水火而成新用者鼎也新必反故乃
治也小過者柔得中小人之正也小人者篤於小事
而不知通濟君子過行小事而合之知可屯而過動
也中孚兩柔向而無迕也外内剛中皆情實著說而
巽信發於中也小過過行中孚實信君子之道可者
與之豐明以動之則物盡陳矣事皆舉矣事之多則
未有周矣愼其大者也旅者柔得中乎外而下寄於
剛也自寄旅矣人何親哉不可以有附也戒其止則
明也離得其所麗可以上而昭也坎陷其所居可以
下而經也小畜之寡知足而不多藏終得其畜也履
之不處恭謙而不敢自恃保其履也需上險也待命
而不敢自任全其健也訟下險不可親也與處而塞
之失謀於險也大過正之末也本無正而末不能興
也唯剛大者能過之而治也政自其下顚之道也姤
者柔遇剛也修巳自敬守素安下君子之素行也時
遇而得天之幸也雖漸而進剛行乃行也頤治自其
上養之正也動之以妄躁凶之道也旣濟之道也旣
濟定矣力窮而至於濟無復加也不可以不自知也
歸妹少配長道窮而無所往所以行而終也未濟剛
不全正以至於失位道之窮也而以為未濟復將求
也如之何哉夬決也剛決柔也小人之道雖形殘而
不足以相治無其正也君子之道長言之而可以決
矣明於始而無所諱以至於天下正也
子夏易𫝊卷十一
