子夏易傳卷七
周易
繫辭上第七
天尊地卑乾坤定矣卑高以陳貴賤位矣動靜有常剛
柔斷矣方以類聚物以羣分吉凶生矣在天成象在地
成形變化見矣是故剛柔相摩八卦相盪鼓之以雷霆
潤之以風雨日月運行一寒一暑乾道成男坤道成女
乾知大始坤作成物乾以易知坤以簡能易則易知簡
則易從易知則有親易從則有功有親則可久有功則
可大可久則賢人之德可大則賢人之業易簡而天下
之理得矣天下之理得而成位乎其中矣
天尊也故健以首之地卑也故順以承之尊卑列而
貴賤明矣盈乎中者莫大象類焉夫婦也父子也君
臣也尊動而變卑靜而化剛柔以斷其用而得其常
也正其分位觀其動靜然後理可得也夫物同其事
則聚之有上下之應也異其羣則分之有剛柔之合
也趨其同求其羣居其位或不當則吉凶生也故天
降其氣地流其形上施其道下行其事則能成變化
矣聖人以是觀象造形而能體化合變者得之道也
故剛柔相摩而成變化八卦更致殊濟同功雷以動
之雨以濡之風以散之日月以運息之四時以推之
故乾者氣之始也男之道也一施命而不雜唯無為
也能通天下之志故得保其尊易知者也坤承乾也
造形始也女之道也專其命而不失其作者也能知
變化之道故得保其靜也簡能者也夫易以知物者
物易知也故於物有親有親者可久之道也故長人
以之為德簡以從物者物亦易從也物從則有功斯
可大矣故從事者以之為業天下之物多矣而其致
一焉易簡之謂也致一則天下之理盡矣故能上保
其尊下安其卑而成位長矣
聖人設卦觀象繫辭焉而明吉凶剛柔相推而生變化
是故吉凶者失得之象也悔吝者憂虞之象也變化者
進退之象也剛柔者晝夜之象也六爻之動三極之道
也是故君子所居而安者易之序也所樂而玩者爻之
辭也是故君子居則觀其象而玩其辭動則觀其變而
玩其占是以自天祐之吉无不利彖者言乎象者也爻
者言乎變者也吉凶者言乎其失得也悔吝者言乎其
小疵也无咎者善補過也是故列貴賤者存乎位齊小
大者存乎卦辨吉凶者存乎辭憂悔吝者存乎介震无
咎者存乎悔是故卦有小大辭有險易辭也者各指其
所之
聖人得天地之理探萬物之宜而設卦觀象後聖繫
辭焉而明吉凶剛柔迭代而進退之則變化窮而吉
凶生也是故吉凶者得失也悔吝者不盡其時而後
其憂也故追悔之歎惜之則無及也隂陽相推物極
而變消息之道觀其象而擬之也剛柔迭興動静相
乘晝夜之道觀其可而動止之故重其卦以極三才
之道窮萬物之情也是以君子所居而安者因其時
觀其序而效其吉也所樂而玩者處得其變而美其
文也故君子居則觀其象而玩其辭動則觀其變而
玩其占自卜之明也聖人極隂陽之度窮變化之會
而得其易是以合於天而自天佑之吉無不利也彖
者時之大歸也爻者時中之變也變而得失繫焉悔
吝生焉能補過者無咎也是故列其位而分其貴賤
中其小大之務者在乎卦之歸也辨乎吉凶者觀乎
辭之旨也憂悔吝者存而不忘其中思患而不苟徇
也有咎而震以免者悔而懲其先也故卦大者可大
而行也故卦小者道消而可明也故險易之辭繫指
焉
易與天地準故能彌綸天地之道仰以觀於天文俯以
察於地理是故知幽明之故原始反終故知死生之說
精氣為物游魂為變是故知鬼神之情狀與天地相似
故不違知周乎萬物而道濟天下故不過旁行而不流
樂天知命故不憂安土敦乎仁故能愛範圍天地之化
而不過曲成萬物而不遺通乎晝夜之道而知故神无
方而易无體一隂一陽之謂道繼之者善也成之者性
也仁者見之謂之仁知者見之謂之知百姓日用而不
知故君子之道鮮矣顯諸仁藏諸用鼓萬物而不與聖
人同憂盛德大業至矣哉富有之謂大業日新之謂盛
德生生之謂易成象之謂乾效法之謂坤極數知來之
謂占通變之謂事隂陽不測之謂神
夫易惟與天地之大而無私與四時之德而得節故
能彌縫綸繫天地之道仰以觀於天文俯以察於地
理而不差也是以窮神達化知幽明之故原始反終
知死生之說生者形也合天地之精聚氣而為物魂
者寄於形也魂形散而遊遊而為變窮幽明之故則
鬼神之道可知也隱猶索之則人道昭乎其陳矣與
天地同功而不差智周乎萬物之道濟乎天下得其
理而不過行權以治之歸其正而不流樂天知命以
處之而無不適物得安其土者上敦其仁也故能施
愛而博化模範天地周圍之而不過其大曲成萬物
治其所履而不遺其小通其幽明體其動息故無變
而不知也故神也者得萬物之妙而為名也無方也
易也者易萬物而為言無質體也妙其運萬物皆神
也得其理萬物皆易也故一其隂隂則易也一其陽
陽則易也續以繼之而成教於天下者唯仁之善乎
備物而咸說也用之而不勤行之而不殆而能成天
下之至者純精之性也則無不易矣仁者見易謂之
仁智者見易謂之智皆一其方百姓用之而豈知其
化用哉故至於君子之道鮮矣澤及人人謂仁故顯
之神用之而不可見故藏之聖人者興其仁也興其
仁之憂而後歸之也顯其方豈若鼔動萬物乘其變
而無憂哉此盛德大業之至也故惣其有而會其適
矣順其行而無滯於故矣静然至虚無滯於物而能
生其生而神其用者易也成其象而能徤以通之者
乾也治其質效其法而無不順者坤也極變於隂陽
而考變窮數知來之謂占得其占通其數乘其變而
行之之謂事行其事盡其道民咸利之之謂神
夫易廣矣大矣以言乎遠則不禦以言乎邇則靜而正
以言乎天地之閒則備矣夫乾其靜也專其動也直是
以大生焉夫坤其靜也翕其動也闢是以廣生焉廣大
配天地變通配四時隂陽之義配日月易簡之善配至
德
夫易廣矣大矣遠而不知其止無其外也邇而靜以
自正無其内也其備也同於天地之閒矣夫乾造物
之始也其靜也至虚而不雜其動也降氣而當物無
不知也無私作也故能大焉萬物父也坤造形者其
靜也上未降氣翕聚而不發其動也啓務而承命無
不能也無私巧也故能廣焉萬物母也是以易無形
也易物而為形易無名也故廣大體天地變通合四
時隂陽之義配日月易簡之善配至德而無不備者
也
子曰易其至矣乎夫易聖人所以崇德而廣業也知崇
禮卑崇效天卑法地天地設位而易行乎其中矣成性
存存道義之門聖人有以見天下之賾而擬諸其形容
象其物宜是故謂之象聖人有以見天下之動而觀其
會通以行其典禮繫辭焉以斷其吉凶是故謂之爻言
天下之至賾而不可惡也言天下之至動而不可亂也
擬之而後言議之而後動擬議以成其變化鳴鶴在隂
其子和之我有好爵吾與爾縻之子曰君子居其室出
其言善則千里之外應之况其邇者乎居其室出其言
不善則千里之外違之况其邇者乎言出乎身加乎民
行發乎邇見乎遠言行君子之樞機樞機之發榮辱之
主也言行君子之所以動天地也可不慎乎同人先號
咷而後笑子曰君子之道或出或處或默或語二人同
心其利斷金同心之言其臭如蘭初六藉用白茅无咎
子曰苟錯諸地而可矣藉之用茅何咎之有慎之至也
夫茅之為物薄而用可重也慎斯術也以往其无所失
矣勞謙君子有終吉子曰勞而不伐有功而不德厚之
至也語以其功下人者也德言盛禮言恭謙也者致恭
以存其位者也亢龍有悔子曰貴而无位高而无民賢
人在下位而无輔是以動而有悔也不出戶庭无咎子
曰亂之所生也則言語以為階君不密則失臣臣不密
則失身幾事不密則害成是以君子慎密而不出也子
曰作易者其知盜乎易曰負且乘致寇至負也者小人
之事也乘也者君子之器也小人而乘君子之器盜思
奪之矣上慢下暴盜思伐之矣慢藏誨盜冶容誨淫易
曰負且乘致寇至盜之招也
聖人之作易而崇德廣業者何以為也夫易無私也
無為也無方也無體也同於物不循其故是以得天
地萬物之情狀也斯以運化不亦崇廣乎智也者周
於物而兆其機也無不變故效天之崇焉禮也者止
其體而得其履無不遂也故法地之卑焉設天地之
象立智禮之度則百化周流乎其中而易其道矣夫
以成性而不外安其所安者於物不惑矣其於理至
矣道義之所由生也聖人見天地之至奥而為後世
之傳以為將來之利故錯其剛柔察其態度而擬於
形容象其物宜故謂之象見天下之動静取舍離合
而得其會通以行其典禮繫辭焉以定其吉凶是故
謂之爻得天下之情偽而咸以象告人不可思而惡
也適天下之變而咸得其要治之不可惡而亂也觀
天下之情而擬之議天下之可而動之則能成變化
之道也善者民之所好也言行者民之準也修諸内
而發諸外矣故鳴鶴在隂其子和之同聲而相應本
立道成也可不務乎是以君子修諸其身矣修身者
將以求其試也幽而獨之誰與和之是以同其人其
道乃昭矣同人者君子之同也其道上行初雖逆之
終獲其同也故君子之道出處語默途雖殊其致一
也二人同心無不濟雖至堅無不可斷之矣同心之
言無迕矣夫是以君子廣其同則其道可進也進而
往之將以蒞其行也其在於過慎乎初而慎之有終
矣故潔於薄物而致重之用也進而得位者其在於
謙敬而盡民力乎故勞謙君子有終吉德以崇為盛
也禮以謙為恭也故曰謙也者致恭以存其位者也
時之易道斯變矣安其位而不知巳與時極矣窮之
災也是以亢龍有悔戒其保於存而久其位也夫位
愈高者難其為人也君子不可以不自知也夫利厚
者害易及也貴為長者利害以出也為下之巽也其
在於慎密否則害及之矣盜伺之矣故不出戸庭無
咎矣以德之不周而不厭其高者貪其非所有而有
之則易於事矣易斯慢而下思賊之矣皆自致其寇
此易之終戒也
大衍之數五十其用四十有九分而為二以象兩掛一
以象三揲之以四以象四時歸竒于扐以象閏五歲再
閏故再扐而後掛
聖人幽贊神明設五十之數以求易者何也三揲之
極多得老隂其數合二十五以對之而求之也其一
不用者太極也故可名之謂之太極夫有生於無無
者未見氣也不可用也故置之也初揲或五或九再
三得四八也初營於再者三者何也道生一一者形
變之始萬物之生也為治者不離其本也故用之於
始揲也以營一之有而偶不用之無天地隂陽設位
而易行乎其中豈竒而立哉分而二象兩儀也掛一
象人也人也者包括萬物而為之首也故兩而生人
曰三才焉揲之以四象四時也歸於扐抆時之餘也
歸天地之餘盡五歲之再閏故再扐而後掛數者偶
而後成也竒者不盈其四時也數之寡也故謂之陽
全其捰者備其隂也得數之成故謂之隂此求筮之
數也易者聖人極天地之數窮天下之變也占者索
其數逆其變體其吉凶斷天下之疑也雖有聖人之
心必求龜蓍而聽其神焉將有以奉也人也者萬物
之靈也志有至而吉凶兆焉故志之斷則卜筮焉志
之疑則告其從焉是以不疑其所行也利物而有功
也故聖人曰卜筮云
天數五地數五五位相得而各有合天數二十有五地
數三十凡天地之數五十有五此所以成變化而行鬼
神也
易有太極而生天地天為一竒也地承天為二偶數
而相生合而相成為水火木金土也天地萬物未始
相離也試於形變而論之本乎天一降氣而得地聚
之為水其肇為胚也水内剛而外柔故生於天之一
而成於地之六因其一生而依其胚而為胎胎者自
得其温氣也温發而為火火始於内而成炎於外故
生於地之二而成於天之七含氣以自堅而骨生焉
骨堅陽木也生於陽而養於隂也故生於天之三而
成於地之八有其骨而筋堅焉金從革而外剛故生
於地之四而成於天之九土為肌膚四者備皆肌膚
養焉肌膚因剛而生而終於柔脆故生於天之五而
成於地之十終數以成形也分而異功合而同濟故
天地之數五十有五合而為五行發而為五聲散而為
五臭布而為五章流而為五味分而為五性異同區
焉利害生焉吉凶形焉變化成焉死生兆焉鬼神通
焉可以元元而會其終也
乾之策二百一十有六坤之策百四十有四凡三百有
六十當期之日二篇之策萬有一千五百二十當萬物
之數也是故四營而成易十有八變而成卦八卦而小
成引而伸之觸類而長之天下之能事畢矣顯道神德
行是故可與酬酢可與祐神矣
兩儀生四象則乾坤之爻各具四象焉地六天七地
八天九四象之成策爻每其策各含其四象繫之乾
坤之爻焉乾坤合為十二當期之月也混其策爻絶
為三十焉當月之日也陽極其數萬物畢遂其成焉
故九也陽極則剥隂長而壯消之極也故其變六也
消而息之陽復而長隂之退也故為少隂其數八也
陽盛長物其貌始大而未成也故為少陽其數七也
老陽九也四而九之其策三十六也老隂六也四而
六之其策二十四也合乾坤六爻之策當期之日也
少陽七也四而七之其策二十八也少隂八也四而
八之其策三十二也合二少之策當期之日同老陽
老隂之策也合二篇之策三百八十四半乾坤緫而
承之萬有一千五百二十當萬物之數是故分而掛
一揲之歸竒四營而成易三易以成爻十有八變而
成卦初以乾坤錯綜而為八卦以象動止離陷巽說
而各得其情矣重而伸類而長以觀其愛惡失得窮
天下之情極天下之變以此而能事畢矣故能明其
道辨其德行可以應天下之來而助其神化者也
子曰知變化之道者其知神之所為乎易有聖人之道
四焉以言者尚其辭以動者尚其變以制器者尚其象
以卜筮者尚其占是以君子將有為也將有行也問焉
而以言其受命也如響无有遠近幽深遂知來物非天
下之至精其孰能與於此參伍以變錯綜其數通其變
遂成天地之文極其數遂定天下之象非天下之至變
其孰能與於此易无思也无為也寂然不動感而遂通
天下之故非天下之至神其孰能與於此夫易聖人之
所以極深而研幾也唯深也故能通天下之志唯幾也
故能成天下之務唯神也故不疾而速不行而至子曰
易有聖人之道四焉者此之謂也天一地二天三地四
天五地六天七地八天九地十
天地之道隂陽之化常矣聖人以是觀其動靜而行
其進退不差於時者是知神之所為而合其變得易
之道也故易聖人之道四焉以言者尚其辭得易之
文也以動者尚其變得易之時也以制器者尚其象
得易之智也以卜筮者尚其占當其數而斷其疑也
君子時將有為而問之將有行而請之無有遠近幽
深遂知來物至精者也參伍之變而錯綜其數得其
變遂成天下之文文見乎辭故言者尚之極其變遂
定天下之象故制器者取之此天下之至變者也易
無思也無為也寂然不動感而遂通天下之故不遷
其方而無適不利此天下之至神也夫易者剛柔相
推情偽相偶者也故吉凶生焉而聖人之其所終寄
其象以明天下之志而無不中也非極其深也不能
及其至精窮其變要其會知其終原其始閒錯其說
以成天下之務非研其幾者不能得於至變也體其
物妙其運用之非以勤也行之非以迹也非玄者不
能得於至神也故一設象而君子其賴四焉範兩五
之數窮萬物之變者也非聖人其孰能深之
子曰夫易何為者也夫易開物成務冒天下之道如斯
而巳者也是故聖人以通天下之志以定天下之業以
斷天下之疑是故蓍之德圓而神卦之德方以智六爻
之義易以貢聖人以此洗心退藏於密吉凶與民同患
神以知來知以藏往其孰能與於此哉古之聰明睿知
神武而不殺者夫是以明於天之道而察於民之故是
興神武以前民用聖人以此齋戒以神明其德夫是故
闔戸謂之坤闢戸謂之乾一闔一闢謂之變往來不窮
謂之通見乃謂之象形乃謂之器制而用之謂之法利
用出入民咸用之謂之神
易者易其治也故其知也先物其變也得度故能包
覆天下之道而已者也聖人用之而通天下之志能
開其先也定天下之業能制其當也以斷天下之疑
果其作也是故蓍未形而衆象畜焉圓而神也卦見
其事定其所也就時體化方以智也六爻者易其變
通明其辭義而獻其吉凶也聖人以之清慮滌思歸
神無形然後齊聖體方與衆民同患其吉凶則能濟
吉凶之患而為來世之範也非神圓而知其來知贍
而徵諸往觀天地古今萬物而為一者其孰能至此
哉古之聦明睿知止亂而不以殺達天下之情而為
之於始者如此也神也者運於無形易而合其變也
而民不知所以明也而聖人明之是以察於天之道
審於民之故故作為易書而前布之以為民之用聖
人於是齋心無形體其神也戒事避患明其事也以
神明為德者如此也故坤者静也動之主也含其章
而不變故閉而藏之乾也者開其物而轉化故啓而
動之可闔則體而合之一動一静屈而伸之之謂變
随其變觀其可獨往獨來而無閡之之謂通辨其兆
之之謂象見其形之之謂器制其用人可法之之謂
法出入不滯民咸利之而莫知之之謂神
是故易有太極是生兩儀兩儀生四象四象生八卦八
卦定吉凶吉凶生大業是故法象莫大乎天地變通莫
大乎四時縣象著明莫大乎日月崇高莫大乎富貴備
物致用立成器以為天下利莫大乎聖人探賾索隱鈎
深致遠以定天下之吉凶成天下之亹亹者莫大乎蓍
龜是故天生神物聖人則之天地變化聖人效之天垂
象見吉凶聖人象之河出圖洛出書聖人則之易有四
象所以示也繫辭焉所以告也定之以吉凶所以斷也
易曰自天祐之吉无不利子曰祐者助也天之所助者
順也人之所助者信也履信思乎順又以尚賢也是以
自天祐之吉无不利也
是故易有太極太極以生兩儀兩儀為隂陽隂陽相
推而生四象時興終始迭變而成八卦動說離陷情
性之有歸也故相摩而吉凶生焉治其吉凶而大業
成也是故有法可象者莫大於天地有尊卑之位也
變通可則者莫大於四時得進退之宜也懸象著明
莫大乎日月晝夜動止推移而不改也位崇體高而
為民之承者莫大於富貴可以行大道也備物致用
立成器以為天下利莫大乎聖人見天地之象合萬
物之理也探賾索隱鈎深致遠定天下之吉凶使天
下勉而得其宜者莫大於蓍龜含其象明其動定其
吉凶行之不疑也故天生神物蓍龜也聖人則之四
時更變萬化得節也聖人效之天垂象日月昭焉星
辰位焉寒暑節焉聖人以之而授民時以節百事順
之則得逆之則失取之於天也河出圖洛出書理形
於文承天之化聖人則之取文於地故觀天地之文
則存天地之情矣天地之情得而知四象之所自出
也故四象以卦示也繫辭所以明也定以爻變所以
斷其得失是以先天而天順之乘其時也信民而民
助之民信其信也尚賢以至而得盡其忠也是以自
天祐之吉無不利也
子曰書不盡言言不盡意然則聖人之意其不可見乎
子曰聖人立象以盡意設卦以盡情偽繫辭焉以盡其
言變而通之以盡利鼓之舞之以盡神
夫意無窮也言形之質也言豈盡於意乎書質之限
也書豈盡於言乎則聖人之意不可見也聖人以剛
柔動静之物而為之象相推無窮咸備其理庶以言
盡其意也設卦觀分凡是類者無不掛焉可以盡天
下之情偽矣繫辭焉定其吉凶同其得失者莫不咸
在庶以書盡其言也易窮能變變而能通通而能久
可謂盡矣天下之利矣利之盡民不遺矣本立至者
也故申之以孝慈道之以忠敬陳之以德義示之以
好惡鼓其情性而民自樂其道而不知其所以也可
謂其神矣
乾坤其易之緼邪乾坤成列而易立乎其中矣乾坤毁
則无以見易易不可見則乾坤或幾乎息矣是故形而
上者謂之道形而下者謂之器化而裁之謂之變推而
行之謂之通舉而措之天下之民謂之事業是故夫象
聖人有以見天下之賾而擬諸其形容象其物宜是故
謂之象聖人有以見天下之動而觀其會通以行其典
禮繫辭焉以斷其吉凶是故謂之爻極天下之賾者存
乎卦鼓天下之動者存乎辭化而裁之存乎變推而行
之存乎通神而明之存乎其人默而成之不言而信存
乎德行
乾坤物之祖也易物之理也而體其剛柔之適也故
易緼積於乾坤也天地既位則乾坤運乎其中而易
得其道也乾坤毁失天地之理則無以見矣易不可
見則幾於無乾坤以易之為道始終以明文也其不
可以施邪是故形之上者至無之運也故能體萬物
而不遺而出其首物無不由也謂之曰道至於形可
象者謂之器治其器化而裁之使得宜之謂之變適
其會可久而行也謂之通舉其裁制錯之天下而民
利之咸得務之以為事業則官農工賈各事其事以
久之為業而天下各得其行也此易之道也聖人見
天下之奥將以明之擬諸形容象其物宜故謂之象
著諸其卦也聖人見天下之動而觀其會通以制其
常履繫辭焉以斷吉凶故謂之爻效之乎動也辯之
乎辭也識其時效其動化而制之在其變中也變得
其適終而始之推而可久在乎通也顯其幽而明其
神在乎其人觀其象得行其可獲其正能制而裁之
默而成之不言而信在乎備德以成行則民從其德
信而化之也故能運於無形明於終始知變化之道
者也
子夏易傳卷七
