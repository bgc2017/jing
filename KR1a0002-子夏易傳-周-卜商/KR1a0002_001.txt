子夏易傳卷一
周易
上經乾傳苐一
䷀(乾下乾上)
乾元亨利貞彖曰大哉乾元萬物資始乃綂天雲行雨
施品物流形大明終始六位時成時乘六龍以御天乾
道變化各正性命保合太和乃利貞首出庶物萬國咸
寧
乾始降氣者也始而通終而濟保其正也故綂萬物
而無外夫天者位也質也乾者人也精神也有其人
然後定其位精神通明然後綂其質故能雲行雨施
生𩔖繼續大明終始而分其六位乘其隱見而得其
變化故得生成而性命正矣是以聖人之當位也保
合於乾元太和之道乃利而終正也故能首出庶物
萬國保其安也
𧰼曰天行健君子以自強不息
健而不息天之運也自強而成德者君子之事也
初九潛龍勿用𧰼曰陽在下也
陽氣始生潛而未形雖德龍德與衆無以異也
九二見龍在田利見大人𧰼曰德施普也
陽氣生物始見於田也稼者可以乘其時也惟大人
學之成德可以普天下所利見明其道也
九三君子終日乾乾夕惕若厲无咎𧰼曰反復道也
君子能通天下之志體天下之變屈舒用舍唯時進
退者也故當知終之地守知至之機有庇人之大德
守事君之小心雖在上位反而復守其卑健於德敬
於人勤於事上終日而不懈夕猶惕然此其道也雖
危何咎君子所以修其德而後其身也
九四或躍在淵无咎𧰼曰進无咎也
官人者人望其咎也位高者主畏其逼也位革於下
也可無懼乎位上公也逼帝王也可進而謙讓恤患
以勤百姓將務時以進其道也而猶自疑德之薄而
位之下而卑以自守故曰在淵无咎也
九五飛龍在天利見大人𧰼曰大人造也
陽升而萬物相見也以聖人之大德而爲乎天下明
以周之神以化之而莫見其狀則智㒺辨其處萬物
咸仰其宜利見大人而賴其治也
上九亢龍有悔𧰼曰盈不可久也
陽極則消之盈則虧之終則始之也亢而不知雖尊
極天下威大四海未離於悔也故聖人與時而消息
則堯授舜舜授禹不極於亢而善其終也
用九見羣龍无首吉𧰼曰用九天德不可為首也
陽者剛德之物也凡用者皆取𧰼焉故曰乾坤其易
之門邪陽肆而不已則暴時而後動則治夫首者事
之倡也故聖人之治天下也有以誅亂去惡者也應
之而正非其倡也則天下皆覩聖人之用九之無首
也此天之無私矣天下之歸矣吉何往哉
文言曰元者善之長也亨者嘉之會也利者義之和也
貞者事之幹也君子體仁足以長人嘉會足以合禮利
物足以和義貞固足以幹事君子行此四德者故曰乾
元亨利貞
善於物治之始也通其情治之道也利於物而義歸
之守其正則無敗事矣
初九曰潛龍勿用何謂也子曰龍德而隱者也不易乎
世不成乎名遯世无悶不見是而无悶樂則行之憂則
違之確乎其不可拔潛龍也
不易乎世一世而不可辨也道未行而名不彰也世
非之而不悶也吉凶與人同患憂則違之也
九二曰見龍在田利見大人何謂也子曰龍德而正中
者也庸言之信庸行之謹閑邪存其誠善世而不伐德
博而化易曰見龍在田利見大人君德也
龍德而成行也非其位而居君德謹信以為常得於
正也存誠以防邪立於中也善世而不伐守其謙也
德博可施萬物雖利見之其道未行也
九三曰君子終日乾乾夕惕若厲无咎何謂也子曰君
子進德脩業忠信所以進德也脩辭立其誠所以居業
也知至至之可與幾也知終終之可與存義也是故居
上位而不驕在下位而不憂故乾乾因其時而惕雖危
无咎矣
位雖高而猶可進也德之修也君子之知在乎幾也
上體者位之大也難至之地也而能至之是其所至
而至之則乃免於悔也故可與論其幾矣事之難在
乎終也而能終於下是素知終而能終也非義以利
人則不能矣故可與存其義也進德而不盈也豈上
位而驕乎安位以自守也豈下位而憂乎惕然其危
何咎之有
九四曰或躍在淵无咎何謂也子曰上下无常非為邪
也進退无恒非離羣也君子進德脩業欲及時也故无
咎
上下無常非求越其羣也所以自進其德民歸之
九五曰飛龍在天利見大人何謂也子曰同聲相應同
氣相求水流濕火就燥雲從龍風從虎聖人作而萬物
覩本乎天者親上本乎地者親下則各從其𩔖也
𩔖之同氣之合無情而相從也清者本乎天上之道
也濁者本乎地下之事也聖人在上君子小人各得
其所親而從其𩔖而天下定也
上九曰亢龍有悔何謂也子曰貴而无位高而无民賢
人在下位而无輔是以動而有悔也
民歸者位也亢窮也何有於民哉賢人何輔哉
潛龍勿用下也見龍在田時舍也終日乾乾行事也或
躍在淵自試也飛龍在天上治也亢龍有悔窮之災也
乾元用九天下治也
見龍有君德矣時舍而不用也或躍以進其道行其
德而自試飛龍治在一人也用九上下皆正天下得
治也
潛龍勿用陽氣潛藏見龍在田天下文明終日乾乾與
時偕行或躍在淵乾道乃革飛龍在天乃位乎天德亢
龍有悔與時偕極乾元用九乃見天則
日中星鳥春分象也乾道乃革革於隂也位乎天德
高明而周也時者天之節也乾者中之動也時有節
動有中亢則俱極矣乾善用九周而不殆天之德也
可以觀其則矣
乾元者始而亨者也利貞者性情也乾始能以美利利
天下不言所利大矣哉
天之道不形而善始故謂之乾乾始通於物物得而
生也物利而成雖利之而純精不改其正物自乘其
化也故聖人經營其始終而不失其正焉情興於性
大通無累也故乾之利美矣安往而不利哉不言其
所利者也
大哉乾乎剛健中正純粹精也六爻發揮旁通情也時
乘六龍以御天也雲行雨施天下平也君子以成德為
行日可見之行也
夫乾剛健中正為主純精不雜之至也故始終六位
隨時發散能旁通庶物之情變化乘時雲行雨施而
無不及德之大者也君子𧰼之能博其德乃日可見
之行則民之所利見矣故能體化合變而治於無形
也
潛之為言也隱而未見行而未成是以君子弗用也
行未成則於事不盡也
君子學以聚之問以辨之寬以居之仁以行之易曰見
龍在田利見大人君德也
行之成乃君之德也
九三重剛而不中上不在天下不在田故乾乾因其時
而惕雖危无咎矣
剛者物之健也人之難御也履重剛動而失之咎也
時無止也人道無息也故乾乾因其時得其上下乃
無咎也
九四重剛而不中上不在天下不在田中不在人故或
之或之者疑之也故无咎
地道以上爲用承天以布生也天道以下為用資始
而流形於下也三履於地守得其處人道之安據衆
之所也四升上矣乘重剛矣上近於天革於衆庶者
也位逼於尊德崇於人而猶自疑而不果在淵而守
下故得無咎也
夫大人者與天地合其德與日月合其明與四時合其
序與鬼神合其吉凶先天而天弗違後天而奉天時天
且弗違而況於人乎況於鬼神乎
大人之道無私之德而不偏也而況於中人乎故能
觀𧰼立器征讓與時而無差者也人者神之主也得
於人鬼神之道可知也
亢之為言也知進而不知退知存而不知亡知得而不
知喪
亢者直進而不知退極窮而悔也
其惟聖人乎知進退存亡而不失其正者其惟聖人乎
進退存亡時之然於我何有焉因内外之分明則保
其終而無悔聖人之道也
䷁(坤下坤上)
坤元亨利牝馬之貞君子有攸往先迷後得主利西南
得朋東北喪朋安貞吉彖曰至哉坤元萬物資生乃順
承天坤厚載物德合无疆含弘光大品物咸亨牝馬地
𩔖行地无疆柔順利貞君子攸行先迷失道後順得常
西南得朋乃與𩔖行東北喪朋乃終有慶安貞之吉應
地无疆
坤順也承於乾而成乾之化也臣禀命於君而致君
之治也有大通始生之德焉萬物由之得焉萬物由
之而形也無有遠邇而奉順之勤不敢怠柔不失正
牝馬之貞也臣道也待君而後成也君子攸行初
離乎族迷而失道後保其所乃其常也西南同𩔖安
無成也東北喪朋出而得正終有慶也地承天而體
方臣奉君而為正遠無不至多無不能無疆之德故
君子定其分行其事則叶夫無疆之永也
象曰地勢坤君子以厚德載物
地無不載勢順而上承於天君子修博其德而當承
上之事也
初六履霜堅冰至𧰼曰履霜堅冰隂始凝也馴至其道
至堅冰也
隂始凝以極於積柔而為堅罪始於小欺以至於累
惡而為賊故為上者不可以不辨為下者不可以不
愼不早辨也馴而順之以至於大也則無及已夫隂
陽往來等也乾始於潛日之南至而生也隂生於日
之鶉首至履霜而五隂成而為冰何也陽天下之大
也隂輔成其内而其體一也萬物化也陽胎於坎而
老於乾則凝為霜積而成冰此隂自成形而為賊害
之始也非生之始也雖隂盛也而陽潛焉終得其正
也故賊臣者世皆有之有隨而滅之此其𧰼也故聖
人作為戒云
六二直方大不習无不利𧰼曰六二之動直以方也不
習无不利地道光也
靜然而待其天氣直也物得宜而遂生方也無不載
焉大也地道之上居體之中盡地之理無私而生成
也承命而化之動無不中何習之有乎故無不利也
六三含章可貞或從王事无成有終𧰼曰含章可貞以
時發也或從王事知光大也
體順也為下之長守臣之分也内含其明而不敢遂
故可因時而發不失其正王或有命則從之也不果
首成代終而以知之光大能全其道也
六四括囊无咎无譽𧰼曰括囊无咎愼不害也
純隂之升無陽以明之則隂不能獨化也下體地也
上又非陽無天無君之𧰼也天地不交之道也賢人
何由明乎敬愼而懷其道包括而不敢發可以無咎
譽也戒其位於上行也
六五黃裳元吉象曰黃裳元吉文在中也
黃中之文也裳下之飾也柔以文治中而能通貴而
體正不敢違背致君之化也為臣以之盡道矣故大
吉也
上六龍戰于野其血玄黃𧰼曰龍戰于野其道窮也
隂之極而陽戰之曰龍戰也戰則兩傷矣隂道極極
斯窮窮則傷將復壯因萬物而見焉故曰于野則柔
脆者枯死而堅強者内生也
用六利永貞𧰼曰利用永貞以大終也
柔戒於邪長正乃利也故君子之用六也順上而保
其正合其剛大而終也
文言曰坤至柔而動也剛至靜而德方後得主而有常
含萬物而化光坤道其順乎承天而時行
坤順也靜而含光能畜治萬物而不敢先也順於上
而時動成其終而不怠堅剛而得於久至柔以為剛
也
積善之家必有餘慶積不善之家必有餘殃臣弑其君
子弑其父非一朝一夕之故其所由來者漸矣由辯之
不早辯也易曰履霜堅冰至蓋言順也
君子之辯於初也既形於履霜則堅冰至順而致之
然也其辯於君子小人蓋愼乎此也
直其正也方其義也君子敬以直内義以方外敬義立
而德不孤直方大不習无不利則不疑其所行也
敬而不謟直内也非義而不合方外也敬義不孤德
之大也可執一而當之事至而決之何習而後爲乎
是以不疑其所行也
隂雖有美含之以從王事弗敢成也地道也妻道也臣
道也地道无成而代有終也
含而守下代其終也
天地變化草木蕃天地閉賢人𨼆易曰括囊无咎无譽
蓋言謹也
地本下矣而上無天純隂之用閉之道也君子謹而
晦之免於害也
君子黃中通理正位居體美在其中而暢於四支發於
事業美之至也
文在於中者能通天下之理也得其樞矣於何而不
利焉是以為臣體柔能正大位揚君之大化也則美
在其中而四肢暢矣正德於時而天下形矣舉事而
可久也天下則之以之為業美之至也
隂疑於陽必戰為其嫌於无陽也故稱龍焉猶未離其
𩔖也故稱血焉夫玄黃者天地之雜也天玄而地黃
隂純隂者也雖盛衰之無盡窮也故爲治之主焉為
君道焉在於四時而消息則迭興而未始相離也陽
極則隂生其中隂極則陽復其中至於交會則有進
退之事陽勝隂理固然也隂勝陽悖之道也故稱隂
老而乾戰焉堅冰之至也隂之盛陽憚而疑故戰也
勿以隂盛而謂之無陽乎陽潛而運乃在中也慮其
將來疑於無陽也故稱龍焉外由隂也故𩔖稱血焉
戰而兩傷故云玄黃之雜色也
䷂(震下坎上)
屯元亨利貞勿用有攸往利建侯彖曰屯剛柔始交而
難生動乎險中大亨貞雷雨之動滿盈天造草昧宜建
侯而不寧
剛生於柔動在險中屯也天地之道交而生物君民
之道交而生事物者得治後生也事者經之而後遂
也難而營之動於險中而𫉬於大通以正也非智者
不能善其道也陽震春四時之首也雷雨動而滿盈
造物之始也猶除草而為居也始於冥昧未見也險
在於前矣何所往哉安而立已勤而力民協其力也
𧰼曰雲雷屯君子以經綸
雲畜雨者也雷下震之將降而滿盈也君子務時經
綸而可大也
初九磐桓利居貞利建侯𧰼曰雖磐桓志行正也以貴
下賤大得民也
剛居屯初造化經始之時也險在前民思其安也君
子知其時而不決進故磐桓於下居所用正正則民
安歸下則衆所服故動於下建侯封也
六二屯如邅如乘馬班如匪寇婚媾女子貞不字十年
乃字𧰼曰六二之難乘剛也十年乃字反常也
隂者依陽而成也況當此屯時欲進應五雖至於乘
馬班如裝飾器備而不可往者乘初之寇也極數之
變以待會終得其依者守中執志之正也
六三即鹿无虞惟入于林中君子幾不如舍往吝𧰼曰
即鹿无虞以從禽也君子舍之往吝窮也
遠於陽欲依於五五與二也將來得乎是無謀度器
備以從禽也故𫉬於林中君子知幾不如捨之往則
吝也
六四乘馬班如求婚媾往吉无不利象曰求而往明也
時之屯隂求陽之深也之其應者皆乘馬備飾而待
於行兩意求之而遂往明得其情吉無不利也
九五屯其膏小貞吉大貞凶𧰼曰屯其膏施未光也
屯動於險中非常之時也有非常之才而後可以濟
之矣五守中而獨應無膏澤以及天下也小以自守
可也將以大正凶之道也施豈光乎
上六乘馬班如泣血漣如𧰼曰泣血漣如何可長也
屯難而後者也以柔居極屯道窮也乘馬班如將何
行乎故泣血漣如凶可知也不能久也
䷃(坎下艮上)
蒙亨匪我求童蒙童蒙求我初筮告再三瀆瀆則不告
利貞彖曰蒙山下有險險而止蒙蒙亨以亨行時中也
匪我求童蒙童蒙求我志應也初筮告以剛中也再三
瀆瀆則不告瀆蒙也蒙以養正聖功也
山下有險而止昧於所從蒙也夫知昧而求決者通
之道也決而當於時適於中道乃行也亨蒙之理非
求我也求我蒙不能明也待蒙求我志應而後發也
告者精意而上請也初志乎決剛中求辨於理故來
告也至於再三則或多矣瀆蒙者也其肯告乎蒙者
無知也以其不知以養其所知亨蒙之道乃聖功利
而正者也
𧰼曰山下出泉蒙君子以果行育德
水泉出而未通止所也德不博不能及於物淺學之
蒙也君子以之克己而果行廣學以育德而後能通
也
初六發蒙利用刑人用說桎梏以往吝𧰼曰利用刑人
以正法也
承於陽而發蒙也隂奉陽而始明全德以及物也刑
者失而後治之道也雖隂至明可以刑人而說桎梏
正法而已長用之則吝也
九二包蒙吉納婦吉子克家𧰼曰子克家剛柔接也
陽剛也明也初奉之而求其辨三附之而委其質比
初之蒙而無情係於三故吉也居中而正配於五婚
姻之吉也家道大者莫先於正夫婦也居中貴而委
身於卑能接之以禮者也子能克家莫過是也
六三勿用取女見金夫不有躬无攸利𧰼曰勿用取女
行不順也
乘於陽而說之失位而不顧其應者蒙也不能自保
而為不順曷用娶之無所利也
六四困蒙吝𧰼曰困蒙之吝獨遠實也
遠於陽也困何以明守位而困可惜者也
六五童蒙吉𧰼曰童蒙之吉順以巽也
隂蒙無知童之道也以柔德委順於二而二剛巽之
居尊與能得其為上之道故吉也
上九擊蒙不利為寇利禦寇象曰利用禦宼上下順也
三已應也苟悅於三擊而取之動不妄干爲宼也擊
而歸之應下以順上保終無間故利用宼也
䷄(乾下坎上)
需有孚光亨貞吉利涉大川彖曰需須也險在前也剛
健而不陷其義不困窮矣需有孚光亨貞吉位乎天位
以正中也利涉大川往有功也
需待也剛居於尊安於險之道也能制下健以為用
君子待命而已不可自任則剛健終不陷也君子觀
其爲而動之其義豈窮哉五以險德而位於天雖非
坦道強毅而制下也剛中而有孚也𫉬剛健之臣而
不敢不說則不勞而待其功矣故光通而貞吉復何
險之有哉是以利涉大川而無險不濟也文王君人
也得九五之位仲尼位下也居君子之事合兩而待
之則上待下之能下待上之命觀是需之情可見矣
𧰼曰雲上于天需君子以飲食宴樂
澤來矣君子待命而不勞於慮而得其治也飲食宴
樂而已
初九需于郊利用恒无咎𧰼曰需于郊不犯難行也利
用恒无咎未失常也
郊遠者也未履其位行不犯難也用其常不失其素
矣
九二需于沙小有言終吉𧰼曰需于沙衍在中也雖小
有言以吉終也
行遠也沙邇乎水剛履其位敵對於五五非敵也可
以待也君子之道無執也與時而行也得其中者雖
小有言吉終而已矣
九三需于泥致宼至𧰼曰需于泥災在外也自我致宼
敬愼不敗也
上險可犯也剛以在上待命於泥逼難而濡難猶外
矣我致之而宼至敬愼之不敗也
六四需于血出自穴𧰼曰需于血順以聽也
剛險居上而承之難從事者也動而見傷矣坎隂處
下幽穴之物而今升之待陽之運而出難也則不可
不順以聽之
九五需于酒食貞吉𧰼曰酒食貞吉以中正也
剛德中正施令而治者也治事已𫉬衆之奉待其酒
食而已
上六入于穴有不速之客三人來敬之終吉𧰼曰不速
之客來敬之終吉雖不當位未大失也
需坎上也道之終則反覆也入于穴矣乾覆其上三
爻來而不假待也知道之終能固其所而敬為主雖
不得其位能吉其終也
䷅(坎下乾上)
訟有孚窒惕中吉終凶利見大人不利涉大川彖曰訟
上剛下險險而健訟訟有孚窒惕中吉剛來而得中也
終凶訟不可成也利見大人尚中正也不利涉大川入
于淵也
君子知微知彰知柔知剛能盡物之情也訟之者其
昧於先乎兩其情則上剛而下險兼其象則中心險
而行健得無訟乎訟之所由興於二也内剛險也居
中理可信也不中塞也上健可懼也直可申也故中
吉人不與訟也故終凶大人志尚中正者利而見之
辨也陷于下矣又好爭焉故可涉于險也
𧰼曰天與水違行訟君子以作事謀始
相違而與處事訟之𧰼也君子見其未著防其未形
則遠訟也
初六不永所事小有言終吉𧰼曰不永所事訟不可長
也雖小有言其辨明也
柔非勇於訟也上迫而至訟訟初有言辨明而通其
志不長其訟得於終吉之道也訟之長凶之咎也其
吉於初已乎
九二不克訟歸而逋其邑人三百戶无眚𧰼曰不克訟
歸逋竄也自下訟上患至掇也
為下訟上訟可得乎自貽其患也不可而退還竄其
邑自守其寡不敢上敵猶無眚也
六三食舊德貞厲終吉或從王事无成𧰼曰食舊德從
上吉也
處下之上從乎剛陽而訟通矣食其德矣乘剛而待
之危也從上得附故終吉矣夫以柔附上非聽其訟
亦為上忤矣故至有命則行之不敢自成也夫不爭
於外者善矣夫
九四不克訟復即命渝安貞吉𧰼曰復即命渝安貞不
失也
三柔附我故我不能敵初之訟也以就三之命變其
訟之應也安貞而吉何所失哉
九五訟元吉𧰼曰訟元吉以中正也
中正上行雖訟而吉大也
上九或錫之鞶帶終朝三褫之𧰼曰以訟受服亦不足
敬也
剛居訟終能訟而得其終也專攻得其非上或賞也
三脱其服𧰼褫疾也
䷆(坎下坤上)
師貞丈人吉无咎彖曰師衆也貞正也能以衆正可以
王矣剛中而應行險而順以此毒天下而民從之吉又
何咎矣
五天位也而以非陽居之或有戰爭之事二剛陽也
而能正衆可崇任之佐其尊而臣也文人之謂居中
而奉行險而順以殺上殺毒其人而人從也專其命
咎則吉復大矣又何咎焉
象曰地中有水師君子以容民畜衆
地中有水故能有得其潤而保其廣地之用也蓋𧰼
乎君子也則能得其情而獲其治道出於民也故君
子以容而畜之顯仁以藏用也
初六師出以律否臧凶𧰼曰師出以律失律凶也
春秋傳言執事順成為臧逆為否理有必然之勝者
師出而謀合之為臧乃其律也失之是以凶也夫律
者軍事之命也師之興主君不能親之是以授其命
而不授其事名曰專征此古師之道也軍誌曰軍之
所承於君者師之可戰君曰無戰必戰可也師不可
戰君曰戰之無戰可也故進不求其名退不避其罪
本乎社稷之衛也或以聽君主之制為律豈足是哉
愼諸其在授人以律乎
九二在師中吉无咎王三錫命𧰼曰在師中吉承天寵
也王三錫命懷萬邦也
剛中而應行險而順受命而能正衆也吉何咎哉王
者以天下為心用兵非以怒也平之非喜殺也三錫
命非私也安萬邦而已矣
六三師或輿尸凶𧰼曰師或輿尸大无功也
師之出也任於一人剛中者也多則或矣非其任也
何功之有吉二剛也而以隂柔乘其上是兼其領也
輿師之凶也宜哉無君上之命則免矣故曰或也
六四師左次无咎𧰼曰左次无咎未失常也
左者不用之地待其師命而已未失常也
六五田有禽利執言无咎長子帥師弟子輿尸貞凶𧰼
曰長子帥師以中行也弟子輿尸使不當也
居尊雖柔待而有𫉬也何以利乎柔不能臨衆也執
命而授德人則無咎矣二剛中而繼體於五其長子
乎命授一人帥師可也三柔弟子也命不可二也其
輿尸也
上六大君有命開國承家小人勿用𧰼曰大君有命以
正功也小人勿用必亂邦也
師之終復於大君者居天下而無私故誓師曰用命
賞于祖不用命戮于社功存社稷之公也天下共之
有開國而封之者承家而食之者此功之分也王執
而正之非惠之私也小人不原於天命不足於貴位
故至亂邦此易之終戒也而失於用也
䷇(坤下坎上)
比吉原筮元永貞无咎不寧方來後夫凶彖曰比吉也
比輔也下順從也原筮元永貞无咎以剛中也不寧方
來上下應也後夫凶其道窮也
衆畏險民咸其安也輔其正而𫉬吉也剛位於尊也
本其陽之德行仁也居中可以長正也長正可以寧
方也筮而比之亦何咎也則不寧輔而安矣後夫道
窮雖求輔凶也
𧰼曰地上有水比先王以建萬國親諸侯
地載水而澤也水得地而安也下得上而寧也上得
下而位也故先王建萬國和親諸侯然後天下安也
初六有孚比之无咎有孚盈缶終來有他吉𧰼曰比之
初六有他吉也
衆各保其所居也能初以求比是以吉也知乎幾辨
乎微爲天下首比必自誠信盈於素分也素分盈則
主恩及而他吉來矣
六二比之自内貞吉𧰼曰比之自内不自失也
為五内比應而相合承其私也為衆所覩也能自守
中正故保其吉也
六三比之匪人𧰼曰比之匪人不亦傷乎
不正不能辨其去就而輔於上無首也可比非其人
乎不亦傷矣
六四外比之貞吉𧰼曰外比於賢以從上也
比於尊剛承上輔賢得正吉也
九五顯比王用三驅失前禽邑人不誡吉𧰼曰顯比之
吉位正中也舍逆取順失前禽也邑人不誡上使中也
為天下王也背之以來皆吾人也則可以安天下矣
獨守其中而私其應為衆所觀非顯其私歟疾其背
而愛其向也則失其不來者矣邑有家者也私也豈
王者顯私也偏其私故邑人不誡王所使之然也雖
顯其吉正其位而尊也
上六比之无首凶𧰼曰比之无首无所終也
無誠於附道窮而比戮斯及矣何終哉
䷈(乾下巽上)
小畜亨密雲不雨自我西郊彖曰小畜柔得位而上下
應之曰小畜健而巽剛中而志行乃亨密雲不雨尚往
也自我西郊施未行也
小畜隂上得位而陽皆應之也柔畜剛也大為小所
畜其畜不能全小畜而已也故健而巽剛下柔也剛
居中巽柔而從其畜志得而後通也雨者隂陽和隂
行其道則盛而為雨小畜志於上往也自得其位而
已使陽而巽其澤不足以下濟也則密雲而不雨也
雲自西郊而東也隂消而退未能行施也小人來居
上位非中正之德君子無所承也其何足光哉不能
畜君子之大也
𧰼曰風行天上小畜君子以懿文德
風行天上而不能畜大也言行德之大也文德者德
之小也君子之道無所備也畜其文德與時行也
初九復自道何其咎吉𧰼曰復自道其義吉也
乾本上也三陽尚上也應而歸焉巽以行志復自我
道何以咎哉其義吉也
九二牽復吉𧰼曰牽復在中亦不自失也
志乎畜而不能全也雖與我而非應可以牽而巽之
自復其道得時之中故吉也
九三輿說輻夫妻反目𧰼曰夫妻反目不能正室也
隂之微不能大畜其亦已矣故初應二牽巽志而行
自復其道至於三斯極之矣上飛制下終於小畜理
固然也思不能行行脱其輻也陽不制隂夫不正室
也
六四有孚血去惕出无咎𧰼曰有孚惕出上合志也
一隂也而衆陽趨焉非其所治者也則懼其傷害矣
奉與五剛誠信相與近而相親固也尊而肅民安也
何傷害惕懼之患哉可無咎乎
九五有孚攣如富以其鄰𧰼曰有孚攣如不獨富也
卦唯一隂鄰而奉已已亦交愛有孚攣如資貨與同
不獨自厚巽而行志者也
上九既雨既處尚德載婦貞厲月幾望君子征凶𧰼曰
既雨既處德積載也君子征凶有所疑也
小畜畜其餘未始於道小不能畜陽得行其志上不
可全無下無所遂志故其終焉既雨得行其道也旣
處安其所也尚德載陽為所畜也隂專於陽危之道
也月近望隂盈盛也君子征凶陽疑而不敢進也以
爻語之則得志以體言之則小畜此言巽隂之終而
不係於爻也
䷉(兌下乾上)
履虎尾不咥人亨彖曰履柔履剛也說而應乎乾是以
履虎尾不咥人亨剛中正履帝位而不疚光明也
履一隂而履於陽為下之長衆之趨焉是以危而履
虎尾也語其上下則下承上也言其情則說而奉於
乾也失其所履而全其所承是以不咥人亨情之所
歸則三也故以卦命之其於履則剛中正履帝位而
不疚其義也能制其度得其光明也隂者陽之求而
履之陽不競者以隂失位而凶陽抑其情而不亂上
之正而咸得其履也
𧰼曰上天下澤履君子以辨上下定民志
上天下澤得其履也君子辨賢不肖而上下定之則
民無覬倖之望也
初九素履往无咎𧰼曰素履之往獨行願也
履得其所履吉也過之則咎以剛志而守下不求其
隂進之不以為榮獨履素行之節是以無過咎也
九二履道坦坦幽人貞吉𧰼曰幽人貞吉中不自亂也
履不得其履寧倡無僣二以剛比柔見利不撓其志
居易幽退履其所履中正之吉也
六三眇能視跛能履履虎尾咥人凶武人為于大君𧰼
曰眇能視不足以有明也跛能履不足以與行也咥人
之凶位不當也武人為于大君志剛也
卦皆無諸隂而三自以為己任眇目能視跛足能履
豈足恃哉僣履非位咥其宜也而志擬於剛欲為武
人大君之行凶之災也
九四履虎尾愬愬終吉𧰼曰愬愬終吉志行也
三以不順為衆同棄而已近也愼於難履者也心懼
不足相與在乎守卑以承於上為上所任果𫉬其志
得其終吉也
九五夬履貞厲𧰼曰夬履貞厲位正當也
三柔失位志比武人五為一卦之主明得帝位取而
決之非求係於情也然三者衆之趨也雖曰決之正
之危也位正當也何其患乎
上九視履考祥其旋元吉𧰼曰元吉在上大有慶也
積善之家必有餘慶歸其本也不顧其邪自履其所
得履之終也則可以心視其往之履而考其善應也
積其行得其終歸其有慶者矣旋其元吉哉
子夏易傳卷一
