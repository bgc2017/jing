子夏易𫝊卷九
周易
說卦傳第九
昔者聖人之作易也幽贊於神明而生蓍參天兩地而
倚數觀變於隂陽而立卦發揮於剛柔而生爻和順於
道德而理於義窮理盡性以至於命昔者聖人之作易
也將以順性命之理是以立天之道曰隂與陽立地之
道曰柔與剛立人之道曰仁與義兼三才而兩之故易
六畫而成卦分隂分陽迭用柔剛故易六位而成章天
地定位山澤通氣雷風相薄水火不相射八卦相錯數
往者順知來者逆是故易逆數也雷以動之風以散之
雨以潤之日以晅之艮以止之兊以說之乾以君之坤
以藏之
昔者聖人之作易原其元而傳其理也太極生兩儀
兩儀生四象而萬物興焉夫造者之大德也幽深而
無形神運而明備物得生成也故聖人揚其幽於神
明而為治道之始也蓍也者神也虚而周也含其數
而無太極之象也物始兆故參無以有之曰天兩而
形之曰地依其數而推之得四象之生成焉人理之
變化焉始見者隂陽也易而變之而得其時故天道
成也故聖人以之立卦乘氣散化而為形用而之事
曰剛柔也兼地道而成也因而重之生爻兩儀分而
萬物作聖人為之主焉故上和順於道德可以生而
化象其隂陽也下以施布於仁義可以養而制用其
柔剛也故原其始致其終窮其理而盡得天下之理
靜而順其時之命而行也聖人之作易也將以順性
命之理也故立天之道曰隂與陽氣之始也立地之
道曰柔與剛形之變也立人之道曰仁與義德之偕
也合兩而後成也故兼三才而兩之故易六畫而成
卦也隂陽者相生而為之化也未始相離也陽為君
焉物之始生陽也陽始生而潛於隂也子之建也雖
曰陽之生未有其位故爻之初為無其實陽之兆也
隂耦也兩成之有其位也其道卑焉故爻之二為隂
也隂過則陽生三竒數也三而小成一卦之主也故
爻之三為陽也陽變則隂生位承上也地之數也故
爻之四為隂也數之積隂之變則陽生也天之數也
而得其中而下富其民也故爻之五為陽也陽極則
消而為隂氣終則道窮也故曰無位也此天道之變
隂陽相更聖人象之而分隂陽迭用剛柔故易六爻
位而成文也定天地之位合二物之交通山澤之氣
雷風相薄而大水火相革而生重錯八卦以觀其所
適而天下之理得矣如日月之更也如四時之代也
古今往來其道一也故往者從而數之來者逆而前
之是故逆數者易之智也雷以動之風以散之雨以
潤之日以晅之艮以止之兊以說之乾以首而倡之
坤以藏而成之觀其會合之所以而象之思其爻變
之道而懼之可以逆其數而違諸悔也
帝出乎震齊乎巽相見乎離致役乎坤說言乎兊戰乎
乾勞乎坎成言乎艮萬物出乎震震東方也齊乎巽巽
東南也齊也者言萬物之潔齊也離也者明也萬物皆
相見南方之卦也聖人南面而聽天下嚮明而治盖取
諸此也坤也者地也萬物皆致養焉故曰致役乎坤兊
正秋也萬物之所說也故曰說言乎兊戰乎乾乾西北
之卦也言隂陽相薄也坎者水也正北方之卦也勞卦
也萬物之所歸也故曰勞乎坎艮東北之卦也萬物之
所成終而所成始也故曰成言乎艮神也者妙萬物而
為言者也動萬物者莫疾乎雷橈萬物者莫疾乎風燥
萬物者莫熯乎火說萬物者莫說乎澤潤萬物者莫潤
乎水終萬物始萬物者莫盛乎艮故水火相逮雷風不
相悖山澤通氣然後能變化旣成萬物也
帝者造化之主天地之宗無象之象也不可以形智
索因物之生成始終其顯其出入焉參而主之者陽
也是故出乎東春之建也陽動於下萬物震之而生
也故震東方之物齊乎巽物之長齊而布生鮮潔區
别而不相亂也物方長貌強而下柔也故下柔而巽
之待其大者不可以不巽故巽東南之物也離也者
明也萬物之貌始大皆明而相見中柔順也可以治
之矣是以聖人南面而聽天下嚮明而治蓋取諸此
坤也者地也萬物皆致養焉物之雜也外盛而中未
盈養之而後成者也故順而求役而致養之故坤為
西南之卦也兊正秋也外柔而中壯也萬物之盛而
咸說也故兊為正西之物也乾西北地也陽之老隂
薄而爭興也故戰也萬物衰而落其榮也故乾為西
北之物也坎者陽胎於中而隂盛於外水之卦也水
幽隂之物也水流而不已也萬物之所歸也故物之
生先聚水而質其死也水涸而枯槁故其勞卦為北
方之物也艮四時之終萬物之所成止於艮也終則
有始也故曰成言乎艮為東北之卦也神也者妙得
其萬物變化之理而為言也故聖人之治天下能得
其為帝之道合其神用不失其終始則能為帝於天
下而定其大位也故動萬物者莫疾乎雷可以震動
而肅也橈萬物者莫疾乎風可以觀民而行令也燥
萬物者莫熯乎火明其所行自竭其情敬其所履而
不可亂也說萬物者莫說乎澤外柔而接之中剛以
濟之民咸說其義潤萬物者莫潤乎水審利以安之
生貨以聚之終萬物始萬物者莫盛乎艮限其所止
則力不匱而能生其始也此得其一象之像也故使
水火異物而相濟雷風相與而益大山澤殊形而感
化此其兼象之像也天地以是變化聖人以是興作
然後能盡成萬物也
乾為馬坤為牛震為龍巽為雞坎為豕離為雉艮為狗
兊為羊
乾為馬健速之物也坤為牛至順而能任重也震為
龍潛動而變於隂也巽為雞體多陽輕舉之物主於
下也隂巽而不能遠也坎為豕濕處卑穢之物也離
為雉陽周而明中柔而文也雉處高潔而文煥也艮
為狗外剛而能搏噬禁止内柔而能附人也兊為羊
内多陽很而不能害物也
乾為首坤為腹震為足巽為股坎為耳離為目艮為手
兊為口
乾為首尊在上也坤為腹無不藏也震為足動在下
也巽為股巽於下而隨足也坎為耳陽明在其内也
離為目陽明照於外也艮為手外剛而能執止也兊
為口外柔而能說人也
乾天也故稱乎父坤地也故稱乎母震一索而得男故
謂之長男巽一索而得女故謂之長女坎再索而得男
故謂之中男離再索而得女故謂之中女艮三索而得
男故謂之少男兊三索而得女故謂之少女
乾天也父之道也坤地也母道也二氣相求氣勝而
男女生也乾之初配坤而得長男曰震乾生於坤也
坤之初配乾而得長女曰巽坤生於乾也乾之再配
坤而得中男曰坎坤再配乾而得中女曰離乾三配
坤而得少男曰艮坤三配乾而得少女曰兊二氣相
推而八卦著矣男女之道備矣天下之情見矣
乾為天為圜為君為父為玉為金為寒為冰為大赤為
良馬為老馬為瘠馬為駁馬為木果
乾為天剛健無狀為萬物之宗也為圓周萬物也為
君為父尊莫大也為玉為金至堅剛也為寒為冰氣
極嚴結而為堅也為大赤陽老赤甚也良馬馬之極
善也老馬馬之極久也瘠馬無膚其堅骨也駁馬堅
猛之至也為木果木剛物也老而為實生之本也乾
老陽也其道極也故健之極長極堅極老皆取象也
坤為地為母為布為釡為吝嗇為均為子母牛為大輿
為文為衆為柄其於地也為黑
坤為地地有形之大柔順而承天也為母有生育之
功也為布衣服之出也為釡熟生之因也為吝嗇能
藏也為均至柔而順而無偏也為子母牛順而育也
為大輿能載也為文旣形而文著矣為衆隂二也民
之道也純隂故為衆也為柄執而用也物由之而生
本之而用也其於地也為黑至隂之色也坤有形之
大也物生之本也有容藏之義焉有生化之道焉故
是類者皆取象也
震為雷為龍為玄黃為旉為大塗為長子為決躁為蒼
莨竹為萑葦其於馬也為善鳴為馵足為作足為的顙
其於稼也為反生其究為健為蕃鮮
震為雷動於隂也為龍龍隂中之畜也為玄黃玄天
色黃地色陽始生於隂雜而為蒼色也為旉陽重而
始華也為大塗剛動而上柔順之可以縱其行也為
長子初有陽也為決躁剛動之性也為蒼筤竹蒼色
性貞堅而節上虚也為萑葦類於竹也其於馬為善
鳴聲震於深也為馵足白足也陽明之色而在下也
為作足動於下也為的顙馵足之馬必的顙陽下應
於上中也其於稼為反生物始生反甲而出也其健
往而皆柔動而必屈也為蕃鮮下本堅強則未滋而
色澤震剛下動也物之始生下之堅白皆取象也
巽為木為風為長女為繩直為工為白為長為高為進
退為不果為臭其於人也為寡髮為廣顙為多白眼為
近利市三倍其究為躁卦
巽為木剛巽柔而不固可以柔曲直也為風剛巽柔
柔巽剛無其體而相從也為長女隂生於初也為繩
直從物之形而施其制也為工巽物之才而為器也
為白素可以施衆采也為長可以制為下也為進退
巽於物不自執其志從時而進退也為不果巽從於
物不決成也為臭羶馨從物之風巽下執其體故為
臭而巳也陽也者首也而巽志於柔其體虚其精薄
其道虧也故於首則寡髮矣於顙則廣而無容矣於
目則少其精眸也為近利以剛巽柔利求少物也柔
而羸剛則利三倍剛而巽柔行權可也巽而不反巽
其窮也則為妄躁之兆也巽者陽巽於隂不自任其
志也故可以行權而制事也故木以曲直之風以随
之故可制之物從小之道皆取象也
坎為水為溝瀆為隱伏為矯輮為弓輪其於人也為加
憂為心病為耳痛為血卦為赤其於馬也為美脊為亟
心為下首為薄蹄為曳其於輿也為多眚為通為月為
盜其於木也為堅多心
坎為水上下皆隂而陽在柔中剛而有信也履之以
宜乘其柔順而有功也用之失道則没溺矣水之象
也為溝瀆陽處兩隂之閒隂深之象也為隱伏藏於
隂中也為矯輮為弓輪二隂之柔濡之而雖剛可以
屈直為曲也為加憂為心病陽心也陷於柔故加憂
而心痛也為耳痛陽明在内耳也陷困於柔故耳痛
也為血卦血隂類也傷於中而流血於外陽傷於血
赤也其於馬也為美脊陽在中也為亟心陽居内其
心速也為下首柔居上也為薄蹄為曳柔在下非強行
之物也其於輿為多眚本末弱不能堅也為通剛得
中雖陷之終通也為月中隂之精而中明也為盜居
隂之中隂竊之物也其於木也為堅多心中剛也故
陽陷於隂也陷而終通故為陷也其於善則中善也
其於病則終病也故中剛之物皆取象焉
離為火為日為電為中女為甲胄為戈兵其於人也為
大腹為乾卦為鼈為蟹為蠃為蚌為龜其於木也為科
上槁
離為火陽盛而上下皆發也為日陽之精發於外也
為電光耀為隂發於隂之外也為中女隂生於中為
甲胄為戈兵外剛而為悍也其於人為大腹隂氣伏
於内也為乾卦陽盛而液不通於外也為鼈為蟹為
蠃為蚌為龜骨剛於外也其於木也為科上稿木為
顚則槁中而虚也離陽盛於外故至炎之物外剛中
柔之類皆取象也
艮為山為徑路為小石為門闕為果蓏為閽寺為指為
狗為鼠為黔喙之屬其於木也為堅多節
剛極高而終止山之象也為徑路小路也可止行其
中也為門闕止出入之所也為果蓏少陽實止於地
不得象於木果也為閽寺止守其禁止也為指能執
止也為狗能守止也為鼠止於人也為黔喙之屬上
剛啄剛而能啄止其物也其於木也為堅多節剛小
而生節木之堅也艮少陽生也陽得卦終於其所也
能止而小堅者皆取象焉
兊為澤為少女為巫為口舌為毁折為附決其於地也
為剛鹵為妾為羊
隂以居上剛得其潤上潤下堅澤之象也為少女三
求而得也為巫柔而不正而在(闕)
子夏易𫝊卷九
