尚書詳解卷七
宋夏僎撰
淮海惟揚州彭蠡既豬陽鳥攸居三江既入震澤底定
篠簜既敷厥草惟天厥木惟喬厥土惟塗泥厥田惟下
下厥賦下上上錯厥貢惟金三品瑶琨篠簜齒革羽毛
惟木島夷卉服厥篚織貝厥包橘柚錫貢沿於江海達
於淮泗
漢孔氏謂揚州北據淮南距海故言淮海惟揚州蓋
揚州之界北則跨淮而過南則至海而止也然爾雅
言江南為揚州則揚州在江之南未嘗跨淮為界蓋
爾雅商制或商因于夏所損益如此也彭蠡澤名也
在揚州境内豫章郡彭蠡縣東乃江漢二水所會也
即今之鄱陽湖是也在南康郡星子縣南江州彭澤
縣西按下文嶓冡導漾東流為漢又東為滄浪之水
過三澨至於大别南入于江東匯澤為彭蠡岷山導
江東别為沱又東至于澧過九江至於東陵東迤北
會于滙則彭蠡是江漢所會之處明矣然漢言滙為
彭蠡而江乃特言會于滙者蘇氏謂禹導水先漢而
後江方其導漢入于南江見遏于北江則已會澤而
為彭蠡故言東滙澤而為彭蠡至于導江則彭蠡既
滙矣故特言會于滙則會彭蠡可知此說是也然則
此言彭蠡既豬者豈非以漢江二水會于此澤其勢
泛溢今禹導之水有所泄故彭蠡遂得豬而為澤而
無泛溢之患乎陽鳥孔氏及諸儒皆謂隨陽之鳥鴻
雁之屬水退之後冬月來居此澤故言攸居于彭蠡
既豬之後以見居於彭蠡曾氏亦謂鴻雁謂之陽鳥
者冬日至而日北及春而雁北向夏日至而日南及
秋而雁南向雁之所居隨日所在故曰陽鳥林少穎
以為不然諸儒皆以陽鳥為雁余竊有疑觀禹貢所
序治水之詳見於九州之下或山或陵或平陸或原
隰莫非地名而此州上言彭蠡既豬下言三江既入
震澤底定皆是地名獨此三句之間言陽鳥攸居非
惟文勢不相稱且考之九州亦無此例况雁之南翔
乃其天性有不得不然者豈洪水未平遂不南翔洪
水既平而後南翔乎兼古之地名取鳥獸之名者甚
多如虎牢犬邱之類與左氏昭公二十年公如死鳥
杜注死鳥衛地以是觀之安知陽鳥非地名乎鄭有
鳴雁在陳留雍邱縣漢北邊有雁門人皆謂此地以
鳥所居為名然則此謂之陽鳥意亦雁之南翔實居
此地故取為名其曰攸居者蓋水退之後其地可居
也少穎此說雖於經𫝊無明騐亦有此理也故世亦
有謂陽鳥為地之近澤者三江既入震澤底定漢孔
氏謂三江已入致定為震澤唐孔氏廣其說謂江從
彭蠡分為三共入震澤從震澤復分為三乃入海蘇
氏破其說謂安國未嘗南遊按經文以意度之不知
三江距震澤甚遠决無入理而震澤之小大决不足
以受三江所謂三江者以所見考之自豫章而下入
彭蠡而東入海者為南江自蜀岷山至九江滙于彭
蠡者為中江自嶓冡導漾東流為漢會于彭蠡以入
海者為北江此三江自彭蠡以上為二自夏口以上
為三江漢合於夏口而與豫章之江皆滙於彭蠡則
三江為一至秣陵京口入海不復為三然禹貢猶有
三江之名曰北曰中者此以味别之蓋三水性不相
入江雖合而水味異故至今有三冷之說古今稱唐
陸羽知水味三冷相雜不能相欺則三冷之說不可
誣也少穎則謂蘇氏以三江為北江中江南江其說
可從若味别之說誠不可信且引鄭漁仲云水之多
水緩者數步猛者不頃步間渾合為一豈得漢水自
大别與江合流至九江猶能辨得此是漢水耶以是
蘇氏味别之說為未可從據經云東為中江東為北
江是禹時彭蠡之下有此二江必矣但蘇氏據其所
見徒見今日之江流自彭蠡而下惟有一江故以禹
貢之中江北江蓋以味别之此味别之說所以不可
信也其以三江為中江北江南江所以可信者以經
既有中江北江必有南江猶既有南河西河必有東
河也况顔師古注漢書志亦以三江為中江南江北
江此必有據而云也若夫郭景純以為岷江浙江松
江韋昭以為松江浙江浦陽王介甫以為一江自毗
陵一江自義興一江自吳縣班固以為南江從會稽
吳縣南入海中江從丹陽蕪湖縣西東至會稽陽羡
入海北江從會稽毗陵縣北東入海此皆據所見之
江而為言非禹之舊跡也酈道元嘗謂東南地卑萬
流所凑觸地成川故川舊瀆難以為凴以是觀之則
禹之舊迹其下流歷年浸久為所漂沒者隨世變更
不可復攷三江之說雖以經攷之知其如此亦未敢
指定其確處如蘇氏之說也少穎此說極善但少穎
見經有北江中江而無南江乃謂有中江必有南江
無所攷據不若曾氏謂攷於地志豫章之川如彭水
鄱水塗水之類凡九水合於湖漢東至彭蠡入江此
凢水蓋南江南江乃江之故迹非禹所導其後禹導
漢入焉與舊江合流而水之脈分為南北故漢為北
江又其後導岷山之江入焉其流介乎二江之中故
為中江北江中江皆禹所道南江乃其故道耳此說
是也震澤之水多震動而難定故謂之震澤惟定則
足以見禹之底績故言震澤底定蓋謂三江既入海
則泛溢有所泄而震澤之水始得以至定也蘇氏謂
三江未入東南皆水豈復有吳越及三江入海則吳
越始有可宅之土而水所鍾者獨震澤而已此說是
也少穎謂禹貢逐州所序治水曲折皆列序一州之
水于其下非必以文勢相屬如下文導岍及岐導弱
水等可以首尾本末求之而先儒乃有此蔽如兖州
之灉沮實未嘗會於雷夏徒按經文雷夏既澤灉沮
會同乃謂二水實會於雷夏此州之三江實未嘗入
於震澤徒按經文三江既入震澤底定乃謂三江實
入震澤此皆弗攷之過也按地理志具區在會稽吳
縣北古文以為震澤以今攷之正在平江府吳縣及
湖州烏程縣界謂之太湖漢孔氏亦謂震澤吳南太
湖名韋昭注國語謂太湖即五湖也書謂之震澤爾
雅謂之具區方圓五百里是太湖五湖震澤具區其
名雖異其實一也然周官職方氏乃言揚州薮曰具
區浸曰五湖者豈餘浸藪皆異處而揚州浸藪乃合
為一耶唐孔氏謂揚州浸藪論其水謂之浸指其澤
謂之藪要之唐孔氏亦是順經文而曲為之說未必
有據竊謂具區既是薮五湖既是浸浸藪既不同自
不得混為一地想具區自是具區五湖自是五湖但
經無明文諸儒得以臆說疑後學爾當闕以俟知者
篠竹箭也簜大竹也李廵謂竹節相去一丈曰簜孫
炎謂竹闊節者為簜皆不如郭璞謂篠是小竹簜是
大竹其說簡易而易明揚州水退之後竹之大小皆
敷布而生故言既敷草則少而長故言惟夭木則喬
而高故言惟喬此州言夭喬餘州言繇條言漸包皆
草木暢盛之意其不同者特史家變文耳不必從而
為之說若夫此州言草木在厥土之上兖徐二州言
草木在厥土之下或先或後不同當是兖徐二州不
若揚州最宜草木故兖徐二州草木必待水退土性
既復之後乃始茂盛故言草木在厥土之下揚州則
地尤宜此故水一退則草木遂茂不待土性既復然
後始盛故言草木在厥土之上也少穎於兖州嘗謂
兖徐揚三州言草木乃東南多水不宜草木今觀揚
州言篠簜既敷乃是東南宜竹箭故言之豈可謂三
州不宜草木故言之也當是最宜草木故言之不然
則惟木之貢係于揚州若非所宜何以責貢其所無
哉故知少穎之說為未必然塗泥漢孔氏謂地泉濕
也東南萬流所湊故揚州荆州皆言塗泥惟其泥故
揚州於田則下下比九州為第九而賦乃出下上比
九州為第七有時而錯出第六之賦者以人工修故
也秦少游嘗謂今之所謂沃壌者莫如吳越閩蜀一
畝所入比他州輙數倍吳越閩蜀古揚州梁州也按
禹貢揚州田第九梁州田第七皆在下等之中而乃
以沃壌稱者吳越閩蜀地狹人衆培㙲灌溉之功至
也金三品漢孔氏謂金銀銅兄三品鄭氏謂銅三品
者非也瑶琨漢孔氏謂皆美玉王肅謂美石次玉者
按周禮内宰后裸獻則贊瑶爵豈有后所執之爵乃
用美石為之者當依孔氏謂瑶琨皆美玉也篠所用
以為竹箭簜大竹所用以為笙簫符節之屬周官掌
節有英簜蓋此齒孔氏謂象齒草孔氏謂犀皮齒所
以飾噐革所以為甲羽孔氏謂鳥羽唐孔氏廣其說
謂孔雀翡翠之屬其羽可以為飾毛孔氏謂氂牛尾
唐孔氏廣其說此氂牛之尾可以為旌旗之飾木孔
氏謂楩楠豫章林少穎謂不必如此拘定左氏云鳥
獸之肉不登於俎皮革齒牙骨角毛羽不登於噐則
公不射是此州所貢齒革羽毛與木等乃凡鳥獸之
齒革羽毛可以為噐用之飾與木之可以為噐用者
皆貢之不必如孔氏拘定此說是也島夷與冀州島
夷同皆是夷人之居海曲者二州皆傍海故皆有島
夷卉服漢孔氏謂葛越也南方布名用葛為之左思
三都賦所謂蕉葛之屬是也但孔氏以冀州言島夷
皮服是島夷水退得服皮服非所以貢此言島夷卉
服亦非所貢不如鄭氏謂此州下濕皆衣草服且貢
其服以共天子之官按此文在厥貢之下厥篚之上
則其為島夷之貢也明矣卉服既為之貢則冀之皮
服從可知矣織貝漢孔氏謂織紬紵也貝水物也唐
孔氏廣其說謂魚有玄貝貽貝餘貾黃白文餘泉白
黃文蓋州之篚貢紬紵與此有文之貝以為噐用之
飾林少穎謂不然以織為一物貝為一物則織字無
所屬當從鄭氏謂貝為錦名詩曰萋兮斐兮成是貝
錦凡為織貝者先染其絲乃織之則成文是此州之
篚乃貢此織成之貝錦也彼蘇氏雖謂織貝為南方
島夷織草木為服如今吉貝木綿之類其說攷於今
為可騐然下文又謂其文斑斕似貝攷今吉貝木綿
又無有所謂斑斕如貝者故未能遽從橘柚漢孔氏
謂小曰橘大曰柚顔師古注漢書云柚似橘而大其
味尤酸則柚大橘小可知矣橘柚不耐寒必包褁而
送之然頒之有時故特錫命乃貢言不常貢也唐孔
氏謂此州橘柚錫貢與荆州納錫大龜豫州錫貢磬
錯皆非常貢故其文並在厥篚之下此說是也揚州
貢篚入帝都之道沿江海以入淮泗然後逹河以至
帝都故言沿於江海達於淮泗然不言河者以前徐
州既言浮於淮泗達於河故此直言達於淮泗則逹
於河可知也林少穎謂禹之時江未有入淮之道故
自揚州入帝都必由江以入海然後達於淮泗至吳
王夫差掘溝通水與晉會于潢池然後江淮始通若
禹時則未有此道孟子謂排淮泗而注之江者蓋誤
指吳王夫差所通之水以為禹迹其實非也若使禹
時江果與淮通則何須自江入海自海入淮泗如是
迂迴哉說亦自有理但孟子言禹排淮泗而注之江
必不至誤指夫差所通之水以為禹迹當是禹時淮
嘗入江後來湮塞復通之以與晉會此所以必言沿
於江海達於淮泗者非是江不入淮故沿江入海由
海入淮泗當是揚州疆界闊遠貢篚所由入之道不
一或由江入淮泗或由海入淮泗故言沿於江海達
於淮泗耳少穎又謂禹貢五服甸服至綏服每面一
千五百里二面相距三千里此九州之内也綏服之
外每面一千里乃要荒之服此九州之外者今以禹
貢攷之甸服在王畿之内王畿南距河自河至江千
里則侯服綏服之數已盡今揚州之界南抵海則自
江而南若今閩廣數十州之地猶在揚州之界以此
推之則要荒又在九州之内矣然東河至東海千里
西河至流沙千里要荒本不在九州之内則揚州所
謂南距海誠可疑矣後世必有能辨之者請闕以俟
之耳
荆及衡陽惟荆州江漢朝宗于海九江孔殷沱潛既道
雲土夢作乂厥土惟塗泥厥田惟下中厥賦上下厥貢
羽毛齒革惟金三品杶榦栝柏礪砥砮丹惟箘簵楛三
邦底貢厥名包匭菁茅厥篚玄纁璣組九江納錫大龜
浮於江沱潛漢逾於洛至於南河
林少穎謂禹貢有兩荆山導岍及岐至於荆山孔氏
云在雍州導嶓冡至於荆山孔氏云在荆州惟此二
山皆名為荆故班孟堅有二條之說謂南條荆山在
南郡臨沮縣東北以今攷之正屬襄陽為荆州豫州
言荆河乃自北條荆山至河惟豫州其意以荆州所
言之荆為南條荆山豫州所言之荆為北條荆山以
二荆分配二州其說雖然以地理攷之則有實不然
者蓋北條荆山與河相去大不相遠苟以豫州之荆
為北條荆山則豫州境不應如是之狹惟曾氏為臨
沮之荆其隂為豫州其陽為荆州其說是也蓋臨沮
之荆即南條荆山也南條荆山其北為豫其南為荆
二州共以此山為界亦猶青徐共以岱山為界也荆
州之界言荆及衡陽漢孔氏謂北據荆山南及衡山
之陽唐孔氏廣其說謂此州北界至荆山之地故言
據南境過衡山之南以衡是名山其南無復有名山
大川可以為記故言陽見其南至山南也少穎謂二
孔以此州之界南過衡山之陽則可以北據荆山則
不可蓋孔氏所謂據皆跨而越之若兖州言東南據
濟是越濟而東南也青州言東北據海是越海而東
北也若夫此州與豫州以荆山為界荆山之北則豫
州也荆山安得跨而越之故此州當言北距荆山不
當言北據荆山以距則至荆山而已據則北跨荆山
而越之也少穎此說極當江出岷山漢出嶓冡其源
𤼵於梁州經於荆州而其入海乃在于揚州然必于
此州言朝宗于海者蓋江漢之源𤼵于梁州其勢漂
悍迅疾揚州其下流既未有入海之道則經於荆州
無所𤼵泄荆州實被其害惟禹導之使江漢二水至
此雖未至海而入海之勢已順則荆州乃免于昏墊
之患故朝宗于海所以必言于此州也朝宗是諸侯
見天子之名江漢二水見於此州雖未入海然安流
無復壅塞終必歸海亦猶諸侯春朝夏宗心馳魏闕
無復有負固不服之意故雖未至帝都知其終必至
也詩所謂沔彼流水朝宗於海者正與此同鄭氏乃
謂荆楚之域國有道則後服國無道則先強故禹記
水朝宗之義以著人臣之禮此過論也九江漢孔氏謂
江于此州界分為九道地理志亦謂江自潯陽分為
九道東合為大江潯陽記亦有九江一曰烏江二曰
蚌江三曰烏白江四曰嘉靡江五曰畎江六曰源江
七曰廪江八曰提江九曰箘江張須九江圖亦謂九
江隨水勢而分其間有洲或長或短百里至五十里
别於鄂陵終於江口會於桑落洲凡三百餘里據此
數說皆謂江水至是分為九道獨曾氏謂為不然曾
氏謂按下文導江言過九江至於東陵東迤北會于
滙說者謂東陵巴陵也蓋今巴陵與夷陵相為東西
夷陵一曰西陵則巴陵為東陵可知許慎曰迤邪行
今江水過洞庭至巴陵而後東北邪行合于彭蠡即
經所謂過九江至於東陵東迤北會於滙也由是觀
之則九江不在潯陽明矣經言導河曰東過洛汭北
過洚水蓋洛水洚水入於河河則過之而已導漾曰
過三澨導渭曰過漆沮亦猶是也蓋大水受小水則
謂之過江合九江謂之過者辨其江源有九其流小
于江故也如江分為九道則經於荆川當曰九江既
道不應曰孔殷經于導江當曰播為九江不當曰過
九江也所謂九江者蓋今洞庭也攷之前志沅水漸
水沅水辰水叙水酉水醴水湘水資水皆合洞庭中
東入于江江則過之而已則所謂九江者豈非此乎
曾氏此說攷於經而有據稽于地而有騐故尤可信
若夫九江必謂孔殷者鄭氏則謂殷多也九江從山
溪所出其孔衆多故謂之孔殷然不若孔氏以孔殷
為甚得地勢之中也沱潜二水說者不同鄭氏則謂
南郡枝江縣有沱水其尾入江首不於江出華容縣
夏水首出江尾入沔盖此所謂沱也潜則未聞象類
鄭氏此說盖解此州之沱潜也地理志則謂蜀郡鄆
縣有江沱及漢中安陽皆有沱水潜水其尾入江漢
首不于此出江源有&KR1514;江首出江南至犍為武陽又
入江豈沱之類歟潜盖漢西出嶓冡東南至巴郡江
州入江行二千七百六十里地理志此說盖解梁州
之沱潜也郭璞則謂沱水自蜀郡都水縣湔山與江
别而更流璞又云有水從漢中沔陽縣南流至梓潼
漢壽入大穴中通峒山下西南潜出一名沔水舊俗
云即禹貢之潜郭璞此言亦解梁州之沱潜也三說
雖不同要之不足泥按爾雅水自江出為沱自漢出
為潜是凡水之出于江漢者皆有此名江漢二水𤼵
源于梁入于荆州故二州皆有沱潜其曰既道者謂
二水禹治之既復其故道也雲夢澤名唐孔氏謂地
理志云南郡華容縣南有雲夢澤杜預云南郡枝江
縣西有雲夢城江夏安陸縣亦有雲夢雲夢一澤而
每處有名者司馬相如子虛賦云雲夢者方八九百
里則此澤跨江南北每處名存也如唐孔氏謂此經
土字在雲夢二字之間史文兼云上下也盖此澤既
大其内有平土邱水去可為耕作畎畝之治故言土
于雲夢之兩間此說于經文不順當從王氏之說曰
雲之地土見而已夢之地非特土見草木生之人可
加功焉故言作乂王氏此說盖謂雲夢之勢有高卑
故雲則土見夢則可以作乂也盖雲夢雖摠為澤薮
之名别而言之則為三澤合而言之則為一澤左𫝊
昭二年楚子與鄭伯田于江南之夢又曰楚子濟江
入于雲中定四年左𫝊載楚王寝于雲中則雲夢為
二澤明矣彼史記漢地理志雖皆雲土夢作乂混雲
夢為一澤要當以經為騐故近世以今郡縣攷禹貢
地理者亦謂雲在江北即玉沙監利景陵等縣夢在
江南即公安石首建寧等縣由此而言之則雲夢為
二澤明矣此州之土沮洳卑濕與揚州同故亦言厥
土惟塗泥然土雖與揚州同而地勢比于揚州則又
稍高故田則又加于揚州一等而揚州田下下此則
下中田雖下中而農民衆多培糞灌溉之功益至故
賦則又出于上下也漢孔氏謂田第八賦第三人功
修此說得之此州所貢之物大抵與揚州同揚州厥
貢惟金三品齒革羽毛惟木而此州厥貢羽毛齒革
惟金三品則二州所貢相同可知然揚州必先言金
而後羽毛此州必先羽毛而後金揚州先齒革而此
州先羽毛者唐孔氏謂以善者為先蘇氏謂以多者
為先二說皆通按職方揚州其利金鍚荆州其利銀
丹齒革則荆揚所産無優劣盖可見矣左𫝊僖二十
三年重耳對楚子曰羽毛齒革君地生焉其波及普
國者君之餘也㐮二十六年聲子曰如杞梓皮革自
楚往也僖十八年鄭伯始朝于楚楚子賜之金既而
悔之曰無以鑄兵故以鑄三鍾則羽毛齒革金木等
禹責貢于荆州也宜矣杶顔師古謂似樗而寔陸璣
謂與㯉栲漆相似如一榦漢孔氏謂柘也以考工記取
榦之道以柘為上故知其為柘少穎謂凡木可以為
榦者皆名榦不必指名為柘栝漢孔氏云栢葉松身
即今之柏也此四木生于此州既良且可以充噐用
故責貢之曾氏謂揚州貢木不言名者不可勝名也
此則言杶榦栝䄸者所貢止此而已此說是也礪砥
皆磨石唐孔氏謂砥以細密為名礪以麄糲為名則
砥細于礪山海經謂荆山首自景山至琴鼓山凡二
十有三而獲多砥礪則荆州貢砥礪亦宜矣砮石之
中矢鏃者魯語肅慎氏貢楛矢石砮則砮為石之中
矢鏃者可知丹唐孔氏謂丹砂王子雍謂可以為采
二說皆通按職方荆州其利銀丹則丹貢于荆亦宜
矣箘簵竹名楛木名顔師古謂皆可以為矢曾氏之
說亦然曾氏引智伯伐趙趙子入晉陽召張孟談曰
無矢奈何孟談曰臣聞董安子之治晉陽也公宫之
垣皆以荻蒿苫楚廧之其高丈餘趙㐮𤼵而試之其
堅則箘簵之勁不能過也以此言之則箘簵竹之堅
勁者其材中矢之笴楛矢肅慎氏常貢焉則楛之材
亦中矢之笴盖以箘簵楛皆笴之良材也孔氏此說
與師古同而孔氏但以楛為中矢榦其說未盡若夫
孔氏謂三物皆出雲夢之澤近澤三國常致貢之其
名天下稱善以此解三邦底貢厥名其說比諸儒為
長盖箘簵楛出于三邦者尤為有名故也三邦之地
經無明文難以攷據按考工記云材之美者有妢胡
之笴鄭注云胡子之國在楚傍意者即三邦之故地
也一說又謂箘簵楛皆弓矢之材楚之國易叛難服
故聖人當天下無事之時雖不用威武之事于箘簵
之材一無所用然雖無用亦使之致貢其名者亦見
不忘武之意此說亦通但于九州之例未嘗有貢名
不貢物者故未敢必信蘇氏乃謂杶榦栝柏砥礪砮
丹與箘簵楛皆物之重者荆州去冀最遠而江無達
河之道難以必致重物故此邦之貢不以大小但致
貢其名數准其物易以輕賫致之京師此說不然夫
所謂任土作貢者皆其服食噐用之物而不可闕者
故使准其本歲所輸之賦而貢于京師若貢其名數
易以輕賫正合作貢之本意鄭氏又以厥名下属包
匭菁茅尤為無義故特從孔氏之說也包匭菁茅漢
孔氏以包為一句匭菁茅為一句其說以包為橘柚
謂橘柚則包而貢之菁茅則匭而貢之此說不然按
左𫝊齊桓公責楚貢包茅不入王祭不供無以縮酒
則茅之有包自古然也匭匣也唐孔氏謂匱之小者
是也盖菁茅祭祀之用既包之又匭之所以示敬也
漢孔氏以菁茅為二物謂菁以為菹茅以縮酒其說
盖以周禮醢人有菁菹故為是說少穎謂周禮菁菹
即蔓菁是也蔓菁處處有之豈必貢于荆州然則所
謂菁茅者當從鄭氏謂茅之有毛刺者說者又以管
子三脊之茅為此菁茅唐孔氏謂管子乃觀桓公欲
封禅不可窮以辭因設以無然之事故云古者封禅
江淮之間三脊茅以為藉此乃懼桓公耳非荆州所
有此說是也厥篚玄纁璣組謂此州之篚貢此三物
也唐孔氏按考工記云三入為纁五入為緅七入為
緇鄭注云染纁者三入而成又再染以黑為緅又再
染以黑為緇玄色在緇緅之間其六入者是染玄纁
之法也此州染玄纁色善故令貢之璣珠之不圓者
組綬之類三物皆充冕服之用故皆入筐篚而貢之
大龜蘇氏謂國之所守其得䍐不可以為常貢又不
可錫命使貢惟使有之則納錫于上漢孔氏乃謂錫
命而納之夫經言納錫未嘗言錫納如揚州言橘柚
錫貢豫州言錫貢磬錯則可謂之錫命此安得謂之
錫命以貢故其說不若蘇氏為長太史公龜策𫝊云
龜千歲滿尺二寸漢書食貨志云大龜巨髯長尺二
寸盖尺二寸然後為大龜龜至靈之物也所以決疑
定策是國之守龜也惟其為物之靈則不可求而得
若責之以為每年常貢則其優甚矣故惟使之九江
之地有偶而得之若宋玉時豫且得白龜之類則使
納錫于上謂之納錫則與師錫帝禹錫元圭同意重
其事也浮于江沱潜漢逾于洛至于南河記此州入
帝都之道也江沱潜漢本或潛下有于字悞耳浮
于江沱潜漢當是用舟而行先自江入沱自沱入潜
自潜入漢至漢則捨舟用陸行至于洛故言逾于洛
江沱潜漢四水相通始末雖不可攷然江漢皆源異
而下流同沱潜出于江漢則四水必有相通之道矣
既浮四水捨舟陸行至洛然後又自洛以達于南河
南河即豫州之南河也盖河至華隂折而東流豫州
在其南謂河曰河南冀州在河南之北故至河南則
至帝都矣
荆河惟豫州伊洛瀍澗既入于河滎波既豬導菏澤被
孟豬厥土惟壤下土墳壚厥田惟中上厥賦錯上中厥
貢漆枲絺紵厥篚纖纊錫貢磬錯浮于洛達于河
此州之界西南至荆山之北荆山之南則荆州也北
距河水之南河水之北則冀州也盖豫州在荆州之
東北冀州之南故以荆河為界也伊洛瀍澗四水所
出說者不同漢孔氏謂伊出陸渾山洛出上洛山澗
出沔池山瀍出河南北山漢志謂伊出洪農盧氏縣
熊耳山東北入洛洛出洪農工洛縣冡嶺山東北至
鞏縣入河瀍出河南穀城縣替亭北束南入洛澗出
洪農新安縣東南入洛酈道元水經謂伊出荀渠山
洛出灌舉山瀍出穀城北山澗出白石山相合而後
入河據此三說言各不同當是歷世久遠陵谷變遷
故其說不同耳然近世有以今之州縣攷禹貢地理
者謂伊出汝州南陽縣荀渠山洛出南州上洛縣東
北至鞏縣入河瀍水出西京新安縣穀城山澗出西
京黽池縣白石山其說大抵多與酈道元水經相同
則知水經之說惟可據少穎謂不必求諸儒異同之
說但此言伊洛瀍澗既入于河而下言導洛自熊耳
東北會于澗瀍又東會于伊又東北入于河是伊瀍
澗入于洛然後自洛入河也明矣曾氏謂據下文澗
瀍伊水入洛洛水入河今言伊洛瀍澗既入于河若
四水不相合而各入河者以四水並流其源則異而
水之大小相敵也興漢入于江江入于海而荆州言
江漢朝宗于海同意滎波有二說漢孔氏謂滎澤波
水已成遏豬唐孔氏亦謂洪水時澤水大動成波浪
今已成遏豬不泛溢據二孔則以滎波為一水然周
官職方豫州其川滎洛其浸波溠鄭注云滎兖水也
出東垣入于河溢為滎在滎陽波讀謂播禹貢滎播
既豬觀鄭氏此說則以滎波為二水然以周官攷之
豫州川浸有滎波二名則鄭氏為有據但以波為播
則不可盖職方既作其浸波溠而經又作滎波則其
為波無疑矣故近世以今郡縣攷禹貢地理者亦謂
滎波二水名濟水入河為滎滎即今鄭州滎澤後世
塞為平地波洛水所出爾雅謂水自河出為雝自洛
出為波此滎波誠二水矣曾氏謂滎自河溢波自洛
出今皆有以畜之故曰滎波既豬此說極善但滎澤
據此言既豬則是澤薮之名而職方乃云其川滎洛
者曾氏謂河水禹時溢為滎澤而已至周始導為川
穆天子𫝊浮于滎水乃薮廣樂則滎澤至周始為川
矣菏澤漢孔氏謂在胡陵唐孔氏則據漢志謂山陽
郡有胡陵縣不言其縣有菏澤但云菏澤在濟隂定
陶縣東今以近世論禹貢地理者攷之今廣濟郡定
陶縣東北有菏澤則唐孔氏之說可信矣導菏澤言
被孟豬盖孟豬近菏澤渮澤水盛禹導之其餘波覆
被孟豬如導弱水餘波被入流沙也說者謂此不言
入而言被者不常入也水盛乃覆被之此說是也漢
志謂孟豬在梁國睢陽縣東北以今地理攷之正在
東京虞城縣南東京與廣濟相去不遠則菏澤孟豬
相去不遠可知矣漢志謂孟豬為盟諸職方謂之望
諸史記謂之明都其實一也然職方望諸乃青州澤
薮名今禹貢乃属豫者周無徐州徐并于青青州時
近在豫州之正東故得兼有孟豬也豫州之地有高
下之不同故其土高者則壤壤無塊也下者則墳壚
墳土膏脉起也壚䟽也諸土皆言色或白或黃或青
此州不言者其色雜不可以一色名也其田第四故
言中上其賦第二時錯出第一故曰錯上中林少穎
謂九州之賦言錯者有四如冀州則云厥賦惟上上
錯揚州云厥賦下上上錯豫州云厥賦錯上中梁州
言下中三錯盖當其制貢之時青徐雍荆所入之賦
每得其常數惟此四州實有凶豐之年故其賦有雜
出于他等者盖是總其九州所輸之賦彼此相形為
九等之差冀州賦第一豫州賦第二苟冀有凶荒水
旱之歲其歲有所减除則反出于豫州之下則是豫
當為第一冀為第二也揚州賦第七梁州賦第八苟
二州遇樂歲田疇墾闢有所豐衍而梁出于第七則
揚州固出第六矣如遇歲凶之年有所蠲减出于第
九則與兖州相形必有強弱于其間故揚州厥賦下
上上錯梁州厥賦下中三錯而兖州則曰十有三載
乃同是盖彼此相為高下餘州雖無有錯出者然以
意逆志凶年饑歲必無取盈之理以是知九等之賦
盖以九州所出之大數相校而成非是制貢之時有
此多寡贏縮之不同也此說極善周官職方豫州其
利漆林絲枲則禹之制貢必使此州貢漆枲絺紵亦
宜矣絺葛之精紵布之精者林少穎謂周官載師漆
林之征二十有五周官以為征而此以為貢盖周時
豫州在畿内故載師掌其征而不以為貢禹時豫州
在畿外故有貢推此則知冀州不言貢之意此說極
當纖纊諸儒皆以為細綿而先儒亦有以黑經白緯
為纖者則纖纊或為二物亦不可知治玉曰錯為之
磬錯盖制作玉磬必頼此石以為礱錯之用也此物
非常貢遇治磬則用故特錫命而後貢非每歲之常
也此州磬錯與揚州之橘柚皆待錫命而貢然揚州
凭言橘柚而後言錫貢此州先錫貢而後言磬錯者
曾氏謂橘柚天所生磬錯人所為錫待錫命使用然
後為之故先言錫貢此說牽強不如施博士謂橘柚
言包則興厥篚之文無嫌故言錫貢在後磬錯則厥
篚之文嫌于相属故言錫在先此立言之法也豫州
去帝都甚近故浮舟于洛則達于河河即南河也達
河即達帝都以豫在河之南冀在河之北也下文導
洛自熊耳東北會于澗瀍東會于伊又東北入于河
則河洛相通可知矣
華陽黑水惟梁州岷嶓既藝沱潜既道蔡蒙旅平和夷
底績厥土青黎厥田惟下上厥賦下中三錯厥貢璆鐡
銀鏤砮磬熊羆狐狸織皮西傾因桓是來浮于潜逾于
沔入于渭亂于河
此州之界漢孔氏謂東距華山之南西距黑水林少
穎謂不然孔氏所謂東據華山之南者當是跨而越
之然河流導自積石至于龍門南至于華隂東至于
底柱是河至于華山之隂始折而東也雍州言黑水
西河則河之西盖雍之境梁州不應跨華而至于北
故曾氏謂梁州雍州之西境皆至黑水華山之隂為
雍州其陽為梁州則雍州之南梁州之北以華為畿
梁州正當雍州之南故曰華陽黑水惟梁州曾氏此
說極善但謂梁北雍南以華為畿其說未盡據華山
在梁雍之東若謂梁州東北雍之東南以華為畿則
得之矣唐孔氏按職方豫州其山鎮曰華山則華山
在豫州境内梁州不得有其山但其境東至華之南
而已此說是也岷嶓二山名也漢志蜀郡有湔道岷
山在西徼外江水所出也正属今茂州汶山縣西嶓
冡在隴西郡西縣其西漢水所出正属今利州三泉
縣金牛鎮二水𤼵源此州當其泛溢未有所歸𤼵源
之山亦為浸灌不得遂其播種今既疏導則二山遂
可種殖故言既藝沱潜江漢之别流也爾雅水自江
出為沱自漢出為潜沱潜盖江漢之水既别而復入
者江漢之水𤼵源梁州經于荆州皆有别出復入之
水故二州皆言沱潜江漢經流昔嘗泛溢則其别流
之沱潜亦有泛溢之患今江漢既順道則其别流亦
皆順道故言沱潜既道蔡蒙漢孔氏謂二山名唐孔
氏謂蒙山在蜀郡青衣縣蔡山不知所在鄭氏則謂
二山皆在漢嘉縣據漢嘉即青衣漢順帝改為漢嘉
唐孔氏則又謂按地理志青衣縣但有蒙山實無蔡
山不知鄭氏何所據而云二說不同雖難攷據然近
世有以今之郡縣攷禹貢地理者謂蔡山在雅州嚴
道縣蒙山在雅州名山縣二山既在雅州則鄭氏之
說似乎可信其曰旅平者少穎則謂治水功畢而旅
祭不若曾氏謂刊木而旅祭則得其平用力寡異乎
底平也盖此言旅平知是祭而後成功非是功成而
後祭也和夷唐孔氏以為平地之名不以為徼外之
夷惟鄭氏以為和上夷人所居之地故曾氏依其說
謂自嚴道而西地名和川夷人居之今為羈縻州郡
三十有七則經所謂和夷也蘇氏亦以和夷為西南
夷名今雅州猶有和川鎮即和夷之故地也底績者
言致其切也厥土青黎說者不同孔氏謂土色青黑
而壌沃王肅謂青黑色而小疏皆以黎訓黑又以黎
訓沃壌與小疏豈有一字二義者彼見每州之土兼
言色性此州獨言青黎故為二說至曾氏則又謂梁
州多山平地狹薄不足物也以色辨之則青黑而已
此說雖平正然謂梁州山平地狹薄不足物故特言
色則不可盖梁州雖多山然山厚水深萬寳所生安
得為狹薄不足物惟顔師古謂青黎者色青而細䟽
其以黎訓細疏雖未知所據比之諸儒則差勝耳厥
田下上田第七也厥賦下中三錯賦本比諸州為第
八豐凶不時故有時而雜出于第七第九三等故言
三錯曾氏謂梁州山多兖州揚州水多故其賦比九
州為下義或然也璆與天球鳴球字通用盖玉磬也
璆為玉磬則下所謂磬者盖石磬也鏤鐡之可以刻
鏤者盖剛鐡也鏤則剛鐡則上所謂鐡盖柔鐡也銀
即白金也砮即石之可中矢鏃者熊羆狐狸織皮曾
氏謂梁地多山林獸之所走有熊羆狐狸四獸其皮
制之可以為裘其毛織之可以為罽故自璆鐡至織
皮皆責貢于梁州也銀貴于鐡經先言鐡者蜀郡卓
氏程氏皆以鐡冶富擬邦君則梁州之利尤在鐡也
西傾山在隴西臨洮縣西南後世所謂菘臺山今属
洮州臨潭縣西傾之南桓水出焉南流而入江桓水
一名白水一名墊江水西傾本属雍州在梁之北境
梁州達于帝都别無水道故必循自西傾因桓水而
來浮潜而逾沔入渭而亂于河然後逹帝都也正絶
流曰亂以帝都在河之東非絶流而渡則不能至也
此數水相通之道諸儒說多不同惟酈道元謂桓水
出西傾山南此州入帝都自西傾因桓水而來入于
西漢水即所謂浮于潜也既至西漢水則遡流而届
于晉壽界阻漾津南歷沔上迤邐而接漢此乃嶓冡
導漾東流為漢非前西漢水沿此入漾漾即沔也此
所謂逾于沔也又自沔入于褒水逾褒暨于衙嶺之
南達于斜川遂至武功此所謂入于渭也渭水入河
冀在河東梁在河西故自渭至河必絶流而渡乃達
帝都故言亂于河蘇氏亦謂沔在梁州山南渭在雍
州山北沔無入渭之道按前漢書武帝時人有上書
欲通褒斜道以漕事下張湯問之云褒水通沔斜水
通渭皆可以漕從南陽下沔入褒褒絶水至斜間百
餘里以車轉從斜下渭如此則漢中糓可致此則自
沔入渭之道以自褒至斜必絶水百餘里故經言逾
于沔此說與酈道元正同
黑水西河惟雍州弱水既西涇屬渭汭漆沮既從灃水
攸同荆岐既旅終南惇物至于鳥鼠原隰底績至于豬
野三危既宅三苖丕叙厥土惟黃壤厥田惟上上厥賦
中下厥貢惟球琳琅玕浮于積石至于龍門西河會于
渭汭織皮崑崙析支渠搜西戎即叙
渭自積石東北流至中國則折而南至華隂則折而
東至大伾則折而北冀州界居于三河之間故王制
曰自常山至于南河千里而近自東河至于東海千
里而遥自東河至于西河千里而近曰東曰西曰南
皆自冀州而言之濟河惟兖州則東河也盖在冀之
東故謂之東河荆河惟豫州則南河也盖在冀州之
南故謂之南河黑水西河惟雍州則西河也盖在冀
州之西故謂之西河東河西河南河自冀而言雖有
此三河其實一河也然則河在雍東必言黑水西河
者豈非以冀之西接于雍自雍而言河雖在東自冀
言之冀實帝都冀既以河為西河則雍安得以其河
在東而謂之東河哉宜其雖在東境而必謂西河也
少穎謂漢孔氏以此州之界西距黑水東據龍門之
河孔氏所謂據乃跨而越之冀之與雍分河之東西
不應言據故唐孔氏亦謂計雍州之境被荒服之外
東不越河而西踰黑水王肅亦謂西據黑水東距西
河孔氏言西距黑水東據河必是誤也此說是矣弱
水柳子厚謂西海之山有水散渙無力不能負芥投
之則委靡墊溺及底而後止其名曰弱水此言弱水
既西曾氏謂不能任物盖舟楫之害故禹導之西使
則其水不由中國又歸其餘波于流沙所以絶之使
其害不廣林少穎謂不然禹于弱水所以導之使西
者惟因其不得不西也使其勢可以東流而必使之
西則是逆水之性非所謂行其所無事矣大抵地勢
雖西高東下水之流也萬折必東然亦有西流者東
玻潜珍閣銘云悼此江之獨西歎好意之不陳則水
之西流者世固有之性弱水之勢利于西流當其泛
溢也亦惟雍州之害及禹之治水因其地為西導之
使西以順其勢所謂行其所無事也此說盡之漢地
理志涇水出安定涇陽縣西笄頭山東南至馮翊陽
陵縣入渭渭即下文所謂導渭自鳥鼠同穴是也盖
渭水至陽陵而涇水自西北来入之故謂之涇属渭汭属
及也言涇水至是及于渭也汭水北也涇之入渭盖自西
北而入故以汭為言然周官職方雍州其川涇汭鄭氏謂
涇出洛陽汭在豳地詩大雅公劉有芮鞫之即是汭又是
水名此亦一說今兩存之涇水既属於渭汭其下則漆
沮自北而從之其上則澧水自南而同之故言漆沮既
從澧水攸同曰属曰從曰同其實一也但變文耳按下文
導渭自鳥鼠同穴東會于澧又東會于涇又東過漆沮
則此數水絡脉相通也可知矣但漆沮二水唐孔氏訓
釋所出之原自相矛盾而不自知于漆沮既從註既引
詩自土沮漆謂地理志漆水出扶風漆縣西闞駰十三
州記漆水出漆縣西北至岐山東入渭沮水不知所出
孔氏此說則亦此漆沮即扶風之漆沮合夫土沮漆之
文至于下文導渭過漆沮注則又謂地志十三州記所
載漆沮與此漆沮不同此云會涇又東過漆沮是此漆
沮乃在涇水之東故漢孔氏以為洛水一名漆沮水
經亦云沮水出北地直路縣東入洛鄭渠在太皇陵
東南濯水入焉俗名漆水又謂之漆沮其水東流注
于洛與毛詩自土沮漆者别孔氏此說則又以此漆
沮即洛水非扶風之漆水二說矛盾如此學者安所
適從林少穎謂以理觀之當從後說據孔氏于此漆
沮既從注云漆沮之水已從入渭而下文東過漆沮
注云漆沮二水名亦曰洛水出馮翊北地是漢孔氏
于二水初無異說也但唐孔氏自為矛盾耳曾氏亦
謂地理志與十三州志所載漆縣之漆水先儒不以
為此漆沮之漆者盖漆縣之水至岐山入渭在灃之
上游而經言過漆沮則在灃水涇水之下游其地與
經不同故在所不取獨許慎謂漆水入洛漢志亦言
沮水出北地西入洛是漆水沮水皆入于洛此說于
經為可合故先儒謂漆沮二水名亦曰洛水其以此
歟由是觀之則此漆沮盖出北地之漆沮非扶風之
漆沮也明矣灃水以地理攷之出扶風鄠縣東南比
過上林苑入渭而張衡上林賦則又謂鄠南山谷二說不
同要之皆在扶風鄠縣亦不必泥也其言攸同者亦同入
于渭也以下文導渭自鳥鼠同穴東會于澧而地志亦言
過上林苑入渭則同入于渭可知矣荆山即北條荆山在
馮翊懷德縣非荆及衡陽之荆亦非荆河之荆此荆属
雍州而蘇氏乃指為荆河之荆誤矣岐山在扶風美陽
縣西北即冀州治梁及岐之岐也然則此言荆岐既旅
者盖言洪水既平可以旅祭也終南惇物鳥鼠皆雍之
太山九州之地西北多山東南多水雍州在西北故多山
揚州在東南故多水秦都長安在于雍州所謂百二之
險者山多故也按地志扶風武功縣有太一山古文以
為終南有垂山古文以為惇物則此二山皆在扶風武
功之東也鳥鼠山在隴西首陽縣西南此經直言終南
惇物至于鳥鼠不言所治者唐孔氏謂三山空舉山名
不言所治之意者蒙上既旅之文比說是也爾雅廣
平日原下濕曰隰是凡廣平下濕之地皆曰原隰然
此言原隰底續至于豬野是非泛指廣平下濕之地
故鄭氏引詩度其隰原謂即此原隰是原隰盖在豳
地義或然也地志武威縣東北有休屠澤古文以為
豬野則此豬野盖在武威縣東北也然則此言原隰
底績至于豬野者盖謂自原隰致功至于豬野之澤
也三危山杜林謂在燉煌郡即古瓜州鄭玄引地理
記謂在鳥鼠之西唐孔氏謂未必可信要之三危山
在河之南舜竄三苖于三危盖在洪水未平之前今
也洪水既平三危之地可居故三苖之族于是大得
其叙故曰三危既宅三苖丕叙林少穎謂舜竄三苖
盖擇其惡之尤者投諸遠裔更擇其近親使居三苖
之國及洪水既平之後所竄之君無險可恃既已丕
叙而居三苖之國者左洞庭右彭蠡負恃其險故頑
不率教至于七十餘年然後始服此居三危之苖所
以丕叙于水平之後而居三苖之苖所以猶不率于
舜禅位之初也此州之土以色言之則黃以性言之
則壌故言厥土惟黃土黃是土之本色凡天下之物
得其常最為可貴此州之土色黃性壌得其常性故
以之為田則其品比九州最為第一故言厥田惟上
上然田雖上上而人功則不加于餘州故其賦入以
九州參之則在第六故言厥賦惟中下唐孔氏謂此
州與荆州田賦升降皆較第六荆州升之極故漢孔
氏言人功修此州降之極故漢孔氏言人功少然王
制謂地邑民居必參相得者盖記言初置邑則可以
量之此乃新遭洪水存亡不同故地勢有美惡人功
有多少治水之後即此為差此說是也爾雅西北之
美者有崑崙墟之球琳琅玕焉盖雍州之物可以為
貢者惟此而已球琳美玉琅玕石之似珠者也浮于
積石至於龍門西河會于渭汭者積石山在漢金城
縣西南從西來至積石而北流千里而東千里而南
乃至於龍門西河盖此州將欲至于帝都自積石至
于西河皆浮舟以達也九州之末載通帝都之道皆
以達河為至蓋帝都介于三河之間達于河則至帝
都矣然雍州既曰浮于積石至于龍門西河則已至
帝都然又必言會于渭汭故學者多疑焉唐孔
氏則渭從河入渭北涯逆水西上言禹白帝訖從此
而西上更入雍州界盖諸州之末惟言還都之道此
州事終言𤼵帝都更去明諸州皆然此說為迂惟少
穎謂以某所見此州逹帝都有二道浮于積石至于
龍門西河者一道也自渭汭以達于河者又一道也
渭汭之道亦底于龍門西河故以會言之非是至龍
門西河乃始會于渭汭也此說頗通崑崙折支渠搜
顔師古以為三國唐孔氏以渠搜為二國并崑崙析
支共為四國二說不同當從顔氏盖漢朔方有渠搜
縣三朝記有北𤼵渠搜南撫交趾則渠搜為一國也
明矣崑崙在臨羌西析支在河關西渠搜雖不知所
在然水經言河自朔方東轉經渠搜縣故城北則渠
搜盖近于朔方也比三國皆西戎之種故作書者既
言崑崙析支渠搜于上遂以西戎即叙總括于下盖
此三國在極西荒服之外當洪水時則黑水弱水未
有所歸則三國亦有昏墊之患惟禹導弱水使入流
沙黑水使入南海二水有歸三國獲免于昏墊而各
得以就叙此九州之末所以特叙其事以見禹以四
海為壑也但三國之上以織皮二字冠之其說有二
唐孔氏謂四國皆衣皮毛故以織皮冠之少穎則謂
三國既已就功遂獻其織皮亦猶梁州之織皮竊謂
梁州之織皮言在厥貢之下故可以為貢此言于雍
州入帝都之末豈可謂之貢兼此言織皮在即叙上
又豈可謂三國既已就功遂獻織皮哉要之當從唐
孔氏之說盖唐孔氏之意謂此數國皆衣織皮今水
退各得就功故于九州之末特記之耳但孔氏謂四
國則不敢從
尚書詳解卷七
