尚書詳解卷十二
宋夏僎撰
太甲上
太甲既立不明伊尹放諸桐三年復歸于亳思庸伊尹
作太甲三篇
伊訓肆命徂后與此三篇及咸有一德凡七篇皆是
伊尹戒太甲之言然餘篇皆因事立稱獨此以太甲
名篇者蓋此篇非特作于一日且所主非一事乃自
初立至放逐自放逐至復歸于亳始終三年其言皆
伊尹太甲反復之言史官于既歸亳之復總序其終
始之言作此三篇故總稱為太甲以其不可以一事
名之也林少穎謂經有一篇折為上中下之别如太
甲盤庚說命泰誓之類者非其意義也古者簡册以
竹為之編次成篇而竹簡所編不可多也故或析為
二或析為三以便習讀耳太甲既立不明伊尹放之
于桐中年復歸于亳思庸伊尹作太甲三篇者此孔
子序書之言也此三篇所載其先則序太甲初立不
惠于阿衡伊尹懇切進戒而猶不聽故放于桐宫既
居桐宫則能悔過伊尹于是既終喪而奉之以歸又
復反覆進戒故夫子序書推原本始為太甲既立不
明者謂太甲既立昏迷不明不能用伊尹之訓不足
君國子民即下文所謂不惠阿衡與王惟庸罔念聞
王未克變是也太甲既立不明故伊尹以受顧命之
臣再三進戒猶不見聽知其不可以言語口舌下說
于是放之于桐而近于成湯所葬之桐宫使之就桐
宫居憂且朝夕密邇先王而思其所以貽我後人之
意冀其憤悱之心而自改其過已而太甲居于桐宫
終三年之喪果能悔過遷善克終允德予是自桐宫
歸亳而思用伊尹之言即下文所謂既往背師保之
訓弗克于厥初尚頼匡救之德圖惟厥終者是也太
甲既歸亳故史官于是序其始終作此三篇而總以
太甲名之故曰作太甲三篇徐湏江謂就攷三篇之義
其文始終先後既非專于一口又非同乎一時則其
下當以思庸伊尹為一句孔安國于思庸下别之以
為伊尹作太甲三篇與作伊訓作咸有一德為一類
失其旨矣余謂湏江此說謂此篇非出乎一人不可
謂伊尹作太甲三篇當以思庸伊尹為一句作太甲三
篇為一句其說固通若依少穎之說則于理亦通少穎
謂此篇雖實史官所序而其言則皆伊尹之言故推
本其言之所自出而言伊尹作太甲三篇以見首尾
盡出伊尹之手據此說既與伊尹作伊訓伊尹作咸
有一德之言體制相合兼上言思庸亦自不失為思
庸伊尹故此一說所以為皆通若以孔氏為失旨則
過矣胡益之謂先儒皆謂太甲不明伊尹廢之自攝
商政太甲悔過乃復命之豈有此理蓋天下不可一
日無君若伊尹廢太甲而已自為政則一日不可安
况二年乎此所謂放于桐者大抵人君既行三年之
喪亮隂不言百官總己以聽冡宰此禮之常也太甲
不從伊尹之訓伊尹因其居憂未省政事故遷居桐
宫而序書者以放言之實未嘗放也此說是也
太甲惟嗣王不惠于阿衡伊尹作書曰先王顧諟天之
明命以承上下神祗社稷宗廟罔不祗肅天監厥德用
集大命撫綏萬方惟尹躬克左右厥辟宅師肆嗣王丕
承基緒
阿衡即伊尹也伊尹時為冡宰故尊曰阿衡猶周以
太公為尚父齊以管仲為仲父皆尊之也伊尹亦號
保衡謂之阿衡則言為人君所倚以取平也謂之保
衡則言其為人君所保以為平也其因名見意亦猶
後言太師太𫝊太保也蓋太甲即位之後伊尹以伊
訓肆命徂后等書勤勤進戒而太甲猶不順其所言
伊尹于是又作書以戒之林少穎謂作書者作為簡
策之書以陳其勸戒之意若後世之章疏也蓋前篇
明言烈祖之成德則以言告之此則以簡策告之也
先王顧諟天之明命者謂成湯知天命可畏故兢兢
業業洋洋乎如在其上如在其左右雖一言一動皆
不可忘是謂顧諟惟成湯能顧諟而不敢忘故上以
承天之神下以承地之祗以至社稷宗廟無不致其
祗敬嚴肅之心誠意作孚故馨香之德感于神明而
天鍳觀之遂集大命于其身使之克夏有天下而撫
安萬方之民惟湯能膺天命而安天下故伊尹所以
能左右輔翼其君以奄宅此天下之衆故嗣王得以
大承基緒蓋謂非湯自能克慎厥位則雖伊尹亦無
所致其左右之力而嗣王亦無以享盈成之業也尹
即伊尹之名也言尹躬猶言伊尹之身也唐孔氏以
尹非名謂伊尹名摯湯得之以尹正天下故號曰尹
人皆呼為尹亦以尹自稱此不然也林少穎謂伊尹
言湯以七十里有天下嚴恭寅畏以感天地神祗之
心則湯之受天明命非自外至也故伊尹作書所以
首及于此此說是也
惟尹躬先見于西邑夏自周有終相亦惟終其後嗣王
罔克有終相亦罔終嗣王戒哉祗爾厥辟辟不辟忝厥
祖
伊尹上既言成湯能愼德故伊尹得以左右而太甲
得以纉承其義猶未足也故又言有夏之時君相之
間所以有終不終者以為太甲之鑒戒夏都安邑其
地在亳西故謂之西邑夏夏在商前其事在伊尹之
前故言先見伊尹謂我先見當時有夏先世之君自
能以忠信自處而君道有終故為輔相亦能終其輔
相之業其後嗣王業既不能以忠信自處而君道無
終故為輔相者亦不能終其輔相之業伊尹言此蓋
謂湯之顧諟天命盡其嚴恭之道可謂自周有終矣
故我得以左右厥辟宅師而有終今太甲苛不能以
忠信自終則我亦何以克終哉言欲使我致其克終
之效惟在嗣王先能有終而已故嗣王誠不可不戒
所戒者惟當盡其為君之道而已若為君而不能盡
其為君之道則忝辱乃祖矣太甲可不念哉此正伊
尹言此之意也施博士謂忠信所以謂之周者以作偽
則心勞日拙而所為常缺露而不周忠信則無偽無
偽故周而無缺此說則然也
王惟庸罔念聞伊尹乃言曰先王昧爽丕顯坐以待旦
旁求俊彦啓廸後人無越厥命以自覆愼乃儉德惟懷
永圖若虞機張往省括于度則釋欽厥止率乃祖攸行
惟朕以懌萬世有辭
庸常也言伊尹書之所戒非不深切著明太甲但以
為常而心未嘗念而耳未嘗聞伊尹自念先王付託
之重義不可以不聽遂已而不言于是又陳先王未
明求衣勤求賢士以為後世子孫計在太甲不可越
厥命以自覆也昧晦也爽明也昧爽蓋晦而未明之
時也言成湯勤勞國家未明而起大明其德坐以待
旦既旦又必廣求賢後美彦之士以開啓道廸後世
子孫其所以如是者蓋以莫大之基創之在我守之
在後人故求賢以輔之者欲其相與保丕基也今太
甲既承其基緒要當善繼善守不至違越成湯付托
之命以自取覆亡可也惟慎其儉德而懷念其長久
之計使先王莫大之業至太甲而愈固不至中絶而
已蓋人心著則放儉則收心放則欲敗度縱敗禮如
唐明皇侈心一動而極天下不足以窮其欲故未幾
盗起函陵而不知豈能思遠圖乎惟儉則外無所玩
内無所泪心無外慮必能念長久之策矣此伊尹所
以必欲慎儉德以懷永圖也既欲太甲愼儉德而懷
永圖故又取虞人張機取獸事以喻之機弩牙也括
矢末也度其所凖望者蓋正鵠也蓋謂人君之治天
下不可率意而行惟當慎儉德懷永圖而後可譬如
虞人張弩于機不可妄𤼵必退而省察而矢括合于
所凖望之處然後釋放之則𤼵無不中矣伊尹既以
虞人張機之事警人君當慎儉德懷永圖而行事又
恐太甲未知所謂儉德之說故又明告之曰儉德不
必求諸他也但敬爾所止所止即君心所止之處也
猶大學言為人君者止于仁者是也言太甲欲求儉
德但敬其所止率循乃祖成湯之所已行而行之則
所謹者無非儉德而所懷者無非遠圖也伊尹告戒
之辭既盡矣故又誘掖之曰王誠能欽厥止率乃祖
攸行則我心喜悦其能無負先王之付託而王亦可
以有萬世無窮之令聞也故曰惟朕以懌萬世有辭
萬世雖久自有稱美之辭也
王未克變伊尹曰兹乃不義習與性成予弗狎于弗順
營于桐宫密邇先王其訓無俾世迷王徂桐宫居憂克
終允德
王未克變者謂伊尹叮嚀反覆告之甚切而王猶安
于不善而未能變于善者王既未能變于善伊尹于
是告于朝曰兹乃恣行不義之事循習不改且與性
俱成蓋性者天性之自然不待求而得之也不義之
事以人所自作非出天性今太甲為不義循習之久
亦若出于天性之自然如所謂習慣若自然者即習
與性成也所習如此則安于不義不可以言語動矣
故伊尹于是知太甲不可以理告當以勢動之故言
我今但使之不狎習于不順之事而放僻邪侈之習
無因至前既以息其外馳之心且以動其哀戚之情
而作其愧恥之意則孝敬之心油然而生雖不諄諄
然誨之而自反于善矣于是營于桐宫成湯之墓側
使之居之朝夕密邇先王之訓無使終其世迷而不
反也記曰墟墓之中未施哀于民而民哀是以伊尹
所以置太甲于桐者蓋奪其嗜好之習而置之哀戚
易感之地欲其速于自怨自艾也惟伊尹能若是以
格其非故太甲往桐居喪果能思念其祖而終于允
德也林少穎引孟子曰教亦多術矣予不屑之教誨
也者是亦教誨之而已矣蓋君子教人有如時雨化
之者有成德者有逹財者有答問者有私淑艾者謂
之有私淑艾道之弗從誘之弗逹君子猶不忍弃而
私以善治之使之憤悱啓𤼵入于善而不知此不
屑之教誨也伊尹于太甲誨以諄諄聽之藐藐度其
不可教則營桐宫以居之以感動其哀戚之情此非
不屑之教而何然以不屑之教而名曰放者蓋太甲
所以敢敗度敗禮而不聽伊尹之訓者其意謂伊尹
以天下為己任我雖無道有伊尹之佐必不至于亡
其所見如此非有以推折激勵以生其憂患之心則
終不可正遷之桐宫而命之曰放蓋示以將廢而不
得立彼必憤悱而反于善此放之乃所以教之也然
則使太甲終不改則奈何是亦廢之而已蓋遷于桐
宫則處于天理人情之極處處其極而猶不自反是
無可望也雖與天下共廢之可也世徒知伊尹之放
而不求其所以放之之意故孟子𤼵明其心曰有伊
尹之志則可無伊尹之志則簒也此言簡當而盡矣
少穎此說雖與前胡益之論伊尹放君之事少異要
之于理皆通故當存之陳少南又謂伊尹放太甲使
太甲終不明伊尹終弃之歟抑知其有思庸之資而
姑放之歟考書序不言太甲不明而言太甲既立不
明是伊尹既授天下狃于富貴故狎于不順爾然則
伊尹舉是以汙其身而善其君乎此說與少穎雖異
然亦通故存之
太甲中
惟三祀十有二月朔伊尹以冕服奉嗣王歸于亳
伊尹既以太甲不惠阿衡遷于桐宫密邇先訓今既
悔過思庸克終厥德可以即政又適當三年之喪畢
冡宰攝政至是可歸故伊尹于是因其去凶即吉之
時以冕服奉之歸于亳邑踐天子位伊尹喜之故又
作書以勉之即下文所言是也此篇蓋自桐歸時事
故作書者推原其本意言惟三祀十有二月朔伊尹
以冕服奉嗣王歸于亳也蓋仲壬以太甲元年十一
月内崩今太甲即位三年十二月朔即二十五月而
祥禫之祭已畢矣故可以去凶即吉也曾氏謂先儒
論三年之喪則同而月數或異孔穎逹則謂二十五
月喪終合禮記三年之喪二十五月而畢之文孔安
國則謂二十六月喪畢合禮祥而縞是月禫徙月樂
之文鄭康成則謂中月為間一月為祥後復更有一
月禫故三年之喪二十七月而畢今按伊尹言元祀
十二月此篇言三祀十二月正合禮經二十五月喪
畢之義則二十五月喪畢商制也二十七月喪終者
周制也曾氏之說理恐誠然冕冠名也謂之冕服當
是衮冕之服也余嘗謂伊尹之志其自知則在遷太
甲于桐之日人之知其志則在奉太甲歸亳之時孟
子謂有伊尹之志則可以其于遷之之時已有奉之
之志也
作書曰民非后罔克胥匡以生后非民罔以辟四方皇
天眷佑有商俾嗣王克終厥德實萬世無疆之休
太甲居桐既克終厥德故伊尹奉以歸亳既歸之後
喜其能處仁遷義不墜成湯之業于是作為簡册之
書以稱美之曰民非君則不能相正以生蓋民生各
有欲無主則亂君非民則無以君四方故得乎邱民
則可以為天子也惟君民之間相湏如此而太甲昔
也乃不明于德則民無頼以為生民無以為生則商
之為商未可知也尚頼皇天眷顧佑助我商不使成
湯之基緒一再傳遂冺由是使嗣王者能終其德嗣
王能終其德則民之所頼以相正而生者得矣民得
以相正而生則民不失望而商家之所以君四方者
可以永保矣此所以實為萬世無窮之休美也林少
穎謂太甲能終厥德實伊尹之力今尹乃謂皇天眷
佑者雖一時謙抑之意然亦若天有以使之然者成
湯之後宜餘慶所終無有不善者而太甲為之孫始
皇之後宜餘殃所逮無有令淑而扶蘇為之子太甲
為孫宜商祚遂殄矣然成湯以寬仁有天下豈應一
再𫝊而遂亡故太甲雖欲縱而乃能克終允德此無
他天以湯社稷有必存之理則雖太甲為孫而終不
亡也扶蘇為子秦若可存矣然始皇虐用其民苛扶
蘇立則秦未遽亡故始皇崩而扶蘇以罪死秦遂以
滅此無他天以秦社稷有必亡之理則雖扶蘇仁厚
而不得存也以是知太甲悔過雖伊尹之力亦天有
以使之然也
王拜手稽首曰予小子不明于德自底不類欲敗度縱
敗禮以速戾于厥躬天作孽猶可違自作孽不可逭既
往背師保之訓弗克于厥初尚頼匡救之德圖惟厥終
伊尹上既嘆美太甲能終厥德故王于是拜手稽首
謝其前過曾氏謂拜手者手至首稽首者首至手致
恭之極也先儒皆以拜手為手至首稽首為首至地
既手至首乃復曰頭至地此說恐誤按荀子曰平衡
曰拜下衡曰稽首至地曰稽顙則稽首纔入于下衡
而已何至于及地也會氏此說似乎有理臣之見君
則用此禮今太甲于伊尹乃如此者盖盡其禮以敬
師保如此伊尹既美其能終厥德故太甲于是拜手
稽首以述其自怨自艾之意也謂我小子昔也以不
明于德喪其固有之良心而自至于不類不類猶云
不肖詩曰克明克類惟克明故能克類今太甲不明
于德所以自底不類也惟其自底不類故欲以敗其
度縱以敗其禮王氏謂欲者廣其宫室侈其衣服之
類欲而無節則必敗其常度縱者墮其志氣地其言
貌之類欲而無已則必敗禮節此說比諸儒為長要
之多欲必縱肆縱肆必多欲不類之人必有此失此
所以敗度而敗禮惟太甲自底不類有此二失伊尹
戒之不能自改故至遷桐而罪戾皆太甲自速召戾
也太甲既知遷桐之戾乃其自速故言曰天作孽猶
可違句作孽不可逭謂遷桐之戾非天所至乃己自
為此所以不可逃也孽災也災初生有芽孽也天作
孽謂己無以致之而其災出于天之所作者蓋無妄
之災也故可以違避若乃欲敗度縱敗禮則自作之
災孽也其召戾于身也必矣其可逭逃也哉太甲既
言遷桐之罪乃已自招于是悔其既往背師保之訓
謂我前此違背伊尹師保之教訓不能修德于其初
今幸知悔庶幾有賴于伊尹匡救之德圖以善其終
也蓋太甲于是始知伊尹之忠而望其啓沃此即序
謂之思庸也
伊尹拜手稽首曰修厥身允德恊于下惟明后先王子
惠困窮民服厥命罔有不悦並其有邦厥鄰乃曰傒我
后后來無罰王懋乃德視乃烈祖無時豫怠奉先思孝
接下思恭視遠惟明聽德惟聽朕承王之休無斁
太甲既悔過俯求伊尹匡救之助故伊尹于是又拜
手稽首既答其致恭之禮且告以治天下之要術也
蓋伊尹前喜其能悔過既言君民相資以生今太甲
克終厥德則必可以君民故此遂以治天下之術告
之使之正心誠意以修其身身修則惠及斯民矣故
首言修厥身允德協于下惟明后蓋謂天下國家其
本在身人君能正心誠意以修其身使允信之德恊
于羣下之心然後可以為明后也蘇氏謂允德信有
德也下之恊從其從非偽也蓋欲天下中心悦而誠
服苟非德出于誠心未有能至者是恊于下必在有
允德也伊尹既言人君當修身以治天下故于此又
以乃祖成湯之允德所以協于下者𤼵明其意而盡
其義也蓋先王成湯惟能修身以治天下故能推不
忍人之心行不忍人之政于困窮之民則能子惠之
深仁厚澤無所不被民之服其命令者無有不悦非
特亳之民悦而與成湯相並有邦者其鄰國之民亦
皆望其来曰徯我后后来無罰蓋是時諸侯皆化桀
虐政茶毒其民獨湯能子惠困窮此所以望湯之來
以湯既來則可以免刑罰之苦也湯所為既如此太
甲繼之可不懋勉其德視法乃祖成湯之所已行奉
以周旋而無一時敢有猶豫怠隋之心哉伊尹既欲
其懋而無怠故又告以今日所當為之事焉蓋太甲
繼湯之後上有祖宗之托則奉先之事不可後也下
有臣民之望則接下之事不可後也聲色玩好曰為
耳目之蔽則視亦未易以遠聽亦未必盡德也故伊
尹于是又告之曰必欲奉先當思孝也思孝則不忘
祖矣必欲接下當思恭也思恭則不絶物矣必欲聽
遠而聽德惟聰明是用也能聰明則視必遠而聽皆
德矣是四者修身之道不越于此太甲苟能率而循
之則身修而允德恊于下矣伊尹所以望于太甲者
得矣承王之休美而無有厭斁伊尹豈誣太甲哉吾
以此望之而太甲能行是道足以副其所望揆之人
情固應喜而不能自已豈惟伊尹而已
太甲下
伊尹申誥于王曰嗚呼惟天無親克敬惟親民罔常懷
懷于有仁鬼神無常享享于克誠天位艱哉德惟治否
德亂與治同道罔不興與亂同事罔不亡終始愼厥與
惟明明后
申重也謂伊尹前既反復告太甲至此又重告于王
又盡其告戒之意也嗚呼嘆辭也嘆而後言重其事
也蓋伊尹以太甲自遷桐之後悔過思庸既復天位
伊尹既告以皇天眷佑有商俾嗣王克終厥德以見
其喜之之意也又告以修厥身允德恊于下惟明明
后以見治天下之要在此而已至此又恐太甲中人
之性易以流蕩始雖以遷桐之愧能自改悔既履天
位未必不復為聲色嗜欲之所變遷故伊尹于是又
為之稱道夫天人鬼神之際所以禍福吉凶向背者
惟在善不善之間初無可以常保之理盖所以警動
其恐懼修省之意而成其克終之德也伊尹之意蓋
謂天無私親也能敬天者則天親之不然則求其親
不親也民本無常懷也能仁民者則民懷之不然則
雖求其懷不懷也鬼神本無常享也能誠以事神者
則神享之不然則雖求其享不享也夫民與鬼神無
常如此則人君處天之位豈不難哉伊尹既言處天
位如此之難故又言雖難矣有德則治無德則亂故
為人君者誠能與治世同道則無有不興與亂世同
事則無有不亡治亂興亡在德不德而已而所以德
不德者又在所與如何耳則人君能慎所與而與治
同道不至與亂同事豈不足謂之明明之君哉林少
穎治言同道亂言同事言治難而亂易也故蘇氏謂
堯舜譲而帝燕噲譲而絶湯武行仁政而王宋㐮行
仁義而亡與治同事未必興也必同道而後興道同
則事未必同也周厲弭謗秦皇禁偶語周景鑄大泉
王莾詐作泉貨紂積粟鉅橋隋焬洛口諸倉其事同
其道無不同者故與亂同事無不亡此說盡之
先王惟時懋敬厥德克配上帝今王嗣有令緒尚監兹
哉若升高必自下若陟遐必自邇無輕民事惟難無安
厥位惟危慎終于始
伊尹上既言天民鬼神無常如此有德則興無德則
亡故于此遂言先王成湯惟知天民鬼神無常如此
于是勉敬其德無時豫怠是以自七十里伐夏吊民
以有天下終為商人之太祖而克配上帝所謂克配
者有二說一說謂湯能修德故其德足以配天為君
謂德與天合也一說謂周家宗祀文王以配上帝古
者祭上帝必以肇造者為配此曰配上帝蓋是廟為
太祖而克配于上帝也二說皆通成湯惟能懋德故
能克配上帝今太甲嗣其令善之基緒可不夙夜庶
幾鍳視成湯所以懋德者率而行之哉伊尹既欲太
甲鍳成湯而懋德又恐其以成湯為不可及故又以
升高陟遐為喻蓋謂成湯之德固高矣遠矣太甲必
欲跂而及之非一朝一夕可能也譬之登高不能自
至于高也自下者始登之不已終必至登譬之行遠
不能自至于遠也自近者始行之不已終必至遠成
湯之德固不可及積微小而至高大亦在勤以行之
而已伊尹既告以太甲以升高自下陟遐自邇又未
必太甲能知其所當先者故又告之曰無輕民事惟
難無安厥位惟危蓋人君者下焉為億兆之所倚頼
一有輕之之心則乖離之釁生必難之而後可上焉
有宗祖之付託一有安之之心則亂亡之基兆必危
之而後可蓋民事能思其難則必能思艱以圖易天
位能思其危則必能恐懼修省無一朝之患人君懋
德不越是二者而已惟在慎終于始而已蓋欲愼其
終必于其始愼之如升高必自下如陟遐必自邇愼
之也
有言逆于汝心必求諸道有言遜于汝志必求諸非道
嗚呼弗慮胡獲弗為胡成一人元良萬邦以貞君罔以
辯言亂舊政臣罔以寵利居成功邦其永孚于休
伊尹既言人君懋德在慎民事保厥位又恐其惑于
謟諛之言而德或不終故又言有言逆于汝心是拂
耳之言也拂耳之言不可以逆已而遂怒之必以其
言而求諸道使其言果合于道則固忠直之言也雖
逆耳而當從之也有言遜于汝志是順耳之言也順
耳之言不可以從已而遂喜之必以其言而求諸非
道果非道則固謟諛之言也雖順耳而當拒之也逆
順之際一斷于道今也必欲知其道與非道之異則
不過慎思力行之而已故伊尹于是又嘆而言之曰
弗慮則不獲欲其深思也弗為則不成欲其力行也慎
思力行則慮獲矣為成矣此一人所以元良也元大
也良善也謂一人大善也一人大善則知道與非道
之異故言之逆耳者不可以情拒其順耳者不可以
情受君子在位而小人不得容其間此萬邦所以莫
不正也萬邦既正則天下無可治之事常人之情必
至于作聰明而亂舊章矜功能而敗成效故伊尹所
以又戒之曰治功如此則為之君者恪守常憲可也
豈可輕信辨口之言而亂先王之舊政乎為之臣者
見功成名遂退其位可也豈可要寵利以成功自居
而不退哉誠君盡君道臣盡臣道我商家可以信有
休美于無窮故終之曰邦其永孚于休
咸有一德
伊尹作咸有一德
此篇蓋伊尹致仕告老而歸又恐太甲執德不固復
怵利欲或變前守故又作此咸有一德之書以丁寧
告戒之所以終其拳拳愛君之意也此書名一德唐
孔氏謂伊尹致仕而退恐太甲德不純一故作此書
以戒之故經言惟尹躬暨湯咸有一德克享天心言
已與湯皆有純一之德欲太甲君臣亦然故下文又
言任官惟賢才左右惟其人是太甲為君固不可不
一其德而亦不可不用一德之臣也此書所以謂之
咸有一德
咸有一德伊尹既復政厥辟將告歸乃陳戒于德曰嗚
呼天難諶命靡常常厥德保厥位厥德靡常九有以亡
此咸有一德四字蓋篇名也書于書序之下皆揭篇
名蓋常體也伊尹既復政厥辟將告歸乃陳戒于德
者此作書者言伊尹作此書之本意也蓋太甲居桐
自怨自艾既終喪伊尹以冕服奉而歸于亳還復政
事于人君太甲遂告老而歸又念太甲欲敗度縱敗
禮習于不義居于桐宫改過遷善然處仁遷義又未
久也苟一旦履萬乘之尊嗜欲奪之安保其不變厥
德于是歷陳天人之應有德則興無德則亡庶幾太
甲克終允德故作書所以言陳戒于德也自天難諶
以下即伊尹陳戒之辭也嗚呼嘆辭也言之不足故
嗟嘆也諶信也天難諶謂天難信也天難信者以其
福禍興亡之命初無常也然雖命無常而德惟可常
故能常其德則其位可以永保所謂常厥德者謂恪
守其德始終而不變也故德有常而天命亦有常苟
或德無常則九有且不可保况能保天命哉九有即
九州也蓋夏商周皆用禹貢彊理之法以天下為九
域故言九有也
夏王弗克庸德慢神虐民皇天弗保監于萬方啓廸有
命眷求一德俾作神主惟尹躬暨湯咸有一德克享天
心受天明命以有九有之師爰革夏正
伊尹上既言天命無常惟有德則有常于是引夏桀
所以失天下成湯所以得天下者證之夏王指桀也
庸常也謂夏桀不能常其德幽則慢于神明則虐于
民民怨神怒故皇天棄而不保既又念天下不可無
主故鍳視萬方之衆將擇其有天命者開啟道迪之
其所以啓廸有命者蓋將眷顧于天而求一德是時
惟我伊尹之躬與其君成湯皆有純一之德上足以
當天之心故受天明命有此九州之衆遂革夏正而
有天下林少穎謂革夏正者夏以建寅為正湯革之
始以建丑為正是革正為用商正也革正之事古未
嘗有蓋始于湯而武王因之遂以建子之為正故易
之革曰湯武革命順乎天而應乎人此說是也伊尹
言此謂天命無常有德則興無德則亡桀無德而湯
有德此所以伐夏為天子也欲太甲以此為戒而勉
于德也吳藴古謂人臣言及居也必先君而後已其
論成功也必推美以歸于君今日惟尹躬暨湯則先
已而後君曰咸有一德則彼此均敵初無避辭豈伊
尹懵于為臣之禮哉自古論伊尹者多矣惟孟子知
其心故號于世曰伊尹自任天下之重夫相湯伐桀
救民于水火未足以見其自任相太甲繼湯既立不
明則放之桐克終厥德則奉之復辟今告老去位陳
戒于德則曰我與先王同是一德上當天心以受天
下則其事皆在我也太甲其得忽而不聽乎推此則
足以見其自任之實也此說極善
非天私我有商惟天佑于一德非商求于下民惟民歸
于一德德惟一動罔不吉德二三動罔不凶惟吉凶不
僭在人惟天降災祥在德
伊尹上既言湯以一德受天命有九有故此又申前
意以盡其義言湯所以受天明命者非天之私我商
家也惟天之所助者在于一德我有一德故天佑之
也其所有九有之師者非商之求于下民也惟民所
歸者在于一德我有一德故民歸之也惟天祐民歸
者在于一德故德既一則動無不吉德二三則動無
不凶蓋德之一則德之吉也以吉德而動豈有不吉
者德之二三即凶德也以凶德而動豈有不凶也惟
動之吉凶在德之一與二三故繼之曰惟吉凶不僭
在人惟天降災祥在德蓋謂德一則言二三則凶所
以不僭差者在人而已惟其在人故天之降災祥亦
因其德如何耳天本無心也林少穎謂此書既曰一
德又曰常德者惟一故常惟常故一天地所以悠久
而不變者亦惟一而常常而一而已伊尹之意蓋謂
人之立事無不銳始而謹初至中則稍怠未則澶漫
而不振今太甲雖能處仁遷義于憂患之餘懼其歴
年之久遂至豫怠澶漫而不振此伊尹所以丁寕而
堅其意也
今嗣王新服厥命惟新厥德終始惟一時乃日新任宫
惟賢才左右惟其人臣為上為德為下為民其難其愼
惟和惟一
伊尹前篇既論吉凶之理在德之一與二三于此又
戒使不可不自修其德蓋太甲居憂之初其萬幾皆
伊尹自任安危治亂伊尹實當之今太甲既踐天位
伊尹復正厥辟告老而歸不復以庶政自關則太甲
言動之間始足以係天下之治亂故將歸之際不得
不盡其丁寧之意謂嗣王太甲新服厥命不可不新
厥德也蓋太甲在桐之初未受天命今既復政則始
受天命矣受天命而言服天命者謂受命在身如衣
被其服而在身也太甲既新受服天命正欲端本正
始以新天下之耳目尤不可不新其德故伊尹所以
告于嗣王新服厥命惟新厥德也伊尹既戒太甲不
可不新其德于是又言所以能新其德者惟在終始
惟一而已終始惟一乃所以為日新之道也故曰終
始惟一時乃日新蓋衆人所謂新者徒謂今日變某
法明日易某令以數變更為新不知聖人所謂新者
不然始乎如是終乎如是終始惟在于一德行之既
久則所聞日廣所見日多故能日日新又日新也如
天地之運終古不變而四時之氣俄而春俄而夏無
一日不新也詩所謂日就月將學有緝熙于光明即
終始惟一時乃日新也伊尹既言新德之說于上于
是又謂德之所以新者固在于終始惟一又本乎得
賢以用之故繼之曰任官惟賢才蓋謂凡在朝之官
皆擇賢而用之或君德之不一必能左右輔翼以成
其德也任官既得賢才而在王左右若侍御僕從之
類又不可不得其人故又曰左右惟其人蓋賢雖已
任官苟左右非人則浸潤之譛膚受之愬行而賢不
得安其位矣蓋賢才所以不可不用者以為臣之職
以其為上則欲成君之德為下則欲治天下之民蓋
其職在于致君澤民者此四為字皆當作于偽反讀
之惟臣之所職其大如此故為人君者于任用之際
當視之以為難而不可以為易當持之以慎而不可
失之于忽既難既愼不敢任用非人于是又與之和
協其心純一其德同心同德相與大有為于天下可
也故伊尹既言臣為上為德為下為民所以必繼之
以其難其愼惟和惟一也
德無常師主善為師善無常主協于克一俾萬姓咸曰
大哉王言又曰一哉王心克綏先王之禄永底烝民之
生
伊尹上既言人君之德欲純一而不變當任賢才以為
之助故此遂告之以德無常師善無常主欲其併謀
兼智合以為公而無偏黨也蓋謂新其德無一定之
師凡主于善者皆在所師也然亦無一定之主苟合
于一理而或以成就吾之常德者皆在所主也盖人
君惟能知德無常師而主于善知善無常主而協于
一則其心必無繫吝而兼容天下之善以成吾一已
之德如是則賢才必用而小人必不能間矣苟為不
然則必有繋吝而不以公則小人得以窺伺而迎合
其所好如此則偏聽而不能併謀又何賢才之能用
哉此伊尹所以欲太甲有善即師之也人君既能知
德無常師善無常主則𤼵號施令而萬姓皆曰大哉
王言又曰一哉王心蓋人君能知德無常師善無常
主則其心公而不私不私則其心一心一則其言不
期大而自大此人之所以知其言之大因言之大而
又知其心之一也夫人君修德而萬姓咸稱之譽之
則高明盛大無以復加上則可以綏安先王之寵禄
下則可以底定烝民之生育矣故繼之曰克綏先王
之禄永底烝民之生
嗚呼七世之廟可以觀德萬夫之長可以觀政后非民
罔使民非后罔事無自廣以狹人匹夫匹婦不獲自盡
民主罔與成厥功
伊尹前告太甲以一德之說反復懇切既已盡矣故
于此又告太甲以觀省之說其所觀者而不敢不勉
于德也嗚呼嗟嘆之辭嘆而後言也伊尹之意謂太
甲為君誠不可不修德而善政若以為不信當自以
其一時之事觀之天子立七廟三昭三穆與太祖之
廟而七是七廟者親盡則毁有德則雖親盡未嘗迭
毁是七世之廟所以當親盡而不毁者以其有德也
今太甲但觀七廟至今不毁者則可知德之不可不
修矣人君以一人之微君長萬民而萬民心悦誠服
不敢異議者以其政之善足以正之也今太甲但觀
此則又知政之不可不善矣夫伊尹所以欲太甲修
德善政如此之切者正以君民相須君不得乎民則
無以使民非君則無所事故為太甲者正當念君臣
相湏如此必欲修德而善政不可以至尊之勢而妄
自廣大以下民之微而狹小之苟自廣而狹人則待
已甚厚而待民甚薄匹夫匹婦不得自盡其意民不
得自盡其意則怨上之心生而君民之情離矣君民
既離則君無所使民無所事上下相貳何以成其功
哉故曰民主罔與成厥功蓋非特君無民則無以為
君民無君則亦無以為民矣
沃丁既葬伊尹于亳咎單遂訓伊尹事作沃丁伊陟相
太戊亳有祥桑穀共生于朝伊陟贊于巫咸作咸乂四
篇太戊贊于伊陟作伊陟原命仲丁遷于囂作仲丁河
亶甲居相作河亶甲祖乙圯于耿作祖乙
自此下亡書序也咸有一德篇至民主罔與成厥功
而止沃丁祖乙諸書篇第正在咸有一德之下正經
既亡故安國附其序于此書之末沃丁既葬伊尹于
亳咎單遂訓伊尹事作沃丁此沃丁書之序也蓋孔
子謂沃丁太甲子既葬伊尹于亳邑咎單忠臣以沃
丁愛慕伊尹遂訓掦伊尹所行功德之事史書序之
故作書而名曰沃丁伊陟相太戊亳有祥桑榖共生
于朝伊陟贊于巫咸作咸乂四篇此咸乂四篇之序
也孔氏謂伊陟是伊尹子太戊是沃丁弟伊陟相時
于亳都之内有不善之祥桑二木共生于朝朝非生木
之處而桑榖共生之故為不善之祥伊陟以桑榖贊
告于巫咸史氏錄其言故目曰咸乂凢四篇乂治也
告巫咸以自治之說也太戊贊于伊陟作伊陟原命
二篇之序孔子謂桑榖之災伊陟既贊于巫咸二人
先共議論然後告君故其君太戊遂又以其事贊告
于伊陟史錄其事故目其書曰伊陟曰原命蓋太戊
告伊陟則亦告原命故有伊陟又有原命俱以桑榖
事告故序總以為文原是臣名以言命原故名原命
如冏命畢命也仲丁遷于囂作仲丁河亶甲居相作
河亶甲祖乙圮于耿作祖乙此又是三篇之序也孔
氏謂仲丁太戊子自亳遷于囂陳其遷都之義故作
仲丁河亶甲又仲丁之弟自囂遷居于相作河亶
甲亦陳遷都之義也或言遷或言居不同者廢其舊
都謂之遷致彼新邑謂之居其實一也祖乙又河亶
甲之子亶甲居相至祖乙又遷居耿其後耿地為水
所毁故作祖乙必言為水圯壊之事也孔氏此數說
皆順序立說未敢盡以為然姑存之而已唐孔氏又
謂盤庚言于今五邦及數之惟亳囂相耿四處而已
則知祖乙圯于耿必是毁于耿更遷他處盤庚又自
他處遷于殷耳漢孔氏謂圯于相而遷于耿既與序
書言異又不合五遷之說切謂唐孔氏此說無據雖
能辨正漢孔氏之失而自亦不免于失故不如林少
穎之說為長少穎之說見下
尚書詳解卷十二
