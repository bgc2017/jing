春秋集傳纂例卷四
唐陸淳撰
朝聘如例第十五(附錫命例乞師例)(歸田邑例)
啖子曰人君相見曰朝使使致問曰聘此皆受之於廟
以重禮也他國來魯朝聘皆書之朝朝也以朝時相見
也聘問也魯君及卿往他國則曰如如往也
趙子曰朝聘諸侯必有婚姻之好疆場之理故王者不
絶其交焉(周禮有朝聘之義)春秋之代則多自於黨仇矣(言春秋時)
(諸侯自恣凡如此事多於黨仇而為之也)皆國之大事故君子志之(此解書朝聘意)
其邪正則存乎其文矣(不合禮者則譏之榖伯鄧侯曹世子之類是也)
朝
隠十一年春滕侯薛侯來朝
桓二年夏滕子來朝秋七月杞侯來朝六年冬
紀侯來朝七年夏穀伯綏來朝鄧侯吾離來朝
(趙子曰名之用夷禮也)九年冬曹伯使其世子射姑來朝
(榖梁云參譏之)十五年夏邾人牟人葛人來朝(公羊曰夷狄之)
(用夷禮也)
莊五年秋郳犁來來朝(左氏曰未王命)二十三年夏蕭叔
朝公(啖子曰始封附庸之君故書字公時在榖故不言來)二十七年冬杞
伯來朝
僖五年春把伯姬來朝其子(榖梁曰參譏之)七年夏小邾
子來朝十四年夏季姬及鄫子遇于防使鄫子
來朝(啖子曰參譏之)二十年夏郜子來朝二十七年
春杞子來朝
文十一年秋曹伯來朝十二年春杞伯來朝秋
滕子來朝十五年夏曹伯來朝
宣元年秋邾子來朝
成四年三月把伯來朝六年夏六月邾子來朝
七年夏五月曹伯來朝十八年秋杞伯來朝
八月邾子來朝
襄元年秋邾子來朝六年秋滕子來朝七年春
郯子來朝夏小邾子來朝二十一年冬曹伯
來朝二十八年夏邾子來朝
昭三年秋小邾子來朝十七年春小邾子來朝
秋郯子來朝
定十五年春邾子來朝
哀二年夏滕子來朝
啖子曰凡書朝皆人君也禮所謂諸侯相朝兩君相見
也
趙子曰榖梁云天子無事諸侯相朝時正也考禮修德
以尊天子也按春秋諸侯不事天子自以強弱相制無
考禮修德之事左氏云凡諸侯即位小國朝之此乃春
秋事霸者之宜非常事也據周禮五等之制以牧伯帥
之則必令相朝但不知令幾年一行耳其正禮不可得
而尋也(左氏昭十三年有朝聘之文故趙子論之見辨疑中)公羊曰諸侯來曰朝
按諸侯以他事來者多矣不可悉云朝
諸侯非朝事來者
桓五年冬州公如曹六年春寔來(趙子曰王臣外交非禮曰寔來)
(義見本傳)
莊三十一年六月齊侯來獻戎捷(趙子曰繆文當云齊人)
僖二十九年春介葛盧來(左氏云公在會故不言朝)冬介葛盧
來(啖子曰不廟受故不言朝)
襄十八年春白狄來(義與介葛盧同)三十一年冬十月滕
子來會葬(啖子曰非禮也)
定十五年夏邾子來奔喪(公羊曰非禮也)九月滕子來會
葬(啖子曰非禮也)
啖子曰凡諸侯來而非朝者各書其事皆譏之也介葛
盧白狄不行朝禮又無他事故但曰來
聘
啖子曰聘者致君命也主人受之於廟以重禮也
趙子曰禮以通好曰聘(聘妻聘士同此義)公羊曰大夫來曰聘
按大夫以他事來者多矣不可悉云聘
王臣來聘
隠七年冬天王使凡伯來聘九年春天王使南季
來聘
桓四年夏天王使宰渠伯糾來聘(趙子曰名之譏其失禮也)五
年夏天王使仍叔之子來聘(公羊曰譏之者子代從政也)八
年春天王使家父來朝
莊二十三年春祭叔來聘(啖子曰不言使見其專往也書聘明其假王命以外)
(交也)
僖三十年冬天王使宰周公來聘
宣十年秋天王使王季子來聘
啖子曰周禮云天子時聘以結諸侯之好人君亦有聘
士之禮榖梁曰聘諸侯非正也言天子不當聘諸侯殊
誤矣
趙子曰王政行也天子使使聘於諸侯所以洽恩惠考
政典春秋之聘通好命耳
外大夫聘
隠七年夏齊侯使其弟年來聘(趙子曰將國命大夫之事書弟譏之)
桓三年冬齊侯使其弟年來聘(義同隠七年)
莊二十三年夏荆人來聘(啖子曰凡夷狄朝聘當稱人君臣同辭)二
十五年春陳侯使女叔來聘(𫝊無事迹啖子曰書字之義蓋如祭仲單)
(伯之類)
僖三十三年春齊侯使國歸父來聘
文四年秋衛侯使甯俞來聘九年冬楚子使椒來
聘(不稱氏義見名位例)十二年秋秦伯使術來聘
宣十年冬齊侯使國佐來聘
成三年冬晉侯使荀庚來聘衛侯使孫良夫來聘
四年春宋公使華元來聘八年夏宋公使華元
來聘冬晉侯使士爕來聘十一年春晉侯使
卻犨來聘十八年夏晉侯使士匄來聘
襄元年冬衛侯使公孫剽來聘冬晉侯使荀罃來
聘五年夏鄭伯使公子發來聘七年冬衛侯
使孫林父來聘八年冬晉侯使士匄來聘十
二年夏晉侯使士魴來聘十五年春宋公使向
戌來聘二十六年夏晉侯使荀吳來聘二十
七年春齊侯使慶封來聘二十九年夏晉侯使
士鞅來聘秋吳子使札來聘三十年春正月
楚子使薳罷來聘
昭二年春晉侯使韓起來聘十二年夏宋公使華
定來聘二十一年夏晉侯使士鞅來聘
趙子曰春秋之辭從簡焉凡言聘則知君使矣曷為又
稱其君以别乎不當稱使者也(為來聘來盟不須書君使者故存君使者以别)
(之不稱者例見於後)
錫命例
莊元年冬王使榮叔來錫桓公命(趙子曰不稱天王寵纂弑以黷三綱)
(也)
文元年夏天王使毛伯來錫公命(趙子曰無功德苟錫之非禮也)
成八年秋七月天子使召伯來錫公命(啖子曰稱天子蓋誤也餘)
(同文元年)
趙子曰錫命者旌功德之由(必因褒有德賞有功乃為之也)苟錫之非
禮也(如無功德不合錫命)榖梁曰禮有受命無來錫命此說非也
按秦漢已後郡縣天下天子益尊不比三代猶就郡國
加守相爵秩何得無錫命乎蓋不知譏其賞無功而遂
妄為義也
歸田邑例(假田附歸田邑例義見用兵例取田邑義)
隠八年三月鄭伯使宛來歸祊(趙子曰田邑先祖所命於天子也而以予)
(人其罪著矣)
桓元年三月公會鄭伯于垂鄭伯以璧假許田(榖梁云以)
(璧則非假也諱易田)
宣十年春齊人歸我濟西田(趙子曰濟西之地非魯盡有故言我以別之既)
(稱我故不須言來)
定十年夏齊人來歸鄆讙龜隂之田(趙子曰前未有取讙及龜隂田)
(故書來以别之他國無此田故不言我也)
哀八年冬齊人歸讙及闡(啖子曰此年初經書齊人取讙及闡今書歸知必歸)
(魯故不言來)
趙子曰歸者來致之辭(雖非我本物但將與我亦皆曰歸論語曰康子歸藥又歸孔子)
(豚)又曰凡歸田邑志改過也(取之非也今歸之為善)
乞師例
僖二十六年夏公子遂如楚乞師
成十三年春晉侯使卻錡來乞師十六年六月晉
侯使欒黶來乞師十七年秋晉侯使荀罃來乞
師十八年冬晉侯使士魴來乞師
榖梁云乞重辭也古之人重師故以乞言之又曰非所
乞也師出不必反戰不必勝故重之此說是也
趙子曰天子在上而諸侯自相請師非禮也榖梁釋乞
字之義而不言其大意故辨之
王臣及外大夫以雜事來者
隠六年春鄭人來渝平(趙子曰非和致隙志其尤也)
桓十五年二月天王使家父來求車(三傳並云非禮也)
莊六年冬齊人來歸衛寳(左氏云文姜請之趙子云譏納讎賂足以為恥)
文九年春毛伯來求金(義同求車)
成八年春晉侯使韓穿來言汶陽之田歸之于齊(趙子)
(云非正也)
定十四年秋天王使石尚來歸脤(啖子曰不助祭而歸脤非禮也)
趙子曰凡天子卿大夫士及他國卿士非聘來及諸例
所不管者件之于前他國下大夫及士雖接於魯亦不
得書名為須紀其事故但稱人也凡書人之來不稱君
以使(據朝聘皆稱君以使)避不成辭也(若云齊侯使人來歸衞寳則實鄙俚不成言辭也)
諸書來不言君使者
隠元年冬十二月祭伯來(左氏云非王命)二年九月紀履
緰來逆女(趙子曰下言伯姬歸于紀足知為君逆不假言使省文也)三年秋
武氏子來求賻(左氏云王未葬故不言使)
桓八年冬祭公來遂逆王后于紀(公羊云使我為媒可因往逆矣或云)
(譏本以私來故不言使也)
莊二十三年春祭叔來聘(啖子曰私行假言聘故不言王使以譏之)
閔元年冬齊仲孫來(趙子曰非致成命也故不言使非冇專故也故但言來所以病)
(齊侯而嘉仲孫也)二年冬齊高子來盟(三傳皆云稱子褒也不稱使趙)
(氏義同仲孫來)
僖四年夏楚屈完來盟于召陵(榖梁云不言使權在屈完也楚子意令其)
(可盟則盟事在屈完)
文九年春毛伯來求金(左氏云王未葬故不書使)十五年三月
宋司馬華孫來盟(趙子曰不稱使意與齊仲孫楚屈完義同)
啖子曰凡外臣來不言君使者皆有義
諸以雜事來有書來與不書來者
隠元年秋天王使宰咺來歸惠公仲子之賵(趙子曰若不書)
(來者即不知何國之惠公)
莊元年冬天王使榮叔來錫桓公命(趙子曰桓公已葬若不言來即)
(莫知何國之公故言來)
文元年夏天王使毛伯來錫公命(趙子云若不言來即似曾入於王朝)
(受命故言來)五年春王使榮叔歸含且賵(啖子曰承上言成風)
(薨不言來可知也)十五年夏齊人歸公孫敖之喪(啖子曰敖)
(魯大夫必知歸魯故不言來)
宣十年春齊人歸我濟西田(趙子曰不言來有我字則來可知也稱我者為)
(濟水并貫諸國故書我以别之)
成八年秋天子使召伯來錫公命(稱來義同文元年之錫)
定十年夏齊人來歸鄆讙龜隂田(趙子曰入春秋時未書齊侯取讙及)
(龜隂田故書來不稱我者他國無此名不比濟西田也)
哀八年冬齊人歸讙及闡(啖子曰此年初齊人取讙及闡與歸田同年故不言)
(來又不言我無所疑也)
趙子曰春秋之文從簡加減一字皆有義故分析於本
傳下
如
啖子曰凡公及内卿往他國朝聘皆書曰如非卿則不
書若會葬則但書彼葬而已(亦謂非卿會葬者)
趙子曰凡内朝聘稱如以異外也周之制朝聘也有數
(朝王各加其服之數而朝)春秋畢書之(謂書朝王及諸侯)見如京師之簡也
所以傷王室之微著諸侯之不臣也凡書會遇亦如之
公如
隠五年春公觀魚于棠(魯地也左榖皆云非禮)
桓十八年春公與夫人姜氏遂如齊(時會齊侯于濼從濼遂行榖梁)
(曰不言及夫人伉也)
莊二十二年冬公如齊納幣(公榖皆云非禮)二十三年夏
公如齊觀社(三傳皆云非禮)二十四年夏公如齊逆女
(榖梁云譏娶讐女)
僖十年正月公如齊十五年正月公如齊二十
八年夏公朝于王所(踐土也趙子曰稱王所言非京師也尊其不地志乎朝王)
(而已異乎盟會所)冬壬申公朝于王所(河陽也義同踐土)三十
三年冬十月公如齊
文三年冬公如晉十三年冬公如晉
宣四年秋公如齊十年春公如齊夏公如齊
成三年夏公如晉四年夏四月公如晉十年秋
七月公如晉十三年三月公如京師十八年
春公如晉
襄三年春公如晉四年冬公如晉八年正月公
如晉十二年冬公如晉二十一年春正月公
如晉二十八年十一月公如楚
昭二年冬公如晉至河乃復(晉辭公故復也它倣此)五年春
公如晉七年三月公如楚十二年三月公如
晉至河乃復十三年冬公如晉至河乃復十
五年冬公如晉二十一年冬公如晉至河乃復
二十三年冬公如晉至河有疾乃復二十三
年冬公如晉至河有疾乃復二十四年春公如齊
冬公如齊二十八年春公如晉次于乾侯
二十九年春公如晉次于乾侯
定三年春正月公如晉至河乃復
啖子曰凡公行書其事者皆非常也(若合常禮則但言如某)
卿如
桓三年秋公子翬如齊逆女(為君逆也公榖皆曰非禮)
莊二十五年冬公子友如陳二十七年秋公子友
如陳葬原仲(左氏云非禮啖子曰書葬原仲者著季友之私出境)二十八
年冬臧孫辰告糴于齊(趙子曰譏臧孫辰為政無蓄也故以自行為文)
三十二年冬公子慶父如齊
僖五年夏公孫兹如牟七年秋公子友如齊十
三年冬公子友如齊二十六年夏公子遂如楚
乞師(榖梁云非所乞也)二十八年秋公子遂如齊三
十年冬公子遂如京師遂如晉三十一年春公
子遂如晉
文元年夏叔孫得臣如京師冬公孫敖如齊二
年冬公孫遂如齊納幣(公羊云譏喪娶趙子曰婚禮又不當使公子也)
五年夏公孫敖如晉六年夏季孫行父如陳
秋季孫行父如晉冬十月公子遂如晉九年
二月叔孫得臣如京師十一年秋公子遂如宋
十四年冬單伯如齊十五年春季孫行父如
晉秋季孫行父如晉十七年冬公子遂如齊
十八年秋公子遂叔孫得臣如齊(趙子曰志非度也)
冬季孫行父如齊
宣元年春公子遂如齊逆女夏季孫行父如齊夏
公子遂如齊八年夏六月公子遂如齊至黃乃復
九年夏仲孫蔑如京師十年六月公孫歸父
如齊秋季孫行父如齊冬公孫歸父如齊
秋季孫行父如齊冬公孫歸父如齊十八年
秋公孫歸父如晉
成五年春仲孫蔑如宋六年夏公孫嬰齊如晉
冬季孫行父如晉八年春公孫嬰齊如莒九
年夏季孫行父如宋致女(義見婚姻例)十一年夏季
孫行父如晉秋叔孫僑如如齊十四年秋叔
孫僑如如齊逆女(公榖皆云非禮)
襄二年秋叔孫豹如宋四年夏叔孫豹如晉五
年夏叔孫豹鄫世子巫如晉(時鄫屬魯比之内大夫故不言及也)
六年冬叔孫豹如邾冬季孫宿如晉七年秋
季孫宿如衞九年夏季孫宿如晉十六年冬
叔孫豹如晉十九年春季孫宿如晉二十年
秋叔老如齊冬季孫宿如宋二十四年春叔
孫豹如晉冬叔孫豹如京師二十八年秋仲
孫羯如晉二十九年冬仲孫羯如晉三十年
秋七月叔弓如宋
昭二年夏叔弓如晉冬季宿如晉三年夏叔弓
如滕六年夏季孫宿如晉冬叔弓如楚八
年夏叔弓如晉九年秋仲孫貜如齊十年九
月叔孫婼如晉十一年二月叔弓如宋十六
年秋季孫意如如晉二十三年正月叔孫婼如
晉二十五年春叔孫婼如宋
定六年夏季孫斯仲孫何忌如晉(義同文十八年)十年冬
叔孫州仇如齊
哀五年冬叔還如齊
啖子曰凡卿行除盟葬之外若有書其事者皆非常也
外相如
桓五年夏齊侯鄭伯如紀(趙子曰譏其詐)冬州公如曹(趙子曰譏)
(玉臣外交)
趙子曰外相如不書凡書皆譏也
盟會例第十六
趙子曰盟者刑牲而徵嚴於神明者也王綱壊則諸侯
恣而仇黨行故干戈以敵仇盟誓以固黨天下行之遂
為常焉若王政舉則諸侯莫敢相害盟何為焉賢君立
則信著而義達盟可息焉觀春秋之盟有以見王政不
行而天下無賢侯也或曰周官司寇有司盟掌盟載之
法又禮記云殷人作誓而人始畔周人作會而人始疑
如此則何獨於衰世哉答曰周官之偽予已論之矣(趙子)
(著五經辨惑說周官是後人附益也)所稱其官三百六十舉其人數耳何
得三百六十司哉作偽者既廣立名目遂有此官耳且
盟誓者季世皆有之不必在周而聖人建邦創義豈先
立此官禮記所言亦據二代之衰時耳
内外諸侯盟
隠元年三月公及邾儀父盟于眛二年秋八月庚
辰公及戎盟于唐(啖子曰凡戎狄皆不分其爵號而君臣同辭)冬紀
子帛莒子盟于密(啖子曰闕文也非兩會也義見脱漏例)三年冬
十有二月齊侯鄭伯盟于石門六年夏五月辛
酉公會齊侯盟于艾八年秋七月庚午宋公齊
侯衛侯盟于瓦屋
桓元年夏四月丁未公及鄭伯盟于越二年九月
公及戎盟于唐十二年夏六月壬寅公會杞侯
莒子盟于曲池秋七月丁亥公會宋公燕人盟
于榖丘冬十一月丙戌公會鄭伯盟于武父
十七年春正月丙辰公會齊侯紀侯盟于黃二
月丙午公會邾儀父盟于趡
莊十三年冬公會齊侯盟于柯十六年冬十有二
月會齊侯宋公陳侯衛侯鄭伯許男曹伯滑伯滕
子同盟于幽(啖子曰諸侯同辭而盟說具傳文趙子云不言公諱與讐同盟志其無恥)
(於諸侯也)二十三年十有二月甲寅公會齊侯盟于
扈二十七年夏六月公會齊侯宋公陳侯鄭伯
同盟于幽
閔元年秋八月公及齊侯盟于落姑
僖二年秋九月齊侯宋公江人黃人盟于貫五年
夏公及齊侯宋公陳侯衛侯鄭伯許男曹伯會王
世子于首戴八月諸侯盟于首戴鄭伯逃歸不盟
(榖梁云重舉諸侯尊世子不敢與盟也鄭伯逃歸著其罪也啖子曰齊不為盟主故不云會齊侯也)
七年秋七月公會齊侯宋公陳世子款鄭世子
華盟于甯母八年春正月公會王人齊侯宋公
衛侯許男曹伯陳世子款盟于洮鄭伯乞盟(啖子曰王)
(人與盟非禮也又曰書鄭伯乞盟者著其逃歸不智也)九年夏公會宰周
公齊侯宋子衛侯鄭伯許男曹伯于葵丘九月諸
侯盟于葵丘(重言諸侯義同首戴)十五年三月公會齊侯
宋公陳侯衛侯鄭伯許男曹伯盟于牡丘遂次于匡
十九年夏六月宋人曹人邾人盟于曹南鄫子會
盟于邾己酉邾人執鄫子用之二十一年十有
二月癸丑公會諸侯盟于薄釋宋公(秋會雩之諸侯也見會例)
(承上文故不序也)二十五年冬十有二月癸亥公會衛
子莒慶盟于洮(衛子衛侯也子在喪之稱也啖子曰莒慶為魯釋怨故書之同於來)
(魯者詳内也)二十六年正月己未公會莒子衛甯速
盟于向二十七年十有二月甲戌公會諸侯盟
于宋(前圍宋之諸侯見圉例亦承上文不别序也)二十八年五月癸
丑公會晉侯宋公蔡侯鄭伯衛子莒盟于踐土陳
侯如會(榖梁云書如會於會受命)
文三年十有二月己巳公及晉侯盟(在晉都盟故不言地)七
年秋八月公會諸侯晉大夫盟于扈(趙子曰諸侯不敘公不得)
(與之盟也而曰會諸侯盟者言公附於載書也載書不可從附與盟主之大夫敵焉也)十
四年六月公會宋公陳侯衛侯鄭伯許男曹伯晉
趙盾癸酉同盟于新城(趙子曰他時但就諸侯行盟禮故云某日會某侯盟)
(于某此即行會禮别日又行盟禮故書日以隔之也)十五年冬十有一月
諸侯盟於扈(趙子曰不敘諸侯諱公之不與也言公怠於國政以致齊寇故諱之也)
十七年六月癸未公及齊侯盟于榖
宣十一年夏楚子陳侯鄭伯盟于辰陵十七年六
月己未公會晉侯衛侯曹伯邾子同盟于斷道
成五年十有二月己丑公會晉侯齊侯宋公衛侯鄭
伯曹伯邾子杞伯同盟于蟲牢七年秋公會晉
侯齊侯宋公衛侯曹伯莒子邾子把伯救鄭八月
戊辰同盟于馬陵九年春王正月公會晉侯齊
侯宋公衛侯鄭伯曹伯莒子杞伯同盟于蒲十
五年三月癸丑公會晉侯衛侯鄭伯曹伯宋世子
成齊國佐邾人同盟于戚十七年夏公會尹子
單子晉侯齊侯宋公衛侯曹伯邾人伐鄭六月乙
酉同盟于柯陵(不重言諸侯譏尹子與盟)
襄三年夏四月壬戌公及晉侯盟于長樗六月公
會單子晉侯宋公衛侯鄭伯莒子邾子齊世子光
己未同盟于雞澤(不特言諸侯單子與盟)陳侯使袁僑如會
(啖子曰不召而自來)戊寅叔孫豹及諸侯之大夫及陳袁僑
盟(啖子曰諸侯既盟袁僑乃至故大夫别與之盟也)九年冬公會晉侯
宋公(云云)伐鄭十有二月己亥同盟于戲十一年
夏公會晉侯宋公衛侯(云云)伐鄭秋七月己未同
盟于亳城北二十年六月庚申公會晉侯齊侯
宋公衛侯鄭伯曹伯莒子邾子滕子薛伯杞伯小
邾子盟于澶淵二十五年夏公會晉侯宋公衛
侯鄭伯曹伯莒子邾子滕子薛伯把伯小邾子于
夷儀八月己巳諸侯同盟于重丘(重言諸侯間有事也)
昭十三年秋公會劉子晉侯齊侯宋公衛侯鄭伯曹
伯莒子邾子滕子薛伯把伯小邾子于平丘八月
甲戌同盟于平丘(不重言諸侯劉子與盟)公不與盟二十
六年秋公會齊侯莒子邾子把伯盟于鄟陵
定四年三月公會劉子晉侯宋公蔡侯衛侯陳子鄭
伯許男曹伯莒子邾子頓子胡子滕子薛伯杞伯
小邾子齊國夏于召陵侵楚夏五月公及諸侯盟
于皋鼬(重言諸侯劉子不與盟也)七年秋齊侯鄭伯盟于鹹
秋齊侯衛侯盟于沙八年冬衛侯鄭伯盟于
曲濮十二年冬十月癸亥公會齊侯盟于黃
公與外人盟
隠元年九月及宋人盟于宿(趙子曰不書公諱與大夫盟示恥也不名大夫)
(非大夫之罪)八年九月辛夘公及莒人盟于包(趙子曰莒小國)
(若不書公則嫌乎非公也屈禮以盟其卑以病公也)
莊九年春公及齊大夫盟于蔇(趙子曰納讎人之子損禮而盟大夫故盟)
(書公又言大夫以盟非大夫之罪也言所以異於處父及高傒也)二十二年秋
七月丙申及齊高傒盟于防(趙子曰明書高傒者見其伉敵之罪也)
僖十九年冬會陳人蔡人楚人鄭人盟于齊(趙子曰義同宿)
(之盟)二十九年夏六月會王人晉人宋人齊人陳
人蔡人秦人盟于翟泉(趙子曰公會之也言公及大夫不名義同宿盟)
文二年三月乙巳及晉處父盟(義同高傒不書地在晉都)十年
秋七月及蘇子盟于女栗(趙子曰公及之也不書公諱獨與天子大夫盟)
成二年十有一月丙申公及楚人秦人宋人陳人衛
人鄭人齊人曹人邾人鄫人盟于蜀(趙子曰譏公屬楚而與其)
(臣盟故深譏之特書公義同齊大夫也大夫不名義同宿之盟也)三年冬十有
一月丙午及荀庚盟丁未及孫良夫盟十有一
年三月己丑及卻犨盟(襄七年冬十月壬戌及孫林父盟)
襄十五年二月己亥及宋向戌盟于劉
趙子曰凡盟不目内(如隠元年及宋人盟于宿之類)皆指公以示恥也
(與大夫㰱血故作為恥也)外大夫稱人言非其罪也(據齊高傒晉處&KR4430;俱書名以其)
(霸國之強以臣敵君故罪之也他則皆目以屈禮而與之盟非彼之過故但書人而已)榖梁云可
言公及人不可言公及大夫按經書公及齊大夫盟于
蔇何得云不可言哉詳據經意書公及人與公及大夫
皆譏公屈禮而與之盟耳其書外大夫名則是罪外大
夫及處父盟之類是也非外大夫之罪則但書人以譏
公義例昭然
大夫特盟外諸侯
桓十一年九月柔會宋公陳侯蔡叔盟于折
莊十九年秋公子結媵陳人之婦于鄄遂及齊侯宋
公盟(公羊云書媵為遂事起也又曰大夫無遂事聘禮大夫受命不受辭出竟有可以安國家)
(定社稷則專之可也)
文二年夏六月公孫敖會宋公陳侯鄭伯晉士榖盟
于垂歛十六年六月戊辰公子遂及齊侯盟于
郪丘
成元年夏臧孫許及晉侯盟于赤棘十八年十有
二月仲孫蔑會晉侯宋公衛侯邾子齊崔杼同盟
于虚朾
昭十一年夏仲孫貜會邾子盟于祲祥
定三年冬仲孫何忌及邾子盟于拔
哀二年癸巳叔孫州仇仲孫何忌及邾子盟于句繹
趙子曰凡大夫特盟公侯非禮也(言特者明更有諸侯則可兼大夫也言公)
(侯者明可以會子男也)其無譏非強之也(公子遂特會齊侯經不譏之彼自屈禮而盟非)
(我力能強之故無譏)
内大夫與外人盟
文八年冬十月壬午公子遂會晉趙盾盟于衡雍
乙酉公子遂會伊雒之戎盟于暴
成十六年十二月乙丑季孫行父及晉卻犨盟于扈
襄三年叔孫豹及諸侯之大夫及陳袁僑盟
襄十六年三月公會晉侯宋公衛侯鄭伯曹伯莒子
邾子薛伯杞伯小邾子于溴梁戊寅大夫盟(趙子曰晉)
(侯在喪故大夫盟)二十年正月辛亥仲孫速會莒人盟
于向二十七年夏叔孫豹會晉趙武楚屈建(云云)
于宋秋七月辛巳豹及諸侯之大夫盟于宋(啖子曰重)
(言豹恐涉他臣)
外人盟
桓十一年春正月齊人衛人鄭人盟于惡曹
僖十九年夏六月宋公曹人邾人盟于曹南鄫子會
盟于邾二十年秋齊人狄人盟于邢(儿夷狄與諸侯列敘)
(皆稱人以便文但君臣同辭他皆倣此)二十一年春宋人齊人楚
人盟于鹿上三十二年秋衛人及狄盟(啖子曰凡言人)
(者其國人往至盟處也既至狄國中不可言人又不可云衞人盟于狄故改其文)
宣十二年冬晉人宋人衛人曹人同盟于清丘
趙子曰凡盟會稱人皆不命卿也傳例見僖十八年啖
子曰凡同盟者謂其盟辭同也若言大無侵小爾無我
詐齊人出師魯以兵革從如此之類彼此之辭非同盟
也若言同奬王室之類載書之内衆國共其信誓無彼
此之異乃同盟也左氏諸言尋盟者若前是同盟尋所
同盟前但言盟尋亦但言盟故知尋者申明前約而略
用其舊辭也凡諸侯及王臣盟譏也(此解不特言諸侯盟者)臣無
疑君之理故王臣在位但會而已多不與盟而其時或
有王臣與諸侯盟者皆書以示譏(交譏之也)
趙子曰公羊云同盟者同欲也予謂小國被制而至豈
皆同欲榖梁云同尊周也同外楚也且盟會之辭固當
云同救災恤患及勸善止惡等辭豈止尊周外楚一辭
而已故知啖氏說同盟之禮當矣又曰凡經不書盟而
左氏言盟者皆非也
來盟
桓十四年夏五鄭伯使其弟語來盟(夏五闕文)
閔二年冬齊高子來盟
僖四年夏楚屈完來盟于召陵
文十五年三月宋司馬華孫來盟(三人並不言使說見聘例及本傳)
宣七年春衛侯使孫良夫來盟
趙子曰來盟彼欲之也(欲之故來此與外為志同義)不書其誰(不書内盟)
(者名)敵者也(名位敵無嫌也)簡辭也(若言内盟則又須重書來者則辭煩也)又曰公
羊云來盟者來盟于我也此說是榖梁云來盟者前定
也按但以來魯即曰來盟何必前定乎又云不言及者
以國與之也不言其人亦以國與之也按若言及又書
内卿則文煩辭重故從簡耳無他義
莅盟
僖三年冬公子友如齊莅盟
文七年冬公孫敖如莒莅盟
昭七年三月叔孫婼如齊莅盟
定十一年冬叔還如鄭莅盟
啖子曰他國來魯盟者曰來盟魯往他國盟者曰莅盟
皆為盟而行故直以盟為文也若因朝聘而盟者則先
書聘書如後乃言盟(如成十一年晉卻犨來聘己丑及卻犨盟文三年公如晉及晉侯盟)
(之類)
趙子曰莅盟者我欲之也(與及同義)不書其誰敵者也簡辭
也(義與來盟同)又曰公羊云莅盟者往盟于彼也此說是榖
梁云内之前定之盟謂之莅盟此傳對來盟為義故云
耳此說非也(義己見上)
平
宣四年春正月公及齊侯平莒及郯莒人不肯(榖梁云不)
(肯者可以肯也)十五年夏五月宋人及楚人平(趙子曰皆書人)
(兩貶之也)
昭七年春正月暨齊平(趙子曰反及曰暨罪齊取賂于燕見利亡義故以齊求平)
(為辭也)
定十年春王三月及齊平(公羊云及我欲之)十一年冬及
鄭平(義見定十年)
啖子曰凡和而不盟曰平平者皆不言其名舉二國和
平而已
趙子曰隠六年傳曰平和也榖梁曰平者成也理亦通
公羊云平者以道成也按平者但以和為義有何道乎
桓三年夏齊侯衛侯胥命于蒲
趙子曰苟爾相命會不以禮匹夫之事也非之也(若以禮當)
(稱會遇也)三傅俱言不盟榖梁又云善其約言而退按會遇
亦並不盟皆是約言而退何得獨異其文且二君並非
賢君又無殊異之迹據經文直譏其無人君之禮耳
會
啖子曰會者就也故鄉往會於他處則書曰會某若公
在外彼來就公則曰會公(文十三年公還自晉鄭伯會公于棐之類)是就之
義也
趙子曰凡相見于外曰會(彼此俱不在國中)凡會遇諸侯之事
也春秋之代則多自於黨仇矣
公會(因盟而會見盟門因伐而會見伐門)
隠二年春公會戎于潛九年冬公會齊侯于防
十年春王正月公會齊侯鄭伯于中丘十一年
夏公會鄭伯于時來
桓元年三月公會鄭伯于垂鄭伯以璧假許田(義見本傳)
二年三月公會齊侯陳侯鄭伯于稷以成宋亂
(趙子曰言宋之惡逆自此成也以病内也)三年春正月公會齊侯于嬴
六月公會把侯于郕九月公會齊侯于讙
六年夏四月公會紀侯于郕十年秋公會衛侯于
桃丘弗遇(趙子曰書不遇者見衛侯之無信)十一年秋九月公
會宋公于夫鍾冬十二月公會宋公于闞十
二年八月公會宋公于虛冬十二月公會宋公
于龜十四年春公會鄭伯于曹十五年夏公
會齊侯于艾十六年春正月公會宋公蔡侯衛
侯于曹十八年春正月公會齊侯于濼
莊二十七年冬公會齊侯于城濮
僖元年八月公會齊侯宋公鄭伯曹伯邾人于檉
十一年夏公及夫人姜氏會齊侯于陽穀(趙子曰記非禮)
十三年夏公會齊侯宋公陳侯衛侯鄭伯許男
曹伯于鹹十六年冬十二月公會齊侯宋公陳
侯衛侯鄭伯許男邢侯曹伯于淮二十八年冬
公會晉侯齊侯宋公蔡侯鄭伯陳子莒子邾子秦
人于温
文十三年冬衛侯會公于沓十有二月己丑公及
晉侯盟公還自晉鄭伯會公于棐
宣元年夏公會齊侯于平州七年冬公會晉侯宋
公衛侯鄭伯曹伯于黑壤
成十二年夏公會晉侯衛侯于瑣澤十六年秋公
會晉侯齊侯衛侯宋華元邾人于沙隨不見公(榖梁)
(云不見公譏晉)
襄五年秋公會晉侯宋公陳侯衛侯鄭伯曹伯莒子
邾子滕子薛伯齊世子光吳人鄫人于戚七年
十二月公會晉侯宋公陳侯衛侯曹伯莒子邾子
于鄬鄭伯髠原如會未見諸侯丙戌卒于鄵(義見卒例)
十年春公會晉侯宋公衛侯曹伯莒子邾子滕
子薛伯杞伯小邾子齊世子光會吳于柤夏五月
甲午遂滅偪陽(啖子曰先為會又同會吳故再書會地)十一年公
會晉侯宋公衛侯曹伯齊世子光會吳于柤夏五
月甲午遂滅偪陽(啖子云先為會又同會吳故再書會地)十一年秋
公會晉侯宋公衛侯曹伯齊世子光莒子邾子滕
子薛伯杞伯小邾子伐鄭會于蕭魚十六年三
月公會晉侯宋公衛侯鄭伯曹伯莒子邾子薛伯
杞伯小邾子于溴溪梁戊寅大夫盟(趙子曰晉侯在喪故也)
二十二年公會晉侯宋公衛侯鄭伯莒子邾子
于商任二十二年冬公會晉侯齊侯宋公衛侯
鄭伯曹伯莒子邾子薛伯杞伯小邾子于沙隨
二十四年八月公會晉侯宋公衛侯鄭伯曹伯莒
子邾子滕子薛伯把伯小邾子于夷儀
定八年夏公會晉師于瓦十年夏公會齊侯于夾
谷十四年夏公會齊侯衛侯于牽邾子來會
公(時公蒐北蒲)
哀七年夏公會吳于鄫十二年夏公會吳于槖皋
秋公會衛侯宋皇瑗于鄖十三年夏公會晉
侯及吳子于黃池
外相會
桓二年秋七月蔡侯鄭伯會于鄧
莊十三年春齊侯宋人陳人蔡人邾人會于北杏
十五年春齊侯宋公陳侯衛侯鄭伯會于鄄
僖三年秋齊侯宋公江人黃人會于陽榖二十一
年秋宋公楚子陳侯蔡侯鄭伯許男曹伯會于雩
執宋公以伐宋
文十七年六月諸侯會于扈(趙子曰不列字諱公之不與也)
宣元年秋宋公陳侯衛侯曹伯會晉師于棐林伐鄭
九年九月晉侯宋公衛侯鄭伯曹伯會于扈
十一年秋晉侯會狄于欑函
昭四年夏楚子蔡侯陳侯鄭伯許男徐子滕子頓子
胡子沈子小邾子宋世子佐淮夷會于申
定十四年秋齊侯宋公會于洮
公會外大夫
成二年十一月公會楚公子嬰齊于蜀
襄二十六年夏公會晉人鄭良霄宋人曹人于澶淵
啖子曰凡公與他國卿盟則恥之會則不恥故蜀之會
書楚公子嬰齊澶淵之會書鄭良霄左氏言澶淵之會
趙武不書(左氏言晉人趙武也尊公故書人也)尊公也若如此良霄何不
尊公乎蓋時會者非趙武别是未命之卿會耳而左氏
曲解之理甚乖越榖梁言蜀之會書嬰齊伉也(注言明書嬰齊)
(以伉敵公也)榖梁之義云處父高傒以伉故不言公而嬰齊
之伉何以書公乎理亦自相反也(榖梁之義蜀之會以書公為嬰齊伉敵處)
(父高傒以不書公為伉敵故曰理自相反)
内臣會(外臣會附)
莊十四年冬單伯會齊侯宋公衛侯鄭伯于鄄
文元年秋公孫敖會晉侯于戚十一年夏叔彭
生會晉郤缺于承匡十六年春季孫行父會齊
侯于陽榖齊侯弗及盟(趙子曰大夫求盟諸侯宜其弗盟也言公不親往也)
宣十四年冬公孫歸父會齊侯于榖十五年春公
孫歸父會楚子于宋秋仲孫蔑會齊高固于無
婁
成五年夏叔孫僑如會晉荀首于穀十五年十一
月叔孫僑如會晉士燮齊高無咎宋華元衛孫林
父鄭公子鰌邾人會吳于鍾離(啖子曰重書會者既會士爕又同往)
(會吳)
襄二年秋七月仲孫蔑會晉荀罃宋華元衛孫林父
曹人邾人于戚冬仲孫蔑會晉荀罃齊崔杼宋
華元衛孫林父曹人邾人于戚冬仲孫蔑會晉
荀罃齊崔杼宋華元衛孫林父曹人邾人滕人小
邾人于戚遂城虎牢五年夏仲孫蔑衛孫林父
會吳于善稻八年夏季孫宿會晉侯鄭伯齊人
宋人衛人邾人于邢丘十四年春正月季孫宿
叔老會晉士匄齊人宋人衛人鄭公孫躉曹人莒
人邾人滕人薛人杞人小邾人會吳于向(趙子云魯書二)
(卿志非度也義見文十八年傳重書會者義同鍾離)冬季孫宿會晉士匄
宋華閱衛孫林父鄭公孫躉莒人邾人于戚十
九年冬叔孫豹會晉士匄于柯二十七年夏叔
孫豹會晉趙武楚屈建蔡公孫歸生衛石惡陳孔
奐鄭良霄許人曹人于宋秋七月辛巳豹及諸
侯之大夫盟于宋三十年冬晉人齊人宋人衛
人鄭人曹人莒人邾人滕人薛人杞人小邾人會
于澶淵宋災故(左氏云譏諸侯竟不歸宋財趙子云宋稱人亦譏其求救於人也)
昭元年春叔孫豹會晉趙武楚公子圍齊國弱宋向
戌衛石惡陳公子招蔡公孫歸生鄭罕虎許人曹
人于虢九年春叔弓會楚子于陳十一年秋
季孫意如會晉韓起齊國弱宋華亥衛北宫佗鄭
罕虎曹人把人于厥憖二十五年夏叔倪會晉
趙鞅宋樂大心衛北宫喜鄭游吉曹人邾人滕薛
人小邾人于黃父二十七年秋晉士鞅宋樂祁
黎衛北宫喜曹人邾人滕人會于扈三十一年
春季孫意如會晉荀躒于適歷
定十年冬齊侯衛侯鄭游速會于安甫
哀六年夏叔還會吳于相
啖子曰凡會皆不書其事(但言會于某處而已)唯桓二年會于稷
以成宋亂襄三十一年會于澶淵書宋災故義各見本
傳餘即無他故但言會而已
遇
隠四年夏公及宋公遇于清八年春宋公衛侯遇
于垂
莊四年夏齊侯陳侯鄭伯遇于垂二十三年夏公
及齊侯遇于穀三十年冬公及齊侯遇于魯濟
三十二年夏宋公齊侯遇于梁丘
啖子曰古者有遇禮本制此禮恐忽有邂逅相遇簡略
而行故與會禮不同時雖非相遇而從省易以遇禮相
見者亦書曰遇公羊曰遇者不期也穀梁曰不期而會
曰遇(此並說本遇意)趙子曰簡禮而會曰遇(此解當時所行禮意並是)榖梁
云遇者志相得也按文直以所行之禮定名耳何用相
得為義乎榖梁為桓十年傳云不遇者志相得鄙俚之
甚公羊又云遇者一君出一君邀之假如實然忽以會
禮相見豈得書遇哉
唁
昭二十五年九月齊侯唁公于野井(公在齊地故不書來)二
十九年春齊侯使高張來唁公(上文云公至自乾侯居于鄆故但云)
(唁公而不書地又加來字)三十一年夏晉侯使荀躒唁公于
乾侯(在晉地故亦不言來)
趙子曰弔生曰唁榖梁曰弔失國曰唁非也且古人作
此字豈固為失國者為之乎自生死異文耳
啖子曰凡夫人内女本無會遇之禮時有越禮行之者
亦從而書之(莊二年夫人姜氏會齊侯于禚僖十四年季姬及鄫子遇于防之類也)如師
(在莊五年)饗(莊四年夫人姜氏饗齊侯于祝丘)義亦同
春秋集傳纂例卷四
