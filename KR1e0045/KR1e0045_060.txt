春秋分記卷六十宋程公說撰
齊世本第二
惠公頃公
靈公莊公
惠公(諡灋愛民好與曰惠)
(名元桓公子文十八年嗣立明年改元至宣十年卒在位十年)
宣公經三年秋赤狄侵齊
經四年夏六月赤狄侵齊(並無傳)
經十年夏四月已巳齊侯元卒齊崔氏出奔衛六月公
孫歸父如齊葬齊惠公秋季孫行父如齊冬齊侯使國
佐來聘
傳十年夏齊惠公卒崔杼有寵於惠公高國畏其偪也
公卒而逐之奔衛書曰崔氏非其罪也且告以族不以
名凡諸侯之大夫違告於諸侯曰某氏之守臣某失守
宗廟敢告所有玉帛之使者則告不然則否公如齊奔
喪秋季文子初聘于齊(頃公初即位)冬國武子來報聘
頃公(諡灋祗勤追懼曰頃)
(名無野惠公子宣十年嗣立明年改元至成九年卒在位一十七年)
宣公經十有三年春齊師伐莒
傳十七年春晉侯(景公)使郤克徵會于齊齊頃公帷婦人
使觀之郤子登婦人笑於房獻子怒出而誓曰所不此
報無能涉河郤子至請伐齊齊侯使高固晏弱蔡朝南
郭偃會及斂盂高固逃歸夏會于斷道晉人執晏弱蔡
朝南郭偃苗賁皇言於晉侯緩之逸(詳見晉)
傳十八年春晉侯衛大子臧伐齊齊侯會晉侯盟于繒
以公子彊為質
成公經二年春齊侯伐我北鄙夏四月丙戌衛孫良夫
帥師及齊師戰于新築衛師敗績六月癸酉季孫行父
臧孫許叔孫僑如公孫嬰齊帥師會晉郤克衛孫良夫
曹公子首及齊侯戰干鞌齊師敗績秋七月齊侯使國
佐如師己酉及國佐盟于袁婁八月取汶陽田
傳二年春齊侯伐我北鄙圍龍遂南侵及巢丘衛侯使
孫良夫將侵齊與齊師遇夏衛師敗孫桓子如晉乞師
臧宣叔亦如晉乞師皆主郤獻子晉郤克將中軍士燮
佐上軍欒書將下軍韓厥為司馬以救魯衛師從齊師
于莘六月壬申至靡笄之下齊侯使請戰高固入晉師
桀石以投人禽之而乘其車繫桑本焉以徇齊壘曰欲
勇者賈余餘勇癸酉師陳于鞌邴夏御齊侯逢丑父為
右齊師敗績逐之三周華不注(詳見晉)韓厥夢子輿(厥父)謂
已曰且辟左右故中御而從齊侯(自非元帥御者皆在中將在左)邴夏
曰射其御者君子也公曰謂之君子而射之非禮也(齊侯)
(不知戎禮)射其左越(墜也)于車下射其右斃于車中綦毋張喪
車從韓厥曰請寓乘從左右皆肘之使立於後韓厥俛
定其右逢丑父與公易位將及華泉驂絓於木而止丑
父寢於轏(士産切臥車也)中蛇出於其下以肱擊之傷而匿之
故不能推車而及韓厥執縶馬前再拜稽首奉觴加璧
以進曰寡君使羣臣為魯衛請曰無令輿師陷入君地
下臣不幸屬當戎行無所逃隠且懼奔辟而忝兩君臣
辱戎士敢告不敏攝官承乏(言欲以己不敏攝承空乏從君俱還)丑父使
公下如華泉取飲鄭周父御佐車宛茷為右載齊侯以
免韓厥獻丑父郤獻子將戮之呼曰自今無有代其君
任患者有一於此將為戮乎郤子曰人不難以死免其
君我戮之不祥赦之以勸事君者乃免之齊侯免求丑
父三入三出(重其代已故三入晉軍求之)每出齊師以帥退入于狄
卒(齊師大敗皆有退心故齊侯輕出其衆以帥厲退者遂迸入狄卒狄卒狄人從晉討齊者)狄卒皆
抽戈楯冒之以入于衛師衛師免之遂自徐關入齊侯
見保者曰免之齊師敗矣(所過城邑皆勉厲其守者)辟女子女子曰
君免乎曰免矣曰銳司徒免乎曰免矣曰苟君與吾父
免矣可若何乃奔(走辟君)齊侯以為有禮既而問之辟司
徒之妻也予之石窌(邑名)晉師從齊師入自丘輿擊馬陘
齊侯使賓媚人賂以紀甗玉磬與地不可則聽客之所
為賓媚人致賂晉人不可曰必以蕭同叔子為質(同叔蕭君)
(之字齊侯外祖父難斥言其母故遠言之)而使齊之封内盡東其畝對曰蕭
同叔子非他寡君之母也若以匹敵則亦晉君之母也
吾子布大命於諸侯而曰必質其母以為信其若王命
何且是以不孝令也詩曰孝子不匱永錫爾類(既醉)若以
不孝令於諸侯其無乃非德類也乎先王疆理天下物
土之宜而布其利故詩曰我疆我理南東其畝(信南山)今
吾子疆理諸侯而曰盡東其畝而已唯吾子戎車是利
無顧土宜其無乃非先王之命也乎反先王則不義何
以為盟主其晉實有闕四王之王也(禹湯文武)樹德而濟同
欲焉五霸之霸也勤而撫之以役王命今吾子求合諸
侯以逞無疆之欲詩曰布政優優百祿是遒子實不優
而棄百禄諸侯何害焉不然寡君之命使臣則有辭矣
曰子以君師辱於敝邑不腆敝賦以犒從者畏君之震
師徒橈敗吾子惠徼齊國之福不泯其社稷使繼舊好
唯是先君之敝器土地不敢愛子又不許請收合餘燼
背城借一敝邑之幸亦云從也况其不幸敢不唯命是
聽魯衛諫曰齊疾我矣其死亡者皆親暱也子若不許
讎我必甚唯子則又何求子得其國寳我亦得地(齊歸所侵)
而紓於難其榮多矣齊晉亦唯天所授豈必晉晉人許
之對曰羣臣帥賦輿(兵車)以為魯衛請若苟有以藉口而
復於寡君君之惠也敢不唯命是聽秋七月晉師及齊
國佐盟于袁婁使齊人歸我汶陽之田
傳三年冬齊侯朝于晉將授玉(行朝禮)郤克趨進曰此行
也君為婦人之笑辱也寡君未之敢任(不任當此惠音壬)晉侯
享齊侯齊侯視韓厥韓厥曰君知厥也乎齊侯曰服改
矣(戎朝異服)韓厥登舉爵曰臣之不敢愛死為兩君之在此
堂也
經八年春晉侯使韓穿來言汶陽之田歸之于齊(詳見魯)
經九年秋七月丙子齊侯無野卒冬十有一月葬齊頃
公(無傳)
靈公(諡法亂而不損曰靈)
(名環頃公子成九年嗣立明年改元至襄十九年卒在位二十八年)
成公經十有七年秋齊高無咎出奔莒
傳十七年齊慶克(慶封父)通于聲孟子與婦人蒙衣乘輦
而入于閎鮑牽見之以告國武子武子召慶克而謂之
慶克久不出而告夫人曰國子讁我(譴責也直革反)夫人怒國
子相靈公以會高鮑處守及還將至閉門而索客孟子
訴之曰高鮑將不納君而立公子角國子知之秋七
月壬寅刖鮑牽而逐高無咎無咎奔莒高弱(無咎子)以盧
叛齊人來召鮑國而立之(牽之弟文子)初鮑國去鮑氏而來
為施孝叔臣施氏卜宰匡句須吉施氏之宰有百室之
邑與匡句須邑使為宰以讓鮑國而致邑焉施孝叔曰
子實吉對曰能與忠良吉孰大焉鮑國相施氏忠故齊
人取以為鮑氏後仲尼曰鮑莊子之知不如葵葵猶能
衛其足冬十一月齊侯使崔杼為大夫使慶克佐之
帥師圍盧(討高弱)國佐從諸侯圍鄭以難請而歸遂如盧
師殺慶克以榖叛(疾克滛亂故殺之)齊侯與之盟于徐關而復
之十二月盧降使國勝(佐子)告難于晉待命于清(齊欲討國)
(佐故留其子於外)
經十有八年春王正月齊殺其大夫國佐
傳十八年春王正月齊為慶氏之難故甲申晦齊侯使
士華免以戈殺國佐于内宫之朝師逃于夫人之宫書
曰齊殺其大夫國佐棄命專殺以穀叛故也使清人殺
國勝國弱來奔(勝之弟)王湫奔萊慶封為大夫慶佐為司
宼(封佐皆克子)既齊侯反國弱使嗣國氏禮也
襄公傳元年春齊人不會彭城(圍宋也)晉人以為討二月
齊大子光為質(音致)於晉
傳二年春齊侯伐萊萊人使正輿子賂夙沙衛(齊寺人)以
索馬牛(索簡好者)皆百匹齊師乃還君子是以知齊靈公之
為靈也夏使晏弱城東陽以偪萊
經六年冬十有二月齊人滅萊(傳見萊)
傳十年春三月癸丑齊高厚相大子光以先會諸侯于
鍾離不敬士莊子曰高子相大子以會諸侯將社稷是
衛而皆不敬棄社稷也其將不免乎(為二十五年弑其君光傳)
傳十四年秋王使劉定公賜齊侯命(將昏於齊)曰昔伯舅大
公右我先王股肱周室師保萬民世胙大師以表東海
王室之不壞繄伯舅是賴今余命女環兹率舅氏之典
纂乃祖考無忝乃舊敬之哉無廢朕命冬會于戚范
宣子假羽毛於齊而弗歸齊人始貳(析羽為旌王者游車所建齊私有之)
(因謂羽毛)
傳十五年夏齊侯圍成貳於晉故也(貳晉覇以伐魯)
傳十六年春會于溴梁晉侯(平公)與諸侯宴于温使諸大
夫舞曰歌詩必類齊高厚之詩不類(齊有二心故)荀偃怒且
曰諸侯有異志矣使諸大夫盟高厚逃歸秋齊侯圍郕
傳十七年齊人以其未得志于我故秋齊侯伐我北鄙
圍桃高厚圍臧紇于防冬齊晏桓子卒晏嬰麤縗斬
苴絰帶杖菅屨食鬻居倚廬寢苫枕草其老曰非大夫
之禮也曰唯卿為大夫
經十有八年秋齊師伐我北鄙冬十月公會晉侯宋公
衛侯鄭伯曹伯莒子邾子滕子薛伯杞伯小邾子同圍
齊
傳十八年秋齊侯伐我北鄙冬十月會于魯濟同伐齊
齊侯禦諸平陰塹防門而守之廣里夙沙衛曰不能戰
莫如守險弗聽諸侯之士門焉齊人多死范宣子告析
文子(齊大夫子家)曰吾知子敢匿情乎魯人莒人皆請以車
千乘自其鄉入既許之矣若入君必失國子盍圖之子
家以告公公恐晏嬰聞之曰君固無勇而又聞是弗能
久矣齊侯登巫山以望晉師晉人使司馬斥山澤之
險雖所不至必旆而疏陳(直覲反)之使乘車者左實右偽
(偽以衣服為人形)以旆先輿曳柴而從之齊侯見之畏其衆也
乃脫歸丙寅晦齊師夜遁師曠告晉侯曰鳥烏之聲樂
齊師其遁(得空營故樂)邢伯告中行伯曰有班馬之聲(夜遁馬不)
(相見故鳴班别也)齊師其遁叔向告晉侯曰城上有烏齊師其
遁十一月丁夘朔入平陰遂從齊師夙沙衛連大車以
塞隧而殿殖綽郭最曰子殿國師齊之辱也子姑先乎
乃代之殿衛殺馬於隘以塞道(恨二子故塞其道殺使晉得之)晉州綽
及之射殖綽中肩兩矢夾脰(頸也)曰止將為三軍獲不止
將取其衷(復欲射兩矢中央)顧曰為私誓州綽曰有如日乃弛
弓而自後縛之其右具丙(州綽之右)亦舍兵而縛郭最皆衿
甲面縛坐于中軍之鼔下晉人欲逐歸者魯衛請攻險
已夘荀偃士匄以中軍克京兹乙酉魏絳欒盈以下軍
克邿趙武韓起以上軍圍盧弗克十二月戊戌及秦
周伐雍門之萩(音秋)范鞅門于雍門其御追喜以戈殺犬
于門中(示閒暇)孟莊子(孺子速)斬其橁(木名勅倫切)以為公琴已
亥焚雍門及西郭南郭劉難士弱率諸侯之師焚申池
之竹木壬寅焚東郭北郭范鞅門于揚門州綽門于東
閭左驂迫還于門中以枚(馬檛)數闔齊侯駕將走郵棠太
子與郭榮扣馬(太子光也榮齊大夫)曰師速而疾略也將退矣君
何懼焉且社稷之主不可以輕(遣政反)輕則失衆君必待
之將犯之夫子抽劒斷鞅乃止甲辰東侵及濰南及沂
經十有九年夏衛孫林父帥師伐齊秋七月辛夘齊
侯環卒晉士匄帥師侵齊至穀聞齊侯卒乃還八月齊
殺其大夫高厚冬葬齊靈公(無傳)
傳十九年齊侯娶于魯曰顔懿姬無子其姪鬷聲姬生
光以為大子諸子仲子戎子戎子嬖仲子生牙屬諸戎
子(諸子諸妾姓子者二子皆宋女)戎子請以為大子許之仲子曰不可
廢常不祥間諸侯難光之立也列於諸侯矣今無故而
廢之是專黜諸侯而以難犯不祥也君必悔之公曰在
我而已遂東大子光(廢徙東鄙)使高厚傳牙以為大子夙沙
衛為少傳齊侯疾崔杼微逆光疾病而立之光殺戎子
尸諸朝非禮也婦人無刑雖有刑不在朝市夏五月
壬辰晦齊靈公卒(經書七月辛夘光定位而後赴)莊公即位執公子牙
於句瀆之丘以夙沙衛易已衛奔高唐以叛晉士匄侵
齊及穀聞喪而還禮也秋八月齊崔杼殺高厚於灑
藍而兼其室書曰齊殺其大夫從君於昏也齊慶封
圍高唐弗克(夙沙衛以叛)冬十一月齊侯圍之見衛在城上
號之乃下問守備焉以無備告揖之乃登聞師將傳食
高唐人殖綽工僂會夜縋納師醢衛于軍齊及晉平盟
于大隧
莊公(諡法勝敵克亂曰莊)
(名光靈公太子襄十九年嗣立明年改元至二十五年遇弑在位六年)
襄公經二十年夏六月庚申公會晉侯齊侯宋公衛侯
鄭伯曹伯莒子邾子滕子薛伯杞伯小邾子盟于澶淵
(齊與晉平)
傳二十一年春齊侯使慶佐為大夫(崔杼黨)復討公子牙
之黨執公子買于句瀆之丘公子鉏來奔叔孫還奔燕
冬會於商任齊侯衛侯不敬叔向曰二君者不免會朝
禮之經也禮政之輿也政身之守也怠禮失政失政不
立是以亂也晉州綽奔齊齊莊公朝指殖綽郭最曰
是寡人之雄也州綽曰君以為雄誰敢不雄然臣不敏
平隂之役先二子鳴(十八年晉伐齊及平陰州綽獲殖綽郭最)莊公為勇爵
(設爵位命勇士)殖綽郭最欲與焉州綽曰東閭之役臣左驂迫
還於門中識其枚數(亦在十八年)其可以與於此乎公曰子
為晉君也對曰臣為隸新(言但為僕隸尚新耳)然二子者譬於禽
獸臣食其肉而寢處其皮矣
傳二十二年秋欒盈自楚適齊晏平仲言於齊侯曰商
任之會受命於晉今納欒氏將安用之弗聽退告陳文
子曰君人執信臣人執共忠信篤敬上下同之天之道
也君自弃也弗能久矣冬欒盈猶在齊晏子曰禍將
作矣齊將伐晉不可以不懼(為明年齊伐晉傳)
經二十有三年秋齊侯伐衛遂伐晉冬齊侯襲莒
傳二十三年秋齊侯伐衛先驅(前鋒)穀榮御王孫揮召揚
為右申驅(次前軍)成秩御莒恒申鮮虞之傅摯為右曹開
御戎晏父戎為右貳廣(公副車)上之登御邢公盧蒲癸為
右啓牢成御襄罷師狼蘧䟽為右(左翼曰啓)胠商子車御侯
朝桓跳為右(右翼曰胠)大殿(後軍)商子游御夏之御寇崔如為
右燭庸之越駟乘自衛將遂伐晉晏平仲曰君恃勇
力以伐盟主若不濟國之福也不德而有功憂必及君
崔杼諫曰不可臣聞之小國間大國之敗而毁焉必受
其咎君其圖之弗聽陳文子見崔武子曰將如君何武
子曰吾言於君君弗聽也以為盟主而利其難羣臣若
急君於何有(言急弑之以說晉)子姑止之文子退告其人曰崔
子將死乎謂君甚而又過之不得其死過君以義猶自
抑也况以惡乎齊侯遂伐晉取朝歌為二隊入孟門登
大行張武軍於熒庭戍郫邵(晉邑)封少水(封晉尸)以報平陰
之役乃還(平陰役在十八年)趙勝帥東陽之師以追之獲晏氂
(齊大夫)冬齊侯還自晉不入遂襲莒門于且于(莒邑)傷股而
退明日將復戰期于夀舒(莒地)杞殖華(戸化切)還(音旋二子齊大夫)
載甲夜入且于之隧宿於莒郊明日先遇莒子於蒲侯
氏莒子重賂之使無死曰請有盟華周(即華還)對曰貪貨
棄命亦君所惡也昏而受命日未中而棄之何以事君
莒子親鼔之從而伐之獲杞梁(即杞殖)莒人行成齊侯歸
遇杞梁之妻於郊使弔之辭曰殖之有罪何辱命焉若
免於罪猶有先人之敝廬在下妾不得與郊弔齊侯弔
諸其室(新注孟子曰華周杞梁之妻善哭其夫而變國俗)臧紇奔齊見齊侯與
之言伐晉(齊侯自道伐晉之功)對曰多則多矣抑君似鼠夫鼠晝
伏夜動不穴於寢廟畏人故也今君聞晉之亂而後作
焉(時晉有欒盈之難)寧將事之非鼠何如
經二十有四年春仲孫羯帥師侵齊秋七月齊崔杼帥
師伐莒
傳二十四年春二月孟孝伯侵齊晉故也(魯為晉)夏齊侯
既伐晉而懼將欲見楚子楚子使薳啓彊如齊聘且請
期齊社蒐軍實使客觀之陳文子曰齊將有寇吾聞之
兵不戢必取其族秋齊侯聞將有晉師使陳無宇從
薳啓彊如楚辭且乞師崔杼帥師送之遂伐莒會于夷
儀將以伐齊水不克(晉侯會諸侯伐齊)冬楚子伐鄭以救齊諸
侯還救鄭楚子還使薳啓彊帥師送陳無宇(詳見鄭)齊人
城郟(王城齊叛晉求媚於天子)
經二十有五年春齊崔杼帥師伐我北鄙夏五月乙亥
齊崔杼弑其君光公會晉侯宋公衛侯鄭伯曹伯莒子
邾子滕子薛伯杞伯小邾子于夷儀秋八月己巳(七月十一)
(日經誤)諸侯同盟于重丘
傳二十五年春齊崔杼帥師伐我北鄙以報孝伯之師
也公患之使告于晉孟公綽曰崔子將有大志(志在弑君)不
在病我必速歸何患焉其來也不寇使民不嚴異於他
日齊師徒歸齊棠公(棠邑大夫)之妻東郭偃之姊也東郭
偃臣崔武子棠公死偃御武子以弔焉見棠姜而美之
使偃取之(為己取)偃曰男女辨姓今君出自丁(齊丁公杼之祖)臣
出自桓不可(同姜姓不可昏)武子筮之遇困䷮(坎下兊上)之大過䷛
(巽下兊上困六三變為大過)史皆曰吉(阿崔子)示陳文子文子曰夫從
風(坎為中男故曰夫變而為巽故曰從風)風隕妻不可取也且其繇曰困
于石據于蒺藜入于其宫不見其妻凶困于石往不濟
也據于蒺藜所恃傷也入于其宫不見其妻凶無所歸
也崔子曰嫠也何害先夫當之矣(寡婦曰嫠言棠公己當此凶)遂取
之莊公通焉驟如崔氏以崔子之冠賜人侍者曰不可
公曰不為崔子其無冠乎崔子因是(因是怒公)又以其間伐
晉也(間晉之難而伐之)曰晉必將報欲弑公以說于晉而不獲
間公鞭侍人賈舉而又近之乃為崔子間公夏五月
莒子朝于齊甲戌饗諸北郭崔子稱疾不視事(欲使公來)乙亥
公問崔子遂從姜氏姜入于室與崔子自側戸出公拊
楹而歌侍人賈舉止衆從者而入閉門甲興公登臺而
請弗許請盟弗許請自刃於廟弗許皆曰君之臣杼疾
病不能聽命近於公宫陪臣千掫(行夜)有滛者不知二命
公踰牆又射之中股反隊遂弑之賈舉州綽邴師公孫
敖封具鐸父襄伊僂堙皆死(八子皆齊勇力之臣)祝佗父祭於高
唐(齊别廟)至復命不說弁而死於崔氏申蒯侍漁者退謂
其宰曰爾以帑免我將死其宰曰免是反子之義也與
之皆死崔氏殺鬷蔑于平陰晏子立於崔氏之門
外其人曰死乎曰獨吾君也乎哉吾死也曰行乎曰吾
罪也乎哉吾亡也曰歸乎曰君死安歸君民者豈以陵
民社稷是主臣君者豈為其口實社稷是養故君為社
稷死則死之為社稷亡則亡之若為已死而為已亡非
其私暱誰敢任(音壬)之且人有君而弑之吾焉得死之而
焉得亡之將庸何歸門啓而入枕尸股而哭興三踊而
出人謂崔子必殺之崔子曰民之望也舍之得民盧
蒲癸奔晉王何奔莒(二子莊公黨為二十八年殺慶舍張本)叔孫宣伯之
在齊也(成十六年僑如奔齊)叔孫還(齊羣公子)納其女於靈公嬖生
景公丁丑崔杼立而相之慶封為左相盟國人於大宫
曰所不與崔慶者晏子仰天歎曰嬰所不唯忠於君利
社稷者是與有如上帝乃歃辛巳公與大夫及莒子盟
大史書曰崔杼弑其君崔子殺之其弟嗣書而死者二
人其弟又書乃舍之南史氏聞大史盡死執簡以往聞
既書矣乃還閭丘嬰以帷縛其妻而載之與申鮮虞乘
而出鮮虞推而下之曰君昏不能匡危不能救死不
能死而知匿其暱其誰納之行及弇中將舍(弇於檢切)嬰曰
崔慶其追我鮮虞曰一與一誰能懼我(言道狹雖衆無所用)遂舍
枕轡而寢食馬而食駕而行出弇中謂嬰曰速驅之崔
慶之衆不可當也遂來奔崔氏側莊公于北郭(側瘞埋之)
丁亥葬諸士孫之里(死十三日便葬)四翣(諸侯六翣所甲切)不蹕下車
七乘不以兵甲晉侯(平公)濟自泮會于夷儀伐齊以報
朝歌之役(在二十三年)齊人以莊公說(以弑莊公說晉)使隰鉏請成
慶封如師男女以班賂晉侯以宗器樂器自六正五吏
三十帥三軍之大夫百官之正長師旅及處守者皆有
賂晉侯許之秋七月己巳同盟于重丘齊成故也
春秋分記卷六十
