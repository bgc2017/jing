春秋分記卷四十三宋程公說撰
書二十五
職官書第三
宋
宋殷後天子之事守禮秩加於諸侯文八年經書
宋司馬宋司城亦以天子之後得自命官也成王
命微子統承先王修其禮物由是言之宋之制當
本之殷然諸侯亦不可盡備天子之制殷制見於
書傳無聞焉惟曲禮載天子建天官先六大曰大
宰大宗大史大祝大士大卜典司六典天子之五
官曰司徒司馬司空司士司寇典司五衆天子之
六府曰司土司木司水司草司噐司貨典司六職
天子之六工曰土工金工石工木工獸工草工典
制六材五官致貢曰享五官之長曰伯鄭氏注此
盖殷時制也孔穎逹曰殷以大宰為一卿以象天
時司徒以下五卿法地事但大宰既尊故先列大
宰而隸屬大宰之官既法於天故同受大名六卿
外復别立六府者藏物之處使各主其所掌職也
立此六工典制六府之材物五官致貢不言大宰
以大宰摠領群職爾此殷制可考之大凡也宋官
制較之於舊則有異其詳列下方
孤卿
僖九年傳宋襄公即位以公子目夷為仁使為左
師以聽政於是宋治宋始蓋以左師為政其後有
左右二師襄九年傳二師令四鄉正敬享穎逹曰
宋國之法二師分掌其方左右各掌二鄉按周禮
鄉老二鄉則公一人此王制也孤貳公上公之國
則孤一人宋上公而有左右二師是為二孤倣公
孤之名非古也故穎逹曰宋國之法譏其更變之
失而違王制耳(文七年傳殺公孫固公孫鄭於公宫六卿和公室書曰宋人殺其大)
(夫孔穎逹曰此二子亦卿官也下云六卿和公室六卿之外有此二子蓋是孤卿之官宋上公禮得)
(有孤嘗考左右師則孔義於此為差)
右師
右師之職於六卿中為貴故華元曰我為右師君
臣之訓師所司也(成十五年)襄九年宋災華閱為右師
討右官官庀其司向戌討左亦如之孔穎逹曰百
司府藏屬左右二師故右官庀其司而左亦如之
是府庫之物二師摠令群官所主宋僣立二孤在
六卿之上而右師又孤卿之尊者
左師
左師之職亞於右師僖九年公子目夷為左師以
聽政宋始以左師為政卿其後有左右二師則右
師為之長僣也
六卿
殷制六卿大宰象天時司徒司馬司空司士司宼
法地事宋六卿之次則曰右師左師司馬司徒司
城司寇其不合者有四右師左師命名特異一也
大宰列六卿之外二也司徒次司馬之後三也司
士之名無聞焉四也然所為戾者多矣
司馬
文八年經宋人殺其大夫司馬司馬主甲兵亦曰
司武襄六年傳華弱為司馬平公曰司武而梏於
朝難以勝矣謂其主兵也哀十四年傳司馬請瑞
兵雖掌於司馬必請瑞而後發尚古制云
司徒
司徒主徒役襄九年傳宋災司徒華臣具正徒杜
預注正徒役徒司徒所主按周禮大司徒掌徒庶
之政令小司徒凡用衆庶則掌其政教凡國之大
事致民孔穎逹曰如是年司里所使遂正所納皆
是臨時調民而役之若今之夫役也司徒所具正
徒者常共官役若今之正丁也
司城
文八年經宋司城來奔司城本司空主營壘以武
公名廢為司城十六年傳夫人將使昭公田孟諸
而殺之使謂司城去公六卿皆卿官而獨使司城
者以司城與司馬相屬其掌營壘則兵亦兼之矣
周禮司空鄉師大役則帥民徒而至以考司空之
辟田獵徒役亦不盡役謂若一次起發幾人司城
必書其人已用幾日至用之後則不再起是其職
也
司寇
司寇掌刑罰襄九年傳使樂遄庀刑噐亦如之杜
預注樂遄司寇刑噐刑書
卿官非一
大司馬少司馬大司寇少司寇
僖二十二年傳曰大司馬固諫又曰司馬魚固為
大司馬則魚為小司馬矣成十五年向為人為大
司寇鱗朱為少司寇凡此皆具官也(大司馬大司寇為天子之)
(官宋不當有)
大宰少宰
桓二年傳孔父嘉為司馬督為大宰於時宋其二
卿為政歟至成十五年傳華元為右師魚石為左
師蕩澤為司馬華喜為司徒公孫師為司城向為
人為大司寇鱗朱為少司寇則為七卿矣而復有
向帶為大宰魚府為少宰孔穎逹曰少司寇二宰
等六卿外亦是卿官如魯三卿外别有公孫嬰齊
臧孫許但非如六卿世掌國政則宋卿數踰殷制
之舊矣(亦如晉三軍將佐皆世卿外有散位從卿者)
大宰所掌
襄九年傳宋災使大宰西鉏吾庀府守杜預注府
六官之典按殷制天子建天官先六大而大宰居
其一又天子之六府典司六職此言大宰蓋天官
之一而府守則六府之職也若如杜言謂為六官
之典是與府守異矣孔穎逹曰杜以府為六官之
典當是六官之典其事載於書故使具其守劉炫
以府守為府庫守藏今知不然者以百司府藏已
屬左右二師曲禮言五官致貢曰享不及大宰則
以大宰摠攝群職故也雖二師各庀其司而大宰
摠庀府守(商書伊訓百官摠已以聽冢宰盖伊尹也冢猶大也說命曰惟說命總百官孔)
(安國注冢宰之任則傅說相高宗也宋上公修先王禮物大宰名與冢宰同然據傳乃在六卿外非)
(商制之舊矣)
卿
文十四年傳宋高哀為蕭封人以為卿杜預注蕭
宋附庸仕附庸還升為卿孔穎逹曰高哀仕於蕭
國遂被拔擢升為宋卿是時公子成為右師公孫
友為左師華耦為司馬鱗矔為司徒蕩意諸為司
城華御事為司寇高哀為卿在六卿之外宋卿蓋
非一矣
司城為政卿
襄九年傳宋災樂喜為司城以為政杜預注樂喜
子罕也為政卿知將有火災素戒為備火之政按
宋六卿右師為尊司城位居五非政卿也今言司
城為政卿杜預注以為專為救火之政而已然從
此以後歴檢傳文鄭人請賊宋人獻玉抶築臺之
謳削向戌之賞子罕所為皆是政卿之任則子罕
以司城為政卿不特救火之政也孔穎逹云宋以
華閱是華元之子以元有大功使閱繼其父耳子
罕賢知故特使為政齊任管夷吾魯任叔孫婼皆
位卑而執國政子罕以司城為政其類此歟
右左官屬
襄九年傳華閱為右師討右官官庀其司向戌討
左亦如之杜預注使具其官屬蓋百官有司之分
屬於右師左師者
大尹
哀二十六年傳六卿三族降聽政因大尹以逹杜
預注大尹近官有寵者六卿因之以自通逹於君
御士
昭二十一年傳多僚為御士杜預注公御士此年
傳又曰子皮遇多僚御司馬而朝則公之御士亦
為司馬御士矣
校正
襄九年傳宋災命校正出馬工正出車杜預注校
正主馬按周禮校人司馬之屬
工正
襄九年傳命校正出馬工正出車備甲兵庀武守
杜預注工正主車孔穎逹曰車馬甲兵司馬之職
周禮司馬屬官有校人而無主車之官巾車車僕
職皆掌車乃屬宗伯昭四年傳載魯叔孫為司馬
與工正書服(杜注車服之噐工正所書)蓋侯國之制司馬兼行
宗伯之事故工正主車而屬焉殷制天子之六工
典制六材其四曰木工注謂輪輿弓廬匠車也工
正或猶木工而其名異乎
司里
襄九年傳伯氏司里杜預注司里里宰釋言曰里
邑也李廵云里居之邑也是里為邑居之名周禮
五鄰為里以五鄰必同居故以里為名里長謂之
宰周禮里宰每里下士一人謂六遂之内二十五
家之長也此言司里謂司城内之民若今城内之
坊里也里必有長不知官名周禮有里宰故以宰
言之非是郊外二十五家之長也使伯氏司此城
内諸里之長故曰司耳
隧正
襄九年傳宋災華臣具正徒令隧正納郊保奔火
所杜預注隧正官名也五縣為隧孔穎逹曰此隧
正如天子之遂大夫按周禮有遂人遂師遂大夫
之别遂人職云五家為鄰五鄰為里四里為鄼五
鄼為鄙五鄙為縣五縣為遂遂師各掌其遂之政
令戒禁遂大夫各掌其遂之政令諸侯有鄉遂亦
以郊内郊外别之郊内屬鄉者近於國都司徒自
率以入城郊外屬遂者是郊野保守之民不可全
離所守司徒令遂正量其多少納之於國随火所
起而奔往救之
鄉正
襄九年傳宋災二師令四鄉正敬享杜預注鄉正
鄉大夫孔穎逹曰周禮每鄉卿一人天子六卿即
以卿為之長此傳云二師令四鄉正則四鄉别立
鄉正而二師各摠其二耳周禮卿大夫各掌其鄉
之政教正月之吉受教法於司徒退而頒之於其
鄉則鄉正當屬司徒此傳言二師命之者上文右
師討右左師討左由宋國之法二師分掌其方左
右故云二師命四鄉正也費誓云魯人三郊三遂
則魯立三卿此云命四鄉正則宋立四卿也周禮
卿為一軍大國三軍宋大國不過三軍而有四卿
者當時所立非正法矣
迹人
哀十四年傳迹人來告杜預注迹禽獸者周禮迹
人掌邦田之地政迹之言跡知禽獸之處
祝
襄九年傳宋災祝宗用馬於四墉杜預注祝大祝
按殷制天官先六大四曰大祝主天地鬼神之事
宗
同上杜預注宗宗人按殷制天官先六大二曰大
宗鄭氏曰周則大宰宗伯皆為六官盖殷以大宗
為大宰之屬所以明其為殷制也主天地鬼神之
事以六大之次言之則宗當居大祝之上
行人
定六年經晉人執宋行人樂祁犂行人使人也周
禮有大行人小行人諸侯行人當亦通掌此事(詳見)
(周魯官制)
門官
僖二十二年傳宋師敗績襄公傷股門官殱焉杜
預注門官守門者師行則在君左右周禮虎賁氏
掌先後王而趨以卒伍軍旅會同亦如之舍則守
王閑王在國則守王宫國有大故則守王門諸侯
之禮不得其詳曰門官亦虎賁氏之類故在國則
守門師行則在君左右近公故盡死也殱盡釋詁
文舍人云殱衆之盡也
司宫
襄九年傳令司宫巷伯儆宫杜預注司宫奄臣掌
宫内之事孔穎逹曰昭五年傳楚子欲以羊舌肸
為司宫欲加害宫刑以此知司宫奄臣謂奄人為
臣主司宫内周禮無司宫巷伯之名唯内小臣奄
上士四人掌王后之命正其服位鄭玄云奄稱士
異其賢也奄人之官此最為長則司宫如王朝之
内小臣
巷伯(寺人同)
襄九年傳巷伯儆宫杜預注巷伯寺人掌宫内之事
孔穎逹曰周禮云寺人王之正内五人鄭玄云正
内路寢也釋宫云宫中巷謂之壼孫炎曰巷舍間
道也王肅云今後宫稱永巷巷者宫内道名伯長
也宫内門巷之長周禮内小臣其次寺人知巷伯
猶寺人矣又詩篇名巷伯經云寺人孟子作為此
詩知巷伯寺人一也鄭以巷伯為内小臣既無明
文各以意說
内師
襄二十六年傳寺人惠牆伊戾為大子内師孔穎
逹曰内師者身為寺人之官公使之監大子内事
為在内人之長
衛
卿官
酒誥曰矧惟若疇圻父薄違農父若保宏父定辟
圻父司馬農父司徒宏父司空衛三卿官也定四
年傳云封康叔少皥之虚聃季授土陶叔授民杜
預注聃季司空陶叔司徒皆衛受於王制之舊春
秋衛之政卿世歸寗氏孫氏三卿僅見司徒而復
有司寇皆異乎舊矣特采可考者著於篇
卿邑
襄二十七年傳免餘曰唯卿備百邑論語云百乘
之家大夫稱家邑有百乘是百乘為采邑之極
司寇
昭二十年傳衛公孟縶狎齊豹奪之司寇杜預注
豹齊惡之子為衛司寇殺衛侯之兄縶春秋以盜
書孔穎逹曰齊豹衛國之卿又曰齊豹為衛司寇
守嗣大夫作而不義其書為盜哀二十五年傳云
奪司寇亥政是衛以司寇為卿矣侯國三卿司徒
司馬司空是也司空兼司寇之事今衛卿止見司
徒而以司寇為政卿非周制矣
司徒
哀十五年傳莊公害故政欲盡去之先謂司徒瞞
成云司徒卿官
少師下於卿
襄二十七年傳獻公以免餘為少師使為卿辭曰
大叔儀能贊大事君其命之乃使文子為卿免餘
辭卿而為少師則衛以少師亞於卿矣
右宰
襄十四年傳右宰穀從而逃歸杜預注穀衛大夫
則右宰衛之大夫也隐四年傳衛人使右宰醜涖
殺州吁於濮石碏使其宰獳羊肩涖殺石厚於陳
衛右宰蓋五大夫之小宰也
御戎戎右
閔二年傳渠孔御戎子伯為右猶晉御戎戎右也
行人
襄十八年經晉人執衛行人石買定七年齊人執
衛行人北宫結以侵衛行人言使人也周禮有大
行人小行人諸侯行人通掌此事(詳見周魯官制)
右公子左公子
桓十六年傳衛宣公烝夷姜生急子屬諸右公子
為之娶於齊而美公取之生夀及朔屬夀於左公
子杜云左右媵之子因以為號孔穎逹曰公子法
無左右明其因母為號公羊稱二國媵之以有二
媵故分為左右說公羊者則言右媵貴於左媵林
栗曰妾媵之子若能操廢立之權則皆自為計矣
宣公何以屬所欲立者而左右公子何以合謀為
黔牟地乎是知洩職二公子者先君之公子而黔
牟者宣公之庶子也左右公子者衛之公族分為
左右以洩職二公子分領之耳宗盟之長糾合同
姓國人所望宣公是以屬其所愛而二公子卒擅
廢立之權非左右媵之子而因以為號矣
大士
僖二十八年傳衛侯與元咺訟寗武子為輔鍼莊
子為坐士榮為大士杜預注大士治獄官也周禮
命夫命婦不躬坐獄元咺不宜與其君對坐故使
莊子為主又使衛之忠臣及其獄官質正大士衛
之獄官
大史
閔二年傳狄人囚史華龍滑與禮孔以逐衛人二
人曰我大史也實掌其祭周禮大史大祭祀與執
事卜日戒又宿之日與群執事讀禮書而協事書
酒誥矧大史友内史友鄭注大史内史掌記言記
行是内史記言大史記行也衛在春秋無内史之
名而大史見於傳衛以王室之命有二史舊矣
祝
襄十四年傳獻公使祝宗告亡祝大祝也按周禮
大祝掌六祝之辭以事鬼神示祈福祥求永貞掌
六祈以同鬼神示作六辭以通上下親䟽遠近辨
六號辨九祭辨九&KR0596;小祝掌小祭祀蓋逹祝辭者
宗
同上宗宗人也按周禮小宗伯掌建國之神位凡
國之大禮佐大宗伯凡小禮掌事如大宗伯之儀
曰宗者是宗伯之屬孔穎逹曰特牲少宰士大夫
之祭祀也皆宗人掌其事然則諸是祭神言辭大
祝掌之禮儀宗人掌之故祭祀皆祝宗同行其事
大師
襄十四年傳公飲之酒使大師歌巧言之卒章杜
預注大師掌樂大夫按周禮春官之屬大師掌六
律六同以合隂陽之聲
寺人
哀十五年傳寺人羅御如孔氏周禮寺人王之正
内五人諸侯寺人亦掌宫内之事而其員不同
蔡
大師
襄二十六年傳楚伍參與蔡大師子朝友子朝以
公族而為大師任亦重矣然蔡侯國而官名大師
僣也
司馬
襄八年傳獲蔡司馬公子燮亦卿官
陳
陳之三卿司徒司馬司空合侯國之制然陳次國
也三卿亦汰矣
司徒
襄二十五年傳鄭伐陳入之子美數俘而出司徒
致民孔穎逹曰陳國既亂致使民人分散故令陳
之司徒招致民人乃還又哀十一年傳陳轅頗為
司徒賦封田以嫁公女按周禮司徒掌建邦之土
地之圖與其人民之數以土均之法辨五物九等
制天下之地征以作民職以令地貢以斂財賦諸
侯司徒職掌當亦同故鄭使之致民而陳亦使頗
賦封田
司馬
襄二十五年傳鄭入陳陳侯使司馬桓子賂以宗
噐杜預注桓子陳之司馬又傳曰司馬致節孔穎
逹曰陳國既亂致使官司廢闕符節失亡故令陳
之司馬致符節乃還按周禮掌節屬之司徒而此
以司馬掌之春秋時侯國之制未必盡如周制之
舊
司空
襄二十五年傳司空致地孔穎逹曰陳國既亂致
使民人分散故令陳之司空檢致土地乃還按周
官司空掌邦土故使致地也
行人
昭八年經楚人執陳行人干徵師殺之行人使人
也周禮有大行人小行人諸侯行人當亦通掌此
事(詳見周魯官制)
祝
襄二十五年傳祝祓社周禮女巫掌歲時祓除釁
浴巫祝義則同
輿嬖
昭八年傳輿嬖袁克殺馬毁玉以葬杜預注嬖人
之貴者
芋尹
哀十五年傳芋尹蓋陳大夫也按昭七年楚有芋
尹無宇孔穎逹曰陳有芋尹皆以草名官不知其
故
春秋分記卷四十三
