春秋分記卷二十七宋程公說撰
書九
疆理書第三
齊地緫說
太公望佐文武定天下以功封扵營丘號曰齊蓋古青
州地也禹貢海岱惟青州喁夷既略濰淄其道厥土白
墳海濱廣斥萊夷作牧浮于汶逹于濟舜分青州為營
州周以徐州合青州其土益大周禮職方正東曰青州
在天文玄枵之次女虚危之分辰居子宫曰寳瓶其封
域東至于海西至于河南至于穆陵北至于無棣阻渤
澥之險憑河濟之固後據千乘前倚兖濮擅利魚鹽形
勢十二故太公用之而富桓公資之以霸自桓公後雖
不復霸矣然憑藉地利猶得以雄彊扵諸侯太公治齊
修道術尊賢智賞有功至扵今其土多好經術矜功名
舒緩闊逹而足智其失則夸奢朋黨季札觀風聞齊音
曰泱泱乎大風也哉表東海者其太公乎杜佑曰青州
人情變詐皆因管仲輕重而為弊
齊地釋名
齊(隱三年下同)
少昊之世有爽鳩氏虞夏時有季萴湯末有逄公伯
陵殷末有蒲姑氏與四國作亂成王滅之以封大公
國扵臨淄廣記云南郊山下有天齊淵齊之爲齊義
本此
石門
釋例濟北盧縣故城西南濟水以石為門京相璠曰
盧縣故城西南六十里有故石門去水三百步盧縣
今濟南府長清縣是也廣記則以二地為在臨邑縣
按臨邑居濟南之北長清居濟南之西南長清之西
即臨邑之南二邑相近宜盧與石門在二邑間也盧
縣雖以春秋盧地得名然曰故城則春秋之盧其故
城在晉盧縣境而密近扵臨邑矣(濟南齊州)
盧
釋例濟北盧縣故城今長清縣
艾(六年)
釋例泰山牟縣東南有艾山又琅邪臨沂縣東艾亭
疑按廣記襲慶府奉符縣地有漢牟縣而九域志艾
山則屬沂州境注云春秋公會齊侯盟于艾考之輿
圖沂屬邑沂水新泰俱在奉符東南則艾山當在沂
州境矣
嬴(桓三年)
漢晉爲嬴縣後廢入襲慶府萊蕪縣
穀(莊七年)
此年夫人姜氏會齊侯于穀昭十一年傳曰齊桓公
城穀而寘管仲于今頼焉廣記曰城中有管仲井即
同會穀之地後漢置穀城縣後廢入東阿今東平府
東阿縣東故城在焉有穀城山(或以城小穀為同此誤也詳見内魯)
葵丘(八年下同)
廣記青州臨淄縣有葵丘
貝丘
釋例樂安博昌縣南地名貝丘今青州夀光縣地也
又恩州治清河縣有漢貝丘地應劭曰齊侯田于貝
丘即此然考之輿地齊都臨淄夀光於臨淄為東而
貝丘則在壽光南地之相近襄公田游于斯恩州距
博州西北博蓋古聊攝之地傳謂聊攝以東言齊地
西至聊攝謂恩州爲貝丘則是在聊攝外矣襄公雖
至游荒豈有自臨淄遠至於聊攝之外邪按廣記恩
州在春秋時屬齊後屬晉又水經注亦以應注事近
疎博昌即司馬彪郡國志所謂貝中聚者然則貝丘
當在夀光非恩州貝丘明矣
乾時(九年下同)
釋例時水在樂安界岐流旱即竭涸故曰乾時今青
州千乘縣有樂安城
堂阜
東莞蒙隂縣西北有夷吾亭或曰鮑叔解夷吾縛扵
此因以為名今沂州新泰縣有蒙隂故城在東南堂
阜在東去州西北二百一十里
柯(十三年)
東平府東阿縣廣記云本齊柯邑(今有阿井嘗膠以貢)
陽穀(僖三年)
東平府陽穀縣
穆陵(四年下同)
沂州沂水縣穆山齊之南境在州北一百八十里
無棣
滄州無棣縣南以無棣河為名州南百七十里
酅(二十六年)
釋例濟北穀城縣西北有地名酅下今東阿縣地有
穀城縣
周首(文十一年)
釋例濟北穀城縣東北有周首亭京相璠曰濟北所
治盧子城故齊周首邑也今東阿縣
平州(宣元年)
釋例泰山牟縣西平州鄉今奉符縣
石窌(成二年下同)
濟南府長清縣東地名石窌
莘
博州武水縣西北故莘城
華泉
濟南府歷城縣有華不注山下有泉
徐關
濟南府章丘縣故徐關城
清(十七年)
大名府莘縣
平隂(襄十八年下同)
東平府平隂縣
防門
釋例平隂城南北防有門今平隂縣水經注河道所
由名防門去平隂三里
廣里
傳塹防門而守之廣里水經注防門北有光里齊人
言廣音與光同即春秋廣里也
京兹
釋例平隂城東南今平隂縣東南
邿
平隂縣西有邿山
盧
東平府陽穀縣
祝柯(十九年下同)
漢晉為祝柯縣今濟南府禹城縣在府西一百三十
里
高唐
釋例濟南祝阿縣西北高唐城今博州高唐縣高唐
在博州之東北禹城在濟南府之西二邑相近故在
博州為東北則扵祝阿為西北云
重丘(二十五年)
應劭曰安德縣北五十里有重丘鄉水經注故重丘
縣同盟重丘伐齊今安德府(安德德州)
廩丘(二十六年)
漢晉爲廩丘縣故城在濮州雷澤縣北
崔(二十七年)
釋例樂安東朝陽縣西北有崔氏城東朝陽廢入臨
邑今屬濟南府
棘(昭十年下同)
子山故邑釋例齊國西安縣東有戟里亭城今西安
故城在青州臨淄縣西北
夫于
釋例濟南於陵縣西北有于亭今淄州長山縣
渠丘(十一年)
臨淄縣西北後漢志齊國有蘧丘里古渠丘
聊攝(二十年下同)
博州聊城縣東北三十里攝域
遄臺
史遷曰胡公徙薄姑城内有高臺師古云武王初封
太公未得爽鳩氏地成王以益之今千乘縣
野井(二十五年)
濟南府禹城縣東野井亭
夾谷(定十年下同)
海州懷仁縣本祝其縣地有夾谷山
犂(哀十年下同)
釋例濟南隰隂縣今考晉地理志濟南郡有縣五無
隰隂云
轅
釋例濟南祝阿縣西有轅城今濟南府禹城縣西北
清(十一年)
釋例濟北盧縣東有清亭盧縣故城在今陽穀縣西
北
博
奉符縣故博縣地
留舒(二十七年)
齊救鄭及留舒違穀七里穀人不知及濮雨不涉寰
宇記在東平府須城縣曰柳舒故城
地名疑者四
黃(桓十七年)
釋例闕或曰東萊黃縣非也經公子遂如齊至黃乃
復傳曰盟于黃平齊紀且謀衛故也黃在齊衛之間
申池(文十八年)
釋例或曰齊城南面西頭第一門名申門齊城無池
惟此門左右有池疑
弇中(襄二十五年)
釋例大山萊蕪縣西有甕口谷疑
賴(哀六年)
釋例或曰濟南莒縣南有屬亭疑
闕地三十有四
禚(莊二年)姑棼(八年)北杏(十三年)
落姑(閔元年)夷(僖元年)甗(十八年)
郪丘(文十六年)垂(宣八年)鞌(去齊五百里成二年下同)
袁婁(去齊五十里)丘輿馬陘
東陽(襄二年)耏外(三年)郵棠(二十五年)
句瀆之丘(十九年下同)灑藍棠(二十五年)
邶殿(三十八年)莒(昭三年)寧風(五年)
稷(十年)沛(二十年)媚(定九年)
駘(哀六年下同)殳昌淳潞(八年)
鄎(十年)艾陵(十一年)舒州(十四年下同)
豐丘郭關顧(二十一年下同)
舟道
宋地緫說
周成王誅武庚分其地封微子扵宋蓋與東周並古荆
河豫州地也禹貢伊洛瀍澗既入于河滎波既豬導菏
澤被孟豬厥土惟壤下土墳壚周禮職方河南曰豫州
在天文大火之次氐房心之分辰居卯宫曰天蝎其封域
西自蔡潁東薄沂泗北極河濟南拒長淮其中廣袤平
坦四通八逹然形勢所控無名山大川之限無鴻溝巨塹
之阻而魯伺其右晉鄭掉其左衛拊其背吳楚拒其胷
陳鄭伺其翼故襄公用之不能以抗諸侯大康地記云豫
州之分其人得中和之氣其性安舒其俗阜其人和
宋地釋名
宋(閔元年下同)
高辛氏子閼伯所居古商丘也武王封微子啟是爲
宋國今南京應天府宋城縣
黃
釋例陳留外黃縣東有黃城外黃今廢入開封府雍
丘縣之東
郜(十年下同)
單州成武縣東南郜城
防
釋例高平昌邑縣西有防城昌邑今省入金鄉屬濟
州
句瀆丘(桓十二年)
興仁府乘氏縣西有二漢句陽縣故城廣記云即句
瀆之丘(興仁曹州)
袲(十五年)
宿州符離縣西南
蒙澤(莊十二年下同)
拱州考城縣故蒙縣也十三州志蒙澤在縣東水經
注宋萬與公争博弑閔公於斯澤
亳(梁國有二亳)
南亳今南京穀熟縣北亳今考城縣東北
梁丘(三十二年)
釋例高平昌邑縣西南梁丘鄉今濟州金鄉縣穀梁
曰梁丘在曹邾之間去齊八百里
檉(僖元年)
淮寧府宛丘縣西北有檉城(淮寧陳州)
貫(二年)
考城縣西北有貫城
葵丘(九年)
開封府雍丘縣
鹿上(二十一年)
順昌府汝隂縣原鹿城(順昌潁州)
緍(二十三年)
釋例高平昌邑縣東南有東緍城今濟州金鄉縣
孟諸(二十八年)
應天府虞城縣有孟諸藪禹貢作孟豬(張魚反)左傳爾
雅皆作孟諸
承匡(文十一年下同)
釋例陳留襄邑縣西承匡城今拱州襄邑縣
長丘
水經注濟瀆東逕封丘縣南在春秋為長丘焉應劭
曰左傳宋敗狄于長丘獲長狄緣斯是也
新城(十四年)
釋例梁國穀熟縣西有新城今應天府穀熟縣
大棘(宣二年)
釋例陳留襄邑縣南有棘鄉今襄邑縣
沙隨(成十六年下同)
拱州寧陵縣北沙隨亭
汋陵
寧陵縣東南二十五里汋陵城
彭城(十八年)
徐州彭城縣
吕(襄元年下同)
釋例彭城吕縣今徐州地在彭城東南五十七里吕
梁洪
留
釋例彭城留縣今徐州地在彭城東五十里
犬丘
鄭子然侵宋取犬丘釋例譙國鄼縣東北有犬丘城
迂回疑今亳州鄼縣東北犬丘城於南京爲近且接
鄭境非迂回也
楊梁(十二年)
水經注睢陽東南三十里有故楊梁今曰陽亭也睢
陽今宋城縣
盧門(十七年)
宋城南門司馬彪郡國志曰睢陽縣有盧門亭
蒙門(二十七年)
宋城門
良(昭十三年)
釋例下邳良城縣今淮陽軍治
鬼閻(二十年)
釋例長平縣西北有閻亭今淮寧府西華縣
橫(二十一年下同)
釋例梁國睢陽縣南有横亭水經注在睢陽縣西南
世謂之光城蓋光橫聲相近睢陽今應天府
鴻口
梁國睢陽縣東鴻口亭今應天府有此亭
曲棘(二十五年)
釋例陳留外黃縣城中有曲棘亭今開封府雍丘縣
東
雍丘(哀九年)
雍丘縣
空桐(二十六年)
釋例梁國虞縣南地名空桐有桐亭今應天府虞城
縣水經注空桐澤在虞城東南春秋公遊于空澤卒
于連中大尹左師興空澤之士千甲奉公自空桐入
如沃宫者矣然則空澤與空桐當為一也
地名疑者一
逢澤(哀十四年)
釋例地理志言在滎陽開封縣東北遠疑今東京
闕地三十有二
管(隱十年下同)老桃稷(桓二年)
虚(十二年下同)龜幽(莊十六年)
盂(僖二十一年)汋陂(成十六年下同)夫渠
朝郟(十八年下同)城郜幽丘
靡角之谷訾母(襄十年)南里(昭二十一年下同)
厨新里公里
赭丘桑林之門老丘(定十五年)
城鉏(哀十一年)彌作頃丘玉暢嵒戈錫(六田宋鄭之間)
(隙地哀十一年)鞌(十四年)連中(二十六年下同館名)
沃宫唐盂
春秋分記卷二十七
