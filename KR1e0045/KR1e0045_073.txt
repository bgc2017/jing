春秋分記卷七十三宋程公說撰
秦世本
嬴姓伯爵其先出自顓頊裔孫女之子大業生大
賈與禹平水土佐舜調馴鳥獸賜姓嬴氏是為伯
翳十九世非子為周孝王養馬汧渭間馬大蕃息
孝王分為附庸而邑之秦使續氏嬴至曾孫秦仲
宣王又命作大夫始有車馬禮樂侍御之好國人
美之秦仲之孫襄公為平王攘犬戎有功列為諸
侯賜以岐豐之地襄公子文公七傳更七十八年
穆公始見于春秋國在今秦州隴城縣
文公寧公
出子武公
德公宣公
成公穆公
康公共公
桓公景公
哀公惠公
悼公
文公(諡法忠信接禮曰文)
(襄公子即位四十四年魯隠元年至七年卒在位五十年)
寧公(沈約諡法寧字有諡人無謚法)
(文公孫大子竫公子隠七年嗣立明年改元至桓八年卒在位三十七年)
桓公傳四年秋秦師侵芮敗焉小之也冬王師秦師圍
魏執芮伯以歸
出子
(寧公少子桓八年寧公卒庶長弗忌等廢大子立之時年五歲明年改元至桓十四)
(年庶長三父等弑之立寧公故大子在位六年)
桓公傳十年秋秦人納芮伯萬于芮
武公(諡法克定禍亂曰武)
(寧公故大子桓十四年嗣立明年改元至莊十六年卒在位三十年)
德公(諡法忠弘純淑曰德)
(武公弟莊十六年嗣立明年改元至十八年卒在位二年)
宣公(諡法善聞周逹曰宣)
(德公子莊十八年嗣立明年改元至三十年卒在位十二年)
成公(諡法安民立政曰成)
(宣公弟莊三十年嗣立明年改元至閔二年卒在位四年)
穆公(諡法布德執義曰穆)
(名任好德公少子閔二年嗣立明年改元益國十二聞地千里遂霸西戎至文六年)
(卒在位三十九年)
僖公傳九年冬晉郤芮使夷吾重賂秦以求入齊隰朋
帥師會秦納晉惠公(夷吾)
傳十年丕鄭聘于秦且謝緩賂冬秦伯使泠至報問(詳見晉)
傳十一年夏秦晉伐戎以救周
傳十二年冬晉薦饑使乞糴于秦秦於是乎輸粟于晉
自雍及絳相繼命之曰汎舟之役
傳十四年冬秦饑使乞糴于晉晉人弗與
經十有五年冬十有一月壬戌晉侯及秦伯戰于韓獲
晉侯
傳十五年秋秦伯伐晉三敗及韓九月晉侯逆秦師使
韓簡視師復曰師少於我鬭士倍我壬戌戰于韓原獲
晉侯以歸穆姬聞晉侯將至以太子罃弘與女簡璧登
臺而履薪焉(罃康公名弘其母弟簡璧罃弘姊妹)使以免服衰絰逆且告
曰上天降災使我兩君匪以玉帛相見而以興戎若晉
君朝以入則婢子夕以死夕以入則朝以死唯君裁之
乃舍諸靈臺大夫請以入公曰獲晉侯以厚歸也既而
喪歸焉用之(若將晉侯入則夫人或自殺)大夫其何有焉必歸晉君
公子縶曰不如殺之無聚慝焉子桑曰歸之而質其大
子必得大成晉未可滅而殺其君祗以成惡乃許晉平
十月晉隂飴甥會秦伯盟于王城秦伯改館晉侯是歲
晉又饑秦伯又餼之粟於是秦始征晉(賦也)河東置官司
焉(並詳見晉)
傳十九年冬秦取梁(詳見梁)
傳二十二年秋秦晉遷陸渾之戎于伊川
傳二十三年秋九月晉惠公卒重耳及楚送諸秦公享
之
傳二十四年春王正月秦伯納之不書不告入也二月
甲午晉師軍于廬柳秦伯使公子縶如晉師三月晉侯
潜會秦伯于王城(並詳見晉)
傳二十五年春秦伯師于河上納王(襄王)狐偃言於晉侯
曰求諸侯莫如勤王諸侯信之且大義也晉侯辭秦師
而下(新注此見秦穆公好處與晉文自專之意甚不同)秋秦晉伐鄀鄀降秦師
(詳見鄀)
經二十有八年夏四月己巳晉侯齊師宋師秦師及楚
人戰于城濮冬公會晉侯齊侯宋公蔡侯鄭伯陳子莒
子邾子秦人于温
經二十有九年夏六月會王人晉人宋人齊人陳人蔡
人秦人盟于翟泉
經三十年秋晉人秦人圍鄭
傳三十年九月甲午晉侯秦伯圍鄭佚之狐言於鄭伯
曰國危矣若使燭之武見秦君師必退夜縋而出見秦
伯曰秦晉圍鄭鄭既知亡矣越國以鄙遠君知其難也
焉用亡鄭以陪鄰鄰之厚君之薄也若舍鄭以為東道
主行李之往来共其乏困唯君圖之秦伯說與鄭人盟
使杞子逢孫楊孫戍之乃還子犯請擊之公曰不可微
夫人之力不及此因人之力而敝之不仁失其所與不
知以亂易整不武吾其還也亦去之(詳見鄭)
傳三十二年冬杞子(三十年秦盟鄭使杞子逢孫楊孫戍鄭而還)自鄭使告
于秦曰鄭人使我掌其北門之管若潜師以来國可得
也穆公訪諸蹇叔蹇叔曰勞師以襲遠非所聞也師勞
力竭遠主備之無乃不可乎師之所為鄭必知之勤而
無所必有悖心且行千里其誰不知公辭焉召孟明西
乞白乙使出師於東門之外蹇叔哭之曰孟子吾見師
之出而不見其入也公使謂之曰爾何知中夀爾墓之
木拱矣蹇叔之子與師哭而送之曰晉人禦師必於殽
殽有二陵焉其南陵夏后臯之墓也其北陵文王之所
辟風雨也必死是間余收爾骨焉秦師遂東
經三十有三年春王二月秦人入滑夏四月辛巳晉人
及姜戎敗秦師于殽
傳三十三年春秦師過周北門左右免胄而下超乘者
三百乘王孫滿尚幼觀之言於王曰秦師輕(遣政切)而無
禮必敗輕則寡謀無禮則脫入險而脫又不能謀能無
敗乎及滑鄭商人弦高將市於周遇之以乘韋先(音鮮)牛
十二犒師曰寡君聞吾子將步師出於敝邑敢犒從者
孟明曰鄭有備矣不可冀也攻之不克圍之不繼吾其
還也滅滑而還晉發命遽興姜戎子墨衰絰(時文公未葬故襄公)
(稱子)夏四月辛巳敗秦師于殽獲百里孟明視西乞術白
乙丙以歸文嬴請三帥公許之先軫朝問秦囚公曰夫
人請之吾舍之矣先軫怒曰武夫力而拘諸原婦人暫
而免諸國堕(音隳)軍實而長寇讎亡無日矣公使陽處父
追之及諸河則在舟中矣釋左驂以公命贈孟明孟明
稽首曰君之惠不以纍臣釁鼓使歸就戮于秦寡君之
以為戮死且不朽若從君惠而免之三年將拜君賜秦
伯素服郊次鄉師而哭曰孤違蹇叔以辱二三子孤之
罪也不替孟明孤之過也大夫何罪且吾不以一眚掩
大德(新注書序秦誓云秦穆公伐鄭晉襄公帥師敗諸殽還歸作秦誓其略曰惟古之謀人則曰未就予)
(忌惟今之謀人姑將以為親雖則云然尚猶詢兹黃髮則罔所愆古之謀人謂蹇叔等也今之謀人謂孟明等)
(也)
文公傳元年殽之役晉人既歸秦帥秦大夫及左右皆
言於秦伯曰是敗也孟明之罪也必殺之秦伯曰是孤
之罪也周芮良夫之詩曰大風有隧貪人敗類聽言則
對誦言如醉匪用其良覆俾我悖是貪故也孤之謂矣
孤實貪以禍夫子夫子何罪復使為政
經二年春王二月甲子晉侯及秦師戰于彭衙秦師敗
績冬晉人宋人陳人鄭人伐秦
傳二年春秦孟明視帥師伐晉以報殽之役二月甲子
及秦師戰于彭衙秦師敗績晉人謂秦拜賜之師(以嗤之)
秦伯猶用孟明孟明增修國政重施於民趙成子言於
諸大夫曰(成子趙襄)秦師又至將必辟之懼而增德不可當
也詩曰母念爾祖聿脩厥德孟明念之矣念德不怠其
可敵乎冬晉先且居宋公子成陳轅選鄭公子歸生伐
秦取汪及彭衙而還以報彭衙之役卿不書為穆公故
尊秦也謂之崇德
胡安國曰按左氏四國伐秦報彭衙之役則皆國
卿也其貶而稱人者晉人再勝秦師在常情亦可
以已矣而復興此役結怨勤民是全不務德尃欲
力爭而報復之無已也以致濟河焚舟之師故特
貶而稱人
經三年夏五月秦人伐晉
傳三年夏秦伯伐晉濟河焚舟(示必死)取王官及郊晉人
不出遂自茅津濟封殽尸而還遂霸西戎用孟明也君
子是以知秦穆之為君也舉人之周也與人之壹也孟
明之臣也其不解(音懈)也能懼思也子桑之忠也其知人
也能舉善也(初舉孟明)詩曰于以采蘩于沼于沚于以用之
公侯之事秦穆有焉夙夜匪觧以事一人孟明有焉詒
厥孫謀以燕翼子子桑有焉
經四年秋晉侯伐秦
傳四年秋晉侯伐秦圍祁新城以報王官之役楚人滅
江秦伯為之降服出次不舉過數大夫諫公曰同盟滅
雖不能救敢不矜乎吾自懼也君子曰詩云惟彼二國
其政不獲惟此四國爰䆒爰度其秦穆之謂矣
經五年夏秦人入鄀(傳見鄀)
傳六年夏秦伯任好卒以子車(昌遮切)氏之三子奄息仲
行鍼虎為殉皆秦之良也國人哀之為之賦黃鳥君子
曰秦穆之不為盟主也宜哉死而棄民先王違世猶詒
之法而况奪之善人乎詩曰人之云亡邦國殄瘁無善
人之謂若之何奪之古之王者知命之不長是以並建
聖哲樹之風聲分之采物著之話言為之律度陳之藝
極引之表儀予之法制告之訓典教之防利委之常秩
道之以禮則使母失其土宜衆隸頼之而後即命聖玉
同之今縱無法以遺後嗣而又收其良以死難以在上
矣君子是以知秦之不復東征也
孫復曰或問秦穆公何如曰秦之賢公也然則死
而以子車氏之三子為殉皆秦之良也奪而殺之
斯可謂之賢公歟曰以三良為殉非穆公過也罪
在康公矣康公穆公子也子之事父也生則盡其
恭死則致其哀葬則以其禮彼康公之事穆公也
生則未聞其恭死則不見其哀葬則非用其禮而
又以善人為殉罪孰重焉且厚葬非古也矧用人
哉行孝者國之大本也是故善為國者必根乎仁
而本乎孝仁以懷其衆孝以奉其親彼則殺人以
從葬非仁也陷父於不義非孝也觀乎穆公當國
稱賢勸能棄罪捐釁用敗崤之帥飲盜馬之徒軍
旅外嚴恩信内治所以威行東夏奄宅西戎斯可
謂之賢公也豈其將死而有棄民之侈惡哉故曰
以三良為殉非穆公過也罪在康公矣晉魏顆葬
武子不以嬖妾為殉懼陷其父於不義左氏傳而
善之今康公葬穆公以三良為殉是陷其父於不
義也不譏之得非明於此而暗於彼耶不然何先
後之不顧如是哉矧嬖妾之微而三良之大乎
古今罪穆公以人從死非也此自其國俗嘗有
願殉者而三良亦在其中耳詩曰如可贖兮人
百其身者傷其自欲從殉不可救止也史記穆
公葬雍從死者百七十七人又曰獻公元年下
令止從死者然則自穆至康其國俗既以願殉
為義國亦不立法禁故獻公既葬出子知非令
典始以法禁之
康公(諡法安樂撫民曰康)
(名罃穆公大子文六年嗣立明年改元至十八年卒在位十三年)
文公經七年夏四月戊子晉人及秦人戰于令狐晉先
蔑奔秦
傳七年夏四月秦康公送公子雍于晉(時晉襄公卒晉使先蔑士會来)
(逆公子雍)宣子與諸大夫背先蔑立靈公以禦秦師戊子敗
秦師于令狐(詳見晉)己丑先蔑奔秦士會從之
傳八年夏秦人伐晉取武城以報令狐之役
經九年冬秦人来歸僖公成風之襚(傳見魯)
經十年夏秦伐晉
傳十年春晉人伐秦取少梁夏秦伯伐晉取北徵
經十有二年秋秦伯使術来聘冬十有二月戊午晉人
秦人戰于河曲
傳十二年秋秦伯使西乞術来聘且言將伐晉襄仲辭
玉曰君不忘先君之好照臨魯國鎮撫其社稷重之以
大器寡君敢辭玉對曰不腆敝器不足辭也主人三辭
賓答曰寡君願徼福于周公魯公以事君不腆先君之
敝器使下臣致諸執事以為瑞節要結好命所以藉寡
君之命結二國之好是以敢致之襄仲曰不有君子其
能國乎國無陋矣厚賄之秦為令狐之役故冬秦伯伐
晉取羈馬晉人禦之秦伯以璧祈戰于河十二月戊午
秦軍掩晉上軍晉師出戰交綏秦師夜遁復侵晉入瑕
傳十三年夏晉人患秦之用士會也乃使魏夀餘偽以
魏叛者以誘士會執其帑於晉使夜逸請自歸于秦秦
伯許之履士會之足於朝秦伯師于河西魏人在東夀
餘曰請東人之能與夫二三有司言者吾與之先使士
會士會乃行繞朝(秦大夫)贈之以策曰子無謂秦無人吾
謀適不用也既濟魏人譟而還秦人歸其帑
經十有六年秋楚人秦人巴人滅庸(詳見楚)
經十有八年春王二月秦伯罃卒(無傳)
共公(諡法敬長奉上曰共)
(名稻康公子文十八年嗣立明年改元至宣四年卒在位四年)
宣公經元年冬晉趙穿帥師侵崇(傳見晉秦與國)
經二年春秦師伐晉(傳見晉報崇役)
經四年春王正月秦伯稻卒(無傳)
桓公(諡法辟土服遠曰桓)
(名榮共公子宣四年嗣立明年改元至成十四年卒在位二十八年)
宣公經八年夏六月晉師白狄伐秦
傳八年夏白狄會晉伐秦晉人獲秦諜殺諸絳市六日
而蘇
經十有五年夏六月秦人伐晉(無傳)
傳十五年秋七月秦桓公伐晉次于輔氏及雒魏顆敗
秦師于輔氏獲杜回秦之力人也(詳見晉)
成公經九年冬十有一月秦人白狄伐晉
傳九年冬十一月秦人白狄伐晉諸侯貳故也
傳十一年冬秦晉為成史賴盟晉侯于河東郤犫盟秦
伯于河西秦伯歸而背晉成
經十有三年夏五月公自京師遂會晉侯齊侯宋公衛
侯鄭伯曹伯邾人滕人伐秦
傳十三年夏四月戊午晉侯使吕相絶秦桓公既與晉
厲公為令狐之盟而又召狄與楚欲道以伐晉諸侯是
以睦於晉五月丁亥晉侯以諸侯之師及秦師戰于麻
隧秦師敗績獲秦成差及不更女父(不更秦爵詳見晉)
經十有四年冬十月秦伯卒(無傳)
景公(諡法布義行剛曰景)
(名厚桓公子成十四年嗣立明年改元至昭五年卒在位四十年)
襄公傳九年夏秦景公使士雃(苦田切)乞師于楚將以伐
晉秋楚子師于武城以為秦援秦人侵晉
經十年夏晉師伐秦
傳十年夏六月晉荀罃伐秦報其侵也
經十有一年冬秦人伐晉
傳十一年秋楚子囊乞旅于秦秦右大夫詹帥師從楚
子將以伐鄭鄭伯逆之冬十二月秦庶長鮑庶長武帥
師伐晉以救鄭鮑先入晉地士魴御之少秦師而弗設
備壬午武濟自輔氏與鮑交伐晉師己丑秦晉戰于櫟
晉師敗績易秦故也
傳十二年冬楚子囊秦庶長無地伐宋秦嬴歸于楚(景公)
(妹為共王夫人)
經十有四年夏四月叔孫豹會晉荀偃齊人宋人衛北
宫括鄭公孫蠆曹人莒人邾人滕人薛人杞人小邾人
伐秦(報十一年櫟之役)
傳十四年夏諸侯之大夫從晉侯伐秦以報櫟之役也
濟涇而次秦人毒涇上流師人多死欒鍼與士鞅馳秦
師死焉士鞅奔秦秦伯問於士鞅曰晉大夫其誰先亡
乎對曰其欒氏乎秦伯以為知言為之請於晉而復之
(詳見晉)
傳二十六年春秦伯之弟鍼如晉脩成夏楚子秦人侵
吳
昭公經元年夏秦伯之弟鍼出奔晉
傳元年秦后子有寵於桓如二君於景(后子桓公子景公母弟鍼)其
母曰弗去懼選(懼選其罪)癸卯鍼適晉其車千乘書曰秦伯
之弟鍼出奔晉罪秦伯也后子享晉侯造舟于河(通秦晉之)
(道)十里舍車(一舍八乘為八反之偹)自雍及絳(雍絳相去千里用車八百乘)歸
取酬幣終事八反司馬侯問焉曰子之車盡於此而已
乎對曰此之謂多矣若能少此吾何以得見(言已坐車多故出奔)
女叔齊(司馬侯)以告公且曰秦公子必歸臣聞君子能知
其過必有令圖令圖天所贊也后子見趙孟趙孟曰吾
子其曷歸對曰鍼懼選於寡君是以在此將待嗣君趙
孟曰亡乎對曰何為一世無道國未艾也國於天地有
與立焉不數世淫弗能斃也趙孟曰天乎對曰有焉趙
孟曰其幾何對曰鍼聞之國無道而年榖和熟天贊之
也鮮不五稔趙孟視蔭曰朝夕不相及誰能待五后子
出而告人曰趙孟將死矣主民翫歲而愒日其與幾何
晉侯求醫於秦秦伯使醫和視之曰疾不可為也趙孟
曰良醫也厚其禮而歸之(詳見晉)冬十一月楚公子干奔
晉(以公子圍之亂)從車五乘叔向使與秦公子同食(食禄)皆百人
之餼趙文子曰秦公子富叔向曰底禄以德德鈞以年
年同以尊公子以國不聞以富且夫以千乘去其國彊
禦已甚詩曰不侮鰥寡不畏彊禦秦楚匹也使后子與
子干齒辭曰鍼懼選楚公子不獲是以皆来亦唯命且
臣與羇齒無乃不可乎(后子先来欲同於晉臣子干後来以為羇客矣)史佚有
言曰非羇何忌(新注非是羇客何須敬之言子干為客且所當敬)
經五年秋七月秦伯卒(無傳)
傳五年冬秦后子復歸於秦景公卒故也
哀公(諡法共仁短折曰哀)
(景公子昭五年嗣立明年改元至定九年卒在位三十六年)
昭公經六年春王正月葬秦景公
傳六年春王正月大夫如秦葬景公禮也
傳十九年春正月楚夫人嬴氏至自秦(平王娶秦女)夏令尹
子瑕聘于秦拜夫人也(秦自是與楚好)
定公經九年秋秦伯卒冬葬秦哀公(無傳)
惠公(諡法柔質慈民曰惠)
(哀公孫大子夷公蚤死定九年嗣立明年改元至哀三年卒在位九年)
哀公經三年冬十月癸夘秦伯卒(無傳)
悼公(謚法肆行無禮曰悼)
(惠公子哀三年嗣立明年改元十一年哀之十四年獲麟經終至十八年卒在位十)
(五年)
哀公經四年春王二月葬秦惠公(無傳)
右秦始終春秋凡十五公書卒者六不書卒者
八惟悼公後春秋經終悼公子厲共公以下十
三世一百八十八年而始皇并六國及二世而
項羽滅之
論曰春秋之世國於河東者晉為大國於江南者楚為
彊齊國於山東秦國於河西皆天下形勢之國勢足以
相扼力足以相抗故傳曰晉楚齊秦匹也晉之不能於
齊猶楚之不能於秦也此亦足以驗當時天下大勢所
在矣然齊晉主盟中夏經營用力莫先於制楚而楚之
北向以爭中原也嘗與齊晉角由江漢以犯間上國終
春秋世以楚為虞雖然中國之霸既衰而荆楚之勢亦
弊矣獨秦在當時以百二之勢帶山阻河縣隔千里地
勢便利穆公益國十二開地千里遂霸西戎其國無事
而威莫加於東方雖與諸侯盟會而交贄往来彊埸侵
戰止於河東之晉焉鬭克之遣聘士雃之乞師秦楚始
通而亦莫能以數也是以隠然獨彊於西陲而東方諸
侯亦無以難秦逮于戰國諸侯之大夫公族其權力與
其國君爭於是或遷其世祀割其土地如横波悍流奔
潰四散各極其勢而止大國至有三分小國往往并滅
其相與歃血於境上者多非其諸侯之子孫也而秦則
祖禰相授恬然内安終之皆折而歸於秦焉勢也是何
也秦無事諸侯多事故也無事者日蓄其威而多事者
徒内自潰亂也聖人編詩十五國風之次列秦於邶鄘
衛王鄭齊魏唐八國之後蓋以見其足兼八國而有之
書費誓秦誓終焉亦以周無周公則天下必歸於秦也
故備論之以記春秋戰國之變而秦之所以遂為秦歟
春秋分記卷七十三
