春秋分記卷三十五宋程公說撰
書十七
疆理書第十一
地理釋異上
魯有二
傳為魯夫人魯國也今襲慶府仙源縣
昭二十九年劉累遷魯縣王畿也今汝州魯山縣
鄭有二
先鄭今華州鄭縣
新鄭今鄭州新鄭縣
曹有二
桓九年曹太子來朝曹國也今廣濟軍定陶縣
閔二年秋立戴公廬于曹衛邑也今滑州白馬縣
燕有二
隱五年衛人以燕師伐鄭南燕也今滑州胙城縣
莊三十年謀伐山戎以其病燕北燕也今幽州薊縣
秦有二
桓四年秦師圍魏秦國也今秦州隴城縣
莊三十一年築臺于秦魯地也今濮州范縣
滕有二
隱七年滕侯卒滕國也今徐州滕縣
閔二年共滕之民衛邑也
莒有三
隱二年莒人入向莒國也今密州莒縣
昭三年齊侯田于莒齊東境二十六年隂忌奔莒周邑
也
越有二
桓元年公及鄭伯盟于越衛地也其地近垂垂今興仁
府乘氏縣
昭三十二年吳伐越越國也今紹興府
虞有二
桓十年虢公出奔虞仲雍之後虞國也今陜州平陸縣
哀元年少康奔有虞古虞國也今應天府虞城縣
虢有四
僖五年虢仲虢叔王季之穆此二西虢也(武王克殷封仲於西虢封)
(叔在仲國之西故曰二西虢)
仲之封今陜州陜縣又以别於鳳翔之虢故亦謂之
南虢
叔之封今鳳翔府虢縣以虢在中國之西又謂之西
虢
隱元年制巖邑也虢叔死焉東虢也今鄭州滎陽縣
昭七年齊侯次于虢燕地也
州有二
隱十二年向盟州陘王畿也今河内縣桓五年州公如
曹即此左氏誤以州公為淳于公杜遂承誤釋州為
淳于國按淳于在今密州高密縣非州也
桓十一年隨絞州蓼伐楚師州國也今江陵府監利縣
隨有二
隱五年翼侯奔隨晉地也
桓六年楚武王侵隨隨國也今隨州隨縣
邢有二
隱五年邢人伐翼邢國也今信德府龍岡縣
成二年申公巫臣為邢大夫晉地也亦曰邢丘今懷州
河内縣
唐有四
隱二年公及戎盟于唐魯地也今單州魚臺縣
宣十二年楚子使告唐惠侯唐國也今隨州唐城縣
昭元年及成王滅唐而封大叔焉唐即晉國今太原府
陽曲縣唐叔子燮父改唐為晉
十二年納北燕伯款于唐燕地也亦曰陽今中山府唐
縣
鄧有三
隱十年公會齊侯盟于鄧魯地也
桓二年蔡侯鄭伯會于鄧蔡地也今潁昌府郾城縣
九年巴子請與鄧為好鄧國也今襄陽府鄧城縣
黎有三
宣十五年晉立黎侯黎國也今潞州上黨縣
哀十年趙鞅伐齊取黎及轅齊地也
十一年衛大叔疾寘其妻娣於黎衛邑也今黎陽縣
梁有二
桓九年梁伯伐曲沃梁國也今同州夏陽縣
哀四年楚人襲梁及霍蠻子邑也今汝州梁縣
滑有三(三滑皆非今滑州)
莊三年次于滑鄭地也今拱州襄邑縣
十六年滑伯同盟于幽滑國也今西京偃師縣緱氏鎮
宣八年楚子及滑汭楚地水名見水門
穀有四
桓七年穀伯綏來朝穀國也襄陽府穀城縣
莊七年夫人會齊侯于穀齊地也今東平府東阿縣(鄭樵)
(以為陽榖誤也)
三十二年城小穀魯地也今曲阜西北小穀城(左氏以為齊邑)
(誤詳見内魯)
僖三年會于陽穀亦齊地也今東平府陽穀縣
郜有二
桓二年取郜大鼎于宋北郜也今單州成武縣
僖二十年郜子來朝南郜也今單州有兩郜城
成十三年焚我箕郜晉地也
鄫有三
僖十四年季姬及鄫子遇于防哀七年會吳于鄫鄫國
也今沂州承縣
襄元年諸侯之師次于鄫鄭地也今拱州襄邑縣
沈有二
文三年會晉人伐沈沈國也今蔡州汝陽縣東
宣十二年沈尹將中軍楚縣也今光州固始縣
舒有四
僖三年徐人取舒今廬州舒城縣
文十四年楚伐舒蓼今安豐軍
成十七年楚滅舒庸
襄二十四年舒鳩人叛楚今無為軍巢縣(皆羣舒國)
鄖有四
桓十一年鄖人軍於蒲騷鄖國也亦作䢵今復州沔陽
縣
昭十四年楚使鬭辛居鄖楚地也今復州竟陵縣
哀十一年太叔殯于鄖衛地也
十二年會于鄖吳地也今泰州海陵縣
霍有二
閔元年晉滅霍霍國也今平陽府霍邑縣
哀四年襲梁及霍蠻子邑也在梁南四十五里
魏有二
桓三年芮伯出居于魏魏地也今陜州芮城縣
閔元年賜畢萬魏文十三年魏夀餘以魏叛古魏國也
今河中府永樂縣
焦有三
僖二十三年楚伐陳取焦夷陳地也今亳州譙縣
宣二年秦師圍焦晉河外邑也
襄二十九年虞虢焦滑焦國也今陜州平陸縣
邘有二
隱十一年王取鄔劉蒍邘之田于鄭鄭地也
僖二十四年邘晉應韓(邘國也今懷州)哀七年宋伐曹築邑於
邘曹地也
茅有三
隱十一年攅茅王畿也今懷州修武縣
僖二十三年先茅之縣晉地也今陜州平陸縣
二十四年茅周公之胤也今濟州金鄉縣
夷有四
隱元年紀人伐夷夷國也今萊州即墨縣
莊十六年晉伐夷執夷詭諸王畿也(杜預於世族譜以夷詭諸合紀人所)
(伐之夷誤也)
閔二年齊人殺哀姜于夷齊地也(杜預曰魯南鄙公羊曰齊地按齊人以尸)
(歸當是齊地)
僖二十二年伐陳取焦夷昭九年遷許于夷陳地也夷
亦曰城父今亳州城父縣
向有五
隱二年莒人入向國也今宿州蘄縣(鄭樵以為沂州誤也)
十一年蘇忿生之田向及桓七年盟向王畿也今孟州
濟源縣
桓十六年城向魯邑也
宣四年公伐莒取向莒地也今沂州承縣
襄十一年師于向鄭地也今潁昌府長社縣
任有二
僖二十一年任宿須句任國也今濟州任城縣
襄三十年羽頡為任大夫晉邑也今信德府任縣
黃有三
隱元年敗宋師于黃宋邑也今開封府雍丘縣東
桓八年黃隨不會黃國也今光州定城縣
十七年公會齊紀盟于黃齊地也
蓼有二
桓十一年隨絞州蓼伐楚師今唐州湖陽縣
文十四年楚伐舒蓼今安豐軍
巢有二
文十二年楚人圍巢巢國也今無為軍巢縣
哀十一年大叔疾處巢衛地也
莘有五
桓十六年衛侯使盜待諸莘衛地也今大名府莘縣
莊十年荆敗蔡師于莘蔡地也
三十二年神降于莘虢地也今陜州有莘原
僖二十八年晉侯登有莘之墟古莘國也今東京陳留
縣
成二年師從齊師于莘齊地也今博州武水縣
密有四
隱二年莒紀盟于密莒地也今密州高密縣
閔二年莒人歸共仲於魯及密魯地也今沂州費縣
僖六年圍新密鄭地也亦曰新城今鄭州密縣
昭十五年密須之鼔古密國也今涇州靈臺縣
雒有二
宣三年楚子至于雒王城也今西京
十五年晉侯還及雒晉地也
郟有二
宣三年定鼎于郟鄏王城也郟鄏二山
昭元年犫櫟郟鄭地也後屬楚今汝州襄城縣
王城有二
僖十一年戎入王城二十五年王入于王城今河南府
十五年會秦伯于王城秦地也今同州朝邑縣
武城有三(非今恩州武城縣)
僖六年許僖公見楚子於武城楚地也今鄧州南陽縣
文八年秦人伐晉取武城晉地也今同州
襄十九年城武城魯地也今沂州
新城有四(非今河南新城及臨安新城縣)
僖四年晉申生奔新城晉地也今絳州曲沃縣
六年圍新城鄭地也今鄭州密縣
文四年圍邧新城秦邑
十四年同盟于新城宋地也今南京穀熟縣
方城有二
僖四年方城為城定四年欲悉方城外衆楚方城山也
自比陽縣至方城縣
文十六年侵庸及方城庸地也今房州竹山縣
城父有二
昭九年遷許于夷實城父哀六年救陳師于城父今亳
州城父縣
十九年太子建居城父楚地也今汝州葉縣
武父有二
桓十二年公會鄭伯盟于武父鄭地也今東京濟陽鎮
定四年自武父以南衛北界也
姑蔑有二
隱元年公及邾儀父盟于蔑定十二年敗諸姑蔑魯地
也今襲慶府泗水縣
哀十三年彌庸見姑蔑之旗越地也今衢州龍游縣
重丘有二
襄十七年飲馬于重丘曹地也
二十五年同盟于重丘齊地也今安德府
渠丘有二
成八年假道于莒與渠丘公立於池上莒邑也今密州
安丘縣
昭十一年齊渠丘實殺無知齊地也今青州臨淄縣
楚丘有二
隱七年戎伐凡伯于楚丘以歸戎邑也今拱州楚丘縣
(杜預以為衛邑誤也詳見戎地)
僖二年城楚丘衛文公徙居楚丘衛邑也今開德府衛
南縣
葵丘有二
莊八年齊侯使連稱管至父戍葵丘齊地也今青州臨
淄縣西
僖九年公會宰周公于葵丘宋地也今東京陳留縣東
守戍不出邦域之内故管至父所戍即臨淄之葵丘
若盟會當於四通五達之都諸侯所畢會陳留雍丘
實當其衝是宜會宰周公於此
亳有三(此外又有亳城在絳州垣曲縣)
莊十二年公子御說奔亳宋地也今南京穀熟縣曰南
亳拱州考城縣曰北亳
昭四年湯有景亳之命王畿也今西京偃師縣謂之西亳
商自契至祖乙號為商至盤庚治亳殷改曰殷則亳
殷今偃師也湯或其先公必常居此故盤庚曰先王
適于山及湯為諸侯徙居南北亳故書曰湯始居亳
從先王居是也今穀熟去寧陵之葛伯城不遠百里
故孟子曰與葛伯為隣此即御說所奔之亳湯所遷
也凡西南北三亳湯必居其一而建一以為都春秋
時西亳為王畿南亳北亳為宋地
良有二
昭十三年晉侯會吳子于良水道不可宋地也今淮陽
軍
哀十五年陳侯使公孫貞子弔吳及良而卒吳地也
鄢有二
隱元年鄭伯克段于鄢鄭地也今東京鄢陵縣
桓十三年及鄢亂次以濟昭四年遷頼于鄢楚邑也今
襄陽府宜城縣
鄢陵有二
文七年穆叔登鄢陵城莒地也
成十六年晉及楚鄭戰于鄢陵鄭地也今鄢陵縣
潛有二
隱二年公會戎于潛魯地也
昭二十七年吳圍潛三十一年吳侵潛六楚邑也今安
豐軍
盧有二
隱三年尋盧之盟齊地也今濟南府長清縣
襄十八年圍盧弗克二十九年高氏以盧叛亦齊地也
今東平府陽穀縣
清有六
隱四年公及宋公遇于清衛地也今東平府東阿縣
閔二年清人鄭邑也今開封府中牟縣
宣十二年盟清丘亦衛地也今濮州臨濮縣(鄭樵以為在東阿誤)
(也)
十三年赤狄伐晉及清晉地也亦曰清原今解州聞喜
縣
成十七年國勝待命于清齊地也今大名府莘縣
哀十一年齊國書高無㔻伐我及清亦齊地也今東平
府陽穀縣
棠有二
隱五年公如棠觀魚魯地也今單州魚臺縣
襄十四年楚子囊師于棠昭二十年棠君尚楚邑也今
眞州六合縣
艾有二
隱六年公會齊侯盟于艾齊地也今沂州
哀二十年吳公子慶忌出居于艾吳地也今隆興府分
寧縣
防有三
隱九年公會齊侯于防莊二十九年城諸及防魯地也
今密州
十年取防宋邑也今單州有西防故城
昭五年莒牟夷以牟婁及防兹來奔莒地也今密州安
丘縣
鄔有二
隱十一年王取鄔劉之田莊二十年王及鄭伯入于鄔
本鄭地後天王易之今西京偃師縣緱氏鎮(鄭樵以為在懷)
(州誤也)
昭二十八年司馬彌牟為鄔大夫晉地也今鄔縣
蒲有二
桓三年胥命于蒲成九年盟于蒲衛地也今東京長垣
縣
莊二十八年重耳居蒲晉地也今隰州隰川縣
櫟有三
桓十五年突入櫟莊二十年王處櫟僖二十四年狄伐
鄭取櫟昭元年楚公子圍城犫櫟郟鄭地也今潁昌
府陽翟縣
襄十一年秦侵晉及櫟晉地也
昭四年吳伐楚入棘櫟麻楚地也今蔡州新蔡縣
棘有九
宣二年宋鄭戰于大棘宋地也今拱州襄邑縣
成三年僑如圍棘取汶陽田魯邑也今襲慶府龔丘縣
襄十八年城上棘鄭地也今潁昌府陽翟縣
二十四年棘澤鄭地也今潁昌府長社縣
二十六年吳克棘楚地也今亳州鄼縣
昭十年桓子召子山而反棘焉齊地也今青州臨淄縣
十七年棘津晉地也今滑州胙城縣
二十五年宋公佐卒于曲棘亦宋地也今東京雍丘縣
東
哀元年棘蒲晉地也
雍有二
僖十三年自雍及絳秦孝公後徙都焉今鳳翔府天興縣
二十四年雍文之昭也今懷州修武縣
齊有二
隱三年齊鄭盟于石門齊國也
昭二十三年劉子焚齊周邑也
京有二
隱元年太叔居于京鄭地也
昭二十二年子朝奔京周地也
楊有二
襄二十九年楊姬姓也屬下陽郡是國名
昭二十二年劉子奔楊是周邑
陘有三
隱十一年蘇忿生之田有陘是周地
僖四年師進次于陘是楚地
定十四年闔廬卒于陘是吳地
祭有二
隱元年祭伯來是畿内國
成十一年祭封人是鄭地
沂有二
宣十一年蒍艾獵城沂是楚地邑名
昭二十五年季平子請待于沂上是魯城南水名
郕有二
莊八年郕降于齊師是國名
襄十六年齊侯伐我北鄙圍郕是魯地亦名成
房有二
昭十三年靈王遷許胡沈道房申於荆焉是國名
定五年季平子卒于房是魯地
萊有二
襄六年齊滅萊是國名
昭七年與之萊柞魯二山名
薛有二
隱十一年滕薛來朝是國名
莊三十一年築臺于薛是魯地
東陽有三
襄二年晏弱城東陽齊地也
二十三年趙勝帥東陽之師以追齊師晉地也
哀八年吳師克東陽吳地也
汾有二
成六年有汾澮以流其惡是晉地水名
襄十八年子庚治兵於汾是楚地
洮有三
莊二十七年公會杞伯姬于洮是魯地
僖三十一年自洮以南東傅于濟是曹地
昭元年宣汾洮晉地水名
稷有二
成二年會于稷是宋地
定五年使楚人先與吳戰而自稷會之是楚地
夷儀有二
僖二年邢遷于夷儀是邢地其後衛滅邢而入于衛
定九年齊伐晉夷儀是晉地
邿有二
襄十三年取邿是小國
十八年晉伐齊克邿是齊地
杏有二
昭二十四年攻瑕及杏是敬王邑周地也
定九年致禚媚杏於衛又有北杏見莊十三年並齊地
頼有二
昭四年楚滅頼是小國
哀六年使胡姬以安孺子如頼是齊邑
陽有二
閔二年齊人遷陽國名
昭十二年齊納北燕伯于陽燕别邑
虚有二
莊十二年公會宋公于虚是宋地
成十七年鄭侵晉虚滑是晉二邑
新里有二
僖十八年梁伯益其國而命之曰新里
昭二十年敗華氏于新里是宋地
鞌有二
成二年戰于鞌是齊地
哀十四年益鞌七邑是宋地
共有二
隱元年太叔出奔共國名
閔二年益以共滕之民衛别邑
申有二
莊六年楚文王伐申小國名
文八年自申至于虎牢之境是鄭地
郲有二
隱十一年會于郲鄭地也亦名時來
襄十四年以郲寄衛侯齊地也
南里有二
襄二十六年楚入南里是鄭邑
昭二十一年華氏以南里叛是宋地
郊有五
文三年秦伐晉取王官及郊是晉地
昭二十三年晉人圍郊是周地
定十三年衛伐曹克郊是曹邑
哀十一年及齊師戰于郊是魯地
十三年越伐吳及郊是吳地
厲有二
僖十五年齊師曹師伐厲是小國
宣九年楚子為厲之役故伐鄭是鄭地
柤有二
襄十年會吳于柤是楚地
昭六年鄭伯勞楚公子棄疾於柤是鄭地
潁有二
襄十八年楚師伐鄭遂涉潁是水名
昭九年晉率隂戎伐潁是周邑
費有二
僖元年公賜季友汶陽之田及費魯地也
襄十八年楚以銳師侵費滑即滑國所都之費也
酅有二
僖二十六年公追齊師至酅是齊地先屬紀
僖二十八年楚師背酅而舍是衛地險阻處
鄍有二
僖二年伐鄍三門是虞邑
襄十九年楚追越師至鄍是越地又有上鄍見成二年
吕有二
成七年子重請取於申吕古吕國也後為楚地今蔡州
新蔡縣
襄元年楚侵宋吕留宋地也今徐州
鄆有二
成四年城鄆昭二十六年處鄆魯地也曰西鄆今濟州
鄆城縣
文十二年城諸及鄆成九年楚入鄆襄十二年救台入
鄆昭元年伐莒取鄆莒邑也魯取之曰東鄆今沂州
沂水縣
鄒有二
襄十年魯鄒邑亦作郰今仙源縣
隱元年邾儀父都于鄒也今鄒縣
翼有二
隱元年盟翼邾地也
五年伐翼晉都也今絳州翼城縣
盂有四
隱十一年王取蒍邘之田于鄭邘亦作盂鄭地也
僖二十一年宋楚會于盂宋地也
昭二十八年孟丙為盂大夫哀四年齊伐晉取盂晉地
也今太原府盂縣
定十四年蒯聵獻盂于齊衛東地也
丘輿有三
成二年晉入丘輿齊地也
三年敗諸丘輿鄭地也
哀十四年葬諸丘輿魯地也今費縣
鄑有二
莊元年齊師遷紀郱鄑郚紀地也今濰州昌邑縣
十一年公敗宋師于鄑魯地也
訾有五
成十三年鄭公子班自訾求入鄭地也
昭二十三年單子取訾王畿也今鞏縣
文十六年訾枝
昭十三年訾梁
二十五年訾並楚地
鄄有二
莊十四年會于鄄衛地也今濮州鄄城縣
成十一年劉子盟于鄄王畿也
郔有二
宣十一年楚左尹侵宋王待諸郔楚地也
十二年楚子北師次于郔鄭地也
柯有三
莊十三年公會齊侯盟于柯齊地也今東平府東阿縣
襄十九年盟于祝柯亦齊地也又曰督揚今濟南府禹
城縣
會晉士匄于柯衛地也今大名府内黃縣
督揚有二
成十六年我師次于督揚鄭地也
襄十九年盟于督揚齊地也見前祝柯
平陽有四
宣八年城平陽魯地也曰東平陽今沂州新泰縣
昭二十八年趙朝為平陽大夫晉地也今平陽府臨汾
縣
哀十六年衛侯飲孔悝酒於平陽衛地也今滑州胙城
縣
二十七年盟于平陽魯西地也曰西平陽今襲慶府鄒
縣
平隂有二
襄十八年禦諸平隂齊地也在濟北今東平府平隂縣
昭二十三年晉師在平隂王畿也在河陽今西京洛陽
縣北
汜有四
僖二十四年襄王處于汜鄭地也今汝州襄城縣
三十年秦軍汜南亦鄭地也今開封府中牟縣
成四年取汜祭亦鄭地也今孟州汜水縣
昭二十二年王師軍于汜王畿也
扈有二
莊二十三年盟于扈鄭地也今原武縣
昭元年夏有觀扈古國也今京兆府鄠縣
瑣有三
襄十一年還次于瑣鄭地也今東京尉氏縣
昭五年會楚子于瑣楚地也
定七年盟于沙衛地也亦曰瑣今北京元城縣
中牟有二
鄭之中牟今東京中牟縣在河南爾雅曰鄭有圃田郭
璞注曰今滎陽中牟縣西圃田澤是也漢書音義臣
瓉案河南中牟春秋之時在鄭之疆内及三卿分晉
則為魏之邦土
定九年晉車千乘在中牟晉地也在河北趙世家曰獻
侯即位治中牟按趙界自漳水以北不及河南臣瓉
云案此中牟當在漯水之上
滎澤有二
閔二年衛人及狄人戰于滎澤衛地也在河北
宣十二年楚潘黨逐之及滎澤鄭地也在滎陽
儵有二
文十六年禆儵魚庸三邑也
十七年將悉敝賦以待於儵鄭地也與晉接境
解有二
僖十五年内及解梁城晉地也今解州
昭二十二年王師軍于解王畿也今洛陽
蒍有二
隱十一年王取蒍邘之田于鄭鄭地也
僖二十七年子玉治兵于蒍楚地也
駘有二
昭九年魏駘芮歧畢吾西土王畿也今京兆府武功縣
哀六年毛遷孺子於駘齊地也(鄭樵以為魯地誤也)
匡有三
僖十五年遂次于匡衛地也今東京長垣縣
文元年衛侵鄭伐緜訾及匡鄭地也今東京扶溝縣地
十一年會于承匡宋地也今拱州襄邑縣
潞有二
宣十五年潞子嬰兒之夫人赤狄之潞也今潞州潞城
縣
哀八年鮑子及潞齊邑也
垂有三
隱八年宋公衛侯遇于垂衛地也今興仁府乘氏縣
宣八年仲遂卒于垂齊地
定十三年齊侯衛侯次于垂葭亦衛地也今濟州
瑕有六
桓六年楚師軍於瑕隨地也
僖三十年許君焦瑕晉二邑也在河南
成六年居郇瑕氏之地晉地也今解州西南
十六年楚師還及瑕楚地也今亳州蒙城縣
哀六年城邾瑕魯地也今濟州任城縣
七年囚諸負瑕魯地也今襲慶府瑕丘縣
圉有四
襄二十六年從衛師敗之圉衛地也
昭五年鄭伯勞諸圉鄭地也今東京雍丘縣
二十二年伐東圉王畿也今洛陽縣
二十六年遂軍圉澤亦王畿也
制有二
隱元年制巖邑鄭地也今滎陽縣
五年不虞制人北制亦鄭地也今汜水縣
蒙有二
莊十二年蒙澤宋地也今拱州考城縣
哀十七年盟于蒙魯地蒙山也今沂州新泰縣
濮有三(皆衛地)
莊二十七年會于城濮
僖二十八年盟于宛濮今東京長垣縣
定八年盟于曲濮
郥有二
昭十九年郥陽封人之女奔之生大子建二十三年楚
大子建之母在郥蔡邑也
定十三年次于垂葭實郥氏衛地也今濟州鉅野縣
棫林有二
襄十四年伐秦次於棫林注云秦地
十六年次於棫林注云許地
春秋分記卷三十五
