春秋分記卷六十七宋程公說撰
陳世本
媯姓侯爵其先出自帝舜堯妻舜女居媯汭因為
姓舜之後封於有虞虞幕裔孫閱父為周武王陶
正能利器用王賴之以元女大姬嫁其子滿而封
諸陳使奉祀虞帝滿謚胡公自胡公至桓公十二
世國在今淮寧府宛丘縣
桓公厲公
莊公宣公
穆公共公
靈公成公
哀公惠公
懷公湣公
桓公(謚法辟土服遠曰桓)
(名鮑文公之長子即位二十三年魯隱元年桓五年卒在位三十八年)
隠公經四年夏宋公陳侯蔡人衛人伐鄭(傳見宋衛)
傳六年夏五月庚申鄭伯侵陳大獲往歲鄭伯請成于
陳陳侯不許五父諫曰親仁善鄰國之寶也君其許鄭陳
侯曰宋衛實難鄭何能為遂不許君子曰善不可失惡不
可長其陳桓公之謂乎長惡不悛從自及也雖欲救之其
將能乎商書曰惡之易也如火之燎于原不可鄉邇其猶
可撲滅周任有言曰為國家者見惡如農夫之務去草焉
芟夷藴崇之絶其本根勿使能殖則善者信矣(信如字又音申)
傳七年冬陳及鄭平十二月陳五父如鄭涖盟壬申及
鄭伯盟歃如忘洩伯曰五父必不免不賴盟矣(洩息列切)鄭
良佐如陳涖盟辛巳及陳侯盟亦知陳之將亂也
吕祖謙曰觀五父前曰親仁善鄰之諫所見甚善
一年間如鄭涖盟則歃如忘其初本有善心豈非
師傅不善故放蕩其心耶墓門之詩亦可見矣
桓公經二年春三月公會齊侯陳侯鄭伯于稷以成宋亂(傳見宋)
經五年春正月甲戌己丑陳侯鮑卒(甲戌正月二十日己丑此年二月六)
(日)夏葬陳桓公(無傳)秋蔡人衛人陳人從王伐鄭(傳見鄭)
傳五年春正月甲戌己丑陳侯鮑卒再赴也於是陳亂
文公子佗殺大子免而代之公疾病而亂作國人分散
故再赴
趙匡辨疑曰豈有正當禍亂之時而暇遣使人赴
告假如再赴夫子亦當詳定取其實日何乃總載
之乎傳云公疾而難作此文亦據陳國史而記之
驗此則經文甲戌下當記陳佗作亂之事全簡脫
之耳左氏不達此意遂妄云再赴也
厲公(謚法殺戮不辜曰厲)
(名躍桓公子桓六年蔡人殺陳佗立之改元至十二年卒在位七年)
桓公經六年秋八月蔡人殺陳佗
經十有二年秋八月壬辰陳侯躍卒(無傳)
莊公(謚法勝敵克亂曰莊)
(名林桓公子厲公弟桓十二年嗣立明年改元至莊元年卒在位七年)
莊公經元年冬十月乙亥陳侯林卒(無傳)
宣公(諡法善問周達曰宣)
(名杵臼莊公少弟莊元年嗣立明年改元至僖十二年卒在位四十五年)
莊公經二年春正二月葬陳莊公(無傳)
經二十有二年春陳人殺其公子御寇
傳二十二年春陳人殺其太子御寇(傳稱太子以實言)陳公子
完與顓孫奔齊顓孫自齊來奔齊侯使敬仲為卿辭使
為工正及陳之初亡也陳桓子始大於齊其後亡也成
子得政(詳見齊)
經二十有五年春陳侯使女叔(陳卿)來聘冬公子友如
陳(報女叔之聘)
傳二十五年春陳女叔來聘始結陳好也嘉之故不名
經二十七年秋公子友如陳葬原仲
傳二十七年夏同盟于幽陳鄭服也(服齊桓)秋公子友如
陳葬原仲非禮也原仲季友之舊也
僖公經四年夏齊人執陳轅濤塗秋及江人黃人伐
陳冬十有二月公孫兹帥師會齊人宋人衛人鄭人
許人曹人侵陳
傳四年夏次于召陵陳轅濤塗謂鄭申侯曰師出於
陳鄭之間國必甚病若出於東方觀兵於東夷循海
而歸其可也申侯曰善濤塗以告齊侯許之申侯見
曰師老矣若出於東方而遇敵懼不可用也齊侯執
轅濤塗秋伐陳討不忠也冬諸侯之師侵陳陳
成歸轅濤塗
經十有二年冬十有二月丁丑陳侯杵臼卒
穆公(謚法布德執義曰穆)
(名欵宣公子僖十二年嗣立明年改元至二十八年卒在位十六年)
僖公經十有三年夏四月葬陳宣公(無傳)
經十有九年冬會陳人蔡人楚人鄭人盟于齊
傳十九年冬陳穆公請修好於諸侯以無忘齊桓之德
冬盟于齊修桓公之好也(宋襄暴虐故思齊桓)
經二十有三年秋楚人伐陳
傳二十三年秋楚成得臣帥師伐陳討其貳於宋也遂
取焦夷城頓而還(詳見楚)
經二十有八年夏盟于踐土陳侯如會六月陳侯欵卒
(無傳)冬公會晉侯齊侯宋公蔡侯鄭伯陳子莒子邾人
秦人于温
共公(諡法敬長事上曰共)
(名朔穆公子僖二十八年嗣立明年改元至文十三年卒在位十八年)
文公傳六年臧文仲以陳衛之睦也欲求好於陳夏
季文子聘于陳且娶焉(經見内魯)
傳九年齊楚侵陳克壺丘以其服於晉也秋楚公子
朱自夷伐陳陳人敗之獲公子茷陳懼乃及楚平
傳十年秋七月陳侯鄭伯會楚子于息
經十有三年夏五月壬午陳侯朔卒(無傳)
靈公(諡法亂而不損曰靈)
(名平國共公子文十三年嗣立明年改元至宣十年遇弑十一年楚王帥諸侯伐陳)
(誅徵舒因縣陳申叔時為言乃立太子午在位十五年)
宣公經元年秋楚子鄭人侵陳晉趙盾帥師救陳
傳元年陳共公之卒楚人不禮焉陳靈公受盟于晉
秋楚子侵陳晉趙盾帥師救陳
傳五年冬陳及楚平晉荀林父伐陳
經六年春晉趙盾衛孫免侵陳
傳六年春晉衛侵陳陳即楚故也
經八年冬楚師伐陳
傳八年冬陳及晉平楚師伐陳取成而還
經九年秋九月晉荀林父帥師伐陳冬陳殺其大夫洩
冶
傳九年夏會于扈討不睦也(謀齊陳)陳侯不會荀林父以
諸侯之師伐陳晉侯卒于扈乃還陳靈公與孔寧儀
行父通於夏姬(陳大夫御叔妻)皆衷其衵服以戲于朝(衷懷也衵服近)
(身衣)洩冶諫曰公卿宣淫民無效焉且聞不令君其納之
(納藏衵服)公曰吾能改矣公告二子二子請殺之公弗禁遂
殺洩冶孔子曰詩云民之多辟無自立辟其洩冶之謂
乎
陳師道曰傳引詩而罪冶非聖人之言左氏之瞽
言也孔子稱三仁則曰比干諫而死答曾參則曰
當不義臣不可不争於君如洩治可謂争而合義
蹈忠履仁得其死者也孔子其罪之耶春秋大夫
殺而累上者皆以國殺為文嗚呼忠於君義於國
蹈道而死者孔子猶非之烏得為孔子哉曰然則
孔氏云冶居淫亂之邦不能去而諫是取死之道
何也曰不合春秋者之言也春秋時亂臣賊子疊
跡而出有忠君死義者聖人貴之錄之不暇又書
而罪之耶靈無道而冶不去之何也曰士之未仕
如是焉可也已仕而亂去不以義不可也冶位為
大夫諫未及三雖曰取死義不可得而去也
經十年夏五月癸巳陳夏徵舒弑其君平國
傳十年陳靈公與孔寧儀行父飲酒於夏氏公謂行父
曰徵舒似女對曰亦似君徵舒病之公出自其廏射而
殺之(射食亦切)二子奔楚
成公(謚法安民立政曰成)
(名午靈公太子宣十一年嗣立改元至襄四年卒在位三十年)
宣公經十有一年夏楚子陳侯鄭伯盟于辰陵冬十
月楚人殺陳夏徵舒丁亥楚子入陳納公孫寧儀行父
于陳
傳十一年夏楚盟于辰陵陳鄭服也冬楚子為陳夏
氏亂故伐陳謂陳人無動將討於少西氏(徵舒祖子夏名)遂入
陳殺夏徵舒轘諸栗門因縣陳陳侯在晉申叔時曰夏
徵舒弑其君其罪大矣討而戮之君之義也抑人有言
曰牽牛以蹊人之田而奪之牛牽牛以蹊者信有罪矣
而奪之牛罰已重矣王曰善哉乃復封陳鄉取一人以
歸謂之夏州書曰楚子入陳納公孫寧儀行父于陳書
有禮也(詳見楚)
經十有二年春葬陳靈公(無傳賊討國復二十一月然後得葬)冬十有二
月宋師伐陳衛人救陳(傳見宋衞)
襄公經三年夏六月己未同盟于雞澤(詳見晉)陳侯使袁
僑如會戊寅叔孫豹及諸侯之大夫及陳袁僑盟
傳三年夏盟于雞澤楚子辛為令尹侵欲於小國陳成
公使袁僑如會求成晉侯使和組父告于諸侯(告陳服)秋
及陳袁僑盟陳請服也楚司馬公子何忌侵陳陳叛
故也
經四年春王三月己酉陳侯午卒秋七月葬陳成公(無傳)
冬陳人圍頓
傳四年春楚師為陳叛故猶在繁陽(前年何忌之師)韓獻子患
之言於朝曰文王帥殷之叛國以事紂唯知時也今我
易之難哉(晉力未能服楚受陳為非時)三月陳成公卒楚人將伐陳
聞喪乃止(軍禮不伐喪)陳人不聽命(不聽楚命)臧武仲聞之曰陳
不服於楚必亡大國行禮焉而不服在大猶有咎而况
小乎夏楚彭名侵陳陳無禮故也冬楚人使頓間
陳而侵伐之故陳人圍頓
哀公(諡法共仁短折曰哀)
(名溺成公子襄四年嗣立明年改元至魯昭八年公病其弟司徒招殺悼大子偃師)
(立公子留為太子哀公憂恚自縊在位三十五年)
襄公經五年冬戍陳楚公子貞帥師伐陳公會晉侯宋
公衛侯鄭伯曹伯齊世子光救陳
傳五年秋九月丙子盟于戚命戌陳也楚子囊為令尹
(公子貞)范宣子曰我喪陳矣楚人討貳而立公子囊必改
行(改子辛所行)而疾討陳陳近於楚民朝夕急能無往乎有
陳非吾事也無之而後可冬諸侯戌陳(備楚)子囊伐陳
十一月甲午會于城棣以救之
經七年冬十月楚公子囊帥師圍陳十有二月會于鄬
陳侯逃歸
傳七年冬十月楚子囊圍陳會于鄬以救之(晉會諸侯)陳人
患楚(楚圍陳故)慶虎慶寅謂楚人曰吾使公子黃往而執之
楚人從之二慶使告陳侯于會曰楚人執公子黃矣君
若不來群臣不忍社稷宗廟懼有二圖(背君屬楚)陳侯逃歸
經十有七年春宋人伐陳
傳十七年春宋莊朝伐陳獲司徒卬卑宋也(卑宋而不設備)
經二十年秋陳侯之弟黃出奔楚
傳二十年秋陳慶虎慶寅畏公子黃之偪愬諸楚四與
蔡司馬同謀(此年蔡公子燮欲以蔡之晉)楚人以為討(責陳)公子黃出
奔楚書曰陳侯之弟黃出奔楚言非其罪也公子黃將
出奔呼於國曰慶氏無道求專陳國暴蔑其君而去其
親五年不滅是無天也
經二十有三年夏陳殺其大夫慶虎及慶寅陳侯之弟
黃自楚歸于陳
傳二十三年春陳侯如楚公子黃愬二慶於楚楚人召
之使慶樂往殺之慶氏以陳叛夏屈建從陳侯圍陳
陳人城(城以距君)板隊而殺人役人相命各殺其長遂殺慶
虎慶寅楚人納公子黃君子謂慶氏不義不可肆也故
書曰惟命不于常
經二十有四年冬陳鍼宜咎出奔楚
傳二十四年冬陳人復討慶氏之黨鍼宜咎出奔楚
經二十五年夏六月壬子鄭公孫舍之帥師入陳冬
鄭公孫夏帥師伐陳
傳二十五年初陳侯會楚子伐鄭(在前年)當陳隧者井堙
木刊鄭人怨之六月鄭子産子展帥車七百乘伐陳宵
突陳城遂入之陳侯扶其太子偃師奔墓遇司馬桓子
曰載余曰將巡城(不欲載公以巡城辭)遇賈獲載其母妻下之而
授公車公曰舍而母辭曰不祥與其妻扶其母以奔墓
亦免子展命師無入公宫與子産親御諸門陳侯使司
馬桓子賂以宗器陳侯免擁社(免音問喪服也擁抱社主)使其衆男
女别而纍以待於朝子展執縶而見再拜稽首承飲而
進獻子美入數俘而出祝祓社司徒致民司馬致節司
空致地乃還冬十月子西復伐陳陳及鄭平
傳二十八年夏陳侯朝于晉宋之盟故也(詳見晉)十二月
為宋之盟故陳侯如楚(詳見楚)
傳三十年夏六月鄭子産如陳涖盟歸復命告大夫曰
陳亡國也不可與也聚禾粟繕城郭恃此二者而不撫
其民其君弱植公子侈太子卑大夫敖政多門以介於
大國能無亡乎不過十年矣
昭公經八年春陳侯之弟招殺陳世子偃師夏四月辛
丑陳侯溺卒楚人執陳行人干徵師殺之陳公子留出
奔鄭秋陳人殺其大夫公子過(古木切)冬十月壬午
楚師滅陳執公子招放之于越殺陳孔奐(無傳)葬陳哀公
傳八年陳哀公元妃鄭姬生悼太子偃師二妃生公子
留下妃生公子勝二妃嬖留有寵屬諸司徒招與公子
過(招過哀公弟)哀公有廢(甫肺切)疾三月甲申公子招公子過
殺悼太子偃師而立公子留夏四月辛亥哀公縊(憂恚)
(自殺辛丑三日辛亥誤)干徵師赴于楚且告有立君公子勝愬之
于楚楚人執而殺之(殺干徵師)公子留奔鄭書曰陳侯之弟
招殺陳世子偃師罪在招也楚人執陳行人干徵師殺
之罪不在行人也秋八月陳公子招歸罪於公子過
而殺之九月楚公子弃疾帥師奉孫吳圍陳(孫吳悼太子子)
(惠公)宋戴惡會之冬十一月壬午滅陳(壬午十月十八日)輿嬖
袁克殺馬毁玉以葬(欲以非禮厚葬哀公)楚人將殺之請寘之既
又請私(私盡君臣恩)私於幄加絰於顙而逃(不欲臣楚)使穿封戍
為陳公晉侯問於史趙曰陳其遂亡乎對曰未也公曰
何故對曰陳顓頊之族也歲在鶉火是以卒滅陳將如
之(顓頊以歲在鶉火而滅火盛水滅)今在折木之津猶將復由(箕斗之間有天)
(漢故謂之析木之津)且陳氏得政于齊而後陳卒亡自幕至于瞽
瞍無違命舜重之以明德寘德於遂遂世守之及胡公
不淫故周賜之姓使祀虞帝臣聞盛德必百世祀虞之
世數未也繼守將在齊其兆既存矣
惠公(謚法柔質慈民曰惠)
(名吳悼太子偃師子昭八年公子招殺偃師吳奔晉十三年楚平王求而立之改元)
(至定四年卒在位一十四年)
昭公經九年春叔弓會楚子于陳夏四月陳災
傳九年春叔弓宋華亥鄭游吉衛趙黶會楚子于陳
夏四月陳災鄭裨竈曰五年陳將復封封五十二年而
遂亡子産問其故對曰陳水屬也火水妃(音配)也而楚
相也(楚之先祝融為火正)今火出而火陳(火心星)逐楚而建陳也
(水得妃陳興楚衰)妃以五成故曰五年(五行各相妃得五而成)歲五及鶉
火而後陳卒亡楚克有之天之道也故曰五十二年(是歲)
(歲在星紀五歲及大梁而陳復封自大梁四歲而及鶉火後四周四十八歲凢五及鶉大五十二年)
經十有三年秋陳侯吳歸于陳
傳十三年秋楚平王(棄疾)即位封陳而復之悼太子之子
吳歸于陳禮也
經十有八年夏五月壬午宋衛陳鄭災
傳十八年夏五月火始昏見(心星)丙子風戊寅風甚壬午
大甚宋衛陳鄭皆火陳不救火君子是以知陳之先亡
也(詳見鄭)
經二十有三年秋七月戊辰吳敗頓胡沈蔡陳許之師
于雞父獲陳夏齧(傳見吳)
定公經四年春王二月癸巳陳侯吳卒夏六月葬陳
惠公(無傳)
懷公(諡法慈仁短折曰懷)
(名柳惠公子定四年嗣立明年改元至八年卒在位四年)
定公經八年秋七月戊辰陳侯柳卒九月葬陳懷公(無傳)
(三月而葬速)
湣公(謚法禍亂方作曰湣)
(名越懷公子定八年嗣立明年改元二十一年哀之十四年獲麟經終哀十七年楚)
(滅陳殺之在位二十四年)
哀公傳元年吳之入楚也(在定四年)使召陳懷公懷公朝國
人而問焉曰欲與楚者右欲與吳者左陳人從田無田
從黨(都邑之人無田者隨黨而立不知所與故直從所居田在西者居右在東者居左)逢滑當
公而進(當公不左不右)曰臣聞國之興也以福其亡也以禍今
吳未有福楚未有禍楚未可棄吳未可從而晉盟主也
若以晉辭吳若何公曰國勝君亡非禍而何(楚為吳所勝)對
曰國之有是多矣何必不復小國猶復况大國乎臣聞
國之興也視民如傷是其福也其亡也以民為土芥是
其禍也楚雖無德亦不艾殺其民吳日敝於兵暴骨如
莽而未見德焉天其或者正訓楚也禍之適吳其何日
之有陳侯從之及夫差克越乃修先君之怨秋八月吳
侵陳修舊怨也
經六年春吳伐陳
傳六年春吳伐陳復修舊怨也楚子曰吾先君與陳有
盟(昭十三年)不可以不救乃救陳師于城父
經九年夏楚人伐陳
傳九年夏楚人伐陳陳即吳故也
經十年冬楚公子結帥師伐陳吳救陳
傳十年冬楚子期伐陳吳延州來季子救陳
經十有一年夏陳轅頗出奔鄭
傳十一年夏陳轅頗出奔鄭初轅頗為司徒賦封田以
嫁公女有餘以為已大器(鐘鼎之屬)國人逐之故出道渴其
族轅咺進稻醴粱糗腶脯焉喜曰何其給也對曰器成
而具曰何不吾諫對曰懼先行(懼言不從先見逐)
經十有三年夏楚子申帥師伐陳冬十有一月盜殺陳
夏區夫(無傳)
傳十五年夏楚子西子期伐吳及桐汭陳侯使公孫貞
子弔焉(弔為楚所伐)及良(吳地)而卒將以尸入(聘禮若賓死未將命則既歛於)
(棺造於朝介將命)吳子使大宰嚭勞且辭芋尹蓋對(陳大夫)曰先
民有言無穢虐士(死者)備使奉尸將命苟我寡君之命達
于君所雖隕于深淵則天命也吳人内之(詳見禮樂書)
傳十七年楚白公之亂(在前年)陳人恃其聚而侵楚楚既
寧將取陳麥楚子問帥於大師子穀與葉公諸梁子高
(葉公)曰天命不謟令尹有憾於陳(十五年子西伐吳陳使貞子弔吳以此為恨)
天若亡之其必令尹之子王卜之武城尹吉(子西子公孫朝)使
帥師取陳麥陳人御之敗遂圍陳秋七月己卯楚公孫
朝帥師滅陳(終鄭禆竈言五及鶉火陳卒亡)
右陳始終春秋凡十二公書卒者十有故者一
湣公後春秋經終之三歲當哀十七年而楚滅之
嗚呼舜之德其可謂至也矣安萬民肇十有二州雖動
植無不被其澤者禪位于夏其子封於虞武王克殷復
求其後得媯滿封之陳以奉虞祀楚既滅陳而田恒得
政於齊卒為建國蓋自舜之後血食者歷三代春秋戰
國百世弗絶苗裔蕃滋有土者綿綿然傳曰盛德必百
世祀信哉
春秋分記卷六十七
