春秋分記卷五十一宋程公說撰
内魯第五
昭公
昭公(諡法威儀共明曰昭)
(名稠襄公子齊歸所生在位二十五年孫于齊在外七年薨于乾侯共三十二年)
經元年春王正月公即位(無傳)叔孫豹會晉趙武楚公子
圍齊國弱宋向戍衛齊惡陳公子招蔡公孫歸生鄭罕
虎許人曹人于虢三月取鄆秋叔弓帥師疆鄆田
傳元年春會于虢三月甲辰盟季武子伐莒取鄆莒人
告於會楚告于晉曰尋盟未退而魯伐莒瀆齊盟請戮
其使(時叔孫豹在會)樂桓子相趙文子欲求貨于叔孫而為之
請使請帶焉(雖指求貨以帶為辭)弗與梁其踁曰貨以藩身子何
愛焉叔孫曰諸侯之會衛社稷也我以貨免魯必受師
是禍之也何衛之為人之有牆以蔽惡也牆之隙壊誰
之咎也衛而惡之吾又甚焉(罪甚牆)雖怨季孫魯國何罪
(怨其伐莒)叔出季處有自來矣吾又誰怨然鲋也賄弗與不
已召使者裂裳帛而與之曰帶其褊矣趙孟聞之曰臨
患不忘國忠也(謂言魯國何罪)思難不越官信也(謂言叔出季處)圖國
忘死貞也(謂不以貨免)謀主三者義也有是四者又可戮乎
乃請諸楚曰魯雖有罪其執事不避難畏威而敬命矣
子若免之以勸左右可也若子之羣吏處不辟汚出不
逃難其何患之有患之所生汚而不治難而不守所由
來也能是二者又何患焉不靖其能其誰從之魯叔孫
豹可謂能矣請免之以靖能者子會而赦有罪(不伐魯)又
賞其賢(赦叔孫)諸侯其誰不欣焉望楚而歸之視遠如邇
疆埸之邑一彼一此何常之有王伯之令也(言三王五伯有令德)
(時)引(正也)其封疆而樹之官舉之表旗而著之制令(旌旗以表)
(貴賤為諸侯作制度法令使不相侵犯)過則有刑猶不可壹於是乎虞有
三苗夏有觀扈商有姺邳周有徐奄自無令王諸侯逐
進狎主齊盟其又可壹乎恤大舍小足以為盟主又焉
用之封疆之削何國蔑有主齊盟者誰能辯(治也)焉吳濮
有釁楚之執事豈其顧盟莒之疆事楚勿與知諸侯無
煩不亦可乎莒魯爭鄆為日久矣苟無大害於其社稷
可無亢(禦也)也去煩宥善莫不競勸子其圖之固請諸楚
楚人許之乃免叔孫夏四月叔孫歸曾夭御季孫以勞
之旦及日中不出曾夭謂曾阜(叔孫家臣)曰旦及日中吾知
罪矣魯以相忍為國也忍其外不忍其内焉用之(欲受楚戮)
(是忍其外日中不出是不忍其内)阜曰數月於外一旦於是庸何傷賈
而欲贏而惡囂乎(言如商賈求贏利不得惡喧囂之聲)阜謂叔孫曰可以
出矣叔孫指楹曰雖惡是其可去乎乃出見之秋叔
弓帥師疆鄆田因莒亂也(時莒展輿奔吳)
經二年春晉侯使韓起來聘夏叔弓如晉冬公如晉至
河乃復季孫宿如晉
傳二年春晉侯使韓宣子來聘且告為政而來見禮也
(代趙武為政)觀書於太史氏見易象與魯春秋曰周禮盡在
魯矣吾乃今知周公之德與周之所以王也公享之季
武子賦緜之卒章(取文王有四臣能綿綿致興盛)韓子賦角弓(兄弟昏姻無胥)
(遠矣)季武子拜曰敢拜子之彌縫敝邑寡君有望矣武子
賦節之卒章(式訛爾心以畜萬邦)既享宴于季氏有嘉樹焉宣子
譽之武子曰宿敢不封殖此樹以無忘角弓遂賦甘棠
(以宣子比召公)宣子曰起不堪也無以及召公夏叔弓聘于
晉報宣子也晉侯使郊勞辭曰寡君使弓來繼舊好固
曰女無敢為賓徹命於執事敝邑弘矣敢辱郊使請辭
致館辭曰寡君命下臣來繼舊好好合使成臣之禄也
敢辱大館叔向曰子叔子知禮哉吾聞之曰忠信禮之
器也卑讓禮之宗也辭不忘國忠信也先國後己卑讓
也詩曰敬慎威儀以近有德夫子近德矣
經三年夏叔弓如滕秋小邾子來朝(傳見小邾)八月大雩冬
大雨雹(無傳)
傳三年夏五月叔弓如滕子服椒為介及郊遇懿伯(椒叔)
(父)之忌敬子(叔弓)不入(叔弓禮椒為之辟仇)惠伯曰公事有公利無
私忌椒請先入乃先受館敬子從之秋八月大雩旱也
經四年春王正月大雨雹九月取鄫冬十有二月乙夘
叔孫豹卒
傳四年春王正月大雨雹季武子問於申豐曰雹可禦
乎對曰聖人在上無雹雖有不為災古者日在北陸而
藏冰(夏十二月日在虚危冰堅而藏)西陸朝覿而出之(夏三月日在昴畢蟄蟲出而用)
(冰)其藏冰也深山窮谷固隂沍寒於是乎取之其出之
也朝之禄位賓食喪祭於是乎用之其藏之也黑牡秬
黍以享司寒其出之也桃弧棘矢以除其災其出入也
時食肉之禄冰皆與焉大夫命婦喪浴用冰祭寒而藏
之(享司寒)獻羔而啓之(二月春分獻羔祭韭)公始用之火出而畢賦
(火星昏見東方謂三月四月中)自命夫命婦至於老疾無不受冰山人
(虞官)取之縣人(遂屬)傳之輿人納之隸人藏之夫冰以風壯
(因風壯而堅壯)而以風出(順春風而散用)其藏之也周(密也)其用之也徧
(及老疾)則冬無愆陽夏無伏隂春無凄風秋無苦雨雷出
不震無菑霜雹癘疾不降民不夭札今藏川池之冰棄
而不用風不越而殺雷不發而震雹之為菑誰能禦之
七月之卒章藏冰之道也(豳風卒章曰二之日鑿冰沖沖謂十二月鑿而取之三之)
(日納于凌隂凌隂冰室也四之日其蚤獻羔祭韭謂二月春分蚤開冰室以薦宗廟)秋九月取鄫
言易也初穆子去叔孫氏及庚宗(成十六年辟僑如之難奔齊)遇婦
人使私為食而宿焉問其行告之故哭而送之適齊娶
於國氏生孟丙仲壬夢天壓已弗勝(穆子夢)顧而見人黑
而上僂(肩傴僂)深目而豭喙(口象猪豭音加)號之曰牛助余乃勝
之旦而皆召其徒無之且曰志之及宣伯奔齊饋之(宣伯)
(僑如穆子之兄成十六年奔齊)宣伯曰魯以先子之故將存吾宗必召
女召女何如對曰願之久矣魯人召之不告而歸既立
(在齊生孟丙仲壬魯召立為卿)所宿庚宗之婦人獻以雉問其姓(問有子否)
(姓謂子也)對曰余子長矣能奉雉而從我矣(襄二年豎牛五六歲)召而
見之則所夢也未問其名號之曰牛曰唯皆召其徒使
視之遂使為豎有寵長使為政(家政)公孫明知叔孫於齊
(公孫明齊大夫子明與叔孫相親知)歸未逆國姜(孟仲母)子明取之故怒其
子長而後使逆之(子孟丙仲壬)田於丘蕕遂遇疾焉豎牛欲
亂其室而有之強與孟盟不可叔孫為孟鍾曰爾未際
(孟未與諸大夫相接見)饗大夫以落之既具使豎牛請日(饗日)入弗
謁出命之日(詐命日)及賓至聞鐘聲牛曰孟有北婦人之
客(北婦人國姜客謂公孫明)怒將往牛止之賓出使拘而殺諸外(殺孟)
(丙)牛又強與仲盟不可仲與公御萊書觀于公(萊書公御士名仲與)
(之私遊觀於公宫)公與之環使牛入示之(示叔孫)入不示出命佩之
(新注古者子受人之物必示其父見内則)牛謂叔孫見仲而何叔孫曰何為
(怪牛言)曰不見既自見矣(言仲巳自往見公)公與之環而佩之矣
遂逐之奔齊疾急命召仲牛許而不召杜洩(叔孫氏宰)見告
之飢渴授之戈(牛不食叔孫叔孫怒欲使杜洩殺之)對曰求之而至又何去
焉豎牛曰夫子疾病不欲見人使寘饋于个而退牛弗
進則置虚命徹(寫器令空)十二月癸丑叔孫不食乙夘卒(三日)
(絶糧)牛立昭子而相之(豹庶子叔孫婼)公使杜洩葬叔孫豎牛賂
叔仲昭子(叔仲帶)與南遺(季氏家臣)使惡杜洩於季孫而去之
(憎洩不與巳同志)杜洩將以路葬且盡卿禮(王所賜叔孫車)南遺謂季
孫曰叔孫未乘路葬焉用之且冢卿無路介卿以葬不
亦左乎季孫曰然使杜洩舍路不可曰夫子受命於朝
而聘於王(襄二十四年)王思舊勲而賜之路復命而致之君
(豹不敢自乘)君不敢逆王命而復賜之使三官書之吾子為
司徒實書名(謂季孫)夫子為司馬與工正書服(謂叔孫服車服之器)
(工正所書)孟孫為司空以書勲今死而弗以是棄君命也書
在公府而弗以是廢三官也若命服生弗敢服死又不
以將焉用之乃使以葬季孫謀去中軍豎牛曰夫子
固欲去之(誣叔孫以媚季孫)
經五年春王正月舍中軍公如晉夏莒牟夷以牟婁及
防兹來奔秋七月公至自晉戊辰叔弓帥師敗莒師于
蚡泉(蚡扶粉切)
傳五年春王正月舍中軍卑公室也毁中軍于施氏成
諸臧氏(季孫不欲親其議)初作中軍三分公室而各有其一季
氏盡征之(無入於公)叔孫氏臣其子弟(以父兄歸公)孟氏取其半
焉(復以子弟之半歸公)及其舍之也四分公室季氏擇二二子各
一皆盡征之而貢于公以書使杜洩告於殯(叔孫之柩)曰子
固欲毁中軍既毁之矣故告杜洩曰夫子唯不欲毁也
故盟諸僖閎詛諸五父之衢(襄十一年)受其書而投之帥士
而哭之(痛叔孫見誣)叔仲子謂季孫曰帶受命於子叔孫曰
葬鮮者自西門(不以壽終為鮮西門非魯朝正門)季孫命杜洩(命使從西門)
杜洩曰卿喪自朝魯禮也吾子為國政未改禮而又遷
之羣臣懼死不敢自也既葬而行仲至自齊(聞喪而來)季孫
欲立之南遺曰叔孫氏厚則季氏薄彼實家亂子勿與
知不亦可乎南遺使國人助豎牛以攻諸大庫之庭(攻仲)
(壬也)司宫射之中目而死豎牛取東鄙三十邑以與南遺
(取叔氏邑)昭子即位朝其家衆曰豎牛禍叔孫氏使亂大從
殺適立庶又披其邑將以赦罪罪莫大焉必速殺之豎
牛懼奔齊孟仲之子殺諸塞關之外投其首於寧風(齊地)
之棘上仲尼曰叔孫昭子之不勞不可能也(不以立己為功勞)
周任有言曰為政者不賞私勞不罰私怨詩云有覺德
行四國順之初穆子之生也莊叔以周易筮之(穆子父得)
(臣)遇明夷䷣(離下坤上明夷)之謙䷎(艮下坤上謙明夷初九變為謙)以示卜楚
丘曰是將行(出奔)而歸為子祀以讒人入其名曰牛卒以
餒死明夷日也(離為日夷傷也日明傷)日之數十(甲至癸)故有十時
亦當十位自王以下其二為公其三為卿日上其中(日中)
(盛明故以當王)食日為二(公位)旦日為三(卿位)明夷之謙明而未融
其當旦乎(離在坤下日在地中之象又變為謙故曰明而未融)故曰為子祀日之
謙當鳥故曰明夷于飛(離為日為烏離變為謙)明而未融故曰垂
其翼(於日為未融於烏為垂翼)象日之動故曰君子于行當三在旦
故曰三日不食(旦位在三又非食時)離火也艮山也離為火火焚
山山敗(離艮合體故)於人為言(艮為言)敗言為讒故曰有攸往
主人有言言必讒也純離為牛(易離上離下離畜牝牛吉)世亂讒勝
勝將適離故曰其名曰牛謙不足飛不翔垂不峻翼不
廣故曰其為子後乎(不遠翔故知不遠去)吾子亞卿也抑少不終
(莊叔父子世為亞卿位不足以終盡)公如晉自郊勞至于贈賄無失禮晉
侯謂女叔齊曰魯侯不亦善於禮乎對曰魯侯焉知禮
公曰何為自郊勞至于贈賄禮無違者何故不知對曰
是儀也不可謂禮禮所以守其國行其政令無失其民
者也今政令在家(在大夫)不能取也有子家羈弗能用也
(懿伯)奸大國之盟陵虐小國(伐莒取鄆)利人之難(往年莒亂取鄫)不知
其私公室四分民食於他(新注古者君養民今民食于他言為三家所有也杜謂魯)
(君與民無異未允)思莫在公不圖其終為國君難將及身不恤
其所禮之本末將於此乎在而屑屑焉習儀以亟言善
於禮不亦遠乎君子謂叔侯於是乎知禮夏莒牟夷
以牟婁及防兹來奔牟夷非卿而書尊地也莒人愬于
晉(愬魯受牟夷)晉侯欲止公范獻子曰不可人朝而執之誘
也討不以師而誘以成之惰也為盟主而犯此二者無
乃不可乎請歸之間(暇也音閑)而以師討焉乃歸公秋七月
公至自晉莒人來討戊辰叔弓敗諸蚡泉
經六年夏季孫宿如晉秋九月大雩冬叔弓如楚
傳六年夏季孫宿如晉拜莒田也晉侯享之有加籩武
子退使行人告曰小國之事大國也苟免於討不敢求
貺得貺不過三獻今豆有加下臣弗堪無乃戾也韓宣
子曰寡君以為驩也對曰寡君猶未敢况下臣君之隸
也敢聞加貺固請徹加而後卒事晉人以為知禮重其
好貨秋九月大雩旱也冬叔弓如楚聘
經七年春王正月暨齊平三月公如楚叔孫婼如齊涖
盟(無傳)夏四月甲辰朔日有食之秋九月公至自楚冬十
有一月癸未季孫宿卒
傳七年春王正月暨齊平齊求之也
劉敞權衡曰左氏曰齊求之也杜云齊伐燕(伐燕在去)
(年末)燕人賂之反從求平也予謂杜氏之說與傳意
錯傳所云齊求之者以指齊求與魯為平也其下
乃云癸巳齊侯次于虢燕人行成若謂齊已暨燕
平則齊侯無緣更進次于虢而燕乃行成也且齊
侯伐燕燕人賂之則傳當云燕求之經當書暨燕
平不當反云齊求之暨齊平也復以事推之自昭
公即位以來未嘗與齊通好此年三月叔孫婼如
齊涖盟此則魯與齊平之驗矣亦猶定十一年冬
及鄭平叔還如鄭涖盟云其文也其理也其事也
三襲焉章灼不疑
楚子成章華之臺願與諸侯落之薳啓彊來召公公將
往夢襄公祖(祖祭道神)梓慎曰君不果行襄公之適楚也夢
周公祖而行今襄公實祖君其不行子服惠伯曰行先
君未嘗適楚故周公祖以道之襄公適楚矣而祖以道
君不行何之三月公如楚鄭伯勞于師之梁孟僖子為
介不能相儀及楚不能荅郊勞(詳見楚)夏四月甲辰朔日有
食之晉士文伯曰魯衛惡之其大咎其衛君乎魯將上
卿(詳見晉)晉人來治杞田(前叔侯不盡歸今公適楚晉人恨故復來)季孫將以
成與之(孟氏邑本杞田)謝息為孟孫守不可曰人有言曰雖有
挈缾之知守不假器禮也(喻小知為人守器猶知不借人)夫子從君而
守臣喪邑(僖子從公如楚)雖吾子亦有猜焉(季孫亦將疑我不忠)季孫曰
君之在楚於晉罪也又不聽晉魯罪重矣晉師必至吾
無以待之不如與之間晉而取諸杞吾與子桃成反誰
敢有之是得二成也魯無憂而孟孫益邑子何病焉辭
以無山與之萊柞乃遷于桃(謝息遷地)晉人為杞取成秋
九月公至自楚孟僖子病不能相禮(不能相儀答郊勞以此為己病)乃
講學之苟能禮者從之及其將死也(二十四年卒傳終言)召其大夫
曰禮人之幹也無禮無以立吾聞將有達者曰孔丘(僖子)
(卒時孔子年三十五)聖人(商湯)之後也而滅於宋(孔子六代祖孔父嘉為宋督所殺其)
(子奔魯)其祖弗父何以有宋而授厲公(孔父嘉高祖適嗣當立以讓厲公)
及正考父(何曾系)佐戴武宣(宋君)三命兹益共(三命上卿)故其鼎
銘云(考父廟鼎)一命而僂再命而傴三命而俯循牆而走亦
莫余敢侮饘於是粥於是以餬余口其共也如是臧孫
紇有言曰聖人有明德者若不當世其後必有達人今
其將在孔丘乎我若獲没必屬說(敬叔)與何忌(懿子)於夫子
使事之(皆僖子子)而學禮焉以定其位故孟懿子與南宫敬
叔師事仲尼仲尼曰能補過者君子也詩曰君子是則
是傚孟僖子可則傚已矣冬十一月季武子卒
經八年夏叔弓如晉秋蒐于紅大雩(無傳)
傳八年秋大蒐于紅自根牟至于商衛革車千乘
經九年春叔弓會楚子于陳(傳見陳)秋仲孫貜如齊冬築
郎囿
傳九年秋孟僖子如齊殷聘禮也(自叔老聘齊至今二十年禮意久曠今脩)
(盛聘以無忘舊好故曰禮)冬築郎囿書時也季平子欲其速成也叔
孫昭子曰詩曰經始勿亟庶民子來焉用速成其以𠞰
民也無囿猶可無民其可乎
經十年春王正月秋七月季孫意如叔弓仲孫貜帥師
伐莒九月叔孫婼如晉(傳見晉)
傳十年秋七月平子伐莒取郠獻俘始用人於亳社(以人)
(祭商社)臧武仲在齊聞之曰周公其不饗魯祭乎周公饗
義魯無義詩曰德音孔昭視民不佻(偷也)佻之謂甚矣而
壹用之將誰福哉
經十有一年春王二月叔弓如宋夏五月甲申夫人歸
氏薨大蒐于比蒲仲孫貜會邾子盟于祲祥秋季孫意
如會晉韓起齊國弱宋華亥衛北宫佗鄭罕虎曹人杞
人于厥憖(傳見晉)九月己亥葬我小君齊歸
傳十一年夏五月齊歸薨(昭公母)大蒐于比蒲非禮也孟
僖子會邾莊公盟于祲祥脩好禮也泉丘人有女夢以
其帷幕孟氏之廟遂奔僖子其僚從之(鄰女為僚友者隨其奔)盟
于清丘之社曰有子無相棄也(二女自盟)僖子使助薳氏之
簉(簉副也薳氏女為僖子副妾别居在外故僖子納泉丘人女令副助之)反自祲祥宿於
薳氏生懿子及南宫敬叔於泉丘人其僚無子使字敬
叔(雙生)秋九月葬齊歸(昭公母)公不慼晉士之送葬者歸以
語史趙史趙曰必為魯郊(言昭公必出在郊野不能有國)侍者曰何故
曰歸姓也不思親祖不歸也叔向曰魯公室其卑乎君
有大喪國不廢蒐(大蒐比蒲)有三年之喪而無一日之慼國
不恤喪不忌君也君無慼容不顧親也國不忌君君不
顧親能無卑乎殆其失國
經十有二年夏宋公使華定來聘(傳見宋)公如晉至河乃
復冬十月公子憖出奔齊
傳十二年夏公如晉至河乃復取郠之役(十年)莒人愬于
晉晉有平公之喪未之治也故辭公公子憖遂如晉
冬十月季平子立而不禮于南蒯(南遺子季氏費邑宰)南蒯謂子
仲(公子憖)吾出季氏而歸其室於公子更其位我以費為
公臣子仲許之南蒯語叔仲穆子且告之故(叔仲帶子叔仲小)
季悼子之卒也叔孫昭子以再命為卿(悼子季武子子平子父)及
平子伐莒克之更受三命(十年平子伐莒以功加三命昭子不伐莒亦以例加三命)
叔仲子欲構二家謂平子曰三命踰父兄非禮也(言昭子受)
(三命自踰其先人)平子曰然故使昭子(使昭子自貶黜)昭子曰叔孫氏
有家禍殺適立庶故婼也及此(禍在四年)若因禍以斃之則
聞命矣若不廢君命則固有著矣(位次)昭子朝而命吏曰
婼將與季氏訟書辭無頗(普河切)季孫懼而歸罪於叔仲
子故叔仲小南蒯公子憖謀季氏憖告公而遂從公如
晉南蒯懼不克以費叛如齊子仲還及衛聞亂逃介而
先(副使)及河聞費叛遂奔齊南蒯之將叛也其鄉人或知
之遇之而歎(過蒯而歎)且言曰恤恤乎湫乎攸乎深思而淺
謀邇身而遠志家臣而君圖有人矣哉南蒯枚筮之(不指)
(其事汎卜吉凶)遇坤䷁(坤下坤上坤)之比䷇(坤下坎上比坤六五爻變比)曰黃裳
元吉(坤六五爻辭)以為大吉也示子服惠伯曰即欲有事何
如惠伯曰吾嘗學此矣忠信之事則可不然必敗外彊
内温忠也和以率貞信也(水和而土安正)故曰黃裳元吉黃中
之色也裳下之節也元善之長也中不忠不得其色下
不共不得其飾事不善不得其極外内倡和為忠率事
以信為共供養三德為善(正直剛克柔克新注剛則仰之柔則進之以志意供給長)
(養使合於中道)非此三者弗當且夫易不可以占險將何事也
且可飾乎中美能黃上美為元下美為裳參成可筮猶
有闕也筮雖吉未也(新注左氏書卜筮事多子服惠伯之論最正)將適費飲
鄉人酒(蒯自其家還適費)鄉人或歌之曰我有圃生之杞乎(言蒯)
(在費欲亂如杞生於囿非宜也)從我者子乎去我者鄙乎倍其鄰者恥
乎巳乎巳乎非吾黨之士乎平子欲使昭子逐叔仲小
(欲以自解說)小聞之不敢朝昭子命吏謂小待政於朝曰吾
不為怨府(言不為季氏逐小生怨)
經十有三年春叔弓帥師圍費秋公會劉子晉侯齊侯
宋公衛侯鄭伯曹伯莒子邾子滕子薛伯杞伯小邾子
于平丘八月甲戌同盟于平丘公不與盟晉人執季孫
意如以歸公至自會(無傳)冬十月公如晉至河乃復
傳十三年春叔弓圍費弗克敗焉平子怒令見費人執
之以為囚俘冶區夫曰非也若見費人寒者衣之飢者
食之為之令主而共其乏困費來如歸南氏亡矣民將
叛之誰與居邑若憚之以威懼之以怒民疾而叛為之
聚也若諸侯皆然費人無歸不親南氏將焉入矣平子
從之費人叛南氏(費叛南氏在明年)秋七月晉合諸侯于平丘
八月辛未治兵邾人莒人愬于晉曰魯朝夕伐我幾亡
矣(自昭公即位邾魯同好無故怨愬晉人信之)我之不共魯故之以晉侯不
見公使叔向辭曰若奉晉之衆用諸侯之師因邾莒杞
鄫之怒以討魯罪間其二憂(因南蒯子仲二憂為間隙)何求而弗克
魯人懼聽命甲戌盟公不與盟晉人執季孫意如以歸
冬十月公如晉晉使士景伯辭公于河季孫猶在晉子
服惠伯私于中行穆子曰魯事晉何以不如夷之小國
若為夷棄之使事齊楚其何瘳於晉穆子告韓宣子乃
歸季孫(詳見晉)
經十有四年春意如至自晉
傳十四年春意如至自晉尊晉罪已也尊晉罪已禮也
南蒯之將叛也盟費人司徒老祁慮癸(南蒯家臣)偽廢疾
使請於南蒯曰臣願受盟而疾興若以君靈不死請待
間而盟許之二子因民之欲叛也請朝衆而盟(欲因合衆以為)
(亂)遂劫南蒯曰羣臣不忘其君(君謂季氏)畏子以及今三年
聽命矣子若弗圖費人不忍其君將不能畏子矣子何
所不逞欲請送子(送使出奔)請期五日遂奔齊侍飲酒于景
公公曰叛夫(戲之)對曰臣欲張公室也子韓晳曰家臣而
欲張公室罪莫大焉司徒老祁慮癸來歸費(歸會)齊侯使
鮑文子致之
經十有五年春王正月二月癸酉有事于武宫籥入叔
弓卒去樂卒事夏六月丁巳朔日有食之(無傳)冬公如晉
傳十五年春將禘于武公戒百官梓慎曰禘之日其有
咎乎吾見赤黑之祲非祭祥也喪氣也其在涖事乎二
月癸酉禘叔弓涖事籥入而卒去樂卒事禮也冬公
如晉平丘之會故也
經十有六年夏公至自晉秋九月大雩季孫意如如晉
傳十六年春王正月公在晉晉人止公不書諱之也夏
公至自晉秋九月大雩旱也
經十有七年春小邾子來朝夏六月甲戌朔日有食之
秋郯子來朝冬有星孛于大辰
傳十七年夏六月甲戌朔日有食之祝史請所用幣(禮正)
(陽之月日食當用幣於社)昭子曰日有食之天子不舉伐鼓於社(責羣)
(隂盛)諸侯用幣於社伐鼔於朝禮也平子禦之(禦禁)曰止也
唯正月朔慝未作日有食之於是乎有伐鼓用幣禮也
其餘則否大史曰在此月也(正月為建巳正陽之月也於周為六月於夏為四月)
(平子以為六月非正月)日過分而未至(過春分未夏至)三辰有災於是乎
百官降物(素服)君不舉辟移時(辟正寢過日食時)樂奏鼓祝用幣
史用辭故夏書曰辰不集于房瞽奏鼓嗇夫馳庶人走
此月朔之謂也當夏四月是謂孟夏平子弗從昭子退
曰夫子將有異志不君君矣冬有星孛于大辰西及漢
經十有八年
經十有九年夏五月己夘地震
經二十年春王正月
經二十有一年夏晉侯使士鞅來聘秋七月壬午朔日
有食之八月乙亥叔輒卒冬公如晉至河乃復
傳二十一年夏晉士鞅來聘叔孫為政季孫欲惡諸晉
(憎叔孫在己位上欲使得罪於晉)使有司以齊鮑國歸費之禮為士鞅
(鮑國歸費在十四年牢禮各如其命數)士鞅怒曰鮑國之位下其國小而
使鞅從其牢禮是卑敝邑也將復諸寡君魯人恐加四
牢焉為十一牢(為哀七年吳徵百牢起)秋七月壬午朔日有食之
公問於梓慎曰是何物也禍福何為對曰二至二分(夏至)
(冬至春分秋分)日有食之不為災日月之行也分同道也至相
過也(二分日夜等故言同道二至長短極故相過)其他月則為災陽不克也
故常為水(隂侵陽是陽不勝隂)於是叔輒哭日食昭子曰子叔將
死非所哭也八月叔輒卒
劉敞曰梓慎曰二至二分日食不為災非也詩云
十月之交朔日辛夘日有食之亦孔之醜周之十
月夏之仲秋也若不為災曷為醜之
冬公如晉及河晉將伐鮮虞故辭公
經二十有二年春大蒐于昌間夏六月叔鞅如京師(傳見)
(周)冬十有二月癸酉朔日有食之(無傳)
經二十有三年春王正月叔孫婼如晉癸丑叔鞅卒(無傳)
晉人執我行人叔孫婼秋八月乙未地震(魯地傳丁酉南宫極震周)
(地亦震也)冬公如晉至河有疾乃復
傳二十三年春邾人城翼還自離姑(從離姑則道徑魯之武城)武城
人塞其前斷其後之木而弗殊遂取邾師邾人愬于晉
晉人來討叔孫婼如晉晉人執之書曰晉人執我行人
叔孫婼言使人也晉人使與邾大夫坐(坐訟曲直)叔孫曰列
國之卿當小國之君固周制也邾又夷也寡君之命介
子服回在(為叔孫介副)請使當之不敢廢周制故也乃不果
坐韓宣子使邾人聚其衆將以叔孫與之(與邾使執之)叔孫
聞之去衆與兵而朝(欲以身死)士彌牟謂韓宣子曰子弗良
圖而以叔孫與其讎叔孫必死之魯亡叔孫必亡邾邾
君亡國將焉歸(時邾君在晉)子雖悔之何及所謂盟主討違
命也若皆相執焉用盟主乃弗與使各居一館(分别叔孫子服回)
士伯聽其辭而愬諸宣子乃皆執之(二子辭不屈故士伯愬而執之)士
伯御叔孫從者四人過邾館以如吏(使邾人見叔孫屈辱)先歸邾
子士伯曰以芻蕘之難從者之病將館子於都(别都箕也)叔
孫旦而立期焉乃館諸箕舍子服昭伯於他邑范獻子
求貨於叔孫使請冠焉(以冠為辭)取其冠法而與之兩冠曰
盡矣(偽若不解其意)為叔孫故申豐以貨如晉(欲行貨免叔孫)叔孫曰
見我吾告女所行貨見而不出(留申豐不使得出)吏人之與叔
孫居於箕者請其吠狗弗與及將歸殺而與之食之(示不)
(愛)叔孫所館者雖一日必葺其牆屋去之如始至冬十
月公為叔孫故如晉及河有疾而復
經二十有四年春王二月丙戌仲孫貜卒(無傳)婼至自晉
夏五月乙未朔日有食之秋八月大雩
傳二十四年春王二月晉士彌牟逆叔孫于箕(將禮而歸之)
叔孫使梁其踁待于門内曰余左顧而欬乃殺之(疑士伯來)
(殺己)右顧而笑乃止叔孫見士伯士伯曰寡君以為盟主
之故是以久子(久執子)不腆敝邑之禮將致諸從者使彌
牟逆吾子叔孫受禮而歸二月婼至自晉尊晉也
晁補之論曰晉以邾人之愬執叔孫婼館諸箕自
以不敢廢周制不肯與邾大夫坐禮也恥以貨免
而為不解獻子之求貨與其兩冠外弗與吏人之
請犬殺而與食至於申豐以貨如晉將欲免已尚
以計留豐見而不出觀其意蓋義重於死如此其所
館也一日必葺去之日如始至處死者素定暇豫
又如此及士彌牟將逆已而歸而已不知謂將殺
已隂戒其踁幾害彌牟異哉夫能忍無罪以死而
不忍以計自全謂義矣至疑彌牟來害已而欲戕
之義安在哉始則不畏死終則欲拒命以不死終
始相迕不可知也已
夏五月乙未朔日有食之梓慎曰將水昭子曰旱也日
過分而陽猶不克克必甚能無旱乎陽不克莫將積聚
也秋八月大雩旱也
經二十有五年春叔孫婼如宋(傳見宋)夏叔詣會晉趙鞅
宋樂大心衛北宫喜鄭游吉曹人邾人滕人薛人小邾
人于黃父(傳見晉)有鸜鵒來巢秋七月上辛大雩季辛又
雩九月己亥公孫于齊次于陽州齊侯唁公于野井
冬十月戊辰叔孫婼卒十有二月齊侯取鄆
傳二十五年季公若之姊為小邾夫人生宋元夫人(平子)
(外姊)生子以妻季平子昭子如宋聘且逆之(平子人臣而因卿逆季氏)
(強横)公若從謂曹氏勿與魯將逐之(曹氏宋元夫人)曹氏告公公
告樂祁樂祁曰與之如是魯君必出政在季氏三世矣
(文子武子平子)魯君喪政四公矣(宣成襄昭)無民而能逞其志者未
之有也國君是以鎮撫其民詩曰人之云亡心之憂矣
魯君失民矣焉得逞其志靖以待命猶可動必憂夏
有鸜鵒來巢書所無也師已曰異哉吾聞文武之世童
謠有之曰鸜之鵒之公出辱之鸜鵒之羽公在外野往
饋之馬鸜鵒跦跦(張于切)公在乾侯徵褰與襦鸜鵒之巢
遠哉遥遥稠父喪勞宋父以驕(稠父昭公死外故喪勞宋父定公代立故以驕)
鸜鵒鸜鵒往歌來哭(昭公生出歌死還哭)童謠有是今鸜鵒來巢
其將及乎秋書再雩旱甚也初季公鳥(公亥兄平子庶叔父)娶
妻於齊鮑文子生申公鳥死季公亥與公思展與公鳥
之臣申夜姑相其室及季姒(公鳥妻鮑文子女)與饔人檀通而
懼乃使其妾抶已以示秦遄之妻(公鳥姊)曰公若(公亥)欲使
余余不可而抶余又訴於公甫(平子弟)曰展與夜姑將要
余(要劫我以非禮)秦姬以告公之(平子弟)公之與公甫告平子平
子拘展於卞而執夜姑將殺之公若泣而哀之曰殺是
是殺余也將為之請平子使豎勿内日中不得請有司
逆命公之使速殺之故公若怨平子季(平子)郈(昭伯)之雞鬭
季氏介其雞(擣芥子播其羽)郈氏為之金距平子怒益宫於郈
氏(侵郈氏室以自益)且讓之故郈昭伯亦怨平子臧昭伯(為子)之
從弟會為讒於臧氏而逃於季氏臧氏執旃(之也)平子怒
拘臧氏老將禘於襄公萬者二人其衆萬於季氏(萬舞也禮)
(公當三十六人)臧孫曰此之謂不能庸先君之廟(不能用禮)大夫遂
怨平子公若獻弓於公為(昭公子務人)且與之出射於外而
謀去季氏公為告公果公賁(公為弟)公果公賁使侍人僚
柤告公公寢將以戈擊之乃走公曰執之亦無命也(獨言)
(執之無勅命)懼而不出數月不見公不怒又使言公執戈以
懼之乃走又使言公曰非小人之所及也(謂僚柤為小人)公果
自言公以告臧孫臧孫以難(言難逐)告郈孫郈孫以可勸
告子家懿伯(羈莊公玄孫)懿伯曰讒人以君徼幸事若不克
君受其名(受惡名)不可為也舍民數世以求克事不可必
也且政在焉其難圖也公退之辭曰臣與聞命矣言若
洩臣不獲死乃館於公(恐受洩命之罪故留公宫以自明)叔孫昭子如
闞公居於長府九月戊戌伐季氏殺公之于門遂入之
平子登臺而請曰君不察臣之罪使有司討臣以干戈
臣請待於沂上以察罪弗許請囚於費弗許請以五乘
亡弗許子家子曰君其許之政自之出久矣隠民多取
食焉為之徒者衆矣曰入慝作(日冥姦人將起叛君)弗可知也衆
怒不可蓄也蓄而弗治將藴藴蓄民將生心生心同求
將合(與季氏同求叛君者)君必悔之弗聽郈孫曰必殺之公使郈
孫逆孟懿子(仲孫何忌)叔孫氏之司馬鬷戾言於其衆曰若
之何莫對(衆疑所助)又曰我家臣也不敢知國凡有季氏與
無於我孰利皆曰無季氏是無叔孫氏也鬷戾曰然則
救諸帥徒以往陷西北隅以入(陷公圍)公徒釋甲執冰而
踞(言無戰心冰箭筩盖)遂逐之(逐公徒)孟氏使登西北隅以望季氏
見叔孫氏之旌以告孟氏執郈昭伯殺之于南門之西
遂伐公徒子家子曰諸臣偽劫君者而負罪以出君止
(使若非君本意者君自可止不出)意如(平子名)之事君也不敢不改公曰
余不忍也與臧孫如墓謀遂行己亥分孫于齊次于陽
州齊侯將唁公于平隂公先至于野井齊侯曰寡人之
罪也使有司待于平隂為近故也(以魯侯過恭先至野井)書曰公
孫于齊次于陽州齊侯唁公于野井禮也將求于人則
先下之禮之善物也
趙匡辨疑曰禮讓者君子之常豈謂其求然後行
之乎左氏言不可以訓故略之
齊侯曰自莒疆以西請致千社(二十五家為社二萬五千家欲以給公)以
待君命(待伐季氏之命)寡人將帥敝賦以從執事唯命是聽君
之憂寡人之憂也公喜子家子曰天禄不再天若胙君
不過周公以魯足矣失魯而以千社為臣誰與之立(為齊)
(臣)且齊君無信不如早之晉弗從臧昭伯率從者將盟載
書曰戮力壹心好惡同之信罪之有無繾(音遣)綣(起阮切)從
公無通外内以公命示子家子子家子曰如此吾不可
以盟羈也不佞不能與二三子同心而以為皆有罪(從者)
(陷君留者逐君皆有罪也)或欲通外内且欲去君二三子好亡而惡
定焉可同也陷君于難罪孰大焉通外内而去君君將
速入弗通何為而何守焉乃不與盟昭子自闞歸見平
子平子稽顙曰子若我何昭子曰人誰不死子以逐君
成名子孫不忘不亦傷乎將若子何平子曰苟使意如
得改事君所謂生死而肉骨也昭子從公于齊與公言
子家子命適公館者執之(恐從公者知叔孫謀)公與昭子言於幄
内曰將安衆而納公(昭子請歸安衆)公徒將殺昭子伏諸道左
師展告公公使昭子自鑄歸(辟伏兵)平子有異志(不欲復納公)
冬十月辛酉昭子齊(音齋)於其寢使祝宗祈死戊辰卒(恥為)
(平子所欺)左師展將以公乘馬而歸公徒執之(展魯大夫欲與公俱輕歸)
十一月宋元公將為公故如晉(謀納公)卒于曲棘十二月
庚辰齊侯圍鄆(欲取居公)初臧昭伯如晉臧會竊其寳龜僂
句(龜所出地名)以卜為信與僣(不信)僣吉臧氏老將如晉問(問昭)
(伯起居)會請往(代家老行)昭伯問家故盡對及内子(昭伯妻)與母
弟叔孫則不對(若有他故)再三問不對歸及郊會逆問又如
初至次于外而察之皆無之執而戮之逸奔郈郈魴假
使為賈正焉計於季氏(送計簿於季氏)臧氏使五人以戈楯伏
諸桐汝之閭會出逐之反奔執諸季氏中門之外平子
怒曰何故以兵入吾門拘臧氏老季臧有惡及昭伯從
公平子立臧會(主為臧氏後)會曰僂句不余欺也
經二十有六年春王正月三月公至自齊至于鄆夏公
圍成秋公會齊侯莒子邾子杞伯盟于鄟陵公至自會
居于鄆(無傳)
傳二十六年春王正月庚申齊侯取鄆三月公至自齊
處于鄆言魯地也夏齊侯將納公命無受魯貨申豐從
女賈(豐賈季氏家臣)以幣錦二兩縛一如瑱(瑱充耳卷使如充耳易懷藏)適齊
師謂子猶(梁丘據)之人高齮(子猶家臣)能貨子猶為高氏後粟五
千庾(言能為我行貨於子猶當為請使得為高氏後又致粟)高齮以錦示子猶子猶
欲之齮曰魯人買之百兩一布以道之不通先入幣財子
猶受之言於齊侯曰羣臣不盡力于魯君者非不能事君
也然據有異焉宋元公為魯君如晉卒於曲棘叔孫昭子
求納其君無疾而死不知天之棄魯邪抑魯君有罪於鬼
神故及此也君若待于曲棘使羣臣從魯君以卜焉若可
師有濟也君而繼之兹無敵矣若其無成君無辱焉齊侯
從之使公子鉏帥師從公成大夫公孫朝謂平子曰有都
以衛國也請我受師許之(以成邑禦齊師)請納質弗許曰信女足
矣告於齊師曰孟氏魯之敝室也用成已甚弗能忍也請
息肩于齊(朝詐齊師欲降使取成)齊師圍成成人伐齊師之飲馬于
淄者曰將以厭衆(以厭衆心不欲吏知己降)魯成備而後告曰不勝衆
師及齊師戰于炊鼻齊子淵捷從洩聲子(魯大夫)射之中楯
瓦繇朐汰輈匕入者三寸聲子射其馬斬鞅殪(死也)改駕人
以為鬷戾也而助之(人魯人也)子車(淵捷)曰齊人也將擊子車子
車射之殪其御曰又之子車曰衆可懼也而不可怒也子
囊帶(齊大夫)從野洩叱之(聲子)洩曰軍無私怒報乃私也將亢
子又叱之(子囊復叱之)亦叱之(野洩亦叱也言齊無戰心)冉豎(季氏臣)射陳武
子(子彊)中手失弓而罵(武子罵)以告平子曰有君子白晢鬒鬚
眉甚口平子曰必子彊也無乃亢諸對曰謂之君子何敢
亢之林雍羞為顔鳴右下(皆魯人羞為右故下車戰)苑何忌取其耳(不欲)
(殺雍但截其耳)顔鳴去之(其右見獲懼而去之)苑子之御曰視下顧(復欲使苑)
(子擊其足)苑子刜(芳弗切擊也)林雍斷其足鑋(音罄一足行)而乘於他
車以歸顔鳴三入齊師呼曰林雍乘(言魯人皆致力季氏不以私怨相棄)
秋盟于鄟陵謀納公也
經二十有七年春公如齊公至自齊居于鄆秋晉士鞅
宋樂祁犁衛北宮喜曹人邾人滕人會于扈冬邾快來
奔公如齊公至自齊居于鄆(無傳)
傳二十七年春公如齊至自齊處于鄆言在外也秋會
于扈謀納公也宋衛皆利納公固請之范獻子取貨於
季孫謂司城子梁(宋樂祁)與北宫貞子(衛北宫喜)曰季孫未知
其罪而君伐之請囚請亡於是乎不獲君又弗克而自
出也夫豈無備而能出君乎季氏之復天救之也休公
徒之怒而啟叔孫氏之心不然豈其伐人而說甲執冰
以游叔孫氏懼禍之濫而自同於季氏天之道也魯君
守齊三年而無成季氏甚得其民淮夷與之有十年之
備有齊楚之援(公雖在齊齊不致力)有天之贊有民之助有堅守
之心有列國之權而弗敢宣也事君如在國(書公行告公至是也)
故鞅以為難二子皆圖國者也而欲納魯君鞅之願也
請從二子以圍魯無成死之二子懼皆辭乃辭小國而
以難復(以難納白晉君)孟懿子陽虎(季氏家臣)伐鄆鄆人將戰子家
子曰天命不慆久矣(慆疑)使君亡者必此衆也(言君據鄆衆以與魯)
(戰必敗亡)天既禍之而自福也不亦難乎猶有鬼神此必敗
也嗚呼為無望也夫其死於此乎公使子家子如晉公
徒敗於且(子余切)知(近鄆地)冬公如齊齊侯請饗之子家子
曰朝夕立於其朝又何饗焉其飲酒也乃飲酒使宰獻
而請安(比公於大夫禮宴大夫使宰為主獻齊侯請自安不在坐)子仲之子曰重為
齊侯夫人曰請使重見(子仲魯公子憖也十二年謀逐季氏不能奔齊)子家子
乃以君出(辟齊夫人)
經二十有八年春王三月公如晉次于乾侯
傳二十八年春公如晉將如乾侯(齊侯卑公故適晉)子家子曰
有求於人而即其安人孰矜之其造於竟弗聽使請逆
於晉晉人曰天禍魯國淹恤在外君亦不使一个辱在
寡人而即安於甥舅其亦使逆君(言自使齊逆君)使公復於
竟而後逆之
劉敞曰晉人曰君淹恤在外亦不使一个辱在寡
人非也去年會于扈傳曰謀納公魯不告于晉晉
何故納之其謀納公也是魯既告晉矣晉且為公
謀納豈得誣其不告哉
經二十有九年春公至自乾侯居于鄆齊侯使高張來
唁公公如晉次于乾侯夏四月庚子叔詣卒冬十月鄆
潰(無傳)
傳二十九年春公至自乾侯處于鄆齊侯使高張來唁
公稱主君(比公於大夫)子家子曰齊卑君矣君祗辱焉公如
乾侯平子每歲賈馬(買也音古)具從者之衣屨而歸之于
乾侯公執歸馬者賣之(賣其馬)乃不歸馬衛侯來獻其乘
馬曰啟服(馬名)塹而死公將為之櫝子家子曰從者病矣
請以食之乃以帷裹之公賜公衍羔裘使獻龍輔(玉名)
於齊侯遂入羔裘齊侯喜與之陽穀公衍公為之生也
其母偕出(出之産舍)公衍先生公為之母曰相與偕出請相
與偕告(留公衍母使待己共白公)三日公為生其母先以告公為為
兄公私喜於陽穀而思於魯曰務人為此禍也(公為始與公若)
(謀逐季氏)且後生而為兄其誣也久矣乃黜之而以公衍為
大子
經三十年春王正月公在乾侯
傳三十年春王正月公在乾侯不先書鄆與乾侯非公
且徵過也
公說曰王正月在乾侯者錄公之所在不與季氏
得奉天子之正朔也左氏以為徵過非聖人意也
劉敞曰向者公雖去國然猶居鄆是以不歲歲書
鄆耳今國非其有書公在以繫一國之事豈但明
過哉公雖有過猶不若季氏之悖也
經三十有一年春王正月公在乾侯季孫意如會晉荀
躒于適歴夏四月晉侯使荀躒唁公于乾侯冬黑肱以
濫來奔十有二月辛亥朔日有食之
傳三十一年春王正月公在乾侯言不能外内也(公内不容)
(於臣子外不容於齊晉)晉侯將以師納公范獻子曰若召季孫而
不來則信不臣矣然後伐之若何晉人召季孫獻子使
私焉曰子必來我受其無咎季孫意如會晉荀躒于適
歴荀躒曰寡君使躒謂吾子何故出君有君不事周有
常刑子其圖之季孫練冠麻衣跣行伏而對曰事君臣
之所不得也敢逃刑命君若以臣為有罪請囚于費以
待君之察也亦惟君若以先臣之故不絶季氏而賜之
死若弗殺弗亡君之惠也死且不朽若得從君而歸則
固臣之願也敢有異心(君魯侯)夏四月季孫從知伯如乾
侯子家子曰君與之歸一慙之不忍而終身慙乎公曰
諾衆曰在一言矣君必逐之(言晉既憂君君一言使晉晉必逐之)荀躒以
晉侯之命唁公且曰寡君使躒以君命討於意如意如
不敢逃死君其入也公曰君惠顧先君之好施及亡人
將使歸糞除宗祧以事君則不能見夫人已所能見夫
人者有如河(夫人謂季氏)荀躒掩耳而走(怪公所言)曰寡君其罪
之恐敢與知魯國之難(恐獲不納君之罪)臣請復於寡君退而
謂季孫君怒未怠子姑歸祭(歸攝君事)子家子曰君以一乘
入于魯師季孫必與君歸公欲從之衆從者脅公不得
歸冬邾黑肱以濫來奔賤而書名重地故也君子曰名
之不可不慎也如是夫有所有名而不如其已以地叛
雖賤必書地以名其人終為不義弗可滅已是故君子
動則思禮行則思義不為利回(回正心也)不為義疚(疚病也)或
求名而不得或欲盖而名章懲不義也齊豹為衛司寇
守嗣大夫作而不義其書為盜(二十年豹殺衛侯兄欲求不畏彊禦之名)邾
庶其(襄二十二年)莒牟夷(五年)邾黑肱以土地出求食而已不
求其名賤而必書此二物者所以懲肆而去貪也若艱
難其身以險危大人而有名章徹攻難之士將奔走之
若竊邑叛君以徼大利而無名貪冒之民將寘力焉是
以春秋書齊豹曰盜三叛人名以懲不義數惡無禮其
善志也故曰春秋之稱微而顯婉而辨上之人能使昭
明善人勸焉淫人懼焉是以君子貴之
經三十有二年春王正月公在乾侯取闞(無傳)冬仲孫何
忌會晉韓不信齊高張宋仲幾衛世叔申鄭國參曹人
莒人薛人杞人小邾人城成周十有二月己未公薨
于乾侯
傳三十二年春王正月公在乾侯言不能外内又不能
用其人也(其人子家羈)
劉敞曰言不能外内又不能用其人非也公以三
十年始居乾侯春秋歲歲書之傳亦歲歲為說說
之盡異此明不如春秋本意也設公今歲未死明
年正月亦書之復欲以何事為解乎
冬十二月公疾徧賜大夫(從公者)大夫不受賜子家子雙
琥一環一璧輕服受之大夫皆受其賜己未公薨子家
子反賜於府人曰吾不敢逆君命也大夫皆反其賜書
曰公薨于乾侯言失其所也趙簡子問於史墨曰季
氏出其君而民服焉諸侯與之君死于外而莫之或罪
也對曰物生有兩有三有五有陪貳故天有三辰地有
五行體有左右各有妃(音配)耦王有公諸侯有卿皆有貳
也天生季氏以貳魯侯為日久矣民之服焉不亦宜乎
魯君世從其失季氏世脩其勤民忘君矣雖死於外其
誰矜之社稷無常奉君臣無常位自古以然故詩曰高
岸為谷深谷為陵三后(虞夏商)之姓於今為庶主所知也
在易卦雷乘乾曰大壯䷡(乾下震上大壯震在乾上故曰雷乘乾)天之道
也(乾為天子震為諸侯而在乾上)昔成季友桓之季也文姜之愛子也
始震而卜卜人謁之曰生有嘉聞其名曰友為公室輔
及生如卜人之言有文在其手曰友遂以名之既而有
大功於魯(立僖公)受費以為上卿至於文子武子世增其
業不廢舊績魯文公薨而東門遂殺適立庶魯君於是
乎失國政在季氏於此君也四公矣民不知君何以得
國是以為君慎器與名不可以假人
春秋分記卷五十一
