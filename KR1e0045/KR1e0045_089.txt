春秋分記卷八十九宋程公說撰
四夷附錄第二
狄長狄
赤狄白狄
狄
北狄地之廣絶蒲子北屈左右
莊公傳二十八年晉驪姬賂外嬖梁五與東關嬖五使
言於公曰(獻公)若使大子主曲沃而重耳夷吾主蒲與屈
則可以威民而懼戎且旌君伐使俱曰狄之廣莫於晉
為都晉之啟土不亦宜乎(詳見晉)
經三十有二年冬狄伐邢(無傳)
閔公傳元年春狄人伐邢(在往年冬)管敬仲言於齊侯(桓公)曰
戎狄豺狼不可厭也諸夏親暱不可棄也宴安酖毒不
可懷也請救邢齊人救邢
經二年冬十有二月狄入衛
傳二年冬十二月狄人伐衛衛懿公及狄人戰于熒澤
衛師敗績遂滅衛狄入衛(詳見衛)
僖公經八年夏狄伐晉
傳八年春晉里克帥師梁由靡御虢射為右以敗狄于
采桑梁由靡曰狄無恥從之必大克里克曰懼之而已
無速衆狄虢射曰期年狄必至示之弱矣夏狄伐晉
報采桑之役也復期月(明期年之言驗音基)
經十年春王正月狄滅温温子奔衛(詳見温)
經十有四年秋狄侵鄭(無傳)
傳十六年秋狄侵晉取狐厨受鐸涉汾及昆都
經十有八年夏五月狄救齊(五公子爭立)冬邢人狄人伐衛
經二十年秋齊人狄人盟于邢(狄再稱人)
經二十有一年春狄侵衛
經三十年夏狄侵齊
傳三十年狄間晉之有鄭虞也夏狄侵齊(齊晉與國晉時伐鄭)
經十有一年冬狄圍衛
經三十有二年秋衛人及狄盟
傳三十二年夏狄有亂衛人侵狄狄請平秋衛人及狄
盟
經三十有三年夏四月狄侵齊秋晉人敗狄于箕
傳三十三年夏四月狄侵齊因晉喪也(晉文公卒)秋狄伐晉
及箕八月戊子晉侯(襄公)敗狄于箕
文公經四年夏狄侵齊(無傳)
經七年夏四月狄侵我西鄙
經九年夏狄侵齊(無傳)
經十年冬狄侵宋(無傳)
經十有三年冬狄侵衛(無傳)
宣公經十有一年秋晉侯會狄于攢函
傳十一年晉郤成子求成于衆狄衆狄疾赤狄之役遂
服于晉秋會于攢函衆狄服也
成公經十有二年秋晉人敗狄于交剛
傳十二年狄人間宋之盟以侵晉而不設備(是年夏晉楚盟于宋)
秋晉人敗狄于交剛
昭公經元年夏六月晉荀吳帥師敗狄于大鹵
傳元年夏六月晉中行穆子敗羣狄于大原崇卒也為
五陳以相離以誘之翟人笑之未陳而薄之大敗之
長狄
亦曰鄋瞞防風氏之後
文公經十有一年秋狄侵齊冬十月甲午叔孫得臣敗
狄于鹹
傳十一年秋鄋瞞侵齊(鄋瞞狄國名防風之後漆姓說文作□云北方長狄國也在夏)
(為防風氏商為汪芒氏)遂伐我公卜使叔孫得臣追之吉侯叔夏
御莊叔(得臣)綿房甥為右富父終甥駟乘冬十月甲午敗
狄于鹹獲長狄僑如(鄋瞞之君蓋長三丈)富父終甥摏其喉以戈
殺之埋其首於子駒之門以命宣伯(因名宣伯曰僑如)初宋武
公之世鄋瞞伐宋(在春秋前)司徒皇父帥師御之耏班御皇
父充石公子穀甥為右司寇牛父駟乘以敗狄于長丘
獲長狄緣斯(僑如之父)皇父之二子死焉宋公於是以門賞
耏班使食其征謂之耏門晉之滅潞也(宣十五年)獲僑如之
弟焚如齊襄公之二年(桓十六年)鄋瞞伐齊齊王子成父獲
其弟榮如(榮如焚如弟焚如後死而先說者欲其兄弟伯季相次榮如以桓之十六年死至宣十五)
(年一百三歲其兄猶在傳言既長且夀有異於人)埋其首於周首之北門衛人
獲其季弟簡如鄋瞞由是遂亡(長狄種絶)
赤狄
強者曰潞氏别種曰東山皋落氏曰甲氏留吁曰
廧咎如今潞州潞城縣
閔公傳二年冬十二月晉侯(獻公)使大子申生伐東山皋
落氏
文公傳七年夏狄侵我西鄙公使告于晉趙宣子使問
酆舒且讓之(按經止書秋不詳其為赤狄與否而傳因及酆舒酆舒潞相也故記傳讓酆舒事于)
(赤狄下云)
宣公經三年秋赤狄侵齊(無傳)
經四年夏六月赤狄侵齊(無傳)
傳六年秋赤狄伐晉圍懷及邢丘晉侯欲伐之中行桓
子曰使疾其民(驟則數戰為民所疾)以盈其貫(習也)將可殪也(盡也)周
書曰殪戎殷此類之謂也
傳七年赤狄侵晉取向陰之禾(無秋字闕文)
傳十一年郤成子求成于衆狄衆狄疾赤狄之役(赤狄潞氏最強)
(服役衆狄)遂服于晉
傳十三年秋赤狄伐晉及清
經十有五年夏六月癸夘晉師滅赤狄潞氏以潞子嬰
兒歸
傳十五年潞子嬰兒之夫人晉景公之姊也酆舒(潞相)為
政而殺之又傷潞子之目晉侯將伐之諸大夫皆曰不
可酆舒有三雋才(才藝勝人者三)不如待後之人伯宗曰必伐之
狄有五罪雋才雖多何補焉不祀一也耆酒二也棄仲
章而奪黎氏地三也虐我伯姬四也傷其君目五也怙
其雋才而不以茂德兹益罪也後之人或者將敬奉德
義以事神人而申固其命若之何待之不討有罪曰將
待後後有辭而討焉毋乃不可乎夫恃才與衆亡之道
也商紂由之故滅天反時為災地反物為妖民反德為
亂亂則妖災生故文反正為乏(文字)盡在狄矣晉侯從之
六月癸夘晉荀林父敗赤狄于曲梁辛亥滅潞酆舒奔
衛衛人歸諸晉晉人殺之秋七月壬午晉侯治兵于
稷以略狄土立黎侯而還晉侯使趙同獻狄俘于周
經十有六年春王正月晉人滅赤狄甲氏及留吁
傳十六年春晉士會帥師滅赤狄甲氏及留吁鐸辰(鐸辰)
(不書留吁之屬)三月獻狄俘(獻于王)
成公經三年秋晉郤克衛孫良夫伐廧咎如
傳三年秋晉郤克衛孫良夫伐廧咎如討赤狄之餘焉
廧咎如潰上失民也(此傳釋經之文而經無廧咎如潰盖經闕此四字)
白狄
狄之别種其白狄之别又有曰肥曰鼔曰鮮虞今
延安府膚施縣及祁州鼓城縣鮮虞在今中山府
新樂縣
僖公傳三十三年秋八月戊子晉侯敗狄于箕郤缺獲
白狄子
宣公經八年夏六月晉師白狄伐秦
傳八年春白狄及晉平夏會晉伐秦
襄公經十有八年春白狄來
傳十八年春白狄始來(未嘗與魯接)
昭公經十有二年冬晉伐鮮虞
傳十二年夏六月晉荀吳偽會齊師者假道于鮮虞(白狄)
(别種)遂入昔陽秋八月壬午滅肥以肥子綿皋歸冬晉伐
鮮虞因肥之役也
傳十三年秋鮮虞人聞晉師之悉起也(會于平丘)而不警邊
且不脩備晉荀吳自著雍以上軍侵鮮虞及中人驅衝
競(驅衝車與狄競)大獲而歸
經十有五年秋晉荀吳帥師伐鮮虞
傳十五年秋晉荀吳帥師伐鮮虞圍鼓鼓人或請以城
叛穆子弗許使鼓人殺叛人而繕守備圍鼓三月鼓人
或請降使其民見曰猶有食色姑脩而城鼓人告食竭
力盡而後取之克鼔而反不戮一人以鼔子䳒(音鳶)鞮歸
(詳見晉)
傳二十二年晉之取鼔也(在昭十五年)既獻而反鼔子焉(獻于)
(廟)又叛於鮮虞(叛晉屬鮮虞)六月荀吳略東陽使師偽糴者
負甲以息于昔陽之門外遂襲鼓滅之以鼔子䳒鞮歸
定公傳三年秋九月鮮虞人敗晉師于平中獲觀虎
經四年秋七月晉士鞅衛孔圍帥師伐鮮虞(無傳)
經五年冬晉士鞅帥師圍鮮虞(傳言報觀虎之敗)
哀公經六年春晉趙鞅帥師伐鮮虞
論曰狄始見於春秋莊之三十有二年曰狄僖之十有
八年與邢人伐衛書狄人二十年與齊人盟邢狄又書
人凡再書人傳者曰人狄所以狄邢狄齊也乃若種類
之别曰長狄曰赤狄曰白狄其赤狄之彊者曰潞氏别
者曰東山皋落氏曰甲氏留吁曰廧咎如白狄之别者曰
肥曰鼓曰鮮虞
春秋分記卷八十九
