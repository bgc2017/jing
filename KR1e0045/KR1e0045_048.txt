春秋分記卷四十八宋程公說撰
内魯第二
閔公僖公
文公
閔公(諡灋在國遭難白閔)
(名開莊公庶子莊公娶哀姜無子其娣秘姜所生立年八歲在位二年薨)
經元年春王正月夏六月辛酉葬我君莊公秋八月
公及齊侯盟于落姑季子來歸冬齊仲孫來
傳元年春不書即位亂故也夏六月葬莊公亂故是
以緩(十一月乃葬)秋八月公及齊侯盟于落姑請復季友
也齊侯許之使召諸陳公次于郎以待之季子來歸嘉
之也冬齊仲孫湫來省難書曰仲孫亦嘉之也仲孫
歸曰不去慶父魯難未巳(時慶父已還魯)公曰若之何而去之
對曰難不已將自斃君其待之公曰魯可取乎對曰不
可猶秉周禮周禮所以本也臣聞之國將亡本必先㒹
而後枝葉從之魯不棄周禮未可動也君其務寧魯難
而親之親有禮因重固間攜貳覆昏亂霸王之器也
經二年春王正月夏五月乙酉吉禘于莊公秋八
月辛丑公薨九月夫人姜氏孫于邾公子慶父出奔莒
冬齊高子來盟
傳二年夏吉禘于莊公速也初公傅奪卜齮田公不禁
(公年八歲知愛其傅遂成其意以奪齮田)
藺敏修曰閔公即位年八歲而公傅奪卜齮田是
舉也誰執其咎乎公之幼未能從宗廟之事也不
以誅公之傅不以誅任政之臣而曰公不禁成王
幼不能踐祚周公抗世子法於伯禽欲令成王之
知父子君臣長幼之義也成王有過則撻伯禽所
以示成王世子之道也左氏修周公之法不能舉
是以繩之杜預又仍其繆陋矣
秋八月辛丑共仲使卜齮賊公于武闈成季以僖公適
邾共仲奔莒乃入立之以賂求共仲于莒莒人歸之及
密使公子魚請不許哭而往共仲曰奚斯(公子魚)之聲也
乃縊閔公哀姜之娣叔姜之子也故齊人立之共仲
通於哀姜哀姜欲立之閔公之死也哀姜與知之故孫
(音遜)于邾齊人取而殺之于夷以其尸歸僖公請而葬之
成季之將生也桓公使卜楚丘之父卜之曰男也其名
曰友在公之右(在右言用事)間于兩社為公室輔季氏亡則
魯不昌又筮之遇大有䷍(乾下離上大有)之乾䷀(乾下乾上乾大有六五變)
(而為乾)曰同復于父敬如君所及生有文在其手曰友遂
以命之成風(莊公妾僖公母)聞成季之繇乃事之而屬僖公焉
故成季立之
僖公(諡灋小心畏忌曰僖)
(名申莊公子閔公庶兄成風所生在位三十三年薨)
經元年春王正月秋七月戊辰夫人姜氏薨于夷齊
人以歸(傳在閔二年)八月公會齊侯宋公鄭伯曹伯邾人于
檉九月公敗邾師于偃冬十月壬午公子友帥師敗
莒師于酈獲莒拏十有二月丁巳夫人氏之喪至自齊
傳元年春不稱即位公出故也公出復入不書諱之也
諱國惡禮也秋九月公敗邾師于偃虚丘之戍將歸
者也(邾人既送哀姜齊人殺之因戍虚丘欲以謀魯)冬莒人來求賂(求還慶父之賂)
公子友敗諸酈獲莒子之弟挐非卿也嘉獲之也公賜
季友汶陽之田及費夫人氏之喪至自齊君子以齊人
之殺哀姜也為已甚矣女子從人者也
經二年春王正月夏五月辛巳葬我小君哀姜冬
十月不雨(傳在三年)
經三年春王正月不雨夏四月不雨六月雨冬公
子友如齊涖盟(傳見齊)
傳三年春不雨夏六月雨自十月不雨至于五月不
曰旱不為災也
經四年春王正月公會齊侯宋公陳侯衛侯鄭伯許男
曹伯侵蔡蔡潰遂伐楚次于陘秋及江人黃人伐陳
八月公至自伐楚冬十有二月公孫兹帥師會齊人
宋人衛人鄭人許人曹人侵陳(傳見齊)
經五年春杞伯姬來朝其子夏公孫兹如牟公及齊
侯宋公陳侯衞侯鄭伯許男曹伯會王世子于首止(傳見)
(齊)秋九月戊申朔日有食之(無傳)
傳五年春王正月辛亥朔日南至公既視朔遂登觀臺
以望而書禮也凡分至啟閉必書雲物為備故也夏
公孫兹如牟娶焉
經六年春王正月夏公會齊侯宋公陳侯衛侯曹伯伐
鄭圍新城(傳見齊)冬公至自伐鄭(無傳)
經七年夏小邾子來朝秋七月公會齊侯宋公陳世
子款鄭世子華盟于寗母(傳見齊)公子友如齊(無傳)
經八年春王正月公會王人齊侯宋公衞侯許男曹伯
陳世子款盟于洮(傳見周)秋七月禘于大廟用致夫人
傳八年秋禘而致哀姜非禮也凡夫人不薨于寢不殯
于廟不赴于同(同盟)不祔于姑則弗致也
趙匡曰案元年哀姜稱夫人以薨明用夫人喪禮已
久矣何乃八年始致之乎
經九年夏公會宰周公齊侯宋子衛侯鄭伯許男曹伯
于葵丘秋七月乙酉伯姬卒(無傳)九月戊辰諸侯盟于
葵丘(傳見齊)
經十年春王正月公如齊冬大雨雪(無傳)
經十有一年夏公及夫人姜氏會齊侯于陽穀秋八
月大雩(無傳)
經十有二年春王三月庚午日有食之(無傳)
經十有三年夏公會齊侯宋公陳侯衛侯鄭伯許男曹
伯于鹹(傳見齊)秋九月大雩冬公子友如齊(無傳)
經十有四年夏六月季姬及鄫子遇于防使鄫子來朝
(傳見鄫)
經十有五年春王正月公如齊三月公會齊侯宋公陳
侯衛侯鄭伯許男曹伯盟于牡丘遂次于匡公孫敖帥
師及諸侯之大夫救徐(傳見齊)夏五月日有食之秋
八月螽九月公至自會季姬歸于鄫(無傳)己夘晦震夷伯
之廟
傳十五年夏五月日有食之不書朔與日官失之也
秋九月震夷伯之廟罪之也於是展氏有隱慝焉(夷伯展氏)
(之祖父)
經十有六年春王正月三月壬申公子季友卒夏
四月丙申鄫季姬卒秋七月甲子公孫兹卒(無傳)冬
十有二月公會齊侯宋公陳侯衛侯鄭伯許男邢侯曹
伯于淮(傳見齊)
經十有七年夏滅項秋夫人姜氏會齊侯于卞九
月公至自會
傳十七年夏師滅項(魯師)淮之會公有諸侯之事未歸而
取項齊人以為討而止公秋聲姜以公故會齊侯干卞
九月公至書曰至自會猶有諸侯之事焉且諱之也
經十有八年春王正月宋公曹伯衛人邾人伐齊夏
師救齊(無傳)(前年冬齊桓公卒)
經十有九年冬會陳人蔡人楚人鄭人盟于齊(傳見齊宋)
經二十年春新作南門夏郜子來朝五月乙巳西
宫災(無傳)
傳二十年春新作南門書不時也凡啟塞從時
經二十有一年夏大旱冬公伐邾(傳見邾)楚人使宜
申來獻捷十有二月癸丑公會諸侯盟于薄釋宋公(傳見)
(宋)
傳二十一年夏大旱公欲焚巫尫臧文仲曰非旱備也
脩城郭貶食省用務穡勸分此其務也巫尫何為天欲
殺之則如勿生若能為旱焚之滋甚公從之是歲也饑
而不害
啖助曰左氏記文仲之言合取其諫辭而略是歲
也饑而不害一句
經二十有二年春公伐邾取須句秋八月丁末及邾人
戰于升陘
傳二十二年春伐邾取須句秋邾人以須句故出師公
卑邾不設備而禦之臧文仲曰國無小不可易也無備
雖衆不可恃也詩曰戰戰兢兢如臨深淵如履薄冰又
曰敬之敬之天維顯思命不易哉先王之明德猶無不
難也無不懼也况我小國乎君其無謂邾小蠭蠆有毒
而况國乎弗聽八月丁未公及邾師戰于升陘我師敗
績邾人獲公胄縣諸魚門
經二十有三年
經二十四年春王正月
經二十有五年冬十有二月癸亥公會衛子莒慶盟于
洮(衛成為魯平元年敗莒之怨)(傳見衞)
經二十有六年春王正月己未公會莒子衞寗逆盟于
向齊人侵我西鄙公追齊師至酅弗及夏齊人伐我此
鄙衛人伐齊公子遂如楚乞師冬公以楚師伐齊取穀
公至自伐齊(無傳)
傳二十六年春王正月公會莒兹平公寗莊子盟于向
尋洮之盟也齊師侵我西鄙討是二盟也夏齊孝公
伐我北鄙衛人伐齊洮之盟故也公使展喜犒師使受
命于展禽(柳下惠)齊侯未入竟展喜從之曰寡君聞君親
舉玉趾將辱於敝邑使下臣犒執事齊侯曰魯人恐乎
對曰小人恐矣君子則否齊侯曰室如縣磬野無青草
何恃而不恐對曰恃先王之命齊侯乃還東門襄仲臧
文仲如楚乞師臧孫見子玉而道之伐齊宋以其不臣
也冬公以楚師伐齊取穀凡師能左右之曰以
經二十有七年春杞子來朝秋八月乙巳公子遂帥師
入杞(傳見杞)冬十有二月甲戌公會諸侯盟于宋(傳見宋)
經二十有八年春公子買戍衛不卒戍刺之夏五月
癸丑公會晉侯齊侯宋公蔡侯鄭伯衛子莒子盟于踐
土公朝于王所秋杞伯姬來公子遂如齊(無傳)冬公會
晉侯齊侯宋公祭侯鄭伯陳子莒子邾子秦人于溫天
王狩于河陽壬申公朝于王所(無月闕文)遂會諸侯圍許(傳見晉)
經二十有九年春介葛盧來公至自圍許(無傳)夏六
月會王人晉人宋人齊人陳人蔡人秦人盟于翟泉
秋大雨雹冬介葛盧來
傳二十九年秋大雨雹為災也
經三十年春王正月冬天王使宰周公來聘公子遂
如京師遂如晉
傳三十年冬王使周公閱來聘東門襄仲將聘于周遂
初聘于晉(自入春秋魯始聘晉)
經三十有一年春取濟西田公子遂如晉夏四月四
卜郊不從乃免牲猶三望冬杞伯姬來求婦(傳見杞)
傳三十一年春取濟西田分曹地也使臧文仲往宿於
重館重館人告曰晉新得諸侯必親其共不速行將無
及也從之分曹地自洮以南東傅于濟盡曹地也襄仲
如晉拜曹田也夏四月四卜郊不從乃免牲非禮也
猶三望亦非禮也禮不卜常祀而卜其牲日牛卜日曰
牲牲成而卜郊上怠慢也望郊之細也不郊亦無望可
也
經三十有二年春王正月
經三十有三年春齊侯使國歸父來聘夏公伐邾取
訾婁秋公子遂帥師伐邾(傳見邾)冬十月公如齊十
有二月公至自齊乙巳公薨于小寢隕霜不殺草李梅
實(無傳)
傳三十三年春齊國莊子來聘臧文仲言於公曰國子
為政齊猶有禮君其朝焉夏公伐邾取訾婁以報升
陘之役秋襄仲復伐邾冬公如齊朝反薨于小寢
即安也葬僖公緩(文公元年經書四月葬僖公自此以下遂因說作主祭祀之事文相)
(次也)作主非禮也(文二年作主通譏之)凡君薨卒哭而祔祔而作主
特祀於主烝嘗禘於廟
文公(諡灋慈惠愛民曰文)
(名興僖公子聲姜所生在位十八年薨)
經元年春王正月公即位二月癸亥日有食之(無傳)天
王使叔服來會葬夏四月丁巳葬我君僖公(七月而葬緩)
天王使毛來錫公命叔孫得臣如京師秋公孫敖會
晉侯于戚(傳見晉)冬十月公孫敖如齊
傳元年春王使内史叔服來會葬公孫敖聞其能相人
也見其二子焉叔服曰穀也食子難也收子穀也豐下
必有後於魯國(豐下面方為八年公孫敖奔莒傳)於是閏三月非禮
也先王之正時也履端於始舉正於中歸餘於終(步歷之始)
(以為術之端首期之日三百六十有六日日月之行又有遲連而必分為十二月舉中氣以正月有餘日則歸)
(之於終積而為閏)履端於始序則不愆(四時無愆)舉正於中民則不
惑(斗建不失其次寒暑不失其常故無疑惑)歸餘於終事則不悖(四時得所則事無悖)
(亂悖必内反)夏四月丁巳葬僖公(七月而葬緩)王使毛伯衛來賜
公命叔孫得臣如周拜冬十月穆伯如齊(公孫敖)始聘
焉禮也凡君即位卿出並聘踐脩舊好要結外援好事
鄰國以衛社稷忠信卑讓之逍也忠德之正也信德之
固也卑讓德之基也
經二年春王二月丁丑作僖公主三月乙巳及晉處父
盟夏六月公孫敖會宋公陳侯鄭伯晉士殳盟于垂
隴自十有二月不雨至于秋七月(無傳)八月丁夘大事于
大廟躋僖公冬公子遂如齊納幣
傳二年春二月丁丑作僖公主書不時也(過葬十月故曰不時)晉
人以公不朝來討公如晉夏四月己巳晉人使陽處
父盟公以恥之(經書三月乙巳經傳必有誤)書曰及晉處父盟以厭
之也適晉不書諱之也公未至六月穆伯會諸侯及晉
司空士縠盟于垂隴秋八月丁夘大事于大廟躋僖
公逆祀也(躋僖閔上)於是夏父弗忌為宗伯尊僖公且明見
曰吾見新鬼大故鬼小(新鬼僖公既為兄死時年又長故鬼閔公死時年少弗忌明言)
(其所見)先大後小順也躋聖賢明也(以僖公為聖賢)明順禮也君
子以為失禮禮無不順祀國之大事也而逆之可謂禮
乎子雖齊聖不先父食久矣(先悉薦反下不先皆同)故禹不先鯀
湯不先契(鯀禹父契湯十三世祖)文武不先不窋(后稷子)宋祖帝乙
鄭祖厲王猶上祖也(帝乙微子父厲王鄭桓公父二國不以帝乙厲王不肖猶尊尚之)
是以魯頌曰春秋匪解享祀不忒皇皇后帝皇祖后稷
君子曰禮謂其后稷親而先帝也詩曰問我諸姑遂及
伯姊(邶風)君子曰禮謂其姊親而先姑也仲尼曰臧文仲
其不仁者三不知者三下展禽(知柳下患賢而使在下位)廢六關(塞關)
(陽關之属凡六關所以禁絶末遊而廢之)妾織蒲三不仁也(與民争利)作虚器(山節)
(藻梲)縱逆祀(聽躋僖公)祀爰居(海鳥曰爰居止於魯東門外丈仲以為神命國人祀見國語莊)
(子云魯侯御而觴之于廟)三不知也(正義曰魯臣多矣而獨譏文仲者以文仲執國之政有大知之)
(名為不知之事)冬襄仲如齊納幣禮也凡君即位好舅甥脩
昏姻娶元妃以奉粢盛(音成)孝也孝禮之始也
經三年春王正月叔孫得臣會晉人宋人陳人衛人鄭
人伐沈沈潰(詳見沈)冬公如晉十有二月己巳公及晉
侯盟
傳三年冬晉人懼其無禮於公也請改盟(改二年處父之盟)公
如晉及晉侯盟晉侯饗公賦菁菁者莪(既見君子樂且有儀)莊叔
以公降拜曰小國受命於大國敢不慎儀君貺之以大
禮何樂如之抑小國之樂大國之惠也晉侯降辭登成
拜公賦嘉樂(宜民宜人)
經四年春公至自晉(無傳)夏逆婦姜于齊秋衞侯使
寗俞來聘冬十有一月壬寅夫人風氏薨(莊公妾)
傳四年夏逆婦姜于齊卿不行非禮也君子是以知出
姜之不允於魯也(允信也文公薨而見出故曰出姜)曰貴聘而賤逆之
君而卑之立而廢之弁信而壞其主在國必亂在家必
亡不允宜哉詩曰畏天之威于時保之敬主之謂也
劉敞曰正始之道也待之不以夫人之禮故夫人
不以其位終國亂子弑強臣擅命幾於亡矣夫文
公非不欲存妻子傳世者也闇弱惰慢不能率禮
而行以謂苟若而可何禮之守故卒至於禍也夫
婦之際人倫之首可不慎哉故鑒末以原本因微
以知著又非獨文公之罪也雖夫人預有罪矣當
是之時夫人不能早辭喪娶之辱冒大禮以往國
人皆賤之遂無所據依以危其身而亡其子由本
不正故也殆而呼天不亦晚乎
冬成風薨
經五年春王正月王使榮叔歸含且賵三月辛亥葬我
小君成風王使召伯來會葬夏公孫敖如晉(無傳)
傳五年春王使榮叔來含且賵召昭公來會葬禮也
經六年夏季孫行父如陳秋季孫行父如晉冬十
月公子遂如晉閏月不告朔猶朝于廟
傳六年臧文仲以陳衛之睦也欲求好於陳夏季文
子聘于陳且娶焉秋季文子將聘於晉使求遭喪之
禮以行(聞晉襄疾故)其人曰將焉用之文子曰備豫不虞古
之善教也求而無之實難過求何害(所謂三思後行)
藺敏修曰禮之别有五賓之不可以為軍猶吉之不
可以為凶也賓以軍則暴軍以賓則怯凶以吉則忍
吉以凶則愍禮之所施各當其理而已施而不當非
禮也季文子聘晉告于先君之廟而後行其禮之
賓者歟禮之吉者歟今求遭喪之禮以行豈禮也哉
晉侯雖有疾不幸而死諸侯五月同盟至歸再聘焉
可也未死則吾不幾於幸亡樂禍晉以是討焉豈不
危哉而曰備豫不虞妄矣嘗讀聘禮見晝幣夕幣陳
幣奠幣而無豫備之幣惜乎行父於是獨不三思也
冬閏月不告朔非禮也閏以正時時以作事事以厚生
生民之道於是乎在矣不告閏朔弃時政也何以為民
經七年春公伐邾三月甲戌取須句(傳見邾)遂城郚(無傳)
夏狄侵我西鄙秋八月公會諸侯晉大夫盟于扈
冬公孫敖如莒涖盟
傳七年夏狄侵我西鄙公使告于晉(詳見晉)秋八月會
晉趙盾盟于扈晉侯立故也公後至故不書所會凡會
諸侯不書所會後也後至不書其國辟不敏也
劉敞曰按經公與盟矣何謂後會乎十六年會于
扈亦不序諸侯寧復魯侯後會邪未可以類推也
穆伯(公孫敖)娶于莒曰戴已生文伯(穀)其娣聲已生惠叔
(難)戴已卒又聘于莒莒人以聲已辭則為襄仲聘焉(襄仲)
(公孫敖從父昆弟)冬徐伐莒莒人來請盟穆伯如莒涖盟且為
仲逆及鄢陵登城見之美自為娶之仲請攻之公將許
之叔仲惠伯諫(叔牙孫)曰臣聞之兵作於内為亂於外為
宼宼猶及人亂自及也今臣作亂而君不禁以啟宼讎
若之何公止之惠伯成之(平二子)使仲舍之(舍不娶)公孫敖
反之(還莒女)復為兄弟如初從之
經八年春王正月冬十月壬午公子遂會趙盾盟于
衡雍乙酉公子遂會雒戎盟于暴公孫敖如京師不至
而復丙戌奔莒螽(無傳)
傳八年秋襄王崩晉人以扈之盟來討冬襄仲會晉
趙孟盟于衡雍報扈之盟也遂會伊雒之戎書曰公子
遂珍之也穆伯如周弔喪不至以幣奔莒從己氏焉
經九年春毛伯來求金夫人姜氏如齊三月叔孫得臣
如京師(傳見周)三月夫人姜氏至自齊公子遂會晉人宋
人衛人許人救鄭秋九月癸酉地震(無傳)冬楚子使
椒來聘秦人來歸僖公成風之襚(傳見秦)
傳九年冬秦人來歸僖公成風之襚禮也諸侯相弔賀
也雖不當事苟有禮焉書也以無忘舊好
經十年春王三月辛夘臧孫辰卒自正月不雨至于秋
七月(無傳)及蘇子盟于女栗(傳見周)
經十有一年夏叔仲彭生會郤缺于承匡(傳見晉)秋曹
伯來朝公子遂如宋(傳見宋)冬十月甲午叔孫得臣敗
狄于鹹
傳十一年秋鄋瞞侵齊遂伐我公卜使叔孫得臣追之
吉侯叔夏御莊叔緜房甥為右富父終甥駟乘冬十
月甲午敗狄于鹹獲長狄僑如
經十有二年春王正月郕伯來奔(傳見郕)杞伯來朝二月
庚子子叔姬卒秋滕子來朝秦伯使術來聘(傳見滕秦)
冬十有二月季孫行父帥師城諸及鄆
傳十二年春杞桓公來朝始朝公也(公即位始来朝)且請絶叔
姬而無絶昏公許之二月叔姬卒不言杞絶也書叔姬
言非女也秋滕昭公來朝亦始朝公也冬十二月
城諸及鄆書時也
經十有三年春王正月自正月不雨至于秋七月(無傳)大
室屋壞冬公如晉衛侯會公于沓十有二月己丑公
及晉侯盟公還自晉鄭伯會公于棐
傳十三年秋七月大室之屋壞書不共也冬公如晉
朝且尋盟衛侯(成公)會公于沓請平于晉鄭伯(穆公)會公于
棐亦請平于晉公皆成之(詳見鄭)
經十有四年春王正月公至自晉(無傳)邾人伐我南鄙叔
彭生帥師伐邾(傳見邾)夏六月公會宋公陳侯衞侯鄭
伯許男曹伯晉趙盾癸酉同盟于新城(傳見晉)秋七月
有星孛入于北斗公至自會(無傳)九月甲申公孫敖卒于
齊冬單伯如齊齊人執單伯齊人執子叔姬(傳見齊)
傳十四年秋七月有星孛入于北斗周内史叔服曰不
出七年宋齊晉之君皆將死亂(後三年宋弑昭公正年齊弑懿公七年晉弑靈)
(公)穆伯之從己氏也魯人立文伯(穀)穆伯生二子於莒
而求復文伯以為請襄仲使無朝聽命復而不出(不得使與)
(聽政事終寢於家)三年而盡室以復適莒文伯疾而請曰穀之
子弱(子孟獻子)請立難也(穀弟)許之文伯卒立惠叔穆伯請重
賂以求復惠叔以為請許之將來九月卒于齊告喪請
葬弗許
經十有五年春季孫行父如晉三月宋司馬華孫來盟
(傳見宋)夏曹伯來朝(傳見曹)齊人歸公孫敖之喪六月辛
丑朔日有食之鼓用牲于社單伯至自齊秋齊人侵
我西鄙季孫行父如晉冬十有一月諸侯盟于扈十
有二月齊人來歸子叔姬齊侯侵我西鄙
傳十五年春季文子如晉為單伯與子叔姬也夏齊
人或為孟氏謀(公孫敖家)曰魯爾親也飾棺寘諸堂阜(堂阜齊魯)
(竟上地飾棺不殯示無所歸)魯必取之從之卞人以告(魯邑)惠叔猶毁
以為請立於朝以待命許之取而殯之齊人送之書曰
齊人歸公孫敖之喪為孟氏且國故也葬視共仲(制如慶父)
(以罪降)聲己不視帷堂而哭(惠叔母怨敖從莒女故帷堂)襄仲欲勿哭
(怨敖取其妻)惠伯曰喪親之終也雖不能始善終可也史佚
有言曰兄弟致美救乏賀善弔災祭敬喪哀情雖不同
母絶其愛親之道也子無失道何怨於人襄仲說帥兄
弟以哭之他年其二子來(敖在莒所生)孟獻子(穀之子)愛之
聞於國或譛之曰將殺子獻子以告季文子二子曰夫
子以愛我聞我以將殺子聞不亦遠於禮乎遠禮不知
死一人門于句鼆(莫幸切)一人門于戾丘皆死六月辛
丑朔日有食之鼔用牲于社非禮也日有食之天子不
舉(去盛饌)伐鼔于社諸侯用幣于社伐鼔于朝以昭事神
訓民事君示有等威古之道也單伯至自齊貴之也
秋齊人侵我西鄙故季文子告于晉冬十一月盟于扈
謀伐齊也於是有齊難是以公不會書曰諸侯盟于扈
無能為故也凡諸侯會公不與不書諱君惡也與而不
書後也濟侯侵我西鄙謂諸侯不能也
經十有六年春季孫行父會齊侯于陽穀齊侯弗及盟
夏五月公四不視朔(自二月至三月)六月戊辰公子遂及齊侯
盟于郪丘秋八月辛未夫人姜氏薨(丈公母也)毁泉臺
傳十六年春王正月及齊平公有疾使季文子會齊侯
于陽穀請盟齊侯不肯曰請俟君間(差也)夏五月公四
不視朔疾也公使襄仲納賂于齊侯故盟于郪丘(信以)
(疾且以賂)有蛇自泉宫出入于國如先君之數(伯禽至僖公十七君)
秋七月辛未齊姜薨毁泉臺(魯人以為蛇妖所出故壞之)
經十有七年夏四月癸亥葬我小君聲姜齊侯伐我西
鄙(西當為北經誤)六月癸未公及齊侯盟于穀秋公至自穀
冬公子遂如齊
傳十七年夏四月癸亥葬聲姜有濟難是以緩齊侯伐
我北鄙襄仲請盟六月盟于穀冬十月襄仲如齊拜
穀之盟
經十有八年春王二月丁丑公薨于臺下夏六月癸
酉葬我君文公秋公子遂叔孫得臣如齊冬十月
子卒夫人姜氏歸于齊季孫行父如齊(無傳)
傳十八年春齊侯戒師期(將以伐魯)而有疾醫曰不及秋將
死公聞之卜曰尚無及期惠伯令龜卜楚丘占之曰齊
侯不及期非疾也君亦不聞(言君先齊侯終)令龜有咎二月丁
丑公薨夏六月葬文公秋襄仲莊叔如濟文公二
妃敬嬴生宣公敬嬴嬖而私事襄仲宣公長而屬諸襄
仲襄仲欲立之叔仲(惠伯)不可仲見于齊侯而請之齊侯
新立而欲親魯許之冬十月仲殺惡及視而立宣公
(惡大子視其母弟殺視不書賤之)書曰子卒諱之也仲以君命召惠伯
(詐以子惡命)其宰公冉務人止之曰入必死叔仲曰死君命
可也公冉務人曰若君命可死非君命何聽弗聽乃入
殺而埋之馬矢之中(惠伯死史畏襄仲不書)公冉務人奉其帑以
奔蔡既而復叔仲氏(不絶其後)
晁補之曰襄仲以敬嬴故殺適立庶叔仲初不可
是也既立宣公而詐以子惡之命已可以逃矣知
非君命而以君命往死之可以死可以無死死傷
勇鳴呼惠伯
夫人姜氏歸于齊大歸也(惡視母出姜)將行哭而過市曰天
乎仲為不道殺適立庶市人皆哭魯人謂之哀姜莒大
子僕弑紀公以其寳玉來奔納諸宣公公命與之邑曰
今日必授季文子使司寇出諸竟曰今日必達公問其
故季文子使大史克對曰先大夫臧文仲教行父事君
之禮行父奉以周旋弗敢失隊(音墜)曰見有禮於其君者
事之如孝子之養父母也見無禮扵其君者誅之如鷹
鸇之逐鳥雀也先君周公制周禮曰則以觀德德以處
事事以度功功以食(音嗣)民作誓命曰毁則為賊掩賊為
藏竊賄為盜盜器為姦主藏之名頼姦之用為大凶德
有常無赦在九刑不忘行父還(音旋)觀莒僕莫可則也孝
敬忠信為吉德盜賊藏姦為凶德夫莒僕則其孝敬則
弑君父矣則其忠信則竊寳玉矣其人則盜賊也其器
則姦兆也保而利之則主藏也以訓則昏民無則焉不
度於善而皆在於凶德是以去之昔高陽氏(顓頊)有才子
八人蒼舒隤敳(音皚)檮(直由切)戭大臨尨降庭堅仲容叔逹
(垂益禹臯陶之倫庭堅臯陶字)齊聖廣淵明允篤誠天下之民謂之八
愷高辛氏(帝嚳)有才子八人伯奮仲堪叔獻季仲伯虎仲
熊叔豹季貍(稷契朱虎熊罷之倫)忠肅共懿宣慈惠和天下之民
謂之入元此十六族也世濟其美不隕甚名以至于堯
堯不能舉舜臣堯舉八愷使主后土以揆百事莫不時
序地平天成舉八元使布五教于四方父義母慈兄友
弟恭子孝内平外成昔帝鴻氏(黃帝)有不才子掩義隱賊
好行凶德醜類惡物頑嚚不友是與比周天下之民謂
之渾敦(驩兜)少皥氏(金天)有不才子毁信廢忠崇飾惡言靖
譛庸回服䜛蒐慝以誣盛德天下之民謂之窮竒(共工)顓
頊氏有不才子不可教訓不知話言告之則頑舍之則
嚚傲很明德以亂天常天下之民謂之檮杌(伯鯀)此三族
也世濟其凶增其惡名以至于堯堯不能去縉雲氏(黃帝)
(時官名)有不才子貪于飲食冒于貨賄侵欲崇侈不可盈
厭聚斂積實不知紀極不分孤寡不恤窮匱天下之民
以比三凶謂之饕餮(貪財為饕貪食為餮)舜臣堯賓于四門流四
凶族渾敦窮竒檮杌饕餮投諸四裔以禦魑魅是以堯
崩而天下如一同心戴舜以為天子以其舉十六相去
四凶也故虞書數舜之功曰慎徽五典五典克從無違
教也曰納于百揆百揆時序無廢事也曰賓于四門四
門穆穆無凶人也舜有大功二十而為天子今行父雖
未獲一吉人去一凶矣於舜之功二十之一也庶幾免
於戾乎
春秋分記卷四十八
