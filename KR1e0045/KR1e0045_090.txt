春秋分記卷九十宋程公說撰
四夷附錄第三
介淮夷
山夷濮夷
夷虎羣蠻
肅慎
介
今密州膠西縣杜日東夷國
僖公經二十有九年春介葛盧來冬介葛盧來
傳二十九年春介葛盧來朝舍于昌衍之上公在會(會晉)
(圍許)饋之芻米禮也冬介葛盧來以未見公故復來朝禮之加
燕好介葛盧聞牛鳴曰是生三犧皆用之矣其音云問之而信
經三十年秋介人侵蕭
淮夷
東夷居淮水者又有敖東夷地
僖公傳十三年夏會于鹹淮夷病杞故(經見齊)
昭公經四年夏楚子蔡侯陳侯鄭伯許男徐子滕子頓
子胡子沈子小邾子宋世子佐淮夷會于申秋七月楚
子蔡侯陳侯許男頓子胡子沈子淮夷伐吳
哀公傳十九年秋楚沈諸梁伐東夷三夷男女及楚師
盟于敖(從越之夷三種)
山夷
杜預此年戎即山夷
文公傳十六年秋八月楚大饑戎伐其西南至于阜山
師于大林又伐其東南至于陽丘以侵訾枝
濮夷
南夷也建寧縣南有濮夷
文公傳十六年秋八月麇人率百濮聚于選將伐楚楚
人謀徙阪高蒍賈曰麇與百濮謂我饑不能師故伐之
也若我出師必懼而歸百濮離居誰暇謀人乃出師旬
有五日百濮乃罷
昭公傳九年春二月楚然丹遷城父人於陳以夷濮西
田益之
傳十九年夏五月楚子為舟師以伐濮
夷虎
蠻夷叛楚者
哀公傳四年夏楚人既克夷虎乃謀北方圍蠻氏(詳見楚及)
(戎蠻)
羣蠻
文公傳十六年秋八月庸人帥羣蠻以叛楚子分為二
隊以伐庸羣蠻從楚子盟(見楚莊強故)
肅慎
北夷也在渤海國都三十里
昭公傳九年周王(景王)使辭於晉曰肅慎燕亳吾北土也
論曰余讀書至肅慎來賀而有感焉成王東伐淮夷曾
何與於肅慎氏而能格其來賀乎先王以德懷要荒其
有叛亂者則先以文告次以威讓而猶有不服焉則行
征誅以正之罪之大者或至於遷滅蓋德以起其仁心
威以折其彊很故畏威者服懷德者來周成王東伐淮
夷遂踐奄遷其君於蒲姑威亦怒矣肅慎氏懷其德以
來則非有所彊而致也肅慎為國遠在東北其事莫得
而詳傳載景王之辭曰肅慎燕亳吾北土也則肅慎之
世服於周室於是見矣嗚呼天下有道守在四夷先王
以德懷要荒則遠人安有覬覦之心王者之跡熄而戎狄
之患啟故春秋撥亂世反之正則内齊晉而外吳楚所
以嚴其訓也自王氏以新說為國是春秋之學為世大
禁斷國論者無所折衷人欲日長天理日消其效使神
州陸沈而莫之拯物極必反否必泰二帝三王之道有
能紹而明之推原春秋大公至正之法則闢邪說正人
心用夏變夷復帝王之治舉而措之無難矣
春秋分記卷九十
