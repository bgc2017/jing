春秋分記卷四十宋程公說撰
書二十二
征伐書弟二
宋衛蔡陳軍制不詳見
宋
宋襄公泓之戰(僖二十二年)宋人既成列楚人未既濟司馬
曰彼衆我寡及其未既濟也請擊之公曰不可既濟而
未成列又以告公曰未可既陳而後擊之宋師敗績公
傷服門官殱焉國人皆咎公公曰君子不重傷不禽二毛
古之為軍也不以阻隘也寡人雖亡國之餘不鼓不成
列子魚曰君未知戰勍敵之人隘而不列天贊我也阻
而鼓之不亦可乎其曰我寡則宋之軍卒不能敵楚矣
華元之敗(宣二年)喪甲車四百六十乘全軍亦三軍之制
至大尹興空澤之士千甲(哀二十六年)全軍更役尚周制云
若其軍帥則以司馬主甲兵司徒主徒役司城主營壘
司馬亦曰司武襄六年華弱為司馬平公曰司武
而梏於朝難以勝矣謂其主兵也襄九年宋災
司徒華臣具正徒文十六年夫人謂司城去公六
卿皆官而夫人獨使司城去昭公蓋司城與司馬
實相關則兵亦兼之矣
凢調兵必請節而後發
哀十四年司馬請瑞焉以命其徒攻桓氏杜預注
瑞符以發兵當時兵雖掌於司馬必請瑞而後敢
發於此知周之制度兵雖散在鄉遂於卿大夫之
家固各有主掌非得符節則不敢發
陳有鸛鵝之名
昭二十一年與華氏戰于赭丘鄭翩(華氏黨)願為鸛
其御願為鵝杜預注鸛鵝皆陳名
衛
衛懿公之滅遺民七百三十人益之以共滕之民為五
千人齊立戴公于曹以車三百乘甲士三千人戍焉合
衛人以成軍而文公之立車止三十乘季年始三百乘
(詩稱騋牝三千法三百乘用馬一千三百疋云三千者兼牝也)蓋二軍也(閔二年)至出公
為支離之卒(哀二十五年杜預注陳名)
鄭
鄭次國制當二軍舊說就左右拒分為中軍考之春秋
初則鄭已備三軍北制之師(隠五年)衛人以燕師伐鄭鄭
祭足原繁洩駕以三軍軍其前使曼伯與子元潛軍軍
其後燕人畏鄭三軍而不虞制人遂敗燕師于北制至
繻葛之戰(桓五年)曼伯為右拒祭仲足為左拒原繁高渠
彌以中軍奉公為魚麗之陳亦三軍之制也(高克清人之詩左旋)
(右抽中軍作好傳在閔二年)三軍之外又多尚徒兵而車戰寖弛矣
桓五年王以諸侯伐鄭鄭伯禦之王為中軍虢公
林父將右軍蔡人衛人屬焉周公黑肩將左軍陳
人屬焉鄭子元請為左拒以當蔡人衛人為右拒
以當陳人原繁高渠彌以中軍奉公為魚麗之陳
命二拒曰旝動而鼔旝乃中軍之旗鼓是二拒之
鼓國語有高子之鼓則此中軍亦有鼓鄭乃令中
軍動旝而不動鼓何也蓋車進則鼓動今鄭欲先
命左右拒以擊陳蔡衛則中軍尚未動此所以動
旝而不動鼓特以旝爲號令也
古者車制每車有三人若主將車則主將居中
御戎與右在兩傍非主將車則御居中兩傍却
有左右故在主將之左者謂之御戎居車之中
者謂之御御之制主於馬之六轡右之職却執
矛哀二年晉大子曰吾救主於車退敵於下
我右之上也郵良曰我兩靷將絶吾能止之
我御之上也於此亦見御與右之職同
魚麗之陳緣鄭既分左右二拒以當三國則中軍
人少不能敵王故先偏後伍分開人數使行陳廣
闊足以盡敵三軍也
鄭出軍必授兵于廟尚有古制然授於武公之廟禮也
於大宫非禮也其後大夫歸自授甲則家有藏甲矣
隠十一年鄭伯將伐許授兵於大宫古者藏兵於
廟大夫家不藏甲凢用兵必取之廟而後授之兵
者國重事出必告廟歸必飲至以見不敢輕自專
舉之意如書用命賞于祖不用命戮于社亦此意
魯莊公治兵楚武王授師孑之類由春秋初遺制
尚存然大宫厲王之廟非鄭所當祖也其後凢欲
侵伐遂自出師襄十年子西聞盜乃歸授甲則制
度敗壞大夫家自藏甲矣
簡公時公孫舍之公孫僑帥車七百乘伐陳始竭作(子産)
(脩廬井之法而兵止一用)其後遂作丘賦矣(制用丘甲)
昭四年鄭子産作丘賦杜預曰丘十六井當出馬
一匹牛三頭今子産别賦其田如魯之田賦非也
經書用田賦則與作丘甲異文此傳言作丘賦其
文與作丘甲類不取於丘甲而取諸田賦疑或非
也古者以兵車為賦故言敝邑以賦與陳蔡從又
云悉索敝賦以來會時事子謂仲由千乘之國可
使治其賦也則子産之作丘賦意以十六井之民
賦車一乘矣所以然者鄭國褊小介於晉楚故其
賦視他國倍蓰焉
燕(軍制闕)
秦
秦自非子為孝王養馬汧渭之間封為附庸至秦仲有
車馬侍御之好車粼之詩秦變風始作秦仲之孫襄公
當平王初興兵討西戎以救周平王東遷王城以岐豐
之地賜之列為諸侯地與戎相錯襄公修其車馬備其
兵甲武事備矣駟驖小戎之詩序田狩車馬莫詳焉前
漢地理志曰天水隴西山多林木民以板為屋及安定
上郡西河皆迫近戎狄脩習戰備高上氣力以射獵為
先故秦詩曰在其板屋又皆言車馬田狩之事蓋其故
俗至穆公霸西戎始作三軍伐晉之師(僖三十三年殽之役三帥而車)
(三百乘)過周北門左右免胄而下超乘者三百乘既不請
命直過王畿凌逼甚矣傳言其輕而無禮著無禮於王
室也又置陷陣(吳子秦置陷陣三萬)康公好攻戰亟用兵而不與
民同欲無衣刺之曰王于興師脩我戈矛與子同仇秦
本周地故猶思周盛時而稱先王以見秦人用之異乎
周制而民不堪命矣至定五年子蒲子虎帥車五百乘
救楚兵力益以強盛
楚
楚自若敖蚡冒篳路藍縷以啓山林武王始為軍政作
荆尸以伐隨授師孑以立陳法
莊四年楚武王荆尸授師孑焉以伐隨按宣十二
年隨武子論楚之兵曰荆尸而舉杜預曰荆楚也
尸陳也楚武王始更為此陳法遂以為名
孑鎗屬亦楚陳所利大抵陳中有利於長兵者有
利於短兵者弓矢利遠即長兵孑是短兵蓋楚參
用孑為陳
成王地方千里城濮之役(僖二十八年)子玉請戰王怒少與
之師唯西廣東宫與若敖之六卒實從之大抵皆非正
軍制亦非古
子玉以若敖之六卒將中軍盖兵屬子玉者子西
將左子上將右當是西廣東宫之兵傳曰楚右師
左師潰楚敗績子玉收其卒而止故不敗杜曰三
軍惟中軍完則不敗者止若敖之六卒楚軍有兩
廣即其親軍(制詳見下方)今曰西廣止分其一而已
杜注東宫曰太子有宫甲分取以給之按文元年
商臣以宫甲圍成王是東宫兵也
若敖楚武王之祖父葬若敖者子玉之祖也杜預
曰六卒子玉宗人之兵六百人言不悉師以益之
周禮司馬凢制軍百人為卒知六卒六百人也于
時子玉既為令尹而乃請戰蓋欲增兵耳若敖之
六卒乃子玉家兵觀宣公四年楚子與若敖氏戰
于臯滸敢於敵君戰則兵強可知
穆王接晉文襄霸之後楚益強大時則嚴環衛之屬
文元年傳潘崇掌環列之尹杜注宫衛之官列兵
而環王宫又宣十二年傳以至于昏内官序當其
夜以待不虞(内官當同環列之尹都君子王馬之屬)所以親衛於王
出入同之
厥貉之會陳鄭及宋受役於司馬以田孟諸時則有右
盂左盂兩甄之制
文十年會于厥貉宋道楚子以田孟諸宋公為右
盂鄭伯為左盂期思公復遂為右司馬子朱及文
之無畏為左司馬杜注盂田獵陳名將獵張兩甄
故置二左司馬蓋期思公復遂一人為右司馬當
中央則左司馬二人張兩甄矣兩甄猶言兩翼
莊王霸強克庸以來(文十六年)無日不討國人而訓之于民
生之不易在軍無日不討軍實而申儆之于勝之不可
保逮邲之戰(宣十二年)軍制備矣蓋兆於武王備於莊王傳
莫詳焉三軍以為正軍
傳曰楚子北師次于郔沈尹將中軍子重將左子
反將右此三軍蓋正軍也時孫叔敖為令尹秉政
不在三軍之數如南轅反旆軍進退皆由之故知
令尹為兼統三軍矣
二廣以爲親軍
傳載欒武子言楚軍制曰其君之戎分為二廣右
廣初駕數及日中左則受之以至于昏内官序當
其夜鄭氏曰廣車横陳之車杜預注二廣君之親
兵按傳楚子分左右廣雞鳴而駕日中而說左則
受之日入而說許偃御右廣飬由基為右彭名御
左廣屈蕩為右王乘左廣以逐趙旃杜預注楚王
更迭載之故各有御右傳又曰王見右廣將從之
乘屈蕩尸之曰君以此始亦必以終自是楚之乘
廣先左蓋左右二廣為王親軍右廣初駕以及日
中左廣受之以及日入嘗在王側内官序當其夜
若今之當更循環親衛敵安得掩襲親軍之制詳
矣僖二十八年西廣從子玉時子玉專軍政故分
西廣以屬之今邲之戰則二廣皆以俟王迭載其
曰楚之乘廣先左杜預雖云以乘左得勝然實則
楚人尚左故親軍分為二廣而王則乘左
游闕以爲游兵
傳使潘黨率游闕四十乘從唐侯游闕蓋游兵往
來游補闕者觀兵陳何處為薄則從而補之所謂
竒軍以防敗失(由正軍中逐旋分出不繫步伍之數)
廣有一卒卒偏之兩
傳曰廣有一卒卒偏之兩又曰楚子為乘廣三十
乘分為左右司馬法百人為卒二十五人為兩車
十五乘為大偏九乘為小偏其尤大者又有二十
五乘之偏今一廣十五乘即古大偏之法而曰卒
偏之兩者孔穎達謂兩廣之别各有一卒之兵百
人也一卒之外復有十五乘之偏并二十五人之
兩既言一卒又云卒偏之兩言卒之者成辭婉句
耳蓋防正軍有敗則以偏車易之正卒有闕則以
偏卒補之
於陳則分左右二拒
傳工尹齊將右拒卒以逐下軍使潘黨率游闕四
十乘從唐侯以為左拒以從上軍亦猶鄭二拒蓋
楚子在中軍與晉中軍相對臨戰分此二拒右拒
當晉下軍左拒當晉上軍故杜預謂為陳名
調卒之法商農工賈不敗其業卒乘輯睦不奸於事行
軍之典則右轅左追蓐前茅慮無中權後勁百官象物
而動軍政不戒而備
軍行右轅左追蓐凢兵車有甲士有步卒甲士在
車不供碎役分步卒為前左右三處兵車一轅服
馬夾之而言挾轅者步卒被分左右者軍行時又
分之在兩廂挾轅以為戰備傳曰令尹南轅又曰
改乘轅楚陳以轅為主以轅表車正是挾車嚴兵
以備不虞其應在左者使之追步草蓐令離道求
草不近兵車蓐謂卧止之草以為宿備豫定左右
之别在道分使之故云軍行至於對陳則在車左
右
前茅慮無爾雅曰茅明也在前者明為思慮所無
之事恐卒有非常則預告軍衆使知而為備如今
軍行令人遠在軍前斥度候望慮有伏兵使蹹行
人持以絳及白為幡與軍人為私號曲禮曰前有
水則載青旌前有塵埃則載鳴鳶前有車騎則載
飛鴻前有士師則載虎皮前有摯獸則載貔貅與
此見賊舉幡相似茅明釋言文舍人曰茅昧之明
也杜預注或曰時楚以茅為旌義未詳
中權是中軍大將軍進退之權三軍之心在此權
者謂謀之高下輕重皆當
後勁以精兵為殿凢前曰啓後曰殿前後皆當用
精兵後世勁兵多在前或被擊敗則後無應勁兵
在後此最良法
百官象物而動物猶類也謂旌旗畫物類也百官
尊卑不同象其所建之物而行動軍之政教不待
號令而自備周禮大司馬中秋教治兵辨旗物之
用王載太常諸侯載旂軍吏載旗師都載旃鄉遂
載物郊野載旐百官載旟鄭玄云軍吏諸軍帥也
師都遂大夫也鄉遂鄉大夫也或載旃或載物衆
属軍吏無所將也郊謂鄉遂之州長縣正以下野
謂公邑大夫載旐以其將羨卒也百官卿大夫載
旟者以其屬衛王也凢旗有軍衆者畫異物無者
帛而已尊卑所建各有物類案春官司常云及國
之大閱贊司馬頒旗物而所建不同者大司馬則
中秋教治兵之法司常則中冬教大閱之法鄭玄
云凢頒旗物以出軍之旗則如秋以尊卑之常建
則如冬大閱備軍禮旌旗不如出軍時空辟實也
是謂時不同故所建異此云象物而動謂軍行時
當指治兵之法
行軍之翼日則輜重至
乙夘王乘左廣以逐趙旃及昏楚師軍於邲晉之
餘師不能軍丙辰楚重至於邲杜注輜重也楚輜
車嘗後正軍一日蓋楚軍有法輜重若與正軍過
遠則有邀擊之患過近則重兵纔亂正軍亦潰後
世用兵先擊輜重取勝者多蓋以非太近則太遠
以是知楚輜重遠大兵一日為得宜也
凢此皆軍政之善者也若共王之世公子嬰齊為簡之
師組甲被練皆創名之
襄三年傳楚子重伐吳為簡之師使鄧廖帥組甲
三百被練三干簡謂選擇也杜預注組甲被練皆
戰備也組甲漆甲成文被練練袍賈逵云組甲以
組綴甲車士服之被練帛也以帛綴甲步卒服之
孔穎達曰甲貴牢固練若不固宜皆用組何當造
不牢之甲而令步卒服之豈欲其被傷故使甲不
牢也若練以綴甲何以謂之被又組是絛繩不可
為衣服安得以為甲裏杜言組甲漆甲成組文今
時漆甲有為文者被練文不言甲必非甲名被是
被覆衣着之名故以為練袍被於身上雖並無明
證而杜說近之吕祖謙曰組甲被練擇兵之精者
被練若今軟纏之類
康王以蔿掩為司馬始井沃衍牧隰臯賦車籍馬而有
車兵徒兵甲楯之數
襄二十五年楚蔿掩為司馬子木使庀賦數甲兵
掩書土田牧隰臯井衍沃量入脩賦賦車籍馬賦
車兵徒兵甲楯之數既成以授子木
靈王斥地益大陳蔡不羹邑賦千乘於是有五帥(左氏傳吳)
(人敗諸豫章獲其五帥)平王簡上國東國之兵都外軍師精練有
法
昭十四年楚平王使然丹簡上國之兵於宗丘且
撫其民使屈罷簡東國之兵於召陵亦如之好於
邊疆息民五年而後用師杜預注上國在國都之
西西方居上流故謂之上國按下云簡東國之兵
亦如之知此是簡西國之兵也西國東國皆是楚
人在國之東西者孔穎達曰西為上則東為下下
言東則此是西互見也
至若戍丁則若申息之子弟
僖二十八年楚子入居于申子玉城濮之敗王使
謂之曰大夫若入其若申息之老何杜曰申息二
邑子弟皆從子玉而死
士兵則若都君子校人則若王馬之屬
昭二十七年傳左司馬戍帥都君子與王馬之屬
以濟師杜注在都邑之士有復除者賈逵云平常
免其徭役事急乃使之耳君子既為士則不調發
唯吳楚多有此事急則從如越有君子六千人是
也王馬之屬王養馬官屬校人之類凢此皆以急
調役非常法
其爲舟師以待吳寇而卒莫能以得志故曰吳用木也
我用革也
楚用舟師自康王始考之經傳吳自成七年始入
州來暨共王卒繼侵楚(襄十三年)明年敗楚于臯舟之
隘是吳利在舟師(十四年)楚懼無以敵吳後十年康
王始為舟師以略吳疆而吳乃滅巢(昭二十四年)昭王
時救潛之役(二十七年)令尹子常以舟師及沙汭而還
竟無成功其後囊瓦伐吳(定二年)師于豫章吳人見
舟豫章而潛師于巢遂敗楚師入郢之後吳太子
終纍又敗楚舟師其帥潘子臣小惟子皆為吳獲
(六年)蓋楚雖以備吳置舟師而實莫能勝亦地形用
便有不同耳
吳
吳國介江湖而通淮利於舟檝其為兵舟楫之兵也自
申公巫臣以兩之一卒適吳舍偏兩之一焉教之乘車
教之戰陳而吳人始知有車騎之戰終不習也
成七年巫臣使於吳通吳于晉以兩之一卒適吳
舍偏兩之一焉與其射御教吳乘車教之戰陳杜
云司馬法百人為卒二十五人為兩車九乘為小
偏十五乘為大偏蓋留九乘車及一兩二十五人
令吳習之孔穎達曰以兩之一謂將二十五人也
又言卒謂更將百人也言之者婉句耳凢將一百
二十五人適吳也舍偏謂舍一偏之車九乘也兩
之一焉又舍二十五人也凢舍九乘車二十五人
與吳矣發首言兩之一者為舍此兩之一故先言
之又言卒者見巫臣所將非惟有一兩也司馬法
車九乘為小偏十五乘為大偏傳言偏不言大當
是留九乘車矣
其伐楚則泝淮而上舍舟淮汭而後進會於黃池亦通
江於淮自淮而上故曰余㳂江泝淮闕溝深水出於商
魯之間以徹於兄弟之國凢吳之兵便利於舟故楚為
舟師以伐吳則無功而還(襄二十四年)為舟師以略吳疆而
吳反得志(昭二十四年)至豫章之役(定二年)吳人見舟而潛師
以敗楚則楚舟師固不能以敵吳異時長岸之戰(昭十七年)
楚既大敗吳師獲其乘舟餘皇環塹守之卒為吳公子
光所取蓋舟師利於江湖楚是以莫能勝也若其軍數
王僚伐楚空國而二將夫差伐齊有上中下左右軍(哀公)
(十一年)蓋可見者四軍夫差益彊帶甲之士十有三萬黃
池之會三軍皆萬人(按國語三將軍三萬人吳越春秋三萬六千人有中校左右軍)
春秋分記卷四十
