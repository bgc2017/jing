春秋分記卷七十七宋程公說撰
楚世本第四
平王昭王
惠王
平王(諡法布綱持紀曰平)
(名棄疾共王少子康王弟昭十三年殺公子比而立改名熊居明年改元至二十六)
(年卒在位十三年)
昭公傳十四年夏楚子使然丹簡上國之兵於宗丘且
撫其民分貧振窮長孤幼養老疾取介特(單身民也)救災患
宥孤寡赦罪戾詰姦慝舉淹滯禮新叙蒨祿勲合親任
良物官(物事也新注量事而官之曰物官)使屈罷簡東國之兵於召陵
亦如之(如然丹)好於邊疆息民五年而後用師禮也楚
令尹子旗有德於王(佐立之德)不知度與養氏比而求無厭
王患之秋九月甲午楚子殺鬭成然而滅養氏之族使
鬭辛(子旗子)居鄖以無忘舊勲
經十有五年夏蔡朝吳出奔鄭
傳十五年楚費無極害朝吳之在蔡也(朝吳有功於平王)欲去
之乃謂之曰王唯信子故處子於蔡子亦長矣而在下
位辱必求之吾助子請又謂其上之人(蔡人在上位者)曰王
唯信吳故處諸蔡二三子莫之如也而在其上不亦難
乎弗圖必及於難(乃旦切)夏蔡人逐朝吳朝吳出奔鄭王怒曰
余唯信吳故寘諸蔡且微吳吾不及此女何故去之無
極對曰臣豈不欲吳然而前知其為人之異也(言多權謀)吳
在蔡蔡必速罪去吳所以翦其翼也
經十有六年春楚子誘戎蠻子殺之
經十有七年冬楚人及吳戰于長岸
傳十七年冬吳伐楚陽匄為令尹卜戰不吉司馬子魚
(公子魴)曰我得上流何故不吉且楚故(楚典故)司馬令龜我
請改卜今曰魴也以其屬死之楚師繼之尚大克之吉
戰于長岸子魚先死楚師繼之大敗吳師獲其乘舟餘
皇(舟名)使隨人與後至者守之吳人大敗之取餘皇以歸
傳十八年冬楚子使王子勝遷許於析實白羽(經詳見許)
傳十九年春楚工尹赤遷陰于下陰令尹子瑕城郟叔
孫昭子曰楚不在諸侯矣其僅自完也以持其世而已
楚子之在蔡也郥陽封人之女奔之生大子建及即位
使伍奢(舉之子)為之師費無極為少師無寵焉(無寵於太子)欲
譖諸王曰建可室矣王為之聘於秦無極與逆勸王取
之正月楚夫人嬴氏至自秦(王自取之故稱夫人)夏五月楚子為
舟師以伐濮(書所謂微盧彭濮人)費無極言於楚子曰晉之伯也
邇於諸夏而楚辟陋故弗能與爭若大城城父而寘大
子焉以通北方王收南方是得天下也王說從之故大
子建居於城父令尹子瑕聘于秦拜夫人也秋楚人
城州來沈尹戍曰楚人必敗(十三年吳縣州來今就城而取之)昔吳滅
州來(在十三年)子旗請伐之王曰吾未撫吾民今亦如之而
城州來以挑吳能無敗乎侍者曰王施舍不倦息民五
年可謂撫之矣戍曰吾聞撫民者節用於內而樹德於
外民樂其性而無寇讎今宮室無量民人日駭勞罷死
轉忘寢與食非撫之也令尹子瑕言蹶由於楚子(吳王)
(弟五年靈王執以歸)曰彼何罪諺所謂室於怒市於色者楚之謂
矣(言靈王遷怒)舍前之忿可也乃歸蹶由
傳二十年費無極言於楚子曰建與伍奢將以方城之
外叛自以為猶宋鄭也齊晉又交輔之將以害楚其事
集矣王信之問伍奢對曰君一過多矣(一過納建妄)何信於
讒王執伍奢使城父司馬奮揚殺大子未至而使遣之
(知大子冤故遣令出)三月大子建奔宋王召奮揚奮揚使城父人
執已以至王曰言出於余口入於爾耳誰告建也對曰
臣告之君王命臣曰事建如事余臣不佞不熊苟貳奉
初以還(奉初命以周旋)不忍後命故遣之既而悔之亦無及已
王曰而敢來何也對曰使而失命召而不來是再奸也
逃無所入王曰歸從政如他日(善其言舍使還)無極曰奢之子
材若在吳必憂楚國盍以免其父召之彼仁必來不然
將為患王使召之曰來吾免而父棠君尚(奢子)謂其弟員
曰爾適吳我將歸死吾知(音至)不逮我能死爾能報聞免
父之命不可以莫之奔也親戚為戮不可以莫之報也
奔死免父孝也度功而行仁也擇任而往知也知死不
辟勇也父不可棄(俱去為棄父)名不可廢(俱死為廢名)爾其勉之
相從為愈伍尚歸奢聞員不來曰楚君大夫其旰食乎
(將有吳憂不得寧食)楚人皆殺之員如吳言伐楚之利於州于
(吳子僚)
傳二十一年冬蔡侯朱出奔楚費無極取貨於東國(隱大)
(子子平侯廬弟)而謂蔡人曰朱不用命於楚君王將立東國若
不先從王欲楚必圍蔡蔡人懼出朱而立東國朱愬于
楚楚子將討蔡無極曰平侯與楚有盟故封其子(謂朱)有
二心故廢之靈王殺隱大子其子與君同惡德君必甚
又使立之不亦可乎且廢置在君蔡無他矣(經見蔡)
傳二十三年秋七月吳伐州來楚薳越帥師及諸侯之
師救州來吳人禦諸鍾離子瑕卒楚師熸戊辰晦戰于
雞父楚師大奔楚大子建之母在郥(平王娶秦女廢太子建故母歸)
(其家)召吳人而啓之冬十月甲申吳大子諸樊入郥取楚
夫人與其寶噐以歸楚司馬薳越追之不及將死衆曰
請遂伐吳以徼之薳越曰再敗君師死且有罪亡君夫
人不可以莫之死也乃縊于薳澨楚囊瓦(子常)為令尹城
郢(楚用子襄遺言已築郢城今畏吳復增修)沈尹戍曰子常必亡郢苟不能
衛城無益也古者天子守在四夷天子卑守在諸侯諸
侯守在四鄰諸侯卑守在四竟慎其四竟結其四援民
狎其野(安習)三務成功(春夏秋)民無内憂而又無外懼國焉
用城今吳是懼而城於郢守已小矣卑之不獲能無亡
乎昔梁伯溝其公宫而民潰(僖十八年)民棄其上不亡何待
夫正其疆場修其土田險其走集(邊竟之壘壁)親其民人明
其伍候信其鄰國慎其官守守其交禮不僣不貪不懦
不耆(懦弱耆強)完其守備以待不虞又何畏矣詩曰無念爾
祖聿修厥德無亦監乎若敖蚡冒至于武文(四君楚先君之賢者)
土不過同(方百里為一同言未滿一圻)慎其四竟猶不城郢今土數
圻(千里為圻)而郢是城不亦難乎
經二十有四年冬吳滅巢
傳二十四年冬十月楚子為舟師以略吳疆沈尹戍曰
此行也楚必亡邑不撫民而勞之吳不動而速之吳踵
楚而疆埸無備邑能無亡乎越大夫胥犴勞王於豫章
之汭越公子倉歸王乘舟倉及壽夢(越大夫)帥師從王王
及圉陽而還吳人踵楚而邊人不備遂滅巢及鍾離而
還沈尹戍曰亡郢之始於此在矣王壹動而亡二姓之
帥幾如是而不及郢詩曰誰生厲階至今為梗其王之
謂乎
傳二十五年冬十二月楚子使薳射城州屈復茄人焉
(復茄人於州屈音加)城丘皇遷訾人焉(移訾人於丘皇)使熊相禖郭巢季
然郭卷(使二大夫為巢卷築其郭)子大叔聞之曰楚王將死矣使民
不安其土民必憂憂將及王弗能久矣
經二十有六年秋九月庚申楚子居卒
傳二十六年秋九月楚平王卒令尹子常欲立子西(平王)
(長庶)曰大子壬弱(昭王)其母非適也王子建實聘之子西長
而好善立長則順建善則治王順國治可不務乎子西
怒曰是亂國而惡君王也國有外援不可凟也王有適嗣
不可亂也敗親速讎亂嗣不祥(外援秦也不立壬秦將來討是速讎)我受
其名賂吾以天下吾滋不從也楚國何為必殺令尹令
尹懼立昭王
昭王(諡法威儀恭明曰昭)
(名軫平王子昭公二十六年嗣立明年改元至十年定之四年吳伐楚昭王出奔明)
(年九月歸郢至襄六年卒在位二十七年)
昭公經二十有七年夏楚殺其大夫郤宛
傳二十七年春吳子欲因楚喪而伐之使公子掩餘公
子燭庸帥師圍潛楚莠尹然工尹麋帥師救潛左司馬
沈尹戌帥都君子與王馬之屬以濟師與吳師遇於窮
令尹子常以舟師及沙汭而還左尹郤宛工尹夀帥師
至于潛吳師不能退夏四月吳公子光弑王公子掩餘
奔徐公子燭庸奔鍾吾楚師聞吳亂而還郤宛直而和
國人說之鄢將師為右領與費無極比而惡之(惡郤宛)令
尹子常賄而信讒無極譖郤宛焉謂子常曰子惡欲飲
子酒(郤宛)又謂子惡令尹欲飲酒於子氏子惡曰我賤人
也不足以辱令尹令尹將必來辱為惠巳甚吾無以酬
之若何無極曰令尹好甲兵子出之吾擇焉取五甲五
兵曰寘諸門令尹至必觀之而從以酬之(曰無極辭)及饗日
帷諸門左(張帷陳甲兵)無極謂令尹曰吾幾禍子子惡將為
子不利甲在門矣子必無往且此役也(此春救潛之役)吳可以
得志子惡取賂焉而還又誤羣帥使退其師曰乘亂不
祥吳乘我喪我乘其亂不亦可乎令尹使視郤氏則有
甲焉不往召鄢將師而告之將師退遂令攻郤氏且爇
之(燒也)子惡聞之遂自殺也國人弗爇令曰不爇郤氏與
之同罪或取一編菅焉或取一秉秆焉國人投之遂弗
爇也令尹炮之(炮燔郤宛)盡滅郤氏之族黨殺陽令終(匄子)與
其弟完及佗與晉陳及其子弟(晉陳楚大夫皆郤氏之黨)晉陳之族
呼於國曰鄢氏費氏自以為王專禍楚國弱寡王室蒙
王與令尹以自利也令尹盡信之矣國將如何令尹病
之楚郤宛之難國言未已進胙者(國中祭祀)莫不謗令尹
沈尹戍言於子常曰夫左尹(郤宛)與中廏尹(陽令終)莫知其
罪而子殺之以興謗讟至于今不已戍也惑之仁者殺
人以掩謗猶弗為也今吾子殺人以興謗而弗圖不亦
異乎夫無極楚之讒人也民莫不知去朝吳出蔡侯朱
喪大子建殺連尹奢屏王之耳目使不聰明不然平王
之温惠共儉有過成莊無不及焉所以不獲諸侯邇無
極也今又殺三不辜(郤氏陽氏晉陳氏)以興大謗幾及子矣子
而不圖將焉用之夫鄢將師矯子之命以滅三族國之
良也而不愆位吳新有君(光新立)疆埸(音亦)日駭楚國若有
大事子其危哉知者除讒以自安也今子愛讒以自危
也甚矣其惑也子常曰是瓦之罪敢不良圖九月己
未子常殺費無極與鄢將師盡滅其族以說于國謗言
乃止
傳三十年秋吳子使徐人執掩餘使鍾吾人執燭庸(二十)
(七年奔故)二公子奔楚楚子大封而定其徙使監馬尹大心
逆吳公子使居養莠尹然左司馬沈尹戍城之取於城
父與胡田以與之將以害吳也子西諫王弗聽吳子怒
冬十二月吳子執鍾吾子遂伐徐己夘滅徐伍員
言於吳子曰楚執政衆而乖莫適任患若為三師以肄
焉(肄猶勞也)一師至彼必皆出彼出則歸彼歸則出楚必道
敝(罷敝於道)亟肄以罷之(亟數也)多方以誤之既罷而後以三
軍繼之必大克之闔廬從之楚於是乎始病
傳三十一年秋吳人侵楚伐夷侵潛六楚沈尹戍帥師
救潛吳師還圍弦左司馬戍右司馬稽帥師救弦及豫
章吳師還
定公經二年秋楚人伐吳
傳二年桐叛楚吳子使舒鳩氏誘楚人曰以師臨我(使以)
(師臨吳)我伐桐為我使之無忌(偽為吳畏楚師助其伐桐)秋楚囊瓦伐
吳師于豫章吳人見舟于豫章而潛師于巢冬十月吳
軍楚師于豫章敗之遂圍巢克之獲楚公子繁
傳三年蔡昭侯為兩佩與兩裘以如楚獻一佩一裘於
昭王昭王服之以享蔡侯蔡侯亦服其一子常欲之弗
與三年止之唐成公如楚有兩肅爽(音霜)馬子常欲之弗
與亦三年止之唐人或相與謀請代先從者許之飲先
從者酒醉之竊馬而獻之子常子常歸唐侯蔡人聞之
固請而獻佩于子常子常朝見蔡侯之徒命有司曰蔡
君之久也官不共也(言楚禮遣蔡侯之物不共也)明日禮不畢將死
蔡侯歸及漢執玉而沈曰余所有濟漢而南者有若大
川蔡侯如晉以其子元與其大夫之子為質焉而請伐
楚
經四年春三月公會劉子晉侯宋公蔡侯衛侯陳子鄭
伯許男曹伯莒子邾子頓子胡子滕子薛伯杞伯小邾
子齊國夏于召陵侵楚秋七月楚人圍蔡冬十有一月
庚午蔡侯以吳子及楚人戰于柏舉楚師敗績楚囊瓦
出奔鄭庚辰吳入郢
傳四年春三月劉文公合諸侯于召陵謀伐楚也晉荀
寅求貨於蔡侯弗得辭蔡侯伍員為吳行人以謀楚
楚之殺郤宛也(昭二十七年)伯氏之族出(郤宛黨)伯州犂之孫
嚭為吳太宰以謀楚楚自昭王即位無歲不有吳師蔡
侯因之以其子乾與其大夫之子為質於吳冬蔡侯
吳子唐侯伐楚舍舟於淮汭自豫章與楚夾漢左司馬
戍謂子常曰子㳂漢而與之上下我悉方城外以毁其
舟(毁吳舍舟)還塞大隧直轅冥阨(三者漢東隘道)子濟漢而伐之我
自後擊之必大敗之既謀而行武城黑謂子常曰吳用
木也我用革也不可久也不如速戰史皇謂子常楚人
惡子而好司馬(沈尹戌)若司馬毁吳舟于淮塞城口而入
是獨克吳也子必速戰不然不免乃濟漢而陳自小别
至于大别(在江夏界)三戰子常知不可欲奔史皇曰安求其
事難而逃之將何所入子必死之初罪必盡說(言致死以克吳)
(可免貪賄致寇之罪)十一月庚午二師陳于柏舉闔廬之弟夫㮣
王晨請於闔廬曰楚瓦不仁(子常)其臣莫有死志先伐之
其卒必奔而後大師繼之必克弗許夫㮣王曰所謂臣
義而行不待命者其此之謂也今日我死楚可入也以
其屬五千先擊子常之卒子常之卒奔楚師亂吳師大
敗之子常奔鄭史皇以其乘廣死
吕祖謙曰楚之致敗固非一曰然所以速亡亦自
有說當時司馬戍之謀欲使子常禦吳人於前司
馬以奇兵繞出吳之後使子常聽之勝敗未可知
正緣史皇謂子常楚人惡子而好司馬之一言所
以喪師幾亡國在此惟子常私心疾忌謂楚惡已
而好司馬恐司馬有功不使之先戰所以敗也史
皇雖區區能死與自經於溝瀆何異
吳從楚師及清發將擊之夫㮣王曰困獸猶鬭況人乎
若知不免而致死必敗我若使先濟者知免後者慕之
蔑有鬭心矣半濟而後可擊也從之又敗之楚人為食
吳人及之奔食而從之敗諸雍澨五戰及郢己夘楚
子取其妹季芈畀我以出涉睢(世族譜季芈畀我皆平王女服云畀我季芈宇)
鍼尹固與王同舟王使執燧象以奔吳師庚辰吳入郢
以班處宫子山處令尹之宫夫㮣王欲攻之懼而去之
夫㮣王入之左司馬戍及息而還敗吳師于澭澨傷(敗吳)
(師身被創)初司馬臣闔廬故恥委禽焉(嘗在吳為闔廬臣)謂其臣
曰誰能免吾首吳句卑曰臣賤可乎司馬曰我實失子
可哉(失不知子賢)三戰皆傷曰吾不可用也已句卑布裳剄
而裹之藏其身而以其首免(傳言司馬忠壯)楚子涉睢濟江入
於雲中王寢盜攻之以戈擊王王孫由于以背受之中
肩王奔鄖鍾建負季芈以從由于徐蘇而從(以背受戈故時悶絶)
鄖公辛之弟懷將弑王曰平王殺吾父我殺其子不亦
可乎(昭十四年楚平王殺成然)辛曰君討臣誰敢讎之君命天也若
死天命將誰讎詩曰柔亦不茹剛亦不吐不侮矜寡不
畏彊禦唯仁者能之違彊陵弱非勇也乘人之約非仁
也滅宗廢祀非孝也動無令名非知也必犯是余將殺
女鬭辛與其弟巢以王奔隨吳人從之謂隨人曰周
之子孫在漢川者楚實盡之天誘其衷致罰於楚而君
又竄之周室何罪君若顧報周室施及寡人以奬天衷
君之惠也漢陽之田君實有之楚子在公宮之北(隨公宮)
吳人在其南子期似王(子期昭王兄公子結)逃王而已為王曰以
我與之王必免隨人卜與之不吉乃辭吳曰以隨之辟
小而密邇於楚楚實存之世有盟誓至于今未改若難
而棄之何以事君執事之患不唯一人若鳩楚竟敢不
聽命吳人乃退鑢(音慮氏也)金初宦於子期氏實與隨人要
言(要言無以楚王與吳)王使見辭曰不敢以約為利王割子期之
心以與隨人盟(當心前割取血)初伍員與申包胥友其亡也
謂申包胥曰我必復楚國申包胥曰勉之子能復之我
必能興之及昭王在隨申包胥如秦乞師曰吳為封
豕長蛇以荐食上國虐始於楚寡君失守社稷越在草
莽使下臣告急曰夷德無厭若鄰於君疆埸之患也逮
吳之未定君其取分焉(與吳共分楚地)若楚之遂亡君之土也
若以君靈撫之世以事君秦伯使辭焉曰寡人聞命矣
子姑就館將圖而告對曰寡君越在草莽未獲所㐲下
臣何敢即安立依於庭牆而哭日夜不絶聲勺飲不入
口七日秦哀公為之賦無衣(詩秦風王于興師修我戈矛與子同仇)九頓
首而坐秦師乃出
傳五年夏六月申包胥以秦師至秦子蒲子虎帥車五
百乘以救楚子蒲曰吾未知吳道(道猶法術)使楚人先與吳
人戰而自稷會之大敗夫槩王于沂吳人獲薳射於柏
舉(楚大夫)其子帥奔徒(楚散卒)以從子西敗吳師于軍祥秋
七月子期子蒲滅唐九月夫槩王歸自立也以與王
戰而敗奔楚為堂谿氏吳師敗楚師于雍澨秦師又
敗吳師吳師居麇子期將焚之子西曰父兄親暴骨焉
不能收又焚之不可(前年楚與吳戰多死麇中)子期曰國亡矣死者
若有知也可以歆舊祀豈憚焚之焚之而又戰吳師敗又
戰于公壻之谿吳師大敗吳子乃歸囚闉(音因)輿罷(楚大夫)闉
輿罷請先遂逃歸葉公諸梁之弟后臧從其母於吳不待
而歸葉公終不正視冬十月楚子入于郢初鬭辛聞吳
人之爭宮也曰吾聞之不讓則不和不和不可以遠征
吳爭於楚必有亂有亂則必歸焉能定楚王之奔隨也
將涉於成臼藍尹亹涉其帑不與王舟及寧王欲殺之
子西曰子常唯思舊怨以敗君何效焉王曰善使復其
所吾以志前惡王賞鬭辛王孫由于王孫圉鍾建鬭
巢申包胥王孫賈宋木鬭懷(九子皆從王有大功)子西曰請舍懷
也(以初謀弑王)王曰大德滅小怨道也申包胥曰吾為君也
非為身也君既定矣又何求且吾尤子旗其又為諸(子旗)
(以有德於平王求欲無厭平王殺之)遂逃賞王將嫁季芉辭曰所以為
女子遠丈夫也鍾建負我矣以妻鍾建以為樂尹王
之在隨也子西為王輿服以保路國于脾洩(失王恐國人潰散故)
(偽為王車服立國脾洩以保安道路人)聞王所在而後從王王使由于城
麋復命子西問高厚焉弗知子西曰不能如辭城不知
高厚大小何如對曰固辭不能子使余也人各有能有
不能王遇盜於雲中余受其戈其所猶在袒而示之背
曰此余所能也脾洩之事余亦弗能也(傳言昭王有賢臣所以復國)
傳六年夏四月己丑吳大子終纍敗楚舟師獲潘子臣小
惟子及大夫七人楚國大惕懼亡子期又以陵師敗于
繁揚令尹子西喜曰乃今可為矣於是乎遷郢於鄀而
改紀其政以定楚國
經十有四年春二月辛巳楚公子結陳公孫佗人帥師
滅頓以頓子牂歸(傳見頓)
經十有五年春二月辛丑楚子滅胡以胡子豹歸(傳見胡)
哀公經元年春王正月楚子陳侯隨侯許男圍蔡
傳元年春楚子圍蔡報柏舉也里而栽廣丈高倍夫屯
晝夜九日如子西之素蔡人男女以辨(各别係纍而出降)使疆
于江汝之間而還(使蔡徙國)
經四年夏晉人執戎蠻子赤歸于楚
傳四年夏楚人既克夷虎(夷叛楚者)乃謀北方左司馬眅申
公壽餘葉(音攝)公諸梁致蔡於負函致方城之外於繒關
(致者會其衆)曰吳將泝江入郢將奔命焉為一昔之期襲梁
及霍(偽辭避吳夜結期襲梁霍)單浮餘(楚大夫)圍蠻氏蠻氏潰蠻子赤
奔晉陰地司馬起豐析與狄戎(司馬即眅發此二邑人及戎狄)以臨上
雒左師軍於菟和右師軍于倉野使謂陰地之命大夫
士蔑曰晉楚有盟好惡同之若將不廢寡君之願也不
然將通於少習(武關)以聽命士蔑請諸趙孟趙孟曰晉國
未寧安能惡於楚必速與之(有范中行之難)士蔑乃致九州之
戎將裂田以與蠻子而城之且將為之卜(詐與卜城)蠻子聽
卜遂執之與其五大夫以畀楚師于三戶司馬致邑立
宗焉以誘其遺民而盡俘以歸
經六年秋七月庚寅楚子軫卒
傳六年春吳伐陳楚子曰吾先君與陳有盟(昭十三年)不可
以不救乃救陳師于城父秋七月楚子在城父將救
陳卜戰不吉卜退不吉王曰然則死也再敗楚師不如
死棄盟逃讎亦不如死死一也其死讎乎命公子申為
王不可則命公子結亦不可則命公子啓(皆昭王兄)五辭而
後許將戰王有疾庚寅昭王攻大冥卒于城父子閭退
曰君王舍其子而讓羣臣敢忘君乎從君之命順也立
君之子亦順也二順不可失也與子西子期謀潛師閉
塗逆越女之子章立之而後還是歲也有雲如衆赤
鳥夾日以飛三日楚子使問諸周大史大史曰其當王
身乎(日為人君妖氣守之雲在楚上故當王身)若禜(音詠禳祭)之可移於令尹司
馬王曰除腹心之疾而移諸股肱何益不穀不有大過
天其夭諸有罪受罰又焉(於虔切)移之遂弗禜初昭王
有疾卜曰河為祟大夫請祭諸郊王曰三代命祀祭不
越望(諸侯望祀竟内山川)江漢睢漳楚之望也禍福之至不是過
也不穀雖不德河非所獲罪也遂弗祭孔子曰楚昭王
知大道矣其不失國也宜哉夏書曰惟彼陶唐帥彼天
常有此冀方今失其行亂其紀綱乃滅而亡又曰允出
兹在兹由已率常可矣
惠王(諡法愛民好與曰惠)
(名章昭王子哀六年嗣立明年改元八年哀之十四年獲麟經終十七年白公勝劫)
(王置之高府自立月餘白公敗復位紀二十一年左氏之傳終矣五十七年卒)
哀公經九年夏楚人伐陳
經十年冬楚公子結帥師伐陳
經十有三年夏楚公子申帥師伐陳(傳並見陳)
傳十六年楚大子建之遇讒也自城父奔宋(昭十九年)又辟
華氏之亂於鄭(昭二十年)鄭人甚善之又適晉與晉人謀襲
鄭乃求復焉鄭人復之如初晉人使諜於子木(建)請
行而期焉(請行襲鄭之期)子木暴虐於其私邑邑人訴之鄭人
省之得晉諜焉遂殺子木其子曰勝在吳子西欲召之
葉公(沈諸梁音攝)曰吾聞勝也詐而亂無乃害乎子西曰吾
聞勝也信而勇不為不利舍諸邊竟使衛藩焉葉公曰
周仁之謂信率義之謂勇吾聞勝也好復言而求死士
殆有私乎(私謀復讎)復言非信也期死非勇也子必悔之弗
從召之使處吳竟為白公(白楚邑)請伐鄭子西曰楚未節
也(楚國新復政今未得節制)不然吾不忘也他日又請許之未起師
晉人伐鄭楚救之與之盟勝怒曰鄭人在此讎不遠矣
(比子西於鄭人)勝自厲劒子期之子平見之曰王孫何自厲也
曰勝以直聞不告女庸為直乎將以殺爾父平以告子
西子西曰勝如卵余翼而長之楚國第(用士之次第)我死令
尹司馬非勝而誰勝聞之曰令尹之狂也得死乃非我
(言我必殺之若得自死我不復成人)子西不悛勝謂石乞(勝之徒)曰王與二
卿士(子西子期)皆五百人當之則可矣乞曰不可得也曰市
南有熊宜僚者若得之可以當五百人矣乃從白公而
見之與之言說告之故辭(宜僚辭距)承之以劔不動勝曰不
為利謟不為威惕不洩人言以求媚者去之吳人伐愼
白公敗之請以戰備獻(與吳戰所得鎧杖兵器備而獻欲因為亂)許之遂作
亂秋七月殺子西子期于朝而劫惠王子西以袂掩
面而死(慙於葉公)子期曰昔者吾以力事君不可以弗終抉
豫章以殺人而後死(效其多力)石乞曰焚庫弑王不然不濟
白公曰不可弑王不祥焚庫無聚將何以守矣乞曰有
楚國而治其民以敬事神可以得祥且有聚矣何患弗
從葉公在蔡方城之外皆曰可以入矣子高曰吾聞
之以險徼幸者其求無饜偏重必離聞其殺齊管脩也
而後入(管脩楚賢大夫知其殺賢可討)白公欲以子閭為王(平王子啓五辭王者)
子閭不可遂劫以兵子閭曰王孫若安靖楚國匡正王
室而後庇焉啓之願也敢不聽從若將專利以傾王室
不顧楚國有死不能遂殺之而以王如高府石乞尹門
(為門尹)圉公陽穴宮負王以如昭夫人之宮(王母越女)葉公亦
至及北門㦯遇之曰君胡不胄國人望君如望慈父母
焉盜賊之矢若傷君是絶民望也若之何不胄乃胄而
進又遇一人曰君胡胄國人望君如望歲焉日月以幾
(冀君來音冀)若見君面是得艾也(艾魚廢切安也)民知不死其亦夫
有奮心猶將旌君以徇於國而又掩面以絶民望不亦
甚乎乃免胄而進(言葉公得民心)遇箴尹固師其屬將與白公
(欲與白公並)子高曰微二子者楚不國矣(子西子期柏舉之敗二子功多)棄
德從賊其可保乎乃從葉公使與國人以攻白公白公
奔山而縊其徒微之(匿也)生拘石乞而問白公之死焉對
曰余知其死所而長者使余勿言(長者謂白公)曰不言將烹
乞曰此事克則為卿不克則烹固其所也何害乃烹石
乞王孫燕(勝弟)奔頯黃氏沈諸梁兼二事(令尹司馬)國寧乃使
寧為令尹(子西之子)使寬為司馬(子期之子)而老於葉
傳十七年楚白公之亂陳人恃其聚而侵楚楚既寧將
取陳麥楚子問帥於大師子穀與葉公諸梁子穀曰右
領差車與左史老皆相令尹司馬以伐陳其可使也(二人)
(嘗輔子西子期伐陳)子高曰率(音帥下同)賤民慢之懼不用命焉子穀
曰觀丁父鄀俘也武王以為軍率(楚武王)是以克州蓼服
隨唐大啓羣蠻彭仲爽申俘也文王以為令尹實縣申
息朝陳蔡封畛於汝唯其任也何賤之有子高曰天命
不謟令尹有憾於陳(十五年子西伐吳陳使貞子弔吳以此為恨)天若亡之
其必令尹之子是與君盍舍焉(舍右領與左史)臣懼右領與左
史有二俘之賤而無其令德也王卜之武城尹吉(子西子公)
(孫朝)使帥師取陳麥遂圍陳秋七月己夘公孫朝帥師滅
陳王與葉公枚卜子良(惠王弟)以為令尹沈尹朱曰吉
過於其志葉公曰王子而相國過將何為他日改卜子
國(寧)而使為令尹
傳十八年春巴人伐楚圍鄾初右司馬子國之卜也
觀瞻(楚開卜大夫)曰如志故命之(命為右司馬)及巴師至將卜帥
王曰寧(子國)如志何卜焉使帥師而行請承(承佐)王曰寢尹
工尹勤先君者也(柏舉之役寢尹吳由于以背受戈工尹執燧象奔吳師皆為先君勤勞)
三月楚公孫寧吳由于薳固敗巴師于鄾故封子國於
析君子曰惠王知志夏書曰官占惟能蔽志昆命于元
龜其是之謂乎志曰聖人不煩卜筮惠王其有焉
右楚始終春秋凡十三君書卒者六不書卒者
四有故者二惟惠王後春秋經終自惠以下十
一世二百九年而秦滅之
論曰自昔外域之強弱常視中夏之盛衰非外域之自
為強弱也由中夏盛衰而致之也天地之間大而隂陽
消長之機小而川谷竭虚之應而人之一身元氣客邪
互為損益皆是理也荆楚之猾夏尚矣詩曰維女荆楚
居國南鄉昔有成湯自彼氐羌莫敢不來享莫敢不來
王曰商是常厥德中衰則不庭故武丁之興撻彼殷武
奮伐荆楚罙入其阻而後帖服焉及周盛時周公為相
天下莫不一乎周也故詩曰戎狄是膺荆舒是懲則莫
我敢承而桃弧棘矢以供禦王事篳路藍縷以處草莽
及周中僨則有不咸宣王復興蠢爾荆蠻大邦為讎方
叔元老克壯其猶而後能服之平輅東遷荆楚復悍然
於江南至武王僭號抗衡中國故春秋夷狄之患非一
也而楚為甚翦伐諸姬敗我王略極之觀兵周疆可無
以制之哉故伯政雖王道之衰而春秋猶幸之者謂其
攘夷狄尊中國故也方蔡鄭懼楚而始為鄧之會諸侯
莫知適從南夷與北夷交中國不絶如綫齊桓公經營
三十年召陵之師不戰而卒帖荆桓公殁宋襄公起而
紹伯不得其道乃與為會而顧蒙執敗之辱幸晉文公
嗣出制於城濮之役而楚焰始抑矣然推其始思其艱
則桓公之功為大孔子曰管仲相桓公霸諸侯一匡天下
民到于今受其賜微管仲吾其被髮左袵矣茲春秋取
桓公微旨也逮襄公世晉霸既衰中國政在大夫合左
師欲弭兵以為名而盟于宋楚屈建請晉楚之從交相
見自是諸侯大夫南向而朝楚及申之會蠻夷之君簒
弑之賊大合十有一國之衆而用齊桓召陵之禮然後
知桓公有功於春秋而聖人拳拳於中夏外域盛衰之
變者深矣
春秋分記卷七十七
