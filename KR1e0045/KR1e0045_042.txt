春秋分記卷四十二宋程公說撰
書二十四
職官書第二
晉
公孤混稱
大師大傅
文六年傳趙盾將中軍始為國政既成以授大傅
陽子與大師賈佗使行諸晉國以為常法孔穎逹
曰周官大師大傅大保天子三公也周禮上公之
國孤一人王制諸侯三卿晉侯國也而有六卿復
有孤二人者晉為霸主多置群官共時所須不能
如禮孤尊於卿法由在上故宣子法成授二孤使
行之按周官三公太師大傅大保論道經邦三孤
少師少傅少保貳公弘化貳言副之晉侯國不應
有孤卿又稱大師大傅則公而非孤矣孔氏既以
周官大師大傅為三公釋之又云晉有孤二人是
公孤混稱也大抵晉建官置軍僣佚為多卿無常
員復僣天子三公之名而假曰孤卿雖於時趙盾
自專國政託於大師大傅其實二人不得而與若
漢光武政歸臺閣而尚書奉行之又置大傅於上
然名之僣擬安可誣乎
卿而兼傅
宣十六年傳晉侯請於王命士會將中軍且為大
傅以中軍之將而兼傅尚古兼攝之義也孔穎逹
謂為孤卿大傅非孤既言於前矣
大夫而兼傅
成十八年傳悼公使士渥濁為大傅使修范武子
之法襄十六年平公即位羊舌肸為傅杜預注代
士渥濁此代渥濁亦當為大傅也渥濁肸皆為大
夫是以大夫而兼傅孔穎逹曰諸侯之有孤卿猶
天子之有三公無人則闕故隨其本官高下而兼
攝之
卿
六卿
晉諸卿皆以三軍將佐為號僖二十七年傳初作
三軍郤縠將中軍郤溱佐之狐毛將上軍狐偃佐
之欒枝將下軍先軫佐之是僣六卿矣自是而下
迭命為代(其詳見晉卿年表)襄二十五年傳自六正五吏
杜預注六正三軍之六卿
中軍為尊本司徒之官
僖二十七年傳作三軍謀元帥趙襄曰郤縠可乃
使將中軍元長也謂將帥之長軍行則重者居中
故晉以中軍為尊而上軍次之又文六年傳晉蒐
於夷舍二軍使狐射姑將中軍趙盾佐之陽處父
至自温改蒐於董易中軍且謂趙盾能曰使能國
之利也是以上之宣子於是始為國政則晉中軍
帥是為政卿國政聽之矣中軍本司徒之官侯國
三卿司徒為首周制之舊也春秋時王政不行晉
前此以僖侯廢司徒故易為中軍(桓六年)
五軍將佐皆卿官
僖三十有一年傳晉蒐清原作五軍以禦狄趙衰
為卿杜預注罷三行更為上下新軍趙衰從原大
夫為卿新軍帥孔穎逹曰衰將新上軍箕鄭佐之
胥嬰將下軍先都佐之如彼文止謂趙衰作五軍
故特言趙衰為卿以見之然新軍將佐皆卿也合
舊三軍言之晉於是有十卿矣
六軍將佐皆卿官
成三年傳景公作六軍韓厥趙括鞏朔韓穿荀騅
趙旃皆為卿賞鞌之功也杜預注晉舊自有三軍
今增此故為六軍合將佐言之晉卿十有二矣
散卿
僖三十三年傳襄公以一命命郤缺為卿不在軍
帥之數又文十二年傳趙穿不在軍事出追秦師
宣子曰秦獲穿也獲一卿矣是時趙盾荀林父郤
缺臾駢欒盾胥甲為三軍將佐穿無軍行亦曰卿
蓋皆彊族之子為之杜預曰晉自有散位從卿者
以卿官為大夫
成二年傳司馬司空受一命之服杜預注皆大夫
孔穎逹曰司馬司空本是卿官之名但晉之諸卿
皆以三軍將佐為號其司馬司空本是大夫之官
仍有為卿之嫌故云晉司馬司空皆大夫也按侯
國三卿司徒司馬司空傳曰鄫無賦於司馬則晉
之三卿其舊未始不重自文公置私人以掌軍行
國之軍政由是屬之彊家而官之舊典乃為虚噐
既廢司徒為中軍若司馬司空無事不復與卿政
進退號令始得司之事已旋廢如曰司馬主甲兵
司空主營壘皆非王官之舊矣(傳注曰晉云者明他國以為卿晉以)
(為大夫爾)
兩司馬
宣十二年傳邲之戰韓厥為司馬成二年司馬司
空受一命之服但曰司馬至十八年魏絳為中軍
司馬籍偃為上軍司馬始有兩司馬按晉語云魏
絳之勇而不亂也使為元司馬知籍偃之惇帥舊
職而共儉也使為輿司馬元大也中軍為尊故曰
元輿衆也官與諸軍同故稱輿
兩司空
莊二十六年晉士蒍為大司空杜預注大司空卿
官文二年晉司空士縠盟於垂隴注云晉司空非
卿也成二年司馬司空亞旅皆受一命之服注又
云晉司馬司空皆大夫成十八年右行辛為司空
使修士蔿之法實先於御戎校正司士司馬等官
疑其使掌大司空之職故升之司馬之上按莊二
十五年士蔿為獻公殺群公子次年為大司空則
任以卿位明矣司空大夫亞於卿故與亞旅皆受
一命之服
掌公族大夫
襄七年傳晉侯謂韓無忌仁使掌公族大夫杜預
注為之師長按無忌先為公族大夫今言使掌是
與諸公族大夫為師長也故曰掌公族餘子公行
旄車盡屬之
公族大夫
宣二年傳自驪姬之亂晉無公族成公即位宦卿
之適而為之田以為公族又宦其餘子亦為餘子
其庶子為公行趙盾使屏季以其故族為公族大
夫杜預注皆官名又成十八年傳荀家荀會欒黶
韓無忌皆為公族大夫使訓卿之子弟共儉孝弟
公族大夫掌公族及卿大夫子弟之官凢卿之適
子屬焉晉語云欒伯請公族悼公曰荀家惇惠荀
會文敏黶也果敢無忌慎靖使兹四人者為之膏
梁之性難正也故使惇惠者教之文敏者道之果
敢者諗之慎靖者修之使兹四人者為公族大夫
是公族專主教誨也襄十六年傳晉平公使祁奚
韓襄欒盈士鞅為公族大夫說者謂奚去中軍尉
而為公族去劇職就閒官
餘子
宣二年傳成公宦卿之餘子杜預注餘子適子之
母弟也亦治餘子之政孔穎逹曰令主教卿大夫
適妻之次子下云庶子為公行掌公之戎車然則
卿大夫之妾子亦是餘子之官教之矣
公行(亦曰旄車之族)
宣二年傳成公宦卿之適及餘子其庶子為公行
晉於是有公族餘子公行趙盾請以括為公族(屏季)
冬趙盾為旄車之族杜預注庶子妾子也旄車公
行之官掌率公戎行孔穎逹曰掌車而謂之公行
知其掌率公戎車之行列魏風有公族公路公行
公族公行既與左傳同公路似餘子然餘子不主
路車公路非餘子也當與公行為一以其主君路
車曰公路主車行列曰公行其實一官耳周禮主
衣飾之車謂之巾車則掌建旄之車謂之旄車之
族車皆建旄故曰旄也
三行之帥
僖二十八年傳文公作三行禦狄荀林父將中行
屠擊將右行先蔑將左行杜預注三行無佐疑大
夫帥
中軍大夫上軍大夫下軍大夫
宣十二年傳趙括趙嬰齊為中軍大夫鞏朔韓穿
為上軍大夫荀首趙同為下軍大夫蓋軍行置此
大夫為三軍將佐之輔其後謀議不合軍制無統
皆此數人者實亂之卒以致敗及鞌之戰懲此悉
去所增六大夫獨三軍帥耳
御戎
桓三年傳韓萬御戎杜預注御戎僕也孔穎逹曰
周禮戎僕掌馭戎車按周禮大御御官之長戎僕
次之春秋尚攻戰晉卿佐皆以軍為號御戎雖㳂
戎僕之舊蓋御之尊者
戎右
桓三年傳梁弘為右杜預注右戎車之右孔穎逹
曰周禮戎右掌戎車之兵革故知右為戎車之右
也
校正
成十八年傳弁糾御戎校正屬焉使訓諸御知義
又襄九年傳命校正出馬按周禮校人掌王馬之
政是知校正為主馬之官然周禮校人不屬大御
今校正屬御戎則諸侯兼官或悼公新法耳既主
養馬又知御事者蓋令校正助御戎訓御也諸御
謂諸是御車之人設令國有千乘乘有一御皆命
教之戎士尚節義故訓之使知義如羊斟之徒是
不知義也
司士
成十八年傳荀賓為右司士屬焉使訓勇力之士
時使杜預注司士車右之官按周禮司右掌群后
之政凢國之勇力之士能用五兵者屬焉其下更
有戎右中大夫齊右下大夫道右上士此三右或
官尊於司右而司右掌其政令春秋世車右為尊
司士猶周禮司右之類故為車右屬官服虔以為
司士主右之官謂司右也所訓勇力之士皆謂為
車右者設令國有千乘乘有一右總使此官訓之
勇力之士失於強暴如魏犫之徒不順上命故訓
之以共時使不犯法也
軍尉
成十八年傳祁奚為中軍尉羊舌職佐之鐸遏寇
為上軍尉晉語云公知祁奚之果而不滛也使為
元尉知羊舌職之聰敏肅給也使佐之又云知鐸
遏寇之共敬而信強也使為輿尉則中軍為元上
軍為輿也悼公官制極多大率增置小官以弱大
官之權此年命卿自祁奚以下皆屬官
候正候奄
成二年傳候正受一命之服杜預注候正主斥候
大夫也晉制軍行有此大夫從者又成十八年傳
張老為候奄蓋中軍之候奄也晉語云知張老之
知而不詐也為元候元大也中軍尊故稱大知而
不詐示取其信周禮夏官之屬候人各掌其方之
道治與其禁令以設候正候奄疑同一官或職掌
相類而分任云
乘馬御(亦曰贊僕)
成十八年傳程鄭為乘馬御六騶屬焉使訓群騶
知禮杜預注乘車之僕也六騶六閑之騶周禮諸
侯有六閑馬乘車尚禮故訓群騶知禮按晉語云
知程鄭之端而不滛且好諫而不隱也使為贊僕
則乘馬御亦曰贊僕矣
僕人
襄三年傳魏絳至授僕人書杜預注僕人晉侯御
僕按周禮御僕掌群吏之逆及庶民之復鄭司農
云逆謂受下奏復謂奏事魏絳以書授之是受下
奏蓋掌逆也則僕人其周禮之御僕矣
輿帥
成二年傳輿帥受一命之服杜預注輿帥主兵車
大夫晉制軍行有此大夫從者
七輿大夫
僖十年遂殺七輿大夫杜預注侯伯七命副車七
乘襄二十三年傳魏氏及七輿大夫與之杜預注
七輿官名按周禮大行人侯伯七命貳車七乘貳
即副也每車一大夫主之謂之七輿大夫閔二年
申生將上軍故僖十年七輿大夫服虔以為二年
之輿帥七人屬申生者為申生報怨襄十八年欒
盈佐下軍則襄二十三年七輿大夫乃下軍輿帥
七人故與欒氏云(吕祖謙謂王命晉侯以一軍則七輿大夫惟上軍有之疑欒盈)
(下軍七輿即是前時上軍之制按晉僣增軍制卿官亦多下軍有七輿何疑焉曰下軍明與上軍自)
(異)
亞旅
成二年傳司馬司空輿帥候正亞旅皆受一命之
服杜預注亞旅亦大夫也晉制軍行有此大夫從
者亞旅次於卿是衆大夫無專職掌散共軍事故
後言之
嬖大夫
昭七年傳罕朔奔晉諱宣子問其位於子産子産
曰卿違從大夫之位罪人以其罪降古之制也朔
於敝邑亞大夫也宣子使從嬖大夫杜預注為子
産故使降一等不以罪降孔穎逹曰子産數游楚
云子晢上大夫女嬖大夫不尊貴也則晉之嬖大
夫亦是下大夫矣曰降一等降於亞大夫也
五吏三十帥三軍之大夫百官之正長師旅
襄二十五年傳齊賂晉侯以宗噐樂噐自六正五
吏三十帥三軍之大夫百官之正長師旅又處守
者皆有賂杜預注六正三軍之六卿五吏文職三
十帥武職皆軍卿之屬官百官正長群有司也師
旅小將帥孔穎逹曰此齊以晉將來伐就會賂之
則五吏三十帥皆軍内之官三軍將佐有六卿與
六正數同故以六正為六卿也其五吏三十帥皆
是軍内之官以三軍與六正數同必是在軍之官
但官軍不復可知下言三軍之大夫百官之正長
則軍内群官足包之矣於大夫之上言五吏三十
帥此吏帥未必貴於大夫當以有所掌故先言之
耳吏者治也故為文職帥者有所率領故為武職
杜以意而解不能審悉故云皆軍卿之屬官略言
之耳既以帥為武職則帥是大帥下句復云師旅
當小於帥故杜以下師旅為小將帥董遇云五吏
謂一正有五吏為三帥之長亦以意言之耳俗本
三十帥為三十師非也
執秩
僖二十七年傳文公作執秩以正其官杜預注執
秩主爵秩之官秩次也秩次不正其餘皆亂如小
宰叙正群吏也
司典
昭十五年傳王語籍談曰昔而高祖孫伯黶司晉
之典籍以為大政故曰籍氏及辛有之二子董之
晉於是乎有董史女司典之後也何故忘之杜預
注辛有二子適晉為太史籍黶與之共董督晉典
因為董氏
大史
宣二年傳大史書趙盾弑其君以示於朝昭十五
年傳辛有二子董之晉於是乎有董史杜預注適
晉為大史按司典大史雖共掌典籍然司典必世
掌典籍故以籍為氏而官曰司典大史則實掌史
筆如書趙盾是也
史
僖十五年傳史蘇占之杜預注晉卜筮之史
司寇
襄三年傳魏絳曰臣之罪重請歸死於司寇司寇
主刑故請致尸使戮之侯國之制司空兼行司寇
之事晉别命官司空非兼之也
理官
昭十四年傳士景伯如楚叔魚攝理晉語云士景
伯如楚叔魚為贊理孔晁云景伯晉理官叔魚佐
之
士兼司盟
襄九年傳士莊子為載書盟書何以是士莊子為
之周禮司盟乃秋官之屬春秋時士是獄官莊子
為士故為盟書
行人
襄四年傳韓獻子使行人子員問之杜預注行人
通使之官按周禮有大行人小行人諸侯行人當
亦通掌此事(詳見用魯官制)
縣師
襄三十年傳以絳縣老人為君復陶為絳縣師杜
預注縣師掌地域辨其夫家人民按周禮縣師上
士二人掌邦國都鄙稍甸郊里之地域而辨其夫
家人民田萊之數凡造都邑量其地而制其域以
歲時徵野之賦貢天子之縣師掌此則諸侯縣師
或亦倣之故杜略引周禮以解如周禮則縣師是
王朝之官此言絳縣師者絳是晉國所都之邑以
居在綘邑故繫絳言之
復陶
同上杜預注復陶主衣之官按昭十二年傳說楚
子出獵云皮冠秦復陶翠被豹舄執鞭以出復陶
之文在冠履之間知復陶是衣也此言君復陶則
當主君衣服之官矣衣服名復陶義則未聞
寺人
僖二十四年傳寺人披請見注寺本文作侍按匡
繆正俗云寺人者内小臣在壺闈庭寺之中謂閹
人耳後學皆讀寺人為侍人失之
甸人
成十年傳使甸人獻麥周禮天子有甸師甸師掌
帥屬而耕耨王籍以時入之以共齍盛侯國不曰
甸師制與天子異蓋主為公田者
饋人
成十年傳使甸人獻麥饋人為之饋人掌飲食之
人如王朝庖人之類
膳宰
昭九年傳膳宰屠蒯趨入請佐公使尊曰臣實司
味亦猶天子之膳夫也檀弓以屠蒯為杜蕢疑音
相近曰蕢也宰夫也非刀匕是供又敢與知防膳
宰司庖膳固其職云
巾車
襄三十一年傳巾車脂轄杜預注主車之官(義同魯巾)
(車)
隸人
襄三十一年傳隸人牧圉各瞻其事周禮隸僕掌
五寢之埽除糞洒之事侯國隸人職當倣此
齊
管仲制國
齊語云管仲為桓公制國為二十一鄉工商之鄉
六士鄉十五參國起案以為三官臣立三宰工立
三族市立三鄕澤立三虞山立三衡此其大凡也
考之經傳官制亦有合而不詳見云
三軍
齊初置三軍公帥中軍國子高子帥左右軍蓋桓
公世中軍屬公而二守司左右二軍哀十一年傅
國書將中軍高無㔻將上軍宗樓將下軍則皆臣
帥之矣
三卿
齊語云臣立三宰注三宰三卿也使掌群臣僖十
二年傳管仲辭上卿之禮曰臣賤有司也有天子
之二守國高在管仲受下卿之禮而還杜預注國
子高子天子所命為齊守臣皆上卿也管仲不敢
以職自高卒受本位之禮是國高為上卿管仲為
下卿蓋齊三卿官也三卿之數雖合侯國之制然
不曰司徒司馬司空又以司徒掌兵而别置司寇
非周制矣(詳見下)
左相
襄二十五年傳崔杼弑莊公立景公而相之慶封
為左相詳考首末相左相之名惟見於此蓋列國
三卿一卿執政即所謂相矣按莊九年傳桓公自
莒入齊鮑叔告公曰管夷吾治於高傒使相可也
齊語桓公自莒反於齊使鮑叔為宰辭以管夷吾
而管子小匡篇亦曰桓公自莒反於齊使鮑叔牙
為宰鮑叔辭二書所載皆同俱謂為宰則所謂使
相者使之為宰也管仲制國臣立三宰注以三宰
為即三卿是相與宰同或曰宰或曰相或曰卿言
之雖異而實皆執國政者崔杼致逆故以慶封為
左相以助己出於非常非舊制也
位卑執國政
管仲以下卿而執國政齊制執政不嫌於位卑也
哀十四年傳齊簡公之在魯也闞止有寵焉及即
位使為政止班序不詳見其亦位卑而執政歟
大夫
成十七年傳齊侯使崔杼為大夫使慶克佐之十
八年慶封為大夫慶佐為司寇大夫次於卿古制
也今一則使主兵而置佐一則以居司寇之上雖
曰上大夫然與古制甚戾
司徒
成二年傳銳司徒免乎杜預注銳司徒主銳兵者
齊以司徒主兵與司徒兼行冢宰事異矣
司寇
成十八年傳慶封為大夫慶佐為司寇封蓋佐之
兄先命為大夫而以司寇佐次之是以司寇次於
大夫矣侯國當置司寇大夫曰司寇皆僣也此次
於大夫豈即司寇大夫乎又是年華免為士官殺
國佐以討前擅殺慶氏於是始命封與佐焉華免
既以士官掌刑則慶佐為司寇其職非主刑矣是
齊司徒司寇不但非卿官而職掌亦異
士官
成十八年傳齊侯使士華免以戈殺國佐杜預注
華免齊大夫孔穎逹曰世族譜有華免無士字此
注以華免為大夫則士者為士官也士官掌刑故
使殺國佐
傅少傅
襄十九年傳齊靈公使高厚傅牙以為大子夙沙
衛為少傅此二傅以傅大子
大史南史氏
襄二十五年傳大史書崔杼弑其君崔子殺之其
弟嗣書而死者二人其弟又書乃舍之南史氏聞
大史盡死執簡以往大史史官禮記玉藻動則左
史書之孔穎逹引大史書崔杼弑其君事謂記動
作之事在君左廂則大史為左史也南史職掌亦
同或居於南故氏以别之
工正
莊二十二年傳齊侯使敬仲為卿辭使為工正杜
預注掌百工之官管仲制國工立三族工正其任
此矣或曰卿官之亞職位亦重
虞人
昭二十年傳齊侯田於沛招虞人以弓不進杜預
注虞人掌山澤之官按周禮山虞掌山林之政令
澤虞掌國澤之政令齊既有虞候以掌藪之薪蒸
是為澤虞此虞人其山虞乎苟從杜注則山澤之
官摠名矣
衡鹿(以下四官孔穎逹曰此皆齊自立名故與周禮不同)
昭二十年傳山林之木衡鹿守之杜預注衡鹿官
名按周禮司徒之屬林衡之官掌廵林麓之禁鄭
玄云衡平也平林麓之大小及所生者竹木生平
地曰林山足曰麓此置衡鹿之官守山林之木是
其宜也衡者山林之官此加以鹿其專主林乎
舟鮫
昭二十年傳澤之萑蒲舟鮫守之杜預注舟鮫官
名按舟是行水之噐鮫是大魚之名澤中有水有
魚故以舟鮫名官
虞候
昭二十年傳藪之薪蒸虞候守之杜預注虞候官
名按周禮澤虞掌國澤每大澤大藪中士四人鄭
玄云虞度也度知山之大小及所生者澤水所鍾
也水希曰藪澤草所生則藪是少水之澤立官使
之候望以虞候為名當是澤虞之職
祈望
昭二十年傳海之鹽蜃祈望守之杜預注祈望官
名海是水之大神有時祈望祭之因以祈望為主
海之官
侍漁
襄二十五年傳申蒯侍漁者杜預注侍漁監取魚
之官尊之所以言侍
卜
文十八年傳惠伯令龜卜楚丘占之孔穎逹曰周
禮大卜大祭祀則視高命龜鄭玄云命龜告龜以
所卜之事士喪禮卜葬命龜云卜葬其父某甫考
降無有近悔如此之類是令龜之辭也令者告令
使知其意與命同
寺人
僖二年傳齊寺人貂始漏師於多魚杜預注寺人
内奄官豎貂也孔穎逹曰周禮内宰之屬有内小
臣奄上士四人寺人王之正内五人内豎倍寺人
之數寺人掌王之内人及女宫之戒令内豎掌内
外之通令皆掌婦人之事是自内小臣以下皆用
奄人為官侯國其數當降於王名職則無以異鄭
玄云豎未冠者之官名然則此人名貂幼童為内
豎之官以為齊侯所寵後雖年長遂呼為豎貂焉
此時為寺人之官故稱寺人貂
勇爵
襄二十一年傳齊莊公為勇爵杜預注設爵位以
命勇士(詳見征伐書)
春秋分記卷四十二
