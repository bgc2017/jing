春秋分記卷一宋程公說撰
年表一
周天王内魯外諸侯年表第一
嗚呼春秋之作聖人豈無旨哉且其言曰其事則齊桓
晉文其文則史其義則丘竊取之矣豈以書會盟侵伐
齊晉為多歟列國不一而夫子約以魯史魯史紀年而
夫子本以周正此以一統萬以同會異之法也故學春
秋者必先通編年之譜通編年者當先明書王之旨或
謂春秋魯史故於譜編年冠魯而次周則非也余今表
周魯以及外諸侯旁行斜上年經國緯以統其時尊周
天王而内魯次之齊晉主盟中夏其事莫詳焉故得列
於魯之後而齊之後於晉則以晉於周魯為親且其覇
視齊為長也凡諸侯同德尚爵同爵尚親自齊而下宋
衛蔡陳地醜德齊莫能相尚而宋以公爵列于三國之
首衛蔡陳爵皆侯也鄭曹燕秦皆伯也而陳秦獨後焉
則異姓為後之義也若楚吳越皆以僣號抑于春秋則
附下方由是言之而年表之作可得而觀矣作周天王
内魯外諸侯年表
春秋分託卷一
