春秋分記卷八十六宋程公說撰
小國第六
有姓亡爵
耿霍
魏焦
東虢密
管毛
雍聃
邘胙
蔣茅
楊蕭
鄀羅
夷向
申任
顓臾偪
黃六
舒蓼蓼
舒庸
耿
姬姓在今河中府龍門縣
霍
姬姓在今晉州霍邑縣
魏
姬姓在今河中府永樂縣
閔公傳元年晉侯(獻公)滅耿滅霍滅魏還賜趙夙耿賜畢
萬魏以為大夫
焦
姬姓襄公二十九年傳虞虢焦滑焦國也今陜州
平陸縣
東虢
姬姓隠元年傳制嚴(音巖)邑也虢叔死焉杜預注東
虢也國在今鄭州滎陽縣
密
姬姓僖十七年傳密姬生懿公國在今鄭州密縣
管
姬姓僖二十四年傳文之昭也國在今鄭州管城縣
毛
姬姓僖二十四年傳文之昭也杜預釋闕按毛為
畿内國云
雍
姬姓僖二十四年傳文之昭也國在今懷州修武
縣
耼
姬姓僖二十四年傳文之昭也案定四年傳聃季
為司空豈即聃之始封耶又五叔無官句杜註有
毛叔聃則當是始封於毛者皆武王母弟也
邘
姬姓僖二十四年傳武之穆也懷州河内縣北有
邘城
胙
姬姓僖二十四年傳周公之胤也今滑州胙城縣
蔣
姬姓僖二十四年傳周公之胤也今光州固始縣
茅
姬姓僖二十四年傳周公之胤也今濟州金鄉縣
楊
姬姓襄二十九年傳虞虢焦滑霍揚韓魏皆姬姓
也晉是以大若非侵小將何所取武獻以下兼國
多矣杜預注八國皆晉所滅今平陽府洪洞縣即
古楊國云
蕭
子姓宋附庸國在今徐州蕭縣
莊公十二年傳秋宋萬弑閔公于蒙澤立子游(宋公子)羣
公子奔蕭公子御說奔亳南宮牛猛獲帥師圍亳冬十
月蕭叔大心(叔蕭大夫名)及戴武宣穆莊之族以曹師伐之
殺南宮牛于師殺子游于宋立桓公(御說)
經二十有三年夏蕭叔朝公(無傳)
僖公經三十年秋介人侵蕭(無傳)
宣公經十有二年冬十有二月戊寅楚子滅蕭
傳十二年冬楚子伐蕭宋華椒以蔡人救蕭蕭人囚熊
相宜僚及公子丙王曰勿殺吾退蕭人殺之王怒遂圍
蕭蕭潰遂傅于蕭還(音旋)無社(蕭大夫)與司馬夘言號申叔
展(夘展皆楚大夫無社素識叔展故因夘而呼之)叔展曰有麥麴乎曰無有山
鞠窮乎曰無(麥麴鞠窮所以禦濕欲使無無社逃泥水中無社不解故曰)河魚腹疾柰
何曰目於眢(烏丸切)井而拯之(無社意解將欲入井)若為茅絰哭井
則已(叔展又教結茅以表井須哭乃可應以為信)明日蕭潰申叔視其井則
茅絰存焉號而出之
鄀
允姓廣記曰楚附庸杜預釋本在商密楚界小國
後遷於南郡鄀縣按其地今襄陽府宜城縣
僖公傳二十五年秋秦晉伐鄀楚鬭克屈禦寇以申息
之師戍商密(鄀别邑)秦人過析隈(析楚邑隈隱蔽之處)入而係輿人
以圍商密昏而傅焉(係縛輿人詐為克析得其囚俘者)宵坎血加書偽
與子儀子邊盟者商密人懼曰秦取析矣戍人反矣乃
降秦師秦師囚申公子儀(鬭克)息公子邊(禦寇)以歸楚令尹
子玉追秦師弗及
文公經五年夏秦人入鄀
傳五年初鄀叛楚即秦又貳於楚夏秦人入鄀
羅
熊姓國始都西山中今襄陽府宜城縣後徙在今
江陵府枝江縣
桓公傳十二年伐絞之役(是年冬楚伐絞)楚師分涉於彭羅人
欲伐之使伯嘉(羅大夫)諜(伺也)之三廵數之
傳十三年春楚屈瑕伐羅及鄢亂次以濟遂無次且不
設備及羅羅與盧戎兩軍之大敗之(詳見楚)
夷
妘姓國在今京東萊州即墨縣西莊公十六年晉
武公伐夷執夷詭諸杜預云詭諸周大夫夷采地
名而世族譜於妘姓之夷復繫以夷詭諸是併二
夷為一矣按夷遠在東垂不得為周大夫之采地
世譜誤也今止錄紀人伐夷於妘姓夷下而詭諸
則係諸周公
隠公傳元年秋八月紀人伐夷夷不告故不書
向
姜姓今宿州蘄縣地有向城
隠公經二年夏莒人入向
申
姜姓隠元年傳鄭武公娶于申國在今為鄧州南
陽縣
隠公傳元年初鄭武公娶于申曰武姜
成公傳七年子重請取於申呂以為賞田王許之申公
巫臣曰不可此申吕所以邑也是以為賦以御北方若
取之是無申吕也晉鄭必至于漢王乃止
昭公傳十三年楚之滅蔡也(十一年)靈王遷申於荆焉平
王即位而復之禮也
任顓臾
風姓僖二十一年傳任宿須句顓臾風姓也實司
太皥與有濟之祀案任在今濟州任城縣顓臾在
今沂州費縣
偪
姞姓文六年傳杜祁以君故讓偪姞而上之地闕
黃
嬴姓楚與國在今光州定城縣
六
偃姓亡爵在今廬州舒城縣
文公經五年秋楚人滅六
傳五年六人叛楚即東夷秋楚成大心仲歸帥師滅
六冬楚公子爕滅蓼臧文仲聞六與蓼滅曰皋陶庭堅
不祀忽諸德之不建民之無援哀哉(蓼六皆皋陶後庭堅皋陶字)
舒蓼
偃姓國在夀春府安豐縣
文公傳十四年秋七月楚伐舒蓼
宣公經八年夏六月楚人滅舒蓼
傳八年夏楚為衆舒叛故伐舒蓼滅之楚子疆之
蓼
偃姓舒蓼别封國在唐州湖陽縣
桓公傳十一年春楚屈瑕將盟貳軫鄖人軍於蒲騷將
與隨絞州蓼伐楚師
文公傳五年冬楚公子爕滅蓼臧文仲聞六與蓼曰皋
陶庭堅不祀忽諸德之不建民之無援哀哉(蓼六皆皋陶後庭堅)
(皋陶字)
舒庸
偃姓亡爵東夷國
成公經十有七年冬十有二月楚人滅舒庸
傳十七年舒庸人以楚師之敗也(敗於鄢陵)道吳人圍巢伐
駕圍釐虺遂恃吳而不設備楚公子橐帥襲舒庸滅之
論曰春秋小國有爵而亡姓者有之有姓而亡爵者有
之爵者以封而異也姓者因生以别也故書曰列爵惟
五分土惟三而傳曰天子建德因生以賜姓胙之土而
命之氏蓋自黃帝堯舜氏作皆以封建治歷夏商周因
而修之制莫嚴焉周室既東漸以壞亂而先王經制猶
有存者霸彊代興不能修而益壞之其極至于為秦而
公天下之大端亡矣悲夫
春秋分記卷八十六
