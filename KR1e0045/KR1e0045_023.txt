春秋分記卷二十三宋程公說撰
書五
天文書
易繫曰天垂象見吉凶聖人象之日月星辰之象見乎
上而吉凶應乎下聖人因而象之盖自庖犧氏之王天
下仰觀象於天至帝顓命南正重以司天北正黎以司
地天人之際備矣堯復育重黎之後是為羲和命以出
納日月考星中以正四時舜在璿璣玉衡以齊七政雖
二典質略存其大法而周旋乎天理審察乎天度既精
且密其在夏世羲和&KR1348;掌未之有改至扵殷周二氏世
司天地而制莫詳扵周寅亮天地燮理隂陽屬之論道
經邦之三公又立六卿法天地四時以治事地與四時皆
本乎天則尊之曰冢宰大司徒測景求中馮相氏掌歲
月辰日星之位辨四時之序而保章氏又掌五物而詔
救政訪序事由是言之古之天文是有二道歷象日月
星辰敬授人時與夫測景占候先其妖祥以備豫兹其
能成天下之大順致天下之大利使之和同無間歟占
天之家牽合取應學者不道也周衰天理之學弗明聖
人作春秋書日食星變以示警戒不言事應按經書魯
十二君與内大夫行事甚詳扵他國君大夫興亡治亂
亦可槩見惟三辰五星災變之異該扵天道則志内加
詳志外甚略春秋災變甚矣不可勝書舉魯以見之也
爲天下書非爲一魯書也春秋雖因魯史而作然天地
乖謬萬物變異豈獨魯之辠哉自災異而言甚者莫過
扵日食日者衆陽之宗人君之表也而有食之則災咎
之異象也克謹天戒則雖有其象而無其應弗克畏天
災咎之來必矣凡經所書或妾婦乘其夫或臣子背君
父或政權移臣下或夷狄侵中國皆陽微隂盛之證無
用拘拘然泥其事應而強求合也嗚呼春秋之時遠矣
而推之以歷筭雖千歲之日食之正否可坐而致也不
依交限者間有之焉而行有常度者居多則災而非異
矣然每食必書示後世遇災而懼之意也若傳載齊晏
子止景公之禳彗星楚莊王之弗禜赤雲皆知道者語
此不可不識諸歲星所在傳有明文考之汲冢師春紀
述為詳謂歲星每歲而成一分積百四十四年而滿本
數則為超辰之限前後推繹數之可知故余首志春秋
所書日食星變以明聖人之旨而採傳所載附列下方
以存史氏之舊用見春秋非聖人莫能修之學者得以
覽觀焉
日食總三十六
書日書月書朔者二十有六
桓三年七月壬辰朔日有食之既(據歷八月壬辰朔食星初二千)
(七分太)
張冑元曰當交之中月掩日不能畢盡其
食反少去交五六時則月在日内掩日便
盡其食乃既按大衍課春秋日食視諸歷
最密今法皆本大衍
莊二十有五年六月辛未朔日有食之鼔用牲于
社(據歷閏六月辛未朔食井初五百九十分半)
二十有六年十有二月癸亥朔日有食之(食尾十度)
(少)
三十年九月庚午朔日有食之鼔用牲于社(據歷)
(日庚午朔食翼十八度少)
僖五年九月戊申朔日有食之(食翼七度)(大衍歷九月朔)
文十有五年六月辛丑朔日有食之鼔用牲于社
(食昴九度太)
成十有六年六月丙寅朔日有食之(食畢九度半)
十有七年十有二月丁巳朔日有食之(據歷十一月丁)
(巳在房初度)
襄十有四年二月乙未朔日有食之(食女十度半)
二十年十月丙辰朔日有食之(食軫二度太)
二十有一年九月庚戌朔日有食之(食翼九度太)
十月庚辰朔日有食之(日在角四度弱非食限)
二十有三年春王二月癸酉朔日有食之(食女二度)
(少)
二十有四年七月甲子朔日有食之既(食井二十一度)
(半強)
八月癸巳朔日有食之(日在星二度弱非食限)
按歷法前月日有食之既則後月不當再
食而春秋有之三傳以下未有說也今以
歷法推筭之二十一年九月庚戌日食翼
九度二十四年七月甲子日食井二十一
度則入食限庚辰日在角四度及癸巳日
在星二度弱不入食限焉一行曰使日食
皆不可以常數求則無以稽歷數之䟽密
也若皆可以常數求則無以知政教之休咎
也今不入食限而食焉政教使之然也
二十有七年十有二月乙亥朔日有食之(十一月乙)
(亥朔食氐七度強)
昭七年四月甲辰朔日有食之(食奎十一度太)
十有五年六月丁巳朔日有食之(據歷五月朔食冑十四度)
(太強)
十有七年六月甲戌朔日有食之(據歷甲戌九月朔五月丙)
(午朔婁四度太入食限)
二十有一年七月壬午朔日有食之(食井十三度弱)
二十有二年十有二月癸酉朔日有食之(食箕四度)
(半強)
二十有四年五月乙未朔日有食之(食冑四度半強)
三十有一年十有二月辛亥朔日有食之(食尾十二)
(度半強)
定五年王三月辛亥朔日有食之(食室四度半強)
十有二年十有一月丙寅朔日有食之(據歷十月丙寅)
(朔食角六度太強)
十有五年八月庚辰朔日有食之(食星三度太強)
書日書月不書朔者七
隱三年王二月己巳日有食之(據歷三月己巳朔食室十二度少)
僖十有二年王三月庚午日有食之(據歷五月庚午朔食胃一)
(度)
文元年二月癸亥日有食之(三月癸亥朔食危八度太)
宣八年七月申子日有食之既(杜歷甲子七月晦日食失據大衍歷)
(十月甲子朔食角五度半)
十年夏四月丙辰日有食之(據歷四月丙辰朔食壁七度少)
十有七年六月癸卯日有食之(據歷五月癸卯晦不入食限五)
(月乙亥朔食胃十三度少)
襄十有五年秋八月丁巳日有食之(據歷八月無丁巳七月一)
(日也食井三度強)
書月書朔不書日者一
桓十有七年十月朔日有食之(據歷十一月庚午日食氐四度)
書月不書日不書朔者二
莊十八年三月日有食之(據歷五月壬子朔食胃十二度少不日不朔焉)
(歷失之也)
僖十有五年五月日有食之(四月癸丑朔食壁六度半)
星災緫四
隕星一
莊七年夏四月辛卯夜恒星不見夜中星隕如雨
恒星不見月之霸也月霸常在弦望之中是
月也以歷法推之大餘二十三命丁亥五日
辛卯月未霸也而恒星隱焉其大星也星隕
如雨其微星也漢成帝元延元年四月丁酉
星隕如雨天文志曰王者失勢諸侯圖霸之
象
星孛三
文十有四年秋七月有星孛入于北斗
孛與彗相似而不同彗如帚而芒直上孛如
彗而圜其芒四出而氣孛孛然彗與孛固二
也傳者一之非也孛水星之變也五星不書
而孛書五星正而孛變書其變不書其正也
有星孛兵逆之證以李淳風秘筭推之孛日
行六十二分度之七凡三千二百三十四日
有竒而周天文公十四年七月丙子朔孛歴
二百二十八度六十二分度之四十五起室
初除之孛在角十度四十五分角去北斗之
杓近焉是以孛在角而入于北斗孛循二十
八宿而伏行其伏正也其見變也循二十八
宿而行正也入于北斗變也
昭十有七年冬有星孛于大辰
士文伯曰日月之會是謂辰然東方獨以寅
卯辰名焉有星孛于大辰是孛于東方寅卯
辰之辰也東方之辰角亢位焉以李淳風秘
筭步之昭公十七年冬十月癸卯朔孛歴二
百一十八度六十二分度之十二入角一度
十二分以其在角是以謂孛于大辰也終冬
之月猶在角十一度諸傳皆謂孛于大火然
夀星之次角亢居辰為大辰大火居卯非辰
名也諸傳之誤李淳風歷法足以證之
哀十三年冬十有一月有星孛于東方
星孛不以天紀而以東方紀焉用春秋歷十
一月癸巳朔孛歴一百七十度六十二分度
之二十三入張六度六十二分度之二十三
其朔日在角一度一百分度之十五其旦井
十一度南方中自丁夜至旦孛皆見于東方
故公羊曰見于旦是也以大衍歷推之癸巳
乃十月朔而十一月朔為癸亥孛歴一百七
十三度六十二分度之四十七入氐九度亦
爲東方云
彗星
昭二十六年傳齊有彗星(出齊之分野)齊侯使禳之晏子曰
無益也祗取誣焉天地不謟不貳其命若之何禳之且
天之有彗也以除穢也君無穢德又何禳焉若德之穢
禳之何損詩曰惟此文王小心翼翼昭事上帝聿懷多
福厥德不回以受方國君無違德方國將至何患扵彗
詩曰我無所監夏后及商用亂之故民卒流亡若德回
亂民將流亡祝史之爲無能補也公說乃止
赤雲
哀六年是歲也有雲如衆赤鳥夾日以飛三日楚子使
問諸周大史周大史曰其當王身乎(日為人君妖氣守之故以為當王身)
(雲在楚上唯楚見之故禍不及他國)若禜之可移扵令尹司馬王曰除腹
心之疾而寘諸股肱何益遂弗禜
歲星所在
春秋歲星所在傳有明文今欲求之别為新術按三統
歷法歲星一年而行一次一次分為一百四十四分其
實歲星一年而行一百四十八分然則每歲而成一分
一百四十四年而滿本數所以每一百四十四年而超
一次也
按春秋襄十八年傳董叔曰天道多在西北杜云歲在
豕韋是歲星在亥也又襄二十八年傳梓慎曰今兹歲
在星紀而淫扵玄枵杜云襄十八年晉董叔曰天道多
在西北是歲歲星在亥至此十一年知在星紀曰明年
乃玄枵今已在玄枵滛行非次也然則歲星今在丑而
滛行在子歲星雖在子二年星紀為實沈故求之術曰
歲星逆行是每歲行一次也今以襄二十八年歲在星
紀為之定次前後覆逆數之即可知十二公元年歲星
所在之次也大較每一百四十四年即是超辰之限按
昭十五年有事扵武宫先儒以爲超辰之年其昭元年
歲在大梁至十五年依次合在鶉首而超在鶉火若從
昭十五年逆推至莊二十三年為一百四十四歲其時
莊元年歲在鶉尾至二十三年合在實沈而超在鶉首
凖此而推雖百代亦可知也猶恐步筭非詞義所能盡
更為圖術扵後
隱元年歲在豕韋一名陬婁之口
桓元年歲在玄枵莊元年歲在鶉火二十三
年超在實沈閔元年歲在大梁
僖元年歲在鶉首文元年歲在降婁
宣元年歲在夀星成元年歲在降婁
襄元年歲在夀星昭元年歲在大梁
定元年歲在玄枵哀元年歲在大梁
按襄十八年董叔曰天道多在西北(歲在豕韋)二十八年梓
慎曰歲在星紀而滛扵玄枵(歲在玄枵之年)三十年子蟜之卒
也(在十九年)將葬公孫揮與禆竈晨往會事焉過伯有氏其
門上生莠子羽曰其莠猶在乎扵是歲在降婁降婁中
而旦禆竈指之曰猶可以終歲(指降婁世十二年歲星終)歲不及此
次也已及其亡也歲在陬訾之口(二十八年歲星紀淫在玄枵三十載歲在)
(陬訾是歲停在玄枵)其明年乃及降婁昭公八年傳史趙曰今在
析木之津(箕斗之間有天漢故謂之析木之津)九年鄭禆竈曰歲五及鶉
火而後陳卒亡楚克有之天之道也(是歲歲在星紀五歲及大梁而楚復)
(封自大梁四歲而及鶉火後四周三十八歲凡五及鶉火五十二年也)十年鄭禆竈言扵
子産曰七月戊子晉君將死今兹歲在顓頊之墟(謂玄枵也)
十一年傳景王問扵萇弘曰今兹何實吉何實凶對曰
蔡凶蔡侯般弑其君之歲也歲在豕韋(襄三十年蔡世子弑其君歲在)
(豕韋至今十二歲復在豕韋般即靈侯也)歲及大梁蔡復楚凶天之道也(楚靈)
(王弑之歲在大梁至昭公十三年歲在大梁美惡周必復故知楚之凶也)十五年經書有事
于武宫籥入叔弓卒去樂卒事以法求之是此年歲星
超次之年依次合在鶉首而超居鶉火服虔以為有事
武宫之年龍度天門虔之意以歲星為東方青龍之象
此年歲星超辰故言龍度天門乃一時臆說非通論也
何以言之歲星之行每年止行一次至超辰之歲即是
龍度天門是每年依次而行亦可言龍順天門乎不寧
惟是昭三十二年傳史墨曰越得歲而吳伐之必受其
凶此年歲在星紀吳之分歲星所在其國有福吳先用
兵反受其殃昭十五年所推可以參考云圖列于左
歲星每一年而行一次積一百四十四年而歲星超一
辰此理數之自然更無餘術但入春秋至莊二十三年
歲星合在實沈而超居鶉首即知莊二十三年還數滿
之年又從莊二十三年至昭十五年積一百四十四年
歲星合在鶉首而超居鶉火又是限滿之歲又從昭十
五年已後積一百四十四年歲星合在鶉火而超居鶉尾
是每超辰而一移非但在鶉火以此參論理若循環故
曰繼周者雖百世可知也哀十四年西狩獲麟其後十
三年非夫子所終故不緫矣
春秋分記卷二十三
