春秋分記卷二十九宋程公說撰
書十一
疆理書第五
鄭地緫說
周宣王初封其母弟友於宗周畿内是為鄭桓公今華
州鄭縣也號曰先鄭為幽王大司徒甚得周衆與東北
之人問扵史伯曰王室多故余安逃死史伯曰其濟洛
河潁之間乎地近虢鄶君若以周難之故寄帑與賄則
君之土也桓公從之後三年幽王為犬戎所殺桓公死
之子武公立竟取十邑之地而國之實高辛氏火正祝
融之墟號曰新鄭蓋與東周並古豫州地也其國前華
後河右洛左濟食溱洧焉土陿而險山居谷汲其俗淫
在天文夀星之次角亢之分辰居辰宫曰天秤其封域
西聯王畿北抗晉東北並衛東近宋東南倚陳南境並
楚邊邑春秋時晉楚交兵鄭無歲不被其害北從晉則
楚伐之于南南從楚則晉伐之扵北至子産為相以禮
治國晉楚之暴莫能加焉嘗考地勢雖曰荆河通逹而
嵩山虎牢之形勢亦有險要故傳言晉悼公城虎牢而
鄭服者此也虎牢本王畿其後賜鄭倚以為國蓋在河
濟之南伊洛之東居此則晉兵之來可以禦之云
鄭地釋名
先鄭
華州鄭縣附見秦地圖
鄭(隱元年下同)
古有熊國黃帝所都亦為高辛氏火正祝融之墟其
後世為鄶國鄭桓公始封在華州之鄭其子武公與
平王東遷乃取鄶徙居焉是為新鄭今鄭州新鄭縣
得名以此
鄢
亦曰鄢陵成十六年晉敗楚于鄢陵即此六國曰安
陵兩漢晉爲鄢陵縣俱屬潁川郡國朝因其名屬開
封府按後漢志曰鄢陵春秋時曰鄢注曰克段于鄢
晉敗楚師于鄢陵釋例亦然知其爲鄭之鄢無疑惟
是漢陳留郡有曰傿縣潁川郡又有曰郾縣潁川之
郾蓋今潁昌之郾城是也陳留之傿則王莽所易為
順通在東漢屬梁國者是也應劭扵前漢志誤以陳
留之傿爲即克段之鄢水經注據此爲正謂克段于
鄢其地在漢屬陳留杜預誤作潁川鄢陵蓋從應劭
注耳此自應誤何得云杜誤乎
制
制巖邑也虢叔死焉故東虢也今鄭州滎陽縣
京
叔段居之謂之京城大叔漢為京縣楚漢戰京索間
即此今滎陽縣東有京故城
廩延
釋例酸棗縣北有延津縣今屬開封府廣記載滑州
白馬縣有滑臺本鄭廩延邑其城甚固或以為疑按
酸棗在河南滑州在河北酸棗之北即滑州之南廩
延當在滑州由此濟河而南故曰延津水經注滑臺
城即鄭廩延邑下有延津
長葛(五年下同)
潁昌府長社縣北有葛城(潁昌許州)
制(虎牢)
傳燕人畏鄭三軍而不虞制人亦曰北制鄭邑也有
故虎牢城周穆王獵于鄭圃獲虎命畜之名曰虎牢
其地居河洛之南蓋鄭要衝晉悼公城之而鄭服今
孟州汜水縣
祊(八年)
釋例琅邪費縣東南有祊城今沂州費縣
時來(十一年下同)
釋例滎陽縣東有釐城今滎陽縣東
鄔
釋例河南緱氏縣西南有鄔聚今河南府偃師縣傳
言王取鄔劉蔿邘之田于鄭
劉
釋例河南緱氏縣西北有劉亭今緱氏鎮
祭(桓十一年)
釋例陳留長垣縣東北有祭城今開封府長垣縣
武父(十二年)
釋例陳留濟陽縣東北有武父城今開封府東明縣
濟陽鎮
牛首(十四年)
開封府咸平縣有牛首城在陳留西南十一里
櫟(十五年)
潁昌府陽翟縣經書鄭伯突入于櫟左傳突殺檀伯
而居之服虔曰守櫟大夫櫟鄭之大都宋忠曰今陽
翟也王隱曰翟本櫟也
滑(莊三年)
釋例陳留襄邑縣西北有滑亭今拱州襄邑縣
大陵(十四年)
京相璠曰潁川臨潁縣東北二十五里有故巨陵亭
古大陵也鄭厲公獲傅瑕扵大陵即此
扈(二十三年)
釋例滎陽卷縣西北有扈亭卷縣故城在今鄭州原
武縣東
桐丘(二十八年)
水經洧水東南逕桐丘城西南去許昌故城可三十
五里其城南即長隄因洧水之北防西面桐丘其城
斜長而不方蓋憑丘之稱即城之名矣許昌今潁昌
府許田鎮南三十里
清(閔二年)
經鄭棄其師左傳高克奔陳鄭人為之賦清人按詩
鄭國風清人刺文公也鄭氏曰清者高克所帥衆之
邑釋例滎陽中牟縣西有清陽亭今開封府中牟縣
新密(僖六年)
鄭州密縣
汜(二十四年南汜)
周襄王避叔帶之難出適鄭處于汜以襄王所居因
曰襄城今汝州襄城縣南汜城在焉
衡雍(二十八年下同)
釋例滎陽卷縣所治栢雍城在今原武縣東
王宫
鄭州滎澤縣西北有故王城
踐土
故王宫城内東北隅有踐土臺
汜(三十年東汜)
釋例滎陽中牟縣南有汜澤今屬開封府
原圃(三十三年下同)
東京中牟縣西北七里有圃田澤一名原圃寰宇記
云其澤東西五十里南北二十六里西限長城東極
官渡上承管城縣界曹家陂又益西北流爲二十四
陂
鄶城
故鄶國新鄭縣東北有鄶城
匡(文元年)
釋例潁川新汲縣東北匡城今開封府扶溝縣
垂隴(二年)
釋例滎陽縣東有垂隴城今滎陽縣東隴城
狼淵(九年)
潁昌府臨潁縣繁城鎮西南有狼陂水經注青陵陂
東入臨潁之狼陂
棐林(宣元年下同)
釋例滎陽宛陵縣東南有林鄉宛陵今開封府尉氏
縣地
北林
中牟縣西有林亭在鄭北水經注是亭南去新鄭故
城四十許里
邲(十二年下同)
鄭州管城縣南有古邲城晉楚戰處
管
古管國今管城縣
滎澤
滎陽縣東有滎澤
伯牛(成三年)
釋例開封府雍丘縣北有伯牛城
汜祭(四年)
汜水縣
蟲牢(五年)
開封府封丘縣北二里桐牢亭韋昭曰古蟲牢地也
繞角(六年)
汝州魯山縣南有繞角臺
鳴鴈(十六年下同)
釋例陳留雍丘縣西北有鳴鴈亭今雍丘縣水經注
今俗人尚謂為白鴈亭
制田
開封府尉氏縣制澤陂
高氏(十七年下同)
釋例河南陽翟縣西南有高氏亭今陽翟縣
曲洧
漢宣帝神雀二年置新汲縣扵許之汲鄉曲洧城今
扶溝縣西有漢新汲縣故城下臨洧水
鄫(襄元年)
襄邑縣東南有鄫城
城棣(五年)
釋例陳留酸棗縣西南有棣城今開封府陳留縣
隂阪(九年下同)
水經注洧水東逕隂阪北水有梁焉俗謂是濟爲參
辰左傳晉伐鄭濟于隂阪次于隂口而還是也杜預
曰陰阪洧津也
隂口
近隂阪服虔曰水南曰隂口者水口也
陽陵(十年)
傳曰諸侯之師還鄭至于陽陵晉與楚夾潁而軍則
陽陵在潁北也或以爲襄城武陽縣者非
向(十一年下同)
釋例潁川長社縣東北向鄉今潁昌府長社縣東北
瑣
釋例滎陽宛陵縣西有瑣候亭今尉氏縣
湛阪(十六年)
水經注湛水北悉枕翼魚齒山阜山有長阪又即湛
水以名陂
汾(十八年下同)
汝州襄城縣東北汾丘城
魚陵
襄城縣魚齒山
上棘
水經注潁水過陽翟縣又逕上棘城西傳楚師伐鄭
城上棘以涉潁者也陽翟縣西有故堰
雍梁
釋例河南陽翟縣東北有雍氏城今潁昌府陽翟縣
棘澤(二十四年)
水經注長社縣北有禀水又東南逕棘城即傳楚子
伐鄭次于棘澤者也
黃崖(二十八年)
黃水自尉氏至新鄭黃水之崖
酸棗(三十年)
開封府酸棗縣
鈞臺(昭四年)
夏后有鈞臺之享今陽翟縣有鈞臺在南
菟氏(五年下同)
菟氏城在尉氏縣西北四十里
索氏
晉地道志謂京有大索大索亭今汜水縣
圉
雍丘縣南五十里傳晉韓宣子如楚鄭伯勞諸圉杜
疑其路迂非迂也
皋鼬(定四年)
臨潁縣繁城鎮東南有成皋亭
黃池(哀十三年下同)
在戶牖西北開封府封丘縣南有黃亭
戶牖
釋例外黃縣西北東昏城外黃故城在雍丘東
犫(昭元年下同)
後屬楚在漢為犫縣後廢故城在汝州魯山縣東南
郟
後屬楚潁昌府郟縣
地名疑者一
時門(昭十九年)
寰宇記云拱州襄邑縣北七十五里蛟龍池鄭時門
之外洧淵也按洧水在鄭國之近襄邑迂遠非是
闕地三十八
城潁(隱元年下同)潁谷蔿(十一年下同)
邘狐壤繻葛(桓五年)
東郊(十四年)弭(莊二十一年)柯澤(僖二十二年)
函陵(三十年)綿訾(文元年)暴(八年)
棐(十三年)鯈(十七年)南里(宣三年下同)
郔厲(九年下同)柳棼
鄤(成三年下同)丘輿訾(成十三年)
督揚(十六年)柯陵(十七年下同鄭西地)戲童
鄵(襄七年)戲(九年)梧(十年)
亳城北(十一年下同)蕭魚濟隧
胥靡(十八年下同)獻于城麇(二十六年下同)
樂氏斗城(三十年)薰隧(昭元年城門外)
柤(六年)萑蒲之澤(二十年)
曹地總說
周武王封叔振鐸于曹禹貢兖州陶丘北也在天文得
宋分野之交其封域在雷夏菏澤之野昔堯游成陽死
而葬焉舜漁於雷澤民俗化其遺風重厚多君子務稼
穡薄衣食以致蓄積其封域夾於魯衛之間
曹地釋名
曹(桓九年)
故三朡國曹都焉其後范蠡變姓名寓居扵陶今廣
濟軍定陶縣在興仁府東北二十里
黍丘(哀七年)
釋例梁國下邑縣西南有黍丘亭今應天府下邑縣
闕地九
洮(僖八年)曹隧(襄十七年下同)重丘
鄸(昭二十年)郊(定十二年)揖丘(哀七年下同)
大城鍾邘
燕地緫說
召公奭佐文武定天下至成王留之相焉封其子為北
燕伯蓋古冀州北境也舜以冀州南北闊大分衛水爲
并州燕以北為幽州北方幽昧故曰幽顓頊都帝丘其
地北至幽陵即此殷復省幽州入冀州周禮職方東北
曰幽州在天文析木之次尾箕之分辰居寅宫曰人馬
其境居天下北門鎖夷夏關戶右拒遼水左控忻代跨
據常山之尾襟憑負海之險然國僻且遠不通中國其
俗剛強而好勇慷慨而尚氣春秋說題辭云箕尾為燕
隂氣生俗貪利
燕地釋名
燕(莊三十年)
武王封帝堯之後扵薊又封召公扵北燕今河北化
外幽州薊縣
阪泉(僖二十五年)
河北化外嬀州城東
冀之北土(昭四年)
古冀州也北土幽燕之屬
唐(十二年)
釋例中山有唐縣鄀地也今中山府唐縣
闕地一
虢(昭七年)
秦地緫說
周孝王命非子養馬汧渭間孝王分為附庸而邑之秦
號曰嬴秦今秦州有秦谷亭即秦國始封之邑至襄公
討西戎救周平王東遷王城乃以岐豐之地賜之遂有
宗周八百里之地秦德公既立卜居雍曰後世子孫將
飲馬于河以為秦都更春秋至戰國孝公乃自秦徙雍
(鳳翔府)後又自雍徙都宗周蓋古雍州秦雍俱屬焉禹貢
黑水西河惟雍州弱水既西涇屬渭汭漆沮既從酆水
攸同厥土黃壤浮于積石至于龍門西河會于渭汭周
禮職方正西曰雍州在天文鶉首之次東井輿鬼之分
辰居未宫曰巨蟹其封域東阻崤函之險桃林之塞表
以大河西有隴坻之隘岐梁之地繞以汧渭南則終南
大一連岡乎嶓冢北則高陵平原踞倚乎涇洛考其初
撫封遠且僻未嘗與中國接自入春秋因得西周王畿
之地勢力強大遂與中國會盟往來交贄及戰攻相及
者晉為多蓋晉國河東境土相接且近焉故也其土曠
而腴其民義而健
秦地釋名
秦(桓四年)
秦谷非子始封今秦州隴成縣
雍(僖十三年)
本王畿德公卜居雍孝公徙焉說者謂四面積高曰
雍宜為神明之隩故有五畤以祠上帝今鳳翔府天
興縣
靈臺(僖十五年下同)
釋例始平鄠縣今京兆府鄠縣
王城
故荔戎國秦共公獲之更名臨晉以築高壘臨晉國
故曰臨晉故城在今同州朝邑縣西南而王城在東
則爲朝邑之南矣
彭衙(文二年下同)
釋例馮翊郃陽縣西北有彭城郃陽今同州郃陽縣
或云彭衙故城在今同州白水縣東北白水二漢衙
縣地也按郃陽在白水東北則衙在郃陽白水之間
汪
釋例馮翊臨晉東有故汪城在今朝邑縣南
少梁(十年)
禹貢梁山蓋大梁也今同州韓城縣西少梁亦在縣
界
闕地八
具囿(僖三十三年)邧(文四年下同)新城
刳首(七年)麻隧(成十三年下同)侯麗
新楚棫林(襄十四年)
春秋分記卷二十九
