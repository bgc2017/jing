春秋分記卷六十二宋程公說撰
宋世本第一
子姓公爵其先出自殷帝乙之首子紂之庶兄曰
微子啓紂為不道微子抱祭器奔周武王誅紂立
紂子武庚武庚以三監畔成王誅之中分其地封
微子為宋公以奉湯祀周二王後也自微子至穆
公十四世國今在南京
穆公殤公
莊公閔公
桓公襄公
成公昭公
文公共公
穆公(諡法布德執義曰穆)
(名和宣公弟立七年魯隠元年後三年卒在位九年)
隠公經元年秋九月及宋人盟于宿
經三年秋八月庚辰宋公和卒冬十有二月癸未葬宋
穆公(無傳)
傳三年宋穆公疾召大司馬孔父而屬殤公焉曰先君
舍與夷而立寡人寡人弗敢忘若以大夫之靈得保首
領以殁先君若問與夷其將何辭以對請子奉之以主
社稷寡人雖死亦無悔焉對曰羣臣願奉馮也公曰不
可先君以寡人為賢使主社稷若棄德不讓是廢先君
之舉也豈曰能賢光昭先君之令德可不務乎吾子其
無廢先君之功使公子馮出居于鄭(辟殤公)八月庚辰宋
穆公卒殤公即位君子曰宋宣公可謂知人矣立穆公
其子饗之命以義夫商頌曰殷受命咸宜百禄是荷其
是之謂乎(玄鳥詩)
劉敞曰宋宣公可謂知人矣立穆公其子饗之宋
宣公知人何如哉知其必反國於已子耶則是挾
詐而讓也知其賢足以任國為君耶則穆公竟不
能止後嗣之亂若但以穆公今能反國因曰知人
則堯讓舜舜不讓丹朱舜讓禹禹不讓商均堯舜
反為不知人也
殤公(諡法短折不成曰殤)
(名與夷宣公子穆公兄子隠三年嗣立明年改元至桓二年華督弑之在位十年)
隠公經四年夏公及宋公遇于清宋公陳侯蔡人衛人
伐鄭秋翬帥師會宋公陳侯蔡人衛人伐鄭
傳四年宋殤公之即位也公子馮出奔鄭鄭人欲納之
及衛州吁立(州吁以今春弑桓公而立)使告於宋曰君若伐鄭以除
君害(害謂公子馮)君為主敝邑以賦與陳蔡從則衛國之願
也宋人許之於是陳蔡方睦於衛故宋公陳侯蔡人衛
人伐鄭圍其東門五日而還秋諸侯復伐鄭
經五年秋九月邾人鄭人伐宋冬十有二月宋人伐
鄭圍長葛
傳五年宋人取邾田邾人告於鄭曰請君釋憾於宋敝
邑為道鄭人以王師會之伐宋入其郛以報東門之役
宋人使來告命公聞其入郛也將救之問於使者曰師
何及對曰未及國公怒乃止辭使者曰君命寡人同恤
社稷之難今問諸使者曰師未及國非寡人之所敢知
也冬十二月宋人伐鄭圍長葛
經六年冬宋人取長葛
傳七年秋宋及鄭平七月庚申盟于宿公伐邾為宋討
也
經八年春宋公衛侯遇于垂秋七月庚午宋公齊侯
衛侯盟于瓦屋
傳八年春齊侯將平宋衛(平宋衛於鄭)有會期宋公以幣請
於衛請先相見衛侯許之故遇於犬丘(即垂)齊人卒平
宋衛于鄭秋會于温盟于瓦屋以釋東門之役禮也
冬齊侯使來告成三國(齊侯冬來告稱秋和三國)
傳九年宋公不王(不共王職)鄭伯為王左卿士以王命討之
伐宋
經十年夏翬帥師會齊人鄭人伐宋六月壬戌公敗
宋師于菅辛未取郜辛已取防秋宋人衛人入鄭(乘虚)
(入鄭)宋人蔡人衛人伐戴鄭伯伐取之(詳見鄭)
傳十一年冬十月鄭伯以虢師伐宋壬戌大敗宋師以
報其入鄭也
桓公傳元年冬宋華父督見孔父之妻于路目逆而送
之曰美而豔
經二年春王正月戊申宋督弑其君與夷及其大夫孔
父三月公會齊侯陳侯鄭伯于稷以成宋亂夏四月
取郜大鼎于宋戊申納于太廟
傳二年春宋督攻孔氏殺孔父而取其妻公怒督懼遂
弑殤公君子以督為有無君之心而後動於惡故先書
弑其君會于稷以成宋亂為賂故立華氏也宋殤公
立十年十一戰民不堪命孔父嘉為司馬督為大宰故
因民之不堪命先宣言曰司馬則然(言公之數戰則孔父使爾)已殺
孔父而弑殤公召莊公于鄭而立之以親鄭(公子馮隠二年出居)
(鄭)以郜大鼎賂公齊陳鄭皆有賂故遂相宋公夏四
月取郜大鼎于宋戊申納于大廟非禮也
莊公(諡法勝敵克壯曰莊)
(名馮穆公子桓二年督弑殤公召于鄭而立之明年改元至莊二年卒在位十八年)
桓公經十有一年秋九月宋人執鄭祭仲突歸于鄭
鄭忽出奔衛(詳見鄭)柔會宋公陳侯蔡叔盟于折公會宋
公于夫鍾冬十有二月公會宋公于闞
經十有二年秋七月丁亥公會宋公燕人盟于穀丘
八月公會宋公于虛冬十有一月公會宋公于龜
傳十二年公欲平宋鄭秋公及宋公盟于句瀆之丘
(宋以立厲公故多責賂於鄭)宋成未可知也故又會于虛冬又會
于龜宋公辭平故與鄭伯盟于武父遂帥師而伐宋戰
焉宋無信也君子曰苟信不繼盟無益也詩云君子屢
盟亂是用長無信也
經十有三年春二月公會紀侯鄭伯己巳及齊侯宋公
衛侯燕人戰齊師宋師衛師燕師敗績
傳十三年春宋多責賂於鄭鄭以紀魯及齊與宋衛燕
戰
經十有四年冬十有二月宋人以齊人蔡人衛人陳人
伐鄭
經十有五年冬十有一月公會宋公衛侯陳侯于袲伐
鄭
經十有六年春公會宋公蔡侯衛侯于曹夏四月公會
宋公衛侯陳侯蔡侯伐鄭(傳並見鄭)
莊公經二年冬十有二月乙酉宋公馮卒(無傳)
閔公(諡法在國遭難曰閔)
(名捷莊公子莊二年嗣立明年改元至十二年遇弑在位十年)
莊公經三年夏四月葬宋莊公(無傳)
經十年春二月公侵宋三月宋人遷宿(無傳宋強遷有其地)
夏六月齊師宋師次于郎公敗宋師于乘丘(傳見内魯)
經十有一年秋宋大水
傳十一年夏宋為乘丘之役故侵我公禦之宋師未陳
而薄之敗諸鄑(傳見内魯)秋宋大水公使弔焉曰天作滛雨
害於粢盛若之何不弔對曰孤實不敬天降之災又以
為君憂拜命之辱臧文仲曰宋其興乎禹湯罪已其興
也悖焉桀紂罪人其亡也忽焉且列國有凶稱孤禮也
言懼而名禮其庶乎既而聞之曰公子御說之辭也(桓公)
臧孫達曰是宜為君有恤民之心乘丘之役公以金
僕姑(矢名)射南宮長萬公右歂孫生搏之宋人請之宋公
靳之(戲而相愧曰靳)曰始吾敬子今子魯囚也吾弗敬子矣病
之
經十有二年秋八月甲午宋萬弑其君捷及其大夫仇
牧冬十月宋萬出奔陳
傳十二年秋宋萬弑閔公于蒙澤遇仇牧于門批而殺
之遇大宰督于東宮之西又殺之立子游(宋公子)羣公子
奔蕭公子御說奔亳南宮牛(萬之子)猛獲帥師圍亳
公羊傳曰何以書賢也何賢乎仇牧仇牧可謂不
畏彊禦矣聞君弑趨而至遇之于門手劒而叱之
萬臂榝仇牧碎其首齒著乎門闔仇牧可謂不畏
彊禦矣
冬十月蕭叔大心及戴武宣穆莊之族(宋五公子孫)以曹師
伐之殺南宫牛于師殺子游于宋立桓公(御說)猛獲奔衛
南宫萬奔陳以乘車輦其母一日而至(宋去陳二百六十里言萬之多)
(力)宋人請猛獲于衛衛人欲勿與石祁子曰不可天下
之惡一也惡於宋而保於我保之何補得一夫而失一
國與惡而棄好非謀也(宋衛本同好國)衛人歸之亦請南宫萬
于陳以賂陳人使婦人飲之酒而以犀革裹之比及宋
手足皆見宋人皆醢之
桓公(諡法辟土服遠曰桓)
(名御說莊公子閔公弟莊十二年嗣立明年改元至僖九年卒在位三十一年)
莊公傳十三年春會于北杏以平宋亂冬宋人背北
杏之會
經十有四年春齊人陳人曹人伐宋
傳十四年春諸侯伐宋冬會于鄄宋服也
僖公傳八年冬宋公疾大子兹父固請曰目夷(茲父庶兄子魚)
長且仁君其立之公命子魚子魚辭曰能以國讓仁孰
大焉臣不及也且又不順遂走而退
經九年春王三月丁丑宋公御說卒夏公會宰周公
齊侯宋子衛侯鄭伯許男曹伯于葵丘
傳九年春宋桓公卒未葬而襄公會諸侯故曰子凡在
喪王曰小童公侯曰子(會于葵丘書宋子)宋襄公即位以公子
目夷為仁使為左師以聽政於是宋治故魚氏世為左
師
公說曰孟子曰好名之人能讓千乘之國茲父之
欲讓目夷非必讓也而有欲讓之意茲其好名盖
有利而為之終貽于顛沛而弗悟異時之敗可鑒
矣故凡蔽於人欲而苟於求名者未始不敗也
襄公(諡法因事有功曰襄)
(名茲父桓公大子僖九年嗣立明年改元至二十三年卒在位十四年)
僖公經十有五年冬宋人伐曹(討莊十四年曹伐宋)
經十有六年春王正月戊申朔隕石于宋五是月六鷁
退飛過宋都
傳十六年春隕石于宋五隕星也六鷁退飛過宋都風
也周内史叔興聘于宋宋襄公問焉對曰是何祥也吉
凶焉在對曰今茲魯多大喪(此年魯有季友鄫姬公孫茲之喪)明年齊
有亂(齊桓公十七年卒)君將得諸侯而不終退而告人曰君失
問是隂陽之事非吉凶所生也吉凶由人吾不敢逆君
故也
經十有八年春王正月宋公曹伯衛人邾人伐齊夏
五月戊寅宋師及齊師戰于甗齊師敗績
傳十八年春宋襄公以諸侯伐齊(五公子爭立)夏五月宋敗
齊師于甗立孝公而還(詳見齊)
經十有九年春王三月宋人執滕子嬰齊夏六月宋公
曹人邾人盟于曹南鄫子會盟于邾己酉邾人執鄫子
用之秋宋人圍曹冬會陳人蔡人楚人鄭人盟于齊
傳十九年春宋人執滕宣公夏宋公使邾文公用鄫
子于次雎之社欲以屬東夷司馬子魚曰古者六畜不
相為用小事不用大牲而况敢用人乎祭祀以為人也
民神之主也用人其誰饗之齊桓公存三亡國以屬諸
侯義士猶曰薄德今一會而虐二國之君又用諸滛昏
之鬼將以求霸不亦難乎得死為幸秋宋人圍曹討
不服也子魚言於宋公曰文王聞崇德亂而伐之軍三
旬而不降退脩教而復伐之因壘而降詩曰刑于寡妻
至于兄弟以御于家邦今君德無乃猶有所闕而以伐
人若之何盍姑内省德乎無闕而後動陳穆公請脩好
於諸侯以無忘齊桓之德冬盟于齊脩桓公之好也(宋襄)
(暴虐故思齊桓)
傳二十年宋襄公欲合諸侯臧文仲聞之曰以欲從人
則可以人從欲鮮濟
經二十有一年春宋人齊人楚人盟于鹿上秋宋公楚
子陳侯蔡侯鄭伯許男曹伯會于盂執宋公以伐宋
冬楚人使宜申來獻捷(無傳)十有二月癸丑公會諸侯盟
于薄釋宋公
傳二十一年春宋人為鹿上之盟以求諸侯於楚楚人
許之公子目夷曰小國爭盟禍也宋其亡乎幸而後敗
秋諸侯會宋公于盂子魚曰禍其在此乎君欲已甚
其何以堪之於是楚執宋公以伐宋冬會于薄以釋
之子魚曰禍猶未也未足以懲君
公說曰盟于薄釋宋公者楚也春秋没楚不書而
目公與諸侯為之者盖不予楚子之竊伯權所以
尊中國抑夷狄也
經二十有二年夏宋公衛侯許男滕子伐鄭冬十有
一月己巳朔宋公及楚人戰于泓宋師敗績
傳二十二年春鄭伯如楚夏宋公伐鄭子魚曰所謂禍
在此矣楚人伐宋以救鄭宋公將戰大司馬固諫曰
天之棄商久矣君將興之弗可赦也已弗聽冬十一
月己巳朔宋公及楚人戰于泓宋人既成列楚人未既
濟(未盡渡泓水)司馬曰(子魚)彼衆我寡及其未既濟也請擊之
公曰不可既濟而未成列又以告公曰未可既陳而後
擊之宋師敗績公傷股門官殱焉國人皆咎公公曰君
子不重傷不禽二毛古之為軍也不以阻隘也寡人雖
亡國之餘(宋商之後)不鼔不成列子魚曰君未知戰勍敵之
人隘而不列天贊我也阻而鼔之不亦可乎猶有懼焉
且今之勍者皆吾敵也雖及胡耉獲則取之何有於二
毛明恥教戰求殺敵也傷未及死如何勿重若愛重傷
則如勿傷愛其二毛則如服焉三軍以利用也金鼓以
聲氣也利而用之阻隘可也聲盛致志鼔儳可也
經二十有三年春齊侯(孝公)伐宋圍緡夏五月庚寅宋
公茲父卒
傳二十三年春齊侯伐宋圍緡以討其不與盟于齊也
(十九年盟于齊宋不會)夏五月宋襄公卒傷於泓故也
成公(諡法安民立政曰成)
(名王臣襄公子僖二十三年嗣立明年改元至文七年卒在位十七年)
僖公傳二十四年秋宋及楚平宋成公如楚還入於鄭
鄭伯將享之問禮於皇武子對曰宋先代之後也於周
為客天子有事膰焉有喪拜焉豐厚可也鄭伯從之享
宋公有加禮也
經二十有五年夏宋蕩伯姬來逆婦宋殺其大夫(無傳)
經二十有六年冬楚人伐宋圍緡
傳二十六年宋以其善於晉侯也(重耳亡宋襄公贈以馬二十乘)叛楚
即晉冬楚令尹子玉司馬子西帥師伐宋圍緡
經二十有七年冬楚人陳侯蔡侯鄭伯許男圍宋十
有二月甲戌公會諸侯盟于宋(無傳)
傳二十七年冬楚子及諸侯圍宋宋公孫固如晉告急
(詳見晉)
文公經三年秋雨螽于宋
傳三年秋雨螽于宋隊而死也
經七年夏四月宋公王臣卒宋人殺其大夫
傳七年夏四月宋成公卒於是公子成為右師(莊公子)公
孫友為左師(目夷子)樂豫為司馬(戴公玄孫)鱗矔為司徒(桓公孫)
公子蕩為司城(桓公子)華御事為司寇(華元父)昭公將去羣
公子樂豫曰不可公族公室之枝葉也若去之則本根
無所庇廕矣葛藟猶能庇其本根故君子以為比况國
君乎此諺所謂庇焉而縦尋斧焉者也必不可君其圖
之親之以德皆股肱也誰敢攜貳若之何去之不聽穆
襄之族率國人以攻公殺公孫固公孫鄭于公宫六卿
和公室樂豫舍司馬以讓公子卭昭公即位而葬書曰
宋人殺其大夫不稱名衆也且言非其罪也
昭公(諡法容儀恭美曰昭)
(名杵臼成公少子文七年嗣立明年改元至十六年遇弑在位九年)
文公經八年冬宋人殺其大夫司馬宋司城來奔
傳八年冬宋襄夫人襄王之姊也昭公不禮焉(昭公之適祖母)
夫人因戴氏之族(華樂皇皆戴族)以殺襄公之孫孔叔公孫鍾
離及大司馬公子卬皆昭公之黨也司馬握節以死故
書以官司城蕩意諸來奔效節於府人而出公以其官
逆之皆復之亦書以官皆貴之也
劉敞曰公以其官逆之皆書官非也計司馬握節
未如仇牧之手劒司城奉身以退不及荀息之死
之而左氏摧彼二人為貶申此二人為賢賞罰昏
錯莫甚於此且居亂兵之中苟棄節偷生則為大
罪握節而死大臣常事爾既無智力以禦亂又欲
負節而私逃亦大罪也效節而出自求免罪而已
未見可貴之美也魯公庸人不識大義則妄以其
官逆之春秋亦為珍之耶
傳十年楚子(穆王)次于厥貉將以伐宋華御事曰楚欲弱
我也先為之弱乎何必使誘我我實不能民何罪乃逆
楚子遂道以田孟諸(宋大藪)宋公為右盂違命無畏抶其
僕以徇(詳見楚)
經十有一年秋公子遂如宋
傳十一年秋襄仲聘于宋且言司城蕩意諸而復之(八年)
(來奔)因賀楚師之不害也
經十有四年秋九月宋子哀來奔
傳十四年秋九月宋高哀為蕭封人以為卿不義宋公
而出遂來奔書曰宋子哀來奔貴之也(貴其不食汚君之禄辟禍速)
經十有五年春三月宋司馬華孫來盟
傳十五年春三月宋華耦來盟其官皆從之書曰宋司
馬華孫貴之也公與之宴辭曰君之先臣督得罪於宋
殤公名在諸侯之策臣承其祀其敢辱君請承命於亞
旅(上大夫)魯人以為敏(無故揚其先祖之罪是不敏魯人以為敏明君子不與)
經十有六年冬十有一月宋人弑其君杵臼
傳十六年宋公子鮑(昭公庶弟文公)禮於國人宋饑竭其粟而
貸之年自七十以上無不饋詒也時加羞珍異無日不
數於六卿之門國之材人無不事也親自桓以下無不
恤也(桓鮑曾祖)公子鮑美而豔襄夫人欲通之(鮑適祖母)而不可
乃助之施昭公無道國人奉公子鮑以因夫人於是華
元為右師公孫友為左師華耦為司馬鱗矔為司徒蕩
意諸為司城公子朝為司寇初司城蕩卒公孫夀辭
司城(蕩子)請使意諸為之(夀之子)既而告人曰君無道吾官
近懼及焉(禍及己)棄官則族無所庇子身之貳也姑紓死
焉雖亡子猶不亡族既夫人將使公田孟諸而殺之公
知之盡以寶行蕩意諸曰盍適諸侯公曰不能其大夫
至于君祖母以及國人諸侯誰納我且既為人君而又為
人臣不如死盡以其寶賜左右而使行夫人使謂司城
去公對曰臣之而逃其難若後君何冬十一月甲寅
宋昭公將田孟諸未至夫人王姬使師甸攻而殺之蕩
意諸死之書曰宋人弑其君杵臼君無道也文公即位
使母弟須為司城(代意諸)華耦卒而使蕩虺為司馬(意諸之弟)
文公(諡法慈惠愛民曰文)
(名鮑成公子昭公庶弟文十六年嗣立明年改元至成二年卒在位二十二年)
文公經十有七年春晉人衛人陳人鄭人伐宋夏六月
諸侯會于扈
傳十七年春晉荀林父衛孔達陳公孫寧鄭石楚伐宋
討曰何故弑君猶立文公而還夏六月晉侯復合諸
侯于扈平宋也
傳十八年宋武氏之族道昭公子將奉司城須以作亂
(須文公弟)十二月宋公殺母弟須及昭公子使戴莊桓之族
攻武氏於司馬子伯之館(子伯華耦)遂出武穆之族(穆族黨於武氏)
(故)使公孫師為司城(莊公孫)公子朝卒使樂吕為司寇以
靖國人(戴公曾孫)
宣公經元年秋楚子鄭人侵陳遂侵宋
傳元年宋人之弑昭公也(文十六年)晉荀林父以諸侯之師
伐宋宋及晉平宋文公受盟于晉取賂而還秋楚子
侵陳遂侵宋晉趙盾師師救陳宋
經二年春王二月壬子宋華元帥師及鄭公子歸生帥
師戰于大棘宋師敗績獲宋華元夏晉人宋人衛人陳
人侵鄭
傳二年春鄭公子歸生受命于楚伐宋(受楚命本或作命於楚)宋
華元樂吕御之二月壬子戰于大棘宋師敗績囚華元
獲樂吕及甲車四百六十乘俘二百五十人馘百人狂
狡輅(五嫁反)鄭人鄭人入于井倒戟而出之獲狂狡(宋大夫)
君子曰失禮違命宜其禽也戎昭果毅以聽之之謂禮
殺敵為果致果為毅易之戮也將戰華元殺羊食士其
御羊斟不與及戰曰疇昔之羊子為政今日之事我為
政與入鄭師故敗君子謂羊斟非人也以其私憾(恨也音憾)
敗國殄民於是刑孰大焉詩所謂人之無良者其羊斟
之謂乎殘民以逞宋人以兵車百乘文馬百駟以贖華
元于鄭半入華元逃歸立于門外告而入(告宋城門而後入言不苟)
見叔牂曰子之馬然也(叔牂羊斟)對曰非馬也其人也(叔牂知前)
(言以顯故不敢讓罪)既合而來奔(叔牂言畢遂奔魯合猶答)宋城華元為植(直吏)
(切將主也)廵功城者謳曰睅其目皤其腹棄甲而復(棄甲謂亡師)
于思(西才切)于思棄甲復來使其驂乘謂之曰牛則有皮
犀兕尚多棄甲則那役人曰從其有皮丹潻若何華元
曰去之夫其口衆我寡夏晉趙盾自陰地及諸侯之
師侵鄭以報大棘之役
經三年秋宋師圍曹
傳三年宋文公即位三年殺母弟須及昭公子武氏之
謀也(事在前十八年)使戴桓之族攻武氏於司馬子伯之館盡
逐武穆之族武穆之族以曹師伐宋秋宋師圍曹報
武氏之亂也
經十有二年冬十有二月晉人宋人衛人曹人同盟于
清丘宋師伐陳衛人救陳
傳十二年冬楚子伐蕭宋華椒以蔡人救蕭晉原縠
宋華椒衛孔達曹人同盟于清丘曰恤病討貳於是卿
不書不實其言也(宋伐陳衛救之不討貳也楚伐宋晉不救不恤病也)宋為盟故
伐陳(陳貳於楚)衛人救之
經十有三年夏楚子伐宋
傳十三年夏楚子伐宋以其救蕭也君子曰清丘之盟
惟宋可以免焉
經十有四年秋九月楚子圍宋
傳十四年夏楚子使申舟聘于齊曰無假道于宋宋人
殺之秋九月楚子圍宋(詳見楚)
經十有五年春公孫歸父會楚子于宋夏五月宋人
及楚人平
傳十五年春公孫歸父會楚子于宋宋人使樂嬰齊告
急于晉晉侯欲救之伯宗曰不可古人有言曰雖鞭之
長不及馬腹(言非所擊)天方授楚未可與爭君其待之乃止
使解揚如宋使無降楚曰晉師悉起將至矣鄭人囚而
獻諸楚楚子厚賂之使反其言不許三而許之登諸樓
車使呼宋人而告之遂致其君命楚子舍之以歸(詳見晉)
夏五月楚師將去宋(在宋九月不能服宋)申犀稽首於王之馬
前曰毋畏知死而不敢廢王命王棄言焉王不能答(未服)
(宋而去故曰棄言)申叔時僕(御也)曰築室反耕者宋必聽命從之
(築室於宋分兵歸田示無去志)宋人懼使華元夜入楚師登子反之牀
起之曰寡君使元以病告曰敝邑易子而食析骸以㸑
雖然城下之盟有以國斃不能從也(寧以國斃不從城下盟)去我
三十里唯命是聽子反懼與之盟而告王退三十里宋
及楚平華元為質盟曰我無爾詐爾無我虞
公說曰按史記宋世家文公十七年楚莊王圍宋
五月不解宋城中急無食華元乃夜私見楚將子
反子反告莊王王問城中何如曰析骨而炊易子而
食莊王曰誠哉言我軍亦有三日之粮以信故遂
罷去如史記之說則是莊王信子反之說而遂罷
兵而非于反與華元既盟之後然後告莊王也析
骨易子之言乃子反之告莊王而非華元告子反
也其事大同小異以理推之則馬遷為得而左氏
幾近於誣况華元雖夜入楚師未有遂直登子反
之牀也
成公經二年秋八月壬午宋公鮑卒
傳二年秋八月宋文公卒始厚葬用蜃炭(燒蛤為炭以禦濕)益
車馬始用殉重器備椁有四阿棺有翰檜(四阿四注椁也翰旁飾檜)
(上飾皆王禮)君子謂華元樂舉於是乎不臣臣治煩去惑者
也是以伏死而爭今二子者君生則縦其惑死又益其
侈是棄君於惡也何臣之為
共公(諡法敬長事上曰共)
(名固文公子成二年嗣立明年改元至十五年卒在位十三年)
成公經三年春王正月公會晉侯宋公衛侯曹伯伐鄭
(宋衛未葬而稱爵以接隣國非禮也)二月乙亥葬文公(無傳七月而葬緩)
經四年春宋公使華元來聘
傳四年春宋華元來聘通嗣君也
經五年春仲孫蔑如宋
傳五年春孟獻子如宋報華元也秋八月宋公子圍
龜(文公子)為質于楚而歸華元享之請鼔譟以出鼔譟以
復入曰習攻華氏宋公殺之(宣十五年宋楚平後華元使代己為質)冬同
盟于蟲牢諸侯謀復會宋公使向為人辭以子靈之難
(圍龜)
經六年春衛孫良夫帥師侵宋秋仲孫蔑叔孫僑如
帥師侵宋
傳六年春三月晉伯宗夏陽說(晉大夫)衛孫良夫寗相鄭
人伊雒之戎陸渾蠻氏侵宋以其辭會也秋孟獻子
叔孫宣伯侵宋晉命也
經八年春宋公使華元來聘夏宋公使公孫夀來納幣
傳八年春宋華元來聘聘共姬也(成公姊妹為宋公夫人)夏宋公
使公孫夀來納幣禮也
傳九年春二月伯姬歸于宋
傳十一年宋華元善於令尹子重又善於欒武子冬
如楚遂如晉合晉楚之成
經十有五年夏六月宋公固卒秋八月庚辰葬宋共
公(三月而葬速)宋華元出奔晉宋華元自晉歸于宋宋殺其
大夫山宋魚石出奔楚
傳十五年夏六月宋共公卒秋八月葬宋共公於是
華元為右師魚石為左師蕩澤為司馬華喜為司徒公
孫師為司城向為人為大司宼鱗朱為少司寇向帶(音帶)
為大宰魚府為少宰蕩澤弱公室殺公子肥華元曰我
為右師君臣之訓師所司也今公室卑而不能正(不能討蕩)
(澤)吾罪大矣不能治官敢賴寵乎乃出奔晉二華戴族
也(華元華喜)司城莊族也六官者皆桓族也(魚石蕩澤向為人鱗朱向帶魚)
(府皆出桓公)魚石將止華元魚府曰右師反必討是無桓氏
也(恐華元還討蕩澤並及六族)魚石曰右師苟獲反雖許之討必不
敢且多大功國人與之不反懼桓氏之無祀於宋也右
師討猶有戍在(向戍桓公曾孫言其賢華元必不討)桓氏雖亡必偏(不盡)魚
石自止華元于河上請討許之乃反使華喜公孫師帥
國人攻蕩氏殺子山書曰宋殺其大夫山言背其族也
魚石向為人鱗朱向帶魚府出舍於睢上華元使止
之不可冬十月華元自止之不可乃反魚府曰今不
從不得入矣(不得復入宋)右師視速而言疾有異志焉若不
我納今將馳矣登丘而望之則馳騁而從之則决睢澨
閉門登陴矣左師二司寇二宰遂出奔楚華元使向戍
為左師老佐為司馬樂裔為司寇以靖國人
趙匡辨疑曰案經文云奔晉又云自晉歸而傳云
魚石自止華元于河上請討許之乃反殊相違矣
春秋分記卷六十二
