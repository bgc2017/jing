春秋分記卷六十八宋程公說撰
鄭世本第一
姬姓伯爵其先出自周厲王少子宣王母弟友宣
王二十二年封友於先鄭是為桓公幽王之難寄
帑於虢鄶之間死武公滑突立是為新鄭今鄭州
新鄭縣是也
莊公忽
厲公昭公(忽也)
子亹子嬰
厲公後文公
穆公靈公
襄公悼公
莊公(謚法勝敵克壯曰莊)
(名寤生武公子立二十二年魯隱元年春秋作至桓十一年卒在位四十三年)
隠公經元年夏五月鄭伯克段于鄢
傳元年初鄭武公娶于申曰武姜生莊公及共叔段莊
公寤生驚姜氏故名曰寤生遂惡之愛共叔段欲立之
(立為大子)亟請於武公公弗許及莊公即位為之請制公曰
制嚴(五銜切又作巖)邑也虢叔死焉他邑唯命請京使居之謂
之京城大(音泰)叔祭仲曰都城過百雉國之害也(方文曰堵三堵)
(曰雉)先王之制犬都不過參國之一中五之一小九之一
今京不度非制也君將不堪公曰姜氏欲之焉辟害對
曰姜氏何厭之有不如早為之所無使滋蔓蔓難圖也
蔓(新注此一字當為斷句)草猶不可除况君之寵弟乎公曰多行
不義必自斃子姑待之既而大叔命西鄙北鄙貳於己
公子吕曰國不堪貳君將若之何欲與大叔臣請事之
若弗與則請除之無生民心公曰無庸將自及太叔又
收貳以為己邑至于廪延子封曰可矣厚將得衆公曰
不義不暱厚將崩大叔完聚繕甲兵具卒乘將襲鄭夫
人將啓之公聞其期曰可矣命子封帥車二百乘以伐
京京叛大叔段段入于鄢公伐諸鄢五月辛丑大叔出
奔共書曰鄭伯克段于鄢段不弟故不言弟如二君故
曰克稱鄭伯譏失教也謂之鄭志不言出奔難之也
劉敞曰段出奔共不言出奔難之也非也若段得
生奔他國則鄭伯有伐弟之惡無殺弟之惡春秋
但當云鄭伯伐段于鄢即解云不言出奔難之也
乃可爾何有改伐為克哉傳例又曰得雋曰克若大
叔奔共是不得雋何以書克此年十月傳曰共叔之
亂公孫滑奔衛滑為是段子父子宜相從今於傳數
見段子不見段身盖段見殺之後其子出奔左氏誤
云段出奔爾又云如二君故曰克春秋二君相伐多
矣皆曰伐不曰克不知何据而以為二君言克耶
遂寘姜氏于城潁而誓之曰不及黃泉無相見也既而
悔之潁考叔為潁谷封人聞之有獻於公公賜之食食
舍肉公問之對曰小人有母皆嘗小人之食矣未嘗君
之羹請以遺之公曰爾有母遺繄我獨無潁考叔曰敢
問何謂也公語之故且告之悔對曰君何患焉若闕(其月)
(切)地及泉隧而相見其誰曰不然公從之公入而賦大
隧之中其樂也融融姜出而賦大隧之外其樂也洩洩
遂為母子如初君子曰潁考叔純孝也愛其母施(以鼓切)
及莊公詩曰孝子不匱永錫爾類其是之謂乎
劉敞曰君子曰潁考叔純孝也非也莊公既自悔
其與母誓矣考叔已聞其心若此當明言曰君之
誓母不孝也鬼神所惡也雖有醜誓鬼神弗聽也
君不如迎母反之此所謂遷善徙義君子之道鬼
神所福也莊公聞若言必欣然不辭何者彼悔誓
其母左右莫能導其君者故至於此使考叔能為
此言莊公何遽不從而晻昧致說苟公不怪其舍
肉事未可知也又闕地作隧自云黃泉上之不足
誑鬼下之不足誣人内之不足欺心而徒教其君恥
過作非此孟子所謂又從而為之辭者何謂純孝乎
鄭共叔之亂公孫滑出奔衛(叔段之子)衛人為之伐鄭取廪
延鄭人以王師虢師伐衛南鄙請師於邾
經二年冬十有二月鄭人伐衛
傳二年冬鄭人伐衛討公孫滑之亂也
經三年冬十有二月齊侯鄭伯盟于石門
傳三年鄭武公莊公為平王卿士王貳于虢鄭伯怨王
王曰無之故周鄭交質(詳見周)冬齊侯鄭伯盟于石門尋
盧之盟也(盧盟在春秋前)庚戌鄭伯之車僨于濟(既盟而遇大風蓋紀異)
經四年夏宋公陳侯蔡人衛人伐鄭秋翬帥師會宋公
陳侯蔡人衛人伐鄭
傳四年衛州吁立將修先君之怨於鄭(二年鄭人伐衛之怨)使告
於宋故宋公陳侯蔡人衛人伐鄭圍其東門五日而還
秋諸侯復伐鄭敗鄭徒兵取其禾而還
經五年秋九月邾人鄭人伐宋(邾主兵故序鄭上)冬十有二月
宋人伐鄭圍長葛
傳五年夏四月鄭人侵衛牧以報東門之役衛人以燕
師伐鄭鄭祭足原繁洩駕以三軍軍其前使曼伯與子
元潛軍軍其後燕人畏鄭三軍而不虞制人六月鄭二公
子以制人敗燕師于北制君子曰不備不虞不可以師
史楠曰案僖公三十一年鄭洩駕惡公子瑕鄭伯
亦惡之公子瑕出奔楚且自隠公歴閔莊僖至此
已九十年矣而洩駕尚在洩駕鄭大夫也使九十
而在位其事當不止於兩見或二人同名耶或左
氏之誤耶
秋九月邾人鄭人以王師會伐宋入其郛以報東門之
役(詳見宋)冬十有二月宋人伐鄭圍長葛以報入郛之役
也
經六年春鄭人來渝平冬宋人取長葛
傳六年春鄭人來渝平更成也
師協曰鄭入春秋於隠公雖未有盟會之好然未
嘗稱兵四年秋翬帥師會四國以代之則鄭固有
憾於魯矣既而鄭從邾伐宋公初欲救以怒使者
失辭之故弗救也復思厚鄭此鄭聞之而來平歟
曰輸平者言屈損以有就也且魯嘗有伐鄭之怨
而鄭未有以報今鄭先來非有屈損而何若曰渝
平則前此未見其平又既以告絶則自此後殊無
結好之因而八年不當使宛來歸祊也是則渝平
之為輸平明矣左氏雖為更成而於字不通公穀
皆為輸而又以墮成言之音又未暢此皆無取
夏五月鄭伯侵陳大獲(詳見陳)秋宋人取長葛冬鄭伯如
周始朝桓王也王不禮焉(詳見周)
傳七年秋宋及鄭平冬陳及鄭平鄭公子忽在王所陳
侯請妻之鄭伯許之乃成昏
經八年春三月鄭伯使宛來歸祊庚寅我入祊
傳八年春三月鄭伯使宛來歸祊(詳見内魯)夏四月甲辰鄭
公子忽如陳逆婦媯卒亥以媯氏歸甲寅入于鄭陳鍼
子送女先配而後祖鍼子曰是不為夫婦誣其祖矣非
禮也何以能育八月丙戌鄭伯以齊人朝王禮也
傳九年宋公不王鄭伯為王左卿士以王命討之伐宋
秋鄭人以王命來告伐宋冬北戎侵鄭鄭伯禦之患戎
師曰彼徒我車懼其侵軼我也公子突曰使勇而無剛
者嘗寇而速去之君為三覆以待之戎輕而不整貪而
無親勝不相讓敗不相救先者見獲必務進進而遇覆
必速奔後者不救則無繼矣乃可以逞從之戎人之前
遇覆者奔祝聃逐之衷戎師前後擊之盡殪戎師大奔
十一月甲寅鄭人大敗戎師(新注衷戎師謂師在三伏之中)
經十年春王二月公會齊侯鄭伯于中丘夏翬帥師
會齊人鄭人伐宋六月壬戌公敗宋師于菅辛未取郜
辛巳取防秋宋人衛人伐戴鄭伯伐取之冬齊人鄭人
入郕
傳十年春王正月公會齊侯鄭伯于中丘癸丑盟于鄧
為師期(尋九年會于防謀伐宋)夏五月羽父先會齊侯鄭伯伐宋
六月戊申公會齊侯鄭伯于老桃壬戌公敗宋師于菅
庚午鄭師入郜辛未歸于我庚辰鄭師入防辛巳歸于
我君子謂鄭莊公於是乎可謂正矣以王命討不庭不
貪其土以勞王爵正之體也蔡人衛人郕人不會王命
(不伐宋)秋七月庚寅鄭師入郊猶在郊宋人衛人入鄭(宋衛)
(竒兵乘虚入鄭)蔡人從之伐戴八月壬戌鄭伯圍戴癸亥克之
取三師焉宋衛既入鄭而以伐戴召蔡人蔡人怒故不
和而敗九月戊寅鄭伯入宋
吕祖謙曰鄭以王命討宋得其土地當歸之王鄭
何得專以與魯不臣甚矣豈可反謂之正乎
經十有一年夏公會鄭伯于時來秋七月公及齊侯鄭
伯入許
傳十一年夏公會鄭伯于郲謀伐許也鄭伯將伐許五
月甲辰授兵於大宫公孫閼與潁考叔爭車潁考叔挾
輈以走子都拔棘以逐之及大逵弗及子都怒秋七
月公會齊侯鄭伯伐許庚辰傳于許潁考叔取鄭伯之
旗蝥弧以先登子都自下射之顛瑕叔盈又以蝥弧登
周麾而呼(火故切)曰君登矣鄭師畢登壬午遂入許許莊
公奔衛齊侯以許讓公公曰君謂許不共故從君討之
許既伏其罪矣雖君有命寡人弗敢與聞乃與鄭人鄭
伯使許大夫百里奉許叔以居許東偏曰天禍許國鬼
神實不逞于許君而假手于我寡人寡人唯是一二父
兄不能共億其敢以許自為功乎寡人有弟不能和恊
而使餬其口於四方其况能久有許乎吾子其奉許叔
以撫柔此民也吾將使獲也佐吾子(鄭大夫公孫獲)若寡人得
沒于地天其以禮悔禍于許無寧兹許公復奉其社稷
唯我鄭國之有請謁焉如舊昏媾其能降以相從也無
滋他族實偪處此以與我鄭國爭此土也吾子孫其覆
亡之不暇而况能禋祀許乎寡人之使吾子處此不唯
許國之為亦聊以固吾圉也乃使公孫獲處許西偏曰
凡而器用財賄無寘於許我死乃亟去之吾先君新邑
於此王室而既卑矣周之子孫日失其序夫許大岳之
胤也天而既厭周德矣吾其能與許爭乎君子謂鄭莊
公於是乎有禮禮經國家定社稷序民人利後嗣者也
許無刑而伐之服而舍之度德而處之量力而行之相
時而動無累後人可謂知禮矣鄭伯使卒出豭行出
犬雞以詛射潁考叔者君子謂鄭莊公失政刑矣政以
治民刑以正邪既無德政又無威刑是以及邪邪而詛
之將何益矣王取鄔劉蒍刊之田于鄭而與鄭人蘇忿
生之田(詳見周)息侯伐鄭鄭伯與戰于竟息師大敗而還
(詳見息)冬十月鄭伯以虢師伐宋大敗宋師以報其入鄭
也
桓公經元年春三月公會鄭伯于垂鄭伯以璧假許田
夏四月丁未公及鄭伯盟于越(詳見内魯)
經二年春三月公會齊侯陳侯鄭伯于稷以成宋亂(傳見)
(宋)秋蔡侯鄭伯會于鄧
傳二年秋蔡侯鄭伯會于鄧始懼楚也
經五年夏齊侯鄭伯如紀秋蔡人衛人陳人從王伐
鄭
傳五年王奪鄭伯政鄭伯不朝秋王以諸侯伐鄭鄭伯
禦之曼伯為右拒祭仲足為左拒原繁高渠彌以中軍
奉公為魚麗之陳先偏後伍伍承彌縫戰于繻葛命二
拒曰旝動而鼓蔡衛陳皆奔王卒亂鄭師合以攻之王
卒大敗祝聃射王中肩王亦能軍祝聃請從之公曰君
子不欲多上人况敢陵天子乎夜鄭伯使祭足勞王且
問左右
傳六年夏北戎伐齊鄭大子忽帥師救齊六月大敗戎
師獲其二帥大良少良甲首三百以獻於齊於是諸侯
之大夫戍齊齊人饋之餼使魯為其班後鄭鄭忽以其
有功也怒故有郎之師(在十年)公之未昏於齊也齊侯欲
以文姜妻鄭大子忽忽辭人問其故大子曰人各有耦
齊大非吾耦也詩云自求多福在我而已大國何為君
子曰善自為謀及其敗戎師也齊侯又請妻之(欲以他女妻之)
固辭人問其故太子曰無事於齊吾猶不敢今以君命
奔齊之急而受室以歸是以師昏也民其謂我何遂辭
諸鄭伯(假父之命以為辭)
吕祖謙曰北戎伐齊鄭忽救齊齊侯請妻之忽辭
其言曰自求多福在我而已大國何為此言甚善
祭仲之諫特以利害論之耳後世徒見昭公奔衛
則咎其不用祭仲之言卒以無大國之助殊不知
忽之敗不在此特以不能充自求多福之言耳自
求多福雖以堯為父而不能與丹朱舜為子而不
能與瞽䏂周公為兄而不能與管蔡况大國乎後
世不可因昭公之失而廢其言也
傳七年夏盟向求成于鄭(二邑隠十年王以與鄭蘇忿生之田)既而背之
秋鄭人齊人衛人伐盟向王遷盟向之民于郟
經十年冬十有二月丙午齊侯衛侯鄭伯來戰于郎(以魯)
(後鄭班魯詳見内)
經十有一年春正月齊人衛人鄭人盟于惡曹夏五
月癸未鄭伯寤生卒秋七月葬鄭莊公九月宋人執鄭
祭仲突歸于鄭鄭忽出奔衛
傳十一年春齊衛鄭宋盟于惡曹鄭昭公之敗北戎也
齊人將妻之昭公辭祭仲曰必取之君多内寵子無大
援將不立三公子皆君也(子突子亹子儀)弗從夏鄭莊公卒初
祭封人仲足有寵於莊公莊公使為卿為公娶鄧曼生
昭公故祭仲立之宋雍氏女於鄭莊公曰雍姞生厲公
雍氏宗有寵於宋莊公故誘祭仲而執之曰不立突將
死亦執厲公而求賂焉祭仲與宋人盟以厲公歸而立
之秋九月丁亥昭公奔衛己亥厲公立
趙鵬飛曰鄭莊天下巨姦脫天刑而死牖下幸矣
姜氏初愛幼子叚請於武公將立之武公不從莊
公於此蓋憾其母而疾其弟也憾而疾之宜疎矣
而莊愈親之母為請京公曰諾段收二邑公不制
繕甲治兵公不詰若仁且友也而實稔其惡必克
之而後己母子兄弟之間心如丘壑尚何有於他
人宋兵圍其長葛求魯之援而告不以情要之以
利約輸祊田其實無意入祊也既魯卒俟祊入而
後出兵其謀不遂其情可見矣脅齊扳魯而入許
逐其君而疆其田乃曰許太岳之嗣也吾其能與
許爭乎攘人之地而文之以義君子信之否乎始
於魯隠有同盟之好借兵之助至隠為桓所賊莊
不能討幸可脅以責祊則為垂之會藉璧假許實
責償祊也莊公老而姦謀益深矣齊將襲紀鄭附
於齊使齊侯獨如紀則紀必疑而備之故莊助其
姦與齊俱行蓋以鄭遠於紀將致紀於不疑而成
齊襲紀之計也幸紀覺之而謀不遂不然紀國為
墟矣甚者至於帥師入于成周取麥及禾既又有
不朝之罪王師臨之鄭掃境來戰射王中肩且曰
不敢陵天子以詞飾其姦甚矣春秋書克段書輸
平書入許書璧假許田書如紀書王伐鄭莊之姦
情其又何逃故備論之所以發鄭莊之姦而明春
秋之藴非苟傳經也
忽
(莊公世子莊公娶鄧曼生世子忽又娶宋雍氏生公子突桓十一年莊公卒忽立立)
(四月而出經書鄭忽出奔衛不曰子言不能因先君之位也)
胡安國曰忽以國氏正也出奔而名不能君也攷
於詩有女同車刺無大國之助也山有扶蘇所美
非美然蘀兮君弱臣彊不唱而和也狡童不能與
賢臣圖事權臣擅命也夫以狡童目其君聖人猶
錄其詩所以見忽之失國亦其自取非蔡仲之罪
矣或曰詩人刺忽之不昏于齊至於見逐欲固其
位者必待大國之援乎曰鄭自五霸之後益以侵
削他日子産相焉馳詞執禮以當晉楚至於壊諸
侯之館垣却逆女之公子于野皆變其常度以晉
楚之彊卒莫能屈亦待大國之助乎然則仲見脅
忽出奔咸其自取焉耳春秋書法如此欲人自彊
於為善也
厲公(謚法暴慢無親曰厲)
(名突莊公次子突桓十一年莊公卒忽立宋莊公執祭仲祭仲歸立突忽奔衛明年)
(改元立五年桓之十五年奔蔡)
桓公經十有二年秋七月丁亥公會宋公燕人盟于穀
丘八月公會宋公于虚冬十一月公會宋公于龜丙戌
公會鄭伯盟于武父十有二月及鄭師伐宋丁未戰于
宋
傳十二年公欲平宋鄭(宋以立厲公故多責賂於鄭鄭人不堪故不平)秋公及
宋公盟于句瀆之丘(穀丘)宋成未可知也故又會于虚冬
又會于龜宋公辭平故與鄭伯盟于武父(宋公會鄭賂故與公三會)
(而卒辭不與鄭云)遂帥師而伐宋戰焉
經十有三年春二月公會紀侯鄭伯已已及齊侯宋公
衛侯燕人戰齊師宋師衛師燕師敗績
傳十三年春宋多責賂於鄭鄭不堪命故以紀魯及齊
與宋衛燕戰不書所戰後也鄭人來請修好
經十有四年春正月公會鄭伯于曹夏鄭伯使其弟語
來盟冬十有二月宋人以齊人蔡人衛人陳人伐鄭
傳十四年春會于曹夏鄭子人來尋盟且修曹之會冬
宋人以諸侯伐鄭報宋之戰也(在十二年)焚渠門入及大逵
伐東郊取牛首以大宫之椽歸為盧門之椽(大宫鄭祖厲王廟)
劉敞曰鄭祖厲王非禮也非禮之禮其不可毁何
也曰天子固命之矣國人固奉之矣有王者作是
不可復存則已矣
經十有五年夏五月鄭伯突出奔蔡鄭世子忽復歸于
鄭秋九月鄭伯突入于櫟冬十有一月公會宋公衛侯
陳侯于袲伐鄭(袲音侈)
胡安國曰忽嘗嗣位君其國歸而獨稱世子則亡
其君位明矣其稱復歸者謂既絶而復歸也
傳十五年祭仲專鄭伯患之使其婿雍糾殺之將享諸
郊雍姬知之謂其母曰父與夫孰親其母曰人盡夫也
父一而已胡可比也遂告祭仲曰雍氏舍其室而將享
子於郊吾惑之以告祭仲殺雍糾尸諸周氏之汪公載
以出曰謀及婦人宜其死也
藺敏修曰父子之合天也恩也夫婦之合人也義
也恩不可廢猶義之不可廢也而曰人盡夫也父
一而已不已悖哉祭仲以臣放君有所不恤無怪
其子之以婦殺夫也
夏厲公出奔蔡六月乙亥昭公入秋鄭伯因櫟人殺檀
伯而遂居櫟冬會于袲謀伐鄭將納厲公也弗克而還
胡安國曰經於厲公復國削而不書獨書入于櫟
何也夫制邑之死虢君共城之叛太叔皆莊公所
親戒也今又城櫟而寘子元焉使昭公不立何謀
國之誤也衛有蒲城而出獻公楚有陳蔡不羹而
叛棄疾末大必折有國之害也故夫子行乎季孫
曰古者家不藏甲邑無百雉之城遂堕三都以張
公室於厲公復國削而不書者若曰既入于櫟則
其國已復矣于以明居重馭輕彊榦弱枝以身使
臂之義為天下與來世之鑒也為國者可不謹於
禮乎
昭公(謚法容儀恭美曰昭)
(昭公世子忽也桓十一年莊公卒忽立四月出奔祭仲立厲公立五年出居櫟昭公)
(入嗣立明年改元至十七年遇弑在位二年)
桓公經十有六年春正月公會宋公蔡侯衛侯于曹夏
四月公會宋公衛侯陳侯蔡侯伐鄭
傳十六年春正月會于曹謀伐鄭(前年冬謀納厲公不克故復更謀)夏
伐鄭
傳十七年初鄭伯將以高渠彌為卿昭公惡之固諫不
聽昭公立懼其殺已也冬十月辛卯弑昭公而立公子
亹(昭公弟)君子謂昭公知所惡矣公子逹曰高伯其為戮
乎復惡己甚矣
子亹
(名亹莊公子昭公弟桓十七年嗣立明年改元齊侯師于首止子亹往會齊人殺之)
(在位一年)
桓公傳十八年秋齊侯師于首止(陳師首止討鄭弑君)子亹會之
高渠彌相(不知齊欲討己)七月戊戌齊人殺子亹而轘高渠彌
祭仲逆鄭子于陳而立之是行也祭仲知之故稱疾不
往人曰蔡仲以知免仲曰信也
子嬰
(名嬰字子儀莊公子子亹弟桓十八年亹被殺于首止祭仲迎嬰于陳立之明年改)
(元至莊公十四年傳瑕殺之納厲公在位十四年)
莊公經四年夏齊侯陳侯鄭伯遇于垂(無傳)
公說論曰杜預蘇轍皆謂此年鄭伯遇于垂者子
儀也然此當為厲公非子儀焉按春秋突歸于鄭
之後其出奔蔡入于櫟皆以名書猶繫於爵雖纂
而實君雖君而實簒不沒其實也忽雖世子其出
奔猶不得稱子其復歸猶不得稱伯以其實不能
君也而况子儀雖間得立其為君微矣豈敢輕去
國都會于外乎故知遇于垂者乃厲公也其始終
書爵不沒其實也亦可以為居正而不能保者之
戒矣(趙鵬飛曰據傳所書則此遇亦非子嬰所為齊襄伐鄭問弑昭之罪亹會之為齊所執祭)
(仲立子嬰則祭仲固齊讎而子嬰祭仲所立敢冒不測以會耶則垂之遇必非子嬰也以聖人明鄭)
(之世統則鄭伯亦當是突以左氏著子嬰之事則鄭伯決非子嬰傳世之統聖人重之)
傳十四年夏鄭厲公自櫟侵鄭及大陵獲傳瑕曰苟舍
我吾請納君與之盟而赦之六月甲子傳瑕殺鄭子及
其二子而納厲公初内蛇與外蛇鬭於鄭南門中内蛇
死六年而厲公入公聞之問於申繻曰猶有妖乎對曰
人之所忌其氣燄(音豔)以取之妖由人興也人無釁焉妖
不自作人棄常則妖興故有妖厲公入遂殺傳瑕使謂
原繁曰傅瑕貳周有常刑既伏其罪矣納我而無二心
者吾皆許之上大夫之事吾願與伯父圖之且寡人出
伯父無裏言(無納我之言)入又不念寡人寡人憾焉對曰先
君桓公命我先人典司宗祏社稷有主而外其心其何
貳如之苟主社稷國内之民其誰不為臣臣無二心天
之制也子儀在位十四年矣而謀召君者庸非貳乎莊
公之子猶有八人若皆以官爵行賂勸貳而可以濟事
君其若之何臣聞命矣乃縊而死(八人傳唯見四人子忽子亹子儀並死獨)
(厲公在八人名字記傳未聞)
厲公後
(前在位五年出居櫟在外十四年復入七年莊二十一年卒前後其在位十二年)
莊公經十有五年秋鄭人侵宋
傳十五年諸侯為宋伐郳鄭人間之而侵宋(詳見齊)
經十有六年夏宋人齊人衛人伐鄭秋荆伐鄭冬十有二
月會齊侯宋公陳侯衛侯鄭伯許男滑伯滕子同盟于幽
傳十六年夏諸侯伐鄭宋故世鄭伯自櫟入緩告于楚
秋楚伐鄭及櫟為不禮故也鄭伯治與(音預)於雍糾之
亂者九月殺公子閼則強鉏(祭仲黨)公父定叔出奔衛(共叔)
(段孫)三年而復之(新注如書言降霍叔于庶人三年不齒)曰不可使共叔無
後於鄭使以十月入曰良月也就盈數焉(數滿於十)君子謂
強鉏不能衛其足冬同盟于幽鄭成也
經十有七年春齊人執鄭詹鄭詹自齊逃來
傳十七年春齊人執鄭詹鄭不朝也
傳二十年春鄭伯和王室不克執燕仲父夏鄭伯遂以
王歸王處于櫟秋王及鄭伯入于鄔(鄔王所取鄭邑)遂入成周
取其寳噐而還冬王子頽享五大夫樂及徧舞鄭伯聞
之見虢叔曰哀樂失時殃咎必至今王子頹歌舞不倦
樂禍也盍納王乎虢公曰寡人之願也
經二十有一年夏五月辛酉鄭伯突卒冬十有二月葬
鄭厲公(無傳八月而葬緩)
傳二十一年夏鄭伯將王自圉門入殺王子頽鄭伯享
王于闕西辟(辟旁側之語)樂備(備六代之樂)王與之武公之略自
虎牢以東(略界也鄭武公傅平王平王賜之自虎牢以東後失其地故惠王今復與之)原伯
曰鄭伯效尤其亦將有咎(效子頽舞徧樂)五月鄭厲公卒王巡
虢守虢公為王宫于玤王與之酒泉鄭伯之享王也王
以后之鞶鑑予之虢公請器王予之爵鄭伯由是始惡
於王(為僖二十四年鄭執王使張本)
文公(謚法慈惠愛民曰文)
(名捷厲公子莊二十一年嗣立明年乃改元至僖三十一年卒在位四十五年)
莊公經二十八年秋荆伐鄭公會齊人宋人救鄭
傳二十八年秋楚子元以車六百乘伐鄭入于桔柣之
門諸侯救鄭楚師夜遁鄭人將奔桐丘諜告曰楚幕有
烏乃止(詳見楚)
經二十有九年夏鄭人侵許
傳二十九年夏鄭人侵許凡師有鐘鼓曰伐無曰侵輕
曰襲
閔公經二年冬十有二月鄭棄其師
傳二年冬十二月鄭人惡高克使帥師次于河上久而
弗召師潰而歸高克奔陳鄭人為之賦清人(刺文公退臣不以道)
(危國亡師之本)
楊時論曰觀清人之詩序可見矣文公惡高克使
之將兵禦秋久而不召遂使衆散而歸豈非棄其
師乎蓋惡其人而使之將兵以外之兵何罪故止
罪鄭
僖公經元年秋七月楚人伐鄭八月公會齊侯宋公鄭
伯曹伯邾人于檉(宋地)
傳元年秋楚人伐鄭鄭即齊故也盟于犖(即檉)謀救鄭也
經二年冬楚人侵鄭
傳二年冬楚人伐鄭鬭章囚鄭聃伯
經三年冬楚人伐鄭
傳三年秋會于陽穀謀伐楚也(二年楚侵鄭故詳見齊)冬楚人伐
鄭鄭伯欲成孔叔不可曰齊方勤我棄德不祥
傳四年盟于召陵陳轅濤塗謂鄭申侯曰師出於陳鄭
之間國必甚病申侯曰善濤塗以告齊侯許之申侯見
曰師老矣若出於東方而遇敵懼不可用也若出於陳
鄭之間共其資糧屝屨其可也齊侯說與之虎牢執轅
濤塗(詳見齊)
經五年夏公及齊侯宋公陳侯衛侯鄭伯許男曹伯會
王世子于首止秋八月諸侯盟于首止(公榖作首戴)鄭伯逃
歸不盟
傳五年陳轅宣仲怨鄭申侯之反已於召陵故勸之城
其賜邑曰美城之大名也子孫不忘吾助子請乃為之
請於諸侯而城之美遂譛諸鄭伯曰美城其賜邑將以
叛也申侯由是得罪秋諸侯盟王使周公召鄭伯曰吾
撫女以從楚輔之以晉可以少安(新注王恨齊桓首止之盟定太子之位故)
(召鄭使叛齊)鄭伯喜於王命而懼其不朝於齊也故逃歸不
盟孔叔止之曰國君不可以輕(遣政切)輕則失親失親患
必至病而乞盟所喪多矣君必悔之弗聽逃其師而歸
經六年夏公會齊侯宋公陳侯衛侯曹伯伐鄭圍新城
冬公至自伐鄭
傳六年夏諸侯伐鄭以其逃首止之盟故也圍新密(新城)
鄭所以不時城也秋楚人圍許以救鄭
經七年春齊人伐鄭夏鄭殺其大夫申侯
傳七年春齊人伐鄭孔叔言於鄭伯曰諺有之曰心則
不競何憚於病既不能彊又不能弱所以斃也國危矣
請下齊以救國公曰吾知所由來矣姑少待我(欲以申侯說)
對曰朝不及夕何以待君夏鄭殺申侯以說于齊且用
陳轅濤塗之譛也初申侯申出也(姊妹之子為出)有寵於楚文
王文王將死與之璧使行曰唯我知女女專利而不厭
予取予求不女疵瑕也(從我取求我不汝咎)後之人將求多於女
(求多以禮責汝)女必不免我死女必速行無適小國將不女容焉
既葬出奔鄭又有寵於厲公子文聞其死也曰古人有
言曰知臣莫若君弗可改也已秋盟于寗母謀鄭故也
鄭伯使太子華聽命於會言於齊侯曰洩氏孔氏子人
氏三族實違君命君若去之以為成我以鄭為内臣君
亦無所不利焉(以鄭事齊如封内臣)齊侯將許之管仲曰子華既
為太子而求介於大國以弱其國亦必不免鄭有叔詹
堵叔師叔三良為政未可間也齊侯辭焉子華由是得
罪于鄭冬鄭伯使請盟于齊
傳八年春盟于洮鄭伯乞盟請服也
經十有四年秋狄侵鄭(無傳)
傳十六年冬十一月乙卯鄭殺子華
傳十八年春鄭伯始朝于楚(十七年齊桓卒無霸故)楚子賜之金
既而悔之與之盟曰無以鑄兵故以鑄三鐘
經二十有二年夏宋公衛侯許男滕子伐鄭
傳二十二年春三月鄭伯如楚夏宋公伐鄭(襄公)秋八月
楚人伐宋以救鄭
經二十有四年夏狄伐鄭
傳二十四年鄭之入滑也滑人聽命師還又即衛鄭公
子士洩堵俞彌帥師伐滑王使伯服游孫伯如鄭請滑
鄭伯怨惠王之入而不與厲公爵也又怨襄王之與衛
滑世故不聽王命而執二子王怒使頽叔桃子出狄師
夏狄伐鄭取櫟(詳見周)鄭子華之弟子臧出奔宋(十六年殺子華)
(之故)好聚鷸冠鄭伯聞而惡之使盜誘之八月盜殺之于
陳宋之間君子曰服之不衷身之災也(衷猶適也)詩曰彼已
之子不稱其服子臧之服不稱也夫詩曰自詒伊慼其
子臧之謂矣夏書曰地平天成稱也
匡繆正俗曰按鷸水鳥天將雨則鳴古人以其知
天時乃為冠象此鳥之形使掌天文者冠之蓋子
臧以兄見殺故與知天文者遊聚鄭伯恐其作亂
令誘殺之
傳二十八年夏四月鄭伯如楚致其師為楚師既敗而
懼(時楚敗城濮)使子人九行成于晉晉欒枝入盟鄭伯五月
丙午晉侯及鄭伯盟于衡雍
經三十年秋晉人秦人圍鄭
傳三十年晉人侵鄭以觀其可攻與否秋九月甲午晉
侯秦伯(穆公也)圍鄭以其無禮於晉(文公亡過鄭鄭不禮之)且貳於
楚也晉軍函陵秦軍汜南佚之狐言於鄭伯曰國危矣
若使燭之武見秦君師必退公從之辭曰臣之壯也猶
不如人今老矣無能為也已公曰吾不能早用子今急
而求子是寡人之過也然鄭亡子亦有不利焉許之夜
縋而出見秦伯曰秦晉圍鄭鄭既知亡矣若亡鄭而有
益於君敢以煩執事越國以鄙遠君知其難也焉用亡
鄭以陪鄰(陪益也)鄰之厚君之薄也若舍鄭以為東道主
行李之往來共其乏困君亦無所害且君嘗為晉君賜
矣許君焦瑕朝濟而夕設版焉君之所知也(晉君謂惠公焦瑕晉)
(河外五城之二邑)夫晉何厭之有既東封鄭又欲肆其西封若
不闕秦將焉取之闕秦以利晉唯君圖之秦伯說與鄭
人盟使杞子逢孫楊孫戍之乃還(三子秦大夫反為鄭守)子犯請
擊之公曰不可微夫人之力不及此(夫人謂秦穆公)吾其還也
亦去之初鄭公子蘭出奔晉(穆公)從於晉侯伐鄭請無與
圍鄭許之使待命於東(晉東界)鄭石甲父侯宣多逆以為
大子以求成于晉晉人許之
傳三十一年冬鄭洩駕惡公子瑕鄭伯亦惡之故公子
瑕出奔楚
經三十有二年夏四月已丑鄭伯捷卒(無傳)
傳三十二年冬晉文公卒杞子自鄭使告于秦曰鄭人
使我掌其北門之管若潜師以來國可得也秦師遂東
穆公(謚法布德執義曰穆)
(名蘭又公子妾燕姞所生文公逐群公子蘭奔晉事晉文公甚謹因求入鄭僖三十)
(年晉人圍鄭鄭逆之以為大子僖三十二年嗣立明年改元至宣三年卒在位二十)
(二年)
僖公傳三十三年秦師及滑鄭商人弦高將市於周遇
之以乘韋先(音鮮)牛十二犒師曰寡君聞吾子將步師出
於敝邑敢犒從者不腆敝邑為從者之淹居則具一日
之積行則備一夕之衛且使遽告于鄭鄭穆公使視客
館則束載厲兵秣馬矣使皇武子辭焉曰吾子淹久於
敝邑惟是脯資餼牽竭矣為吾子之將行也鄭之有原
圃猶秦之有具囿也吾子取其麋鹿以閒敝邑若何杞
子奔齊逢孫楊孫奔宋孟明曰鄭有備矣不可冀也滅
滑而還冬楚令尹子上侵陳蔡陳蔡成遂伐鄭將納公
子瑕(三十一年瑕奔楚)門于桔柣之門瑕覆于周氏之汪(車傾覆)
外僕髠屯禽之以獻(殺瑕以獻穆公)文夫人歛而葬之鄶城之
下
文公經九年楚人伐鄭公子遂晉人宋人衛人許人救
鄭
傳九年春三月楚子師于狼淵以伐鄭因公子堅公子
尨及樂耳(鄭大夫)鄭及楚平公子遂會晉趙盾宋華耦衛
孔達許大夫救鄭不及楚師
經十三年冬十有二月公還自晉鄭伯會公于棐
傳十三年冬公如晉盟還鄭伯與公宴于棐子家賦鴻
鴈(義取侯伯哀鰥寡有征行之勞也)季文子曰寡君未免於此文子賦
四月(義取行役踰時)子家賦載馳之四章(小國有急)文子賦采薇之
四章(豈敢定居)鄭伯拜公答拜
傳十七年夏六月晉侯蒐于黃父遂合諸侯于扈於是
晉侯不見鄭伯以為貳於楚也鄭子家使執訊而與之
書以告趙宣子曰寡君即位三年召蔡侯而與之事君
(魯文二年)九月蔡侯入于敝邑以行敝邑以侯宣多之難寡
君是以不得與蔡侯偕十一月克減侯宣多而隨蔡侯
以朝于執事十二年六月歸生佐寡君之嫡夷(歸生子家名夷)
(鄭大子名)以請陳侯于楚而朝諸君十四年七月寡君又朝
以蕆陳事十五年五月陳侯自敝邑往朝于君往年正
月燭之武往朝夷也八月寡君又往朝以陳蔡之密邇
於楚而不敢貳焉則敝邑之故也雖敝邑之事君何以
不免在位之中一朝于襄而再見于君夷與孤之二三
臣相及於綘雖我小國則蔑以過之矣今大國曰爾未
逞吾志敝邑有亡無以加焉古人有言曰畏首畏尾身
其餘幾又曰鹿死不擇音(音蔭)小國之事大國也德則其
人也不德則其鹿也鋌而走險急何能擇命之罔極亦
知亡矣將悉敝賦以待於儵唯執事命之文公二年六
月壬申朝于齊四年二月壬戌為齊侵蔡亦獲成於楚
居大國之間而從於強令豈其罪也大國若弗圖無所
逃命晉鞏朔行成於鄭趙穿公壻池(晉侯女壻)為質焉冬十
月鄭大子夷(靈公)石楚為質于晉
宣公經元年秋宋公陳侯衛侯曹伯會晉師于棐林伐
鄭冬晉人宋人伐鄭
傳元年宋人之弑昭公也(文十六年)晉荀林父以諸侯之師
伐宋又會諸侯于扈將為魯討齊皆取賂而還(文十五年十七)
(年二扈之盟皆受賂)鄭穆公曰晉不足與也遂受盟于楚秋會于
棐林以伐鄭也楚蒍賈救鄭遇於北林(與晉師遇)囚晉解揚
冬晉人伐鄭以報北林之役
經二年春王二月壬子宋華元帥師及鄭公子歸生戰
于大棘宋師敗績獲宋華元夏晉人宋人衛人陳人侵
鄭
傳二年春鄭公子歸生受命于楚伐宋二月壬子戰于
大棘宋師敗績(詳見宋)夏晉趙盾及諸侯之師侵鄭以報
大棘之役楚鬭椒救鄭遂次于鄭以待晉師
經三年夏楚人侵鄭冬十月丙戌鄭伯蘭卒葬鄭穆公
傳三年春晉侯伐鄭及郔鄭及晉平士會入盟夏楚人
侵鄭鄭即晉故也冬鄭穆公卒初鄭文公有賤妾曰燕
姞(南燕姓)夢天使與已蘭曰余為伯儵(南燕祖)余而祖也以
是為而子以蘭有國香人服媚之如是既而文公見之
與之蘭而御之辭曰妾不才幸而有子將不信敢徵蘭
乎公曰諾生穆公名之曰蘭文公報鄭子之妃曰陳媯
(鄭子文公叔父子儀漢律淫季父之妻曰報)生子華子臧子臧得罪而出誘
子華而殺之南里(僖十六年)使盜殺子臧於陳宋之間又娶
于江生公子士朝于楚楚人酖之及葉而死又娶于蘇
生子瑕子俞彌俞彌早卒洩駕惡瑕文公亦惡之故不
立也公逐群公子公子蘭奔晉從晉文公伐鄭(僖三十年)石
癸曰吾聞姬姞耦其子孫必蕃姞吉人也后稷之元妃
也今公子蘭姞甥也天或啓之必將為君其後必蕃先
納之可以亢(極也)寵與孔將鉏侯宣多納之盟于大宫而
立之以與晉平穆公有疾曰蘭死吾其死乎吾所以生
也刈蘭而卒
靈公(諡法亂而不損曰靈)
(名夷穆公子宣三年嗣立明年改元遇弑在位一年)
宣公經四年夏六月乙酉鄭公子歸生弑其君夷冬楚
子伐鄭
傳四年楚人獻黿於鄭靈公公子宋與子家將見子公
之食指動(第二指)以示子家曰他日我如此必嘗異味及
入宰夫將解黿相視而笑公問之子宋以告及食大夫
黿召子公而弗與也子公怒染指於鼎嘗之而出公怒
欲殺子公子公與子宋謀先子家曰畜老猶憚殺之而
况君乎反譛子家子家懼而從之夏弑靈公書曰鄭公
子歸生弑其君夷權不足也(子公殺而書子家罪其懼譛而從弑君故書以首惡)
君子曰仁而不武無能達也凡弑君稱君君無道也稱
臣臣之罪也鄭人立子良(穆公庶子)辭曰以賢則去疾(子良)不
足以順則公子堅長乃立襄公襄公將去穆氏(逐群兄弟)而
舍子良(以其讓己)子良不可曰穆氏宜存則固願也若將亡
之則亦皆亡去疾何為乃舍之皆為大夫冬楚子伐鄭
鄭未服也
襄公(謚法辟土有德曰襄)
(名堅靈公庶弟宣四年嗣立明年年改元至成四年卒在位十八)
宣公經五年冬楚人伐鄭
傳五年冬楚子伐鄭晉荀林父救鄭
傳六年冬楚人伐鄭取成而還(九年十一年傳稱厲之殺蓋在此)鄭公
子曼滿與王子伯廖語欲為卿(二子鄭大夫)伯廖告人曰無
德而貪其在周易豐䷶(離下震上)之離䷝(豐上六變而為純離豐上六曰豐其)
(屋三歲不覿凶義取無德而大其屋不過三歲必滅亡)弗過之矣(不退三年)間一歲鄭
人殺之
傳七年鄭及晉平公子宋之謀也故相鄭伯以會冬盟
于黑壤
經九年冬楚子伐鄭晉郤缺帥師救鄭
傳九年冬楚子為厲之役故伐鄭晉郤缺救鄭鄭伯敗
楚師于柳棼國人皆喜唯子良憂曰是國之災也吾死
無日矣(自是晉楚交兵伐鄭十二年卒有楚子入鄭之禍)
經十年夏六月晉人宋人衛人曹人伐鄭冬楚子伐鄭
傳十年夏鄭及楚平諸侯之師伐鄭取成而還冬楚子
伐鄭晉士會救鄭逐楚師于潁北諸侯之師戍鄭鄭子
家卒鄭人討幽公之亂斵子家之棺而逐其族(四年弑君故)
改葬幽公諡之曰靈
經十一年夏楚子陳侯鄭伯盟于辰陵
傳十一年春楚子伐鄭及櫟子良曰晉楚不務德而兵
爭與其來者可也晉楚無信我焉得有信乃從楚夏楚
盟于辰陵陳鄭服也厲之役(在六年)鄭伯逃歸自是楚未
得志焉鄭既受盟于辰陵又徼事于晉(十年鄭及楚平辰陵盟後徼事)
(晉)
經十有二年春楚子圍鄭
傳十二年春楚子圍鄭旬有七日鄭人卜行成不吉卜
臨(力鴆切)于大宫且巷出車吉國人大臨守陴者皆哭楚
子退師鄭人修城進復圍之三月克之入自皇門至于
逵路鄭伯肉袒牽羊以逆曰孤不天不能事君使君懷
怒以及敝邑孤之罪也敢不唯命是聽其俘諸江南以
實海濱亦唯命其翦以賜諸侯使臣妾之亦唯命若惠
顧前好徼福於厲宣桓武不泯其社稷(周厲王宣王鄭所自出也鄭桓)
(公武公始封賢君也)使改事君夷於九縣(楚滅九國以為縣願得比之)君之惠
也孤之願也非所敢望也敢布腹心君實圖之左右曰
不可許也得國無赦王曰其君能下人必能信用其民
矣庸可幾乎退三十里而許之平潘尫入盟(楚大夫)子良
出質(鄭伯弟)夏六月晉師救鄭在敖鄗之間鄭皇戍使如
晉師曰鄭之從楚社稷之故也未有貳心楚師驟勝而
驕其師老矣而不設備子擊之鄭師為承楚師必敗彘
子曰敗楚服鄭於此在矣欒武子曰楚鄭親矣來勸我
戰以我卜也鄭不可從乙卯楚進師乘晉軍及昏楚師
軍於邲晉之餘師不能軍(詳見楚及晉)是役也鄭石制(子服)實
入楚師將以分鄭而立公子魚臣(僕叔)辛未鄭殺僕叔及
子服君子曰史佚所謂母怙亂者謂是類也詩曰亂離
瘼矣爰其適歸歸於怙亂者也夫鄭伯許男如楚
經十有四年夏五月晉侯伐鄭
傳十四年夏晉侯伐鄭為邲故也告於諸侯蒐焉而還
鄭人懼使子張(穆公孫)代子良于楚(十二年子良質於楚)鄭伯如楚
謀晉故也鄭以子良為有禮故召之(有遜國之禮)
成公經三年春王正月公會晉侯宋公衛侯曹伯伐鄭
夏鄭公子棄疾帥師伐許冬十有一月鄭伐許(無傳)
傳三年春諸侯伐鄭次于伯牛討邲之役也遂東侵鄭
(晉潜軍深入)鄭公子偃帥師禦之使東鄙覆諸鄤敗諸丘輿
皇戍如楚獻捷夏許恃楚不事鄭鄭子良伐許
經四年春三月壬申鄭伯堅卒夏四月葬鄭襄公(無傳)冬
鄭伯伐許(悼公)
傳四年冬十一月鄭公孫申帥師疆許田許人敗諸展
陂鄭伯伐許取鉏任泠敦之田晉欒書將中軍荀首佐
之士燮佐上軍以救許伐鄭取汜祭楚子反救鄭鄭伯
與許男訟焉皇戍攝鄭伯之辭子反不能决也曰君若
辱在寡君寡君與其二三臣共聽兩君之所欲成其可
知也不然側不足以知二國之成(側子反名)
悼公(謚法恐懼徒處曰悼)
(名費襄公子成四年嗣立明年改元至六年卒在位二年)
成公經五年十有二月己丑公會晉侯齊侯宋公衛侯
鄭伯曹伯邾子杞伯同盟于蟲牢
傳五年夏許靈公愬鄭伯于楚六月鄭悼公如楚訟不
勝楚人執皇戍及子國(以鄭伯不直)故鄭伯歸使公子偃請
成于晉秋八月鄭伯晉趙同盟于垂棘冬同盟于蟲牢
鄭服也
經六年夏六月壬申鄭伯費卒秋楚公子嬰齊帥師伐
鄭冬晉欒書帥師救鄭
傳六年春鄭伯如晉拜成子游相(公子偃)授王于東楹
之東士貞伯曰鄭伯其死乎自弃也已視流而行速不
安其位宜不能久夏六月鄭悼公卒秋楚子重伐鄭鄭
從晉故也晉欒書救鄭與楚師遇于繞角楚師還
春秋分記卷六十八
