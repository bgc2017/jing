四書講義困勉錄卷三十二
贈肉閣學士陸隴其撰
萬章上
舜往于田章總旨翼註曰通章以怨慕二字作主次
節辨其怨已而非怨親三節四節極言其怨慕末節
斷其為大孝也
舜往于田節張彦陵曰怨者戚戚然如有所歉慕者
皇皇然如有所求此二字包盡一章之旨然此處且
莫說明是怨已故萬章誤以為怨親翼註曰說者
多云慕而不得則怨殊倒置看來不得乎親則怨不
得而求得則慕故先言怨看來慕而不得則怨怨
而求得則仍慕二意本當兼用觀蒙引存疑俱云二
字相因可見
父母愛之節四書脉曰父母愛之四句重不怨句
翼註曰長息則吾不知也亦是疑其怨親吳因之
曰是非爾所知專重聖心深遠人莫能測識不重
長息非知聖人意翼註曰孝子實指舜說我
竭力耕田二句言子職無窮竭力耕田只其一端
但可塞責未足慰心須說得淺方見孝子之心
附翼註曰我竭力耕田不過供為子職之一而已
此外未盡道者更多父母之不我愛必有罪以致
之但不識我罪伊何耳按依此說則當在若是
恝截存疑說約皆主此與蒙引不同淺說因之睡
菴皆從蒙引
帝使其子九男二女節張彦陵曰此節說者皆
以為承上文言舜怨慕之實非也上文只就往
田此又說到九男二女等處見得舜之怨慕豈
惟號泣于往田之時哉一生遭遇即無求不得
宜若可以自適矣而亦未嘗不怨慕也劉上
玉曰事舜畎畝之中非事于歷山耕田處也舜
自徵庸已在位為其自畎畝來故云如舜發於畎
畝之中意翼註曰胥天下是使之為相遷之是
又使之為君順於父母即前言諭親於道也為
不順於父母正是其怨慕處則亦在心上矣乃大全
蒙引為其以事迹言者蓋下文又推其所以怨慕
之心則此又屬事迹矣與他處事迹不同張彦
陵曰如窮人無所歸六字最形容得大舜迫切之至
情畎畝之中四字亦不閒耕稼之夫被非常之寵正
見得人情所最易動處陳國暾曰四岳薦舜瞍已
烝乂然此自四岳之心視之耳舜之心初不爾也舜
視頑嚚若有一分之未格便不可以為人不可以為
子故有如窮人無所歸也蒙引因尚書烝烝乂之
言而疑舜未必有如窮人無所歸之事觀陳國暾一
條可以無疑矣沈無回亦如此說若不告而娶及
焚廪捐階之事則仍可疑也蓋烝乂雖未即是底豫
然既云烝乂則亦不當有如此竒事矣大全辨芑
山張氏曰四岳舉舜瞍已底豫窮人無所歸句特孟
子追論舜當日心事如此小註饒氏云以天子二女
來處頑嚚傲之間看他如何處置二女按饒氏此說
便是九男二女事舜尚是瞍未允若時又曰孟子
答萬章亦猶答桃應之問只推明大舜心事耳非信
其果有是事而力辨之也
天下之士悦之節王麟洲曰說怨猶有怨親可疑憂
則别無可諉故拈憂以替怨字翼註曰人悦之好
色富貴無足以解憂者己見得終身慕父母了末節
不過因此贊其為大孝耳
人少則慕父母節翼註曰人少則慕父母此是良心
五十而慕即是大人者不失其赤子之心又曰仕
則慕君此不過功名富貴之流若移孝為忠又當别
論伐檀生曰慕君之熱中為富貴者然為功名者
然若是奉檄以養親揚名以顯親則慕君之心猶然
是慕親也天性孝友的人亦或念頭夾雜便是熱
中所以大孝最難若將熱中看得十分汙穢反不見
得大孝難處矣四書脉曰大孝終身慕父母句且
泛言勿指舜吳因之曰末節贊其異於衆人如此
而其始之非怨親益明矣要之孟子許多說話只發
明初答怨慕二字之意又曰草芥天下章及此怨
慕章全是發出大舜心事要看得細
娶妻如之何章總旨翼註曰娶妻章總是遭人倫之
變而不失天理之常前二節以父母為主後二節以
傲象為主前面不得娶者變也而處之以權後面謀
殺兄者變也而處之以誠權與經合誠與明合所以
為聖人
娶妻如之何節印古心語曰不告而娶不孝也告不
得娶不慈也使告而不得娶是居已於孝而發父母
之不慈舜豈忍哉吾寧受不孝之名不使親露不慈
之情此舜之用心也聖人不潔名以形人况吾親乎
黃葵峯曰告則不得娶非但沮而止之也聖賢事
親視無形聽無聲瞽瞍即不敢違堯命或心中默有
不悦則舜定不得娶矣既不得娶而徒取親一番怨
對故不如不告之愈也說得太深若充此說則不
告而娶瞍心中獨悦乎舜何不視無形聽無聲也蓋
此是聖人用權處固如此論不得附或曰如父母
不容我娶我便不娶父母不欲我有後我便無後此
是懟處按此與東陽許氏之說合與蒙引存疑見
懟之說不同姑俟再定
舜之不告而娶節張彦陵曰瞍之不可告就是帝亦
曉得帝不患瞍之逆己之命只是恐舜不敢逆親之
意不若大家相安於無言反是兩全的道理委曲以
為舜地古聖人成人之孝有如此程竹山曰瞽瞍
之令不行於君而得行於子舜之孝必從乎父而不
從乎君故告則不得妻在舜不在瞽瞍也翼註曰
帝亦知告焉則不得妻也蓋瞽瞍雖不敢抗堯而能
禁之於舜舜既為瞽瞍所禁則亦堅辭諸堯矣吳
因之曰帝亦知告焉句又著在帝堯身上去以深明
瞽瞍之不可告總是明舜之所以不告而娶意翼
註曰舜不告是主堯不告是賓勿平說程子既云
以官治之則即告而使瞽瞍知之亦不懼其不聽矣
何弗告也曰不告而妻是以官治之告而強使從亦
是以官治之但不告則無形迹而相安於無言告則
多一番形迹且其事有不得行者矣故不告耳時說
疑程註為非不知告與不告皆為以官治之也但有
有形迹無形迹之分耳
父母使舜完廪節金仁山曰完廪已下而瞍焚之浚
井已出而瞍揜之蓋舜之事親小杖則受大杖則走
不使父母有殺子之惡也翼註曰舜在牀琴重象
見舜尚生說予治只是照管意淺淺看張彦陵曰
按鬱陶謂思之甚而氣不伸猶陶之煙氣結而不散
四書脉曰鬱陶思君是臨時撰出愛兄之言以掩
入宫之罪面色自忸怩終不容偽也孫淮海曰至
愛鍾於心而不可解視象仍若孩提然未嘗責以知
識袁小修曰象憂亦憂二句不但見愛弟之情亦
見聖人化境全不著意譬如手足痛楚心便不寧手
足康豫心便自得雖舜亦不自知其何為而然也
翼註曰象憂二句寬說泛就平日休戚相關意言勿
以謨蓋為憂鬱陶為喜講完二句方找云今者鬱陶
之言是象之喜舜而臣庶之治正舜之喜象者耳歸
重喜邊與下文偽喜相應按南軒以謨蓋鬱陶講
憂喜者亦非謂本文所指專在此也亦姑即此以言
之耳與翼註原不相悖陳大士曰象憂而舜死矣
舜非自憂其死憂象之死其兄也象喜而舜生矣舜
非自喜其生喜象之生其兄也象憂亦憂二句即
是下章不藏怒不宿怨及夷齊不念舊惡顔子不遷
怒心事使象憂而不憂則是鄭莊之於段也象喜而
不喜則是魯桓之於隠也雙峯謂此章重在象憂
亦憂二句固是然亦只就後二節言耳
然則舜偽喜者與節陳伯玉曰悠然而逝非魚水相
忘乃急避網釣之狀惟恐復失所也若果魚水相忘
何不緩游而速逝耶吳因之曰君子二句重可欺
以其方上雞罔句是帶說馬君常曰象雖非愛兄
之弟也而弟原有愛兄之理彼以愛兄之道來是非
以象來乃以弟來矣天下無真人情而有真道理此
要看出聖人一種真切念頭有觸感而應之妙
象日以殺舜為事章總旨此章只照吳註為是但欲
常常一段又是說仁處兩意錯綜說
象日以殺舜為事兩節蒙引以書七旬有苗格來證
舜未嘗殺三苗此不足據有苗格在禹徂征之後殺
三苗在舜攝位之時事不相蒙也余初誤收翼註
曰誅不仁也要見除民害意方與有庳之民奚罪焉
相對翼註曰仁人固如是乎三句一氣讀意雖
重在流毒有庳然語氣却是說不公四書脉曰
仁人之於弟也六句且泛說以下方明言舜處弟之
厚
敢問或曰放者節徐岩泉曰舜處象最厚當時一切
政事皆吏代治固是使不得肆惡亦是保全他况無
事權羈絆又得時常來朝欲其時常來朝者亦有意
在不但是欲展親親之情蓋朝廷禮法所在忠孝誠
敬俱見於此舜不忍置象於不足計較之地欲藉此
以寓薰陶之意耳此意惟孟子識得
盛德之士章總旨張彦陵曰此章首節下半段辨無臣
君之理重堯老一句下三節辨無臣父之理重以天下
養四句上是據事而斷其誣下是原心而斷其妄蓋
曰攝則堯還為天子舜只代他行事安得謂之臣君
既尊之養之則瞽瞍之分尤隆于舜安得謂之臣父
盛德之士節四書脉曰自盛德之士至岌岌乎雖說
是古語但只是據其所聞如此非真古語也王心
齋曰時造此語又引孔子之言為證此皆當時無父
無君者假古語以行其私所謂横議也孟子斥之為
齊東野人者蓋齊國習見篡弑之事以為常故時有
此等議論耳附淺說曰盛德之士君不得而臣父
不得而子此語原是古君子之語其本意蓋言大凡
盛德之士其為人臣也則其君化之其為人子也則
其父化之正所謂祗載見瞽瞍瞽瞍亦允若之意也
野人好事者欲誣聖人先將古語别為之說因造舜
臣君父之事反其意以成之當戰國時此說流傳人
皆以為古語如此咸丘蒙述而問曰聞之古語意云
盛德之士德雖過於君也禮亦當尊其君不得以其
君而為臣德雖過於父也禮亦當尊其父不得以其
父而為子也奈何舜南面而立云云又附蒙引曰
為此語者亦都是說舜不是但實無此事也一說德
盛矣雖君也不得而臣之雖父也不得而子之此說
謬也接下文其容有蹙及天下殆哉岌岌乎俱貫不
去按依麟士之說則天下殆哉等語亦非譏舜之
詞蓋言非聖人不能履此危事也如此說則亦貫得
去張彦陵曰堯老句已斷盡非臣其君了堯典
以下只是證此句翼註曰堯老舜攝如代之主祭
代之主事之類看來堯典之言本不足為堯老舜
攝之證蓋使舜既為天子堯死而天下為之服三年
喪亦不見得是二天子孟子蓋只是以理斷之而借
古書以為影子耳若只以堯典之言為不臣堯之
證則最確附大全辨或曰百姓指有位者說古者
民無姓有姓者皆有爵土者也附陳大士曰即書
所言天下服堯之喪則堯在一日未嘗一日而離君
即孔子所言民無二王之理則舜既率天下服堯之
喪即未嘗一日而不為臣堯在未嘗一日而離君舜
於堯之在未嘗一日而不為臣舜何緣南面而立堯
何由北面而朝乎按此以堯典及孔子之言對舉
與淺說不同姑俟再定
舜之不臣堯節翼註曰北山之詩周大夫從役所作
如今官奉欽差者又曰此莫非王事下點居王土
而為王臣者當均任之何獨使我以賢才而勞苦乎
方與咸丘蒙所引相應賢字帶看不甚重看來賢
字只就不知推避上說不是以其有才德而任以事
也張彦陵曰重在不可害志上徐渭川曰意非
意想之意逆非億逆之逆朱子所謂將自己的意思
前面去等候是也或置身於異代以俯仰其景概或
移事於今日而想像其情懷或於言之中探計其所
已述或於言之外推廣其所未發乃是一段真精神
默相迎處大全辨芑山張氏曰以意逆志意字不
是意見之意其要先在窮理蘇子瞻云幽居默處觀
萬物之變盡其自然之理而斷之於中其所不然者
雖古之所謂賢人之說亦有所不取陸象山曰讀書
須明物理揣事情論事勢且如讀史須看所以成敗
所以是非處優游涵泳自得力愚謂知此則知以意
逆志之法按蘇陸之說雖佳然却只解得意字若
逆字則必如朱子是不以先入之說為主之謂(戊午六月)
吳因之曰是詩也半節承普天率土說孝子之至
節承既為天子句說然辨舜不臣瞽瞍著實處全在
孝子節
孝子之至節翼註曰孝子之至節意若云子以舜為
天子可臣其父吾以舜為天子正所為尊養其父耳
張彦陵曰孝子之至一句提起看是通節之綱尊
養二字是目吳因之曰後面孝思句正與首句相
應翼註曰孝子之至四句泛說為天子父四句就
瞽瞍說陳伯玉曰引下武以明舜非臣父耳不必
贅永言話頭不必靠著武王又曰尊養俱是一段
精誠故曰孝思四書脉曰自古士庶之孝豈必為
天子父以天下養耶第人子愛親無己之心必如是
則其心始極而無可加耳又曰要看孝思二字以
舜之思而寄之以尊養方為至若無舜這一段孝思
空空尊養豈得為孝按此是賓意姜翼隆曰舜
孝之可為天下則者以其盡道底豫而天下化定也
豈在尊養間但即尊養可見無臣父之理此之謂
也言下武之詩即舜為天子以成其尊養之孝之謂
也豈有臣父之理哉大抵中庸論舜之孝而推至於
為天子孟子論舜為天子而歸之於孝見南面之尊
不過盡得一箇孝思則臣父之誣不待辨而明矣(壬子)
(二月)
祗載見瞽瞍節是為父不得而子乃借古語而破之
猶言除非作如此解蓋父之化子其常而今反見化
於子若難為之父者然與以堯舜之道要湯例看
此誤看割烹章註也樂天齋翼註曰此發古語本
意以見臣父之謬四書脉曰祗載以常時言見瞽
瞍夔夔齊慄以見時言
堯以天下與舜章總旨此章天與之是一頭中間以
天受民受發明天與之意後面又以攝政之久與朝
覲訟獄之歸發明天與之意皆是以天人兩意對舉
至末節引太誓作結則見其所重在人心矣末節要
總頂百姓安之及朝覲訟獄之歸方是張彦陵曰
章内言天者三通是一樣有云天不言之天乃蒼生
主宰之天相堯二十八載天也之天乃氣數之天故
曰天也之天乃民心之天不知氣數乃天定之期民
心乃天啓之神不必分析此章天字朱氏公遷謂
以主宰言最得葛屺瞻謂以上帝言即朱說也其曰
百神享之者非以鬼神為天也謂即鬼神可以見天也
其曰舜相堯云云者亦非以氣數為天也謂即氣數
可以見天也其自民心言者亦然蒙引謂非人之所
能為也天也此天字以氣數言其餘天字以理言似
不是
堯以天下與舜節顧涇陽小心齋劄記曰堯以天下
與舜有諸此問大奇二典三謨經孔子親手删定這
件事載得明明白白不如洗耳沉淵之說出自玩世
之徒寓言以張其高者比這又是極好的事不如割
烹瘠環之說出自阿世之徒借口以文其姦者比何
須要問萬章蓋亦見得聖人當此時方做此事揖讓
與征誅都是一箇道理流出非故為矯激薄其子而
厚其他人博箇名兒世間乃有艷慕而依倣之如子
噲子之之流者既屬可笑况以為可得而與則亦將
以為可得而取以為可得而取則亦將以為可得而
奪與而取順也猶可言也奪而與偪也不可言也世
間安知無借與之名文奪之實以欺天下天下且受
其欺而不覺者如此亂臣賊子且接迹而起矣尤屬
可懼以故特尋這話柄將來做箇疑端就中一段意
思最為深至孟子答得却又大奇徑將堯舜放在一
邊不說只說箇天子不能以天下與人恰打著萬章
心上事於是萬章就不能二字委曲詰難一層入細
一層直窮到底孟子就不能二字反覆分剖一節痛
快一節直透到頭發出天地間至當不易的道理闡
出古今來未經人道的議論然後知聖人心事真如
青天白日非惟不以天下為重愛而戀之抑且不以
天下為輕藐而擲之即好事者流何得執禪繼征誅
之迹妄肆雌黃然後知天下公器幽有百神管著明
有百姓管著非惟天子欲與人而不敢抑且欲與人
而不能一切姦雄亦可消却許多癡夢其有功於世
教大矣
然則舜有天下也五節樂天齋翼註曰天非諄諄之
命章豈不知此乃究天與為何據也張彦陵曰以
諸侯大夫薦人為言特以形出天子其所不能處即
天也天受固天民受亦是天又曰此二段是章内
最擔斤兩處蓋主祭主事正舜行事所在而所以神
享民安者正天所示與之之實也四書脉曰所謂
薦暴而受語屬渺茫故復究其實人臣唯有助祭趨
事而使之主祭主事儼然謂其可為神人之主而昭
告於天顯示於民正是薦暴處二使之重是堯薦之
堯之能也至於神享民安是舜之得天非堯之能也
舜相堯二十有八載節吳因之曰以天與發明天子
不能以天下與人以天受民受處發明天與孟子答
萬章意似已完了却又有舜相堯一節者想有感於
益之事也蓋禹薦益於天當其為相時想亦神享民
安畢竟不有天下特緣為相不久又所少者朝覲訟
獄之歸舜皆兼際其盛豈不益見為天與乎故又合
始末而備論之以申明天與之一句之意朝覲訟
獄之歸本於二十八載之久其理固然然此節却分
為二意對說二十八載之久是就氣數上說朝覲訟
獄之歸是就民心上說不必合為一段若下章則就
民心推原到氣數上又稍不同蓋此章是說民心
歸故天命順下章是說天命順故民心歸
泰誓曰節吳因之曰以民歸為天與其說似渺茫而
難信故引證泰誓而申決之全要見得民歸為天與
乃鑿鑿可據之理若但言天似涉矯誣實證之民
則確有可據此正聖人心事光明正大處
人有言至於禹而德衰章總旨翼註曰此章以禹益
為主而堯舜傳賢與仲尼伊周不有天下皆客也天
與賢四句乃一章之大指昔者至吾君之子也只叙
事而未斷制丹朱之不肖節承上斷其為天意也此
則正意已畢而下四節仲尼有德無薦而不有天下
伊周雖有德有薦而遇繼世之賢君亦不有天下皆
是餘意末節總結上文正與天與賢四句相應附
蒙引曰人有言至於禹而德衰孟子此兩章之辨大
意皆同但上章天字除舜相堯二十有八載非人之
所能為也天也一天字外皆歸於天視聽自我民視
聽之意此章天字却全是天意之天按此章天字
只就上章自氣數言者說若上章自鬼神民心言者
則此章無之矣此其微别處也蒙引謂上章除非人
之所能為也天也一天字外皆歸天視自我民視之
意以此為二章之别則非矣蓋如此則所謂百神享
之是天受之者將作何著落矣徐自溟曰唐虞三
代雖有傳賢傳子之異要之皆是傳賢也蓋傳子亦
視其子之賢耳舜能繼堯之道禹能繼舜之道賢之
賢也如啟能繼禹之道子之賢也故子有賢者啟是
也成王是也子有真不肖者桀紂是也子有不賢而
賢者太甲是也子有不肖而非不肖者朱均是也太
甲始而顛覆已幾桀紂之倫旋而怨艾則亦敬承之
啟此不賢而賢也朱均能退處不與舜禹争而上成
父之讓下成相之賢則特不肖父之神聖而非桀紂
等也此不肖而非不肖也
人有言至於禹而德衰節湖南講曰這人言亦是有
道之言翼註曰否言無是事不然則謂此言非也
四書脉曰天與賢四句重與子一邊翼註曰則
與賢則與子二則字主聖人承天說然亦不著力觀
下文啟之定位乃在禹既崩之後可以見矣高中
玄曰堯舜傳賢非視天下重於己子之說天下與子
原不相蒙以子言則吾子也吾家之事只當以吾家
之理處之天下不得而與也以天下言則天下之天
下也天下之事只當以天下之理處之子不得而與
也故可與子則與子以為天下也不可與子則與賢
亦以為天下也舜禹之避朱子謂其未嘗有取天
下之心惟恐天下之不我釋此無庸議矣但亦緣當
日天下既治朱均至此亦必稍變其舊習非必不可
以承天下者况在廷諸臣如臯陶稷契之徒皆有君
天下之德故舜禹欲避之耳假使天下尚如洪水之
時而朱均有桀紂之惡在廷諸臣又無可君天下者
舜禹一去則天下必亂彼舜禹即不為一身利害計
獨不為天下利害計乎况此又難以夷齊之遜國為
律也夷齊當日實有不可立者故雖社稷有所不顧
舜禹則無不可立者吾知其必不以一避釀天下之
亂矣焦弱侯謂舜禹之避特以徐俟朱均之遷耳此
固近於小人見識又謂益之避乃是為盛滿難居如
太甲賢而伊尹歸成王冠而周公罷宣王賢而共和
去耳亦非當日情事蒙引謂舜禹之避以聽天命之
所屬耳亦說得聖人有意於天下了朱子以益為
求仁而得仁然則舜禹豈求仁而不得仁者乎曰舜
禹之避也固以避為仁及迫於天命民心之不獲已
則又以不避為仁矣亦同歸於得仁也薛方山曰
堯舜之禪受堯舜之愛其子也(此與高中玄之說亦相發明蓋惟使天下)
(與子各不相蒙乃正所以相成也)後世有挈祖宗之天下俛焉授不
肖之子使不旋踵而為天下大僇若秦政隋文之類
者可謂愛其子哉翼註曰吾君之子主克肖意說
四書脉曰首節只言民之歸賢歸子未露出天字
自昔者舜薦禹於天至下節施澤於民未久皆不
當露天字存疑說得最好蒙引淺說即露天字不是
丹朱之不肖節四書脉曰丹朱至未久此兩段只宜
在民心上言舜禹益二句總括上來作過文方露出
天字樂天齋翼註曰兩不肖只不如堯舜便是勿
太說壞啓賢少斷能敬承繼就是賢只重敬上帝王
相傳心法只是箇敬按此說最是存疑謂啟賢能
敬敬字只在賢字内承繼禹之道作一句讀不是
張彦陵曰通節又當以子之賢不肖段作主為相久
遠只帶說蓋與上章又微不同上章是論與賢故
多就賢邊說此章是論與子故重在子邊翼註曰
莫之為二句又推開泛說為是作為致是招致為
猶有心致則無心翼註曰上致字是招意下至字
是來意不招自來如未嘗作善而致福未嘗作惡而
致禍之類且看堯舜豈以失教致子不肖益豈以薄
德致民離心可見莫之致而至
匹夫而有天下者兩節吳因之曰昔者舜薦禹於天
兩節是言禹傳子不傳賢一出於天匹夫四節則言
自古傳子不傳賢者非獨一禹以推明之然曰推明
只是旁意其正答萬章問專在首二節匹夫節略輕
只引起下節意必若桀紂句要得不輕廢意看他語
意何等鄭重據口氣只是說自古不有天下者不獨
一益言外正見得自古傳子者不獨一禹蓋引商周
相類事以推明之益見禹德之非衰也其子賢為相
不久上文本意只是兩件合說然所重特在繼世一
項若繼世一賢則為相者不論久近决無得天下之
理自是萬古不易之常道故此專以繼世推明禹益
之事而不及為相云陳伯玉曰匹夫不分有位無
位俱是舜禹為相時亦匹夫也對天子言之耳張
彦陵曰二條須連絡說下去匹夫而有天下必是有
舜禹之德而又有天子薦之者若有德無薦亦不能
以有天下仲尼是也然則益是有德而有薦者何以
不有天下乎蓋以遇繼世之君賢耳仲尼伊尹周公
特以為益之例俱不重又曰天欲與一匹夫必廢
一繼世然繼世必桀紂天始廢之重在苟能嗣業即
不輕廢意因先世有功德於民故報之也
伊尹相湯以王於天下節陳伯玉曰相湯以王於天
下說尹有舜禹之德也按外丙二句有一太甲在
内因太丁卒而太甲尚幼所以有此變通下文自說
太甲顛覆典刑而卒能悔過另是一意若太甲二字
非獨至下文始有也四書脉曰典刑即仁義翼
註曰自怨是追咎已往自艾是修治方來四書脉
曰下三年連下句讀
周公之不有天下節唐士雅曰伊尹述其事而周公
言其意此虚實相生法且伊尹二節本借客形主而
猶益之於夏又借主形客可見文之變幻處
唐虞禪節徐儆弦曰天無心也唯與其可以安天下
者耳聖人亦無心也唯承天以與其可以安天下者
耳堯舜禹總是一般心其以天下與賢與子總是一
般事故孔子以一箇義字斷之張彦陵曰義者宜
也繼合於禪可見繼之心不殊於禪之心也禹非德
衰明矣四書脉曰重繼邊王陽明曰唐虞之世
風氣渾朴人情無欲亦不思争自夏以降則世道人
心靡一矣故官天下者即神聖莫議家天下者即中
才可託傳賢之變為傳子非聖人意也為世變計也
聖人非徒為一家起念也從天下起念也謂繼世為
德衰則不可謂繼世非世衰亦不可大全辨芑山
張氏曰通章以有天下歸之於天然天亦不可知如
三代以後德不必舜禹而亦有天下繼世不必如桀
紂而亦廢之愚謂善言天者以理為主而不必衡數
能如舜禹雖不有天下不失為聖否則雖有天下卒
名為亂賊能不為桀紂雖不幸而滅亡不損其賢否
則雖世守晏如不得為仁孝讀孟子此章求其可以
為萬世法者不可不知此意
伊尹以割烹要湯章總旨此章樂堯舜之道固是頭
腦自辭受取與直到致君澤民皆是樂道作用處然
不可以首節樂堯舜之道一句包下數節蓋首節是
就窮養處說其樂堯舜之道自湯使人至况辱已以
正天下乎是就達施處說其樂堯舜之道張彦陵
曰聖人之行以下乃是餘波而末節復引伊訓為證
見得伐夏救民事在所必有則割烹事在所必無
吳因之曰孟子辨割烹全把堯舜二字壓倒好事之
口故篇中諸堯舜字面極重須要看蓋道莫大於堯
舜而尹樂之正見其抱負之大道莫大於堯舜而尹
行之正見其事業之偉按行處亦即是樂處然不
點樂字尤高附吳因之曰耕莘以下五節據孟子
口氣原未嘗有窮達二意只是叙尹有堯舜之道而
致湯之聘尹應湯之聘而成救民之功既備述伊尹
始末如此遂以吾未聞三節斷之言如此正天下豈
割烹所能為如此以道得君豈嘗要以割烹人言之
誣不待辨而自明矣伊尹耕莘節言其抱負之大正
以見成湯往聘之由須重發尹有以致湯之求意乃
是
伊尹以割烹要湯兩節張彦陵曰樂不是空空想慕
直恁沉酣屬饜意思不肯一息放手若非真樂便有
厭苦之意豈肯以此上致君下澤民徹始徹終都是
這箇物事高中玄曰處畎畝之中是一耕夫也其
孰禄之天下者而弗顧其孰與之千駟者而弗視又
孰與之交際者而不以取不以予乎蓋孟子即其為
人之素原始要終而推其畎畝自處之意有如此者
以著其行誼之峻潔非必有其事也依雙峰說則
天下固有合道而不合義有合義而不合道者然此
亦分言之耳若合言之則合義即合道矣
湯使人以幣聘之節觀湯誠否正所以重始進也
觀湯誠否原不差但云託言則便不是
湯三使往聘之節四書脉曰幡然亦不是感湯聘之
殷蓋度湯之必可為堯舜而已之道必可行於湯也
牛春宇曰幣聘不出不是堅執所守幡然後改亦
不是遂變初心涵養既大設施既遠致用自是不苟
聖賢出處道理自合如此人謂伊尹前後似兩截人
不知總是一箇樂堯舜之道終其身而已
天之生此民也節翼註曰天之生此民節與上節俱
是一時之言張彦陵曰按斯道即堯舜之道也上
以君民分言此單言覺民者蓋為君以覺之也正使
民為堯舜之民處而使君為堯舜之意即在此覺民
事業中吳因之曰予將以斯道覺斯民全不敢負
上天付託之意一節俱重天意發揮乃是本旨耕
莘樂道之時即懷覺民之志與夫一夫不被之恥非
自湯聘而始有也然此處須切湯聘講方是與耕莘
樂道之時不同湛甘泉曰伊尹天民之先覺覺了
便自樂我所覺之道便是堯舜之道非取諸堯舜者
以樂於我也我固有之也但係於覺不覺耳大全
辨卓菴張氏曰尹樂堯舜亦後知後覺如何自謂先
覺蓋堯舜之道至是而晦尹處畎畝中便已得其致
君澤民之道則視堯舜為後視成湯則先也商祚六
百載自尹攻牧宫始其為先覺何如
思天下之民節張彦陵曰思天下之民五句是因其
言而推其心故就湯二句是因其心而實其事總為
下文况辱已以正天下者乎一句張本又曰就天
下中舉出匹夫匹婦見一民亦所矜憐直是萬物一
體之心真切篤志如此四書脉曰被堯舜之澤指
人人覺悟說吳因之曰其自任以天下之重言其
身任世道真切如此不是言其所任之大又曰夏桀
無道民不被堯舜之澤者多矣故說湯伐夏以救之
此是故字意徐自溟曰自唐虞揖讓以來未有放
伐之事故伐自湯始孟子云就湯而說之又伊訓云
朕載自亳則知湯之伐夏尹成之也然尹之本意全
是為救民即欲不放伐不可得此真是唐虞以來莫
肯任其咎者是於民為任德於夏為任罪於堯舜為
任道王龍溪曰士之處世所重全在立志遇與不
遇非所論也伊尹只是箇莘野耕夫便以天下為己
任蓋其萬物一體之心原切於膚不容自己使其終
身不遇亦是窮困的阿衡其聘而得遇亦只是箇榮
達的耕叟非有加損也吾人若無此志到底只成自
了漢
吾未聞枉已而正人者也節沈無回曰孟子以世之
有大抱負者必不肯為辱人賤行而始進不以正者
未有能建竒績於天下者也此孟子一生得力處亦
其維持人心世道處學者不可不察其微旨所在
張彦陵曰聖人之行數句見自古聖人無有不潔身
者何獨於尹而疑之專重近與不去上巢睫子曰
唯有一介不苟之操方能建萬世不遺之業此又
是餘意
吾聞其以堯舜之道要湯節耕莘樂道所以致湯之
聘此意在首二節内已有然首二節各自開說至吾
聞節方發揮此意出來玩淺說自見因之講首二節
即連絡說者非也劉上玉謂此章明說無割烹要
湯處只在吾聞其以堯舜之道要湯二句亦不是蓋
無割烹要湯意上文已明吾聞節只是發明其所以
致湯之知之由耳此節林註謂猶夫子之求異乎
人之求意此只解得一要字朱子謂猶前章父不得
而子意此是解通節意自不同也不可以此節語氣
與夫子之求之也二句作一例看玩淺說自見
天誅造攻自牧言節南嶽氏曰放伐之事湯猶自知
有慚德而尹直任之曰朕載自亳膽極大力極雄大
約見得極到故敢如此若在形迹上躱閃便是見道
未透處張彦陵曰按桀都安邑而湯都亳亳居安
邑之東而鳴條在安邑之西陑又出其西南河曲之
南湯伐桀宜從東徑攻安邑乃從下反上升陑而反
下趨鳴條蓋不掩襲以出桀之不意所謂仁人之師
也
或謂孔子於衛主癰疽章總旨進禮退義固是通章
之骨然不可以本文進以禮三句包下二節也本文
只是承彌子事說此與上章樂堯舜之道句一例
張彦陵曰孔子主癰疽侍人蓋謂其主之以求進也
又曰癰疽之得君未必如彌子瑕之專即主癰疽
寺人未必有如衛卿之可得而於衛於齊之日又未
必有桓魋要殺之危乃其拒彌子者如此主貞子者
如彼其不苟主自可想見
或謂孔子於衛主癰疽節張彦陵曰孔子主癰疽侍
人蓋謂其主之以求進也
於衛主顔讎由節徐懋齋曰子路豈肯欲夫子之依
媚臣哉或者有感於南子之可見而云然也翼註
曰子路以告者子路亦非欲附勢只因孔子志在行
道或亦從權如往公山之類耳蓋子路不知聖人
有從權處又自有守經處按子路以告有二說或
謂子路喜而告者或謂子路怒而告者論集註原不
註煞無所不可然意此處不必為子路回護子路之
視彌子猶其視孔悝也孔悝可仕彌子亦可聽此是
賢者辨義未精處似從前說為長翼註曰前有命
專指衛卿之得言後有命泛指爵禄之得不得言
徐自溟曰使夫子得行道於衛不去彌子乎然以彌
子而卿也則又安能去之也得卿而不去彌子道猶
之乎不行也聖人拈出一命字消了小人許多攀附
之心冷了俗人許多勞攘之心徐儆弦曰進固以
禮矣而退必以義重義邊愚按不必見偏重蓋末
句雖就退與不得上說然此處只須平說好張彦
陵曰進以禮三句語意一直說下不是推原到安命
上去按蒙引存疑作推原說似與此不同然其實
亦同歸於一也蒙引存疑以得不得分頂禮義新
安則總頂似皆有理且從蒙引沈無回曰聖人禮
義之未盡必不先言安命按此是餘意是無義
無命也新安陳氏謂義可以該禮是將禮義合說是
深一層解蒙引謂此處只消言義是將禮義分說是
淺一層解蒙引是正意
孔子不悦於魯衛節翼註曰不悦於魯衛指女樂驂
乘二事張彦陵曰微服正是聖人達權處亦正聖
人安命處若悻悻自逞便非順受又曰孔子當阨
句最重又曰提出臣字便見非癰疽侍人之倫
丘毛伯曰彌子瑕之誘孔子也以利桓司馬之劫孔
子也以威若孔子之自處只是以禮以義
吾聞觀近臣以其所為主節翼註曰所為主即遠臣
所主即近臣也陸實甫曰註中類字最妙以觀近
臣之法推之則知癰疽侍人必不為孔子所主以觀
遠臣之法推之則知孔子必不主癰疽侍人
百里奚兩節此是戰國時人之言為此說者必謂恥
辱之事賢者不妨為之乃是欲借奚以自附會非為
奚惜也張彦陵曰飯牛是百里奚實事(伊尹之割烹亦或如)
(此)好事者之汚衊病只在一要字然奚入秦取相之
由已無可據故但叙其去虞入秦之由以為下文論
斷地反覆辨駁俱在不諫上生出又曰宫之奇諫
句亦是為百里奚出脱有奇之諫而不行然後百里
奚可以不諫也叙列假道一段總見虞人黷貨愎諫
以見奚之不諫為智不然只消不諫二字已打倒他
一生生不得下節賢智
知虞公之不可諫而去之秦節張彦陵曰前四段以首
段為主下三段反覆以明其意相秦二段以下段為
主上一段弔起以存其案翼註曰知虞公之不可
諫此一知字且不重只是言當其去虞入秦之時年
巳七十使猶不知干主之汚則非可以少年不經事
為解矣斷乎是不智了須如此一氣看下下却轉云
然而奚則非不智人也知默和廢知興三段平看
四書脉曰三置晉君一救荆禍并國二十拓地千
里是顯君之賢歴康景悼孝皆憑藉先世之威是傳
後之賢干是求用於始進之初成是成就於既用之
後說智處則先以百里奚虞人也一條立案說賢
處則上文不先立案此又是文字之變化處附蒙
引曰大抵百里奚亦只是春秋之智士其所謂賢亦
猶孔子稱管仲如其仁耳所謂姑取一節者固未暇
計其諫之是非也按此說不是孟子明說其不可
諫而不諫矣大全南軒張氏說得好又如後面于忠
肅說亦不妨于忠肅曰使管仲無佐桓一段功業
終有愧於召忽使百里奚無相穆一段功業終有愧
於宫之奇
四書講義困勉錄卷三十二
