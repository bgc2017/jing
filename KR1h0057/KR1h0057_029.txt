四書講義困勉錄卷二十八
贈内閣學士陸隴其撰
滕文公上
滕文公為世子節賽合註四書脉俱謂楚宋本不同
路乃是迂道以見孟子麟士則謂不必如常解作迂
道來見麟士為長但麟士欲以過宋二字連上讀而
見孟子四字另讀則亦不必也
孟子道性善節張彦陵曰道性善與稱堯舜二句正
相表裏言這性充得去時便是堯舜蓋堯舜與人同
是一性即做到唐虞事業不曾於本體上加得分毫
可見人人此性人人此善即人人堯舜矣語意只要
世子以堯舜自期不重堯舜能盡性上道性善三
節通是要世子知堯舜可為然堯舜可為意却在言
外白文只是說性善其稱堯舜者所以實性善也其
言道一者即稱堯舜之意也其引成覸三人之言者
所以明道一也玩大註可見大全雖有互相發明之
說然須在言外見得也淺說體貼得好大全辨芑
山張氏謂具於心者謂之性成於形者謂之質流行於
形質之際謂之氣性自是性氣質自是氣質性則至
善氣質則有昏明強弱之不同而以程朱言氣質之
性為非又引朱子晚年定論為證可謂不知而妄言
彼蓋未識心之屬氣質而晚年定論為陽明矯誣之
書也(戊午)
世子自楚反節陳潜室曰當時聖學不明人但知功
利之可求不知己性之本善聖賢之可學聞是說者
非惟不信往往亦不復致疑文公雖未能盡信而已
能有所疑是可與進道之萌芽也鄒嶧山曰道字
分明是指性說但不可直說作性(此條本存疑愚意可字改作必字似)
(尤妙)蓋道是活絡總統字隨處說得而各有所指此道
正指性而說道便是說性也常說於本文内或云道
出於性(此誤本大全)性一故道一或云性即道也(淺說如此)或
云這箇性的道理俱欠渾融(此與淺說解俱似不妨)
成覸謂齊景公曰節四書脈曰覸之言為景公發勿
認我吾字是自道丈夫只當人看翼註曰畏字是
不敢擔當意張彦陵曰舜何人予何人兩何字要
善看言舜是何等人而遂不可企及我又是何等人
而至不能及舜全在想像模擬上著力有敢作敢為
的氣象若下孟舜人也我亦人也語氣乃自忖自憂
的光景賽合註曰我師謂我可師而至之非為我
之師也翼註曰周公豈欺我哉兼周公固能師文
王吾人亦能師文王意沈無回曰或言三段是教
他勇猛下手工夫是矣然是前人得手語畢竟如何
下手曰孟子言之矣凡有四端於我者知皆擴而充
之湖南講曰問引成覸等語舊解俱釋道一今講
釋稱堯舜何故曰因下文曰舜曰文曰周公皆是以
人實之明與堯舜相映照然前文稱堯舜原為證性
善則此釋堯舜亦即是證道一不必疑有異同
今滕絶長補短節李衷一曰孟子直怕世子以國小
難為自諉故把猶可以為善國激他其實為堯舜只
在自家心上討與絶長補短何關翼註曰猶可以為
為善國且據理閒閒說而勉世子奮發有為之意却
寓引書内姚承庵曰性統天下之同本非我所獨
有善其身善天下總是我性分内吾由道以盡性堯
舜達善事業亦只在此故說猶可以為善國此善字
正應前性善二字沈無回曰孟子言性善而即歸
到可以為善國便是性命事功一以貫之不似後儒
分作兩截下文喪禮井田學校正性善作用處依
此二條則上面三節似已兼事業在内淺說亦如此
此據蒙引存疑則上面只說修身至末節方兼事業
說蒙存似不是姑附於下附蒙引曰安於卑近本
自其持身言不謂安於國勢之卑近也附存疑曰
能自克而為善去惡與為善國何干預蓋為善去惡
則知修身知修身則知所以治人治國家矣據愚
見則註安於卑近等本兼持身治國言不必如
蒙存於言外補說治國也
滕定公薨章總旨張彦陵曰通章大旨只在親
喪固所自盡一句後不可他求是在世子是誠
在我句句相應翼註賽合註四書脈皆同
彦陵又曰按世子志行喪禮根原全在於心終
不忘處得來此正真情所發見可見人性本善
處惟性本善故孟子說到懇惻處足以動世子
世子行到懇惻處足以動當世之人心可見人
性之本善而堯舜真可為矣
滕定公薨節吳因之曰於心終不忘便隠然有
盡性希聖之想故欲問孟子而行事問之者
意盖謂喪禮當何如乃為順人之情而合聖人
之道耳孟子告以自盡其心而行三年之喪見
此乃所以順人情而合聖人之道也大抵世子
志於喪禮全本性善堯舜之說來孟子告之亦
仍不出性善堯舜之旨
然友之鄒問於孟子節翼註曰固所自盡泛就
人子自然之心說不可加一當字玩註宜乎可
見又曰論語自致自字是自然此自字是自
已觀註非自外至可見而自然盡心乃在固字
上朱子曰孟子答文公喪禮不說到細碎上
只說箇大本大原自盡其心喪禮之大本也三
年齊疏飦粥喪禮之大經也孟子生戰國不得
見先王之全經然學識其大者故其攷論制度
雖若疏闊而於大本大經之際酌人情世變以
文之則禮雖先王未之有亦可以義起矣翼
註曰三年之喪句是主齊疏飦粥皆在三年内
吳因之曰講吾嘗聞之句要本通行意發之
又曰孟子正告文公處全在三年之喪五句
耳但親喪自盡尤是喪禮大本大原故用以開
端此句是於稱許之中而寓感觸之意蓋以發
其不忍之良也
然友反命定為三年之喪節志言先祖是指立法者
說父兄百官所認之先祖指壞法者說吾有所受之
也是父兄百官解志之意即體先祖的口氣謂先祖
教人從其禮者其意謂吾上世有所傳受此其意未
嘗不是但誤處在錯認壞法之祖為立法之祖耳
翼註曰吾字指先祖先祖有所受則後人不可違註
上世即先祖也
謂然友曰節張彦陵曰父兄百官不欲皆緣世子真
心未徹故又以不可他求打動他賽合註曰恐是
世子自恐其格於衆議而不能盡心於喪禮也子為
我問孟子求所以息衆議而使己得盡心行禮意或
說云欲不行則無以盡我之心欲行則又沮於衆人
之議如此則是不欲行矣此語未妥吳因之曰孔
子曰君薨半節要即親喪自盡意而闡發之再申前
意非更立說亦猶前夫道一而已矣以下惟堅世子
篤信之志而不復為他說同一機軸前三年之喪齊
疏之服飦粥之食重一禮字君薨聽於冢宰云云重一
哀字故然友反命而定為三年復古禮也五月居廬
云云未葬而致其哀也顔色之戚云云既葬而致其
哀也終行喪禮以致人心悦服世子真無負於性善
堯舜之說矣按因之最認得真蓋孔子曰半節雖
是言上行下效然與他處上行下效不同他處上行
下效是泛說此處只就心上說蓋百官之沮喪禮也
只因其良心汨沒世子自盡其心之哀而彼之心動
矣彼之心動則自不來沮我之喪禮矣玩註亦是主
哀上說但哀亦即行於禮之中非哀自哀禮自禮也
大全辨芑山張氏曰漢文變古始為易月之制蓋
為吏民設耳景帝冒用其文晏然短喪後世譏之若
宋孝宗者推明晉武魏文意斷然行三年之喪而不
疑其亦文公之流亞歟
然友反命世子曰然節張彦陵曰五月以下一是未
葬時能自盡而感近人一是方葬時能自盡而感遠
人正見上有好者下必有甚焉處董思白曰百官
族人可謂曰知與前皆不欲相關蓋自世子一求諸
己而始焉違之者今忽稱之信當自盡而不可他求
矣輔氏謂可當作皆不是皆字意在可字之上
四書脈曰觀是四方來觀者弔是鄰國來弔者勿混
看然須知此亦是互文悦是人心自盡之暢機
心之盡處人人快滿此政孩提親愛之初心無不具
足者也如止云喪禮久廢復行人皆悦服者猶粗(此意)
(亦包在内)
滕文公問為國章總旨張彦陵曰按通章以不緩民
事為綱而行助則不緩民事之實用處正經界則行
助之實用處徐儆弦曰通章大義只歸重急民事
而行助以養其民上前段論制産說到明倫後段論
正經界說到百姓親睦總見助法之善若以養與教
對說則失本枝之辨若以給野人養君子對說則失
賓主之辨若以助對貢說則又失立言輕重之辨
徐巖泉曰為國一篇規模宏大條理精密仁以為主
義以行之皆是從性善處認出箇民物一體之仁所
以作用至精至備夫子於老安少懷孟子於老老幼
幼不出乎此
滕文公問為國兩節姚承庵曰國依民民依稼穡民
事即國事只緣人君視為二事緩不為計所以民失
其所而國非其國民事不可緩是教文公不緩民事
非謂民事緩不得四書脈曰民事暗指制産行助
說講内全要含經國區處以應下面等意勿泛講
蘇紫溪曰七月之詩周公欲成王知稼穡之艱難而
作也即其詞而玩之則知有周盛時臣所以咨嗟而
告戒者惟此民事君所咏歎而圖維者惟此民事古
人急之而今可緩耶全是要文公以此為法民自急
其事意却輕此新說之勝於舊說者也
民之為道也節徐儆弦曰焉有仁人在位先發出不
忍人之心以為行政之地孟子說話必有一箇根本
著實處若無恭儉一節便是徒法不能以自行
是故賢君必恭儉禮下節張彦陵曰是故二字承上
仁人不可罔民說來恭而禮下帶說禮下即所謂不
侮人有制即所謂不奪人焦漪園曰本重取民有
制却兼禮下者設官正所以為民也且禮下有定額
而不至於多取亦同歸於厚民矣恭儉節蒙引有
二說一是自治而後及人也一是有仁心而後有仁
政也看來兼用亦得蒙引既謂制祿即禮下之事
又疑世祿以養之非以禮接下也以禮下為起下文
云云者未必然也此疑不是吳因之曰此節是論
賢君不緩民事不專重禮下句必先說恭儉者不過
提出禮下取民有制的原頭以起下文耳如俗說云
惟有實德故有善政不知何謂按因之說與前徐
儆弦說非相悖也因之但欲人識得輕重耳大全
趙氏謂禮下所以開世祿及學校之事也殊謬此處
無學校意在内麟士收之誤也蒙引得之順治辛
丑陳秉謙文人主履滿知謙斷無盛德狎侮之事而
特慮懷可以恭可以無恭之心而民事於此乎怠是
故賢君必恭人主處豐思約斷無太康自侈之虞而
第恐存可以儉可以不儉之意而民事於此乎荒是
故賢君必儉大全辨芑山張氏曰唐文宗御便殿
舉衫袖示羣臣曰此衣已三澣矣中書舍人柳公權
對曰陛下富有四海當進賢退不肖納諫諍明賞罰
乃可以致雍熙服澣濯之衣僅末節耳愚按人主儉
德不可少當先務其大者文宗可謂儉矣然誤用李
訓鄭註之策自甘露變起天下事皆決於北司至自
慚不逮周赧漢獻雖儉何益哉後世明主聞公權之
言益信徒儉無補於民事而亂天下者又不獨秦皇
漢武奢侈之足為戒也
陽虎曰節張彦陵曰按此總結上文兩節以起下文
重在為富不仁上
夏后氏五十而貢節吳因之曰制民恒産就落在取
民有制之内言取民有制而制民恒産在其中矣故
此節只重取之之制註把制民恒産與取之之制兩
項並言者特兼承民之為道節及賢君恭儉節兩邊
說來故判然如此耳切不可以五十七十百畝為制
産以而貢而助而徹為賦法如此是上文制民恒産
與取之之制分作兩開看矣要辨附蒙引曰夏后
氏五十殷人七十周人百畝制常産也而貢而助而
徹則其取之制也還要分析方明若單言貢助徹則
該制常産之義矣季彭山曰貢助徹本無二義於
民所受田中而納其税則謂之貢就其中留公田一
分藉民之力以耕而官收其租則謂之助徹者二句
是申言助徹之義相通所以更不解貢公劉殷之諸
侯也而其詩曰徹田為糧則當時亦謂助為徹矣孟
子專意欲行助法故以貢形助以見周亦用助之意
存疑夏后氏一井十八家之說本金仁山而比仁
山尤為精密此雖俱與註不合然集註所言朱子亦
自疑之則固可以通融也若袁氏明善說則又與存
疑不同此則不可用也見大全方里而井節蒙引
謂夏當洪水後難行井田與存疑夏后一井十八家
之說似難於並用然意夏后之世不井之田固多而
成井之田亦必有二說固可並行也按井田始於
黃帝而註云商人始制說者疑之吳日生夏后氏五
節文云井田之略自黃帝興中更洪水耗矣夏后抑
而未行至殷周特詳極明鄉遂用貢諸家皆以十
為數馬氏謂不必拘蒙引從馬氏而存疑不取看來
蒙引為是鄉遂之溝洫載於遂人者詳都鄙之溝
洫載於匠人者略蓋匠人職只言井閒有溝成閒有
洫云云耳不言其幾洫幾溝也小註趙氏謂每邱縱
横各三溝存疑謂邱當有十六溝未知孰是姑存以
俟攷匠人之畎書蔡傳以為通水渠而禮書以為
播種之地未詳孰是禮書引周禮鄭註云以南畝
圖之遂縱溝横云云南畝當是東畝之誤若以南畝
言之遂横溝縱矣然見刻本鄭註亦作南畝不知何
也馬氏通攷又謂鄉遂迫近王城凶豐易察故可
行貢法都鄙僻在遐方情偽難知故止行助法亦似
有理然卒不見得鄉遂所以行不得井田之意存
疑疑鄭氏邦國用助之說此不是蓋鄭氏所云邦國
止是畿内之邦國耳但鄭氏說亦不曾見得鄉遂所
以行不得井田之意吳因之曰徹者徹也助者藉
也非徒什其義而已正欲深著取民有制以見其為
良法耳翼註曰耕則通力而作收則計畝而分何
等公溥但藉其力以耕公田而不復税其私田何等
簡便
龍子曰治地莫善於助節冀註曰龍子曰三節總見
得助法當行張彦陵曰自古隨時立法無非變通
以宜民未有不善者而後世泥其制以定賦則貢不
若助之善故引龍子之言而斷其必當行助也要知
貢法不善乃當時行貢法之弊非禹貢之舊如夏賦
之錯出者不在常數又視其豐凶而補助不足可見
吳因之曰龍子節是把貢法苛刻形出助法取民
有制言貢法之流弊一至於此助則公田為君子所
得私田為野人所受豐歉各自當之安有此流弊耶
故見助之為善而當行也賽合註曰狼貪猛之獸
聚物不整故多而棄捐者為狼籍張彦陵曰樂歲
非寡取也拘於常數也凶年非加賦也必欲滿其常
數也翼註曰為民父母至節末俱跟取盈來合
註又曰為民父母以下單就凶年說不得以養其父
母承取盈來轉乎溝壑承稱貸來盻盻然連著不得
養父母說非因終歲勤動而盻盻也
夫世祿滕固行之矣節張彦陵曰此不重世祿上只
舉世禄之既行以見助法之當行也吳因之曰滕
行世祿實當不得制祿不可便謂厚君子蓋必公田
所養乃為制祿乃為厚君子若滕行世祿特取民無
制以給之者耳
詩云雨我公田節禮書曰先王之時上以仁撫下下
以義事上以仁撫下故先民而後公則駿發爾私是
也以義事上故先公而後已則兩我公田遂及我私
是也張彦陵曰所謂周用助者當時助法之廢已
久孟子特因詩中兩語而想像出來講中須得此意
雖字亦字要味言法之不善未有久而不變者自殷
至周時已久矣而助法尚未之變則法之善可知且
以文武君而周公相豈不能創制立法而助却仍殷
之舊則法之善又可知總明助法之善所當行意
此二意當與直解一條並用直解曰助法未行豈
以商人之法非我周之故典乎不知我周初時也用
此法大全辨或曰夏小正云農服於公田由此觀
之雖夏亦助也雖周亦助予不能無疑蓋徹法雖
都鄙用助然是通力合作計畝均收與殷助法之同
養公田者自不同何謂雖周亦助講家概謂二法名
異實同竊所未安愚意周雖立徹法而仍不廢公田
之名想是並存二法使後世因時之所宜而行之大
抵助之弊也姦民匿力而惰於公徹之弊也桀吏行
私而濫於民故二法並存使後世權而行之助弊則
救之以徹徹弊則復救之以助此周先王之微意也
周之衰也徹弊矣不救之以助而救之以貢此民所
以病也故孟子獨教之行助若泛說二法名異實同
則大註所謂通力合作計畝均收者無著矣按周
雖定徹法大抵亦隨地所宜有行徹之處亦有行助
之處故詩有公田之名予前因時之說未盡(辛亥五月十八)
(識)
設為庠序學校以教之節張彦陵曰此節見行助之
後便可設學校以教民總見助之當行意教養不可
平養也三句釋其意而三代異名亦自有故夏當
禪受天下禮讓成風直是教人六德六行興仁興讓
而已校字有倫次等第激發造就意殷當革命後欲
消天下干戈之習故借習射觀德陶之禮讓中也周
道尊尊而親親又當播棄黎老之後則養老為先
庠序校三代雖有異名然周之鄉學亦有序校之名
想周鄉學之總名則謂之庠耳大抵草野之耳目
易於積玩開剏之初必有以振舉而更新之附許
氏通攷曰凡鄉立庠凡州立序凡黨立校此三句
說得明但凡黨立校句不知其何所出耳孫若士
論學則三代句曰題意有不必旁借求深者如此題
不過重首善為立教之原而已作者偏搜旁義財賦
兵刑國勢符歷無所不及果有當與蘇紫溪曰人
倫一明小民自相維繫而不可解此視無恒産而放
辟邪侈者何如而要之本於恒産之立此民事所以
不可緩也翼註曰人倫明於上只是明之以教人
非主躬行言也吳因之曰上庠者養也三句内便
隠隠是明倫意了非徒空空發明其義而已又曰
上只是敘三代建學之制耳所以明人倫三句方見
學校關民風而人君不可不設意
有王者起節吳因之曰此新國字與為國字正相應
使畢戰問井地節四書脈曰仁政指井地又曰一
反一正總明必自經界始意張彦陵曰按經界不
正四語舊解以不正句為主而以不均不平分貼分
田制祿兩項翼註曰下半段以經界二字為重如
九一什一五十畝二十五畝之類非有經界如何分
曉須逐段點入經界字妙又曰暴君汙吏自便其
私而不恤民彼正所謂貪暴之多取而於豪強之兼
併非所暇問者故必慢其經界
夫滕壤地褊小節四書家訓曰此節承上言君子小
人不能相無則分田制祿不可偏廢此經界所以當
正也
請野九一而助節四書家訓曰九一以田之區數言
什一以田之畝數言此處都有經界在正就在這裏
正四書脈曰九與什是分田一是制祿附蒙引
曰野郊外都鄙之地也平原曠野可畫為萬夫之井
故為公田而行助法也國中郊外之門鄉遂之地也
包山林陵麓在内難用井田齊整分畫只絶長補短
計之約田百畝則授一夫使自貢其什分之一於上
也按大全陰氏及文獻通攷俱云鄉遂空曠而都
鄙有山林陵麓之阻獨蒙引之說與之相反今講家
都從蒙引看來或鄉遂空曠或都鄙空曠本無一定
鄉遂所以不用助都鄙所以用助本不在於空曠與
不空曠也存疑得之矣蒙引與陰氏通考俱偏也
卿以下必有圭田兩節賽合註曰圭田餘夫之田皆
有經界所當正之者也董日鑄曰圭田意如天子
諸侯之籍田必躬耕之非如常禄之但享其入而已
蒙引謂圭田以井田之未有所屬者充之不若朱
子謂只是助法之公田也然愚意亦不止是助法之
公田即鄉遂之什一亦可充圭田也直解謂卿以
下其禄漸薄不有以優之將祭享不備此謬也圭田
所以發其孝思非為其祿薄也蓋卿亦在内豈是禄
薄者附大全辨或曰圭田是卿大夫既沒而使其
子孫奉祭祀之田也若當其身則三鼎五鼎不同不
得一概施之且其田禄足以供祭何必更與圭田但
其子孫之受圭田者世次當必有差無永世僣據之
理
死徙無出鄉節翼註曰死徙節即承上言井地之法
既行則不但有以善民生而又有以善其俗如此立
意為得常說多云貢助固兼行而助法尤為善作歸
重助法說殊不知上文原重助法不待此節也此
節鄉字不必拘不可作鄉遂之鄉看猶言一方耳禮
書以鄉田同井句證鄉遂之亦為井非也張彦陵
曰鄉田同井此句是一節之樞紐則百姓句未嘗
不是效但其效不止此耳且其所以說此效者亦不
重在效其意歸於言井田之有以善民俗耳故蒙引
謂亦不必云著其效非謂其不是效也須善會蒙
引云不是效極是
方里而井節張彦陵曰此正是經界處所以别野人
也句極妙此便見野人之分宜養君子即此一句已
先破許行並耕之說矣方里二句是經界之大綱
其中為公田三句是經界之細目公事畢以下則因
上言井田形體而又帶言其中寓有别野人之意也
董思白曰方里而井四句即前請野九一而助裏
面事公事畢然後敢治私事三句見得上下之辨民
志之定都在於此畎畝之中而亦有朝廷之法安養
之際而不失禮教之風其助法之善一至於此乎
方里而井二句以里計之則一里以畝計之則九百
畝總是一意同養公田四句見得官不侵民民不
侵官故亦屬在井田形體之内劉上玉曰書有次
第此章至此方說出中公外私井田形制則前七十
而助野九一而助皆宜渾淪若先說明則此節贅矣
袁氏明善夏后氏九家同井之說與存疑十八家
同井之說俱為悖註而存疑似稍近理袁氏所謂菜
田者殊無據周禮止有萊田未見有菜田也
此其大略也節四書家訓曰此字通承夫仁政以下
說賽合註四書脈俱同講大略句當云古法之
不合乎人情者有矣而大略則其不合者尤多矣古
法之不宜乎土俗者有矣而大略則其不宜者尤多
矣大略依註對詳細說不對潤澤說講潤澤句當
云蓋使古制詳明亦不可不潤澤也況其大略尤不
可不潤澤也淺說以大略對潤澤說不是附後附
淺說曰吾所言者形體之規模公私之畝數以為經
畫井田之準則而已古今異時彼此異地宜於古而
不宜於今宜於此而不宜於彼或利之者衆而病之
者寡或效見於今而弊生於後如此之類吾皆不得
而詳言之也賽合註曰前七段皆是叙治法末節
歸重治人未有無治人而可以行治法者也與孔子
答哀公人存政舉同意大全辨芑山張氏曰宋高
宗建炎三年廣州教授林勲上本政書十三篇言宜
倣古井田之制使民一夫占田五十畝其有羨田之
家毋得市田每十六夫為一井其後朱子甚愛其書
愚按本政書考驗雖詳然所云倣古井田必一夫占
田五十畝終是拘泥形制非通變宜民之道苟一處
窒礙不行則良法自此壞矣善乎方正學孝儒之言
曰流俗謂井田不可行於今者以吳越言之山溪險
絶而人民稠也夫山溪之地雖成周亦當用貢法豈
強欲堙卑夷高以畫井哉但使人各有田田各有公
田通力趨事相救相恤不失先王之意則可矣而江
漢以北平壤千里畫而井之甚易為力也審如方氏
之說則師其意不必泥其迹深得孟子潤澤之義尤
補本政書所未及
有為神農之言者許行章總旨張彦陵曰通章分三
大段落自並耕而食直至亦不用於耕耳是闢許行
之並耕自用夏變夷至亦為不善變矣是責陳相之
倍師末因陳相節外生情為許行辨故又併闢許行
之治市然三段落中復逐段分鎖首段至通義也截
是就行身上所不能兼者而明治之不能耕與不必
必耕已折倒並耕之說次段至而暇耕乎截是言堯
舜憂民之切而不暇耕三段至不用於耕平截是言
堯舜所憂之大而不必耕然二段相承皆足上文之
意至若責陳相之倍師亦從並耕生來而末段同價
之說特因其所遁而闢之不得平重又曰全章俱
平叙語而大要以仁義二字作眼目如勞心治人以
代勞力者之食人是通天下之義也如用心得人以
代吾之治人是為天下之仁也但須知前段亦有
仁字在内後段亦有義字在内耳
育為神農之言者許行節蘇紫溪曰許行是一箇大
言欺世之徒彼見儒者言三代之說故自倡一說不
曰三代亦不曰堯舜而直曰神農為神農之道在二
帝三王之上而已之所學在儒者之上欲以是而竦
動人主竦動天下耳曰衣褐便見不用尊貴章服意
曰捆織為食便見自食其力意此其並耕意已隠然
寓於衣食之間神農之言非謂是神農所言但其
所言者乃神農之道耳為字亦非是不好字如孟子
亦可云是為孔子之言者但既曰為則也有為得是
者也有為得不是者故蒙引謂著一為字便見其本
非神農之言非即以為字當假造看也淺說謂有稱
述神農之言者甚明許行起初為神農之言未必
是要陰壞孟子自是他一種學術如此及其自楚之
滕則遂欲壊孟子矣湖南講曰神農以耒耜教天
下那時百姓都不曉得耕須要自已去教且洪荒事
簡君有餘閒而農事最重或亦與民並耕神農又曰
中為市那時風氣未開凡物制一定質樸沒有精巧
價亦可齊得神農曾為此事許行為其說亦非孟浪
定是是古非今不通世務之腐儒如封建井田在三
代之世何嘗不好到後來兼併者已成混一之勢阡
陌者各有執業之家決是做不通底後儒尚欲倣而
遵其制殆與許行同一慕古者而何獨深責許行耶
彼既耕以為食矣何又以捆屨織席為食耶想是
羇旅之際未曾受田故暫以此為業耶然亦可見其
雖羇旅之時亦必欲自食其力矣
陳良之徒陳相節張彦陵曰叙陳相與弟辛而必提
出陳良之徒來伏後罪他兄弟倍師一段公案此亦
春秋書法徐儆弦曰或曰人怕先有根子在身裏
邪說便乘之而入陳相負耒耜之滕與衣褐食力之
人已有相入之機矣故見許行而大悦陳良之徒
不負詩書而負耒耜便是異端種子物必先腐也而
後蟲生之
陳相見許行而大悦節並耕二句串看以並耕作主
食字牽連饔飱作過接而又兼治民事作尾四書
脈曰並耕與民各自耕非耦耕之說許行見厚斂病
民便把倉廪府庫為厲階惡得賢與賢者俱指合神
農之道言與上賢君賢字不同
許子必種粟而後食乎節翼註曰許子必種粟而後
食乎曰然此作一頭孟子非不知許子種粟但此開
辨問之端耳下文衣冠作一脚釡甑鐡作一脚皆種
粟之身所不能兼者愚意自織之與當總承衣褐冠
素來今人不知又曰冠素只是無文飾不限白色
蒙引存疑說約因之俱以種粟節作一頭兩脚看
而以粟易械器節則總承上節說來另作一段依翼
註劉上玉則種粟節當連下節作一頭兩脚俱有理
但作上節文則必當主蒙存之說故姑從之翼註說
附後節吳因之曰凡辨難攻詰須挐定一件做眼
目則其理勝而辭達雖戰國之士詭辭以要人主其
中必有所執況孟子之闢邪崇正者乎且如此章闢
許行並耕之說已挐自身且不能兼這一著為辨難
發端故首詰以種粟後食一節看他何等閒架何等
次第此等處不可草草忽過
以粟易械器者節張彦陵曰要知以粟易械器正許
子事其不為厲陶冶不消說了歸重在陶冶之不耕
而食非厲農吳因之曰以粟易械器四句全從害
於耕意來言自織自為有害於耕而不免相易則是
以粟易械器者云云厲農夫哉且先用此四句了却
厲民自養之說然後再生詰難引他不可耕且為之
句出而因以獨可耕且為句闢倒並耕之非要之闢
並耕亦以見滕君之非厲民自養前後總一意大
抵依蒙存之說則許子必種粟三節當分為兩段在
豈為厲農夫哉截而下截之意不出乎上一截之意
上下截内俱有不能兼不必兼二意翼註曰不可
耕且為非言工不能兼農乃言農不能兼工以粟易
四句見農末實相濟且許子六句見農末難相兼然
則治天下至路也見君民難相兼故曰或勞心至義
也言君民實相濟又曰此節只承上釜甑鐡一邊
說與上節俱是詰問之辭俱未斷定也說者多於豈
為厲農夫哉之下即補出滕君豈為厲民似太早
若依蒙存以上節自為一頭兩脚則此節首四句
是實語不是詰詞且雖補出滕君亦不妨矣
然則治天下獨可耕且為與節四書家訓曰有大人
之事至路也言勢不得兼故曰以下言理不必兼或
勞心二句只重不必兼上說相濟意就在其中又
曰義者宜也大人宜勞心而治人小人宜勞力而食
人曰義古今凡為大人小人者皆然故曰通義有
大人二句言外自有不相兼之意淺說即補在此二
句下而存疑則欲補在率天下而路也下此似俱通
姑俟再定翼註曰且一人之身至路也言小人不
能兼小人況大人能兼小人乎百工之所為備是件
件不可缺意又曰勞心應大人之事勞力應小人
之事吳因之曰言天下原有一樣勞心的非盡皆
勞力的或勞心四句口氣須如此體貼按因之曰許行
之言欲隂壊孟子分别君子野人之法孟子闢並耕
仍分别箇君子野人故此處勞心勞力之說正所以
分别之也時說多(闕)語四句作相濟看者非愚謂
因之誤也蓋君子小人相濟而不必相兼正所謂分
别者也作相濟看何妨因之又曰勞心者治人二
句不可將治於人者食人對說孟子本旨只重食人
邊若治人意則食人食於人之根由也四書脈曰
或勞心六句只做四句讀或勞心二句見勢無心力
俱勞之理下四句每二句相連勞心者非無所濟於
人立綱陳紀而治人彼勞力者不過奉令守法見治
於人而已此一句重在君子治小人上治於人者非
無所濟於人輸貢供賦而食人彼治人者不過坐享
玉食食於人而已此一句重在小人養君子上末句
是斷語
當堯之時節張彦陵曰許行是把神農做並耕的佐
證孟子是把堯舜做箇不並耕的佐證即當垂裳
鼓瑟之時人見聖人之逸而不知其所以防微杜漸
持盈保泰者無一日而弛其憂也況當天下之未平
乎彦陵又曰堯獨憂之二句堯勞心而擇相舜使
益以下舜勞心而擇羣有司九河濟漯是北條水
汝漢淮泗是南條水按禹貢淮泗之水本入海不
入江孟子云注之江者蓋戰國時江淮已通雖非禹
通之而推其所自亦可歸之禹也猶之懲荆舒者僖
公而可歸之周公也翼註曰可得而食是有田可
耕尚未耕也又曰八年三過不重在禹之仁上重
不暇意吳因之曰八年於外二句不重盡忠為國
只要見不暇意作此題者多雜引幹蠱忠君等意只
是好聽話耳非題旨也又曰三過不入者勢之不
得入也雖聖人之心亦自不欲入却不欲入意不重
作者多不解此
后稷教民稼穡節翼註曰人之有道謂人皆有秉彛
之性也下父子有親等五有字正應此一有字皆因
其固有而利導之袁了凡曰不必非禮非義始近
於禽獸只飽食煖衣而不知性中有此五者是與禽
獸偏塞而無知者同矣賽合註曰君臣父子夫婦
朋友兄弟即人字親義序别信即道又曰父子五
句正教以人倫之實父子教以有親君臣教以有義
也但重教上親義序别信皆曰有謂性中原有之道
也教之特從而發明之耳然其教之之方則何如哉
放勲所命乃施教之方張彦陵曰有字最重教以
人倫特從氣拘物蔽中為之一開明不是取之於外
而益其所無也曰自得曰振德不過還其所固有而
已勞來以勸其善匡直以懲其惡按賽合註曰輔
以立之以志言翼以行之以事言看來似亦不必如
此分彦陵又曰振德字據註加惠二字屬在上者
說即教民之德意也非謂民性之德振之云者只是
無倦意思非勞來等外更有别法附顧麟士曰聖
人有憂之聖人之憂民兩聖人惟大全小註專指堯
而存疑淺說達說俱兼堯舜蒙引則騎牆言之麟士
謂意兼堯舜而語則以聖人字渾說還他似亦無不
可也按語中即明點出堯舜亦不妨吳省庵曰
洪水方平又憂五穀五穀方熟又憂人倫今日命益
命禹明日命稷命契那有工夫去與民並耕
堯以不得舜為已憂節焦漪園曰憂字最好思索正
是天地萬物一體之心每處著箇憂字孟子把堯舜
心事說盡矣夫人惟到自已身體上有疾痛便憂骨
肉至親有疾痛便憂聖人視天下之民若稍與已不
相屬何憂之有巳字便見得天地萬物一體之意明
白不以天下為天下而以天下為已不得舜禹臯陶
是為天下憂也而却以為已憂以天下為已天地萬
物一體之仁見矣說得為已憂三字痛快然此處
却不重此意只重在得人上翼註謂兩為已憂即合
下節為天下三字之意亦與焦說同然總之不重也
分人以財謂之惠節賽合註曰分人以財教人以善
亦是治天下者之憂但憂得小故止於惠止於忠
按四書脈亦如此說觀此則知重看為天下三字者
不是矣然脈及賽合註亦仍要重看為天下三字殊
不可曉也時說多云為天下三字極重不知分人
教人獨非為天下乎此處只重得人不重為天下
翼註曰為天下而得人非一官一方之寄則其人必
大賢大聖不易識拔者故又曰為天下得人難以天
下與人作禪讓說一云作天位與共說謂既得而恭
己以聽之則猶易惟始得為難耳按只作禪讓說
為是蓋此處是要舉一件至難者以形容得人之尤
難耳為天下得人者句虚說不專指堯舜註特舉
堯舜以見例耳玩一若字可見淺說只將此句貼堯
舜講最謬蓋誤看註耳為天下得人難亦是虚說
不專指堯舜但此句下須繳到堯舜蒙引惟憂故難
一條最明
孔子曰大哉堯之為君節引孔子之言只是極贊其
功業之盛以起下堯舜之治天下三句意見得堯舜
之巍巍蕩蕩如此然其治天下亦只用心於得人而
未嘗並耕則為君者洵不在並耕矣孔子之言内並
無用心意翼註殊謬附翼註曰則天見法天意不
與見憂勤意與論語不同如此看方起得下用心字
按依蒙引存疑淺說則孔子之言只是贊其功業
之盛則天則字註雖訓作法字然仍是論語準則
之意蓋法字亦可作準則意講也不是效法之法翼
註不是四書家訓曰用心就指上堯以不得舜為
已憂二句說講用心全要根憂字意發揮賽合註
曰堯舜之治不並耕何以云賢者與民並耕而治許
行所稱之妄可知矣陳相何以盡棄所學而學之哉
吾聞用夏變夷者節翼註曰用夏變夷照下文陳良
事則當主自變說或云還主變化他說不必拘拘與
下合也賽合註曰夏以禮義之教言夷以風俗言
用夏變夷原為陳相不善變張本非即指陳良也
陳良亦是用夏變夷此則旁意耳徐儆弦曰此
處說周公仲尼之道後昔者節是與仲尼相應魯頌
節是與周公相應翼註曰未能或先只是齊等非
反不及良也張彦陵曰孟子責陳相之倍師正闢
許行之不可學並耕之說之不可從也前後只一意
吳因之曰陳良楚産六句不重揄揚陳良之為人
只見陳良不可倍而倍之者重得罪於名教耳
昔者孔子沒節蒙引做三段看一言衆人不倍師一
言子貢不倍師一言曾子不倍師存疑又作四段看
言三子亦不倍師敖英曰古者師死心喪三年子
貢乃有廬墓之舉所謂賢者過之也故龜山之於伊
川勉齊之於晦庵皆不聞有此徐巖泉曰門人尊
有若自言行氣象上說曾子直指心體說濯以江漢
無一毫濁汙也暴以秋陽無一毫障翳也總是一疵
不存萬理明淨故曰皜皜而不可尚此是承上結語
翼註曰濯之潔無一毫汙染暴之乾無一點溼氣
也兩喻總是一意俱見得聖心一疵不存天然潔白
處不必分潔屬江漢白屬秋陽作文但據字義影切
為分别而大意無别斯得之矣蓋潔字屬江漢可也而
白字難屬秋陽若光輝字屬秋陽亦略差況可以明
著屬江漢乎又曰本文原不以江漢喻聖德而以
江漢所濯言聖德原不以秋陽喻聖德而以秋陽所
暴言聖德江漢二句畢竟是喻皜皜二字則是假
借形容淺說明江漢二句翼註謂是喻聖人之心
體此偏也註中明謂是言夫子之道德道德則自兼
内外矣
今也南蠻鴃舌之人節
吾聞出於幽谷節翼註曰幽谷節有以上二句純就
鳥說下二句就人說者折衷云且就白文一滚提過
下以正意發之陳良中國之學猶喬木也許行南蠻
之教猶幽谷也倍良學行是下喬木而入幽谷去高
明而就卑暗吾所未聞而聞之子矣據折衷之說
蓋欲以白文專就鳥說而正意則補在言外此說是
也直解亦如此
魯頌曰節張侗初曰戎有塞外之戎獫狁是也有中國之戎
淮夷徐戎是也張彦陵曰大抵此五節只是說他變得
不好了一句括盡大意故未以亦為不善變一句結局
從許子之道節佐案曰此便是剖斗折衡而民不爭
之說吳因之曰說箇市價不貳國中無偽見君雖
並耕而得以自暇雖與百工交易而不必於憚煩也
孟子闢之云云已不暇治國家況暇並耕乎如此立
意亦好按因之說比淺說較勝淺說附後附淺
說曰陳相又曰許子之道如並耕之說雖不可從然
豈無一二之義而可從者乎從許子之道則云云
張彦陵曰按日中為市始於神農故許行倡齊價之
說正欲舉世只為其粗不為其精相安太樸巧偽不
生與並耕之說只是一意無非欲混君子野人於無
别耳又曰通節以市價不貳句為主無偽不欺俱
根不貳來此不獨為許行置辨且見已所以從學之
故似有可原沈無回曰精粗同價亦自有說彼正
謂使舉世但為其粗不為其精相安太樸巧偽不生
焉耳不知三代以下之天下不可以結繩垂裳之治
治之也
夫物之不齊節徐儆弦曰許行始託神農並耕之說
欲齊人也而不知人有大小之等不可以相兼繼託
神農市價不貳之說欲齊物也而不知物有精粗之
殊不能以同價張彦陵曰物之不齊由造化所生
有參差人力所成有工拙賽合註曰亂非禍亂即
下相率為偽是也彦陵又曰相率而偽正反國中
無偽之說惡能治國家只就相率為偽上見得又
曰屨大小同則賈相若是許子猶知有大小也巨屨
與小屨同賈則假借言之以明精粗之難混耳獨言
屨者緣許行是箇捆屨的人故就其明者通之吳
因之曰荀子解蔽篇墨子蔽於用而不知文謂墨子
欲使上下勤力股無胈脛無毛而不知貴賤等級之
文飾也即此推之則許行並耕之論亦是祖述墨子
但行者姦偽之尤又逃墨而遠託神農以求伸其說
於天下耳孟子闢許行正是闢楊墨只一箇圈子
墨者夷之章總旨張彦陵曰一本二字通章骨子仁
孝二字通章關鍵沈無回曰人以本生愛因本立
本一則愛自不能不差等此人心自然不容己處故
孟子以親其兄之子五句解書詞非愛無差等之說
又以天之生物三句破墨者愛無差等之非下節又
以上世埋葬之禮言者正就人心之不容己者挑動
之使知本之至一而無二也夷之受病在愛無差
等一句愛無差等則施由親始亦只施得此無差等
之愛耳所以為二本若只說施由親始便與吾儒立
愛自親始無異
異者夷之節
他日又求見孟子節張彦陵曰不直二句乃一正一
反之詞盡言以相正固是闢異端之言然且莫切儒
墨上說下文方云夷子墨者翼註曰我且直之且
對未遽見說又曰夷子葬其親厚是他一點良知
不泯滅處孟子却以所貴所賤顛倒詰他正欲發其
良心而動以一本之恩使知兼愛之非耳然而夷
子葬其親厚二句與百姓皆以王為愛也同一法
徐子以告夷子節吳因之曰若保赤子句便要露愛
無差等意在下段始歸重在施由親始句又曰施
由親始始字雖似有先後亦不可便謂厚其親如何
便宜厚葬其言亦自相矛盾但此亦還是他好處故
孟子不攻其說之矛盾而獨攻其病痛之所在夷
之自相矛盾處蒙引謂其施由親始則又略有親疏
之辨與所謂兼愛者矛盾也存疑謂其施由親始如
何便宜從厚則又與厚葬者矛盾也二說宜兼用
附賽合註曰雖有援儒入墨推墨附儒兩項然上儒
者之道三句又是喚起之則二句之則二句自以己
意解書以自釋也中閒語脈相連不可截作兩平對
看援儒入墨推墨附儒意須總補在後方見圓融
以之則二句為釋書詞者此謬本於蒙引而淺說翼
註俱從之斷不可用存疑說約皆說得甚明朱子
曰天之生物有血氣者本於父母無血氣者本於根
荄皆出於一而無二者也惟其本出於一故其愛亦
主於一蓋一體而分眷戀之情自不容己自是之外
則因其分之親疏遠近而愛有差焉此儒者之道由
親親仁民以至愛物而無不各得其所也今夷之謂
愛無差等則不知此身所從出而視其父母無異路
人雖其施之先後稍不悖於正理然於親而謂之施
則亦不知愛之所由立矣非二本而何哉且何止二
本蓋千萬本也賽合註曰且天之生物且字根上
來謂書之所言吾固不暇詳辨且以天之生物言之
本者物之所從出也待其親如路人則親是一本路
人又一本故曰二本惟其二本故忍以薄為道而不
顧耳如達一本之說則其用愛必有分矣四書脈
曰天之生物三句是從生人之始說起以天理明一
本之義蓋上世節是從葬親之始說起以人情明一
本之義道得天理人情沈痛悲切宜夷子之聞言而
悟也
蓋上世嘗有不葬其親者節吳因之曰深明一本只
到反虆梩而掩之住掩之誠是三句則又因上文而
推廣之然亦須根一本意來見上古掩親者情動於
一本如此則仁人孝子獨切一本之愛必以厚為道
矣既明一本之意又復及仁孝云云者正欲見厚葬
乃仁孝之所為而以此進夷子耳莊忠甫曰墨氏
以禮者忠信之薄而聖人之偽故孟子舉上世禮教
未起之時人心本然之仁孝以覺之見禮之非強作
也李九我曰上世事大都是渺茫憶度兩蓋字俱
想當如此之詞四書脈曰上世之委親於壑非忍
棄之也禮制未起不曉如何殯殮沒奈何姑置諸此
他日過之非偶然經過分明既委後不忍忘復往過
低回即此便見天性之切賽合註曰非為人泚此
一本之情誠發於中下歸掩之者一本之事速盡於
外使非一本則乍見之初胡為有是泚既見之後胡
為有是掩耶又曰註中兩箇他人勿混一樣看非
為他人之他人對己而言在他人之他人對親而言
四書脈曰蓋歸字有急急之義掩之誠是句是起
下語四書家訓曰掩之誠是是字謂當然也就上
世言則孝子仁人句推開就後世言掩之誠是也
此句口氣猶治安策云使管子而愚人也則可管子
而少知事體若竟作實說則無味矣沈無回曰上
世人之掩與夷子之厚葬其親皆是發於一本處掩
之誠是則厚葬的誰說他不是知厚葬之為是則愛
無差等之說不攻自破矣賽合註於末節補說曰
今夷子知厚葬其親似有合於仁人孝子所為而不
昧於一本之理者乃謂愛無差等而惑於墨氏二本
之教謂之何哉極為得體
徐子以告夷子節沈無回曰憮然為閒四字有昏暈
初醒稍定始能言之意吳因之曰命之矣須要模
寫恍然悔悟而深以孟子之言為然意但直說教我
云云便不得憮然景界
四書講義困勉錄卷二十八
