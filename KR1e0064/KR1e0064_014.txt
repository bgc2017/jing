春秋會通卷十四元李廉撰
宣公(名接諡法善問周達曰宣在位十八年)左氏(注宣公文公之庶子母敬嬴敬嬴私)
(事襄仲文公薨襄仲殺大子赤及母弟視乃立)
(周匡王五年)元年春王正月公即位公羊(繼弑君不言即位其言即位何其意)
(也)榖梁(繼故而言即位與聞乎故也)胡氏(宣公為弑君者所立受之而不討賊是亦聞乎)
(弑也故如其意焉而書即位以著其自立之罪而不嫌於同詞美一也有小大則襃詞異惡一也有小大)
(則貶詞異一美一惡無嫌於同)張氏(宣公辠同於桓公而十八年皆書王者法已舉於前矣)
公子遂如齊逆女三月遂以夫人婦姜至自齊左氏(公子)
(遂如齊逆女尊君命也遂以夫人婦姜至目齊尊夫人也注諸侯之卿出入稱名氏所以尊君命也至不)
(言公于者替其尊稱所以成小君之尊也不譏喪娶者不待貶責而自明也不書氏史闕文)公羊
(遂何以不稱公子一役而再有事者卒名也夫人何以不稱姜氏貶曷為貶譏喪娶也喪娶者公也則曷)
(為貶夫人内無貶于公之道夫人與公一體也其稱婦何有姑之詞也注有姑當以婦禮至無姑當以夫)
(人禮至)穀梁(其不言氏喪未畢故略之也)胡氏(魯秉周禮喪未朞年遣卿逆女何亟乎大)
(子赤齊出也仲遂殺子赤及其母弟而立宣公懼於見討故結昏于齊為自安計越典禮以逆之如此其)
(亟而不顧者必敬嬴仲遂請齊立接之始謀也此所謂不待貶絶而罪惡見者也夫人與有罪焉則待貶)
(而後見故不書氏夫人其如何知惡無禮如野有死麕能以禮自防如草蟲愆期有待如歸妹之九四則)
(可免矣凡稱婦者其辭雖同立義則異逆婦姜于齊病文公也以婦姜至自齊責敬嬴也敬嬴嬖妾私事)
(襄仲以其子屬之殺世適兄弟出主君夫人援成風故事即以子貴為國君母斬焉在衰服之中請昏納)
(婦而其罪隠而未見也故因夫人至特稱婦姜以顯之此乃春秋推見至隠著妾母當國用事為後世鑑)
(者也槩指為有姑之詞而不察其旨則精義隠矣)
(案遂不稱公子三傳各不同胡氏從公羊姜不書氏左注與公榖不同胡氏及劉氏張氏皆從)
(公榖哀姜去姜而書氏今此去氏而書姜哀姜之罪重也)
夏季孫行父如齊左氏(納賂以請會注宣公立未列於會故以賂請之)胡氏(經書)
(行父如齊而不言其故謂納賂以請會者傳也經有不待傳而著者比事以觀斯得矣下書公會齊侯于)
(平州則知此會行父請之也又書齊人取濟西田則知其請蓋以賂也雖微傳其事著矣諸侯立卿為公)
(室輔猶屋之有楹也而謀國如此亦不待貶絶而惡自見者也不然以行父之勤勞恭儉相三君而無私)
(積必能以其君顯名與晏嬰等矣)張氏(文公世子之死在官之當誅者公子遂為首而行父次之)
(觀春秋所書則知之矣)
(案朱氏曰宣公簒立文子不能討反為之使齊納賂以請會豈非私意起而反惑之驗即此事)
(也)
晉放其大夫胥甲父于衛左氏(晉人討不用命者放胥甲父于衛而立胥克先)
(辛奔齊注克甲之子文十二年河曲之戰胥甲趙穿不肯薄秦)公羊(放之者何猶曰無去是云爾然)
(則何言爾近正也古者大夫已去三年待放君放之非也大夫待放正也)穀梁(放猶屏也稱國以放)
(放無罪也)胡氏(放猶羈置毋去其所比於專殺者其罪薄乎云爾或以為近正非矣大夫當官既不)
(請於天子而自命以為有罪又不告於司寇而擅刑猶不遠於正乎秦晉戰于河曲撓臾駢之謀者趙穿)
(也若討其不用命則當以穿為首止治軍門之呼偕貶可也而獨放胥甲父則以趙盾當國穿其族子而)
(盾庇之也桃園之罪其志固形於此矣故稱國以放見晉政之在私門而成上侵為後戒也)
(案放例三此年胥甲父昭八年公子招哀三年公孫獵)
公會齊侯于平州左氏(會于平州以定公位注簒立者諸侯既與之會則不得復討臣)
(子弑之與弑君同故公與齊會而位定)胡氏(魯宣簒立逾年舉國臣子既從之矣若之何位猶未)
(定而有待於平州之會也春秋以來弑君簒國者已列於諸侯之會則不復致討故曹人以此請負芻于)
(晉夫簒弑之賊毁滅天理無所容於天地之間身無存没時無古今其罪不得赦也以列於會而不復討)
(是率中國為戎夷棄人類為禽獸此仲尼所為懼春秋所以作也然欲定其位者魯宣公宜稱及齊而曰)
(會者討賊之法也凡討亂臣賊子必深絶其黨而後為惡者孤矣)
(案平州書會與桓公元年會鄭伯于垂書法事情皆同)
公子遂如齊左氏(東門襄仲如齊拜成)胡(氏宣公簒立之罪仲遂主謀為首惡初請于)
(齊遂為上客而並書介使者罪叔孫得臣不能為有無亦從之也大夫有以死爭者矣然削而不書者以)
(叔仲惠伯死非君命失其所也遂及行父則一再見于經矣如齊拜成雖削之可也又再書于策者於以)
(著其始終成就弑立之謀以戒後世人臣或内交宫禁以固其寵或外結強藩以為之援至於殺生廢置)
(皆出其手而人主不悟者其慮深矣凡此皆直書于策而義自見者也)
六月齊人取濟西田左氏(為立公故以賂齊也)公羊(外取邑不書此何以書所)
(以賂齊也曷為賂齊為弑子赤之賂也注取簒者賂當坐取邑)穀梁(内不言取言取授之也以是為)
(賂齊也)胡氏(魯人致賂以免討而書齊人取田者所以著齊罪春秋討賊尤嚴於利其為惡而助)
(之者所以孤其黨夫齊魯隣國盟主之餘業也子惡弑出姜歸而宣公立不能聲罪致討務寧魯亂首與)
(之會是利其為惡而助之也弑君簒國人道所不容而貨賂公行免於諸侯之討則中國胥為戎夷矣孟)
(氏極陳利國者必至於弑奪而後饜蓋得經書取田之意舉法如此然後人知保義棄利亂臣賊子孤立)
(無徒而亂少弭矣)張氏(桓公簒立而求援於鄭誘以許田宣公奪適主齊以自立而賂以濟西以)
(利自固前後一轍使鄭莊齊惠不貪其利則桓宣必不能以自立矣故春秋曰假曰取蔽辠鄭齊深以誅)
(其貪利而成亂也)
(案春秋内失地不書如襄二十六年齊取我高魚之類以其不能保先祖之土宇乃人君之大)
(惡故諱之也獨以書齊取者己以賂齊非齊之強取也陳氏曰必有歸之也然後書故濟西書)
(取讙闡書取亦通餘見僖三十一年○又公羊疏此以簒弑而賂齊罪重讙闡以侵奪小國而)
(賂齊罪稍輕故此書月惡内甚於以邾子益來也)
秋邾子來朝張氏(諸侯朝當討之人不貶者桓公已舉法從同同也)
(案邾來朝七稱子以朝者六始於此詳見桓十五年)
楚子鄭人侵陳遂侵宋左氏(宋人之弑昭公也晉荀林父以諸侯之師伐宋宋及)
(晉平宋文公受盟于晉又會諸侯于扈將為魯討齊皆取賂而還鄭穆公曰晉不足與也遂受盟于楚陳)
(共公之卒楚人不禮焉陳靈公受盟于晉秋楚子侵陳遂侵宋)穀梁(遂繼事也)胡氏(楚書爵而)
(人鄭貶之也鄭伯本以宋人弑君晉不能討受賂而還以此罪晉為不足與也遂受盟于楚今乃附楚以)
(亟病中國何義乎書侵陳遂侵宋者以見潛師掠境肆為侵暴非能聲宋罪而討之也既正此師為不義)
(然後中國之師可舉矣)陳氏(書遂侵宋言志不在陳也南北之勢於是始也後十五年而宋楚平)
(後五十年而晉趙武楚屈建同盟于宋諸夏之君分為晉楚之從矣南北之勢於是始故謹書之也自是)
(訖春秋師再有事無言遂者矣言遂者非與國伐盟主則盟主伐與國也事在襄二十三定八年)
(案楚自僖二十七年圍宋至是而再及宋中國又無伯也兵事書遂例見僖四年○案楚莊以)
(文十三年即位數年之間不聞有猾夏之師休養以有為也至此而爭伯矣)
晉趙盾帥師救陳左氏(晉趙盾帥師救陳宋注經無宋字蓋闕)穀梁(善救陳也)
胡氏(鄭在王畿之内而附蠻夷陳先代帝王之後而見侵逼此門庭之寇利用禦之者也晉能救陳)
(則存諸夏攘夷狄之師故特襃而書救凡書救者未有不善之也如解例懸如拯民於塗炭之中知此義)
(則知春秋用兵之意矣傳稱師救陳宋經不書宋此非闕文乃聖人削之也前方以不能討宋上卿貶而)
(稱人諸侯會而不序今若書救宋則典刑紊矣)張氏(陳無罪而蒙伐當救也宋有弑君之罪不當救)
(故略之)
(案經書救陳四此年及宣十二年衛人救陳襄五年晉悼會十一國救陳哀十年吳救陳也)
宋公陳侯衞侯曹伯會晉師于棐林伐鄭(棐公作斐)左氏(會于)
(棐林以伐鄭也楚蒍賈救鄭遇于北林囚晉解揚晉人乃還注晉師救陳宋四國往會之共伐鄭也不言)
(會趙盾取於兵會非好會也疏言于棐林者行會禮然後伐于袲亦然)公羊(此晉趙盾之師也曷)
(為不言趙盾之師君不會大夫之詞也注時諸侯為趙盾所會不與卑致尊故正之去大夫名氏使若更)
(有師也殊會地之者起諸侯為盾所會)穀梁(列數諸侯而會晉趙盾大趙盾之事也其曰帥何也)
(以其大之也于棐林地而後伐鄭疑詞也此其地何則著其美也注以諸侯大趙盾之事故曰師師者衆)
(大之詞泰曰夫救災恤患其道宜速而方云會于棐林然後伐鄭狀似伐鄭有疑須會乃定曰非也欲美)
(趙盾之功故詳錄其會地疏此文雖與會袲同其理則異何者以其列數諸侯而會趙盾則詳其會地亦)
(善可知矣)胡氏(穀梁以為大趙盾之事故曰師非也春秋立法君為重而大夫與師其體敵列數諸)
(侯於帥師之下而又書大夫之名氏則臣疑於君而不可以為訓其曰會晉師此乃謹禮於微之意也其)
(立義精矣棐林鄭地前者地而後伐以為疑詞此其地則以著其美者一美一惡無嫌於同)陳氏
(大夫初用諸侯也靈公之世兵車之會自參以上貶人之於是黜趙盾以其用諸侯也書會晉師春秋不)
(以大夫用諸侯之辭也)
(案此條胡氏於書師主公羊書地主穀梁地而後侵伐三于袲棐林召陵○案會師二此年及)
(定八年公會晉師于瓦也瓦會左注云卿不書不敵公也然則此會亦可援此例杜氏強為異)
(同耳)
冬晉趙穿帥師侵祟(祟公作柳任公輔曰案地譜商有崇國在京兆鄠縣)左氏(晉欲)
(求成於秦趙穿曰我侵崇秦急崇必救之吾以求成馬冬趙穿侵崇秦弗與成)胡氏(崇在西土秦所)
(與也晉欲求成於秦不以大義動之而伐其與國則為諼已甚比諸伐楚以救江異矣而傳謂設此謀者)
(趙穿也意者穿已有逆心欲得兵權託於伐國以用其衆乎不然何謀之迂而當國者亦不裁正而從之)
(也穿之名姓自登史冊弑君于桃園而上卿以志同受惡其端又見於此書侵以見所以求成者非其道)
(矣)
(案公羊以柳為天子之邑不係于周者不與晉伐天子此無据不可取○又案侵書大夫將始)
(此)
晉人宋人伐鄭左氏(晉人伐鄭以報北林之役於是晉侯侈趙宣子為政驟諫而不入故)
(不競於楚)穀梁(伐鄭所以救宋也)胡氏(宋人弑君既列於會在春秋衰世已免於諸侯之討)
(矣論春秋王法則其罪固在法所不赦也而晉人與之合兵伐鄭是謂以燕伐燕庸愈乎其書晉人宋人)
(非將卑師少蓋貶而人之也以貶書伐者若曰聲罪致討而已有瑕則何以伐人矣)
(案春秋討宋之文一見於四國之伐書人再見於諸侯之會不序三見於趙盾之救不書至是)
(而四貶焉春秋之法嚴矣)
二年春王正月壬子宋華元帥師及鄭公子歸生帥師
戰于大棘宋師敗績獲宋華元左氏(鄭公子歸生受命于楚伐宋宋華元)
(樂吕禦之二月壬子戰于大棘宋師敗績囚華元獲樂吕及甲車四百六十乘俘二百五十人馘百人將)
(戰華元殺羊食士其御羊斟不與及戰曰疇昔之羊子為政今日之事我為政與入鄭師故敗宋人以兵)
(車百乘文馬百駟以贖華元于鄭半入華元逃歸注得大夫生死皆曰獲此獲華元生也獲齊國書死也)
穀梁(獲者不與之詞也言盡其衆以救其將也以三軍敵華元華元雖獲不病矣)胡氏(兩軍)
(接刃主將見獲其負明矣又書師敗績詞不贅乎此明大夫雖貴與師等也故將尊師少稱將不稱師師)
(衆將卑稱師不稱將將尊師衆並書于策者示人君不可輕役大衆又重將帥之選其義深矣或曰元帥)
(三軍之司命而輕重若是班乎自行師而言則以元帥為司命自有國而言則以得衆為邦本鄭使高克)
(將兵禦狄于竟欲遠克也而不恤其師楚以六卒實從得臣恐喪師也而不恤其將故經以棄師罪鄭以)
(殺其大夫責楚明此義然後知王者之道輕重之權衡矣)陳氏(戰未有書大夫者於是書華元歸生)
(大夫初主戰也自此戰皆書大夫)張氏(宋以弑君致寇而不服辠故書宋及猶曰華元為志乎此)
(戰也)
(案獲例六已見僖十五年穀梁以韓戰不書師敗而書獲為晉侯失民此戰先書師敗而後書)
(獲為華元得衆其說亦似有理而胡氏不從○又案此條鄭歸生不書伐而華元書及蓋罪宋)
(之文胡氏說見下文故張氏主之)
秦師伐晉左氏(以報崇也遂圍焦)胡氏(晉用大師於崇乃趙穿私意而無名也故書侵)
(秦人為是興師而報晉則問其無名之罪也故書伐世豈有欲求成於強國而侵其所與可以得成者乎)
(穿之情見矣宣子當國算無遺策獨懵於此哉其從之也而盾之情見矣春秋書事筆削因革必有以也)
(一侵一伐而不書圍焦所以誅晉卿上侵之意其所由來者漸矣)
夏晉人宋人衛人陳人侵鄭左氏(晉趙盾救焦遂自陰地及諸侯之師侵鄭)
(以報大棘之役楚鬭椒救鄭曰能欲諸侯而惡其難乎遂次于鄭以待晉師趙盾曰彼宗競于楚殆將斃)
(矣姑益其疾乃去之注畏楚而還失伯者之義故貶稱人)胡氏(初鄭歸生受命于楚伐宋經不書伐)
(而以宋華元主大棘之戰者蓋楚人有詞于宋矣師之老壯在曲直晉主夏盟盾既當國合諸侯之師何)
(畏乎楚何避乎鬭椒然力非不足而去之者以理曲也故卿不氏而稱人師書侵而不言伐易於訟之卦)
(象曰君子作事謀始始而不謀將至於興師動衆有不能定者矣晉惟取賂釋宋而不討至以中國之大)
(不能服鄭不競於楚可不慎乎春秋行事必正其本為末流之若此也其垂戒明矣)陳氏(楚方圖伯)
(而晉以大夫用諸侯由是兵車之會自參以上皆貶之而自柳棼之役楚皆稱子矣)
秋九月乙丑晉趙盾弑其君夷皋(乙丑九月二十七日皋公作獋文公子)
(成公繼伯)左氏(晉靈公不君厚斂以雕牆從臺上彈人而觀其辟丸也宰夫胹熊膰不熟殺之趙盾)
(士季患之將諫會先入三進及溜而後視之曰吾知所過矣將改之稽首而對曰人誰無過過而能改善)
(莫大焉猶不改宣子驟諫公使鉏麑賊之晨往寢門闢矣盛服將朝坐而假寐麑歎曰不忘恭敬民之主)
(也賊民之主不忠棄君之命不信有一於此不如死也觸槐而死九月晉侯飲趙盾酒伏甲將攻之其右)
(提彌明知之三爵遂扶以下公嗾夫&KR0729;焉明摶而殺之鬭且出明死之初宣子田首山舍于翳桑見靈輒)
(餓食之既而與為公介倒戟以禦公徒而免之乙丑趙穿攻靈公於桃園宣子未出山而復太史書曰趙)
(盾弑其君以示於朝宣子曰不然對曰子為正卿亡不越竟反不討賊非子而誰宣子曰鳴呼我之懷矣)
(自詒伊感其我之謂矣孔子曰董狐古之良史也書法不隠趙宣子古之良大夫也為法受惡惜也越竟)
(乃免宣子使趙穿逆公子黑臀于周而立之壬申朝于武宫)榖梁(靈公朝諸大夫而暴彈之觀其)
(辟丸也趙盾入諫不聽出亡至於郊趙穿弑公而後反趙盾史狐書賊曰趙盾弑公盾曰天乎天乎予無)
(罪孰為盾而忍弑其君者乎史狐曰子為正卿入諫不聽出亡不遠君弑反不討賊則志同志同則書重)
(非子而誰故書之曰晉趙盾弑其君夷皋者過在下也曰於盾也見忠臣之至於許世子止見孝子之至)
胡氏(正卿當國任事之臣也國事莫酷於君見弑不於其身而誰責乎亡而越竟謂去國而不還也)
(然後君臣之義絶反而討賊謂復讎而不釋也然後臣子之事終不然是盾偽出而實聞乎故也假令不)
(與聞者而縱賊不討是有今將之心而意欲穿之成乎弑矣惡莫慘乎意今以此罪盾乃閑臣子之邪心)
(而謹其漸也盾雖欲辭而不受可乎以高貴鄉公之事觀焉抽戈者成濟唱謀者賈充而當國者司馬昭)
(也為天吏者將原司馬昭之心而誅之乎亦將致辟成濟而足也故陳泰曰惟斬賈充可以少謝天下耳)
(昭問其次意在濟也泰欲進此直指昭也然則趙穿弑君而盾為首惡春秋之大義明矣微夫子推見至)
(隠因董狐之書以垂戒後世亂臣賊子皆以詭計獲免而至愚無知知史太鄧扈樂之徒皆蒙歸獄而受)
(戮焉君臣父子不相夷以至於禽獸也幾希故曰春秋成而亂賊懼)
(案春秋非手弑而書弑者五晉趙盾鄭歸生許世子止楚公子比齊陳乞義各見本條又案晉)
(靈公立於文之六年至是十五年盟會四七年扈十四年新城十五年扈十七年扈)
冬十月乙亥天王崩(匡王也文十五年即位在位六年定王位)
(周定王元年)三年春王正月郊牛之口傷改卜牛牛死乃不郊猶三
望左氏(不郊而望皆非禮也望郊之屬也不郊亦無望可也)公羊(其言之何緩也曷為不復卜養)
(牲養二卜帝牲不吉則扳稷牲而卜之帝牲在于滌三月於稷者唯具是視郊則曷為必祭稷王者必以)
(其祖配王者則曷為必以其祖配自内出者無匹不行自外至者無主不止注扳引也帝皇天大帝在北)
(辰之中主總領天地五帝羣神也)穀梁(之口緩詞也傷自牛作也改卜牛牛死乃不郊事之變也)
(乃者亡乎人之辭也注牛自傷非備災之道不至也不言免牛者牛死不行免牛之禮也亡乎人者譏宣)
(公不敬致天變也)胡氏(乃不郊為牛之口傷改卜牛而牛又死也不然郊矣禮為天王服斬衰周)
(人告喪于魯史策已書而未葬也祀帝于郊夫豈其時而或謂不以王事廢天事禮乎春秋以來喪紀浸)
(廢有不奔王喪而遠適他國有不修弔禮而自相聘問固將以是為可舉而不廢也卒至漢文以日易月)
(後世不能復其所由來漸矣春秋備書其義自見三望者公羊曰太山河海夫天子有天下凡宇宙之内)
(名山大川皆其所主也故得祭天而有方望無所不通諸侯有一國則境外之山川他人所主者而可以)
(望乎季氏旅於泰山冉求不能救而夫子責之者為泰山魯侯所主也大夫何與焉季氏不得旅泰山則)
(河海非魯之封内其不得祭亦明矣猶者可已不當為之詞)
(案杜氏曰天王崩未葬而郊者不以王事廢天事也王制曰喪三年不祭惟祭天地社稷為越)
(紼而行事胡氏所引本此○又案范氏之例三十五皆以為緩辭陸氏不取其實只便辭耳)
葬匡王胡氏(四月而葬王室不君其禮略也微者往會魯侯不臣其情慢也或曰宣公親之者也)
(而常事不書非矣崩葬始終之大變豈以是為常事而不書也)
楚子伐陸渾之戎(陸公作賁)左氏(楚子伐陸渾之戎遂至于雒觀兵於周疆定王使王)
(孫滿勞楚子楚子問鼎之大小輕重焉對曰在德不在鼎昔夏之方有德也遠方圖物貢金九牧鑄鼎象)
(物使民知神姦用能協于上下以承天休桀有昏德鼎遷于商載祀六百商紂暴虐鼎遷于周德之休明)
(雖小重也其姦回昏亂雖大輕也天祚明德有所底止成王定鼎于郟鄏卜世三十卜年七百天所命也)
(周德雖衰天命未改鼎之輕重未可問也)胡氏(夷狄相攻不志此其志何也為陸渾近在王都之側)
(戎夏雜處族類之不分也楚又至洛觀兵于周疆問鼎之大小輕重焉故特書于策以謹中外之辨禁寇)
(亂之階)陳氏(窺周室也)
夏楚人侵鄭左氏(晉侯伐鄭及郔鄭及晉平士會入盟夏楚人侵鄭鄭即晉故也)胡氏
(案左氏鄭及晉平而經不書者仲尼削之也鄭本以晉靈不君取賂釋賊為不足與似也而往從楚非矣)
(今晉成公初立背僭竊偽邦而歸諸夏則是反之正也春秋大攺過許遷善書楚人侵鄭者與鄭伯之能)
(反正也故獨著楚人侵掠諸夏之罪爾鄭既見侵於楚則及晉平可知矣)
秋赤狄侵齊○宋師圍曹左氏(宋文公即位三年宋武氏之族道昭公子將奉)
(司城須作亂公殺母弟須及昭公子逐武穆之族武穆之族以曹師伐宋秋宋師圍曹報武氏之亂也)
胡氏(武穆以曹師伐宋不書者二族以見逐而舉兵非討罪也及宋師圍曹而經書之者端本清源)
(之意也武穆二族與曹之師奚為至于宋哉不能反躬自治恃衆強以報之兵革何時而息也宋惟有不)
(赦之罪莫之治也故書法如此)
冬十月丙戌鄭伯蘭卒葬鄭穆公(穆公作繆)左氏(初鄭文公有賤妾曰)
(燕姞夢天使與己蘭生穆公名之曰蘭)
四年春王正月公及齊侯平莒及郯莒人不肯公伐莒
取向左氏(非禮也平國以禮不以亂伐而不治亂也以亂平亂何治之有無治何以行禮)公羊
(此平莒也其言不肯何辭取向也注為公取向作辭也恥行義為利)榖梁(及者内為志焉爾平者成)
(也不肯者可以肯也伐猶可取向甚矣莒人辭不受治也伐莒義兵也取向非也乘義而為利也)胡
氏(心不偏黨之謂平以此心平物者物必順以此心平怨者怨必釋惟小人不能宅心之若是也雖以)
(勢力強之而有不獲成者矣夫以齊魯大國平郯莒小邦宜其降心聽命不待文告之及也然而莒人不)
(肯則以宣公心有所係失平怨之本耳故書及書取以著其罪及所欲也平者成也取者盜也不肯者心)
(弗允從莫能強之者也以利心圖成雖強大者不能行之於弱小春秋書此戒後世之不知治其本者故)
(行有不得者反求諸已斯可矣)張氏(易曰貞吉悔亡憧憧往來朋從爾思聖人所以感人心而天下)
(和平者此心之公正自足以感之也以宣公而平二小國若出於公不必假齊一言而彼已服今挾齊為)
(重而莒尚不肯伐莒而齊不復與取向以自益春秋深以著此心之不公而終之以為利也)
(案春秋書平六詳見隠六年宋又案宣公平莒郯而伐莒取向正與桓公平鄭而伐宋戰宋)
(相類蓋二公皆不義失平怨之本也)
秦伯稻卒(共公也子桓公立)夏六月乙酉鄭公子歸生弑其君
夷左氏(楚人獻黿於鄭靈公公子宋與子家將見子公之食指動以示子家曰他日我如此必嘗異味)
(及入宰夫將解黿相視而笑公問之子家以告及食大夫黿召子公而弗與也子公怒染指於鼎嘗之而)
(出公怒欲殺子公子公與子家謀先子家曰畜老猶憚殺之而況君乎反譖子家子家懼而從之夏弑靈)
(公書曰歸生權不足也君子曰仁而不武無能達也凡弑君稱君君無道也稱臣臣之罪也鄭人立子良)
(辭乃立襄公堅也)胡氏(首謀弑逆者公子宋也懼譖而從之者歸生也而以歸生為首惡何也夫)
(亂臣賊子欲動其惡而不從者未有能全其身而不死也故季子然問仲由冉求其從之者與子曰弑父)
(與君亦不從也是以死節許二子矣歸生懼譖而從宋特無求路不可奪之死節耳書為首惡不亦過乎)
(曰歸生與宋並為大夫乃貴戚之卿同執國政可以不從一也嘗統大師與宋人戰獲其元帥已得兵權)
(可以不從二也聞宋逆謀登時而覺先事誅之猶反手耳夫据殺生之柄仗大義以制人使人聽已猶犬)
(羊之伏於虎也何畏於人懼其見殺而從之也哉計不出此顧以畜老憚殺比方君父歸生之心悖矣故)
(春秋舍公子宋而以弑君之罪歸之為後世鑒若司馬亮沈慶之等苟知此義則能討罪人不至於失身)
(為賊所制矣)
(案左氏十年傳曰鄭子家卒鄭人討幽公之亂斲子家之棺而逐其族改葬幽公諡之曰靈若)
(非親弑未必至此疑首謀雖在宋而弑君實歸生也)
赤狄侵齊○秋公如齊公至自齊胡氏(君行告至常事不書宣公比年)
(如齊而皆致者危之也夫以簒弑謀於齊而取國以土地賂齊而請會以卑屈事齊而求安上不知有天)
(王下不知有方伯惟利交是奉而可保乎高固之事亦殆矣故比年如齊而皆致以戒後世之欲利有攸)
(往者惟義之與比為可安耳)
(案宣公如齊者五始此五年九年十年春夏皆書至)
冬楚子伐鄭左氏(鄭未服也)
(案此書子者胡氏所謂歸生弑君諸侯末有致討者而楚人至焉故與之也晉成公即位之後)
(楚兵再至鄭矣)
附錄左氏(是年楚滅若敖氏殺鬭椒立子文之孫箴尹克黃)
五年春公如齊夏公至自齊秋九月齊高固來逆子叔
姬左氏(公如齊高固使齊侯止公請叔姬焉夏公至自齊書過也書曰逆叔姬卿自逆也疏釋例曰凡)
(反行飲至必以嘉會昭告祖禰有功則舍爵策勲無勲無勞告事而已若夫執止之辱厭尊毁列所以累)
(其先君忝其社稷故當克躬罪己不以嘉禮自終宣公見止連昏鄰國之臣而行飲至之禮故傳言書過)
(者書之以示公過也來逆適諸侯稱女適大夫稱字所以别尊卑也此與莊二十七年莒慶來逆叔姬同)
(文)榖梁(諸侯之嫁子於大夫主大夫以與之來者接内也不正其接内故不與夫婦之稱也)胡
氏(書夏公至自齊秋齊高固來逆子叔姬罪宣公也其曰來者以公自為之主稱子者或謂别於先君)
(之女也諸侯嫁女於大夫主大夫以與之者為體敵也而公自為之主壓尊毁列卑朝廷慢宗廟矣夫以)
(鄭國褊小楚公子圍之貴驕強大來娶于鄭子産辭而郤之使館于外幾不得撫有其室而宣公以魯國)
(周公之後逼於高固強委禽焉而不能止惟不知以禮為守身之幹是以得此辱也春秋詳書為後世鑑)
(欲人之必謹於禮以定其位不然卑巽妄說不近於禮奚足遠恥辱哉)
叔孫得臣卒左氏(注不書日公不與小斂)公羊(注不日者知公子遂欲弑君為人臣)
(者知賊而不言明當誅疏正以所聞之世大夫卒無罪者日有罪者月也)胡氏(内大夫卒無有不日)
(者以春秋魯史也其或不日則見恩數之略爾仲遂如齊謀弑子赤得臣與之偕行在宣公固有援立之)
(私其恩數豈略而不書日是聖人削之也方仲遂往謀而得臣並使也若懵然不知其謀或知之而不能)
(救則將焉用彼相矣春秋治子赤之事專在仲遂以其内交宫禁外結強隣大惡無所分也而得臣有同)
(使之罪故特不日以貶之若曰大夫而不能為有無者不足加以恩數云爾)
冬齊高固及子叔姬來左氏(反馬也注叔姬寧固反馬疏未成婦故子叔姬不書)
(夫氏從父母辭)胡氏(禮嫁女留其送馬謙不敢自安及三月廟見成婦遣使反馬則高固親來非禮)
(也又禮女子有行遠父母者歲一歸寧今未易歲也而叔姬亟來亦非禮也故書及書來以著齊罪也大)
(夫適他國必有君命與公事否則禮法之所禁而可犯乎惠公許其臣越禮恣行而莫遏高固委其君逾)
(境自如而不忌則人欲已肆矣凡昏姻常事不書而書此者則以為非常為後戒也)
楚人伐鄭左氏(楚子伐鄭陳及楚平晉荀林父救鄭伐陳)
(案此書人者即胡氏所謂興師動衆賊則不討惟服鄭之為事故傳稱子經書人貶之也楚兵)
(三至鄭矣)
六年春晉趙盾衞孫免侵陳左氏(陳即楚故也)公羊(趙盾弑君此其)
(復見何親弑君者趙穿也弑君者趙穿則曷為加之趙盾不討賊也)榖梁(此帥帥也其不言帥師何)
(也不正其敗前事故不與帥師也注元年救而今更侵之)胡氏(案傳稱陳及楚平晉荀林父伐陳經)
(皆不書者以下書晉衛加兵于陳即陳及楚平可知矣以盾免書侵即荀林父無詞可稱亦可知矣愛人)
(不親反其仁治人不治反其智晉嘗命上將帥師救陳又再與之連兵伐鄭今而即楚無乃於已有闕盍)
(亦自反可也不内省德遽以兵加之則非義矣故林父不書伐而盾免書侵正晉人所以主盟非其道也)
(案公羊於此條下方序趙盾事與左氏大略同故不具錄但稱史曰爾為仁為義人弑爾君而)
(復國不討賊此非弑君何又曰趙穿緣民衆不說起弑靈公然後迎趙盾而入與之立于朝其)
(說稍詳)
夏四月○秋八月螽公羊(注先是公伐莒取向公比如齊所致)胡氏(傳謂螽為)
(榖災虐取於民之效也先是公伐莒取向後再如齊伐萊軍旅數起賦斂既煩戾氣應之矣夫善惡之感)
(萌於心而灾祥之應見於事宣公不知舍惡遷善以補前行之愆而用兵不息灾異數見年榖不豐國用)
(空乏卒至於改助法而税民蓋自此始矣經於螽螟一物之變必書于策示後世天人感應之理不可誣)
(當慎其所感也)
(案經於宣公之編書螽三哀公之編書螽三)
冬十月附錄左氏(是年夏定王求后于齊冬召桓公逆王后于齊事不關魯不書)左氏
(秋赤狄伐晉圍懷及邢丘晉侯欲伐之中行桓子曰使疾其民以盈其貫將可殪也注為十五年晉滅狄)
(傳)左氏(冬楚人伐鄭取成而還)
(案九年十一年傳所稱厲之役蓋在此)
七年春衞侯使孫良夫來盟左氏(孫桓子來盟始通且謀會晉也)穀梁
(來盟前定也不言及者以國與之不言其人亦以國與之不日前定之盟不日)胡氏(來盟為前定者)
(嘗有約言矣未足效信而釋疑又相㰱血固結之耳是盟衛欲為晉致魯而專事齊初未與晉通也必有)
(疑焉而衛侯任其無咎故遣良夫來為此盟而公卒見辱盟非春秋之所貴義自見矣)
(案來盟書使二鄭語衛良夫)
夏公會齊侯伐萊秋公至自伐萊大旱左氏(不與謀也凡師出與)
(謀曰及不與謀曰會注書旱而不書雩雩無功或不雩)胡氏(及者内為志會者外為主平莒及郯)
(公所欲也故書及繼以取向即所欲可知矣伐萊齊志也故書會繼以伐致即師行之危亦可知矣公與)
(齊侯俱不務德合黨連兵恃強陵弱是以為此舉也軍旅之後必有凶年言民以征役怨咨之氣感動天)
(變而旱乾作矣其以大旱書者或不雩或雖雩而不雨也不雩則無恤民憂國之心雩而不雨格天之精)
(意闕矣)
(案大旱二詳見僖二十一年)
冬公會晉侯宋公衞侯鄭伯曹伯于黑壤(黑壤即黃父)
左氏(鄭及晉平公子宋之謀也故相鄭伯以會冬盟于黑壤王叔桓公臨之以謀不睦晉侯之立也)
(公不朝焉又不使大夫聘晉人止公于會盟于黃父公不與盟以賂免故黑壤之盟不書諱之也○慢盟)
(主以取執止之辱故諱之)胡氏(會而不得見不以不得見為諱盟而不與盟不以不與盟為諱則曲)
(不在公而主會盟者之罪耳與於會不與於盟而公有歉焉非主會盟者之過也則書會不書盟若黑壤)
(是也晉侯之立公既不朝又不使大夫聘而每歲適齊是宣公行有不慊於心而非晉人之咎矣凡不直)
(者臣為君隠子為父隠於以養臣子愛敬之心而不事盟主又以賂免則不直在已矣)
(案自文公以來晉以不朝討魯者再見矣文公二年辱以處父之盟今年不與黃父之盟晉固)
(可責也而文宣之不能謹於禮以至衰敗亦有由矣就二公論而黃父之會止諱盟不書也宣)
(公五年止於齊七年止於晉何以為國哉○又案會不得見者沙隨也盟不得與者平丘也○)
(又案陳氏曰晉靈公之會同皆不序自黑壤而下復序諸侯何也不序諸侯猶責伯者也以其)
(不勝貶序之可也)
八年春公至自會左氏(注義同五年書過)
夏六月公子遂如齊至黃乃復左氏(注蓋有疾而還大夫受命而出雖死)
(以尸將事遂以疾還非禮也)公羊(有疾也譏何譏爾大夫以君命出聞喪徐行而不反注聞喪者)
(聞父母之喪徐行者不忍疾行又為君當使人追代之喪尚不反況疾乎)榖梁(乃者亡乎人之詞也)
(注言魯使不得其人也)胡氏(至黃乃復壅君命也有疾亦不復可乎大夫以君命出聞喪徐行而)
(不反未致事而死以尸將事楚伐吳陳侯使公孫頁子弔吳及良而卒將以尸入吳人辭焉上介芉尹蓋)
(曰寡君使蓋備使弔君之下吏無禄使人逢天之慼大命隕墜絶世于良廢日供積一日遷次今君命逆)
(使人曰無以尸造于門是我寡君之命委于草莽也無乃不可乎吳人不敢辭君子以為知禮乃者無其)
(上之詞其曰復事未畢也)
(案榖梁曰復者事畢也不專公命也此與例不合公孫敖以棄命從淫書不至而復公子遂以)
(有疾亦書復罪之如敖也昭公以有疾書有疾乃復遂亦有疾而不書有疾者雖疾亦無復道)
(也公羊例曰乃難詞陸氏例曰乃難於而與胡氏不合)
辛巳有事于太廟仲遂卒于垂(垂齊地)左氏(注不言公子間無異事省)
(文從可知也稱字時君所嘉無義例)公羊(何以不稱公子貶曷為貶為弑子赤貶然則曷為不於弑)
(焉貶於文則無罪於子則無年)榖梁(此公子也其曰仲何也疏之也何為疏之也是不卒者也不疏)
(則無用見其不卒也則其卒之何也以譏乎宣也聞大夫之喪則去樂卒事)胡氏(有事言時祭此)
(公子遂也曷為稱字生而賜氏俾世其官也曷為書卒以事之變卒之也古者諸侯立家大夫卒而賜氏)
(其後尊禮權臣寵遇貴戚而不由其道於是乎有生而賜氏者其在魯則季友仲遂是也襄仲殺惡及視)
(援立宣公而宣公深德之故生而賜氏使世大夫以答之也經於其卒書族以志變法之端為後世戒)
(案仲遂稱仲正與季友稱季同文上書公子而遂不稱公子者杜氏陳氏謂蒙上文是也仲遂)
(稱名正與公子翬同當不書卒此書卒者因事之變以明卿卒不繹之禮也有事只時祭以非)
(祭之失故不書祭名正義以為此禘祭者非也仲遂之子為公孫歸父歸父以宣十八年出奔)
(魯人以歸父之弟仲嬰齊後之為仲氏見成十五年)
壬午猶繹萬入去籥左氏(非禮也注繹又祭陳昨日之禮所以賓尸萬舞名籥管也)
(猶者可止之辭魯人知卿佐之喪不宜作樂而不知廢繹故萬舞去籥惡其聲聞)公羊(萬者何干)
(舞也籥者何籥舞也去其有聲者廢其無聲者存其心焉爾存其心焉爾者何知其不可而為之也猶者)
(何通可以已也)胡氏(繹者祭之明日以賓尸也猶者可已之詞萬舞也以其無聲也故入而遂用籥)
(管也以其有聲也故去而不作是謂故知不可存其邪心而不能格也禮大夫卒當祭則不告終事而聞)
(則不繹不告者盡肅敬之誠於宗廟不繹者全始終之恩於臣子仲遂國卿也卒而猶繹則失寵遇大臣)
(之禮矣)
(案猶為可已之詞三傳皆同此事與昭十五年叔弓卒略同彼以去樂卒事為得禮此以猶繹)
(為失禮皆記事之變也○又案吕氏曰萬舞文武二舞之總名籥舞文舞之别名文舞又謂之)
(羽初獻六羽是也蓋吹籥而秉翟羽也○又案遂之生不當賜氏而賜氏遂之卒不當猶繹而)
(猶繹或進或退一則謹世臣之始一則重大臣之終並行而不相悖也)
戊子夫人嬴氏薨(嬴氏宣公母公榖作熊氏)胡氏(敬嬴文公妾也何以稱夫人自成風)
(聞成季之繇事友而屬其子及僖公得國立以為夫人於是嫡妾亂矣春秋於風氏凡始卒四貶之則禘)
(于太廟去其姓氏秦人歸禭不稱夫人榮叔含賵召伯會葬王再書而無天是也敬嬴又嬖私事襄仲而)
(屬宣公不待致于大廟援例以立則從同同而無貶矣其意若曰以義起禮為可繼苟出於私情而非義)
(後雖欲正可若何)
晉師白狄伐秦左氏(白狄及晉平夏會晉伐秦)胡氏(晉主夏盟紏合諸侯攘夷安夏)
(乃其職矣秦人之怨起自侵崇其曲在晉責己可矣既不知自反釋怨修睦以補前過已可咎矣乃復興)
(師動衆會戎狄以伐之獨不惡傷其類乎直書于策貶自見矣)
(案晉絶秦書曰白狄及君同州君之仇讐而我之昏姻也晉與秦自侵崇啟釁七年而未巳晉)
(昏狄而結以伐秦其罪大矣故自此至成十三年吕相絶秦皆連兵之事秦康共晉襄靈之後)
(晉成秦桓之交兵又始於此)
楚人滅舒蓼(一國也與文五年楚公子燮滅蓼同蓋滅後更復楚今更滅之蓼榖作鄝)左氏
(楚為衆舒叛故伐舒蓼滅之楚子疆之及滑汭盟吳越而還)胡氏(詩稱荆舒是懲其自相攻滅中)
(國何與焉然書而不削者是時楚人疆舒蓼及滑汭盟吳越勢益強大將為中國患經斯世者當以為懼)
(有攘郤之謀而不可忽則聖人之意也)
(案吳越見傳始此)
秋七月甲子日有食之既(杜氏曰月三十日)公羊(注是後楚莊圍宋伐鄭勝)
(晉中國侵奪之應)
冬十月己丑葬我小君敬嬴雨不克葬庚寅日中而克
葬(敬嬴公榖作頃熊)左氏(葬敬嬴旱無麻始用葛茀雨不克葬禮也禮卜葬先遠日辟不懷也)公
羊(而者何難也乃者何難也曷為或言而或言乃乃難乎而也注言乃者内而深言而者外而淺此据)
(定公書乃克葬疏所以起孝子情重難有淺深故也)榖梁(葬既有日不為雨止禮也雨不克葬喪不)
(以制也而緩詞也足乎日之詞也疏此据定公乃克葬乃急詞不足乎日之詞也)胡氏(成風薨以)
(夫人葬以小君將祔于廟而始有二夫人也則四貶以正其事今敬嬴無貶從同同可也而於宣公元年)
(即以所逆穆姜婦之見敬嬴遂以子貴援例而亟立為夫人也僖公享國八年然後致成風而敬嬴之亟)
(也雖云援例魯君臣之責亦可知矣無貶而書法若此者猶桓宣弑君而書即位爾敬嬴以其子宣公屬)
(襄仲殺大子及其母弟雖假手于仲實敬嬴之謀也敬嬴逆天理拂人心其於終事雨不克葬著咎徵焉)
(而謂無天道乎夫喪事即遠有進而無退不為雨止禮也雨不克葬喪不以制也潦車載蓑笠士喪禮也)
(有國者乃不能為雨備是儉其親也不亦薄乎厚葬古人所戒而墨之治喪以薄又君子之所不與故喪)
(事以制春秋之旨也)
(案胡氏說本榖梁及徐邈左氏引禮以為冒雨而葬是不思其親故以不克葬為得禮胡不取)
城平陽(平陽泰山平陽縣)左氏(書時也)
(案城平陽三傳皆無說豈非黑壤既歸魯仍事齊故城邑以備晉乎)
楚師伐陳左氏(陳及晉平楚師伐陳取成而還)
九年春王正月公如齊公至自齊榖梁(注有母之喪而行朝會非禮傳)
(例曰如往月危往也)
(案范氏說得之故泰山孫氏及張氏皆從之而何休獨曰月者善宣公事齊合古禮卒使齊歸)
(濟西田五年再朝近得正也此於常朝猶可若以言宣公之朝齊則大非矣不可取)
夏仲孫蔑如京師左氏(王使來徵聘夏孟獻子聘於周王以為有禮厚賄之)胡氏
(以淺言之屬詞比事春秋教也當歲首月公朝于齊夏使大夫聘于京師此皆比事可考不待貶絶而惡)
(自見者也宣公享國九年於周纔一往聘其在齊則又再朝矣經於如齊每行必致深罪之也下逮戰國)
(周衰甚矣齊威王往朝于周而天下皆賢之況春秋時乎而宣公不能也故聘覲之禮廢則君臣之位失)
(諸侯之行惡而倍畔侵陵之敗起矣此經書君如齊臣如周之意而特書王正月以表之也)
齊侯伐萊(案東萊有萊山從齊之小國也齊自七年會魯伐之今年又自伐之卒於襄六年而滅之)
(矣)
秋取根牟(根牟東夷國琅邪陽都縣東有牟鄉)左氏(言易也)陳氏(取言公取不言公非)
(公命也自宣而下征伐在大夫矣)
(案公羊以為邾邑不係乎邾諱亟也趙子又曰不係乎邾蓋魯本邑皆無据左氏注以為國者)
(恐是其言易者與内滅書取例不合)
八月滕子卒(昭公也)
九月晉侯宋公衞侯鄭伯曹伯會于扈晉荀林父帥師
伐陳左氏(會于扈討不睦也陳侯不會晉荀林父以諸侯之師伐陳晉侯卒乃還注不睦齊陳也不)
(書諸侯師林父帥之無將帥)胡氏(案左氏則知經所書者與晉罪陳之詞也會于扈以待陳而陳)
(侯不會然後林父以諸侯之師伐之也則幾於自反而有禮矣不書諸侯之師而曰林父帥師者在會諸)
(侯皆以師聽命而林父兼將之也則其衆輯矣晉主夏盟又嘗救陳所宜與也而惟楚之即夫豈義乎)
辛酉晉侯黑臀卒于扈(九月無辛酉日誤晉景公繼伯)
(案成公立於宣二年至是八年會二七年黑壤九年扈)
冬十月癸酉衞侯鄭卒(成公也)胡氏(衛成事晉甚謹而魯宣獨深向齊衛欲為)
(晉致魯而黑壤之會晉人止公故扈之會魯獨不往二國赴喪魯亦不會也)
宋人圍滕左氏(因其喪也)胡氏(圍國非將卑師少所能辦也必動大衆而使大夫為主帥)
(明矣然而稱人是貶之也滕既小國又方有喪所宜矜哀弔恤之不暇而用兵革以圍之比事以觀知見)
(貶之罪在不仁矣)
楚子伐鄭晉郤缺帥師救鄭左氏(楚子為厲之役故伐鄭晉郤缺救鄭鄭伯)
(敗楚師于柳棼國人皆喜唯子良憂曰是國之災也吾死無日矣注六年楚伐鄭取成於厲既成鄭伯逃)
(歸)胡氏(楚兵加鄭數矣或稱人或稱爵何也鄭自晉成公初立舍楚而從中國正也楚人為是興)
(師而加鄭不義矣故宣公三年書人書侵罪之也次年鄭公子歸生弑其君諸侯未有聲罪致討者而楚)
(師至焉故特書爵與之也然興師動衆賊則不討惟服鄭之為事則非義舉矣故又次年傳稱楚子伐鄭)
(而經書人再貶之也至是稱爵豈與之乎案公羊例君將不言帥師書其重者也至此書爵見其陵暴中)
(華以重兵臨鄭矣何以知其非與之乎曰下書晉郤缺帥師救鄭則知其非與之也由此觀春秋書法皆)
(欲治亂賊之黨謹華夷之辨以一字為襃貶深切著明矣)
(案春秋凡書救者未有不善之此胡氏正例而陳氏立例以為救不書必救而無功然後書於)
(此條曰書救鄭何楚伯也元年救陳今年救鄭而辰陵之盟序陳鄭於楚子之下遂以諸侯予)
(楚矣此雖與胡氏不合然亦得春秋之微意○又案左八年傳晉胥克有蠱疾郤缺代趙盾為)
(政)
陳殺其大夫洩冶左氏(陳靈公與孔寧儀行父通於夏姬皆衷其衵服以戲于朝洩冶)
(諫曰公卿宣淫民無效焉且聞不令君其納之公曰吾能改矣公告二子二子請殺之公弗禁遂殺洩冶)
(孔子曰詩云民之多辟無自立辟其洩冶之謂乎注夏姬鄭穆公女陳大夫御叔妻)榖梁(稱國以殺)
(其大夫殺無罪也)胡氏(稱國以殺者君與用事大臣同殺之也稱其大夫則不失官守而殺之者)
(有專輒之罪矣洩冶無罪而書名何也冶以諫殺身者也殺諫臣者必有亡國弑君之禍故書其名為徵)
(舒弑君楚子滅陳之端以垂後戒此所謂義係於名而書其名者也比干諫而死子曰商有三仁焉洩冶)
(諫而死何獨無襃詞夫語默死生當其可而止爾洩冶之盡言無隠不愧乎史魚之直矣方諸比干自靖)
(自獻于先王則未可同日而語也冶雖效忠其猶在宋子哀魯叔肸之後乎故仕於昏亂之朝若異姓者)
(如子哀潔身而去可也其貴戚耶不食其禄如叔肸善矣)
(案此條榖梁敘事與左氏略同但榖梁以為君愧於洩冶不能用其言而殺之左以為二子殺)
(之有少異耳胡氏所引比干洩冶事乃用家語子貢孔子問答大意)
春秋會通卷十四
