春秋會通卷十七元李廉撰
成公
十年春衞侯之弟黑背帥師侵鄭左氏(衞子叔黑背侵鄭晉命也)胡
氏(其曰衞侯之弟者子叔黑背生公孫剽孫林父甯殖出衞侯衎而立剽亦以其父有寵愛之私故得)
(立耳此與齊之夷仲年無異其特書弟以為後戒可謂深切著明矣)
(案稱弟例詳見弟年下外范氏稱弟例有四一接我稱弟一罪兄稱弟一惡之稱弟一賢稱弟)
(此說有得有失不可皆從)
夏四月五卜郊不從乃不郊公羊(其言乃不郊何不免牲故言乃不郊也注)
(不免牲當坐盜天牲失事天之道故諱使若重難不得郊故書乃)榖梁(夏四月不時也五卜強也)
(乃者亡乎人之詞也)張氏(師氏曰卜至於五其瀆甚矣皇天享道果可以僣而徼其吉邪)
(案卜郊不從四條惟此年五卜詳見僖三十一年左正義曰五卜者當是三月三卜四月又二)
(卜皆不吉乃止也)
五月公會晉侯齊侯宋公衞侯曹伯伐鄭左氏(鄭公子班聞叔)
(申之謀三月子如立公子繻鄭人殺繻立髠頑子如奔許欒武子曰鄭人立君我執一人焉何益不如伐)
(鄭而歸其君以求成焉晉侯有疾五月晉立太子州蒲以為君而會諸侯伐鄭鄭子罕賂以襄鍾子然盟)
(于脩澤子駟為質辛巳鄭伯歸討立君者殺叔申叔禽)
(案左氏以為此經所書晉侯者大子州蒲也晉生立子為君父不父子不子經因書晉侯其惡)
(明然公榖胡氏皆無傳未知然否○案晉景公立於宣公九年至是十八年同盟五大戰二救)
(鄭三)
齊人來媵○丙午晉侯獳卒左氏(晉侯夢大厲曰殺余孫不義余得請於帝)
(矣召桑田巫巫曰不食新矣公求醫于秦秦使醫緩為之公夢疾為二豎子醫至曰疾不可為也在肓之)
(上膏之下不可為也六月丙午晉侯欲麥將食張如厠䧟而卒)
秋七月公如晉左氏(公如晉晉人止公使送葬於是糴茷未反冬葬晉景公公送葬諸侯)
(莫在魯人辱之故不書諱之也)胡氏(此葬晉侯也而不書諱之也天子之喪動天下屬諸侯諸侯之)
(喪動通國屬大夫公之葬晉侯非禮也唯天子之事焉可也傳以晉人止公送葬諸侯莫在焉魯人辱之)
(故諱而不書非矣假令諸侯皆在魯人不以為辱而可書乎)
冬十月(案公羊經無此三字何氏以為去冬者惡成公前既怨懟不免牲今又如晉過郊乃反無事天)
(之意當絶之其說迂謬不可取)
十有一年春王三月公至自晉晉侯使郤犫來聘己丑
及郤犫盟(郤犫公作郤州後同)左氏(晉人以公為貳於楚故止公公請受盟而後使歸郤犫來)
(聘且涖盟郤犫求婦於聲伯聲伯奪施氏婦以與之)
(案此沙隨不見公之始也)
夏季孫行父如晉左氏(報聘且涖盟也)張氏(案左氏公之至自晉也請受盟文子)
(之聘也亦且涖盟焉春秋皆不書君臣之盟而獨書郤犫涖盟何也蓋成公自汶陽之歸齊欲貳晉而未)
(果然嫌隙竟章無以自明晉因公之朝而止之數月公請受盟而後使歸郤犫來聘既而涖盟魯亦使行)
(父往則從而盟之據強大之勢要君臣之盟皆魯恥也惟犫聘而盟春秋以庚與良夫例書之成公受盟)
(行父之涖豈能得晉君而盟之乎亦大夫盟之耳不書而諱皆魯恥也)
秋叔孫僑如如齊左氏(宣伯聘于齊以脩前好注鞌以前之好)張氏(許氏曰魯)
(蓋激晉之德禮不施將貳于齊而未能者與愚案僑如之聘蓋謝戰鞌之師捐歸汶陽之忿而行之廹於)
(晉之辱而不得已也)
冬十月
十有二年春周公出奔晉左氏(周公楚惡惠襄之偪也且與伯與爭政不勝怒)
(而出王使劉子復之盟于鄄而入三日復出奔晉春王使以周公之難來告曰周公出奔晉凡自周無出)
(周公自出故也䟽天子以天下為家)公羊(周公天子之三公也王者無外此其言出何自其私土而)
(出也注此起諸侯入為天子三公也私土謂其國)榖梁(周有入無出其曰出上下一見之也言其)
(上下之道無以存也上雖失之下孰敢有之今上下皆失之矣)胡氏(夫人主無誠慤之心而下要大)
(臣盟是謂君不君人臣無忠信之實而上與人主盟是謂臣不臣既已要質鬼神以入矣又叛盟失信而)
(出奔則是自絶於天也自周無出而書曰出者見周室衰微刑政號令不行於天下爾)
(案王室書居三居皇居狄衆不書出惟襄王居鄭書出王臣書奔三子瑕子朝不書出惟周公)
(奔晉書出故榖梁曰上下一見之也許氏曰王公書出止一見後不復書存周也)
夏公會晉侯衞侯于瑣澤(𤨏澤公羊作沙澤)左氏(宋華元善於令尹子重又)
(善於欒武子聞楚人既許晉糴茷成而使歸復命矣華元如楚遂如晉克合晉楚之成夏五月晉士夑會)
(楚公子罷許偃癸亥盟于宋西門之外曰凡晉楚無相加戎好惡同之同恤菑危備救凶患交贄往來道)
(路無壅謀其不恊而討不庭有渝此盟明神殛之俾隊其師無克胙國鄭伯如晉聽成會于𤨏澤成故也)
(案此會左氏以為晉楚為成經既不書晉楚之盟而公榖胡氏又無傳獨趙子曰若實華元合)
(晉楚之盟則無不告諸侯之理經不應不書今𤨏澤之會楚不與焉何以證其成乎蓋舊說有)
(晉令鍾儀歸求成事竟不集左氏遂誤附會為此傳耳未詳是否姑具其說陳氏章指曰晉楚)
(嘗同盟矣不書至襄二十七年始書之)
秋晉人敗狄于交剛左氏(狄人間宋之盟以侵晉而不設備秋晉人敗狄于交剛)
榖梁(中國與夷狄不言戰皆曰敗之夷狄不日)
冬十月附錄左氏(晉郤至如楚聘且涖盟楚子享之子反相為地室而縣焉郤至將登金奏)
(作於下驚而走出子反曰日云莫矣寡君須矣吾子其入也賓曰君不忘先君之好施及下臣貺之)
(以大禮重之以備樂如天之福兩君相見何以代此下臣不敢子反曰如天之福兩君相見無亦唯)
(是一矢以相加遺焉用樂寡君須矣吾子其入也賓曰若讓之以一矢禍之大者其何福之為世之)
(治也諸侯間於天子之事則相朝也於是乎有享宴之禮享以訓共儉宴以示慈惠及其亂也諸侯)
(貪冒侵欲不忌爭尋常以盡其民今吾子之言亂之道也不可以為法然吾子主也至敢不從遂入)
(卒事歸以語范文子文子曰無禮必食言吾死無日矣夫冬楚公子罷如晉聘且涖盟十二月晉侯)
(及楚公子罷盟于赤棘)
十有三年春晉侯使郤錡來乞師左氏(十一年冬秦晉為成將會于令)
(狐晉侯先至焉秦伯不肯涉河次于王城使史顆盟晉侯于河東晉郤犫盟秦伯于河西秦伯歸而背晉)
(成十三年春郤錡來乞師伐秦將事不敬孟獻子曰郤氏其亡乎禮身之幹也敬身之基也郤子無基不)
(亡何為注侯伯當召兵而乞師謙詞䟽晉雖是侯伯恐魯不與若言召兵或容辭說言乞則不得不與釋)
(例曰乞師者深求過禮之辭執謙以逼成其計是解乞為謙意)榖梁(乞重詞也古之人重師故以乞)
(言之也)胡氏(晉主夏盟行使諸侯徵會討貳誰敢不從以伯主之尊而書日乞師何也列國䟽封)
(雖有大小土地甲兵受之天子不相統屬魯兵非晉所得專也今晉不以王命興諸侯之師故特書曰乞)
(以見其卑伏屈損無自反而縮之意聖人作春秋無不重内而輕外至於乞師則内外同詞者蓋皆有報)
(怨復讎貪得之心是以如此若夫誅亂臣討賊子請於天王以大義驅之誰不拱手以聽命何至於乞哉)
(噫此聖人所以垂戒後世見諸行事之深切著明者也)陳氏(外乞師不書必盟主也而后書乞卑)
(辭也見晉之無以令與國也)張氏(義不足以令諸侯懼其不從而卑辭以乞之聖人直書以見其)
(舉事不公自貶伯體也)
(案晉厲之乞師三郤錡為伐秦欒黶為戰楚荀罃為伐鄭厲公不德人心未服矯以求諸侯也)
(晉悼之乞師一士魴為救宋悼公初興伯事未定謙以接諸侯也)
三月公如京師夏五月公自京師遂會晉侯齊侯宋公
衞侯鄭伯曹伯邾人滕人伐秦左氏(公如京師及諸候朝王遂從劉康公)
(成肅公會晉侯伐秦夏晉侯使吕相絶秦秦桓公既與晉厲公為令狐之盟而又召狄與楚欲道以伐晉)
(諸侯是以睦於晉晉欒書將中軍荀庚佐之士夑將上軍郤錡佐之韓厥將下軍荀罃佐之趙旃將新軍)
(郤至佐之孟獻子曰晉帥乘和師必有大功五月丁亥晉師以諸侯之師及秦師戰于麻隧秦師敗績獲)
(秦成差及不更女父師遂濟涇及侯麗而還迓晉侯于新楚注伐秦道過京師因朝王劉成二公不書兵)
(不加秦也不書敗獲闕文)公羊(其言自京師何公鑿行也柰何不敢過天子也注鑿猶更造之意時)
(本欲伐秦塗過京師不敢過天子而不朝復生事脩朝禮而後行故起時善而襃成其意使若故朝然後)
(生事也問無事復出公者善公鑿行)榖梁(非如而曰如不叛京師也言受命不敢叛周也)胡氏
(諸侯每歲侵伐四出未有能修朝覲之禮者今公欲會伐秦道自王都不可越天子而往也故皆朝王而)
(不成朝禮書曰如京師見諸侯之慢也因會伐而行矣又書公自京師以伐秦為遂事者此仲尼親筆明)
(朝王為重存人臣之禮也古者諸侯即位服喪畢則朝小聘大聘終則朝巡守于方岳則朝觀春秋所載)
(天王遣使者屢矣十二公之述職蓋闕如也獨此年書公如京師又不能成朝禮不敬莫大焉君臣人道)
(之大倫而至於此極故仲尼嘗喟然嘆曰夷狄之有君不如諸夏之亡也為此懼作春秋或抑或縱或予)
(或奪所以明君臣之義者至矣其義得行則臣必敬於君子必敬於父天理必存人欲必消大倫必正豈)
(曰小補之哉此以伐秦為遂事之意也)
(案此不書朝而書如者程子曰不書朝王因會伐而行也故不成其朝張氏曰若没而不書是)
(盡廢其僅存之禮若書朝于京師則是舉百年之墜典亦非其實也故書如而不言朝以見其)
(行禮不專不書劉成二子見晉無請命之實也上書晉使乞師下書會晉伐秦則為晉可知矣)
(左氏正義曰公朝于王所者時王不在京師故指言王所據王言之不得不稱朝此則王在京)
(師是國之總稱不可稱朝故依尋常朝聘隣國之文稱如而已此說亦近之)
曹伯盧卒于師(盧公穀作廬)○秋七月公至自伐秦公羊(注月)
(者危公幼而遠用兵)
(案不以如京致而以伐秦致即如僖四年不以侵蔡致而以伐楚致皆究其初心也)
冬葬曹宣公左氏(曹宣公卒于師曹人使公子負芻守使公子欣時逆曹伯之喪負芻殺其)
(大子而自立也諸侯乃請討之晉人以其役之勞請俟它年冬葬曹宣公既葬子臧將亡國人皆將從之)
(成公乃懼告罪且請焉乃反而致其邑)
附錄左氏(晉侯使吕相絶秦曰昔逮我獻公及穆公相好勠力同心申之以盟誓重之以)
(婚姻天禍晉國文公如齊惠公如秦無禄獻公即世穆公不忘舊德俾我惠公用能奉祀于晉又不)
(能成大勲而為韓之師亦悔于厥心用集我文公是穆之成也文公躬擐甲胄跋履山川踰越險阻)
(征東之諸侯虞夏商周之胤而朝諸秦則亦既報舊德矣鄭人怒君之疆埸我文公帥諸侯及秦圍)
(鄭秦大夫不詢于我寡君擅及鄭盟諸侯疾之將致命于秦文公恐懼綏靜諸侯秦師克還無害則)
(是我有大造于西也無禄文公即世穆為不弔蔑死我君寡我襄公迭我殽地奸絶我好伐我保城)
(殄滅我費滑散離我兄弟撓亂我同盟傾覆我國家我襄公未忘君之舊勲而懼社稷之隕是以有)
(殽之師猶願赦罪于穆公穆公弗聽而即楚謀我天誘其衷成王隕命穆公是以不克逞志于我穆)
(襄即世康靈即位康公我之自出又欲闕翦我公室傾覆我社稷帥我蟊賊以來蕩搖我邊疆我是)
(以有令狐之役康猶不悛入我河曲伐我涑川俘我王官翦我羈馬我是以有河曲之戰東道之不)
(通則是康公絶我好也及君之嗣也我君景公引領西望曰庶撫我乎君亦不惠稱盟利吾有狄難)
(入我河縣焚我箕郜芟夷我農功虔劉我邊陲我是以有輔氏之聚君亦悔禍之延而欲邀福于先)
(君獻穆使伯車來命我景公曰吾與女同好棄惡復修舊德以追念前勲言誓未就景公即世我寡)
(君是以有今狐之會君又不祥背棄盟誓白狄及君同州君之仇讎而我之㛰姻也君來賜命曰吾)
(與汝伐狄寡君不敢顧㛰姻畏君之威而受命于吏君有二心於狄曰晉將伐女狄應且憎是用告)
(我楚人惡君之二三其德也亦來告我曰秦背令狐之盟而來求盟于我昭告吴天上帝秦三公楚)
(三王曰余雖與晉出入余唯利是視不穀惡其無成德是用宣之以懲不壹諸侯備聞此言斯是用)
(痛心疾首䁥就寡人寡人帥以聽命唯好是求君若惠顧諸侯矜哀寡人而賜之盟則寡人之願也)
(其承寧諸侯以退豈敢邀亂君若不施大惠寡人不侫其不能以諸侯退矣敢盡布之執事禆執事)
(實圖利之)左氏(成子受脤于社不敬劉子曰吾聞之民受天地之中以生所謂命也是以有動)
(作禮義威儀之則以定命也能者養之以福不能者敗以取禍國之大事在祀與戎祀有執膰戎有)
(受脤神之大節也今成子惰棄其命矣其不反乎)
十有四年春王正月莒子朱卒○夏衞孫林父自晉歸
于衞左氏(衞侯如晉晉侯強見孫林父焉定公不可夏衞侯既歸晉侯使郤犫送孫林父而見之衞)
(侯欲辭定姜曰不可是先君宗卿之嗣也大國又以為請不許將亡雖惡之不猶愈於亡乎君其忍之安)
(民而宥宗卿不亦可乎衞侯見而復之衞侯享苦成叔苦成叔敖)張氏(許氏曰人臣不惟義之為)
(安而介恃大國使之反已此能為遂君之惡者也惟辨之不早是以衞獻至於出奔禍兆此矣歸易詞也)
(自晉納之故也)
(案孫氏出於衞武公至林父八世林父以成七年奔晉此年歸國襄十四年遂衞獻公立公孫)
(剽其冬晉會于戚而不能討十九年復奉晉命伐齊二十五年獻公入夷儀二十六年甯喜弑)
(剽林父入戚以叛其年晉會澶淵為林父討衞疆戚田取衞西鄙懿氏六十以與孫氏此晉人)
(黨孫氏之本末也)
秋叔孫僑如如齊逆女左氏(稱族尊君命也)
鄭公子喜帥師伐許左氏(鄭子罕伐許敗焉鄭伯復伐許入其郛許人平以叔申之)
(封注四年鄭公孫申疆許田許人敗之不得定其封疆今許以是所封田求和於鄭)
九月僑如以夫人婦姜氏至自齊左氏(舍族尊夫人也)胡氏(穀梁)
(曰大夫不以夫人以夫人非正也刺不親迎也僑如之不氏一事而再見者卒名耳然則娶于他邦而道)
(里或遠必親迎乎以封壞則有大小以爵㳄則有尊卑以道途則有遠近或迎之於其國或迎之於境上)
(或迎之於所館中禮之節可也)
(案僑如不氏詳見宣元年○又案夫人有姑而稱婦者三文四年逆婦姜宣元年婦姜至皆不)
(書氏惟此齊姜書氏無貶詞也陳氏曰不氏者别妾姑也是故有成風則出姜不氏有敬嬴則)
(穆姜不氏此說亦好)
附錄(左氏春秋五例)左氏(君子曰春秋之稱微而顯志而晦婉而成章盡而不汙懲惡而)
(勸善非聖人誰能脩之)
冬十月庚寅衞侯臧卒左氏(衞侯有疾使孔成子甯惠子立敬姒之子衎以為大)
(子冬衞定公卒夫人姜氏既哭而息見大子之不哀也不内酌飲嘆曰是夫也將不唯衞國之敗其必始)
(於未亡人嗚呼天禍衞國也夫吾不獲鱄也使主社稷大夫聞之無不聳懼孫文子自是不敢舍其重噐)
(於衞盡寘諸戚而甚善晉大夫)
秦伯卒
十有五年春王二月葬衞定公○三月乙巳仲嬰齊卒
左氏(注襄仲子公孫歸父弟宣十八年逐東門氏既而又使嬰齊紹其後曰仲氏)公羊(仲嬰)
(齊者何公孫嬰齊也曷為謂之仲嬰齊為兄後也為兄後則曷為謂之仲嬰齊為人後者為之子也為人)
(後者為其子則其稱仲何孫以王父字為氏也然則嬰齊孰後後歸父也歸父使于晉而未反宣公死成)
(公幼臧宣叔者相也君死不哭聚諸大夫而問焉曰昔者叔仲惠伯之事孰為之諸大夫皆雜然曰仲氏)
(也其然乎於是遣歸父之家魯人徐傷歸父之無後也於是使嬰齊後之也注弟無後兄之義為亂昭穆)
(之序失父子之親故不言仲孫明不與子為父孫)榖梁(此公孫也其曰仲何也子由父䟽之也注)
(言襄仲弑君不得為公子父既見䟽則子亦不得稱公孫故别言仲氏)胡氏(嬰齊者公子遂之子)
(公孫歸父之弟也歸父出奔齊魯人徐傷其無後也於是使嬰齊後之故書曰仲嬰齊此可謂亂昭穆之)
(序失父子之親者以後歸父則弟不可為兄嗣以後襄仲則以父字為氏亦非矣)
(案以仲遂生而賜氏俾世其卿之說考之則仲固為族無可疑矣故劉炫曰仲遂受賜為仲氏)
(故子孫稱仲氏是也榖梁說尤失之)
癸丑公會晉侯衞侯鄭伯曹伯宋世子成齊國佐邾人
同盟于戚晉侯執曹伯歸于京師(歸于公羊作歸之)左氏(會于戚討)
(曹成公也執而歸諸京師諸侯將見子臧於王而立之子臧辭曰前志有之曰聖逹節㳄守節下失節為)
(君非吾節也雖不能聖敢失守乎遂逃奔宋)胡氏(稱侯以執伯討也何以為伯討晉合諸侯伐秦)
(曹宣公卒于師曹人使公子負芻守使公子欣時逆曹伯之喪負芻殺其大子而自立至是晉侯執之又)
(不敢自治而歸于京師使即天刑夫是之謂伯討春秋執諸侯衆矣未有執得其罪如此者故獨書其爵)
陳氏(執未有稱爵者此其稱爵何討有罪也)張氏(春秋書執曹伯而爵厲公又書歸于以見)
(其事之順然猶不揜曹伯之與盟者以為先執曹伯以令諸侯然後盟之乃盡善也觀曹人請君于晉曰)
(若有辠則君列諸會矣由一舉措之失遂開釋姦之門豈小失哉)
(案曹伯之執公羊胡氏陳氏張氏皆以晉侯稱爵為伯討獨榖梁以為以晉侯而斥執曹伯惡)
(晉侯也其說不合蓋穀例以稱人為伯討也不可從左氏例以稱人為罪及於民稱侯為罪不)
(及民亦非要之此條張氏最得之其義足以補胡氏之所不及蓋此事與齊桓辭子華正相類)
(彼則列於會而後辭之此則列於會而後執之皆未為盡善也榖梁以不言之為急詞者是以)
(為斷在晉侯者非)
附錄左氏(例書曰晉侯執曹伯不及其民也凡君不道於其民諸侯討而執之則曰某人)
(執某侯不然則否)
(案杜氏凡稱人以執者皆口以罪及於民告此大無義理不可從)
公至自會○夏六月宋公固卒(共公也)○楚子伐鄭左氏
(楚將北師子囊曰新與晉盟而背之無乃不可乎子反曰敵利則進何盟之有申叔時聞之曰子反必不)
(免信以守禮禮以庇身信禮之亡欲免得乎楚子侵鄭及暴隧遂侵衞及首止鄭子罕侵楚取新石欒武)
(子欲報楚韓獻子曰無庸使重其罪民將叛之無民孰戰)
秋八月庚辰葬宋共公宋華元出奔晉宋華元自晉歸
于宋宋殺其大夫山宋魚石出奔楚左氏(書曰宋殺其大夫山言背)
(其族也餘見胡氏)胡氏(宋六卿魚氏蕩氏向氏鱗氏皆桓族也華氏戴族也華元為右師魚石為)
(左師蕩氏汰而驕共公卒已葬蕩澤弱公室殺公子肥華元曰我司君臣之訓而不能正罪大矣不能治)
(官敢頼寵乎乃出奔晉魚石將止之魚府曰元反必討是無桓氏也石曰彼多大勲國人所與不反懼桓)
(氏之無祀於宋也右師討猶有戍在遂自止元於河上請討許之元歸使國人攻蕩氏殺子山魚石向為)
(人鱗朱向帶魚府出舍于睢上華元自止之不可乃反則決睢澨閉門登陴五子遂出奔楚國然後定元)
(之出奔晉與歸于宋皆不省文者著其正也書之重詞之複必有美惡焉詞繁而不殺所以與之也以不)
(頼寵而出奔以國人與晉皆許之討而後入正可知矣蘇轍謂使元懷祿顧寵重於出奔則不能討此說)
(是也山不書氏背其族也背其族者伐其本也人而無本人道絶矣葛藟猶能庇其本根況於人而忍伐)
(其本乎)
(案華元之奔其奔而歸與鄭良霄之奔其奔而入事若相類然逆順之情不同故歸入之詞亦)
(異鄭良霄之入不再書鄭良霄而宋華元之入再書宋華元所以予之也又據杜氏以為元本)
(未至晉春秋既書奔晉又書自晉歸者元欲挾晉以自重故以外納告此亦非也蓋書奔晉者)
(著其亡已出竟書自晉歸而後殺山者著其反能討罪此春秋之精意也○又案公羊注引春)
(秋說文言宋公卒子幼華元以憂國為大夫山所譛出奔晉晉人理其罪宋人反元而誅山故)
(繁文大之也言歸者明出入無惡魚石與山有親恐見及故奔楚也此說亦近事情故胡氏以)
(為國人與晉皆許之討而後入如左氏說則魚石亦自知其罪又知華元之有大功寧自奔反)
(華元華元又立向戌以存桓氏矣何至後來魚石親為亂首入彭城以披宋乎故趙子辨之○)
(又案誅有罪而稱國以殺者陳氏曰不氏所以别其非無罪也以不氏見其罪則稱國者有司)
(法守之詞也)
冬十有一月叔孫僑如會晉士燮齊高無咎宋華元衞
孫林父鄭公子鰌邾人會吳于鍾離(鍾離楚邑淮南縣)左氏(始通)
(吳也注吳夷未嘗與中國會今始來通晉帥諸侯大夫而會之故殊會明本非同好)公羊(曷為殊會)
(吳外吳也曷為外也春秋内其國而外諸夏内諸夏而外夷狄王者欲一乎天下曷為以外内之詞言之)
(言自近者始也)榖梁(會又會外之也)胡氏(吳以號舉夷之也會而殊會外之也殊會有二義會)
(王世子于首止意在尊王室不敢與世子抗也會吳于鍾離于柤于向意在賤夷狄而罪諸侯不能不與)
(之敵也夫以大伯至德是始有吳以族言則周之伯父也至其後世遂以號舉者以其僣竊稱王不能居)
(中國之爵號耳成襄之間中國無伯齊晉大國亦皆俛首束向而親吳聖人蓋傷之故特殊會可謂深切)
(著明矣)陳氏(晉初以諸侯之大夫會吳也傳曰始通吳也於是大夫自為會矣殊會齊桓公所以)
(尊王世子也齊桓公以殊會會王世子厲公以殊會會吳吳之為蠻久矣而與王世子同文甚矣厲公之)
(為中國患矣)
(案晉之會吳六鍾離柤向善道諸侯往與之會而主吳故以殊會書而稱國外之也于戚吳人)
(來與中國之會而不為主故以列會書而穪人進之也黃池則吳晉兩伯而晉反為吳後矣故)
(亦以殊及書而稱子順内外之常著盟會之實也然殊會之說如公榖胡氏則以為春秋外吳)
(之筆如陳氏則以為晉厲尊吳之文二意稍不同恐皆可用蓋惟諸國尊之為主所以春秋外)
(之為夷也語亦互通至如王世子之書則桓公實能尊異之春秋順其事而書以美之耳然首)
(止書公及見義事在所當欲鍾離書僑如會見非義之事非所當與謀也○又案吳之見經始)
(於郯之伐盛於州來之入晉之通吳始於于蒲之欲會成於鍾離之往會始也以夷狄攻夷狄)
(中國若未甚憂繼也資一夷狄以治一夷狄中國之本體虧矣)
許遷于葉(葉南陽葉縣)左氏(許靈公畏偪于鄭請遷于楚楚公子申遷許于葉)榖梁
(遷者猶得其國家以往者也其地許復見也)張氏(中國盟主不能安小國使之昵蠻夷求安春秋)
(深著小國之失所也)
(案許以此年遷葉昭九年遷夷十八年遷白羽定四年遷容城皆避鄭也又二年而滅於鄭游)
(速矣觀其所主而成敗見許之逃中國而主楚其亦不善擇所從哉詳見邢遷下)
附錄左氏(是年晉三郤害伯宗子伯州犂奔楚初伯宗每朝其妻必戒之曰盜憎主人民)
(惡其上子好直言必及於難)
十有六年春王正月雨木冰左氏(䟽正月今之仲冬時猶有雨未是盛寒雨)
(下即著樹為冰記寒甚之過其節度)公羊(雨而木冰也何以書記異也注見胡氏下)榖梁(志異)
(也傳曰根枝折注木介甲冑兵之象)胡氏(雨而木冰也何休曰木者少陽幼君大臣之象冰者凝隂)
(兵之類也冰脅木者君臣將執於兵之徵未幾而有沙隨苕丘之事天人之際休咎之應焉可誣也而欲)
(盡廢五行傳亦過矣)
夏四月辛未滕子卒(文公也)○鄭公子喜帥師侵宋左氏
(楚子自武城使公子成以汝隂之田求成于鄭鄭叛晉子駟從楚子盟于武城夏四月滕文公卒鄭子罕伐)
(宋宋將鉏樂懼敗諸汋陂退舍於夫渠不儆鄭人覆之敗諸汋陵獲將鉏樂懼宋恃勝也衞侯伐鄭至于)
(鳴鴈為晉故也)
六月丙寅朔日有食之○晉侯使欒黶來乞師甲午晦
晉侯及楚子鄭伯戰于鄢陵楚子鄭師敗績(鄢陵鄭地)左氏
(晉侯將伐鄭范文子曰若逞吾願諸侯皆叛晉可以逞若唯鄭叛晉國之憂可立俟也欒武子曰不可以)
(當吾世而失諸侯必伐鄭乃興師欒書將中軍士燮佐之郤錡將上軍荀偃佐之韓厥將下軍郤至佐新)
(軍荀罃居守郤犫如衞遂如齊皆乞師焉欒黶來乞師孟獻子曰有勝矣晉師起鄭人使告于楚姚句耳)
(與往楚子救鄭過申子反入見申叔時曰師其何如曰德刑詳義禮信戰之器也今楚内棄其民而外絶)
(其好瀆齊盟而食話言奸時以動而疲民以逞民不知信進退罪也人恤所底其誰致死子其勉之吾不)
(復見子矣姚句耳先歸曰楚懼不可用也五月晉師濟河聞楚師將至范文子欲反曰我偽逃楚可以紓)
(憂夫合諸侯非吾所能也以遺能者我若羣臣輯睦以事君多矣武子曰不可六月晉楚遇於鄢陵范文)
(子不欲戰郤至曰韓之戰惠公不振旅箕之役先軫不反命邲之師荀伯不復從皆晉之恥也子亦見先)
(君之事矣今我辟楚又益恥也文子曰吾先君之亟戰也有故秦狄齊楚皆強不盡力子孫將弱今三強)
(服矣敵楚而已唯聖人能外内無患自非聖人外寧必有内憂盍釋楚以為外懼乎甲午晦楚晨壓晉軍)
(而陳軍吏患之范匄趨進曰塞井夷竈陳於軍中而䟽行首晉楚唯天所授何患焉文子執戈逐之曰國)
(之存亡天也童子何知焉欒書曰楚師輕宨固壘而待之三日必退退而擊之必獲勝焉郤至曰楚有六)
(間不可失也其二卿相惡王卒以舊鄭陳而不整蠻軍而不陳陳不違晦在陳而嚻我必克之苖賁皇言)
(於晉侯曰楚之良在其中軍王族而已請分良以擊其左右而三軍萃於王卒必大敗之欒范以其族夾)
(公行吕錡夢射月中之及戰射共王中目王召養由基與之兩矢射吕錡中項伏弢以一矢復命楚師薄)
(於險養由基射再發盡殪叔山冉摶人以投中車折軾晉師乃止旦而戰見星未巳子反命軍吏察夷傷)
(補卒乘繕甲兵展車馬雞鳴而食唯命是聽晉人患之苖賁皇徇曰蒐乘補卒秣馬利兵修陳固列蓐食)
(申禱明日復戰乃逸楚囚王聞之召子反謀穀陽豎獻飲於子反子反醉而不能見王曰天敗楚也夫余)
(不可以待乃宵遁晉入楚軍三日榖范文子立於戎馬之前曰君幼諸臣不佞何以及此君其戒之周書)
(曰惟命不于常有德之謂)榖梁(日事遇晦曰晦楚不言師君重於師也)胡氏(不言師敗績以)
(其君親集矢於目而身傷為重也當是時兩君相伉未有勝負之形晉之捷也亦幸焉爾幸非持勝之道)
(范文子所以立於軍門有聖人能内外無患盍釋楚以為外懼之戒乎楚師雖敗其勢益張晉遂怠矣卒)
(有欒氏之譛而誅三郤國内大亂聖人備書以見行事之深切著明也)張氏(劉氏曰戰而言及主)
(是戰者也猶曰晉侯為志乎此戰也云爾)
(案公羊以晦為晝冥記異也以上文丙寅朔考之則甲午正二十九日榖梁是)
楚殺其大夫公子側左氏(楚師還王使謂子反曰先大夫之覆師徒者君不在子無)
(以為過不榖之罪也子重使謂子反曰初隕師徒者而亦聞之矣盍圖之對曰大夫命側側敢不義側亡)
(君師敢忘其死王使止之弗及而卒)
秋公會晉侯齊侯衞侯宋華元邾人于沙隨(宋地)不見公
左氏(戰之日齊國佐高無咎至于師衞侯出于衞公出于壞隤宣伯通於穆姜欲去季孟而取其室)
(將行穆姜送公而使逐二子公以晉難告曰請反而聽命姜怒公子偃公子鉏趨過指之曰女不可是皆)
(君也公待於壞隤申宫儆備設守而後行是以後使孟獻子守于公宫秋會于沙隨謀伐鄭也宣伯使告)
(郤犫曰魯侯待于壞隤以待勝者郤犫主東諸侯取貨于宣伯而訴公于晉侯晉侯不見公)公羊
(不見公者何公不見見也注恚乞師不得也)榖梁(不見公者可以見公也可以見公而不見公譏)
(在諸侯也注諸侯無解釋之者即是同不與公相見故以諸侯總之)胡氏(臣子之於君父揚其美不)
(揚其惡為尊者諱為親者諱禮也聖人假魯史以示王法其於魯事有君臣之義故君殺則書薨易地則)
(書假滅國則書取出奔則書孫屈已而與強國之大夫盟則書及叛盟失信而莫適守則没公而書會凡)
(此類雖不没其實示天下之公必隠避其詞以存臣子之禮然則沙隨之會晉不見公是魯侯之大辱深)
(可恥焉者矣曷為直書其事而不諱也曰春秋伸道不伸邪榮義不榮勢正已而無恤乎人以仁禮存心)
(而不憂横逆之至者也沙隨之會魯有内難師出後期所當恤者晉人聽叔孫僑如之譛怒公而不見曲)
(在晉矣魯侯自反非有背仁棄禮不忠之咎也昔曾子嘗聞大勇於夫子曰自反而縮雖千萬人吾往矣)
(孟子言浩然之氣至大至剛以直養而無害則塞乎天地之間沙隨之不見於公何歉乎直書而不諱者)
(示天下後世使知大勇浩然之氣所以守身應物如此其垂訓之義大矣)
(案此與昭十三年平&KR0588;之盟公不與盟同一書法蓋晉曲魯直故不為諱若曲在魯則諱之黑)
(壤是也此不書公不與會者上書公會已著魯之志矣故此直見諸侯之罪也)
公至自會公羊(公不見見大夫執何以致會不恥也曷為不恥公幼也)張氏(内有穆姜)
(之難外不見於伯主故危之)
公會尹子晉侯齊國佐邾人伐鄭左氏(公會尹武公及諸侯伐鄭將行)
(姜又命公如初公又申守而行諸侯之師次于鄭西我師次于督揚不敢過鄭子叔聲伯使叔孫豹請逆)
(于晉師為食於鄭郊師逆以至聲伯四日不食以待之食使者而後食諸侯遷于制田知武子以諸侯之)
(師侵陳遂侵蔡未反諸侯遷于潁上鄭子罕宵軍之宋齊衞皆失軍)陳氏(會伐未有書王人者此其)
(書尹子何初以王卿士與伐也春秋不以諸侯用王師陽處父之救江王叔桓公不書前年伐秦之役劉)
(子成子猶不書也於是厲公恣矣初以尹子與齊國佐邾人序甚矣厲公之無道也)
(案經書王臣會伐者此年尹子十一年尹單其冬單子皆伐鄭也定元年劉子則侵楚也皆假)
(天子之威而服人者也如左氏說則王官會伐自單伯始然與例不合)
曹伯歸自京師左氏(曹人請于晉曰自我先君宣公即世國人曰若之何憂猶未弭而又)
(討我寡君以亡曹國社稷之鎮公子是大泯曹也先君無乃有罪乎若有罪則君列諸會矣君唯不遺德)
(刑以伯諸侯豈獨遺諸敝邑敢私布之曹人復請于晉晉侯謂子臧反吾歸而君子臧反曹伯歸子臧盡)
(致其邑與卿而不出注為晉侯所赦故書歸諸侯歸國或書名或不書名或言歸自某或言自某歸傳無)
(義例從告辭)公羊(執而歸者名曹伯何以不名而不言復歸于曹何易也其易奈何公子喜時在)
(内也公子喜時者仁人也内平其國而待之外治諸京師而免之其言自京師何言甚易也舍是無難矣)
(注言歸自京師者與内据臣子致公同文書以起喜時之功非錄京師有力也)胡氏(曹伯不名其位)
(未嘗絶也不絶其位所以累乎天王也其言自京師王命也言天王之釋有罪也善不蒙賞惡不即刑以)
(堯為君舜為臣雖得天下不能一朝居也負芻殺世子而自立不能因晉之執寘諸刑典而使復國則無)
(以為天下之共主矣)
(案晉文執衞侯歸京師與晉厲執曹伯歸京師一也然晉文書人而晉厲得書侯者文公以私)
(怨討衞厲公以公罪討曹也衞侯之歸與曹伯之歸一也然衞不書自京師而曹伯自京師者)
(釋衞主於責晉而釋曹則主於責王室也書法精矣詳見僖二十八年執衞侯下○又案曹伯)
(殺大子之罪左氏及諸說皆同公羊雖不知其簒奪之由而以為簒喜時然大意亦無甚舛獨)
(榖梁失之蓋榖梁誤以稱人以執為伯討故於此條晉侯則曰惡晉侯書歸則曰歸之善不名)
(則曰不失其國遂以為曹伯無罪而晉執之與諸傳皆不合不可從○又案子臧之子為公孫)
(春秋猶賢之見昭二十年)
九月晉人執季孫行父舍之于苕丘冬十月乙亥叔孫
僑如出奔齊左氏(宣伯使告郤犫曰魯之有季孟猶晉之有欒范也政令於是乎成今其謀)
(曰晉政多門不可從也寧事齊楚有亡而已蔑從晉矣若欲得志於魯請止行父而殺之我斃蔑也而事)
(晉蔑有貳矣魯不貳小國必睦不然歸必叛矣九月晉人執季文子于苕丘公還待于鄆使子叔聲伯請)
(季孫于晉郤犫曰苟去蔑而止行父吾與子國親於公室對曰僑如之情子必聞之矣若去蔑與行父是)
(大棄魯國而罪寡君也夫二人者魯國社稷之臣也若朝亡之魯必夕亡以魯之密邇仇讎亡而為讎治)
(之何及郤犫曰吾為子請邑對曰嬰齊魯之常隸也敢介大國以求厚焉承寡君之命以請若得所請吾)
(子之賜多矣又何求范文子謂欒武子曰季孫於魯相二君矣妾不衣帛馬不食粟可不謂忠乎信䜛慝)
(而棄忠良若諸侯何子叔嬰齊奉君命無私謀國家不貳圖其身不忘其君若虚其請是棄善人也子其)
(圖之乃許晉平赦季孫出叔孫僑如而盟之僑如奔齊召叔孫豹于齊而立之注舍之苕丘明不以歸不)
(稱行人非使人不書至公與俱歸厭於公尊故不書行父至也)榖梁(執者不舍而舍公所也執者致)
(而不致公在也猶存公也)張氏(穪人以執非伯討也)
(案晉執魯卿三此年行父及昭十三年執季孫意如二十三年執叔孫舍也皆稱人者罪晉之)
(私也然就三子論則意如之惡又非二子比故春秋雖稱人以罪晉而於其至則貶族以罪意)
(如獨與二子異焉此輕重之權衡也若公羊以為季孫能代公受執故仁之而書所舍恐無此)
(意不書至之說杜氏得之公榖注同)
十有二月乙丑季孫行父及晉郤犫盟于扈公至自會
乙酉刺公子偃左氏(注晉許魯平故盟偃與鉏俱為姜所指而獨殺偃偃與謀)張氏
(君臣同出以君致也伐鄭不致而致以會著公之危不在於伐而在於會也刺公子買言不卒戍無罪之)
(詞也偃止言刺有罪之詞也)
(案此條公至范寗曰無二事會則致會伐則致伐上無會事當言至自伐鄭而言至自會寗所)
(未詳鄭君曰伐而致會於伐事不成也○又案春秋不以本事致者惟此年伐鄭至會襄十八)
(年圍齊至伐)
附錄左氏(晉侯使郤至獻楚捷于周)
十有七年春衞北宫括帥師侵鄭(括公作結)左氏(鄭子駟侵晉虚滑衞)
(北宫括救晉侵鄭至于高氏)
夏公會尹子單子晉侯齊侯宋公衞侯曹伯邾人伐鄭
左氏(鄭太子髠頑侯獳為質於楚楚公子成公子寅戌鄭公會尹武公單襄公及諸侯伐鄭自戲童)
(至于曲洧注晉未能服鄭故假天子威周使二卿會之晉為兵主而猶先尹單尊王命也)陳氏(王人)
(未有書二卿者書二卿皆與伐也)
(案杜氏以為單伯稱子蓋降爵是以此單子即逆王姬至自齊之單伯也)
附錄左氏(晉范文子祈死卒)
六月乙酉同盟于柯陵(鄭西地)左氏(尋戚之盟也楚子重救鄭師于首止諸侯)
(還)榖梁(柯陵之盟謀復伐鄭也)陳氏(其不指言諸侯何二子與盟也言諸侯則疑於葵&KR0588;)
(狄泉之盟諱王子虎於是不諱曷為不諱會伐未有書王人者唯晉厲公特書之會盟不足諱焉爾是故)
(書同盟其尹子之盟歟抑厲公之盟歟莫適為主之詞也)張氏(陸淳曰不重言諸侯譏尹單與盟蘇)
(氏曰齊晉之盛天子之大夫會而不盟尊周也柯陵之會尹單始與諸侯之盟自是習以為常非禮也)
(案王臣與盟而書同者三柯陵尹單雞澤單子平&KR0588;劉子也諸侯要言以不信加王官失正甚)
(矣春秋不重言諸侯所以見二子之與盟也至於書同則同外楚而已不為尹單劉子而書同)
(也胡氏說詳見雞澤下)
秋公至自會(案此條伐後而盟故以會至此即榖梁二事偶則以後事致之例也與襄十一年伐)
(鄭會蕭魚至會定四年侵楚盟臯鼬至會書伐同而榖梁於此乃曰不至自伐鄭者公不周乎)
(伐鄭也解者曰周信也公逼諸侯為此盟爾意不欲更伐鄭是自違前例為此無据之言矣張)
(氏又曰公之危不在伐而在會以得免於伯主為幸故致必以會錄也亦似穿鑿)
齊高無咎出奔莒左氏(齊慶克通於靈公母聲孟子與婦人蒙衣乘輦而入于閎鮑牽)
(見之以告國武子武子召慶克而謂之克告夫人夫人怒國子相靈公以會高鮑處守及還將至閉門而)
(索客孟子訴之曰高鮑將不納君國子知之秋刖鮑牽而遂高無咎無咎奔莒高弱以盧叛仲尼曰鮑莊)
(子之知不如葵葵猶能衞其足)
九月辛丑用郊左氏(注九月郊祭非禮明矣書用郊從史文)公羊(用者何不宜用)
(也九月非所用郊也然則郊曷用正月上辛或曰用然後郊)榖梁(夏之始可以承春以秋之末承)
(春之始蓋不可矣九月用郊用者不宜用也宫室不設不可以祭衣服不備不可以祭車馬噐械不備不)
(可以祭有司一人不備其職不可以祭祭者薦其時也薦其敬也薦其美也非享味也)胡氏(郊之)
(不時未有甚於此時者也故特曰用郊用者不宜用也或曰蓋以人享叩其鼻血以薦也古者六畜不相)
(為用況敢用人乎)
(案春秋書用有用幣用牲用田賦用鄫子用致夫人皆不宜用之文杜氏從史文之說無義理)
(不可從)
晉侯使荀罃來乞師冬公會單子晉侯宋公衞侯曹伯
齊人邾人伐鄭左氏(冬諸侯伐鄭十月庚午圍鄭楚公子申救鄭師于汝上十一月諸侯)
(還注不書圍不成圍而還)榖梁(言公不背柯陵之盟也)張氏(師氏曰請王命以討有辠宜紏)
(合諸侯以尊王命奉辭以往無敢或後可也乃使大夫乞師於魯耶以盟主而乞師已為卑辱況以王之)
(卿士主兵乃言乞師其卑王室甚矣夫欲仗天子之威以討叛伐貳而乃先為此卑辱欲望鄭畏威得乎)
(哉泰山孫氏曰鄭與楚比晉再假王命三合諸侯伐之不能服中國不振可知也)
(案晉自鄢陵以後兵威非不振伯事非不舉而鄭卒不服者以厲公無服人之德也)
十有一月公至自伐鄭○壬申公孫嬰齊卒于貍脤(十一)
(月無壬申已誤公榖皆以為十月十五日脤公作軫榖作蜃)
(案以下文十二月丁巳朔推之則壬申為十月十五日故榖梁曰致公而後錄其卒臣子之義)
(也公羊曰待君命而後卒大夫也二說雖小異而大意則同獨杜氏以為誤恐杜氏是左氏紀)
(夢瓊瑰事怪不足取)
十有二月丁巳朔日有食之○邾子貜且卒○晉殺其
大夫郤錡郤犫郤至左氏(晉厲公侈多外嬖反自鄢陵欲盡去羣大夫而立其左右)
(胥童以胥克之廢也怨郤氏而嬖於厲公郤錡奪夷羊五田郤犫與長魚矯爭田五與矯亦嬖於厲公欒)
(書怨郤至以其不從已而敗楚師也使楚公子茷告公曰此戰也郤至實召寡君公怨郤至公將作難胥)
(童曰必先三郤族大多怨去大族不偪敵多怨有庸公曰然郤錡欲攻公郤至曰君實有臣而殺之其謂)
(君何待命而已胥童夷羊五帥甲八百攻郤氏皆尸諸朝胥童以甲劫欒書中行偃於朝矯曰不殺二子)
(憂必及君公曰一朝而尸三卿余不忍益也對曰人將忍君臣聞亂在外為姦在内為軌御姦以德御軌)
(以刑不施而殺不可謂德臣偪而不討不可謂刑德刑不立姦軌並至臣請行遂出奔狄公使辭於二子)
(乃皆歸公使胥童為卿公遊于匠麗氏欒書中行偃遂執公焉召士匄士匄辭召韓厥韓厥辭曰古人有)
(言曰殺老牛莫之敢尸而況君乎二三子不能事君焉用厥也)榖梁(自禍於是起矣)
楚人滅舒庸左氏(舒庸人以楚師之敗也道吳人圍巢伐駕圍釐虺遂恃吳而不設備楚公)
(子槖師襲舒庸滅之)
十有八年春王正月晉殺其大夫胥童左氏(欒書中行偃殺胥童)
(民不與郤氏胥童道君為亂故皆書曰晉殺其大夫)陳氏(楚商臣殺鬭勃而後弑君晉欒書中行偃)
(殺胥童而後弑君春秋不列於孔父以是為不能與其君存亡者也)
庚申晉弑其君州蒲左氏(晉欒書中行偃使程滑弑厲公葬之于翼東門之外以車)
(一乘使荀罃士魴逆周子于京師而立之)榖梁(稱國以弑其君君惡甚矣)胡氏(弑君天下之大)
(罪討賊天下之大刑春秋合於人心而定罪聖人順於天理而用刑固不以大霈釋當誅之罪亦不以大)
(刑加不弑之人然趙盾以不越境而書弑許世子止以不嘗藥而書弑鄭歸生以憚老懼讒而書弑楚公)
(子比以不能效死不立而書弑齊陳乞以廢長立幼而書弑晉欒書身為元帥親執厲公於匠麗氏使程)
(滑弑公而以車一乘葬之於翼東門之外而春秋稱國以弑其君而不著欒書之名氏何哉仲尼無私與)
(天為一奚獨於趙盾許止歸生楚比陳乞則責之甚備討之甚嚴而於欒武子闊略如此乎學者深求其)
(旨知聖人誅亂臣討賊子之大要也而後可與言春秋)陳氏(弑不言故弑而言故有自來者矣晉)
(殺郤錡郤犫郤至晉殺胥童晉弑其君州蒲蔡殺公子駟蔡放公孫獵盜殺蔡侯申春秋書弑未有詳於)
(此者也)張氏(稱國以弑分其惡於衆也)
(案晉伯在靈成景厲之世其權卑於列國矣楚莊乘晉之哀其事進乎方伯矣然春秋書伯在)
(晉不在楚者存中國也自文六年盡成十八年凡四十九年為靈成景厲之繼伯李氏曰靈公)
(政隳柄分無抗伯業之志成公力弱事淺無伯諸侯之權景公心勞謀舛無制中夏之略厲公)
(外強中乾無服人心之道四君雖執夏盟非復文襄之舊矣靈公以少主涖強卿上驕下肆楚)
(始爭鄭蓋將嘗試晉政於是有狼淵之師此非細故也而救鄭之役止書晉人衛鄭欲介魯以)
(求通蓋未忘晉德於是為沓棐之會此關大勢也而新城之盟晉侯不出扈之盟曰討齊亂扈)
(之會曰平宋難蓋君臣之大倫人道之不可廢此豈常變也或求賂以免或無功而還范山曰)
(晉君少不在諸侯北方可圖也夷狄謀取其伯方且沈溺宴安厚歛以雕牆輕殺以愎諫欲不)
(亡得乎故曰無抗伯業之志也成公若有其志矣内難甫靖履國未長四年而後始出偏師以)
(侵陳黑壤與扈二會僅能再合列國而已黑壤以服鄭扈以服陳亦庶幾改物也然始之不能)
(有為者凡數年外而楚人三歲三伐鄭晉無攘却之謀内而鄭子家弑君晉無討賊之刑諸侯)
(何所觀焉故曰無主諸侯之權也景公若能收其權矣規模失序徒勤諸侯不能首合與國大)
(修同盟以治即異之黨使楚人得號令于辰陵乃且亟會櫕函求山後戎狄以為先務是孰緩)
(孰急也不能謀少西氏之逆以誅陳之惡使楚得行方伯之事方且修房帷一笑之憾興大師)
(以伐齊得已不已是孰重孰輕也不能統一六師蒐繕卒乘以一矢遺楚使邲不振旅為中國)
(羞乃伐廧咎如滅赤狄哆然言功是孰害孰利也蟲牢馬陵于蒲晚年三會竟莫駕楚故曰無)
(制中夏之略也厲公若有其略矣德薄而多大功慮淺而數得志觀厲公不特純以汰心行之)
(亦假義飾譽者也歸于京師而後正曹負芻之罪請于王官而後進駕鄭之威此類可欺世自)
(掩矣晉之所忌曰楚曰吳曰秦曰狄厲公自交剛敗狄而狄服會京師伐秦而秦恐戰鄢陵勝)
(楚而楚弱會鍾離通吳則吳成四隣無釁而諸侯反貳是以沙隨辱魯猶未快也而求多季孫)
(柯陵伐鄭猶未巳也而再厪單子諸侯無患而蕭牆反危是以三郤之誅成而匠麗之難萌故)
(曰無服人心之道也)
附錄(左氏晉悼即位事疏曰晉世家襄公少子捷號桓叔桓叔生惠伯談談生悼公周)左
氏(周子生十四年矣大夫逆于清原周子曰孤始願不及此雖及此豈非天乎抑人之求君使出)
(命也二三子用我今日否亦今日共而從君神之所福也對曰羣臣之願也敢不惟命是聽庚午盟)
(而入辛巳朝于武宫逐不臣者七人二月乙酉朔晉悼公即位于朝始命百官施舍已責逮鰥寡振)
(廢滯匡乏困救災患禁淫慝薄賦歛宥罪戾節器用時用民欲無犯時使魏相士魴魏頡趙武為卿)
(荀家荀會欒黶韓無忌為公族大夫使訓卿之子弟共儉孝弟使士渥濁為大傅使脩范武子之法)
(右行辛為司空使脩士蒍之法弁紏御戎校正屬焉使訓諸御知義荀賓為右司士屬焉使訓勇力)
(之士時使卿無共御立軍尉以攝之祁奚為中軍尉羊舌職佐之魏絳為司馬張老為候奄鐸遏寇)
(為上軍尉籍偃為之司馬使訓卒乘親以聽命程鄭為乘馬御六騶屬焉使訓羣騶知禮凡六官之)
(長皆民譽也舉不失職官不易方爵不踰德師不陵正旅不偪師民無謗言所以復伯也注此以上)
(通言悼公所行未必皆在即位之年也)
齊殺其大夫國佐(武子)左氏(十七年齊侯使崔杼為大夫使慶克佐之帥師圍盧國佐)
(從諸侯圍鄭以難請而歸遂如盧師殺慶克以榖叛齊侯與之盟于徐關而復之十二月盧降使國勝告)
(難于晉待命于清至是齊侯使士華免以戈殺國佐于内宫之朝書曰齊殺其大夫國佐棄命專殺以榖)
(叛故也使清人殺國勝國弱來奔王湫奔萊慶封為大夫慶佐為司寇既齊侯反國弱使嗣國氏禮也)
(案此為齊崔慶專國之始事也)
公如晉左氏(朝嗣君也)
夏楚子鄭伯伐宋宋魚石復入于彭城(宋邑)左氏(鄭伯侵宋及曹)
(門外遂會楚子伐宋取朝郟楚子辛鄭皇辰侵城郜取幽&KR0588;同伐彭城納宋魚石向為人鱗朱向帶魚府)
(焉以三百乘戍之而還宋人患之西鉏吾曰何也若楚人與吾同惡以德於我吾固事之也不敢貳矣大)
(國無厭鄙我猶憾不然而收吾憎使贊其政以間吾釁亦吾患也今將崇諸侯之姦而披其地以塞夷庚)
(逞姦而攜服毒諸侯而懼吳晉吾庸多矣非吾憂也且事晉何為晉必恤之注夷庚吳晉往來之要路)
公羊(注楚以封魚石復本繋于宋言復入者不與楚專封故從犯君錄之)胡氏(此伐宋以納魚)
(石其不曰納宋魚石于彭珹何也劉敞曰不與納也諸侯失國諸侯納之正也諸侯世也大夫失位諸侯)
(納之非正也大夫不世也諸侯托於諸侯禮也大夫托於諸侯非禮也其言復入者已絶而復入惡之甚)
(者宋魚石晉欒盈是矣)張氏(蘇氏曰不言叛者復入而將以亂國非直叛君而已故魚石欒盈之)
(罪重於趙鞅宋辰也)
附錄(左氏歸入例)左氏(凡去其國國逆而立之曰入復其位曰復歸諸侯納之曰歸以)
(惡曰復入注此四條所以明外内之援辨逆順之詞通君臣取國有家之大例)
(案經書楚子鄭伯伐宋二又見襄十一年○又案經書復入者止魚石欒盈大夫無繼世故穪)
(復者已絶之詞穪入者甚逆之詞)
公至自晉晉侯使士匄來聘秋把伯來朝左氏(公至自晉晉范)
(宣子來聘且拜朝也君子謂晉於是乎有禮秋杞桓公來朝勞公且問晉故公以晉君語之杞伯於是驟)
(朝于晉而請為昏)
(案士匄聘魯二又見襄八年)
八月邾子來朝左氏(邾宣公來朝即位而來見也)
築鹿囿左氏(書不時也注築牆為鹿苑)公羊(譏何譏爾有囿矣又為也注刺奢泰妨民天子)
(囿方百里公侯十里伯七里子男五里皆取一也䟽孟子文司馬法亦云)榖梁(築不志此其志何也)
(山林藪澤之利所以與民共也虞之非正也)張氏(許氏曰大夫擅國威權日去而公務自娛於鳥)
(獸草木是謂冥豫在上何可長也愚案孟子謂齊宣王曰臣聞郊關之内有囿方四十里殺其麋鹿者如)
(殺人之罪則是方四十里為穽於國中成公之鹿囿雖未至此然後日之築郎囿蛇淵囿亦師師非度至)
(戰國而極耳勞民以獨樂此春秋所謹也)
(案築囿三始於此年及昭九年築郎囿定十三年築蛇淵囿也成公自朝晉而歸士匄來聘把)
(邾交朝蓋晉悼之初欲親魯以成伯業故致此耳而成公遽自以為安肆意於苑囿之樂所謂)
(國家閒暇及是時般樂怠敖者也)
己丑公薨于路寢左氏(言道也)榖梁(正也男子不絶於婦人之手以齊終也)
冬楚人鄭人侵宋左氏(楚子重救彭城伐宋宋華元如晉告急韓獻子為政曰欲求得)
(人必先勤之成伯安疆自宋始矣晉侯師于台谷以救宋遇楚師于靡角之谷楚師還注子重先遣輕車)
(侵宋故書人而不言伐)
(案齊桓伯業始於平宋亂晉文伯業始於釋宋圍悼公伯業又始於彭城之救宋故曰成伯安)
(疆自宋始矣前則楚鄭皆稱爵而書伐今則楚鄭皆稱人而書侵晉之勢漸盛而楚之勢漸哀)
(矣)
晉侯使士魴來乞師(魴公作彭)左氏(魴來乞師季文子問師數於臧武仲對曰伐鄭)
(之役知伯實來下軍之佐也今彘季亦佐下軍如伐鄭可也事大國無失班爵而加敬焉禮也從之)張
氏(襄陵許氏曰悼公復興伯業而乞師猶循厲之故事元年而後遂無乞師則召兵而已矣)
(案經書乞師止此)
十有二月仲孫蔑會晉侯宋公衛侯邾子齊崔杼同盟
于虚朾左氏(孟獻子會于虚朾謀救宋也宋人辭諸侯而請師以圍彭城孟獻子請于諸侯而先)
(歸會葬)張氏(許氏曰襄公不會在喪故也悼之所以仁諸侯也)
(案晉悼公同盟四虚朾雞澤戲亳城北)
丁未葬我君成公左氏(書順也注薨于路寢五月而葬國家安靜世適承嗣故曰書順)
(也)
(案成公在位十有八年自鞌戰以後汶陽未歸之前魯事晉甚謹自汶陽歸齊之後魯之於晉)
(嫌隙已生然方其事晉也束讎於齊南屈於楚&KR0588;甲作而兵政變四卿將而公室弱魯已無一)
(事之可取矣及其得罪於晉也會葬而見止來聘而及盟沙隨困苕&KR0588;執而辱於外僑如讒夫)
(人失德而亂於内魯自隱公以來未有如是者也及其末年幸悼公之興國家無事而又一時)
(諸臣如季文子孟獻子子叔聲伯臧宣叔臧武仲皆賢智之資故能維持協贊以綏内難不然)
(魯蓋不可為矣李氏曰四卿得志于齊僅能免二鄙之侵而十年三朝三聘于晉不能免沙隨)
(苕&KR0588;之辱如京師似可求尊周之名而會盟于蜀莫掩背華之恥成公得不救失而不悟其非)
(也斯言信哉)
春秋會通卷十七
