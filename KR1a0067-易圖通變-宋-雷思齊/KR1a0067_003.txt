易圖通變卷三
宋雷思齊撰
河圖𫝊下
道家以日月為易始蹈常襲故未始為然卒究於大𫝊
則未始不然曰乾坤其易之藴邪乾坤成列而易立乎
其中矣乾坤毁則无以見易易不可見則乾坤或幾乎
息矣是猶未識所見之易為何物也則又曰乾坤其易
之門邪乾陽物也坤隂物也隂陽合德而剛柔有體以
體天地之撰以通神明之德是易之為物有體可以見
矣則又曰闢戶謂之乾闔戶謂之坤一闔一闢謂之變
往来不窮謂之通見乃謂之象形乃謂之氣制而用之
謂之法利用出入民咸用之謂之神是易之謂體者又
見其有用矣故曰天地設位而易行乎其中矣曰法象
莫大乎天地變通莫大乎四時縣象著明莫大乎日月
曰廣大配天地變通配四時隂陽之義配日月凡是數
端莫不舉日月以徵則信其為易也完矣夫易與天地
準能彌綸天地之道仰觀象於天俯觀法於地則成象
謂乾者日也效法謂坤者月也日象離數極乎九月象
坎數始乎一凡九必對六今云一者一合天五為六坎
一乾六為水生成所以為月者也且天地乃乾坤之體
乾坤乃天地之用惟天地定位而上下氣形有不易之
分故乾坤成列而隂陽體用有變易之數天地有常體
而莫見其用隂陽有常用而莫究其體惟日月之體用
兼著故特著其義以配隂陽云爾且明教以範圍天地
而不過曲成萬物而不遺者特通乎晝夜之道而知也
夫晝夜之道豈難知哉百姓日用而不知爾請略舉其
凡乾陽物者日其類也坤隂物者月其類也隂陽成列
而合德者四時合序日月合眀闢戶謂乾近則日之出
旦月之上弦遠則春之日夜分而謂啓也闔戶謂坤近
則日之入夕月之下弦遠則秋之日夜分而謂閉也仰
觀其成象則日之晝月之望夏之景長而至俯察其效
法則夜之分月之朔冬之景短而至也是以日往則月
来月往則日来日月相推而明生焉寒往則暑来暑往
則寒来寒暑相推而歲成焉變化者進退之象也剛柔
者晝夜之象也日月運行一寒一暑故曰天地之道貞
觀者也日月之道貞明者也天下之動貞夫一者也貞
夫一也者四時分至之中皆一也而此特謂天下之動
貞夫一則正由坎之一也一日之陽起初動於夜分之
際固謂貞夫一也一年之陽氣復動於冬朔之始尤見
其貞夫一者也坎之數一離之數九坎離以一九為乾
離為日坎為月日月必合於月之初一為朔而日不云
朔月乃云朔南不云朔北乃云朔夫朔逆度也逆與日
會故謂之朔以朔文觀之明著月之逆度者也說卦曰
易逆數也書亦曰平在朔易理實同也由是以進乎日
月之為易其縣象得不謂著明矣乎故月之三五而盈
少隂陽之七八三五而闕老隂陽之九六緫之以地數
三十而月盡又河圖法也周天三百六十五度四分度
之一日每行一度冬南夏北為寒暑之中極月行每十
有三度而竒與日之合者十有二朔而歲常以備六隂
六陽十有二月天地節而四時成是月之運行勞亦甚
矣其稱坎為勞卦者不徒謂水也此坎之一數不入於
參兩參伍之制而特著其動之始也中之始也
合而言之天地者體也隂陽者用也體者形所以用其
氣用者氣所以體其形天以氣體其形故其形下包乎
地地以形用其氣故其氣上行乎天是天之氣全體乎
地之形而地之形全用乎天之氣此又參兩之制得以
明之也
一之始參三之終參皆天也而并位乎平地之上如乾
者老陽也乃附於成數之六隂位乎隂地西北偏極乎
退數之終艮者少陽也乃附於成數之八隂位乎陽地
東北偏立乎進數之始而特以坎中之一陽不在參兩
之用者因其始生自然之一介然特立於隂陽終始之
際起歲之朔月之朔以體生生之謂易斯足以明地之
體全用乎天矣一始之兩二終之兩皆地也而兼列於
平地之上如巽少隂也雖以附地生數之四隂位乃在
東南偏陽氣升已過中之進數坤老隂也雖以附地生
數之二隂位猶在西南偏陽氣降未及中之退數且兼
兩地并以奉中參天位之極當天之極高日之極中斯
足以明天之用全體乎地矣以是知參兩之制非有日
以定其晝夜長短有月以更其朔望贏縮則天地之氣
形體用隂陽之變化生成其升降進退之變通分合出
入之歸宿則惡從而討其真是哉
故嘗由是以参之制數之元矣天一之始自北而中而
分地二於西南不得謂天地定位者陽正而下隂偏而
上也二得名坤一不得名乾者一起於坎也由一参二
以為三以前而東蓋所以見人参於天地之中以生而
動於震因兩其二而四附以順而相入之巽虚生其象
以為四然象非實體也象天地與人極男女之相配以
始者爾一與三之陽自然已各據其中而二與四之未
中未有以正之可遂已乎故有待取用於成數之交合
以成其正也五雖虚位於中而有其數可制其用一交
五而以其一相配而成六於乾二交五而以其二相配
而成七於兊三交五而以其三相配而成八於艮四交五
而以其四相配而成九於離然後始謂之成象成象則
謂之乾而效法則謂之坤矣乃得謂之天地定位也其
實一自合一二自合二三自合三四自合四特以交五
而變爾於是坎一之陽合而成乾六之隂坤二之隂合
而成兊七之陽震三之陽合而成艮八之隂巽四之隂
合而成離九之陽其始正者合而輔於偏始偏者合而
歸之正於是八卦成列而象在其中矣亦惟一之自中
坎獨自若而不入於數而河圖参天兩地參伍錯綜之
變得以行乎其中也故由參天之制皆用九而知九為
乾之用由兩地之制皆用六而知六為坤之用蓋乾之
始参於艮八而不足於數則取震之一而九之中参當
陽極而體數之全无餘不足則自九之終參則取兊過
中有餘之三以奉乾六之終而九之兩之始起數於震
中之二以合巽四之不足而六之兩之終起數於坤之
本二以合兊中有餘之四而六之是明参兩九六所用
之槩也或有謂坤二與兊七而九乾位自得六數亦自
成九六也曾不識兩之制皆終地上参之制皆終地下
又焉得而易之哉况乾本九也今數乃損而六坤本六
也今數乃增之而九者尤足以明老隂之六變而之九
老陽之九變而之六而卦爻之所以成九六也由参天
之用必九兩地之體必六下繫之首曰八卦成列象在
其中矣因而重之爻在其中矣而後世乃謂易畫之重
非由羲始吾不信也
且說卦謂說言乎兊成言乎艮凡再言其山澤通氣者
即咸卦也咸之彖曰二氣感應以相與止而說天地感
而萬物化生聖人感人心而天下和平觀其所感而天
地萬物之情可見矣其雷風相薄者即恒卦也恒之彖
曰雷風相與巽而動天地之道恒久而不已也日月得
天而能久照四時變化而能久成聖人久於其道而天
下化成觀其所恒而天地萬物之情可見矣遡求於下
經之人道攸始則說卦重卦其旨一毫不悖也故愚謂
重易斷自羲始不然禮謂三易其經卦皆八其别皆六
十四其欺我哉求易之道試以是進之說卦曰聖人之
作易也参天兩地而倚數觀變於隂陽而立卦𤼵揮於
剛柔而生爻因参稽其所以参兩者其得於河圖无間
然矣且帝出乎震一章尤河圖之大講明也特截自震
起於泰中環周而訖於艮寓夏正之歲更爾故曰終萬
物始萬物者莫盛乎艮曰艮東北之卦萬物之所成終
而所成始意蓋謂又始於出乎震者也此實孔子特以
變通四時言也而於通乎晝夜之道而知則未及悉也
夫兩之制並起於平地以奉中參者自春而秋以分必
極於夏之至者亦晝之象也始終之参皆在地中者自
秋而春以分必極於冬之至者亦夜之象也請以日用
常行變而通之則出乎震者人之始作於旦也古謂震
旦所以騐也齊乎巽者動而相與之交也相見乎離則
交際之極也致役乎坤則動極徐静也說言乎兊休且
入也自震至兊此晝之體用人所同見至於戰乎乾卒
取終參之制其數之九則存兊餘之三嚮晦入息於乾
六以終也隂陽相薄閉塞不用之時也然終則有始至
於勞乎坎則夜分之氣復動準於七日之復則同也成
言乎艮則遠接兊餘之三說言乎兊也山澤通氣感而
相與雖止於其所而時行則行斯人事之又興始者也
變化者進退之象也剛柔者晝夜之象也吾見自羲文
以来河圖之一隂一陽進退升降往復循環周流不息
開古訖今遠之一歲之冬夏邇之一日之晝夜莫不由
斯道也吾日用常行不在它求参天之道自艮始者於
是乎在其視太玄以七百二十九贊之準易皇極以元
會運世之旁通各以一朞之歲月日時為數例視今通
其變極其數於河圖日可見之行也豈不易簡而理得
哉斯非至精變而神者歟
易圖通變卷三
