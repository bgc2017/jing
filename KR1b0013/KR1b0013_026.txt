增修東萊書說卷二十六宋時瀾撰
君奭第十八周書
召公不疑周公前輩辨之悉矣於其盛滿而欲去周
公反覆留之不遺餘力後世權位相軋之際排之使
去則多有之挽之使留盖亦鮮矣周公固不可以後
世論也然大臣之秉心公則深恐無助私則惟恐不
專公私之間世主所當深察也
召公爲保周公爲師相成王爲左右召公不說周公作
君奭
成功不可居也洛邑成而周公告歸盖與召公同心
也巳而成王盡禮以留之周公既幡然而改矣而召
公猶守前日欲退之心未改也故於師保左右輔相
之任則不說焉周公乃作此書反覆開諭挽留之於
是始為周公留周公聖人也視周公以為去就可以
不差也召公於吾心之未諭未嘗以周公留而我亦
留不苟於隨如此及其既諭也非特暫留於一時相
成王又相康王身任托孤寄命之責而不辭蓋有味
於周公之言矣惟其重於隨所以篤於信也嗚呼斯
其所以為召公歟
周公若曰君奭弗弔天降喪于殷殷既墜厥命我有周
既受我不敢知曰厥基永孚于休若天棐忱我亦不敢
知曰其終出於不祥嗚呼君巳曰時我我亦不敢寧于
上帝命弗永遠念天威越我民罔尤違惟人在我後嗣
子孫大弗克恭上下遏佚前人光在家不知天命不易
天難諶乃其墜命弗克經歴嗣前人恭明德在今予小
子旦非克有正迪惟前人光施于我沖子又曰天不可
信我道惟寧王德延天不庸釋于文王受命
以名相命周初蓋猶質也殷之喪亂自後世之私言
之則殷之禍周之福也多士告殷民而曰弗弔則憫
勞之辭耳今周公之告召公周家大臣自相與語亦
首曰弗弔蓋聖賢以天下為心不幸而遇喪亂又不
幸而任此責豈其所樂哉天降喪于殷殷既墜厥命
我有周既受之矣其何以承之乎我不敢知曰其基
業永可保信期於休盛惟順天則庶乎輔成我之誠
忱我亦不敢知曰其終出于不祥而自弃於不可為
也人之於天或恃而不自修或懼而不自彊謂厥基
永孚于休恃而不修者也意天之必福已者也謂其
終出于不祥懼而不自彊者也意天之必禍已者也
天無必必非天也必之者非知天也周公謂吾之於
天豈敢計禍福必之哉惟盡在我之誠以順天而巳
復嘆息引召公前日之言而質之召公巳嘗曰是在
我矣我亦如召公之意不敢自惰而安于上帝之命
盍相與悉心而奉天曷為遽忘前日之言而欲去也
召誥言天屢云我不敢知與周公若合符節則召公
前日之言可推矣弗永遠念天威越我民㒺尤違惟
人在我後嗣子孫大弗克恭上下遏佚前人光在家
不知者周公告召公苟弗永遠念天威之可畏於今
日我民無怨尤違戾之時遂謂天命巳固民心巳安
可以退身而它日之事則惟它日之人在我後嗣子
孫之側者自任其責召公之意雖若此如萬一後嗣
大不能恭敬上下驕慢侈肆遏絶佚墜祖宗之光明
則宗臣之義可云我在家而不知乎固不得以既退
而逃其責也曷若今相與勉留而扶持之乎天命不
易天難諶者不易盖天命之理天命至公不可攀援
不可倚著古先聖王所以兢兢慄慄若隕深淵者也
驗吾心操舍之際則知之矣自天言之則曰不易自
人觀天言之則曰難諶易而信之則未嘗知所謂不
易者也乃其墜天之命則其亡忽焉不能少經歴歲
時斯其所以為不易難諶也其可謂天命既固而不
扶持之乎嗣前人恭明德在今予小子旦非克有正
迪惟前人光施於我沖子者既言天命難保又言保
祖宗之業者責實在於周公前人文武也恭明德恭
承文武之明德也是責雖在我我豈能自有所為哉
不過啓迪開導前人文武之光明施於我幼沖之成
王而巳明德者光之體光者明德之發由恭承則言
其體由施用則言其發也玩非克有正之辭則周公
退托求助於召公之意在其中矣又曰天不可信我
道惟寧王德延天不庸釋于文王受命者凡分章皆
更端又曰則紀其語之既終復續形容議論之起伏
并與精神而寫之者也天命不易固不可信在我之
道惟思文王之德則可以延世天必不用釋於文王
所受之命也徒信天而不知反求則以天為在外信
文王所以得天者是則信天之實也上天之載無聲
無臭儀刑文王萬邦作孚求天者莫親於文王也言
此者所以繹迪前人光之意而終之也
公曰君奭我聞在昔成湯既受命時則有若伊尹格于
皇天在太甲時則有若保衡在太戊時則有若伊陟臣
扈格于上帝巫咸乂王家在祖乙時則有若巫賢在武
丁時則有若甘盤率惟兹有陳保乂有殷故殷禮陟配
天多歴年所天惟純佑命則商實百姓王人罔不秉德
明恤小臣屏侯甸矧咸奔走惟兹惟德稱用乂厥辟
故一人有事于四方若卜筮罔不是孚
此章序商六臣之烈盖勉召公以匹休於前人也伊
尹之佐湯以聖輔聖其治化與天無間故曰格于皇
天言其通於天也伊陟臣扈之佐太戊以賢輔賢其
治化克厭帝心故曰格于上帝言其通於帝也自其
徧覆包含言之則謂之天自其主宰言之則謂之帝
天譬則性帝譬則心初非二也凡書之或稱天或稱
帝各隨所指非有所輕重至於此章對言之則見聖
賢之分焉格于上帝猶以存主者言之也至於格于
皇天則渾然天體不可以存主言矣雖然太甲之保
衡即前日之伊尹也佐湯則格于天佐太甲則格于
帝何也非伊尹之治化不若前日太甲則不若湯也
伊尹之於太甲亦未嘗以其不若湯降一等而自貶
也咸有一德之篇固以湯期太甲其未入聖域未格
皇天盖太甲之責也巫咸亦太戊之輔相也不置之
伊陟臣扈之列止言其乂王家何也咸之為治功在
王室而精微之藴猶有愧於二臣也祖乙之有巫賢
武丁之有甘盤不言其治功高下者盖周公之論本非
為方人而發成湯與太甲太戊致治有聖賢之異其
辭不得而同伊尹扵成湯太甲所事有前後之異其
辭不得而同巫咸與伊陟臣扈並時有優劣之異其
辭不得而同若巫賢甘盤各著聲烈於一朝無所疑
混固不必銖銖而較之也巫咸之事不見於經矣武
丁舊學于甘盤既乃遁于荒野而四海仰德實傳說
之力舍說而舉盤者盖盤源也說委也先河後海之
意也率惟兹有陳保乂有殷故殷禮陟配天多歴年
所者言是六臣率循深惟此道而勲名各有陳列布
在天下故殷家之禮升而配天多歴歲序惟天子祀
以祖配天而冕服鼎爼莫不配天之數然則配天之
禮盖天子之禮也自湯以諸侯升而用天子之禮久
而不墜實六臣之力也六臣所率惟者皆此道而心
之所至則有差焉孟子論伯夷伊尹孔子而終之以
是則同亦此意也天惟純佑命則商實百姓者命而
曰純言其眷命之甚篤也眷命之甚篤則以商家富
實百姓厚於民故天亦厚之也是盖六臣深知根本
之所在而祈天永命也王人罔不秉德明恤小臣屏
侯甸者王人王也六臣格其君心其王罔不秉君德
於上明恤猶顯比之謂盖顯然以至公拊恤天下在
内則逮卑賤之小臣在外則逮於藩屏之侯甸内言
小臣極其目也外言侯甸舉其綱也恩意浹洽於内
外公平周溥斯乃所秉之君德也後世之君私昵小
臣優伶僕隷光寵赫弈而偏愛一國如平王之貳于
虢者䘏之非不深可以謂之明恤乎矧咸奔走惟兹
惟德稱用乂厥辟故一人有事于四方若卜筮罔不
是孚者言君固秉德況凡奔走在列者惟此之故惟
德之稱以用乂其君君德成就彰信兆民凡有所為
於四方安得不如卜筮之神民罔不信乎乂云者規
諫箴誨以治之也六臣下實其民上格其君又號召
天下之賢俊使朝夕以道德之言涵浸薰陶以底於
罔不是孚之盛此真大臣之職業也大臣之職業如
此召公不景行行止而遽言退乎
公曰君奭天壽平格保乂有殷有殷嗣天滅威今汝永
念則有固命厥亂明我新造邦
坦然無私之謂平格者通徹三極而無間者也天無
私壽惟其至平通格於天者則壽之平則常永悠久
有壽之道壽其當壽無所加損斯其所以為天也斯
其所以保乂安治而壽有殷之祚者也前章序成湯
伊尹而下君臣各盡其職不虧不偏盖平格之實也
天之保乂有殷如此至于殷紂亦嗣天位乃驟罹滅
亡之威曾不賴前人而免焉益見天之無私壽也今
汝永念則有固命厥亂明我新造邦者周公言天命
之無常而歸重於召公商家先哲王之多也基業之
厚也一旦失道而滅天曾不以私壽之況我新造之
周天命未固者乎汝召公勉留而為周家永久之念
則有固命矣國命之固不固惟繋於召公念之永不
永其忍不為此而留哉召公而永念則天命必固其
治效亦赫然明著於我新造之邦而身與國俱顯否
則身與國俱辱矣
公曰君奭在昔上帝割申勸寧王之德其集大命于厥
躬惟文王尚克修和我有夏亦惟有若虢叔有若閎夭
有若散宜生有若泰顚有若南宫括又曰無能往來兹
迪彝教文王蔑德降于國人亦惟純佑秉德迪知天威
乃惟時昭文王迪見冒聞于上帝惟時受有殷命哉武
王惟兹四人尚迪有禄後暨武王誕將天威咸劉厥敵
惟兹四人昭武王惟冒丕單稱德今在予小子旦若游
大川予往暨汝奭其濟小子同未在位誕無我責收罔
勗不及耉造德不降我則鳴鳥不聞矧曰其有能格
商與周接其興亡既可見矣若文武之朝則召公回
翔其間而身履者也故周公復舉其親見者以警之
割裁也申重也勸勉也上帝之相文王裁割其偏申
重勸勉以日新其德以集大命於其躬德成則命集
德者命之實命者德之致也帝謂文王無然畔援無
然歆羨盖所以割文王之德而致其密察之工文王
陟降在帝左右亹亹文王令聞不巳盖所以申勸文
王之德而進其緝熙之學文王之密察緝熙是乃上
帝之割申勸非復有詔之者也文王既集大命則任
天下之責故其心庶幾能修和於諸夏以盡其職分
太和雖貫古今盈宇宙而不息然紂為天下宗主窮
凶極虐戾氣充塞而和則愆矣修而復之實文王責
自朝至于日中昃不遑暇食用咸和萬民則修和之
實也所謂修和盖本於割申勸以修己之和推而放
之於諸夏也尚克者望道未之見之心也如曰巳克
則豈所謂純亦不巳乎文王之所以内進厥德外和
有夏合内外之道者盖亦有賢哲之輔焉虢叔閎夭
散宜生泰顚南宫括是五臣者皆胥附先後以輔文
王可謂盛矣文王猶歉然未足復曰人材之少無能
往来君民之間以迪導常教於下者故文王自視蔑
有少德降于國人賢巳衆而視之若寡德巳盛而視
之若無此乃純亦不巳之心也想召公聞此言反視
已之功業眇然一羽之在太空敢自謂成而欲去乎
文王既不巳如此亦惟五臣者純一佐佑秉德不移
蹈履至到實知天威以顯其君而受殷命故曰乃惟
時昭文王迪見冒聞于上帝惟時受有殷命哉迪見
者蹈履而實見非小知之窺測也冒聞者覆冒而徧
聞非一事之感格也武王惟兹四人尚迪有禄孔氏
謂虢叔先没意其或有所傳歟武王繼世文王五臣
雖一人先没惟此四人者尚蹈有禄位盖言賴故老
之猶存也後暨武王誕將天威咸劉厥敵者言四人
後與武王大將天討虔劉其敵盖言其集大勲也惟
兹四人昭武王惟冒丕單稱德者既集大勲遂顯其
君惟覆冒之所及大盡稱武王之德盖言其達聲教
于四海也造端於文王故論其原成終於武王故論
其效固相為終始也師尚父之事文武烈莫盛焉不
預五臣之列盖一時議論或詳或略隨意而言主於
留召公而非欲為人物之評也文武君臣於天人之
際佑曰純佑知曰迪知見曰迪見聞曰冒聞將曰誕
將稱曰單稱凡皆致其一知其至大其用極其效非
若後世乍出乍入安於小成者之為也今在予小子
旦若游大川予往暨汝奭其濟者周公言今兩聖五
賢之責皆在我之一身懼不能勝若游大川罔知津
涯豈能獨濟哉予往與汝召公其共濟可也求助之
切也小子同未在位誕無我責者此小子乃指成王
言成王雖巳親政然幼沖小子未知艱難政當同未
在位之時而盡瘁扶持之不可以成王既在位而大
責我以當去也收罔勗不及耉造德不降我則鳴鳥
不聞矧曰其有能格者言召公若收斂退藏罔勗勉
成王之所不逮以耉老為德高視遠引不降心而屈
留則周家之治可憂矣鳴鳥盖是時周方盛隆鳴鳳
在郊卷阿鳴于高岡者乃詠其實周公謂召公若收
斂以老成自居不屑國事則我豈能獨保今日之盛
在郊之鳳將藏而不復聞其鳴況敢言進此而有所
感格乎自後世觀之天下可無召公不可無周公而
周公於召公之去反惴惴然惟恐其不留焉斯周公
之所以為周公也
公曰嗚呼君肆其監于兹我受命無疆惟休亦大惟艱
告君乃猷裕我不以後人迷
周公歴陳文武股肱之盛復嘆息告召公肆其監于
兹勉其視此而自彊也我受命無疆惟休亦大惟艱
者周公深思王業一則以喜一則以懼文武之受命
其休則無疆也迹夫后稷公劉以来積累締造盖亦
艱難之大者也思其休豈不可喜固當有以承之思
其艱豈不可懼固當有以保之苟欲潔其身而不為
社稷深長之慮則亦硜硜然狭隘之甚矣告君乃猷
裕者告召公勿狭隘欲去盍謀所以寬裕者可也鄭
氏謂召公不說似隘急故令謀於寬裕是也盖大臣
之位百責所萃震撼擊撞欲其鎮定辛甘燥濕欲其
調齊盤錯棼結欲其解紓黮闇汚濁欲其茹納自非
曠度洪量與夫患失乾没者未嘗無翩然舍去之意
況召公親遭大變破斧缺斨之時屈折調護心勞力
瘁又非平時大臣之比顧以成王未親政不敢乞身
耳一旦政柄有歸方欲償前日之志而反不得遂焉
此所以鞅鞅不悅也是則然矣盍謀所以寬裕者乎
誠寬裕其心遠思文武王業之艱難展布四體為久
大之規摹則向来勌厭急狹之病自融釋於平寬之
域矣我不以後人迷者周公言我終不獨善而使後
人迷亂此盖自言其所以不去者而亦以勉召公也
公曰前人敷乃心乃悉命汝作汝民極曰汝明勗偶王
在亶乘兹大命惟文王德丕承無疆之恤
此章舉文武所以命召公者以感動之也前人敷乃
心乃悉命汝作汝民極曰汝明勗偶王在亶乘兹大
命者前人文武也文武布宣其心乃悉傾倒以命汝
召公置之輔佐儀刑具瞻俾作汝民之根極其命之
辭則曰汝明明勉勵以配偶輔佐王者命之大如此
為召公者在至誠服乘此大命不可失墜今而遽去
則是墜此命而非乘此命矣惟文王德丕承無疆之
恤者又追文王之殊遇以感之召公縱不為成王留
不為周公留盍亦惟念文王前日眷遇之厚德為我
周家大受無窮之憂責乎想召公聞斯言必竦然動
於中矣洛誥周公之復留實以文武之故今召公欲
去周公復舉文武以感之非惟周召一心而文武所
以使人惓惓於再世之後周公父子兄弟間固不待
論而召公之為此身老而不敢言歸則其待大臣者
亦可得而推矣
公曰君告汝朕允保奭其汝克敬以予監于殷喪大否
肆念我天威予不允惟若兹誥予惟曰襄我二人汝有
合哉言曰在時二人天休滋至惟時二人弗戡其汝克
敬德明我俊民在譲後人于丕時嗚呼篤棐時二人我
式克至于今日休我咸成文王功于不怠丕冒海隅出
日罔不率俾
告汝朕允周公言凡所以告召公皆我所確信允當
而不可易者非苟言之也保奭呼其官而告之也其
汝克敬以予監于殷喪大否肆念我天威者深勉召
公之畏天也是心不存則雖前日天降禍於殷覆轍
未遠猶不知省其用力於敬為我監觀殷亡之大亂
以此之故念我天威之可畏而于時保之是心存則
天威盖凛然矣監殷召公所自監而謂之以我者以
周公之重而敦勉之也召公成德之彦其操存者熟
矣牧野之事寧有遺落而忽忘之乎盖心不可有所
倚當其欲退之心重則心倚於退矣倚於此則遺於
彼此周公所以大儆之以操存之功也然召公所謂
不存者豈若常人然哉亦毫釐之間耳惟周公能見
之惟周公能治之當其相與語微有不寬隨以告君
乃猷裕開之微有不存隨以其汝克敬斂之開歛於
眇忽將形之際是以洙泗鑪錘之妙而用於豐鎬鼎
鉉之間何其盛也周公復言予不信惟今日若此告
諭予固每惟曰所以念天威而保之實因我二人豈
可舍去盖嘗問汝汝之見有合於此哉其不合於此
哉汝則言曰誠在是二人但天休滋至功業日盛福
禄日增惟是我二人將不能勝盍相與避滿盈乎其
汝克自敬德益加抑畏明揚俊民布於列位以盡大
臣之職業以啓滋至之天休毋徒惴惴欲去也若他
日天下廓然無事則在汝推讓後人於大盛之時超
然肥遯吾不汝禁今豈辭位之時乎周公復歎息而
言篤於輔弼者是我二人我用能至于今日休盛功
緒既見要當終之故我欲咸成文王功業于不怠孜
孜勉勉必至大冒海隅出日之地無不率服惟上所
使然後始厭吾心始不負大臣之職業始可謂之丕
時可以讓於後人而去也其後召公歴成康而猶未
釋大政豈非念海隅率俾之語而自視常歉然乎
公曰君予不惠若兹多誥予惟用閔于天越民
惠順也周公告召公我所以不順汝欲去之意乃若
此多誥諄複而留汝者予惟用閔于天之於民欲生
養之盖甚艱難今方有端緒召公乃舍去而不肯成
就之是誠大可憫也天地之大德曰生周公深見於
此故見賢者欲去民將不得遂其生則為天憫之也
前以文武留召公今以天留召公意益切矣召公其
敢不留乎
公曰嗚呼君惟乃知民德亦罔不能厥初惟其終祗若
兹往敬用治
召公之欲去也見民之罔尤違謂民心巳安而所可
保也此其欲去之根故卒章復深言民情難保以警
之歎息而謂召公惟乃踐歴諳練之久固知民之德
亦罔不能厥初今日之罔尤違盖亦易事惟念其終
則難保而可畏耳其祗順此誥思保民之難往矣敬
用其治不可易也此召公巳留而周公飭遣就職之
辭也然洛誥周公之留則有酬荅載於簡冊此篇乃
無召公肯留之語盖召公之於周公猶顔子之於孔
子之不違如愚其領受之意固見於眉睫之間矣
增修東萊書說卷二十六
