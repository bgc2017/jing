增修東萊書說卷四宋時瀾撰
臯陶謨第四虞書
曰若稽古臯陶
堯舜禹謂之若稽古固也臯陶臣也亦與三聖人並
稱何哉盖舜以孝禹以功臯陶以謨後世嘗並稱美
舜以不得禹臯陶為已憂未聞舍臯陶而獨稱禹也
禹臯陶一體之人也使禹不受舜之位則臯陶為天
子矣使舜不受堯之位則四岳為天子矣臯陶亦堯
時四岳之類也況舜有天下選於衆舉臯陶不仁者
遠矣益稷之徒不得而與也虞廷之臣獨臯陶稱若
稽古史臣特以是推臯陶而附之於三聖人之列臯
陶與禹分位相去不遠皆亞聖也
曰允廸厥德謨明弼諧
此二句史官所以斷臯陶之為人有德者必有言臯
陶以謨聞於天下史官恐人徒知其謨而不知其謨
之出於德故先言允廸厥德指其根本以示人也惟
其有德故以謨則明以弼君則諧和允迪者實用工
履踐之地也
禹曰俞如何
或言上有闕文未可知臯陶必先有所言禹始發問
如大禹謨先載禹言之類
臯陶曰都慎厥身修思永惇敘九族庶明勵翼邇可遠
在兹
都者嘆美之辭也先嘆美而後言者不敢易其辭也
大抵齊家治國至於平天下皆自身修而出故當修
身之際必深思永久之理可久而後功用無窮也惇
敘九族自身修而見於齊家也伊川家人傳曰正倫
理篤恩義惟惇敘足以該齊家之道也庶明勵翼又
大於一家者朝廷之上百官之中明白一心各思勉
勵翼敬以奉其職翼與小心翼翼之翼同自齊家以
至於治國皆自根本始故曰邇可遠在兹可之一字
不可不味可者明其有此理也盖用工不已則其理
可遠非謂修身即能齊家治國平天下也
禹拜昌言曰俞
禹克勤克儉不自滿假學問工夫之深其於身修思
永之道巳入其奥故聞臯陶之言不特俞之且拜之
盖深契乎心故感𤼵之機形之拜而不自知孟子所
謂禹聞善言則拜也
臯陶曰都在知人在安民
臯陶言自修身至於治國平天下本末巳備苟不明
所謂知人安民則不足以盡修身之理盖知人安民
乃修身中綱目之大者臯陶特指以為言謂修身之
道當先於其大者而致力兩曰在者辭定而理决可
以知其為修身用工之地也
禹曰吁咸若時惟帝其難之知人則哲能官人安民則
惠黎民懷之能哲而惠何憂乎驩兜何遷乎有苖何畏
乎巧言令色孔壬
禹與臯陶其心相應故聞其言悄然而嘆盖禹於克
艱之理踐履既深而知知人安民之為不易吁者嘆
其難之意非病其難也咸若時謂兩者俱如此雖以
帝舜之聖尚亦難之况於已乎見禹用工之切不獨
見已之難而又見舜之難故予何言思日孜孜常有
不自足之心視知人安民為至重謂知人即哲即可
謂之能官人安民即惠即可以致黎民之懷哲惠兩
盡何憂驩兜何遷有苖何畏巧言令色孔壬若有驚
愕怪訝之意要之哲惠之理禹已心知意會踐履之
人實知其中工夫之多故聞其言論其事不覺自以
為難也若未嘗學問口耳之間浮聽而浪言之必以
知人安民為何難曾不知堯舜修已以安百姓其猶
病諸堯舜非病而不能行兢兢業業以盡其道也知
堯舜病諸之意則知禹難之之意
臯陶曰都亦行有九德亦言其人有德乃言曰載采采
臯陶聞禹以為難乃告以切近用工之地謂人之行
亦有九德之可觀亦可以即其行而言人之有德曰
亦者自是可以造知人安民之道也臯陶言不盡意
乃言曰將事事而條陳之采事也載自任也臯陶自
任事事條陳盖深與禹相得言之未盡故繼言之不
待問也
禹曰何
臯陶曰載采采而未言其目禹即叩采采之意臯陶
之言未終而禹即問如人對語意味相屬其中自有
不容巳者
臯陶曰寬而栗柔而立愿而恭亂而敬擾而毅直而温
簡而廉剛而塞彊而義彰厥有常吉哉
臯陶於此歴言之九德非相濟之謂也栗濟寬立濟
柔即不可謂之寬德柔德矣盖有所偏然後有所濟
既謂之德則純全也如寬而不栗則縱弛之人柔而
不立則懦弱之人豈所謂德乎九德盖自然而然莫
之為而為者初不俟強勉作為也大抵寬多失於闊
略寬之中必自有所謂整齊者柔多失之委靡柔之
中必自有所謂卓立者愿者持心謹慤恥言人過多
不盡情自以為恭也殊不知責難於君謂之恭待人
不以誠實乃不恭之大者亂者能治亂之人多恃才
作為大則為鯀小則為盆成括必加之以敬則處事
而當擾者通熟於事之人恃其通熟心忽而志緩反
失之猶豫必加果毅則任事而成直者多失於訐必
養之以温簡者多失於鹵莽必收之以廉隅剛者多
不充實所謂棖也慾焉得剛惟剛而能塞則如孟子
至大至剛浩然之氣塞乎天地彊者多失於勇而無
義所謂有勇而無義為亂惟彊而有義則如孟子之
過孟賁遠矣彰厥有常吉哉凡此九德又當觀之於
平昔考之於閒暇惟德之有常者彰而用之則為國
家之福常者常久而不變也
日宣三德夙夜浚明有家日嚴祗敬六德亮采有邦
臯陶既言九德之目矣而繼之以德之序三德之人
大夫所當用也日宣逹其情而使至於無𨼆則有家
之事自夙夜而浚明觀浚明之象若整整然有條理
而不紊也六德之人諸侯所當用也日嚴祗敬與日
宣之意合而觀之謂之宣則敬在其中矣此特言嚴
祗敬位愈高而心愈敬也雖有三德六德之人而不
知此則亦徒然爾魯穆公之側非無子思齊宣王之
國非無孟子但穆宣無日宣祗敬之心所以不能浚
明其家亮采其邦也日宣嚴祗自有尊禮信任之意
在其中三德六德不必指言於九德之中得其三得
其六也治有廣狹事有小大故所用之人有多寡也
翕受敷施九德咸事俊乂在官百僚師師百工惟時撫
于五辰庶績其凝
見此人君如天之無不覆地之無不載不以一己之
才為才而斂天下之才以為才故合九德之人而受
之又布之於職事之間使九德之人咸事而無遺才
俊乂之人在官而無曠職此人君之體也然猶言百
僚師師百工惟時何也盖衆賢既進猶有所當用心
者惟聖人乃能公天下以為心降聖人一等未必能
免毫釐之私若果有之豈能逓相觀法以興事造業
則必分朋立黨反以害事故咸事在官之後必有以
興起其相師之風而欽哉惟時以亮天功可也百僚
百工非有不同師師有僚友之義故曰僚自職業言
之故曰工撫于五辰在天得其全者為五辰在物得
其偏者為五行同此一氣也自其勢論之五辰在天
人於何而可撫以其理論之則未嘗有間在我之五
行既得其理則在天之五辰亦得其理矣百僚師師
百工惟時事事物物各得其性則五辰自然循軌庶
績故凝而不散也後世人臣之立功有随成而壊者
是不凝也功愈久而愈隆乃凝之意
無教逸欲有邦
逸欲者亡國敗家之事雖至無道之君豈欲有邦為
此而教之哉盖一人者諸侯之觀瞻上有一毫之縱
弛惰慢即是教逸欲之道也
兢兢業業一日二日萬幾無曠庶官天工人其代之
兢業者敬之形容也幾者動之微也一日二日之中
幾微有萬而難察兢業之心稍有不接則忘失於幾
微者必多矣非持敬之功深到則致察之精切何以
及此自微而動之善則善之惡則惡一心之中少有
不敬善惡自此判矣無曠庶官非特無其人之為曠
盖非其人之為曠也天工人其代之凡在職位無非
代天理物耳如天之為然後能亮天工其可不敬乎
天敘有典勑我五典五惇哉天秩有禮自我五禮有庸
哉同寅協恭和衷哉
天命在人自然有君臣父子之教在我則勑之勑者
整齊之功也惇者厚也惟民生厚民之五典本無不
厚勑之使歸厚而巳勑之之道從厚則近本也物聚
然後有禮人羣則禮自生豈非天秩然自我而出天
下惟視吾用之如何爾典禮出於天天命之謂性也
曰惇曰庸修道之謂教也天敘天秩非人所為惟君
與天為一故能惇之庸之也同寅協恭和衷哉典禮
之根源也君臣聚精會神與天無間則所惇所庸乃
天之典禮不然則典禮無非虚文矣
天命有德五服五章哉天討有罪五刑五用哉政事懋
哉懋哉
命有德討有罪直言五服五章五刑五用皆不云我
者見賞罰之純乎天也盖典禮雖本於天猶待人輔
相撙節而成之若賞罰則不可加一毫於其間有一
毫之人欲則賞罰我之賞罰非天之賞罰矣觀鯀於舜
而誅禹於舜而用此天命天討也舜可謂不以我矣
政事懋哉懋哉言賞罰此心勉勉不巳不可有一毫
止息有所止息則有我之心乘間而生矣
天聰明自我民聰明天明畏自我民明威逹于上下敬
哉有土
自我之言天人貫通之理也天有顯道厥𩔖惟彰自
我民聰明觀之於斯民生知之時則可見自我民明
威觀之於人心凛然不可犯之地則可見逹于上下
此理徹上下而無間斷有土之君其可不敬
臯陶曰朕言惠可底行禹曰俞乃言底可績臯陶曰予
未有知思曰贊贊襄哉
臯陶謂我之言順果可以底行否禹贊美其言可底
於成功臯陶慊然以為予未有知思曰贊贊襄哉而
巳觀臯陶陳知人安民之謨如此方且淡然不自以
為可行賈誼治安一策才略如不可勝用曰醫能治
之而上不使又曰陛下何不令臣屬國之官視臯陶
氣象為如何禹與臯陶於舜之前交陳治道周旋切
至舜恭已無為聽臣之論治而已言若稽古止於臯
陶見臯陶之德與禹相參
益稷第五虞書
益稷
益稷與臯陶謨文相連以簡編之重分為兩篇議論
相承初不間斷益稷名篇非有意但以禹首舉益稷
為言故取以紀其目如論語學而子罕無他義理取
其初說以記紀事之次序耳
帝曰來禹汝亦昌言禹拜曰都帝予何言予思日孜孜
臯陶之謨既陳舜見禹在側故來禹亦使昌言而無
𨼆猶露斧鑿禹曰都以下三句與曾點之言略相似
但曾點氣象猶有未平聖賢分量不同此則穏貼耳
禹所以不言惟思日孜孜盖其用心在純亦不巳之
地造理之深見天下之理無窮愈加勉而愈不自足
孔子謂不知老之將至云爾正此意也禹憂其職之
未盡如此何暇分其心於陳謨
臯陶曰吁如何
吁亦悄然之辭畏聖人之意臯陶用功亦造禹地故
復問其如何也
禹曰洪水滔天浩浩懷山襄陵下民昏墊予乘四載随
山刊木暨益奏庶鮮食予決九川距四海濬畎澮距川
暨稷播奏庶艱食鮮食懋遷有無化居烝民乃粒萬邦
作乂臯陶曰俞師汝昌言
予乘四載即舊注所謂水乘舟陸乘車泥乘輴山乘
樏也随山刊其木以相視水勢於是與益進衆鳥獸
之食於民九川水之大者俾入於海畎澮水之小者
俾入於川大水決而有所入小水濬而有所歸治水
之序也於是與稷播艱食奏鮮食鮮食亦鳥獸之食
也水土方平民之播種尚艱故曰艱食粟榖之食也
惟其艱故以鮮食兼之當洪水未平之時道路壅塞
阻不相通九州所有偏聚其處至是懋遷彼此之有
無更相補易化其所居使之均足烝民乃粒曰乃者
深見艱難之意洪水之勢滔天禹之用工非一手一
足之力非一朝一夕之故然後乃得而粒食萬邦以
治此非禹之夸辭也禹在虞朝不矜不伐不自滿假
成功之後宜其所過者化而日求新功不忮不求何
用不臧子路終身誦之夫子則曰是道也何足以臧
禹聖人也豈不知此乃歴舉其功若矜伐者何也盖
艱難之念恐其易忘平成之功恐其難保正如管仲
告桓公無忘在莒時之意其意謂昔者艱難如此今
雖平成昔者之心頃刻不可忘正其持敬不息之工
夫所不期而𤼵也禹雖不陳謨乃陳謨之大者故臯
陶曰師汝昌言使禹自言其功而非有深意何以謂
之昌言哉
禹曰都帝慎乃在位帝曰俞
吁而曰都者禹體得艱難戒懼之中有至樂之地也
帝曰俞領其言而嘆其然也
禹曰安汝止惟幾惟康其弼直惟動丕應徯志以昭受
上帝天其申命用休
止者知其所止之止將以安汝心之所止必於動之
微及静而無事之時常致省察之功又必輔弼之人
直而無𨼆不直則啓沃之功不至省察之所不及所
止或不得其安矣大抵治身之道毫釐眇忽晏閒暇
豫工夫最切而繩愆糾謬格其非心隄防最要惟幾
惟康則内得其養其弼直則外得其養内外交得其
養則苟有所動而舟車所至日月所照莫不翕然大
應所徯之志矣徯志者人有此志徯望於我我之動
能大應之則昭然可以對越上帝之心不辱天佑下
民作君師之意故天從而命之用至休美以是知天
命非自外至從而申之耳有以治己之心有以契天
下之心而昭然可以對越上帝之心天豈庸釋哉
帝曰吁臣哉鄰哉鄰哉臣哉禹曰俞
帝深領禹之言實欲用功是以深知左右頃刻不可
無人而再三反復臣鄰之義的切如此臣鄰指禹言
之
帝曰臣作朕股肱耳目予欲左右有民汝翼予欲宣力
四方汝為予欲觀古人之象日月星辰山龍華蟲作會
宗彝藻火粉米黼黻絺繡以五采彰施于五色作服汝
明予欲聞六律五聲八音在治忽以出納五言汝聽予
違汝弼汝無面從退有後言
作朕股肱耳目君為元首股肱耳目臣為之君臣相
須為一體也予欲左右扶持其民翼而左右者汝也
予欲宣康濟之力而及於四方為其事者汝也竭股
肱之勞以任天下非一手一足之謂也予欲觀古人
之象黃帝堯舜垂衣裳而天下治自黃帝巳有衣裳
故曰觀也日月星辰山龍華蟲此六章者會之於衣
以為在上之服宗廟之彝尊亦用此六章之飾藻火
粉米黼黻此六章者繡之於絺以為在下之服凡此
十二章以五采施五色而作服所頼以明之者汝也
予欲聞六律五聲八音在治忽六律五聲八音者天
地自然之和也以此察治忽則無纖毫之偽出納五
言五言樂之成言者三百篇之詩是也詩有出於上
者為出有出於下者為納出納作之於樂所頼以聽
之者汝也予違汝弼汝無面從退有後言不獨教禹
作股肱耳目至此舜連一身亦責付禹也古人君臣
之義委任之至如此舜之為君非有所慊而畏人之
後言非容受之意有所未盡而致人之後言虞廷之
臣又非肯欺其君而為面是背非之行也聖人敬畏
無巳虛懷待諫惟恐過之不聞而深憂夫至尊居於
九重之上在下者常有難言之患求言之切至也凡
此數端皆所以論為治之道作服飾以祭天地宗廟
禮之大者也六律八音五聲樂之大者也治定功成
制禮作樂之時也禮樂非可以虛文舉言禮樂必於
左右宣力之後者人民和氣浹洽然後可以興禮樂
固有次序也
欽四鄰庶頑讒說若不在時侯以明之撻以記之書用
識哉欲並生哉工以納言時而颺之格則承之庸之否
則威之
四鄰左右前後之近臣也師臣者帝賓臣者王友臣
者霸自古以來成王畏相無不以欽大臣而興者皆
原於舜臣鄰之意也自此論教育人才之理庶頑讒
說若不在是於是收而化之始則用射侯之禮以明
之射者心正然後能中揖讓而升下而飲非敬不可
所以𤼵其敬心也撻而記之記者使之自記非教者
記之也又書之於簡冊以識其過人之有過窘誚之
時愧悔之意必生漸久而漸忘是以改過常不力撻
而必記又有書以識之非斥絶之也存其過所以存
其恥目接於所記所書則必恥恥則善心生欲並生
哉欲與之並生於天地之間善者生之理也工者掌
誦詩之官也時而颺之颺其詩也以騐其從化與否
也詩者出於情性古人采詩以觀民風即此意也春
秋列國盟會賦詩之際不能自𨼆其情况唐虞之時
詩有不出於真情者乎歌其詩以觀之感格而化者
可得而知而感化者復有淺深或尊承之或任用之
至於怙終不悛者而後用法以刑之舜何為於讒說
者教之如此其至盖作之君作之師不如是則不足
以盡君師之職也
禹曰俞哉帝光天之下至于海隅蒼生萬邦黎獻共惟
帝臣惟帝時舉敷納以言明庶以功車服以庸誰敢不
讓敢不敬應帝不時敷同日奏罔功
俞哉者然其言而猶有可言之謂也教育之道固詳
矣然或撻或識規模若廹頑讒之人亦具天地之理
人君統大體以臨之示大法以警之則誰敢不遜敢
不敬應上之規模廣大故功用之著於下者亦廣大
普天之下率土之濱莫不精白承休德所謂頑讒自
無有也帝不時敷同日奏罔功禹不待舜問即言帝
若不如此用人則將見皆同日而奏無功欲舜灼然
盡心於此大者否則即有如此大害也前一節議論
必得此一節議論其義始備
無若丹朱傲惟慢遊是好傲虐是作罔晝夜頟頟罔水
行舟朋淫于家用殄厥世
禹既推其理之廣大又收拾於工夫之切近者言丹
朱之傲始於慢遊是好爾慢遊不巳遂至於傲虐是
作夫慢遊之罪不過怠惰嬉遊何至於傲虐之作而
用是以殄厥世盖為惡之初以慢遊之過小為不害
日復一日惡力浸長則慢遊之念轉為傲虐而不自
知傲而至於虐惡力猛矣則何惡不可為及其成熟
自然足以殄厥世也罔晝夜頟頟頟頟然勇於惡昏
肆而窮日夜之力也舜大聖人也視丹朱不啻天淵
禹為舜憂而恐其若丹朱之傲何也聖人與天地萬
物為一體天地之中一物順理無非所以𤼵吾之良
心一物不順理無非所以警吾不善之端也所謂見
賢思齊焉見不賢而内自省丹朱之不肖去舜雖遠
而慢遊之初實人心之所易入安得不要其終以為
戒見聖人之工夫愈無窮也
予創若時娶于塗山辛壬癸甲啓呱呱而泣予弗子惟
荒度土功弼成五服至于五千州十有二師外薄四海
咸建五長各廸有功苗頑弗即工帝其念哉
禹懲丹朱之惡而求之於身曰創者見惡而為善之
力也惡在丹朱創在禹是禹因傲而得敬也平成功
用盡於此而出也丹朱至於殄世其始不過慢心禹
至於各迪有功其始不過敬心善惡之端也予弗子
惟荒度土功禹以天下為一已憂也五服二千五百
里方面共五千每州各立一師外及四海皆立五長
以相統率禹經理天下之大略也各迪有功苗頑弗
即工深足以見舜世教化之盛各迪有功如周時人
人有士君子之行天下皆迪功則不即功者易見獨
舉苗一人之頑弗即其工則自苗之外必無不即工
之人矣以禹之敬勤勞治水如此懲創自反如此苗
尚未即工則敬之工夫其可已乎帝其念哉禹將與
帝相與自反共致力於未盡之工夫也不徒苗之頑
在所當念天下之事盡在於艱難之中念哉之意無
時而可巳也
帝曰迪朕德時乃功惟敘臯陶方祗厥敘方施象刑惟
明
舜謂能導迪我之德者皆禹之功秩然而有次序歸
各迪有功之功於禹也臯陶祗敬汝之功施象刑而
極其明任苗弗即工之責於臯陶也功歸之禹責任
之臯陶而舜無所與君臣一體本無間也
夔曰戞擊鳴球搏拊琴瑟以詠祖考來格虞賓在位羣
后德讓下管鼗鼓合止柷敔笙鏞以間鳥獸蹌蹌簫韶
九成鳳凰來儀
此又一節也治定功成夔故以樂之至和為言祖考
來格其幽冥所感如此虞賓在位羣后以德相遜所
謂相維辟公天子穆穆濟濟多士秉文之德也其明
而人和如此則堂上之樂可知矣至於堂下之樂作
鳥獸蹌蹌然而舞其和又可知也簫韶九成樂大備
之時雖至治之祥如鳳凰亦來儀言和之至也史官
特以虞樂結虞書五篇之終盖成於樂帝王至治之
盛泰和之氣鼓舞動盪者如此如祖考如虞賓如羣
后如鳥獸如鳳凰如百獸盡在舜和氣之中
夔曰於予擊石拊石百獸率舞庶尹允諧
夔又申言之曰我作樂百獸無知者尚且率舞則庶
尹信其和諧夔前言舜樂如此之盛矣至此再言夔
曰於予以别之盖前之樂舜之樂也後之樂夔之樂
也舜樂之盛雖職在后夔而實本於帝舜之德於此
而後自謂我之樂非自夸也樂使人鼓舞動盪而不
自知所謂樂則生矣生則烏可巳也所以重復言之
感𤼵而不能自己擊拊即前之戞擊搏拊也
帝庸作歌曰勑天之命惟時惟幾
見於歌詩嗟嘆之不足故咏歌之也不惟夔之言樂
重複而不能巳舜𤼵於言語亦不能已所以帝庸作
歌曰乃賡載歌又歌曰亦重複而不自覺盖鼓舞動
盪樂之體也勑天之命惟時惟幾此聖人之真樂也
庸者因用此以作歌也天命流行内而起居寢處外
而天下萬事無非天命必有以勑正之勑之工夫少
間便不是天命雜於人為矣則天命即不得其正矣
勑者整勑之意也時者時時勑之幾又時之微者也
若頃刻之際幾微之中一毫不勑則私欲間之此精
密之工夫也大抵天命流行而不息聖人亦當流行
而不息詩曰維天之命於穆不巳又曰文王之德之
純純亦不已觀不已之意則知時幾之意矣此舜居
太平極治之心也
乃歌曰股肱喜哉元首起哉百工熙哉
言勑天之命惟時惟幾必頼人臣輔佐君對臣則先
言股肱喜亦奮庸之意也股肱喜而常舉是意於下
則元首興起不昏滯於上矣朝廷如此百工安得不
廣且明哉
臯陶拜手稽首颺言曰念哉率作興事慎乃憲欽哉屢
省乃成欽哉
颺言者大聲而言也形於聲音動於愾歎而不自知
拜手稽首大聲言之念哉凡率作興事之際必常常
致其敬也所謂率作興事慎乃憲最要看大率人一
味興起去做事都不思只是會有失興者奮勵之謂
也事固以奮庸而立又必謹守其法加之以欽此是
情性之正天理之公矣屢省乃成不可作保治看只
是時時思量所以成處屢者無時而不省也乃者事
之所以成也事所以成時時省之盖日中則昃月盈
則虧當既濟大亨之時省察之功不可歇也
乃賡載歌曰元首明哉股肱良哉庶事康哉
臣稱君則先言元首明者君道之本體也居上克明
惟明明后元首明於上則股肱無有不良歸美未幾
警戒繼之聖賢相與之意也
又歌曰元首叢脞哉股肱惰哉萬事墮哉
君道在於無為侵臣之職則叢脞哉叢脞者不知綱
領之謂也舜之時太平無事不可復有所增苟彊欲
有為即成叢脞之害臣歌先元首君歌先股肱交相
責任之義也
帝拜曰俞往欽哉
臯陶切直辨論至此深契帝舜之心拜而受之有不
自覺盖古者君臣席地而坐故聞臯陶之言而遽拜
君猶父也無拜臣之禮一言之間可以為帝者師以
師禮拜而俞之觀往欽哉一語古人所謂堯舜雖沒
千百年其心至今猶在也此篇大槩脉絡固相通然
其間非一時之言往欽哉之言意有不同前者以戒
羣臣往敬其所行此乃君臣相戒自今巳往敬而勿
失舜臯陶之賡歌三百篇之祖也治定功成君臣陶
於至和不能自巳正薰陶浹洽手舞足蹈之時於是
時而作歌宜其𤼵揚蹈厲而云勑天之命惟時惟幾
至樂乃在警戒畏懼之中臯陶聞之天機自動颺言
大呼亦當鋪張治功而不出於規矩凖繩之中皆不
失其則者所以見情性之正而為本於三百篇也臯
陶之歌百代為君者所當戒而於舜時為尤切舜之
時恭已正南面法度彰禮樂著羣賢布職但總其大
綱不可復加正所謂無妄之往何之矣二典三謨或
記其臣之拜或記其君之拜皆和氣浹洽不自知其
所以然也
增修東萊書說卷四
