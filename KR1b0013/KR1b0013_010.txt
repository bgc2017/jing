增修東萊書說卷十宋時瀾撰
咸有一德第八商書
伊尹作咸有一德
太甲悔過既力入道既深故伊尹於此篇講究實理
以入道之至極者告之前聖後聖入道各有自得之
地在堯舜禹謂之執中在伊尹謂之一德在孔子謂
之忠恕在子思謂之中庸在孟子謂之仁義皆所以
發明不傳之藴此篇終始言一德一德之名立於伊
尹蓋明百聖之所未明大抵聖人之於道各有所受
用因其所受用而名其道以詔天下後世
伊尹既復政厥辟將告歸乃陳戒于德曰嗚呼天難諶
命靡常常厥德保厥位厥德匪常九有以亡
伊尹居君臣之變責塞而歸無嫌無難循天理之正
也一德不可以易聞故必待告歸而言太甲悔過克
終允德而後可以受是理也然猶不肯輕言未露一
德之名先暗言一德之用又言其反乎一德者聖人
見道之切果知其難故言常不易孟子欲論浩然之
氣先曰難言也伊尹欲言一德先曰天難諶命靡常
常厥德保厥位厥德匪常九有以亡此一德之用也
夏王弗克庸德慢神虐民皇天弗保監于萬方啓迪有
命眷求一德俾作神主
此一德之反也慢神虐民見一德尤為明切以神為
可慢則以幽明為有間以民為可虐則以小大為有
殊豈一德哉啓迪有命命者即一德之所在謂有一
德之人也
惟尹躬暨湯咸有一德克享天心受天明命以有九有
之師爰革夏正非天私我有商惟天佑于一德非商求
于下民惟民歸于一德
自此方明言一德克享天心者謂天之心即一德而
湯與伊尹皆有一德上當天心所以克享也非天私
我有商私則非一德矣非商求于下民求則非一德
矣吉非福祥恬愉安飬之謂也凶非災害拘畏急迫
之謂也此二者之應德之一與二三而己
德惟一動罔不吉德二三動罔不凶
動之一字當看謂更無差忒也德一則天也人也神
也周旋泛應無非此一故動則合於理苟二三則周
旋泛應之際不能一動則背於理矣所以有吉有凶
理之合與背即吉凶也
惟吉凶不僭在人惟天降災祥在德
吉凶無毫釐之差在乎人耳災祥雖降於天在乎德
耳即所謂一也
今嗣王新服厥命惟新厥德終始惟一時乃日新
新厥德者澡雪興起之意惟終始皆在一德乃日新
之道也所謂其為物不貳則其生物不測
任官惟賢材左右惟其人臣為上為德為下為民其難
其慎惟和惟一
上既言一德之事至是謂非一已所能盡惟左右前
後皆輔成一德之人然後可臣之所以為上者輔君
之德也臣之所以為下者為君安撫其民也是君民
為一也其難其慎慮小人之厠其間也惟謹擇其不
善者去之則吾之純一始見惟和惟一純君子也君
臣之間和同無間而展盡一心所以為一也
德無常師主善為師善無常主協于克一
德之運用無常師也善則為師善無常主如仁義禮
樂若非一也仁義禮樂之用咸歸于一耳所以謂之一也
俾萬姓咸曰大哉王言又曰一哉王心克綏先王之禄
永底烝民之生嗚呼七世之廟可以觀德萬夫之長可
以觀政后非民罔使民非后罔事無自廣以狹人匹夫
匹婦不獲自盡民主罔與成厥功
俾萬姓咸曰大哉王言又曰一哉王心見德之一矣
曰不咸於萬姓則非一德此一德之騐也七世之廟
可以觀德則合古今為一體萬夫之長可以觀政則
通人己為一體萬夫之長諸侯也能統萬夫則推而
上之皆同可以見衆寡之一后非民罔使民非后罔
事又見君民之一無自廣以狹人苟以我為廣以人
為狹則有彼此而非一矣心既自廣匹夫匹婦必無
以自盡民主亦孰與成功由德之不一而已一德之
理非可以言語牽合用工而實有見者知之
盤庚上第九商書
盤庚五遷將治亳殷民咨胥怨作盤庚三篇
盤庚遷于殷民不適有居
自成湯至于盤庚凡五遷矣民未嘗不從數君亦未
聞委曲告諭何哉想其當時風俗尚淳民心尚朴至
盤庚之時風俗已不如前矣所以將治亳殷而民咨
胥怨不往有居而盤庚之書不得不作也夫生殺予
奪一出於君君欲遷都誰敢違命而盤庚委曲告諭
若不能彊者見盤庚愛民之至耿邑既被水災復遷
于毫之故都與之除害而不從蓋安土重遷知目前
之安而不計他日之害小民之常情也
率籲衆慼出矢言曰我王來既爰宅于兹重我民無盡
劉不能胥匡以生卜稽曰其如台先王有服恪謹天命
兹猶不常寧不常厥邑于今五邦今不承于古罔知天
之斷命矧曰其克從先王之烈若顛木之有由蘖天其
永我命于兹新邑紹復先王之大業底綏四方
率籲衆慼籲呼也慼憂也呼與我同憂遷都之事者
使之来而出直言以告之也自我先王以来爰宅于
兹先王祖乙也兹耿也先王非不知水患之圮壊不
肯即遷者重爾民命不忍盡虔劉所以因循就簡此
盤庚殺民之怒天下之怒先有以順之使之心平氣
定然後善言可入若首以正理忤其心則反激之悍
然而作敵尚安能使之信邪盤庚先言爾怒固宜我
先王固嘗宅于此奈今日不能相正以生豈得而不
遷乎柔行巽入徐以正理告之觀此數語若即百姓
胥怨之言為之發洩其本心怨氣已有所宣矣而生
者又人心之所重也乃自其所重以及當遷之事乃
稽于卜亦如我志况我先王有無疆之大歷服恪敬
天命猶不常寧不常厥邑至此凡五遷矣今若不承
于古如先王之當遷則遷是不知天之斷命也斷命
者斷然之命耿有水患乃天意也天以水患圮壊耿
邑是天命斷然爾民之生不在此矣天尚不知畏况
從先王乎又引喻以曉之云我視耿邑若木已枯必
無生理必别有以萌芽培植之乃可再生耳謂得新
邑而都之生之理也天永我命于新邑使我復先王
之大功業底綏四方京師諸夏之根本京師既定則
四方自寧也
盤庚斆于民由乃在位以常舊服正法度曰無或敢伏
小人之攸箴
斆教也小民無知惟上之從彊家巨室安土重遷簧
鼓小民乃至於此故盤庚先自有其位者言之自盤
庚斆于民至以常舊服正法度此序書者之辭也使
在位者各常其舊服之事不可改變大抵新舊更易
之時姦人往往乘之紊亂法律故必使之正法度愈
加整治使若畫一此遷都之大綱目也曰無或敢伏
小人之攸箴自常情言之民不樂遷沮事之言惟恐
聞之今乃使之無伏者蓋民之忿心不可禁遏必使
之發於語言乃可以漸消殺如秦之誹謗者族民不
敢言而忿怒之心日長矣况曰箴者盤庚之心豈以
民言為悉不足聽乎古人舉事深恐下情壅塞盖有
旨也
王命衆悉至于庭王若曰格汝衆予告汝訓汝猷黜乃
心無傲從康古我先王亦惟圖任舊人共政王播告之
修不匿厥指王用丕欽罔有逸言民用丕變今汝聒聒
起信險膚
王命衆至庭而教之以訓情親而體婉當時民心很
戾自以為決不可遷莫能以道降下其心盤庚之言
皆不能入故告之以汝當以道黜此傲上從康之心
上之人委曲諄複如此民聞其言豈不能聽然退而
顧其妻子思其室廬與夫遷徙之勞終未能從故使
之去其初心人心於彼既盛則此言難入矣我先王
亦惟圖任舊人共政播告之修未嘗隐匿其旨使民
皆得以知其心而動作之間無有不敬又無過逸之
言而民用大化言先王之時民所以丕變者不過此
三事耳今汝乃聒聒然起信姦險膚淺之言夫胥動
浮言者固在廷之臣而盤庚不敢以險膚待公卿大
夫但謂今汝所以聒聒然胥動浮言者緣爾信險膚
之人也忠厚之意可見矣
予弗知乃所訟非予自荒兹德惟汝含德不惕予一人
予若觀火予亦拙謀作乃逸
予弗知乃所訟於我者何謂盤庚自反而求之謂先
王圖任舊人我所用非新進也謂先王播告不匿諄
諄告諭未嘗隱也謂我有過逸之行則奉承兹事何
敢不欽反覆自責非我自荒兹德乃汝含蔽我之德
而不惕畏予一人予觀汝之情狀若觀火然可謂明
矣予亦拙謀作乃逸所以至此乃我之拙謀作成汝
之罪非盤庚悔其初之不用刑亦非自今以往將以
刑加之也正欲感動其心耳如父母之於子訓誨之
際謂今日如是乃我縱汝所致恩意為如何盤庚剛
明之君操生殺之權乃能勤勤懇懇如此所以為尤
難也
若網在綱有條而不紊若農服田力穡乃亦有秋汝克
黜乃心施實德于民至于婚友丕乃敢大言汝有積德
乃不畏戎毒于遠邇惰農自安不昏作勞不服田畝越
其罔有黍稷汝不和吉言于百姓惟汝自生毒乃敗禍
姦宄以自災于厥身乃既先惡于民乃奉其恫汝悔身
何及
遷都之事如網之在綱有條而不紊農之服田力穡
乃亦有秋大抵綱舉而網隨君如綱臣如網以君臣
之𫝑而論固自當從我也以理而論如農夫不憚耕
耨之勞則𫉬有秋之報汝往新邑則復𫉬其安理又
可違乎汝之所以懷土重遷不過持傲上從康之心
耳汝今當黜去此心而施實德于民言實德者當時
公卿動不遷之言以鼓百姓百姓一時固以為德矣
然終為水所圮壊其德豈實乎黜乃心以佐遷乃所
以施實德於民也又必使汝婚姻朋友之間亦莫不
然今汝乃敢大言以為汝祖固有積德不至為水圮
壊乃不畏水患將大害虐於遠近之民汝之心與惰
農何異憚目前之勞自為苟安不勉彊勤勞以服事
于田畝安有黍稷之望憚於遷徙焉得安寧也汝不
能温和以善語開諭百姓乃動浮言以鼓之此豈百
姓之罪它日罰及於汝乃汝自生毒害以災殃其身
汝倡不遷之說懷安之民固以為汝德水圮之餘將
必以汝為惡是汝先其惡也既先種其惡在民矣又
乃奉飬其恫恫者痛也譬如癰疽奉飬而護之潰則
不可救矣後雖欲悔亦將何及觀奉其恫悔何及之
言見盤庚恩意之周既歷數其戀土懷安之情至此
乃開其自悔之路
相時憸民猶胥顧于箴言其發有逸口矧予制乃短長
之命汝曷弗告朕而胥動以浮言恐沈于衆若火之燎
于原不可嚮邇其猶可撲滅則惟汝衆自作弗靖非予
有咎
觀時小民尚顧恤人箴悔之言惟恐發言之有失矧
我制汝短長之命其言豈悉不足顧乎大抵庸懦之
君不能用賞罰而命令不行固也盤庚高明剛果執
賞罰之權誰敢不從乃再三告諭賞罰若無所施此
所以為難其曰制乃短長之命亦不得已略露此機
以警之汝為公卿大夫朝夕在廷事有可言曷不告
朕而胥動浮言恐汝沈溺百姓不可復出今已如火
之燎于原不可向近矣將何以撲滅火至於不可撲
滅之時雖欲救之將不可得汝至於不可救藥雖欲
不刑亦且不可使汝而被刑亦惟汝衆自取之也非
我有咎盖非我之本心也
遲任有言曰人惟求舊器非求舊惟新古我先王暨乃
祖乃父胥及逸勤予敢動用非罰世選爾勞予不掩爾
善兹予大享于先王爾祖其從與享之作福作災予亦
不敢動用非德
舉遲任之言曰人惟求舊器非求舊惟新汝等皆我
之舊臣而乃爾乎器則欲新而不欲舊耳重在上一
句不在下一句我先王暨汝祖父相與同甘苦勞逸
我安敢用非所當罰而罰汝功臣之世選其有勞者
擢而用之雖片善不敢掩我享先王爾祖亦配享之
先王與汝祖父臨之在上汝賞汝罰又豈敢動用非
德欺鬼神而為之此一段抑揚並立賞罰兼用當作
兩節看
予告汝于難若射之有志汝無侮老成人無弱孤有幼
各長于厥居勉出乃力聽予一人之作猷無有遠邇用
罪伐厥死用德彰厥善邦之臧惟汝衆邦之不臧惟予
一人有佚罰
予告汝于難若射之有志所以結一篇告諭之意也
我告汝遷都之難如射之志於的言皆切當安有妄
發繼此乃說遷都之事不可侮老成人不可弱孤有
幼蓋道路之間有力者為雄老者少者易於欺陵各
長厥居者各統其所屬部位不可紊亂使當東而西
當西而東則亂而無統矣勉盡汝力聽予一人之號
令而不可違也我不知孰遠而疎孰近而親有罪則
罰之至於死有德則彰之而不掩爾善遷都而善惟
汝之功遷都而不善惟予一人有放佚之罰見盤庚
自咎而不咎人上两言法令也下两言恩意也商君
之徒有法令而無恩意盤庚則賞罰並用蓋徒法不
能以自行徒善不足以為政本末偹具王者之道也
凡爾衆其惟致告自今至于後日各恭爾事齊乃位度
乃口罰及爾身弗可悔
凡爾衆其惟致告盖盤庚當時所告惟在廷之人在
外者容或未知故使之轉相告語使皆知其意自今
至于後日各恭爾事齊乃位度乃口不然罰及爾身
不可追悔盤庚本無刑人之意恐人見其勤懇遂以
為不能用刑故露此意使知之也盤庚一書前半篇
涵飬寬大如此後半篇嚴厲森肅如此於言辭反覆
抑難之中當知其有德量有恩意有措置其含洪包
容者德量也其反覆訓誥者恩意也其規畫纖悉者
措置也
增修東萊書說卷十
