春秋傳卷四
宋劉敞撰
莊公
十有七年春齊人執鄭詹鄭詹者何鄭大夫也執者曷
為或稱行人或不稱行人稱行人者執之以其所為使
者也不稱行人者執之不以其所為使及非行人者也
夏齊人殱于遂殱者何盡也何言乎齊人盡于遂齊侯
滅遂使兵戍之遂之餘民因氏頜氏工婁氏須遂氏飲
戍者酒而殺之此遂人盡齊人也其曰齊人殱于遂何
弗與也墟人之國殺人之君私人之土制人之衆彊不
義之至也力多矣非有能盡齊者也齊自盡也秋鄭詹
自齊逃來何以書譏何譏爾譏逃也以為義死制云乎
以為不義死道云乎君子不曰幸而免冬多麋何以書
記異也何異爾為災也
十有八年春王三月日有食之夏公追戎于濟西此未
有言伐我者其追何迹之也迹之則曷為不言其來不
言其來者唯欲迹之也曰開之以虛示之以利後之以
𤼵見之以至云爾為諼也其言于濟西何不及也不及
則曷為不言其不及戎已遠矣為諼之過也秋有&KR0558;何
以書記異也何異爾非中國之獸也冬十月
十有九年春王正月夏四月秋公子結媵陳人之婦于
鄄遂及齊侯宋公盟媵者何送女也遂者何生事也大
夫無遂事遂而權國義也其權國奈何齊侯宋公之在
鄄則魯人憂大夫以君命出苟有以安國家利社稷者
則專之可也結之遂乎盟春秋與之何用見春秋與之
公子之尊非稱也媵陳人之婦非志也于鄄非地也稱
所非稱以見義志所非志以見事地所非地以見權唯
義為可以權夫人姜氏如莒冬齊人宋人陳人伐我西
鄙此伐我也其如鄙何伐我而言鄙者遠之也曷為遠
之非我之咎也
二十年春王二月夫人姜氏如莒夏齊大災災則其言
大何大非一也宗廟廐庫盡矣此齊火災也何以書弔
焉爾弔人者哀其禍而救其乏秋七月冬齊人伐戎
二十有一年春王正月夏五月辛酉鄭伯突卒秋七月
戍戍夫人姜氏薨冬十有一月葬鄭厲公
二十有二年春王正月肆大眚肆者何赦也眚者何罪
也肆大眚何以書譏何譏爾肆大眚非禮也癸丑葬我
小君文姜陳人殺其公子御寇公子非大夫也何以書
公之嫡子也公之嫡子則世子也其謂之公子何嫡子
旣誓稱世子未誓稱公子雖未誓書也殺世子母弟自
君此其曰陳人殺之何世子以誓為貴責成而目君其
曰陳人殺之者病御寇也曷為病之御寇之為人子也
蓋足以殺其身已矣夏五月此其以五月首時何春秋
故史也有所不革子曰其事則齊桓晉文其文則史其義
則丘竊取之矣秋七月丙申及齊高傒盟于防冬公如
齊納幣納幣不書此何以書譏何譏爾譏喪取也昏禮
有納采有問名有納吉有納徵有告期大夫之事也親
納幣亦非禮也交譏之
二十有三年春公至自齊祭叔來聘祭者何邑也叔者
何字也曷為氏邑而字天子之下大夫也下大夫爵附
庸是必使人則其不稱使何不與使也曷為不與使下
大夫無臣雖有臣猶不外交也夏公如齊觀社何以書
譏何譏爾諸侯越竟觀社非禮也莊公將如齊觀社曹
劌諫曰不可夫禮所以整民也故會以訓上下之則制
財用之節朝以正班爵之義帥長幼之序征伐以討其
不然諸侯有王王有巡守以大習之非是君不舉矣君
舉必書書而不法後嗣何述莊公弗聽公至自齊荆人
來聘公及齊侯遇于穀穀者何内之邑也蕭叔朝公蕭
叔者何附庸之君也其言朝公何公在穀也朝於廟禮
也於外非禮也秋丹桓宫楹何以書譏何譏爾天子之
楹黝諸侯堊大夫蒼士黈丹楹非禮也冬十有一月曹
伯射姑卒十有二月甲寅公會齊侯盟于扈
二十有四年春王三月刻桓宫桷何以書譏何譏爾天
子之桷斲之礱之加密石焉諸侯斲之礱之大夫斲之
士斲本刻桷非禮也葬曹莊公夏公如齊逆女常事不
書此何以書譏何譏爾譏以讎之子共宗廟也秋公至
自齊八月丁丑夫人姜氏入何以不致不見乎宗廟也
夫人至必見乎宗廟稱來婦焉禮也不見乎宗廟則何
以謂之入入者逆辭也國君娶夫人之辭曰請君之玉
女共宗廟社稷之事知其不可娶也則勿娶而已矣知
其不可娶然且娶之因是焉廢宗廟之禮悖矣戊寅大
夫宗婦覿用幣宗婦者何大夫之妻也覿者何見也見
則曷為謂之覿公事曰見私事曰覿見夫人禮也曷為
以私言之夫人不見乎宗廟則不正不正不可以臨諸
臣故以私言之也覿用幣何以書譏何譏爾孤執帛卿
執羔大夫執鴈士執雉婦人棗栗腵脩用幣非禮也御
孫曰男女無别自此始矣大水冬戎侵曹曹羈出奔陳
曹羈者何曹世子也何以名貶曷為貶羈不子也赤歸
于曹赤者何曹之庶公子也此曹之庶公子曷為不繫
曹貶曷為貶曹非赤之所可號歸非赤之所可名歸非
赤之所可名則其曰赤歸于曹何易也何易爾易乎戎
也郭公郭公者何無聞焉爾或曰是郭亡也孰亡之蓋
齊滅之齊滅則其曰亡何郭公善善而不能用惡惡而
不能去非有能亡郭者也郭自亡也
二十有五年春陳侯使女叔來聘夏五月癸丑衛侯朔
卒六月辛未朔日有食之鼓用牲于社何以書譏何譏
爾鼓用牲于社非禮也鼓用牲于社何以為非禮日有
食之天子不舉伐鼓于社諸侯用幣于社伐鼓于朝隂
陽之事而君臣之舉也伯姬歸于杞秋大水鼓用牲于
社于門何以書譏何譏爾大水鼓用牲于社干門非禮
也大水鼓用牲于社于門何以為非禮也凡天災有幣
無牲非日月之眚不鼓幣請之也鼓攻之也牲享之也
鼓用牲于社于門非禮也冬公子友如陳
二十有六年春公伐戎夏公至自伐戎曹殺其大夫曷
為或稱人以殺或稱國以殺或稱人而不名或稱國而
不名稱國以殺者罪累上也稱人以殺者殺有罪也稱
人而不名者大夫無罪衆殺之也稱國而不名者大夫
無罪君殺之也大夫無罪而君殺之非也雖有罪不以
歸于京師亦非也孔子曰大夫彊而君殺之義也由三
桓始也此之謂也秋公會宋人齊人伐徐宋其序齊上
何主兵者也齊已先諸侯矣宋曷為主之齊失其命使
宋主之非制也諸侯不專征方有伯州有牧連有率卒
有正不專征之義也冬十有二月癸亥朔日有食之
二十有七年春公會杞伯姬于洮何以書譏何譏爾天
子非展義不巡守諸侯非民事不舉卿非君命不越竟
公會杞伯姬于洮非禮也夏六月公會齊侯宋公陳侯
鄭伯同盟于幽秋公子友如陳葬原仲原仲者何陳大
夫也原氏也仲字也曷為字卒從正葬從主人公子友
如陳葬原仲何以書譏何譏爾君不行使乎大夫君行
使乎大夫内之失正也大夫不交諸侯大夫交乎諸侯
原氏失正也内失正原氏失正季子可以已矣則是從
命也參譏之冬杞伯姬來其言來何直來曰來大歸曰
來歸諸侯之女嫁于諸侯父母在歲一歸寧父母没使
大夫歸寧伯姬之來也已亟非禮也莒慶來逆叔姬莒
慶者何莒大夫也其言逆叔姬何自為逆也大夫非君
命不越竟越竟逆女非禮也然則嫁女於大夫書乎不
書不書則此何以書以公之自主之也諸侯嫁女於大
夫主大夫以與之公之自主之非禮也杞伯來朝公會
齊侯于城濮
二十有八年春王三月甲寅齊人伐衛衛人及齊人戰
衛人敗績戰不言伐此其言伐何至之日也何以不地
地國也此齊人伐衛也其曰衛人及齊人戰何戰而言
及者主之者也猶曰衛人為志乎為此戰也云爾疾之
也何為疾之戰者凶事也非所主也殺一不辜而得天
下君子不為也夏四月丁未邾子𤨏卒秋荆伐鄭公會
齊人宋人救鄭冬築郿郿者何内之邑也築之者何始
作邑也何以書非常也大無麥禾未有言災之者其曰
大無麥禾何大無麥禾非災也大無麥禾矣何以謂之
非災竭也國無九年之蓄曰不足無六年之蓄曰急無
三年之蓄曰國非其國也大無麥禾病矣此飢也何以
不言飢大無麥禾非飢也大無麥禾矣何以謂之非飢
飢者在下也大無麥禾在上也古者冢宰制國用必於
歲之杪量入以為出豐年不奢凶年不儉計而後知之
計之道盡矣制之道不盡也臧孫辰告糴于齊告糴者
何請糴也何以不稱使以為臧孫辰之私行也曷為以
臧孫辰之私行臧孫辰曰賢者急病而讓夷居官者當
事不避難在位者恤民之患是以國家無違以鬯圭玉
磬如齊告糴臧孫辰之自為功也徒以名而已矣害莫
甚焉以為臧孫辰之私行可也君子之為國也恃己而
不恃人貴義而不貴名有終身之憂而無一朝之恥也
二十有九年春新延廐延廐者何法廐也新之者何修
舊也修舊書乎不書不書則此何以書譏何譏爾譏不
務公室也天子十有二閑馬六種諸侯六閑馬四種大
夫四閑馬二種夏鄭人侵許秋有蜚何以書記異也何
異爾非中國之禽也冬十有二月紀叔姬卒紀已滅矣
其卒之何順紀季也何順乎紀季言季以酅入于齊後
紀而已矣城諸及防其言及之何先諸而後防也
三十年春王正月夏師次于成秋七月齊人降鄣鄣者
何國也八月癸亥葬紀叔姬滅國不葬此何以葬順紀
季而賢叔姬也何賢乎叔姬紀侯大去其國叔姬從焉
紀侯卒叔姬歸于酅婦人從人者也從不失節以是為
賢也九月庚午朔日有食之鼓用牲于社冬公及齊侯
遇于魯濟齊人伐山戎此齊侯也其稱人何貶曷為貶
齊侯曰我北伐山戎至于孤竹嶽濱諸侯莫敢不來雖
三代受命何以異蓋封乎太山禪乎梁父齊之僣天子
自伐山戎始焉
三十有一年春築臺于郎何以書譏何譏爾譏厲民也
天子有靈臺以候天地諸侯有時臺以候四時去國而
築臺是樂而已矣夏四月薛伯卒築臺于薛六月齊侯
來獻戎捷捷者何軍獲也四裔之國不用王命方伯征
之獻其功於王王以警不譓禮也諸侯相遺俘非禮也
秋築臺于秦冬不雨何以書記異也曷為或歴時而言
不雨或歴月而言不雨一時不雨則書之一時不雨書
之常也歴時而言不雨慢也無志乎民也歴月而不言
雨閔也有志乎民也
三十有二年春城小穀夏宋公齊侯遇于梁丘何以書
我接之也則其先宋何宋主齊也宋何以主齊齊遠而
宋近也席則有上下室則有奥阼諸侯之事重主輕大
主小近主遠貴主賤秋七月癸巳公子牙卒傳曰殺也
孰殺之公子友殺之公子友何為殺公子牙公子慶父
公子牙者同母兄弟也通乎夫人以脅公公疾召公子
牙而問後焉曰寡人即不起此病吾將焉致乎魯國牙
對曰魯一生一及君已知之矣慶父也材君何憂焉牙
出公子季友入公亦問焉對曰臣以死奉般公曰鄉者
牙曰慶父材季友曰夫何敢是將為亂乎夫何敢季友
以君命命牙待于鍼巫氏使鍼季酖之曰公子飲此則
可以無為天下戮笑必有後乎魯國不飲此則必為天
下戮笑必無後乎魯國于是從其言而飲之飲之歸未
至而死然則曷為不言刺之隱也君親無將將而誅焉
季友之除惡也於未形君子以為賢于誅孔子曰大夫
強而君殺之義也自三桓始也此之謂也八月癸亥公
薨于路寢冬十月己未子般卒子卒云子卒此其稱子
般卒何君存稱世子君薨稱子某旣葬稱子踰年稱公
子般卒何以不書葬未踰年之君也有子則廟廟則書
葬無子則不廟不廟則不書葬公子慶父如齊狄伐邢
閔公
元年春王正月公何以不言即位繼弑君不言即位孰
繼繼子般也孰弑子般慶父也莊公存之時圉人犖淫
于宫中子般執而鞭之莊公曰不可鞭也不如殺之是
有力焉能投蓋于稷門子般弗果殺莊公死子般即位
慶父將弑君以取其國使謂犖曰般之辱爾國人莫不
知盍弑之矣遂弑子般于次季友奔陳閔公者莊公之
子也生八年矣慶父立焉討犖而歸獄焉不知慶父之
意利其幼與國人不從與閔公旣立慶父以君事聘于
齊不知慶父之意自釋于國人與憂大國之討與然而
所以立閔公則慶父之力也所以繼子般則非閔公之
志也出奔者曷為或書或不書書者治之也不書者予
之也季友奔陳其為予之奈何莊公死子般弑慶父夫
人亂乎内魯國之不絶若線季子生則可以易死故不
可以死而可以生季子存則可以易亡故不可以存而
可以亡其生也賢於死其亡也賢於存是以雖出奔予
之也齊人救邢夏六月辛酉葬我君莊公秋八月公及
齊侯盟于落姑季子來歸其稱季子何賢之也貴之也
曷為賢之貴之其出也中權其入也中義蓋召之于陳
也慶父專魯則曷為召季子季子之賢内得於國人外
聞於諸侯則未知其以是為說與不得已與抑將圖之
與季子至而國人授之以政百姓歸焉殺公子牙今將
爾季子不免慶父弑君何以不誅非不誅也勢未能也
冬齊仲孫來仲孫者何齊大夫也此無事其曰來何齊
侯使之也齊侯使之則何以不言使譏何譏爾莊公死
子般弑閔公幼慶父夫人亂乎内魯國之不絶若線設
以齊正魯猶反手也桓公使仲孫來省難仲孫反曰不
去慶父則魯難未止桓公曰去之奈何對曰難不已將
自斃君姑待之而已矣公曰然則吾取魯可乎對曰不
可猶秉周禮周禮所以本也臣聞之國將亡未必先顛
而後枝葉從之魯不弃周禮未可動也君其務寧魯難
而親之親有禮因重固間攜貳覆昏亂霸王之器也桓
公知魯之可憂而不知使仲孫之非也誠苟憂之何問
焉仲孫知魯之可親而不知存慶父之非也誠苟親之
何待焉交譏之
二年春王正月齊人遷陽夏五月乙酉吉禘于莊公禘
者何大祭也何大焉祭其祖之所自出以其祖配之然
則曷為謂之禘禘猶帝也有虞氏禘黃帝而祖顓頊夏
后氏禘黃帝而祖禹商人禘嚳而祖契周人禘嚳而祖
文王是故不王不禘不王不禘魯何以禘昔者武王崩
成王幼周公相成王攝天下七年制禮作樂頒度量而
天下大服先王嘉之以周公為有勲勞故賜之大祭祀
天子禮樂外祭則郊是也内祭則禘是也然則魯禘孰
祭祭文王而配以周公孔子曰魯之郊禘非禮也周公
其衰矣此禘也其言吉何言吉者未可以吉也曷為未
可以吉未三年也三年矣曷為謂之未三年三年之喪
實以二十五月其言于莊公何言非宫廟也非宫廟者
何君薨卒哭而祔祔而作主特祀於寢三年而升于廟
禘非禮也吉禘亦非禮也於莊公亦非禮也八月辛丑
公薨公薨何以不地弑也孰弑之慶父也何以不書葬
賊未討也賊未討而葬慢也非臣子之事也九月夫人
姜氏孫于邾公子慶父出奔莒冬齊高子來盟高子者
何齊大夫也其稱高子何賢之也貴之也曷為賢之貴
之莊公死子般弑閔公弑慶父夫人亂乎内魯曠年無
君則國未知孰有之也齊侯使高子將南陽之甲而至
以謀魯國高子因是平魯之難魯人頼焉僖公定位而
後盟大夫在竟外有以尊社稷利國家則專之高子可
謂知禮矣魯人以為美談曰猶望高子也然則何以不
稱使權在高子也十有二月狄入衛鄭弃其師鄭弃其
師者何惡其上也鄭伯惡高克而欲遠之使將兵禦狄
于境翺翔河上久而不召衆散而歸高克奔陳則是弃
其師之道也
春秋傳卷四
