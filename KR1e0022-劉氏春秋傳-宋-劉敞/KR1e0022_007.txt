春秋傳卷七
宋劉敞撰
文公
元年春王正月公即位二月癸亥日有食之天王使叔
服來會葬夏四月丁巳葬我君僖公天王使毛伯來錫
公命錫命者何命為諸侯也諸侯在喪稱子踰年即位
終喪受命正也未畢喪命之非正也旣畢喪不受命亦
非正也錫命則曷為或書或不書常事不書有非常然
後書晉侯伐衛叔孫得臣如京師衛人伐晉秋公孫敖
會晉侯于戚冬十月丁未楚世子商臣弑其君頵公孫
敖如齊
二年春王二月甲子晉侯及秦師戰于彭衙秦師敗績
戰而言及者主之者也猶曰晉侯為志乎為此戰也
丁丑作僖公主作僖公主者何為僖公作主也主者曷用
虞主用桑練主用栗用栗者藏主也作僖公主何以書
譏何譏爾不時也其不時奈何古者蓋葬而虞期而練
喪事即遠天下之達禮也過之者猶不及也三月乙巳
及晉處父盟孰及之公也公則何以不言公不與大夫
得敵公也何以不地地於晉也地於晉何以不曰公如
晉恥也此陽處父也何以不氏未能以其氏通也夏六
月公孫敖會宋公陳侯鄭伯晉士縠盟于垂隴自十有
二月不雨至于秋七月何以書記異也大旱以災書此
亦旱也曷為以異書大旱之日短而云災故以災書此
不雨之日長而無災故以異書也八月丁卯大事于太
廟躋僖公大事者何祫也祫則曷為謂之大事諸侯之
大事也庶人薦而不享大夫享而不祫諸侯祫而不禘
春祠夏礿秋嘗冬烝曰享毁廟之主陳于太廟未毁廟
之主皆升合食于太祖曰祫祀其祖之所自出以其祖
配之曰禘故不王不禘躋者何升也何言乎升僖公譏
何譏爾逆祀也其逆祀奈何先禰而後祖也夏父弗忌
為宗伯尊僖公言於朝曰吾見新鬼大故鬼小先大後
小順也躋聖賢明也明順禮也諸大夫莫禁於是躋僖
公此非祖禰也其謂之祖禰何臣子一例也冬晉人宋
人陳人鄭人伐秦公子遂如齊納幣納幣不書此何以
書譏何譏爾譏喪娶也娶在三年之外則何譏乎喪娶
三年之内不圖昏吉禘于莊公譏然則曷為不于祭焉
譏三年之恩疾矣非虛加之也以人心為皆有之以人
心為皆有之則曷為獨於娶焉譏娶者大吉也非常吉
也其為吉者主於己以為有人心焉者則宜於此焉變
矣
三年春王正月叔孫得臣會晉人宋人陳人衛人鄭人
伐沈沈潰夏五月王子虎卒王子虎者何天子之大夫
也外大夫不卒此何以卒或曰為其嘗執重以守也或
曰為其嘗臨諸侯之盟也秦人伐晉秋楚人圍江雨螽
于宋雨螽者何死而墜也何以書記異也冬公如晉十
有二月己巳公及晉侯盟晉陽處父帥師伐楚以救江
何言乎伐楚以救江譏何譏爾為諼也其為諼奈何伐
楚所以為救江也
四年春公至自晉夏逆婦姜于齊孰逆之内之微者逆
之逆大夫大禮也公親之使大夫非正也微者甚矣何
以不稱夫人言是非逆夫人之禮也往不敵入不致何
夫人之禮之有其稱婦何有姑之辭也何以不言姜氏
貶曷為貶喪娶也喪娶者公也曷為貶夫人夫人與有
貶也婦人在家制於父旣嫁制於夫婦人不專行其曰
與有貶何父母與有罪也狄侵齊秋楚人滅江晉侯伐
秦衛侯使甯俞來聘冬十有一月壬寅夫人風氏薨夫
人風氏者何僖公之母莊公之妾也
五年春王正月王使榮叔歸含且賵含者何口實也王
何以無天言是非天之法也是非天之法者何是始以
妾為嫡也此歸也何以不言來有歸而來有歸而不來
歸含且賵非正也歸而不來亦非正也交譏之三月辛
亥葬我小君成風王使召伯來會葬會葬之禮於鄙上
會葬猶歸含也成之為夫人矣夏公孫敖如晉秦人入
鄀秋楚人滅六冬十月甲申許男業卒
六年春葬許僖公夏季孫行父如陳秋季孫行父如晉
八月乙亥晉侯驩卒冬十月遂如晉葬晉襄公晉殺其
大夫陽處父稱國以殺大夫者罪累上也陽處父之累
上奈何晉侯蒐于齊使狐射姑將中軍趙盾佐之陽處
父聘于衛還至言於君曰不可古者君之使臣也使能
者佐賢者不使賢者佐能者今趙盾賢射姑能其不可
乎襄公以其言改蒐于董易中軍謂射姑曰始吾使盾
佐女今女佐盾矣射姑曰諾襄公死處父主竟上之事
射姑使人殺之處父之所以死者君漏言也然則處父
之罪何處父之為人臣也華而不實好剛而犯上興事
以自為名足以殺其身而已矣晉狐射姑出奔狄閏月
不告月猶朝于廟不告月者何不告朔也諸侯歲受朔
于天子退而藏之祖廟朔告月于祖廟退而班之百官
正也閏不告月非正也朝廟為告月也不告月而朝廟
亦非正也
七年春公伐邾三月甲戍取須句遂城郚夏四月宋公
王臣卒宋人殺其大夫其稱人以殺何衆殺之者也傳
曰宋成公卒昭公即位欲盡去羣公子樂豫諫曰不可
公族公室之枝葉也若去之是無所庇本根也葛藟猶
能庇其本根故君子以為比況國君乎親之以德皆股
肱也誰敢攜貳弗聽穆襄之族率國人以攻昭公殺公
孫固公孫鄭于宫蓋僅然後勝爾戊子晉人及秦戰于
令狐戰而言及之者主之者也猶曰晉人為志乎為此
戰也云爾何以不言師敗績敵也晉先蔑奔秦何以不
言出自師出也其自師出奈何晉襄公卒靈公幼將立
君趙盾曰公子雍可好善而長使先蔑召諸秦秦伯許
之以師納之未至襄夫人抱太子以啼于朝曰先君何
罪其嗣亦何罪舍適嗣不立而外求君將安寘此出朝
則抱以之趙氏趙盾及諸大夫畏國人之偪巳也皆相
約默而君之爾然後起師以逆公子雍先蔑與往遇于
令狐戰焉先蔑知其反已也不可以復入自是走之秦
此晉趙盾之師也其稱人何貶曷為貶不與大夫專廢
置君也狄侵我西鄙秋八月公會諸侯晉大夫盟于扈
諸侯何以不序大夫以不名不足序也其不足序奈何
或曰蓋欲治宋而後不能也或曰趙盾載君之位以臨
諸侯惡之也冬徐伐莒公孫敖如莒涖盟
八年春王正月夏四月秋八月戊申天王崩冬十月壬
午公子遂會晉趙盾盟于衡雍乙酉公子遂會雒戎盟
于暴曷為再言公子遂與之也公孫敖如京師不至而
復丙戌奔莒此出奔也何以不言出受命矣自外出也
大夫受命而出君言不宿於家臣子大受命則何以不
言其至近也曷為或言而復或言乃復乃難乎而也傳
曰公孫敖如莒莒女有歸于魯者敖取之旣而反之期
年而從之螽宋人殺其大夫司馬宋司城來奔司馬者
何司城者何皆官舉也曷為皆官舉言不能其官也不
能其官者何君弱政亂強臣擅命然則何以不名非國
討也非國討則孰討之華孫殺之華孫遂之華孫殺之
華孫遂之則其曰宋人殺其大夫司馬宋司城來奔何
曰是卿也不能其官者非他人之罪也其斯之謂與
九年春毛伯來求金毛伯者何天子之大夫也何以不
稱使非王命也曷為非王命當喪未君也踰年矣何以
謂之未君即位矣而未稱王也未稱王何以知其即位
以諸侯之踰年即位亦知天子之踰年即位也以天子
三年然後稱王亦知諸侯之三年稱子也踰年稱公矣
則曷為三年稱子緣民臣之心不可一日無君緣終始
之義一年不二君不可曠年無君緣孝子之心則三年
不忍當也毛伯來求金何以書譏何譏爾王者無求求
金非禮也此非王命則曷為謂之王者無求古者君薨
百官總己聽於冢宰三年固王者之道也夫人姜氏如
齊二月叔孫得臣如京師辛丑葬襄王晉人殺其大夫
先都稱人以殺大夫者殺有罪也先都之罪何亂也其
亂奈何先都士縠者皆晉之強家也求專晉而不得怒
而作亂蓋殺其大夫先克也三月夫人姜氏至自齊夫
人曷為或致或不致或可以致或不可以致曷為或可
以致或不可以致出入以禮則可以致出入不以禮則
不可以致此其為有禮奈何父母在而歸寧也晉人殺
其大夫士縠及箕鄭父其言及箕鄭父何以罪及之也
箕鄭父士縠之厚也凡及之志皆譏也楚人伐鄭公子
遂會晉人宋人衛人許人救鄭夏狄侵齊秋八月曹伯
襄卒九月癸酉地震何以書記異也冬楚子使椒來聘
聘常事也其曰椒何楚進也楚進久矣曷為始乎此自
是與中國通也與中國通者何自是以中國之禮為之
者也秦人來歸僖公成風之襚其言僖公成風何母以
子貴母以子貴則何以不稱夫人不與得稱夫人也曷
為不與得稱夫人為父後者為妾母無服以尊者為一
體不得遂也不與得稱夫人則何以始於此臣不貶君
卑不奪尊緣諸侯之義以正我也葬曹共公
十年春王三月辛卯臧孫辰卒夏秦伐晉其謂之秦何
夷狄之也曷為夷狄之其為師之道於此焉以夷狄為
之也楚殺其大夫宜申稱國以殺大夫者罪累上也宜
申之累上奈何城濮之戰宜申將左師敗將死楚子使
止之以為商公俄而則沿漢泝江入郢楚子問之對曰
臣免於死又有讒言謂臣將逃臣歸死於司敗也楚子
使為工尹而殺之然則宜申之罪奈何宜申之為人臣
也出則亡其衆處則亂其命足以殺其身而已矣自正
月不雨至于秋七月及蘇子盟于女栗孰及之公也公
則曷為不言公不與公盟也曷為不與公盟古者内諸
侯不外交外諸侯不内交有至尊在不貳之也冬狄侵
宋楚子蔡侯次于厥貉
十有一年春楚子伐麇夏叔彭生會晉郤缺于承匡秋
曹伯來朝公子遂如宋狄侵齊冬十月甲午叔孫得臣
敗狄于鹹
十有二年春王正月郕伯來奔杞伯來朝二月庚子子
叔姬卒此未適人何以卒許嫁矣婦人許嫁字而笄之
死則以成人之喪治之其稱子何猶曰公子也夏楚人
圍巢秋滕子來朝秦伯使術來聘冬十有二月戊午晉
人秦人戰于河曲何以不言及競也何以不言師敗績
敵也季孫行父帥師城諸及鄆
十有三年春王正月夏五月壬午陳侯朔卒邾子籧篨
卒自正月不雨至于秋七月世室屋壞世室者何魯公
之廟也周公稱太廟魯公稱世室羣公稱宫此魯公之
廟也曷為謂之世室世室猶世室也世世不毁也周公
何以稱太廟于魯封魯公以為周公也周公拜乎前魯
公拜乎後曰生以養周公死以為周公主然則周公之
魯乎曰不之魯也封魯公以為周公主然則周公曷為
不之魯欲天下之一乎周也魯祭周公何以為牲周公
用白牡魯用騂犅羣公不毛魯祭周公何以為盛周公
盛魯公燾羣公廩世室屋壞何以書譏何譏爾久不修
也冬公如晉衛侯會公于沓狄侵衛十有二月己丑公
及晉侯盟公還自晉鄭伯會公于棐還者何善辭也何
善爾前此者鄭衛背晉而與楚公之往也衛侯會公于
沓請平于晉其還也鄭伯會公于棐亦請平于晉公皆
成之一舉而三國附固諸侯之義也
十有四年春王正月公至自晉邾人伐我南鄙叔彭生
帥師伐邾夏五月乙亥齊侯潘卒六月公會宋公陳侯
衛侯鄭伯許男曹伯晉趙盾癸酉同盟于新城秋七月
有星孛入于北斗孛者何彗星也其言入于北斗何北
斗有中也何以書記異也公至自會晉人納捷菑于邾
弗克納此納也其言弗克納何弗者遷辭也非力不能
克義不可納也此其為義不可納奈何晉郤缺帥師革
車八百乘以納捷菑于邾力沛若有餘邾人言曰接菑
晉出也貜且齊出也子以其指則接菑也四貜且也六
子以大國壓之則未知齊晉孰有之也貴則皆貴矣雖
然貜且也長郤缺曰非吾力不能納義實不爾也引師
而去之此晉郤缺之師也其稱人何貶曷為貶不與大
夫專廢置君也此邾捷菑也曷為不繫乎邾貶曷為貶
邾非捷菑之所可號納非捷菑之所可名納非捷菑之
所可名則其曰納捷菑于邾何於納也然後知其弗克
納君子與焉九月甲申公孫敖卒于齊大夫出奔曷為
或卒或不卒或可以卒或以卒曷為或可以卒或不可
以卒大夫出其宗廟爵禄猶列于朝出入猶詔于國兄
弟宗族猶存是大夫而已矣卒之可也爵禄無列于朝
出入無詔于國兄弟宗族無存是非大夫而已矣卒之
不可也齊公子商人弑其君舍此未逾年之君也其言
弑其君舍何成死者而賤生者也然則奚齊何以不成
弑君者或弑而伐之或弑而取之惡莫甚焉宋子哀來
奔子哀者何宋大夫也其稱字何賢也自外至者賢之
不名自内至者賢之不書何賢乎子哀以為知義也其
知義奈何蓋兆乎宋之將亂而去也冬單伯如齊齊人
執單伯齊人執子叔姬子叔姬者何齊君舍之母也齊
君舍之母則齊人曷為執之公子商人弑其君而暴其
母單伯如齊請以歸曰殺其子焉用其母商人怒為是
執之何以不稱行人或曰不稱行人者非其所為使也
或曰附庸之君也生不名死不卒故執亦不稱行人也
此一事也曷為再言齊人嫌也
十有五年春季孫行父如晉三月宋司馬華孫來盟其
稱司馬何官舉之也曷為官舉之是殺其大夫司馬者
也何以不稱使蓋專行也以是為無君矣夏曹伯來朝
齊人歸公孫敖之喪何以不言來歸而不來也何以知
其歸脅我而歸之也脅我而歸之奈何公孫敖卒于齊
其子請以葬弗許齊人為之謀焉曰魯爾親也飾棺置
諸堂阜魯必取之孟氏從之於是取以歸葬視公子慶
父然則何以書譏何譏爾以大夫卒之而不以大夫終
之非魯也制人之君臣使上不行乎下非齊也六月辛
丑朔日有食之鼓用牲于社單伯至自齊大夫執則致
致則名此其不名何或曰為其貴也或曰為其賢也單
伯之賢奈何使于四方不辱君命以為有恥也晉郤缺
帥師伐蔡戊申入蔡入不言伐此其言伐何非一事也
曷為非一事旣伐而去矣又入焉者也然則何言爾疾
之也曷為疾之為諼也秋齊人侵我西鄙季孫行父如
晉冬十有一月諸侯盟于扈諸侯何以不序不足序也
其不足序奈何欲治齊而後不能也欲治齊而後不能
孰惡惡晉也惡晉則其言諸侯何晉固為諸侯長矣非
諸侯之罪也陳恒弑其君孔子沐浴而朝告於哀公曰
陳恒弑其君請討之公曰告夫三子孔子曰以吾從大
夫之後不敢不告也公曰告夫三子者之三子告不可
孔子曰以吾從大夫之後不敢不告也十有二月齊人
來歸子叔姬其言來歸何出也郯伯姬來歸則何以不
稱人稱人以歸者歸無罪者也不稱人以歸者歸有罪
者也國君出大夫使大夫致之將命曰寡君不敏不能
從而事社稷宗廟使使臣某告于執事主人對曰寡君
固前辭不教矣敢不敬須以俟命故稱人以歸者賓之
事也不稱人以歸者主人之禮也齊侯侵我西鄙遂伐
曹入其郛郛者何恢郭也入不言伐此其言伐何入其
郛故稱入焉來入其國故稱伐焉
十有六年春季孫行父會齊侯于陽穀齊侯弗及盟其
言弗及盟何弗者遷辭也非弗其盟也弗肯與盟也齊
侯曷為弗肯與季孫行父盟季孫行父會齊侯于陽穀其
義固弗可與盟也大國之卿可以會小國之君不可以
會次國之君此弗肯也其謂之弗及何所恥也為賤而
弗肯及使若弗及然夏五月公四不視朔公曷為四不
視朔公有疾也何言乎公有疾不視朔自是公無疾不
視朔也然則曷為不言公無疾不視朔有疾猶可言也
無疾不可言也六月戊辰公子遂及齊侯盟于郪丘秋
八月辛未夫人姜氏薨毁泉臺何以書譏何譏爾譏毁
也曷為譏毁有蛇自泉宫出入于國如先君之數旣而
夫人薨魯人以為祥毁泉臺非明民之道也楚人秦人
巴人滅庸冬十有一年宋人弑其君杵臼弑君者曷為
或稱名氏或不稱名氏以氏通者稱氏以名通者稱名
名氏不通者稱人賤者稱盜貴賤之序也其義一施之
君子無加損焉
十有七年春晉人衛人陳人鄭人伐宋夏四月癸丑葬
我小君聲姜聲姜者何文公之母也齊侯伐我西鄙六
月癸未公及齊侯盟于穀諸侯會于扈諸侯何以不序
不足序也其不足序奈何欲治宋而後不能也秋公至
自穀曷為不言至自會離不言會會者事之成也冬公
子遂如齊
十有八年春王二月丁丑公薨于臺下秦伯罃卒夏五
月戊戍齊人弑其君商人傳曰齊侯之為公子也與邴
歜之父爭田弗勝及即位刖邴歜之父納閻職之妻而
使歜為僕使職參乘二人者相與謀弑之而走六月癸
酉葬我君文公秋公子遂叔孫得臣如齊使言上客者
也其曰公子遂叔孫得臣何是非常使也是非常使者
何公子遂將立宣公謂叔彭生曰君幼如之何願與子
慮之叔彭生對曰吾子相之老夫抱之何幼君之有公
子遂知其不可與謀自是聘于齊齊侯許之立宣公冬
十月子卒子卒者孰謂謂子赤也夫人姜氏歸于齊歸
者何大歸也夫人姜氏曷為歸于齊子赤弑也子赤夫
人之子也宣公敬嬴之子也敬嬴私事公子遂公子遂
弑子赤而以君命召叔彭生彭生將入其宰公冉務人
止之曰入必死彭生曰死君命可也公冉務人曰若君
命可死非君命何聽弗聽乃入公子遂殺彭生夫人姜氏
自是歸于齊哭而過市曰天乎仲為不道殺嫡立庶市
人皆哭魯人謂之哀姜叔彭生死君命何以不書貶曷
為貶人臣無將將而誅焉公子遂之將也彭生知之矣
昉乎殺子赤而立宣公者叔彭生為之也季孫行父如
齊莒弑其君庶其稱國以弑何其稱國以弑者衆弑君
之辭也
春秋傳卷七
