春秋傳卷一
宋劉敞撰
隱公
元年春王正月傳曰元始也正正也君即位必以正始
言之加王為大受命也何言乎大受命王者受命於天
諸侯受命於君曷為先言春而後言王王者法天也公
何以不言即位成公意也何成乎公之意公故讓國也
公欲讓國奈何隱公之與桓公皆惠公子也隱公長桓
公幼惠公愛之欲使為嗣而不可則以命隱公隱公即
即位弗忍背也終將致國乎桓曰吾為子攝矣然則正
乎不正不正則其言成之何將以惡桓也曰能以國讓
是非賢乎三月公及邾儀父盟于蔑儀父者何邾之君
也何以名字也曷為稱字附庸也附庸則何以稱字諸
侯稱爵大夫稱名賤者稱人何如則謂之附庸公侯百
里伯七十里子男五十里不及五十里附於諸侯曰附
庸公九命侯伯七命子男五命附庸四命盟者何殺牲
載書而約也會者何約信命事而不殺也盟曷為或言
會或言及及直及也會又會也古者六歲而會十二歲
而盟亟會非禮也亟盟亦非禮也夏五月鄭伯克段于
鄢克之者何戡之也戡之者何殺之也何以不言殺段
有徒衆非直殺一人者也段有徒衆奈何鄭武公夫人
曰姜氏生莊公寤生及太叔段段多材而好勇夫人愛
焉請於武公以為後不可武公死莊公立夫人請分國
以封段段封於京繕甲治徒將以襲鄭夫人將間之國
人不義莊公伐諸京太叔出奔公退而殺諸鄢然則何
以不言弟段不弟故不弟也討賊者稱人以殺之此殺
有罪其稱鄭伯何殺世子母弟自君甚之也曷為甚之
鄭伯將封段祭仲諫曰無以為也都城過百雉國之害
也故先王之制大都三國之一中都五國之一小都九
國之一今京已侈侈必僣僣必亂若王制何莊公曰夫
人欲之無所辟段使西鄙北鄙貳於已公子吕曰國不
可貳貳則失民不如損之莊公曰吾姑候其斃焉古者
不以私害公不以政假人不以小忍亂大謀莊公以私
害公以政假人以小忍亂大謀昉乎段之亂鄭者莊公
為之也鄢鄭地也其曰于鄢何于鄢遠矣猶曰取之其
母之懷中而殺之云爾秋七月天王使宰喧來歸惠公
仲子之賵宰者何氏也喧者名名也何以名上士也有
上士有中士有下士上士三命中士再命下士一命惠
公仲子者何惠公之母也母何以不稱夫人妾母也其
言惠公仲子何母以子貴也母以子貴者何庶子君為
其母立廟使公子祭之於子祭於孫止賵者何車馬曰
賵衣衾曰襚貝玉曰含貨財曰賻天王使宰喧來歸惠
公仲子之賵何以書譏何譏爾妾母而天子賵之非正
也九月及宋人盟于宿孰及之卑者之盟不志及之者
公也公則曷為不言公恥與宋人盟也曷為恥與宋人
盟大國之卿可以會小國之君小國之卿不可以會次
國之君卑者孰謂謂下士也冬十有二月祭伯來祭伯
者何寰内諸侯也祭邑也伯爵也天子上大夫也何以
不稱使朝也朝則何為不言朝不與朝也曷為不與内
諸侯不外交外諸侯不内交有至尊在不貳之也公子
益師卒傳曰公子曰公子公子之子曰公孫公孫之子
以王父字為氏公子之尊視大夫大夫三命然後氏死
則卒之公子益師卒正也
二年春公會戎于潜戎者何戎之君也曷為不以其君
稱之非周同盟也曷為非周同盟正朔不加禮樂不及
朝聘不與東方曰夷南方曰蠻西方曰戎北方曰狄雖
大皆曰子有故也然後著其名爵外之也曷為外之王
者内京師而外諸夏内諸夏而外四裔公會戎于潜非
正也夏五月莒人入向入者何入其國也無駭帥師入
極無駭者何吾大夫也何以不氏再命也諸侯大國三
卿皆命于天子次國三卿二卿命於天子小國三卿一
卿命于天子大國之卿三命次國再命小國一命禮也
曷為或言帥師或不言帥師將尊師衆稱某帥師將尊
師少稱將將卑師衆稱師將卑師少稱人極者何國也
秋八月庚辰公及戎盟于唐九月紀裂繻來迎女裂繻
者何紀大夫也何以不稱使不與紀侯使也曷為不與
紀侯使逆女親之者也使大夫非禮也哀公問曰冕而
親迎不已重乎孔子對曰合二姓之好以繼先聖之後
以為宗廟社稷主何謂已重乎女曷為或稱女或稱婦
或稱夫人女在其國稱女在塗稱婦入國稱夫人冬十
月伯姬歸于紀婦人謂嫁曰歸歸于諸侯則爵同尊同
則志紀子帛莒子盟于密子帛者何裂繻之字也何以
字褒之也曷為褒之為其與莒子盟也與莒子盟則曷
為褒之莒人魯人相與有仇莒子將伐魯裂繻知其謀
也道與莒子言而平之莒子為是盟故若裂繻可謂忠
矣大夫不憂諸侯此其為忠奈何昏姻之道也大夫在
境外有可以尊國家利社稷則專之諸侯不專社稷十
有二月乙卯夫人子氏薨夫人子氏者何隱公之母也
何以不書葬不以夫人葬也何為不以夫人葬公欲不
終為君亦不以子氏為夫人也亦不以子氏為夫人則
其曰夫人子氏薨何臣子辭也鄭人伐衛
三年春王二月己巳日有食之何以書記異也何異爾
日有食之君避寢瞽奏鼓嗇夫馳庶人走以昭事神訓
民事君曷為或日或不日或言朔或不言朔史之記失
也非史之記失則日有食之不得其正也正者何日有
食之於朔正也不於朔失也失則春秋何以弗革弗可
得革也春秋之作也孔子曰其事則齊桓晉其文則史其
義則丘竊取之矣三月庚戌天王崩何以不書葬天子
記崩不記葬其義舉天下而葬一人不疑也諸侯記卒
記葬有天子存不必得其時也曷為或言崩或言薨天
子曰崩諸侯曰薨大夫曰卒士曰不禄夏四月辛卯尹
氏卒尹氏者何天子之大夫也其稱尹氏何貶曷為貶
世卿也古者寰外諸侯嗣寰内諸侯禄外大夫不卒此
何以卒嘗主乎我也秋武氏子來求賻武氏子者何天
子之大夫也其稱武氏子何譏何譏爾父卒子未命也
何以不稱使非王命也曷為非王命當喪未君也嗣子
定位於初喪則其曰未君何百官總已以聽於冢宰三
年武氏子來求賻何以書譏何譏爾喪事無求求賻非
禮也蓋通乎下歸死者曰賵歸生者曰賻歸之者正也
求之者非正也交譏之八月庚辰宋公和卒冬十有二
月齊侯鄭伯盟于石門何以書盟會之事告則書盟會
之事曷為告則書常事不書非常則書盟會於春秋常
也於王者非常也殷人作會而民始畔周人作誓而民
始疑癸未葬宋穆公諸侯曷為或卒或不卒或葬或不
葬卒自外錄也葬自内錄也不卒非外也不葬非内也
葬者臣子之事也國滅不葬無臣子也君弑賊不討不
葬亦無臣子也
四年春王二月莒人伐杞取牟婁牟婁者何杞之邑也
戊申衛州吁弑其君完州吁者何衛公子也何以不稱
公子公子雖貴非三命不氏公子之重視大夫夏公及
宋公遇于清遇者何不期也宋公陳侯蔡人衛人伐鄭
秋翬帥師會宋公陳侯蔡人衛人伐鄭曷為或會言伐
或及言伐會者聚辭也及者繼辭也九月衛人殺州吁
于濮傳曰石碏殺之石碏殺之則其稱人何討賊之辭
也衛莊公娶于齊曰莊姜無子其媵曰戴媯生桓公完
完無寵州吁者嬖人之子也勇而好兵莊公愛之石碏
諫曰古之愛子者教以義方弗納於邪驕奢淫泆所自
邪也四者之來寵禄過也夫寵而不驕驕而能降降而
不憾憾而能已者寡與故不以賤妨貴不以少陵長不
以小加大不以淫破義莊公弗聽莊公死桓公立州吁
弑桓公乃自立也於是州吁如陳石碏使告於陳曰衛
國褊小老夫耄矣無能為也州吁實弑寡君敢即圖之
陳人為之執州吁而請涖于衛衛人殺之于濮冬十有
二月衛人立晉晉者何公子晉也立者何立者不宜立
也其稱人何衆之所欲立也衆之所欲立則其曰不宜
立何衆知晉之可以立不知立君之非衆石碏知晉之
得乎衆可以為君不知立晉之非已是以謂之不宜立
也
五年春公觀魚于棠何以書譏何譏爾觀魚非事也隱
公將觀魚公子彄諫曰凡物不足以講大事其材不足
以備器用則君不舉焉君者納民於軌物者也講事以
度軌量謂之軌取材以章物采謂之物非此二者謂之
亂政故春蒐夏苗秋獮冬狩出而治兵入而振旅以考
軍實昭文章明貴賤辨等列順少長習威儀而已矣鳥
獸之肉不登於俎皮革齒牙骨角毛羽不登於器則公
不射也若夫山林川澤之實器用之資皂隸之事官司
之守君所不及焉隱公弗聽棠者何齊上之邑也夏四
月葬衛桓公秋衛師入郕九月考仲子之宫考宫者何
成宫而祭也仲子者何惠公之母也何以不言惠公仲
子内外辭也考仲子之宫正乎不正乎庶子君為其母
廟使公子祭之於子祭於孫止隱孫也而祭仲子非正
也父卒而後為祖後者為祖母三年仲子不得祭於子
而祭於孫亡乎禮者之禮而可以義起者也五年而後
廟蓋天子命之初獻六羽六羽何六佾也獻之者何舞
之於仲子之宫也其言初何自是始僣也孰僣僣諸公
也天子八佾諸公六佾諸侯四佾魯祭周公用八佾祭
魯公用六佾祭羣公用四佾初獻六羽以其可言言之
也其不可言諱也考仲子之宫將萬焉有司疑公問羽
數於衆仲衆仲對曰天子八佾諸侯六佾大夫四士二
夫舞所以節八音行八風也故自八以下魯人行之六
佾之僣自衆仲始也邾人鄭人伐宋螟何以書記災也
冬十有二月辛巳公子彄卒宋人伐鄭圍長葛
六年春鄭人來輸平輸平者何輸平猶致成也曷為致
成為伐鄭故致成也狐壤之戰隱公獲焉然則何致致
祊田也致祊田矣何以不曰曁鄭平猶未得乎與鄭平
也曷為未得乎與鄭平鄭人以口請之矣而未入也其
曰來使人也其曰輸有挾也平不言來輸來輸未得乎
平也然則何以不曰鄭人來輸祊言平則祊見言祊則
平不見夏五月辛酉公會齊侯盟于艾秋七月此無事
何以書春秋雖無事者時過則書首時過則何以書春
秋編年四時具然後為年冬宋人取長葛此鄭長葛也
曷為不繫之鄭疾之也曷為疾之更年而取邑貿矣非
也
七年春王三月叔姬歸于紀不言逆之者何也親逆之
也親逆之則曷為不言親逆之常事不書有非常然後
書滕侯卒諸侯卒曷為或名或不名或赴以名或不赴
以名諸侯曷為或赴以名或不赴以名赴以名禮也不
赴以名非禮也天王崩赴以爵諸侯薨赴以名會盟朝
聘之事存焉以慎終繼世是故諸侯不生名夏城中丘
中丘者何内之邑也何以書以重書也齊侯使其弟年
來聘其稱弟何母弟也母弟稱弟母兄稱兄諸侯之尊
弟兄不得以屬通其弟云者凡以重書也何重乎齊侯
之弟古者年四十而仕五十而爵天下無生而貴者齊
侯愛其弟未可爵而爵之亟交於諸侯卒之其子弑齊
君而亂齊國是以君子重焉爾秋公伐邾冬天王使凡
伯來聘戎伐凡伯于楚丘以歸國而曰伐此凡伯之身
也其言伐何大天子之使也執以小而伐以大以一人
當一國大天子之使也為天子使尊矣而屈卑乎戎狄
可言伐不可言執是亦大天子之使也
八年春宋公衛侯遇于垂何以書接乎我也我未有接
之也其曰接乎我何諸侯有過於我者雖無事為必以
禮交之道也餼牽云乎芻米云乎垂者何吾近邑也三
月鄭伯使宛來歸祊庚寅我入祊未有言我入者其曰
我入祊何祊非我有也何言乎祊非我有王者制諸侯
之地也有常鄭不得與諸人魯不得取諸人平者義也
入祊者利也不正其以利為義夫苟以利為義者亦必
以利廢義君子恥之夏六月己亥蔡侯考父卒辛亥宿
男卒秋七月庚午宋公齊侯衛侯盟于瓦屋八月葬蔡
宣公九月辛卯公及莒人盟于浮來莒人微者也公曷
為與乎莒之微者而盟公欲之也何用見公欲之也公
與大夫盟沒公以其不没公知其欲之也非公之輕南
面而下與大夫盟也螟冬十有二月無駭卒
九年春天王使南季來聘南者何氏也季者何字也何
為字下大夫也天子之下大夫四命聘者何問也諸侯
時朝乎天子以致敬也天子時聘乎諸侯以致愛也聘
禮受於廟北面再拜稽首朝何以不書而聘何以書朝
者常也聘者不常也三月癸酉大雨震電何以書記異
也何異爾不時也庚辰大雨雪何以書記異也何異爾
俶甚也挾卒挾者何吾大夫也曷為或卒或不卒正大
夫也則卒之非正大夫也則不卒之公子翬如齊逆女
亦正大夫也何以不卒貶曷為貶與弑公也其與弑公
奈何隱公將致國乎桓公子翬諂乎隱公謂隱公曰百
姓安子諸侯說子曷終為君矣隱公曰不可吾旣許之
反國焉吾立於此徒攝而已矣吾營莵裘之地而歸老
焉公子翬恐其言若聞乎桓者於是謂桓曰吾已為子
嘗君矣君不反國也盍求之乎自是相與謀而弑隱公
夏城郎秋七月冬公會齊侯于防
十年春王二月公會齊侯鄭伯于中丘夏翬帥師會齊
人鄭人伐宋六月壬戌公敗宋師于菅曷為或言戰或
不言戰皆陳曰戰詐戰曰敗辛未取郜辛巳取防秋宋
人衛人入鄭宋人蔡人衛人伐戴鄭伯伐取之戴者何
附庸之國也何用知其附庸之國也以其不言滅之而
言取之曷為不言滅之而言取之附庸者不成國也滅
國曰滅取附庸曰取其言鄭伯伐取之何甚之之辭也
利人之暴乘人之危是以無親於天子冬十月壬午齊
人鄭人入郕
十有一年春滕侯薛侯來朝其言朝何王者之制諸侯
歲相問殷相聘世相朝其兼言之何譏何譏爾旅見也
非天子不旅見諸侯諸侯相旅見非禮也朝者考禮正
刑一德以尊天子也不得有德而朝之雖不旅見亦非
禮也夏公會鄭伯于時來秋七月壬午公及齊侯鄭伯
入許冬十有一月壬辰公薨何以不地弑也弑則何以
不言弑不忍言也臣弑君凡在官者殺無赦子弑父凡
在宫者殺無赦以為人道所未有也人道所未有是以
不忍言也何以不書葬賊未討也賊未討則何以不書
葬君弑臣討賊猶親弑子復讎也讎不復則不葬不葬
則服不除寢苫枕戈所以明為臣子也葬者臣子之終
事也其義未終故不敢以急葬也
春秋傳卷一
