春秋傳卷五
宋劉敞撰
僖公
元年春王正月公何以不言即位繼弑君子不言即位
此非子也其稱子何臣子一例也齊師宋師曹師次于
聶北救邢曷為先言次而後言救譏何譏爾次于聶北
救邢言以為名而已矣非救人之道也夏六月邢遷于
夷儀齊師宋師曹師城邢秋七月戊辰夫人姜氏薨于
夷齊人以歸夷者何齊地也齊地則其言齊人以歸何
夫人薨于夷則齊人以歸夫人薨于夷則齊人曷為以
歸桓公召而縊殺之也楚人伐鄭八月公會齊侯宋公
鄭伯曹伯邾人于檉九月公敗邾師于偃冬十月壬午
公子友帥師敗莒師于酈獲莒挐傳曰公子慶父弑閔
公走而之莒莒人逐之將由乎齊齊人不納却反舍于
汶水之上使公子奚斯入請季子曰公子不可以入入
則殺矣奚斯不忍反命于慶父自南涘北面而哭慶父
聞之曰嘻此奚斯之聲也諾己曰吾不得入矣於是抗
輈經而死莒人聞之曰吾已得子之賊矣以求賂乎魯
魯弗與為是興師而伐魯季子敗之獲莒挐莒挐者莒
大夫也公賜季子汶陽之田及費費由是始大十有二
月丁巳夫人氏之喪至自齊夫人何以不稱姜氏貶曷
為貶夫人與於亂弑二君死不以其正不可以入宗廟
然則曷為不於死焉貶夫人姜氏薨于夷齊人以歸則
上之行乎下也義已矣僖公請而葬之則是子命也君
子以為非義是以貶乎其以喪至也
二年春王正月城楚丘城楚丘者何衛之邑也曷為城
之封衛也曷為不曰城衛不與封衛也曷為不與實與
而文不與文曷為不與諸侯之義不得專封也諸侯之
義不得專封則其曰實與之何上無天子下無方伯天
下諸侯有相滅亡者力能救之則救之可也然則衛孰
滅之狄滅之衛懿公為無道好鶴鶴有乘軒者國人皆
怨狄師伐之懿公不能禦戰而死衛之遺民男女七百
有三十人益之以共滕之民為五千人立戴公以廬于
曹齊桓公使公子無虧帥車三百乘甲士三千人以戍
曹歸之車馬器服焉俄而戴公卒文公立衛人不能國
蓋自是封于楚丘然則孰城之我也我專城之與非專
城之也桓公使之也桓公使之則曷為不言使之諸侯
之憂危禍災者則四鄰救焉道也夏五月辛巳葬我小
君哀姜虞師晉師滅夏陽夏陽者何虢之邑也此虢之
邑其言滅何國舉也國舉矣則曷為書夏陽言虢之所
以為虢者恃夏陽也且君存焉滅國多矣何為獨言乎
虢之恃夏陽見非獨虢之恃夏陽也虞亦恃焉滅夏陽
二國喪矣此滅虢也其言二國喪何晉獻公朝諸大夫
而問焉曰寡人夜者寢而不寐其意也何諸大夫有進
而對者曰寢不安與其諸侍御有不在側者與獻公不
應荀息進曰虞虢見與獻公揖而進之遂與之入而謀
曰吾欲攻虢則虞救之攻虞則虢救之如之何願與子
慮之荀息對曰君若用臣之謀則今日取虢而明日取
虞爾君何憂虞焉獻公曰然則奈何荀息曰請以屈産
之乘與垂棘之白璧往請假道於虞必可得也則寳出
之内藏藏之外府馬出之内廐繫之外廐爾君何喪焉
獻公曰諾雖然宫之竒存焉如之何荀息曰宫之竒之
為人也達心而懦又少長於君達心則其言略懦則不
能強諫少長於君則君狎之且虞公貪而好寳見寳必
不從其言請終以往於是終以往謂虞公曰冀為不道入
自顛軨伐鄍三門冀之旣病則亦唯君故今虢為不道
保於逆旅以侵敝邑之南鄙敢請假道以請罪于虢虞
公將許之宫之竒果諫語曰脣亡則齒寒虞虢之相救
非相為賜則晉今日取虢而明日虞從而亡爾君請勿
許也虞公不從其言終假之道起師會之以取虢還四
年反取虞虞公抱寳牽馬而至荀息見曰臣之謀何如
獻公曰子之謀則已行矣寳則吾寳也雖然吾馬之齒
亦已長矣蓋戲之也秋九月齊侯宋公江人黃人盟于
貫冬十月不雨何以書記異也楚人侵鄭
三年春王正月不雨夏四月不雨徐人取舒舒者何附
庸之國也六月雨不雨言不雨此其曰六月雨何一時
不雨則書之歴時而言不雨慢也無志乎民也歴月而
言不雨閔也有志乎民也六月雨云者樂之也憂之故
樂之也憂以天下樂以天下秋齊侯宋公江人黃人會
于陽穀冬公子友如齊莅盟莅盟者何往盟乎彼也來
盟者何來盟乎我也前定之盟也楚人伐鄭
四年春王正月公會齊侯宋公陳侯衛侯鄭伯許男曹
伯侵蔡蔡潰潰者何散也民逃其上也侵淺事也侵蔡
而蔡潰桓公可謂知所侵矣遂伐楚次于陘此伐楚也
曷為次于陘止師以修文告之命古者邦内甸服邦外
侯服侯衛賓服蠻夷要服戎狄荒服甸服者祭侯服者
祀賓服者享要服者貢荒服者王日祭月祀時享歲貢
終王不祭則修意不祀則修言不享則修文不貢則修
名不王則修德序成而有不至則修刑故刑不祭伐不
祀征不享讓不貢告不王伐國者蓋賓之也非殘之也
次于陘義矣夏許男新臣卒諸侯卒于師曰師卒于會
曰會此卒于師其不曰卒于師何非卒于師曰師在楚
許之間許男復焉古者君即位而為椑歲一漆之出疆
必載椑卒于師曰師卒于會曰會正也許男新臣卒非
正也楚屈完來盟于師盟于召陵屈完者何楚大夫也
楚之大夫未有以名聞者也其曰屈完何進之也曷為
進之服罪也其服罪奈何諸侯之師次于陘楚子使與
師言曰君處北海寡人處南海唯是風馬牛不相及也
不虞君之涉吾地也何故管仲對曰昔召康公命我先
君太公曰五侯九伯女實征之以夾輔周室賜我先君
履東至于海西至于河南至于穆陵北至于無棣爾貢
包茅不入王祭不供無以縮酒寡人是徵昭王南征而
不復寡人是問對曰貢之不入寡君之罪也敢不共給
昭王之不復君其問諸水濱于是請盟然則何以不稱
使權在屈完也大夫以君命出苟可以尊社稷利國家
則專之屈完可謂知畏義矣來盟于師則其曰盟于召
陵何來盟于師屈完之志也盟于召陵桓公之事也還
師召陵以成屈完桓公曰以此衆戰誰能禦之以此攻
城何城不克屈完曰君若以德綏諸侯諸侯誰敢不服
君若以力楚國方城以為城漢水以為池雖衆無所用
之齊人執陳袁濤塗濤塗之罪何辟軍之道也其辟軍
之道奈何濤塗謂桓公曰君旣服南夷矣何不選師濱
海而東服東夷且歸桓公曰諾於是還師濱海而東大
陷于沛澤之中顧而執濤塗稱人而執者非伯討也此
執有罪何以不得為伯討古者周公東征則西國怨西
征則東國怨桓公假道于陳而伐楚則陳人不欲其反
由己者師不正故也不修其師而執濤塗古人之討則
不然也秋及江人黃人伐陳不言及之者何内師也八
月公至自伐楚葬許穆公冬十有二月公孫茲帥師會
齊人宋人衛人鄭人許人曹人侵陳
五年春晉侯殺其世子申生曷為直稱晉侯以殺殺世
子母弟直稱君者甚之也甚之奈何晉獻公之夫人曰
齊姜生太子申生又娶二女于戎大戎狐姬生重耳小
戎子生夷吾晉伐驪戎驪戎男女以驪姬歸生奚齊其
娣生卓子驪姬嬖欲立其子賂外嬖梁五與東關嬖五
使言于公曰曲沃君之宗也蒲與二屈君之疆也不可
以無主宗邑無主則民不威疆埸無主則啓戎心戎之
生心民慢其政國之患也若使太子主曲沃而重耳夷
吾主蒲與屈則可以威民而懼戎且旌君伐使俱曰狄
之廣莫於晉為都晉之啓土不亦宜乎公說使太子居
曲沃重耳居蒲夷吾居屈羣公子俱鄙唯二姬之子在
絳晉始作二軍公將上軍太子將下軍士蒍曰太子不
得立矣分之都城而位以卿先為之極又焉得立不如
逃之無使罪至為吳太伯不亦可乎猶有令名與其及
也太子弗從驪姬旣讒太子而疏之謂太子曰君夢齊
姜必速祭之太子祭於曲沃歸胙于公公田驪姬寘諸
宫六日公至毒而獻之公祭諸地地墳與犬犬斃與小
臣小臣亦斃姬泣曰賊由太子太子奔新城公殺其傅
杜原款而急太子或謂太子子辭君必辯焉大子曰君
非姬氏居不安食不飽我辭姬必有罪君老矣吾又不
樂然則其行乎太子曰君實不察其罪被此名也以出
人誰納我乃縊而死申生可謂輕其死矣語孝則未也
杞伯姬來朝其子何以書譏何譏爾杞伯姬來朝其子
非禮也伯姬為志乎朝其子則是杞伯失夫之道也諸
侯相見曰朝以待人父之道待人之子内失正矣參譏
之夏公孫茲如牟公及齊侯宋公陳侯衛侯鄭伯許男
曹伯會王世子于首止曷為殊會王世子世子貴也世
子猶世世子也秋八月諸侯盟于首止無中事復舉諸
侯何也尊王世子而不敢與盟也尊則其不敢與盟何
也盟者不相信故謹信也不敢以所不信而加於尊者
故不敢盟也此一地也曷為再言首止善是盟也曷為
善之王將以爱易世子桓公為是率諸侯會而盟之王
室以安則是正乎不正不正則其嘉之何也王將以愛
易世子諸侯莫知以爭則不可以諫則不得桓公控大
國扶小國會世子于首止以尊天王為之也然而諸侯
以睦天王以尊後嗣以定一會而父子君臣之道皆得
焉故孔子曰正而不譎此之謂也鄭伯逃歸不盟其言
逃歸何去其衆也國君去其衆猶曰匹夫之行也楚人
滅弦弦子奔黃九月戊申朔日有食之冬晉人執虞公
此滅也何以不言滅虞之滅于晉久矣非一日之積也
此入而執也何以不言以歸地之緼於晉久矣國非其
國也自滅夏陽始焉
六年春王正月夏公會齊侯宋公陳侯衛侯曹伯伐鄭
圍新城秋楚人圍許諸侯遂救許冬公至自伐鄭
七年春齊人伐鄭夏小邾子來朝鄭殺其大夫申侯稱
國以殺大夫者罪累上也申侯之累上奈何首止之會
鄭伯逃歸齊桓公率諸侯以伐鄭孔叔言於鄭伯曰心
苟不競何憚於病旣不能彊又不能弱所以斃也國危
矣請下齊以救國鄭伯曰吾知所由來矣姑少待我對
曰朝不及夕何以待君于是殺申侯以說于齊然則申
侯之罪奈何申侯之為人臣也專利而不厭興事以自
為功足以殺其身而已矣秋七月公會齊侯宋公陳世
子欵鄭世子華盟于寗母曹伯班卒公子友如齊冬葬
曹昭公
八年春王正月公會王人齊侯宋公衛侯許男曹伯陳
世子欵盟于洮王人者何微者也曷為序乎諸侯之上
先王命也鄭伯乞盟乞盟者何處其所而請與也其處
其所而請與奈何蓋酌之也盟者齊信也酌之有不齊
焉如勿酌而已矣信之有不義焉如勿信而已矣夏狄
伐晉秋七月禘于太廟用致夫人用者何用者不宜用
也致者何致者不宜致也夫人者誰謂謂成風也成風
者僖公之母莊公之妾也然則何言乎禘于太廟用致
夫人于是成之為夫人也成之為夫人則何以書譏何
譏爾譏以妾為嫡也譏以妾為嫡則何以不稱風氏言
自是魯以妾為嫡也冬十有二月丁未天王崩傳曰惠
王也
九年春王三月丁丑宋公御說卒夏公會宰周公齊侯
宋子衛侯鄭伯許男曹伯于葵丘宰周公者何天子三
公也天子之宰通乎天下宋其稱子何未逾年之君也
然則其稱子何君薨嗣子諒隂百官總已聽於冢宰三
年正也不能三年者其以凶禮行則言子其以嘉禮行
則言爵以嘉禮行者非也以凶禮行者亦非也君子不
奪人之親人亦不可奪親也秋七月乙酉伯姬卒此未
適人何以卒許嫁矣婦人許嫁字而笄之死則以成人
之喪治之九月戊辰諸侯盟于葵丘此一地也曷為再
言葵丘善是盟也曷為善之桓公曰誅不孝無易樹子
無以妾為妻尊賢育才以彰有德敬老慈幼無忘賓旅
士無世官官事無攝取士必得無專殺大夫無曲防無
遏糴無有封而不以告凡我同盟之人旣盟之後言歸
于好以是為盡禁矣諸侯咸諭乎桓之志蓋束牲載書
而不㰱血也甲子晉侯詭諸卒冬晉里克殺其君之子
奚齊此未踰年之君也其曰殺其君之子奚齊何弑未
踰年君之號也諸侯必踰年然後稱君必三年然後成
君諸侯曷為必踰年然後稱君必三年然後成君一年
不二君緣民臣之意不可曠年無君緣孝子之心則三
年不忍當也
十年春王正月公如齊狄滅温温子奔衛晉里克弑其
君卓及其大夫荀息及者何累也弑君多矣舍此無累
者乎曰有孔父仇牧皆累也舍孔父仇牧無累者乎曰
有有則此何以書賢也何賢乎荀息荀息可謂不食其
言矣其不食其言奈何晉獻公殺太子申生而立奚齊
使荀息傅之公疾病召荀息而問之曰士何如則可謂
之信矣荀息對曰使死者反生生者不愧乎其言則可
謂信矣獻公死奚齊立里克謂荀息曰君殺正而立不
正廢長而立幼如之何願與子慮之荀息曰君嘗訊臣
矣臣對曰使死者反生生者不愧乎其言則可謂信矣
里克知其不可與謀退弑奚齊荀息立卓子里克弑卓
子荀息死之荀息之智則未荀息之義則盡矣託六尺
之孤寄百里之命臨大節而不可奪荀息可謂不食其
言矣夏齊侯許男伐北戎晉殺其大夫里克里克弑二
君曷為不以討賊之辭言之不君奚齊卓子不成其弑
之名也曷為不君奚齊卓子驪姬殺太子申生而逐重
耳夷吾以立奚齊晉國遂大亂諸侯皆怨是雖為君國
人不君也國人不君則其曰里克殺其君卓子何是里
克之君也里克之君奈何驪姬將殺申生而難里克謂
優施曰如之何優施曰吾來里克一日而已子為我具
特羊之饗吾以從之飲酒驪姬許諾使優施飲里克酒
優施起舞且歌曰暇豫之吾吾不如鳥烏人皆集於菀
已獨集於枯里克笑曰何謂菀何謂枯對曰其母為夫
人其子為君菀也其母旣死其子又有謗枯也枯且有
傷優施出里克辟奠不餐而寢夜半告優施曰曩而言
戲乎抑有所聞之乎曰然君旣許夫人立奚齊矣里克
曰秉君以殺太子吾不忍通復故交吾不敢中立其免
乎優施曰免旦而里克見㔻鄭曰難將作矣優施告我
君許夫人立奚齊矣㔻鄭曰子謂何曰吾對以中立㔻
鄭曰惜也不如曰不信以疏之亦固太子以攜之多為
之故以變其志志少疏乃可間也今曰中立固其謀也
里克曰往言不可及矣且人中心唯無忌何可敗也稱
疾不朝三旬難乃成放乎殺申生而立奚齊者是乃里
克也殆而悔之則無及矣然後殺奚齊卓子而反國乎
重耳故曰殺其君也重耳者申生之弟也賢而有謀國
人願立焉將迎之狄惠聞之自秦先入於是殺里克也
曰爾旣殺夫二孺子矣為子君者不亦難乎而殺之秋
七月冬大雨雪何以書記異也
十有一年春晉殺其大夫㔻鄭父其稱國以殺何稱國
以殺大夫者罪累上也㔻鄭父里克之與也夏公及夫
人姜氏會齊侯于陽穀秋八月大雩冬楚人伐黃
十有二年春王三月庚午日有食之夏楚人滅黃秋七
月冬十有二月丁丑陳侯杵臼卒
十有三年春狄侵衛夏四月葬陳宣公公會齊侯宋公
陳侯衛侯鄭伯許男曹伯于醎秋九月大雩冬公子友
如齊
春秋傳卷五
