春秋傳卷八
宋劉敞撰
宣公
元年春王正月公即位繼弑不言即位此其言即位何
如其意也公子遂如齊逆女三月遂以夫人婦姜至自
齊遂何以不稱公子一事而再見者卒名也夫人何以
不稱姜氏貶曷為貶喪娶也喪娶者公也曷為貶夫人
夫人與有貶也婦人在家制於父既嫁制於夫婦人不
專行其曰與有貶何父母與有罪也其稱婦何有姑之
辭也夏季孫行父如齊晉放其大夫胥甲父于衛放之
者何宥之以遠者也其言于衛何猶曰無去是云爾曷
為或稱國以放其大夫或稱人以放其大夫稱人以放
其大夫者放有罪也稱國以放其大夫者放無罪也胥
甲父之無罪奈何晉人秦人戰于河曲交綏秦行人夜
戒晉師曰兩君之士皆未憗也明日請復戰臾駢者晉
君之將也謀曰使者目動而言肆將遁矣薄諸河必敗
之胥甲父曰不可死傷未收而弃之不惠也不待期而
薄人於險無勇也於是止晉人患其不得志于秦討胥
甲父而放之曰毋若胥甲父之不用命也君子蓋譏之
公會齊侯于平州公子遂如齊六月齊人取濟西田外
取邑不書此何以書非齊取之也齊人取濟西田則何
言乎非齊取之我以賂齊也曷為賂齊為弑子赤之賂
也賂齊爾何言乎齊人取之諱也秋邾子來朝楚子鄭
人侵陳遂侵宋晉趙盾帥師救陳宋公陳侯衛侯曹伯
會晉師于棐林伐鄭此晉趙盾之師曷為不言會晉趙
盾之師君不會大夫之辭也冬晉趙穿帥師侵崇崇者
何國也晉人宋人伐鄭
二年春王二月壬子宋華元帥師及鄭公子歸生帥師
戰于大棘宋師敗績獲宋華元戰而言及之者主之者
也猶曰宋華元為志乎為此戰也云爾此獲也其言師
敗績何師重于大夫也秦師伐晉夏晉人宋人衛人陳
人侵鄭秋九月乙丑晉趙盾弑其君夷皋傳曰親弑君
者趙穿也親弑君者趙穿則其曰趙盾弑其君何加之
弑也曷為加之弑不討賊也然則趙穿曷為弑其君晉
靈公為無道使諸大夫皆内朝然後處于臺上引彈而
彈之已趨而辟丸是樂而已矣趙盾已朝而出與諸大
夫立於朝有人荷畚自閨而出者趙盾曰彼何也夫畚
曷為出乎閨呼之不至曰子大夫也欲視之則就視之
趙盾就而視之則赫然死人也趙盾曰是何也曰膳宰
也熊蹯不熟公怒以斗摮而殺之支解將使我弃之趙
盾曰嘻趨而入靈公望見趙盾愬而再拜趙盾逡巡北
面再拜稽首趨而出靈公心怍焉欲殺之於是使勇士
某者往殺之勇士入其大門則無人門焉者入其閨則
無人閨焉者上其堂則無人焉俯而闚其戶方食魚餐
勇士曰嘻子誠仁人也吾入子之大門則無人焉入子
之閨則無人焉上子之堂則無人焉是子之易也子為
晉國重卿而食魚餐是子之儉也君將使吾殺子吾不
忍殺子也雖然吾亦不可復見吾君矣遂刎頸而死靈
公聞之怒滋欲殺之甚衆莫可使往者於是伏甲于宫
中召趙盾而食之趙盾之車右祗彌明者國之力士也
仡然從乎趙盾而入放乎堂下而立趙盾已食靈公謂
盾曰吾聞子之劍蓋利劍也子以示我吾將觀之趙盾
起將進劍祗彌明自下呼之曰盾食飽則出何故拔劍
於君所趙盾知之躇階而走靈公有周狗曰獒呼獒而
屬之獒亦躇階而從之祗彌明逆而踆之絶其頷趙盾
顧曰君之獒不若臣之獒也然而宫中甲鼓而起有起
于甲中者抱趙盾而乘之趙盾顧曰吾何以得此于子
曰子某時所食活我于暴桑下者也趙盾曰子名為誰
曰吾君孰為介子之乘矣何問吾名趙盾驅而出衆無
留之者趙穿者趙盾之族子弟也緣民衆不說起弑靈
公然後迎趙盾而入立成公黑臀太史董狐書趙盾弑
公以示於朝告於諸侯趙盾曰天乎無辜孰為盾而忍
弑其君者乎董狐曰爾為仁為義人弑爾君而不討賊
則志同志同非子弑君則誰哉趙盾曰嗚呼我之懷矣
自詒伊慼其我之謂矣孔子曰董狐古之良史也書法
不隱趙盾古之良大夫也為法受惡惜也討賊則免冬
十月乙亥天王崩
三年春王正月郊牛之口傷改卜牛牛死乃不郊猶三
望其言之何緩也其緩奈何傷自牛作也牛死則曷為
遂不郊養牲養二卜帝牲牛不吉則扳稷牲而卜之帝
牲在于滌三月于稷者唯具是視郊則曷為必祭稷王
者必以其祖配王者則曷為必以其祖配自内出者無
匹不行自外至者無主不止萬物本乎天人本乎祖此
所以配也葬匡王楚子伐陸渾戎夏楚人侵鄭秋赤狄
侵齊宋師圍曹冬十月丙戌鄭伯蘭卒葬鄭穆公
四年春王正月公及齊侯平莒及郯莒人不肯公伐莒
取向何言乎莒人不肯公伐莒取向譏何譏爾平莒及
郯義也莒人不肯吾有不義焉伐莒彊也取向利也非
君子之道也君子之道猶射射者正已而𤼵𤼵而不中
不怨勝已者反求諸已而巳矣秦伯稻卒夏六月乙酉
鄭公子歸生弑其君夷傳曰楚人獻黿于鄭靈公公子
宋公子歸生將見公子宋之食指動以示歸生曰他日
我如此必嘗異味及入宰夫解黿相視而笑公問之歸
生以告及食大夫黿召公子宋而弗與也公子宋怒染
指於鼎嘗之而出公亦怒將殺之公子宋與公子歸生
謀先歸生曰畜老猶憚殺之而況君乎公子宋反譖歸
生歸生從之卒相與弑靈公赤狄侵齊秋公如齊公至
自齊冬楚子伐鄭
五年春公如齊夏公至自齊秋九月齊高固來逆子叔
姬叔孫得臣卒冬齊高固及子叔姬來何言乎高固之
來譏何譏爾子叔姬來可也高固來不可也子叔姬來
何以可高固來何以不可嫁女者父母在則歸寧大夫
非君命不越疆齊高固及子叔姬來專行之辭也楚人
伐鄭
六年春晉趙盾衛孫免侵陳夏四月秋八月螽冬十月
七年春衛侯使孫良夫來盟夏公會齊侯伐萊秋公至
自伐萊大旱冬公會晉侯宋公衛侯鄭伯曹伯于黑壤
八年春公至自會夏六月公子遂如齊至黃乃復其言
至黃乃復何有疾也何言乎有疾乃復譏何譏爾大夫
以君命出未致使而死以尸將事辛巳有事于太廟仲
遂卒于垂仲遂者何公子遂也大夫卒稱名仲者字也
其曰仲遂何譏何譏爾譏世卿世卿非禮也言自是世
仲氏也世卿多矣曷為獨譏乎此因其可譏而譏之此
其為可譏奈何言是乃弑子赤者也其諸則宜於此焉
正之矣此公子也何以稱公子貶曷為貶為弑子赤貶
也弑君者不卒此何以卒以事之變卒之也壬午猶繹
萬入去籥繹者何祭之明日也萬者何干舞也籥者何籥
舞也萬舞以干羽舞以籥其言萬入去籥何去其有聲
者廢其無聲者存其心焉爾存其心焉爾者何知其不
可而為之也戊子夫人嬴氏薨晉師白狄伐秦楚人滅
舒蓼秋七月甲子日有食之旣冬十月己丑葬我小君
敬嬴雨不克葬庚寅日中而克葬曷為或言而或言乃
乃難乎而也難者何喪事卜日日而行事禮也雨不克
葬事之制也中日而克葬制之可者也日下昃乃克葬
制之不可者也城平陽楚師伐陳
九年春王正月公如齊公至自齊夏仲孫蔑如京師齊
侯伐萊秋取根牟根牟者何附庸之國也八月滕子卒
九月晉侯宋公衛侯鄭伯曹伯會于扈晉荀林父帥師
伐陳辛酉晉侯黑臀卒于扈何以地在外也何以不言
卒于會會及也冬十月癸酉衛侯鄭宋宋人圍滕楚人
伐鄭晉郤缺帥師救鄭陳殺其大夫洩冶稱國以殺大
夫者罪累上也洩冶之累上奈何陳靈公與孔寧儀行
父通乎夏徵舒之家或衣其衣或衷其襦以相戲於朝
洩冶諫曰公卿宣淫民無效焉且聞不令君其已乎公
曰吾能改矣公告二子二子怒請殺之公弗禁於是相
與殺洩冶然則洩冶猶可以為罪乎曰薄乎云爾安得
無罪君子之所謂大臣者以道事君不可則止是以亂
邦不居洩冶之謂從矣昉乎殺其身
十年春公如齊公至自齊齊人歸我濟西田其言我何
有齊濟者有魯濟者歸我濟西田魯濟者也夏四月丙
辰日有食之己巳齊侯元卒齊崔氏出奔衛崔氏者何
崔杼也崔杼則其言崔氏何貶曷為貶譏世卿世卿非
禮也傳曰崔杼有寵於惠公高氏國氏畏其偪也公卒
而逐之世卿多矣曷為獨譏乎此因其可譏而譏之此
其為可譏奈何言是乃弑其君者也其諸則宜於此焉
正之矣公如齊五月公至自齊癸巳陳夏徵舒弑其君
平國傳曰陳靈公與公孫寧儀行父飲酒於夏氏公謂
行父曰徵舒似女對曰亦似公徵舒病之公出自其廐
射而殺之公孫寧儀行父懼走而訴之楚六月宋師伐
滕公孫歸父如齊葬齊惠公晉人宋人衛人曹人伐鄭
秋天王使王季子來聘王季子者何王季子也何言乎
王季子譏何譏爾古者二十而冠四十而仕五十而爵
天子之元子猶士也天下無生而貴者也王者不以愛
害公公孫歸父帥師伐邾取繹大水季孫行父如齊冬
公孫歸父如齊齊侯使國佐來聘饑曷為或言饑或言
大饑凶年補敗不足曰饑死傷流亡曰大饑楚子伐鄭
十有一年春王正月夏楚子陳侯鄭伯盟于辰陵公孫
歸父會齊人伐莒秋晉侯會狄于攅函其言會狄何狄
無君無大夫晉侯狄云則不辭冬十月楚人殺陳夏徵
舒其稱人以殺何討賊之辭也此楚人也其以討賊言
之何與之也曷為與之上無天子下無方伯天下諸侯
有為無道臣弑君子弑父者義能討之則討之可也丁
亥楚子入陳納公孫寧儀行父于陳公孫寧儀行父者
何陳大夫之與君淫者也與君淫者則惡矣其言納何
微二子則楚兵不出君弑賊不討陳國必亡所以殺夏
徵舒而定君存國焉者由有二子也然則曷為不繫之
陳不與繫於陳也予之納則曷為不予繫於陳曰楚人
納之陳人受之是也二子利而居之非也君由已弑而
我以臨國人何以治矣
十有二年春葬陳靈公楚子圍鄭夏六月乙卯晉荀林
父帥師及楚子戰于邲晉師敗績戰而言及之者主之
者也猶曰晉荀林父為志乎為此戰也云爾傳曰楚莊
王圍鄭旬有七日鄭人卜行成不吉卜臨于大宫且巷
出車吉國人大臨守陴者皆哭楚子退師鄭人修城進
復圍之三月克之入自皇門至于逵路鄭伯肉袒左執
茅旌右執鸞刀以逆曰寡人無良邊垂之臣以干天禍
是以使君王沛焉辱到敝邑君如矜此喪人錫之不毛
之地使帥一二耋老而綏焉請唯君王之命莊王曰君
之不令臣交易為言是以使寡人得見君之玉面而微
至乎此親自手旌左右麾軍退舍七里將軍子重諫曰
南郢之與鄭相去數千里諸大夫死者數人厮役扈養
死者數百人今君勝鄭而不有無乃失臣民之力乎莊
王曰古者杆不穿皮不蠧則不出於四方是以君子篤
於禮而薄於利要其人不要其土吾從不赦不祥吾以
不祥道民災反吾身何日之有旣則晉師之救鄭者至
曰請戰莊王許諾將軍子重諫曰王師淹病矣晉大國
也君請勿許莊王曰弱者吾威之彊者吾辟之是以使
寡人無以立乎天下令之還師而逆晉寇莊王鼓之晉
師大敗晉衆之走者舟中之指可掬矣莊王曰嘻吾兩
君不相好百姓何罪令之還師而佚晉寇秋七月冬十
有二月戊寅楚子滅蕭晉人宋人衛人曹人同盟于清
丘此同盟也其稱人何晉先縠宋華椒衛孔逹曹大夫
也晉先縠宋華椒衛孔達曹大夫則其稱人何貶曷為
貶同盟者人君之禮也非人臣之禮也宋師伐陳衛人
救陳
十有三年春齊師伐莒夏楚子伐宋秋螽冬晉殺其大
夫先縠稱國以殺大夫者罪累上也先縠之累上奈何
邲之戰荀林父將中軍先縠佐之及河聞鄭旣及楚平
荀林父欲還曰不及于鄭而勦民焉用之楚歸而動可
也士會曰善會聞用師觀釁而動德刑政事典禮不易
則不可敵也楚君討鄭怒其貳而哀其卑叛而伐之服
而舍之德刑成矣伐叛刑也柔服德也入陳而克鄭民
不疲勞政有經矣荆尸而舉商農工賈不敗其業而卒
乘輯睦事不奸矣蒍敖為宰擇楚國之令典軍行右轅
左追蓐前茅慮無中權後勁百官象物而動軍政不戒
而備能用典矣其君之舉也内姓選於親外姓選於舊
舉不失德賞不失勞老有加惠旅有施舍君子小人物
有服章貴有常尊賤有等威禮不逆矣是不可敵也見
可而進知難而退此時之謂也先縠曰不可晉所以霸
師武臣力也今失諸侯不可謂力有敵而不從不可謂
武由我失霸不如死以其屬先濟大敗晉師此殺有罪
其以累上言之何惡晉侯也曷為惡晉侯古之用兵者
大捷不賞上下皆不伐善大敗不誅上下皆自以不善
在已晉師還荀林父請死君曰不可固若義也已而恥
不得志殺先縠則是疾過也
十有四年春衛殺其大夫孔達稱國以殺大夫者罪累
上也孔達之累上奈何清丘之盟陳人叛中國而與楚
宋師伐陳孔達曰吾先君有約言矣救之晉人問師故
衛侯懼殺孔達以說于晉告于諸侯曰寡君有不令之
臣達構我敝邑于大國旣伏其罪矣然後室其子使復
其位夏五月壬申曹伯夀卒晉侯伐鄭秋九月楚子圍
宋葬曹文公冬公孫歸父會齊侯于穀
十有五年春公孫歸父會楚子于宋此圍宋也曷為地
以宋會所以平宋也然則何言爾成公意也夏五月宋
人及楚人平平者稱國此其稱人何平者在下也楚人
圍宋則曷為平者在下楚子圍宋軍有七日之糧爾盡
此不勝將去而歸爾於是使司馬子反乘堙而闚宋城
宋華元亦乘堙而出見之司馬子反曰子之國何如華
元曰憊矣曰何如曰易子而食之析骸而炊之司馬子
反曰嘻甚矣憊雖然吾聞之也圉者柑馬而秣之使肥
者應客是何子之情也華元曰吾聞之君子見人之厄
則矜之小人見人之厄則幸之吾見子之君子也是以
告情于子也司馬子反曰諾勉之矣吾軍亦有七日之
糧爾盡此不勝將去而歸爾揖而去之反于莊王莊王
曰何如司馬子反曰憊矣曰何如曰易子而食之析骸
而炊之莊王曰嘻甚矣憊雖然吾今取此然後而歸爾
司馬子反曰不可臣已告之矣軍有七日之糧爾莊王
怒曰吾使子往視之子曷為告之司馬子反曰以區區
之宋猶有不欺人之臣可以楚而無乎是以告之也莊
王曰諾舍而止雖然吾猶取此然後而歸爾司馬子反
曰然則君請處於此臣請歸爾莊王曰子去我而歸吾
孰與處於此吾亦從子而歸爾於是許宋平此宋華元
楚子反也其稱人何貶曷為貶尊不親小事卑不尸大
名卑者義也不與大夫專平也六月癸卯晉師滅赤狄
潞氏以潞子嬰兒歸嬰兒何以名絶曷為絶去位而虜
也秦人伐晉王札子殺召伯毛伯王札子者何王子札
子也王子札子則其稱王札子何當上之辭也當上之
辭者何假王命而殺也為天下主者天也繼天者君也
君之所司者命也為人臣侵其君之命則不臣為人君
假其臣之命則不君臣不臣君不君天下所以亂也春
秋諸侯死不以其道名召伯毛伯之所以昉乎死者自
取之也其自取之奈何召氏毛氏為王卿士而爭政周
室以亂王子札子假王命殺之非上下之正也秋螽仲
孫蔑會齊高固于無婁初稅畝初者何始也稅畝者何
履畝而税也初稅畝何以書譏何譏爾譏始履畝而稅
也古者什一而藉古者曷為什一而藉什一者天下之
中正也多乎什一大桀小桀寡乎什一大貉小貉什一
者天下之中正也什一行而頌聲作矣冬蝝生蝝者何
螽之始生也螽之始生亦螽也已其謂之蝝何蝝者其
未能為螽者也蝝生何以書記災也饑
十有六年春王正月晉人滅赤狄甲氏及留吁夏成周
宣榭災成周者何天子之東都也宣榭者何宣宫之榭
也宣宫久矣猶存乎古者天子祖有功宗有德雖百世
存可也宣王之時周亡而復存禮廢而復興秋郯伯姬
來歸其言來歸何弃也不言其人何受之也冬大有年
大有年者何大豐年者也
十有七年春王正月庚子許男錫我卒丁未蔡侯申卒
夏葬許昭公葬蔡文公六月癸卯日有食之己未公會
晉侯衛侯曹伯邾子同盟于斷道秋公至自會冬十有
一月壬午公弟叔肸卒諸侯之尊弟兄不得以屬通其
弟云者以重書也何重乎叔肸宣公之母弟也其稱叔
肸何賢也其賢奈何以為知義也宣公弑子赤而立叔
肸病之欲仕則不可欲去則兄弟也織屨而食終身不
食宣公之食君子以是為通恩也以取貴乎春秋
十有八年春晉侯衛世子臧伐齊公伐把夏四月秋七
月邾人戕鄫子于鄫戕之者何賊之也自外而至也春
秋諸侯不以其道死名鄫何以不名略之也曷為略之
言鄫子之所以昉乎死者自取之也其自取之奈何無
聞焉爾甲戌楚子旅卒何以不書葬莒不書葬吳楚不
書葬莒不書葬其號夷也吳楚不書葬其號嫌也公孫
歸父如晉冬十月壬戌公薨于路寢歸父還自晉至笙
遂奔齊還者何善辭也何善爾宣公欲去三桓以張公
室使歸父謀於晉未反而宣公薨季孫行父言於朝曰
使我殺適立庶以失大援者仲也夫臧孫許曰然子欲
去之許請去之於是遣歸父之家歸父還自晉至笙聞
君薨家遣墠帷哭君成踊反命乎介自是走之齊
春秋傳卷八
