春秋傳卷三
宋劉敞撰
莊公
元年春王正月公何以不言即位春秋君弑子不言即
位君弑則子何以不言即位授受之道也先君不以其
道終則子不忍即位焉先君不以其道終而子即位是
無恩於先君也三月夫人孫于齊孫者何奔也内諱奔
謂之孫夫人何以不稱姜氏絶之也絶之奈何夫人與
於弑者不可以入宗廟人之於天也以道受命於人也
以言受命不若於道者天絶之也不若於言者人絶之
也臣子大受命夏單伯逆王姬單伯者何孤也孤者曷
謂謂附庸之君也附庸之君則曷為謂之孤附庸之君
執人國者謂之孤曷為字之貴也何以不稱使不與使
也曷為不與使躬君弑於齊而使之主昏姻非禮也君
子以其可辭而弗受也其弗辭而受以是為非禮也秋
築王姬之館于外何以書譏何譏爾築王姬之館于外
非禮也築王姬之館于外則何以非禮天子嫁女乎諸
侯必使諸侯同姓者主之諸侯嫁女乎大夫必使大夫
同姓者主之主嫁女者必自其廟仇讎之人非所以接
昏姻也衰麻之服非所以接弁冕也如辭而已矣築王
姬之館于外非禮也冬十月乙亥陳侯林卒王使榮叔
來錫桓公命錫命者何命為諸侯也諸侯非受命則不
成為君桓内弑其兄外不朝王終身不受非諸侯也故
桓與王生不能討死追命之非王義也故王無天桓無
正王無天君子見法焉王姬歸于齊不言逆之何親逆
之也親逆之則何為不言親逆之常事不書有非常然
後書齊師遷紀郱鄑郚郱鄑郚者何紀之邑也
二年春王二月葬陳莊公夏公子慶父帥師伐於餘丘
於餘丘者何國也秋七月齊王姬卒外夫人不卒此何
以卒喪之也曷為喪之我主之故喪之齊告王姬之喪
莊公為之大功姊妹之服也冬十有二月夫人姜氏會
齊侯于禚何以書譏何譏爾婦人無外事送迎不出門
見兄弟不過國婦人不事行未嫁從父旣嫁從夫夫死
從子夫人姜氏會齊侯于禚非禮也以公為不能防閑
其母失子之道焉參譏之乙酉宋公馮卒
三年春王正月溺會齊師伐衛夏四月葬宋莊公五月
葬桓王崩久矣曷為於此而葬慢也慢者何天子七月
而葬同軌至諸侯五月而葬同盟至大夫三月而葬同
位至士踰月而葬外姻至王崩曷為或言葬或不言葬
葬自内錄者也公親會之則不言葬不言葬者常也公
不親會則言葬言葬者非常也葬天王大禮也曷為以
常言之蓋以為子事親臣事君之道焉秋紀季以酅入
于齊紀季者何紀侯之弟也何以不曰紀侯之弟言以
酅為附庸于齊也紀季曷為以酅為附庸于齊齊將滅
紀紀侯以道事之則不得免焉因不忍鬭其民也逡巡
有去志紀季用是以酅入于齊復五廟焉然則予之乎
予之也何用見其予之也其字而不名入而不畔是予
之也予之則其言入何難也何難焉爾析地以去國降
志以事讎是非季之心也以宗國為寄矣冬公次于滑
次者何止也曷為或以事書或不以事書以事書者止
之以事者也不以事書者止之不以事者也君舉於政
師舉於義止不以事者亂之道也
四年春王二月夫人姜氏享齊侯于祝丘享者何兩君
之禮也兩君相見享于廟中夫人與在焉禮也非兩君
相見去其國而享諸侯非禮也為之名而已矣三月紀
伯姬卒夏齊侯陳侯鄭伯遇于垂紀侯大去其國大去
其國者何出奔不復出奔不復則其曰大去其國何不
使紀侯有奔之名也曷為不使紀侯有奔之名紀侯者
仁人也不以其所用養人者害人以為雖太王之道不
過焉然則紀滅乎紀滅矣滅則其不言滅何以其未至
乎滅而去也已滅而失是逃也非大正之道也六月己
丑齊侯葬紀伯姬滅國不葬紀已滅矣其言葬紀伯姬
何以齊侯之葬之著焉也齊侯滅紀則曷為葬其夫人
為說也葬臣子之事也斥言齊侯而葬伯姬甚賤之也
然則其為說奈何曰逐人之君而取其國為非所為以
求媚說者也秋七月冬公及齊人狩于禚齊人者何齊
之微者也此齊之微者其言公及之何譏何譏爾非公
之去南面而下與微者狩也
五年春王正月夏夫人姜氏如齊師秋郳犂來來朝郳
者何小邾也小邾則曷為謂之郳未成國謂之郳旣成
國謂之小邾犂來者何其名也何以名貶曷為貶用夷
禮也冬公會齊人宋人陳人蔡人伐衛傳曰伐衛以納
朔也伐衛以納朔則曷為不言納衛侯朔不與納也曷
為不與納諸侯失國諸侯納之正也有其實者居其名
無其實者不得居其名有其名者享其功無其名者不
得享其功納朔非正也納朔何以非正天子命黔牟矣
六年春王正月王人子突救衛王人者何微者也子突
者何字也曷為字貴之也曷為貴之以其任之重貴之
也任之重則曷為貴之諸侯亂命納衛侯朔君子曰子
突見正焉夏六月衛侯朔入于衛何以名絶曷為絶殺
世子伋篡公子黔牟入者何逆辭也此復也何以不曰
復復而言復者其可復者也復而不言復者道能復之
不可復者也秋公至自伐衛螟冬齊人來歸衛寳衛寳
者何衛之寳也古者分同姓以寳玉展親分異姓以遠
方之職貢使無忘服此衛之寳則齊人曷為來歸之齊
以不義取之衛以不義失之公之納朔也力故齊人歸
于我也
七年春夫人姜氏會齊侯于防夏四月辛卯夜恒星不
見夜中星隕如雨恒星者何列星也如雨者何如雨者
非雨也非雨則曷為謂之如雨言衆多不可為數也自
上下者謂之隕自下上者謂之雨何以書記異也秋大
水無麥苗曷為先言麥而後言苗麥苗同時麥成而先
敗也何以書記災也冬夫人姜氏會齊侯于穀
八年春王正月師次于郎以俟陳人蔡人俟者何待也
何待焉陳蔡將遇我而徼之也何以書譏何譏爾大國
有攻伐之師小國有城守之兵不逆詐不億不信過而
徼之非義也甲午治兵治兵者何習戰也出曰治兵入
曰振旅常事不書此何以書譏何譏爾春而治兵不時
也治兵以俟陳蔡也何以不言地國中則不言地何以
不言公國中則不言公夏師及齊師圍郕郕者何國也
郕降于齊師降者何降之者何降者未失其國家者也
降之者失其國家者也未失其國家者復見失其國家
者不復見猶遷也秋師還未有言師還者此其曰師還
何還者善辭也還者事已畢也何善焉師及齊師圍郕
郕降于齊師公子慶父怒請伐齊師莊公曰不可我實
不德齊師何罪罪我之由夏書曰皋陶邁種德德乃降
黎民懷之修德而已矣令之還師故君子以其克已為
仁不伐為義冬十有一月癸未齊無知弑其君諸兒
九年春齊人殺無知傳曰雍廩殺之雍廩殺之則其稱
人以殺之何討賊之辭也齊僖公之弟年生公孫無知
僖公愛之為其衣服禮秩皆如適及襄公絀無知無知
怒襄公使連稱管至父戍葵丘瓜時而往曰及瓜而代
期戍公問不至請代弗許二人者大怒因無知以作亂
襄公好田自貝丘而歸賊從之入于公宫而弑之無知
自立國人莫順雍廩殺無知公及齊大夫盟于蔇其言
及齊大夫何盟納子糾也盟納子糾則何以不名其大
夫公之納子糾其所納也若曰為齊大夫則可以納也
夏公伐齊納糾此子糾也何以不曰子諱也曷為諱襄
公之子也父母之仇弗與共天下昆弟之仇弗與共國
君之仇視父母師弟之仇視昆弟然則其言納何納子
糾宜也公納之不宜也或問于孔子曰以德報怨何如
孔子曰何以報德以直報怨以德報德齊小白入于齊
其言入何逆辭也糾貴而小白賤也秋七月丁酉葬齊
襄公八月庚申及齊師戰于乾時我師敗績内不言敗
此其言敗何公佚獲也戰而大敗公喪戎路傳乘而歸
秦子梁子以公旗辟于下道蓋僅然後免爾師敗恥也
佚獲辱也恥可言辱不可言也九月齊人取子糾殺之
其謂之子糾何貴也何貴焉宜為君者也齊人以兵加
魯曰子糾親也請君討之管仲召忽讎也請以戮于齊
魯人殺子糾此魯人殺也則其曰齊人取之何甚齊侯
也内私人之國而奪焉外敗人之師而脅焉是取其子
糾戮之而已矣冬浚洙洙者何水也浚之者何深之也
曷為深之畏齊也
十年春王正月公敗齊師于長勺二月公侵宋曷為或
言侵或言伐無鐘鼓曰侵有鐘鼓曰伐侵淺事也伐精
事也三月宋人遷宿遷者何遷之者何遷者其欲也遷
之者非其欲也遷者其國家復見者也遷之者其國家
不復見者也宿者何國也夏六月齊師宋師次于郎公
敗宋師于乘丘此次也其言敗何譏之也何謂譏之齊
師宋師次于郎未知其伐我與伐人與公子偃曰宋師
不整擊之勝無幸焉莊公從之自雩門出蒙馬以虎皮
而犯之大敗宋師次者不以義勝者不以道交譏之九
月荆敗蔡師于莘以蔡侯獻舞歸荆者何楚也楚則曷
為謂之荆荆者其自名者也楚者中國名之者也其不
曰荆子何也外之也其外之者何中國有君有大夫盛
德也荆楚無君無大夫則外之而已矣吳楚齊越以國
稱君以人稱大夫略之也曷為略之有王者則後至無
王者則先叛其禮與其號不可以通乎天下蔡侯獻舞
何以名絶曷為絶去位而虜也死社稷正也逃之罪也
猶有恥焉虜賤甚矣冬十月齊師滅譚譚子奔莒何以
不言出國已滅矣無所出也
十有一年春王正月夏五月戊寅公敗宋師于鄑秋宋
大水此宋大水也何以書弔焉爾主人告災不告異諸
侯弔災不弔異告異則書之弔災則書之宋大水公使
弔焉曰天作淫雨害于粢盛若之何不弔主人對曰孤
實不敬天降之災又以為君憂拜命之辱臧文仲說是
言也曰禹湯罪已其興也勃焉桀紂罪人其亡也忽焉
列國有凶而稱孤者禮也言懼而名禮宋其庶乎冬王
姬歸于齊何以書我主之也我主之則曷為不言我主
之常事不書必非常然後書
十有二年春王三月紀叔姬歸于酅此紀叔姬也其言
歸于酅何順紀季也何順乎紀季言季之以酅入于齊
後紀而已矣夏四月秋八月甲午宋萬弑其君捷及其
大夫仇牧及者何累也弑君多矣舍此無累者乎曰有
孔父荀息皆累也舍孔父荀息無累者乎曰有有則此
何以書賢也何賢乎仇牧仇牧可謂不畏彊禦矣仇牧
之不畏彊禦奈何萬嘗與莊公戰獲乎莊公莊公歸散
舍諸宫中數月然後歸之歸及為大夫於宋與閔公博
婦人皆在側萬曰甚矣魯侯之淑魯侯之美也天下諸
侯宜為君者唯魯侯爾閔公矜此婦人妒其言顧曰此
虜也爾虜焉故魯侯之美惡乎至萬怒搏閔公絶其脰
仇牧聞君弑趨而至遇之于門手劍而叱之萬臂摋仇
牧碎其首仇牧之智則未仇牧之忠則盡矣疾其疾而
忘其力憂其憂而忘其生仇牧可謂不畏彊禦矣冬十
月宋萬出奔陳
十有三年春齊人宋人陳人蔡人邾人會于北杏此大
國也皆微者乎非微者也微者之會不志然則其稱人
何大夫之交政於中國自此始故貶之也盟會者君之
禮也非臣之禮也大夫之交政於中國衆矣曷為獨貶
乎此盡貶之則不可勝貶故於其始一貶焉其餘從同
同夏六月齊人滅遂秋七月冬公會齊侯盟于柯
十有四年春齊人陳人曹人伐宋夏單伯會伐宋其言
會伐宋何往會之也秋七月荆入蔡冬單伯會齊侯宋
公衛侯鄭伯于鄄
十有五年春齊侯宋公陳侯衛侯鄭伯會于鄄夏夫人
姜氏如齊秋宋人齊人邾人伐郳宋其序齊上何主兵
者也諸侯無專征有伯者在焉伯者之先諸侯專征也
非伯者而先諸侯主兵也譏也此齊桓之師何以不得
為伯者桓猶未成乎伯也鄭人侵宋冬十月
十有六年春王正月夏宋人齊人衛人伐鄭秋荆伐鄭
冬十有二月會齊侯宋公陳侯衛侯鄭伯許男曹伯滑
伯滕子同盟于幽同盟者何殷同之盟也古者諸侯之
于天子春見曰朝夏見曰宗秋見曰覲冬見曰遇時見
曰會殷見曰同同盟之禮為宫方三百步四門壇十有
二尋深四尺加方明于其上方明者木也方四尺設六
色東方青南方赤西方白北方黑上玄下黃設六玉上
圭下璧南方璋西方琥北方璜東方圭上介皆奉其君
之旂置于宫尚左公侯伯子男皆就其旂而立四傅擯
天子乘龍載大旂象日月升龍降龍出拜日於東門之
外反祀方明諸侯旣皆聽命因相與盟于下方伯臨之
以顯昭明同盟之禮也古者六歲而會十二歲而盟桓
非受命之伯也假同盟之禮率諸侯以尊天子蓋自是
始伯也然則孰會之公也公則曷為不言公疑之也曷
為疑之齊魯之仇也不可以共天下從之則忘親弗從
則忘君君子為其不得已焉雖勿忘其君亦勿忘其親
是以設之辭也孝子忠臣之義見焉爾邾子克卒此邾
儀父也其謂之邾子克何未成國曰邾儀父旣成國曰
邾子克未成國之君卒不書葬不記也
春秋傳卷三
