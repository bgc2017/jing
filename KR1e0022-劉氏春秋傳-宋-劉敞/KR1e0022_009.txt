春秋傳卷九
宋劉敞撰
成公
元年春王正月公即位二月辛酉葬我君宣公無冰三
月作丘甲作丘甲者何賦丘為甲也何以書譏何譏爾
古者取於民也有常作丘甲非正也夏臧孫許及晉侯
盟于赤棘秋王師敗績于茅戎茅戎者何戎之别也此
敗績也何以不言戰王者無敵天下莫敢當也莫敢當
其言敗績何天下之勢大矣非有能敗王之師者也王
自敗也冬十月
二年春齊侯伐我北鄙夏四月丙戍衛孫良夫帥師及
齊師戰于新築衛師敗績戰而言及之者主之者也猶
曰孫良夫為志乎為此戰也云爾傳曰晉郤克眇衛孫
良夫跛同時而聘於齊齊侯使眇者迓眇者跛者迓跛
者蕭同叔子者齊君之母也處臺上而笑之聞于客客
不說而出將去齊相與立胥閭而語移日然後去齊人
皆曰患之起必自此始矣六月癸酉季孫行父臧孫許
叔孫僑如公孫嬰齊帥師會晉郤克衛孫良夫曹公子
首及齊侯戰于鞌齊師敗績帥言元帥者也其曰季孫
行父臧孫許叔孫僑如公孫嬰齊何譏何譏爾古者大
國三卿次國二卿小國一卿元侯之卿有軍作師以承
天子諸侯之卿無軍教衛以聽元侯魯一軍多矣二軍
非禮也三軍僣也四軍悖也亡制甚矣秋七月齊侯使
國佐如師己酉及國佐盟于袁婁此齊國佐也曷為不
繫之齊權在國佐也權在國佐奈何晉郤克為鞌之戰
齊師大敗齊侯使國佐如師郤克曰與我紀侯之甗反
魯衛之侵地使耕者東畝且以蕭同姪子為質則吾舍
子矣國佐曰與我紀侯之甗請諾反魯衛之侵地請諾
使耕者東畝則是土齊也蕭同姪子者齊君之母也齊
君之母猶晉君之母也此不可請戰一戰不勝請再再
戰不勝請三三戰不勝則齊國盡子之有也何必以蕭
同姪子為質揖而去之郤克眣魯衛之使使以其辭而
為之請然後許之逮于袁婁而與之盟此諸侯之大夫
也曷為不言諸侯之大夫貶曷為貶大夫侈而專怙勢
而驕國君未有為人下之節也八月壬午宋公鮑卒庚
寅衛侯速卒取汶陽田冬楚師鄭師侵衛十有一月公
會楚公子嬰齊于蜀丙申公及楚人秦人宋人陳人衛
人鄭人齊人曹人邾人薛人鄫人盟于蜀此楚公子嬰
齊也其稱人何貶曷為貶嬰齊專于楚為兵車之會以
威中國使蔡侯居左許男居右諸侯之大夫皆受盟焉
爾
三年春王正月公會晉侯宋公衛侯曹伯伐鄭辛亥葬
衛穆公二月公至自伐鄭甲子新宫災三日哭新宫者
何宣公之宫也宣宫則曷為謂之新宫不忍言也其言
三日哭何廟災三日哭禮也乙亥葬宋文公夏公如晉
鄭公子去疾帥師伐許公至自晉秋叔孫僑如帥師圍
棘棘者何汶陽之邑也曷為圍之叛也叛則何以不言
叛内不言叛内何以不言叛天子微諸侯僣諸侯微大
夫淩大夫微倍臣脅矣大雩晉郤克衛孫良夫伐廧咎
如冬十有一月晉侯使荀庚來聘衛侯使孫良夫來聘
丙午及荀庚盟丁未及孫良夫盟此晉荀庚衛孫良夫
也何以不繫國貶曷為貶遂事也大夫無遂事古之聘
者圭璋幣帛受之祖廟辭無常孫而說諸侯自為正之
具也非盟之謂也鄭伐許其謂之鄭何蓋外之也曷為
其外之其為師之道於此焉非諸夏為之也
四年春宋公使華元來聘三月壬申鄭伯堅卒杞伯來
朝夏四月甲寅臧孫許卒公如晉葬鄭襄公秋公至自
晉冬城鄆鄭伯伐許此未踰年之君也其稱鄭伯何旣
自以為君矣春秋有待貶絶而罪惡見者貶絶以見罪
惡也有不待貶絶而罪惡見者不貶絶以見罪惡也
五年春王正月杞叔姬來歸仲孫蔑如宋夏叔孫僑如
會晉荀首于穀梁山崩梁山者何晉河上之山也梁山
崩何以書記異也傳曰梁山崩晉侯以傳召伯宗伯宗
辟重曰辟傳重人曰待我不如捷之速也問其所曰絳
人也問絳事曰梁山崩將召伯宗謀之問將若之何曰
山有朽壤而崩可若何國主山川故山崩川竭君為之
不舉降服乘縵徹樂出次祝幣史辭以禮焉其如此而
已伯宗以告於君行之秋大水冬十有一月己酉天王
崩十有二月己丑公會晉侯齊侯宋公衛侯鄭伯曹伯
邾子杞伯同盟于蟲牢
六年春王正月公至自會二月辛巳立武宫武宫者何
武公之宫也立者何立者不宜立也立武宫非禮也猶
曰周公后稷之廟魯公文王之廟武公武王之廟也云
爾取鄟鄟者何附庸之國也衛孫良夫帥師侵宋夏六
月邾子來朝公孫嬰齊如晉壬申鄭伯費卒秋仲孫蔑
叔孫僑如帥師侵宋楚公子嬰齊帥師伐鄭冬季孫行
父如晉晉欒書帥師救鄭
七年春王正月鼷鼠食郊牛角改卜牛鼷鼠又食其角
乃免牛吳伐郯夏五月曹伯來朝不郊猶三望秋楚公
子嬰齊帥師伐鄭公會晉侯齊侯宋公衛侯曹伯莒子
邾子杞伯救鄭八月戊辰同盟于馬陵公至自會吳入
州來冬大雩衛孫林父出奔晉
八年春晉侯使韓穿來言汶陽之田歸之于齊晉侯曷
為使韓穿來言汶湯之田歸之于齊鞌之戰齊師大敗
齊侯朝晉而事之晉侯說使魯衛皆反其侵地古者諸
侯不專土歸汶陽之田于齊非禮也晉欒書帥師伐蔡
公孫嬰齊如莒宋公使華元來聘夏宋公使公孫夀來
納幣納幣不書此何以書譏何譏爾蓋以喪娶也宋未
有言喪者何用知其以喪娶也納幣不書以公子遂之
如齊納幣為喪娶故亦知宋公孫夀來納幣之為喪娶
也晉殺其大夫趙同趙括稱國以殺大夫者罪累上也
趙同趙括之累上奈何趙朔者晉侯之壻也其季父曰
嬰朔死而亂其室趙同趙括怒戮而放之嬰曰我在故
欒氏不作我亡吾二昆必憂弗聽趙姬怒譛之于君曰
同與括將為亂君問諸欒氏郤氏對曰固聞之君於是
殺趙同趙括然則趙同趙括之罪奈何趙同趙括之為
人臣也内不正其親外專戮以干其君足以殺其身而
已矣秋七月天子使召伯來賜公命曷為或言錫命或
言賜命錫命爵也上公九命諸侯七命子男五命若有
加焉則賜曷為不稱天王譏何譏爾王者之制也無其
德不敢服其服故雖天子不以私假人有臨諸侯之言
焉有臨天下之言焉冬十月癸卯杞叔姬卒此已絶矣
其言杞何以杞夫人之禮為之也絶則曷為以杞夫人
之禮為之言將歸焉蓋攝主以接諸侯也何以書譏何
譏爾譏脅杞而歸之也晉侯使士燮來聘叔孫僑如會
晉士燮齊人邾人伐郯衛人來媵媵者何諸侯嫁女于
諸侯以姪娣從二國從媵之亦以姪娣從諸侯必三歸
媵不書此何以書譏何譏爾三國來媵非禮也交譏之
九年春王正月杞伯來逆叔姬之喪以歸公會晉侯齊
侯宋公衛侯鄭伯曹伯莒子杞伯同盟于蒲公至自會
二月伯姬歸于宋夏季孫行父如宋致女致女者何婦
人旣嫁三月而見於廟稱婦致之者成之也常事不書
此何以書譏何譏爾譏使卿致女也晉人來媵秋七月
丙子齊侯無野卒晉人執鄭伯稱人以執者非伯討也
此其為非伯討奈何楚人以賂求鄭鄭伯會于楚晉人
怒及鄭伯之朝也執之而伐其國鄭人改立君以拒晉
然後歸鄭伯鄭之亂晉為之也晉欒書帥師伐鄭冬十
有一月葬齊頃公楚公子嬰齊帥師伐莒庚申莒潰楚
人入鄆鄆者何莒附庸之國也秦人白狄伐晉鄭人圍
許城中城
十年春衛侯之弟黑背帥師侵鄭夏四月五卜郊不從
乃不郊其言乃不郊何不免牲故言乃不郊也五月公
會晉侯齊侯宋公衛侯曹伯伐鄭齊人來媵丙午晉侯
獳卒秋七月公如晉傳曰葬晉侯也曷為不言葬晉景
公不與葬晉使也曷為不與天子之喪動天下屬諸侯
諸侯之喪動通國屬大夫大夫之喪動二國屬修士士
之喪動一鄉屬朋友庶人之喪動州里屬黨族公之葬
晉侯非禮也以為唯天子之事焉可也冬十月
十有一年春王正月公至自晉晉侯使郤犫來聘己丑
及郤犫盟此晉郤犫也何以不繫國貶曷為貶遂事也
大夫無遂事然則孰及之公也則曷為不言公公不會
大夫不與大夫盟公與大夫盟不言公非欲之也夏季
孫行父如晉秋叔孫僑如如齊冬十月
十有二年春周公出奔晉周公者何天子之三公也王
者無外此其言出何自其私土而出也夏公會晉侯衛
侯于𤨏澤秋晉人敗狄于交剛狄何以不言戰不與戰
也曷為不與戰六月之師周之盛烈也其於獫狁驅之
爾冬十月
十有三年春晉侯使郤錡來乞師三月公如京師公如
京師不書此何以書譏何譏爾公非如京師也為伐秦
故如京師也夏五月公自京師遂會晉侯齊侯宋公衛
侯鄭伯曹伯邾人滕人伐秦其言自京師何為恭也曷
為為恭不敢過天子也曹伯廬卒于師秋七月公至自
伐秦冬葬曹宣公
十有四年春王正月莒子朱卒夏衛孫林父自晉歸于
衛秋叔孫僑如如齊逆女鄭公子喜帥師伐許九月僑
如以夫人婦姜氏至自齊冬十月庚寅衛侯臧卒秦伯
卒
十有五年春王二月葬衛定公三月乙巳仲嬰齊卒仲
嬰齊者何公孫嬰齊也公孫嬰齊則曷為謂之仲嬰齊
為兄後也為兄後則曷為謂之仲嬰齊為人後者為之
子也為人後者為之子則其稱仲何孫以王父字為氏
也然則嬰齊孰後後歸父也歸父出奔齊魯人徐傷其
無後也於是使嬰齊後之非正也古者蓋一昭一穆癸
丑公會晉侯衛侯鄭伯曹伯宋世子成齊國佐邾人同
盟于戚晉侯執曹伯歸于京師稱侯以執者伯討也此
其為伯討奈何曹伯廬卒于師曹人使公子負芻守使
公子欣時逆公子負芻殺世子而自立也為是執之公
至自會夏六月宋公固卒楚子伐鄭秋八月庚辰葬宋
共公宋華元出奔晉宋華元自晉歸于宋宋殺其大夫
山稱國以殺大夫者罪累上也山之累上奈何宋公六
卿魚氏蕩氏向氏鱗氏皆桓族也蕩氏汰而驕共公卒
已葬六卿作亂逐華元華元自晉歸于宋使國人攻桓
氏殺大夫山黜魚石國然後定宋魚石出奔冬十有一
月叔孫僑如會晉士燮齊高無咎宋華元衛孫林父鄭
公子鰌邾人會吳于鍾離其言會吳何會吳子也曷為
再言會邾人吳云則不辭許遷于葉
十有六年春王正月雨木冰雨木冰者何雨而木冰也
何以書記異也夏四月辛未滕子卒鄭公子喜帥師侵
宋六月丙寅朔日有食之晉侯使欒黶来乞師甲午晦
晉侯及楚子鄭伯戰于鄢陵楚子鄭師敗績戰而言及
之者主之者也猶曰晉侯為志乎為此戰也云爾敗者
稱師楚何以不稱師王痍也王痍者何傷乎矢也然則
何以不言師敗績未言爾楚殺其大夫公子側稱國以
殺大夫者罪累上也公子側之累上奈何戰于鄢陵也
晉人射楚子中其目將復戰召公子側而謀穀陽豎者
公子側之嬖也獻飲焉公子側醉不能見使者楚子曰
天敗楚也夫使謂公子側曰先大夫之覆師徒者君不
在焉子無以為過不穀之罪也公子側北面再拜稽首
曰君賜使死死且不朽臣之卒實奔敢忘其罪遂自殺
也秋公會晉侯齊侯衛侯宋華元邾人于沙隨不見公
不見公者何公不見見也公不見見何以書不恥也曷
為不恥前此者晉侯將伐鄭使欒黶來乞師未至而晉
與楚戰叔孫僑如者佞人也惡季文子孟獻子將去之
譖公于晉侯曰魯師之不至以待勝者晉侯怒為是不
見公公至自會公會尹子晉侯齊國佐邾人伐鄭曹伯
歸自京師此復歸也曷為不言復不與復也曷為不與
復是殺其君之子者也其言自京師何言王之舍有罪
也九月晉人執季孫行父舍之于苕丘稱人以執者非
伯討也此其為非伯討奈何晉侯用叔孫僑如之譖不
見公執季孫行父非君臣之義也古者是謂重為仕而
罪不勝遠為塗而誅不至其言舍之于苕丘何如不善
而能已者君子之執者致行父何以不致未以歸故言
釋也已釋之故不致也冬十月乙亥叔孫僑如出奔齊
十有二月乙丑季孫行父及晉郤犫盟于扈公至自會
乙酉刺公子偃不言刺之何刺有罪也其有罪奈何是
叔孫僑如之黨諸公者也
十有七年春衛北宫括帥師侵鄭夏公會尹子單子晉
侯齊侯宋公衛侯曹伯邾人伐鄭六月乙酉同盟于柯
陵秋公至自會齊高無咎出奔莒九月辛丑用郊用者
曷謂用人也用之為言猶用也以人享也其以人享奈
何或曰殺之也或曰蓋叩其鼻血以薦也天之祭特牲
宗廟之祭太牢社稷之祭少牢牛羊人之用也用人淫
矣郊自正月至于三月郊之時也四月不時也九月非
禮也以不時與非禮為不仁故君子疾焉晉侯使荀罃
來乞師冬公會單子晉侯宋公衛侯曹伯齊人邾人伐
鄭十有一月公至自伐鄭壬申公孫嬰齊卒于貍脤十
一月無壬申其以壬申卒之何春秋故史也有所不革
子曰其事則齊桓晉文其文則史其義則丘竊取之矣十
有二月丁巳朔日有食之邾子貜且卒晉殺其大夫郤
錡郤犫郤至稱國以殺大夫者罪累上也此其為累上
奈何晉厲公為無道多外嬖反自鄢陵欲盡去羣大夫
而立其左右胥童曰必先三郤族大而多怨去大族不
偪敵多怨有庸公許之使胥童帥甲八百攻郤氏殺三
郤尸諸朝而使胥童為卿又將殺欒書中行偃欒書中
行偃懼公遊於匠麗氏欒書中行偃要而執之殺胥童
乃弑公楚人滅舒庸
十有八年春王正月晉殺其大夫胥童庚申晉弑其君
州蒲此欒書中行偃弑之也其稱國以弑何稱國以弑
者衆弑君之辭也齊殺其大夫國佐稱國以殺大夫者
罪累上也國佐之累上奈何慶克者嬖大夫也通於齊
侯之母與婦人蒙衣乘輦而入于宫國佐知之召而斥
之慶克不出夫人怒譖國子于君曰國子將為亂齊侯
信之使慶克為卿以間國子國子亦怒殺慶克而以其
私邑叛齊侯討之使士華免伏而殺之公如晉夏楚子
鄭伯伐宋宋魚石復入于彭城傳曰伐宋以納魚石也
伐宋以納魚石則其不曰納宋魚石于彭城何不與納
也曷為不與納諸侯失國諸侯納之正也諸侯世也大
夫失位諸侯納之非正也大夫不世也諸侯託於諸侯
禮也大夫託於諸侯非禮也有其實者居其名無其實
者不得居其名有其名者享其功無其名者不得享其
功其言復入何大夫無復復者位已絶也已絶而復惡
也未絶而入亦惡也然則何言乎位已絶未絶大夫去
國君不埽其宗廟不係纍其子弟三年不反然後收其
田邑此之謂君有禮此之謂未絶未絶而入惡也大夫
去國君埽其宗廟係纍其子弟去之日遂收其田邑此
之謂寇讎此之謂已絶已絶而復亦惡也交譏之公至
自晉晉侯使士匄來聘秋杞伯來朝八月邾子來朝築
鹿囿何以書譏何譏爾有囿矣又為也己丑公薨于路
寢冬楚人鄭人侵宋晉侯使士魴來乞師十有二月仲
孫蔑會晉侯宋公衛侯邾子齊崔杼同盟于虛朾丁未
葬我君成公
春秋傳卷九
