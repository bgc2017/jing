春秋傳卷二
宋劉敞撰
桓公
元年春王正月公即位繼弑君不言即位此其言即何
如其意也三月公會鄭伯于垂鄭伯以璧假許田其言
假之何易之也易之則曷為謂之假為恭也曷為為恭
有天子存則諸侯不得專地也許田者何魯湯沐之邑
也方伯時朝乎天子天子必賜之湯沐之邑於縣内視
元士魯非方伯也其謂之方伯何自陜而東者周公主
之自陜而西者召公主之許田之為魯自周公始焉易
之者我也使其辭若自鄭出然是亦為之諱也此蓋邑
也其稱田何田多邑少稱田邑多田少稱邑夏四月丁
未公及鄭伯盟于越秋大水何以書記災也冬十月
二年春王正月戊申宋督弑其君與夷及其大夫孔父
及者何累也弑君多矣舍此無累者乎曰有仇牧荀息
皆累也舍仇牧荀息無累者乎曰有有則此何以書賢
也何賢乎孔父孔父可謂處命不渝矣孔父之處命不
渝奈何宋宣公舍與夷而讓穆公穆公將死召大司馬
孔父而屬之曰先君舍其子以命寡人寡人不敢忘苟
以大夫之靈得保首領以没于地先君若問與夷也其
將何辭以對大夫其奉之以主社稷矣孔父復曰羣臣
皆願奉馮也穆公曰不可先君以寡人為賢使主社稷
若弃德不讓是廢先君之舉矣豈曰能賢逐其太子馮
出居于鄭曰爾為吾子生毋相見死毋相哭穆公死殤
公立殤公好戰十年而十二戰國人苦之督將弑殤公
以納馮孔父生而存則殤公不可得而弑也故於是先
攻孔父之家殤公知孔父死已必死趨而救之皆死焉
孔父之智則衆孔父之忠則盡矣託六尺之孤寄百里
之命知必死而不避孔父可謂處命不渝矣春秋賢者
不名孔父者所賢也則其名之何父前子名君前臣名
滕子來朝三月公會齊侯陳侯鄭伯于稷以成宋亂成
之者何成之者平之也平之則曷為不言平之保人之
賊私人之賂制人之上下謂之成亂則可謂之平亂則
不可夏四月取郜大鼎于宋此取之宋其謂之郜大鼎
何郜所守之大鼎也武王克商封諸侯班宗彛以為子
孫藏郜以不義失之宋以不義得之雖久非其有也故
謂之郜大鼎戊申納于太廟何以書議何譏爾遂亂受
賂納于太廟非禮也臧哀伯諫曰君人者將昭德塞違
以臨照百官猶懼或失之故昭令德以示子孫是以清
廟茅屋大路越席大羹不致粢食不鑿昭其儉也衮冕
黻珽帶裳幅舄衡紞紘綖昭其度也藻率鞞鞛鞶厲游
纓昭其數也火龍黼黻昭其文也五色比象昭其物也
錫鸞和鈴昭其聲也三辰旂旗昭其明也夫德儉而有
度登降有數文物以紀之聲明以𤼵之以臨照百官百
官於是戒懼而不敢易紀律今滅德立違又取其賂器
以納于太廟明示百官百官象之其可誅乎桓公弗聽
秋七月紀侯來朝蔡侯鄭伯會于鄧九月入杞公及戎
盟于唐冬公至自唐曷為或致或不致致禮也不致非
禮也致何以禮不致何以非禮君行必告于廟反必奠
而後入上下同之
三年春正月公會齊侯于嬴何以不書王桓無王也桓
何以無王桓不受命于王也諸侯喪畢以士服見天子
未受命不敢服其服也已見天子賜之黻冕圭璧然後
服歸設奠於祖廟然後臨諸臣桓内弑其君外成人之
亂弱天子而不受命則固無王也不書王見不受命也
不受命雖久不得為諸侯君子賤之二年有王未畢喪
也夏齊侯衛侯胥命于蒲胥命者何相命也何言乎相
命古者有方伯有州牧有卒正有連率命於天子正也
諸侯自相命非正也齊太公之後東州之侯也衛康叔
之後北州之侯也以事相命也六月公會杞侯于郕秋
七月壬辰朔日有食之旣旣者何盡也公子翬如齊逆
女九月齊侯送姜氏于讙何以書譏何譏爾送女者父
不下堂母不出祭門兄弟庶母不出闕門父命之曰戒
之敬之夙夜母違命母施衿結帨曰勉之敬之夙夜毋
違宫事庶母施鞶申之曰敬恭聽宗爾父母之言夙夜
毋愆視諸衿鞶送女越竟非禮也此入國矣何以不稱
夫人未見廟猶未入國也公會齊侯于讙夫人姜氏至
自齊翬何以不致公親受之于齊侯也冬齊侯使其弟
年來聘有年有年何以書以喜書也何喜乎有年六穀
皆登為有年
四年春正月公狩于郎狩者何田狩也春曰蒐夏曰苗
秋曰獮冬曰狩常事不書此何以書非其時書非其地
書四時曷為必田狩春教振旅辨鼓鐸火弊以獻社夏
教茇舍辨號名車弊以獻礿秋教治兵辨旗物羅弊以
獻祊冬教大閱總軍實徒弊以獻烝夏天王使宰渠伯
糾來聘宰者何官也天子之宰也天子之宰通乎天下
渠伯者何爵也糾者何名也天子大夫不名其曰宰渠
伯糾何譏何譏爾桓内弑君外成人之亂又不受命王
弗能討也而聘之是崇亂也參譏之
五年春正月甲戌此無事何以無無聞焉爾或曰陳侯
之弟佗殺陳世子免云稱闕也己丑陳侯鮑卒夏齊侯
鄭伯如紀外相如不書此何以書疾之也曷為疾之齊
侯鄭伯將襲紀以朝往焉紀人知之然後以朝反如者
朝辭也尊不朝乎卑大不朝乎小強不朝乎弱不正其
為詐以圖人之國使若誠朝然疾之也天王使仍叔之
子來聘仍叔之子者何猶曰仍叔之子云爾爵人以其
德也禄人以其能也天下之公也王者不以愛害公葬
陳桓公城祝丘秋蔡人衛人陳人從王伐鄭其言從王
伐鄭何從王正也大雩雩者何旱祭也其言大何大雩
非諸侯之雩也曷為非諸侯之雩天子雩主上帝諸侯
雩主星辰山川魯王禮也祀上帝魯何以王禮昔者武
王崩成王幼周公相成王攝天子七年制禮作樂頒度
量而天下大服成王嘉之以周公為有勲勞故賜之大
祭祀天子禮樂以廣魯於天下然則禮與曰非禮也天
子祭天諸侯祭土諸侯祭天者唯王者後焉曷為或言
雩或言旱或旱而雩或旱而不雩旱而雩禮也旱而不
雩非禮也雩而雨則言雩雩而不雨則不言雩螽何以
書記災也冬州公如曹州公者何寰内諸侯也外相如
不書此何以書過我也過我則何以書接焉爾
六年春正月寔來寔來者孰謂謂州公也曷為不曰州
公來簡之也曷為簡之受命而如曹廢命而塗魯來者
來朝也不言朝不與朝也大夫以君命出言不宿喪不
奔死不反公事無私敬交譏之夏四月公會紀侯于成
秋八月壬午大閱何以書譏何譏爾不時也大閱之禮
虞人萊野百步一表以旗致民選車徒命旗物辨鼓鐸
會器械三鼓而行三鼓而趨三鼓而走不用命者殺無
赦置旌以為左右和車徒叙和表貉獲禽不越遂不面
傷大獸公之小獸私之冬事也秋興之非正也厲農甚
矣蔡人殺陳佗稱人以殺何討賊之辭也此蔡人也其
以討賊言之何與之也曷為與之上無天子下無方伯
天下諸侯有為無道孽亂宗賤害貴者義能討之則討
之可也九月丁卯子同生子同生者何謂謂莊公也何
以書貴也何貴爾世子也古者世子生告于君接以太
牢宰掌具三日卜士負之吉者宿齊朝服寢門外詩負
之射人以桑弧蓬矢六射天地四方保受乃負之宰醴
負子賜以束帛卜士之妻大夫之妾使食之三月而名
之遂以名告于宗廟社稷山川大夫士之子不敢與世子
同名世子生之禮也此世子也其不曰世子何天下無
生而貴者誓於天子然後為世子冬紀侯來朝
七年春二月己亥焚咸丘焚咸丘者何以火田也以火
田則其曰焚咸丘何火田而咸丘焚也何以書譏何譏
爾焚咸丘疾矣夏榖伯綏來朝鄧侯吾離來朝此同時
其特言之何同時而特言之者特見之者也何以名貶
曷為貶用夷禮也
八年春正月己卯烝烝者何冬祭也春曰祠夏曰礿秋
曰嘗冬曰烝常事不書此何以書譏何譏爾譏亟也亟
則黷黷則不敬疎則怠怠則忘君子之祭也敬而不黷
思而不怠此未有言烝者其謂之亟何以夏五月為亟
也天王使家父來聘夏五月丁丑烝秋伐邾冬十月雨
雪何以書記異也何異爾不時也祭公來遂逆王后于
紀祭公者何天子之三公也何以不言使不予天子之
使祭公也曷為不予天子之使祭公三公者父師之任
也坐而論道使三公以逆女非正也祭公逆王后于紀
則曷為來由乎我使我主其禮也曷為使我主其禮昏
姻之事必有嘉讓之辭焉太上無敵不可以質惟諸侯
同姓者主之遂者何生事也大夫無遂事遂而非禮非
也此其為非禮奈何使我主之紀有成矣自是往逆也
九年春紀季姜歸于京師其言季姜何未可以稱王后
也稱王后矣曷為未可以稱王后自往者言之王者無
舛王命之斯后矣自來者言之王雖有命未見宗廟則
不敢處也不敢處恭也京師者何天子之居也京者何
大也師者何衆也天子之居必以衆大之辭言之夏四
月秋七月冬曹伯使其世子射姑來朝諸侯相見曰朝
此世子也其言朝何參譏之曷為參譏之世子子也伉
諸侯之禮而來朝曹伯失正矣朝之禮以待人父待人
之子内失正矣曹伯失正内失正世子可以已矣則是
故命也尸子曰夫已乎多道
十年春王正月桓無王其曰王何也存公也何謂存公
三朝之節也古者有侯服有甸服有男服有采服有衛
服侯服一歲一見甸服二歲一見男服三歲一見采服
四歲一見衛服五歲一見魯采服也古者一不朝則貶
其爵再不朝則削其地三不朝則六師移之桓非受命
之君也三不朝矣其曰王存公也庚申曹伯終生卒夏
五月葬曹桓公秋公會衛侯于桃丘弗遇弗遇者何公
不及遇也公不及遇者何公後會也曷為或言不或言
弗不者正辭也弗者遷辭也君子之於言無所苟而已
矣冬十有二月丙午齊侯衛侯鄭伯來戰于郎其言來
戰何來戰者外為志乎戰也何以不言師敗績戰而不
言師敗績者敗在内也敗在内則何以不言恥也
十有一年春正月齊人衛人鄭人盟于惡曹此大國也
皆微者乎非微者也微者之盟不志非微者則其稱人
何大夫之交盟於中國自此始故貶之也盟會者君之
禮也非臣之禮也大夫之交盟於中國衆矣何為獨貶
乎此盡貶之則不可勝貶故於其始一貶焉其餘從同
同夏五月癸未鄭伯寤生卒秋七月葬鄭莊公九月宋
人執鄭祭仲曷為或稱人以執或稱侯以執稱侯以執
者伯討也稱人以執者非伯討也宋人執鄭祭仲其為
非伯討奈何鄭莊公娶于鄧生太子曰忽又娶于宋生
庶子曰突祭仲者鄭之相也莊公死太子即位宋公誘
祭仲而執之曰為我出忽而立突不然則死祭仲許之
出忽而立突突歸于鄭此鄭突也曷為不繫之鄭貶曷
為貶鄭非突之所可號歸非突之所可名歸非突之所
可名則其曰突歸于鄭何病祭仲也祭仲之為人臣也
處則不能守出則不能權貪生而好勢廢正以立亂曰
突歸于鄭者見突之挈乎祭仲者也歸者順辭也有易
辭焉非所順而書歸易也入者逆辭也有難辭焉非所
逆而書入難也突之易見祭仲之挈也交惡之鄭忽出
奔衛此鄭子也何以名貶曷為貶忽不子也忽不子者
何遠君子近小人不能與賢者圖事權臣擅命放乎五
世亂鄭者忽失為子之道也柔會宋公陳侯蔡叔盟于
折柔者何内大夫也公會宋公于夫鍾冬十有二月公
會宋公于闞
十有二年春正月夏六月壬寅公會杞侯莒子盟于曲
池秋七月丁亥公會宋公燕人盟于穀丘傳曰燕南燕
也八月壬辰陳侯躍卒公會宋公于虛冬十有一月公
會宋公于龜丙戌公會鄭伯盟于武父丙戌衛侯晉卒
曷為再曰春秋故史也有所不革子曰其事則齊桓晉文
其文則史其義則丘竊取之矣十有二月及鄭師伐宋
丁未戰于宋孰及之公也戰者曷為或言公或不言公
戰而勝則言公言敗戰而不勝則不言公不言敗戰而
敵則言公而不言敗此戰也其言伐何辟嫌也惡乎嫌
嫌與鄭人戰也
十有三年春二月公會紀侯鄭伯己巳及齊侯宋公衛
侯燕人戰何以不地地國也燕人者燕師也其稱人何
貶曷為貶燕非會盟之侯也賣信而怙怨是亂而已矣
蓋自是國非其國也齊師宋師衛師燕師敗績三月葬
衛宣公葬自内錄也君子怨不弃義怒不廢禮惡不忘
親夏大水秋七月冬十月
十有四年春正月公會鄭伯于曹無冰何以書記異也
夏五鄭伯使其弟語來盟夏五何以不益疑也春秋信
以傳信疑以傳疑秋八月壬申御廩災御廩者何粢盛
委積之所藏也天子親耕千畆諸侯親耕百畆以共粢
盛王后親蠶北郊夫人親蠶西郊以共祭服國非無良
農工女也以為以人之所盡事其祖禰不若以已所自
親者也災者火也其謂之災何也猶曰天戒之鬼神害
之云爾乙亥嘗何以書譏何譏爾不時也時為大順次
之體次之宜次之稱次之冬十有二月丁巳齊侯禄父
卒宋人以齊人蔡人衛人陳人伐鄭以者何行其意也
貴則行乎賤大則行乎小衆則行乎寡此皆微者也其
言以何宋公也宋公則其稱人何貶曷為貶君之伐國
者不斬祀不殺厲不堙井正之而已矣宋公伐鄭殘其
郊牧焚其城郭隳其大宫取其椽以歸為盧門之椽是
暴而已矣大宫者何厲王之宫也厲王之宫鄭惡乎得
有之鄭祖厲王而非禮之正也
十有五年春二月天王使家父來求車何以書譏何譏
爾王者無求求車非禮也三月乙未天王崩夏四月己
巳葬齊僖公五月鄭伯突出奔蔡突何以名奔而名者
見有君也忽未父則其曰有君何忽雖未入國固其國
也鄭世子忽復歸于鄭君存稱世子君薨稱子某君旣
没其稱世子何君没而稱世子者正疑乎不正君子與
之繼世焉世子猶世世子也曷為或言復歸或不言復
歸復歸有二道有諸侯之歸有大夫之歸諸侯歸可言
復大夫歸不可言復諸侯何以可言復大夫何以不可
言復諸侯世國故可以復大夫不世官故不可以復諸
侯之言復者位未絶復可也大夫之言復者位絶矣復
不可也諸侯位雖未絶歸而不言復已絶者也大夫位
雖已絶入而不言復未絶者也忽之為可復奈何正也
許叔入于許許叔者何許公子也何以字賢也何賢爾
宜為君也宜為君則其稱入何難也何難焉爾鄭幾滅
之廹其亂而後能入也公會齊侯于艾邾人牟人葛人
來朝此皆君也其稱人何貶曷為貶諸侯旅見天子之
禮也蓋以為死天子而叛京師乃可以至焉秋九月鄭
伯突入于櫟冬十有一月公會宋公衛侯陳侯于衮伐
鄭
十有六年春正月公會宋公蔡侯衛侯于曹夏四月公
會宋公衛侯陳侯蔡侯伐鄭傳曰伐鄭以納突也伐鄭
以納突則何以不曰納鄭伯于鄭不與納也曷為不與
納諸侯失國諸侯納之正也有其實者居其名無其實
者不得居其名有其名者享其功無其名者不得享其
功納突非正也秋七月公至自伐鄭冬城向十有一月
衛侯朔出奔齊朔何以名奔而名者見有君也孰君公
子黔牟也公子黔牟曷為者也衛宣公之太子曰伋娶
于齊而美宣公取之生夀及朔焉朔惡伋之為太子也
構伋於公公使伋之齊而使盜待諸莘且殺之夀知而
告之使行曰不可弃父之命惡用子矣有無父之國則
可也夀於是載其旌以先盜殺夀旣而伋至曰我之求
也此何罪請殺我乎又殺之宣公死朔即位國人怨朔
之殺二公子故於是逐朔而立黔牟
十有七年春正月丙辰公會齊侯紀侯盟于黃二月丙
午公會邾儀父盟于趡夏五月丙午及齊師戰于奚六
月丁丑蔡侯封人卒秋八月蔡季自陳歸于蔡蔡季者
何蔡侯之弟也何以稱字賢也何賢爾其去也以道其
反也以禮公子不去國何賢乎季之去權也權者反於
經而後有善焉行權有道自貶損以行權不害人以行
權若季者道足以與權而不亂力足以得國而不居遠
而不攜邇而不偪者也其言自陳何陳有力焉爾癸巳
葬蔡桓侯葬者稱公此其稱爵何稱爵禮也稱公非禮
也稱爵何以禮稱公何以非禮稱爵者誄之于天子者
也稱公者非誄之于天子者也賤不誄貴幼不誄長天
子崩誄於郊諸侯薨誄於王大夫卒誄於君生無爵者
死無諡生有爵者死有諡孔子曰諸侯相誄非禮也及
宋人衛人伐邾冬十月朔日有食之
十有八年春王正月公會齊侯于濼公夫人姜氏遂如
齊何以不言及夫人伉也猶曰匹夫匹婦之相與云爾
自禍之道也桓公旣會齊侯于濼遂與夫人如齊申緰
諫曰不可臣聞女有家男有室無相瀆也謂之有禮易
此必敗君其舍夫人乎桓公弗聽夫人果通於齊侯桓
公知之謫而䟽之齊侯怒為是饗公旣饗而出使公子
彭生乘公搚而殺之豎曼曰彭生其免乎賢者死忠以
振疑百姓寓焉智者究理而長慮身得免焉彭生貳於
君無盡言而慢行以戲君使君失親戚之禮命又力成
其禍以構二國之怨禍理屬焉夏四月丙子公薨于齊
丁酉公之喪至自齊秋七月冬十有二月己丑葬我君
桓公賦未討何以書葬討之矣未有言討之者其曰討
之何桓公薨於車魯人知彭生之為而莫知夫人之為
也告於齊曰寡君畏君之威不敢寧居來修舊好禮成
而不反無所歸咎惡於諸侯請得彭生除之齊人殺彭
生葬桓公桓公旣葬三月魯人徐知夫人之為也夫人
懼自是走之齊
春秋傳卷二
