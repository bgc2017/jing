春秋傳春秋類
提要
(臣)等謹案春秋傳十五卷宋劉敞撰敞所作
春秋權衡及意林宋時即有刊本此𫝊則諸
家藏弆皆寫本相𫝊近時通志堂刻入經解
始有板本故論者或疑其偽然核其議論體
裁與敞所著他書一一脗合非後人所能贋
作也其書皆節錄三𫝊事蹟斷以已意其褒
貶義例多取諸公羊穀梁如以莊公圍郕師
還為仁義以公孫寧儀行父為有存國之功
以晉殺先縠為疾過以九月用郊為用人而
趙鞅入晉陽以叛一條尚沿三𫝊以地正國
之謬皆不免於膠固其經文雜用三𫝊不主
一家每以經傳連書不復區畫頗病混淆又
好減損三𫝊字句往往改竄失真如左傳惜
也越竟乃免句後人本疑非孔子之言敞改
為討賊則免而仍以孔子曰三字冠之殊為
踳駁考黃伯思東觀餘論稱考正書武成實
始於敞則宋代改經之弊敞導其先宜其視
改𫝊為固然矣然論其大致則得經意者為
多蓋北宋以來出新意解春秋者自孫復與
敞始復沼啖趙之餘波幾於盡廢三𫝊敞則
不盡從𫝊亦不盡廢𫝊故所訓釋為遠勝於
復焉乾隆四十六年十月恭校上
總纂官臣(臣)紀昀(臣)陸錫熊(臣)孫士毅
總校官(臣)陸費墀
春秋傳原序
石林葉氏謂慶歷間歐陽文忠公以文章擅天下世莫
敢抗衡劉原父雖出其後以通經傳學自許文忠亦以
是推之作五代史新唐書凡例多問春秋於原父又曰
原父為春秋知經而不廢傳亦不盡泥傳據義攷例以
折衷之經傳更相𤼵明雖間有未然而淵源已正今學
者治經不精而蘇孫之學近而易明故皆信之而劉以
難入或詆以為用意太過出於穿鑿彼蓋不知經無怪
其然也石林所謂蘇孫蓋指子由莘老也晁公武謂劉
氏傳如桓無王季友卒胥命用郊之類皆古人所未言
諸公之推伏原父者若此今觀權衡之作折衷三家旁
引曲證以析經義真有權之無失輕重衡之得其平者
傳十五卷集衆說而斷以已見文類公穀獨意林一編
元吳萊謂多遺缺疑未脫藳之書然究而論之皆經學
名書也宋四明史有之刊權衡意林於清江其本猶有
傳者傳則出於錄本人或以為非真觀其文義與二書
合疑非贋鼎故并刊之以傳示學者
