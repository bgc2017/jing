詩卷第十八
蕩之什三之三
蕩蕩上帝下民之辟(必亦反)疾威上帝其
命多辟(匹亦反)天生烝民其命匪諶(市林反或)
(叶市隆反)靡不有初鮮克有終(叶諸深反或如字○賦也)
(蕩蕩廣大貌辟君也疾威猶暴虐也多辟多邪僻也烝衆諶信也○言此蕩蕩)
(之上帝乃下民之君也今此暴虐之上帝其命乃多邪僻者何哉蓋天生衆民)
(其命有不可信者蓋其降命之初無有不善而人少能以善道自終是以致此)
(大亂使天命亦罔克終如疾威而多僻也蓋始爲怨天之辭而卒自解之如此)
(劉康公曰民受天地之中以生所謂命也能者養之以福不能者敗以取禍此)
(之謂也)○文王曰咨咨女(音汝)殷商曾是彊
禦曾是掊(蒲矦反)克曾是在位曾是在服
(叶蒲北反)天降慆(他刀反)德女興是力(賦也此設爲文)
(王之言也咨嗟也殷商紂也強禦暴虐之臣也掊克聚歛之臣也服事也慆慢)
(興起也力如力行之力○詩人知厲王之將亡故爲此詩託於文王所以嗟嘆)
(殷紂者言此暴虐聚歛之臣在位用事乃天降慆慢之德而害民然非其自爲)
(之也乃汝興起此人而力爲之耳)○文王曰咨咨女殷
商而秉義類彊禦多懟(直類反)流言以對
寇攘式內矦作(側慮反)矦祝(周救反)靡届靡
究(賦也而亦女也義善懟怨也流言浮浪不根之言也矦維也作讀爲詛詛)
(祝怨謗也○言汝當用善類而反任此暴虐多怨之人使用流言以應對則是)
(爲寇盗攘竊而反居內矣是以致怨謗之無極也)○文王曰咨
咨女殷商女炰(白交反)烋(火交反)于中國(叶于)
(逼反)歛怨以爲德不明爾德時無背(布內反)
無側爾德不明以無陪(蒲回反)無卿(賦也炰烋)
(氣健貌歛怨以爲德多爲可怨之事而反自以爲德也背後側傍陪貳也言前)
(後左右公卿之臣皆不稱其官如無人也)○文王曰咨咨女
殷商天不湎(面善反)爾以酒不義從式(叶式)
(吏反)旣愆爾止靡明靡晦(叶呼洧反)式號式呼
(火故反)俾晝作夜(叶羊茹反○賦也湎飲酒變色也式用也言天)
(不使爾沈湎於酒而惟不義是從是用也止容止也)○文王曰咨
咨女殷商如蜩如螗(音唐)如沸如羹(叶盧當反)
小大近喪(息浪反呼平聲)人尚乎由行(叶戸郎反)內
奰(皮器反)于中國覃及鬼方(賦也蜩螗皆蟬也如蟬鳴)
(如沸羹皆亂意也小者大者幾於喪亡矣尚且由此而行不知變也奰怒覃延)
(也鬼方遠夷之國也言自近及遠無不怨怒也)○文王曰咨咨
女殷商匪上帝不時(叶上止反)殷不用舊(叶巨)
(已反)雖無老成人尚有典刑曾是莫聽(湯經)
(反)大命以傾(賦也老成人舊臣也典刑舊法也○言非上帝爲此)
(不善之時但以殷不用舊致此禍爾雖無老成人與圖先王舊政然典刑尚在)
(可以循守乃無聽用之者是以大命傾覆而不可救也)○文王曰
咨咨女殷商人亦有言顚沛之揭(紀竭去例)
(二反)枝葉未有害(許曷瑕憩二反)本實先撥(蒲末反叶)
(方吠筆烈二反)殷鑒不遠在夏后之世(叶始制私列二)
(反○賦也顚沛仆拔也揭木根蹶起之貌撥猶絶也鑒視也夏后桀也○言大)
(木揭然將蹶枝葉未有折傷而其根本之實巳先絶然後此木乃相隨而顚拔)
(爾蘇氏曰商周之衰典刑未廢諸矦未畔四夷未起而其君先爲不義以自絶)
(於天莫可救止正猶此爾殷鑒在夏蓋爲文王歎紂之辭然周鑒之在殷亦可)
(知矣)
蕩八章章八句
抑抑威儀維德之隅人亦有言靡哲不
愚庶人之愚亦職維疾(叶集二反)哲人之愚
亦維斯戾(賦也抑抑密也隅廉角也鄭氏曰人密審於威儀者是其)
(德必嚴正也故古之賢者道行心平可外占而知內如宫室之制內有縄直則)
(外有廉隅也哲知庶衆職主戾反也○衛武公作此詩使人日誦於其側以自)
(警言抑抑威儀乃德之隅則有哲人之德者固必有哲人之威儀矣而今之所)
(謂哲者未嘗有其威儀則是無哲而不愚矣夫衆人之愚蓋有稟賦之偏宜有)
(是疾不足爲怪哲人而愚則反戾其常矣)○無競維人四方
其訓之有覺德行(下孟反)四國順之訏(况于)
(反)謨定命遠猶辰告(叶古得反)敬愼威儀維
民之則(賦也競強也覺直大也訏大謨謀也大謀謂不爲一身之謀而)
(有天下之慮也定審定不改易也命號令也猶圖也遠謀謂不爲一時之計而)
(爲長久之規也辰時告戒也辰告謂以時播告也則法也〇言天地之性人爲)
(貴故能盡人道則四方皆以爲訓有覺德行則四國皆順從之故必大其謀定)
(其命遠圖時告敬其威儀然後可以爲天下法也)○其在于今
(叶音經)興迷亂于政(叶音征)顚覆厥德荒湛
(都南反下同)于酒(叶子小反)女(音汝)雖湛樂(音洛)從弗
念厥紹(市沼反)罔敷求先王克共(九勇反)明
刑(叶胡光反○賦也今武公自言已今日之所爲也興尚也女武公使人誦)
(詩而命已之辭也後凢言女言爾言小子者放此湛樂從言惟湛樂之從也紹)
(謂所承之緒也敷求先王廣求先王所行之道也共執刑法也)○肆皇
天弗尚(叶平聲)如彼泉流無淪胥以亡夙
興夜寐洒埽廷內維民之章脩爾車馬
弓矢戎兵(叶晡亡反)用戒戎作用逷(他歷反)蠻
方(賦也弗尚厭棄之也淪陷胥相章表戒備戎兵作起逷遠也○言天所不)
(尚則無乃淪陷相與而亡如泉流之易乎是以內自庭除之近外及蠻方之遠)
(細而寢興洒埽之常大而車馬戎兵之變慮無不周備無不飭也上章所謂訏)
(謨定命遠猶辰告者於此見矣)○質爾人民謹爾矦度
用戒不虞(叶元具反)愼爾出話敬爾威儀(叶牛)
(何反)無不柔嘉(叶居何反)白圭之玷(丁簟反)尚可
磨也斯言之玷不可爲(叶吾禾反)也(賦也質成也定)
(也矦度諸矦所守之法度也虞慮話言柔安嘉善玷缺也○言旣治民守法防)
(意外之患矣又當謹其言語蓋玉之玷缺尚可磨鑢使平言語一失莫能救之)
(其戒深切矣故南容一日三復此章而孔子以其兄之子妻之)○無易
(以豉反)由言無曰苟矣(此二句不用韻)莫捫(音門)朕
舌言不可逝(叶音折與舌叶)矣無言不讎(叶市又反)
無德不報(叶蒲救反)惠于朋友(叶羽己反)庶民小
子(叶獎履反)子孫繩繩萬民靡不承(賦也易輕捫持)
(逝去讎答承奉也○言不可輕易其言蓋無人爲我執持其舌者故言語由己)
(易致差失常當執守不可放去也且天下之理無有言而不讎無有德而不報)
(者若爾能惠于朋友庶民小子則子孫縄縄而萬民靡不承矣皆謹言之效也)
○視爾友君子輯(音集)柔爾顔(叶魚堅反)不遐
有愆相(息亮反)在爾室尚不媿于屋漏無
曰不顯莫予云覯神之格(叶剛鶴反)思不可
度(待洛反)思矧可射(音亦叶弋灼反)思(賦也輯和也遐何通)
(愆過也尚庶幾也屋漏室西北隅也覯見格至度測矧況也射斁通厭也○言)
(視爾友於君子之時和柔爾之顔色其戒懼之意常若自省曰豈不至於有過)
(乎蓋常人之情其脩於顯者無不如此然視爾獨居於室之時亦當庶幾不愧)
(于屋漏然後可爾無曰此非顯眀之處而莫予見也當知鬼神之妙無物不體)
(其至於是有不可得而測者不顯亦臨猶懼有失況可厭射而不敬乎此言不)
(但脩之於外又當戒謹恐懼乎其所不暏不聞也子思子曰君子不動而敬不)
(言而信又曰夫微之顯誠之不可揜如此此正心誠意之極功而武公及之則)
(亦聖賢之徒矣)○辟爾爲德俾臧俾嘉(叶居何反)淑
愼爾止不愆于儀(叶牛何反)不僭不賊鮮(息淺)
(反)不爲則投我以桃報之以李彼童而
角實虹(戶公反)小子(叶獎履反○賦也辟君也指武公也止容)
(止也僭差賊害則法也無角曰童虹潰亂也○旣戒以脩德之事而又言爲德)
(而人法之猶投桃報李之必然也彼謂不必脩德而可以服人者是牛羊之童)
(者而求其角也亦徒潰亂汝而巳豈可得哉)○荏(而甚反)染(而漸)
(反)柔木言緡之絲(叶新夷反)温温恭人維德
之基其維哲人告之話言順德之行(與言)
(叶)其維愚人覆謂我僭(叶七尋反)民各有心
(興也荏染柔貌柔木柔忍之木也緡綸也被之綸以爲弓也話言古之善言也)
(覆猶反也僭不信也民各有心言人心不同愚智相越之遠也)○於(音烏)
乎(音呼)小子(叶獎履反)未知臧否(音鄙)匪手攜之
言示之事(叶上止反)匪面命之言提其耳借
曰未知亦旣抱子(同上)民之靡盈誰夙知
而莫(音慕)成(賦也非徒手携之也而又示之以事非徒面命之也而又)
(提其耳所以喻之者詳且切矣假令言汝未有知識則汝旣長大而抱子宜有)
(知矣人若不自盈滿能受教戒則豈有旣早知而反晚成者乎)○昊天
孔昭(叶音灼)我生靡樂(音洛)視爾夢夢(莫公反)
我心慘慘(當作懆七到反叶七各反)誨爾諄諄(之純反)
聽我藐藐(美角反)匪用爲教(叶入聲)覆用爲
虐借曰未知亦聿旣耄(叶音莫○賦也夢夢不明亂意)
(也慘慘憂貌諄諄詳熟也藐藐忽略貌耄老也八十九十曰耄左史所謂年九)
(十有五時也)○於乎小子(見上章)告爾舊止聽
用我謀庶無大悔(叶虎委反)天方艱難曰喪
(息浪反)厥國(叶于逼反)取譬不遠昊天不忒(他得)
(反)回遹(于橘反)其德俾民大棘(賦也舊舊章也或曰)
(久也止語詞庶幸悔恨忒差遹僻棘急也○言天運方此艱難將喪厥國矣我)
(之取譬夫豈遠哉觀天道福禍之不差忒則知之矣今女乃回遹其德而使民)
(至於困急則喪厥國也必矣)
抑十二章三章章八句九章章
十句(楚語左史倚相曰昔衛武公年數九十五矣猶箴儆)
(於國曰自卿以下至于師長士苟在朝者無謂我老耄而舍我)
(必恭恪於朝夕以交戒我在輿有旅賁之規位宁有官師之典)
(倚几有誦訓之諫居寢有暬御之箴臨事有瞽史之道宴居有)
(師工之誦史不失書朦不失誦以訓御之於是作懿戒以自儆)
(及其没也謂之睿聖武公韋昭曰懿讀爲抑即此篇也董氏曰)
(矦包言武公行年九十有五猶使人日誦是詩而不離於其側)
(然則序說爲刺厲王者誤矣)
菀(音鬱)彼桑柔(與劉憂叶篇內多放此)其下矦旬捋
(力活反)采其劉瘼(音莫)此下民不殄心憂倉
(初亮反)兄(與怳同)填(舊說古塵字)兮倬彼昊天(叶鐡)
(因反)寧不我矜(比也菀茂旬徧劉殘殄絶也倉兄與愴怳同悲閔之)
(意也填未詳舊說與塵陳同蓋言久也或疑與瘨字同爲病之義但召旻篇內)
(二字並出又恐未然今姑闕之倬明貌○舊說此爲芮伯刺厲王而作春秋傳)
(亦曰芮良夫之詩則其說是也以桑爲比者桑之爲物其葉最盛然及其采之)
(也一朝而盡無黃落之漸故取以比周之盛時如葉之茂其陰無所不徧至於)
(厲王肆行暴虐以敗其成業王室忽焉凋弊如桑之旣采民失其蔭而受其病)
(故君子憂之不絶於心悲閔之甚而至於病遂號天而訴之也)○四牡
騤騤旟旐有翩(叶批賓反)亂生不夷靡國不
泯(叶彌鄰反)民靡有黎具禍以燼(叶咨辛反)於(音烏)
乎(音呼)有哀(叶音依)國步斯頻(賦也夷平泯滅黎黑也謂)
(禍階使至今爲病乎蓋曰禍有根厡其所從來也遠矣)○憂心慇
慇念我土宇我生不辰逢天僤(都但反)怒
(叶暖五反)自西徂東(叶音丁)靡所定處多我覯
&KR2188;(武巾反)孔棘我圉(賦也上鄕宇居辰時僤厚覯見&KR2188;病棘急)
(圉邊也或曰禦也多矣我之見病也急矣我之在邊也)○爲謀爲
毖(叶音必)亂况斯削告爾憂恤誨爾序爵
誰能執熱逝不以濯其何能淑載胥及
溺(叶奴學反○賦也毖愼況滋也序爵辨别賢否之道也執熱手持熱物也)
(〇蘇氏曰王豈不謀且愼哉然而不得其道適所以長亂而自削耳故告之以)
(其所當憂而誨之以序爵且曰誰能執熱而不濯者賢者之能巳亂猶濯之能)
(解熱耳不然則其何能善哉相與入於陷溺而巳)○如彼遡風
(叶孚音反)亦孔之僾(音愛)民有肅心荓(普耕反)云
不逮好(呼報反)是稼穡力民代食稼穡維
寶代食維好(賦也遡鄕僾唈肅進荓使也○蘇氏曰君子視厲王)
(之亂悶然如遡風之人唈而不能息雖有欲進之心皆使之曰世亂矣非吾所)
(能及也於是退而稼穡盡其筋力與民同事以代禄食而巳當是時也仕進之)
(憂甚於稼穡之勞故曰稼穡維寶代食維好言雖勞而無患也)○天降
喪(息浪反)亂滅我立王降此蟊賊稼穡卒
痒(音羊)哀恫(音通)中國具贅(之苪反)卒荒靡有
旅力以念穹蒼(賦也恫痛具俱也贅屬也言危也春秋傳曰君)
(若綴旒然與此贅同卒盡荒虛也旅與膂同穹蒼天也穹言其形蒼言其色〇)
(言天降喪亂固巳滅我所立之王矣又降此蟊賊則我之稼穡又病而不得以)
(代食矣哀此中國皆危盡荒是以危困之極無力以念天禍也此詩之作不知)
(的在何時其言滅我立王則疑在共和之後也)維此惠君民人
所瞻(叶側姜反)秉心宣猶考愼其相(息亮反叶平聲)
維彼不順自獨俾臧自有肺腸俾民卒
狂(賦也惠順也順於義理也宣徧猶謀相輔狂惑也○言彼順理之君所以)
(爲民所尊仰者以其能秉持其心周徧謀度考擇其輔相必衆以爲賢而後用)
(之彼不順理之君則自以爲善而不考衆謀自有私見而不通衆志所以使民)
(眩惑至於狂亂也)○瞻彼中林甡甡(所巾反)其鹿
朋友巳譖(子念反叶子林反)不胥以榖人亦有
言進退維谷(興也甡甡衆多並行之貌譖不信也胥相榖善谷窮)
(也言朋友相譖不能相善曾鹿之不如也○言上無明君下有惡俗是以進退)
(皆窮也)○維此聖人瞻言百里維彼愚人
覆狂以喜匪言不能胡斯畏忌(叶巨已反〇賦)
(也聖人炳於幾先所視而言者無遠而不察愚人不知禍之將至而反狂以喜)
(今用事者蓋如此我非不能言也如此畏忌何哉言王暴虐人不敢諫也)○
維此良人弗求弗迪(叶徒沃反)維彼忍心是
顧是復(房六反)民之貪亂寧爲荼毒(賦也迪進)
(也忍殘忍也顧念復重也荼苦菜也味苦氣辛能殺物故謂之荼毒也○言不)
(求善人進而用之其所顧念重復而不巳者乃忍心不仁之人民不堪命所以)
(肆行貪亂而安爲荼毒也)○大風有隧(音遂)有空大谷
維此良人作爲式穀維彼不順征以中
垢(古口反叶居六反○興也隧道式用穀善也征以中垢未詳其義或曰征)
(行也中隱暗也垢汚穢也○大風之行有隧蓋多出於空谷之中以興下文君)
(子小人所行亦各有道耳)○大風有隧貪人敗類聽
言則對誦言如醉匪用其良覆俾我悖
(叶蒲寐反○興也敗類猶言圯族也王使貪人爲政我以其或能聽我之言而)
(對之然亦知其不能聽也故誦言而中心如醉由王不用善人而反使我至此)
(悖眊也厲王說榮夷公芮良夫曰王室其將卑乎夫榮公好專利而不備大難)
(夫利百物之所生也天地之所載也而或專之其害多矣此詩所謂貪人其榮)
(公也與芮伯之憂非一日矣)○嗟爾朋友予豈不知
而作如彼飛蟲時亦弋獲(叶胡郭反)旣之陰
(於鴆反)女(音汝)反予來赫(叶黑各反○賦也如彼飛蟲時亦弋)
(獲言己之所言或亦有中猶曰千慮而一得也之往陰覆也赫威怒之貌我以)
(言告女是往陰覆於女女反來加赫然之怒於己也張子曰旣往密告於女反)
(謂我來恐動也亦通)○民之罔極職涼善背(叶必墨反)
爲民不利如云不克民之回遹職競用
力(賦也職專也涼義未詳傳曰涼薄也鄭讀作諒信也疑鄭說爲得之善背)
(工爲反覆也克勝也回遹邪僻也○言民之所以貪亂而不知所止者專由此)
(人名爲直諒而實善背又爲民所不利之事如恐不勝而力爲之也又言民之)
(所以邪僻者亦由此軰專競用力而然也反覆其言所以深惡之也)○民
之未戾職盗爲寇涼曰不可覆背善詈
(力智反)雖曰匪予旣作爾歌(叶韻未詳○賦也戾定也)
(民之所以未定者由有盗臣爲之寇也蓋其爲信也亦以小人爲不可矣及其)
(反背也則又工爲惡言以詈君子是其色厲內荏眞可謂穿窬之盗矣然其人)
(又自文飾以爲此非我言也則我巳作爾歌矣言得其情且事巳著明不可揜)
(覆也)
桑柔十六章八章章八句八章
章六句
倬彼雲漢昭回于天(叶鐵因反)王曰於(音烏)乎
(音呼)何辜今之人天降喪(息浪反)亂饑饉薦
(在甸反)臻靡神不舉靡愛斯牲(叶桑經反)圭璧
旣卒寧莫我聽(吐丁反○賦也雲漢天河也昭光回轉也言其)
(光隨天而轉也薦荐通重也臻至也靡神不舉所謂國有凶荒則索鬼神而祭)
(之也圭璧禮神之王也卒盡也寧猶何也○舊說以爲宣王承厲王之烈內有)
(撥亂之志遇烖而懼側身脩行欲銷去之天下喜於王化復行百姓見憂故仍)
(叔作此詩以美之言雲漢者夜晴則天河明故述王仰訴於天之詞如此也)
○旱旣大(音泰)甚藴隆蟲蟲不殄禋祀自
郊徂宮上下尊瘞靡神不宗后稷不克
上帝不臨(叶力中反)耗斁(丁故反)下土寧丁我
躬(賦也藴蓄隆盛也蟲蟲熱氣也殄絶也郊祀天地也宮宗廟也上祭天下)
(祭地奠其禮瘞其物宗尊也克勝也言后稷欲救此旱災而不能勝也臨享也)
(稷以親言帝以尊言也斁敗丁當也何以當我之身而有是災也或曰與其耗)
(斁下土寧使災害當我身也亦通)○旱旣大甚則不可
推(吐雷反)兢兢業業如霆如雷周餘黎民
靡有孑遺(叶夷回反下同)昊天上帝則不我遺
胡不相畏先祖于摧(在雷反○賦也推去也兢兢恐也業)
(業危也如霆如雷言畏之甚也孑無右臂貌遺餘也言大亂之後周之餘民無)
(復有半身之遺者而上天又降旱災使我亦不見遺也摧滅也言先祖之祀將)
(自此而滅也)○旱旣大甚則不可沮(在吕反)赫
赫炎炎云我無所大命近止靡瞻靡顧
(叶果五反)羣公先正則不我助(叶牀所反)父母先
祖胡寧忍予(叶演女反○賦也沮止也赫赫旱氣也炎炎熱氣也)
(無所無所容也大命近止死將至也瞻仰顧望也羣公先正月令所謂雩祀百)
(辟卿士之有益於民者以祈榖實者也於羣公先正但言其不見助至父母先)
(祖則以恩望之矣所謂垂涕泣而道之也)○旱旣大甚滌滌
(徒歷反)山川(叶樞倫反)旱魃(蒲末反)爲虐如惔(音談)
如焚(叶符勻反)我心憚暑憂心如熏羣公先
正則不我聞(叶微勻反)昊天上帝寧俾我遯
(叶徒勻反○賦也滌滌言山無木川無水如滌而除之也魃旱神也惔燎之也)
(憚勞也畏也熏灼遯逃也言天又不肯使我得逃遯而去也)○旱旣
大甚黽勉畏去胡寧瘨(都田反)我以旱㦧
(七感反)不知其故祈年孔夙方社不莫(音慕)
昊天上帝則不我虞(叶元具反)敬恭明神宜
無悔怒(賦也黽勉畏去出無所之也瘨病㦧曾也祈年孟春祈穀于上)
(帝孟冬祈來年于天宗是也方祭四方也社祭土神也虞度悔恨也言天曾不)
(度我之心如我之敬事明神宜可以無恨怒也)○旱旣大甚散
無友紀鞫(居六反)哉庶正疚哉冡宰(叶獎里反)
趣(七口反)馬師氏膳夫左右(叶羽已反)靡人不
周無不能止瞻卬(音仰)昊天云如何里(賦也)
(友紀猶言綱紀也或曰友疑作有鞫窮也庶正衆官之長也疚病也冡宰又衆)
(長之長也趣馬掌馬之官師氏掌以兵守王門者膳夫掌食之官也歲凶年穀)
(不登則趣馬不秣師氏弛其兵馳道不除祭事不縣膳夫徹膳左右布而不脩)
(大夫不食梁士飲酒不樂周救也無不能止言諸臣無有一人不周救百姓者)
(無有自言不能而遂止不爲也里憂也與漢書無俚之俚同聊賴之意也)○
瞻卬昊天有嘒(呼惠反)其星大夫君子昭
假(音格)無贏(音盈)大命近止無棄爾成何求
爲(于僞反)我以戾庶正(叶諸盈反)瞻卬昊天曷
惠其寧(賦也嘒明貌昭明假至也○久旱而仰天以望雨則有嘒然之)
(明星未有雨徵也然羣臣竭其精誠而助王以昭假于天者巳無餘矣雖今死)
(亡將近然不可以棄其前功當益求所以昭假者而修之固非求爲我之一身)
(而巳乃所以定衆正也於是語終又仰天而訴之曰果何時而惠我以安寧乎)
(張子曰不敢斥言雨者畏懼之甚且不敢必云爾)
雲漢八章章十句
崧(息中反)高維嶽駿(音峻)極于天(叶鐡因反)維嶽
降神生甫及申維申及甫維周之翰(叶胡)
(干反)四國于蕃(叶分邅反)四方于宣(賦也山大而高曰崧)
(嶽山之尊者東岱南霍西華北恒是也駿大也甫甫矦也即穆王時作吕刑者)
(或曰此是宣王時人而作吕刑者之子孫也申申伯也皆姜姓之國也翰榦蕃)
(蔽也○宣王之舅申伯出封于謝而尹吉甫作詩以送之言嶽山高大而降其)
(神靈和氣以生甫矦申伯實能爲周之楨榦屏蔽而宣其德澤於天下也蓋申)
(伯之先神農之後爲唐虞四嶽緫領方嶽諸矦而奉嶽神之祭能脩其職嶽神)
(享之故此詩推本申伯之所以生以爲嶽降神而爲之也)〇亹亹申
伯王纘(祖管反)之事于邑于謝南國是式
(叶失吏反)王命召伯(叶逋莫反)定申伯之宅(叶達各反)
登是南邦(叶卜工反)世執其功(賦也亹亹強勉之貌纘繼)
(也使之繼其先世之事也邑國都之處也謝在今鄧州南陽縣周之南士也式)
(使諸矦以爲法也召伯召穆公虎也登成也世執其功言使申伯後世常守其)
(功也或曰大封之禮召公之世職也)○王命申伯式是南
邦(叶卜功反)因是謝人以作爾庸王命召伯
徹申伯土田(叶地因反)王命傅御遷其私人
(賦也庸城也言因謝邑之人而爲國也鄭氏曰庸功也爲國以起其功也徹定)
(其經界正其賦稅也傅御申伯家臣之長也私人家人遷使就國也漢明帝送)
(矦印與東平王蒼諸子而以手詔賜其國中傅蓋古制如此)○申伯
之功召伯是營有俶(尺叔反)其城寢廟旣
成旣成藐藐王錫申伯(叶逋各反)四牡蹻蹻
(渠略反)鉤膺濯濯(賦也俶始作也藐藐深貌蹻蹻壯貌濯濯光明)
(貌)○王遣申伯路車乘(繩證反)馬(叶滿𥙷反)我
圖爾居莫如南土錫爾介圭以作爾寶
(叶音𥙷)往近(鄭音記按說文從辵從丌今從斤誤)王舅南土
是保(叶音𥙷○賦也介圭諸矦之封圭也近辝也)○申伯信
邁王餞(賤淺反)于郿(芒悲反)申伯還南謝于
誠歸王命召伯徹申伯土疆以峙(直里反)
其粻(音張)式遄(市專反)其行(叶戸郎反○賦也郿在今鳳翔)
(府郿縣在鎬京之西𡵨周之東而申在鎬京之東南時王在𡵨周故餞于郿也)
(言信邁誠歸以見王之數留疑於行之不果故也峙積粻糧遄速也召伯之營)
(謝也則巳歛其稅賦積其餱糧使廬市有止㝛之委積故能使申伯無留行也)
○申伯番番(音波叶分邅反)旣入于謝徒御嘽
嘽(吐丹反)周邦咸喜戎有良翰(叶胡干反)不顯
申伯王之元舅文武是憲(叶虛言反○賦也番番武)
(勇貌嘽嘽衆盛也戎女也申伯旣入于謝周人皆以爲喜而相謂曰汝今有良)
(翰矣元長憲法也言文武之士皆以申伯爲法也或曰申伯能以文王武王爲)
(法也)○申伯之德柔惠且直揉(汝又反)此萬
邦聞(音問)于四國(叶于逼反)吉甫作誦其詩孔
碩其風肆好以贈申伯(賦也揉治也吉甫尹吉甫周之)
(卿士誦工師所誦之詞也碩大風聲肆遂也)
崧高八章章八句
(美德者而況天之監視有周能以昭明之德感格于下故保祐之而爲之生此)
(賢佐曰仲山甫焉則所以鍾其秀氣而全其美德者又非特如凡民而巳也昔)
(孔子讀詩至此而贊之曰爲此詩者其知道乎故有物必有則民之秉彝也故)
(好是懿德而孟子引之以證性善之說其指深矣讀者其致思焉)○仲
山甫之德柔嘉維則令儀令色小心翼
翼古訓是式威儀是力天子是若明命
使賦(叶韻若賦未詳○賦也嘉美令善也儀威儀也色顔色也翼翼恭敬)
(貌古訓先王之遺典也式法力勉若順賦布也○東萊吕氏曰柔嘉維則不過)
(其則也過其則斯爲弱不得謂之柔嘉矣令儀令色小心翼翼言其表裏柔嘉)
(也古訓是式威儀是力言其學問進修也天子是若明命使賦言其發而措之)
(事業也此章蓋備舉仲山甫之德)○王命仲山甫式是
百辟(音壁無韻未詳)纘戎祖考王躬是保出納
王命王之㗋舌賦政于外四方爰發(叶方)
(月反○賦也式法戎女也王躬是保所謂保其身體者也然則仲山甫蓋以冢)
(宰兼太保而太保抑其世官也與出承而布之也納行而復之也㗋舌所以出)
(言也發發而應之也○東萊吕氏曰仲山甫之職外則緫領諸矦內則輔養君)
(德入則典司政本出則經營四方此章蓋備舉仲山甫之職)○肅肅
王命仲山甫將之邦國若否(音鄙)仲山甫
明(叶謨郎反)之旣明且哲以保其身夙夜匪
解(佳賣反)以事一人(賦也肅肅嚴也將奉行也若順也順否猶)
(臧否也明謂明於理哲謂察於事保身蓋順理以守身非趨利避害而偷以全)
(軀之謂也解怠也一人天子也)○人亦有言柔則茹(忍與)
(反)之剛則吐之維仲山甫柔亦不茹剛
亦不吐不侮矜(古頑反)寡(叶果五反)不畏彊禦
(賦也人亦有言世俗之言也茹納也○不茹柔故不侮矜寡不吐剛故不畏強)
(禦以此觀之則仲山甫之柔嘉非軟美之謂而其保身未嘗枉道以徇人可知)
(矣)○人亦有言德輶(羊久反)如毛民鮮(息淺)
(反)克舉之我儀圖(叶丁五反)之維仲山甫舉
之愛莫助(叶牀五反)之袞職有闕維仲山甫
𥙷之(賦也輶輕儀度圖謀也袞職王職也天子龍袞不敢斥言王闕故曰)
(袞職有闕也○言人皆言德甚輕而易舉然人莫能舉也我於是謀度其能舉)
(之者則惟仲山甫而巳是以心誠愛之而恨其不能有以助之蓋愛之也秉彝)
(好德之性也而不能助者能舉與否在彼而巳固無待於人之助而亦非人之)
(所能助也至於王職有闕失亦惟仲山甫獨能𥙷之蓋惟大人然後能格君心)
(之非未有不能自舉其德而能𥙷君之闕者也)○仲山甫出祖
四牡業業征夫捷捷(在接反)每懷靡及(叶極)
(業反)四牡彭彭(叶鋪郎反)八鸞鏘鏘(七羊反)王命
仲山甫城彼東方(賦也祖行祭也業業徤貌捷捷疾貌東方)
(齊也傳曰古者諸矦之居逼隘則王者遷其邑而定其居蓋去薄姑而遷於臨)
(菑也孔氏曰史記齊獻公元年徙薄姑都治臨菑計獻公當夷王之時與此傳)
(不合豈徙於夷主之時至是而始備其城郭之守歟)○四牡騤騤
(求龜反)八鸞喈喈(音皆叶居奚反)仲山甫徂齊式
遄其歸吉甫作誦穆如清風(叶孚愔反)仲山
甫永懷以慰其心(賦也式遄其歸不欲其久於外也穆深長)
(也清風清微之風化養萬物者也以其遠行而有所懷思故以此詩慰其心焉)
(曾氏曰賦政于外雖仲山甫之職然保王躬備王闕尤其所急城彼東方其心)
(永懷蓋有所不安者尹吉甫深知之作誦而告以遄歸所以安其心也)
烝民八章章八句
奕奕梁山維禹甸之有倬其道(下與考叶)韓
矦受命王親命之纘戎祖考(上與道叶)無廢
朕命夙夜匪解(音懈叶訖力反)虔共爾位朕命
不易榦(古旦反)不庭方以佐戎辟(音壁○賦也奕)
(奕大也梁山韓之鎮也今在同州韓城縣甸治也倬明貌韓國名矦爵武王之)
(後也受命蓋即位除喪以士服入見天子而聽命也纘繼戎汝也言王錫命之)
(使繼世而爲諸矦也虔敬易改榦正也不庭方不來庭之國也辟君也此又戒)
(之以修其職業之詞也○韓矦初立來朝始受王命而歸詩人作此以送之序)
(亦以爲尹吉甫作今未有據下篇云召穆公凡伯者放此)○四牡奕
奕孔脩且張韓矦入覲以其介圭入覲
于王王錫韓矦淑旂綏章簟茀錯衡(叶戶)
(郎反)玄袞赤舄鉤膺鏤(音漏)錫(音羊)鞹(苦郭反)鞃
(苦弘反)淺幭(莫歷反)鞗(音條)革金厄(叶於栗反○賦也脩)
(長張大也介圭封圭執之爲贄以合瑞于王也淑善也交龍曰旂綏章染鳥羽)
(或旄牛尾爲之注於旂竿之首爲表章者也鏤刻金也馬眉上飾曰錫今當盧)
(也鞹去毛之革也鞃式中也謂兩較之閒橫木可憑者以鞹持之使牢固也淺)
(虎皮也幭覆式也字一作幦又作幎以有毛之皮覆式上也鞗革轡首也金厄)
(以金爲環纏搤轡首也)○韓矦出祖出㝛于屠顯
父(音甫)餞之清酒百壷其殽維何炰(白交反)
鼈鮮魚其䔩(音速)維何維筍(恤尹反)及蒲其
贈維何乘(繩證反)馬路車籩豆有且(子余反)
矦氏燕胥(賦也旣覲而反國必祖者尊其所往去則如始行焉屠地)
(名或曰即杜也顯父周之卿士也蔌菜殽也筍竹萌也蒲蒲蒻也且多貌矦氏)
(覲禮諸矦來朝者之稱胥相也或曰語辝)○韓矦取(七住反)妻
汾(符云反)王之甥蹶(俱衛反)父(音甫)之子(叶獎履反)
韓矦迎(魚覲反)止于蹶之里百兩(音亮又如字)
彭彭(叶鋪郎反)八鸞鏘鏘不顯其光諸娣(大計)
(反)從之祁祁(巨移反)如雲韓矦顧之爛其
盈門(叶眉貧反○賦也此言韓矦旣覲而還遂以親迎也汾王厲王也厲)
(王流于彘在汾水之上故時人以目王焉猶言莒郊公黎比公也蹶父周之卿)
(士姞姓也諸娣諸矦一娶九女二國勝之皆有娣姪也祁祁徐靚也如雲衆多)
(也)○蹶父孔武靡國不到爲(于僞反)韓姞
(其一反)相(息亭反)攸莫如韓樂(音洛叶力告反)孔樂
韓土川澤訏訏(況甫反)魴鱮甫甫麀鹿&KR2197;
&KR2197;(愚甫反)有熊有羆有貓(苗茅二音)有虎慶旣
令居(叶斤御斤於二反)韓姞燕譽(叶羊茹羊諸二反○賦也)
(韓姞蹶父之子韓矦妻也相攸擇可嫁之所也訏訏甫甫大也&KR2197;&KR2197;衆也貓似)
(虎而淺毛慶喜令善也喜其有此善居也燕安譽樂也)○溥彼韓
城燕(因肩反)師所完以先祖受命因時百
蠻王錫韓矦其追其貃(母伯反)奄受北國
因以其伯實墉實壑實畒實籍獻其貔
(音毗)皮赤豹黃羆(賦也溥大也燕召公之國也師衆也追貊夷狄)
(之國也墉城壑池籍稅也貔猛獸名○韓初封時召公爲司空王命以其衆爲)
(築此城如召伯營謝山甫城齊春秋諸矦城邢城楚丘之類也王以韓矦之先)
(因是百蠻而長之故錫之追貃使爲之伯以脩其城池治其田畒正其稅法而)
(貢其所有於王也)
韓奕六章章十二句
江漢浮浮武夫滔滔(叶他矦反)匪安匪遊淮
夷來求旣出我車旣設我旟匪安匪舒
淮夷來鋪(賦也浮浮水盛貌滔滔順流貌淮夷夷之在淮上者也鋪)
(陳也陳師以伐之也○宣王命召穆公平淮南之夷詩人美之此章揔序其事)
(言行者皆莫敢安徐而曰吾之來也惟淮夷是求是伐耳)○江漢湯
湯(書羊反)武夫洸洸(音光)經營四方告成于
王四方旣平王國庶定(叶唐丁反)時靡有爭
(叶甾陘反)王心載寧(賦也洸洸武貌庶幸也○此章言旣伐而成功)
(也)○江漢之滸(音虎)王命召虎式辟(音闢)四
方徹我疆土匪疚匪棘王國來極于理
于理至于南海(叶虎委反○賦也虎召穆公名也辟與闢同徹)
(井其田也疚病棘急也極中之衣也居中而爲四方所取正也○言江漢旣平)
(王又命召公闢四方之侵地而治其疆界非以病之非以急之也但使其來取)
(正於王國而巳於是遂疆理之盡南海而止也)○王命召虎來
旬來宣文武受命召公維翰(叶胡千反)無曰
予小子(叶獎履反)召公是似(叶養里反)肇敏戎公
用錫爾祉(賦也旬徧宣布也自江漢之滸言之故曰來召公召康公)
(奭也翰榦也予小子王自稱也肇開戎女公功也○又言王命召虎來此江漢)
(之滸徧治其事以布王命而曰昔文武受命惟召公爲楨榦今女無曰以予小)
(子之故也但自爲嗣女召公之事耳能開敏女功則我當錫女以祉福如下章所)
(云也)○釐(力之反)爾圭瓉(才旱反)秬(音巨)鬯(初亮反)
一卣(音酉無韻未詳)告于文人錫山土田(叶地因反)
于周受命(叶滿井反下同)自召祖命虎拜稽首
天子萬年(叶禰因反○賦也釐賜卣尊也文人先祖之有文德者謂)
(文王也周𡵨周也召祖穆公之祖康公也○此叙王賜召公策命之詞言錫爾)
(圭瓚秬鬯者使之以祀其先祖又告于文人而錫之山川土田以廣其封邑蓋)
(古者爵人必於祖廟示不敢專也又使往受命於𡵨周從其祖康公受命於文)
(王之所以寵異之而召公拜稽首以受王命之策書也人臣受恩無可以報謝)
(者但言使君壽考而巳)○虎拜稽首對揚王休(叶虛)
(久反)作召公考(叶去久反)天子萬壽(叶殖酉反)明明
天子(叶獎履反)令聞(音問)不巳矢其文德洽此
四國(叶越逼反○賦也對答揚稱休美考成矢陳也○言穆公旣受賜遂)
(答稱天子之美命作康公之廟器而勒王策命之詞以考其成且祝天子以萬)
(壽也古器物銘云&KR0783;拜稽首敢對揚天子休命用作朕皇考龔伯尊敦&KR0783;其眉)
(壽萬年無疆語正相類但彼自祝其壽而此祝君壽耳旣又美其君之令聞而)
(進之以不巳勸其君以文德而不欲其極意於武功古人愛君之心於此可見)
(矣)
江漢六章章八句
赫赫明明王命卿士(叶音所)南仲大(音泰下同)
祖大師皇父(音甫)整我六師以脩我戎(叶音)
(汝)旣敬旣戒(叶訖力反)惠此南國(叶越偪反○賦也卿)
(士即皇父之官也南仲見出車篇大祖始祖也大師皇父之兼官也我爲宣王)
(之自我也戎兵器也〇宣王自將以伐淮北之夷而命卿士之謂南仲爲大祖)
(兼大師而字皇父者整治其從行之六軍修其戎事以除淮夷之亂而惠此南)
(方之國詩人作此以美之必言南仲大祖者稱其世功以美大之)○王
謂尹氏命程伯休父左右陳行(戸郎反)戒
我師旅率彼淮浦省此徐土不留不處
三事就緒(象吕反○賦也尹氏吉甫也蓋爲內史掌策命卿大夫也)
(程伯休父周大夫三事未詳或曰三農之事也○言王詔尹氏策命程伯休父)
(爲司馬使之左右陳其行列循淮浦而省徐州之士蓋伐淮北徐州之夷也上)
(章旣命皇父而此章又命程伯休父者蓋王親命大師以三公治其軍事而使)
(内史命司馬以六卿副之耳)○赫赫業業(叶宜却反)有嚴
天子王舒保作匪紹匪遊徐方繹騷(叶蘇)
(矦反)震驚徐方如雷如霆徐方震驚(賦也赫赫)
(顯也業業大也嚴威也天子自將其威可畏也王舒保作未詳其義或曰舒徐)
(保安作行也言王師舒徐而安行也紹紏緊也遊遨遊也繹連絡也騷擾動也)
(○夷厲以來周室衰弱至是而天子自將以征不庭其師始出不疾不遲而徐)
(方之人皆巳震動如雷霆作於其上不遑安矣)○王奮厥武如
震如怒(叶暖五反)進厥虎臣闞(呼檻反)如虓(火交)
(反)虎鋪(普吳反)敦淮濆(符云反)仍執醜虜截
彼淮浦王師之所(賦也進鼓而進之也闞奮怒之貌虓虎之)
(自怒也鋪布也布其師旅也敦厚也厚集其陳也仍就也老子曰攘臂而仍之)
(截截然不可犯之貌)○王旅嘽嘽(吐丹反)如飛如翰
如江如漢如山之苞(叶𥙷鉤反)如川之流緜
緜翼翼不測不克濯征徐國(叶越逼反○賦也嘽)
(嘽衆盛貌翰羽苞本也如飛如翰疾也如江如漢衆也如山不可動也如川不)
(可禦也緜緜不可絶也翼翼不可亂也不測不可知也不克不可勝也濯大也)
○王猶允塞徐方旣來(叶六直反)徐方旣同
天子之功四方旣平徐方來庭徐方不
回王曰還歸(叶古回反○賦也猶道允信塞實庭朝回違也還歸)
(班師而歸也○前篇召公帥師以出歸告成功故備載其褒賞之詞此篇王實)
(親行故於卒章反復其辭以歸功於天子言王道甚大而遠方懷之非獨兵威)
(然也序所謂因以爲戒者是也)
常武六章章八句
瞻卬昊天則不我惠孔填(舊說古塵字)不寧
降此大厲邦靡有定士民其瘵(側界反叶側例)
(反)蟊(音牟)賊蟊疾靡有夷届(音戒叶居氣反)罪罟
不收靡有夷瘳(敕留反○賦也填久厲亂瘵病也蟊賊害苗之)
(蟲也疾害夷平届極罟網也○此刺幽王嬖褒姒任奄人以致亂之詩首言昊)
(天不惠而降亂無所歸咎之詞也蘇氏曰國有所定則民受其福無所定則受)
(其病於是有小人爲之蟊賊刑罪爲之罔罟凢此皆民之所以病也)○人
有土田女(音汝)反有(酉由二音)之人有民人女
覆奪(徒活反)之此宜無罪女反收(殖酉殖由二反)
之彼宜有罪女覆說(音脫)之(賦也反覆收拘說赦也)
○哲夫成城哲婦傾城懿厥哲婦爲梟
(古堯反)爲鴟(處之反)婦有長舌維厲之階(叶居)
(奚反)亂匪降自天(叶鐵因反)生自婦人匪教匪
誨(叶呼位反)時維婦寺(賦也哲知也城猶國也哲婦蓋指褒姒也)
(傾覆懿美也梟鴟惡聲之鳥也長舌能多言者也階梯也寺奄人也○言男子)
(正位乎外爲國家之主故有知則能立國婦人以無非無儀爲善無所事哲哲)
(則適以覆國而巳故此懿美之哲婦而反爲梟鴟蓋以其多言而能爲禍亂之)
(梯也若是則亂豈眞自天降如首章之說哉特由此婦人而巳蓋其言雖多而)
(非有教誨之益者是惟婦人與奄人耳豈可近哉上文但言婦人之禍末句兼)
(以奄人爲言蓋二者常相倚而爲姦不可不并以爲戒也歐陽公常言䆠者之)
(禍甚於女寵其言尤爲深切有國家者可不戒哉)○鞫人忮(之豉)
(反)忒譖(子念反)始竟背(音佩叶必墨反)豈曰不極
伊胡爲慝如賈(音古)三倍君子是識婦無
公事休其𧖟織(賦也鞫窮忮害忒變也譛不信也竟終背反極)
(巳慝惡也賈居貨者也三倍獲利之多也公事朝廷之事𧖟織婦人之業○言)
(婦寺能以其知辨窮人之言其心忮害而變詐無常旣以譖妄唱始於前而終)
(或不驗於後則亦不復自謂其言之放恣無所極巳而反曰是何足爲慝乎夫)
(商賈之利非君子之所宜識如朝廷之事非婦人之所宜與也今賈三倍而君)
(子識其所以然婦人無朝廷之事而舍其𧖟織以圖之則豈不爲慝哉)○
天何以刺(叶音砌)何神不富(叶方未反)舍(音捨)爾
介狄維予胥忌不弔不祥威儀不類人
之云亡邦國殄瘁(賦也刺責介大胥相弔閔也〇言天何用)
(責王神何用不富王哉凡以王信用婦人之故也是必將有夷狄之大患今王)
(舍之不忌而反以我之正言不諱爲忌何哉夫天之降不祥庶幾王懼而自脩)
(今王遇灾而不恤又不謹其威儀又無善人以輔之則國之殄瘁宜矣或曰介)
(狄即指婦寺猶所謂女戎者也)○天之降罔維其優矣
人之云亡心之憂矣天之降罔維其幾
矣人之云亡心之悲矣(賦也罔罟優多幾近也蓋承上)
(章之意而重言之以警王也○)觱(音必)沸(音弗)檻(胡覽反)泉維
其深矣心之憂矣寧自今矣不自我先
不自我後(叶下五反)藐藐昊天無不克鞏(叶音)
(古)無忝皇祖式救爾後(同上○興也觱沸泉涌貌檻泉)
(泉上出者藐藐高遠貌鞏固也○言泉之瀵涌上出其源深矣我心之憂亦非)
(適今日然也然而禍亂之極適當此時蓋巳無可爲者惟天高遠雖若無意於)
(物然其功用神明不測雖危亂之極亦無不能鞏固之者幽王苟能改過自脩)
(而不忝其祖則天意可回來者猶必可救而子孫亦蒙其福矣)
瞻卬七章三章章十句四章章
八句
旻天疾威天篤降喪(息浪反叶桑郎反)瘨(都田反)
我饑饉民卒流亡我居圉(魚吕反)卒荒(賦也)
(篤厚瘨病卒盡也居國中也圉邊垂也○此刺幽王任用小人以致饑饉侵削)
(之詩也)○天降罪罟蟊賊內訌(戸工反)昏椓
(丁角反)靡共(音恭)潰潰回遹實靖夷我邦(叶卜)
(功反○賦也訌潰也昏椓昏亂椓喪之人也共與恭同一說與供通謂供其職)
(也潰潰亂也回遹邪僻也靖治夷平也○言此蟊賊昏椓者皆潰亂邪僻之)
(人而王乃使之治平我邦所以致亂也)○臯臯訿訿(音紫)曾
不知其玷(丁險反)兢兢業業孔填(巳見上篇)不
寧我位孔貶(賦也臯臯頑慢之意訿訿務爲謗毀也玷缺也填久)
(也○言小人在位所爲如此而王不知其缺至於戒敬恐懼甚病而不寧者其)
(位乃更見貶黜其顚倒錯亂之甚如此)○如彼歲旱草不
潰(集注作遂)茂如彼棲(音西)苴(七如反)我相(息亮反)
此邦無不潰止(叶韻未詳○賦也潰遂也棲苴水中浮草棲於)
(木上者言枯槁無潤澤也相視潰亂也)○維昔之富不如
時維今之疚不如兹彼䟽斯粺(薄賣反)胡
不自朁職兄(音怳下同)斯引(叶韻未詳○賦也時是疚病也)
(䟽糲也粺則精矣朁廢也兄怳同引長也○言昔之富未嘗若是之疚也而今)
(之疚又未有若此之甚也彼小人之與君子如䟽與粺其分審矣而曷不自朁)
(以避君子乎而使我心專爲此故至於愴怳引長而不能自巳也)○池
之竭矣不云自頻泉之竭矣不云自中
(叶諸仍反)溥斯害矣職兄斯弘不烖我躬(叶姑)
(弘反○賦也頻崖溥廣弘大也○池水之鍾也泉水之發也故池之竭由外之)
(不入泉之竭由內之不出言禍亂有所從起而今不云然也此其爲害亦巳廣)
(矣是使我心專爲此故至於愴怳日益弘大而憂之曰是豈不烖及我躬也乎)
○昔先王受命有如召公日辟(音闢)國百
里今也日蹙(子六反)國百里於(音烏)乎(音呼)哀
哉維今之人不尚有舊(叶巨巳反○賦也先王文武也)
(召公康公也辟開蹙促也○文王之世周公治內召公治外故周人之詩謂之)
(周南諸矦之詩謂之召南所謂曰闢國百里云者言文王之化自北而南至於)
(江漢之閒服從之國日以益衆及虞芮質成而其旁諸矦聞之相帥歸周者四)
(十餘國焉今謂幽王之時促國蓋犬戎內侵諸矦外畔也又歎息哀痛而言今)
(世雖亂豈不猶有舊德可用之人哉言有之而不用耳)
召旻七章四章章五句三章章
七句
(因其首章稱旻天卒章稱召公故謂之召旻以别小旻也)
蕩之什十一篇九十二章七
百六十九句
詩卷第十八
