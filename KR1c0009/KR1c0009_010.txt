詩卷第十朱熹集傳
彤弓之什二之三
彤弓弨(尺昭反)兮受言藏之我有嘉賓中
心貺(叶虛王反)之鍾鼓旣設一朝饗(叶虛良反)之
(賦也彤弓朱弓也弨弛貌貺與也大飲賓曰饗○此天子燕有功諸矦而錫以)
(弓矢之樂歌也東萊吕氏曰受言藏之言其重也受弓人所獻藏之王府以待有)
(功不敢輕予人也中心貺之言其誠也中心實欲貺之非由外也一朝饗之言)
(其速也以王府寶藏之弓一朝舉以卑人未嘗有遲留顧惜之意也後世視府)
(藏爲己私分至有以武庫兵賜弄臣者則與受言藏之者異矣賞賜非出於利)
(誘則迫於事勢至有朝賜鐵劵而暮屠戮者則與中心貺之者異矣屯膏吝賞)
(功臣解體至有印刓而不忍予者則與一朝饗之者異矣)○彤弓弨
兮受言載(叶子利反)之我有嘉賓中心喜(叶去)
(聲)之鍾鼓旣設一朝右(音又叶于記反)之(賦也載抗)
(之也喜樂也右勸也尊也)○彤弓弨兮受言櫜(古刀反叶)
(古號反)之我有嘉賓中心好(呼報反)之鍾鼓
旣設一朝醻(市由反叶大到反)之(賦也櫜韜好說醻報也飲)
(酒之禮主人獻賓賓酢主人主人又酌自飲而遂酌以飲賓謂之醻醻猶厚也)
(勸也)
彤弓三章章六句(春秋傳寗武子曰諸矦敵)
(王所愾而獻其功於是乎賜之彤弓一彤矢百玈弓矢千以覺)
(報宴注曰愾恨怒也覺明也謂諸矦有四夷之功王賜之弓矢)
(又爲歌彤弓以明報功宴樂鄭氏曰凢諸矦賜弓矢然後專征)
(伐東萊吕氏曰所謂專征者如四夷入邊臣子篡弑不容待報)
(者其它則九伐之灋乃大司馬所職非諸矦所專也與後世強)
(臣拜表輒行者異矣)
菁菁(子丁反)者莪(五何反)在彼中阿旣見君
子樂(音洛)且有儀(叶五何反〇興也菁菁盛貌莪羅蒿也中阿阿)
(中也大陵曰阿君子指賓客也○此亦燕飲賓客之詩言菁菁者莪則在彼中)
(阿矣旣見君子則我心喜樂而有禮儀矣或曰以菁菁者莪比君子容貌威儀)
(之盛也下章放此)○菁菁者莪在彼中沚(音止)旣
見君子我心則喜(興也中沚沚中也喜樂也)○菁菁
者莪在彼中陵旣見君子錫我百朋(興也)
(中陵陵中也古者貨貝五貝爲朋錫我百朋者見之而喜如得重貨之多也)
○汎汎(芳劒反)楊舟載沉載浮旣見君子
我心則休(興也楊舟楊木爲舟也載則也載沉載浮猶言載清載濁)
(載馳載驅之類以興未見君子而心不定也休者休休然言安定也)
菁菁者莪四章章四句
六月棲棲(音西)戎車旣飭(音敕)四牡騤騤(求龜)
(反)載是常服(叶蒲北反)玁狁孔熾(尺志反)我是
用急(叶音棘)王于出征以匡王國(叶于逼反○賦)
(也六月建未之月也棲棲猶皇皇不安之貌戎車兵車也飭整也騤騤強貌常)
(服戎事之常服以韎韋爲弁又以爲衣而素裳白舄也玁狁即獫狁北狄也孔)
(甚熾盛匡正也○成康旣没周室寖衰八世而厲王胡暴虐周人逐之出居于)
(彘玁狁内侵逼近京邑王崩子宣王靖即位命尹吉甫帥師伐之有功而歸詩)
(人作歌以叙其事如此司馬法冬夏不興師今乃六月而出師者以玁狁甚熾)
(其事危急故不得巳而王命於是出征以正王國也)○比(毗志反)物
四驪閑之維則維此六月旣成我服(叶蒲)
(北反)我服旣成于三十里王于出征以佐
天子(叶獎履反○賦也比物齊其力也凢大事祭祀朝覲會同毛馬而頒)
(之凢軍事物馬而頒之毛馬齊其色物馬齊其力吉事尚文武事尚強也則法)
(也服戎服也三十里一舍也古者吉行日五十里師行日三十里○旣比其物)
(而曰四驪則其色又齊可以見馬之有餘矣閑習之而皆中法則又可以見教)
(之有素矣於是此月之中即成我服旣成我服即日引道不徐不疾盡舍而止)
(又見其應變之速從事之敏而不失其常度也王命於此而出征欲其有以敵)
(王所愾而佐天子耳)○四牡脩廣其大有顒(玉容反)
薄伐玁狁以奏膚公有嚴有翼共(音恭)武
之服(叶蒲北反)共武之服以定王國(叶于逼反○賦)
(也脩長廣大也顒大貌奏薦膚大公功嚴威翼敬也共與供同服事也言將帥)
(皆嚴敬以恭武事也)○玁狁匪茹(如豫反)整居焦穫
(音護)侵鎬(胡老反)及方至于涇陽織(音志)文鳥
章白旆央央(於良反)元戎十乘(繩證反)以先
啓行(叶戶郎反○賦也茹度整齊也焦穫鎬方皆地名焦未詳所在穫郭)
(璞以爲瓠中則今在耀州三厡縣也鎬劉向以爲千里之鎬則非鎬京之鎬矣)
(亦未詳其所在也方疑即朔方也涇陽涇水之北在豐鎬之西北言其深入爲)
(寇也織幟字同鳥章鳥隼之章也白旆繼旐者也央央鮮明貌元大也戎戎車)
(也軍之前鋒也啓開行道也猶言發程也○言玁狁不自度量深入爲寇如此)
(是以建此旌旗選鋒銳進聲其罪而致討焉直而壯律而臧有所不戰戰必勝)
(矣)○戎車旣安(叶於連反)如輊(竹二反)如軒四
牡旣佶(其乙反)旣佶且閑(叶胡田反)薄伐玁狁
至于大(音泰)厡文武吉甫萬邦爲憲(叶許言反)
(○賦也輊車之覆而前也軒車之却而後也凢車從後視之如輊從前視之如)
(軒然後適調也佶壯健貌大厡地名亦曰大鹵今在大厡府陽曲縣至于大厡)
(言逐出之而巳不窮追也先王治戎狄之法如此吉甫尹吉甫此時大將也憲)
(法也非文無以附衆非武無以威敵能文能武則萬邦以之爲法矣)○吉
甫燕喜旣多受祉來歸自鎬我行永久
(叶舉里反)飲(於鴆反)御諸友(叶羽巳反)炰(白交反)鼈膾
鯉矦誰在矣張仲孝友(叶羽巳反〇賦也祉福御進矦)
(維也張仲吉甫之友也善父母曰孝善兄弟曰友○此言吉甫燕飲喜樂多受)
(福祉蓋以其歸自鎬而行永久也是以飲酒進饌於朋友而孝友之張仲在焉)
(言其所與燕者之賢所以賢吉甫而善是燕也)
六月六章章八句
薄言采芑(音起)于彼新田于此菑(側其反)畒
(叶每彼反)方叔涖(音利)止其車三千師干之試
(叶詩止反下同)方叔率止乘其四騏四騏翼翼
路車有奭(許力反)簟笰(音弗)魚服(叶蒲北反)鉤膺
鞗(音條)革(叶訖力反○興也芑苦菜也靑白色摘其葉有白汁出肥可生)
(食亦可蒸爲茹即今苦蕒菜宜馬食軍行采之人馬皆可食也田一歲曰菑二)
(歲曰新田三歲曰畬方叔宣王卿士受命爲將者也涖臨也其車三千法當用)
(三十萬衆蓋兵車一乘甲士三人步卒七十二人又二十五人將重車在後凢)
(百人也然此亦極其盛而言未必實有此數也師衆干扞也試肄習也言衆且)
(練也率緫率之也翼翼順序貌路車戎路也奭赤貌簟笰以方文竹簟爲車蔽)
(也鉤膺馬婁頷有鉤而在膺有樊有纓也樊馬大帶纓鞅也鞗革見蓼蕭篇○)
(宣王之時蠻荆背叛王命方叔南征軍行采芭而食故賦其事以起興曰薄言)
(采芭則于彼新田于此菑畒矣方叔涖止則其車三千師干之試矣又遂言其)
(車馬之美以見軍容之盛也)○薄言采芑于彼新田
于此中鄕方叔涖止其車三千旂旐央
央方叔率止約軝(祈支反)錯衡(叶戶郎反)八鸞
瑲瑲(七羊反)服其命服朱芾(音弗)斯皇有瑲
葱珩(音衡叶戶郎反○興也中鄕民居其田尤治約束軝轂也以皮纏束)
(兵車之轂而朱之也錯文也鈴在鑣曰鸞馬口兩旁各一四馬故八也瑲瑲聲)
(也命服天子所命之服也朱芾黃朱之芾也皇猶煌煌也瑲玉聲葱蒼色如葱)
(者也珩佩首橫玉也禮三命赤芾葱珩)○鴪(惟必反)彼飛隼
(息允反)其飛戾天亦集爰止方叔涖止其
車三千師干之試方叔率止鉦(音征)人伐
鼓陳師鞠(居六反)旅顯允方叔伐鼓淵淵
(叶於巾反)振旅闐闐(徒顚反叶徒隣反○興也隼鷂屬急疾之鳥也)
(戾至爰於也鉦鐃也鐲也伐擊也鉦以靜之鼔以動之鉦鼓各有人而言鉦人)
(伐鼓互文也鞠告也二千五百人爲師五百人爲旅此言將戰陳其師旅而誓)
(告之也陳師告旅亦互文耳淵淵鼓聲平和不暴怒也謂戰時進士衆也振止)
(旅衆也言戰罷而止其衆以入也春秋傳曰出曰治兵入曰振旅是也闐闐亦)
(鼓聲也或曰盛貌程子曰振旅亦以鼓行金止○言隼飛戾天而亦集於所止)
(以興師衆之盛而進退有節如下文所云也)○蠢(尺允反)爾蠻
荆大邦爲讎方叔元老克壯其猶方叔
率止執訊(音信)獲醜(叶尺由反)戎車嘽嘽(吐丹反)
嘽嘽焞焞(吐雷反)如霆如雷顯允方叔征
伐玁狁蠻荆來威(叶音隈○賦也蠢者動而無知之貌蠻荆)
(荆州之蠻也大邦猶言中國也元大猶謀也言方叔雖老而謀則壯也嘽嘽衆)
(也焞焞盛也霆疾雷也方叔蓋嘗與於北伐之功者是以蠻荆聞其名而皆來)
(畏服也)
采芑四章章十二句
我車旣攻我馬旣同四牡龐龐(鹿同反)駕
言徂東(賦也攻堅同齊也傳曰宗廟齊豪尚純也戎事齊力尚強也田)
(獵齊足尚疾也龐龐充實也東東都洛邑也○周公相成王營洛邑爲東都以)
(朝諸矦周室旣衰久廢其禮至于宣王内脩政事外攘夷狄復文武之竟土脩)
(車馬備器械復會諸矦於東都因田獵而選車徒焉故詩人作此以美之首章)
(汎言將往東都也)○田車旣好(叶許厚反)四牡孔阜
(符有反)東有甫草(叶此苟反)駕言行狩(叶始九反○賦)
(也田車田獵之車好善也阜盛大也甫草甫田也後爲鄭地今開封府中牟縣)
(西圃田澤是也宣王之時未有鄭國圃田屬東都畿内故往田也○此章指言)
(將往狩于圃田也)○之子于苗(叶音毛)選徒囂囂
(五刀反)建旐設旄搏(音博)獸于敖(賦也之子有司也苗)
(狩獵之通名也選數也囂囂聲衆盛也數車徒者其聲囂囂則車徒之衆可知)
(且車徒不譁而惟數者有聲又見其靜治也敖近滎陽地名也○此章言至東)
(都而選徒以獵也)○駕彼四牡四牡奕奕赤芾
金舄會同有繹(賦也奕奕連絡布散之貌赤芾諸矦之服金舄)
(赤舄而加金飾亦諸矦之服也時見曰會殷見曰同繹陳列聮屬之貌也○此)
(章言諸矦來會朝於東都也)○決拾旣佽(音次與柴叶)弓
矢旣調(讀如同與同叶)射夫旣同助我舉柴(子智)
(反○賦也決以象骨爲之著於右手大指所以鉤弦開體拾以皮爲之著於左)
(臂以遂弦故亦名遂佽比也調謂弓強弱與矢輕重相得也射夫蓋諸矦來會)
(者同恊也柴說文作㧘謂積禽也使諸矦之人助而舉之言獲多也○此章言)
(旣會同而田獵也)○四黃旣駕兩驂不猗(於寄於箇)
(二反)不失其馳(叶徒卧反)舍(音捨)矢如破(彼寄普過二反)
(○賦也猗偏倚不正也馳馳驅之法也舍矢如破巧而力也蘇氏曰不善射御)
(者詭遇則獲不然不能也今御者不失其馳驅之法而射者舍矢如破則可謂)
(善射御矣○此章言田獵而見其射御之善也)○蕭蕭馬鳴悠
悠旆旌徒御不驚大庖(蒲爻反)不盈(賦也蕭蕭)
(悠悠皆閑暇之貌徒步卒也御車御也驚如漢書夜軍中驚之驚不驚言比卒)
(事不喧諽也大庖君庖也不盈言取之有度不極欲也蓋古者田獵獲禽面傷)
(不獻踐毛不獻不成禽不獻擇取三等自左膘而射之逹于右腢爲上殺以爲)
(乾豆奉宗廟達右耳本者次之以爲賓客射左髀逹于右&KR1950;爲下殺以充君庖)
(每禽取三十焉每等得十其餘以與士大夫習射於澤宫中者取之是以獲雖)
(多而君庖不盈也張子曰饌雖多而無餘者均及於衆而有法耳凢事有法則)
(何患乎不均也舊說不驚驚也不盈盈也亦通〇此章言其終事嚴而頒禽均)
(也)○之子于征有聞(音問)無聲允矣君子
展也大成(賦也允信展誠也聞師之行而不聞其聲言至肅也信矣)
(其君子也誠哉其大成也○此章緫序其事之始終而深美之也)
車攻八章章四句(以五章以下考之恐當作)
(四章章八句)
吉日維戊(叶莫吼反)旣伯旣禱(叶丁口反)田車旣
好(叶許口反)四牡孔阜(符有反)升彼大阜從其
羣醜(賦也戊剛日也伯馬祖也謂天駟房星之神也醜衆也謂禽獸之羣)
(衆也○此亦宣王之詩言田獵將用馬力故以吉日祭馬祖而禱之旣祭而車)
(牢馬健於是可以歴險而從禽也以下章推之是日也其戊辰與)○吉
日庚午旣差我馬(叶滿𥙷反)獸之所同麀(音憂)
鹿麌麌(愚甫反)漆沮(七徐反)之從天子之所
(賦也庚午亦剛日也差擇齊其足也同聚也鹿牝曰麀麌麌衆多也漆沮水名)
(在西都畿内涇渭之北所謂洛水今自鹽韋流入鄜坊至同州入河也○戊辰)
(之日旣禱矣越二日庚午遂擇其馬而乘之視獸之所聚麀鹿最多之處而從)
(之於漆沮之旁爲盛宜爲天子田獵之所也)○瞻彼中厡其
祁孔有(叶羽已反)儦儦(表驕反)俟俟(叶于紀反)或羣
或友(叶羽已反)悉率左右(叶羽己反)以燕天子(叶奬)
(履反○賦也中厡厡中也祁大也望則儦儦行則俟俟獸三曰羣二曰友燕樂)
(也○言從王者視彼禽獸之多於是率其同事之人各共其事以樂天子也)
○旣張我弓旣挾(子洽反)我矢發彼小&KR1571;
(音巴)殪(於計反)此大兕(徐履反)以御賓客且以
酌醴(賦也發發矢也豕牝曰豝壹矢而死曰殪兕野牛也言能中微而制)
(大也御進也醴酒名周官五齊二曰醴齊注曰醴成而汁滓相將如今甜酒也)
(○言射而獲禽以爲爼實進於賓客而酌醴也)
吉日四章章六句(東萊吕氏曰車攻吉日所)
(以爲復古者何也蓋蒐狩之禮可以見王賦之復焉可以見軍)
(實之盛焉可以見師律之嚴焉可以見上下之情焉可以見綜)
(理之周焉欲明文武之功業者此亦足以觀矣)
鴻鴈于飛肅肅其羽之子于征劬(其俱反)
勞于野(叶上與反)爰及矜(棘冰反)人哀此鰥寡
(叶果五反○興也大曰鴻小曰鴈肅肅羽聲也之子流民自相謂也征行也劬)
(勞病苦也矜憐也老而無妻曰鰥老而無夫日寡○舊說周室中衰萬民離散)
(而宣王能勞來還定安集之故流民喜之而作此詩追叙其始而言曰鴻鴈于)
(飛則肅肅其羽矣之子于征則劬勞于野矣且其劬勞者皆鰥寡可哀憐之人)
(也然今亦未有以見其爲宣王之詩後三篇放此)○鴻鴈于飛
集于中澤(叶徒洛反)之子于垣(音袁)百堵(丁古反)
皆作雖則劬勞其究安宅(叶達各反○興也中澤澤)
(中也一丈爲板五板爲堵究終也○流民自言鴻鴈集于中澤以興己之得其)
(所止而築室以居今雖勞苦而終獲安定也)○鴻鴈于飛哀
鳴嗸嗸(五刀反)維此哲人謂我劬勞維彼
愚人謂我宣驕(叶音高○比也流民以鴻鴈哀鳴自比而作此)
(歌也哲知宣示也知者聞我歌知其出於劬勞不知者謂我閒暇而宣驕也韓)
(詩云勞者歌其事魏風亦云我歌且謠不我知者謂我士也驕大抵歌多出於)
(勞苦而不知者常以爲驕也)
鴻鴈三章章六句
夜如何其(音基)夜未央庭燎之光君子至
止鸞聲將將(七芉反○賦也其語詞央中也庭燎大燭也諸矦將)
(朝則司烜以物百枚并而束之設於門内也君子諸矦也將將鸞鑣聲〇王將)
(起視朝不安於寢而問夜之早晚曰夜如何哉夜雖未央而庭燎光矣朝者至)
(而聞其鸞聲矣)○夜如何其夜未艾(音乂叶如字)庭
燎晣晣(之世反與艾叶)君子至止鸞聲噦噦(呼會)
(反〇賦也艾盡也晣晣小明也&KR3133;噦近而聞其徐行聲有節也)○夜如
何其夜鄕(許亮反)晨庭燎有煇(許云反)君子
至止言觀其旂(叶渠斤反○賦也鄕晨近曉也煇火氣也天欲)
(明而見其煙光相雜也旣至而觀其旂則辨色矣)
庭燎三章章五句
沔(綿善反)彼流水朝(直遥反)宗于海(叶虎洧反)鴪
(惟必反)彼飛隼(息允反)載飛載止嗟我兄弟
邦人諸友(羽軌反)莫肯念亂誰無父母(叶满)
(洧反○興也沔水流满也諸矦春見天予曰朝夏見曰宗〇此憂亂之詩言流)
(水蕕朝宗于海飛隼猶或有所止而我之兄弟諸友乃無肯念亂者誰獨無父)
(母乎亂則憂或及之是豈可以不念哉)〇沔彼流水其流
湯湯(失芉反)鴪彼飛隼載飛載揚念彼不
蹟(并亦反)載起載行(叶戸郎反)心之憂矣不可
弭忘(興也湯湯波流盛貌不蹟不循道也載起載行言憂念之深不遑寧)
(處也弭止也水盛隼揚以興憂念之不能忘也)○鴪彼飛隼率
彼中陵民之訛言寧莫之懲我友敬矣
讒言其興(興也率循訛僞懲止也○隼之高飛猶循彼中陵而民之)
(訛言乃無懲止之者然我之友誠能敬以自持矣則讒言何自而興乎始憂於)
(人而卒反諸已也)
沔水三章二章章八句一章六
句(疑當作三章章八句卒章脫前兩句耳)
鶴鳴于九皐聲聞(音問)于野(叶上與反)魚潛在
淵或在于渚樂(音洛)彼之園爰有樹檀(叶徒)
(㳂反下同)其下維蘀(音託)它山之石可以爲錯
(七落反○比也鶴鳥名長頸竦身高脚頂赤身白頸尾黑其鳴高亮聞八九里)
(皐澤中水溢出所爲坎從外數至九喻深遠也蘀落也錯礪石也○此詩之作)
(不可知其所由然必陳善納誨之詞也蓋鶴鳴于九皐而聲聞于野言誠之不)
(可揜也魚潛在淵而或在于渚言理之無定在也園有樹檀而其下維蘀言愛)
(當知其惡也他山之石而可以爲錯言憎當知其善也由是四者引而伸之觸)
(類而長之天下之理其庶幾乎)○鶴鳴于九皐聲聞于
天(叶鐵因反)魚在于渚或潛在淵(叶一均反)樂彼
之園爰有樹檀其下維穀它山之石可
以攻玉(比也穀一名楮惡木也攻錯也○程子曰玉之温潤天下之至)
(美也石之粗厲天下之至惡也然兩玉相磨不可以成器以石磨之然後玉之)
(爲器得以成焉猶君子之與小人處也橫逆侵加然後脩省畏避動心忍性增)
(益預防而義理生焉道德成焉吾聞諸邵子云)
鶴鳴二章章九句
彤弓之什十篇四十章二百
五十九句(疑脫兩句當爲二百六十一句)
詩卷第十
