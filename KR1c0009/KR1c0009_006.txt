詩卷第六朱熹集傳
唐一之十(唐國名本帝堯舊都在禹貢冀州之域太行恒)
(山之西太原太岳之野周成王以封弟叔虞爲唐矦南有晉水至子)
(爕乃改國號曰晉後徙曲沃又徙居絳其地土瘠民貧勤儉質朴憂)
(深思遠有堯之遺風其詩不謂之晉而謂之唐蓋仍其始封之舊號)
(耳唐叔所都在今太厡府曲沃及絳皆在今絳州)
蟋蟀在堂歲聿(允橘反)其莫(音慕)今我不樂
(音洛下同)日月其除(直慮反)無巳大(音泰)康職思
其居(叶音據)好(呼報反)樂無荒良士瞿瞿(俱具)
(反○賦也蟋蟀蟲名似蝗而小正黑有光澤如&KR0238;有角翅或謂之促織九月在)
(堂聿遂莫晚除去也大康過於樂也職主也瞿瞿却顧之貌○唐俗勤儉故其)
(民閒終歲勞苦不敢少休及其歲晩務閒之時乃敢相與燕飲爲樂而言今蟋)
(蟀在堂而歲忽巳晩矣當此之時而不爲樂則日月將舍我而去矣然其憂深)
(而思遠也故方燕樂而又遽相戒曰今雖不可以不爲樂然不巳過於樂乎盍)
(亦顧念其職之所居者使其雖好樂而無荒若彼良士之長慮却顧焉則可以)
(不至於危亡也蓋其民俗之厚而前聖遺風之遠如此)○蟋蟀在
堂歲聿其逝今我不樂日月其邁(叶力制反)
無巳大康職思其外(叶五隊反)好樂無荒良
士蹶蹶(俱衛反○賦也逝邁皆去也外餘也其所治之事固當思之而)
(所治之餘亦不敢忽蓋以事變或出於平常思慮之所不及故當過而備之也)
(蹶蹶動而敏於事也)○蟋蟀在堂役車其休今我
不樂日月其慆(吐刀反叶佗矦反)無巳大康職
思其憂好樂無荒良士休休(賦也庶人乘役車歲)
(晚則百工皆休矣慆過也休休安閑之貌樂而有節不至於淫所以安也)
蟋蟀三章章八句
山有樞(烏矦昌朱二反)隰有榆(夷周以朱二反)子有衣
裳弗曳弗婁(力矦力俱二反)子有車馬弗馳弗
驅(祛尤虧于二反)宛(於阮反)其死矣他人是愉(他矦)
(以朱二反〇興也樞荎也今刺榆也榆曰枌也婁亦曳也馳走驅策也宛坐見)
(貌愉樂也○此詩蓋以答前篇之意而解其憂故言山則有樞矣隰則有榆矣)
(子有衣裳車馬而不服不乘則一旦宛然以死而它人取之以爲已樂矣蓋言)
(不可不及時爲樂然其憂愈深而意愈蹙矣)○山有栲(音考叶去)
(九反)隰有杻(女九反)子有廷内弗洒弗埽(叶蘇)
(后反)子有鍾鼓弗鼓弗考(叶去九反)宛其死矣
他人是保(叶𥙷苟反○興也栲山樗也似樗色小白葉差狹杻檍也)
(葉似杏而尖白色皮正赤其理多曲少直材可爲弓弩幹者也考擊也保居有)
(也)山有&KR0238;(音七)隰有栗子有酒食何不日
鼓瑟且以喜樂(音洛)且以永日宛其死矣
他人入室(興也君子無故琴瑟不離於側永長也人多憂則覺日短)
(飲食作樂可以永長此日也)
山有樞三章章八句
揚之水白石鑿鑿(子洛反)素衣朱襮(音博)從
子于沃(叶鬱鎛反)旣見君子云何不樂(音洛〇比)
(也鑿鑿巉巖貌襮領也諸侯之服繡黼領而丹朱純也子指桓叔也沃曲沃也)
(○晉昭矦封其叔父成師于曲沃是爲桓叔其後沃盛強而晉微弱國人將叛)
(而歸之故作此詩言水緩弱而石巉巖以比晉衰而沃盛故欲以諸矦之服從)
(桓叔于曲沃且自喜其見君子而無不樂也)○揚之水白石
皓皓(古老反叶胡暴反)素衣朱繡(叶先妙反)從子于
鵠(叶居號反)旣見君子云何其憂(叶一笑反○比也朱)
(繡即朱襮也鵠曲沃邑也)○揚之水白石粼粼(利新反)
我聞有命(叶彌賓反)不敢以告人(比也粼粼水清石見)
(之貌聞其命而不敢以告人者爲之隠也桓叔將以傾晉而民爲之隱蓋欲其)
(成矣○李氏曰古者不軌之臣欲行其志必先施小惠以收衆情然後民翕然)
(從之田氏之於齊亦猶是也故其召公子陽生於魯國人皆知其巳至而不言)
(所謂我聞有命不敢以告人也)
揚之水三章二章章六句一章
四句
椒聊之實蕃衍盈升彼其(音記)之子碩大
無朋椒聊且(子餘反)遠條且(興而比也椒樹似茱萸有)
(針刺其實味辛而香烈聊語助也朋比也且歎詞遠條長枝也○椒之蕃盛則)
(采之盈升矣彼其之子則碩大而無朋矣椒聊且遠條且歎其枝遠而實益蕃)
(也此不知其所指序亦以爲沃也)○椒聊之實蕃衍盈
匊(九六反)彼其之子碩大且篤椒聊且遠
條且(興而比也兩手曰匊篤厚也)
椒聊二章章六句
綢(直留反)繆(芒矦反)束薪三星在天(叶鐵因反)今
夕何夕見此良人子兮子兮如此良人
何(興也綢繆猶纏綿也三星心也在天昏始見於東方建辰之月也良人夫)
(稱也○國亂民貧男女有失其時而後得遂其㛰姻之禮者詩人叙其婦語夫)
(之詞曰方綢繆以束薪也而仰見三星之在天今夕不知何夕也而忽見艮人)
(之在此旣又自謂曰子兮子兮其將柰比良人何哉喜之甚而自慶之詞也)
○綢繆束芻(叶側九反)三星在隅(叶語口反)今夕
何夕見此邂(戶懈反)逅(胡豆反叶很口反)子兮子
兮如此邂逅何(興也隅東南隅也昏見之星至此則夜久矣邂)
(逅相遇之意此爲夫婦相語之詞也)綢繆束楚三星在戸
(矦古反)今夕何夕見此粲(采旦反)者(叶章與反)子
兮子兮如此粲者何(興也戶室戶也戶必南出昏見之星)
(至此則夜分矣粲美也此爲夫語婦之詞也或曰女三爲粲一妻二妾也)
綢繆三章章六句
有杕之杜其葉湑湑(私叙反)獨行踽踽(俱禹)
(反)豈無他人不如我同父(扶雨反)嗟行之
人胡不比(毗志反)焉人無兄弟胡不佽(七利)
(反)焉(興也枤特也杜赤棠也湑湑盛貌踽踽無所親之貌同父兄弟也比)
(輔佽助也○此無兄弟者自傷其孤特而求助於人之詞言枤然之杜其葉猶湑)
(湑然而人無兄弟則獨行踽踽曾杜之不如矣然豈無他人之可與同行也哉)
(特以其不如我兄弟是以不免於踽踽耳於是嗟嘆行路之人何不閔我之獨)
(行而見親憐我之無兄弟而見助乎)○有枤之杜其葉菁
菁(子零反)獨行睘睘(求螢反)豈無他人不如
我同姓(叶桑經反)嗟行之人胡不比焉人無
兄弟胡不佽焉(興也菁菁亦盛貌睘睘無所依貌)
枤杜二章章九句
羔裘豹袪(起居起據二反)自我人居居(斤於斤御二反)
豈無他人維子之故(攻乎古慕二反〇賦也羔裘君純羔)
(大夫以豹飾袪𬒮也居居未詳)○羔裘豹褎(徐救反)自我
人究究豈無他人維子之好(呼報反叶呼候反〇)
(賦也褎猶袪也究究亦未詳)
羔裘二章章四句(此詩不知所謂不敢強解)
肅肅鴇羽集干苞栩(況禹反)王事靡盬(音古)
不能蓺稷黍父母何怙(候古反)悠悠蒼天
曷其有所(比也肅肅羽聲鴇鳥名似鴈而大無後趾集止也苞叢生)
(也栩柞櫟也其子爲皂斗殼可以染皂者是也盬不攻緻也蓺樹怙恃也○民)
(從征役而不得養其父母故作此詩言鴇之性不樹止而今乃飛集于苞栩之)
(上如民之性本不便於勞苦今乃久從征役而不得耕田以供子職也悠悠蒼)
(天何時使我得其所乎)○肅肅鴇翼集于苞棘王
事靡盬不能蓺黍稷父母何食悠悠蒼
天曷其有極(比也極巳也)○肅肅鴇行(戶郎反)
集于苞桑王事靡盬不能蓺稻梁父母
何嘗悠悠蒼天曷其有常(比也行列也稻即今南方)
(所食稻米水生而色白者也粱粟類也有數色嘗食也常復其常也)
鴇羽三章章七句
豈曰無衣七兮不如子之衣安且吉兮
(賦也矦伯七命其車旗衣服皆以七爲節子天子也○史記曲沃桓叔之子武)
(公伐晉滅之盡以其寶器賂周釐王王以武公爲晉君列於諸矦此詩蓋述其)
(請命之意言我非無是七章之衣也而必請命者蓋以不如天子之命服之爲)
(安且吉也蓋當是時周室雖衰典刑猶在武公旣負弑君篡國之罪則人得討)
(之而無以自立於天地之閒故賂王請命而爲說如此然其倨慢無禮亦巳甚)
(矣釐王貪其寶玩而不思天理民彝之不可廢是以誅討不加而爵命行焉則)
(王綱於是乎不振而人紀或幾乎絶矣嗚呼痛哉)○豈曰無衣
六兮不如子之衣安且燠(於六反)兮(賦也天子)
(之卿六命變七言六者謙也不敢必當矦伯之命得受六命之服比於天子之)
(卿亦幸矣燠煖也言其可以久也)
無衣二章章三句
有杕之杜生于道左彼君子兮噬(韓詩作逝)
肯適我中心好(呼報反)之曷飲(於鴆反)食(音嗣)
之(比也左東也噬發語詞也曷何也○此人好賢而恐不足以致之故言此)
(枤然之杜生于道左其蔭不足以休息如己之寡弱不足恃頼則彼君子者亦)
(安肯顧而適我哉然其中心好之則不巳也但無自而得飲食之耳夫以好賢)
(之心如此則賢者安有不至而何寡弱之足患哉)○有杖之杜
生于道周彼君子兮噬肯來遊中心好
之曷飲食之(比也周曲也)
有杖之杜二章章六句
葛生蒙楚蘝(音廉)蔓于野(叶上與反)予美亡此
誰與獨處(興也蘝草名似括樓葉盛而細蔓延也予美婦人指其夫)
(也○婦人以其夫久從征役而不歸故言葛生而蒙於楚蘝生而蔓于野各有)
(所依託而予之所美者獨不在是則誰與而獨處於此乎)○葛生蒙
棘蘝蔓于域予美亡此誰與獨息(興也域塋)
(域也息止也)○角枕粲兮錦衾爛兮予美亡
此誰與獨旦(賦也粲爛華美鮮明之貌獨旦獨處至旦也)○
夏之日冬之夜(叶羊茹反)百歲之後歸于其
居(叶姬御反○賦也夏日永冬夜永居墳墓也○夏日冬夜獨居憂思於是)
(爲切然君子之歸無期不可得而見矣要死而相從耳鄭氏曰言此者婦人專)
(一義之至情之盡蘇氏曰思之深而無異心此唐風之厚也)○冬之
夜(同上)夏之日百歲之後(叶胡故反)歸于其室
(賦也室壙也)
葛生五章章四句
采苓采苓首陽之巔(叶典因反)人之爲言苟
亦無信(叶斯人反)舍(音捨下同)旃(之然反)舍旃苟亦
無然人之爲言胡得焉(比也首陽首山之南也巔山頂)
(也旃之也○此刺聽讒之詩言子欲采苓於首陽之巔乎然人之爲是言以告)
(子者未可遽以爲信也姑舍置之而無遽以爲然徐察而審聽之則造言者無)
(所得而讒止矣或曰興也下章放此)采苦采苦首陽之下
(叶後五反)人之爲言苟亦無與舍旃舍旃苟
亦無然人之爲言胡得焉(比也苦苦莱生山田及澤)
(中得霜甜脆而美與許也)○采葑采葑首陽之東人
之爲言苟亦無從舍旃舍旃苟亦無然
人之爲言胡得焉(比也從聽也)
采苓三章章八句
唐國十二篇三十三章二百
三句
秦一之十一(秦國名其地在禹貢雍州之域近鳥鼠山)
(初伯益佐禹治水有功賜姓嬴氏其後中潏居西戎以保西垂六世)
(孫大駱生成及非子非子事周孝王養馬於汧渭之閒馬大繁息孝)
(王封爲附庸而邑之秦至宣王時犬戎滅成之族宣王遂命非子曾)
(孫秦仲爲大夫誅西戎不克見殺及幽王爲西戎犬戎所殺平王東)
(遷秦仲孫襄公以兵送之王封襄公爲諸矦曰能逐犬戎即有岐豐)
(之地襄公遂有周西都畿内八百里之地至玄孫德公又徙於雍秦)
(即今之秦州雍今京兆府興平縣是也)
有車鄰鄰有馬白顚(都田反叶典因反)未見君
子寺人之令(力呈反〇賦也鄰鄰衆車之聲白顛額有白毛今謂)
(之的顙君子指秦君寺人内小臣也令使也○是時秦君始有車馬及此寺人)
(之官將見者必先使寺人通之故國人創見而誇美之也)○阪(音反)有
&KR0238;隰有栗旣見君子並坐鼓瑟今者不
樂(音洛)逝者其耊(田節反叶地一反○興也八十曰耊○阪則有)
(&KR0238;矣隰則有栗矣旣見君于則並坐鼓瑟矣失今不樂則逝者其耊矣)○
阪有桑隰有楊旣見君子並坐鼓簧(音黃)
今者不樂逝者其亡(興也簧笙中金葉吹笙則鼓動之以)
(出聲者也)
車鄰三章一章四句二章章六句
駟驖(田結反)孔阜(符有反)六轡在手公之媚
(眉冀反)子從公于狩(叶始九反○賦也駟驖四馬皆黑色如鐵)
(也孔甚也阜肥大也六轡者兩服兩驂各兩轡而驂馬兩轡納之於觖故惟六)
(轡在手也媚子所親愛之人也此亦前篇之意也)○奉時辰牡
辰牡孔碩(叶常灼反)公曰左之舍(音捨)拔(蒲末反)
則獲(叶黃郭反○賦也時是辰時也牡獸之牡者也辰牡者冬獻狼夏獻)
(麋春獻鹿豕之類奉之者虞人翼以待射也碩肥大也公曰左之者命御者使)
(左其車以射獸之左也蓋射必中其左乃爲中殺五御所謂逐禽左者爲是故)
(也拔矢括也曰左之而捨拔無不獲者言獸之多而射御之善也)○遊
于北園四馬旣閑(叶胡田反)輶(音由)車鸞鑣(彼驕)
(反)載獫(力驗反)歇(許竭反)驕(許喬反〇賦也田事巳畢故遊)
(于北園閑調習也輶輕也鸞鈴也效鸞鳥之聲鑣馬銜也驅逆之車置鸞於馬)
(御之兩旁乘車則鸞在衡和在軾也獫歇驕皆田犬名長喙曰獫短喙曰歇驕)
(以車載犬蓋以休其足力也韓愈畫記有騎擁田犬者亦此類)
駟驖三章章四句
小戎俴(錢淺反)收五楘(音木)梁輈(陟留反)游環
脅驅(叶居懼反又居錄反)陰靷(音㣧)鋈(音沃)續(叶辭屢反又如)
(字)丈茵(音因)暢(敕亮反)轂(叶又去聲)駕我騏(音其)馵
(之樹反又之錄反)言念君子温其如玉在其板
屋亂我心曲(賦也小戎兵車也俴淺也收軫也謂車前後兩端横)
(木所以收歛所載者也凢車之制廣皆六尺六寸其平地任載者爲大車則軫)
(深八尺兵車則軫深四尺四寸故曰小戎俴收也五五束也楘歴錄然文章之)
(貌也梁輈從前軫以前稍曲而上至衡則向下鉤之衡横於輈下而輈形穹隆)
(上曲如屋之梁又以皮革五處束之其文章歴錄然也游環靷環也以皮爲環)
(當兩服馬之背上游移前却無定處引兩驂馬之外轡貫其中而執之所以制)
(驂馬使不得外出左傳曰如驂之有靳是也脅驅亦以皮爲之前係於衡之兩)
(端後係於軫之兩端當服馬脅之外所以驅驂馬使不得内入也隂揜軌也軌)
(在軾前而以板横側揜之以其隂映此軌故謂之隂也靷以皮二條前係驂馬)
(之頸後係隂版之上也鋈續隂板之上有續靷之處消白金沃灌其環以爲飾)
(也蓋車衡之長六尺六寸止容二服驂馬之頭不當於衡故别爲二靷以引車)
(亦謂之靳左傳曰兩靷將絶是也文茵車中所坐虎皮褥也暢長也轂車輪)
(之中外持輻內受軸者也大車之轂一尺有半兵車之轂長三尺二寸故兵車)
(曰暢轂騏騏文也馬左足白曰馵君子婦人目其夫也温其如玉美之之詞也)
(板屋者西戎之俗以板爲屋心曲心中委曲之處也○西戎者秦之臣子所與)
(不共戴天之讎也襄公上承天子之命率其國人往而征之故其從役者之家)
(人先誇車甲之盛如此而後及其私情蓋以義興師則雖婦人亦知勇於赴敵)
(而無所怨矣)○四牡孔阜(扶有反)六轡在手騏
駵(音留)是中(叶諸仍反)騧(古花反)驪是驂(叶䟽簪反)龍
盾(順允反)之合鋈以觼(古穴反)軜(音納)言念君
子温其在邑(叶烏合反)方何爲期胡然我念
之(賦也赤馬黑鬛曰駵中兩服馬也黃馬黑喙曰騧驪黑色也盾干也畫龍)
(於盾合而載之以爲車上之衛必載二者備破毀也觼環之有舌者軜驂内轡)
(也置觼於軾前以係軜故謂之觼軜亦消沃白金以爲飾也邑西鄙之邑也方)
(將也將以何時爲歸期乎何爲使我思念之極也)○俴駟孔羣
厹(音求)矛鋈錞(徒對反叶朱倫反)蒙伐有苑(叶音氲)
虎韔(敕亮反)鏤膺交韔二弓(叶姑弘反)竹閉緄
(古夲反)縢(直登反)言念君子載寢載興厭厭
(於鹽反)良人秩秩德音(叶一陵反〇賦也俴駟四馬皆以淺)
(薄之金爲甲欲其輕而易於馬之旋習也孔甚羣和也厹矛三隅矛也鋈錞以)
(白金沃矛之下端平底者也蒙雜也伐中干也盾之别名苑文貌畫雜羽之文)
(於盾上也虎韔以虎皮爲弓室也鏤膺鏤金以飾馬當胷帶也交韔交二弓於)
(韔中謂顚倒安置之必二弓以備壞也閉弓檠也儀禮作䪐緄縄縢約也以竹)
(爲閉而以縄約之於弛弓之裏檠弓體使正也載寢載興言思之深而起居不)
(寧也厭厭安也秩秩有序也)
小戎三章章十句
蒹(古恬反)葭(音加)蒼蒼曰露爲霜所謂伊人
在水一方遡(蘇路反)洄(音回)從之道阻且長
遡遊從之宛在水中央(賦也蒹似萑而細高數尺又謂)
(之薕葭蘆也兼葭未敗而露始爲霜秋水時至百川灌河之時也伊人猶言彼)
(人也一方彼一方也遡洄逆流而上也遡遊順流而下也宛然坐見貌在水之)
(中央言近而不可至也〇言秋水方盛之時所謂彼人者乃在水之一方上下)
(求之而皆不可得然不知其何所指也)○蒹葭凄凄白露
未晞所謂伊人在水之湄遡洄從之道
阻且躋遡游從之宛在水中坻(直尸反○賦也)
(凄凄猶蒼蒼也晞乾也湄水草之交也躋升也言難至也小渚曰坻)○蒹
葭采采(叶此履反)白露未巳所謂伊人在水
之涘(叶以始二反)遡洄從之道阻且右(叶羽軌反)
遡游從之宛在水中沚(賦也采采言其盛而可采也巳)
(止也右不相直而出其右也小渚曰沚)
蒹葭三章章八句
終南何有有條有梅(叶莫悲反)君子至止錦
衣狐裘(叶渠之反)顔如渥(於角反)丹其君也哉
(叶將黎反○興也終南山名在今京兆府南條山楸也皮葉白色亦白材理好)
(宜爲車板君子指其君也至止至終南之下也錦衣狐裘諸矦之服也玉藻曰)
(君衣狐白裘錦衣以裼之渥漬也其君也哉言容兒衣服稱其爲君也此秦人)
(美其君之詞亦車鄰駟驖之意也)○終南何有有紀有
堂君子至止黻(音弗)衣繡裳佩玉將將(七羊)
(反)壽考不忘(興也紀山之廉角也堂山之寬平處也黻之狀亞兩)
(已相戾也繡刺繡也將將佩玉聲也壽考不忘者欲其居此位服此服長久而)
(安寧也)
終南二章章六句
交交黃鳥止于棘誰從穆公子車奄息
維此奄息百夫之特臨其穴(叶戶橘反)惴惴
其慄彼蒼者天(叶鐵因反)殱(子廉反)我良人如
可贖兮人百其身(興也交交飛而往來之貌從穆公從死也)
(子車氏奄息名特傑出之稱穴壙也惴惴懼貌慄懼殱盡良善贖貿也○秦穆)
(公卒以子車氏之三子爲殉皆秦之良也國人哀之爲之賦黃鳥事見春秋傳)
(即此詩也言交交黃鳥則止于棘矣誰從穆公則子車奄息也蓋以所見起興)
(也臨穴而惴慄蓋生納之壙中也三子皆國之良而一旦殺之若可貿以它人)
(則人皆願百其身以易之矣)○交交黃鳥止于桑誰
從穆公子車仲行(戶郎反)維此仲行百夫
之防臨其穴惴惴其慄彼蒼者天殱我
良人如可贖兮人百其身(興也防當也言一人可當)
(百夫也)○交交黃鳥止于楚誰從穆公子
車鍼虎維此鍼虎百夫之禦臨其穴惴
惴其慄彼蒼者天殱我良人如可贖兮
人百其身(興也禦猶當也)
黃鳥三章章十二句(春秋傳曰君子曰秦)
(穆之不爲盟主也宜哉死而棄民先王違世猶詒之法而况奪)
(之善人乎今縱無法以遺後嗣而又收其良以死難以在上矣)
(君子是以知秦之不復東征也愚按穆公於此其罪不可逃矣)
(但或以爲穆公遺命如此而三子自殺以從之則三子亦不得)
(爲無罪今觀臨穴惴慄之言則是康公從父之亂命迫而納之)
(於壙其罪有所歸矣又按史記秦武公卒初以人從死死者六)
(十六人至穆公遂用百七十七人而三良與焉蓋其初特出於)
(戎翟之俗而無明王賢伯以討其罪於是習以爲常則雖以穆)
(公之賢而不免論其事者亦徒閔三良之不幸而歎秦之衰至)
(於王政不綱諸矦擅命殺人不忌至於如此則莫知其爲非也)
(嗚呼俗之敝也久矣其後始皇之葬後宫皆令從死工匠生閉)
(墓中尚何怪哉)
鴥(伊橘反)彼晨風(叶孚愔反)鬱彼北林未見君
子憂心欽欽如何如何忘我實多(興也鴥疾)
(飛貌晨風鸇也鬱茂盛貌君子指其夫也欽欽憂而不忘之貌○婦人以夫不)
(在而言鴥彼晨風則歸于鬱然之北林矣故我未見君子而憂心欽欽也彼君)
(子者如之何而忘我之多乎此與扊扅之歌同意蓋秦俗也)○山有
苞櫟(盧狄反叶歴各反)隰有六駁(邦角反)未見君
子憂心靡樂(音洛)如何如何忘我實多(興也)
(駁梓榆也其皮青白如駁○山則有苞櫟矣隰則有六駁矣未見君子則憂心)
(靡樂矣靡樂則憂之甚也)○山有苞棣(音悌)隰有樹檖
未見君子憂心如醉如何如何忘我實
多(興也棣唐棣也檖赤羅也實似梨而小酢可食如醉則憂又甚矣)
晨風三章章六句
豈曰無衣與子同袍(抱毛反叶步謀反)王于興
師修我戈矛與子同仇(賦也袍襺也戈長六尺六寸矛)
(長二丈王于興師以天子之命而興師也○秦俗強悍樂於戰鬪故其人平居)
(而相謂曰豈以子之無衣而與子同袍乎蓋以王于興師則將脩我戈矛而與)
(子同仇也其懽愛之心足以相死如此蘇氏曰秦本周地故其民猶思周之盛)
(時而稱先王焉或曰興也取與子同三字爲義後章放此)○豈曰無
衣與子同澤(叶徒洛反)王于興師脩我矛戟
(叶訖約反)與子偕作(賦也澤裏衣也以其親膚近於垢澤故謂之澤)
(戟車戟也長丈六尺)○豈曰無衣與子同裳王于
興師脩我甲兵(叶晡茫反)與子偕行(叶戶郎反〇賦)
(也行往也)
無衣三章章五句(秦人之俗大抵尚氣槩先)
(勇力忘生輕死故其見於詩如此然本其初而論之岐豐之地)
(文王用之以興二南之化如彼其忠且厚也秦人用之未幾而)
(一變其俗至於如此則巳悍然有招八州而朝同列之氣矣何)
(哉雍州土厚水深其民厚重質直無鄭衛驕墯浮靡之習以善)
(導之則易以興起而篤於仁義以猛驅之則其強毅果敢之資)
(亦足以強兵力農而成富強之業非山東諸國所及也嗚呼後)
(世欲爲定都立國之計者誠不可不監乎此而凢爲國者其於)
(導民之路尤不可以不審其所之也)
我送舅氏曰至渭陽何以贈之路車乘
(成證反)黃(賦也舅氏秦康公之舅晉公子重耳也出亡在外穆公召而納)
(之時康公爲太子送之渭陽而作此詩渭水名秦時都雍至渭陽者蓋東行送)
(之於咸陽之地也路車諸矦之車也乘黃四馬皆黃也)○我送舅
氏悠悠我思(叶新齎反)何以贈之瓊瑰(古回反)
玉佩(叶蒲眉反○賦也悠悠長也序以爲時康公之母穆姬巳卒故康公)
(送其舅而念母之不見也或日穆姬之卒不可考此但别其舅而懷思耳瓊瑰)
(石而次玉)
渭陽二章章四句(按春秋傳晉獻公烝於齊)
(姜生秦穆夫人太子申生娶大戎胡姬生重耳小戎子生夷吾)
(驪姬生奚齊其娣生卓子驪姬譛申生申生自殺又譖二公子)
(二公子皆出奔獻公卒奚齊卓子繼立皆爲大夫里克所弑秦)
(穆公納夷吾是爲惠公卒子圉立是爲懷公立之明年秦穆公)
(又召重耳而納之是爲文公王氏曰至渭陽者送之遠也悠悠)
(我思者思之長也路車乘黃瓊瑰玉佩者贈之厚也廣漢張氏)
(曰康公爲太子送舅氏而念母之不見是固良心也而卒不能)
(自克於令狐之役怨欲害乎良心也使康公知循是心養其端)
(而充之則怨欲可消矣)
於我乎夏屋渠渠今也每食無餘于(音吁)
嗟乎不承權輿(賦也夏大也渠渠深廣皃承繼也權輿始也○)
(此言其君始有渠渠之夏屋以待賢者而其後禮意寖衰供億寖薄至於賢者)
(每食而無餘於是嘆之言不能繼其始也)○於我乎每食四
簋(叶巳有反)今也每食不飽(叶𥙷苟反)于嗟乎不
承權輿(賦也簋瓦器容斗二勝方曰簠圓曰簋簠盛稻粱簋盛黍稷四)
(簋禮食之盛也)
權輿二章章五句(漢楚元王敬禮申公白公)
(穆生穆生不耆酒元王每置酒嘗爲穆生設醴及王戊即位常)
(設後忘設焉穆生退曰可以逝矣醴酒不設王之意怠不去楚)
(人將鉗我於市遂稱疾申公白公強起之曰獨不念先王之德)
(歟今王一旦失小禮何足至此穆生曰先王之所以禮吾三人)
(者爲道之存故也今而忽之是忘道也忘道之人胡可與久處)
(豈爲區區之禮哉遂謝病去亦此詩之意也)
秦國十篇二十七章一百八
十一句
詩卷第六
