詩卷第四朱熹集傳
王一之六(王謂周東都洛邑王城畿内方六百里之地在)
(禹貢豫州太華外方之閒北得河陽漸冀州之南也周室之初文王)
(居豐武王居鎬至成王時周公始營洛邑爲時會諸矦之所以其土)
(中四方來者道里均故也自是謂豐鎬爲西都而洛邑爲東都至幽)
(王嬖褒姒生伯服廢申后及太子宜臼宜臼奔申申矦怒與犬戎攻)
(宗周弑幽王于戲晉文矦鄭武公迎宜臼于申而立是爲平王徙)
(居東都王城於是王室遂卑與諸矦無異故其詩不爲雅而爲風然)
(其王號未替也故不曰周而曰王其地則今河南府及懷孟等州是)
(也)
彼黍離離彼稷之苗行邁靡靡中心摇
摇知我者謂我心憂不知我者謂我何
求悠悠蒼天(叶鐵因反下同)此何人哉(賦而興也黍糓)
(名苗似蘆高丈餘穗黑色實圓重離離垂貌稷亦榖也一名穄似黍而小或曰)
(粟也邁行也靡靡猶遲遲也摇摇無所定也悠悠遠意蒼天者據遠而視之蒼)
(蒼然也○周旣東遷大夫行役至于宗周過故宗廟宫室盡爲禾黍閔周室之)
(顚覆傍徨不忍去故賦其所見黍之離離與稷之苗以興行之靡靡心之摇摇)
(旣歎時人莫識已意又傷所以致此者果何人哉追怨之深也)○彼黍
離離彼稷之穗(音遂)行邁靡靡中心如醉
知我者謂我心憂不知我者謂我何求
悠悠蒼天此何人哉(賦而興也穗秀也稷穗下垂如心之)
(醉故以起興)○彼黍離離彼稷之實行邁靡
靡中心如噎(於結反叶於悉反)知我者謂我心
憂不知我者謂我何求悠悠蒼天此何
人哉(賦而興也噎憂深不能喘息如噎之然稷之實猶心之噎故以起興)
黍離三章章十句(元城劉氏曰常人之情於)
(憂樂之事初遇之則其心變焉次遇之則其變少衰三遇之則)
(其心如常矣至於君子忠厚之情則不然其行役往來固非一)
(見也初見稷之苗矣又見稷之穗矣又見稷之實矣而所感之)
(心終始如一不少變而愈深此則詩人之意也)
君子于役不知其期曷至哉(叶將黎反)雞棲
(音西)于塒(音時)日之夕矣羊牛下來(叶陵之反)君
子于役如之何勿思(叶新齎反○賦也君子婦人目其夫)
(之辭鑿墻而棲曰塒日夕則羊先歸而牛次之○大夫久役于外其室家思而)
(賦之曰君子行役不知其還反之期且今亦何所至哉雞則棲于塒矣日則夕)
(矣芉牛則下來矣是則畜産出入尚有旦暮之節而行役之君子乃無休息之)
(時使我如何而不思也哉)○君子于役不日不月曷
其有佸(戶括反叶戶劣反)雞棲于桀日之夕矣
羊牛下括(古活反叶古劣反)君子于役苟無飢
渴(叶巨列反〇賦也佸會桀杙括至苟且也〇君子行役之久不可計以日)
(月而又不知其何時可以來會也亦庶幾其免於飢渴而巳矣此憂之深而思)
(之切也)
君子于役二章章八句
君子陽陽左執簧(音黃)右招我由房其樂
(音洛)只(音止)且(子徐反○賦也陽陽得志之貌簧笙竿管中金葉也蓋笙)
(竽皆以竹管植於匏中而竅其管底之側以薄金葉障之吹則鼓之而出聲所)
(謂簧也故笙竽皆謂之簧笙十三簧或十九簧竽三十六簧也由從也房東房)
(也只且語助聲○此詩疑亦前篇婦人所作蓋其夫旣歸不以行役爲勞而安)
(於貧賤以自樂其家人又識其意而深歎美之皆可謂賢矣豈非先王之澤哉)
(或曰序說亦通宜更詳之)○君子陶陶左執翿(徒刀反)
右招我由敖(五刀反)其樂只且(賦也陶陶和樂之貌)
(翿舞者所持羽旄之屬敖舞位也)
君子陽陽二章章四句
揚之水不流束薪彼其(音記)之子不與我
戍申懷(叶胡威反下同)哉懷哉曷月予還(音旋下同)歸
哉(興也揚悠揚也水緩流之貌彼其之子戍人指其室家而言也戍屯兵以)
(守也申姜姓之國平王之母家也在今鄧州信陽軍之境懷思曷何也○平王)
(以申國近楚數被侵伐故遣畿内之民戍之而戍者怨思作此詩也興取之不)
(二字如小星之例)○揚之水不流束楚彼其之
子不與我戍甫懷哉懷哉曷月予還歸
哉(興也楚木也甫即吕也亦姜姓書吕刑禮記作甫刑而孔氏以爲吕矦後)
(爲甫矦是也當時蓋以申故而并戍之今未知其國之所在計亦不遠於申許)
(也)○揚之水不流束蒲(叶滂古反)彼其之子
不與我戍許懷哉懷哉曷月予還歸哉
(興也蒲蒲柳春秋傳云董澤之蒲杜氏云蒲楊柳可以爲箭者是也許國名亦)
(姜姓今潁昌府許昌縣是也)
揚之水三章章六句(申矦與犬戎攻宗周)
(而弑幽王則申矦者王法必誅不赦之賊而平王與其臣庶不)
(共戴天之讎也今平王知有母而不知有父知其立已爲有德)
(而不知其弑父爲可怨至使復讎討賊之師反爲報施酬恩之)
(舉則其忘親逆理而得罪於天已甚矣又况先王之制諸矦有)
(故則方伯連帥以諸矦之師討之王室有故則方伯連帥以諸)
(矦之師救之天子鄕遂之民供貢賦衛王室而巳今平王不能)
(行其威令於天下無以保其母家乃勞天子之民遠爲諸矦戍)
(守故周人之戍申者又以非其職而怨思焉則其衰懦微弱而)
(得罪於民又可見矣)
中谷有蓷(吐雷反)暵(呼但反)其乾矣有女仳
(匹指反)離嘅(口愛反)其嘆(土丹反)矣嘅其嘆矣
遇人之艱難矣(興也蓷鵻也葉似萑方莖白華華生節閒即今)
(益母草也暵燥仳别也嘅歎聲艱難窮厄也○凶年饑饉室家相棄婦人覧物)
(起興而自述其悲歎之詞也)○中谷有蓷暵其脩(叶先)
(竹反)矣有女仳離條其歗(叶息六反)矣條其歗
矣遇人之不淑矣(興也脩長也或曰乾也如脯之謂脩也條)
(條然歗貌歗蹙口出聲也悲恨之深不止於嘆矣淑善也古者謂死喪飢饉皆)
(曰不淑蓋以吉慶爲善事凶禍爲不善事雖今人語猶然也○曾氏曰凶年而)
(遽相棄背蓋衰薄之甚者而詩人乃曰遇斯人之艱難遇斯人之不淑而無怨)
(懟過甚之辭焉厚之至也)○中谷有蓷暵其濕矣有
女仳離啜(張劣反)其泣矣啜其泣矣何嗟
及矣(興也暵濕者旱甚則草之生於濕者亦不免也啜泣貌何嗟及矣言)
(事巳至此末如之何窮之甚也)
中谷有蓷三章章六句(范氏曰世治則)
(室家相保者上之所養也世亂則室家相棄者上之所殘也其)
(使之也勤其取之也厚則夫婦日以衰薄而凶年不免於離散)
(矣伊尹曰匹夫匹婦不獲自盡民主罔與成厥功故讀詩者於)
(一物失所而知王政之惡一女見棄而知人民之困周之政荒)
(民散而將無以爲國於此亦可見矣)
有兔爰爰雉離于羅我生之初尚無爲
(叶吾禾反)我生之後逢此百罹(叶良何反)尚寐無
吪(比也兔性陰狡爰爰緩意雉性耿介離麗羅網尚猶罹憂也尚庶幾也吪)
(動也○周室衰微諸矦背叛君子不樂其生而作此詩言張羅本以取兔今兔)
(狡得脫而雉以耿介反離于羅以比小人致亂而以巧計幸免君子無辜而以)
(忠直受禍也爲此詩者蓋猶及見西周之盛故曰方我生之初天下尚無事及)
(我生之後而逢時之多難如此然旣無如之何則但庶幾寐而不動以死耳或)
(曰興也以兔爰興無爲以雉離興百罹也下章放此)○有兔爰爰
雉離于罦(音孚叶步廟反)我生之初尚無造我
生之後逢此百憂(叶一笑反)尚寐無覺(居孝反叶)
(居笑反○比也罦覆車也可以掩兔造亦爲也覺寤也)○有兔爰
爰雉離于罿(昌鍾反)我生之初尚無庸我
生之後逢此百凶尚寐無聦(比也罿罬也即罦也)
(或曰施羅於車上也庸用聦聞也無所聞則亦死耳)
兔爰三章章七句
緜緜葛藟(力軌反)在河之滸(呼五反)終遠(于萬)
(反)兄弟謂他人父(叶夫矩反)謂他人父亦莫
我顧(叶公五反○興也緜緜長而不絶之貌岸上曰滸○世衰民散有去)
(其鄕里家族而流離失所者作此詩以自歎言綿綿葛藟則在河之滸矣今乃)
(終遠兄弟而謂他人爲已父已雖謂彼爲父而彼亦不我顧則其窮也甚矣)
○緜緜葛藟在河之涘(音俟叶矣始二音)終遠
兄弟謂他人母(叶滿彼反)謂他人母亦莫我
有(叶羽巳反○興也水涯曰涘謂他人父者其妻則母也有識有也春秋傳)
(曰不有寡君)○緜緜葛藟在河之漘(順春反)終
遠兄弟謂他人昆(叶古勻反)謂他人昆亦莫
我聞(叶微勻反○興也夷上洒下曰漘漘之爲言脣也昆兄也聞相聞也)
葛藟三章章六句
彼采葛(叶居謁反)兮一日不見如三月兮(賦也)
(采葛所以爲絺綌蓋淫奔者託以行也故因以指其人而言思念之深未久而)
(似久也)○彼采蕭(叶疎鳩反)兮一曰不見如三
秋兮(賦也蕭萩也白葉莖麤科生有香氣祭則焫以報氣故采之曰三秋)
(則不止三月矣)○彼采艾兮一日不見如三歲
(本與艾叶)兮(賦也艾蒿屬乾之可灸故采之曰三歲則不止三秋矣)
采葛三章章三句
大車檻檻毳(尺銳反)衣如菼(吐敢反)豈不爾
思畏子不敢(賦也大車大夫車檻檻車行聲也毳衣天子大夫之)
(服菼蘆之始生也毳衣之屬衣繪而裳繡五色皆備其青者如菼爾淫奔者相)
(命之辭也子大夫也不敢不敢奔也○周衰大夫猶有能以刑政治其私邑者)
(故淫奔者畏而歌之如此然其去二南之化則遠矣此可以觀世變也)○
大車啍啍(他敦反)毳衣如璊(音門)豈不爾思
畏子不奔(賦也啍啍重遲之貌璊玉赤色五色備則有赤)○榖
則異室死則同穴(叶戶橘反)謂予不信有如
皦(古了反)曰(賦也榖生穴壙皦白也○民之欲相奔者畏其大夫自以)
(終身不得如其志也故曰生不得相奔以同室庶幾死得合葬以同穴而巳謂)
(予不信有如皦日約誓之辭也)
大車三章章四句
丘中有麻彼留子嗟彼留子嗟將(七羊反)
其來施施(叶時遮反○賦也麻穀名子可食皮可績爲布者子嗟男)
(子之字也將願也施施喜悅之意○婦人望其所與私者而不來故疑丘中有)
(麻之處復有與之私而留之者今安得其施施然而來乎)○丘中有
麥彼留子國彼留子國將其來食(賦也子國)
(亦男子字也來食就我而食也)○丘中有李彼留之子
(叶奬履反)彼留之子貽我佩玖(叶舉里反○賦也之子并)
(指前二人也貽我佩玖冀其有以贈己也)
丘中有麻三章章四句
王國十篇二十八章百六十
二句
鄭一之七(鄭邑名本在西都畿内咸林之地宣王以封其)
(弟友爲采地後爲幽王司徒而死於犬戎之難是爲桓公其子武公)
(掘突定平王於東都亦爲司徒又得&KR0593;檜之地乃徙其封而施舊號)
(於新邑是爲新鄭咸林在今華州鄭縣新鄭即今之鄭州是也其封)
(域山川詳見檜風)
緇衣之宜兮敝予又改爲兮適子之館
(叶古玩反)兮還予授子之粲兮(賦也緇黑色緇衣卿大夫)
(居私朝之服也宜稱改更適之舘舍粲餐也或曰粲粟之精鑿者○舊說鄭桓)
(公武公相繼爲周司徒善於其職周人愛之故作是詩言子之服緇衣也甚宜)
(敝則我將爲子更爲之且將適子之館旣還而又授子以粲言好之無巳也)
○緇衣之好兮敝予又改造(叶在早反)兮適
子之館兮還予授子之粲兮(賦也好猶宜也)○
緇衣之蓆(叶祥籥反)兮敝予又改作兮適子
之館兮還予授子之粲兮(賦也蓆大也程子曰蓆有)
(安舒之義服稱其德則安舒也)
緇衣三章章四句(記曰好賢如緇衣又曰於)
(緇衣見好賢之至)
將(七羊反)仲子兮無踰我里無折(之舌反)我
樹𣏌豈敢愛之畏我父母(叶滿彼反)仲可懷
(叶胡威反下同)也父母之言亦可畏(叶於非反)也(賦也)
(將請也仲子男子之字也我女子自我也里二十五家所居也杞柳屬也生水)
(傍樹如柳葉麤而白色理微赤蓋里之地域溝樹也○莆田鄭氏曰此淫奔者)
(之辭)○將仲子兮無踰我墻無折我樹桑
豈敢愛之畏我諸兄(叶虚王反)仲可懷也諸
兄之言亦可畏也(賦也墻垣也古者樹墻下以桑)○將
仲子兮無踰我園無折我樹檀(叶徒㳂反)豈
敢愛之畏人之多言仲可懷也人之多
言亦可畏也(賦也園者圃之藩其內可種木也檀皮青滑澤材彊)
(韌可爲車)
將仲子三章章八句
叔于田(叶地因反)巷無居人豈無居人不如
叔也洵美且仁(賦也叔莊公弟共叔叚也事見春秋田取禽也)
(巷里塗也洵信美好也仁愛人也○叚不義而得衆國人愛之故作此詩言叔)
(出而田則所居之巷若無居人矣非實無居人也雖有而不如叔之美且仁是)
(以若無人耳或疑此亦民閒男女相說之詞也)○叔于狩(叶始九反)
巷無飲酒豈無飲酒不如叔也洵美且
好(叶許厚反○賦也冬獵曰狩)○叔適野(叶上與反)巷無
服馬(叶滿𥙷反)豈無服馬不如叔也洵美且
武(賦也適之也郊外曰野服乘也)
叔于田三章章五句
叔于田乘乘(下繩證反)馬(叶蒲𥙷反)執轡如組(音祖)
兩驂如舞叔在藪(素口反叶素苦反)火烈貝舉
襢(音但)裼(素歷反)暴虎獻于公所將(七芉反)叔
(四馬皆黃也衡下夾轅兩馬曰服襄駕也馬之上者爲上駕猶言上駟也鴈行)
(者驂少次服後如鴈行也揚起也忌抑皆語助辭騁馬曰磬止馬曰控舍拔曰)
(縱覆簫曰送)○叔于田乘乘鴇(音保叶補苟反)兩服
齊首兩驂如手叔在藪火烈具阜(符有反)
叔馬慢(叶黃半反)忌叔發罕(叶虛旰反)忌抑釋掤
(音冰)忌抑鬯(敕亮反)弓(叶姑弘反)忌(賦也驪白雜毛曰鴇今所)
(謂烏騶也齊首如手兩服並首在前而兩驂在旁稍次其後如人之兩手也阜)
(盛慢遲也發發矢也罕希釋解也掤矢筩蓋春秋傳作冰鬯弓囊也與韔同言)
(其田事將畢而從容整暇如此亦喜其無傷之詞也)
大叔于田三章章十句(陸氏曰首章作)
(大叔于田者誤蘇氏曰二詩皆曰叔于田故加大以别之不知)
(者乃以叚有大叔之號而讀曰泰又加大于首章失之矣)
清人在彭(叶普郎反)駟介旁旁(補彭反叶補岡反)二
矛重(直龍反)英(叶於良反)河上乎翶翔(賦也清邑名清)
(人清邑之人也彭河上地名駟介四馬而被甲也旁旁馳驅不息之貌二矛酋)
(矛夷矛也英以朱羽爲矛飾也酋矛長二丈夷矛長二丈四尺並建於車上則)
(其英重累而見翶翔遊戲之貌○鄭文公惡高克使將清邑之兵禦狄于河上)
(久而不召師散而歸鄭人爲之賦此詩言其師出之久無事而不得歸伹相與)
(遊戲如此其勢必至於潰敗而後巳爾)○淸人在消駟介
麃麃(表驕反)二矛重喬河上乎逍遥(賦也消亦)
(河上地名麃麃武貌矛之上句曰喬所以懸英也英弊而盡所存者喬而巳)
○淸人在軸(叶音胄)駟介陶陶(徒報反叶徒候反)左旋
右抽(叶勑救反)中軍作好(呼報反叶許候反○賦也軸亦河上地名陶)
(陶樂而自適之貌左謂御在將車之左執轡而御馬者也旋還車也右謂勇力)
(之士在將車之右執兵以擊刺者也抽拔刃也中軍謂將在鼓下居車之中即)
(高克也好謂容好○東萊吕氏曰言師久而不歸無所聊頼始遊戲以自樂必)
(潰之勢也不言巳潰而言將潰其詞深其情危矣)
淸人三章章四句(事見春秋○胡氏曰人君)
(擅一國之名寵生殺予奪惟我所制爾使高克不臣之罪巳著)
(按而誅之可也情狀未明黜而退之可也愛惜其才以禮馭之)
(亦可也烏可假以兵權委諸竟上坐視其離散而莫之䘏乎春)
(秋書曰鄭棄其師其責之深矣)
羔裘如濡(叶而朱而由二反)洵直且矦(叶洪姑洪鉤二)
(反)彼其(音記)之子舍(音赦)命不渝(叶容朱容周二反○)
(賦也羔裘大夫服也如濡潤澤也洵信直順矦美也其語助辭舍處渝變也○)
(言此羔裘潤澤毛順而美彼服此者當生死之際又能以身居其所受之理而)
(不可奪蓋美其大夫之詞然不知其所指矣)○羔裘豹飾孔
武有力彼其之子邦之司直(賦也飾緣䄂也禮君)
(用純物臣下之故羔裘而以豹皮爲飾也孔甚也豹甚武而有力故服其所飾)
(之裘者如之司主也)○羔裘晏兮三英粲兮彼其
之子邦之彦(叶魚旰反)兮(賦也晏鮮盛也三英裘飾也未詳其)
(制粲光明也彦者士之美稱)
羔裘三章章四句
遵大路兮摻(所覧反)執子之袪(叶起據反)兮無
我惡(烏路反)兮不寁(帀坎反)故也(賦也遵循摻&KR1158;袪袂)
(寁速故舊也○淫婦爲人所棄故於其去也&KR1158;其袪而留之曰子無惡我而不)
(留故舊不可以遽絶也宋玉賦有遵大路兮攬子袪之句亦男女相說之詞也)
○遵大路兮摻執子之手兮無我魗(市由)
(反叶齒九反)兮不寁好(叶許口反)也(賦也魗與醜同欲其不以)
(己爲醜而棄之也好情好也)
遵大路二章章四句
女曰雞鳴士曰昧旦子興視夜明星有
爛將翶將翔弋鳬(音符)與鴈(賦也昧晦旦明也昩旦天)
(欲旦晦明未辯之際也明星啓明之星先日而出者也弋繳射謂以生絲繫矢)
(而射也鳬水鳥如鴨青色背上有文○此詩人述賢夫婦相警戒之詞言女曰)
(雞鳴以警其夫而士曰昧旦則不止於雞鳴矣婦人又語其夫曰若是則子可)
(以起而視夜之如何意者明星巳出而爛然則當翺翔而往弋取鳬鴈而歸矣)
(其相與警戒之言如此則不留於宴昵之私可知矣)○弋言加(叶居)
(之居何二反)之與子宜(叶魚竒魚何二反)之宜言飲
酒與子偕老(叶魯吼反)琴瑟在御莫不靜好
(叶許厚反○賦也加中也史記所謂以弱弓微繳加諸鳬鴈之上是也宜和其)
(所宜也内則所謂鴈宜麥之屬是也○射者男子之事而中饋婦人之職故婦)
(謂其夫旣得鳬鴈以歸則我當爲子和其滋味之所宜以之飲酒相樂期於偕)
(老而琴瑟之在御者亦莫不安靜而和好其和樂而不淫可見矣)○知
子之來(叶六直反)之雜佩以贈(叶音則)之知子
之順之雜佩以問之知子之好(呼報反)之
雜佩以報之(賦也來之致其來者如所謂脩文德以來之雜佩者)
(左右佩玉也上横曰珩下繫三組貫以蠙珠中組之半貫一大珠曰瑀末懸一)
(玉兩端皆銳曰衝牙兩旁組半各懸一玉長博而方曰琚其末各懸一玉如半)
(璧而內向曰璜又以兩組貫珠上繫珩兩端下交貫於瑀而下繫於兩璜行則)
(衝牙觸璜而有聲也吕氏曰非獨玉也觽燧箴管凡可佩者皆是也贈送順愛)
(問遺也○婦又語其夫曰我苟知子之所致而來及所親愛者則將解此雜佩)
(以送遺報答之蓋不唯治其門內之職又欲其君子親賢友善結其驩心而無)
(所愛於服飾之玩也)
女曰雞鳴三章章六句
有女同車顔如舜華(叶芳無反)將翺將翔佩
玉瓊琚彼美孟姜洵美且都(賦也舜木槿也樹如)
(李其華朝生暮落孟字姜姓洵信都閑雅也○此疑亦淫奔之詩言所與同車)
(之女其美如此而又嘆之曰彼美色之孟姜信美矣而又都也)○有女
同行(叶戶郎反)顔如舜英(叶於良反)將翶將翔佩
玉將將(七芉反)彼美孟姜德音不忘(賦也英猶)
(華也將將聲也德音不忘言其賢也)
有女同車二章章六句
山有扶蘇隰有荷華(叶芳無反)不見子都乃
見狂且(子餘反○興也扶蘇扶胥小木也荷華扶渠也子都男子之美)
(者也彺狂人也且辭也○淫女戲其所私者曰山則有扶蘇矣隰則有荷華矣)
(今乃不見子都而見此狂人何哉)○山有橋松隰有游
龍不見子充乃見狡童(興也上竦無枝曰橋亦作喬游)
(枝葉放縱也龍紅草也一名馬蓼葉大而色白生水澤中高丈餘子充猶子都)
(也狡童狡獪之小兒也)
山有扶蘇二章章四句
蘀(他落反)兮蘀兮風其吹女(音汝)叔兮伯兮
倡(昌亮反)予和(胡卧反叶戶圭反)女(興也蘀木槁而將落者也)
(女指蘀而言也叔伯男子之字也予女子自予也女叔伯也○此淫女之詞言)
(蘀兮蘀兮則風將吹女矣叔兮伯兮則盍倡予而予將和女矣)○蘀兮
蘀兮風其漂(匹遥反)女叔兮伯兮倡予要
(於遥反)女(興也漂飄同要成也)
蘀兮二章章四句
彼狡童兮不與我言兮維子之故使我
不能餐(七丹反叶七宣反)兮(賦也此亦淫女見絶而戲其人之詞)
(言悅已者衆子雖見絶未至於使我不能餐也)○彼狡童兮不
與我食兮維子之故使我不能息兮(賦也)
(息安也)
狡童二章章四句
子惠思我褰裳涉溱(側巾反)子不我思豈
無他人彺童之狂也且(子餘反○賦也惠愛也溱鄭水)
(名狂童猶狂且狡童也且語辭也○淫女語其所私者曰子惠然而思我則將)
(褰裳而涉溱以從子子不我思則豈無他人之可從而必於子哉狂童之狂也)
(且亦謔之之辭)○子惠思我褰裳涉洧(叶于已反)子
不我思豈無他士(鉏里反)狂童之狂也且
(賦也洧亦鄭水名士未娶者之稱)
褰裳二章章五句
子之丰(芳容反叶芳用反)兮俟我乎巷(叶胡貢反)兮
悔予不送兮(賦也丰豐滿也巷門外也○婦人所期之男子巳俟)
(乎巷而婦人以有異志不從旣則悔之而作是詩也)○子之昌兮
俟我乎堂兮悔予不將兮(賦也昌盛壯貌將亦送也)
○衣(於旣反)錦褧(苦迥反)衣裳錦褧裳叔兮
伯兮駕予與行(叶戸郎反○賦也褧禪也叔伯或人之字也○)
(婦人旣悔其始之不送而失此人也則曰我之服飾旣盛備矣豈無駕車以迎)
(我而偕行者乎)○裳錦褧裳衣錦褧衣叔兮伯
兮駕予與歸(賦也婦人謂嫁曰歸)
丰四章二章章三句二章章四
句
東門之墠(音善叶上演反)茹(音如)藘(力於反)在阪(音反)
(叶孚臠反)其室則邇其人甚遠(賦也東門城東門也墠除)
(地町町者茹藘茅蒐也一名茜可以染絳陂者曰阪門之旁有墠墠之外有阪)
(阪之上有草識其所與淫者之居也室邇人遠者思之而未得見之詞也)○
東門之栗有踐家室豈不爾思子不我
即(賦也踐行列貌門之旁有栗栗之下有成行列之家室亦識其處也即就)
(也)
東門之墠二章章四句
風雨凄凄(子西反)雞鳴喈喈(音皆叶居奚反)旣見
君子云胡不夷(賦也凄凄寒凉之氣喈喈雞鳴之聲風雨晦冥)
(蓋淫奔之時君子指所期之男子也夷平也○淫奔之女言當此之時見其所)
(期之人而心悅也)○風雨瀟瀟雞鳴膠膠(叶音驕)
旣見君子云胡不瘳(叶憐蕭反○賦也瀟瀟風雨之聲膠)
(膠猶喈喈也瘳病愈也言積思之病至此而愈也)○風雨如晦
(叶呼洧反)雞鳴不巳旣見君子云胡不喜(賦也)
(晦昏巳止也)
風雨三章章四句
青青子衿(音金)悠悠我心縱我不往子寧
不嗣音(賦也青青純緣之色貝父母衣純以青子男子也衿領也悠悠)
(思之長也我女子自我也嗣音繼續其聲問也此亦淫奔之詩)○青青
子佩(叶蒲眉反)悠悠我思(叶新齎反)縱我不往子
寧不來(叶陵之反○賦也青青組綬之色佩佩玉也)○挑(他刁)
(反)兮達(他末反叶他悅反)兮在城闕兮一日不
見如三月兮(賦也挑輕儇跳躍之貌達放恣也)
子衿三章章四句
揚之水不流束楚終鮮(息淺反)兄弟維予
與女(女汝同)無信人之言人實迋(居望反)女
(興也兄弟㛰姻之稱禮所謂不得嗣爲兄弟是也予女男女自相謂也人它人)
(也廷與誑同○淫者相謂言揚之水則不流束楚矣終鮮兄弟則維予與女矣)
(豈可以它人離閒之言而疑之哉彼人之言特誑女耳)○揚之水
不流束薪終鮮兄弟維予二人無信人
之言人實不信(叶斯人反○興也)
揚之水二章章六句
出其東門有女如雲雖則如雲匪我思
存縞(古老反)衣綦(巨基反)巾聊樂(音洛)我員(于云)
(反○賦也如雲美且衆也縞白色綦蒼艾色縞衣綦巾女服之貧陋者此人自)
(目其室家也員與云同語詞也○人見淫奔之女而作此詩以爲此女雖美且)
(衆而非我思之所存不如己之室家雖貧且陋而聊可自樂也是時淫風大行)
(而其閒乃有如此之人亦可謂能自好而不爲習俗所移矣羞惡之心人皆有)
(之豈不信哉)○出其闉(音因)闍(音都)有女如荼(音徒)
雖則如荼匪我思且(子餘反)縞衣茹藘聊
可與娛(賦也闉曲城也闍城臺也荼茅華輕白可愛者也且語助詞茹)
(藘可以染絳故以名衣服之色娛樂也)
出其東門二章章六句
野有蔓草零露漙(徒端反叶上兖反)兮有美一
人清揚婉兮邂逅相遇適我願(叶五遠反)兮
(賦而興也蔓延也漙露多貌清揚眉目之閒婉然美也邂逅不期而會也○男)
(女相遇於野田草露之閒故賦其所在以起興言野有蔓草則零露漙矣有美)
(一人則清揚婉矣邂逅相遇則得以適我願矣)○野有蔓草零
露瀼瀼有美一人婉如清揚邂逅相遇
與子偕臧(賦而興也瀼瀼亦露多貌臧美也與子偕臧言各得其所)
(欲也)
野有蔓草二章章六句
溱與洧方渙渙(叶于元反)兮士與女方秉蕑
(古顔反叶古賢反)兮女曰觀乎士曰旣且(子餘反)
且往觀乎洧之外洵訏(况于反)且樂(音洛)維
士與女伊其相謔贈之以勺藥(賦而興也渙渙)
(春水盛貌蓋冰解而水散之時也蕑蘭也其莖葉似澤蘭廣而長節節中赤高)
(四五尺且語辭洵信訏大也勺藥亦香草也三月開華芳色可愛〇鄭國之俗)
(三月上巳之辰采蘭水上以祓除不&KR1444;故其女問於士曰盍往觀乎士曰吾旣)
(往矣女復要之曰且往觀乎蓋洧水之外其地信寬大而可樂也於是士女相)
(與戲謔且以勺藥相贈而結恩情之厚也此詩淫奔者自叙之詞)○溱
與洧瀏(音留)其清矣士與女殷其盈矣女
曰觀乎士曰旣且且往觀乎洧之外洵
訏且樂維士與女伊其將謔贈之以勺
藥(賦而興也瀏深貌殷衆也將當作相聲之誤也)
溱洧二章章十二句
鄭國二十一篇五十三章二
百八十三句(鄭衛之樂皆爲淫聲然以詩考)
(之衛詩三十有九而淫奔之詩才四之一鄭詩二十有一)
(而淫奔之詩巳不翅七之五衛猶爲男悅女之詞而鄭皆)
(爲女惑男之語衛人猶多刺譏懲創之意而鄭人幾於蕩)
(然無復羞愧悔悟之萌是則鄭聲之淫有甚於衛矣故夫)
(子論爲邦獨以鄭聲爲戒而不及衛蓋舉重而言固自有)
(次第也詩可以觀豈不信哉)
詩卷第四
