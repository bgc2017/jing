慈湖詩傳卷九宋楊簡撰
秦
有車鄰鄰有馬白顛未見君子寺人之令阪有漆隰有
栗既見君子並坐鼓瑟今者不樂逝者其耋阪有桑隰
有楊既見君子並坐鼓簧今者不樂逝者其亡
是詩士樂秦國之盛說秦君之優禮願仕其國而不
去之也而毛詩序曰車鄰美秦仲也秦仲始大有車
馬禮樂侍御之好焉失詩人之情矣鄰鄰言車之多
若居室之比鄰白顛毛傳曰的顙也寺人内小臣也
君子謂秦君也士自他國而至秦未見秦君則有寺
人司傳報之事使寺人傳告焉令使也爾雅釋地云
下濕曰隰又云陂者曰阪郭璞云陂陀不平陂即坡
字小雅正月云瞻彼阪田坡上有漆木隰中有栗木
漆可以為器用栗可以充籩實桑可以蠶楊可以矢
釋木云楊蒲柳郭云可以為箭左傳所謂董澤之蒲
車如此盛馬如此美漆栗桑楊咸可食用樂秦之盛
姑舉其大既見秦君燕禮相好並坐鼓瑟情親禮優
若朋友然故士樂為之臣曰今者不扵此樂焉止焉
苟逝往他國必其耋老而已矣不復有過扵秦者矣
不復得志老且死亡矣釋樂云大瑟謂之灑郭云長
八尺二寸廣一尺八寸二十七絃世本曰庖犧作五十
絃黃帝素女鼓瑟哀不自勝乃破為二十五絃禮舊
圖云雅瑟長八尺一寸廣一尺八寸二十三絃其常
用者十九絃其餘四絃謂之番番嬴也頌瑟長七尺
二寸廣一尺八寸二十五絃盡用之樂記云清廟之
瑟朱絃而疏越越瑟底孔也簧釋見王風君子陽陽
周易離卦云大耋之嗟
駟鐵孔阜六轡在手公之媚子從公于狩奉時辰牡辰
牡孔碩公曰左之舍拔則獲遊于北園四馬既閑輶車
鸞鑣載獫歇獢
碩補音常約切大也禮記諺有之曰人莫知其子之
惡莫知其苗之碩太元斷首我心孔碩乃後有鑠說
文以石得聲漢石顯傳民歌曰牢耶石耶五鹿客耶
印何纍纍綬若若耶拔蒲末反輶由九反又音由
毛詩序曰駟鐵美襄公也始命有田狩之事園囿之
樂公得士民之歡心而後有是詩也而序不及之毛
傳曰鐵驪阜大也孔甚也阜壯盛也孔疏云檀弓云
夏后氏尚黑色鐵者言其色黑如鐵每馬有二轡四
馬當八轡矣諸文皆言六轡者以驂内轡納之于觼
故在手者惟六轡爾公之媚子當是公之子媚者美
稱也毛傳曰時是辰時也冬獻狼夏獻麋春秋獻鹿
豕羣獸鄭箋云奉時辰牡者謂虞人也孔疏云虞人
奉是時節之牡獸謂驅以待公射之公戒御者曰從
左而逐之公乃親自射之舍放矢括則獲其獸冬獻
狼以下皆天官獸人文鄭箋云拔括也毛傳曰閑習
也輶輕也獫歇獢田犬也長喙曰獫短喙曰歇獢今
從釋文作歇獢爾雅狗屬長喙獫短喙猲獢鄭箋云
置鸞扵鑣異於乘車也孔疏云鸞和所在經無正文
經解注引韓詩内傳曰鸞在衡和在軾又大戴禮保
傳篇文與韓詩說同故鄭依用之蓼蕭傳曰在軾曰
和在鑣曰鸞箋不易之異義戴禮載毛氏二說謹按
六經無眀文且殷周或異故鄭亦不駮商頌烈祖箋
云鸞在鑣以無眀文且殷周或異故鄭為兩解朱曰
田事已畢故遊于北園以車載犬盖以休其足力也
韓愈畫記有騎擁田犬者亦此類廣韻云鑣馬銜
小戎俴收五楘梁輈游環脅驅隂靷鋈續文茵暢轂駕
我騏馵言念君子温其如玉在其板屋亂我心曲四牡
孔阜六轡在手騏駵是中騧驪是驂龍盾之合鋈以觼
軜言念君子温其在邑方何為期胡然我念之俴駟孔
羣厹矛鋈錞蒙伐有苑虎韔鏤膺交韔二弓竹閉緄縢
言念君子載寢載興厭厭良人秩秩德音
驅補音周官驅逆之車蕭該漢書音義驅駈皆居懼切班
固東都賦舉烽伐鼓申令三驅輕車霆激驍騎電騖
蔡邕釋誨驅與數與路叶嵇康賦驅與赴叶黃香九
官賦驅與御叶簡謂輕懼切靷音尹鋈音沃馵之樹
反是詩婦人閔其君子之從戎閔而思之因叙車
馬之詳不以敗聞故其辭平衞宏不熟觀本詩情旨
旁求外說贅矣曰小戎美襄公也備其兵甲以討西
戎西戎方強而征伐不休國人則矜其車甲婦人能
閔其君子焉惟此閔其君子為得其情夫婦至情奚
勞勉強而宏曰能亦非也夫婦正情天地大義人皆
有是正情而自不知其與天地為一此固非宏之所
知也故雜推外說滋惑人心毛傳曰小戎兵車也俴
淺收軫也五五束也楘歴錄也梁輈輈上句衡也一
輈五束束有歴錄鄭箋云此羣臣之兵車故曰小戎
孔疏云俴淺釋言文收軫者相傳為然軫者車之前
後兩端之横木也盖以軫所以收斂所載故名收焉
輈者轅也五楘梁輈以皮革五處束之因以為文章
歴錄然轅從軫以前稍曲而上至衡之上而嚮下句
之如屋梁之隆起轅即輈故曰梁輈而孔疏謂衡則
横居輈下如屋之梁非也今屋有衡平横其前惟梁
隆起此曰梁輈不曰梁衡孔疏之差扵是益眀五束
施扵如屋梁隆起曲處防木理之斷折也故曰五楘
梁輈毛傳曰游環靷環也游在背上所以禦出也脅
驅慎駕具所以止入也隂掩軌也靷所以引也鋈白
金也續續靷也文茵虎皮也暢轂長轂也騏騏文也
左足白曰馵孔疏云兵車言淺軫長轂者對大車平
地載任之車為淺為長也考工記云輿人為車輪崇
車廣衡長參如一參分車廣去一以為隧註云兵車
之隧四尺四寸鄭司農云隧謂車輿深也則兵車當
輿之内從前軫至後軫惟深四尺四寸也車人云大
車牝服(按原本牝誤作牡)二柯有參分柯之二則大車從前軫
至後軫其深八尺兵車之輪崇六尺有六寸椁其漆
内而中詘之以為之轂長註云六尺六寸之輪漆内
六尺四寸是為轂長三尺二寸考工記又說車人為
車柯長三尺轂長半柯是大車之轂長尺半也兵車
之轂比之為長鄭司農云斧柯因以為度鄭箋云游
環在背上無常處貫驂之外轡以禁其出脅驅者著
服馬之外脅以止驂之入揜軌在軾前垂輈上鋈續
白金飾續靷之環孔疏云游環者以環貫靷游在背
上故謂之靷環也貫兩驂馬之外轡引轡為環所束
驂馬欲出此環牽之故所以禦出也定本作靷環脅
驅者以一條皮上繫於衡下繫于軫當服馬之脅愛
慎乘駕之具驂馬欲入則此皮約之所以止入也隂
揜軌者謂輿下三面材以板木横側車前所以隂映
此軌故云揜軌也靷者以皮為之繋扵隂板之上令
驂馬引之何則此車衡之長惟六尺六寸止容二服
而已驂馬頸不當衡别為二靷以引車故云(按原夲故云二字脫)
哀二年左傳稱郵無䘏說已之御云兩靷將絶吾能
止之是横軌之前别有驂馬二靷也釋器云白金謂
之銀鋈非白金之名謂銷此白金以沃灌靷環今俗
以錫鋈鐵為飾錫亦白亦金類未必皆銀也劉熙釋
名云鋈沃也續續靷端也文茵虎豹皮之屬馬之雜
色有文者名騏詳釋見曹風鳲鳩易震為馵足釋畜
云馬後右足白驤左足白馵釋畜又云膝上皆白惟
馵郭璞曰馬膝上皆白惟馵後左脚白者直名馵地
理志云天水隴西山多林木民以板為屋秦戎之郊
多板屋歟念君子從戎今在板屋思君子温和如玉
而今遠役亂我心曲心之深曲處也六轡釋見駟鐵
毛傳曰黃馬黑喙曰騧箋云赤身黑鬛曰駵中中服
驂兩騑也孔疏云若身鬛俱赤則為騂馬車駕四馬
在内兩馬謂之服在外兩馬謂之騑爾雅云白馬黑
喙曰騧郭璞曰今之淺黃色者為騧馬說文云黃馬
黑喙曰騧驪鐵也色黑如鐵駟鐵毛傳曰鐵驪毛傳
曰龍盾畫龍其盾也合合而載之孔疏云盾以木為
之軜驂内轡也箋云軜之觼以白金為飾也軜繫于
軾前孔疏云驂馬内轡之末鋈金以為觼軜之於軾
前四馬八轡而經傳皆言六轡眀有是轡當繋之驂
馬内轡不須牽挽故知納驂内轡繫扵軾前毛傳謂
在敵邑未必然邑者君子所居之邑也婦人雖因君
子遠役而思其未從戎而在邑之時温温然和也思
念之及此方今以何為期言何日可歸也胡然者言
胡為若是也言何故而興戎也我念之焉念其君子
也毛傳曰俴駟四介馬也孔甚也厹三隅矛也錞鐏
也蒙討羽也伐中干也苑文貌箋云俴淺也謂以薄
金為介之札介甲也甚羣者言和調蒙厖也討雜也
畫雜羽之文于伐故曰蒙伐方言云盾關東或謂之
□毛傳曰虎虎皮也韔弓室也膺馬帶也交韔交二
弓扵韔中也閉紲緄繩縢約箋云鏤膺有刻金飾也
孔疏云以竹為閉置于弓隈然後以繩約之俴駟是
用淺薄之金以為四馬之甲成二年左傳說齊侯與
晉戰云不介馬而馳之是戰馬皆被甲也厹矛三隅
矛刃有三角曲禮曰進戈者前其鐏後其刃進矛戟
者前其錞是矛之下端當有錞也彼註云銳底曰鐏
平底曰錞夏官司兵掌五盾各辨其等以待軍事註
云五盾干櫓之屬其名未盡聞也言辨其等則盾有
大小襄十年左傳說狄虒彌建大車之輪而蒙之以
甲以為櫓櫓是大盾故以伐為中干干伐皆盾之别
名也膺胷也鏤膺是馬帶若今之鏤胷春官巾車說
五路之飾皆有樊纓註謂今馬大帶也彼謂在腹之
帶與膺異也然膺亦近腹矣既夕記說眀器之弓云
有䪐註云䪐弓檠也弛則縳之扵弓裏備損傷也以
竹為之引詩云竹閉緄縢然則一名䪐也考工記弓
人註云紲弓䪐也詩言金路皆云鉤膺婦人思念其
夫遠行或寢或興勞勤道途又思其德性厭厭靜善
其德音又秩秩皆善秩秩猶每每不一也愛而念之
故思及此毛傳曰厭厭安静也
蒹葭蒼蒼白露為霜所謂伊人在水一方遡洄從之道
阻且長遡游從之宛在水中央蒹葭淒淒白露未晞所
謂伊人在水之湄遡洄從之道阻且躋遡游從之宛在
水中坻蒹葭采采白露未已所謂伊人在水之涘遡洄
從之道阻且右遡游從之宛在水中沚
爾雅釋草云蒹薕葭蘆郭云蒹似萑而細高數尺陸
璣云蒹水草也可食牛葭可以為薪為薄夫蒹葭易
生之草彌望無際蒼蒼其盛及白露凝焉而為霜則
所謂蒼蒼者黃而衰矣喻秦國雖盛有以害其盛矣
所謂伊人以道德自重不肯自至秦不得斯人而用
之實為疵其所以不能致伊人者有小人在側歟德
禮之未至歟雖盛而衰必有以害之歟毛傳衞序雖
穿鑿無取然咸以禮為言序刺襄公未能用周禮得
非古說譏秦不能以禮致賢歟古說久而浸失故毛
傳穿鑿歟然考本詩白露為霜未晞未已之意殆有
失德小人在側故賢者不肯至歟逆流而上曰遡㳂
流洄曲行陸以從之而道阻且長游者游扵水中而
從之而伊人在水中央凡是皆形容伊人不肯自至
之意躋升也升則勞而難右亦言回曲之意湄者水
涯微曲如眉歟涘者水之涯涘方舟以濟之地歟坻
小渚沚亦同亦猶中央淒淒者衰之初采采者人采
取之多又白露未已霜露摧之其衰甚矣
終南何有有條有梅君子至止錦衣狐裘顔如渥丹其
君也哉終南何有有屺有堂君子至止黻衣繡裳佩玉
將將夀考不忘
裘補音渠之切易林剥之㢲曰蔡侯兩裘久苦流離
大過之困曰送我貂裘與福載来来陵之切說文以
求得聲曺大家東征賦貴賤貧富不可求兮正身履
道以俟時兮古求亦渠之切屺音起或作紀秦君
至周之終南終南之人感秦君之德愛而說之作是
詩也周人作之秦人歌之得是詩扵秦歟攷之史則
周平王避犬戎之難東遷洛邑秦襄公以兵送至洛
平王封襄公為諸侯賜之岐以西之地曰戎無道侵
奪我岐之地秦能攻逐戎即有其地終南之人感襄
公既力戰以救周又以兵送護平王東遷念無以報
之曰終南何有不過有條爾有梅爾言無以報之無
以贈之也君子謂秦君也秦君錦衣狐裘顔如渥丹
歎曰其君也哉美其儀容之盛真國君也古已字□
屺者殆山之雙巄似□歟(按屺字從崔靈恩集注)爾雅云畢堂
牆李廵曰厓似堂牆曰畢終南何有有屺爾有堂爾
尤言其無所有無以贈秦君也夀考祝秦君之夀也
不忘不忘秦君之德也毛傳曰終南周之名山中南
也地理志稱扶風武功縣東有大山古文以為終南
昭四年左傳曰荆山中南九州之險是一名中南也
毛傳曰條槄梅柟也釋木云槄山榎郭璞云今山楸
也陸璣疏云槄今山椒也亦如下田楸爾皮葉白色
亦白材理好能溼可為棺木玉藻曰君衣狐白裘錦
衣以裼之注云君衣狐白毛之裘則以素錦為衣覆
之使可裼也袒而有衣曰裼鄭箋云渥丹赤而澤也
今俗曰紅潤考工記繢人黑與青謂之黻五色備謂
之繡黻衣衣裳之總稱書言十二章黻居其末舉黻
則餘包之矣故孔子曰禹致美乎黻冕亦以黻為衣
裳之總稱天子與諸侯服章雖不同而皆有黻此又
曰繡裳者欲眀備五色之美毛詩序曰終南戒襄公
也能取周地始為諸侯受顯服大夫美之故作是詩
以戒勸之本詩無戒勸之意毛衞穿鑿襄公雖受逐
戎有地之誓十二年伐戎至岐而卒至子文公始能
取其地而衞序曰能取周地非也
交交黃鳥止于棘誰從穆公子車奄息維此奄息百夫
之特臨其穴惴惴其慄彼蒼者天殲我良人如可贖兮
人百其身交交黃鳥止于桑誰從穆公子車仲行維此
仲行百夫之防臨其穴惴惴其慄彼蒼者天殲我良人
如可贖兮人百其身交交黃鳥止于楚誰從穆公子車
鍼虎維此鍼虎百夫之禦臨其穴惴惴其慄彼蒼者天
殲我良人如可贖兮人百其身
毛詩序曰黃鳥哀三良也國人刺穆公以人從死而
作是詩也本詩初無刺穆公之意按史記殉者百七
十人未必皆穆公命之使殉已也殆穆公惠愛入人
之深西戎之俗以從死為常耳是詩哀三良而已矣
哀三良正心也道心也故孔子取焉若是詩以殉葬
為善孔子將刪去之交交其飛相交也交交桑扈亦
然孔疏曰止于棘得其所今良臣從死是不得其所
朱曰以所見起興也盡殺曰殲言殺良人之多也百
夫之防言其智勇足以護防百夫百夫之禦言其忠
勇足以當百人之敵可禦百夫也
鴥彼晨風鬱彼北林未見君子憂心欽欽如何如何忘
我實多山有苞櫟隰有六駮未見君子憂心靡樂如何
如何忘我實多山有苞棣隰有樹檖未見君子憂心如
醉如何如何忘我實多
櫟盧狄反補音歴各切說文以樂得聲左氏傳在櫟
釋文書灼切輔櫟力各切漢書都櫟陽蘇林音藥簡
觀風與林棣與檖不叶此則亦不必叶毛詩序曰
晨風刺康公也忘穆公之業始棄其賢臣焉毛傳曰
鴥疾飛貌晨風鸇也釋鳥云晨風鸇毛傳曰先君招
賢賢人從之鴥疾如晨風之飛入北林程曰林木茂
盛則飛鳥所集朝廷有道則賢者所就未見君子思
見君子以未得為憂憂思之中有敬心焉不敢忽易
也故曰欽欽如何如何而今乃不然矣今忘我實多
異乎昔者雖不敢眀指而隠然念其先君之意可見
矣憂心欽欽已上皆指先君也叢生曰苞秦人謂柞
櫟為櫟孫炎曰櫟實橡也今俗曰橡斗子味如栗毛
傳謂駮如馬倨牙食虎豹諸儒說皆不安下章云山
有苞棣隰有樹檖皆山隰之木相配不宜云獸爾雅
釋木云駮赤李子赤安知此六駮非赤駮之訛乎詩
中字訛者亦多釋木云常棣子如櫻桃可食檖一名
羅郭云今楊檖也實似梨而小酢可食陸璣云一名
赤羅一名山梨一名鹿梨一名鼠梨夫櫟駮棣檖皆
果實可食喻秦國人材皆可用昔先君未見君子憂
心靡樂如醉思見賢者其切如此如何如何而今不
然也忘我舊臣盖亦甚矣故曰忘我實多是詩與權
輿相類
豈曰無衣與子同袍王于興師修我戈矛與子同仇豈
曰無衣與子同澤王于興師修我矛戟與子偕作豈曰
無衣與子同裳王于興師修我甲兵與子偕行
(按此篇永樂大典缺卷)
我送舅氏曰至渭陽何以贈之路車乘黃我送舅氏悠
悠我思何以贈之瓊瑰玉佩
毛詩序曰渭陽康公念母也康公之母晉獻公之女
文公遭驪姬之難未反而秦姬卒穆公納文公康公
時為太子贈送文公扵渭之陽念母之不見也我見
舅氏如母存焉及其即位思而作是詩也熟詳詩辭
殆非追思而作者毛傳曰母之昆弟曰舅爾雅釋親
云母之昆弟為舅鄭箋云渭水名也秦是時都雍至
渭陽者盖東行送舅氏于咸陽之地孔疏云雍在渭
南水北曰陽晉在秦東行必渡渭毛傳曰贈送也乘
黃四馬也瓊瑰石而次玉董曰巾車金路以封同姓
象路以封外姓革路以封四衞木路以封蕃國皆諸
侯也故人君之車曰路車朱曰乘黃四馬皆黃也孔
疏云佩玉唯天子用純諸侯則玉石雜故知瓊瑰是
美石次玉太子奉公命而送舅所贈公贈之也
於我乎夏屋渠渠今也每食無餘于嗟乎不承權輿於
我乎每食四簋今也每食不飽于嗟乎不承權輿
(按此篇永樂大典缺卷)
陳
子之湯兮宛丘之上兮洵有情兮而無望兮坎其擊鼓
宛丘之下無冬無夏值其鷺羽坎其擊缶宛丘之道無
冬無夏值其鷺翿
子者陳君也狡童維子之故褰裳子惠思我山有樞
子有衣裳皆指君也毛傳曰湯蕩也四方高中央下
曰宛洵信也爾雅釋邱云宛中宛邱陳君雖遊蕩而
慈惠扵人有情今俗語亦有此此曰信於人有情但
無望爾望謂譽望謂不為人所觀仰坎擊之聲也羽
翿一也舞者所持以翳身亦以指麾無冬無夏值遇
其舞也缶瓦器擊之為樂今亦有之毛詩序曰宛邱
刺幽公也淫荒昏亂遊蕩無度焉史記無所考鄭箋
亦云子者幽公也毛傳曰子大夫也於此益騐衞宏
作序與毛異義
東門之枌宛丘之栩子仲之子婆娑其下榖旦于差南
方之原不績其麻市也婆娑榖旦于逝越以鬷邁視爾
如荍貽我握椒
爾雅釋木云榆白枌邢疏云榆之皮色白者名枌郭
璞云枌榆先生葉却著莢皮色白然皮白亦有無莢
者榆有十種葉皆相似惟皮色白者名枌釋木云栩
杼郭云柞樹邢疏云栩一名杼詩唐風云集于苞栩
陸璣疏云今柞櫟也其子為皂或言皂斗其殼為汁
可以染皂或言杼斗釋訓云婆娑舞也盖舞之容也
釋詁云榖善也差擇也榖旦猶俗云好天氣晴和之
旦也男子出而擇女南方原氏之女不績其麻而舞
於市春秋莊二十七年季友如陳葬原仲則陳有原
氏子仲皆其著者逝往也越於也邁行也鄭箋云鬷
總也欲男女合行扵其所期會之處乎毛傳曰荍芘
芣也釋草云荍蚍衃郭璞云今荆葵也似葵紫色謝
氏云小草多華少葉又翹起陸璣云芘芣一名荆葵
似蕪菁紫綠色可食微苦鄭箋云男女交會而相悅
曰我視女之顔色美如芘芣之華女遺我一握之椒
交情好也椒芬香之物商頌稱鬷假無言鬷亦總也
毛詩序曰東門之枌疾亂也幽公淫荒風化之所行
男女棄其舊業亟會扵道路歌舞于市井爾
衡門之下可以棲遲泌之洋洋可以樂飢豈其食魚必
河之魴豈其取妻必齊之姜豈其食魚必河之鯉豈其
取妻必宋之子
毛詩序曰衡門誘僖公也愿而無立志故作是詩以
誘掖其君也毛傳曰衡門横木為門言淺陋也棲遲
從容盤桓也言雖至貧陋之所亦可從容自樂也泌
之水洋洋自樂雖飢不足食亦有可樂者焉齊姜姓
宋子姓當是陳嘗請昏于二國二國不從陳君質弱
凡百不振重以請昏齊宋不獲益沮喪無聊故詩人
誘掖之歟詩意言陳國雖小亦足自立自樂奚必娶
扵齊宋而後能立能國鄭箋乃以食魚娶妻皆以為
喻喻君任臣何必聖人亦取其忠孝而已箋說非陳
君惟其懦而無志故作詩以啟之若君有必求聖臣
之志則亦禹湯文武之君也豈得謂之無立志耶史
記僖公無所書
東門之池可以漚麻彼美淑姬可與晤歌東門之池可
以漚紵彼美淑姬可與晤語東門之池可以漚菅彼美
淑姬可與晤言
毛詩序曰東門之池刺時也疾其君之淫昏而思賢
女以配君子也疾之為言甚矣犯矣非詩人之情也
是詩含隠不露詎敢曰疾之耶毛傳曰池城池也鄭
箋云淑姬賢女也孔疏云姬姜婦人之美稱閨門之
内歌笑晤言固足以深入人心思得賢女以配君子
笑歌晤言有以浸潤漸漬成人君之正德故以漚麻
漚紵漚菅為喻晤者相語相曉諭之謂釋草云白華
野菅陸璣疏云菅似茅而滑澤根下五寸有白粉者
柔韌宜為索漚尤善紵字本作苧後世績苧如絲之
細故作紵紵字非古也
東門之楊其葉牂牂昏以為期眀星煌煌東門之楊其
葉肺肺昏以為期眀星晳晳
毛詩序曰東門之楊刺時也昏姻失時男女多違親
迎女猶有不至者也毛傳曰牂牂盛貌言男女失時
不逮秋冬禮曰冬合男女毛傳言秋何也鄭箋云親
迎之禮以昏時女留他色不肯時行乃至大星煌煌
然昏禮行事必用昏昕昏昕隂陽之交男女之義也
聖王制禮寓義使人知男女之事即天地之大義易
曰歸妹天地之大義也
墓門有棘斧以斯之夫也不良國人知之知而不已誰
昔然矣墓門有梅有鴞萃止夫也不良歌以訊之訊予
不顧顛倒思予
鴞尸驕反訊補音息悴切(按原本三字脱)釋文又作誶開元
五經文字誶音祟注云詩歌以誶之龍龕手鑑雖醉
切亦引此詩而以訊為誶以之為止墓死所荆棘
惡木斧以斯析之梅味酸人哀則鼻酸鴞惡鳥詳味
辭旨則毛詩序言刺佗情狀著矣序又曰陳佗無良
師傅以至扵不義惡加扵萬民焉盖罪師傅詩辭有
欲殺所任邪惡之人之意斧以斯之直欲殺之欲殺
所任之人則佗之罪狀亦著矣夫也不良指所任也
序謂之師傅國人皆知其不良君豈不知之知之而
不已乃任用之誰昔然矣言昔始用之者誰也此亦
默譏先君不能去小人使傅佗致此禍也作此歌詩
以告之訊告之也予我也予告之而不顧終用不良
之夫則禍敗之至也必矣顛倒禍敗之謂也顛倒時
則思予之言矣後佗益長惡數往蔡淫果為三弟及
蔡人所共殺補音思予演女切顔師古糾繆正俗
曰予當讀如與不當讀如余詩或敢侮予將伯助予
女轉棄予楚辭目眇眇以愁予何夀天兮在予皆無
余音鄭康成曲禮注云余予古今字非也未詳
防有鵲巢卭有旨苕誰侜予美心焉忉忉中唐有甓卭
有旨鷊誰侜予美心焉惕惕
毛詩序曰憂讒賊也宣公多信讒君子憂懼焉毛傳
曰防邑也卭邱也苕草也侜張誑也鄭箋云旨美也
爾雅釋宫云瓴甋謂之甓郭璞曰㼾甎也釋宫云廟
中路謂之唐孫炎引詩中唐有甓釋草云鷊綬郭璞
云小草有雜色似綬歐陽曰讒言惑人非一言一日
之致必由積累而成如鵲巢漸積構成之爾苕草多
矣其華一色讒夫之多通為一黨似之廟中之唐以
甓甃砌今俗以巧言設詐次第而至者謂之排砌此
唐甓之喻也鷊草雜色成文讒言排砌甚美足以動
人心似之義同貝錦詩人之所美者吾君也故曰誰
為讒言以侜誑吾君乎予心忉忉其憂也惕惕其懼
也讒言行則小人進君子退國亂且敗矣兩言旨者
讒言固令人美聽也唐風葛生亦曰予美則婦以夫
為美此則臣以君為美宣公有嬖姬生子款欲立之
終扵殺太子必有讒者
月出皎兮佼人僚兮舒窈糾兮勞心悄兮月出皓兮佼
人懰兮舒懮受兮勞心慅兮月出照兮佼人燎兮舒夭
紹兮勞心慘兮
毛詩序曰月出刺好色也皎者光之白歟皓者月愈
上而光愈盛歟佼姣同美也僚白歟懰清歟燎潔歟當
月出之時見佼人之僚白人之肌體之白得月而尤
白好色者悦之故其窈糾之情舒焉而不可遽得故
勞心悄然窈者思之深遠也糾愁結也懮憂也入心
之深也王氏曰慅言不安而騷動朱曰天紹糾緊之
意補音云古書静躁或作&KR0997;史記摻板棰索隠音
操吳谷朗碑詞名喿豹産勲齊往蹤又以參為喿二
字古盖通用說文懆愁不安也慘毒也唐韻懆采老
切慘七感切此詩音義皆當作懆變而為慘者傳寫
之訛或二字互用故以慘為懆開元五經文字書慘
為懆又云憂而不樂也吕曰此詩用字聱牙意者其
方言歟佼人之稱雖言美好而非善之也乃詩人之
鄙辭序曰刺好色是也
胡為乎株林從夏南匪適株林從夏南駕我乘馬說于
株野乘我乘駒朝食于株
毛詩序曰株林刺靈公也淫乎夏姬驅馳而往朝夕
不休息焉毛傳曰株林夏氏邑楚殺徵舒左傳謂之
戮夏南靈公實從南之母淫而曰從夏南者託辭扵
夏南隠惡也說舍也徵舒字子南車已駕則有司請
所之公曰適株林詩人曰匪適株林從夏南爾豈但
詩人國人皆云乘駒易韻爾毛傳言大夫未安雖有
其事詩辭未必及此
彼澤之陂有蒲與荷有美一人傷如之何寤寐無為涕
泗滂沱彼澤之陂有蒲與蕑有美一人碩大且卷寤寐
無為中心悁悁彼澤之陂有蒲䓿萏有美一人碩大且
儼寤寐無為輾轉伏枕
䓿戶感切萏大感反枕補音知輦切釋名枕檢也所
以檢頃也周易險以枕入于坎窞亦以枕韻窞補音
此切未安詩固自有微叶而不切者縱此切叶則宜
占斂切乃今音之微轉若知輦切則差甚矣是詩
念正人至潔至美知其大患且及憂之痛之至扵涕
泗滂沱也攷之扵史則泄冶諫靈公君臣淫亂公告
孔寧儀行父二子請殺之公弗禁之時也而毛傳序
曰刺時也言靈公淫扵其國男女相說憂思感傷焉
諸儒遂謂此有美一人為婦人誤矣攷他詩簡兮西
方美人彼美人兮謂美德之人也静女美人之貽亦
謂美德不謂其色野有蔓草有美一人亦謂美德之
士孔子嘗咏以稱程子汾沮洳美無度美如英美如玉亦
謂大夫况此詩所謂碩大且卷碩大且儼豈女子之
容耶漢史謂衞宏作毛詩序屢攷衞序差謬不一蒲
與荷生于水中至潔矣君臣俱淫餘皆從靡獨泄冶
直諫此固國人之所美所愛也故曰有美一人盖比
德扵蒲荷詩人曰美則美矣傷如之何往往或聞靈
公與孔寧儀行父怒將殺之不正言而惟曰傷不敢
必也亦愛賢者不忍言殺也然審之其情狀將至扵
殺故哀痛日夜一無所為百為俱廢至于涕泗滂沱
毛傳曰自目曰涕自鼻曰泗諸儒不易其說而今俗
亦曰鼻涕毛傳謂蕑蘭而蘭未嘗生扵澤陂故鄭改
為蓮然改字未安豈荷葉亦名為蕑歟荷葉與華率
相間豈以是得名歟荷者芙蕖之總名釋草云荷芙
蕖其葉蕸其華䓿萏其實蓮蕑其蕸之異名歟卷者
其背豐隆外形卷彎歟碩大卷儼皆言德容歟輾轉
亦見關雎
檜
羔裘逍遙狐裘以朝豈不爾思勞心忉忉羔裘翶翔狐
裘在堂豈不爾思我心憂傷羔裘如膏日出有曜豈不
爾思中心是悼
毛詩序曰羔裘大夫以道去其君也國小而迫君不
用道好潔其衣服逍遙遊晏而不能自強于政治故
作是詩也鄭箋云諸侯之朝服緇衣羔裘大蜡而息
民則有黃衣狐裘今以朝服燕祭服朝言如膏有曜
則好潔其衣服益著矣言豈不爾思則去國之情見
矣
庶見素冠兮棘人欒欒兮勞心慱慱兮庶見素衣兮我
心傷悲兮聊與子同歸兮庶見素韠兮我心藴結兮聊
與子如一兮
毛詩序曰素冠刺不能三年也庶見二字宛然有刺
其不能三年之意禮既祥而縞冠素紕傷時服未終
而遽釋曰庶見其素冠猶之可也毛傳曰棘急也欒
欒瘠貌哀者急蹙異乎常人之舒徐也庶見棘人之
欒欒而不可得也故勞心慱慱而傷悼之傷風俗之
薄而亂亡之將至也詩人與同志者偕行見不能三
年者相與傷悲曰且與子同歸乎素韠本常服非喪
服傷彼色服故曰得見其素韠猶之可也彼色服者
盖韎韐爵韠矣如一司志也歎彼俗之不可革曰聊
與子如一而已矣聊猶且也禮皮弁服素韠太古未
有衣裳惟以皮蔽膝後聖雖制衣裳而不忘本始名
蔽膝曰韠爵弁服韎韐韎韐蒨色元端爵韠如爵頭
色補音結激質切(按原本三字脱)說文以吉得聲荀子成
相篇治復一修之吉君子執之心如結蘇秦語言語
相結天下為一(按原本八字脱)揚雄解嘲周罔解結羣鹿争
逸離為十二合為六七皇甫謐釋勸春華發萼夏繁
其實秋風逐暑冬冰乃結古詩青青陵中草傾華晞
朝日陽春被惠澤枝葉可攬結陸機陸抗誄經綸至
道終始自結德與行滿英與言溢
隰有萇楚猗儺其枝夭之沃沃樂子之無知隰有萇楚
猗儺其華夭之沃沃樂子之無家隰有萇楚猗儺其實
夭之沃沃樂子之無室
是詩大夫不樂夫君之淫恣而思其未有情慾之時
也而毛詩序曰國人疾其君之淫恣而思其無情慾
者也則微差釋草云萇楚銚弋名羊桃郭云今羊桃
也或曰鬼桃葉似桃葉白子似桃陸璣云今羊桃是
也華紫赤色其枝莖弱過一丈引蔓于草上萇楚未
長則蔓不延蔓延有縱慾之象如君長則情慾蔓延
不已首章曰樂子之無知二章曰樂子之無家三章
曰樂子之無室室家夫婦之道樂子未有知時未有
室家時未有情慾之時則知今淫恣詩人之所不樂
也夭好也沃沃盛也人心自善人心自神人心即道
故曰道心雖長而知男女之道生扵正情不動私意
則歸妹天地之大義也自無淫慾如天地絪緼如水
鑑中之影象
匪風發兮匪車揭兮顧瞻周道中心怛兮匪風飄兮匪
車嘌兮顧瞻周道中心弔兮誰能亨魚溉之釜鬵誰將
西歸懷之好音
飄補音匹妙切曹植感節賦遠飄與笑字照字叶嘌
匹遙反亨普庚反鬵音尋揭毛詩作偈前漢王吉引
詩作揭匪風非平常之風也匪車非平常之車也
疾風發發車疾如揭檜國之政急疾如此故詩人之
心怛而驚而思周道之和平也東周無足云矣所思
者西周文武之道故顧瞻西周之道途而益感傷焉
嘌疾車之音也弔哀傷也毛詩序曰匪風思周道也
溉滌也鬵甑也魚亦可甑蒸朱曰誰能亨魚我則願
為之溉其釜鬵誰將西歸我則願慰之以好音以見
思之之甚言有能興周道者則已將歸之也程曰亂
極思治人情所然風者天之動以興上政車者人所
為以興民俗天氣順則風時上德修則政舉法制備
則車成政教衰則民僻故以興上下焉(按朱曰以下原本缺今補)
(入)
