慈湖詩傳卷四宋楊簡撰
鄘
汎彼柏舟在彼中河髧彼兩髦實維我儀之死矢靡它
母也天只不諒人只汎彼柏舟在彼河側髧彼兩髦實
維我特之死矢靡慝母也天只不諒人只
髧徒敢反髦音毛儀補音牛何切周官注儀作義二
字古皆音俄太元爭首陽氣汜施不偏不頗物與爭
訟各遵其儀周易鼎耳革失其義也覆公餗信如何
也古文尚書無偏無陂遵王之義陂音坡韓詩儀我
也史記檥船待徐廣檥音儀一音俄爾雅㕒魚竒切
字或作□天鐡因切白虎通論曰天者身也天之為
言鎮也禮統曰天之為言神也(按原本脱此二字)陳也珍也
周易大明終始六位時成時乘六龍以御天又曰時
乘六龍以御天也雲行雨施天下平也荀子成相篇
參天與人人叶賦篇天與形與成叶屈原九歌沖天
與愁人叶九章薄天與偽名叶漢樂章飛龍秋游上
天高賢愉樂民人班固西都賦當天與順人叶詩二
十有三無叶他年切者下同只音紙慝他得反柏
堅喻堅操不可移改内則子事父母總拂髦(按原夲脫總字)
婦事舅姑不言拂髦則知此髧彼兩髦謂其夫也吕
曰儀以夫為法也鄭箋云舟在河中猶婦人之在夫
家是其常處貞女不事二夫矢誓也至死誓不他適
呼其母曰此天也母不信我乎諒信也不事二夫故
謂夫為特易曰婦人貞吉從一而終也慝邪也誓不
為邪以再嫁為邪也只語辭也毛詩序曰柏舟共姜
自誓也衛世子共伯蚤死其妻守義父母欲奪而嫁
之誓而弗許故作是詩以絶之
牆有茨不可埽也中冓之言不可道也所可道也言之
醜也牆有茨不可襄也中冓之言不可詳也所可詳也
言之長也牆有茨不可束也中冓之言不可讀也所可
讀也言之辱也
埽補音蘇后切道徒厚切史記龜策傳道與紂叶邊
讓章華賦要道與素肘叶胡廣侍中箴周道與左右
叶夏侯湛抵疑奮筆揚文議制論道出草苗起林藪
班固幽通賦賴道與靈茂叶顔師古曰茂合韻莫口
切周易八太元五皆止用此一讀下同冓古候友本
又作遘惡亂正也不可道恥也隠也恥正也隠人
之惡亦正也牆所以限内外今乃有可惡之蒺藜焉
其惡公子頑之亂内外其意著矣爾雅云茨蒺藜惡
之欲埽去之而不可得而埽也前漢梁王共傳聽中
冓之言注應劭曰中冓材冓在堂之中也顔師古曰
構謂舍之交積材木也應說近之吕曰中冓蓋閫内
隠奥之處也中冓之言若曰閨門之言也其所可道
者言之猶醜而况其不可道者乎淫行著矣毛傳曰
襄除也蓋本釋言然爾雅亦多差按書懷山襄陵贊
贊襄哉皆訓上詩終日七襄亦訓上此次章叶韻惟
言有茨束者束而去之也朱曰讀誦言也所可詳者
言之猶長使併言其不可詳者則不勝其多矣毛詩
序曰牆有茨衛人刺其上也公子頑通乎君母國人
疾之而不可道也宣公卒惠公幼其庶兄頑烝於惠
公之母生子五人齊子戴公文公宋桓夫人許穆夫
人
君子偕老副笄六珈委委佗佗如山如河象服是宜子
之不淑云如之何玼兮玼兮其之翟也鬒髮如雲不屑
髢也玉之瑱也象之揥也揚且之晳也胡然而天也胡
然而帝也瑳兮瑳兮其之展也蒙彼縐絺是紲袢也子
之清揚揚且之顔也展如之人兮邦之媛也
珈音加佗待何反宜牛何切說文宜古作宐又作㝖
又作□皆自多而孳易林離之姤曰君臣不和上下
失宜宋子笑歌儀禮士冠禮辭曰爰字孔嘉髦士攸
宜翟音狄翟音轉而下亦與髢叶亦猶關雎芼樂皆
音轉而下故亦叶也鬒音軫髢音悌瑱吐殿反揥敕
帝反瑳音磋展音戰縐側救反袢音絆顔補音魚堅
切說文以彦得聲宋玉神女賦顔與言叶司馬相如
大人賦孱顔與連卷叶陸機嘆逝賦顔與然叶郭璞
江賦顔與鰱叶陶潜讀山海經詩顔與年叶其能
與君子偕老者必如下文所言盛服(按原本盛訛魚)其德足
以稱之服之為宜則能與君子偕老今子不淑宜其
不能與君子偕老云如之何猶俗語云更說甚莫毛
傳曰副者后夫人之首飾編髮為之笄衡笄也珈笄
飾之最盛者鄭箋云如今步摇上飾古制未聞毛傳
謂委委行委曲佗佗德平易山無不容河無不潤穿
鑿幾於可笑鄭無箋諸儒亦牽強委委者首飾所加
重積歟佗佗積而高歟其高如山其状之委曲旋環
者如河補音以羔羊詩委委蛇蛇委蛇沈讀委委蛇
蛇引易林蜲蛇反離騷委蛇皆音佗唐何切君子偕
老委佗之義同鄭箋云象服謂褕翟闕翟也人君之
象服則舜所云予欲觀古人之象日月星辰之屬侯
伯夫人之服自褕翟而下如王后焉毛傳既不明言
象服之詳鄭亦不過言褕翟闕翟不釋象義意疑若
舜所云星辰之屬而不敢明言然則服必有所象象
以象其德而其詳未之聞也孔疏謂以象骨飾服未
必然也爾雅釋訓云委委佗佗美也釋義不切玼玉
色褕翟闕翟之首飾有玉焉玼兮玼兮其色之美也
鬒黑髮也如雲言堆起之状甚美而似雲也髢髲也
自矜其鬒髮之美不輕用髢孟子曰予不屑之教誨
屑輕也毛傳瑱塞耳揥所以摘髮也孔疏云既夕記
云瑱塞耳充耳是也淇澳云充耳琇瑩是也以象骨
為搔首因以為飾名之曰揥葛屨云佩其象揥是也
毛傳謂揚眉上廣其釋未安方言目黸瞳之子曰盱
或謂之揚蓋以瞳子每每揚動故名歟案詩美目揚
兮子之清揚其言目也昭昭蓋目之美惟揚動乃著
故以揚為目之美此言目之揚欲言其美之状而莫
能而遂繼曰且其面色之晳白也飾貎極其美極其
嚴盛如天然如帝然以為世間所無如天上人也胡
為乎若是蓋謂其德有以稱此乎否也毛傳曰禮有
展衣者以丹縠為衣蒙覆也絺之靡者為縐當暑袢
延之服也鄭箋云后妃六服之次展衣宜白縐絺絺
之蹙蹙者展衣字之誤禮記作䄠衣夏則裏衣縐絺
孔疏云展覆彼縐絺之上是當暑紲去袢延烝熱之
服也袢延是熱之氣也王氏曰暑服則加紲袢焉所
以自斂飾也音如絆繫之絆說文同瑳者治玉之謂
治石謂之磋則治玉亦謂之瑳矣方治而未磨瑩故
曰縐之状似之詩曰如切如磋如琢如磨毛傳謂顔
者顔角豐滿方言云頟顔也然有女同車云顔如舜
華則謂大體顔色不止於頟展誠也媛淑女也卒章
總言服貎如此之美則宜為邦之淑女也而子則不
淑毛詩序謂君子偕老刺衛夫人淫亂釋文瑳七我
反非當音磋釋文於竹竿巧笑之瑳又七何反即磋
音
爰采唐矣沬之鄉矣云誰之思美孟姜矣期我乎桑中
要我乎上宫送我乎淇之上矣爰采麥矣沬之北矣云
誰之思美孟弋矣期我乎桑中要我乎上宫送我乎淇
之上矣爰采葑矣沬之東矣云誰之思美孟庸矣期我
乎桑中要我乎上宫送我乎淇之上矣
沬音妹中補音諸良切釋名兄忪亦曰兄章舅忪亦
曰舅章顔師古糾繆正俗既言中有章音漢書背尊
章師古注亦云今關中俗呼舅為鍾鍾者章之轉也
太元成首次五能處中也次六不以讓也班固泗水
高祖碑中與傷叶胡綜大牙賦中與常叶要音邀宫
補音居王切屈原九歌朱宫與龍堂叶班固泗水張
敖銘南宫與無疆叶黃香九宫賦宫與綱叶上補音
辰羊切楚辭臨淵兮汪洋顧林兮忽荒修余兮袿衣
騎霓兮南上下同簡謂尚猶上也亦有平聲毛詩
序曰桑中刺奔也衛之公室淫亂男女相奔至于世
族在位相竊妻妾期於幽遠政散民流而不可止毛
傳曰爰於也唐蒙菜名爾雅釋草云唐蒙女蘿女蘿
兔絲毛傳曰沬衛邑書曰明大命于沬邦蓋紂都朝
歌以北是也姜弋庸皆著姓也將為淫奔託名於采
唐采麥采葑或曰桑中溱洧幾於勸矣何以思無邪
曰此非淫者之辭也刺者之辭也淫者畏人之知託
以為采期於幽遠詎敢明言姜弋庸乎使果淫者之
辭將叙事實以紀其情縱桑中之地闊遠相期之處
或同豈一一皆要見於上宫豈一一皆送於淇水之
上豈於姜必託以采唐於弋必託以采麥皆人協韻
爾以是知皆刺者之辭也總言淫者之情状而非的
也故序曰刺奔樂記曰鄭衛之音亂世之音也比於
慢矣桑間濮上之音亡國之音也其政散其民流誣
上行私而不可止也朱曰桑間即此篇鄭元注樂記
云濮水之上地有桑間者昔殷紂使師延作靡靡之
樂已而自沉於濮水後師涓過焉夜聞而寫之為晉
平公鼓之是之謂也桑間在濮陽而朱遂謂桑間即
此篇無乃近似而非乎朱殆謂鄭註為非然樂記非
聖人全書其曰鄭衛比於慢者比同也亦曰孔子曰
思無邪鄭衛在中不敢全言其邪而止曰比於慢此
疑辭蓋作樂記者未逹乎作者之旨所以刺亂非為
亂也桑中非淫者之辭乃刺者之辭
鶉之奔奔鵲之彊彊人之無良我以為兄鵲之彊彊鶉
之奔奔人之無良我以為君
補音兄虚王切白虎通兄者況也釋名兄荒也故青
徐人謂兄為荒漢語雖有親兄安知其不為狼急就
章畢稚季昭小兄柳堯舜樂禹湯晉謠曰後十四年
晉亦不昌昌乃在其兄楚辭天問兄與長叶易林以
福為兄與光叶喜為吾兄與觴叶駕迎吾兄與黃叶
奔奔逋珉切崔駰七依奔與人叶棗據船賦奔與寧
叶韓詩傳曰奔奔彊彊乘匹之貎毛詩傳曰兄謂
君之兄君國小君毛詩序曰鶉之奔奔刺衛宣姜也
衛人以為宣姜鶉鵲之不若也鄭箋云奔奔彊彊言
其居有常匹飛則相隨之貎刺宣姜頑非匹耦觀奔
奔彊彊誠有乘匹之状詩辭無不若之意蓋言鳥獸
之行如鶉鵲然首章言兄則刺公子頑頑為惠公之
庶兄也末章言君則刺宣姜為小君毛傳與韓傳未
見其異惟衛宏之序有異耳鄭則從衛序今不從
定之方中作于楚宫揆之以日作于楚室樹之榛栗椅
桐梓漆爰伐琴瑟升彼虚矣以望楚矣望楚與堂景山
與京降觀于桑卜云其吉終焉允臧靈雨既零命彼倌
人星言夙駕說于桑田匪直也人秉心塞淵騋牝三千
京補音居良切揚子雲交州牧箴京與荒叶班固東
都賦漢京與永昌叶急就章門戶井竈廡囷京榱邊薄
盧瓦屋梁陳琳武華賦鎬京與大荒叶說文麠與䲔
以畺得聲皆或從京倌音官田補音地因切顔師古
急就章注云古者田陳聲相近晉與人之謠曰佞之
見佞果喪其田漢童謠邪徑賊良田䜛口害善人易
林噬嗑之未濟曰徑邪賊田政惡傷民節之井曰宣髮
龍身為王主田太元失首田與根叶韓愈越裳操田與
臣叶張衡南都賦開竇灑流浸彼稻田溝澮脉連堤
塍相輑淵一均切說見燕燕詩千補音倉新切楚辭
招魂千與人與侁叶班固西都賦千與門叶劉邵趙
都賦(按原夲趙都二字脱)千與仁叶易林觀之比騋牝龍身日馭
三千正用此詩一曰龍趾龍身門眉貧切騋音來
毛詩序曰定之方中美衛文公也衛為狄所滅東徙
渡河野處漕邑齊桓公攘夷狄而封之文公徙居楚
邱始建城市而營宫室得其時制百姓悦之國家殷
富焉春秋魯閔公二年十二月狄入衛左傳衛懿公
及狄人戰于滎澤衛師敗績遂滅衛宋桓公逆諸河
宵濟立戴公以廬于漕許穆夫人賦載馳齊桓公使
公子無虧帥車三百乘甲士三千人以戍曹毛詩傳
曰定營室也楚宫楚邱之宫也鄭箋曰定星昏中於
是可以營制宫室故謂之營室方將也初也昏中於
南方鄭箋謂四方鑿矣宫言大體室言内室揆度日
出入以定東西南北乃作宫室而言揆日於作宫室
之後者作詩協韻故交錯為文也爾雅釋天云營室
謂之定郭璞云定正也作宫室皆以營室中為正鄭
謂小雪時孔疏云小雪則在周十二月矣春秋正月
城楚邱而云得時者左傳曰凡土功水昏正而栽日
至而畢則冬至以前皆為土功之時以歴校之僖二
年閏餘十七則閏在正月之後正月之初未冬至故
為得時也毛傳曰椅梓屬陸璣草木疏曰梓實桐皮
曰椅爰於也他年於此伐之以為琴瑟餘所用不盡
記毛傳曰虚漕虚也楚邱有堂邑者景山大山京高
邱也孔疏云知虛漕墟者以文公自漕而徙楚邱故
知升漕虚蓋地有故墟高可登之以望猶僖二十八
年左傳稱晉侯登有莘之墟也以望楚邱又望其傍
堂邑及景山與京邱虚亦不必定言漕虚或登他墟
亦可望爾雅釋詁云景大也今隂陽家相地亦先登
高遠望見其所善又至其所而審觀之亦善則可矣
降觀于桑者桑正其所也即楚宫之址也然後卜孔
疏云終然信善非特當今而已毛傳曰零落也倌人
主駕者相地定國卜既吉有疎雨焉而遂霽衛人喜
焉以此雨為神雨零者疎而不驟雨而即止之義也
惟雨止故命倌人見星而夙駕欲厥明早行也既命
駕倌人已乃說止於桑田之舍朱云非獨此人誠實
淵深其所畜之騋牝亦三千矣問國君之富數馬以
對庾人馬七尺曰騋魯僖公二年齊桓公城楚邱而
封衛衛國忘亾文公大布之衣大帛之冠務材訓農
通商惠工敬教勸學授方任能元年革車三十乘季
年乃三百乘(按魯僖以下大典脱今補入)
蝃蝀在東莫之敢指女子有行遠父母兄弟朝隮于西
崇朝其雨女子有行遠兄弟父母乃如之人也懷昏姻
也大無信也不知命也
毛詩序曰衛文公能以道化其民淫奔之行(按詩序行作恥)
國人不齒也蝃蝀毛傳曰虹也夫婦過禮則虹氣盛
孔疏云日在東則虹見西方日在西則虹見東方無
在日傍之時隮亦虹也虹非天地之常氣乃隂陽繆
感不正之氣而隂為主故常遠日其人道淫泆之氣
感之歟衛人猶莫敢指蝃蝀而况淫奔之行乎隮升
也朝有崇義暮有卑下義虹見則雨女子有行遠父
母兄弟矣此宜憂戚有所不忍豈可不由父母之命
而淫奔乎乃如之人指淫奔之女懷思婚姻故也幼
承父母之誨豈曰淫奔必誨之以善也今而奔焉是
大無信必欺詐以行之不知婚姻遲速莫非天命也
以遲故奔歟
相鼠有皮人而無儀人而無儀不死何為相鼠有齒人
而無止人而無止不死何俟相鼠有體人而無禮人而
無禮胡不遄死
皮補音一讀蒲麋切一讀蒲何切儀一讀魚竒切一
讀牛何切為一讀于媯切一讀吾禾切或寝或訛民
之訛言開元五經文字皆作譌說文以為得聲史記
引書居南交南為正讀為作訛楚辭哀時命(按此嚴忌作非)
(屈原楚詞也)知貪餌之近死兮不如下遊乎清波寧幽隠
以遠禍兮孰侵辱之可為子胥死而成義兮屈原沉
於汨羅漢書王莽傳以勸南偽韋昭五戈切為與偽
皆當有訛音毛詩序謂相鼠刺無禮也衛文公能
正其羣臣而刺在位承先君之化無禮儀也序固多
差繆此序與詩情殊不合是詩所謂無儀無禮豈特
無禮儀而已哉曰不死何為曰不死何俟俟待也曰
胡不遄死遄速也觀此辭情蓋深疾淫蕩之甚者也
不觀全章全篇而執一言以為說亦陋甚矣毛傳亦
同衛文公誠有禮羣臣肅正而承先君之化淫風未
殄猶有如此詩所刺者詩人深疾之情状甚著相視
鼠猶有皮人而無儀此無儀謂淫泆無恥無所藏襲
曾不如鼠之有皮猶包括其體也齒猶有所限止人
無止蕩然淫肆一無畔岸曾不如鼠之猶有齒卒章
體禮則特更韻欲申言深疾淫縱之意故云亦未必
果刺在位者
孑孑干旄在浚之郊素絲紕之良馬四之彼姝者子何
以畀之孑孑干旟在浚之都素絲組之良馬五之彼姝
者子何以予之孑孑干旌在浚之城素絲祝之良馬六
之彼姝者子何以告之
朱曰孑孑特出之貎李廵曰旄牛尾注於干首鄭箋
云周禮孤卿建旃大夫建物首皆注旄焉時有建此
旌來至浚之郊毛傳曰浚衛邑紕所以織組也王氏
曰素絲為組所以帶馬良馬所以好賢也程曰素絲
束帛也以束帛乘馬行禮於賢者李曰干與竹竿字
通用家語曰干旄之忠彼姝者子謂賢者賢者有美
德詩人美之故云姝也畀與也謂卿大夫士之致禮
於賢者如此不知賢者何以與之何以告之也司常
云鳥隼為旟析羽為旌又云州里建旟斿車載旌注
謂斿車王之木路而此詩云干旌者以旌旗通稱歟
爾雅云注旄首曰旌據州里建旟則自州長而下至
於宰咸建旟鄭箋云祝當作屬屬著也(按三字原本脱)凡詩
字訛者多鄭說頗通程曰馬四至於五六馬之益多
見其禮之益加春秋左傳楚公子棄疾見鄭子皮以
馬六匹見子産以馬四匹家語云緫紕於此成文於
彼然則紕之者謂織也程謂素絲所以贈送賢者亦
有理但古者幣用元纁而此曰素絲豈周衰古制寖
廢而用素孔子刪詩惟取其大體之善不可詳責以
古制歟次曰組之豈特取其織組成文之謂乎不然
則以組束幣乎鄭謂祝作屬素絲之幣相屬不一歟
傳箋本於爾雅旌旗練旒九飾以組維以縷然首章
惟言紕又繼曰良馬五之六之為說不通毛傳曰下
邑曰都毛詩序曰干旄美好善也衛文公臣子多好
善賢者樂告以善道也
載馳載驅歸唁衛侯驅馬悠悠言至於漕大夫跋涉我
心則憂既不我嘉不能旋反視爾不臧我思不遠既不
我嘉不能旋濟視爾不臧我思不閟陟彼阿丘言采其
蝱女子善懷亦各有行許人尤之衆稺且狂我行其野
芃芃其麥控于大邦誰因誰極大夫君子無我有尤百
爾所思不如我所之
驅補音祛尤切釋文駈音同陸雲九愍駈與流叶唁
音彦漕音曹補音徂侯切楚詞招隠士禽獸駭兮亾
其曹王孫兮歸來山中兮不可以久留(按原夲脫楚詞三句)簡謂
即今曹音之轉不能旋反補音反浮臠切屈原離騷
經相道之不察兮延佇乎吾將反回朕車以復路兮
及行迷之未遠荀卿賦篇忽乎其極之遠也攭兮其
相逐而反也卭卭兮天下之咸蹇也(按原本脫荀卿賦萹三句)潘岳西
征賦不反與蓬轉叶太元失首反亦與轉叶蝱音盲
補音謨郎切說文以亡得聲行補音戶郎切芃音蓬尢
思之反載馳詩言歸唁衛侯則知衛女後言許人
尤之衆穉且狂則知衛懿公為狄所滅許穆夫人欲
以許救衛而士大夫皆以許國至小而欲救衛如衆
穉幼力至柔弱不量力而往又如狂爾馳驅至漕非
有事實皆所思也念許大夫往衛唁問跋涉我心憂
之殆不如已親往唁也哀閔宗國哀閔兄弟人心之
所不能自已者也許大夫既不以我為嘉善我亦不
能旋反歸唁矣視爾不以我為臧善我所思安得而
不遠嘉善也臧亦善也亦心知父母終於禮不可歸
旋濟者自許歸衛當有濟渡也爾既不以我歸唁為
臧善我所思安得而不深閟爾雅釋邱云偏高阿邱
爾雅為義未盡有卷者阿偏高而阿曲歟蝱貝母藥
也治氣結實采蝱欲以療憂鬱之疾我今所懷思亦
善非為惡也大抵人各有心心各有所欲行許人尤
之謂衆穉狂莫肯往救我思出而行野行芃芃之麥
中徑往控告大邦誰可因之以濟誰可究極救衛之
事許大夫君子無尤我爾百致其思不如我徑往控
告也之往也所思深閟哀切至是非實行野而往控
也毛詩序曰載馳許穆夫人作也閔其宗國顛覆自
傷不能救也衛懿公為狄人所滅國人分散露於漕
邑許穆夫人閔衛之亡傷許之小力不能救思歸唁
其兄又義不得故賦是詩也毛傳曰載辭也草行曰
跋水行曰涉
