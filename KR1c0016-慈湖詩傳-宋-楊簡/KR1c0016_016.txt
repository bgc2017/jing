慈湖詩傳卷十六宋楊簡撰
大雅一
文王在上於昭于天周雖舊邦其命維新有周不顯帝
命不時文王陟降在帝左右亹亹文王令聞不已陳錫
哉周侯文王孫子文王孫子本支百世凡周之士不顯
亦世世之不顯厥猶翼翼思皇多士生此王國王國克
生維周之楨濟濟多士文王以寧穆穆文王於緝熙敬
止假哉天命有商孫子商之孫子其麗不億上帝既命
侯于周服侯服于周天命靡常殷士膚敏祼將于京厥
作祼將常服黼冔王之藎臣無念爾祖無念爾祖聿修
厥德永言配命自求多福殷之未喪師克配上帝宜鑒
于殷駿命不易命之不易無遏爾躬宣昭義問有虞殷
自天上天之載無聲無臭儀刑文王萬邦作孚
躬補音姑宏切說文躬從吕或從弓弓聲本如肱周
易震不于其躬于其鄰又曰艮其限危熏心也艮其
身止諸躬也(按原本四句脱)班固東都賦登靈臺攷休徵俯
仰乎乾坤參象乎聖躬又與稜字叶崔瑗祭和帝文
元景寢曜雲物見徵馮相致妖遂當帝躬韓愈祭嫂
文苟容躁進不顧其躬禄仕而還以為家榮天補音
鐡因切文王與天一也於者嘆美之辭昭者光明
不蔽之謂周雖舊邦其命維新者文王有天道紂失
天道天人一也人心去紂故天命亦去紂而在文王
矣有周不亦顯乎帝命不亦時乎適當其時也紂大
惡文王盛德時適相值故帝命去紂而在文王不顯
不時朱謂古語聲急而然詩人見文王之心即天之
心文王之所為即上帝之所為如升陟于天在帝左
右親承帝命降而行之于天下也亹亹不息也惟不
動乎意故能不息也動乎意則有作必有息不動乎
意故能無作亦無息舜之惟精惟一此也禹之安女
止此也文王之不識不知此也文王之德不息故令
聞不已爾雅云哉始也天於是始陳示錫命於周天
不言不為人心歸周即天命在周也人心所以歸周
者甚著則天之所以錫周者豈不亦著爾雅云侯維
也侯文王孫子謂文王有聖子賢孫又足以繼承文
王也謂文王又有子有孫也文王之孫子其本適為
王其支庶為諸侯世世有德繼繼承承可以百世也
不惟文王之孫子光顯凡周之士亦世世光顯以文
王道之所成又擇其尤賢者而任之也詩人之辭始
也以不亦顯為不顯其後流傳習熟則即以不顯為
顯不復問上下文勢不顯亦世此之謂也世世之所
以顯者以其猶之小心翼翼也猶猷也道也翼翼而
敬無放逸故無所失道道即文王之道也其道大故
曰皇皇大也思語助辭也他國賢士甚寡惟周賢士
甚多如特生於國也說文楨剛木也上郡有楨林縣
一曰築墻具題曰楨旁曰幹廣韻云女楨冬不凋木
也樓尚書云女貞即今之冬青惟木之剛者可為楨
幹多士為周之楨幹文王以生多士而寧文王不大
聲以色故曰穆穆緝者緝理於思為細微之間熙有
理順之義緝熙者進德精微之謂進德之實非思也
非為也惟可以言敬敬非思為也惟可以言止止非思
為也寂然不動感而遂通而不屬於為所謂不識不
知者此也惟精惟一者此也安女止者此也文王之
所緝熙者此也惟不動乎意不屬乎思為故熙順融
釋如點雪之融於水微雲之散於太虛其緝熙於思
為微細之間融釋於無思無為之妙如此豈不甚美
而可嘆服哉故曰於惟其道心不識不知故聲音不
大形色亦不大而見為穆穆假大也假哉嘆天命之
大哉為絶句天命連下文是詩頗有參差不齊之語
不可拘執天命有商之孫子其麗數不止於億盡命
作諸侯于周六服之中既盡也服之為言服從也服
事也毛傳謂麗數也曰億者每國之公族子孫甚衆
也商之諸侯而今服于周見天命之無常武王擇殷
士之可用者亦用之故膚敏之士助祼將于京師祼
者祼鬱鬯所以將誠通之於神故曰祼將天官小宰
凡祭祀贊祼將之事冔殷冠既歸周執禮而猶殷冠
者當是武王初有天下制作未定故殷士尚得服殷
之黼裳冔冠詩人見殷士黼冔祼將于京而傷之故
以為言因以戒成王曰王之忠藎之臣得無念爾祖
文王之德乎不敢指成王而曰藎臣實戒成王也念
爾祖文王之德則無敢放逸則天命可以永保周士
未遽至於祼將繼周者之京也無放逸則德修矣德
修則天命在我矣可以永永配天之命多福非自外
至自求之而已矣自求之者無他也無放逸也無動
乎意也安女止也是數語者一也師衆也失衆心則
人去之天亦去之方殷之未喪失衆心則與人同心
與天同心是謂配天宜鑒于殷今殷失衆心而人去
之天命去之于以知天之峻命不可容易再言命之
不易者致意之深戒成王之切遏抑也毋遏抑爾躬
至於卑下也放逸則卑下矣當昭德義之令問此非
外飾而撰作之也問望由德義而宣昭無義問者中
心之無義也動乎意而放逸則為無義矣有又也又
當憂虞恐又如殷之降喪自天也欲知天心乎而人
常患上天之載無聲無臭不可測度於是教之曰但
法則文王則萬邦自孚信我之德矣載承載也上天
之所承載者何所有也上帝雖有名而不可見無聲
無臭而不可聞作是詩者灼知文王之即天故確然
曰儀刑文王則得天道矣萬邦之心不計術而取也
吾心不動乎意則無逸無逸則無私無私則與人
心同矣與天道亦同矣天人形若有異道無異人
心即道故曰道心不動乎意常虚常明何思何慮
安女止是謂精一是謂帝則是則無聲無臭者此
惟自省自則者知焉作是詩者其周公乎聖人之
言也毛詩序惟曰受命作周也是何足以明是詩之
大旨
明明在下赫赫在上天難忱斯不易維王天位殷適使
不挾四方摯仲氏任自彼殷商来嫁于周曰嬪于京乃
及王季維德之行大任有身生此文王維此文王小心
翼翼昭事上帝聿懷多福厥德不回以受方國天監在
下有命既集文王初載天作之合在洽之陽在渭之涘
文王嘉止大邦有子大邦有子俔天之妹文定厥祥親
迎于渭造舟為梁不顯其光有命自天命此文王于周
于京纘女維莘長子維行篤生武王保右命爾燮伐大
商殷商之旅其會如林矢于牧野維予侯興上帝臨女
無貳爾心牧野洋洋檀車煌煌駟騵彭彭維師尚父時
維鷹揚亮彼武王肆伐大商會朝清明(按亮字楊氏從韓詩)
身補音尸羊切荀卿成相篇天乙湯論舉當身讓卞
随舉牟光道古賢聖基必張易林蒙之垢曰足動目
瞤喜未加身舉家蒙懽吉利無殃渙之兑曰昭公失
常季氏悖狂遜齊處野喪其龐身蹇之兊曰機餌設
張司暴子良范叔不廉凶害及身俔牽遍反俔韓詩
作磬(按原本四字脱)亮韓詩作亮毛詩作諒或作涼明明
在下天明照在下者之善惡也赫赫在上天明威之
可畏也天難忱信為王者不易難也天既以紂為殷
適嗣而位天位矣乃又使不得挾四方而有之然則
天果難忱難恃也毛傳曰摯國任姓仲仲女也自彼
殷商之國中来嫁于周朱曰自周而言則諸侯皆殷
商也京周京也曰嬪于京其國史所書之辭乎是謂
大任大任及王季皆維德之行事上帝之道不在乎
他在乎善而已矣人性本善意動而遷斯喪厥善小
心翼翼不動不遷是謂善事上帝懷藏也多福乃懷
藏于文王小心之中不在求之於外也亦文王篇自
求多福之意也進德亹亹不復回轉故四方師之文
王遂受四方之歸也天監在下紂惡既盈維周世世
修德至文王之德益盛則天命自然集于周載年也
文王初生大姒作文王之配合在洽水陽毛傳曰洽
水穀梁傳曰水北曰陽涘厓也朱曰嘉昏禮也前漢地
理志馮翊有郃陽縣(按原本三字脱)洽水之陽渭水之涘莘
國所在是為大邦子為大姒大姒盛德配天天使配
文王文王為天子則王后非天妹乎俔者灼見也灼
見大姒之為天妹也說文謂俔譬喻許慎不明天人
之一致也何以喻為心疑而強為之說也字作人見
曷為譬喻人心無私之心也大姒寤寐思求淑女以
配君子此天地無私之心也無私即道心後學不知
道不悟中庸之心即天道故自昏自蔽自棄而又疑
大姒非天之妹文王行嘉禮於大姒止語助也納采
問名納吉納徵請期皆嘉禮之吉事有祥者吉之初
兆也天生大姒作文王配初祥既兆至于文王親迎
于渭則其祥於是定矣造舟為梁孫炎云比舟為梁
也杜預云河橋之謂也孔䟽云繼大任之女事天命
文王于周京纉繼女事維莘國爾實維長女行猶嫁
也詩云女子有行篤實也實生武王保右武王命武
王燮伐大商燮和也聖王之征伐豈得已哉奉天命
平大亂誅君弔民歸馬放牛是謂燮和之伐非暴怒
之伐旅衆也矢陳興起也孔疏云牧野紂南郊箋謂
諸侯予我也予雖諸侯而興起自上帝觀武王則曰
女帝臨護之又命之曰無貳爾心恐其以紂衆如林
之盛而疑懼也所謂天命帝命天帝不言即人之所
言人心恐武王之疑貳故謂上帝亦恐武王之疑貳
凡人事之所成即天命之所成車宜檀木毛傳曰煌
煌明也駵馬白腹曰騵本爾雅釋畜文郭注云駵赤
色黑鬛肆猶遂也有無所畏忌之意爾雅釋詁云亮
介也左右亮也韓詩傳云相也毛傳曰佐也大公望
為大師號曰尚父孫子兵法曰周之興也吕牙在殷
齊世家曰吕尚國語王以二月癸亥夜陳未畢而雨
以夷則之上宫畢之則雨止矣詩人喜其會戰之朝
清明也故云毛詩傳曰大明文王有明德故天復命
武王也此序既失詩旨又不足以明文王武王之德
徒為蕪贅
緜緜瓜瓞民之初生自土沮漆古公亶父陶復陶穴未
有家室古公亶父来朝走馬率西水滸至于岐下爰
及姜女聿来胥宇周原膴膴堇荼如飴爰始爰謀爰
契我龜曰止曰時築室于茲廼慰廼止廼左廼右廼
疆廼理廼宣廼畝自西徂東周爰執事乃召司空乃
召司徒俾立室家其繩則直縮版以載作廟翼翼捄
之陾陾度之薨薨築之登登削屢馮馮百堵皆興鼛
鼓弗勝廼立臯門臯門有伉廼立應門應門將將廼
立冡土戎醜攸行肆不殄厥愠亦不隕厥問柞棫拔
矣行道兑矣混夷駾矣維其喙矣虞芮質厥成文王蹶
厥生予曰有疏附予曰有先後予曰有奔奏予曰有禦
侮
爾雅釋草云瓞瓝其紹瓞舍人曰瓞名瓝(按原本誤作瓞)小
瓜也邢疏云紹先歲之瓜瓜蔓近本之瓜必小于先
歲之大瓜以其小如瓝故謂之瓞周推本始繼繼承
承如瓜蔓生緜延不絶初瓞雖小而後滋大生民篇
以后稷為民詳觀是詩通上下皆曰民謂周之子孫
與凡周之民歟孟子莊子吕氏春秋皆言太王亶父
居豳狄人攻之事之以皮幣以犬馬以珠玉俱不得
免乃屬其耆老而告之曰狄人之所欲者吾土地也
吾聞君子不以其所以養人者害人遂去豳邑于岐
山之下孟子作邠邠人曰仁人也不可失也從之者
如歸市毛傳亦引此扵是陶復陶穴未有家室又曰周
京漆沮之間也按杜水出杜陽山東南流左會漆水
逕岐山西為岐水而屈逕周城南歴周原下徐廣曰
漆水出杜陽西岐山許慎亦曰漆水出岐山杜陽縣
有漆溪謂之漆渠又西沮水出北地郡直路縣燋石
山東南流屈而夹山西流又西南逕宜君川又得黃
嶔水口乃東南逕祋祤縣夫宜君之南與今邠州接
境邠即豳今邠州有古豳亭有枸邑城古鶉觚縣漢
地理志右扶風郡有枸邑邑有豳鄉詩豳國公劉所
都而鶉觚乃在北地郡則知扶風郡與北地郡接境
今邠州西南接鳳翔府扶風郡界不過六十里本府
之岐山又本府之東四十里則岐山與邠州益近岐
山去沮水亦不遠則岐周之地有杜水沮水漆水明
矣而鄭箋輙異毛傳而謂公劉遷豳居沮漆之地又
謂陶復陶穴本其在豳時也箋義殊未安豈有自公
劉居豳以来至于後古公亶父皆穴居而未有家室
乎此斷斷乎無是理康成不善屬文每每見其箋注
文理不順于是益騐然地理志扶風杜陽注二詩自
杜沮漆齊詩作自杜言公劉避狄而来居杜與漆沮
之地古書多差况非聖說此奚足信以本詩本文熟
讀之文理甚明非言豳地言古公亶父初遷岐周之
事也康成謂豳在岐山西北四百里亦然今考地理
岐山邠南下甚遠孔疏謂禹貢之漆沮與詩之自土
沮漆别又謂詩之沮水則未聞何地曰未聞者考之
未詳歟謂禹貢之漆水異乎詩之漆水則誠有故也
岐山所出之漆水在漆縣西唯與杜水合南至美陽
縣而南流于渭初未嘗與沮水合也故孔疏云異禹
貢導渭會于灃又東會于涇又東過&KR0238;沮入河者以
沮水一名&KR0238;沮沮水入洛洛水入渭然則此二沮&KR0238;
水俗謂之&KR0238;水又謂之沮水是水之入渭然則二&KR0238;
沮水與前所言&KR0238;水出岐山與杜水合而入渭者又
異矣大抵渭水之北涇水之東水名&KR0238;沮者三矣禹
貢曰又東過&KR0238;沮不曰會而曰過者樓尚書云兩川
相似而合曰會大川所過而小川随之曰過小水入
大水曰入&KR0238;沮小於渭古公之將遷岐必先相其地
始至岐山陶土為穴而居未有家室来朝謂後朝之
日儀禮所謂来辰者自明日以後凡後来之日皆謂
之来也古公既相地至来朝遂與其妃姜女来胥相
其所居宇居也孔疏云古公猶云先王先公也大王
追號魯頌閟宫云寔維大王居岐之陽寔始翦商盖
以去豳居岐豳人從之如歸市四方悅其愛民而去
國王業由此而始故詩序曰緜文王之興本由大王
也孔疏引說文云陶瓦噐竈也(按原本有誤今改正)蓋竈以陶
去其土而為之故謂之陶說文云穴土屋也復地室
也許氏淮南子注云復重窟也上古穴居野處古公
時殷世古質雍州地高尤宜穴居岐周西夷之地遠
俗益近古故以穴居為常今俗猶謂取土而出之曰
陶所謂陶復陶穴者陶之復陶之謂穴以居乎自爾
雅訓釋猶多謬誤前儒訓釋亦難信釋水云滸水厓
率循也胥相也今俗猶以觀視為相相字平聲得非
字義本因相與觀視曰相而胥相同義乎箋云膴膴
肥美釋文曰堇音謹廣雅云堇藋也今三輔之言猶
然藋徒弔反說文云藋堇艸也内則曰堇荁粉榆釋
草云芨堇草郭注云即烏頭也音靳本草謂煎之則
殺人然則生食之亦可乎荼釋見衛谷風堇荼甘如
飴以地之肥美也莆田鄭氏曰飴餳也周禮春官菙氏
掌共燋契以待卜事注契龜之鑿也箋云時是也卜
從則曰可止居于是可作室家于此也宣開也今俗
謂初作田曰開荒自豳遷岐必率循西之滸而至岐
陽大王居岐之陽凡豳人自西而徂東從大王而遷
岐陽者皆執事效勞周遍也皆也箋云䋲者營其廣
輪方制之正也既正則以索縮其築板上下相承而
起司空掌營國邑司徒掌徒役之事翼翼者廟檐如
羽翼也說文曰捄盛土于器也毛傳曰捄虆也劉熙
云虆盛土籠也王氏曰度傳土也蘇氏曰削屢重複
削治也陾陾取土于虆衆多之狀也薨薨傳土者衆
多之聲也登登築土寖高之謂也馮馮張氏曰削土
聲箋云五版為堵李氏曰公羊傳五版為堵五堵為
雉何休以為堵四十尺許慎五經異義戴禮及韓詩
說八尺為版五版為堵版廣二尺積高五版為一丈
考工記匠人注云雉長三丈高一丈左傳隠元年杜
注云方丈曰堵三堵曰雉一雉之墻長三丈高一丈
毛傳曰鼛大鼓也長一丈二尺周禮曰以鼛鼓役事
人聲之盛鼛鼓弗能勝也朱氏曰書天子有應門春
秋魯有雉門禮記魯有庫門家語衛有庫門皆無云
諸侯有臯應者則臯應為天子之門明矣意者大王
之時未有制度作二門其名如此及周有天下遂尊
以為天子之門而諸侯不得立也箋云諸侯之宫外
門曰臯門朝門曰應門内有路門天子之宫加以庫
雉箋義殊未安孔疏云襄十七年傳宋人稱臯門之
晳遂謂諸侯有臯門而左傳乃曰澤門之晳非臯門
杜注亦曰澤門非訛誤也然則疏謂臯門之晳者其
心記之訛歟又案定二年雉門及兩觀災子家子謂
兩觀為僣以觀者臺土之加高者也于以知雉門非
僣而康成謂天子加以庫雉何也康成殆以魯得用
王禮故魯有雉庫以未見家語故不知衛有庫門明
堂位曰庫門天子臯門雉門天子應門是魯無臯應
特其制似之爾閌大也將將人出入之多也冢土社
也禮國主社主也尊之曰冡土毛傳曰起大事動大
衆(按原本四字脱)必先有事乎社戎大也醜衆也戎亦有兵
義肆猶縱也縱其愠怒我者不殄絶謂昆夷數侵侮
而亦不足以隕墜我之令問孟子荅貉稽引此詩謂
文王也觀此詩蓋序大王以来至于文王之事亦不
止言文王樓尚書謂孟子斷章取義但取此詩以言
文王又云憂心悄悄愠于羣小孔子也邶柏舟之詩
孔子本無與及其久也我之植木拔拔其盛行道之
人兌然而四國之人咸歸之國勢盛強昆夷畏其盛
服其德故疾趨而来服維其喙者言其敬畏而形容
之也謂疾趨維喙息而已不敢有他也孟子曰文王
之事昆夷以大事小箋云柞櫟也棫白桵也陸璣疏
云周秦人謂柞為櫟釋木云棫白桵注云桵小木叢
生有刺實如耳璫紫赤可啖陸璣疏云三蒼說棫即
柞也其材理全白無赤心者為白桵今人謂之白梂
二說不同未知孰是易曰兑說也邱氏曰混夷當為
昆字之誤也毛傳曰駾宇也說文曰駾馬疾行貎吕
曰喙張喙而息也蘇曰虞在陕之平陸芮在同之馮
翊平陸有閒原焉則虞芮之所讓也毛傳曰虞芮之
君相與爭田久而不平乃相謂曰西伯仁人也盍往
質焉乃相與朝周入其境則耕者讓畔行者讓路入
其邑男女異路班白不提挈入其朝士讓為大夫大
夫讓為卿二國之君感而相謂曰我等小人不可以
履君子之庭乃相讓以其所爭田為閒田而退天下
聞之而歸者四十餘國蹶者動之疾也生者虞芮之
善心由中以生也孟子曰樂則生矣生則烏可已也
虞芮之爭心忽變而為讓心何其疾也此實文王之
德有以感發之故曰文王蹶厥生謂文王發動其善
心也而文王退然而不敢當曰予有疏附之臣爾予
有先後之臣爾予有奔奏之臣爾予有禦侮之臣爾
謂皆羣臣之力爾此蓋當時有稱贊文王之德者故
文有此讓辭歟疏者遠臣也附者近臣也行則在我
之先者在我之後者皆輔佐我以正者雖奔奏小臣
亦吉人善士禦侮雖無所先不得已而命將率以禦
之其將率皆行文王之德意無暴無怒觀執訊連連
攸馘安安之狀則文王禦侮之臣亦輔文王之德
文王之臣無非聖賢文王此言亦非徒謙而空言
也文王之謙讓若是益以見文王之盛德故詩著
之
芃芃棫樸薪之槱之濟濟辟王左右趣之濟濟辟王左
右奉璋奉璋峩峩髦士攸宜淠彼涇舟烝徒楫之周王
于邁六師及之倬彼雲漢為章于天周王壽考遐不作
人追琢其章金玉其相勉勉我王綱紀四方
易剡木為楫漢書亡維楫有風波舟楫之危或言能
度水不用舟楫皆此讀自文王大明緜而下皆成
王時所作之詩故曰文王曰武王至于棫樸其武王
時周人贊勉武王之詩歟毛詩序惟言文王能官人
而不及武王殊未安文王能使成人有德小子有造
何止于能官人而已其言辟王或通言文武至于周
王于邁六師及之則惟言武王爾文王不可以言六
師人材之盛如棫樸之薪左右皆髦俊之士槱積也
聚積人材固由選擇而人才之盛亦道化作成之功
至于武王往伐或廵守六師及之皆有德有造之人
也盛矣哉觀文王伐崇攸馘安安有德之容則知文
武之時作成人材之盛有至于此其曰趣之曰及之
曰峩峩皆髦士攸宜之意狀有不可形容之妙如彼
雲漢為章于天其變化之所及者廣矣今周王方壽
考未艾豈不能作人于遐遠乎以紂積惡化亦廣故
今有望于武王盡作成遐遠之人也武王聖學如追
琢之章其性如金玉之質王其勉勉無怠綱者道德
之本紀者禮樂刑政之詳本末具偹德之流行速于
置郵而傳命無不有德有造矣毛傳曰追雕也相質
也棫白桵也樸枹木也釋木云樸枹者郭注云樸屬
叢生者為枹考工記云凡察車之道欲其樸屬而微
至注云樸屬猶附著堅固貎也此言棫木樸附叢密
芃芃然盛也趣趍辟君也淠舟行貌楫櫂也烝衆也
邁往也倬高也半圭曰璋箋云璋璋瓉也祭祀之禮
王祼以圭瓉諸臣助之亞祼以璋瓉郊特牲云灌以
圭璋祭統云君執珪璋祼尸大宗伯執璋瓉亞祼王
肅云羣臣行禮之所奉顧命曰大保秉璋以酢王肅
說為安爾雅云峩峩祭也爾雅義多差謬奉璋可以
言助祭峩峩者璋之狀其高峻巍峩非祭也又考工
記玉人云大璋中璋九寸邊璋七寸(按原本四字脱)射四寸
厚寸黃金勺有繅天子以廵守宗祝以前馬其宗人
與祝奉此三璋于天子車馬之前歟又云琢圭璋八
寸以頫聘牙璋中璋七寸射二寸厚寸以起軍旅以
治兵守又云璋邸射索功以祀山川以致稍餼然則
王左右奉璋亦不特于祭見之靜觀是詩所謂于邁
六師及之其追記武王伐紂之事歟抑記武王廵守
薄震之師歟辭氣舒徐和緩殆言廵守時邁之事爾
抑總言之歟
瞻彼旱麓榛楛濟濟豈弟君子干禄豈弟瑟彼玉瓚黃
流在中豈弟君子福禄攸降鳶飛戾天魚躍于淵豈弟
君子遐不作人清酒既載騂牡既備以享以祀以介景
福瑟彼柞棫民所燎矣豈弟君子神所勞矣莫莫葛藟
施于條枚豈弟君子求福不回
毛傳曰旱山名也麓山足也干求也玉瓉圭瓉也黃金
所以飾流鬯也箋云黃流秬鬯也榛栗屬簡兮山有
榛陸璣云楛其形似荆而赤莖似蓍上黨人織以為
斗筥箱器又屈以為釵榛楛濟濟福禄之盛似之于
是稱贊君子所以求福禄者以豈弟而已豈弟之道
何道也豈和樂也弟孫順也君子之和樂孫順初無
意說也融融怡怡是謂道心舜所謂精一執中者此
也禹所謂安女止者此也孔子所謂孝弟之至通于
神明光于四海無所不通者此也詩云自求多福此
之謂也君子之求之也其諸異乎人之求之歟瑟堅
膩貎考工記玉人之事祼圭尺有二寸(按原本脫尺字)有瓉
以祀宗廟(按原本脫宗字)此詩箋云圭瓉之狀以圭為柄黃
金為勺青金為外朱中央矣殷王帝乙之時王季為
西伯以功德受此賜毛傳言金飾鄭言其詳蓋據玉
人大璋中璋邊璋之制云黃金勺青金外朱中鼻寸
衡(按原本衡訛作衛)四寸有繅故意圭瓉之制亦同詳觀玉
人本文祼圭瓉與三璋黃金勺之文隔絶甚多文理
未見其同毛鄭說俱未安孔疏謂秬黑黍一秠二米
釀為酒以鬱金之草和之使之芬香鬱金色黃如金
酒在器流動故謂之黃流以璋制考之則祼圭之瓉
如勺歟其勺用瓉玉故圭勺名瓉歟孔叢子子思曰
吾聞之子夏曰殷王帝乙之時王季以九命作伯于
西受圭瓉秬鬯之賜孔疏謂鄭不見孔叢之書其言
帝乙之時或當别有所據是章言受圭瓉秬鬯之賜
為福禄唯君子豈弟福禄所以降也攸所也謂福禄
因豈弟而降也說文云鳶鷙鳥鳶飛戾天魚躍于淵
喻豈弟之德所以感動人心而興起之也孟子曰聖
人先得我心之所同然爾孔子所以能綏之斯来動
之斯和者所同者自然相感應也文王之所以蹶動
虞芮之君善心由中以生者其機同也其機無他其
道無出豈弟而已是心甚神是心甚平無所不通無
所不感豈弟君子不能作人于遐遠乎言無所不作
成也成人有德小子有造不獨文王有之自太王王
季同此心也同此豈弟也故亦同此化成也清酒非
止謂三酒自五齊皆酒也雖齊亦就中取其清者用
之至于三酒則卑矣商頌烈祖亦曰既載清酤非謂
在下之登酒也箋云載在樽中也騂牡赤色之牡是
章言祭而獲福介大也景明也其福明著而大也無
德者雖祭不獲福此介景福由豈弟以致之也瑟柞
棫堅膩甚美民取為薪以燎有濟乎民矣君子有濟
世之功似之君子豈弟濟世神所勞矣故降福禄如
榛楛葛藟施于條枚有福禄滋蔓之象豈弟之君子
求福有進而無退回者旋轉也退之謂也是求不以
思慮是進不以思為豈弟不已即求福不回之謂也
非果有心于求之也干禄求福詩人歌詠之辭也孟
子曰說詩者不以辭害志以意逆志是為得之毛詩
序曰旱麓受祖也失本詩大旨矣本詩專發明豈弟
道化之妙而序惟言受祖不知道也豈弟君子太王
王季文王武王之所同也
思齊大任文王之母思媚周姜京室之婦大姒嗣徽音
則百斯男惠于宗公神㒺時怨神㒺時恫刑于寡妻至
于兄弟以御于家邦雝雝在宫肅肅在廟不顯亦臨無
射亦保肆戎疾不殄烈假不瑕不聞亦式不諫亦入肆
成人有德小子有造古之人無斁譽髦斯士
男補音尼心切釋名男任也典任事也白虎通男者
任也任功業也易林屯之離曰隂化為女陽化為男
治道得通君臣相承曹植宜男花頌草號宜男旣曄
且貞朱曰思語辭也至哉太任之思齊乎大任之神
氣定静如齊非太任堅持強取此定静也人心本定
本静動於意則失之太任不動乎意故常靜也愛媚
其姑周姜能順事也後武王有天下周地為京師故
詩人尊稱太任為京室之婦文王之妃太姒又繼嗣
太任徽美之德音徽音猶令聞也名聞不虚得由實
德而生故不妒忌叙進衆妾致生男之多詩人美其
不妒忌之志極其美而言之謂亦可以致百男也觀
關雎寤寐求淑女以配君子至於寤寐思服悠哉悠
哉輾轉反側太姒盛德至是不妒忌不足以言之故
詩人稱之曰則百斯男孔疏引定四年左傳曰武王
之母弟八人是通武王與伯邑考為十子也史記管
蔡世家云武王同母兄弟十人母曰太姒文王之正
妃也其長子曰伯邑考次曰武王次曰管叔鮮次曰
周公旦次曰蔡叔度次曰曹叔振鐸次曰郕叔武次
曰霍叔處次曰康叔封次曰聃叔季載皇甫謐云文
王取太姒生伯邑考武王發次管叔鮮次蔡叔度次
郕叔武次霍叔處次周公旦次曹叔振鐸次康叔封
次聃叔季載杜預不言曹叔振鐸而有毛叔聃淵明
言曹叔而注云有毛叔圉其名與史記皆同其次則
異毋則百斯男詩人意欲言其衆妾生男之多也惠
順也孔疏云宗公是宗廟先公毛傳曰恫痛也時是
也追王止於太王自公叔祖類而上曰先公盛稱婦
德故及於承祭祀順惠宗廟神無怨恫晉語胥臣雖
謂文王詢于八虞咨于二虢度于閎夭謀于南宫諏
于蔡原訪于辛尹重之以周召畢榮為惠宗公然先
儒釋詩未必皆得且叔孫豹誤釋皇皇者華以忠信
為周又以懷和為周又以懷和為每懷左氏以為未
安而削之然則雖古書亦難盡信夷攷思齊之詩上
下文理謂太姒惠順宗廟先公毛傳亦曰宗神國君
自稱曰寡人則稱其妻宜曰寡妻蓋王侯自稱孤寡
不榖謙辭也刑法也此曰寡妻殆文王嘗自稱寡妻
法度儀刑之善故載之詩歟宫中之事唯文王知之
詳歟是詩推本文王上有聖母下有聖妃雖大姒自
有盛德亦文王盛德感應至于兄弟以御子家邦道
化由中而逹于外詩人於是備贊文王盛德謂在宫
則雝雝在廟則肅肅雖居不顯之地亦若有臨之者
雖人心悦我無厭射亦兢兢保守無怠吕曰戎疾大
患難也羑里之囚是也昆夷玁狁之難則其餘也殄
絶也無也縱大患難不無而文王之功烈光大而無
瑕玷假大也心無所動自敬自善故雖室中屋漏人
所不聞知之地亦敬如式在車致敬則式他人諫而
後入於善文王雖不因規諫亦入於善肆有甚盛廣
肆之意又言文王道化廣大成人則有德小子則有
造造者造之既興起其善心又左右之輔翼之使之
入於善是謂造亦謂之作人古之人猶曰昔之人無
逸曰昔之人謂老成人成德已久惟亹亹無厭斁斯
士者總言成人小子及古老之人皆文王作成使之
有譽為髦俊也毛詩序曰思齊文王所以聖也蓋文
王之所以聖由上有太任之母下有太姒之妃故也
衛宏不知道故有斯言人心本善善非自外至書曰
惟民生厚因物有遷人心即道故曰道心動乎意始
失之所謂作人亦作其所固有爾非能強其所無也
學者知道不信已心之即道故謂文王之聖亦由外
助縱有佐助亦不過助文王本心之善而輔成治化
爾衛序之言殊為害道使文王如舜不幸其母嚚豈
失其聖乎
皇矣上帝臨下有赫監觀四方求民之莫維此二國其
政不獲維彼四國爰究爰度上帝耆之憎其式廓乃眷
西顧此維與宅作之屏之其菑其翳修之平之其灌其
栵啓之辟之其檉其椐攘之剔之其檿其柘帝遷明德
串夷載路天立厥配受命既固帝省其山柞棫斯拔松
栢斯兑帝作邦作對自大伯王季維此王季因心則友
則友其兄則篤其慶載錫之光受祿無喪奄有四方維
此王季帝度其心貊其德音其德克明克明克類克長
克君王此大邦克順克比比于文王其德靡悔既受帝
祉施于孫子帝謂文王無然畔援無然歆羨誕先登于
岸密人不恭敢距大邦侵阮徂共王赫斯怒爰整其旅
以按徂旅以篤周祜以對于天下依其在京侵自阮疆
陟我高岡無矢我陵我陵我阿無飲我泉我泉我池度
其鮮原居岐之陽在渭之將萬邦之方下民之王帝謂
文王予懷明德不大聲以色不長夏以革不識不知順
帝之則帝謂文王詢爾仇方同爾兄弟以爾鉤援與爾
臨衝以伐崇墉臨衝閑閑崇墉言言執訊連連攸馘安
安是類是禡是致是附四方以無侮臨衝茀茀崇墉仡
仡是伐是肆是絶是忽四方以無拂
補音赫黑各切淮南子汙壑穽陷之中高誘注云壑
讀如赫赫明明之赫荀勗大會行禮歌明明天子臨
下有赫四表宅心惠浹蠻貊柔遠能邇孔淑不逆来
格祈祈邦家是若禡補音滿補切野祭也說文以馬
得聲馬本音姥晉鼓吹曲師執提工執鼓坐作從節
有序盛矣允文允武蒐田表禡赫者明威之謂莫
者其莫之音而字訛歟瘼病也不然則民心之所不
可者歟莫不可也二國其謂密與崇歟是詩惟言按
密伐崇獲得也得其政不得謂失道也二國不道上
帝于是究度四方諸國可以使征伐之者然上帝不
遽伐之又久待之尚覬其或改也耆老也猶久也及
其久也二國之惡終不悛反更張廓不少衰止式更
也上帝憎惡之乃眷顧西國西周也上帝無常心以
百姓之心為心民惡之則帝惡之民歸之則帝歸之
文王未遽伐二國久待之即上帝之耆之此指西周
也維與西周安宅焉于是作治西周之宅而又屏障之
作者作治其田爾雅釋地云田一歲曰菑釋木云立
死椔斃者翳郭注引詩其椔其翳周禮夏官掌固司
險五涂徑畛凃道路之上樹之林以為阻固林木密
比蔽翳修理之平正之人為之所作即丄帝之所作
也毛傳曰木立死曰菑自斃為翳豈爾雅有别本歟
抑傳者意之歟國家作治庶務不必專言治其木况
爾雅亦多差誤今詩本文曰菑當從釋地田一歲曰
菑立國治田蓋其先務林木之盛有灌木之從生焉
有栵木之比列焉釋木曰灌木叢木又曰栵栭郭注
云栭樹似槲樕而庳小子如細栗可食江東呼為栭
栗内則云芝栭䔖椇程曰行生曰栵啓之辟之謂芟
除釋木云檉河柳郭注云今河旁赤莖小楊釋木云
椐樻郭注云腫節可以為杖釋木曰檿山桑桑柘惟
可攘剔不可除伐矣以其可以蠶也凡此土田道凃
林木屏翳修治就叙則西周之居宅安矣周世世有
德其德昭明人心歸往至于所患之昆夷亦畏力懷
德恭順歸往往来載路遷往也串夷往服即上帝之
所以向往也人心之往即帝命之往天立厥配大王
得大姜王季得大任文王得大姒益助周德周受天
命于是益固鄭箋云串夷即昆夷西戎國名爾雅釋
詁云妃媲也某氏曰詩云天立厥配帝省西周之山
柞棫拔然而長松柏兊然而悦陶淵明曰木欣欣以
向榮易曰兊說也林木之盛其國富饒斧斤有時其
國有政其邦固矣人道之所至即天命之所作有王
季又有大伯為對大伯能讓故王季得傳文王既有
王季又有文王為對既有文王又有武王周公自之
為言後有繼矣因心則友者友愛其本心之所固有
非自外而至非勉強而為后稷公劉大王天命漸歸
周矣至王季復有德心犮其兄則天命之祥慶于是
益篤厚矣天命之慶非無故而自篤也王季之德心
有以篤之也帝于是錫之以光輝周家之德益著令
聞益廣國勢益強有光輝焉周家之所有即天之所
錫受禄者享國也世襲不絶是謂無喪遂至于奄有
四方備言慶祥之篤厚左傳昭二十八年晉成&KR2120;曰
詩曰唯此文王帝度其心莫其德音其德克明克明
克類克長克君王此大國克順克比比于文王其德
靡悔既受帝祉施于孫子心能制義曰度德正應和
曰莫照臨四方曰明勤施無私曰類教誨不倦曰長
賞慶刑威曰君慈和徧服曰順擇善而從之曰比經
緯天地曰文九德不愆作事無悔故襲天禄子孫頼
之先儒以已意解釋古訓豈能一一皆中後世以左
傳古書也一切信之不敢有改而本詩帝度其心豈
成&KR2120;之謂哉帝揆度王季之度爾而成&KR2120;又誤言文
王豈所傳之誤也耶(按王肅註及韓詩亦皆作文王)審觀本詩上下
文勢當從此本維王季帝度其心成&KR2120;言維此文王
非莫者廣莫溥大之謂明者無蔽類者倫類不亂咸
有其理惟克明故克類長猶君也析而言之則于親
族言長于臣民言君克盡其道則能君矣克能也王
季而言王此大邦者追王之後作此詩故云也順者
順事殷王順事長老敬順臣民有順無悖比者親比
鄰國臣民親比宗族王季之德衆善咸備比于文王
亦併比無異于王季無有愆失無可悔之事是謂靡
悔成&KR2120;所釋未盡其義樂記作克順克俾傳之差也
比當毘至反而陸德明必里反者陸從樂記陸多好
異失理既受帝之福祉又延及于孫子文王小心卑
恭當紂大難見囚羑里惟有覬援于他人之心如溺
者求援于畔維慕古聖羡治世初不敢有自為之心
然是也帝謂文王無是畔援歆羡誕先登于岸勸文
王自奮自濟無小心卑恭太過也文王即古聖大抵
聖人不自以為聖上帝豈實有言諭文王哉太公之
所啓告武王周公之所贊助閎夭太顛諸臣之所輔
弼勉文王自奮自濟濟海内塗炭之苦無卑恭小心
而已人事即天道人言即天言密人不恭敢拒違我
周大邦之命既侵阮又徂往共國將侵之文王為西
伯密拒命侵小文王于是從衆聖羣賢之請一怒而
安民衆聖賢之言即上帝之言文王赫怒即上帝之
怒爰整師旅以按止徂共之旅孟子引此詩作遏莒
二者必有一誤若孟子徂莒為是則上亦當言侵阮
徂莒共莒二字近似故訛救衛小國足厚周福篤厚
也祜福也足以荅天下望救于周之心矣對荅也密
人初依近周京先侵阮疆升陟我高岡無矢射我陵
此我之陵也此我之阿也無飲我泉此我之泉我之
池也此皆止遏之辭文王未欲遽誅伐之姑止遏之
故三軍之士從文王之旨亦姑止遏之文王之怒非
私怒非生于忿之怒乃迫于義不得已之怒密之事
情可以以師臨之諭之而止文王無過怒也密服則
止釋山云小山别大山曰鮮郭注云不相連釋地云
廣平曰原文王于遏密之後度其鮮原亦居岐山之
陽在渭水相將稍近之地而遷邑焉孔氏疏云周書
稱文王在程作程寐程典(按原本三字脱)皇甫謐云文王徙
宅于程蓋謂此也箋嫌此即是豐故云後竟徙都于
豐知此非豐者以此居岐山之陽豐在岐之東南三
百里耳萬邦之方者雖居一方而萬邦之所歸也下
民之王也帝謂文王予懷爾之明德爾卑恭小心聲
音顔色殊不大肆不以國勢滋長夏大而變革其心
如無所知如無所識常靜常敬常止常一是謂
順帝之則三才無二道道在人心人心即道故曰道
心是心無形是心無我虚明無際天地無間惟動乎
意流乎邪故失之故與天地睽隔不動乎意則融融
渾渾即帝則也如水鑑未嘗有知識也而自能鑑物
如日月未嘗有知識也而自能照物文王之赫怒即
是心也文王之遏密伐崇即是心也即舜之精一也
即禹之安女止也帝謂文王詢問爾之仇方詢其事
狀情理若不可不伐則同爾兄弟之國以爾鉤引攻
城之具與夫臨車衝車以伐崇國之城崇侯虎導紂
為惡虐囚文王于羑里文王非伐已仇乃伐天下之
所仇非告語之所及故伐之凡可以在上臨下之具
皆臨也凡可以從旁衝擊之具皆衝也閑閑閑暇不
急遽之狀文王不得已而攻崇城猶或覬崇侯之忽
悔而改也人性本善因物有遷其本善終不磨滅聖
人心量如天地故三軍之士行文王之德意其狀閑
閑毛傳謂言言高大也安知非墉之崇人有順迎王
師之言不一乎毛傳亦多差謂此閑閑為動摇亦非
箋謂言言將壊貎訊言也執所生得者而言問之連
連而至不絶也此順德者故不殺而執至也如崇侯
惡黨凶徒則殺而馘之釋詁曰馘獲也不服者殺而
獻其左耳曰馘于内曰類于野曰禡其未致者猶招
致之使附不忍驟伐寬徐如此而四方無敢侮周者
王氏曰仡仡壮也說文引詩崇墉仡仡高貎周書曰
仡仡勇夫箋云伐謂擊刺之肆犯突也毛傳曰忽滅
也朱曰拂戾也春秋傳曰文王伐崇三旬不降退修
教而復伐之因壘而降夫始攻之緩戰之徐非力不
足也非示之弱也將以致附而全之也及其終不下
而肆之則天誅不可以留而罪人不可以不得故也
此所以為文王之師也茀茀者臨衝密比如草之鬱
茀也毛詩序曰皇矣美周也天監代殷莫若周世周
世修德莫若文王此序未為全非大扺贅語無所發
明是詩言天人無二不識不知閑閑安安非聖人豈
能作為序者固不識也又本詩惟言遏密伐崇而伐
殷之意尚隠
經始靈臺經之營之庶民攻之不日成之經始勿亟庶
民子来王在靈囿麀鹿攸伏麀鹿濯濯白鳥翯翯王在
靈沼於牣魚躍虡業維樅賁鼓維鏞於論鼓鐘於樂辟
廱於論鼓鐘於樂辟廱鼉鼓逢逢矇瞍奏公
囿音又麀音幽補音伏周官考工記不伏其轅必縊
其牛注云故書伏作偪杜子春云偪當為伏音同而
字異也賈誼鵩賦伏與域叶東方朔七諫伏與息叶
揚雄長楊賦伏與息叶班固幽通賦伏與逼叶揚雄
上林苑令箴伏與碩叶補音伏筆力切未安集韻鼻
墨切偪筆力切又伯偪反同音有偪而唐韻堛茫逼
切簡謂伏宜茫逼切既與逼同韻又與諸賦箴韻叶
又與今音同毋特聲微轉爾服蔔菔若筆力切則異
毋翯音鶴孟子鶴鶴牣音刃文王為臺方經畫而
營之而庶民咸来共攻治之不盡一日而已成之故
當時有言曰有司經始勿庸急庶民如子而来矣文
王為臺非如後世侈故不日而可成然民来如子成
之速人異之於是謂其臺曰靈臺謂其沼曰靈沼謂
其囿曰靈囿謂其速若神靈然孟子所謂民歡樂之
謂臺沼曰靈麀鹿牝者獨言麀蓋所親見見所伏於
囿中見其光澤如洗濯然故曰濯濯劉曰鹿易驚易
逸王在靈囿徒御非少不驚不逸而攸伏者無害獸
之心鹿則信之而弗疑也然則首言麀伏亦以人異
故歟白鳥翯翯然張羽而高滿沼魚多而躍此不為
異而詩人言之者民歡樂所覩皆樂故云也毛傳曰
牣滿也植者曰虡横者曰栒業大板也樅崇牙也賁
大鼓也鏞大鐘也孫炎曰虡栒之植所以懸鐘磬也
釋器云大板謂之業孫炎曰業所以飾栒刻板&KR1667;業
如鋸齒也孔疏云其懸鐘磬之處又以采色為大牙
其狀隆然謂之崇牙崇牙之狀樅樅然有瞽曰設業
設虡崇牙樹羽此樅亦文承虡業之下故知樅即崇
牙之貎考工記韗人鼓長八尺鼓四尺中圍加三之
一謂之鼖鼓釋樂云大鼓謂之鼖大鐘謂之鏞吕曰
於歎美辭也樂記曰論倫無患樂之情也鄭箋云論
之言倫也得其倫理乎毛傳曰水旋邱如璧曰辟廱
以節約觀者鼉魚屬有眸子無見曰矇無眸子曰瞍
孔疏曰月令季夏命漁師伐蛟取鼉書傳云鼉如蜥
蜴長六尺陸璣疏云鼉形似水蜥蜴四足長丈餘生
卵大如鵝卵其皮堅厚可冒鼓毛傳曰公事也爾雅
釋詁云公事然爾雅及毛傳亦多差誤按燕禮樂正
告歌備于公公者諸侯之通稱文王時殷世尚質故
矇瞍告歌備于公而不以樂正歟所謂矇者矇矇略
見故可奏公特目視不明之老稱歟視不明者聽必
精故樂工用矇瞍鼓鐘於樂音最著故言樂之倫理
必曰鼓鐘春秋傳曰公既視朔遂登觀臺以望而書
雲物楚椒舉曰先王之為臺不過望氛祥孟子曰民
之歡樂之樂其有麋鹿魚鼈毛詩序曰靈臺民始附
也文王受命而民樂其有靈德以及鳥獸昆蟲焉夫
民心親附文王也久矣奚始於此餘贅辭爾雅釋宫
云四方而高曰臺含神霧曰作邑於豐起靈臺左氏
說靈臺在太廟之中壅之靈沼謂之辟雍王制云太
學在郊天子曰辟雍諸侯曰頖宫康成謂辟雍及三
靈同處在郊矣為囿為沼可知在郊大戴禮盛德篇
云明堂者九室室有四戶以茅蓋屋上圓下方外水
曰辟雍夫文王追王詩作於後固可稱王至於辟雍
乃事實文王豈有僣天子制耶殆文王創之後周有
天下始定為天子制歟亦猶大王立臯門應門後定
為制歟
下武維周世有哲王三后在天王配于京王配于京世
德作求永言配命成王之孚成王之孚下土之式永言
孝思孝思維則媚茲一人應侯順德永言孝思昭哉嗣
服昭茲来許繩其祖武於萬斯年受天之祜受天之祜
四方来賀於萬斯年不遐有佐
今俗語下来謂後来也武步武也有前步而無後步
者不繼也維周有後步夏有禹有啓而無繼商有湯
而無繼周有大王又有王季又有文王有武王如前
步有後步相繼不絶故以下武為喻而曰下武維周
謂有後步者維周爾周世有哲王大王王季文王三
后雖已在天在天謂已殁也而武王配于周京配合
也其道與三后無異也周家世世以德為務作求即
為務之謂也維世世求德故永永配天命四海之内
皆願望周有天下皆信周之必王孚信也周成王業
天下咸信其必成三后之心與武王之心一也一者
德也四后之心與上帝之心亦一也與四海之心亦
一也是一德之中無利心也無富天下之心也無動
心也禹曰安女止是心也舜曰精一執中是心也湯
與伊尹咸有一德是心也是固海内之所共服其言
其行固海内所法式是心寂然不動如太虚感而遂
通如四海微動乎意則愆則尤何式之有湯表正萬
邦武王作式惟聖人王天下故天下咸師仰之世世
繼德是永永能孝曰思者助辭歟其曰孝思則所思
者德心歟所思安止歟精一歟維是維則易曰乃見
天則詩曰順帝之則又曰有物有則則者大公至正
中庸不可變改之則也三才之所同也故天下同心
歸之媚武王雖諸侯而有天下咸媚之者應侯之順
德不知者以武王伐紂為非順也知者以武王為順
德也使武王有毫釐不順之心則何以為武王何以
配天命何以配三后之德服事也大王王季文王順
事殷商武王乃伐商其事不同也而曰嗣繼其服事
昭明者其德同也其無利心無富天下之心同也寂
然不動同也故特曰昭哉嗣服真繼志述事也昏者
以跡為事明者以德為事又曰昭茲来許許所也昭
其先祖之所自来者德也安止者也精一者也不動
者也是謂来許是謂祖武是則三后之步武也是則
武王之所繩也繩循也循繩而往也詩人謂武王受
天之祜于萬年者知周世德深入乎人心深入乎人
心則深得乎天心故云也今武王有天下四方来賀
是受天之祜也詩人謂豈特于今遐遠之方咸来佐
助于後萬年亦無有遐遠而不来佐助乎毛詩序曰
下武繼文也武王有聖德復受天命能昭先人之功
焉不以武為步武而曰武王則何以曰維周也不曰
昭其德而曰昭其功不明四后之心甚矣衛宏之害
詩也如此
文王有聲遹駿有聲遹求厥寧遹觀厥成文王烝哉文
王受命有此武功既伐于崇作邑于豐文王烝哉築城
伊淢作豐伊匹匪棘其欲遹追来孝王后烝哉王公伊
濯維豐之垣四方攸同王后維翰王后烝哉豐水東注
維禹之績四方攸同皇王維辟皇王烝哉鎬京辟廱自
西自東自南自北無思不服皇王烝哉考卜維王宅是
鎬京維龜正之武王成之武王烝哉豐水有芑武王豈
不仕詒厥孫謀以燕翼子武王烝哉
亟或作棘毛詩此篇聿並作遹禮器作聿聲聞譽
也文王有聲其聲甚駿美聿發語助也文王之所以
有聲維求安寧而已求安民而已初無圖王之志其
後雖不得已而有伐紂之事實無利心無私心一於
求寧而已而卒觀厥成詩人贊之曰烝哉烝盛也爾
雅釋詁雖以烝為君然爾雅多差誤不可盡信烝衆
也故因有盛義盛有大義聖人無心於成功業惟有
志於安天下此文王之所以大也受命之義備見皇
矣無然畔援之章所謂天命即大義之必不可得而
已者是或因衆聖之啓告或因内志之聰明欲已而
義不得已於是王赫斯怒爰整其旅以遏密人徂侵
之師以伐崇墉此即受天命而行之有此武功也既
伐于崇作邑于豐天命也作豐邑當時人情事理必
利害曲折文王因其義之所當為而為之皆天也使
文王微置私意於其間不由乎天則必不合乎人何
以為文王何以有成再贊曰文王烝哉所以大其功
也亦以大其道也淢溝也有城必有淢取土為城因
以為溝為險匹兩也昔者作程今又作豐是為兩非
急有所欲為也乃追奉其所自来之孝道也周世世
有道由道而行今更作豐亦由道而行雖欲以就王
業亦以順民之所欲順天之所欲順義理之所當而
作之也文王之心常安常止若亟其欲是人欲非天
道也周世世不失此道謂之孝文王亦追此道而已
王后亦謂文王也濯光潔也亦猶新臺之有泚有洒
光潔如洗滌也文王既追王其大臣後亦為公侯文
王與其臣潔濯豐邑之垣蓋凡百君臣同謀協議故
詩人言王公也四方咸歸故曰攸同也豐邑漸臨中
國四方又咸歸豐邑城域又崇壮險固國勢益強文
王至是如插羽翰而飛不可得而摧遏矣此在奸雄
以私意行之謂之術在文王由義理行之謂之天命
使有毫許私意則得罪於天矣豐水東注于渭禹導
治之功也因豐水思禹績曰王曰后曰皇曰辟皆大
君之通稱尊而大之屢更其辭愛敬文王之至也鄭
箋謂鎬京在豐水之東遂謂此章言武王未安觀文
理猶謂文王也自鎬京辟廱以下則言武王矣康成
不善屬文故有此曲說豈平分此詩四章武王故斷
之歟然古詩與後之詩不同辭以逹意意止則止意
未止則未止奚拘整整為兒童態哉鎬京外水如璧壅
之故曰辟廱不必專言學後漢郡國志言鎬在上林
苑中注云長安西南有鎬池豐鎬相去二十五里文
王之時三分天下有其二餘一猶未盡服也至於武
王則四方無思不服故武王有天下考成也卜宅鎬
京成謀本於文王卜而得吉是龜正之文王已得吉
武王成之而遷焉古者城邑宫室之制不侈費又庶
民子来共攻故易於遷得非四方會同日盛於昔故
豐邑又不足以容人又人情事理利於遷鎬為多故
不得已而遷歟毛傳曰芑草也仕事也人士之仕皆
從其事故仕事通稱歟古士事通稱詩陟降厥士保
有厥士康誥百工播民和見于周皆以士為事豐水
猶生芑武王豈得不有所事事猶生也言有滋生於
昔以國勢益大而遷鎬猶滋生也祖父有成謀詒於
孫成王以燕安羽翼之遷鎬謀於文王成於武王本
於文王故以成王為孫又以武王言之故又曰子子
亦謂成王也是詩言文王武王同心於安寧天下作
豐作鎬皆所以奉天命慰人心也而衛宏作毛詩序
曰繼伐也武王能廣文王之聲卒其伐功也宏不明
文王本志於永寧奉天命武王同道而以繼伐為大
旨失二聖之本心矣廣聲卒伐藻辭贅語殊為害道
