慈湖詩傳卷十九宋楊簡撰
魯頌
駉駉牡馬在坰之野薄言駉者有驈有皇有驪有黃以
車彭彭思無疆思馬斯臧駉駉牡馬在坰之野薄言駉
者有騅有駓有騂有騏以車伾伾思無期思馬斯才駉
駉牡馬在坰之野薄言駉者有驒有駱有駵有雒以車
繹繹思無斁思馬斯作駉駉牡馬在坰之野薄言駉者
有駰有騢有驔有魚以車祛祛思無邪思馬斯徂
才柏梁臺七言才與時叶易林履之巽曰蹇驢不才
駿驥失時明夷之觀曰德積逢時宜其美才舜南風
之歌曰南風之時兮可以阜吾民之財兮史記龜筴
傳天地合氣以生百材隂陽有分不離四時(按韻補有陸雲)
(詩咨予頑矇蕞爾弱才沈矅元渚挹庇雲淇四語)補音才前西切簡疑前移
切邪補音祥余切不正也太元法首邪與辜叶羡首
邪與夫叶班彪北征賦邪與圖叶班固王汲贊邪與徒
叶急就章邪與胡叶毛傳不言僖公而衛宏作序
曰駉頌僖公也僖公能遵伯禽之法儉以足用寬以
愛民務農重榖牧于坰野魯人尊之於是乎季孫行
父請命于周而史克作是頌衛宏固多妄而此序若
有所據者鄭云史克魯史也孔疏云僖公既薨之後
魯請為作頌既為天子所許而史官名克者作以左
傳文十八年季文子使太史克對故知史克魯史然
熟觀是頌殊無追頌情狀餘頌亦然安知非僖公末
年公兩朝于王所後王使宰周公來聘時邪安知非
作頌以陳公之美而請錫命邪晉大夫為武公請命
于天子之使而作無衣亦此類爾以春秋觀魯君其
失道不一以詩觀魯君其得乎道亦不一明道不在
遠人心即道順則正不則邪毛傳曰駉駉良馬腹幹
肥張也坰遠野也邑外曰郊郊外曰野野外曰林林
外曰坰鄭箋云必牧於坰野者辟民居與良田也周
禮曰以官田牛田賞田牧田任遠郊之地釋畜云驪
馬白跨驈孫炎曰驪黑色也白跨股脚色也郭璞曰
跨髀間也釋畜又云黃白皇孔疏云其驪與黃爾雅
無文月令孟冬云駕鐵驪檀弓曰夏后氏尚黑戎事
乘驪毛傳曰黃騂曰黃王氏曰彭彭張也車雖彭彭
張大馬能以之以者負之而行也魯君思慮政事無
有疆限言勤思廣博以至於思牧馬有驈皇驪黃之
臧善斯此也釋畜云蒼白雜毛騅黃白雜毛駓毛傳
曰赤黃曰騂蒼騏曰騏伾伾有力也孔疏云騂騏爾
雅無文周人尚赤而牲用騂犅禮稱陽祀用騂牲是
騂為純赤色言赤黃者謂赤而微黃其色鮮明者也
上云黃騂曰黃謂黃而微赤此云赤黃曰騂謂赤而
微黃此其所以異也蒼騏曰騏謂青而微黑今之騘
馬也顧命曰四人騏弁注云青黑曰騏思無期限常
常動思也才者駑之反才猶良也釋畜云青驪驎驒
白馬黑鬛駱孫炎云驒色有淺深似魚鱗也郭璞云
淺深斑駮隠甐今之連錢騘禮記曰夏后氏駱馬黑
鬛毛傳曰赤身黑鬛曰駵黑身白鬛曰雒孔疏云駵
雒爾雅無文釋畜云駵馬白腹騵駵白駮郭璞云駵
赤身黑鬛繹繹行不息也魯君思政理無厭斁作動作
也言其善行也釋畜云隂白雜毛駰舍人曰今之泥
騘也樊光曰駰者目下白也孫炎曰隂淺黑也今嚴
婺人皆以隂為因亦猶咽咽即淵淵釋畜云彤白雜
毛騢郭璞云即今之赭白馬也釋畜云二目白魚郭
云似魚目也毛傳曰豪骭曰驔骭戶宴反孔疏云驔
爾雅無文說文云骭骹也郭璞云骭脚脛然則骭者
膝下之名釋畜云四駮皆白驓無毫骭白之名傳言
毫骭白曰驔者蓋謂毫毛在骭而白長名為驔也驓
則四駮雜白而毛短故與驔異也孔疏此說少思爾
何其曲也毛傳止曰毫骭白不曰皆白自與驓不同
何必曲觧祛祛猶去去也魯君所思無邪僻思馬能
如此徂往也諸儒因孔子蔽三百篇以思無邪之一
言而疑思無邪之高遠甚矣道之不明也自諸儒不
省中庸不出日用庸常而道始不明矣洪範曰王道
平平易曰百姓日用而不知書曰彝曰常而諸儒自
不悟矣
有駜有駜駜彼乘黃夙夜在公在公明明振振鷺鷺于
下鼓咽咽醉言舞于胥樂兮有駜有駜駜彼乘牡夙夜
在公在公飲酒振振鷺鷺于飛鼓咽咽醉言歸于胥樂
兮有駜有駜駜彼乘駽夙夜在公在公載燕自今以始
歲其有君子有穀詒孫子于胥樂兮
毛傳曰駜馬肥強貎孔疏云四馬曰乘魯君燕羣臣
以車來此言于乘之馬悦其臣故亦悦其馬而見諸
詩稱臣夙夜在公之勤又稱其在公明哲無所不明
故曰明明鷺潔白羣飛可愛故以比羣臣來燕威儀
濟濟愛其臣故取可愛之物喻之燕羣臣有樂故鼓
咽咽鼓音也本淵淵方音訛而為咽隨方音皆可醉
而起舞者禮樂之事士大夫所習學燕而醉亦舞舞
與鼓節相應故連言之鼓而舞所以相樂也胥相也
皆也黃釋見駉釋畜云青驪駽郭璞云今之鐵騘自
今以始歲其有君子有穀詒孫子相與祈祝之辭也
有年豐年也詒遺也毛詩序曰有駜頌僖公也君臣
之有道也此序固無害于道然舉天下古今之人皆
可以言有道易曰百姓日用而不知僖公君臣亦有
時乎無道見諸春秋若此頌所言無失道者亦可以
言有道但恐衛宏本心未必明此以他序知之
思樂泮水薄采其芹魯侯戾止言觀其旂其旂茷茷鸞
聲噦噦無小無大從公于邁思樂泮水薄采其藻魯侯
戾止其馬蹻蹻其馬蹻蹻其音昭昭載色載笑匪怒伊
教思樂泮水薄采其茆魯侯戾止在泮飲酒既飲旨酒
永錫難老順彼長道屈此羣醜穆穆魯侯敬明其德敬
慎威儀維民之則允文允武昭假烈祖靡有不孝自求
伊祜明明魯侯克明其德既作泮宫淮夷攸服矯矯虎
臣在泮獻馘淑問如臯陶在泮獻囚濟濟多士克廣德
心桓桓于征狄彼東南烝烝皇皇不吳不揚不告于訩
在泮獻功角弓其觩束矢其搜戎車孔博徒御無斁既
克淮夷孔淑不逆式固爾猶淮夷卒獲翩彼飛鴞集于
泮林食我桑黮懷我好音憬彼淮夷來獻其琛元龜象
齒大賂南金
陶補音夷周反易林遁之既濟曰鎡基逢時稷契臯
陶貞良得願微子觧囚顔師古漢書注凡繇皆讀為
由獨於臯繇作士正五刑乃云繇弋昭反蓋未盡也
先儒謂秦人猶摇聲相近云猶即摇也古今字爾吳
如字又音話訩音凶逆補音宜脚反荀勖正旦大會
歌明明天子臨下有赫四表宅心惠浹蠻貊柔遠能
邇孔淑不逆來格祁祁邦家是若王氏曰思發語
辭也鄭箋云辟雝水外圓如璧泮半水王制天子辟
雍諸侯泮宫芹水菜也方言云戾至也止其語助歟
言亦語助魯人樂泮宫而從容焉薄采其芹而魯君
至矣觀其旂茷茷然車馬之鸞聲噦噦然魯人無小
大皆從公而往泮宫邁往也藻釋見采蘋蹻蹻馬足
高也馬高者為美魯君語音清明故曰昭昭魯人愛
其君故云釋文之繞反非蓋拘於協韻如字亦協色
者顔色和美也和顔笑語無所有怒維教之毛傳曰
茆鳧葵也鄭小同云江東名之蓴菜生陂澤中草木
疏同或名水葵孔疏釋文同曰蓴菜永錫難老者獻
酢祈祝夀考也亦猶祭禮嘏辭眉夀萬年也後世亦
有以酒為夀人言道理有長有短俗曰從長魯侯從
羣臣所謀之理長者順之用以屈此羣醜羣醜謂淮
夷叛亂之衆也醜類也穆穆淵默也考之春秋魯君
每每失道而此曰敬明其德者亦非誣也人性自善
其德自明自敬維動乎意始昏始失如雲翳太虚及
雲斂則太虚清明如故矣是故人心善惡是非雜錯
是頌亦稱其善者是者爾是則是道非則非道其敬
明其慎儀誠可以為民則誠有文誠有武允信也誠
也假者格音之微轉也即格也至也烈祖周公魯公
歟魯君之德昭格之非徒祭而蒙嘏辭乃自求多福
祜福也言魯君修已故致祜也既作泮宫未幾而淮
夷服上言明德謂有德故能服之鄭箋云馘所格者
之左耳淑善也囚所虜獲者聽獄之寬平者即臯陶
之心也故言問譽淑善如臯陶古者士君子皆從軍
旅故克廣魯君之德心亦承上獻囚寬平之意不吳
譁不肆揚此文武周公之德化亦魯人德性之所自
有也不吳亦見絲衣桓桓武德之貎狄者夷狄之通
稱淮夷在魯之東南釋詁云烝進也烝烝進進也皇
大也軍旅盛大也不告于訩不以凶敗聞也獻功以
有功聞也觩者角弓弛而觩曲也搜索其矢而束之
淮夷服我戢兵也戎車孔博以人不在車而寬博也
孔甚也無斁不厭倦也謹終如始用師之道也驕惰
者敗雖克淮夷甚淑善而不暴逆苟克勝而不淑善
或暴逆不順乎道則道雖始善而終敗矣今孔淑不
逆則其道益固不隳敗也故淮夷卒於得其心故以
鴞食我桑黮懷我好音為喻黮桑實也鴞雖惡鳥甘
我桑黮而食之喻心服我以好音語寬諭之而彼心
懷服也說文云憬覺悟也毛傳曰琛寳也元龜尺二
寸賂遺也南荆揚也禹貢荆揚貢金三品琛或作賝
箋云大猶廣也廣賂者賂君及卿大夫也毛詩序曰
泮水頌僖公能修泮宫也未盡詩旨
閟宫有侐實實枚枚赫赫姜嫄其德不回上帝是依無
災無害彌月不遲是生后稷降之百福黍稷重穋稙稺菽
麥奄有下國俾民稼穡有稷有黍有稻有秬奄有下土
纘禹之緒后稷之孫實維大王居岐之陽實始翦商至
于文武纘大王之緒致天之届于牧之野無貳無虞上
帝臨女敦商之旅克咸厥功王曰叔父建爾元子俾侯
于魯大啟爾宇為周室輔乃命魯公俾侯于東錫之山
川土田附庸周公之孫莊公之子龍旂承祀六轡耳耳
春秋匪解享祀不忒皇皇后帝皇祖后稷享以騂犠是
饗是宜降福既多周公皇祖亦其福女秋而載嘗夏而
楅衡白牡騂剛犧尊將將毛炰胾羹籩豆大房萬舞洋
洋孝孫有慶俾爾熾而昌俾爾夀而臧保彼東方魯邦
是常不虧不崩不震不騰三夀作朋如岡如陵公車千
乘朱英綠縢二矛重弓公徒三萬貝胄朱綅烝徒增增
戎狄是膺荆舒是懲則莫我敢承俾爾昌而熾俾爾夀
而富黃髮台背夀胥與試俾爾昌而大俾爾耆而艾萬
有千歲眉夀無有害泰山巖巖魯邦所詹奄有龜蒙遂
荒大東至于海邦淮夷來同莫不率從魯侯之功保有
鳧繹遂荒徐宅至于海邦淮夷蠻貊及彼南夷莫不率
從莫敢不諾魯侯是若天錫公純嘏眉夀保魯居常與
許復周公之宇魯侯燕喜令妻夀母宜大夫庶士邦國
是有既多受祉黃髮兒齒徂來之松新甫之柏是斷是
度是尋是尺松桷有舄路寝孔碩新廟奕奕奚斯所作
孔曼且碩萬民是若
多補音一讀章移切廣雅祗也(按原本祗誤多)周公無祗悔
九家本作多論語多見其不知量本亦作祗揚雄冀
州牧箴仰觀前世厥用孔多初安如山後傾如崖故
治不忘亂安不忘危何晏景福殿賦赩如蜿虹赫如
奔螭南距滎陽北極幽厓任重道遠厥用孔多一讀
當何切集韻亦有章移切巖補音魚杴切邦補音卜
功切繹補音弋灼切宅補音逹各切嘏補音果五切
母補音滿罪切有補音羽軌切斷音短度待洛反尺
補音勅略切十寸也後漢長安語曰城中好高髻四
方高一尺城中好廣眉四方且半額城中好大袖四
方全疋帛額逆各切帛撲各切王襃僮約讀劵文訖
窮咋索仡仡叩頭兩手自摶目淚下落鼻涕長一尺
審如王大夫言不如早歸黃土陌蚯蚓穿額早知當
是為王大夫沽酒真不敢作惡摶通莫切陌莫各切
額逆各切舄補音七約切碩補音常約切下同奕補
音弋灼切揚雄太常箴翼翼太常是為常伯穆穆靈
祗寝廟奕奕陸機七徵敷延袤之廣廡矯凌霄之高
閣秀清輝于雲表騰藻蔭之奕奕(按韻補有此四句今補入)陸雲
祖考頌遠除尋軌崇基式廓昭明有家祖廟奕奕伯
逋莫切且碩補音同上孔碩讀毛傳曰孟仲子曰
閟宫禖宫也侐清淨也枚枚礱密也毛傳先謂閟閉
也先妣姜嫄之廟在周常閉而無事是以大司樂饗
先妣故曰先妣而曰常閉而無事何也孔疏謂大司
樂云舞以大濩以饗先妣則先妣之廟有祭事矣且
立廟所以祭神而云閉而無事者案祭法王立七廟
五廟皆月祭之二祧饗嘗乃止彼文據周為說其言
不及先妣先妣立廟非常而祭之又疏月朔四時祭
所不及比于七廟是閟而無事也莊三十二年左傳
稱公見孟任從之閟謂閉戶拒公故閟為閉也毛傳
孔疏甚當時情但閟宫之名蓋世所稱非本立是名
諸儒謂魯有姜嫄廟蓋考是頌之不審是頌惟言僖
公之美推其本始故及姜嫄因稱其廟曰閟宫實實
枚枚申言其美使是頌專言姜嫄廟新廟奕奕謂姜
嫄廟則所謂路寝孔碩者何耶下言松柏斷度尋尺
蓋修治路寝并修羣廟奕奕明煥亦以為僖公之美
故言之以修治非大功故言于卒章毛傳以新廟為
閔公廟則未安夫閔公之廟已新作於僖公之初年
常事亦不足稱頌况文承路寝之事情非閔廟蓋路
寝孔碩興役特盛故首言至于廟則略修飾而新之
故言公子奚斯董其役至文公十三年大室屋壊以
此略飾而不大治故壊歟鄭箋謂上新姜嫄之廟非
也鄭不善屬文于此益騐况是頌全篇蓋美僖公辭
情甚明非專頌姜嫄也此尤見康成之不善屬文不
省文意不相接應毛傳謂常閉而無事蓋言其大常
非絶無祭事也實實壮實也不回者言正直而行不
回邪也上帝是依履帝武敏歆也彌滿也滿十月即
生不遲内宰鄭司農注云先種後熟謂之穜後種先
熟謂之稑毛傳曰先種曰稙後種曰穉釋草云秬黑
黍李曰菽大豆后稷幼而好種蓺種蓺輙豐茂穎栗
此降福之始後為后稷之官教民稼穡百穀豐熟奄
有下國則天降福多矣奄盡也下土猶下國言盡下
土皆有黍稷重穋稙穉菽麥稻秬也禹治水后稷纉繼
其緒而稼穡焉大王避狄而居岐陽邠人從之如歸
市以大王不以其所養人者害人而去之之一言也
王業自此始故此曰實始翦商届至也武王至于牧
野即天致牧野此明武王之心一無已私皆天道也
無疑貳無虞度而懼上帝臨護女敦厚也旅衆也武
王遏劉止殺厚恤商之旅有道如此萬姓悦服故所
至皆克濟厥功咸皆也毛傳曰王成王也元首宇居
也鄭箋云叔父周公也成王告周公欲封伯禽魯公
乃策命伯禽加賜之以山川土田及附庸王制名山
大澤不以封諸侯附庸則不得專臣也法不得有故
謂之賜降福既多云者(按原本王制以下缺今補入)亦猶少牢饋
食禮之嘏于主人曰使女受禄于天宜稼于田眉夀
萬年勿替引之也魯國于東使求保東方常常不絶
詩人因是廣其祝頌祈願之辭不小虧不大崩不震
動不騰踰此又言保其德也箋云三夀三卿也王氏
曰夀考之三卿為公朋也朱曰三夀未詳或曰願公
夀與岡陵等為三也公車千乘者按司馬法成方十
里出革車一乘甲士三人步卒七十二人明堂位謂
魯方七百里此張大之辭非事實明堂位之誣誤多
矣此不可信孟子謂周公之封於魯方百里子産亦
曰諸侯一同三子所見乃事實周禮謂諸侯封疆方
四百里者蓋周公懲三監淮夷之亂新封諸侯勢懼
于不敵故增武成三等之制著之周禮蓋武王始則
因古制不變然自唐虞萬國歴夏商及周強凌弱大
并小何止于百里矣殷止三千諸侯至孟津者八百
國耳餘雖有未至大概又少于殷可見大益并小新
封百里之國七十里五十里之國力將不敵周公知
其不可不變故增其制蓋欲益周公之所封以藩屏
周室所增多者殆亦附庸并計焉是頌雖曰賜之附
庸亦不及四方百里之地矣至戰國之時孟子唯曰
今魯方百里者五爾侵并至是尚無方七百里而况
于始封之時乎成王不能行周公之制大司徒地中
建王國是即洛邑成王終不能遷而安于西都則周
禮一書之不盡行者有矣今以成方十里出革車一
乘計之則方百里之國唯有百乘而此曰有車千乘
者以此頌不用司馬法出軍之制而言魯地實有之
數古者出軍非竭作而出之凡起徒役毋過家一人
而司馬法成方十里出車一乘則又寬優國方百里
方里而井井九夫方里百則為方一里者萬為九萬
夫大約三分去一以為山林川澤城郭宫室途巷餘
六萬夫又以不易一易再易之地通之則六萬夫之
地實三萬夫正應夫三為一屋之義凡三夫之地實
一家也則方百里實有三萬家以家一人計之則三
萬故曰公徒三萬以大司馬全賦之制計之上地可
用者家三人中地家二人下地家一人今通以中地
計之則三萬家為七萬五千人正應千乘每乘甲士
三人步卒七十二人共七十五人之數詩人所言亦
不過制矣毛傳曰朱英矛飾也縢繩也重弓重于鬯
中也(按原本中誤作弓)箋云備折壊也兵車之法左人持弓右
人持矛中人御小戎云竹閉緄縢又云交韔二弓孔
疏云二矛共束以綠繩宣十二年楚許伯御樂伯攝
叔為右以致晉師樂伯曰吾聞致師者左射以菆樂
伯在左而云左射是左人持弓也成十六年晉欒鍼
為右(按原本誤作左)曰持矛哀二年衛太子為右曰備持矛
焉毛傳曰貝胄貝飾也朱綅以朱綅綴之增增衆也
箋云僖公與齊桓舉義兵北當戎與狄南艾荆及羣
舒無敢當之詩人既鋪張公之功又致其祈願申言
俾爾昌熾夀富髮將白則黃台背釋見大雅行葦老
夀之状也胥相也相與試騐氣力神色以知夀考詩
人又重復申言所願昌大耆艾萬有千歲眉夀無有
所害萬有千者萬而又千也有又同朱曰詹與瞻同
毛傳曰龜山蒙山奄盡也龜蒙二山則盡有之餘東
境甚廣大魯雖不盡有而大略無不順而相違者荒
略也至于海邦及淮夷來同無有不率從者此魯侯
之功也毛傳曰鳬山繹山禹貢徐州之地魯之所宅
雖不盡有大略包荒之矣毛傳曰南夷荆楚也(按原本楚)
(訛夷)蠻貊蓋戎夷之通稱此謂淮夷之外又有餘蠻貊
故云若順也言之順應曰諾大略無相違異者魯侯
是若謂莫不惟魯侯是若謂順魯侯也雖有福嘏而
雜之以禍灾非純嘏也僖公在位久故是頌多言夀
毛傳曰常許魯南鄙西鄙箋云許田魯朝宿之邑常
或作嘗在薛之旁魯莊公三十一年築臺于薛六國
時齊有孟嘗君食邑于薛曰復周公之土是嘗失之
矣往者鄭以璧假許田至是復耶居云者欲其永止
之意耶燕安也令善也其妻令善其母夀考其大夫
士宜咸是有謂保有之釋文曰兒齒落更生細者也
毛傳曰徂來山新甫山也八尺曰尋桷榱也孔疏曰
桷與榱是椽之别名奚斯公子魚也有舄者圓而無
琢痕如舄也毛傳曰曼長也碩大也萬民是若民咸
順之無忤也公之正寝曰路寝路者無所不通如路
也路寝通接外事君雖居宫中貴乎通逹而無壅蔽
也衛宏作序曰閟宫頌僖公能復周之宇也不盡詩
旨
