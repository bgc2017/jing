監本纂圖重言重意互註尚書卷第八
康誥第十一周書孔氏傳
成王旣伐管叔蔡叔(滅三監)以殷餘民封康叔(以三)
(監之民國康叔爲衛侯周公懲其數叛故使賢母弟主之數叛上所角反下亦作畔)作康誥酒誥梓
材康誥(命康叔之誥康圻内國名叔封字梓音子圻具依反)惟三月哉生魄(周公攝政)
(七年三月始生魄月十六日明消而魄生魄字又作魄普白反馬云魄朏也謂月三日始生兆朏名曰魄)重意(惟三月哉)
(生魄武成厥四月哉生明顧命惟四月哉生魄)周公初基作新大邑于東國
洛四方民大和會(初造基建作王城大都邑於東國洛汭居天下土中四方之民大和悅而集會)
(汭如銳反)侯甸男邦采衛百工播民和見士于周(此五服諸)
(侯服五百里侯服去王城千里甸服千五百里男服去王城二千里采服二千五百里衛服三千里與禹貢異制五服之百官)
(播率其民和悅並見即事于周見賢遍反)重意(侯甸邦男采衛酒誥侯甸男衛康王之誥庶邦侯甸男衛)周公
咸勤乃洪大誥治(周公皆勞勉五服之人遂乃因大封命大誥以治道陸云乃洪大誥治直吏反)
(注及下其治民安治用安治同一本作周公廼洪大誥治勞力報反)王若曰孟侯朕其弟
小子封(周公稱成王命順康叔之德命爲孟侯孟長也五侯之長謂方伯使康叔爲之言王使我命其弟封封康)
(叔名稱小子明當受教誨長丁丈反下同)惟乃丕顯考文王克明德愼罰
(惟汝大明父文王能顯用俊德愼去刑罰以爲教首去羌吕反下欲去去疾同)互註(左成二年周書曰明德愼罰文王所)
(以造周也明德務崇之之謂也愼罰務去之之謂也)不敢侮鰥寡庸庸祗祗威
威顯民(惠恤窮民不慢鰥夫寡婦用可用敬可敬刑可刑明此道以示民)重言(不敢侮鰥寡二本篇無逸)
互註(左宣十五年晉侯賞桓子狄臣千室亦賞士伯以瓜衍之縣曰吾獲狄土子之功也微子吾喪伯氏矣羊舌職說是)
(賞也曰周書所謂庸庸祗祗者謂此物也夫)用肇造我區夏越我一二邦以
修(用此明德愼罰之道始爲政於我區域諸夏故於我一二邦皆以修治)我西土惟時怙
冒聞于上帝帝休(我西土𡵨周惟是怙恃文王之道故其政教冒被四表上聞于天天美其)
(治怙音戸冒莫報反覆也聞如字徐又音問)重言(聞于上帝二重見君奭)天乃大命文王
殪戎殷誕受厥命(天美文王乃大命之殺兵殷大受其王命謂三分天下有其二以授武王)
(殪於計反)重言(誕受厥命二一見微子)互註(左宣六年赤狄伐晉圍懷及邢丘晉侯欲伐之中行桓子曰使疾其)
(民以盈其貫將可殪也周書曰殪戎殷此類之謂也)越厥邦厥民惟時叙(於其國於其民)
(惟是次叙皆文王教)乃寡兄勗肆汝小子封在兹東土(汝寡有之)
(兄武王勉行文王之道故汝小子封得在此東土爲諸侯勗許玉反)王曰嗚呼封汝念哉
(念我所以告汝之言)重言(汝念哉見篇末)今民將在祗遹乃文考紹聞
衣德言(今治民將在敬循汝文德之父繼其所聞服行其德言以爲政教遹音聿又音述馬云述也衣如字徐於)
(旣反)往敷求于殷先哲王用保乂民(汝往之國當布求殷先智王之道用)
(安治民)汝丕遠惟商耇成人宅心知訓(汝當大遠求商家耇老成人之道常)
(以居心則知訓民耇音苟)别求聞由古先哲王用康保民(又當别求所聞)
(父兄用古先智王之道用其安者以安民)弘于天若德𥙿乃身不廢在王
命(大于天爲順德則不見廢常在王命)王曰嗚呼小子封恫&KR1539;乃身
敬哉(恫痛&KR1539;病治民務除惡政當如痛病在汝身欲去之敬行我言恫音通又勑動反&KR1539;古頑反)重言(敬哉)
(五本篇二洛誥蔡仲之命君奭各一)天畏棐忱民情大可見小人難保
(天德可畏以其輔誠人情大可見以小人難安棐音匪又芳鬼反忱市林反)重意(天畏棐忱大誥越天棐忱君奭若天)
(棐忱)往盡乃心無康好逸豫乃其乂民(往當盡汝心爲政無自安)
(好逸豫寬身其乃治民盡徐子忍反好呼報反)我聞曰怨不在大亦不在小
惠不惠懋不懋(不在大起於小不在小小至於大言怨不可爲故當使不順者順不勉者勉懋音茂)
互註(左昭八年周書曰惠不惠茂不茂康叔所以服弘大也)巳汝惟小子乃服惟
弘王應保殷民(巳乎汝惟小子乃當服行德政惟弘大王道上以應天下以安我所受殷之民衆應)
(應對之應注同徐於甑反)重言(巳汝惟小子二並本篇大誥巳予惟小子二洛誥巳汝惟冲子)亦惟助王
宅天命作新民(弘王道安殷民亦所以惟助王者居順天命爲民日新之教)互註(記大學康)
(誥曰作新民詩曰周雖舊邦其命惟新是故君子無所不用其極)王曰嗚呼封敬明乃
罰(歎而勑之凡行刑罰汝必敬明之欲其重愼)人有小罪非眚乃惟終自
作不典式爾(小罪非過失乃惟終自行之自爲不常用犯汝眚所領反本亦作省)有厥罪
小乃不可不殺乃有大罪非終乃惟眚災適爾
旣道極厥辜時乃不可殺(汝盡聽訟之理以極其罪是人所犯亦不可殺當以罰宥)
(論之宥于救反)王曰嗚呼封有叙時乃大明服(歎政教有次叙是乃治理)
(大明則民服)惟民其勑懋和(民旣服化乃其自勑正勉爲和)若有疾惟民
其畢棄咎(化惡爲善如欲去疾治之以理則惟民其盡棄惡修善咎其久反)重言(若有疾二前見)
(大誥)若保赤子惟民其康乂(愛養人如安孩兒赤子不失其欲惟民其皆安治孩)
(亥才反)互註(記大學慈者所以使衆也康誥日如保赤子心誠求之雖不中不遠矣)非汝封刑
人殺人(言得刑殺罪人)無或刑人殺人(無以得刑殺人而有妄刑殺非辜者)非
汝封又曰劓刵人(劓截鼻刵截耳刑之輕者亦言所得行劓魚器反刵如志反)無
或劓刵人(所以舉輕以戒爲人輕行之)王曰外事汝陳時臬司師
兹殷罰有倫(言外土諸侯奉王事汝當布陳是法司牧其衆及此殷家刑罰有倫理者兼用之臬魚列)
(反)又曰要囚服念五六日至于旬時丕蔽要囚
(要用謂察其要辭以斷獄旣得其辭服膺思念五六日至於十日至于三月乃大斷之言必反覆思念重刑之至也要於霄反)
(蔽必世反斷丁亂反下及篇末同覆芳服反)王曰汝陳時臬事罰蔽殷彝
(陳是法事其刑罰斷獄用殷家常法謂典刑故事彝以支反)用其義刑義殺勿庸以
次汝封(義宜也用舊法典刑宜於時世者以刑殺勿用以就汝封之心所安)乃汝盡遜曰
時叙惟曰未有遜事(乃使汝所行盡順曰是有次序惟當自謂未有順事君子將興自以)
(爲不足)巳汝惟小子未其有若汝封之心朕心朕
德惟乃知(巳乎他人未其有若汝封之心言汝心最善我心我德惟汝所知欲其明成王所以命已之欵)
(心欵苦管反)重言(汝惟小子二又大誥汝作予)凡民自得罪寇攘姦宄殺
越人于貨(凡民用得罪爲寇盗攘竊姦宄殺人顚越人於是以取貨利攘如羊反宄音軌)重言(寇攘姦宄)
(舜典寇賊姦宄)暋不畏死罔弗憝(暋強也自強爲惡而不畏死人無不惡之者言當消絶之暋音)
(敏憝徒對反徐徒猥反強其丈反無不惡烏路反下所大惡疾惡亦惡音同)王曰封元惡大憝
矧惟不孝不友(大惡之人猶爲人所大惡况不善父母不友兄弟者乎言人之罪惡莫大於不孝不)
(友)子弗祗服厥父事大傷厥考心(爲人子不能敬身服行父道而)
(怠忽其業大傷其父心是不孝)于父不能字厥子乃疾厥子(於爲人父不能)
(字愛其子乃疾惡其子是不慈)于弟弗念天顯乃弗克恭厥兄(於爲)
(人弟不念天之明道乃不能恭事其兄是不恭)兄亦不念鞠子哀大不友于
弟(爲人兄亦不念稚子之可哀大不篤友于弟是不友鞠居六反)互註(左僖三十三年初臼季使過冀見冀缺耨)
(其妻饁之敬相待如賓與之歸言諸文公曰請用之公曰其父有罪可乎對曰舜之罪也殛鯀其舉也興禹管敬仲桓之賊也)
(實相以濟康誥曰父不慈子不祗兄不友弟不恭不相及也)惟弔兹不于我政人得
罪(惟人至此不孝不慈不友不恭不於我執政之人得罪乎道教不至所致弔音的)天惟與我
民彝大泯亂(天與我民五常使父義母慈兄友弟恭子孝而廢棄不行是以滅亂天道泯武軫反)曰
乃其速由文王作罰刑兹無赦(言當速用文王所作違教之罰刑此亂五)
(常者無得赦)不率大戞矧惟外庶子訓人(戞常也凡民不循大常之教猶刑之)
(無赦况在外掌衆子之官主訓民者而親犯乎戞簡八反)惟厥正人越小臣諸節(惟其)
(正官之人於小臣諸有符節之吏及外庶子其有不循大常者則亦在無赦之利)重意(惟厥正人洪範凡厥正人)乃
别播敷造民大譽弗念弗庸&KR1539;厥君時乃引惡
惟朕憝(汝今往之國當分别播布德教以立民大善之譽若不念我言不用我法者病其君道是汝長惡惟我亦)
(惡汝别彼列反注同汝長丁丈反下同)巳汝乃其速由兹義率殺亦惟
君惟長(汝乃其速用此典刑宜於時世者循理以刑殺則亦惟君長之正道)不能厥家人
越厥小臣外正惟威惟虐大放王命乃非德用
乂(爲人君長而不能治其家人之道則於其小臣外正官之吏並爲威虐大放棄王命乃由非德用治之故)汝
亦罔不克敬典乃由𥙿民惟文王之敬忌(常事人之)
(所輕故戒以無不能敬常汝用寬民之道當惟念文王之所敬忌而法之忌其記反)乃𥙿民曰我惟
有及則予一人以懌(汝行寬民之政曰我惟有及於民則我一人以此悅懌汝德懌音亦)王
曰封爽惟民迪吉康(明惟治民之道而善安之)我時其惟殷先
哲王德用康乂民作求(我是其惟殷先智王之德用安治民爲求等爲于僞反)矧
今民罔迪不適不迪則罔政在厥邦(治民乃欲求等殷先智王)
(况今民無道不之言從教也不以道訓之則無善政在其國)王曰封予惟不可不監
告汝德之說于罰之行(我惟不可不監視古義告汝施德之說於罰之所行欲其勤德)
(愼刑說如字徐始銳反)今惟民不靜未戾厥心迪屢未同(假令)
(今天下民不安未定其心於周教道屢數而未和同設事之言令力呈反數所角反)爽惟天其罰殛
我我其不怨(明惟天其以民不安罰誅我我其不恐天汝不治我罰汝汝亦不可怨我殛紀力反)惟
厥罪無在大亦無在多矧曰其尚顯聞于天(民之)
(不安雖小邑小民猶有誅罰不在多大况曰不愼罰明聞于天者乎言罪大)王曰嗚呼封敬哉
無作怨勿用非謀非彝(言當修已以敬無爲可怨之事勿用非善謀非常法)重言
(欽哉五本篇二洛誥蔡仲之命君陳各一)蔽時忱丕則敏德(斷行是誠道大法敏德信則人)
(任焉敏則有功)用康乃心顧乃德遠乃猷(用是誠道安汝心顧省汝德無令有非遠)
(汝謀思爲長久)𥙿乃以民寧不汝瑕殄(行寬政乃以民安則我不汝罪過不絶亡汝)
王曰嗚呼肆汝小子封惟命不于常(以民安則不絶亡汝故當)
(念天命之不于常汝行善則得之行惡則失之)互註(記大學康誥曰惟命不于常道善則得之不善則失之矣)汝
念哉無我殄(無絶棄我言而不念)重言(汝念哉本篇二)享明乃服命(享有)
(國土當明汝所服行之命令使可則)高乃聽用康乂民(高汝聽聽先王道德之言以安治民)○
重言(用康乂民三上文一)王若曰往哉封勿替敬典(汝往之國勿廢所宜敬之)
(常法)重言(往哉七舜典二盤庚微子之命本篇畢命文侯之命各一)聽朕告汝乃以殷
民世享(順從我所告之言即汝乃以殷民世世享國福流後世)
酒誥第十二周書孔氏傳
酒誥(康叔監殷民殷民化紂嗜酒故以戒酒誥嗜市志反)王若曰明大命于妹
邦(周公以成王命誥康叔順其事而言之欲令明施大教命於妹國妹地名紂所都朝歌以北是王若馬本作成王若)
(曰注云言成王者未聞也俗儒以爲成王骨節始成故曰成王或曰以成王爲少成二聖之功生號曰成王没因爲謚衛賈以)
(爲戒成康叔以愼酒成就人之道也故曰成此三者吾無取焉吾以爲後錄書者加之未敢專從故曰未聞也妹邦馬云妹邦)
(即收養之地欲令力呈反下始令勿令同)乃穆考文王肇國在西土(父昭子穆文王)
(弟稱穆將言始國在西土西土岐周之政文王弟稱穆周自后稷而封爲始祖后稷生不窋爲昭鞠陶爲穆公劉爲昭慶節爲)
(穆黃僕爲昭羌弗爲穆毀揄爲昭公非爲穆高圉爲昭亞圉爲穆諸盩爲昭大王爲穆王季爲昭文王爲穆故左傳宫之竒云)
(大伯虞仲大王之昭也虢仲虢叔王季之穆也又冨辰云管蔡巳下十六國文之昭也昭一音韶窋音竹律反揄音以盩音張)
(流反大並音泰)厥誥毖庶邦庶士越少正御事朝夕曰祀
兹酒(文王其所告愼衆國衆士於少正官御治事吏朝夕勑之惟祭祀而用此酒不常飲毖音祕少時照反)惟
天降命肇我民惟元祀(惟天下教命始令我民知作酒者惟爲祭祀爲于僞反又下同)
天降威我民用大亂喪德亦罔非酒惟行(天下威罰)
(使民亂德亦無非以酒爲行者言酒本爲祭祀亦爲亂行惟行下孟反注及下注之行同)重言(天降威二本篇大誥)越
小大邦用喪亦罔非酒惟辜(於小大之國所用喪亡亦無不以酒爲罪也)
文王誥教小子有正有事無彝酒(小子民之子孫也正官治事謂)
(下羣吏教之皆無常飲酒)越庶國飲惟祀德將無醉(於所治衆國飲酒惟當因)
(祭祀以德自將無令至醉)惟曰我民迪小子惟土物愛厥心臧
(文王化我民教道子孫惟土地所生之物皆愛惜之則其心善)聦聽祖考之彝訓越小
大德小子惟一(言子孫皆聦聽父祖之常教於小大之人皆念德則子孫惟專一)妹土
嗣爾股肱純其藝黍稷奔走事厥考厥長(今往當使)
(妹土之人繼汝股肱之教爲純一之行其當勤種黍稷奔走事其父兄長音丁丈反下注長官諸侯之長同)肇牽
車牛遠服賈用孝養厥父母(農功旣畢始牽車牛載其所有求易所無遠行賈)
(賣用其所得珍異孝養其父母賈音古養羊亮反)厥父母慶自洗腆致用酒
(其父母善子之行子乃自絜厚致用酒養也洗先典反馬云盡也腆他典反)庶士有正越庶伯
君子其爾典聽朕教(衆伯君子長官大夫統衆士有正者其汝常聽我教勿違犯)爾
大克羞耇惟君爾乃飲食醉飽(汝人能進老成人之道則爲君矣如此汝)
(乃飲食醉飽之道先戒羣吏以聽教次戒康叔以君義)丕惟曰爾克永觀省作稽
中德(我大惟教汝曰汝能長觀省古道爲考中正之德則君道成矣省息井反)爾尚克羞饋
祀爾乃自介用逸(能考中德則汝庶幾能進饋祀於祖考矣能進饋祀則汝乃能自大用逸)
(之道饋其位反)兹乃允惟王正事之臣(汝能以進老成人爲醉飽考中德爲用逸則此)
(乃信任王者正事之大臣任音壬)兹亦惟天若元德永不忘在王家
(言此非但正事之臣亦惟天順其大德而佑之長不見忘在王家)王曰封我西土棐徂
邦君御事小子尚克用文王教不腆于酒(我文王在)
(西土輔訓往日國君及御洽事者下民子孫皆庶幾能用上教不厚於酒言不常飲)故我至于今克
受殷之命(以不厚於酒故我周家至于今能受殷王之命)王曰封我聞惟曰
在昔殷先哲王迪畏天顯小民(聞之於古殷先智王謂湯蹈道畏天明著)
(小民)經德秉哲自成湯咸至于帝乙成王畏相(能常)
(德持智從湯至帝乙中間之王猶保成其王道畏敬輔相之臣不敢爲非相息亮反注同)惟御事厥棐
有恭不敢自暇自逸(惟殷御治事之臣其輔佐畏相之君有恭敬之德不敢自寬暇自逸)
(䂊暇遐稼反)矧曰其敢崇飲(崇聚也自暇自逸猶不敢况敢聚會飲酒乎明無也)越在
外服侯甸男衛邦伯(於在外國侯服甸服男服衛服國伯諸侯之長言皆化湯畏相之德)
越在内服百僚庶尹惟亞惟服宗工(於在内服治事百官衆正)
(及次大夫服事尊官亦不自逸)越百姓里居(於百官族姓及卿大夫致仕居田里者)罔敢
湎于酒不惟不敢亦不暇(自外服至里居皆無敢沈湎于酒非徒不敢志在助)
(君敬法亦不暇飲酒湎面善反)惟助成王德顯越尹人祗辟(所以不暇飲酒惟助)
(其君成王道明其德於正人之道必正身敬法其身正不令而行辟扶亦反)我聞亦惟曰在今
後嗣王酣身(嗣王紂也酣樂其身不憂政事酣戸甘反樂音洛)厥命罔顯于
民祗保越怨不易(言紂暴虐施其政令於民無顯明之德所敬所安皆在於怨不可變易易)
(如字馬以豉反)誕惟厥縱淫泆于非彝用燕喪威儀民罔
不䀌傷心(紂大惟其縱淫泆于非常用燕安喪其威儀民無不䀌然痛傷其心縱子用反注同泆音溢又)
(作逸亦作佚衋許力反)惟荒腆于酒不惟自息乃逸(言紂大厚於酒晝夜)
(不念自息乃過差差初佳反又初賣反)厥心疾很不克畏死(紂疾很其心不能畏死言)
(無忌憚很胡懇反)辜在商邑越殷國滅無罹(紂聚罪人在都邑而任之於殷)
(國滅亡無憂懼)弗惟德馨香祀登聞于天誕惟民怨(紂不念發)
(聞其德使祀見享升聞於天大行淫虐惟爲民所怨咨)重意(弗惟德馨香祀登聞于天君陳至治馨香感于神明吕刑)
(罔有馨香德刑發聞惟腥)庶羣自酒腥聞在上故天降喪于殷
罔愛于殷惟逸(紂衆羣臣用酒沈荒腥穢聞在上天故天下喪亡於殷無愛於殷惟以紂奢逸故聞)
(音問)天非虐惟民自速辜(言凡爲天所亡天非虐民惟民行惡自召罪)王曰
封予不惟若兹多誥(我不惟若此多誥汝我親行之)古人有言曰
人無於水監當於民監(古聖賢有言人無於水監當於民監視水見己形視民行)
(事見吉凶監工䧟反下及注同)重言(古人有言曰四本篇泰誓牧誓秦誓)今惟殷墜厥命我
其可不大監撫于時(今惟殷紂無道墜失天命我其可不大視此爲戒撫安天下於是)
予惟曰汝劼毖殷獻臣(劼固也我惟告汝曰汝當固愼殷之善臣信用之劼苦八)
(反)侯甸男衛矧太史友内史友(侯甸男衛之國當愼接之况太史内史掌)
(國典法所賓友乎)重言(侯甸男衛三本篇二康王之誥一又康誥侯甸男邦采衛)越獻臣百宗
工矧惟爾事服休服采(於善臣百尊官不可不愼况汝身事服行美道服事治民乎)
矧惟若疇圻父薄違農父(圻父司馬農父司徒身事且宜敬愼况所順疇咨之)
(司馬乎况能迫廻萬民之司徒乎言任大圻巨依反父音甫薄蒲各反徐又扶各反違如字徐音回馬云違行也)若
保宏父定辟矧汝剛制于酒(宏大也宏父司空當順安之司馬司徒司空列)
(國諸侯三卿愼擇其人而任之則君道定况汝剛斷於酒乎辟必亦反斷丁亂反)厥或誥曰羣飲
汝勿佚(其有誥汝曰民羣聚飲酒不用上命則汝收捕之勿令失也佚音逸)盡執拘以歸
于周予其殺(盡執拘羣飲酒者以歸於京師我其擇罪重者而殺之盡子忍反)又惟殷
之迪諸臣惟工乃湎于酒勿庸殺之(又惟殷家蹈惡俗諸臣惟)
(衆官化紂日久乃沈湎於酒勿用法殺之惡烏各反)姑惟教之有斯明享(以其漸染惡俗)
(故必三由法令且惟教之則汝有此明訓以享國三息暫反又如字)乃不用我教辭惟我
一人弗恤弗蠲乃事時同于殺(汝若忽怠不用我教辭惟我一人不憂汝)
(乃不㓗汝政事是汝同於見殺之罪)王曰封汝典聽朕毖(汝當常聽念我所愼而篤行之)
勿辯乃司民湎于酒(辯使也勿使汝主民之吏湎于酒言當正身以帥民)
梓材第十三周書孔氏傳
梓材(告康叔以爲政之道亦如梓人治材梓音子本亦作杍馬云古作梓字治木器曰梓治土器曰陶治金器曰冶)
王曰封以厥庶民曁厥臣逹大家(言當用其衆人之賢者與其小)
(臣之良者以通逹卿大夫及都家之政於國曁其器反)以厥臣逹王惟邦君(汝當信用)
(其臣以通王教於民言通民事於國通王教於民惟乃國君之道)汝若恒越曰我有師
師(汝爲君道使順常於是曰我有典常之師可師法)司徒司馬司空尹旅曰
予罔厲殺人(言國之三卿正官衆大夫皆順典常而曰我無厲虐殺人之事如此則善矣)重言
(司徒至尹旅立政牧誓作亞旅)亦厥君先敬勞肆徂厥敬勞(亦其爲君之道)
(當先敬勞民故汝往治民必敬勞來之勞力報反下同來力代反)肆往姦宄殺人歷人
宥(以民當敬勞之故汝往之國又當詳察姦宄之人及殺人賊所過歷之人有所寬宥亦所以敬勞之宄音軌)肆
亦見厥君事戕敗人宥(聽訟折獄當務從寬恕故往治民亦當見其爲君之事察民以)
(過誤殘敗人者當寬宥之見如字徐賢遍反戕徐在羊反又七良反馬云殘也折之舌反)王啓監厥亂
爲民(言王者開置監官其治爲民不可不勉監工暫反劉工銜反下同爲于僞反注同治直吏反)曰無
胥戕無胥虐至于敬寡至于屬婦合由以容(當教)
(民無得相殘傷相虐殺至於敬養寡弱至於存恤妾婦和合其教用大道以容之無令見冤枉屬婦上音蜀妾之事妻也令力)
(呈反篇末同冤紆元反一本作以冤)王其效邦君越御事厥命曷以(王者)
(其效實國君及於御治事者知其教命所施何用不可不勤)重言(越御事二後見洛誥)引養引恬
自古王若兹監罔攸辟(能長養民長安民用古王道如此監無所復罪當矜之恬田廉)
(反辟扶亦反)惟曰若稽田旣勤敷菑惟其陳修爲厥疆
畎(言爲君監民惟若農夫之考田巳勞力布發之惟其陳列修治爲其疆畔畎壟然後功成以喻教化菑側其反畎工)
(犬反)若作室家旣勤垣墉惟其塗墍茨(如人爲室家巳勤正垣墻)
(惟其當塗墍茨蓋之垣音袁墉音庸馬云卑曰垣高曰墉墍徐許旣反說文云仰塗廣雅云塗也馬云堊色一音故愛反茨徐)
(在私反)若作梓材旣勤樸斵惟其塗丹雘(爲政之術如梓人治)
(材爲器巳勞力樸治㓸削惟其當塗以漆丹以朱而後成以言教化亦須禮義然後治樸普角反馬云未成器也斵丁角反雘)
(枉略反徐烏郭反馬云善丹也說文云讀與靃同也又一郭反字林音同)今王惟曰先王旣勤
用明德懷爲夾(言文武巳勤用明德懷遠爲近汝治國當法之夾音協近也)庶邦
享作兄弟方來亦旣用明德(衆國朝享於王又親仁善鄰爲兄弟之國萬万)
(皆來賓服亦巳奉用先王之明德朝直遥反)后式典集庶邦不享(君天下能用常法則)
(和集衆國大來朝享)皇天旣付中國民越厥疆土于先王肆
(大天巳付周家治中國民矣能遠拓其界壤則於先王之道遂大付如字馬本作附拓音託)王惟德用
和懌先後迷民用懌先王受命(今王惟用德和悅先後天下迷愚之民先)
(後謂教訓所以悅先王受命之義懌音亦字又作斁下同先悉薦反注同)巳若兹監惟曰欲
至于萬年惟王(爲監所行巳如此所陳法則我周家惟欲使至於萬年承奉王室監古䧟反爲于威)
(反)子子孫孫永保民(又欲令其子孫累世長居國以安民)
召誥第十四周書孔氏傳
成王在豐欲宅洛邑(成王克商遷九鼎於洛邑欲以爲都故成王居焉)使召
公先相宅(相所居而卜之遂以陳戒召時照反相息亮反下注同)作召誥召誥
(召公以成王新即政因相宅以作誥)惟二月旣望(周公攝政七年二月十五日日月相望因紀之)越
六日乙未王朝步自周則至于豐(於巳望後六日二十一日成王)
(朝行從鎬京則至于豐以遷都之事告文王廟告文王則武王可知以祖見考鎬胡老反見腎遍反下不見同)重言(王朝)
(步自周則至於豐三武成本篇畢命二篇無則字)惟太保先周公相宅(太保三公官名)
(召公也召公於周公前相視洛居周公後往先悉薦反又如字)越若來三月惟丙午朏
越三日戊申太保朝至于洛卜宅(朏明也月三日明生之名於順來三)
(月丙午朏於朏三日三月五日召公早朝至于洛邑相卜所居朏芳尾反又普没反徐又芳憤反)重意(三月惟丙午朏)
(畢命六月庚午朏〇太保朝至于洛洛誥朝至于洛師)厥旣得卜則經營(其巳得吉卜則經營)
(規度城郭郊廟朝市之位處度待洛反朝直遥反處昌慮反)越三日庚戌太保乃以
庶殷攻位于洛汭越五日甲寅位成(於戊申三日庚戌以衆殷)
(之民治都邑之位於洛水北今河南城也於庚戌五日所治之位皆成言衆殷本其所自來汭如銳反)若翼日
乙卯周公朝至于洛(周公順位成之明日而朝至于洛汭)則逹觀于
新邑營(周公通逹觀新邑所營言周徧)越三日丁巳用牲于郊牛
二(於乙卯三日用牲告立郊位於天以后稷配故二牛后稷貶於天有羊豕羊豕不見可知)越翼日戊
午乃社于新邑牛一羊一豕一(告立社稷之位用太牢也共工氏子曰句)
(龍能平水土祀以爲社周祖后稷能殖百穀祀以爲稷社稷共牢共音恭句故侯反)越七日甲子周
公乃朝用書命庶殷侯甸男邦伯(於戊午七日甲子是時諸侯皆會故)
(周公乃昧爽以賦功屬役書命衆殷侯甸男服之邦伯使就功邦伯方伯即州牧也屬音燭)厥旣命殷
庶庶殷丕作(其巳命殷衆衆殷之民大作言勸事)太保乃以庶邦冡
君出取幣乃復入(諸侯公卿並覲於王王與周公俱至文不見王無事召公與諸侯出取幣)
(欲因大會顯周公復扶又反)錫周公曰拜手稽首旅王若公(召公)
(以幣入稱成王命賜周公曰敢拜手稽首陳王所宜順周公之事)重言(拜手稽首四本篇二立政篇二)誥告
庶殷越自乃御事(召公指戒成王而以衆殷諸侯於自乃御治事爲辭謙也諸侯在故託焉)
嗚呼皇天上帝改厥元子兹大國殷之命(歎皇天改)
(其太子此大國殷之命言紂雖爲天所太子無道猶改之言不可不愼)惟王受命無疆惟
休亦無疆惟恤(所以戒成王天改殷命惟王受之乃無窮惟美亦無窮惟當憂之)重意(受命)
(無疆惟休君奭我受命無疆惟休太甲實萬世無疆之休)嗚呼曷其奈何弗敬(何其奈何)
(不憂敬之欲其行敬)重言(曷其奈何弗敬二前見五子之歌無曷其二字)天旣遐終大邦殷
之命兹殷多先哲王在天(言天巳遠終殷命此殷多先智王精神在天不能救者以)
(紂不行敬故)越厥後王後民兹服厥命(於其後王後民謂先智王之後繼世)
(君臣比服其命言不恭)厥終智藏&KR1539;在(其終後王之終謂紂也賢智隠藏&KR1539;病者在位言無)
(良臣瘝工顔反)夫知保抱攜持厥婦子以哀籲天徂厥亡
出執(言困於虐政夫知保抱其子攜持其妻以哀號呼天告冤無辜往其逃亡出見執殺無地自容所以窮夫知並)
(如字注同籲音喻呼也號戸高反)嗚呼天亦哀于四方民其眷命用
懋(民哀呼天天亦哀之其顧視天下有德者命用勉敬者爲民主)王其疾敬德相古
先民有夏(言王當疾行敬德視古先民有夏之王以爲法戒之)天迪從子保面
稽天若今時旣墜厥命(夏禹能敬德天道從而子安之禹亦面考天心而順之今是桀)
(棄禹之道天巳墜其王命)重言(面稽天若今時旣墜厥命二見下文)今相有殷(次復觀有殷)天
迪格保面稽天若(言天道所以至於保安湯者亦如禹)今時旣墜厥
命(墜其王命)今冲子嗣則無遺壽耇(童子言成王少嗣位治政無遺棄老)
(成人之言欲其法之少詩照反)曰其稽我古人之德矧曰其有能
稽謀自天(冲子成王其考行古人之德則善矣况曰其有能考謀從天道乎言至善)嗚呼有
王雖小元子哉其丕能諴于小民今休(召公歎曰有成王雖)
(少而人爲天所子其大能和於小民成今之美勉之諴音咸)王不敢後用顧畏于民
碞(王爲政當不敢後能用之士必任之爲先碞僭也又當顧畏於下民僭差禮義能此二者則德化立而美道成碞五)
(咸反徐又音吟)王來紹上帝自服于土中(言王今來居洛邑繼天爲治躬自服行教)
(化於地勢正中治直吏反下爲治致治皆同)旦曰其作大邑其自時配皇
天(稱周公言其爲大邑於土中其用是大邑配上天而爲治)毖祀于上下其自時
中乂(爲治當愼祀于天地則其用是土中大致治)重言(其自時中乂二見洛誥)王厥有成
命治民今休(用是土中致治則王其有天之成命治民今獲太平之美)王先服殷
御事比介于我有周御事(召公旣述周公所言又自陳巳意以終其戒言當先)
(服治殷家御事之臣使比近於我有周治事之臣必和恊乃可一比毗志反徐扶志反近附近之近)節性惟日
其邁(和比殷周之臣時節其性令不失中則道化惟日其行令力呈反)王敬作所不可
不敬德(敬爲所不可不敬之德則下敬奉其命矣)我不可不監于有夏亦
不可不監于有殷(言王當視夏殷法其歷年戒其不長)我不敢知曰
有夏服天命惟有歷年(以能敬德故多歷年數我不敢獨知亦王所知)重言(我不)
(敢知六本篇四君奭二〇惟有歷年二見下文)我不敢知曰不其延惟不敬
厥德乃早墜厥命(言桀不謀長久惟以不敬其德故乃早墜失其王命亦王所知)我
不敢知曰有殷受天命惟有歷年(夏言服殷言受明受而服行之)
(互相兼也殷之賢王猶夏之賢王所以歷年亦王所知)我不敢知曰不其延惟不
敬厥德乃早墜厥命(紂早墜其命猶桀不敬其德亦王所知)今王嗣受
厥命我亦惟兹二國命嗣若功(其夏殷也繼受其王命亦惟當以此夏殷)
(長短之命爲監戒繼順其功德者而法則之)王乃初服嗚呼若生子罔不
在厥初生自貽哲命(言王新即政始服行教化當如子之初生習爲善則善矣自遺智命)
(無不在其初生爲政之道亦猶是也遺唯季反)今天其命哲命吉凶命歷年
(今天制此三命惟人所修修敬德則有智則常吉則歷年爲不敬德則愚凶不長雖說之其實在人)知今我初
服宅新邑肆惟王其疾敬德(天巳知我王今初服政居新邑洛都故惟王其)
(當疾行敬德)王其德之用祈天永命(言王當其德之用求天長命以歷年)重言
(祈天永命又見本篇末)其惟王勿以小民淫用非彝(勿用小民過用非常)
(欲其重民秉常)亦敢殄戮用乂民(亦當果敢絶刑戮之道用治民戒以愼罰)若有功
其惟王位在德元(順行禹湯所有成功則其惟王居位在德之首)小民乃惟
刑用于天下越王顯(主在德元則小民乃惟用法於天下言治政於王亦有光明)上
下勤恤其曰我受天命丕若有夏歷年式勿替
有殷歷年(言當君臣勤憂敬德曰我受天命大順有夏之多歷年勿用廢有殷歷年庶幾兼之)欲
王以小民受天永命(我欲王用小民受天長命言常有民)拜手稽首
曰予小臣敢以王之讎民百君子(拜手首至手稽首首至地盡禮致敬)
(以入其言言我小臣謙辭敢以王之匹民百君子治民者非一人言民在下自上匹之讎字或作酬)重言(拜手稽首四本)
(篇二立政二)越友民保受王威命明德(言與匹民百君子於友愛民者共安)
(受王之威命明德奉行之)王末有成命王亦顯(臣下安受王命則王終有天成命於王亦)
(昭著)我非敢勤惟恭奉幣用供王能祈天永命(言我)
(非敢獨勤而巳惟恭敬奉其幣帛用供待王能求天長命將以慶王多福必上下勤恤乃與小民受天永命奉如字又芳孔反)
(供音恭徐紀用反注供待同)重言(祈天永命重見上文)
監本纂圖重言重意互註尚書卷第八
