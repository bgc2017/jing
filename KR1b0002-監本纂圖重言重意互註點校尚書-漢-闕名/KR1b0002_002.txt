監本纂圖重言重意互註點校尚書卷第二
大禹謨第三虞書孔氏傳
皐陶矢厥謨(矢陳也皐音高陶音遥)禹成厥功(陳其成功)帝舜申
之(申重也重美二子之言重直用反)作大禹皐陶謨(大禹謀九功皐陶謀九德)益
稷(凢三篇)大禹謨(禹稱大大其功謨謀也)曰若稽古大禹(順考古道而言)
(之)重言(若稽古四本篇堯典舜典皐陶謨)曰文命敷于四海祗承于
帝(言其外布文德教命内則敬承堯舜文命孔云文德教命也先儒云文命禹名)曰后克艱厥
后臣克艱厥臣政乃乂黎民敏德(敏疾也能知爲君難爲臣不易)
(則其政治而衆民皆疾修德易以䜴反治直吏反)帝曰俞允若兹嘉言罔攸
伏野無遺賢萬邦咸寧(攸所也善言無所伏言必用如此則賢才在位天下安俞羊朱)
(反攸音由徐以帚反)重言(帝曰俞十二詳附堯典下)重意(萬邦咸寧周官萬國咸寧洛誥景命萬邦咸休)稽
于衆舍已從人不虐無告不廢困窮惟帝時克
(帝謂堯也舜因嘉言無所伏遂稱堯德以成其義考衆從人矜孤愍窮凡人所輕聖人所重舍音捨告故毒反矜居陵反)重
意(惟帝時克益稷惟帝時舉)益曰都帝德廣運乃聖乃神乃武
乃文(益因舜言又美堯也廣謂所覆者大運謂所及者遠聖無所不通神妙無方文經天地武定禍亂)重意
(帝德廣運下文帝德罔愆)皇天眷命奄有四海爲天下君(眷視奄同也言)
(堯有此德故爲天所命所以勉舜也○眷居倦反奄於檢反)重意(皇天眷命太甲微子之命皇天眷佑〇爲天下君洪範)
(爲天下王)禹曰惠迪吉從逆凶惟影響(迪道也順道吉從逆凶吉凶之)
(報如影之隨形響之應聲言不虚迪徒歷反響許丈反)益曰吁戒哉儆戒無虞罔
失法度(先吁後戒欲使聽者精其言虞度也無億度謂無形戒於無形備愼深秉法守度言有恒吁况俱反度徒)
(布反虞度徒洛反)重意(戒哉㣧征懋戒哉太甲嗣王戒哉)罔遊于逸罔淫于樂
(淫過也遊逸過樂敗德之原富貴所忽故持以爲戒樂音洛)任賢勿貳去邪勿疑疑
謀勿成百志惟熙(一意任賢果於去邪疑則勿行道義所存於心日以廣矣去起吕反熙火)
(其反)罔違道以干百姓之譽(干求也失道求名古人賤之)罔咈百
姓以從已之欲(咈戾也專欲難成犯衆興禍故戒之咈扶弗反戾連弟反)無怠無
荒四夷來王(言天子常戒愼無怠惰荒廢則四夷歸往之怠音待惰徒卧反)禹曰於
(音烏)帝念哉德惟善政政在養民(歎而言念重其言爲政以德則民懷之)
重言(帝念哉二下文一又益稷帝其念哉)水火金木土榖惟修(言養民之本在先修)
(六府)正德利用厚生惟和(正德以率下利用以阜財厚生以養民三者和所謂善政)九
功惟叙九叙惟歌(言六府三事之功有次叙皆可歌樂乃德政之致樂音洛)戒之
乃降黎民懷之(邁行種布降下懷歸也言己無德民所不能依皐陶布行其德下治於民民歸服之)
(種章用反降工巷反)重言(黎民懷之二本篇一皐陶謨一)帝念哉念兹在兹釋兹
在兹(兹此釋廢也念此人在此功廢此人在此罪言不可誣)重言(帝念哉二見上文)互註(左襄二十)
(三年仲尼曰知之難也有臧武仲之知而不容於魯國抑有由也作不順而施不恕也夏書曰念兹在兹順事恕施也)名
言兹在兹允出兹在兹惟帝念功(名言此事必在此義信出此心亦在)
(此義言皐陶之德以義爲主所宜念之)互註(左襄二十一年夏書曰念兹在兹名言兹在兹允出兹在兹惟帝念功將)
(謂由己壹也信由己壹而後功可念也住云言非但意念而己蓋須信己誠至)帝曰皐陶惟兹臣
庶罔或干予正(或有也無有干我正言順命)汝作士明于五刑
以弼五教期于予治(弼輔期當也歎其能以刑輔教當於治體當丁浪反又如字)〇
重言(汝作士二前見舜典)刑期于無刑民恊于中時乃功懋
哉(雖或行刑以殺止殺終無犯者刑期於無所刑民皆合於大中之道是汝之功勉之懋音茂)重意(民協于中)
(吕刑士制百姓于刑之中)重言(時乃功三本篇二益稷一〇懋哉四舜典二本篇二)皐陶曰帝德
罔愆臨下以簡御衆以寬(愆過也善則稱君人臣之義愆起虔反)罰弗
及嗣賞延于世(嗣亦世俱謂子延及也父子罪不相及而及其賞道德之政)宥過無
大刑故無小(過誤所犯雖大必宥不忌故犯雖小必刑宥音又)罪疑惟輕功
疑惟重(刑疑附輕賞疑從重忠厚之至)與其殺不辜寧失不經好
生之德洽于民心兹用不犯于有司(辜罪經常司主也皐陶因)
(帝勉已遂稱帝之德所以明民不犯上也寧失不常之罪不枉不辜之善仁愛之道辜音孤好呼報反)重意(好生之德)
(洽于民心畢命道洽政治澤潤生民)互註(左襄二十六年善爲國者賞不僣而刑不濫賞僣則懼及淫人刑濫則懼及善)
(人若不幸而過寧僣無濫與其失善寧其利淫無善人則國從之故夏書曰與其殺不辜寧失不經懼失善也詩曰人之云亡)
(邦國殄瘁無善人之謂也)帝曰俾予從欲以治四方風動惟乃
之休(使我從心所欲而政以治民動順上命若草應風是汝能明刑之美也)帝曰來禹降
水儆予成允成功惟汝賢(水性流下故曰下水儆戒也能成聲教之信成治水)
(之功言禹最賢重美之儆居領反重直用反)重言(帝曰來禹二又益稷)克勤于邦克儉于
家不自滿假惟汝賢(滿謂盈實假大也言禹惡衣薄食卑其宫室而盡力爲民執心謙冲)
(不自盈大假工雅反盡津忍反爲于僞反)汝惟不矜天下莫與汝爭能汝
惟不伐天下莫與汝爭功(自賢曰矜自功曰伐言禹推善讓人而不失其能不)
(有其勞而不失其功所以能絶衆人)予懋乃德嘉乃丕績天之曆數在
汝躬汝終陟元后(丕大也曆數謂天道元大也大君天子舜善禹有治水之大功言天道在汝身)
(汝終當升爲天子丕普悲反)人心惟危道心惟微惟精惟一允執
厥中(危則難安微則難明故戒以精一信執其中)重意(惟精惟一咸有一德惟和惟一〇允執厥中仲虺建中)
(于民)無稽之言勿聽弗詢之謀勿庸(無考無信驗不詢專獨終必無)
(成故戒勿聽用聽徐天定反)可愛非君可畏非民衆非元后何
戴后非衆罔與守邦(民以君爲命故可愛君失道民叛之故可畏言衆戴君以自存君恃)
(衆以守國相須而立)重意(衆非元后何戴后非衆罔與守邦太甲民非后罔克胥匡以生后非民罔以辟四方咸有一德)
(后非民罔使民非后罔事)欽哉愼乃有位敬修其可願四海困
窮天禄永終(有位天子位可願謂道德之美困窮謂天民之無告者言爲天子勤此三者則天之禄籍)
(長終汝身)重言(欽哉九本篇二餘附堯典)重意(愼乃有位益稷愼乃在位)惟口出好興戎
朕言不再(好謂賞善戎謂伐惡言口榮辱之主慮而宣之成於一也出如字徐尺遂反好如字徐許到反)
禹曰枚卜功臣惟吉之從(枚謂歷卜之而從其吉此禹讓之志枚音梅)帝曰
禹官占惟先蔽志昆命于元龜(帝王立卜占之官故曰官占蔽斷昆後也)
(官占之法先斷人志後命於元龜言志定然後卜蔽必世反徐甫世反斷丁亂反)朕志先定詢謀
僉同鬼神其依龜筮協從卜不習吉(習因也言巳謀之於心謀)
(及卜筮四者合從卜不因吉無所枚卜僉七潜反)重意(卜不習吉金縢三龜一習吉)禹拜稽首
固辭(再辭曰固)帝曰母惟汝諧(言母所以禁其辭禹有大功德故能諧和元后之任)
(禁今鴆反又音金)正月朔旦受命于神宗(受舜終事之命神宗文祖之宗廟言神尊)
(之正音政又音征)重意(正月朔旦受命于神宗舜典正月上日受終于文祖又月正元日舜格于文祖)率百
官若帝之初(順舜初攝帝位故事奉行之)帝曰咨禹惟時有苗
弗率汝徂征(三苗之民數干王誅率循徂往也不循帝道言亂逆命禹討之數音朔)重言(咨禹)
(二前見舜典)禹乃會羣后誓于師曰濟濟有衆咸聽朕
命(會諸侯共伐有苗軍旅曰誓濟濟衆盛之貌濟濟子禮反)重意(濟濟有衆咸聽朕命泰誓西土有衆咸聽朕言)
蠢兹有苗昏迷不恭(蠢動昏闇也言其所以宜討之蠢春允反)侮慢自賢
反道敗德(狎侮先王輕慢典教反正道敗德義侮亡甫反慢亡諫反)君子在野小
人在位(廢仁賢任姦佞)民棄不保天降之咎(言民叛天災之咎其九反)肆
予以爾衆士奉辭罰罪(肆故也辭謂不恭罪謂侮慢以下事)爾尚一乃
心力其克有勲(尚庶幾一汝心力以從我命)三旬苗民逆命(旬十)
(日也以師臨之一月不服責舜不先有又誥之命威讓之辭而便憚之以威脅之以兵所以生辭誥古報反憚徒旦反一音丹)
(末反脅許業反)益贊于禹曰惟德動天無遠弗届(贊佐届至也益以此)
(義佐禹欲其修德致遠届音戒)滿招損謙受益時乃天道(自滿者人損之自謙)
(者人益之是天之常道)帝初于歷山往于田日號泣于旻天
皐陶謨第四虞書孔氏傳
皐陶謨(謨謀也皐陶爲帝舜謀爲于僞反)曰若稽古皐陶(亦順考古道以言之夫典)
(謨聖帝所以立治之本也皆師法古道以成不易之則夫音扶治直吏反下同)重言(若稽古四又堯典舜典大禹謨)曰
允迪厥德謨明弼諧(迪蹈厥其也其古人也言人君當信蹈行古人之德謀廣聦明以輔)
(諧其政蹈徒報反)禹曰俞如何(然其言問所以行)重言(禹曰俞三篇末一益稷一又禹曰俞)
(哉〇如何三又見堯典益稷)皐陶曰都愼厥身修(絶句)思永(歎美之重也愼)
(修其身思爲長久之道)悙敘九族庶明勵翼邇可遠在兹(言愼)
(修其身厚次叙九族則衆庶皆明其教而自勉勵翼戴上命近可推而遠者在此道悙切韻都昆反)重意(悙叙九族堯典)
(以親九族仲虺九族乃離)禹拜昌言曰俞(以皐陶言爲當故拜受而然之當丁浪反下同)重言
(禹拜昌言曰俞二前見大禹謨)皐陶曰都在知人在安民(歎修身親親之道在)
(知人所信任在能安民)禹曰吁咸若時惟帝其難之(言帝堯亦以知人安)
(民爲難故曰吁)重言(咸若時二後見君陳)知人則哲能官人安民則惠
黎民懷之(哲智也無所不知故能官人惠愛也愛則民歸之)重言(黎民懷之二又前見大禹謨)
能哲而惠何憂乎驩兜(佞人亂真堯憂其敗政故流放之)何遷乎有
苗何畏乎巧言令色孔壬(孔甚也巧言靜言庸違令色象恭滔天禹言有苗驩兜之)
(徒甚佞如此堯畏其亂政故遷放之)重意(景命無以巧言令色便辟側媚)皐陶曰都亦行有
九德(言人性行有九德以考察眞僞則可知行下孟反注性行行正直之行同)重意(亦行有九德立政迪知忱)
(恂于九德之行)亦言其人有德乃言曰載采采(載行采事也稱其人有德)
(必言其所行某事以爲驗)禹曰何(問九德品例)皐陶曰寬而栗(性寬弘而能莊栗)
重言(寬而栗二前見舜典)柔而立(和柔而能立事)愿而恭(慤愿而恭恪愿音願慤切韻苦角反)
(恪苦各反)亂而敬(亂治也有治而能謹敬)擾而毅(擾順也致果爲毅擾而小反徐音饒毅五旣反)
直而温(行正直而氣温和)重言(直而温二前見舜典)簡而廉(性簡大而有廉隅)剛而
塞(剛斷而實塞斷丁亂反)重意(簡而廉剛而塞舜典剛而無虐簡而無傲)彊而義(無所屈撓動必)
(合義撓女孝反)彰厥有常吉哉(彰明吉善也明九德之常擇人而官之則政之善)日宣
三德夙夜浚明有家(三德九德之中有其三宣布夙早浚須也卿大天稱家言能日日布)
(行三德早夜思之須明行之可以爲卿大夫浚息俊反馬云大也)日嚴祗敬六德亮采
有邦(有國諸侯日日嚴敬其身敬行六德以信治政事則可以爲諸侯嚴如字馬徐魚檢反)翕受敷
施九德咸事俊乂在官(翕合也能合受三六之德而用之以布施政教使九德之人皆)
(用事謂天子如此則俊德能治之士並在官翕許及反俊乂馬云千人曰俊百人曰乂)百僚師師百
工惟時(僚工皆官也師師相師法百官皆是言政無非僚本又作寮)撫于五辰庶績
其凝(凝成也言百官皆撫順五行之時衆功皆成撫方武反凝魚陵反馬云定也)重意(庶績其凝堯典舜典)
(庶績咸熙)無教逸欲有邦(不爲逸豫貪欲之教是有國者之常)兢兢業業一
日二日萬幾(兢兢戒愼業業危懼幾微也言當戒懼萬事之微兢居凌反業如字徐五荅反幾徐音機)
無曠庶官天工人其代之(曠空也位非其人爲空官言人代天理官不可以天官私)
(非其才)天叙有典勑我五典五悙哉(天次叙人之常性各有分義當勑正)
(我五常之教使合于五厚厚天下有典馬本作五典分扶問反)重意(勑我五典五悙哉舜典愼徽五典五典克從)天
秩有禮自我五禮有庸哉(庸常自用也天次秩有禮當用我公侯伯子男五等)
(之禮以接之使有常有庸馬本作五庸)同寅協恭和衷哉(衷善也以五禮正諸侯使同敬)
(合恭而和善衷音中)天命有德五服五章哉(五服天子諸侯卿大夫士之服也尊卑采)
(章各異所以命有德)天討有罪五刑五用哉(言天以五刑討有罪用五刑宜必當)政
事懋哉懋哉(言叙典秩禮命德討罪無非天意者故人君居天官聽政治事不可以不自勉)重言
(懋哉四舜典二禹謨本篇各一)天聦明自我民聦明(言天因民而降之福民所歸者天命)
(之天視聽人君之行用民爲聦明)重意(天聦明自我民聦明泰誓天視自我民視天聽自我民聽)天明畏
自我民明威(天明可畏亦用民成其威民所叛者天討之是天明可畏之效畏如字徐音威馬本作威)
重言(天明畏三本篇大誥多方)逹于上下敬哉有土(言天所賞罰惟善惡所在不避貴賤)
(有土之君不可不敬懼)重意(逹于上下堯典格于上下)皐陶曰朕言惠可底行
(其所陳九德以下之言順於古道可致行)禹曰俞乃言底可績(然其所陳從而美之曰用)
(汝言致可以立功)重言(禹曰俞三本篇二益稷一又禹曰俞哉○乃言底可績二又見舜典)皐陶曰予
未有知思曰贊贊襄哉(言我未有所知未能思致於善徒亦贊奏上古行事而言之因)
(禹美之氶以謙辭言之序知如字徐音智思如字徐息吏反襄息羊反上也馬云因也案爾雅作儴因也如羊反)
益稷第五虞書孔氏傳
益稷(禹稱其人因以名篇)帝曰來禹汝亦昌言(因皐陶謀九德故呼禹使亦陳)
(當言當丁浪反本亦作讜當湯反李登聲類云讜言善言也)重言(帝曰來禹二前見大禹謨)重意(汝亦昌言又師)
(汝昌言又禹謨皐謨禹拜昌言)禹拜曰都帝予何言予思日孜孜
(拜而歎辭不言欲使帝重皐陶所陳言已思日孜孜不怠奉承臣功而已思徐如字又息吏反孜音兹)重意(予思日孜)
(孜君陳惟日孜孜)皐陶曰吁如何(問所以孜孜之事)重言(如何三堯典皐陶謨本篇)禹
曰洪水滔天浩浩懷山襄陵下民昏墊(言天下昏瞀墊溺皆)
(困水災浩戶老反墊丁念反瞀音務一音茂本或作務溺乃歷反)重意(洪水滔天浩浩懷山襄陵下民昏墊堯典湯湯)
(洪水方割蕩蕩懷山襄陵浩浩滔天下民其咨)予乘四載隨山刊术(所載者四謂水乘舟)
(陸乘車泥乘輴山乘樏隨行九州之山林刊槎其木開通道路以治水也乘音繩刊苦安反輴丑倫反漢書作橇如淳音蕝以)
(板置泥上服虔云木橇形如木箕擿行泥上尸子云澤行乘蕝蕝子絶反摞力追反史記作橋徐音丘遥反漢書作梮九足反)
(行下孟反槎士雅反下同說文云衺斫又莊下反)重言(隨山刊木二又禹貢)曁益奏庶鮮食
(奏謂進於民鳥獸新殺曰鮮與益槎木獲鳥獸民以進食曁其器反鮮徐音仙馬云鮮生也)予決九川
距四海濬畎澮距川(距至也決九州名川通之至於海一畒之間廣尺深尺曰畎方百里)
(之間廣二尋深二仞曰澮澮畎深之至川亦入海畎工犬反澮故外反廣光浪反深尸鴆反)曁稷播奏
庶艱食鮮食(艱難也衆難得食處則與稷教民播種之決川有魚鼈使民鮮食之艱工閑反馬本作根)
(云根生之食謂百榖處昌慮反鼈必滅反)懋遷有無化居(化易也居謂所宜居積者勉勸天下徙有)
(之無魚鹽徙山林木徙川澤交易其所居積懋音茂鹽余廉反)烝民乃粒萬邦作乂(米食)
(曰粒言天下由此爲冶本烝之承反粒音立治直吏反下同)皐陶曰俞師汝昌言(言禹)
(功甚當可師法當丁浪反)重意(師汝昌言見本篇首)禹曰都帝愼乃在位帝曰
俞(然禹言受其戒)重言(謹乃在位大禹謨謹乃有位)重意(帝曰俞十二本篇一餘附堯典)禹曰
安汝止惟幾惟康其弼直(言愼在位當先安好惡所止念慮幾微以保其安其)
(輔臣必用直人好惡上呼報反下烏路反又並如字)重意(惟幾惟康本篇末惟時惟幾)惟動丕應
徯志(徯待也帝先定所止動則天下大應之順命以待帝志應應對之應徯胡啓反)以昭受上
帝天其申命用休(昭明也非但人應之又乃明受天之報施天又重命用美施始豉反重直)
(用反)帝曰吁臣哉鄰哉鄰哉臣哉禹曰俞(鄰近也言君臣道近)
(相須而成)重言(帝曰吁四堯典三〇禹曰俞三皐陶謨二又下文禹曰俞哉)帝曰臣作朕股
肱耳目(言大體若身股音古肱古弘反)重意(臣作朕肱肱耳目君牙作股肱心膂)予欲左右
有民汝翼(左右助也助我所有之民富而教之汝翼成我)予欲宣力四方汝
爲(布力立治之功汝羣臣當爲之)予欲觀古人之象(欲觀示法象之服制觀舊音官又官)
(喚反)日月星辰山龍華蟲(日月星爲三辰華象草華蟲雉也畫三辰山龍華蟲於衣服旌)
(旗蟲直弓反)作會宗彝(會五采也以五采成此畫焉宗廟彝樽亦以山龍華蟲爲飾會胡對反馬鄭作)
(繪彝音夷馬同又鄭云宗彝虎也)藻火粉米黼黻絺繡(藻水草有文者火爲火字粉若)
(粟冰米若聚米黼若斧形黻爲兩己相背葛之精者曰絺五色備曰繡藻音早本又作薻粉米說文作黺徐本作䋛音米黼)
(音甫白與黑謂之黼黻音弗黑與青謂之黻絺徐勑私反又勑其反馬同鄭陟里反刺也繡音秀背音佩)以五采
彰施于五色作服汝明(天子服日月而下諸侯自龍衮而下至黼黻士服藻火大夫加)
(粉米上得兼下下不得僣上以五采明施于五色作尊卑之服汝明制之衮工本反僣子念反)予欲聞六
律五聲八音在治忽以出納五言汝聽(言欲以六律和聲音)
(在察天下治理及忽怠者又以出納仁義禮智信五德之言施于民以成化汝當聽審之出如字又尺遂反注同納如字又音)
(内)重意(以出納五言舜典命汝作納言又下文工以納言)予違汝弼汝無面從
退有後言(我違道汝當以義輔正我無得面從我違而退後有言我不可弼)欽四鄰庶
頑讒說若不在時(四近前後左右之臣勑使敬其職衆頑愚讒說之人若所行不在於是而)
(爲非者當察之)侯以明之撻以記之(當行射侯之禮以明善惡之教答撻不是者使記識其過)
(撻他末反又他逹反笞勑疑反)書用識哉欲並生哉(書識其非欲使改海與共並生)工
以納言時而颺之(工樂官掌誦詩以納諫當是正其義使颺道之颺音揚)重意(工以納言)
(上文以出納五言舜典命汝作納言)格則承之庸之否則威之(天下人能至于道則)
(承用之任以官不從教則以刑威之否方有反徐音鄙任汝鴆反)禹曰俞哉帝光天之
下至于海隅蒼生(光天之下至于海隅蒼蒼然生草木言所及廣遠)重意(禹曰俞哉上文)
(及前篇禹曰俞〇帝光天之下堯典光宅天下)萬邦黎獻共惟帝臣惟帝時
舉敷納以言明庶以功車服以庸(獻賢也萬國衆賢共爲帝臣帝舉是)
(而用之使陳布其言明之皆以功大小爲差以車服旌其能用之)重意(惟帝時舉大禹謨惟帝時克)重言(敷納)
(以言明庶以功車服以庸二前見舜典納作奏庶作試)互註(左僖二十七年謀元帥趙衰曰郤榖可臣亟聞其言矣說)
(禮樂而敦詩書詩書義之府也禮樂德之則也德義利之本也夏書曰賦納以言明試以功車服以庸君其試之)誰
敢不讓敢不敬應(上惟賢是用則下皆敬應上命而讓善應應對之應)帝不時
敷同日奏罔功(帝用臣不是則遠近布同而日進於無功以賢愚並位優劣共流故)無若
丹朱傲惟慢遊是好(丹朱堯子舉以戒之傲五報反字又作奡好呼報反)敖虐
是作罔晝夜額額(敖戲而爲䖒無晝夜常額額肆惡無休息敖五羔反徐五報反注同頟五)
(客反)罔水行舟朋淫于家用殄厥世(朋羣也丹朱習於無水陸地行舟言)
(無度羣淫於家妻妾亂用是絶其世不得嗣殄徒現反)予創若時娶于塗山辛壬
癸甲(創懲也塗山國名懲丹朱之惡辛日娶妻至于甲日復往治水不以私害公娶促住反復扶又反)啓
&KR0561;&KR0561;而泣予弗子惟荒度土功(啓禹子也禹治水過門不入聞啓泣聲不)
(暇子名之以大治度水土之功故&KR0561;音孤子如字鄭將吏反度徒洛反)弼成五服至于五
千州十有二師(五服侯甸綏要荒服也服五百里四方相距爲方五千里治洪水輔成之一州用三)
(萬人功九州二十七萬庸也至于五千馬云面五千里爲方萬里鄭云五服已五千又弼成爲萬里州十有二師二千五百人)
(爲師鄭云師長也要一遥反)外薄四海咸建五長(薄迫也言至海諸侯五國立賢者一)
(人爲方伯謂之五長以相統治以獎帝室薄蒲各反徐扶各反長丁丈反五長衆官之長)各迪有功苗
頑弗即工帝其念哉(九州五長各蹈爲有功唯三苗頑凶不得就官善惡分别别彼列反)
重意(帝其念哉畢命公其念哉大禹謨帝念哉)帝曰迪朕德時乃功惟叙
(言天下蹈行我德是汝治水之功有次叙敢不念乎)重言(時乃功三大禹謨二)皐陶方祗厥叙
方施象刑惟明(方四方禹五服旣成故皐陶敬行其九德考績之次序於四方又施其法刑皆明白)
(史因禹功重美之重直用反)夔曰戞擊鳴球搏拊琴瑟以詠祖
考來格(戞擊柷敔所以作止樂搏拊以韋爲之實之以糠所以節樂球玉磬此舜廟堂之樂民悅其化神歆其祀)
(禮備樂和故以祖考來至明之夔求龜反戞居八反徐古八反馬云櫟也球音求搏音博拊音撫柷尺叔反所以作樂敔魚吕)
(反所以止樂糠音康歆許今反)虞賓在位羣后德讓(丹朱爲王者後故稱賓言與諸侯助)
(祭班爵同推先有德)下管鼗鼔合止柷敔(堂下樂也上下合止樂各有柷敔明球弦鍾籥)
(各自互見鼗音桃合如字徐音閤籥余若反互音&KR2864;見賢遍反下見細器同)笙鏞以間鳥獸蹌
蹌(鏞大鍾間迭也吹笙擊鍾鳥獸化德相率而舞蹌蹌然鏞音庸間間厠之間鳥獸孔以爲自舞也馬云鳥獸筍簴也)
(蹌七羊反舞貌說文作搶鳥獸求食聲迭直結反)簫韶九成鳳凰來儀(韶舜樂名言簫)
(見細器之備雄曰鳳雌曰凰靈鳥也儀有容儀備樂九奏而致鳳凰則餘鳥獸不侍九而率舞韶時昭反)夔曰於
予擊石拊石百獸率舞庶尹允諧(尹正也衆正官之長信皆和諧言神)
(人治始於任賢立政以禮治神以樂所以太平於予並如字)重言(於予擊石拊石百獸率舞二前見舜典)帝
庸作歌曰勑天之命惟時惟幾(用庶尹允諧之政故作歌以戒安不忘危)
(勑正也奉正天命以臨民惟在順時惟在愼微)重意(惟時惟幾上文惟幾惟康)乃歌曰股肱喜
哉元首起哉百工熙哉(元首君也股肱之臣喜樂盡忠君之治功乃起百官之業乃廣)
(樂音洛盡津忍反)皐陶拜手稽首颺言曰念哉(大言而疾曰颺承歌以戒)
(帝颺音揚)重言(念哉二後見伊訓又吕刑念之哉)率作興事愼乃憲欽哉
(憲法也天子率臣下爲起治之事當慎汝法度敬其職)重言(欽哉九本篇二餘附堯典)屢省乃成
欽哉(屢數也當數顧省汝成功敬終以善無懈怠屢力具反省悉井反數色角反懈佳賣反)乃賡載
歌曰元首明哉股肱良哉庶事康哉(𢋫續載成也帝歌歸美股)
(肱義未足故續歌先君後臣衆事乃安以成其義𢋫加孟反劉皆行反說文以爲古續字)又歌曰元首
叢脞哉股肱惰哉萬事墮哉(叢脞細碎無大略君如此則臣懈惰萬事堕廢)
(其功不成歌以申戒叢才公反脞倉果反徐音鎻馬云叢揔也脞小也惰徒卧反墮許規反)帝拜曰俞
往欽哉(拜受其歌戒羣臣自今以往敬其職事哉)重言(往欽哉三堯典舜典本篇各一)
監本纂圖重言重意互註點校尚書卷第二
