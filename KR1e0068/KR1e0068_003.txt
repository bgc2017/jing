春秋左氏傳補註卷三元趙汸撰
僖公
元年公出故也(劉氏曰去年八月閔公遭弑僖公自邾入為君不應猶以出奔之故不得行即)
(位禮)諱國惡禮也(傳不知經有筆削故推史例以釋之)諸侯救邢(陳氏曰經文已序則)
(傳皆稱諸侯)邢人潰(陳氏曰傳言經不書潰)具邢器用而遷之(傳見以自遷為)
(文說見成十五年)謀救鄭也(經言會傳言盟傳誤自同盟于幽至此九年使齊侯合五國為盟亦)
(無不書之義)嘉獲之也(陳氏曰傳釋凡獲非卿不書於是特書莒挐今按此亦史例)女子
從人者也(劉侍讀曰哀姜與乎亂殺二子幾亾國齊桓公討而誅之此伯者所以行乎諸侯之義也)
(魯以臣子不得討而齊以伯主得舉法)二年諸侯城楚丘而封衞焉(遷國不當)
(言封蓋承用俗語故二傳有專封之說)不書所會後也(此榖梁離至不序之例左氏不達妄)
(謂後期說者疑之且謂楚丘非衛邑)晉里克荀息帥師(陳氏曰傳言里克荀息見滅稱師他)
(放此今按征伐不在大夫不得有二義侵伐入滅稱人亦不當異旨說在屬辭)賄故也(虞以天子上公)
(封國序晉上公羊傳亦謂使虞首惡皆非)三年蔡人嫁之(歸蔡姬當時適有是事或者假此為)
(名欲出楚人不意左氏惟記所聞故未盡說已見隱元年及後僖二十三年)四年齊侯以諸
侯之師侵蔡(陳氏曰傳見伯主徵師諸侯皆不書以後放此)西至于河(杜氏釋例曰海)
(自遼西北平漁陽章武渤海樂陵樂安北海東萊城陽東海廣陵吳郡會稽十四郡之東界以東河出西平西)
(南二千里從西平東北經金城故北地朔方五原至故雲中南經平陽河東之西界東經河東河内之南界東)
(北經汲郡頓丘陽平平原樂陵之東南入海孔氏曰杜于之此言據當時之河耳禹貢導河積石至于龍門南至)
(華隂東至于底柱又東至于孟津東過洛汭至于大伾北過洚水至于大陸又北播為九河同為逆河入于海)
(案驗其地自大伾以上河道不改大伾以下即是汲郡以東河水東流秦漢以來始然也古之河道自大伾而)
(北過洚水故迹不可復知其大陸則趙地之廣澤也大陸以北播為九河九河故道河間成平以南平原鬲縣)
(以北其九河者徒駭一太史二馬頰三覆釡四胡蘇五簡六絜七鈎盤八鬲津九徒駭最西以次而東故鄭註)
(禹貢河間弓高縣往往有其處中候云齊桓伯遏八流以自廣計桓公之時齊之西境當在九河之最西徒駭)
(蓋是齊之西界其東至于海當盡樂安北海之東界也)寡人是問(史記周紀昭王南巡狩不返卒)
(於江上其卒不赴告諱之也帝王世紀昭王德衰南征濟于漢楚人惡之以膠船進中流膠液船解王及祭公)
(皆没于水中崩今按外傳云桓公南征伐楚濟汝踰方城望汝山使貢絲于周而反荆州與傳不合其終篇亦)
(大夸故不取)楚子使屈完如師(陳氏曰傳見不言使)五年日南至(孔氏曰冬)
(至者十一月之中氣中氣者月半之氣也月朔而已得中氣是必前月閏閏前之月則中氣在晦閏後之月則)
(中氣在朔閏者聚殘餘分之月其月無中氣半屬前月半屬後月是去年閏十二月十六日已得此年正月朔)
(大雪節故此正月朔得冬至也而杜長歷僖元年閏十一月此年閏十二月又閏之相去歷家大率三十二月)
(耳杜於此閏相去凡五十月不與歷數同者杜推勘春秋日月上下置閏或稀或穊自凖春秋時法故不與常)
(歷同今按傳於此年記正月日至與雜記孟獻子之言合後昭十七年記大史與梓慎言之二十一年記梓慎)
(之言二十四年記昭子之言皆見周人改月改時致分至啓閉不合天正春秋之末距傳成僅數十年正朔未)
(改不容有誤近世異議皆過)必書雲物(孔氏曰周禮保章氏以五雲之物辨吉凶水早降豐荒之)
(祲鄭衆云以二至二分觀雲色青為蟲白為喪赤為兵荒黑為水黃為豐衆之此言蓋出占侯之書計雲氣之)
(占不啻盡此而已)晉侯使以殺大子申生之故來告(傳見策書從赴告例)
(後凡言來告倣此陳氏曰傳釋申生死在去年冬經書在春他放此)公孫兹如牟娶焉(趙伯)
(循曰大夫越境而娶非禮經文不應無譏今按趙氏於此亦疑傳妄不知大夫娶妻法不得書史無文以見譏)
(杜氏謂因聘而娶亦非辨見屬辭)會王大子鄭(陳氏曰傳見鄭不書名)楚鬭榖於
莬(陳氏曰傳見鬭榖於莬書人)虞不臘矣(孔氏曰月令孟冬臘門閭及先祖五祀臘之見於傳)
(記者唯月令與此二文而已周時臘與大蜡各為一祭秦漢改曰臘不蜡而為臘矣今按漢蔡邕月令章句夏)
(曰嘉平商曰清祀周曰大蜡總謂之臘史記秦惠文王初臘正義云始效中國為之亦明臘不自秦始或疑傳)
(作於秦誤矣)晉侯圍上陽(陳氏曰傳見晉侯書人)其九月十月之交乎
(傳見三正通於民俗後見襄三十年絳縣人)丙子朔(傳見赴告策書惟用周正與童謠異)虢公
醜奔京師(虢公天子三公京師朝廷所在不可言奔傳不知此義)且言易也(林少穎曰)
(不云滅而但云晉人執虞公者聖人不忍周襄諸侯再取其地故不斥言而微文以見意見晉人執天子三公)
(不道之甚矣詳見屬辭)六年鄭所以不時城也(劉氏曰齊桓會諸侯于首止鄭伯逃)
(歸不為無辭豈強取新城然後達其罪哉今按伐鄭書圍邑陳傳得之)楚子圍許以救鄭
(陳氏曰凡救不悉書傳曰楚子見楚君書人)楚子從之(陳氏曰傳著無救許之實今按微子啟之)
(事蓋逢伯設辭以動楚君欲其全許耳劉侍讀併疑許事為妄誤矣許君内不敢恃諸侯之救外不敢深其怨)
(于楚故乘其退師自屈以下楚亦當時小國求全之慮觀蔡人一會北杏而荆入蔡江黃一盟于貫而楚滅江)
(黃桓公非惟不能救蔡而亦不能救江黃其謂許不楚是事可乎)七年鄭殺申侯以說
于齊(張氏曰申侯出自楚專利不厭至是鄭用陳轅濤塗之譛殺之)官受方物(受所命當貢伯)
(主之物是盟雖曰謀鄭實則以命朝聘之數職官各以方物歲時貢獻使太子華臨之聽命為聘伯主之始杜)
(云當貢天子之物若楚包茅之類諸侯久已不修至是齊桓倡義始職貢不乏焉晉悼邢丘之會蓋倣此為之)
鄭必受盟(吕氏曰此一事見桓公服人有三代氣象惜其急於功利不終於德桓公自小其規模爾)
子華由是得罪於鄭(陳氏曰傳起鄭殺子華事)不發喪而告難于齊
(陳氏曰為二十四年王出居師傳後見十一年十二年二十二年)八年則弗致也(孔氏曰檀)
(弓曰殷朝而殯於祖周朝而遂葬知周法不殯於廟而此傳及襄四年皆云不殯于廟知其將葬之時不以殯)
(過廟耳殯過廟者將葬之時從殯宫出告廟乃葬非是殯尸於廟中也據哀姜以元年十二月喪至二年五月)
(始葬明至則殯於寢也既殯於寢自然葬當朝廟今按哀姜與弑出奔齊桓以伯令取而殺之諸侯莫不聞雖)
(薨葬皆書于策其赴同禂姑一時必不得備禮如已袝亦不常歷八年不致杜氏膠於隱三年傳例故說者得)
(以議之當知哀姜與他夫人不同)是以緩(陳氏曰傳釋王崩在七年經書在八年葉氏曰秘不發喪)
(在前世或有之然不過數日之間惠王果以七年崩豈有經一年而子帶不知者以經考之諸侯為襄王謀已)
(見首止洮但尋盟而已傳言襄王定位而後發喪則諸侯已知惠王之崩何為更待十二月以告乎今按傳言)
(襄王定位而後發喪蓋為下緩告喪張本非謂盟洮後即發喪也又曰難故也是以緩豈盟洮之後子帶之難)
(猶未靖故大行人詔相諸侯之禮久未克舉乎傳序此事大略他無可考證當闕疑)九年故曰子
(陳氏曰傳見春秋之初未葬猶有稱子者)公侯曰子(趙伯循曰按王猛在喪不曰小童子男在喪亦)
(當稱子陳氏曰按書康王初嗣位稱予末小子誥諸侯稱予一人釗禮無稱小童者)王使宰孔(凡王)
(朝公卿大夫史皆不名傳每詳之)使孔賜伯舅胙(葉氏曰按是時襄王初立以月計之惠王)
(猶未葬不得有事於宗廟何賜胙之有且脤膰之禮以親兄弟之國或小白特賜亦疑在終喪之後而誤記于)
(此)下拜登受(孔氏曰覲禮天子賜侯氏以車服諸公奉篋服加命書于其上升自西階東面大史)
(氏右侯氏升西面立大史述命侯氏降兩階之間北面再拜稽首升成拜彼侯氏降階再拜是此下拜也升成)
(拜是此登受)言歸于好(傳記盟辭即孟子所述之末句其五禁之辭傳不能舉則二伯之事闕漏)
(多矣)宰孔先歸(陳氏曰傳言宰孔不與盟)晉侯乃還(陳氏曰傳言齊桓之伯晉獨不至)
未葬也(陳氏曰傳於武氏子毛伯不稱使晉奚齊不稱君皆曰未葬明未葬不成君天子與諸侯同程)
(氏曰未葬之說即公羊未踰年之意然既承重則固一國之君矣若曰殺其君之子不同弑君則是殺嗣君於)
(未葬之時罪可減等難以為訓今按齊舍未葬見弑稱君此策書之恒辭也奚齊未葬稱君之子乃經之特筆)
(說在屬辭)齊隰朋帥師會秦師納晉惠公(陳氏曰凡納所宜納不書)是吾
利也(外傳晉語既殺奚齊卓子里克及丕鄭使屠岸夷告公子重耳於狄曰國亂民擾得國在亂治民在)
(擾子盍入乎吾請為子鉥重耳告舅犯曰里克欲納我舅犯曰不可夫堅樹在始始不固本終必槁落不哀喪)
(而求國難因亂以入殆以喪得國何以導民重耳曰非喪誰代非亂誰納我舅犯曰偃也聞之大喪大亂之剡)
(也父母死為大喪讒在兄弟為大亂今適當之是故難公子重耳出見使者曰子惠顧亾人重耳父生不得供)
(灑掃之臣死又不敢涖喪以重其罪且辱大夫敢辭夫回國者在親衆而善鄰在因民而順之苟衆所利鄰國)
(所立大夫其從之呂甥及卻稱亦使蒲城午告公子夷吾于梁曰子厚賂秦人以求入吾主子公子夷吾出見)
(使者再拜稽首許諾呂甥出告大夫曰盍請君于秦乎大夫許諾乃使梁由靡告于秦穆公曰天禍晉國讒言)
(繁興延及寡君使紹續昆裔隱悼播越託在草莽未有所依又重之以寡君之不禄喪亂並臻以君之靈鬼神)
(降衷罪人克服其辜羣臣莫敢寧處將待君命君若惠顧社稷不㤀先君之好辱收其逋遷裔冑而建立之以)
(主其祭祀且鎮撫其國家及人民雖四鄰諸侯聞之也其誰不儆懼於君之威而欣喜於君之德秦穆公許諾)
(反使者乃使公子縶弔公子重耳于狄曰寡君使縶弔公子之憂又重之以喪寡人聞之得國常於喪失國常)
(於喪時不可失喪不可久公子其圖之重耳告舅犯舅犯曰不可亡人無親信仁以為親是故置之者不殆父)
(死在堂而求利人孰仁我人實有之我以徼倖人孰信我不仁不信將何以長利公子重耳出見使者曰君惠)
(弔亾臣又重有命重耳身亾父死不得與於哭泣之位又何敢有他志以辱君義再拜不稽首而哭退而不私)
(公子縶退弔公子夷吾干梁如弔公子重耳之命公子夷吾出見使者再拜稽首起而不哭退而私於公子縶)
(曰中大夫里克與我矣吾命以汾陽之田百萬丕鄭與我矣吾命之以負葵之田七十萬君苟輔我蔑天命矣)
(君實有郡縣且入河外列城五豈謂君無有亦為君之東游津梁之上無有急難也亾人之所懷挾嬰瓖以望)
(君之塵垢者黃金四十鎰白玉之珩六雙不敢當公子請納之左右公子縶反致命穆公穆公曰吾與公子重)
(耳重耳仁再拜不稽首不沒為後也起而哭愛其父孝也退而不私不沒於利也公子縶曰君之言過矣君若)
(求置晉君而載之置仁不亦可乎君若求置晉君以成名於天下則不如置不仁以滑其中且可以進退是故)
(先置公子夷吾為惠公今按里克志在重耳夷吾得國不以正秦穆公貪賄而無遠略重耳克讓舅犯有謀其)
(事皆見于外傳與大學檀弓所載舅犯重耳之言相表裏可補傳文之闕)十年蘇子無信也
(程氏曰叛王即狄豈特無信)蘇子奔衛(孔氏曰尚書立政云司寇蘇公成十一年傳曰昔周克商)
(蘇忽生以温為司寇以此知蘇子司寇蘇公之後也國名為蘇所都之邑名為温故溫蘇遞見於經是得兩稱)
(故也)晉侯殺里克以說(穀梁傳曰里克所為弑者為重耳也夷吾曰是又將殺我乎故殺之)
(今按夷吾殺里克左氏錄其迹穀梁得其情)蔑不濟矣(為秦納重耳起本)及七輿大
夫(孔氏曰每車一大夫主之)皆里㔻之黨也(陳氏曰傳見殺賤者自祁舉以下不書他放此)
(今按此史例也)十一年晉侯使以㔻鄭之亂來告(傳見書國殺大夫從告蓋)
(於赴告之文有考自陽處父以下每求其罪以實之則猶未達策書之情陳氏曰傳見殺㔻鄭雖卻芮之意晉)
(侯以告所以書國討亦非也春秋諸侯大夫家有藏甲黨與盤據雖其君所欲殺亦必假乎強家以去之與兩)
(下相殺不同後放此)十二年懼狄難也(陳氏曰終二年城楚丘傳)楚滅黃(穀梁傳貫)
(之盟管仲曰江黃遠齊而近楚楚為利之國也若伐而不救則無以宗諸侯矣桓公不聽遂與之盟管仲死楚)
(伐江滅黃桓公不能救今按穀梁所記管仲語極切事情亦可見桓公於仲猶有未盡其謀者但言管仲死與)
(左傳不合蓋傳聞失真史記秦穆公虜晉惠公之歲管仲隰朋皆卒)十三年聘于周(聘周說見)
(後三十年)齊仲孫湫致之(陳氏曰雖戍京師不書)晉荐饑(陳氏曰外饑不書今按外)
(饑不告)汎舟之役(陳氏曰為十五年韓之戰起)十四年諸侯城緣陵而
遷杞焉(陳氏曰傳言經不言祀義同二年)有闕也(趙伯循曰此稱諸侯即上會鹹之諸侯前)
(目後凡爾左傳謂不書其人有闕亦誤今按前年夏諸侯會于鹹謀杞戍周今此城緣陵遷杞桓德雖衰亦不)
(可與晉靈失伯不序諸侯例論左氏曰有闕穀梁曰散辭陳氏又從而祖述之皆大過蓋諸侯既會而歸改歲)
(各使其大夫城緣陵故總稱諸侯通前役為一事與城楚丘異文者彼蓋微者之事耳)鄫季姬來
寧(傳見季姬歸鄫來寧皆不書學者不知筆削之旨更以傳為妄)十五年秦獲晉侯以
歸(國君生曰獲死曰滅言獲則不言以歸策書謹嚴從可知也傳言獲又言以歸起下事也)姪其從
姑(周語我皇妣大姜之姪逢公註昆弟之子男女皆曰姪)晉侯歸(國君言獲則得歸不足志與内)
(言戰不書公至同亦史法也)十六年隕星也(胡氏曰按莊七年已書星隕如雨聖人所書各)
(以其實豈以星隕而言石隕乎今按經言隕石而不言隕星猶言日有食之不言食之者皆闕於所不見解者)
(當言其實不可謂非星隕也)齊伐厲(不書併上年)救徐而還(凡救不悉書伯者救)
(中國必足以示名義而後書齊桓親帥諸侯次于匡不能使楚毋病徐則雖比年為徐出師無足議者後放此)
(諸救例說見屬辭)因晉敗也(陳氏曰為僖三十三年晉敗狄傳)齊徵諸侯而戍
周(陳氏曰不書義同十三年)鄭殺子華(陳氏曰傳見討姦父之罪雖殺世子不書)不果城
而還(陳氏曰傳見齊侯之怠)十七年以報婁林之役也(齊比年伐厲又伐英)
(氏皆以徐故不能服楚而唯伐其與國之微者伯業衰矣)妾為宦女焉(陳氏曰為晉懷公起傳)
師滅項(傳見不言師杜云公在會别遣師滅項不言師諱之劉炫規之云既不諱滅何以諱師是也然)
(劉以謂將卑師少稱人不可自言魯人故不稱師亦非將卑師少豈能滅國故傳例曰用大師焉曰滅下年書)
(師救齊則將卑師衆自合稱師也此不稱師實經變文說在屬辭)會齊侯于卞(張氏曰此管仲)
(既亡齊桓志荒之政)以薦羞於公(孔氏曰周禮掌食之官有内饔外饔此人為饔官名巫而字易)
(牙也)五公子皆求立(傳見齊桓内寵無制貴賤不明致諸子爭立相篡奪禍延數世)孝公
奔宋(陳氏曰傳言孝公以父命故出入皆不書)十八年齊人殺無虧(陳氏曰無虧未)
(成君例不書)鄭伯始朝于楚(二十二年又記鄭伯如楚夫人芈氏見鄭故昏于楚於是又納)
(二女二十七年見楚昏于衛明中國無伯則諸侯皆聽命于楚矣)圍莬圃(陳氏曰傳見自此伐國不)
(言圍邑二十六年圍緡之後皆不書矣)十九年宋人執滕宣公(傳見滕子謚諸崩卒)
(於經無所明而獨舉謚者放此)不相為用(孔氏曰爾雅釋畜牛馬羊犬豕雞謂之六畜周禮校人春)
(祭馬祖鄭玄云馬祖夭駟也六畜之言先祖者唯此一文而已以外牛羊之等其祖不知為何神也沈氏云春)
(秋說天苑主牛又有天雞天狗天豕以馬祖類之此等各有其祖)師興而雨(寗莊子設辭以興師)
(傳見諸侯無伯擅相侵伐)討不服也(夏盟曹南曹國之南也曹伯使其大夫與盟而不親會宋公此)
(謂之不服杜氏謂曹南為曹國不服由不致餼皆非)自取之也(書梁亾非由赴告故不書其主與書)
(王室亂同傳義非)二十年凡啓塞從時(釋例曰魯城南面三門隱公元年開一門故今)
(南有四門僖公意更繕治高大稷門非啓塞之義而以日至之後興功故經書春傳曰書不時言失土功之時)
(也啓塞之事猶得從宜而修之今按隱元年新作南門以非公命不書僖公修泮宫新宫災大室屋壊皆合修)
(亦不書則門戶道橋有司之事應不登于策此蓋以踰制書)鄭公子士洩堵寇(𫝊見士洩)
(書人)於是衛方病邢(為明年狄侵衛傳)叛楚(胡氏曰隨非楚之屬國也傳以為叛楚非)
(矣自是以後隨卒屬楚)楚鬭榖於莬(陳氏曰傳見鬭穀於莬書人)謂行多露(張氏)
(曰隨欲復漢東諸侯於中國左氏罪其不量力未若孟子師文王之論)二十一年楚執宋
公以伐宋(不書楚人為中國諱)周禍也(孔氏曰此註引昭二十三傳當云叔孫婼曰徧檢古)
(本皆作豹字蓋註後即寫誤)二十二年禮也(陳氏曰傳言經不書邾滅蔽罪於魯杜氏為魯)
(私屬故略不書失之矣)宋公伐鄭(經叙諸侯傳每略之後放此)秦晉遷陸渾之
戎于伊川(孔氏曰昭九年傳曰先王居檮杌于四裔故允姓之姦居于瓜州伯父惠公歸自秦而誘)
(以來是此戎為允姓也彼註云瓜州今敦煌則陸渾是敦煌之地名徙之伊川復以陸渾為名故至今為陸渾)
(縣十一年傳稱伊洛之戎同伐京師則伊洛先有戎矣而以今始遷戎為辛有言驗者蓋今之遷戎始居被髮)
(祭野之處爾)王召之也(傳見天王不能以義制恩齊侯為之請已失之富辰之言亦非也舜封象)
(于有庳而使吏治其國未嘗畱之於帝都子帶志在召寇作亂與象一夫之事不同宥之列國斯可矣乃還之)
(京師以起後患謂之協其兄弟豈不謬哉)公及邾師戰于升陘(陳氏曰傳見不書公)我
師敗績(傳見不書敗績)弗可赦也已(言天棄商久弗赦其罪)門官殱焉(孔氏)
(曰周禮虎賁氏掌先後王而趨以卒伍軍旅會同亦如之舍則守王閑王在國則守王宫國有大故則守王門)
(諸侯之禮亾其官屬不可得而知此門官蓋亦天子虎賁氏之類故在國則守門師行則在君左右近公故盡)
(死也)勞楚子于柯澤(陳氏曰傳言楚子在師見書人)二十三年楚成得臣
(陳氏曰傳見成得臣書人)遂取焦夷(陳氏曰外取邑不書例在桓十四年後放此)城頓而
還(陳氏曰傳為二十五年納頓子張本)把夷也(杞成公即五年伯姬以之來朝者既即位終身不敢)
(朝魯故其卒也魯人降而稱子僖二十七年桓公來朝以公卑之稱子襄二十九年文公來盟以晉治杞田故)
(魯賤之稱子按晉女叔侯曰把夏餘也而即東夷把以國小貧陋簡禮從夷事或有之傳曰把夷曰用夷禮與)
(言杞不敬不共同皆魯人為之辭爾杜氏謂仲尼以文貶稱子陳氏誤從之蓋不知春秋有存策書大體之義)
辟不敏也(說在隱七年)衛文公不禮焉(陳氏曰為二十八年晉伐衛傳)薄而
觀之(陳氏曰為侵曹傳吕氏曰桓文所以攘楚者必先破其黨與是故桓公攘楚必先有事於蔡文公攘)
(楚必先有事於曹衛左氏不達其故於侵蔡則曰為蔡姬故於侵曹伐衛則曰為觀裸與塊故其病在推尋事)
(由毛舉細故而二公攘夷安夏之烈皆晦而不章)公子賦河水(陳氏曰賦詩始於此)二十
四年不告入也(此納所宜納不書之例若曰入國不告則何得獨告惠公卒殺懷公不告乃晉)
(人諱之)晉侯潛會秦伯于王城(陳氏曰傳見自齊桓之伯諸侯特相會皆不書今按)
(潛會不告不入例)且旌善人(陳氏曰傳積文公還國善事)鄭公子士洩堵俞
彌帥師伐滑(鄭伐滑不書二十年書入滑舉重)而執二子(傳見中國無伯則諸侯無)
(王)獲周公忌父原伯毛伯富辰(陳氏曰皆以王出為重故不書今按夷狄犯京)
(師獲大臣史皆不書為王室諱孔氏曰此原伯毛伯蓋是文王之子原毛之後世為王臣仍為伯爵或本封絶)
(滅食采畿内)出奔宋(陳氏曰終十六年殺子華傳)宋及楚平(陳氏曰傳見宣十五年特)
(書)辟母弟之難也(陳氏曰傳釋經不書王子帶)二十五年同姓也故
名(三傳皆同此說學者疑之謂滅異姓何獨無譏且虡虢同姓何以不名黃先生曰凡蔣邢茅胙祭周公之)
(胤成王以周公有大勲勞於天下既已封伯禽於魯又封其支子六人及至春秋時往往為人吞併今邢又為)
(衛所滅矣邢與魯同出自周公故書曰衛侯燬滅邢雖罪衛侯而實繋於魯也)右師圍溫(陳氏曰不)
(書善晉侯也見昭二十三年圍郊特書)王入于王城(陳氏曰不書入亦善晉侯)殺之于
隰城(陳氏曰殺王子帶不書義同子頹)乃出其民(傳見晉文以功取畿内地致王室益弱)
秦晉伐鄀(陳氏曰為文五年秦入鄀傳)楚令尹子玉(陳氏曰傳見成得臣書人)納
頓子于頓(陳氏曰書納不書出譏在納)二十六年齊孝公伐我北鄙
(陳氏曰傳見齊孝公書人)東門襄仲臧文仲(使介不並書史例也文十八年各以事行非特)
(書陳說非)祝融與鬻熊(孔氏曰自祝融至鬻熊司馬遷不能紀其世杜言十二世不知出何書故)
(劉炫規杜云計其間有一千二百年十二世何以得近一千二百年乎或傳寫之誤)自竄于䕫(孔氏)
(曰傳言熊摯有疾是以失楚明是適子有疾不得嗣位楚世家無其事不知熊摯是何君之適何時封夔鄭語)
(孔晁註云熊繹玄孫曰熊摯有疾楚人廢之立其弟熊延熊摯自棄於夔子孫有功王命為夔子亦不知何所)
(據也)又何祀焉(劉氏曰楚祖鬻熊夔祖熊摯是不得祀者也諸侯之祀無過其祖者魯祖周公不敢)
(祀公劉衛祖康叔不敢祀后稷祝融猶后稷鬻熊猶公劉矣)楚成得臣鬭宜申(陳氏曰傳)
(見楚成得臣書人)楚令尹子玉司馬子西(陳氏曰亦書人)凡師能左右
之曰以(趙伯循曰齊桓晉文用諸侯師悉能左右之何不曰以凡不用我師而用彼師曰以也)楚
申公叔侯戍之(陳氏曰傳言魯以齊附楚)二十七年把不共也(說見二十)
(三年)楚子及諸侯圍宋(陳氏曰傳見楚子書人今按楚君大夫稱人說見莊二十八年)新
昏於衛(傳見曹衛皆已附楚)讓於狐毛而佐之(外傳晉語使狐偃為卿辭曰毛之智)
(賢於臣其齒又長毛也不在位不敢聞命)讓於欒枝先軫(晉語公使趙衰為卿辭曰欒枝貞慎)
(先軫有謀胥臣多聞皆可以為輔佐臣弗若也)二十八年晉侯齊侯盟于歛盂
(陳氏曰傳見自齊桓之伯諸侯特相盟皆不書)衛侯出居于襄牛(諸侯出不踰境史不書亦)
(未必告)晉侯宋公齊國歸父崔天秦小子憖(陳氏曰傳見三國之君大)
(夫但書師說在後傳楚成得臣書人今按陳氏以三國稱師為始伯之辭但經書齊序宋上非復宋君齊臣之)
(叙蓋宋公不親陳齊國歸父未書大夫將不可别為義秦小子憖微史法惟師以國叙陳氏推襄八年傳大夫)
(不書尊晉侯為例非經旨亦失傳意)盬其腦(孔氏曰盬之為啑未見正訓蓋相傳為然服虔云如俗語)
(相罵云啑汝腦矣)胥臣以下軍之佐當陳蔡(陳氏曰傳見陳蔡不書蔽罪於楚後)
(見哀十年今接凡諸侯以兵屬夷狄皆不序後見宣十二年唐惠侯成二年蔡景公許靈公秦右大夫說昭八)
(年宋戴惡襄十一年秦右大夫詹十二年庶長無地哀十年邾子郯子說又見宣十一年)子人九(孔氏)
(曰桓十四年鄭伯使其弟語來盟傳稱子人來盟杜云子人即弟語也其後為子人氏七年傳子華云泄氏孔)
(氏子人氏三族實違君命今子人九必是語之後杜譜以九為雜人誤矣)獻楚俘于王(陳氏曰獻)
(于楚之捷于周皆不書今按外獻捷不告先儒以魯春秋為諸侯通史故陳氏踵其誤後若此者不復辨)用
平禮也(襄二十五年傳鄭子産曰城濮之役文公布命曰各復舊職命我文公戎服輔王以授楚捷)
使元咺奉叔武以受盟(陳氏曰傳見叔武書衛子)王子虎盟諸侯于
王庭(傳言王子虎實盟諸侯故翟泉言尋盟陳氏謂涖盟不書非傳意)無有老幼(說苑晉文)
(公合諸侯而盟曰無以美妾疑妻無以聲樂妨政無以姦情害公無以貨利示下不知何所本也)前驅
射而殺之(陳氏曰殺叔武不書非君意也)且明德也(此特筆也穀梁傳曰諱會天王也全)
(天王之行也庶得經意左氏所記乃流俗傳聞之辭未必真修春秋時語)先蔑將左行(陳氏曰左)
(行之名止此)二十九年饋之芻米禮也(孔氏曰聘禮卿饔餼五牢禾米與子男同)
(其附庸執帛與公之孤同則饔餼亦五牢禾三十車米二十車薪芻倍禾則此饋之芻米芻六十車米二十車)
齊國歸父(孔氏曰公孫固序在齊上者蓋為大司馬尊於歸父歸父雖執齊政不廢身非上卿如管)
(仲之類猶文十七年陳公孫寧襄二十七年陳孔奐皆序在衛下杜云非上卿即此類也)秦小子憖
(孔氏曰經若貶稱人傳則言其名氏若傳無名氏則本是微人此經書蔡人而傳無名氏此是實蔡之微者秦)
(是大國小子憖名見於傳而在蔡微者之後若宋向戌之後會也今按秦伯爵國其大夫自合班蔡國大夫下)
(非為後至成二年秦右大夫說在宋華元陳公孫寧上乃楚人為之不可據以為例)且謀伐鄭也
(孔氏曰晉侯受命鄭伯傅王踐土與盟二會咸在鄭無叛晉之狀而此會謀伐鄭者城濮戰前鄭復如楚雖以)
(楚敗之後畏威來會晉侯以大義受之内實懷恨此會鄭人不至必有背晉之心故謀伐之也晉語城濮戰下)
(稱文公誅觀狀以伐鄭反其陴鄭人以名寶行成公不許得叔詹將烹而舍之左氏無伐鄭之事今按下年傳)
(載晉人侵鄭以觀其可攻與否則晉語所記伐鄭之事乃左氏所不取蓋其事與觀裸與塊同出于小說家而)
(晉語又記叔詹諫鄭文公弗聽曰若不禮焉則請殺之事與晉侯伐鄭曰與我詹而師還相終始左氏亦無此)
(言蓋雖不能悉辨其誣而猶有所不取也)卿不書罪之也(陳氏曰傳釋會盟恒稱君大夫於是)
(特稱人内不書公罪晉初以大夫主盟)會伯子男可也(陳氏曰傳言卿猶無會公之禮而盟)
(王子經所以甚貶之)三十年晉人侵鄭(陳氏曰不書舉重在圍)使醫衍酖衛
侯(孔氏曰周禮大司馬以九伐之法正邦國賊殺其親則正之鄭玄云正之者執而治其罪春秋僖二十八)
(年晉人執衛侯歸之于京師坐殺其弟叔武如鄭彼言則衛侯合死而云罪不及死者衛侯之心疑叔武爾前)
(驅&KR1968;犬卜君意而殺之是則殺非公命也故不至死若然則衛侯無罪而往年衛侯與元咺訟衛侯不勝殺士)
(榮刖鍼莊子者用讒疑賢弟渝盟先期入是衛侯之罪也)吾使爾為卿(傳見雖得請於王非殺元)
(咺及公子瑕則不得入經所以不書歸自京師)晉侯秦伯圍鄭(傳見晉侯秦伯書人)秦軍
汜南(釋例土地名僖二十四年汜下云此南汜也周王出居于汜楚伐鄭師于汜襄城縣南汜城是也此)
(年汜下云此東汜也秦軍汜南晉伐鄭師于汜榮陽中牟縣南汜澤是也)共其乏困(孔氏曰襄八年)
(傳云一介行李杜云行李行人也昭十三年傳云行理之命杜云行理使人李理字異為註則同周語行李以)
(節逆之賈逵云理吏也小行人也孔晁註國語其本亦作李字然則兩字通用)晉人許之(陳氏曰為)
(宣四年鄭穆公卒傳)遂初聘于晉(周制諸侯於天子有見有貢而無聘問見則大行人朝覲以下)
(六禮貢則六服所貢之物小行人令諸侯春入貢是也諸侯於天子言聘乃東遷禮失之辭由職貢俱廢而後)
(以聘禮上問如邦交非成周之舊也自隱至僖天子遣使聘魯者六而魯始使人如京師傳言聘周於是始前)
(此魯人安受王朝聘問而不遣一介如京師者先儒謂因王使之來厚其好貨而已蓋諸侯交聘王室古無其)
(事既職貢不歸則亦無名以往於是以聘禮行故傳言將聘於周遂初聘于晉也及按昭十三年傳叔向言明)
(王之制使諸侯歲聘以志業孔氏謂歲歲使於天子所以獻其貢賦修其職業其事是其名北循習失禮而為)
(之辭雖叔向亦不能免也觀襄二十六年傳韓宣子聘于周辭曰晉士起將歸時事于宰旅王曰辭不失舊又)
(周語簡王八年魯成公來朝使叔孫僑如先聘且告王孫說言其享覲之禮薄夫謂之時事謂之享覲之禮則)
(諸侯於天子言聘非周制可知矣左氏能記其事而不能辨其是非故王制諸侯於天子比年一小聘三年一)
(大聘五年一朝遂蒙傳文之失與聘義但言諸侯交聘者異矣郝氏因之以釋大行人時聘殷頫皆承誤踵訛)
(非周官春秋之旨也黃文叔曰周官大行人諸侯朝天子之禮六天子聘問諸侯之禮六蓋無諸侯聘問天子)
(之禮大宗伯曰聘曰問曰頫曰視皆下交於卑者之言非諸侯尊事天子之義故小行人曰朝覲宗遇會同君)
(之禮也存頫省聘問臣之禮也君之禮者諸侯朝覲天子也臣之禮者天子存問諸侯也鄭氏以時聘殷聘為)
(諸侯聘問天子而不考大行人時聘殷頫問問歸脈賀慶致禬皆為天子使臣於諸侯之禮也其辨之亦明矣)
三十一年使臧文仲往(趙伯循曰使臧文仲往不合不書且二十二年執曹伯不應四)
(年方分其地今按上書公子遂遂如晉下又書公子遂如晉亦不應更使一卿如晉受田據傳言晉必親其共)
(是晉大夫疆理曹田以分諸侯文仲至分田處受之非以使禮如晉故不書于策踐土後伯主有尋盟討貳之)
(事經四年無足疑外傳記其事甚詳濟西田說者疑非曺地鄭樵氏曰魯之濟西北曺北比晉傳必有據爾)
牛卜日曰牲(孔氏曰上云卜其牲日則牲之與日俱卜之也必當先卜牲而後卜日卜得吉日則)
(改牛為牲然則牛雖卜吉未得稱牲牲是成用之名不可改名為牲更卜吉凶明知卜牛在卜日之前也此言)
(免牲是已得吉日牲既成矣成七年乃免牛是未得吉日牲未成也)上怠慢也(魯郊非常祀比傳義)
(非)不郊亦無望可也(孔氏曰公羊傳曰三望者何望祭也然則曷祭祭泰山河海鄭玄以)
(為望者祭山川之名諸侯之祭山川在其地則祭之非其地則不祭且魯竟不及於河禹貢海岱及淮惟徐州)
(徐即魯地三望謂淮海岱也賈逵服虔以為三望分野之星國中山川今杜亦從之今按書舜典言望于山川)
(不及星辰周禮典瑞言祀地旅四望次及祀日月星辰次及祀山川三祀皆不同玉不同時蓋星辰隨天運行)
(不可與山川同望祭而山川之特祀者其禮殺又與方望不同也鄭玄以五岳四鎮四瀆釋四望蓋推經文言)
(之公羊釋三望近之而未盡杜氏承賈服之誤以為分野之星國内山川皆不知有周禮蓋魯郊不敢盡同於)
(天子視天子四望而缺其一為三望所缺者必對方一望以其遠絶故也若鄭氏以三望為竟内山川則又不)
(察魯郊之僣而自失之耳)趙衰為卿(晉語公使原季為卿辭曰夫三德者偃之出也以德紀民其章)
(大矣不可廢也註原季趙衰也三德謂勸文公納王以示臣義伐原以示信大蒐以示禮又曰狐毛卒趙衰代)
(之辭曰城濮之役先且居之佐軍也善不可廢也且臣之倫箕鄭胥嬰先都在乃使先且居將上軍公曰趙衰)
(三讓其所讓皆社稷之衛也廢讓是廢德也以趙衰之故蒐于清原作五軍使趙衰將新上軍箕鄭佐之嬰將)
(新下軍先都佐之子犯卒蒲城伯請佐乃使趙衰佐上軍註蒲城伯先且居也今按傳言命趙衰為卿讓於欒)
(枝先軫語云使欒枝將下軍先軫佐之是下軍將佐皆卿矣此晉六卿之始也傳云趙衰為卿語云將新上軍)
(是上下新軍帥皆卿也晉於是有八卿)三十二年晉楚始通(陳氏曰傳見楚彊晉怠夷)
(夏狎主齊盟之漸故曰始)將殯于曲沃(孔氏曰殯攢置西序亦是下棺於地故殯為窆棺晉武公)
(自曲沃而無晉國曲沃有舊時宫廟故公卒而往殯焉禮諸侯五日而殯按經文以己卯卒庚辰是卒之明日)
(即將殯者以曲沃路遠故早行耳)使出師於東門之外(孔氏曰世族譜以百里孟明視)
(為百里奚之子則姓百里名視字孟明也古人之言名字者皆先字後名而連言之其術丙必是名西乞白乙)
(或字或氏不可明也)三十三年無禮必敗(孔氏曰服虔云無禮謂過天子門不櫜甲束兵)
(而但免冑吕氏春秋說此事云師行過周王孫滿曰過天子之城宜櫜甲束兵左右皆下必古有此禮)禮
成而加之以敏(孔氏曰聘禮賓至于近郊君使卿朝服用束帛勞及聘事皆畢乃去賓遂行舍)
(於郊公使卿贈如覿幣是來有郊勞去有贈賄也)子墨衰絰(傳見晉子書人說在屬辭陳氏貶例)
(書人非也失與侵入圍滅異義同)獲百里孟明視(陳氏曰孟明書師秦未有大夫也故獲亦)
(不書)卻缺獲白狄子(陳氏曰傳見始書敗狄猶不書獲今按獲白狄史不書)楚師亦
歸(陳氏曰傳言經所以不書是役)王殺子上(陳氏曰為明年商臣弑楚子起傳)葬僖公
緩(劉氏曰杜氏欲讀緩以上為一句非也蓋欲遷僖公之薨在十一月則除喪在文二年十一月文納幣為)
(十二月則與傳合以明僖公為十一月薨獨不顧作主非禮也之語無所繫今按如長歷則辛巳四月十五日)
(癸巳二十七日而乙巳為十一月十二日大衍歷則辛巳癸巳皆在三月而乙巳為十二月十一日長歷自隱)
(元年至文元年三十四閏大衍三十六閏蓋春秋周歷本差而後世追算又互有得失杜氏惟據長歷釋經遂)
(以此年十二月所書四事皆為十一月亦固矣)作主非禮也(說在文二年)特祀於主
(孔氏曰文二年公羊傳曰主者曷用虞主用桑練主用栗鄭玄註禮用公羊之說以為虞已有主此傳稱袝而)
(作主者虞而作主禮本無文不可以公羊而疑左氏也又曲禮疏曰說公羊者朝葬日中則作虞主鄭君以二)
(傳之文雖異其意則同皆是虞祭總了然後作主去虞實近故公羊上繋之虞謂之虞主又作主為袝所須故)
(左氏據袝而言今按檀弓曰重主道也殷主綴重焉周主重徹焉雜記曰重既虞而埋之蓋虞為喪祭祔為吉)
(祭喪祭用重吉祭用主重既虞則埋之者喪祭有終也將埋重必預作主何則雜記士三虞大夫五諸侯七最)
(後虞皆用剛日卒哭祭他用剛日明日始袝神不可一日無所依也重與桑主不並立者神依於一也以此主)
(之作猶是虞日故謂之虞主以吉祭自袝始故曰袝而作主士虞記曰桑主不文吉主皆刻而謚之謂練主為)
(吉主者後常奉事于廟不復易也外傳周語襄王錫晉文公命晉侯設桑主布几筵韋昭註云自以子繼父用)
(未逾年之禮也左氏不言虞練異主鄭氏通二傳為一已得之使有朝葬日中作虞主之禮則何氏必援以為)
(說是蓋公羊學者妄言之耳)烝嘗禘於廟(趙伯循曰傳見前後經文惟有烝當褅三名以為祭)
(名盡於此殊不知春秋所記祭祀惟記其失禮者於礿祠無失禮所以不記陳氏曰桓五年傳例亦止及烝嘗)
(按魯頌曰春秋匪懈享祀不忒又曰秋而載嘗夏而福衡則魯備四時之祭凡例非也朱子曰左氏烝嘗禘於)
(廟與王制喪三年不祭者不合今按喪不貳事貳則㤀哀必無釋喪服而衣祭服之理或是大臣攝行亦無文)
(可據東遷禮失喪祭尤甚如襄公十六年春葬晉悼公傳言改服修官烝于曲沃皆是當時之事非必周制則)
(然杜氏遂據以為諸侯卒哭以後時祭不廢之證非也)
春秋左氏傳補註卷三
