御製孝經序
朕惟孝者首百行而為五倫之本天地所以成化聖人
所以立教通之乎萬世而無斁放之於四海而皆準至
矣哉誠無以加矣然其廣大雖包乎無外而其淵源實
本於因心遡厥初生咸知孺慕雖在顓蒙即備天良故
位無尊卑人無賢愚皆可以與知而與能是知孝者乃
生人之庸德無甚玄竒抑固有之秉彛非由外鑠誠貴
乎篤行而非語言之間所得而盡也雖然降衷之理固
根於凡民之心而覺世之功必賴夫聖人之訓苟非著
書立說以迪天性自然之善抒人子難已之情使天下
之人曉然於日用之恒行即為大經大法之所存而敦
行不怠以全其本始夫亦孰由知孝之要盡孝之詳以
無忝所生也哉此孔子孝經之書所由作也朕萬幾之
暇時加三復自開宗明義迄於終篇見其言近而指遠
理約而該博本之立身以行道推之移風而易俗愛敬
所著公卿士庶皆得循分以承歡感應所通東西南北
罔不漸被而思服誠萬世不刊之懿矩百聖不易之格
言自天子以至於庶人不可一日闕者夫子所謂吾志
在春秋行在孝經良有以也自漢以來去聖日遠詮釋
滋多厥旨寖晦孔安國尚古文鄭玄主今文互有異同
各矜識解魏晉而降諸儒羣興析疑闡奥代不乏人源
流攸分不無繁蕪迨及開元更立註疏亦既萃一代之
菁英垂表章於奕世矣而詳略或殊詎云至當宋之邢
昺元之吳澄輩標新領異間有發揮然揆之美善或未
盡焉至於明季著述紛紜或拾前賢之緒餘文其謭陋
或摘古人之紕繆肆彼譏彈不知天懷既薄問學復疎
因心之理未明空文之多奚補其於作經之意均未當
耳夫親恩罔極高厚難酬德至聖人猶虞未盡同為人
子孰不佩至教而興永錫之感乎然則訓詁未確漸摩
弗力欲其相觀而善厥路無由朕為此慮爰集古今之
註更互考訂其得中而窽綮者採輯之其妄逞而臆說
者刪除之譬諸沙礫既披美鏐始出稂莠盡剪嘉禾乃
登至若流覽之餘時獲一是或足以補未發之藴者輒
為增入聊備參觀總以孝之為道甚大而平故不必旁
求隠怪用益高深誇示繁縟徒滋複贅惟以布帛菽粟
之言昭廣大中正之理雖未知於作者之旨能盡脗合
可無枘鑿與否然而前代諸儒之書瑕瑜難掩與夫近
代羣言之失淆亂不稽者於兹正之庶幾發矇啟錮四
方億兆咸知傚法而允迪共底於大順之休焉夫如是
將見至德要道由此而廣和睦無怨由此而成矣
順治丙申仲春朢日序
欽定四庫全書經部六
御定孝經注孝經類
提要
(臣)等謹案孝經注一卷順治十三年大學士
蔣赫德恭纂仰邀
欽定
御製序文冠首孝經詞近而旨遠等而次之自天子
以至於庶人推而廣之自閨門可放諸四海
專而致之即愚夫愚婦可通於神明故語其
平近則人人可知可行語其精微則
聖人亦覃思於闡繹是編
御定注一萬餘言用石臺本不用孔安國本息今古
文門戶之争也亦不用朱子刊誤本杜改經
之漸也義必精粹而詞無深隠期家喻戶曉
也考歴代帝王注是經者晉元帝有孝經傳
晉孝武帝有總明館孝經講義梁武帝有孝
經義疏今皆不存惟唐玄宗御注列十三經
注疏中流傳於世司馬光范祖禹以下悉不
能出其範圍今更得
聖製表章使孔曾遺訓無一義之不彰無一人之不
喻回視玄宗所注度而越之不啻萬倍矣乾
隆四十六年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
