欽定四庫全書經部八
癸巳孟子說四書類
提要
(臣)等謹案癸巳孟子說七卷宋張栻撰是書亦
成於乾道癸巳於王霸義利之辨言之最明自序稱
歲在戊子綴所見為孟子說明年冬會有嚴陵
之命未及終篇辛夘歲自都司罷歸秋冬行
大江中讀舊說多不滿意從而刪正之還抵
故廬又二載始克繕寫蓋其由左司員外郎
出知嚴州退而家居時作也栻之出也以諫
除張說為執政故是編于臧倉沮孟子及王
驩為輔行兩章皆微有寄託于時事至於解
交鄰章云所謂畏天者亦豈但事大國而無
所為也蓋未嘗委於命而已故修德行政光
啟王業者太王也飬民訓兵卒殄寇仇者句
踐也末及周平王惟不怒驪山之事故東周
卒以不振其辭感憤亦為南渡而發然皆推
闡經義之所有與胡安國春秋傳務于借事
抒義而多失筆削之旨者固有殊焉乾隆四
十四年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
孟子說原序
歲在戊子栻與二三學者講誦于長沙之家塾輒不自
揆綴所見為孟子說明年冬會有嚴陵之命未及終篇
辛卯歲自都司罷歸秋冬行大江舟中讀舊說多不滿
意從而刪正之其存者蓋鮮矣還抵故廬又二載始克
繕寫撫卷而歎曰嗟乎夫子之道至矣微孟子其孰能
發揮之方戰國之際在上者徒知以彊大威力為事而
在下則異端並作充塞仁義孟子獨以身任道從容乎
其間其見於用則進退辭受無往而不得見於言則精
微曲折無一之不盡蓋其篤實輝光左右逢原莫非天
理之所存也使後之人知夫人皆可以為聖人而政必
本於王道邪說㬥行無所遁其迹而人之類免於夷狄
禽獸之歸其於聖門豈小補哉今七篇之書廣大包含
至深至遠而循求有序充擴有方在學者篤信力行何
如爾雖然予之於此蓋將終身焉豈敢以為成說以傳
之人哉特將以為同志者講論切磋之資而已題曰癸
已孟子說云者蓋將斷此而有考於異日也乾道九年
十月二十日廣漢張栻序
