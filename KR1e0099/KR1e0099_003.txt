春秋平義卷三秀水俞汝言撰
莊公(名同桓公子母文姜夫人哀姜在位三十二年諡法勝敵克亂曰莊)
元年春王正月
繼弑君不書即位先君不以其道終子不忍即位也
故莊閔僖皆不書(孔義)恐國亂不行即位之禮耳(日抄)
三月夫人孫于齊(文姜)
不稱姜氏削也絶不為親也云孫見其無所容而絶
之也趙子嘗曰上書公與夫人姜氏如齊則下書
夫人孫于齊者即如齊之姜氏也上書夫人姜氏薨
于夷則下書夫人氏之喪至自齊者即薨夷之姜氏
也此是古史簡具之體(辨義)
夏單伯送王姬(送公榖作逆)
單伯天子之卿也王將嫁女于齊故使魯主之而單
伯送之(蘇氏)
秋築王姬之館于外
為外禮也為外之於禮何居夫築館而受昏猶畫宫
而受弔也然且為之齊侯不如把梁之妻也楚公子
圍娶于鄭館之于外以為野賜然且為之齊侯不如
令尹單伯不如太宰州犂也齊故親我我故仇齊築
為王姬外為齊侯此為亡于禮者之禮與(野編)仇讐非
所以接婚姻也衰麻非所以接弁冕也其不言齊侯
之來逆不使齊侯得與吾為禮也(糓梁)築于外之為禮
不若辭而不主之為正也(孔義本孫氏)
冬十月乙亥陳侯林卒(莊公卒子宣公杵臼立)
王使榮叔來錫桓公命(書錫命之始)
不稱天王闕文也(蘇氏)豈有貶天王之理(日抄)王命魯主
婚故追錫桓公以寵之(高氏集註)
王姬歸于齊
齊師遷紀郱鄑郚(書遷之始)
紀之滅始於此矣(孔義)
二年春王二月葬陳莊公
夏公子慶父帥師伐于餘丘
慶父公之庶兄公子已為卿也(孔義)孟氏之孽基于此
(木訥)
秋七月齊王姬卒
外夫人不卒此何以卒檀弓曰齊告王姬之喪魯莊
公為之大功糓梁曰為之主者為之服也(孔義)
冬十有二月夫人姜氏會齊侯于禚(齊地)
莊公不能防閑其母失子道也(胡傳)
乙酉宋公馮卒(莊公卒子閔公立)
三年春王正月溺會齊師伐衞
衞侯朔在齊會齊師伐衞謀納朔也(日抄)
夏四月葬宋莊公
五月葬桓王
王崩至是七年矣公羊曰改葬也(孔義)
秋紀季以&KR0566;入于齊(紀邑)
齊欲滅紀故季以邑入齊為附庸存先祀也紀侯之
命也故不書奔不書名(孔義)
冬公次于滑(鄭地公糓作郎書次之始)
將會鄭伯謀紀鄭伯辭以難胡氏春秋紀兵伐而書
次以次為善救而書次以次為譏公糓曰欲救紀而
不能也(孔義)
四年春王二月夫人姜氏享齊侯于祝丘(魯地享公糓作饗)
書孫則去其族書會書享揭其姓氏蓋示之有别亦
所以討其亂倫之罪(家氏傳)饗甚矣饗齊侯所以病齊
侯也(糓梁)
三月紀伯姬卒
卒者為下紀侯去國齊葬伯姬起也(孫復)
夏齊侯陳侯鄭伯遇于垂
謀取紀也(張洽)鄭伯突也非子儀也(胡傳)
紀侯大去其國
紀侯圖存不獲委宗廟於其弟而去之故不書奔而
曰大去不書名而曰紀侯罪齊而閔紀也(張洽)責季不
應以地入齊紀侯大去其國責侯不應去其國
六月乙丑齊侯葬紀伯姬
不書齊滅紀至是而齊侯滅紀之罪著矣孫復曰甚
齊侯之詐也(孔義)紀自入春秋來與齊為難逆女於我
不得免焉送后于京師不得免焉既遷郱鄑郚又為
垂之遇雖有公次于滑夫人持之無能為也紀侯何
以不書出以國與季無所出矣齊侯何以不書滅叔
姬歸于&KR0566;有紀存焉伯姬何以書葬甚齊侯也履緰
所逆我不往會莫敢葬也齊侯取而葬之然則其目
齊侯何也曰善事不目不知為誰之善也惡事不目
不知為誰之惡也(野編)紀亡本末魯史悉書非苐以魯為
故也紀自有齊難魯兩世君臣悉心謀畫既不能偏師
相援又不敢號呼控人其悱惻咨嗟之意眞有不可自
明者紀國一時君臣夫婦所處盡善固皆可以為春秋
萬世法者其亦我一念無己之至情見於立辭者耶
(辨義)程氏罪魯之不奔使齊侯葬之既書於此又記於彼(通說)
秋七月
冬公及齊人狩于禚(公糓作郜)
齊人者齊侯也其曰人何也卑公之敵所以卑公也
(糓梁)齊詩揚之水美公射御蓋詠此事(野編)
五年春王正月
夏夫人姜氏如齊師
前日會于禚享于祝丘猶曰托享會之禮也今三軍
之衆而掩然無忸怩之心無耻極矣(木訥)
秋郳犂來來朝(郳公作倪犂公糓皆作黎)
郳國犂來名其後王命為小邾子繁露曰附庸字者
方三十里名者方二十里(孔義)
冬公會齊人宋人陳人蔡人伐衞
是齊侯宋公也曰人何也人諸侯所以人公也人公
何也逆王命也(糓梁傳)
六年春王正月王人子突救衞(公作三月書救始此自救衞無功王命益不行)
(於天下)
程子曰子突救衞而字之善之也善子突則善王命
也榖梁曰善救者則伐者不正矣
夏六月衞侯朔入于衞
子突周之下士而書字朔衞之故君而書名王人書
救不書敗衞侯書入不書復權衡定矣(傳斷)
秋公至自伐衞
五諸侯伐衞伐天子所立者也非事關京師王人若
為救耶朔竟入衞矣公子黔牟何以不見不可言也
朝廷有掩覆之德春秋有深隱之文(野編)惡事不致此
其致何也不致則無用見公之惡事之成也(榖梁)
螟
冬齊人來歸衞俘(公榖作寳)
歸俘者衞也而曰齊人歸惡于齊也(野編)朔以寳賂齊
而齊以分於三國也春秋書此結正諸侯之罪也(野編)
七年春夫人姜氏會齊侯于防(魯地)
左氏曰齊志也
夏四月辛卯夜恒星不見夜中星隕如雨(辛卯夜榖作昔隕公作霣)
異書(野編)恒星不見夜明也星隕如雨與雨偕也(左傳)
秋大水無麥苖
麥苖即麥之苖也(日抄)
冬夫人姜氏會齊侯于榖(齊地)
蓋一歲而再會矣(孔義)
八年春王正月師次于郎以俟陳人蔡人
甲午治兵(治公作祠)
夏師及齊師圍郕郕降于齊師(郕公作成)
秋師還
魯欲違齊而多兵則不能欲從齊與操戈又不樂故
師次于郎徘徊不進而甲午治兵故為陳其師旅整
比戎行以濡滯其行雖同齊圍郕而曰郕降齊師則
必有緩征徐戰之法而致郕自降非加兵毒死逼郕
于險矣秋師還味此二字有不事戰闘善師而還之
意當時魯人以彊國之令黽勉從師夫子前後所書
二十餘事而一段夷猶悱惻委蛇周旋之意俱可想
見(辨義)書次書俟書治兵書還内書兵事莫詳于此者
師出師入皆有公在而不見公(野編)
冬十有一月癸未齊無知弑其君諸兒(襄公)
于是齊魯之怨終矣(野編)
九年春齊人殺無知
殺無知者雍廪而曰齊人者討賊也(孔義)
公及齊大夫盟于蔇(公榖作暨魯地)
齊無君也(左)
夏公伐齊納子糾(公榖無子字)
齊魯之怨又結開數年兵端也(野編)
齊小白入于齊
杜註子糾小白皆僖公庶子而糾長荀卿亦謂桓公
殺兄以争國獨史記載薄昭諫淮南厲王有曰齊桓
殺其弟以反國程子取此以證子糾之為弟未知誰
是(孔義)凡當立者不言納與入宋襄公之納齊孝公言
伐而已不言納與入也糾之言納而不言入納而未
得入也小白之言入自入也(蘇氏)子糾小白皆僖公子
也而曰仇人之子不當立吾所不觧者一左氏伐齊
納子糾二傳伐齊納糾然論語稱公子糾矣而曰糾
不書子明不當立也吾所不觧者二伐齊納糾為一
事小白入齊為一事兩簡各書糾自蒙伐齊之文小
白上自應著齊而曰以小白繋齊明宜有齊也吾所
不觧者三子糾兄也小白弟也聖人莫肯致言由賜
親承答問緒言猶在無費紙墨也(野編)
秋七月丁酉葬齊襄公(九月而葬)
八月庚申及齊師戰于乾時我師敗績(乾時水名齊地)
春秋甚耻乾時之戰當齊無君其制在公而遷次三
時事中變矣辟在下道喪其戎路亦可醜也(野編)書我
師敗績則凡例謂内不書敗者謬矣(吕氏)
九月齊人取子糾殺之
言取病内也猶曰取其子糾而殺之云爾(糓梁)齊人取
子糾殺之不予齊人之使魯殺其親也故使齊人尸
之且曰有國而不能庇一人亦所以病魯也(蘇氏)小白
既為君矣糾遜焉可也必取而殺之是糾罪薄于太
叔而小白忍于鄭莊也(傳斷)
冬浚洙
畏齊也守國在人不在險也齊于我深矣所不至譚
遂我者其長勺之戰乘丘之金僕姑柯之手劍乎而
浚洙奚為(野編)
十年春王正月公敗齊師于長勺(魯地)
二月公侵宋(書侵之始)
侵書(野編)時魯與齊仇宋與齊合故有此舉(補程傳)
三月宋人遷宿(遷國之始)
遷國書(野編)宿介宋魯間宋人以為貳于魯而遷之蓋
移之封内以為附庸自是宿不復見矣(孔義)遷者猶未
失其國家以往者也(榖梁)
夏六月齊師宋師次于郎公敗宋師于乘丘(魯地)
長勺之戰謀于曺劌乘丘之戰謀于公子偃一歲再
勝春秋所喜也敵來而應釁不在魯義榮于乾時矣
(傳斷)
秋九月荆敗蔡師于莘以蔡侯獻舞歸(舞榖梁作武荆猾夏之始也)
荆楚始封國至成王頵改稱楚李濓曰執君滅國皆
始此年天下無王齊為之天下無中國楚為之也(孔義)
此蠶食諸姬之始故謹書之(野編)
冬十月齊師滅譚譚子奔莒(滅國之始)
滅國書(野編)書奔不書出國亡無所歸也猶書爵強暴
所加非其罪也(孔義)
十有一年春王正月
夏五月戊寅公敗宋師于鄑(魯地)
秋宋大水
外灾也何以書一曰吊則書齊大災不聞吊也一曰
告則書陳災陳亡矣一曰非常水也天下莫不聞故
書(野編)比歲交兵怨不廢禮古意之猶存也(孔義)
冬王姬歸于齊
二傳過我也非我主之(野編)元年始而逆終而卒書不
厭詳此止一書者前之王姬歸襄公此之王姬歸桓
公也(傳斷)
十有二年春王三月紀叔姬歸于&KR0566;
存紀也(野編)叔姬始以媵歸紀紀侯去國而歸魯(蘇氏)至
是紀侯卒而始歸&KR0566;宗廟在焉義當歸也(孔義)紀侯去
國太王之養人也紀季入齊微子之存祀也叔姬歸
&KR0566;共姜之矢志也(辨義)
夏四月
秋八月甲午宋萬弑其君捷及其大夫仇牧(捷公作接閔公弑桓)
(公御說立)
仇牧與太宰督同死而督不書則弑君之賊也(孔義)宋
亂而齊起事有名所謂伯王之資也(野編)
冬十月宋萬出奔陳
陳人與于北杏知得宋萬矣(野編)
十有三年春齊侯宋人陳人蔡人邾人會于北杏(齊侯榖作)
(齊人齊地衣裳之會一)
此伯會第一也先書宋亂繼以北杏經營中夏自此
始遂伯矣人四國所以大齊侯也家氏曰著衆望之
所原也何以謂之伯也此即分陜舊名敬仲用齊始
倡為之或問五伯為誰齊桓晉文秦穆宋襄楚莊謂
之五伯矣曰非也是中夏之五伯也襄伯而未成穆
西戎之伯也莊南服之伯也然則古有昆吾大彭豕
韋及桓文而五謂之五伯矣曰非也是春秋之五霸
也昆吾夏之伯也大彭豕韋殷之伯也五伯定為誰
齊得其一桓也晉得其四文襄悼昭也平丘之會盛
矣伯始於北杏終于平丘何以終于昭也傳曰天下
有道禮樂征伐自天子出天下無道禮樂征伐自諸
侯出自諸侯出蓋十世希不失矣夫齊未有世其伯
者晉自文襄靈成景厲悼平昭世主夏盟及頃而失
之則十世也故伯以昭為斷何以始于桓也周自平
王而東至于桓王伐鄭鄭伯射王當魯桓五年經書
蔡人衞人陳人從王伐鄭至于莊王救衞無功當魯
莊八年經書王人子突救衞蓋周魯兩桓兩莊之間
天下無王久矣為無伯也至于僖王元年諸侯會于
北杏明年齊請師于周經書單伯會伐宋而天下始
知有周故有伯而後有王人知攘楚為齊桓功不知
披髮左袵之歎在此不在彼也是故盟莫大于葵丘
伐莫大于次陘狩莫大于河陽戰莫大于城濮偏戰
莫大于彭衙會莫大于蕭魚葵丘尊周次陘怗楚河
陽逐狄彭衙却秦蕭魚服鄭葵丘盟而不㰱禮之大
也次陘伐而不戰德之大也河陽狩而不伐義之大
也彭衙戰而不會勇之大也蕭魚會而不盟信之大
也此皆春秋所材以成其書無五伯春秋不作或曰
即如是何不遂起北杏曰書為虞夏作而始堯明繼
治也春秋為桓文作而始隠明繼亂也(野編)
屬辭曰學者見左傳孟子戰國策皆有五伯之文而
荀卿書以齊桓晉文楚莊吳闔廬越勾踐為五伯因
欲退闔廬勾踐而進宋襄秦穆以當之傳記齊國佐
之言以五伯對四王與孟子五伯對三王言不異則
杜氏謂夏伯昆吾商伯大彭豕韋周伯齊桓晉文者
近之若夫楚莊吳闔廬越勾踐乃中國大義所當攘
却而所謂勤而撫之以役王命者於宋襄秦穆亦何
取焉
夏六月齊人滅遂
討其不會于北杏也(蘇氏)滅之則甚矣稱人將卑師少
也自此至閔二年遷陽凡齊兵皆稱人(孔義)以管仲為
政未嘗興大衆也(伊川)
秋七月
冬公會齊侯盟于柯(曺劌劫盟)
始及齊平也齊威圖伯其先結宋其次結魯宋魯從
而小國皆從之矣故為此盟(戴溪)反稷之會而為北杏
忘長勺之敗而為柯盟桓之所以能為諸侯主也(傳斷)
柯齊阿邑也(孔義)
十有四年春齊人陳人曹人伐宋
三國稱人為以單伯主伐也(野編)
夏單伯會伐宋(於是諸侯初用王師)
單伯天子卿也會伐宋則齊請之宋人服從天子之
功也二傳以單伯為吾大夫非也乾時而後北杏之
會我未有與焉柯之會非好會也即齊人徵會公當
自往敢以大夫往乎以大夫往如公子結之于鄄而
西鄙受兵矣謂單伯吾大夫未諳於齊魯之故者也
(野編)
秋七月荆入蔡(文)
齊威圖伯三年得魯而失宋諸侯蓋未恊也而又入
蔡齊威蓋患之而未有制也其後凡十二年諸侯恊
從中國無釁而後伐之亦足見楚之強不可俄而服
而齊威之持重有謀不為不審之計以敗中國也(木訥)
自是蔡人不復與齊會盟(孔義)李濓曰蔡之始錄于經
則會鄧以懼楚終錄于經則遷州來以避楚楚之始
見于經曰敗蔡終錄于經曰圍蔡齊晉之伯其極盛
則侵蔡以伐楚其極衰則會召陵以救蔡而不能終
于栢舉之戰吳操中國之權又以蔡故原一蔡之始
終而中國消長之形荆楚強弱之會皆可見矣(辨義)
冬單伯會齊侯宋公衞侯鄭伯于鄄(衛地衣裳之會二諸侯會王臣之始)
春而會伐冬復會焉齊以得單伯為重矣(野編)衞朔入
國不通諸侯者九年鄭突自遇垂不通諸侯者十一
年今不敢不至矣宋服故也(徂徠石氏)
十有五年春齊侯宋公陳侯衛侯鄭伯會于鄄(衣裳之會三齊)
(桓始伯)
三合諸侯而不盟也(野編)左氏曰齊始伯也木訥曰未
也踰年再會懼諸侯之離也伯當在十六年幽之盟
爾
夏夫人姜氏如齊
秋宋人齊人邾人伐郳(公作兒)
伐郳伐鄭伐徐宋故也即以宋人主之(野編)郳即小邾
齊桓助宋争郳以脅魯也至僖公時魯既親齊則進
郳為小邾仍使服魯矣(孔義)
鄭人侵宋
間諸侯伐郳而侵宋也(孔義)侵伐皆行師之名雖衝狄
亦書伐伯者之兵亦書侵義之是非係其事之得失
不以是為褒貶也(汪氏)
冬十月
十有六年春王正月
夏宋人齊人衞人伐鄭(南北争鄭於是始)
中國諸侯宋為大既為之服郳又為之報鄭宋自是
與齊為一宋親而中國諸侯定矣(許氏)此亦將卑師少
宋故以主兵在上也與伐郳同(通說)
秋荆伐鄭
齊方圖伯楚亦侵強而鄭當其衝中國得鄭可以拒
楚楚得鄭可以窺中國自是鄭為齊楚必争之地矣
(孔義)自鄭從幽之盟楚不敢窺鄭者十有餘年齊桓伯
之力也(木訥)
冬十有二月會齊侯宋公陳侯衛侯鄭伯許男滑伯滕
子同盟于幽(宋地公作公會公榖許男下有曹伯衣裳之會四齊桓初主盟也自是無特相盟者)
(矣)
齊自北杏以後有會無盟至此而鄭服始合九國之
君而為此盟此桓公糾合諸侯一匡天下之始(吳澂)見
雖諸侯同欲而宋桓實鼓舞之故齊桓之伯頼宋為
多自後滑滕諸小國不與齊盟者桓公事從簡便使
附于大國也伯政下衰盟會數而賦役煩大國容有
不至而小弱莫不奔命焉得失可知矣(孔義)公在不書
不成其會也我貳于鄭明年鄭詹來二幽之盟前失
鄭詹後失衞不害其同也同者一之于周也孰能為
異哉(野編)
邾子克卒(儀父卒子𤨏立)
凡再同盟皆書字今卒稱子者北杏之會邾人在焉
齊桓請王命以為諸侯也(傳斷)
十有七年春齊人執鄭詹(公作瞻)
伯討也以侵宋故(野編)
夏齊人殱于遂(殱公作瀐)
齊師滅譚譚子奔莒著其君不詘也齊人滅遂齊人
殱于遂著其民不歸也孟子謂伯者以力服人非心
服也力不贍也(許翰春秋觧)
秋鄭詹自齊逃來
逃鄭所以義齊也莫恥于逃也(野編)魯受之又罪魯也
(孔義)詹不逃鄭而逃來則知其為鄭之罪人也(木訥)
冬多麋
麋隂類也以多為異(野編)
十有八年春王三月日有食之(推歷當為五月壬子朔闕壬子朔字)
不言日不言朔夜食也(穀梁)
夏公追戎于濟西
此未有言侵伐者而書追戎是不覺其來已去而追
之也為國無武偹而不知警危道也(胡傳)
秋有&KR0558;(公作蜮)
此魯所無也故以有書(孔義)
冬十月
十有九年春王正月
是年王室有子頽之亂王出居于櫟明年鄭伯與虢
叔納王王賜鄭伯武公之略自虎牢以東于傳有之
經未見也必無此事此語當出鄭志左氏兼睬諸國
語遂以入傳也恐與經亂不可無辨爾(野編)
夏四月
秋公子結媵陳人之婦于鄄遂及齊侯宋公盟
鄄衞地也結送媵至鄄聞齊宋方盟而強與焉(野編)媵
禮之輕也盟國之重也以輕事遂重事惡之也(孔義)
夫人姜氏如莒
冬齊人宋人陳人伐我西鄙(見伐之始)
公之事齊後于諸侯又受鄭詹未討齊宋在鄄將以
陳人伐我而結知之故權國重而與之盟示先下之
以禮齊宋以公子之盟未足以結成也故卒來伐而
取服焉(襄陵許氏)
二十年春王二月夫人姜氏如莒
夏齊大災
秋七月
冬齊人伐戎(榖作我)
戎在徐州之域最近齊魯故先治之(張洽)
二十有一年春王正月
夏五月辛酉鄭伯突卒(厲公卒子文公捷立)
簒弑竊國而春秋始終君之且復記其卒所以著亂
賊得終王法不行世之所由亂也(張洽)
秋七月戊戌夫人姜氏薨
薨寢祔姑赴于諸侯故以小君禮書之(補程傳)
冬十有二月葬鄭厲公(八月而葬)
鄭伯不免諡為厲者周室雖衰公議尚在臣子私諡
不敢妄加美名古意猶可攷也(王氏)
二十有二年春王正月肆大眚(公羊作省)
是年以前知有夫人不知有公兩宫之間釁孽多矣
一切除之不如是人心不安故曰觧天下之大結肆
大𤯝之謂也(野編)
癸丑葬我小君文姜
婦人法無諡生以夫國冠之韓姞秦姬是也死以夫
諡冠之莊姜定姒是也乃别為之諡曰文而不繫于
桓可乎(孔義)文姜之惡如此然則孰謂不書葬者為貶
哉(日抄)
陳人殺其公子禦寇(禦公穀作御專殺之始)
禦寇陳世子也未命于王故曰公子何以殺之欲立
嬖姬子欵也殺者宣公而歸之陳人者何陳人之志
猶公之志也是以與申生異爾(邵寳)國亂無政衆人擅
殺而不出于其君則稱人也(胡傳)經謂殺大夫舉其槩
之辭也殺公子舉其親之詞也稱名以其實也得其
人也不稱名者得其名也不得其實也(通說)
夏五月
春秋未有以五月言時者先儒以為下脱文或五字
誤(日抄)
秋七月丙申及齊高傒盟于防(魯地)
盟者公也不及其君而盟其大夫于竟上故不書公
也曷為從其大夫于竟上為媾也齊于我深矣則夫
人之故子糾小白兄弟也夫人親糾仇小白矣長勺
以前猶相枝柱聞齊伯而始懼也夫人何以如齊欲
親于齊也夫人何以再如莒不得于齊而求通于齊
之與國納桓者莒也然終無益也及是夫人薨矣始
為防之盟將議昏焉此魯事變也(野編)
冬公如齊納幣
納幣昏禮也為初立夫人乎有孟任生子般矣許為
夫人矣有妾成風生僖矣此何為者曰亦求好于齊
爾納幣不自行求而往故無所用禮也(野編)
二十有三年春公至自齊
祭叔來聘
夏公如齊觀社
襄二十四年齊社蒐軍實使客觀之蓋齊俗每因祭
社蒐軍實以夸衆而聚人觀之莊公托此為名以如
齊也(吳氏)
公至自齊
荆人來聘(楚交中國始此)
荆遂人矣伐鄭擾邊常事通問上國夷道之盛春秋
惡之也(野編)
公及齊侯遇于榖(齊地)
蕭叔朝公
蕭叔宋附庸書朝公公在外也於外非正也(孔義)
秋丹桓宫楹
公將娶于齊以誇示齊女非禮也(蘇氏)
冬十有一月曹伯射姑卒(莊公卒子僖公夷立)
十有二月甲寅公會齊侯盟于扈(鄭地)
遇于榖盟于扈皆要結盟好也(孔義)
二十有四年春王三月刻桓宫桷
葬曹莊公
夏公如齊逆女
諸侯無越境逆女之禮(張洽)
秋公至自齊
八月丁丑夫人姜氏入(哀姜)
入者内弗受也以宗廟弗受也(穀梁)公不與夫人皆至
夫人不從公而自入失夫婦之正也(蘇氏)
戊寅大夫宗婦覿用幣
大夫宗婦者同宗大夫之婦非謂大夫與宗婦也(胡瑗)
文姜起嬴之會迄弟年之聘其事有六哀姜起防之
盟迄宗婦之覿其事十有四書之不辭繁複聖人所
以致謹也(野編)
大水
莊公即位三十年書大水者三於羣公為最甚(岷隠)
冬戎侵曹曹羈出奔陳赤歸于曹
羈者莊公嫡子而赤其庶子戎逐羈而歸赤也(孔義)
郭公
闕誤也(杜註)
二十有五年春陳侯使女叔來聘(諸侯交聘之始)
夏五月癸丑衞侯朔卒(子懿公立)
衞朔殺二兄抗王命以簒逆得國其卒也亦書侯春
秋未嘗褒貶人也(郝敬直觧)
六月辛未朔日有食之鼓用牲于社
鼓禮也用牲非禮也(野編)推歷當為七月辛未朔按左
氏𫝊言唯正月朔慝未作於是乎伐鼓用幣詳其傳
意疑此食不在正月之朔故言唯以明其非禮不在
正月之朔則不得謂之六月矣書六月者傳寫之誤
(統紀)
伯姬歸于把
若時君女則加子字以别之此桓公女公之姊妹也
(高氏集註)
秋大水鼓用牲于社于門
凡天灾有幣無牲非日月之𤯝不鼓(左)
冬公子友如陳(内大夫出聘之始)
報女叔之聘也(日抄)此内大夫出聘之始(孔義)
二十有六年春公伐戎(公無春字)
曹羈以戎難奔陳女叔之來蓋為曹謀戎也故冬報
聘而春伐戎也(略記)
夏公至自伐戎
曹殺其大夫(專殺大夫之始)
史佚其名也(野編)羈出赤歸之際必有不附于赤者故
殺之(孔義)
秋公會宋公齊人伐徐
冬十有二月癸亥朔日有食之
二十有七年春公會把伯姬于洮(魯地)
夏六月公會齊侯宋公陳侯鄭伯同盟于幽(衣裳之會五)
陳鄭服也魯宋陳鄭皆至而衞獨不來故明年伐衞
(孔義)
秋公子友如陳葬原仲
公子慶父公子牙公子友皆莊公母弟慶父牙通乎
夫人以脅公季子不忍見也故以葬原仲適陳遂不
復歸三十二年公以病召而始歸也(孔義)原仲稱字杜
氏孫氏謂其已死不名(通說)
冬杞伯姬來
春會于洮冬又歸魯故知其不當來也(孔義)
莒慶來逆叔姬
莒大夫也何以稱字大夫自逆則稱字為其君逆則
稱女何以書諸侯嫁女于大夫而公自主之非禮也
(胡傳)
杞伯來朝
公會齊侯于城濮(衞地)
謀伐衞也(岷隠)
二十有八年春王三月甲寅齊人伐衞衞人及齊人戰
衞人敗績
幽之盟衞人不至一齊人伐之不以煩諸侯也敗而
書及罪之也不至罪也不聽罪罪也齊再勝而衞再
敗也(野編)
夏四月丁未邾子𤨏卒(文公蘧除立)
秋荆伐鄭公會齊人宋人救鄭(公宋人下有邾婁人會諸侯救始此楚成)
鄭侵宋則伐之荆伐鄭則又救之何得非伯(野編)是役
始書公會者兼美魯侯不顧荆人之聘而善相齊桓
也(傳斷)楚與中國爭鄭自此始(日抄)
冬築郿(公穀作微)
大無麥禾
書於冬者五穀畢入計食不足而後書也(蘇氏)
臧孫辰告糴于齊
不言如齊告糴而曰告糴于齊者言如齊則其辭緩
告糴于齊則其情急所以譏大臣任國事治名而不
治實之蔽也魯人悦其名而以急病讓夷為功君子
責其實而以不能務農重糓節用愛人為罪(劉敞)按緩
急之說本于服虔
二十有九年春新延厩
冬築微春新延厩以其用民力為已悉矣(榖梁)
夏鄭人侵許
許介楚鄭之間鄭逼於楚每以許為藩蔽許一入楚
其後八年之間楚伐鄭者三失許援也(木訥)
秋有蜚
蜚色青非中國所有南越盛暑男女同川淫氣所生
(劉向)負蠜今之蜚盤虫其氣惡能熯稲使不蕃(野編)
冬十有二月紀叔姬卒
紀國雖滅叔姬執節守義故繫之紀而錄其卒葬賢
而得書也(孔義)
城諸及防
三十年春王正月
夏次于成(公榖次上有師字)
齊將降鄣故出兵以偹之(蘇氏)
秋七月齊人降鄣
紀之遺邑也
八月癸亥葬紀叔姬
去年十二月卒今八月始葬婦人之失所未有如姬
之甚者(林堯叟)
九月庚午朔日有食之鼓用牲于社(推歷當為十月庚午朔)
冬公及齊侯遇于魯濟(魯地)
會于城濮謀衞也而公不與伐衞遇于魯濟謀山戎
也而公不與伐戎若盡𤼵以行何益于事(野編)莊公事
齊也緩而從伯也專桓公所頼以服諸侯而成伯者
莫親于魯伐徐救鄭既皆與公主兵會城濮而伐衞
遇魯濟而伐山戎又皆即謀于我今假戎捷欲至魯
庭以修兩君之好耳曹在齊西南燕在東北戎皆侵
之為中國患者幾半天下齊桓安得晏然而已乎已
而救邢却狄服楚尊王伯業赫然戎功其首焉(辨義)
齊人伐山戎
此齊侯也縣車束馬過師無人之竟莫有知者書曰
齊人微之也微乎微乎遇魯濟獻捷皆見齊侯中忽
鷗沒管子用兵春秋注筆兩臻其妙(野編)北燕之不通
于上國山戎蔽之也桓公為之伐而燕始逹(鄭樵)
三十有一年春築臺于郎
戎在魯之南界其南為宋而郎近之其西為曹而秦
近之其東為齊而薛近之皆相屬于魯南鄙者也築
臺而可察戎之出沒矣(辨義)
夏四月薛伯卒
薛始稱伯降班以告終也(張氏)春秋降爵之國薛自侯
降為伯滕自侯降為子杞自公降為侯又降為伯又
降為子雖其所以降不可知固以見其國勢朘削日
就卑替或曰薛與滕杞自入春秋不與諸侯會盟者
各百餘年至成五年蟲牢始書杞伯成十三年伐秦
始書滕人襄元年圍彭城始書薛人其日就陵替者
何也齊晉侯爵也常序于宋公之上邾子爵也常序
于曹伯之上復有在邢侯之上者甚而至于蜀之盟
秦序宋上鄭序齊上皆習亂之事也故統紀並依王
爵爵同以親晉當先齊以齊為霸者之倡特列居侯爵
之首荆吳僣號王爵不加焉故附于五等之後凡此
庶幾春秋聖人所以為道名分之意云(齊履謙諸國統紀)
築臺于薛(魯地)
六月齊侯來獻戎捷
自魯濟向燕今來獻捷前入路乃歸路也故善用兵
者千里之遠如行國中(野編)
秋築臺于秦
秦魯西境也一歲三築臺直書而自見矣(孔義)
冬不雨
三十有二年春城小榖(齊邑)
曲阜西北有小榖城杜元凱以小榖為齊邑為管仲
城之則何不係之齊而以内辭書耶(孫氏發微)
夏宋公齊侯遇于梁丘(曹邾之間去齊八百里)
梁丘近宋遠齊齊侯身至梁丘是能以齊為宋下也
終春秋之世書宋公齊侯獨此而已(野編)
秋七月癸巳公子牙卒(僖叔)
牙欲立慶父弑械成矣故季子酖之誅不得辟兄君
臣之義也使託若以疾死然親親之道也書卒示無
譏也(孔義)
八月癸亥公薨于路寢
魯十二公得終路寢者三莊宣成而已
冬十月已未子般卒(已未公穀作乙未)
般也遇弑共仲為賊也隠之故書卒爾在喪稱子踰
年稱君禮之失也文十四年書夏五月齊侯潘卒九
月齊公子商人弑其君舍此未踰年稱君春秋之法
也(野編)有子則廟廟則書葬無子不廟不廟則不書葬
(公羊傳)
公子慶父如齊(共仲)
程子以如齊為奔而胡氏因之非也郭氏以子般雖
卒國人未嘗聲慶父之罪何遽犇乎蓋慶父自托如
齊求立已歸而閔公已立不遂其意故弑之(略記)
狄伐邢(狄入伐之始)
凡書狄侵伐皆言狄強也夷見則中國憂矣(野編)當惠
王世戎狄荆楚交伐諸夏使無齊桓攘服定之豈復
有中國哉(許氏)
春秋平義卷三
