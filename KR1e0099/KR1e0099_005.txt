春秋平義卷五秀水俞汝言撰
僖公(名申莊公子閔公庶兄毋成風夫人聲姜在位三十三年諡法小心忌畏曰僖)
元年春王正月
齊師宋師曹師次于聶北救邢(邢地左作曹伯)
次于聶者為之聲援盖救邢也(崔氏)救兵譏次次緩也
失救道也然救而次不同於次而救者次而救者
或觀釁而動乎(孔義)
夏六月邢遷于夷儀(邢地公作陳儀)
諸侯救邢邢人潰出奔師師遂逐狄人具邢器具而
遷之師無私焉(左)遷邢未若邢遷為近自然也邢潰
奔于師而城夷儀衛人宵濟河廬于漕而城楚丘遷
者其誰耶夫使人遷之如其自遷善矣(野編)
齊師宋師曹師城邢
遷而後城之則邢也不容復稱夷儀(野編)
秋七月夫人姜氏薨于夷齊人以歸(夷齊地)
夫人薨不地地故也桓公召而殺之也以歸歸齊也
(孔義)此舉殊快不如是閔之罪人終不可得左氏曰齊
人殺哀姜為已甚矣女子從人者也不知左氏之所
謂從人竟從誰也(野編)
楚人伐鄭(成)
荆改而楚矣(野編)從其自稱也(孔義)按史記武王即位結
舊好于諸侯使人獻天子天子賜胙曰鎮爾南方夷
越之亂無侵中國楚自此始為列國與周室通矣春
秋所以改稱楚也(統紀)
八月公會齊侯宋公鄭伯邾人于檉(宋地公作朾左作犖衣裳之會六)
左氏曰謀救鄭也當是時楚兵已退鄭已在會矣盖
謀伐楚也(孔義)鄭甸服也密近京師勤鄭為周非為鄭
也(野編)
九月公敗邾師于偃(邾地公作纓)
邾本附庸于魯不敢外交諸侯雖邾子瑣受王命其
幽之再盟亦不敢與盖猶附于魯地今檉之會邾人
始與其列故八月同會而九月伐之責其從齊而不
復附魯爾(木訥)
冬十月壬午公子友帥師敗莒師于酈獲莒拏(酈公羊作犂穀)
(梁作麗魯地書獲之始)
莒納慶父又以求賂不遂而加兵魯則成季帥師敗
之亦以雪先君之恥胡𫝊以友主此戰而責之不然
也(春秋翼)二國納我罪人取敗宜已(野編)不以賊討慶父
者體季子親親之心必以酈敗莒之慶父者著季子
誅亂之義(辨義)
十有二月丁巳夫人氏之喪至自齊
二年春王正月城楚丘(城武)
城而後遷之猶楚丘也不容遽稱衛或謂諱齊桓專
封而偹責之非也猶康叔之舊封也何專之有哉(野編)
夏六月辛巳葬我小君哀姜
成其葬者喪既歸子無詘母之義也(孔義)
虞師晉師滅下陽(公榖作夏陽)
虞師為啓固當首兵邑也何遽言滅盖曰晉已得虢
矣左傳先書虞賄故也(野編)林氏曰不曰晉取者天子
之地非諸侯所得取故云滅若國然(屬辭)
秋九月齊侯宋公江人黃人盟于貫(宋地公作貫澤衣裳之會不在九會)
(之數)
江黃在楚東北境江黃服則楚勢孤矣惟宋與盟不
煩諸侯也(孔義)
冬十月不雨
楚人侵鄭
時子文為令尹楚勢駸強(補程傳)
三年春王正月不雨夏四月不雨
不雨者勤雨也一時言不雨者閔雨也閔雨者有志
乎民者也(榖梁)
徐人取舒
舒楚黨也取舒所以撓楚也徐吾與也(野編)為齊桓通
伐楚之徑也(補程傳)
六月雨
喜雨也一經書雨此為特筆(孔義)
秋齊侯宋公江人黃人會于陽榖(齊地)
謀伐楚也(左)以夷攻夷所以為援也徐人用以取舒
江人黃人用以伐陳(野編)
冬公子友如齊涖盟(榖作公子季友涖公榖作莅)
聽伐楚之期也(木訥)
楚人伐鄭
至是楚人五加兵于鄭矣(孔義)
四年春王正月公會齊侯宋公陳侯衛侯鄭伯許男曹
伯侵蔡蔡潰遂伐楚次于陘(楚地)
夲謀楚也曷為先蔡凡所與楚争者陳蔡鄭也鄭方
受兵而蔡先即楚則侵之因彼奔告代我𫝊檄所以
為聲也可頌言伐楚矣夫責人者使可承也厥貢惟
金而徵包茅用重而物薄也厥罪僭號而問昭王之
不復事大而時遠也非敬仲不能為此辭也楚人半
推半承殆將服矣次于陘師進也(野編)齊桓圖伯二十
餘年至是始有事於楚猶未敢聲言伐之也以侵蔡召諸
侯借侵蔡以出楚不意此威公之謀也(戴溪)
趙鵬飛曰蔡自莊十四年荆入蔡哀侯折而事楚已
易世不通中國今二十四年矣蔡已入楚則次及于
鄭蔡鄭當楚之衝華夷之門戶也齊侯不得蔡無以
伐楚侵蔡伐楚勢當然矣(木訥)
夏許男新臣卒(穆公卒子僖公業立)
脱于師字下有盟于師知為脱也(野編)
楚屈完来盟于師盟于召陵
来盟于師完之意也盟于召陵桓之意也盖先請為
盟而後齊始退師盟于召陵耳(孔義)齊師雖強桓公能
以律用之而不暴楚人已服桓公能以禮下之而不
驕故召陵之盟春秋所美也(胡氏)
齊人執陳轅濤塗(轅公榖作袁)
伯討也濤塗誤師(野編)
秋及江人黃人伐陳
孰及之齊人也不言遂踰時也(野編)
八月公至自伐楚
大伐楚也(榖梁)
葬許穆公(公作繆)
冬十有二月公孫兹帥師會齊人宋人衛人鄭人許人
曹人侵陳(兹叔牙子公作慈伯國大夫會諸大夫侵與國始此)
本伐楚也曷又移陳陳蔡鄭偪楚常懷兩端徑陳陳
不果納其心未可知舍之教貳執之又當歸之取成
于陳而歸轅塗薄伐楚而深望陳所以為寔也此帖
荆終局也(野編)
五年春晉侯殺其世子申生
目晉侯斥殺惡獻公也
杞伯姬来朝其子
伯姬歸寧因見其子於公時年十歲是年德公卒所
朝之子立是為成公盖是時德公病欲托其子于魯
然非禮矣(孔義)
夏公孫兹如牟
凡大夫聘他國曰如(孔義)姜廷善曰牟自来朝後屬魯
時齊桓事從簡便不令小國與會而貢賦則助大國
供事魯人以從齊征伐會盟之故使兹如牟取貢賦
之助主所知也左氏謂兹以私娶行恐非(辨義)
公及齊侯宋公陳侯衛侯鄭伯許男曹伯會王世子于
首止(公榖作首戴衛地衣裳之會七)
會王世子所以尊王也(野編)王世子危不得立齊桓公
率天下之諸侯而為會以定之禮之變者也殊會世
子而不以世子夷于諸侯所以定世子也(陳氏後傳)
秋八月諸侯盟于首止
前此未有會王世子者齊桓創為之知有羽翼之事
是時王欲以寵子帶易世子鄭非口舌所能争也因
會致敬不言而示所以為妙會在夏盟在秋各為一
事後儒不知謂會是定世子盟是相要同戴世子處
人父子兄弟正未易言尚未夢見齊桓况可與于春
秋之微哉(野編)陳氏傳會有周人盟無周人書會于某
但曰諸侯盟則齊桓之孫也會有周人盟于周人書
會于某但曰某日盟則晉厲之伉也(辨義)
鄭伯逃歸不盟
凡桓之盟皆為周也鄭常顧楚是以善逃臣逃于幽
君逃于首止(野編)逃盟于王世子無損然鄭貳楚生心
即滅弦楚敢背召陵之盟者鄭伯致之也(傳斷)
楚人滅弦弦子奔黃(狄始滅中國)
凡書楚人滅國皆言楚張也夷夏宜分併則中國憂
矣(野編)黃弦同壤而受弦子之奔楚之滅黃亦自此始
(張洽)
九月戊申朔日有食之
冬晉人執虞公
不言晉之滅虞虞自滅也秦之取梁也書曰梁亡而
不及秦以為梁自亡也晉之滅虞也書曰晉人執虞
公而不言晉人伐虞以為虞自滅而晉人執其君耳
(蘇氏)熊氏曰滅下陽晉據而有之者也虢公醜奔京師
未嘗執也故書地其重在地也虞滅而修其職貢于
王謂輸其甸服之貢則虞公猶存于國置之而不得
他去其事與下陽異而執天子三公重在人也(辨義)
六年春王正月
夏公會齊侯衛侯曹伯伐鄭圍新城
治首止之逃也圍新城而不下夫争城以戰多殺士
卒桓有教士三萬不與鄭争新城諸葛有整卒十萬
不與魏争陳倉其斯以為節制之兵與(野編)新城鄭人
新築密邑(左疏)
楚人圍許諸侯遂救許
楚人圍許以救鄭經不書不與楚人救鄭也(孔義)黃正
憲曰救稍緩則楚必入許將據其要害與鄭同為犄
角以制我矣故遂釋圍以救之如前緩于救衛而急
于救邢皆伯主權時應變之衡耳(辨義)
冬公至自伐鄭
不以救許致師以伐鄭出也(孔義)
七年春齊人伐鄭
鄭未服故復伐齊力足以制之不煩諸侯也(補程傳)
夏小邾子来朝(公作小邾婁子)
即郳黎来也齊桓公請于天子進之邾之别封故曰
小邾始得王命而来朝也(孔義)
鄭殺其大夫申侯
申侯自楚往也實通楚師鄭殺申侯乞盟之漸也(野編)
秋七月公會齊侯宋公陳世子欵鄭世子華盟于寗毋
(魯地榖作寧毋衣裳之會八)
因管仲之言不受鄭世子為内臣之請見救正之功
大也(補程傳)
曹伯班卒(班公榖作般昭公卒子共公㐮立)
公子友如齊
冬葬曹昭公
八年春王正月公會王人齊侯宋公衛侯許男曹伯陳
世子欵盟于洮鄭伯乞盟(公陳世子欵下有鄭世子華洮曹地兵車之會一)
惠王崩㐮王懼太叔之難不𤼵喪而告難于齊於是
有洮之盟王人下士也而先諸侯貴王命也(孔義)鄭伯
初迎惠王之意則背首止既知㐮王將立則請盟洮
前書逃後書乞皆賤之也(𫝊斷)
夏狄伐晉
前狄伐邢齊救而城之狄入衛齊徙而封之今狄伐
晉齊桓如不聞盖自齊之伯晉歴三世未嘗一窺齊
侯之壇坫齊不伐晉幸也何狄之問(趙氏)
秋七月禘于太廟用致夫人
何以謂之致也不廟見何名夫人惟廟中獻禮夫人
與焉則因禘而致之爾致之斯夫人之矣(野編)言夫人
不以姓氏非夫人也立妾之辭也非正也夫人之我
可以不夫人之乎夫人卒葬之我可以不卒葬之乎
(榖梁)聲姜也公羊云以妾為妻盖脅于妾媵之先至者
也然則安知其非成風也成風後此尚三十年君薨
母不入廟無所致之然則何以知其為聲姜也曰致
之又明年公及夫人姜氏會齊侯于陽榖則是聲姜
也(黃道周)致者三月廟見以禮成婦之名季孫行父如
宋致女即其事也夫人者聲姜也聲姜在春秋中獨
為保其完吉者其失禮在事而不在夫人也(辨義)
冬十有二月丁未天王崩
左氏云七年閏月惠王崩㐮王惡太叔之亂不𤼵喪
而告難于齊八年正月會于洮謀王室也㐮王定位
而後𤼵喪據此則正月二月位已定何至十二月而
後告喪于諸侯乎左氏殆不足憑也吴氏謂惠王前
年冬有疾而今年冬乃崩者近之(趙氏)
九年春王正月丁丑宋公御說卒(正月公榖作三月御公榖作禦桓公卒子)
(㐮公兹父立)
不葬魯不會也趙氏曰廹于葵丘之會也(孔義)或以㐮
公在喪與會簡父葬禮不及致諸侯也(補程傳)
夏公會宰周公齊侯宋子衛侯鄭伯許男曹伯于葵丘
(齊地衣裳之會九)
曰宰周公者以冢宰兼三公也㐮王之位桓公所定
也故使宰孔来錫命焉桓公合諸侯而為會所以重
王命也(孔義)
陳傅良曰桓之會有天子之三於洮序王人於諸侯
之上而同盟焉於葵丘亦序周公於諸侯之上而不
敢同盟焉盟于首止不但不同盟而帥諸侯以會世
子桓知節矣春秋是以予桓也
秋七月乙酉伯姬卒
内女為夫人書卒許嫁為夫人亦然(啖氏)
九月戊辰諸侯盟于葵丘
言諸侯盟則不盟宰周公矣不敢使天子宰受諸侯
約束也會盟同地而再言之葵丘之盟美之大者也
(孔義)葵丘五命伯仲誥誓天子之禁也故曰五霸桓公
為盛會者七人叛者安得九國王充儒增之篇誠非
論也(野編)
甲子晉侯佹諸卒(公作甲戌佹公榖作詭獻公卒子奚齊立遇殺弟卓子立)
前已書戊辰不應書甲子在戊辰後合從公羊(張洽)
晉里克殺其君之子奚齊(殺公作弑)
言君則當國言子則當喪其君之子淺辭也誰非君
之子(野編)其君之子云者國人不子也不正其殺世子申
生而立之也(榖梁)
十年春王正月公如齊(朝齊之始)
公始朝齊也(孔義)
狄滅温温子奔衛
天王出居之漸也王惡温子而安狄人不告于齊遂
為晉文開霸之資(野編)熊過氏曰温子爵國鄭漁仲曰
已姓顓頊裔孫封于蘇鄴西蘇城是也今臨漳西二
十里地近衛南東界于狄狄利其近已故滅之地遂
入狄圻内别有温司寇蘇忿生食邑在今懷慶府南
與鄴西之温不同左氏誤以為一文十年魯及蘇子
盟于女栗其國尚存則謂㐮王勞文公而賜之温近
于誣矣夫温子蘇子豈可附會而無别哉(辨義)
晉里克弑其君卓及其大夫荀息(卓公作卓子惠公夷吾立)
殺奚齊書殺其君之子者獻公未葬奚齊未成君也
殺卓書弑其君者獻公既葬卓免喪稱君也(𫝊斷)里克
君之也書及所以明其節書大夫不失其官於息奚
取焉公羊曰若息者可謂不食其言矣(胡𫝊)
夏齊侯許男伐北戎
晉殺其大夫里克
里克弑二君一大夫不以討賊之詞書者殺之不以
罪也里克所為弑者為重耳也夷吾曰是又將殺我
乎故殺之而非討其弑也不以弑君之罪討之故書
殺其大夫(孔義)
秋七月
冬大雨雪(公作雹)
酉戌亥月非大雨雪之時也故尤為異(高閌)
十有一年春晉殺其大夫㔻鄭父
惠公以私意殺里克故其黨皆懼鄭之有此謀由殺
里克致之也故稱國以殺而不去其官(野編)里㔻世子
黨也吕郤夷吾黨也春秋書里㔻不書吕郤(補程傳)
夏公及夫人姜氏會齊侯于陽榖(聲姜)
夫人齊侯子也明年會于卞(野編)
秋八月大雩
冬楚人伐黃
病桓公也黃既服齊不供楚貢故楚伐之而齊不救
負黃甚矣(孔義)
十有二年春王三月庚午日有食之(推歷當為五月庚午朔闕朔字)
夏楚人滅黃
甚楚也(野編)
秋七月
冬十有二月丁丑陳侯杵臼卒(杵公羊作處宣公卒子穆公欵立)
十有三年春狄侵衛
黃正憲曰狄在北境其東則入齊之衝東南則入宋
衛之道西南則入陳鄭之道自緣陵暨城衛少狄患
亦非無益之舉然不越三時而由西道以侵衛齊竟
坐視不救乃知城緣陵之役桓公實為己謀耳(辨義)
夏四月葬陳宣公
公會齊侯宋公衛侯鄭伯許男曹伯于鹹(衛地兵車之會二)
淮夷病杞故(左)鹹為衛地在今開州距杞三百餘里
會于鹹者謀杞也夫淮夷在南與王室遠不相涉或
者狄勢方横欲南會淮夷以困中國故為此會以謀
之歟觀淮夷越宋而病杞明年狄越衛而伐鄭鄭與
杞近盖駸駸有相合之勢也城緣陵之謀自此起矣
(略記)
秋九月大雩
冬公子友如齊
十年春正月公如齊說者曰魯始朝齊也十三年冬
公子友如齊則大夫聘問之常矣(𫝊斷)
十有四年春諸侯城緣陵(杞邑濰州營邱)
城而後遷之猶緣陵也不容遽稱杞城楚丘何以不
書諸侯城緣陵何以書諸侯城楚丘不書諸侯封衛
者齊非諸侯也城緣陵書諸侯會于鹹之諸侯也(野編)
詹菜曰會鹹謀衛也城緣陵固衛也以楚丘之城不
足以禦狄故復城其塞邑以藩之也不繋之衛者為
天下禦狄也或謂為淮夷病杞故而遷之非也(辨義)
夏六月季姬及鄫子遇于防使鄫子来朝(鄫榖作繒)
朝不言使曹伯使射姑子制命于父猶可也季姬使
鄫子夫制命于婦無時而可鄫子者用于次睢之社
者也(野編)
秋八月辛夘沙鹿崩(晉山)
異在一國而大者為天下記之(野編)
狄侵鄭
冬蔡侯肹卒(穆侯卒子莊公甲午立)
十有五年春王正月公如齊
昭三年子太叔曰文㐮之伯其務不煩諸侯今三歲
而聘五歲而朝有事而會不協而盟今按公十年如
齊此又如齊用五年一朝同于事天子之禮矣(孔義)
楚人伐徐
徐即諸夏故(左)
三月公會齊侯宋公陳侯衛侯鄭伯許男曹伯盟于牡
丘遂次于匡(衛地兵車之會三)
公孫敖帥師及諸侯之大夫救徐(帥公作率慶父之子)
大夫往救君次而待之楚人輕剽不與争也(野編)
夏五月日有食之(推歷當為四月癸丑朔闕癸丑朔字)
秋七月齊師曹師伐厲
厲楚黨也伐厲所以撓楚也攻其所與即楚犯中原
亦只伐鄭圍許(野編)
八月螽(公作&KR0977;)
九月公至自會
魯侯凡再朝桓公而不書至盖為伯主者必若桓而
後可當諸侯之朝為諸侯者必善事齊桓而後得朝
伯主之禮故特書至自會以别之(屬辭)
季姬歸于鄫
己夘晦震夷伯之廟
異在一家而大者為國記之日事遇朔曰朔戊申朔
隕石於宋己巳朔戰于泓是也遇晦曰晦己夘晦震
夷伯之廟甲午晦戰于鄢陵是也二𫝊以為晝晦(野編)
冬宋人伐曹
同盟始自相攻而桓不能禁矣宋曹之争始此其後
曹卒亡于宋(孔義)諸侯相加兵自莊公十九年来未之
有也於是再見宋襄為之也(木訥)
楚人敗徐于婁林(徐地)
徐恃救而敗伐厲之謀無補(孔義)
十有一月壬戌晉侯及秦伯戰于韓獲晉侯(秦始見經韓晉地秦)
(晉兵端之始秦晉之兵始于韓而終于十三國之伐)
秦伯伐晉而經不書伐專罪晉也獲晉侯以歸而經
不書歸免秦伯也君獲不言師敗績君重于師也(孔義)
敗而書及惡之也(野編)
十有六年春王正月戊申朔隕石于宋五是月六鷁退
飛過宋都(隕公作霣鷁榖作鵙)
物之遠者惟星言隕星未若言隕石手可得而捫也
微者惟風言異風未若言受風之鷁目可得而察也
星隕而石貴化為賤不善化者也鷁飛而退前變為
却不善變者也(野編)不言石隕于宋而曰隕石天應之
也(伊川)
三月壬申公子季友卒(成季自是季氏世為卿)
大夫卒而書名曷為書字世卿也(孔義)季友猶仲遂也
皆有援立功僖何以興般閔弑宣何以立惡視廢(野編)
夏四月丙申鄫季姬卒
秋七月甲子公孫兹卒(兹公作慈戴伯其後為叔孫氏)
冬十有二月公會齊侯宋公陳侯衛侯鄭伯許男邢侯
曹伯于淮(兵車之會四)
淮夷病鄫謀城鄫也不果城而還(孔義)王樵曰或者謂
合南北之成自向戌始而不知此會已為之權輿矣
(辨義)熊過曰淮今泗州盱眙淮水所經處古臨淮也鄫
今沂州去年楚人敗徐婁林泗州近古徐州故今為
齊謀楚以會其地徐子雖未會明年與徐伐英氏則
兹會之以也(辨義)
十有七年春齊人徐人伐英氏
英氏楚之屬也齊人為徐伐之以報婁林之役(蘇氏)
夏滅項
孰滅之齊人也不言遂踰時也(野編)英項皆楚與國齊
桓伐英滅項以報婁林之役承上文故不再舉齊也
與四年及江黃伐陳同先儒以項為魯滅僖公在會
季孫所為者非也夫季孫行父當祖友卒其父無佚
蚤亡時尚稚年終僖公朝未專國政焉得擅為此事
乎(西亭辨疑)
秋夫人姜氏會齊侯于卞(魯地)
九月公至自會
冬十有二月乙亥齊侯小白卒(桓公卒國亂明年孝公立)
淮徐地接會于淮謀徐也踰月伐英氏踰時滅項皆
楚黨也可以報婁林之敗矣師還過我夫人出會之
九月公至自會淮之會也而桓亦告終矣
鹹之會下有城緣陵知是謀杞也淮之會下有伐英
氏知是謀徐也左氏曰謀鄫也役夫夜呼中作罷歸
便是淮事未了又楚有英氏項氏以地為姓盖併于
楚者也與魯絶遠左氏謂魯人滅項齊人止魯侯皆
不取也
起北杏迄淮三十有九年此齊桓公之伯也(野編)
十有八年春王正月宋公曹伯衞人邾人伐齊(公羊宋公下有)
(會字)
納孝公也不言納與入孝公齊之世子也言納與入
嫌於不當立也(蘇氏)子昭正乎曰正桓方圖伯管仲為
輔葵丘初命凛然若非義嗣未應君臣俱失以此知
其正也桓晚年更屬意無虧矣曰昭已為太子公雖
意移未能廢也無虧求為太子公雖心許未能立也且
事𤼵于雍姬其為奪正明矣宋可以伐之與曰可如
伐喪何曰伐亂也非伐喪也孝公得國于四公子之手
而說春秋者必以為罪又累納孝公之宋與同伐齊
之衛則吾不知也(野編)
夏師救齊
五月戊寅宋師及齊師戰于甗齊師敗績(齊地)
勝而書及予之也甗之戰㐮所僅有公羊子曰曷為
不使齊主之予㐮公之征齊也桓公死竪刁易牙争
權不葬世有辨者不能謂竪刁易牙善也(野編)
狄救齊
秋八月丁亥葬齊桓公(九月而葬)
冬邢人狄人伐衛(狄始書人)
十有九年春王三月宋人執滕子嬰齊
夏六月宋公曹人邾人盟于曹南(公作宋人)
鄫子會盟于邾己酉邾人執鄫子用之
會盟後會也(孔義)總曹南之會前乎會者執滕子後乎
會者執鄫子所謂一會虐二國之君也宋書公諸侯
書人屬辭絶類北杏何也㐮自為太子已能譲國稱
譽甚美故桓公管仲屬孝公焉盖明以此座付之惜
也曹南以後無一事不錯春秋于鹿上始人之曰今
而後知宋之不遂伯也(野編)
秋宋人圍曹
曹為宋共起事即有同異猶宜隠之而造次稱兵示
人淺也(野編)
衛人伐邢
報菟園之役也(孔義)
冬會陳人蔡人楚人鄭人盟于齊(公作公會楚始與夏盟)
楚人得與中國會盟自此始首陳陳倡盟也後鄭鄭
首叛也以其人楚不可不人陳蔡以其人陳蔡不可
不没公地以齊則君亦與矣(孔義)按宋公暴虐陳穆公
請修好焉以無忘齊桓之德桓公攘楚而反與之盟
是為不忘桓公之德者乎楚之抗衡中夏禍實始此
梁亡
言其自亡非秦亡之也(蘇氏)
三十年新作南門
非所當作而作也故當作者閟宫泮水之役皆不書
(孔義)
夏郜子来朝(姬姓)
南郜也郜有二桓二年取郜大鼎者北郜也(𫝊斷)
五月乙巳西宫災
小寢也(公羊)
鄭人入滑(姬姓)
滑與鄭隣桓公死鄭首從楚稱兵周疆(孔義)
秋齊人狄人盟于邢
於衛方病邢謀衛難也(孔義)齊孝之無知厥父攘夷厥
子盟楚于國厥父攘狄厥子盟狄于邢齊人狄人復
何辨(𫝊斷)
冬楚人伐随(姬姓)
二十有一年春狄侵衛
為邢故㐮陵許氏曰中國無伯則諸侯力攻四夷衡
决民被其災此書伐衛伐邢入滑伐随侵衛者著無
伯之患也(孔義)
宋人齊人楚人盟于鹿上
此求諸侯于楚無緣得有齊人于齊之盟諸侯盡在
齊故因齊人以請也然則宋楚合矣何以伯為曰亦
欲服楚爾宋公志大才疎謂吾有求于楚不容不應
若得諸侯而為會以好往度亦無他則吾已折服楚
矣因東鄉而臨魯衛曹滕邾鄫亦如之則吾伯事已
成此鹿上之志也(野編)高忠憲曰齊桓攘楚以安中國
宋公盟楚以求諸侯人楚故人宋也(辨義)
夏大旱
秋宋公楚子陳侯蔡侯鄭伯許男曹伯會于盂執宋公
以伐宋(盂宋地公作霍榖作雩或作宇楚始稱子)
執宋公者楚子也何以不言楚子執之分惡于諸侯
也夫盟主所以合天下之諸侯攘戎狄尊王室者也
宋公欲繼齊桓而與楚盟會豈尊攘之義歟(胡傳)召陵
之役致江黃以撓楚者宋也僖二年齊宋江黃盟于
貫三年齊宋江黃會于陽榖則楚之銜宋久矣十二
年楚人滅黃豈遂忘宋乎十七年齊桓公死宋㐮公
不量力而欲為桓之事牛耳未執身先為虜故書其
事以為伯者之戒(郝解)夫吴楚僭王久矣而春秋不道
也其恒稱不過曰吴曰荆曰吴人楚人而已柏舉之
勝蔡侯進之黃池之會魯晉進之此吴之所以始稱
子也盂之張五國進之厥貉之會四國進之此楚之所
以始稱子也故吴楚一也彼以蠻夷之禮接之我則書
之為蠻夷稱荆稱吴者是也彼以從諸侯之禮接之我
則書之為從諸侯稱楚人吴人者是也彼以大國之禮接
之我則書之為大國稱楚子吴子者是也實錄而已(統紀)
楚人使宜申来獻捷(楚大夫始見經)
不書宋捷削也此非戎捷所不忍聞(野編)
十有二月癸丑公會諸侯于薄釋宋公(宋地)
諸侯執之諸侯釋之何也曰司馬歸矣設守械以守
國矣雖殺宋公猶不得宋國釋之為楚非為宋也執
之罪也釋之亦罪也(野編)
二十有二年春伐邾取須句(公作胊)
直取邑爾(野編)
夏宋公衛侯許男滕子伐鄭
怒鄭之與楚也(孔義)
秋八月丁未及邾人戰于升陘(魯地)
記曰邾婁人復之以矢自戰于升陘始盖惡戰也公
胄縣諸魚門不書公削也不言敗績互有勝負(野編)
冬十有一月己巳朔宋公及楚人戰于泓宋師敗績
宋公被執見釋而猶争諸侯楚以戎狄而干諸夏故泓
之戰雖曲在宋而春秋辭無所予(蘇氏)
二十有三年春齊侯伐宋圍緡(榖作閔宋邑)
齊孝公宋㐮所立也又有鹿上之盟今乘其敗楚而
伐之且會盂不至盟薄不與不仇猾夏之楚而仇立
已之宋不伐宋于争盟之時而伐宋于敗泓之後春
秋所以圍伐並書重絶其惡也(𫝊斷)
夏五月庚寅宋公兹父卒(兹公作慈㐮公卒子成公王臣立)
宋㐮不葬秦繆不卒春秋不成之為伯也或曰不葬
不往會也不卒不来赴也春秋葬陳哀公楚已滅陳
往會乎来赴乎(野編)
秋楚人伐陳
伐陳以城頓也陳頓之争始此(孔義)
冬十有一月杞子卒(成公卒弟桓公姑容立)
㐮二十九年晉女叔侯曰杞夏肄也而即東夷時王
貶之殆以此耳杞桓公之来朝于僖二十七年稱子
于文十二年則稱伯杞文公會盟于㐮二十四年尚
稱伯二十九年即稱子至昭六年卒復稱伯左氏以
為杞用夷禮故曰子豈文公之身忽夷忽夏乎大抵
杞為先代之後天子所備三恪者故再降而再復其
他則降而不復也(略記)
二十有四年春王正月
夏狄伐鄭
夫伐鄭者伐周之形也可言伐鄭不可言伐周温在
河之陽南望玉門即鄭虎牢也西望雒汭即周也故
温之有狄周鄭之患也(野編)
秋七月
冬天王出居于鄭
何以書遜狄也何以居于鄭與同患也天王居翟泉
不言出翟泉近而鄭遠也何時出冬也何時歸盟于
踐土猶鄭地也有王所焉久于鄭中國無伯也狩于
河陽去雒城百里即周京矣歸當在此時此出居始
末也春秋之文如斷山複嶺氣脉遥接盖天王出居
于鄭下接踐土而河陽之會上接狄滅温中雖有間
事纍纍可辨非盡棄其學不能知也(野編)帶之亂衛士
將禦之王曰先后其謂我何故出居鄭三𫝊曰天子
無出又曰王者無外夫一視同仁王者之心此所謂
無外也豈謂王者一出而遂有外乎聖人書天王出
居于鄭志天王出而天下無勤王者非謂王不可出
而出也(木訥)
簡端錄惠王無出無入天子之位不使鄭與焉爾也
㐮王有出無入天子之位不使晉與焉爾也敬王有
居無立天子之位亦不使劉單與焉爾也
晉侯夷吾卒(惠公)
惠公卒于去年九月晉文定位而後告喪故書於今
年(孔義)是歲秦納晉公子重耳不書不予繆之伯也文
之得國從容不如蔡季不可言歸匆遽不如齊小白
不可言入當書秦人納重耳于晉如齊人納捷菑于
邾則伯在秦矣左氏叙公子重耳所過衛曹鄭皆不
禮焉齊桓宋㐮則禮之楚子享之對以治兵中原辟
君三舍若前知城濮事者其後侵曹伐衛解宋免齊
辟楚大類主父偃新貴一飰必酬睚眦必報夫侵曹
伐衛解宋免齊戰城濮皆有狐趙之謀文之略若如
所言則皆莽也且夫曹衛楚之黨也齊宋楚之仇也
自欲與敵反爾豈復憶疇昔周旋哉當與蔡姬蕩舟
事並從洗濯為二伯開生面也(野編)
二十有五年春王正月丙午衛侯燬滅邢
邢衛均有狄患均受齊桓之德遷而城之二國就安
則比以抗狄可也邢乃畔衛從狄又脅狄以伐衛故
衛滅邢所以奪狄之援紓國之病也自十八年以至
于今書邢衛之事甚詳所以著邢不當附狄伐衛衛
亦不當從而遂滅之(木訥)燬之名滅同姓也三傳云然
朱子曰諸侯滅國未嘗書名經文只隔夏四月癸酉
一句便書衛侯燬卒恐是因而𫝊寫之誤朱子舉不
信三𫝊也(野編)
夏四月癸酉衛侯燬卒(文公卒子成公鄭立)
宋蕩伯姬来逆婦
宋殺其大夫
史佚其名也(野編)
秋楚人圍陳納頓子于頓
圍陳為納頓子也頓在宛葉之間盖中夏也是兼國
多矣于頓何有以風示諸夏爾(野編)
葬衛文公
冬十有二月癸亥公會衛子莒慶盟于洮(魯地)
衛成公稱子喪未逾年也莒慶莒大夫也以其釋酈
之怨特書嘉之也(蘇氏)
二十有六年春王正月己未公會莒子衛寗速盟于向
(莒地速公羊作遫)
尋洮之盟也(左)
齊人侵我西鄙公追齊師至&KR0566;不及(齊地&KR0566;公榖作嶲不公榖作弗)
討洮向二盟故(孔義)
夏齊人侵我北鄙
我自盟莒衛何與齊事而以為討齊甚矣二鄙受侵
師未及國(孔義)
衛人伐齊
為我故伐齊不為無與(野編)
公子遂如楚乞師(書乞師始此)
展禽致辭而北鄙之師立退矣僖公不能用賢圖治
而乞師蠻夷何為乎(孔義)何遽即楚莫恥于乞也(野編)定
四年蔡侯以吴子及楚人戰于柏舉不言乞師桓十
四年宋人以齊人蔡人衛人陳人伐鄭不言乞師而
此獨言乞師者東門㐮仲臧文仲撫蠻人以殘中國
特書乞師以甚其惡
秋楚子滅夔以夔子歸(夔公作隗楚同姓之國)
冬楚人伐宋圍緡(榖作閔)
宋成公忘父仇而往朝楚今新即晉故楚伐之(孔義)
公以楚師伐齊取榖
公至自伐齊
一僖公也先任公子友而智晚任公子遂而愚其始
也從齊伐楚其終也以楚伐齊(𫝊斷)
二十有七年春杞子来朝
成公弟桓公也(孔義)
夏六月庚寅齊侯昭卒(孝公卒子昭公潘立)
秋八月乙未葬齊孝公(三月而葬速)
乙巳公子遂帥師入杞
強則卑杞卑邾弱則事齊事楚人謂僖賢魯猶秉周
禮吾不信也(野編)
冬楚人陳侯蔡侯鄭伯許男圍宋
楚人争伯魯與曹衛陳蔡鄭許皆從宋懷父仇弗南
服楚遂合諸侯圍宋然獨陳蔡鄭許者楚道所由且
留曹衛以遏晉留魯以遏齊其困宋云狡矣榖梁子
曰人楚子所以人諸侯然曷不人諸侯惟曰陳侯蔡
侯鄭伯許男實從楚人圍宋則益著(傳斷)春秋之法盟
主爵而諸侯人者有矣未有盟主人而諸侯爵者也
人楚子而爵諸侯不與楚子以主夏之盟也(家氏傳)春
秋之於諸侯有因其自尊而尊之自卑而卑之者
北杏曹南之會是也有因其自尊而卑之自卑而
尊之者圍宋之役是也(略記)
十有二月甲戌公會諸侯盟于宋
諸侯皆已為楚矣(野編)
二十有八年春晉侯侵曹晉侯伐衛
此晉伯之始兩挈晉侯明文之譎也侵曹一晉侯也
伐衛一晉侯也猛毅迅疾如分身然非是莫可當楚
者曹衛何罪匪曹衛之求將以致楚也且背夏即楚
獨非罪乎召陵侵蔡亦略相同(野編)
公子買戍衛不卒戍刺之
公子買戍衛楚人救衛不克公懼于晉殺子叢以說
焉謂楚人曰不卒戍也(左)刺未有書其故者書其故
言非實也(蘇氏)
楚人救衛
晉所求也(野編)
三月丙午晉侯入曹執曹伯畀宋人
衛楚所急也曹亦楚所急也救衛則不能兼顧曹而
晉已入之宋人醳兵受賜親我者勸仇我者懼而諸
侯皆已為晉也(野編)分曹衛之田以畀宋者非厚宋也
激楚之怒也私許曹衛之復使絶于楚者非愛曹衛
也致楚之戰也(馬森辨疑)
夏四月己巳晉侯齊師宋師秦師及楚人戰于城濮楚
人敗績(衛地)
春秋甚美城濮之戰遂伯矣晉書侯三國書師北杏
之法也朱子曰齊桓公死楚侵中國得晉文公攔遏
住如横流泛溢硬做隄防(野編)晉欲救宋則先伐曹衛
欲與楚戰則先激齊秦楚怒益甚晉謀方老子玉徒
恃西廣東宫與若敖六卒以戰三大國之師能無敗
乎(𫝊斷)
楚殺其大夫得臣(子玉楚始書大夫)
此殺有罪而以累上之詞言之惡楚子也楚子知其
不可使也而不能弗使知其不可敵也而不能使之
勿敵是亦棄其師之道也(權衡)
簡端錄城濮之敗楚殺子玉於及瑕之時而罪止其
身邲之敗晉殺先縠於及清之後而罪及其族緩急
重輕其孰得失乎禮謀人軍師敗則死之城濮敗而
誅子玉泜水退而誅子上鄢陵戰而誅子反屬國畔
而誅子辛是乃楚所以振爾(郝敬直解)
衛侯出奔楚
左氏晉侯齊侯盟于斂盂衛侯請盟晉人弗許衛侯
欲與楚國人不欲故出其君以說于晉衛侯出居㐮
牛間聞楚師敗懼出奔楚(孔義)
五月癸丑公會晉侯齊侯宋公蔡侯鄭伯衛子莒子盟
于踐土(鄭地)
衛子者誰叔武也叔武非世子又無君喪而子之何
也曰以喪禮處之也晉立以為君書侯則無等也書
名則没其實故以喪禮處之若以君父奔楚之為哀
痛也(黃道周)
陳侯如會
来不及盟故曰如會(孔義)
公朝于王所(書朝王始此)
盟于踐土奉迎始事前書居于鄭此于踐土何也于
鄭猶草次也于踐土新築王宮為王所也先會後朝
何也此非常朝共奬王室固當有盟盟則須會也陳
侯書如會何也初與楚伐宋者陳蔡鄭衛今畢會也
獨逋一許爾公朝諸侯皆朝矣此踐土實錄也(野編)書
朝而後盟是以天子與斯盟也書盟而後朝不以天
子與斯盟也(孔義)臣之于君惟其所在而朝覲焉公榖
乃有非其所之論又有不與致天子之論皆非也(補程)
(傳)趙氏曰晉文之伯功與齊桓同而勢與齊桓異齊
桓之時楚不出蔡鄭而今直蹈齊魯之郊故齊桓伐
楚至于召陵楚地也晉文敗楚止于城濮衛地也自
楚及衛盖千里却楚千里之外以收魯宋曹衛陳鄭
許蔡半天下之諸侯其用力為何如三𫝊有天王下
勞諸侯之說此不可信經于僖二十四年書天王出
居于鄭自後未嘗書歸于成周踐土即鄭地也則天
王盖居于是久矣何下勞之有或謂左氏有晉侯納
王之事遂以為實春秋以周為重安有晉侯納王而不
書者哉天王之歸盖因今踐土之盟也前此鄭䧟于
楚天下無勤王者今晉侯克楚于城濮以敵王愾奏
凱于王會諸侯盟于鄭以諸侯朝焉天王因是復歸
于成周冬書河陽之狩則天王既歸而出狩也文公
非緩于納王也盖先勝楚而後納王也伐楚者納王
之實也然則踐土之盟厥勲茂哉(日抄)
六月衛侯鄭自楚復歸于衛
鄭之盟殺叔武也叔武何以不見踐土已列衛子矣
(野編)
衛元咺出奔晉
陳侯欵卒(穆公卒子共公朔立)
秋杞伯姬来
公子遂如齊
始平于齊也張洽曰杞伯姬来而入杞之怨釋公子
遂如齊而取榖之憾解中國貴于伯權之立如此(孔義)
冬公會晉侯齊侯宋公蔡侯鄭伯陳子莒子邾子秦人
于温(畿内地穀晉侯下無齊侯秦與中國會始此)
此書會在天王狩于河陽之上則知天王將出狩諸
侯會以朝之所以尊王也且議討衛所以服有罪也
(湛若水正傳)
天王狩于河陽(狩榖作守即温)
壬申公朝于王所
晉人執衛侯歸之于京師
諸侯之會在温天王之狩在河陽諸侯既會而復以
壬申朝于王所其事不過如此若王室微諸侯強天
王因出狩而就見其迹亦曉然可知也(日抄)會于温逐
狄也狄整居于温懲荆而不膺狄京師未得歸也故
乘城濮之勝大會于温為王前驅則何以不言狄也
比至已無狄矣是温而已矣天王何以狩也温子叛
王即狄狄又攻王而奉太叔三叛聚慝將東行以厭
之河陽温也于河陽大之也壬申稱王所猶行在也
執衛侯乃書京師王歸自鄭矣奉迎事竟此于温實
錄也召陵之功高于城濮于温之事大于救邢好處
却被後人說壊(野編)黃正憲曰晉文藉齊秦以勝楚又
欲糾齊秦以納王故三國在從諸國渡河西北合之
耳但㐮王出奔五載回鑾之際防範當嚴况頽叔之黨
盡在温雒間尤不可不備晉文乃命諸侯各整師徒
為扈衛從行之計先于河陽簡集訓練振刷人心請
天王大閱以整武備如宣王會東都蒐狩講武故事
聖人有嘉予之意焉而可泥左氏之說以没人善乎
(辨義)
衛元咺自晉復歸于衛
多此一歸累公子瑕矣(野編)歸大夫不言復言復者抗
也自晉晉有奉焉(孔義)熊過曰惠王復周公忌父鄭復公
父定朔宋復蕩意諸不書必據外援以歸然後書其
曰自晉譏在晉也君歸則出奔而歸晉君出則晉奉
而歸衛陳君舉曰衛元咺復歸宋魚石晉欒盈復入
皆抗辭也(辨義)
諸侯遂圍許
討不會踐土也(野編)
曹伯㐮歸于曹遂會諸侯圍許
遂會諸侯圍許如未嘗執然用見伯者之有度也衛
不殺叔武亦當復矣左氏謂二君之命縣于巫史豈
不誣哉(野編)
二十有九年春介葛盧来(東夷國)
介國也不言朝公在會也
公至自圍許
圍者未下也三十有三年晉人陳人鄭人伐許(野編)
夏六月會王人晉人宋人齊人陳人蔡人秦人盟于翟
泉(公作公會翟公作狄雒陽城内地)
翟泉近王都之地王子虎於此下與列國盟是謂上
替諸侯大夫入天子之境上盟王子虎是謂下陵故
諱公不書諸侯之卿稱人而王子亦與焉(孔義)會者既
非諸侯不書人而何書(日抄)
秋大雨雹
冬介葛盧来
以未見公故復来朝(孔義)
三十年春王正月
夏狄侵齊
狄間晉之有鄭虞而侵齊齊桓之伯狄伐晉而齊不
救者憾晉之不從今晉文之伯狄侵齊齊已從晉何
辭而不救(木訥)
秋衛殺其大夫元咺及公子瑕
先元咺而後瑕言事之在咺也(蘇氏)衛事一至于此晉
侯處之未善也必也踐土不列衛子遣歸守國衛當
乞盟鄭伯之于洮是也文視桓差劣謂此類也晉遂
失衛文元年晉侯伐衛(野編)叔武之命奉之以受盟故
稱衛子公子瑕乃元咺立之咺實自柄國權瑕固未
如君春秋亦不與咺君之也瑕因咺而得誅故言及
(辨義)春秋執諸侯大夫皆稱人不可謂定晉侯之罪曹
伯襄復國亦稱名不可謂定諸侯之罪諸侯大
夫歸國者多以復書不可謂定元咺之罪瑕實不為
君故稱公子不可謂定瑕之罪(或問)
衛侯鄭歸于衛
鄭之初歸也得言復當是時叔武在内鄭雖無國國
固其國也及其又歸也殺叔武矣執之歸于京師矣
殺元咺及公子瑕矣鄭雖得國國非其國也故不言
復(意林)元咺訴君而專立有罪矣而衛侯鄭亦名者竊
意瑕亦嘗立故各書名為别如突忽歟(日抄)
晉人秦人圍鄭
討不會翟泉也晉軍函陵秦軍汜南燭武得奮其說
以開入滑之漸此晉侯也春秋人之未能服鄭又生
一秦齊桓用夷皆使從别道出江黃猶與相見徐稍
大併會盟不與(野編)
介人侵蕭
蕭附于宋介附于魯(木訥)
冬天王使宰周公来聘
冡宰兼三公下聘盖非常之禮莫大之寵或以僖有
兩朝王所之勤而報之歟(孔義)王之卿士何以或公之
或子之兼三公者曰公不兼者曰子劉卷卒何以稱
公外既僭矣内何以不僭正外者自内始(簡端錄)
公子遂如京師遂如晉(聘周之始聘晉之始)
以其如京師不敢不如晉是夷周于晉也(陳傅良)魯以
宰周公之来本乎晉侯故既已聘周不可不如晉是
聘使之勤出于周而勞問之恩歸于晉也然自隠至
莊天王聘魯者五卒無一介之使如周則今日公子
遂之行已為非常之禮尚何責其遂如晉耶(木訥)
三十有一年春取濟西田
曷為不言取曹濟西田晉人執曹伯而以其田分諸
侯非吾取之曹也(蘇氏)
公子遂如晉
拜曹田也
夏四月四卜郊不從乃免牲猶三望
三望泰山河海(公羊)四月非時也四卜非禮也望郊之
細也不郊亦無望可也(蘇氏)
秋七月
冬杞伯姬来求婦
狄圍衛
十有二月衛遷于帝丘(濮陽于榖作於)
文之狄與桓異自温而後天子不能有温以賜晉侯
傳謂晉侯作三行以禦狄故前年侵齊今年圍衛晉
不能問也衛遷于帝丘無復楚丘之功矣其後乃為
箕之役交剛之役白狄赤狄甲氏潞氏漸次驅除迄
于三晉始徙居代邊中國遂無狄也(野編)衛益遷而南
也帝丘顓頊之故地去楚丘又二百里(日抄)衛為狄滅
遷楚丘今三十餘年狄又滅之重耳為方伯亡其同
姓而不問愧小白多矣故楚丘遷書城帝丘遷書衛
無預于晉與諸侯之辭也(郝解)邢遷繼救邢而書衛遷
繼圍衛而書救邢而邢遷予桓公之存邢也圍衛而
衛遷譏晉文之置衛於不問也(略記)
三十有二年春王正月
夏四月己丑鄭伯捷卒
衛人侵狄
秋衛人及狄盟
明年晉又敗狄于箕自是衛無狄患者十年(日抄)
冬十有二月巳夘晉侯重耳卒(子㐮公驩立)
起城濮至卒凡五年此晉文公之伯也(野編)
黃震曰惟齊桓晉文可以言伯宋㐮狂矣戕中國而
結戎狄伯之反也秦穆楚莊以戎狄而脅中國伯之
變也皆不可言伯也伯惟齊晉安有五哉李琪曰
桓文雖並稱而文非桓匹也桓公得江黃而不用于
伐楚文公則謂非致秦則不可與楚戰楚抑而秦興
矣此桓之所不肯為也桓公會則不邇三川盟則不
列王人文公會畿内則抗矣盟子虎則悖矣此桓之
所不欲為也桓公寧不得鄭不納子華盟則三綱五
常于是不廢矣文公為元咺執衛侯其奬臣抑君不
可以訓此桓文之所以相遠也(辨義)
齊侯使國歸父来聘
報公子遂之聘(孔義在二十八年)
夏四月辛巳晉人及姜戎敗秦師于殽(公無師字)
先師王貫道嘗云釁自秦啟曲不在晉使㐮公懷先
世之恩及拘尋常則晉不可繼伯而秦横矣(日抄)
癸巳葬晉文公
狄侵齊
因晉喪也(孔義)
公伐邾取訾婁
秋公子遂帥師伐邾
升陘之役魯固怨邾然君取其邑臣伐其國報亦甚
矣(日抄)
晉人敗狄于箕
狄自伐邢之後至是垂四十年矣諸侯無小大皆受
其毒不敢以一矢加之前年衛不忍其虐而侵之狄
屈而求盟焉今又侵齊齊不能討伐晉晉敗之故其
後屢侵齊而不敢犯晉則知制戎狄果不可以示怯
也(木訥)
冬十月公如齊
宰周公下聘而不入覲國歸父来聘而往朝比事而
觀魯之無王甚矣(孔義)
十有二月公至自齊
乙巳公薨于小寢
即安也(左)
趙鵬飛曰僖公中材庸主也天下有伯主則僖有以
自固中國無伯主則僖無以自立是知僖之為中主
也
隕霜不殺草李梅實(隕公作霣)
哀公問于仲尼曰春秋記隕霜不殺草何為記之也
曰此言可殺也夫宜殺而不殺則李梅冬實天失其
道草木猶干犯之而况君乎(胡𫝊)
晉人陳人鄭人伐許
晉文無死今年伐許明年伐衛必也孝子善述人之
事先君之事已之事也書曰若穡夫曷敢不終畝文
不死矣其曰晉人以為猶墨也墨始于殽終于伐衛
春秋平義卷五
