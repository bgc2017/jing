春秋平義卷十一秀水俞汝言撰
定公(名宋襄公子昭公母弟夫人定姒在位一十五年諡法安民大慮曰定)
元年春王三月
當以春王三月為句正二月無事可言也昭公既薨
定公未立魯國五月無君無政固不以不書正月見
也(孔義)春王三月也事在三月故以三月書隠莊元年
皆事在三月然則何以有正月隠莊于正月即位史
嘗書之矣春秋削而不書不書而存正月所以見不
書故若定公則六月即位正月本無事何書之有(簡端)
(錄)
晉人執宋仲幾于京師(大夫專執于是始)
執宋仲幾于京師無天子也無天子而後敢執人于
京師(簡端錄)
夏六月癸亥公之喪至自乾侯戊辰公即位
六月而喪至又六日而公即位戊辰以前無故公亦
無新公也公衍公為不立矣公子宋猶遷次焉季孫
之心攷校日月而可知(野編)
秋七月癸巳葬我君昭公(八月而葬)
公薨半年餘始歸歸又踰月而葬葬于墓道南孔子
之為司寇始溝而合諸墓
九月大雩
立煬宫
煬宫煬公之宫也于是二十世矣立煬宫非禮也季
孫則為之(野編)煬公者伯禽之子考公之弟魯之以弟
繼兄者始此此季氏又欲掩其廢嫡立弟之罪(孔義本馬)
(森辨疑)
冬十月隕霜殺菽
未可以殺而殺舉重可殺而不殺舉輕其曰菽舉重
也(穀梁)
二年春王正月
夏五月壬辰雉門及兩觀灾
爾雅觀謂之闕何以謂之闕也兩表雙植中不為門
闕如也(野編)
秋楚人伐吳
冬十月新作雉門及兩觀
子家駒以設兩觀為僣天子矣灾而不知戒又新作
之(孔義)
三年春王正月公如晉至河乃復
二月辛卯邾子穿卒(二月公穀作三月莊公卒子隠公益立)
夏四月
秋葬邾莊公(六月而葬)
冬仲孫何忌及邾子盟于拔(公作枝)
四年春王二月癸巳陳侯吳卒(惠公卒子懷公柳立)
三月公會劉子晉侯宋公蔡侯衛侯陳子鄭伯許男曹
伯莒子邾子頓子胡子滕子薛伯杞伯小邾子齊國夏
于召陵侵楚(晉楚兵交止此)
平丘以後無伯會此劉子之會也劉子定天王而楚
納子朝于是合十八國之師與齊桓公為前後兩召
陵曰侵師已入楚境矣明年王人殺子朝于楚竟成
其志何意五伯之後又有劉子(野編)
夏四月庚辰蔡公孫姓帥師滅沈以沈子嘉歸殺之
五月公及諸侯盟于皋鼬(公作浩油鄭地)
晉不能復為主矣公及諸侯盟爾(野編)昭公庸懦權出
季氏未嘗得一會諸侯今皋鼬之盟定公得與聖人
特書公及諸侯幸魯侯之復得及盟也(木訥)
戴溪曰自鄢陵之後晉楚不復有大戰一旦有召陵之役
六七十年無此舉也天子之老元戎啟行中國諸侯大抵
皆在未有若此其盛者僅侵楚而退自相盟于皋鼬當是
時楚有可亾之勢失此機會使吳人乘其後而收入郢之
功傾天下之勢折而入于吳中國之伯于是絶矣
木訥曰齊威以八國伐楚而楚来盟晉文以四國戰楚而
楚大敗今三倍于威五倍于文纔一侵而退定公蓋制于
六卿而不能進也
杞伯成卒于會(成公作戍)
六月葬陳惠公
許遷于容城
許凡四遷矣畏鄭逼也(孔義)四遷皆出楚命葉在方城
之北楚欲以為方城外蔽命之遷夷又欲成章華之
臺命遷白羽又遷容城許經四遷不復能國鄭乘之
遂滅許滅許者鄭致許亡者未必非楚也(張漙)
秋七月公至自會
不致伐楚公以皋鼬為重也(孔義)
劉卷卒(劉蚠)
王卿士不卒有關于天下之故則卒之(陳氏)於襄王之
難有王子虎焉於敬王之難有劉子焉(孔義)
葬杞悼公
楚人圍蔡
報沈之役也然栢舉兵端起此(野編)
晉士鞅衞孔圉帥師伐鮮虞(圉公作圍)
東南有事未可北伐蓋深避楚不能急蔡遂以伯授
吳矣(野編)
葬劉文公
寰内諸侯書卒者有之矣書葬書諡書公一經特筆
也(野編)
冬十有一月庚午蔡侯以吳子及楚人戰于栢舉楚師
敗績楚囊瓦出奔鄭(栢舉鄭地舉公作莒吴始書子書戰)
栢舉之役吳之力也而蔡侯以之是亦蔡之力也竟
收入郢之捷以伸召陵之志夫昭侯者世子有之子
也于父為孝子于諸夏為功臣春秋書歸粟于蔡天
下義是舉也(野編)
戰書人敗書師奔書名與城濮戰書人敗書師殺其
大夫書名同子玉子常之罪固同而楚之輕于任人
敗師亡衆前後一轍矣(孔義)
庚辰吳入郢(公穀作楚)
稱吳狄之也君舍于君室大夫舍于大夫之室狄道
也(孔義)楚陵犯中國三百年中國不能制假手于吳國
幾亡然去楚而吳繼之此聖人之所傷也(戴溪)
五年春王三月辛亥朔日有食之(公作五月)
夏歸粟于蔡
於越入吳
吳入郢於越入吳吳猶越也並狄之而栢舉之功乃
屬之王邦之蔡(野編)先是昭三十二年吳嘗伐越以賈
怨故今吳入楚而越亦乘虛入吳(木訥)杜氏謂於發語
也曰不然也昭五年越人與楚子伐吳八年楚放公
子招于越三十二年吳伐越何以不從發語書於越
而獨于此及定十四年於越敗吳若十三年於越入
吳而書於越乎且經書者或謂之荆或謂之楚何獨
於越而顯之(或問)
六月丙申季孫意如卒(平子)
秋七月壬子叔孫不敢卒(婼之子成子)
冬晉士鞅帥師圍鮮虞
報觀虎之役也三年鮮虞獲晉觀虎(孔義)
六年春王正月癸亥鄭游速帥師滅許以許男斯歸(速公)
(作遫斯執元公成立)
因楚敗也哀元年許復見蓋楚復封之也(孔義)
二月公侵鄭公至自侵鄭
晉令也自宣十八年公伐杞魯無君將者八十年至
是侵鄭侵齊圍成皆書公則三桓既衰也然非公室
能張實以陪臣執國托公行師耳(孔義)魯君之無兵三
家之專也魯君之再有兵陪臣又強而三家不得專
也魯之變愈降哉(木訥)
夏季孫斯仲孫何忌如晉
桓子獻鄭俘陽虎強使懿子報夫人之幣變文書介
副欲以起問者見事情也(孔義)
秋晉人執宋行人樂祁犁
晉于是失宋(野編)范獻子以宋主于趙氏又有賄焉譛
晉侯而執之此晉三卿内叛之始宋叛伯之始(孔義)
冬城中城
備齊也中城在海州(木訥)
季孫斯仲孫忌帥師圍鄆
昭三十年鄆潰二於齊矣至是欲復取之齊魯交兵
始此(孔義)何忌不言何闕文也(野編)
七年春王正月
夏四月
秋齊侯鄭伯盟于鹹(衛地諸侯始復特盟)
離盟復見自兹以往盟會紛然一如隠桓之舊矣(野編)
陳氏後傳特相盟自齊桓以來未之有也於是再見
諸侯無主盟矣是故石門志諸侯之合也于鹹志諸
侯之散也
齊人執衛行人北宫結以侵衛
齊侯衛侯盟于沙(公作沙澤晉地即瑣)
此齊景争伯也(野編)齊衛合黨之始至哀元年而伐晉
矣(孔義)
大雩
齊國夏帥師伐我西鄙
齊叛晉與鄭盟故為鄭伐我且報二卿之圍鄆(孔義)齊
自襄二十五年崔杼伐我之後四十餘年兵不至魯
至是再見則以晉伯之不復振也國夏兩伐晉救無
功于是而及齊平矣(李氏會通)
九月大雩
冬十月
八年春王正月公侵齊公至自侵齊
二月公侵齊三月公至自侵齊
逾月之間再出侵齊公之進退聽之三家而不得自
專矣(孔義)
曹伯露卒(靖公卒子陽立)
夏齊國夏帥師伐我西鄙
公會晉師于瓦公至自瓦(衛地)
晉人來援不見齊師而去不成為救以會書矣此見
晉之不足賴也(野編)
秋七月戊辰陳侯柳卒(懷公卒子閔公越立)
晉士鞅帥師侵鄭遂侵衞(士公作趙)
侵鄭為有鹹之盟也侵衞為有沙澤之盟也(野編)
葬曹靖公
九月葬陳懷公(三月而葬)
季孫斯仲孫何忌帥師侵衞
晉故也
冬衞侯鄭伯盟于曲濮(衛地)
蓋相將去晉也晉于是失鄭衛(野編)
從祀先公
今之從祀昔之逆祀也故鬼之冤待虎發之而蒲圃
事起矣(野編)魯祀之不順多矣僖公以兄故特躋于閔
上昭公以奔故不祔于先君今始復其正也(孔義)按昭
公之說本于馮山胡趙二氏皆從之孟子載陽虎
為仁為富之言是不以人廢其言也孔子書從祀先
公是不以人廢其事也(通說)
盗竊寶玉大弓
先王分器而盜得竊諸公宫無政也故失地則諱失
寶玉大弓則書失之書得之書重其事也(孔義)
簡端錄虎叛不書奔不書從祀先公竊寶玉大弓得
寶玉大弓則書此所謂定哀之間多微詞也叛易知
也奔易知也祀乎器乎其于國也大矣而人或以為
小也不書其可乎且書叛書奔跡也而未若二者之
書之得其情與勢也
汪氏曰南蒯以費叛陽虎以鄆讙龜陰叛侯犯以郈
叛皆不書書竊寶玉大弓何也費也鄆讙龜陰也郈
也是皆三桓之私邑非公邑也故以之叛不書寶玉
大弓魯之分器其不得以私邑比明矣而可以不書
乎
九年春王正月
夏四月戊申鄭伯蠆卒(蠆公作囆獻公卒子聲公勝立)
得寶玉大弓
陽虎既竊魯何以復得之殆虎遺于道路以為緩追
之計也書曰得幸之也(邵寳)
六月葬鄭獻公(三月而葬)
秋齊侯衞侯次于五氏(晉地)
兩侯五氏之次將以何待猶未敢頌言伐晉也(野編)此
伐晉也書次者何未遂伐也三次而伐其欲逞也久
矣于鹹鄭叛也于沙衛叛也及齊平魯亦叛晉諸侯
無盟主有盟主非美事也無盟主非細事也(孔義)
秦伯卒(哀公卒子惠公立)
冬葬秦哀公
十年春王三月及齊平
夏公會齊侯于夾谷公至自夾谷(夾公穀作頰)
晉趙鞅帥師圍衛
晉自召陵以來凡兵書侵以義不足服人也此曰圍
以力不足服人也(孔義)
齊人來歸鄆讙龜陰田(穀田上有之字)
前此嘗歸我濟西田矣後此嘗歸讙及闡矣皆不云
來來者齊志也誠于歸矣(邵寶)
叔孫州仇仲孫何忌帥師圍郈
秋叔孫州仇仲孫何忌帥師圍郈(公作費)
郈叔孫邑也而仲孫與焉是以二卿敵一郈也師又
再舉是以兼時收一郈也武叔于是不武矣論語公
山以費叛佛肸以中牟叛春秋傳南蒯以費叛虎以
陽關叛侯犯以郈叛春秋不書五叛此有深意郈若
不叛何由墮乎史稱董安于之忠然趙氏安晉室危
矣故春秋異于史也(野編)
宋樂大心出奔曹
宋公子地出奔陳(地公作池)
大心與地辰佗彄雖非宋之賢臣然以國卿之重介
弟之親而一朝以嬖佞逐之宋之非國可知(補程傳)
冬齊侯衞侯鄭游速會于安甫(安公作鞌齊地)
參盟復見蓋于鹹于沙合而為安甫之會矣(野編)
叔孫州仇如齊
謝歸田又致郈也(孔義)
宋公之弟辰暨仲佗石彄出奔陳(暨字下公穀有宋字)
十有一年春宋公之弟辰及仲佗石彄公子地自陳入
于蕭以叛
夏四月
秋宋樂大心自曹入于蕭
辰佗彄地大心之為宋患也寵向魋故也(孔義)樂氏石
氏公弟公子同姓之卿也辰有故而去者也以國人
出甚矣又可相將俱入乎書曰宋公之弟辰戚之也
而情則愈疎春秋以辰首惡仲佗石彄次之公子地
又次之大心自有本末併不言叛也(野編)
冬及鄭平叔還如鄭涖盟(涖公作莅)
去年平齊今年平鄭逝不事晉矣(野編)書鄭輸平以志
諸侯之合書鄭平以志諸侯之散此春秋之始終也
十有二年春薛伯定卒(襄公卒子比立)
夏葬薛襄公
叔孫州仇帥師墮郈
衞公孟彄帥師伐曹
季孫斯仲孫何忌帥師墮費
曷為帥師墮郈墮費孔子言于季孫曰家不藏甲邑
無百雉之城先是南蒯以費侯犯以郈為有甲與城
也則趣墮之矣子之功猶未竟乎曰己竟矣夫魯之
有費郈猶晉之有晉陽朝歌也晉分為六而魯之不
至析為三者賴有此墮也(野編)
秋大雩
冬十月癸亥公會齊侯盟于黃(齊公穀作晉齊地)
十有一月丙寅日有食之(推歷當為十月丙寅朔)
公至自黃
十有二月公圍成公至自圍成
三家城其邑以自利也而家臣據邑以叛則非其利
也南蒯侯犯不狃薦為叔季之害叔季亦欲墮之矣
故聞聖人之言輙墮焉聖人固無聲色也若公斂處
父在成方有功于孟氏且曰成墮齊人必至于北門
其意則私其言可聽孟氏之不肯墮宜矣雖然聖人
果得志于墮成何有惜乎明年女樂入而夫子行矣
(孔義)墮郈墮費可能也圍成不肯墮不竟其事是難能
也夫墮成三子者之意也不墮何害正好與晁錯七
國事對看(野編)
十有三年春齊侯衞侯次于垂葭(衛地公作瑕穀無衛侯)
與五氏同(野編)
夏築蛇淵囿
讙田歸而築囿于其地(孔義)
大蒐于比蒲
衞公孟彄帥師伐曹
晉趙鞅入于晉陽以叛
冬晉荀寅士吉射入于朝歌以叛(荀寅下公有及字寅林父後荀吳之子吉)
(射隨會後范獻子之子)
晉趙鞅歸于晉
鞅殺邯鄲午范氏中行氏伐趙氏而鞅奔晉陽拒范
中行也而直書曰叛人臣專土是無君也韓魏黨于
趙氏者也故請于公逐二氏二氏奔朝歌亦曰叛者
興兵首禍是無君也鞅歸于晉韓魏為請故也三家
分晉本于是矣(孔義)
薛弑其君比(比弑惠公夷立)
稱國以弑當國大臣之罪也(胡傳)
十有四年春衞公叔戍來奔
衞趙陽出奔宋(衛公穀作晉)
公叔戌何以奔戍將去夫人之黨夫人愬之趙陽戍
黨也(野編)
二月辛巳楚公子結陳公孫佗人帥師滅頓以頓子牂
歸(二月公作三月公孫作子牂作牄)
頓欲事晉背楚而絶陳好也書滅頓誅楚而罪陳也
(孔義)
夏衞北宫結來奔
結戍黨也書三大夫奔以著衞亂之所從始(孔義)
五月於越敗吳于檇李吳子光卒(檇公作醉句踐元年闔閭卒子夫差立)
傷而卒也以違檇李得不書滅(野編)
公會齊侯衞侯于牽公至自會(牽公作堅又作掔衛地即脾上梁間齊魯為會)
(止此)
左氏謂晉圍朝歌牽洮二會皆救范中行氏也(孔義)
秋齊侯宋公會于洮
宋未絶晉至是始從齊也(孔義)
天王使石尚來歸脤(周魯之交止此書天王止此)
晉伯衰矣重反在列國故石尚來也(野編)
衞世子蒯瞶出奔宋
世子蒯瞶何以奔坐欲殺少君也問殺少君事為有
為無曰無之于奔宋則可知己以事攷之夫楚者許
之宇下也許止不奔楚奔晉懼楚之得其情也此為
弑父也宋南子之家也投之不懼此為不殺母也(野編)
張洽取臨江常山二劉氏之說謂瞶必無殺母之事
左氏所記乃南子之䜛言非當時之實錄也不然宋
南子家何以反奔宋乎(孔義)
衞公孟彄出奔鄭
坐世子黨也然則公叔戌趙陽北宫結亦世子黨也
(野編)
宋公之弟辰自蕭來奔
大蒐于比蒲邾子來會公
往歲大蒐皆三家為之邾子來會公是比蒲有公也
(野編)
城莒父及霄
城二邑懼晉也(孔義)無冬闕文
十有五年春王正月邾子來朝
鼷鼠食郊牛牛死改卜牛
二月辛丑楚子滅胡以胡子豹歸
去年滅頓今年滅胡以報召陵也(孔義)
夏五月辛亥郊
壬申公薨于高寢
非正也(野編)
黃震曰定公當昭公失國之後親征伐親會盟用孔
子以相夾谷用子路以墮三都三桓為之稍戢其十
二公之自立者與
鄭罕達帥師伐宋(罕公作軒)
宋大國至于景公而鄭能困之則桓魋之為也(許氏)
齊侯衞侯次于渠蒢(渠公作蘧)
與垂葭同(野編)
邾子來奔喪
奔喪非禮以行于天子者行之同列(補程傳)昭公之世
為魯所虐定公為拔之盟終其世不犯邾邾人德之
故來會來朝又來奔喪禮雖過而情則真也(日抄)
秋七月壬申姒氏卒(姒公作弋)
不稱夫人哀未君也(公羊)不稱夫人不赴且不祔也(左傳)
八月庚辰朔日有食之
九月滕子來會葬
會猶愈于奔也(野編)
丁巳葬我君定公雨不克葬戊午日下昃乃克葬(昃榖作稷)
辛巳葬定姒
辛巳在十月三日(杜註)書曰定姒則知其為定公之元
配矣子巳嗣位而母不成喪不書夫人與小君蓋紀
當時之實事也(屠明靖集傳)
冬城漆
邾庶其邑城漆謀伐邾也定公薨而三桓復啟釁矣
(孔義)
春秋平義卷十一
