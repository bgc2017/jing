春秋平義卷一秀水俞汝言撰
隠公(名息姑惠公之子母聲子夫人子氏姬姓侯爵自伯禽受封十一世在位一十一年諡法)
(不尸其位曰隠)
程子頥曰春秋魯史記之名也夫子之道既不行於
天下於是因魯史立百王不易之大法平王東遷在
位五十一年卒不能復興先王之業孟子曰王者之
迹熄而詩亡詩亡然後春秋作適當隠公之初故始
於隠公
元年春王正月
元年者正始也春周時之春也王正月夏時之十一
月也(高攀龍孔義)春正月者其舊文也疑若用夏正者書
王見正月之為子也(邵寳簡端錄)繫王於春所承者天之
道所志者天子之事所紀者公之年不言即位有與
公疑位者也(羅喻義野編)劉恕謂惠公愛少子立為太子
國人不與而立隠隠曰我將讓焉太子徯望十年不
獲而羽父弑隠於是桓曰隠攝也吾取之左氏信桓
之欺故曰攝公糓信隠之詐故曰讓(黃震日抄)昔無今有
者皆夫子所筆昔有今無者皆夫子所削也夫子之
筆始於書王夫子之削始於不書即位(吕祖謙集觧)
三月公及邾儀父盟于蔑(魯地凡邾公羊並作邾婁蔑公穀作昩私盟之始)
公與曰公也何可三月無公盟書(野編)我所欲曰及公
攝位而欲求好於邾也儀父邾君之字也邾魯之附
庸中國之附庸例稱字(孔義)凡記會盟於王法所不得
為者皆貶若以結信於魯故得貴之則桓十七年盟
趡又何為乎(劉敞權衡)
夏五月鄭伯克段于鄢(鄭地)
段不弟故不言弟如二君故曰克稱鄭伯譏失教也
謂之鄭志不言出奔難之也(左傳)于鄢遠也(糓梁)凡弟及
世子家事也目君大夫國事也繫國(野編)
秋七月天王使宰咺來歸惠公仲子之賵(王室下交諸侯之始)
昔者夫子序書夏商周稱王春秋繫王於天則何以
異於書或曰為萬世之法也或曰不然於是有僣王
者不天之繫則無以著無二之義也(簡端錄)國有疑於
公者决之曰公天下有疑於王者决之曰天王(野編)不
曰夫人曰惠公仲子者妾稱也(程傳)天子而賵妾母是
啓僣也(趙匡纂例)惠公仲子者惠公之仲子也桓之母也
或徵其手文曰&KR2590;(古文魯字)夫人也君子不言知其為仲
子而已矣賵曰仲子之賵宫曰仲子之宫稱天而
王尊但稱王而王亦尊蓋春秋為天子之事豈得有
所褒貶於天子哉惠公仲子公羊以為兼之是也
成九年之書僖公成風也亦然程子以惠公之妾為
惠公之仲子猶可以僖公之母為僖公之仲子則不
可(朱朝瑛讀春秋略記)文九年秦人來歸僖公成風之禭傳曰
秦人弗夫人也知此宰咺來歸惠公仲子之賵王亦
弗夫人也故春秋亦弗夫人也其以夫人奉仲子失
在隠不在王也書之以正隠爾(野編)以改葬故所以厚
惠公也并歸仲子所以定桓公也(辨義)惠公之妾仲子
也左氏以為兼賵公與仲子故在公以為緩在仲子
以為豫仲子於是時蓋已卒矣君子信經(邵寳左觽)吕朴
卿有言曰春秋周大夫不名爵從其爵單伯劉子之
類是也未爵稱字家父榮叔之類是也舍是無名者
矣是故經書魯隠元年天王使宰咺來歸惠公仲子
之賵書名而不書氏者士也桓四年天王使渠伯紏
來聘書氏及字者卿大夫也僖七年天王使宰周公
來聘書官而不名氏者三公也始使士繼使大夫終使
三公天子日微諸侯日強其情不甚明白哉(或問)
九月及宋人盟于宿(参盟之始)
惠公之季年敗宋師于莒公立而求成焉盟于宿魯
志也稱及稱人皆非卿也(程傳)及宋人盟于宿隠公之
私也隠公之初魯猶強間於齊宋鄭之間相為依附
然宋鄭不兩合而皆以齊為主齊為宋則附齊而援
宋齊為鄭則附齊而援鄭既盟宋矣石門與艾之盟
與齊鄭成而渝宋之盟隠公之私甚矣(蔡汝楠劄記)經惡
私盟始于蔑慮参盟始于宿公七年伐邾十年伐宋
二盟尋畔坎牲加書寧足信哉(張溥傳斷)
冬十有二月祭伯來(王臣私交之始)
來書(野編)來朝也祭伯非王命而私交不與其朝也(孔義)
先儒有王臣無外交之說非也天下有道諸侯順軌
豈有内外之限其相交好乃常禮也然委官守而遠
相朝無是道也周禮世相朝謂隣國爾(程傳)
公子益師卒(衆仲)
大夫卒書(野編)公子益師孝公之子(日抄)稱公子公子故
使為卿也或日或不日因舊史也古之史記事簡略
日月或不偹春秋因舊史有可損而不能益也(鄭傳)
朱子曰春秋一𤼵首不書即位即君臣之事也書仲
子嫡庶之分即夫婦之事也書及邾盟朋友之事也
書鄭伯克段即兄弟之事也一開首人倫便盡在
二年春公會戎于潛(書會之始亦外交之始會戎于潛春秋之始會吳于黃池春秋之終)
會書(野編)周衰戎狄雜居中夏魯有疆埸之交不得不
會之也(戴溪)諸侯非有天子之事不得出會諸侯况會
戎哉(孫復𤼵微)
夏五月莒人入向(入國之始)
入書向國也(野編)莒子娶于向向姜不安莒而歸莒人
入向以姜氏還(左傳)書人微者也(程傳)入者得而不居也
(公羊)
無駭帥師入極(駭糓作侅大夫專兵之始)
極國也(野編)無駭不氏未賜族也書帥師用大衆也非
王命而入人國邑見諸侯之不臣也(胡安國傳)
秋八月庚辰公及戎盟于唐(魯地之盟戎狄始)
潛之會猶請盟而辭復與之盟益非義矣(孔義)韓愈言
春秋謹嚴君子以為深得其旨何謹乎盟于唐而書
日謹之也(胡傳)
九月紀裂繻來逆女(裂繻公糓作履緰)
冬十月伯姬歸于紀
内女嫁書(野編)内女嫁為諸侯夫人則書逆書歸明重
事也先儒謂諸侯當親迎親迎者迎於所館故有親
御授綏之禮豈有委宗廟社稷遠適他國以逆婦者
乎詩稱文王親逆于渭未嘗出疆也(程傳)為來逆非卿
又為叔姬待年而書也(胡寧通旨)
紀子帛莒子盟于密(莒邑公榖作子伯此外相盟之始)
闕文也(程傳)子帛杜預以為履繻之字春秋無大夫在
諸侯上者此必紀侯莒子也紀廹于齊而與于莒故
相盟天下無主則小國不安而齊人滅紀之端見矣
(季本私考)杜氏以為把子紀字誤昭公四年莒人以牟婁
奔魯則為魯近矣把此時尚未遷緣陵也自此以前
因莒人入向而魯為莒紀盟于密以聯其交自此以
後八年公與莒人盟于浮來以成其外皆可佐證(辨義)
十有二月乙卯夫人子氏薨
糓梁謂隠之妻以不書葬知為君夫人蘇轍謂桓公
之母仲子也特立之廟而不祔故不書葬黃震以歸
仲子之賵卒應在隠前按後考仲子之宫為桓之母
無疑
鄭人伐衞(諸侯專征伐之始)
伐書(野編)段之亂公孫滑出奔衞衞人為伐鄭取廪延
鄭人既以王師虢師伐衞南鄙矣今復擅興師何為
乎(孔義)
三年春王二月己巳日有食之
事在二月則書王二月在三月則書王三月無事則
書時書首月日有食之有食之者也(程𫝊)異書言日不
言朔食晦日也古之為歷者食朔則朔食晦則晦謂
之平朔今之為歷者雖晦也必移之朔謂之定朔故
後世無食晦者(野編)經書日食三十六其行有常度矣
然每食必書示後世治歷明時之法也有常度則非
異矣然每食必書示後世遇災而懼之意也(胡傳)曷為
或日或不日或言朔或不言朔曰某月某日朔日有
食之者食正朔也不言日夜食也不言朔朔在前也
不言朔與日朔在後也(蘇轍)長歷推己巳實是朔日而
不書朔史失之也(左䟽)
三月庚戌天王崩(平王崩孫桓王立)
崩上墜之形四海之内皆當奔赴魯君不往罪不書
而自見也(程傳)天王崩魯不會葬者凡七諸侯皆然當
是時誰歟伯者謂之尊王不亦愧乎(邵寳)春秋歴十有
二王桓襄匡簡景志崩志葬者赴告及魯往會之也
平惠定靈志崩不志葬者赴告雖及魯不會也莊僖
頃崩葬皆不志者王室不告魯亦不及也(胡傳)
夏四月辛卯君氏卒(君公穀作尹)
聲子也隠公將不終為君故不稱夫人不稱子氏而
稱君氏何也哀公之母曰姒氏卒哀未君也隠既君
矣不稱子氏而稱君氏著其君也公羊糓梁曰此尹
氏也天子之大夫也天王崩為魯主故卒之王子虎
劉卷皆天子之大夫也其卒未嘗不名其曰尹氏而
不名非尹氏也蓋君氏也(蘇轍)任氏曰聲子也謂君氏
猶言寡小君也王㳂謂君之母氏謂如經之稱夫人
氏傳稱君姬氏之類(通說)以夫人禮成仲子之喪則聲
子猶娣姪也娣姪之喪史不書策於是以吾君之喪
其母不可不書史法適夫人喪不用夫人禮亦書某
氏卒如姒氏孟子是也而聲子獨稱君氏禮妾為女
君之黨服攝為君則不為女君之黨服聲子以攝女
君之貴異乎衆娣姪女君稱小君則攝如君得稱君
氏故特書君氏卒以明聲子繼室之為正惠公再娶
之非禮(趙汸屬辭)
秋武氏子來求賻(來求之始)
武氏子者天子之大夫也其稱武氏子何也未畢喪
孤未爵而使之非正也不言使桓未君也歸死者曰
賵歸生者曰賻歸之正也求之非正也周雖不求魯
不可以不歸魯雖不歸周不可以求之(蘇轍)木訥趙氏
曰凡書求賻求車求金皆誅諸侯不貢而天下無王
也尚何責天王哉先師宗諭王貫道嘗言周凡三求
求賻以平王崩求車以桓王將崩求金以襄王崩皆
以喪事之有闕賻賵之不供也魯不盡臣子之職致
周王下求謂魯秉周禮可乎(日抄)
八月庚辰宋公和卒(穆公卒弟殤公立)
諸侯卒書葬書(野編)崩薨者臣子之尊稱故外諸侯稱
卒以别内也(孔義)凡諸侯同盟名於載書朝聘會問皆
以名通故卒則書名不然則否左氏曰諸侯同盟死
則赴以名禮君薨赴於他國曰寡君不禄臣子而名
其先君非禮也(蘇轍)
冬十有二月齊侯鄭伯盟于石門(外諸侯特相盟之始)
齊鄭之交始此(孔義)齊鄭為一當時未有伯各於其黨
(野編)書此為艾之盟張本(趙木訥)外特相盟不書必關於
天下之故而後書莒紀無足道也齊鄭合天下始多
故矣天下之無王鄭為之也天下之無伯齊為之也
是故書齊鄭盟石門以志諸侯之合書齊鄭盟于鹹
以志諸侯之散是春秋之終始也春秋於隠桓莊之
際唯鄭多特筆於襄昭定哀之際於齊多特筆焉(陳𫝊)
(良後傳)
癸未葬宋穆公(穆公糓作繆)
諸侯告喪魯往會葬則書(程傳)
四年春王二月莒人伐杞取牟婁(伐國取邑之始)
外取邑書内取邑書(野編)諸侯相伐取地於是始取者
收奪之名(孔義)趙鵬飛曰莒入春秋首加兵于向今又
弱杞而攘其邑然至昭五年莒牟夷卒以牟婁來奔
戴溪曰徒為叛人之資耳(日抄)
戊申衞州吁弑其君完(桓公此書弑之始)
不稱公子身為大惡絶之於其先君也其又有以屬
稱者或過其親之以啓亂或見其以親而反讐事同
詞異各有義而不可例拘(孔義本程傳)
夏公及宋公遇于清(衞地書遇之始)
遇書魯宋為一(野編)古有遇禮以待不期之會亦相期
也而同于不朝之簡故書曰遇及者内為志也(孔義)為
衞謀也(日抄)
宋公陳侯蔡人衞人伐鄭(諸侯會伐之始亦東諸侯分黨之始於是齊鄭一黨也魯)
(宋陳蔡衞一黨也東諸侯分黨而天下始多故矣)
衞使宋為主使大夫將故序衞人於陳蔡之下(服虔)宋
殤不誅弑君之賊不念穆公舍其子而立已反以馮
在鄭從州吁伐鄭故是役也首謀在衛而以宋主
兵(孔義)不見人伐衛衛乃伐人耶衛風云從孫子仲平
陳與宋主兵者州吁將者公孫文仲也宋公為之與
夷宋之完也(野編)
秋翬帥師會宋公陳侯蔡人衞人伐鄭(大夫專將之始)
宋公使來乞師公不義州吁而辭焉公子翬請以師
會之公弗許固請而行(蘇氏)羽父我之州吁也亂者治
矣治夫與於亂者也與於亂者治而亂者其孤矣(野編)
九月衞人殺州吁于濮(陳地州穀梁作祝)
稱衞人衆詞也舉國殺之也(程傳)伐鄭稱人責詞也殺
州吁稱人衆詞也伐鄭之役公孫文仲為主將而稱
人則是指國人聽州吁號令從文仲而南行者也故
曰責詞其殺州吁則石碏謀之而使右宰醜涖之稱
人則是人皆有欲討賊之心亦夫人之所得討也故
曰衆詞于濮者憫衞國之人著諸侯之罪也以討賊
許衆人以失賊罪隣國(胡傳)吁二月弑君九月方討為
期也久傳者尤有不足之詞焉其得久者由宋魯陳
蔡助之胡傳罪鄰國有以哉(傳斷)
冬十有二月衞人立晉(宣公)
以衞晉推之宋御說晉黑臀周宜無不書於策者何
也黑臀也周也皆立於弑君者御說定意於國人故
皆削不書與國伐鄭以定州吁而天子不能正故特
書立晉以著衞人討賊立君之義於天下結正五國
輔簒之罪也陳氏曰必若衞人討賊而後可書立是
也(屬辭)殺州吁曰衞人立晉亦曰衞人抑何以異吾聞
亂臣賊子人人得而誅未聞國君人人得而立之也
此其所以異也(邵寳)濮陳地也請涖於衞故曰衞人殺
之也晉自當立立晉者誰耶故曰衞人立之也比於
蔡人殺陳佗則陳有佚賊比於齊人殺無知則齊無
立君天下後世知衞有人焉已矣(野編)
五年春公矢魚于棠(矢公糓作觀魯地)
君舉書觀魚非事也(野編)
夏四月葬衞桓公(十四日而葬)
討賊而始葬魯往會故書(孔義)
秋衞師入郕(公作盛)
衞之亂郕侵衞今故入郕(左傳)郕被隣國之兵自衞始
至十年齊鄭連兵入郕莊八年公及齊師圍郕而郕
降於齊文十二年郕伯來奔自此不復見於經國遂
滅矣(木訥)
九月考仲子之宫初獻六羽
考者始成而祀也諸侯不再娶孟子入惠公之廟仲
子無祭享之所為别立宫以祀之因其來賵而正名
之曰仲子之賵因其考宫而正名之曰仲子之宫而
夫人衆妾之分定矣初獻六羽者始用六佾也不謂
之佾而曰羽者羽以象文德婦人無武事故謂之羽
而不曰佾也(胡傳)八佾用宗廟久矣而不自知其僣也
至於考仲子之宫而用六羽春秋書之幸之也而有
遺憾焉諸侯之妾之用六羽猶諸侯之用八也(簡端錄)
邾人鄭人伐宋
宋人取邾田故邾人請於鄭以伐之凡班序上下以
國之大小而盟會征伐以主者先邾小而先鄭主兵
也(蘇轍)蓋事有輕重而大夫之會必以其班非有故不
得以微者往其以微者會則大國大夫下於次國之
卿若温之盟陳子序鄭人下是也次國大夫下於小
國之卿邾人鄭人伐宋是也先儒謂小國主兵序大
夫之上者非(屬辭)
螟
螟書螽書有&KR0558;書有蜚書多麋書蝝生書石書鷁書
鸜鵒書麟書害者災不害異(野編)詩去螟螣害稼也春
秋書螟記災也國之大事故書(胡傳)
冬十有二月辛巳公子彄卒(臧僖伯)
書日見恩禮之厚(胡傳)
宋人伐鄭圍長葛(書圍之始)
書圍志暴也(孔義)
六年春鄭人來渝平(公糓作輸平)
公之為公子也與鄭人戰於狐壤止焉故與宋為黨
修怨於鄭邾鄭伐宋入其郛宋來告命使者失詞欲
救而止鄭人遂乘隙而輸平也和而不盟曰平(蘇轍)渝
變也平成也六年春以前清之遇宿之盟我成於宋
六年春以後艾之盟防之會我成於鄭局於此一變
(野編)輸平者以利相結觧怨釋仇離宋魯之黨也後此
使宛來歸祊而魯入其地會鄭人伐宋得郜及防而
魯又取其二邑是知以利相結也(胡傳)
夏五月辛酉公會齊侯盟于艾(齊地齊魯交好之始)
始平于齊也(左傳)前此魯未嘗與齊交因鄭輸平之後
而公始與齊盟蓋皆鄭莊之謀也(吳澂纂言)
秋七月
此無事何以書春秋編年四時具而後為年也(野編)
冬宋人取長葛
圍其邑周一歲而取之(孔義)
七年春王三月叔姬歸于紀
書叔姬賢之也(蘇轍)娣歸不書閔其無終也(程傳)為有歸
於&KR0566;一事不容不書(野編)
滕侯卒
不書名史闕也(程傳)諸侯卒不同盟者五十二人不書
名者九人餘皆書名(陸氏纂例)不書葬者怠於禮而不往
弱其君而不會也
夏城中丘(書土功之始)
國之大役城書築書時亦書不時亦書(野編)凡用民力
雖時且義必書見勞民為重事也僖公修泮宫復閟
宫非不用民力也而不書二者為國之先務乃所當
用也人君知此則知為政之先後輕重矣凡書城完
舊也書築創始也(程傳)中丘近莒為城以偹之且為向
之外應也(私考)
齊侯使其弟年來聘(列國來聘之始)
聘書(野編)先儒母弟之說蓋緣禮文有立嫡子同母弟
之說其曰同母弟蓋謂嫡爾非以同母為加親也若
以同母為加親是不知人理也(程傳)鄭語來盟黑背帥
師皆罪其私也陳光奔楚而稱弟盗殺衞縶而稱兄
秦鍼宋辰皆責其薄也(胡傳)以弟為貶可施於陳光秦
鍼宋辰然段何以不弟也以不弟為無貶可施於許
叔蔡季然肹與鱄何以弟也且夫年之弟也為有公
孫無知也以病齊僖黑背之弟為有公孫剽也以病
衞定逆探於後追論於前於文太深於事無据夫義
繫於聘直云結艾之盟足矣(野編)
秋公伐邾(伐邾之始)
為宋討也渝蔑之盟矣(孔義)
冬天王使凡伯來聘(天王下聘之始)戎伐凡伯于楚丘以歸(戎患)
(之始)
春秋書天王下聘者凡八責諸侯不朝而坐受天子
之聘也國而曰伐此一人而曰伐天王使來聘
而戎伐之書之以罪魯也糓梁以為衞楚丘考之衞
楚丘自在河北周在河南是時河未南徙魯亦在其
南也從魯至周不宜由衞左傳魯有卜者楚丘之父
蓋以地為氏者則魯亦有楚丘也(略記)
八年春宋公衞侯遇于垂
宋衞為一(野編)齊將為鄭平宋衞有會期矣而宋衞先
為垂之遇者有私謀也有意於從齊黨而無志於釋
鄭憾也(孔義)
三月鄭伯使宛來歸祊庚寅我入祊(公糓作邴)
魯有朝宿之邑在王畿之内曰許鄭有湯沐之邑於泰
山之旁曰祊時天子不廵狩魯亦不朝故欲以祊易
許田各取其近者前此來輸平以言請之矣至是始
入地也入者内弗受也(程𫝊)宛之不氏鄭大夫之未賜
族者也(蘇氏)不結祊成隠之善也(野編)用是見鄭有無君
之心而謂天王不復能廵狩矣用是見鄭有無親之
心而敢與人以先祖所受之邑矣(胡傳)魯初睦宋齊恐
魯助宋故為鄭求魯不應反為宋伐邾故歸祊魯得
祊而始奉杜稷以從(木訥)鄭伯利在得許田故先使人
歸祊為異日取許田之地隠不悟其計受而有之自
鄭人輸平之後魯多墮鄭計而不自知(岷隠)
夏六月己亥蔡侯考父卒(宣公卒桓侯封人立)辛亥宿男卒
蔡未通而名者蓋通於惠公之世也宿嘗通矣其不
名失之也(蘇轍)
秋七月庚午宋公齊侯衞侯盟于瓦屋(周地参盟之始)
齊鄭方合宋欲間之盟齊不盟鄭(野編)宋衞一黨也齊
鄭一黨也鄭莊挾齊自強齊僖特假鄭以紏合不逾
年會防謀伐宋矣要盟何益哉(孔義本私考)参盟者無主
之盟也非以三國為限也但始於宋齊衞之三國故
相承以為参耳(後傳)
八月葬蔡宣公
諸侯五月而葬宣公卒兩月耳不及期簡也(孔義)
九月辛卯公及莒人盟于浮來(浮公糓作包好莒之始亦魯君特會外大夫之)
(始)
可言公及人不可言公及大夫(糓梁)非大夫敢盟公公
自欲與盟耳特書公所以譏公之失禮明非大夫之
事也(陸淳纂例)莒雖小國而入向伐杞能為魯患故七年
城中丘以偹之至是復屈己要盟於其地(孔義)
螟
冬十有二月無駭卒(駭糓作侅展氏)
公孫之子與異姓之臣未賜族而身為大夫則稱名
無駭挾之類是也己賜族而使之世為大夫則稱族
如仲孫叔孫季孫之類是也(胡傳)
九年春天王使南季來聘
天王之使至魯者於此而三魯無一答詳王使所以
著隠罪也(傳斷)
三月癸酉大雨震電庚辰大雨雪
雨𤾉之變甚者書(野編)不時災也非常為大亦災也(程傳)
三月夏之正月也雷未可以出電未可以見而大震
電此陽失節也雷以出電以見則雪不當復見而大
雨雪此隂氣縱也凡失其度人為感之也(胡傳)
挾卒(公糓作俠)
夏城郎
書不時也(左傳)郎邇宋城郎將為鄭伐宋也(孔義本木訥)
秋七月
冬公會齊侯于防(公作邴)
謀伐宋也左氏曰鄭伯以王命討宋之不王豈其然
乎假此以誑齊魯耳(孔義)
十年春王二月公會齊侯鄭伯于中丘
為師期也(程傳)防之會魯始與齊謀伐宋之舉至中丘
之會復偕鄭合謀而决出師之期經傳錄之著伐宋
之兵所由合也(汪克寬纂疏)
夏翬帥師會齊人鄭人伐宋
三國先遣將致伐齊鄭稱人非卿也(程傳)三國會伐宋
吾所知也宋公不王鄭伯以王命討宋於傳有之經
無是也且鄭伯安知有王鄭伯而知有王蝥弧之旗
魚麗之陳奉辭四伐為政於天下可也何為與虢公
争政哉(野編)
六月壬戌公敗宋師于菅(宋地)辛未取郜辛巳取防
魯於宋本無纖芥之隙徒以歸祊之故為鄭伯所役
翬既帥師會二國公復自出竒兵以襲人之虚而取
其二邑春秋書日所以著其暴辭婉而義見者也(家鉉)
(翁傳)
秋宋人衛人入鄭
宋又連衞以報鄭鄭幸菅之敗而不偹故師還及郊
宋衞已乘其虚而入之矣(高閌集註)
宋人蔡人衞人伐戴鄭伯伐取之(戴公作載)
宋人衞人入鄭蔡人從之伐戴鄭伯圍戴克之取三
師焉戴鄭所與也故三國伐之鄭戴合攻取三國之
衆(程傳)蓋戴已授其繹開之於宋鄭揆其不偹攻之於
後故一舉而取其師(通說)
羅喻義曰入隠之篇大抵皆宋鄭事也宋自殤公立
開怨於鄭傳所謂十年十一戰也起隠之四年宋公
伐鄭一翬會宋公伐鄭二邾人鄭人伐宋三圍鄭長
葛四取長葛五翬會齊人鄭人伐宋六敗於菅七取
郜八取防九入鄭十伐戴十一而宋自此病矣難𤼵
於州吁衞之亂易於宋當其起也惟公子馮之求及
其病也不中於在外之亡人而中於在近之逆人齊
鄭同謀者也陳蔡衞親宋者也入郛以前我附於宋
渝平而後我講於鄭取郜歸我取防歸我其入許也
又讓於我鄭之奉我至矣來即我謀爾
冬十月壬午齊人鄭人入郕(公作盛)
討不會伐宋也(程傳)郕衞所與也而齊鄭入之(集註)齊僖
與鄭同志今年入郕明年入許其後如紀惟以窺伺弱
小為事爾(野編)
十有一年春滕侯薛侯來朝(諸侯朝魯之始)
朝書(野編)諸侯雖有相朝之禮而當時諸侯皆不朝王
獨朝魯可乎滕薛二君不特言者又譏旅見也(程傳)
夏公會鄭伯于時來(時來公糓作祈黎鄭地)
謀伐許也(程傳)
秋七月壬午公及齊侯鄭伯入許
書會伐許者鄭志也書及入許者公所欲也(胡傳)
閻開正曰隠桓二十年間事皆以鄭莊為綱魯隠半
生全被鄭莊播弄
冬十有一月壬辰公薨
不地不葬知其有變也然春秋之意在元年不書公
即位矣春秋不言即位者其皆有故乎莊閔僖不言
即位故在前也隠不言即位故在後也(野編)不書葬不
成喪也(集觧)
歐陽修曰魯隠南面而治其國君其吏民者十餘年
死而入廟立諡稱公則當時魯人孰謂息姑不為君
也孔子修春秋凡與諸侯盟會行師命將一以公書
之於其卒也書曰公薨則聖人何嘗異隠於他公也
左氏何從而知其攝耶
黃震曰隠公春秋之初也春秋之初未有伯也而伯
之漸已萌蓋是時惟齊為大國惟魯為望國齊以黨
鄭伐宋魯以受鄭祊田忘鄭之讐而從齊故前乎此
惟兩君相會至此而諸侯參會矣前乎此惟敵國相
攻至此連諸侯伐宋矣故曰伯之漸也向使齊不私
於鄭而務使宋鄭相安魯不貪鄭之賂而不遽從齊
天下其庶乎然則伯之萌齊僖之為而魯隠助之也
春秋平義卷一
