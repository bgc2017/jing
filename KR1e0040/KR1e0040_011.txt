左氏傳續說卷十一宋吕祖謙撰
定公
季孫曰子家子亟言於我未嘗不中吾志也(元年)
此見得子家子為三家所敬愛處使魯當未逐季氏
之前能用子家則昭公必不至於如此
子家子不見叔孫易幾而哭(元年)
幾會也禮朝暮臨易幾者是當羣臣臨哭之後子家
方哭此一叚湏看子家當昭公不在時如此正直泰
山巖巖之氣象
叔孫請見子家子子家子辭曰羈未得見而從君以出
(元年)
古者繼世為卿時方見於君見於君然後見於卿大
夫當時叔孫成子尚為子弟未曾為卿故子家曰羈
未得見君不命而薨羈不敢見此二句最有意何故
大率君命見時便是以君命為卿而今君不曾命我
見汝時則成子之為卿不知是誰命汝子家子此言
雖是托辭以拒叔孫而大義凛然湏子細看
公衍公為實使羣臣不得事君(元年)
此語乃是季孫當時欲叔孫見子家說子家既不與
相見所以逹此說他所以說二子時盖公衍公為是
昭公子季孫要廢昭公之子而立公子宋故說二子
之罪欲使之不得立
子家子曰若立君則有卿士大夫與守龜在(元年)
子家謂立君一事湏合人謀又湏合天理方可不可
以一時私意廢立昭公既在外死湏立他嫡子方得
若羈也則君知其出也而未知其入也(元年)
此對得極懇切謂我與君同出而今則獨入則吾有
去而已未知其可入也
從公者皆自壊隤反(元年)
想當時子家未對之前其間亦有要歸魯者觀子家
謂貌而出者入可也當時亦有備數而出者若不是
子家倡此大義則亦湏有一半入
生不能事死又離之以自旌也(元年)
當時季氏只要彰昭公之惡不知適所以自彰其罪
葬昭公於墓道南孔子溝而合諸墓(元年)
是改其墓道使與羣公為一也當時葬昭公於墓道
南是自在一處不與羣公通也
鞏簡公棄其子弟而好用遠人(元年)
如單獻公棄親用羈相似故春秋多重族姓
楚子常止唐成公蔡昭侯(三年)
楚昭王看後来亦是賢君何故為子常如此此是權
柄為子常所執所以制不得
將長蔡于衛(四年)
晉自来會盟不曾以蔡先衛何故於今却特欲先蔡
盖晉衰不能為蔡伐楚然蔡當時曾遣子為質以伐
楚今晉奈何楚不得又全然不理亦不得故所以先
蔡者特不過以虚禮悅蔡耳此見晉之衰處
分魯公以大路大旂(四年)
當時周公不之魯故先賜伯禽
夏后氏之璜封父之繁弱(四年)
後来陽貨盗竊寳玉大弓便是此二物
殷民六族殷民七族(四年)
殷民六族何故遷於魯殷民七族何故遷於衛盖此
皆商之大族難治者也當時紂為天下逋逃主萃淵
藪大家強族頑狠弗率之徒皆聚在商都周公分殷
頑民便擇最難化者遷之洛邑而周公自教之其次
便遷之於魯而伯禽教之又其次遷之於衛而康叔
教之遷之於魯者盖魯則又周公之國遷之於衛者
盖衛去王都相近此周公所以分散在此兩處其他
小民雖有頑者亦不難處置惟是大族乃是一國之
望呼吸響應易得生事此周公所以先措置分此大
家書曰暨厥臣逹大家又曰世禄之家鮮克由禮正
是說此事
帥其宗氏輯其分族將其類醜(四年)
帥其宗氏者謂同宗者也自高以下小宗之屬皆是
輯其分族是廣言之也將其類醜是輿臺皂隸之屬
使之職事于魯(四年)
使之職事于魯者是殷之六族皆供伯禽之命也
祝宗卜史(四年)
所以特言此者古人只理會人神此四官皆是王命
而賜之不得私立所以重其事
備物典策(四年)
如周禮典命所謂侯伯七命其國家宫室車旗衣服
禮儀皆以七為節者便是備物也典策便是策命
因商奄之民(四年)
因商奄之民者商奄是紂之黨當時同四國作亂周
公伐之以分散其民於魯
命以伯禽(四年)
伯禽是古書篇名命以唐誥亦是古書篇名孔子所
刪者正如唐誥之類
少帛(四年)
周禮以此封異姓今以封同姓要之亦通用周禮司
常云通帛為旜雜帛為物通帛便是大赤大赤即綪
茷也雜帛便是少帛也綪茷既是旃下面何故又說
旃盖茷言旂之尾旃言旂之身
封畛土略(四年)
封畛土略言其詳也上云分之土田陪敦言其略也
古文多是前後互見
取於相土之東都以會王之東蒐(四年)
相土契之孫其都南京東都又是别都也東蒐者只
是東方之蒐也杜預便謂是泰山然亦未有攷處
疆以周索疆以戎索(四年)
疆以周索如周人百畝而徹之類是也疆是授田於
民戎索者如二十而取一之類也
文之昭武之穆(四年)
父為昭子為穆父為穆子為昭
黃父之會夫子語我九言(四年)
黃父之會趙簡子深有感於子太叔所舉子産之言
禮者天地之經一段到後来意猶以為未足故再請
於子太叔而後以九言語之此九言却是趙簡子切
身事當時晉公室衰六卿之族強盛已自有分晉之
漸故子太叔曰無始亂無怙富以下可謂告得親切
畢竟簡子後来終是得力定公十三年趙稷涉賓之
徒作亂董安于告趙孟趙孟曰晉國有命始禍者死
此可見簡子聞太叔之言得力處
伍員為吳行人以謀楚(四年)
伍員任吳如此何故却只做行人盖行人之官在吳
為最大如申公巫臣亦是報楚而為行人於吳於此
可見
伯州犂之孫嚭為吳太宰以謀楚(四年)
伍員與太宰嚭初間同謀伐楚如此好到後来闔廬
既死之後太宰嚭却反為員之害何故盖太宰嚭若
不是闔廬死時亦無緣會敗露正如四凶若不遇舜
時如何會見然伍員為吳行人以謀楚嚭為吳太宰
以謀楚初間不知此二人果相知否盖伍員其父見
殺太宰嚭其族亦見出皆是報仇必湏同心戮力然
太宰嚭其初亦豈無見破他處只伍子胥往往見他
盡心彌縫不覺故伍員經營之於外太宰嚭為謀於
其内大率事如此等處當子細深看
舍舟于淮汭(四年)
舍舟于淮汭者盖吳是舟師水路至舍舟時已自度
過了但有舟在故司馬戍所以悉方城外以毁其舟
者欲吳無舟可歸
史皇謂子常楚人惡子而好司馬子必速戰(四年)
楚之亡只緣史皇之謀史皇之初謀欲子常母令司
馬獨克吳到子常欲奔時史皇又要教他必死是何
故小人之意只要忠於子常而不知皆出於私初間
之意其私固易見後来使他必死時亦是私心為名
而已
闔廬之弟夫㮣王(四年)
夫㮣王三字是後来追書當時亦不稱王
楚瓦不仁其臣莫有死志先伐之其卒必奔(四年)
臣便是令尹所屬之臣卒却是臣之卒如城濮之戰
子玉為令尹以若敖之六卒將中軍盖是他家兵
史皇以其乘廣死(四年)
史皇非不是忠只是不知大義所謂自經於溝瀆
楚子取其妹季芈畀我以出(四年)
季芈畀我只一人左氏書此一句正是史法便見得
其餘皆非楚所有故以班處宫正是公羊謂君處君
之宫而妻君之妻大夫處大夫之宫而妻大夫之妻
盖子女玉帛皆非楚有楚君倉卒中只帶得季芈一
人走出盖季芈是未嫁之女觀後面以妻鍾建便可
見
左司馬戌及息而還(四年)
當時子常為令尹司馬戌都不得行其志到此見得
楚大勢已敗司馬戌亦只得自息還然此時之勢已
如此而戌猶能敗得吳師于雍澨然其後所以至死
時亦有由盖初間勸子常去費無極時沈尹戌亦是
要子常好然司馬戌只是勸得小處而不知大處故
所以至此當時若能勸昭王去得子常時方得究竟
今不能去大處理會却只在子常手下扶持以此論
来楚之亡司馬戌亦與有罪
吳句卑曰臣賤可乎司馬曰我實夫子可哉(四年)
可哉二字是乃媿之之辭看此一段見得司馬之臣
如此又看楚瓦不仁其臣莫有死志子常之臣却如
此湏合兩邊看方見得
句卑布裳剄而裹之(四年)
此是司馬令句卑殺己如梁末帝使皇甫麟斷吾首
一般梁主謂皇甫麟曰李氏吾世讎理難降服不可
俟彼刀鋸吾不能自裁卿可斷吾首句卑恐其首墜
地故先展其裳藉地而後剄之
動無令名非知也(四年)
當時風俗以報仇為勇名故曰此非令名正與前面
齊豹事一般
君若顧報周室施及寡人(四年)
盖吳是姬姓所以如此說
鑪金初宦於子期氏實與隨人要言王使見(四年)
見者便是欲宦之莊子讓王篇曰楚昭王使屠羊說
見屠羊說曰楚國之法必有重賞大功而後得見正
是此意
伍員曰我必復楚國(四年)
子胥與鄖懷俱是楚人何故鄖懷報仇則曰弑君子
胥復仇則曰義盖子胥其父見殺便出奔吳故於楚
君臣之義絶若鄖懷尚在事楚則自有君臣之分也
伍員與申包胥友其亡也謂申包胥曰我必復楚國胥
曰勉之子能復之我必能興之(四年)
員與胥正是執友所以敢如此說然觀此亦見得楚
所以亡處何故盖人才如此却使之在草莽國安得
不亡
吳為封豕長蛇(四年)
封豕便是野猪長蛇正所謂巴蛇吞象之蛇皆能害
人者也
若隣於君疆場之患也(四年)
吳有楚則與秦隣正說秦楚接界處便是武關路
逮吳之未定(四年)
盖雖滅楚而未定其地
秦伯使辭焉(四年)
此便是不肯出師大抵人情多是看勢秦見當時楚
已滅了申包胥又是一箇單使更無侍衛此所以辭
之也
改步改玉(五年)
此如國語改玉改行一般盖君臣之間其行步各有
遲速先後如君行一臣行二是也
陽虎欲逐仲梁懷(五年)
陽虎欲逐仲梁懷一叚此見陪臣強處然自當時觀
之季平子如此強盛身死未幾而陽虎便敢於逐仲
梁懷囚季桓子何其如此之速盖季平子當時逐昭
公時正是陽虎之徒出力向前理會此事到得平子
既死之後其害自然到此正如鄭莊公收拾祭仲曼
伯祝聃之徒其初有至於射王中肩者及莊公既死
五子便爭立當時雖是昭公懦弱之過亦是祭仲祝
聃之徒餘毒流禍如此故其事正與陽貨相類
子期將焚之(五年)
此是火攻法當看孫子大率軍中用火時必看風勢
之逆順茅葦之有無
公叔文子老矣(六年)
大率既告老而歸則不與國事然有大事則雖告老
亦當出言之如孔子請討陳恒亦是告老之後以公
叔文子平時時然後言觀之必是寡言底人今所以
言者必是國之大事盖魯衛是同姓之國最相睦如
遷頑民在洛陽者周公自主之其餘便遷諸衛使康
叔主之觀此一事見得魯衛如此親睦到此却因小
忿以棄舊德不可壊了此正公叔文子所以不得不
出来說盖春秋之時齊雖是先王之國經管仲為政
之後典刑俱亡晉既非舊國又是晉文之後典刑亦
亡當時只有宋與魯衛尚有典刑如曰宋魯可以觀
禮如曰諸侯惟宋事君昭公之難亦曰宋衛皆利納
公觀此見得惟有宋魯衛三國在春秋時最好故公
叔文子所以見得此却是大事然觀文子之言既說
昭公之時其事如此又說周公康叔之相睦如此以
此見老成人之言自有来歴
陽虎御季桓子公歛處父御孟懿子將宵軍齊師(七年)
此是陽虎欲陷季孟於齊師其意知齊必殺之所以
宵軍之也
不待有司(七年)
見得只是單車出
顔高奪人弱弓(八年)
顔高之弓為人傳觀至齊師至急忙取人弱弓以戰
宋樂祁歸卒于太行士鞅曰宋必叛不如止其尸以求
成焉(八年)
此見晉極衰處當時天下大勢皆衰如吳闔閭之勢
又衰楚子西只能自守而已東西南北無一國彊者
魯於是始尚羔(八年)
魯是秉禮之國而不知禮其他可知想是自昭公失
國之後方如此凡事纔經十餘年無人接續自然失
其本
王孫賈趨進曰有如衛君其敢不惟禮是事而受此盟
也(八年)
此不獨是告晉君又所以告之於神明如戱之盟(襄九)
(年)公子騑趨進曰鄭國而不惟有禮與彊可以庇民
者是從崔慶之盟(襄二十五年)晏子仰天嘆曰嬰所不惟
忠於君利社稷者有如上帝二者正與此相類
衛侯欲叛晉而患諸大夫(八年)
衛大夫何故不肯叛晉盖自文公以来百餘年衛常
服晉人情安習以此難叛
工商未嘗不為患(八年)
此見古者工商未嘗與士農雜居盖工商無土著多
居城市故國有難則工商同受其害也
將如蒲圃(八年)
陽虎若就季氏之家害之他必有備所以必出郭乘
其無備也
桓子咋謂林楚(八年)
季氏當時全得林楚力
右師曰喪不在此故也(九年)
此一句見得春秋時喪在時同宗必不舉樂如所謂
隣有喪不巷歌之類
鄭駟歂殺鄧析(九年)
析亦當時才辨之士擅立法令亦自當殺然既用其
刑則不當殺看此一節孑然都無樂善意思静女指
一事而言竿旄取其樂善此湏看得左傳愛惜人才
忠厚之意列子說鄧析一段當錄
陽虎使焚萊門(九年)
此是虎雖被圍在窘迫中猶有計
鮑文子諫齊侯(九年)
鮑文子以老成臣所以諫如衛公叔文子相似
上下猶和衆庶猶睦(九年)
此猶字當看魯雖微猶如此
親富不親仁(九年)
此是陽虎平日所言如為富不仁之類是也
齊侯執陽虎將東之(九年)
齊欲以陽虎歸之魯
鍥其軸麻約而歸之(九年)
此只要使邑人不覺誤其用也
載蔥靈寝於其中而逃(九年)
寝於其中使人不見如或坐或立則人或有知之者
矣
先登求自門出(九年)
此欲獨入開其城門却引外面師徒入来
猛笑曰吾從子如驂之靳(九年)
此見王猛本非十分要爭功只且以此試東郭書
其君在焉(九年)
亦見衛靈公有才能處
晳幘而衣貍製(九年)
何故不便說東郭書名姓盖欲不知以示其公耳
士兵之(十年)
見得魯尚自有備
齊侯將享公孔子謂梁丘據(十年)
孔子何故與梁丘據言他是近習緣當時攝行相禮
所以與之言
涉佗步左右皆至而立如植(十年)
言其分為左右兩邊行步都相似盖他兵教得熟所
以如此不是臨時使他如此
晉人殺涉佗(十年)
涉佗倚仗晉是大國趙鞅是權臣又見他使所以盡
力做都無斟酌想是趙鞅亦不教他如此正與晁錯
相似大抵纔是倚人做事自是如此
侯犯以郈叛(十年)
湏看初間都無此緣昭公出奔後魯國大變都無紀
綱所以如此
公取而朱其尾鬛以與之(十年)
此只是異其色却要認不得
魋懼將走(十年)
此見向魋初間尚未曾十分可畏自此後却方難制
以此知小人恣横只緣寵愛太過
子為君禮(十年)
盖古者待罪必於境君賜環則還君賜玦則去
武叔聘于齊齊侯享之曰子叔孫若使郈在君之他竟
寡人何知焉屬與敝邑際故敢助君憂之(十年)
此是齊侯以虚言示武叔盖郈本不曾入於齊當時
侯犯出奔時駟赤便已自納魯人了侯犯只獨出奔
耳齊侯於此不過要以虚人情底言語示恩於魯所
以武叔都不受他之說以此知人只以虚言為人情
者深為可恥
宋公母弟辰入于蕭以叛(十一年)
蕭是大邑莊十三年宋閔公時羣公子亦入于蕭今
年母弟辰之亂非獨是所據之地可畏而所謀事之
人亦可畏如仲佗之徒及樂大心凑合得成所以為
宋大患
冬及鄭平始叛晉也(十一年)
當此時晉之屬國皆不屬晉如衛又自去年叛今魯
又與鄭平諸侯皆無從晉者
滑羅殿(十二年)
殿者獨當其後正如先登者獨當其前今滑羅為殿
而却不退於列此安得謂之殿周勃傳謂殿注云軍
後曰殿此漢時殿之名尚在至三國却謂之斷後
叔孫氏堕郈季氏堕費(十二年)
魯堕郈費此事若出於仲由之謀則子路似乎自專
若孔子既為司寇而此事又做不了何故當細思之
齊侯衛侯次于垂葭(十三年)
此地正是西晉高平國屬古兖州在今京東西路濟
州
齊侯皆歛諸大夫之軒(十三年)
此只是要諸大夫用力耳
趙孟怒召午而囚諸晉陽(十三年)
邯郸午之意本亦是好意只緣趙鞅不相信所以疑
他大抵人不相信不可出力来任事
三家未睦可盡克也(十三年)
當時三家既劫公以伐范氏中行氏則伐三家便是
伐晉君相似何故高彊却勸伐之盖高彊只要伐他
之家如齊滅崔杼只破崔杼之家家破則自無去處
范中行氏雖信為亂安于則𤼵之(十四年)
當初安于只是請趙孟先為備又不曾用其謀何故
謂安于則𤼵之盖知文子之意謂范中行氏之亂正
是安于之言迫得他作亂所以歸罪於他
衛侯為夫人南子召宋朝(十四年)
衛侯所以召宋朝而不以為怪何故盖淫亂流蕩之
人舉動多是如此以此看来前代忠臣義士往往當
昏亂之朝而力諫其君所好之非所嬖寵之失自以
為其君一聞此語便深疾邪惡以遠去之而不知其
未必見省盖人之性情自是如此如唐武三思事可
見盖人不是一樣君子所以要通天下之志
太子三顧戱陽速不進(十四年)
戱陽速處得是
晉人敗范中行氏之師于潞獲籍秦高彊(十四年)
彊本是齊國上卿緣陳鮑挟君以叛高彊遂伐君公
議不與所以國人不容於齊遂奔晉至范中行氏欲
伐君之非高彊知之却不知托身於范中行氏之非
盖緣他更得一事只知得一事不曾統體曉得非所
謂增益其所不能者也若豪傑之士因一事錯則全
體盡曉以此知人因一事不是却只知得一事者誠
不濟事
葬定公雨不克襄事(十五年)
古人不拘隂陽若是大雨亦湏當止公羊論之詳矣
胡氏論大國當自有備此亦見魯之衰皆無備矣
