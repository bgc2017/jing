左氏傳續說卷八宋吕祖謙撰
成公上
齊侯親鼓士陵城(二年)
陵城是勇氣激𤼵直踰其城不待用雲梯也
郤克請八百乘許之(二年)
城濮是春秋大戰不過用車七百乘盖古者用人為
兵互相調𤼵所以少不如後世盡𤼵人以為兵也鞌
之戰晉用八百乘此時雖添百乘亦不過六萬人至
昭十三年晉治兵于邾南甲車四千乘計三十萬人
前此未嘗有用許多人者春秋到此時盖已與戰國
時相接戰國策田單問趙奢曰帝王之兵所用不過
三萬而天下服今將軍必負十萬二十萬之衆乃用
之何也對曰古者四海之内分為萬國城雖大無過
三百丈者人雖衆無過三千家者而以三萬距此奚
難哉今取古之為萬國分以為戰國也能具數十萬
之兵曠日持久數歲即君之齊已齊以十萬之兵攻
荆五年乃罷趙以二十萬攻中山五年乃歸以此看
得後世却未有用七百乘
齊侯使請戰(二年)
前時如城濮之後請戰之辭只是一次至此何故又
曰大夫之許寡人之願也若其不許亦將見也盖齊
侯只欲鼓作三軍之勇氣
齊高固入晉師(二年)
此是致師
欲勇者賈余餘勇(二年)
賈余餘勇其驕如此安得會勝
卻克傷於矢曰余病矣(二年)
當徵會於齊時卻子曰所不此報無能涉河伐齊之
氣如此勇到此却欲不進何故盖卻克當此時想是
甚枝梧不得所以如此說若鼓音才不繼時晉師便
敗只頃刻間耳當時全得解張之力看其言力挽卻
克如此遂成鞌之勝此見卻克頼左右得人所以至
此大抵人放意懈怠時皆在前後左右扶持底人著
力推挽
射其御者君子也(二年)
古者一車三人自非元帥御者居中居其中者必是
一個好人
逢丑父與公易位(二年)
此是見時勢急廹不可走故使之易位古者軍將在
軍皆同服
鄭周父御佐車(二年)
佐車便是貳車朝祀時謂之佐車周禮田僕掌佐車
之政檀弓魯與宋戰於乘丘公隊佐車授綏兵車之
法將在鼓下御者在左軍右在右執刃
每出齊師以帥退入於狄卒(二年)
齊頃公每出齊師時必先自當其前以帥厲退者然
頃公既自前入晉軍則齊師繼至士卒乘勢而進與
晉軍相夾故頃公誤辟入狄卒此亦見狄人常為晉
用處如襄十六年晉敵其上戎亢其下可見
辟女子(二年)
辟女子之言亦可見春秋之餘民尚有三代氣象
齊侯使賓媚人賂以紀甗玉磬與地(二年)
賓媚人是國佐經書國佐傳書賓媚人左氏欲教人
互見賓姓也媚人是族
晉人曰必以蕭同叔子為質(二年)
以蕭同叔子為質晉固知其不可行然當時只欲辱
他耳然賓媚人便直分明對他曰蕭同叔子非他寡
君之母也此大段勝得他大率人語言湏當直如此
分明向使齊或卑語屈節以告晉則晉益加侮矣賓
媚人之對可謂使臣矣頃公雖無道然能選擇此等
使臣是尚能用人在如此則晉亦未可十分弱齊
物土之宜(二年)
物土之宜從其高下燥濕之宜如稻宜下地粟宜高
地之類
南東其畆(二年)
北以南為上西以東為上言南則北在其中言東則
西在其中古者井田之制溝洫縱横兵車亦難經過
五伯之覇(二年)
王政修明則安得有伯自王政衰微而後伯者出夏
伯昆吾商伯大彭豕韋此是三代之伯春秋之伯齊
桓晉文秦穆楚莊宋襄或者以勾踐與五伯之列
魯衛諫曰齊疾我矣
魯衛來諫盖事不如此則無收煞
苟有以籍口而復於寡君(二年)
此見古人善為辭命
乃大戶(二年)
大戶是大閱視民之戶口盖常時自有軍籍到此又
恐有隐匿者有未曾注於籍者所以大視之如宣王
料民之事雖不是大戶然大略亦可因此見
魯以執斵執鍼織紝賂楚(二年)
此皆魯工巧底人楚無之故以為賂
蔡侯許男不書乘楚車也(二年)
春秋時凡諸侯乘他國之車則以為耻盖以有臣僕
之意也如定公十三年齊欲與衛乘使告曰晉師至
矣齊侯曰比君之駕也寡人請攝乃介而與之乘此
正是諸侯乘他國車之例
公衡逃歸臧宣叔曰衡父不忍數年之不宴以棄魯國(二年)
此一段最要看何故論衡父為質於楚時固不如在
魯之安然為質於楚時楚盖自以賓禮待之亦不為
十分不好但衡父本不以國家為念只欲自便其身
耳所以有昭七年薳啓彊之事大抵人最不可求一
身之利而不能隐忍終至於貽患後世此處最宜深
看然臧宣叔既明見得後日之患禍如此分明何故
初間却不肯自去使楚盖臧宣叔是氣直底人他見
當時季氏執政合是季孫而季孫却不出所以不平
故辭以無功而受名而孟孫所以自請往要之人臣
之義不當如此然此處亦可見三家專權處三家在
當時最是季氏為強故魯有事季氏多不出惟是大
事則問出耳其次到叔孫又其次方到孟氏盖孟氏
在當時亦弱故當時有事非臧宣叔出則孟孫出
是行也晉避楚畏其衆也(二年)
晉避楚如何見得盖晉伐齊後便歸當時若歸得緩
時必與楚師遇
中行伯之於晉也其位在三(三年)
盖晉卿之位以中軍帥為首中軍佐次之上軍帥之
位却在其三其次序如此當時中行伯却為上軍帥
韓厥登舉爵(三年)
舉爵如晉平事雖是罰爵亦可看
臣之不敢愛死為兩君之在此堂也(三年)
此是謙辭只是欲齊來服晉
晉侯之命在諸侯矣(四年)
盖言晉為諸侯之主諸侯從違晉侯之命係焉
兩君之所欲成(四年)
成如虞芮質厥成之成
嬰曰我在故欒氏不作(五年)
當時欒氏所以欲害趙氏何故盖當時欒書將中軍
正是執政嬰所以能令莊姬護趙氏者盖莊姬乃晉
成公女觀成公八年莊姬譛之於晉侯事可見
嬰夢天謂已祭余余福女(五年)
此亦見先王禮典廢壊所以大夫僣而祭天古者天
子乃祭天
荀首逆女宣伯餫諸榖(五年)
此是晉人自魯境過魯以芻米往饋之古禮猶在
晉侯以傳召伯宗(五年)
𫝊車或謂之驛或謂之𫝊皆是驛車之名在唐專有
館驛使
伯宗辟重(五年)
重車轉動甚難故重人教伯宗不如自徑路速往伯
宗見其說有理所以問絳事重人又言梁山崩因舉
故事告之重人必是隐者知得典故想伯宗反未必
知之
出次(五年)
出次不必出郊但避正寢
伯宗請見之(五年)
古者無故不見君纔見君便爵之以官伯宗所以欲
見重人正欲官之也榖梁言伯宗攘善則恐不然恐
失於傳聞之差不如左傳所載有理
楚人執皇戌及子國(五年)
楚執皇戌子國何故盖皇戌是攝鄭伯之辭者子國
恐是當時為介底人所以俱為楚所執
同盟於蟲牢鄭服也(五年)
盖當時南北強弱之勢全在鄭之從違
宋公辭以子靈之難(五年)
辭以子靈之難者尚有餘黨未平
士貞曰鄭伯不安其位(六年)
位便是兩楹之間
季文子如晉(六年)
蓋重其事則上卿自往
趙同趙括欲戰(六年)
同括乃向來從彘子之人其輕躁可見
善鈞從衆(六年)
善指賢者譬如有善人十人其一說或二三人欲如
此其一說或七八人欲如彼兩說皆出於賢者之謀
似皆可從此所善均也從衆者却就賢者兩說之中
擇其衆者從之皆所謂從衆也若不問其人之賢否
而徒例從衆則不可此處如識得便有受用處
善衆之主也(六年)
此正指賢者言之
中國不振旅(七年)
入曰振旅不振旅者只是用兵不勝此是係天下盛
衰中國弱則夷狄盛
晉人以鍾儀囚諸軍府
軍府是藏軍實之府凡獲俘囚皆藏於此府
楚子重請申呂以為賞田(七年)
賞田制度在周禮載師之職曰以賞田任遠郊之地
司勲掌六鄉賞地凡頒賞地参之一食注云賞田在
遠郊之地屬六鄉焉賞地之稅参分計稅王食其一
也二全入於賞之臣也
子重殺巫臣之族(七年)
楚共王前時止子反重錮巫臣如是之明今却如是
巫臣請使於吳(七年)
巫臣初止欲報私怨其後楚為吳所伐
通吳於晉(七年)
吳自此漸盛
晉趙莊姬譛趙同趙括(八年)
晉趙莊姬一段與史記所載不同史記所載失於傳
聞之差是時晉室正盛而史記却云索於宫中夫人
置兒袴中趙嬰已死了而云與同括同時死蓋太史
公理會大處儘好只此等不甚細考所以只據傳聞
之誤謂屠岸賈索莊姬之所生子於公宫亦恐不然
蓋晉宫中自有紀綱亦不容得如此
以其田與祁奚(八年)
大抵有官則有田趙氏之後無官故無田以與之而
乃以其田與祁奚
豈無僻王頼前哲以免也(八年)
言三代亦有邪僻之子孫頼禹湯文武之德以免同
括雖有罪亦當念趙衰趙盾之功勲於晉國
唯或思或縱也(八年)
思謂思開啓封疆底人縱謂我放縱而不整頓備禦
之謂杜氏謂縱其暴擄者則恐說不甚通
君後諸侯是寡君不得事君也燮將復之(八年)
士爕向在同寮中如此謙遜到聘魯時公請緩師則
對魯之辭又却如此嚴毅盖在國則本無所争但當
退讓將君命以出使則不可辱國故湏直致其意若
一味柔懦則不能做事一味剛狠時亦不能臨事會
如此韓昌黎做王仲舒墓誌云氣銳而又剛以嚴哲
人之常愛人盡已不倦以止乃吏之方與其友處順
若婦女何德之光孔戡墓誌云君於義若嗜欲勇不
顧前後於利與禄則畏避退處如怯夫學者要當如
此
凡諸侯嫁女同姓媵之(八年)
同姓媵凡諸侯適女方嫁庶女皆為媵
杞逆叔姬喪請之也(九年)
杜氏謂魯強請之恐當時未必是如此左氏曰為我
也以其為魯故也左氏之意自分明
使稅之(九年)
想晉亦不常常拘縶只晉侯來時又暫囚之
泠人也(九年)
泠人樂官樂官多瞽者以此觀之亦不盡是瞽
先父之職官也(九年)
蓋古者所以藝之得名於後世者以其世世相習所
以專精史記歴書云疇人子弟分散如淳註曰家業
世世相傳為疇律年二十三傳之疇官分從其父學
此可見古之世業處其他如卜筮百工莫不盡如此
禮記曰良冶之子學為箕裘先自易者為之
楚囚君子也(九年)
觀其應荅之間便有此四德此必能成事
尊君敏也(九年)
敏是明逹知禮之謂
詩曰雖有絲麻無棄菅蒯雖有姬姜無棄蕉萃(九年)
所以引此詩意者蓋謂大國雖要害處己自守備了
然其無要緊處尚不可不守况今莒是小國尤不可
不加守備也
我執一人焉何益(十年)
一人猶言一獨夫爾
鄭子罕賂以襄鍾(十年)
古人以鍾為重器
壊大門及寢門而入(十年)
天子有五門諸侯有三門曰臯門應門寢門
公疾病求醫於秦(十年)
秦多良醫醫緩醫和皆是秦人
攻之不可逹之不及(十年)
攻之以藥逹之以針凡針炙皆曰逹逹通其氣
使甸人饋麥(十年)
天子謂之甸師諸侯謂之甸人甸師之職掌帥屬而
耕耨王籍以時入之共齊盛
饋人為之召桑田巫(十年)
饋人是掌飲食之人如天子之膳夫是也
忠為令德非其人猶不可(十年)
如廢置之事非是大聖賢心純於國家者亦恐不能
免嫌疑之迹譬如放太甲須伊尹方可今叔孫申之
謀當時意雖為鄭君然其間亦非是盡純於鄭君故
左氏所以如此說
晉人止公(十年)
蓋因八年晉歸齊汶陽之田是以疑公
聲伯之母嫁于齊管于奚(十一年)
齊管于奚亦管仲之後杜氏註管氏之世祀也宜哉
云仲之後於齊沒不復見此恐杜氏偶考之不精耳
卻犫求婦於聲伯聲伯奪施氏婦以與之(十一年)
當時聲伯不辭卻犫何故想卻氏指施氏婦之名以
求於聲伯聲伯不得不奪以與之不然聲伯豈不能
以無婦辭之乎此一段見卻氏淫處
晉卻至與周争鄇田王命劉康公單襄公訟諸晉(十一年)
此見周室衰弱
昔周克商使諸侯撫封(十一年)
撫者蓋新王即位雖向來諸侯已封建了到此必須
再封諸侯以各撫有其封内之地或有因其舊而封
之者或有更其舊而别封他人者須重新整齊過此
之謂撫封
若治其故則王官之邑也
王官邑是畿内来地王制謂内諸侯禄也外諸侯嗣
也此固是先王之定制然畿内諸侯或有累世賢者
亦世封之外諸侯或有不賢者亦必别舉賢者更封
之
宋華元合晉楚之成(十一年)
晉楚向來都未曾有合成者到此一節兩邊皆衰晉
厲公幼楚共王弱所以合成若一邊強時必不如此
然當時華元之意只欲息列國戰争之難耳蓋宋是
今南京正居南北兩間此所以欲合晉楚之成也
秦晉為成(十一年)
秦晉為成此又别是一事又不緣晉楚之成秦晉之
成是秦先疑晉
謀其不協而討不庭(十二年)
不庭是晉楚之庭恐非王庭
卻至對子反(十二年)
晉卻至對子反之辭備知先王典禮而又以治世宴
享之禮與亂世諸侯略其武夫以為腹心一段對說
最有意思蓋先王所以有宴享之禮正所以通諸侯
往來之情使其相與以誠相接以和則分争之禍自
無所起此先王制禮之意非徒然文具也至於後世
徒恃武夫以相侵奪多少費力其視典禮行而弭亂
於無形者其用力豈可同日而語哉大抵武夫固不
不可無然徒恃武夫則亦末策耳盖當時去古尚近
卻至尚聞得先王之意所以說得有理就三卻中言
之至又勝得犫錡二子觀對子反之辭深知先王之
意如此到鄢陵之戰力欲與楚戰却又忘了前日之
言以此知無事時說得易臨事時做便難
百官承事朝而不夕(十二年)
柳子厚曰古者旦見曰朝暮見曰夕故詩曰邦君諸
侯莫肯朝夕左氏傳曰百官承事朝而不夕禮記曰
日入而夕又曰朝不廢朝暮不廢夕晉侯將殺竪襄
叔向夕楚子之留乾谿右尹子革夕齊之亂子我夕
趙文子礱其椽張老夕智襄子為室美士茁夕皆暮
見也漢儀夕則兩郎向𤨏闥拜謂之夕郎亦出是名
也
孟獻子曰禮身之幹也敬身之基也卻子無基(十三年)
此是取墻以為喻無基則承載事不得
劉子曰民受天地之中以生(十三年)
此一節當子細看盖人者天地之心正得天地之中
氣其他萬物則得天地之偏者耳然於物之中又有
所謂偏者焉是以人有動作禮義威儀之則所以定
命也則非是外來盖纔有目則必明有耳則必聰有
貌則必恭皆是自然有者故能者養之以福福者百
順之名也凡順理處便是福故福不說取而禍則曰
取禍此理盖可見勤禮盡力此只各就君子小人地位
分說其實則一般國之大事在祀與戎古人最重祀
戎周禮一書大率亦只此二事今成子受脤於社而
二事實兼之此一段見得孔子未出以前學問常常
講䆒得分明中庸大學與此無異自異端出後始不
見有此議論
晉侯使呂相絶秦(十三年)
魏錡封於呂邑故稱呂相晉欲伐秦故先數秦之罪
後世檄書蓋自此始然此書大抵多是誣秦此可見
風俗之變向來辭命初未嘗有不著實者虚言相誣
蓋自此始左氏書秦為令狐之役而又召狄與楚欲
道以伐晉諸侯是以睦於晉蓋記秦之曲只此數端
耳此見左氏書法如秦有韓之師此本是晉許秦賂
晉不與之此是晉曲今晉却言秦不是秦納文公乃
是大功今言是穆之成如晉文之征曹衛而諸侯朝
晉自是文公欲圖伯是時秦穆雖預諸侯之朝本不
是為秦而却言有大造於西此則己未有一分恩於
人却言有十分别人有十分恩於已則作一分說過
虞夏商周之胤(十三年)
蓋當時最重聖賢之後古之聖人所以欲存古聖賢
之後者正所以存其風聲氣習禮樂典章常繼而不
絶故其間或有絶而不嗣必待聖人出而封之如樂
記武王克商未及下車封黃帝之後於薊封帝堯之
後於祝封帝舜之後於陳下車而封夏后之後於杞
春秋時無聖人出所以聖賢之後少後世惟太史公
識得此意故於杞世家之後叙聖王之後所以如此
詳也
穆公即楚謀我(十三年)
秦自殽之敗復與楚為成
白狄及君同州(十三年)
秦都於雍西河郡有白胡
昭告昊天上帝(十三年)
秦告上帝見秦之僣處當時諸侯唯魯賜天子禮樂
故得祭天此外未嘗有諸侯告天者秦告上帝是秦
僣禮而秦之僣自平王時此皆是大事
晉帥乘和(十三年)
帥是六軍元帥乘是其餘車乘之屬如何見得和處
蓋元帥撫恤士卒士卒能親附元帥此所以見得和
處詩曰君子所依小人所腓皆是帥乘相親比如牧
野之戰同心同德此便是和紂前徒倒戈邲之戰彘
子不退此皆是不和處
師迓晉侯於新楚(十三年)
當時晉侯到秦地雖與戰却不鲁隨衆軍深入只止
在新楚以待諸侯深入秦地而還此所以諸侯還迓
晉侯也
