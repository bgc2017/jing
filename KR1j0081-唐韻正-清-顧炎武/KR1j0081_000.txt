唐韻正小學類三(韻書之屬)
提要
臣等謹案唐韻正二十巻
國朝顧炎武撰音學五書之四也其書以古音
正唐韻之訛凡韻中之字今音與古音同者
即不註其不同者乃韻譜相傳之悞則注云
古音某並引經傳之文以証之其一韻皆同
而中有數字之誤則止就數字註之一東是
也一韻皆誤則毎字注之四江是也同者半
則同者注其略不同者注其詳且明其本二
韻而誤併為一五支是也一韻皆同無誤則
不注二冬三鍾是也葢逐字以求古音當移
出者移而出當移入者移而入視他家謬執
今韻言古音但知有字之當入而不知有字
之當出以至今古糾牽不可究詰者其體例
特為明晰與所作韻補正皆為善本然韻補
誤叶古音可謂之正至唐韻則本為四聲而
設非言古韻之書聲隨世移是變非誤槩名
曰正於義則猶未協焉乾隆四十五年十二
月恭校上
總纂官臣紀昀臣陸錫熊臣孫士毅
總校官臣陸費墀
