唐韻正卷四崑山顧炎武撰
下平聲
一先
(古與十七眞十八諄十九臻二十文二十一殷二十二元二十三魂二十四痕二十五寒二十六桓二十)
(七刪二十八山通為一韻)
蠲(古玄切)
古音圭詩吉蠲為饎韓詩作吉圭(書多方不蠲烝蠲吉玄反一音圭)周禮蜡氏大祭祀令州里除
不蠲註蠲讀如吉圭為饎之圭(儀禮士虞禮哀子某圭為而哀薦之饗註圭潔也詩曰吉圭為饎)左
傳成九年鄭人使伯蠲行成蠲古玄反又音圭(襄十一年鄭人賂晋侯以師悝師觸師蠲蠲古玄反又)
音圭(後漢書循吏傳贊推忠以及衆瘼自蠲始與鮮弦賢為韻)當改入齊韻
二仙
(古與十七眞十八諄十九臻二十文二十一殷二十二元二十三魂二十四痕二十五寒二十六桓二十)
(七刪二十八山一先通為一韻)
鮮(相然切)
古音犀(漢書匈奴傳黄金犀毗一師古曰犀毗胡帶之鉤也亦曰鮮卑亦謂師比總一物也語有輕重)
耳(楚辭大招小腰秀頸若鮮卑只註鮮卑衮帶頭也此即師古所云犀毗亦曰鮮卑者也)爾雅釋畜
疏引魏時西卑獻千里馬西卑即鮮卑也(詩有兔斯首箋云斯白也今俗語斯白之字作鮮齊魯之間)
聲近斯(尚書大傳西方者何鮮方也白虎通洗者鮮也西本音先今讀犀鮮本音犀今讀仙洗本音銑)
今讀先禮反三字互誤(今字在五支韻音斯説文从雨鮮聲)
上聲則先禮反(詩新臺首章新臺有泚河水瀰瀰燕婉之求籧除不鮮)當改入齊韻
(按先仙部中之字其偏旁多从眞部中字古人本為一韻不必一一而註之也如天田二字見於經者必)
(與人為韻顔師古註急就章云古者田陳聲相近而鄭氏箋詩東山常棣云古者聲窴塡塵同音陸德明)
(云依字皆是田音故陳公子完奔齊以田為氏而説文云田陳也水經注洧水又東南逕辰亭東俗謂之)
(田城非也蓋田辰聲相近詩信彼南山維禹甸之韓詩作敶而周禮爾雅註引詩應&KR0615;縣鼓今文乃作田)
(字箋云田當作&KR0615;聲轉字誤變而作田又稍人註曰四丘為甸讀與維禹敶之之敶同史記天官封禪書)
(鎭星皆作塡星而高帝紀鎭國家撫百姓之類亦並作塡周禮典瑞王執鎭圭小行人作瑱其它可以類)
推矣(按詩北門首章眞殷魂山同用皇矣八章元寒山仙同用鳧鷖五章文殷魂山同用崧高首章眞)
(元寒仙同用其二三韻同用者不能盡載漢魏以下並然)李因篤曰此韻之通用即唐人亦然杜甫彭
(衙行用眞韻一字文韻二字魂韻四字寒韻四字桓韻一字删韻二字山韻三字先韻三字仙韻一字諫)
(韻一字而還字則刪仙二韻兼有之此猶古人之遺後人分眞先為二部者非也)
三蕭
四宵
(古與三蕭通為一韻)
五肴
(古與三蕭四宵通為一韻)
呶(女交切)
古音奴(詩賓之初筵四章賓既醉止載號載呶亂我籩豆豆田故反)漢王褎僮約見頭字下説文
呶从口奴聲(當改入模韻)
六豪
(古與三蕭四宵五肴通為一韻)
七歌
鼉(徒河切)
古音徒官反(漢司馬相如子虛賦其中則有神龜蛟鼉毒冒鼈黿)馬融廣成頌渀薄汾橈淪滅潭淵
左挈夔龍右提蛟鼉春獻王鮪夏薦鼈黿(説文鼉从黽單聲)禮記月令命漁師伐蛟取鼉鼉大多反
又徒丹反(中庸黿鼉蛟龍鼉徒河反一音直丹反)按鼉字自淮南子主術訓始入歌韻見羆字下
(亦作鱓説文魚名皮可為鼓从魚單聲史記晋世家曲沃桓叔子鱓索隱曰鱓音時戰反又音善又音陁)
(吕氏春秋古樂篇帝顓頊令鱓先為樂倡鱓乃偃浸以其尾鼔其腹其音英鱓即鼉也)按字从單者
(徃徃轉為多音史記高祖功臣表封周緤子應為鄲侯索隱曰鄲蘇林音多而嚲字亦音丁可反皆鼉音)
陀之類也(當改入桓韻)
八戈
(古與七歌通為一韻)
蓑(蘇禾切)
古音初危反(漢張衡南都賦布緑葉之萋萋敷華蘂之蓑蓑玄雲合而重隂谷風起而増哀)郭璞山
海經註蓑辟雨之衣也音催(公羊傳定元年不蓑城也音素戈反一音初危反)今此字两收於十五
灰八戈部中(當改入支韻)
皤(薄波博禾二切)
古音磻(易賁六四賁如皤如白馬翰如董遇云皤薄官反馬馽足横行曰皤鄭玄陸績本作蹯音煩)
(按蔡邕述行賦乘馬蹯而不進兮心鬱伊而憤思即此字)當改入桓韻
(又按晋陸雲贈鄭曼季詩以蟠字與嘉阿和沱華何同用今蟠字在二十六桓韻)
鄱
古音同上(史記六國年表趙王遷四年秦拔我狼孟鄱吾軍鄴索隱曰鄱音盤縣名在常山)亦作番
(史記趙世家番吾君自代來徐廣曰番音盤正義曰今作蒲吾番蒲古今音異耳按韓非子趙主父令工)
施鉤梯而縁潘吾字作潘(當改入桓韻)
番(博禾切)
古音翻又音潘(詩崧高五章申伯番番既入于謝徒御嘽嘽周邦咸喜戎有良翰不顯申伯王之元舅)
文武是憲番嘽翰憲為韻(史記河渠書河東守番係索隠曰番音婆又音潘詩小雅番維司徒番氏也)
(呉世家呉王使太子夫差伐楚取番索隱曰番音潘)楚世家呉復伐楚取番正義曰片寒反又音婆
(括地志云今饒州鄱陽縣春秋時為楚東境秦為番縣屬九江郡按此則鄱陽之鄱亦音片寒反)朝鮮
傳嘗略屬眞番徐廣曰番音普寒反(漢書百官表右内史番係師古曰番音普安反)地理志張掖郡
番和如湻曰番音盤遼東郡番汗番音盤(南海郡番禺如湻曰番音潘)漢白石神君碑子子孫孫
永永番昌借作蕃字(今此字四收於二十二元二十六桓八戈部中)當削去併入元桓二韻
九麻
(此韻當分為二)
麻莫霞切(當作莫騧)
詩丘中有麻見施字下東門之枌見差字下(東門之池首章東門之池可以漚麻彼美淑姫可與晤)
歌(昔人讀麻為磨不知古音寛緩歌麻之合而為一正猶支微齊佳灰之合而為一也故但讀如今音)
(自經文及楚辭而外亦不備列)
嗟子邪切(當作子些)
易離九三見離字下六五出涕沱若戚嗟若(詩丘中有麻見施字下)節南山見猗字下楚辭天
(問到擊紂躬叔旦不嘉何親揆發足周之命以咨嗟)
瘥子邪在何二切(當從在何)
(詩節南山見猗字下)
騧古華切(當作古麻)
論語見隨字下(宋明帝以騧字類禍改作&KR1719;不知瓜乃音孤不與此同部此漢以下相沿而訛其音)
嘉古牙切(當作居沙)
詩東山見縭字下破斧見錡字下(節南山見猗字下)魚麗四章物其多矣維其嘉矣頍弁首章
(有頍者弁實維伊何爾酒既旨爾殽既嘉豈伊異人兄弟匪他)賓之初筵見儀字下既醉見儀字下
鳧鷖見為字下抑見儀字下(楚辭天問見上)
加
詩女曰雞鳴見宐字下(楚辭天問見虧字下)
珈
(詩君子偕老見宐字下)
差初牙切(當作初沙)
(見支韻)
鯊(所加切)
(詩魚麗首章魚麗于鱨鯊君子有酒旨且多)
沙
(詩鳬鷖見宐字下)
髽莊華切(當作莊麻)
(説文髽从髟坐聲以上字當與七歌八戈通為一韻)凡从麻从差从
(咼从加从沙从坐从過之屬皆入此)
蟆(莫霞切)
古音謨亦作蟇(史記龜䇿傳神龜知吉凶而骨直空枯日為德而君於天下辱於三足之烏月為刑而)
(相佐見食於蝦蟇蝟辱於鵲騰蛇之神而殆於即且竹外有節理中直空虛松栢為百木長而守門閭日)
(辰不全故有孤虛黄金有疵白玉有瑕事有所疾亦有所徐物有所拘亦有所據罔有所數亦有所疏人)
有所貴亦有所不如(易林遯之屯穴有狐烏坎生蝦蟆象云萬里不可得捕)困之暌坎中蝦蟆乍盈
乍虛三夕二朝形消無餘(急就篇水蟲科斗䵷蝦蟇通章皆用模韻)説文蟆从虫莫聲
車(尺遮切)
古音居(易暌上九暌孤見豕負塗載鬼一車先張之弧後説之弧)困九四來徐徐困于金車詩何
(彼襛矣首章何彼襛矣唐棣之華曷不肅雝王姫之車)北風三章莫赤匪狐莫黑匪烏惠而好我攜手
同車(有女同車首章有女同車顔如舜華將翱將翔佩玉瓊琚彼美孟姜洵美且都)采薇四章彼爾
維何維常之華彼路斯何君子之車(何人斯五章見上聲舍字下)韓奕三章韓侯出祖出宿于屠顯
(父餞之清酒百壺其殽維何炰鼈鮮魚其䔩維何維筍及蒲其贈維何乘馬路車籩豆有且侯氏燕胥)
(江漢首章既出我車既設我旟匪安匪舒淮夷來鋪)楚辭離騷為余駕飛龍兮雜瑤象以為車何離心
之可同兮吾將遠逝以自疏(惜誓建日月以為蓋兮載王女於後車馳騖於杳冥之中兮休息虖崑崙)
之墟(越語越王問范蠡吾百姓之不圖惟舟與車上天降禍於越委制於呉)爾雅疏引歸藏齊母經
辭君子戒車小人戒徒(莊子山木篇君無形倨無畱居以為君車)戰國䇿齊宣王見顔斶食必太牢
出必乘車妻子衣服麗都(史記孟嘗君傳見下滑稽傳見篝字下)漢賈誼弔屈原文騰駕罷牛驂
蹇驢兮驥垂两耳服鹽車兮(司馬相如美人賦古之避色孔墨之徒聞齊饋女而遐逝望朝歌而廻車)
(譬於防火水中避溺山隅此乃未見其可欲何以明不好色乎)枚乘七發鍾岱之牡齒至之車前佀飛
鳥後類駏虛(鹽鐵論上無德教下無法則任刑必誅劓鼻盈蔂斷足盈車舉河以西不足以受天下之)
徒易林訟之坤見頭字下之離見下(觀之隨躓馬破車惡婦破家青蠅汙白㳟子離居)賁之晋
徒行離車冐厭泥塗利以休居剥之訟見下(復之蠱雨雪載塗東行破車旅人無家)晉之節重載
傷車婦女無夫三十不室獨坐空廬(説苑尊賢篇蟹堁者宐禾洿邪者百車傳之後世洋洋有餘)太
玄經礥次六將其車入于丘虛衆次三見下(歛次七夫牽于車妻為剥荼利于王姑不利公家)居
次七老夫擐車少女提壺利考家(止次五柱奠廬蓋蓋車榖均疏)將次七見下揚雄酒箴鴟夷滑
(稽腹如大壺盡日盛酒人復借酤常為國噐託于屬車出入两宫經營公家繇是言之酒何過乎)馬融
(廣成頌營傳説於胥靡求伊尹於庖厨索膠鬲於魚鹽聽寗戚於大車)後漢書五行志桓帝時童謠小
(麥青青大麥枯丈夫何在西擊胡吏買馬君具車請為諸君鼓嚨胡)城上烏尾畢逋公為吏子為徒一
徒死百乘車(魏陳思王應詔詩肅承明詔應㑹皇都星陳夙駕秣馬脂車)晋武元楊皇后哀䇿文設
祖布紼告駕啟塗服翬䄖狄寄象容車(釋名車古者曰車聲如居言行所以居人也今曰車車舍也行)
者所處若屋舍也(王應麟曰古車本音居至説文有尺遮之音乃自漢而轉其聲陸氏釋文引韋昭云)
古皆尺遮反後漢始有居音非也(陳第曰車之韻歌自魏程曉詩平生三伏日道路無行車閉門避暑)
卧出入不相過再轉而韻麻(按漢張衡西京賦含利颬颬化為仙車驪駕四鹿芝蓋九葩蟾蜍與龜水)
(人弄蛇蔡邕協和昬賦既臻門屏結軌下車阿傅御豎鴈行蹉跎麗女盛餙曄如春華又後漢書循吏)
(傳註引東觀記一馬两車茨子河則車之韻歌不始於程曉詩也)今此字两收於九魚九麻韻中
奢(式車切)
古音都(左傳昭二十七年去朝呉出蔡侯朱喪太子建殺連尹奢)史記滑稽傳見篝字下太史公
自序維建遇䜛爰及子奢尚既匡父伍員奔呉(漢書鼂錯傳肉刑不用辠人亡帑非謗不治鑄錢者除)
(通關去塞不孽諸侯賓禮長老愛䘏少孤辠人有期後宫出嫁尊賜孝弟農民不租明詔軍師愛士大夫)
(求進方正廢退姦邪除去隂刑害民者誅憂勞百姓列侯就都親耕節用視民不奢)急就篇耿潘扈焦
(滅胡晏竒能邢麗奢顔師古曰奢音都荀子佹詩閭娵子奢注云奢當為都漢鼂錯對䇿奢叶都)楊雄
(少府箴嗜不可不察欲不可不圗未嘗失之於約常失於奢府臣司共敢告執觚)越絶書紀䇿考夫差
(驕奢釋越之圍子胥諫而誅宰嚭䛕心卒以亡呉夫差窮困請為匹夫范蠡不許滅於五湖)參同契溢
度過節為女所拘魄以鈐䰟不得淫奢(荀子閭娵子奢註即子都也)唐人有朱子奢亦當讀為子都
賖
古音舒(説文賖从貝余聲)
畬
古音余(易无妄六二不菑畬詩臣工如何新畬並音余)説文畬从田余聲今此字两收於九魚九
(麻部中)
邪(以遮佀嗟二切)
(韻中有二音以遮切者古音餘佀嗟切者古音徐詩北風其虛其邪既亟只且箋邪讀如徐)駉四章
(薄言駉者有駰有騢有鱏有魚思無邪思馬斯徂管子水地篇一則欲不汙民心易則行無邪)靈樞
(經邪客篇補其不足冩其有餘調其虛實以通其道而去其邪)官能篇審於虛實無犯其邪是得天之
露遇嵗之虛(淮南子時則訓審用法誅必辜備盗賊禁姦邪)尚書考靈曜隂氣相佐德乃弗邪子助
母收母合子符(易林剥之需上下惟邪寡婦無夫歡心隔塞君子離居)太玄經法次八正彼有辜格
我無邪(急就篇灸刺和藥逐去邪通章皆用模韻)漢書鼂錯傳見上班彪北征賦降几杖於藩國
(兮折呉濞之逆邪惟太宗之蕩蕩兮豈曩秦之所圖)班固十八侯銘邑邑將軍育養烝徒建謀正直行
(不匿邪入軍討敵預定天都佩雀雙印百里為家蔡邕釋誨夫華離蒂而萎條去幹而枯女冶容而淫)
(士背道而辜人毁其滿神疾其邪利端始萌害漸亦芽)參同契守禦固密閼絶姦邪曲閣相連狀佀蓬
壺(黄庭經隱藏羽蓋看天舍朝拜太陽樂相呼明神八威正辟邪脾神還歸是胃家躭養靈根不復枯)
閉塞命門保玉都萬年方昨壽有餘(專守諸神轉相呼觀我諸神辟除邪其成還歸與大家至於胃管)
通虛無閼塞命門如玉都壽專萬嵗將有餘(以上並音徐)
(史記太史公自序為布所襲喪其荆呉營陵激吕乃王琅邪)漢司馬相如上林賦沙棠櫟櫧華楓枰櫨
畱落胥邪仁頻并閭(楊雄徐州牧箴降周任姜鎭于琅邪姜姓絶苗田氏攸都事由細微不慮不圖禍)
如丘山本在萌芽牧臣司徐敢告僕夫(吕氏春秋舉大木者前呼輿謣高誘註或作邪謣)史記匈奴
傳與彊弩都尉㑹涿涂山徐廣曰涂音邪(水經注涿水枝分入匈奴者謂之涿邪猶言涿餘也)以上
(並音餘陳第曰詩其虛其邪箋邪讀如徐爾雅作徐説文作)
(䣄史記歴書歸邪於終以邪為餘及魏晋轉入歌韻陳思王大魏篇白虎戲西除含利從辟邪騏驥躡足)
(舞鳯皇拊翼歌潘岳河陽詩依水類浮萍寄松佀縣蘿朱博糾舒慢楚風被琅邪是其證也又轉則入麻)
韻矣(按古人凡不定之辭皆曰與論語求之與抑與之與孟子伯夷之所築與抑亦盗跖之所築與是)
(也後變而曰邪易繫辭傳易之興也其當殷之末世周之盛德邪當文王與紂之事邪莊子天之蒼蒼其)
(正色邪其遠而無所至極邪是也與邪一義亦一音也陸德明釋文邪也嗟反此是漢魏以下之音古無)
之耳(楊愼曰史記淳于髠言甌窶滿溝汙邪滿車二句四韻荀子註引説苑蟹蜾者宐禾汚臾者滿車)
(亦二句四韻邪與臾聲蓋同)
琊
(見上)
斜
古音餘(漢楊雄長楊賦先命右扶風左太華而右褒斜椓嶻嶭而為弋紆南山以為罝羅千乘於林莽)
(列萬騎於山隅帥軍踤阹鍚戎獲胡搤熊羆拖豪豬木擁槍纍以為儲胥)急就篇板柞所産谷口斜
説文斜从斗余聲(史記匈奴傳悉遠其累重於余吾水北徐廣曰余一作斜)漢司隸校尉楊孟文石
(門頌斜谷作余谷)
遮(止奢切)
古音止余反(淮南子詮言訓倍道棄數以求苟遇變常易故以知要遮)説文遮从辵庶聲按遮本
(音摭轉平聲則音諸故唐韻於遮下收入諸字易晋卦辭康侯用錫馬蕃庶鄭康成讀庶為遮釋名庶摭)
(也庶音摭遮亦音摭楚茨以庶韻客是也至漢車華等字並轉入歌戈而司馬相如上林賦遮字與和波)
(歌為韻楊雄羽獵賦遮字與羅波為韻班固西都賦庶字與化歌為韻雖與古不合然亦可以證遮庶之)
同音矣(釋名渚遮也體高能遮水使從旁廻也)
諸
古音同上(今此字两收於九魚九麻部中九麻部既云姓也而九魚部衆義之外復云又姓集韻諸止)
(奢切姓也風俗通漢有雒陽令諸於今此姓甚多皆作止余反不聞麻部之音惟越大夫諸稽郢史記世)
(家作柘稽或其所本爾是知昔人作韻兼採方言本非一律而魚麻二韻一字二音者皆可以類求之矣)
(路史密之諸城漢諸縣止奢切或如字)
袓(子邪切)
説文袓事好也从衣且聲才與切(按此字在八語部中音慈吕切與説文音正同而此音子邪切註曰)
(縣名者漢書武帝紀西臨袓厲河而還李斐曰袓厲音嗟頼故也其字从衣與祖宗之祖不同)漢書地
(理志袓厲應劭曰袓音罝)
罝
古音子余反(詩兔罝首章肅肅兔罝椓之丁丁赳赳武夫公侯干城罝與夫為韻二章三章同)漢楊
(雄長楊賦見上)
華(戶花呼瓜二切)
古音敷(易大過九五枯楊生華老婦得其士夫无咎无譽)詩桃夭首章桃之夭夭灼灼其華之子于
歸宐其室家何彼禯矣見上(有女同車見上山有扶蘇首章山有扶蘇隰有荷華不見子都乃見)
狂且(著首章俟我於著乎而充耳以素乎而尚之以瓊華乎而)萇楚二章隰有萇楚猗儺其華夭之
沃沃樂子之無家采薇見上(出車四章昔我徃矣黍稷方華今我來思雨雪載塗王事多難不遑啟)
居豈不懐歸畏此簡書(楚辭九歌大司命折疏麻兮瑤華將以遺兮離居老冉冉兮既極不寖近兮愈)
疏(漢書禮樂志郊祀歌齋房篇玄氣之精回復此都蔓蔓曰茂芝成靈華)司馬相如大人賦見下
(易林蒙之兑冬生不華老女無家霜冷蓬室競為枯株)大有白虎張牙征伐東華朱鳥前驅觀之恒
春早榮華長女宐夫(困之觀桃夭少華㛰悦宐家君子樂胥長利止居)急就篇烏喙附子椒芫華
(揚雄反離騷横江湘以南&KR1081;兮云走乎彼蒼梧馳江潭之汎溢兮將折衷乎重華)春秋佐助期不當華
而華易大夫不當實而實易相室(參同契見下後漢書皇后紀仕宦當作執金吾娶妻當得隂麗華)
黄庭經見下(爾雅華荂也註今江東呼華為荂荂音敷陸德明曰古讀華如敷不獨江東也今十虞)
部有荂字(説文&KR1191;从&KR1136;亏聲今十虞部别出&KR1191;字)玉篇亦以&KR1191;華分二部陳第曰蕐本音敷至魏
(晋轉為和音稽康贈秀才入軍詩雖有好音誰與清歌雖有姝顔誰與發華陸機呉趨行潘岳河陽作亦)
以華與阿波為韻豈敷轉為和和轉為今音邪(毛先舒曰華之入歌不始嵇康後漢酈炎見志詩絳灌)
(臨衡宰謂誼崇浮華賢才抑不用遠投荆南沙蔡邕祖德頌析薪之業畏不克荷矧貪靈貺以為已華已)
先之矣(按華之入歌不始酈炎蔡邕漢司馬相如上林賦外發芙蓉菱華内隱鉅石白沙東方朔誡子)
(詩是故才盡者身危好名者得華有羣者累生孤貴者失和遺餘者不匱自盡者無多班固荅賓戲雖馳)
(辯如濤波摛藻如春華傅毅舞賦貌嫽妙以妖蠱兮紅顔曄其揚華睂連娟以増繞兮目流睇而横波張)
(衡西京賦方今聖上同天號于帝皇掩四海而為家富有之業莫我大也徒恨不能以靡麗為國華獨儉)
嗇以齷齪忘蟋蟀之謂何又先之矣(易説卦傳震為旉王肅音孚干寶云花之通名鋪為花朶謂之旉)
然則華之與旉音同而義亦同也(按花字下註曰俗今通用考花字自南北朝以上不見於書隋書禮)
(儀志梁武帝引孔安國傳尚書山龍華蟲曰華者花也今傳無此語而朱子固已疑此傳為非漢人之作)
(矣晋以下書中間用花字或是後人改易惟後魏書李諧傳載其述身賦曰樹先春而動色艸迎嵗而發)
(花又曰肆雕章之腴旨咀文藝之英華花字與華並用而五經楚辭諸子先秦两漢之書皆古本相傳凡)
(華字未有改為花者又考太武帝始光二年三月初造新字千餘頒之遠近以為楷式如花字之比得非)
造於魏晋以下之新字乎玉篇花今華荂字(碑表之文見於世者惟北齊武平四年青州龍興寺碑)
(文含靈賦命盡値優花覺花常吐愍葉恒春始以花作華字)張弨曰嘗見嘉靖間先達手書其詩尚有
(作華艸者凡具識見之人亟當審辨未可靡然隨俗)
鋘
古音呉(今此字两收於十一模九麻部中)
鏵
古音同上(釋名鏵刳也刳地為坎也)
瓜(古華切)
古音孤(詩木瓜首章投我以木瓜報之以瓊琚七月六章七月食瓜八月斷壺九月叔苴采荼薪樗)
食我農夫(信南山四章中田有廬疆場有瓜是剥是苴獻之皇祖曽孫壽考受天之祜)左傳哀十七
(年登此昆吾之墟緜緜生之瓜余為渾良夫呌天無辜)荀子匪相篇皋陶之狀色如削瓜閎夭之狀而
無見膚急就篇遠志續斷參土瓜(本艸栝樓李時珍註曰古者瓜姑同音故有澤姑之名齊人謂之)
天瓜(韻補瓜攻乎切説文孤罛觚柧皆以瓜得聲)陳第曰瓜本音孤後轉音歌道藏歌僊童掇朱實
神女獻玉瓜浴身丹液池濯髮甘泉波(按漢張衡南都賦若其園圃則有蓼蕺蘘荷藷蔗薑䪤菥蓂芋)
(瓜已先之矣)
姱(苦瓜切)
古音枯(楚辭九歌縆瑟兮交鼓簫鐘兮瑤簴鳴篪兮吹竽思靈保兮賢姱翾飛兮翠曽展詩兮㑹舞)
(九章抽思憍吾以其美好兮覽余以其修姱與余言而不信兮蓋為余而造怒)大招朱脣皓齒嫭以姱
(只比德好閒習以都只豐肉微骨調以娛只魂乎歸徠安以舒只)去聲十一暮部中嫭字即此姱字異
(文齊王融淨行頌腐毒縁芳旨夭伐實修嫭用楚辭修姱語也)
夸
古音同上(老子朝甚除田甚蕪倉甚虚服文采帶利劍厭飲食財貨有餘是謂盜夸)晋左思呉都賦
(列寺七里俠棟陽路屯營櫛比廨署棊巾横塘查下邑屋隆夸長干延屬飛甍舛互)説文夸从大于聲
(又洿刳瓠絝字皆以夸得聲楊愼据韓非子改老子盜夸為盜竽恐非)
(公羊昭三十一年傳有子焉謂之盱夏父者盱許于反又許孤反本或作一音夸今字廣韻不收)
挐(女加切)
古音女居反(漢王逸九思嗟嗟兮悲夫殽亂兮紛挐茅絲兮同䋴冠屨兮共絇督萬兮侍宴周召兮負)
芻白龍兮見射靈龜兮執拘(魏應瑒慜驥賦懷殊姿而困遇兮願遠跡而自舒思奮行而驤首兮叩繮)
(緤之紛挐牽繁轡而増制兮心慉結而槃紆涉通逵而方舉兮迫輿㒒之我拘)後周庾信奉和永豐殿
(下言志詩崩堤壓故栁衰社卧寒樗野鶴能自獵江鷗解獨漁漢隂逢荷蓧緇林見杖挐阮籍長思酒稽)
康懶著書(春秋僖元年獲莒挐挐音女居反又女加反)定十五年齊侯衛侯次于渠蒢左傳作籧挐
挐音女居反又女加反(今此字两收於九魚九麻部中)唐張參五經文字以挐為女居反拏為女加
反恐未然(韓愈集李花詩當春天地爭奢華雒陽園苑尤紛挐或作拏方氏註董彦遠云挐从如今人)
(从奴唐韻以拏為或體非也考司馬相如子虛賦王逸九思皆只作挐)今廣韻先列拏字亦非
笯
古音奴(今此字两收於十一模九麻部中)
家(古牙切)
古音姑(書洪範汝弗能使有好于而家時人斯其辜)詩桃天見上萇楚見上鴟鴞三章予手拮
(据予所捋荼予所蓄租予口卒瘏曰予未有室家常棣八章宐爾室家樂爾妻帑是究是圖亶其然乎)
(采薇首章靡室靡家玁狁之故不遑啟居玁狁之故家與居為韻)我行其野首章我行其野蔽芾其
樗昬姻之故言就爾居爾不我畜復我邦家(雨無正七章謂爾遷于王都曰余未有室家)緜五章乃
召司空乃召司徒俾立室家(左傳僖十五年歸妹暌孤㓂張之弧姪其從姑六年其逋逃歸其國而棄)
其家明年其死于高梁之虛(襄四年武不可重用不恢于夏家獸臣司原敢告㒒夫)楚辭離騷羿淫
(游以佚田兮又好射夫封狐國亂流其鮮終兮浞又貪夫厥家)老子修之家其德乃餘管子小問篇
浩浩者水育育者魚未有室家而安召我居(莊子秋水篇差其時逆其俗者謂之簒夫當其時順其俗)
(者謂之義之徒默默乎河伯女惡知貴賤之門小大之家)徐無鬼篇故三徙成都至鄧之虛而十有萬
家(讓王篇故曰道之眞以治身其緒餘以為國家其土苴以治天下眞與身為韻餘與家為韻苴與下)
為韻吕氏春秋同(墨子尚同篇治天下之國若治一家使天下之民若使一夫)韓非子楊權篇有
國之君不大其都有道之臣不貴其家(史記孟嘗君傳馮驩歌長鋏歸來乎食無魚長鋏歸來乎出無)
車長鋏歸來乎無以為家滑稽傳見篝字下(龜䇿傳泉陽令乃使吏案籍視圖水上漁者五十五家)
上流之廬名為豫且易林蒙之兑見上(訟之坤見頭字下)之離西徙無家破其新車王孫失利不
如止車(師之損解衣毛羽飛入大都晨門戒守鄭忽失家)比之師千嵗之墟大兵所屠不見子都城
空無家(小畜之未濟三足孤烏靈明為御司過罰惡自殘其家)履之升戰大破胡長安國家泰之
剥淵涸龍憂箕子為奴干叔隕命殷破其家(否之觀天之奥隅堯舜所居可以存身保我邦家)隨之
離北室出狐毁其良家觀之隨見上(賁之乾八口九頭長舌破家帝辛沈湎商滅其墟)剥之訟二
人輦車徙去其家井沸釜鳴不可安居(復之蠱見上)大過之觀去室離家來奔大都遯之恒襁緥
孩孤冠帶成家大壯之乾見下(家人之頤東山辭家處婦思夫)之損剛柔相呼二姓為家損之
乾見下困之觀見上(井之大有皇父司徒使君失家)兑之姤徙巢去家南遇白烏列女傳陶荅
(子妻頌獨泣姑怒送厥母家荅子逢禍復歸養姑急就篇簡札檢署槧牘家)太玄經歛次七見上
居次七見上楊雄酒箴見上(越絶書紀䇿考愛君如軀憂邦如家)呉越春秋越王夫人歌始事君
(兮去家終我命兮君都終來過兮何辜離我國兮去呉)班固十八侯銘見上黄庭經見上玉篇家
本音姑今音加誤(後漢書虞美人傳冲帝母虞大家曹世叔妻傳帝數召入宫令皇后諸貴人師事焉)
(號曰大家本書無音胡三省通鑑註曰曹大家今人相傳讀曰姑)何孟春曰家與姑同音漢曹昭已有
(大家之稱蓋尊之如母姑云爾晋書列女傳孟昶妻周氏曰事之不成當於奚官中奉養大家宋書范曄)
(傳曄妻罵曄曰君不為百嵗阿家又謂曄母曰罪人阿家莫念孫棘傳棘妻寄語曰大家臨亡以小郎屬)
(君北齊書南陽王綽傳綽兄弟皆呼嫡母為家家琅邪王儼傳和士開謀廢至尊剃家家頭使作阿尼又)
(後主啟太后曰有縁更見家家無縁永别又儼呼曰乞見家家尊兄崔達拏傳樂安公主曰唯阿家憎兒)
家並音姑(陳第曰家本音姑漢曹大家讀作姑後轉而音歌雉朝飛操我獨何命兮未有家時將暮兮)
(可奈何魏程曉嘲熱客詩亦以家與過何為韻陸機前緩聲歌以家與歌波為韻今乃音加聲之遞變也)
(按漢東方朔誡子詩聖人之道一龍一蛇形見神藏與物變化隨時之宜無有常家楊雄逐貧賦汝在)
(六極投棄荒遐好為庸卒刑戮是加匪惟㓜稚嬉戲土砂居非近鄰接屋連家班彪北征賦隮高平而周)
(覽兮望山谷之嵯峨野蕭條以莽蕩迥千里而無家漢書叙傳文陻棗野武作瓠歌成有平年後遂滂沱)
(爰及溝渠利我國家張衡西京賦若夫翁伯濁質張里之家擊鐘鼎食連騎相過東京公侯壯何能加已)
先之矣又見華家下(今山東青州以東猶存此音如張家莊李家莊之類皆呼為姑至幽薊之間則)
(又轉而為各矣)
葭
古音同上(詩騶虞首章彼茁者葭壹發五豝于嗟乎騶虞)漢司馬相如子虗賦其埤溼則生藏莨蒹
(葭東蘠彫胡蓮藕菰蘆菴䕡軒于衆物居之不可勝圖)
豭
古音同上(左傳定十四年野人歌之曰既定爾婁豬盍歸我艾豭)
(䈔字廣韻未收宋書樂志曰䈔杜摯笳賦云李伯陽入西戎所造漢舊注曰箛號曰吹鞭晋先蠶注車駕)
(住吹小箛發吹大箛箛即䈔也又有胡笳漢舊筝笛録有其曲不記其所出本末是則箛䈔笳同為一字)
(今廣韻箛字在十一模部而九麻部止收笳字其字从加則變而與嘉珈同讀矣)
遐(胡加切)
古音胡太玄經將次七趹船跋車其害不遐(詩隰桑心乎爱矣遐不謂矣表記引作瑕註瑕之言胡)
也(儀禮士冠禮永受胡福註胡猶遐遠無窮也按詩天保云降爾遐福古胡遐字同音)
霞
古音同上(楚辭遠㳺餐六氣而飲沆瀣兮潄正陽而含朝霞保神明之清澄兮精氣入而麤穢除)漢
(司馬相如大人賦回車朅來兮絶道不周㑹食幽都呼吸沆瀣兮餐朝霞咀噍芝英兮嘰瓊華)黄庭經
(調血理命身不枯外應口舌吐五華臨絶呼之亦登蘇乆乆行之飛太霞)羽服一整八風驅控駕三素
(乘晨霞金輦正立從玉輿何不登山誦我書)
瑕
古音同上(詩狼跋二章狼疐其尾載跋其胡公孫碩膚德音不瑕)左傳閔元年心苟無瑕何恤乎無
家宣十五年伯宗引諺見上聲垢字下(史記龜䇿傳見上)淮南子本經訓抑微滅瑕霜文沈居若
簟籧篨纒綿經冗佀數而䟽(太玄經衆次三軍或纍車丈人摧拏内蹈之瑕)參同契上善若水清而
無瑕道之形象眞一難圖(韻補瑕洪孤切禮記引詩心乎愛矣瑕不謂矣鄭註云瑕之言胡也)陳第
(曰古瑕胡音同故記用其字後轉入歌韻程曉嘲熱客詩莫謂為小事亦是一大瑕傳戒諸高明熱行宜)
(見呵陸機文賦混妍蚩而成體累良質而為瑕象下管之偏疾故雖應而不和今又轉入麻韻矣)按楚
(辭九辯彼日月之照明兮尚黯黮而有瑕何况一國之事兮亦多端而膠加已入麻韻淮南子説林訓若)
(珠之有纇玉之有瑕置之而全去之而虧虧音科此為後人讀胡加切之祖)
鰕
古音同上急就篇鯉鮒蟹鱓鮐鮑鰕(易林損之乾鯉鮪鮒鰕積福多魚資所有無富我窮家)一作
(蝦呉越春秋越王夫人歌彼飛鳥兮鳶烏已廻翔兮翕蘇心在專兮素蝦何居食兮江湖)
騢
古音同上(詩駉見上)
鴉(於加切)
古音烏(按古但有烏字無鴉字漢以下始以魚虞模韻轉入於麻而烏字亦别為鴉遂混於詩大小雅)
之雅後人因之以鴉訓雅愈穿鑿而不通矣(元戴侗六書故曰烏與鴉乃一聲之轉皆因其鳴聲以謂)
之非有二字也(漢書西域傳烏秅烏音一加反此足以明烏之為鴉亦西音也)
巴(作加切)
古音伯吾反(史記張儀傳苴蜀相攻擊徐廣曰譙周曰益州天苴讀為芭犂之芭音與巴相近索隱曰)
(按芭犂即織木茸所以為葦籬也今江南亦謂葦籬曰芭籬)漢書司馬相如傳諸蔗巴苴史記作傅且
豝
古音同上(詩騶虞見上)
牙(五加切)
古音吾(詩祈父首章祈父予王之爪牙胡轉予于恤靡所止居)管子版法篇外之有徒禍乃始牙衆
之所忿置不能圖(漢枚乘七發血脉滛濯手足惰窳越女侍前齊姫奉後徃來游讌縱恣乎曲房隱間)
之中此甘餐毒藥戲猛獸之爪牙也(漢書東方朔傳令壺齟老柏塗伊優亞吽牙塗字當讀如字)
(易林訟之鼎虎聚磨牙以待豚豬徃必傷亡宜待止居)大有見上大壯之乾金齒鐵牙壽考宜家年
嵗有儲急就篇欵冬貝母薑狼牙(太玄經夷次四夷其牙或飫之徒)毅上九豨毅其牙發以張弧
(揚雄豫州牧箴豫野所居爰在鶉墟四隩咸宅㝢内莫如陪臣執命不慮不圖王室陵遲喪其爪牙)
劇秦美新見上聲嘔字下(漢石里謠石里之勇商子華暴虎見之藏爪牙)唐韓愈毛頴傳見侯字下
韻補牙訛乎切漢地理志允吾字音牙(詩騶虞字山海經墨子並作騶吾漢書東方朔傳作騶牙曰)
其齒前後若一齊等無牙故謂之騶牙(易大畜豶豕之牙鄭讀為互)周禮牛人凡祭祀共其牛牲之
(互徐音牙按詩楚茨傳曰或陳于互或齊于肉正義亦引周禮文並誤作牙陳氏禮書曰互牙古字通用)
非也(宋劉攽中山詩話古稱駔僧今謂牙非也劉道原云本稱互郎主互市唐人書互為㸦㸦佀牙字)
(因訛為牙耳按舊唐書史思明傳互市郎安禄山傳互市牙郎互即牙也蓋為後人不通者添一牙字今)
通鑑亦作互市牙郎(史記樂書註迭牙也淮南子註舛牙也並互字之誤)漢書劉向傳宗族磐互師
(古曰磐結而交互也字或作牙謂若犬牙相交入之意也谷永傳百官盤互師古註同按今廣韻去聲十)
(一暮互字下註云俗作㸦唐玄度九經字様亦云俗作㸦者訛是昔人以㸦為互字後轉而作牙師古乃)
(曲為之説耳今考後漢書滕撫傳磐牙連嵗及黨錮傳註引謝承書中官黄門磐牙境界三國志曹爽傳)
(根據槃牙陸瑁傳九域槃牙晋書宣帝紀王濬傳各云根據磐牙桓溫傅彊蠻盤牙則皆互字之誤而南)
(齊書謝超宗傳沉浮互見梁書安成王秀傳互相讒毁魏書出帝紀互窺上國並誤作牙又其顯而易明)
者也(文選宋玉高唐賦陬互横梧五臣本作陬㸦)顔延之曲水詩序延帷接枑五臣本作接枒晋
(束晢近游賦井則两家共一園則去舍百歩貫雞於嵗首收縘於牣互今本誤作牣牙)抱朴子省
煩篇重出互見作牙見(水經注甘水下今説㸦出潩水下㸦得通稱皆互字之誤)杜氏通典互市監
作㸦市監李鼎祚易解互體作牙體(韓文公文集贈張籍張徹詩交驚舌㸦舚註或作牙誤㸦俗互)
字也(桺子厚文集夢歸賦㸦參差之白黒註㸦即互字)唐高宗御製李英公勣墓碑文黄龍白騎互
動干戈丹浦緑林遞興氛祲書互為㸦(李邕嶽麓寺碑文並建場所互為住持書互為㸦)秦望山法
華寺碑文一體和合互用住持書互為㸦(騎都尉李文墓誌陵谷更貿桑海互遷書互為㸦)張不矜
憫忠寺塔頌隮穹崇陟廻互書互為㸦(楊承和邠國公功德銘三身互相書互為㸦)安國寺寂照和
上碑銘生于互郷詭狀雲互並書為㸦(歐陽詢書皇甫誕碑文横劒梐枑書枑為)禇遂良太宗皇
(帝哀冊文三靈慘而雲沍書沍為&KR2864;)
芽
古音同上(禮記月令是月也安萌芽養㓜少存諸孤)漢楊雄徐州牧箴見上參同契古記題龍虎
(黄帝美金華淮南煉秋石玉陽加黄芽賢者能持行不肖毋與俱)蔡邕釋誨見上按晋書童謠艸
(木萌芽殺長沙則轉為今音矣)
衙
古音同上(楚辭九辯左朱雀之茇茇兮右蒼龍之躍躍屬雷師之闐闐兮通飛亷之衙衙衙五乎切徐)
邈讀説文衙从行吾聲(漢書地理志允吾吾音衙)周禮田㒒註逆衙還之使不出圍衙本又作御
(儀禮既夕禮註皆取其香且御溼御劉本作衙音御漢司隸校尉楊孟文石門頌綏億衙疆北海相景君)
銘强衙改節洪氏隸釋並以衙為禦(韻𥙷衙牛居切釋名敔衙也衙止也所以止樂也)今此字三收
(於九魚九麻八語部中)
吾
(今此字两收於十一模九麻部中)
䶥(側加鉏加二切)
古音側魚反今此字两收於九魚九麻部中(亦作齟漢書東方朔傳見上)
荼(宅加切)
古音塗詩出其東門見下鴟鴞見上(説文荼苦荼也从艸余聲臣鉉等曰此即今之茶字)宋魏
(了翁邛州先荼記曰今所謂韻書自二漢以前上沂六經凡有韻之語如平聲魚模上聲麌姥以至去聲)
(御暮之同是音者本無他訓乃自音韻分於孫沈反切盛於羌胡然後别為麻馬等音於是魚歌二音併)
(入於麻而魚麻二韻一字二音以至上去二聲亦莫不然其不可通則更易字文以成其説且茶之始其)
(字為荼春秋書齊荼漢志書荼陵之類陸顔諸人雖已轉入麻韻而未敢輙易字文也若爾雅若本艸猶)
(从艸从余而徐鼎臣訓荼猶曰即今之茶也惟自陸羽茶經盧仝茶歌趙贊茶禁以後則遂易荼為茶其)
(字从艸从人从木而謂荼為茅秀為苦菜終無有命茶為荼者矣)今此字三收於十一模九麻部中
(按荼荈之荼與荼苦之荼本是一字古時未分麻韻荼荈字亦只讀為徒漢魏以下乃音宅加反而加字)
(音居何反猶在歌戈韻梁以下始有今音又妄減一畫為茶字愚游泰山岱嶽觀覽唐碑題名見大歴十)
(四年刻荼藥字貞元十四年刻荼宴字皆作荼又李邕娑羅樹碑徐浩不空和尚碑呉通微楚金禪師碑)
(荼毗字崔琪靈運禪師碑荼椀字亦作荼其時字體尚未變至㑹昌元年栁公權書玄秘塔碑銘大中九)
(年裴休書圭峰禪師碑茶毗字俱減此一畫則此字變於中唐以下也鶴山之論篤矣)漢書王子侯表
(荼陵節侯訢師古曰荼音塗地理志荼陵師古曰荼音弋奢反又音丈加反一人註書前後不同今湖廣)
(長沙府荼陵州字竟作茶而讀為宅加反不知有塗音矣路史引衡圖經曰荼陵者所謂山谷生荼茗也)
又音舒(春秋哀六年齊陳乞弑其君荼左傳釋文音舒又音徒又丈加反榖梁傳音同公羊傳作舍舍)
亦音舒禮記玉藻諸侯荼註荼讀為舒(考工記弓人斲目必荼豐肉而短寛緩以荼註荼古文舒假)
借字鄭司農云荼讀為舒(易困九四來徐徐子夏作荼荼)困學紀聞引書多方洪舒于民古文作荼
薛氏曰大為民荼毒也(世本魏獻子名荼左傳作舒)荀子大略篇諸侯御荼註荼古舒字山海經
神荼楊愼曰神荼者神舒也(史記建元以來侯者年表荆荼是徴荼音舒)儒林傳董仲舒弟子吕歩
舒徐廣曰一作荼亦音舒(漢書高帝紀燕將臧荼鄭氏曰荼音荼毒之荼如湻曰音舒)尚書大傳厥
(咎荼厥罰恒奥陽盛則吁荼萬物而養之並音舒)
䣝
(通作屠詩韓奕見上)
梌
塗
古音並同上漢書東方朔傳見上(今此二字並两收於十一模九麻部中)今人讀塗朱傅粉之塗
(為宅加切唐元稹石橊詩二十韻花字韻中押一塗字胭脂嬾頰塗是也後人又改而為搽字日趨於鄙)
(俗矣)
&KR2002;
(此即今荼荈之茶廣韻于此下又出一茶字註曰俗)唐權德輿陸宣公翰苑集序領新&KR2002;一串而已作
此字(今此字两收於十一模九麻部中)
秅
古音都故反(今此字两收於九麻十一暮部中)
闍(視遮切)
古音都(詩出其東門二章出其闉闍有女如荼雖則如荼匪我思且縞衣茹藘聊可與娛)禮記月令
註闍者謂之臺闍音都禮器註同(晋書天文志南夷氣如闍臺闍音視奢反又音都)今此字两收於
(十一模九麻部中)
余
(即九魚部余字廣韻既出於此註曰視遮切而字未變今人則竟改為佘从入从示又古來字書之所無)
矣(宋郭忠恕佩觿集序曰余有亦居成遮二反亦未嘗作佘字)楊愼曰余之音蛇本余字轉音而俗
從入下示乃未見説文而强名字學者也(呉興志佘山上有東漢佘將軍廟不知漢時無此音唐時無)
(此字也今松江府有佘山志云其土宐茶而土人亦呼為丈加反矣宋書符瑞志有呉興烏程余山其時)
字尚未變(漢書景十三王傳使男子荼恬上書蘇林曰荼音食邪反即今佘姓之祖也後人省其艸頭)
耳(路史則云姓氏書漢有余丘炳余音蛇夫余丘以地為姓又安知非春秋公子慶父所伐之於餘丘)
而流俗改其音乎(説文有䣄字以邑余聲讀若塗趙宦光曰今百越土著民有佘姓自為一類方言讀)
(若蛇當即䣄改作)
窊(烏瓜切)
古音烏(此與孟子數罟不入洿池之洿同是一字後漢楊方雜詩爾根深且堅予宅淺且洿移植良無)
(期歎息將如何則并洿字亦讀為烏檛反矣)
杷(蒲巴切)
古音蒲吾反(漢王裦僮約屈竹作杷削治鹿盧急就篇捃穫秉把插捌杷)
琶
(此字亦當音蒲吾反後轉音婆&KR0679;神記琵琶一名鼙婆)
査(鉏加切)
古音租(亦作柤三國志朱然傳赤烏五年征相中註引襄陽記曰柤音如租税之租)晋書成帝紀李
(陽與蘇逸戰于柤浦柤音側孤反又側加反)
苴
古音子魚反(儀禮士虞禮苴刌茅長五寸苴子徐反劉音子者反)今此字四收於九魚九麻八語部
中以上字當與九魚十虞十一模通為一韻(凡从者从余从邪从華从夸从叚从且从巴从牙从吾)
之屬皆入此(韻中之字與魚虞模韻同者甚多蓋繇昔人作韻兼採方言而此韻有新舊二音故或從)
(魚或從麻或两收而並存之此正鶴山先生所謂魚歌二音併入於麻而魚麻二韻一字二音以至上去)
(二聲亦莫不然者也今考以上諸字並當入魚虞模而麻嗟瘥嘉加珈鯊沙等字則自入歌戈見於三百)
(篇者井然具列也又考漢武帝時張騫入西域得摩訶兜勒二曲習而傳之李延年因胡曲更造新聲二)
(十八解故魏應璩與滿公琰書即有牙曠高徽義渠哀激之語苻堅之末吕光平西域得胡戎之樂因又)
(改變雜以秦聲號為秦漢伎魏太武平河西得沮渠䝉遜之伎賓嘉大禮皆雜用焉宣武以後尤愛胡聲)
(後周太祖輔魏之時高昌内附及得其伎教習以備饗宴之禮其後帝聘皇后于突厥得其所獲康國龜)
(兹等樂更雜以高昌之舊並于大司樂習焉傳至隋唐設九部十部樂有西涼天竺龜兹安國疏勒高昌)
(康國之伎隋書音樂志云今曲項琵琶豎頭箜篌之徒並出自西域非華夏舊器楊澤新聲神白馬之類)
(生於胡戎非漢魏遺曲故其樂器聲調悉與書史不同而杜氏通典以為此音所由源出西域諸天諸佛)
(韻調婁羅胡語感其聲者莫不奢滛躁競蹻腳彈指撼頭㺯目形貌如此心亦隨之者也以今論之九麻)
(一韻亦大抵本西音故漢時有聖人制禮樂篇全以邪字為韻正如梵書所謂眞言而烏孫公主嫁昆彌)
(始有琵琶之制世説王丞相之語胡人曰蘭闇蘭闍鄭譯述龜兹人蘇祗婆所奏七聲曰婆陁力曰沙識)
(曰沙侯加濫曰沙臘而天竺之書曰南無曰曩謨並讀如麻音其書中所用無非闍迦伽邪沙又吒等字)
(又唐書所載吐蕃突厥西域人名地名亦多此類豈非其出於西音邪至元時而麻部之中又分遮部遼)
(史樂志謂雅樂之存於今者其器雅而音則西然則經文之存於今者其字經而音則西矣此世變升降)
(之由不可以不論又按模韻轉入歌戈始於漢人不獨車華等字班彪)
(北征賦以圖韻娑那張衡西京賦以齬韻峩羅南都賦以鸕韻鵞波王逸九思以躇模圖塗愚虛蘇隅韻)
(阿沱司隸校尉魯峻碑文以孤韻何嘉又呉才老韻補所引道藏歌以都徒途圖徂字並入歌戈韻又如)
(周禮巾車疏飾故書疏作揟杜子春讀揟為沙是知東京以後魚虞模歌戈麻六韻全無分别晋宋以下)
(始稍正之而其雜入於麻者遂不可反矣)
唐韻正卷四
