唐韻正卷二崑山顧炎武撰
上平聲
五支
(此韻當分為二)
支章移切(當作章怡)
(詩芄蘭首章芄蘭之支童子佩觽雖則佩觽能不我知)國語衞彪傒見單穆公曰周詩有之曰天之所
支不可壊也其所壊亦不可支也(自支枝以下皆讀如今音所以具引經文及楚辭以明其與移蛇以)
(下等字絶不相通然後可分之各自為部耳子史諸書間引一二不若它韻之備列也上去二聲倣此)
枝
(詩隰有萇楚首章隰有萇楚猗儺其枝天之沃沃樂子之無知)小弁五章鹿斯之奔維足伎伎雉之朝
(雊尚求其雌譬彼壞木疾用無枝心之憂矣寧莫之知)説苑善説篇越人歌山有木兮木有枝心説君
(兮君不知廣韻所收汥以下字於古書無證者即可以類求)
(之不備列)
巵
(史記貨殖傳地饒巵薑徐廣曰巵烟支也)
萎於為切(當作於危)
(詩小雅谷風三章習習谷風維山崔嵬無草不死無木不萎)禮記檀弓孔子歌泰山其頽乎梁木其壞
(乎哲人其萎乎)
觿許規切當作許危(又十二齊韻戶圭切)
(詩芄蘭見上)
祇(巨支切)
詩何人斯見下(説文祇从示氏聲)
伎
(詩小弁見上)
疧
(詩白華八章有扁斯石履之卑兮之子之遠俾我疧兮)
提是支切(又十二齊韻弟泥切)
(詩葛屨二章好人提提宛然左辟佩其象揥維是褊心是以為刺)小弁首章弁彼鸒斯歸飛提提
兒汝移切(當作汝怡)
孫子地形篇視卒如嬰兒故可與之赴深谿(荘子人間世篇彼且為嬰兒亦與之為嬰兒彼且為無町)
(畦亦與之為無町畦彼且為無崖亦與之為無崖達之入於無疵)
唲
(楚辭卜居将哫訾慄斯喔咿嚅唲)
疵疾移切(當作疾資)
荘子見上(韓非子主道篇道在不可見用在不可知虛靜無事以闇見疵)淮南子地形訓令疵註在
(遼西管子作令支)
訾即移切(當作即慈)
(楚辭九辯見下)
卑府移切(當作府治)
詩白華見上(亦作崥晋語搖木不生危松柏不生崥)
紕(符支切)
(詩干旄首章素絲紕之良馬四之彼姝者子何以畀之)
斯息移切(當作息支)
(詩墓門首章墓門有棘斧以斯之夫也不良國人知之)小弁見上何人斯七章伯氏吹壎仲氏吹篪
(及爾如貫諒不我知出此三物以詛爾斯)
虒
(左傳昭八年晋侯方築虒祁之宫虒音斯)
雌此移切(當作此支)
(詩小弁見上)
知陟離切(當作陟釐)
詩芄蘭墓門隰有萇楚小弁並見上(何人斯六章爾還而入我心易也還而不入否難知也壹者之來)
俾我祗也七章見上(楚辭九歌少司命入不言兮出不辭乘回風兮載雲旗悲莫悲兮生别離樂莫)
樂兮新相知(九辯寗戚謳於車下兮桓公聞而知之無伯樂之善相兮今誰使乎訾之)
篪直離切(當作直支)
(詩何人斯見上)
危魚為切(當作魚葵)
書舜典人心惟危道心惟微(國語見上)
衰(楚危所危二切)
楚危反(禮記檀弓成人曰蠶則績而蟹有匡范則冠而蟬有緌兄則死而子皋為之衰)
所危反(論語楚狂接輿歌而過孔子曰鳯兮鳯兮何德之衰徃者不可諌來者猶可追)楚辭九章渉
(江余㓜好此竒服兮年既老而不衰帶長鋏之陸離兮冠切雲之崔嵬)九辯悲哉秋之為氣也蕭瑟兮
(草木搖落而變衰憭慄兮若在遠行登山臨水兮送将歸)謂騏驥兮安歸謂鳯皇兮安棲變古易俗兮
世衰今之相者兮舉肥(吕氏春秋順説篇不設形象與生與長而言之與響與盛與衰以之所歸)史
(記伯夷傳登彼西山兮采其薇矣以㬥易㬥兮不知其非矣神農虞夏忽焉没兮吾安適歸矣于嗟徂兮)
命之衰矣(楚王子思歸歌洞庭兮木秋涔陽兮草衰去千乘之家國作咸陽之布衣)
以上字當與六脂七之通為一韻(凡从支从氏从是从兒从此从卑从虒从爾从知从危之屬皆入此)
㩼(章移切)
古音多(漢張衡西京賦炙炰㚌清酤㩼皇恩溥洪澤施徒御悦士忘罷巾車命駕廻斾右移儴佯乎五)
(柞之館旋憇乎昆明之池)
眵
古音同上(説文眵从目多聲)
移(弋支切)
古音弋多反(楚辭漁父夫聖人者不凝滯於物而能與世推移舉世皆濁何不淈其泥而揚其波衆人)
(皆醉何不餔其糟而醊其醨何故深思高舉自令放為)宋玉風賦見下管子侈靡篇忽然易卿而移
忽然易事而化化毁禾反(利靜而不化觀其所出從而移之)心術篇與時變而不化應物而不移日
用之而不化(任法篇竒革而邪化令徃而民移内業篇是故聖人與時變而不化從物而不移)其
形安而不移能守一而弃萬苛(荘子秋水篇物之生也若驟若馳無動而不變無時而不移何為乎何)
不為乎夫固將自化(達生篇形精不虧是謂能移)列子黄帝篇吾與之虚而猗移不知其誰何吕
(氏春秋下賢篇桀乎其必不渝移也循乎其與隂陽化也)六韜文啟篇政之所施莫知其化時之所在
莫知其移聖人守此而萬物化(三略天地神明與物推移變動無常因敵轉化不為事先動而輙隨)
(靈樞經根結篇天地相感寒暖相移隂陽之道孰少孰多陰道偶陽道竒)淮南子原道訓轉化推移得
一之道而以少正多(氾論訓是以政教易化風俗易移也)兵略訓若動而應有見所為彼持後節與
(之推移彼有所積必有所虧精若轉左䧟其右陂敵潰而走後必可移)因形而與之化隨時而與之移
(修務訓倏忽變化與物推移雲蒸風行在所設施泰族訓日之行也不見其移騏驥倍日而馳草木)
為之靡靡音摩(漢司馬相如子虗賦其西則有湧泉清池激水推移外發芙蓉菱華内隱鉅石白沙華)
字誤用(東方朔七諫世沈淖而難論兮俗岒峨而㠁嵯清泠泠而殲滅兮溷湛湛而日多梟鴞既以成)
(羣兮玄鶴弭翼而屏移蓬艾親入御於牀策兮馬蘭踸踔而日加棄捐葯芷與杜蘅兮余奈世之不知芳)
(何何周道之平易兮然蕪穢而險戲高陽無故而委塵兮唐虞㸃灼而毁議誰使正其眞是兮雖有八師)
而不可為(史記曰者傳天不足西北星辰西北移地不滿東南以海為池日中必移月滿必虧)太史
(公自序與時推移應物變化立俗施事無所不宜指約而易操事少而功多)說苑談叢篇至神無不化
也至賢無不移也(列女傳鄧曼曰王德薄而禄厚施鮮而得多物盛必衰日中必移)越絶書叙外傳
記瞽瞍不移商均不化(張衡思玄賦天地烟熅百卉含蘤鳴鶴交頸雎鳩相和處子懷春精魂回移如)
何淑明忘我實多西京賦見上(説文移从禾多聲徐鉉曰多與移聲不相近蓋不知古音也)
迻
古音同上(説文迻从辵多聲)
扅
古音同上(古樂府百里奚妻歌百里奚五羊皮憶别時烹伏雌炊扊扅今日富貴忘我為皮扅為三字)
(為韻其同用奚時雌三字則非也蓋此韻自漢已誤詳見末條)亦作移蔡邕月令章句曰鍵關也所以
(止扉或謂之剡移)
袲
古音同上説文袲从衣多聲(今此字三收於五支四紙三十三哿部中)
栘
古音同上(説文栘从木多聲)
迆
古音同上(亦作迤魏文帝臨渦賦䕃高樹兮臨曲渦㣲風起兮水增波魚頡頏兮鳥逶迤雌雄鳴兮聲)
相和(唐孟浩然宴張記室宅詩妓堂花映發書閣柳逶迤入歌字韻杜牧汴口詩檣形櫛櫛斜浪態迤)
(迤好自註迤徒何切按今廣韻七歌部中有迱字註曰逶迱行貎即迤字也故唐人於歌韻用之)
匜
古音同上(儀禮既夕禮两㪟兩杅槃匜劉音徒何反)
詑(弋支香支二切)
古音徒河反孟子訑訑之聲音顔色一作詑(山海經南山經猼訑一作陁)説文詑从言它聲今
(此字五收於五支七歌八戈三十三哿部中)
蛇
古音同上(詩羔羊首章羔羊之皮素絲五紽退食自公委蛇委蛇)斯干六章吉夢維何維熊維羆維
虺維蛇(楚辭離騷屯余車其千乘兮齊玉軑而並馳駕八龍之婉婉兮載雲旗之委蛇)遠㳺屯余車
(之萬乘兮紛容與而並馳駕八龍之婉婉兮載雲旗之逶蛇)祝融戒而蹕御兮騰告鸞鳥迎虙妃張咸
(池奏承雲兮二女御九招歌使湘靈鼓瑟兮令海若舞馮夷玄螭蟲象並出進兮形蟉虬而逶蛇妃與夷)
為韻歌與蛇為韻(招魂仰觀刻桷畫龍蛇些坐堂伏檻臨曲池些芙蓉始發雜芰荷些紫莖屏風文縁)
(波些文異豹飾侍陂陁些軒輬既低歩騎羅些蘭薄戶樹瓊木籬些魂兮歸來何遠為些)管子樞言篇
一龍一蛇一日五化(荘子應帝王篇吾與之虚而委蛇不知其誰何)山木篇無譽無訾一龍一蛇與
時俱化而無肯專為庚桑楚篇見下(徐無鬼篇吾與之一委蛇而不與之為事所宜)太公兵法涓
(涓不塞將為江河熒熒不救炎炎奈何两葉不去將用斧柯為虺弗摧行將為蛇)淮南子俶眞訓至道
無為一龍一蛇盈縮卷舒與時變化(漢書禮樂志見下)漢東方朔誡子詩聖人之道一龍一蛇形見
神藏與物變化(王裦九懷乘虹驂蜺兮載雲變化鷦䳟開路兮後屬青蛇步驟桂林兮超驤卷阿丘陵)
翔儛兮谿谷悲歌劉向九歎見下(揚雄蜀都賦其水蟲則有蠳龜鳴蛇濳龍伏螭其鳥則有鴛鴦鵠)
鷖鴻鴇鴐鵝嚶嚶和鳴澹澹隨波(反離騷既亡鸞車之幽藹兮焉駕八龍之委蛇臨江濱而掩涕兮何)
有九招與九歌(易坤靈圗瑞應之至君子發蛇蛇不如龍陸不如河)馮衍顯志賦風興雲蒸一龍一
蛇與道翺翔與時變化(張衡西京賦感河馮懷湘娥驚蝄蜽憚蛟蛇)魏卞蘭許昌宫賦入南端以北
(眺望景福之嵳峩飛棟列以山峙長途邈以委蛇晋陸機答賈謐詩東朝既建淑問峩峩我求明德濟)
同以和魯公戾止衮服委蛇(郭璞山海經流沙贊天限内外分以流沙經帶西極頽溏委蛇注于黑水)
永溺餘波(按古蛇字皆徒何反唯楚辭九歌東君駕龍輈兮乘雷載雲旗兮委蛇長太息兮將上心低)
(徊兮顧懷羌聲色兮娯人觀者憺兮忘歸用入㣲皆灰韻)説文蛇作虫也从虫而長象宛曲尾形
(上古艸居患它故相問無它乎託何切它或从虫臣鉉等曰今俗作食遮切)今人以委蛇之蛇音弋支
(反入五支虺蛇之蛇音食遮反入九麻不知何據詳其字義亦非有二詩委蛇委蛇正謂人之委曲而行)
(如蛇耳左傳襄七年叔孫穆子曰衡而委蛇必折戰國䇿蘇秦嫂蛇行皆取象於蛇且委蛇二字即是蛇)
(名荘子以鳥飬養鳥者宜棲之深林浮之江湖食之以委蛇司馬彪云委蛇泥鰌又皇子告敖對桓公曰)
(澤有委蛇其大如轂其長如轅易林長尾委蛇畫地成河張衡東京賦斬委蛇腦方良南都賦巨蜯圅珠)
(駮蝦委蛇廣韻蛇字下註云蜲蛇蓋古人謂蛇為委蛇也其無二音可知)傅毅舞賦蜲蛇姌嫋張衡西
京賦聲清畼而蜲蛇並以蜲蛇為委蛇(按委蛇字亦作佗又作它後漢書任李萬邳傳贊委佗還旅儒)
(林傳方領習矩步者委它乎其中章懷太子不知蛇之音陀而反讀佗為移誤)又按委蛇宇韓詩作褘
(隋漢衞尉衡方碑褘隋在公蛇與隋皆音陀故得通用酸棗令劉熊碑卷舒委隨成陽令唐扶頌在朝委)
隨並同(今此字三收於五支七歌九麻部中)
為(遠支切)
古音譌(詩相䑕首章相䑕有皮人而無儀人而無儀不死何為)兔爰首章有兔爰爰雉離于羅我生
之初尚無為我生之後逢此百罹尚寐無吪(緇衣首章緇衣之宜兮敝予又改為兮)澤陂見下北
山六章或出入風議或靡事不為(鳧鷖二章鳧鷖在沙公尸來燕來宜爾酒既多爾殽既嘉公尸燕飲)
福禄來為(抑五章白圭之玷尚可磨也斯言之玷不可為也)易革象傳鞏用黄牛不可以有為也已
日革之行有嘉也楚辭九歌大司命見下(愁人兮奈何願若今兮無虧固人命兮有當孰離合兮可)
為(天問明明闇闇惟時何為隂陽三合何本何化)九章思美人獨歴年而離愍兮羌憑心猶未化寧
隱閔而壽考兮何變易之可為(悲回風穆眇眇之無垠兮莽芒芒之無儀聲有隱而相感兮物有純而)
不可為漁父見上招魂見上大招見下(老子道常無為而無不為侯王若能守萬物將自化)
我無為而民自化(是以聖人欲不欲不貴難得之貨學不學復衆人之所過以輔萬物之自然而不敢)
為管子乘馬篇今日不為明日亡貨(兵法篇無設無形焉無不可以成也無形無為焉無不可以化)
也侈靡篇見上聲靡字下白心篇見下(荘子天地篇古之畜天下者無欲而百姓足無為而萬物)
化淵靜而百姓定(畢見其情事而行其所為行言自為而天下化)秋水篇然則我何為乎何不為乎
吾辭受趣舍吾終奈何又見上(達生篇達生之情者不務生之所無以為達命之情者不務知之所)
無奈何山木篇見上(知北游篇見去聲偽字下)庚桑楚篇行不知所之居不知所為與物委蛇而
同其波(則陽篇無為而無不為時有終始世有變化禍福淳淳至有所拂者而有所宜自殉殊面有所)
正者有所差(雖有大知不能以言讀其所自化又不能以意其所將為)或之使莫之為未免於物而
終以為過外物篇見下(荀子成相篇基必施辨賢罷文武之道同伏戲由之者治不由者亂何疑為)
(吕氏春秋不苟篇賢者之事也雖貴不苟為雖聽不自阿)鬼谷子内揵篇環轉因化莫知所為退為
大儀(素問生氣通天論故病乆則傳化上下不并良醫弗為)淮南子俶眞訓見上精神訓夫癩者
(趨不變狂者形不虧神将有所遠徙孰暇知其所為故形有摩而神未嘗化者以不化應化)性有不欲
(無欲而不得心有不樂無樂而弗為無益情者不以累德而便於性者不以滑和故縱體肆意而度制無)
以為天下儀本經訓君臣不和五榖不為(詮言訓見去聲議字下)故通性之情者不務性之所無
(以為通命之情者不憂命之所無奈何泰族訓同兵略訓炎之若火陵之若波敵之靜不知其所守動)
不知其所為故鼓鳴旗麾當者莫不廢滯崩阤(視其所為因與之化)又見上修務訓故其形之為
馬馬不可化其可駕御教之所為也(泰族訓清明條達者易之義也恭儉尊讓者禮之為也寛裕簡易)
者樂之化也刺幾辯義者春秋之靡也(文子守弱篇江海不為故功名自化)道德篇執一無為因天
地與之變化(故聖人體道反至不化以待化動而無為)㣲明篇見下下德篇漠然無為而天下和
(漢嚴忌哀時命知貪餌而近死兮不如下㳺乎清波寧幽隠以遠禍兮孰侵辱之可為子胥死而成義)
(兮屈原沈於汨羅雖體觧其不變兮豈忠信之可化)東方朔七諫見上太玄經堅測磐石固内不可
化也堅白玉形變可為也(越絶書叙外傳記危人自安君子弗為奪人自與伯夷不多)呉越春秋漁
(父歌日已夕兮予心憂悲月已馳兮何不渡為事寖急兮當奈何悲字不入韻)馮衍顯志賦見上王
(延壽王孫賦原天地之造化實神偉而崛竒道玄微以密妙信無物而不為)韻補為吾禾切史記引書
南訛字作為(陳第曰為音譌説文譌譌言也从言為聲據此見為加言讀譌去言亦讀譌)
麾(許為切)
古音許戈反(楚辭遠游擥彗星以為旍兮舉斗柄以為麾叛陸離其上下兮游驚霧之流波)大招舉
(傑壓陛誅譏罷只直贏在位近禹麾只豪傑執政流澤施只魂乎徠歸國家為只)呉子論將篇將之所
麾莫不從移將之所指莫不前死(淮南子兵略訓見上)漢書高帝紀註師古曰戲音許宜反亦讀曰
(麾按許宜即許戈師古不達誤為二音)
撝
古音同上(易子夏傳撝謙化謙也)
倭(於為切)
古音於禾反(今此字三收於五支八戈三十四果部中)
糜(靡為切)
古音摩(説文糜从米麻聲)
&KR1265;
古音同上(説文&KR1265;从黍麻聲)
縻
古音同上(易中孚九二鳴鶴在隂其子和之我有好爵吾與爾靡之子夏陸績本作縻)説文縻从糸
(麻聲)
墮(許規切)
(本作隓説文隓从&KR0671;聲臣鉉等曰説文無字蓋二左也按左聲與徒果正恊重文作&KR2330;即墮字後人)
移土於下耳(又按三十四果部有字他果切註云山貌此即詩嶞山喬嶽之嶞)
隳
即上墮之俗字亦讀平聲老子見下(張弨曰玉篇無隳此俗改不知所從無以下筆但沿襲通用)
(正文廢閣)
鬌(直切)
古音丁果反(今此字三收於五支三十四果部中)
(是為切)
古音陀禮記曲禮見上聲委字下(説文皆以得聲)張弨曰此邉字通溷懸&KR1136;漢隸孔宙
(碑正作&KR1136;)
羸(力為切)
古音驘(老子故物或行或隨或呴或吹或强或羸或載或隳)説文羸从羊&KR2195;聲&KR2195;郎果切
吹(昌切)
古音昌戈反(詩蘀兮首章蘀兮蘀兮風其吹女叔兮伯兮倡予和女)老子見上
披(敷覊切)
古音坡(楚辭大司命靈衣兮披披玉佩兮陸離壹隂兮壹陽衆莫知兮余所為)漢劉向九歎云服隂
(陽之正道兮御厚土之中和佩蒼龍之蚴虬兮帶隠虹之逶蛇曳彗星之晧旰兮撫朱爵與鵕䴊游清霧)
之颯戾兮服雲氣之披披(漢張衡南都賦見下魏劉邵趙都賦布濩中林縁延陵阿從風發曜猗靡)
雲披(釋名披擺也)
陂(彼為切)
古音彼禾反(詩澤陂首章彼澤之陂有蒲與荷有美一人傷如之何寤寐無為涕泗滂沱)荘子外物
篇青青之麥生於陵陂生不布施死何含珠為(漢書禮樂志郊祀歌朝隴首篇掩回轅鬗長馳騰雨師)
灑路陂淮南子兵略訓見上(修務訓夏瀆而冬陂因高為田因下為池)易泰九三无平不陂陸德
明釋文又彼何反(史記貨殖傳水居千石魚陂漢書作魚波灌夫傳陂池田園漢書作波池漢書景十)
(三王傳雷陂作雷波魏相傳弛山澤陂池作波池王莽傳予乃卜陂水之北作波水楚相孫叔敖碑陂障)
(源泉作波障以同音假借)
羆
古音同上詩斯干見上(韓奕六章獻其貔皮赤豹黄羆)淮南子主術訓推移大犧水殺黿鼉陸捕
熊羆(漢淮南小山招隱士状貔崯崯兮峨峨淒淒兮漇漇獼猴兮熊羆慕類兮以悲峨與羆為韻漇與)
悲為韻史記周本紀見下(張衡西京賦華嶽峩峩岡巒參差神木靈艸朱實離離總㑹仙倡戲豹舞)
羆(説文羆从熊罷省聲从熊者意也从罷者聲也不可重两能為文故省其一也又作以皮為聲古)
(皮罷皆音婆)
隨(旬為切)
古音旬禾反(論語周有八士伯達伯适仲突仲忽叔夜叔夏季隨季騧)楊愼曰大理董難曾見宋人
(小説周有八士命名八人而四韻伯達伯适一韻也仲突仲忽一韻也叔夜叔夏一韻也季隨季騧隨旬)
(禾反騧烏戈反一韻也周人尚文於命子之名亦緻密不苟如此)詩序丰刺亂也昬姻之道缺陽倡而
隂不和男行而女不隨(老子音聲相和前後相隨)又見上管子白心篇人不倡不和天不始不隨
(列子説符篇愼爾言將有和之愼爾行將有隨之鬻子撰吏篇故王者取吏不妄必使民唱然後和)
民者吏之程也察吏於民然後隨(賈誼新書同韓非子觧老篇大姦作則小盗隨大姦唱則小盗和)
故竽先則鐘瑟皆隨竽唱則諸樂皆和(吕氏春秋任數篇無唱有和無先有隨古之王者其所為少)
其所因多審應篇人唱我和人先我隨(鬼谷子飛箝篇為之樞機以迎之隨之以箝和之以意宜之)
外篇故動者必隨唱者必和三略見上(素問五常政大論陽和布化隂氣廼隨)靈樞經九針十
二原篇迎之隨之以意和之(終始篇知迎知隨氣可令和)脹論篇隂陽相隨乃得天和五藏更始四
時循序五榖乃化(賈誼新書道術篇有舋和之有端隨之物鞠其極而以當施之)淮南子原道訓好
憎繁多禍乃相隨文子同(齊俗訓故狐梁之歌可隨也其所以歌者不可為也)泰族訓上唱而民
和上動而下隨(史記太史公自序主唱而臣和主先而臣隨)易林謙之同人宫商既和聲音相隨
(説苑雜言篇夫行非為影也而影隨之呼非為響也而響和之故君子功先成而名隨之)漢馬融廣成
頌魴鱮鱏鯿鰋鯉鱨魦樂我純德騰躍相墮(史記天官書前列直斗口三星隨北端兌索隠曰隨音他)
果反(宋吕大臨曰淮南子闚面於槃水則圜於杯隨面形不變其故有所圜有所墮者所自闚之異也)
(隨當讀橢楚辭天問南北順橢其衍幾何漢書食貨志三曰復小橢之師古曰橢圜而長也音他果反)
(亦作隋史記天官書廷藩西有隋星五曰少㣲士大夫隋音他果反詩破斧傳隋銎曰斧隋音徒禾反又)
(湯果反禮記禮噐註如今方案隋長局隋他果反漢書淮陽憲王傳髮齒墮落作隨)按隨音旬禾反
(亦與隋通故隨文帝改隨為隋非無據而為之也又按隨字自素問天元紀大論知迎知隨氣可與期)
(始入之韻)
虧(去為切)
古音去禾反(楚辭離騷高余冠之岌岌兮長余佩之陸離芳與澤其雜糅兮唯昭質其猶未虧)九歌
大司命見上(天問斡維焉繫天極焉加八柱何當東南何虧)九章抽思望三五以為像兮指彭咸以
為儀夫何極而不至兮故遠聞而難虧(荘子達生篇見上)山木篇功成者墮名成者虧墮火禾反
知北㳺篇見去聲偽字下(逸周書武稱觧爵位不謙田宅不虧各寧其親民服如化)韓非子見上聲
靡字下(淮南子原道訓能存之此其德不虧萬物紛糅與之轉化以聽天下若背風而馳)精神訓見
上兵略訓見上史記日者傳見上(易林困之剥明德孔嘉萬嵗無虧)説苑敬愼篇行者比於鳥
(上畏鷹鸇下畏網羅夫人為善者少為讒者多若身不死安知禍罪不施行年七十常恐行節之虧)漢
司馬相如子虗賦岑崟參差日月蔽虧(後漢書魯恭傳一夫吁嗟王道為虧)鮑昱傳一人呼嗟王政
為虧(郎顗傳災青降則下吁嗟化不行則君道虧)崔琦外戚箴爰暨末葉漸已頽虧貫魚不叙九御
差池(晋摰虞太康頌耀武六旬輿徒不疲飲至數實干旄無虧)
窺(去隨切)
古音同上(列子仲尼篇人欲見其所不見視人所不窺欲得其所不得修人所不為)
竒(渠羈居宜二切)
(古音渠禾居禾二反楚辭招魂肴羞未通女樂羅些敶鐘按鼔造新歌些)
(渉江采菱發陽阿些美人既醉朱顔酡些娭光眇視目曾波些被文服纎麗而不竒些長髪曼鬋艷陸離)
些(易林訟之大有尹氏伯竒父子生離無罪被辜長舌所為)魏陳琳大荒賦越洪寧之蕩蕩兮追玄
漠之造化跨三五而無偶兮邈卓立而獨竒(何晏景福殿賦爾其結構則修梁彩制下褰上竒桁梧複)
(疊勢合形離赩如宛虹赫如奔螭南岠陽榮北極幽崖任重道遠厥庸孔多崖字誤)以上並渠禾反
(居禾反者靈樞經見上)
錡
古音渠禾反(詩破斧二章既破我斧又缺我錡周公東征四國是吪哀我人斯亦孔之嘉)漢司馬相
(如上林賦見下)
犧(許羈切)
古音許何反鄭康成讀為莎(詩閟宫四章享以騂犧是饗是宜降福既多)淮南子主術訓見上説
山訓見下(周禮司尊彞其朝踐用两獻尊註獻讀為犧音素何反)梁書劉香傳嘗於沈約坐語及宗
(廟犧樽約云鄭玄荅張逸謂為畫鳯皇尾娑娑然今無復此噐則不依古杳曰此言未必可按古者樽彞)
(皆刻木為鳥獸鑿頂及背以出内酒頃魏世魯郡地中得齊大夫子尾送女器有犧樽作犧牛形晋永嘉)
(賊曹嶷於青州發齊景公冢又得此二樽形亦為牛象二處皆古之遺噐知非虗也約大以為然)宋洪
(邁容齋三筆曰陸德明釋周禮獻尊之獻音素何反而於左氏傳犧象不出門釋犧為許宜反又素何反)
(按王肅云犧象二尊並全牛象之形而鑿背為樽今世所存故物宣和博古圗所載犧尊純為牛形象尊)
(純為象形而尊在背正合王肅之説然則犧字只當讀如本音按此字本音許宜反即許何反與莎音亦)
(同一部耳)
羲
古音許何反(亦作戲荀子見上)
巇
古音同上(亦作戲漢東方朔七諫見上)
﨑(去竒切)
古音去何反(漢司馬相如上林賦深林巨木嶄巖嵾嵳九嵕嶻嶭南山峩峩巖陁甗錡嶊崣崛崎)
碕
古音同上(越絶書荆平王内傳漁者歌日昭昭侵以施與子期兮蘆之碕)淮南子本經訓積牒旋石
以純脩碕抑淢怒瀬以揚激波(漢揚雄羽獵賦探巖排碕薄索蛟螭)
踦
古音同上(太玄經玄瑩或合或離或嬴或踦)
宜(魚羈切)
古音魚何反(詩君子偕老首章君子偕老副笄六珈委委佗佗如山如河象服是宜子之不淑云如之)
何緇衣見上(女曰雞鳴二章弋言加之與子宜之)裳裳者華四章左之左之君子宜之鴛鴦首
章鴛鴦于飛畢之羅之君子萬年福禄宜之(棫檏二章奉璋峩峩髦士攸宜)鳧鷖見上閟宫見上
玄鳥景員維河殷受命咸宜百禄是何(易繫辭下傳神而化之使民宜之)儀禮士冠禮字辭爰字
孔嘉髦士攸宜(楚辭天問簡狄在臺嚳何宜玄鳥致詒女何嘉今本嘉作喜是後人不通古音而妄改)
之也按後漢禮儀志引此作嘉(荘子德充符篇夫若然者且不知耳目之所宜而游心乎德之和)徐
無鬼篇見上(則陽篇故或不言而飲人以和與人並立而使人化父子之宜彼其乎歸居而一間其所)
施又見上(素問示從容論子别試通五藏之過六府之所不和鍼石之敗毒藥所宜)鬼谷子見上
三略見下(淮南子齊俗訓各用之於其所適施之於其所宜即萬物一齊而無由相過)汜論訓故
(聖人法與時變禮與俗化衣服噐械各便其用法度制令各因其宜故變古未可非而循禮未足多也)
文子同(是故聖人以文交於世而以實從事於宜不結於一迹之塗凝滯而不化是故敗事少而成事)
多史記太史公自序見上(五宗既王親屬洽和諸侯大小為藩爰得其宜)易林臨之既濟隂陽變
化各得其宜離之姤君臣不和上下(宜宗子哀歌)太玄經玄瑩革而化之與時宜之説文所
安也从宀之下一之上多省聲(元周伯琦六書正譌曰上从宀深屋也下从一地也上屋下地為)
(㑹意中从多聲案詩中字皆此音則从多為諧聲明矣今讀為疑羈切後人之音也傳記中多字亦有)
(作章移切者二字本皆哥韻後世叶入支韻迷其初矣世俗篆字省作宐注云多省聲已非古而俗字又)
(作宜从且大謬矣惟秦泰山石刻可考李斯所書也今以為正)
轙
古音同上(淮南子説山訓遺人馬而觧其羈遺人車而税其轙所爱者少而所亡者多)漢書禮樂志
(赤蛟靈禗禗象輿轙票然逝旗逶蛇)
䴊
古音同上(漢司馬相如上林賦揜翡翠射鵔鸃㣲矰出纎繳施弋白鵠連鴐鵞雙鶬下玄鶴加怠而後)
發游於清池(劉向九歎見上)
儀
古音同上(詩鄘柏舟首章汎彼柏舟在彼中河髧彼两髦實維我儀之死矢靡他)相䑕見上東山
見下湛露見下(菁菁者莪首章菁菁者莪在彼中阿既見君子樂且有儀)斯干九章乃生女子載
(寢之地載衣之裼載弄之瓦無非無儀惟酒食是議無父母貽罹地音沱)賓之初筵六章飲酒孔嘉維
其令儀(既醉四章其告維何籩豆静嘉朋友攸攝攝以威儀)抑五章愼爾出話敬爾威儀無不柔嘉
(八章辟爾為德俾臧俾嘉淑愼爾止不愆于儀楚辭九章見上)穆天子傳黄澤謠黄之池其馬歕
沙皇人威儀管子白心篇非吾儀雖利不為(弟子職篇相切相磋各長其儀)鬼谷子見上淮南
子精神訓見上(説苑辨物篇食則有節飲則有儀徃則有文來則有嘉)宋書符瑞志同太玄經爭
陽氣汜施不偏不頗物與爭訟各遵其儀(韓勑孔廟禮噐碑文上合紫臺稽之中和下合聖制事得禮)
儀詩如食宜饇宐韓詩作儀云儀我也(周禮肆師治其禮儀以佐宗伯註故書儀為義鄭司農云義)
讀為儀古者書儀但為義今時所謂義為誼(韻補儀牛何反周禮註儀作義古皆音俄)宋洪适隸釋
(曰周禮註云儀義二字古皆音俄愚按漢孔眈神祠碑竭凱風以惆憀惟蓼儀以愴悢平都相蔣君碑感)
(慕詩人蓼蓼者儀並以儀為莪衛尉卿衡方碑感衛人之凱風悼蓼義之劬勞司隸校尉魯峻碑悲蓼義)
之不報痛昊天之靡嘉並以義為莪(楊愼曰月中嫦娥其説始於淮南子及張衡靈憲其實因常儀占)
(月而誤也古者羲和占日常儀占月皆官名見呂氏春秋後訛為常娥以儀娥音同耳)穆天子傳左白
郭璞註古義字(按儀字自漢中山王焉文木賦載重雪而梢勁風將等嵗于二儀始與枝雌知斯為)
(韻)
皮(符羈切)
古音娑詩羔羊相䑕韓奕並見上(左傳宣二年華元使其驂乘謂之曰牛則有皮犀兕尚多棄甲則)
那役人曰從其有皮丹漆若何(説苑敬愼篇虎豹為猛人尚食其肉席其皮譽人者少惡人者多)
(韻補皮蒲波切説文波紴坡頗跛破簸皆以皮得聲史記太史公自序戹困鄱薛鼓城徐廣曰鄱音皮鄱)
(縣屬魯按漢書地理志魯國蕃縣蕃本音藩屏之藩汝南陳子游為魯相國人以其父名蕃遂改字為番)
(音皮後漢書黨錮傳蕃嚮蕃音皮皮古音娑漢人讀鄱為婆後人不知皮之音婆遂讀蕃為毗矣胡三省)
以為皮字乃傳寫反字之誤亦非(漢書古今人表皮師古曰即詩十月之交所謂蕃維司徒者也按今)
詩作番音波(儀禮郷射禮君國中射則皮樹中今文皮為繁漢書御史大夫繁延壽繁音婆)按此則
鄱番蕃繁四字皆得與皮通以皮字音婆故也(韻補引晋陸雲贈鄭曼季詩所謂伊人在谷之阿虎質)
(山嘯龍輝淵蟠蟠字亦音婆)
疲
古音同上(易林蹇之泰歴險登危道遠勞疲去家自歸困渉大波)漢張衡西京賦見上
罷
古音同上(易中孚六三或鼓或罷或泣或歌王肅音皮徐邈音扶波反)楚辭大招見上荀子見上
漢枚乘七發見上聲灑字下(越絶書記軍氣篇青氣在左將少卒多兵少軍罷)易林訟之萃褰衣
涉河水深請罷頼幸舟子濟脱無他(張衡西京賦見上)按罷音皮皮音婆凡經傳中罷倦之罷罷休
(之罷皆讀婆今人因皮而誤又添一蒲蟹反至土音則又轉而為蒲怕矣)儀禮郷飲酒禮飲酒罷劉音
皮(禮記少儀師役曰罷註罷之言罷勞也春秋傳曰師還曰疲此可見罷倦之罷罷休之罷同為一音矣)
(春秋襄三十年楚子使薳罷來䀻昭六年楚薳罷帥師伐呉公羊傳並作薳頗頗音皮)左傳㐮十五年
公子罷戎為右尹罷音皮又音皮買反(二十三年牢成御襄罷師罷音皮一音皮買反)三十年皆自
朝布路而罷罷皮買反又扶波反(漢司馬相如上林賦罷池陂陁即以罷字作陂字用)晋陸雲答兄詩
(傾景儵墜夕不存罷始與饑為韻)
姼(是支切)
古音多(方言南楚謂婦妣曰母姼稱婦考曰父姼註姼音多)説文姼从女多聲宋程大昌演繁露
(引通鑑德宗貞元六年回紇阿啜可汗謂其大相頡干迦斯曰兒幸而得立惟仰食於阿多國政不敢預)
(也史炤釋之曰虜謂父為阿多于愼行曰北人呼父為阿爹爹徒可反與多同音今舊唐書作惟仰食於)
(阿爹按梁書始興王憺都督荆州民歌之曰始興王民之爹赴人急如水火何時復來乳哺我是姼多爹)
(同為一字特有省文異文之别爾今爹字在九麻三十三哿部中)
離(吕支切)
古音羅(易離九三日昃之離不鼓缶而歌則大耋之嗟)既濟上六弗遇過之飛鳥離之詩新臺三
(章魚網之設鴻則離之燕婉之求得此戚施離與施為韻)湛露四章其桐其椅其實離離顯允君子莫
不令儀楚辭離騷見上大司命見上(招魂見上)宋玉風賦被麗披離衝孔動楗眴渙粲爛離散
轉移陳第曰移與離為韻(淮南子本經訓喬枝菱阿芙蓉芰荷五采爭勝流漫陸離)易林中孚之困
見下太玄經應初一六幹羅如五枝離如(䦯次七䦯其差前合後離)玄瑩見上漢張衡西京賦
見上南都賦見下魏何晏景福殿賦見上(方言羅謂之離離謂之羅)史記五帝紀旁羅日月星
(辰水波土石金玉索隠曰今按大戴禮作歴離離即羅也)或曰九歌少司命入不言兮出不辭乘回風
(兮載雲旗悲莫悲兮生别離樂莫樂兮新相知離不與知為韻乎曰此第三句不入韻其上云秋蘭兮青)
(青緑葉兮紫莖滿堂兮美人忽獨與余兮目成人字亦不入韻其下云荷衣兮蕙帶儵而來兮忽而逝夕)
宿兮帝郊君誰須兮雲之際郊字亦不入韻也(易襍卦傳咸速也恒乆也渙離也節止也乆與止為韻)
(猶之大有衆也同人親也革去故也鼎取新也小過過也中孚信也親新信為韻離字亦不入韻也)按
(老子載營魄抱一能無離專氣致柔能嬰兒滌除玄覽能無疵愛民治國能無為天門開闔能無雌明白)
(四達能無知知其雄守其雌為天下谿為天下谿常德不離復歸於嬰兒莊子馬蹄篇同乎無知其徳不)
(離在宥篇若彼知之乃是離之始以離為二字與知為韻)
籬
古音同上楚辭招魂見上(周禮委人註苑囿藩蘿之材土方氏註為之藩羅並即今藩籬字)博雅
(欏落地籬也)
蘺
古音同上(楚辭離騷固時俗之從流兮又孰能無變化覽椒蘭其若兹兮又況揭車與江蘺)
縭
古音同上(詩東山四章親結其縭九十其儀其新孔嘉其舊如之何)列女傳齊孝孟姫篇夙夜無怠
(爾之衿縭父母之言謂何)
蠡
古音同上(漢劉向九歎握申椒與杜若兮冠浮雲之峨峨登長陵而四望兮覽芷圃之蠡蠡游蘭皋與)
桂林兮睨玉石之㠁嵯(楊雄長楊賦驅橐駞燒熐蠡)左傳桓六年謂其不疾瘯蠡也蠡音力果反
(文子聖人師蛛蝥而結網法蠡蚌而閉戶漢曹昭東征賦諒不登巢而㭬蠡兮並與蠃同易説卦傳為蠃)
為蚌今亦作螺(晋書姚泓載記姚墨蠡音禄戈反宋書作黙騾)宋書桂陽王休範傳杜墨蠡南史作
作黒蠡魏書作墨騾(按墨蠡默騾並音同字異魏書李琰之亦小字默蠡)今此字三收於五支八戈
(十一薺部中)
醨
古音同上(楚辭漁父見上)
罹
古音同上詩兔爰斯干並見上(小弁首章民莫不榖我獨于罹何辜于天我罪伊何心之憂矣云如)
之何(書湯誥爾萬方百姓罹其凶害本亦作羅漢書于定國傳羅文法者註羅罹也)
羈(居宐切)
古音居何反(淮南子説山訓決鼻而羈生子而犧尸祝齋戒以沈諸河)又見上
畸
古音同上(荀子天論篇有齊而無畸則政令不施有少而無多則羣衆不化)
施(式支切)
古音式何反詩新臺見上(丘中有麻首章丘中有麻彼畱子嗟彼畱子嗟将其來施施)楚辭天問
(永遏在羽山夫何三年不施伯禹腹鮌夫何以變化)授殷天下其位安施反成乃亡其罪伊何大招
見上(大戴禮曽子天圓篇吐氣者施而含氣者化是以陽施而隂化也)淮南子同荘子秋水篇何
少何多是謂謝施無一而行與道參差(則陽篇見上)外物篇見上呉子料敵篇諸侯未㑹君臣未
和溝壘未成禁令未施(墨子備梯篇敢問客衆而勇煙資吾池軍卒並進雲梯既施攻偹已具武士又)
多(荀子非十二子篇樂分施者也遠罪過者也天論篇隂陽大化風雨博施)又見上正論篇以
(人之情為欲此五綦者而不欲多譬之是猶以人之情為欲富貴而不欲貨也好美而惡西施也)成相
篇見上又見去聲義字下義魚賀反(六韜文啟篇見上)三略柔有所設剛有所施弱有所用强有
所加兼此四者而制其宐(史記高帝紀高帝歌横絶四海兮當奈何雖有矰繳将安所施)賈誼新書
見上淮南子修務訓見上(文子上德篇陽氣畜而後能施隂氣積而後能化)㣲明篇是故舉事而
順道者非道者之所為也道之所施也(越絶書荆平王内傳漁者歌心中日施子可渡河)又見上
司馬相如上林賦見上(嚴忌哀時命愁脩夜而宛轉兮氣涫&KR1594;其若波握剞劂而不用兮操規榘而無)
所施説苑見上(易林中孚之困舞陽漸離擊筑善歌慕丹之義為燕荆軻隂謀不遂曤目死亡功名)
何施太玄經爭見上(應次二上歴施之下律和之)禮次六見下唫隂不之化陽不之施楊雄
(甘泉賦樵蒸焜上配藜四施東爥滄海西燿流沙白虎通性者陽之施情者隂之化也)張衡西京賦
見上(邯鄲淳曹娥碑辭在洽之陽大禮未施嗟喪慈父彼蒼伊何)按楚辭大招姱修滂浩麗以佳只
(曽頰倚耳曲睂只滂心綽態姣麗施只小要秀頸若鮮卑只魂乎歸徠思怨移只始以規施移三字入)
支佳韻(漢書安世房中歌豐艸葽女蘿施善何如誰能回亦同志言房中樂乃楚聲也)吕氏春秋鄭
(賈人弦高奚施淮南子作蹇他)
䙾
古音同上(説文䙾从見它聲)
鉈
古音同上(今此字两收於五支九麻部中)
差(楚宐切)
古音初沙反(詩東門之枌二章榖旦于差南方之原不績其麻市也婆娑徐邈音七何反)楚辭離騷
(湯禹嚴而祗敬兮周論道而莫差舉賢而授能兮循繩墨而不頗)宋玉登徒子好色賦目欲其顔心欲
其義揚詩守禮終不過差荘子見上(淮南子説林訓循繩而斲則不過懸衡而量則不差)文子同
水雖平必有波衡雖正必有差文子同(泰族訓寸而度之至丈必差銖而稱之至石必過)文子同
(要略撙流遁之觀節養性之和分帝王之操列小大之差者也)嚴忌哀時命志怦怦而内直兮履繩
墨而不頗執權衡而無私兮稱輕重而不差(枚乘諌呉王書夫銖銖而稱之至石必差寸寸而度之至)
丈必過説苑同司馬相如子虚賦見上(哀二世賦登陂阤之長阪兮坌入曽宫之嵳峩臨曲江之)
隑州兮望南山之參差(太玄經禮次六魚鱗差之乃矢施之)䦯次七見上張衡西京賦見上晋
(陸雲寒蟬賦於是靈岳幽峻長林參差爰蟬集止輕羽差池清澈㣲激德音孔嘉)今此字五收於五支
(十三佳十四皆九麻十五卦部中)
嵯
古音在何反漢東方朔七諫見上(劉向九歎見上)今此字两收於五支七歌部中亦作嵳漢司
(馬相如上林賦見上)
縒
古音蹉説文縒从糸差聲(今此字两收於五支三十三哿部中)
&KR1686;
古音在何反説文&KR1686;从齒差聲(亦作齹見下)
彲(丑知切)
古音丑戈反(史記周本紀非熊非羆非虎非彲六韜同)
螭
古音同上(楚辭河伯與女游兮九河衝風起兮水揚波乘水車兮荷蓋駕两龍兮驂螭)淮南子天文
訓爰止羲和爰息六螭漢揚雄羽獵賦見上(蜀都賦見上)魏何晏景福殿賦見上按宋玉高唐
(賦王乃乘玉輿駟蒼螭垂旒旌旆合諧紬大弦而雅聲流風過而増悲哀入皆咍韻)
漪(於離切)
古音阿(呉越春秋漁父歌日昭昭乎侵已馳與子期乎蘆之漪)
猗
古音同上(詩淇奥首章瞻彼淇奥菉竹猗猗有匪君子如切如磋如琢如磨)車攻六章四黄既駕两
驂不猗不失其馳舍矢如破(節南山二章節彼南山有實其猗赫赫師尹不平謂何天方薦瘥喪亂弘)
多民言無嘉憯莫懲嗟(那猗與那與按詩有四言而二韻者婉兮孌兮之類是也)漢外黄令高彪碑
以猗衡為阿衡(列子吾與之虚而猗移荘子作委蛇猗於戈反委亦於戈反)上聲則音於可反詩
(隰有萇楚猗儺其枝)
椅
古音同上(詩湛露見上)
馳(直離切)
古音駝亦作駝詩車攻見上(卷阿十章君子之車既庶且多君子之馬既閑且馳矢詩不多維以遂)
歌楚辭離騷見上遠游見上(管子見上聲侈字下)荘子見上戰國䇿見去聲被字下漢書
郊祀志見上淮南子原道訓見上(説林訓良馬易道使人欲馳飲酒而樂使人欲謌)泰族訓見上
呉越春秋見上(陳第曰馳音駝按説文馳从馬也聲貤从貝也聲蓋古也音移與它通故蛇从它亦)
从也池从也亦从它(楚辭離騷乘騏驥以馳騁兮忽馳騖以追逐兮九歌大司命高馳兮沖天東君撰)
(余轡兮高馳翔王逸本並作駝)
池
古音同上(詩東門之池首章東門之池可以漚麻彼美淑姫可與晤歌)無羊二章或降于阿或飲于
池或寢或訛(皇矣六章無矢我陵我陵我阿無飲我泉我泉我池)楚辭九歌少司命與女游兮九河
(衝風至兮水揚波與女沐兮咸池晞女髮兮陽之阿望美人兮未來臨風怳兮浩歌)招魂見上穆天
子傳見上墨子見上(漢書禮樂志日出入泊如四海之池徧觀是邪謂何)司馬相如上林賦見上
枚乘七發見上聲灑字下(東方朔七諫鸞皇孔鳯日以遠兮畜鳧鴐鵝雞鶩滿堂壇兮鼃黽游乎華)
(池要褭奔亡兮騰駕槖駝鉛刀進御兮遙棄太阿拔搴玄芝兮列樹芋荷橘柚萎枯兮苦李旖旎)易林
坎之益設網張羅捕魚園池(揚雄羽獵賦相與集於靖冥之館以臨珍池灌以岐梁溢以江河)張衡
西京賦見上(晋索靖艸書状及其逸游盻嚮乍正乍邪騏驥㬥怒逼其轡海水窊隆揚其波芝草蒲陶)
(還相繼棠棣融融載其華玄熊對踞於山嶽飛燕相追而差池邪華二字當時皆入歌韻)陸雲寒蟬賦
見上(宋鮑照石帆銘應龍剖流息石横波下潨地軸上獵星羅牽湘引漢欱蠡吞池西歴岷冢北冩淮)
河(陳第曰池音沱周禮職方氏滹沱作虖池禮記晋人将有事於河必先有事於惡池池通作沱詩白)
(華滮池北流説文作滮沱漸漸之石俾滂沱矣史記作滂池)按易離六五出涕沱若荀爽本作池春
(秋桓十二年公㑹紀侯莒子盟于曲池公羊作毆蛇蛇亦音沱)史記秦紀樂池相秦正義曰池徒何反
山海經滹沱作虖池墨子滹沱作嘑池(淮南子地形訓滹沱作呼池)漢書地理志滹沱作虖池
水經注滹沱作雩池(揚子法言汙池作惡沱後漢書光武帝紀無為山陵陂池陂音普何反池音)
徒何反(顔之推匡謬正俗曰東觀漢紀光武作壽陵云為山陵陂池裁令流水而已按陂池讀如坡陁)
(猶言靡迤自言不須高作山陵但令小隆起陂陁然裁得流泄水潦耳今讀者謂為陂池令得流水此讀)
非也(説文沱从水它聲臣鉉等曰沱沼之沱通用此字今别作池非是又曰蹉跎字亦後人所加經史)
通用差池(左傳襄二十二年而何敢差池徐本作沱漢蔡邕協和昬賦鴈行蹉跎即差池異文)元周
(伯琦曰沱江别流也借為沱沼之沱及差沱之沱俗作池跎並非)亦作沲韓非子滹沱作呼沲今此
字两收於五支七歌部中(唐文粹李華詠史詩艶質誠可重淫風如禮何周王惑裦姒城闕成陂池正)
(用七歌部中池字後人不知乃加&KR5387;作沲以别於五支之池亦陋矣)
惢(宐切)
古音蘇果反(今此字三收於五支四紙三十四果部中)
規(居隋切)
古音居何反(淮南子主術訓若欲規之乃是離之若欲飾之乃是賊之)要略唱而和動而隨楊子
(法言蕭也規曹也隨)
箠(竹垂切)
古音陀管子形勢篇弱子下瓦慈母操箠(漢張衡南都賦其竹則籦籠䈽篠簳箛箠縁延坻坂澶)
(漫陸離阿那蓊茸風靡雲披)
齹(仕宐切)
古音在何反(左傳昭十六年子齹賦野有蔓草齹音在何反)今此字两收於五支七歌部中
以上字當與七歌八戈通為一韻(凡从多从為从麻从垂从皮从从竒从義从罷从离从也从差从)
(麗之屬皆入此)
(按二韻在古詩截然不相入楚辭亦然黄石公三略始以施加宐移化隨入支字韻漢司馬相如大人賦)
(以馳離河沙入脂之㣲灰字韻卓文君白頭吟以離為入支字韻枚乘七發以離入支字韻東方朔七諫)
(以池入脂㣲字韻列女傳魯秋胡妻頌以河入之㣲字韻揚雄甘泉賦以馳迆入脂㣲灰字韻反離騷以)
(馳入脂字韻冀州牧箴以多入脂皆字韻張衡西京賦以施罷儀馳入支字韻南都賦以池螭入㣲齊灰)
(字韻思玄賦以蘺虧入支字韻王逸九思以施戲峨為入支脂字韻禰衡鸚鵡賦以巇離儀竒宐入支字)
(韻蔡琰胡笳十八拍以為離虧宐移隨垂入支字韻古詩行行重行行以離入支字韻冉冉孤生竹以阿)
(蘿宐陂為入支㣲字韻滿歌行以巇罹移入支字韻焦仲卿妻詩以移為施儀離竒池入支㣲灰字韻王)
(延壽王孫賦通篇出入支離二韻至七諫哀命二篇則憂尤知離三韻合用是則此韻之訛其來乆矣)
六脂
(古與五支之半通為一韻)
馗(渠追切)
古音求(魏王粲從軍行見尤韻)
艽
古音同上(説文艽从艸九聲)
頄
古音同上(易夬九三壯于頄陸德明釋文又音求蜀本作仇)今此三字两收於六脂十八尤部中
(以上三字當削去併入憂流州鳩韻)
寅(以脂切)
古音翼眞反(今此字两收於六脂十七眞部中按書寅賓出日夙夜惟寅徐邈並音夷劉三吾曰寅)
(有二音韻書釋翼眞反者為敬延知反者為東方之辰然陸氏兼取二音是二義可互讀也按史記律書寅)
(言萬物始生螾然也故曰寅漢書律歴志引達於寅白虎通寅者演也是東方之辰未嘗讀為延知反也)
(又按漢李尤上東門銘上東少陽厥位在寅條風動物月値孟春晋王渾詩於顯我王緝乘斯民俊明有)
(德嚴恭惟寅後魏李騫釋情賦清風忽其緬邈啟皇祖於庚寅逢軒教之方洽遇周命之惟新譬龍虎其)
(有合信山川而降神若勝庭之五傑佀不速之三人皆讀為翼眞反至唐張子容贈孟浩然詩土地窮甌)
(越風光肇建寅杜周士閏月定四時詩葭灰初變律斗柄正當寅樂伸詩斗杓重指甲灰琯再推寅始作)
夷音用非也(當削去併入眞韻)
七之
(古與五支之半及六脂通為一韻)
八微
(古與五支之半及六脂七之通為一韻)
揮(許歸切)
古音熏(魏王粲詩荆軻為燕使送者盈水濱縞素易水上涕泣不可揮)説文揮从手軍聲
煇
古音同上(詩庭燎三章夜如何其夜郷晨庭燎有煇君子至止言觀其旂)漢張衡西京賦金戺玉階
(彤庭煇煇珊瑚琳碧瓀珉璘彬珍物羅生煥若崑崙雖厥裁之不廣侈靡踰乎至尊)魏何晏景福殿賦
(温房承其東序涼室處其西偏開建陽則朱炎艶啟金光則清風臻故冬不淒寒夏無炎煇鈞調中適可)
以永年説文煇从火軍聲上聲則下本反(漢書司馬相如傳煥炳煇煌煇音下本反)
去聲則音運(梁張率舞馬賦訓厚況於人神弘施育於黎獻垂景炎於長世集繁祉於斯萬在庸臣之)
(方剛有從軍之大願必自兹而展采将同畀於庖煇悼長卿之遺書憫周南之畱恨)周禮眡祲掌十煇
之法煇音運(保章氏註日有薄食暈珥暈本亦作煇又作運)禮記祭統夫祭有畀煇胞翟閽者煇音
運(張弨曰煇从火其用皆熏燎之屬俗改从光遂與古音意逺矣凡从光者俱俗譌也)今此字三收於
(八微二十三魂二十一混部中)
暉
古音同上(大玄經視次五鸞鳯紛如厥德暉如漢安平相孫根碑辭皇矣府君含德厚純恢廓術藝)
(以道蒞民行行義勇無猾不儐抑抑珪質光容有暉)説文暉从日軍聲
&KR0968;
古音同上説文&KR0968;从犬軍聲(今此字两收於八微二十三魂部中)
翬
古音同上説文翬从羽軍聲(以上五字當改入文韻)
旂(渠希切)
古音芹詩庭燎見上(采菽二章觱沸檻泉言采其芹君子來朝言觀其旂)泮水首章思樂泮水薄
采其芹魯侯戾止言觀其旂(左傳僖五年童謠丙之晨龍尾伏辰均服振振取虢之旂鶉之賁賁天策)
火中成軍虢公其奔(説文旂从㫃斤聲徐鍇繫傳曰斤祈近佀聲韻家所以言傍紐也今按旂音)
(芹乃正諧非傍紐也)
圻
古音同上(漢枚乘七發冥火薄天兵車雷運旌旗偃蹇羽旄肅紛馳騁角逐慕味爭先徼墨廣博望之)
有圻純粹全犧獻之公門(周禮典瑞註瑑有圻鄂瑑起圻魚巾反)淮南子通于無圻註圻音寅垠也
説文圻垠或从斤(亦作沂考工記輈人註謂漆沂鄂如環沂魚巾反)禮記郊特牲註幾謂漆飾沂
鄂也沂魚巾反(少儀註幾附纒為沂鄂也沂魚巾反)漢熹平四年堯廟碑億不殄兮祉無沂博陵太
守孔彪碑永永無沂與日月并沂並垠字(今此字三收於八㣲二十一殷二十四痕部中)
(按二十一殷部蘄字註艸也又巨希切而微韻不收爾雅薛山蘄蘄音芹本艸註蘄即古芹字)
蚚
古音同上(説文蚚从虫斤聲)
沂(魚衣切)
古音魚巾反(漢班固荅賓戲言通帝王謀合聖神殷説夢發於傅巖周望兆動於渭濱齊甯激聲於康)
(衢漢良受書於邳沂皆竢命而神交匪詞言之所信故能建必然之䇿展無窮之勲也師古曰沂牛斤反)
(杜篤論都賦大漢開基高祖有勲斬白蛇屯黑雲聚五星於東井提干将而呵暴秦蹈滄海跨崑崙奮)
彗光埽項軍遂濟大難蕩滌於泗沂(爾雅釋樂大篪謂之沂沂音銀)宋書樂志爾雅曰篪大者尺四
(寸圍三寸曰沂沂音銀今十七眞部有&KR2284;字註云大篪)説文沂从水斤聲今垽字在去聲二十四焮
(部中音居靳切爾雅註今江東呼垽音魚勤反文選木華海賦垽淪溛瀤音銀)以上四字當改入殷韻
九魚
十虞
(古與九魚通為一韻)
孚(芳無切)
古音方矛反(詩文王七章上天之載無聲無臭儀刑文王萬邦作孚)下武二章王配于京世德作求
永言配命成王之孚(太玄經聚首鼎血之蕕九宗之好乃後其孚)漢蔡邕麟頌皇矣大角降生靈獸
(視明禮修麒麟來孚春秋既書爾來告就庶士子鉏獲諸西狩按此依文王詩作去聲用)唐韓愈祭張
(給事文府遷幽都頑悖未孚繄君之頼乃奏乞畱禮記聘義孚尹旁達註孚讀為浮)釋名浮孚也孚
甲在上稱也又曰覆孚也如孚甲之在物外也(陳第曰孚音浮説文浮烰蜉桴皆云孚聲今載沉載浮)
(蒸之浮浮蜉蝣之羽皆讀浮桴字孫愐音附柔切亦有浮音)魏晋人誤以浮字亦讀為孚陸機贈顧彦
(先詩氾予津川桴不失浮無愛餘輝遂暗東嵎是也)
莩
古音同上今此字两收於十虞三十小部中(以上二字當改入憂韻)
罦
古音同上(詩兔爰二章有兔爰爰雉離于罦我生之初尚無造我生之後逢此百憂尚寐無覺説文引)
此作雉離于䍖(今此字两收於十虞十八尤部中)當削去併入憂韻
郛
古音同上(漢張衡西京賦於是量徑輪考廣袤經城洫營郭郛取殊裁於八都豈稽度於徃舊)亦作
(垺莊子秋水篇垺大之殷也徐音孚郭芳尤反崔音裒)
桴
古音同上(易林頣之萃水深無桴蹇難何游商伯失利庶人愁憂)魏嵇康太師箴故子州稱疚石戶
乘桴許由鞠躬辭長九州(宋謝靈運羅浮山賦伊離情之易結諒沉念之羅浮發潛夢於永夜若愬波)
(而乘桴越扶嶼之細漲上増龍之合流鼓蘭枻以水宿杖桂䇿以山游)梁陸罩奉和簡文帝徃虎窟山
(寺詩喬枝隱修逕曲澗聚輕流徘徊花艸合瀏亮鳥聲遒金盤響清梵涌塔應鳴桴)禮記禮運蕢桴而
土鼓明堂位土鼓蕢桴並音浮(明堂位註屏謂之樹今桴思也桴音浮)爾雅釋宫棟謂之桴音浮
(逸周書王㑹觧康民以桴苡桴苡者其實如李食之宐子桴音浮桴苡即芣苢也)宋陸游老學菴筆記
(曰浮炭者謂投之水中而浮今人謂之桴炭白樂天詩云日暮半爐桴炭火是也)今此字两收於十虞
十八尤部中皆注云屋棟(又按枹鼓之枹廣韻於五肴十八尤中並收宋祁曰此字諸韻多音浮云鼓)
(槌也爾雅音逋茅反又音浮註檏屬叢生者為枹引詩山有枹櫟詩棫檏傳檏枹木也玉篇亦引爾雅音)
(無夫訓今按淮南子高誘註亦音浮然古書中徃徃有作桴鼓者蓋因二字同是浮音故得借用後人既)
讀桴為夫又并枹字亦改夫音誤之誤矣(左傳成二年右援枹而鼓枹音浮本亦作桴)史記司馬穰
苴傳援枹鼓之急則忘其身索隠曰枹音浮(唐元稹陽城驛詩況自為刺史豈復援鼓桴入州流等韻)
(以上二字當改入憂韻凡从孚之字皆同)
殍
古音平表反(今此字三收於十虞五旨三十小部中)宋沈括夢溪筆談謂唐白居易題座隅詩云伯
(夷古賢人魯山亦其徒時哉無奈何俱化為餓殍作夫字押韻為誤王楙野客叢書辨之以為唐韻十虞)
(部中元收此字白未嘗誤若以古音正之則孚字已不當入此部矣)當併入小韻
捄(舉朱切)
古音求(説文捄盛土於梩中也一曰擾也詩曰捄之陾陾从手求聲舉朱切)按舉朱當為舉求之誤
(趙宦光曰詩有捄棘匕有捄天畢有捄其角並是此字)當削去併入憂韻
十一模
(古與九魚十虞通為一韻)
十二齊
(古與五支之半及六脂七之八㣲通為一韻)
西(先稽切)
古音先(詩小明首章明明上天照臨下土我征徂西至于艽野天與西為韻)漢書禮樂志郊祀歌象
(載瑜篇象載瑜白集西食甘露飲榮泉赤鴈集六紛員殊翕雜五采文)易林屯兵征大宛北出玉闗與
胡㓂戰平城道西七日絶糧身幾不全(泰之歸妹逐鹿山巓利去我西)否之家人俱為天民雲過我
西風伯疾雨與我無恩(无妄之師火起上門不為我殘跳脱東西獨得先完不利出鄰病疾憂患)頣
(之大有轟轟&KR1985;&KR1985;驅東向西盛盈必毁高位崩顚之井終風東西渙㪚四分終日至暮不見子懽)離
(之既濟口不從心欲東反西與意乖戾動舉失便咸之歸妹兄征東燕弟伐遼西大克勝還封居河間)
(家人之歸妹駕車出門順時宐西福祐我身安寧無患)夬之泰清冷如雲為兵導先民人寛急不知
東西(歸妹之豫逐利三年利走如神展轉東西如鳥避丸)班固西都賦漢之西都在於雍州寔曰長
(安左據圅谷二崤之阻表以太華終南之山右界襃斜隴首之險帶以洪河涇渭之川衆流之隈汧湧其)
西(馬融廣成頌徽嫿霍奕别騖分奔騷擾聿皇徃來交舛紛紛回回南北東西)趙壹窮鳥賦幸頼大
(賢我欽我憐昔濟我南今振我西鳥也雖頑猶識密恩内以書心外用告天)王延壽魯靈光殿賦玄醴
(騰涌於隂溝甘露被宇而下臻朱桂黝儵於南北蘭芝阿那於東西祥風翕習以䬃灑激芳香而常芬神)
靈扶其棟宇歷千載而彌堅(樂府烏生篇左手持彊彈两丸出入烏東西唶我一丸即發中烏身烏死)
魂魄飛揚上天(鴈門大守行臨部居職不敢行恩清身苦體夙夜勞勤治有能名遠近所聞天年不遂)
(早就奄昬為君作祠安陽亭西欲令後世莫不稱傳)魏文帝燕歌行别日何易㑹日難山川悠遠路漫
(漫鬱陶思君未敢言寄書浮雲徃不還涕零雨面毁形顔誰能懷憂獨不歎耿耿伏枕不能眠披衣出戶)
(步東西展詩清歌聊自寛樂徃哀來摧心肝悲風清厲秋氣寒羅帷徐動經秦軒仰戴星月觀雲間飛鳥)
晨鳴聲可憐畱連顧懐不自存(明帝步出夏門行商風夕起悲彼秋蟬變形易色隨風東西乃眷西顧)
(雲霧相連丹霞蔽日彩虹帶天弱水潺潺落葉翩翩孤禽失羣悲鳴其間善哉殊復善悲鳴在其間)陳
(思王吁嗟篇吁嗟此轉蓬居世何獨然長去本根逝夙夜無休閒東西經七陌南北越九阡卒遇回風起)
(吹我入雲間自謂終天路忽焉下沉淵驚飈接我出故歸彼中田當南而更北謂東而反西宕宕當何依)
(忽亡而復存飄颻周八澤連翩歷五山流轉無恒處誰知吾苦艱願為中林草秋隨野火燔糜滅豈不痛)
願與根荄連(左延年從軍行苦哉邉地人一嵗三從軍三子到燉煌二子詣隴西五子遠鬭去五婦皆)
懐身(嵇康琴賦若乃青蘭被其東沙棠植其西涓子宅其陽玉醴涌其前玄雲䕃其上翔鸞集其巓清)
(露潤其膚惠風流其間竦肅肅以靜謐密微微其清閑)晋左思蜀都賦亞以少城接乎其西市鄽所㑹
(萬商之淵列隧百重羅肆巨千賄貨山積纖麗星繁)潘岳西征賦日月麗天出入乎東西旦佀暘谷夕
類虞淵(束晳貧家賦何長夜之難曉心咨嗟以怨天債家至而相敦乃取東而償西行乞貸而無處退)
顧影以自憐衒賣業而難售遂前至於飢年(孫綽望海賦若乃維馨陳祈祝不愧言或適於東或歸於)
西商客齊畼潮流徃還各資順勢雙帆同懸(巴蜀語譙登治涪城文石在巴西張羅守合水巴氐那得)
前(後漢書竇融傳贊孟孫明邉伐北開西憲實空漠遠兵金山聽笳龍庭鏤石燕然雖則折鼎王靈以)
宣(宋袁淑白馬篇劒騎何翩翩長安五陵間秦地天下樞八方湊才賢荆魏多壯士宛洛富少年意氣)
(深自負肯事郡邑權籍籍關外來車徒傾國鄽五侯競書幣羣公亟為言義分明於霜信行直如弦交歡)
(池陽下畱宴汾隂西一朝許人諾何能坐相捐彯節去圅谷投珮出甘泉嗟此務遠圖心為四海懸但營)
身意遂豈校耳目前俠烈良有聞古來知然(謝靈運山居賦曲術周乎前後直陌矗其東西豈伊臨)
(谿而傍沼廼抱阜而帶山考封域之靈異實兹境之最然葺駢梁於巖麓棲孤棟於江源)梁江淹寄丘
(三公詩昔我學冠劒逢君在三川何意風雨激一訣異東西菊秀空應奪蘭芳幾時堅常恐握手畢黯如)
光絶天安得明月珠擥涕寄呉山(文選陳思王美女篇美女妖且閒采桑岐路間五臣本作岐路西)
漢書律歴志少隂者西方西遷也隂氣遷落物(白虎通西方者遷方也萬物遷落也)史記趙世家反
(巠分先俞於趙正義引郭注云西隃即鴈門山也西先聲相近)文選枚乘七發西施徴舒李善本作先
施註曰先施即西施也(晋書阮种傳先零作西零)宋書鮮卑吐谷渾傳先零作西零南史王儉傳
先零作西零魏書薛虎子傳先零作西零(水經注先零作西零)説文茜从艸西聲考工記鮑人
註線讀為絤(按茜䙴等字並以西得聲而哂字音式忍反亦以古眞韻通先故也)又按西字自漢王
(逸九思螻蛄兮鳴東蟊&KR1914;兮號西始與璣低霏悽棲徾依懷悲摧為韻)宋書樂志載明月篇陳思王詞
(其末曰君懷常不開賤妾當何依恩情中道絶流止任東西按此陳思王七哀詩本辭無末二句蓋後人)
所加(當改入先韻)
十三佳
(古與五支之半及六脂七之八微十二齊通為一韻)
十四皆
(古與五支之半及六脂七之八微十二齊十三佳通為一韻)
十五灰
(古與五支之半及六脂七之八微十二齊十三佳十四皆通為一韻)
十六咍
(古與五支之半及六脂七之八微十二齊十三佳十四皆十五灰通為一韻)
(按支脂之微齊佳皆灰咍同用之證如詩南山首章兼用六脂八微十四皆十五灰出車六章烝民八章)
(兼用六脂八微十二齊十四皆其用二三韻者甚多易傳楚辭諸子先秦之書無不同者即漢魏而下如)
(古詩西北有高樓上與浮雲齊交疏結綺牕阿閣三重堦上有絃歌聲音響一何悲誰能為此曲無乃杞)
(梁妻清商隨風發中曲正徘徊一彈再三歎慷慨有餘哀不惜歌者苦但傷知音稀願為雙黄鵠奮翅起)
(高飛兼用六脂八微十二齊十四皆十五灰十六咍蘇武詩黄鵠一遠别千里顧徘徊胡馬失其羣思心)
(常依依何況雙飛龍羽翼臨當乖幸有絃歌曲可以喻中懷請為游子吟泠泠一何悲絲竹厲清聲慷慨)
(有餘哀長歌正激烈中心愴以摧欲展清啇曲念子不得歸俛仰内傷心淚下不可揮願為雙黄鵠送子)
(俱遠飛兼用六脂八㣲十四皆十五灰十六咍魏武帝苦寒行北上太行山艱哉何巍巍羊腸坂詰屈車)
(輪為之摧樹木何蕭瑟北風聲正悲熊羆對我蹲虎豹夾路啼谿谷少人民雪落何霏霏延頸長歎息遠)
(行多所懐我心何怫鬱思欲一東歸水深橋梁絶中路正徘徊迷惑失故路薄暮無宿棲行行日已遠人)
(馬同時饑擔囊行采薪斧冰持作糜悲彼東山詩悠悠使我哀兼用五支六脂八微十二齊十四皆十五)
(灰十六咍其他出入四五韻或二三韻者不可勝述毛先舒曰唐韻之佳灰即中原韻之皆來今曲凡唱)
(皆來韻者其音後必收如衣衣字乃支㣲齊之韻古詩樂府在昔本亦歌唱以收音相類為韻部相附故)
(佳灰通支微齊也)
唐韻正卷二
