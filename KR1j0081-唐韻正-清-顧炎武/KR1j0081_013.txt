唐韻正卷十三崑山顧炎武撰
去聲
四十九宥
(此韻當分為二)
宥(于救切)
古音肄(説文宥从宀有聲)
祐
古音同上(易大有象傳大有初九无交害也大車以載積中不敗也公用亨于天子小人害也匪其彭)
(无咎明辨晳也厥孚交如信以發志也威如之吉易而无備也大有上吉自天祐也)損象傳已事遄往
(上合志也九二利貞中以為志也一人行三則疑也損其疾亦可喜也六五元吉自上祐也弗損益之大)
得志也(左傳昭元年非鬼非食惑以䘮志良臣將死天命不祐食音嗣)易林復之姤行如桀紂雖禱
不祐命衰絶周文君乏祀(大畜之萃周鼎和餌國富民有八極蒙祐)
又
古音同上(詩南有嘉魚四章翩翩者鵻烝然來思君子有酒嘉賓式燕又思)小宛見下賓之初筵
二章見平聲能字下(五章三爵不識矧敢多又)
佑
古音同上(楚辭天問驚女采薇鹿何佑北至囘水萃何喜)又見入聲殺字下
囿
古音同上荀子成相篇卑其志意大其園囿(漢司馬相如封禪頌般般之獸樂我君囿白質黒章其)
儀可喜(易林遯之渙雲夢苑囿萬物蕃熾犀象玳瑁荆人以富)揚雄羽獵賦帝將惟田于靈之囿開
北垠受不周之制(班固西都賦爾乃盛娛游之壯觀奮大武乎上囿因兹以驚逺懼邇耀威靈而講武)
事(太液昆明鳥獸之囿曷若辟雍海流道德之富)張衡東京賦虞人掌焉先期戒事悉率百禽鳩諸
靈囿獸之所同是謂告備(呉韋昭鼓吹曲從歴數篇三光顯精耀隂陽稱至治肉角歩郊畛鳯皇棲靈)
囿神龜游沼池圖讖摹文字(按囿字古與郁同音郁古音域故詩靈臺二章王在靈囿麀鹿攸伏而傳)
(云囿所以域養禽獸也自楚辭大招騰駕步游獵春囿只與秀霤為韻而後人遂讀為于救反與郁域二)
(字判而為三音矣)
侑
(古音同上上聲則音以)詩楚茨見入聲億字下
疚(古右切)
古音几詩采薇三章憂心孔疚我行不來(杕杜四章匪載匪來憂心孔疚)大東二章既往既來使
我心疚召旻見下(按詩此字四與來為韻當音几與乆玖同音或疑閔子小子遭家不造嬛嬛在疚)
(於乎皇考永世克孝佀有救音愚謂此以造考孝為一韻子疚為一韻仍當音几為是)
平聲則音基(漢書敘傳安昌貨殖朱雲作娸博山惇慎受莽之疚)
廏
古音既(説文廏从广&KR3384;聲)
舊(巨救切)
古音忌詩蕩七章匪上帝不時殷不用舊(召旻七章昔先王受命有如召公日辟國百里今也日蹙)
國百里於乎哀哉維今之人不尚有舊(管子牧民篇不恭祖舊則孝悌不備)荀子見入聲絶字下
(漢韋玄成戒子孫詩天子我鑒登我三事顧我傷隊爵復我舊)
副(敷救切)
(見入聲二十四職韻)
富
古音同上詩我行其野三章見葍字下(小宛二章人之齊聖飲酒温克彼昏不知壹醉日富各敬爾)
儀天命不又克轉去聲音器瞻卬見刺字下(召旻五章維昔之富不如時維今之疚不如兹富與疚)
為韻(閟宫五章俾爾昌而熾俾爾夀而富黄髪台背夀胥與試)易小畜象傳有孚惕出上合志也有
(孚攣如不獨富也既雨既處德積載也君子征凶有所疑也)无妄象傳无妄之往得志也不耕穫未富
(也行人得牛邑人災也可貞无咎固有之也无妄之藥不可試也无妄之行窮之災也)升象傳允升大
(吉上合志也九二之孚有喜也升虚邑无所疑也王用享于岐山順事也貞吉升階大得志也冥升在上)
消不富也老子知足者富强行者有志(我無事而民自富)管子見入聲克字伏字下荀子非十
二子篇務事理者也羞獨富者也(成相篇治之志後勢富君子誠之好以待處之敦固有深藏之能逺)
思(韓非子愛臣篇是故諸侯之博大天子之害也羣臣之太富君主之敗也)昔者紂之亡周之卑皆
(從諸侯之博大也晉之分也齊之奪也皆以羣臣之太富也)揚權篇貴之富之備將代之大體篇故
(大人寄形於天地而萬物備歴心於山海而國家富)穆天子傳百姓珤富官人執事六韜文啟篇是
以天無為而成事民無與而自富(三略犯上者尊貪鄙者富雖有聖主不能致其治)史記秦始皇紀
(琅邪山刻石文皇帝之功勤勞本事上農除末黔首是富普天之下摶心揖志器械一量同書文字)漢
(司馬相如封禪文總公卿之議詢封禪之事詩大澤之博廣符瑞之富)淮南子詮言訓自樂於内無急
(於外雖天下之大不足以易其一槩日月䖍而無溉於志故雖賤如貴雖貧如富)説林訓龜紐之璽賢
者以為佩土壤布在田能者以為富文子同(易林同人之明夷大王執政嵗熟民富國家豐有王者)
有喜頥之恒見入聲德字下(咸之需八年多悔耕石不富衡門屢空使士失意)遯之渙見上暌
(之同人下流難居任失多態貞良温柔年嵗不富升之大壯開市作喜建造利事平準貨寳海内殷富)
(中孚之蹇觀欣九子俱見大喜携提福至王孫是富)太玄經玄圖類聚故能富神明故至貴史記
汲黯鄭當時傳一貧一富乃知交態説苑同(後漢書樊曄傳涼州歌游子常苦貧力子天所富寧見)
(乳虎穴不入冀府寺大笑期必死忿怒或見置嗟我樊府君安可再遭值)班固西都賦見上馬融長
(笛賦詳觀夫曲胤之繁㑹叢雜何其當也紛葩爛漫誠可喜也波散廣衍實可異也牚距劫遻又足怪也)
(崔駰司徒箴敬敷五教九德咸事嗇人用章黔氓是富)吳韋昭博奕論假令世士移博奕之力用之
(於詩書是有顔閔之志也用之於智計是有良平之思也用之於資貨是有猗頓之富也用之於射御是)
有將帥之備也(論語周有大賚善人是富賚與富為韻下文雖有周親不如仁人百姓有過在予一人)
亦韻語也(按富字自三國志鄧颺傳以官易富鄧玄茂潘岳馬汧督誄彼邊奚危城小粟富子以眇身)
(而裁其守始讀為方究反以上字當與五寘之半及六至七志通為一韻)
救古右切(當作古柚)
(楚辭天問受賜兹醢西伯上告何親就上帝罰殷之命以不救)九章抽思道思作頌聊自救兮憂心不
(遂斯言誰告兮)
究
(詩唐羔裘二章羔裘豹褒自我人究究豈無他人維子之好)
宙直祐切(當作直柚)
(漢司馬相如上林賦軼赤電遺光耀追怪物出宇宙)
疛
(詩小弁惄焉如擣本或作㿒韓詩作疛)
㿒
(見上)
狩(舒救切)
詩叔于田見上聲酒字下(車攻見上聲阜字下采綠三章之子于狩言韔其弓之子于釣言綸之䋲)
狩與釣為韻(漢班固荅賓戲顔淵樂於簟瓢孔終篇於西狩聲盈塞於天淵真吾徒之師表)
獸
左傳見平聲州字下(漢司馬相如上林賦述易道放怪獸登明堂坐清廟)封禪頌導一莖六穗於庖
(犧雙觡共抵之獸獲周餘放龜于岐招翠黄乘龍于沼)班固東都賦外則因原野以作苑順流泉而為
(沼發蘋藻以潛魚豐圃艸以毓獸)
臭(尺救切)
(晉語國人誦之曰貞之無報也孰是人斯而有斯臭也)
岫佀祐切(當作佀柚)
(魏徐幹七喻耦耕乎巖石之下棲遲乎穹谷之岫萬物不干其志王公不易其好)
袖
亦作褒(詩唐羔裘見上)
縐(側救切)
(今此字兩收於三十六效三十九宥部中)
簉(初救切)
(左傳昭十一年僖子使助薳氏之簉簉本又作造説文作䔏从艸造聲)
畜(丑救切)
古音許救反(楚辭大招夏屋廣大沙堂秀只南房小壇觀絶霤只曲屋歩壛宜擾畜只)吕氏春秋適
威篇周書曰民善之則畜也不善則讐也(淮南子道應訓同)文子上仁篇天地之間善即吾畜也不
善即吾讐也(説苑政理篇以道導之則吾畜也不以道導之則吾讐也)家語同禮記禮運四靈以
為畜畜許又反(祭統孝者畜也順於道不逆於倫是之謂畜)魯詩先君之思以畜寡人畜孝也左
傳僖十九年古者六畜不相為用畜許又反(史記匈奴傳其奇畜正義曰畜許又反)釋名孝畜也畜
(養也)
廖(力救切)
(左傳襄三十年括瑕廖奔晉廖力彫反又勑留反後漢書方術傳廖扶廖音力弔反又音力救反)今
(此字兩收於三蕭四十九宥部中)
霤
楚辭大招見上(淮南子本經訓牢籠天地彈壓山川註牢讀屋霤之霤楚人謂牢為霤)
翏
(今此字兩收於三蕭四十九宥部中)
窌
左傳成二年于之石窌窌力救反一音力到反(管子囷窌之數窌力救反)今此字兩收於三十六效
四十九宥部中(黄公紹以囷窌从寅戼之戼左傳石窌从申丣之丣亦是以一字分為二字古無此説)
(已於上聲茆字下辨之)
秀(息救切)
詩生民見茂字下(楚辭大招見上)
繡
(詩唐揚之水二章揚之水白石皓皓素衣朱繡從子于鵠既見君子云何其憂箋云繡當為綃魯詩作朱)
綃(抱朴子安貧篇今先生入無儋石之儲出無束脩之調徒含章如龍鳯被文如虎豹吐之如波濤陳)
之如錦繡而凍餓於環堵何計疏之可弔(韻補繡先弔切儀禮士昏禮姆纚笄宵衣在其右註宵讀如)
(詩素衣朱綃之綃特牲饋食禮主婦纚笄宵衣註詩有素衣朱宵記有玄宵衣禮記郊特牲繡黼丹朱中)
(衣註云繡讀為綃綃繒名也詩云素衣朱綃繡綃宵三字皆當讀如肖)
就(疾僦切)
(楚辭九章惜誦晉申生之孝子兮父信讒而不好行婞直而不豫兮鮌功用而不就)文子上仁篇人君
之道無為而有就也有立而無好也(易林姤之乾䝉被恩澤長大成就柔順利貞君臣合好)
糅(女救切)
(儀禮鄉射禮白羽與朱羽糅註今文糅為縚)
復扶富切(當作扶柚)
(見入聲一屋韻)
褎(余救切)
(詩生民見茂字下)
售(承咒切)
(詩邶谷風見入聲鞠字下以上字當與三十四嘯三十五笑三十六效三十七)
(号通為一韻)
晝(陟救切)
古音注易雜卦傳晉晝也明夷誅也(左傳莊二十二年臣卜其晝未卜其夜)易林井之復明月作
畫大人失居衆星宵亂不知所據(之渙明月照夜使暗為晝國有仁賢君尊于故)渙之蠱獨宿憎夜
嫫母畏晝平王逐建荆子憂懼(漢張衡西京賦徼道外周千廬内附衞尉八屯警夜廵晝)當改入遇
(韻)
咮
古音同上(詩侯人三章維鵜在梁不濡其咮彼其之子不遂其媾媾音故咮亦音注)晉郭璞山海經
(蓇容艸邊谿獸櫟鳥贊有華無實蓇容之樹邊谿類狗皮厭妖蠱鳥愈隠疾黒文朱咮)説文咮从口朱
聲唐張參五經文字咮之句反又陟句反(按字從朱得聲故音晝晝本音注也今反讀咮為咒矣)
(楊慎曰周禮以注鳴者註注咮也鳥喙也南方朱鳥七宿桺為鳥之咮也史記天官書桺為鳥注律書西)
(至于注考工記輈注則利準註謂輈之揉者形如注星則利咮之音注審矣)今此字三收於十八尤十
遇四十九宥部中(當併入遇韻)
噣
同上(詩小星傳三心五噣四時更見噣音張救反又都豆反)史記楚世家射噣鳥於東海索隠曰噣
音晝此字從蜀得聲轉音為注(説文噣从口蜀聲)
縐(側救切)
古音側具反(説文縐从糸芻聲)
驟(鉏祐切)
古音鉏遇反淮南子原道訓見平聲騶字下(孝經鉤命決三皇歩五帝驟三王馳五霸騖)論語譔
考堯歩舜驟禹馳湯騖(漢桓驎七説輪不暇轉足不及驟騰虚踰浮瞥若飇霧)周禮獸醫註趨聚之
節聚本亦作驟説文驟从馬聚聲(以上三字當改入遇韻)
五十候
(古與九御十遇十一暮通為一韻)
候(胡遘切)
古音胡故反(素問離合真邪論在隂與陽不可為度從而察之三部九候卒然逢之早遏其路吸則内)
(鍼無令氣忤靜以乆留無令邪布吸則轉鍼以得氣為故)淮南子詮言訓過則自非中則以為候闇行
繆改終身不寤(太玄經玄瑩泠竹為管室灰為候以揆百度百度旣設濟民不誤)漢揚雄羽獵賦欃
(槍為闉明月為候熒惑司命天弧發射鮮扁陸離駢衍佖路)釋名候䕶也司䕶諸事也通鑑漢桓帝
(紀延熹二年詔尚書都䕶劔㦸送黄門北寺獄胡三省註或曰都䕶當作都候)
平聲則音胡(易林困之蠱升髙登虚欲有望候駕之北邑與喜相扶)漢揚雄解嘲前番禺後陶塗東
(南一尉西北一候徽以糾墨製以鑕鈇散以禮樂風以詩書曠以嵗月結以倚廬是以天下之士雷動雲)
(合魚鱗雜襲咸營於八區上聲則胡古反)晉楊泉蠶賦是以仲春之月吉日
(庚午既差我馬惟蠶之祖編使童男作以童女温室既調蠶母入處陳布説種柔和得所晞用清明浴用)
(穀雨爰求柔桑切若細縷起止得時燥濕是候)
逅
古音同上(詩綢繆二章綢繆束芻三星在隅今夕何夕見此邂逅子兮子兮如此邂逅何)
宼(苦候切)
古音苦故反吕氏春秋見入聲斲字下(漢王褒四子講德論業在攻伐事在獵射兒能騎羊走箭飛)
(鏃逐水隨畜都無常處鳥集獸散往來馳騖周流曠野以濟嗜欲其耒耜則弓矢鞍馬播種則扞弦掌拊)
(收秋則奔狐馳兔穫刈則顛倒殪仆追之則奔遁釋之則為宼射音樹鏃音娶欲音裕)晉江統徙戎論
(使疲悴之衆徙自猜之宼以無穀之人遷乏食之伍)
古音顧淮南子汜論訓見入聲角字下(易林噬嗑之明夷鳥鳴哺&KR1663;長欲飛去循枝上下適與風遇)
漢書東方朔傳見入聲啄字下(揚雄蜀都賦&KR3409;&KR3312;鴝䳨風胎雨&KR1663;衆物駭目單不知所禦)郭璞解
(方言&KR1663;音顧)
仆(匹候切)
古音赴漢王褒四子講德論見上(易林觀之需洪魚逆流至人潛去蒿蓬代柱大屋顛仆)噬嗑之
(否朽根枯樹華葉落去卒逢火焱相隨偃仆)
豆(田候切)
古音田故反(詩常棣六章儐爾籩豆飲酒之飫兄弟既具和樂且孺)賓之初筵見呶字下吕氏春
秋見入聲斵字下(漢班固北征頌援謀夫於末言察武毅於爼豆取可杖於品象拔所用於仄陋料資)
(器使采用先務民儀響慕羣英景附羌戎相率東胡争騖不召而集未令而諭)後漢郡國志唐縣有都
山一名豆山今關中人讀豆為渡(説文豎侸梪皆以豆得聲樹字从壴亦以豆得聲)
竇
古音同上(左傳哀十七年衞侯卜繇闔門塞竇乃自後踰)淮南子時則訓飾羣牧謹著聚修城郭補
決竇漢書東方朔傳見入聲啄字下(禮記儒行篳門圭窬窬徐音豆左傳篳門圭竇説文篳字下引)
(左傳又作篳門圭窬是古竇窬二字通用禮記註門旁穿牆為之如圭後人以俞音窬以豆音竇而漢蔡)
(邕京兆樊惠渠頌疏水門通窬瀆則兼二字用之矣)
脰
古音同上(漢揚雄羽獵賦徒角槍題注䠞竦讋怖魂亡魄失觸輻關脰妄發期中進退履獲創淫輪夷)
(丘累陵聚)
逗
古音同上(漢書韓安國傳廷尉當恢逗橈當斬師古曰逗又音住)南史王懿傳欲行而暴雨莫知津
逗逗即渡字(今此字兩收於十遇五十候部中)
窬
古音俞(説文窬穿木戸也从穴俞聲一曰空中也)今此字兩收於十虞五十候部中
鬭(都豆切)
古音都故反(左傳昭二十五年哀有哭泣樂有歌舞喜有施舍怒有戰鬭喜生於好怒生於惡)孫子
(九地篇兵士甚陷則不懼無所往則固入深則拘不得已則鬬)吳子應變篇如是佯北安行疾鬬一結
其前一絶其後兩軍銜枚或左或右而襲其處(尉繚子兵教上篇令守者必固戰者必鬭姦謀不作姦)
民不語作則故反(吕氏春秋見入聲斵字哭字下)六韜立將篇若此則無天於上無地於下無敵於
(前無君於後是故智者為之謀勇者為之鬬氣厲青雲疾若馳騖)必出篇見上聲下字下逸周書柔
武解善戰不鬬故曰柔武四方無拂奄有天下(淮南子繆稱訓俱之呌呼也其在家老則為恩厚其在)
債人則生争鬬(兵略訓是故善守者無與禦而善戰者無與鬬)文子同如此則智者為之慮勇者
(為之鬬氣厲青雲疾如馳騖是故兵未交接而敵人恐懼)説林訓見入聲斲字下修務訓蚑行蟯動
之蟲喜而合怒而鬬見利而就避害而去(易林乾之遯眄雞無距與鵲争鬬)比之鼎飲酒醉酗距跳
争鬬(復之豫卵與石鬬縻碎無處挈瓶之使不為憂懼)大畜之損兩虎相鬬股創無處不成仇讐行
解卻去(晉郭璞流寓賦陟函谷之髙關壯斯勢之險固過王城之丘墉想穀洛之合鬬惡王靈之壅流)
竒子喬之輕舉(説文鬭从鬥斲聲斲轉去聲音注)
耨(奴豆切)
古音奴故反(淮南子繆稱訓福生於無為患生於多慾害生於弗備穢生於弗耨慾音裕)今萊州府
(昌邑縣有王耨店土人呼為王路店)
漱(蘇奏切)
古音蘇故反(説文漱从水欶聲)
奏(則候切)
古音則故反詩楚茨見入聲禄字下(賓之初筵二章籥舞笙歌樂既和奏烝衎烈祖)有瞽設業設
(虡崇牙樹羽應田縣鼔鞉磬柷圉既備乃奏簫管備舉)漢張衡東京賦禮事展樂物具大夏闋騶虞奏
(決拾既次彫弓斯彀達餘萌於暮春昭誠心以逺喻進明德而崇業滌饕餮之貪欲仁風衍而外流誼方)
(激而遐騖)
構(古候切)
古音故(荀子勸學篇肉腐出蟲魚枯生蠧怠慢忘身禍災乃作彊自取柱柔自取束邪穢在身怨之所)
構作則故反束音絮大戴禮同(韓詩外傳同漢枚乗七發見入聲綠字下)淮南子見入聲哭字
下(王延壽魯靈光殿賦於是詳察其棟宇觀其結構規矩應天上憲觜陬倔佹雲起嶔崟離樓三間四)
表八維九隅萬楹叢倚磊砢相扶(魏夏矦惠景福殿賦曽櫨外關榱桷内附或因勢以連接或邪詭以)
盤構(晉陸雲荅兄平原詩巍巍先基重規累構赫赫重光遐風激騖)
姤
古音同上(易姤彖傳雜卦傳竝云姤遇也)
雊
古音句(説文雊雄雉鳴也雷始動雉鳴而句其頸从佳从句句亦聲)
彀
古音故漢張衡東京賦見上(説文彀从弓&KR2020;聲&KR2020;轉去聲音庫)張弨曰廣韻元本作後人習用
(破體通文)
媾
古音同上易屯六二匪宼婚媾(賁六四暌上九同)詩候人見咮字下
覯
古音同上(詩抑七章相在爾室尚不愧于屋漏無曰不顯莫予云覯)按此章通下文格度射為韻説
(見入聲度字下)
腠
古音倉故反(素問生氣通天論乃生大僂陷脉為瘻留連肉腠)亦作揍淮南子兵略訓發必中詮言
(必合數動必順時解必中揍)
湊
古音同上史記滑稽傳見入聲槨字下(漢班固東都賦且夫僻界西戎險阻四塞修其防禦孰與處)
乎土中平夷洞達萬方輻湊(王延壽魯靈光殿賦浮柱岹嵽以星懸漂嶢&KR1160;而枝柱飛梁偃蹇以虹指)
(揭蘧蘧而騰湊層櫨&KR1761;佹以岌峩曲枅要紹而環句芝栭欑羅以戢孴枝牚扠㧎而斜據傍夭蟜以横出)
(互黝糾而負搏下岪蔚以璀錯山﨑嶬而重注㨗獵鱗集支離分赴縱横駱驛各有所趣)淮南子衰世
(湊學註湊趨也)
陋(慮候切)
古音魯故反漢班固北征頌見上(張衡東京賦奢未及侈儉而不陋規遵王度動中得趣於是觀禮)
(禮舉義具)
漏
古音同上易井九二井谷射鮒甕敝漏(詩抑見上)
鏤
古音廬(漢王延壽魯靈光殿賦爾乃懸棟結阿天窻綺疏圓淵方井反植荷渠發秀吐榮菡萏披敷綠)
房紫菂窋䆛垂珠雲楶藻棁龍桷雕鏤(晉左思吳都賦趫材悍壯此焉比廬㨗若慶忌勇若專諸危冠)
而出竦劒而趨扈帶鮫函扶揄屬鏤(史記呉太伯世家賜子胥屬鏤之劒正義曰鏤音力于反伍子胥)
傳音錄于反(今此字兩收於十虞五十候部中上聲則音縷)淮南子鏤金石註云鏤讀如窶藪之
(窶)
瘻
古音縷素問生氣通天論見上(淮南子説山訓狸頭愈䑕雞頭已瘻䖟散積血斲木愈齲)
訽(胡遘呼漏二切)
古音句太玄經釋次七震震不侮濯漱其訽(漢王逸九思起奮迅兮奔走違羣小兮謑訽載青雲兮)
(上昇適昭明兮所處五遘切下當有齵字考工記輪人察其菑蚤不齵音)
(五構反又音隅今齵字在十虞部而此韻失收以上入御遇暮者止此)
茂(莫候切)
古音耄詩還見上聲牡字下(天保六章如南山之壽不騫不崩如松柏之茂無不爾或承壽與茂為)
韻南山有臺見上聲杻字下(斯干見平聲猶字下)生民五章誕后稷之穡有相之道茀厥豐草種
(之黄茂實方實苞實種實茂實發實秀實堅實好良耜見上聲糾字下)爾雅釋木如木楸曰喬如竹
箭曰苞如松柏曰茂如槐曰茂(韓非子揚權篇止之之道數披其木毋使枝茂)淮南子俶真訓夫大
(寒至霜雪降然後知松柏之茂也據難履危利害陳于前然後知聖人之不失道也)易林履之歸妹黍
稷盛茂多獲藳稻(漢班固幽通賦固行行其必凶兮免盜亂為賴道形氣發于根柢兮柯葉彚而靈茂)
(按古茂戼音同故史記律書戼之為言茂也淮南子天文訓斗指戼戼則茂茂然白虎通戼者茂也)
貿
古音同上(春秋成元年王師敗績于茅戎公羊穀梁傳漢書劉向傳竝作貿)張弨曰本從丣聲省作
(卯亦諧)
戊
古音同上(詩吉日首章吉日維戊既伯既禱田車既好四牡孔阜升彼大阜從其羣醜)禮記月令註
戊之言茂也漢書律歴志豐楙於戊(釋名戊茂也物皆茂盛也)趙宦光曰戊字本象形作弔籒文
(加戈轉注作小篆又轉省戈作矛或省矛作戊矛存形去意戊存義省形分為二字于是形聲義訓略)
(無同者)
楙
古音同上(漢司馬相如上林賦長千仞大連抱夸條直畼實葉葰楙)
以上四字當改入号韻(又鱟透二字亦當入号韻鱟字見入聲二沃部透字見一屋部)
五十一幼
(古與三十四嘯三十五笑三十六效三十七号通為一韻)
幼(伊謬切)
古音一笑反(逸周書寶典解三慈惠兹知長㓜知長㓜樂養老)漢書元帝紀窮極幼眇師古曰幼讀
曰要(景十三王傳每聞㓜眇之聲師古曰㓜音一笑反)李夫人傳惟幼眇之相羊師古曰幼音一小
反(文選司馬相如長門賦聲幼眇而復揚揚雄長楊賦憎聞鄭衞㓜眇之聲李善竝音一笑切)詩斯
干傳冥幼也或作窈崔音杳(莊子齊物論篇叫字註郭古㓜反)釋名幼小也小少也言生日少也
(史記周紀後宫童妾所棄妖子徐廣曰妖一作夭夭幼少也)按説文拗窈柪皆以幼得聲
謬(靡幼切)
古音彌笑反(晉陸機演連珠臣聞動循定檢天有可察應無常節身或難照是以望景揆日盈數可期)
(撫臆論心有時而謬)
五十二沁
五十三勘
(古與五十二沁通為一韻)
五十四闞
(古與五十二沁五十三勘通為一韻)
五十五豓
(古與五十二沁五十三勘五十四闞通為一韻)
五十六㮇
(古與五十二沁五十三勘五十四闞五十五豓通為一韻)
五十七釅
(古與五十二沁五十三勘五十四闞五十五豓五十六㮇通為一韻)
五十八陷
(古與五十二沁五十三勘五十四闞五十五豓五十六㮇五十七釅通為一韻)
五十九鑑
(古與五十二沁五十三勘五十四闞五十五豓五十六㮇五十七釅五十八陷通為一韻)
六十梵
(古與五十二沁五十三勘五十四闞五十五豓五十六㮇五十七釅五十八陷五十九鑑通為一韻)
(宋南平王鑠過湛長史艸堂詩以贍浸禁䕃淡枕同用)
唐韻正卷十三
