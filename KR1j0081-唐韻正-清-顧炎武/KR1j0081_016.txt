唐韻正卷十六崑山顧炎武撰
入聲
五質
質(之日切)
平聲則音支(太玄經大測大不大以小作基也大其門郊實去名來也包荒以中督九夷也大失小禍)
(由㣲也奢迃自削能自非也豐牆之峭崩不遲也大終以蔑小為大質也)
去聲則音致(魏陳思王魏德論斑斑者鳩爰素其質昔翔殷邦今為魏出朱目丹趾靈姿詭類載飛載)
鳴彰我皇懿(漢郤正釋譏吾子以髙朗之才珪璋之質兼覽博闚留心道術無逺不致無幽不悉挺身)
(取命幹兹奥祕躊躇紫闥㗋舌是職九考不移有入無出究古今之真偽計時務之得失)宋謝莊舞馬
(賦月晷呈祥乾維效氣賦景河房承靈天駟陵原郊而漸影躍采淵而泳質辭水穴而南傃去輪臺而東)
洎乘玉塞而歸寳奄芝庭而獻祕(梁江淹擬潘黃門述哀詩青春速天機素秋馳白日美人歸重泉悽)
(愴無終畢殯宮已肅清松栢轉蕭瑟俯仰未能弭尋念非但一撫衿悼寂寞怳然若有失明月入綺窻髣)
髴想蕙質銷憂非萱草永懐寄夢寐(擬盧郎中感交詩大厦須異材廊廟非庸器英俊著世功多士濟)
(斯位眷顧成綢繆乃與時髦匹姻媾久不虧契闊豈但一逢厄既已同處危非所恤常慕先達概觀古論)
(得失馬服為趙將疆場得清謐信陵佩魏印秦兵不敢出慨無幄中策徒慙素絲質羇旅去舊郷感遇踰)
(琴瑟自顧非杞梓勉力在無逸更以畏友朋濫吹乖名實)徐勉萱草花賦其葉四垂其跗六出亦曰宜
(男加名斯吉華而不艷雅而不質隨晦明而舒卷與風霜而榮悴笑杜蘅與揭車何衆彚之能匹)唐太
(宗頌先天不違靈物效質丹羽儀韶翠黄承轡甘露零草祥風應律嘉禾醴泉比焉自出)左傳襄三十
年用兩珪質于河質如字又音致(昭三年將奉質幣以無失時質徐音之二反又如字)七年寡君將
承質幣而見于蜀質徐音之二反又如字(十六年與蠻子之無質也質之實反或音致)傅遜左傳註
(解辯誤曰僖公二十三年傳策名委質註以為形質之質拜而屈膝委之於地非也質即贄字管子令諸)
(矦之子將委質者皆以雙虎之皮晉語臣委質於翟之鼔韋昭註質贄也士贄曰雉是凡言委質皆委贄)
(也愚按孟子出疆必載質庶人不傳質為臣皆是贄字)張弨曰按六書正譌質至也執禮物相見之意
通用摯别作贄非尤為明證(今此字兩收於六至五質部中)
郅
同上(説文郅从邑至聲)
晊
同上(爾雅註郭氏讀晊為至)
銍
同上(説文銍从金至聲)
桎
同上(晉束晳玄居釋且歲不我與時若奔駟有來無反難得易失先生不知盱豫之誡悔遲而忘夫朋)
(盇之義務疾亦豈登海湄而抑東流之水臨虞淵而招西歸之日徒以曲畏為梏儒學自桎囚大道於環)
堵苦形骸於蓬室(説文桎从木至聲)
礩
同上(今此字兩收於六至五質部中)
懫
同上(易損象傳君子以懲忿窒欲劉歆鄭玄本俱作懫云止也孟喜本作恎)今此字兩收於六至五
(質部中)
蛭
同上(説文蛭从虫至聲)
(日人質切)
去聲則人至反(易林夬之无妄戴笠獨宿晝不見日勤勞無妄長勞悲思)魏陳思王七啟麗草交植
殊品詭類緑葉朱榮熙天曜日(晉左思吳都賦於是樂只衎而歡飫無匱都輦殷而四奥來暨水浮陸)
(行方舟結駟唱棹轉轂昧旦永日開市朝而普納横闤闠而流溢混品物而同廛并都鄙而為一士女佇)
(眙工商駢坒紵衣絺服雜沓漎萃輕輿按轡以經隧樓船舉颿而過肆果布輻湊而常然致逺流離與珂)
珬魏都賦見術字下(旼旼率土遷善罔匱沐浴福應宅心醰粹餘糧栖畞而弗收頌聲載路而洋溢)
(河雒開奥符命用出翩翩黄鳥銜書來訊人謀所尊鬼謀所秩劉宗委馭巽其神器窺玉䇿於金縢案圖)
(籙於石室考歴數之所在察五德之所莅量寸旬涓吉日陟中壇即帝位)束晳玄居釋見上且世以
(太虛為輿玄鑪為肆神游莫競之林心存無營之室榮利不擾其覺殷憂不干其寐捐夸者之所貪收躁)
(者之所棄薙聖籍之荒蕪總羣言之至一企素履於丘園背纓緌以長逸請子課吾業於千載無聽吾言)
於今日也皇甫謐釋勸論見結字下(左貴嬪武元楊皇后誄乃議景行景行已溢乃考龜筮龜筮襲)
(吉爰定宅兆克成玄室魂之往矣于以令日仲秋之晨啟明始出星陳夙駕靈輿結駟)涼武昭王述志
賦見下(宋謝莊孝武帝哀策文龍旌鬱而青槐逺驚䈔亂而白楊翳觀初霜之變條聽秋風之下蔕橋)
(山絙雲蔽林虧日輦道結寒松林晝密芝葢迫軨上驤眷轡)齊王融皇太子哀䇿文韋弁告期麻衣請
(日辨域展圖揚龜獻吉文物充階具僚在位總䈔挽之哀淒視風煙之騷瑟)和何徵君點詩疎酌候冬
(序閒琴改秋律如何將暮天復值西歸日摇落迎軒牖飛鳴亂繩蓽煙灌共深陰風篁兩蕭瑟虚堂無笑)
(語懐君首如疾早輕北山賦晚愛東皋逸上德可潤身下澤有徐轡)梁江淹齊太祖髙皇帝誄見下
擬潘黄門詩見上(後魏陽固疾嬖幸詩嗟爾中下其親其昵不謂其非不覺其失好之有年寵之有日)
我思古人心焉若疾(趙古則六書本義是从正日聲)
實(神質切)
去聲則神至反(易林謙之小過梅李冬實國多盜賊擾亂竝作王不得制)漢杜篤論都賦濱據南山
(帶以涇渭號曰陸海蠢生萬類楩柟檀柘蔬果成實畎瀆潤淤水泉灌溉漸澤成川粳稻陶遂)魏陳思
(王大司馬曹休誄於穆公矦魏之宗室明德繼踵奕世純粹闡弘汎愛仁以接物藝以為華體兹亮實)
晉皇甫謐釋勸論見結字下梁江淹詩見上(禮記雜記上吾子之外私寡大夫某不禄使某實註實)
(當為至此讀周秦之人聲之誤也)
秩(直一切)
去聲則直至反漢張衡東京賦見結字下(魏陳思王禹贊見下)何晏景福殿賦見術字下晉左
思魏都賦見上(後魏張淵觀象賦右則少㣲軒轅皇后之位嬪御相次尊卑有秩御宮典儀女史執筆)
内平秉禮以伺邪天牢禁愆而察失(按詩賓之初筵首章賔之初筵左右秩秩隔二句與下旨偕設逸)
(為韻)
悉(息七切)
去聲則息二反(漢郤正釋譏見上)
膝
同上(魏潘勗冊魏公九錫文王師首路威風先逝百城八郡交臂屈膝)梁江淹齊太祖髙皇帝誄北
(楚倔強曾未屈膝雲屯被野魚麗亘日廟勇既消國圖方匱神冊天開雄略世出凶劒鱗沈醜戈羽逸隻)
(騎不還踦輪無匹)
一(於悉切)
去聲則於二反(魏陳思王黃帝三鼎贊鼎質文精古之神器黃帝是鑄以象太一)何晏景福殿賦見
述字下(黃庭經五行相推反歸一三五合氣九九節可用隱地廻八術伏牛幽闕羅品列三明出於生)
(死際洞房靈象斗日月父曰泥丸母雌一三光煥照入子室能存玄眞萬事畢一身精神不可失)晉左
(思吳都賦草則藿蒳荳䓻薑彚非一江蘺之屬海苔之類)又見上束晢玄居釋見上梁江淹詩竝
(見上)
壹
同上(魏應瑒馳射賦爾乃結翻侔齊倫匹良樂授馬孫臏調駟籌算克明班次均壹左攬繁弱右接湛)
衛控滿流睇應弦飛碎旝動鼔震譟聲雷潰(禮記中庸壹戎衣而有天下鄭玄註壹當作殪)説文曀
(撎殪㙪饐鷧皆以壹得聲玉篇有亄字倚秩於既二切今廣韻但收於六至部)
七(親吉切)
去聲則親髻反(晉董京詩周道斁兮頌聲没夏政衰兮五常汨便便君子顧望而逝洋洋乎滿目而作)
(者七)
漆
同上(書顧命玄紛純漆仍几漆音七徐邈音七利反)後漢郡國志蘭陵有次室亭地道記曰故魯次
(室邑列女傳有漆室之女或作次室)
匹(譬吉切)
去聲則音譬(楚辭九章懐沙世既莫吾知兮人心不可謂兮懐情抱質獨無匹兮)魏應瑒馳射賦見
上梁江淹齊太祖髙皇帝誄見上(擬盧郎中詩見上)徐勉萱草花賦見上
鵯
平聲則音卑(周禮羅氏註烏謂卑居鵲之屬卑音匹又如字)今此字兩收於五支五質部中
吉(居質切)
去聲則音髻(易小畜象傳復自道其義吉也牽復在中亦不自失也夫妻反目不能正室也有孚惕出)
(上合志也有孚攣如不獨富也既雨既處德積載也君子征凶有所疑也)魏陳思王黃帝三鼎贊見下
晉左貴嬪武元楊皇后誄見上(齊王融皇太子哀策文見上)梁徐勉萱草花賦見上
昵(尼質切)
上聲則尼禮反(書高宗肜日典祀無豐于昵音女乙反又乃禮反)
逸(夷質切)
平聲則音夷(詩賓之初筵見設字下去聲則夷二反)漢韋孟諷諫詩我邦既絶厥政斯
(逸賞罰之行非由王室庶尹羣后靡扶靡衛五服崩離宗周以墜)晉束晢玄居釋見上潘尼火賦衝
(風激揚炎光奔逸玄煙四合雲蒸霧萃山陵為之崩阤川澤爲之涌沸去若風驅疾如電逝)齊王融詩
見上梁江淹齊太祖髙皇帝誄見上(擬盧郎中詩見上)
溢
去聲則夷二反(素問氣穴論孫絡三百六十五穴㑹亦以應一歲以溢竒邪以通榮衛榮衛稽留衛散)
榮溢(易林臨之咸泱泱沸溢水泉為害使我無賴)晉左思吳都賦魏都賦竝見上左貴嬪武元楊
皇后誄見上(梁王筠昭明太子哀䇿文軒緯掩精陰羲弛位纒哀在疚殷憂銜恤孺泣無時蔬饘不溢)
禫遵踰月哀號未畢(詩維天之命假以溢我徐邈讀神至反)
軼
同上(漢揚雄長楊賦乃命驃衛紛紜沸渭雲合電發猋騰波流機駭螽軼)齊王儉詩見潔字下
跮(丑栗切)
去聲則丑利反(今此字兩收於六至五質部中)
栗(力質切)
平聲則力題反(莊子犂然有當於人之心司馬彪云犂然猶栗然)
慄
去聲則力至反(宋玉風賦故其風中人狀直憯悽惏慄清涼増欷)説苑談叢篇戰戰慄慄日慎其事
䬆
同上説文䬆从風利聲讀若栗(今此字兩收於六至五質部中)
(漢司馬相如上林賦瀏莅芔吸徐廣曰莅音栗今廣韻不收此字)
溧
同上亦音頼(金陵志古賴國城在今溧水州界案實録吳廢帝亮崩于候官道上晉太康中故少府郷)
(戴顯上表迎屍歸葬賴鄉春秋傳昭公四年楚伐吳遂以諸矦滅賴楚子欲遷許于賴使鬬韋龜與公子)
(棄疾城之而還東國水不可以城彭生罷賴之師豈非即晉之賴鄉今之溧水乎故勝公廟記謂楚靈王)
(與吳戰吳軍不利遂陷瀨渚伍子胥投金處正名瀨水戰國䇿范環對楚懐王亦言楚乘越亂南察瀨湖)
(而野江東合前後觀之賴之為溧水甚明吳音訛瀨為溧自漢以來遂名溧水按古賴厲同音春秋昭四)
(年遂滅頼公羊穀梁二傳竝作厲)
鷅
平聲則音棃(爾雅釋鳥鳥少美長醜為鶹鷅詩流離之子傳曰流離鳥也少好長醜是毛公已讀離為)
(棃也)
窒(陟栗切)
去聲則音至(詩東山三章鸛鳴于垤婦歎于室洒埽穹窒我征聿至)呂氏春秋九月紀季秋行夏令
(則其國大水冬臧殃敗民多鼽窒今禮記月令作嚔)易訟彖辭有孚窒馬融本作咥云讀為躓猶止也
鄭玄云咥覺悔貌説文窒从穴至聲(按東山詩垤室窒至在古通為一音自韻書興而垤入十六屑)
(室窒入五質至入六至去入之判遂迥乎不相渉矣)
庢
同上説文庢从广至聲(今關中人讀盩庢為周至)
挃
同上(淮南子兵略訓夫五指之更彈不若捲手之一挃萬人之更進不如百人之俱至也)説文挃从
(手至聲)
同上(説文从齒至聲)
疾(秦悉切)
平聲則音齊(春秋哀十一年衛世叔齊出奔宋左傳作大叔疾)
去聲則秦二反(詩抑首章庶人之愚亦職維疾哲人之愚亦維斯戾)漢司馬相如上林賦見下易
(林无妄之小畜鰌鰕去海游于枯里街巷廹狹不得自在南北四極渴餒成疾)睽之中孚王母盲痺偏
枯心疾亂我家次(太玄經減次七減其疾損其䘏厲不至)漢仲長統詩春雲為馬秋風為駟按之不
遲勞之不疾(魏陳思王卞太后誄詳惟聖善岐嶷秀出德配姜嫄不忝先哲玄覽萬機兼材僃藝汎納)
(容衆含垢藏疾仰奉諸姑降接儔列陰處陽潛外眀内察)晉束晢玄居釋見上孫楚茱萸賦鶉火西
(徂白藏授節零露既凝鷹隼飄厲攀紫房於纖柯綴朱實之酷烈應神農之本艸療生民之疹疾)齊王
融詩見上(後魏陽固詩見上)
嫉
去聲同上(晉郭璞山海經類贊類之為獸體一兼二近取諸身用不假器窈窕是佩不知妬嫉)
失(式質切)
平聲則音尸(白虎通尸之為言失也去聲則音試)易小畜象傳見上漢王襃洞簫賦
(故貪饕者聽之而廉隅兮狠戾者聞之而不懟剛毅彊虣反仁恩兮嘽唌逸豫戒其失鍾期牙曠悵然而)
(愕立兮杞梁之妻不能為其氣師襄嚴春不敢竄其巧兮浸滛叔子遠其類)説苑談叢篇有鄙心者不
(可授便勢有愚質者不可授利器多易多敗多言多失)太玄經䎡測䎡其厀體不可肆也䎡哇不噣時
數失也(夷測載幽執夷易其内也陰夷冒㒺疏不失也)䦯測圜方杌棿内相失也無間之䦯一其二
也郤正釋譏見上(狹屈氏之常醒濁漁父之必醉溷柳季之卑辱褊夷叔之髙懟合不以得違不以)
(失得不充詘失不慘悸不樂前以顧軒不就後以慮輊不粥譽以干澤不辭愆以忌絀何責之釋何飱之)
䘏(魏阮籍通易論聚以處身異以成類乖離既解緩以為失)黄庭經見上晉束晳玄居釋見上
(應貞從武帝華林園宴詩文武之道厥猷未墜在昔先王射御兹器示武懼荒過亦為失凡厥羣后無懈)
于位杜恕體論引諺使口如鼻至老不失(梁江淹詩竝見上)後魏張淵觀象賦見上陽固詩見
上(張弨曰説文失从手乙聲自變楷隸形聲杳然今北方讀乙作平去故失音亦隨之轉也)
室
去聲同上詩東山見上易小畜象傳見上(靈樞經見極字下)漢韋孟諷諫詩見上易林大壯
之豐遭離滿沸河川決潰幸得無恙復生歸室(詩汎厯樞昌受符厲倡嬖期之十世權在室)王逸琴
(思楚歌歲月已盡去奄忽亾官失禄去家室思想君命幸復位久處無成卒放棄)中常侍樊君碑文世
(政促峻邑宰寡識慢賢役德被以勞事然後慷慨官于王室)魏陳思王大司馬曹休誄見上黃庭經
見上(晉左思蜀都賦外則軌躅八達里閈對出比屋連甍千廡萬室亦有甲第當衢向術壇宇顯敞髙)
(門納駟庭扣鐘磬堂撫琴瑟匪葛匪姜疇能是恤魏都賦見術字下)又見上其軍容弗犯信其果
(毅糾華綏戎以戴公室元勳配管敬之績歌鐘析邦君之肆)束晢玄居釋見上左貴嬪武元楊皇后
誄見上(説文室从宀至聲)
堲(資悉切)
平聲則音資説文堲古文垐从土卽聲(按卽字本當在此部中易鼎九二與實疾韻詩東門之墠與)
(栗室韻東方之日與日室韻篤公劉與密韻今廣韻收入二十四職部稍遠)
謐(彌畢切)
去聲則彌祕反(梁江淹齊太祖髙皇帝誄複林油雲重山減日御房清淒神路冥謐昭徒肅纛幽祗竦)
(蹕攀光灑慟臨泉澍泗璪座長嚴雕宫永閟寂帳寂兮寂已逺夜釭夜兮夜何邃)擬盧郎中詩見上
(釋名寐謐也静謐無聲也)
必(卑吉切)
去聲則音閉(元周伯琦曰弓檠也象形弓弛則檠而正之詩竹閉緄縢注云閉弓檠也儀禮作䪐緄)
(繩也葢以竹為閉而以繩約之於弛弓之裏檠弓體使正也考工記曰天子圭中必注謂組約其中也為)
(執之以僃失墜猶弓之有必也可證詩注後人既借爲固必之必又加韋以别之非古義矣大抵古人制)
(字多自事物始後之修辭者每借實字爲虛字用以達其意此其一也)莊子人籟則比竹是已李軌讀
比爲扶必反(説文閟祕毖柲皆以必得聲)
畢
同上(漢班固東都賦登降飫宴之禮既畢因相與嗟歎玄德讜言弘説咸含和而吐氣頌曰盛哉乎斯)
世(魏陳思王禹贊舜將崩殂告天禪位虞氏既没三年禮畢避隱商山示不敢莅諸侯向已乃奉天秩)
黃庭經見上(梁王筠昭眀太子哀策文見上江淹詩見上)
蓽
同上(齊王融詩見上)
韠
同上呂氏春秋樂成篇麛裘而韠投之無戾(釋名韠蔽也所以蔽膝前也)
蹕
同上(晉左思吳都賦於是弭節頓轡齊鑣駐蹕徘徊倘佯寓目幽蔚)潘岳籍田賦於是前驅魚麗屬
(車鱗萃閶闔洞啟參塗方駟常伯障乘太㒒執轡后妃獻穜稑之種司農撰播殖之器挈壺掌升降之節)
宮正設門閭之蹕(梁江淹齊太祖髙皇帝誄見上)周禮宫正凡邦之事蹕徐邈讀毗至反亦作䟆
(周禮大司宼凡邦之大事使其屬䟆註云故書䟆作避杜子春云避當為辟謂辟除姦人也玄謂蹕止行)
(也)
去聲則音背説文从角聲古文誖字(亦作篳杜氏通典篳栗本名悲栗)張弨曰俗省譌作
(觱从咸非)
邲(毗必切)
上聲則毗鄙反韓詩有斐君子作有邲(今此字兩收於六至五質部中)
比
(平聲則音毗上聲則音妣)
去聲則音鼻(禮記投壺比投不釋比毗志反徐音扶質反)史記田敬仲完世家田乞及常所以比犯
二君索隱曰比如字又頻律反(按詩良耜其崇如墉其比如櫛崇與墉為韻比與櫛為韻後人用比作)
入聲祖此(今此字四收於六脂五旨六至五質部中)
柲
去聲則音袐(考工記戈柲六尺有六寸柲音祕左傳昭十二年君王命剥圭以為鏚柲柲音祕)今
(此字二收於六至五質部中)
坒
去聲則毗二反晉左思吳都賦見上(今此字兩收於六至五質部中)
泌
去聲則音祕(今此字三收於六至五質部中玉篇有㧙字引釋名曰推手前曰㧙引手卻曰把即)
(琵琶字今廣韻未收)
汨(于筆切)
去聲則于至反(漢司馬相如上林賦沸乎㬥怒洶涌滂湃滭沸滵汨偪側泌瀄横流逆折轉騰潎洌滂)
(濞沆漑穹隆雲橈宛潬膠盭踰波趨浥涖涖下瀨批巖衝擁奔楊滯沛臨坻注壑瀺灂霣墜沈沈隱隱砰)
(磅訇礚潏潏淈淈湁潗鼎沸馳波跳沫汨濦漂疾)
率(所律切)
去聲則所類反(漢崔駰太尉箴天官冢宰庶寮之率師錫有帝命虞作尉)左傳文十五年註蕐孫能
率其屬率所類反又音律(昭十年使王黑以靈姑銔率率所律反徐音所類反)詩賓之初筵箋所以
敗亂天下率如此也率音類又所律反(召旻箋米之率糲十粺九鑿八侍御七率音類又音律又所律)
反(周禮太宰註口率出泉徐劉音類戚音律一音所律反大司徒註其率之也載師註以十八分之十)
(三率之遂人註以下劑為率大宗伯註率五年而再殷祭巾車註率以功德出封職方氏註以此率徧知)
(四海九州邦國多少之數考工記輈人註輪軹與軫轐大小之減率寸半也梓人註是取象率焉匠人註)
徹者通其率以什一為正並音律又音類(禮記王制註通三十年之率率音律又音類)以一大國為
率率音律又音類(月令註夏小正曰農率均田率音所類反)喪大記註以差率而上之率音律又音
類(祭義古之獻繭者其率用此與率音類又音律又所律反)易略例率相比而無應率音類荘子
治亂之率也率音色類反又色律反(史記封禪書後率二十歲復朔旦冬至正義曰率音律又音類又)
所律反三音竝通後皆倣此(漢書申屠嘉傳遷為隊率師古曰率所類反)今此字兩收於六至五質
(部中)
帥
同上(今此字兩收於六至五質部中)
密(美畢切)
去聲則美祕反(呂氏春秋君守篇既扃而又閉天之用宻有准不以平有繩不以正天之大靜)宋謝
莊孝武帝哀䇿文見上(梁江淹齊太祖髙皇帝誄宋主凌遐紫殿遏密話言之詔貽在英粹寅亮大寳)
(敷綸妙祕世識機鑒物宗淵懿無夐匪鍊靡奥不洎三階既馴五精惟至彭蠡九江地盡襟製亦有劉範)
(衣纓是絶躍馬山岫泛舟河澨縞鏑星流紅旗電結鴆翼競扇豺牙争礪禍纏紫禁兵交丹衛瑤祀若旍)
(金扆如綴)
弻(房密切)
去聲則房媚反(易林䝉之坤左輔右弻金玉滿匱)涼武昭王述志賦赳赳干城翼翼上弻志馘奔鯨
(截彼醜類且灑游塵於當陽拯涼德於已墜閒昌㝢之驂乘暨襄城而按轡知去害之在茲體牧童之所)
(述審幾動之至㣲思遺飱而㤀寐表略韻於紈素託精誠於白日)書弻成五服説文引作弼成五服从
(卩比聲)
乙(於筆切)
去聲則於二反(魏陳思王黄帝三鼎贊鼎質之精古之神器黄帝是鑄以像太乙能輕能重知凶識吉)
世衰則隠世和則出(晉左思魏都賦見術字下)
聉(魚乙切)
上聲則吐猥反(今此字四收於十四賄五質十四黠部中)
筆(鄙宻切)
去聲則鄙二反(後魏張淵觀象賦見上)
暨(居乙切)
去聲則音既(周禮閭胥既比故書既作暨音其器反又斤乙反)説文暨从旦既聲今此字四收於
(六至八未五質九迄部中此韻轉去聲則入寘至志韻)
六術
術(食聿切)
去聲則音遂(禮記月令審端徑術註術周禮作遂夫間有遂遂上有徑徑小溝也)學記術有序註術
當為遂聲之誤也(水經注引學記術有序作遂有序)春秋文十二年秦伯使術來聘公羊傳漢書五
行志竝作遂(管子度地篇故百家為里里十為術術十為州術音遂)韓非子愛臣篇夫燕宋之所以
(弑其君者皆以類也故上比之殷周中比之燕宋莫不従此術也)素問疏五過論見式字下公羊成
(八年傳註孔子曰皇象元逍遥術無文字徳明諡漢馮衍顯志賦見髴字下)郤正釋譏見質字下
(魏何晏景福殿賦屯方列署三十有二星居宿陳綺錯鱗比辛壬癸甲為之名秩房室齊均堂庭如)
(一出此入彼欲反忘術李善註廣雅曰術道也黄庭經見一字下)晉左思蜀都賦見室字下
(胡三省註通鑑袁術據術字公路當讀如月令審端徑術之術然古人術遂二音通用後漢馮衍顯)
(志賦楗六枳而為籬兮築蕙若而為室播蘭芷於中庭兮列杜蘅於外術晉左思魏都賦於後則椒)
(鶴文石永巷閫術楸梓木蘭次舍甲乙西南其户成之匪日丹青炳煥特有温室吕延濟註閫術謂)
(宫門道也)
述
同上(魏陳思王酒賦安沈湎而為娛非往聖之所述闢酒誥之明戒同无凶於三季)涼武昭王
述志賦見弼字下(史記魯世家東門遂索隠曰世本作述)詩定之方中音義引鄭志問曰山川
(能説何謂也荅曰兩讀或言説説者説其形勢也或曰述述者述其故事也述讀如遂事不諫之遂)
誶(慈䘏切)
去聲則音粹(今此字三收於六至十八隊六術部中)
潏(餘律切)
去聲則音曳(晉木華海賦昔在帝媯巨唐之世天綱浡潏為凋為瘵洪濤瀾汗萬里無際長波涾)
(湤迆延八裔)
卒(子律切)
去聲則音倅漢枚乘七發見硉字下(魏文帝倉舒誄矧爾夙夭十三而卒何辜于天景命不遂兼悲)
増傷侘傺失氣(晉左思呉都賦雕題之士鏤身之卒比飾虬龍蛟螭與對簡其蕐質則亄費錦繢料其)
虓勇則鵰悍狼戾(陳第曰周禮諸子掌國子之倅註故書倅為卒鄭司農云卒讀如物有副倅之倅音)
七内反(禮記燕義庶子官職諸矦卿大夫士之庶子之卒國子存游卒竝音倅七對反又倉忽反)説
(文醉卒也各卒其度量不至於亂也又萃粹悴碎淬焠竝以卒得聲)
啐
同上(今此字三收於十八隊六術部中)
䘏(辛聿切)
去聲則辛二反太玄經減次七見疾字下(漢郤正釋譏見失字下)
恤
平聲則息兹反(詩小雅枤杜四章期逝不至而多為恤按此章來疚至恤偕近邇同為一韻)釋名私
(恤也有所恤念也去聲同上)太玄經密次六大惡之比或益之恤
晉左思蜀都賦見室字下(梁王筠昭明太子哀䇿文見溢字下)江淹詩見質字下
珬
去聲同上(晉左思呉都賦見日字下)
䳳
同上(説文䳳从鳥祟聲)
律(呂䘏切)
上聲則音壘(淮南子説林訓異音者不可聽以一律異形者不可合於一體)釋名律累也累人心使
不得放肆也(路史山海經云神荼鬱壘二神人主執惡鬼風俗通作鬱律故集韻中壘音為律)
去聲則音類(易林益之豐好戰亾國師不以律稱上隕墜齊矦狼戾被其災祟)漢揚雄解嘲呂刑靡
敝秦法酷烈聖漢權制而蕭何造律(張衡七辯鼙鼓協吹竽籟應律金石合奏妖冶邀會觀者交目衣)
解忘帶(晉成公綏天地賦三才殊性五行異位千變萬化繁育庶類授之以形禀之以氣色表文采聲)
有音律覆載無方流形品物(齊王融詩見日字下)唐太宗頌見質字下本草胡桐淚亦名胡桐律
(漢書西域傳註師古曰胡桐佀桐蟲食其樹而沫出下流者俗名為胡桐淚言佀眼淚也可以汗金銀今)
(工匠皆用之流俗語訛呼淚為律)
膟
同上(註云又作今字兩收於六至六術部中)
黜(丑律切)
去聲則丑吏反(抱朴子博喻篇啇風宵肅則絺扇廢登危陟峻則輕舟棄干戈雲擾則文儒退亂旣)
平則武夫黜(亦作絀漢郤正釋譏見失字下)
怵
同上(史記漢興以來諸矦年表怵邪臣計謀索隱曰怵音誓)
出(赤律切)
平聲則赤知反(穆天子傳西王母謠白雲在天丘陵自出道里悠遠山川間之將子無死尚能復來)
去聲則赤至反(詩雨無正五章哀哉不能言匪舌是出維躳是瘁)楚辭九章思美人解萹薄與雜菜
(兮備以為交佩佩繽紛以繚轉兮遂萎絶而離異吾且儃佪以娯憂兮觀南人之變態竊快在其中心兮)
(揚厥憑而不竢芳與澤其雜糅兮羌芳華自中出素問氣穴論然余願聞夫子溢志盡言其處令解其)
意請藏之金匱不敢復出(靈樞經終始篇男内女外堅拒勿出謹守勿内是謂得氣)易林訟之大畜
見脫字下夬之中孚淵泉溢出為邑之祟(漸之旅見節字下)漢王逸荔支賦仰歎麗表俯嘗嘉味
(口含甘液心受芳氣兼五滋而無常王不知百和之所出卓絶類而無儔超衆果而獨貴)郤正釋譏見
質字下魏陳思王魏徳論見質字下(黄帝三鼎贊見乙字下)卞太后誄見疾字下晉左思蜀都
賦見室字下魏都賦見日字下(左貴嬪武元楊皇后誄見日字下)梁江淹齊太祖高皇帝誄見膝
字下擬盧郎中詩見質字下(徐勉萱草花賦見質字下)唐太宗頌見質字下易離六五出涕沱
若徐邈音尺遂反王嗣宗音勑類反(鼎初六利出否徐音尺遂反)繫辭傳河出圖洛出書陸徳明音
義如字又尺遂反(書堯典寅賓出日出音尺遂反又如字)益稷在治忽以出納五言出如字又尺遂
反微子我其發出狂出音尺遂反(顧命出綴衣于庭出如字徐音尺遂反)詩我出我車出如字沈
音尺遂反潸焉出涕出如字徐音尺遂反(俾出童羖出如字徐音尺遂反)出話不然出如字徐音
尺遂反(禮記檀弓遇於一哀而出涕出如字徐音尺遂反)杜氏春秋左傳集解序河不出圖出如字
又尺遂反(襄九年使皇鄖命校正出馬工正出車出如字徐音尺遂反)或食於心或食於咮以出内
火出如字徐音尺遂反(十年郰人紇抉之以出門者出如字一音尺遂反)論語出納之吝出音尺遂
反(今此字兩収於六至六術部中此韻轉去聲則入寘至志韻)
七櫛
櫛(阻瑟切)
(去聲則阻四反)
瀄
同上(漢司馬相如上林賦見汨字下)
瑟(所櫛切)
去聲則所志反(易林小畜之旅陽火不憂二耕喜至慶來降福為我鼓瑟)漢禰衡鸚鵡賦若乃少昊
(司辰蓐收整轡嚴霜初降涼風蕭瑟長吟遠慕哀鳴感類音聲悽以激揚容貌慘以顦顇聞之者悲傷見)
之者隕淚放臣為之屢歎棄妻為之歔欷(晉左思蜀都賦見室字下)齊王融皇太子哀䇿文及詩見
日字下(梁江淹詩竝見質字下此韻轉去聲則入寘至志韻)
(按此三韻自古迄齊梁皆與去聲通用自四聲之譜作而此三韻遂與去聲相隔然質率術出等字猶兩)
見於去入二聲可以知其通矣(又按魏文帝善哉行朝日樂相樂酣飲不知醉悲弦激新聲長笛吐清)
(氣弦歌感人腸四坐皆懽悦寥寥高堂上涼風入我室持滿如不盈有徳者能卒君子多苦心所愁不但)
(一慊慊下白屋吐握不可失衆賓飽滿歸主人苦不悉比翼翔雲漢羅者安所羈冲静得自然榮華何足)
(為此詩分為五解每解四句然寔是一篇其音有平去入實一韻也此亦古人四聲同用一貫之證但羈)
(為二字與古音不合)
八物
物(文弗切)
去聲則符沸反(易説卦傳故水火相逮雷風不相悖山澤通氣然後能變化旣成萬物也)淮南子齊
(俗訓故聖人財制物也猶工匠之斲削鑿枘也宰庖之切割分别也)太玄經玄棿人人物物各由厥彚
(漢馬融長笛賦是故可以通靈感物冩神喻意致誠效志率作興事溉盥汙穢澡雪垢滓矣)魏陳
思王大司馬曹休誄見實字下(阮籍東平賦及至分之國邑樹之表物四時儀其象陰陽暢其氣)晉
成公綏天地賦見律字下(嘯賦是故聲不假器用不借物近取諸身役心御氣)華陽國志見傑字下
(抱朴子博喻篇甽澮之流不能運大白之䑹升合之器不能容千鍾之物熠燿不能竝表微之景常才)
不能别逸倫之器(梁江淹悼室人詩適見葉蕭條已復花菴鬱帳裏春風盪簷前還燕拂垂涕視去景)
(摧心向徂物今悲輒流涕昔歡常飄忽幽情一不弭守歎誰能慰)
(又費字禮記中庸君子之道費而隱一音扶弗反失收)
弗(分勿切)
去聲則音沸(史記十二諸矦年表晉穆矦弗生世家作費生索隱曰或作㵒生)鄭世家悼公㵒鄒本
一作弗一作沸左傳作費(説文沸費皆以弗得聲)
紱
同上(漢張衡西京賦陰戒期門微行要屈降尊就卑懷璽藏紱便旋閭閻周觀郊遂若神龍之變化彰)
后皇之為貴(蔡邕胡黃二公頌天生蒸人有則有類我胡我黃鍾厥純懿巍巍特進仍踐其位赫赫三)
(事七佩其紱奕奕四牡沃若六轡衮職龍章其文有蔚)魏邯鄲湻受命述天子旣踐帝位納璽要紱太
(常司燎升炮告類珪璋峩峩髦士棣棣蹌蹌聖躳御䇿以莅)梁武帝清暑殿效柏梁體聮句帝云居中
(負扆寄纓紱而司徒左西屬江和云鼎味參和臣多匱是讀紱字為去聲)禮記註紱之言蔽也
紼
同上(白虎通紼者蔽也行以蔽背)
黻
同上(晉陸雲漢高帝盛徳頌區夏旣混宇宙蒙乂肅肅帝居巍巍神器有皇于登是臨天位繡文于裳)
組華于黻禮記玉藻註黻之言亦蔽也(張弨曰黻與市皆正文各義韍為市之重文紱則韍之俗改)
(芾又市之誤加艸也)
芾
同上(詩候人首章彼候人兮何戈與祋彼其之子三百赤芾)孔叢子魯人誦麛裘而芾投之無戾
易豐九二豐其沛鄭康成作芾(漢蕩陰令張遷碑文蔽芾棠樹作蔽沛)今此字三収於八未十四泰
(八物部中)
甶
同上(説文从丌甶聲又沸字詩沸檻泉沸音弗今此字在去聲八未部)
(音方味切而此韻不收)
鬱(紆物切)
去聲則紆吠反漢枚乘七發見硉字下(劉向九歎覧屈氏之離騷兮心哀哀而怫鬱聲嗷嗷以寂寥)
兮顧㒒夫之憔悴(梁江淹詩見上)
尉
同上(説文從上案下也从&KR0642;又又手也持火以尉申繒也臣鉉等曰今俗别作熨非是)楊愼曰秦
(置郡設守尉後世軍官曰校尉刑官曰廷尉皆取從上案下使平之義尉斗申繒亦使之平加火作熨贅矣)
(王莽傳有威斗卽尉斗也威與尉音相近隋書李穆傳奉熨斗于高祖曰願公執威柄以尉安天下)今
(此字兩收於八未八物部中)
熨
見上(今此字兩收於八未八物部中)
蔚
同上(詩蓼莪二章蓼蓼者莪匪莪伊蔚哀哀父母生我勞瘁)漢蔡邕胡黃二公頌見上晉夏矦湛
(扺疑進不能拔羣出萃卻不能抗排當世志則乍顯乍昧文則乍幽乍蔚知之者則謂之欲逍遙以養生)
(不知之者則謂之欲遑遑以求達此皆未是㒒之所匱也)陸機鼓吹賦宫備衆聲體僚君器飾聲成文
(彫音作蔚響以形分曲以和綴放嘉樂於會通宣萬變於觸類)陸雲登遐頌生在清純放情玄昧在物
(淵沈沂虚攸遂清酒一壺百朋具醉有命集止乗龍來萃載見君子言觀其蔚)宋謝靈運山居賦其竹
(則二箭殊葉四苦齊味水石别谷巨細各彚旣修竦而便娟亦蕭森而蓊蔚露夕沾而悽陰風朝振而清)
氣(後漢書文苑傳贊情志旣動篇辭為貴抽心呈貌非彫非蔚殊狀共體同聲異氣言觀麗澤永監滛)
費(易革上六傳其文蔚也陸德明音尉又紆弗反説文引作其文斐也)今此字兩收於八未八物部中
(又禮記王制然後設罻羅罻音尉一音鬱今去聲八未部有罻字而此部不收)
屈(區勿九勿二切)
去聲則區未反易林漸之旅見節字下(漢張衡西京賦見上)魏陳思王土陵贊從漢有功少文任
(氣高后封吕直而不屈)
詘
同上(漢司馬相如子虚賦徼&KR1224;受詘殫覩衆物之變態)
掘(具勿切)
去聲則具未反(淮南子説林訓以瓦鉒者全以金鉒者跋以玉鉒者發是故所重者在外則内為之掘)
怫(符弗切)
去聲則符沸反(史記太史公自序五家之文怫異索隱曰怫音悖又音扶物反)今此字兩收於八未
(八物部中)
咈
同上(釋名轡咈也牽引咈戾以制馬也上聲七尾韻蜚字註曰又扶拂切今八物部漏此字)
䬑(王勿切)
去聲則音胃説文䬑从風胃聲(今此字兩收於八未八物部中)
拂(敷勿切)
去聲則音沸(詩皇矣八章臨衝茀茀崇墉仡仡是伐是肆是絶是忽四方以無拂)漢劉向九歎飄風
蓬龍埃拂拂兮草木搖落時槁悴兮(道藏馮夫人詩挺穎徳音子神映乃高拂天嶽臨空構洞臺深幽)
邃梁江淹詩見上(禮記中庸君子之道費而隱費本又作拂)
祓
同上詩生民傳弗之言祓也祓音弗又音廢(左傳僖六年受其璧而祓之祓音方弗反又音廢)襄
二十五年祝祓社祓方弗反徐音廢(二十九年祓殯而禭則布幣也祓音弗徐音廢)昭十八年祓禳
於四方祓方佛反又音廢(定四年祓社釁鼔祓音弗徐音廢)史記周紀周公乃祓齋呂后紀呂后祓
(還外戚世家武帝祓霸上龜策傳常以日旦祓龜索隱竝曰祓音廢又音拂)漢書五行志高后八年三
月祓霸上師古曰祓音廢(地理志琅邪郡祓師古曰音廢)郭璞解方言祓音廢今此字兩收於二
(十廢八物部中)
嶏
同上(説文嶏从屵配聲讀若費)
茀
同上詩皇矣見上(詩簟茀魚服箋茀之言蔽也)茀禄爾康矣徐云鄭音廢周禮巾車註引詩翟
茀以朝作翟蔽(史記齊世家反而鞭主屨者茀左傳作徒人費)漢書律歴志魯微公茀一作㵒亦
(與孛通史記天官書星茀于河戒齊世家茀星將出正義竝音佩)今此字兩收於八未八物部中
髴
同上(素問八正神明論視之無形嘗之無味故謂冥冥若神髣髴)靈樞經官能篇麤之所不見良工
之所貴莫知其形若神髣髴(宋玉神女賦目色髣髴乍若有記)漢班固幽通賦見察字下馮衍顯
(志賦夫莊周之釣魚兮辭卿相之顯位於陵子之灌園兮佀至人之髣髴葢隱約而得道兮羌竆悟而入)
術離塵垢之窈冥兮配喬松之妙節(王延夀魯靈光殿賦胡人遙集於上楹儼雅跽而相對仡欺&KR1253;以)
(鵰䫜顤顟而睽睢狀若悲愁於危處憯嚬蹙而含悴神仙岳岳于棟間玉女闚牕而下視忽瞟眇以響)
像若鬼神之髣髴(呉薛瑩獻詩乾徳博好文雅是貴追悼亾臣冀存遺類如何愚胤曾無髣髴)晉皇
(甫謐釋勸論若賓可謂習外觀之暉暉未覩幽人之髣髴也見俗人之不容未喻聖皇之兼愛也循方圓)
於規矩未知大形之無外也(潘岳哀永逝文悽切兮増欷俯仰兮揮淚想孤魂兮眷舊宇視倐忽兮若)
髣髴(郭璞山海經視肉贊聚肉有眼而無腸胃與彼馬勃頗相髣髴竒在不盡食人薄味)梁江淹傷
(愛子賦憶朱明之在節顧岐嶷之可貴睨鑪帳而多怊瞻戸牖而有慰奚在今之寂寞失音容之髣髴)
今此字兩收於八未八物部中(亦作彿晉潘岳景獻皇后哀䇿文襲龜筮之良辰啟幽房之潛隧整武)
(駕之隆牡結龍輈之縞駟望旂常而崩摧披輼輬以增欷口嗚咽以失聲目橫迸以灑淚邈雨絶於宫闈)
長無覿於彷彿(又作佛漢書叙傳學微術昧或見仿佛疑殆匪闕違衆迕世淺為尤悔深作㪟害)
此韻轉去聲則入未韻(按物乃微之入聲舊以為文之入聲誤)
九迄
迄(許訖切)
去聲則許氣反(禮記哀公問君行此三者則愾乎天下矣愾音迄)
仡
同上(詩皇矣見拂字下)
汔
同上詩汔可小康鄭玄讀許氣反(爾雅釋詁&KR2079;汔也正義引孫炎云汔近也大雅汔可小康鄭箋云)
(汔㡬也昭二十年左傳亦引此詩杜預云汔期也史記稱漢高祖欲廢太子周昌曰臣口不能言然臣期)
(知其不可陛下雖欲廢太子臣期不奉詔言期者意亦與此同也)周禮士師凡刏珥則奉大牲羊人作
(祈衈犬人作㡬珥)
吃(居乞切)
去聲則居氣反(管子樞言篇故有事事也毋事亦事也吾畏事不欲為事吾畏言不欲為言故行年六)
(十而老吃也)
乞(去訖切)
去聲則音氣説文本作气音氣(禮記少儀凡乞假於人乞如字又音氣)漢書朱買臣傳上計吏卒
更乞匈之師古曰乞音氣(田延年傳今縣官出三千萬自乞之師古曰乞音氣)今此字兩收於八未
(九迄部中此韻轉去聲則入未韻)
十月
月(魚厥切)
去聲則魚外反詩生民見達字下(漢揚雄羽獵賦於是玄冬季月天地隆烈萬物權輿於内徂落於)
外(張超尼父頌巖巖孔聖異世穪傑量合乾坤明參日月徳被八荒名充遐外終於獲麟遺歌魯衞)
(魏陳思王七啟時有聖宰翼帝霸世同量乾坤等曜日月玄化參神與靈合契越隆平於殷周踵羲農而)
齊泰(魏徳論于時上富于春秋聖徳汪濊竒志妙思神鍳靈察方將審御陰陽増耀日月極禎祥於遐)
奥飛仁風以樹惠(帝嚳贊祖自軒轅玄嚻之裔生言其名木德帝世撫寜天地神聖靈察教彌四海明)
竝日月黄庭經見一字下(晉左思蜀都賦見節字下)魏都賦見列字下左貴嬪武元楊皇后誄
見節字下(張載扇賦有翔雲之素鳥體自然之至潔飄縞羽於清霄擬妙姿於白雪俯濯素於河漢仰)
晞光於日月䨇趾蹶而勝虗六翮揮而風厲(孫楚尼父頌皇矣尼父聖哲之傑徳比天地明齊日月周)
(室陵遲大道蕪穢禮樂崩阻姦雄罔世乃餋門徒廣延俊乂垂訓列國頌聲魯衞)王廙婦徳箴圑圑明
(月魄滿則缺亭亭陽暉曜過則逝天地猶有盈虧况蕐豓之浮孽)劉柔妻王氏春花賦或異色同形或
(齊芳殊制自然神香不可勝計爛若羅宿之垂光灼若隋珠之宵列爽若翡翠之羣翔練若珊瑚之映月)
(齊謝朓冬緒羈懷詩去國懷丘園入遠滯城闕寒鐙炚宵夢清鏡悲曉髪風草不留霜冰池共如月寂)
(寞此閒帷琴尊任所對客念坐嬋媛年華稍菴薆夙慕雲澤游共奉荆臺繢一聽春鶯喧再視秋虹没疲)
(驂良易返恩波不可越誰慕臨淄鼎常希茂陵渴依隱幸自從求心果蕪昧方軫歸與願故山芝未歇)
(梁江淹齊太祖高皇帝誄見下)
伐(房越切)
去聲則房廢反(詩長發六章武王載旆有䖍秉鉞如火烈烈則莫我敢曷苞有三櫱莫遂莫達九有有)
截韋顧旣伐昆吾夏桀此章通旆字為韻(六韜見割字下)列女傳桺下惠誄夫子之不伐兮夫子之
(不竭兮夫子之誠信而與人無害兮屈柔從俗不強察兮蒙恥救民德彌大兮雖遇三黜終不蔽兮豈弟)
(君子永能厲兮嗟乎惜哉乃不世兮庶㡬遐年今遂逝兮嗚呼哀哉魂神泄兮夫子之諡宜為惠兮)魏
(徐幹西征賦奉明辟之渥徳與游軫而西伐過京邑以釋駕觀帝居之舊制)晉左思魏都賦見列字下
(陸雲南征賦于時玄冬首時陰風戒殺山澤含哀天地肅乂間夜冽以澄清中原曠而曖昧戎士肅而咸)
(戒三軍紛而雜遝長角哀呌以命旅金鼔隱訇而啟伐景凌冥而四播音乘雲而上逝内遝字誤)傳
(咸喜雨賦㫺洪水滔天於唐堯之朝亢旱為災於殷湯之世下民其咨莫能俾乂歴稔九七僅免斯害猶)
疇咨為美談躳禱為勲伐(曹攄圍棊賦見列字下)周禮大司馬九伐之法劉音扶廢反考工記熊
(旗六斿以象伐也劉音扶廢反)
罰
同上楚辭天問見悦字下素問見殺字下(漢司馬相如上林賦出徳號省刑罰改制度易服色色)
所界反易林見折字下(晉左思蜀都賦見節字下)梁江淹齊高帝誄矜卑廣慈合賤兼愛綴機剟
(賊輕章削罰)
茷
去聲則扶廢反(詩泮水首章其旂茷茷鸞聲噦噦無小無大從公于邁)左傳僖二十八年使茅茷代
之茷扶廢反文九年獲公子茷茷扶廢反(成二年宛茷為右茷扶廢反)十年晉矦使糴茷如楚茷
扶廢反一音蒲發反又蒲艾反(十六年囚楚公子茷茷扶廢反)襄十五年與師茷師慧茷扶廢反徐
音伐定四年綪茷旃旌茷步貝反又音吠(哀二十六年宋樂茷音扶廢反)詩白旆央央旆本又作
(茷音義曰繼旐曰茷左傳云蒨茷是也一曰旆與茷古今字殊)今此字三収於十四泰二十廢十月部
(中)
䑔
去聲則音肺(今此字兩收於二十廢十月部中)
越(于伐切)
去聲則于茷反呂氏春秋見朅字下(漢司馬相如上林賦徒事爭游戲之樂苑囿之大欲以奢侈相)
勝荒淫相越(魏陳思王上責躳詩危軀授命知足免戾甘赴江湘奮戈呉越)王仲宣誄感㫺宴會志
(各高厲予戲夫子金石難敝人命靡常吉凶異制此驩之人孰先隕越何寤夫子果乃先逝)邯鄲湻魏
(受命述肅清宇内萬邦有截帥義翼漢奉禮不越旅力戮心茂亮洪烈樹深根以厚基播醕澤以釀味含)
光而弗輝戢翼而弗發(郭遐叔贈嵇康詩思與君子竆年卒歲優哉逍遙幸無隕越如何君子超將遠)
邁我情願關我言願結心之憂矣良以忉怛(齊謝朓詩見上)釋名歲越也越故限也
鉞
同上詩長發見上(漢張衡東京賦見鶡字下梁江淹齊太祖高皇帝誄袁劉二戾猋馳煒發聮謀)
(制外儲兵襲内釁激瓊殿勢崩金闕志乘玄璽圖矯祕鉞鴻妖逝星高祲薄月)説文引詩鸞聲噦噦作
(鉞鉞臣鉉等曰今俗作鐬以鉞作斧戉之戉非是)
璏
去聲則徒例反説文璏从玉彘聲(今此字兩收於十三祭十月部中)
熭
去聲則音彗(漢書賈誼傳引黃帝曰日中必熭操刀必割)説文熭从火彗聲亦作彗六韜守土篇
日中必彗操刀必割執斧必伐(今此字兩收於十三祭十月部中)
蹶(居月切)
去聲則居衞反(詩蟋蟀二章蟋蟀在堂歲聿其逝今我不樂日月其邁無已太康職思其外好樂無荒)
良士蹶蹶板見泄字下(太玄經玄䥘大也外而翕也内&KR1395;也進䎡也退樂佚逷勤蹶蹶)魏陳思王
(寶刀銘造兹寶刀旣礱旣礪匪以尚武予身是衞麟角匪觸鸞距匪蹶)晉左思魏都賦劒閣雖嶛憑之
(者蹶非所以深根固蔕也洞庭雖濬負之者北非所以愛人治國也蹶與蔕為韻北與國為韻)禮記曲
禮足毋蹶註蹶本又作蹷居衞反又求月反(孔子閒居子夏蹶然而起蹶居衞反徐音厥)史記滕公
(傳常蹶兩兒欲弃之索隱曰蹶音厥又音巨月反一音居衞反)亦作蹷淮南子説林訓游者以足蹷
以手㧊不得其數愈蹷愈敗(班固西都賦見折字下)宋顔延之陶徴士誄念㫺宴私舉觴相誨獨正
(者危至方則閡哲人卷舒布在前載取鑒不遠吾規子佩爾實愀然中言而發違衆速尤迕風先蹷身才)
非實榮聲有歇叡音徃矣誰箴余闕(左傳襄十九年是謂蹷其本蹷求月反一音居月反又居衞反)
(昭二十三年乃推而蹷之蹷其月反又音厥又居衞反)禮記緇衣註越之言蹷也蹷其月反又居衞反
(今此字三收於十三祭十月十七薛部中)
劂
同上(漢傅毅琴賦命離婁使布繩施公輸之剞劂遂雕琢而成器揆神農之初制盡聲變之奥妙抒心)
志之鬱滯(今此字兩收於十三祭十月部中)
撅
同上禮記内則不涉不撅音居衞反(逸周書周祝解故狐有牙而不敢以噬獂有蚤而不敢以撅)
鱖
同上(今此字兩收於十三祭十月部中)
噦(於月切)
去聲則於會反素問見泄字下(詩鸞聲噦噦噦噦其冥竝音呼會反)禮記内則不敢噦噫嚔咳音
於月反説文噦从口歲聲(今此字三收於十四泰十月十七薛部中)
橛(其月切)
去聲則其衞反(今此字兩收於十三祭十月部中)亦作嶡禮記明堂位俎用梡嶡註嶡之言蹷也音
(居衞反)
闕(去月切)
去聲則去衞反呂氏春秋孝行篇見殺字下(君守篇故博聞之人彊識之士闕矣事耳目㴱思慮之)
務敗矣堅白之察無厚之辯外矣(漢書敘傳見髴字下)魏程曉贈傅休奕詩三光飛景玉衡代邁龍
(集甲子四時成歲權輿授代徐陳蕩穢元服初嘉萬福咸會赫赫應門嚴嚴朱闕羣后楊揚庭燎晢晢)
(黃庭經肺部之宮佀華葢下有童子坐玉闕七元之子主調氣外應中嶽鼻齊位)晉左思魏都賦見傑
字下(張協七命旣乃流綺星連浮采豓發光如㪚電質如耀雪霜鍔水凝冰刃露潔形冠豪曹名珍巨)
(闕指鄭則三軍白首摩晉則千里流血豈徒水截蛟鴻陸灑奔駟斷浮翮以為工絶重甲而稱利云爾而)
已哉宋顔延之陶徴士誄見上(齊謝朓詩見上)梁江淹齊太祖高皇帝誄見上
髮(方伐切)
去聲則方沛反(晉左思魏都賦見傑字穴字下潘岳籍田賦於斯時也居靡都鄙人無蕐裔長幼襍)
(遝以交集士女頒斌而咸戾被褐振裾垂髫總髮躡踵側肩掎裳連襼黃塵為之四合兮陽光為之潜翳)
衞恒隸勢見列字下(齊謝朓詩見上)
發
同上詩七月見烈字下(蓼莪五章南山烈烈飄風發發民莫不穀我獨何害)四月三章冬日烈烈
飄風發發民莫不穀我獨何害(易坤象傳含章可貞以時發也或從王事知光大也括囊无咎愼不害)
也素問見泄字下(淮南子齊俗訓夫一儀不可以百發一衣不可以出歲)説林訓見掘字下太
(玄經應測龍翰之栗極懼墜也承天萌地陽始退也日彊其衰惡敗類也極陽徴隂應其發也元離之極)
不可遏止也漢揚雄長楊賦見軼字下(張衡東京賦見鶡字下)桓驎七説騁不失蹤滿不虗發彈
輕翼於高冥竆疾足於方外(楊戲關張二將軍贊關張赳赳出身匡世扶翼攜上雄壯虎烈藩屏左右)
翻飛電發(魏陳思王潛志賦潛大道以游志希往㫺之遐烈矯貞亮以作矢當苑囿乎呈藝驅仁義以)
為禽必信忠而後發邯鄲湻受命述見上(晉皇甫謐釋勸論見結字下)左思蜀都賦見結節二字
下張協七命見上(夏矦湛獵兔賦端眺蒿萊摘盱榛穢落日攢慨傍窺蓊薈視毚兔之所隱乃精望)
而審發弦絶箭激驚伏竝斃(涼武昭王述志賦見列字下)宋顔延之陶徴士誄見上梁江淹齊太
祖高皇帝誄見上(詩壹發五豝獻爾發功徐邈皆讀如廢)左傳成十六年再發盡殪發如字徐音廢
哀十六年射三發發如字一音廢(史記貨殖傳子贛廢著鬻財漢書作發貯)説文廢从广發聲
荀子引詩武王載旆作載發(張弨曰發从弓癹聲因破體藏弓形聲遂晦惟先明析其體則可知音之)
(所由轉矣)
謁(於歇切)
去聲則於介反(孔子去魯歌彼婦之謁可以死敗)漢揚雄廷尉箴無云何謂是刖是劓無云何害是
(剥是割惟虐惟殺人莫子柰殷以刑顚秦以酷敗獄臣司理敢告執謁)黃庭經常念三房相通達洞得
(視見無内外存漱五身不饑渴神蕐執巾六丁謁急守精室勿妄泄閉而保之可長活起自形中初不闊)
王宫近在易隱括(晉夏矦湛抵疑外無微介内無請謁矯身擢手徑躡名位吾子亦何不慕賢以自厲)
希古以慷慨乎(梁武帝朝雲曲張樂陽臺歌上謁如寢如興芳晻曖容光旣豓復還没)説文靄从雨
(謁聲)
歇(許竭切)
去聲則許例反(晉嵇康寒食散賦當吐利之困患兮守危殆而假氣喜乳哺之遂安兮信衆疾之日歇)
宋顔延之陶徴士誄見上(齊謝朓詩見上)
羯(居竭切)
去聲則居例反(梁王筠詩非惟滅皇祠將欲湮天祭誰止戮氐羌於茲埽羣羯)
揭
去聲則去例反(詩匏有苦葉首章㴱則厲淺則揭)蕩八章人亦有言顚沛之揭枝葉未有害本實先
撥殷鑒不遠在夏后之世(爾雅釋水㴱則厲淺則揭揭者揭衣也註上二字音憩下丘竭切)史記匈
(奴傳定樓蘭烏孫呼揭揭音桀索隱音丘例反正義音其例反)南越傳揭陽令定韋昭曰揭音其逝反
索隱曰揭音桀劉氏音求例反(漢書地理志揭陽註同)今此字四收於十三祭十月十七薛部中
竭(其謁切)
去聲則其例反(詩召旻六章池之竭矣不云自頻泉之竭矣不云自中溥斯害矣職兄斯弘不烖我躳)
二竭字與害為韻(禮記月令仲冬行春令則蝗蟲為敗水泉咸竭民多疥癘)管子内業篇飽不疾動
(氣不通於四末飢不廣思飽而不廢老不長慮困乃遬竭)莊子刻意篇故曰形勞而不休則弊精用而
不已則勞勞則竭(天下篇其理不竭其來不蛻素問生氣通天論四維相代陽氣乃竭)列女傳桺
下惠誄見上(晉殷臣奇布賦惟造化之所陶理萬端而難察燎無爍而不焦在兹林而獨昵火焚木而)
弗枯木吐火而無竭(齊王儉褚淵碑文見缺字下)
碣
同上書禹貢夾石碣石入于河韋昭讀(漢梁竦悼騷賦歴蒼梧之崇丘兮宗虞氏之俊乂臨衆瀆之)
神林兮東勑職於蓬碣(漢三老袁良碑辭酌不揮凱以邁民被澤邦㡬乂才本德曜其碣)齊王融游
仙詩見節字下(梁任昉述異記引伏滔銘堯碑禹碣歴古不昧)奉和登景陽山詩見哲字下
㤄(拂伐切)
去聲則音霈(詩白蕐念子懆懆韓詩及説文竝作㤄㤄孚吠反又孚葛反又匹伐反)今此字四收於
(十四泰二十廢十月十三末部中此韻轉去聲則入祭泰廢韻)
十一沒
沒(莫勃切)
去聲則音昧(漢賈誼旱雲賦懷怨心而不能已兮竊託咎於在位獨不聞唐虞之積烈兮與三代之風)
(氣時俗殊而不還兮恐功久而壞敗何操行之不得兮政治失中而違節陰氣辟而畱滯兮厭㬥戾而沈)
没(魏陳思王七啟翻爾鴻翥濈然鳬没縱輕體以迅赴景追形而不逮)甄后塘上行倍恩者苦枯蹶
(船常苦没教君安息定愼莫致倉卒與君一别離何時復相對)晉董京詩見七字下齊謝朓詩見月
字下梁武帝朝雲曲見謁字下(左傳襄二十四年何沒沒也沒一音妹)史記趙世家昧死以聞戰
國䇿作沒死(後漢書皇甫規傳臣不勝至誠沒死自陳)
汨(古忽切)
去聲則古對反(晉董京詩見七字下)
勃(蒲沒切)
去聲則音佩(鶡冠子王鈇篇事從一二終古不勃)論語色勃如也説文引作孛蒲妹切莊子庚桑
(楚篇六者勃志也荀子修身篇不由禮則勃亂提慢淮南子汜論訓豈不勃哉説山訓病而不就藥則勃)
(矣人間訓其自養不勃史記天官書熒惑為勃亂殘賊疾饑兵後漢書呉漢傳比勑公千條萬端何意)
(臨事勃亂史弼傳二弟階寵終用勃慢文苑傳禰衡勃虐無禮三國志註孫皓遺羣臣書政教凶勃晉書)
(劉元海載記董卓因之肆其猖勃石季龍載記韜凶豎勃逆慕容暐載記公醉乎何言之勃也皇甫眞傳)
(揆其姦心凶勃未己苻生載記此兒狂勃慕容垂載記因王師小失敢肆凶勃馮跋載記將勃亂失衆以)
(至敗亾梁書袁昂傳獨夫狂勃陳書矦安都傳勃戾不悛魏書任城王澄傳㬥勃忽起羊㴱傳聞弟猖勃)
(北史魏扶風王孚傳脱出狂勃翻歸舊巢隋書宇文智及傳抗表言其凶勃竝是悖字左傳莊十一年禹)
(湯罪已其興也悖焉戰國策秦王悖然而怒韓詩外傳景公悖然作色曰淮南子道應訓桓公悖然作色)
(而怒曰盧敖乃止駕止柸治悖若有喪也三國志邴原傳註太子諮之於原原悖然對曰父也宋書前廢)
帝記初踐阼受璽紱悖然無哀容竝是勃字(宋庠國語補音曰梁武以佛有悖音乃改悖音為背今按)
(經典及諸儒悖字多音步内反䍐從步没者諸傳記亦未見梁武改悖為背之説將作音者别有所㨿邪)
(愚考左氏莊子荀子戰國䇿韓詩外傳淮南子鶡冠子史記諸史竝以悖勃通用則知悖字本音從入亦)
(可轉為去聲今此韻中元有悖字宋氏之論未然文選曹冏六代論豈不悖哉五臣本作勃)陸機五
等諸矦論百度自悖五臣本作勃(舊唐書杜審權制詞淮夷猖狂干戈悖起是勃字)韓愈論淮西事
宜狀狂勃侵掠是悖字(元稹行楊元卿制忠不見賞則勃者何誅杜牧原十六衞㬥勃消削強傑愎勃)
竝是悖字(于愼行筆塵曰萬歴丁丑愼行在講筵一日講官進講論語至色勃如也讀作入聲上讀作)
(悖字江陵輔臣從㫄厲聲曰當作浡字讀上為之悚然而驚同列相顧失色及考註釋讀作去聲者是也)
(葢宫中内侍伴讀俱依註釋不敢更易而儒臣取平日順口字靣以為無疑不及詳考反差耳)釋名肺
(勃也言其氣勃鬱也)
悖
見上書畢命實悖天道音蒲昧蒲没二反(禮記學記其施之也悖其求之也佛漢書五行志京房易)
傳君臣故弻兹謂悖竝讀作入聲(唐元稹縛戎人樂府老者儻盡少者壯生長蕃中佀蕃悖不知祖父)
(皆漢民便恐為蕃心矻矻宋石介慶歴聖徳詩契丹㤀義檮杌饕餮敢侮大國其辭慢悖竝作入聲用)
(今此字兩收於十八隊十一没部中)
浡
同上(晉左思呉都賦歊霧漨浡雲蒸昬昧)
誖
同上(今此字三收於十八隊十一沒部中)
孛
同上(春秋文十四年有星孛入于北斗孛音佩嵇康音渤)漢書高帝紀有星孛于大角師古曰孛音
步内反(今此字兩收於十八隊十一沒部中玉篇有㫲字防晦蒲沒二切晉左思呉都賦宵露霮)
(䨴旭日晻㫲今廣韻十八隊十一沒部皆失收)
㥆(他骨切)
去聲則他外反説文㥆从心隶聲(今此字兩收於十八隊十一没部中)
突(陀骨切)
去聲則陀對反漢枚乘七發見下(馬融長笛賦見穴字下)魏應瑒弈勢挑誘旣戰見欺敵對紛挐
(相救不量進退羣聚俱隕力行唐突瞋目恚憤覆局崩潰項將之咎楚懐之悖也)十四泰部兑字註云
(突也)
忽(呼骨切)
去聲則呼内反詩皇矣見拂字下(宋玉神女賦精神怳忽若有所喜)漢王逸琴思楚歌見室字下
(梁江淹悼室人詩見物字下)
兀(五忽切)
去聲則五内反(説文虺从虫兀聲)
哱(普没切)
去聲則布内反(禮記緇衣口費而煩註費或為哱哱本亦為悖竝布内反)
昢
(玉篇滂佩切向晴也而月部又有朏字註云方尾普乃普骨三切今廣韻此部中不收朏字)
硉(勒没切)
去聲則勒對反(漢枚乘七發觀其兩傍則滂渤怫鬱闇漠感突上擊下硉有佀壯勇之卒突怒而無畏)
窟(苦骨切)
平聲則苦雷反(杜氏通典窟磥子亦曰魁&KR1235;子樂書曰窟&KR1235;子本喪家樂葢出於偃師獻穆王之伎高)
(麗亦有之漢末用之嘉會今通作傀儡去聲則苦對反)宋謝靈運辭禄賦雖鑣羈之有名
(恆游奬而匪滯解龜紐於城邑反褐衣於丘窟判人事於一朝與世物乎長絶)
顝
平聲則苦雷反(説文顝从頁骨聲讀若魁)
圣
去聲則苦對反(説文怪从心圣聲)
卒(倉没臧没二切)
去聲則音淬(魏甄后塘上行見上)
捽(昨没切)
去聲則子晦反(莊子齊人之井飲者相捽也捽一音子晦反)
崪
去聲則音萃(漢司馬相如子虗賦俶儻瑰瑋異方殊類珍怪鳥獸萬端鱗崪)
滑(戶骨切)
去聲則戸對反(釋名全羽為猶滑也順滑之貌也)
倅(臧没切)
去聲則音淬(周禮射人令有爵者乘王之倅車倅音七内反劉倉愛反)戎㒒掌王倅車之政倅音七
内反劉倉愛反諸子見六術部卒字下(今此字兩收於十八隊十一没部中)
此韻轉去聲則入隊韻(按没乃霾之入聲舊以為門之入聲誤)
十二曷
曷(胡葛切)
去聲則音害詩長發見伐字下(書大誥王害不違卜害讀為曷)詩葛覃害澣害否害讀為曷泉
(水二子乘舟不瑕有害蓼莪四月我獨何害鄭箋竝讀為曷)孟子引書時日曷喪作害喪漢書翟義
傳莽依周書作大誥凡曷字皆作害(説文曷从曰匈聲)
褐
同上(詩七月見烈字下)
鶡
同上(漢張衡東京賦奉引旣畢先輅乃發鸞旗皮軒通帛綪旆雲䍐九斿闟㦸轇轕髶髦被繡虎夫戴)
(鶡駙承蕐之蒲梢飛流蘇之騷殺總輕武於後陳奏嚴鼔之嘈囐戎士介而揚揮載金鉦而建黃鉞)魏
(陳思王孟冬篇見軋字下)
餲
去聲則於介反(今此字三收於十三祭十七夬十二曷部中)
喝(許葛切)
去聲則於戒反(漢司馬相如子虗賦浮文鷁揚旌抴張翠帷建羽葢㒺毒冐釣紫貝摐金鼔吹鳴籟㮄)
(人歌聲流喝水蟲駭波鴻沸涌泉起奔揚會礧石相擊琅琅礚礚若雷霆之聲聞乎數百里之外)魏陳
思王孟冬篇見軋字下(晉書五行志王恭鎭京口舉兵百姓謡云㗋嚨喝復喝京口敗復敗)後漢書
竇憲傳陰喝不得對喝音一介反(張酺傳音聲流喝喝音一介反)今此字兩收於十七夬十二曷部
(中)
怛(當割切)
去聲則當害反(魏郭遐叔贈嵇康詩見越字下晉左思魏都賦見穴字下)字本作&KR1826;漢書王吉傳
(引詩中心&KR1826;兮師古曰&KR1826;古怛字)
闥(他達切)
去聲則音太(魏陳思王王仲宣誄我王建國百司俊乂君以顯舉秉機省闥戴蟬珥貂朱衣皓帶入侍)
帷幄出擁蕐葢榮耀當世芳風晻靄(晉阮籍通易論車騎中門劒㦸在闥雖寘叢棘凶已三歲)漢書
地理志太末孟康曰太音如闥(宋歐陽修集古録北齊石浮圖記題名有馮黒太者予謂太亦音撻隋)
(末有劉黒闥呉黒闥皆以此為名太闥轉寫不同爾)
獺
同上魏書宇文黒獺後周書北史竝同(梁書蘭欽王僧辯矦景傳竝作黒泰)説文獺从犬賴聲
䲚
去聲則音賴(今此字兩收於十四泰十二曷部中)
汏
去聲則音太(今此字兩收於十四泰十二曷部中)左傳宣四年伯棼射王汏輈昭二十六年繇朐汏
輈汏竝音他達反(唐白居易詩汏風吹不動汏音闥)説文泰从廾从水大聲他葢切臣鉉等曰本音
(他達切今左氏傳作汏輈非是)
噧
去聲則許介反(今此字兩收於十六怪十二曷部中)
遏(烏葛切)
去聲則烏葢反(漢桂陽太守周憬碑書壅遏作壅藹)
靄
同上(今此字兩收於十四泰十二曷部中)
堨
同上(文選班固西都賦軼埃壒之混濁李善作堨引許愼淮南子註云堨埃也與壒同)
剌(盧達切)
去聲則音賴(宋王楙野客叢書曰勢有不順謂之乖剌乖剌者乖戾也如東方朔謂吾強乖剌而無當)
(杜欽謂陛下無乖剌之心是也今人言作事不順猶有此語剌呼為賴聲之轉也)
癩
同上(今此字兩收於十四泰十二曷部中)
糲
同上(今此字三收於十三祭十四泰十二曷部中)舊唐書歸融傳文宗問融蔬糲字有賴音何也融
(以義類對之玉篇有曞字亦力制力達二切廣韻不收)
渴(苦曷切)
去聲則苦靄反詩車舝見舝字下(黃庭經見謁字下)晉時七日夜女郎歌春離隔寒暑明秋暫一
會兩歎别日長雙情若饑渴(齊謝朓詩見月字下)説文䔽从草渴聲詩雲漢箋時旱渴雨故宣王
(夜仰視天河望其候焉渴一作愒音苦葢反)
嵑
同上(漢班固封燕然山銘鑠王師兮征荒裔勦凶虐兮截海外夐其邈兮亘地界封神丘兮建隆嵑熙)
帝載兮振萬世(張衡南都賦見上)
䳚
同上(今此字兩收於十四泰十二曷部中)
磕
同上(易林賁之損泱泱霈霈淡淡磕磕使我無賴)文選成公綏嘯賦訇磕嘈磕音苦代反今此
字兩收於十四泰十二曷部中(亦作&KR1024;宋玉高唐賦礫碨磥而相摩兮震天之&KR1024;&KR1024;巨石溺溺之瀺)
灂兮沬潼潼而高厲(漢司馬相如子虗賦見上揚雄甘泉賦登長平兮雷鼔磕天聲起兮勇士厲雲)
飛揚兮雨&KR1480;霈于胥徳兮麗萬世(羽獵賦見下晉潘岳籍田賦五輅鳴鑾九旗揚旆瓊鈒入蘂雲䍐)
(晻藹簫管嘲&KR1116;以啾嘈兮鼓鞞硡隱以砰&KR1024;筍虛嶷以軒翥兮洪鐘越乎區外)又作濭漢枚乘七發訇
隱匈濭軋盤涵裔文選李善本作&KR1024;(魏阮籍大人先生傳建長星以為旗兮擊雷霆之&KR2981;&KR1024;開不周而)
(出車兮步九野之夷泰坐中州而一顧兮望崇山而廻邁)
達(他達唐割二切)
他達切去聲則吐外反(詩生民二章誕彌厥月先生如達不坼不副無災無害)説文達小羊也从羊
(大聲唐割切去聲則徒對反)詩長發見伐字下易林
小畜之睽芽櫱生達陽昌於外(漢崔瑗張平子碑文盈科而逝成章乃達)黃庭經見謁字下晉左
思蜀都賦見室字下(魏都賦廓三市而開塵籍平逵之九達班列肆以兼羅設闤闠以襟帶濟有無之)
(常偏距日中而畢會抗旗亭之嶢嶭侈所眺之博大)夏矦湛抵疑見蔚字下潘尼益州刺史楊恭矦
(碑文夫其器膺宏濟知能周達窮不怨否顯不矜泰履行則為模楷吐言則成隱括徳實充於内而光蕐)
發乎外也(南齊張融海賦不動動是使山岳相崩不聲聲故能天地交泰行藏虗於用舍應感亮於圓)
(會仁者見之謂之仁達者見之謂之達咶者㡬於上善吾信哉其為大矣)説文達或从大作达
囐(才割切)
去聲則才外反(漢張衡東京賦見上)
櫱(五割切)
(見十七嶭韻)
葛(古達切)
去聲則音匃莊子葛天氏羅泌音葢(説文藹从言葛聲)
割
同上老子是以聖人方而不割廉而不劌(六韜漢書竝見熭字下)太玄經達次七達于砭割前亾
後賴揚雄廷尉箴見謁字下(禮記緇衣註割中勸寧王之德割之言葢也)説文割从刀害聲釋
(名害割也如割削物也)
輵
同上(漢揚雄羽獵賦舉㶻烈火轡者施技方馳千駟狡騎萬帥虓虎之陳從横膠輵猋拉雷厲驞駍駖)
礚(於是天清日晏逢蒙列眥羿氏控弦皇車幽輵光純天地望舒彌轡)蜀都賦方轅齊轂隱軫幽輵
埃㪍塵拂萬端異類(亦作轕漢張衡東京賦見上)
同上(説文从馬匃聲)
匃
同上(左傳昭十六年毋或匃奪匃古害反又姑末反)今此字兩收於十四泰十二曷部中
&KR1281;(桑割切)
去聲則所介反(註引若&KR1281;蔡叔是也左傳昭元年周公殺管叔而蔡蔡叔定四年王於是乎殺管叔而)
(蔡蔡叔釋文上蔡字素葛反説文作&KR1281;下蔡字如字)
䌨(七葛切)
去聲則音蔡(今此字兩收於十四泰十二曷部中此韻轉去聲則入泰怪夬韻)按曷乃孩之入聲舊
(以為寒之入聲誤)
唐韻正卷十六
