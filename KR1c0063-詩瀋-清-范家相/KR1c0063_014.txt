詩瀋卷十四
柳州府知府范家相撰
小雅
桑扈
左傳衛侯享苦成叔甯惠子相苦成叔傲惠子曰彼交
匪傲萬福來求今夫子傲取禍之道也鄭伯享趙孟于
垂隴公孫叚賦桑扈趙孟曰匪交匪傲福將焉往合觀
之可知此詩之義矣蓋天子饗諸侯而訓之
三章言不斂戢又不畏難則受福不多下章言交而匪
傲必不斂戢而畏難而結之曰萬福來求正言傲不可
長福不可以妄干
鴛鴦
此固非刺幽之詩但朱子以為諸侯之荅桑扈則乘馬
在廏無指矣蓋因諸侯來朝錫以乘馬而美之之詞鴛
鴦馴而易養喻諸侯之順命
戢其左翼韓詩戢犍也謂犍其噣于左也鳥之宿者皆
插其噣于左翼喻其安靜之意
頍弁
天子燕異姓服玄冠燕同姓服皮弁有頍者弁是燕同
姓也三章因燕同姓而及親戚與伐木之燕正同
酒旨殽嘉兄弟舅甥畢集燕之樂也乃詩云未見而憂
心奕奕既見而庶幾悦懌似有感嘆暌隔之意焉且三
章言如彼雨雪先集維霰因而慮死喪之無日明非愷
樂之音矣然常棣不言死喪之威兄弟孔懷乎手足天
性休戚相關逾時不見憂即隨之死喪無日無幾相見
猶云百年易盡老病無時當長聚以為歡耳古人之詩
語語發乎至情豈以宴會而必為吉祥之詞哉
車舝
此序但以為大夫刺幽後序遂云褒姒嫉妬無道並進
讒邪敗國德澤不加于民皆非詩意集傳泛指人主燕
樂新昏意不主刺也竊以高山景行四句書傳引之最
多表記述夫子之言曰詩之好仁如此鄉道而行不中
道而廢不知老之將至嘉其能好德也首句德音來括
繼曰令德來教蓋好德之誠情見乎詞如此瞻高山而
仰止意必有所指當是王將行昏禮詩人欲得淑女以
配君子非美詞也當依序作刺幽意在方娶褒姒時與
首章思德音之來括而有飢渴之殷二章未卜季女之
賢否而姑為燕喜之歡非但疑之且以慮之矣然猶望
之于後也言苟有令德之來教好之將無厭射之時也
雖無德與女式歌且舞又進而勸之四章反復如話
高山人所共仰景行人所共行豈有美德在望而人不
矜式之理其旨甚明善讀詩者當審其命意所在合全
篇而求其歸重之詞
青蠅
詩曰交亂四國言讒人之多也姜炳璋曰漢昌邑王夢
青蠅之矢積東西房可五六石以問龔遂遂引此詩曰
陛下讒人衆多青蠅惡矣惡即矢也漢成建始中有青
蠅垂萬數集未央宫朝者坐陸氏詩學云詩人偶爾寄
興而昌邑信讒夜夢蠅矢明皇友愛殿集鶺鴒一經品
題物以類應可昧其旨乎
賓筵
序云武公刺時後序指為刺幽說詳大雅抑詩韓序但
以為武公飲酒悔過則與詩文又不類考大射禮公以
大夫為賓大夫以士為賓與祭之立賓也同王射以卿
為賓武公入為王卿故詩首賓筵也後三章極言賓醉
之失而不及主祭主射者不敢斥言王之湛樂微言諷
諫非悔過也
首章毛主燕射鄭主祭射當依鄭氏蓋天子將祭必先
擇射澤宫也朱子從崔靈恩分以為二上章因大射而
飲下章因時祭而飲但詩云以奏爾時非時祭也入又
加爵禮成而美之以時猶楚茨所云孔惠孔時也烝衎
烈祖二句直接發彼有的說下明是因祭而射不分為
二
以洽百禮謂天下諸侯之所獻三牲魚腊四海九州之
美味無所不備也有壬有林禮儀之盛如此以金錫圭
璧之身當此大射與祭豈有屢舞讙呶之事其為托諫
至明
賓載手仇(讀如㪺)謂賓弟子手自酌酒舉觶于長賓以醻
主也室人入又謂兄弟之子又舉觶于主以醻賓也是
旅酬之禮承上各奏爾能說下集傳從箋為獻尸之酌
亦非
彼醉不臧不醉反恥謂彼醉者之不臧反以不醉為可
恥也式勿從謂毋俾太怠式法也立之法勿使太怠如
下云俾出童羖屢舞僛僛即不臧太怠也君子飲三爵
而油油斯尚慮昏而不記矧敢多而又飲乎
姜氏(炳璋)曰鐘鼓既設是貫串上下語大射之樂八音皆
備以鐘鼓為大綱公升即席奏肆夏一也主人升舉席
獻公公拜受爵而奏肆夏乃行醻禮二也旅酬後獻工
工歌鹿鳴三終下管新宫三終三也射畢又為羣臣舉旅
酬既燕復射其禮殺射畢有無算爵無算飲四也賓出
奏陔夏五也公入奏驁夏六也皆于鐘鼓既設中統之
魚藻
此與采菽皆無刺王之意魚在藻而但見其首猶諸侯
之侍飲莫不仰首而視王也有莘其尾燕畢而退其行
衆也依于其蒲諸侯之歸于其居也當依集傳為王燕
諸侯而諸侯美之之詞
采菽
韋昭以為王賜諸侯命服之樂孔叢子亦曰采菽明王
所以燕諸侯也當從古說無疑但未知何王之詩何楷
的指康王然疑則闕之
采菽者采其葉以為藿芼牲以為鉶羹而饗賓當依鄭
箋采芹亦以為葅皆興而兼賦四章以維柞之枝興率
從之人之多五章以舟之維繫輕泛興諸侯之欵留而
優游各有深義彼交匪紓嘉其敬共殿天子之邦勗其
矢侯職而藩王室也
角弓
周之興也伐木歌于上其衰也角弓刺于下封建非聖
人之得已恃乎人主之維繫耳一本九族之不親無以
教親睦即以之起亂萌可不慎歟
上四章責其遠兄弟下四章責其親小人事必相因而
至小人不讒骨肉無以固其寵奸佞多用此術范睢直
以此取秦丞相矣
以老馬為駒後必輸載也如食過飽宜其反饇如飲已
醉唯酌孔取譏其悞讒而自貽伊戚也于是教猱升木
如塗塗附盤踞固結益不可解矣嗟彼君子豈無徽猷
可挽救乎無如小人之是屬何二章一串
莫肯下遺(鄭讀如隨)謂小人莫肯以禮相卑下隨從于人也
見睍曰消敗將立致夫既驕且亂焉有不敗哉
菀柳
菀柳不息行人喻人主不庇下民也上帝指君也蹈動
也(古注)謂其心變動無常我其無自親暱以取罪戾也彼
人之心于何其臻正是變動處俾予靖之後予極焉言
非但親暱也即使靖共在位後將使予無所不至如三
章所云居以凶矜是也鳥飛傅天明將遠舉矣
彼都人士
此詩緇衣所引甚明蓋東遷之後在雒之民思古之長
民于西京者衣服不貳從容有常瞻望而咨嗟也曰行
歸于周萬民所望責大家即以責平王
狐裘黃黃士大夫之盛服行歸于周歸周京也臺笠緇
撮賤者之服彼君子女綢直如髮言女之首飾細密而
直一如髮之本然不加髲髢為高髻也(解頤新語)尹姞周之
大族充耳琇實貴者之飾垂帶而厲卷髮如蠆則兼貴
賤士女言之
采綠
綠即今之木賊草古注王芻也郭璞又謂是菜名即今
之腳莎未知孰是終朝采綠尚將歸沐以待君子望之
切也五日者期之近乃六日而猶不卜其至否則期之
遠者益不可詹卜矣或曰君子行役之地期于五日耳
不意六日猶未至家則歸將無定矣亦通
之子之在家也薄言往狩我為之韔其弓薄言往釣我
為之綸其繩倡隨之樂如在目前矣且之子之善釣也
其釣維何維魴及鱮我未嘗不往觀而羨美今則久無
此事矣蓋托為婦念夫之詞以刺王
黍苗
鄭氏謂陳宣王之德述召伯之功以刺幽王本古序也
按通篇不見刺意亦經師之移失次第而并失其原序
也韋昭謂召伯述職勞來諸侯則三家原作宣王時詩
朱子謂與崧高蒸民相表裏是也蓋因營謝而勞諸侯
美召伯即以美宣王
隰桑
以隰桑之阿難興君子之容儀可親心乎愛遐不謂既
見而欲罄其言也昔者君子遠隔但心藏而不忘明其
傾慕且以道其慰幸也左傳鄭伯享趙孟于垂隴子産
賦此詩趙孟曰武請受其卒章蓋願鄭伯之盡言相告
也通篇亦不見刺意
白華
周人悲申后之將廢而代為之詞猶相如之長門賦也
曰白華漚以成菅猶束之以白茅之潔雖有絲麻毋棄
菅蒯之意也何之子之遠我俾我獨處而無依乎
英英之雲菅茅猶得上霑膏露王之遠我如此殆菅茅
之不若也欲問天而無路信舉步之艱難空使我圖維
而不置也
滮池尚浸稻田桑薪尚堪燎爐一以喻王一以自喻也
鼓鐘必聞于外明宫中之事外人罔不盡知念子之遠
我而懆懆竟使我邁邁而不顧也
鶖反居梁而鶴則在林念古之碩人實勞我心昔者如
鴛鴦之並飛而戢其左翼今則中道而二三其德昔我
乘石以履車今則無石而履卑之子無良乃至于此匪
但勞我心而且俾我病兮
鄭箋龍漦化黿之說孔疏以帝王世紀証之知褒姒之
在母腹凡五十年而生蓋厲王末年發漦童妾未既齔
而遭之(女七歲毁齒六歲未既齔)既笄而孕則十五歲也幽之三年
褒姒甫十四娶之入宫中歴宣王三十六年共和十四
年距流彘之歲實五十年計褒姒之母懷孕四十二年
其生褒姒年五十六矣恐古書紀載傳訛不可深信聊
附於此
緜蠻
董子曰先飲食而後教誨言治人也當時民之不治甚
矣道途疲命之小人昔者先王養之井田飲之食之升
之學校教之誨之其秀良者後車載之以入貢于王朝
今則呻吟太息不如黃鳥之緜蠻得止息于丘阿豈不
傷哉
瓠葉
瓠即匏也埤雅釋匏有三種而實則一幡幡初生之葉
豈可熟之以為葅有兔斯首朱子謂即數魚言尾之意
然何不曰有兔一首乎按内則曰兔去凥去尻則尚首
也凡雉兔皆有芼芼和也凡和春多酸夏多苦夏初瓠
葉之苦宜和兔首此古人不以微薄廢禮之意鄭伯享
趙孟趙孟賦瓠葉穆叔曰趙孟欲一獻子其從之注謂
古人不以微物廢禮是也先言瓠葉而後兔首因時以
起興也重在兔首故獻賓醻賓單言炮燔兔首後漢
劉昆每春秋饗射備列典儀以素木瓠葉為俎豆桑弧
蒿矢以射兔首則此詩或即古人饗射之樂乎
漸漸之石
東征在幽王時無可考唯左傳載椒舉之言曰幽王為
太室之盟戎狄叛之殆即此事若東遷以後益無暇經
營四方矣
不遑朝謂朝下令而朝即行不遑出并不遑出車之在
牧矣極言軍期之迫豕本水畜而羣涉于波鬱烝之氣
使然滂沱之徵也南方之豕蹢皆白北方皆黑其穀洛
溢之兆歟
苕之華
陵苕原隰皆有非僅附之喬木者其華紫赤今則芸黃
摇落即在目前喻亂亡死喪之無日不久同歸于盡也
牂羊墳首野無青草之故三星在□水無魚鼈可知生
意盡矣
何草不黃
幽王征伐之事不見古史以此三詩觀之則其殘民以
逞者非一詩即史也匪兕匪虎有芃者狐皆賦而兼比
率彼曠野驅戮有如虎兕芃狐是何人之不矜者而王
則忍之矣
詩瀋卷十四
