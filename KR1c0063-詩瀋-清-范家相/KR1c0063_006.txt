詩瀋卷六
柳州府知府范家相撰
鄘
柏舟
序曰共伯早死共姜守義父母欲奪而嫁之作此自誓
共伯武公兄也武公在位五十五年當其即位之初年
已四十餘矣世家言武公簒共伯而自立固未可信但
釐公死而共伯立既葬而後死則可知何也父死未葬
雖已立不稱君禮也共伯長于武公其死時年亦近五
十何云早死共姜年必相仿非少艾也父母何尚欲奪
而嫁之髦者垂髮至眉被于兩旁幼小之飾若父母現
存雖長不去唯拂而扱之冠纓内則云子事父母拂髦
冠纓是也至父母死乃脫其髦喪大記云小歛脫髦是
也當共伯之死釐公已葬何尚以兩髦稱之是皆悞也
竊意共伯立為世子早已身死武公是以嗣立共姜無
倚大歸于齊其母欲奪其志故指兩髦以自矢是時釐
公尚在故曰髧彼兩髦也
柏之為木其心至堅雖為之舟而泛于河不腐也故共
姜借以喻其之死靡他之心與泛彼柏舟取義不同
墻有茨
此序但云刺宣姜與頑淫亂而左氏所記尤為可疑按
傳惠公之立也少齊人使昭伯烝于宣姜不可強之生
齊子戴公文公宋桓夫人許穆夫人夫宣姜據傳是齊
僖之女既以不正始復縱淫于後使其庶子烝之不可
而又強之是以犬彘畜宣姜俾貽醜于無窮也且曰使
之曰強之若迫之以必從者尤非理之所有事之或然
也豐坊曰昭伯不可而齊襄強之竟改適為夫婦左氏
以其人倫失序故謂之烝盖襄公躬行禽獸惠與宣姜
頑同奔于齊而襄公使之淫亂以為樂雖未可知然予
謂戴公文公五人斷非昭伯所生何也史稱昭伯早死
若烝于宣姜生子女五人則惠公立後十年尚在何云
早死且此子女五人育于宫中惠公何以稱之不特此
也戴公廬于漕齊桓為之禦文公遷楚丘桓又為之封
桓之霸也申五命以樓諸侯皆以正身齊家為本豈有
立昭伯姦生之二子以亂衛之宗祊即衛人亦不服也
宋桓許穆儼然人主亦豈肯取曖昧不明之女為夫人
哉且戴與文之立也如據史以昭伯為父是以祖母為
生母也如以宣公為父則又以生父為親兄名分之不
正莫此為甚獨不為齊桓衛文一籌度之乎竊以昭伯
之烝宣姜事或有之但非齊人之所使齊子戴公五人
或皆宣之庶子不必盡宣姜之所生即宣姜亦未必即
齊僖之女左之失誣可勝指哉
偕老
此詩當在新臺後墻茨前宣姜正為夫人之時夫燕婉
之求得此戚施乃同心唱隨絶不知耻詩人醜之首曰
君子偕老刺意已明
嚴華谷曰此詩唯述夫人服飾容貌之尊盛中間但有
子之不淑一言而刺意盡見碩人唯述莊姜之美不言
莊公不見答中間但有大夫夙退一語倚嗟之詩但有
展我甥兮一語三詩體同但下一二冷語不露
夫人以承祭為重故首言副笄六珈以法服為尊故繼
以象服是宜委委佗佗行步之美如山之重河之平也
玼兮玼兮承副筓也加副筓則必著翟衣加瑱揥是以
眉之清揚愈顯其晳也天也帝也言其儼居尊位而不
自省也
瑳兮瑳兮承象服也服展衣蒙縐絺夏之盛服益表其
顔之清揚如是之人而稱之曰邦之媛兮愧耶否耶
桑中
左傳夫子有三軍之行而又有桑中之喜是將竊妻以
逃者也盖以桑中之刺奔指巫臣之竊夏姬非以桑中
本為竊妻作也毛公悞會其旨遂以世族在位相竊妻
妾為說非也依序但云刺奔為正
樂記桑間濮上之音比于慢矣據史記紂使師延作新
聲武王克商師延投濮水而死衞師涓從靈公過濮上
夜聞水中樂器聲(延抱樂噐以沉)因寫之為晉平公奏焉師曠
曰此得之桑間濮上乎然則桑間濮上之音盖指紂樂
非指此詩之音也
期桑中要上宫送淇上其地則一孟姜孟弋孟庸其人
則三盖淫者一而奔者三一人一事也李厚齋詩所指
為宣姜詩孟姜孟弋孟庸或即其娣然弋與庸明是姓
豈槩是娣媵乎
鶉奔
此詩趙孟明以為床笫之言不知伯有之賦此何所取
義豈以祈大國之正已耶楊龜山曰聖人錄此見衞所
以為狄滅之因故次于定之前
定
姜氏(炳璋)曰詩但言宫室而城郭都邑皆在量度中也但
言琴瑟而噐用服物可備知也但言一升一望而朝市
民居已在目也但言降觀而分井授㕓有田有宅也但
言夙駕而宵旰之勤可見也但言騋牝而國之富強可
知也落落數大端而中興之規模畢見
周公卜瀍澗于東西左氏言山河之表裏皆以地利為
本文之建衛升虚望楚降觀于桑其于形勢審矣衛之
亾也以秦之二世非終焉允臧歟
匪直也人承上起下之詞言公之勤于農桑匪直為民
人如是也其秉心之充塞用意之淵深無所不到即畜
牧之孳息已有騋牝之三千矣
蝃蝀
蝃蝀地之淫氣傍日以成彩隂干陽也曰莫之敢指者
戾氣在上也序但云止奔古說多指宣姜然女子有行
遠父母兄弟于宣姜不相似
相鼠
此序但惡無禮而諸說並刺宣姜韓詩亦然然衛文賢
君其治衛之詩自干旄而外不多見詩之次序雖有移
亂而蝃蝀與此篇恰在定之後干旄之前則止奔所以
防淫惡無禮所以訓俗猶見中興之雅化當從首序為
是
干旄
定為文公立國之本干旄則作人之雅化也在郊在野
在城國人于干旄一見再見三見也大夫乘四馬初往
求賢故曰四之求賢既得並馬以歸故曰五之六之何以
告之何以畀之知其必有以報大夫也左傳干旄何以
告之取其忠也家語干旄之忠告至矣哉言上之致敬
盡禮如此賢者無不獻可替否以致其忠愛者但不知
其何以告之何以畀之耳美大夫正以美衛文
載馳
一章虚言欲歸二三正言責臣四則明言當控告于大
邦發乎情止乎禮義莫夫人若矣意欲大夫之設法以
救衛非違禮而徑情也左傳許穆夫人賦載馳齊侯使
公子無虧帥師戍漕意許大夫即從夫人之命往齊請
救可知
此事左傳年分亦誤按閔公二年狄入衛冬十二月宋
桓公隨立戴公以廬于漕是年戴公卒立甫一月耳文
公繼立夫人之思歸當在此時夫周之十二月夏十月
也詩云芃芃其麥言采其蝱豈十月所有乎盖唁衛或
在次年或戴公未立之前耳
視爾不臧我思不閟言我視爾之所謀皆非良圖若我
之所思不在遠而在近若齊與宋必不閟而不納也
古禮有不可行于後世者三祭之立尸以孫象祖至于
祫禘堂上皆諸孫堂下皆父兄相率而羅拜心何以安
一也諸侯一娶九女二國媵之皆以姪娣幼者待年此
春秋之事不可以行二也(詳江有汜)父母既沒雖國破家亾
不得歸省兄弟三也秦漢而下三者皆廢豈以違古為
非哉
衛
淇奥
抑之詩有與淇奥相發明者不愧屋漏不敢射思即切
磋琢磨也質人民謹侯度即瑟僩赫喧金錫圭璧也無
易由言無曰苟矣善戲謔不為虐也惠朋友繩孫子至
于萬民靡不承有斐君子終不可諠也
聖賢之學治外即以治内動容周旋中禮者盛德之至
切磋琢磨于威儀言詞見之可謂善言睿聖
切磋琢磨大學分道學自修是為已事後序言武公聽
諫以禮自防其意亦同要之不外主敬而已詩中語語
有敬字在
綠竹古分為二綠為王芻竹為萹竹王芻莎也萹竹萹
蓄也朱子改為綠色之竹是也漢志武帝塞瓠子河下
淇園之竹以為犍詩曰籊籊竹竿以釣于淇淇故多竹
哉
考槃
淮南子曰夫可以揚清激濁抑貪止廉其惟隐者故錄
考槃與孔叢子合後序刺莊公不能繼武公使賢者窮
處疑有本
因澗阿以考室架木作屋謂之槃其中既寬且薖可以
寤歌何樂如之永矢弗告猶云此中人語不足為外人
道也
碩人
以碩人美莊姜而曰其頎曰敖敖叙世系以及婣親美
容色而極形容因而喜盈門之有爛道大國之多儀皆
俗情之艷羨非好德之所尚也乃詩人一一侈陳之者
明莊姜之賢不必言即以容貌禮儀姻族觀之亦人情
所共悅而何以不見答于公也
巧笑者笑之倩不輕笑也竹竿云巧笑之瑳是也公唯
謔浪笑傲則不樂巧笑矣可互証以見
嚴氏解大夫夙退二句曰莊姜以禮來嫁不應不見答
于公豈吾君疲于政事未暇與夫人相接耶如是則大
夫在朝者且宜夙退無使君勞也其體會細矣愚謂此
來嫁入朝之禮也夫人至君冕而親迎大夫從君命婦
從夫人至于入而行共牢之禮則大夫當夙退矣無使
君勞行禮之勞也詩皆叙其來嫁之事似不必言其後
之不見答也
氓
詩人述棄婦之言以明苟合之無終其為戒深矣曰淇
曰頓丘曰復關明著其地曰貿絲曰秋期明著其時盖
詩人述棄婦之言以為當時奔女戒也昔人謂谷風節
節是哀氓詩節節是供牒也
此婦之奔方三歲而顔之衰旋比于桑之落者作勞故
耶亦所遷之賄已盡食貧在室以致如是耳彼男子之
來即我謀非貪色盛亦利財多財色去而愛絶可不戒
歟及爾偕老以下追述始奔之語期偕老之如一謂爾
毋使我老而興怨也當無岸無泮長如總角之晏言笑
宴宴乃為有始有終耳其情雖苦而事彌醜
竹竿
序言思歸即歸寧也後序以為適異國而不見答非也
夫適人而夫不見答可以思歸故國乎首以少時閒情
說起明其在家之樂接言豈不爾思言歸寧不得思亦
徒然也明人季本以此二句似淫詩而改之大謬
芄蘭
佩觿佩韘者雖童子也能不以彼為知于我甲于我乎
彼其垂帶而悸顔厚有忸怩矣其詞雖曲而有直體若
非刺君之詞則指童昏而居上位者言之
河廣
易同人注天子諸侯后夫人不出謂其嬪妾多雖無子
不出唯犯大故仍用常法耳宋桓夫人之出未知何故
說苑載宋襄為太子請于桓公曰請使目夷立公曰何
故曰臣之舅在衛愛臣若立則終不可往矣盖不敢言
其母而言舅則夫人似非為淫逆而去故冀以感桓公
而反之也夫人河廣之詩當作于此時嚴氏謂㐮公之
世衛文已遷河南不須渡河其証甚明
詩雖以望宋為言然于桓公無相思之理詩億引宋仁
宗廢后郭氏不肯與仁宗私見一事明夫人之不思桓
桓公是也盖望宋但以思子
伯兮
執殳前驅義當從戎無怨懟也膏沐不施偶居無匹誨
冶容也其雨也而日杲杲望雨者無不首之疾我之望
伯猶是矣萲之為言諼也忘也樹諼堂背或可忘憂皆
思婦之言而序曰刺時者刺兵戎之不息也
古說謂為王前驅即桓五年蔡衛陳從王伐鄭繻葛一
戰夫衛宣從王伐鄭于義甚正詩人何故興刺春秋之
事左氏失載甚多何必定指一事以証之
有狐
舊說以狐之媚比女之無因而憂人之裳衣其義甚淺
且寡婦鰥夫于詩無徵此盖憂亂之作故序曰刺時耳
淇梁孔道之上狐不夜出而晝見綏綏然不復避人妖
徵也無裳無帶無服民之衣不蔽體則食不充口可知
窮困如此亂將至矣皆觸目傷心之語
木瓜
齊桓之封衛衛未有以報也而曰報之以瓊琚報之以
瓊玖且車馬噐物之遺非輕何以木瓜木李為喻乎詩
若曰人生贈遺之故苟其情甚厚于我雖投我以木瓜
之微必報之以瓊玖之重匪以為報也盖欲永以為好
也齊之厚我豈木瓜也哉衛之感齊桓也深故其詞如
此而所以美桓公者自見
王
王風次序說
王風何以次于邶鄘衛之後也元城劉氏曰王風在邶
鄘衛後者存二代之後也周既滅商分其畿内為三國
即邶鄘衛也自紂城以北謂之邶其南謂之鄘東謂之
衛邶以封紂子武庚也鄘管叔尹之衛蔡叔尹之以監
殷民謂之三監武王崩三監叛周公滅之盡以其地封
康叔故邶詩十九鄘詩十篇共二十九篇皆衛詩也序
詩者以其地本商之畿内故列于王之先而仍列為三
國獨不謂之衛其意深矣
黍離
岐豐為西戎所有六七年始入于秦周之宗廟宫室戎
之所毁非秦之所毁也大夫行役覩禾黍之離離傷故
都之淪喪而民皆封殖耕農因作是詩非但悲宗廟宫
室之欝為禾黍也故首序但曰閔宗周
于役
君子于役不知其期斯時其曷至哉鷄棲于塒日其夕
矣牛羊皆已下括則今日又不至矣如之何令我弗思
盖日日期望之詞詩次黍離故序刺平王
君子陽陽
此與簡兮相似彼萬舞而誇錫爵此執翿而樂只且皆
舞師也古者樂正之職習舞釋菜興噐用弊國之俊秀
肄焉干戈羽籥春夏以時非賤職也籥師旄人掌教舞
仕與國子身閒而業尊聊逍遥以肆志故賢者時出其
中秦漢以下俳優侏儒盡入太常房中之樂但以窮聲
色娛耳目而興賢育才之地一化為酣歌妙舞之場賢
者豈肯出此哉
房者樂師肄業所居之房也古注以為房中之樂箋䟽
以天子路寢小寢之房釋之夫路寢法地也樂師可陽
陽然執簧以招友為樂乎
揚之水
戌甫戌申戍許不一戍而序專言母家者甫許之戍因
申而連及之也甫與申同在南陽宛縣許在開封鄧州
之間與申接壤戌之皆以為申耳孔氏謂甫許俱姜姓
故借言之其實不戌非也顧亭林曰申侯之伐幽王之
弑不可謂非出于平王之志當時但知其冡嗣為當立
而不知其與聞乎弑為可誅孔子生于二百年之後盖
有所不忍言故錄文侯之命于書錄楊之水于詩其旨
微矣
中谷
此幽王詩也三章皆曰有女仳離是民人棄其室家亂
離莫保情非得已何以重責其夫曰遇人之不淑乎盖
責其夫愈以憫其女也言外亦若為申后憐者蓷名菴
䕡即益母宜生濕地暵其乾先燥其乾地之蓷也繼則
得地而脩長者亦悴矣終并下濕之地無一不暵其殆
為宜臼之在申喻乎
有兔
後序以此為桓王詩朱子不詳其世考桓王在位二十
三年唯率蔡衛陳伐鄭一事見春秋傳他無所考詩曰
我生之初尚無為我生之後逢此百罹則明為平王詩
也幽王之初年周室尚平故生初無為至犬戎入寇王
死驪山禍始大劇東遷以後戎患未息平乃覥顔庇仇
戌申戌許征役不息非逢此百罹逢此百凶乎兔狡而
避罿罦雉則罹之盖以自喻也
葛藟
三章皆以終遠兄弟責平王不親兄弟之國而終依母
家謂他人父謂他人母愚莫甚也亦莫我顧亦莫我有
謂寕使彼之弗我顧弗我有而呼之親之之情彌摯焉
孰知其終不可恃也哉
終遠兄弟之下接云謂他人父謂他人母者遠兄弟則
以他人為兄弟以他人為兄弟則以他人之父母為父
母矣甚之之詞也故三章明言之曰謂他人昆
采葛
葛蔓草也易困之上六曰困于葛藟于臲卼盖苦其纏
束以致危動也蕭父混于香草楚辭曰何昔日之芳草
兮今直為此蕭艾也彼者彼其君之辭一日不見如三
月兮謂君之于讒人親密之至一日不可以離則去君
日久者能弗惴惴如集木哉黃氏日抄載朱子詩傳新
說仍改為聽讒惜不見其原本
大車
榖異室死同穴守禮之言下二句信誓之詞當是周大
夫聽讒失斷而男女怨恨自誓也序刺周大夫後序以
為不能聽男女之訟按之詩文甚明
畏子不奔者女之言也言我若奔爾則爾仍罹大夫之
法是以畏而不敢也然豈遂忘夫婦之恩而有二心乎
故誓之曰謂予不信有如皦日
中有麻丘
周人惜賢者之去而思之也言&KR1406;彼丘中以望田則有
麻有麥果則有李皆子嗟子國之所封殖也遺愛猶新
彼其猶肯施施而來食我而貽我以佩玖乎毛氏以子
嗟子國為留氏父子之名必有所本或曰設為彼國之
留賢亦通若指為淫詞則失之遠矣
詩瀋卷六
