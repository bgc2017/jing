詩瀋卷七
柳州府知府范家相撰
鄭
緇衣
記曰好賢如緇衣惡惡如巷伯則爵不凟而民作愿刑
不試而民咸服明栺上之好賢而言非民之愛武公之
詞也緇衣指賢之仕于周為大夫者武公之薦于朝者
也稱其宜欲其久于位衣之敝予則為改製而新之適
子之舘見子之勤于職而薄于奉也還則使廩人繼之
粟而授之餐司徒之官以賢制爵使民慎德武公之輔
周如此信能繼桓公之業哉孔叢子曰于緇衣見好賢
之至焉與記正同
桓以隂謀取國後死于犬戎之難召犬戎者申也武公
乃忘父仇而結昏&KR0666;至其子莊公首抗王師射王中肩
如是而稱為世德良可寒心然好賢之誠自不可沒
緇衣黑色布衣士冠禮主人玄冠朝服緇帶素韠盖諸
侯卿大夫視朝之通服非常朝之服
將仲子
仲子指祭仲也仲之諫莊公也實啓公以圖段之思所
以惡其踰里踰牆間人骨月也惡仲則刺莊矣折杞折
檀手足相戕之喻父母指姜氏下三句乃莊公飾詞對
仲之言此作于莊公之世故隐而不直
叔于田大叔于田
國人之愛段莊之縱之也莊之縱段正以圖段也深心
以殘骨肉釀亂以逞雄才惡莫甚焉故不刺段而刺莊
左傳段得衆國人愛之意段亦有可愛之事歟不然何
以巷無居人也莊公至此盖若為弗知也者而甲兵則
已備矣
袒裼暴虎獻于公所古注謂獻于莊公之所是也從公
而田田之大也故别之曰大叔于田將叔無狃戒其傷
女述公飾為愛弟之言
清人
春秋經曰狄入衛鄭棄其師其詞盖專責鄭文之惡高
克而并棄其師無人君之道故詩亦無惡高克之意夫
狄之入衛患未逼鄭何容先發兵以禦之河文公既惡
高克何不逐之乃逆料其不能將師使之棄師而自奔
馭臣之道既失而棄師之心尤不可問詩即史也
周制大國三軍次國二軍鄭次國也不應有三軍而詩
曰中軍作好者繻葛之戰明有左距右距僭之久矣左
旋右抽謂左軍方自河上以旋右軍復抽師以出河而
高克但在中軍作好形其不堪將師之狀
羔裘
羔裘之美大夫詩文甚明序曰刺時者意以刺君之不
能用以當國耳曰彼其之子是及其在位而稱美之詞
非如後序所云思古以風
遵大路
為君留賢而曰無我惡者是同僚之詞也去國以禮故
行大路摻操也(魏了翁曰魏晉間避曹操諱多改操為椮)操其袪而留之曰
毋我厭惡而不省也君臣之義去就之大禮當係戀我
之留子為人君不當速去故君也寁者速也
鷄鳴
明星啓明星也士將早弋而女聽鷄鳴以相告未及昧旦
也而士則疑為昧旦矣然明星尚有爛也以是翺翔而
往弋鳬雁未散所獲必多矣(唐李華曰將翺將翔弋鳬與雁此主酒食待賓客之)
(儀也載在禮經)
弋之多和之宜足以佐飲願偕老之如斯萊妻鴻婦之
敬也鼓瑟鼓琴雖樂非躭故曰莫不靜好
知子者士之知己也或同其方而來或傾其心而順或
合其志而好以贈以問以報我毋惜此雜佩子毋失此
良友有進德之思焉詩人述賢夫婦之相警以戒當時
不悅德而好色之多序說是也
有女同車
此固非竊妻之詩但序云刺忽義亦難通盖忽之辭昏
雖失大國之援而義則甚正考鄭忽先在王所陳侯請
以女妻之鄭伯許焉而後成昏忽從父命而可以為非
乎陳媯不以色聞又何以舜華為比且詩云孟姜如序
所言正是魯之文姜也詎文姜也而德音之不瑕乎淫
弟殺夫天下後世之所深惡忽之辭昏幸而免為魯桓
若詩人反以刺忽此聖人之必刪無疑者也或曰鄭昭
之取陳媯也在隐之八年是時未聞齊欲以文姜妻之
及桓之六年昭公率鄭師以敗北戎始有請昏之事昭
公辭而祭仲勸之昭公不從爾時文姜歸桓業已三年
似忽之辭昏者别有一孟姜而非文姜也抑知昭之娶
陳媯時已十年矣尚何以請昏為哉總之左氏記載前
後舛訛毛公但據祭仲勸忽一節以之解詩斷不可訓
也此刺當時親迎者不悅德而好色之詞孟姜不必定
有其人親迎未知何指六卿餞韓宣子于郊子旗賦此
取其德音之不瑕詩意甚明
唐李華與外孫崔氏二孩書云將翶將翔佩玉瓊琚此
奉舅姑助祭祀之儀也載在禮經汝其記之今禮經無
此文然必有所本要之此非淫詩益明
扶蘇
此合下三篇固非淫奔之詞但序云刺忽亦復可疑箋
疏以狂且狂童皆指昭公夫昭之即位年非童幼遭家
多難不狂不狡詩何以云然乎朱子初說疑指厲公然
厲與昭年正相近亦不當目以狂童或指祭仲則仲實
老姦非童也嚴氏泛指昭之執政似為近之然昭公執
政自祭仲傅瑕外不聞别有何人且立未一年即出奔
于衛四年始得反國又二年即已遇弑豈其别有親近
寵昵以致悞國喪身歟皆無可考此詩為刺臣之詞甚
明但未知的在何時
范處義曰在山則扶蘇之與橋松在隰則荷華之與游
龍孰為美孰非美宜若易辨今所用之人乃狂狡之童
而子充子都之美反不見用則美惡倒置矣二章皆賦
而比也子都莊公時人子充不知所考大約亦美士耳
以子都子充比狂且可知是少年不更事之人
蘀兮
風吹槁葉君危于上予倡汝和臣比于下如燕雀之處
堂而不知厦屋之將傾詩人故代為之懼且危焉其詞
似近于刺忽而忽之時事亦無所證
狡童
此與扶蘇如出一詞盖疾其君所用之人心皆叵測君
實被其煬蔽而不勝憂憤也彼狡獪之童始與我言且
食今則否矣我豈不能去此而他適哉維予之故徘徊
繫念使我不得食與息兮子者指其君也
褰裳
序曰褰裳思見正也以鄭事考之若在晉楚爭鄭之時
似為近之當時鄭連歲被兵民不堪命子駟當國謀之
不臧故思大國之正己也&KR0881;溱&KR0881;洧意在從晉不我思
而就他人方從晉而又從楚也犧牲玉帛待于二境鄭
之不安其國者凡四五年皆子駟之本謀故斥之曰狂
童之狂六卿餞韓宣子于郊子太叔賦此詩宣子曰起
在此敢勤子至于他人乎言鄭若從晉必無不急鄭之
理似非他處斷章可比
丰
男親迎而女不從春秋多有此事坊記曰親迎之禮舅
姑承子以授壻(此舅姑是女之父母)以此坊民婦猶有不至者此
詩盖述女之不就親迎而中悔之者男行而女不從昏
&KR0666;之道缺是亂常也故序曰刺亂
親迎之人容則既丰且昌服則錦衣而褧裳其禮之恭
則俟乎巷俟乎堂尚何不足之有而父母乃不予送不
予將能無悔乎不曰悔不送予而曰悔予不送者婉其
詞也女嫁而送之門者父母之事乃又曰叔兮伯兮駕
予與行者言此時叔伯在旁何不勸而使駕乎悔之至
也聖人錄此以警當時之頽俗猶坊記之意也
東門之墠
東門之外移居者新除地以為墠而樹之嘉栗始則茹
藘之在阪今已室家之有踐雖其室邇在東門而其人
已不可長見矣我豈肯忘情于爾乎但恐子之棄我而
不我即也有踐家室言其治家之有條理詩無䙝詞明
是賢人去位高隐而詩人企慕之如此與下篇風雨相
似
風雨
序曰思君子也風雨晦冥之時忽覩君子之光幸何如
之雞戒旦而天將曙苟君子出而仕人之國世必將治
矣盖望其出而勸之也或曰雞鳴在風雨之候昏旦庶
乎可分君子治濁亂之政時事庶乎清明既見而云胡
不夷未得見也其思深其詞曲二說皆長
子衿
青青學士之衿昔之被此禮服以遊于庠者今則悠悠
我思矣絃誦久輟學舍空存我縱以失教而不往子寧
不可重加振作繼嗣昔日之好音乎我者代為學子之
言子以指其上也
挑兮達兮非復青衿之舊矣登城闕以遨遊念人才之
可惜兮一日不見如三月兮鄭以被兵之故然明欲廢
學校微子産則庠序鞠為茂草然究不得延師儒而勤
教育也詩人是以傷之
揚之水
水無物不流而揚之使流雖束楚之輕亦暫流而旋止
喻懦弱之主不可扶之使強也不信兄弟而信廷言危
乎殆哉序以為刺忽之詩似或可從
出其東門
東門之女非不如雲如荼皆匪我思存也縞衣綦巾守
貧聊以自樂人之慕冶容以喪節操者曷弗省焉詩意
甚明序以為五公子爭兵民人思保其室家則以禁戒
人之乘亂以奪人室家者于義亦通但語意和緩似不
類閔亂之詞
此所云荼茅秀也與以薅荼蓼之為秀草誰謂荼苦之
為苦菜不同
蔓草
蘇潁濱曰鄭人困于亂政感蔓草尚得零露以生而自
傷其不及也思得君子以被膏澤庶幾邂逅遇之以適
我願故子太叔賦此詩而趙文子美之以為吾子之惠
意取于此夫子與程子傾盖相歡曰有美一人清揚婉
兮明非述淫詩也
溱洧
冰渙蕳榮正桃花水下之時而溱洧之遊冶士女之謔
浪如此風俗之敝莫斯為甚然所謂同遊之士女亦當
是平日素相狎習之人非水濱雜沓無端目成而采蘭
贈芍各隨所愛以奔之也詩人直叙之而義自明夫子
次第之以為鄭風殿旨深哉
詩瀋卷七
