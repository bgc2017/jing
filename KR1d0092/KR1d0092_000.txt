辨定祭禮通俗譜禮類六(雜禮書之屬)
提要
(臣)等謹按辨定祭禮通俗譜五卷
國朝毛竒齡撰竒齡有仲氏易已著錄是編一
名二重禮譜盖欲成喪祭二禮嗣以喪禮别
有吾說編因惟存祭禮其說取古禮而酌以
今制故以通俗為名凡分七門一曰祭所二
曰所祭者三曰主祭之人四曰祭之時五曰
祭儀六曰祭器七曰祭物末附外神其中各
條雖間與朱子家禮為難不出竒齡平日囂
爭之習然考朱子年譜家禮成於乾道六年
庚寅朱子時四十一歲其稿旋為人竊去越
三十年朱子沒後始復有傳本行世儒者或
以為疑黃榦為朱子弟子之冠亦云為未暇
更定之本則家禮之出自朱子手定與否尚
無顯証即真獲朱子已失之稿而草創初成
亦恐尚非定本以王懋竑之篤信朱子而所
作白田雜記乃反覆辨是書之依托其言具
有根據則竒齡之辨又不能盡以好勝目之
矣其間如謂漢唐以來人臣無建廟之文南
渡紹興嘉泰諸年為秦檜韓侂胄立廟而制
終未定考宋龔鼎臣東原錄稱文彦博家廟
不作七間乃用唐杜岐公家舊式則安得謂
漢以後無建廟之文其論後世不世爵世官
今之宗子非古宗子引阡陌不同於井田郡
縣不同於封建為証其說是也然井田廢而
正供之義不廢封建廢而臂指相維之義不
廢世官廢而宗子支子之義不廢漢書載當
時詔令每稱賜天下為父後者其時已不世
官而云為父後則有不為父後者可知今制
父母在而子先卒者其長孫於祖父母之喪
服斬衰三年即宗子為後之義灼然可推安
能一舉而廢之使主祭之時但以行輩年齒
為序乎至於祭必以子一條謂祠堂合祭先
代使宗子主四親之祭致凡為人子者不得
祭父則所祭四親係他人之親並非已親所
祭之父係他人之父並非己父措語尤乖皆
不免於瑕纇蓋其大意務通人情故不免有
違古義然大致斟酌變通於古禮之必不可
行及俗禮之誤托於古者剖析考証亦往往
釐然有當固不妨存備一家之說也乾隆四
十二年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
