辨定祭禮通俗譜卷二
翰林院檢討毛竒齡撰
三主祭之人
凡祭必以子
祭典惟子祭父為最重自七廟以至一廟凡廟皆殺
而父廟獨不殺則祭父之重明矣故自天子諸侯至
士官師有廟無廟無不祭父即凡有廟者一遇父喪
輒斂羣廟主而藏之始祖之廟未葬不祭雖曰吉凶
不並行然亦重父而輕祖以上之祭故如此今宋儒
立說謂不祭祖先失報本追遠之義(此程伊川語)因創為
祠堂合祭先代知祀遠而不知祀近而文公著禮則
又以宗子主四親之祭使凡為人子者不解祭父但
納一主于堂側而隨族拜獻其所祭四親係他人之
親並非己親所祭之父係他人之父並非己父即間
有稍知禮意不安于心使各房分獻夫分獻則一杯
之酒何能遍及若敖之鬼嗟乎餒矣故特創一語曰
凡祭必以子此祭之綱也凡祭者謂祭無不然也
宗子之制在春秋時已失傳矣漢宋諸儒茫然不解
予嘗作大小宗通繹以解之故以今日而言宗子不
惟阡陌之世不問井地郡縣之代勿議封國實亦夢
中說夢之一事也乃論禮之家必以宗子主祭為知
禮強襲其名種種違悖此三家叔孫不通之尤甚者
請歴言之古之宗子必以天子諸侯之第二弟為之
稱為别子别子者餘子也今反以長支長孫當宗子
是長而非次正而非别不通一也天子諸侯尊貴其
兄弟輩皆不得與之聫戚戚之誼(戚戚親親也見大傳)因别為
之宗以使之自戚其戚今自世家巨閥以至白屋其
兄弟輩並無不戚而反立宗以戚之則誰當疎者不
通二也古一君有一宗故魯在春秋有十二公即有
十二宗儻前後推之則為宗無算而今以一人一宗
當之不通三也亦惟一君有一宗故所分之宗亦即
以宗此所分之君如魯桓一君其分一宗為桓氏即
三桓也三桓宗桓公故立桓公一廟于桓氏為三家
之堂而世世宗之宗者宗此君也大𫝊所謂宗其繼
别子之所自出者是也(魯宗文王故立文王一廟名出王廟見左傳)今苐
長房耳何得使通族皆宗長房不通四也且亦惟一
君有一宗一君又必有諸族如桓氏為一宗而三桓
兄弟分仲孫叔孫季孫三族等而下之分族無算是
以晉叔向曰肸之宗十一族惟羊舌氏在而已是立
宗為收族而設立一宗所以收諸族大𫝊所謂君有
合族之道又曰敬宗故收族今一宗族耳不分何收
不散何合不通五也古者分宗族即分姓氏天子諸
侯不更姓如商為子周為姬類而宗子則易姓而為
氏如魯之展氏臧孫氏類降此則又分氏而為族如
三桓之又分為公父族子服族類今宗子易姓否宗
子之下又易氏否不通六也古宗子皆卿大夫世官
為之故宗卿之子恒為宗卿絶則繼之所以藩屏邦
國為天子諸侯本支之翰詩曰宗子維城大宗維翰
是也今族非邦國有何藩翰且前無世官後無繼襲
以無何有之庶賤而使之扞衞宗族能乎不通七也
若其最不通者宗子主祭下限四親夫四親者父祖
曾高也宗子長房分多卑幼以通族之衆而宗子以
卑幼統之其等世者有兄弟其先一世有伯叔父先
二世有伯叔祖父先三世四世有伯叔曾高祖父(長房)
(惟始祖之子居長一二𫝊後即有不能居長者矣故四世俱有伯氏)而皆在助祭之列
宗子居中伯叔氏居兩傍宗子為主伯叔氏為助至
問其所祭者則宗子之父祖曾高也宗子之父祖曾
高皆非諸伯叔氏所當祭者宗子非君而通族老幼
儼然助祭諸伯叔氏非臣而儼然帥通族之老幼以
祭此宗子之親是無君也以尊而祭卑以衆大而祭
四小是無長上也不祭已之父祖而祭他人之父祖
是無親也無親無君無長上三綱亂矣是此一主祭
而凟倫蔑紀畔制逆理莫此甚者奈何貪知禮之名
而甘蹈于大無禮至此極也其不通八也(或謂祠堂有始祖故)
(可陪祭則下限四親上及始祖儼七廟矣故朱氏家禮亦不設始祖之主于祠堂之中可驗若祠堂通法)
(汪司成東川謂族長主祭而不限四親則在堂之主皆主人通族所當祭者以此仿諸侯大夫之祫亦無)
(不可若金華唐氏祠堂製中祀始祖傍祀十世祖遠則祧之而四親之祭則各房各祭于家此則通變之)
(最善者并附此以備參考)
子必以長若次嫡則攝之諸子雖異居必從長者合祭
之其同居不同子與孫而為子則否
祭必以子子必有兄弟但周制兄弟最嚴嫡庶不惟
嫡庶并嚴長次惟長嫡可以主祭次嫡與庶皆名支
子則皆不得主祭然此惟封建之世天子諸侯卿大
夫惟長嫡得襲次嫡即不襲故古之重嫡非重嫡也
重貴也若重嫡則次嫡母弟獨非嫡乎不得主祭祗
以貴故而妄云重嫡冤矣(或云長嫡主祭則次嫡自不便並主故曰支子不祭)
(非以貴也曰不然支子不祭非謂與嫡子並主祭也謂嫡子有故不得祭尚不許支子主祭而必告祖而)
(攝之非重貴而何)今一父之子嫡不必貴庶不必賤則何論
嫡庶而三家叔孫尚曰子非嫡不成父後夫成父後
者謂父為天子諸侯公卿大夫士而其後當成之也
今既不世爵父即貴耶然後之者不必貴嫡可成庶
亦可成也父儻賤耶庶人耳何後之堪成夫嫡不必
貴嫡不必成父後則嫡庶可不分矣不分嫡庶當分
長幼嫡長嫡主之庶長即庶主之此天倫也然而嫡
庶之名仍在也先王重嫡之意終不可以已也因定
為攝主之法其長庶為主而有嫡弟者則位長者後
盥灌禮畢則揖嫡主初獻禮然後長者以再三成之
若攝主然(不告攝但比攝耳)則嫡亦重矣若夫兄弟雖異居
而必同祭者重同父也同堂兄弟雖同居而必分祭
者以彼自有父也故宗法宗子主祭則宗子一世必
親兄弟宗之宗子二世必同堂兄弟宗之三世必再
從兄弟宗之皆以兄弟起見今封建不立宗法難明
則祗以同父之子為之共祭一則重父祭一亦支子
不專祭之義也至孫而為子謂主祭者之猶子則所
祭之父之孫也萬一主祭之兄弟夫婦偕亡則此猶
子者本孫也而今為子矣為子當祭父于是立考妣
之主而分祭之而祖曾與高與始祖則設牌焉(見前)若
兄弟夫婦有一亡者則祔于祖堂以俟後之入祭室
殤無後同(見後)
祭則祗以子兼孫兼曾薦則兼玄孫遠孫
祭止三代薦可及高祖始祖(祭有時有牲備儀具物薦則設饌而已詳見後)
前既已言之矣子兼孫曾即三代也兼玄兼遠即及
高與始祖也或祭或薦分不同也此下士官師庶人
之通禮也
子有如士官師者則攝之若以玄孫遠孫祭則如大夫
者主之薦則否凡祭子婦俱遠孫則否母在則帥諸婦
而先之妾則否以並諸婦之先者
先仲氏曰古祭等有五天子(祭七)公諸侯伯子男(祭五)卿
大夫(祭三)適士中士(祭二)下士及官師庶人(祭一)今分為三
天子有大禮不敢妄議若適中下士官師庶人則合
二為一以殺禮不貴𤨏也如是則祭止三等矣但此
三等中以祭三代不祭高祖與始祖者為下祭凡如
士官師及庶人主之(適中下士即今貢士博士弟子類官師即庶人在官者内而知)
(經博目外而丞簿尉使皆是)以祭及高祖始祖者為中祭凡如大
夫主之(禮大夫祫及高祖大夫始封得立始祖廟則大夫可祭高祖始祖明矣此如内之曹寺正)
(員外之州郡守令皆是)以并及諸祧如祫祭者為上祭凡如公
諸侯伯子男者主之(内官天子卿士即比諸侯若三公則方連矣故不論品級内之)
(如舘閣臺垣及曹寺堂上外之如監司以上皆是然累朝官閥不同不敢遽定)此大略也今
祭三代者仍以子長者為主而其諸子中有如士官
師者則攝之使位長者後而揖主祼奠其但主祼奠
者以祭止三代則長者雖賤原可以祭貴微不敵親
也若祭及高祖始祖則必子之如大夫者始得主之
親又不敵貴也何也此非長所可祭也若非祭而薦
則長仍得以主之何也長固不可祭長猶可以薦也
(諸鬼皆可薦說見前)至于凡祭子婦俱祭統所謂夫祭必夫婦
親之詩𫝊所謂思淑女以供祭祀者曾以子祭父以
婦祭姑而可不子婦共之乎主祭者與主婦俱諸子
助祭與諸婦俱其曰凡祭謂凡祭三代與高祖與始
祖也且以别于遠孫之祭也故曰遠孫則否言以子
兼遠孫而祭始祖者此宗堂之祭也宗堂則不婦俱
矣父死而母尚在則母不主祭但統諸婦助祭者而
先其列父妾則稍後所謂子無嫡庶而母有嫡庶僅
與諸婦之在先列者差立而已
至宗堂之薦以長支長孫主之兼燕若祭則如公諸侯
者主之如者衆則衆主之主以貴次同貴以親次燕則
否無薦
宗堂在長支之家然長支為子之祭不異家堂而獨
合祭祧主一祭則在宗堂者惟長支長孫主之此即
宗子收族之遺意也其但謂之薦不謂之祭者以賤
無合祭諸祧禮也若又兼燕者薦雖饌禮不用牲儀
然多置几筵自始祖世室以旁及十祧(宗堂四親惟長房主之故)
(此不及也)備設酒醴而使通族合餕之以當燕饗此即宗
子主會族之義周禮大宗伯所謂以飲食之禮親宗
族兄弟詩註召康公作棠棣之詩燕宗族兄弟皆是
也若改而為祭則諸侯有祫祭此惟如公諸侯者得
以主之然而燕則否者以燕終長支之事非貴者所
得兼也祭在彼燕則仍在此也若一族有多貴者則
合祭而各主獻分尊初獻餘以序從以親次不以貴
次也然而已祭矣祭則無薦二禮不並舉也
在官則設位而行之其在家則以諸子攝主之有告
在官者在官所也古有載主以行之禮然巡守行師
祗載祧主唯國君去國始得載廟主以行則廟主不
易移矣不移廟主則在官祭親原須設位且祧主在
邸又須辟堂以安之何如竟設位之為得乎古設位
以帛茅今以紙徹則焚之諸子者兄弟行貴長則弟
貴幼則兄古有攝主禮有告攝文其祭儀稍殺于所
主者如不厭祭不旅酬類今厭旅諸禮既已不行則
自無所殺而祗以兄弟之在家者攝而行之但長庶
攝嫡祭三代攝貴皆不告攝此獨告攝者以彼長者
所得祭此非諸兄弟所得祭也得祭者不須告不得
祭者須告也此又攝祭之等也告文者告祖之文此
如曾子問庶子為宗子攝祭有告文類其式見後
四祭之時
正月元日行謁禮
正月元日者元正之謁也元正必謁廟春秋襄二十
九年春王正月公在楚釋不朝正于廟也然則家廟
必謁正可知矣謁不用儀饌見祭儀卷
祭是吉禮凡凶喪之祭如初喪諸奠及虞祔練祥吉
祫諸祭概不列入
每月朔日行朔謁禮
古有日祭月祭時祭歲祭之分國語祭公謀父曰日
祭月祀時享歲貢又觀射父曰先王日祭月享時類
歲祀諸侯舍日大夫舍月士庶人舍時(士庶人祗一祭二祭無四)
(時曰舍時)其曰舍者言無此也今不知日祭何等徧考經
傳並無其文惟月祭則祭法有之然天子七廟皆月
祭諸侯五廟惟父祖曾三廟月祭士庶無有且亦終
不解為何等之祭若時祭則四時之祭祠禴嘗烝歲
祭則三年一祫五年一禘如是而已乃韋元成韋昭
之徒則又曰天子日祭于祖考月祭于曾高時享于
二祧歲貢于壇墠則不惟月祭廟數與祭法所記不
合幾見時祭及祧廟者至漢法建祭無所考據但以
祭地分别之日祭在陵月祭在廟時祭在便殿此尤
杜撰之甚者今日祭月祭皆無確據且亦非士庶通
禮不必詳核則但取日月之意而以月朔代之此亦
本諸侯朝享一祭而降殺以為禮者蓋朔者日之首
每月朔則月之全也或曰朝享即告朔之祭亦即月
祭按周禮春官太史頒告朔于邦國而左傳註諸侯
告朔則每月朔以特羊祭廟而後頒朔而聽之然其
曰藏于祖廟此是太廟而祭法諸侯太廟無月祭即
韋氏等論月祭亦不及太廟則告朔不必是月祭然
其意猶可仿也若朱氏禮有正至朔望四謁謂元正
長至朔日望日作四謁節則古凡禮事有朔無望如
士喪禮有朔奠無望奠且曰月半不殷奠夫喪奠最
煩數尚不及望則吉禮無望可知矣
朔謁諸禮惟家堂與宗堂原在屋内故可舉行若祠
堂則稍遠矣朱氏禮云祠堂必近家側夫祠堂衆堂
也衆堂誰近乎雖宗堂公祭亦是衆堂然有長房專
主之故終歲行禮祗一再及而閉門掩祏不嫌其疎
若枵然一堂而二至之外朔謁不及月獻不及則神
恫矣吾前所謂祠堂可用者亦謂改而為宗堂耳若
不近長房又不近通族雖有堂安所用之
春分日秋分日行時祭之禮(古稱二祭禮)
四時之祭諸禮所載名稍有異同如王制祭統皆曰
春礿夏禘秋嘗冬烝而其他禮文有稱春禘春禴者
有稱夏祠夏禴者然要之皆四時之祭而已但四祭
之全與缺純以貴賤之等為隆殺天子四祭諸侯三
祭聽其自缺一時如云礿則不禘禘則不嘗嘗則不
烝則大夫而下其必又缺可知矣故家堂正祭不拘
三代五代或貴或賤而一以二祭為斷特二祭之中
或祗及三親或兼及始高則貴者當合啟三&KR2133;自朝
至暮一齊共祭若賤則先啟左右二&KR2133;出主迎牲然
後啟中&KR2133;而行獻饌之禮蓋有牲曰祭無牲曰薦雖
一堂共祭而迎牲啟&KR2133;略有先後以稍存祭薦分行
之意況古雖七廟並祭然其于時祭亦分祫(合祭)犆(特祭)
如天子四祭一犆三祫諸侯三祭二祫一犆今但合
主而祭于一堂則同牲别饌或分或合無所不可此
皆酌古而不戾于今者若其斷以春秋者祭義郊特
牲皆曰春禘秋嘗單舉春秋二祭為言故中庸禘嘗
之義在舊註原指二祭孝經云春秋二祭以時思之
即祭義有云春雨露既濡君子履之必有怵惕之心
秋霜露既降君子履之必有悽愴之心亦但言春秋
而不及冬夏此可驗也
古祭卜日不卜月時祭定月經無明文惟鄭康成註
王制謂祭以孟月薦以仲月此據晏子春秋天子以
下至士皆祭以首時語故魏初高堂隆曰按舊典天
子諸侯月有祭事其孟月則四時之祭也仲月季月
皆薦新之月也後魏詔亦曰有邑之君祭以首時無
田之士薦以仲月唐時四祭各以孟月享太廟室此
皆據鄭氏一語而列代遵之不敢移易者但按周禮
王者享烝之畋皆在仲月未有孟月舉祭而仲月始
田禽者又服虔註桓五年傳云祭天以孟月祭宗廟
以仲月于昭元年傳又云人君用孟月人臣用仲月
則今以人臣而祭宗廟豈有擅用孟月之理況春秋
桓八年以正月烝十四年以八月嘗使周正耶則正
月孟月八月仲月一孟一仲使夏正耶則正月為十
一月八月為六月皆非孟月蓋烝為冬祭即或用周
正之春而實即夏正之冬可知矣至于薦用仲月則
月令所記或孟或仲或季皆無定時而秋則三時皆
薦此考之經文而顯然者乃曰薦用仲月何誕妄也
但祭必卜日今不行卜日之禮則必有定時而後可
常行竊嘗擬二至舉祭此在禮文已有之二分猶二
至也二分之祭古所必有然究疑無據及考朱氏家
禮有引司馬温公語以孟詵家祭儀用二分日祭宗
廟為有禮因欣然從之夫學士議禮雖非犯分然以
無據之言而杜撰出之則三家叔孫通兼武斷矣予
每論禮必不敢武斷類如此
四時薦新日行獻禮
古有薦新之禮與薦禮又别王制大夫士宗廟之祭
有田則祭無田則薦薦不可兼祭而祭則可以兼薦
故但舉薦禮則不問有田無田皆可以薦況薦新則
尤薦中之最薄者如庶人春薦韭夏薦麥秋薦黍冬
薦稻類而月令則又有薦鮪薦含桃國語有大寒薦
名魚潛詩有季冬薦魚春薦鮪諸語則凡物新出皆
可以薦故少儀云未嘗不薦新則汎指凡物言之且
其輔薦之物不過數品如薦韭以卵薦麻以犬類是
薦新最薄時時可行古又名獻可知也(月今獻羔開冰豳風獻羔)
(祭韭皆是)祗四時無嘗月亦無嘗日以四方生物不齊如
南方獻蔆芡北方獻棗栗各有時候則亦隨其時之
所有者于以取獻無定日焉
夏至行歲薦之禮
此家堂之薦也宗堂祧祖皆可薦而此則專薦三&KR2133;
以始祖四親并不祧之祖一堂共享比之合食太祖
與時祭犆祫之祫又復不同故不名時薦而名歲薦
此即三歲一祫五歲一禘之禮意也祗家禮合祭因
不曉可薦尚疑非分且亦不知薦在何時苐引程伊
川立春祭先祖一語以為立春是生物之始則杜撰
矣按雜記孟獻子曰正月日至可以有事于上帝七
月日至可以有事干祖所謂正月日至者即是冬至
周之正月即夏十一月所謂七月日至者即是夏至
周之七月即夏五月也則是夏至大祫可祭先祖自
古有然或曰獻子此語本屬非禮故雜記非之則春
秋僖八年亦七月禘此時獻子未生豈有先公非禮
而獻子又言之獻子非禮之言而先公預行之者誤
矣
冬至日行歲祭禮有燕或無祭而祗有薦者其燕亦同
此宗堂之祭也禮緯有三年一祫五年一禘之文此
是歲祀皆合始祖四親及世室祧主而為祭者雖唐
陸淳有大禘祗及始祖所自出而不及祧祖之說然
在前儒則皆云大祫大禘總是合食而時祫則祗及
四親大禘則遍及祧祖是歲薦類祫祗薦家堂之四
親歲祭類禘當祭宗堂之祧祖甚為確當蓋二至隂
陽遞代時移事易報本追遠宜在此時即宋儒程氏
亦且有冬至祭始祖之語則夏至歲薦冬至歲祭無
可疑者特貴者得祭而賤者祗薦今但曰歲祭而不
及薦者以祭可兼薦薦不可兼祭苐言祭而薦在其
中耳若歲薦無燕歲祭有燕一遇歲祭則不問貴賤
祭薦而皆當有燕其說見前
或曰冬至有事于上帝何暇祭廟則天子重祭與諸
侯以下無涉即有貴者當陪祀郊壇然官邸設祭未
聞祭及祧祖者可勿慮也
忌日行奠禮
古無忌祭之文檀弓忌日不樂祭義忌日必哀皆祗
謂父母死日必當哀戚並未著為祀典故周禮小史
若有事則詔王之忌諱若惟恐忌日他祭則吉凶同
日為未便即祭義文王之祭也事死如事生思死者
如不欲生而下接以忌日必哀稱諱如見親亦指他
宗廟之祭而祝及父母之稱諱當致哀痛非謂忌日
有祭也但古禮散失原無備文終身之憂豈容獨闕
今時俗士庶皆尚忌祭則因而行之未為無據雖其
事當在喪禮之内無與吉事然終身行之則與祥禫
之祭行于一時者稍别故著為歲奠歲歲舉行其曰
奠者以儀物稍殺祗比之喪禮之奠非殷祭也特古
凡言忌皆指父母並無及祖曾者如曰終身之喪忌
日之謂父母之喪忌日歸哭類今既行忌祭則祀先
崇厚推及祖曾亦不為過但祗祀父母為合禮耳至
于時俗忌祭并及生日名為生忌則古無此事且忌
名不可居勿遵可也
清明日霜降日行墓祭禮
古原有墓祭韓詩曾子曰椎牛而祭墓不如雞犬逮
親存也孟子卒之東郭墦間之祭者周禮春官冢人
職有云凡祭墓為尸謂凡來祭墓必祀后土因以冢
人作后土氏尸則周有墓祭明矣故漢制極重墓祭
自高帝以至宣帝皆于陵旁立廟曰寢園每日祭之
漢志所謂日祭于寢者謂祭山陵之寢園也民間亦
然如朱買臣傳其故妻夫婦上冢原涉𫝊涉上冢到
車數十乘類此時去古未遠必有因承而後儒不察
但見三禮未經記及便云古無墓祭則禮記所記有
聘燕喪祭而無軍覲儀禮所記有士禮而無天子諸
侯大夫之禮可謂古無軍覲禮并無天子諸侯大夫
禮乎至若不學之徒妄求事始唐侍郎鄭正則祠享
儀謂始于後漢光武諸將出征有經鄉里者詔有司
給少牢掃墓聞見錄謂始于曹公過橋玄墓致祭而
性理載宋儒引周元陽祭錄且謂始于唐開元二十
年詔士庶于寒食日上墓拜掃則不惟不讀漢書且
不讀孟子矣
但清明上墓不知所始古二十四氣之名不顯于經
惟倪寬正朔議有云黃帝建氣物分數氣者二十四
氣也其中啟蟄霜降諸名雜見月令左傳夏小正諸
書而不能全見獨漢志孝經緯始全載入一本之太初
之歴是太初以前清明未顯焉得有清明上墓之事
惟寒食上墓則六朝初唐早有之如李山甫沈佺期
寒食詩皆有九原報親諸語全不始開元二十年之
敇蓋寒食上墓前此所有而開元則始著為令耳若
清明則自六朝以迄唐末凡詩文所見並不及上墓
一語沿及五代吴越王時羅隠有清明日曲江懷友
詩始有二年隔絶黃泉下句至宋詩則直曰清明祭
掃各紛然竟改寒食為清明矣按寒食節名見魏武
令司馬彪續漢書及荆楚歲時記與清明相隔一日
(一作二日)相傳自冬至一百五日為寒食一百六日為清
明元微之詩初過寒食一百六是也二節本相連而
歴家祗取清明諸節編入歴中至寒食上已諸節皆
不之及因之世但知清明而不知寒食遂漸漸以寒
食上墓事歸之清明理固然也則是墓祭大禮三古
所有而清明之期又復列代相因展轉有據家祭之
外必當墓祭誰曰墓祭非古乎
有謂墓祭始于曾子問宗子去他國庶子無廟孔子
謂當望墓為璮以時祭此墓祭之始則尤不通夫望
墓者謂廟在宗子之家庶子不得就宗子之家而致
祭則所祭無主不知何人因望所祭之墓以代主此
以家代廟以墓代主非謂墓不可到而姑先望之然
後就之以漸而僥倖得一祭也夫墓者父母骨月之
所歸也比之廟祀肸饗道求而未得者更親且更切
也此亦何禁何限乃必不許到而姑望之而後就之
至于如此先仲氏曰古死不出鄉周制合葬便省墓也
後儒有覬覦利澤屢遷棺衣甚至瘞兩親他鄉而又
分兩地必不令子姓得以展省推其故皆從古不墓
祭四字強心藉口冤哉經不云乎入廟而思敬若不
祭何以入也過墓而思哀若不祭何以過也
左傳辛有適伊川見被髮而祭于野者以為當召
戎禍此非以野祭為禍以被髮為禍也野祭即墓祭
五代後周序寒食野祭而焚紙錢此何足召戎禍乎
俗以十月朔舉秋祭亦無所考唐後秋節上山陵俱
在秋仲今時祭在二仲則墓祭當在二季況春季在
清明日則秋季當在霜降日祭義秋霜露既降此實
造緯書者霜降之名之所始則因其名以為祭更屬
脗合然此與忌奠正謁朔謁月獻等皆貴與賤所共
行者其主祭之法與時祭同
辨定祭禮通俗譜卷二
