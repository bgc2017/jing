辨定祭禮通俗譜卷四
翰林院檢討毛竒齡撰
辨明焚香灼油燎(儀見前)主人(下祭用長子上祭中祭用貴者若兄弟同貴則仍序)
(長次如子姪有貴者則長子攝祭而以貴者序攝者後)等(主婦弟子姪并婦)各易盛服(貴者)
(易朝服婦命服餘各本等新服)詣家堂
(贊)序立(主人主婦居中弟以次東弟婦以次西為一列子姪以次由中至東婦以次由中至西為一列)
(有母列西上一位有庶母列西稍上一位女弟與婦列女與子姪列若有次嫡並貴不主祭者則與婦厠主人)
(主婦後為第二列而降子姪為第三列如子贊姪貴者則但與婦厠主者後仍第二列拜同)揖(主人等各)
(分立或分坐主祭者出一行坐)
樂作(用大小同銅吹大鼓)闋(止贊也)啟祏(下祭祗啟左右祏後同)
樂再作闋(贊)出主(出主匰門牌亦然主不去冒)
樂三作闋(贊)安主(去主冐入座主人奉安考主婦奉安妣主遍)
祭義夏后氏祭闇用昏時殷祭陽以日中惟周祭從
朝至闇窮一日之力少牢所謂旦明行事子路祭于
季氏質明行事晏朝而退是也
禮凡祭之日必先作樂以降神然後灌鬯郊特牲殷
人尚聲臭味未成滌蕩其聲樂三闋然後出迎牲聲
音之號所以詔告于天地之間也則未灌以前大樂
三闋此是恒禮不止殷人也禮作樂以降神尸入即
作樂以降神周禮大司樂凡樂九變以降神皆在灌
鬯之先故周禮鄭註云先奏六樂以致其神而後灌
焉則三代之制必先奏樂且必三闋六樂九變無單
奏者
(贊)行灌禮
(右儐取香草末和酒于贊琖授主人主人受之)跪(衆皆贊跪)灌(主人以琖贊三灌于地)興
(主人等各退後三步復進立)
(贊)迎神(樂贊作)拜(衆皆拜)興拜興跪(樂贊止)祝告(祝讀祝贊文畢)伏
(樂作)興拜興拜興平身(樂止)
灌為祭禮之最先者自安主之後即當灌以降神然
後迎牲行朝踐禮故灌必在室王入太室灌是也(此時)
(主未出堂)灌必在地灌地以降神是也(朱禮用茅沙盆大謬說見前)但
此是天子諸侯之禮故儀禮大夫士有奠而無灌即
諸侯有灌而或無鬯王制所謂未賜圭瓉則資鬯于
天子況大夫士乎但降神迎神是祭時要禮而王度
記有云天子以鬱諸侯以薰大夫以蘭士以蕭庶人
以艾則自天子至庶人皆得有灌鬯之禮特天子用
鬱則魏略云大秦有蘇合薰陸鬱金芸膠十二種古
未通中國祗貢天子故惟天子得用之若蘭薰諸草
即今香草也諸侯大夫皆可通用則但用香草之末
而和之清酒之中蓋鬯本酒名先釀秬黍以為酒其
氣條暢因以名鬯然後築鬱以和之築鬱者擣鬱也
其所擣之器亦俱香木故又曰暢臼以栢杵以梧謂
栢與梧皆香器也則擣薰蕭以和酒最是易事賈侍
中不識築字謂十葉為貫百二十貫為築則憑臆可
笑若盧植謂鬱金秬黍共釀而為酒則周禮鬱人鬯
人明分二事不可通矣若其器則天子用圭瓚諸侯
用玉璋皆貴重之物故今亦以玉為之至如祭脂達
臭用蕭合黍稷膟膋焫之使臭達牆屋此真天子之
禮在大夫士並不一有且其儀在薦熟後或云在薦
腥時不可考今俱不用
祝嘏見前祝告祝以文告神俗所謂讀祝也古祝告
在薦獻前儀禮少牢禮于實鼎舉爼後將迎尸設祭
即行祝告可驗今在初獻後或三獻後然後讀祝誤
矣況讀祝二字亦不通祝者職事之名古以祝官且
以祝氏如衞祝鮀類祝文者祝其人告其文也讀祝
則讀其人矣又古無紙故書祝文板竹間今既用紙
又復糊板亦非是
郊特牲直祭祝主索祭祝祊此與詔羹詔牲等同並
非祝告天下有一祭屢告者乎
祝文式維某年干支某月干支朔越某日干
支孝孫某(概以孫字不稱曾玄等)謹以柔毛剛鬛粢盛庶羞祗
修時祭于先始祖考某官某府君先祖妣某封某贈
某氏先某祖考(不祧主)某官某府君先某祖妣某封某
贈某氏(下祭無此)先高祖考某官某府君先高祖妣某封
某贈某氏(曾祖至考同)以某親某官祔食(祔主)尚饗
郊特牲謂祭稱孝孫孝子以其義稱也稱曾孫某謂
國家也(諸侯有國大夫有家)據此則諸侯卿大夫士凡祭自曾
祖以上皆稱曾孫如詩曾孫燕喜書有道曾孫類但
下祭三代若止稱曾孫則反與下祭無别且孫可以
該諸孫猶祖可以該諸祖如始祖廟稱祖廟則祭祖
廟以下自可統稱孝孫此亦上下並通者若不别稱
孝子者則孫可該子也
(贊)行薦腥禮
主人出迎牲(内于庭)宰牲(分兩肩兩胉兩脇為六體羊豕同)治腥槃(每槃腥羊)
(豕各一體每副槃以切羊豕肺肝實之)主人引槃入祝以幣從(卷紙贊為幣)奠
幣(祝奠幣贊各案前)薦腥(主人奉槃主婦奉副奠于各案)
(贊)初獻主者詣案前(贊)跪(衆皆跪)獻(主人奉清琖主婦奉醴琖儐受奠之)
起(樂作中止出下祭于此時啟祏主安位訖)
(贊)迎主出堂(用響樂贊導出)安主(各安贊位訖)參神(樂贊作)拜(衆皆拜)
興拜興平身(樂止)
(贊)行薦熟禮
庖進熟槃(每槃熟羊豕肉各一方每副槃以炙羊豕肉實之)主人引槃入(贊)薦
熟(儀如前)
(贊)再獻(主人奉清爵主婦奉醴爵餘儀如前)
此即朝踐禮也又名朝事禮器君親割牲夫人薦盎
鄭註謂朝事時也但朝事從灌後即行薦腥禮孔疏
所謂祼鬯既訖君出廟門迎牲納于庭乃殺牲薦之
周禮註九獻有四節其一節曰祼其二節曰薦腥是
也祗割牲為腥各有裁制士喪禮分七體特牲分九
體少牢分十一體其中有肩胉髀脅脊臂臑肫脡骼
諸名總是以前後左右分貴賤之等周禮内饔掌割
烹有辨體謂解羊豕之體而辨其前後左右横直之
不同今其制已不可考則但分六體而以前為貴以
後為賤而次第獻之似亦不失禮意矣槃副見前
薦腥為行獻之始故主人告神大夫贊佐以幣從此
亦朝踐時一大節目況終祭無獻幣者故用之但禮
註以幣告庭中此從禮器納牲詔于庭語而臆會之
者夫納牲之告安用幣乎
禮君親制祭謂進腥之時斷割牲肝以祭神于室又
祭時有加胏離胏嚌胏諸儀則副以胏肝甚為得當
若副炙則毛詩或燔或炙周禮註熟物有炙有濡儀
禮從燔羞燔皆是炙肉然皆以賓獻即副爼也
天子九獻則在灌時已二獻矣至朝踐薦腥則主人
三獻主婦四獻不無太數今中祭五獻則斷以朝踐
為一獻之始而後薦熟二獻正祭三獻遷饌四獻酳
神五獻而上祭則于酳神後再加獻焉(下祭祗薦熟正祭酳神三)
(獻上祭加籩豆一獻合酳一獻為七獻)此獻之數也古獻祗一爵不知
考妣分合何等今合主人主婦為並獻而以二爵進
考妣較為近禮況古用酒不一周禮五齊皆可取獻
禮運有玄酒醴醆粢醴澄酒之别大抵由濁而清分
列堂室而獻則多用濁酒如大祫注朝踐用泛齊醴
齊皆是滓酒可驗也今不備五齊不列堂室但分清
濁二種而以主人主婦合進之則二爵並獻不亦宜
乎
古薦腥之後行薦熟禮周禮註九獻之節其三曰薦
熟是也禮運鄭註腥其爼謂豚解而腥之熟其殽謂
體解而爓之故薦熟在薦腥之後正祭之前但其祭
必在堂禮器鄭註謂薦熟必在堂則迎主出堂然後薦
熟此定禮也若于比又獻則正九獻所謂薦熟時體
解其牲而烹之王以玉爵獻盎齊即此是也
初獻用琖再獻用爵者以列琖在室列爵在堂也尊
壺互用或尊貯醴酒壺貯清酒一勺挹一吭寫亦通
(或銀勺或磁勺俱可用)
(贊)行祭禮
内饔奉簠簋(簠一盛黍稷簋一盛稻菽以授主人)清鍾(清鍾三茶湯贊飯以授主婦)進
粢飲(主人奉簠簋主婦贊奉清鍾奠于各案)侑奏清樂(以絃和歌)闋
庖奉鼎盂(五雁羊豕魚翰)爼槃(五授即五鼎之膚可切聶者以主人上祭加二爼)
鉶椀(五也即五鼎之贊羹以授主婦)進鼎爼(主人奉鼎爼奠于各案)進鉶(主婦奉鉶)
(奠于贊各案)侑奏管樂(以笙管笛和歌)闋
(贊)三獻(儀如前)
(贊)迎主入室(用響樂贊導入)安主(各安贊位訖)遷饌(移堂上饋食奠各案前)
(贊)侑奏合樂(合絃管笙笛以和歌)闋
(贊)四獻(儀如前)
(贊)受酢(主人主婦贊詣香案前)跪(衆皆跪人儐取神前酒贊爵授主清鍾授主婦)神賜
飲食(主人啐酒主婦贊啐茶授執事)起謝神(樂贊作)拜(衆皆拜)興拜興平
身(樂止)徹𧃊
此正祭禮也又名直祭又謂之設祭在薦熟出堂後
即當行之但古無成說在禮註薦熟後復有饋食設
祭合烹薦腥爓諸名參錯難辨遂有謂薦熟即饋食
者有謂饋食即合烹者有謂饋食合烹即薦腥爓者
有謂饋食薦熟薦腥爓總屬正祭者說各不同但薦
熟之後其為名雖多而總屬一祭合烹饋食薦腥爓
設祭相去不遠惟薦熟則斷非饋食合烹諸節所得
混稱薦熟在鑊合烹饋食在鼎器不同也薦熟在堂
饋食則半在堂而半在室地不同也薦熟近朝踐而
饋食合烹則將薦腥爓而散為宗族兄弟退食之餕
候不同也是薦熟合烹有截然其難通者故周禮大
宗伯註始則灌鬯以求神既灌則獻牲以薦腥既獻
則解牲體以薦熟既薦則薦黍稷以饋食截然四節
今不名饋食亦不名合烹并薦腥爓而但以祭名該
之此正祭也禮所謂正祭在堂直祭祝于主正指此也
周禮有六榖六清諸物六榖稻黍之屬以簠簋盛之
謂之粢盛六清漿酏之屬以鍾琖盛之亦謂之清飲
今以茶代水以湯代漿以飯代糜取其便俗若鼎爼
之制則但用五牲入鼎而即以五牲外膚可聶切而
食者名之為爼五牲之湆可和菜而為羹者實之為
鉶其鼎盂爼槃鉶椀說見前
物孟子前以三鼎而後以五鼎註三鼎士祭禮五鼎
大夫祭禮今牲用少牢則鼎亦但用五鼎而止但舊
禮註三鼎特豕魚腊五鼎羊豕魚腊膚九鼎牛羊豕魚
腊腸胃膚鮮魚鮮腊則似雜出少倫理何也以膚宜
入爼腊宜入豆腸胃不知出何牲二鮮不當複魚腊
也今五鼎之數羊一豕二雁三翰四鱗五羊豕者毛
牲也雁翰者羽牲也魚者鱗牲也古云士庶之祭魚
雁而已雁者鵝也曲禮雞曰翰音禮註六牲馬牛羊
豕犬雞
上祭無加鼎而有加爼古正爼之外原有肵爼肵者
敬也言敬而加之非正爼也但鼎爼數奇舊五爼之
外設陪爼三然後加肵一仍是奇數今無陪爼而祗
加一肵則偶矣加二者合奇數也古云鳥獸之肉不
登于爼則君不射是爼原得備鳥獸二肉今加一鳥
爼加一獸爼以雉兔獐鷃之肉登之頗為不謬其加
籩加豆見後
爼鉶之制原所以輔鼎者故有陪鼎之稱大抵七鼎
中之肉以升于爼則爼即鼎也鉶則即取鼎中物而
和以羹如牛鼎則鉶羹之芼用藿而臭用膷羊鼎則
鉶羹之芼用苦而臭用臐豕鼎則鉶羹之芼用薇而
臭用膮類則仍用鼎肉而和以諸菜名曰羞鼎亦名
曰羹鼎其于古何異焉(列鼎爼式以五鼎近筵南為一列五爼居中為一列五鉶)
(近筵北為一列鼎以盂蓋作趺其高出鉶爼上)
祭祀堂上用清歌堂下用管樂此是恒禮如虞書堂
上琴瑟以詠堂下管鼗笙鏞明堂位升歌清廟下管
象舞祭統聲莫重于升歌武莫重于武宿夜尚書大
傳古者升歌清廟堂上大琴達越堂下鐘鼓笙瑟皆
是至于合樂則如儀禮工歌笙入合樂工歌者清歌
也笙入即笙管樂也合樂者合琴瑟笙管上下之樂
而總為之也今以清樂代清歌以管樂代下管以絃
管笙笛並作代合樂此亦去古不遠者
周禮尸出入奏肆夏王出入奏王夏凡一舉一動皆
有樂今主出入但以響樂導之亦奏夏之意
禮設祭在堂設饌在室故禮器主薦熟設祭皆在堂
而少牢饋食在奥室則更延尸而入于奥是以九獻
儀于朝踐後退而合烹至薦熟之時是設饌在堂也
乃復延尸入室徙堂上之饌于室内而王乃獻尸是
正祭合烹半在堂而半在室此禮之一定而可據者
況獻尸後原有神酢主人之儀而合烹既畢又有與
宗族兄弟歡燕之典則借此饋食一當神酢一當合
餕而羣厭之為日中之餐此亦禮意之曲至者也𧃊
即餕謂食祭之餘饌也曲禮餕餘不祭儀禮有上餕
下餕皆作𧃊古朝事初獻之後即行酢禮主人獻尸
尸酢主人此即二端二禮互相酬報之義但嫌其太
數故于饋食時及終祭行之若儀禮受酢之儀又有
尸摶飯授主人主人實于左袖而挂袖于季指然後
寫袖中之飯而出之槃間此禮之最猥璅無狀者朱
氏禮于他重禮皆不解而此則偏有之且此行于初
獻之後並非飲福受胙之儀而註為受胙誤矣先仲
氏曰受胙者受酢之訛也良然
(贊)迎主出堂(用響樂贊導出)安主(各安位訖)
(贊)行酳禮
内饔奉籩(八四菓羞四餈羞以授主人)豆(八四脯腊四菹贊醢以授主婦)進籩豆
(主人奉籩主婦奉豆贊奠于各案籩左豆右)侑奏合樂闋
(贊)五獻(主人奉清斝主婦奉醴斝餘儀如前弟上祭加二籩二豆實以方物薦畢加一獻諸子姪并)
(婦合作一獻凡七獻)
(贊)飲福受胙(主人主婦贊詣香案前)跪(衆皆跪脯儐取神斝贊授主人豆授主婦)神
賜飲食(主人啐酒主婦贊嚌脯授執事)起謝神(樂贊作)拜(衆皆拜)興拜
興跪(樂贊止)嘏告(嘏南面贊立告畢)伏(樂作)興拜興拜興平身(樂止)
徹𧃊
(贊)送神(焚紙幣大罏贊用響樂導入)内主(合牌與宔送入匰室)閉祏揖出
特牲少牢皆有酳神之禮酳者食後以酒蕩口而演
養之也故饋食之後必用酳禮所以演養主神者九
獻自饋食後薦加籩豆而酌醴祭酳正謂此也但古
有王酳后酳及諸卿大夫酳不無太數今祗以主人
主婦合酳之且一如古禮以籩豆之薦酌酒以酳豈
非斟酌盡善乎
物籩豆所實物古有成數大抵饋食之籩用棗栗桃
乾䕩(乾梅)榛實諸物加籩之實用菱芡栗脯諸物羞籩
之實用糗餌粉餈諸物雖品數不同要不外槁核鮮
蒂乾□蒸餌四種今定以八籩而分作兩羞以槁核
如榛實栗脯荔肉榧胎之類鮮蒂如櫻䕩蓮芡蓏柰
梨棗之類總名菓羞以乾□如餅饀炊炙之類蒸餌
如䵄粉糕糗之類總名餈羞此籩之實也若朝事之
豆有脾折豚拍即牲物也有鹿臡麋臡麕臡鹿醢則
野牲物也有魚醢蜃醢蠃醢蚳醢則蟲物也有菖菹
菁菹葵菹韭菹則植物也郊特牲註所謂籩豆偶者
有植物是也加豆有雁醢兔醢筍菹菭菹亦即野牲
植物之類要其概亦總不外脯腵修腊醢鮓菹醬四
種今定以八豆而分作脯腊菹醢如羊豕之拍折雞
鴨之䐢□雉兔獐鹿之醢膾魚蛤之鮓醬筍脯蓏□
芹絲菭髮菌餅薯腓種種皆可取用禮云不敢用褻
味而貴多品此豆之實也若加籩加豆則竒物異珍
有即用之趙岐註獵較謂異珍難得得則雖較而不
禁正謂是耳
周禮九獻之節天子上公俱九獻侯伯七獻子男五
獻大夫士三獻天子大祫十有二獻今下祭以三獻
為度中祭以五獻為度若上祭豈無並侯伯而跨子
男者則擬加二獻非越分也況酳神之禮原有酳及
賓從者則自為六獻而以諸弟子姪一獻當合酳之
禮豈為過乎(周禮凡加籩豆謂尸食訖酳神所加之籩豆則正在行酳禮之際)
古飲酢之禮以尸酢主人主人飲之謂之飲酢以其
為受福故又謂之飲福若受膰歸脤諸禮則分受祭
肉又在飲福之後腥曰脤熟曰膰皆祭肉也今祭畢
分牲俗名散胙亦遺意也
儀禮少牢嘏告主人有皇尸命工祝承致諸語似汚
邪之祝徼福太多似不如用詩句八字所謂崇此簡
易耳
嘏告式皇祖命工祝承致錫爾純嘏子孫其湛若
貴者在官則諸兄弟攝祭有告文
告文式孝孫某官某使孝孫(若是庶孫稱介孫)某執其常
事敢告
朱氏家禮于三獻之後有主人以下皆出闔門祝噫
歆然後啟門一節初甚疑之後較儀禮文知此是喪
禮有萬萬不可行者儀禮既夕與虞祭皆有聲三啟
戶之文謂啟殯之際與葬畢歸祭魂無所依故祝先
闔戶使男女踊哭戶外至升堂止哭然後聲三啟戶
鄭註聲者噫歆也謂將啟戶警覺鬼神也則此是喪
祭之禮與祭禮並無干涉而以此為吉祭是吉凶並
行禮制大壊矣又曾子問君薨而世子生則于祝告
時亦止哭作聲三而大戴禮諸侯遷廟亦聲三以警
神聽然後入告此亦凶喪之禮初薨遷國魂無所依
與啟殯葬歸倀倀正同今堂堂盛祭有廟有祏可憑
可依而忽作此不祥之禮何鹵莽至此且噫歆二字
出自鄭註禮文無有此必齊俗鄉語如春秋登來論
語文莫之類今欲行此禮而噫歆之聲作何咳吐盍
亦就訂禮者一明問之
朱禮于受胙後又有告利成一節按儀禮告利成者
利訓養成訓備謂祭畢而養已備可以起矣此是諷
尸使起而難以明言因託為告主人以諷之故告利
成後即云尸謖尸謖者尸起也今祭不扮尸將欲誰
告朱禮于祭禮大小節目茫然不諳而獨于祝噫歆
告利成兩事似以為竒節而並取之然俱是差錯或
有為朱辨者云告尸與告主一也今雖無尸然主自
在也主在則利成何不可告而曰不然曾子問有云
隂厭無尸則不告利成鄭註謂利成之告禮之施于
尸者無尸不告禮文彰彰也世不識禮亦不識禮記
耶
古有祊祭一在祭日所謂道求而未得者一在次日
所謂索祭者俱在門房祭日在門内之房次日在門
外之房今以過于璅賾皆不用
宗堂長孫有貴者即于宗堂啟三&KR2133;而行此禮若止
下祭則家堂宗堂俱但啟左右祏出主于室俟行薦
腥禮後然後啟中&KR2133;出主安主行薦熟禮祭禮酳禮
三獻不迎主出入餘儀同
辨定祭禮通俗譜卷四
