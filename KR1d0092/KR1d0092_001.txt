辨定祭禮通俗譜卷一
翰林院檢討毛竒齡撰
古禮不傳久矣曲臺十七篇祗得士禮而李氏所上周
官經則專記周代官政而不切民用若戴馬禮記率戰
國以後學徒所錄零論襞屑並無一通全之禮可為世
法而漢宋羣儒則又各起而聚訟其間于是古禮亡即
俗禮亦沫沫焉幼時與仲氏學禮傷時俗蠱壊思一補
救而無可考證不得已取朱氏家禮一書為之胚模而
其書鮮據不惟古禮不甚合即時俗有未便行者會崇
禎之末東江被兵與仲氏分竄者久暨鼎定未幾子
復以避人故流離走四方學既荒落而壯齒又復磨滅
胸腹無所記即有記途路無書難用為引斷因思禮制
煩賾或得先取二重禮所云民食喪祭者略為之考辨
以存初志而中間被
召留京師十年暨歸田而仲氏已亡予亦老不親學矣
大司成汪霦予同年同館廬墓湖濱與其子曰講三禮
予敬而就之新安姚際恒著禮記釋滯論時作主客而
仁和學師氏唐彪每以祠堂禮下詢因慨然于心仍取
朱氏家禮并各族祠堂禮酌啐而條理之先輯為祭禮
通俗譜以備參考若夫二重之未具則仲季論喪尚餘
雜錄世多學人豈無起而踵成之者予重有待焉
一祭所
凡家屋有前堂(俗名前廳)後室(俗名内堂)兩重者以後室東一間
(凡屋不能皆南向其曰東西南北者祗左右前後也後倣此)藏先世神主于其中名
曰家堂即無兩重者祗以前堂棟北架柱間(凡屋五架七架不同)
(以向後二架為度)立壁以分其半而藏神主于後半之西壁東
向置一庪閣以安之(庪閣即庋閣接木為庪)其名同前
古禮最重者貴貴故祭先之禮惟貴者始得立廟如
王制祭法所云天子七廟諸侯五大夫三適士二士
官師一庶人祭父于寝其多寡等殺皆以爵位為升
降此惟三代封建之世世爵世官得以行之今則貴
不長貴賤不長賤父賤而子貴則子立廟子貴而孫
賤則孫又毁廟即一人而朝進其官則朝立廟夕褫
其爵則夕又毁廟(若世官褫爵則其子替之矣如酖叔牙而立其後類)不轉瞬
間而驟立驟毁豈可為制是以漢唐以來俱無建廟
之文即南渡紹興嘉泰諸年每為秦太師韓平原郡
王屢請立廟而制終未定于是朱文公熹創為家禮
一書間取文潞公司馬温公祠堂之制以為祭典謂
廟不可得則姑以祠堂代之而不知祠堂似廟而實
非廟廟祗一主而祠堂無限主廟必有名(如祖廟禰廟類)而
祠堂無可名其中所祭之主與主祭之人俱周章無
理即揆之于今凖之于古而百不一當(說見後)然且聚
族祭賽事近蠻俗而究其實則仍與帝王祫禘之禮
顯相僭越(祫禮合親廟及祧廟之主皆升食祖廟漢儒說禘禮亦然)況廟尊祖貎
(說文尊先祖貎也)以堂宇得名(爾雅有東西廂曰廟無者曰寢曰室)而祠則祭
之别稱(祠祭也又說文春祭曰祠)史凡立祠建祠毁其祠皆謂建
祭與廢祭非謂創其廟毁其廟也即後漸誤祠作廟
亦未嘗祠廟溷稱如立諸葛祠而祭其廟類(諸葛亮亡向充)
(謂宜立祠于沔陽欲祭者皆限至廟以斷私祠)豈可以祠之一字作廟屋稱
乎
古廟在家屋之内曲禮曰君子將營宫室宗廟為先
以廟在宅居左也故檀弓曰喪不慮居以廟在居前
若因喪慮居而賣其宅將必并廟而賣之故不慮則
廟在屋内明矣但廟制二層前堂後室室即寝也(月令)
(註凡廟前曰廟後曰寝寝即室之别名如王宫曰小寝後室為内寝類)家屋亦然(前堂後室)
今既不立廟則即借所居之室而分為廟室以藏主
其中且以當庶人祭寝之寝其必在東一間者周禮建
國神位左宗廟右社稷考工記匠人營國左祖右社
而漢書直曰宗廟居陽示不忍死親之義則明在東
矣乃不學之人謂神道尚右當在西首且引漢後唐
初廟制(漢廟制同堂異室以西為首唐貞觀間許敬宗所奏廟制亦同)與宋人祠堂
式為據(司馬公文潞公祠堂式皆神主並列以西為首)不幾與先王左祖之
義相乖反乎若神座考妣考西妣東則禮坐尚右如
燕坐布席以西為上禮坐饗賓以西為尊類不必神
道尚右始然也若神道尚右則仍死親矣豈禮意乎
或者所居庳陿有堂無室則割堂之半後為寢(廟制前楹)
(為庭後壁為寢先仲氏曰廟庭如今之前軒廟寢如今之後軒類但庭亦有名寢者如檀弓註兩楹之間)
(名路寢類惟廟寢之寢則多指廟後之室與廟半之後言)漢傅昭儀傳註所云廟
之前曰殿半以後曰寢是也其曰西壁東向者古者
堂室之制無不南向廟制皆然(廟所以象王之有朝故王于廟祭賜卿王)
(南面卿北面受之)今曰廟有東向者無學之言也但堂室庭
楹雖俱南向而室之為制則南設一牖而啟戶于東
南之一隅從戶入室則轉身向西以西為室盡至尊
之地藏主于此(西壁穴為石室藏主故曰宗祏)而夾于西南之奥與
西北屋漏之間此其勢不得不東向是其所謂東向
者主也非室也今前堂後室則屋皆南向故主在東
間而仍南向若在半寢則中當通門勢不得不如藏
主之室而西負東向此凖之古酌之今而兩相合者
其曰庪閣者亦以寢陿便安置也此皆自然之禮也
凡祭祗在室遇有貴者則迎主而祭于前堂否則仍返
祭在室其為半室亦如之
禮大夫士祭于廟庶人祭于寢今既無廟制則當依
古禮以堂後之室為寢使庶人祭于此已不為僭儻
或驟貴則仍可依立廟之制祭于前堂蓋卿士已上
之祭原兼堂室藏主設主皆在室而迎祭于堂所謂
室事交室堂事交堂者儻其後不繼貴則仍可返而
祭之于室是不需立廟亦不需毁廟冥然無形跡之
可間而且前不悖古後不戾今人人可行戶戶可倣
此良法也即半室之寢士大夫庶人皆可藏主而庶
人則專祭于此貴者則兼祭在堂其與前堂後室之
禮無一不同儻或貴有贏財另辟後室夫誰禁之
凡祭謂凡人之祭指庶人言若祭法則有專在室者
如虞于室類(小記虞杖不入室士虞曰虞于寢寢即室也)有兼堂室者如
詔祝于室坐尸于堂類(此郊特牲文若禮器又有納牲詔于庭血毛詔于室羹定)
(詔于堂類)但古祭貴周遍自室至門大祭必周今迎尸繹
祊俱無其事則祗在堂行禮而迎室主以就之亦勢
為之也
少儀凡祭于室中鄭註天子諸侯有坐尸于堂之禮
卿大夫以下無之正祭饋食並在室中此云迎主而
祭于堂非僭也以為卿大夫適士俱當祭廟惟庶人
祭寢此以堂當廟故在堂況諸侯有祭堂之禮儻爵
尊則儗之諸侯庸為僭乎
若在通族之長支則另辟前堂之左三間藏遠祖之神
位于其中(若所居庳陿則祗辟一間臨祭則迎位而祭于前堂以通族多人慮不容也若又不足則)
(通族助成之)通祭之以為合宗之禮名曰宗堂若舊有祠堂
者則就其堂以行事其名同前(但名宗堂或仍名祠堂今俗名宗祠非是說見)
(前)
前專祭之所此則通祭所也古天子諸侯之弟另立
一宗主祭祀燕饗以為合宗收族之法所謂宗子也
今其制已不可行而且以長支代宗子其名與實俱
不通則但仿其禮意而仍以長支稱之使其家立通
祭所而祭遠祖于其中遠祖者謂高祖以上之祖祭
法所謂遠廟程伊川所謂始祖與先祖俱是也祠堂
本俗製其祭法亦甚乖舛而以之收族則未嘗不可
用者位與主有别說俱見後
二所祭者
乃設父祖曾三主為三宔(音與主同)而藏以三匰(音簞)曰考室
曰祖考室曰曾祖考室復設高祖牌藏一匰曰高祖考
室始祖牌一匰曰始祖考室復設本房先世之賢者貴
者有功者為不祧祖牌合一匰曰世室(即不祧祖)每室設考
妣二宔而祔妾妣傍其易為牌亦如之卑幼散祔
古所祭有等殺天子七廟自始祖外祭父祖曾高四
親并高祖之父高祖之祖七世而止所謂七世之廟
也(漢韋鄭二家皆謂止四親廟非是見予廟制折衷卷内)諸侯五廟自始祖外
祭及高祖而止所謂五世之廟也大夫三廟無始祖
祭及曾祖而止適士二廟及祖而止官師一廟與庶
人止祭其父則士庶祭祖已為非分況可自始祖以
下父祖以上同堂饗祀以自取罪戾乎但追遠孝先
不嫌過厚宋程氏伊川原有士庶一祭亦不害上及
高祖之說而明儒湛若水釋祭法謂大夫三廟則高
曾可同一廟適士二廟則高曾祖可同一廟庶人祭
寢則四親可共一寢雖其說不經而意亦甚善嘗考
追王之典止及三世詩書每祭皆稱曾孫(如詩曾孫燕喜書惟)
(有道曾孫周王發類)則四親並祭特重三親況明初禮官用行
唐縣知縣胡秉中議許庶人祭及三代今俗祭祝詞
尚有稱三代尊親者則既遵古禮又奉王制限祭三
代甚為允當于是先立三代神主以為士庶之祭所
自始然而祭不可限萬一遇有貴者當祀四親則方
其貴時須增設高祖一主及其賤而又毁之與前所
云建廟毁廟同一非制且始祖之祭在大夫已無之
王制大夫三廟一昭一穆與太祖之廟而三此言别
子為大夫者(見註疏及予廟制折衷)若等為大夫則祭法祗以
父祖曾當三廟之數而不及太祖何況士庶然而木
本水源貴在返始故家國建祭皆特重始封之君與
始官之人而小記别子為祖在孔疏原有異地來此
便為始祖之說則凡家之遠祖有官閥開基與始來
遷此地者當立為始祖一祭況今時出仕上自三公
下及監司反有貴于諸侯及大夫者則孝先崇厚在
始祖一祭不為非分但竟設一主則庶人嫌于侵貴
而不為設位則立主毁主仍復多事因并設高祖一
牌始祖一牌各藏諸一室使備薦禮而後待貴者祭
之(說見後)謂為四親而實非四親謂為五廟而實非五
廟謂為三代而實不止三代在下不偪在上不僭此
真酌古凖今審經會禮之至善者也至于不祧則家
國一理天子以下俱宜有之其云賢者即忠孝節義
之人以德祀者也有功者功于家(若功于國即在忠義一類矣)以
功祀者也貴者以貴祀古祭重貴貴者得祀貴者得
奉祀三代世爵世官與漢後閥閱氏族皆是也然此
祗本房者也
祭法稱父為考祖為王考曾為皇考高為顯考始祖
為祖考其稱名有定數矣乃朱氏家禮稱父為考祖
為祖考曾高祖為曾高祖考而皆加皇字于其上此
本曲禮皇考與儀禮皇祖皇尸之文而誤用之者諸
禮所記本天子諸侯通稱故唐僖宗朝曾禁稱皇字
而易以顯字即家禮所稱明儒楊慎亦復以顯字易
之夫皇與朕在周時不禁而秦後禁之則禁之矣今
敢有朕已者乎若祭法以皇屬曾以顯屬高則又與他
經皇考皇祖之稱不合且顯義亦未安(康誥惟乃丕顯考文王顯)
(與考不屬如孟子丕顯哉文王謨類)今世所稱考祖考曾祖考高祖考
始祖考而上無加字在主與牌與祝則概以先字冠
之此據周禮舞大武以享先祖舞大濩以享先妣類
較最確當者至于世室之稱則本春秋世室屋壊及
明堂位文世室武世室之文皆指諸侯不祧者言自
宋儒少學誤以文武世室為文王武王之廟遂以此
為天子之制非也文世室伯禽武世室魯武公也
主者神主也宔者主之函也一作□說文云藏主之
器是也若朱氏禮作櫝則藏龜玉器褻尊甚矣牌者
揭也以木為牓而揭其稱也許慎五經異義謂大夫
已毁主則結帛士則結茅今以木為之耐久也主有
宔而牌無宔所製有隆殺也近親用主遠祖用牌者
近者隆遠者殺也高祖在四親之近而亦殺之不敢
祀四親也若室者則又藏宔與牌之外匱其製稍高
廣如屋平頂而前有槅門古本名匰周禮司巫祭祀
共匰主說文云宗廟盛□器是也今朱氏禮不知何
據又妄名為龕按說文龕龍貎博雅鋡龕受盛也字
書龕與勘同引楊子劉龕西陽為証至宋作廣韻始
有塔下室之註而毛晃增韻謂之為浮圖之室則龕
非室名即名室亦佛氏為之而可以之名祖堂乎(唐蘇)
(頲有利州北佛龕詩則其名不始廣韻但字註始此耳)
每室設考妣二主男西女東(說見前)若有妾者則祔妾
主于妣傍即改主為牌亦設考妣而使妾祔之所謂
與主同也其又曰卑幼散祔者則謂主祭者之妻妾
及子姪或先身而亡但散祔室外以俟主祭者亡後
分别祧祔有子者入之親堂殤無後者祔于祧室(見後)
各有安置若喪服小記云妻妾先亡則祔之祖姑祖
妾之傍所謂中一以祔(中一間一位也)孫祔祖曾祔父者然
說多難通如欲祔妾者當祔祖妾傍儻祖無妾則又
中一而祔于高祖妾傍高祖又無妾則無所中一矣
乃又曰可返而祔于考妣之傍依回如此是何如散
祔室外之為當乎若子姪之祔當祔祖室兄弟之祔
當祔曾室萬一有子姪之子當祔主祭者一輩之室
而身見主祭祖父並未亡也如之何則散祔室外最
為確當餘說見前
高祖易主為牌則主埋墓間或焚之凡易牌易博牌
(見後)皆同或曰焚非古禮則古凡立學祭先聖先師有
以暫設主而焚去者即結帛結茅亦然若埋主墓間
與漢制埋陵園意同必依何休註埋兩階間保無失
足致踐踏乎(凡分祭之家即三親亦設牌以無二主也)
乃設神&KR2133;于家堂北壁三分之而裕其中(言中一分廣也)中&KR2133;
安始祖考室近西北隅負壁南向安世室于西南隅亦
南向安高祖考室于東北隅倚壁西向安祖考室于東
&KR2133;之東南隅亦西向安曾祖考室于西&KR2133;之西北隅倚
壁東向安考室于西南隅亦東向各屏以朱版而題之
曰祏祏前共設神案一不設座其在庪閣亦如之
此安置禮也廣韻棲謂之牀神牀者神所棲也本作
&KR2133;言隠藏也賈公彦作覲禮註謂廟皆並列而並南
向今神&KR2133;並列而室皆異向尊卑不偶坐也禮堂尊
西北始祖居之(說見前)示尊也且以避廟主之居中位
也(宋人祠堂式恐侵廟制有虚其中者)迤南為世室次于尊也與始
祖同向類始祖也(始祖世室俱不祧)廟式皆南向主皆東向
(說見前)而高祖以下或西向或東向重昭穆也高祖本
四親而位中&KR2133;不敢祀四親也高祖始祖同薄壁(祖以)
(背負壁高以右倚壁)而不嫌于偪異向也且得與曾祖為昭穆
也(高中牀向西為昭曾西牀向東為穆)東西安四親而東闕一者所以
待高祖也曰貴則祀高祖耳蓋合觀為四親而分觀
之祗得為三代也(東西兩牀祗三室)其蔽以版者曰此祏製
也古以石藏主曰祏今木之(說見後)蓋以室為匰藏匰
者則為祏也其各為屏者向使祭三代乎則苐啟左
右而蔽其中若不為相聞者也使合祭乎則齊啟其
屏略無間然此真經營安置委曲斟酌之盡善者庪
閣雖卑陿而中分為三而蔽以屏亦猶是也不設座
未出主也且以杜夫人之或坐之也
左傳典司宗祏杜預云祏者宗廟藏主石室也蓋古
藏主于廟室穴西壁為塪而蔽之以石故左傳又云
反宗祏于西圃而徐註說文謂以石為藏主之室是
也晉唐以後别名為坎今以木為&KR2133;而亦名祏者以
坎與&KR2133;則皆有塪祏義耳
或疑匰盛主器不必是室賈公彦註謂以匰盛主來
祭所太祝取主而退匰似偶然盛主升廟之物非也
漢杜子春曰匰盛主器名而晉摯虞謂藏主有石函
函内有笥以盛主曰匰則匰者複函也宔祗藏一主
而匰則合祖妣而並藏之祏則又合諸匰而統藏之
雖俱名藏室而多寡不同
始祖與不祧之祖俱南面似乎無據按祫祭迎尸出
堂之時后稷與文武二尸俱南向餘尸俱昭穆東西
向夫后稷始祖也文武不祧祖也后稷文武俱南向則
始祖與不祧主其俱宜南向明矣若夫文武二廟韋
鄭以為在七廟之内夫七廟昭穆東西向者也曾文
武南向而猶在七廟中乎予作廟制折衷成未及此
節因并誌之
若夫宗堂三間則中一間為神&KR2133;者三一如家堂之為
制而苐合通族之不祧者為世室至于左右二間則皆
東西相向為夾室每向各五室共十室自始祖以下高
祖以上凡所祧祖俱入之而易牌而為博牌每一世為
一室一室共一牌次第書此一世祖名于博牌之間每
名合祖妣而直書之自北而南名曰祧室凡十室以次
遷毁外各屏以版與中堂同至通族無後者各依世並
列祧室殤則祔末室以次遷毁祠堂如之堂一間亦如
之
長房雖領宗而其祭三代薦始祖則猶之諸房也故
三&KR2133;並列與家堂同而獨不祧一室則合諸房之不
祧者而共藏其中所以備夫貴子孫合祭之禮而長
房之不祧者則已祔其中焉特四親遞祧當立祧廟
曾子問所稱遷廟者各為主而藏其中至大祫則合
而祭之公羊所謂升合食于太祖者今士庶之祭皆
所不及然祭法去壇為鬼而鄭氏說禮以為凡鬼不
可祭而皆可以薦即賈公彦註亦謂大夫之鬼薦于
祖壇官師之鬼薦于父廟是古凡祧主已去壇墠者
皆可私薦故程伊川有冬至祭始祖立春祭先祖之
說所謂先祖者正指高祖以上始祖以下之祧祖也
今合宗收族飲食燕饗逮及生人而每歲一薦尚不
能遍及先祖夫豈人情因于宗堂兩傍各設為祧主
之室東西列焉古廟東西廂名為夾室而今則以堂
左右當之東昭西向西穆東向尚存廟意而苐藏祧
室于堂旁則又與廟别曰不敢廟也一世為一室辨
等也合一牌祛煩重也祖妣直書者慮賾且慮其相
溷也自北而南從上以至下也限十世祭有盡也曰
十世則亦可以毁矣(世以十為遠如論語子張問十世可知史猶當十世宥皆指至)
(遠可驗)否則族大者慮不容也古殤無後者則祭于宗
子之室今祔宗堂者則猶之祔宗室也無後者依世
並列凖祧室世次而祔以等也殤十五至十九為長
十二至十五為中八歲至十一為下其祔末室者祔
祧主之末一室也其遷去以次者下殤終父母之身
中殤終兄弟之身長殤終兄弟之子之身也此所祭
之數也
古祔無後者皆間一以祔如伯叔父無後必祔曾祖
伯叔祖父無後必祔高祖然萬一有伯叔曾祖父于
此而無後則四親已絶無所祔矣故依世並列十世
則毁此至當不易之禮餘說見前
辨定祭禮通俗譜卷一
