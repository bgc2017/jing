陳氏禮記集說補正卷二十九
頭等侍衛納喇性德撰
祭統
祭統第二十五集說鄭氏曰統猶本也
竊案鄭氏見篇内有忠臣孝子其本一也及求助之
本祭者教之本禘嘗治國之本等語遂以本釋統字
而近世徐氏又以統指心而言祭有法有義皆統於
心亦以篇内有祭之心孝子慈孫之心等語也然愚
以為皆非也夫統者總統之義故易以乾元統天謂
貫天德之始終也春秋大一統謂天王為列國之綱
紀也此篇盡志盡物官備具備惠術可以觀為政廟
中可以象竟内以至祭有三重有三倫及於衛之鼎
銘魯之重祭莫不該載統括靡遺故名祭統非本與
心之謂也
禮有五經莫重於祭集說五經吉凶軍賓嘉之五禮也
竊案集說以吉凶軍賓嘉釋五經是矣然莫重於祭
未之解也鄭氏云莫重於祭謂以吉禮為首蓋大宗
伯吉禮之别十有二凶禮之别五賓禮之别八軍禮
之别五嘉禮之别六五禮之别總三十有六而吉禮
祀邦國之鬼神祗乃其首也故曰莫重於祭
致其誠信與其忠敬奉之以物道之以禮安之以樂參
之以時集說方氏曰誠信忠敬四者祭之本所謂物者
奉乎此而已所謂禮者道乎此而已所謂樂者安乎此
而已所謂時者參乎此而已
竊案集說雖引方氏說而物禮樂時四字未明注疏
亦無解今案徐氏伯魯云犧牲粢盛奉之以物也升
降酌獻道之以禮也鐘鼓干戚安之以樂也祠禴嘗
烝參之以時也此解甚切可補東滙所未備
不求其為集說應氏曰不求其為無求福之心也所謂
祭祀不祈也
竊案為者但知為私而不知為公即上文世之所謂
福非無所不順之備福也應氏只言無求福之心混
矣且祭祀不祈禮雖有此文然周禮大祝有六祈詩
小雅有以祈甘雨介黍稷榖士女之語頌亦有春祈
秋賽之詩月令祈來年於天宗則為公者未嘗不求
所不求者為已之福耳應氏泛引殊未精晰也
天子親耕於南郊以共齊盛王后𧖟於北郊以共純服
諸侯耕於東郊亦以共齊盛夫人蠶於北郊以共冕服集
說南郊等無解
竊案天子諸侯親耕有南郊東郊之異王后夫人親
蠶無北郊西郊之異異同之間宜各有義而集說缺
焉今取舊說補之鄭氏云東郊少陽諸侯象也夫人
不蠶於西郊婦人禮少變也孔疏云天子太陽故南
諸侯少陽故東然藉田並有東南故王言南諸侯言
東后太陰故北夫人少陰合西郊然亦北者婦質少
變故與后同嚴陵方氏曰東南陽地而耕為陽事故
於之以耕北者隂地而蠶為陰事故於之以蠶而南
又盛陽之地故天子耕於南郊冕服赤純者亦以此
東者少陽之地故諸侯耕於東郊冕服青紘者亦以
此此演註疏之說又加詳矣
君子非有大事也非有恭敬也則不齊不齊則於物無
防也耆欲無止也集說物猶事也
竊案君子之為君子須臾不離於恭敬故詩稱文王
曰雍雍在宫肅肅在廟不顯亦臨無射亦保左傳亦
曰出門如賓承事如祭仁之則也君子之敬無動静
無常變非必待齊而後然也劉誠意曰君子無一息
之不恭且敬何待於齊齊之所以篤其恭敬猶恐其
有未至而致之君子不自滿假之心也謂之非有大
事不齊猶可謂之非有恭敬則不齊大不可也下文
云不齊則於邪物無防嗜欲無止與此同疵漢儒記
禮之言多駁集說不為是正何也
舞莫重於武宿夜集說武宿夜武舞之曲名也其義未
聞
竊案孔疏武宿夜是武曲之名衆舞之中無能重於
武宿夜之舞皇氏云師說書傳云武王代紂至於商
郊停止宿夜士卒皆歡樂鼓舞以待旦因名為武宿
夜其樂亡也熊氏云此即大武之樂也集說既取武
舞曲名之文而不用伐紂宿夜之說蓋闕疑而不敢
輕信也然皇氏之云實為可從未可以書傳而棄之
百官進徹之集說進讀為餕
竊案此本鄭注進當為餕聲之誤也不若山陰陸氏
所云進而後餕餕而後徹不煩改字而其義自具備
也
夫祭有十倫焉見事鬼神之道焉見君臣之義焉見父
子之倫焉見貴賤之等焉見親疏之殺焉見爵賞之施
焉見夫婦之别焉見政事之均焉見長幼之序焉見上
下之際焉此之謂十倫集說鄭氏曰倫猶義也
竊案倫之為解義字不足以盡之增韻曰倫次序也
廣韻曰倫等也長樂陳氏曰鬼神父子親疎夫婦長
幼五者内之倫也君臣貴賤爵賞政事上下五者外
之倫也嚴陵方氏曰鬼神則變化有所通故曰道君
臣則嚴謹有所守故曰義父子則恩孝有所順故曰
倫貴賤則名位有所差故曰等親疎則遠近有所間
故曰殺爵賞則恩惠有所及故曰施夫婦則内外有
所辨故曰别政事則多寡有所一故曰均長幼則先
後有所次故曰序上下則情意有所接故曰際夫祭
以鬼神為主故首言鬼神之道至於惠之之道則祭
之末也故以上下之際終焉夫先後有序如此所以
謂之倫也
故祭之日一獻君降立於阼階之南南鄉所命北面史
由君右執策命之集說疏曰酳尸之前皆承奉鬼神未
暇策命此一獻則上文尸飲五君獻卿之時也
竊案經文明言一獻而注疏必謂尸飲五君獻之時
此其意以為祭祀為重不宜一獻而即發策命爾山
陰陸氏曰始獻即發爵賜禄不嫌蚤者重策命也史
由君右執策命之所謂詔辭自右金華應氏曰一獻
始命者以祭為先也不俟獻終而命者以賞為重也
凡祭有四時春祭曰礿夏祭曰禘秋祭曰嘗冬祭曰烝
集說周禮春祠夏禴秋嘗冬烝鄭氏謂夏殷之禮
竊案周禮大宗伯以祠春禴夏嘗秋烝冬享先王詩
天保禴祠烝嘗于公先王爾雅祭名春祭曰祠夏祭
曰禴秋祭曰嘗冬祭曰烝未嘗有春礿夏禘之制也
故鄭康成注王制祭統春禴夏禘秋嘗冬烝皆云夏
殷之禮然此特臆說無明文可據也其不信周禮者
直指王制祭統所記為周禮并詩與爾雅而疑之殊
不知禮記乃雜採春秋戰國諸儒之說非周制本如是
也故以為夏殷者固無明證直以為周禮者益屬武
斷矣不若兩存而缺其疑也
祭敬則竟内之子孫莫敢不敬矣集說無解
竊案此言人君能盡子孫之道以事其先而境内之
凡為子孫者皆化之故莫敢不敬山陰陸氏謂其子
孫受邑在境内者固為太拘而集說亦不免於略也
陳氏禮記集說補正卷二十九
