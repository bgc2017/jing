陳氏禮記集說補正卷二十七
頭等侍衛納喇性德撰
祭法
有虞氏禘黃帝而郊嚳祖顓頊而宗堯夏后氏亦禘黃
帝而郊鯀祖顓頊而宗禹殷人禘嚳而郊冥祖契而宗
湯周人禘嚳而郊稷祖文王而宗武王集說大抵祖功
宗德之宗與宗祀明堂之宗不同祖其有功者宗其有
德者百世不遷之廟也宗祀父於明堂以配上帝者一
世而一易不計其功德之有無也有虞氏宗祀之禮未
聞借使有之則宗祀瞽瞍以配帝自與宗堯之廟不相
妨但虞不傳子亦無百世不遷之義耳
竊案祭法有虞氏禘黃帝而郊嚳祖顓頊而宗堯國
語有虞氏禘黃帝而祖顓頊與祭法同郊堯而宗舜
與祭法異夫舜受堯之天下嚳者堯之父也固宜郊
嚳而宗堯矣若郊堯宗舜禹受舜襌以後事也承曰
有虞氏則不可解矣豈舜封丹朱於唐而使以堯配
天歟尚書大傳曰維十有三祀帝乃稱王而入唐郊
丹朱為尸此舜郊堯之證也至宗舜又似說有虞氏
子孫何也豈商均受封於虞宗舜為不遷之廟歟然
與禘黃帝祖顓頊郊堯並言恐非侯國所當備豈虞
為先代之後亦如祀宋二王之後有天子之事守歟
集說引國語而無辭何也要之王者禘其祖之所自
出而以其祖配之與宗祀嚴父於明堂以配上帝此
二禮皆自周始有祭法以為虞夏殷周四代皆有禘
郊宗祖之禮此江陵項氏所謂經生用其師說推次
而上以為當然非必有明文可據也若夫依文解義
則清江劉氏之說庶為近之劉氏曰祖非太祖言後
世祖之宗非宗祀言後世尊之也知非太祖宗祀者
以文王非周太祖武王非周宗祀周人祖后稷周公
宗文王也知祖者後世述之宗者後世尊之者以商
有祖甲祖乙皆非太祖中宗高宗皆非宗祀也大抵
非天子不禘非天子不郊非天子不建宗祖非有功
德不為宗祖非為祖宗無不毁廟故夏后氏不郊顓
頊而郊鯀者鯀無功食於廟則必毁故推以配天而
食於郊則世世修之此禹之孝也殷人郊冥者冥諸
侯也未受命不可稱祖宗與於祖則必毁故亦推以
配天而食於郊則世世修之此湯之孝也因是見廟
已毁雖有功不可復立故立武宫春秋刺之郊者祭
之至尊者也或配以祖或配以父三代雖不同所以
嚴父配天一也然則夏郊以鯀殷郊以冥而禮運云
杞禹宋契不同者蓋湯放桀封禹後以上公遷鯀而
郊禹武王殺紂封湯後以上公遷冥而郊契祭法言
其始禮運言其終也集說言祖有功宗有德為百世
不遷之廟是已而又言宗祀父於明堂以配上帝者
一世而一易不計其功德之有無也假使有虞氏宗
祀瞽瞍以配帝自與宗堯之廟不相妨此於經文何
據彼謂鯀可郊則瞍亦可配帝不知鯀障洪水而殛
死冥勤其官而水死即祭法所謂以死勤事者也其
功烈皆在可以郊配之列況鯀為崇伯冥亦諸侯瞽
瞍特一匹夫耳成湯尚不以無功之主癸配天而謂
舜可以頑嚚之瞽瞍配帝乎其謬亦甚矣
相近於坎壇祭寒暑也集說相近當為祖迎字之誤也
寒暑一往一來往者祖送之來者迎迓之周禮仲春晝
迎暑仲秋夜迎寒則送之亦必有其禮也
竊案孔叢子相近作祖迎孔叢子偽書也不足為據
雖迎寒迎暑周禮有之祖送則未聞也謂送之亦必
有禮此意之耳非有明文可據也不如鄭氏以為禳
祈之誤寒暑不時則或禳之或祈之禳祈之禮古兼
有之矣然張子又曰寒暑無定位暑近日壇寒近月
坎而已故曰相近於坎壇則并不改經文矣讀者詳
之
四坎壇祭四方也集說方氏曰四方百物之神也方有
四而位則八若乾位西北艮位東南坎位正北震位正
東皆陽也坤西南巽東南離正南兊正西皆陰也故有
坎有壇而各以四焉
竊案經言四方非言四維八方也乾坤艮巽何兼舉
之與且經言四坎壇將以四坎屬之西南隂方四壇
屬之東北陽方與抑以四壇屬之四正四坎屬之四
維與皆不可通之說也孔氏曰四坎壇四方皆為一
坎一壇山林川谷邱陵能出雲為風雨見怪物此四
坎所祭之神壇以祭山林邱陵坎以祭川谷泉澤是
也
非此族也不在祀典集說族類也祀典祭祀之典籍
竊案聖王之制祭祀一章非汎言祀典正以申明前
所以祭祀諸神之義山陰陸氏曰言稷嚳堯鯀禹黃
帝顓頊契冥湯文武以著四代禘郊祖宗非專為私
恩也孔氏曰日月星辰山林川谷釋上文泰壇泰折
等記也上陳宗廟及七祀并通適殤以下此經不覆
明之者此經所云是外神有功於民故具載之集說
未明言及此又安識此章何旨也
陳氏禮記集說補正卷二十七
