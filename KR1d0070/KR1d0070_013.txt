陳氏禮記集說補正卷十三
頭等侍衛納喇性德撰
禮運
禮運第九集說此篇記帝王禮樂之因革及隂陽造化
流通之理
竊案集說似矣而未詳明取黃氏日錄𤼵揮之黃叔
𤾉曰運謂氣運以所值之會而言也氣運在人則為
帝王禮樂之因革在天則為隂陽造化之流通然天
時人事相為符應禮樂隂陽相為表裏故其始也法
隂陽而作禮樂其終也以隂陽而贊禮樂此篇大意
不過如此疑出於子游門人之所記中有格言頗入
精微似非漢儒所及獨篇首大同小康之說乃謂禮
起忠信之衰道德之薄是即老莊之遺意豈孔子之
言哉讀者擇焉可也愚謂風會遷流江河日下五帝
之世有異三皇三王之世不同五帝五伯之世更不
及三王世變使然聖人制禮不過因勢會所趨而為
之沿革耳程子所謂不先天以開人每因時而立政
是也古時治多亂少後世治少亂多故有大同小康
之别賴禹湯文武成王周公六君子居小康之時成
郅隆之治當大道之隱俾大道之行則是帝王異世
而同道也故夫子於大道之行及三代之英皆云有
志未逮何嘗薄視三五以下乎石梁王氏以為有老
氏意非儒者語黃氏遂欲削去記文過矣
昔者仲尼與於蜡賓事畢出遊於觀之上集說蜡禮詳
見郊特牲篇孔子在魯與為魯國蜡祭之賓畢事而遊
息於觀上觀門闕也兩觀在門之兩旁懸國家典章之
言於上以示人也
竊案古者建國之神位左宗廟而右社魯之宗廟在
雉門外之左鄭氏以出遊於雉門兩觀之上為自宗
廟中出蓋據月令孟冬之月祈來年於天宗大割祠
於公社及門閭臘先祖五祀勞農以休息之故知蜡
祭亦祭先祖而注云祭宗廟也然宗社亦在雉門之
外烏知非於公社祭蜡而孔子與於助祭乎集說宜
有所考辨而但云蜡禮詳見郊特牲夫郊特牲亦第
言所謂八蜡者烏從見其所饗何地而事畢而出遊
於觀也耶
大道之行也天下為公選賢與能集說天下為公言不
以天下之大私其子孫而與天下之賢聖公共之如堯
授舜舜授禹但有賢能可選即授之矣
竊案集說之意即以堯授舜舜授禹為選賢與能是
與天下為公一意也孔氏正義則云天下為公者謂
天子位也為公謂揖讓而授聖德不私傳子孫即廢
朱均而用舜禹是也選賢與能者曏明不私傳天位
此明不世諸侯也國不傳世惟選賢與能如黜四凶
舉十六相之類此二說皆非也天下為公乃下文之
綱領選賢與能至不必為己皆所謂天下為公也猶
下文天下為家為各親其親以下諸句之綱領也
孔子曰我欲觀夏道是故之杞而不足徵也吾得夏時
焉我欲觀殷道是故之宋而不足徵也吾得坤乾焉坤
乾之義夏時之等吾以是觀之集說石梁王氏曰以坤
乾合周禮之歸藏且有魯論所不言者恐漢儒依倣為
之誠如其說則夏小正之書與坤乾何足以證禮注訓
徵為成尤非近儒有反引此以解魯論者謬甚中庸亦
無是說大槩此段倣魯論為之者
竊案之杞之宋而僅得夏時坤乾故有文獻不足之
嘆非謂二書足以證禮也然三正之建惟夏人統為
至善為萬世法程故夫子告顔淵問為邦以夏時為
首豈其無關於禮若夫殷正建丑為地統故易首乎
坤蓋取坤以藏之之義故名歸藏猶之周以建子為
天統而易首乾也其書決嫌疑定猶豫即箕子所謂
稽疑衍忒者亦豈無關於禮但記者非一手故與魯
論中庸大同小異耳王氏云漢儒依倣非也
故死者北首生者南鄉集說死者之頭向北生者之居
向南
竊案集說頭北鄉南既未能明言其所以然之故即
小註嚴陵方氏云死者仆故言首生者興故言鄉猶
未盡其旨也惟長樂陳氏曰北為幽隂而物之所終
始南為陽明而物之所相見死者所以歸根故必首
於隂幽終始之地生者所以芸芸故必向於陽明相
見之方京山郝氏亦云生明死幽如此方盡北首南
鄉之義
是謂大假集說假亦當作嘏猶上章大祥之意言行當
然之禮則有自然之福其福大矣
竊案周頌假以溢我春秋傳作何以恤我朱子以為
假之為何聲之轉也詩不瑕有害遐不謂矣皆作何
音臨川吴氏亦云假與嘏字通用不為無據然未若
讀作嘉大雅假樂君子毛傳云假嘉也此蓋謂祝嘏
莫敢易其常古則禮之大善者也若注疏謂假大也
雖本釋詁則是謂大大有是理乎
祝嘏辭說藏於宗祝巫史非禮也是謂幽國集說祝嘏
辭說禮之文也無文不行周禮大宗伯掌詔六號重其
事耳衰世君臣慢禮惟宗祝巫史習而記之故謂幽昏
之國言其昧於禮無以昭明治政也
竊案祝嘏辭說藏於宗祝巫史何以遂為非禮而謂
之幽國乎孔氏謂其辭說皆當從古法依舊禮今乃
棄去不用藏於宗祝巫史之家乃更改易古禮自為
辭說非禮也而國之君臣祇聞今日祝嘏之辭不知
古禮舊說當是君臣俱闇是謂幽國以前後經文考
之孔氏之說為長故表而出之
醆斝及尸君集說尸君君之尸也
竊案集說以尸君為君之尸非也延平周氏曰夏曰
醆殷曰斝醆斝非時王之爵而諸侯有用之及尸君
者非禮也所謂及尸君者君以獻尸而尸以酢君者
也長樂劉氏亦曰天子備六代禮樂其祭於宗廟也
獻酢君尸則用醆斝今諸侯亦用之不亦僭乎
故政者君之所以藏身也是故夫政必本於天殽以降
命命降于社之謂殽地降于祖廟之謂仁義降于山川
之謂興作降於五祀之謂制度此聖人所以藏身之固
也集說藏猶安也君者政之所自出故政不正則君位
危書言天工人其代之典曰天叙禮曰天秩是人君之
政必本於天而效法之以布命於下也社祭后土也因
祭社而出命是效地之政有事於祖廟而出命是仁義
之政有事於山川而出命是興作之政有事於五祀而
出命是制度之政
竊案集說之言辭不達意何以遂見聖人藏身之固
乎延平周氏曰先王之教命將欲使天下之人禀受
於己則己必先有所禀受而所禀受必以天地鬼神
者以其人莫不有敬畏天地鬼神之心則命之所以
行也命之大者則必曰降於天地祖廟而其小者則
必曰降於山川五祀此聖人藏身之固也又新安王
氏曰夫身居於位而政施於外天下見其政而不見
其身然政出而人無不從政善則君安故政者所以
藏身也然為政有道以禮為本立禮有要事神為本
必本於天者禮行於郊以事上帝此天子所獨而非
臣下所可並也自郊祀而下諸侯卿大夫位有尊卑
而祀事或可以通行然禮有等差凡為此者先王以
正名定分求至於禮行而身安也命者命祀之謂出
命而降於社天子有社諸侯亦可以有社謂之殽地
諸侯可以祭社而不可以祭天故也殽者雜而分也
天子大社兼土五色使諸侯立社各以其方色之土
授之殽地之謂也出命而降於祖廟則天子七諸侯
五大夫三尊祖之謂義親禰之謂仁廟有多寡皆可
以事其祖禰是以謂之仁義也出命而降於山川山
川在四方者天子祭之山川在境内者諸侯祭之山
川所産不一也財用於是乎出器用於是乎備是以
謂之興作也出命而降於五祀居則中霤門戶食則
有竈往來有行自天子至於卿大夫士均祀之位有
尊卑禮有隆殺有一定之法焉是以謂之制度也莫
尊於帝惟天子可以郊天此禮不可自上而下也命
祀自上而下者一曰社雖諸侯所可祭而不可以同
乎天子之大社也二曰祖廟雖諸侯卿大夫士所可
通祭而不可同乎天子之七廟也三曰山川雖諸侯
所可通祭而不可同乎天子祭四方之山川也四曰
五祀此小祀也然後上下通祭而無差等蓋有天子
之命者可以有事無天子之命者不容僭差使人知
天子如上帝之尊諸侯以下社廟百神無不聽命於
天子則尊無二上孰敢干之所以見其藏身之固也
王氏此說其義盡矣覺草廬吴氏求其說而不得謂
舊本以降命之上闕於地二字命降於之下闕郊之
謂本天降於七字殆不免以意推測也
故聖人參於天地並於鬼神以治政也處其所存禮之
序也玩其所樂民之治也集說此承上章言政之事謂
聖人所以參贊天地之道儗並鬼神之事凡以治政而
已故處天地鬼神之所存則天高地下萬物散殊聖人
法之此禮之所以序也玩天地鬼神之所樂則流而不
息合同而化聖人法之此民之所以治也
竊案集說處天地鬼神之所存玩天地鬼神之所樂
以所存所樂屬之天地鬼神蓋本之延平周氏其說
迂而難明孔氏正義曰處其所存禮之序者存觀察
也天有運移寒暑地有五土生殖廟有祖禰仁義皆
是人所觀察言聖王能處人所觀察之事以為政則
禮得次序也玩其所樂民之治者謂興作器物宫室
制度皆是人之所樂聖王能愛玩民之所樂以教於
民則民所治理各安其事業居處也只結上文命降
於天云云而義自了然無假别生枝節也
君者所明也非明人者也故君明人則有過故百姓則
君以自治也集說此承上章君立於無過之地而言舊
說明猶尊也故讀則君為明君今定此章三明字皆讀
為則字則上下文義坦然相應矣不必迂其說也君者
正身修德而為臣民之所則傚者也非則傚人者也君
而則人則是身不足為人所取則而反取則於人非立
於無過之地者矣惟百姓者則君以自治其身所謂文
武興則民好善也
竊案鄭氏據上三明字改則君之則為明而陳氏又
據則君以自治改上三明字為則皆未免拘滯正韻
云明視也廬陵胡氏曰明猶視也言下之所察視臨
川吴氏亦曰所明謂人所視傚明人謂視傚他人然
則上曰明下曰則理固相通豈必改歸於一乎
五味六和十二月食還相為質也五色六章十二衣還
相為質也集說酸苦辛鹹加滑與甘是五味六和也十
二食十二月之所食也還相為質者如春三月以酸為
質夏三月以苦為質而六和皆相為用也五色青赤黃
白黑也并天玄為六章十二月之衣如月令春衣青夏
衣朱之類還相為質謂畫繪之事主其時之一色而餘
色間雜也
竊案延平周氏曰十二食即周官所謂鼎十有二十
二衣即舜之十二章此因十二字附會之也唐孔氏
曰十二管每月各一得有還相為宫其事可明其食
與衣服惟有四時之異故周禮春多酸無月别食麥
與羊春三月其食皆同夏秋冬亦然無每月之異故
月令云春衣青衣夏衣赤衣三月皆同亦無每月之異
此云十二食十二衣似月各别衣食者熊氏云此是異
代之法故與周禮月令不同或則每時三月雖同大總考
之一歲之中有十二月之異故總云十二也集說之言雖
是而未確指十二食十二衣之止有四時之異也故詳之
故聖人作則必以天地為本以隂陽為端以四時為柄
以日星為紀月以為量鬼神以為徒五行以為質禮義
以為器人情以為田四靈以為畜集說此章凡十條自
天地至人情九條皆是覆說前章諸事
竊案集說言覆說前章諸事不免儱侗臨川吴氏曰
上文言人以天地隂陽五行而生故此以下言聖人
制禮以治人亦取法於天地隂陽五行也鄭氏曰天
地以至五行其制作所取象也禮義人情其政治也
四靈者其徵報也
王前巫而後史卜筮瞽侑皆在左右集說巫主弔臨之
禮而居前史書言動之實而居後瞽為樂師侑為四輔
或辨聲樂或贊威儀
竊案集說言前後之義未明侑為四輔本之鄭氏嚴
陵方氏曰不祥却於未然故前巫言行紀於己然故
後史以玉藻考之史有左右而此言後史者對前巫
言則為後而後自分左右也瞽以典樂侑謂侑食以
膳夫考之王日一舉以樂侑食瞽侑者瞽言其人侑
言其事耳若四輔疑丞輔弼比於三公豈當與瞽並
稱況前疑後丞又不在於左右乎
其居人也曰養其行之以貨力辭讓飲食冠昏喪祭射
御朝聘集記上言義之修禮之藏故此亦始言禮終言
義居人猶言在人也禮雖聖人制作而皆本於人事當
然之義故云居人曰義也冠昏而下八者皆禮也然行
禮者必有貨財之資筋力之強辭讓之節飲食之品亦
皆當然之義也
竊案鄭氏曰養當為義字之誤也故集說因改居人
曰義然先儒之以養為解者十蓋八九據王氏曰下
云穫而弗食食而弗肥字宜曰養家語曰其居人曰
養馬氏曰其居人則曰養何也禮者所以養人非以
害人者也禮以養人為本故曰養荀子曰恭敬辭讓
之所以養安禮義文理之所以養情通此則可以知
其所養之之意也蓋聖人之道寓於度數之間莫非
順性命之理而所以養人也其他長樂陳氏延平周
氏山隂陸氏龍泉葉氏蔣氏無不養字為說者也臨
川吴氏曰貨財者行禮之資筋力者行禮之具辭讓
者行禮之實飲食冠昏喪祭射御朝聘十者禮之名
也考之儀禮飲有鄉飲酒禮食有公食大夫禮冠有
士冠禮昏有士昏禮喪有士喪禮祭有特牲饋食禮
御於周官注見五御之名其禮亡四時朝禮有朝宗
覲遇四名惟覲禮存聘則有聘禮則集說言冠昏以
下八者又不若吴氏之以飲食十者為有據也
用水火金木飲食必時集說獺祭魚然後虞人入澤梁
及春獻鼈蜃秋獻龜魚之類是用水必時也
竊案虞人入澤梁獻鼈蜃龜魚者此用物之時非用
水之時也必如應氏云用水若藏冰頒冰止水蕩水
之屬為是
陳氏禮記集說補正卷十三
