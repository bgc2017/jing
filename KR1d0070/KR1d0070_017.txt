陳氏禮記集說補正卷十七
頭等侍衛納喇性德撰
玉藻
玄端而朝日於東門之外集說朝日春分之禮也疏曰
知端當為冕者皮弁尊次則諸侯之朝服又其次玄端
諸侯皮弁聽朔朝服視朝是視朝之服卑於聽朔今天
子皮弁視朝若玄端聽朔贈是聽朔之服卑於視朝且
聽朔大視朝小故知玄端為冕謂玄冕也是冕服之下
者
竊案鄭注以記文端字為誤而改從冕孔疏因而申
之且云日月為中祀而用玄冕者以天神尚質愚謂
記文固非鄭孔亦非也案國語云大采朝日少采夕
月孔晁云大采謂衮冕少采謂黼衣韋昭從鄭以大
采為玄冕於少采則無以言之矣周家朝日王搢大
圭執鎮圭而圭之藻藉有五采五就乘龍載大旂而
旂之象有日月交龍其壇曰王宫其燎則實柴其牲
幣則尚赤其樂則黃鐘大吕雲門禮與祀天神上帝
者大㮣同矣服不以衮冕而以祀羣小祀之玄冕豈
所謂稱也故馬氏以記稱玄端朝日蓋非周禮集說
輕信注䟽殊非闕疑之義
皮弁以日視朝遂以食日中而餕奏而食日少牢朔月
太牢五飲上水漿酒醴酏集說䟽曰皮弁服天子常日
視朝之服也諸臣同此服日中而餕謂日中所食乃朝
食之餘也奏作樂也日常日也朔月月朔也上水以水
為上也
竊案孔䟽引趙商問膳夫王日一舉鼎十有二物皆
有俎則三牲備案玉藻天子之食日少牢朔月太牢
禮數不同鄭謂禮記後人所集與周禮或合或否當
以經為正周禮六飲此五飲亦非周法也此辨同異
甚明集說失於引用特為補之又案山隂陸氏云周
禮王日一舉鼎十有二而此云日少牢朔月太牢則
王日一舉鼎十有二用少牢與朔月月半然後三牲
備耳禮君無故不殺牛王雖尊不應日殺然則鼎十
有二不必皆太牢楚語云天子舉以太牢舉蓋謂朔
月月半以盛者言也此說又能合異為同存之以備
攷案以舉為朔望之盛饌此國語韋昭注
動則左史書之言則右史書之集說無解
竊案孔䟽左陽陽主動故左史記動作之事右隂隂
主静故右史主言語之事周有内史外史大史小史
御史而無左史右史之名案周禮太史抱天時又左
傳太史書崔杼弑其君是記動作之事則太史為左
史也周禮内史凡命諸侯及孤卿大夫則策命之左
傳王命内史叔興父策命晉侯為侯伯是皆言語之
事則内史為右史也太史記行内史記言是正法若
其有缺則交相攝代洛誥史逸命周公史逸成王太
史也襄三十年鄭使太史命伯石為卿皆太史主爵
命以内史缺故也若太史有缺則内史亦攝之春秋
之時特置左右内史故襄十四年左史謂魏莊子昭
十二年楚左史倚相藝文志及六藝論云右史記事
左史記言與此正反於傳記不合其義非也馬氏云
動見於容貌為陽故左史書之言發於聲為隂故右
史書之大胥春合舞秋合聲意亦如此此二說甚明
可補集說之闕
御瞽幾聲之上下集說幾察也察樂聲之高下以知政
令之得失也
竊案注䟽以上下為憂樂政和則樂聲樂政酷則樂
聲哀瞽人審音以之侍側察樂聲上下哀樂防君之
失此集說所本也馬氏謂政有治忽故民有憂樂民
有憂樂故聲有上下上下雖殊而憂樂之聲均有焉
哀心感者聲噍以殺憂聲之下者也怒聲感者聲粗
以厲憂聲之上者也愛心感者聲和以柔樂聲之下
者也喜心感者聲發以散樂聲之上者也有瞽以幾
聲則下無匿情又與注䟽不同矣然注䟽以上為美
下為惡馬氏以上下兼有美惡俱是臆見不若長樂
陳氏說為得也其說云樂以中聲為本古者神瞽考
中聲以作樂典同言高聲䃂下聲肆正聲緩中聲者
非高而䃂下而肆一適於正緩而已御於君所之瞽
其察樂聲以中聲為量齊音傲僻驕志則聲失之高
而上宋音燕女溺志則聲失之卑而下不上不下則
中有瞽以幾聲則人主無流湎之心矣此言頗有証
據可訂集說之訛
食無樂集說無解
竊案年不順成則天子食無樂即大司徒荒政蕃樂
大司樂大凶弛縣之意皆憂以天下故也然食雖無
樂飲酒則有樂矣曲禮曰歲凶非飲酒不樂此亦集
說所漏也
凡有血氣之類弗身踐也集說踐音翦祭禮有射牲之
文此言弗身踐亦謂尋嘗也
竊案鄭注踐當為翦聲之誤也翦猶殺也孔䟽云此
謂尋常若祭祀之事則身自為之故楚語云禘郊之
事天子自射其牲又刲羊擊豕是也此集說所取也
第記云凡有血氣之類則螻蟻皆是不必指牛羊犬
豕矣踐讀如字猶所謂不履生蟲啓蟄不殺也陸氏
又云弗身踐者吾能弗踐而已不能禁人之亦弗踐
也解身字太拘
揖私朝煇如也登車則有光矣集說煇光皆言德容發
越之盛光則又盛於煇矣
竊案此注䟽舊說吳氏則謂煇如乃昧爽之際晨光
猶熹微也有光乃質明之時晨光已顯著也此從小
雅庭燎有煇庭燎有光得之姑存别解
天子搢珽集說珽亦笏也即玉人所謂大圭長三尺者
是也以其珽然無所詘故謂之珽
竊案珽非大圭大圭長三尺此長六寸大圭杼上終
葵首讓於天日讓於先王也珽挺然而已無所屈焉
盖王執鎮圭搢大圭以祀天以朝日以享先王執冒
搢珽以朝羣臣以見諸侯先儒合珽大圭為一蓋惑
於搢大圭搢珽之文已上陸氏馬氏辨之甚明集說
猶仍注䟽之誤
登席不由前為躐席集說竊意此經八字當作一句而
為字平聲蓋行禮之時人各一席而相離稍遠固可從
下而升若布席稍密或數人共一席則必須由前乃可
得己之坐若不由前則是躐席矣
竊案有此兩解注䟽謂登席由下不由前由前則為
躐席為此之故禮不由前如鄉飲酒禮賓升席自西
方主人介凡升席自北方皆由下升此為字作去聲
讀者一也集說謂人各一席而相離稍遠固可由下
升若布席稍密或數人共一席則必須由前乃可得
己之坐若不由前則是躐席此為字作平聲讀者二
也先儒多從注䟽以其有明証也集說所云恐未足
據
讀書食則齊豆去席尺集說引王氏云食則豆去席尺
讀書則與豆齊亦去席尺是齊豆去席尺
竊案此有三說注䟽謂非飲食及講問時而徒坐不
盡席之前畔有餘一尺示無所求於前不忘謙也讀
書聲則當聞長者食為其汙席坐則近前與席畔齊
以設豆去席尺不得不前坐就豆也又引或說讀書
聲當聞尊者故人頭臨前一尺食為汚席人頭臨豆
與豆齊故云齊豆其豆經一尺與去席尺亦一也合
集說為三說愚謂皆不甚通鄭孔以齊字句絶而以
豆去席尺申釋上句似單為食而言於讀書不屬矣
或說雖以齊豆改舊讀而其病亦然王說又似祗為
讀書矣凡三說所以舛者皆由分讀書與食為兩事
耳今案讀書食與上徒坐相反徒坐謂非飲食坐則
謙不敢近前而不盡席尺曲禮所謂虚坐盡後是也
讀書食謂因讀書而食則坐近席畔人頭臨前一尺
與豆相齊所云食坐盡前是也
君若賜之爵則越席再拜稽首受登席祭之飲卒爵而
俟君卒爵然後授虚爵君子之飲酒也受一爵而色洒
如也二爵而言言斯禮己三爵而油油以退集說無解
竊案燕禮臣先受爵而後拜此先再拜稽首而後受
燕禮公卒爵而後飲此飲卒爵而俟君卒爵燕禮爵
無算此禮止三爵故孔氏云此謂朝夕侍君得爵者
非大享之飲左傳云臣侍君燕過三爵非禮也蓋謂
侍君小燕耳集說略不一辨何也
垂綏五寸惰游之士也玄冠縞武不齒之服也集說此
言縞冠素紕而緌之垂者長五寸蓋以其惰游失業之
士使之服此以恥之耳不齒即王制所謂不帥教而屏
棄之者使之玄冠縞武亦以恥辱之
竊案集說二節俱言恥辱之而不較其輕重猶為缺
漏陳氏曰惰游之責輕於不齒縞冠素紕垂緌五寸
重於玄冠縞武惰游之辱則重不齒之辱則輕何也
盖惰游者一時之過不齒之辱不特一時而已苟變
惰游以趨職事則縞冠垂緌棄之可也若夫玄冠縞
武或服之終身或服之三年先王豈忍重其辱於悠
久哉然則以重馭暫義也以輕馭久仁也義故民畏
其威仁故民懷其德夫如是民孰不勵業而遷善哉
其說殊有分曉
大帛不緌集說大帛冠之白者凶服去飾故不緌
竊案左傳衛文大布之衣大帛之冠白繒冠也雜記
大白冠不緌謂白布冠也此大帛不緌應同左傳鄭
注謂帛當為白聲之誤也孔䟽遂援雜記以實之集
說略不分明㮣曰冠之白者何與
君衣狐白裘錦衣以裼之君子狐青裘豹褎玄綃衣以
裼之麛裘青豻褎絞衣以裼之羔裘豹飾緇衣以裼之
狐裘黃衣以裼之集說引鄭氏曰凡裼衣象裘色
竊案衣裘之色雖以相稱為貴然不必一色故狐青
裘加以玄綃衣白麛裘加以蒼黃之絞衣玄綃衣之
類尚不必一色則其外又可知也故冕服雖玄衣不
害其加於狐白裘狐青裘之上皮弁雖白布衣亦不
害其加於黑羊裘之上其衣裘同色者惟素錦以裼
狐白黃衣以裼狐裘耳集說引鄭氏衣象裘色之云
得半而失半矣
犬羊之裘不裼不文飾也不裼集說犬羊之裘庶人所
服裘與人俱賤故不裼以為飾也
竊案不文飾也不裼所該甚廣如聘禮使臣行聘之
時主於敬不主於文故襲裘是不文飾之事不裼裘
也至行享之時主於文故裼裘下文弔則襲不盡飾
也君在則裼盡飾也亦是此義集說謂犬羊裘裘與
人俱賤故不裼以為飾似以不文飾句釋上句矣案
方氏云犬羊之裘庶人之服庶人之容焦焦而無文
故不裼故繼言不文飾也不裼集說之誤蓋出於此
居士錦帶集說以錦為帶示文也鄭氏曰居士道藝處
士也
竊案鄭氏尚有一說書大傳曰古之帝王必有命民
能敬長憐幼取舍好讓舉事力者命於其君然後得
乘飾車騎馬衣文錦民之未命者不得衣不得乘乘
者有罰鄭氏釋之云居士錦帶然則此記所謂居士
即命民也以其有備成之文故錦帶古之居士有守
貞而不仕者如論語逸民是也有成材而未仕者如
鄉飲之賓介鄉射之君子是也荀卿曰古之處士德
盛者也知命者也今之處士無能而云能者也離蹤
而跂訾者也處士即居士漢書又謂之處子
凡帶有率無箴功集說凡帶各繂緶之處箴線細密不
見用箴之功若無箴功
竊案無箴功者謂實無箴線之功非若無箴功如杜
詩所謂裁縫滅盡箴線迹也故孔氏云無别裨飾之
箴功陳氏亦云無刺繡之功集說獨謂若無箴功失
之過巧
古之君子必佩玉右徵角左宫羽集說徵角宫羽以玉
聲所中言也徵為事角為民故在右右為動作之方也
宫為君羽為物君道宜静物道宜積故在左左乃無事
之方也不言商者或以西方肅殺之音故遺之歟方氏
曰徵角為陽宫羽為隂陽主動隂主靜右佩隂也而聲
中徵角之動左佩陽也而聲中宫羽之静何哉盖佩所
以為行止之節時止則止時行則行此設佩之意也
竊案集說既取注䟽又取方氏義非不具然草廬吳
氏之說更明云徵謂聲中林鍾律角則中姑洗也宫
謂聲中黃鍾律羽則中南吕也林鍾為徵隂聲之首
故居右徵三變生角角間二律與徵近故以徵配角
黃鍾為宫陽聲之始故居左宫三變生羽羽間二律
與宫近故以羽配宫無商者周樂不用商調也方氏
云孔子謂君子之音温柔居中以養生育之氣商於
四時為秋秋之氣肅非温也於五行為金金之性剛
非柔也故象德之佩享神之樂不用惟射樂偃旌於
商者以習武故尚義
君未有命弗敢即乘服也集說此言諸侯之卿大夫為
使臣而受天子之賜歸而獻諸其君君命之乘服乃得
乘服故君未有命不敢即乘服也左傳杜洩將以路葬
南遺謂季孫曰叔孫未乘路葬焉用之季孫使杜洩舍
路不可曰夫子受命於朝而聘於王王思舊勲而賜之
路復命而致之君君不敢逆王命而復賜之
竊案此記上言君賜車馬乘以拜賜衣服服以拜賜
即繼之云君未有命弗敢即乘服也意與上一串凡
為臣者受賜通用之禮集說從鄭氏獨分此句為諸
侯之卿大夫受賜於天子之事上下判隔矣故陸氏
謂非經賜雖有車馬衣服不敢輒乘服之若後世三
品雖應服緋必君賜而後服此說為優
賜君子與小人不同日集說君子曰賜小人曰與貴賤
殊故不可同日
竊案方氏分說賜與與注䟽不同引曲禮賜人者不
曰來取與人者不問其所欲為二字對舉之証集說
本之然賜字實與字虚舊說較為平穏周氏陳氏亦
云賜君子以德賜小人以力均賜之者恩也不同日
者義也如詩勞使臣則歌出車勞還卒則歌杕杜凡
以明貴賤辨等列也苟君子之與小人同日而賜之
是何異倒置冠履混淆珉玉乎
凡獻於君大夫使宰士親皆再拜稽首送之集說皆再
拜稽首送之者言大夫初遣宰時已拜送矣及至君門
以授小臣則或宰或士皆再拜而送之也
竊案此本注疏而稍改之意遂晦滯不如舊文為明
白也孔氏云皆再拜稽首送之者雖大夫使人初於
家亦自拜送而宰將命及士自送至於君門付小臣
之時宰及士皆再拜而送之也
禮不盛服不充故大裘不裼集說前章言不充其服與
此充字義殊此言禮之盛者則以充美為敬
竊案方氏云禮不盛服不充禮所以行道也故國家
未道則不充其服又案吳氏云此章前後有四充字
雖記者雜取非必出於一人一時之言然其意亦不
異蓋充者備也滿也備滿有盛之義焉不充其服如
衛文公大布之衣大帛之冠自抑損而不備滿充盛
其服也服服襲也充美也鄭氏謂充猶覆也蓋襲衣
掩覆裼衣使其美深藏於内而不淺露有如數仞之
牆不見宗廟之美百官之富是其美之在内備滿充
盛者也若露裼衣而見其美亦如及肩之牆窺見室
家之好不得為盛矣臣之於君不敢以充美自處惟
自抑損乃為敬君故臣以見美不充為敬也不敢充
服不充亦同此義集說謂充字義殊非矣
圈豚行不舉足集說舊說圈轉也豚之言循讀為上聲
謂徐趨之法當曳轉其足循地而行故云不舉足也方
氏謂此言廻旋而行羔性聚豚性散圈之則聚而廻旋
於其中矣故取況如此未知是否
竊案集說二解皆不明且近於鑿陸農師更有一說
以圈屬上句豚屬下句為草廬所取今存之其說曰
疾趨則欲發而手足無移圈句圈讀如杯圈之圈言
雖舉趾稍高尚循徐趨圈域之内豚俯其首豚行蓋
冕行也下文端行謂服玄端而行弁行謂服爵弁皮
弁而行吳氏曰案陸說似優於注疏蓋此節之首緫
言與尸行之節次言徐趨疾趨之異末言豚行端行
弁行及執龜玉而行四者之異也愚案集說於端行
頤霤如矢弁行剡剡起屨下亦引一說云端謂玄端
素端弁謂爵弁皮弁行容各欲稱其服也與仍舊說
以端為直以弁為急者不同則陸氏以豚行為冕行
者良是蓋冕後高前俯豚俯其首似之故以取况
燕居告温温集說燕居之時與告語於人之際則皆欲
其温和所謂居不容寬柔以教也
竊案鄭氏云告謂教使也孔氏云私燕所居色尚和
善教人使人之際惟須温温不欲嚴慄據此則燕居
告者謂燕居教人使人之時非兩事也
視容瞿瞿梅梅集說瞿瞿驚遽之貌梅梅猶昩昩瞻視
不審故瞿瞿梅梅然也
竊案瞿瞿驚顧之貌孝子在喪思見其親故若有形
影而驚顧也檀弓云既殯瞿瞿如有求而弗得是也
梅梅則微昧之意集說以為所視不審非矣
陳氏禮記集說補正卷十七
