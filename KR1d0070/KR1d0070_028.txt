陳氏禮記集說補正卷二十八
頭等侍衛納喇性德撰
祭義
春禘秋嘗集說王制言天子諸侯宗廟之祭春礿夏禘
秋嘗冬烝註云夏殷之祭名周則春祠夏禴秋嘗冬烝
也郊特牲饗禘有樂而食嘗無樂禘讀為禴然則此
章二禘字亦當讀為禴也
竊案禘嘗二字經文對舉者多矣中庸云禘嘗之義
郊特牲與此皆曰春禘秋嘗蓋祭莫大乎禘嘗爾雅
禘大祭是也經但舉天子祭之大者言之曰春秋亦
略舉四時言之耳鄭氏據王制改禘為禴夫周禮夏
祭曰禴祭之薄者故易曰東鄰殺牛不如西鄰之禴
祭謂作記者舉薄祭以明祭義恐不然耳
齊三日乃見其所為齊者集說見所為齊者思之熟也
竊案河南程子曰思其居處思其笑語此孝子平日
思親之心非齊也齊不容有思齊者湛然純一方能
與鬼神接横渠張子曰齊須是屏絶思慮至祭之日
便可與神明交若如此思之却惹起無窮哀戚如何
接神所為思其居處飲食惟當忌日宜然二子之說
若此然心之官則思不思則不足以通乎鬼神上章
云樂以迎來哀以送往下云樂與哀半豈必空空無
思始為齊乎商頌那之篇綏我思成烈祖之篇賚我
思成註以為致齊之所思則用成知齊之有思明矣
特經之所為齊乃思之誠一而無明從妄想耳非所
謂思之熟也
君子生則敬養死則敬享思終身弗辱也集說不能敬
則養與享祇以辱親而已
竊案此數句註疏與下節相聯集說屬之上節非也
曾子曰大孝尊親其次弗辱其下能養孝經修身慎
行弗辱先也未有以能敬養敬享為弗辱親者嚴陵
方氏曰生事之以禮所謂敬養也死祭之以禮所謂
敬享也然由未也父母既没慎行其身不遺父母惡
名可謂能終矣故曰思終身弗辱也然則終身者非
終父母之身終其身也即以養與享為弗辱身失其
義矣
如欲色然集說言其想像親平生所愛之物如見親有
欲之之色也
竊案大學如好好色論語好德如好色人情之欲無
有踰於色者故鄭氏云如欲色然以時人於色厚假
以喻之蓋誠之謂也而集說以為如見親有欲之之
色豈足喻其中心之誠乎且下文云其薦之也敬以
欲又云薦而不欲不愛也則不得以欲為親之欲益
可知矣
濟濟者容也遠也漆漆者容也自反也集說濟濟者衆
盛之容也遠也言非所以接親親也漆漆者專致之容
也自反猶言自修整也
竊案陳氏之解不若嚴陵方氏方氏曰濟濟者威儀
之齊遠則優游而不迫也漆漆威儀之飾自反則反
覆而不苟也濟濟者之遠則異乎趨數者矣漆漆之
自反則異乎慤者矣何其言之明且切也濟濟漆漆
其不為孝子事親之容審矣
孝子之有深愛者必有和氣有和氣者必有愉色有愉
色者必有婉容孝子如執玉如奉盈洞洞屬屬然如弗
勝如將失之嚴威儼恪非所以事親也成人之道也集
說和氣愉色婉容皆愛心之所發如執玉如奉盈如弗
勝如將失之皆敬心之所存愛敬兼至乃孝子之道故
嚴威儼恪使人望而畏之是成人之道非孝子之道也
竊案臨川吳氏曰以上十餘節皆言祭之義此一節
總言孝子事親之愛敬或生而事之或死而祭之一
皆如此也集說止言生事之愛敬不如吳氏之言為
完密矣孝子之道事死如事生若專為生事親而言
何以入之祭義乎
明命鬼神以為黔首則集說馮氏曰秦稱民曰黔首夫子
子時未然也顯是後儒竄入
竊案嚴陵方氏曰所謂黔首不特兆於周秦素問曰
黔首共餘食則黃帝之時固已言矣孔子曰黔黑也
凡人以黑巾覆頭故謂之黔首史記云秦命民曰黔
首漢家僕隸謂蒼頭以蒼巾為飾異於民也愚合二
說而觀之古人稱民或曰黔首如素問所稱黔首共
餘食是也或曰蒼生尚書海隅蒼生是也或曰黎民
黎亦黑也尚書所謂黎獻孟子所謂黎民是也本無
一定之稱至秦始皇二十六年方命民曰黔首爾猶
古人以我為朕上下通稱之秦并天下獨為天子之
自稱未可以孔子之言黔首為後人竄入也秦政十
年李斯諫逐客書棄黔首以資敵國亦在始皇命民
為黔首前
教民相愛上下用情禮之至也集說教民相愛上下用
情者饋熟之時以酬酢為禮祭之酒食徧及上下情義
無間所以為禮之極至也
竊案教民相愛對上教衆反始而言特文稍變耳非
與上下用情相聯也鄭氏既以相愛用情兼言謂此
以人道祭之而孔氏又以人道祭之為酬酢之禮展
轉相失而集說因之誤矣嚴陵方氏曰報氣之禮凡
皆以臭為主臭主陽氣以陽生而有所始故曰教反
始報魄之禮凡皆以味為主味為陰魄以陰聚而有
所愛故曰教相愛報氣所以求陽於上是用情於上
也報魄所以求陰於下是用情於下也上下用情則
二禮之報無以復加故曰禮之至也其說得之
施諸後世而無朝夕集說施言其出無窮
竊案無朝夕之義鄭氏曰言常行無輟時也孔氏曰
謂施此孝道於後世而無一朝一夕而不行也其言
為切與集說泛謂其出無窮者異
昔者有虞氏貴德而尚齒夏后氏貴爵而尚齒殷人貴
富而尚齒周人貴親而尚齒集說劉氏曰大舜貴以德
化民有天下如不與而民化之幾於不知爵之為貴矣
故禹承之以爵為貴而使民知貴貴之道也然貴爵之
弊其終也在上者過於亢而澤不及下故湯承之以務
富其民為貴然富民之弊其終也民各私其財而不知
親親之道故武王承之以親親為貴所謂周之宗盟異
姓為後是也四代之治隨時救弊所貴不同而尚齒則
同也
竊案劉氏以相反救弊為說似矣而馬氏非之曰貴
對賤尚對下四代非相反也蓋有虞氏貴德則賢者
能者固已在位在服矣故夏后氏承之以貴爵貴爵
則賢而德似其先人者使之世官不賢而不至於不
由禮者使之世禄矣故殷人承之以貴富貴富則尊
祖尊祖則敬宗敬宗則收族故周人承之以貴親夏
后氏貴爵斯所以貴德也殷人貴富斯所以貴爵也
周人貴親斯所以貴富也貴德以賢賢貴爵以貴貴
貴富以明功貴親以厚本而年齒之尚則四代一也
臣能世禄曰富本鄭氏之說而馬氏因而貫穿之此
以相承為說者也又有方氏一說亦以相反言而有
不同其言曰四代之所貴不同貴德之弊有至於忘
君故夏后氏救之以貴爵蓋爵所以明貴賤也貴爵
之弊有至於忘功故殷人救之以貴富蓋富者所以
明世禄也三者之弊有至於忘親故周人救之以貴
親至於尚齒則未嘗易者萬世而無弊故也此三說
皆足廣推經義獨劉氏以貴富為富其民則非所貴
之指讀者詳之
軍旅什伍同爵則尚齒集說五人為伍二伍為什
竊案尚齒止以什伍者什以外齒有所不勝序也臨
川吳氏曰凡軍旅五人為一伍五伍為一兩五人之
長曰伍長凡二十人為伍者四為什者二四伍長統
之一人為兩司馬統四伍長共二十五人蓋尚齒者
各行於一兩二十四伍之中兩之外則不序故曰什
伍四伍長爵皆下士是為同爵四人之中齒尊者先
是為尚齒其義備矣
陳氏禮記集說補正卷二十八
