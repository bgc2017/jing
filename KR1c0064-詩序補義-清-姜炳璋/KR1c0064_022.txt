詩序補義卷二十二
石泉縣知縣姜炳璋撰
蕩之什
蕩召穆公傷周室大壊也厲王無道天下蕩蕩無紀
綱文章故作是詩也
周自成康而後以至穆共無甚失德雖懿王之世就
衰夷王之變覲禮然亦未至大壊至厲王横暴棄義
類任小人廢典刑沈湎於酒炰烋於國周室於以大
壊矣本實先撥大命以傾必然之勢穆公之所以傷
也序傷字乃從七咨字體會出實指厲王時事而移
置紂身上繪圖寫照却不著一毫色相只以末二句
動其鑒殷之思是點睛處也蕩蕩以下講師之謬說耳
一章上帝者下民之君無不畀之以恒性者也今日
之上帝忍而暴虐其命多邪辟若不以善畀而以惡
畀者然是天生烝民其命之善殆不可信矣而不知
非天命之難信也天命本善習染汚之鮮克有終然
則非天命之辟也亦人自為之耳先從本原上痛下
一針
二章人臣之惡莫大於貪酷強禦酷也掊克貪也詩
人故作怪問之詞上二曾是何乃有是人乃天降之
滔德以禍人國者也下二曾是何乃用此人乃女力
興之以自禍者也讀詩記云力言任之堅也
三章義類善人之儔類也言爾前日秉用之善類強
禦之人多懟之乃採流言不根之事使受誣而去而
已乃專為寇攘以用於内也式用也傅變曰天下之
禍不由於外皆興於内真氏德秀曰内有衣冠之盜
而後外有干戈之盜王氏應麟曰盜言孔甘寇攘式
内皆孟子所謂民賊也有民賊則賊民興作祝怨謗
也惡播於下怨歸於上靡届靡究恐非監謗之所能
弭也
四章人君有殘民之意而後酷吏中之人君有嗜利
之意而後貪人中之炰烋斂怨即是強禦掊克之根
傳云炰烋猶彭亨盖凌虐之狀也斂怨以為德言聚
怨於己以為聚德於己而惟日不足如人以為聚斂
彼以為理財也由君德不明之故不明故義類屏絶
前後左右公卿皆寇攘也尚得謂之有人哉
五章喪亂多諉於天紂云我生不有命在天然沈湎
于酒豈亦天湎汝乎沈湎則義類遠而不義親正論
不聞謟諛見用故無所不為如此既愆爾止以下想
見君臣日在醉鄉惛然不知大命之將傾
六章義類既空人皆慆德民之作祝也如蜩如螗而
且騷動也如沸如羹事無大小總不離乎亡國之轍
及此速改猶或可挽回於未壊也人指君臣由行言
君則炰烋斂怨臣則強禦掊克行之不改也故遠近
無不積怒而虐熖及乎鬼方矣史稱厲王暴虐熊渠
畏之去其王號是也
七章舊臣即老成人也縱無舊人尚有舊法女惟不
聽而顛覆之大命以傾耳設聽而用之未嘗不可轉
危亂而治安也
八章顛沛倒仆也揭根見也君身本也天下枝葉也
本先撥而枝葉從之君身先壊天下亦由之大壊末
二句言外見宜鑒于殷結出作詩之旨
蕩八章章八句
金氏履祥曰周自夷王王政不綱厲王初立諸侯
畏之荊楚自去王號三十年間天下無他故其後
好利用榮夷公又以監謗而殺言者雖芮良夫召
穆公交有陳諫又皆有大雅之刺以感王心而皆
不聽卒以流亡身死於彘本實先撥斯可見矣嗜
好用舍之間可不慎諸
抑衛武公刺厲王亦以自警也
呂成公曰史記載武公以宣王三十六年即位國語
亦稱武公年九十五作懿戒自儆韋昭謂懿即抑也
說者遂以為此詩追刺厲王今考其文如曰其在于
今興迷亂于政曰匪手擕之言示之事匪面命之言
提其耳曰聽用我謀庶無大悔夫豈追刺之語乎史
記國語殆未可據以詩為正可也
按史記衛世家武公和立於宣王十五年孔氏謂立
於三十六年誤也武公在位五十五年國語云武公
年九十五作懿戒即以作懿戒之年為卒之年則即
位時年四十若在三十六年則年已六十有二即在
十五年亦年四十有一共伯為武公兄年益加長作
栢舟之共姜亦老矣父母何為欲嫁之詩云髡彼兩
髦髦者子事父母之飾既小斂則脫之史謂僖侯既
葬則共伯脱髦久矣又安得云兩髦以詩證史其謬
立見盖共伯之卒當在僖侯卒之前一二年而武公
少於共伯其英年嗣立無疑其卒在平王十三年已
至百歲外而其立必厲王之時也
幽厲皆亡國之君而病症各有不同幽則小人豔妻
宦豎交亂其時亦多傾險柔惡之人厲則燕喪威儀
飾非弭謗任用皆強禦掊克故刺幽多沈痛刻酷之
音而刺厲者但規其威儀言語任賢納諫義各有當
也此詩與民勞板蕩無一不合其云顛覆厥德罔敷
求先王即尚有典刑曾是莫聽也其言不愆于儀輯
柔柔嘉即戒其愆爾止也其言訏謨定命遠猶辰告
無易由言即出話不然為猶不遠是用大諫也其言
肆皇弗尚天方艱難曰喪厥國即小大近喪也其云
相在爾室即及爾出王及爾游衍也其言誨爾諄諄
聽我藐藐亦聿既耄即匪我言耄爾用憂謔也其言
昊天孔昭我生靡樂即敬天之怒無敢戲豫也民勞
曰敬慎威儀板曰威儀卒述而此亦屢言威儀蕩曰
靡明靡晦而此欲其夙興夜寐至厲王沈湎一事史
傳所不詳獨蕩之詩曰天不湎爾以酒式號式呼而
此亦云湛樂于酒細玩四篇無一語不符盖因其受
病之處各杼所見或借刺或隱刺俱切中其弊故不
謀而合以詩證詩孰謂此詩之非刺厲王哉
刺厲而云自儆者何也武公英年即位恐忠言不見
聽故托為父兄師傅訓已之詞以告于王曰爾曰小
子皆指武公亦聿既耄誨爾諄諄皆父兄師傅自謂
及武公暮年以是詩有禆於修身齊家治國之要使
人日誦以自儆侯包云衛武公刺王室亦以自戒行
年九十有五猶使臣日誦是詩也
一章首提抑抑威儀通篇以威儀為主盖王燕喪威
儀臣下相習成風正救時之藥也補正云此詩屢
以威儀為言盖動容周旋中禮者盛德之至而威儀
是力者入德之門外貌斯須不莊不敬則慢易之心
入之其在後生小子執德不固者尤為存餋持守之
切務記曰禮義之始在於正容體齊顔色周書顧命
曰思夫人自亂于威儀武公之意亦猶是也靡哲不
愚者自非成德每患威儀不中節知及之仁能守之
尚不能莊以蒞之故雖哲人而氣質之偏亦惟此威
儀或有所戾也
二章道德謨猷皆歸之敬慎威儀盖容貌為德之符
敬慎則恂慄存而道德之光外著命之所以定猷之
所以遠也
三章其在于今四字轉捩興起也如女興是力之興
四句雖言自己實暗指厲王女雖湛樂從乎何弗念
厥紹而一猛省也先王明法具在罔敷求則顛覆厥
德矣
四章皇天弗尚承迷亂于政來夙興夜寐洒掃廷内
則弗安湛樂矣維民之章言此廷内道德於斯立謨
謀於斯成可以為民表修爾車馬以下所以禦變皆
克念厥紹處
五章質樸質也侯度諸侯之法度也言質矣爾之人
民謹矣爾之侯度似無不虞之事而必用戒者盖一
話之失足以召釁一儀之愆實為厲階必柔嘉而後
無意外之虞也
六章無易由言承上章斯言之玷來惠于朋友而
羣臣奉其言惠于小子而子孫繩繩法其言惠于庶
民而萬民無不承其言反是則失言之禍大矣
七章屋漏而曰不顯曰莫覯便是愧恧之滋無曰不
顯莫予云覯時時省察乃能不愧於心
八章以慎獨功深自然之符告之言修德而有威儀
人自悦服如投桃報李之不爽也若身不修德而責
民之服猶童羊而責以角徒惑亂小子耳烏足信哉
厲王監謗欲以刑威致民之服故言及之
九章以下恐其言之不聽而反覆警之也此章言溫
溫斂盡客氣歸于和平篤實恭則其外著者也絶不
以明哲自見不知正第一明哲人告之善言無不樂
受若強戾不恭聰明自用正天下之大愚人也
十章未知臧否猶未便是愚至手攜事示面命耳提
而猶曰未知此纔是愚人若在幼穉或可以俟亦既
抱子不終為愚人乎此非質之本愚也乃自以為智
盈心悞之耳苟無盈心則溫溫恭人虚以集益足以
知其理而成其德天下豈有夙知而晚成者乎
十一章昊天孔昭我生靡樂是托為父兄師保自述
其憂勤之意三我字乃立訓者自謂也誨爾四句即
上章未知之故補正云亦既抱子承耳提面命而
言若曰汝借曰未知亦既抱子而非甚幼矣亦聿既
耄承誨爾諄諄聽我藐藐來若曰借曰我有未知亦
聿既耄而更事多矣按此既耄二字方有著落
十二章舊止即先王之明刑也取譬不遠猶云能近
取譬耳言近取先王之明法與吾身所行譬之亦猶
是也則天命不差忒而常眷顧矣如回遹其德俾民
大棘則明刑顛覆天命能無忒乎此一章結出敷求
先王之意以收全局
抑十二章三章章八句九章章十句
補正曰小序謂刺厲王朱子發五義以辨其不然
但耄期之人使人誦于側以自警則當戒以倦勤
勉以克終篇中無一語及此反覆玩索似武公家
訓所以示其子孫也按此亦泥國語九十五歲
作懿戒之言其實此詩作於武公初即位之日托
為父兄師保之言以訓己者因而諷王也
桑柔芮伯刺厲王也
朱子以詩有滅我立王之文疑作於共和之時信然
也是時厲王居彘宣王未立人情洶洶思亂篇中所
言民之貪亂寧為荼毒民之罔極民之未戾皆指此
也周公召公保護太子一意調停朝政苦于不可太
加整頓賢奸苦于不可太加旌别稍涉意氣國家之
事大壊然罪人漏網復肆彈冠萬一營入政府又是
亡秦之續盖流彘之事人徒知衛巫監謗禍由民變
而不知貪夫致之芮伯語語為民出脫歸責小人聲
罪作歌傳播中外于是人心稍定奸人畏誅十四年
二公得以展布其共和之力而無有間之者或亦賴
于是詩之作歟共和者猶云協恭和衷也竹書創為
立共伯和為君之事偽書之誤也
一章厲王不能庇其民而民病民之卒狂皆從病而
致瘼字正亂之見端倉兄填兮胡氏一桂云填滿也
積也言悲閔積滿於中也補正云古詩憂来填心古
賦悲來填膺皆滿實之意
二章四牡旟旐傳箋俱指軍旅言之歐陽氏以為厲
王無征伐事然觀下章孔棘我圉則此時必有邊圉
之急如玁狁西戎荆楚淮北者詩之所有可補史之
所遺民靡有黎壯者皆從兵役也具禍以燼僅存者
死亡之餘燼耳國步斯頻補正云步頻則蹙亂而易
以顛蹶故以為喻
三章民為邦本國步之所資者民民病則無所資而
天不我將矣天不我助而民困益甚居無所定徂無
所往言民無所托命也古義云柄政之君子實為
國家之所維繫其持心當以無競為主用養和平之
福誰為興兵搆怨之謀以階之厲使從役之民飄泊
無定至今如斷梗乎
四章土宇鄉土之居室也我代守邊之士自我也邊
圉告急則有鋒鏑之憂
五章為謀二句陸氏詩學云謀之毖之則亂雖大而
自能削平告爾誨爾正謀之毖也能序爵君子常
尊小人聽役謀毖而民安矣以執熱為喻胥溺為憂
時勢之急真如溺如焚當如何警省起下章之不然
六章言君子仕亂世如向疾風而行氣息僾唈而不
能舒肅進荓使也皆釋詁文言川壅而潰禍亂已成
君子雖有進救之心乃曰時已無及惟農力自給而
已所謂菑害並至雖有善者亦無如之何皆不能序
爵有以使之也故下章遂言流彘事
七章滅我立王流彘也稼穡卒痒饑饉也具贅卒荒
一語雙承具贅承滅我立王所謂君若贅旒然也卒
荒卒至饑荒也
八章不能序爵之禍至於此極故惠君必考慎其相
相得人而天下治不順之君自獨俾臧故用小人而
天下亂下二章乃切責小人
九章當其未敗之時忠臣義士亦嘗痛哭言之無如
朋友相譖不能相善雖有言而不入且進則擠之於
前退則議之于後無往而不窮也
十章瞻言百里者早知有今日之禍也覆狂以喜者
安危而利菑也胡斯畏忌謂聖人非不能言胡于此
而有所畏忌不言哉特言之無益如下章所云耳
十一章言棄善如遺認賊作子讜言不能入矣民之
貪亂皆忍心者廹之民亦以忍心相應所謂俾民卒
狂也
十二章此上三章皆言進諫於王而小人蔽之此章
又將良人與不順並提以起下二章良人未嘗不進
言于不順者上不見聽于君下復見怒于友也詩
緝云大風損物喻小人也其來必有隧道必從空大
谷中喻小人乘虚而至也蘇氏云征行也垢穢也言
善人之作也以用其善小人之行也以播其穢征垢
發其中有之穢于外也
十三章不順者貪人也以大風之損物喻貪人之敗
類聽言則對誦言如醉箋云見道聽之言則對答之
見誦詩書之言則冥臥如醉也既不能用其良矣反
使良者而從我之悖其中垢而敗類如此俾我悖如
董卓招致蔡邕王叔文之締好八司馬是也
十四章朋友指貪人所謂及爾同僚也既之隂女反
予來赫我以言告女是往隂覆于汝汝反來加赫然
之怒于已也
十五章傳云凉薄也箋云職主也兩章三職字正應
誰生厲階誰字言民之所以貪亂不知止者由主為
凉薄之人工為反覆凡不利于民之事為之如弗克
勝民之所以回遹也言職競又言用力謂十分出力
致之盖民之叛王實由小人非盡民罪以見罪之無
可逃也起下章雖曰匪予之意
十六章民之變至今未定寇盜充斥實由盜臣之為
寇也今日者凉薄之人僉曰不可用以其反覆善詈
也詈君子而盜主柄以為民寇真盜臣矣而彼猶曰
王之暴虐使然匪予致之然我既作歌以揭其隱情
狀暴露烏得而揜之哉
桑柔十六章八章章八句八章章六句
雲漢仍叔美宣王也宣王承厲王之烈内有撥亂之
志遇災而懼側身修行欲銷去之天下喜于王化復
行百姓見憂故作是詩也箋云從此至常武為宣王
之變大雅
美宣王者詩人體王側身修行遇災而懼之意因托
為王自言以美之也
補正云首章靡神不舉虚言之以發其端也次章乃
備舉所用事六章則追思歴年承祀之恭而冀神無
怨恫也始呼天而訴之繼疑上帝之不臨而后稷
之不克救繼求助于羣公先正繼望哀于父母先祖
终則歸命于昊天上帝而望其虞求其惠始言民之
無辜繼厥躬受其𤯝繼痛民無孑遺而先祀將摧繼
懼大命將傾靡瞻靡顧而無所逃遁終則言大僚庶
正左右親近莫不同心急民病以格天心人苟無棄
其成天或終惠以寧言之序如此
一章寧莫我聽言豈莫我聽乎而旱如故也則我必
有以獲罪者矣以起下章寧丁我躬之意
二章寧丁我躬蘇傳云與其耗斁下土寧使我躬當
之無使人人被患也
三章如霆雷之畏正自己寫出兢業情狀盖以周室
中衰所餘已無幾人又繼以旱則無有孑然獨存者
是天不以餘黎與我也胡不相畏乎併先祖之基業
亦將摧敗所以兢兢業業之至也說本補傳
四章云我無所言兢業之至臣民皆云王置身無所
矣我之所以如此者以大命近而無處可以瞻仰顧
望也故下文呼父母先祖而欲其哀之
五章蘇傳云宣王所以祈旱者至矣而莫之答故曰
苟吾不當天心則寧使我遯去以避賢者無以我苦
此庶民也
六章言民命方急當勉力救之有畏懼而不敢去者
但不知天何故寧病我以旱而不恤我也虞者度其
平日祈年方社之誠意也敬恭明神宜無悔怒猶舜
竭力耕田供為子職我罪伊何之意非漫為自信之
辭也
七章凶年必殺禮故臣鄰渙散而無紀綱俚里通用
訓作賴字盖人君所賴以祛旱者自郊徂宮禳于臨
時祈年方社行于平日尊則上帝親則后稷助我則
羣公先正恤我則父母先祖今皆不可恃至于庶正
冢宰趣馬師氏膳夫左右無不周救不敢止息則舍
此更無他術矣而旱猶如故于是仰天嘆曰我將何
所倚賴乎
八章言大夫君子何所求而為我感格天心乎使百
姓安而庶正以定也曰為我引為己責不敢以為共
有之事也瞻仰昊天曷惠其寧箋云渴雨之時也得
雨則心安
雲漢八章章十句
崧高尹吉甫美宣王也天下復平能建國親諸侯褒
賞申伯焉
或曰周至厲王王室衰微諸侯肆行賞罸不行于上
則褒美申伯為可嘉錫命不行于下則錫命韓侯為
可嘉也然俱不足以盡序美字之意宣王時玁狁擾
于北王命尹吉甫伐之既平韓侯來朝錫之追貊使
為之伯以控制北方荊楚亂于南王命方叔伐走之
申甫近于楚足以牽制元舅出封所以威楚也東有
徐夷之叛王自將伐之徐方既庭以齊為東諸侯長
密邇淮徐因命仲山甫宣布王命即以備徐方者委
齊侯盖數賢侯皆有用之才與之圖善後之計終宣
之世不聞再寇此以見付托得人而中興之業於斯
為盛故六月采芑常武所以美其始崧高烝民韓奕
所以美其終
一章詩雖送行而全神俱射著荊楚將宣王命申伯
之意曲曲傳出於以見王謀為甚毖而王功為甚赫
申甫皆宣王時賢諸侯同有功於王室者故既云維
甫及申又云維申及甫二國在楚之北中國之南楚
通中國之道也林氏之竒曰申初在王畿内宣王始
分封之以扞城王室楚有圖北方之志其君多居於
申合諸侯又在焉子重請申呂為賞田巫臣曰申呂
所以邑也以禦北方無申呂晉鄭必至于漢然則申
甫二國宣王本封賢侯以制楚不謂至春秋而見併
于楚也疏云岳降神靈和氣以生申甫正謂德當
神意山神佑之使有賢子孫耳傳云翰幹也箋云
皆以賢智入為周之楨幹四國有難則往扞禦之為
之屏籓四方恩澤則往宣暢之按此三言已包括申
伯甫侯之功而王今日所以付托之意具見于此
二章亹亹言任事之勤承上于蕃于宣來南國是式
命為州牧使南國諸侯皆奉法承教不敢肆也登周
禮注成也補正云猶定也登其民物之數世執其功
即世守其政教徵令之常法也盖定其成式然後其
功可執
三章申伯之封本為彈壓南邦為前伐荊蠻善後計
故又複言之因謝作庸表裏江淮扼荊楚之吭天南
鎖鑰非申伯而誰
四章功事也申伯營謝之事召伯任之上二章言王
命召伯此實寫召伯營建事
五章路車乘馬即上章所賜者往近王舅補正云呼
申伯而告之以之國之期既近故下章承以申伯信
邁謝于誠歸按此可以不必改字南土是保南土諸
侯保其土宇無相凌奪式之斯保之矣
六章徹土田定稅法歸于什一也徹土疆取其什一
之稅以供委積也
七章周邦咸喜戎有良翰不愧南土是保之命也文
武是憲不愧式是南邦之命也
八章通篇未嘗言德而末章特指出柔惠且直剛柔
適中也揉此萬邦謂韁索在手控馭得宜其詩孔碩
詩中皆國家治安之計天下重遠之任非徒頌美之
詞也其風肆好言婉而多風欲其體會于語言之外
也
崧高八章章八句
列國史補曰以世考之召戎之申侯即為蕃翰者
之子也申侯忘父之忠以禍王室平王忘父之仇
而勤王師以戍母家皆非善繼志之孝子也
烝民尹吉甫美宣王也任賢使能周室中興焉
宣王命召穆公平淮南之夷而淮徐之叛至勞天子
自將其勢亦岌岌矣迨徐夷納欵非有賢侯為州牧
坐鎮其間非善後之計也齊太公之後五侯九伯齊
實征之故命仲山甫賦命于東而以東諸侯受控馭
於齊然則宣王招攜懷遠之略綢繆桑土之計其美
不可勝言矣按通鑑前編宣王五年樊侯仲山甫城
齊其時齊侯為厲公暴虐立十二年而被弑不足與
中興之業文公即位乃能誅弑君之賊七十人雄才
大略有足敗者故宣王以東事委之也據史記年表
文公立于十三年與前編五年城齊之說殊戾盖城
齊在淮徐既平之後宣王用兵自有次第未必自將
伐徐先諸臣而輕出也前編紀年殊不足信
宣王承厲王之亂諸侯往往不知有天子江漢去鎬
京絶遠徐方新服齊曹皆有弑君之禍故因城齊之
役天子大臣奉使宣布王命巡歴東方侯國考禮正
刑一德以尊于天子此宣王命山甫之意也故城齊
之命至後二章始點清知前屢言王命乃宣布政教
之命也
宣王于申伯則命之曰南土是保于韓侯則命之曰
幹不庭方而于齊獨無所命者盖三詩皆作于吉甫
而此詩送仲山甫之行非送齊侯之行也故不及勉
齊侯之事然曰明命使賦肅肅王命仲山甫將之則
所以命齊侯者宣王早授意于山甫矣
一章天生天子以保烝民復生賢佐以保天子懿德
性成物則天授保兹天子一語為通篇主腦
二章天子是若非以順為正也盖訏謨碩畫經久善
後之計克當上心而王使布明命于四方也
三章集傳式是百辟當為冢宰王躬是保當為太保
盖三公也出納王命以下又今日之新命周室中衰
凡事頽惰須一番整頓方是中興氣象出而布政于
侯國入而奏事于朝廷吐納賴之故以喉舌為喻
四章肅肅王命即賦政之命也邦國若否内有平亂
扶危崇善簡惡作用
五章不侮矜寡民隱得以上聞也不畏疆禦亂賊不
得肆行也二者是賦政中之大綱領
六章衮職有闕維仲山甫補之不指平日言如徐方
之繹騷列國之僭亂皆衮職闕處使之帖然安靖所
謂補之也
七章仲山甫出祖以下乃車徒之盛每懷靡及恐無
以稱上意也此章方點出城齊之命
八章式遄其歸知其必卒事而歸非欲其亟歸也永
懷即靡及之懷也以慰其心備陳山甫之才德足以
勝之無不及之虞所以慰之也
烝民八章章八句
韓奕尹吉甫美宣王也能錫命諸侯
北方之國追貊雜處玁狁之強至侵鎬及方深入内
地宣王命尹吉甫六月興師可謂急矣玁狁既去因
為善後之策韓武之穆也其先世封于韓為并州牧
而韓侯新立來朝王知其賢仍命為伯為北國之長
以榦不庭方者委之崧高烝民二篇時時提出王命
此篇曰王親命之則吉甫所以贈行者其即所以美
宣王也歟
一章寫韓地廣大富饒先從鎮山說起有倬其道見
車書一統北國朝貢皆由此入蕩蕩平平倬然明顯
榦不庭方上二篇皆有此意而言頗隱躍此因玁
狁諸夷最強故直指以詔之榦者正也無事則正其
疆界以安之有事正其罪惡以討之必先正已而後
正人故以夙夜匪懈虔共爾位立其本
二章言錫予之典三章言祖饑之儀周自汾王失道
諸侯嗣立多不請命王朝宣王銳志中興韓侯初立
士服入見又以先世封圭合瑞于王可謂恪恭守典
矣于是侈陳錫予之隆見天朝之寵再言祖餞之盛
皆天府之珍厚往薄來燕饗以禮朝聘以時正赫然
中興之治顯父之餞奉王命也或云朋友之情或
以顯父即蹶父之字又云詩即作于顯父皆臆說也
四章言韓侯取妻五章言蹶父擇壻于王朝無甚關
係不知侯國富盛禮儀豐備正中興之功遍滿宇宙
處介圭入覲君國之始親迎以娶人道之始皆禮
之大者也况以強藩連姻畿内之臣而親迎蹶里躬
事御輪則平日之恪恭秉禮守典承休于是可見寫
得絢爛炫耀于中興氣象奕奕有光
孔樂韓土以下言韓國川原之美生物之繁因以見
國富政平民安俗美以作諸侯之長儼然北門鎖鑰
六章溥彼韓城燕師所完則無須山甫之城齊穆公
之營謝自足為天子外蔽原解云今王以韓先祖世
為牧伯因其國近百蠻命韓侯以追人貊人奄受北
方之國而為之伯教以修其城深其池治其田畆清
其稅籍各以地所有或以時入貢此皆牧伯之事也
此正榦不庭方作用盖北方甫靖綢繆未雨虔共爾
位以佐戎辟不外此也墉壑畆籍指北國之在服内
者獻其貔皮赤豹黃羆指追貊之在九服外者任之
專而責之備宣王圖治之心急矣
韓奕六章章十二句
江漢尹吉甫美宣王也能興衰撥亂命召穆公平淮
夷
黃氏集解江漢一詩乃召公還師奏凱之日論功行
賞之時所作也然伐淮南不知確在何時史記宣王
紀但言法文武成康之遺風諸侯復宗周北伐南征
事皆失載金氏前編紀年多不可據盖是時淮南北
諸夷俱叛王命召穆公先率江漢諸國舟師順流東
下擊淮南之夷而王以大軍駐淮上由淮南達徐進
討徐方耳故淮南平而淮北亦落膽
一章武夫滔滔先以江漢起水勢軍威有聲有色
二章孔疏上言來至戰地此言經營四方明是既戰
而勝乃經營四方之叛國也按止云武夫洸洸而戰
功不及叙匪獨王師有征無戰亦以文德為重而武
功從略此吉甫通篇之微意也四方指淮夷四方之
國從亂者觀下式闢四方自知
三章提出江漢之滸言自江漢水厓諸侯無不闢其
侵地而定以徹法不獨淮夷也王命召虎盖奉命伐
暴即兼有是命至此言之歸美于上也叛亂之地必
侵疆越畔厚歛横征召公一時釐正之言瘡痍甫定
即奪其侵地非病之也諸務未遑先平賦斂非過棘
也盖分土而治什一而稅先王立極故其于王國來
取中已耳于疆于理兼承式辟四方徹我疆土來至
于南海無不闢之土無不徹之田又不特江漢之滸
而已
四章武功既成疆理既定王乃命召虎曰南民不沾
王化爾來兹土徧布政教厥功大矣爾既開敏其功
我用錫爾祉此承上起下之辭
五章釐爾圭瓚秬鬯一卣推恩也告于文人錫山土
田加地也于周受命自召祖命言其功即康公佐文
武之功其賞即文武命康公之賞也此承用錫爾祉
來
六章考成也湛露在宗載考是也作為也公謂虎以
孫繼祖敢不成召公之功而祝天子之壽又願天子
之為文武也又言文德洽此四國見武功非所尚意
其後王師敗績姜戎中興之業頓隳吉甫之慮遠矣
江漢六章章八句
常武召穆公美宣王也有常德以立武事因以為戒
然
篇名常武猶武王樂名大武也然惟不黷武乃能常
有此武常武者欲其威武常赫而不可妄有挫折也
續序者將常武拆開非是
一章皆命皇父之辭皇父南仲之後以卿士而兼太
師也
二章皆命程伯休父之辭留者如後世設流官以重
兵鎮其地處者如後世遷延之役三事就緒王師如
時雨之至而不受兵害歸市者不止耕者不變也
三章周室中衰淮夷諸國不知天子今者張皇六師
黃屋左纛中見嚴威天子焉士卒孰不盡力諸侯孰
不用命真如雷如霆雖未至其地徐方安得不震驚
乎此寇凖所以勸駕親征也然不善用之便為王振
之土木故必舒徐安固而作軍行三十里紹箋云緩
也舒徐安行不疾也匪怠緩而遨遊不徐也此王師
之敬戒處
四章以下俱承有嚴天子來仍執醜虜傳云仍就也
箋云醜衆也虜服也就執其衆之降服者夫既降服
猶就執之是秦白起之坑趙卒也竊謂醜虜掠得之
衆也則執其平日之害民者嚮導者黨賊者而誅之
淮浦之歡聲載道截彼淮浦王師之所天子以天下
為家王師所至之處即為王師之所有我陵我阿我
泉我池氣象此征淮浦從亂之國尚未至徐境
率彼淮浦省此徐土興師策命之詞觀王謂尹氏一
語自見此時未至徐土并未至淮浦也赫赫業業二
章則至淮浦而徐方驚王旅嘽嘽一章則至徐土而
徐方服末章則所謂不留不處而三事就緒矣經文
自明讀者錯會乃生枝節
五章王旅嘽嘽以下極寫王師之必勝盖天子親臨
徐土也濯者洗滌其腥穢而沛以時雨故曰大征
六章連說王武王師王旅而歸本于王猷正行師之
大主腦允塞推心置腹開誠布公而無詭秘之謀也
著此一語以前寫兵威處纔是堂堂正正王者之師
來來降也來同無不來也來庭來而稽顙于天子之
庭帖然服罪也不回世世稱臣猶云南人不復反矣
一步深一步以明天子之功四方未平王奮厥武四
方既平王曰還歸王師之出全為四方起見武不可
黷不留不處無害三農皆王猷中早定之矣
常武六章章八句
大雅美宣王者盖六篇吾于是而知宣王中興之
功也雲漢曰周餘黎民靡有孑遺雖曰憂旱過甚
之辭而兵火饑饉之餘戶口亦寥寥矣崧高曰徹
申伯土田韓奕曰實畆實籍江漢曰徹我疆土知
侵掠兼併横征厚斂無國不然矣城申城齊韓奕
曰實墉實壑則知名城之墮溝洫之壊不可勝言
矣韓侯之朝而津津稱美則知朝覲之禮闕矣獻
其貔皮赤豹黃羆則知方物之貢稀矣而况玁狁
北侵荆蠻南擾淮南北又告驚于東使非召虎吉
甫諸大賢扞掫于下宣王勵精于上驪山之禍又
何待幽王之世哉盖厲王暴虐沈湎燕喪任用強
禦培克衛巫鑒謗何異秦之偶語棄市乎川壅而
潰流王于彘復欲得太子甘心焉怨毒之于人甚
矣哉周召二公口瘏手据者十有四年不過安輯
畿内搘拄未亡而邊境之抄掠四方之不庭偭規
敗度皆未遑問亦勢有所未能也宣王銳志中興
南征北伐威式奮揚諸侯各守典奉法朝貢弗怠
至東都之會而周道粲然復興然其力為已艱矣
乃不終厥德料民太原不籍千畆殺杜伯而非其
罪詩人作刺而不知警至為姜戎所敗幽王繼之
周室遂東嗟乎以尫羸之疾用藥石而愈愈而復
病病而酖毒繼之有不殞其元氣而速之斃也哉
瞻卬凡伯刺幽王大壊也
箋云從此至召旻為幽王之變大雅
老夫灌灌又曰匪我言耄已非少壯矣今歴年既久
又刺幽王大壊則此非板之凡伯明矣按春秋魯隱
公七年天王使凡伯來聘去幽王時又六十餘年殆
昔凡伯之後歟
一章孔填不寧補傳填塞也天何不惠養我乎使我
甚卬塞不遑寧處也
二章承上罪辜不收來女反有之是無故而削其土
地女覆奪之是無故而據其人民哲夫成城哲婦
傾城鄭本掇于此末呂成公改屬下章是也
三章匪教匪誨李氏集解曰幽王為人教之誨之藐
然不聽其所聽者惟婦人寺人而已丁奉臆言婦
有長舌其自此詩倡言乎然亦泰誓牝雞之謂也夫
謂惟厲之階者幽王之厲甚矣申后黜而太子廢家
厲也小人盛而刑獄繁國厲也諸侯叛而夷狄侵天
下厲也三川竭而岐山崩天地厲也凡此諸厲皆從
婦人之舌以為階小雅曰赫赫宗周褒姒滅之而不
言其所以滅然則所以滅者此舌耶
四章哲婦之窮鞠君子也忮害變忒無所不至始則
譖愬以離其交終則背棄以斥之去豈不曰為惡己
極哉而王反曰伊何能為慝宜其無所忌憚也
五章天之刺王神之不福王者以不忌介狄而忌正
人也天責人怒便是不祥記云端冕則有敬色縗絰
則有哀色當此菑害並至宜其有憂懼之心慘戚之
色方見威儀之類乃賢人正士以為可弔者而安危
利菑怡怡自得絶不見憂戚之容故視正人惟恐不
遠人亡而國殄矣時尚未有戎禍詩人何以云舍
爾介狄盖戎之強宣王之世已然北伐南征東討獨
于西戎則委之秦仲孤軍深入最失策也卒為戎殱
又以兵七千人與其子莊公勝之然未聞西戎之叙
未幾王師敗績于姜戎戎之輕朝廷久矣幽王繼衰
其有不駸駸乎窺中國哉然則戎之熖已熾戎之禍
已萌凡伯云然驪山之變其殆有以灼見也夫
六章即承上文天人並提覆說一過令王惕然自省
七章我為王我之也言不先不後自我致之也然自
我致之亦自我挽回之我皇祖以關雎之淑女興周
我以梟鴟之哲婦亡國無沗皇祖則去䜛遠色尊賢
使能何天心之不鞏神怒之不回也哉
瞻卬七章三章章十句四章章八句
召旻凡伯刺幽王大壊也旻閔也閔天下無如召公
之臣也
大壊見天下事不復可為而宗周遂滅也然忠義不
死之心未嘗絶望于其主故上篇欲其無忝皇祖此
篇欲其用召公之臣孝子之于親也不以疾不可救
而不藥忠臣之于君也不以國將亡而不言其心一
也篇名召旻旻閔也哀也哀天下未嘗無召公之臣
而王不能用此凡伯作詩之意也
一章篤厚而力也其降喪亂厚而力斯謂之疾威箋
云卒盡也荒虚也國中邊陲無民則空虚矣諸侯安
得不叛四夷安得不起末章所謂日蹙國百里是也
二章以其害正人故謂之蟊賊訌潰也蟲食禾于内
則禾潰小人構䧟于内則君子亦潰以其呶亂國政
剥喪元氣故謂之昏椓共恭同靡恭肆行無忌也以
其心術邪僻故謂之回遹潰潰泯亂也皆天降之罪
罟以羅天下之善類也王不去之而反用之以安定
我邦降喪之所以日篤也
實靖夷我邦由于不知其玷耳以佞為忠必以忠為
佞而賢人貶斥
四章舉錯失宜民受其害居圉所以卒荒也如歲旱
之時草安得茂又如水中浮草流亡轉徙無所依泊
我相此邦亦無不潰止也民逃其上曰潰潰茂補傳
云潰敗也草不敗其茂乎兩潰字無異義
五章彼疏斯粺箋云彼賢者祿薄食麤而此昏椓之
黨反食精粺女小人何不自廢退使賢者日進乎兄
况同滋也原解云乃專主滋甚為害日引長而無已
也
六章池與泉有由竭喻亂有由生孰生之小人生之
也今為害己深而猶專滋矜大獨不思亡國害亦及
其身乎所謂癰疽既潰而大命隨之我代小人我之
也
七章日闢國百里人心歸附三分有二或疑有礙文
王臣道不知立言在有天下之後也不尚有舊非無
耆舊之臣如召公者而王不能用可哀也
召旻七章四章章五句三章章七句
陳氏傅良曰周南係于周公召南係于召公豈非
化之盛者必有待于二公也至于風之終係以豳
雅之終係以召旻豈非化之衰者必有思乎二公也
蕩之什十一篇九十二章七百六十九句
詩序補義卷二十二
