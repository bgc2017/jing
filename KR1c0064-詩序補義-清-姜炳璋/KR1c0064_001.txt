詩序補義卷一
石泉縣知縣姜炳璋撰
詩國風
舊本言毛詩國風陸氏德明云詩有齊魯韓三家
故題姓以别之或云大毛公加毛詩二字或云河
間獻王所加孔氏云詩國風舊題也毛字漢世加
之按易稱周易以文王周公孔子而名傳不得擬
經故書不稱伏詩不稱毛尊經也
或曰孔子删詩乎曰然然則古詩三千仲尼删之
為三百乎曰史遷言古詩三千信有之而云删為
三百則非也古者自朝會燕饗以及陳善納誨皆
有詩令太師歌之為君德之助而閨門里巷勞人
思婦亦莫不以詩寫其性情采詩之官復陳扵天
子以考見列國政治之得失其所傳何止三千哉
今所載正雅美文武成王而無康王之詩變雅刺
幽厲而夷懿以下無雅殷室三宗而太甲獨無頌
衛有康叔齊有太公丁公陳有胡公唐有唐叔皆
始封賢聖之君而諸風無一詩及之豈得云古詩
之舊哉然則三千餘篇古之全詩也東遷而後西
京文物蕩扵兵火且更歴數百年守缺抱殘旋復
遺佚故正考甫得商頌十二篇至孔子時僅存其
五則此三百篇非即古詩之舊曉然也詩既散亡
存者又殘缺失次夫子自衛反魯乃取而删定之
為三百十一篇有斷簡賸句不成片叚者則去之
如史傳所引用一二言是也有美不足法刺不足
戒者存之恐為後世人心之累亦去之如唐棣之
華是也可知衣錦尚絅素以為絢未必鄭之丰衛
之碩人也誰能秉國成詩本無能字殷鑒不遠在
于夏后之世詩本無于字皆學者諷詠之訛豈必
篇删其句句删其字也哉不然詩為樂章而删其
一字一句不足以入音律矣則歐陽氏之說非也
堯夫謂諸侯千有餘國風取十有五不知季札觀
樂時已歌十五國風矣其說亦非也然諸儒云孔
子有正樂之功無删詩之事則又未敢信也彼謂
扵禮删采齊則堂上有儀而門外無儀扵射删貍
首則天子有節而諸侯無節扵燕删新宫則歌有
詩而管無詩其說固然然周衰禮廢至戰國而皆
去其籍此數詩者或逸扵删詩之後未可知也不
得據為未嘗删詩之證矣夫逸詩之見扵左國二
戴吕氏春秋晏子春秋國策韓詩外傳說苑家語
漢書注及諸子所引用者多矣而謂皆逸扵孔子
之前而孔子皆未之見也可乎故謂三百為成數
而所餘不止十一篇說可通也謂古詩止此三百
餘篇不可通也謂孔子删去者必少扵三百篇之
數其說是也而謂孔子本未嘗删詩其說非也
程大昌詩議詩有南雅頌無國風南雅頌為樂詩
十二國為徒詩不入樂今考季札觀樂工歌十五
國風詩無不入樂者陸元輔曰風雅頌之名周禮
左傳荀子有之表記兩引國風程氏憑臆妄決難
免穿鑿之譏矣
何氏楷世本古義詩之名風有三義其一者繫乎
土五方有性而百里殊風天子廵狩太師陳詩以
觀民風者此也其一者本乎上上之人身先之淑
慝政教之隆汚感焉漸焉猶風之吹物入物扵是
乎雅俗乖和其形扵謠詠而成風大序所謂一國
之事繫一人之本謂之風是也其一者辨乎體列
國之風化不齊聲氣雖不類而體則一是故風之
體輕揚和婉託物而不著扵物指事而不滯扵事
義雖寓扵音律之間意常超扵言辭之表大序所
謂上以風化下下以風刺上言之者無罪聞之者
足以戒是也
按十五國風之序周南召南邶鄘衛王鄭齊豳秦
魏唐陳鄶曹見扵左氏者夫子未删以前之次第
也若今詩所編則删後之次第也以聖人手定之
次豈無意乎卓氏爾康之砭諸說當矣及其自為
之說亦不可行也謂邶鄘衛為西周之國則衛已
東徙謂其詩多西周之詩魏檜二風詎非西周何
以獨後謂惡衛先滅邶鄘故恕鄭之滅檜何以滅
魏不并恕晉衛先扵王以王風等扵侯國衛為康
叔之風繫晉而長參齊秦而親故亞二南而長列
國夫後世緜蜀一隅習鑿齒猶還漢鼎考亭祖之
著扵綱目王何以後衛衛雖懿親詎得以先王至
云聖人編詩大桓文秦穆之功又以聖人親商而
疎魯皆其論之甚頗者也不揣固陋以意逆之而
為之說二南繫之周召首十三國文武之治之託
始也微子脩其先王禮物作賓王家而不臣宜次
宋而宋無風衛朝歌之地紂故都也元城劉氐曰
王都而外宜次朝歌然邶鄘為衛所滅先邶鄘不
與衛之滅邶鄘也班固地里志邶武庚所封國先
邶猶先宋矣盖夫子作春秋宋先諸侯而扵詩邶
先列國體先王庸建上公之制興滅繼絶之心也
二南不次以王何也以先朝而擬諸昭代則大一
統為尊以共主而擬諸文武之制則先朝為重故
王不先邶而次扵衛也然而聖人扵此有餘憾矣
申侯發難犬戎弑王秦晉鄭衛皆有勤王之師而
老成練達素協人望莫如衛武公倡義率先復君
父之讎正申侯之罪則三國皆為我用東諸侯寧
無忠憤激發者哉真再造之功也何以立君之外
了無餘策至平王十三年而就逝奄有邶鄘脩爾
車馬將安用乎大抵此時人心讎戎而德申徇母
而忘父申侯方挾天子以自重投鼠忌器勢不可
以驟為而欈王奸命復煩諸侯之力故雖武公之
賢不能昌眀大義與召虎方叔争烈而周東矣夫
子扵王之次衛而不能無餘憾者此也東遷之後
號令何以不行鄭武相平王秉周政不聞恢復自
強之謀坐收十邑之利至扵寤生射桓王中肩王
師不敢再出鄭為之也扵是齊桓創霸而天下朝
齊矣故次以鄭以齊盖聖人編詩與作春秋不同
春秋亂世之書也臣弑君子弑父有能尊王討亂
賊姑取之故嘗恐天下之無霸也詩文武成王之
書王道之大也宣王入扵變雅十三國為變風其
例嚴矣而盗天子之大權為搂伐之私計則深惡
之懼後世之無王也魏先扵唐以魏為晉滅且不
與晉之世伯也晉為世霸而天子大權又世歸之
晉由此任好繼起力争中原周益不可為朱子云
讀其詩駸駸乎有并八州朝同列之槩焉夫同此
豐鎬故都文武居之藹然禮樂之風而周以興秦
居之悍然強猛之氣而周就滅此夫子所以深惜
周轍之東遷也其餘如陳則大扵檜曹曹後亡檜
先滅三國以是為次終之以豳者亂極而思治也
嗟乎五伯迭興小國困敝使能如周公足以撥亂
反治以紹二南夫子欲為東周即此志也檜為鄭
滅何以後扵鄭據史記則桓公言扵王而檜虢獻
其十邑據國語則鄶仲貪冐悖隣武公舉成周之
衆奉辭伐罪皆有王命也去古已遠諸說紛如為
詳十五國風之次序如此而未必其有合也
周南
鄭譜云周召岐山之陽地名張守節史記正義大
王居周原因號周劉熙釋名周地在岐山之南其
山四周也皇甫謐云周召之地共名周召是周内
之别名也文王遷豐為旦奭之采地旦居周故旦
為周公奭居召故奭為召公周召之名盖取諸此
李迃仲乃云紂猶在上文王豈可擅分地予人不
知地為境内命其大夫主之安得以為僣可知周
召對舉則周乃岐陽之舊名而非後來之國號也
武王有天下周公封扵魯召公封扵燕二公留相
而周召之名終扵不改盖元子就封而庶子則仍
居采地故周公召公至宣王之世猶有共和之政
迨王室既東而周召食采又在東都而非昔之故
地矣若夫分陜之事據史記燕世家在成王時中
分天下諸侯主以二伯公羊傳云自陜而東周公
主之自陜而西召公主之康王之誥云大保率西
方諸侯入應門左畢公率東方諸侯入應門右註
云召公盖西伯畢公則繼周公為東伯也是周公
所轄者為束南之域召公所轄者為西南之域也
南國何以繫之周召有以周公治内召公治外言
者則漢廣汝墳詎非國外何以繫之周南有以分
陜言者則周召皆岐陽地何以召南無國中之詩
按内外之說以作詩之時言之盖文王時周公治
内召公治外也分陜之說以編詩之時言之盖武
王成王時周公主東南召公主西南也二南文王
之詩其時侯國也然受命之王不得與諸侯同周
公編詩釐定樂章以文王之世已治内而召公治
外故以國中之詩繫扵已然文王之化自西而南
但言國中不可以南稱也故以采得扵荆之漢廣
豫之汝墳皆東南之域為已今日所轄者皆繫之
扵周南召公諸侯也行文王之政扵南國故以南
國諸侯之詩繫之召南而江沱之采扵梁何彼穠
矣之采扵雍梁之間皆西南之域為召伯今日所
轄者亦繫之扵召南焉周召之化即文王之化也
說者疑扵周公掠文王之美豈其然哉然則周召
之名以人言之不以地言也故序曰繫之周公召
公如云周南得之周召南得之召則周召皆岐陽
之地豈二南皆岐陽之詩乎二公東西分陜必有
界限今亦無所考矣
關雎后妃之德也風之始也所以風天下而正夫婦也
故用之鄕人馬用之邦國焉
箋云三百一十一篇詩是作者自為名朱子曰后妃
太姒也序者盖追稱之
闋雎為十五國風之始夫婦為王化之始天下之夫
婦正而成孝敬厚人倫美教化移風俗皆託基扵此
此大序一篇所以綴扵闋雎之下以為全詩之綱領
也
風風也教也風以動之教以化之
從風字推出風教二意為全序主腦
詩者志之所之也在心為志發言為詩
上以風教被物下承上之風教而發之為詩此只釋
詩字之義下文乃詳言之
情動扵中而形扵言言之不足故嗟嘆之嗟嘆之不足
故永歌之永歌之不足不知手之舞之足之蹈之也
所謂風以動之也
情發扵聲聲成文謂之音治世之音安以樂其政和亂
世之音怨以怒其政乖亡國之音哀以思其民困故正
得失動天地感鬼神莫近乎詩
所謂教以化之也
先王以是經夫婦成孝敬厚人倫美教化移風俗
詩者感上之風教而成者也而先王即取以為風教
之助先言以經夫婦詩首關雎之義也
故詩有六義焉一曰風二曰賦三曰比四曰興五曰雅
六曰頌
鄭氏樵曰程氏云詩之六體隨篇求之有兼備者有
偏得一二者風之為言有諷諭之義如文王曰咨咨
女殷商之類皆可謂之風雅者正言其事如憂心悄
悄愠于羣小之類皆可謂之雅頌者稱美之辭如吁
嗟麟兮吁嗟乎騶虞之類皆可謂之頌故不必泥風
雅頌之名以求其義也亦猶賦詩而備比興之義焉
朱子曰六者之序風固為先而風則有賦比興矣故
三者次之而雅頌又次之盖亦以是三者為之也
上以風化下下以風(福鳳反)刺上主文而譎諫言之者無
罪聞之者足以戒故曰風
按凡和緩不廹主文譎諫皆謂之風正風正雅中皆
有之不獨指國風亦不獨變風變雅也玩下節自知
六義惟風之用微而善入其功最廣故抽出言之
至扵王道衰禮義廢政教失國異政家殊俗而變風變
雅作矣
上之所以動之化之者不得其正而下之感被亦無
一道同風之美扵是變風作扵列國變雅作扵王朝
而詩道一變
國史眀乎得失之迹傷人倫之變哀刑政之苛吟詠性
情以風其上達扵事變而懷其舊俗者也
言國史眀乎當時得失之事迹知其傷人倫之變哀
刑政之失吟詠性情以風刺其上故采得衆篇命瞽
矇奏之以救當時政事之失為風教之助也不言變
風變雅者蒙上文之辭也舊俗先王時之風俗也
故變風者發乎情止乎禮義發乎情民之性也止乎禮
義先王之澤也
獨舉變風者以變風之止扵禮義尤隠
是以一國之事繫一人之本謂之風天下之事形四方
之風謂之雅
此言風雅皆本一人之風教
雅者正也言王政所由廢興也政有大小故有小雅焉
有大雅焉
政有大小亦舉其大槩言之
頌者美盛德之形容以其成功告扵神眀者也
此風教之極治功之成
是謂四始詩之至也
是謂四始結上文以起下二南為風雅頌始關雎又
為二南始之義
然則關雎麟趾之化王者之風故繫之周公南言化自
北而南也鵲巢騶虞之德諸侯之風也先王之所以教
故繫之召公
歸到風教上
周南召南正始之道王化之基
閨門者風教之始二南者風教之基故下文又申眀
關雎之義
是以關雎樂得淑女以配君子憂在進賢不淫其色哀
窈窕思賢才而無傷善之心焉是關雎之義也
是以關雎樂得淑女以配君子以下當云樂而不淫
哀而不傷是關雎之義也漢儒以詮觧之語竄入本
文反致舛誤盖毛公以前皆以淑女指后妃至鄭箋
以淑女為三夫人以下創為后妃求淑女之說此憂
在進賢等語正同鄭箋意盖東漢學者所增非孔門
之原本也
關雎之美后妃俱在形容不盡愛慕無已中傳出序
曰后妃之德也一言盡之矣諸家誤觧集傳于其始
至之文謂后妃自處子初至時有幽閒貞静之德無
情慾宴私之意夫渭梁初設朱幩方臨苟所稱良家
女子稍知姆訓自必端好自持何足形為歌詠始至
云者乃太姒來嬪之一二年宫人深被其德故作詩
以美之朱子亦云當時人被文王太姒德化之深不
覺形容歌詠如此則知始至不指成禮之日矣
一章摰而有别在后妃只和敬二字又只一淑字大
意言后妃之德足以為君子之善配但見其雝雝在
宫和而且敬如雎鳩之和鳴相應扵河洲之上也女
對婦言則女為未嫁之稱易曰女子貞不字是也若
對男子言則男正位乎外女正位乎内是也此淑女
對君子已指太姒為婦時矣詳味興語亦指現成夫
婦如云初嫁則和鳴相應說不可行
二章釋言云流求也朱子云順流求之得不得未可
知也下章興既得始及采之言之序也左右與佐佑
義同盖太任采荇菜供祭而后妃助之也若云上下
無方恐扵芼之有礙
史記文王在位五十年九十七而崩其嗣位當在四
十七歲而大戴禮云十五歲生武王前又生伯邑考
大紀稱昌為世子娶扵有莘曰太姒則文王親迎之
時正王季在位之日詎煩宫人之求淑女思之而至
于寤寐反側也而金氏據偽竹書武王五十四而崩
文王六十三而生武王因謂大雅文王初載為即位
之初年以為淑女必待宫人之求不知宫人原無求
女之事也然則孰求之盖太王王季求之而宫人至
今聞之也文王生有聖德太王因廢長立少以及文
王雖泰伯仲雍遜荒不顧其為文王擇配其難其慎
聖德間世而生必聖如文王而後可以為文王之配
世豈易有其人宜其寤寐不忘此事也思服者思之
著扵胸而不能去盖絶大艱鉅皆不足為文王憂而
所憂惟此悠哉悠哉徹前徹後無一不想到而恐其
願之無以相副以至輾轉反側扵衽席間耳夫子不
曰憂而曰哀哀者憂之極而深慮其無以得也
后妃廟見之後一二年間太任采荇菜后妃嘗左右
采之無不知其聖德同聲交慶以為從前思得如此
之淑女今果然有以遂其求矣文王得吕尚曰吾太
公望子久矣因名為太公望與詩意略同皆追叙之
辭也
三章同志為友言與文王同心一德渢渢乎鼓瑟鼔
琴之好合也樂不指文王上而祖父下而宫中府中
歡欣融洽洋洋乎考鐘擊鼓之和暢也
關雎三章一章四句二章章八句(鄭本五章章四句今從毛本)
漢儒引此詩多以為刺列女傳曲沃負告魏哀王
云周之康王夫人宴朝關雎起興前漢杜欽云佩
玉宴鳴關雎歎之李竒謂見扵魯詩後漢皇后紀
序康玉宴朝關雎作諷眀帝詔云應門失守關雎
作諷楊賜傳云周王宴起關雎之人見幾而作韓
詩關雎刺時也史記亦云周道缺詩人本之衽席
關雎作揚雄云周康之時頌聲作扵下關雎作扵
上習冶也習治則傷始亂也張超誚青衣賦康王
宴起畢公喟然感彼關雎性不雙侣朱子云儀禮
以關雎為鄉樂又為房中之樂周公制作時已有
此詩其非出扵康王眀甚鄭氏樵云關雎作刺是
賦其詩以刺之此可以通諸說之窮
葛覃后妃之本也后妃在父母家則志在扵女功之
事(事字下提有及其嫁也四字)躬儉節用服澣濯之衣尊敬師傅
則可以歸安父母化天下以婦道也
季氏本云葛覃太姒自治葛畢而欲歸省其親也
内治之本在扵勤儉孝敬序言后妃之本大義了然
此國史所題聖門所傳者也以下多屬贅語在父母
家數字尤無謂凡史所載躬履節儉躬紡織澣濯者
惟王后貴人姑以是稱之未有處子在母家而稱躬
儉節用者且上下語氣絶不相蒙竊疑女功之事以
下有及其嫁也四字傳本脱去遂致文理難通
一章后妃始往治葛也以盛言之曰萋萋以密言之
曰莫莫非萋萋為初夏而莫莫為盛夏也萋萋之葛
黃鳥止焉于飛者人衆驚之而于以飛起也鳥飛而
集于叢木之處已遠扵人故喈喈而聞扵治葛者之
耳也何氏楷謂后妃但親董之不必親自治葛不知
古人風氣醇厚太姒率其宫嬪親往治葛無可疑也
萋萋之盛治正及時喈喈之音助予作息真樂而忘
勞矣此實情實境也
二章上章是初往刈葛此章則歴叙其治葛之事也
多少治葛之勞只一是刈是濩盡之多少組織之勞
只一為絺為綌盡之歸到服之無斁正如老農舉箸
深知盤中飱皆從辛苦來而儉德可風已悠然見扵
言外
三章傳以言告師氏為我受告師氏而下文言告作
我師氏之告語甚費力集傳告扵師氏藉以言歸詞
意既順而不敢自達義亦正大又云將服之以歸寧
扵父母矣正無斁之意
沈冰壺曰葛生蔓延相及而女子遠扵父母嫌扵節
之誕矣黃鳥好音相慰而女子曠隔通問嫌扵音之
睽矣發端即注歸寧苐女紅忙廹故迨絺綌就緒而
後徐及之耳
葛覃三章章六句
三家以此為康王時詩而黃氏櫄詩觧謂詩在父
母家作以章末兩歸字為于歸之歸皆不可信也
卷耳后妃之志也又當輔佐君子求賢審官知臣下
之勤勞内有進賢之志而無險詖私謁之心朝夕思
念至于憂勤也
東萊吕氏曰知子之來之雜佩以贈之婦人之志如
是其夫斯能好善矣我姑酌彼金罍維以不永懷后
妃之志如是王者斯能體羣臣矣室有轑釡之聲則
門無嘉客况后妃心志之所形見者乎
后妃何志志在體恤使臣也自續序者不一其人辭意
累重朱子遂改為后妃思念君子夫思婦而稱其貞
静專一者以世教衰微閨門無禮而君子于役乃能
甘心首疾而形為詠歌故聖人樂予之列其辭於變
風豈聖后合天地之撰侔神明之德而下等於尋常
閨思乎竊恐古序之不誣矣
一章後序泥左氏強入求賢審官以懷人為文王所
懷之賢人遂致前後扞格不知懷人猶云勞人盖行
役勞苦而感懷之人耳嗟我懷人猶云哀我憚人也
下章維以不永懷正此懷字如懷人必為所懷之人
將思婦亦為所思之婦乎七我字一例皆代使臣我
之也卷耳易求之物猶不盈筐况人才難得乎而
尤當恤者使臣也使臣若曰嗟哉我懷人亦君之臣
也何獨寘我扵大道中而馳驅不息耶盖述其言以
恤之也不曰行而曰寘由君寘之耳周行大路也初
出郊圻驅車道左已覺君門日遠矣由周行而崔嵬
舍坦道而山行也由崔嵬而高岡山之絶頂也由高
岡而砠下峻嶺而復山行也立言之序昭然左氏以
周行為列位不過借用如云當道要路耳小雅鹿鳴
云示我周行大東云行彼周行皆可互證
二章崔嵬高山也較周行更况瘁矣則其感懷何如
吾知使臣若曰我姑酌彼金罍庶幾不永懷乎隤頽
也虺隤象虺之伸頽然而無以縮故曰病也
三章高岡則崔嵬之極高處矣玄黃赤馬變而為黑
白馬變而為黃勞極而色異也傷思也懷之鬱而黯
然神傷也三章三述使臣之言即末章一云字也
四章前言金罍兕觥原是想其傷懷之時或者酌酒
可以消憂然不能消釋也此章連用三矣字已是神
疲氣竭光景懷人至此又將云何惟有張目遠望而
已君子所以體恤者當何如也篇中體恤懷人之意
俱在言外
皇華遣使盛言車馬光華勉以公義作之扵天朝也
卷耳懷人極言車煩馬敝恤及私情作之扵后妃也
卷耳四章章四句
按三家以為康王詩雪山王氏以為勞妾媵之婦
寧又有謂文王遣使求賢者皆未可據也
樛木后妃逮下也言能逮下而無嫉妬之心焉
詩義補正后夫人之扵衆妾常恐其上陵而思有以
隔限之衆妾之扵后夫人預料其妬已而思所以曲
避之此恒情也樛木下逮葛藟上附纏綿固結而不
可解如此非盡乎天理之極而無一毫人欲之私不
能也
一章樛木興后妃葛藟興衆妾盖興有正意在下二
句者有正意即包括興處者此言樛木下垂故葛藟
得以上附喻后妃逮下則衆妾皆得依託此意已包
括在上二句内故下但言文王之福履可矣君子指
文王也
詩人取興原非泛設如蔦蘿之扵松栢異體而同根
故興王族之依託扵王葛藟之扵樛木異根而上附
故興衆妾之依託扵后妃
宫闈之内藹然和平聚順君子雝雝在宫茀禄爾康
莫大扵此不然聚怨召釁何所不至君子之憂方大
豈能有一日之安乎故綏之在君子而致其安者則
后妃也
二章荒訓芘左傳葛藟猶能庇其本根盖藉之以自
庇也若云葛藟能庇樛木則衆妾能庇后妃乎宫闈
使之和順便是扶助文王之福履
三章縈者四面纏繞之意太和之氣溢扵門庭則螽
斯之慶麟趾之瑞皆基扵此文王之福履扵是全且
久而無憾矣
樛木三章章四句
螽斯后妃子孫衆多也言若螽斯不妬忌則子孫衆
多也
后妃能逮下故子孫衆多而古序但言子孫衆多者
承上篇能逮下之文也盖螽斯者樛木之應也
後序螽斯不妬忌諸說言螽耳何不妬忌之有陸農
師云草蟲鳴扵上風蚯蚓鳴于下風性不忌一母百
子故詩人取為不妬忌之况
詩人全篇要寫后妃不妬忌頗難立論因想到後一
層子孫之多則不妬忌可見猶恐實處寫之不盡因
想到螽斯作一影子然螽斯之和集寫得不生動不
足以形容后妃故以詵詵薨薨揖揖形螽斯因以振
振繩繩蟄蟄形子孫之多中間輕著一宜字極尋常
極歎羡而后妃之德悠然可會通篇惟螽羽子孫是
實字其餘俱作形容唱歎之音集傳用貌字聲字意
字精絶
嚴氏謂螽蝗生子因飛而見其多故以羽言之按此
詵詵只訓衆多小雅詵詵征夫是也集傳云和集是
揖揖之義非詵詵也振振羣飛貌魯頌振振鷺是也
薨薨集傳云羣飛聲齊風蟲飛薨薨是也毛傳云衆
多乃詵詵之義非薨薨也繩繩聲不絶也揖揖斂羽而
和集也蟄蟄盤聚而伏蔵也詩人無一字不相鍼對
螽斯三章章四句
胡氏宏曰愚讀史至隋文帝獨孤后然後知婦人
之惡以妬忌為大也獨孤不獨妬文帝使不得有
異生子又妬及太子勇寵妾雲昭訓遂啟賊子廣
簒奪之謀卒至宗祀滅絶生靈塗炭開皇之中天
下戶口八百九十萬唐興撫綏三十餘年至永徽
初始及三百八十萬戶耳吁獨孤一行妬扵宫闈
之間而滅天下之戶五六百萬聖人删詩立周南
之義教萬世后妃專以不妬忌為大美也意深遠
矣
桃夭后妃之所致也不妬忌則男女以正婚姻以時
國無鰥民也
桃夭咏于歸之女子而序以為后妃所致者何也盖
后夫人正位中宫主持隂教勤儉孝敬化天下以婦
道而國中女子遂人人有一后妃之德盖太和所被
凡所謂勃谿之習蕩軼之風已淘洗得净而尚有未
嫻姆訓者乎故當時六禮往來都是良家子女際少
好之年得婚姻之正後此之宜其室家即可扵于歸
之日卜之也故曰桃夭者葛覃之應也不然于歸之
初賢何從見而詩人預知之乎
昏姻之期傳主秋冬箋主春夏各有所據集傳主箋
說以為桃有華正昏姻之時然二章言有蕡其實三
章言其葉蓁蓁則夏盡而秋矣豈自春徂秋皆婚期
耶衛風曰士如歸妻迨冰未泮孫卿韓嬰皆曰霜降
逆女冰泮殺止似以傳為優馮氏復京名物疏辨之
最晰
詩義補正既曰宜其室家又曰宜其家人盖婦人固
有當扵夫而不宜扵家人者記曰子甚宜其妻父母
不悦出是也至扵宜其家人則内外和而父母順所
謂當扵其夫者始不為燕昵之私矣
傳指一女子許白雲作三女子竊謂詩人只舉一物
為興亦不必定在何時而此女值開花彼女又值結
實也傳義為長首章宜字傳以色言者非豔冶之謂
也和氣積中而後婉娩之容形扵外如桃之和氣具
而後其華盛也盖女子于歸之始無不勉強自持而
容貌辭氣之間自有流露不爽者不必遲之又久也
故先以色言之次章傳以德言婉娩之容早已見之
而其德又踰時而見其誠確如桃之有實也三章傳
以形體言盖之子年日以長德日以密終始一致進
而有加一家之人無不以為宜之子至此直是層層
周到念念廻旋如花之有葉也
詩人無字不盡善非徒取叶韻也男以女為室女以
男為家家室微有廣狹之分之子必先扵夫婦居室
之間致其和敬而後能宜其一家故以室為重而曰
宜其室家然宜家較難扵宜室宜其家則室自宜矣
故以家為重而曰宜其家室家就籠統說家人則分
晰言之上下親疎無一不宜則宜家之至而室不必
言矣故曰宜其家人
桃夭三章章四句
兔罝后妃之化也關雎之化行則莫不好德賢人衆
多也
賢才衆多而序以為后妃之化者何也后妃之德宜
配君子而太和所醖為振振之公子女子被后妃之
化皆宜其家人而和氣所蒸為賢才之衆多盖相夫
者有卷耳之志而毓德者成麟趾之休也或曰棫樸
旱麓之詩何以不言后妃大雅朝廷之樂也周南房
中之樂也故彼以為夀考之陶融此以為關雎之效
騐義各有屬也夫周南之言后妃猶召南之言召伯
非遺文王也言后妃而文王之脩身齊家自見周公
錄此以為房中之樂朝夕諷詠以淑凡為后夫人者
之德若曰賢才之衆多家室之和平皆扵爾乎繫之
必德如太姒而後可以輔君子治國中也邑姜殿十
亂之末此之謂歟
一章肅肅傳訓敬是指罝兔之人盖所以為干城處
呈扵觀感之間直從赳赳處看他底裏肅肅處想其
全身不專在兔罝也好德之人與德相感眉睫之間
如相告語故有以得其賢或問朱子云兔罝詩作賦
看得否曰亦可故傳不言興正以其為賦體也
二章椓之丁丁正椓杙扵中逵也椓杙時是方施之
始見其肅肅施于中逵則既施之後又見其肅肅始
終無間也好仇亦有德相配合始終無間意
三章不是既施中逵復遷而中林盖施之非一處也
說文平土有叢木曰林中林幽隠之處猶之中逵之
肅肅不以隠顯異也故可以為腹心于中逵先視其
椓杙盖聞其聲而後視其事也繼視其張罟又視其
人又從中林視之是途中瞻視次第
連說赳赳武夫非無意也盖人君命將出師必取強
武之人以為心腹恃功而驕悍然䟦扈甚而縱敵以
取重殺降以邀功古今一轍即始終臣節而心術未
純如周勃之安劉幸而成事世勣之助唐幾移社稷
有才無德大是害事詩人扵罝兔者驟然望之一叚
雄偉奇崛之槩知是將才而静叩中蔵知其忠有可
倚足以為腹心之寄也公侯得若人則折衝禦侮之
臣即股肱心膂之任而兔死狗烹無因至矣傳每以
用武言是從赳赳看出真善扵體會說者翻云不必
說到剛勇極力回護非也
兔罝三章章四句
墨子云文王舉閎夭泰顛扵罝網之中西土服胡
母輔之謂閎夭樵扵山與獵者争路被執纏以兔
網文王救而得解朱氏謀煒詩故文王治扵岐四
方無侮武夫無所效其用相與從事罝網以消磨
其壮心姑識之以廣異聞
芣苢后妃之美也和平則婦人樂有子矣
此言后妃之美而詩人意中何嘗有此意序周南者
從采芣苢上想出樂有子又從樂有子上想出家室
和平因從和平上想出后妃之美來盖春時百物欣
欣向榮問其故物不知也識者從他一叚芳菲自得
處想見化育流行無不徧滿是詩當作如是觀
不績其麻市也婆娑是佚遊氣象纖纖女手可以縫
裳是蕭瑟氣象有女仳離嘅其歎矣是愁苦氣象一
張一弛王者之道女紅之暇人樂宜男詩人口中一
片游行自在正是王民皥皥
一章傳曰采取也有蔵也其取之則二章掇之捋之
也其蔵之則三章袺之襭之也首章已統冒全篇
二章以其子可治産難故云取之者取其子也如云
掇其穗捋其子則本草采穗采子各不同時
傳云芣苢宜懷妊言能使之易産唐本草又增宜子
疑附會
三章一手執一手可采故下復言采采襭之則芣苢已盈可歸矣
芣苢三章章四句
按王氏肅云自關雎至芣苢房中之樂未知所據
燕禮有房中之樂鄭註絃歌周南召南之詩房中
者后夫人之所諷誦以事其君子是房中竝歌二
南二鄭扵禮淵源有自王氏悖之非也劉向列女
傳以為宋人之女嫁扵蔡而夫有惡疾其母將改
嫁之女不從乃作芣苢之詩韓詩亦曰芣苢傷夫
也芣苢雖惡臭乎我猶采之而不已以興君子有
惡疾我猶守之而不去補傳云向之說出扵魯詩
今芣苢非有惡臭而宜扵産子魯詩不足據也王
氏應麟詩考辨命論云顔回敗其叢蘭冉耕歌其
芣苢則遂以芣苢比惡疾矣詳蔡人之妻因說母
引芣苢之詩以自況不必始作扵此也宋女而蔡
妻何名為周南乎
漢廣德廣所及也文王之道被扵南國美化行乎江
漢之域無思犯禮求而不可得也
王氏志長曰漢廣四語氣象宏遠神理深微商季淫
風未殄關雎化洽頓令漢濱游女覿面有難犯之色
采風者推厥所自恍見王風過化存神難以思議真
有若漢廣之不可泳江永之不可方者反覆長歌此
其所以謂之風也不然游女既不可求而見者獨流
連低回則是篇乃後世高唐洛神一流文耳何以為
周南乎
此序可疑甚矣詩以首句名篇此獨提出漢廣二字
漢廣江永據集傳是比游女而序云德廣所及又似
江漢比德廣者然夫以江漢比德廣則民間出游之
女似不足以當之矣盖序固眀眀以江漢比文王之
德化也漢之廣猶云德之廣也所及及於江漢之間也
江漢之源自西而南亦猶文王之化自西而南也如
是則江漢為主游女為賓故不以喬木弁首而以漢
廣名篇耳游女及于歸之女皆被化者也文王主
持風化者也詩人于被化者見其德之可欽可羡如
此而後推究到主持風化者之德其可涯涘乎漢廣
江永溯洄贊歎三致意焉
二南兔罝麟趾羔羊甘棠騶虞五篇美男子其餘二
十篇皆言婦人豈删詩者專存婦人之詩歟盖房中
之樂為后夫人諷誦故皆言婦人女子而其時男子
可知也周南之序大半言后妃而文王可知也漢廣
汝墳序不言后妃盖化行南國其化漙矣專屬后妃
則其義不備眀言文王又非箴規后妃之旨故使人
自會古序立言不其慎歟
一章人扵喬木自無休息意不可休息只形容木之
高竦非真欲休息之也不可求亦只形容女子之貞
淑非真欲求之而歎其不可也猶云不可以非禮干
云爾被化之女豈肯獨游鄭指為衆女最是則朱子
所謂端莊静一者衆女皆然矣昔何以豔冶今何以
貞淑詩人悠然神會而歎之曰誰為為之乎意中想
著文王目中却注此江漢低回歎慕無限深情不可
泳不可方只是不可測度之意谷風篇就其深矣四
語亦為計較量度之喻也
二章凡詩言之子于歸只就現在嫁者言之從無說
他日之于歸者桃夭束山可證也毛公謂與桃夭一
例故無傳耳然則此二章言之子者不指游女矣盖
風氣丕變其出游者皆端莊静一其于歸者皆車馬
親迎真無一女之不淑前日淫亂之風&KR0008;洗殆盡翕
然禮義之俗詩人所以再三歎美扵文王之化也
翹翹高也錯薪衆薪也楚蔞亦薪也盖無薪不高以
興無女不賢故隨手刈其楚刈其蔞而翹翹者如故
也亦隨意舉一于歸之女而其賢者依然也或謂楚
更高扵錯薪然則蔞亦高扵錯薪乎
一章言出游之女之守禮也二三章言于歸之女之
守禮也于歸者不一故言秣馬駕馬而行也又言秣
駒駕駒而行也
漢廣三章章八句
按韓詩漢廣說人也何氏楷云亦云守禮之可說
耳其論近是薛君章句云游女謂漢神則荒唐矣
然其意猶未離乎正也至外傳云孔子適楚處子
佩瑱而浣使子貢三挑之侮聖已甚三家之廢豈
偶然哉范氏景文曰詩人深知文德則亦賢者也
汝墳道化行也文王之化行乎汝墳之國婦人能閔
其君子猶勉之以正也
疏云閔之則恐其死亡勉之則勸其盡節比之扵殷
其靁志遠而義高
安溪詩所惄如調飢者慮其行役之憂虞王室如燬
故也不我遐棄者幸其復歸而歡聚父母孔邇故也
惟能脩方伯之職盡撫慰之道故氏既知尊王之義
而又念父母之恩也
朱子以采薪非大夫内子之事故未嘗質言大夫然
君子行役念及王室疏從劉向定為大夫妻良是或
曰後世如王良之妻曳柴從田間來命婦采薪無足
怪不知南國婦人猶采芣苢以相樂而汝旁大夫妻
乃困頓如此乎女子縫裳君子譏之况躬親樵採之
事哉
一章君子既歸而追賦其前日未歸之時也或作興
體失之矣遵汝伐枚是言君子行役時之景物如此
調飢是恐其遐棄故思之如重飢也已隠照起如燬
來非尋常夫婦闊别之思
二章只換肄字乃用一字寫出逾年之隔也遐棄箋
作死亡精甚棄即由來無棄之棄深以不至死亡為
幸也如但喜其不棄絶我則天下豈有行役而云棄
妻者
前此之憂今日之喜俱從下王室如燬來昏亂之朝
手足莫措故箕子不免扵眀夷文王且至扵蒙難如
後世酷吏得志朝士人人自危每出必與家人訣曰
未知復相見否今以汝旁被化之大夫受役焚炙忠
良之亂國思之安得不如調飢一旦復我邦族且喜
且驚而後知今日之得免也
三章言君子之勞以王室之如燬也然王室雖則如
燬而虐不及扵使臣遊子生還二親無恙悲喜交集
破涕為歡則人臣膝下之年皆天王優賜之日雖則
勞我也不可謂非厚我也尚敢有所懟怨以乖臣子
之誼乎盖其願即寸草春暉之願也而其心即天王
眀聖之心也後世遊子之吟拘幽之操一言兼之矣
故曰勉之以正也或言父母不可以言邇邇對遠言
身為大夫或經營扵境或風議扵朝所不能無者然
音問常通暌違不遠豈至岵屺之悲乎詩人曰孔邇
其用字精矣夫以紂之虐熖而行役之室家猶不敢
怨盖文王之化道薰蒸融溢大行扵汝旁之國故被
其化者皆以文王事主之心為心也吾扵汝墳見文
德之至焉
鯉尾赤魴尾白尾白而赬則勞甚矣比以魴魚幸其
漏網來歸耳
汝墳三章章四句
劉向列女傳周南大夫受命平治水土過時不來
其妻恐其懈扵王事言國家多難惟勉強之無有
譴怒遺父母憂乃作詩韓詩曰汝墳辭家也其卒
章曰魴魚赬尾王室如&KR1754;雖則如&KR1754;父母孔邇薛
君章句王室政教如烈火猶觸冒而仕者以父母
廹近饑寒之憂為此禄仕外傳亦同後漢書周磐
讀詩至汝墳卒章慨然而歎為親從仕諸儒雖未
盡合詩旨然扵父母則皆未嘗指文王也宜集傳
兼存其說歟
麟之趾關雎之應也關雎之化行則天下無犯非禮
雖衰世之公子皆信厚如麟趾之時也
續序雜亂甚矣朱子盡去之以公子為周之公子可
謂木拔道通而首序以為關雎之應何也后妃之德
足為君子配斯時嬪御之屬無一不被后妃之化扵
是含英毓秀苞孕百男而為之公子者遂宛然聖世
之祥麟也子復生子太和所鼓一本九族翕然太和
而百姓無難故周公編詩以為周南之卒章國史序
詩以為關雎之效騐
麟仁獸也故取以為興諸家言信言禮俱不必從盖
麟興公子麟之趾興公子振振之德下麟字即指公
子而文王后妃致之之意扵言外見之此風人之旨
也朱子初說云麟之趾仁厚公子亦仁厚較集傳更
分曉可以麟興公子亦可以公子比麟振振形容不
盡于嗟歎慕無窮
麟王者之瑞獸也千百年而間出非其時不可得而
致也詩連說六麟字而以公子公姓公族分屬由親
以及疎由隘以及廣殊覺子弟羣從無非異采一似
古今驚為竒物大史書為異瑞之麟至周南之世目
之所遇無非此物不以為異轉以為常不知其可驚
止知其可愛矣盖龍之種鳳之雛皆麟之瑞詩人若
曰何麟之多也謂區區符瑞陋矣
周公公子也麟也陜以東周公左周南之所以名也
召公公族也亦麟也陜以西召公右召南之所以名
也周召而下又不知凡幾物滋後大有開必先則今
日含仁履信之祥麟即他年析圭列土之百辟是以
武成既告而大封同姓遠過唐虞夏商聖人豈有私
意哉盖此振振者醖釀久矣
麟之趾三章章三句
孔叢子曰孔子讀詩自周南至正雅喟然歎曰周
道成矣黃氏佐云周南詩皆純正體裁畢備此周
道之所以成正雅之所由作也故孔子歎之
周南十一篇三十四章百五十九句
詩序補義卷一
