詩序補義卷十七
石泉縣知縣姜炳璋撰
小旻之什
小旻大夫刺幽王也
輔氏廣曰荀卿子樂王鮒皆以此章為畏小人而發
而集傳不取者以詩專為刺王惑於邪謀初不為小
人而賦也
一章直刺幽王而其病全在謀臧不從不臧覆用不
臧即回遹也下三章是形容不臧之狀
旻天指王也謀猷王之謀猷也臧與不臧臣下之謀
猷也回遹由於小人王用之即王之回遹矣補正云
謀臧不從不臧覆用以為偶然耳猶望其或止故曰
何日斯沮繼則凡臧者皆是遣不臧者皆是依則無
望其沮矣故歎其伊於胡底也
二章集傳潝潝相和也訿訿相詆也兩相字便含具
字之意其存心可惡其無識可哀
三章發言盈庭誰敢執其咎箋云言小人争知而譲
過盖議論滿堂皆無稽之言勿詢之謀知身任之必
有其咎故乍隂乍陽無有倚着
補正云問道當於已經與未嘗行邁者謀所以不得
於道也
四章凡事本諸先民按諸典法遺大投艱可以一言
而斷如文武周召皆先民也顯謨承烈皆大猷也今
所聽所争只粗陋媕鄙絶不知國計民生為何等事
則臨幾决務築室道謀矣金將尼堪謂宋使曰待爾
謀畫既定我兵已在城下即此謂也
五章靡止謂國勢震動也膴大也靡膴䟽云無大有
人言人材剥落也俱引起之辭禍亂之來賢愚同盡
泉流喻禍亂言無使同淪胥於敗亡也此章以用賢
望之
六章極言禍亂將至欲王惕然知懼人知其一不知
其他正喚醒王處戰戰三句言我戒懼如此而王夷
然不概於心何也
補正云人但知不敢暴虎而不知謀之回遹招殃致
凶猶暴虎也人但知不敢馮河而不知謀之回遹䧟
滯莫濟猶馮河也此知之者所以如在冰淵也
小旻六章三章章八句三章章七句
詩故云所謂謀者亦黜申后登褒姒廢宜臼立伯
服事歟名篇之義當闕其疑
小宛大夫刺幽王也
此篇大夫兄弟相戒篇中人之齊聖天命不又哀我
填寡皆非泛設末章又與小旻同盖以家庭孝友之
箴規為堂廉切近之藥石雅而近於風者也
一章嚴氏粲曰宣王承厲王之後而能中興幽王承
中興之緒反致衰亂故一曰先人又曰所生以其親
見者勉之言非久遠難知之事也
此大夫者周之世臣先人其列祖也自文武創業宣
王中興彼先人皆有功於國者念者念其功業也懷
者懷其恩勤也若曰先人之勲業父母之箕裘至我
而斬然中絶乎言外便是諷幽王宣王勵精圖治姜
后待罪永巷其父母皆銳意中興故諷之使懷
二章此以敬儀教其家而其意則刺王之荒於酒也
幽王甘酒事史無所見惟列女傳云幽王惑於褒姒
出入同輦飲酒沈湎故集傳謂王以酒敗德非誣也
天命不又言敬則天命眷我而留不敬則天命棄我
而去大夫之守家天子之守國其理一也故趙孟賦
此以答公子圍大眀之首章齊聖眀指先王不知
眀指幽王却以人字彼字代之天命不又明謂勢將
亡國却只作自相為戒對症良方而不令其苦口可
謂善諫
三章此以教子勖其家意在諷王裕後以承其先也
言中原有菽庶民采之固以物之善而取之矣桑間
有蟲與蜾蠃不相似也然負之則化其不善以歸於
善矣况爾有子可不教誨之以使之善哉式語助辭
言爾子之善與爾相似也宜臼之廢當時必有謂其
不克負荷者小弁所謂君子信䜛是也故詩人及之
四章此以勤敏勉其家人意在諷王勤政以紹乃父
也脊令固是喻兄弟然此只重飛鳴上以興兄弟皆
當努力也列女傳載幽王優倡在前俾晝作夜無忝
所生正欲以庭燎問夜為法也
五章此及下章言刑罰之濫常懷恐懼欲王恤刑以
回天命以繼前人也以桑扈之不能自活興填寡之
不能自生以無辜而反受獄極駭異事而俱謂宜然
更無門可叩於是繫獄之家人握粟出外卜之曰何
從得生乎箋云自從榖生也持粟卜之從何能得生
與於何從禄相似
顧炎武云古時用錢未廣詩書無泉貨之文而問卜
者亦用粟漢初猶然史記日者傳卜而有不審不見
奪糈
六章此只我足上章言刑罰之酷如此是以君子無
不危懼而吾與爾尤當戒慎也幽王使士大夫至此
刑政不可問矣
小宛六章章六句
國語秦伯燕公子重耳賦鳩飛注云鳩飛即小宛
按當時公子賦河水河水逸詩也小宛言鳴鳩非
鳩飛韋昭之說不足據
小弁刺幽王也太子之傅作焉
平王事後不知追痛當事豈能哀怨作詩故朱子作
孟子集註定為太子之傅述太子之情也述太子之
言如身處太子之地故孟子以為知親親之仁毛公
以為得念父之孝也
按史記幽王逐太子宜臼宜臼出奔申國語亦云王
欲殺太子以成伯服必求之申則太子在申眀矣此
太子在申其傅代作此詩感動幽王語語是居申情
景篇中俱以極𤨏極賤之物相擬曰鸒曰蜩曰葦曰
雉曰伐木曰析薪曰投兔曰死人而我皆不如刺心
刻骨真無可形容說者離却居申宗旨泛作離憂致
疑為尹伯竒之作不知與伯竒所處之境天地懸隔
一章詩緝傳曰鸒鴉鳥也鴉鳥不能反哺猶已之不
能致養然鸒出食在野飽則提提然羣飛而歸是其
父子相隨為可樂也按着眼在歸字以鸒之歸飛興
已之不得歸也其云何辜非自謂無辜也親者子之
天也我何處得罪於天乎我之罪在何所乎云如之
何是忖度之辭商量不出感格親心之路使親頓悟
而召我也
二章怨已之不得歸父母之所也說者俱云周室將
亡有神州陸沈之懼但細按前後俱是憫已之見逐
國破君亡等意未嘗稍露幾諫之道與犯顔不同首
二句言周道本平坦今若為茂草廢塞使我欲歸無
從是時太子居申不奉幽王之召安得向都門一步
人見踧踧我見茂草耳
三章言凡人皆得遂瞻依之願而已獨不能也上四
句泛言之言人子未有不得親其父母者也我獨非
屬毛離裏之人子而不得親其父母求其故而不得
委之生辰之不祥而已或曰星命之學自古有之觀
此詩可見諸侯夫人出則大歸天子以天下為家
后雖廢居宫中如後世長門是也故父母俱不得見
四章上章以凡人起興此以微物起興言物莫不有
所依而歎已之見逐也上四句反興下二句詩兩言
汎彼柏舟一仁人被逐一共姜失所天此云舟流不
知所届即泛字之義而語尤沉痛
五章言物各有羣歎已之孤立而無由白其冤也或
謂以鹿比兄弟雉比太子之妻則太子放逐何暇念
及伯服并妻子耶按首二句只泛言獸尚有羣鳥尚
有匹若各有伴侶呼朋引類以自助而我乃如病壊之
木孑然無枝曾鹿與雉之不如也漢書張良以四皓
侍太子上謂戚夫人曰羽翼既成難摇動矣正如木
之有枝也今正人既逐羽翼翦除隻身遠竄猶失羣
之鹿矢固易及無匹之鳥網不難加彼尹氏皇父七
子虢石父之徒方䜛搆不已無一人知太子之無罪
為之開悟其主故太子詰之曰爾諸臣何莫之知乎
六章言已雖甚親而賤惡之物之不如也君子秉心
兩句言王於吾為父子之親豈投兔死人比耶而王
之執心維忍我至此而不之恤我不觧其故惟隕涕
而已
七章言已放逐之由也伐木必以物依其巔者懼壓
也巔謂木之上稍先倚以物伐其根則根斷而木不
從人以壓薪必有理循其理而斧析之者易觧也理
即薪之裂處言雖細事皆當審愼而况國本所在不
舒究之舍彼有罪之人而逐我他適乎時太子在申
故云他適有罪指褒姒
八章此總叙其始終也上四句推䜛言所自起莫高
於山莫浚於泉以興莫險於人情故君子之言甫出
屬垣者迎合風旨而䜛搆其間矣因言爾䜛人母擅
居我勢位母變亂我法度豈我躬不閱遑恤我後日
之事乎我雖放逐固憂之深也以見䜛人交訌必致
敗事微寓幾諫而已之俟命召歸不忍割絶之意惻
然見於言外所謂親親之仁也
小弁八章章八句
趙岐注孟子小弁伯竒之詩也親親而悲怨之辭
也論衡琴操並同韓詩以黍離為伯封作曹植惡
鳥論亦謂黍離為伯封作孫奭以伯竒即宜臼王
道以伯竒即宜臼之傅皆附會之說也昌黎擬履
霜操父兮兒寒母兮兒饑兒罪當笞逐兒何為又
曰母生衆兒有母憐之獨無母憐兒寧不悲哀愴
可與小弁並讀
巧言刺幽王也大夫傷於䜛故作是詩也
此詩人身被䜛人之祸而急欲王之去䜛也首言已
之無辜被䜛而小人之䜛始曰僭繼曰䜛王之聽䜛
始曰涵繼曰信盖以漸而深也如於䜛言初試之時
立辨其奸則利刃斷物霎時可了而屢盟而信盗且
甘盗且餤亂王於是乎病宗社摇典章紊此非癬疥
之疾乃軀命之憂也而抑知䜛人之計易窮其言易
辨其人易去斯時君子如怒如祉則除亂如反掌顧
令其口含酖毒手弄威權君父受病而不知無辜被
僇而莫愬惟搔首告諸貪亂之天也悲夫
一章呼天以告王也無罪無辜泛言之四句方不複
二章僭僭差也僭差之言無實故曰不信僭者䜛之
萌芽涵者亂之根柢初生又生謂接續發動也集傳
訓祉為喜能怒小人即能喜君子四語一篇之綱節
節俱注意在此
三章按司盟職邦國有疑會同則掌其盟約之載及
其禮儀北面詔神明是王令諸侯盟耳幽王亂政䜛
言數行人不自安故從而屢盟也
屢盟中已腐而外強示以堅而不知蛆宅其中君子
指王盟是與賢臣盟所以屢盟者有人閒之也是在
既涵之後欲信之前故僭始則祸根已種屢盟則祸
幾漸長矣君子於小人往往取其少有才能而小
人亦以勤事結主知如温公謂蔡京曰使能任事如
公則何事不可為而抑知非然也祗為王病耳供事
益久病根益深癰疽既潰而大命隨之集傳用然字一
轉極有分曉
四章承維王之卭來言維君子能建天下大功惟聖
人能定天下大謀䜛人何人敢為國計民生之言吾
有以揣知其心矣恭錄
折中云外以甘言欺王實欲於中取利如彼田犬意在
獲兔而已非果有社稷生民之至計也王奈何坐受其
病也
五章言䜛人之所以為王病者以其言也彼良材君
子猶樹之以備用况賢才而可棄之乎行人之言猶
心數其是非况妨賢之言而不之察乎盖正意已在
興内更不𥙷出詩中自有此例彼䜛人之言不難察
也度其言盖有二焉時而為大言以籠絡人極其矜
張安然出之於口而中實無所有也時而為巧言以
中傷人極其便利則如簧之可聽而恬不知愧也其
言雖多總不外此二者辨之不難而王何以坐受其
病也
六章言其人則又甚易去也其未仕時居河之麋品
甚汙下也無權無勇地甚寒微也此勇字以勢力言
之王假之勢位因尃為亂階耳然今日即有勢位既
瘍又腫力不足以敵一人也此勇字以氣力言之雖
大肆其謀衆多其謀而徒衆幾何黨羽可立盡也王
何為而坐受其病乎居徒是小人伎俩盖此居何職
彼居何地用心盡力以樹其黨及元兇就殛一網皆
空絶不費手歷考史册無不皆然
巧言六章章八句
何人斯蘇公刺暴公也暴公為卿士而譖蘇公焉故
蘇公作是詩以絶之
此以末章為主上七章不過極力形容其鬼蜮之心
耳然暴公之譖人極其詭秘而暴公之忸怩微露破
綻其露破綻也在不入唁我詩人扼定此意故每章
俱以此為詰責其實不唁固譖唁亦譖也特不唁而
其譖顯然耳故曰壹者之來非望其來正責其不來
也俾我祗也非欲巳之安正眀我心之不安也皆所
以絶之也夫以情同伯仲而略一掉舌便奪其位而
逐之去鄙夫可與事君也與哉豈一見而底裏盡剖
一誓而山盟可固乎故凡言來則前愆盡棄者皆非
也苐君子絶交不出惡聲故賦體中處處以比興行
之意殊含蓄至末方點清而猶未眀指其人聖人取
之以為性情之正也
一章不斥言刺暴公而但指其從者則篇中言其從
者即言暴公也伊誰云從設為問者之言此人從何
處來則云自暴國來者猶云自魯國齊國非必指其
君也故下又以彼何人斯發端都作游移不定之辭
篇中多用胡字云字自作猜疑胡者怪之之辭云者
他人所言若不敢以䜛人坐實者然
二章二人即指已與暴公也言我二人相從以行素
無嫌隙則此祸誰為為之或在他人未可知也然既
非祸我何以不唁我也從行者其始不唁者其今意
者始之親不如今之疎而有所不足於我乎是可疑
也
三章天下豈有聞聲而不見其身者補正云逝陳則
入門矣聞聲則通問矣而不見其身盖通問而不請
見也或托言亟行及還而後請見故五六章及之末
二句一若彼不愧於人而獨有愧於我也彼不畏於
天而獨有畏於我也苟非譖我胡為如此
四章飄風傳以為暴起之風言疾也補傳以為摧折
之風言厲也竊謂飄風者蹤跡不可測度之喻隠隐
指䜛言言彼何人斯今則為飄風矣自南自北任其
所之可也胡為逝我之梁我獨遇之祗以憂亂我心
也盖謂䜛言所播自南自北任爾加害不及於我猶
幸免耳胡為䜛及於我耶風刺極隱
五章六章本一意作兩層以責之祗安也不疑之謂
也
七章乃追叙其前日也諒照察也又知也索也言我
昔與爾情如兄弟和如壎箎勢相比次如物之在貫
也諒汝有不知我之時我即以此三物詛爾此事於
神無不消釋而不意今日譛我至此故下章直刺之
詛爾斯言以此三物詛爾不知我之事詛非一次亦
非兼用三物盖君子小人同居政府議論不合好惡
異趨往往有之君子坦懷接物一經詛盟銷化無有
而小人則積久成隙匿怨而友故隂為中傷使之去
位不特大權獨歸掌握并平日之冰炭我者皆一時
報復
八章䟽云研窮而不得其情於是怒而責之視人承
面目來郝氏敬云為鬼為蜮受害者不見其形汝乃
人耳靦然面目相看而為此罔極不測之事故作此
好歌以窮究爾傾險之心也罔極猶園有桃青蠅之
罔極皆不測意反側即罔極意
讀至末章方知逝梁不入聞聲不見飄風南北曰亟
行曰難知皆鬼蜮也人面而鬼蜮所謂孔艱也節節
寫出鬼蜮而渾然無迹故自以為好歌也
何人斯八章章六句
巷伯刺幽王也寺人傷於䜛故作是詩也
此遭䜛而被宫刑故其言腐心刻骨重第六章三百
篇中無有痛憤至是者此夫子謂好賢如緇衣惡惡
如巷伯也前二章正欲投畀之實也三四章雖若告
小人者亦見王心悔悟賊奸不難辨其喫緊處全在
五章一視字無心為見有心為視盖王於小人從未
注目視其所為若能視則生疑疑則生悟必且謂其
不信而禍遷於彼故譛人者不必為豺虎食為有北
受只湏留以待王加之顯戮則眠者帖席矣
一章傳云萋斐文章相錯也貝錦錦文也錦文言錦
如貝之文也重錦不重貝萋斐指貝錦盖用比喻字
面成者䜛人成之也言萋兮斐兮文采昭著者貝錦
也而䜛人之言竟成萋斐之貝錦顛倒是非說出來
真文理斑爛眩惑主聰使其不聽不休譛人如此不
太甚乎
二章陳氏云南箕箕星本非箕噐張口如箕也貝錦
是䜛言絢爛之象南箕是䜛口囂張之象言哆兮侈
兮口張舌廣者南箕也而䜛人之口成是哆侈之南
箕張大肆妄不難啓口傷人亦且同聲共詆以傾善
類使之不盡不休誰為設此謀而慘毒至此乎
三章承上貝錦來盖貝錦是借喻其一叚成之之實
尚未說出故此補足之下章倣此言其成是貝錦也
緝緝然如絲縷之組織相繼不絶也翩翩然往來窺
伺以為織之之具也其意不過謀欲譛人文致其罪
耳下二句設為告小人之辭言爾當慎其言王之眀
非汝所能終蔽也爾之不信王將立見亦即喚醒王
處
四章承上南箕來言其成是南箕也捷捷而口之儇
利也幡幡而舌之反覆也其所謀者欲譛人之言鼓
動主聽耳當譛王之時王豈不受之行誅罰哉既而
悔悟即以所受者遷以予汝如教王斥逐後即以斥
逐予之教王誅戮後即以誅戮予之遷對受言猶還
也與謂爾遷於王都遷字對下出字者同
小人不可以名義動而可以利害怵寬一分排擊便
為君子寬一分罪辜而國家存一線元氣然詩人之
意在蹴起下視字耳
五章蒼天蒼天非呼天也呼王也視彼驕人庶幾謂
其不信而因以遷之也矜此勞人庶無貝錦之傷南
箕之構也
六章有昊指王也不食不受待王眀正其罪
七章郝氏敬曰楊園下濕之地有路上倚於畝丘䜛
加於卑賤漸及於尊貴矣
孟子遭䜛而被宫刑為寺人非既為寺人而後遭䜛
也所謂微賤指未刑之前孟子本微賤者及其既刑
而後為寺人也若在大臣豈有為寺人之理詩人惡
惡而歸結於敬字是君子待小人之法
巷伯七章四章章四句一章五句一章八句一章六
句
谷風刺幽王也天下俗薄朋友道絶焉
此述朋友相怨以刺幽王也幽王刺詩當從諸詩合
觀之小弁作而父子之恩絶節南山正月作而君臣
之義舛角弓作而兄弟之倫廢白華作而夫婦之道
苦何人斯谷風作而朋友之誼乖有一於此即足致
亡而况於兼之欲其不亡不可得也
一章傳云興也風雨相感朋友相湏谷風或作大谷
之風然東風謂之谷風見爾雅嵇中散詩習習谷風
吹我素琴注谷風春風習習風和貌可知古人讀是
詩悉依毛訓
二章寘於懷便是棄如遺之根
谷風三章章四句
蓼莪刺幽王也民人勞苦孝子不得終養焉
孔叢子曰於蓼莪見孝子之思養也
箋云不得終養者二親病亡之時時在役所不得見
也
按此詩創鉅痛深非身罹大故不能為此然只孝子
自作寫其終天抱恨而或以暴君虐政等辭入孝子
語中者非也詩為孝子所作太史得之入告於王使
之深維所由致此者而發其悔悟也
一章言愛我如莪長大則為蒿父母劬勞一旦泯沒
句中有無限不得遂志盡職意其哀惨在字句不到
處生我劬勞生前之父母也哀哀父母死後之父母
也於死後計及生前痛絶
二章勞而至於顦顇則更病矣已猶是蒿而親益病
已德不增而親恩日重也
三章傳云缾小而罍大箋云孝子之心怙恃父母依
依然以為不可斯湏無也出門則思之而憂旋入門
又不見如入無所至
父母衰老故以缾為喻子壯盛故以罍為喻老者資
壯者之養猶缾資罍之助也缾罄罍耻父母不能終
養乃子之責也鮮民单獨之民猶所云孤子不如死
之久使吾親早可以絶望也
四章此承上文劬勞勞瘁之意詳言之而深恨其無
以報也子於親不可謂德欲報之德我欲報父母之
德也而如天無極何以報之
五章六章追叙其聞訃之時也烈烈律律猶言栗烈
謂山之氣寒發發弗弗猶言觱發謂其風之疾也盖
孝子在役聞父母之訃此時天氣愁惨飄風猛厲勞
苦之時又罹大故覺行役者人所同而罹辜者我所
獨於作詩時追憶以述其痛酷有如斯也傳云烈烈
然至難也得詩旨矣
人當父母新喪雖遇賤夫走卒凡父母尚存其一言
一笑皆視為至樂我終身必不可得之異數詩人兩
言民莫不榖以此也於自已一想我於父母更從何
處著手百緒填膺總於父母身上無益所謂不卒也
蓼莪六章四章章四句二章章八句
姚氏謂親遭䜛言而殁已不能代而作則以幽王
之世多䜛言附會之也大戴禮用兵篇夫子稱詩
曰鮮民之生不如死之久矣以為其父母遭兵而
死則又以王裒事而為之辭也
大東刺亂也東國困於役而傷於財譚大夫作是詩
以告病焉
說者謂幽王厚取於東薄取於西不知幽王之虐畿
内之民應先受毒豈能以近在輦轂加以寬恤之政
哉詩人所刺西人之子亦指在位之小人耳不得言
京師之人也
一章賦也恭錄
折中云饛滿貌飱熟食也鄭康成曰飱者客始至主人
所致之禮也捄長貌棘匕以棘為匕所以升鼎實也砥
言平也矢言直也君子有位者小人下民也言周之盛
時諸侯大夫朝貢往來所至之處饔餼豐盛道路脩整
故君子履之以為安小人視之以為樂今乃睠言顧之
而澘焉出涕者以周道猶是而周政日敝非復前時矣
二章東方之國無小無大杼柚皆空者以盡輸之於
周也補正云行彼周行無車而徒也言其貧薄之甚
按集傳云佻輕薄不耐勞苦之貌徒行故見其佻佻
三章正言以告之
五章范逸齋曰竊意譚大夫因輸送所賦之物於京
師而作是詩故此章眀言東人之子以輸送為職可
謂勞矣殊無勞來之禮而西人之子無功享賦衣服
鮮明不自知其不稱而無愧恧也於是歴言西人
王氏道曰熊羆貴者之裘與百僚互義舟人私人當
有所指言厮役之賤皆濫冠裳享禄食
六七八章補正天漢有光望其能鑑我之情也織女
七㐮望其能助我以力也孰意織女報章不成而牽
牛亦不可以服箱畢亦不可以罩簎乎雲漢不可監
而啓眀長庚亦虛有其光乎其意盖謂織文菽粟百
貨皆人力所成非天降地出神輸鬼運也豈能恣取
而不竭哉
此皆極怨之辭六章非直望其助也言東國財力已
盡而西人誅求無己或者自天降之方可供汝之求
七章言欲天降之而天不能也八章言天非維不能
降而且若為吞噬挹取之形使人可畏則無從告之
於人并亦無從告之於天此其所以澘焉出涕也
大東八章章八句
曰服箱曰南箕曰北斗則知徵及粟米矣曰或以
其酒不以其漿則知徵及酒醴矣曰鞙鞙佩璲則
知徵及寳玉矣曰有捄天畢則知徵及鳥獸矣雖
葛屨履霜公子徒行不顧也盖在位者微賤小人
市井無頼谿壑無有窮極彼節南山之姻婭膴仕
正月之嘉殽洽比十月之交之擇有車馬試思此
物將安至哉而周遂以亡故曰刺亂也
四月大夫刺幽王也在位貪殘下國搆祸怨亂並興
焉
詩殆作於幽王之末年乎節南山以下皆無此沉酷
訴及先祖甚於呼父母我日搆禍我獨何害甚於䜛
口囂囂匪鶉匪鳶無所逃於天地甚於臨深集木盖
國亂已極天命人心岌乎不可留而身為世臣義無
可去惟有鞠躬盡瘁明知無益而圖之庶幾見我先
王列祖以告無罪此詩人之志也
一章䟽云四月已漸暑至六月乃暑極以興王初即
位惡政未甚酷至於今乃極酷也
補正云四月陽盛已極至六月而盛德長養之氣盡
矣以治運已過而亂方生也不幸適生此時何先祖
之忍予乎猶正月次章父母生我胡俾我瘉不自我
先不自我後也
按左傳稱趙盾為夏日之日註云夏日可畏故維夏
徂暑為酷虐之喻先祖匪人原觧云先祖於我一氣
相關非他人比寧忍棄我不救乎
二章亂而憂憂而病矣字有人人皆然意正與具字
應於何所適歸乎言無可歸之所也已含七章意
三章䟽云以寒風喻慘毒之政則言祸害者正謂毒
政之害也
箋以此章類蓼莪故有不得養父母之說其實非也
所謂害者大夫遭亂世䜛口及之訶譴及之而艱鉅
又及之而又悲命憫窮傷心慘目總此一身受此痛
酷耳於夏曰忍予於秋曰何歸至冬已極故曰我獨
何害榖善也言民皆泄泄如燕子之處堂也
四章山有嘉卉侯栗侯梅喻朝廷之上多善人也宣
王中興吉甫方叔之徒遍列朝廷今一變為貪殘賊
害之人而莫知其誰之過也暗指幽王廢王廢之也
廢變置也左傳廢六關是廢即置也楚辭昔日之芳
草今直為此蕭艾劉禹錫云惟有紫葵燕麥動搖春
風耳即此詩意
五章傳云構成也箋云猶集合也補正云視彼流泉
源清則流清源濁則流濁豈有日搆禍本而能善終
者乎其曰我者不敢斥言其上泉之源本清有時而
濁者泥沙汨其流也世之運常治而率至於亂者殘
賊搆其禍也此搆禍如搆怨之構暗指求太子於申
事驪山之禍殆灼見之
六章按一統志江漢並在漢中境周南士女往往言
之安得為遠言江漢發源於西統南方之國包絡之源
遠者流自長也我自先祖來莫不盡瘁以仕王朝源
遠流長有如此江漢矣王曾莫我顧念而一言不納
乎集傳有識有也猶云顧念
七章首言先祖則世臣也與國存亡義無可去故為
無處逃死之辭
八章詩所云生亂世者既不能如鳥之奮飛魚之深
藏庶幾山隰之間采掇草木以終老乎然未能忘哀
思故歌以告之
至於春時薇蕨並生杞荑同茂儘可遯荒終老然世
臣義無可去惟作歌以告哀庶幾王之一悟而已
四月八章章四句
孔叢子以為孝子思祭韓詩以為行役之詩詩故
以為南國困於征輸皆非也
小旻之什十篇六十五章四百十四句
詩序補義卷十七
