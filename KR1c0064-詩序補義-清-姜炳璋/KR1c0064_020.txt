詩序補義卷二十
石泉縣知縣姜炳璋撰
大雅(說見小雅)
文王之什
文王文王受命作周也
箋云從此至文王有聲為文武之正大雅
文王受命作周而所以受命其上面便有亹亹緝熙
敬止一層周既受命對面便有殷士祼將一層言文
王受命後面便有法文保命一層只一語而全篇之
旨皆具
首三章言文王受命而昌子孫并挺生賢才以佐其
子孫後四章言文王以敬德受命代商商之賢才適
為周用可知天眷有德其命靡常後王毋以祖德可
恃而不修德以保天命也
補正四章五章言殷王之子孫羣臣服事於周者即
前車之鑒似無天絶商之禍及其子孫又及其羣臣
之後嗣意
一章於昭在帝朱子前說以德言集傳以神言者盛
德之士清明之氣常聚其沒也發而為英靈故明昭
而神不亡况聖人與天合德至清至明呼吸皆與天
通天者清明之氣也宰此氣者帝也以威靈處言之
曰帝以實際處言之則理而已矣文王全盡天理沒
則其氣亦歸諸清明之天而不昧故一陟一降在帝
左右
武王伐商必載木以行何也大雅開卷叙商周相代
便云文王之神於昭于天盖文王即天也武王以為
有一念自私自利不可以告天即不可以對文考天
心不順即文考之心不順聖賢心事何等公正曰上
帝臨汝則文考臨汝矣天與文不忍斯民常處水火
之中武王之心直與上帝文考相通伐商之事不啻
親為提命其載主以行見與以服事殷之文王相契
無間故夫子以達孝稱之而殷士祼將本非有一毫
勉強也然即此便見後王法祖保命不容自已苟天
心不享文其能眷顧哉因今日在天之靈想到當
日格天之實有周之顯帝命之時總寫出一新字以
下節節承帝命
二章亹亹已含下緝熙敬止令聞猶下文義問謂善
名也文王當紂之世令聞實難其德純亦不已故人
心感而善名歸之者亦不已也似不必以既没言此
即下文萬邦作孚處感人心自足以享天心陳錫哉
周使之昌世以及其黎獻也
三章文王曰亹亹多士曰翼翼盖未有不敬而能成
厥猷者也正是君臣一德處濟濟多士内便包文
德武功無所不備足以伐暴救民而文王在天之神
以寧也將下篇肆伐大商一節事&KR1357;栝於此故下章
即言商孫周服也
四章上云亹亹便是緝熙意此特提出敬字為主腦
緝者緝此敬而無間熙者熙此敬而不昧所謂亹亹
也假哉天命以下以商相形說得凛凛可畏一氣趕
到下章無念爾祖上
五章侯于周服下便可接殷士忽着天命靡常一語
見膚敏祼將黼冔襄事觸目皆龜鑑助祭而特舉
祼將者商人尚聲樂三闋然後迎牲周人尚臭灌用
鬱鬯既灌然後迎牲此殷周之禮一大變處獨舉祼
將見周之異於殷也禮既變而冠服依然正使人怵
然動念
六章上言商孫歸周殷士助祭幾疑商家積累之薄
而不知其祖德宗功與我周無異而所以如此者以
後王不修厥德也可見祖德不可長恃而念祖者之
當自修其德也
七章無遏爾躬令人悚然宣昭義問承令聞不已來
有虞殷自天承宜鑒于殷來虞殷之廢興由於天而
天非有聲臭以示人也文王之神於昭于天在帝左
右謨謀具存心源可接法文王即法天也何以法之
法其緝熙敬止而已上文極言天命可畏至此又
言無聲無臭意非相悖也此不是言天道難知盖言
無著手處耳篇中指出敬字是文王心法正達天階
梯萬邦作孚所謂修己以安百姓篤恭而天下平也
盖天無聲臭其聲臭寄乎人心人心感孚義問洋溢
則天心孚而文王亦眷顧之矣不可以長配命乎
文王七章章八句
序言受命不言稱王吕氏春秋云周文王處岐諸
侯去殷三淫而翼文王散宜生曰殷可伐也文王
弗許周公旦乃作詩曰文王在上於昭于天周雖
舊邦其命維新以繩文王之德文王追謚而吕氏
云然則受命稱王之誣久矣中候所云赤爵銜丹
書入於豐劉歆作三統歷以為文王受命稱王九
年而崩皆踵謬耳魯語以文王大明緜為兩君
相見之樂左傳亦同又天子諸侯朝會以為樂章
又燕禮合樂工歌文王盖文王有君民之大德有
事君之小心其用最廣故左氏曰周之興也其詩
曰儀刑文王萬邦作孚言刑善也
大眀文王有明德故天復(扶又反)命武王也
言文王有明德故受天命而又命武王有天下也全
詩歸重文王明德第三章言文王之德獨詳而王季
以維德之行一語點過武王則但言伐商之事王季
武王未嘗無明德而受天命則自文王始書所謂文
考克成厥勳誕膺天命予小子其承厥志是也文王
有此明德必有聖父聖母故推本於王季太任有此
明德必有聖配故詳言太姒德盛禮隆然後言篤生
聖子以有天下敘武之伐商以有命自天命此文王
發端詩固無處不歸重文王矣至末二章所謂復命
武王也
一章明明赫赫言文王有明明之德斯受赫赫之命
通篇俱申此二語提出天難忱斯不易惟王悚然為
嗣王炯戒使不挾四方使字正形容天威赫赫處而
下文命此文王上帝臨汝皆鑿鑿可據
二章言文王之聖自父母而已然
三章淮南子云堯舜禹湯文武坦然天下而南面焉
可謂至貴矣然而戰戰慄慄日慎一日按此即小心
之謂也集傳翼翼訓恭慎即前篇緝熙敬止盖洗心
藏密亦臨亦保敬德之至也回違也與天一毫不相
肖便是違天純亦不已與天同體故懷多而受衆也
此實寫文王之明德
四章言有命既集于周而天眷文王故於其初年又
生聖女以為之配焉
五章言大邦有子宜配文王其德盛禮隆如此俔天
之妹謂與天伯仲固非以文譬天太姒譬天之妹更
謬妹少女之稱易云歸妹是也太姒聖德譬如天之
少女也按哀公問載孔子云冕而親迎親之也程
子謂天子固不親迎諸侯亦無舍其宗廟社稷而遠
出逆婦者所謂親迎亦逆之於館耳按文王時為世
子非邦君比也則當親迎於其國洽字書亦作郃水
北曰陽今陜西同州有郃陽縣即古莘國莘與邠岐
接壤公劉云涉渭為亂自邠至莘必渡渭故文定之
後行親迎之禮而造舟為梁於渭水是倒裝文法非
謂太姒至渭而文迎之也
六章言天既命文王於周京矣又篤生武王復命之
以代商有天下也序所謂復命武王正體貼此章之
意
七章八章正寫伐商事或云屢稱武王而此云惟予
侯興稱侯者述當世諸侯之詞按其文義篇中侯字
俱一例看為妥肆伐大商補傳云肆遂也較集傳為
優鷹揚詩通云是義氣奮激直欲夷大難以快人
心會朝清明王肅云甲子昧爽與紂戰不崇朝而殺
紂天下乃大清明無復濁亂之政
大明八章四章章六句四章章八句
緜文王之興本由太王也
文王之興指後一章本由太王則指前八章也太王
時勢與公劉不同公劉是草昧開創之君故篤公劉
篇氣象深淳制度簡括末章則歎其富庶之極而止
太王雖為狄難而遷然承公劉餘業故規模宏敞制
度詳明末則極言過化存神禮讓成俗景象已至文
王三分有二時也
一章言緜緜之瓜本於初生之瓞以興周之盛始於
微也傳曰興也盖一語統興九章
以漆沮二水為洛水者始於孔安國書傳闞駰酈道
元從之顔氏漢書註亦用其說是漆水即洛水而沮
水亦入洛故孔氏以二水皆洛水此馮翊之漆沮在
今同州朝邑界禹貢所云漆沮既從吉日所云漆沮
之從非此詩之漆沮也隋志云扶風普潤縣有漆水
經岐山北南入於渭漆縣古豳國地也沮水諸儒不
知所在胡渭以麟遊縣别有漆水疑為沮水此扶風
之漆沮扶風今為鳳翔府地則此詩漆沮及潛之猗
與漆沮是也兩漆沮相去三百餘里有涇汭二水為
之隔孔仲達謂馮翊之漆沮亦東流周地則非也集
傳云漆沮二水名在豳地太王世居豳正在扶風漆
沮之間或謂豳館几筵已有宫室安得云穴處不
知陶復陶穴豳之舊俗未改且當狄難舊時宫室已
棄岐山營繕未成故云未有家室也
陶復陶穴民俗朴陋對末章禮讓成俗一段景象未
有家室工役未興對下數章築室于兹俾立室家無
限經營
二章走馬陸行也率西水滸集傳云漆沮之側盖漆
沮注于渭渭水在梁山之南踰梁山循渭以達岐也
莊子吕氏春秋各敘亶父遷岐事而孟子獨多踰梁
山一語盖亶父作邑狄不敢爭以梁山扼其吭也篤
公劉篇疏云豳國之東有大山者其惟梁山乎梁山
外蔽岐山内鎮渭水環其南曰率西水滸至于岐下
而梁山之踰不待言
三章堇荼如飴爾雅芨堇草郭注即烏頭也又云齧
苦堇注云今堇葵也此詩言堇即釋草之苦堇而不
同于芨歟
曰止曰時兩曰字承上文言謀及乃心謀及卿士庶
人龜卜皆以為然曰可止於是而築室矣此未遷以
前定議非走馬以後事
四章慰者慰其從遷之勞止者暫為便安之地左右
以下方是度地居民畫井授地
五章六章七章不過治宫室作門社而一段興會勃
發規制堂皇便有蹶厥生氣象
八章遷岐之後已無狄患而昆夷又強征昆夷雖文
王時事而其來已久故集傳仍指太王箋云小聘曰
問不如集傳作已之聲聞不隕尤於自修上關切也
吕氏大臨曰昆夷所以為患者恃其深林大箐路塞
不通耳今柞棫拔去道路可通失其所恃是以駾奔
而喙息也
九章然所謂入其境讓畔讓路入其邑男女異路斑
白不提挈入其朝士讓為大夫大夫讓為卿一段太
和之風禮讓之俗未曾說出故以虞芮質厥成一語
括之以見藹然唐虞景象也夫豈陶復陶穴之舊乎
蹶厥生猶云勃然興起即其命維新之意傳云天下
聞之而歸者四十國被化者久至此歸附之非以一
事遂足感人心也末四語言賢才多而王業成也
恭錄
折中云天下聞而歸之者四十餘國當時遂有以此為
文王受命之符者故詩人辨之以為人言虞芮質成之
後文王乃蹶然而興者非篤論也文王之興自予言之
則曰以其有疏附耳能宣布德使民親附也以其有先
後耳能前後相導使無過舉也以其有奔奏耳能出使
四方喻德奏功也以其有禦侮耳能奮揚武衛折衝威
敵也盖濟濟多士乃文王之所以寧不係乎其質成與
否也
緜九章章六句
棫樸文王能官人也
原解云記曰人官有能物曲有利養之能盡其材故
取之能備其官官之能當其人故用之能得其力能
官人而治道畢矣文王聖德在位五十年培植薰育
久而亹亹純一區别程量總覽羣英如六轡馭馬無
不調其適而盡其才故曰能官人也
按序云能官人集傳言詠歌文王之德惟有德故能
官人兩義正相符
一章木茂盛足以儲用興賢才足以備官正意已含
興内左右趣之固是德盛人歸然曰左右專以近
臣言則歸德意反不見甚廣盖云羣材彙征或左或
右各見其才無不奉令焉
二章三章正申明左右趣之之意國之大事曰祀曰
戎用之宗廟髦士奉璋威儀節度皆得其宜用之軍
旅將卒一心六師趣附惟恐不及苟非程材器使無
一不當何以得此濟濟容貌之盛指文王正與賢才
相輝映
四章承上章能官人則賢才得以自見然平曰無培
植之功則無以致賢才之盛也此方歸重文王作人
上雲漢為章于天而司造化者天也以興賢材為光
於國而司造就者文也三年而小成九年而大成自
非久道何以致之遐不猶云自然如此也
五章承上章歸結到文王之德文質彬彬乃為佳士
此作人之效也然文王之作人豈無其本哉勉勉猶
亹亹緝熙敬止之謂正綱紀四方之本也言所以能
作人者以其己德之修也
棫樸五章章四句
旱麓受祖也周之先祖世修后稷公劉之業太王王
季申以百福干祿焉
受祖言受釐於祖也曰玉瓚曰清酒曰騂牡皆主祭
祀言之周之先祖以下學者之詞辯說所謂大誤也
一章傳云旱山名山平則草木蕃以興人和則福祿
盛
干祿豈弟是一篇之綱言其干祿也以豈弟亦異乎
人之干矣即末章不回之意豈弟訓樂易言樂易及
民也表記云凱以強教之弟以悦安之周語單穆公
引此詩曰夫旱麓之榛楉植故君子得以易樂干祿
焉韓詩外傳云度地圖居以立國率民力稼以重農
學校庠序以立教事老養孤以化民升賢賞功以勸
善禁奸止邪以除害接賢連友以廣智宗親族附以
益強詩曰豈弟君子文王之謂也按諸書釋豈弟二
字甚合詩旨然則豈弟者樂易及民使民無不遂其
樂也此即祭則受福之本先成民而後致力于神意
二章其承祭也玉瓚黃流灌地以降神芬芳齋潔宜
其受福也然亦以其有豈弟之德耳不然民生困悴
神將怨恫何福祿之有
三章君子之祭必有助祭之臣皆君子譽髦成之者
也補正云君子德教從容漸漬能盡人之材使各極
其所至猶鳶之飛而極於天魚之躍而自得於淵也
其作人也本於豈弟之德盖豈弟則優游不迫故能
成就人材
四章是以清酒騂牡以享以祀以助我景福介助也
言人才盛而執事恪也
五章柞棫茂密則為民所燎君子有豈弟之德民歸
之則為神所勞至此以民神合言言神之降福由民
之得所而豈弟有以致之也
六章詩所云葛藟叢生未必皆直也然附於條梅則
皆直也福之在人未必皆正矣惟君子以豈弟之德
求之則正而不邪以結干祿豈弟之意
旱麓六章章四句
詩故云王用享於岐山之詩也其說似鑿
思齊文王所以聖也
言思齊之詩明文王所以聖非指思齊之首章也歐
陽氏乃云所以聖者世有賢妃之助失其旨矣
前二章聖母聖配助其聖也祖考家邦驗其聖也而
非所以為聖於乎不顯文王之德之純盖曰文王之
所以為文也純亦不已曰不顯亦臨無射亦保又曰
古之人無斁真所謂純亦不已矣凡前篇曰亹亹曰
緝熙敬止曰勉勉皆此意也此文王之所以聖也聖
則不待諫聞從容中道常而肅雝變而烈假無不自
得是以開來學於無窮而為萬世學者之法也
不顯亦臨抑所謂尚不愧于屋漏無曰不顯莫予云
覯在文王則性與天合也無射亦保易所謂乾乾惕
若書所謂檢身若不及在文王則至誠無息也聖學
全體其要只一敬字敬之從容處便是和雝宫肅廟
不過見於外者爾
三章烈假以德言羑里之囚崇侯之譖處之有未盡
善處則光大之德瑕矣
四章上篇言文王先成民而致力於神蓋君道也此
篇言其純亦不已為百世成人小子之法蓋師道也
故末章不曰文王不曰君子而曰古之人正對後世
之成人小子言詩人言文王為萬世師從不顯亦臨
無射亦保上約言之曰無斁無斁二字徹上下統安
勉人人可學極贊其無斁之至則曰不聞亦式不諫
亦入其無斁處便是純實指之曰敬萬世作聖之基
具揭於此故後世人材使之有聲譽而為俊士也序
云文王所以聖得其旨矣
思齊五章二章章六句三章章四句
皇矣美周也天監代殷莫若周周世世修德莫若文
王
朱子曰此詩敘太王太伯王季之德以及文王伐密
伐崇之事
一章傳云二國夏殷也四國四方也玩作之屏之一
段明是始遷岐下斬棘披荆可以謂太王不可謂文
王故集傳於二國從毛傳指夏商也本意是言商政
不獲而兼及夏者以二國皆革命書云我亦惟兹二
國命亦指夏商也太王之時殷政漸衰不獲者不得
於天也以天之不得於夏者騐於殷知二國之政一
轍也耆憎式廓集傳未詳傳於頌耆定爾功云耆致
也憎當作增式廓猶規模也言天於四方之國爰究
爰度苟可以安斯民者則以大命致之以大其規模
於是眷然西顧克當天心以此岐周之地與太王宅
焉故下章遂言遷岐之事
二章前八句所謂天作高山太王荒之也串夷鄭箋
作混夷按混夷之駾在文王之世若太王狄難方已
昆夷復強但不殞厥問而已豈能滿路而去傳云串
習夷平也言人物蕃而土地闢從前山林隂翳之境
今乃習熟常行之大路厥配指太姜即爰及姜女聿
來胥宇之意太王曰既固文王曰維新固者成不拔
之勢新者非侯國之規
三章帝省其山見柞棫拔松柏兊國勢日盛生齒日
繁天既作之邦又作之君以自配對盖自太伯王季
時已默定之矣作對二字暗照文王故章末奄有四
方句明白指出太伯之讓王季之受俱於因心則
友四字托出或云使伯讓而有兄避弟之名太王必
不肯奪嫡王季又豈肯亂宗竊謂此發明伯之至德
則然而因心則友却不盡此心者太伯之心即太王
之心也兄弟之間本無彼此天命所在詎有意必伯
體太王之心而授之季季因伯之心而受之天至公
無私尚何形迹之可言哉後世魯隠吳末皆以讓國
釀成亂本以無因心則友之人耳夫乃知讓德之光
乃王季予之所謂因心則友也季歷不立諡法而曰
王季季對伯言周家不沒泰伯之讓德矣有君民
之大德有事君之小心者文王也太王何獨不然太
王欲傳位季歷以及昌以文有聖德亦曰有以光大
我國家耳豈曰將受天命為天子哉故凡言天命者
詩人從後之詞猶云萬邦之方下民之王耳太王之
受命既固太王之心不知其為受命也王季之既受
帝祉其心亦不自以為帝祉也玉步一日未改君臣
之義一日未絶此毫釐千里之辨也
四章極力發揮王季之德而文王只帶言之以留下
四章地步靡悔言天心眷注克副其心無所遺恨也
文王以生安之質勤下學之事詩人曰亹亹曰勉勉
曰無斁曰靡悔可謂善言文德矣非周公其孰與於
斯
五章沈氏曰言文王武功而冠以心體聖人之事功
即聖人之心體也侵阮徂共傳云國有密須氏侵
阮遂往侵共大旨了然乃張融據吕覽魯詩以阮徂
共為三國謬矣
六章以按徂旅救患也師至於共未嘗至密也即以
救患之師為問罪之師遂從阮疆出侵須密極其神
速而陵即我阿泉即我池盡國奔潰皇甫謐所謂須
密之民縛其君以獻是也於是遂作程邑徙都焉世
本古義云岐南渭側密地也
七章聲者徵於詞也色者見於面也不大則甚微無
疾遽也夏者氣之盛也革者機之變也不長則甚暫
無留滯也東萊以夏革為縱私意則與不長有礙
文王之知識非猶夫人之知識而猶不自用惟順乎
天理自然之則一張一弛適如其分與天為體而已
仇方萬民所仇即天心之所怒所謂天討也
八章左傳子魚謂文王聞崇亂而伐之三旬不降退
修教而復伐之因壘而降又通志云文王伐崇三旬
猶不降於是勒兵攻滅之上段是圍之三旬時事下
段是勒兵時事夫文王之師仁義之師也然曰同爾
兄弟是與國之多士卒之衆曰以爾鉤援與爾臨衝
是車馬之強器械之備以此奉天討攻崇墉必待執
訊攸馘是伐是肆而後舉然則徐偃宋襄之仁義誠
無用矣既滅之後作邑于豐又想見其罪人既得市
不易肆斯謂之文王之師前段執訊攸馘則有聲
有色矣然連連安安則不大聲以色後段如風馳電
挈可謂氣極盛而機極神而初無留戀是不長夏以
革夫豈以知識自用哉亦順帝則而已
篇中說天處最親切顯然有觀有顧有省殷然有求
有究有度諄然有謂而總結於四方無侮無拂人心
之外無天命仁政之外無民心也
皇矣八章章十二句
補正天之立君以安民也故社稷無常奉君臣無
常位聖人天理渾然無一毫人欲之私故行事皆
明白直截無所回護如崇侯虎為紂三公又紂之
寵人設請命伐之紂必不許而文王不聞以擅興
為嫌也虎雖有罪餘裔豈不可建置而遂作豐邑
密人侵阮徂共遏之足矣而遂作程邑詩人美之
曰我陵我阿我泉我池不聞以攘奪為嫌也文王
猶有方伯之命至湯之征伐又曷嘗受命於桀哉
聖人以天自處見天下之亂非己不能平烝民之
生非己不能定故非常之事行之如日用飲食無
有疑貳所謂先天而天弗違後天而奉天時也此詩
三言帝謂若天諄諄然命之其義深矣後世如
劉虞朱雋皇甫崇操得為之勢而自潔其身以至
喪身亡國人皆惜之然非聖人不能行權世變愈
下設冒不韙而無成事悔豈可追故無湯文之德
則三子所守不可易也
小雅采薇三篇文王勤王之師以伐昆夷儼狁者
也皇矣後四章則文王受黃鉞得專征伐之後伐
密伐崇者也奉紂之命則曰自天子所又曰王命
南仲處處提出至尊蓋文王所自作也此詩則曰
王赫斯怒又曰下民之王若自為天子者然蓋既
有天下之後後人頌美之辭也
靈臺民始附也文王受命而民樂其有靈德以及鳥
獸昆蟲焉
民之附周久矣豈始於文王即六州之民其心附於
文也久矣豈始於靈臺之詩序云民始附何哉鄭康
成曰文王受命而作邑於豐立靈臺有聲之詩曰既
伐于崇作邑于豐夫乃知此詩承上篇伐崇之後也
崇侯稔惡其民習染已久以文王之師圍之三旬嬰
城固守而招附不來至執訊攸馘不之懼其怙惡而
抗王師可勝言哉滅崇之後徙都于豐漸仁摩義數
年之間民風丕變靈臺辟廱以次而舉民樂其樂不
日成之於是而知崇民之始附也附者歸也心悦誠
服如子之樂趨父母也文王受命而下講師贅說耳
前二章文王遊觀之樂也後二章文王視學之樂也
未嘗及民之樂其樂而文王之樂在庶民心目中看
出民之樂即在文王之樂看出孟子所謂欣欣然有
喜色而相告詩人已摹及之
靈臺四章二章章六句二章章四句
下武繼文也武王有聖德復受天命能昭先人之功
焉
繼文者箋言繼文王非也盖武王繼先王之文德也
下篇曰繼伐武王繼文王之武功也武王之武功彪
炳千古而文德似不及三后故此曰繼文言與三后
克配也文王之文德肅雍無射而武功或歉於武王
故下篇言繼伐言武王之伐本之文王也逸齋云言
文德則非文王所得而專言武功則非太王王季所
得而與詩人之言豈苟然哉
一章詩旨雖云繼文而下篇即云繼伐非薄武功也
安得云下武况樂曰大武諡曰武王豈以武為下竊
謂下後也武步也謂後人之步武也下章繩其祖武
正與此武字相應言後人步武惟周最盛蓋世有哲
王追蹤甚難而三后在天之靈武王配之於京師無
愧焉于京化國為天下也配之者其德足以武前人
而不爽也
二章配之奈何以其能起而求先世之德以繼之也
世德之所在即天命之所在求字中便是永言處如
太王之不隕厥問王季之克明其德文王之緝熙敬
止足以享天心者武王皆見于實心實政而天下無
不信之也
三章信之斯式之矣然世德非有他也亦曰孝思耳
其為下土之式亦非有他也孝思以為之則耳
四章信之式之斯媚愛之矣其媚兹一人而丕應恐
後者不以武功而以順德也順德維何即此永念之
孝思以嗣先王之事而已武王化國為天下其善繼
善述處使有一毫曖昧便不可嗣我先王昭哉言所
以嗣服者甚是光明而無一不可告之先祖也
五章光明心體可以傳示後世苟能繼此孝思之迹
則人心所歸即受天之祜矣祖武兼三后及武王言
之
六章受天之祜豈獨諸侯來賀已哉萬年之久且遠
獲諸侯之佐助屏籓王室以事一人然則孝思之所
及無窮矣
下武六章章四句
文德莫大於孝孝者天命人心之本也傳於先世
謂之世德繼其前人謂之嗣服實心行之謂之孚
無所不順謂之順德傳於來世謂之祖武孝思之
外無所為文德也周家世篤忠貞小心服事未嘗
以武功為孝武王一戎衣有天下於孝思上或者
可疑而不知正孝思之大也中庸達孝一章就制
作言之此詩就心體言之故曰求曰孚曰思皆指
心體也天命所眷即吾祖考之命故屢言天命人
心所歸即吾祖考之心故屢言下土而首章提出
三后在天便見左右陟降如相提命一舉一動何
異稟命而行乎
文王有聲繼伐也武王能廣文王之聲卒其伐功也
伐武功也積功曰伐繼伐者言武王能繼文王積累
之武功也
一章聲名譽也人之稱文王以德不以功未免功以
掩德此述文王武功先以有聲發之以見非猶夫人
所稱之名譽也用武而本之求寧觀成此功之所以
大而聲之所以駿也求寧觀成直貫全篇烝當為美
盛之意乃贊美之詞
二章文王受命伐崇作邑舉其大者其實三分有二
天已將代商事命之文王矣後四章於武王不言受
命者言天己命文王武王但繼之耳不須更命也
三章聿追來孝追求從來之孝思而繼述之也直推
到不窋失官以後公劉太王王季一段恢宏前緒精
神
四章文王滅崇便作豐徙都或者利其土地不無曖
昧不知王者作事大公無我四方所歸非豐不足以
安其居止繫其趣向理所當為為之勿疑豈有一毫
自利之隠傳云翰幹也疏云幹築墻所立之木幹與
墻為法盖作垣依倚乎幹而四方依倚乎文王也
五章按豐水在豐鎬之間東北流入渭注于河豐邑
在豐水之西鎬京在豐水之東今曰東注則已指鎬
京言維禹之績以禹功况武王之作鎬也可知此二
句己含遷鎬意四方攸同皇王維辟猶所謂中天下
而立定四海之民也故下章專以興學言之
六章鎬京辟廱重建學行禮至無思不服武王方完
得求寧觀成之事
七章考卜惟王宅是鎬京乃補寫作鎬事
八章生民曰惟糜惟芑芑白粟也與此同武王豈不
仕原解云仕仕以官也豐水之涯猶有嘉穀人材長
養猶嘉榖然武王豈不任材而仕之百年之計在樹
人其仕之者將以遺孫謀而燕安羽翼其子也按此
承上建學行禮來下武曰不遐有佐思齊曰譽髦斯
士緜曰四友皆此意也
文王有聲八章章五句
文王之武功多矣如伐邗伐耆伐密須伐昆夷皆
是何以獨舉伐崇以作豐也伐密亦作程邑然程
未嘗徙都也自古帝王建都是第一事會天地之
和據山川之勝為天下繫臣民之望為子孫樹不
拔之基勢之強弱國之興衰皆於此卜之故詩人
美公劉太王不言他務但曰遷豳遷岐而已文王
之武功武王之繼伐亦但以作豐作鎬該之自岐
之豐自豐之鎬去西戎而東即華於是芮邰岐畢
吾西土蒲姑商奄吾東土巴鄧楚郢吾南土慎肅
燕薊吾北土通道於九夷八蠻刑措不用者四十
年嗟乎豐鎬宅而周以興豐鎬失而周以亡平王
能三復斯篇何至以百二之險拱手而讓之秦人
也哉
文王之什十篇六十六章四百一十四句
詩序補義卷二十
