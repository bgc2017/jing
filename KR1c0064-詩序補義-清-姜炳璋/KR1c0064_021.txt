詩序補義卷二十一
石泉縣知縣姜炳璋撰
生民之什
生民尊祖也后稷生於姜嫄文武之功起於后稷故
推以配天焉
箋云從此至卷阿為成王之正大雅
尊祖尊始祖也配天則尊之至矣言尊祖而配天在
其中故不言配天頌思文篇序曰后稷配天也尊莫
尊於天但言配天而尊祖亦在其中故不言尊祖
一章補正云郊之祭尊無與匹故主日而配以月配
日非配天也五帝郊祀必先帝有聖德者故舜舍瞽
瞍而郊堯鯀之得郊有以死勤事之功而議禮者猶
有憾焉媒氏配天凟亂不經甚矣周以前何嘗有禖
祀生民之詩所云以弗無子者亦何嘗為祈於先禖
哉世本及譙周古本因云伏羲制嫁娶之禮既用之
配天其尊貴先媒則燧人氏火食宜為之先炊何乃
為老婦極卑之祭乎甫田及此詩攸介攸止俱當訓
介為助姜嫄從高辛之行蓋為助祭曾孫親履田間
亦為助田畯勞農也
聖王表揚先德當傳其可信必不傳其可疑如云乃
祖無人道而生雖在常人怒形於色史遷謂劉媪與
異人遇感龍而生高祖武帝好神仙故不之禁也聖
如周公肯以怪誕不經之說誣先祖哉禇先生曰后
稷人迹者欲見其有天命精誠之意耳鬼神不能自
成須人而生奈何云無父而生乎自山海經謂后稷
生於巨跡爾雅釋詁又訓武為拇列子史遷皆踵其
訛鄭箋因改毛傳矣乃張氏謂人固有化生者嚴氏
詩緝曰此可以語洪荒之始不可以言稷大聖莫如
帝舜文王孔子其生有異於人哉蓋高辛姜嫄因郊
天而祈子故此曰克禋克祀履隨也武步也姜嫄為
祈子之故從高辛步武而行冀神之速歆而俾有子
也助祭居於后位介助也止居也行禮既畢而歸未
幾有震肅居側室乃生后稷焉此曰帝下章以上帝
别之知帝為高辛也下章曰上帝居歆與此敏歆無
異也曰載生載育血氣之類父施母生人道之常非
如陸終娶於鬼方剖其脇而獲之也詩辭本醇人自
擾之耳然則姜嫄何以棄之按傳最近情傳云天生
后稷異之於人欲以顯其靈也孔疏云異之於人猶
有奇表異相若孔子之河目海口文王之四乳龍顔
之類但書傳不言后稷異狀無得而知耳按後世以
俗忌棄者如田文胡廣檀道濟是也以貌之怪惡棄
者如王鎮惡張法雲是也后稷之棄以其怪惡毛公
傳經夫有所受後人自生枝節耳
二章降生之異足以驚人故心疑之曰上帝之靈甚
赫也豈心有不寧乎不康我禋祀乎何居然而生子
之異也居然驚異之意己含奇表異相在内
四章以就口食不過自知食耳而粒食天下之智己
胚胎於此蓺之以下固是種植有道然却無心而化
工呈
五章后稷農官名提出后稷已為后稷之官矣五穀
之生天與以時地與以利后稷則盡人力以助穀之
生而天地交賴之道則其方也草不除則禾不立故
茀草為第一義數實字便有道在凡浸灌耘耔防護
諸法無一不具封邰重報功上非欲其主母家之祭
也疏云邰為后稷之母家所以得封后稷者或時君
滅絶或遷之他國也
六章重肇祀說祭祀自古有之而秬秠以釀酒穈芑
以為粢后稷倡之也
七章我祀言得天下之後我之祀后稷也或舂四句
承秬秠穈芑來是為饎事盖即后稷所降者祀稷也
下分吉蠲求神獻尸三項宗廟祭后稷因及七祀之
行宗廟及行皆有尸故又言獻尸之物燔烈所以為
尸羞也内外之祀並舉以起來年之祭嗣續於不絶
也
八章言郊祀后稷以配天也卬與我字應卬盛于豆
于豆于登指尊祖配天之祭香謂粢盛及備物之香
氣所謂臭也上帝居歆則后稷之歆可知盖自后稷
以農事肇祀以來世世力農承祭無有罪悔以至於
今有天下故郊天而配以稷無罪悔言獲福也
生民八章四章章十句四章章八句
行葦忠厚也周家忠厚仁及草木故能内睦九族外
尊黃耇養老乞言以成其福祿焉
補正云此王以族燕之詩非祭畢之燕也序云忠厚
忠者出於實心厚者親愛無己全詩之旨躍如矣仁
及草木以下講師之附益也
一章凡興例不一有以一句興全篇者緜是也有以
四句興下二句者此章是也行道也蘆葦水生古人
井間有溝溝上有塗故道旁有葦也補傳云人之兄
弟相聚而處如葦之同根相依而生如葦之枝葉所
以不可遠踐履之則傷物之生意遠之則傷兄弟之
生意生意者相親相愛如物之天機盎然也爾訓近
近之者親之也傳曰戚戚内相親也吕成公以為深
體詩旨盖下面以燕以射俱是外面相親本之自内
須有一段至性從天倫流出誠意惟恐不周恩誼惟
恐不至略不參一毫勉強孔疏所謂親親起於心内
也古義筵竹席也几踞几也存旨云兩或字是開燕
初預擬何人當肆筵何人當授几尚是未然事
二章王與族人燕或稚者肆之筵矣老者授之几矣
而且設重席且有緝御有加無已也或獻或酢二句
禮之詳也醓醢以薦三句物之備也或歌或咢樂之
和也
三章序賓以賢不中者飲射之常也序賓以不侮即
中者亦飲設為此格以協其歡詩所云雖同姓亦曰
賓故曾孫曰主
四章酌以大斗以祈黃耇非酌老人也既無不飲矣
又酌以大斗以祈其夀考也盖酒以助眉夀能勝大
斗者致高年之祝欲其盡歡也
至於黃耇台背者豈可湮沒其善故乞其善言以前
導之以贊翼之使我夀考維祺以助我之景福也儀
文節節加詳禮意節節加密行葦忠厚之至如此
行葦四章章八句
既醉大(音泰)平也醉酒飽德人有士君子之行焉
正大雅何一非太平之作何於此詩言太平疏云此
篇福事數備於五君子萬年夀也天被爾祿富也室
家之壼康寧也昭明有融攸好德也高朗令終景命
有僕考終命也李氏樗曰方且至於子孫綿綿延延
似續而不絶豈特五福哉此可以知太平之說矣人
君一身為天下臣民斂福之原五福有一不備則太
平之福必有所虧即五者具備天下無事而當時雖
盛禍亂己伏豈能久享太平至永錫祚胤而後太平
之業萬年弗替此真所謂太平也此詩盖以太平祝
成王而所以致太平者由於德之昭明箴規之義也
一章介爾景福統冒全篇公尸嘉告以下皆景福也
二章介爾昭明人君自明其明德而神若助之如云
天牖其衷耳
三章有融昭明之極也不特融其疵纇并融其思勉
高者峻極不可踰朗者瑩徹不可掩令終即中庸所
謂不息則久也有俶者於今日之善始知他日之善
終也下五章無疆之福使以有盡之德承之豈能
相副此章將昭明之德推勘到無以復加則下面福
祿之來方不是倖致雖云神助實由於己
四章其告維何一句提起籩豆靜嘉以下及下一章
是公尸嘏辭其類維何則又詩人之辭盖公尸口中
無自作問答也仇少宰兆鰲曰此與下章皆當重君
子上盖朋友之敬亦君子之敬是為君臣一德孝子
之孝亦君子之孝是為父子一心
五章威儀孔時當指孝子說言舉奠之時威儀之甚
宜者則君子之有孝子也但言朋友及嗣子之威儀
而君子之威儀更不待言傳云類善也箋作族類之
類宜兼說言父子同心感格故神永錫爾以衆善之
類使弈世皆有是善也下三章即此意申之
六章其類維何凡在室家嚴密之地者無一人不均
受其慶也
壼宫中之巷言深遠而嚴肅也盖深宫嚴密之地自
謂外廷無知者縱逸敗度無所不至不知天命之凝
承祖宗之繼述子孫之孕毓皆在於是善則和氣致
祥不善則沴氣致戾國祚脩短之機也此文王所以
雍雍在宫無射亦保歟
補正云觀晉魏以後亂亡之國子孫后嬪死亡奔迫
汚辱之慘始知室家之壼即如天之福也秦漢以後
亡國子孫無不被其災者周人雖遇暴秦之阨不過
其君稽首獻地仍號南君以守先祀皆文武周公盛
德所積而詩人所謂永錫祚胤者早信其理之必然
矣
七章八章申言永錫祚胤之意祚福祿胤子孫原離
不得故七章其胤維何而云天被爾祿景命有僕便
見子孫之賢而福祿附之也八章其僕維何而云釐
爾女士從以孫子便見福祿之來而賢子孫承之也
此國家所以卜世三十而長享太平於無窮也
既醉八章章四句
鳬鷖守成也太平之君子能持盈守成神祇祖考安
樂之也
成王大雅皆守成之作序獨於是詩發之成者先王
之成法守者不妄有所作為也吾盖於興義得之鳬
鷖水鳥陸璣所謂鳥之謹愿者也故以為守成之主
之喻盖一部周禮宏綱鉅目燦然具備更無滲漏待
後王補正但當尊守力行之偶一紛更則禍不可言
今成王守之弗失猶鳬鷖之鳥常在於涇其在沙亦
涇之沙在渚亦涇之渚在潨亦涇之潨在亹亦涇之
亹雖遠近左右微有不同總不離乎其處以興王者
成法雖先後疾徐微有區别總不易乎其方所謂守
成也興處已含正意更不明白說出三百篇此例最
多公尸以下但言其感格神明而受福也集傳祭之
明日繹而賓尸之樂歌本之鄭箋以此詩用處言之
序則推本作詩之由也
一章言水鳥常在於涇守之弗去守成之主率由罔
懈何以異此故公尸之來燕也心安之甚即公尸之
寧知祖考之寧矣
祭之明日繹而賓尸亦成法所在恪守罔失亦是守
成處興處所該甚廣而燕公尸亦其一也
四章既燕于宗宗廟也有常處也
五章傳云亹山絶水也吕成公引後漢書馬援傳浩
亹注浩水名亹者水流峽山間兩岸深若門也更分
曉
無有後艱孔疏云致其無復有後日之艱難補正云
必無有後艱福祿乃有終燕樂之時而預及此使君
臣上下長幼親疎莫不惕然自循省也
鳬鷖五章章六句
假樂嘉成王也
補正云左氏嘗受經於孔子中庸乃出孔子之孫皆
以為嘉樂盖見聖人所刪之詩其序有嘉成王之語
故以為嘉也然則詩之有序在左氏子思之前此可
證也
既醉篇序言太平所以致太平者由於德之昭明而
昭明之實際詩未明言也鳬鷖篇序言守成其守成
之獲福詩言之而其所以守成亦未嘗明言之也此
篇補正云首言受祿于天而先之以顯顯令德次言
干祿百福而繼之以率由舊章三章言受福無疆而
先之以率由羣匹末章言燕及朋友而先之以之綱
之紀言民之攸塈而先之以不懈于位蓋人君所以
受祿于天者在宜民宜人所以宜民宜人者在修德
於身所以修德於身而宜民宜人者又在法祖任賢
而修德法祖任賢皆不可以始勤而終怠也然後紀
綱常明而臣民胥協焉按此則成王之守成而致太
平其實功實事皆於此篇發之故篇首云嘉樂君子
言其可嘉可樂也序云嘉成王見成王之賢備見於
是也而東萊謂既嘉之又規之亦無不寓其中矣
一章宜民宜人正德之顯處
二章舊章文謨武烈著於典冊者也周公告成王曰
篤敘乃正父又曰考朕昭子刑乃單文祖德又曰以
覲文王之耿光以揚武王之大烈又戒之曰此厥不
聽人乃訓之乃變亂先王之正刑可知成王孳孳矻
矻惟率由二字而詩乃為子孫言之數百年後韓宣
子猶曰周禮盡在魯魯災季桓子命藏象魏曰舊章
不可忘則子孫之世守何有窮期歟
三章末二句集傳云又能無私怨惡以任衆賢蓋英
主嗣位往往自作聰明秉用新進其於先王所遺羣
彦或以不順己而怨或以犯顔而惡舍置舊人即是
舊章變亂之根惟推心置腹以任用立政所謂自一
話一言我則末惟成德之彦以乂我受民是也匹者
配也明良一德與己相配尚有怨惡之隙耶四方之
綱言羣臣釐其事而人君總其成綱舉而目自張也
四章之綱之紀燕及朋友盖政平刑清禮明樂備總
在君身張之為綱理之為紀而羣臣亦賴以安安非
怠逸之謂綱紀明則國有成法事有定規百辟卿士
但安意率由之若恣情變亂其不安孰甚則綱紀不
明故也人君致治其大端在息民而民之攸塈全在
不懈于位上一語足包無逸一篇大旨乃不以為責
難而以為媚吕氏所謂上下交而為泰之時也
假樂四章章六句
公劉召康公戒成王也成王將涖政戒以民事美公
劉之厚於民而獻是詩也
是詩苦於層次難明尚未至豳而云既庶既繁下文
又云于時處處陟巘又陟南岡又云既景乃岡胥原
又云瞻彼溥原依京又云于豳斯館廬旅又云止旅
一望茫然然細按本文脉落前後自見
一章言公劉在邰重農積穀國勢富強可以遷也
二章上文言爰方啟行矣而所以必遷之故尚未說
出故此章補敘之以其在邰之原故曰此原既庶既
繁民居稠密無可居止於是順民之情宣布遷國之
令而上下相同無有永歎者永歎者如盤庚遷民而
不適有居是也然其初不敢遽宣其令也登高望遠
復降在原以玉瑶鞞琫之飾親升降勞勩之事知此
原上下四旁無可以容此大衆夫而後宣布遷國之
令焉陟降下著何以舟之三語公劉往來不止一次
斯民常常習見以形容其審度之慎也盖安土重遷
者人之情公劉非如太王之迫逐苟非萬不得己則
不為亦見人浮於土勢不能容不得不議遷耳于胥
斯原四句當在爰方啟行之前見其君民和同陟則
在巘五句又當在既順乃宣之前見其再三慎重也
綿之篇於來朝走馬下補出謀始契龜義亦同
三章言建都於京也曰逝彼瞻彼則非此原明矣盖
别為一溥原即豳也添一溥字則有什伯倍於此原
者矣平曠之地百泉遶之山川精氣所聚往而觀之
乃陟南岡之高乃覯于京之大京大也師衆也後世
因以名天子之都李巡曰丘之高者曰京南岡是溥
原之山京是溥原之大丘登高以望形勢覯京以定
建都俱承瞻溥原來非至陟南岡而後覯于京也於
是自邰啟行即此京師之野建國焉處其所當處暫
止其地也從王之人皆旅人也築廬舍以棲之直言
論難凡寢廟宫室民居無一不經營籌度而百堵興
矣逝彼百泉四句在啟行之前京師之野以下在啟
行之後非既啟行而後覯京也
四章言既安居而燕羣臣也依安居也則寢廟成宫
室立於是登筵依几執豕用匏雖草昧初開而蹌蹌
濟濟之盛想見從臣羽儀具有開國氣象異姓則為
之君同姓則為之宗又情洽而分嚴也
五章營度於野外耕桑之地也欲疆井畆必先正其
方向何氏楷云視其隂陽向背寒暖使種植各適其
土之宜如黍宜高燥稌宜下濕之類觀其水泉灌溉
之利如水東畆南水南畆東之類也古者田賦出車
什一而税故軍制税法即於井畆時定之清溪李氏
曰度其夕陽西方負山少見夕陽則居人苦寒故又
度其有夕陽者以定民居也此則國中所不能容者
又度山間向陽之地居之而豳人之居於是益大
三單傳云相襲也箋云大國三軍以無羡卒釋單義
范家相曰非無羡卒也不用羡而止用正耳故曰單
若王肅云婦女在内老弱次之強壯在外則始遷在
道之時耳如平時軍制役及婦女老弱豈公劉之師
哉出則賤者在前貴者在後則下軍而上軍而中軍
入則貴者在前賤者在後則中軍而上軍而下軍所
謂三重相襲也
六章詳味止旅乃密芮鞠之即二語盖以處新甿也
新甿者既遷作室之後又有來歸之衆也營宫廟作
賓館定井賦上文已詳言之不必又重叙一番按補
傳云廬旅前日流寓之客戶今己為舊民矣止旅則
今日始至之客戶也詩言舊民已授田畆既遷而新
至者則先授之館周禮五十里有市市有館館有積
是也既授館矣乃涉渭之流取石以為礪取鐵以為
鍛為新甿備器用既定其居止又疆理其田野其來
者益衆乃使夾皇澗遡過澗而居所止之旅日益稠
密乃即汭水之外居焉戶口繁而民生遂公劉所以
開王業歟爾雅厓外為鞠
公劉六章章十句
許氏謙以此篇為豳雅辨見豳風
泂酌召康公戒成王也言皇天親有德饗有道也
行潦挹注一念之誠也猶足格天况有君民之大德
者乎皇天親之饗之固其所也便有至治馨香感于
神明天聰明自我民聰明意所以為戒也
左傳潢汙行潦之水可薦於鬼神可羞於王公雅有
行葦泂酌昭忠信也據此說詩興義自明餴饎濯溉
祭祀之事罍祭器也
傳云豈以強教之弟以悦安之民皆有父之尊有母
之親本表記以釋豈弟之義黃實夫云父母之愛子
誠心也心誠求之則赤子無難知之情萬里之遠若
一堂之上萬口之異若一辭之戴此召康公所以論
享天之理以明治民之理也
可以濯溉方可以濯罍可以濯罍方可以餴饎有以
安息其赤子方為赤子之所歸方為赤子之父母其
理一也
泂酌三章章四句
卷阿召康公戒成王也言求賢用吉士也
朱子以此及上篇皆召康公作此君子指王按諷詠
首章集傳自不可易但既以君子指成王三俾字作
何着落盖俾者使也孰使之下文馮翼孝德之人使
之也詩言爾既泮奐優游矣土宇厚矣受命長而茀
祿康矣豈弟君子必有人焉使爾終其德性日以充
滿則似先公酋矣且主百神而終純嘏矣三章俱連
用矣字作游移欣羡之詞為下章四有字蓄勢於是
緊承上文俾爾彌爾性者有馮有翼有孝有德頓出
一班賢人來連用四有字兩以字勢如山立康公一
片歆動之意如見引即牖其牲中之良知翼即補其
性中之良能以使爾彌也俾爾彌爾性則容貌之尊
嚴德行之純潔聞譽之美威儀之隆皆爾性中自然
流露之光輝故及顒卬一節
鳳凰于飛兩章以鳳凰興賢士箋云時因鳳凰至因
以喻焉疏引君奭云耇造德不降我則鳴鳥不聞又
古今樂錄載成王神鳳操云鳳凰翔于紫庭予何德
以感靈賴先人恩德臻于胥樂民以寧則成王時實
有鳳至若竹書紀年云成王十八年鳳凰見又云王
遊卷阿則依託此詩為之不足信也馮翼孝德在朝
曰士在野曰人爰止則近故興士傅天則遠故興人
媚于天子非容悦也以責難陳善者媚之媚于庶人
以遂生復牲者媚之
鳳凰鳴矣兩章比賢者必聚於有道之朝而王當致
敬盡禮以迎之也盖上四章言賢才足以輔君治民
而此二章則責備到成王身上遂歌與首章來歌相
應
卷阿十章六章章五句四章章六句
民勞召穆公刺厲王也
箋云從此至桑柔為厲王之變大雅
穆公兩朝元老顧命大臣知無不言即奔彘之時猶
自言曰吾驟諫王王不從以及此難豈有所疑畏而
託詞以諫哉此詩是刺一少壯用事之人觀戎雖小
子二語自見盖與穆公同秉國而信任於暴主者故
為戒小人之詞使王知其人而去之也墨子荀子皆
云厲王染於虢公長父榮夷公終今所戒者非榮夷
即虢公歟
一章民亦勞止汔可小康猶言民不堪命也民不堪
命致亂之由大記云荆楚寇於南玁狁宼於北淮夷
寇於東命虢公征之不克徵斂數起四方之不安孰
甚要在惠中國以綏之而所以惠中國者除其寇虐
吾民者而己寇虐之人即詭隨之人也從來相臣
誤國必有為相臣任用之人以為爪牙此輩豈無是
非良心而貪取富貴明知不義而詭隨之則天良喪
矣故曰無良略假事權便播惡於衆凡擄掠人之資
財戕害人之身命離散人之妻子毁敗人之名行有
一於此即寇也詭隨之肆虐何以異此故五章皆曰
式遏寇虐而不變其文僭不畏明公行橫暴天道之
明威萬民之指視皆無所畏人以為極慘彼以為適
意乃剛惡也
二章惽怓謂羣吠一聲無有正論也民憂憂其害及
已也奸相得君必有微勞見信故人主不覺其奸
勉之以無棄見微勞不足恃也
三章罔極變幻不可測也慝即宼虐之匿於中者此
又假公濟私因事播惡之小人所謂色厲内荏穿窬
之盗也敬慎威儀言小人善窺意旨不可少假辭
色惟近君子則小人自遠語指同列而警王之意深
矣
四章何人斯曰既微且尰即此詩所謂醜厲也正道
敗壞令人同歸醜行此又寇人心術者戎雖小子而
式弘大惕然使之深省亦使王自悟也
五章繾綣互為黨羽牢固不可解也正反者於正道
而反之則是非不明刑罰不中民無所措手足
民勞五章章十句
板凡伯刺厲王也
此詩即上篇所論列之人盖少壯柄用者也觀上篇
戎雖小子此篇小子蹻蹻可見但上篇是論其聽信
羣小縱惡害民此則直指其身語更切勢耳凡近
小人者未有不遠君子彼盛年用事羣奸附和於老
成必狎侮於容止必矜張曰靡聖管管曰小子蹻蹻
善人載尸皆狎侮老成之事上篇所以欲其近有德
也曰出話不然曰威儀卒迷勉其辭輯辭懌戒其囂
囂謔謔皆容止矜張之事上篇所以欲其慎威儀也
通篇惡小人無遠謀而不肯用人之謀故一章曰猷
之不遠是用大諫二章憲憲泄泄無謀之謂也三章
我即爾謀又曰我言維服告之以遠謀也或謔謔而
戲或囂囂而傲或蹻蹻而驕如此聲音顔色拒人千
里此其所以敗壊不可救歟末以敬之一字藥之能
敬則親君子肅威儀人皆樂告以遠猷而君民胥受
其福
一章猷之不遠利在秋毫害在畢世范文子曰國家
之事童子言焉將為戮矣所謂童子之見也出話即
所謀之言猷不遠則出話亦無當故大諫承猷不遠
來上篇以大諫終此以大諫始
二章憲憲泄泄猶云燕子處堂不知禍之及也其病
在飾非拒諫若能辭輯辭懌則出話必能合理而讜
言可入詢謀集益有裨於民
三章笑者笑其非今日之亟務也不知我之所言正
是亟務何為笑之
四章當時必以君子年耄相戲謔如云爾何知中夀
爾墓之木拱矣以憂為謔則安危利菑勢不可救
五章夸大也毗附也夸大其言依附曲說以禦人之
口又盛氣凌人則善人惟箝口不言夫至善人載尸
其禍尚可言耶民方愁苦呻吟善人莫敢揆度其所
以然而告之以至喪亂死亡民無依倚更無有惠我
師而一言救正者可哀也
六章殿屎喪亂之民必歸於邪僻豈其民無忠順之
性哉觀天牖民之易則知牖民者不必強制如弭謗
之術也但無自立僻則多僻之民自化不然放僻無
所底止也然則國人流王於彘凡伯先有以燭其幾
矣
七章厲王非如幽之欲廢太子何故為宗子危之諸
家說俱未妥清溪李氏曰藩垣屏翰皆為城而設者
而君則城也懷之以德則四者皆安矣若藩垣屏翰
之俱傾城能無壊乎當斯時也孑然獨立豈不可畏
哉按此則宗子即指王也以天下言則曰天子以同
姓言則曰宗子所謂君之宗之也不言王而言宗子
者史記王以榮夷公為卿士用事按武王時有榮公
十亂之一成王時有榮伯作賄慎息之命夷公其後
也馬融曰周同姓畿内諸侯為卿大夫者也芮良夫
謂榮夷好專利而不知大難正所謂猷之不遠者然
則是詩所刺其殆榮夷歟
八章敬天之學豈堪為此人言意在諷王也盖少年
輕率其平居媟嫚無所不至又不聽老成不畏喪亂
不恤民瘼事事俱自立辟而出王游衍天實監之即
上可以欺君下可以病民曰明曰旦之威必不可以
囂囂謔謔者蒙之所謂天道昭昭炯於白日盖動之
以天譴之嚴也回天心免人禍亦曰敬而己
板八章章八句
生民之什十篇六十一章四百三十三句
詩序補義卷二十一
