詩序補義卷五
石泉縣知縣姜炳璋撰
衛
說見邶風
淇奥美武公之德也有文章又能聽其規諫以禮自
防故能入相于周美而作是詩也
孔叢子曰於淇奥見學之可以為君子也輔氏廣云
曾子首章後六句之說字義明白意旨詳備盖謂當
從大學釋詩也或謂傳者引詩非為此章作訓詁然
後序以聽其規諫說切磋於學問意合以禮自防說
琢磨於自修意合輔氏之言當矣武公老而箴儆於
國曰無謂我耄而舍我則公之學問莫大於受規諫
抑戒賓筵二詩無非以禮自防則其自修亦無過於
此序說誠與大學表裏通篇美武公之德一章是德
之進益民不能忘所以騐其德也二章於嚴肅處形
容充耳會弁皆有嚴整意所謂盛服亦敬也故將下
四句覆述美之三章金錫圭璧承切磋琢磨來德至
此已渾化無迹瑟僴赫喧不待言矣故下四句於寬
和處形容之敬而和恭而安故曰德之成
興意直貫到不可諼見綠竹而思君子正其不諼處
工夫即在切磋琢磨瑟僴是敬謹之容赫咺是光輝
之著皆以容貌言許氏恐其重複范氏謂名譽之著
皆非也
傳綠王芻也竹萹竹也郭璞註爾雅云王芻今呼為
鴟脚莎某氏曰綠鹿蓐也釋草云竹萹蓄郭註云此
作竹字同音異宋熙寧初吳安度試舍人院有司以
所賦綠竹詩背王芻古說直以為竹遂黜富韓公言
史記叙載淇園之竹正衛産也安度詩有據遂賜出
身事載容齋三筆郝氏敬云禹貢豫無竹材世稱渭
水淇園以希貴見稱漢去武公時至八百年苟淇竹
如彼其盛不應盡化烏有水經註今望淇川無復此
物惟王芻萹草不異毛興范家相詩瀋曰經傳言竹
如易之篬筤書之篠蕩禮之竹箭皆不帶綠字詩言
綠竹當是王芻萹竹又戴凱之竹譜漢武寇恂所伐
别有一種䈛竹理或然也
淇奥三章章九句
考槃刺莊公也不能繼先公之業使賢者退而窮處
淮南子曰夫可以揚清激濁抑貪止競其唯隱者乎
故錄考槃
孔叢子曰於考槃見遁世之士無悶於世也
此詩形容碩人處全在獨字永字如後世梁鴻之隱
霸陵山彈琴自娛夏子冶之入林慮山中人無知者
管幼安客遼東坐一木榻五十五年皆是也然則此
時之世為何世其君為何如君故曰刺莊
考槃集傳謂成隱居之室考槃在澗者猶云築室在
澗耳在字方有安頓於諸家為優
詩說云澗阿陸是一處其地兩山夾水其上有陸其
旁有阿雖分言之實指一處也
言考槃在澗正如南陽草廬此中大有人在陶詩云
結廬在人境而無車馬喧是首句意問君何能爾心
遠地自偏是次句意寬以心體言之便含中有獨樂
意獨字無限孤另此時最易改節所謂誓者乃詩人
形容其志之堅非賢人真有此誓也唐人詩從聽世
人權似火不能燒得卧雲心是誓字之義箋說謬甚
辨說駁正良允
山夾水曰澗有仄狹意寬則居雖隘而心自寬也曲
陵曰阿亦有偏曲意薖傳訓寬大言地雖偏而心自
遠也高平曰陸軸盤桓不進之意亦反對也寤宿一
般真樂都從無言處自領何可告人
考槃三章章四句
碩人閔莊姜也莊公惑於嬖妾使驕上僭莊姜賢而
不答終以無子國人閔而憂之
此詩閔莊姜賢而不見答也盖求其不見答之故而
不得或者世俗所尚莊姜未能莊公頑鈍人也其不
相答以是之故乃從俗情上細細揣摹因從莊姜處
處推勘而無一不兼之卒不見答是可怪也乃見其
可閔也盖對莊公言更說莊語不得莊公好色之徒
故其辭褻又勢利之徒故其辭侈而閔之之意却于
言外見之
一章碩人者大德之人以稱莊姜良允乃莊姜之淑
德概不之及但見衣錦而加之褧衣便見夫人誠樸
守貞含素不尚華飾早與狂蕩之人針鋒不對即此
便是不見答之根前二章就平日言後二章方追溯
其來嫁兩碩人分界甚明
二章史榮曰巧笑曰倩言巧笑之狀所謂笑靨也亦
謂輔靨淮南子脩務訓竒牙幽靨䩉摇註云靨䩉頰
邊文又說林訓靨䩉在頰則好註云靨䩉頰上窒也
楚辭大招靨輔竒牙註言婦人頰有靨輔也洛神賦
明眸善睞靨輔成權註亦引大招為證按頰輔之靨
謂之笑靨即兩頰之笑渦也即詩好輔口之謂也
上五句已極容貌之美然有下二句方見神氣生動
三章言敖敖之碩人我想其來嫁而税于農郊也車
馬之盛入君之朝一時大夫無不喜君嘉耦而曲體
君心者有如此
四章承上來嫁說自齊之衛必渡河鱣鮪葭菼皆大
河所有以興庶姜庶士
碩人四章章七句
據左傳詩為國人所作列女傳莊姜始至操行衰
惰傅母作是詩補傳云詩言翟茀以朝盖為得禮
不見衰惰之狀况譽為碩人極道容色之美非傅
母所宜言國人之辭也續序以左傳有美而無子
衛人所為賦碩人語遂以為國人憂其無子不知
左氏歸重在以完為己子上故篇首以無子提起
非謂此詩專為莊姜無子而作而姜之可閔亦不
以其子之有無也
氓刺時也宣公之時禮義消亡淫風大行男女無别
遂相奔誘華落色衰復相棄背或乃困而自悔喪其
妃耦故序其事以風焉美反正刺淫泆也
序所謂刺時者盖刺當時惡始而不得以晚盖者也
此詩借棄婦之辭為失身敗行者寫照後序夾雜難
通
先儒云谷風說來都是德此說來都是情又谷風節
節是哀怨此節節是供牒故同一見棄同一勤勞同
一悲愴彼首章曰德音莫違貞也此首章曰子無良
媒奔也
一章有所托而謀謀而許許而送送而下文復思其
來曲折之甚
二章以爾車來以我賄遷已草草登車矣男子非徒
貪色直利其多金
三章歐陽氏曰桑之沃若喻男情意盛時可愛至黃
而隕又喻情意易於衰落耳鄭以桑落為仲秋時又
謂鳩非時而食葚桑在春夏皆未落豈獨仲秋而秋
安得有甚按此駁鄭甚當此一章承上起下作轉
捩
四章桑之落矣可言色衰可言愛弛可言金盡凡没
興事一齊迸注都在此四字中
五章言既遂遂竟也盡也我既盡此勞苦之事乃逢
彼之暴怒至于見逐乎若云婚姻既遂便與上四句
不相粘屬補正云老使我怨又曰總角之宴則為
夫婦者久矣三歲為婦乃計其食貧之日耳靡室勞
矣謂室中之事靡不躬執其勞
六章及爾偕老老使我怨箋云我既欲與汝俱至於
老老乎汝反薄我使我怨也將老字一頓作詰問之
辭則尚未甚老也然婚姻自有正禮猶淇之有岸隰
之有泮不可踰也今我不能自持相與宴好而邀以
信誓初不思其如此適與正禮相反也反是正禮而
不思今日見棄固其所耳尚何言哉淇岸隰泮作禮
義大閑說則女之躭兮一叚亦有着落
氓六章章十句
竹竿衛女思歸也適異國而不見答思而能以禮者
也
此詩集傳謂思歸寕而不得是也何嘗有不見答之
意古序但云衛女思歸未嘗明言何國續序曰適異
國亦不知為何國也夫豈有不知所適之國而能知
其不見答哉集傳於泉水篇多父母終三字說者遂
以此父母未終亦臆說也夫父母在歸寧禮也何悖
於義而思之如此其切耶則父母終可知矣
一章爾爾淇水也爾衛也即爾兄弟也鍾氏惺云抑
鬱之情以風調寫之季彭山不解遂以為淫可知風
調詩中自有即此以參鄭衛思過半矣
二章以思字領起泉源淇水如在望也而無如終遠
父母兄弟何也
三章陸氏詩學巧笑二字懸想淇上游女風景末章
駕言出遊乃說自己耳作詩篇法固當如是
四章駕舟楫以出遊發抒憂鬱我之願也而無如遠
莫致之則亦長為遠兄弟父母之人矣結出一憂字
詩所由作也
竹竿四章章四句
芄蘭刺惠公也驕而無禮大夫刺之
序言刺惠公者得之後序云驕而無禮則非也芄蘭
柔弱正與驕而無禮者相反按惠公之即位也少齊
人使昭伯烝于宣姜惠公不能禁也且左右公子之
徒以其譛殺二兄常懷携貳不得不倚齊為重因而
俯從其命如芄蘭然非有依附則不能起此甘為人
役之喻也
箋云芄蘭柔弱恒蔓延于地有所依緣則起詩言吾
君童子之年有成人之佩其所立當何如者乃雖則
佩&KR0008;而才能我不之知也但見所佩者不獨&KR0008;也容
刀珮璲且垂其大帶而驚瞿特甚視彼芄蘭同其柔
弱附于大國&KR1727;然聽命又何怪焉觿者說苑謂治煩
抉亂之物佩觿猶云當成人之任指為君言是借用
字容遂帶因佩觿而連類及之服愈盛以見其任愈
重也悸程子曰悸悸然心不定也正形容無能處
童子原非不美之名惠公即位年已十五六童子佩
觿猶云孺子王矣年少而當重任也芄蘭不是興童
子興其無才能驚顧退却耳
芄蘭二章章六句
詩億此刺當時之嬖臣也禮記大全長樂陳氏曰
惠公服成人之服而有童子之行皆非也
河廣宋襄公母歸於衛思而不止故作是詩也
此序辭費疑有後人增入之字說苑宋襄公兹父為
太子桓公有後妻子曰目夷公愛之兹父請立目夷
公問其故對曰臣之舅在衛愛臣臣若終立則不可
以往絶迹於衛是背母也且臣自知不可處目夷之
上後目夷逃之衛兹父從之三年桓公疾使人召之
曰若不來是我以憂死也兹父乃反復立之然後目
夷歸也桓公卒兹父立夫人在衛思之義不可往乃
賦河廣詩孔子曰吾於河廣知德之至也
詩億河北方流水之總名非必專指大河嚴氏據一
河字遂以此詩為宋桓公在時所作盖夫人於桓無
相思之理宋仁宗廢后郭氏尚不肯與仁宗私見况
賢如夫人耶此詩河廣宋遠皆欲歸宋之意盖作於
襄公既立之後也
襄公寧譲千乘之國不忍疏母子之情孝之至也而
夫人之作是詩恐傷襄公之心也假而曰靡日不思
其子將何以為情假而曰遠莫致之是又明明以迎
養示其子也是以寕置母子之情於不論而曰誰謂
宋遠乎跂而望之即是也曾不崇朝可至也若曰吾
與汝不過咫尺之睽耳問使可以時至音耗可以常
通在我不必有倚閭之望在子不必有陟屺之思盖
意實思之而語中為未嘗思者然守不可歸之義而
又曲體孝子之心夫人之情苦矣夫人之賢至矣故
孔子以為德之至也
河廣二章章四句
伯兮刺時也言君子行役為王前驅過時而不反焉
繻葛之戰祝𣆀射王中肩此春秋二百四十二年絶
無之事諸侯無起而正其罪者維時衛人師敗而還
詩人憤之故託為思婦之言以刺時盖當此之時天
下無王諸侯皆可刺也為王前驅以桓王親將故曰
為王衛師隸右軍軍以右為前故曰前驅也自伯之
東緊承為王前驅來王城在東諸侯之師先至京師
而後伐鄭衛與鄭構久矣提出之東以見今日奉命
于東非若前此伐鄭遽從而西也如思婦自作齊桓
未興天下何知周室况一女子安能大義炯然聖人
錄此詩一以見王室陵夷諸侯犯上春秋之所以作
也一以見野有遺直志在尊王東周之大可為也
一章嶄然而起味其辭氣絶不類閨閤言伯以強武
之才急趨王事執殳前驅便見諸侯無王而伯獨有
王
二章袁仁或問曰不但行役之久自初伐至周之時
而我首已如飛蓬
三章其雨其雨杲杲出日亦見敵勢甚熾雖天子自
將未易為力既為王前驅故雖首疾而甘心無所怨
悔
四章憂思所結至于心痗以心痗結此詩詩人之意
可知矣
伯兮四章章四句
有狐刺時也衛之男女失時喪其妃耦焉古者國有
凶荒則殺禮而多昏會男女之無夫家者所以育人
民也
狐妖淫之獸雄狐綏綏以刺襄公莫赤匪狐以刺有
位衛之淫風流行當時在位之人不尚淑女專尚美
色有娶非其耦者如齊崔杼之于棠姜楚巫臣之于
夏姬是也詩人託狐以興集傳綏綏獨行求匹之貌
求匹于水之梁失其所求也裳以配衣猶婦以配夫
婦而無德如無裳也所以為憂也之子指當時求匹
之人
帶以束身言婦德不足以檢束吾身如無帶也服
以章身言婦德不足以光顯吾身如無服也
有狐三章章四句
木瓜美齊桓公也衛國有狄人之敗出處于漕齊桓
公救而封之遺之車馬器服焉衛人思之欲厚報之
而作是詩也
序美齊桓其義不刊而或以為惡文公之不仁味其
語意有感德之深情無風刺之微意當楚丘既城衛
人漸致殷富而追念桓德銘入肺腑詩所由作也感
之者衛所以致其感之如此者由齊桓有以施之也
凡詩數章章各有意而此篇别無淺深正以其一唱
三歎而意猶餘于辭之外乃見其銘德之深也重在
永以為好言贈以微物猶當厚報永好為期况功同
再造而我無尺寸相酬唯有世世子孫玉帛相見齊
廷誓與永好而已語複而意無窮正於含蓄處見之
木瓜三章章四句
衛以宣惠而致滅以文公而中興邶終二子乘舟
著其亡之因也鄘終載馳著其興之因也衛所以
興齊桓之功也故以木瓜收三衛之全局
衛國十篇三十四章二百三句
詩序補義卷五
