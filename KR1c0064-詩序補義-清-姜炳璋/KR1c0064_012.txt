詩序補義卷十二
石泉縣知縣姜炳璋撰
陳
據前編自武王已卯至厲王元年癸未八世十主
得年二百五十有四而陳世家自胡公至幽公五
世六君已及厲王之世矣說者謂是六君安得在
位皆四十餘年按史遷據詩序决幽公與厲王同
時古人年歲最長如周昭王享國五十一年穆王
享國五十五年又安知陳六君必不如是耶無書
可考非如陳佗以下可據左傳以糾史記也
太姬武王元女周多賢婦人而太姬獨以好巫覡
開宛丘之濫觴乎閫内無關雎之德國中有澤陂
之應其視召南之始鵲巢齊風之始雞鳴風斯下
矣而嚴氏乃云太姬從媯滿會王孫于豐以伐紂
今鄠縣七里有胡公泉為太姬治師之地後封于
陳因以太姬當十亂之數按太姬從師于鄠漢志
不載惟一統志鄠有胡公泉但云旁有虞思胡公
廟亦無治師之文乃欲以太姬充十亂也豈其然
哉
宛丘刺幽公也淫荒昏亂遊蕩無度焉
傳曰子大夫也按刺幽公而託言大夫猶云敢告僕
夫耳盖使其君聞之若不為已刺者然繹思其旨又
字字砭入肌骨所謂言者無罪聞者足思也幽惡諡
也其所以得此諡者正以遊蕩無度故臣民諡之即
諡以觀知詩序之不誣也
一章湯不是遊蕩乃飄搖動宕之致對下情字凡端
凝厚重之人民望而畏未有情致可觀此則眉宇之
間處處生情而絶不為嚴重之威望也無望乃有情
之實而刺意已寓著宛丘之上句見高坐宛丘羣巫
效命鷺羽鷺翿皆在顧盼中也
二三章周禮地官舞師教羽舞帥而祀四方之祭祀
鄭注羽析白羽為之則知鷺羽可用以為舞魯頌云
振振鷺鷺于飛是也此云鷺羽鷺翿正四方祭祀所
用者續詩鳥名謂鷺翅背上皆有長翰毛可為飾用
不止頂上戴羽絲也以鷺羽為翿執之以指麾于舞
者之列
風俗通缶用以節歌故古者言缶必及歌此言擊鼓
擊缶歌以事神楚辭所云揚枹兮拊鼓疏後節以安
歌是也值羽值翿舞以樂神楚辭所云傳芭兮代舞
姱女倡兮容與是也
人君臨民以莊祭祀以時乘輿所指望而敬畏今乃
無冬無夏既媟褻而不尊時鼓時舞亦繁囂而可厭
夫子錄陳風首此以見一國之風皆上有以倡之也
詩人無追咎太姬意而揆厥所元其能為貽謀者恕
哉
宛丘三章章四句
東門之枌疾亂也幽公荒淫風化之所行男女棄其
舊業亟會于道路歌舞于市井爾
疾者深惡痛絶之謂詩人目擊巫風聚會歌舞以至
男女淫亂欲救正而事權不屬故深疾而作為是詩
非男女自作也盖此篇亦巫覡娛神之事上篇是刺
幽公此是刺風俗子仲之子婆娑其下男覡也不績
其麻市也婆娑女巫也提出子仲原氏貴族猶然亂
先自上也榖旦祀鬼神之日也鬷邁男女駢集也視
爾如荍貽我握椒男女亂也此其所以可疾也
宛丘在東門之外至宛丘必出東門故陳風多言東
門以宛丘為一國勝地也枌也栩也即道間之木婆
娑且行且舞以娛神子仲傳云陳大夫氏箋云之子
男子也子仲之子猶云臧氏之子耳疏云今此所刺
宜刺在位之人若庶人不足顯其名氏矣
傳云原大夫氏箋云南方原氏女古人言姓氏往往
舉其所居之地如澤中之晳邑中之黔是也總以宛
丘為主言其至宛丘以娛神也先擇其榖旦是時不
獨子仲男子婆娑而至即居于南方原氏女者亦且
不績其麻婆娑過市而來焉凡娛神必由通衢方為
衆目所覩原氏居南方則必由南方過都邑之市而
出東門然後至宛丘若直達宛丘則徑塗冷落非人
所聚觀矣
男女雜沓舉國皆行不特東門南方也逝與邁皆至
宛丘也于是男子謂女子曰我視爾如荍爾貽我以
握椒以娛神始者以淫佚終陳之風俗可疾也
東門之枌三章章四句
衡門誘僖公也愿而無立志故作是詩以誘掖其君
也
此篇與小雅鶴鳴篇同一例純用比體皆絶不露正
意而正意宛然言下然鶴鳴如易之取象辭氣莊重
故序曰誨也此則隨手拈來極淺近極風致而至理
躍然使人入耳情怡而感發興起序之所以為誘也
僖公目擊乃父幽公遊蕩荒佚百度俱廢思欲盖愆
而憂其國小故詩人迎機而誘掖之
三章俱有可以豈必字詩人劃開以成章法耳僖公
憂國小而不足有為也詩人言隨在可以棲遲豈必
高軒廣厦隨在可以樂而忘飢豈必名園沼池隨在
可以食魚豈必河魴河鯉隨在可以取妻豈必齊姜
宋子而誘之之意躍如嚴氏云上章喻國小亦足有
為二章云不必大國而後可有為也
衡門三章章四句
東門之池刺時也疾其君之淫昏而思賢女以配君
子也
漚麻漚紵决非淫女之事而攻序者又云諸侯禮不
再娶何勞詩人為蹇修且陳媯姓曰淑姬則已來嫁
于陳矣安得思之以配君子其說甚辨按此云刺時
者刺當時在位之人惑于嬖倖而賢行之配反不見
答也彼者外之之詞以其所疏遠故彼之淑在彼而
不淑在此也疏者可與則親者不可與也
一章言東門之池人不知其清潔也然其用可以漚
麻而載績之事起焉彼美孟姬人不知其貞善也然
其德可與晤歌而諷切之功著焉淑姬在而疏之何
異池水近而人遠之乎晤歌言與之晤對而聽其諷
咏詩篇也二章晤語謂與之晤對而聽其論難道理
也歌之意微語之意顯言謂直言相告也語之詞婉
言之詞直
東門之池二章章四句
李氏樗曰自古人君修身謹行而無流連荒亡之
禍者非特有忠臣義士亦由賢妃正女夙夜警戒
以成其德周宣王之姜后齊桓公之衛姬楚莊王
之樊姬是也不獨人君為然吳許升少為博徒妻
吕榮數勸升修學升每為不義輒流涕進規乃尋
師遠學遂以成名賢女之助如此
東門之楊刺時也昏姻失時男女多違親迎女猶有
不至者也
刺時者刺時俗也傳曰牂牂盛貌言男女失時不及
秋冬箋云楊葉牂牂三月中也盖霜露降逆女冰泮
殺止時已暮春失婚姻之候久矣而女不至者非既
行奠鴈而猶不至也結吉納徵之後女家復有異志
不許其迎而婿待之也此亦未即是淫女或女家以
勢利寒盟以他故爽約則父母之命難憑媒妁之言
莫據棄信不顧風俗之敗壊視唐之綢繆風愈下矣
故詩人述其言以刺時也
明星傳云大明星夜深時也集傳啟明星將曉時也
觀鄭風明星有爛宜從集傳盖昏以為期至于啟明
星見而猶不得行親迎之禮則終不得遂其願矣
東門之楊二章章四句
騷經云黃昏以為期兮羌中道而改路九章云昔
君與我成言兮曰黃昏以為期羌中道而回畔兮
反既有此它志此詩之謂也則為孤臣被棄借事
言情合之刺時亦不相戾但傳或有所受不敢妄
為之說
墓門刺陳佗也陳佗無良師傅以至于不義惡加于
萬民焉
吕成公謂左傳載佗勸陳侯許鄭平親仁善鄰之言
中于事理佗盖非昏愚者纔數年而變壊如此詩人
之所傷也竊以為不盡然佗以凶悍之性濟以狡詐
之謀故能伺桓公病殺太子而奪其位佗何人而望
其悔悟哉此詩之作作于桓公未疾之先佗謀已成
而未動于惡盖直發其奸于桓公使公鋤而去之也
其云斧以斯之猶祭仲所云無使滋蔓也國人知之
猶洩伯知佗之必不免鄭良佐知陳之將亂也是時
佗寵方盛佗謀甚閟公與太子懵然不知國人雖知
之而不敢言詩人顯然作歌揭其逆謀以冀君之一
悟國史曰刺佗者所以深著佗之罪表詩人之忠也
豈必刺佗之詩即陳于佗也哉
州吁之殺曰衛人無知之殺曰齊人明其國尚有討
賊之人也若佗殺于蔡人陳幾無一忠臣義士矣得
此以見忠孝之良不冺于人心為萬世示討賊之義
一章此以幽暗之棘斯之猶易以興共知之惡斯之
轉難棘惡木也不已者謂無以斯其惡而聽其方興
未艾也誰昔然矣言寵禄之過自昔已然矣果誰為
為之乎誰暗指桓公盖惡之未形既無裁抑之方則
惡之既成急須剪除之力其所望于桓公者深矣
二章凶僻之地本足以集鴞而有梅之嘉木以招之
則鴞萃矣以興幽暗之中本足以集惡而有榮顯之
秩以寵之則惡盛矣今日者夫也不良我作詩以告
庶幾治惡如逐鴞乎予告之而不顧至于顛倒而後
思予吾恐鴞鳥拚飛既取爾子又毁爾室矣此諫桓
公之詩非追咎也
墓門二章章六句
列女傳昔晉大夫解居甫使于宋道過陳遇采桑
之女止而戲之曰女為我歌我將舍女采桑女乃
為之歌曰墓門有棘云云其二女歌曰墓門有梅
云云大夫服而釋之楚詞天問何繁鳥萃棘負子
肆情王逸註解居父聘吳過陳之墓門事同而吳
宋微異要皆賦此詩也魯詩說謂洩冶所作又以
澤陂為傷洩冶則以株林附會也
防有鵲巢憂讒賊也宣公多信讒君子憂懼焉
宣公信讒雖本續序然觀其欲立嬖姬之子欵而殺
太子禦寇又逐敬仲出奔其信讒非誣也故此詩與
王風采葛同屬憂讒之作
一章防堤也卭丘也旨美也苕草名好生下濕侜誑
也此當與采苓參看鵲巢于大樹防以止水安得有
鵲巢苕生于下濕卭乃高丘安得有旨苕今皆謂之
有者侜我也盖欲侜予所美之賢人而去之也程子
曰侜謂譸張迂迴誣罔人者予美心所賢者憂讒誣
賢善也
二章中堂廟中路名甓瓴甋也俗謂之磚鷊草名按
鷊本綬鳥咽下有囊如小綬具五色此草雜色如綬
因其似鷊而名也本義云讒言惑人非一日一言之
致如中唐之甓非一甓也以積累而成旨鷊綬草雜
衆色以成文猶多言交織以成惑義與貝錦同
君子小人之進退興亡大機也忠臣被讒將以去國
則憸邪連茹矣詩人所以忉忉而憂也然君子小人
正相反予之所甚美正彼之所必侜不特斥逐之斬
艾之并汚以不韙之名小人用心何所不至此詩人
之所以惕惕而懼也
防有鵲巢二章章四句
月出刺好色也在位不好德而悅美色焉
謹按月出憂靈公好色將及于難而欲其知懼也
恭錄
折中云皎明也佼美也佼人謂夏姬也僚好貌舒夏徵
舒也古人二名間有截用一字者如晉重耳傳謂之重
樂王鮒傳謂之鮒是也陳靈公與孔寧儀行父淫于夏
氏夏姬之子徵舒恥之故弑靈公此詩言月出之時靈
公悅夏姬之佼好而其子徵舒幽窈糾結勢必為亂故
中心憂勞又悄然而不敢言也二章皓月光白也懰美
而清也優受憂思而忍受也慅煩亂也悄然不言而中
心煩亂也三章照月光照人面也燎人面亦有光也夭
矯變紹糾緊慘哀痛也言其憂而忍受者今矯變而糾
緊則禍甚速故煩亂至于哀痛知靈公之必不免也
月出三章章四句
株林刺陳靈公也淫于夏姬馳驅而往朝夕不休息
焉
此述民間相語之詞以刺之
一章兩株林兩夏南轉換七個間字將當時車馬簇
擁鄉民聚觀囁嚅附耳道旁指摘無不一一勾出然
言從夏南不言為夏姬而往詩人之忠厚也
二章將單襄公過陳道茀不可行以下一叚櫽栝在
裡時君臣只知夏氏舉國事民瘼賓客交際一齊置
之詩人只說一面而面面俱到
株林二章章四句
澤陂刺時也言靈公君臣淫于其國男女相悅憂思
感傷焉
刺時者刺靈公之時君臣宣淫必及于難也後序君
臣淫于其國是也男女相悅以下皆附益之詞蒲荷
微物猶能擇地而生各得其所以興靈公為一國之
主不能擇地以蹈以自危其身有美一人指靈公也
離騷以美人比君意亦如此傷如之何傳云傷無禮
也寤寐無為泄冶既死二䜿為奸惟有寤寐傷之而
無可挽也涕泗滂沱禍不旋踵悲其將亡也然則楚
子縣陳之事詩人早見及之矣碩大且卷者靈公非
不魁梧美好奈何投之不測之險碩大且儼者言靈
公非不威儀尊貴何至為此淫媟之事都從外貌言
之喚醒以使之自愛也
澤陂三章章四句
有美一人誠似女子然葛生曰予美以指君子簡
兮曰美人以指盛王且觀其詩沈痛刻酷展轉莫
救且悲且涕非身膺君父之危急不足以語此詩
繫于株林之後而自此陳無詩則刺靈公之作也
詩無以容貌碩大稱女子者碩大且卷碩大且儼
正如還之詩曰其人美且鬈耳
陳風十篇序曰刺淫至月出株林澤陂而極矣然
陳風之淫由于好巫覡樂歌舞故宛丘東門之枌
所以誨淫也季札觀樂為之歌陳曰國無主其能
久乎盖君臣燕遊于上士女贈遺于下賢人去焉
讒賊起焉内變作外患興有心者涕泗而無能為也
陳國十篇二十六章一百一十四句
檜
集傳于鄭世系言鄭武公又得檜虢之地及叙檜
又云檜為鄭桓公所滅按鄭之滅檜史記韓非說
苑公羊皆載其事然皆不可信惟鄭語云桓公為
司徒甚得周衆問于史伯曰王室多故余懼及焉
其何所可以逃死史伯對曰虢叔恃勢檜仲恃險
而加之以貪冒君若寄孥與賄必將背君君若以
成周之衆奉辭伐罪無不克矣公說乃東寄孥與
賄虢檜受之十邑皆有寄地盖鄭欲取虢檜而無
名故先有所寄俟其負約以為兵端而滅之此史
伯之謀也故鄭之滅檜韋昭陸德明孔穎達皆言
武公朱子譜鄭則是而譜檜則非也武公之得虢
檜經無明文公羊傳先鄭伯有善于檜公者通乎
夫人以取其國而遷鄭焉按周語富辰諫王以狄
女為后有檜由叔妘𣆀由鄭姬之言然謂其同姓
相娶而已韋昭註乃引公羊以實之果爾則更甚
于熊貲之滅息安得謂賢君又何氏楷據竹書云
幽王死虢公立王子余臣平王四年鄭滅虢檜為
其黨因并滅之今據國史之文斷之而知其不然
東遷時秦襄公晉文侯鄭桓公父子皆力戰勤王
而虢檜之君無聞虢檜微弱豈能立君與諸侯抗
其為鄭武滅也背鄭負約故武公興王師滅之而
王即以其地賜鄭故鄭語首篇史伯所料秦晉齊
楚皆有歸結獨于鄭反不叙明盖以不出史伯之
所料無容再贅也文家以闕處見全者此類是也
若集傳引蘇氏謂檜風皆為鄭作如邶鄘之于衛
則子由初無此說矣
羔裘大夫以道去其君也國小而迫君不用道好絜
其衣服逍遥遊燕而不能自強于政治故作是詩
也
檜國𥚹小迫于強大王室衰微漸相并吞觀鄭桓公
之欲逃死則知當日之時勢矣乃逍遥遊燕飾其衣
服孟子所謂及是時般樂怠傲者大夫以國無善政
不用其言而去之去之而又思之且告以去之之故
以冀君之一悟可謂得去國之道矣
檜君以朝服遊燕而以朝天子之服視朝只首二語
檜君不善已可槩見與憂勤惕厲正相反也其燕樂
之日正君子憂戚之時勞心忉忉時事國勢無不可
憂心憂之口不忍言之而不得不出于一去以自潔
其身也後序刪去以道去其君豈不爾思無着落二
章在堂路寢也檜君但日出視朝退適路寢而已無
所事也三章如膏有曜只就羔裘上一摹寫而可悼
處已見覺對此羔裘悽然欲絶
羔裘三章章四句
素冠刺不能三年也
周道親親及其衰也至不能行三年之喪檜詩作于
東遷之前去文武未遠而世變至此昔時所為庸行
無竒今直視為祥麟威鳳欲見之而不可得又何怪
春秋之以喪婚以喪聘者乎夫子特存此詩以扶世
道云
賢者遭喪獨行古禮而人轉以為怪也故欲得一素
冠之棘人為同心之助焉一叚目擊澆風望古悲涕
都于一庶字中傳出傳云庶幸也箋增一覬字盖未
得見之而想其或一見之也想見其冠想見其骨立
之狀惟其不得見而想其一見所以勞心慱慱也不
必用轉語即一庶字而勞心之故已在其中
二章曰我心傷悲兮非不得見而傷悲也言庶得見
此素衣之人使我之心相與傷悲也傷悲即欒欒所
感在彼為欒欒在我為傷悲夫子見齊衰者雖少必
作過之必趨即傷悲之意滕文公顔色之戚哭泣之
哀弔者大悅亦所謂傷悲也平日猶然而况己亦遭
喪者乎
王氏詩億藴結猶鬱結也見人之素韠而我之哀痛
鬱結而不可解也如一言其心之一也詩人在終慕
之後見人之素而我心輾轉傷悲而鬱結以人之哀
感己之哀自有所不能已也
二章素衣當從箋作素裳裳素則韠亦素故三章曰
素韠
素冠三章章三句
隰有萇楚疾恣也國人疾其君之淫恣而思無情慾
者也
按說文恣縱也序曰疾恣何以見疾其君之淫恣後
序妄增淫字耳盖先王之制用民之力歲不過三日
講武各有其時惟驕恣則土木遊畋無所不至政之
所以繁也周制什一而賦惟縱恣則横征酷斂無有
醉飽賦之所以重也
詩不言君之恣而但示以己之苦亦不明言己之苦
而但言草木之樂并不言我以有知而苦但言草木
以無知而樂而己之苦難堪誰使之然哉疾恣之義
躍如無知二字包含不盡有賦役不及意
無家無室言無家室之累也凡啼飢號寒種種愁苦
都在言下
隰有萇楚三章章四句
匪風思周道也國小政亂憂及禍難而思周道焉
詩人之意思文武之道也箋云周道文武之政令也
一章安溪李氏云言匪風也而有震動之聲匪車也
而有顛偈之勢斥政之亂而人不之安也文武之道
布在方策而平王東遷新政潰亂絶無仰法文武之
心故詩人顧瞻文武之善政而心怛也周道猶是而
已非文武之君周召之臣矣顯謨承烈如在目前特
任其廢墜無振興者耳故下文有西歸之懷也
三章詩作于東遷之初斯時諸侯未嘗忘周總以周
失其政文武之治不可復見耳西歸者西歸于周而
欲興其道也箋云能輔周道治民者是也懷歸也好
音美名也猶云以周召稱之以忠義許之耳
匪風三章章四句
檜之入鄭在平王東遷時鄭武既滅其國此檜風
四篇留周之柱下其後太史于故府得之仲尼刪
述存此以列於經虢檜同滅于鄭而檜風獨存幸也
檜國四篇十二章四十五句
曹
檜曹皆小國曹立國五百八十九年至曹伯陽滅
于宋景其于春秋數數見而編詩後于檜者盖檜
亡于平王之初檜滅而強凌弱大并小五伯之所
以興也曹亡于魯哀公十一年曹亡而諸國殆盡
七雄之所以起也陳氏傅良曰檜亡東周之始曹
亡春秋之終夫子刪詩繫檜曹于國風之後于檜
之卒篇曰思周道也傷天下之無王也于曹之卒
篇曰思治也傷天下之無伯也夫所謂傷天下之
無伯者下泉之詩人其傷者天下無郇伯以其時
晉伯之不義而小國困也聖人所傷者天下并無
桓文以孔子之世晉伯衰而小國就盡也
蜉蝣刺奢也昭公國小而迫無法以自守好奢而任
小人將無所依焉
鄭譜既以為昭公詩又云蜉蝣至下泉共公時作自
相矛盾朱子疑之按昭公當齊桓初伯無役不從非
如鄭之逃蔡之潰也今以朝生暮死之蜉蝣况之毋
乃不類即指共公亦未有以見必然也盖曹小國四
詩雖存而世次無序國史編詩雖知其作詩之旨而
無以定為何公之朝闕疑而慎言其餘乃見首序之
可信
蜉蝣朝生暮死之蟲蜉蝣之羽其整潔如衣裳楚楚
人之修飾衣裳猶之蜉蝣也予憂方深矣只一憂字
已括尚華飾而非久遠意盖作法于儉猶恐漸奢作
法于奢何以示後強大猶不堪此况曹之國小而偪
乎無遠慮者有近憂一時絢爛不過如蜉蝣之游息
耳君于我謀歸處之道國奢示之以儉國儉示之以
禮庶幾可常居止也衣裳只舉其一端凡意之所娛
者無不如是朱子所謂玩細娛也細對遠大而言極
意娛樂未有不忽于遠大者
歸息謂謀所以歸息于此而不遷也盖不奢不儉無
過不及乃可以止息之道
蜉蝣黃黑色安得云如雪按閱與穴通管子曰掘閱
得玉是也蜉蝣初出之色無考意者初出穴時色白
後變為楚楚采采耳說往也言人君之道以誠確為
基以樸素為質如物之初生無所漸染潔白自完則
可大可久無所往而不宜也來即我謀其歸說之道
不出乎此
蜉蝣三章章四句
候人刺近小人也共公遠君子而近小人焉
後序以為刺共公詩學辨之曰晉語楚令尹子玉請
止狐偃王曰不可曹詩曰彼其之子不遂其媾郵之
也楚成與曹共同時豈有曹之新詩而楚成已成誦
在口者其說是也按晉文公入曹數其不用僖負羈
而乘軒者三百人盖晉文用曹詩以譏共公非即以
此詩為刺共公之詩不然曹小國安得乘軒如此之
多也
序云刺近小人則當以近小人為主前三章俱就近
小人上一氣趕到薈蔚朝隮未用季女斯飢結出君
子之遠故首章不必夾入遠君子
候人何戈與祋乃示以小人當居之位能盡之職此
正所謂稱其服遂其媾也彼其之子不以一長自效
而竟三百赤芾乎赤芾大夫以上服之三百言芾之
多
二三章俱承赤芾來言鵜貪而出入泥塗濡翼求食
乃其分也今則因人以飽不濡其翼身則逸矣然非
分矣以興小人貪而下位因材效力乃為稱也今則
赤芾其服服則美矣然不稱矣
以賢人從仕則曰公侯好仇以不肖竊位則曰不遂
其媾遂稱也不遂者猶云大家婢為夫人舉止羞澁
也
末章總承上二章言不稱不遂而公然居之者由人
君寵護之深也寵護在小人則擯棄在君子自然之
勢也薈蔚集傳云草木衆多謂小人連類而升穢雜
之甚也南山象崇高之位復有雲氣護之君假以氣
燄也婉孌言其美季女言其貞正與薈蔚相反勢非
崇高君復擯棄則長斯飢而已
候人四章章四句
葉氏謂漢世文章未有引詩序惟黃初四年有共
公遠君子近小人之說盖衛宏詩序至魏始行此
說本之鄭氏樵然亦非是按張衡西京賦云獨儉
嗇以齷齪忘蟋蟀之謂何盖用蟋蟀序意也坊記
云以此坊民婦猶有不至者又明用東門之楊詩
序至于左傳孟子孔叢子往往與序合集矢于宏
宏不任受也
鳲鳩刺不壹也在位之君子用心之不壹也
素厭後序陳古刺今之說惟此篇則信其不誣何也
曹為小國安得如是君子如不在曹何以列于曹風
如謂孟子生于鄒不以地限則國史必稽其名史傳
當詳其事且所謂正四國正國人胡不萬年則必在
上之人而共公以前所謂淑人君子者實無足以當
此則序以為陳古之君子以諷刺今之不能為君子
者宜非鑿空之說且詩無有既稱淑人復稱君子惟
此詩與小雅鼓鐘篇皆望古遥集極思慕之致也
一章儀一者有常度也所處之地所接之人不一而
在我之威儀皆有其常度即其儀之一見其心之固
誠中而形非色莊也于首章說明下章說威儀處都
是說心不必再提出心矣儀之一者敬之形于外者
也心之一者敬之積于中者也兼内外方完得敬盖
以全體言之也
二章七子有在梅者梅善木也喻醇良之民而君子
不敢恃也君子全體只一心如結見之而心形容不
出故于儀一上見之而儀又形容不盡又于其帶其
弁上見之連用三其字低回反覆純是一敬不以民
易治而生怠肆之心也
三章七子有在棘者棘惡木也喻頑梗之民而君子
不敢傷也喜怒當于理容止可師作事可法其威儀
總無一差忒故人之不正者歸于正也四國猶然况
吾國乎統括之曰儀一一逐件細細檢過儘有不一
處而未嘗忒也乃見其一也
四章其子有在榛者榛雜木也喻平常之民而君子
不敢忽也惟正已以正國人能如是雖萬年以此守
國可矣何待他求乎正字上有正已一層故不言威
儀
鳲鳩四章章六句
曹叔振鐸親受文王后妃之教意者作為此詩以
訓子孫而曹人至今傳之凡威儀之不飭者則誦
此詩以警之也今味其辭誠緝熙敬止之遺故大
學引其第三章以發明治國齊家之旨歟又淮南
子云賈多端則貪工多技則窮心不一也其儀一
兮心如結兮君子也夫此猶不失詩意而詩故以
君子美公子臧蠡測以為美周公而詩億以為美
僖負羈皆非然也
下泉思治也曹人疾共公侵刻下民不得其所憂而
思明王賢伯也
孔叢子曰于下泉見亂世之思明君也
安溪李氏曰下泉泉之下流者易曰井冽寒泉食言
澤之及于民也今也下泉冽矣而所浸者稂莠耳蕭
艾耳蓍蒿耳惠在小人則善人困苦由王澤之竭故
列國無政以至於斯是以愾然而念宗周之盛時也
又曰黍苗者稂莠蕭蓍之反也隂雨者下泉之類也
以其諸侯之澤則曰下泉近而長遠者也以其王者
之澤則曰隂雨膏而溥徧者也四國有王即周京之
盛時也方伯賦其政諸侯行其化豈有今日偏枯之
事哉所以慨嘆而思念之者如此國亂民困賢人
傷之與檜卒章同意
傳從古序但云思其先王之明者自後序云共公侵
刻下民鄭氏因之遂謂此詩為共公作則非也安溪
之說精矣盖稂莠害苗者也稂莠盛則黍苗益困芃
芃黍苗則稂莠蕭蓍均不得而賊之矣天子主政于
上方伯敷政于下諸侯之國土地闢田野治敬老尊
賢俊傑在位此成周之盛時也四國有王王盛王也
舉郇伯見凡為牧伯者無不然詩人說至此如唐天
寶亂後說到貞觀盛時一似天上人令人神馳而不
覺言之津津也提出郇伯隠刺當時為霸者虐用小
國之民而不知恤也
下泉四章章四句
曹國四篇十五章六十八句
詩序補義卷十二
