欽定四庫全書
大學纂箋卷一
元詹道𫝊撰
子程子曰(大程子諱顥字伯淳號明道先生小程子諱頣字正叔號伊川先生集註初以大程
子小程子為别次稱伯子叔子最後以其學同通稱程子去子者有德之稱猶今稱先生然子程子倣公
羊𫝊子沈子之例也)大學孔氏之遺書(以其書放失闕略故謂之遺書詳朱子所序程
氏遺書大略皆此意)而初學入德之門也於今可見古人為學
次第者獨賴此篇之存而論孟次之學者必由是而
學焉則庶乎其不差矣
大學之道在明明德在親民在止於至善
程子曰親當作新大學者大人之學也明明之也
明德者人之所得乎天而虛靈不昧以具衆理而應
萬事者也但為氣禀所拘人欲所蔽則有時而昏然
其本體之明則有未嘗息者故學者當因其所𤼵而
遂明之以復其初也新者革其舊之謂也言既自明
其明德又當推以及人使之亦有以去(上聲)其舊染之
汚(音烏)也止者必至於是而不遷之意至善則事理當
然之極也言明明德新民皆當止於至善之地而不
遷蓋必其有以盡夫(音扶)天理之極而無一毫人欲之
私也此三者大學之綱領也
知止而后有定定而后能靜靜而后能安安而后能慮
慮而后能得
止者所當止之地即至善之所在也知之則志有定
向靜謂心不妄動安謂所處(上聲下同)而安慮謂處事精
詳得謂得其所止
物有本末事有終始知所先後則近道矣
明德為本新民為末知止為始能得為終本始所先
末終所後此結上文兩節之意
古之欲明明德於天下者先治其國欲治其國者先齊
其家欲齊其家者先修其身欲修其身者先正其心欲
正其心者先誠其意欲誠其意者先致其知致知在格
物(治平聲後倣此)
明明德於天下者使天下之人皆有以明其明德也
心者身之所主也誠實也意者心之所𤼵也實其心
之所發欲其必自慊而無自欺也致推極也知猶識
也推極吾之知識欲其所知無不盡也格至也物猶
事也窮至事物之理欲其極處無不到也此八者大
學之條目也
物格而后知至知至而后意誠意誠而后心正心正而
后身修身修而后家齊家齊而后國治國治而后天下
平(治去聲後倣此)
物格者物理之極處無不到也知至者吾心之所知
無不盡也知既盡則意可得而實矣意既實則心可
得而正矣修身以上(上聲)明明德之事也齊家以下新
民之事也物格知至則知所止矣意誠以下則皆得
所止之序也
自天子以至於庶人壹是皆以修身為本
壹是一切也正心以上皆所以修身也齊家以下則
舉此而錯(音措)之耳(四字出祭義)
其本亂而末治者否矣其所厚者薄而其所薄者厚未
之有也
本謂身也所厚謂家也此兩節結上文兩節之意
右經一章蓋孔子之言而曾子述之其𫝊(去聲下同)十
章則曾子之意而門人記之也舊本頗有錯簡今
因程子所定而更考經文别為序次如左
凡𫝊文雜引經𫝊若無統紀然文理接續血脈
貫通深淺始終至為精密熟讀詳味久當見之
今不盡釋也
康誥曰克明德
康誥周書克能也(康誥本文云克明德慎罰此只取上三字下文引太甲顧諟天之明
命亦去先王字皆引經之活法)
太甲曰顧諟天之明命(大讀作泰諟古是字)
太甲商書顧謂常目在之也諟猶此也或曰審也天
之明命即天之所以與我而我之所以為德者也常
目在之則無時不明矣
帝典曰克明峻德(峻書作俊)
帝典堯典虞書峻大也
皆自明也
結所引書皆言自明已德之意
右𫝊之首章釋明明德
此通下三章至止於信舊本誤在沒世不忘之
下
湯之盤銘曰苟日新日日新又日新
盤沐浴之盤也(新定邵氏曰日日盥頮人所同也日日沐浴恐未必然内則篇記子事父
母不過五日燂湯請浴三日具沐而已斯銘也其殆刻之盥頮之盤歟)銘名其器以自
警之辭也(盤銘惟見於此名者書之名即此九字之名也如苟字從艹從句則書也喚為苟字
則名也)苟誠也(論語苟至於仁苟亦訓誠)湯以人之洗濯其心以去
(上聲下同)惡如沐浴其身以去垢故銘其盤言誠能一日
有以滌其舊染之汚而自新則當因其已新者而日
日新之又日新之不可略有間(去聲)斷(徒玩反)也
康誥曰作新民
鼔之舞之之謂作(易繫辭鼔之舞之以盡神摘此四字)言振起其自新
之民也
詩曰周雖舊邦其命維新
詩大雅文王之篇言周國雖舊至於文王能新其德
以及於民而始受天命也
是故君子無所不用其極
自新新民皆欲止於至善也
右𫝊之二章釋新民
詩云邦畿千里惟民所止
詩商頌玄鳥之篇邦畿王者之都也(畿方千里王者所自治王制云
四海之内九州州方千里而畿居其一也)止居也言物各有所當止之處
也
詩云緡蠻黃鳥止于丘隅子曰於止知其所止可以人
而不如鳥乎(緡詩作緜)
詩小雅緡蠻之篇緡蠻鳥聲丘隅岑(鋤林反)蔚(紆弗反)之
處子曰以下孔子說詩之辭言人當知所當止之處
也
詩云穆穆文王於緝熙敬止為人君止於仁為人臣止
於敬為人子止於孝為人父止於慈與國人交止於信
(於緝之於音烏)
詩文王之篇穆穆深遠之意於歎美辭緝繼續也熙
光明也敬止言其無不敬而安所止也引此而言聖
人之止無非至善五者乃其目之大者也學者於此
究其精微之藴(委粉於問二反)而又推類以盡其餘則於天
下之事皆有以知其所止而無疑矣
詩云瞻彼淇澳菉竹猗猗有斐君子如切如磋如琢如
磨瑟兮僴兮赫兮喧兮有斐君子終不可諠兮如切如
磋者道學也如琢如磨者自修也瑟兮僴兮者恂慄也
赫兮喧兮者威儀也有斐君子終不可諠兮者道盛德
至善民之不能忘也(澳於六反菉詩作綠猗叶韻音阿僴下版反喧詩作咺諠詩作諼並況
晩反恂鄭氏讀作峻)
詩衞風淇澳之篇淇水名澳隈(烏回反)也猗猗美盛貌
興(去聲)也斐文貌切以刀鋸(居御反)琢以椎(直追反)鑿皆裁
物使成形質也磋以鑢(音慮)鐋(他浪反)磨以沙石皆治物
使其滑澤也治骨角者既切而復(扶又反下同)磋之治玉
石者既琢而復磨之皆言其治之有緒而益致其精
也瑟嚴密之貌僴武毅之貌赫喧宣著盛大之貌諠
忘也道言也學謂講習討論之事自修者省(星上聲)察
克治之功恂慄戰懼也威可畏也儀可象也引詩而
釋之(疑非𫝊所釋爾雅訓釋篇已載其文而無者字)以明明明德者之止於
至善道學自修言其所以得之之由恂慄威儀言其
德容表裏之盛卒乃指其實而歎美之也
詩云於戲前王不忘君子賢其賢而親其親小人樂其
樂而利其利此以没世不忘也(於戲音烏呼樂音洛)
詩周頌烈文之篇於戲歎辭前王謂文武也君子謂
其後賢後王小人謂後民也此言前王所以新民者
止於至善能使天下後世無一物不得其所所以既
沒世而人思慕之愈久而不忘也此兩節詠歎淫泆
其味深長當熟玩之(詠歎之淫泆之本樂記語)
右𫝊之三章釋止於至善
此章内自引淇澳詩以下舊本誤在誠意章下
子曰聽訟吾猶人也必也使無訟乎無情者不得盡其
辭大畏民志此謂知本
猶人不異於人也情實也引夫子之言而言聖人能
使無實之人不敢盡其虛誕之辭蓋我之明德既明
自然有以畏服民之心志故訟不待聽而自無也觀
於此言可以知本末之先後矣
右𫝊之四章釋本末
此章舊本誤在止於信下
此謂知本
程子曰衍(與羨同延面反)文也
此謂知之至也
此句之上别有闕文此特其結語耳
右𫝊之五章蓋釋格物致知之義而今亡矣
此章舊本通下章誤在經文之下
間(如字)嘗竊取程子之意以補之曰所謂致知在格
物者言欲致吾之知在即物而窮其理也蓋人心
之靈莫不有知而天下之物莫不有理惟於理有
未窮故其知有不盡也是以大學始教必使學者
即凡天下之物莫不因其已知之理而益窮之以
求至乎其極至於用力之久而一旦豁然貫通焉
則衆物之表裏精粗無不到而吾心之全體大用
無不明矣此謂物格此謂知之至也
所謂誠其意者毋自欺也如惡惡臭如好好色此之謂
自謙故君子必慎其獨也(好惡上字皆去聲謙讀為慊苦劫反)
誠其意者自修之首也毋者禁止之辭自欺云者知
為善以去(上聲下同)惡而心之所𤼵有未實也謙快也足
也獨者人所不知而已所獨知之地也言欲自修者
知為善以去其惡則當實用其力而禁止其自欺使
其惡惡則如惡惡臭好善則如好好色皆務決去而
求必得之以自快足於已不可徒苟且以徇外而為
(去聲)人也然其實與不實蓋有他人所不及知而已獨
知之者故必謹之於此以審其幾(平聲)焉
小人閒居為不善無所不至見君子而后厭然揜其不
善而著其善人之視己如見其肺肝然則何益矣此謂
誠於中形於外故君子必慎其獨也(閒音閑厭鄭氏讀為黶於簡反)
閒居獨處(去聲)也厭然消沮(上聲)閉藏之貌此言小人隂
為不善而陽欲揜之則是非不知善之當為與惡之
當去(上聲)也但不能實用其力以至此耳然欲揜其惡
而卒不可揜欲詐為善而卒不可詐則亦何益之有
哉此君子所以重(去聲)以為戒而必謹其獨也
曾子曰十目所視十手所指其嚴乎
引此以明上文之意言雖幽獨之中而其善惡之不
可揜如此可畏之甚也
富潤屋德潤身心廣體胖故君子必誠其意(胖步丹反)
胖安舒也言富則能潤屋矣德則能潤身矣故心無
愧怍則廣大寬平而體常舒泰德之潤身者然也蓋
善之實於中而形於外者如此故又言此以結之
右𫝊之六章釋誠意
經曰欲誠其意先致其知又曰知至而后意誠
蓋心體之明有所未盡則其所發必有不能實
用其力而苟焉以自欺者然或已明而不謹乎
此則其所明又非已有而無以為進德之基故
此章之指必承上章而通考之然後有以見其
用力之始終其序不可亂而功不可闕如此云
所謂修身在正其心者身有所忿懥則不得其正有所
恐懼則不得其正有所好樂則不得其正有所憂患則
不得其正(忿弗粉反懥勑值反好樂並去聲)
程子曰身有之身當作心忿懥(廣韻玉篇並陟利反)怒也蓋
是四者皆心之用而人所不能無者然一有之而不能
察則欲動情勝而其用之所行或不能不失其正矣
心不在焉視而不見聽而不聞食而不知其味
心有不存則無以檢其身是以君子必察乎此而敬
以直之然後此心常存而身無不修也
此謂修身在正其心
右𫝊之七章釋正心修身
此亦承上章以起下章蓋意誠則真無惡而實
有善矣所以能存是心以檢其身然或伹知誠
意而不能密察此心之存否則又無以直内而
修身也自此以下並以舊文為正
所謂齊其家在修其身者人之其所親愛而辟焉之其
所賤惡而辟焉之其所畏敬而辟焉之其所哀矜而辟
焉之其所敖惰而辟焉故好而知其惡惡而知其美者
天下鮮矣(辟讀為僻惡而之惡敖好並去聲鮮上聲)
人謂衆人之猶於也辟猶偏也五者在人本有當然
之則然常人之情惟其所向而不加察焉則必陷於
一偏而身不修矣
故諺有之曰人莫知其子之惡莫知其苗之碩(諺音彦碩叶韻
時若反)
諺俗語也溺愛者不明貪得者無厭(平聲)是則偏之為
害而家之所以不齊也
此謂身不修不可以齊其家
右𫝊之八章釋修身齊家
所謂治國必先齊其家者其家不可教而能教人者無
之故君子不出家而成教於國孝者所以事君也弟者
所以事長也慈者所以使衆也(弟去聲長上聲)
身修則家可教矣孝弟慈所以修身而教於家者也
然而國之所以事君事長使衆之道不外乎此此所
以家齊於上而教成於下也
康誥曰如保赤子心誠求之雖不中不遠矣未有學養
子而后嫁者也(中去聲)
此引書而釋之又明立教之本不假強(上聲)為在識其
端而推廣之耳
一家仁一國興仁一家讓一國興讓一人貪戾一國作
亂其機如此此謂一言僨事一人定國(僨音奮)
一人謂君也機發動所由也僨覆敗也(左隱三年鄭伯之車僨於
濟)此言教成於國之效
堯舜帥天下以仁而民從之桀紂帥天下以暴而民從
之其所令反其所好而民不從是故君子有諸已而后
求諸人無諸已而后非諸人所藏乎身不恕而能喻諸
人者未之有也(好去聲)
此又承上文一人定國而言有善於已然後可以責
人之善無惡於已然後可以正人之惡皆推已以及
人所謂恕也不如是則所令反其所好而民不從矣
喻曉也
故治國在齊其家
通結上文
詩云桃之夭夭其葉蓁蓁之子于歸宜其家人宜其家
人而后可以教國人(夭平聲蓁音臻)
詩周南桃夭之篇夭夭少(去聲)好貌蓁蓁美盛貌興(去聲)
也之子猶言是子此指女子之嫁者而言也婦人謂
嫁曰歸宜猶善也
詩云宜兄宜弟宜兄宜弟而后可以教國人
詩小雅蓼(音六)蕭篇
詩云其儀不忒正是四國其為父子兄弟足法而后民
法之也
詩曹風鳲(音尸)鳩篇忒差也
此謂治國在齊其家
此三引詩皆以詠歎上文之事而又結之如此其味
深長最宜潛玩
右𫝊之九章釋齊家治國
所謂平天下在治其國者上老老而民興孝上長長而
民興弟上恤孤而民不倍是以君子有絜矩之道也(長上
聲弟去聲倍與背同絜胡結反)
老老所謂老吾老也興謂有所感𤼵而興起也孤者
幼而無父之稱絜度(待洛反下同)也矩所以為方也言此
三者上行下效捷(疾業反)於影響所謂家齊而國治也
亦可以見人心之所同而不可使有一夫之不獲矣
是以君子必當因其所同推以度物使彼我之閒各
得分(去聲)願則上下四旁均齊方正而天下平矣
所惡於上毋以使下所惡於下毋以事上所惡於前毋
以先後所惡於後毋以從前所惡於右毋以交於左所
惡於左毋以交於右此之謂絜矩之道(惡先並去聲)
此覆解上文絜矩二字之義如不欲上之無禮於我
則必以此度下之心而亦不敢以此無禮使之不欲
下之不忠於我則必以此度上之心而亦不敢以此
不忠事之至於前後左右無不皆然則身之所處(上聲)
上下四旁長短廣狹彼此如一而無不方矣彼同有
是心而興起焉者又豈有一夫之不獲哉所操(平聲)者
約而所及者廣此平天下之要道也故章内之意皆
自此而推之
詩云樂只君子民之父母民之所好好之民之所惡惡
之此之謂民之父母(樂音洛只音紙好惡並去聲下並同)
詩小雅南山有臺之篇只語助辭言能絜矩而以民
心為已心則是愛民如子而民愛之如父母矣
詩云節彼南山維石巖巖赫赫師尹民具爾瞻有國者
不可以不慎辟則為天下僇矣(節讀為截辟讀為僻僇與戮同)
詩小雅節南山之篇節截然高大貌師尹周太師尹
氏也(按詩傳尹氏蓋吉甫之後周大夫家父作此詩以譏王之用尹氏也)具俱也辟偏
也言在上者人所瞻仰不可不謹若不能絜矩而好
惡徇於一已之偏則身弑國亡為天下之大戮矣
詩云殷之未喪師克配上帝儀監于殷峻命不易道得
衆則得國失衆則失國(喪去聲儀詩作宜峻詩作駿易去聲)
詩文王篇師衆也配對也配上帝言其為天下君而
對乎上帝也監視也峻大也不易言難保也道言也
引詩而言此以結上文兩節之意有天下者能存此
心而不失則所以絜矩而與民同欲者自不能已矣
是故君子先慎乎德有德此有人有人此有土有土此
有財有財此有用
先謹乎德承上文不可不謹而言德即所謂明德有
人謂得衆有土謂得國有國則不患無財用矣
德者本也財者末也
本上文而言
外本内末爭民施奪
人君以德為外以財為内則是爭鬭其民而施之以
劫奪之教也蓋財者人之所同欲不能絜矩而欲專
之則民亦起而爭奪矣
是故財聚則民散財散則民聚
外本内末故財聚爭民施奪故民散反是則有德而
有人矣
是故言悖而出者亦悖而入貨悖而入者亦悖而出
悖逆也此以言之出入明貨之出入也自先謹乎德以
下至此又因財貨以明能絜矩與不能者之得失也
康誥曰惟命不于常道善則得之不善則失之矣
道言也因上文引文王詩之意而申言之其丁寧反
覆之意益深切矣
楚書曰楚國無以為寶惟善以為寶
楚書楚語言不寶金玉而寶善人也(國語楚語王孫圉聘於晉趙簡
子問曰楚之白珩猶在乎其為寳也幾何矣曰楚之所寳者曰觀射父能作訓辭以行事於諸侯使無以
寡君為口寶又有左史倚相能通訓典以敘百物以朝夕獻善敗于寡君使無忘先王之業若諸侯之好
幣具而導之以訓辭寡君其可以免罪於諸侯而國民保焉此楚國之寳也若夫白珩先王之玩也何寶
之焉)
舅犯曰亡人無以為寶仁親以為寶
舅犯晉文公舅狐偃字子犯亡人文公時為公子出
亡在外也仁愛也事見檀弓(禮記檀弓篇晉獻公之喪秦穆公使人弔公子
重耳且曰寡人聞之亡國恒於斯得國恒於斯雖吾子儼然在憂服之中喪亦不可久也時亦不可失也
以告舅犯舅犯曰孺子其辭焉喪人無寶仁親以為寶父死之謂何又因以為利而天下其孰能說之孺
子其辭焉)此兩節又明不外本而内末之意
秦誓曰若有一个臣斷斷兮無他技其心休休焉其如
有容焉人之有技若已有之人之彦聖其心好之不啻
若自其口出寔能容之以能保我子孫黎民尚亦有利
哉人之有技媢疾以惡之人之彦聖而違之俾不通寔
不能容以不能保我子孫黎民亦曰殆哉(个古賀反書作介斷丁亂
反媢音冐)
秦誓周書(春秋傳僖三十三年秦穆公襲鄭晉襄公率師敗諸殽歸而作秦誓)斷斷誠
一之貌彦美士也聖通明也尚庶幾(平聲)也媢忌也違
拂戾也殆危也
唯仁人放流之迸諸四夷不與同中國此謂唯仁人為
能愛人能惡人(迸讀為屏古字通用)
迸猶逐也言有此媢疾之人妨賢而病國則仁人必
深惡而痛絶之以其至公無私故能得好惡之正如
此也
見賢而不能舉舉而不能先命也見不善而不能退退
而不能遠過也(遠去聲)
命鄭氏云當作慢程子云當作怠未詳孰是若此
者知所愛惡矣而未能盡愛惡之道蓋君子而未仁
者也
好人之所惡惡人之所好是謂拂人之性菑必逮夫身
(菑古災字夫音扶)
拂逆也好善而惡惡人之性也至於拂人之性則不
仁之甚者也自秦誓至此又皆以申言好惡公私之
極以明上文所引南山有臺節南山之意
是故君子有大道必忠信以得之驕泰以失之
君子以位言之道謂居其位而修己治人之術𤼵已
自盡為忠循物無違謂信驕者矜高泰者侈肆此因
上所引文王康誥之意而言章内三言得失而語益
加切蓋至此而天理存亡之幾(平聲)決矣
生財有大道生之者衆食之者寡為之者疾用之者舒
則財恒足矣(恒胡登反)
吕氏(名大臨字與叔藍田人)曰國無遊民則生者衆矣朝(音潮)無
幸位則食者寡矣不奪農時則為之疾矣量入為出
則用之舒矣愚按此因有土有財而言以明足國之
道在乎務本而節用非必外本内末而後財可聚也
自此以至終篇皆一意也
仁者以財𤼵身不仁者以身𤼵財
𤼵猶起也仁者散財以得民不仁者亡身以殖(丞職反)
貨
未有上好仁而下不好義者也未有好義其事不終者
也未有府庫財非其財者也
上好仁以愛其下則下好義以忠其上所以事必有
終而府庫之財無悖出之患也
孟獻子曰畜馬乘不察於雞豚伐冰之家不畜牛羊百
乘之家不畜聚斂之臣與其有聚斂之臣寧有盜臣此
謂國不以利為利以義為利也(畜許六反乘斂並去聲)
孟獻子魯之賢大夫仲孫蔑也(仲孫慶父之曾孫事成公襄公)畜馬
乘士初試為大夫者也伐冰之家卿大夫以上(上聲)喪祭
用冰者也(孔氏疏曰按書傳士飾車駢馬詩云四牡騑騑大夫以上乃得乘四馬今下云伐冰
之家是卿大夫今别云畜馬乘故知士初試為大夫者也左昭四年大夫命婦喪浴用冰喪大記云士不
用冰故知卿大夫也士若恩賜亦得用之但非其常故士喪禮賜冰則夷槃可也伐鑿取也周制仲春以
後喪祭用冰秋涼則止金氏曰伐冰斬冰也然斬冰有國之事若卿大夫則受冰之家非斬冰也豈卿大
夫之家喪祭則取冰於公故謂之伐與周禮天官凌人掌冰正歲十有二月令斬冰三其凌春始治鑑凡
内外饔之膳羞鑑焉凡酒漿之酒醴亦如之祭祀共冰鑑賓客共冰大喪共夷槃冰凌冰室也鑑瓦盆之
屬以盛冰置食物酒醴于中防餒敗也夷盤者實冰盤中置尸牀之下以寒尸也)百乘之家
有采地者也(采音菜箋見論語千乘注)君子寧亡己之財而不忍
傷民之力故寧有盜臣而不畜聚斂之臣此謂以下
釋獻子之言也
長國家而務財用者必自小人矣彼為善之小人之使
為國家菑害並至雖有善者亦無如之何矣此謂國不
以利為利以義為利也(長上聲)
彼為善之此句上下疑有闕文誤字自由也言由
小人導之也此一節深明以利為利之害而重(平聲)言
以結之其丁寧之意切矣
右𫝊之十章釋治國平天下
此章之義務在與民同好惡而不專其利皆推
廣絜矩之意也能如是則親賢樂利各得其所
而天下平矣
凡𫝊十章前四章統論綱領旨趣(音娶)後六章細論條
目工夫其第五章乃明善之要第六章乃誠身之本
在初學尤為當務之急讀者不可以其近而忽之也
大學纂箋卷一
