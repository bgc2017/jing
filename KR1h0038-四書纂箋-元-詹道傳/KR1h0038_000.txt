欽定四庫全書經部八
四書纂箋四書類
提要
(臣)等謹案四書纂箋二十八卷元臨川詹道
𫝊撰此書略仿陸德明經典釋文之例取朱
子章句或問集注正其音讀攷其名物度數
間釋朱子所引之成語如真積力久出荀子
勸學篇孝子愛日出揚子孝至篇皆為証其
出處胡一中嘗稱其羽翼朱子良不誣也其
所援引亦間有牴牾如瑚璉之注朱子本因
包咸之文道傳既引明堂位夏后氏之四璉
殷之六瑚辨其異同而復謂夏曰瑚商曰璉
本於爾雅釋器今攷爾雅初無其文則道傳
杜撰附會也又此書於朱子所引諸儒皆詳
其名字里居而孟子盡心章引陳氏厭于嫡
母之說實陳耆卿孟子記蒙中語耆卿字夀
老臨海人見葉適水心集此獨失載亦未免
于疎漏然大致皆有根柢猶元儒之務實學
者視蹈襲空言之流過之遠矣乾隆四十三
年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
