欽定四庫全書
論語纂箋卷六
元詹道傳撰
先進第十一
此篇多評弟子賢否凡二十五章胡氏曰此篇
記閔子騫言行(去聲)者四而其一直稱閔子疑閔
氏門人所記也
子曰先進於禮樂野人也後進於禮樂君子也
先進後進猶言前輩後輩野人謂郊外之民(國外曰郊郊外曰野
郊有遠郊近郊四郊之分周禮縣師掌郊里之地注郊在國之外載師及司勲職遠郊近郊之征役注五
十里為近郊百里為遠郊小司徒及閭師遂士掌四郊注四郊皆去國百里司馬法云畿内千里百里為
郊聘禮注云上公五十里侯伯三十里子男十里近郊各半之郊外之地皆稱野)君子謂賢
士大夫也程子曰先進於禮樂文質得宜今反謂之
質朴而以為野人後進之於禮樂文過其質今反謂
之彬彬而以為君子蓋周末文勝故時人之言如此
不自知其過於文也
如用之則吾從先進
用之謂用禮樂孔子旣述時人之言又自言其如此
蓋欲損過以就中也
○子曰從我於陳蔡者皆不及門也(從去聲)
孔子嘗厄於陳蔡之間(史記哀四年孔子在陳蔡之間楚使人聘孔子孔子將往
陳蔡大夫諫曰孔子賢者久留陳蔡用事於楚則陳蔡危矣於是𤼵徒役圍孔子於野不得行絶糧七日
乃使子貢至楚楚昭王興師迎之)弟子多從之者此時皆不在門故
孔子思之蓋不忘其相(如字)從於患難(去聲)之中也
德行顔淵閔子騫冉伯牛仲弓言語宰我子貢政事冉
有季路文學子游子夏
弟子因孔子之言記此十人而并目其所長分為四
科孔子教人各因其材於此可見(後漢鄭玄傳仲厄之門教以四科邢
昺疏夫子門徒三千達者七十有二而此四科唯舉其翹楚者耳集註本此)程子曰四
科乃從夫子於陳蔡者爾門人之賢者固不止此曾
子傳道而不與(音預)焉故知十哲世俗論也(唐開元八年國子司
業李瓘奏四科弟子宜參配享制曰顔生等十哲宜為坐像悉令從祀此十哲之論所從始也)
○子曰回也非助我者也於吾言無所不說(說音悅)
助我若子夏之起予因疑問而有以相長(去聲)也顔子
於聖人之言默識心通無所疑問故夫子云然其辭
若有憾焉其實乃深喜之胡氏曰夫子之於回豈
真以助我望之蓋聖人之謙德又以深贊顔氏云爾
○子曰孝哉閔子騫人不閒於其父母昆弟之言(閒去聲)
胡氏曰父母兄弟稱其孝友人皆信之無異辭者蓋
其孝友之實有以積於中而著於外故夫子歎而美
之(朱子或問曰韓詩外傳子騫早喪母父娶後妻生二子惡子騫衣以蘆花父察知之欲逐後妻子騫
啟曰母在一子寒母去三子單父善之而止母改悔遂成慈母此其事實也夫子於弟子未嘗稱字或集
語者之誤)
○南容三復白圭孔子以其兄之子妻之(三妻並去聲)
詩大雅抑之篇曰白圭之玷(丁忝丁念二反)尚可磨也斯言
之玷不可為也南容一日三復此言事見家語(家語弟子
行篇云獨居思仁公言思義其於詩也則一日三復白圭之玷是宫縚之行也孔子信其能仁以為異士)
蓋深有意於謹言也此邦有道所以不廢邦無道所
以免禍故孔子以兄子妻之范氏曰言者行(去聲下同)
之表行者言之實未有易(去聲)其言而能謹於行者南
容欲謹其言如此則必能謹其行矣
○季康子問弟子孰為好學孔子對曰有顔回者好學
不幸短命死矣今也則亡
范氏曰哀公康子問同而對有詳略者臣之告君不
可不盡若康子者必待其能問乃告之此教誨之道
也
○顔淵死顔路請子之車以為之椁
顔路淵之父名無繇(音由)少(去聲)孔子六歲孔子始教而
受學焉(見家語)椁外棺也請為椁欲賣車以買椁也
子曰才不才亦各言其子也鯉也死有棺而無椁吾不
徒行以為之椁以吾從大夫之後不可徒行也
鯉孔子之子伯魚也先孔子(如字)卒(家語孔子三歲而父叔梁紇卒葬於
防至十九娶于宋开官氏一歲而生伯魚魚之生也魯昭公以鯉魚賜孔子榮君之貺故因以名鯉年五
十先孔子卒)言鯉之才雖不及顔淵然已與顔路以父視
之則皆子也孔子時已致仕尚從大夫之列言後謙
辭胡氏曰孔子遇舊館人之喪嘗脫驂以賻(音附)之
矣(禮檀弓篇孔子之衛遇舊館人之喪入而哭之哀使子貢說驂而賻之)今乃不許顔
路之請何邪(俗作耶)葬可以無椁驂可以脫而復(扶又反)
求大夫不可以徒行命車不可以與人而鬻(余六反)諸
市也(記禮云大夫賜命車王制曰命服命車不粥於市)且為(去聲)所識窮乏者
得我而勉強(上聲)以副其意豈誠心與直道哉或者以
為君子行禮視吾之有無而已夫(平聲)君子之用財視
義之可否豈獨視有無而已哉(金氏曰考其時則顔淵之死且葬適當厄
陳蔡之後自反陳之餘此正夫子之窮也夫喪事稱家之有無夫子既以此處其子安得不以此處顔淵
乎夫子遇舊館人之喪嘗脫驂以致賻矣而不能為顔子之椁彼一時此一時貧富不同也胡氏之說雖
善然不考於事而其流少恩矣)
○顔淵死子曰噫天喪予天喪予
噫傷痛聲悼道無傳若天喪已也
○顔淵死子哭之慟從者曰子慟矣(從去聲)
慟哀過也
曰有慟乎
哀傷之至不自知也
非夫人之為慟而誰為(夫音扶為去聲)
夫人謂顔淵言其死可惜哭之宜慟非他人之比也
胡氏曰痛惜之至施當其可皆性情之正也
○顔淵死門人欲厚葬之子曰不可
喪具稱(去聲)家之有無(見禮記檀弓篇)貧而厚葬不循禮也故
夫子止之
門人厚葬之
蓋顔路聽之
子曰回也視予猶父也予不得視猶子也非我也夫二
三子也
歎不得如葬鯉之得宜以責門人也
○季路問事鬼神子曰未能事人焉能事鬼敢問死曰
未知生焉知死(焉於虔反)
問事鬼神蓋求所以奉祭祀之意而死者人之所必
有不可不知皆切問也然非誠敬足以事人則必不
能事神非原始而知所以生則必不能反終而知所
以死(易繫辭曰原始反終故知死生之說)蓋幽明始終初無二理但學
之有序不可躐等故夫子告之如此程子曰晝夜
者死生之道也知生之道則知死之道盡事人之道
則盡事鬼之道死生人鬼一而二二而一者也或言
夫子不告子路不知此乃所以深告之也
○閔子侍側誾誾如也子路行行如也冉有子貢侃侃
如也子樂(誾侃音義見前篇行胡浪反樂音洛)
行行剛強之貌子樂者樂得英才而教育之
若由也不得其死然
尹氏曰子路剛強有不得其死之理故因以戒之其後子
路卒死於衛孔悝(音恢)之難(去聲左哀十五年衛孔圉取太子蒯瞶之姊太子
自戚入適伯姬氏旣食孔伯姬杖戈而先太子與五人介輿豭從之迫孔悝於厠強盟之遂劫以登臺欒
寧聞亂使告季子召穫奉衛侯輒來奔季子將入遇子羔將出曰門已閉矣季子曰吾姑至焉子羔曰弗
及不踐其難季子曰食焉不辟其難子羔遂出子路入及門有使者出乃入曰太子焉用孔悝雖殺之必
或繼之且曰太子無勇若燔臺半必舍孔叔太子聞之懼下石乞盂黶敵子路以戈擊之斷纓子路曰君
子死冠不免結纓而死孔悝乃文子子伯姬所生子路時為孔悝邑宰)洪氏曰漢書引
此句上有曰字(班固幽通賦注論語稱閔子云云子樂曰若由也不得其死然)或云
上文樂字即曰字之誤
○魯人為長府
長府蔵(去聲)名蔵(如字)貨財曰府為蓋改作之
閔子騫曰仍舊貫如之何何必改作
仍因也貫事也王氏曰(名安石字介甫臨川人)改作勞民傷財
在於得已則不如仍舊貫之善
子曰夫人不言言必有中(夫音扶中去聲)
言不妄發發必當(去聲)理惟有德者能之
○子曰由之瑟奚為於丘之門
程子曰言其聲之不和與已不同也家語云子路鼓
瑟有北鄙殺伐之聲(家語辨樂解子路鼓琴孔子聞之謂冉有曰甚矣由之不才也
夫先王之制音也奏中聲以為節流入於南不入於北南者生育之鄉北者殺伐之城舜彈南風之詩其
興也勃然殷紂好為北鄙之音其亡也忽然又見說苑)蓋其氣質剛勇而不足
於中和故其𤼵於聲者如此
門人不敬子路子曰由也升堂矣未入於室也
門人以夫子之言遂不敬子路故夫子釋之升堂入
室喻入道之次第言子路之學已造(七到反)乎正大高
明之域特未深入精微之奥耳未可以一事之失而
遽忽之也
○子貢問師與商也孰賢子曰師也過商也不及
子張才高意廣而好(去聲)為苟難故常過中子夏篤信
謹守而規模狹隘故常不及
曰然則師愈與(與平聲)
愈猶勝也
子曰過猶不及
道以中庸為至賢知(去聲)之過難若勝於愚不肖之不
及然其失中則一也尹氏曰中庸之為德也其至
矣乎夫(音扶)過與不及均也差之毫釐繆以千里(二句出禮
記)故聖人之教抑其過引其不及歸於中道而已
季氏富於周公而求也為之聚斂而附益之(為去聲)
周公以王室至親有大功位冢宰其富宜矣季氏以
諸侯之卿而富過之非攘奪其君刻剥其民何以得
此冉求為季氏宰又為(去聲)之急賦稅以益其富(左哀十一
年季孫欲以田賦使冉有訪諸仲尼仲尼曰若不度禮而貪冐無厭則雖以田賦將又不足且子季孫若
欲行而法則周公之典在若欲苟而行又何訪焉弗聽明年終用田賦冉有聚斂盖即田賦之事也)
子曰非吾徒也小子鳴鼓而攻之可也
非吾徒絶之也小子鳴鼓而攻之使門人聲其罪以
責之也聖人之惡(去聲)黨惡而害民也如此然師嚴而
友親故已(音矣)絶之而猶使門人正之又見其愛人之
無巳也范氏曰冉有以政事之才施於季氏故為
不善至於如此由其心術不明不能反求諸身而以
仕為急故也
○柴也愚
柴孔子弟子姓高字子羔(衛人)愚者知(去聲)不足而厚有
餘家語記其足不履影啓蟄不殺方長(上聲)不折執親
之喪泣血三年未嘗見(賢徧反)齒避難(去聲)而行不徑不
竇可以見其為人矣(家語弟子行篇高柴自見孔子出入於戶未嘗越履往來過之
足不履影啓蟄不殺方長不折執親之喪泣血三年未嘗見齒是高柴之行也致思篇蒯聵之亂季羔
逃之走郭門守門者曰彼有缺季羔曰君子不喻又曰彼有竇季羔曰君子不隧又曰於此有室季羔乃
入焉)
參也魯
魯鈍也程子曰參也竟以魯得之又曰曾子之學誠
篤而已聖門學者聰明才辨不為不多而卒𫝊其道
乃質魯之人爾故學以誠實為貴也尹氏曰曾子之
才魯故其學也確(克角反)所以能深造(七到反)乎道也
師也辟(辟婢亦反)
辟便(平聲)辟也謂習於容止少誠實也
由也喭(喭五旦反)
喭麤俗也𫝊(去聲)稱喭者謂俗論也楊氏曰四者性
之偏語(音御)之使知自勵也吳氏曰此章之首脫子曰
二字或疑下章子曰當在此章之首而通為一章
○子曰回也其庶乎屢空
庶近也言近道也屢空數(音朔)至空匱也不以貧窶(郡羽
反)動心而求富故屢至於空匱也言其近道又能安
貧也
賜不受命而貨殖焉億則屢中(中去聲)
命謂天命貨殖貨財生殖也億意度(音鐸)也言子貢不
如顔子之安貧樂(音洛下同)道然其才識之明亦能料事
而多中也程子曰子貢之貨殖非若後人之豐財但
此心未忘耳然此亦子貢少(去聲)時事至聞性與天道
則不為此矣范氏曰屢空者簞食瓢飲屢絶而不
改其樂也天下之物豈有可動其中者哉貧富在天
而子貢以貨殖為心則是不能安受天命矣其言而
多中者億而已非窮理樂天者也夫子嘗曰賜不幸
言而中是使賜多言也(左定十五年邾隠公來朝子貢觀焉邾子執玉高其容仰
公受玉卑其容俯子貢曰以禮觀之二君者皆有死亡焉夫禮死生存亡之體也將左右周旋進退俯仰
於是乎取之朝祀喪戎於是乎觀之今正月相朝而皆不度心已亡矣嘉事不體何以能久高仰驕也卑
俯替也驕近亂替近疾君為主其先亡乎夏五月壬申公薨仲尼曰賜不幸言而中是使賜多言者也)
聖人之不貴言也如是
○子張問善人之道子曰不踐迹亦不入於室
善人質美而未學者也程子曰踐迹如言循塗守轍
善人雖不必踐舊迹而自不為惡然亦不能入聖人
之室也張子曰善人欲仁而未志於學者也欲仁
故雖不踐成法亦不蹈於惡有諸己也由不學故無
自而入聖人之室也
○子曰論篤是與君子者乎色莊者乎(與如字)
言但以其言論篤實而與之則未知其為君子者乎
為色莊者乎言不可以言貌取人也
○子路問聞斯行諸子曰有父兄在如之何其聞斯
行之冉有問聞斯行諸子曰聞斯行之公西華曰由也
問聞斯行諸子曰有父兄在求也問聞斯行諸子曰聞
斯行之赤也惑敢問子曰求也退故進之由也兼人故
退之
兼人謂勝人也張敬夫曰聞義固當勇為然有父兄
在則有不可得而專者若不稟命而行則反傷於義
矣子路有聞未之能行唯恐有聞則於所當為不患
其不能為矣特患為之之意或過而於所當稟命者
有闕耳若冉求之資稟失之弱不患其不稟命也患
其於所當為者逡巡畏縮而為之不勇耳聖人一進
之一退之所以約之於義理之中而使之無過不及
之患也
○子畏於匡顔淵後子曰吾以女為死矣曰子在回何
敢死(女音汝)
後謂相失在後何敢死謂不赴鬭而必死也胡氏曰
先王之制民生於三事之如一惟其所在則致死焉
(國語晉語欒共子曰民生於三事之如一父生之師教之君食之非父不生非食不長非教不知生之族
也故壹事之唯其所在則致死焉)况顔淵之於孔子恩義兼盡又非
他人之為師弟子者而已邪(一本邪作即屬下句)夫子不幸而
遇難(去聲)回必捐生以赴之矣捐生以赴之幸而不死
則必上告天子下告方伯請討以復讐不但已也夫
子而在則回何為而不愛其死以犯匡人之鋒乎
○季子然問仲由冉求可謂大臣與(與平聲)
子然季氏子弟自多其家得臣二子故問之
子曰吾以子為異之問曾由與求之問
異非常也曾猶乃也輕二子以抑季然也
所謂大臣者以道事君不可則止
以道事君者不從君之欲不可則止者必行已之志
今由與求也可謂具臣矣
具臣謂備臣數而已
曰然則從之者與(與平聲)
意二子旣非大臣則從季氏之所為而已
子曰弑父與君亦不從也
言二子雖不足於大臣之道然君臣之義則聞之熟
矣弑逆大故必不從之蓋深許二子以死難(去聲)不可
奪之節而又以隂折季氏不臣之心也尹氏曰季
氏專權僣竊二子仕其家而不能正也知其不可而
不能止也可謂具臣矣是時季氏已有無君之心故
自多其得人意其可使從已也故曰弑父與君亦不
從也其庶乎二子可免矣
○子路使子羔為費宰
子路為季氏宰而舉之也
子曰賊夫人之子(夫音扶下同)
賊害也言子羔質美而未學遽使治民適以害之
子路曰有民人焉有社稷焉何必讀書然後為學
言治民事神皆所以為學
子曰是故惡夫佞者(惡去聲)
治民事神固學者事然必學之已成然後可仕以行
其學若初未嘗學而使之即仕以為學其不至於慢
神而虐民者幾希矣子路之言非其本意但理屈詞
窮而取辦於口以禦人耳故夫子不斥其非而特惡
其佞也范氏曰古者學而後入政未聞以政學者
也(左㐮公三十一年鄭子皮欲使尹何為邑曰使夫往而學焉子産曰不可僑聞之學而後入政未聞
以政學者也)蓋道之本在於脩身而後及於治人其說具
於方冊讀而知之然後能行何可以不讀書也子路
乃欲使子羔以政為學失先後本末之序矣不知其
過而以口給禦人故夫子惡其佞也
○子路曾晳冉有公西華侍坐(坐才臥反)
晳曾參父名點
子曰以吾一日長乎爾毋吾以也(長上聲)
言我雖年少(上聲)長於女(汝同)然女勿以我長而難言蓋誘
之盡言以觀其志而聖人和氣謙德於此亦可見矣
居則曰不吾知也如或知爾則何以哉
言女平居則言人不知我如或有人知女則女將何
以為用也
子路率爾而對曰千乘之國攝乎大國之間加之以師
旅因之以饑饉由也為之比及三年可使有勇且知方
也夫子哂之(乘去聲饑音機饉音僅比必二反下同哂詩忍反)
率爾輕遽之貌攝管束也二千五百人為師五百人
為旅因仍也穀不熟曰饑莱不熟曰饉(出爾雅)方向也
謂向義也民向義則能親其上死其長(上聲)矣哂微笑
也
求爾何如對曰方六七十如五六十求也為之比及三
年可使足民如其禮樂以俟君子
求爾何如孔子問也下放(倣同)此方六七十里小國也
如猶或也五六十里則又小矣(王制四海之内九州州方千里州建百里
之國三十七十里之國六十五十里之國百有二十又孟子公侯皆方百里伯七十子男五十)足富
足也俟君子言非已所能冉有謙退又以子路見哂
故其辭益遜
赤爾何如對曰非曰能之願學焉宗廟之事如會同端
章甫願為小相焉(相去聲)
公西華志於禮樂之事嫌以君子自居故將言已志
而先為遜辭言未能而願學也宗廟之事謂祭祀諸
侯時見(形甸反)曰會衆覜(音眺)曰同(周禮春官大宗伯春見曰朝夏
見曰宗秋見曰覲冬見曰遇時見曰會殷見曰同註此六禮者以諸侯見王為文六服之内四方以時分來或朝春
或宗夏或覲秋或遇冬更遞而徧時見者無常期諸侯有不順服者王將有征討之事則旣朝覲王為壇
於國外合諸侯而命事焉春秋傳曰有事而會不恊而盟是也殷猶衆也十二歲王如不巡守則六服盡
朝朝禮既畢王亦為壇合諸侯以命政焉所命之政如王巡守殷見四方四時分來終歲則徧時聘曰
問殷覜曰視註時聘亦無常期天子有事乃聘之焉竟外之臣旣非朝歲不敢瀆為小禮殷覜謂一服朝
之歲以朝者少諸侯乃使卿以大禮衆聘焉五服朝在元年七年十一年)端玄端服章甫
禮冠(輔氏曰禮有玄端而冕若玉藻天子龍衮以祭玄端朝日諸侯玄端以祭是已有玄端而冠若
朝玄端夕深衣是已有玄端而章甫如此章端章甫是已有玄端而委貌若晏平仲端委立于虎門是已
鄭云端取其正謂士之衣袂皆二尺二寸而屬幅廣袤等也然則玄端之服古者君臣皆得服之章甫緇
布冠也郊特牲云夏曰毋追音牟堆商曰章甫周曰委貌其制相比皆以漆布為之蓋三代常服行道之
冠也)相贊君之禮者(周禮司儀出接賓曰擯入贊禮曰相)言小亦謙辭
點爾何如鼓瑟希鏗爾舍瑟而作對曰異乎三子者之
撰子曰何傷乎亦各言其志也曰暮春者春服既成冠
者五六人童子六七人浴乎沂風乎舞雩詠而歸夫子
喟然嘆曰吾與點也(鏗苦耕反舍上聲撰士免反莫冠並去聲沂魚依反雩音于)
四子侍坐以齒為序則點當次對以方鼓瑟故孔子
先問求赤而後及點也(史記仲尼弟子傳仲由少孔子九歲曾點與子參皆侍孔子
按史記家語載曾參小孔子四十六歲則曾點必少孔子十餘歲合居子路之次冉有仲弓之族也少孔
子二十九歲公西華少孔子四十二歲)希閒(去聲)歇也作起也撰具也春
服單袷(音夾)之衣(單袷二義單是單衣袷是袷衣此時則衣無絮)浴盥(音管)濯也
今上已袚(音拂)除是也(或問浴之為盥濯袚除曰漢志三月上已袚除官民㓗於東流
水上而蔡邕引此為證是也韓愈李翶疑裸身川浴之非禮而改浴為沿不察此耳)沂水名在
魯城南地志以為有温泉焉理或然也風乘涼也舞
雩祭天禱雨之處有壇墠(音善)樹木也(月令有司大雩凡雩天子主上
帝諸侯主星辰山川故謂祭天雩大旱之祭也舞雩者巫覡歌舞以求神也後篇舞雩下古註包曰舞雩
之處有壇墠樹木䟽封土為壇除地為墠)曾點之學蓋有以見夫(音扶)人欲
盡處天理流行隨處充滿無少欠闕故其動靜之際
從(七容反)容如此而其言志則又不過即其所居之位
樂(音洛)其日用之常初無舍(上聲)已為(去聲)人之意而其胷
次悠然直與天地萬物上下同流各得其所之妙隱
然自見(形甸反)於言外視三子之規規於事為之末者其
氣象不侔矣故夫子歎息而深許之而門人記其本
末獨加詳焉蓋亦有以識此矣
三子者出曾晳後曾晳曰夫三子者之言何如子曰亦
各言其志也已矣(夫音扶)曰夫子何哂由也
點以子路之志乃所優為而夫子哂之故請其說
曰為國以禮其言不讓是故哂之
夫子蓋許其能特哂其不遜
唯求則非邦也與安見方六七十如五六十而非邦也
者(與平聲下同)
曾點以冉求亦欲為國而不見哂故微問之而夫子
之答無貶(悲檢反)詞蓋亦許之
唯赤則非邦也與宗廟會同非諸侯而何赤也為之小
孰能為之大
此亦曾晳問而夫子答也孰能為之大言無能出其
右者亦許之之詞程子曰古之學者優柔厭飫有
先後之序如子路冉有公西赤言志如此夫子許之
亦以此(許之即所對孟武伯問子路冉有公西華者)自是實事後之學者
好(去聲)高如人游心千里之外然自身却只在此又曰
孔子與點蓋與聖人之志同便是堯舜氣象也誠異
三子者之撰特行(去聲)有不掩焉耳此所謂狂也子路
等所見者小子路只為(去聲)不達為國以禮道理是以
哂之若達却便是這氣象也又曰三子皆欲得國而
治之故夫子不取曾點狂者也未必能為聖人之事
而能知夫子之志故曰浴乎沂風乎舞雩詠而歸言
樂(音洛)而得其所也孔子之志在於老者安之朋友信
之少(去聲)者懷之使萬物莫不遂其性曾點知之故夫
子喟然嘆曰吾與點也又曰曾點漆雕開已見大意
顔淵第十二
凡二十四章
顔淵問仁子曰克己復禮為仁一日克已復禮天下歸
仁焉為仁由已而由人乎哉
仁者本心之全德克勝也(楊子問神篇勝己之私之謂克)己謂身之
私欲也復反也禮者天理之節文也為仁者所以全
其心之德也蓋心之全德莫非天理而亦不能不壞
於人欲故為仁者必有以勝私欲而復於禮則事皆
天理而本心之德復(扶又反)全於我矣歸猶與也又言
一日克己復禮則天下之人皆與其仁極言其效之
甚速而至大也又言為仁由己而非他人所能預又
見其機之在我而無難也日日克之不以為難則私
欲淨盡天理流行而仁不可勝(平聲)用矣程子曰非理
處便是私意既是私意如何得仁須是克盡己私皆
歸於禮方始是仁又曰克己復禮則事事皆仁故曰
天下歸仁謝氏曰克己須從性偏難克處克將去
顔淵曰請問其目子曰非禮勿視非禮勿聽非禮勿言
非禮勿動顔淵曰回雖不敏請事斯語矣
目條件也顔淵聞夫子之言則於天理人欲之際已
判然矣故不復(扶又反)有所疑問而直請其條目也非
禮者已之私也勿者禁止之辭(通志六書略勿者州里之旗故語錄引說
文勿字似旗脚此旗一麾三軍盡退)是人心之所以為主而勝私復禮
之機也私勝則動容周旋無不中(去聲)禮而日用之閒
莫非天理之流行矣事如事事之事(史記曹參傳卿大夫已下吏及
賓客見參不事事)請事斯語顔子默識其理又自知其力有
以勝(平聲)之故直以為己任而不疑也程子曰顔淵
問克己復禮之目子曰非禮勿視非禮勿聽非禮勿
言非禮勿動四者身之用也由乎中而應乎外制於
外所以養其中也顔淵事斯語所以進於聖人後之
學聖人者宜服膺而勿失也因箴以自警其視箴曰
心兮本虚應物無迹操(平聲)之有要視為之則蔽交於
前其中則遷制之於外以安其内克己復禮久而誠
矣其聽箴曰人有秉彝本乎天性知誘物化遂亡其
正卓彼先覺知止有定閑邪存誠非禮勿聽其言箴
曰人心之動因言以宣𤼵禁躁(音竈)妄内斯靜專矧是
樞機興戎出好(去聲)吉凶榮辱惟其所召傷易(去聲)則誕
傷煩則支已肆物忤(五故反)出悖來違非法不道欽哉
訓辭其動箴曰哲人知幾(平聲下同)誠之於思志士勵行
(去聲)守之於為順理則裕從(如字)欲惟危造(七到反)次克念
戰兢自持習與性成聖賢同歸愚按此章問答乃𫝊
授心法切要之言非至明不能察其幾非至健不能
致其決故惟顔子得聞之而凡學者亦不可以不勉
也程子之箴𤼵明親切學者尤宜深玩
○仲弓問仁子曰出門如見大賓使民如承大祭已所
不欲勿使於人在邦無怨在家無怨仲弓曰雍雖不敏
請事斯語矣
敬以持己恕以及物則私意無所容而心德全矣内
外無怨亦以其效言之使以自考也程子曰孔子
言仁只說出門如見大賓使民如承大祭看其氣象
便須心廣體胖動容周旋中(去聲)禮唯謹獨便是守之
之法或問出門使民之時如此可也未出門使民之
時如之何曰此儼若思時也有諸中而後見(形甸反)於
外觀其出門使民之時其敬如此則前乎此者敬可
知矣非因出門使民然後有此敬也愚按克己復禮
乾道也主敬行恕坤道也顔冉之學其高下淺深於
此可見然學者誠能從事於敬恕之閒而有得焉亦
將無已之可克矣
○司馬牛問仁
司馬牛孔子弟子名犂向(式亮反)魋(徒回反)之弟(宋人)
子曰仁者其言也訒
認忍也難也仁者心存而不放故其言若有所忍而
不易(去聲)𤼵蓋其德之一端也夫子以牛多言而躁故
告之以此使其於此而謹之則所以為仁之方不外
是矣
曰其言也訒斯謂之仁矣乎子曰為之難言之得無訒
乎
牛意仁道至大不但如夫子之所言故夫子又告之
以此蓋心常存故事不苟事不苟故其言自有不得
而易(去聲)者非強(上聲)閉之而不出也楊氏曰觀此及下
章再問之語牛之易其言可知程子曰雖為(去聲)司
馬牛多言故及此然聖人之言亦止此為是愚謂牛
之為人如此若不告之以其病之所切而泛以為仁
之大槩語(音御)之則以彼之躁必不能深思以去(上聲)其
病而終無自以入德矣故其告之如此蓋聖人之言
雖有高下大小之不同然其切於學者之身而皆為
入德之要則又初不異也讀者其致思焉
○司馬牛問君子子曰君子不憂不懼
向魋作亂牛常憂懼故夫子告之以此(哀十四年宋景公患桓魋
將討之未及魋先謀之公知之遂攻魋其弟牛致其邑與珪而適齊陳成子使為次卿向魋亦奔齊牛又
致其邑適吳吳人惡之而反卒於魯郭門)
曰不憂不懼斯謂之君子矣乎子曰内省不疚夫何憂
何懼(夫音扶)
牛之再問猶前章之意故復(扶又反)告之以此疚病也
言由其平日所為無愧於心故能内省(悉井反)不疚而
自無憂懼未可遽以為易(去聲)而忽之也晁氏曰不
憂不懼由乎德全而無疵故無入而不自得非實有
憂懼而強(上聲)排遣之也
○司馬牛憂曰人皆有兄弟我獨亡
牛有兄弟而云然者憂其為亂而將死也
子夏曰商聞之矣
蓋聞之夫子
死生有命富貴在天
命稟於有生之初非今所能移天莫之為而為非我
所能必但當順受而已
君子敬而無失與人恭而有禮四海之内皆兄弟也君
子何患乎無兄弟也
既安於命又當修其在已者故又言苟能持己以敬
而不閒(去聲)斷(徒玩反)接人以恭而有節文則天下之人
皆愛敬之如兄弟矣蓋子夏欲以寬牛之憂故為是
不得已之辭讀者不以辭害意可也胡氏曰子夏
四海皆兄弟之言特以廣司馬牛之意意圓而語滯
者也唯聖人則無此病矣且子夏知此而以哭子喪
(去聲)明(禮記檀弓篇子夏喪其子而喪其明)則以蔽於愛而昩於禮是以
不能踐其言爾
○子張問明子曰浸潤之譛膚受之愬不行焉可謂明
也已矣浸潤之譛膚受之愬不行焉可謂遠也已矣(譛莊
蔭反愬蘇路反)
浸潤如水之浸灌滋潤漸(將廉反)漬而不驟也譛毁人
之行(去聲)也膚受謂肌膚所受利害切身如易所謂剥
床以膚切近災者也(易剥之六四剥床以膚象曰切近災也)愬愬已之
冤也毁人者漸漬而不驟則聽者不覺其入而信之
深矣愬冤者急迫而切身則聽者不及致詳而發之
暴矣二者難察而能察之則可見其心之明而不蔽
於近矣此亦必因子張之失而告之故其辭繁而不
殺(所界反)以致丁寧之意云楊氏曰驟而語之與利
害不切於身者不行焉有不待明者能之也故浸潤
之譛膚受之愬不行然後謂之明而又謂之遠遠則
明之至也書曰視遠惟明
○子貢問政子曰足食足兵民信之矣
言倉廩實而武備修然後教化行而民信於我不離
叛也
子貢曰必不得已而去於斯三者何先曰去兵(去上聲下同)
言食足而信孚則無兵而守固矣
子貢曰必不得已而去於斯二者何先曰去食自古皆
有死民無信不立
民無食必死然死者人之所必不免無信則雖生而
無以自立不若死之為安故寧死而不失信於民使
民亦寧死而不失信於我也程子曰孔門弟子善
問直窮到底如此章者非子貢不能問非聖人不能
答也愚謂以人情而言則兵食足而後吾之信可以
孚於民以民德而言則信本人之所固有非兵食所
得而先也是以為政者當身率其民而以死守之不
以危急而可棄也
○棘子成曰君子質而已矣何以文為
棘子成衛大夫疾時人文勝故為此言
子貢曰惜乎夫子之說君子也駟不及舌
言子成之言乃君子之意然言出於舌則駟馬不能
追之又借其失言也
文猶質也質猶文也虎豹之鞟猶犬羊之鞟(鞟其郭反)
鞟皮去(上聲下同)毛者也言文質等耳不可相無若必盡
去其文而獨存其質則君子小人無以辨矣夫(音扶)棘
子成矯當時之弊固失之過而子貢矯子成之弊又
無本末輕重之差胥失之矣
○哀公問於有若曰年饑用不足如之何
稱有若者君臣之詞用謂國用公意蓋欲加賦以足
用也
有若對曰盍徹乎
徹通也均也周制一夫受田百畆而與同溝共井之
人通力合作計畆均收大率民得其九公取其一故
謂之徹(箋見孟子)魯自宣公稅畆又逐畆什取其一則為
什而取二矣(春秋宣公十五年初稅畆左傳初稅畆非禮也穀生不過藉以豐財也)故
有若請但專行徹法欲公節用以厚民也
曰二吾猶不足如之何其徹也
二即所謂什二也公以有若不喻其旨故言此以示
加賦之意
對曰百姓足君孰與不足百姓不足君孰與足
民富則君不至獨貧民貧則君不能獨富有若深言
君民一體之意以止公之厚斂(去聲下同)為人上者所宜深
念也楊氏曰仁政必自經界始經界正而後井地
均糓禄平而軍國之須皆量是以為出焉故一徹而
百度舉矣上下寧憂不足乎以二猶不足而教之徹
疑若迂矣然什一天下之中正多則桀寡則貉(二語見揚
子法言本孟子白圭曰章)不可改也後世不究其本而唯末之圖
故征斂無藝(周禮匠人九夫為井鄭註諸侯專一國之政為其貪暴稅民無藝賈公彦疏藝
謂準法)費出無經而上下困矣又惡(平聲)知盍徹之當務
而不為迂乎
○子張問崇德辨惑子曰主忠信徙義崇德也
主忠信則本立徙義則日新
愛之欲其生惡之欲其死既欲其生又欲其死是惑也
(惡去聲)
愛惡人之常情也然人之生死有命非可得而欲也
以愛惡而欲其生死則惑矣既欲其生又欲其死則
惑之甚也
誠不以富亦祗以異
此詩小雅我行其野之詞也舊說夫子引之以明欲
其生死者不能使之生死如此詩所言不足以致富
而適足以取異也程子曰此錯簡當在第十六篇齊
景公有馬千駟之上因此下文亦有齊景公字而誤
也楊氏曰堂堂乎張也難與並為仁矣則非誠善
補過不蔽於私者故告之如此
○齊景公問政於孔子
齊景公名杵臼魯昭公末年孔子適齊(史記世家季平子得罪魯
昭公昭公率師擊平子平子與孟氏叔孫氏三家共攻昭公昭公師敗奔於齊齊處昭公于乾侯魯亂孔
子適齊為高昭子家臣以通乎景公)
孔子對曰君君臣臣父父子子
此人道之大經政事之根本也是時景公失政而大
夫陳氏厚施(去聲)於國(左昭二年晉少姜卒齊侯使晏嬰請繼室於晉既成昏晏子受
禮叔向從之宴叔向曰齊其何如晏子曰此季世也吾弗知齊其為陳氏矣公棄其民而歸於陳氏齊舊
四量豆區烏侯反釡鍾四升為豆各自其四以登於釡釜十則鍾陳氏三量皆登一焉鍾乃大矣以家量
貸而以公量收之山木如市弗加於山魚鹽蜃蛤弗加於海民參其力二入於公而衣食其一公聚朽蠧
而三老凍餒國之諸市屨賤踊貴民人痛疾而或燠之於值反休虚位反其愛之如父母而歸之如流水欲
無獲民將焉避之)景公又多内嬖而不立太子(左哀五年齊燕姬生子不
成而死諸子鬻姒之子荼嬖諸大夫恐其為太子也言於公曰君之齒長矣未有太子若之何公曰二三
子間音閑於憂虞則有疾疢亦姑謀樂何憂於無君公疾使國惠子高昭子立荼寘羣公子於萊秋景公
卒冬公子嘉公子駒公子黔奔衛公子鉏公子陽生來奔六年八月陳僖子使召公子陽生而立之是為
悼公公使朱毛遷孺子荼於駘殺之)其君臣父子之間皆失其道故夫
子告之以此
公曰善哉信如君不君臣不臣父不父子不子雖有粟
吾得而食諸
景公善孔子之言而不能用其後果以繼嗣不定啓
陳氏弑君篡國之禍(史記田敬仲世家五世孫田釐子乞事齊景公為大夫其收賦
稅於民以小斗受之其粟予民以大斗行隂德於民而景公弗禁由此田氏得齊衆心宗族益強景公太
子死後有寵姬曰芮子生子荼景公病命其相國惠子高昭子以荼為太子公卒兩相立荼是為晏孺子
而田乞不悅以兵入公室攻昭子殺之惠子奔莒屢孺子奔魯田乞使人迎陽生於魯遂立陽生於田乞
之家是為悼公田乞為相專齊政四年卒子恒立是為成子其後鮑牧弑悼公齊人共立其子壬是為簡
公未幾田氏之徒弑簡公於徐州弟平公驁立田恒為相言於平公曰德施人之所欲君其行之刑罰人
之所惡臣請行之行之五年齊國之政皆歸於田恒於是盡誅鮑晏及公族之強者而割齊自安平以東
至琅琊自為封邑封邑大於平公之所食恒卒子襄子盤立卒子莊子白立卒子太公和立和遷齊康公
於海上食一城以奉其先祀康公之十九年田和立為齊侯列於周室紀元年)楊氏曰君
之所以君臣之所以臣父之所以父子之所以子是
必有道矣景公知善夫子之言而不知反求其所以
然蓋悅而不繹者齊之所以卒於亂也
○子曰片言可以折獄者其由也與(折之舌反與平聲)
片言半言折斷(丁亂反)也子路忠信明決故言出而人
信服之不待其辭之畢也
子路無宿諾
宿留也猶宿怨之宿急於踐言不留其諾也記者因
夫子之言而記此以見(形甸反)子路之所以取信於人
者由其養之有素也尹氏曰小邾射(音亦)以句繹(音溝
亦)奔魯曰使季路要(平聲)我吾無盟矣千乘(去聲)之國不
信其盟而信子路之一言其見信於人可知矣(左哀十四
年小邾射以句繹來奔曰使季路要我吾無盟矣使子路子路辭季康子使冉有謂之曰千乘之國不信
其盟而信子之一言子何辱焉對曰魯有事於小邾不敢問故死其城下可也彼不臣而濟其言是義之
也由弗能)一言而折獄者信在言前人自信之故也不留
諾所以全其信也
○子曰聽訟吾猶人也必也使無訟乎
范氏曰聽訟者治其末塞其流也正其本清其源則
無訟矣楊氏曰子路片言可以折獄而不知以禮
遜為國則未能使民無訟者也故又記孔子之言以
見聖人不以聽訟為難而以使民無訟為貴
○子張問政子曰居之無倦行之以忠
居謂存諸心無倦則始終如一行謂發於事以忠則
表裏如一程子曰子張少仁無誠心愛民則必倦
而不盡心故告之以此
○子曰博學於文約之以禮亦可以弗畔矣夫
重出
○子曰君子成人之美不成人之惡小人反是
成者誘掖奬勸以成其事也君子小人所存既有厚
薄之殊而其所好(去聲)又有善惡之異故其用心不同
如此
○季康子問政於孔子孔子對曰政者正也子帥以正
孰敢不正
范氏曰未有已不正而能正人者胡氏曰魯自中
葉政由大夫家臣效尤據邑背(音佩)叛(自季武子始專國政歷悼平桓
子凡四世為家臣陽虎所執)不正甚矣故孔子以是告之欲康子
以正自克而改三家之故惜乎康子之溺於利欲
而不能也
○季康子患盜問於孔子孔子對曰苟子之不欲雖賞
之不竊
言子不貪欲則雖賞民使之為盜民亦知恥而不竊
胡氏曰季氏竊柄康子奪嫡民之為盜固其所也
盍亦反其本邪孔子以不欲啟之其旨深矣奪嫡事
見春秋傳(左哀三年季孫有疾命正常曰我死南孺子之子男也則以告而立之女也則肥也
可季孫卒康子即位旣葬康子在朝南氏生男正常載以如朝告曰夫子有遺言命其圉臣曰南氏生男
則以告於君與大夫而立之今生矣男也敢告遂奔衛康子請退公使共劉視之則或殺之矣)
○季康子問政於孔子曰如殺無道以就有道何如孔
子對曰子為政焉用殺子欲善而民善矣君子之德風
小人之德草草上之風必偃(焉於虔反)
為政者民所視效何以殺為欲善則民善矣上一作
尚加也偃仆(音赴)也尹氏曰殺之為言豈為人上之
語哉以身教者從以言教者訟(二句見後漢書第五倫傳)而況於
殺乎
○子張問士何如斯可謂之達矣
達者德孚於人而行無不得之謂
子曰何哉爾所謂達者
子張務外夫子蓋已知其𤼵問之意故反詰(喫吉反)之
將以𤼵其病而藥之也
子張對曰在邦必聞在家必聞
言名譽著聞也
子曰是聞也非達也
聞與達相似而不同乃誠偽之所以分學者不可不
審也故夫子既明辨之下文又詳言之
夫達也者質直而好義察言而觀色慮以下人在邦必
達在家必達(夫音扶下同好下皆去聲)
内主忠信而所行合宜審於接物而卑以自牧皆自
修於内不求人知之事然德修於已而人信之則所
行自無窒(音質)礙矣
夫聞也者色取仁而行違居之不疑在邦必聞在家必
聞(行去聲)
善其顔色以取於仁而行實背(音佩)之又自以為是而
無所忌憚此不務實而專務求名者故虚譽雖隆而
實德則病矣程子曰學者須是務實不要近名有
意近名大本已失更學何事為(去聲下同)名而學則是偽
也今之學者大抵為名為名與為利雖清濁不同然
其利心則一也尹氏曰子張之學病在乎不務實故
孔子告之皆篤實之事充乎内而𤼵乎外者也當時
門人親受聖人之教而差失有如此者況後世乎
○樊遲從遊於舞雩之下曰敢問崇德修慝辨惑(慝吐得反)
胡氏曰慝之字從心從匿蓋惡之匿於心者(六書屬會意)
修者治(平聲)而去(上聲)之
子曰善哉問
善其切於為(去聲)已
先事後得非崇德與攻其惡無攻人之惡非修慝與一
朝之忿忘其身以反其親非惑與(與平聲)
先事後得猶言先難後獲也為所當為而不計其功
則德日積而不自知矣專於治已而不責人則已之
惡無所匿矣知一朝之忿為甚微而禍及其親為甚
大則有以辨惑而懲其忿矣樊遲麤(亦作觕作粗)鄙近利
故告之以此三者皆所以救其失也范氏曰先事
後得上義而下利也人惟有利欲之心故德不崇惟
不自省(悉井反)已過而知人之過故慝不修感物而易
(去聲)動者莫如忿忘其身以及其親惑之甚者也惑之
甚者必起於細微能辨之於蚤則不至於大惑矣故
懲忿所以辨惑也
○樊遲問仁子曰愛人問知子曰知人(上知字去聲下同)
愛人仁之施知人知(去聲下文知也知者言知仁知並同)之務
樊遲未達
曾氏曰(名幾字吉甫河南人)遲之意蓋以愛欲其周而知有所
擇故疑二者之相悖(音佩)耳
子曰舉直錯諸枉能使枉者直
舉直錯(倉故反)枉者知也使枉者直則仁矣如此則二
者不唯不相悖而反相為用矣
樊遲退見子夏曰鄉也吾見於夫子而問知子曰舉直
錯諸枉能使枉者直何謂也(鄉去聲見於之見賢徧反)
遲以夫子之言專為知者之事又未達所以能使枉
者直之理
子夏曰富哉言乎
歎其所包者廣不止言知
舜有天下選於衆舉臯陶不仁者遠矣湯有天下選於
衆舉伊尹不仁者遠矣(選息戀反陶音遙遠如字)
伊尹湯之相(去聲)也不仁者遠言人皆化而為仁不見
有不仁者若其遠去爾所謂使枉者直也子夏蓋有
以知夫子之兼仁知而言矣程子曰聖人之語因
人而變化雖若有淺近者而其包含無所不盡觀於
此章可見矣非若他人之言語近則遺遠語遠則不
知近也尹氏曰學者之問也不獨欲聞其說又必欲
知其方不獨欲知其方又必欲為其事如樊遲之問
仁知也夫子告之盡矣樊遲未達故又問焉而猶未
知其何以為之也及退而問諸子夏然後有以知之
使其未喻則必將復(扶又反)問矣既問於師又辨於友
當時學者之務實也如是
○子貢問友子曰忠告而善道之不可則止無自辱焉
(告工毒反道去聲)
友所以輔仁故盡其心以告之善其說以道之然以
義合者也故不可則止若以數(音朔)而見疏則自辱矣
曾子曰君子以文會友以友輔仁
講學以會友則道益明取善以輔仁則德日進
論語纂箋卷六
