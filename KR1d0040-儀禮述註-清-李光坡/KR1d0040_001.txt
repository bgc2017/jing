儀禮述註卷一
安溪李光坡撰
儀禮
疏曰儀禮周禮同是周公所制題號不同者周禮取
别夏殷故言周儀禮不言周者欲見兼有異代之法
故士冠有醮用酒燕禮云諸公士喪禮云商祝夏祝
是兼夏殷儀禮亦名曲禮言儀者見行事有威儀言
曲者見行事有屈曲故有二名也○孔疏曰漢書藝
文志云漢初高堂生傳禮十七篇是也至武帝時河
問獻王得古禮五十六篇獻王獻之又六藝論云後
得孔子壁中古文禮凡五十六篇其十七篇與高堂
生所傳同而字多異其十七篇外則逸禮是也
士冠禮第一
鄭目錄云童子任職居士位年二十而冠主人
玄冠朝服則是仕於諸侯天子之士朝服皮弁
素積○坡謂註據士身自加冠為目然士子冠
疑亦用此禮曲禮言禮不下庶人孔疏云其有
事則假士禮而行之是也
士冠禮○筮於廟門
註曰筮者以蓍問曰吉凶於易也冠必筮日於廟門
者重以成人之禮成子孫也廟謂禰廟不於堂者嫌
蓍之靈由廟神○疏曰不筮月者夏小正云二月綏
多士女冠子娶妻時也旣有常月故不筮言子兼言
孫者家事綂於尊若祖在則為冠主故兼孫也
主人玄冠朝服緇帶素韠即位於門東西面
註曰主人將冠者之父兄也玄冠委貌也朝服者十
五升布衣而素裳也衣不言色者衣與冠同也筮必
朝服者尊蓍龜之道緇帶黑繒帶素韠白韋韠長三
尺上廣一尺下廣二尺其頸五寸肩革帶博二寸天
子與其臣玄冕以視朔皮弁以日視朝諸侯與其臣
皮弁以視朔朝服以日視朝凡染黑五入為緅七入
為緇玄則六入與○疏曰禮之通例衣與冠同色裳
與韠同色○楊氏曰朝服重於玄端冠時主人玄端
爵韠今此筮亦在廟不服玄端而服朝服是尊蓍龜
之道也
有司如主人服即位於西方東面北上
註曰有司羣吏有事者謂主人之吏所自辟除府史
以下
筮與席所卦者具饌於西塾
註曰筮所以問吉凶謂蓍也所卦者所以畫地記爻
易曰六畫而成卦饌陳也具俱也西塾門外西堂也
布席於門中闑西閾外西面
註曰闑門橛閾閫也
筮人執筴抽上韇兼執之進受命於主人
註曰筮人有司主三易者韇藏筴之器○疏曰筴即
蓍也曲禮曰筴為筮韇以皮為之言上韇者其制有上
下下者從下向上承之上者從上向下韜之也
宰自右少退贊命
註曰自由也贊佐也命告也佐主人告所以筮也少
儀曰贊幣自左詔辭自右○疏曰士無臣以屬吏為
宰地道尊右故贊命皆在右引少儀者取贊命在右
之義
筮人許諾右還即席坐西面卦者在左
註曰即就也東面受命右還北行就席卦者有司主
畫地識爻者○楊氏曰筮人東面受命於主人右還
即席西面坐筮少牢禮亦東面受命於主人西面立
筮又士喪卜葬曰宗人西面命龜退負東扉卜人西
面作龜以此知龜筮皆西面
卒筮書卦執以示主人
註曰卒已也書卦者筮人以方寫所得之卦也
主人受眡反之
註曰反還也
筮人還東面旅占卒進告吉
註曰旅衆也還與其屬共占之
若不吉則筮遠日如初儀
註曰遠日旬之外
徹筮席
註曰徹去也
宗人告事畢
註曰宗人有司主禮者
主人戒賓賓禮辭許
註曰戒警也告也賓主人之僚友禮辭一辭而許也
再辭而許曰固辭三辭曰終辭○疏曰同官為僚同
志為友廣戒僚友使來觀禮也
主人再拜賓答拜主人退賓拜送前期三日筮賓如求
日之儀
註曰前期三日空二日也筮賓筮其可使冠子者賢
者恒吉○疏曰冠旣筮賓特牲少牢不筮賓者彼以
祭祀之事主人自為獻主羣臣助祭而已天子諸侯
之祭祭前已射於射宫擇取可預祭者故不筮
乃宿賓賓如主人服出門左西面再拜主人東面答拜
註曰宿進也宿者必先戒戒不必宿其不宿者為衆
賓或悉來或否主人朝服○疏曰上文筮日時朝服
至此無改服之文則知皆朝服○楊氏曰上文主人
戒賓者廣戒僚友使來觀禮及前期三日筮賓乃於
廣戒僚友之中又筮其可使冠子者筮得其人於是
宿以進之其衆賓則但戒而不宿故曰宿者必先戒
戒不必宿
乃宿賓
註曰乃宿賓者親相見致其辭
賓許主人再拜賓答拜主人退賓拜送宿贊冠者一
人亦如之
註曰贊冠者佐賓為冠事者宿之以筮賓之明日
厥明夕為期於廟門之外主人立於門東兄弟在其南
少退西面北上有司皆如宿服立于西方東面北上
註曰厥其也宿服朝服○疏曰厥明夕謂宿賓贊之
明日向暮時也為期為加冠之期也
擯者請期宰告曰質明行事
註曰擯者有司佐禮者在主人曰擯在客曰介質正
也宰告曰旦日正明行冠事
告兄弟及有司
註曰擯者告也
告事畢
註曰宗人告也
擯者告期於賓之家
夙興設洗直於東榮南北以堂深水在洗東
註曰夙早也興起也洗承盥洗者棄水器也士用鐵
榮屋翼也周制自卿大夫以下其室為夏屋水器尊
卑皆用金罍及大小異○朱子曰周制天子諸侯得
為殿屋四注卿大夫以下但為夏屋兩下四注則四
方皆有霤兩下則惟南北有霤而東西有榮謂之榮
者為屋之榮飭謂之屋翼者言其軒張如翬斯飛耳
陳服於房中西墉下東領北上
註曰墉墻
爵弁服纁裳純衣緇帶韎韐
註曰此與君祭之服雜記曰士弁而祭於公爵弁者
冕之次其色赤而微黑如爵頭然或謂之緅其布三
十升纁裳淺絳裳凡染絳一入謂之縓再入謂之頳
三入謂之纁朱則四入與純衣絲衣也餘衣皆用布
唯冕與爵弁服用絲耳先裳後衣者欲令下近緇明
衣與帶同色韎韐緼韍也士緼韍而幽衡合韋為之
士染以茅蒐因以名焉今齊人名蒨為韎韐韍之制
似韠冠弁者不與衣陳而言於上以冠名服耳
皮弁服素積緇帶素韠
註曰此與君視朔之事也皮弁者以白鹿皮為冠象
上古也積猶辟也以素為裳辟蹙其要中皮弁之衣
亦用布十五升其色象焉
玄端玄裳黃裳雜裳可也緇帶爵韠
註曰此莫夕於朝之服玄端即朝服之衣易其裳耳
上士玄裳中士黃裳下士雜裳雜裳者前玄後黃易
曰夫玄黃者天地之雜也天玄而地黃士皆爵韋為
韠其爵同不以玄冠名服者是為緇布冠陳之玉藻
曰韠君朱大夫素士爵韋○疏曰大帶所以束衣革
帶所以佩韠及佩玉之等不言革者舉韠有革帶可
知
緇布冠缺項青組纓屬於缺緇纚廣終幅長六尺皮弁
笄爵弁笄緇組紘纁邊同篋
註曰缺讀如有頍者弁之頍緇布冠無笄者著頍韋
髮際結項中隅為四綴以固冠也項中有&KR1362;亦由固
頍為之耳今未冠笄者着卷幘頍象之所生也滕薛
名蔮為頍屬猶着纚今之幘梁也終充也纚一幅長
六尺足以韜髮而結之矣笄今之簪有笄者屈組為
紘垂為飾無笄者纓而結其條纁邊組側赤也同篋
謂此以上凡六物隋方曰篋○疏曰隅為四綴以固
冠者言武以下旣别有頍項明於首四隅為綴上綴
於武然後頍項得安穏也項中有&KR1362;言頍之兩頭皆
為&KR1362;别以繩穿&KR1362;中結之後頍得牢固屈組謂以一
絛組於左笄上繫定遶頤下右相向上仰屬於笄屈
繫之有餘因垂為飾無笄則以二絛組兩相屬於頍
旣屬訖則所垂絛於頤下結之隋狹而長也六物謂
頍項青組纓為一物纚為二物二弁笄紘各一通為
六物也
櫛實于簟
註曰簟笥也
蒲筵二在南
註曰筵席也○疏曰二者一東序冠子一戶西醴子
側尊一甒醴在服北有篚實勺觶角柶脯醢南上
註曰側猶特也無偶曰側置酒曰尊側者無玄酒服
北者纁裳北也篚竹器如笭者勺尊升所以㪺酒也
爵三升曰觶柶狀如匕以角為之者欲滑也南上者
篚次尊籩豆次篚
爵弁皮弁緇布冠各一匴執以待於西坫南南面東上
賓升則東面
註曰爵弁者制如冕黑色但無繅耳周禮王之皮弁
會五采玉琪象邸玉笄諸侯及孤卿大夫之冕皮弁
各以其等為之則士之皮弁又無玉象邸飾緇布冠
今小吏冠其遺象也匴竹器名今之冠箱也執之者
有司也坫在堂角
主人玄端爵韠立於阼階下直東序西面
註曰玄端士入廟之服也阼猶酢也東階所以答酢
賓客也堂東西牆謂之序
兄弟畢袗玄立於洗東西面北上
註曰兄弟主人親戚也畢猶盡也袗同也玄者玄衣
玄裳也緇帶韠位在洗東退於主人不爵韠者降於
主人也古文袗為均也
擯者玄端負東塾
註曰東塾門内東堂負之北面○疏曰擯者是主人之
屬中士若下士當服黃裳雜裳○楊氏曰三者皆玄
端而於兄弟擯者皆不言如主人服者兄弟衣裳同
而韠異擯者衣韠同而裳異
將冠者采衣紒在房中南面
註曰采衣未冠者所服玉藻曰童子之飾也緇布衣
錦緣錦紳并紐錦束髮皆朱錦也紒結髮
賓如主人服贊者玄端從之立於外門之外
註曰外門大門外○疏曰賓與主尊卑同故得如之
贊者皆降主人一等衣冠雖同其裳則異故别玄端
擯者告
註曰告者出請入告
主人迎出門左西面再拜賓答拜
註曰左東也出以東為左入以東為右
主人揖贊者與賓揖先入
註曰贊者賤揖之而已又與賓揖先入道之贊者隨
賓
每曲揖
註曰周左宗廟入外門將東曲揖直廟將北曲又揖
○疏曰入大門而東則主人在南賓在北俱東向是
一曲故揖也至廟南主人在東賓在西俱北面是曲
為二揖故云直廟將北曲又揖也
至於廟門揖入三揖至於階三讓
註曰入門將右曲揖將北曲揖當碑揖○疏曰主人
將右欲背客宜揖將北曲與客相見又揖當碑揖者
碑是庭中之大節又宜揖
主人升立於序端西面賓西序東面
註曰主人賓俱升立相鄉
贊者盥于洗西升立於房中西面南上
註曰盥於洗西由賓階升也立於房中近其事也南
上尊於主人之贊者
主人之贊者筵于東序少北西面
註曰主人之贊者其屬中士若下士筵布席也東序
主人位也適子冠於阼少北辟主人
將冠者出房南面
註曰南面立於房外之西待賓命○疏曰房外之東
南當阼階是知房外者皆在房外之西故昏禮女出
於母左母在房外之西故得出時在母左也
贊者奠纚笄櫛于筵南端
註曰贊者賓之贊冠者也奠停也○疏曰前頍項已
下六物同篋今不言纓紘等四物大略其實皆有可
知
賓揖將冠者將冠者即筵坐贊者坐櫛設纚
註曰即就設施
賓降主人降賓辭主人對
註曰主人降為賓將盥不敢安位也辭對之辭未聞
賓盥卒壹揖壹讓升主人升復初位
註曰揖讓皆壹者降於初
賓筵前坐正纚興降西階一等執冠者升一等東面授賓
註曰正纚者將加冠宜親之興起也降下也下一等
升一等則中等相授冠緇布冠也
賓右手執項左手執前進容乃祝坐如初乃冠興復位贊
者卒
註曰進容者行翔而前鶬焉至則立祝坐如初坐筵
前興起也復位西序東面卒謂設缺項結纓也○疏
曰執項者冠後為項非頍項其下皮弁爵弁無頍項
皆云執項故知非頍項
冠者興賓揖之適房服玄端爵韠出房南面
註曰復出房南面者一加禮成觀衆以容體
賓揖之即筵坐櫛設笄賓盥正纚如初降二等受皮弁
右執項左執前進祝加之如初復位贊者卒紘
註曰卒紘謂繫屬之○疏曰坐櫛者坐訖當脫緇布
冠乃更櫛也設笄者凡諸設笄有二種一是紒内安
髮之笄一是弁及冕固冠之笄今此櫛訖未加冠即
言設笄者宜是紒内安髮之笄也其於固冠之笄則
於賓加弁之時自設之可知
興賓揖之適房服素積素韠容出房南面
註曰容者再加彌成其儀益繁
賓降三等受爵弁加之服纁裳韎韐其他如加皮弁之
儀
註曰降三等下至其他謂卒紘容出
徹皮弁冠櫛筵入於房
註曰徹者贊冠者主人之贊者為之
筵於戶西南面
註曰筵主人之贊者戶西室戶西
贊者洗于房中側酌醴加柶覆之面葉
註曰房中之洗在北堂直室東隅篚在洗東北面盥
面前也葉柶大端○疏曰側酌者言無人為之薦脯
醢還是此贊者故下直言薦脯醢不言别有人云面
葉者贊者面葉授賓賓得面枋授冠者冠者得之面
葉以扱醴而祭
賓揖冠者就筵筵西南面賓受醴於戶東加柶面枋筵
前北面
註曰戶東室戶東
冠者筵西拜受觶賓東面答拜
註曰筵西拜南面拜也賓還答拜於西序之位東面
者明成人與為禮異於答主人○疏曰按鄉飲酒賓
於西階上北面答主人拜此東面故云異又昏及聘
禮賓皆云拜送此云答拜者彼醴是主人之物故云
拜送此醴非賓物故云答拜也
薦脯醢
註曰贊冠者也
冠者即筵坐左執觶右祭脯醢以柶祭醴三興筵末坐
啐醴捷柶興降筵坐奠觶拜執觶興賓答拜
註曰捷柶扱柶於醴中
冠者奠觶于薦東降筵北面坐取脯降自西階適東
壁北面見于母
註曰適東壁者出闈門也時母在闈門之外婦人入
廟由闈門
母拜受子拜送母又拜
註曰婦人於丈夫雖其子猶俠拜○疏曰不見父與
賓者盖冠畢則已見也不言者從可知也○坡謂母
拜受乃受脯而拜非拜子也婦人於丈夫皆俠拜於
子亦然非先拜子也小戴昏義言見於母母拜之恐誤矣
賓降直西序東面主人降復初位
註曰初位初至階讓升之位
冠者立于西階東南面賓字之冠者對
註曰對應也其辭未聞
賓出主人送於廟門外
註曰不出外門將醴之
請醴賓賓禮辭許賓就次
註曰醴當作禮次門外更衣處也必帷幕簟席為之
冠者見于兄弟兄弟再拜冠者答拜見贊者西面拜亦如之
註曰見贊者西面拜則見兄弟東面拜贊者後賓出
○疏曰出亦當就次待禮
入見姑姊如見母
註曰入入寢門也廟在寢門外如見母者亦北面姑
與姊亦俠拜也不見妹妹卑
乃易服服玄冠玄端爵韠奠摰見於君遂以摰見於鄉
大夫鄉先生
註曰易服不朝服者非朝事也摰雉也鄉先生鄉中
老人為鄉大夫致仕者○疏曰初冠時服玄端為緇
布冠服緇布冠冠而敝之易服宜服玄冠配玄端故
兼云玄冠朝服與玄端同玄端則玄裳黃裳雜裳黑
履者朝服玄冠玄端雖同但裳以素而履色白也
乃醴賓以壹獻之禮
註曰壹獻者主人獻賓而已即燕無亞獻者獻酢酬
賓主人各兩爵而禮成
主人酬賓束帛儷皮
註曰飲賓客而從之以財貨曰酬束帛十端也儷皮
兩鹿皮也
贊者皆與贊冠者為介
註曰贊者衆賓也皆與亦飲酒為衆賓介賓之輔
賓出主人送于外門外再拜歸賓爼
註曰一獻之禮有薦有爼其牲未聞
若不醴則醮用酒
註曰若不醴謂國有舊俗可行聖人用焉不改者也
酌而無酬酢曰醮○疏曰醴亦無酬酢但醴大古之
物自然質無酬酢此醮用酒酒本有酬酢故無酬酢
得名醮也又云周之適子三加一醴夏商適子三加
三醮是以祝辭醴一而醮三
尊于房戶之間兩甒有禁玄酒在西加勺南枋
註曰房戶間者房西室戶東也禁承尊之器也名之
為禁者因為酒戒也玄酒新水也雖今不用猶設之
不忘古也
洗有篚在西南順
註曰洗庭洗當東榮篚亦以盛勺觶陳於洗西南順
北為上也
始加醮用脯醢賓降取爵于篚辭降如初卒洗升酌
註曰加冠於東序醮之於戶西賓降者爵在庭酒在
堂將自酌也凡薦脯醢出自東房
冠者拜受賓答拜如初
註曰如初如醴禮也於賓答拜贊者則亦薦之
冠者升筵坐左執爵右祭脯醢祭酒興筵末坐啐酒降
筵拜賓答拜冠者奠爵於薦東立于筵西
註曰冠者立俟賓命賓揖之則就東序之筵
徹薦爵筵尊不徹
註曰徹薦與爵者辟後加也不徹筵尊三加可相因
由便也
加皮弁如初儀再醮攝酒其他皆如初
註曰攝猶整也整酒謂撓之
加爵弁如初儀三醮有乾肉折爼嚌之其他如初北面
取脯見于母
註曰乾肉牲體之脯也折其體以為爼嚌嘗之
若殺則特豚載合升離肺實于鼎設扃鼏
註曰煑於鑊曰亨在鼎曰升在爼曰載載合升者明
亨與載皆合左右胖離割也割肺者使可祭也可嚌
也○疏曰凡肺有二種一舉肺二祭肺就舉肺中復
有三稱一名舉肺為食而舉二名離肺三名嚌肺以
齒嚌之此三者為食而有就祭肺中亦有三種一謂
祭肺為祭先而有之二謂刌肺刌切之使斷三謂切
肺即刌肺也三者皆為祭而有
始醮如初
註曰亦薦脯醢徹薦爵筵尊不徹矣
再醮兩豆葵菹蠃醢兩籩栗脯
註曰蠃醢螔蝓醢
三醮攝酒如再醮
註曰攝酒如再醮則再醮亦攝之矣
加爼嚌之皆如初嚌肺卒醮取籩脯以降如初
註曰加爼嚌之嚌當為祭字之誤也祭爼如初如祭
脯醢○疏曰祭先之法祭乃嚌之又不宜有二嚌故
破加爼之嚌為祭
若孤子則父兄戒宿
註曰父兄諸父諸兄
冠之日主人紒而迎賓拜揖讓立于序端皆如冠主禮
於阼
註曰冠主冠者親父若宗兄也
凡拜北面于阼階上賓亦北面于西階上答拜
疏曰凡拜者謂初拜至及啐拜之等賓主皆北面與父在
時拜於筵西南面賓拜於序端東面為異也
若殺則舉鼎陳於門外直東塾北面
註曰孤子得申禮盛之父在有鼎不陳於門外○疏
曰以上文若殺不辨外内類於父在不陳於門外凡
陳鼎在外者賓客之禮也在内者私家之禮是在外
者為盛也
若庶子則冠於房外南面遂醮焉
註曰房外謂尊東也不於阼階非代也不醮於客位
成而不尊○疏曰周適子三加一醴夏殷適子三加
三醮是以下文祝辭醴一而醮三至三代庶子皆不
見别辭則周之庶子宜依適子用一醮夏殷庶子亦
依三醮三代適子有祝辭若庶子則無故下註云凡
醮者不祝
冠者母不在則使人受脯于西階下
疏曰言不在者或歸寧或疾病也
戒賓曰某有子某將加布於其首願吾子之教之也
疏曰布謂緇布冠也
賓對曰某不敏恐不能共事以病吾子敢辭主人曰某
猶願吾子之終教之賓對曰吾子重有命某敢不從
宿曰某將加布于某之首吾子將莅之敢宿賓對曰某
敢不夙興
註曰莅臨也
始加祝曰令月吉日始加元服棄爾幼志順爾成德夀
考維祺介爾景福
註曰旣冠為成德祺祥也介景皆大也○朱先生曰
順古與慎通用
再加曰吉月令辰乃申爾服
註曰申重也
敬爾威儀淑慎爾德眉夀萬年永受胡福
註曰胡猶遐也遠也
三加曰以歲之正以月之令咸加爾服
註曰正猶善也咸皆也皆加女之三服謂緇布皮弁
爵弁也
兄弟具在以成厥德黃耉無疆受天之慶
註曰黃黃髮也耉凍梨也皆夀徵也疆境
醴辭曰甘醴惟厚嘉薦令芳
註曰嘉善也善薦謂脯醢芳香也
拜受祭之以定爾祥承天之休夀考不忘
註曰不忘長有令名
醮辭曰旨酒旣清嘉薦亶時
註曰亶誠也
始加元服兄弟具來孝友時格永乃保之
註曰善父母為孝善兄弟為友時是也格至也永長
也保安也行此乃能保之凡醮者不祝○疏曰言凡
謂庶子也
再醮曰旨酒旣湑
註曰湑清也
嘉薦伊脯乃申爾服禮儀有序祭此嘉爵承天之祜
三醮曰旨酒令芳籩豆有楚咸加爾服肴升折爼承天
之慶受福無疆
註曰楚陳列之貌肴升折爼亦謂豚
字辭曰禮儀旣備令月吉日昭告爾字
註曰昭明也
爰字孔嘉髦士攸宜
註曰爰於也孔甚也髦俊也攸所也
宜之于假永受保之曰伯某甫仲叔季唯其所當
註曰于猶為也假大也宜之是為大矣伯仲叔季長
幼之稱甫丈夫之美稱孔子為尼父周大夫有嘉甫
宋大夫有孔甫是其類甫字或作父○朱先生曰假
與嘏同福也註非
屨夏用葛玄端黑屨青絇繶純純博寸
註曰屨者順裳色玄端黑屨以玄裳為正也絇之言
拘也以為行戒狀如刀衣鼻在屨頭繶縫中紃也純
緣也三者皆青博廣也○疏曰縫中紃者謂牙底相
接之縫中有絛紃也緣者謂繞口緣邊也
素積白屨以魁柎之緇絇繶純純博寸
註曰魁蜃蛤柎注也
爵弁纁屨黑絇繶純純博寸
註曰爵弁屨以黑為飾爵弁尊其屨飾以繢次○疏
曰冬官畫繢之事比方為繡次青與赤是也對方為
繢次青與白是也複下曰舄用繢次禪下曰屨用繡
次今纁屨不以白飾而以黑飾是用繢次○朱先生
曰三屨經不言所陳處注疏亦無明文疑亦在房中
故旣加冠而適房改服即得并易屨而出也
冬皮屨可也
疏曰春宜從夏秋宜從冬
不屨繐屨
註曰繐屨喪屨也縷不灰治曰繐○疏曰言此者欲
見大功未可以冠子恐人以冠子故於屨末因禁之
也
記冠義
疏曰凡言記者皆是記經不備兼記經外遠古之言
○坡謂記中明引孔子曰則雖未定誰所錄要當是
夫子門徒疏謂在子夏之前未之攷也
始冠緇布之冠也大古冠布齊則緇之其緌也孔子曰
吾未之聞也冠而敝之可也
註曰太古唐虞以上緌纓飾未之聞太古質無飾重
古始冠冠其齊冠白布冠今之喪冠是也○疏曰太
古冠布者謂著白布冠也孔子時有緌者故非之諸
侯則得著緌士冠不得緌也冠而敝之可也者據士
以上冠時用之冠訖則敝之不復著也若庶人猶著
之
適子冠於阼以著代也醮於客位加有成也三加彌尊
諭其志也冠而字之敬其名也
註曰名者質所受於父母冠成人益文故敬之
委貌周道也章甫殷道也毋追夏后氏之道也
註曰或謂委道為玄冠委猶安也言所以安正容貌
章明也殷質言以表明丈夫也甫或為父母𤼵聲也
追猶堆也夏后氏質以其形名之三冠皆所常服以
行道也其制之異同未之聞○疏曰記人歴陳此三
代冠者上緇布冠也諸侯已下始加之冠此委貌之
等記人以經有緇布冠皮弁爵弁玄冠故還記緇布
冠以下四種之冠以解經之四者此委貌即解經易
服服玄冠是也
周弁殷冔夏收
註曰弁名出於槃槃大也言所以自光大也冔名出
於幠幠覆也言所以自覆飾也收言所以收歛髮也
齋所服而祭也其制之異未聞
三王共皮弁素積
註曰質不變○疏曰此亦三代自天子下至士皆是
再加當在周弁三加之上退之在下者欲見此是三
代之冠百王同之無别代之稱也
無大夫冠禮而有其昏禮古者五十而后爵何大夫冠
禮之有
註曰據時有未冠而命為大夫者周之初禮年未五
十而有賢才者試以大夫之事猶服士服行士禮二
十而冠急成人也五十乃爵重官人也大夫或時改
娶有昏禮是也
公侯之有冠禮也夏之末造也
註曰造作也自夏初以上諸侯雖父死子繼年未滿
五十者亦服士服行士禮五十乃命也至其衰末上
下相亂篡弑所由生故作公侯冠禮以正君臣也
天子之元子猶士也天下無生而貴者也
註曰元子世子也無生而貴皆由下升○疏曰此記
者見天子天子冠時亦依士冠禮故於此兼記之也
天子之元子雖四加與十二而冠其行事猶依士禮
也
繼世以立諸侯象賢也
註曰象法也為子孫能法先祖之賢故使之繼世也
○疏曰記此者欲見上言天子之子冠行士禮此諸
侯之子冠亦行此禮以此士之子恒為士有繼世之
義諸侯之子亦繼世象父祖之賢雖繼世象賢亦無
生而貴者行士冠禮故記之於此也
以官爵人德之殺也
註曰殺猶衰也德大者爵以大官德小者爵以小官
○疏曰記此者欲見仕者從士至大夫而冠無大夫
冠禮者也
死而諡今也古者生無爵死無諡
註曰今謂周衰記之時也古謂殷殷士生不為爵死
不為諡周制以士為爵死猶不為諡耳下大夫也今
記之時士死則諡之非也諡之由魯莊公始也○疏
曰記此者欲見自上所陳冠禮以士為本者曰無生
而貴皆從士賤者而升也
儀禮述註卷一
