儀禮述註卷七
安溪李光坡撰
大射儀第七
鄭目錄云名曰大射者諸侯將有祭祀之事與
其羣臣射以觀其禮數中者得與於祭不數中
者不得與於祭於五禮屬嘉禮
大射之儀
疏曰不言禮言儀者以射禮盛威儀多故以儀言之
君有命戒射
註曰將有祭祀之事當射宰告於君君乃命之言君
有命政教宜由尊者
宰戒百官有事於射者
註曰宰於天子冢宰治官卿也作大事則掌以君命
戒於百官○疏曰諸侯兼官無冡宰以司徒兼之故
聘禮注云宰上卿貳君事者也諸侯謂司徒為宰是也
射人戒諸公卿大夫射
司士戒士射與贊者
註曰射人掌以射法治射儀司士掌國中之士治凡
其戒命皆司馬之屬也殊戒公卿大夫與士辨貴賤
也贊佐也謂士佐執事不射者○疏曰上文宰官尊
總戒此射人司士色别重戒之謂若天官冡宰戒百
官宗伯大司寇之等重戒也此所云戒者謂祭前旬有
一日知者祭統云先期旬有一日宫宰宿夫人夫人
亦散齋七日致齋三日又太宰云前期十日帥執事而
卜曰遂戒注云前期前所諏之日也若然則卜及戒
皆在旬有一日矣
前射三日宰夫戒宰及司馬射人宿視滌
註曰宰夫冡宰之屬掌百官之徵令者司馬於天
子政官之卿凡大射則合其六耦滌謂溉器掃除射
宫
司馬命量人量侯道與所設乏以貍步大侯九十參七
十干五十設乏各去其侯西十北十
註曰量人司馬之屬掌量道巷塗數者侯謂所射
布也尊者射之以威不寧侯卑者射之以求為侯量
侯道謂去堂遠近也容謂之乏所以為獲者之禦矢
貍之伺物每舉足者止視遠近為發必中也是以量
侯道取象焉鄉射記曰侯道五十弓考工記曰弓之
下制六尺則此貍步六尺明矣大侯熊侯謂之大者
與天子熊侯同參讀為糝糝雜也雜侯者豹鵠而麋
飾下天子大夫也干讀為豻豻侯者豻鵠豻飾也大
夫將祭於已射麋侯士無臣祭不射○疏曰熊侯而
謂之大者言畿外諸侯亦得用三侯其數上同於天
子而非畿内諸侯所可此故於熊侯加大以别之然
不嫌於偪上者天子三侯則虎侯熊侯豹侯諸侯不
得用虎侯而以熊侯糝侯豻侯為三侯若畿内則但
有熊侯豹侯此其所以别也云豹鵠而麋飾下天子
大夫也者司裘云卿大夫則共麋侯此則豹皮為鵠
以麋飾其側不用純麋是下天子大夫也豻鄭注豻
侯者豻鵠豻飾亦取捷黠意大夫得置家臣故將祭
得大射擇士士卑無臣故祭不得射也
遂命量人巾車張三侯大侯之崇見鵠於參參見鵠於
干干不及地武不繫左下綱設乏西十北十凡乏用革
註曰巾車於天子宗伯之屬掌装衣車者亦使張侯
侯巾類崇高也高必見鵠鵠所射之主鵠之言較較
直也射者所以直己志或曰鵠鳥名射之難中中之
為俊是以取名淮南子曰鴻鵠知來然則所云正者
正也亦鳥名齊魯之間名題肩為正正鵠皆鳥之捷
黠者考工記曰梓人為侯廣與崇方叁分其廣而
鵠居一焉則大侯之鵠方六尺糝侯之鵠方四尺六
寸大半寸豻侯之鵠方三尺三寸少半寸及至也武
迹也中人之足長尺二寸以豻侯計之糝侯去地一
丈五寸少半寸大侯去地二丈二尺五寸少半寸凡
侯北面西方謂之左前射三日張侯設乏欲使有事
者豫志焉○疏曰卿射云乏參侯道居侯黨之一西
五步注云此乏去侯北十丈西三丈此經云西十北
十則西與北皆六丈不得為三分居侯黨之一者以
其三侯入堂湥故也西亦六丈者以三侯恐矢揚
傷人與一侯亦異也三侯之下總云西十北十則
其乏皆西十北十矣侯之廣狹取度於侯道大侯
道九十弓弓取二寸二九十八侯中丈八尺三寸其
侯而鵠居一故知鵠六尺也參侯干侯亦以侯道弓
數及弓取二寸推之大侯中丈八尺鵠方六尺參侯
中丈四尺鵠方四尺六寸大半寸干侯中一丈鵠方
三尺三寸少半寸凡言大半寸者二分寸之二少半
寸者三分寸之一
樂人宿縣于阼階東笙磬西面其南笙鐘其南鑮皆南
陳
註曰笙猶生也東為陽中萬物以生是以東方鐘磬
謂之笙皆編而縣之周禮曰凡縣鐘磬半為堵
全為肆有鐘有磬為全鑮如鐘而大奏樂以鼓鑮為
節
建鼓在阼階西南鼓應鼙在其東南鼓
註曰建猶樹也以水貫而載之樹之跗也南鼓謂所
伐面也應鼙應朔鼙也先鼙朔鼙應鼙應之鼙
小鼔也在東便其先擊小後擊大也鼓不在東縣南
為君也○疏曰為君者决下一建鼓在其南東鼓者
為賓復不在東縣北者取順君面故也
西階之西頌磬東面其南鐘其南鑮皆南陳一建鼓在
其南東鼓朔鼙在其北
註曰言成功曰頌西為陰中萬物之所成是以四
方鐘磬謂之頌朔始也奏樂先擊西鼙樂為賓所由
來也鐘不言頌鼙不言東鼓義同省文也古文頌為
庸
一建鼓在西階之東南面
註曰言面者國君於其羣臣備三面爾無鐘磬有鼓
而已其為諸侯則軒縣○疏曰國君合有三面為辟
射位又與羣臣射闕北面無鐘磬鑮直有一建鼓而
已故不言南鼓而言南面也若與諸侯饗燕之類則
依諸侯軒縣三面皆有鼓與鐘磬鑮
簜在建鼓之間
註曰簜竹也謂笙簫之屬倚於堂○疏曰下云乃
管新宫注云管為吹簜則此簜管也
鼗倚于頌磬西紘
註曰鼗如鼓而小有柄賓至摇之以奏樂也紘編磬
繩也設鼗於磬西倚於紘也
厥明司宫尊于東楹之西兩方壺膳尊兩甒在南
有豐冪用錫若絺綴諸箭蓋幂加勺又反之皆玄尊
酒在北
註曰膳尊君尊也後陳之尊之也豐以承尊也幂覆
尊巾也錫細布也絺細葛也箭篠也為冪蓋卷辟綴
於篠横之也又反之為覆勺也皆玄尊二者皆有玄
酒之尊重本也酒在北尊統於君南為上也唯君面
尊言專惠也○疏曰唯君面尊謂君燕臣子專其恩
惠故尊鼻向君
尊士旅食于西鑮之南北面兩圜壺
註曰旅衆也士衆食未得正禄謂庶人在官者圜壺
變於方也賤無玄酒
又尊于大侯之乏東北兩壺獻酒
註曰為隸僕人巾車糝侯豻侯之獲者獻讀為沙沙
酒濁特泲之必摩沙者也兩壺皆沙酒郊特牲曰汁
獻涗于醆酒服不之尊俟時而陳於南統於侯皆東
面○疏曰云特泲之必摩沙者也者此解名沙酒之
意引郊特牲者此以五齊中取醆酒盎齊泲鬱鬯之
事也獻沙也泲鬱鬯之時和盎齊以手摩沙出其香
汁涗清也泲之使清也此為隸僕以下卑賤之人而獻
鬱鬯者此所得獻皆因祭侯謂侯之神故用鬱鬯也
設洗于阼階東南罍水在東篚在洗西南陳設膳篚在
其北西面又設洗于獲者之尊西北水在洗北篚在南
東陳
註曰無爵因服不也有篚為奠虚爵也服不之洗亦
俟時而陳於其南
小臣設公席於阼階上西鄉司宫設賓席于戶西南面
有加席卿席賓東東上小卿賓西東上大夫繼而東上
若有東面者則北上席工于西階之東東上諸公阼階
西北面東上
註曰唯賓及公席布之也其餘樹之于位後耳小卿
命於其君者也席于賓西射禮辨貴賤也諸公大國
有孤卿一人與君論道亦不典職如公矣
官饌
註曰百官各饌其所當供之物
羹定
註曰烹肉熟也射義曰諸侯之射也必先行燕禮燕
禮牲用狗
射人告具于公公升即位于席西鄉小臣師納諸
公卿大夫諸公卿大夫皆入門右北面東上士西
方東面北上大夫在干侯之東北北面東上士旅
食者在士南北面東上小臣師從者在東堂下南
面西上
註曰大夫在干侯東北旅食者在士南為有侯入庭
湥也○疏曰燕禮士旅食者立于門西東上此不繼
門而在士南繼士者為有侯故入庭湥也
公降立于阼階之東南南鄉小臣師詔揖諸公卿大
夫諸公卿大夫西面北上揖大夫大夫皆少進
註曰詔告也變爾言揖亦以其入庭深也上言大夫
誤衍耳○疏曰燕禮言爾以其近門去君遠而言爾
爾近也移也揖之使移近此入庭深故不言爾而言
揖揖之而已不須移近之也
大射正擯
註曰大射正射人之長
擯者請賓公曰命某為賓
註曰某大夫名
擯者命賓賓少進禮辭
註曰命賓者東面南顧辭辭以不敏
反命
註曰以賓之辭告於君
又命之賓再拜稽首受命
註曰又復
擯者反命賓出立于門外北面公揖卿大夫升就席小
臣自阼階下北面請執冪者與羞膳者
註曰請士可使執君兩甒之冪及羞脯醢庶羞于君
者方圜壺獻無冪
乃命執冪者執冪者升自西階立于尊南北面東
上
註曰命者於西階前以公命命之東上執玄尊之冪
為上羞膳者從而東由堂東升自北階立于房中西
面南上不言命者不升堂略之
膳宰請羞于諸公卿者
註曰膳宰請者異於君也
擯者納賓賓及庭公降一等揖賓賓辟
註曰及至也辟逡遁不敢當盛
公升即席
註曰以賓將與主人為禮不參之
奏肆夏
註曰肆夏樂章名今亡吕叔玉云肆夏時邁也時邁
者太平巡守祭山川之樂歌其詩曰明昭有周式序
在位又曰我求懿德肆于時夏奏此以延賓其著宣
王德勸賢與周禮曰賓出入奏肆夏
賓升自西階主人從之賓右北面至再拜賓答再拜
註曰主人宰夫也又掌賓客之獻飲食君於臣雖為
賓不親獻以其莫敢亢禮
主人降洗洗南西北面
註曰賓將從降卿之不於洗北辟正主
賓降階西東面主人辭降賓對主人北面盥坐取觚洗
賓少進辭洗主人坐奠觚于篚興對賓反位
註曰賓少進者所辭異宜違其位也獻不用爵辟正
主
主人卒洗賓揖乃升
註曰賓每先升揖之
主人升賓拜洗主人賓右奠觚答拜降盥賓降主人
辭降賓對卒盥賓揖升主人升坐取觚
註曰取觚將就瓦甒酌膳
執冪者舉冪主人酌膳執冪者蓋冪酌者加勺又反
之
註曰反之覆勺
筵前獻賓賓西階上拜受爵于筵前反位主人賓右
拜送爵
註曰賓既拜于筵前受爵退復位
宰胥薦脯□
註曰宰胥宰官之吏也不使膳宰薦不主於飲酒
變於燕
賓升筵庶子設折爼
註曰庶子司馬之屬掌正六牲之體者也鄉射記曰
賓爼脊脅肩肺不使膳宰設爼為射變於燕
賓坐左執觚右祭脯醢奠爵于薦右興取肺坐絶祭
嚌之興加于爼坐捝手執爵遂祭酒興席末坐啐酒
降席坐奠爵拜告旨執爵興主人答拜
註曰降席席西也旨美也
樂闋
註曰闋止也樂止者尊賓之禮盛於上也○疏曰燕
禮記亦云賓及庭奏肆夏賓拜酒主人答拜而樂闋
亦據啐酒時按郊特牲賓入大門而奏肆夏又曰卒
爵而樂闋不同者彼註謂朝聘者故卒爵而樂闋此
燕已臣子法故啐酒而樂闋也
賓西階上北面坐卒爵興坐奠爵拜執爵興主人答
拜
賓以虚爵降
註曰既卒爵將酢也
主人降賓洗南西北面坐奠觚少進辭降主人西階西
東面少進對賓坐取觚奠于篚下盥洗
註曰篚下篚南
主人辭洗賓坐奠觚于篚興對卒洗及階揖升主人升
拜洗如賓禮賓降盥主人降賓辭降卒盥揖升酌膳執
冪如初以酢主人于西階上主人北面拜受爵賓主人
之左拜送爵
註曰賓南面授爵乃於左拜凡授爵鄉所受者
主人坐祭不啐酒
註曰辟正主也未薦者臣也
不拜酒
註曰主人之義燕禮曰不拜酒不告旨
遂卒爵興坐奠爵拜執爵興賓答拜主人不崇酒以虚
爵降奠于篚
註曰不崇酒辟正君也崇充也謂謝酒惡相充實
賓降立于西階西東面
註曰既受獻矣不敢安盛
擯者以命升賓賓升立於西序東面
註曰命公命也東西牆謂之序
主人盥洗象觚升酌膳東北面獻于公
註曰象觚觚有象骨飾也取象觚東面不言實之變
於燕
公拜受爵乃奏肆夏
註曰言乃者其節異於賓○疏曰言異者賓及庭奏
此君受爵乃奏是其節異故也云乃者緩辭也
主人降自西階阼階下北面拜送爵宰胥薦脯□由
左房庶子設折俎升自西階
註曰自由也左房東房也人君左右房鄉射記曰主
人俎脊脅臂肺也
公祭如賓禮庶子贊授肺不拜酒立卒爵坐奠爵拜
執爵興
註曰凡異者君尊變於賓○疏曰言異者使庶子授
肺不拜酒立卒爵之等皆異於賓也
主人答拜樂闋升受爵降奠于篚
更爵洗升酌散以降酢于阼階下北面坐奠爵再拜
稽首公答拜
註曰更易也易爵不敢襲至尊
主人坐祭遂卒爵興坐奠爵再拜稽首公答拜主人奠
爵于篚
主人盥洗升媵觚于賓酌散西階上坐奠爵拜賓西
階上北面答拜
註曰媵送也散方壺之酒也
主人坐祭遂飲賓辭卒爵興坐奠爵拜執爵興
賓答拜
註曰辭者辭某代君行酒不立飲也比於正主酬
也
主人降洗賓降主人辭降賓辭洗卒洗賓揖升不
拜洗
註曰不拜洗酬而禮殺也
主人酌膳賓西階上拜受爵于筵前反位主人拜送爵
賓升席坐祭酒遂奠于薦東
註曰遂者因坐而奠之不北面也奠之者酬不舉
也
主人降復位賓降筵西東南面立
註曰賓不立于序内位彌尊
小臣自阼階下請媵爵者公命長
註曰命之使選於長幼之中也卿則尊士則卑
小臣作下大夫二人媵爵
註曰作使
媵爵者阼階下皆北面再拜稽首公答拜
註曰再拜稽首拜君命
媵爵者立于洗南西面北上序進盥洗角觶升自西階
序進酌散交于楹北降適阼階下皆奠觶再拜稽首執
觶興公答拜
註曰序次第也猶代也先者既酌右還而反與後酌
者交於西楹北相左俟於西階上乃降往來以右為
上
媵爵者皆坐祭遂卒觶興坐奠觶再拜稽首執觶興
公答再拜媵爵者執觶待於洗南
註曰待待君命
小臣請致者
註曰請君使一人與二人與不必君命
若命皆致則序進奠觶于篚阼階下皆北面再拜稽
首公答拜媵爵者洗象觶升實之序進坐奠于薦南北
上降適阼階下皆再拜稽首送觶公答拜
註曰既酌而代進往來由尊北交於東楹北亦相左
奠於薦南不敢必君舉
媵爵者皆退反位
註曰反門右北面位
公坐取大夫所媵觶興以酬賓賓降西階下再拜稽
首小臣正辭賓升成拜
註曰公起酬賓於西階降尊以就卑也正長也小臣
長辭變於燕升成拜復再拜稽首先時君辭之於禮
若未成然○疏曰燕禮直使小臣辭亦是燕主歡此
射禮辨尊卑故使小臣長辭
公坐奠觶答拜執觶興公卒觶賓下拜小臣正辭賓
升再拜稽首
註曰不言成拜者為拜故下實未拜也下不就拜禮
也下亦降也發端言降拜因上事言下拜○疏曰自
此已下皆云公答拜不言再拜燕禮皆言公答再拜
不同者燕主歡不用尊卑故公拜皆再拜此射禮
主辨尊卑故直云答拜答一拜此一拜者正禮也經
云公卒觶賓下拜者公尊不拜既爵賓降拜若為君
拜既爵也
公坐奠觶答拜執觶興賓進受虚觶降奠于篚易觶
興洗
註曰賓進以臣道也君受虛爵君不親酌凡爵不相
襲者於尊者言更自敵以下言易更作新易有故之
辭也不言公酬賓於西階上及公反位尊君空其文
也
公有命則不易不洗反升酌膳下拜小臣正辭賓升再
拜稽首公答拜
註曰不易君義也不洗臣禮也
賓告于擯者請旅諸臣擯者告於公公許
註曰旅序也賓欲以次序勸諸臣酒
賓以旅大夫于西階上擯者作大夫長升受旅
註曰作使也使之以長幼之次先孤卿後大夫
賓大夫之右坐奠觶拜執觶興大夫答拜賓坐祭立
卒觶不拜若膳觶也則降更觶洗升實散大夫拜受賓
拜送遂就席大夫辯受酬如受賓酬之禮不祭酒卒受
者以虚觶降奠于篚復位
主人洗觚升實散獻卿於西階上司宫兼卷重席設於
賓左東上
註曰上文設席之下註謂唯賓及公席布之其餘樹
之於位後至獻卿乃布之則此云兼卷者不謂至是
始卷之直是鋪設之時兼卷而設之也
卿升拜受觚主人拜送觚卿辭重席司宫徹之
註曰徹猶去也重席雖非加猶為其重累辭之
辟君
乃薦脯醢卿升席庶子設折俎
註曰卿折俎未聞蓋用脊脅臑折肺卿有俎者
射禮尊○疏曰未聞者以燕禮卿無俎鄉射記
云賓俎脊脅肩肺主人俎脊脅臂肺又獲者之
俎折脊脅肺臑彼註云臑若膊胳觳之折以大
夫之餘體以此言之則此賓俎亦用脊脅肩肺
君俎亦脊脅臂肺前體有肩臂臑後體有膞胳
觳尊卑以次用之故卿宜用臑若有公公用臑
卿宜用膞也
卿坐左執爵右祭脯醢奠爵于薦右興取肺坐絶
祭不嚌肺興加于爼坐捝手取爵遂祭酒執爵興降
席西階上北面坐卒爵興坐奠爵拜執爵興
註曰陳酒肴君之惠也不嚌啐亦自貶於君
主人答拜受爵卿降復位
註曰復西面位不酢辟君
辯獻卿主人以虚爵降奠于篚擯者升卿卿皆升就席
若有諸公則先卿獻之如獻卿之禮席于阼階西北面
東上無加席
註曰公孤也席之北面為大尊屈之也亦因阼階上
近君近君則親寵苟敬私昵之坐
小臣又請媵爵者二大夫媵爵如初請致者若命長致
則媵爵者奠觶于篚
註曰命長致者使長者一人致也公或時未能舉自
優暇
一人待於洗南
註曰不致者
長致者阼階下再拜稽首公答拜
註曰再拜稽首拜君命
洗象觶升實之坐奠于薦南降與立于洗南者二人皆
再拜稽首送觶公答拜
註曰奠于薦南先媵者上觶之處也二人皆拜如初
共勸君飲之
公又行一爵若賓若長唯公所賜
註曰一爵先媵者之下觶也若賓若長禮殺也長孤
卿之尊者也於是言賜射禮明尊卑
以旅于西階上如初
註曰賜賓則以酬長賜長則以酬賓大夫長升受旅
以辯
大夫卒受者以虚觶降奠于篚
主人洗觚升獻大夫于西階上大夫升拜受觚主人拜
送觚大夫坐祭立卒爵不拜既爵主人受爵大夫降復
位
註曰既盡也大夫卒爵不拜賤不備禮
胥薦主人于洗北西面脯□無脀
註曰胥宰官之吏主人下大夫也先大夫薦之尊之
也不薦於上辟正主脀爼實
辯獻大夫遂薦之繼賓以西東上若有東面者則北上
卒擯者升大夫大夫皆升就席
註曰辯獻乃薦略賤也亦獻後布席也○疏曰獻辯
擯者乃總升之就席就席訖乃薦之
乃席工于西階上少東小臣納工工六人四瑟
註曰工謂瞽矇善歌諷誦詩者六人大師少師各一
人上工四人四瑟者禮大樂衆也
僕人正徒相大師僕人師相少師僕人士相上工
註曰徒空手也僕人正僕人之長師其佐也士其吏
也天子視瞭相工諸侯兼官是以僕人掌之大師少
師工之長也凡國之瞽矇正焉杜蒯曰曠也大師也
於是分别工及相者射禮明貴賤○疏曰正為長師
為衆故僕人正為長師為佐士在僕人之下故知僕
人之吏
相者皆左何瑟後首内弦挎越右手相
註曰謂相上工者後首主於射略於樂也内弦挎越
以右手相工由便也越瑟下孔所以發越其聲者也
後者徒相入
註曰謂相大師少師者也上列官之尊卑此言先後
之位亦所以明貴賤凡相者以上出入
小樂正從之
註曰從大師也後升者變於燕也小樂正於天子樂
師也○疏曰燕禮樂正先升又不使小樂正者彼主
於樂此則略於樂也
升自西階北面東上
註曰工六人
坐授瑟乃降
註曰相者也降立于西縣之北
小樂正立於西階東
註曰不統於工明工雖衆位猶在此
乃歌鹿鳴三終
註曰歌鹿鳴三終而不歌四牡皇皇者華主於講
道略於勞苦與諮事
主人洗升實爵獻工工不興左瑟
註曰洗爵獻工辟正主也獻不用觚工賤異之工不
興不能備禮左瑟便其右
一人拜受爵
註曰謂大師也言一人者工賤同之也工拜於
席
主人西階上拜送爵薦脯醢使人相祭
註曰使人相者相其祭薦祭酒
卒爵不拜主人受虚爵衆工不拜受爵坐祭遂卒爵
辯有脯醢不祭主人受爵降奠于篚復位大師及少師
上工皆降立于鼓北羣工陪于後
註曰鼓北西縣之北也言鼓北者與鼓齊面餘長在
後也羣工陪於後三人為列也考工記曰鼓人為皋
陶長六尺有六寸○疏曰下文大師少師始遷向東
明此降者在西縣之北可知云鼓北者案前列樂縣
之時鼓在鑮南今不言在鐘磬之北遥繼鼓而言之
者欲取形大又面向東工亦面向東故遥取鼓面也言
餘長在後者欲見鼓長六尺六寸工面與鼓面齊鼓
有餘長在人後
乃管新宫三終
註曰管謂吹簜以播新宫之樂其篇亡其義未聞笙
從工而入既管不獻略下樂也立于東縣之中○疏
曰此云管上云簜故鄭合為一事解之笙從工而入
者按燕禮有笙入之文此上下不見笙入故知笙從
工而入也已解簜為管復云笙者燕禮記云下
管新宫笙入三成則吹管者亦吹笙故兼言笙
欲見笙管相將也云立于東縣之中者燕禮笙入
立于縣中則於此縣而言北辟射位故知立于東
縣之中也
卒管大師及少師上工皆東坫之東南西面北上坐
註曰不言縣北統於堂也於是時大樂正還北面立
於其南○疏曰不言去堂遠近當如鄉射遷工阼階
下之東南堂前三笴西面北上
擯者自阼階下請立司正
註曰君將留羣臣而射宜更立司正以監之察儀法
也
公許擯者遂為司正
註曰君許其請因命用之不易之者俱相禮其事同
也
司正適洗洗角觶南面坐奠于中庭
註曰奠觶者著其位以顯其事威儀多也
升東楹之東受命於公西階上北面命賓諸公卿大夫
公曰以我安
註曰以我安者君意慇懃欲留之以我故安也
賓諸公卿大夫皆對曰諾敢不安司正降自西階南面
坐取觶升酌散降南面坐奠觶
註曰奠於中庭故處
興右還北面少立坐取觶興坐不祭卒觶奠之興再
拜稽首左還南面坐取觶洗南面反奠於其所北面立
疏曰皆所以自昭明於衆也將於觶南北面則右還
於觶北南面則左還如是得從觶西往來也必從觶
西往來者為君在阼不背之也
司射適次袒决遂執弓挾乘矢於弓外見鏃於弣右巨
指鈎弦
註曰司射射人也次若今時更衣處張幃席為之耦
次在洗東南袒左免衣也决猶闓也以象骨為之著
右巨指所以鈎弦而闓之遂射韝也以朱韋為之著
左臂所以遂弦也方持弦矢曰挾乘矢四矢弣弓把
也見鎡焉順其射也右巨指右手大擘以鈎弦弦在
旁挾由便也○疏曰云司射射人也者按燕禮射人
告具又云射人納賓又云射人遂為司正則射人司
正一人也又云乃薦司正與射人一人又曰若射則
大射正為司射註大射正射人之長此篇云射人告
具又曰大射正擯自此以後皆止云擯擯者遂為司
正則此篇司正與大射正為一人也下云公就物大
射正執弓註云大射正舍司正親其職乃薦司正註
云司正大射正是也云耦次在洗東南者按鄉射記
設楅南北當洗此下云三耦出次西行拾取矢又當
北行向楅則次在洗東南矣云方持弦矢曰挾者以
矢横為方
自阼階前曰為政請射
註曰為政謂司馬也司馬政官主射禮
遂告曰大夫與大夫士御於大夫
註曰因告選三耦於君御猶侍也大夫與大夫為耦
不足則士侍於大夫與為耦也
遂適西階前東面右顧
疏曰有司則前文司士戒士射與贊者註云謂士佐
執事不射者是也鄉射西階前西面命弟子納射器
此言東面者君在阼宜向之右顧者以其有司是士
士在西階南東面是以右顧向之
命有司納射器射器皆入君之弓矢適東堂賓之弓矢
與中籌豐皆止於西堂下衆弓矢不挾總衆弓矢楅皆
適次而俟
註曰中閭中算器也籌算也豐可奠射爵者衆弓矢
三耦及卿大夫以下弓矢也司射矢亦止西堂下衆
弓矢不挾則納公與賓弓矢者挾之楅承矢器
疏曰司射矢亦止西堂下者下文云司射卒誘射遂
適堂西改取一个挾之是也若然司射有矢無弓在
堂西有弓者誤或則據司射將獻釋獲者適階西去
扑適堂西釋弓脱决拾是時弓在西堂下也
工人士與梓人升自北階兩楹之間疏數容弓若丹若
墨度尺而午射正莅之
註曰工人士梓人皆司空之屬能正方圜者一從一
横曰午謂畫物也射正司射之長
卒畫自北階下司宫掃所畫物自北階下
註曰埽物重射事也工人士梓人司宫位在北堂下
疏曰位在北堂下雖無正文南方不見有位其人升
降自北階明位在西堂下
太史俟於所設中之西東面以聽政
註曰中未設也太史俟焉將有事也鄉射禮曰設中
南當楅西當西序東面
司射西面誓之曰公射大侯大夫射參士射干射者
非其侯中之不獲卑者與尊者為耦不異侯大史許諾
遂比三耦
註曰比選次之也不言面者大夫在門右北面士西
方東面○疏曰天子大射賓射六耦三侯畿内諸侯
則二侯四耦畿外諸侯大射賓射皆三侯三耦但諸
侯畿外畿内各有一申一屈故畿外三侯遠尊得申
與天子同三耦則屈畿内二侯近尊則屈四耦則申
若燕射則天子諸侯例同三耦一侯而已以其燕私
屈也若卿大夫士例同一侯三耦
三耦俟於次北西面北上司射命上射曰其御於子命
下射曰子與某子射卒遂命三耦取弓矢于次
註曰取弓矢不拾者次中隠蔽處
司射入于次搢三挾一个出於次西面揖當階北面
揖及階揖升堂揖當物北面揖及物揖由下物少退
誘射
註曰搢扱也挾一个挾於弦也个猶枚也由下物而
少退謙也誘猶教也夫子循循然善誘人○疏
曰射人誘射與鄉射同但鄉射往階西取弓矢此
則入次取弓矢為異然此云入次搢三挾一个則已
前皆挾乘矢不改鄉射亦然
射三侯將乘矢始射干又射參大侯再發
註曰將行也行四矢象有事於四方詩云四矢反兮
以御亂兮
卒射北面揖
註曰揖於當物之處不南面者為不背卿○疏曰卿
射南面揖者彼尊東或公或卿大夫位同不
别故司射不特尊之此大射辨尊卑尊東唯有天子
命卿其餘小卿及大夫皆賓西故特尊之不背之也
及階揖降如升射之儀遂適堂西改取一个挾之
註曰改更也不射而挾矢示有事也
遂取扑搢之以立于所設中之西南東面
註曰扑所以撻犯教者也於是言立著位也鄉射記
曰司射之弓矢與扑倚於西階之西○疏曰鄉射三
耦立於司射西南東面北上大射三耦俟於次北西
面北上
司馬師命負侯者執旌以負侯
註曰司馬師正之佐也欲令射者見侯與旌深志於
侯中也負侯獲者也天子服不氏下士一人徒四人
掌以旌居乏待獲析羽為旌○疏曰引天子服不氏
為獲者明諸侯亦當然也
負侯者皆適侯執旌負侯而俟司射適次作上耦射
註曰作使也
司射反位上耦出次西面揖進上射在左並行當階北
面揖及階揖上射先升三等下射從之中等
註曰上射在左便射位也中猶間也○疏曰鄉射
亦云上射在左不云便射位者彼東面位上射
在北故在左不取便射位之義此次北西面位上
射在北居右故上射須在左以其發位並行及升
北面就物位皆言居左履物南面上射乃在右故云
上射在左便射位也
上射升堂少左下射升上射揖並行
註曰並併也併東行
皆當其物北面揖及物揖皆左足履物還視侯中合足
而俟
註曰視侯中各視其侯之中大夫耦則視參中參中
十四尺士耦則視干中干中十尺
司馬正適次袒决遂執弓右挾之出升自西階適下物
立於物間左執弣右執簫南揚弓命去侯
註曰司馬正政官之屬簫弓末揚弓者執下末揚
猶舉也適下物由上射後東過也命去侯者將射當
獲也鄉射禮曰西南面立於物間○疏曰按天子有
大司馬卿一人小司馬中大夫二人此雖諸侯禮亦
應有小司馬號為司馬正也
負侯皆許諾以宫趨直西及乏南又諾以商至乏聲止
註曰宫為君商為臣其聲和相生也鄉射記曰獲者
執旌許諾○疏曰宫數八十一商數七十二彈宫則
商應故云聲和也
授獲者退立于西方獲者興共而俟
註曰大侯服不氏負侯徒一人居乏相代而獲參侯
干侯徒負侯居乏不相代鄉射禮曰獲者執旌許諾
聲不絶以至於乏坐東面偃旌興而俟
司馬正出於下射之南還其後降自西階遂適次釋
弓說决拾襲反位
註曰拾遂也鄉射禮曰司馬反位立于司射之南
司射進與司馬正交于階前相左由堂下西階之東
北面視上射命曰毋射獲毋獵獲上射揖司射退反
位
註曰射獲矢中乏也從旁為獵
乃射上射既發挾矢而後下射射拾發以將乘矢
註曰拾更也將行也
獲者坐而獲
註曰坐言獲也
舉旌以宫偃旌以商
註曰等言獲也
獲而未釋獲
註曰但言獲未釋獲
卒射右挾之北面揖揖如升射
註曰右挾之右手挾弦
上射降三等下射少右從之中等並行上射於左與升
射者相左交于階前相揖適次釋弓說决拾襲反位
註曰上射於左由下射階上少右乃降待之言襲者
凡射皆袒○疏曰云上射降三等者諸侯階有七等
言三等者欲明下射中等是降一等之上下下射過向西
畔由右故上射至地待之乃得二人並行上射于
左也
三耦卒射亦如之
司射去扑倚於階西適阼階下北面告于公曰三耦卒
射反搢扑反位
司馬正袒决遂執弓右挾之出與司射交于階前相
左
註曰出出於次也袒時亦適次○疏曰凡袒襲皆於
隠處鄉射無次司馬適堂西袒執弓矢不在位此大
射有次明入次袒不在位可知
升自西階自右物之後立於物間西南面揖弓命取矢
註曰揖推之
負侯許諾如初去侯皆執旌以負其侯而俟
註曰俟小臣取矢以旌指教之
司馬正降自西階北面命設楅
註曰此出于下射之南還其後而降之
小臣師設楅司馬正東面以弓為畢
註曰畢所以教助執事者鄉射記曰乃設楅于中庭
南當洗東肆
既設楅司馬正適次釋弓說决拾襲反位小臣坐委矢
于楅北括司馬師坐乘之
註曰乘四數之
若矢不備則司馬正又袒執弓升命取矢如初曰取
矢不索乃復求矢加于楅卒司馬正進坐左右撫之興
反位
註曰左右撫分上下射此坐皆北面
司射適西階西倚扑升自西階東面請射于公
註曰倚扑者將即君前不敢佩刑器也升堂者欲諸
公卿大夫辯聞也
公許遂適西階上命賓御于公諸公卿則以耦告于上
大夫則降即位而後告
註曰告諸公卿於堂上尊之也
司射自西階上北面告于大夫曰請降司射先降搢扑
反位大夫從之降適次立于三耦之南西面北上
註曰適次由次前而北西面立○疏曰上云司射
等適次謂入次中此適次者大夫降自西階東
行適次所過向堂東西面立因過次為適次非
入次也
司射東面于大夫之西北耦大夫與大夫命上射曰某
御於子命下射曰子與某子射卒遂比衆耦
註曰衆耦士也
衆耦立于大夫之南西面北上若有士與大夫為耦則
以大夫之耦為上
註曰為上居羣士之土
命大夫之耦曰子與某子射告於大夫曰某御於子
註曰士雖為上射其辭猶尊大夫
命衆耦如命三耦之辭諸公卿皆未降
註曰言未降者見其志在射
遂命三耦各與其耦拾取矢皆袒决遂執弓右挾之
註曰此命入次之事也司射既命而反位不言之者
上射出當作取矢事未訖○疏曰司射命訖當反
位不言者以其三耦入次出乃當作取矢待作取
矢即是事未訖故不言反位也仍未知令入次之
後未出之間且在西方位且在階下位二者雖無
文以事緩急言之三耦入次出則作之宜在階下
於義可也
一耦出西面揖當楅北面揖及楅揖
註曰三耦同入次其出也一上射出西面立司射作
之乃揖行也當楅楅正南之東西
上射東面下射西面上射揖進坐横弓卻手自弓下
取一个兼諸弣興順羽且左還毋周反面揖
註曰横弓者南□弓也卻手自弓下取矢者以左手
在弓表右手從裏取之便也兼并也并矢於弣當
順羽既又當執弦順羽者手放而下備不整理也左
還反其位母周右還而反東面也君在阼還周則下
射將背之○疏曰上射左還已還背君而據下射
而言者上射去君遠故據下射而言以其下射若又
還周為背君若左還向東覆即右還西面是不背君
周即背故也
下射進坐横弓覆手自弓上取一个兼諸弣興順羽
且左還毋周反面揖
註曰横弓亦南踣弓也人東西向以南北為横覆手
自弓上取矢以左手在弓裏右手從表取之便也
既拾取矢梱之
註曰梱等之也
兼挾乘矢皆内還南面揖
註曰内還者上射左下射右不皆右還亦以君在阼
嫌下射故左還而背之也上以陽為内下以陰為内
因其宜可也
適楅南皆左還北面揖搢三挾一个
註曰楅南鄉當楅之位也
揖以耦左還上射於左
註曰以猶與也言以者耦之事成於此意相人耦也
上射轉居左便其反位也上射少北乃東面
疏曰云上射轉居左便其反位也者位在次北西面
是以上射居左至次北右還西面便也
退者與進者相左相揖還退釋弓矢于次說决拾襲反位
二耦拾取矢亦如之後者遂取誘射之矢兼乘矢而取
之以授有司于次中皆襲反位
註曰有司納射器因留主授受之
司射作射如初一耦揖升如初司馬命去侯負侯許
諾如初司馬降釋弓反位司射猶挾一个去扑與司馬
交于階前適阼階下北面請釋獲于公公許反搢朴遂命
釋獲者設中以弓為畢北面
註曰北面立于所設中之南當視之也鄉射禮曰設
中南當楅西當西序
太史釋獲小臣師執中先首坐設之東面退太史實八
算于中横委其餘于中西興共而俟
註曰先猶前也命大史而小臣師設之國君官多也
小臣私退反東堂下位鄉射記曰横委其餘于中西南
末○疏曰鄉射臣禮官少釋獲者自執中設之尚使
人執算況國君官多大史不自執中豈得自執算
眀亦使人執之
司射西面命曰中離維綱揚觸梱復公則釋獲衆則不
與
註曰離猶過也獵也侯有上下綱其邪制躬舌之
角者為維或曰維當為絹絹綱耳揚觸者謂矢中
他物揚而觸侯也梱復謂矢至侯不著而還復復
反也公則釋獲優君也衆當中鵠而著○疏曰離
維綱離猶過也獵也謂矢過獵因著維與綱也維
者謂上躬上舌下躬下舌兩頭皆有角以小繩綴
角而繫之於綱綱者上綱下綱皆出舌八尺亦用
繩為之所以繫侯於植者然則綱與維皆用繩為
之故矢或離綱或離維也或曰維當為絹絹耳者
鄭更為一義謂非是綴角之繩乃止下綱之耳
也
唯公所中中三侯皆獲
註曰值中一侯則釋獲
釋獲者命小史小史命獲者
註曰傳告服不使知此司射所命
司射遂進由堂下北面上視上射命曰不貫不釋上射
揖司射退反位
註曰貫猶中也射不中鵠不釋算
釋獲者坐取中之八算改實八算
註曰執所取算
乃射若中則釋獲者每一个釋一算上射於右下射於
左若有餘算則反委之
註曰委餘算禮貴異
又取中之八算改實八算于中興執而俟三耦卒射
賓降取弓矢于堂西
註曰不敢與君並俟告取之以升俟君事畢
疏曰君得告乃取弓矢賓不敢與君並俟告也然此
但取之以俟不即袒决遂者去射時遠故不即袒
諸公卿則適次繼三耦以南
註曰言繼三耦明在大夫北
公將射則司馬師命負侯皆執其旌以負其侯而俟
註曰君尊若始焉
司馬師反位隸僕人埽侯道
註曰新之
司射去扑適阼階下告射於公公許適西階東告于
賓
註曰告當射也
遂搢扑反位小射正一人取公之决拾于東坫上一小
射正授弓拂弓皆以俟於東堂
註曰授弓當授大射正拂弓去塵○疏曰大射正一
人為上司射次之司射或謂之小射正但大射正與
司射各一人小射正不止一人此既云小射正一人
又云一小射正則小射正二人也
公將射則賓降適堂西袒决遂執弓搢三挾一个升自
西階先待於物北北一笴東面立
註曰不敢與君併笴矢幹東面立鄉君也○疏曰前
文賓降無升堂之文但文不具其實即升矣是以
此文云賓降
司馬升命去侯如初還右乃降釋弓反位
註曰還右還君之右也猶出下射之南還其後也
公就物小射正奉决拾以笥大射正執弓皆以從於物
註曰笥萑葦器大射正舍司正親其職
小射正坐奠笥於物南遂拂以巾取决興贊設决朱極
三
註曰極猶放也所以韜指利放弦也以朱韋為之三
者食指將指無名指無極放弦契於此指多則痛小
指短不用
小臣正贊袒公袒朱襦卒袒小臣正退俟於東堂小射
正又坐取拾興贊設拾以笥退奠於坫上復位
註曰既袒乃設拾拾當以韛𥜗上
大射正執弓以袂順左右隈上再下壹左執弣右執簫
以授公公親揉之
註曰順放之也隈弓淵也揉宛之觀其安危也
小臣師以巾内拂矢而授矢于公稍屬
註曰内拂恐塵及君也稍屬不搢矢
大射正立于公後以矢行告于公
註曰若不中使君當知而改其度
下曰留上曰揚左右曰方
註曰留不至也揚過去也方出旁也
公既發大射正受弓而俟拾發以將乘矢
註曰公下射也而先發不留尊也
公卒射小臣師以巾退反位大射正受弓
註曰受弓以授有司於東堂
小射正以笥受决拾退奠于坫上復位大射正退反司
正之位小臣正贊襲公還而後賓降釋弓于堂西反位
于階西東面
註曰階西東面賓降位
公即席司正以命升賓賓升復筵而后卿大夫繼射
諸公卿取弓矢于次中袒决遂執弓搢三挾一个出西
面揖揖如三耦升射卒射降如三耦適次釋弓說决拾
襲反位衆皆繼射釋獲皆如初
註曰諸公卿言取弓矢衆言釋獲互言也
卒射釋獲者遂以所執餘獲適阼階下北面告於公曰
左右卒射
楊氏曰此後注多與鄉射同更不重出其不同者著
之
反位坐委餘獲于中西興共而俟
司馬袒執弓升命取矢如初負侯許諾以旌負侯如初
司馬降釋弓如初小臣委矢于楅如初
註曰司馬司馬正於是司馬師亦坐乘矢
賓諸公卿大夫之矢皆異束之以茅卒正坐左右撫之
進束反位
註曰異束大夫矢尊殊之也正司馬正也進前也又
言束整結之示親也○疏曰公卿皆異束但大夫或
與士耦則士矢不束大夫束之故特言大夫尊殊之
也
賓之矢則以授矢人于西堂下
註曰是言矢人則納射器之有司各以其器名官職
不言君矢小臣以授矢人于東堂下可知
司馬釋弓反位而后卿大夫升就席
註曰此言其升前小臣委矢于楅○疏曰據上文則
升席當在司馬釋弓之後小臣委矢之前故注言其
次苐也
司射適階西釋弓去扑襲進由中東立于中南北面視算
釋獲者東面於中西坐先數右獲二算為純一純以取實于
左手十純則縮而委之每委異之有餘純則横諸下一
算為竒竒則又縮諸純下興自前適左東面坐坐兼歛
算實于左手一純以委十則異之其餘如右獲司射
復位釋獲者遂進取賢獲執之由阼階下北面告于公
若右勝則曰右賢於左若左勝則曰左賢於右以純數
告若有竒者亦曰竒若左右鈞則左右各執一算以告
曰左右鈞還復位坐兼歛算實八算于中委其餘于
中西興共而俟
司射命設豐司宫士奉豐由西階升北面坐設于西楹
西降復位勝者之弟子洗觶升酌散南面坐奠于豐
上降反位
註曰弟子其少者也不授者射爵猶罰爵略之○
疏曰按獻酬之爵皆手授也罰爵不手授此飲射爵
亦不手授故云猶罰爵略之也若然士以下飲罰爵
者取於豐大夫已上皆手授尊之其三耦之内雖大
夫亦取於豐者以其作三耦與衆耦同事不復殊
之
司射袒執弓挾一个搢朴東面于三耦之西命三耦
及衆射者勝者皆袒决遂執張弓
註曰執張弓言能用之也
不勝者皆襲說决拾卻左手右加弛弓於其上遂以執
弣
註曰固襲說决拾矣復言之者起勝者也不勝者執
弛弓言不能用之也兩手執弣無所挾也
司射先反位
註曰居前俟所命入次而來飲
三耦及衆射者皆升飲射爵于西階上
註曰不勝之黨無不飲○疏曰大射者所以擇
士以助祭今若罰爵在於不勝之黨雖數中亦
受罰及其助祭雖飲射爵亦得助祭但在勝黨
雖不飲罰爵若不數中亦不得助祭以其飲罰
據一黨而言其助祭取一身之義義故不
同也
小射正作升飲射爵者如作射一耦出揖如升射及階
勝者先升升堂少右不勝者進北面坐取豐上之觶興
少退立卒觶進坐奠於豐下興揖
註曰右手執觶左手執弓
不勝者先降
註曰後升先降略之不由次也降而少右復並行
與升飲者相左交于階前相揖適次釋弓襲反位僕
人師繼酌射爵取觶實之反奠於豐上退俟于序端
註曰僕人師酌者君使之代弟子也自此以下辯為
之酌
升飲者如初三耦卒飲
若賓諸公卿大夫不勝則不降不執弓耦不升
註曰此耦謂士也諸公卿或闕士為之耦者不升其
諸公卿大夫相為耦者不降席重恥尊也
僕人師洗升實觶以授賓諸公卿大夫受禪於席以降
適西階上北面立飲卒觶授執爵者反就席
註曰雖尊亦西階上立飲不可以己尊枉正罰也授
爵而不奠豐尊大夫也
若飲公則侍射者降洗角觶升酌散降拜
註曰侍射賓也飲君則不敢以為罰從致爵之禮也
公降一等小臣正辭賓升再拜稽首公答再拜賓坐祭
卒爵再拜稽首公答再拜賓降洗象觶升酌膳以致下
拜小臣正辭升再拜稽首公答再拜公卒觶賓進受觶
降洗散觶升實散下拜小臣正辭升再拜稽首公答再
拜
註曰賓復酌自飲者夾爵也但如致爵則無以異於
燕也夾爵亦所以恥公也所謂若飲君燕則夾爵
賓坐不祭卒觶降奠于篚階西東面立
註曰不祭象射爵
擯者以命升賓賓升就席
註曰擯者司正也
若諸公卿大夫之耦不勝則亦執弛弓特升飲
註曰此耦亦謂士也特猶獨也以尊與卑為耦而又
不勝使之獨飲若無倫匹孤賤也
衆皆繼飲射爵如三耦射爵辯乃徹豐與觶
司宫尊侯于服不之東北兩獻酒東面南上皆加勺設
洗於尊西北篚在南東肆實一散于篚
註曰為大侯獲者設尊也言尊侯者獲者之功由侯
也不於初設之者不敢必君射也君不射則不獻大
侯之獲者散爵名容五升
司馬正洗散遂實爵獻服不
註曰言服不者著其官尊大侯也服不司馬之屬掌
教猛獸而教擾之者洗酌皆西面
服不侯西北三步北面拜受爵
註曰近其所為獻○疏曰服不得獻由侯所為故
不近乏而近侯
司馬正西面拜送爵反位
註曰不俟卒爵略賤也此終言之獻服不之徒乃反
位○疏曰服不祭侯而後卒爵今司馬反位在
未祭侯之前是略賤也但大侯尊服不與一徒
共在獲所雖不俟卒爵然亦必兼獻其徒而後
始反位
宰夫有司薦庶子設折爼
註曰宰夫有司宰夫之吏也鄉射記曰獲者之爼折
脊脅肺
卒錯獲者適右个薦爼從之
註曰不言服不言獲者國君大侯服不負侯其徒居
乏待獲變其文容二人也司馬正皆獻之薦爼已錯
乃適右个明此獻己已歸功於侯也適右个由侯内
鄉射記曰東方謂之右个
獲者左執爵右祭薦爼二手祭酒
註曰祭爼不奠爵不備禮也二手祭酒者獲者南面
於爼此當為侯祭於豆間爵反注為一手不能正也
此薦爼之設如於北面人焉天子祝侯曰維若寧侯
無或若女不寧侯不屬於王所故抗而射女疆飲疆
食貽女曾孫諸侯百福諸侯以下祝辭未聞
適左个祭如右个中亦如之卒祭左个之西北三步東
面
註曰此鄉受獻之位也不北面者嫌為侯卒爵
設薦爼立卒爵
註曰不言不拜既爵司馬正已反位不拜可知也鄉
射禮曰獲者薦右東面立飲
司馬師受虚爵洗獻隸僕人與巾車獲者皆如大侯之
禮
註曰隸僕人埽侯道巾車張大侯及參侯干侯之獲
者其受獻之禮如服不也隸僕人巾車於服不之位
受之功成於大侯也不言量人者此自後以及先可
知
卒司馬師受虚爵奠于篚
註曰獲者之篚
獲者皆執其薦庶子執爼從之設于乏少南
註曰少南為復射妨旌也隸僕人巾車量人自服不
而南
服不復負侯而俟
司射適階西去扑適堂西釋弓說决拾襲適洗洗觚升
實之降獻釋獲者于其位少南
註曰獻釋獲者與獲者異文武不同也去扑者扑不
升堂也少南辟中
薦脯醢折爼皆有祭
註曰爼與服不同惟祭一為異
釋獲者薦右東面拜受爵司射北面拜送爵釋獲者
就其薦坐左執爵右祭脯醢興取肺坐祭遂祭酒
註曰祭爼不奠爵亦賤不備禮
興司射之西北面立卒爵不拜既爵司射受虚爵奠于
篚釋獲者少西辟薦反位
司射適堂西袒决遂取弓挾一个適階西搢扑以反位
註曰為將復射
司射倚扑于階西適阼階下北面請射于公如初
註曰不升堂賓諸公卿大夫既射矣聞之可知
反搢扑適次命三耦皆袒决遂執弓序出取矢
註曰嚮言拾是言序互言耳
司射先反位
註曰言先先三耦也司射既命三耦以入次之事即
反位三耦入次袒决遂執弓挾矢乃出反次外西面
位
三耦拾取矢如初小射正作取矢如初
註曰小射正司射之佐作取矢禮殺代之
三耦既拾取矢諸公卿大夫皆降如初位與耦入於次
皆袒决遂執弓皆進當楅進坐說矢束上射東面下射
西面拾取矢如三耦
註曰凡繼射命耦而已不作射不作取矢從初○
疏曰言凡繼射命耦者前三耦卒射後大夫降至三
耦之南西面北上司射東面于大夫西北耦大夫與
大夫命上射曰某御於子命下射曰子與某子射卒
遂比衆耦云云至公即席後賓升階復位還筵而後
卿大夫繼射後衆皆繼射釋獲皆如初注云諸公卿
言取弓矢衆言釋獲互言也既司射注司射所作唯
上耦是此文小射正但作三耦拾取矢公以下亦無
作拾文故曰不作取矢從初從三耦法也
若士與大夫為耦士東面大夫西面大夫進坐說矢束
退反位
註曰說矢束自同於三耦謙也
耦揖進坐兼取乘矢興順羽且左還毋周反面揖
註曰兼取乘矢不敢與大夫拾
大夫進坐亦兼取乘矢如其耦北面搢三挾一个揖進
大夫與其耦皆適次釋弓說決拾襲反位諸公卿升就
席
註曰大夫反位諸公卿乃升就席大夫與已上下位
註曰公卿乃上大夫雖取矢在前猶待下大夫
衆射者繼拾取矢皆如三耦遂入于次釋弓矢說决拾
襲反位
司射猶挾一个以作射如初一耦揖升如初司馬升命
去侯負侯許諾司馬降釋弓反位司射與司馬交于階
前倚扑于階西適阼階下北面請以樂于公公許
註曰請奏樂以為節也始射獲而未釋獲復釋獲復
用樂行之君子之於事也始取苟能中課有功終用
成法教化之漸也射用應樂為難孔子曰射者何以
聽循聲而發發而不失正鵠者其惟賢者乎
司射反搢扑東面命樂正曰命用樂
註曰言君有命用樂射也樂正在工南北面
樂正曰諾司射遂適堂下北面視上射命曰不鼓不釋
註曰不與鼓節相應不釋算也鼓亦樂之節學記曰
鼓無當於五聲五聲不得不和凡射之鼓節授壺其
存者也周禮射節天子九諸侯七卿大夫以下五
上射揖司射退反位樂正命大師曰奏貍首間若一
註曰樂正西面受命左還東面命大師以大射之樂
章使奏之也貍首逸詩曾孫也貍之言不來也其詩
有射諸侯首不朝者之言因以名篇后世失之謂之
曾孫曾孫者其章頭也射義所載詩曰曾孫侯氏是
也以為諸侯射節者采其既有弧矢之威又言小大
莫處御於君所以燕以射則燕則譽有樂以時會君
事之志也間若一者調其聲之疏數重節○疏曰重
節謂必疏數如一者重此樂節故也
大師不興許諾樂正反位奏貍首以射三耦卒射賓待
于物如初公樂作而后就物稍屬不以樂志其他如初
儀
註曰不以樂志君之射儀遲速從心其發不必應樂
辟不敏也志意所擬度也春秋傳曰吾志其目
卒射如初賓就席諸公卿大夫衆射者皆繼射釋獲如
初卒射降反位釋獲者執餘獲進告左右卒射如初
司馬升命取矢負侯許諾司馬降釋弓反位小臣委矢
司馬師乘之皆如初司射釋弓視算如初釋獲者以賢
獲與鈞告如初復位
司射命設豐實觶如初遂命勝者執張弓不勝者執弛
弓升飲如初卒退豐與觶如初
司射猶袒决遂左執弓右執一个兼諸弦面鏃適次命
拾取矢如初
註曰側持弦矢曰執面猶尚也兼矢於弦尚鏃將止
變於射也
司射反位三耦及諸公卿大夫衆射者皆袒决遂以拾
取矢如初矢不挾兼諸弦面鏃退適次皆授有司弓矢
襲反位
註曰不挾亦謂執之如司射
卿大夫升就席
司射適次釋弓說决拾去朴襲反位司馬正命退楅解
綱小臣師退楅巾車量人解左下綱司馬師命獲者以
旌與薦俎退
註曰解猶釋也
司射命釋獲者退中與算而俟
註曰諸所退射器皆俟備君復射釋獲者亦退其薦
俎
公又舉奠觶唯公所賜若賓若長以族于西階上如初
大夫卒受者以虚觶降奠于篚反位
司馬正升自西階東楹之東北面告于公請徹俎
公許
註曰射事既畢禮殺人倦宜徹俎燕坐
遂適西階上北面告于賓賓北面取俎以出諸公卿
取俎如賓禮遂出授從者于門外大夫降復位
註曰大夫雖無俎以賓及公卿皆送俎不可獨立于
堂故降復位云門東北面位者謂初小臣納卿大夫
門東北面位
庶子正徹公俎降自阼階以東
註曰降自阼階若親徹也以東去藏
賓諸公卿皆入門東面北上
註曰諸公卿不入門而右以將燕亦因從賓
司正升賓賓諸公卿大夫皆說屨升就席公以賓及卿
大夫皆坐乃安
註曰曏命以我安臣於君尚猶踧踖至此乃敢安
羞庶羞
註曰羞進也庶衆也所進衆羞謂&KR0871;肝膋狗胾醢也
或有炮鼈膾鯉雉兔鶉鴽
大夫祭薦
註曰燕乃祭薦不敢於盛成禮
司正升受命皆命公曰衆無不醉賓及諸公卿大夫皆
興對曰諾敢不醉皆反位坐
註曰皆命者命賓命諸公命卿大夫皆鄉其位也興
對必降席敬也司正退立西序端
主人洗酌獻士于西階上士長升拜受觶主人拜送
註曰獻士用觶士賤也
士坐祭立飲不拜既爵其他不拜坐祭立飲
註曰其他謂衆士也升不拜受爵
乃薦司正與射人于觶南北面東上司正為上
註曰司正射人士也以齒受獻既乃薦之也司正大
射正也射人小射正略其佐
辯獻士士既獻者立于東方西面北上乃薦士
註曰士既獻易位者以卿大夫在堂臣位尊東也畢
獻薦之略賤
祝史小臣師亦就其位而薦之
註曰亦者亦士也辯獻乃薦也祝史門東北面東上
主人就士旅食之尊而獻之旅食不拜受爵坐祭立飲
註曰主人既酌西面士旅食北面受之不洗者於賤
略之也
主人執虚爵奠于篚復位
賓降洗升媵觶于公酌散下拜公降一等小臣正辭賓
升再拜稽首公答再拜
註曰賓受公賜多矣禮將終宜勸公序厚意也
賓坐祭卒爵再拜稽首公答再拜賓降洗象觚升酌膳
坐奠于薦南降拜小臣正辭賓升成拜公答拜賓反位
註曰反位反席也此觚當為觶
公坐取賓所媵觚興唯公所賜受者如初受酬之禮降
更爵洗升酌膳下再拜稽首小臣正辭升成拜公答拜
乃就席坐行之
註曰坐行之若今坐相勸酒
有執爵者
註曰士有盥升主酌授之
唯受于公者拜
註曰公所賜者拜其餘則否
司正命執爵者爵辯卒受者興以酬士
註曰欲令惠均
大夫卒受者以爵興西階上酬士士升大夫奠爵拜士
答拜
註曰興酬士者士立堂下與上坐者異
大夫立卒爵不拜實之士拜受大夫拜送士旅于西階
上辯
註曰祝史小臣師旅食皆及焉
士族酌
註曰旅序也士以次自酌相酬無執爵者
若命曰復射則不獻庶子
註曰獻庶子則正禮畢後無事
司射命射唯欲
註曰司射命賓及諸公卿大夫射欲者則射不欲者
則止可否之事從人心也
卿大夫皆降再拜稽首公答拜
註曰拜君樂與臣下執事無已不言賓賓從羣臣禮
在上
壹發中三侯皆獲
註曰其功一也而和者亦多尚歡樂也矢揚觸或有
參中者
主人洗升自西階獻庶子于阼階上如獻士之禮辯獻
降洗遂獻左右正與内小臣皆於阼階上如獻庶子之
禮
註曰庶子既掌正六牲之體又正舞位授舞器與膳
宰樂正聮事又掌國子戒令教治世子之官也左右
正謂樂正僕人正也位在中庭之左右小樂正在頌
磬之北右也工在西即北面工遷於東則東面大樂
正在笙磬之北左也工在西則西面工遷於東則北
面僕人正相大師工升堂與其師士降立於小樂正
之北北上工遷於東則陪其工後國君無故不釋縣
二正君之近官也内小臣奄人掌君陰事陰令后夫
人之官也獻三官於阼階别内外臣也同獻更洗以
時事不聮也獻正下及内小臣則磬人鐘人鑮人鼓
人僕人師僕人士盡獻可知也庶子内小臣位在小
臣師之東少退西上
無算爵
註曰算數也爵行無次數唯意所勸醉而止
士也有執膳爵者有執散爵者執膳爵者酌以進公公
不拜受執散爵者酌以之公命所賜所賜者興受爵降
席下奠爵再拜稽首公答再拜
註曰席下席西
受賜爵者以爵就席坐公卒爵然後飲
註曰酬之禮爵代舉今即並行嫌不代也並行猶代
者明勸惠從尊者來○疏曰凡行酬之法轉爵遞飲
今膳散兩有宜得即飲猶待公卒爵乃飲猶代飲然
明惠從公來
執膳爵者受公爵酌反奠之
註曰燕之歡在飲酒成其意也
受賜者興授執散爵者執散爵者乃酌行之
註曰與其所歡者
唯受于公者拜卒爵者興以酬士于西階上士升大夫
不拜乃飲實爵
註曰乃猶而也
士不拜受爵大夫就席士旅酌亦如之公有命徹冪則
賓及諸公卿大夫皆降西階下北面東上再拜稽首
註曰命徹冪者公意殷勤欲盡酒
公命小臣正辭公答拜大夫皆辟升反位
註曰升不成拜於將醉正臣禮
士終旅於上如初
註曰卿大夫降而爵止於其反席卒之
無算樂
註曰升歌間合無次數唯意所樂
賓則庶子執燭於阼階上司宫執燭於西階上甸人執
大燭於庭閽人為燭於門外
註曰宵夜也燭燋也甸人掌共薪蒸者庭大燭為其
位廣也為作也作燭候賓出
賓醉北面坐取其薦脯以降
註曰取脯重得君之賜
奏陔
註曰陔夏樂章也其歌頌類也以鐘鼔奏之其篇今
亡
賓所執脯以賜鐘人于門内霤遂出
註曰必賜鐘人鐘人以鐘鼔奏陔夏賜之脯明雖醉
志禮不忘樂
卿大夫皆出
註曰從賓出
公不送
註曰臣也與之安燕交歡嫌亢禮也
公入驁
註曰驁夏亦樂章也以鐘鼓奏之其詩今亡此公出
而言入者射宫在郊以將還為入燕不驁者於路寢
無出入也
註曰天子射在虞庠周之少學在西郊按鄉射記於
郊則閭中鄭云諸侯大學在郊是諸侯大射所故言
入者射宫在郊以將還為入也
儀禮述註卷七
