儀禮述註卷十五
安溪李光坡撰
特牲饋食禮第十五
鄭目錄云諸侯之士祭祖禰非天子之士○疏
曰曲禮曰大夫以索牛士以羊豕彼天子大夫
士此儀禮特牲少牢諸侯大夫士也經直云適
其皇祖某子不云考鄭云祖禰者祭法云適士
二廟官師一廟官師謂中下之士祖禰共廟亦
兼祭祖故祖禰俱言也若祭無問一廟二廟皆
先祭祖後祭禰祭無問尊卑廟數多少皆同日
而祭畢以此及少牢惟筮一日明不别日祭也
特牲饋食之禮○不諏日
註曰祭祀自孰始曰饋食饋食者食道也諏謀也士
賤職䙝時至事暇可以祭則筮其日矣不如少牢大
夫先與有司于廟門諏丁巳之日○疏曰云自孰始
者天子諸侯饋孰已前仍有灌鬯朝踐饋獻之事也
及筮日主人冠端玄即位于門外西面
註曰冠端玄玄冠玄端下言玄者玄冠有不玄端者
門謂廟門○疏曰不玄端則朝服一冠冠兩服也
子姓兄弟如主人之服立于主人之南西面北上
註曰所祭者之子孫言子姓者子之所生小宗祭而
兄弟皆來與焉宗子祭則族人皆侍○疏曰姓之言
生也小宗謂繼禰者五世則遷宗子謂繼别為大宗
者若據小宗有服者若據大宗兼有絶服者也
有司羣執事如兄弟服東面北上
註曰士之屬吏也
席于門中闃西閾外
註曰為筮人設之也
筮人取筮于西塾執之東面受命于主人
註曰筮人官名也筮問也取其所用問神明者謂蓍
也○疏曰凢卜筮實問于鬼神謂卜用龜龜知生數
一二三四五之神筮用蓍蓍知成數七八九六之神
宰自主人之左贊命命曰孝孫某筮來日某諏此某事
適其皇祖某子尚饗
註曰宰羣吏之長自由也贊佐也達也贊命由左者
為神求變也士祭曰歲事此言某事又不言妃者容
大祥之後禫月之吉祭皇君也言君祖者尊之也某
子者祖宗也伯子仲子也尚庶幾也
筮者許諾還即席西面坐卦者在左卒筮寫卦筮者執
以示宗人
註曰士之筮者坐蓍短由便卦者主人畫地識爻爻
備以方寫之○疏曰牢禮立筮三正記云天子蓍長
九尺諸侯七大夫五士三
主人受視反之
註曰反還
筮者還東面長占卒告于主人占曰吉
註曰長占以其年之長幼旅占之
若不吉則筮遠日如初儀
註曰遠日旬之外日○疏曰曲禮云旬之内曰近某
日旬之外曰遠某日吉禮先近日假令孟月先于孟
月上旬内筮不吉乃用中旬之内更筮不吉更于下
旬内筮不吉即止大夫以上先于前月下旬筮來月
之上旬不吉又于上旬筮中旬不吉又于中旬筮下
旬又不吉即止今云旬之外日者謂上旬不吉更于
上旬外筮中旬非如大夫以上旬前為旬外也○張子
曰祭之筮日若再不吉則止諏日而祭更不筮據儀
禮唯有筮遠日之文不云三筮筮日之禮只是二筮
先筮近日後筮遠日不從則直諏用下旬遠日蓋亦
足以致于鬼神之意矣
宗人告事畢
前期三日之朝筮尸如求日之儀命筮曰孝孫某諏此
某事適其皇祖某子筮某之某為尸尚饗
註曰三日者容宿賓視濯也某之某者字尸父而名
尸連言其親庶幾其憑依之也大夫士以孫之倫為
尸○疏曰云字尸父者曲禮為人子者祭祀不為尸
注尸卜筮無父者然則卒不稱名故知是字對父故
為名大夫士以孫之倫為尸皆取無爵者無問成人
與幼皆得為之曾子問曰祭成喪者必有尸尸必以
孫孫幼則使人抱之是也若天子諸侯雖用孫之倫
取卿大夫有爵者為之故鳬鷖詩祭尸之等皆言公
尸
乃宿尸
註曰宿讀為肅肅進也進之者使知祭日當來○疏
曰乃緩辭則與筮尸别日矣
主人立于尸外門外子姓兄弟立于主人之後北面東
上
註曰不東面者來不為賓客子姓立于主人之後上
當其後○疏曰尸者父象也主人有子道故北面子
姓兄弟北面陪主人後東頭為上者不得過主人故
為上者當主人之後也
尸如主人服出門左西面
註曰不敢南面當尊
主人辟皆東面北上
註曰順尸
主人再拜尸答拜
註曰主人先拜尊尸
宗人擯辭如初卒曰筮子為某尸占曰吉敢宿
註曰宗人擯者釋主人之辭如初者如宰贊命筮尸
之辭卒曰者著其辭所易也
祝許諾致命
註曰受宗人辭許之傳命于尸始宗人祝北面至於
傳命皆西面受命東面釋之
尸許諾主人再拜稽首
註曰其許亦宗人受于祝而告主人
尸入主人退
註曰相揖而去尸不拜送尸尊○疏曰知有相揖者
約少牢云尸送揖不拜也但彼有送文大夫尊也
宿賓
註曰宿尸與宿賓中無厥明之文則二者同日明矣
賓如主人服出門左西面再拜主人東面荅再拜宗人
擯曰某薦歲事吾子將涖之敢宿
註曰薦進也涖臨也言吾子將臨之知賓在有司中
今特肅之尊賓耳○疏曰此宿屬吏内一人為備三
獻賓之事也知賓在有司中者以上無戒文今宿之
云吾子將涖之明知賓在有司内可知按前文有司
羣執事如兄弟服東面北上鄭云士之屬吏此云賓
在有司内則賓是士之屬吏可知特宿之者將使為
賓也
賓曰某敢不敬從主人再拜賓答拜主人退賓拜送
厥明夕陳鼎于門外北面北上有鼏
註曰厥其也宿賓之明日夕門外北面當門也
棜在其南南順實獸于其上東首
註曰順猶從也棜之制如今大木轝矣上有四周下
無足獸腊也
牲在其西北首東足
註曰其西棜西也東足者尚右也牲不用棜以其生
設洗于阼階東南壺禁在東序豆籩鉶在東房南上几
席兩敦在西堂
註曰東房房中之東當夾北西堂西夾之前近南耳
○疏曰大夫士直有東房西室若言房則東房矣今
此經特言東房明房内近東邊故云東房也夾室半
以南為之以壁外相望則當夾北也夾室在房近南
東故云房中之東當夾北也西堂者按爾雅註夾室
前堂謂之廂此在西堂在西廂故云西夾之前近南
也
主人及子姓兄弟即位于門東如初
註曰初筮位也
賓及衆賓即位于門西東面北上
註曰不蒙如初者以宰在而宗人祝不在○疏曰宰
前筮時在門東贊主人辭今在門西同行
宗人祝立于賓西北東面南上
註曰事彌至位彌異宗人祝于祭宜近廟
王人再拜賓答再拜三拜衆賓衆賓答再拜
註曰衆賓再拜者士賤旅之得備禮也○疏曰有司
徹主人三拜衆賓皆答一拜卿大夫尊賓賤純臣經
云皆答一拜明人人從上至下皆一一獨答拜以其
純故也所以不再拜者避國公故也此士賓莫問多
少皆得一時再拜者以其士賤衆賓得致禮故也
主人揖入兄弟從賓及衆賓從即位于堂下如外位
註曰為親濯也
宗人升自西階視壺濯及豆籩反降東北面告濯具
註曰濯溉也不言敦鉶者省文也東北面告緣賓意
欲聞也言濯具不言潔以有几席○疏曰几席不洗
者告具而已
賓出主人出皆復外位
註曰為視牲也
宗人視牲告充饔正作豕
註曰充猶肥也饔正官名也北面以策動作豕視聲
氣○疏曰聲氣不和即是疾病不堪祭祀
宗人舉獸尾告備舉鼎鼏告潔
註曰備具
請期曰羹飪
註曰肉謂之羹飪熟也謂明日質明時而曰肉熟重
豫勞賓宗人既得期西北面告賓有司
告事畢賓出主人拜送
夙興主人服如初立于門外東方南面視側殺
註曰夙早也興起也主人服如初則其餘有不玄端
者側殺殺一牲也○疏曰有同服者有着朝服者側
猶特也
主婦視饎㸑于西堂下
註曰炊黍稷曰饎宗婦為之㸑竈也西堂下者堂之
西下也近西壁南齊坫
亨于門外東方西面北上
註曰亨煮也煮豕魚腊以鑊各一㸑詩云誰能烹魚
溉之釜鬵
羹飪實鼎陳于門外如初
註曰初視濯也
尊于戶東玄酒在西
註曰戶東室戶東玄酒在西尚之凡尊酌者在左○
疏曰左為上尊是以鄉飲酒鄉射皆玄酒在西尊酒
在東若燕禮大射唯君西尊不從此義也
實豆籩鉶陳于房中如初
註曰如初者取而實之既而反之
執事之俎陳于階間二列北上
註曰執事謂有司及兄弟二列者因其位在東西祝
主人主婦之俎亦存焉不升鼎者異于神○疏曰士
虞記祝俎陳于階間敦東彼虞不致爵故不見主人
主婦俎明此吉祭有致爵主人主婦陳于階間可知
以主婦亦是執事之人也
盛兩敦陳于西堂藉用萑几席陳于西堂如初
註曰盛黍稷者宗婦也萑細葦
尸盥匜水實于槃中簞巾在門内之右
註曰設盥水及巾尸尊不就洗又不揮門内之右象
洗在東統于門東西上凡鄉内以入為左右鄉外以
出為左右○疏曰揮振去水使手乾門右據鄉内以
入為右者
祝筵几于室中東面
註曰為神敷席也至此使祝接神○疏曰前未有使
祝之文
主婦纚笄宵衣立于房中南面
註曰主婦主人之妻雖姑存猶使之主祭祀纚笄首
服宵綺屬也此衣染之以黑其繒本名曰宵詩有素
衣朱宵記有玄宵衣凡婦人助祭者同服也内則曰
舅没則姑老冡婦所祭祀賓客每事必請于姑○疏
曰引詩者證宵引玉藻者證玄
主人及賓兄弟羣執事即位于門外如初宗人告有司
具
註曰具猶辦也
主人拜賓如初揖入即位如初
註曰初視濯也
佐食北面立于中庭
註曰佐食賓佐尸食者立于宗人之西○疏曰士虞
禮云主人及兄弟賓即位于西方如反哭位又云宗
人西階前北面註云當詔主人此特牲吉禮主人行
事阼階宗人亦在阼階南擯主人佐食北面于中庭
明在宗人之西可知
主人及祝升祝先入主人從西面于戶内
註曰祝先入接神宜在前也少牢饋食禮曰祝盥于
洗升自西階主人盥升自阼階祝先入南面
主婦盥于房中薦兩豆葵菹蝸醢醢在北
註曰主婦盥盥于内洗昏禮婦洗在北堂直室東隅
宗人遣佐食及執事盥出
註曰命之盥出當助主人及賓舉鼎
主人降及賓盥出主人在右及佐食舉牲鼎賓長在右
及執事舉魚腊鼎除鼏
註曰及與也主人在右統于東主人與佐食者尊賓
不載少牢饋食禮魚用鮒腊用麋士腊用兔○疏曰
東為右人西為左人入時左人在鼎後又盡載牲體
于俎又設俎于神坐前賓主當相對為左右以賓尊
不載牲體故使佐食對主人使賓為右人而使執事
在左而載
宗人執畢先入當阼階南面
註曰畢狀如叉蓋為其似畢星取名焉主人親舉宗
人則執畢道之既錯又以畢臨匕載備失脫也雜記
曰朼用桑長三尺畢用桑三尺刊其本與末朼畢同
材明矣今此朼用棘心則畢亦用棘心舊說云畢似
御他神物神物惡桑叉則少牢饋食及虞無叉何哉
此無叉者乃主人不親舉耳少牢大夫祭不親舉虞
喪祭也主人未執事祔練祥執事用桑叉自此純吉
用棘心叉
鼎西面錯右人抽扄委于鼎北
註曰右人謂主人及二賓既錯皆西面俟也
贊者錯俎加匕
註曰贊者執俎及匕從鼎入者其錯俎東縮加匕東
枋既則退而左人北面也
乃朼
註曰右人也尊者于事指使可矣左人載之
佐食升肵俎鼏之設于阼階西
註曰肵謂心舌之俎也郊特牲曰肵之為言敬也言
主人之所以敬尸之俎
卒載加匕于鼎
註曰卒已也已載畢亦加焉
主人升入復位俎入設于豆東魚次腊特于俎北
註曰入設俎載者腊特饌要方也凡饌必方者明食
味人之性所以正
主婦設兩敦黍稷于俎南西上及兩鉶芼設于豆南南
陳
註曰宗婦不贊敦鉶者以其少可親之芼菜也
祝洗酌奠奠于鉶南遂命佐食啟會佐食啓會卻于敦
南出立于戶西南面
註曰酌奠奠其爵觶也少牢饋食禮啓會乃奠之
主人再拜稽首祝在左
註曰稽首服之甚者祝在左當為主人釋辭于神也
祝祝曰孝孫某敢用剛鬛嘉薦普淖用薦某事于皇
祖某子尚饗
卒祝主人再拜稽首
祝迎尸于門外
註曰尸自外來代主人接之就其次而請不拜不敢
與尊者為禮周禮掌次凢祭祀張尸次
主人降立于阼階東
註曰主人不迎尸成尸尊尸所祭者之尊也祖之尸
則主人乃宗祖禰之尸則主人乃父道事神之禮廟
中而已出迎則為厭○疏曰祭統云君迎牲而不迎
尸别嫌也尸在廟門外則疑于臣在廟中則全于君
君在廟門外疑于君入廟門則全于臣全于子
尸入門左北面盥宗人授巾
註曰侍盥者執其器就之執簞者不授巾賤也宗人
授巾庭長尊少牢饋食禮曰祝先入門右尸入門左
尸至于階祝延尸尸升入祝先主人從
註曰延進在後詔侑曰延禮器謂詔侑武方者也少
牢饋食禮曰尸升自西階入祝從主人升自阼階祝
先入主人從
尸即席坐主人拜妥尸
註曰妥安坐也
尸答拜執奠祝饗主人拜如初
註曰饗勸強之也其辭取于士虞記則宜云孝孫某
圭為孝薦之饗舊說云明薦之
祝命挼祭尸左執觶右取菹㨎于醢祭于豆間
註曰命詔尸也挼祭祭神食也士虞禮古文曰祝命
佐食墮祭周禮曰既祭則藏其墮墮與挼讀同耳今
文改挼皆為綏古文此皆為挼祭也㨎醢者染于醢
○疏曰祭神食者向者陰厭厭飫神今尸祭訖當食
神餘也
佐食取黍稷肺祭授尸尸祭之祭酒啐酒告旨主人拜
尸奠觶答拜
註曰肺祭刌肺也旨美也祭酒穀味之芬芳者齊敬
共之惟恐不美告之以美達其心明神亨之
祭鉶嘗之告旨主人拜尸答拜
註曰鉶肉味之有菜和者曲禮曰客絮羹主人辭不
能烹
祝命爾敦佐食爾黍稷于席上
註曰爾近也近之便尸之食也
設大羹湆于醢北
註曰大羹湆煮肉汁也不和貴其質設之所以敬尸
也不祭不嚌大羹不為神非盛者也士虞禮曰大羹
湆自門入○疏曰公食昏禮大羹湆皆在薦右此在
左者神禮變于生人士虞禮設于鉶南在右與生人
同有不忍異于生故也云不為神者陰飫時未設尸
來始設為尸故士虞記云無尸則不挼祭無太羹湆
胾從獻
舉肺脊以授尸尸受振祭嚌之左執之
註曰肺氣之主也脊正體之貴者先食啗之所以道
食通氣
乃食食舉
註曰舉言食者明凡解體皆連肉○疏曰乃食謂食
肺云食舉謂骨體正脊
主人羞肵俎于腊北
註曰肵俎主于尸主人親羞敬也神俎不親設者貴
得賓客以神事其先○疏曰肵俎尸入乃設之故知
主于尸
尸三飯告飽祝侑主人拜
註曰三飯告飽禮一成也侑勸也或曰又勸之使又
食少牢饋食禮侑辭曰皇尸未實侑也
佐食舉幹尸受振祭嚌之佐食受加于肵俎舉獸幹魚
一亦如之
註曰幹長脅也獸腊其體數與牲同
尸實舉于菹豆
註曰為將食庶羞舉謂肺脊
佐食羞庶羞四豆設于左南上有醢
註曰庶衆也衆羞以豕肉所以為異味四豆者膮炙
胾醢南上者以膮炙為上以有醢不得䋫也○疏曰
公食大夫禮牛炙南醢牛胾西醢䋫之次也此惟一
醢不得與胾炙相對相對之法炙在南醢在北胾在
北醢在南如此見得䋫
尸又三飯告飽祝侑之如初
註曰禮再成也
舉骼及獸魚如初尸又三飯告飽祝侑之如初
註曰禮三成獸魚如初者獸骼魚一也
舉肩及獸魚如初
註曰不復飯食三三者士之禮大成也舉先正脊後
肩自上而卻下䋫而前終始之次也○疏曰先舉正
脊自上也次舉脅即卻也後舉骼即下䋫也終舉肩
即前也前者牲體之始後者牲體之終
佐食盛肵俎俎釋三个
註曰佐食取牲魚腊之餘盛于肵俎將以歸尸俎釋
三个為改饌于西北隅遺之所釋者牲腊則正脊一
骨長脅一骨及臑也魚則三頭而已个猶枚也○疏
曰案下記云尸俎右肩臂臑肫胳正脊二骨横脊長
脅二骨短脅○楊氏曰前已舉四體外今宜盛臂肫
横脊短脅故知所釋者惟此耳
舉肺脊加于肵俎反黍稷于其所
註曰尸授佐食佐食受而加之反之也肺脊初在菹
豆
主人洗角升酌酳尸
註曰酳猶衍也是獻尸也謂之酳者尸既卒食又却
頤衍養樂之不用爵者下大夫也因父子之道質而
用角角加人事略者○疏曰不用爵次當用觚而用
角者因無臣助祭父子相養之道是質云人事略得
用功少也
尸拜受主人拜送尸祭酒啐酒賓長以肝從
註曰肝肝炙也○疏曰亦當如少牢用俎鹽在右
尸左執角右取肝㨎于鹽振祭嚌之加于菹豆卒角祝
受尸角曰送爵皇尸卒爵主人拜尸答拜
註曰曰送爵者節主人拜
祝酌授尸尸以醋主人
註曰醋報也祝酌不洗尸不親酌尊尸也古文醋作
酢
主人拜受角尸拜送主人退佐食授挼祭
註曰退者進受爵反位尸將嘏主人佐食授之挼祭
亦使祭尸食也其授祭亦取黍稷肺祭
主人坐左執角受祭祭之祭酒啐酒進聽嘏
註曰聽猶待也受福曰嘏嘏長也大也待尸授之以
長大之福也
佐食摶黍授祝祝授尸尸受以菹豆執以親嘏主人
註曰獨用黍者食之主其辭則少牢饋食禮有焉○
疏曰少牢尸不親嘏者大夫尸尊又大夫禮文此親
嘏者士尸卑禮質故也
主人左執角再拜稽首受復位詩懷之實于左袂挂于
季指卒角拜尸答拜
註曰詩猶承也謂奉納之懷中季小也實于左袂挂
祛以小指者便卒角也少牢饋食禮曰興受黍坐振
祭嚌之
主人出寫嗇于房祝以籩受
註曰變黍言嗇因事託戒欲其重稼嗇嗇者農力之
成功
筵祝南面
註曰主人自房還時
主人酌獻祝祝拜受角主人拜送設菹醢俎
註曰行神惠也先獻祝以接神尊之菹醢皆主婦設
之佐食設俎○疏曰佐食接尸祝接神故先獻前獻
尸時菹醢主婦設之亞獻及致爵于主人籩豆亦皆
主婦設之則此設菹醢亦主婦可知少牢主人獻祝
佐食設俎故此亦佐食設俎可知
祝左執角祭豆興取肺坐祭嚌之興加于俎坐祭酒啐
酒以肝從祝左執角右取肝㨎于鹽振祭嚌之加于俎
卒角拜主人答拜受角酌獻佐食佐食北面拜受角
主人拜送佐食坐祭卒角拜主人答拜受角降反于篚
升入復位
疏曰獻佐食不言俎者上經云執事之俎陳于階間
二列北上鄭注執事謂有司以佐食亦在有司内者
下記有佐食俎也又下經賓長獻節注云凡獻佐食
皆無從其薦俎獻兄弟以齒設之
主婦洗爵于房酌亞獻尸
註曰亞次也次猶二主婦二獻不夾拜者士妻儀蕳
耳
尸拜受主婦北面拜送
註曰北面拜者辟内子也大夫之妻拜于主人北西
面○疏曰少牢西面拜注不北面辟人君夫人然則
士妻賤不嫌得與人君夫人同也
宗婦執兩籩戶外坐主婦受設于敦南
註曰兩籩棗栗棗在西
祝贊籩祭尸受祭之祭酒啐酒
註曰籩祭棗栗之祭也其祭之亦于豆祭
兄弟長以燔從尸受振祭嚌之反之
註曰燔炙肉也○疏曰反之者謂反燔于長兄弟
羞燔者受加于肵出
註曰出者俟後事也○疏曰云俟後事者謂俟主婦
獻祝之時更當羞燔于祝知者約上文主人獻尸云
賓長以肝從至獻祝時但云以肝從不言其人明亦
賓長可知此下文主婦獻祝籩燔從如初儀明獻祝
時亦長兄弟羞燔可知
尸卒爵祝受爵命送如初
註曰送者送卒爵
酢如主人儀
註曰尸酢主婦知主人儀者自祝酌至尸拜送如酢
主人也不易爵辟内子
主婦適房南面佐食挼祭主婦左執爵右撫祭祭酒啐
酒入卒爵如主人儀
註曰撫挼祭示親祭佐食不授而祭于地亦儀簡也
入室卒爵于尊者前成禮明受惠
獻祝籩燔從如初儀及佐食如初卒以爵入于房
註曰及佐食如初如其獻佐食則拜主人之北西面
也○疏曰佐食北面拜受主婦不宜同面拜送故與
内子同
賓三獻如初燔從如初爵止
註曰初亞獻也尸止爵者三獻禮成欲神惠之均于
室中是以奠而待之○疏曰待均者謂尸得三獻祝
與佐食亦得二獻主人主婦各得一酢而已待主人
主婦致爵乃均也此一科之内乃有十一爵賓獻尸
一也主婦致爵于主人二也主人酢主婦三也主人
致爵主婦四也主婦酢主人五也尸舉奠爵酢賓長
六也賓長獻祝七也又獻佐食八也賓又致爵于主
人九也又致爵于主婦十也賓獻主人酢十一也
席于戶内
註曰為主人鋪之西面席自房來
主婦洗爵酌致爵于主人主人拜受爵主婦拜送爵
註曰主婦拜拜于北面也○疏曰約有司儐尸于堂
主婦致爵于主人主人致爵于主婦北面于阼階上
答拜是也
宗婦贊豆如初主婦受設兩豆兩籩
註曰初贊亞獻也主婦薦兩豆籩東面也
俎入設
註曰佐食設之○疏曰有司下大夫不儐尸者主婦
致爵于主人待佐食設俎彼室内行事與士禮略同
故知佐食設之也
主人左執爵祭薦宗人贊祭奠爵興取肺坐絶祭嚌之
興加于俎坐挩手祭酒啐酒
註曰絶肺祭之者以離肺長也少儀曰牛羊之肺離
而不提心豕亦然挩拭也挩手者為絶肺染汚也刌
肺不挩手
肝從左執爵取肝㨎于鹽坐振祭嚌之宗人受加于俎
燔亦如之興席末坐卒爵拜
註曰于席末坐卒爵敬也一酌而備再從而次之亦
均
主婦答拜受爵酌醋左執爵拜主人答拜坐祭立飲卒
爵拜主人答拜○主婦出房于房主人降洗酌致爵于
主婦席于房中南面主婦拜受爵主人西面答拜宗婦
薦豆俎從獻皆如主人主人更爵酌醋卒爵降實爵于
篚入復位
註曰主人更爵自醋男子不承婦人爵也祭統曰夫
婦相授受不相襲處酢必易爵明夫婦之别○疏曰
案下記設洗篚在洗西實二爵此賓長所獻爵尸奠
之未舉其篚唯有一爵得云易者上主婦亞獻洗爵
于房中則房中有爵又主婦獻祝及佐食訖以爵入
于房後主婦致爵于主人還是房内爵後主人致爵
于主婦者是下篚之爵主婦飲訖實于房中之篚主
人更取房内之爵以酌酢酢訖奠于下篚云主人更
爵者謂酌酢爵與房内爵相更
三獻作止爵
註曰賓也謂三獻者以事命之作起也舊說云賓入
戶北面曰皇尸請舉爵
尸卒爵酢酌獻及佐食
楊氏曰上文賓三獻尸止爵不舉故未得獻祝與佐
食待主人主婦致爵與醋神惠已均賓乃作止爵尸
卒爵酢賓賓遂獻祝及佐食事之序也
洗爵酌致于主人主婦燔從皆如初更爵酢于主人卒
復位
註曰洗乃致爵為異事新之燔從皆如初者如亞獻
及主人主婦致爵也凡獻佐食皆無從其薦俎獻兄
弟以齒設之賓更爵自酢亦不承婦人爵○疏曰案
下篇不儐尸洗爵致于主人註云以承佐食賤新之
此云為異事新之異事則是承賤承賤後則事異言
雖不同理則一也燔從如初則無肝從皆者謂主人
主婦嫌獻佐食亦然故云凡獻佐食皆無從下記云
佐食于旅也齒于兄弟故薦俎亦與兄弟同時設之
主人降阼階西面拜賓如初洗
註曰拜賓而洗爵為將獻之如初如視濯時主人再
拜賓答拜三拜衆賓衆賓答再拜者
賓辭洗卒洗揖讓升酌西階上獻賓賓北面拜受爵主
人在右答拜
註曰就賓拜者此禮不主于尊也賓卑則不專階主
人在右統于其位○疏曰所尊者謂尸也又賓是士
家有司
薦脯醢設折俎
註曰凡節解者皆曰折俎不言其體略云折俎非貴
體也上賓骼衆賓儀公有司設之○疏曰有司徹注
儀者尊體盡儀度餘骨可用而用之
賓左執爵祭豆奠爵興取肺坐絶祭嚌之興加于俎坐
挩手祭酒卒爵拜主人答拜受爵酌酢奠爵拜賓答拜
註曰主人酌自酢者賓不敢敵主人主人達其意
主人坐祭卒爵拜賓答拜揖執祭以降西面奠于其位
位如初薦俎從設
註曰位如初復其位東面少牢饋食禮宰夫執薦以
從設于祭東司士執俎以從設于薦東是則皆公有
司為之與
衆賓升拜受爵坐祭立飲薦俎設于其位辯主人備答
拜焉降實爵于篚
註曰衆賓立飲賤不備禮鄉飲酒記曰立卒爵者不
拜既爵備盡盡人之答拜
尊兩壺于阼階東加勺南枋西方亦如之
註曰為酧賓及兄弟行神惠不酌上尊卑異之就其
位尊之兩壺皆酒優之先尊東方示惠由近禮運曰
澄酒在下
主人洗觶酌于西方之尊西階前北面酬賓賓在左
註曰先酌西方者尊賓之義
主人奠觶拜賓答拜主人坐祭卒觶拜賓答拜主人洗
觶賓辭主人對卒洗酌西面賓北面拜
註曰西面者鄉賓位立于西階之前賓所答拜之東
北
主人奠觶于薦北
註曰奠觶于薦左非為其不舉行神惠不可同于飲
酒○疏曰以其神惠右不舉生人飲酒左不舉今行
神惠不可同于飲酒故奠于左與生人相變下文奠
觶于薦南明將舉以初在北飲酒將舉奠于薦南便
其復舉
賓坐取觶還東面拜主人答拜賓奠觶于薦南揖復位
註曰還東面就其位薦西奠觶薦南明將舉
主人洗爵獻長兄弟于阼階上如賓儀
註曰酬賓乃獻長兄弟者獻之禮成子酬先成賓禮
此主人之義亦有薦脀設于位私人為之歟○疏曰
如賓儀則長兄弟初受獻于阼階上時亦薦脯醢設
折俎于阼上祭訖乃執以降設於下位皆當如賓儀
洗獻衆兄弟如衆賓儀
註曰獻卑而必為之洗者顯神惠此言如衆賓儀則
知獻衆賓洗明矣○楊氏曰如西階獻衆賓儀坐祭
立飲薦俎設于其位辯
洗獻内兄弟于房中如獻衆兄弟之儀
註曰内兄弟内賓宗婦也如衆兄弟如其拜受坐祭
立飲設薦俎于其位而立内賓其位在房中之尊北
不殊其長略婦人也有司徹曰主人洗獻内賓于房
中南面拜受爵
主人西面答拜更爵酢卒爵降實爵于篚入復位
註曰爵便乃自酢以初不殊其長也内賓之長亦南
面答拜○疏曰對上賓與長兄弟不待獻衆賓衆兄
弟徧主人先自酢也
長兄弟洗觚為加爵如初儀不及佐食洗致如初無從
註曰大夫士三獻而禮成多之為加也不及佐食無
從殺也致致于主人主婦○疏曰如初儀如三獻之
儀但三獻十一爵此唯有六爵洗觚獻尸一也尸酢
二也獻祝三也致爵于主人四也于主婦五也受主
人酢六也
衆賓長為加爵如初爵止
註曰尸爵止者欲神惠之均于在庭○疏曰已得三
獻又别受加爵故停之使庭行旅酬
嗣舉奠盥入北面再拜稽首
註曰嗣主人將為後者舉猶飲也使嗣子飲奠者將
傳重累之者大夫之嗣子不舉奠辟諸侯○疏曰不
言適而言將為後者欲見無適長立庶子及同宗為
後皆是奠者即上文祝酌奠奠于鉶南是也
尸執奠進受復位祭酒啐酒尸舉肝舉奠左執觶再拜
稽首進受肝復位坐食肝卒觶拜尸備答拜焉
註曰食肝受尊者賜不敢餘也備猶盡也每拜答之
以尊者與卑者為禮略其文耳○疏曰食若不盡直
云嚌之而已此云食肝明不敢餘也
舉奠洗酌入尸拜受舉奠答拜尸祭酒啐酒奠之舉奠
出復位
註曰啐之者答其欲酢已也奠之者復神之奠觶嗣
齒于子姓凡非主人升降自西階
兄弟弟子洗酌于東方之尊阼階前北面舉觶于長兄
弟如主人酬賓儀
註曰弟子後生也
宗人告祭脀
註曰脀俎也所告者衆賓衆兄弟内賓也獻時設薦
俎于其位至此禮又殺告之祭使成禮也其祭皆離
肺不言祭豆可知
乃羞
註曰羞庶羞也下尸胾醢豆而已此所羞者自祝主
人至于内賓無内羞○疏曰尸四豆膮炙胾醢此祝
以下降于尸故云胾醢豆而已又下記云公有司獻次
衆賓私臣獻次兄弟則内賓亦及之是以少牢下篇
云薦羞庶羞于賓兄弟内賓及私人不賓尸亦云乃
羞于賓兄弟内賓及私人辯是也若然少牢與有司
徹儐尸與不儐尸庶羞與房中羞皆與尸佐食及祝
主人主婦皆同時羞之者彼上下大夫禮尊故得與
尸同時羞此士禮卑故不得與尸同也尸尊尚無内
羞祝卑故無内羞
賓坐取觶
註曰薦南奠觶○楊氏曰此即主人酬賓之觶
阼階前北面酬長兄弟長兄弟在右
註曰特牲之禮堂下行旅酬無算爵並在室中者不
與旅酬之事上大夫儐尸與旅酬不與無算爵之事
故别使二人舉觶于尸侑尸侑得舉為旅酬徧及堂
下尸與旅酬者以其儐尸在堂禮殺故也若下大夫
不儐尸者堂下無旅酬直行無算爵于堂下而已尸
則不與之所以下大夫無旅酬直有無算爵者以其
禮尸于室中辟國君堂下不設尊故無旅酬直行無
算爵而已
賓奠觶拜長兄弟答拜賓立卒觶酌于其尊東面立長
兄弟拜受觶賓北面答拜揖復位
註曰其尊長兄弟尊也此受酬者拜亦北面○疏曰以
其旅酬無算爵以飲者酌已尊酬人之時酌彼尊是
各自其酒
長兄弟西階前北面衆賓長自左受旅如初
註曰旅行也受行酬也初賓酬長兄弟
長兄弟卒觶酌于其尊西面立受旅者拜受長兄弟北
面答拜揖復位衆賓及衆兄弟交錯以辯皆如初儀
註曰交錯猶言東西
為加爵者作止爵如長兄弟之儀
註曰于旅酬之間言作止爵明禮殺並作○疏曰此
決上文三獻爵止待室中致爵訖乃作止爵此旅酬
未訖作止爵故云並作
長兄弟酬賓如賓酬兄弟之儀以辯卒受者實觶于篚
註曰長兄弟酬賓亦坐取其奠觶此不言交錯以辯
賓之酬不言卒受者實觶于篚明其相報禮終于此
其文省○疏曰奠觶即上弟子舉觶于其長是也賓
舉奠觶于長兄弟行旅酬盡皆徧長兄弟舉觶于賓
行旅酬亦皆徧交錯省文
賓弟子及兄弟弟子洗
註曰自此論二觶並行無算爵之事
各酌于其尊中庭北面西上舉觶于其長奠觶拜長皆
答拜舉觶者祭卒觶拜長皆答拜舉觶者洗各酌于其
尊復初位長皆拜舉觶者皆奠觶于薦右
註曰奠觶進奠之于薦右非神惠也○疏曰同于生
人飲酒舉者奠于薦右也中庸旅酬下為上所以逮
賤
長皆執以興舉觶者皆復位答拜長皆奠觶于其所皆
揖其弟子弟子皆復其位
註曰復其位者東西面位弟子舉觶于其長所以序
長幼教孝弟也凢堂下拜亦皆北面○疏曰上既言
皆復位答拜此復重云復位則上文其位復在庭初
舉北面位此重言復位者當復東西面位可知云凢
者賓以下至于私人拜受送皆北面故云凡也
爵皆無算
註曰算數也賓取觶酬兄弟之黨長兄弟取觶酬賓
之黨唯已所欲亦交錯以辯無次第之數因今接會
使之交恩定好優勸之
利洗散獻于尸酢及祝如初儀降實散于篚
註曰利佐食也言利以今進酒也更言獻者以利侍
尸禮將終宜一進酒嫌于加酒亦當三也不致爵禮
又殺也○疏曰上文設俎啓會爾敦之時以黍稷為
食故名佐食今進以酒酒所以供養故名利利即養
也
主人出立于戶外西面
註曰事尸禮畢
祝東面告利成
註曰利猶養也供養之禮成不言禮畢于尸間之嫌
尸謖祝前主人降
註曰謖起也前猶導也少牢饋食禮曰祝入尸謖主
人降立于阼階東西面祝先尸從遂出于廟門前尸
之儀士虞禮備矣
祝反及主人入復位命佐食徹尸俎俎出于廟門
註曰俎所以載肵俎少牢禮曰有司受歸之
徹庶羞設于西序下
註曰為將餕去之庶羞主為尸非神饌也尚書傳曰
宗室有事族人皆侍終日大宗已侍于賓奠然後燕
私燕私者何也已而與族人飲也此徹庶羞置西序
下者為將以燕飲與然則自尸祝至于兄弟之庶羞
宗子以與族人燕飲于堂内賓宗婦之庶羞主婦以
燕飲于房○疏曰楚茨鐘鼓送尸下云備言燕私鄭
注祭祀畢歸賓客之俎同姓則留與之燕所以尊賓
客親骨肉也
筵對席佐食分簋鉶
註曰為將餕分之也分簋者分敦黍于會為有對也
敦有虞氏之器也周制士用之變敦言簋容同姓之
士得從周制耳祭統曰餕者祭之末也不可不知也
是故古之人有言曰善終者如始餕其是已是故古
之君子曰尸亦餕鬼神之餘也惠術也可以觀政矣
宗人遣舉奠及長兄弟盥立于西階下東面北上祝命
嘗食𧃊者舉奠許諾升入東面長兄弟對之皆坐佐食
授舉各一膚
註曰命告也士使嗣子及兄弟𧃊其惠不過族親也
古文𧃊皆作餕○疏曰此決少牢餕及異姓
主人西面再拜祝曰𧃊有以也兩𧃊奠舉于俎許諾皆
答拜
註曰以讀如何其久也必有以也之以祝告𧃊釋辭
以戒之言女𧃊于此當有所以也以先祖有德而享
于此祭其坐𧃊其餘亦當以之也少牢饋食不拜者
非親昵也舊說曰主人拜下𧃊席南○疏曰少牢有
二賓長是非親昵
若是者三
註曰丁寧戒之
皆取舉祭食祭舉乃食祭鉶食舉
註曰食乃祭鉶禮殺○疏曰正祭時尸祭鉶乃爾黍
卒食主人降洗爵宰贊一爵主人升酌酳上𧃊上𧃊拜
受爵主人答拜酳下𧃊亦如之
註曰少牢饋食禮曰贊者洗三爵酌主人受于戶内
以授次𧃊舊說云主人北面授下𧃊爵
主人拜祝曰酳有與也如初儀
註曰主人復拜為戒也與讀如諸侯以禮相與之與
言女酳此當有所與也與者與兄弟也既知似先祖
之德亦當與女兄弟謂教化之
兩𧃊執爵拜
註曰答主人也
祭酒卒爵拜主人答拜兩𧃊皆降實爵于篚上𧃊洗爵
升酌酢主人主人拜受爵
註曰下𧃊復兄弟位不復升也
上𧃊即位坐答拜
註曰既授爵戶内乃就坐
主人坐祭卒爵拜上𧃊答拜受爵降實于篚主人出立
于戶外西面
註曰事餕者禮畢
祝命徹阼俎豆籩設于東序下
註曰命命佐食阼俎主人之俎宗婦不徹豆籩徹禮
略各有為而已設于東序下亦將燕也○疏曰豆籩
宗婦贊設之佐食設俎理應佐食還自徹俎宗婦徹
豆籩以徹禮略故宗婦豆籩命佐食并徹之各有為
而已者謂宗婦徹祝俎豆籩佐食徹阼俎豆籩是各
自有為何必依前所設之時也
祝執其俎以出東面于戶西
註曰俟告利成少牢下篇曰祝告利成乃執俎以出
宗婦徹祝豆籩入于房徹主婦薦俎
註曰宗婦既並徹徹其卑者士虞禮曰祝薦席徹入
于房○疏曰宗婦不徹主人豆籩而徹祝豆籩入房
者為主婦將用之為燕祝接神尸之類宜行神惠故
主人以薦羞并祝庶羞燕宗人于堂主婦以祝籩豆
燕内賓于房
佐食徹尸薦俎敦設于西北隅几在南厞用筵納一尊
佐食闔牖戶降
註曰厞隠也不知神之所在或諸遠人乎尸謖而改
饌為幽闇庶其饗之所以為厭飫少牢饋食禮曰南
面如饋之設也所謂當室之白陽厭也則尸未入之
前為陰厭矣曾子問曰殤不備祭何謂陰厭陽厭也
○疏曰當室之白謂西北隅得戶之明者也奥中不
得戶明故名陰厭○楊氏曰案釋宫云西南隅謂之
奥西北隅謂之屋漏注奥者隠奥屋漏者當室之白
日光所漏入也
祝告利成降出主人降即位宗人告事畢賓出主人送
于門外再拜
註曰拜送賓也凡去者不答拜
佐食徹阼俎堂下俎畢出
註曰記俎出節兄弟及衆賓自徹而出唯賓俎有司
徹歸之尊賓也○疏曰賓出主人送明賓不自徹若
助君祭必自徹其俎
記特牲饋食其服皆朝服玄冠緇帶緇韠
註曰于祭服此也皆者謂賓及兄弟筮日筮尸視濯
亦玄端至祭而朝服朝服者諸侯之臣與其君日視
朝之服大夫以祭今賓兄弟緣孝子欲得嘉賓尊客
以祀其祖禰故服之緇韠者下大夫之臣夙興主人
服如初則固玄端
唯尸祝佐食玄端玄裳黃裳雜裳可也皆爵韠
註曰與主人同服玄裳上士也黃裳中士雜裳下士
設洗南北以堂深東西當東榮
註曰榮屋翼也
水在洗東
註曰祖天地之左海
篚在洗西南順實二爵二觚四觶一角一散
註曰順從也言南從統于堂也二爵者為賓獻爵止
主婦當致也二觚長兄弟酌衆賓長為加爵二人班
同迎接並也四觶一酌奠其三長兄弟酬賓卒受者
與賓弟子兄弟弟子舉觶于其長禮殺事相接禮器
曰貴者獻以爵賤者獻以散尊者舉觶卑者舉角舊
說云爵一升觚二升觶三升角四升散五升
壺棜禁饌于東序南順覆兩壺焉蓋在南明日卒奠幂
用綌即位而徹之加勺
註曰覆壺者盝瀝水且為其不宜塵幂用綌以其堅
潔禁言棜者祭尚厭飫得與大夫同器不為神戒也
○疏曰大夫用棜士用禁大夫尊以厭飫為名士卑
以禁戒為稱又無足曰棜有足曰禁鄉飲酒鄉射非
祭禮雖大夫去足猶存禁名至祭則去足為棜禁不
為神戒也○楊氏曰卒奠酌奠于鉶南時即位尸即
席坐時
籩巾以綌也纁裏棗烝栗擇
註曰籩有巾者果實之物多皮核優尊者可烝裹之
也烝擇互文舊說云纁裏者皆玄被
鉶芼用苦若薇皆有滑夏葵冬荁
註曰苦苦荼也荁堇屬乾之冬滑于葵詩云周原膴
膴堇荼如飴○疏曰云冬滑于葵明冬不用葵而用
荁
棘心匕刻
註曰刻若今龍頭
牲爨在廟門外東南魚腊爨在其南皆西面饎爨在西
壁
註曰饎炊也西壁者堂之西牆下舊說云南北直屋
梠稷在南
肵俎心舌皆去本末午割之實于牲鼎
註曰午割從横割之亦勿沒立縮順其性心舌知食
味者欲尸之饗此祭是以進之○疏曰亦者亦少牢
文謂四面皆鄉中央割之不絶中央少許謂之勿沒
賓與長兄弟之薦自東房其餘在東堂
註曰東堂東夾之前近南
沃尸盥者一人奉槃者東面執匜者西面淳沃執巾者
在匜北
註曰匜北執匜之北亦西面每事各一人淳沃稍注
之
宗人東面取巾振之三南面授尸卒執巾者受
註曰宗人代授巾庭長尊
尸入主人及賓皆辟位出亦如之
註曰辟位逡巡
嗣舉奠佐食設豆鹽
註曰肝宜鹽也
佐食當事則戶外南面無事則中庭北面
註曰當事將有事而未至
凢祝呼佐食許諾
註曰呼猶命也
宗人獻與旅齒于衆賓
註曰尊庭長齒從其長幼之序
佐食于旅齒于兄弟
尊兩壺于房中西墉下南上
註曰為婦人旅也其尊之節亞西方○疏曰設尊亞
次西方
内賓立于其北東面南上宗婦北堂東面北上
註曰二者所謂内兄弟内賓姑姊妹也宗婦族人之
婦其夫屬于所祭為子孫或南上或北上宗婦宜統
于主婦主婦南面北堂中房而北○疏曰内賓姑姊
妹賓客之類南上自取曲禮云東鄉西鄉以南方為
上宗婦雖東鄉取統于主婦故北上主婦南面故也
主婦及内賓宗婦亦旅西面
註曰西面者異于獻也男子獻于堂上旅子堂下婦
人獻于南面旅于西面内賓象衆賓宗婦象兄弟其
節與其儀男子也主婦酬内賓之長酌奠于薦左内
賓之長坐取奠于右宗婦之娣婦舉觶于其姒婦亦
如之内賓之長坐取奠觶酬宗婦之姒交錯以辯宗
婦之姒亦取奠觶酬内賓之長交錯以辯内賓之少
者宗婦之娣婦各舉奠于其長並行交錯無算其拜
及飲者皆西面主婦之東南
主婦贊薦者執以坐于戶外授主婦
尸卒食而祭饎爨雍㸑
註曰雍熟肉以尸享祭竈有功也舊說云宗婦祭饎
㸑亨者祭雍㸑用黍肉而已無籩豆俎禮器曰燔燎
于㸑夫㸑者老婦之祭盛于盆尊于瓶○疏曰老婦
先炊者也盆瓶炊器也
賓從尸俎出廟門乃反位
註曰賓從尸送尸也士之助祭終其事也俎尸俎也
賓既送尸復入反位者宜與主人為禮乃去之
尸俎右肩臂臑肫胳正脊二骨横脊長脅二骨短脅
註曰尸俎神俎也士之正祭禮九體貶于大夫有并
骨二亦得十一之名合少牢之體數此所謂放而不
致者凢俎實之數竒脊無中脅無前貶于尊者不貶
正脊不奪正也正脊二骨長脅二骨者將舉于尸尸
食未飽不欲空神俎○疏曰放而不致禮器注致至
也
膚三
註曰為𧃊用二厭飫一也
離肺一
註曰離猶㨒也小而長午割之亦不提心謂之舉肺
刌肺三
註曰為尸主人主婦祭
魚十有五
註曰魚水物以頭枚數陰中之物取數于月十有五
日而盈少牢饋食禮亦云十有五而俎尊卑同此所
謂經而等也
腊如牲骨
註曰不但言體以有一骨二骨者
祝俎脾脡脊二骨脇二骨
註曰凡接于神及尸者俎不過牲三體以特牲約加
其可併者二亦得竒名少牢饋食禮羊豕各三體○
疏曰脇二骨謂代脇接神者謂祝與佐食佐食尸未
入為神設俎郤會祝酌奠于鉶南故曰接神也接尸
者賓為三獻長兄弟為加爵尸盥宗人授巾皆是與
尸相接也知皆三體者下佐食俎觳折脊脇也賓骼
長兄弟及宗人折其餘如佐食俎故知皆三體也衆
賓之長亦有加爵接于尸亦應三體下文但言兄弟
及宗人而衆賓長亦在焉可知加其可併者二骨者
是尊祝也佐食已下卑無加故下註云卑者從正是
也少牢二牲故祝俎無加者直三體
膚一離肺一
阼俎臂正脊二骨橫脊長脇二骨短脇
註曰主人尊欲其體得祝之加數五體不加其可併
者二亦得竒名臂左體臂
膚一離肺一
主婦俎觳折
註曰觳後足折分後右足以為佐食俎不分左臑折
辟大夫妻○疏曰少牢主婦用左臑此士妻辟之不
用左臑用後右足不用後左足左足大卑故也
其餘如阼俎
註曰餘謂脊脇膚肺
佐食俎觳折脊脅
註曰三體卑者從正
膚一離肺一
賓骼長兄弟及宗人折其餘如佐食俎
註曰骼左骼也賓俎全體尊賓不用尊體為其已甚
卑而全之其宜可也長兄弟及宗人折不言所分略
之
衆賓及衆兄弟内賓宗婦若有公有司私臣皆殽脀
註曰又略此所折骨直破折餘體可殽者升之俎一
而已不備三者賤祭禮接神者貴凡骨有肉曰殽公
有司亦士之屬命于君者也私臣自已所辟除者○
疏曰云又略者上文長兄弟及宗人直言折不言所
折骨體已是略此又不言折而言殽脀是又略也接
神謂長兄弟及宗人以上俎皆三皆有嚌肺衆賓以
下不接神尸賤無獻也宗人雖不接神執巾以授尸
亦接尸也
膚一離肺一
公有司門西北面東上獻次衆賓私臣門東北面西上
獻次兄弟升受降飲
註曰獻在後者賤也祭祀有上事者貴之亦皆與旅
○疏曰擇取公有司可執事者門外在有司羣執事
中入門列在東面為衆賓餘者在門西位不執事者
賤于執事者故曰有上事者貴之宗人獻與旅齒于
衆賓則公有司為之佐食于旅齒于兄弟則私臣之
中擇為之但賓俎公有司設之兄弟脀私人為之然
則公有司私臣薦俎皆使徒隸為之與
儀禮述註卷十五
