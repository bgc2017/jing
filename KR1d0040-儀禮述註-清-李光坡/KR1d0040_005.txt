儀禮述註卷五
安溪李光坡撰
鄉射禮苐五
鄭目錄云州長春秋以禮會民而射於州序之
禮謂之鄉者州鄉之屬鄉大夫或在焉不改其
禮○疏曰周禮五州為鄕是州屬鄉也云鄉大
夫或在焉者一鄉管五州鄉大夫或宅居一州
之内來臨此射禮是為鄉大夫在焉則名鄉射
又鄉大夫三年大比興賢者能者訖而以鄉射
之禮五物詢衆庶亦行此州長射禮以詢之亦
是鄉大夫在焉故名鄉射云不改其禮者雖鄉
大夫在其禮仍依州長射禮也然此經鄉大夫
射於庠云堂則由楹外又云堂則物當楣又云
大夫用兕中其禮與士射於序别而云不改者
大射鄉大夫士射先行鄉飲酒禮及未旅而射
為不改耳其實亦有少異也
鄉射之禮○主人戒賓賓出迎再拜主人答再拜乃請
註曰主人州長也鄉大夫若在焉則稱鄉大夫也戒
猶警也語也出迎出門也請告也告賓以射事不言
拜辱此為習民以禮樂不主為賓已也不謀賓者時
不獻賢能事輕也今郡國行此禮以季春周禮鄉老
及鄉大夫三年正月獻賢能之書於王退而以鄉射
之禮五物詢衆庶諸侯之鄉大夫既貢士於其君亦
用此禮射而詢衆庶乎○疏曰按鄉大夫是諸侯鄉
大夫則此州長亦諸侯之州長以士為之是以經云
釋獲者執鹿中而記云士鹿中也若天子州長中大
夫為之矣
賓禮辭許主人再拜賓答再拜主人退賓送再拜
註曰退還射宫省錄射事
無介
註曰雖先飲酒主於射也其序賓之禮略
乃席賓南面東上
註曰不言於戸牖之間者此射於序○疏曰此射於
序鄉飲酒在庠以其序無室庠有室無室則無戸牖
設席亦當戶牖之處耳言東上亦主人在東故席端
在東不得以曲禮席南向北向以西方為上解之
衆賓之席繼而西
註曰言繼者甫欲習衆庶未有所殊别○疏曰鄉飲
酒三賓之席不屬彼有德之人各自特不繼故有殊
别
席主人於阼階上西面
註曰阼階東階
尊於賓席之東兩壺斯禁左玄酒皆加勺篚在其南東
肆
註曰斯禁禁切地無足者也設尊者北面西曰左尚
之也肆陳也○疏曰左玄酒據人設尊北面故西為
左
設洗于阼階東南南北以堂深東西當東榮水在洗東
篚在洗西南肆
註曰榮屋翼
縣于洗東北西面
註曰此縣謂磬也縣於東方辟射位也但縣磬者半
天子之士無鍾○疏曰縣謂磬者對大射縣鍾磬鏄
具有也辟射位者决鄉飲酒無射事縣于階間也諸
侯之卿大夫半天子之卿大夫天子之卿大夫判縣
者東西各有鍾磬為肆諸侯之卿大夫判縣者分一
肆於兩廂東縣磬西縣鍾若天子之士特縣者直東
廂有鍾磬二虡為一肆諸侯之士分取磬而已縣于
東方為特縣此既兼鄉大夫詢衆庶當為判縣而總
云無鍾者方以禮樂化民雖大夫亦同士特縣也其
天子諸侯鍾磬鏄具卿大夫天子士以下亦無鏄蓋
若有鏄添鍾磬為三半不得也
乃張侯下綱不及地武
註曰侯謂所射布也綱持舌繩也武迹也中人之迹
尺二寸侯象人綱即其足也是以取數焉
不繫左下綱中掩束之
註曰事未至也○疏曰按下記云東方謂之右个註
侯以向堂為面也則此左下綱以西畔而言
乏參侯道居侯黨之一西五步
註曰容謂之乏所以為獲者御矢也侯道五十步此
乏去侯北十丈西三丈
羹定
註曰肉謂之羹定猶熟也謂狗熟可食
主人朝服乃速賓賓朝服出迎再拜主人答再拜退賓
送再拜
註曰速召也射賓輕也戒時玄端
賓及衆賓遂從之○及門主人一相出迎于門外再拜
賓答再拜
註曰相主人家臣擯贊𫝊命者
揖衆賓
註曰差卑禮宜異
主人以賓揖先入
註曰以猶與也先入入門右西面
賓厭衆賓衆賓皆入門左東面北上賓少進
註曰引手曰厭少進差在前也
主人以賓三揖皆行及階三讓主人升一等賓升
註曰三讓而主人先升者是主人先讓於賓不俱升
者賓客之道進宜難也
主人阼階上當楣北面再拜賓西階上當楣北面答再
拜
註曰主人拜賓至此堂
主人坐取爵於上篚以降
註曰將獻賓也
賓降
註曰從主人也
主人阼階前西面坐奠爵興辭降
註曰重以主人事煩賓也
賓對
註曰對答
主人坐取爵興適洗南面坐奠爵于篚下盥洗
註曰盥手又洗爵致潔敬也古文盥皆作浣
賓進東北面辭洗
註曰必進者方辭洗宜違位也言東北面則位南於
洗矣
主人坐奠爵于篚興對賓反位
註曰反從降之位也鄉飲酒曰當西序東面
主人卒洗壹揖壹讓以賓升賓西階上北面拜洗主人
阼階上北面奠爵遂答拜乃降
註曰乃降將更盥也古文壹皆作一
賓降主人辭降賓對主人卒盥壹揖壹讓升賓升西階
上疑立
註曰疑止也有矜莊之色
主人坐取爵實之賓席之前西北面獻賓
註曰進於賓也凢進物曰獻
賓西階上北面拜主人少退
註曰少退猶少辟也
賓進受爵于席前復位
註曰復位西階上位
主人阼階上拜送爵賓少退薦脯醢
註曰薦進
賓升席自西方
註曰賓升降由下也
乃設折俎
註曰牲體枝觧節折以實俎也
主人阼階東疑立賓坐左執爵右祭脯醢奠爵于薦西
興取肺坐絶祭
註曰卻左手執本右手絶末以祭也肺離上為本下
為末
尚左手嚌之
註曰嚌嘗也右手在下絶以授口嘗之
興加于俎坐挩手執爵遂祭酒興席末坐啐酒
註曰挩拭也啐嘗也
降席坐奠爵拜告旨
註曰降席席西也旨美也
執爵興主人阼階上答拜賓西階上北面坐卒爵興坐
奠爵遂拜執爵興主人阼階上答拜
註曰卒盡
賓以虛爵降
註曰將洗以酢主人
主人降
註曰從賓也降立阼階東西面當東序
賓西階前東面坐奠爵興辭降主人對賓坐取爵適洗
北面坐奠爵于篚下興盥洗
註曰賓北面盥洗自外來○疏曰對主人自内出南
面是也
主人阼階之東南面辭洗賓坐奠爵于篚興對主人反
位
註曰反位從降之位也主人辭洗進也
賓卒洗揖讓如初升○主人拜洗賓答拜興降盥如主
人之禮賓升實爵主人之席前東南面酢主人
註曰酢報
主人阼階上拜賓少退主人進受爵復位賓西階上拜
送爵薦脯醢主人升席自北方乃設折俎祭如賓禮
註曰祭薦俎及酒亦嚌啐
不告旨
註曰酒已物
自席前適阼階上北面坐卒爵興坐奠爵遂拜執爵興
賓西階上北面答拜
註曰自由也啐酒於席末由前降便也
主人坐奠爵于序端阼階上再拜崇酒賓西階上答再
拜
註曰序端東序頭也崇充也謝酒惡相充滿也
主人坐取觶于篚以降
註曰將酬賓
賓降主人奠觶辭降賓對東面立主人坐取觶洗賓不
辭洗
註曰不辭洗以其將自飲
卒洗揖讓升賓西階上疑立主人實觶酬之阼階上北
面坐奠觶遂拜執觶興
註曰酬勸酒
賓西階上北面答拜主人坐祭遂飲卒觶興坐奠觶遂
拜執觶興賓西階上北面答拜主人降洗賓降辭如獻
禮
註曰以將酌已
升不拜洗
註曰酬禮殺也
賓西階上立主人實觶賓之席前北面賓西階上拜主
人坐奠觶于薦西賓辭坐取觶以興反位
註曰賓辭辭主人復親酌已
主人阼階上拜送賓北面坐奠觶於薦東反位
註曰酬酒不舉
主人揖降賓降東面立于西階西當西序
註曰主人將與衆賓為禮賓謙不敢獨居堂
主人西南面三拜衆賓衆賓皆答壹拜
註曰三拜示徧也壹拜不備禮也獻賓畢乃與衆賓
拜敬不能並
主人揖升坐取爵於序端降洗升實爵西階上獻衆賓
衆賓之長升拜受者三人
註曰長其老者言三人則衆賓多矣國以多德行道
藝為榮何常數之有乎○疏曰此雖非賓賢能其衆
亦三人在堂上與鄕飲酒數同其堂下衆賓無定數
故鄭云言三人則衆賓多矣
主人拜送
註曰拜送爵於衆賓右
坐祭立飲不拜既爵授主人爵降復位
註曰既盡○疏曰此還上三人者降復賓南東面位
衆賓皆不拜受爵坐祭立飲
註曰自第四以下又不拜受爵禮彌略○疏曰此謂堂
下衆賓無數者
每一人獻則薦諸其席
註曰諸於○疏曰此還據堂上三人有席者故云薦
諸其席謂席前也
衆賓辯有脯醢
註曰薦於其位○疏曰還據堂下無席者故鄭云薦
於其位不云席也
主人以虚爵降奠於篚
註曰不復用
揖讓升賓厭衆賓升衆賓皆升就席一人洗舉觶於賓
註曰一人主人之吏
升實觶西階上坐奠觶拜執觶興賓席末答拜舉觶者
坐祭遂飲卒觶興坐奠觶拜執觶興賓答拜降洗升
實之西階上北面
註曰將進奠觶
賓拜
註曰拜受觶
舉觶者進坐奠觶於薦西
註曰不授賤不敢也
賓辭坐取以興
註曰若親受然
舉觶者西階上拜送賓反奠於其所舉觶者降
大夫若有遵者則入門左
註曰謂此鄉之人為大夫者也謂之遵者方以禮樂
化民欲其遵法之也其士也於旅乃入鄉大夫士非
鄉人禮亦然主於鄉人耳今文遵為僎○疏曰下記
云士既旅不入明未旅間皆得入是以未旅而射其
士皆在也知鄉大夫士非鄉人禮亦然者以其同是
鄉大夫士禮無異故也但異鄉不助主人樂賓為别
也
主人降
註曰迎大夫於門内也不出門别於賓
賓及衆賓皆降復初位
註曰不敢居堂俟大夫入也初位門内東面
主人揖讓以大夫升拜至大夫答拜主人以爵降大夫
降主人辭降大夫辭洗如賓禮席於尊東
註曰尊東明與賓夾尊也不言東上統於尊也○疏
曰統於尊也者席於尊東繼尊而言又不言東上西
上是以下云大夫降席東南面降由上故知西上統
於尊也
升不拜洗主人實爵席前獻於大夫大夫西階上拜進
受爵反位主人大夫之右拜送大夫辭加席主人對不
去加席
註曰辭之者謙不以已尊加賢者也不去者大夫再
重席正也賓一重席
乃薦脯醢大夫升席設折俎祭如賓禮不嚌肺不啐酒
不告旨西階上卒爵拜主人答拜
註曰凢所不者殺於賓也大夫升席由東方○疏曰
以其大夫席西上升由下故知大夫升席由東方也
大夫降洗
註曰將酢主人也大夫若衆則辯獻長乃酢
主人復阼階降辭如初卒洗主人盥
註曰盥者雖將酌自飲尊大夫不敢䙝
揖讓升大夫授主人爵於兩楹間復位主人實爵以酢
於西階上坐奠爵拜大夫答拜坐祭卒爵拜大夫答拜
主人坐奠爵於西楹南再拜崇酒大夫答拜主人復阼
階揖降
註曰將升賓○疏曰為士於旅乃入擬獻士故奠爵於西楹南
大夫降立於賓南
註曰雖尊不奪人之正禮
主人揖讓以賓升大夫及衆賓皆升就席席工於西階
上少東樂正先升北面立於其西
註曰言少東者明樂正西側階不欲大東辟射位
工四人二瑟瑟先相者皆左何瑟面鼓執越内弦右手
相入升自西階北面東上工坐相者坐授瑟乃降
註曰相扶工也面前也鼓在前變於君也執越内弦
右手相由便也越瑟下孔所以𤼵越其聲也前越言
執者内有絃結手入之淺也相者降立西方○疏曰
鄉射與大射相對大射君禮而後首此臣禮前首故
云變於君燕禮與鄉飲酒相對是以燕禮面鼓又與
鄉飲酒後首相變
笙入立於縣中西面
註曰堂下樂相從也縣中磬東立西面
乃合樂周南關雎葛覃卷耳召南鵲巢采蘩采蘋
註曰不歌不笙不間志在射略於樂也不略合樂者
周南召南之風鄉樂也不可略其正也昔太王王季
文王始居岐山之陽躬行以成王業至三分天下乃
宣周南召南之化本其德之初刑於寡妻至於兄弟
以御於家邦故謂之鄉樂用之房中以及朝廷饗燕
鄉射飲酒此六篇其風化之原也是以合金石絲竹
而歌之○疏曰鄉飲酒禮燕飲作樂四節今不歌不
笙不間唯有合樂故云志在射略於樂也二南是大夫
士之鄉樂己之正樂故云不可略其正也
工不興
註曰瞽矇禮略也
告於樂正曰正歌備樂正告於賓乃降
註曰樂正降者堂上正樂畢也降立西階東北面
主人取爵於上篚獻工大師則為之洗
註曰尊之也君賜大夫樂又從之以其人謂之大師
也
賓降主人辭降
註曰大夫不降尊也
工不辭洗卒洗升實爵工不興左瑟一人拜受爵主人
阼階上拜送爵薦脯醢使人相祭工飲不拜旣爵授主
人爵衆工不拜受爵祭飲辯有脯醢不祭不洗遂獻笙
於西階上
註曰不洗者賤也衆工而不洗矣而衆笙不洗者笙
賤於衆工正君賜之猶不洗也○疏曰鄭云此者欲
見工在上貴君賜之大師為之洗笙賤位在下正使
君賜之笙人猶不為之洗况衆笙乎
笙一人拜於下盡階不升堂受爵主人拜送爵階前坐
祭立飲不拜既爵升授主人爵衆笙不拜受爵坐祭立
飲辯有脯醢不祭主人以爵降奠於篚反升就席
註曰亦揖讓以賓升衆賓皆升○疏曰上賓降經雖
不言衆賓降衆賓卑從降可知故今從賓升也
主人降席自南方
註曰禮殺由便
側降
註曰賓不從降
作相為司正司正禮辭許諾主人再拜司正答拜
註曰爵備樂畢將留賓以事為有懈倦失禮立司正
以監之察儀法也詩云既立之監或佐之史
主人升就席司正洗觶升自西階由楹内適阼階上北
面受命於主人西階上北面請安於賓賓禮辭許司正
告於主人遂立於楹間以相拜主人阼階上再拜賓西
階上答再拜皆揖就席司正實觶降自西階中庭北面
坐奠觶興退少立進坐取觶興反坐不祭遂卒觶興坐
奠觶拜執觶興洗北面坐奠於其所興少退北面立於
觶南
註曰立觶南亦其故擯位○疏曰按上未有擯位此
云擯位者按射禮云擯者退中庭是擯者在中庭有
位燕禮大射皆擯者為司正則此鄉射及鄉飲酒云
作相為司正相即擯者也故知觶南者中庭故擯位
也
未旅
註曰旅序也未以次序相酬將射也旅則禮終也○
疏曰未旅而射者旅則醉而禮終恐不得射也
三耦俟於堂西南面東上
註曰司射選弟子之中德行道藝之高者以為三耦
○楊氏曰此時擬取三耦之人俟事於此未比三耦
司射適堂西袒决遂取弓於階西兼挾乘矢升自西階
階上北面告於賓曰弓矢既具有司請射
註曰司射主人之吏也於堂西袒决遂者主人無次
隱蔽而已袒左免衣也决猶闓也以象骨為之著右
大擘指以鈎弦闓體也遂射韝也以韋為之所以遂
弦者也其非射時則謂之拾拾斂也所以蔽膚斂衣也
方持弦矢曰挟乘矢四矢也大射曰挟乘矢於弓外
見鏃於弣右巨指鈎弦○疏曰大射諸侯禮有大射
正為長射人次之司射又次之小射正又次之皆是士
為之則此大夫士禮不得用士故知是主人之吏有
司謂司馬也諸侯之州長無司馬官故直言有司也
賓對曰某不能為二三子許諾
註曰言某不能謙也二三子謂衆賓已下
司射適阼階上東北面告於主人曰請射於賓賓許
司射降自西階階前西面命弟子納射器
註曰弟子賓黨之年少者也納内也射器弓矢决拾
旌中籌楅豐也賓黨東面主人之吏西面○疏曰賓
黨西方東面今以西面命之明是賓黨言弟子故知
少者
乃納射器皆在堂西賓與大夫之弓倚於西序矢在弓
下北括衆弓倚於堂西矢在其上
註曰上堂西廉矢亦北括○疏曰序在堂上故矢在
弓下堂西在堂下故矢隨其弓而直堂西廉稜之上
也
主人之弓矢在東序東
註曰亦倚於東序也矢在其下北括
司射不釋弓矢遂以比三耦於堂西三耦之南北面命
上射曰某御於子命下射曰子與某子射
註曰比選次其才相近者也
司正為司馬
註曰兼官由便也立司正為涖酒耳今射司正無事
司馬命張侯弟子說束遂繫左下綱
註曰事至也
司馬又命獲者倚旌於侯中
註曰為當負侯也獲者亦弟子也謂之獲者以事名
之○疏曰堂下位主人之黨在東賓弟子在西下云
獲者由西方坐取旌是賓黨弟子可知亦上張侯者
也
獲者由西方坐取旌倚於侯中乃退樂正適西方命弟
子贊工遷樂於下
註曰當辟射也贊佐也遷徙也
弟子相工如初入降自西階阼階下之東南堂前三笴
西面北上坐
註曰笴矢幹也○疏曰矢人注矢幹長三尺是去堂
九尺也
樂正北面立於其南
註曰北面向堂不與工序也
司射猶挟乘矢以命三耦各與其耦讓取弓矢拾
註曰猶有故之辭拾更也○疏曰更遞取弓矢見威
儀也非决拾之拾
三耦皆袒决遂有司左執弣
註曰有司弟子納射器者也凢納射器者皆執以俟
事
右執弦而授弓遂授矢三耦皆執弓搢三而挾一个
註曰搢插也插於帶右
司射先立於所設中之西南東面
楊氏曰此時未設中但言司射立於將設中處之西
南
三耦皆進由司射之西立於其西南東面北上而俟
司射東面立於三耦之北搢三而挾一个
註曰為當誘射也固東面矣復言之者明郤時還○
疏曰司射先在中西南東面今三耦立定司射卻来
向三耦之北東面明司射卻時右還西南東面也
揖進當階北面揖及階揖升堂揖豫則鈎楹内堂則由
楹外當左物北面揖
註曰鈎楹繞楹而東也序無室可以深也周立四代
之學於國而又以有虞氏之庠為鄉學鄉飲酒義曰
主人迎賓於庠門外是也庠之制有堂有室也今言
豫者謂州學也讀如成周宣榭災之榭周禮作序凢
屋無室曰榭宜從榭州立榭者下鄉也左物下物也
○疏曰云周立四代之學於國者按王制云有虞氏
上庠下庠夏后氏東序西序殷人左學右學周人東
膠虞庠周立四代者通已為四代也但質家貴右故
虞殷大學在西郊小學在國中文家貴左故夏周大
學在國中王宫之東小學在西郊周所立前代學者
立虞夏殷三代大學若然立虞氏上庠則周之小學
為有虞氏之庠制在西郊也立殷之右學則瞽宗周
立之亦在西郊立夏后氏之東序則周之東膠立在
王宫之東
及物揖左足履物不方足還視侯中俯正足
註曰方猶併也志在於射左足至右足還併足則是
立也南面視侯之中乃俯視併正其足○朱先生曰
詳注意盖謂左足履物而右足不併便還足南面視
侯之中也若便併右足則是立矣以志在相射故未
暇立而視侯既視侯而後俯併其足也
不去旌
註曰以其不獲
誘射
註曰誘猶教也
將乘矢
註曰將行也行四矢
執弓不挾
註曰不挾矢盡
右執弦南面揖揖如升射降出於其位南適堂西改取一
个挾之遂適階西取扑搢之以反位
註曰扑所以撻犯教者書云扑作教刑
司馬命獲者執旌以負侯
註曰欲令射者見侯與旌深有志於中○疏曰凢射
主欲中侯中則使獲者舉旌唱獲以是豫使見之
獲者適侯執旌負侯而俟
註曰俟待也
司射還當上耦西面作上耦射
註曰還左還也作使也
司射反位上耦揖進上射在左並行當階北面揖及階
揖上射先升三等下射從之中等
註曰中猶間也
上射升堂少左下射升上射揖並行
註曰並併也併東行
皆當其物北面揖及物揖皆左足履物還視侯中合足
而俟
還音旋
司馬適堂西不决遂袒執弓
註曰不决遂因不射不備
出於司射之南升自西階鉤楹由上射之後西南面立
於物間右執簫南揚弓命去侯
註曰鉤楹以當由上射者之後也簫弓末也大射曰
左執弣揚猶舉也○疏曰右執簫者不可一手揚弓
故引大射曰左手執弣左當郤手則右執簫者右當
覆手也
獲者執旌許諾聲不絶以至於乏坐東面偃旌興而俟
註曰聲不絶不以宫商不絶而已鄉射威儀省偃猶
仆也
司馬出於下射之南還其後降自西階反由司射之南適
堂西釋弓襲反位立於司射之南
註曰圍下射者明為二人命去侯○疏曰圍下射者
若出物間西行則似為上射命去侯是以并下射圍
繞之明為二人命去侯也
司射進與司馬交於階前相左由堂下西階之東北面
視上射命曰無射獲無獵獲
註曰射獲謂矢中人也獵矢從傍
上射揖司射退反位乃射上射既𤼵挾弓矢而后下射
射拾𤼵以將乘矢獲者坐而獲
註曰射者中則大言獲獲得也射講武田之類是以中
為獲也
舉旌以宫偃旌以商
註曰宫為君商為臣聲和律吕相生○疏曰舉旌以
宫大言獲也偃旌以商小言獲也
獲而未釋獲
註曰但大言獲末釋其算○今按第一番射獲者但
大言其獲未釋算及第二番射始設中而釋算
卒射皆執弓不挾南面揖揖如升射
註曰不挾亦右執弦如司射
上射降三等下射少右從之中等並行上射於左
註曰降下○疏曰此上射下射升與降階上射為先
又上射升降皆在左
與升射者相左交於階前相揖由司馬之南適堂西釋
弓說决拾襲而俟於堂西南面東上三耦卒射亦如
之司射去扑倚於西階之西升堂北面告於賓曰三耦
卒射
註曰去扑乃升不敢佩刑器即尊者之側
賓揖
註曰以揖然之
司射降搢扑反位司馬適堂西袒執弓由其位南進與
司射交於階前相左升自西階鈎楹自右物之後立於
物間西南面揖弓
註曰揖推之也
命取矢獲者執旌許諾聲不絶以旌負侯而俟
註曰俟弟子取矢以旌指教之
司馬出於左物之南還其後降自西階遂適堂前北面
立於所設楅之南命弟子設楅
註曰楅猶幅也所以承笴齊矢者○疏曰訓楅為幅
者義取若布帛有邊幅整齊之意
乃設楅於中庭南當洗東肆
註曰東肆統於賓○疏曰大射云小臣師設楅司馬
正東面以弓為畢鄭注云畢所以教助執事者明此
亦然記云楅龍首鄭注云兩端為龍首若然則有首
無尾而言西上者應有刻飾記之為首尾也
司馬由司射之南退釋弓於堂西襲反位弟子取矢北
面坐委於楅北括乃退司馬襲進當楅南北面坐左右
撫矢而乘之
註曰撫拊之也就委矢左右手撫而四四數分之也
上既言襲矣復言之者嫌有事即袒也凢事升堂乃
袒○疏曰北括者順射時矢南行也云凢事升堂乃
袒者堂下雖有事亦不袒若司射不問堂上堂下有
事即袒司馬與司射遞行事恐同故明之也
若矢不備則司馬又袒執弓如初升命曰取矢不索
註曰索猶盡也
弟子自西方應曰諾乃復求矢加於楅
復扶又反
司射倚扑於階西升請射於賓如初賓許諾賓主人大
夫若皆與射則遂告於賓適阼階上告於主人主人與
賓為耦
註曰言若者或射或否在時欲耳射者繹已之志君
子務焉大夫遵者也告賓曰主人御於子告主人曰
子與賓射○疏曰射禮三而止第一番直司射與三
耦誘射不釋算第二番三耦與衆耦俱射釋算第三
番兼有作樂為射節賓主大夫則或射或否
遂告於大夫大夫雖衆皆與士為耦以耦告於大夫曰
某御於子
註曰大夫来觀禮同爵自相為耦則嫌自尊别大夫
為下射而云御於子尊大夫也士謂衆賓之在下者
及羣士來觀禮者也禮一命已下齒於鄉里○疏曰
鄉飲酒鄉射雖無正齒位之禮士立於下是以一命
者在下與鄉里齒是其常法諸侯之士無再命以上
若為公卿夫夫自在尊東為遵也言士謂衆賓之在
下者則堂上三賓不與大夫為耦矣亦皆射故下文
云衆賓與射者皆降是也
西階上北面作衆賓射司射降搢扑由司馬之南適堂
西立比衆耦
註曰衆耦大夫耦及衆賓也
衆賓將與射者皆降由司馬之南適堂西繼三耦而立
東上大夫之耦為上若有東面者則北上賓主人與大
夫皆未降
註曰未降其志在射
司射乃比衆耦辯
辯音遍
遂命三耦拾取矢司射反位
註曰反位者俟其袒决遂来
三耦拾取矢皆袒决遂執弓進立於司馬之西南司射
作上耦取矢司射反位上耦揖進當楅北面揖及楅揖上射
東面下射西面上射揖進坐横弓郤手自弓下取一个兼
諸弣順羽且興執弦而左還退反位東面揖
註曰横弓者南踣弓也郤手由弓下取矢者以左手
在弓表右手從裏取之便也兼并矢於弣當順羽既
又當執弦也順羽者手放而下備不整理也○疏曰
表弓背也且興者謂以右手順羽之時則興故云且興
也左還者以左手向外而西回也東面揖揖下射取
矢也○朱先生曰燕禮云司正右還疏云以右手向
外者以奠觶處為内而言也鄉射云三耦左還疏云
以左手向外者以所立處為内而言也大射云毋周
者既以左手向外繞其所立之處及至將匝之時乃
復以右手向外而轉身也鄉射注云周可也則以左
手向外繞其立處以至於匝乃不復以右手向外而
即便轉身也燕禮則右還而未至於匝故不言周與
不周也
下射進坐横弓覆手自弓上取一个興其他如上射
註曰覆手由弓上取矢者以左手在弓裏右手從表
取之亦便○疏曰不言踣弓盖卻左手向上執弓而
南踣可知○朱先生曰上文東向覆手南踣弓則弦
向身此云西向卻手南踣弓則弦向外
既拾取乘矢揖皆左還南面揖皆少進當楅南皆左還
北面搢三挾一个揖皆左還上射於右
註曰上射轉居右便其反位也下射左還少南行乃
西面
與進者相左相揖反位
註曰相左者由進者之北
三耦拾取矢亦如之後者遂取誘射之矢兼乘矢而取
之以授有司于西方而后反位
註曰取誘射之矢挾五个弟子逆受於東面位之後
○疏曰挾五个者以前拾取矢皆搢三挾一个乃反
位此則先取四矢亦搢三挾一个乃并取誘射四矢
兼挾之故五个也有司即弟子納射器者因留主授
受於堂西西方今見下耦將司射矢来向位仍西面
弟子即往逆受之訖下射乃反向東之位○朱先生
曰後者兼取誘射之矢則是下耦之下射也此疏文
不備又東面位盖在司馬之西南
衆賓未拾取矢皆袒决遂執弓搢三挾一个由堂西進
繼三耦之南而立東面北上大夫之耦為上
註曰未猶不也衆賓不拾者未射無楅上矢也○疏
曰第一番射時未有拾取矢禮以其第一番唯有三
耦射無賓射楅上無矢可取故也
司射作射如初一耦揖升如初司馬命去侯獲者許諾
司馬降釋弓反位司射猶挾一个去扑與司馬交於階
前升請釋獲於賓
註曰猶有故之辭司射既誘射恒執弓挾矢以掌射
事備尚未知當教之也今三耦卒射衆足以知之矣
猶挾之者君子不必也
賓許降搢扑西面立於所設中之東北面命釋獲者設
中遂視之
註曰視之當教之
釋獲者執鹿中一人執算以從之
註曰鹿中謂射於榭也於庠當兕中
釋獲者坐設中南當楅西當西序東面興受筭坐實八
算於中横委其餘於中西南末興共而俟
註曰興還北面受筭反東面實之
司射遂進由堂下北面命曰不貫不釋
註曰貫猶中也不中正不釋筭也
上射揖司射退反位釋獲者坐取中之八算改實八算
於中興執而俟
註曰執所取算
乃射若中則釋獲者坐而釋獲每一个釋一算上射於
右下射於左若有餘算則反委之
註曰委餘算禮尚異也委之合於中西
又取中之八算改實八筭於中興執而俟三耦卒射
賓主人大夫揖皆由其階降揖主人堂東袒决遂執弓
搢三挟一个賓於堂西亦如之皆由共階階下揖升堂揖
主人為下射皆當其物北面揖及物揖乃射卒南面揖
皆由其階階上揖降階揖賓序西主人序東皆釋弓說
决拾襲反位升及階揖升堂揖皆就席
註曰或言堂或言序亦為庠榭互言也賓主人射大
夫止於堂西○朱先生曰後記有君袒朱襦大夫袒
纁襦君在大夫射則肉袒然則士射皆肉袒與
大夫袒决遂執弓搢三挟一个由堂西出於司射之西
就其耦大夫為下射揖進耦少退揖如三耦及階耦先
升卒射揖如升射耦先降降階耦少退皆釋弓於堂西
襲耦遂止於堂西大夫升就席
註曰耦於庭不並行尊大夫也在堂如上射之儀近其事得申
衆賓繼射釋獲皆如初司射所作唯上耦
註曰於是言唯上耦者嫌賓主人射亦作之
卒射釋獲者遂以所執餘獲升自西階盡階不升堂告於
賓曰左右卒射降反位坐委餘獲於中西興共而俟
註曰司射不告卒射者釋獲者於是有事宜終之也餘
獲餘筭也無餘算則空手耳俟俟數也
司馬袒决執弓升命取矢如初獲者許諾以旌負侯如初司馬降
釋弓反位弟子委矢如初大夫之矢則兼束之以茅上握焉
註曰兼束大夫矢優之是以不拾也束於握上則兼
取之順羽便也握謂中央也不束主人矢者不可以
殊於賓也言大夫之矢則矢有題識也○朱先生曰
注疏上握之說未明疑束之之處當在中央手握處
之下使握在上則去鉄近而去羽遠取之便易也
司馬乘矢如初司射遂適西階西釋弓去扑襲進由中
東立於中南北面視筭
註曰釋弓去朴射事已
釋獲者東面於中西坐先數右獲
註曰固東面矣復言之者為其少南就右獲
二筭為純
註曰純猶全也耦隂陽
一純以取實於左手十純則縮而委之
註曰縮從也於數者東西為從
每委異之
註曰易校數
有餘純則横於下
註曰又異之也自近為下
一筭為竒奇則又縮諸純下
註曰奇猶虧也又從之
興自前適左東面
註曰起由中東就左獲少北於故東面向之○疏曰
云少北於故則右筭也又移至左筭之後東面向之
是以云少北於故
坐兼斂筭實於左手一純以委十則異之
註曰變於右○疏曰右則一一取之於地實於左手
此則總歛於左手一一取之於左手委於地禮以變
為敬也
其餘如右獲
註曰謂所縮所横
司射復位釋獲者遂進取賢獲執以升自西階盡階不
升堂告于賓
註曰賢獲勝黨之筭也齊之而取其餘○疏曰左右
數齊有餘則賢獲故以告也
若右勝則曰右賢於左若左勝則曰左賢於右以純數
告若有奇者亦曰奇
註曰賢猶勝也言賢者射之以中為雋也假如右勝告
曰右賢於左若干純若干奇
若左右鈞則左右皆執一筭以告曰左右鈞降復位坐
兼歛筭實八筭於中委其餘於中西興共而俟
司射適堂西命弟子設豐
註曰將飲不勝者設豐所以承其爵也豐形盖似豆
而卑
弟子奉豐升設於西楹之西乃降勝者之弟子洗觶升
酌南面坐奠於豐上降袒執弓反位司射遂袒執弓挟一
个搢扑北面于三耦之南命三耦及衆賓勝者皆袒决
遂執張弓
註曰執張弓言能用之也右手執弦如卒射
不勝者皆襲說决拾卻左手右加弛弓於其上遂以執
弣司射先反位三耦及衆射者皆與其耦進立於射位
北上司射作升飲者如作射一耦進揖如升射及階勝
者先升升堂少右
註曰先升尊賢也少右辟飲者亦相飲之位○疏曰
相飲者皆北面於西階授者在東飲者在西故云亦
相飲之位○朱先生曰右自北面而言則東也相飲
之位謂飲之者立於飲者之右
不勝者進北面坐取豐上之觶興少退立卒觶進坐奠
於豐下興揖
註曰立卒觶不祭不拜受罸爵不備禮也
不勝者先降
註曰後升先降略之不由次
與升飲者相左交於階前相揖出於司馬之南遂適堂
西釋弓襲而俟有執爵者
註曰主人使贊者代弟子酌也於既升飲而升自西
階立於序端
執爵者坐取觶實之反奠於豐上升飲者如初三耦卒
飲賓主人大夫不勝則不執弓執爵者取觶降洗升實
之以授於席前受觶以適西階上北面立飲
註曰受罰爵者不宜自尊别
卒觶授執爵者反就席大夫飲則耦不升
註曰以賓主人飲耦在上嫌其升
若大夫之耦不勝則亦執弛弓特升飲衆賓繼飲射爵
者辯乃徹豐與觶
註曰徹猶除也設豐者反豐於堂西執爵者反觶於
篚
司馬洗爵升實之以降獻獲者於侯
註曰鄉人獲者賤明其主以侯為功得獻也○疏曰
按大射云司馬正洗散遂實爵獻服不服不侯西北
三步北面拜受爵註云近其所為獻彼國君禮使服
不士官唱獲故就其所為唱獲獻之此鄉人獲者賤
故獻於侯明以侯為功得獻也
薦脯醢設折俎俎與薦皆三祭
註曰皆三祭為其將祭侯也祭侯三處也
獲者負侯北面拜受爵司馬西面拜送爵
註曰負侯負侯中也拜送爵不同面者辟正主也其
設薦爼西面錯以南為上為受爵於侯薦之於位○
疏曰上文正主獻賓獻衆賓皆北面與受獻者同面
今此與受獻不同面故云辟正主也獲者據文東面
而云西面錯據設人而言以南為上者特牲少牢東
面籩豆皆以南方為上故知此亦然云薦之於位者
下云左个之西北三步東面設薦是薦之於位也若
大射則獻與薦俱在乏乃適侯祭之君禮與此異也
獲者執爵使人執其薦與俎從之適右个設薦爼
註曰獲者以侯為功是以獻焉人謂主人贊者上設
薦爼者也為設籩在東豆在西爼當其北也言使設
新之○疏曰侯以北面為正依特牲少牢皆籩在右
故知籩在東右廂豆在西左廂可知也
獲者南面坐左執爵祭脯醢執爵興取肺坐祭遂祭酒
註曰為侯祭也亦二手祭酒反注如大射○疏曰大
射禮二手祭酒者獲者南面於爼北當為侯祭於豆
間爵反注為一手不能正也此薦爼之設如於北面
人焉
興適左个中亦如之
註曰先祭左个後中者以外即之至中若神在中也
左个之西北三步東面設薦爼獲者薦右東面立飲不
拜既爵
註曰不就乏者明其享侯之餘也立飲薦右近司馬
於是司馬北面○疏曰知司馬北面者此約下文司
射獻釋獲者釋獲者薦右東面拜受爵司射北面拜
送爵故知此時司馬亦北面也若然釋獲者在司射
之西北面立飲此獲者不北面飲者按大射註此曏
受獻之位也不北面者嫌為侯卒爵此亦然故不北
面也
司馬受爵奠於篚復位獲者執其薦使人執爼從之辟
設於乏南
註曰遷設薦爼就乏明已所得禮也言辟之者不使
當位辟舉旌偃旌也設於南右之也凡他薦爼皆當
其位之前
獲者負侯而俟
司射適階西釋弓矢去扑說决拾襲適洗洗爵升實之
以降獻釋獲者於其位少南薦脯醢折爼有祭
註曰不當其位辟中
釋獲者薦右東面拜受爵司射北面拜送爵釋獲者就
其薦坐左執爵祭脯醢興取肺坐祭遂祭酒興司射之
西北面立飲不拜既爵司射受爵奠于篚釋獲者少西
辟薦反位
註曰辟薦少西之者為復射妨司射視筭也亦辟爼
司射適堂西袒决遂取弓于階西挟一个搢扑以反位
註曰為將復射
司射去扑倚於階西升請射於賓如初賓許○司射降
搢扑由司馬之南適堂西命三耦及衆賓皆袒决遂執
弓就位
註曰位射位也不言射者以當序取矢
司射先反位
註曰言先三耦及衆賓也既命之即反位不俟之也
曏不言先三耦未有拾取矢位無所先○疏曰凡射
大射與鄉射各有三位此鄉射無次有堂西取弓矢
袒决遂及比耦之位又有三耦射位在司射位西南又
有拾取矢及再番射位是三位大射有次内有袒决
遂取弓矢之位又有堂東次比耦之位又有射位并
拾取矢之位是亦有三位但君臣禮異故知事不同
也
三耦及衆賓皆袒决遂執弓各以其耦進反於射位司
射作拾取矢三耦拾取矢如初反位○賓主人大夫降
揖如初主人堂東賓堂西皆袒决遂執弓皆進階前揖
註曰南面相俟而揖行也
及楅揖拾取矢如三耦
註曰及楅當楅東西也主人西面賓東面相揖拾取
矢不北面揖由便也
卒北面搢三挟一个揖退賓堂西主人堂東皆釋弓矢
襲及階揖升堂揖就席
註曰將袒先言主人將襲先言賓尊賓也
大夫袒决遂執弓就其耦
註曰降袒决遂於堂西就其耦於射位與之拾取矢
揖皆進如三耦耦東面大夫西面大夫進坐說矢束
註曰說矢束者下耦以將拾取○疏曰云大夫西面
者為下射故也
興反位而後耦揖進坐兼取乘矢順羽而興反位揖
註曰兼取乘矢者尊大夫不敢與之拾也相下相尊
君子之所以相接也
大夫進坐亦兼取乘矢如其耦北面搢三挟一个
註曰亦於三耦為之位
揖退耦反位大夫遂適序西釋弓矢襲升即席
註曰大夫不序於下尊也
衆賓繼拾取矢皆如三耦以反位
司射猶挟一个以進作上射如初一耦揖升如初
註曰進前也曏言還當上耦西面是言進終始互相明
也
司馬升命去侯獲者許諾司馬降釋弓反位司射與司
馬交於階前去朴襲升請以樂樂於賓賓許諾司射
降搢朴東面命樂正曰請以樂樂於賓賓許
註曰東面於西階之前也不就樂正命之者𫝊尊者
之命於賤者遥號命之可也樂正亦許諾猶北面不
還以賓在堂
司射遂適階間堂下北面命曰不鼓不釋
註曰不與鼓節相應不釋筭也鄉射之鼔五節歌五
終所以將八矢一節之問當拾𤼵四節四拾其一節當
以聽也○疏曰射人云王以騶虞九節諸侯以貍
首七節卿大夫以采蘋五節士以采蘩五節卿大夫
士同五節尊卑樂節雖多少不同四節以盡乘矢則
同其餘外皆以聽王九節者五節先以聽諸侯七節
者三節先以聽卿大夫士五節者一節先以聽皆以
四節拾𤼵乘矢但尊者先以聽則多卑者先以聽則
少優尊者先知審故也
上射揖司射退反位樂正東面命大師曰奏騶虞間若
一
註曰東面者進還鄊大師也騶虞國風召南之詩篇
也射義曰騶虞者樂官備也其詩有一𤼵五豝五豵
于嗟騶虞之言樂得賢者衆多嘆思至仁之人以充
其官此天子之射節也而用之者方有樂賢之志取
其宜也其他賓客鄉大夫則歌采蘋間若一者重節
○疏曰間若一謂五節之間長短疏數皆如一則是
重樂節也○朱先生曰據詩但取一𤼵五豝之義耳
騶虞則為仁獸之名以庶類蕃殖美國君之仁如之
也樂官備云者諸儒有以騶為文王之囿虞為主囿
之官故立此義而鄭注因之與其詩箋自相違異今
姑存之
大師不興許諾樂正退反位乃奏騶虞以射三耦卒射
賓主人大夫衆賓繼射釋獲如初卒射降
註曰皆應鼔與歌之節乃釋筭降者衆賓○疏曰次番
射時賓與主人大夫卒射皆升堂知此降者但衆賓
也
釋獲者執餘獲升告左右卒射如初
註曰卒已也
司馬升命取矢獲者許諾司馬降釋弓反位弟子委矢
司馬乘之皆如初司射釋弓視筭如初
註曰筭獲筭也
釋獲者以賢獲與鈞告如初降復位
司射命設豐設豐實觶如初遂命勝者執張弓不勝者
執弛弓升飲如初
司射猶袒决遂左執弓右執一个兼諸弦面鏃
註曰面猶尚也并矢於弦尚其鏃將止變於射也
適堂西以命拾取矢如初司射反位三耦及賓主人大
夫衆賓皆袒决遂拾取矢如初矢不挟兼諸弦弣以退
不反位遂授有司于堂西
註曰不挟亦謂執之如司射也不以反射位授有司
者射禮畢○疏曰執之如司射兼諸弦弣則與司射
異以其司射直執一个無三矢兼於弣三耦以下則
執一个并於弦又以三矢并於弣所以異也
辯拾取矢揖皆升就席
註曰謂賓大夫及衆賓也相俟堂西進立於西階之
之前主人以賓揖升大夫及衆賓從升立時少退於
大夫三耦及弟子自若留下
司射乃適堂西釋弓去扑說决拾襲反位司馬命弟子
說侯之左下綱而釋之命獲者以旌退命弟子退楅司
射命釋獲者退中與筭而俟
註曰諸所退皆俟堂西備復射也旌言以者旌恒執
也獲者釋獲者亦退其薦爼
司馬反為司正退復觶南而立
註曰當監旅酬
樂正命弟子贊工即位弟子相工如其降也升自西階
反坐
註曰贊工遷樂也降時如初入樂正反自西階東北
面○疏曰前為將射遷工於東方西面樂正北面今將
旅酬作樂故遷升於堂上也云樂正反自西階東北
面知不升者以正樂畢上無告請於賓之事宜與正
歌備已後同也
賓北面坐取爼西之觶興阼階上北面酬主人主人降
席立於賓東賓坐奠觶拜執觶興主人答拜賓不祭卒
觶不拜不洗實之進東南面
註曰所不者酬而禮殺也賓立飲
主人阼階上北面拜賓少退主人進受觶賓主人之西
北面拜送
註曰旅酬而同階禮殺也
賓揖就席主人以觶適西階上酬大夫大夫降席立於
主人之西如賓酬主人之禮
註曰其既實觶進西南面立鄉所酬
主人揖就席若無大夫則長受酬亦如之
註曰長謂以長幼之次酬衆賓○疏曰若有大夫先
酬之無大夫則酬長以鄉射無介直有三賓以長幼
之次受酬衆賓則三賓也
司正升自西階相旅作受酬者曰某酬某子
註曰某者字也某子者氏也稱酬者之字受酬者曰
某子旅酬下為上尊之也春秋傳曰字不若子此言
某酬某子者射禮略於飲酒飲酒言某子受酬以飲
酒為主
受酬者降席司正退立於西序端東面
註曰退立俟後酬者也始升相立階西北面
衆受酬者拜興飲皆如賓酬主人之禮辯遂酬在下者
皆升受酬於西階上
註曰在下謂賓黨也鄉飲酒記曰主人之贊者西面
北上不與無筭爵然後與此異於賓○疏曰引鄉飲
酒記者欲見賓黨在西主黨在東主黨不與酬之義
卒受者以觶降奠於篚司正降復位
使二人舉觶於賓與大夫
註曰二人主人之贊者
舉觶者皆洗觶升實之西階上北面皆坐奠觶拜執觶
興賓與大夫皆席末答拜舉觶者皆坐祭遂飲卒觶興
坐奠觶拜執觶興賓與大夫皆答拜舉觶者逆降洗升
實觶皆立於西階上北面東上賓與大夫拜舉觶者皆
進坐奠於薦右賓與大夫辭坐受觶以興舉觶者退反
位皆拜送乃降賓與大夫坐反奠於其所興若無大夫
則唯賓
註曰長一人舉觶如燕禮媵爵之為
司正升自西階阼階上受命於主人適西階上北面請
坐於賓賓辭以爼
註曰爼者肴之貴者也辭之者不敢以燕坐䙝貴肴
反命於主人主人曰請徹爼賓許司正降自西階階前
命弟子俟徹爼
註曰弟子賓黨也爼者主人贊者設之今賓辭之使
其黨俟徹順賓意也上言請坐於賓此言主人曰互
相備耳○疏曰知弟子是賓黨者以其司正降自西
階階前命之明賓黨弟子在西階東面也必使賓黨
弟子者徹爼是賓請之故鄭云順賓意也
司正升立於序端賓降席北面主人降席自南方阼階
上北面大夫降席席東南面
註曰俟弟子升受爼
賓取爼還授司正司正以降自西階賓從之降遂立於
階西東面司正以爼出授從者
註曰授賓家從來者也古者與人飲食必歸其盛者
所以厚禮之
主人取爼還授弟子弟子受爼降自西階以東主人降
自阼階西面立
註曰以東授主人侍者
大夫取爼還授弟子弟子以降自西階遂出授從者大
夫從之降立于賓南
註曰凢言還者明取爼各自鄉其席
衆賓皆降立於大夫之南少退北上
註曰從降亦為將燕○疏曰賓主人大夫有爼從爼
而降三賓無爼亦為將燕故同降同升也
主人以賓揖讓說屨乃升大夫及衆賓皆說屨升坐○
乃羞○無筭爵使二人舉觶賓與大夫不興取奠觶飲
卒觶不拜
註曰二人謂曏者二人也使之升立於西階上賓與
大夫將旅當執觶也卒觶者固不拜矣著之者嫌坐
卒爵者拜既爵此坐於席禮既殺不復崇
執觶者受觶遂實之賓觶以之主人大夫之觶長受
註曰長衆賓長
而錯皆不拜
註曰錯者實主人之觶以之次賓也實賓長之觶以
之次大夫其或多者迭飲於坐而已皆不拜受○疏
曰衆賓之長在賓西者三人大夫則席於賓東若大
夫亦三人則與衆賓等得交錯相酬言其或多者若
有一大夫則衆賓二人無所酬直二人迭飲而已若
大夫四人以上多於三賓自三人之外亦無所酬則
亦自相酬迭飲而已
辯卒受者興以旅在下者於西階上
註曰衆賓之未飲而酬主人之贊者大夫之未飲而
酬賓黨亦錯焉不使執觶者酌以其將旅酬不以己
尊於人也其末若皆衆賓則先酬主人之贊者若皆
大夫則先酬賓黨而已執觶者酌在上辯降復位
長受酬酬者不拜乃飲卒觶以實之
註曰言酬者不拜者嫌酬堂下異位當拜也
受酬者不拜受
註曰禮殺雖受尊者之酬猶不拜
辯旅皆不拜
註曰主人之贊者於此始旅嫌有拜
執觶者皆與旅
註曰嫌己飲不復飲也上使之勸人耳非逮下之惠
也亦自以齒與於旅也
卒受者以虚觶降奠于篚執觶者洗升實觶反奠于賓
與大夫
註曰復奠之者燕以飲酒為歡醉乃止主人之意也
無筭樂
賓興樂正命奏陔賓降及階陔作賓出衆賓皆出主人
送于門外再拜
明日賓朝服以拜賜于門外主人不見如賓服遂從之
拜辱于門外乃退
註曰不見不䙝禮也
主人釋服乃息司正無介不殺使人速迎于門外不拜
入升不拜至不拜洗薦脯醢無爼賓酢主人主人不崇
酒不拜衆賓既獻衆賓一人舉觶遂無筭爵無司正
註曰使擯者而已不立之
賓不與
註曰至尊不可䙝也
徵惟所欲以告於鄉先生君子可也羞惟所有鄉樂惟
欲
記大夫與則公士為賓
註曰不敢使鄉人加尊於大夫也公士在官之士鄉
賓主用處士○疏曰據此鄉射使處士無爵命者為
賓故有大夫來不以鄉人加尊於大夫故易去之使
公士為賓鄉飲酒貢士法有大夫來不易去之以其
賓擬貢故也處士即君子也
使能不宿戒
註曰能者敏於事不待宿戒而習之
其牲狗也
註曰狗取擇人
亨于堂東北
註曰鄉飲酒義曰祖陽氣之所發也
尊綌冪賓至徹之
註曰以綌為冪取其堅潔
蒲筵緇布純
註曰筵席也純緣也○疏曰鄭註周禮序官云鋪陳
曰筵藉之曰席然共言之筵席通但在地者為筵取
鋪陳之義在上曰席取相承藉之義耳
西序之席北上
註曰衆賓統于賓○疏曰衆賓之席繼賓已西東上
今謂衆賓有東面者則北上非常故記之也若公卿
大夫多尊東不能受則於尊西賓近於西則三賓東
面北上統于賓也
獻用爵其他用觶
註曰爵尊不可䙝也
以爵拜者不徒作
註曰以爵拜謂拜既爵徒猶空也作起也不空起言
起必酢主人
薦脯用籩五膱祭半膱横于上醢以豆出自東房膱長
尺二寸
註曰脯用籩籩宜乾物也醢以豆豆宜濡物也膱猶
脡也為記者異耳祭横于上殊之也於人為縮膱廣
狹未聞也
爼由東壁自西階升
註曰狗既亨載于東方既由東壁恐如祭饌由東階
升故記人明之若祭饌則東階升特牲少牢是也尊
神故由阼階升
賓爼脊脅肩肺主人爼脊脅臂肺肺皆離皆右體也進
腠
註曰以骨名肉貴骨也賓爼用肩主人用臂尊賓也
離猶㨒也腠膚理也進理謂前其本右體周所貴也
若有尊者則爼其餘體也
凡舉爵三作而不徒爵
註曰謂獻賓獻大夫獻工皆有薦
凡奠者於左
註曰不飲不欲其妨
將舉者於右
註曰便其舉也
衆賓之長一人辭洗如賓禮
註曰尊之於其黨
若有諸公則如賓禮大夫如介禮無諸公則大夫如賓
禮
註曰尊卑之差諸公大國之孤也
樂作大夫不入
註曰後樂賢也
樂正與立者齒
註曰謂其飲之次也尊樂正同於賓黨鄉飲酒記曰
與立者皆薦以齒
三笙一和而成聲
註曰三人吹笙一人吹和凡四人也爾雅曰笙小者
謂之和
獻工與笙取爵于上篚既獻奠于下篚其笙則獻諸西
階上
註曰奠爵于下篚不復用也今文無與笙
立者東面北上
註曰賓黨○疏曰此謂一命及不命來觀禮者與堂下
衆賓齒東面北上而立
司正既舉觶而薦諸其位
註曰薦於觶南
三耦者使弟子司射前戒之
註曰弟子賓黨之少者也前戒謂先射請戒之
司射之弓矢與扑倚于西階之西
註曰便其事也
司射既袒决遂而升司馬階前命張侯遂命倚旌
註曰著並行也古文曰遂命獲者倚旌○疏曰如上
經納射器及比三耦以前司射獨行事及司正為司
馬與司射並行事
凡侯天子熊侯白質諸侯麋侯赤質大夫布侯畫以虎
豹士布侯畫以鹿豕
註曰此所謂獸侯也燕射則張之鄉射及賓射當張
采侯二正而記此者天子諸侯之燕射各以其鄉射
之禮而張此侯則經獸侯是也由是云焉白質赤質
皆謂采其地其地不采者白布也熊麋虎豹鹿豕皆
正面畫其頭象於正鵠之處耳君畫一臣畫二陽竒
隂耦之數也燕射射熊虎豹不忘上下相犯射麋鹿
豕志在君臣相養其畫之皆毛物之○疏曰按周禮
射人掌賓射大夫士同二正是賓射二正鄉射無文
知亦采侯二正者周禮賓射與賓客為射此鄉射雖
與鄉人習禮亦如賓主行射禮又非私相燕射故約
與賓射同也天子諸侯之燕射各以其鄉射之禮者
謂張侯道五十步及三耦一與鄉射同不忘上下相
犯者二者皆猛獸不苟相下若君臣之道亦獻可者
替否者不苟相從輒當犯顔而諫似獸等故用之相
養者按内則云麋鹿豕皆有軒並是可食之物故云
相養也其畫之皆毛物之者畫五正三正之侯各以
其色明畫獸侯亦以毛物畫之可知也
凡畫者丹質
註曰賓射之侯燕射之侯皆畫雲氣於側以為飾必
先以丹采其地丹淺于赤○疏曰若賓射之侯天子九
十步侯朱白蒼黃玄五正者還畫此五色雲氣於其側
七十步侯朱白蒼三正者還畫此三色雲氣於其側五
十步侯朱綠二正者還畫此二色雲氣於其側也欲畫
之時又必先用丹采其地乃於其上畫雲氣也
射自楹間物長如笴其間容弓距隨長武
註曰自楹間者謂射于庠也楹間中央東西之節也
物謂射時所立處也謂之物者物猶事也君子所有
事也長如笴者謂從畫之長短也笴矢幹也長三尺
與跬相應射者進退之節也間容弓者上下射相去
六尺也距隨者物横畫也始前足至東頭為距後足
來合而南面為隨武跡也尺二寸○疏曰從畫之長短
者南北之長短也
序則物當棟堂則物當楣
註曰是制五架之屋也正中曰棟次曰楣前曰&KR1297;
命負侯者由其位
註曰於賤者禮略○疏曰司馬自在已位遙命之是
於賤者略也經無司馬命負侯之位故記之也
凡適堂西皆出入于司馬之南唯賓與大夫降階遂西
取弓矢
註曰尊者宜逸由便也
旌各以其物
註曰旌總名也雜帛為物大夫士之所建也言各者
鄉射或於庠或於榭○疏曰周禮通帛為旃雜帛為
物通者通體並絳帛周尚赤也雜者中絳緣邊白也
白殷之正色也諸侯鄉大夫是大夫詢衆庶故於庠
諸侯州長是士故春秋習射於榭物大夫五仞士三
仞故言各
無物則以白羽與朱羽糅杠長三仞以鴻脰韜上二尋
註曰無物者謂小國之州長也其鄉大夫一命其州
長士不命不命者無物此翿旌也翿亦所以進退衆
者糅者雜也杠橦也七尺曰仞鴻鳥之長脰者也八
尺曰尋今文糅為縮韜為翿○疏曰脰項也
凡挾矢于二指之間横之
註曰二指謂左右手之苐二指此以食指將指挾之
○疏曰以左擘指拓弓右擘指鈎弦故知挾矢以苐
二苐三指間苐二指為食指左傳云子公之食指動
是也第三指為將指左傳云吳王闔閭傷于將指是
也
司射在司馬之北司馬無事不執弓
註曰以不主射故也
始射獲而未釋獲復釋獲復用樂行之
註曰君子取人以漸○疏曰始射獲而不釋獲據三
耦射時云復釋獲者據第二番射時復用樂據第三番射時
上射於右
楅長如笴博三寸厚寸有半龍首其中蛇交韋當
註曰博廣也兩端為龍首中央為蛇身相交也直心
背之衣曰當以丹韋為之司馬左右撫矢而乘之分
委於當
楅髤横而奉之南面坐而奠之南北當洗
註曰髤亦黑漆也
射者有過則撻之
註曰過謂矢揚中人凡射時矢中人當刑之今鄉會
衆賢以禮樂勸民而射者中人本意在侯去傷害之
心遠是以輕之以扑撻于中庭而已
衆賓不與射者不降
取誘射之矢者既拾取矢而後兼誘射之乘矢而取之
註曰謂反位已禮成乃更進取之不相因也○疏曰
云不相因者既自拾取己之乘矢反位東西望訖上
射乃更向前兼取誘射之矢禮以變為敬故不相因
賓主人射則司射擯升降卒射即席而反位卒事
註曰擯賓主人升降者皆尊之也不使司馬擯其升
降主於射
鹿中髤前足跪鑿背容八筭釋獲者奉之先首
註曰前足跪者象教擾之獸受負也
大夫降立于堂西以俟射
註曰尊大夫不使久列于射位○疏曰謂主人大夫
降時賓主先射大夫則立于堂西其耦在司馬之西
射位大夫且立于堂西射至乃取其耦共升射
大夫與士射袒纁𥜗
註曰不肉袒殊于耦
耦少退于物
註曰下大夫也既發則然
司射釋弓矢視筭與獻釋獲者釋弓矢
註曰唯此二事休武主文釋弓矢耳然則擯升降不
釋
禮射不主皮主皮之射者勝者又射不勝者降
註曰禮射謂以禮樂射也大射賓射燕射是矣不主
皮者貴其容體比於禮其節比於樂不待中為雋也
言不勝者降則不復升射也主皮者無侯張獸皮而
射之主于獲也尚書傳曰戰鬭不可不習故於蒐狩
以閑之也閑之者貫之也貫之者習之也凡祭取餘
獲陳於澤然後卿大夫相與射也中者雖不中也取
不中者雖中也不取何以然所以貴揖讓之取也而
賤勇力之取向之取也囿中勇力之取今之取也
於澤宫揖讓之取也澤習禮之處非所以行禮其射
又主中此主皮之射與天子大射張皮侯賓射張五
采之侯燕射張獸侯
主人亦飲于西階上
註曰就射爵而飲也已無俊才不可以辭罸
獲者之爼折脊脅肺臑
註曰臑若膊胳觳之折以大夫之餘體○疏曰前足
肩臂臑後足膊胳觳賓主人已用肩臂唯有臑及膊
胳觳若無大夫則獲者得臑若大夫一人則獲者得
膊二則胳三則觳更多則折之不得整體或更得餘
體也
東方謂之右个
註曰侯以鄉堂為面
釋獲者之爼折脊脅肺皆有祭
註曰皆皆獲者也祭祭肺也以言肺謂刌肺不離嫌
無祭肺
大夫說矢束坐說之
註曰明不自尊别也
歌騶虞若采蘋皆五終射無筭
註曰謂衆賓繼射者衆賓無數也每一耦射歌五終
也
古者於旅也語
註曰禮成樂備乃可以言語先王禮樂之道也疾今
人慢于禮樂之盛言語無節故追道古也
凡旅不洗不洗者不祭既旅士不入
註曰後正禮也既旅則將燕矣士入齒于鄉人
大夫後出主人送于門外再拜
鄉侯上个五尋
註曰上个謂最上幅也八尺曰尋上幅用布四丈
中十尺
註曰方者也用布五丈今官布幅廣二尺二寸旁削
一寸考工記曰梓人為侯廣與崇方謂中也
侯道五十弓弓二寸以為侯中
註曰言侯中所取數也量侯道以貍步而云弓者侯
之所取數宜用射器也正二寸骹中之博也○疏曰
周禮弓人云骹解中有變焉謂弓弣把中側骨之處
博二寸故于此取數焉
倍中以為躬
註曰射身也謂中之上下幅也用布各二丈
倍躬以為左右舌
註曰謂上个也居兩旁謂之个左右出謂之舌
下舌半上舌
註曰半者半其出于躬者也用布三丈所以半上舌
者侯人之形類也上个象臂下个象足中人張臂八
尺張足六尺五八四十五六三十以此為衰也凡鄉
侯用布十六丈數起侯道五十弓以計道七十弓之
侯用布二十五丈二尺道九十弓之侯用布三十六
丈○疏曰云凡鄉侯用布十六丈數起侯道五十弓
以計者用布十六丈者中五幅幅一丈用布五丈上
下弓各二丈摠四丈上个四丈下个三丈是摠十六
丈也云道七十弓之侯用布二十五丈二尺道九十
弓之侯用布三十六丈亦以此計之
箭籌八十
註曰箭篠也籌散也筭八十者略以十耦為正貴全
數
長尺有握握素
註曰握本所持處素謂刊之也刊本一作膚○疏曰云
長尺復云有握則此籌尺四寸矣云刊本一作膚者
公羊膚寸而合何休云側手為膚又投壺云室中五
扶注云鋪四指曰扶一指按寸皆謂布四指一指一
寸四指則四寸引之者證握膚為一謂刊四寸也
楚扑長如笴刊本尺
註曰刊其可持處
君射則為下射上射退于物一笴既發則答君而俟
註曰答射也此以下雜記也今文君射則為下
君樂作而后就物君袒朱𥜗以射
註曰君尊
小臣以巾執矢以授
註曰君尊不搢矢不挾矢授之稍屬
若飲君如燕則夾爵
註曰謂君在不勝之黨也賓飲君如燕賓媵觚于公
之禮則夾爵夾爵者君既卒爵復自酌
君國中射則皮樹中以翿旌獲白羽與朱羽糅
註曰國中城中也謂燕射也皮樹獸名以翿旌獲尚
文德也
於郊則閭中以旌獲
註曰於郊謂大射也大射于大學王制曰小學在公
官之左大學在郊閭獸名如驢一角或曰如驢岐蹄
周書曰北唐以閭析羽為旌
於竟則虎中龍旜
註曰於竟謂與鄰國君射也畫龍於旜尚文章也通
帛為旜
大夫兕中各以其物獲
註曰兕獸名似牛一角
士鹿中翿旌以獲
註曰用翿為旌以獲無物也
唯君有射于國中其餘否
註曰臣不習武事于君側也古文有作又今文無其
餘否○疏曰天子諸侯皆燕射在國又天子賓射在
朝亦在國大夫士燕射賓射不在國大夫又得行大
射雖無郊學亦不得在國是以孔子為鄉射射于矍
相之圃是其一隅若然此鄉射亦不在國中亦宜在
國外故記於此見之也
君在大夫射則肉袒
註曰不袒纁襦厭于君也今文無射
儀禮述註卷五
