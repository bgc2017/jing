周易啓蒙翼傳外篇
元胡一桂撰
所謂外篇者凡非周易傳注而自為一書皆入於
此以緯書為首如焦氏易林京氏易傳郭氏洞林
猶皆是易卜筮事然占法序卦已非先聖之舊衞
氏元包用京卦序而卦辭皆自為魏氏參同𤼵明
二用六虚極為的當但借坎離為修飬之術至於
揚雄太玄馬公潛虚關氏洞極則易之支流餘裔
可謂外之又外者矣若夫邵子皇極經世書直上
接伏羲先天易專用其卦不用其蓍立為推步算
法大而天地之運化微而萬物之生殖遠而上下
古今之世變皆妙探於卦爻中前知无窮却知无
極巍乎高哉何揚玄馬虚關洞之所可仰望者乎
特其作用不同於文王周孔列諸外篇然而推明
伏羲先天生卦之法與文王後天八卦及卦正反
𤼵明三十六宫之義使吾夫子繫辭極儀象卦章
與說卦先後天數章各有歸著三四聖人之易至
是如日月行天星陳極拱功在萬世則自元聖以
來一人而已朱夫子已表章於本義啟蒙之書愚
小子尚何容喙他如蔡氏皇極内篇演洛書之數
易範並立天地問置諸外篇也亦宜述衆作訂後
先作外篇題辭(先後只作世次如後)
緯書
周易緯九卷
馮厚齋曰崇文總目周易緯九卷漢鄭康成注隋志
有宋衷注唐四庫書目有宋均注又中興館閣書易
緯又有李淳風續注其一推天元甲子之術其二推
易天地人之元術也友人程舜俞謂唐章懷太子後
漢注稱易緯有六篇一稽覽圖二乾鑿度三坤靈圖
四通卦騐五類是謀六辨終備崇文總目易緯九卷
外又别出乾鑿度二卷
乾鑿度上下二卷
題包羲氏先文公孫軒轅氏演古籀文蒼頡修為上
下二篇首稱黃帝曰(紹興續書目倉頡注鑿度二卷)
乾鑿度上文
古文八卦古文天字古文地字古文風字
古文山字古文水字古文火字古文雷字
古文澤字大象八乾天坤地離日坎月巽風震雷艮
山兊澤四門乾天門坤人門巽風門(亦為地戶)艮鬼門
四正月坎水魄日離火宫雷木震日月出入門澤金水
兊日月往來門索象畫卦配身一取象二裁形三取
物四法天地宜五分上下屬六象成數生天數地數
卦數爻數衍天地和合數乾策坤策八策日力月力八
象大盡數生天數天地合策數蓍
坤鑿度下文
坤元十性坤有八色坤屬坤性體坤有變化坤有四象
坤有四道象卦法物
程舜俞曰乾坤二鑿度序稱包羲氏作注稱其書謂
序乾坤之元體與易大行者也考其問有所謂太一
九宫卦宫卦氣月卦爻位之法與夫軌&KR3822;占算之術
律歷相生之數古今術家多用之又似隂陽卜筮者
流托為包羲氏書以自神其說也
乾鑿度曰太一取其數以行九宫
案後漢張衡疏云臣聞聖人明審律歷以定吉凶重
之以卜筮雜之以九宫漢書注云易乾鑿度曰太一
取其數以行九宫鄭玄注太一北扆名下行八卦之
宫每四乃還中央中央者北辰所居故謂之九宫天
數太分以陽出以隂入陽起子隂起午是以太一下
九宫從坎宫始自此從坤宫又自此從震宫又自此
從巽宫所從半矣還息中央之宫既又自此從乾宫
又自此從兊宫又自此從艮宫又自此從離宫行則
周矣上遊息於太一之星反子宫行起始坎終離故
姚小彭云今所𫝊戴九履一之圖乃易乾鑿度九宫
度也
易通卦驗上下二卷
馮厚齋曰上卷題七經第一河洛第九首稱孔子曰
下卷論卦氣方位雖略本說卦至論氣候病證脈理
與素問黃帝岐伯問對相類此其為假託不必辨也
通卦驗曰故正其本而萬物理失之毫釐差以千里
馮厚齋曰案館閣本通卦驗有曰(云云)漢儒引君子正
其始萬事理差之毫釐繆以千里程可久曰此緯書
通卦驗之文也與館閣本其文特小異爾又曰緯出
漢哀平世載占驗烖祥隂陽符䜟光武以䜟立故篤
信之鄭康成何休引以解經桓譚張衡之徒深疾之
易正義引易緯乾鑿度等書責魯直云其中多有不
可曉者獨九宫之法頗明崇文總目云皆述隂陽日
辰數䜟今考三書凡十一卷蓋无足深據云程舜俞
曰宋大明中始禁圖䜟梁天監以後又重其制隋煬
帝𤼵使收天下䜟緯書悉焚之故遂散亂无復全書
今行於世惟乾坤二鑿度愚嘗於正義見所引緯如
乾鑿度云垂皇策者羲卦道演德者文成命者孔如
通卦驗云昌牙通靈昌之成孔演命明道經等語皆
一樣文法造句大竒非有古人渾厚體况既自伏羲
說至孔子安得又是孔子以前作今曰出哀平之世
安知非出當時儒者之手乎第漢去古未遠雖秦燼
之餘猶或尚有祖述如羲之用蓍九宫之於洛書皆
有禆於易教其尚存而未泯如鑿度乃未及見焉可
吁也矣今姑拾遺紀一書之㮣云爾
焦氏易林
案易林一十六卷西漢建信天水外黃令焦延壽之
所譔也延壽卦變法以一卦變為六十四卦六十四
卦通變四千九十六卦而卦變之次本之文王序卦
首乾坤而終既未濟且如以乾為本卦其變首坤次
屯蒙以至未濟又如以坤為本卦其變首乾次屯蒙
以至末濟又如以末一卦未濟為本卦其變亦首乾
次屯蒙以至既濟每一卦變六十三卦通本卦成六
十四卦且每一卦變成詩六十四首六十四卦變共
四千九十六首以代占辭而文王周孔辭並不復用
亡友王浩翁字浩古得其書於遠方而手抄之且為
之跋略曰紫陽夫子以爻變多寡順而列之以定一
卦所變之序又以乾卦所變之次引而伸之為六十
四卦所變相承之序然後次第秩然各得其所雖出
於焦而比焦尤密誠哉是言今愚錄其詩數篇於左
并述其變卦之例以見一書之大㮣云
乾卦變例(姑載數詩于左)
乾道陟多阪胡言啑謇(王浩古云酉陽雜組引此作迷謇)譯瘖且聾莫
使道通請謁不行求事无功(愚謂此乾為本卦不變而為變卦之首也)
坤招禍來螫害其邦國病在手足不得安息(愚謂乾六爻盡變坤)
屯陽孤亢極多所恨惑車傾蓋亡身常憂惶乃得其願
雌雄相從(愚謂此乾二三四上變成屯是為乾四爻變也)
蒙鵠鶵鳲鳩專一无尤君子是則長受嘉福(愚謂此乾初三四五)
(爻變成蒙亦為乾四爻變也)
需目瞤足動喜如其願舉家蒙寵(缺第四句愚謂此乾四上變成需是為一)
(卦二爻變也姑錄此五詩而四千九十六首大體可見矣)
論分卦直日法
費直作易林序引孟康曰分卦直日之法一爻主一日
六十卦為三百六十日餘四卦震離坎兊為方伯監司
之官所以用震離坎兊者是二至二分用事之日又是
四時各專主之氣各卦主時其占法各以其日觀其善
惡也又案項平菴曰焦氏卦法自乾至未濟並依易書
本序以一卦直一日乾直甲子坤直乙丑至未濟直癸
亥乃盡六十日而四正卦則直二分二至之日坎直冬
至離夏至震春分兊秋分不在六十卦輪值之數此即
京房六十卦氣之法但京主六日七分此但主一日京
用太玄之序此用周易之序耳其論一卦直一日與費
氏一爻直一日之說不同姑記以俟參考
論易林
沙隨程氏易解外編曰紹興三十一年沈丞相判明州
時完顔亮入宼有窺海道者沈以易林筮之遇比之隨
曰過時不歸若悲雄雌裴徊外國與叔分離亮前來洛
中留今金主守國及亮馬飲江為下所殺而今金主代
之所謂與叔分離者乎又有以筮之者遇解之大壯云
驕胡大形造惡作凶无所能成還自滅身其占驗如此
然其書於乾之姤曰仁政不暴鳳凰來舍四時順序民
安其處曾不與潛龍之辭合乾之同人曰子號索哺母
行求食返見空巢訾我長息亦不與見龍之辭合其泰
之豫曰東鄰好女為王妃后莊公築館以尊主母歸於
京師季姜說喜用事誤莊公築館豈后妃事耶其文不
逮太玄遠甚
愚案朱子啟蒙六十四卦變例只三十二圖每一圖反
覆成兩圖共成六十四圖如以乾為主一爻變六卦二
爻變十五卦三爻變二十卦四爻變十五卦五爻變六
卦六爻變只一坤卦自坤反觀又成一圖其法條理精
密且乾坤震巽坎離艮兊各各相對不亂其占一以卦
爻辭為據今焦氏詩既不本之卦爻辭又不取之卦爻
象雖其變卦次第本文王序卦而義則无取如沈丞相
占略與詩應亦其偶然不過如籖辭之適中爾非真卦
象然也特其以一卦變六十四卦引而為四千九十六
卦則自我作古深有可取焉也費直稱其致易未見誠
為過論而卦氣直日之法先儒皆不能无議云
京氏易傳
案京氏易傳西漢東郡頓丘人魏郡太守京房之所
譔也京氏易以八宫卦為序分上中下三卷上卷首
乾宫八卦(乾姤遯否觀剝晉大有)次震宫八卦(震豫解恒升井大過隨)次
坎宫八卦(坎節屯既濟革豐明夷師)次艮宫八卦(艮賁大畜損睽履中孚漸)中
卷首坤宫八卦(坤復臨泰大壯夬師比)次巽宫八卦(巽小畜家人益无妄)
(噬嗑頤蠱)次離宫八卦(離旅鼎未濟蒙渙訟同人)次兊宫八卦(兊困萃咸塞謙)
(小過歸妹)蓋專主八純卦變六十四卦也下卷雜論卜筮
一篇首論聖人作易揲蓍布卦次及納甲法次二十
四氣候配卦與夫天地人鬼四易(一二世地易三四世人易五世八純)
(天易遊魂歸魂鬼易)父母兄弟妻子官鬼等爻龍德(十一月子在坎卦左)
(行)虎刑(五月午在離卦右行)天官(甲乙庚辛之類)地官(甲乙申酉之類)與五行
生死所寓之類(寅中有生火丑中有死金之類)此晁氏讀書記所謂
星行氣候之學非章句也又一本題曰京氏易傳其
間論積算法(亦无起例可推)及卜筮新條例(占求官家宅之類)及列
六十四卦定三百八十四爻斷法與前下卷同而尤
詳備者但如漢志所載京房易傳語集中咸无此豈
其所謂章句者歟惜乎未之見也今姑載前書上中
二卷首卦以見一書之大略云(易傳三卷陸績注)
䷀純陽用事象配天屬金與坤飛伏宗廟居世(壬戌土癸)
(酉金)易云用九見羣龍无首吉九三三公為應有乾乾夕
惕之憂甲壬配内外二象積算起己巳火至戊辰土周
而復始(吉凶之兆積年起月積日起時積時起卦入本宫)五星從位起太白(太白)
(金星入西方麗西北居壬甲為伏位)參宿從位入壬戌(壬戌在世居宗廟)建子起
潛龍(十一月冬至一陽生)建已至極主元位(四月龍見于辰陽極隂生吉去凶來用九)
(吉)配於人事為首為君父於類為馬為龍降五行頒六
位(十二辰入六位)居西北之分野隂陽相戰之地易云戰乎乾
(乾陽西北隂陽入隂二氣盛必戰)天六地六氣六象六包四象分萬物
隂陽无差升降有等(隂陽二十四候律吕調矣)人事吉凶見乎有象
造化分乎有无六位純陽隂象在中陽為君隂為臣陽
為民隂為事陽實隂虚明暗之象隂陽可知水配位為
福德(甲子水是乾之子孫)木入金鄉居寳貝(甲寅木乾之財)土臨内象為
父母(甲辰土乾父母)火來四上嫌相敵(壬午火乾官鬼)金入金鄉木漸
微(壬申金同位傷木)宗廟上乾本位(戌亥乾位)陽極隂生(降之姤卦)八卦
例諸
䷁純隂用事象配地屬土柔道光也隂氣凝盛與乾
相納臣奉君也易云黃裳元吉六二内卦隂處中臣道
正也與乾為飛伏(癸酉金壬戌土)宗廟居世三公為應未免龍
戰之灾无成有終初六起履霜至于堅冰隂雖柔順氣
亦堅剛建始壬午至丁亥(夏至立冬)積算起丁亥至丙戌周
而復始五星從位起鎮星西南方之卦翼宿從位降癸
酉金分氣候二十五隂中有陽氣積萬象故曰隂中陽
陽中隂隂陽二氣天地交接人事吉凶見乎有象六位
適變八卦分焉隂雖虚納于陽位稱實(六五六三之類)升降反
覆不能久處千變萬化故稱乎易易者變也隂極則陽
來隂消陽長哀則退盛則戰易云上六龍戰于野其血
玄黃陽盪隂坤内卦初六適變入陽曰震隂盛陽微漸
來之義故稱復
集京氏易(姑集所知以見𫝊之大槩)
𫝊曰經稱觀其生觀卦上九爻辭也言大臣之義當觀
賢人知其性行推而貢之否則為聞善不與兹謂不知
厥異黃厥咎聾厥灾不嗣(西漢天文志)
𫝊曰小人剥廬剥上九爻辭也厥妖山崩兹謂隂乘陽
弱勝彊(同上)
𫝊曰棄正作淫厥妖木斷自屬(漢五行志建昭五年兖州刺史禁民私所自立社)
(山陽橐茅鄉社有大槐樹吏伐斷之其夜樹復立其故處師古注山陽郡槖縣)
𫝊曰興兵妄誅兹謂无法厥灾霜夏殺五穀(同上武帝元光四年)
(四月隕霜殺草木故引)
𫝊曰聖王在上總命羣賢以亮天功則日之光明五色
備具(成帝河平元年三月日出黃有黑氣大如錢居日中央云云觀日之變足以監矣同上)
𫝊曰有消復之救所以緣咎而致愛因異而邁政(晉書郭璞)
(因隂陽錯謬刑獄繁興上疏中引此以進誎)
𫝊曰河水清天下平(不記何書)
沈存中謂納甲不知
起何時愚謂納甲本
自以月之晦朔弦望
昏旦生消而定而京
氏易傳以十甲配上
八卦與之脗合雖不
知所起先後亦可附
論于此云
漢上朱氏曰繋辭傳懸象著明莫太乎日月虞翻曰謂
日月懸天成八卦象三日暮震象月出庚(朱子曰三日第一節之中)
(月生明之時也蓋始受一陽之光昏見於西方庚地)八日兌象月見丁(朱子曰八日第二節)
(之中月上弦之時受二陽之光昏見於南方丁地)十五日乾象月盈甲壬(朱子曰十)
(五日第三節之中月既望之時全受日光昏見於東方甲地是為乾體)十六日旦巽象月
退辛(朱子曰十六日第四節之始始受下一隂為巽而成魄以平旦而没於西方辛也)二十三
日艮象月消丙(朱子曰二十三日第五節之中復生中一隂為艮而下弦以平且而没於南方)
(丙也)三十日坤象月滅乙(朱子曰三十日第六節之終全變三陽而光盡體伏於西北一)
(月六節既盡而禪於後月復生震卦云此朱子所注參同契也真西山載之讀書記而釋之曰震一兌二乾三)
(巽四艮五坤六每五日為一節)晦夕朔旦則坎象水流戊日中則離象
火就已成戊己土位象見於中(西山曰朔旦震始用事為日月隂陽交感之初)
(道家象此以為修養之法)
渾天六位圖(即前納甲法而加十二支)
言氏𫝊曰降五行頒六位即納甲法也沈存中曰納甲
未知起何時予考之可以推見天地胎育之理乾納甲
壬坤納乙癸者上下包之也震巽坎離艮兊納庚辛戊
巳丙丁者六子生乾坤包中如物之處胎甲者左三剛
爻乾之氣右三柔爻坤之氣也乾初爻交坤生震故震
初爻納子午(乾初子午故也漢上曰長子代父也)中爻交坤生坎故坎初
爻納寅甲(震納子午順𫝊寅申陽道順)上爻交坤生艮故艮初爻納
辰戌(亦順𫝊)坤初爻交乾生巽故巽初爻納丑未(坤初丑未故也)
(漢上曰長女配長男也)中爻交乾生離故離初爻納卯酉(巽納丑未逆𫝊)
(卯酉隂道逆漢上曰中女配中男也)上爻交乾生兊故兊初爻納己亥(亦逆)
(𫝊漢上曰少女配少男也女從人故其位不起於未)乾坤始于甲乙則長男長女
乃其次宜納丙丁少男少女居其末宜納庚辛今乃反
此者卦必自下生先初次中末乃至上此易之敘亦胎
育之理也物處胎甲莫不倒生自下而上者卦之敘而
冥合造化胎育之理至理合乎自然也項平菴曰乾
初起甲子則父起黃鍾天之統也坤初起乙未則母起
林鍾地之統也震初起庚子則長男從父巽初起辛丑
則長女次長男也坎初起戊寅則中男次長女離初起
己卯則中女次中男也艮初起丙辰則少男次中女兊
初起丁已則少女次少男也大抵陽卦納陽干陽支隂
卦納隂干隂支陽六干皆進隂六干皆退惟乾納二陽
坤納二隂包括首尾則天地父母之道也
筮法變卦說
平菴項氏曰以京易考之世所𫝊火珠林者即其法也
以三錢擲之兩背一面為拆即兩少一多少隂爻也兩
面一背為單即兩多一少少陽爻也俱面為交交者拆
之聚即三多老隂爻也俱背為重重者單之積即三少
老陽爻也蓋以錢代蓍一錢當一揲此後人務徑截以
趨卜肆之便而本意尚可考其所異者不以交重為占
自以世為占故其占止於六十四爻而不能盡三百八
十四爻之變爾
愚案京氏所定變法八純卦只各變得五卦至於遊魂
卦已是所變第五卦第四爻所變歸魂卦又是遊魂卦
下體三爻連變所得者則是六十四卦内八純卦所不
能變者遊歸凡十六卦而八遊卦必自各八卦内第六
卦第四爻來八歸卦亦必自八遊卦内卦來而八宫卦
亦不宜交互變矣至於筮卦則純卦上爻初未嘗不變
他卦但未能變本宫遊歸上爻而純卦自上爻外他爻
亦未嘗不能變本宫遊歸而遊歸二卦亦不必從某卦
來也但得卦後某卦屬某宫幾世某卦屬某宫遊歸則
不可易爾房雖不能制卦之不變卦雖能盡變亦不能
不受制於房房雖自是一法終是吾聖人之法廣大周
溥如天之不可及也
世應例
平菴項氏曰京氏易法只用八卦為本得本卦者皆以
上為世爻得歸魂卦者皆以三為世爻亦因下體復得
本卦而三在本卦為上也其餘六卦皆以所變之爻為
世世之對為應凡其所謂變者非以九六變也皆自八
純卦積而上之知其為某爻之所變耳如乾本卦上九
為應乾初變姤為一世卦初六為世九四為應再變遯
為二世卦六二為世九五為應三變否為三世卦六三
為世上九為應四變夬為四世卦六四為世初六為應
五變剥為五世卦六五為世六二為應剥之四復變為
晉謂之遊魂卦九四為世初六為應(愚謂九四乾之本爻又在上卦故曰)
(遊魂)晉下卦皆變為大有坤復歸乾謂之歸魂卦九三為
世上九為應(愚謂下體反乾本卦又在内卦故曰歸魂)
起月例
一世卦隂主五月一隂在午也陽主十一月一陽在子
也二世卦隂主六月二隂在未也陽主十二月二陽在
丑也三世卦隂主七月三隂在申也陽主正月三陽在
寅也四世卦隂主八月四隂在酉也陽主二月四陽在
卯也五世卦隂主九月五隂在戌也陽主三月五陽在
辰也八純上世隂主十月六隂在亥也陽主四月六陽
在已也遊魂四世所主與四世卦同歸魂三世所主與
三世同一世二世為地易三世四世為人易五世與八
純為天易遊魂歸遊為鬼易
飛伏例
平菴項氏曰京房於世爻用飛伏法凡卦見者為飛不
見者為伏其在八卦止以相反者為伏乾見伏坤之類
皆以全體相反也至八卦所變世卦則不然自一世至
五世同以本生純卦為伏蓋五卦皆一卦所變至遊歸
二卦則又近取所從變之卦為伏如乾一世姤姤下體
巽飛為巽初辛丑伏仍用乾初甲子二世遯飛遯二丙
午伏仍用乾二甲寅之類至五世皆以本卦乾爻為伏
者也自五世復下為遊魂卦剥四變晉為艮變其飛為
離四己酉伏為艮四丙戌矣又下為歸魂卦晉下三爻
變為大有自坤變乾故飛為乾三甲辰伏為坤三乙卯
矣二卦皆近即所從變之卦不用本生純卦也(餘卦放此)
卦氣直日圖
内一運列四正卦二十四爻以司一歲二十四氣也
中一運除四正卦外以六十卦分公辟侯大夫卿九三百六十爻以司
一歲三百六十五日四分日之一也其卦次第與太玄卦氣次第同
外一運又取中運内十二辟卦凢七十二爻以司一歲七十二候也
案漢上朱氏易圖曰右圖李溉卦氣圖其說源於易
緯在類是謀(緯書六篇其四名類是謀)曰冬至日在坎春分日在震
夏至日在離秋分日在兊四正之卦卦有六爻爻主一
氣餘六十卦卦主六日七分八十分日之七歲十二月
三百六十五日四分日之一六十而一周(孔穎達解七日來復云易)
(稽覽圖卦氣别中孚故離坎震兊各主一方其餘六十卦卦有六爻主一日凡主三百六十日餘有五日四)
(分日之一每日分為八十分五日分為四百分日之一又分為二十分是四百二十分六十卦分之六七四十)
(二卦别各得七分每卦得六日七分也案稽覽圖係緯書内第一篇)又曰二十四氣七十
二候見於周公時訓呂不韋取以為月令其書則見於
夏小正夏小正者夏后氏之書孔子得之於把者也夏
建寅故其書始於正月周建子而授民時巡狩承享皆
用夏正故其書始於立春夏小正具十二月而无中氣
有候應而无日數至於時訓乃五日為候三候為氣六
十日為節二書詳略雖異其大要則同豈時訓因小正
而加詳歟又曰仲尼贊易時已有時訓觀七月一篇則
有取於時訓可知(愚謂七月自是周公詩今云此者見得周公時尚且有取於時訓則孔子)
(贊易時有時訓明矣)說卦言坎北方之卦也震東方之卦也離南
方之卦也兊正秋也於三卦言方則知坎離震兊各主
一方矣於兊言正秋者秋分也兊言秋分則震春分坎
冬至離夏至為四正矣復大象曰先王以至日閉關所
謂至日者冬至也於復言冬至日則姤為夏至而十二
月消息之卦可知矣復彖曰七日來復則六十卦分主
一歲卦有六爻爻主一日可知矣繫辭曰三百八十四
爻當期之日(愚謂繋辭自言乾坤之策凡三百六十當期之日非言三百八十四爻也所引誤矣)
蓋六十卦當三百六十日四卦主十二節十二中氣所
餘五日則積分成閏也又曰此即京房卦氣直日之法
也胡旦云京房以卦氣言事皆有效驗東漢郎顗明六
日七分之學最為精妙
論卦氣圖之非
朱子曰易卦之位震東離南兊西坎北者為一說十二
辟卦分屬十二辰者為一說又焦延壽為卦氣直日之
法乃合二說而一之既以八卦之震離兊坎二十四爻
直四時又以十二辟卦直十二月且為分四十八卦為
之公侯卿大夫而六日七分之說生焉若以八卦為主
則十二卦之乾不當為已之辟坤不當為亥之辟巽不
當侯於申酉艮不當侯於戌亥若以十二卦為主則八
卦之乾不當在西北坤不當在西南艮不當在東北巽
不當在東南彼此二說互為矛盾且其分四十八卦為
公侯卿大夫以附於十二辟卦初无法象而直以意言
本已无所据矣不待論其減去四卦二十四爻而後可
以見其失也(荅程大昌泰之)
隆山李氏曰乾坤乃諸卦之祖亦例簉乎諸卦直日曰
坎離震兊之於乾坤一也坎離震兊主二十四氣而乾
坤諸卦主六日七分何耶又曰朱氏依京房以六十卦
主七十二候而列辟卦十二分綴其下其圖自多違戾
夫既以六十卦主七十二候三百六十五度四分度之
一而辟卦乃主十二月三百五十四日上下不相應其
失一也六十卦每卦直六日七分辟卦亦在其中是亦
六日七分矣而又列之於下使主一月上下不相應其
失二也
論卦氣直日之非
圖象辨疑曰京房直日之說以坎離震兊各主一方以
六十卦分上一歲凡三百六十五日四分之一卦得六
日七分其為算固周且悉矣然以坎離震兊之與乾坤
諸卦一也坎離震兊主二十四氣而乾坤諸卦主六日
七分何耶合六十卦為日三百六十五四分之一附之
一歲則有餘而加之閏則不足若之何其主一歲耶一
歲之中贏縮餘閏初无常時而卦之所值則有定日又
烏能候寒溫耶且使夫六十四卦所配之日皆惟我之
所分則何獨六日七分而後可吾將合六十四卦而以
一歲三百五十四日均之則一卦直五日四十二分五
釐亦可也吾將損四正而用六十卦以當三百五十四
日則卦直五日七十二分亦可也不然惟用八卦以當
三百五十四日則卦直四十四日二十分又誰曰不可
凡去取多寡惟我之所制則人皆可為矣何取乎經此
房之罪也是以司馬溫公又以為一卦御六日二百四
十分日之二十一而後之學者又各以已見旉而為圖
配之以七十二候六十律六十甲子二十八宿所行之
度環其下而分綴之詳繹其義與其所隸之卦初无毫
釐相屬此豈六十四卦之於七十二候六十律六十甲
子二十八宿曾不具是理哉去取多寡隨已分綴必欲
某繫之某則不可也此其弊蓋自房始或曰房之術以
候風雨寒溫各有效驗則何可貶曰非也天下之小術
雖閱擇日時算布五行尋察地脈以至猥瑣邪僻之書
无不借易以為說蓋天下之物无有不麗於隂陽者故
淺陋之術皆得假聖人之糟粕以為精深所以眩惑斯
人而取售於世房之所以用之之驗者廼其術也而非
易也而不知房之所託也烏乎房之是非亦曉然可見
東都无易學白虎諸儒取其說以著易緯而唐孔穎達
疏復之七日來復以為六日七分之數謬誤相承以至
今也
專論卦氣起中孚之非
京房揚雄皆以卦配氣候謂之卦氣同是卦也同是氣
候也宜其所配有不可得而異者然房以六十卦配之
去取之異何也房以兊應大雪而雄以坎房以兊應秋
分而雄以震節候之異何也房以坎離震兊各主日九
十而雄於四卦卦得四日有半房以六十卦主六日七
分而雄亦以四日有半處之多寡之異何也雄之太玄
以二贊配一晝一夜凡一首九贊為四日有半有以一
首準一卦則得四日半矣而又以二首準一卦則是卦
又得九日也雄之以卦配日又自為異如此何也苟卦
為有用則隂陽之體有非人所能移者而增損遷變惟
二子之所私何耶自達者觀之其為謬妄冰炭不言冷
熱可知也蓋亦求二子之所同者惟以卦氣起於中孚
則一耳然卦氣不自他卦始而獨起於中孚不知何義
復以一陽初生謂之冬至之候猶有說也屯以一陽震
動於坎離之中謂之冬至之候猶有說也至於中孚以
兊巽為卦而謂之冬至則無一說而可太玄以中準中
孚其辭曰陽氣潛萌於黃宫信無不在其中蓋謂中孚
者信也夫以中孚為信陽氣必應於此則是取其義而
不取其氣也不取其氣而取其孚信之義則謂之起於
无妄可也何必中孚雄之太玄乃亦效之以首擬卦豈
以首與卦皆主是氣而後擬之也以中擬中孚以飬擬
頤以彊擬乾以視擬觀以止擬艮以難擬蹇不過以其
字之同義而取之是知其所謂起中孚者亦取其信也
其於所隷之節氣何所取哉使雄獨以太初歷起於中
起於冬至起於牛之一度則猶可也而反以為起中孚
嘗見宋咸著論言卦氣起中孚非聖人之旨而朱氏難
咸曰中孚十一月之卦也以歲言之陽起於冬至以歷
言之日始於牽牛以日言之晝始於夜半以人言之慮
始於心思咸謂何不起於他卦眞不知者也竊謂朱氏
言人之慮始於心思故起於中孚使中孚取心思之義
則起於咸可也何必起於中孚而後可朱氏又言歲始
於冬至歷始於牽牛日始於夜半故必始於十一月夫
律歷始於十一月是矣而以中孚為十一月卦為何義
不此之解而欲以折咸殆不可也使咸之說得行房與
雄之言皆可寢矣
太玄經云
太玄經者新莽大夫揚雄之所作以擬易者也其畫
四以方州部家為次自上而下最上一畫為方(一長畫為)
(一方二短畫為二方三短畫為三方州部家皆然)第二畫為州第三畫為部
最下第四畫為家每四畫為一首一元生三方三方
生九州九州生二十七部二十七部生八十一家而
成八十一首首各有名以擬易六十四卦每首雖四
畫而贊則有九以初一次二次三次四次五次六次
七次八上九為次而分水火木金土一六水二七火
三八木四九金五土每首九贊八十一首共七百二
十九贊末一首上九後獨增踦嬴二贊以擬易之三
百八十四爻(策數直日詳具于後)首之下各有辭(宋政和七年許良肱上太)
(玄每首之下又增首測一卷以擬大象今分附逐首之下)贊亦各有辭贊下又各
有測辭以擬爻之小象又有元文以擬文言有元㰚
(力支反分也張也與離字同韻)元瑩元棿(魚稽切與輗同車木也)元圖元告以
擬繫辭有元數元衝元錯以擬說序雜八十一首分
天地人三元七百二十九贊又加踦嬴分晝夜日星
節候以直一歲三百六十五日二百三十五分以擬
卦氣又有揲法筮首贊以斷事之吉凶其學不𫝊世
罕有其書余得之友人查顔叔抄首末數首贊及日
星候揲法等於左以見一書之大㮣若其是非得失
之論又具載于後云
太元方州部家八十一首圖
元圖曰一元都覆三方方同九州枝載庶部分正羣家
(元始三方方有三州州有三部部有三家皆一生三故有三方九州二十七部八十一家也)
天元(中周礥交䎡徯)(閑少戾從進釋)(上干&KR1395;格夷樂)(羨差重爭務事)(增銳達)
地元(更斷榖遇竈大)(裝衆密廓文禮)(親歛彊逃唐常)(晬盛居度永昆)(法應迎)
人元(滅唫守割止堅)(翕聚積成闕矢)(飾疑視劇馴將)(沈内去難勤養)(晦瞢窮)
□(一方一州一部一家)中陽氣潛萌於黃宫信无不在其中首
測曰中擬中孚天元陽家一水下下日在牽牛初(許良肱注)
(曰臣稽古本太元并前漢志參次撰成首測一卷布於八十一首辭之末愚謂此注則首測本自成卷在八十)
(一首末今注本後人分散於逐首之下正如易經之紊亂也)首序曰馴乎元渾行无
窮正象天隂陽批參以一陽乘一統萬物資始方州部
家三位疎成曰陳其九九以為數生贊上羣綱乃綜乎
名八十一首歲事咸貞(注方州部家之畫與三才之位離而疎成焉豈无自而然耶自)
(其合而言之曰批參自其離而言之曰疎成自天元甲子朔旦冬至推一晝一夜每二贊一日而周乎三百六)
(十五日節候日星无不備此歲事所以咸正也)贊序曰盛哉日乎丙明離章五
色淳光夜則測隂畫則測陽晝夜之道或否或臧陽推
五福以類升隂幽六極以類降升降相關大正乃通經
則有南有北緯則有西有東巡乘六甲與斗相逢歷以
記歲而百穀時雍初一昆侖旁薄幽測曰昆侖旁薄思
諸貞也(注旁薄天之象昆侖地之形思者人之心一者思心之地舒王曰幽昧而未判也初為晝為君)
(子思无邪故也)次二神戰于元其陳隂陽測曰神戰于元善惡
并也(注地二與天七合于南方生火火為神舒王曰首與時為水而二火也故曰神戰于元其陳隂陽善)
(惡并者二為夜二為小人小人心雜故也)次三龍出于中首尾信可以為庸
測曰龍出于中見其造也(舒王曰首與時為水三為木木生於水龍亦生水故曰龍)
次四庳虚无因大受性命否測曰庳虚无因不能大受
也(注四於贊為隂為虚語曰小人不可大受言不量力而无辭辟故以否言之)次五日正于
天利以其辰作主測曰日正于天貴當位也(舒王曰五為中位為)
(晝陽明盛而中故曰日正于天注五六天地之中故稱日與月乘中之剛逢星之陽所以為利自子至亥皆謂)
(之辰以辰者日月之會而建所指也愚謂五為一首之主故曰貴當位也)次六月闕其博不
如開明于西測曰月闕其博明其退也(舒王曰首時為水六又水而在)
(五福上冰上行而著者六又為夜故曰月注月闕其博始退之象開明于西方進之象太玄言五以上作消損)
(盈之意可知)次七酋酋大魁頤水包貞測曰酋酋之包任臣
則也(注衆所就謂之酋愚謂次七有大魁象卦時為水七為火水火不相射而相生息有頤水包之象下)
(相滅息而相生息亦正道也水為主則火為臣有任臣法則之象)次八黃不黃覆秋常
測曰黃不黃失中德也(注黃者中色諸二則中故曰黃八為夜夜為小人故曰不黃八)
(雖上之中以木近金故有中德之失時反乎酋酋而有秋常之敗故曰黃不黃覆秋常)上九巔靈
氣形反測曰巔靈之反時不克也(注極上則顛氣形殄滅然九為晝為君子)
(能順性命之理而與時偕極焉具此下則係元文以擬文言文多不載)
右中首乃太玄第一首也故有首序贊序元文自周
以下只首贊測三者而已
□(二方二州二部二家)應陽氣極于上隂信萌乎下上下相應
(注經白中則陽始應則隂生當應之時陽極于上隂萌乎下一隂方生上下相感氣至而鹿角解候至而蜩始)
(鳴)首測曰應擬咸地元陽家五土中中日在井二十九
(注月令夏至五月中鹿角解漢志曰井三十一夏至鶉首中)初一六幹羅如五枝離
如測曰六幹羅如附離君也(注幹羅如強也枝離如弱也深根固本不可拔也周)
(封建附離於君亦若此)次二上歷施之下律和之非則否測曰上
施下和匪其賓也(注上歷施之足以紀歲下律和之足以和聲上下相應是則然非則否)
次三一從一横天網䍚䍚測曰一從一横經緯陳也(注從)
(横所以瑩理也一從一横日緯其經則天網䍚䍚疎而不失焉東西南北經緯交錯邪正以分其陳可知)次
四援我罘罟絓羅于野至測曰援我罘罟不能以仁也
(主罘罟所以絓羅飛潛空曠之地靡所不至飛潛无所容其軀矣不能以仁不能愛物)次五龍翰
于天貞栗其鱗測曰龍翰之栗極懼墜也(注龍健也翰于天可謂健)
(矣貞栗其鱗高而危故也與胥靡登高不懼遺死生異矣)次六熾承于天冰萌于地
測曰承天萌地陽始退也(注熾承于天陽氣極于上之謂冰萌于地隂信萌于下之)
(謂也君子道消之意)次七日彊其衰應蕃貞測曰日彊其衰惡敗
類也(注應之道哀乎七日彊其哀俾之不弱是天地變化草木蕃之時也君子齋戒處必揜身之類其惡)
(敗類也如此)次八陽極微隂不移日而應測曰極陽微隂應
其𤼵也(注陽之召隂速若影響猶冬爨鼎夏造冰不移日而應非吾所謂道也)上九元離
之極君子應以大稷測曰元離之極不可遏止也(注日月麗)
(天則大而高之極也君子於此應以大疾則明兩作離焉舜升聞類焉稷訓疾)
右應乃太玄第四十一首也中為陽氣之始應為隂
氣之始其第五贊日當一百八十三日節為夏至星
為井三十一度係之於二方二州二部二家之下也
□(三方三州三部三家)飬隂弸於野陽&KR4285;萬物赤之於下(注陽主動)
(動則&KR4285;於外隂主靜靜則弸諸内一内一外交飬而萬物紐牙焉漢志辰在丑謂之赤奮)首測曰飬
擬頤人元陽家九金上上日在斗二十二初一藏心于
淵美厥靈根測曰藏心于淵神不外也(注淵虚而靜初一之水蔵心于)
(淵則神不外精精之飬神美厥靈根夫是之謂善飬)次二墨飬邪玄幽否貞測曰
墨飬邪中心敗也(注二逢夜况之墨隂火也)次三糞以肥丘育厥根
荄測曰糞以肥丘中光大也次四燕食扁扁其心&KR2642;&KR2642;
利用征賈測曰燕食扁扁志在賴也(注志之所賴捨五而何)次五
黃心在腹白骨生肉孚德不復測曰黃心在腹上得天
也(注黃心在腹指五白骨生肉指四黃土色心土之體而腹者心之宅白金色骨金之形而肉者骨之外捍)
(君子為可信而已不求人之必信宜其上得天助也)次六次次一日三餼祇牛之
兆肥不利測曰次次之餼肥無身也(注六為宗廟一日三餼祭之數也瀆)
(矣牛兆肥不利卜牲也肥无身者物雖厚不誠其身耳)次七小子牽象婦人徽猛
君子飬病測曰牽象飬病不相因也(注小子婦人牽象微猛柔弱勝剛彊)
(之意中飬不中才飬不才病者君子飬之測貴革而不因)次八鯁不脫毒疾𤼵上壟
測曰鯁疾之𤼵歸于墳也(注禍福无不自已求之者)上九星如歲如
復繼之初測曰星如歲如終始飬也(注月令星曰于天歲將幾終之謂復)
(繼之初易言窮則變變則通終則有始大行也)踦贊一凍登赤天晏入玄泉測
曰凍登赤天隂作首也(注踦屬水嬴屬火水以一贊以補其陽之不足耳踦贊陽以隂)
(作首則嬴贊隂以陽作首可知也)嬴贊二一虚一嬴踦竒所生測曰虚
嬴踦竒禪无已也(注飬受羣餘故以二贊繼飬之後)
右飬首太玄第八十一首也故繫踦嬴二贊於七百
二十九贊之末今具此起中末三首亦可以見首贊
測之規模次第矣
元衝七(愚案元始於中至第四十一首而為應中則陽始應則隂生中與應對周與迎對八十一首皆)
(然對則相衝故元衝之文專以兩兩相衝之首論之)
元錯八(愚案錯雜也雜八十一首論之不以其序也注衝則一往一來以序其體錯則一吉一凶以明)
(其用縱横交雜與八卦相雜同經曰錯絣也)
元㰚九(愚案㰚音离分也張也極論元之為義隂陽之運日星之行度)
元瑩十(愚案經云瑩明也泛論元義以明之也)
无數(愚案首論天地生蓍及命筮揲法五行生成支干配數以及律吕之類此下不紀次序)
元棿(愚案棿魚稽反擬也泛論元之所擬如一明一幽趺剛趺柔知隂者逆知陽者流棿擬之晝夜之類)
元圖(愚案圖象也首論方州部家及天地人之三天以分八十一首之類)
元告(愚案告示也亦多論天地人之道及隂陽晝夜與元之辭)
愚案司馬溫公讀玄云易有彖玄有首論一首之義
易有爻玄有贊易有象玄有測以解贊易有文言玄
有文解五德并中首九贊易有繫辭玄有㰚瑩棿圖
告五者推贊太玄易有說卦玄有數論九贊所象易
有序卦玄有衝序八十一首隂陽相對解之易有雜
卦玄有錯雜八十一首說之是也又案宋政和問許
良肱進表云(政和七年撫州草澤臣許良肱)謹錄太玄經解十卷(八十)
(一首分為七卷衝錯攡瑩為第八卷數第九卷棿圖告為第十卷)并序一首(不見有太玄序)
(恐即中首内首序贊序是也)兼撰到首測一卷猶易大象載諸八
十一首辭之末隨表上進觀此則太玄首序贊序本
只自為一序許氏首測亦只自為一卷今皆附入首
辭之下又元棿下有曰元之贊辭云云又曰故首者
天之性也衝對其正也錯絣也測所以知其情也攡
張之瑩明之數為品式文為藻飾棿擬也圖象也告
其所由往也所謂文非中首内元文乎所謂測非贊
下之測乎測與文本只列於衝錯之下今皆附入於
首贊之下矣此後人欲便觀覽隨類分附非復許氏
表進之舊明矣嗚呼鄭玄王弼亂易經於前兹非其
所謂尤而效之者乎可為之三歎
踦一(半日之半四分度之一)嬴二(半日半度)
揲蓍法
命曰假太玄假太玄孚貞爰質所疑于神于靈休則逢
陽星時數辭從咎則逢隂星時數辭違凡筮有道不精
不筮不疑不筮不軌不筮不以其占不若不筮神靈之
曜曾越卓(如日之曜卓然示人遠矣愚謂此命筮之辭)三十有六而策視焉
虚三别一以挂于左手之小指中分其餘以三搜之并
餘於艻一艻之後而數其餘七為一八為二九為三六
算而策道窮也(成首之數也七愚按三揲有餘一餘二餘三而无餘餘八餘九之理解者甚)
(多皆不通意者子雲之法以餘一準七餘二準八餘三準九只餘一二三則七八九自定矣故曰餘七為一八)
(為二九為三只倒用一字故難曉若作餘一為七二為八三為九人无不曉矣)王薦曰凡四揲
而成首初揲定方二揲定州三揲定部四揲定家自掛
至定畫共成一揲故四揲成首也(愚謂此明揲蓍之法也)逢有下
中上下思也中福也上禍也思禍福各有下中上以晝
夜别其休咎焉(以九贊之位復各有三皆以下中上别之以晝為休夜為咎)一從二
從三從是謂大休一從二從三違始中休終咎一從二
違三違始休中終咎一違二違三違是謂大咎(元以陽家旦筮)
(一五七大休以日中夜中筮二六休九咎夕筮三休四八咎隂家旦筮一五七大咎日中夜中筮二六咎九休)
(夕筮三咎四八休元之筮用以三表其知來若神乎)占有四或星或時或數或辭
旦則用經夕則用緯觀始中決從終(星者日所舍日者循星以進退者也)
(時者命之運而歲所總也數者一二三四而歷所紀也辭者各指其所之也旦用經一五七而從夕用緯三四)
(八而横一水七火水火合為從三八木四九金木合金為横占者考所逢如何耳觀始中決從終兹終吉則吉)
(終凶刖凶之效也法愚謂此明占吉凶之也)
數配五行(見太玄元數下)
三八為木四九為金二七為火一六為水五五為土五
行用事者旺旺所生相故旺廢勝旺囚旺所勝死子午
之數九丑未八寅申七卯酉六辰戌五己亥四(注自太極圅三)
(為一故參一為三子一陽生故成於寅而備於申故自子至申其數九自丑至中其數八自寅至申其數七自)
(卯至申其數六自辰至申其數五自己至申其數四故女起壬申午一隂生成於申而備於寅故自午至寅其)
(數九自未至寅其數八自申至寅其數七自酉至寅其數六自戌至寅其數五自亥至寅其數四故男起丙寅)
甲巳之數九乙庚八丙辛七丁壬六戊癸五(注自甲至壬其數九)
(自乙至壬其數八自丙至壬其數七自丁至壬其數六自戊至壬其數五乾天道順行以壬為始自己至丁其)
(數九自庚至丁其數八自辛至丁其數七自壬至丁其數六自癸至丁其數五坤地道逆行以丁為始愚案)
(世俗範數算法蓋本於此而不知其所以然觀此可以見矣)
泰中積數(見太玄元圖下)
元有六九之數(注易老陽九老隂六準而為太玄)策用三六(一一也一二也二三)
(也二一也二二也二三也三二也三三也天地人合之為十有八策也)儀用二九(二九亦十八)
元其十有八用乎泰積之要始於十有八策終於五十
有四(蓋天地人各十有八三箇十八合為五十四)并終始策數半之為泰中
(并終始二者之策數總之為七十二蓋總上十八策與五十四策之數也半之為泰中者以七十二中分之以)
(三十六策為泰中也)泰中之數三十有六策以律七百二十九贊
凡二萬六千二百四十四策為泰積(圖象辨疑曰一首九贊一贊三十六)
(策一首計三百二十四策八十一首共計二萬六千二百四十四策是為泰中積數愚謂此所謂以三十六策)
(律七百二十九贊也每贊必三十六策者即揲法以三十六策虚三用三十三策故爾)七十二策
為一日凡三百六十四日有半(辨疑曰兩贊直一日一夜一日一夜計七十二)
(策而周天三百六十五日當二萬六千二百九十策又加四分度之一實於七十二策中得十八策通計二萬)
(六千二百九十八策其八十一首即得二萬六千二百四十四策以七十二策為一日只得三百六十四日半)
踦滿焉以合歲之日而律歷行(辨疑曰更欠半日當三十六策及四分度之一)
(當十八策計欠五十四策遂加一踦贊計三十六策補其半日通成三百六十五全日又加嬴贊準十八策以)
(為四分度之一則知元策與周天无不合矣)故自子至辰自辰至申自申至
子冠之以甲而章會統元與月蝕俱沒元之道也(注故自子)
(至辰八十一自辰至申八十一自申至子八十一冠之以甲而甲子至甲辰甲辰至甲申甲申至甲子千五百)
(三十九載為一統一統周而餘分盡焉由是十九歲為一章一章而閏分盡則一朔旦冬至之首名焉若僖五)
(年辛亥朔日南至是也共二百四十三朔旦冬至計四千六百一十七歲為一元二十七章五百一十三歲為)
(一會一會月蝕盡八十一章千五百三十九歲為一統一統朔分盡自子至辰自辰至申自申至子几四千六)
(百一十七歲為一元一元六甲分盡則章會統元四者之法與月食俱沒而餘分盡焉兹元之為道也)
星數
牛(八)女(十二)虚(十)危(十七)室(十六)壁(九)奎(十六)
婁(十二)胃(十四)昴(十一)畢(十六)觜(二)參(九)井(三十二)
鬼(四)柳(十五)星(七)張(十八)翼(十八)軫(十七)角(十二)
亢(九)氐(十五)房(五)心(五)尾(十八)箕(十一)斗(二十六)
右班固律歷志凡三百六十五度不盡四分度之一
一元七百二十九贊周於三百六十四度半
先儒論太玄
朱文公語錄曰太玄經就三數起便不是易中只有隂
陽竒偶便有四象揚子雲見一二三四都被聖人說了
却杜撰就三上起數曼淵問溫公最喜太玄曰溫公全
无見處若作太玄何似作歷又曰子雲為人深沈會去
思索如隂陽消長之妙他且是去推求然而太玄亦是
拙底工夫蓋天地間只有箇竒偶自二而四自四而八
只恁地推去都走不得而子雲却添兩作三謂之天地
人事事要分作三截又且有氣而无朔有日星而无月
恐不是道理(潘時舉錄)又曰看了易後去看那玄不成箇物
事(黃義剛錄)
三山林駉德頌曰淵哉太玄之為書乎易以八玄以九
易之蓍也以七玄之蓍也以六易之八也八而八之凡
六十四卦然不易者八反易者五十六實以三十六卦
而六十四也元之九也九而九之凡八十一家然不易
者九反易者七十二實以四十五而八十一也蓍之七
也七而七之凡四十九策其虚一也存一而虚之也蓍
之六也六而六之凡三十六策其虚三者取其三而虚
之也易以當日玄亦以當日易以當歷玄亦以當歷其
闔闢變通无一而非易也至若易有彖玄則有首易有
爻玄則有贊易之爻有象玄之贊有測以元文而準文
言以攡瑩掜圖告而準繫辭此又其文之粗爾然亦誠
有可疑者易之天五配以地十玄也有五而无十非易
也易之六畫加以六位玄也有畫而无位非易也易之
畫即易之爻玄之重為重(元首四重方州部家)贊自贊(元首九贊非以四重)
(為贊)非易也玄以元文擬文言似矣然元文不加之睟(元以)
(睟準乾)而加之中如其有心於卦氣也則去元文可也而
何必規規於聖人也元以首名準卦似矣然或以一首
當一卦而或以二首焉如其有心於歷法也則自為之
名可也而何必規規於聖人也(節文)
愚謂太玄以八十一首繫之於方州部家四畫之下於
象與義初无所取特不過以四畫分之有八十一樣借
以識八十一首之名又有七百二十九贊散之於八十
一首之下每首九贊皆是初一次二次三次四次五次
六次七次八上九首首一樣更无分別而七百二十九
贊亦與八十一首象與義皆无相關以八十一首名彊
附於四畫之下以七百二十九贊又彊附於八十一首
之下然以中之初一作冬至第一日積起至飬之上九
而一歲節氣三百六十四日半一周又加踦嬴二贊以
足日之餘分而起閏又自冬至一日係之以牽牛星之
第一度日一日躔星一度至三百六十四日半而斗星
二十五度半亦周又以踦嬴二贊係斗星餘度而一歲
周天之日與星湊合恰好太玄之要法全在於此而老
泉又甚議其增二贊之非且曰始於中之一訖於飬之
九闕焉而未見者四分日之三爾以一百八分而為日
以一分而加之一首之外盡八十一首而四分日之三
可以見矣又曰玄四日半以為首而以四百八十七分
求合乎二十八宿之度加分而數定去踦嬴而道勝吾
无憾焉爾
參同契
參同契者後漢魏伯陽之所作也蓋亦本之於易撰
成參同契三篇復作補塞遺脫一篇大㮣借易以明
火候煉丹修飬之法五代末孟蜀彭曉為之分章(分三)
(篇為九十章)解義朱文公又隠名為之注讎定考辨正文
復為上中下三篇今錄序文及上中下數節以見一
書之體而朱子論說并略具於左
參同契序
案神仙𫝊真人魏伯陽者會稽上虞人也世襲簮裾唯
公不仕修真潛默飬志虚无博贍文詞通諸緯候恬淡
守素唯道是從每視軒裳如糠粃焉不知師授誰氏得
古文龍虎經盡獲妙旨乃約周易撰參同契三篇又云
未盡纖微復作補塞遺脫一篇繼演丹經之玄奥所述
多以寓言借事隠顯異文密示青州徐從事徐乃隠名
而註之至後漢孝桓帝時公復𫝊授與同郡淳于叔通
遂行于世公撰參同契者謂修丹與天地造化同途故
托易象而論之莫不假借君臣以彰内外敘其離坎直
指汞鉛列以乾坤奠量鼎器明之父母係以始終合以
夫妻拘其交媾譬諸男女顯以滋主析以隂陽導之反
復示之晦朔通以降騰配以卦爻形於變化隨之斗柄
取以周星分以晨昏昭諸刻漏故以乾坤為鼎器以隂
陽為隄防以水火為化機以五行為輔助以真鉛為藥
祖以玄精為丹基以坎離為夫妻以天地為父母互施
八卦驅役四時分三百八十四爻循行火候運五星二
十八宿環列鼎中乃得水虎潛形寄庚辛而西轉火龍
伏體逐甲乙以東旋易曰聖人有以見天下之賾而擬
諸其形容象其物宜公因取象焉非天下之至通其孰
能與於此哉乃見鑿開混沌擘裂鴻濛徑指天地之靈
根將為藥祖明視隂陽之聖母用作丹基泄一氣變化
之元漏大冶生成之本非天下之至達其孰能與於此
哉其或定刻漏分晷時簇隂陽走神鬼蹙三千六百之
正氣回七十二候之要津運六十四卦之隂符天關在
掌鼔二十四氣之陽火地軸由心天地不能匿造化之
機隂陽不能藏亭育之本致使神變无方化生純粹非
天下之至明其孰能與於此哉契云混沌金鼎白黑相
符龍馬降精牝牡襲氣如霜馬齒似玉犬牙水銀與姹
女同名朱汞共嬰兒合體明分藥質細露丹形盡周已
化之潛功大顯未萌之朕兆非天下之至神其孰能與
於此哉其有假借爻象寓此事端不敢漏泄天機未忍
秘藏玄理是以鋪舒不已羅縷再三欲罷不能遂成篇
軸蓋欲指陳要道汲引將來痛彼有生之身竟作全隂
之鬼非天下之至仁其孰能與於此哉復有通德三光
遊精八極服金砂而化形質餌火汞以鍊精魂故得體
變純陽神生真宅落三尸而超三界朝上清而登上仙
非天下之至真其孰能與於此哉曉所分真契為章義
者蓋以假借為宗上下无準文泛而道正事顯而理微
後世議之各取所見或則分字而義或則合句而箋不
无畎澮殊流因有妍媸互起未學尋究難便洞明既首
尾之議論不同在取捨而是非无的今乃分章定句所
貴道理相黏合義正文及冀藥門附就故以四篇統分
三卷為九十章以應陽九之數名曰分章通真義復以
朱書正文墨書旁義而顯然可覽也上卷分四十章中
卷分三十八章下卷分十二章内有歌鼎器一篇謂其
辭理鈎連字句零碎分章不得故獨存焉以應水一之
數喻丹道隂陽之數備矣復自依約真契撰明鏡圖訣
一篇附於下卷之末將以重啟真契之戶牖也曉因師
傳授歲久留心不敢隠蔽玄文是用課成真義庶希萬
一貽及後人也昌利化飛鶴山真一子朝散郎守尚書
祠部員外郎賜紫金魚袋彭曉序
上篇
乾坤者易之門戶衆卦之父母坎離匡郭運轂正輻牝
牡四卦以為橐籥覆冒隂陽之道猶工御者準繩墨執
銜轡正規矩隨軌轍處中以制外數在律歷紀月節有
五六經緯奉日使兼并為六十剛柔有表裏朔旦屯直
事至暮蒙當受晝夜各一卦用之依次序又曰天地設
位而易行乎其中矣天地者乾坤之象也設位者列隂
陽配合之位也易謂坎離坎離者乾坤二用乾用无爻
位周流行六虚往來既不定上下亦无常幽潛淪匿變
化於中包囊萬物為道紀綱
中篇
朔旦為復䷗陽氣始通出入无疾立表微剛黃鍾建
子兆乃滋彰播施柔暖黎烝得嘗臨䷒爐施條開路
正光光耀漸進日以益長丑之大吕結正低昂仰以成
泰䷊剛柔並隆隂陽交接小往大來輻湊於寅運而
趨時漸歴大壯䷪俠列卯門榆莢墮落還歸本根刑
德相負晝夜始分夬䷪隂以退陽升而前洗濯羽翮
振索宿塵乾䷀健盛明黃被四鄰陽終於已中而相
干姤䷫始紀序履霜最先井底寒泉午為蕤賓賓服
於隂隂為主人遯䷠去世位收斂其精懷德俟時栖
遲昧冥否䷋塞不通萌者不生隂伸陽屈沒陽姓名
觀䷓其權量察仲秋情任畜微稚老枯復榮薺麥牙
蘖因冒以生剥䷖爛肢體消滅其形化氣既竭亡失
至神道窮則反歸乎坤䷁元恒順地理承天布宣
下篇
先白而後黃兮赤黑達表裏名曰第一鼎兮食如大黍
米自然之所為兮非有邪偽道若山澤氣相烝兮興雲
而為雨泥竭遂成塵兮火滅化為土若蘗染為黃兮似
藍成綠組皮革煮成膠兮麴糵化為酒同類易施功兮
非種難為巧惟斯之妙術兮審諦不誑語𫝊於億世後
兮昭然自可考煥若星經漢兮昺如水宗海思之務令
熟兮反覆視上下千周燦彬彬兮萬遍將可覩神明或
告人兮心靈乍自悟探端索其緒兮必得其門戶天道
无適莫兮常𫝊與賢者(注先白金吐液後黃液變黃牙赤黑水火號金砂黃牙第一鼎)
(日夜一黍米三年白日冲天鼎中水火運用各歸於土藥在胎内變易无定貌)
龍虎上經
神室者丹之樞紐衆石之父母砂汞别居出陽入隂流
耀二方列數有三棲像水火制由王者武以討叛文以
懷柔土德以王提劔偃戈以鎮四方坎離數一二南北
獨為經故冠七十二石之長剛柔有表裏隂陽禀自然
金火當直事金水相含受雄雌并一體用之有條理變
化既未神終則復更始初九為期度陽和準旦暮周歷
合天心陽爻畢於已正隂𤼵離午自丁終於亥水火列
一方守界成寒暑東西表仁義五行變四時如是則隂
陽互用順三一而得其理神室設位變化在乎其中矣
神室者上下釡也設位者列雌雄配合之密也變化謂
砂汞砂汞者金土之二用二用无定位張翼飛虚危往
來既不定上下亦无常獨居不改化歸中宫包囊衆石
為丹祖宗有无相制朱雀炎空紫華曜日砂汞沒亡訣
不輒造理不虚設約文申奥叩索神明演爻徵卦五行
為諷坎雄金精離雌火光金火相伐水土相剋土王金
鄉三物俱喪四海輻湊以置太平並由中宫土德黃帝
之功金火者真鉛也丹術著明莫大乎金火窮微以任
化陽動則隂消混沌終一九寳精更相持合有三百八
十四銖銖據一斤斤謂十六兩也金精一化青龍受符
當斯之時神室鍊其精火金相運推雄陽翠玄水雌隂
赭黃金隂陽混交接精液包元&KR0587;萬象憑虚生感化各
有類衆丹之靈跡長生莫不由於是元君始鍊汞神室
含洞虚玄白生金公巍巍建始初冠三五以相守飛精
乃濡滋玄女演其序戊已貴天符天符道漸剥難以應
玄圖故演作丹意乾坤不復言丹砂流汞父戊己黃金
母鍾律還二六斗樞建三九赤童戲朱雀變化為青龍
神初變成震三日月出庚東西分卯酉龍虎自相尋坤
再變成兊八日月出丁上弦金半斤坤三變成乾十五
三陽備圓照東方甲金水溫太陽赤髓流為汞姹女弄
明璫月盈自合虧十六運將減乾初缺成巽平明月見
辛乾再損成艮二十三下弦下弦水半斤月出於丙南
乾三變成坤坤乙三十日東北喪其朋月沒於乙地坤
乙月既晦土木金將化繼坤生震龍乾坤括始終如上
三十日坤生震兊乾乾生巽艮坤八卦列布曜推移不
失中調火六十日變化自為證神室有所象雞子為形
容五嶽峙潛洞際會為樞轄𤼵火初溫微亦如爻動時
上戴黃金精下負坤元形中和流永情參合應三才乾
動運三光坤靜含陽氣神室用施行金丹然後成可不
堅乎煉化之器包括飛凝開合靈戶希夷之府造化泉
窟陽氣𤼵坤日晷南極五星連珠日月合璧金砂依分
呼吸相應華蓋上臨三台下輔統錄之司當密其固詰
責能否火煉中宫土金入北方水土金三物變化六十
日自然之要先存後亡或土數多分兩違則或水銖不
定同處别居剛柔抗行不相涉入非火之咎譴責於土
土鎮中宫籠罩四方三光合度以致太平五藏内飬四
肢調和水涸滅影含曜内朗金水相瑩閉塞沈耀調火
溫水𤼵之俱化道近可求水土獨相配翡翠生景雲黃
黑混其精紫華敷太陽水能生萬物聖人獨知之金德
上白煉鉛以求黃色焉感位生中宫黃金銷不飛灼土
煙雲起有無互相制上有青龍居兩无宗一有靈化妙
難窺鍊銀於鉛神物自生銀者金精鉛色北靈水者道
樞其數名一隂陽之始故能生銀鉛化黃丹寄位五金
為鉛外黑色稟北方内懷銀精被褐懷玉外似狂夫銀
為鉛子子隠鉛中鉛者銀母子藏母胞素真眇邈似有
似无灰池炎灼鉛沈銀浮潔白見寳可造黃金殼為金
精水環黃液徑寸之質以混三才天地未分混如雞子
圓高中起狀似蓬壺關閉微密神運其中爐竈取象固
塞周堅委曲相制以使无虞自然之理神化无方磁石
吸鐵隔礙潛通何况雞子配合而生金土之德常與永
俱火記不虚作鄭重觧前文丹術既著不可更疑故演
此訣以附火記庶使學者取象无惑焉
朱文公書參同契考異後
右周易參同契魏伯陽所作魏君後漢人篇題蓋放緯
書之目詞韻皆古奥雖難通讀者淺聞妄輒更改故比
他書尤多舛誤今合諸本更相讎正其間尚多疑晦未
能盡祛姑據所知寫成定本其諸同異因悉存之以參
訂云空同道士鄒訢(愚案文公雖托名於人其實鄒訢即公姓名也)
又論參同
參同所言坎離水火龍虎鉛汞之屬只是精氣二者精
水也坎也龍也汞也氣火也離也虎也鉛也其法以神
運精氣結為丹陽氣在下初融成水以火鍊之凝成丹
内外異色如鴨子卵真成此物參同契文章極好讀得
不枉曰二用无爻位周流行六虚用九用六亦坎離也
六虚乾坤之六位言二用雖无爻位而常周流六位之
間猶人精氣上下周流一身而无定所也(見語錄餘不盡載)
又論龍虎上經
黃義剛問曾景建謂參同本是龍虎上經果否曰不然
蓋是後人見魏伯陽𫝊有龍虎上經一句遂偽作此經
皆是體參同而為故有說錯處如二用六虚却錯說作
虚危去又曰世云龍虎經在參同之先季通亦以為好
及得觀之不然乃隠括參同之語而為之也(見語錄)
郭氏洞林
案洞林上中下三卷晉河東郭璞景純之所撰也本
𫝊云璞好經術博學高才受業郭公得青囊書九卷
遂洞五行天文卜筮之術禳災轉禍通致无方嘗撰
前後筮騐六十餘事名為洞林又抄京費諸家要撮
更撰新林十篇卜韻一篇世皆罕有其書余從王浩
古仲氏楚翁才古得洞林書撮抄其事之重大者一
二於左以見一書之大㮣云
歲在甲子正月中丞相揚州令余卦安危諸事如何得
咸之井䷯案卦東北郡縣有武名地當有銅鐸
六枚一枚有龍虎象異祥(兊為金金有口舌來達號令者銅鐸也山陵神氣出北則)
(丞相創以令天下見在丑地則金墓也起之以卦為推立之應晉陵武進縣也)又當犬與豬交
者(狗變入居中鬼與相連其事審也戌亥世應土勝水二物相交象吾和合為一體此丞相雄有江東也)
民當以水妖相警(歲在水位而水爻復變成坎當出大水之象以此知其靈應巽木成言果)
(又妖生二月變為鬼戎土所克果无他水乃金子來扶其母是亦丞相將興之象也)西南郡縣有
陽名者井水當自沸(卦變入井内丙午變而犯升陽故知井湧也於分野應在歴陽)虎
來入州城寺(兊者虎出山而入門闕正月戌為天煞即刺史宅虎屬寅與月并而來此大人將興)
(之應)東方當有蟹鼠為災必食稻稼(有離體眼相連之象艮為鼠又煞隂在子子亦鼠而)
(歲子來寅卯故知東方有災)又當以鵝應翔為瑞(鵝有象烏而為徵以應象出其相其應將)
(登其祚也)其年晉陵郡武進縣民陳龍果於田中得銅鐸六
枚言六者用坎數也銅者咸本家兊故也口有龍虎文
又得者名龍益審陳土姓金之用進者乃生金也丹徒
縣流民趙子康家有狗與吳人豬相交其年六月天連
雨百姓相驚妖言云當有十丈水翕然駭動无幾自靜
又衆人𫝊言延陵大波中有龍生草蓐復數里竟不知
其信否其明年丑歲九月中吳興臨安縣民陳嘉親
得石瑞此祥氣之應也六月十五己未日未時歴陽縣
中井水沸湧經日乃止隂陽相感各以其類亦是金水
之應也六月晦日虎來州城浴井中見覺便去其秋冬
吳諸郡皆有蟹鼠為災鼠為子子水蟹亦水物皆金之
子晉主初登阼五日有羣鵝之應此論一歲異事略舉
一卦之意惟不得臘中行刑有血逆之變將推之不精
亦自无徵不登於卦乎(死者晉陵令淳于伯也)
攝提之歲晉王將即阼太歲在寅為攝提格余自通占
國家徵瑞之事得豫之睽䷥案卦論之曰會稽
郡當出鍾以告成功王者功成作樂會稽晉王初所封
國又會稽山靈祥之所興也神出於家井者子爻并知
此實王者受命之事也上有銘勒坤為文章與天子爻
并故知晉王受命之事準此應在民間井池中得之鍾
出於民家井中者以象晉王出家而王也金以水為子
子相扶而生此即家之祥徵事也由應所謂先王作樂
崇德殷薦之上帝言王者祭天以告成功亦安樂无復
事也其後歲在執徐會稽郡剡縣陳青井中得一鍾長
七寸四分口徑四寸半器雖小形製甚精上有古文竒
書十八字時人莫之能識蓋王者踐阼必有薦符塞天
下之心與神物契合然後可受命觀鐸啟號於晉陵鍾
造成於會稽端不失類皆出以方天人合際不可不察
也
愚案前一則洞林下卷之首後一則洞林下卷之終
皆取其事體之重者載之以見卜筮之有關於國家
也如此
余鄉里曾遭危難因之災癘宼戎並作百姓遑遑靡知
所投時姑涉易義頗曉分蓍遂尋思貞筮鈎求攸濟於
是普卜郡内縣道可以逃死之處者皆遇明夷䷣之
象乃投策喟然歎曰嗟乎黔黎時漂異類桑梓之邦其
為魚乎於是潛命姻妮密交得數十家與共流遁當由
吳坂遇寇據之乃却回從蒲坂而之河北時草寇劉石
又招集羣寇專為掠害勢不可過於是同行君子皆欲
假道取便又未審所之乃令吾決其去留卦遇(同人)
之革䷰其林曰朱雀西北白虎東起(離為朱雀兊為白虎言火能銷)
(金之義)姦猾銜璧敵人束手(兊為口乾為玉玉在口中故曰銜璧)占行得此
是謂无咎余初為占尚未能取定衆不見從却退猗氏
縣而賊遂至諸人遑窘方計舊之從此至河北有一閒
逕名焦丘不通車乘惟可輕步極險難過捕姦之藪然
勢危理迫不可得停復自筮之如何得隨(之升)䷭
其林曰虎在山石馬過其左(兊虎震馬五艮山石)駮為功曹猾為
主者(駮猾能伏虎愚謂惜不注駮猾象)垂耳而潛不敢來下(兊虎去不能見)爰
升虚邑遂釋(恐誤)魏舒(隨時制行卦義也升寇不來知无宼當魏則河北亦荒敗)便以
林義通示行人說欲從此道之意咸失色喪氣无有讃
者或云林迨悞人不可輕信吾知衆人阻貳乃更申命
候一月契以禍機約十餘家即涉此逕詣河北後賊果
攻猗氏合城覆沒靡有遺育
昌邑不靜復南過穎由脉頭口渡去三十里所𫝊高賊
屯駐柵斷渡處以要流人時數百家車千乘不敢前令
余占可決得泰䷊欣然語衆曰羣類避難而得拔茅
彙征之卦且泰者通也吉又何疑吾為前驅從者數十
家至敵界敵已去餘皆迴避樏津渡為賊所劫人僅得
在悔不取余卦至淮南安豐縣諸人緬然懷悲咸有歸
志令余卦決之卜住安豐得既濟䷾其林曰小狐迄
濟垂尾累衰(言垂渡而困)初雖偷安終靡所依案卦言之秋
吉春悲卜詣壽春得否䷋其林曰乾坤蔽塞道消散
虎刑挾鬼法凶亂(十一月虎刑在午為鬼鬼即賊)亂則何時時建寅(火鬼)
(生處)僵尸交林血流漂(火刑與鬼并)此占行者入塗炭卜詣松
滋不吉卜詣合淝又不吉卜詣陽泉得小過䷽之坤
䷁其林曰小過之坤卦不竒雖有旺氣變陽離(卜時立春)
(其氣變入坤中氣廢)初見勾陳被牽羈暫過則可羈不宜將見劫
追事幾危賴有龍德終无疵(十二月龍德在艮凡有月德終无患)於是諸
計皆不可伴人悉散乃獨往陽泉會壽春有事周馥反
為陽泉羣凶所迫登時惶慮卒无所至乃至廬江其春
三月諸家住安豐者為宼所得所謂春悲也松滋合淝
殘夷更相攻人无有全者
右二則前一則上卷之首後一則亦上卷内皆卜避
難之事所謂林者自為韻語占決之辭也
義興郡丞仍叔寳得傷寒疾積日危困令卦得遯
之姤䷫其林曰卦象出墓氣家囚(艮為乾墓世主丑故卜時五月申金)
(在囚)變身見絶鬼潛遊(身在丙午夏入辛亥在五月)爻墓充刑鬼煞俱
(生戌為鬼墓而初六為戌刑刑在占故言充刑五月白虎在卯與月煞并也)卜病得此歸蒿
丘誰能救之坤上牛(以卜爻見丑為牛丑為子能扶身克鬼之厭虎煞上令伏不動)若
依子色吉之尤(巽主辛丑丑為白虎金色復徵以和解鬼及虎煞皆相制也)案林即
令求白牛而廬江荒僻卒索不得即日有大牛從西南
來詣途中仍留一宿主人乃知過將去去之後復尋挽
斷綱來臨叔寳叔寳驚愕起病得愈也此即救禦潛應
感而遂通
此一則係上卷卜疾有自然救禦之道
丞相掾桓茂倫嫂病困慮不能濟令余卦得賁之
豫䷏其林曰時隂在初卦失度(卜時四月降隂在初而見陽爻此為失度)
殺隂為刑鬼入墓(四月殺隂在申申為木鬼與殺隂并又身為卯變入乙未未是木墓)建
未之月難得度消息卦爻為扶助馮馬之師乃寡嫗(馬午)
(午為火馮亦馬申是殺隂以火姓消之巽為寡婦)自然竒救宜飱兔(兔屬卯所謂破墓出)
(身)子若恤之得守故茂倫歸求得兔令嫂食之便心痛
不可堪於是病愈
東中郎參軍景緒病經年不瘥在丹徒遣其弟景岐來
卦六月癸酉日得臨之頤䷚其林曰卯與身世
并而扶天醫(六月天醫在卯)案卦病法當食兔乃瘥弟歸捕獲
一頭食之果瘥
右二則前一則在上卷此一則在中卷皆卜病皆以
食兔愈病也
余至揚州從事弘泰言家時坐有衆客語余曰家適有
祥試為卦若得吉者當作二十人主人即為卜之遇豫
之解䷧其林曰有釡之象无火形(不見離也)變見夜
光連月精(坎為月)潛龍在中不游行(言蟠者)案卦卜之藻盤
鳴金妖所憑无咎慶藻盤非鳴或有鳴者其家至今无
他弘泰言大駭云前夜月出盥盤忽鳴中有盤龍象也
右一則亦中卷此可謂占法之竒中者卷内他皆稱
是難以盡書姑錄此八則亦可槩見矣
洞極真經
愚案洞極真經莫知作者而元魏關朗子明之所𫝊
次也雖无預於易然序本論述聖人本河圖以畫卦
朱子啟蒙之所援證其為極也又起於洛書之數以
北方一為生之弌西南二為育之弌東方三為資之
弌而極有一畫矣又以東南四為生之弍中央五為
育之弍西北六為資之弍而極有二畫矣又以西方
七為生之弎東北八為育之弎南方九為資之弎而
極終亦猶近世蔡氏皇極内篇演洛書之數至於九
九八十一也其為書也生𫝊一資𫝊二育𫝊三論上
四(敘本一明變二極數三原名四原名五)論下五(體用六為用七為擬八次為九互為十極)
(圖十三)子明自為之序今錄序及生資育三極與二論
要者于左以見一書大略云
序
朗業儒蓄書積數世矣自六代祖淵會鼎國之亂徙家
于汾河所藏之書散逸幾盡其秘而存者唯洞極真經
而已六世祖嘗謂家人曰洞極真經聖人之書也吾後
數世當有賢者生如得其用功不下於稷契倘不時偶
其顔淵之流乎是經之蘊當可明也朗幸生其族得聞
遺言於祖父敢不勉勉以𤼵揚先祖之意乎因伏讀累
年思以𫝊次然而性蒙識泥不能洞達聞崆峒山有秫
先生者世之異人也故往師焉至之幾歲孜孜焉未嘗
敢廢弟子之禮一日齋戒盥沐𤼵卷以請其蘊先生乃
掩卷而歎曰此天地之樞機聖賢之壼奥也潛而不𫝊
也久矣子孰從而得之朗具以先祖之言告先生因為
朗著翼以明其大端作則以指諸人事於是洞極之義
煥然可詳朗既得而歸有頃聞先生已飛昇矣嗚呼聖
人之言將假先生而視諸人耶將不可使下民知之耶
不然何先生之𫝊而不留矣朗以謂天以先生而啟之
而不可以先生盡之使盡之者其非朗乎因以先生之
翼則附于經又編其遺言為洞極論凡十一篇復作𫝊
以釋其蘊為圖以序其為庶乎來者知洞極之道焉時
太和末年正月上休日序
生𫝊第一
☰(生弌生弍生弎)生洪□正一弌冥虖𫝊曰冥物始生也一弍
形虖為𫝊曰形虖為質始成也一弎罔不利𫝊曰罔不
利濟於用也翼曰陽秉日生洪哉大也明哉正哉極也
惟生故能大盛而極焉則曰聖人以化育天下
次萌息華茂止安燠實通九𫝊
資𫝊第二
☷(資弌資弍資弎)資天生地育而人資翼曰取天地之道曰資
觀其資三極之情可見矣則曰聖人以順天地而創法
立制三弌資其象以制服器𫝊曰資其象制服器也三
弍資其器以闢田里以興地利𫝊曰資其器興地利也
三弎資其用以化育兆姓𫝊曰資其用化育兆姓其道
大也次用達興紊悖靜平序通九𫝊
育傳第三
☷(育弌育弍育弎)育洪明翼曰隂能成陽之生曰育育則洪洪
然後正則曰君子以承君闡化以育兆姓二弌女子育
於家正臧𫝊曰女子育於家育在内也不正則否正乃藏
也二弍乃蟄乃萌育於田𫝊曰乃蟄乃萌育于田也二
弎利用獲𫝊曰利用獲育道成也次和塞作□幾抑
冥通通九傳
敘本論(并圖)
生☰興☳達☱實☲萌☳通☳茂☲息☳抑☳
煥☴華☵幾☵安☶育☷靜☷序☶止☷冥☷
&KR3826;☴紊☵用☵和☶悖☷塞☷作☶平☷資☷
子曰河圖之文七前六後八左九右聖人觀之以畫八
卦是故全七之三以為離竒以為巽全八之三以為震
竒以為艮全六之三以為坎竒以為乾全九之三以為
兊竒以為坤正者全其位偶者盡其畫易曰四象生八
卦其是之謂乎洛書之文九前一後三左七右四前左
二前右八後左六後右後聖稽之以為三象是故一為
生之弌四為生之弍七為生之弎二為育之弌五為育
之弍八為育之弎三為資之弌六為資之弍九為資之
弎因而變以成二十有七為
明變論(并圖)
生☰煥☴實☲興☱&KR3826;☴茂☲達☱序☲和☶
資☷抑☳用☵作☶冥☷塞☷平☷通☳幾☵
育☷萌☳華☵安☶悖☷止☷靜☷息☳紊☵
☰生之象育乘其弌而為煥☵乘其弍而為實☲乘其
弎而為興☱資乘其弌而為&KR3826;☴弍而為茂☲弎而為
達☱育一資弍而為序☶育弍資弌而為和☶
☷育之為生乘其弌而為萌☳弍而為華☱弎而為安
☶資乘其弌而為悖☷弍而為止☷弎而為靜☷生弌
資弍而為息☳生弍資弌而為紊☵
☷資之為生乘其弌而為抑☳弍而為用☵弎而為作
☷育乘其弌而為冥☷弍而為塞☷弎而為平☷生弌
育弍而為通☳生弍育弌而為幾正☵此之謂變為之
道也
極數
子曰天一地二人三天四地五人六天七地八人九三
極之數四十五天有十二(一四七)地有十五(二五八)人有十
八(三六九)審其數而畫之三十有九則弌(除天地人六數外有三十九數)
(歸之於天)四十有二則弍(除人三數外有四十二歸之地)四十有五則弎(洛書)
(全數歸之於人)生之策百一十七(三畫計三十九)育之策百二十六(三畫)
(計四十二)資之策百三十五(三畫計四十五)遺其餘則三百有六十
當期之日(愚計三策之數本甚不合遣其餘七六五然後合三百六十之數易計乾坤之策三百六)
(十不如是也未敢以為然)顯冥之道盡矣
原名
朗問曰經取極名之何謂也子曰形而上者謂之天日
月星辰皆天也形而下者謂之地山川草木皆地也命
于其中者謂之人戎狄禽魚皆人也酌其源則流可知
矣視其表則影可見矣達於此者其知經之名乎(愚案此唐)
(韓文公原人之文也豈崆峒山人先得其所欲言者乎愚不能无疑)
原德
子曰物无不受之謂洪物无不&KR0034;之謂明於物无欺之
謂正君子體洪臨下明以修性正以治德故曰洪明正
次為論(并圖)
生☰萌☳息☳華☵茂☲止☷安☶煥☰實☰
資☷用☱達☷興☱紊☴悖☷靜☷平☷序☶
育☷和☶塞☷作☶渙☶幾☵抑☳冥☷通☳
天地闢萬物生生必萌萌而後息息而華華則茂物不
終茂故所以止止然後安安則得其&KR3826;&KR3826;則實實則可
以資矣資必有所用用然後達達則能興物不終興興
久則紊紊則悖治悖莫若靜靜則平平則有序序則可
以育矣育然後龡物不終龡龡久則塞決塞必有作作
則煥煥則幾乎正矣至正必有抑抑則冥物不終冥故
以通而終焉
衛氏元包
愚案元包者後周衛元嵩之所作也祖京房易傳八
宫卦以坤宫八卦為元包太隂卷一乾宫八卦為元
包太陽卷二次兊宫八卦為少隂次艮宫八卦為少
陽次離宫八卦為仲隂次坎宫八卦為仲陽次巽宫
八卦為孟隂次震宫八卦為孟陽運蓍第九說源第
十凡十卷唐蘇源明傳李江注今錄其序及乾坤二
卦𫝊于左以見一書之大槩云
元包序
包之為書也廣大含弘三才悉備言乎天道有日月焉
有雷雨焉言乎地道有山澤焉有水火焉言乎人道有
君臣焉有父子焉理家為政之尤者昔文質更變篇題
各異夏曰連山殷曰歸藏周謂之易而唐謂之包包者
藏也言善惡是非吉凶得失皆藏其書觀乎囊括萬有
籠罩八紘執陶鑄之鍵啟乾坤之扃孕覆育載通幽洞
冥窮天人之秘研造化之精推興亡之理察禍福之萌
與鬼神齊奥將日月齊明可謂六五經而四三易雖太
玄莫之與京然文字竒詭音義譎怪紛而不擇隠而不
明者得非遭於離亂與作易者其有憂患乎蓋所謂憂
亂而患小人也故其辭詭衛先生近之矣秘書少監武
功蘇源明洗心澄思為之修𫝊解紛以釋之索隠以明
之帝王之道顯然昭著有以見理亂之兆有以見成敗
之端江考于訓詁躭于講習輒演玄義庶𫝊乎好學者
焉國子監四門助教趙郡李江注
元包太隂卷第一
𫝊曰理亂相糺質文相化亂極而先乎太易文弊而從
乎巨包聖人以道也賢人以𤼵也易始乎乾文之昭也
以行包始乎坤質之用也以靖行者所以動天下之務
靖者所以默天下之機太隂太陽潛相貞也少隂少陽
潛相成也㐬(乎廣反)&KR0034;(英榜反衆草)莫默地之輿也顚宀(彌偏反覆)
(也)勹(馬茅反裏也)盈天之昌也仍而通之極乎三十六全而
劘之存乎六十四其旨微其體正語則直義則矗然而
不誙觀其辭則夽(危藴反高也)然而不及掜(魚底反)一以布氣
藏萬以植言斯道君子之幾也夫誠至君子之為也夫
於戲流于睿監講於太學伏而惟之使自怡之歸人於
至和示人以太樸已矣
䷁坤㐬&KR0034;莫默&KR1000;(牛林反&KR1000;也)森囷(匿甲反)匿靖而不躁樸
而不飾羣類囮(昊和反化也)育庶物甡植厥施惟熙厥勲惟
極傳曰㐬者春之熙&KR0034;者夏之茂莫者秋之落默者冬
之潛母萬物者熙然足以布和茂然足以長物落然足
以育衆潛然足以正極坤道備此四德故曰㐬&KR0034;莫默
&KR1000;者言其衆森者言其植囷者言其受匿者言其藏皆
地之性也靖而不躁隂之德也樸而不飾質之禮也羣
類囮育所化者衆也庶物甡植所生者多也厥施惟熙
其賚廣也厥勲惟極其功大也昔王體之以立政侔之
以行簡尚乃儉務乃素无起徵修无勤動為惟爾衆&KR2539;
不順
元包太陽卷第二
䷀乾顛宀勹盈夰燾斡縈揭而不憩駮而克明四敘
既侖萬類既生厥造惟弘厥勲惟宏𫝊曰顚者仁之高
宀者仁之覆勹者禮之拎盈者信之充育萬物者仁高
足以濟衆義覆足以利物禮拎足以崇德信充足以布
氣乾道備此四德故曰顚宀勹盈夰燾斡縈何謂也夰
者言其大燾者言其溥斡者言其運縈者言其周皆天
之象也揭而不憩陽之用也駮而克明文之照也四敘
既侖寒暑變易也萬類既生品物滋長也厥造惟弘其
惠廣也厥勲惟宏其功極也昔王揣之以行化規之以
立制𤼵聲明盛文物无略威儀无簡禮度
潛虚
潛虚者宋太師溫國公司馬光君實之所作也公雅好太玄
自謂玄以準易虚以擬玄其作書之意可見矣朱文公謂潛
虚只是吉凶藏否平生相休囚死潛虚後截是張行成續不
押韻見得今錄其要者于左以見一書之大槩云
萬物皆祖於虚生於氣氣以成體體以受性性以辨名名以立
行行以俟命故虚者物之府也氣者生之戶也體者質之具也
性者神之賦也名者事之分也行者人之務也命者時之遇也
一等象王二等象公三等象岳四等象牧五等象率六等象侯七等
象卿八等象大夫九等象士十等象庶人一以治萬少以制衆其惟綱
紀乎綱紀立而治具成矣心使身身使臂臂使指指操萬物或者不
為之使則治道病矣卿詘一大夫詘二士詘三庶人詘四位愈卑詘愈多
所以為順也詘雖多不及半所以為正也正順䒶墬之大誼也
凢性之序先列十純十純既浹其次降一其次降二其
次降三其次降四最後五配而性備矣始於純終於配
天地之道也
一六置後二七置前三八置左四九置右通以五十五
行叶序卬而瞻之宿躔從度卬則為䒶頫則為墬卬得
五宫頫得十數元餘者物之始終故无變齊者中也包
斡萬物故无位□至之氣起於元轉而周三百六十四
變變尸一日乃授於餘而終之以步䒶軌以叶歲紀人
之生本於虚虚然逡形形然逡性性然逡動動然逡情
情然逡事事然逡德德然逡家家然逡國國然逡政政
然逡功功然逡業業終則返於虚矣故萬物始於元著
於裒(蒲侯反)存於齊消於散訖於餘五者形之運也柔剛
雍昧昭性之分也容言慮聆覿動之官也繇懠(牋西反)得
罹耽(都含反)情之訹(恤)也歬卻庸妥(吐火反)蠢(天尹反)事之變
也訒(刃)宜忱喆戛德之塗也特偶暱續考家之綱也范
徒醜隷林國之紀也禋(因)準資賓&KR1967;政之務也斆(效)乂
績育聲功之具也興痡(鋪)泯造隆業之著也為人上者
將何為哉飬之教之理之而已飬之故人賴以生也教
之故人賴以明也治之故人賴以乂也夫如是故人愛
之如父母信之如卜筮畏之如雷霆是以功成而名白
也夫為人上而不能飬則人離叛矣飬而不能教則人
殽亂矣教而不能治則人抵捍矣三具者亡而祈有功
名可得乎
卬(仰)䒶(天)頫(俯)墬(地)□(冬)逡(後)&KR1967;(戎)
行圖變圖解圖
□元(慎於舉趾差則千里機正其矢)(慎於舉趾差則遠也)
(元始也夜半口之始也朔月之始也冬至歲之始也好學智之始也力行道德之始也任人治亂之始也)
□裒初(進而逡而俟其聚不可苟必進逡也信而利用正)
(裒聚也氣聚而物宗族聚)二(人倮而繁獸猛而殫)(人倮而繁善以道羣也)
(而家聖賢聚而國)三(百毒之聚勝者為主惟物之蠱)(百毒之聚祇害人也)
四(羽毛鱗介各從其彙)(羽毛鱗介聚以倫也)
五(菟絲之棼附草絶根)(菟絲之棼不知固根也)
六(八音和鳴祌祗是聽)(八音之裒感神明也)
上(雲還于山冰泮于川)(雲還冰泮聚極必分也)
愚案自裒至散凡五十二皆然散然後有餘齊併具于左
□餘(堯舜之德禹稷之績周規孔式終天無斁)(堯舜周孔垂世無窮也)
(餘終也天過其度口之餘也朔不滿氣月之餘也日不復次歲之餘也功德垂後聖賢之餘也故天地无餘則不能變化矣聖)
(賢无餘則光澤不遠矣)
□齊(衆星拱極萬矢湊的必不可易)(衆星萬矢誰能易中也)
(齊中也隂陽不中則物不生血氣不中則體不平剛柔不中則德不成寬猛不中則政不行中之用其至矣乎)
元餘齊三者无變皆不占初上者事之始終亦不占
揲法(上下)同
五行相生得二十五以三才乘之得七十五為策虚五
用七十分為二取左一掛於右揲左以十觀其餘扐之
復合為一再分之掛揲右如左法左主右客先主後客
陽先客後主者隂觀其所合以名命之既得其名又合
蓍分之陽則置右而揲左隂則置左而揲右生純置右
成純置左揲以七所揲之餘為所得之變觀吉凶臧否
平而決之陽用其顯隂用其幽幽者吉凶臧否與顯戾
也欲知始中終者以所筮之時占之先體為始後體為
中所得之變為終變已主其大矣又有吉凶臧否平者
於變之中復細别也不信不筮不疑不筮不正不筮不
順不筮不蠲不筮不誠不筮必蠲必誠神靈是聽
玄以準易虚以擬玄玄且覆瓿而況虚乎其棄必矣
然子雲曰後世復有揚子雲必知玄吾於子雲雖未
能知固好之矣安知後世復無司馬君實乎
朱文公辨證
紹興已巳洛人范仲彪炳文客崇安予得從之遊炳文
親唐鑑公諸孫嘗娶溫國司馬氏其多藏文正公遺墨
嘗示余以潛虚别本則其所闕之文尚多問之云溫公
晚著此書未竟而薨故所𫝊止此蓋嘗以其手藁屬景
迂晁公補之而晁不敢也近得泉州季思侍郎所刻則
首尾完具遂无一字之闕始復驚異以為世果自有完
書而疑炳文語或不可信讀至剛行遂釋然曰此贗本
也人問何以知之余曰本書所有句皆協韻如易彖文
象玄首贊測其今有而昔无者行變尚協而解獨不韻
此蓋不知也字處末則止字為韻之例耳此人好作偽
書而尚不識其體製固為可笑然亦幸其如此不然則
幾何而不遂至於逼真也耶亟以書扣季思此本果家
世之舊𫝊否邪則報曰得之某人爾於是益知炳文為
不妄嘗欲私記本末以訂其謬而未暇今復得鄉人張
氏印本乃泉本之所自出於是始出舊書授學者使以
相參凡非溫公之舊者悉朱識以别之使覽者有以考
焉
皇極經世書
皇極經世書者宋康節先生邵子之所作也(論己見此篇首)
(題辭)今略述先生祖先天方圓圖演數之法以見作用
之大旨若夫推步之精知來之神愚何能闖於其藩
所願學焉而未敏也因得友人查伯復顔叔俞邦翰
孟宣相與講之粗知其說云
經世本先天方圓圖說
康節先天之易尚象而不尚辭觀物篇有所謂律吕圖
聲音圖八卦交為十二辰圖十二辰交而為十六位圖
太極圖既濟隂陽圖掛一圖三千六百年圖諸圖之𫝊
並无一字言其所以然蓋欲示不言之教如伏羲六十
四卦初无言語文字也然其圖雖多特只本之先天六
十四卦方圓圖且以先天圖言之圓圖象天包於地外
方圖象地處於天中是一大隂陽相配也分圓圖而觀
乾兊離震居左為天卦巽坎艮坤居右為地卦分隂陽
主兩儀而主運行不息之事分方圖而觀西北十六卦
天卦自相交東南十六卦地卦自相交其斜行則乾兊
離震巽坎艮坤自西北而東南皆隂陽之純卦也不能
生物西南十六卦天去交地天卦皆在上而生氣在首
故能生動物而頭向上東北十六卦地去交天天卦皆
在下而生氣在根故能生植物而頭向下其斜行則泰
損既濟益恒未濟咸否自東北而西南皆隂陽得偶之
合也所以能生物也又合二圖而觀方圖乾處圓圖亥
位謂之天門是天氣下降也方圖坤處圓圖已位謂之
地戶是地氣上騰也此兩十六卦所謂隂陽互藏其宅
也方圖泰處圓圖寅位謂之鬼方方圖否處圓圖申位
謂之人路此兩十六卦是天交地地交天而生生不息
所以泰居寅而否居申所謂隂陽各從其類也夫圓圖
主運行之事方圖主生物之事運行者氣也生物者質
也氣非質則无所附麗質非氣則豈能生物哉康節經
世書本先天方圓圖其作用大略如此(查顔叔)
經世要旨
先天之學本來只是先天六十四卦大横圖一一八八
之序横圖者卦之所以列一一八八者數之所由肇卦
之於數猶形之於影耳由是取横圖復至乾三十二卦
自北歴東以至于南取姤至坤三十二卦自南歴西以
終於北以應天之運而天根月窟自然之理不假作為
莫不對待而圓圖立矣取横圖乾一宫之八卦自乾至
泰横布於圓圖之内而兊二宫之八卦自履至臨加布
於乾宫八卦之上餘六卦以次横列而乾居西北坤居
東南否泰隂陽之交居於東北西南以應地之方横斜
曲直之妙理无窮而方圖立矣若夫圓圖之𤼵用則以
乾兊離震三十二卦為陽為在天日月星辰之四象為
元會運世之大四象震離二宫為陽中隂兊乾二宫為
陽中陽又分天道之隂陽太少坤艮坎巽三十二卦為
隂為在地水火土石之四象為歲月日時之小四象巽
坎為隂中陽艮坤為隂中隂又分地道之柔剛太少其
數則自一一二二以至八八並以十二三十累因而為
分杪之數(全數悉具觀物篇中如天地各十六象皇帝王伯走飛草木等錯綜敷暢之妙自見本篇)
(今不繁具)若夫方圖之取用則分為四片西北十六陽卦為
天卦而乾主之東南十六隂卦為地卦而坤主之否泰
所主各十六卦是為隂陽之交既濟之卦其圓圖陽卦
主元會運世凡三百六十運四千三百二十世十二萬
九千六百年皆有當時直事之卦(泝其始如星甲辰子之直事卦所謂畫前)
(有易也直事卦者即掛一卦也運世年月皆有之以掛一全卦之序分去如每運每世每年每月並用四爻直)
(之其餘爻即閏爻也為說甚多今不繁具)或以世卦配運卦或以年卦配世
卦須合方圖天地卦分位置左右(若世卦配運則運卦居左年卦配世則世)
(卦居左左為天卦右為地卦須變爻變卦以合方圖)攷大四象掛一之卦以求分
數(攷大四象元會運世是何位即合掛一何卦亦得其位之分數矣但案掛一本圖可見也)以此所
得之掛一某卦而質於圓圖以察理亂休咎而圓圖隂
卦為歲月日時主動植事物自有律吕聲音數合方圖
天地卦位置左右(聲陽居左音隂居右)横看既濟卦攷大小四象
而得掛一之卦以求分杪二數(人用分物用杪)亦質於圓圖以
觀臧否(謂得掛一卦以質之圓圖在何處如陽中陽則極治之時事物皆美隂中隂極亂之時事物皆)
(惡隂中陽亂而將治事物終美陽中隂治而將亂事物終惡又察其隂陽進退饒乏卦氣𤼵斂屈伸之類)凡
古今治迹只是憑一定之卦以推步動植事物則隨時
取聲音數以求卦而占測也(一定卦者掛一之序也聲音者方圖天地卦以求得)
(掛一卦也)所謂經者猶言經緯之經亦有經綸之義觀天之
數以元經會者猶以十二會為經而三百六十運以下
為緯觀地之數以會經運者猶以二百五十運為經而
以二千九百八十世以下為緯觀人之數以運經世者
猶以一百二十世為經而以三千六百年為緯(謂一元則經之)
(以會九會則經之以運十運則經之以世也)雖曰斷自唐虞以下而百世亦
可推也邵子志存斯世故惟以經世人事名篇但動植
事物之數雖屬圓圖隂卦而歲月日時之下分杪太細
故以四卷載律吕聲音之變而悉歸之方圖矣蓋方圓
二圖錯綜而用變動不居不可為典要也皇極取河圖
天五地六二中以立數取圓圖太少隂陽剛柔之倡和
得一萬七千二十四凡日月星辰之變水火土石之化
律吕聲音之實數同歸于此以此一萬七千二十四自
乘得二萬八千九百八十一萬六千五百七十六是為
動植通數而用之以取掛一卦二百五十六者也(以圓圖大)
(四象每元之元一大位各全具六十四卦係十六之乘十六又四其六十四也取掛一卦之法乃用前數二萬)
(八千九百八十一萬六千五百七十六是為九位掛其中五之位看左右位隂陽進退消息虚張其說繁晦今)
(故略之學者但案邵子所𫝊掛一卦之定序攷之似不須布籌以自惑也)掛一卦起於元之
元蓋元之元泰卦乃方圖東北之位終始萬物之義故
運世與年各用掛一全卦之序而直事仍取合於方圖
天地卦圓圖大小四象而後分杪之數歸宿矣(今當一元之午)
(會癸運酉世即一歲之五月初十日酉時也是謂大小四象俞孟宣)
經世與易名位不同
祝涇甫曰易以占為神極以算為智占者聽圖變之蓍
以求將見之象算者布一定之卦以御无窮之數占則
取驗於天神之研幾也算則斷在人智之極深也神以
知來而未嘗不藏往智以藏往而未始不知來惟易之
與極其旨若相似而致用實不同易與極之八卦名同
而位殊爻同而旨異位之殊今先天後天之圖可識矣
旨之異則易之乾為天為金而極則為日為水之類也
易之坤為地為土而極則為水為雨之類也易之震為
雷為木而極則為辰為夜也易之巽為風為木而極則
為石為雷也坎為水為月者易也極則為土為露矣離
為火為日者易也極則為星為晝矣艮為山而今為火
為風兊為澤而今為月為寒矣自是充之非惟八卦取
象之異於易而吉凶悔吝亦大不同(觀物斷決發題)愚謂極只
取伏羲卦畫不用文王周孔之亂故其作用之不同固
无怪其然矣
皇極内篇
案皇極内篇者蔡九峰先生之所作也先生名沈字
仲默朱文公門人其意謂河圖更四聖而象已著洛
書錫神禹而數不𫝊故作是書以究極其數其演數
之法縱横皆九位經之以一一一二至於九一九二
亦終之以九九緯之以一一二一至於九一九二亦
終之以九九其筮法或以蓍或以木惜變數之法不
𫝊莫能適諸用也今姑錄其要旨以見一書之槩云
序(節文)
體天地之撰者易之象紀天地之撰者範之數數者始
於一象者成於二一者竒二者偶也竒者數之所以行
偶者象之所以立故二而四四而八八者八卦之象也
一而三三而九九者九疇之數也由是重之八而六十
四六十四而四千九十六而象備矣九而八十一八十
一而六千五百二十一而數周矣易更四聖而象已著
範錫神禹而數不𫝊先君子曰洛書者數之原也余讀
洪範而有感焉上稽天文下察地理中參人物古今之
變窮義理之精微究興亡之徵兆微顯闡幽彛倫攸敘
秩然有天地萬物各得其所之妙歲月侵尋粗述所見
辭雖未備義則著矣嘉定戊寅長至蔡沈仲默父序
□原(一之一)
原元吉幾君子有慶(數曰原誠之原也幾繼之善也君子見幾有終慶也)
愚案此以後八十數皆依前圖次序而吉咎祥吝平悔災休
凶亦如此圖排定即此圖可以例其餘矣
筮
筮者神之所為乎其蓍五十虚一分二掛一以三揲之
視左右手歸餘於扐兩竒為一兩偶為二竒偶三也初
揲綱也再揲目也綱一圅三以虚待目目一為一以實
從綱兩揲而九數具八揲而六千五百六十一之數備
矣分合變化如環无端天命人事由是較焉吉凶禍福
由是彰焉大人得乏而申福小人得之而避禍君子曰
筮者神之所為乎大事用年其次用月其次用日其次
用時
周易啟蒙翼傳外篇
