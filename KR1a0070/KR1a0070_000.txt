周易啓蒙翼傳易類
提要
(臣)等謹案周易啟蒙翼傳四卷元胡一桂撰
一桂之父方平嘗作易學啓蒙通釋一桂更
推闡而辨明之故曰翼傳自序稱去朱子纔
百餘年而承學漸失如圖書已釐正矣復仍
劉牧之謬者有之卜筮之數灼如丹青矣復
祖尚元旨者又有之因于本義附錄纂疏外
復輯為是書一曰舉要以𤼵明變占之義二
曰明筮以考史傳卜筮卦占之法三曰辨疑
以辨河圖洛書之同異皆𤼵明朱子說者也
外篇一卷則易緯候諸書以及京房飛候焦
贛易林揚雄太元司馬光潛虚以至邵子皇
極經世諸法亦附錄其槩以其皆易之支流
故别之曰外大致與其父之書互相出入而
方平主於明本旨一桂主於辨異學故體例
各殊焉乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周易啓蒙翼傳原序
朱子于易有本義有啓蒙其書則古經其訓解則主卜
筮所以𤼵明四聖人作經之初旨至于專論卦畫蓍策
則本圖書以首之考變占以終之所以開啟蒙昧而為
讀本義之階梯大抵皆易經之傳也先君子懼愚不敏
既為啟蒙通釋以誨之愚不量淺陋復為本義附錄纂
疏以承先志今重加增纂之餘又成翼𫝊四篇者誠以去
朱子纔百餘年而承學浸失其真如圖書已釐正矣復
仍劉牧之謬者有之本義已復古矣復循王弼之亂者
有之卜筮之教炳如丹青矣復祖尚玄旨者又有之若是
者詎容于得已也哉故日月圖書之象數明天地自然
之易彰矣卦爻十翼之經傳分羲文周孔之易辨矣夏
商周之易雖殊而所主同于卜筮古易之變復雖艱而
今終不可逾于古傳授傳注雖紛紛不一而專主理義
曷若卜筮上推理義之為實夫然後舉要以𤼵其義而
辭變象占尤所當講明筮以稽其法而左傳諸書皆所
當備辨疑以審其是而河圖洛書當務為急凡此者固
將以羽翼朱子之易由朱子之易以參透夫羲文周孔
之易也若夫易緯焦京玄虛以至經世皇極内篇等作
自邵子專用先天卦外餘皆易之支流餘裔苟知其槩
則其列諸外篇固宜而朱子之易卓然不可及者又可
見矣抑又有說朱子嘗曰易只是卜筮之書本非以設
教然今凡讀一卦一爻便如筮斯得觀象玩辭觀變玩
占而又求其理之所以然者施之身心家國天下皆有
所用方為善讀是故于乾坤當識君臣父母之分於咸
恒當識夫婦之别於震坎艮巽離兌當識長幼之序於
麗澤兌當識朋友之講習以至謹言語節飲食當有得
於頤懲忿窒慾遷善改過當有得于損益不諂不瀆以
謹上下之交安其身而後動易其心而後語定其交而
後求以為全身之道當有得于大傳即此而推隨讀而
受用焉是則君平依孝依忠之微意也雖日端策而筮
其根底所在亦何以尚此請申之
