經禮補逸
附錄
修史還鄉關
寧國府准太平府關該承准應天府牒文承奉尚書禮
部符文欽奉聖旨置局編修元史己行纂成洪武二年
八月十一日左丞相宣國公上表進呈御覧過欽奉聖
旨編史儒士一十六名各與兩表裏銀三十二兩除存
留外老病的送還鄉里欽此欽遵外數内儒士汪克寬
等六名元係徽州紹興等府請到儒士擬合欽依送還
鄉里為此省部除將各人元關號色繳回兵部外仰欽
依聖旨事意即便應付船隻逓送還鄉仍行移前路官
司一體應付遇陸路應付脚力接送無得失誤遲滯奉
此當府除己應付外牒可依上應付順便船隻逓送還
鄉仍行移前路官司一體應付如遇陸路一體應付按
送施行毋得違誤蒙此當府除己應付外關請依上應
付施行准此當府除己應付外合行移關請照騐煩為
依上應付順便船隻接送施行如遇陸路應付脚力接
送請勿遲滯須至關者右關徽州府
環谷汪先生行状
先生諱克寬字德輔一字仲裕汪其姓也上世自歙縣
之黃墩遷于祁門縣北之石山至諱釗徒居縣南之韓
溪五𫝊有兄弟七人並有才名其第五子世容生深深
生敏敏生黻黻生二子長若思無子以弟若谷子僑為
嗣僑補試中國學進士生曄曄生燦字明天繼家學時
羣從昆弟為諸經講師學問文章榘範鄉邑從弟國學
進士東山府君華字榮夫嘗與其族兄二教府君相字
魏大學于雙峯饒子之門饒乃勉齋先生黃文肅公高
第弟子二教及東山問難扣懇悉得其藴奥祁邑理學
之盛自二公發之東山蚤歲又嘗從學鄱陽廬䆫趙先
生介如與故中書右丞五峯先生燕公楠為同門至元
初燕公僉江浙行中書省事道過祁門訪求東山與論
舊故將薦諸朝東山固辭明夫無子東山有五子稔聞
家庭之學明夫夫人王氏請其第三子應新字元美為
嗣是為中山處士記識博洽議論慷慨嘗著便民二十
條力陳當世要務欲上之臺省不果聞者惜之處士娶
同邑貢士石溪先生康鼎實第二女生五子次四是為
先生大德八年甲辰正月八日日初出先生生于桃墅
里第生而有異處士君謂康夫人曰吾祖考積善隂德
多矣或者食報於是兒興吾宗乎甫六歲石溪教之孝
經論語孟子隨口成誦日記數百言後二年冬石溪謂
處士君曰吾老矣不及教訓諸外孫汝第四子骨相非
凡宜擇師善教之自是先生從鄕先生學每屈其師日
益月異至十歲處士君見先生所學彌進因取東山問
學于饒先生講授之書及當時問荅之言與先生觀㺬
遂於理學寖悟乃取朱子四書自定句讀晝夜誦讀恍
然知為學之要專勤異於儔輩或逹旦不寢母夫人見
先生勤苦太甚謂處士君曰是兒讀書過勤脫或因是
致疾不可不戒處士君呼先生諭之曰讀書以養氣為
主不宜過勞先生曰某自樂此不為勞也自是讀六經
諸子歴代史通鑑綱目等書悉皆成誦延祐四年丁巳
先生年十有四歲是秋鄉里𫝊錄江浙秋試三場題目
先生一見揮筆成篇鄉先生驚異曰此天才也明年戊
午郡守禮羅婺源道一書院山長雲峯胡先生炳文於
郡庠開堂試以激厲後進先生屢中郡學及堂試與庠
序諸老成相頡頏矣至壬戌春處士君同先生往饒之
浮梁拜可堂吳先生仲迂于州學吳先生謂諸門人曰
新安汪克寬遠来從遊穎異絶倫勇於為學他日必有
所成及以為文印可於吳先生曰讀書明理理蘄體諸
身文章異時可不學而能也先生既得吳先生之訓遂
篤志聖賢之學既歸葺故廬闢書齋于居室之東偏扁
曰思復銘于齋壁以自勵焉次年吳先生講道武林勉
先生充貢先生答以吾斯之未能信躐等謀進某何敢
然至泰定丙寅春聞嚴陵吳先生朝陽以春秋登甲子
進士第任番陽丞特往訪之朝陽先生聞其言喜曰子
可謂真知作春秋之心法矣是秋邑長令聞先生學行
邁異時輩舉應江浙鄉試即中前列次年春先生至京
會試論春秋與主司不合又兼對策切直遂見黜于中
書先生欣然南歸遂奉養之志時貢待制師泰曰德輔
年妙而質純才優而學博賈勇秋闈即中高等上之春
官輙不偶於主司是得之於數千人之中而失之於數
千人之外天道之無常也先生歸自京師刻勵為學痛
自修飭遂厭科舉之文慨然曰道不行於當時矣乃取
聖人手筆之春秋博考諸說之同異得失以胡文定公
之𫝊為主而研究衆說會萃成書名之曰春秋經傳附
錄疏疏翰林學士虞公序行於世易有程朱𫝊義音考
詩有集𫝊音義會通禮有經禮補逸綱目有凡列考異
其餘論著未可枚舉先生於經史聖賢之言心融神會
造詣深劇故為文略不經意而渾融典雅其教學者誘
掖奬勸無不成人後以經學教授宣歙閒數與師山先
生鄭公講理論學意氣相得尚書巢深先生汪公謝事
家居因遣其孫世賢執經先生之門四方學者知先生
道學之懿從遊甚衆先生嘗語學者曰聖賢之學以躬
行踐履操存省察為先至於文章特其餘事鰲峯玉署
諸老交欲以文章舉薦而先生篤志著述不以一毫利
禄動其心諸從學者以先生所居山谷圜遶稱曰環谷
四方學者皆曰環谷先生仍至元戊寅五月居室災先
生夜半奉處士君遷於别室以居奉養備至是年九月
處士君以疾卒先生哀毁踰禮至正壬辰蘄黃兵至先
生率長幼避兵深山所居房舍資財為賊焚掠殆盡簞
瓢屢空先生晏如也自是連歲兵戈擾攘至聖朝戡定
祸亂先生始返故廬洪武三年正月朝廷命行人賷幣
禮聘先生至京同翰林潛溪宋公刪修元史是年九月
事畢特旨一班俱留禄仕先生以老疾力辭不受乃命
禮部設晏賜白金三十兩采段二表裏給驛而還先生
抵家以洪武五年壬子十有一月十二日卒年六十有
九先生平居嘗語二子曰吾殁則祔于盛材之先塋其
孤遂以是年某月日葬於其所遵治命也娶同邑聘君
和溪先生程公之女勤儉以相成其家業程夫人生與
先生同年卒於先生前十九年癸巳五月八日子男二
人曰希曰偕女二人長適同邑李傑夫蚤卒次適同里
謝子原子原卒而守節誓終其身孫男六人銈鐔錠鉞
鏵鏕國英蚤歲從學於先生訓廸最深辱知於先生最
厚敬述其梗槩于右俾其孤乞銘於當世之名公以圖
不朽焉門人長洲縣學教諭歙人吳國英撰
請春秋胡𫝊纂疏刊行啓劉錦文
弱水蓬萊凝睇一方之隔泰山北斗馳心千里之瞻輒
憑尺素之恭敷布寸丹之瀆恭惟尊先生學通經𫝊道
貫古今明聖人筆削之書述而不作剖賢者異同之說
展也大成推為人之盛心立垂世之大訓無附會紏纏
之失重文彩於奎章極根究取舍之嚴副衮襃於華族
(尚書汪公澤民有序)快四方之先覩續千載之不𫝊得儁棘闈久
報飛鈴之捷欲𫝊梓本幸毋韞玉之藏倘沐允從無任
感激俾麟史昭然義見功必有歸將鳩工倏爾書成信
焉可失謹此申覆尚冀丙融
環谷精舍募助刊書疏
切見環谷先生所著書籍惟春秋纂疏及春秋考異刊
于閩坊綱目考異始刊於萬川任氏書塾今刊於祁庠
矣其餘如周易𫝊義音考二十六卷詩𫝊音義會通三
十卷四書音證十卷俱有益後學無力刊行上干好義
君子樂助金榖共成勝事者伏以立言垂訓實裨益於
前修考𫝊釋經尤有功於後學伏惟環谷先生性資明
敏學問淵源蚤中省闈破天荒於前代晚登史館賜雲
錦於本朝理學冠於諸儒文聲揚於四海著書數百卷
昭若發盲立論幾萬言判然解惑顧書肆刊行之未竟
而學徒鈔錄之尤艱第思獨力以難成惟冀衆輕而易
舉欲資好善必遂成功謹干學士大夫普及賢豪俊傑
冀捐金而勸相將繡木以鐫雕大書特書請著此時之
芳字寡助多助俱留他日之嘉名各發肯心共完勝事
不日良工會集千年善本流傳天夀斯文與山川而悠
久人介景福畀子姓之聦明拱手告聞點頭允可謹咨
