經禮補逸卷一元汪克寬撰
吉禮
郊祀
禮器因天事天祀帝於郊敬之至也周禮大祝辨六
號一曰神號凡大禋祀則執明水火而號祝隋釁逆牲
逆尸令鐘鼓右亦如之來瞽令臯舞相尸禮既祭令徹
太宰祀五帝則掌百官之誓戒與其具修前期十日帥
執事而卜日遂戒及執事眡滌濯及納亨贊王牲事及
祀之日贊玉幣爵之事祀大神示亦如之大宗伯凡祀大
神祭大示帥執事而卜日宿眡滌濯涖玉鬯省牲鑊奉
玉齍詔大號治其大禮詔相王之大禮若王不與祭祀
則攝位小宗伯凡祀大神祭祀省牲眡滌濯祭之日逆
齍省鑊祭法祭天燔柴於泰壇用騂犢祭統及時將祭
君子乃齊散齊七日致齊三日司服掌王之吉服王祀
昊天上帝則服大裘而冕司裘掌為大裘以供王祀天
之服大宗伯以玉作六器以禮天地四方以蒼璧禮天
牲幣放其器之色典瑞掌玉瑞玉器之藏四圭有邸以
祀天玉人之事天子圭中必四圭尺有二寸以祀天鼓
人以雷鼓鼓神祀大司樂以六律六同五聲八音六舞
大合樂以致鬼神示乃分樂以序之以享以祀乃奏黃
鍾歌大吕舞雲門以祀天神凡樂六變而致象物及天
神圜鍾為宫黃鍾為角大蔟為徵姑洗為羽靁鼓靁鼗
孤竹之管雲和之琴瑟雲門之舞冬日至於地上之圜
丘奏之若樂六變則天神皆降可得而禮矣禮運故禮
行於郊而百神受職焉禮器因地事地凡以神仕者掌
三辰之法以猶鬼神示之居辨其名物以冬日至致天
神人鬼大祝辨六號三曰示號凡祭示則執明水火而
號祝隋釁逆牲逆尸令鐘鼔右亦如之來瞽令臯舞相
尸禮既祭令徹大宰祀大示則掌百官之誓戒與其具
脩前期十日帥執事而卜日遂戒及執事眡滌濯及納亨
贊王牲事及祀之日贊玉幣爵之事大宗伯祭大示帥
執事而卜日宿眡滌濯涖玉鬯省牲鑊奉玉齍詔大號
治其大禮詔相王之大禮若王不與祭祀則攝位祭法
祭地瘞埋於泰折用騂犢大宗伯以黃琮禮地牲幣放其
器之色典瑞兩圭有邸以祀地玉人之事兩圭五寸有
邸以祀地大司樂以六律六同五聲八音六舞大合樂
以致鬼神示乃分樂而序之以享以祀乃奏大蔟歌應
鍾舞咸池以祭地示一變而致羽物及川澤之示再變
而致臝物及山林之示三變而致鱗物及丘陵之示四
變而致毛物及墳衍之示五變而致介物及土示凡樂
函鍾為宫大蔟為角姑洗為徵南吕為羽靈鼓靈鼗絲
竹之管空桑之琴瑟咸池之舞夏日至於澤中之方丘
奏之若樂八變則地示皆出可得而禮矣
愚案大司樂六奏六歌之說奏以陽聲歌以隂聲聲
之隂陽各有合則得其和矣如祀天圜丘以圜鍾為
宫圜鍾即夾鍾也夾鍾主房星昴位為天帝明堂故
為天之宫祭地方丘以函鍾為宫函鍾即林鍾也林
鍾主井鬼未坤之位而天社在井鬼之外天社地神
也故為地之宫他如宗廟之中以黃鍾為宫黃鍾主
虛危子位為宗廟故為人之宫此三宫取義明矣然
而夾鍾為宫者黃鍾為角太蔟為徵姑洗為羽林鍾
為宫者太蔟為角姑洗為徵南吕為羽黃鍾為宫者
大吕為角太蔟為徵應鍾為羽究其所以取角徵羽
者與黃鍾正宫夾鍾林鍾旋宫之法皆不相應鄭註
仍從隔八相生之序求之不合則有辟之不用之說
竟未明切蓋夾鍾而下以黃鍾大蔟姑洗為用者取
陽律之相次也天尚道故取其次之自然也林鍾而
下以大蔟姑洗南吕為用者取律吕之相生也地尚
功故取其功之所生也黃鍾而下以大吕大蔟應鍾
為用者取律吕之相合也人尚情故取諸相合情之
所感也大抵五聲初無定用不過從其律之長短以
分聲之清濁而後協其序耳其於五聲獨不言商者
何商屬金有剛堅殺伐之聲祭尚柔樂尚和故不用
耳
書召誥越翼日戊午社于新邑禮器郊之祭也迎長日
之至也大報天而主日也兆於南郊就陽位也掃地而
祭於其質也器用陶匏以象天地之性也於郊故謂之
郊牲用騂尚赤也用犢貴誠也郊之用辛也周之始郊
日以至曲禮天子祭天地歲徧(疏曰地神有二歲有二祭夏至之日祭崑崙之)
(神於方澤一也夏正之月祭神州地祇於北郊二也或云建申之月祭之與郊天相對其配地之神孝經緯既)
(云后稷為天地之主則后稷配天南郊又配地北郊則周人以嚳配圜丘亦當配方澤也)王制祭天
地之牛角繭栗喪三年不祭唯祭天地商書昭告于上
天后土周書告于皇天后土月令季秋上丁命樂正入
學習吹(為將享祭也春秋重舞秋冬重吹)是月也大饗帝(此大享與帝連文故曰祭)
(天)詩思文后稷克配彼天周頌我將我享維羊維牛維
天其右之既右享之我其夙夜畏天之威于時保之
愚案韓子謂郊焉而天神格廟焉而人鬼享我將之
詩於天言庶其降鑒於文王則直曰旣右享之蓋上
帝之尊冀其來降有不敢必文王之親則必其來享
也尊尊親親之道非周公其孰能知乎
樂記祀乎明堂而民知孝孝經昔者周公郊祀后稷以
配天宗祀文王於明堂以配上帝是以四海之内各以
其職來祭(諸侯脩其職來助祭)
程子曰萬物本乎天人本乎祖故冬至祭天而以祖
配之以冬至氣之始也萬物成形於帝而人成形於
父故季秋享帝而以父配之以季秋成物之時也
陳氏曰天即帝也郊而曰天所以尊之也故以后稷
配焉后稷遠矣配稷於郊亦以尊稷也明堂而曰帝
所以親之也以文王配焉文王祖也配文王於明堂
所以親文王也尊尊而親親周道備矣然則郊者古
禮而明堂周制也楊氏曰郊祀配天明堂配上帝
天與上帝一也祀上帝如郊祀然月令有大享之文
我將之詩有維羊維牛之語則明堂之禮為尤備致
堂胡氏曰明堂雜見於孝經孟子詩與禮記其制之
詳不可得而聞矣後世紛紛之論以理考之先王舉
事動可為憲必不如後世之妄作耳王者向眀而治
古之堂今之殿也孝經以為宗祀之所孟子以為王
政之堂然則是人君之路寢猶後世大朝會之正衙
也王者朝羣臣覲諸侯頒朔布政皆於是焉故曰欲
行王政則勿毁也則何以於此宗祀文王已有廟矣
以季秋享帝而奉文王配焉不可於七廟中獨舉大
禮於一廟故迎主致之明堂以配帝也祭帝必於眀
堂者帝出震而宰萬物猶向明而治天下也
春秋傳(宣公三年公羊傳)養牲養二卜帝牲不吉則扳稷牲
而卜之帝牲在于滌三月於稷者唯具是視(案滌宮名養帝牲三)
(牢之處也謂之滌者取其蕩滌潔清也三牢者各主一月取三月一時足以充其天牲)又曰郊則
曷為必祭稷王者必以其祖配王者則曷為必以其祖
配自内出者無匹不行自外至者無主不止大戴禮公
冠篇祝辭皇皇上天照臨下土集地之靈降甘風雨庶
物資生各得其所靡今靡古維予一人某敬拜皇天之
佑古祝辭則云祀王某或一人某王者親告之辭也
愚案郊祀天地之禮後世有分祭合祭之異論者紛
如參之舜典類于上帝類本非常祀也舜以受終而
祭告于天其禮依郊祀為之故曰類蓋類帝之中并
及天地故下文止以六宗山川羣神言而不及地矣
又若歲四方廵守柴望秩于山川盖亦燔柴祀天之
中并及於地故下文直以山川言而不及地矣使類
柴之外皆不及地而遽望于山川舉小遺大可乎武
成柴望大告武成周頌廵守告祭柴望其禮皆然故
望者郊之微也不郊猶望春秋譏之大抵祭各從其
所主主尊則可以統卑主卑則不可以屈尊如祀五
帝於四郊則各從其方之帝為主而不及昊天矣禮
地亦然是知祭天必及地者尊可以統卑也初無所
謂合祭禮地不及天者卑不可以屈尊也初無所謂
分祭曰合曰别則由新莽一時之異議其流至於漢
五畤之弊甚非古制而無合於聖人制禮之本惜哉
郊祀禖禮
月令仲春之月以太牢祀于高禖天子親往后妃帥九
嬪御乃禮天子所御帶以弓襡授以弓矢于高禖之前
姜嫄從帝而祀於郊禖簡狄從帝而祈于郊禖(朱子曰古者立)
(郊禖盖祭天於郊而以先禖配也變媒言禖者神之也)
愚案郊高禖之高謂尊之之稱郊禖之郊謂古有媒
氏袚除之祠位在南郊祀上帝則亦配祭之故又謂
之郊禖
大雅生民詩克禋克祀以弗無子(朱子曰精意以享謂之禋祀郊禖也弗之)
(言袚也袚無子求有子也姜嫄出祀郊禖見大人跡而履其拇遂歆歆然如有人道之感於是有娠而生后稷)
祈榖禮
月令孟春之月天子乃以元日祈榖于上帝(案元日上辛郊祭天)
(而配以后稷為祈榖也)春秋左氏傳凡祀啓蟄而郊(案啓蟄夏正建寅之月夏)
(小正曰正月啓蟄謂始發蟄也故漢氏之始以啟蟄為正月中雨水為二月節及太和以後更改氣名以雨水)
(為正月中驚蟄為二月節)孟獻子曰郊祀后稷以祈農事也是故啓
蟄而郊郊而耕(案祀天南郊郊而後耕是祈榖之後躬耕帝籍)月令仲夏命樂
師修鞀(逃)鞞(駢迷反)鼓均琴瑟管簫執干戚戈羽調竽笙
竾(池)簧飭鍾磬柷敔(音語為將大雩帝習樂也修均執調飭者治其器習其事之言案鞀)
(鼗鼓持其柄摇之兩耳自擊鞞雷鼔之屬小鼔在大鼓傍鞀導也所以導樂作鞞禆也禆助樂節琴五絃瑟二)
(十七絃管長尺圍寸并兩而吹之簫編二十二管長尺四寸干盾也戚斧也戈鈎矛戟羽鳥羽竽三十六簧笙)
(十三簧竾長尺四寸圍三寸)命有司為民祈祀山川百源大雩帝用
盛樂乃命百縣雩祀百辟卿士有益於民者以祈榖實
(陽氣盛而常旱山川百源能興雲雨者也衆水始所出為百源必先祭其本乃雩雩吁嗟求兩之祭也雩帝謂)
(為壇南郊之傍雩五精之帝配以先帝也自鞀鞞至柷敔皆作曰盛樂凡他雩用歌舞而已百辟卿士古者上)
(公若勾龍后稷之類也春秋傳龍見而雩雩當以四月凡周之秋三月之中而旱亦修雩禮以求雨因著正雩)
(此月失之矣天子雩上帝諸侯以下雩上公故雖旱禮有禱無雩)春秋左氏傳龍見而
雩(案龍見建已之月蒼龍宿之體昏見東方乃物始盛待雨而大故祭天遂為百榖祈膏雨)
愚案冬至之郊為大報天正月之郊專為祈榖二郊
不同皆配以后稷此先王所以定天位職百神之大
典也若成王賜魯重祭雖賜受皆非今考春秋宣成
定哀之改卜牛皆在春正月僖之卜在四月則是止
於祈榖之郊而非大報之禮亦明矣
詩噫嘻噫嘻成王旣昭假爾率時農夫播厥百榖駿發
爾私終三十里亦服爾耕十千維耦
愚案是詩小序謂春夏祈榖于上帝蓋成王初置農
官而戒之以督耕之事也
旅帝禮
大宗伯國有大故則旅上帝掌次王大旅上帝則張氊
案設皇邸典瑞四圭有邸以祀天旅上帝職金旅于上
帝則共其金版
祀五帝禮
小宗伯兆五帝於四郊(兆為壇之營域案封人云社稷之壝謂壝土為之即此壇之營)
(域一也不言壇者舉外營域有壇可知)
大司寇禋祀五帝則戒之日涖誓百官戒于百族及納
亨前王祭之日亦如之奉其明水火小司寇禋祀五帝
實鑊水納亨亦如之士師祀五帝則沃尸及王盥洎鑊
水大司徒祀五帝奉牛牲羞其肆充人掌繫祭祀之牲
牷祀五帝則繫于牢芻之三月掌次祀五帝則張大次
小次設重帟重案司服祀昊天上帝則服大裘而冕祀
五帝亦如之大宗伯以玉作六器以禮天地四方以蒼
璧禮天以璜琮禮地以青圭禮東方以赤璋禮南方以
白琥禮西方以玄璜禮北方皆有牲幣各放其器之色
祭法埋少牢於泰昭祭時也家語五帝德篇季康子問
於孔子曰舊聞五帝之名而不知其實請問何謂五帝
孔子曰昔丘也聞諸老𣆀曰天有五行水火木金土分
時化育以成萬物其神謂之五帝古之王者易代而改
號取法五行五行更王終始相生亦象其義故其為明
王者而取配五行是以太皥配木炎帝配火黃帝配土
少皥配金顓頊配水
四類禮
小宗伯兆五帝於四郊四類四望亦如之(案四類兆日於東郊兆月)
(與風師於西郊兆司中司命於南郊兆雨師於北郊)
四望禮六
小宗伯兆五帝於四郊四望亦如之大宗伯國有大故
則旅上帝及四望大司馬中秋教治兵遂以獮田羅弊
致禽以祀祊大宗伯以疈辜祭四方鬯人掌共秬鬯而
飾之凡四方用蜃凡疈事用散牧人望祀各以其方之
色牲毛之司服王祀四望則毳冕大宗伯以青圭禮東
方以赤璋禮南方以白琥禮西方以玄璜禮北方皆有
牲幣各放其器之色玉人之事兩圭五寸有邸以旅四
望典瑞兩圭有邸以旅四望大司樂乃奏姑洗歌南吕
舞大㲈以祀四望舞師教羽舞帥而舞四方之祭祀男
巫掌望祀望衍授號旁招以茅月令季秋天子乃厲飾
執弓挾矢以獵命主祠祭禽于四方曲禮天子祭四方
歲徧祭法四坎壇祭四方也詩以社以方春秋傳天子
有方望之事無所不通也(公羊)
迎氣禮
月令孟春之月先立春三日大史謁之天子曰某日立
春盛德在木天子乃齊立春之日天子親帥三公九卿
諸侯大夫以迎春於東郊孟夏之月先立夏三日太史
謁之天子曰某日立夏盛德在火天子乃齊立夏之日
天子親帥三公九卿大夫以迎夏於南郊孟秋之
月先立秋三日大史謁之天子曰某日立秋盛德在金
天子乃齊立秋之日天子親帥三公九卿諸侯大夫以
迎秋於西郊孟冬之月先立冬三日太史謁之天子曰
某日立冬盛德在水天子乃齊立冬之日天子親帥三
公九卿大夫以迎冬於北郊
祭寒暑禮
祭法相逆於坎壇祭寒暑也月令仲春天子乃鮮羔開
冰籥章掌土鼓豳籥中春晝擊土鼓龡豳詩以逆暑中
秋夜逆寒亦如之春秋傳黑牡秬黍以饗司寒祭寒而
藏之
愚案籥章中春逆暑中秋逆寒與月令季春出火季
秋納火仲春帥内外命婦始蠶此皆與今四時合及
考大司馬正月之吉始和布政于邦國州長正月之
吉屬民讀法正歲則讀教法如初是則正月正歲不
同一時明矣鄭注謂正月周之正月正歲夏之正月
遂使後人益信周之改月豈知正月之吉始和乃今
正月天氣下降地氣上騰天地和同草木萌動是謂
始和之月也若指此為子月則隂氣旣盛陽氣尚微
觱發栗烈於此方殷果何取其始和乎要之正月本
今正月正歲乃所謂周以子為歲首者也夫自正月
讀法至子月復讀故曰如初若以正歲為夏之正月
則如初又何所指乎鄭注徒見木鐸徇令一節與夏
書孟春合遂指正歲為夏正曾不思夏以寅月為歲
首則以寅月徇木鐸周以子月為歲首則以子月徇
木鐸安可例以周之徇鐸在寅月而謂寅月為正歲
乎借曰徇鐸之時政可改而始和之天氣不可改也
因并論之
朝日禮
玉藻天子玄端而朝日于東門之外(端當為冕東門謂國門也)禮器
為朝夕必放於日月掌次朝日則張大次小次設重帟
重案(次謂幄也大幄初往止居也小幄既接祭退俟之處重帟複帟重案床重席也)馮相氏冬
夏致日典瑞掌玉瑞玉器之藏辨其名物與其用事設
其服飾王晉大圭執鎮圭繅籍五采五就以朝日書堯
典分命羲仲宅嵎夷曰暘谷寅賓出日大𫝊古者帝王
躬率有司百執事而以正月朝迎日于東郊所以為萬
物先而尊事天也祀上帝於南郊所以報天德迎日之
辭曰維某年月上日明光于上下勤施于四方旁作穆
穆維予一人某敬拜迎日東郊周語古者先王既有天
下又崇立於上帝明神而敬事之於是乎有朝日夕月
以教民事君(案上帝天也明神日月也)魯語天子大采朝日與三公
九卿祖識地德日中考政與百官之政事師尹維旅牧
相宣序民事少采夕月與大史司載糾虔天刑日入監
九御使潔奉禘郊之粢盛而後即安
祀日月星辰禮
大宗伯以實柴祀日月星辰(案實柴實牛柴上也星謂五緯辰謂日月所會十二)
(次也)典瑞圭璧以祀日月星辰(圭其邸為璧取殺於上帝)月令祈來年
於天宗(天宗日月星辰亦是也)玉人之事圭璧五寸以祀日月星辰
祭法王宫祭日夜明祭月幽宗祭星(案王宫日壇王君也日稱君宫壇營)
(域也夜明亦謂月壇也宗當為禜字之誤也幽禜謂星壇也星以昏始見禜之言營也案春秋傳曰日月星辰)
(之神則雪霜風雨之不時於是乎禜之)祭義祭日於壇祭月於坎祭日於
東祭月於西(春分朝日秋莫夕月祭日於壇謂春分也祭月於坎謂秋分也祭日於東用朝旦之)
(時祭月於西用鄉夕之時)
祀司中司命風師雨師禮
大宗伯以槱燎祀司中司命飌師雨師(飌音風槱積也積柴實牲體焉)
(燔燎而升煙所以報陽也鄭司農云司中三能三階也司命文昌宫星風師箕也雨師畢也)
愚案立春後丑日祭風以丑近箕次箕主風立夏後
申日祭雨以申近畢次畢主雨故皆取先日以迎祭
也
救日月禮
榖梁𫝊天子救日置五麾陳五兵五鼓諸侯置三麾陳
三鼓三兵大夫擊門士擊柝言充其陽也(麾旗旛也五兵矛戟戈楯)
(弓矢柝兩木相擊凡有聲皆陽事以壓隂氣)曾子問諸侯從天子救日各以
其方色與其兵(方色者東方衣青南方衣赤西方衣白北方衣黑周禮有救日之官未聞兵之)
(細制隠義云東方用戟南方用矛西方用弩北方用盾中央用鼓以日食隂侵陽臣強之象示欲助天子討隂)
(也亦備非常榖梁云日食是隂之灾故象五方之色以兵討之也)鼓人救日月則詔王
鼓(救日月食王必親擊鼔以示異)大僕凡軍旅田役贊王鼓救日月亦
如之庭氏救日之弓救月之矢(謂日月之食隂陽相勝之變也於日食則射大)
(隂月食則射大陽不言救月之弓與救日之矢者互言之也)大司樂凡日月食命去
樂(去樂藏之也)春秋昭公十七年夏六月甲戌朔日有食之
祝史請所用幣(禮正陽之月日食當用幣於社故大史大祝請之)昭子曰日有
食之天子不舉伐鼓於社諸侯用幣於社伐鼓於朝禮
也平子禦之(禦禁也)曰止也唯正月朔慝未作日有食之
於是乎有伐鼓用幣禮也其餘則否大史曰在此月也
(正月謂建已正陽之月於周為六月於夏為四月慝隂氣也四月純陽用事隂氣未動而侵陽故有伐鼔用幣)
(之禮)日過分而未至(過春分未夏至)三辰有災於是乎百官降物
(降物謂素服也)君不舉辟移時樂奏鼔(伐鼔)祝用幣(於社)史用辭(用辭)
(以自責)平子弗從(見左傳)書胤征乃季秋月朔辰弗集于房
瞽奏鼓嗇夫馳庶人走(辰日月所會房所舍之次集合也不合則日食可知凡日食天)
(子伐鼔于社責上公瞽樂官進鼔則伐之嗇夫主幣之官馳取幣禮天神衆人走供救日月之百役也疏季秋)
(九月之朔日月當合於辰其日日月不合於舍不得合辰謂日被月食日有食之禮有救日之法於時鼓人樂)
(官進而擊之嗇夫馳騁而取幣以禮天神庶人奔走供救日之百役此為災異之大也)左傳文公
十五年六月辛丑朔日有食之鼓用牲于社非禮也(得常)
(鼔之月而於社用牲為非禮)日有食之天子不舉(去盛饌也)伐鼓于社(伐猶)
(擊也責羣隂故鼓於社)諸侯用幣于社(社尊於諸侯故請救救用幣不敢責之)伐鼓
于朝(退自責也)古之道也
祀社稷禮四
小司徒凡建邦國立其社稷大司徒設其社稷之壝而
樹之田主各以其野之所宜木遂以名其社與其野小
宗伯掌建國之神位右社稷左宗廟封人掌設王之社
壝為畿封而樹之凡封國設其社稷之壝封其四疆造
都邑之封域者亦如之令社稷之職(封國謂諸侯)匠人營國
左祖右社大宗伯以血祭社稷司服王祭社稷則希冕
鬯人掌共秬鬯而飾之凡祭祀社壝用大罍鼓人以靈
鼓鼓社祭舞師教帗舞帥而舞社稷之祭祀肆師社之
日涖卜來歲之稼大司馬中春教振旅遂以蒐田獻禽
以祭社月令仲春擇元日命民社明堂位春社王制天
子祭社稷皆太牢諸侯祭社稷皆少牢祭法王為羣姓
立社曰大社王自為立社曰王社諸侯為百姓立社曰
國社諸侯自為立社曰侯社大夫以下成羣立社曰置
社郊特牲天子大社必受霜露風雨以達天地之氣也
州長若以歲時祭祀州社則屬其民而讀法凡州之大
祭祀涖其事祭法曰厲山氏之有天下也其子曰農能
植百榖夏之衰也周弃繼之故祀以為稷共工氏之霸
九州也其子曰后土能平九州故祀以為社孝經緯社
者五土之總神稷者原隰之神五榖稷為長五榖不可
徧敬故立稷以表名郊特牲社祭土日用甲唯為社事
單出里唯為社田國人畢作唯社丘乘共粢盛書逸篇
大社唯松東社唯柏南社唯梓西社唯栗北社唯槐論
語哀公問社於宰我宰我對曰夏后氏以松殷人以柏
周人以栗緜詩廼立冢土戎醜攸行(冢土大社也)甫田以我
齊明與我犧羊以社以方雲漢祈年孔夙方社不莫春
秋左傳昭公二十九年共工氏有子曰句龍為后土后
土為社稷田正也有烈山氏之子曰柱為稷自夏以上
配祀之周棄亦為稷自商以来祀之春秋文義曰天子
之社稷廣五丈諸侯半之其色如向春秋傳曰天子有
大社焉東方青色南方赤色西方白色北方黑色上冒
以黃土故將封東方諸侯青土苴以白茅禮器社稷山
川之事鬼神之祭體也禮運禮行於社而百貨可極焉
愚案社者地示之别祭而亦禮之大者如召誥丁巳
用牲于郊越翼日戊午乃社于新邑此自郊之外而
又專祭社也禮曰饗帝于郊祀社于國又曰郊所以
明天道社所以明地道中庸曰郊社之禮所以事上
帝註者曰不言后土者省文也是則或以社對帝或
以社對郊或合郊社而並言其為禮之大可見已然
社之為祭固為地設論者若專指社為祭地而曰地
不與於郊天不可也要之祭天可并及地而其統則
兼體不遺禮地雖不可屈天而其寔則尊歸于一也
祀山川禮五
小宗伯兆山川丘陵墳衍各因其方大宗伯以血祭祭
五嶽以貍沈祭山林川澤月令孟春命祀山林川澤犧
牲毋用牝仲夏命有司為民祈祀山川百源大雩帝用盛
樂乃命百縣雩祀百辟卿士有益於民者以祈榖實仲
冬天子命有司祈祀四海大川名源淵澤井泉季冬乃
畢山川之祀司服王祀山川則毳冕典瑞璋邸射以祀
山川玉人璋邸射素功以祀山川鬯人掌共秬鬯而飾
之凡山川用蜃大司樂奏蕤賓歌函鍾舞大夏以祭山
川舞帥掌教兵舞帥而舞山川之祭祀山虞若祭山林
則為主而修除且蹕書舜典望秩大傳諸侯祭名山大
川之在其地者王制天子祭天下名山大川五嶽視三
公四瀆視諸侯其餘山川視伯小者視子男(視謂視其牲器之數)
曲禮天子諸侯祭山川歲徧周公祀泰山召公為尸學
記三王之祭川也皆先河而後海詩周頌時邁懷柔百
神及河喬嶽
經禮補逸卷一
