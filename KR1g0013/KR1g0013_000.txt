經說五經總義類
提要
(臣)等謹案經說七卷元熊朋來撰朋來字與
可南昌人登宋咸淳十年進士仕元為福清
縣判官事迹具元史儒林傳朋來之學恪守
宋人故易亦言先天後天河圖洛書書亦言
洪範錯簡詩亦不主小序春秋亦不主三傳
蓋當時老師宿儒相傳如是門戶所限弗敢
尺寸踰也惠棟九經古義詆其論大學親民
一條不知親新通用本馬鄭之解金縢為夏
蟲之見又詆其論言乃讙一條不考史記魯
世家所引無逸及裴駰集解所引鄭注論周
禮樂師臯字與大祝臯字不考臯告嘷三字
相同乃謂鄭氏先後異讀均為妄下雌黃蓋
於古義古音亦多所出入然其書發明義理
論頗醇正於禮經尤疏證明白在宋學之中
亦可謂切實不支矣寸有所長固無妨錄備
一家也乾隆四十六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
