經說卷七宋熊朋來撰
雜說
評篆
李陽冰唐書無傳宗室表無名仕不過邑宰僅於太白
集見其為唐宗室觀其上李大夫書則陽冰名也觀阮
容舊居之篆則曰縉雲令李䔄豈陽冰以字行抑名䔄
者嘗有詩而陽冰書之乎冰篆入神品殘碑斷碣間筆
意翩翩後千年有人誠未易及然惟其神俊如莊周之
文大令之筆不可以法度齊之城隍祈雨碑曰字如日
巔上作山李氏三墳碑敢下作身忘歸堂庶子泉皆石
下作口修廟碑曾下作甘建字從□而喜作乙若此之
類不可以陽冰之蹟尤而效之也人字本有几几二體
陽冰合之象俯身曲脛於理則通女字象形陽冰曳為
兩足以取稱頗非象形之初意子字象小兒圓頂鍾鼎
至以丁點象其頭而四布其畫以象手足陽冰喜破圓
作鉤使疋足二體不分要非子字之正或曰李斯使父
子為鄒魯之篆已有此體冰主斯者也然子之形當以
圓臚為正主字象燈之炷陽冰或卧其上炷辵上從陽
冰中畫常正横作刀欠無象反□□上皆三畫陽冰亦
謂象人開口作刀然欠象開口猶可也辵安步也何取
於開口乎今篆者於二字多從冰體不知冰本出意見變
古體自成一家者也他如千文前後筆意不同謙卦以
无為無恐亦未必陽冰眞迹徐楚金說文解字□三十
六卷曰祛妄多為陽冰言之所引五十八字皆陽冰嘗
議說文者愚嘗評之弌弍弎俗書如弋陽冰去弋質也
愚謂初不過一字諧聲於弋而二三因之無足深辨毒
字陽冰草母出土之說不如從&KR0708;毒聲毒有烏代徒酷
二切其音可諧纛亦可諧毒漢書注可証已折有之列
食列二切陽冰欲分二體於理不通一字而數音者多
矣況此折字在韻有協制者在禮記有協提者可更為
數體乎路字諧各為聲陽冰以為輅省魏詩之公路秦
詩之路車周禮之五路方以車輅為路且各諧貝為路
豈輅省乎路字必不出於輅之後陽冰說誤矣諧聲當
論古音路不諧各則路亦洛之去聲故漢書&KR0849;落作&KR0849;
路而谷角之字有音禄者各之諧路即其例矣它如佳
龠之象形刃象刀之加鋼血象皿之祭獻自不必疑本
字上象枝下象根當從陽冰象木之說才字上象木生
分枝下象根株貫地當從楚金才始之說竹不曰冬生
草固難言冬生木也篆文已從倒草則陽冰之疑過矣
日字四圍周圓象形其中藏一象鳥如陽冰從口之說
則成甘字矣米既象米不必以榖穗言尗字從上小假
借稱父弟曰叔此俗論也古者以叔為兄弟之次後世
始以稱父之弟古者言菽不言豆凡稱豆非醢器則量
名後世變尗稱豆亦俗論也袁字從衣蚩省聲陽冰疑
之謂從衣&KR0708;韻書或云諧聲曹省愚皆未敢曰然袁睘
二字相類音亦相近從&KR0708;為袁從橫木為睘鍾鼎篆山
辵之諧睘者皆作袁定非曹省矣狀從犬爿聲陽冰謂
象形之文字犬字尤似楚金謂大動止多狀故狀從犬
皆勉強非至當也秃字本不從禾說文自别為秃部集
韻引籀文其下為人字其上乃毛字既有籀文顯証則
舊說謂倉頡見秃人從禾中出自不足信楚金以為秃
人髮若禾稼者非也陽冰以為諧聲穆省者亦非也果
諧穆省當從㣎不當從禾也毛字所以訛為禾蓋書者
斷毛字之尾以象秃久乃轉寫為禾尾而斷其尾則不
成毛人而毛不成所以為秃也冰字為陽冰之名宜講
之熟矣陽冰云象冰之裂楚金云象冰之結直之加一
正曲為直也阝字象合符陽冰謂一重為阝二為&KR0935;三
為&KR0671;故冰篆&KR0671;字例缺其上曲然阜堆與節實不相因
後之篆者輒效陽冰缺其上不知其不可效矉也長字
諧聲倒亡乃其正體漢碑已有□下作山而旁為已者
蓋始於秦刻故陽冰守之楚金又言陽冰作金字無腹
金生土中之意□字陽冰以為從卯既於卯上加一乃
酉字矣今劉駵等字諧以為聲小篆劉上正作古酉字
乃酉金刀非卯金刀古字卯酉同文也□讀如忽在說
文為不順忽出從倒子不孝陽冰云疏流並從□疏通
流行豈不順哉楚金力為之辨愚謂此乃說文之誤非
但疏流如育字釋曰飬子使作善亦從□肉聲恐非倒
子不順之謂楚金以陽冰為煩蕪愚於此字當主陽冰
大扺楚金之於說文愛而不知其有未善如美䓊義等
字不能正救益助其繆矣楚金又取說文脫誤者别作
疑義以劉字為首而不知其諧聲古酉字方以為從刀
鎦省聲劉字見於六經豈在鎦字之後者又謂說文有
油宙軸而無由字不知廸笛頔之諧由為聲即可以宙
軸推之抽紬油諧其平聲胄袖抽諧其去聲軸諧宙省
廸笛□諧其入聲嘉賓式燕又思矧敢多又皆以又字
協夷益切又字可為夷益切故由可諧笛此由又四聲
之通例也為儒而不通古音不可以讀易詩書亦不可
與談字學也
評韻釋
聲韻起江左非古之正音也韻釋出入說文約文申義
固多精至而繆妄相承者亦不少丁韻主於多文且增
玉篇為類篇自一至亥五百四十三部字益繁矣毛韻
放效妄增字文一千字而垂足曲直各為一字一王字
而有點無點各為一字諧聲字止書其聲此古字通例
往往亦出為一字舟月象形三畫象舟之梁反為直點
以别之毛氏不足譏黃韻後出能刪毛之冗可謂有識
惜其刪之未盡而韻會正自可刪古字多假借通用後
儒強增重出以為博若推其例不可勝增易詩書協韻
自唐入聲韻音釋行世古韻遂廢集韻之後南北增韻
又數家頗收漢晉人詩賦中用古韻者增入韻中而易
詩書古音則不問無乃掎摭星宿遺羲娥乎增茂字於
上聲者不以南山有臺諸詩為証而引王子侯表增虞
字於去聲者不以雲漢抑詩為証而引揚雄賦知協音
不可勝增則不如勿增古音變動不拘非今韻法可盡
儻可為韻不待唐宋之儒為之矣愚讀詩書易未嘗不
歎惜痛恨於釋文韻書萬事墮哉協上文脞惰至甚明
白孔傳以廢釋墮未嘗改其字音也乃擅作許規切百
兩御之箋云近也言親迎御輪輒不顧上韻音作迓以
至諸經或一字而前後異音或數家而從違靡定如此
之類韻家以經文例皆别出一字附入各音又有方言
小異若肉好之肉曲植之植初無别異而作别音如此
則麻韻從奢以後馬韻從寫以後禡韻從藉以後與中
原雅音皆不合須别為一韻矣昔杜鎬議唐韻之誤不
合揠字在虔部蟫字在經部知揠音軋而訛為乾蟫音
滛而訛為涇韻中并訛其音者有之矣字音之差殊猶
或五方之音不同至於釋文則不可苟黃氏推本篆文
援証經史比諸韻最詳從其善本評之春字古篆只作
屯諧聲字之通例也未可直曰草屯曰草日記其時屯
諧其聲也秋字非止禾熟為義其諧聲於龜或龜或火
各具省文禾記其時龜諧其聲也冬字非止四時盡為
義諧聲於文而因終言盡冰記其時終諧其聲也記曰
制三公一命卷衮字從公兗字從㕣謂衮充皆從㕣者非
也說文固以衮為衣部公聲矣妒從女戸聲或作石者
書戸之訛豈可云一作妬野之有墅毛晃謂後人假借
為郊野字因仍重複以音别之不思上與切者野之正
音以者切非正音契字如詩爰契我龜與周禮作契毛
黃二韻捨經文而引相如賦别出挈字釋曰開龜之□
則經文不足証歟埶即勢字經文多用之豈得稱俗作
埶摯從手而諧聲於執釋以手埶握持蓋誤認埶為執
也䞇亦或云埶貝為贄不思贄本作&KR2504;為執其女乎鷙
鳥之鷙為執其鳥乎豉之配鹽幽尗今以尗作䜴者幽
之使黑腐而已未嘗用鹽也别一種鹹䜴則所主不在
尗䜴曰幽䜴可也何配鹽之有柶有角柶木柶後專以
楔齒釋之柶者冠昏扱醴常用非止喪事用之但去七
可也六書中諧聲最多既由諧聲則不論其義每字必
強求其義此荆舒之曲學非六書之本法也如莧諧見
不必言莖高可見知諧矢不必言如矢之疾莊諧壯不
必因壯言盛觥諧光不必因光言明路諧各不必言路
人各有所往豺諧才狼諧良不必言豺才而狼良博字
從十尃聲韻家以為敷布廣大如此則博之同音從有
手從肉從骨從金從火從食者何取其敷布廣大哉博
以幇為母專以敷為母恐當是溥省為聲從金之鎛與
鐏同義皆為鍾鐏薄蝕之薄林薄之薄俱以溥為聲溥
博於音為近束縛之縛則可諧專為聲而不必以敷布
廣大為義矣又有他字諧我為聲反取以解本字之義
如羊祥也善膳也義威儀也似此皆繆論可削其有文
義全外急當改正者如灂字之類是也灂字出考工記
輈人弓人而弓人言灂尤詳丁毛黃皆以車轅漆三字
釋之案弓輈皆曲物此字本泛言隈曲之處瀺灂成文
鄭司農讀為釂酒之釂漢儒輕改字音至累韻家增入
釂字下以經文考之輈人言良輈環灂自伏兔下至軌
七寸軌中有灂後鄭謂筋膠均則灂遠不言漆也先鄭
雖疑環灂為漆沂鄂然輈人乃揉輈之工本文無用漆
之事弓人言水折灂者再又曰太和無灂其次筋角皆
有灂而深其次有灂而疏其次角無灂合灂若背手文
角環灂牛筋□灂麋筋斥蠖灂所謂灂者非止在車轅
亦未可專言漆而三家者不考經文似此豈堪傳世黃
毛承舛丁實首繆能不愧翰林之銜乎其有承說文之
誤而不知改正者如美善之類是也許氏不以美入大
部而入羊部此誤之由曰羊大則美又曰六畜羊以給
膳善即膳也禮經明言膳用六牲羊給膳之說尢妄美
善何取於羊哉以美字入大部而諧聲於楚姓之芉則
不必多言而定矣善從美省言之美者善言也義從美
省去惡取美自我制義也善義二字亦昭然至當矣酉
字古與卯同文後人因卣作酉酒本從水諧聲於酉凡
酒之屬乃皆主酉酉即卣矣其後卣别為一字而酉為
十二辰之名廢其古文恐與卯相混也其用卣尊之酉
以為辰名乃字之假借者也古字酉字正作酒尊之形
象卣尊也韻釋乃云八月黍成可為酎古人制字之意
荒矣韻字猥多遽數之不可勝旣姑評其略使學者於
字義當自求於經史正文勿為韻釋所誤也
評二社
歷法立春後五戊為春社立秋後五戊為秋社二社每
與二分相先後正得二八月節余嘗擬載芟為春社樂
歌律用夾鍾良耜為秋社樂歌律用南吕今州縣春秋
上丁之明日祭社或未交二八月節輒便行禮乖於天
時慢於民事且不奉歷書為大不敬余不在其位每為
有位者言輒不聽祭社樂縱未能遽行當依歷取社日
可也
評雩禜
祭法雩宗祭水旱(本注宗作禜)漢儒謂雩者吁嗟禜者營域
若雩禜兼祭水旱也又案司巫大旱則帥巫而舞雩女
巫旱暵則舞雩是雩祭旱也鬯人禜門用瓢齎注引魯
莊二十五年秋大水鼓用牲於門是禜祭水也自秦變
古雩禜禮廢漢武帝元封六年旱女子巫丈夫不入市
昭帝始元六年旱雩禁舉火故雩以祈雨用皂衣禜以
祈晴用朱衣雩則閉陽而求諸隂禜則閉隂而求諸陽
後漢行雩禮衣皂晉穆帝采後漢禮舞童皆皂服持羽
翳歌雲漢之詩齊梁至隋皆歌雲漢詩梁武帝以雩壇
不當在南郊正陽之方移之東郊又謂雩祭燔燎以火
祈水於理為乖改燎為瘞議郎朱异謂雲漢詩有瘞無
燎也十五年又定祈雨七事(一理冤獄及失職者二脤鰥寡孤獨三省徭役四舉)
(賢五黜貪六䘏怨曠七減膳)舞童皂服為八列各執羽翳每列歌雲
漢一章後魏文成帝和平元年雩旱選伎工端絜善謳
者歌雲漢每列一章古人救旱之法自七事外若徙市
禁屠斷扇官府露坐聽政者可舉行近世祈雨不知以
隂求隂既不反求七事專以僧道法師符醮焫香燒燭
燔符燎楮祗助其熱不知古人救旱必用女巫今用僧
道法師若果戒行精至亦亢陽之人非所以求雨後世
貴僧道而賤巫古無僧道法師今為人祈禱是亦巫爾
若郡邑急於救旱不得女巫或用女冠比丘尼以隂求
隂也余之為瑟譜也妄意為世用則擬歌載芟於春社
歌良耜於秋社歌雲漢於雩旱祈雨多在六月以林鍾
商譜首章以林鍾羽譜後七章此詩誠古人雩祭所歌
然其譜須於咏歎之聲寓歌哭之意易招怪吠自念志
與時違不敢附於譜中今未必能信用雲漢之詩惟以
隂求隂則救旱請雨者所宜急若禜門則雨中閉南門
用甘瓠二去蔕刳其中一以奉盛一以奉醴朱衣伐鼓
於門祭畢開門屢獲開霽此亦古禮之有騐而可行於
後世者自舜禋六宗已有雩禜古人救水旱者在此而
流俗慢之甚者科率富民以為齋醮官買香燭迎送土
偶擾坊市何以救水旱乎
評潜虚揲法
潜虚之言曰萬物皆祖於虚虚生於氣氣以成體體以
受性性以辨名名以立行行以俟命故潜虚有氣圖其
次體圖又其次性圖又其次名圖又其次行圖又其次
命圖其目凡六而張氏或言八圖者行圖中有變圖解
圖也潜虚主河圖所謂原委即天一地六之水所謂熒
焱即地二天七之火所謂本末即天三地八之木所謂
卯刃即地四天九之金所謂基冢即天五地十之土一
與六合一得五成六二與七合二得五成七三與八合
三得五成八四與九合四得五成九五與十合五得五
成十皆稟中宫戊已之功此潛虚五十五行所以齊行
獨居中也潛虚之畫即如今人布筭之籌潛虚之行即
如周易之卦行有七變即如卦有六爻變有解辭即如
爻有小象然周易以八乘八則為六十四卦潛虚以十
乘十宜為百行而止五十五行兹所以為潛虚也五十
五者天地自然之數以氣圖觀之原一熒二本三卯四
基五委六焱七未八刃九冢十湊合成五十五數以體
圖觀之一元之下從左體逆推二等止於二三等止於
三四等止於四五等止於五六等止於六七等止於七
八等止於八九等止於九十等止於十亦自然為五十
五數最是性圖先列十純十純既浹其次降一其次降
二其次降三其次降四至五配而性備始於純終於配
尤足以見五十五數自然之妙至於名圖所以具五十
五行之名行圖所以見五十五者之行命圖所以著夫
吉凶臧否平之五變五十五行之中每行七變元餘齊
三行不占則五十二行該三百六十四變元當一變餘
則竒分是為三百六十五變有竒上應周天三百六十
五度四分度之一可以步天軌可以協歲紀此則潛虚
之大㮣也然而圖不盡意學者但觀圖上之言而未嘗
布蓍執策以試其周流變動之處則不過曰潛虚者虚
其半而已是豈足以知潛虚哉漢儒有言學者有利禄
尚不能明易如玄何今人於周易家有其書幼誦其文
尚罕能留意揲法況潛虚揲蓍乎嘗試以七十五蓍案
其法揲之然後知潛虚雖虚其半未嘗不兼用其半正
如人在平地仰而觀天二十八宿之周流常止見其一
半潛虚交卦虚半似之及觀晝夜之間運動流轉暑而
宵見者寒而晨見潛虚幽顯反對似之朱文公記范炳
文圖後有云凡例二十六字為命圖之關紐記占四十
二字注六字以見占法之變凡例二十六字其辭曰行
王者吉相者臧休者平囚者否无者凶左為主右為客
客為本行此以主客先後分隂陽而本卦所屬之五行
常因右體以起義也記占四十二字注六字其辭曰彊
圉作噩辜甲午日加已筮先基後冢得庸占得上金上
本不占已為火火生土先基後冡臧注曰其幽否火勝
金變上凶注曰其幽吉此即温公自以潛虚筮之又自
記其占法如此愚案歲陽在丁曰彊圉歲隂在酉曰作
噩月在子曰辜彊圉作噩辜甲午日加已考其時日蓋
司馬公當嘉祐二年丁酉十二月二十一日甲午已時
所占也筮先基後冢得庸蓋初揲時除五蓍不用之外
以七十蓍信手平分左手得三十五蓍又除掛一之外
以十揲之餘四蓍通掛一為五故第一揲得再基再併
合前蓍平分右手得三十蓍亦除掛一以十揲之餘九
蓍通掛一為十故第二揲得右冡庸之為行也基左冢
右左主右客先基後冡即先主後客為陽陽則置右揲
左又併合前蓍再分為左右置右不揲而揲其左以七
揲之止餘七蓍自初至上為七故曰占得上金庸行土
其上金初與上本在不占之例而用本日所占如世俗
占易六爻皆静則以所直日時與卦神生克斷之温公
記此則不變无占者可以為例已火生土初中雖臧而
火金相忌其末則凶注文又明夫吉凶臧否有顯幽之
異用凡此皆圖之所未及而朱文公所謂見占法之變
者賴有此爾記占四十二字一則見已火之宜於土者
或不宜於金使後學知時與卦生克之例矣二則見庸
之上金於本行无占而以本時為占使後學知初與上
不占之例矣三則見左右之有先後吉凶之有幽顯使
後學知虚半互出而反對之卦亦潛伏於其中矣何以言
之潛虚之乘數百其十純數也其九十交數也所謂十
純者元純一蠢純二容純三徒純四齊純五造純六考
純七前純八乂純九積純十潛虚之十純如易卦之八純
然易卦自八純之外皆有反對潛虚則虚半而無復反
對於交數九十之中用者四十五不用者亦四十五假
如左原右委其名曰昧即左委右原者不用或問左原
右委在所取則左委右原何故不取豈知卦揲之時亦
有先委後原者又如左熒右焱其名曰戛即左焱右熒
者不用或問左熒右焱在所用則左焱右熒何故不用
豈知布筭之時亦有先焱後熒者若謂温公將虚半之
卦直截不用則毋乃以已意取舍附會求合於五十五
數哉潛虚出於河圖揲法本合與周易同其所以異者
非求異也易有重卦布在六十四位而潛虚者虚四十
五位以圖觀之則但見其半獨於揲蓍之時先後互觀
幽顯相形情狀畢露故揲者比周易稍稍損益其法而
用之周易之蓍五十虚一而用四十九潛虚之蓍七十
五虚五而用七十周易以四揲之潛虚以十揲其名而
以七揲其變周易揲蓍平分之後先取右一蓍掛於左
手之小指間左右皆揲十有八變而成卦潛虚揲蓍平分之後
取左一蓍掛於右初揲左則虚右次揲右則虚左此亦
虚半之意至於定名之餘斂蓍復揲取隂取陽此又於
虚半之中兩開其端故其法曰五行相乘得二十五又
以三才乘之得七十五言蓍數所由定也又曰左為主
右為客先主後客者陽先客後主者隂言十揲之時有
隂有陽則七揲者視此為去就也又曰陽則置右而揲
左隂則置左而揲右生純置右成純置左言十純别為
格例所以見交卦之虚半者不相棄也又曰陽則用其
顯隂則用其幽幽者吉凶臧否與顯戾言吉凶臧否在
命圖者亦只說得一半而虚其半以俟占者自識之也
此乃揚子雲晝測隂夜測陽之法用之於潛虚尤宜大
扺虚其半而不用是故謂之虚於虚半之中未嘗不藏
其用是故謂之潛潛虚不敢擬易視玄與範深矣
範數重出易卦名太玄首名潛虚行名
周易之後有揚子雲作太玄首各有贊有測先儒謂易
以數聖人而後成書子雲乃以一身而為數聖人之事
司馬公作潛虚主於河圖吉凶臧否幽顯互取其占法
因於太玄也蔡仲默作範數主於洛書自一一衍為九
九其名數因於太玄也戴九履一故丙午丁九壬子癸
一左三右七故甲卯乙三庚酉辛七二四為肩故未申
二辰巳四六八為膝故戌亥六丑寅八惟戊巳虚中戊
附於巳為四巳附於午為九一水數也一一曰原一二
曰潛一三曰守一四曰信一五曰直一六曰蒙一七曰
間一八曰須一九曰厲二火數也二一曰成二二曰沖
二三曰振二四曰祈二五曰常二六曰柔二七曰易二
八曰親二九曰華三木數也三一曰見三二曰獲三三
曰從三四曰交三五曰育三六曰壯三七曰與三八曰
欥三九曰舒四金數也四一曰比四二曰開四三曰晉
四四曰公四五曰益四六曰章四七曰盈四八曰錫四
九曰靡五土數也五一曰庶五二曰決五三曰豫五四
曰升五五曰中五六曰伏五七曰過五八曰疑五九曰
寡六水數也六一曰飾六二曰戾六三曰虚六四曰昧
六五曰損六六曰用六七曰郤六八曰翕六九曰遠七
火數也七一曰迅七二曰懼七三曰除七四曰弱七五
曰疾七六曰兢七七曰分七八曰訟七九曰收八木數
也八一曰實八二曰賓八三曰危八四曰堅八五曰革
八六曰報八七曰止八八曰戎八九曰結九金數也九
一曰養九二曰過九三曰勝九四曰囚九五曰壬九六
曰固九七曰移九八曰隋九九曰終此蔡氏範數之名
也太玄潛虚之贊與行不敢犯易卦之名玄虚亦未嘗
相犯今範數乃多重犯太玄八十一首之名潛虛五十
五行之名且於周易六十四卦之名亦犯其八九峯先
生之於書傳既改定武成矣而於洪範不以吳材老之
說改定其錯簡未必吳為不然豈精力盡在範數有不
暇及乎
八音缺匏
八音之有笙宜以竹稱而乃以匏稱是所重在匏也自
隋以降笙工以木代匏遂缺八音之一俗謂匏脆不如
木堅可竅以受管愚謂用瓠作魁以存古而以銀若銅
固其受管處而竅之可也今瑟與箏或以銅及骨角固
其受弦之處者風雅中多以瑟興笙並言琴瑟受笙均
王氏琴書引朱文公云先以合字管色定宫弦蓋取此
意絲聲尚宫琴瑟第一弦為黃鍾竹聲尚商笙第一管
為夾鍾瑟有不鼓之弦極清弦是也笙有不吹之管幇
指管是也笙雖以夾鍾管第一黃鍾管最長亦主於宫
也樂書笙以匏為母國語曰匏竹利制笙以匏竹合而
成聲古者造笙必曲沃之匏汶陽之竹漢太學槐市各
持方物列磬懸匏八音之有匏於卦為艮於風為融於
氣為立春匏音啾以立清缺之則清廉者鮮矣匏音正
則人思敬不正則忠敬者鮮矣唐協律郎劉貺作大樂
令壁記謂女媧氏列管於匏以應立春今以木易匏而
漆之無匏音矣惟荆梁之南尚仍古制欲待其人之改
正不知自唐以至今日雖荆梁之南亦以漆木為笙魁
匏音之廢不可復清廉忠敬者之不多見宜也自劉貺
為唐協律郎欲改定而不能況不在其位者乎為禮樂
之官者尚申請而改正之
經說卷七
