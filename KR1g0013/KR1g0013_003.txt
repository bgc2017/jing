經說卷三宋熊朋來撰
春秋
春秋時月皆周正
孔子所謂行夏之時見於答顔淵問爲邦者然也至於
因魯史作春秋乃當時諸侯奉時王正朔以爲國史所
書之月爲周正所書之時亦周正經傳日月自可互證
而儒者猶欲執夏時之說以紊之譬如孔子言車豈必
皆言殷輅哉小戴記孟獻子之言曰正月日至可以有
事於上帝七月日至可以有事於祖此言冬至在周正
之春正月而夏至在周正之秋七月明堂位所言孟春
即建子月所言季夏六月即建巳月禮記尚然況春秋
乎證於左傳可見已若拘夏時周正之說則正月二月
須書冬而三月乃可書春爾且如桓四年春正月公狩
於郎周人中冬狩田此以春正月書之即建子之月書
春也哀十四年春西狩亦以周正之春行中冬之狩桓
十四年春正月無冰若夏正春正月則解凍矣惟建子
之月無冰故紀異而書成元年春二月無冰襄二十八
年春無冰皆可爲證定元年冬十月隕霜殺菽此夏正
秋八月而書冬也若建亥之月則隕霜不爲異而亦無
菽矣大扺周人雖以夏時並行豳詩周禮則然惟春秋
魯史專主周正陽生於子即爲春陰生於午即爲秋學
者惑夏時之說謂至朔同日僅見於傳而經無有也不
思經傳所書月日參考相同試以僖五年經傳言之正
月辛亥至朔同日左氏舉以見分至之例故書春王正
月辛亥朔日南至自正月以後日月可證者經書九月
戊申朔日有食之傳書八月甲午晉侯圍上陽又書冬
十二月丙子朔晉滅虢以六十甲子數之自隔年十二
月戊申晉有申生之事越三日即正月辛亥朔魯聞晉
難必在正月故經以春書也是年歲在丙寅正月辛亥
朔大二月辛巳朔大三月辛亥朔小四月庚辰朔大五
月庚戌朔小六月己卯朔大七月己酉朔小八月戊寅
朔大九月戊申朔小十月丁丑朔大十一月丁未朔小
十二月丙子朔大閏十二月丙午朔小以八月戊寅朔
數至甲午晉圍上陽八月十七日也由八月甲午數至
九月朔正得戊申由九月戊申朔數至十二月朔除兩
小月該八十八日故以十二月朔得丙子其言丙子旦
日在尾以冬十二月而日在尾此時尾度多在卯且後
逼閏月宜其尚以建戍中氣而合朔於卯之尾宿所謂
九月十月之交者以夏正言之所謂冬十二月者以周
正書之以經傳月日參考可無疑矣或謂昭二十年己
卯傳亦書春王二月己丑朔日南至自僖五年至朔同
日爲始數至此年得第七章本注以爲失閏案本年十
一月乙酉朔故經於此月有辛卯乃初七日也閏當在
隔年十二月而在是年八月則正月至七月皆以失閏
而差一月二十一年庚辰經書秋七月壬午朔日有食
之自二月己丑朔數至次年七月壬午中間爲己丑者
八退小盡八個月自壬午去己丑恰退八日經傳互證
相同觀僖五年左氏南至之書即孟獻子所謂正月日
至也觀昭二十一年梓慎日食之對即孟獻子所謂七月
日至也冬日至而傳稱春正月夏日至而經書秋七月
則春秋所書時月皆用周正明甚
左傳記至朔同日
僖五年丙寅正月辛亥朔日南至至昭二十年己卯二
月己丑朔日南至今冬至固有在子月晦者必有閏月
逼其後昭二十年閏在八月注者以爲失閏謂其閏當
在日南至之前則王二月乃王正月矣注說於理爲近
自僖五年丙寅數至二十四年乙酉爲一章又至文十
年甲辰爲一章又至宣十一年癸亥爲一章又至成十
二年壬午爲一章又至襄十三年辛丑爲一章又至昭
元年庚申爲一章又至昭二十年己卯適當一章宜至
朔同日不當爲二月朔所以然者閏宜在隔年之冬不
合在二月之後也左氏案當時月日而書以見失閏故
於僖五年昭二十年互舉其例是以三統歷昭二十年
作正月己丑朔旦日南至正月至七月皆以失閏而差
至閏八月乃本年之八月也
春秋左傳中名諡相同者
魯有二定姒皆見於經其一襄四年書葬我小君定姒
此成公妾襄公母也定諡也其一定十五年書葬定姒
此公夫人從夫諡也姒氏皆祀女也晉有二趙姬亦曰
姬氏也左傳其一趙衰妻文公之女成公之姊其一趙
莊姬者趙盾長子朔之妻趙武之母晉成公之女也史
記誤以趙朔妻爲成公姊
稱士匄者二士氏世爲刑官初食采於隨後食采於范
其一成十八年名見於經者一士匄也乃士燮文子之
子士鞅適齊傳稱士匄相士鞅及論絳縣老人甲子名
屢見於傳乃大傅士渥濁之孫士弱莊伯之子也皆司
空士蔿之後稱趙孟者二其一趙武文子其一無恤襄
子稱士伯者三其一先蔑其一士景伯其一士貞子稱
中行伯者四皆荀氏其一中行桓子荀林父也其一荀
庚其一荀偃其一荀吳世襲將中行故荀林父之後别
稱中行氏稱知伯者三皆荀氏其一荀罃其一荀躒其
一荀瑶故荀首之後别稱知氏稱士莊伯者二其一鞏
朔即鞏伯其一士弱稱欒伯者二其一欒書其一欒黶
稱駒伯者二其一郤伯其一郤錡
鄭有二子石皆名段其一豐氏其一印氏有二子游皆
名偃其一游氏其一駟氏有二子張其一印氏名黑肱
其一豐氏名卷皆一家而同名字同是穆公子孫
魯有二嬰齊其一襄仲之子其一叔肸之子聲伯以仲
嬰齊叔嬰齊别之同是桓公諸孫
春秋戰國各有滕文公
經於成十六年書夏四月辛未滕子卒左傳曰滕文公
卒此文公在滕昭公之後成公之前至孟子時又一滕
文公燕有二文公二桓公秦有二惠公齊有二莊公滕
有二文公
左傳賦詩者多在襄昭之間
左傳記賦詩者始於僖二十三年秦伯享晉公子重耳
公子賦河水公賦六月公子歴諸國未嘗賦詩乃特見
於秦非衰之文安能使公子爲此自此至文四年甯武
子聘魯公與之宴賦湛露彤弓不辭又不荅賦以爲肄
業及之婉其辭以規魯之僭也十三年鄭伯與公宴於
棐子家賦鴻鴈季文子賦四月子家賦載馳之四章季
文子賦采薇之四章是魯鄭之大夫皆能賦也成九年
季文子如宋致女復命公享之賦韓奕之五章穆姜出
於房賦綠衣之卒章襄四年穆叔如晉奏肆夏之三不
拜歌文王之三又不拜歌鹿鳴之三三拜穆叔之不拜
蓋見甯武子以此施於魯遂以施於晉也八年范宣子
來聘公享之宣子賦摽有梅季武子賦角弓賓將出武
子賦彤弓魯人嘗以彤弓爲甯武子不荅矣宣子不敢
自當以晉先君文公之言故傳稱君子以爲知禮十四
年姜戎爲范宣子賦青蠅是年諸侯之大夫從晉侯叔
向見叔孫穆子穆子賦匏有苦葉叔向退而具舟又衛
獻公飲孫蒯酒使太師歌巧言之卒章太師辭師曹歌
之十六年晉侯與諸侯宴於温使諸大夫歌詩必類不
見諸大夫何歌亦不見齊高厚之詩不類爲何詩也是
年穆叔如晉聘見中行獻子賦圻父見范宣子賦鴻鴈
之卒章十九年季武子如晉拜師晉侯享之范宣子賦
黍苗季武子賦六月穆叔會范宣子于柯見叔向賦載
馳之四章二十年季武子如宋賦棠棣之七章復命公
享之賦魚麗之卒章公賦南山有臺二十六年齊侯鄭
伯爲衞故如晉晉侯兼享之賦嘉樂國子相齊侯賦蓼
蕭子展相鄭伯賦緇衣晉侯言衞侯之罪使叔向告二
君國子賦轡之柔矣子展賦將仲子兮乃許歸衞侯二
十七年鄭伯享趙孟於垂隴七子從君趙孟請賦曰武
亦以觀七子之志子展賦草蟲伯有賦鶉之賁賁子西
賦黍苗之四章子産賦隰桑子太叔賦野有蔓草印段
賦蟋蟀公孫段賦桑扈文子告叔向曰伯有將爲戮其
餘皆數世之主也是年楚薳罷如晉晉侯享之將出賦
既醉叔向曰薳氏之有後於楚也宜哉二十九年襄公
自楚還欲無入榮成伯賦式微是年季札觀樂使工爲
之歌周南召南歌邶鄘衞歌鄭歌齊歌豳歌秦歌魏歌
唐歌陳歌小雅大雅歌頌是年齊慶封來聘叔孫穆子
爲賦相鼠不知明年慶封來奔使工爲之誦茅鴟亦不
知昭元年楚令尹享趙武賦大明之首章趙武賦小宛
之二章是年趙孟叔孫豹入於鄭鄭伯兼享之趙孟賦
瓠葉穆叔賦鵲巢趙孟又賦采蘩穆叔曰小國爲蘩大
國省穡而用之子皮賦野有死麕之卒章趙孟賦棠棣
二年韓宣子來聘公享之季武子賦緜之卒章韓子賦
角弓武子賦節之卒章季氏有嘉樹宣子譽之武子曰
宿敢不封植此樹以無忘角弓遂賦甘棠宣子曰起不
堪無以及召公自齊聘於衞衞侯享之北宫文子賦淇
澳宣子賦木瓜三年鄭伯如楚子産相楚子享之賦吉
日子産具田備十二年宋華定來聘享之爲賦蓼蕭弗
知又不荅賦昭子曰必亡宴語之不懷寵光之不宣令
德之不知同福之不受將何以在十六年鄭六卿餞宣
子宣子曰二三君子請皆賦起亦以知鄭志子齹賦野
有蔓草子産賦鄭羔裘子大叔賦褰裳子游賦風雨子
旗賦有女同車子柳賦蘀兮宣子喜曰二三君子賦詩不
出鄭志數世之主也皆獻馬焉而賦我將十七年小邾
穆公來朝公與之宴季平子賦采菽穆公賦菁菁者莪
自昭二十五年宋公享昭子賦新宫昭子賦車牽定四
年申包胥乞師秦哀公賦無衣自此至左傳終所賦之
詩惟河水新宫茅䲭轡之柔矣爲逸詩餘詩皆存自隠
元年至僖二十三年凡八十五年遂不復有賦詩者惟
襄昭之間一時能歌詩晉有范韓趙三卿魯季孫氏有
文子武子平子叔孫氏有穆子昭子鄭有七穆子孫是
皆世卿公族風流文雅聚在百年之間僖文之前既無
聞昭定之後復絶響想見歌詩必有音譜相傳在人好
學不好學其人不好學則雖齊慶宋華世家簪紱而昏
愚無知其人好學則秦楚之人有歌詩者楚右尹子革
能誦祈招姜戎言語不通諸華忽歌青蠅使范宣子心
服古人以歌詩肄業今皆慶封華定之流矣
絳縣人甲子
魯襄公三十年歲次戊午二月辛酉朔初四日甲子二
十三日癸未曰其季於今三之一者言甲子數至癸未
日正得二十日是三分六十甲子之一也季者餘數也
積四百四十四甲子零二十日筭得二萬六千六百六
十日除五十三日在本年正二月(戊午正月大該三十日二月二十三日)
止有二萬六千六百零七日逆推得絳縣老人是魯文
公十一年乙丑歲三月生故曰臣生之歲正月甲子朔
注謂夏正月若以周正則三月也本合云七十四年此
時方是二月若夏正則十二月故除本年不筭曰七十
三年也
古者卜日未嘗擇日
古者昏葬卜日而未嘗擇日故陰陽拘忌之說不至惑
人以春秋所書考之莊二十四年八月丁丑姜氏入是
年歲次辛亥八月丙子朔乃初二日也八月爲夏正六
月初不以月破爲嫌文二年二月丁丑作僖公主二月
爲夏正十二月亦不以月建爲嫌至於葬則經多書其
日惟莊九年七月丁酉葬齊襄公閔元年六月辛酉葬
莊公文十八年六月癸酉葬文公成元年二月辛酉葬
宣公於後世葬日爲通如隠元年十二月癸未葬宋穆
公桓十七年八月癸巳葬蔡桓侯十二月己丑葬桓公
莊四年六月乙丑葬紀伯姬二十二年正月癸丑葬文
姜三十年八月癸亥葬紀叔姬僖二年五月辛巳葬哀
姜十八年八月丁亥葬齊桓公二十七年八月乙未葬
齊孝公三十三年四月癸巳葬晉文公文元年四月丁
巳葬僖公五年三月辛亥葬成風九年二月辛丑葬襄
王十七年四月癸亥葬聲姜宣八年十月己丑葬敬嬴
成三年正月辛亥葬衞穆公二月乙亥葬宋文公十五
年八月庚辰葬宋共公十八年十二月丁未葬成公襄
二年七月己丑葬齊姜四年八月辛亥葬定姒九年八
月癸未葬穆姜昭七年十二月癸亥葬衞襄公十一年
九月己亥葬齊歸定元年七月癸巳葬昭公十五年九
月丁巳葬定公雨不克葬戊午乃葬十月辛巳葬定姒
是皆不合後世葬日丁巳雨不葬而戊午葬古人未嘗
拘忌可見陰陽家擇日古人所不論但卜日取吉而已
春秋之葬惟莊公以子般卒而葬緩餘或逾月或三四
月即葬後世爲陰陽拘忌至數年不葬曷不觀於春秋
乎
晉平公夢黃熊
鄭子産聘於晉韓宣子私焉曰寡君夢黃熊入於寢門
何也對曰昔堯殛鯀於羽山其神化爲黃熊入於羽淵
本注亦云鼈屬且謂東海人祭禹不用熊白及鼈此熊
字合讀作囊來切若熊則入山不入淵禮記王制䟽亦
云先師讀爲三足鼈之熊
左傳襄昭間所言歲星與天官書及今歷家筭
木星各不同
襄二十八年春無冰梓慎曰今兹宋鄭其饑乎歲在星
紀而淫於玄枵注引襄十八年董叔曰天道多在西北
謂是年歲星在亥自襄十八年至二十八年行十一宫
當在星紀如左氏之法是歲星午年在亥未年在戍申
年在酉酉年在申戌年在未亥年在午子年在己丑年
在辰寅年在卯卯年在寅辰年在丑巳年在子襄十八
年丙午據今歷家躔度約法則午年木星在辰依史記
天官書則午年當在酉襄二十八年丙辰據今歷家躔
度約法則辰年木星在午依史記天官書則辰年當在
亥皆與左氏言歲星不同又如昭九年書夏四月陳災
左傳鄭禆竈曰五年陳將復封封五十二年而亡歲五
及鶉火而陳卒亡故曰五十二年本注是年在星紀五
歲及大梁而陳復封自大梁四年而及鶉火又四周四
十八年凡五及鶉火愚案昭公八年楚滅陳九年戊辰
據今歷家躔度約法辰年木星在午依史記天官書則
辰年當在亥左氏說歲星自爲一家昭九年戊辰歲在
星紀正如襄二十八年丙辰歲在星紀所謂五十二年
者當哀公十二年戊午不見陳亡是年楚公子結伐陳
吳救陳未嘗亡也又如昭三十二年辛卯伐越史墨曰
不及四十年越其有吳乎越得歲而吳伐之本注此年
歲在星紀星紀吳越之分歲星所在其國有福案十二
星本無吳止有越以左氏歲星例推之卯年當在寅而
淫於星紀者也案今歷家筭木星約法則卯年當在未
依史記天官書則卯年當在子愚嘗觀天象而證之則
歷家所筭木星乃歲星之昏見者也天官書所言歲星
乃歲星之晨見者也各有其星在焉昏見者先他星而
出晨見者後他星而沒(前漢志與天官書相同)恒以寅年寅月卯
年卯月(餘年依例)朝昏候之可見皆謂歲星也惟左氏所言
未知爲何星又如王猛克壺關之年當海西公太和五
年庚午申胤謂福德在燕趙秋謂天道在燕當時秦太
史論彗星亦云尾箕燕分然午年歲星不在尾箕之分
又如石越諫伐晉言歲鎮守斗福德在吳當秦世祖建
元十八年壬午則午年亦不當在吳越之分此時所謂
歲星與左傳午年在亥之例又不同必有至當之說以
俟知天道者
獲麟至分晉中間凡七十七年
陳恒篡齊乃麟經絶筆之日三家分晉又馬公託始之
年周敬王之三十九年即魯哀公之十四年西狩獲麟
敬王四十年至四十三年凡四年元王八年貞定王二
十八年哀王思王附貞定末年考王十五年威烈王元
年至十二年獲麟之後分晉之前春秋通鑑之間虚七
十七年
經說卷三
