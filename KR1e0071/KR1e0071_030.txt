春秋胡傳附錄纂疏卷二十八
元汪克寬撰
定公下
(辛敬王二丑十年)十年(晉定十二齊景四十八衛靈三十五蔡昭十九鄭聲公勝元年曹陽二陳閔二)
(杞僖六宋景十七秦惠公元年楚昭十六吳闔廬十五)春王三月及齊平(杜氏曰平前八)
(年再侵齊之怨)夏公會齊侯(景)于夾谷公至自夾谷(夾公穀作頰左傳公)
(會齊侯于祝其實夾谷孔邱相犂彌言於齊侯曰孔邱知禮而無勇若使萊人以兵劫魯侯必得志焉齊侯從)
(之孔邱以公退曰士兵之兩君合好而裔夷之俘以兵亂之非齊君所以命諸侯也裔不謀夏夷不亂華俘不)
(干盟兵不偪好扵神為不祥扵德為愆義於人為失禮君必不然齊侯聞之遽辟之將盟齊人加扵載書曰齊)
(師出境而不以甲車三百乘從我者有如此盟孔邱使兹无還對曰而不反我汶陽之田吾以共命者亦如之)
(齊侯將享公孔邱謂梁邱據曰犧象不出門嘉樂不野合饗而既具是棄禮也若其不具用秕稗也用秕稗君)
(辱棄禮名惡夫享所以昭德也不昭不如其已也乃不果享榖梁傳離會不致何為致也危之也其危奈何頰)
(谷之會孔子相焉兩君就壇兩相相揖齊人鼓譟而起欲以執魯君孔子歷階而上不盡一等而視歸乎齊侯)
(曰兩君合好夷狄之民何為來為命司馬止之齊侯逡巡而謝曰寡人之過也退而屬其二三大夫曰夫人率)
(其君與之行古人之道二三子獨率我而入夷狄之俗何為罷會齊人使優施舞扵魯君之幕下孔子曰笑君)
(者罪當死使司馬行法焉首足異門而出齊人來歸鄆讙龜隂之田盖為此也因是以見雖有文事必有武偹)
(孔子于頰谷之會見之矣何氏曰致地者頰谷之會齊侯作侏儒之樂欲以執定公孔子曰匹夫而熒惑諸侯)
(者誅于是誅侏儒首足異處齊侯大懼曲節從教得意故致也張氏曰夾谷魯地漢東海祝其縣有夾山今海)
(州懷仁縣愚按懷仁縣今属淮安路海寧州)
夾谷之會孔子相(息亮反下兩相同)犂彌言扵齊侯曰孔邱
知禮而無勇若使萊人以兵劫魯侯必得志焉齊侯
從之两君就壇两相相揖齊人鼓譟(素報反)而起欲以
執魯君孔子歷階而升不盡一等而視歸乎齊侯曰
两君合好(呼報反下同)而裔夷之俘以兵亂之非齊君所
以命諸侯也裔不謀夏夷不亂華俘不干盟兵不偪
(彼力反)好扵神為不祥扵德為愆義扵人為失禮齊侯
遽止之而屬(章欲反)其臣曰夫人率其君與行古人之
道(史孔子世家魯以君子之道輔其君)二三子獨率我入夷狄之俗使
寡人獲罪扵魯侯如之何晏子曰小人之謝過也以
文君子之謝過也以質君已知過則謝之以質爾扵
是歸鄆讙龜隂之田(何氏曰齊侯歸謂晏子曰寡人獲過于魯侯如之何晏子曰君)
(子謝過以質小人謝過以文齊嘗侵魯四邑請皆還之)仲尼一言威重扵三軍
亦順扵理而已矣故天下莫大扵理而強衆不與(音預)
焉(劉氏曰使魯多其車徒衆其兵革稱怨連祸以攻齊為事未必能得其故土地也厚其幣帛重其使)
(介繁禮巧辭以請齊為事亦未必能得其故土地也仲尼一言爾威重于三軍利加于萬乘豈有他㦲順)
(扵理故也天下之事常服于順而違于逆故齊雖強以其逆而奪魯雖弱以其順而得得失非強弱也在)
(道而已不動而至不言而信不疾而速此之謂也朱子語問夾谷之會孔子數語何以能却萊人之兵曰)
(畢竟齊常常欺魯魯常常不能與之争却忽然被一箇人來以禮問他他如何不動如藺相如秦王擊缶)
(亦是秦常欺得趙過忽然被一箇人恁地硬棖他如何不動家氏曰犂彌之奸萊夷之劫使非吾聖人相)
(禮動容貌出辭氣有以格齊人之強暴則定公幾不獲免而魯之危甚矣其致危之也劉氏曰榖梁謂)
(以地致危之也非也两國會盟致皆以地此常例爾)
晉(定)趙鞅帥師圍衛(靈左傳報夷儀也反役晉人討衛之叛故曰由涉佗成何執涉佗以)
(求成于衛衛人不許晉人殺涉佗成何奔燕㐮陵許氏曰使晉有以報齊則衛可無用兵而服也今圍衛而不)
(能服則徒足以堅齊之從而已矣家氏曰書圍不書伐不與其伐也)齊(景)人來歸鄆讙龜
隂田(田上穀有之字公羊傳齊人曷為來歸鄆誰龜隂田孔子行乎季孫三月不違齊人為是來歸)
(之程子傳齊服義而求歸之故書來歸始失不書觧在哀八年杜氏曰三邑皆汶陽田也泰山博縣北有龜山)
(隂田在其北也任公輔曰桓三年讙杜氏以為魯地濟北蛇丘縣有讙亭而汶水經濟北至東平須昌入濟鄆)
(即昭公時齊取以居公者至是并以還魯二邑與龜隂俱在汶水北張氏曰龜山今泗水東北七十里愚按龜)
(山今屬東昌路博平縣)
齊人前此嘗歸濟(子禮反)西田矣後此嘗歸讙及闡矣
而此獨書來歸何也曰歸者魯請而得之也曰來歸
者齊人心服而歸之也(杜氏曰齊人服義而歸魯田通旨言來言歸者彼自來也)
(不言來者請而得之耳愚按自來曰來猶來聘來朝之類齊人感天子之義而歸侵田此綏之斯來之效)
(也)定公齊侯會于夾谷孔子攝相(息亮反)事具左右司
馬以從(才用反)至于會所以禮相見(史孔子世家會于夾谷孔子攝相事)
(曰臣聞有文事者必有武備有武事者必有文備古者諸侯出疆必其官以從請具左右司馬以會遇之)
(禮相見)郤裔俘拒兵車之命而罷享禮之設于野由是
齊侯歸三邑以謝過故掦子法言曰仲尼用扵魯齊
人章章歸其侵疆(寡見篇云云魯不用真儒故也如用真儒無敵于天下)桓公
以義責楚而楚人求盟(僖四來盟召陵)夫子以禮責齊而齊
人歸地皆書曰來序績也春秋夫子之筆削自序其
績可乎聖人會人物扵一身萬象異形而同體通古
今扵一息百王異世而同神扵土皆安而無所避也
於我皆真而無所忘(音妄)也其曰天之將喪(息浪反下同)斯
文也後死者不得與(音預)扵斯文也天之未喪斯文也
匡人其如予何是以天自處矣而亦何嫌之有(陳氏曰未)
(有言來歸田者言來歸必自外至如鄭來歸祊及齊來歸衛寳是也鄆讙龜隂田言來歸以是為齊人之)
(願也濟西言取讙闡言取鄆讙龜隂不言取以是為齊人之願則猶齊田也故從外來常文與歸衛寳同)
(齊強于天下伐盟主合諸侯于鄟陵矣于是願歸田則以孔子相夾谷之會也謂春秋之諸侯不足用為)
(善者是不即人心之論也故曰如有用我者期月而已可也高氏曰孔子夾谷之事人可能也而使大國)
(失守悔過效順所不可能也此修誠之至崇德之素感于其人之天譬如干羽格有苖非任智者所能測)
(也家氏曰取濟西取汶陽書取不言歸以其仗大國而得歸故書曰取歸濟西歸讙及闡歸疆也言歸不)
(言來歸以其請之而後得非彼自以歸地惟鄆讙龜隂之歸書齊人來歸言齊人自以故疆來歸非假兵)
(力智計而得之是之謂自歸視其他歸疆有不得同也聖人道化所感強暴為之革心有莫知其然而然)
(者讀春秋至此可以信聖人之道不為空言儒者之學果非無實用也左氏所載兹無還之對陋矣)
叔孫州仇仲孫何忌帥師圍郈(郈音后又卜遘反左傳初叔孫成子欲立武叔)
(公若藐固諫曰不可成子立之而卒公南使賊射之不能殺公南為馬正使公若為郈宰武叔既定使郈馬正)
(侯犯殺公若弗能使其圉人殺之侯犯以郈叛武叔懿子圍郈弗克杜氏曰犯以不能副武叔之命故叛任公)
(輔曰東平無塩縣東南有郈鄉張氏曰在今鄆州湏城縣東愚按湏城縣今属東平路)秋叔孫州
仇仲孫何忌帥師圍郈(郈公作費左傳二子及齊師復圍郈弗克叔孫謂郈工師駟赤)
(曰郈非唯叔孫氏之憂社稷之患也將若之何駟赤謂侯犯曰居齊魯之際而無事必不可矣子盍求事于齊)
(以臨民不然將叛犯從之齊使至駟赤與郈人為之宣言于郈中曰侯犯將以郈易于齊齊人將遷郈民衆兇)
(懼駟赤謂侯犯曰衆言異矣子不如易于齊與其死也猶是郈也而將紓焉何必此齊人欲以此偪魯必倍與)
(子地盍多施甲于子之門以備不虞犯曰諾乃多舍甲焉而請易于齊齊有司觀郈將至駟赤使周走呼曰齊)
(師至矣郈人大駭介侯犯之門甲以圍侯犯駟赤將射之侯犯止之曰謀免我犯請行許之駟赤先如宿侯犯)
(殿每出一門郈人閉之及郭門止之曰子以叔孫氏之甲出有司若誅之羣臣懼死駟赤曰叔孫氏之甲有物)
(吾未敢以出犯曰子止而與之數駟赤止而納魯人侯犯奔齊齊人乃致郈)
郈叔孫氏邑也(本杜氏注)侯犯以郈叛不書于策書圍郈
則叛可知矣再書二卿帥師圍郈則強亦可知矣天
子失道征伐自諸侯出而後大夫強諸侯失道征伐
自大夫出而後家臣強其逆彌甚則其失彌速故自
諸侯出十世希不失矣自大夫出五世希不失矣陪
臣執國命三世希不失矣(論語孔子曰天下有道則禮樂征伐自天子出天下)
(無道則禮樂征伐自諸侯出云云又曰祿之去公室五世矣政建于大夫四世矣故夫三桓之子孫微矣)
(朱子註二章疑皆定公時語)三家專魯為日已久至是家臣爭叛
亦其理宜矣春秋制法本忠恕施諸已而不願亦勿
施諸人故所惡(烏故反下同)扵上不以使下所惡扵下不
以事上二三子知傾公室以自張(如字)而不知家隸之
擬其後也凡此類皆據事直書深切著明矣(蜀杜氏曰大夫)
(攻叛邑自夏至秋再圍以兵春秋離其文而書之不待貶而貶著也朱子語春秋之初只是諸侯抗衡後)
(來諸侯才不奈何便被大夫專權及大夫稍没奈何又被陪臣擅命如唐之藩鎮其初是節度抗衡後來)
(牙將孔目官虞侯之属皆殺了節度亦來握權夫子說禮樂征伐自天子出一章極分曉愚按魯以諸侯)
(而僣天子三桓以大夫而專魯侯犯以家臣而叛叔孫皆上行而下效也叔孫不知改過遷善退守臣節)
(使家隸感化而帥重師以圍其邑又不能暴明其罪討而誅之乃使犯之僚属駟赤多方為詐諼之謀誘)
(之出走是教通國之人習為罔上之舉世失政刑矣恢詭欺誑誣偽不誠下執此以叛其上上執此以危)
(其下雖幸勝之其可以保有國家乎)
宋(景)樂大心出奔曹(陽左傳宋公使樂大心盟于晉且逆樂祁之尸辭偽有疾乃使向巢)
(如晉盟且逆子梁之尸子明謂桐門右師出曰吾猶衰絰而子擊鍾何也左師曰喪不在此故也既而告人曰)
(已衰絰而生子余何故舍鍾子明闘之怒言于公曰右師將不利戴氏不肯適晉將作亂也不然無疾乃逐桐)
(門右師高氏曰辭使非大譴而讒言乘之罪累上矣王氏曰宋公信讒而刑罰無章固可罪矣然大心不能任)
(家國之難而進退無據且挾詐以避事豈能自安乎故經亦直書以志其過)宋(景)公子地
出奔陳(閔不地公作池後同傳見下王氏曰君雖不君臣可以不臣若地者亦驕伉矣故春秋以自)
(奔為文)冬齊侯(景)衛侯(靈)鄭(聲)游速會于安甫(安甫公作鞌張)
(氏曰安甫齊地今属鄆州平隂縣愚按平隂今属東平路家氏曰前此齊與鄭衛盟鹹盟沙矣今而三國復為)
(此會無所□于晉矣前此魯受命于晉而以兵加衛今而盟夾谷棄晉不復顧矣然諸侯雖叛晉而齊亦不能)
(因諸侯之從而復霸也)叔孫州仇如齊(景左傳武叔聘于齊齊侯享之曰子叔孫若使)
(郈在君之他竟寡人何知焉属與敝邑際故敢助君憂之對曰非寡君之望也所以事君封疆社稷是以敢以)
(家隸勤君之執事夫不令之臣天下之所惡也君豈以為寡君賜杜氏曰謝致郈也高氏曰夾谷之會歸我鄆)
(讙龜隂田侯犯以郈奔齊齊人又致郈是以叔孫如齊謝焉)宋公(景)之弟辰暨仲
佗石彄出奔陳(暨字下公穀有宋字彄苦侯反)
按左氏宋公子地(地嬖遽富獵十一分其室而以五與之)有白馬四公
以與桓魋(徒回反)地怒抶(敕乙反)魋奪之魋懼將走公泣
之母弟辰曰(子分室以與獵也而獨卑魋亦有頗焉)子為君禮不過出
境君必止子地出奔陳公弗止辰為(于偽反)之請弗聽
辰曰是我迋(求狂古况二反欺也)吾兄也吾以國人出君誰與
處書曰宋公之弟辰暨仲佗石彄出奔陳其弟云者
罪宋公以嬖魋故以失二弟無親親之恩暨云者罪
辰以兄故帥其大夫出奔無尊君之義(家氏曰辰扵君為同母弟)
(而地則衆公子也景公以嬖臣之故而奔其二弟辰以地故而自絶于君兄又率仲佗石彄與之偕行佗)
(彄身為卿佐有君不事而與辰俱奔兄不友弟不悌臣不忠此一書而並貶也)夫暨者不得
已之詞(公羊隐元)又以見(音現)仲佗石彄見脅(肸業反)扵辰不
能自立無大臣之節也(孫氏曰佗彄為宋大臣不能以道事君為辰強牽而去故)
(曰暨交譏之也若劉氏曰何休云辰言暨者明佗彄強與俱出非也然辰罪為輊何故反序上乎又何)
(為入蕭書及乎公羊云暨猶暨暨也不得已也未知謂已不得已乎謂他人不得已乎以吾觀之則暨使)
(他人不得已是也暨之意強也親也故曰暨暨以暨暨之故人不得已從之此可知矣)
(壬敬王二寅十一年)十有一年(晉定十三齊景四十九衛靈三十六蔡昭二十鄭聲二曹陽三陳閔)
(三杞僖七宋景十八秦惠二楚昭十七吳闔廬十六)春宋公(景)之弟辰及仲佗石
彄公子地自陳(閔)入于蕭以叛(榖梁傳自陳陳有奉焉爾入者内弗受也以者)
(不以者也叛直叛也辰劉氏曰榖梁云辰未失其弟也非也公子不去國而棄親出奔挾黨為亂以謂未失)
(其弟何妄甚也)夏四月秋宋樂大心自曺(陽)入于蕭(左傳宋公)
(母弟辰暨仲佗石彄公子地入于蕭以叛樂大心從之大為宋患寵向魋故也杜氏曰蕭宋邑)
出奔陳則稱暨入于蕭以叛則稱及及非不得已之
詞得已而不已者也夫事君者可貧可賤可殺而不
可使為亂(見表記孔氏疏言事君可使之賤可使之貧可使之死但不可使為亂也亂謂廢事)
(君之禮也)今不得已而輕扵去國猶之可也得已不已而
果扵叛君則無首從(才用反)之别(筆列反)其罪一施之故
不稱暨而稱及(劉氏曰暨非欲之也有不得已焉不得已非大臣也而况乎得已而不已)
(者乎其出也謂之暨其入也謂之及及非不得已之言也得已而不已之說也事君者可貧可賤可殺而)
(不可使為亂君親無將將而誅焉况據邑以伐其君者乎其罪一施之)四卿在蕭以叛
而大心自曺從之其叛可知矣故不書叛而曰入于
蕭(杜氏曰入蕭從叛人叛可知故不書叛)入逆詞也書自陳自曺者結
鄰國以入叛陳與曺之罪亦著矣(范氏曰自陳陳以力助)
冬及鄭(聲)平叔還如鄭涖盟(還音旋涖公穀作莅左傳始叛晉也杜氏曰平六年)
(侵鄭取匡之怨魯自僖公以來出服于晉至今始叛還叔詣曾孫家氏曰自文公之霸魯常事晉中間雖即楚)
(即齊而不敢顕然與晉絶去年及齊平今又及鄭平既背晉不得不樹黨以自固馬耳臨川吳氏曰及鄭平者)
(我欲之故鄭卿不來盟而我卿往涖盟也陳氏曰書輸平以志諸侯之合書及鄭平以志諸侯之散此春秋之)
(所以始終也㐮陵許氏曰夫晉之為晉自若也定亦未有他惡而諸侯離心者政在多門貨賄讒慝汨昏其間)
(則無以令天下極扵執樂祁犂也)
(癸敬王二夘十二年)十有二年(晉定十四齊景五十衛靈三十七蔡昭二十一鄭聲三曺陽四陳閔)
(四杞僖八宋景十九秦惠三楚昭十八吳闔廬十七)春薛伯定卒(㐮公也在位十三年子比嗣)
夏葬薛㐮公(高氏曰春秋書薛卒者三葬者不日不月史文略也)叔孫州仇帥
師墮郈(堕許規反後同)衛公(靈)孟彄帥師伐曺(陽彄苦侯反左傳衛公孟)
(彄伐曺克郊杜氏曰彄孟縶子家氏曰此及十三年再書衛彄伐曺者著中國之無盟主也)季孫
斯仲孫何忌帥師墮費(費音秘下同公羊傳曷為帥師堕郈堕費孔子行乎季孫三月)
(不違曰家不藏甲邑無百雉之城于是帥師堕郈帥師堕費雉者何五板而堵五堵而雉百雉而城何氏曰八)
(尺曰板百雉凡二萬尺周十里三十三步二尺公侯之制也榖梁傳堕猶取也范氏曰堕非訓取當從訓毁言)
(今但毁其城則郈費永属已若更取邑于他然)
按左氏仲由為季氏宰將墮三都於是叔孫氏墮郈
季氏將墮費公山不狃叔孫輙帥費人襲魯公與三
子入季氏之宫登武子之臺費人攻之入及公側仲
尼命申句(音劬)須樂頎(音祈)下伐之(費人北國人迢之敗諸姑蔑)二子
奔齊遂墮費(杜氏曰堕毁也毁壞其城)禮曰制國不過千乘(䋲證反下)
(同)都城不過百雉家富不過百乘以此坊(與防同)民諸
侯猶有叛者(見坊記)故家不藏甲邑無百雉之城禮所
當謹也郈費成者三家之邑政在大夫三卿越禮各
固其城公室欲張而不得也三桓既微陪臣擅命憑倚其
城數(色角反)有叛者三家亦不能制也(常山劉氏曰費也郈也成也三家之)
(邑也政在大夫三家越禮各固其城數有叛者故三家亦不能制也至屢圍而不克帥師而後堕成強而)
(不服公圍而不克有天下而不謹于禮末流之患可勝言㦲)而問扵仲尼遂墮三都
(何氏曰郈費叔季所食邑二大夫宰吏數叛患之以問孔子孔子曰陪臣執國命采長數叛者坐邑有城池之)
(固家有甲兵之藏故也季氏說其言而堕之)是謂以禮為國可以為之兆也
推而行諸魯國而凖則地方五百里凡侵小而得者必有
興滅國繼絶世之義諸侯大夫各謹扵禮不以所惡(烏故反下)
(同)扵上者使其下亦不以所惡扵下者事其上上下交
相順而王政行矣故曰苟有用我者期(音朞)月而可三年
有成(朱子語堕邑之事孔子因其機而為之若漸漸掃除得去其勢亦自削弱可復正也又曰他合下只)
(說得季桓子透桓子事事信之所以做得後來被公歛處父一說破了桓子便不信之高氏曰堕邑而至于帥)
(師是邑之力足以抗也王氏曰堕郈以一卿堕費以二卿者費強扵郈故也陳氏曰書叔孫堕郈季孫堕費以)
(是為二家之願也三家專魯出昭公矣于是願堕其都則以孔子之相魯也謂春秋之大夫不足用為善者是不即人心)
(之論也蘇氏曰此孔子之所以聖也孔子以羈旅之臣得政期月而能以治世之禮律衰世之臣堕名都出藏)
(甲而三桓不疑其害已此有不言而信不怒而威者矣夫孔子之聖見于行事至此為無疑也張氏曰毁其所)
(恃以為固者所以制陪臣抑私家而復強幹弱枝之勢也仲由之舉此議盖因南蒯侯犯之叛而為三家)
(忠謀使強臣不敢恃強以叛君陪臣不能負固以䟦扈而上下皆順然南蒯侯犯皆以叛為季孫叔孫之)
(害故費郈皆堕獨公歛處父方恃強以敗陽虎而孟孫用之故成獨不服雖定公圍之而卒弗克也聖人)
(雖用于魯而季孫受女樂而違孔子孟孫惑于偽不知之說隂與公歛處父比成既方命而聖人去魯豈)
(非天㦲永嘉吕氏曰三家之城其邑者將以自利也而家臣據邑以叛亦豈三家之利㦲南蒯叛侯犯叛)
(公山不狃叛叛者相踵豈惟魯國惡之三家亦惡之矣孔子順天理而言之而適有動乎三家之心故其)
(堕郈堕費者三家之自堕也成邑不堕而至于圍則孟氏之不欲堕爾夫二家聞夫子之言而堕其邑者)
(是其天理之萌也孟氏聞公歛之言而不肯堕者是其人欲之蔽也天理之萌不足以勝其人欲之蔽然)
(後不肯堕也使聖人得志以行乎魯國則將有不得兵革而自堕者如魯之不終用孔子何胡氏以為圍)
(戌之後然後孔子攝相事理或然也由愚按史記家語云孔子言于定公而使季氏宰仲堕三都公羊)
(云孔子行乎季孫告季孫而堕二邑左氏又云仲由為季氏宰將堕三都叔孫自堕後季氏將堕費費人)
(襲魯仲尼命伐之遂堕費竊疑是時定公失政豈能命大夫堕邑盖孔子以禮制感化季孫且使子路為)
(之宰而後堕之耳所紀雖不同而以為聖人過化之功則一而已或謂叔季自堕其私邑于聖人無與然)
(昭十三年南蒯以費叛前此十年侯犯以郈叛曷不以此時堕之而必待聖人之用于魯而後堕之邪)
秋大雩冬十月癸亥公會齊侯盟于黃(齊公作晉杜氏曰結叛晉)
(也張氏曰黃齊地公羊作晉侯誤愚按隐六年盟于艾齊魯為盟之始也繼而有瓦屋之参盟于幽之同盟而)
(齊霸遂成此盟于黃齊魯為盟之終也固叛晉之交而晉不復能霸矣)十有一月丙寅
朔日有食之公至自黃(特相會往來稱地)十有二月公圍
成公至自圍成(榖梁傳何以致危之也)
按左氏將墮成公歛(力檢反)處父謂孟孫曰墮成齊人
必至扵北門且成孟氏之保障無成是無孟氏也子
偽不知(杜氏曰佯不知)我將不墮書公圍成強也(高氏曰天子令行乎)
(天下諸侯令行乎一國故天子未嘗有伐諸侯者諸侯亦未嘗有伐其國之邑者以其令之則從也天下)
(無王而諸侯擅命故有王伐鄭之事陪臣擅國而權在私家故有公圍成之事叔季既堕郈費矣將堕成)
(而孟氏之臣不服公親圍之經書三子堕郈費而獨書公圍成著公之弱不能堕成也)其致危
之也(何氏曰諸侯不親征叛邑公親圍成不能服不能以一國為家甚危若從他國來故危錄之㐮)
(陵許氏曰竟内不致致圍成者魯與之如列國矣高氏曰春秋之始天下之亂未甚故隐公雖有會盟侵)
(伐未嘗致也成㐮之間晉楚争霸諸侯日尋干戈故盟會侵伐鮮不致焉此雖伐邑亦致可謂危亂之世)
(矣)仲由為季氏宰孔子為魯司寇而不能墮成何也
按是冬公圍成不克越明年孔子由大司寇攝相(息亮)
(反)事然後誅少(詩照反)正夘與(音預)聞國政三月而商賈
(音古)信扵市男女别(筆列反)扵途及齊人饋女樂孔子遂
行(史孔子世家定公十三年十二月公圍成不克十四年孔子由大司寇行攝相事于是誅魯大夫亂)
(政者少正夘與聞國政三月粥羔豚弗飭賈男女行者别于塗道不拾遺齊人聞而懼于是選女子好者)
(八十人皆衣文衣舞康樂以遺魯君魯君怠于政孔子遂行)然則圍成之時仲尼
雖用事未能專得魯國之政也而辯言(家語言偽而辯)亂政
如少正夘等必肆疑沮(在吕反)扵其間矣成雖未墮無
與為比(毗至反)亦不能為患(蘇氏曰雖其不從不能為患)使聖人得志
行乎魯國以及朞月則不持兵革而自墮矣(陳氏曰初作三軍也)
(三分公室而各有其一季氏盡征之叔孫氏臣其子弟孟氏取其半焉三家之強孟氏為猶有君也莫難)
(扵堕郈費成堕易耳而公自將圍成弗克是不足與有為也先師曰叔孫武叔毁聖人者也孟懿子學于)
(聖人者也夫子用于魯而叔孫首堕郈孟氏乃不肯堕成則聖人之道能行于其所難者未為喜而不得)
(行于其所易者為可惜耳五峯胡氏曰孔子為魯司寇堕三都及成不堕三家之慮變矣故經文不言三)
(家直書公江隂陸氏曰聖人之化既行成雖未堕于魯何有遲之朞年公歛陽情見勢屈堕之易爾定公)
(何乃狃于速克躬駕以政之輕于一出無功而返此一役也吾知其未訪于仲尼抑季路亦未必在此行)
(也國愚按榖梁云圍成大公也夫屈千乘之尊而親圍中之一邑其小弱甚矣乃反以為大之乎又云)
(何危爾邊乎齊也是時會夾谷盟黃齊魯交好不足危也其危之者定公沮辱于陪臣以得返為幸耳)
(甲敬王二辰十三年)十有三年(晉定十五齊景五十一衛靈三十八蔡昭二十二鄭聲四曺陽五陳)
(閔五杞僖九宋景二十秦惠四楚昭十九吴闔廬十八)春齊侯(景)衞侯(靈)次于垂
葭(凝无衞侯字葭公作暇左傳齊侯衞侯次于垂葭使師伐曹將濟河諸大夫皆曰不可邴意兹曰可說師)
(伐河内傳必數日而後及終絳不三月不能出河則我既濟水矣乃伐河内齊侯欲與衞侯乘與之宴而駕乘)
(廣載甲焉使告曰晉師至矣齊侯曰比君之駕也寡人請攝乃介而與之乘驅之或告曰无晉師乃止杜氏曰)
(二君將使師伐晉次垂葭以為援垂葭一名郥氏高平鉅野縣西南有郥亭張氏曰今属濟州愚按在今濟寕)
(路鉅野縣高氏曰書次垂葭與九年次五氏同)夏築蛇淵囿(杜氏曰書不時也愚按昭九年)
(郎囿之築雖當水星昏正農隙之時且書于策以示戒况盛夏耘耔農事方殷而役民以興苑囿不待貶絶而)
(罪著矣昔叔孫昭子曰無囿猶可無民可乎于以見魯之無人益甚也襄陵許氏曰魯政不脩而非時勤民築)
(囿奉已而已志不及國也夫圍成不克歸而力此何振之有高氏曰魯國之囿一而已成築鹿囿昭築郎囿定)
(築蛇淵囿何囿之多也)大蒐于比蒲(比音毗高氏曰囿所以獲禽獸待畋獵也築囿蛇淵)
(今乃蒐于比蒲則囿何為㦲魯既叛晉而三桓日懼人之圖已故數蒐馬五峰胡氏曰築囿大蒐絶與堕都之)
(意不侔聖人色斯舉矣史遷載孔子言行不淂其真者尤多義又見四年)衞(靈靈)孟彄
帥師伐曹(陽高氏曰衞比伐曹曹不叛晉故也靈公志在軍旅之事而不知以禮為國故亟戰如此)
秋晉(定)趙鞅入于晉陽以叛(榖梁傳以者不以者也叛直叛也張氏曰晉陽)
(唐曰太原府今并州愚按晉陽即太原别名)
按左氏趙鞅謂邯(音寒)鄲(音丹)午曰(午鞅同族)歸我衞貢五百
家吾舍(如字置也)諸晉陽午許諾歸告其父兄皆不可趙
孟怒遂殺午圍邯鄲(午子稷及其家臣涉賓以邯郸叛上軍司馬籍秦圍之)午
荀寅之甥荀寅士吉射(食亦反後同)之姻也而相與睦遂
伐趙氏鞅奔晉陽晉人圍之趙鞅之入拒范中行(戶郎)
(反)也而直書曰叛何也(劉氏曰范氏中行氏伐趙氏之宫趙鞅奔晉陽然則鞅不)
(叛也范中行逼之耳經何以言叛春秋原情定罪固如此)人臣專土與君為市則
是篡弑之階堅冰之戒豈無以有已之義乎(家語無以有已)
(為人子者无以惡已為人臣者趙氏曰趙鞅之入晉陽拒范中行也而書曰叛人臣不當專土地)後
世大臣有困於䜛間(去聲)遷延居外不敢釋兵卒以憂
死者(唐李光弼傳相州北邙之敗朝恩羞其策謬故深忌光弼切骨而程元振尤疾之二人用事日)
(謀有以中傷者吐蕃寇京師詔入援光弼畏祸遷延不敢行其在徐州擁兵不朝憂恨成疾而卒)亦
未明人臣之義故爾故直書入于晉陽以叛入者不
順之辭叛者不赦之罪(高氏曰據土背君曰叛鞅入晉陽以拒范中行而不知投)
(鼠忌噐之義故聖人直名曰叛以著其不由君命而專土興兵之罪陳氏曰鞅非始禍曷為皆以叛書之)
(春秋之季家有藏甲都邑皆百雉之城矣鞅必奔晉陽寅吉射必奔朝歌則是皆叛也)
冬晉(定)荀寅士吉射入于朝歌以叛(荀寅下公有及字朝如字杜氏曰朝)
(歌属汲郡張氏曰晉地衞州衞縣西有朝歌城南有牧野愚按朝歌衞之舊都衛徙椘丘朝歌後属晉今衛輝)
(路新鄉縣)
按左氏知(音智)文(荀躒)韓簡(起孫不信)魏襄子(舒孫曼多)與荀寅范
吉射相惡(如字又烏路反)將逐荀范(范臯夷无寵于范吉射而欲為亂于范氏梁嬰)
(父嬖于知文子文子欲以為卿韓簡子與中行文子相惡魏襄子亦與范昭子相惡故五子謀將逐荀寅)
(而以梁嬰父代之逐范吉射而以范臯夷代之)言於晉侯曰君命大臣始禍
者死載書在河今三臣始禍而獨逐鞅刑不均矣請
皆逐之遂奉公以伐二子二子敗奔朝歌(哀三年趙鞅圍朝歌)
(師于其南荀寅伐其郛使其徒自北門入已犯師而出奔邯郸四年趙鞅圍邯鄲邯郸降趙稷奔臨齊弦)
(施逆之遂堕臨國夏伐晉取邢任欒鄗逆時隂人盂壷口會鮮虞納荀寅于柏人五年春晉圍柏人寅吉)
(射奔齊)晉主夏盟威服天下及大夫專政賄賂公行内
外離析示威平丘而齊叛(昭十三)辭請召陵而蔡叛(定四)
盟于沙鹹而鄭叛(定七)次于五氏而衞叛(定九)涖于鄭(定十)
(一)會于夾谷(定十)歃于黃(定十二)而魯叛諸侯叛于外大
夫叛於内故奔于晉陽而趙鞅叛入于朝歌而荀寅
與士吉射叛以晉國之大天下莫強焉邦分崩而不
能守也春秋於晉事或略而不序(文十五年十七年盟會于扈不序楮)
(侯襄十六年盟俱梁不序大夫)或賤而稱人(文九年救鄭十四年納提菑十七年伐宋宣元)
(年伐鄭二年侵鄭十年伐鄭十六年滅甲氏成十六年執季孫㐮十六年執□邾子十八年執石買十九)
(年執邾子二十六年執寗喜三十年會澶淵昭十三年執意如二十三年執叔孫定元年執仲幾五年執)
(樂祁哀四年執戎蠻皆貶稱人)或書侵以陋之(定四年書侵楚八年書侵鄭侵衞)責
亦備矣至是三卿内叛直書于策見(音現下見諸同)其效也
故臧哀伯曰國家之敗由官邪也官之失德寵賂章
也(桓二)晉卿始禍緣衛貢也樂祁見執獻楊楯(食允反)也
(定六)蔡侯從吳荀吳貨也(定四)眧公弗納范鞅賂也(昭二十七)
而晉室自是不復(扶又反)能主盟矣故為國以義不以
利春秋之大法在焉見諸行事亦可謂深切著明矣
(王氏曰鞅入晉陽私邑也寅吉射入朝歌公邑也三人之罪若有䓁差俱書曰叛者臣之邑君所賜也據)
(其私邑則專禄以周旋矣趙鞅貪憤專戮其罪宜逐寅吉射以午之故興兵首禍則又為无君故三臣之)
(奔春秋俱以叛書之家氏曰人臣不忌其君未有不終於為亂者也晉大夫不忌其君為日久矣衞孫林)
(父逐君晉大夫從而羽翼之魯季孫意如逐君晉大夫又從而羽翼之羽翼他國之亂臣者皆有欲為亂)
(之心也而其君宴然无所悟一聽其所為及是而三卿俱叛夫豈一朝夕之故㦲)
晉趙鞅歸于晉(定)
按左氏荀范奔朝歌韓魏以趙氏為請鞅入于綘盟
于公宫然則書歸者易(以豉反下同)詞也韓魏為(于偽反)之
請晉侯許之復而寅與吉射去國出奔則無有難之
者故其歸為易矣三子之叛其罪一也鞅以有援(於眷)
(反)故得復寅吉射以無助故終叛(蘇氏曰鞅寅吉射之叛其罪均也鞅)
(以有助故得復寅吉射以無援故終叛鞅之言歸寅吉射既出則无難也)春秋書鞅歸于
晉非與之也以罪晉侯縱失有罪無政刑耳叛逆人
臣之大惡始禍晉國之載書既不能致辟(音闢)於鞅奉
天天討以警亂臣又亢(苦浪反)不衷(左昭二十二)徇韓魏之
請而許之復無政刑矣其能國乎(陳氏曰欒盈魚石猶書入至鞅而後)
(書歸則晉无人之辝也叛臣至于書歸則佚賊不足錄矣此韓趙魏分晉之本也永嘉吕氏曰亂臣以叛)
(出而其歸也无異於善復以是為晉國之无政刑也家氏曰春秋先書鞅叛継書鞅歸言已叛之人非所)
(淂歸而歸也非謂鞅无罪而歸于晉也)先儒或謂言歸者以地正國也
(公榖)鞅取晉陽之甲以逐君側之惡人(公羊)則其說誤矣
以地正國而可是人主可淂而脅(肹業反)人臣擅興無
罪以兵諫者(鬻拳事見左傳莊十九)真愛其君也使後世賊臣
稱兵向闕以誅君側為名而實欲脅君取國者(後董卓傳)
(卓將兵詣京師上書曰中常侍張讓䓁竊倖承寵濁亂四海臣聞昔趙鞅興兵陽之甲以逐君側之悪今)
(臣輙鳴鍾鼓如雒陽請收讓䓁以倩奸穢)則此說啟之也大失春秋之意
矣(愚按春秋書趙盾弑君而又書趙盾侵陳書趙鞅叛而又書趙鞅歸皆所以貴晉君之不討罪也朱)
(子於通鑑綱目書漢梁冀弑君帝即位益封梁冀萬二千戶唐李輔國弑皇后以李輔國為司空兼中書)
(令皆以譏天子之无政刑此得春秋書鞅叛與歸之意矣趙氏曰公羊云以地正國據禮臣无專土藏)
(兵之義今乃欲以私邑之強而正國朝是末大而本小也又云興晉陽之甲以逐君側惡人無君命故書)
(叛若无君命則是君與范中行同心也君與之同心而輒與兵伐之是逆亂也但以君宥而召之故書歸)
(耳榖梁云貴其以地反也豈有身歸而地不歸乎此至鄙近矣高氏曰二子既出晉侯自謂趙鞅保其邑)
(以違荀范之難實非叛故許之歸先儒以歸為善辝遂謂鞅有叛迹而無叛心春秋先正其罪以勵臣節)
(此許其歸以廣君恩是不然脱使鞅初入晉陽本拒荀范而非有叛君之心然人臣无君命輙據土興兵)
(此豈可赦乎况衞孫林父亦書歸何善之有)
薛弑其君比(比如字比弑惠公夷立)
稱國以弑者當國大臣之罪也(傳例見昭二十七年)孫復以為
舉國之衆皆可誅非矣三晉有國半天下若皆可誅
刀鋸不亦濫乎穎川常秩曰(秩字夷甫宋嘉祐熙寕間人長於春秋)孫
復之於春秋動輙有罪盖商叛之法耳棄灰於道者
有誅步過六尺者有罰(說苑新序孫卿曰衞鞅内刻刀鋸之刑外深鉄鉞之誅步)
(過六尺者有罰棄灰於道者被刑)其不即人心遠矣王回(見莊十一年注)以
是尚秩此善議復者(家氏曰泰山孫氏言舉國之人皆可誅此求經之過也儒者辨)
(理未詳立論失中將如秦漢之用法一人為非流毒一州一道者非獨法家之罪亦學者用意刻深有以)
(濟其為惡不可不謹也)
(乙敬王二已十四年)十有四年(晉定十六齊景五十二衞靈三十九蔡昭二十三鄭聲五曹陽六陳)
(閔六杞僖十宋景二十一秦惠五楚昭二十吴闔廬十九卒)春衞(靈)公叔戌來奔(戌檀)
(弓式樹反)衞趙陽出奔宋(景作衞趙陽公晉趙陽)
公叔戌將去(起吕反)南子之黨夫人愬曰戍將為亂故
公叔來奔(初衞公叔文子朝而請享靈公退見史鰌而告之史鰌曰子必禍矣子富而君貪罪)
(其及子乎文子曰其若之何鰌曰臣可以免富而能臣免免於難戌也驕其亾乎富而不驕者鮮吾唯子)
(之見驕而不亾者未之有也戌必與焉反文子卒衞侯始惡於公叔戌以其富也)趙陽(趙黶孫)
北宫結皆戌黨也故亦出奔(並據左傳)而靈公無道不能
正家以喪(息浪反)其大臣之罪著矣戌又以富見惡(烏故)
(反)於衛侯夫富者怨之府也使戌積而能散(曲禮)以財
發身(大學)不為貪人之所怨於以保爵位倘庶幾幾乎
(家氏曰衞靈不君南子不婦比而為悪亦既稔矣公叔戌以宗國之老起而正之乃戌之所淂為而非戍)
(之所能為也人臣欲正其君者必先自正其身其身既正而後可以格君心之非而措之于善今戍也怙)
(富而驕素無國中之譽乃欲以正君自任其事克而始速禍宜也春秋書三大夫之奔所以著衞亂之所從)
二月(公作三月)辛巳楚(昭)公子結陳(閔)公孫佗人帥師滅頓以頓
子牂歸(孫公作子佗徒河反牂子即反公作搶七良反左傳頓子牂欲事晉背楚而絶陳好二月楚滅)
(頓何氏曰不别以歸何國者明楚陳以滅人為重頓于以不死位為重高氏曰陳佗人專兵以助夷狄滅諸侯)
(之國又執其國君歸縱或歸于楚其罪等耳家氏曰楚為中國患百有餘年至是始戢諸侯无從楚者而陳之)
(從之不替頓本楚之與國嘗與夏盟召陵之會頓子在焉去夷而即華正也陳以盛德之後當夷楚既衰猶比)
(而從之滅國是亦夷而已矣春秋書楚結陳佗人連兵滅頓誅楚而罪陳也薛氏曰陳不思輔車之勢助強大)
(而滅鄰國不思將自斃也危㦲談氏曰凡書滅又書以歸及名者罪重於奔者也既責其不死位又責其無興)
(復之志也)夏衞(靈)北宫結來奔(左傳公叔戌之故也高氏曰衞靈沈耳于閨以奔其)
(世臣又及其所與是以其國聽之也)五月於越(勾践)敗吳(闔廬)于檇李
吳子光卒(敗必邁反下並同檇音醉公作醉杜氏曰吳郡嘉興縣南醉李城張氏曰吴地今秀州治)
(所愚按在今嘉興路嘉興縣之南)
按左氏吳伐越句(古侯反)踐禦之(陳于檇李)患其整也使罪
人三行(戶郎反)屬(章欲反下同)劒于頸(而辝曰二臣有治臣奸旗鼓不敏於君之)
(行前不敢逃刑敢歸死遂自剄也)吳師屬目因伐之闔閭傷而卒(大敗)
(吴師靈姑浮以戈擊闔廬傷將指取一屦還卒于陘去檇李七里)書敗者詐戰也定
公五年於越入吳至是敗吳于檇李會黃池之歲越
又入吳悉書于史以其告也哀之元年吳子敗越棲
句踐於會(古外反)稽(古兮反)之上(吳王夫差敗越于夫椒報檇李也遂入越越子)
(以甲楯五千保于會稽使大夫種因吴太宰嚭以行成吴子將許之伍員曰不可臣聞樹德莫如滋去疾)
(莫如盡句践能親而務施施不失人親不棄勞與我同壤而世為仇讎于是克而弗取將又存之違天而)
(長讎讎後雖悔之不可食已姬之衰也日可侯也介在蠻夷而長仇讎以是求伯必不行矣弗聽退而告)
(人曰越十年生聚十年教訓二十年之外吴其為紹乎越及吳平)豈獨不告而史策
不書疑仲尼削之也吳子光卒夫(音扶下夫椒同)差(初佳反夫差闔)
(廬嗣子)使人立於庭苟出入必謂已曰而㤀越王之殺
而父乎則對曰唯(以水反)不敢㤀三年乃報越然則夫
椒之戰復父讎也非報怨也春秋削而不書以為常
事也其旨微矣(襄陵許氏曰書檇李之敗用見光玩兵滅身以為殘民伐國之戒家氏曰)
(書於越卑之也吳雖用夷禮而太伯之後且有接楚之功春秋於柏舉之戰固當褒之矣越乃襲吳而入)
(之吳不能竟攘楚之功者越議其後也是故始書越至入吳而書於越賤其援楚也或曰柏舉之戰吴固)
(爵矣今其敗而以國書何欤曰勝而驕驕而敗敗而遂亾是故夷之耳)
公會齊侯(景)衞侯(靈)于牽(牽公作堅又作掔齊魯為會止此左傳晉人圍朝歌公會)
(齊侯衞侯于脾上梁之間謀救范中行氏折成鮒小王桃甲率狄師以襲晉戰于絳中不克而還士鮒奔周桃)
(甲入于朝歌杜氏曰脾上梁間即牽魏郡黎陽縣東北有牽城愚按今大名路濬州)公至自會(張氏)
(曰齊景公欲求霸誅晉之亂臣以正其國可也當是時孔子已去魯故會齊侯合謀救范中行氏三國之君同)
(為會而助不衷故致公以危之也)秋齊侯(景)宋公(景)會于洮(左傳范氏故也)
(杜氏曰洮曹也襄陵許氏曰齊宋魯衞崇奬亂逆謀動干戈大義亡矣家氏曰自齊景圖覇衞鄭魯既與之同)
(盟宋猶未忍絶晉至是始及齊為此會盖始從於齊也傳謂牽洮二會皆謀救范中行若爾四國相率而預於)
(亂也春秋初年諸侯連兵助亂及桓公之覇明分義以示天下此風頓革今齊景欲復祖業而率三國之君往)
(助叛人彼三國之君冥然與之俱而不知黨叛輔遂之為不可世道至是一變春秋降為戰國景公亦有責焉)
(聯書二會皆貶也)天王(敬)使石尚來歸脤(脤市軫反周魯王之交止此書天)
(止此公羊傳石尚者天子之士也脤者何爼實也腥曰脤熟曰膰榖梁傳脤者何祭肉也生曰脤熟曰膰石尚)
(士也天子之大夫不名杜氏曰石尚天子之士石氏尚名脤祭社之肉盛以脤噐以賜同姓諸侯親兄弟之國)
(與之共福周禮大宗伯以脤膰之禮親足弟之國大行人歸脤以交諸侯之福通旨祭肉曰脤禮諸侯朝天子)
(助祭于宗廟然後受爼實時魯不助祭而歸脤非禮也劉氏曰受脤禮也歸脤非禮也高氏曰周自王季子來)
(聘之後王命不復加於諸侯矣今敬王有事於社魯未嘗有敵愾之功而天王特使石尚忽為此舉雖天子損)
(禮之甚而聖人於周眷眷如此盖曰天子之在唯祭與號而已愚按成肅公受脤于社是助祭而受爼實也襄)
(王使宰孔賜齊侯胙是齊桓有奬王之功而加以殊禮也今定公受國意如即位十有四年既不朝王又不遣)
(使往聘而十里賜宜社之肉非緣助祭于京師曾是以為禮乎春秋之初宰咺歸賵於仲子寵妾媵而瀆三綱)
(春秋之終石尚歸脤於定公輕宗社而褻五禮盖夫婦為三綱之本祭祀為五禮之首故書以示貶焉然歸賵)
(為禮之變故咺以冡宰而稱名歸脤乃禮之常故石尚以天子之土而書名氏直書而義自見也苟以石尚為)
(貶則劉夏以官師而書名氏盖非貶矣禮劉氏曰榖梁云石尚欲書春秋諫曰久矣周之不行於魯也請行)
(脤不知石尚欲書孔子之春秋乎魯國之春秋乎若孔子之春秋是時未作石尚安得書如魯國之春秋王人)
(至則書之何足為榮邪)衞(靈)世子蒯聵出奔宋(景五蒯苦怪反瞶怪反左傳)
(衞侯為夫人南子召宋朝會于洮太子蒯聵献盂于齊過宋野野人歌之曰既定尔娄猪盍歸吾艾豭大子羞)
(之謂戲陽速曰從我而朝少君少君見我我顧乃殺之速曰諾乃朝夫人夫人見太子太子三顧速不進夫人)
(見其色啼而走曰蒯聵將殺余公執其手以登臺太子奔宋太子告人曰戲陽速禍余戲陽速告人曰太子則)
(禍余太子无道使余殺其母余不許將戕於余若殺夫人將以余說余是故許而弗為以紓余死)
世子國本也以寵南子故不能保世子而使之去國
以欲殺南子故不能安其身至於出奔是輕宗廟社
稷之所付託而恣行矣春秋兩著其罪故特書世子
其義不繫於與蒯聵之世其國也而靈公無道不能
正家以危其國本至使父子相殘毁滅天理之所由
著矣(文集書衞世子奔宋則以罪靈公也書趙鞅納衞世子蒯聵于戚則以罪蒯聵也書齊國夏衞)
(石曼姑帥師圍戚則以罪輒也此劉氏曰左傳叙蒯聵事云云蒯聵雖不善謀豈有事㦲且殺夫人蒯)
(聵獨得全乎彼所羞者以夫人名惡也如殺其母為惡愈大反不知可羞乎盖蒯聵聞野人之歌其心慙)
(焉則以謂夫人夫人惡其斥已之滛則啼而走言太子將殺余以誣之靈公惑於南子所言必聽固不難)
(逐蒯聵矣不當如左氏所記又宋南子家也蒯聵負殺南子之名又走入其家敢乎㦲常山劉氏曰靈公)
(聽南于之譛謂蒯聵欲弑母不為辨明以致其出奔靈公之罪也張氏曰自古䜛婦之誣其子多矣考二)
(劉之言足以知左氏所記乃南子之䜛言而非當時之實錄也愚按二劉張氏之說固善然皆泥于書世)
(子之義故疑左氏之說然楚商臣蔡般殺君而書世子豈以與之乎竊考蒯聵㤀父之喪而致他人使之)
(纔㤀子之親至迫以兵而必奪之位其于人倫天理冺滅幾盡則其恥南子之滛行而欲殺之固有是事)
(朱子集註于論語二章皆以蒯聵欲殺母淂罪于父則左傳未可盡廢也詳觀經文書趙鞅帥師納衞世)
(子于戚不曰世子復歸而書納則蒯聵有罪明矣何居休乃云于雖見逐无去父之義舍其大而論其細何)
衞(靈)公孟彄出奔鄭(聲左傳太子奔宋尽逐其黨故公孟彄奔鄭自鄭奔齊高氏曰比年)
(志公孟帥師此衞國用事之卿靈公疑其為蒯聵之黨而逐之婁書大夫之奔著靈公之无道也)宋
公(景)之弟辰自蕭來奔(高氏曰宋公不能容一弟既使為奔亾之臣又使為叛逆之臣)
(奔而入叛叛而復奔三書宋公之弟皆以罪宋公也愚按鄭莊公之弟段出奔共則書鄭伯克叚而不言弟所)
(以責鄭莊志殺其弟无親親之恩也宋辰出奔婁書弟者又以責宋景之寵嬖臣而乖兄弟之義也其不曰宋)
(公逐臣者辰勢窮力屈而卒于奔亾非宋公之能逐之也)大蒐于比蒲(比音毗書蒐止此張)
(氏曰蒐而邾子來會則公親蒐矣而不書公以軍政不属公而專於三家則季叔盂孫氏之所為也高郵孫氏)
(曰春秋田狩之事公行者必書公公觀魚于棠公狩于郎隐扣之時政由自公出也自昭之蒐紅政在三桓蒐)
(田之禮雖公自行皆曰大蒐而不曰公焉所以見公之不得為政而大夫專國也愚按哀二年三卿並將伐邾)
(兵權仍在三家且不念邾子會公來朝奔喪之勤而取漷沂之田則公不得與兵政可也矣番易萬氏曰大蒐)
(天子之禮也三家始也僣諸侯之禮以為蒐終也僣天子之禮而為大蒐是尚忍言之㦲)邾子(隠)來
會公(杜氏曰會公于比蒲來而不用朝禮故曰會何氏曰書者非邾子會人于都如入人都當修朝禮言)
(公不受于廟高氏曰比蒲之蒐三家之事故特言會公以别之此與莊二十三年蕭叔朝公同盖未嘗期約因)
(來朝而偶與公為會爾薛氏曰大蒐天子所以會諸侯也僣蒐而諸侯耒會毋乃太逼乎愚按文十三年衞侯)
(會公于沓鄭伯會公于棐皆書地此不書地則知來會于比蒲无疑也)城莒父及霄(父音)
(甫杜氏曰公叛晉助范氏故懼而城二邑家氏曰譏勞民城諸防城諸鄆同例張氏曰皆魯邑子夏嘗為莒父)
(宰此年無冬闕文薛氏曰不書冬闕文也寇家氏曰是歲無冬闕文耳何休云是年孔子以大司攝相事齊)
(人饋女樂令聖人去不書冬者貶也此牽合之說夫聖人豈以去位之故而削冬不紀乎愚按蒐比蒲城莒父)
(及霄其事盖皆在冬但脱冬一字耳)
(敬王二十五年)十有五年(昭定十七二十四)(景五十三七靈四十聲六陽閔七)
(僖十一十景二十二元惠六昭二一夫差年)春王正月邾子(隐)來朝(左傳)
(春王正月邾隱公來朝奔按邾子以去年冬會為未成礼故復來朝未幾魯之喪其卑屈亦甚矣)鼷
鼠食郊牛牛死改卜牛(薛氏曰不言其所食漫也張氏曰不敬莫大焉杜氏曰偏食其)
(身災不敬也家氏曰不言所食食非一處以全死高氏曰常怪鼷鼠食郊牛致死上元二年因避地旅于會稽)
(時牛災小鼠噬牛才傷皮膚無有不死者)二月辛丑楚子(昭)滅胡以胡子
豹歸
按左氏吳之楚(定四)胡子盡俘楚邑之近胡者者楚旣
定又不事楚曰存亾有命事楚何為爲(于偽反)是楚滅
之夫滅人之國其罪大矣然胡子豹乘楚之約盡俘
其邑之近胡者所謂國必自滅而後人滅之非滅之
者獨有罪也國君造命不可委命者旣以為有命而
又貪生忍辱不死于社稷則是不知命矣書以歸罪
豹之不能死位而與歸也故楚子書爵而胡子豹名
(家氏曰召陵之會頓胡之君皆在曰以侵楚也是後楚有吴患不能報去年滅頓今年滅胡所以報召陵)
(之怨盖不能報之於中國而吞噬小國以快其宿憾也)
夏五月辛亥郊(公羊傳曷為以五月郊三卜之運也何氏曰運轉也已卜春三正不告復轉卜)
(夏三月周五月淂三吉故五月郊榖梁傳五月郊不時也高氏曰魯郊當在孟春今以改卜牛在滌三月故至)
(五月乃郊愚按不書卜郊徐彦疏云言郊則知卜吉可知夫正月改卜牛若在滌三月則當以四月郊今郊于)
(五月盖卜以四月郊而不吉又卜五月必亀從而後郊也故但書改卜牛不書卜郊經于卜郊不從則書之以)
(譏瀆卜卜而從則但書郊之過時以譏其慢耳嘗考史記云定公十四年魯郊不致膰爼于人夫今春秋不書)
(十四年郊則郊之不見于經者多矣惟因其失禮之中又失禮者則書以示貶而因見魯郊之僣也)壬
申公薨于高寝(榖梁傳高寢非正也杜氏曰高寝宫名不於路寝失其所襄陵許氏曰内卒凡)
(十四年淂正而薨者推莊宣成)鄭(聲)罕達帥師伐宋(景傳罕公作軒左鄭罕達敗)
(宋師于老丘杜氏曰老邱宋地宋公子地奔鄭鄭人為之伐宋欲取地以處之事見哀十二年襄陵許氏曰宋)
(大國也至于景公而鄭能困之則桓魋之為也无競維人豈不信㦲王氏曰鄭納宋叛人已可罪矣又伐大國)
(以居叛人此不待貶黜而罪悪見)齊侯(景)衞侯(靈)次于渠蒢(渠蒢公作蘧蒢)
(左傳文作蘧挐左傳謀救宋也杜氏曰不果救故書次襄陵許氏曰齊衞新與宋鄭同盟叛晉故為宋出請為)
(鄭次止其不言救為其不誠于救也愚按伐而後次其次為善次而後伐其次為譏救而次亦譏也然書次書)
(救則譏其怠於救患書次不書救則譏其無名妄動非救也齊衞五氏之次傳云伐夷儀垂葭之次傳云伐河)
(内皆遣兵伐晉而二君次止為之援此云救宋而復不成救是則書齊衞之三次皆貶尔楚蔡次厥貉而後有)
(伐麋之事齊衞次五氏垂葭渠蒢而明年有伐晉之事皆謀為不善也比事以觀而義自見矣)邾子
(隠)來奔喪(諸侯始奔喪榖梁傳喪急故以奔言之公羊傳其言來奔喪何奔喪非禮也何氏曰禮天)
(子崩諸侯奔喪會葬通旨諸侯為天王服斬衰崩則奔喪而會其葬若諸侯或同盟或同位或外姻告終易代)
(弔賻贈襚固不可緩而奔其喪則非禮也直書于策失自明矣常山劉氏曰當周之衰天子奔葬諸侯皆無奔)
(喪會葬之事而邾滕反行于強大之國非禮明矣)秋七月壬申姒氏卒(姒榖作弋)
(下同公羊傳姒氏哀公之母也不稱夫人哀未君也榖梁傳妾辝也哀公之母也炎氏曰自成風之後妾母皆)
(僣用夫人禮故不書薨著其非禮也哀公母定姒卒時子未踰年雖行喪禮不可加于子故書卒子既未成君)
(故不稱夫人也通旨姒氏不稱夫人為正名孟子不稱夫人為隠惡姒氏定公妾也公羊據魯失禮言之尔論)
(春秋之法哀雖已君豈得称夫人乎來賵仲子會葬戍風深貶天王而名冢宰則知哀雖已君亦不淂稱夫人)
(矣陳氏曰自成風訖于宣㐮子苟為君則其母為夫人書葬定姒則是哀公以夫人葬其母猶宣襄也則何以)
(卒不稱夫人葬不稱小君徒以喪在殯不及尊其母焉耳劉氏曰左氏云不稱夫人不赴且不祔也非也安)
(安夫人薨而不書夫人者乎凡夫人始卒則史書之書之固云夫人矣不待赴祔而書其夫人也姒氏要為妾)
(母哀未成君故亦未敢謂其母夫人爾愚按成風散嬴齊歸尚以妾母稱夫人小君豈以定公正夫人而反不)
(稱夫人小君乎盖僖宣昭即位久遂尊妾母為夫人哀初立未踰年故仍其本號也)八月庚辰
朔日有食之九月滕子(頃)來會葬(杜氏曰諸侯會葬非禮也范氏曰邾)
(滕魯之與國近則來奔喪遠則来會葬自之王者書非禮薛氏曰魯至弱也而二君為非禮之會况強大乎)
(氏曰周衰小國以事王者之禮事大國魯君嘗奔齊晉之喪會楚之葬春秋不書諱之也邾滕二君來奔喪會)
(葬而皆書者非嘉其來志其禮之僣也)丁巳葬我君定公雨不克葬戊午
日下昃乃克葬(昃榖作稷榖梁傳葬既有日不為雨止禮也雨不克葬喪不以制也通旨葬速)
(則不懷踰則僣雨經月不止者有矣及期而遇將止以俟之是僣也孫氏曰雨不克葬譏不能葬也高氏曰雨)
(不克葬無偹之甚也葬敬嬴言日中而克葬此言日下昃乃克葬日中則裕於日昃矣君子之于親不忍一日)
(離也故葬日虞所以寕親也日下昃則失虞之時矣傳義詳見宣八年趙氏曰榖梁云乃急辝也按凡緩稱)
(乃不淂云急詳經意譏臣子緩慢耳)辛巳葬定姒
公羊曰有子則廟廟則書葬(榖梁隠五禮庶子為君為其母築宫使公子主)
(其祭于子祭于孫止禮記妾母不世祭)曾子問並有喪則如之何子曰
葬先輕而後重其奠也其虞也先重而後輕(禮記曾于問萹)
(注同時有父母或祖父母之喪葬則先母而後父奠則先父而後母葬是奪情之事故先輕奠是奉養之)
(事故先重虞祭亦奠之類也實劉氏曰左氏云不称小君不成喪也非也若姒氏夫人固當書夫人姒)
(氏薨已而曰葬定姒不稱小君明不成喪以責臣子可也今曰姒氏卒非夫人也何足以見不成喪乎欲)
(責不成喪而不稱夫人適足貶小君之尊而不足見臣子之罪也)
冬城漆(杜氏曰邾庶其邑余氏曰前年冬城莒父及霄此年秋葬定公又葬定姒冬城漆其勞民也甚)
(矣張氏曰城漆謀伐邾也定公之喪邾于來奔事魯謹矣哀公初立不務善鄰而以土地之故勞民力啟民怨)
(二年取其田七年俘其君卒使吴人乘間以伐其國齊人問罪而取讙闡利未淂而害随之謀國如此其不終)
(也宜㦲魯愚按左氏云書不時告夫他國有事或過時而告於豈有魯國城邑過時而告于廟可以揜其罪)
(乎此非人情也)
春秋胡傳附錄纂疏卷二十八
