春秋年表春秋類
提要
(臣)等謹案春秋年表一卷不著撰人名氏陳
振孫書錄解題云春秋二十國年表一卷不
知何人作自周而下次以魯蔡曹衛滕晉鄭
齊秦楚宋把陳吳越邾莒薛小邾館閣書目
有年表二卷元豐中楊彦齡撰自周之外凡
十三國又董氏蔵書志有年表無撰人自周
至吳越凡十國征伐朝覲會同皆書今此表
正二十國與書錄解題所載同蓋即陳振孫
所見也其書在宋本自單行岳珂雕印九經
乃以附春秋之後珂記云春秋年表今諸本
或闕號名或紊年月參之經傳多有舛錯今
皆為刊正諸國君卒與立皆書惟魯闕今依
經傳添補廖本無年表歸一圖今既刊公榖
并補二書以附經傳之後是此書經珂刊補
與馮繼先之名號歸一圖同刻者通志堂經
解不考岳珂之語乃與名號歸一圖連為一
書亦以為馮繼先所撰誤之甚矣乾隆四十
六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
