欽定四庫全書
日講禮記解義卷四十六
雜記下
大功之末可以冠子可以嫁子父小功之末可以冠子
可以嫁子可以取婦已雖小功既卒哭可以冠取妻下
殤之小功則不可
此言居喪而冠及嫁取之禮也末謂服將除也若己
居大功之喪而將除則可以冠子可以嫁女若己之
父居小功之喪而將除則已可以冠子可以嫁女并
可以取婦若已居小功之喪而當卒哭之後則可以
冠與取妻皆以服輕哀殺故也然此小功乃謂正服
若下殤之小功自期而降者哀仍不殺其於冠取皆
不可也陸氏佃曰大功之末不言可以取婦不可以
取婦也舊說以末為卒哭後陳氏澔曰大功卒哭後
尚有六月恐不可言末小功既言末又言卒哭是兩
事也
凡弁絰其衰侈袂
此言弔衰之制也凡弔於人者首著素弁而加以一
股環絰是為弁絰其服有錫衰緦衰疑衰三者而皆
侈大其袂蓋袂之小者二尺二寸大者半而益之則
三尺三寸也案吉時元端服身與袂同以二尺二寸
為正喪服端衰亦如之此為弔服而加大者異於元
端以别吉凶異於端衰示不純凶也
父有服宫中子不與於樂母有服聲聞焉不舉樂妻有
服不舉樂於其側大功將至辟琴瑟小功至不絶樂
此言止樂之節也宫中子與父同宫之子也命士以
上乃異宫辟除也父有服則同宫之子不分遠近皆
不與於聞樂母有服子唯聲聞於母之處不舉樂妻
有服夫唯不舉樂於其側大功之親有服而將至為
之屏除琴瑟若小功之親有服而至則不止樂也案
父母有服陳氏謂服之輕者如重服則子亦有服然
子服雖先除亦當以父母之哀為哀匪直輕服也
姑姊妹其夫死而夫黨無兄弟使夫之族人主喪妻之
黨雖親弗主夫若無族矣則前後家東西家無有則里
尹主之或曰主之而附於夫之黨
此言夫妻之黨宜别也夫之黨謂其昭穆所宜祔者
里尹謂閭胥里宰之屬喪必有主凡於姑姊妹之已
嫁者其夫死無子而夫黨又無親族兄弟寧使夫之
疏遠族人主其喪妻之黨雖親而弗主夫若竟無族
矣則猶有前後家東西家并此而無有則里尹主之
而要無妻黨主喪之禮或有謂妻黨主之而祔祭於
夫之黨者是殆非禮意也案鄭注云此謂姑姊妹之
無子寡而死者其主喪不使妻之親經不言姑姊妹
死而言其夫死疑是戒人不可主姑姊妹之夫之喪
也蓋聖人制禮以維萬世而預為之坊别内外定嫌
疑自天子至於庶人一也
麻者不紳執玉不麻麻不加於采
此言吉凶之服宜辨也麻喪服之絰也紳大𢃄也吉
凶不相干故麻者以要絰代大𢃄而不紳執玉而行
聘禮不得服衰麻弁絰之麻不得加於元衣纁裳之
采孔氏疏曰案聘禮已國君薨至於主國衰而出注
云於是可以凶服將事蓋受主君小禮得以凶服若
行聘享大事則吉服
國禁哭則止朝夕之奠即位自因也童子哭不偯不踊
不杖不菲不廬
此類言喪禮也偯委曲之聲也菲一作屝國有大祭
祀為敬神而禁哭則居喪者遇禁而哭以止惟於朝
夕奠時自即其阼階下之位而因仍禮節之故事以
行也童子以未成人故其哭也不偯亦不踊且不持
杖不著菲不居倚廬凡以不能備禮故也案菲即菅
屨也斬衰菅屨外納若童子當室則杖
孔子曰伯母叔母疏衰踊不絶地姑姊妹之大功踊絶
於地如知此者由文矣哉由文矣哉
此言服與踊之異也哭踊之節與服相稱而亦有不
必稱其服者孔子嘗曰喪禮為伯母叔母齊衰而踊
乃不離於地為姑姊妹大功而踊乃離地者蓋禮有
情有文情發於中而文見乎外如知此絶地不絶地
之情者能用禮文矣哉能用禮文矣哉鄭注云伯母
叔母義也姑姊妹骨肉也
泄柳之母死相者由左泄柳死其徒由右相由右相泄
柳之徒為之也
此言居喪相禮之所由失也喪禮主人之位在阼階
下相主人之禮者宜由左泄柳為魯之賢人故其母
死而相者由左及泄柳死其徒乃由右相凡失禮而
由右相者自泄柳之徒為之也
天子飯九貝諸侯七大夫五士三士三月而葬是月也
卒哭大夫三月而葬五月而卒哭諸侯五月而葬七月
而卒哭士三虞大夫五諸侯七
此言喪禮之殊尊卑也虞卒哭皆祭名飯含之禮天
子以九貝諸侯則七大夫則五士則三士三月而葬
以待外姻即於是月也卒哭大夫亦三月而葬以待
同位五月而卒哭諸侯五月而葬以待同盟七月而
卒哭至於葬畢而祭以安神士凡三虞大夫則繼初
虞而五諸侯則繼初虞而七案周禮典瑞大喪共飯
玉含玉此記云含者執璧注故疑用貝為夏禮惟士
喪禮貝三實於笲與此合
諸侯使人弔其次含襚賵臨皆同日而畢事者也其次
如此也
此言諸侯相弔之禮也鄰國有喪諸侯使人先行弔
禮次含次襚次賵次臨四者皆於同日而畢事但其
次序則如此也案孔疏含襚於死者為切故在賵之
先君事既畢臣行私禮故臨在後
卿大夫疾君問之無算士壹問之君於卿大夫比葬不
食肉比卒哭不舉樂為士比殯不舉樂
此言君於卿大夫士問疾哀死之等也君之於臣如
一體而恩禮之隆殺不同卿大夫有疾君問之無定
數士惟壹問之如或疾而死於卿大夫自始死及葬
不食肉及卒哭不舉樂於士惟自始死及殯不舉樂
也孔氏疏曰喪大記君於大夫疾三問之此無算謂
有師保恩舊之親或三問謂君自行無算謂遣使也
升正柩諸侯執綍五百人四綍皆銜枚司馬執鐸左八
人右八人匠人執羽葆御柩大夫之喪其升正柩也執
引者三百人執鐸者左右各四人御柩以茅
此言君大夫之葬禮也綍引柩之索廟中曰綍在塗
曰引枚形如箸兩端有小繩銜於口而繫之頸後葆
形如蓋以羽為之喪禮柩將行朝於祖廟升自西階
用輁軸而正柩於兩楹之閒諸侯則執綍者五百人
柩凡四綍執者皆銜枚以止衆譁司馬執鐸夾柩而
行左八人右八人以儆衆聽匠人執羽葆於柩前因
道塗有低昂傾虧而用羽葆為抑揚左右之節以示
衆知大夫之喪其升柩於車而正之也執引者則三
百人執鐸者則左右各四人御柩則以白茅為麾方
氏慤曰大夫殺禮於諸侯故以茅取其色白宜於凶
禮且以表哀素之心也
孔子曰管仲鏤簋而朱紘旅樹而反坫山節而藻梲賢
大夫也而難為上也晏平仲祀其先人豚肩不揜豆賢
大夫也而難為下也君子上不僭上下不偪下
此言奢儉失禮之事也鏤簋朱紘見禮器旅樹反坫
見郊特牲孔子曰大夫之奢無若管仲者彼則鏤簋
而朱紘旅有樹而反有坫刻山於節畫藻於梲雖賢
大夫也而已難乎為上也大夫之儉又無若晏平仲
者彼則祀其先人不以少牢而以豚豚之小至併兩
肩而猶不足以揜豆雖賢大夫也而已難乎為下也
惟君子為能循禮是故上不至於僭上下不至於偪
下蓋禮所以辨上下而惟其稱奢固失之過儉亦未
為得也
婦人非三年之喪不踰封而弔如三年之喪則君夫人
歸夫人其歸也以諸侯之弔禮其待之也若待諸侯然
夫人至入自闈門升自側階君在阼其他如奔喪禮然
此言諸侯夫人奔父母喪之節也嫁女為父母期此
云三年以本親言也闈門宫中往来之門側階東房
之階也内外之辨禮所最嚴故婦人非遭父母三年
之喪不得踰越封疆而弔如其為三年之喪君夫人
始可以歸夫人其歸也則用諸侯之弔禮其待之也
亦若待諸侯然夫人至入自㫄門升自房階主國之
君則在阼階其他哭踊髽麻之類皆如奔喪之禮然
服雖殺而哀不殺也案夫人有從夫之義弔者禮視
諸侯待之者禮亦視諸侯但不得竟以為賓故入與
升既不由正門正階并主在阼階之上亦不降迎也
嫂不撫叔叔不撫嫂
此言遠嫌之禮也撫死而撫其尸也大斂之後嫂不
撫叔叔不撫嫂蓋即生不通問死不制服之意
君子有三患未之聞患弗得聞也既聞之患弗得學也
既學之患弗能行也君子有五恥居其位無其言君子
恥之有其言無其行君子恥之既得之而又失之君子
恥之地有餘而民不足君子恥之衆寡均而倍焉君子
恥之
此言君子當勤學而盡職也為學之君子常慮其學
之不成於是乎有三患蓋弗聞則無由而知故未之
聞患弗得聞也弗學則無由而能故既聞之患弗得
學也不行則無由而至故既學之患弗能行也為政
之君子又常慮其職之不稱於是乎有五恥蓋居其
位無其言則為尸位君子恥之有其言無其行則為
空言君子恥之既得之而又失之則棄其前功君子
恥之地有餘而民不足則是不能安集君子恥之衆
寡均於彼而彼之功乃倍焉則是不能勸率君子恥
之此皆以為已而非為人故進德脩業惟日不足也
孔子曰凶年則乘駑馬祀以下牲
此言凶年殺禮之制也周禮校人六馬曰種曰戎曰
齊曰道曰田曰駑駑馬其最下者下牲如常祭用大
牢者降少牢用少牢者降特牲用特豕者降特豚之
類天災流行不可不示貶損孔子嘗曰人君如遇凶
年則所乘之馬宜於六馬之中而用其駑者祭祀之
牲宜較常用者下一等焉案王制凡祭豊年不奢凶
年不儉與此異豈彼為制國用之常而此乃救荒之
禮與一說下牲猶用其本牲之下者
恤由之喪哀公使孺悲之孔子學士喪禮士喪禮於是
乎書
此言士喪禮之所由存也恤由疑公之族屬嘗為士
者士喪禮今載儀禮士喪禮之廢其来久矣魯有恤
由之喪哀公使孺悲之孔子學士喪禮士喪禮於是
乎書鄭氏注曰時人轉而僭上士之喪禮已廢矣孔
子以教孺悲國人乃復書而存之
子貢觀於蜡孔子曰賜也樂乎對曰一國之人皆若狂
賜未知其樂也子曰百日之蜡一日之澤非爾所知也
張而不弛文武弗能也弛而不張文武弗為也一張一
弛文武之道也
此言蜡祭息民之義也蜡索也歲終物成凡百物之
神有功於人者皆索而祭之也張謂張弦弛謂落弦
文武文王武王也昔子貢觀於蜡祭而飲孔子問之
曰賜也其樂此乎對曰燕飲貴有禮儀今蜡而醉者
至於一國之人皆若狂賜未知其樂之所在也子曰
此蓋百日之蜡久勞而方息一日之澤暫飲而為歡
非爾所及知也夫人君治民猶射者之調弓弓之為
噐久張而弗弛則絶其力故勞者不息而神憊文武
有所弗能也久弛而弗張則失其體故息者不勞而
志滛文武有所弗為也惟一張一弛而勞息以時斯
文武得中之道也
孟獻子曰正月日至可以有事於上帝七月日至可以
有事於祖七月而禘獻子為之也
此言魯失禮所由也周正月夏十一月日至冬至也
有事上帝謂郊祭周七月夏五月日至夏至也有事
於祖謂禘祭魯大夫孟獻子曰正月日至既可以有
事於上帝七月日至即可以有事於祖蓋敬天尊祖
之道宜於二至之日行之故魯之禘本用周之六月
其七月而禘則孟獻子為之也吳氏澄曰魯之郊上
帝亦但郊於建寅之月禘則建巳之月獻子二言皆
非魯之郊禘本非禮獻子欲移其祭月則失禮愈甚
矣
夫人之不命於天子自魯昭公始也
此亦言魯失禮所由也諸侯夫人宜為天子所命其
不命於天子者則自魯昭公取於吳因不告而不命
始也孔氏疏曰玉藻注天子諸侯命其臣后夫人亦
命其妻此言諸侯夫人為天子所命者或是王后無
畿外之事故也案玉藻君命屈狄專以君言則所謂
后夫人命其妻意亦承君命而命之與
外宗為君夫人猶内宗也
此言外宗為君夫人服之禮也外宗謂君之姑姊妹
之女内宗五屬之女也同姓者為内宗外適者為外
宗内宗既為君服斬衰為夫人服齊衰而不敢以其
戚戚君則外宗亦不可以其戚戚君故其為君夫人
服斬衰齊衰猶内宗也案此外宗當專指姑姊妹之
女之在國中者故稱君夫人若在他國則稱諸侯矣
鄭注外宗兼指舅之女及從母孔疏謂諸侯不内取
舅女及從母不得在國中卿大夫不外取若舅女從
母元在他國亦不得来嫁與已國卿大夫為妻也
廐焚孔子拜鄉人為火来者拜之士壹大夫再亦相弔
之道也
此言孔子遇災之禮也昔孔子之廐被焚拜謝鄉人
之為火而来慰問者其拜之數士則壹大夫則再亦
待相弔者之道然也案廐焚一事於鄉黨所記見聖
人之仁於雜記又見聖人之禮禮所以必拜者為其
来弔已宗伯職以弔禮哀禍災是也
孔子曰管仲遇盗取二人焉上以為公臣曰其所與遊
辟也可人也管仲死桓公使為之服宦於大夫者之為
之服也自管仲始也有君命焉爾也
此言家臣反服之始也孔子曰管仲嘗遇盗簡取二
人焉用之而升以為公家之臣且為之解曰其所以
為盗為其所與交遊者邪僻也實則本是堪可之人
也其後管仲死桓公使二人為之服夫仕於大夫者
更升於公而為之服也自管仲始也以其有君命焉
爾也案禮違大夫之諸侯不反服故曰自管仲始陸
氏佃曰其為盗以其所與遊故君子居必擇鄉遊必
就士所以防邪僻而近中正也世衰道微君不能教
始服其師君不能舉而為所舉者有服矣
過而舉君之諱則起與君之諱同則稱字
此言臣為君諱之禮也或失誤而舉君之諱則當起
立以示不安而改變之意諸臣之名有與君同諱者
則稱其字皆敬之至也
内亂不與焉外患弗辟也
此言人臣遇亂之義也人臣事君或遇同僚之中有
異謀者是為内亂力能討則討之不能則謹守畏避
而不干預焉若遇鄰國来攻夷狄侵擾而為外患則
弗得逃避當力捍以死義也黃氏乾行曰内亂不與
以力所不能討者言如慶父主兵當國季子出奔是
也若周公誅其兄石碏殺其子則力所能討者大義
滅親何況同僚
贊大行曰圭公九寸侯伯七寸子男五寸博三寸厚半
寸剡上左右各寸半玉也藻三采六等
此言圭藻之制也贊大行者古禮書之名蓋贊大行
人之職者也剡殺也畫采曰藻以韋衣板而畫朱白
蒼三色為六行以藉玉也諸侯始封皆受命圭於天
子而其職則掌於大行人故贊大行人之篇有曰圭
制之長五等諸侯各視其命數以為寸數公則九寸
侯伯七寸子男五寸圭之博三寸圭與璧之厚皆半
寸剡削上左右角各寸半其為玉也藉之以藻而用
朱白蒼之三采畫為六等案采别二就三采則六等
也藻或作繅冕織絲為之圭繅亦然蓋玉與韋不相
附故以五采之絲藉之而因屈繅以為質垂繅以為
文也
哀公問子羔曰子之食奚當對曰文公之下執事也
此言子羔食禄之始也自文至哀凡七君哀公嘗問
子羔曰子之先人始仕食禄果當何君之時對曰是
為文公時之下執事也案既問其先人即不當云子
之食或謂有脫簡者近之
成廟則釁之其禮祝宗人宰夫雍人皆爵弁純衣雍人
拭羊宗人祝之宰夫北面于碑南東上雍人舉羊升屋
自中中屋南面刲羊血流于前乃降門夾室皆用雞先
門而後夾室其衈皆於屋下割雞門當門夾室中室有
司皆鄉室而立門則有司當門北面既事宗人告事畢
乃皆退反命于君曰釁某廟事畢反命于寝君南鄉于
門内朝服既反命乃退路寝成則考之而不釁釁屋者
交神明之道也凡宗廟之噐其名者成則釁之以豭豚
此言釁廟之禮而因及於釁噐也釁以牲血塗其釁
也雍人厨宰之官爵弁士服也純衣謂絲衣則元衣
纁裳也碑麗牲之碑也夾室謂東西廂也衈者未殺
牲之時先滅耳旁毛以薦之耳聽聲者告神欲其聽
之也有司即宰夫祝宗人也周制王宫六寝路寝一
小寝五考落成也謂與賓客燕會以酒食澆落之有
名之噐若尊彛之屬豭豚牡豚也凡初成廟必殺牲
取血以塗其釁其釁之禮有祝與宗人宰夫雍人皆
服爵弁元衣纁裳雍人拭羊以致其潔宗人與祝祝
之宰夫北面立於碑南東上其餘執事者以次而西
雍人乃抗舉其羊而升屋自於東西之中既升遂當
屋之中而南面割羊使其血流於前乃降又釁廟門
及東西之夾室則皆用雞先門而後夾室雞亦升屋
而割之當未刲羊割雞之時各於屋下先滅耳㫄之
毛以薦神衈畢而割雞以釁門則當門屋之中央夾
室則當夾室之中室有司在夾室皆鄉夾室而立在
門則有司當門北面而立及既事宗人告事畢於攝
主之宰夫衆有司乃皆退宗人因反命於君曰釁某
廟事畢維時君在路寝南面立於門内朝服而受之
既反命而宗人乃退若路寝為治事之所於其初成
但考之以示歡樂而不行塗釁之禮蓋釁屋者以其
為神之所棲乃所以交於神明之道也凡宗廟之噐
雖用以事神然不能概釁唯其有名者成則釁之以
豭豚蓋路寝為生人所居既不可以神之噐之不名
者又不足以神之故皆不釁也
諸侯出夫人夫人比至于其國以夫人之禮行至以夫
人入使者將命曰寡君不敏不能從而事社稷宗廟使
使臣某敢告於執事主人對曰寡君固前辭不教矣寡
君敢不敬須以俟命有司官陳噐皿主人有司亦官受
之
此言諸侯出妻之禮也噐皿謂嫁時所齎者如或諸
侯而出有罪之夫人自夫人在道以至於其國猶以
夫人之禮行既至而以夫人入則將命者曰寡君不
敏不能復從而事社稷宗廟使使臣某敢以告於執
事主人對曰寡君固前於納采時辭以不教矣寡君
敢不敬須以俟命使者於是使有司之官陳諸噐皿
以還主國主國之有司亦官為受之凡以見付受之
如法也案諸侯因夫人有罪不得已而出之則以義
斷恩之時矣然觀其未致命而義弗絶致命而辭必
謙不惟合以禮出亦有禮焉所以無傷於二國之好
也
妻出夫使人致之曰某不敏不能從而共粢盛使某也
敢告於侍者主人對曰某之子不肖不敢辟誅敢不敬
須以俟命使者退主人拜送之如舅在則稱舅舅没則
稱兄無兄則稱夫主人之辭曰某之子不肖如姑姊妹
亦皆稱之
此言卿大夫以下出妻之禮也誅猶罰也兄謂夫之
兄若卿以下之妻出則夫使人致辭曰某不敏不能
復從而共粢盛使某也敢以告於侍者主人對曰某
之子既不肖不敢辟誅敢不敬須以俟命於是使者
退主人為拜而送之凡出妻必由尊者之命如舅在
則稱舅舅没則稱兄并無兄則稱夫主人之辭曰某
之子不肖如為姑姊妹辭亦皆稱之案不云舅沒則
稱母者婦人之名不外接於人也
孔子曰吾食於少施氏而飽少施氏食我以禮吾祭作
而辭曰疏食不足祭也吾飱作而辭曰疏食也不敢以
傷吾子
此言少施氏之知禮也少施氏魯惠公子施父之後
飱以飲澆飯也禮始諸飲食君子惡無禮者故孔子
有曰吾嘗食於少施氏而飽為少施氏食我以禮之
故當我之始食而祭主人起而辭謝曰粗疏之食不
足以當祭禮也及食竟而飱又起而辭謝曰粗疏之
食也不敢強食以傷吾子其禮意周至有如此者案
此當與食於季氏互觀之聖人時措之宜雖小可見
納幣一束束五兩兩五尋
此言納幣之禮也納幣即昏禮納徵夫婦為人倫之
始而納幣又夫婦之始蓋幣以一束為定制束凡五
兩兩者每一匹從兩端而卷至中計五匹得五箇兩
卷是一束有五兩也兩凡五尋尋為八尺計五尋得
四十尺是一兩有五尋也案周禮媒氏凡嫁子娶妻
八幣純帛無過五兩兩亦謂之匹者鄭氏注曰猶匹
偶之云與
婦見舅姑兄弟姑姊妹皆立于堂下西面北上是見己
見諸父各就其寝
此言婦見舅姑及旁尊以下之禮也諸父謂夫之伯
父叔父婦来之明日見於舅姑則夫之兄弟姑姊妹
皆立於舅姑之堂下東邊西面以北為上婦南入而
過其前是即見己而不復特見之若見諸父則各詣
於其寝而禮較隆也鄭注曰婦来為供養也其見主
於尊者
女雖未許嫁年二十而笄禮之婦人執其禮燕則鬈首
此言女子加笄之禮也女子雖未許嫁年至二十則
亦為成人而可以笄矣其以醴禮之使婦人執其禮
尋常燕居則分髮為鬌紒以無事故不笄也案孔疏
女子十五許嫁則主婦為之著笄女賓禮之今未許
嫁故使婦人禮之不備儀也或曰此婦人正謂主婦
女賓雖未許嫁必以禮為之笄也
韠長三尺下廣二尺上廣一尺會去上五寸紕以爵韋
六寸不至下五寸純以素紃以五采
此言韠之制也韠韍也上緣曰會即韠之頸也以其
在兩肩之中總會之處故謂之會旁緣曰紕爵韋雀
色之皮也下緣曰純素生帛也紃縧也服之有韠所
以蔽前其制則長三尺而與紳齊下廣二尺而與裳
稱上廣一尺而可以上接革𢃄上緣之會去韠上畔
五寸旁緣之紕用爵韋而其廣六寸不至韠之下畔
者凡五寸紕所不至之處横純之以素又多以五采
之縧施於諸縫之中而韠乃成焉案韠以韋為之必
象裳色制長三尺上去五寸有會不至下五寸有純
其中餘二尺也詳見玉藻
日講禮記解義卷四十六
