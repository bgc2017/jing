欽定四庫全書
日講禮記解義卷六十三
鄉飲酒義
鄉飲酒者謂鄉人以時會聚飲酒也孔氏疏謂此萹
有四事一則三年賓興賢能二則鄉大夫飲國中賢
者三則州長習射飲酒四則黨正蜡祭飲酒鄉則三
年一飲州則一年再飲黨則一年一飲此鄉飲酒之
義說儀禮諸侯之鄉大夫三年賓賢能之禮
鄉飲酒之義主人拜迎賓於庠門之外入三揖而后至
階三譲而后升所以致尊譲也盥洗揚觶所以致絜也
拜至拜洗拜受拜送拜既所以致敬也尊譲絜敬也者
君子之所以相接也君子尊譲則不争絜敬則不慢不
慢不争則遠於鬭辨矣不鬭辨則無暴亂之禍矣斯君
子之所以免於人禍也
此言自迎賓以至卒爵之義也庠學名鄉曰庠州黨
曰序觶爵也既盡也鄉飲酒之為義方賓之未入主
人拜迎賓於庠門之外既入賓主三揖而后至於階
三譲而后升於堂所以致其尊與譲也主人將獻賓
以水盥手而洗爵揚觶所以致其絜也賓至升堂主
人於阼階拜至主人洗爵賓於西階拜洗主人獻爵
賓於西階拜受主於阼階拜送賓既卒爵而又拜既
所以致其敬也尊譲絜敬也者乃君子所以相接也
盖人之禍常生於争與慢之心惟君子尊譲則相從
以義而不争絜敬則相推以誠而不慢不慢不争則
禮行而成俗不至求勝以力取給以言而遠於鬭辨
矣不鬭辨則各安其分而無暴亂之禍矣斯君子所
以免於人禍之道也案主人孔疏謂是鄉大夫故迎
賓於庠門外若州射黨祭則州長黨正為主迎賓於
序門外矣三揖者將進揖一也當陳揖二也當碑揖
三也
故聖人制之以道鄉人士君子尊於房戶之閒賓主共
之也尊有玄酒貴其質也羞出自東房主人共之也洗
當東榮主人之所以自絜而以事賓也
此言主人事賓之義也鄉人鄉大夫也士州長黨正
也君子謂卿大夫士也或曰鄉人之秀者為士有德
有位者為君子尊酒尊也洗噐名盛盥洗水者榮屋
翼也故聖人制為鄉飲酒之禮非徒尚繁文而必以
其道凡鄉人士君子之飲酒設尊於東房以西室戶
以東而居賓主之中者示此酒雖主人所設而賓亦
以之酢主人彼此共之也北面設尊元酒在尊之西
者以地道尚右貴其質素也羞之出自東房者以主
位在東示為賓而供之也設洗於庭而當屋之東翼
者亦以主位在東示主人之所以自致其絜而以事
賓也鄭注云卿大夫士飲國中賢者亦用此禮也孔
疏云鄉大夫等唯有東房案聘禮記卿館於大夫大
夫館於士而聘禮君使臣還玉於館賓退負右房則
大夫士亦有右房不唯有東房也鄉飲酒禮賓席牖
前南面三賓席在賓西皆南面賓已在西北三賓又
在賓西明是有右房也
賓主象天地也介僎象隂陽也三賓象三光也譲之三
也象月之三日而成魄也四面之坐象四時也
此言賓主介僎取法之義也介輔賓者僎輔主人者
三光盖星之大者有三先儒謂三大辰心為大辰伐
為大辰北辰為大辰理或然也賓以致其尊主以致
其養所以象天地也介以輔賓僎以輔主所以象隂
陽也三賓為衆賓之長所以象三光也主之譲賓而
至三也所以象月之望後三日因明之相譲而成魄
也賓主介僎為四面之坐所以象四時也陸氏佃曰
成魄謂望後三日月以生明為進生魄為退退譲之
事也鄭注古文禮僎皆作遵案儀禮賓若有遵者席
於賓東一人舉觶乃入賓介皆降揖譲升是遵乃賓
之尊非主之輔注誤
天地嚴凝之氣始於西南而盛於西北此天地之尊嚴
氣也此天地之義氣也天地温厚之氣始於東北而盛
於東南此天地之盛德氣也此天地之仁氣也主人者
尊賓故坐賓於西北而坐介於西南以輔賓賓者接人
以義者也故坐於西北主人者接人以仁以德厚者也
故坐於東南而坐僎於東北以輔主人也仁義接賓主
有事俎豆有數曰聖聖立而將之以敬曰禮禮以體長
幼曰德德也者得於身也故曰古之學術道者將以得
身也是故聖人務焉
此申言坐次象四時之義也聖通明也坐之所以象
四時者以在天為四時而在地則為四方也天地嚴
凝之氣始於西南而盛於西北於時為秋冬此天地
之尊嚴氣也尊嚴所以為義此天地之義氣也天地
温厚之氣始於東北而盛於東南於時為春夏此天
地之盛德氣也盛德所以為仁此天地之仁氣也惟
主人者尊賓故坐賓於西北而坐介於西南以輔賓
盖以賓者三揖而進一辭而退接人以義者也故坐
於西北主人者飲之以酒食之以羞接人以仁以德
為厚者也故坐於東南而坐僎於東北以輔主人也
夫仁義相接如此是賓主各有其事爼豆又各有其
數而於禮義所在通貫顯明曰聖聖既立制而將之
以敬曰禮禮行而體乎長幼曰德德也者得於身也
故曰古之學術道者雖不能先得乎人心之所同然
亦將以得於身也是故聖人必務而行焉張子曰坐
有四位者禮主於尊賢而已若賓主正對則兼於敬
主故賓主不相對坐以見尊賢之義雖四時之坐皆
有義其實欲明其尊賢也案設席之次賓席牖前南
面主席阼階上西面介在西階上東面僎在主人北
亦西面若衆賓則在賓西有遵則在賓東皆南面張
子所謂賓主不相對坐也後世賓東南面主西北面
側席相向非是
祭薦祭酒敬禮也嚌肺嘗禮也啐酒成禮也於席末言
是席之正非專為飲食也為行禮也此所以貴禮而賤
財也卒觶致實於西階上言是席之上非專為飲食也
此先禮而後財之義也先禮而後財則民作敬譲而不
争矣
此言升席降席之義也嚌嚌於齒也啐飲酒入口也
席末席西頭也致實盡酒也酒為觶中之實主人獻
賓賓即席祭所薦脯醢又祭酒者敬主之禮也嚌俎
上之肺者嘗主之禮也啐觶中之酒者成主之禮也
而於席之末盖言是席之正非專以為飲食也為行
禮也祭酒與嚌肺以表敬而在席中啐酒以入口而
在席末此所以明其貴禮而賤財也卒觶則盡其實
矣而必遠在西階之上者盖言是席之上非專以為
飲食也祭與嚌皆在席中啐猶在席末盡酒則獨在
西階此先禮而後財之義也先禮而後財則民咸與
於敬譲而不争矣案儀禮嚌肺先祭酒後此稍異者
取便文也周禮重肺祭必先肺嚌肺則徧嘗可知
鄉飲酒之禮六十者坐五十者立侍以聽政役所以明
尊長也六十者三豆七十者四豆八十者五豆九十者
六豆所以明養老也民知尊長養老而后乃能入孝弟
民入孝弟出尊長養老而后成教成教而后國可安也
君子之所謂孝者非家至而日見之也合之鄉射教之
鄉飲酒之禮而孝弟之行立矣
此言坐立豆數之義也孝者之孝當作教鄉飲酒之
禮六十者則坐於堂上五十者則立侍於堂下以聽
政令役使之事所以明其尊乎長也六十者則三豆
七十者則四豆八十者則五豆九十者則六豆所以
眀其養乎老也民知尊長養老而后乃能入而孝於
親弟於長民皆入而孝弟出而尊長養老而后教以
成教成則人人親其親長其長而后國可安也夫君
子之所謂教者初非家至而日見之也唯合聚之於
鄉射教之以鄉飲酒之禮而孝弟之行於以成立矣
案此於儀禮無見鄭注謂是黨正國索鬼神而祭祀
以禮屬民而飲酒於序以正齒位之禮其鄉射則是
州長春秋以禮會民而射於州序之禮謂之鄉者州
黨鄉之屬也又孔疏言五十者二豆正豆也此六十
者三豆至九十者六豆加豆也
孔子曰吾觀於鄉而知王道之易易也主人親速賓及
介而衆賓自從之至於門外主人拜賓及介而衆賓自
入貴賤之義别矣三揖至於階三譲以賓升拜至獻酬
辭譲之節繁及介省矣至於衆賓升受坐祭立飲不酢
而降隆殺之義辨矣
此言賓介異禮之義也鄉鄉飲酒也速謂即家召之
主酌賓為獻賓答主為酢主人答賓為酬小減曰省
孔子嘗曰吾觀於鄉飲酒之禮而知王道之行易易
也方主人親身速賓及介而衆賓則自從之逮至於
門外主人拜賓及介而衆賓則又自入是賓介為貴
衆賓為賤而義以别矣賓三揖至於階主人三譲以
賓升拜至之後獻酬辭譲之節於賓為繁及介則省
酬矣然猶坐飲至於衆賓升而受爵坐祭而立飲不
酢主人而即降是賓從隆介與衆賓從殺而義以辨
矣鄭注云易易謂教化之夲尊賢尚齒而已辨猶别
也尊者禮隆卑者禮殺
工入升歌三終主人獻之笙入三終主人獻之閒歌三
終合樂三終工告樂備遂出一人揚觶乃立司正焉知
其能和樂而不流也
此言禮以節樂之義也閒代也謂更代而作也一人
主人之吏也鄉飲之禮非樂不和工入而升堂以歌
至三終主人酌以獻工吹笙者入於堂下至三終主
人酌以獻笙人次則閒歌三終又次則合樂三終工
乃以樂備告樂正樂正以告於賓而遂出於時主人
之吏一人舉觶將以旅酬主人乃更立司正以監之
是知其能和樂而不至於流也盖樂之作始乎分卒
乎合閒歌則介乎由分而合之間升歌三終謂鼔瑟
之工於堂上歌鹿鳴四牡皇皇者華三萹也笙入三
終謂吹笙之工於堂下奏南陔白華華黍三萹也閒
歌三終謂堂上鼔瑟歌魚麗堂下笙由庚歌南有嘉
魚笙崇丘歌南山有臺笙由儀也合樂三終謂歌笙
並作歌關雎以鵲巢合之歌葛覃以采蘩合之歌卷
耳以采蘋合之也孔疏云爾案燕禮合樂遂歌鄉樂
周南關雎葛覃卷耳召南鵲巢采蘩采蘋是六詩皆
歌也合樂三終乃堂上下歌瑟及笙並作笙詩自小
雅六詩而外不知合樂時吹笙又是何詩况笙詩有
聲無辭鵲巢三篇則有辭矣孔疏謂笙吹召南三詩
未詳所㩀疑笙管之詩若琴操然有有辭者亦有無
辭者非可執一以例也
賓酬主人主人酬介介酬衆賓少長以齒終於沃洗者
焉知其能弟長而無遺矣
此言旅酬逮賤之義也沃洗者洗爵之人也始入之
時主人酬賓至此則賓又酬主人獻介之後介酬主
人至此則主人又酬介坐祭立飲之後衆賓不酢而
降至此則介又酬衆賓其必以少長為齒自上而下
直終於以水沃盥洗爵者焉是知其能弟以事長而
無所遺棄矣孔疏主人酬介介酬衆賓雖㩀旅酬之
時少長以齒終於沃洗因遂連言無算爵見無不周
徧鄉飲酒記主人之贊者西面北上不與無算爵然
後與是也朱子曰弟長而無遺弟悌也敬順之意言
能使少者皆承順以事長也而無所遺棄也
降說屨升坐脩爵無數飲酒之節朝不廢朝莫不廢夕
賓出主人拜送節文終遂焉知其能安燕而不亂也
此言飲無缺禮之義也脩舉也前此皆立而行禮至
徹俎後乃降階說屨升堂而坐燕舉爵無數然飲酒
仍自有節既朝乃飲先夕則罷朝不廢朝之聽政夕
不廢夕之脩令賓出主人拜送於禮之品節文章終
竟申遂而無所缺焉是知其能安於燕樂而不至於
亂也孔疏云脩爵無數謂無算爵也此是鄉飲酒禮
若黨正飲酒一國若狂無不醉也
貴賤眀隆殺辨和樂而不流弟長而無遺安燕而不亂
此五行者足以正身安國矣彼國安而天下安故曰吾
觀於鄉而知王道之易易也
此總結上意也夫既貴賤眀隆殺辨和樂而不流弟
長而無遺安燕而不亂如此則此五行者本之以脩
己治人為足以正身安國矣彼國安而天下舉安故
曰吾觀於鄉飲酒之禮而知王道之行易易也案天
下者鄉之積而治天下者身之推鄉飲酒之禮即王
道也禮正則身正身正則國與天下皆正而無不安
是即王道之成也故曰能以禮譲為國乎何有
鄉飲酒之義立賓以象天立主以象地設介僎以象日
月立三賓以象三光古之制禮也經之以天地紀之以
日月參之以三光政教之本也
此申言立賓主介僎之義也鄉飲酒之義必立賓以
象天立主以象地設介僎以象日月立三賓以象三
光者盖政教之立必有經有紀有參然後可行故古
之制為此禮也先經之以天地次紀之以日月又次
參之以三光則人備而禮行所以為政教之本也案
隂陽以氣言日月以體言僎在東北象日始出介在
西南象月生明也
亨狗於東方祖陽氣之𤼵於東方也洗之在阼其水在
洗東祖天地之左海也尊有玄酒教民不忘本也
此申言薦羞洗酌之義也祖猶法也洗盥噐也左海
㩀東海而言亨狗以養賓必於東方者法陽氣之𤼵
於東方以養萬物也洗之設在於阼其水之設又在
洗之東者法天地之左海為水之所歸也尊之設必
有元酒者教民不忘其本而思禮所由起也
賓必南鄉東方者春春之為言蠢也産萬物者聖也南
方者夏夏之為言假也養之長之假之仁也西方者秋
秋之為言愁也愁之以時察守義者也北方者冬冬之
為言中也中者藏也是以天子之立也左聖鄉仁右義
偝藏也
此申言賓位所嚮之義也蠢者物生動之貌假大也
愁揫通歛縮之貌察猶察察嚴肅之意賓必坐於西
北而南向者何也東方者春春之為言萬物蠢動之
象也天地之大德曰生故産萬物者於德為聖也南
方者夏夏之為言萬物假大之象也物生矣又養之
長之以至於大於德為仁也西方者秋秋之為言萬
物歛縮之象也歛縮之以秋時嚴肅於德為守義者
也北方者冬冬之為言乃物蓄於中也物蓄於中者
德藏於内也是以天子之立也東左取其聖南嚮取
其仁西右取其義北後取其藏也案前以坐賓於西
北為義此又以南嚮為仁是另取一意
介必東鄉介賓主也主人必居東方東方者春春之為
言蠢也産萬物者也主人者造之産萬物者也月者三
日則成魄三月則成時是以禮有三譲建國必立三卿
三賓者政教之本禮之大参也
此申言介與主人位之所嚮及三譲三賓之義也介
必坐於西南而東鄉者以介乎主賓之閒也主人之
位必居東方以東方者春春之為言蠢動也能産萬
物者也主人造飲食以養賓有産萬物之象也月以
三日而成魄積三月而成時是以禮有三譲也禮之
經紀惟有参焉者而後行建國必立三卿以輔行其
政教三賓即政教之本而禮之大参也案此萹釋義
不無傅會意者漢人之說與
射義
射義者記天子諸侯之大射燕射卿大夫士之鄉射
儀禮有大射鄉射諸禮而此釋其義易大傳曰弦木
為弧剡木為矢弧矢之利以威天下盖取諸睽虞書
云侯以明之盖射以觀德有事則用之於戰勝無事
則用之於禮義自天子以至庶人皆不可以不習而
禮行乎其閒矣
古者諸侯之射也必先行燕禮卿大夫士之射也必先
行鄉飲酒之禮故燕禮者所以明君臣之義也鄉飲酒
之禮者所以明長幼之序也
此言先射而燕飲之義也古者諸侯之有大射選羣
臣以與祭也則必先行燕禮卿大夫士之有鄉射會
民而習禮樂也則必先行鄉飲酒之禮故燕禮者臣
於堂下再拜稽首示竭力以致敬升成拜而君答拜
示施惠以為報所以明君臣之義也鄉飲酒之禮者
長者在上而豆數多少者在下而豆數少所以明長
幼之序也孔疏云儀禮大射在未旅前具牲狗及設
折俎行一獻此等皆燕法故曰先行燕禮
故射者進退周還必中禮内志正外體直然後持弓矢
審固持弓矢審固然後可以言中此可以觀德行矣
此言容體比於禮也射必先比耦耦有上射下射皆
執弓挟矢其行有左右其升降有先後其射皆拾𤼵
其進也當階及階當物及物皆揖退亦如之其取矢
於福也始進揖當楅揖取矢揖既搢挟矢揖退與將
進者又揖其卒射而飲也勝者袒決遂執張弓不勝
者襲說決拾加弛弓升飲相揖如初惟燕先於射故
射者進退周還必中乎禮内志正而無邪外體直而
無枉然後其持弓矢也因内正而審外直而固持弓
矢審固然後巧力俱至而可以言中即此可以觀德
行矣鄭氏注云内正外直習於禮樂有德行者也正
鵠之名出自此也孔氏疏曰賓射之的謂之正正者
正也欲明射者内志須正也大射之質謂之鵠鵠者
直也欲使射者外體之直
其節天子以騶虞為節諸侯以貍首為節卿大夫以采
蘋為節士以采蘩為節騶虞者樂官備也貍首者樂會
時也采蘋者樂循法也采蘩者樂不失職也是故天子
以備官為節諸侯以時會天子為節卿大夫以循法為
節士以不失職為節故明乎其節之志以不失其事則
功成而德行立德行立則無暴亂之禍矣功成則國安
故曰射者所以觀盛德也
此言節比於樂也節者為歌詩一終而𤼵一矢以為
節也周禮射人云騶虞九節貍首七節采蘋采蘩皆
五節節雖多少不同而四節以盡乘矢則同如九節
則先歌五節以聽餘四節則𤼵四矢七節則三節以
聽五節則一節以聽也騶廐官虞山澤官騶虞采蘋
采蘩並召南萹名貍首逸鄭氏注下文曾孫侯氏是
也或曰貍首鵲巢也篆文貍似鵲首似巢鵲巢之詩
御之將之成之亦時會之道也射不惟容體比乎禮
而節復比於樂其歌詩以為𤼵矢之節節之多少視
乎位之尊卑天子則以騶虞為節諸侯則以貍首為
節卿大夫則以采蘋為節士則以采蘩為節騶虞者
言因物之蕃滋而歸功於二官所取乎是樂官備也
貍首者言以物之微薄而不廢其會聚所取乎是樂
會時也采蘋者言大夫妻能奉在家所教之法以佐
先祀所取乎是樂循法也采蘩者言諸侯夫人能敬
於其職以供祭祀所取乎是樂不失職也是故歌之
於射天子即以備官為節諸侯即以時會天子為節
卿大夫即以循法為節士即以不失職為節故明乎
其節之志而能知以不失其事而能行則功成於國
而德行立於身德行既立則無暴亂之禍矣功既成
則國安其為盛德孰加焉故曰射者所以觀盛德也
是故古者天子以射選諸侯卿大夫士射者男子之事
也因而飾之以禮樂也故事之盡禮樂而可數為以立
德行者莫若射故聖王務焉
此言天子所以重射之義也是故古者天子貴德行
必以射而選諸侯卿大夫士盖射者男子之所有事
因而飾之以禮樂使其必比於是也故事之盡乎禮
樂而可數為之以立德行者莫如射故聖王務此焉
鄭注云選士者先考德行乃後決之以射孔疏云諸
侯繼世而立卿大夫有功乃升非專以射而選但既
為諸侯卿大夫更以射辨其才藝高下非謂直以射
選補始用之也
是故古者天子之制諸侯歲獻貢士於天子天子試之
於射官其容體比於禮其節比於樂而中多者得與於
祭其容體不比於禮其節不比於樂而中少者不得與
於祭數與於祭而君有慶數不與於祭而君有譲數有
慶而益地數有譲而削地故曰射者射為諸侯也是以
君臣盡志於射以習禮樂夫君臣習禮樂而以流亡者
未之有也
此言天子以射試士而行賞罰於諸侯也射宫即學
宫是故古者天子之制諸侯歲有所獻必貢士於天
子將祭則合而試之於射宫其容體比於禮其節比
於樂而中多者乃得與於祭若其容體不比於禮其
節不比於樂而中少者即不得與於祭士數與於祭
則有進賢之功而君有慶數不與於祭則無知人之
哲而君有譲數有慶而因以益地數有譲則因以削
地故曰射者所以射為諸侯也是以諸侯之君臣必
皆盡志於射以習於禮樂夫君臣能習於禮樂而以
此流亡者未之有也案歲獻貢士謂於獻之歲貢士
也鄭氏注曰歲獻國事之書及計偕物三歲而貢士
舊說大國三人次國二人小國一人書傳云古者諸
侯之於天子也三年一貢士一適謂之好德再適謂
之賢賢三適謂之有功有功者天子賜以衣服弓矢
再賜以秬鬯三賜以虎賁百人號曰命諸侯一不適
謂之過再不適謂之傲三不適謂之誣一絀以爵再
絀以地三絀而地畢
故詩曰曾孫侯氏四正具舉大夫君子凡以庶士小大
莫處御於君所以燕以射則燕則譽言君臣相與盡志
於射以習禮樂則安則譽也是以天子制之而諸侯務
焉此天子之所以養諸侯而兵不用諸侯自為正之具
也
此申言諸侯君臣習射保國之義也詩舊謂即貍首
萹諸侯推本始封之君故言曾孫四正謂舉正爵以
獻賓獻公獻卿獻大夫凡四也御侍也上燕燕禮也
下燕安也諸侯有燕射之禮故詩曰曾孫侯氏之為
君四獻既舉而後射大夫君子及衆庶之士無論官
之小大皆莫敢安處而侍於君所以為燕以為射於
是乎則燕則譽矣盖言君臣相與盡志於射以習禮
樂則安樂而有名譽也是以天子制之而諸侯務焉
此天子所以教養諸侯而兵可不用諸侯皆自為正
之具也案禮樂征伐為治天下之大權而禮樂化於
未然征伐禁於已然是故禮樂之教行而兵革可息
矣此又本末之辨也
孔子射於矍相之圃盖觀者如堵墻射至於司馬使子
路執弓矢出延射曰賁軍之將亡國之大夫與為人後
者不入其餘皆入盖去者半入者半又使公罔之裘序
點揚觶而語公罔之裘揚觶而語曰幼壯孝弟耆耋好
禮不從流俗脩身以俟死者不在此位也盖去者半處
者半序點又揚觶而語曰好學不倦好禮不變旄期稱
道不亂者不在此位也盖㢙有存者
此引孔子之射以明觀德之義也矍相地名如堵墻
觀者之衆也鄉飲酒之禮將旅酬使相者一人為司
正將射則轉司正為司馬賁與僨同亡國亡其君之
國也公罔姓裘名之語辭序姓點名也㢙與僅同昔
孔子射於矍相之圃盖環而觀者如堵墻既飲而射
至於轉司正為司馬使子路執弓矢出延来觀欲射
者而告之曰如其有賁軍之將亡國之大夫干預而
為人後者不入其餘皆入於是盖去者半入者半射
畢又使公罔之裘序點揚觶而語公罔之裘揚觶而
語曰兹有幼壯而能孝弟耆耋而能好禮不苟從乎
流俗脩身以俟死者否宜在此賓位也於是先時之
入者盖去者半處者半序點又揚觶而語曰兹有好
學而能不倦好禮而能不變年至旄期論道而猶無
所違亂者否宜在此賓位也於是先時之處者其去
亦多盖㢙有存者鄭注云與為人後者與猶竒也後
人者一人而已既有為者而往竒之是貪財也射畢
又使此二人舉觶者古者於旅也語謂說義理也
射之為言者繹也或曰舍也繹者各繹己之志也故心
平體正持弓矢審固持弓矢審固則射中矣故曰為人
父者以為父鵠為人子者以為子鵠為人君者以為君
鵠為人臣者以為臣鵠故射者各射己之鵠故天子之
大射謂之射侯射侯者射為諸侯也射中則得為諸侯
射不中則不得為諸侯
此言射有關於大倫之義也繹尋繹也舍止也鵠者
侯中之的也周禮司裘注云侯用虎熊豹麋之皮為
飾又方制之為凖的著於侯中謂之鵠鵠鳱鵠小鳥
難中是以中之為雋射之為言者取乎繹也或曰取
乎舍也繹者各繹己之志而思其理也故心平體正
而後持弓矢審固持弓矢審固則射中而得所止矣
故曰為人父者即以為父慈之鵠為人子者即以為
子孝之鵠為人君者即以為君仁之鵠為人臣者即
以為臣忠之鵠故射者各射己之鵠而止其道也故
天子有郊廟之祭擇士而大射張侯為鵠名之為射
侯射侯者言射之繫乎諸侯也射中則有慶而得為
諸侯射不中則有譲而將不得為諸侯顧不重與朱
子曰射中則得為諸侯不中則不得為諸侯此等語
皆難信書謂庶頑讒說侯以明之然中間若有羿之
能又如何以此分别恐大意略以射審定非專以此
去取也
天子將祭必先習射於澤澤者所以擇士也已射於澤
而后射於射宫射中者得與於祭不中者不得與於祭
不得與於祭者有譲削以地得與於祭者有慶益以地
進爵絀地是也
此申言射為諸侯之義也天子將祭必先擇侯國所
貢之士習射於澤習於澤者所以擇士之可否也既
射於澤而後復射於射宫射中者得與於祭不中者
不得與於祭不得與於祭者君則有譲而削以地得
與於祭者君則有慶而益以地進爵絀地皆以是也
鄭注澤宫名也孔疏盖於寬閒之處近水澤而為之
非惟祭而擇士餘射亦在其中故書傳論主皮射云
嚮之取也於圃中勇力之取也今之取也於澤宫揖
譲之取也是主皮之射亦近於澤也
故男子生桑弧篷矢六以射天地四方天地四方者男
子之所有事也故必先有志於其所有事然後敢用穀
也飯食之謂也
此言男子重射之義也飯食謂乳之也是故男子始
生即設桑弧一篷矢六以射天地四方夫天地四方
者皆男子之所當有事也故必先示之以有志於其
所有事然後敢用穀以食其子也此既射而後卜母
以飯食之之謂也案大學始教宵雅肄三亦猶是桑
弧篷矢之意夫始生而示以尚志則異日之先勞後
禄其基於此矣
射者仁之道也射求正諸己己正而后𤼵𤼵而不中則
不怨勝己者反求諸己而已矣孔子曰君子無所争必
也射乎揖譲而升下而飲其争也君子
此言射義之合乎仁也鄭注揖譲而升下為句朱注
揖譲而升為句宜從朱子射者即為仁之道也必先
求正諸己己正而后𤼵若𤼵而不中則不怨勝己者
仍反求諸己而已矣孔子嘗曰君子本無所争必也
射乎將射凡三揖譲乃升既射又揖而降乃揖以升
而飲雍容謙遜如此是其争也亦猶是君子所為也
案此引孔子之言以眀不怨勝己之意鄭注云下降
也飲射爵者亦揖譲而升降勝者袒决遂執張弓不
勝者襲說决拾郤左手右加弛弓於其上而升飲君
子耻之是以射則争中孔疏云儀禮大射耦進上射
在左並行當階北面揖及階揖升堂揖皆當其物北
面揖及物揖射畢北面揖揖如升射是射時升降揖
譲也飲射爵之時揖如始升射及階勝者先升升堂
少右不勝者進北面坐取豐上之觶立卒觶坐奠於
豐下興揖不勝者先降是飲射爵之時揖譲升降也
經稱揖譲謂飲射爵時揖譲非射時揖譲也
孔子曰射者何以射何以聽循聲而𤼵𤼵而不失正鵠
者其唯賢者乎若夫不肖之人則彼將安能以中詩云
𤼵彼有的以祈爾爵祈求也求中以辭爵也酒者所以
養老也所以養病也求中以辭爵者辭養也
此引以申比於禮樂而能中之義也聲樂節也畫布
曰正棲皮曰鵠詩小雅賓之初筵萹孔子曰射者之
以樂也盖難言之果何以能不失射之容節又何以
能聽樂之音節苟循聲而𤼵矢𤼵矢而不失正鵠者
其唯有德之賢者乃能之乎若夫不肖之人則彼將
安能以必中詩云𤼵彼有的以祈爾爵祈之為言求
也求中乃以辭爵也酒者所以養老也所以養病也
若不中而受爵則自當養禮疑於不譲故求中以辭
爵者辭其養也鄭注云射的必欲中之者以求不飲
女爵也孔疏云言射中樂節兩相應會何法以為之
至極難矣
日講禮記解義卷六十三
