欽定四庫全書
日講禮記解義卷五十三
經解
名經解者以其記六藝政教之得失也皇氏侃曰六
經其教雖異總以禮為本故記者錄入於禮
孔子曰入其國其教可知也其為人也温柔敦厚詩教
也疏通知遠書教也廣博易良樂教也絜靜精微易教
也恭儉莊敬禮教也屬辭比事春秋教也故詩之失愚
書之失誣樂之失奢易之失賊禮之失煩春秋之失亂
其為人也温柔敦厚而不愚則深於詩者也疏通知遠
而不誣則深於書者也廣博易良而不奢則深於樂者
也絜靜精微而不賊則深於易者也恭儉莊敬而不煩
則深於禮者也屬辭比事而不亂則深於春秋者也
此言以經為教必有以防其失而得始深也知遠知
上世久遠之事也絜不停汙也屬辭謂聫屬其策書
之辭比事謂比合其所行之事孔子嘗言六經之道
同歸而各有所以為教者入其國而觀之則其教可
知也若其為人也温柔敦厚乃是有得於詩教者以
詩之教温潤優柔而不廹而其意畢歸於忠厚也疏
通知遠乃是有得於書教者以書之教皆古先君臣
之事坦然眀白可考而知也廣博易良乃是有得於
樂教者以樂之教使人聽之而志意得廣易直子諒
之心油然而生也絜靜精微乃是有得於易教者以
易之教使人知吉凶悔吝庶幾於無過可以窮理而
盡性也恭儉莊敬乃是有得於禮教者以禮之教所
以節文乎仁義而身心皆有所攝也屬辭比事乃是
有得於春秋教者以春秋之教皆當時事辭之實而
是非善惡足以知所勸戒也然有所得亦不能無所
失故醇厚者未必深察則詩之失愚通逹者未必篤
實則書之失誣寬厚者或疏繩檢則樂之失奢沈深
者或探冥茫則易之失賊儀文太勝則禮之失煩褒
貶非公則春秋之失亂若其為人也温柔敦厚而又
不愚則深於詩者也疏通知遠而又不誣則深於書
者也廣博易良而又不奢則深於樂者也絜靜精微
而又不賊則深於易者也恭儉莊敬而又不煩則深
於禮者也屬辭比事而又不亂則深於春秋者也案
詩書禮樂易春秋自孔子删定贊脩之後而其傳始
廣韓宣子適魯乃得見易象春秋蓋易掌於太卜國
史掌於史官皆未嘗列於學校此疑非夫子之言也
天子者與天地參故德配天地兼利萬物與日月並眀
眀照四海而不遺微小其在朝廷則道仁聖禮義之序
燕處則聽雅頌之音行步則有環佩之聲升車則有鸞
和之音居處有禮進退有度百官得其宜萬事得其序
詩云淑人君子其儀不忒其儀不忒正是四國此之謂
也
此承上而言德之至者以眀教本也道言也環指佩
環佩指佩玉鸞和皆鈴名鸞在衡和在軾前詩曺風
鳲鳩篇臨天下曰天子天子者與天地並立而為三
成位乎中者也故德配天地有以範圍而不過兼利
萬物有以曲成而不遺而且與日月合其眀眀之所
照遠及四海而不遺乎微小所以致此者蓋又由於
養之之純其在朝廷而當有為則道仁聖禮義之序
燕息而當無事則聽雅頌之音惟心中無時而不和
樂故行步有環佩之聲升車有鸞和之音惟外貌無
時而不莊敬故居處有禮進退有度由是百官法之
而得其宜萬事從之而得其序詩云淑人君子其儀
不忒其儀不忒正是四國即此德盛而養純上行下
效之謂也
𤼵號出令而民說謂之和上下相親謂之仁民不求其
所欲而得之謂之信除去天地之害謂之義義與信和
與仁霸王之噐也有治民之意而無其噐則不成
此承上意以起下文也治民不可以無具有如𤼵號
施令便乎民而民說則謂之和上下皆以情相親則
謂之仁民不求其所欲而自然得之則謂之信除去
天地之害以適事理之宜則謂之義義與信和與仁
乃霸王所以制治之噐也有治民之意而無其噐則
是徒善不足以為政功之成也其何日之有吳氏澄
曰此篇第一節言諸侯之教第二節言天子之德故
於此總言之而曰覇王之噐
禮之於正國也猶衡之於輕重也繩墨之於曲直也規
矩之於方圜也故衡誠縣不可欺以輕重繩墨誠陳不
可欺以曲直規矩誠設不可欺以方圜君子審禮不可
誣以姦詐
此承上霸王之噐而言禮也為治者之以禮正其國
也猶之乎以衡稱輕重也以繩墨裁曲直也以規矩
為方圜也故衡誠縣即不可欺之以輕重繩墨誠陳
即不可欺之以曲直規矩誠設即不可欺之以方圜
則君子而審乎禮其不可誣之以姦詐也必矣
是故隆禮由禮謂之有方之士不隆禮不由禮謂之無
方之民敬讓之道也故以奉宗廟則敬以入朝廷則貴
賤有位以處室家則父子親兄弟和以處鄉里則長幼
有序孔子曰安上治民莫善於禮此之謂也
此切言禮之善而引孔子之言以証之也隆以心言
崇重之也由以跡言踐行之也方猶法也敬亦指心
讓亦指行是故能隆禮由禮則持守禮法而謂之有
方之士若不隆禮不由禮則逾越理法而謂之無方
之民盖禮者敬讓之道也惟敬且讓故以奉宗廟則
尚嚴而敬其先以入朝廷則尚爵而貴賤有位以處
室家則尚親而父子親兄弟和以處鄉里則尚齒而
長幼有序孔子曰安上治民莫善於禮能以禮讓為
國則以安以治正此之謂也案有方言士無方言民
者智愚之異也敬讓莫先於宗廟故首及之
故朝覲之禮所以眀君臣之義也聘問之禮所以使諸
侯相尊敬也喪祭之禮所以眀臣子之恩也鄉飲酒之
禮所以眀長幼之序也昏姻之禮所以眀男女之别也
夫禮禁亂之所由生猶坊止水之所自來也故以舊坊
為無所用而壊之者必有水敗以舊禮為無所用而去
之者必有亂患
此廣眀安上治民之義而見禮之不可不用也壻於
婦家曰昏婦於壻家曰姻坊亦作防惟治世莫善於
禮是故朝覲之禮所以辨分而眀君臣之義也聘問
之禮所以申信而使諸侯相尊敬也喪祭之禮所以
致孝而眀臣子之恩也鄉飲酒之禮所以尚齒而眀
長幼之序也昏姻之禮所以謹始而眀男女之别也
夫禮以禁亂之所由生猶之坊以止水之所自來也
當其未亂人或以舊禮為無所用者有矣而不知以
舊坊為無所用而壊之者則必有水敗以舊禮為無
所用而去之者則必有亂患案禮禁亂之所由生是
禁於未𤼵也故曰以禮制心
故昏姻之禮廢則夫婦之道苦而淫辟之罪多矣鄉飲
酒之禮廢則長幼之序失而爭鬭之獄繁矣喪祭之禮
廢則臣子之恩薄而倍死忘生者衆矣聘覲之禮廢則
君臣之位失諸侯之行惡而倍畔侵陵之敗起矣故禮
之教化也微其止邪也於未形使人日遷善遠罪而不
自知也是以先王隆之也易曰君子慎始差若毫釐繆
以千里此之謂也
此申言禮之不可廢也苦謂不至不答之屬易易緯
通卦驗文故人情莫樂於夫婦若昏姻之禮廢則夫
婦之道苦而淫辟之罪必多矣序莫眀於長幼若鄉
飲酒之禮廢則長幼之序失而爭鬭之獄必繁矣恩
莫厚於君父若喪祭之禮廢則臣子之恩薄而倍死
忘生者必衆矣分莫嚴於臣之事君若聘覲之禮廢
則君臣之位失諸侯之行惡而倍畔侵陵之敗必起
矣故禮之為教化也隱於至微而其止邪也不待𤼵
然後禁而常於其未形使人日遷於善遠於惡而不
自知是以先王隆重之也易曰君子慎始差若毫釐
繆以千里即此去禮而亂患以生之謂也案上節先
君臣是禮所由生此節先夫婦是禮所由始
哀公問
以篇首三字名篇哀公之問有二一為禮一為政聖
人之對君也論禮而要之於行論政而歸之於身而
因極言人道之始終蓋與中庸之答問政相表裏
哀公問於孔子曰大禮何如君子之言禮何其尊也孔
子曰丘也小人不足以知禮君曰否吾子言之也孔子
曰丘聞之民之所由生禮為大非禮無以節事天地之
神也非禮無以辨君臣上下長幼之位也非禮無以别
男女父子兄弟之親昏姻疏數之交也君子以此之為
尊敬然
此言禮之為大也哀公魯君名蔣節者事天地之時
與位與噐各有節也哀公問於孔子曰禮之大者果
何如而君子之言禮抑何其尊也孔子對曰某也小
人不足以知禮君曰否願吾子言之也孔子曰某聞
之民之所由生唯禮為大若非禮則祭祀失其宜而
無以節事天地之神也非禮則朝廷鄉黨失其序而
無以辨君臣上下長幼之位也非禮則家庭内外失
其度而無以别男女父子兄弟之親昏姻疏數之交
也是皆民所由生而一資於禮君子故以之為尊敬
者如此案此於神之大祭舉二以包其餘於人之大
倫衍五以至於八則禮之重於天下有不必悉數而
終者矣
然後以其所能教百姓不廢其會節有成事然後治其
雕鏤文章黼黻以嗣其順之然後言其喪算備其鼎俎
設其豕腊脩其宗廟歲時以敬祭祀以序宗族即安其
居節醜其衣服卑其宫室車不雕幾噐不刻鏤食不貳
味以與民同利昔之君子之行禮者如此
此終言君子之尊敬於禮而為自治治人之道也會
節謂行禮之期節成事猶言成效雕鏤謂噐物之飾
文章黼黻謂服采之飾嗣者繼續之義言猶眀也喪
算五服歲月之數殯葬久近之期也腊乾肉居節大
戴禮作居處醜猶惡也雕幾見郊特牲噐養噐也君
子尊敬乎禮則能於禮矣然後推其所能以教百姓
使有所遵守而不廢其行禮之期節待其率教而有
成效然後治其噐服若雕鏤文章黼黻而因以繼續
其教於無窮又待其好禮而順上之心然後制為節
文而尤重於喪祭之大者將以慎終則言其喪算將
以追遠則備其鼎俎設其豕腊脩其宗廟於歲時以
敬其祭祀以序其宗族而又躬行節儉以率先之是
故安其居處惡衣服卑宮室車不用雕幾噐不用刻
鏤食不用貳味取民有制而與之同利蓋昔之君子
其行已及人所以行禮者如此
公曰今之君子胡莫之行也孔子曰今之君子好實無
厭淫德不倦荒怠敖慢固民是盡午其衆以伐有道求
得當欲不以其所昔之用民者由前今之用民者由後
今之君子莫為禮也
此言禮教不行之故也實貨財也固謂取之力也午
與迕同不以其所不問理之所在也公曰禮之宜行
如此今之君子胡為莫之行也孔子曰禮以恭敬撙
節退讓為本而今之君子則好貨財而無厭有淫德
而不倦荒怠傲慢取民務盡逆衆人之公心以伐有
道逞一己之私欲而失定理惟昔之用民者由前所
言今之用民者由後所言故今之君子莫能行禮也
案是時哀公加賦屡戰且多内嬖故孔子言此以正
之
孔子侍坐於哀公哀公曰敢問人道誰為大孔子愀然
作色而對曰君之及此言也百姓之德也固臣敢無辭
而對人道政為大
此言人道以政為大也德猶福也孔子侍坐於哀公
哀公曰敢問人之道誰為大孔子愀然悚動變色而
對曰君之有問而及此言也是百姓之福也固臣豈
敢無辭而對惟人道在乎自治以治人故以政為大
案君者民之表也人君能以正率先天下乃無負乎
君與師之責矣故以為人道之大也
公曰敢問何謂為政孔子對曰政者正也君為正則百
姓從政矣君之所為百姓之所從也君所不為百姓何
從公曰敢問為政如之何孔子對曰夫婦别父子親君
臣嚴三者正則庶物從之矣公曰寡人雖無似也願聞
所以行三言之道可得聞乎
此言三綱為為政之本也庶物衆事也無似無所肖
似言無德也公曰敢問何以謂之為政孔子對曰政
者無所不正之謂也而主政者君君為正則百姓亦
從政而無不正矣君之所為乃百姓之所從也若君
所不為百姓其何從之有公曰敢問為政如之何孔
子對曰政本不外於人倫故夫婦有内外之位而主
於别父子有慈孝之恩而主於親君臣有上下之分
而主於嚴三者既正則庶物從之而正矣公曰寡人
雖無所比似也願聞所以行此三言之道果可得聞
乎輔氏廣曰夫婦始也父子内也君臣外也易謂有
夫婦然後有父子有父子然後有君臣故三綱之序
如此
孔子對曰古之為政愛人為大所以治愛人禮為大所
以治禮敬為大敬之至矣大昏為大大昏至矣大昏既
至冕而親迎親之也親之也者親之也是故君子興敬
為親舍敬是遺親也弗愛不親弗敬不正愛與敬其政
之本與
此言禮以大昏為重也孔子對曰政在養人故古之
為政者以愛人為大所以治愛人則欲其有節而禮
為大所以治禮則本於心而敬為大敬之至矣則莫
如大昏為大敬如大昏可謂至矣大昏既至雖天子
諸侯之尊必冕服而親迎者是躬親之也躬親之也
者所以致其親之之意也是故君子冕而親迎其興
起敬心者乃以為親若舍敬則是遺其親也弗愛則
無以合好而弗親弗敬則無以章别而弗正愛與敬
其為政之本與案兩親之句輔氏廣謂上是躬親下
是親愛躬親便是敬考家語作親迎也者敬之也輔
氏說可從
公曰寡人願有言然冕而親迎不已重乎孔子愀然作
色而對曰合二姓之好以繼先聖之後以為天地宗廟
社稷之主君何謂已重乎公曰寡人固不固焉得聞此
言也寡人欲問不得其辭請少進
此申言昏禮之重也願有言然者疑似之意不敢以
為是也公曰寡人於此抑猶願有言然君必冕而親
迎於禮不太重乎孔子復愀然作色而對曰大昏所
以合二姓之好以繼續先聖之後以為祭天地宗廟
社稷之内主所繫如此君何謂冕而親迎之為己重
乎公曰惟寡人實固陋若不固陋則將不以此為問
亦安所得聞此言也寡人欲更端再問而不得其辭
願子之略有以進教我焉案朱子曰天地蓋兼天子
而言孔氏疏則謂魯得郊天故也
孔子曰天地不合萬物不生大昏萬世之嗣也君何謂
己重焉孔子遂言曰内以治宗廟之禮足以配天地之
神眀出以治直言之禮足以立上下之敬物恥足以振
之國恥足以興之為政先禮禮其政之本與
此申天地宗廟社稷之主之義而極言以進之也直
猶正也正言謂出政教也孔子曰天地不合則萬物
不生大昏者所以傳萬世之嗣也君何謂冕而親迎
之為己重焉孔子意有未盡又自推廣言之曰將内
之以治宗廟之禮則君與夫人交獻以嘉魂魄而足
以配天地之神眀將外之以治直言之禮則君與夫
人正名以出號令而足以立上下之敬由是事之廢
墜者足以振之國之衰弱者足以興之此為政所以
必先夫婦之禮而此禮其政之本與是時哀公志欲
興魯故孔子言政之本於禮而欲其知所務也
孔子遂言曰昔三代眀王之政必敬其妻子也有道妻
也者親之主也敢不敬與子也者親之後也敢不敬與
君子無不敬也敬身為大身也者親之枝也敢不敬與
不能敬其身是傷其親傷其親是傷其本傷其本枝從
而亡三者百姓之象也身以及身子以及子妃以及妃
君行此三者則愾乎天下矣大王之道也如此則國家
順矣
此廣言為政之道而推本於敬身也愾猶至也孔子
又自推廣言之曰昔三代眀王之政所由必謹大昏
重冠禮敬其妻與子也固自有道妻也者所以奉粢
盛乃親之主也而敢不敬與子也者所以承宗祀乃
親之後也而敢不敬與君子固無所不敬也而尤以
敬身為大身也者受之於親乃親之枝也而敢不敬
與若不能敬其身則是傷其親傷其親則是猶木傷
其本傷其本則枝無所附必從之而亡且身與子與
妃此三者乃百姓之象也敬以感之而莫敢不敬是
為由身以及身由子以及子由妻以及妻君果能行
此三者則德教至於天下矣此即大王行王政而同
民之道也能如此則國家化之而無有不順矣
公曰敢問何謂敬身孔子對曰君子過言則民作辭過
動則民作則君子言不過辭動不過則百姓不命而敬
恭如是則能敬其身能敬其身則能成其親矣
此言敬身之實也君子以位言辭者言之成文者也
則者動之成法者也公曰敢問何以謂之敬身孔子
對曰君子居高以臨民雖過乎言則民猶以為辭過
乎動則民猶以為則君子言不敢過而使之為辭動
不敢過而使之為則民乃不待教令之及而自知敬
恭如是則能不辱而敬其身能敬其身則能不羞而
成其親矣案敬身之道不外於慎言慎動百姓不令
而敬恭乃其效驗所謂以身教者從也
公曰敢問何謂成親孔子對曰君子也者人之成名也
百姓歸之名謂之君子之子是使其親為君子也是為
成其親之名也已孔子遂言曰古之為政愛人為大不
能愛人不能有其身不能有其身不能安土不能安土
不能樂天不能樂天不能成其身
此言成親之本於成身也公曰敢問何以謂之成親
孔子對曰稱名有為君子也者乃人成德之名也今
則言動無過百姓歸之以美名推所自而謂之君子
之子是使其親亦為君子也是為成其親之名也已
孔子又自推廣言之曰古之為政以愛人為大蓋人
與吾身本同一氣若不能愛人則必不能自愛而有
其身不能有其身則身之所處者必不能安土不能
安土則心之所存者必不能樂天不能樂天則天理
既未全盡不能成其身也必矣朱子曰不能有其身
謂不能持守其身而䧟於非僻安土謂安其所處之
位而無外求樂天謂樂循天理
公曰敢問何謂成身孔子對曰不過乎物
此言成身之道也公曰敢問何以謂之成身孔子對
曰人能盡物之理不至過違斯能成其為物而成身
之道在是矣案大雅之詩曰天生烝民有物有則是
故不過乎物乃所以踐形而盡性也
公曰敢問君子何貴乎天道也孔子對曰貴其不已如
日月東西相從而不已也是天道也不閉其久是天道
也無為而物成是天道也已成而眀是天道也
此申言樂天之義也公曰敢問君子何貴乎天道而
樂之也孔子對曰所貴者蓋為其德之純而不已如
日月之東西相從往來而不已也是天道之流行也
唯其不已故無有能閉止其久者是天道之變化也
惟其能久故無為而物以成是天道之不言而四時
行百物生也至於既成而眀是天道之垂象於上而
萬古為昭也
公曰寡人憃愚冥煩子志之心也孔子蹴然辟席而對
曰仁人不過乎物孝子不過乎物是故仁人之事親也
如事天事天如事親是故孝子成身公曰寡人既聞此
言也無如後罪何孔子對曰君之及此言也是臣之福
也
此因哀公之切問而合天道人道以總結之也憃愚
謂蔽於氣質冥謂暗於理煩謂累於事志記也公曰
以寡人之憃愚冥煩雖聞子言而恐其忘怠子盍更
以簡切之語謹志於我之心也孔子蹴然不安避席
起立而對曰仁人盡人道而唯其不過乎物孝子盡
子道而唯其不過乎物夫親之全而生即天之全而
賦是故仁人之事親也如事天其事天也如事親於
是而一無所虧是故孝子成身而仁道亦無不備矣
公曰寡人今既聞此言也固當志之心矣然無奈後
日之過乎物而有罪何孔子對曰君之言及此也是
以臣言為不繆將有事於成身而過之務寡蓋即臣
之福也盖天親無二道仁孝無二理愛敬無二心脩
身立政無二事聖人之言誠有至約而至該者真氏
德秀曰仁人之事親如事天事天如事親此與孝經
眀察之指略同張子作西銘即事親以眀事天之道
大略謂天子我以是理而我悖之天之不才子也具
人之形而盡人之性天之克肖子也夫事親如事天
乃孝子事而孔子以為仁人者蓋孝之至則仁矣
日講禮記解義卷五十三
