欽定四庫全書
日講禮記解義卷十三
王制
王制者記先王班爵授禄祭祀養老之法制漢文帝
令博士諸生作其書采集秦以前古書所載而又雜
取傳記之說故與周官孟子不盡合程子曰孟子時
載籍未經秦火然班爵禄之制已不詳今禮書掇拾
於煨燼之餘多出於漢儒一時之附會奈何欲盡信
而句為之解乎故凡鄭氏解有難通而指以為夏殷
制者當分別觀之
王者之制禄爵公侯伯子男凡五等諸侯之上大夫卿
下大夫上士中士下士凡五等
此言班禄爵之制而先舉制爵之大較也王者之治
天下制為禄以馭其富也則因功之多寡而為豐殺
焉制為爵以馭其貴也則因德之厚薄而為崇卑焉
權之定於一尊如此就爵之通於天下者言之近於
天子以無私為德者爵惟公遠於天子而障扞於外
者爵惟侯道足以長人者爵惟伯道足以養人者爵
惟子道足以安人者爵惟男以次而差凡有五等皆
助王以治天下者也就爵之施於國中者言之知進
退而道足以上達者為上大夫卿知足以帥人者為
下大夫才足以事人者為上士才能稍亞者為中士
才能僅稱者為下士以次而差亦有五等所以左右
其君奉天子之德而致之民者也案周禮大司徒以
賢制爵以庸制禄此先禄而後爵者田不分不可以
制禄禄不制不可以定爵也列爵必以五等天地之
中數也
天子之田方千里公侯田方百里伯七十里子男五十
里不能五十里者不合於天子附於諸侯曰附庸
此言制君之禄通於天下者也民功曰庸天子有天
下畿内之田方千里開方為百萬里非此不足以居
重馭輕也天子而下有公侯其田方百里開方為萬
里伯則方七十里開方為四千九百里子男則方五
十里開方為二千五百里其不足於五十里者不得
會合列侯以朝聘於王但以其功勞附大國而達於
天子則謂之附庸此制禄之大者也案孔疏七十里
倍減於百里五十里倍減於七十里孝經緯云德不
倍者不異其爵功不倍者不異其土故轉相半別優
劣也蓋里數有二分服以袤計如二十五家為里者
是分田以方計如方里而井者是分服則計道里遠
近以為朝貢之節分田則計田畆多寡以為賦禄之
制也朱子曰豐鎬去洛邑三百里長安所管六百里
亦有横長處非若今世之為圖畫方也恐井田之制
亦是類此又案書武成云列爵惟五分土惟三孟子
及此經所言是也周禮大司徒諸公之地封疆方五
百里其食者半諸侯方四百里諸伯方三百里其食
者參之一諸子方二百里諸男方百里其食者四之
一或曰孟子王制所言正封也周禮所言廣封也詩
云錫之山川土田附庸附庸者虚封土田者實封也
或曰大司徒論公侯伯子男之地各以封疆言而其
食者或半或參之一或四之一孟子王制專主田禄
即周禮所謂食者也或曰三代尺度不同夏極大殷
次小周極小故同此百里而周可言五百里四百里
如同此百畆而夏可言五十畆殷可言七十畆也此
亦求其說不得而姑云爾周禮為周公之書而在當
時未必盡行必欲合孟子王制而一之即其說愈棼
而終無確據如明堂位言封周公於曲阜地方七百
里以開方法計之為方百里者四十九當得王畿千
里之半是豈可信哉
天子之三公之田視公侯天子之卿視伯天子之大夫
視子男天子之元士視附庸
此言制王朝有位者之禄也田謂所食之采邑三公
師保傅也視猶比也天子之三公其田視公侯之百
里天子之卿視伯之七十里天子之大夫視子男之
五十里天子之元士視附庸之或四十里或三十里
食邑之數以漸而差有内外無多寡也徐氏自明曰
先王之制出為列國之君入則為王朝之臣故畢公
保釐東土山甫徂齊式遄其歸春秋以來鄭武公為
周司徒鄭莊公為平王卿士蓋出入均勞先王之一
内外者如此所以内諸侯之禄即以外諸侯為凖也
案周禮載師士田任近郊之地家邑之田任稍地小
都之田任縣地大都之田任畺地即此所謂視侯伯
子男者
制農田百畆百畆之分上農夫食九人其次食八人其
次食七人其次食六人下農夫食五人庶人在官者其
禄以是為差也
此言制庶人在官者之禄以農為凖也百畆以周尺
言之六尺為步步百為畆分謂分所當受者孟子作
糞禄出於田之所入而數則起於農夫之百畆昔先
王之制井田也以百畆為率百畆之分一夫受之而
田之所入不同惟上農夫能食九人其次則食八人
次則食七人又次則食六人下農夫止食五人其以
力田之上下為所食之多寡如此彼庶人在官而為
府史胥徒者其禄率以是為差也賈氏公彦曰王制
言下士視上農夫食九人則府食八人史食七人胥
食六人徒食五人其官並亞士故號庶人在官此是
官長所除不命於天子國君者案古者爵起於士而
禄起於農明乎授田之法則逆而推之凡制禄之等
差俱可以坐而得也
諸侯之下士視上農夫禄足以代其耕也中士倍下士
上士倍中士下大夫倍上士卿四大夫禄君十卿禄次
國之卿三大夫禄君十卿禄小國之卿倍大夫禄君十
卿禄
此言制列國君臣之禄也惟庶人在官者以農為差
故諸侯之下士視上農夫禄蓋足以代其耕也中士
倍於下士上士倍於中士下大夫倍於上士卿四倍
於大夫君則十倍於卿此公侯大國之制也次國之
卿三倍於大夫其君伯之禄十倍於卿小國之卿倍
於大夫其君子男之禄亦十倍於卿案孔疏自下士
至小國之卿倍大夫禄皆據無采地者言之大夫以
下位卑禄少故大小國不殊卿與君禄重位尊故禄
隨國之大小為節
次國之上卿位當大國之中中當其下下當其上大夫
小國之上卿位當大國之下卿中當其上大夫下當其
下大夫其有中士下士者數各居其上之三分
此言諸侯使卿大夫頫聘並會之事也其有中士下
士者二句徐氏謂此錯簡當在上士二十七人之下
國有大小之殊故其臣之等列亦異次國上卿之位
當大國之中卿中卿當其下卿下卿當其上大夫而
遞降一等小國上卿之位當大國之下卿中卿當其
上大夫下卿當其下大夫而遞降二等其國有中士
下士者則中士三倍於上士下士三倍於中士數各
居其上之三分案孔疏同是卿則小國卿在大國卿
下大國是大夫小國是卿則小國卿位大國大夫上
知者以卿執羔大夫執雁卿絺冕大夫元冕卿不得
在大夫下也
凡四海之内九州州方千里州建百里之國三十七十
里之國六十五十里之國百有二十凡二百一十國名
山大澤不以封其餘以為附庸閒田八州州二百一十
國
此言天子畿外封建之制也九州周之揚荆豫青兖
雍冀幽并也凡四海之内有九州州之從横皆方千
里每一州建百里之國三十以封公侯七十里之國
六十以封伯五十里之國百有二十以封子男總計
其數凡有二百一十國境内之名山大澤則不以分
封至建國之所餘有已封人而不能五十里者則為
附庸有未封人而待有功者則為閒田推之八州莫
不皆然州各有二百一十國蓋畿外之制如此案周
禮九州之川澤山藪職方氏掌之而諸侯無所隸焉
亦以與民同財不得障管也朱子曰封國之制只是
漢儒立下一箇算法其實不然建國必因山川形𫝑
無截然可方之理若封王子弟必須有空地方可封
左氏載齊地蒲姑氏因之而後太公因之若武王不
得蒲姑之地即太公亦未有安放處
天子之縣内方百里之國九七十里之國二十有一五
十里之國六十有三凡九十三國名山大澤不以朌其
餘以禄士以為閒田
此言畿内封建之制也朌讀曰班與頒通天子畿内
與八州所建不同故以千里之地分為百縣縣内方
百里之國九以為公之采邑七十里之國二十有一
以為卿之采邑五十里之國六十有三以為大夫之
采邑總計其數凡有九十三國名山大澤不以朌賜
至制國之所餘則以為元士視附庸者之禄或為閒
田以待有功蓋畿内之制如此案上節言封此言朌
者疏謂畿外有封建之義畿内不世位惟有朌賜也
凡九州千七百七十三國天子之元士諸侯之附庸不
與
此總言畿内外封建之制也凡四海之内九州八州
各二百一十國合王畿七十三國總為千七百七十
三國而天子之元士與諸侯之附庸皆不與蓋國至
五十里而止元士附庸惟不能五十里故取畿内外
之閒田禄之也案先王衆建諸侯而居中以治凡畿
内外之定制無不可以數計而周知三代以來大略
如此
天子百里之内以共官千里之内以為御
此言畿内田稅之所給也天子畿内之地有在百里
之内者其租稅所入以供官如郊廟社稷賓客燕享
之類有司所供者是也有在千里之内者其賦稅所
入以為御如乘輿服膳匪頒賜予之類王所用者是
也蓋君子廉於奉已而嚴於事神人故其叙如此鄭
注以官為其文書財用恐非是
千里之外設方伯五國以為屬屬有長十國以為連連
有帥三十國以為卒卒有正二百一十國以為州州有
伯八州八伯五十六正百六十八帥三百三十六長八
伯各以其屬屬於天子之老二人分天下以為左右曰
二伯
此言畿外方伯畿内二伯之制也帥正伯皆長也老
上公也千里之外設方伯以總之其制合五國以為
屬屬則有長取其仁足以長人而聯屬之也合十國
以為連連則有帥取其帥人而連比之也合三十國
以為卒卒則有正取其正人而萃聚之也合二百一
十國以為州擇一賢君加之一命為伯得專征伐總
計八州凡有八伯伯之屬為正者五十六為帥者百
六十八為長者三百三十六八伯各以其屬而上屬
於天子之老二人分天下以為左右而主之曰二伯
則如周初周召之任是也案八伯各為一州之伯即
曲禮所謂九州之長入天子之國曰牧也二伯為天
下之伯即曲禮所謂五官之長曰伯也鄭注云凡長
皆因賢侯為之
千里之内曰甸千里之外曰采曰流
此言分服之制也王圻千里之内名曰甸服甸者治
田之義凡治甸田者納稅常厚食甸邑者朝見常密
以在畿内而綜理為詳也千里之外近曰采取供給
王事之義遠曰流取流放罪人之義凡在采流之間
者納貢漸薄朝見漸疏以在畿外而經略有序也案
禹貢五服甸侯綏要荒甸服之外莫近於侯服而采
在侯服内百里又其最近者莫遠於荒服而流在荒
服外二百里又其最遠者舉此則綏要在其中矣周
禮職方氏九服侯甸男采衛蠻夷鎮蕃大行人七服
侯甸男采衛要蕃皆有采無流此節蓋本禹貢而約
言之
天子三公九卿二十七大夫八十一元士大國三卿皆
命於天子下大夫五人上士二十七人次國三卿二卿
命於天子一卿命於其君下大夫五人上士二十七人
小國二卿皆命於其君下大夫五人上士二十七人
此言設官之制也九卿謂三孤與六卿也畿内天子
所治於是設公以論道經邦其數三取陽數也設卿
以佐理承化其數九再倍於公也有大夫以服官政
其數二十七又再倍於卿也有元士以理庶務其數
八十一又再倍於大夫也王畿以外有公侯伯子男
以分治其國而輔之者各有卿大夫士焉惟大國之
三卿皆命於天子更有下大夫五人上士二十七人
所以具其官也次國之三卿惟二卿命於天子一卿
即命於其君其有下大夫五人上士二十七人猶之
乎大國也下而小國則二卿皆命於其君其有下大
夫五人上士二十七人亦猶之乎大國也案鄭注小
國亦三卿一卿命於天子二卿命於其君此文似誤
脫耳或者欲見畿内之國二卿與崔氏靈恩曰大國
三卿者周制立司徒兼冢宰司馬兼宗伯司空兼司
寇故左傳云季孫為司徒叔孫為司馬孟孫為司空
也下大夫五人者司徒之下置小卿二人一小宰一
小司徒司空之下亦置二小卿一小司寇一小司空
司馬之下惟置一小卿小司馬也夫諸侯之上大夫
即卿矣故曰下大夫五人也前文言小國之中卿位
當大國之上大夫下當其下大夫者崔氏謂小宰小
司徒為上小司馬小司寇小司空為下也司馬事省
惟置小司馬而魯又有夏父弗忌為宗伯或曰有禮
事即轉小司馬為宗伯如燕射之轉司馬為司正也
天子使其大夫為三監監於方伯之國國三人
此言設監之制也三監官名方伯既屬於天子之老
二人矣又慮其地遠而不及周知也於是使王朝之
大夫以為三監監臨於方伯之國每國三人所以佐
方伯領諸侯也案方伯得專征伐而監以大夫即周
大宰職所謂建其牧立其監者蓋以輕權重而制威
柄於天子也
天子之縣内諸侯禄也外諸侯嗣也
此言世禄世爵之制也天子畿内之地百官之采邑
在焉是内諸侯所以為食禄者也畿外之地五等之
封建在焉是外諸侯所以為嗣守者也案寰内之公
卿大夫受田視公侯伯子男故通稱為諸侯至於世
禄變而為世官則周禮之末失也
制三公一命卷若有加則賜也不過九命次國之君不
過七命小國之君不過五命大國之卿不過三命下卿
再命小國之卿與下大夫一命
此言内臣命服之制而因及外臣之命數也卷與衮
同天子而下惟三公最尊以命服之制言之三公八
命亦服七命之鷩冕其有功德而加一命是為上公
得服九旒九章之衮冕若更有加益則是君之特賜
而不得過乎九命也次國侯伯之君服鷩冕而不過
七命小國子男之君服毳冕而不過五命大國之上
卿中卿服元冕而不過三命下卿服絺冕而為再命
小國之卿與下大夫服爵弁而止一命皆以制有一
定不容踰越也案此章所言君命與周禮典命同而
卿大夫之命則異鄭注云不著次國之卿者以大國
之下互明之
凡官民材必先論之論辨然後使之任事然後爵之位
定然後禄之爵人於朝與士共之刑人於市與衆棄之
是故公家不畜刑人大夫弗養士遇之塗弗與言也屏
之四方唯其所之不及以政示弗故生也
此言官人與用刑之制也材質也凡民之材分不同
官之者必先審論其德行道藝之優劣論既辨而後
使之能任事而後爵之位既定而後禄之皆所以程
其實也夫人君之治天下賞與刑而已爵人者必於
朝是與士共之而非私喜也刑人者必於市是與衆
棄之而非私怒也是故公家不畜被刑之人大夫弗
養士遇之塗而弗與言也其當流者屏之四裔罪有
重輕流有遠近惟其所之而不及以賦役之政以示
不欲故生之意也
諸侯之於天子也比年一小聘三年一大聘五年一朝
此記諸侯之朝聘以時也比年每歲也諸侯受封在
外而致臣節於天子於是有朝聘之禮比年使大夫
一小聘三年使卿一大聘所以通好五年諸侯親來
一朝所以述職也案小聘曰聘大聘曰殷春秋傳謂
之殷聘禮是也
天子五年一廵守歲二月東廵守至于岱宗柴而望祀
山川覲諸侯問百年者就見之命大師陳詩以觀民風
命市納賈以觀民之所好惡志滛好辟命典禮考時月
定日同律禮樂制度衣服正之
此言天子廵守和神人考法制之事也岱宗泰山也
柴本作祡大師樂官之長典禮掌禮之官市典市者
天子分土建國命諸侯以守之於是有廵守之禮五
年一廵率以為常當廵守之歲二月先東行而至於
泰岱之下燔柴祭天望祀東方之山川遂接見諸侯
問有百年者則就見之命大師采錄民間之詩以觀
風俗之美惡次命司市納物價以觀民之所好惡若
民志奢滛則好尚邪辟而政教可知矣又次命典禮
考其時之節氣早晚月之弦望晦朔定其日之甲乙
先後同其候氣之律玉帛之禮鼓鐘之樂及制度衣
服之等級皆舉而正之使協於一也
山川神祗有不舉者為不敬不敬者君削以地宗廟有
不順者為不孝不孝者君絀以爵變禮易樂者為不從
不從者君流革制度衣服者為畔畔者君討有功德於
民者加地進律
此言東廵守黜陟之事也神祗謂羣祀君謂五等諸
侯律謂爵命之等刑賞者天子所以馭諸侯也如諸
侯於外祭之山川神祗有廢其祀典而不舉者是為
慢神而不敬不敬者君削以地於内祭之宗廟有紊
其昭穆而不順者是為忘先而不孝不孝者君絀以
爵禮樂由天子而出有變之易之者是為無法而不
從不從者君流制度衣服由天子而定有革之者是
為無上而畔畔者君討如治國賢君有功德於民則
從而庸之而益其土地隆以爵命凡以示勸懲也
五月南廵守至于南嶽如東廵守之禮八月西廵守至
于西嶽如南廵守之禮十有一月北廵守至于北嶽如
西廵守之禮歸假于祖禰用特
此終言廵守之禮也假至也特一牛也天子於五月
則南廵守至於南嶽衡山其所舉行皆如東廵守之
禮八月西廵守至於西嶽華山一如南廵守之禮十
有一月北廵守至於北嶽恒山一如西廵守之禮由
是以歸京師告至於祖禰之廟各用特牛而廵守之
事畢矣案王者一歲四廵而禮無不一所以明治化
之無外并無私也出既造乎禰故歸亦必假乎祖禰
用特者禮從乎約推此則廵守之不為煩費如所謂
兵衛省而徵求寡者從可知也
天子將出類乎上帝宜乎社造乎禰諸侯將出宜乎社
造乎禰
此言天子諸侯將出而行祭告之禮也類宜造皆祭
名天子為廵守而將出其事大其禮隆則類乎上帝
天神遠而尊倣郊祭以致敬也宜乎社地社近人而
親隨宜而告義與事稱也造乎禰至廟而告其事如
生時之出必告也諸侯因將出朝王與自相朝及會
盟征伐之事亦必宜乎社造乎禰而後行蓋天子有
天下受天之命而為君故類乎上帝諸侯主社稷守
君之土而為臣故宜乎社
日講禮記解義卷十三
