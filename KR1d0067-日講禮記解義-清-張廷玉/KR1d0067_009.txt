欽定四庫全書
日講禮記解義卷九
檀弓上
后木曰喪吾聞諸縣子曰夫喪不可不深長思也買棺
外内易我死則亦然
此言屬子以死之事而譏其非禮也后木魯孝公子
惠伯鞏之後后木曰吾嘗聞喪禮於縣子矣其言曰
夫孝子之居喪事有其至大者不可不深思長慮以
致其謹也棺椁所以安死故必外内精好無使土或
至於親膚爾其識之我死亦當如是也案附身附棺
必誠必信此孝子所以事親而后木乃豫以屬其子
則陋矣
曾子曰尸未設飾故帷堂小斂而徹帷仲梁子曰夫婦
方亂故帷堂小斂而徹帷小斂之奠子游曰於東方曾
子曰於西方斂斯席矣小斂之奠在西方魯禮之末失
也
此言小斂之禮有得失也未設飾言未襲斂曾子曰
人死斯惡之矣尸在室去褻衣沐浴而未設飾故帷
堂俟小斂畢而後徹帷魯人仲梁子則曰因此時男
女在戶外哭位未定故帷堂俟小斂畢而後徹帷二
子之各言禮意如此又小斂之奠子游曰於東方就
地不設席曾子則曰於西方其斂之時即於此席上
而設奠矣記者因正之云小斂之奠所以在西方者
非禮之正是魯人行禮末俗之失也案送終之禮雖
出於倉卒而必有其義故未飾而帷堂者乃人子所
為不敢褻其親如曾子之言是也物生於東設奠於
東方者乃人子所為不忍死其親如子游之言是也
學者以禮為衡別而觀之可矣
縣子曰綌衰繐裳非古也
此言喪服宜從古也綌粗葛布細而疏曰繐喪服上
衰下裳縣子曰喪服之制所以表哀故服必用麻後
世日趨於便利或以綌為衰或以繐為裳但取輕凉
適體非古制也案古之五服自斬至緦雖升數不同
要未有不以麻者若用綌用繐則非先王制喪服之
初意也
子蒲卒哭者呼滅子皋曰若是野哉哭者改之
此言哭者呼名之不合於禮也滅子蒲名子蒲之始
卒也哭之者乃呼其名高子皋聞之曰若是其非禮
也豈不野哉於是哭者改之案孝子於親之方沒復
之以衣或有呼名者蓋冀其聞名而反也若舉其名
而哭則非禮甚矣
杜橋之母之喪宫中無相以為沽也
此言喪不用相者之疏於禮也沽猶疏略也人子於
親有不能不盡之情有不能遽盡之情惟始喪為難
言之矣哀痛之至心煩慮亂莫或助之未有能當乎
禮者杜橋之母之喪宫中不立相導是以識者非之
而以為疏略於禮也案孝子喪親悲迷不知禮節所
以須人輔相於此而不致謹其不抱憾於終身者鮮
矣
夫子曰始死羔裘玄冠者易之而已羔裘玄冠夫子不
以弔
此言始死易服及吉服不以弔之禮也禮服有吉凶
之異夫子嘗曰始死之時或有侍疾問疾之人服羔
裘玄冠者當改易之而已至於小斂之後則羔裘
冠夫子亦不以弔也案羔裘玄冠朝服也吉不豫凶
故於疾者始死則易以深衣於既小斂則襲裘帶絰
而弔
子游問喪具夫子曰稱家之有亡子游曰有無惡乎齊
夫子曰有毋過禮苟亡矣斂首足形還葬縣棺而封人
豈有非之者哉
此言喪具以稱為禮也下棺曰封子游問送終之儀
物夫子曰人孰不欲厚其親者而家有不同亦各随
其家之有亡而已子游不達疑稱家有亡則有者必
至於過亡者必至於不及於何而為之劑量也夫子
曰若富有則依乎禮而毋恃其財以為所不得為苟
其家貧矣但斂襲手足勿令露形還即葬埋不待日
月之期縣棺而下不用碑繂之設如此則力雖不足
而心亦盡人豈有從而非之者哉案禮貴於稱而送
死尤大事貧者固以稱其財為禮富者又以毋過禮
為稱也
司士賁告於子游曰請襲於牀子游曰諾縣子聞之曰
汰哉叔氏專以禮許人
此言襲牀之事而因以明應答之道也賁司士名叔
氏子游字司士賁告於子游曰古者始死廢牀而置
尸於地及復而不生則尸復登牀由沐浴含飯而襲
於牀者禮也後世禮失而襲於地則褻矣今欲請如
古禮焉而子游直應之曰諾縣子聞而譏之曰汰哉
叔氏一若此禮實由已出而因以許人者然可謂失
言矣案子游之諾司士賁未嘗不是但當稱禮以答
之而直應曰諾辭氣矜大故為縣子所譏又况於言
禮而失其義者乎
宋襄公葬其夫人醯醢百甕曾子曰既曰明噐矣而又
實之
此言送死致生之非禮也宋襄公之葬夫人也醯醢
之物多至百甕曾子非之曰既曰明噐則神明之而
已而又實之以醯醢所謂之死而致生亦不智甚矣
案周制大夫諸侯兼用人噐與鬼噐故空鬼而實人
士則無人噐而止有鬼噐故鬼噐亦實之既夕禮所
謂甕三醯醢屑及甒二醴酒是也襄公諸侯而實鬼
噐故曾子譏之
孟獻子之喪司徒旅歸四布夫子曰可也
此言歸賻之事也旅下士也四布四方之賻布也孟
獻子之喪送終既畢賻布有餘其家臣司徒禀承主
人之意使旅歸還四方之賻布夫子善其廉而曰可
也案君子不家於喪如司徒旅之歸四布在世禄之
家固可以為法矣
讀賵曾子曰非古也是再告也
此言助賵致命之事而見再讀之非古也喪禮祖奠
畢公賵賓賵入告於宫奠於柩前而受之又書其人
名與其物於版次日遣奠畢主人之史更於柩前西
面而讀之曾子曰此非古也賵時既告遣奠又讀是
再告也案車馬曰賵所以助主人之送葬也一告不
已而至於再欲神一一而知之則幾於瀆矣周末文
勝宜曾子以為非古也
成子高寢疾慶遺入請曰子之疾革矣如至乎大病則
如之何子高曰吾聞之也生有益於人死不害於人吾
縱生無益於人吾可以死害於人乎哉我死則擇不食
之地而葬我焉
此言臨終不忘儉之事也成子高齊大夫姓國字伯
高諡成也大病謂死也蓋諱之之辭成子高寢疾其
家臣慶遺入臥内而請問其遺命曰子之病甚亟矣
如至於大病則將如之何子高曰吾聞之死生一理
也生有德澤加於人死亦不以侈靡害乎人吾縱生
而無益於人吾其可以死害於人乎哉夫土地本生
物以飬人者我死則擇不可耕種之地而葬我焉可
矣案成子高臨終而不忘謙儉如此記禮者傳之蓋
予之也
子夏問諸夫子曰居君之母與妻之喪居處言語飲食
衎爾
此言臣服小君之儀容也問當作聞衎爾和適之貎
子夏問諸夫子曰居君之母與妻之喪居處言語飲
食則見其衎爾焉蓋小君義重而恩輕惟義重故皆
服不杖期惟恩輕故惻隐不能至而容貎和適也
賓客至無所館夫子曰生於我乎館死於我乎殯
此言聖人待賓之事也賓客有自遠方至而無所館
者夫子嘗曰生當於我乎館死亦當於我乎殯蓋因
朋友而類及於賓客見聖人用情之厚也
國子高曰葬也者藏也藏也者欲人之弗得見也是故
衣足以飾身棺周於衣椁周於棺土周於椁反壤樹之
哉
此言國子從儉之事也國子高即成子高嘗言人死
必葬葬也者所以為藏也藏也者恐為人惡而欲其
弗得見也是故襲之以衣足以飾身棺則周於其衣
椁則周於其棺土則周於其椁自内而外歸合於土
務期深密不使人知今乃反封壤以為墳種樹以為
表豈葬之為藏欲人弗見之意哉案送終之禮不可
不備故襲斂以後為之棺椁則土不至親其膚為之
柳翣則人不至惡其死更為之壤樹則後世子孫不
至於失其處周官冢人用爵等為之邱封之度與其
樹數誠以葬之不可無識也子高意在於儉而獨非
之亦異於禮所云矣
孔子之喪有自燕來觀者舍於子夏氏子夏曰聖人之
葬人與人之葬聖人也子何觀焉昔者夫子言之曰吾
見封之若堂者矣見若坊者矣見若覆夏屋者矣見若
斧者矣從若斧者焉馬鬛封之謂也今一日而三斬板
而已封尚行夫子之志乎哉
此記葬孔子封墳之法也若堂如堂之基四方而高
也若坊如坊堤之上平旁殺而長也若覆夏屋如夏
時之屋旁廣而卑也若斧如刃之向上而狹也馬鬛
封者鬃鬛之上其肉薄封形似之也三斬板謂側板
於坎之兩旁而用繩以約板乃納土於内而築之土
與板平則斬斷其繩而升板於築土之上又約築如
初凡三次也孔子之喪有自燕而至於魯以觀者舍
於子夏之家子夏曰其為聖人之葬人與則事皆合
禮觀者應有異聞若人之葬聖人也則有未必然者
子何觀焉昔者嘗聞夫子之言曰封之形四吾見封
之若堂者矣見若坊者矣見若覆夏屋者矣見若斧
者矣自覆夏屋以上皆用力多而難成唯若斧者儉
而易就吾從若斧者焉即俗所謂馬鬛封是也今築
夫子之墳不假多時一日之間三次斬板即封畢而
止庶幾從夫子之志而不違乎哉案子之葬也公西
華為志備三代之禮而封獨從其儉者何陳氏祥道
曰儉則行夫子之志不儉則行門人之志行夫子之
志所以救時行門人之志所以尊師也
婦人不葛帶
此言婦人服麻之事不變其所重也婦人居齊斬之
服帶用牡麻結本卒哭則以葛為首絰以易去首之
麻絰而麻帶不變是不葛帶也案禮男子重首而婦
人重要故卒哭之後男子以葛易麻帶而首絰不易
婦人則以葛易麻絰而要帶不易蓋齊斬之服如是
若大功以下至卒哭則竝變為葛與男子同
有薦新如朔奠
此言薦新之禮也孝子之於親殯而未葬觸物傷感
無時不然故有時味及新穀而薦之其禮牲物則視
月朔之朝奠無以異焉案未葬之時大夫以上朔望
皆有奠士則朔奠而已朔奠謂之殷奠其禮視大斂
男女即位内外從事薦新之禮如之蓋重其事也
既葬各以其服除
此言親疏除服之節也喪服之輕重不同故除服之
先後亦異如三月而葬葬而虞虞而卒哭親重當變
麻者則變之緦麻服滿者則除之各以其服為斷固
有不視乎主人者張子曰今人多歴年所而葬者亦
當以改葬之服除蓋古者未葬則主人不除今既除
之矣則猶當從改葬服禮改葬服緦久不葬者似難
為虞祭以無几筵也案此則葬之不可不及其時而
服之不可不循其節也明矣
池視重霤
此言設池之義也池柳車之池重霤屋霤也以木為
之天子之屋四注四面皆有重霤諸侯亦四注而重
霤去後大夫惟前後二士惟一在前故柳車之池亦
象之在車覆鼈甲之下牆帷之上織竹為籠形衣以
青布其方面之數各視重霤也案喪大記飾棺君龍
帷三池大夫畫帷二池士布帷一池蓋從諸侯而下
各以等級為差舉一池而凡附棺之物皆可類推也
君即位而為椑歲一漆之藏焉
此言諸侯即位備物之事而示不遽成也椑杝棺也
人君體尊無論少長即位之後預為終具其名曰椑
歲一出而漆之甓甓然以致其堅而又即藏焉所以
示謹也案喪具有歲制時制月制日脩之異惟人君
體尊物備即位為椑有豫道焉歲必漆之而又藏之
者舊注謂每年一漆示如未成也藏焉者其中不欲
空虛如急有待故藏物於中又方氏云不欲令人見
故藏之也
復楔齒綴足飯設飾帷堂竝作父兄命赴者
此記始死之事也始死持衣招䰟招而不復則用角
柶拄尸之齒令口不閉急又用燕几拘綴尸之兩足
令直使著屨時不辟戾又具飯以待含又陳新衣而
斂又設帷於堂上凡此六事一時竝起其於恩識之
人宜往告之父兄則從而命赴者皆所謂復而後行
死事也孔疏云士喪禮孝子自命赴者若大夫以上
則父兄命之案自命赴者赴於君耳其他則父兄命
之非士大夫之別也
君復於小寢大寢小祖大祖庫門四郊
此言君復之事禮備而求之徧也君王侯也小寢燕
寢大寢正寢也小祖謂高祖以下之廟大祖謂太祖
之廟庫門郭門也君之復於小寢大寢小祖大祖者
皆素所居處及有事之地也於庫門者素所出入也
於四郊者素所經至也蓋魂氣雖無不之要不離乎
生平之所熟習故所以求之者如此案周禮夏采以
冕服復於太祖廟其小廟則祭僕復之小寢大寢則
隸僕復之
喪不剥奠也與祭肉也與
此言祭肉不露見之事所以致其潔也剥倮露也喪
之祭品有不可倮露者為奠與抑為祭肉與案士喪
禮始死脯醢醴酒奠於尸東無巾殯後朝夕奠醴酒
脯醢如初設不巾又小斂陳一鼎旣斂奠於尸東祝
受巾巾之蓋凡脯醢之奠不惡塵埃可倮露而無覆
其覆以巾而不倮露者必祭肉也此故為疑辭以明
之
既殯旬而布材與明噐
此言殯後布材之事而見葬禮之宜豫也布陳也材
謂椁材明噐謂明噐之材喪三日而殯士大夫之通
禮也殯後十日當備葬事則陳列其為椁之材與明
噐之材而暴乾之以供用焉案士喪禮筮宅吉左還
椁獻明噐之材於殯門外此互言材與明噐者省文
也
朝奠日出夕奠逮日父母之喪哭無時使必知其反也
此言設奠之候并及小祥以後之禮也逮日及日未
落也使受君任使也禮自始死至未葬以前皆朝夕
奠朝奠以日出象朝時之食夕奠逮日未落象夕時
之食也父母之喪未殯哭不絶聲既殯朝夕哭然廬
中思憶則哭祥後哀至則哭皆哭無時也至小祥後
或君有事使之比反必祭告俾親知其已反也案春
秋傳臣有大喪君三年不呼其門禮也然禮運云三
年之喪期不使又曾子問云卒哭服金革之事無辟
蓋君命既不敢以不從親心又不忍以不慰使還而
告固孝之道也
練練衣黃裏縓緣葛要絰繩屨無絇角瑱鹿裘衡長袪
袪裼之可也
此言小祥之喪服也練謂小祥以服練故名也練衣
以精熟之麻為之縓淺絳色緣疏謂中衣領及褎緣
也絇屨頭飾瑱充耳也衡橫同袪謂褎緣袂口也居
喪者期而小祥則以練為衣以黃為裏而練衣以縓
為緣者明外除也絰則去首葛而餘要屨則純繩麻
而無絇飾者未全吉也吉時玉瑱所以掩耳初喪去
之小祥以角為瑱耳漸有聞也冬時衣裏皆有裘吉
則貴賤異喪則同用大鹿皮以色白與喪相宜也小
祥以前裘狹而短袂又無袪亦不為裼小祥則廣長
有袪又從而裼之以為飾也案練衣蓋即功衰為父
衰七升為母衰八升皆在大功故謂之功衰以其練
熟為之故又曰練也鄭注以為中衣似非是經不應
舍正服而言中衣也縓緣當承練衣而言謂以縓色
布多一升者緣之也練衣則單黃裏者中衣也以黃
色之布為之而裏於練衣之内或謂即下文所云裼之
者是也
有殯聞遠兄弟之喪雖緦必往非兄弟雖鄰不往所識
其兄弟不同居者皆弔
此言哭弔之各有宜也親喪在殯不出弔然聞兄弟
之喪則雖異居而遠服之最輕為緦麻亦必往哭親
骨肉也若非兄弟則疏而無親即鄰之至近亦不往
矣至於平時素所知識者之兄弟而死雖不同居亦
皆弔其所識者重友誼也案雖緦必往蓋不易服而
往哭之舊說謂所識者死則弔其兄弟非也知死而
不知生傷而不弔子且不弔况兄弟不同居者乎
天子之棺四重水兕革棺被之其厚三寸杝棺一梓棺
二四者皆周棺束縮二衡三衽每束一柏椁以端長六
尺
此言棺椁之制也水兕水牛兕牛也杝即椑棺梓棺
二謂屬棺與大棺縮直也衡横同衽小要其形兩頭
大而中小端頭也體之尊者其制必隆棺至四重尚
深邃也水兕耐濕為一重以近裏厚三寸杝亦如之
為一重以次皮杝外有屬棺屬外有大棺竝用梓上
下四旁皆令周匝也古者棺以皮條束合之直二横
三而棺與蓋之際鑿為坎形則連以衽每束一椁以
柏之端謂之題湊其長六尺也案棺之制四重凡五
物上下四旁無不周匝惟椁則不周者下有茵上有
抗席故也
天子之哭諸侯也爵弁絰䊷衣或曰使有司哭之為之
不以樂食
此言天子哭諸侯之禮也䊷緇同絲衣也絰衍字也
諸侯薨在本國赴於天子天子遥哭之則爵弁緇衣
用士之祭服或曰天子不自哭但令有司哭之天子
每食有樂今哭諸侯則不復奏樂也案周禮王弔諸
侯弁絰緦衰哭之而止服爵弁䊷衣者天子至尊不
見尸柩則不弔服也注以絰為衍字或此約舉弔哭
二禮之服故兼以絰言之與
天子之殯也菆塗龍輴以椁加斧于椁上畢塗屋天子
之禮也
此言天子殯法也菆叢也菆塗用木叢棺而四面塗
之也龍輴載柩車畫轅為龍也以椁謂此叢木象椁
之形也斧繡為斧文以覆椁也天子之制與人臣絶
故古者殯法叢塗龍輴有如椁然又繡斧文於縿幕
用以為覆斧覆既竟四注為屋而盡塗之此天子之
禮也案常人之喪葬乃用椁天子於殯時叢塗龍輴
而以為椁形且椁之上有斧斧之上有屋末復四面
而盡塗其外惟其至尊無匹故禮有獨隆如此
唯天子之喪有別姓而哭
此言天子之喪禮別於朝覲也諸侯朝覲天子爵同
者其位亦同唯天子之喪禮哭踊各有位此時五等
諸侯惟有分別同姓之伯叔兄弟異姓之婚姻甥舅
以及庶姓之無親者相從而為位以哭概不以爵位
列之也案朝覲之禮位從乎爵尊尊之義也喪哭之
禮位從乎姓親親之義也
魯哀公誄孔丘曰天不遺耆老莫相予位焉嗚呼哀哉
尼父
此言魯君誄孔子之事也誄者哀死而述其行也孔
子以哀公十六年夏四月己丑卒公誄之曰天不留
此老成以佐予於位焉今其無復望矣嗚呼哀哉尼
父案諡必有誄而誄不必諡鄭注尼父因其字以為
之諡殆未必然
國亡大縣邑公卿大夫士皆厭冠哭於大廟三日君不
舉或曰君舉而哭於后土
此言失地之事君臣皆任其責也厭冠喪冠厭帖不
起也盛饌樂侑曰舉諸侯之有土地固受之祖宗俾
世世守而弗失者若一旦辱國喪師亡大縣邑則公
卿大夫士皆著喪冠哭於大廟者三日君亦不以樂
侑食厚自貶損而往哭於后土或有言仍舉樂者非
也案列國諸侯惟日尋於干戈於是有争地争城敗
軍亡邑之事其必以凶禮致憂於廟社者所以重守
國之義而戒兵禍也
孔子惡野哭者
此言野哭之非禮也喪雖凶事而必循乎禮哭雖主
哀而必定其位若不設位為帷而野哭是則孔子之
所惡者張子云孔子惡野哭者為有服者之喪不哭
諸家而哭於野是惡凶事也所知自當哭於野又若
奔喪者安得不哭於道案此則野哭之惡以非其地
而致人之疑駭也
未仕者不敢稅人如稅人則以父兄之命
此言未仕者之財不自專也仕而有禄則以物遺人
而謂之稅在未仕者則不敢也如或情有不容已義
有不可辭而當稅人則必稱父兄之命以將之案家
事統於一尊有父兄在則事當禀命故内不專財外
不私惠乃子弟之禮所宜謹也
士備入而后朝夕踊
此言國喪哭踊之禮也備盡也臣於君喪朝夕哭踊
必依位次為節嗣君雖先入即位哭然必待士盡入
畢而后俱踊士最卑士備入則無不入者矣案君父
尊同故朝夕哭踊孝子與諸臣共之孝子先入諸臣
以次入士其最後者分有尊卑而哀戚無以異也
祥而縞是月禫徙月樂
此言除喪之禮也祥謂大祥縞謂縞冠徙月禫之明
月也三年之喪哀以漸殺是故祥前之練以葛易麻
至於大祥則又以縞易葛服有即輕之漸也由是而
禫而樂亦不一時是月而禫則必徙月而樂是即吉
又有其漸也案祥而縞玉藻所謂縞冠素紕是也是
月禫徙月樂孔子所謂踰月則其善者是也王肅據
三年問二十五月而畢及此記所言謂三年之喪為
二十五月鄭康成據服問中月而禫謂為二十七月
郝氏敬云是月對徙月而言非即祥之月蓋禫與樂
相連為義不蒙祥縞為文此足與康成之義相發也
君於士有賜帟
此言士有賜帟之禮也帟幕之小者置於殯上所以
承塵士卑不得設帟故君於士之殯賜之然後用之
不能皆有也案帟大夫以上有幕人之供士亦有君
之賜蓋君之於士分縣而情不隔賜帟之禮猶是體
羣臣之意焉爾
日講禮記解義卷九
