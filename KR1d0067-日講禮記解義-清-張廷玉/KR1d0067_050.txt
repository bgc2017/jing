欽定四庫全書
日講禮記解義卷五十
祭義
義者言所以祭之義理也篇中即祭以明孝弟敬讓
之義至為詳切蓋人事之本末人道之始終備於是
矣
祭不欲數數則煩煩則不敬祭不欲疏疏則怠怠則忘
是故君子合諸天道春禘秋嘗霜露既降君子履之必
有悽愴之心非其寒之謂也春雨露旣濡君子履之必
有怵惕之心如將見之樂以迎來哀以送往故禘有樂
而嘗無樂
此言孝子感時設祭之義也禘陳注作禴伏氏趙氏
讀如字悽愴悲傷貌怵惕驚動貌祭必有時不欲先
時而數數則其事煩煩則涉於不敬亦不欲後時而
疏疏則其事怠怠則近於遺忘是故君子之祭也合
於天時之序而春禘秋嘗霜露旣降萬物感隂而衰
而君子履之必有悽愴之心者悲亡者之愈遠而非
其寒之謂也春則雨露旣濡萬物感陽以生而君子
履之必有怵惕之心者如往者之復還而將目見之
也惟歡樂以迎其來悲哀以送其往故禘有樂而嘗
無樂者以此案鄭注春禘夏殷禮也周以禘為殷祭
孔疏周禮四時祭皆有樂殷烝嘗之祭亦有樂故那
詩云庸鼓有繹萬舞有奕吳氏澄曰儀禮少牢特牲
大夫士四時皆不用樂此蓋天子諸侯之祭然亦不
知所據
致齊於内散齊於外齊之日思其居處思其笑語思其
志意思其所樂思其所嗜齊三日乃見其所為齊者
此言將祭之義也致齊如祭統心不苟慮之類於内
就齊所也散齊如不飲酒不茹葷不弔喪不聽樂之
類於外未就齊所也五其字皆指親而言祭必先致
齊三日於内散齊七日於外當齊之日則思其居處
之所安思其笑語之所形思其志意之所向思其所
樂之事思其所愛之物齊至三日乃恍然而見其所
為齊者程子曰思其居處思其笑語此孝子平日思
親之心非齊也齊不容有思齊者湛然純一方能與
鬼神接案鄭注見所為齊者思之熟也孔子亦言祭
思敬程子說不如注義之平實
祭之日入室僾然必有見乎其位周還出戶肅然必有
聞乎其容聲出戸而聽愾然必有聞乎其歎息之聲
此言正祭之義也僾然彷彿貌肅然儆惕貌愾然感
慨貌當祭之日始入廟室則僾然而必有見於神位
及薦饌而周還出戸則肅然而必有聞乎其舉動容
止之聲旣出戶而傾耳以聽則慨然而必有聞乎其
歎息之聲蓋孝子聚一己之精神而因以聚祖考之
精神本有通一而不二者其必有見必有聞是誠之
不可揜也
是故先王之孝也色不忘乎目聲不絶乎耳心志嗜欲
不忘乎心致愛則存致慤則著著存不忘乎心夫安得
不敬乎君子生則敬養死則敬享思終身弗辱也
此覆言孝子念親之誠以結上意也慤專謹也是故
先王之孝其親也親之色不忘乎目常若承順之時
親之聲不絶乎耳常若聽命之時親之心志嗜欲不
忘乎心常若先意承志之時此豈可以勉為哉惟心
於親而極其愛則亡者以存極其慤則微者以著著
存既不忘乎心則念念在兹夫安得而不敬乎君子
之於親生則敬其養死則敬其享者凡以思終身而
弗至或貽以辱也案君子之孝本於思思在親身者
極追慕之誠思在己身者盡全歸之理而皆不外於
一敬也
君子有終身之喪忌日之謂也忌日不用非不祥也言
夫日志有所至而不敢盡其私也
此申言君子終身念親不忘之事也忌日親亡之日
也夫日猶此日也君子之於親喪不過三年而又有
終身之喪者則忌日之謂也忌日不為他事非以為
不祥而避之言此日感念其親哀痛慘怛之情於是
為至而不敢盡心於己之私事也案子於忌日當以
喪禮處之故為終身之喪
唯聖人為能饗帝孝子為能饗親饗者鄉也鄉之然後
能饗焉是故孝子臨尸而不怍君牽牲夫人奠盎君獻
尸夫人薦豆卿大夫相君命婦相夫人齊齊乎其敬也
愉愉乎其忠也勿勿諸其欲其饗之也
此言孝子祭祀冀親歆饗之義也盎盎齊也勿勿猶
切切也諸語辭猶然也天子祭帝人子祭親禮之常
也唯聖人為能郊焉而饗帝孝子為能廟焉而饗親
其所以饗者以其心鄉乎帝與親也必心鄉之然後
能致其來饗焉是故孝子臨尸而不怍誠有無閒於
幽明者其為主祭則君牽牲而夫人奠盎君獻尸而
夫人薦豆其為助祭則有卿大夫以相君命婦以相
夫人齊齊乎外有整肅之儀也愉愉乎内有和順之
實也勿勿然内外兼盡欲其饗此薦獻之饌也孔氏
疏曰此本為饗親而發欲與饗帝同也項氏安世曰
仁人之心與天地為一體孝子之心與又母為一人
文王之祭也事死者如事生思死者如不欲生忌日必
哀稱諱如見親祀之忠也如見親之所愛如欲色然其
文王與詩云明發不寐有懷二人文王之詩也祭之明
日明發不寐饗而致之又從而思之祭之日樂與哀半
饗之必樂已至必哀
此言文王之能饗親也稱諱者宗廟之禮上不諱下
祭高祖則不諱曾祖以下也詩小雅小宛之篇明發
謂將旦光明開發也二人父母也昔文王之祭也事
死者一如事生思死者直如不欲獨生遇忌日則必
哀聞稱諱則如見其親祀之而務盡其心也如見親
之所愛真有欲之之色然其唯文王能之與詩云明
發不寐有懷二人此文王之謂也文王不特忠於方
祭而已於祭之明日而繹更有明發不寐者於親旣
饗而致之又從而思之明日且然矧於正祭故祭之
日樂與哀各參其半饗之必樂為喜其來已至必哀
為悲其往也案如欲色然家語作思之深如見親之
所愛祭欲見親顔色者其惟文王乎
仲尼嘗奉薦而進其親也慤其行也趨趨以數已祭子
贛問曰子之言祭濟濟漆漆然今子之祭無濟濟漆漆
何也子曰濟濟者容也遠也漆漆者容也自反也容以
遠若容以自反也夫何神明之及交夫何濟濟漆漆之
有乎反饋樂成薦其薦俎序其禮樂備其百官君子致
其濟濟漆漆夫何慌惚之有乎夫言豈一端而已夫各
有所當也
此言孔子之能饗親也嘗秋祭也趨趨行步廹狹也
濟濟衆盛貌漆漆光澤貌若及也仲尼於嘗之祭奉
所薦而進於尸其親執事也容極專慤其行步也促
促而頻數祭畢而子貢問曰昔者子之言祭宜濟濟
漆漆然今觀子之祭而無濟濟漆漆者何也子曰濟
濟者容也是處已於疏遠也漆漆者容也是自反以
脩整也容之疏遠及自反以脩整皆文過其質者也
夫何神明之及交我之自祭夫何濟濟漆漆之有乎
昔所言者蓋謂天子諸侯之祭尸初在室後出在堂
更反入於室而設饋作樂旣成主人薦其薦籩薦豆
與牲體之俎序禮樂備百官獻酬往復凡助祭之君
子各以威儀相尚而致其濟濟漆漆夫何思念慌惚
之有乎夫人之立言因人因事豈止一端而已夫固
各有所主也濟濟漆漆乃賓客之容非主人之容其
不可執一而論也明矣
孝子將祭慮事不可以不豫比時具物不可以不備虛
中以治之
此言孝子誠以享親也比時當行禮時也具物陳設
器饌之屬孝子於將祭時必有當為之事則慮之不
可以不豫及方祭時必有陳設之物則具之不可以
不備而又必湛然純一虛其中以治之蓋惟心無事
而後可以慮事心無物而後可以備物也夫虛中者
敬之至也程子所謂有主則虛是也主於敬而事與
物乃非虚器矣
宫室既脩牆屋既設百物既備夫婦齊戒沐浴盛服奉
承而進之洞洞乎屬屬乎如弗勝如將失之其孝敬之
心至也與薦其薦俎序其禮樂備其百官奉承而進之
於是諭其志意以其慌惚以與神明交庶或饗之庶或
饗之孝子之志也
此承上而言孝子祭盡其誠也兩奉承而進之上言
主祭者下言助祭者諭告也孝子虚中以治而事豫
物備則宫室之既脩牆屋之既設百物之既備而祭
可行矣於是夫婦齊戒沐浴盛服奉承祭物而進之
洞洞乎屬屬乎如有重而弗能勝如將失之者其孝
敬之心至也與然助祭者或有不恭則吾之孝敬猶
為未至又必於薦其薦俎序其禮樂備其百官之時
皆奉承祭物而進之於是祝以孝告逹其志意冀以
其慌焉惚焉者以與神明交而庶或饗之庶或饗之
此孝子之志也輔氏廣曰洞洞言其内之直而無蔽
也屬屬言其誠之弗息也
孝子之祭也盡其慤而慤焉盡其信而信焉盡其敬而
敬焉盡其禮而不過失焉進退必敬如親聽命則或使
之也
此極言孝子享親之誠也孝子之祭也内志盡故盡
其慤而慤焉盡其信而信焉外物亦盡故盡其敬而
敬焉盡其禮而舉無過失焉進退必主於敬如親聆
父母之命而或有所使然者此所謂如在之誠也葉
氏夢得曰慤者信之始信者慤之著敬者禮之實禮
者敬之文
孝子之祭可知也其立之也敬以詘其進之也敬以愉
其薦之也敬以欲退而立如將受命已徹而退敬齊之
色不絶於面孝子之祭也立而不詘固也進而不愉疏
也薦而不欲不愛也退立而不如受命敖也已徹而退
無敬齊之色而忘本也如是而祭失之矣
此言孝子之祭觀其貌而知其心也固猶質陋也孝
子之祭有可望而知者其待事而立也則敬以形其
磬折之容其從事而進也則敬以逞其怡悅之色其
奉物而薦也則敬以致其欲享之意少退而立如將
受命於其前已徹而退敬齊之色猶不絶於其面自
始至終如此此孝子之祭也若夫立而不詘是其固
也進而不愉是其疏也薦而不欲是不愛也退立而
不如受命是其傲也已徹而退無敬齊之色是念不
存親而忘本也如是而祭迹是而情非其失之也多
矣
孝子之有深愛者必有和氣有和氣者必有愉色有愉
色者必有婉容孝子如執玉如奉盈洞洞屬屬然如弗
勝如將失之嚴威儼恪非所以事親也成人之道也
此因祭而推言孝敬之義也孝子之有深愛者必有
和睟之氣有和氣者必有愉悅之色有愉色者必有
婉順之容孝子如執玉之恭如奉盈之慎洞洞屬屬
然如弗能勝如將失之斯愛與敬交至者也若夫嚴
威儼恪則敬過於愛而非所以事親也乃成人盡飾
之道也鄭注云成人旣冠者然則孝子不失其孺子
之心也吳氏澄曰以上皆言祭之義此節總言孝子
事親之愛敬生事死祭一皆如此也
先王之所以治天下者五貴有德貴貴貴老敬長慈幼
此五者先王之所以定天下也貴有德何為也為其近
於道也貴貴為其近於君也貴老為其近於親也敬長
為其近於兄也慈幼為其近於子也是故至孝近乎王
至弟近乎覇至孝近乎王雖天子必有父至弟近乎覇
雖諸侯必有兄先王之教因而弗改所以領天下國家
也
此因論孝而推言之而又特明孝弟之重也先王之
所以治天下者其教有五曰貴有德貴貴貴老敬長
慈幼此五者乃先王之所以定天下也夫道之理一
而德之分殊所以貴有德者何為德之近於道也臨
我者有君所以貴貴為貴之近於君也生我者有親
所以貴老為老之近於親也先我者有兄所以敬長
為長之近於兄也承我者有子所以慈幼為幼之近
於子也是故至孝之仁近乎王至弟之義近乎覇惟
至孝近乎王故雖天子必以孝事其父惟至弟近乎
覇故雖諸侯必以弟事其兄先王之教因人心之固
有而無所改移所以統領乎天下國家而俾之率循
乎孝弟也案敬長義也覇者以義尊王者也人人親
其親長其長而天下平是故堯舜之道孝弟而已矣
子曰立愛自親始教民睦也立敬自長始教民順也教
以慈睦而民貴有親教以敬長而民貴用命孝以事親
順以聽命錯諸天下無所不行
此承上而言孝弟之為本教也睦和厚也錯與措通
孔子曰人君雖無所不愛而愛莫切於事親故立愛
自親始所以教民睦也人君雖無所不敬而敬莫先
於從兄故立敬自長始所以教民順也教以慈睦則
民興孝而貴有其親教以敬長則民興弟而貴用其
命誠能孝以事親順以聽命由是錯諸天下而無所
不行固其宜矣馬氏曰此與伊訓所謂立愛惟親立
敬惟長始于家邦終於四海孝經所謂愛敬盡於事
親德教加於百姓刑於四海皆天子之事也
郊之祭也喪者不敢哭凶服者不敢入國門敬之至也
祭之日君牽牲穆答君卿大夫序從旣入廟門麗于碑
卿大夫袒而毛牛尚耳鸞刀以刲取膟膋乃退爓祭祭
腥而退敬之至也
此言郊與廟祭之致其敬也穆謂子也君為昭則穆
答君君穆則昭答可知麗猶繫也郊之祭也為吉禮
大事故有喪者不敢以哭凶服者不敢以入國門此
人君所為敬之至也廟祭之日君迎牲而親牽以入
穆對君共牽卿大夫以次而佐幣以從既入廟門以
牲紖麗於中庭之碑孔將殺則卿大夫袒而取毛於
牛以告全尚耳以主聽用鸞刀刲取膟膋以升臭人
君乃於是而暫退至於湯爓有祭與祭其腥則朝踐
之禮終而退矣此人君所為敬之至也
郊之祭大報天而主日配以月夏后氏祭其闇殷人祭
其陽周人祭日以朝及闇
此言郊祭之禮與時也萬物本乎天郊之祭所以大
報天生物之功也天以日月為用故主日而配以月
此三代所同也祭天之時則夏后氏尚黑於日入而
祭其闇殷人尚白於日中而祭其陽周人尚赤祭日
於昧爽之初以朝及闇其不同者如此案此言及闇
與禮器逮闇同義劉氏謂先日欲以之初是也
祭日於壇祭月於坎以别幽明以制上下祭日於東祭
月於西以别外内以端其位日出於東月生於西隂陽
長短終始相廵以致天下之和
此詳言祭日月之義也位謂隂陽之位先王祭日於
王宫之壇祭月於夜明之坎何也壇顯坎隱以别幽
明壇高坎深以制上下也祭日之壇必於東方祭月
之坎必於西方何也出東入西以别外内東陽西隂
以端其位凡以日出於東月生於西故也夫陽饒而
隂乏一長一短終始相廵而未嘗絶故足以致天下
之和而生成萬物此日月所以當祭也孔氏疏曰日
月有合祭之時郊祭天主以日配以月是也有分祭
之時春分朝日秋分夕月是也
天下之禮致反始也致鬼神也致和用也致義也致讓
也致反始以厚其本也致鬼神以尊上也致物用以立
民紀也致義則上下不悖逆矣致讓以去爭也合此五
者以治天下之禮也雖有竒邪而不治者則微矣
此因祭義而推言禮教之所及也微猶少也天下之
禮有郊廟以致反始也有羣祀以致鬼神也有備物
以致和用也辨名分以致義也崇撙節以致讓也致
反始所以知本而厚為報也致鬼神所以嚴敬而尊
上也致物用所以明等列而立人紀也致義則上下
胥安而無悖逆矣致讓所以去爭也人君苟能合此
五者以治天下之禮也將見禮達而教成雖有竒邪
不從治之人則已少矣案鄭注因祭之義汎說禮也
劉氏彝專以郊言謂天者人之始是致反始也尊祖
配天是致鬼神也郊焉而天神格所以致陰陽之和
而民人康致萬物之豐而邦用足也父母乎天地兄
姊乎日月所以致人倫之義也聖人澤被天下必嚴
郊祀而讓德於天所以致讓也承上文而申言饗帝
之義於經義尤融貫
宰我曰吾聞鬼神之名不知其所謂子曰氣也者神之
盛也魄也者鬼之盛也合鬼與神教之至也
此言鬼神之名以及其教也宰我問曰吾聞鬼神之
名而不知其所謂請夫子一明示之子曰鬼神不外
於吾身氣也者屬乎陽而主動是神之盛也魄也者
屬乎陰而主靜是鬼之盛也即吾身之氣與魄而可
以知鬼神之情狀是故先王合鬼與神而制為祭祀
之禮郊廟之典隆而仁孝之德盡所以為教之至也
案此言氣與魄與大傳言精氣為物游魂為變同義
造化之鬼神不可知即以吾身之鬼神而知之
衆生必死死必歸土此之謂鬼骨肉斃于下陰為野土
其氣發揚于上為昭明焄蒿悽愴此百物之精也神之
著也因物之精制為之極明命鬼神以為黔首則百衆
以畏萬民以服
此言鬼神之所由名也陰言依蔭於地中而為上壤
也焄謂香臭也蒿謂氣蒸出貌也凡衆之生必有死
死必歸於土以其歸也故謂之鬼骨肉既斃於下蔭
而為野土其氣無所附麗則發散飛揚於上或為朗
然而昭明或衮然而焄蒿或肅然而悽愴此百物之
精爽所為而即神之顯著也聖人因其精靈之不可
掩者制為尊極之稱而顯命之曰鬼神以為民之法
則故百衆以此知畏萬民以此知服也
聖人以是為未足也築為宫室設為宗祧以别親疏遠
邇教民反古復始不忘其所由生也衆之服自此故聽
且速也
此言聖人為鬼神立宗廟之事也聖人以尊名鬼神
為未足以致其實也於是乎築為宫室設為宗祧以
别其親疏遠邇而多少隆殺之數因之所以教民反
之於昔而復其始不忘此身之所由生也惟制禮緣
於人情宜乎衆民之服從自此故莫不由之而聽且
速也案始謂受氣之始由生謂形之所由生孔氏疏
以先祖為古父母為始者似非
二端既立報以二禮建設朝事燔燎羶薌見以蕭光以
報氣也此教衆反始也薦黍稷羞肝肺首心見閒以俠
甒加以鬱鬯以報魄也教民相愛上下用情禮之至也
此詳言宗廟之祭也祭以質明行事故曰朝事羶膟
膋也薌黍稷也見現同猶著也羞進也殷肝周肺虞
首夏心四代之祭也見閒合讀為覸雜也俠夾也甒
瓦尊也鬼神之二端既立於是報以朝踐饋食之二
禮以朝踐言之則建設質明所行之事焚膟膋黍稷
於爐炭而合之以蕭使其光上見蓋以魂氣歸於天
故尚臭以求諸陽而以報氣也此正以教民反始也
以饋食言之則薦以黍稷進以肝肺首心雜以兩甒
醴酒又加以初祭之鬱鬯蓋以形魄歸於地故尚味
以求諸陰而以報魄也此以人道祭之而教民相愛
故告慈告孝而上下皆用其情所以為禮之極至也
案報氣以氣報魄以實此陰陽之義鬱鬯當在先而
列於後者依類言之
君子反古復始不忘其所由生也是以致其敬發其情
竭力從事以報其親不敢弗盡也
此申言反古復始以起下文也君子惟反古復始不
忘其身所由生也是以内而致其敬發其情又竭力
從事於外以上報其親不敢有所弗盡也案報其親
卽報氣報魄之謂
是故昔者天子為藉千畝冕而朱紘躬秉耒諸侯為藉
百畝冕而青紘躬秉耒以事天地山川社稷先古以為
醴酪齊盛於是乎取之敬之至也
此言耕藉之禮也紘繫冕為固者先古先祖也惟報
親必竭其力是故昔者天子為藉田千畝必冕而朱
紘躬自秉耒而為三推之耕諸侯為藉田百畝必冕
而青紘躬自秉耒而為九推之耕蓋將以事天地山
川社稷先古凡為醴酪齊盛皆於是乎取之此敬之
至也陳氏祥道曰南郊正陽之位朱紘正陽之色也
東郊少陽之位青紘少陽之色也方氏慤曰天地指
天子言之山川社稷先古則兼諸侯言之
古者天子諸侯必有養獸之官及歲時齊戒沐浴而躬
朝之犧牷祭牲必於是取之敬之至也君召牛納而視
之擇其毛而卜之吉然後養之君皮弁素積朔月月半
君廵牲所以致力孝之至也
此言養牲之禮也養獸之官如周禮牧人牛人充人
之類躬親也言朝者敬辭也牛羊豕曰牲朔月月朔
也古者天子諸侯平時必有養獸之官及歲時將祭
必齊戒沐浴而躬朝之凡色純之犧體完之牷可中
祭牲者皆於是乎取之此敬之至也由是君召牛納
而視之擇其毛之相宜者而卜之吉然後繫於牢而
養之君服皮弁之服素積之裳於朔月月半而廵視
其牲此所以致力而為孝之至也孔氏疏曰耕藉云
敬之至養牲云孝之至互文也
古者天子諸侯必有公桑蠶室近川而為之築宫仞有
三尺棘牆而外閉之及大昕之朝君皮弁素積卜三宫
之夫人世婦之吉者使入𧖟于𧖟室奉種浴于川桑于
公桑風戾以食之歲既單矣世婦卒蠶奉繭以示于君
遂獻繭于夫人夫人曰此所以為君服與遂副褘而受
之因少牢以禮之古之獻繭者其率用此與及良日夫
人繅三盆手遂布于三宫夫人世婦之吉者使繅遂朱
綠之玄黃之以為黼黻文章服既成君服以祀先王先
公敬之至也
此言親𧖟之禮也七尺曰仞仞有三尺高一丈也外
閉戸扇在外而閉向内也大昕之朝季春之朔旦也
三宫在天子則為三夫人在諸侯之夫人則立三宫
半后之六宫也戾至也風至則桑乾可以食𧖟也單
盡也去歲𧖟成迄今朞歲故云歲單也副之言覆首
飾所以覆首也褘褘衣也禮之禮獻繭者也三盆手
者置繭盆中以手三次淹之而振出其緒也古者天
子諸侯必有公家之桑養𧖟之室近川而為之築宫
以便於浴種高仞有三尺置棘於牆上而外閉之及
季春月朔君服皮弁素積卜三宫之夫人世婦之吉
者使之入𧖟於蠶室奉種以浴於川采桑於公桑俟
風至葉乾乃取以食之及三月之盡則自去歲𧖟成
以至於今歲既畢矣於是世婦卒𧖟奉繭以示於君
而告其成功遂獻繭於夫人夫人曰此所以為君之
祭服與遂副褘而受之因用少牢以禮之凡古之獻
繭者其皆用此與及吉日夫人繅繭為絲則三次于
盆以手振出其緒遂分布於三宫夫人及世婦之吉
者使繅以終事遂從而朱綠之元黃之備為黼黻文
章服既成君乃服以祀先王先公此敬之至也案孔
子告宰我之言止此
日講禮記解義卷五十
