欽定四庫全書
日講禮記解義卷三十三
玉藻
此篇記天子諸侯服冕笏佩之類及行禮容節以篇
首二字名篇其文略與少儀曲禮相似范氏鍾曰玉
藻一篇巨細兼舉君有君之威儀臣有臣之成儀以
至飲食起居之纖悉文若不類然錯綜而觀固雜而
不越也
天子玉藻十有二旒前後邃延龍卷以祭
此言天子廟祭之冕服也玉謂冕前後垂旒之玉藻
則貫玉之雜采絲繩也邃深也延冕上覆也卷亦作
衮天子之冕用玉而以五采之藻貫為十有二旒旒
長尺二寸前後皆垂於延之下而深以邃服則畫龍
其形卷曲以此祭上帝先王蓋禮大而貴乎文也案
天子之尊視乎天十有二者天之數變化者天之道
玉藻十二旒所以則天數龍衮所以體天道也
玄端而朝日於東門之外聽朔於南門之外閏月則闔
門左扉立于其中
此言天子朝日聽朔之冕服也端注讀作冕聽朔月
朔聽事也東門南門皆謂國門天子服元衣而加元
冕春分之日朝日於東門之外日生於東也每月朔
聽事於南門之外眀堂在國之南也閏月非復常月
雖居其方必闔門之左扉而立于其中焉案月令眀
堂孟月居左季月居右象天左旋閏月為餘氣故闔
左而開右以順之也
皮弁以日視朝遂以食日中而餕奏而食日少牢朔月
大牢五飲上水漿酒醴酏
此言天子視朝常食之冠服也皮弁服白鹿皮為弁
白布為衣也朔月月朔也上水以水為上也酒事酒
昔酒也醴重醴也酏釀粥為酏也天子服皮弁以每
日視朝敬之至矣而遂以視朝之服而朝食不敢慢
於所養也日中即食朝食之餘不敢厚於所養也食
必奏樂以侑貴於和也常日少牢惟朔月大牢昭其
節也有食必有飲五飲上水而以漿酒醴酏為序明
其本也
卒食玄端而居動則左史書之言則右史書之御瞽幾
聲之上下年不順成則天子素服乘素車食無樂
此言天子燕居及處灾年之禮也御瞽謂侍御之樂
工幾察也天子卒食服玄端以燕居一動則左史書
之一言則右史書之每食必奏聲有上下則御瞽幾
之或年不順而水旱至不成而饑饉至則天子服素
服乘素車當食而無侑食之樂矣孔疏周禮五史無
左史右史左氏傳大史書崔杼弑其君則大史為左
史襄王命内史策命晉侯是言語之事故為右史藝
文志右史記事左史記言與此正反
諸侯玄端以祭裨冕以朝皮弁以聽朔於大廟朝服以
日視朝於内朝
此言諸侯朝祭及聽朔視朝之冠服也裨冕公衮侯
伯鷩子男毳也内朝路寢門外之正朝也諸侯之服
有元端以祭先君所以格幽有裨冕以朝天子所以
辨分每月用鹿皮素布之服告朔於大廟以示受之
君親而不敢專每日用元冠緇布素裳之服視朝於
内朝以示接羣臣而不敢逸也案天子聽朔於路門
外正朔所自出也諸侯聽朔於大廟祖所受於天子
也
朝辨色始入君日出而視之退適路寢聽政使人視大
夫大夫退然後適小寢釋服
此言諸侯視朝之禮也小寢燕寢禮莫大於朝而朝
有定時在羣臣則待於辨色始入應門詩曰夜嚮晨
言觀其旂是也君則日出而視之詩曰東方眀矣朝
既昌矣是其時也退而適於路寢以聽政使人視大
夫待大夫既退無復有入路寢之朝而以政為請者
然後適於小寢更朝服而服元端焉陳氏祥道曰朝
以先為勤退以先為逸朝而臣先於君所以眀分守
退而君後於臣所以防怠荒也
又朝服以食特牲三俎祭肺夕深衣祭牢肉朔月少牢
五俎四簋子卯稷食菜羹夫人與君同庖
此言諸侯燕食之禮也三牲豕魚腊周人祭肺夕夕
食也牢肉即特牲之餘肉五俎加羊與其腸胃也簋
盛黍稷之器常食二簋月朔四簋子卯謂之疾日諸
侯適小寢既釋服又朝服以食用特牲三俎而祭肺
夕食不朝服惟服深衣不祭肺惟祭牢肉朔月而加
隆用少牢五俎四簋遇子卯而減殺用稷食菜羹凡
夫人所食不特殺而與君同庖可類推也案朔月少
牢降於天子亦以無故不殺羊也夫人同庖與共牢
而食同義
君無故不殺牛大夫無故不殺羊士無故不殺犬豕君
子遠庖廚凡有血氣之類弗身踐也
此言諸侯以下殺牲之禮與好生之仁也君謂諸侯
故謂祭祀賓客之事庖宰殺之所廚烹飪之所踐當
為翦禮者仁之發故於用物也有節焉如國君無故
則不殺牛大夫無故則不殺羊士無故并不殺犬豕
蓋君子遠庖廚所以養其不忍之心故於凡有血氣
之類弗以身踐也應氏鏞曰無故不殺仁也君大夫
士必有辨禮也有故而殺禮也遠之而弗身踐仁也
至于八月不雨君不舉年不順成君衣布搢本關梁不
租山澤列而不賦土功不興大夫不得造車馬
此言諸侯及大夫遭凶年之禮也周八月夏六月也
殺牲盛饌曰舉士以竹為笏而象飾其本搢插也天
時雨澤所以生物至于八月不雨則君為旱變而不
舉年不順成則君衣布衣插士笏以自貶損關市澤
梁不租山澤但遮列人不得非時采取而不賦以寬
民財城壘河隍之土功不興以寬民力大夫亦不得
新造車馬以敬天而恤民也案周官均人云凶札則
無力政所謂土功不興也無財賦所謂不租不賦也
王制關市譏而不征澤梁無禁非特凶年為然馬氏
以為異代之禮是已
卜人定龜史定墨君定體
此言龜卜之禮也定龜者周禮龜人職天地四方六
者各以龜之方色與體辨之隨所卜而用其所宜也
定墨者以墨畫龜以求吉兆乃鑽以觀其所拆也定
體者若從墨而拆大謂之兆廣若旁裂而拆細謂之
兆璺因其形體以定吉凶也凡卜必用龜而龜有名
物之異則卜人定之墨有大小則史定之體有吉凶
則君定之未卜時臣司其事已卜時君明其義此尊
卑之分也案周禮卜師辨龜之上下左右隂陽以授
命龜者所謂定龜也卜師揚火以作龜致其墨所謂
定墨也詩衛風爾卜爾筮體無咎言周書周公曰體
王其罔害所謂定體也古者國有大事明謀之於卿
士庶人而幽謀之於鬼神其慎重若此
君羔幦虎犆大夫齊車鹿幦豹犆朝車士齊車鹿幦豹
犆
此言君大夫士飾車之異也覆軾之皮曰幦犆緣也
羔幦虎犆鄭注謂君齊車之飾陸氏曰君不言車凡
車如之也車上之軾乘者所憑以為敬飾之各有等
焉君之車以羔皮為幦虎皮為犆大夫之齊車以鹿
皮為幦豹皮為犆而其朝車及士之齊車皆鹿幦豹
犆吳氏澄曰言朝車者恐人疑其朝車之與齊車異
飾也言士齊車者恐人疑士之齊車與大夫異飾也
故重出鹿幦豹犆四字而不殺其文云
君子之居恆當戸寢恆東首若有疾風迅雷甚雨則必
變雖夜必興衣服冠而坐
此言君子居處之節也君子之居恆當戸以向陽明
寢恆東首以迎生氣若有疾風迅雷甚雨則必變雖
夜亦必興整衣服與冠而坐所以敬天之怒也
日五盥沐稷而靧粱櫛用樿櫛髮晞用象櫛進禨進羞
工乃升歌浴用二巾上絺下綌出杅履蒯席連用湯履
蒲席衣布晞身乃屦進飲
此言潔身致養之禮也盥謂洗手沐稷以淅稷之水
洗髮靧粱以淅粱之水洗面也樿櫛白木梳也晞乾
也象櫛象齒梳也沐而飲酒曰禨羞籩豆之實也杅
浴盤蒯席蒯草席也連讀為湅沃洗之也每日必五
盥沐髮以稷而靧面以粱髮濕用樿櫛髮晞用象櫛
由是飲酒以羞籩豆工乃升堂以琴瑟而歌浴則有
二巾上絺下綌出浴盤先履蒯席之上以湯洗足垢
然後立於蒲席以布乾潔其體而衣乃著屨而進飲
案此皆敬身而兼養身之道周氏諝謂既沐而升歌
所以作其陽既浴而進飲所以養其陽是也
將適公所宿齊戒居外寢沐浴史進象笏書思對命既
服習容觀玉聲乃出揖私朝煇如也登車則有光矣
此言人臣入廟之禮也史掌文書者容觀容貌儀觀
也玉聲佩玉之聲揖私朝與家臣揖也卿大夫將適
公所必宿齊戒居於外寢先沐浴以致其潔於是史
進象笏書夫已所思而欲告君有問而將對君所令
而當行者既著朝服習試其容觀與玉聲必合儀中
節然後乃出揖於私朝方昧爽而煇如也登車則辨
色而有光矣案朱子曰進笏所以備忽忘也漢初有
秉笏奏事又曰執簿亦笏之類只是為備遺忘故手
執眼觀口誦於君前有所指畫不敢用手故以笏指
畫今世遂用以為常執之物
天子搢珽方正於天下也諸侯荼前詘後直譲於天子
也大夫前詘後詘無所不譲也
此言君與臣之笏制也珽之言珽然無所詘也荼者
舒遲之義前有所畏則其進舒遲故名也天子之所
搢曰珽以端方正直之道示天下也諸侯之所搢曰
荼其制前詘後直圓殺其上首正方其下角以譲於
天子也大夫所搢則前詘後詘并下角亦殺而圓示
無所不譲也案荀子云天子御珽諸侯御荼大夫服
笏鄭注此經云此亦笏也謂之珽或謂之大圭珽玉
六寸是不殺之終葵首也夫笏度二尺六寸加椎頭
六寸則大圭應三尺二寸而玉人典瑞俱云大圭三
尺是大圭非即珽也笏中博三寸前後皆二寸五分
以為大夫之前詘後詘可也與天子之方正諸侯之
後直皆不合注說恐未然也
侍坐則必退席不退則必引而去君之黨登席不由前
為躐席徒坐不盡席尺讀書食則齊豆去席尺
此言即席之禮也臣侍君坐若旁有别席則必退就
别席或無别席可退或有席而君不命之退則必引
而却離坐於君親黨之下也登席不可由前為其躐
席也非飲食講說之坐為徒坐不盡席之前可一尺
惟讀書與食則坐近前與席畔齊以設豆去席一尺
必齊席而坐乃便於食簡册之設亦去席尺也案此
言侍君之席因及師弟子賓主之席蓋講說飲食惟
師南面專席弟子東西面同席賓主則東西相向書
策豆在席前故升席皆當由後而升乃不相背若由
前是陵躐而失其節也
若賜之食而君容之則命之祭然後祭先飯辯嘗羞飲
而俟若有嘗羞者則俟君之食然後食飯飲而俟君命
之羞羞近者命之品嘗之然後唯所欲凡嘗遠食必順
近食君未覆手不敢飱君既食又飯飱飯飱者三飯也
君既徹執飯與醬乃出授從者
此言侍食於君之禮也飲而俟者禮食將飱啜飲以
滑喉今君猶未飱故臣亦不敢飱而啜飲以俟也覆
手謂食畢而覆手以循口之兩旁恐有殽粒汙著之
也飱以飲澆飯於器中也臣侍於君若賜之食而君
以容禮待之則臣不敢居必命之祭然後祭因先飯
而徧嘗諸味仍似為君嘗食者嘗畢而啜飲以俟君
若但賜之食而非容之自有膳宰嘗羞臣此時不祭
不嘗則俟君之食然後食亦先飯飲以俟至君命之
羞乃食近其前者一羞而止又命徧嘗之然後唯所
欲凡嘗遠食必順其序而自近食始若君未覆手則
臣不敢飱必君既食乃更飯飧臣之飯飧者以君於
時已三次飯也君食竟既徹饌臣乃自執其飯與醬
出授已之從者案侍食於君有容與不客之異而所
以致敬者無不至君仁臣恭此可以觀矣
凡侑食不盡食食於人不飽唯水漿不祭若祭為己偞
卑
此言敵者為食之禮也已太也偞厭也凡食而必為
之勸侑者禮之勤也雖勸人食之使足而已不盡食
者禮之謙也其食於人而不飽者亦謙也食必祭先
唯水漿不祭若祭則太為厭降卑微不免於禮之過
也案不祭水漿特於相敵者為然孔氏疏云公食大
夫禮宰夫執觶漿以進賓受坐祭遂飲故知臣於君
祭之也
君若賜之爵則越席再拜稽首受登席祭之飲卒爵而
俟君卒爵然後授虚爵君子之飲酒也受一爵而色洒
如也二爵而言言斯禮已三爵而油油以退退則坐取
屨隠辟而后屨坐左納右坐右納左
此言人臣受君賜爵之禮也酒如禮度明肅之貌言
誾同誾誾意氣和悅之貌注疏於斯字為句已止也
油油安重自得之貌坐跪也隠辟不敢向人而著屦
也人臣燕見於君既就席矣君若賜之爵則必越席
再拜稽首受於尊所反登席而祭之飲須卒爵以俟
至於君卒爵然後授虚爵與相者故君子之飲酒也
受一爵而色洒如主於敬也二爵而誾誾乃稍舒矣
禮止於三爵而油油以退退則跪取屨隠辟而后著
之跪左足而納右屨跪右足而納左屨案左氏傳臣
侍君宴過三爵非禮也馬氏曰湛露之燕諸侯至於
不醉無歸燕禮之燕臣至於無算爵是又禮之大者
凡尊必尚玄酒唯君面尊唯饗野人皆酒大夫側尊用
棜士側尊用禁
此言設尊之法也面向也側謂旁側設尊在賓主兩
楹之閒旁側夾之也棜禁見禮器凡尊所尚必尚元
酒不忘古也唯君之坐則面尊示惠自君出也唯蜡
祭而饗野人則皆以酒而無元酒禮不下庶人也大
夫側尊用棜士側尊用禁而不正向尊所以避君也
蓋面尊則不側側尊則不面側用棜禁則面用罍可
知
始冠緇布冠自諸侯下逹冠而敝之可也
此言諸侯以下始冠之所用也冠禮初加緇布冠自
諸侯以下通用之凡以存古而不可常用故冠焉而
敝棄之可也案冠大夫士三加諸侯四加初加皆用
緇布冠以非時王之法服旋即棄之凡物敝然後棄
此冠一著之後不復用如已敝然故曰敝之也
玄冠朱組纓天子之冠也緇布冠繢緌諸侯之冠也玄
冠丹組纓諸侯之齊冠也玄冠綦組纓士之齊冠也
此言冠制不同之用也組纓織絲為纓繢采色緌纓
之下垂者朱色紅而明丹赤色或曰丹當依士冠禮
作青綦蒼白艾色也始冠之禮其元冠而以朱組為
纓者天子之冠也同一緇布冠而以繢為纓之緌者
諸侯之冠也同一元冠而丹其組纓者諸侯之齊冠
也綦其組纓者士之齊冠也方氏慤曰始冠之冠或
以元或以緇者反本復古也然元則純乎天之色緇
則雜以地之色故以為天子諸侯隆殺之辨齊之冠
一以元者以隂幽思也
縞冠玄武子姓之冠也縞冠素紕既祥之冠也垂緌五
寸惰游之士也玄冠縞武不齒之服也
此言祥冠之異而因及古者異章服之事也縞生絹
也武冠卷也姓生也子所生為孫故孫謂之子姓素
熟絹也紕冠兩邊及卷下畔之緣也冠有介於吉凶
之閒者如冠以縞而武以元是孫為祖既祥之冠也
縞其冠與卷身而素其紕者是子為親既祥之冠也
若縞冠素紕而加以垂緌五寸則游曳而長不宜於
趨事乃惰游之士所服也冠以元而武以縞則吉凶
相雜乃不齒之人所服也案冠上而武下至小祥則
孫為祖服除矣而父之服未除故為祖而縞尊尊於
上也為父而元親親於下也惰游之士意即周禮罷
民之類以其為自吉而之凶之人故被之以不純吉
而雜乎凶之服
居冠屬武自天子下逹有事然後緌
此言燕居之冠制也燕居之冠纓屬於武故無緌自
天子而下莫不皆然至有事則繫纓於䈂以固冠而
因垂其餘以為飾然後有緌也案屬武對下緌字為
義即謂纓也固冠在纓不在武孔疏謂冠與武别臨
著乃合之恐非是
五十不散送親没不髦大帛不緌玄冠紫緌自魯桓公
始也
此言禮有變通而因記失禮之始也喪禮啟殯以後
要絰之麻必散垂葬畢乃絞五十不致毁則不散麻
送葬也髦象幼時翦髮為鬌之形惟親在為然若既
没則不用髦也大帛之冠以素繒為之凶服去飾是
以不緌其元冠而用紫緌閒色不正後世因之則自
魯桓公始也
朝玄端夕深衣深衣三袪縫齊倍要衽當旁袂可以回
肘
此言燕居之服也朝有事則服元端以戒褻夕無事
則服深衣以適體深衣之袪廣尺二寸圍之二尺四
寸要三倍之七尺二寸此要之制也齊為裳之下畔
要為裳之上畔縫合十二幅為齊凡一丈四尺四寸
而倍要此齊之制也裳之相交處為衽衽正當身之
兩旁此衽之制也袖之連衣為袂肘長尺二寸袂廣
二尺二寸斯倍肘而可以回肘此袂之制也案前言
朝服以食夕深衣者國君之禮此則通以大夫士在
家及私朝言之
長中繼揜尺袷二寸袪尺二寸緣廣寸半以帛裏布非
禮也
此言長衣中衣之制也袷曲領袪袂口緣飾邊也衣
有制同而名異者著在朝服或祭服之外則曰長衣
著在内則曰中衣幅廣二尺二寸以半幅繼續袂口
而揜餘一尺此其異於深衣者也袷以交而合其廣
二寸袪口尺有二寸緣廣寸半此則並與深衣同凡
元冕而上衣用帛者裏亦用帛皮弁而下衣用布者
裏亦用布若以帛裏布則不稱而非禮也案袷謂領
緣回之則曲而相交則方二寸乃緣廣之數
士不衣織無君者不貳采
此言未仕與仕而去位者之服也染絲而織曰織不
貳采謂衣裳與冠同色服取其稱士宜服染繒故於
織之功多色重者不得而衣焉大夫士去國三月之
内宜服素衣素裳三月之後宜服元端元裳故於采
色不貳焉周氏諝曰士不衣織德不足以相稱也無
君者不貳采有可弔之道也
衣正色裳閒色非列采不入公門振絺綌不入公門表
裘不入公門襲裘不入公門
此言服色與服飾之不可苟也青赤黃白黑為五方
之正色木青剋土黃故綠為東方之閒色火赤剋金
白故紅為南方之閒色金白剋木青故碧為西方之
閒色水黑剋火赤故紫為北方之閒色土黃剋水黑
故駵黃為中央之閒色振讀為袗襌也表裘裘之無
裼衣者上衣而下裳衣用五方之正色裳用五方相
勝之閒色上下之辨也正服之色各有尊卑品列若
非列采則是褻服而不可以入公門當暑而絺綌必
有表衣以蔽之若振則見體而不可以入公門當寒
而裘必有正服以被之若無裼衣則裘在外而不可
以入公門不開上服之衽而掩蔽其美則為襲裘而
不可以入公門蓋服餙之宜致謹者如此案振絺綌
與表裘俱謂著於外為不敬襲裘與不列采為不文
事君之道貴敬而文故皆不得以入公門也
纊為繭緼為袍襌為絅帛為褶
此言衣有寒温之異也纊新綿也襌讀為單褶讀為
牒衣有著者用新綿謂之繭用舊絮謂之袍有表而
無裏者謂之絅有表裏而無著者謂之褶蓋緼為舊
絮魯論所謂衣敝緼袍是也絅為襌衣詩所謂衣錦
尚絅是也褶即今之裌衣
朝服之以縞也自季康子始也孔子曰朝服而朝卒朔
然後服之曰國家未道則不充其服焉
此言朝服而因見充其服者之難也朝服之布十五
升先王之制朝服以緇不以縞而後世反之則自季
康子始也孔子嘗曰諸侯與羣臣皆朝服而朝惟卒
告朔而視朝然後服縞明乎常朝之不可服縞也又
曰禮所以行道若國家之禮樂刑政未合於先王之
道則不宜充盛其衣服也
唯君有黼裘以誓省大裘非古也
此言諸侯不可僣用天子之裘也以黑羊皮雜狐白
為黼文謂之黼裘省當為獮獮秋田也唯國君有黼
裘以誓戒田獵今乃用天子之大裘蓋非古也案黼
為斧形取威斷之義於治軍秋殺為合或以省為省
耕省斂及省牲者皆非是
君衣狐白裘錦衣以裼之君之右虎裘厥左狼裘士不
衣狐白
此言國君燕居之服也以衣加裘曰裼君衣狐白毛
之裘以素錦為衣而裼之在君之右者衣虎裘厥左
衣狼裘以示威猛而為之衛蓋狐白希貴如士之賤
不得衣也案狐白以狐腋為之自君而外卿大夫亦
得以衣故云士不衣狐白也
君子狐青裘豹褎玄綃衣以裼之麛裘青豻褎絞衣以
裼之羔裘豹飾緇衣以裼之狐裘黃衣以裼之錦衣狐
裘諸侯之服也
此言服色之相稱也君子謂大夫士狐青狐之青毛
皮也豹豹皮也綃綺屬麛鹿子豻胡地野犬絞蒼黃
色陳氏祥道謂素衣也飾亦謂褎也裼衣必象裘色
君子以狐青為裘豹為褎則用元綃衣以裼之麛為
裘青豻為褎則用絞衣以裼之羔為裘豹為褎則用
緇衣以裼之狐為裘則用黃衣以裼之唯錦衣狐裘
不可概服乃諸侯之服也案麛裘以下與論語所謂
素衣麑裘緇衣羔裘黃衣狐裘者相合而小異
犬羊之裘不裼不文飾也不裼裘之裼也見美也弔則
襲不盡飾也君在則裼盡飾也服之襲也充美也是故
尸襲執玉龜襲無事則裼弗敢充也
此言裼襲之異宜也執玉有裼有襲執璧琮束帛以
享則裼執圭璋以聘則襲此蓋主聘圭而言庶人服
犬羊之裘不裼以裘與人俱賤不用文飾故不裼也
凡裘之裼者所以露見其美也弔喪則襲主於哀而
不盡飾也君在則裼主於敬而必盡飾也凡服之襲
者所以充揜其美也故尸尊無所示敬則襲執玉以
聘執龜以卜無所用文則襲若執玉執龜之禮已竟
而無事其在君所則裼又以見美為敬而弗敢充也
案孔氏疏曰敬有二體以質為敬則襲以文為敬則
裼裼言裘襲言服互文也
笏天子以球玉諸侯以象大夫以魚須文竹士竹本象
可也
此言天子以下笏所用之物也球美玉也文飾也魚
須疏引庾氏謂用鮫魚須飾竹也本猶根也先王制
笏或執或搢而等威辨焉天子尊無二上特用球玉
諸侯用象大夫用魚須而文其竹士則以竹為笏而
以象飾其本可也
見於天子與射無說笏入大廟說笏非禮也小功不說
笏當事免則說之既搢必盥雖有執於朝弗有盥矣凡
有指畫於君前用笏造受命於君前則書於笏笏畢用
也因飾焉
此言用笏之事也無說笏謂搢之也免音問笏之所
用如朝聘於天子與大射皆無說笏入大廟而說笏
非禮也古禮惟喪事說笏小功不說哀殺也惟當事
而免悲哀哭踊則說之將搢笏執事必先盥既盥之
後雖有事於朝亦不復盥不盥故不說也凡有所指
畫於君前不敢徒手則用笏造而受命於君前恐或
遺忘則書於笏惟笏之事事皆用如是故因文飾之
以為上下等級焉案凡吉事無所說笏大廟之中惟
君當事則說所以逸尊者也後世臣或說之則失之
簡矣故記者以為非禮
笏度二尺有六寸其中博三寸其殺六分而去一
此言笏之有定制也博廣也笏之度長二尺有六寸
其中廣三寸其上下之殺皆六分而去一廣二寸五
分也王氏炎曰大圭天子服之非臣下所得用笏則
自天子至大夫士皆有之
而素帶終辟大夫素帶辟垂士練帶率下辟居士錦帶
弟子縞帶并紐約用組
此言帶制也辟字讀如縞冠素紕之紕緣也終竟也
鄭注而素帶終辟謂諸侯此亂脫在是宜承朱裏終
辟練繒也率繂也謂緶緝也居士道藝處士也紐謂
帶之交結處諸侯以素為帶終竟此帶自鞶至紳皆
以繒采為緣而不朱裏大夫亦素帶而緣其紐及末
士以練為帶單用無裏而緶緝其兩邊但緣其末而
已居士用錦為帶尚文也弟子用生縞為帶尚質也
合并其紐而約之用組此則自天子至於弟子一也
案經文自此章以後鄭氏謂多有亂脫而孔疏申之
然於經文之舊未之有改也陳氏澔輒加更定即非
後學慎重之意今故一依經文原本而以鄭注証明
之
日講禮記解義卷三十三
