欽定四庫全書
日講禮記解義卷三十七
喪服小記
斬衰之葛與齊衰之麻同齊衰之葛與大功之麻同麻
同皆兼服之
此言既虞之服也斬衰既虞則變苴絰為葛絰與齊
衰初死之麻絰大小同齊衰既虞亦變牡麻為葛絰
與大功初死之麻絰大小同若居重喪而遭輕喪惟
其麻同故皆兼服之鄭注云服之謂服麻又服葛也
男子則絰上服之葛帶下服之麻婦人則絰下服之
麻固自帶其故帶也所謂易服易輕者也兼服之文
主於男子
報葬者報虞三月而后卒哭
此言虞祭之變禮也報讀為赴急疾之義士或以家
貧或以他故不待三月而即葬者既疾葬亦疾虞虞
以安神不可後也惟卒哭之祭必俟三月而后行之
案葬之不得不急者存乎勢而不忍急者存乎心故
虞與葬相因而卒哭必仍待於哀殺也
父母之喪偕先葬者不虞祔待後事其葬服斬衰
此言竝遭親喪之禮也偕即曾子問竝有喪是也子
若父母之喪竝則母先葬先葬者不虞祔必待葬父
畢既虞祔而后為母虞祔其葬母之時亦服斬衰以
父未葬不敢變服也鄭注云言其葬服斬衰則虞祔
各以其服矣及練祥皆然卒事反服重
大夫降其庶子其孫不降其父大夫不主士之喪
此明大夫壓降之制也父為衆子齊衰不杖期惟大
夫為庶子降服大功然降其子而不壓其孫故庶子
之子不降其父而仍服三年又大夫位尊士死無主
後雖其親屬固不得主士之喪也案大夫為庶子降
服大功若庶子亦為大夫則不降大夫不主士之喪
若適子為士父必主之庶子則使其子主之
為慈母之父母無服夫為人後者其妻為舅姑大功
此言服之所殺也舅姑指夫所自生者而言慈母如
母齊衰三年以本非骨肉故為其父母無服恩所不
及也夫為人後者其妻為本舅姑服大功恩隆於所
後也案為人後者為所生父母不杖期妻從夫降一
等故服大功猶稱舅姑者舍舅姑無稱也如為人後
者為其父母報猶稱父母者舍父母無稱也此所謂
辭窮直書而歐陽氏乃切切辨之抑惑矣
士祔於大夫則易牲
此言祭有特隆也若祖為大夫孫為士孫死祔祭於
祖則以少牢易特牲以士牲卑不可祭尊也案此初
祔於祖與從祖祔食不同
繼父不同居也者必嘗同居皆無主後同財而祭其祖
禰為同居有主後者為異居
此言服繼父之義也繼父謂母後嫁之夫夫所謂繼
父不同居者必其先嘗同居謂此子幼孤無大功之
親隨母適後夫後夫亦無大功之親於是乎同財而
使祭其祖禰此為同居繼父則為之服齊衰若繼父
有子為主後先同居而後異居則為之服齊衰三月
以其撫育之恩次於生我也夫先王之世不能使天
下無孤寡之人亦不能使天下無再適人之婦為此
制者所以寓恤孤之仁而勸天下之人不獨子其子
也若未嘗同居則不為異居是謂路人無服
哭朋友者於門外之右南面
此言哭友之位也門外謂寢門外右謂西邊哭朋友
者於門外之右而南面為有弔賓至故為主以待之
也案檀弓謂朋友吾哭諸寢門之外必在右而嚮南
者所以變於有親者也
祔葬者不筮宅士大夫不得祔於諸侯祔於諸祖父之
為士大夫者其妻祔於諸祖姑妾祔於妾祖姑亡則中
一以上而祔祔必以其昭穆諸侯不得祔於天子天子
諸侯大夫可以祔於士
此言祔葬祔廟之禮也宅塋也諸祖父其祖為諸侯
者之兄若弟也諸祖姑諸祖父之妻也妾祖姑祖父
之妾也亡無也中間也凡祔葬者不更筮宅以前人
之宅已筮而言也祔廟者士大夫不得祔於諸侯以
諸侯之貴與士大夫闊絶故祔於諸祖父之為士大
夫者其妻則祔於諸祖姑妾則祔於妾祖姑若祖無
妾則又間曾祖一位而祔於高祖之妾所以然者祔
必以昭穆故也諸侯不得祔於天子以卑孫不可以
祔尊祖天子諸侯大夫可以祔於祖之為士者以孫
貴不敢卑其祖也案祔者謂以後死祔前而神事之
故葬與廟皆謂之祔馬氏曰士之於大夫皆人臣也
勢有可幾故得祔天子諸侯則君也士大夫不得祔
於諸侯諸侯不得祔於天子所以明君臣之義也又
案祔廟有二有初以班附至新主入廟而所祔之主
已遷上一廟者如三昭三穆之遞遷也有祔之而即
隨之食者如殤與無後之從祖祔食也
為母之君母母卒則不服宗子母在為妻禫
此言所服之有隆殺也君母嫡母也為母之君母從
母而服是謂徒從徒從者所從亡則已若母卒則不
為母之君母服矣宗子為妻父在者不杖不杖則不
禫若父沒母在則為妻禫矣案母卒而不為其君母
服以非母所自出故殺也母雖在而為其妻禫以宗
婦因宗子而重故隆也
為慈母後者為庶母可也為祖庶母可也
此言所後之無隆殺也庶母父妾也祖庶母祖妾也
妾子之無母者父命與妾之無子者為子而為之後
禮固然矣由是推之若妾嘗有子而子已死命他妾
之子為其後可也若父妾有子而子死命己之妾子
後其子以為之後亦可也孔氏疏曰傳謂妾之無子
者妾子之無母者父命為子母而子服此慈母三年
此即為慈母後也記者見喪服有此例故觸類言之
案喪服傳為人後者孰後後大宗也大宗收族者也
不可以絶則知庶子無後可從祖祔食不必為之置
後矣庶子且不必置後豈有以庶妾而為之置後者
慈母如母傳曰妾之無子者妾子之無母者父命妾
曰女以為子命子曰女以為母則生養之終身死喪
之三年貴命也此所謂為後者盖主其生養死葬之
事非嗣子傳重之謂也既可命無子之妾母之喪之
如母或父命有子之庶母母之或祖命其妾母之皆
可喪之如母也
為父母妻長子禫
此言當禫之喪也喪之致厚者為父為母為妻為長
子禫是也張子曰喪之有禫所以致厚記故舉此四
者言之然妻為夫亦禫父沒為慈母亦禫也
慈母與妾母不世祭也
此言不世祭之事也凡慈母與妾母子祭之而孫則
不祭以殺於適也案雜記云主妾之喪自祔至練祥
使其子主之是妾母有祔食之禮也妾母不世祭而
前經云妾祔於妾祖姑亡則中一以上而祔何也榖
梁傳云禮庶子為君為其母築宫使公子主其祭於
子祭於孫止魯有仲子之宫是諸侯得為生母立廟
矣所謂不世祭者非必子立之而孫遂毁之或薦而
不祭至親盡乃遷與若士大夫斷無立妾廟之禮故
孔疏謂是為壇祔之也
丈夫冠而不為殤婦人笄而不為殤為殤後者以其服
服之
此言不為殤之制也丈夫既冠而不為殤婦人既笄
而不為殤若為殤後者即以其服服之而無所降也
殤無為人父之道而有為殤後者何也盖大宗之子
未及成人而殤取殤者之兄弟若兄之子以為後則
以為人後之服而服之如父若魯之閔公八歲而薨
僖為之後是已夫禮之制殤所以示長幼之節而殺
其恩也大宗重則長幼之節輕故殤之服而有時不
異乎成人不以宜殺之恩而虧尊祖之義此所謂權
也解者以後為喪主而服其本服於義疏矣
久而不葬者唯主喪者不除其餘以麻終月數者除喪
則已
此言不即葬之制也已除也喪以有他故久而不葬
者唯主喪者不得遂除衰絰其餘自期以下至緦之
親雖以主人未葬不得變葛然服麻至月數終足當
除則除不待主人葬畢以後也盖主喪者恩重哀深
故不葬即服不變餘則殺矣然既除而尚藏之及葬
則反服其服也庾氏蔚之曰服問云君所主夫人妻
大子適婦此以尊主卑無緣以卑之未葬使尊者長
服之衰絰也是知主喪不除惟承重者為其祖曾若
子為父臣為君妻為夫也
箭筓終喪三年齊衰三月與大功同者繩屨
此言男女喪服重輕之制也箭篠也繩屨以麻繩為
屨也斬衰而箭筓卷髮女子之重服也則終三年而
不易其齊衰三月與大功九月尊卑異而恩同故皆
以繩為屨案箭筓三年者謂妻為夫妾為君女子在
室及已嫁反在室為父之屬至大功以上均名重服
齊衰尊大功卑而繩屨不異者以恩制也
練筮日筮尸視濯皆要絰杖繩屨有司告具而后去杖
筮日筮尸有司告事畢而后杖拜送賓大祥吉服而筮
尸
此言練祥祭禮吉凶之制也練小祥也筮日筮祥祭
之日筮尸筮祥祭之尸視濯視祭器之滌濯也有司
謂執事者要絰謂葛絰吉服謂朝服也將小祥時有
筮日筮尸視濯三事皆豫服要絰杖繩屨俟執事者
告三事辦具而后去杖以行事當筮日筮尸之時為
有賓來故筮畢復執杖以拜送至大祥則吉服筮尸
而敬無不伸矣黃氏曰臨事而豫服祥祭之服者殺
哀之漸也去杖而筮者敬也既筮而杖以拜送賓者
猶哀也大祥則吉服而筮者送死有已復生有節也
庶子在父之室則為其母不禫庶子不以杖即位父不
主庶子之喪則孫以杖即位可也父在庶子為妻以杖
即位可也
此言庶子居喪之禮也家統一尊不命之士父子同
宫故庶子壓於父則為其母不禫父母之喪適子得
執杖進阼階哭位蓋古者杖以輔病其後以杖為主
喪者之用喪無二主即無二杖故庶子至中門外則
去之而不以杖即位也父主適子之喪而有杖則其
子不得杖父既不主庶子故孫以杖即位可也舅主
適婦之喪則適子為妻不得杖舅既不主庶婦故庶
子為妻以杖即位可也鄭注云孫以杖即位祖不壓
孫孫得伸也孔疏云妻次子既非冢嗣亦同妾子也
父主妻喪故主適婦父不主妾喪故不主庶婦
諸侯弔於異國之臣則其君為主諸侯弔必皮弁錫衰
所弔雖已葬主人必免主人未喪服則君亦不錫衰
此言諸侯來弔之禮也錫者治其布使滑易也未喪
服未成服也諸侯無弔外臣之禮若在異國而適遇
其卿大夫之喪以主君故而弔之則君為主而拜賓
以其位之相敵也諸侯所用之弔服必皮弁錫衰其
弔之緩雖已葬非免時而主人必免變禮以尊君也
其弔之速主人未成服則君亦不錫衰未純乎凶因
乎主也鄭注云君為之主弔臣恩為己也子不敢當
主中庭北面哭不拜孔疏云若自弔已臣則素弁環
絰錫衰也一云自弔已臣而未當事則皮弁錫衰至
當事乃弁絰耳主人必免者諸侯來弔主人必為之
重禮凡五服大功以上為重重服為免之節自始死
至葬卒哭後乃不復免小功以下為輕輕服為免之
節自始死至殯殯後不復免至葬啓殯之後而免以
至卒哭如始死此云主人必免謂大功以上也下云
親者皆免注云大功以上也案士喪禮衆主人免在
小斂後疏兩始死字恐是小斂之誤
養有疾者不喪服遂以主其喪非養者入主人之喪則
不易已之喪服養尊者必易服養卑者否
此言養疾主喪之制也養有疾者謂疾者無近親而
已往養其疾也尊謂父兄卑謂子弟若養有疾之人
其時身有喪服則必釋去惡其凶也疾者死而無主
後則亦遂以主其喪其非養者而入主人之喪則不
易去已之喪服凡養疾者為父兄之屬必易服子弟
之屬則否矣案所養者亦五服之旁親以其尊也故
釋已服而養之所謂已喪期大功以下既葬卒哭斬
衰既練而後故得為旁親養若未練未葬則使人養
而已不親養也
妾無妾祖姑者易牲而祔於女君可也婦之喪虞卒哭
其夫若子主之祔則舅主之
此類言祔祭之禮也女君適祖姑也妾之祔當於妾
祖姑無則祔於高祖之妾若又無高祖之妾則易牲
而祔於適祖姑可也婦之喪虞與卒哭在寢則其夫
若子主之祔於廟而祭舅之母則舅主之尊卑異故
所主不同也案妾祔女君則易牲與士祔於大夫同
義或曰喪服女君俱指適妻言祖姑及高祖姑俱無
妾可祔則遂於適妻祔之生既相依死亦相祔禮之
變也
士不攝大夫士攝大夫唯宗子
此言攝主之禮也大夫死而無主後其親屬之為士
者不可攝大夫而主已死大夫之喪唯宗子分尊雖
為士可以攝主大夫之喪也案此本陸氏佃吳氏澄
之說於文為順注疏謂士喪無主不敢使大夫兼攝
為主若士是宗子則可以攝之便與大夫不主士喪
之義重矣盖上言大夫不可主士之喪此則言士不
可主大夫之喪義各有在也
主人未除喪有兄弟自他國至則主人不免而為主
此言兄弟來奔喪而處之之禮也主人未除喪而有
兄弟自他國至則主人不免而為主盖免必有時葬
後唯君來弔雖非時亦免若兄弟則哀戚同之無須
服此矣
陳器之道多陳之而省納之可也省陳之而盡納之可
也
此言陳器之禮也器送葬之明器也省減殺也陳器
之道有二賓客所贈以多為榮而納壙有定數故多
陳之而省納之可也主人所作則有限而悉依於禮
故省陳之而盡納之可也
奔兄弟之喪先之墓而後之家為位而哭所知之喪則
哭於宫而后之墓
此類言奔喪之禮也宫故殯宫也奔兄弟之喪不由
主人自然相親故先之墓而後之家為位而哭若所
知之喪則必由主人乃致哀戚故先哭於宫而後之
墓徐氏師曾曰此皆謂既葬而至者
父不為衆子次於外
此言父為衆子之制也衆子謂庶子父為適長子居
喪則次於中門之外而於衆子否以降於適也案鄭
注云於庶子略自若居寢謂若平日之居寢不變次
耳非無哀戚也
與諸侯為兄弟者服斬
此言與尊者為親之禮也兄弟本為期喪唯與諸侯
為兄弟者服斬衰三年以其為君有父之道也熊氏
安生曰諸侯死凡與諸侯有五服之親者皆服斬鄭
注云明雖在異國猶來為三年也孔疏云不言與君
為兄弟而言與諸侯為兄弟故知客在異國也疏又
云雖在他國仕為卿大夫得為舊君服斬此恐未是
下殤小功帶澡麻不絶本詘而反以報之
此言從輕而重之服制也澡麻治其麻使潔白也不
絶本不斷其根也報猶合也期親之喪以下殤而降
為小功者帶用澡麻不去其根垂麻向下又屈而反
向上至要中合而糾之以示重也鄭注凡殤散帶垂
案小功澡麻斷本此澡麻不斷本異於正小功也
婦祔於祖姑祖姑有三人則祔於親者
此言婦人祔祭之禮也三人盖有二繼也婦應祔於
祖姑若祖姑有三人則祔於舅所生者親親也案程
氏祭儀謂凡配止用正妻一人或奉祀者是再娶所
生即以所生配朱子曰程先生此說恐誤唐會要中
有論凡是適母無先後皆當竝祔合祭與古者諸侯
之禮不同只合從唐人所議為允唯葬則今人夫婦
未必皆合葬繼室別營兆域宜亦可矣
其妻為大夫而卒而后其夫不為大夫而祔於其妻則
不易牲妻卒而后夫為大夫而祔於其妻則以大夫牲
此言夫祔妻之分也祔者夫死而其妻與夫合祭也
夫祔妻之禮若妻死時夫為大夫其後夫遂失位死
而祔祭於其妻止得依夫今所得用之牲不得易用
昔大夫之牲也若妻死時夫未為大夫至後為大夫
死而祔祭於其妻則得用大夫牲矣鄭注此謂始來
仕無廟者孔疏若有廟則死者當祔於祖不得祔於
妻也案禮大夫三廟盖有有廟而無主者如伯禽封
魯不祖天子而周公尚存則五廟皆虚也周公薨當
入魯大廟而不得祔於大王所謂別子為祖也別子
為祖則無可祔假設夫人先死亦不得祔於大王之
妃而自入魯大廟矣由是推之諸侯庶子始命為大
夫及大夫之庶子別仕他國者其所立之三廟皆無
主可祔故鄭直謂之無廟也妻死主入廟而夫後死
主即祔於其妻應氏謂不立祖廟無緣為妻立廟者
誤也
為父後者為出母無服無服也者喪者不祭故也
此申言適子不喪出母之故也為父後者於出母之
死則無服所以無服者居喪不祭故也此尊祖敬宗
家無二主之義先王制作精微不苟盖如此
婦人不為主而杖者姑在為夫杖母為長子削杖女子
子在室為父母其主喪者不杖則子一人杖
此論婦人應杖之節也削杖桐也禮婦人不杖而亦
有不為主而杖者如夫死姑在則為夫杖長子死則
母為削杖女子子在室未嫁父母死而無男昆弟主
喪其攝主不杖則子年長者一人杖盖為夫杖者以
其無子也為長子杖者以其無父也此三者皆無主
之喪故婦人杖其曰一人明無二杖也
緦小功虞卒哭則免既葬而不報虞則雖主人皆冠及
虞則皆免為兄弟既除喪已及其葬也反服其服報虞
卒哭則免如不報虞則除之遠葬者比反哭者皆冠及
郊而后免反哭君弔雖不當免時也主人必免不散麻
雖異國之君免也親者皆免
此言居喪著免之節也遠葬墓在四郊之外緦小功
當既殯先啓之間雖有事不免虞與卒哭則免不以
恩輕而略於後也既葬若有故而不報虞則雖主人
皆冠以飾首及虞則主人至緦小功皆免仍盡禮也
為小功以下之兄弟若緩葬而既除喪及葬必追服
其服至報虞卒哭則免如有故而不報虞則除之以
期既滿也遠葬而將反哭者皆冠及郊而后免反哭
於廟在道與入廟禮宜異也既葬而本國之君來弔
雖不當免時而主人必免糾其要絰不使散垂即異
國之君來弔亦與本國之君同而主人著免并親之
在於大功以上者皆免所以尊君也鄭注不散麻者
自若絞垂為人君變貶於大斂之前既啓之後也
除殤之喪者其祭也必玄除成喪者其祭也朝服縞冠
此言除喪之禮也殤無虞卒哭及練之變服故除喪
者其祭必元而於成人為釋禫之服也若除成人之
喪則祥祭用朝服縞冠而禮較重矣朝服本元冠緇
衣素裳不元冠而縞冠是未純吉之服也案鄭注謂
元為元冠元端黃裳陸氏佃云言必元則裳亦元可
知
奔父之喪括髮於堂上袒降踊襲絰于東方奔母之喪
不括髮袒於堂上降踊襲免于東方絰即位成踊出門
哭止三日而五哭三袒
此言人子奔喪之禮也與奔喪篇大同小異不言筓
纚者奔喪異於初死也子奔父喪者至家即以麻括
髮於殯宫之堂上袒衣降阼階之東而踊踊畢襲衣
著首絰於東序東奔母喪者初時括髮自又哭以後
至成服不括髮袒於堂上降踊襲衣著免於東方而
加要絰其於父母自即位於阼階之東而更踊至出
殯宫門而就廬次則哭止三日之間凡五哭三袒五
哭者初至哭與明日又明日之朝夕而五也三袒者
初至袒與明日又明日之朝而三也案此奔喪謂道
遠已殯而至者若至在未殯之前則當視在家之禮
不得減殺也
適婦不為舅後者則姑為之小功
此言姑服適婦之變禮也舅字下一本有姑字舅姑
為適婦大功為庶婦小功若適婦不為舅後者則姑
以庶婦之服服之為之小功而已鄭注云不為舅後
謂夫有廢疾他故若死而無子不受重者凡父母於
子舅姑於婦將不傳重於適及將所傳重者非適服
之皆如庶子庶婦
日講禮記解義卷三十七
