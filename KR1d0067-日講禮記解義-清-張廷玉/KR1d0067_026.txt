欽定四庫全書
日講禮記解義卷二十六
禮器
此明禮之不可無猶器之不可闕也器有二義一是
學禮者成德器之美一是行禮者明用器之制張子
曰禮運語其逹禮器語其成
禮器是故大備大備盛德也禮釋回增美質措則正施
則行其在人也如竹箭之有筠也如松栢之有心也二
者居天下之大端矣故貫四時而不改柯易葉故君子
有禮則外諧而内無怨故物無不懷仁鬼神饗德
此言禮之足以成德也箭竹之小者筠其青皮也大
端猶言大節禮使人成器是故合外内而大備至於
大備而周旋無虧所以為盛德也禮以去偽釋其回
邪禮以著誠增其美質措諸躬則正施諸事則行其
在人也如竹箭之有筠而澤於外也如松栢之有心
而主於内也此二者居天下之大端矣故貫乎四時
而柯葉初無改易是以君子有禮則外而疏遠者無
不諧和内而親近者無所怨恨極之萬物無不懷仁
鬼神亦皆饗德則器之所成也大矣案禮以忠信為
質美質即忠信也陳氏謂以禮為治身之器不如鄭
注云禮使人成器意理完備
先王之立禮也有本有文忠信禮之本也義理禮之文
也無本不立無文不行
此言先王制禮之意也昔先王之立為禮也有本焉
以根祗於中有文焉以顯設於外忠信者文所從出
禮之本也義理者本所由章禮之文也無本則不立
無文則不行豈可以偏任乎案有本有文此句乃一
篇之大指以下反覆申明之
禮也者合於天時設於地財順於鬼神合於人心理萬
物者也是故天時有生也地理有宜也人官有能也物
曲有利也故天不生地不飬君子不以為禮鬼神弗饗
也居山以魚鼈為禮居澤以鹿豕為禮君子謂之不知
禮
此舉禮之文而言所以行之之節也設陳也禮之本
體不可見而文則顯著而可知必也因天之時設地
之財順鬼神之德合人心之同理萬物之宜此禮之
所以行也夫天之隂陽寒煖各有所生之物地之高
下燥濕各有所宜之産相禮執事之官當随能而任
纖微委曲之物當因利而導苟天所不生地所不飬
君子即不以為禮而鬼神亦不饗之矣如居山者而
用魚鼈居澤者而用鹿豕則是強其所本無故君子
謂之不知禮也案曲禮亦云貧者不以貨財為禮老
者不以筋力為禮此惟通乎禮意者知之
故必舉其定國之數以為禮之大經禮之大倫以地廣
狹禮之薄厚與年之上下是故年雖大殺衆不匡懼則
上之制禮也節矣
此承上文而言制禮用財之節也定猶成也上下豐
凶也殺穀不熟也匡恐也禮非財不行而財非制不
節故必舉其賦税所入之數而衡量之以為行禮經
常之大法如地有廣狹則禮之倫類以之年有上下
則禮之薄厚視之唯量入為出故年雖大殺而衆不
懼於流亡則上之制禮也有節矣案此與王制冡宰
制國用一段相類陳氏祥道曰先王之為禮節以制
則有所裁節以度則有所限故能於財不傷於民不
害年雖大殺而衆不匡懼也
禮時為大順次之體次之宜次之稱次之堯授舜舜授
禹湯放桀武王伐紂時也詩云匪革其猶聿追來孝
此言禮有天人之序而推時之所以為大也革急也
詩作棘猶猷通謀也詩作欲聿惟也詩作遹禮為一
定之制而序有不同時乃天道之運故為大順則人
之倫也故次之體則形之辨也故次之宜則事之義
也故次之稱則物之平也故次之如唐虞之際堯舜
以德而授受夏商之末湯武以兵而放伐皆非人力
所能為盖天運然也大雅有聲之詩云文王之作豐
邑也非急於成己之謀惟追先王之事而致方來之
孝耳此文王之時也而堯舜禹湯武可例推矣陳氏
祥道曰時在天順體宜稱在人在天者大在人者小
堯授舜舜授禹天與賢也湯放桀武王伐紂天吏也
天地之祭宗廟之事父子之道君臣之義倫也社稷山
川之事鬼神之祭體也喪祭之用賓客之交義也羔豚
而祭百官皆足大牢而祭不必有餘此之謂稱也諸侯
以龜為寳以圭為瑞家不寳龜不藏圭不臺門言有稱
也
此申眀順體宜稱之意也大夫士無田則薦以羔豚
官指助祭者而言百喻衆也臺門門兩旁築土為臺
所謂兩觀也天地有圜丘方澤之祭宗廟有禴祠烝
嘗之事父子有孝慈之道君臣有仁敬之義其倫序
出於自然此所謂順也社稷有祈報山川有望祀之
事天神人鬼有内外之祭其尊卑定於固然此所謂
體也喪有殯葬祭有獻奠之用賓客有接際享贈之
交皆随事以制其宜此所謂義也儉者羔豚而祭而
百官皆足豐者大牢而祭而不為有餘皆因人而辨
其分此所謂稱也諸侯有國必以龜為寳而決國疑
以圭為瑞而申國信若大夫之家則不寳龜不藏圭
亦不得如諸侯之壯國體而設臺門凡以云有稱也
案時如太和元氣無所不統順屬仁體屬禮宜屬義
稱屬智智成終而成始故特申言之以起下文也
禮有以多為貴者天子七廟諸侯五大夫三士一天子
之豆二十有六諸公十有六諸侯十有二上大夫八下
大夫六諸侯七介七牢大夫五介五牢天子之席五重
諸侯之席三重大夫再重天子崩七月而葬五重八翣
諸侯五月而葬三重六翣大夫三月而葬再重四翣此
以多為貴也
此言禮以貴多為稱也一廟謂下士也諸公上公也
介副也牢大牢也五重謂抗木與茵也葬者抗木在
上茵在下禮之為制有以多為貴者以廟數言之惟
天子備七廟諸侯五廟大夫三廟士惟一廟以豆數
言之天子朔食堂上之正羞二十有六若諸侯相食
則諸公十有六諸侯十有二若食大夫則上大夫八
下大夫六諸侯朝於天子其輔行之介有七所賜之
牢亦有七大夫聘於天子則五介五牢天子之席獨
設五重諸侯則三重大夫再重天子崩葬以七月用
五重八翣諸侯則五月而用三重六翣大夫則三月
再重四翣此皆尊者多而卑者少是以多為貴也陳
氏祥道曰先言廟而繼之以豆介牢席先神後人之
序由豆介牢席而繼之以葬飬生送死之序也
有以少為貴者天子無介祭天特牲天子適諸侯諸侯
膳以犢諸侯相朝灌用鬱鬯無籩豆之薦大夫聘禮以
脯醢天子一食諸侯再大夫士三食力無數大路繁纓
一就次路繁纓七就圭璋特琥璜爵鬼神之祭單席諸
侯視朝大夫特士旅之此以少為貴也
此言禮以貴少為稱也食湌也大路殷木路繁馬腹
帶纓鞅也染絲而織以為罽五色一匝曰就七當作
五禮又有以少為貴者如天子以天下為家無客禮
故無介祭天用特牲貴誠也天子適諸侯而諸侯奉
膳亦止犢牛敬君一如敬天也諸侯相朝主君行享
禮畢惟酌鬱鬯之酒以獻賓而不用籩豆之薦相接
以芬芳之德不在殽味也行聘之大夫則酌以酒又
薦以脯醢是湏味稍多也天子每一湌輒告飽諸侯
再大夫士三皆待勸乃更湌庶人自食其力故無湌
數飽而後止大路為祭天之車貴其質素故馬亦少
飾而繁與纓皆一就次路則繁纓七就二王之後享
王以圭享后以璋雖曰圭以馬璋以皮而皮馬不升
於堂是獨用之也饗禮於酬爵之時則以琥璜將幣
不特逹也鬼神之席不假多重以為温故祭用單席
諸侯視朝於大夫則人人揖之士則不問多少共一
揖之此皆尊者少而卑者多是以少為貴也案孔疏
天子無介其實餘事亦有介故鬯人共介鬯是天子
臨鬼神使介執鬯也
有以大為貴者宫室之量器皿之度棺椁之厚丘封之
大此以大為貴也有以小為貴者宗廟之祭貴者獻以
爵賤者獻以散尊者舉觶卑者舉角五獻之尊門外缶
門内壺君尊瓦甒此以小為貴也
此言禮以貴大貴小為稱也量言其所容度言其所
至皿食器盤盂之屬爵散觶角皆所以酌酒者缶壺
甒皆所以盛酒者禮又有以大為貴者如宫室之量
則天子之堂廣九雉諸侯七雉伯子男五雉皆三分
其廣以二為内器皿之度則天子之路弓斗房皆謂
之大而其餘則否棺椁之厚則尊者之棺四重卑止
一重椁必周於其棺丘封之大則冢人以爵等而為
之度此皆以大為貴也又有以小為貴者如祭禮獻
尸主人貴則以一升之爵佐食之人賤則以五升之
散其舉而自飲也尸尊以三升之觶主人卑以四升
之角至為子男之饗禮諸臣之尊用缶壺缶大於壺
陳於門外壺容一石陳於門内君之尊用瓦甒容五
斗而陳於堂上此皆以小為貴也案王侯之祭儀禮
亡舉觶舉角者士禮也凡王饗臣及其自相饗行禮
獻數各随其命子男五命故鄭注知五獻是子男也
有以高為貴者天子之堂九尺諸侯七尺大夫五尺士
三尺天子諸侯臺門此以高為貴也有以下為貴者至
敬不壇掃地而祭天子諸侯之尊廢禁大夫士棜禁此
以下為貴也
此言禮以貴高貴下為稱也堂堂階也下猶低也廢
去也禁承酒尊之器士用之棜亦禁也謂之斯禁大
夫用之禮又有以高為貴者天子之堂視堂下相去
九尺諸侯則七尺大夫則五尺士惟三尺天子諸侯
竝為臺門此皆以高為貴也又有以下為貴者天子
祭天之禮至敬無文燔柴於泰壇畢惟掃地於壇下
致潔而設正祭天子諸侯享禮之設有酒尊則廢去
其禁大夫與士鄉飲而設酒尊大夫用無足之棜士
用有足之禁此皆以下為貴也
禮有以文為貴者天子龍衮諸侯黼大夫黻士玄衣纁
裳天子之冕朱綠藻十有二旒諸侯九上大夫七下大
夫五士三此以文為貴也有以素為貴者至敬無文父
黨無容大圭不琢大羹不和大路素而越席犧尊疏布
鼏樿杓此以素為貴也
此言禮以貴文貴素為稱也龍之状衮然謂之龍衮
畫於衣者白與黑謂之黼其文為斧黑與青謂之黻
其文為兩已相背皆繡於裳者冕祭服之冠也前略
俛故謂之冕以采絲組貫玉為旒謂之藻琢當為篆
樿杓以白理木為杓也鼏或作幕禮又有以文為貴
者天子之祭服繪龍於衮極其文明以象變化諸侯
繡黼以取其斷大夫繡黻以取其辨士元衣纁裳而
不得繡繪天子之冕以朱綠二色之藻貫玉而垂為
旒前後各十有二以則天數諸侯九旒上大夫七旒
下大夫五旒士三旒此皆以文為貴也又有以素為
貴者敬極其至則不以文飾為美見父之族黨不為
折旋揖譲之容天子朝日月之大圭無篆刻之文大
古之羹無鹽梅之和大路質素而以蒲越為席犧尊
刻為牛形鼏以粗布樿木為杓不加雕飾此皆以素
為貴也
孔子曰禮不可不省也禮不同不豐不殺此之謂也盖
言稱也
此總結上文之意也孔子嘗曰禮誠不可以不加省
察也夫禮之等不同而皆有當然之則能不豐不殺
而悉如其分焉則得矣正以宜殺而豐必失之有餘
宜豐而殺必失之不足禮欲其相稱也馬氏曰自禮
以多為貴至以素為貴皆禮之寓於形名度數者其
用不同而悉歸於稱故引孔子之言以結之
禮之以多為貴者以其外心者也德𤼵揚詡萬物大理
物博如此則得不以多為貴乎故君子樂其𤼵也禮之
以少為貴者以其内心者也德産之致也精微觀天下
之物無可以稱其德者如此則得不以少為貴乎是故
君子愼其獨也古之聖人内之為尊外之為樂少之為
貴多之為美是故先王之制禮也不可多也不可寡也
唯其稱也
此又申言稱字之義也詡猶普也徧也産生也尊者
恭敬奉持之意凡禮之以多為貴者是敬之著於物
而為外心也所以然者以盛德之𤼵揚昭著溥徧萬
物理之所該者大故物之所成者博此豈得不以多
為貴乎故君子樂其𤼵於外也禮之以少為貴者是
敬之存於中而為内心也所以然者以德産之致極
於精微雖備天下之物而有不足以稱其德者此豈
得不以少為貴乎故君子愼其獨於内也古之聖人
内之以為尊外之以為樂少之以為貴多之以為美
是故先王之制禮也非有意於簡而不可多也非有
意於繁而不可少也唯其稱也案鄭注謂萬物皆天
所生是德之𤼵於外也然其所以致此則甚精微而
不可見聖人之德亦猶是也方氏慤曰内外以心言
多少以物言明乎禮之不可寡而貴於大者高者文
者視此矣明乎禮之不可多而貴於小者下者素者
視此矣此所以為稱也
是故君子大牢而祭謂之禮匹士大牢而祭謂之攘管
仲鏤簋朱紘山節藻梲君子以為濫矣晏平仲祀其先
人豚肩不揜豆澣衣濯冠以朝君子以為隘矣是故君
子之行禮也不可不愼也衆之紀也紀散而衆亂孔子
曰我戰則克祭則受福盖得其道矣
此亦承上稱禮之意而約之於愼也君子謂大夫以
上匹偶也士微賤不得特使為介乃行故謂之匹鏤
簋簋有雕鏤之飾也紘冠系以組為之天子朱諸侯
青大夫士緇山節刻山於柱頭之斗栱藻梲畫藻於
梁上之短柱唯禮貴於稱是故有位之君子用大牢
而祭則謂之禮若匹士亦大牢而祭是取非其有則
謂之攘昔齊大夫有管仲者鏤簋朱紘而僣天子之
器山節藻梲而僣天子之居是過於豐也君子以為
濫而無制矣又有晏平仲者祀其先人不用少牢而
用豚豚之肩至於不足揜豆服澣衣濯冠而以朝是
過於殺也君子以為隘而無所容矣是故君子之行
禮也不可不致其愼也禮乃衆人之紀也紀散即亂
所從生而行之謂可弗愼乎孔子曰我有不戰戰則
克有不祭祭則受福盖誠得乎戰與祭之道矣案禮
以辨上下定民志是故上不僣上而下不偪下夫子
之所謂得其道者盖亦唯其稱而能愼焉故也
君子曰祭祀不祈不麾蚤不樂葆大不善嘉事牲不及
肥大薦不美多品
此言祭祀之所宜戒也麾快也先時而祭曰蚤葆褒
也嘉事冠昏之禮也君子曰祭祀以致孝乎鬼神不
祈福也因乎時不以蚤為快也器幣有定制不以褒
大為可樂而失之豐冠昏之奠告有常儀不以嘉事
為可善而失之瀆也牲不及於肥大薦不美夫多品
有以小與少為貴也案孔疏祭以存親耳非謂就親
祈福報周禮六祈非禮之常也
孔子曰臧文仲安知禮夏父弗綦逆祀而弗止也燔柴
於奥夫奥者老婦之祭也盛於盆尊於甁
此言孔子正魯禮之失也臧文仲名辰魯大夫夏父
姓弗綦名逆祀躋僖公也奥當為爨爨即先炊之神
謂之老婦孔子曰人多以臧文仲為知禮者自今觀
之其亦安知禮矣如夏父弗綦為典禮之官於魯之
廟祀躋僖公於閔公之上是以臣而先君以庶而先
適也文仲柄政而弗能止是不知禮者一矣古者孟
夏迎氣祭火神於郊則以燔柴而弗綦用之於爨夫
爨乃老婦之祭也但當盛食於盆盛酒於瓶而已以
賤為貴而文仲弗能止是不知禮者又一矣案夏父
弗綦之失禮意文仲實主之故左氏亦以為縱逆祀
也孔疏云祝融古火官之長是五祀之神祀於郊奥
者正是竈之神常祀在夏以老婦配之有爼及籩豆
設於竈陘又延尸入奥爨者宗廟祭後直祭先炊老
婦之神在於爨竈此祝融并奥及爨三者所以不同
禮也者猶體也體不備君子謂之不成人設之不當猶
不備也禮有大有小有顯有微大者不可損小者不可
益顯者不可揜微者不可大也故經禮三百曲禮三千
其致一也未有入室而不由戸者君子之於禮也有所
竭情盡愼致其敬而誠若有美而文而誠若
此言行禮必本於誠也經禮如冠昏喪祭朝覲會同
之類曲禮如進退升降俯仰揖遜之類若語辭先王
之立禮經制詳盡猶人之身體百骸全具也體有不
備君子即謂之不成人苟設之不當猶不備也故禮
之全體有大有小有顯有微大不可以損小不可以
益顯不可以揜微不可以大也夫經禮三百曲禮三
千可謂備矣要必設誠而致行之則其致一也人未
有入室而不由戶者亦豈有行禮而不本於誠者乎
是故君子之於禮也時而用心於内則有所竭情盡
愼以此致敬而誠存於中時而用心於外則有美而
文而誠亦立於事矣案易大傳曰天下同歸而殊塗
一致而百慮一者誠也知禮之致一則三百三千固
一以貫之爾
日講禮記解義卷二十六
