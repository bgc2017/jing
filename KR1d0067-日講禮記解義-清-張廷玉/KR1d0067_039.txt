欽定四庫全書
日講禮記解義卷三十九
少儀
少小也記相見及薦羞之小威儀故名少儀朱子曰
此篇言少者事長之節
聞始見君子者辭曰某固願聞名於將命者不得階主
適者曰某固願見罕見曰聞名亟見曰朝夕瞽曰聞名
此言相見致辭之法也聞者記者謙言我嘗聞之於
人云爾某名也固如固辭之固固願者慮主人不即
見已而爲此薦請之辭也階者升進之喻主謂主人
適敵同罕希也亟數也嘗聞初見有德有位之君子
者其辭曰某固願通聞已名於將命者不得徑自逹
於主人也在敵體者則直曰某固願見若久不相見
則仍曰聞名數相見則曰願朝夕不時見也瞽者無
目則辭不稱見而但曰聞名案不得階主邵氏云恐
不得將命者道逹爲之階主也即士相見禮願見無
由逹之意亦是
適有喪者曰比童子曰聽事適公卿之喪則曰聽役於
司徒
此言凶事相見之辭也比謂比方其年力以給喪事
喪不主於相見凡往有喪者其辭曰某願比於將命
者蓋將以助其事也童子則曰某願聽事於將命者
不敢與成人比也若適公卿貴者之喪則直曰聽役
於司徒輕重唯命不敢辭也案司徒職云大喪率六
鄉之衆庶屬其六引而治其政令大喪謂公卿之喪
如孟獻子之喪司徒旅歸四布是也
君將適他臣如致金玉貨貝於君則曰致馬資於有司
敵者曰贈從者臣致襚於君則曰致廢衣於賈人敵者
曰襚親者兄弟不以襚進臣爲君喪納貨貝於君則曰
納甸於有司賵馬入廟門賻馬與其幣大白兵車不入
廟門賻者既致命坐委之擯者舉之主人無親受也
此言吉凶送遺授受之儀也以衣送死者曰襚言廢
衣不必其以斂也賈人識物價而主君之衣物者周
禮玉府有賈八人進謂進而將命也以車馬送死者
曰賵以馬幣送生者曰賻甸田也大白旗名兵車革
路也廟門殯宫門君以朝會之事將適他國臣若致
金玉貨貝於君則曰致道路之馬資於有司即於敵
者亦祇曰以贈左右之從行者皆不直致也君有喪
而臣致襚則曰致廢衣於賈人唯於敵者則直曰襚
凡致襚須擯者傳辭將進若親者兄弟則直陳之而
不執以將命也臣爲君之喪而納貨貝則曰納甸於
有司言即所受之田邑所出分所宜納也賵馬主於
爲死故可以入廟門賻馬與其幣主於生者併大白
兵車雖爲送喪之用以其本戰伐之具故俱不以入
廟門也至授受之時來賻者既致主命即跪而委置
其物於地擯者舉而取之主人不親受者與吉事異
也
受立授立不坐性之直者則有之矣
此泛言授受之儀也坐跪也凡受物而其人立與以
物授人之立者皆不跪恐煩其俯故也若在性之直
者不能委曲以盡禮則有之矣案此即曲禮授立不
跪授坐不立之意性之直者猶所謂直情而徑行也
始入而辭曰辭矣即席曰可矣排闔說屨於戶内者一
人而已矣有尊長在則否
此言辭遜之節也辭讓也可猶止也闔門扇也禮賓
至大門至階主皆辭讓令賓先入先升故於始入當
辭之時擯必告主人曰辭矣及升堂將就席擯者恐
賓主再辭則必告曰可矣賓主入戶皆脱屨其排推
門扉脱屨於戶内者惟同來中最長一人而已矣若
先有尊長在堂或在室則後入者皆不得脱屨於戶
内也孔氏曰至階之時擯者亦應告主人曰辭此不
言者始入之文包之也
問品味曰子亟食於某乎問通藝曰子習於某乎子善
於某乎
此言辭令之體也品味餚饌也亟數也道德行藝技
能未能而樂學之謂習既能而深造之謂善人之情
品味有偏嗜道藝有異尚故問品味者不可直斥其
好惡而昭其癖但曰子亟食於某乎問道藝者不可
直斥其能否而暴其短但曰子習於某乎子善於某
乎輔氏廣曰凡問當有疑辭不可必其然也舉此二
事以例其餘
不疑在躬不度民械不願於大家不訾重器
此明君子之所宜慎也械器物也大家貴臣之家訾
猶計度也君子謹於制行故不使有疑事之在躬不
無故而測度民械不非分而願望大家不任意而訾
計重器朱子曰不訾重器者謂不欲量物之貴賤亦
避不審也
汜埽曰埽埽席前曰拚拚席不以鬛執箕膺擖
此言洒埽之禮也汜廣也拚除穢也鬛帚也膺胸也
擖箕舌也汜埽内外曰埽專埽席前曰拚故拚席上
不得用埽地之帚恐不潔也執箕而拚則以箕舌自
向胷前而不持向尊者恐不敬也蓋掃重於擬唯大
賓來則擬掃而蕩滌之小賓來止除席前穢而已
不貳問問卜筮曰義與志與義則可問志則否
此言卜筮之法也義正事也志私意也卜筮者當正
己之心以問吉凶於蓍龜不可以二心而不正是故
問卜筮者曰義與志與是公義則可爲卜筮是私意
則不爲之卜筮徐氏師曾曰不貳問即易所謂初筮
告再三瀆也義與志與必先自謀於心義則可問志
則否言不當非義而問也亦通
尊長於己踰等不敢問其年燕見不將命遇於道見則
面不請所之喪俟事不犆弔侍坐弗使不執琴瑟不畫
地手無容不翣也寢則坐而將命侍射則約矢侍投則
擁矢勝則洗而以請客亦如之不角不擢馬
此類言卑幼敬尊長之禮也踰等謂祖若父之行也
翣扇也約矢者凡射皆四矢尊者置於楅上迭取射
之卑者則一時并取四矢也擁矢者投壺賓主亦各
四矢尊者委於地一一取而投之卑者則悉擁抱四
矢也角兕觥也擢取也馬者投壺之勝算每一勝則
立一馬至三馬而成勝若一朋得二馬一朋得一馬
則二者擢取彼之一馬以成己之三馬也凡卑幼之
節不可不謹故尊長於己踰等則不敢問其年嫌若
欲序齒也燕見不使人傳命嫌若賓主也遇於道見
則面不則隱不敢煩尊者也不請所之恐煩答也於
尊者之喪當俟其有朝夕哭之事不非時而特弔亦
恐煩動也侍坐於尊長弗使鼓琴瑟則不得擅執而
鼓亦不得無故而畫地及弄手以爲容揮扇以取凉
皆戒不敬也尊長寢臥必跪而傳命不敢直立以臨
也侍射則并約四矢侍投壺則擁抱四矢若卑者得
勝則不敢直酌必先洗爵而請行觴客若不勝則主
亦如之所以優賓也其飲尊長及客則以常爵不敢
用行罰之角投壺立籌爲馬卑幼及爲主者雖得其
二不敢擢取尊長及客之一馬以成己勝皆以明謙
也案勝則洗而以請朱子謂是卑者與尊者爲耦若
已勝而司射命酌則不敢使他弟子酌酒以罰尊者
必自洗酌而請行觴若耦勝則亦不敢煩他弟子酌
而飲已必自洗爵而請自飲也
執君之乘車則坐僕者右帶劒負良綏申之面拖諸幦
以散綏升執轡然後步
此言爲僕御待君升車之禮也執即下執轡也良綏
君所執之正綏申猶伸也面猶前也拖引也幦覆軾
皮也散綏僕所執之貳綏也凡御必立唯執君之乘
車則坐方其僕在車下則右帶劒負良綏申綏末於
前而引於車幦之上自以散綏升乃執轡行車五步
而立待君君出則授良綏而升君也朱子曰此與曲
禮君車將駕以下皆非專爲君御者之事蓋劒妨左
人自當右帶綏欲授人自當負之以升又當升時無
人授已故但取散綏以升乃僕之通法
請見不請退朝廷曰退燕遊曰歸師役曰罷侍坐於君
子君子欠伸運笏澤劒首還屨問日之蚤莫雖請退可
也
此言侍坐請退之節也運動也澤玩弄而生光澤也
還轉也卑幼者之於尊長請見不請退去止不敢自
由也如朝廷不可以競進則曰退燕遊不可以忘反
則曰歸師役不可以淹久則曰罷若侍坐於君子者
君子志倦而欠體疲而伸運笏示欲搢而起澤劒首
示欲按而起還屨示欲著而起問日之蚤莫而意欲
宴息則雖請退亦可也
事君者量而后入不入而后量凡乞假於人爲人從事
者亦然然故上無怨而下遠罪也
此言事君之法也量量其事意合成否事君者欲行
道而有益於君當量而後入不可入而後量也即凡
乞假於人或爲人任事者亦然是以君臣志合上無
怨惡而下得以遠罪也
不窺密不旁狎不道舊故不戲色
此言脩身接物之所宜戒也旁泛及也與人處者不
竊視其隱處不泛與之䙝狎不言知識之過失不爲
戲侮之容色以此皆非重厚者所爲也
爲人臣下者有諫而無訕有亡而無疾頌而無讇諫而
無驕怠則張而相之廢則埽而更之謂之社稷之役
此言人臣事君之道也亡去也相助役爲也爲人臣
下者君有過則當諫爭而無訕謗諫不從則當逃去
而無疾怨將順則頌而無謟匡救則諫而無驕君德
或怠則必張大其志而助成之君政或廢則必埽除
其敝而更新之此之謂社稷之役蓋以安社稷爲悦
者也
毋拔來毋報往毋瀆神毋循枉毋測未至士依於德游
於藝工依於法游於說毋訾衣服成器毋身質言語
此廣明爲人之法也報讀爲赴疾之赴拔赴皆疾也
法謂規矩尺寸之數說謂鴻殺之意所宜也行貴以
漸毋拔來而進之銳又貴有常毋報往而退之速毋
不敬而瀆神毋貳過而循枉毋有倖心而測未至士
之所依必於德所游必於藝工之所依必於法所游
必於說依之以立其本游之以盡其用也毋訾計衣
服成器而取惡於人毋以身質成言語而取必於己
朱子曰來往只是向背之意此兩句文義猶云其就
義若熱則其去義若渴所謂其進銳者其退速也案
法者常法也說則法之意也考工記薄厚之所震動
清濁之所由出侈弇之所由興有說是也
言語之美穆穆皇皇朝廷之美濟濟翔翔祭祀之美齊
齊皇皇車馬之美匪匪翼翼鸞和之美肅肅雍雍
此言容儀之善也匪讀爲騑德容有著見於外者如
言語之美則穆穆焉敬以和皇皇焉正以大也朝廷
之美則濟濟焉出入之齊翔翔焉翕張之善也祭祀
之美則齊齊焉思之一皇皇焉求之專也車馬之美
則匪匪焉行而有文翼翼焉載而有輔也鸞和之美
則肅肅焉唱者之敬雍雍焉應者之和也夫如是則
衆美會而德容盛矣案周禮保氏教國子以六儀一
曰祭祀之容二曰賓客之容三曰朝廷之容四曰喪
紀之容五曰軍旅之容六曰車馬之容與此相類
問國君之子長幼長則曰能從社稷之事矣幼則曰能
御未能御問大夫之子長幼長則曰能從樂人之事矣
幼則曰能正於樂人未能正於樂人問士之子長幼長
則曰能耕矣幼則曰能負薪未能負薪
此言答問之法也從社稷之事如祭祀軍旅之類從
樂人之事如周禮大司樂教國子樂德樂語之類謂
已習之矣正則惟正其善否也或問國君之子爲長
爲幼長則曰能從君供社稷之事矣若幼則曰僅能
御大幼則曰未能御問大夫之子爲長爲幼長則曰
能從習樂人之事矣幼則曰僅能正於樂人大幼則
曰未能正於樂人問士之子爲長爲幼長則曰能力
農而耕矣幼則曰僅能負薪大幼則曰未能負薪案
鄭注御謂御事孔疏御治也事謂尋常小事吕氏大
臨則曰能御謂成童以上未能御未成童也
執玉執龜筴不趨堂上不趨城上不趨武車不式介者
不拜
此類言趨拜之禮之變也步必趨所以爲容車必式
見必拜所以致敬也如執玉與執龜筴以皆重器恐
其失墜故不趨堂上近尊故不趨城上迫狹故不趨
武車尚武不事推讓故不式介者甲胄在身拜不成
禮故不拜此皆禮之變也
婦人吉事雖有君賜肅拜爲尸坐則不手拜肅拜爲喪
主則不手拜葛絰而麻帶
此言婦人之拜儀與喪服也肅拜拜低頭也手拜手
至地也婦人以肅拜爲正故遇吉事雖有君賜之重
亦肅拜或爲虞祭祖姑之尸而坐其答拜也亦不手
拜而肅拜若爲夫與長子而爲喪主則稽顙而不手
拜蓋婦人之禮不特拜不同也既虞卒哭以葛絰易
首之麻絰而要之麻帶不變亦與男子之麻絰而葛
帶不同也案肅拜周官大祝九曰肅拜是也手拜大
祝三曰空首是也葛絰而麻帶小記所謂易服者易
輕者
取俎進俎不坐執虚如執盈入虚如有人凡祭於室中
堂上無跣燕則有之未嘗不食新
此言行立燕祭之禮也跣脱屨也俎有足而高故就
俎取肉與進肉於俎皆不坐從其便也雖執虚器亦
如執盈雖入虚室亦如有人昭其慎也凡祭於室中
堂上皆無跣主敬也燕則有之爲歡也未薦新物於
寢廟則不敢食新事亡如存一飲食而不敢忘也案
鄭注天子諸侯祭有坐尸於堂之禮祭所尊在室燕
所尊在堂將燕降脱屨乃升堂
僕於君子君子升下則授綏始乘則式君子下行然後
還立乘貳車則式佐車則否貳車者諸侯七乘上大夫
五乘下大夫三乘有貳車者之乘馬服車不齒觀君子
之衣服服劍乘馬弗賈
此言僕御之禮而類及於車馬衣服也貳車朝祀之
副車佐車戎獵之副車服車所乘車也服劍所佩劍
也僕御於君子君子或升或下僕皆授之以綏其始
乘時僕憑式以待君子之至君子既下而行則僕乃
下更還車而立以待君子之去是僕之升恆在先而
下恆在後也夫始乘必式固已然如乘貳車朝事尚
敬則式若乘佐車戎獵尚武則不式所謂貳車者諸
侯七乘上大夫五乘下大夫三乘有此則貴者矣故
人於其所乘之馬所服之車不敢齒次其年歲之久
近凡觀君子之衣服與所服之劍所乘之馬亦弗敢
評論其價值之多寡皆恐不敬也案周禮大行人貳
車公九乘侯伯七乘子男五乘又典命卿六命大夫
四命車服各如命數與此不同
其以乘壺酒束脩一犬賜人若獻人則陳酒執脩以將
命亦曰乘壺酒束脩一犬其以鼎肉則執以將命其禽
加於一雙則執一雙以將命委其餘
此言賜獻於人之儀也四壺曰乘十脡曰束卑曰賜
尊曰獻鼎肉謂肉之已解而可升鼎者問遺之禮其
以乘壺酒束脩一犬或賜人與獻人者則陳列酒之
重者於門外雖止執脩以將命而其辭亦必兼曰乘
壺酒束脩一犬也其以鼎肉賜獻人者則執肉以將
命其以禽鳥賜獻人者雖過於一雙唯執一雙以將
命其餘悉委陳於門外輔氏廣曰乘壺酒束脩一犬
此例以多物獻人者其以鼎肉此例以一物獻人者
加於一雙此例以一物獻人物多不盡執者
犬則執緤守犬田犬則授擯者既受乃問犬名牛則執
紖馬則執靮皆右之臣則左之
此言人畜之各致其辨也緤紖靮牽犬牛馬之繩也
犬有三種禦宅舍曰守犬供田獵曰田犬充庖廚曰
食犬名若韓盧宋鵲之屬遺人以犬者則執緤其爲
守犬田犬則以授擯者擯者既受乃問犬名牛則執
紖馬則執靮皆以右手若征伐所獲之臣虜則以左
手執之疏曰守犬田犬畜養馴善無可防禦食犬則
左手牽之曲禮效犬者左牽之是也民虜或起惡慮
左手操其右袂右手當制之曲禮獻民虜者操右袂
是也
車則說綏執以將命甲若有以前之則執以將命無以
前之則袒櫜奉胄器則執蓋弓則以左手屈韣執拊劍
則啓櫝蓋襲之加夫襓與劍焉
此言餽遺車甲弓劍及他器物之儀也前之古人獻
物必有先之者如左傳乘韋先牛十二之類袒開也
櫜弢甲衣也胄兜鍪也韣弓衣拊弓把啓開也櫝劍
匣也襲謂郤合之也夫襓劍衣也遺人車則陳車脱
綏而執以將命甲若有他物先之則陳甲而執他物
之輕者以將命無以先之則開弢甲之衣而奉胄以
將命凡器則陳底執蓋弓則以左手屈弓衣并於把
而執拊劍則開匣以其蓋卻合於匣之下乃加夫襓
於匣中而以劍置襓上焉案車則說綏曲禮所云獻
車馬者執策綏是也甲若無以前之則袒櫜奉胄所
云獻甲者執胄是也弓則以左手屈韣執拊所云右
手執簫左手承拊是也卻仰也謂仰蓋於匣底之下
加匣底於上重合之故云襲也夫襓固在匣中矣啓
匣則見匣底之上有夫襓夫襓之上有劍故曰加夫
襓與劍焉非至啓匣時旋加之也
笏書脩苞苴弓茵席枕几㯋杖琴瑟戈有刃者櫝筴籥
其執之皆尚左手刀卻刃授㯋削授拊凡有刺刃者以
授人則辟刃
此言餽遺雜物之儀也脩脯也苞苴苴藉而包裹之
非特魚肉他物亦可茵褥也上㯋謂警衴也筴蓍也
籥如笛而三孔下㯋謂刀鐶也削曲刀拊刀把也餽
遺之雜物如笏也書也脩也苞苴也弓也茵也席也
枕也几也㯋也杖也琴也瑟也戈有刃者櫝也筴也
籥也此十六物者皆左手執上右手執下隂陽之義
也若刀則卻其刃而授以穎削則授以拊凡有刺刃
者授人時則辟刃不以刃向人也案惟辟刃故授㯋
授拊與曲禮進劍者左首進戈者前其鐏進矛戟者
前其鐓同意辟刃即後其刃也又案警枕之㯋與刀
鐶之㯋字從木從頃如史記㯋脱而出㯋對末爲文
謂錐柄也與實㯋實栗之穎從禾而訓爲禾末者不
同疏云穎是穎發之義刃在手謂之穎皆誤
乘兵車出先刃入後刃軍尚左卒尚右
此言兵刃將卒所處之宜也乘兵車者出則前其刃
以向敵也入則後其刃不以向國也將軍尚左左爲
陽而貴謀士卒尚右右爲隂以致死也夫古者軍行
鑿凶門而出故爲將者甘苦與士卒同之則軍禮之
所重可知矣
賓客主恭祭祀主敬喪事主哀會同主詡軍旅思險隱
情以虞
此言行禮各有所主也詡辭氣明盛之貌隱情隱密
已情也虞度也賓客以禮相示故主於恭祭祀以誠
相格故主於敬喪事以送死故主於哀會同以申令
故主於詡至於軍旅之事則當思險知危隱情以計
度也輔氏廣曰思險謂臨事而懼慮敗不慮勝也隱
情以虞謂好謀而成兵事露則不神也
燕侍食於君子則先飯而後已毋放飯毋流歠小飯而
亟之數噍毋爲口容客自徹辭焉則止
此言侍食於君子之禮也若燕而侍食於君子則先
君子而飯若嘗食然後君子而已若勸食然食毋放
肆而無所制飲毋流行而不知止防噦噎則小飯恐
見問則亟咽且數數嚼之毋得弄口以爲容食既訖
客欲自徹其俎主辭則止也蓋燕有尊卑賓主之禮
故侍食者始則敬主人之饌終則敬主人之命也
客爵居左其飲居右介爵酢爵僎爵皆居右
此言奠爵之儀也介賓副也僎鄉人來觀禮副主人
者也燕飲之禮主人酬賓賓受奠觶於薦東是客爵
居左也將旅酬之時一人舉觶於賓賓受而奠於薦
西至旅酬賓取薦西之觶以酢主人是其飲居右也
若主獻介之爵客酢主之爵及僎爵則皆居於右案
鄭注以僎爲遵遵尊也尊於賓者非輔主人之僎也
鄉飲酒禮亦無獻僎之說於義疑也
羞濡魚者進尾冬右腴夏右鰭祭膴
此言進魚之法也濡濕也腴謂魚腹鰭謂魚脊膴大
臠謂刳魚腹也進魚各有其宜如擘濕魚從後起則
脇肉易離故羞濡魚者進尾冬則潛而趨陽乎下腴
爲美故右腴夏則躍而趨陽乎上鰭爲美故右鰭當
食而祭則刳魚腹下爲大臠亦以此處肥美故也疏
曰此謂尋常燕食所進魚體非祭祀及饗食正禮也
凡齊執之以右居之於左贊幣自左詔辭自右
此言齊和之宜及相禮之法也和羹曰齊謂鹽梅之
屬自由也凡齊必執以右手而居羹器於左取其便
於調和也相禮者爲君受幣則由君左傳君命於人
則由君右地道左卑而右尊所以尊君也
酌尸之僕如君之僕其在車則左執轡右受爵祭左右
軌范乃飲
此言尸僕君僕受酌之儀也軌轂末范軾前也僕爲
尸御而酌之重尸之僕則如君之僕當僕在車受酌
則左手執轡右手受爵必祭左右軌及范而後飲所
以祭者欲其神助己不使傾危也
凡羞有俎者則於俎内祭君子不食圂腴小子走而不
趨舉爵則坐祭立飲凡洗必盥牛羊之肺離而不提心
凡羞有湆者不以齊爲君子擇葱薤則絶其本末羞首
者進喙祭耳
此廣明祭俎及飲食之禮也周禮圂作豢謂犬豕之
屬食米穀者腴腸也提猶絶也湇汁也齊和也飲食
必祭凡羞在豆則祭之豆閒之地有俎者於人爲横
則於俎内祭君子於犬豕不食其腴避穢也小子給
使令宜驅走而不得趨翔爲容若得酒舉爵則先坐
祭而後立飲不備禮也凡洗爵必盥手以致潔牛羊
之肺&KR2687;離之而不絶其中央少許使可手絶以祭也
凡羞之有湇者則有鹽梅齊和故不更以齊嫌於薄
主人之味也爲君子擇取葱薤則絶其本末爲有萎
乾羞首者必進喙以嚮尊者其祭則先以牲耳案特
牲少牢禮羊腸胃有鼎實而無豕腸胃鄉射禮用狗
亦不列其腸胃燕亦如之孔疏云鼎闕一是也曲禮
毋絮羹故羞有湇者不以齊
尊者以酌者之左爲上尊尊壺者面其鼻
此言列尊壺之法也尊者設尊之人酌者酌酒之人
尊壺者設尊設壺之人也人君陳尊於東楹之西而
南北列之酌人在尊之東其左爲南故設尊者列元
酒於酌人之左以爲上尊若諸臣之尊皆以次而列
於北矣有尊則有壺而尊與壺有鼻設尊壺者必面
其鼻以向君所以尊君也案尊者以酌者之左爲上
尊朱子謂設尊之人預度酌酒人之左尊而實以元
酒即玉藻所謂凡尊必尚元酒者示重古也尊壺者
面其鼻即所謂唯君面尊者示重惠也
飲酒者禨者醮者有折俎不坐未步爵不嘗羞
此言飲酒之儀也沐而飲酒曰禨冠而飲酒曰醮折
俎折骨體於俎也步行也羞庶羞也飲酒者而坐所
以致逸也然飲如沐而爲禨者冠而爲醮者則皆小
事若遇折俎之盛禮皆立而不坐否則未免於當尊
矣飲酒必嘗庶羞所以致養也然當未行無算爵之
時則不先嘗否則未免於貪味矣孔疏曰折俎則殽
饌尊鄉飲酒燕禮有折俎者皆不坐此獨云禨者醮
者以其無酒俎之時得坐嫌有折俎亦坐故特明之
殽羞本爲酒設正羞脯醢折俎未飲酒之前即嘗故
鄉飲酒鄉射燕禮大射獻後乃薦賓皆先祭脯醢嚌
肺乃飲卒爵若庶羞必行爵之後始嘗之
牛與羊魚之腥聶而切之爲膾麋鹿爲菹野豕爲軒皆
聶而不切麕爲辟雞兔爲宛脾皆聶而切之切葱若薤
實之醯以柔之
此言膾及韲菹粗細之異也聶而切之先聶爲大臠
而後細切之也軒辟雞宛脾皆菹類制食之法以牛
與羊魚之生肉先大切之而後細切之則膾以名焉
如麋鹿爲菹野豕爲軒宜於粗則聶而不切麕爲辟
雞兔爲宛脾宜於細則聶而切之凡此腥肉用葱或
薤皆置之醯中使浸漬而熟則柔軟可食矣陸氏佃
曰内則腥言肉此言魚内則菹言魚此言麋鹿互相
備
其有折俎者取祭反之不坐燔亦如之尸則坐
此申言有折俎不坐之義也如待賓客有折俎者其
爲禮最隆故受之者就俎取肺而祭及祭竟而反於
俎皆立而不坐其在俎之燔爲祭與反亦如之唯尸
視賓客爲尊雖有折俎祭反皆坐也案折骨與燔爲
所設者盛故立而取反若云因俎有足故立尸又何
以坐也爲賓則立以致敬爲尸則坐以當尊位有不
同也
衣服在躬而不知其名爲罔
此言服制之當知也衣服所以章身也若在躬而不
知其名是之謂罔况昧於有生之理者乎
其未有燭而後至者則以在者告道瞽亦然凡飲酒爲
獻主者執燭抱燋客作而辭然後以授人執燭不讓不
辭不歌
此言夜飲之禮也道導引也獻主主人也君使宰夫
爲主燋未爇之炬也若天已昏而未有燭客有後至
者主人以先在坐者告之使知其人而致敬也導引
瞽者亦然以瞽無目非告不知也凡夜而飲酒爲獻
主者既執已然之燭又抱未爇之燋身親賤役而不
以爲勞及客起而辭然後以燭與燋授人當執燭時
於或讓或辭或歌之禮皆不暇爲惟既授於人則仍
不廢此舊說飲酒之禮賓主揖讓更相辭謝又各歌
詩以見意今以暮夜殺禮也
洗盥執食飲者勿氣有問焉則辟咡而對
此言事尊長之儀也口旁曰咡爲卑幼者奉洗盥之
水及執食飲以進皆不可使口氣直衝尊長若此時
尊長有問則偏於口旁而對亦恐氣觸之也方氏慤
曰勿氣則屏氣以致恭也辟咡而對與曲禮掩口而
對同義
爲人祭曰致福爲已祭而致膳於君子曰膳祔練曰告
凡膳告於君子主人展之以授使者於阼階之南南面
再拜稽首送反命主人又再拜稽首其禮大牢則以牛
左肩臂臑折九个少牢則以羊左肩七个特牲則以豕
左肩五个
此言致胙之禮也展省也臂臑肩蹄也九个自肩至
蹄折爲九段也爲人祭攝主也凡祭必歸胙而將命
之辭不同如爲人攝主則曰致福謂致其祭祀之福
也已祭不敢云福但曰膳言其爲享神之善味而已
苦已祔主大祥之祭則但曰告謂告以死者之已祔
生者之已練也凡膳告於君子主人必自省視其具
而後授使者於阼階之南南面再拜稽首以送之使
者反命主人又必再拜稽首所饋之禮大牢則以牛
左肩自上斷折之至蹄爲九个少牢則以羊左肩七
个犆牲則以豕左肩五个不必備饌也陸氏佃曰祔
練凶事也難以福言又難以善言故旁言之孔疏云
周人牲體尚右右邊已祭所以獻左周貴肩故用左
肩
國家靡敝則車不雕幾甲不組縢食器不刻鏤君子不
履絲屨馬不常秣
此言處災變之禮也靡與糜通雕刻畫也幾漆飾之
畿限也縢者束縳之名組縢謂以組束之及衿帶也
以穀食馬曰秣國家當師旅饑饉之後財力靡散民
庶彫敝則車不以雕幾爲飾甲不以組縢爲華食器
不以刻鏤爲美君子所履者不以絲屨馬不復以穀
爲秣皆從減省也陸氏佃曰言國家靡敝則所乘所
衛所養所履所御皆貶方氏慤曰五事必以車馬爲
始終者車馬在禮爲重故年不順成則大夫不得造
車馬
日講禮記解義卷三十九
