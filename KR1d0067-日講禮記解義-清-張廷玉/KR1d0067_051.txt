欽定四庫全書
日講禮記觧義卷五十一
祭義
君子曰禮樂不可斯須去身致樂以治心則易直子諒
之心油然生矣易直子諒之心生則樂樂則安安則久
久則天天則神天則不言而信神則不怒而威致樂以
治心者也致禮以治躬則莊敬莊敬則嚴威心中斯須
不和不樂而鄙詐之心入之矣外貌斯須不莊不敬而
慢易之心入之矣故樂也者動扵内者也禮也者動扵
外者也樂極和禮極順内和而外順則民瞻其顔色而
不與争也望其容貌而衆不生慢易焉故德煇動乎内
而民莫不承聽理發乎外而衆莫不承順故曰致禮樂
之道而天下塞焉舉而措之無難矣樂也者動扵内者
也禮也者動扵外者也故禮主其減樂主其盈禮減而
進以進為文樂盈而反以反為文禮減而不進則銷樂
盈而不反則放故禮有報而樂有反禮得其報則樂樂
得其反則安禮之報樂之反其義一也
此因祭而推言禮樂之義也說見樂記
曾子曰孝有三大孝尊親其次弗辱其下能養公眀儀
問扵曾子曰夫子可以為孝乎曾子曰是何言與是何
言與君子之所謂孝者先意承志諭父母扵道參直養
者也安能為孝乎
此因祭以推孝親之義而引曾子之言以眀之也曾
子曰孝之等有三大孝必尊親之至其次期扵弗辱
其下貴扵能養分不同而心之自盡焉一也公眀儀
問扵曾子曰若夫子者可以為孝乎曾子曰是何言
與是何言與夫君子之所謂孝者必父母之意未形
而能逆之扵先父母之志己形而能承之扵後蓋非
苟順焉而已惟務有以諭之扵道而後即安至如參
乃直養者也安能為孝乎案為子者諭父母扵道如
為臣者格君心之非此忠孝之至
曾子曰身也者父母之遺體也行父母之遺體敢不敬
乎居處不莊非孝也事君不忠非孝也涖官不敬非孝
也朋友不信非孝也戰陳無勇非孝也五者不遂烖及
扵親敢不敬乎
此言孝之在扵能敬也遂猶成也曾子曰人之有是
身也者乃父母所遺之體也所行為父母之遺體而
求其弗辱庸敢不敬乎夫敬無所不在如扵居處而
有不莊非孝也扵事君而有不忠非孝也扵涖官而
有不敬非孝也扵朋友而有不信非孝也扵戰陳而
或無勇非孝也五者一有不遂且將烖及扵親而敢
不敬乎案此言戰陳無勇與諭父母扵道同意是故
從親之令非所以為孝不惟其是而苟以自全亦非
所謂守身者也
亨熟羶薌嘗而薦之非孝也養也君子之所謂孝也者
國人稱願然曰幸哉有子如此所謂孝也已衆之本教
曰孝其行曰養養可能也敬為難敬可能也安為難安
可能也卒為難父母既沒慎行其身不遺父母惡名可
謂能終矣仁者仁此者也禮者履此者也義者宜此者
也信者信此者也強者強此者也樂自順此生刑自反
此作
此推極不辱之義而見能養之為小也羶牲屬薌榖
屬稱願口稱而心願也然語辭衆之本教言孝為教
衆之本即孝經德之本教之所由生之意也行猶用
也為人子者若但亨熟羶薌之味先嘗而薦之非遂
可為孝也是養也夫君子之所謂孝也者必其行成
扵内國人咸稱願然曰幸哉有子如此誠所謂孝也
已夫國人稱願咸有觀感興起之心可見衆之本教
曰孝其用扵事親則曰養養猶可能也敬其親為難
敬猶可能也安扵敬為難安猶可能也久扵敬而有
終為難雖父母既沒必慎行其身不至遺父母以惡
名是則可謂能終而孝道盡矣夫孝為德之本而無
所不統仁者仁此孝者也禮者履此孝者也義者宜
此孝者也信者信此孝者也強者強此孝者也樂自
順此而致和以生刑自反此而得罪以作人其可不
務孝乎案仁禮義信強皆性之德也而未有不原扵
孝者異氏無親則其本撥矣
曾子曰夫孝置之而塞乎天地溥之而横乎四海施諸
後世而無朝夕推而放諸東海而凖推而放諸西海而
凖推而放諸南海而凖推而放諸北海而凖詩云自西
自東自南自北無思不服此之謂也
此言孝道之大亦上文本教之意也放至準式也詩
文王有聲之篇曾子曰夫孝之道大矣置之則窮高
厚而塞乎天地溥之則極廣遠而横乎四海施諸後
世則悠久無疆而無閒扵朝夕是以得乎人心之所
同然則推而放諸四海而人莫不以為準詩云自西
自東自南自北無思不服此孝治天下之謂也案放
之而準所謂皇建其有極是也中庸言脩道之教必
稱舜之大孝武周之達孝者以此
曾子曰樹木以時伐焉禽獸以時殺焉夫子曰斷一樹
殺一獸不以其時非孝也
此申上仁者仁此之意也曾子曰仁本扵孝故樹木
必以時伐焉禽獸必以時殺焉夫子嘗曰斷一樹殺
一獸而有不以其時即非孝也案孝為仁之實仁主
扵愛由親親而仁民由仁民而愛物分雖殊而理則
一是故聖人以孝治天下而有餘也
孝有三小孝用力中孝用勞大孝不匱思慈愛忘勞可
謂用力矣尊仁安義可謂用勞矣博施備物可謂不匱
矣父母愛之喜而弗忘父母惡之懼而無怨父母有過
諫而不逆父母既沒必求仁者之粟以祀之此之謂禮
終
此亦曾子之言即上孝有三之意也勞猶功也孝之
等有三小孝則能養而用力中孝則弗辱而用勞大
孝則尊親而不匱常思父母之慈愛而忘己之勞可
謂用力矣尊重扵仁安行扵義功勞及物而令名歸
親可謂用勞矣博施扵民備物以祭而孝思無窮可
謂不匱矣至扵心所自盡人人皆同如父母或愛之
則喜而不能忘父母或惡之則懼而無敢怨父母或
有過則諫而不敢逆迨父母既沒又必求仁者之粟
以祀之此則能以禮終事其親者也案孝有大小猶
云大德小德也孔疏以天子至庶人分位言之未是
樂正子春下堂而傷其足數月不出猶有憂色門弟子
曰夫子之足瘳矣數月不出猶有憂色何也樂正子春
曰善如爾之問也善如爾之問也吾聞諸曾子曾子聞
諸夫子曰天之所生地之所養無人為大父母全而生
之子全而歸之可謂孝矣不虧其體不辱其身可謂全
矣故君子頃步而弗敢忘孝也今予忘孝之道予是以
有憂色也壹舉足而不敢忘父母壹出言而不敢忘父
母壹舉足而不敢忘父母是故道而不徑舟而不游不
敢以先父母之遺體行殆壹出言而不敢忘父母是故
惡言不出扵口忿言不反扵身不辱其身不羞其親可
謂孝矣
此申言慎行其身之意也無人為大即孝經所謂天
地之性人為貴也頃當作跬一舉足為跬再舉足為
步道謂正路徑謂邪徑游謂浮水昔樂正子春下堂
而偶傷其足既數月不出而猶有憂色門弟子曰夫
子之足已瘳矣乃數月不出猶有憂色何也樂正子
春曰善矣夫如爾之問也善矣夫如爾之問也吾之
聞諸曾子曾子聞諸夫子者有曰凡天之所生地之
所養無如人為最大蓋吾身受性扵天地而受形扵
父母父母既全而生之而子能全而歸之斯可謂孝
矣體為親之遺而能不虧其體身為親之枝而能不
辱其身斯可謂全矣故君子雖跬步而不敢忘孝也
今予傷足則已忘孝之道予是以有憂色也夫孝者
必壹舉足而不敢忘父母壹出言而不敢忘父母唯
壹舉足而不敢忘父母是故道焉而不徑舟焉而不
游有不敢以先父母之遺體行扵危殆之地者惟一
出言而不敢忘父母是故惡言不出扵其口忿言不
反扵其身有不至扵辱其身而羞其親者如此則可
謂之孝矣案不虧體所以全形不辱身所以全性曾
子之孝體其受而歸全易所謂原始反終故知死生
之說也
昔者有虞氏貴德而尚齒夏后氏貴爵而尚齒殷人貴
富而尚齒周人貴親而尚齒虞夏殷周天下之盛王也
未有遺年者年之貴乎天下久矣次乎事親也
此因孝親而言弟長之義也尚謂有事尊之扵其黨
也貴親者周之宗盟異姓為後也昔者有虞氏之所
貴者德而所尚則在齒夏后氏之所貴者爵而所尚
則在齒殷人之所貴者富而所尚則在齒周人之所
貴者親而所尚則在齒夫虞夏殷周皆天下之盛王
也而未有遺年者可見年之貴乎天下久矣以其次
乎事親而弟實孝之推故也
是故朝廷同爵則尚齒七十杖扵朝君問則席八十不
俟朝君問則就之而弟逹乎朝廷矣行肩而不併不錯
則隨見老者則車徒辟斑白者不以其任行乎道路而
弟達乎道路矣居鄉以齒而老窮不遺強不犯弱衆不
㬥寡而弟達乎州巷矣古之道五十不為甸徒頒禽隆
諸長者而弟達乎獀狩矣軍旅什伍同爵則尚齒而弟
達乎軍旅矣孝弟發諸朝廷行乎道路至乎州巷放乎
獀狩脩乎軍旅衆以義死之而弗敢犯也
此言弟道無往不達而天下化成也併竝行錯鴈行
隨隨行四丘為甸六十四井也君田獵則起其民為
卒徒故曰甸徒春田為獀冬獵為狩五人為伍二伍
為什尚齒之教通行扵天下而倡始扵朝廷是故朝
廷之所重在爵爵同則以齒為序七十者立而據杖
扵朝君有問則為布席而使坐八十者君揖即退不
待朝事之畢君有問則就扵其家而弟達乎朝廷矣
少者與長者同行肩相倚而不竝兄事之則錯而少
差父事之則隨而在後途中若見老者無論乘車與
徒步必避之以致敬斑白者皆有少者以代勞不以
其任而行而弟達乎道路矣居鄉惟以齒為尚即老
而窮者亦所不遺強不至扵犯弱衆不至扵㬥寡而
弟達乎州巷矣古之道五十者不為甸徒所以惜其
力田獵分禽長多扵幼所以厚其恩而弟達乎獀狩
矣軍旅之興以爵相統什伍之爵同則以齒為序而
弟達乎軍旅矣夫孝弟之為教其發始乎朝廷行乎
道路至乎州巷放乎獀狩脩乎軍旅者如此是以衆
著扵孝弟之義守死不變而弗敢以干犯也
祀乎眀堂所以教諸侯之孝也食三老五更扵大學所
以教諸侯之弟也祀先賢扵西學所以教諸侯之德也
耕藉所以教諸侯之養也朝覲所以教諸侯之臣也五
者天下之大教也
此廣眀孝弟之道以起下文也先王行禮宗祀嚴父
扵眀堂以配上帝所以追本始而教諸侯之孝也食
三老五更扵大學所以尊高年而教諸侯之弟也祀
先賢扵西學所以崇道德而教諸侯之德也耕藉以
供粢盛所以教諸侯之養也朝覲以来羣后所以教
諸侯之臣也此五者乃天下之大教也
食三老五更扵大學天子袒而割牲執醬而饋執爵而
酳冕而總干所以教諸侯之弟也是故鄉里有齒而老
窮不遺強不犯弱衆不暴寡此由大學来者也天子設
四學當入學而大子齒
此申言教弟之義也天子之食三老五更扵大學也
始則親袒割牲以為俎實繼則親執醬以饋熟食畢
又親執爵以酳口且又端冕而總持干盾親立扵舞
位以侑食此所以尚齒而教諸侯之弟也是故鄉里
咸知有齒而老窮不遺強不犯弱衆不暴寡此其俗
化之成蓋皆由大學来者也天子設立四學以教人
當入學之時雖大子亦必循少長之序而有不敢以
貴加人者案周立四學鄭氏謂是四郊之虞庠方氏
慤謂是四代之學即有虞氏之庠夏后氏之序殷之
瞽宗周之辟雍陸氏佃謂四學并其中學而五南為
成均北為上庠東為東序西為瞽宗而辟雍則居中
陸氏近是但辟雍宜居南成均宜居中耳
天子巡守諸侯待于竟天子先見百年者八十九十者
東行西行者弗敢過西行東行者弗敢過欲言政者君
就之可也
此即巡守以眀尚齒之禮也天子巡守之時諸侯遠
迎而待扵竟天子必先見百年者若八十九十者東
行則西行者弗敢徑過西行則東行者弗敢徑過而
必往見之如欲言政者君就其家而問之可也夫天
子至尊巡狩大典猶曲盡尊年之禮若此
壹命齒于鄉里再命齒于族三命不齒族有七十者弗
敢先七十者不有大故不入朝若有大故而入君必與
之揖讓而后及爵者
此即鄉飲以眀尚齒之禮也壹命謂王朝之下士公
侯伯之士子男之大夫再命謂王朝之中士公侯伯
之卿齒謂以年次坐立也鄉飲酒之禮壹命尚卑故
序齒扵鄉里再命稍尊但序齒於族人三命已尊則
獨設一席扵賓席之東雖宗族不得與之序齒然序
進之時族有七十者則必先入而有所不敢先蓋齒
至七十而致仕不有大故不入朝若有大故而入君
必先與之揖讓而後及扵在位有爵者即三命亦豈
得而加之哉案鄭注不敢先族之七十者謂既一人
舉觶乃入也雖非族亦然承齒乎族故言族爾
天子有善讓德扵天諸侯有善歸諸天子卿大夫有善
薦扵諸侯士庶人有善本諸父母存諸長老禄爵慶賞
成諸宗廟所以示順也
此歴言讓善扵所尊以眀敬順之道也薦進也本者
推而本之也存猶歸也自天子至扵庶人皆以謙讓
為貴天子為天所命有善必讓德扵天諸侯為天子
所命有善必歸諸天子卿大夫為諸侯所命有善必
薦扵諸侯士庶人乃父母長老之所教有善必本諸
父母存諸長老其有禄爵慶賞必賜之扵宗廟凡皆
以示民順也案示順者不忘所自而弗敢專蓋亦孝
之德也
昔者聖人建陰陽天地之情立以為易易抱龜南面天
子卷冕北面雖有眀知之心必進斷其志焉示不敢專
以尊天也善則稱人過則稱己教不伐以尊賢也
此申言天子之讓善也建者立扵此而參扵彼也易
上謂易書下是官名即大卜也昔者聖人眀扵陰陽
天地之情而作易以垂教占易者抱龜而立扵南面
天子衮冕而立扵北面雖自有眀知之心必進而斷
其志焉蓋示人以不敢自專所以尊天也卜吉為善
善則稱人不吉為過過則稱己所以教人不自矜伐
且尊敬賢人也案易以道陰陽而云抱龜者兼言卜
筮也
孝子將祭祀必有齊莊之心以慮事以具服物以脩宫
室以治百事及祭之日顔色必温行必恐如懼不及愛
然其奠之也容貌必温身必詘如語焉而未之然宿者
皆出其立卑静以正如將弗見然及祭之後陶陶遂遂
如將復入然是故慤善不違身耳目不違心思慮不違
親結諸心形諸色而術省之孝子之志也
此覆言孝子享親之極其誠也宿者皆出謂賓助祭
者事畢而出也陶陶遂遂相隨行之貌術述也孝子
若將祭祀則必有齊莊之心以慮事而扵以具其服
物脩其宫室治其前後之百事及祭之日則顔色必
温行步必恐如親之將来而懼不及致其愛者然其
奠之也則容貌必温身必詘如親之既来欲有所語
而未之發者然助祭者皆出則其立卑静以正如親
之將往而弗及見者然及祭之後猶且陶陶遂遂如
親之既往而將復入然是惟慤善不違乎身耳目不
違乎心思慮不違乎親其天性之愛結諸心形諸色
而每事述而省之正孝子事親之志也
建國之神位右社稷而左宗廟
此言尊神親祖之義也神無方人位之而有方故曰
建天子諸侯建國之神位其方所有一定而不可易
者右則為社稷而左則為宗廟王氏曰右陰也地道
所尊故右社稷左陽也人道所鄉故左宗廟
日講禮記解義卷五十一
