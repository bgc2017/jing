欽定四庫全書
日講禮記解義卷十
檀弓下
君之適長殤車三乘公之庶長殤車一乘大夫之適長
殤車一乘
此言諸侯卿大夫送殤遣車之禮也公即君也謂五
等諸侯注謂庶子言公卑遠之也車謂遣車載牲體
之包以置之椁内四隅者君之適子年自十六以至
十九未成人而死者謂之長殤遣車則用三乘若公
之庶子長殤則車止一乘大夫之適子長殤車亦止
一乘案禮諸侯遣車七乘大夫五乘降殺以兩成人
子視父降一等殤視成人子又降一等庶殤視適長
殤又降一等故其差如此
公之喪諸逹官之長杖
此言臣為君杖之禮也達官謂受命於君名達於上
者公之喪而臣為之服惟達官之長則杖而不及其
屬者以恩尤深故其禮尤重也鄭注雖有官職不達
於君則不服斬孔疏不達於君謂府史之屬不服斬
衰但服齊衰三月若近臣閽寺之屬雖無爵命但嗣
君服斬則亦服斬
君於大夫將葬弔於宫及出命引之三步則止如是者
三君退朝亦如之哀次亦如之
此言君弔臣之禮也宫殯宫也出柩始行也君於大
夫之喪將葬往弔於殯宫弔畢柩出君命引之三步
則止猶若不忍其行之遽也如是者凡三而後君退
盖所以致其哀禮者如此然君來弔不必定在殯宫
或當柩朝廟將發亦如之或當既出大門至平日之
賓次停柩舉哀亦如之時有早晚而禮則一也案禮
弔於葬者必執引君尊故命人代為之
五十無車者不越疆而弔人
此言衰老者不可有徒行遠弔之事也老者不以筋
力為禮若年至五十無車可乘而越疆以弔人必有
更益其衰者此禮之所不許也
季武子寢疾蟜固不說齊衰而入見曰斯道也將亡矣
士唯公門說齊衰武子曰不亦善乎君子表微及其喪
也曾點倚其門而歌
此言存禮者之善而因及廢禮之事也魯大夫季武
子寢疾蟜固有齊衰之喪不說凶服而入見且告之
曰斯道也或幾於亡矣士唯於君門乃說齊衰耳武
子曰子之言豈不善乎凡失禮顯著者人皆可知若
其微細固唯君子乃能表明之也盖心不懌而強言
如此及武子死曾點則倚其門而歌以明己之不與
季氏也
大夫弔當事而至則辭焉弔於人是日不樂婦人不越
疆而弔人行弔之日不飲酒食肉焉弔於葬者必執引
若從柩及壙皆執紼
此言受弔與弔人之禮也辭猶告也車曰引棺曰紼
大夫弔於士主人應下堂以迎若適當小斂大斂與
殯之時則擯者以主人有事告焉君子哀樂不同日
故弔日不樂婦人無外事故不越疆而弔人行弔之
日餘哀未忘故不飲酒食肉凡弔於葬者本為助執
事故必執引以導柩車若從柩至壙當其下窆必皆
執紼案執引最尊者千人諸侯五百人大夫三百人
士五十人至有贏餘雖不執引或從柩及壙亦皆執
紼引取長遠之義紼取撥舉之義
喪公弔之必有拜者雖朋友州里舍人可也弔曰寡君
承事主人曰臨君遇柩於路必使人弔之
此亦言君弔臣之禮也臣有喪公來親弔或遣人來
弔必有為主而拜者若無主後則以次疏親拜之若
又無疏親則朋友或同州同里典舍之人拜之可也
其弔擯者必曰寡君承事謂承助其喪事也主人則
曰臨謂對擯者而謝君之辱臨也君出而遇柩於路
亦必使人弔之於臣民有父母之恩也案喪大記曰
喪有無後無無主則弔必有拜者明矣鄭注以拜為
往謝實則兼弔時及往拜而言
大夫之喪庶子不受弔
此言庶子不為有爵喪主之禮也大夫之喪適子主
之受弔拜賓若適子或以他故不在則庶子不敢受
弔盖禮莫嚴於適庶之辨也案無適子則庶子之長
者受弔適子不在雖同母之弟亦不受弔
妻之昆弟為父後者死哭之適室子為主袒免哭踊夫
入門右使人立于門外告來者狎則入哭父在哭於妻
之室非為父後者哭諸異室有殯聞遠兄弟之喪哭于
側室無側室哭于門内之右同國則往哭之
此言聞喪而哭之事也父後妻父之後也適室正寢
也側室燕寢之旁室也禮女子適人為昆弟之為父
後者不降其夫亦為之哭於適室之中庭以其正故
也然已無服而子為甥宜為舅緦故命為之主受弔
拜賓袒免哭踊盡為主之禮也子為主在東階下故
夫入門右北面而哭示無二主也此時鄉里有以哭
而來弔者則使人立於門外告以其故若與此死者
曾相狎習則入共哭其不狎者不入也若己父在則
不敢以私親之喪干尊者故但哭於妻之室而不於
適室也若妻之兄弟不為父後則哭於異室别於適
也若有殯在堂聞兄弟之在異國者有喪則哭於側
室嫌哭殯也無側室則哭於大門内之右變其主位
也若同國則往哭於其家喪無外事也
子張死曾子有母之喪齊衰而往哭之或曰齊衰不以
弔曾子曰我弔也與哉
此言哭友變禮之事也子張死曾子適有母之喪不
脱齊衰而往哭之或止之曰齊衰不以弔而曾子則
曰我以同道之恩但往哭之耳豈以為弔也與哉案
弔主於禮而哭本於情故鄭注謂曾子於朋友哀痛
甚而往哭之非若凡弔盖曾子此時已卒哭而易受
服矣
有若之喪悼公弔焉子游擯由左
此言喪事為擯之位異於吉也悼公魯哀公子名寧
擯贊相禮事者有若之喪悼公往而弔焉子游為擯
而由左盖喪禮廢亡時人以為此儀當如詔辭而皆
由右相故子游正之案由左由右皆謂主人之左右
也孔疏謂推賓居右而已居左者未是
齊榖王姬之喪魯莊公為之大功或曰由魯嫁故為之
服姊妹之服或曰外祖母也故為之服
此言魯侯為王姬著服之事也榖當作告王姬周女
齊襄公夫人也齊以王姬之喪來告於魯魯莊公為
之服大功解之者或曰王姬歸齊由魯為主比於魯
女故為之服出嫁姊妹之服也或又曰王姬為莊公
外祖母故為之服大功則失之矣案春秋周女由魯
嫁卒則服之如内姊妹而天子不為之服莊公元年
秋築王姬之館于外又書王姬歸于齊此於齊之告
喪所以服大功也或者不察而以為外祖母莊公是
襄公女弟文姜之子則王姬乃舅之妻非外祖母又
諸侯絶期外祖母不當有服也
晉獻公之喪秦穆公使人弔公子重耳且曰寡人聞之
亡國恒於斯得國恒於斯雖吾子儼然在憂服之中喪
亦不可久也時亦不可失也孺子其圖之以告舅犯舅
犯曰孺子其辭焉喪人無寳仁親以為寳父死之謂何
又因以為利而天下其孰能說之孺子其辭焉公子重
耳對客曰君惠弔亡臣重耳身喪父死不得與於哭泣
之哀以為君憂父死之謂何或敢有他志以辱君義稽
顙而不拜哭而起起而不私子顯以致命於穆公穆公
曰仁夫公子重耳夫稽顙而不拜則未為後也故不成
拜哭而起則愛父也起而不私則遠利也
此言晉公子重耳不因父喪以取國之事也狐偃即
子犯子顯公子縶也晉公子重耳以驪姬之讚避難
奔翟逮獻公之喪秦穆公使人弔之且述穆公之命
曰寡人聞之從來死生更代之際亡國於斯得國亦
於斯雖吾子儼然今在憂服中然失位亦不可久也
乘時亦不可失也孺子盍圖之重耳以告舅犯舅犯
曰孺子其必辭焉亡人無所為寳惟仁親以為寳今
父之死是何等事若又因以為得國之利其罪大矣
將天下其孰能為我解之孺子其必辭焉公子重耳
因對使者曰以君之惠辱弔亡臣重耳身出亡而父
死曾不得居於喪次盡哭泣之哀而以為君憂父之
死是何等事或敢有他志以辱君惠弔之義乎於是
稽顙而不拜謝哭泣而起起而不復與使者私言使
者子顯歸以致命於穆公穆公稱之曰仁矣夫公子
重耳乎為後者當拜謝今但稽顙而已以未立為後
故不成拜也哭而起則哀痛其父也起而不私是遠
反國之利也案舅犯之教重耳特致飾於辭命盖霸
者假仁之事耳然其言則惻然仁孝之言也故大學
論不外本内末亦有取焉
帷殯非古也自敬姜之哭穆伯始也
此言哭殯者不宜帷殯之事也穆伯魯大夫季悼子
之子公甫靖也柩在殯朝夕哭禮必褰徹其帷若帷
殯而哭則非古也自敬姜之哭其夫穆伯始也案敬
姜早寡常晝哭以避嫌帷殯宜亦此意然夫婦之義
生同室死同穴何獨在殯之時嫌於褰帷而哭乎自
敬姜行之世俗從而效之非禮意矣
喪禮哀戚之至也節哀順變也君子念始之者也
此言居喪不敢過於哀毁之事也始猶生也孝子遭
喪而行一切之禮乃是哀戚之至也惟哀戚之至故
禮為之節正以順孝子之心使之漸變而輕也所以
然者君子念始而父母之生已恐傷其性而不敢至
於太過也案子以著代始而生之者親也終而成之
者子也若毁至滅性則子道不終而親之生我為徒
然矣故節哀順變正先王之所以教孝也
復盡愛之道也有禱祠之心焉望反諸幽求諸鬼神之
道也北面求諸幽之義也
此言孝子盡愛親之道而冀其復生也禱祠如云禱
祀而求也孝子無不愛其親者於親之死為之復以
冀其復生是盡愛親之道也盖猶有禱祠之心焉幽
者鬼神之道望反諸幽以鬼神求之也北者幽隂之
方北面而呼自幽而求之也案死者不可復生而萬
一冀其復生者孝子之用心如是也故升屋北面而
望其反如自出而反者然
拜稽顙哀戚之至隐也稽顙隐之甚也
此言孝子哀痛之情尤以稽顙為極也隐痛也喪禮
本欲盡哀如拜與稽顙均為哀戚之至痛也就二者
而言則稽顙以頭觸地無復禮容尤痛之甚也盖拜
是答賓之禮稽顙則全是自致其哀孔子之從稽顙
而后拜者以此
飯用米貝弗忍虚也不以食道用美焉爾
此言飯含之義取其潔而不取其䙝也人始死而飯
含用米與貝實於死者之口而弗忍其口之虚也此
不是用飲食之道亦用其物之美潔者云爾
銘明旌也以死者為不可别已故以其旗識之愛之斯
錄之矣敬之斯盡其道焉耳
此言銘旌之義也人死有銘者以其為神明之旌也
以死者之形貌為不可見故用旗書名以識之惟愛
之而不敢忘故為旌以錄其名敬之而不敢遺故為
旌以盡送死之道焉耳
重主道也殷主綴重焉周主重徹焉
此言設重之義殷與周異也人始死以木作重長三
尺此雖非主而神所憑依在是是有主之道也殷禮
始殯設重於殯廟之庭及作虞主後猶聫綴以懸於
所殯之廟有不忍棄焉周禮作虞主後遂徹重而埋
於土有不敢凟焉案重與主皆所以依神而不同者
何方氏慤曰始死而未葬則有柩矣有柩而又設重
所以為重也既有廟矣有廟而必立主是為主也
奠以素器以生者有哀素之心也唯祭祀之禮主人自
盡焉爾豈知神之所饗亦以主人有齊敬之心也
此言奠與祭之盡其愛敬也哀素哀痛無飾也自始
死至葬而有奠奠用素器以喪未久生者哀心特甚
不尚飾也唯祭祀之禮必致其文則主人自盡焉爾
此豈知神之所饗必在於此亦以表其齊敬之心也
辟踊哀之至也有算為之節文也袒括髮變也慍哀之
變也去飾去美也袒括髮去飾之甚也有所袒有所襲
哀之節也
此言哀痛之必有節也撫心為辟頓足為踊女辟男
踊孝子喪其親而有辟踊乃哀痛之極也若不裁限
則傷其性故有算數以為之節文也辟踊之時袒衣
括髮者容貌之變也悲慍恚懑者哀情之變也去其
尋常吉時之服飾是去其華美也而袒括髮又在去
飾之中為最甚也孝子理宜常袒而有所袒又有所
襲者以明哀之有節限也
弁絰葛而葬與神交之道也有敬心焉周人弁而葬殷
人冔而葬
此言葬時用素冠之禮也弁素冠也絰環絰也居喪
之時冠服俱用純凶至葬則以素帛為弁制如爵弁
而其上用葛為環絰所以然者葬而即遠與神交之
道也於是乎有敬心焉如弁為周人之祭冠而以葬
冔為殷人之祭冠而以葬皆以示敬也案喪事以哀
為本故有厭冠麻絰之制葬則以弁易厭冠以葛易
麻絰而敬心生矣
歠主人主婦室老為其病也君命食之也
此言居喪病困尊者命食之事也歠歠粥也主人亡
者之子主婦亡者之妻無則主人之妻也室老家之
長相居喪三日不食以後大夫之家歠粥者則有主
人主婦與室老焉惟慮其病困之故有不勝喪也是
以君必命之食疏飯以紓其哀也陸氏佃曰謂親喪
三日之後君命以粥歠焉故曰為其病也君命食之
也案此則當以歠字連下主人主婦室老為句而以
下兩句釋之義甚通貫雖與注異然固可從
反哭升堂反諸其所作也主婦入于室反諸其所養也
此言既葬反哭之事也堂與室皆謂廟中也卒窆而
歸主人反哭而升於堂盖以堂者乃親平日祭祀冠
昏行禮之處也主婦反哭而入於室盖以室者是親
平日飲食供養之處也案既夕禮主人反哭入升自
西階東面又云主婦入於室盖此時親之形魄已歸
於土親之神明則欲其仍反於廟誠不忍其一日而
無所歸也朱子曰須知得此意思則所謂踐其位行
其禮等事行之自安方見得繼志述事之事
反哭之弔也哀之至也反而亡焉失之矣於是為甚殷
既封而弔周反哭而弔孔子曰殷已慤吾從周
此言反哭之事而折衷於聖人也封讀為窆下棺也
人之始死則哀其死既葬則哀其亡故反哭之有弔
也哀之至也盖前此尚見殯宫反則吾親亡焉不可
復見哀故於是為甚也殷之禮既封而受弔於墓周
之禮反哭而受弔於家夫親之在土固為可哀不若
求親於平日居止之所而不得其哀尤甚也孔子曰
殷已慤吾從周言其情文兼盡禮所宜從也案士喪
禮主人反哭弔者升自西階曰如之何主人拜稽顙
送於門外遂適殯宫慤者質野之意盖弔禮不當於
野行之也
葬於北方北首三代之達禮也之幽之故也
此言葬禮之順乎鬼神也北方國之北北首首在北
也殯從南首固有不忍遽以鬼神待其親者至於葬
則終死事矣其於必北方而北首三代通用此禮也
以鬼神所尚在幽暗欲順死者之情而反乎幽故也
方氏慤曰南方以陽而明北方以隂而幽人之生也
自幽而出乎明故生者南鄉及其死也自明而反乎
幽故死者北首
既封主人贈而祝宿虞尸
此言葬訖主人將為虞祭之事也宿讀為肅戒也進
也虞祭名葬有以幣送死之禮盖柩行至城門公使
宰夫贈元纁束既窆主人用以贈死者於墓祝於此
時則先歸以肅虞祭之尸焉案虞猶安也窆畢迎精
而反祭於殯宫以安之士虞禮記云男男尸女女尸
至祭於廟則男女共尸
既反哭主人與有司視虞牲有司以几筵舍奠於墓左
反日中而虞
此言虞祭之禮也士虞禮虞牲以特豕几以依神筵
以坐神舍同釋奠置也既葬而反哭主人與有司先
省視虞祭應用之牲别令有司以几筵釋奠於墓左
以禮地神為親之託體於斯也待祭墓之有司反即
於日中時舉行虞祭之事焉案周人尚赤大事用日
出故朝葬而日中虞釋奠必使有司代者欲速反而
脩虞事虞祭必待有司反者葬禮畢然後可行祭禮
也釋奠則無尸周官墓人凡祭墓為尸意者其君禮
與
葬日虞弗忍一日離也是日也以虞易奠卒哭曰成事
是日也以吉祭易喪祭明日祔于祖父其變而之吉祭
也比至於祔必於是日也接不忍一日末有所歸也
此言虞祭至祔孝子弗忍於親之事也卒哭三虞後
祭名吉祭即卒哭之祭也祔于祖父祭告於其祖之
廟也葬之日日中即虞者以孝子之心弗忍一日離
其親也自始死以來皆為喪奠至是乃易而為虞祭
三虞之後其祭為卒哭言無時之哭自此而止唯存
朝夕哭也祝辭曰哀薦成事祭以吉為成故是日以
吉祭易喪祭也卒哭之明日祔於祖父廟以孫之與
祖昭穆同也夫以吉祭易喪祭是變而之吉祭矣自
吉祭而至於祔必接連於卒哭之日者不忍使其親
一日而無所歸也案方氏慤曰不忍一日離推生者
之情不忍一日末有所歸窮死者之理也舊說變者
變其常謂未及葬期而葬者自虞至祔但遇剛日即
連接其祭於經傳未有明據盖必於是日也接者即
所謂明日祔于祖父也
殷練而祔周卒哭而祔孔子善殷
此言殷周祔禮之不同也殷以練之明日而祔周以
卒哭之明日而祔夫三月而即鬼其親疑於太迫期
則時少寬矣此孔子所以善殷也案祔者以主附藏
於祖廟有祭則就祭之俟除喪而後遷主於新廟之
中時而祭焉殷人練而祔則未練以前猶祭於寢而
有不忍遽改之心故比周為善也
君臨臣喪以巫祝桃茢執戈惡之也所以異於生也喪
有死之道焉先王之所難言也
此言君臨臣喪之禮也桃性辟惡鬼神所畏茢萑苕
可掃不祥臣喪未襲之前君往臨之則使巫執桃祝
執茢小臣執戈為有凶邪之氣可惡也若往臨生者
但有執戈此所以異於生也喪有惡死之道焉先王
之所不忍言也姚氏舜牧曰死與生自不同惡生於
所畏故為之祓除正以釋其疑畏之心而使君得盡
禮於臣也
喪之朝也順死者之孝心也其哀離其室也故至於祖
考之廟而后行殷朝而殯於祖周朝而遂葬
此言殷周死者朝廟之事也將葬之時而奉柩以朝
是順死者之孝心也又推死者之心必自哀其違離
寢處欲一至於祖考之廟告訣而后行也殷則大斂
之後即奉柩朝祖而遂殯於廟周則殯於寢及葬而
後朝廟以行其不同如此案殷殯於廟故未殯先朝
周殯於寢故朝而後葬此神道人道之别如晉文公
之喪殯於曲沃當是用殷禮然則先朝禰而殯於祖
廟與
孔子謂為明器者知喪道矣備物而不可用也哀哉死
者而用生者之器也不殆於用殉乎哉其曰明器神明
之也塗車芻靈自古有之明器之道也孔子謂為芻靈
者善謂為俑者不仁不殆於用人乎哉
此言古用明器之善而以孔子之言為斷也殆幾也
俑木偶人設機而能踊跳故曰俑孔子謂送葬而有
明器者其知喪之道矣雖備物而不可用也哀哉以
死者而用生者之器也不近於用殉乎哉夫名之曰
明器者是以神明之道事其親也以泥為車束草為
人自古有此即明器之類也故孔子謂古之為芻靈
者善謂今之為俑者不仁盖俑則有面目機發太似
乎人非復芻靈之略似而已不近於用人乎哉案神
與人異道則不相傷易明器而用生者之器易芻靈
而為俑後世以生人殉葬所自來矣
穆公問於子思曰為舊君反服古與子思曰古之君子
進人以禮退人以禮故有舊君反服之禮也今之君子
進人若將加諸膝退人若將墜諸淵毋為戎首不亦善
乎又何反服之禮之有
此言為舊君反服之禮也魯穆公問於子思曰禮有
為舊君反服者是古之制與子思曰古之君子之待
其臣也進必以禮而本於誠退必以禮而歸於厚故
有去國而為舊君反服之禮也若今之君子進則引
之唯恐不高而若加諸膝退則擠之唯恐不深而若
墜諸淵其去國之後得不為寇亂之主斯亦善矣又
何反服之禮之有案此與孟子之告齊宣王皆似有
為而發應氏鏞云世衰道微君多虐其臣者故警以
相為感應之理若夫忠孝之至彌性無窮則所以事
其君親宜必有道矣
悼公之喪季昭子問於孟敬子曰為君何食敬子曰食
粥天下之達禮也吾三臣者之不能居公室也四方莫
不聞矣勉而為瘠則吾能毋乃使人疑夫不以情居瘠
者乎哉我則食食
此言臣於君喪有食粥之禮也昭子季康子曾孫名
強敬子孟武伯子名捷三臣孟孫叔孫季孫也魯悼
公之喪季昭子問於孟敬子曰臣於君喪何食而可
敬子曰居喪食粥此天下共由之禮也但吾三臣者
之不能居公室而以禮事君也四方其莫不聞矣故
勉強食粥而為毁瘠之貌我雖能之然豈不使人疑
我非以真情而處此毁瘠者乎哉我是以寧違乎禮
而食食也案禮莫大乎臣子之事其君親魯稱秉禮
而孟孫之言如此與所謂三年之喪魯先君莫之行
者皆可歎也
日講禮記解義卷十
