欽定四庫全書
日講禮記解義卷十七
月令
秦吕不韋集諸儒著十二月紀名吕氏春秋篇首皆
有月令月用夏正令則雜舉三代及秦事禮家抄合
為此篇張子曰月令大率秦法也然采三代之文而
為之不無古意
孟春之月日在營室昏參中旦尾中
此言正月之日躔中星也孟長也營室參尾皆星名
孟春之月是為歲首斗柄建寅之月也日月交會於
營室是為娵訾亥之次也昏則參星在南方之中旦
則尾星在南方之中人君南面而聽天下視時候以
授民事必謹察於此案日與月會謂之辰獨言日者
陽主歲功也與書言出日納日同意孔疏曰月令昏
明中星皆大略而言不與歷同但一月之内有中者
即得載之二十八宿星體有廣狭相去有遠近或月
節月中之日昏明之時前星已過於午後星未至正
南又星有明暗見有早晚所以昏明之星不可正依
歷法但舉大略耳
其日甲乙其帝大皞其神句芒其蟲鱗其音角律中大
蔟其數八其味酸其臭羶其祀戸祭先脾
此言孟春時令所屬也句芒木官木初生句屈而有
芒角也春王在木所屬之干為甲乙甲是孚甲乙軋
也萬物皆抽軋而生也其帝則為大皞其神則為句
芒其蟲則為鱗東為蒼龍木屬也其音則為角角屬
木春氣和則角聲調氣至而律應則中大蔟大蔟者
林鍾所生三分益一長八寸建寅之律也其數則八
天三生木地八成之舉成數也其味則為酸惟木曲
直曲直作酸其臭則羶物以木化故其氣羶也其祀
戸戸竒而在内陽自内出之象也當祭而先用脾脾
於藏為土土尅於木食所勝也案以主宰言謂之帝
以妙用言謂之神大皞炎帝黃帝少皞顓頊在天五
行之帝伏羲神農軒轅金天高陽則人帝之配食者
句芒祝融后土蓐收元冥在天五行之神重黎句龍
該脩熙則人官之配食者
東風觧凍蟄蟲始振魚上冰獺祭魚鴻雁來
此記寅月之候也陽鳥大曰鴻小曰雁凍結於重隂
堅栗之時至是則東風有以觧散之蟲之藏於密者
咸起而振所謂啓蟄也魚之潛於深者咸躍而上所
謂魚陟負冰也此時魚肥美獺將食之故先以魚為
祭鴻雁畏寒秋南春北以氣將煖故反其居所謂候
雁北也
天子居青陽左个乘鸞路駕倉龍載青旂衣青衣服倉
玉食麥與羊其器疏以達
此言人君居處服御俱順時氣之宜也青陽者明堂
之東堂左个東堂之北偏明堂四旁皆謂之个也鸞
路有虞氏之車有鸞鈴者馬八尺以上為龍天子於
孟春居青陽左个盖東北室也所乘則為鸞路駕以
倉龍載以青旂衣以青衣服以倉玉食為麥與羊而
其器則疏以達以春物將貫土而出故器之刻鏤者
使文理清疎而通達也朱子曰論明堂者非一竊意
當有九室如井田之制東之中為青陽大廟東之南
為青陽右个東之北為青陽左个南之中為明堂大
廟南之東即東之南為明堂左个南之西即西之南
為明堂右个西之中為總章大廟西之南即南之西
為總章左个西之北即北之西為總章右个北之中
為元堂大廟北之東即東之北為元堂右个北之西
即西之北為元堂左个中為大廟大室凡四方之大
廟異方所其左右个則青陽左个即元堂之右个青
陽右个即明堂之左个明堂右个即總章之左个總
章右个乃元堂之左个也但隨其時之方位開門耳
大廟大室則每季十八日居之古人制事多用井田
遺意此恐然也
是月也以立春先立春三日大史謁之天子曰某日立
春盛德在木天子乃齊立春之日天子親帥三公九卿
諸侯大夫以迎春於東郊還反賞公卿大夫於朝命相
布德和令行慶施惠下及兆民慶賜遂行毋有不當
此言天子迎春及行賞之事也是月者謂是月之氣
不謂是月之日也大史禮官之屬謁告也相謂三公
相王之事也是月立春大史於先三日即以謁之天
子曰某日立春水衰木旺是仁德之盛也不敢不告
天子乃齊戒立春之日親帥三公九卿諸侯大夫至
於東郊春主寅卯辰其位在東故迎春於東方而祭
大皞句芒之神焉畢而還反賞公卿大夫於朝命相
臣布德和令行慶以休善施惠以恤窮必使下及兆
民而無一夫之不獲由是為相者於所當慶當賜承
命即行無有不當速而能公若是凡以順時而奉天
也盖天地之大德曰生君為天地之宗子相為宗子
之家相凡其所以仁天下君令臣行莫不有參贊之
功焉慶主禮賜主物以其易壅易私故又重以為戒
乃命大史守典奉法司天日月星辰之行宿離不貸毋
失經紀以初為常
此言敬授人時之事也宿留止也離經歴也一歲方
始庶事維新乃命大史守典奉法以司天運與日月
星辰之行凡日月之所止所歴不可差其躔次天文
之進退遲速不可失其度數惟以歷家始初推步之
法為今歲占候之常而已案守典奉法即周官大史
所謂掌六典以逆邦國之治掌八法以逆官府之治
是也司天日月星辰之行以下即所謂正歲年以序
事頒之於官府及都鄙頒告朔於邦國是也徐氏師
曾云典法有守有奉則紀正於下而人道立天文有
司則歲周於上而天道明矣
是月也天子乃以元日祈糓于上帝乃擇元辰天子親
載耒耜措之於參保介之御閒帥三公九卿諸侯大夫
躬耕帝籍天子三推三公五推卿諸侯九推反執爵於
大寢三公九卿諸侯大夫皆御命曰勞酒
此言祈糓耕籍之事也元日上辛也元辰郊後吉日
也保鄭注猶衣也介甲也大寢路寢也是月農事將
興天子乃以元日郊祭天而祈糓又擇取郊後之元
辰天子親載耒耜置於參乘之衣甲者及御者之閒
帥三公九卿諸侯大夫躬耕上帝之籍田天子秉耒
三推三公五推卿諸侯九推反而執爵於大寢以行
燕禮則三公九卿諸侯大夫皆侍以其勞於耕也故
命曰勞酒案帝籍即籍田千畆也以其借民力以耕
故謂之籍又為粢盛以供典籍故謂之籍三代以前
擇日皆用干如郊用辛社用甲之類是也此言元辰
者盧氏植云日甲至癸也辰子至亥也郊天陽也故
以日籍田隂也故以辰蔡氏邕云日幹也辰支也有
事於天用日有事於地用辰盖漢儒之說如此
是月也天氣下降地氣上騰天地和同草木萌動王命
布農事命田舍東郊皆脩封疆審端徑術善相邱陵阪
險原隰土地所宜五糓所殖以教道民必躬親之田事
既飭先定凖直農乃不惑
此言勸農之事也術周禮作遂夫閒有遂遂上有徑
陂而不平曰阪水所行曰險是月也天之氣自上而
下降地之氣自下而上騰兩相和同交而為泰草木
莫不萌動此可耕之候矣王於是統命羣臣宣布農
事以授之時又特命田畯出舍東郊於封疆有損壊
則脩葺之徑遂有廣狭則審端之又善相邱陵阪險
原隰土地之高下而知其五糓所殖之宜否以教道
民而罔弗躬親由是農事既飭凡其先所定之法悉
如凖平繩直之可循此民之所以無疑也
是月也命樂正入學習舞
此言教樂習舞以導時和也樂正樂官之長是月也
命樂正入大學之中教學者肄習樂舞之事為仲春
將釋菜也案樂正即周禮大司樂掌以樂舞教國子
序樂者
乃脩祭典命祀山林川澤犧牲毋用牝禁止伐木毋覆
巢毋殺孩蟲胎夭飛鳥毋麛毋卵毋聚大衆毋置城郭
掩骼埋胔
此言順時而施仁政也胎未生者夭方生者飛鳥初
學飛之鳥麛獸子之通稱骨枯曰骼肉腐曰胔孟春
歲方更始乃脩明祭典命祀山林川澤之能生物者
而犧牲勿用牝畜恐傷其生育也盛德在木故禁止
伐木以及禽鳥之巢勿覆之昆蟲之稚勿殺之物之
胎者夭者鳥之學飛者獸之麛鳥之卵皆勿取之其
有大役興作以妨農事之始則勿聚之置之其有胔
骼暴露以逆生陽之氣則必掩之埋之盖脩祀典者
所以仁鬼神也戒聚衆者所以仁百姓也用牝以下
諸禁仁及鳥獸草木昆蟲也掩埋之令仁及死亡也
王者之體元長人惟其仁而已矣
是月也不可以稱兵稱兵必天殃兵戎不起不可從我
始毋變天之道毋絶地之理毋亂人之紀
此亦言息事寧人之事也是月發生伊始不可以稱
兵稱兵必有天殃或不得已而禦宼則可若兵戎不
起斷不可從我而始毋違時而變天之道毋妄動而
絶地之理毋咈衆而亂人之紀案鄭注兵戎為客不
利主人則可孔氏曰起兵伐人者謂之客敵來捍禦
者謂之主盖兵猶火也端自我開其勢必將自及又
况於逆生氣以干天和者乎
孟春行夏令則雨水不時草木蚤落國時有恐行秋令
則其民大疫猋風暴雨總至藜莠蓬蒿並興行冬令則
水潦為敗雪霜大摯首種不入
此言孟春失令之致災也回風為猋摯猛也首種稷
也百糓惟稷先種故曰首種人君每月各有當行之
令所以奉若天道也如以孟春而行孟夏之令則盛
陽相乘雨水失節草木易發而早凋國中時有譌言
相恐盖已火之氣所洩也行孟秋之令則隂氣始殺
變為疾疫風雨迅暴而畢至惡草蕪穢而叢生盖申
金之氣所傷也行孟冬之令則寒氣驟侵水潦為患
霜雪摧折太猛糓之先種者不得收成而入於倉廩
盖亥水之氣所滛也案書洪範曰敬用五事念用庶
徵欲人君之無所不謹也而漢儒推配五行率多牽
補如此篇云反某令則有某應意似密而實疎亦其
類也
仲春之月日在奎昏弧中旦建星中
此言二月之日躔中星也奎弧建星皆星名孟春之
後為仲春斗柄建卯之月也日月交會於奎是為降
婁戌之次也昏則弧星在南方之中旦則建星在南
方之中案二月中星獨不言二十八宿者孔氏謂弧
星近井建星近斗井有三十三度斗有二十五度其
度既寬若舉井斗不知何日的至井斗之中故舉弧
建言之也
其日甲乙其帝大皞其神句芒其蟲鱗其音角律中夹
鍾其數八其味酸其臭羶其祀戶祭先脾
此言仲春時令所屬也夹鍾者夷則所生三分益一
長七寸有竒卯律也陽生於子終於午卯為陽中故
曰夹鍾又謂之圜鍾者春主規也鄭注引周語云夹
鍾出四隙之細孔氏曰四隙謂黃鍾大吕大蔟夹鍾
助出四隙之微氣令不滯伏於下也凡同於孟春者
俱不更釋後並倣此
始雨水桃始華倉庚鳴鷹化為鳩
此言卯月之候也自上而下曰雨倉庚鸝黃也鳩布
糓也猶是雨也北風凍之則凝而為雪東風解之則
散而為水孟春既觧凍矣至是始雨水隂陽交而成
和也觀於草木則桃始華矣觀於禽鳥則倉庚鳴矣
仁氣既盛鷹亦化為鳩而不復鷙擊矣
天子居青陽大廟乘鸞路駕倉龍載青旂衣青衣服倉
玉食麥與羊其器疏以逹
青陽大廟東堂之當大室者陸氏佃曰室有東西廂
曰廟所謂青陽明堂總章元堂大廟以其居正有左
右廂故也若中央大廟無左右廂故曰大廟大室
是月也安萌芽養幼少存諸孤
此言順時以助生氣之事也始茁為萌浸長為芽是
月也於草木之萌芽則安之又當惠養幼少存䘏諸
孤方春和而助生氣也夫曰安但不擾之而已養與
存則恩意有加焉此愛物與仁民之辨
擇元日命民社
此言屬民祭社之事也時當土膏發生之候擇甲日
之善者命民祭社案祭法大夫以下成羣立社曰置
社故庶民皆得祭之郊特牲言社日用甲而書召誥
社用戊者孔氏云周公告營洛邑位成非常祭也
命有司省囹圄去桎梏毋肆掠止獄訟
此言當春而恤刑獄也囹牢也圄止也桎梏木械在
手曰梏在足曰桎肆縱也肆掠謂縱意箠治也王者
所慎重惟刑而時當春陽尤宜體之而行寬大之政
爰命有司於囹圄則省察之於桎梏則脫去之於肆
掠之加必禁之於獄訟之來必止之如此則省刑息
争好生之意不惟行於法中而并溢於法外矣
是月也玄鳥至至之日以大牢祠于高禖天子親往后
妃帥九嬪御乃禮天子所御帶以弓韣授以弓矢于高
禖之前
此言祈嗣之禮也元鳥燕也高禖先禖之神也高者
尊之之稱所御謂御幸有娠者禮酌之以酒也韣弓
衣也古者祈嗣必以禮而行禮必以時是月也元鳥
至巢人堂字而生乳於其至之日用大牢以祀先禖
之神天子親往重其事也后妃率九嬪以助祭從其
類也祭畢使大祝酌酒以飲嘗御而有娠者顯之以
神賜也又屬之以弓韣授之以弓矢於高禖之前以
射為男子之事兆禎祥也案古禖氏祓除之祀位在
南郊故亦謂之郊禖周詩生民篇姜嫄出祀郊禖而
生稷商頌元鳥篇簡狄亦以元鳥至之時祈於郊禖
而生契皆謂此也但商頌言天命元鳥降而生商者
盖本其為天所命若自天而降耳而殷本紀及詩鄭
注因以墮卵吞孕為言則附會穿鑿轉失其實矣
是月也日夜分雷乃發聲始電蟄蟲咸動啓戶始出先
雷三日奮木鐸以令兆民曰雷將發聲有不戒其容止
者生子不備必有凶災
此言春分之候而因及警戒兆民之事也日屬陽夜
屬隂陽長隂消則日長夜短隂長陽消則夜長日短
分者晝夜各五十刻也是月隂陽適中無短長之差
則日夜於是乎分矣陽之聲為雷光為電向之伏於
地者今乃奮擊而發聲而電亦始見蟄蟲咸振動而
穿穴以出焉雷發聲之先三日命遒人之類奮摇木
鐸以令兆民曰雷將發聲天威當畏爾若有㒺知忌
憚不謹其動静而至䙝天者生子之形體不備其父
母必有凶災可不戒哉盖雷電者隂陽相軋而變動
之氣也易大壯為二月之卦其象辭曰雷在天上大
壯君子以非禮弗履既自慎其身而復共警於衆聖
人之敬天愛民可謂至矣
日夜分則同度量鈞衡石角斗甬正權槩
此言因天時而平其政也同角正皆謂平之也丈尺
曰度斗斛曰量三十斤曰鈞稱上曰衡百二十斤曰
石甬斛也權稱錘也槩平斗斛者日夜分而天道平
於上故王政取法焉於度量鈞衡石則同之斗甬則
角之權槩則正之盖鈞石出於衡斗甬出於量而權
者衡之用槩者量之用也
是月也耕者少舍乃脩闔扇寢廟畢備毋作大事以妨
農之事
此言始耕之事也舍猶止也用木曰闔用竹葦曰扇
凡廟前曰廟後曰寢東作方興耕者皆出在野少有
在都邑者以闢戶之時乃脩治其闔扇奉神之寢廟
無不畢備其他固有不求備者矣用民力以作大事
則妨農故戒其勿作也案鄭注少舍謂耕者少閒高
氏誘則謂少有在都邑者據詩言四之日舉趾似高
說為優
是月也毋竭川澤毋漉陂池毋焚山林
此言順生氣而戒取物之盡也漉亦竭也畜水曰陂
穿地通水曰池是月也獺祭魚而虞人入澤梁使竭
澤而漁則盡其族矣故川澤之竭陂池之漉所必禁
也春蒐以講武事使舉火而田則絶其類矣故山林
之焚所必禁也盖惟王者用物而不盡乎物於是有
數罟不入洿池不合圍不掩羣之制若方春而竭澤
焚林則非所以遂生物之理矣
天子乃鮮羔開冰先薦寢廟
此言開冰薦新之禮也鮮當作獻聲之誤也冬月藏
冰至仲春天子乃獻羔羊以祭司寒之神而開冰以
出之先薦於寢廟所以敬其先也案古者藏冰開冰
亦調燮之一事左氏傳所謂祭寒而藏之獻羔而啓
之公始用之火出而畢賦是也
上丁命樂正習舞釋菜天子乃帥三公九卿諸侯大夫
親往視之仲丁又命樂正入學習樂
此言仲春習舞樂之事也釋菜置芹藻以為祭也必
用丁者取文眀之象入學習舞既命於孟春至是以
上旬之丁日命樂正率學者習舞於大學而先釋菜
以告先師天子乃率公卿諸侯大夫親往視焉中旬
之丁日又命樂正入學教學者以習歌與八音為季
春將合樂也案釋菜吕氏春秋作舍采高氏謂置采
帛於前以贄神即儀禮之釋幣也
是月也祀不用犧牲用圭璧更皮幣
此言愛物而權於用禮也圭銳璧圓皆玉器皮鳥獸
之皮幣帛也孟春既犧牲毋用牝矣是月也祭祀不
用犧牲而第用圭璧於當用犧牲者則以皮幣更之
既不傷愛物之仁又不廢敬神之禮所謂祈以幣更
是也孔氏曰此謂祈禱小祀耳若大祀自依常法如
大牢祀高禖之類
仲春行秋令則其國大水寒氣總至寇戎來征行冬令
則陽氣不勝麥乃不熟民多相掠行夏令則國乃大旱
煖氣早來蟲螟為害
此言仲春失令之致災也仲春而行仲秋之令則其
國大雨而多水水氣寒故寒氣總至金為兵象而寇
戎來征盖酉金之氣所傷也行仲冬之令則陽氣不
能勝隂麥應熟不熟民相掠而隂姦者衆盖子水之
氣所滛也行仲夏之令則陽亢而國乃大旱大旱故
煖氣早來蟲螟因以為害盖午火之氣所洩也案孟
春舉夏為始仲春舉秋為始季春舉冬為始乃記者
序事之次第餘月可以例推
季春之月日在胃昏七星中旦牽牛中
此言三月之日躔中星也季少也胃七星牽牛皆星
名仲春之後為季春斗柄建辰之月也日月交會於
胃是為大梁酉之次也昏則七星在南方之中旦則
牽牛在南方之中
其日甲乙其帝大皞其神句芒其蟲鱗其音角律中姑
洗其數八其味酸其臭羶其祀戸祭先脾
此言季春時令所屬也候氣之律中於姑洗姑洗者
南吕所生三分益一長七寸有竒辰律也物至辰而
潔齊故曰姑洗案周語曰姑洗所以脩潔百物考神
納賓高氏誘曰姑故洗新也是月陽氣養生物皆去
故就新也
桐始華田鼠化為鴽虹始見蓱始生
此言辰月之候也鴽鶉䳺之屬螮蝀謂之虹蓱萍也
春時百卉向榮桐乃木之後華者至是氣盛而始華
也田鼠隂類化而為鴽遷乎陽而其性和也隂就交
於陽成質而虹始見蓱亦始生陽氣所浮也
天子居青陽右个乘鸞路駕倉龍載青旂衣青衣服倉
玉食麥與羊其器疏以達
青陽右个東堂南偏也
是月也天子乃薦鞠衣于先帝命舟牧覆舟五覆五反
乃告舟備具于天子焉天子始乘舟薦鮪于寢廟乃為
麥祈實
此言天子祈蠶及祈麥之禮也鞠衣黃桑之服也先
帝謂先代木德之君舟牧掌舟之官鮪似鱣口在頷
下魚之大者是月蠶事將興天子乃以鞠衣薦於先
帝以祈蠶事命舟牧覆視所御之舟必覆以視表反
以視裏者五乃以舟之備具告於天子天子始乘舟
以示親漁用薦鮪於寢廟幷以祈麥之熟焉盖蠶以
為衣麥以為食而其所有事皆在於春天子既於孟
春祈糓矣至是復有祈焉所以致敬致孝而盡心於
農桑之務也
是月也生氣方盛陽氣發泄句者畢出萌者盡達不可
以内天子布德行惠命有司發倉廩賜貧窮振乏絶開
府庫出幣帛周天下勉諸侯聘名士禮賢者
此言順發散之令而宣德惠也句曲生者萌直生者
長無謂之貧窮暫無謂之乏絶振猶救也是月也生
氣絪緼而方盛陽氣發泄而無餘草木之句者畢出
萌者盡達斯時法天出治有不可以吝嗇閉藏内而
不出者天子於是布德行惠命有司發倉廩以賜貧
窮振乏絶而德惠及於編戸之氓矣開府庫出幣帛
以周遍於天下復勸勉諸侯使之聘名士禮賢者而
德惠及於岩穴之士矣吴氏澄曰天子既自有所聘
有所禮矣賢士在諸侯境内者又勉諸侯聘禮之盖
季春淑氣畢達萬物皆有以自遂故粟帛之加徧於
中外使士民欣欣然咸有向榮之意仁恩所以與天
地同流也
是月也命司空曰時雨將降下水上騰循行國邑周視
原野脩利隄防道達溝瀆開通道路毋有障塞
此言命官豫備水患之事也時雨應時之雨廣平曰
原是月也命司空之掌邦土者曰季春氣和天將降
時雨以滋萬物恐其過多而川澮横溢趨下之水騰
上為災也爾其循行乎國邑周視乎原野有水高於
田者恃隄防以為捍禦脩築而利便之有田高於水
者恃溝瀆以為蓄洩引導而順達之以至往來之道
路有水所經行者開闢而疏通之期於毋有障塞不
行者而已盖農事之興資水為灌溉而霖潦則溢而
為災故先時而慮之使其決也有所禦其行也有所
洩其受也有所歸所謂有備無患者此矣
田獵罝罘羅網畢翳餧獸之藥毋出九門
此言禁田獵之事也罝罘以捕獸羅網以捕鳥畢長
柄小網形似畢星以掩兔翳射者所以自隠也餧之
言啗藥毒藥也季春鳥獸孚乳凡田獵之具如所謂
罝者罘者羅者網者畢者翳者以及餧獸之藥禁之
使毋出九門以其逆生道也吳氏澄曰王城東西南
北各三門則十二門也而云九門者盖南方三門王
之正門平日此等之物皆不敢由其門而出不待此
月始禁也
是月也命野虞毋伐桑柘鳴鳩拂其羽戴勝降于桑具
曲植籧筐后妃齊戒親東鄉躬桑禁婦女毋觀省婦使
以勸蠶事蠶事既登分繭稱絲效功以共郊廟之服毋
有敢惰
此言后妃躬桑勸蠶而始終敬其事也野虞主田野
山林之官羽拍身曰拂戴勝織紝之鳥一名戴鵀此
時恒在桑言降者重之若自天而下也曲薄也植槌
也所以架曲與籧筐者籧圓而筐方婦使縫線組紃
之事登成也是月也命野虞禁民毋伐桑柘將以其
葉飼蠶也斯時鳴鳩拂羽而戴勝降於桑正蠶始生
之候矣曲植籧筐養蠶之器莫不先期具備后妃乃
齊戒親東鄉以迓時氣躬自采桑以先之禁婦女毋
脩飾容觀省節婦使以勸蠶事迨至蠶事既成則於
三宫夫人世婦之屬分繭使之繅稱絲使之織計其
功之多少以供天子郊廟祭祀之服而毋敢懈忽焉
案周禮内宰之職仲春詔后妃帥内外命婦始蠶於
北郊為祭服所自出與天子親耕並重其禮誠以敬
天勤民之事莫大乎此也
是月也命工師令百工審五庫之量金鐡皮革筋角齒
羽箭幹脂膠丹漆毋或不良百工咸理監工日號毋悖
於時毋或作為滛巧以蕩上心
此言命工以飭材制器之法也工師百工之長司空
之屬官也五庫即金鐡諸物所藏之舍也視物之善
惡皆有舊法謂之量是月也命工師令百工審察五
庫中所貯之物悉遵舊法以稽其美惡如金也鐡也
鳥獸之皮革也筋也角也齒也羽也竹之箭也木之
幹也脂也膠也丹也漆也皆所以章物采備器用者
必毋或有不良焉於時百工各治其事工師之監臨
者尤當每日號令以二事為戒其一不得悖逆時序
以造作器物使不堅固其一不得過為竒巧以摇動
君心使生奢侈如是則順天時遵王制而器無弗善
矣案五材之物登於五庫者本無不良而於此必加
審察者以藏貯既久而季春陽氣蒸潤恐有變質易
色也方氏慤云此與孟冬皆言毋或作為滛巧以蕩
上心一則因其作而戒之一則因其成而又戒之也
是月之末擇吉日大合樂天子乃帥三公九卿諸侯大
夫親往視之
此言大合樂而重其事也孟仲習舞習樂至此則教
已成矣是月之末擇日之吉者大舉衆樂而合之天
子乃帥公卿諸侯大夫親往視焉盖樂之成將薦之
郊廟奏之朝廷用之鄉射燕享其微可以格天神和
上下養德性育人材故禮從其重必於是月之末者
以陽氣畢達而宣豫順於天下也方氏慤曰月令言
習舞者主樂之容習吹者主樂之聲樂則於聲容無
所偏主也不言入學然以視習舞推之則於學可知
不言命樂正等官然以大合吹推之則亦命樂師可
知矣
是月也乃合累牛騰馬遊牝于牧犧往駒犢舉書其數
此言順時序以廣孽生也是月也春陽既盛物皆産
育乃合累牛騰馬羣遊而就牝於牧以俾其蕃息若
有中犧牲之用者及馬之駒牛之犢皆書其數以備
稽校焉案高氏云累牛父牛騰馬父馬累負而上騰
躍而起皆牡欲就牝之形陳注謂累繫之牛非是
命國難九門磔攘以畢春氣
此言逐隂慝以全陽氣也難與儺通周禮夏官方相
氏掌之蒙熊皮黃金四目執戈揚盾帥百隸索室驅
疫以狂夫四人為之裂牲謂之磔除禍謂之攘畢終
也季春隂寒將盡恐其氣猶有伏匿而不出者將為
癘以害物故命國中難以逐疫於九門披裂牲體以
攘禍於四方之神盖欲除隂以全陽而使春氣之得
其終也案高氏曰南西北九門嫌非王氣所在故磔
犬羊以禳使木氣盡達也盖隂慝之氣莫盛於冬而
春秋次之故春秋俱難冬則大難旁磔獨夏無之者
陽氣盛時隂慝不能作也
季春行冬令則寒氣時發草木皆肅國有大恐行夏令
則民多疾疫時雨不降山林不收行秋令則天多沈隂
滛雨蚤降兵革並起
此言季春失令之致災也肅謂枝葉減縮而急栗也
大恐人譌相驚也季春而行季冬之令則寒氣以時
而發草木之枝葉皆縮栗國中時有譌言相驚恐盖
丑土之氣所應也行季夏之令則民多暑疫之疾亢
旱而時雨不降山林所種不收盖未土之氣所應也
行季秋之令則天氣斂而多沈隂秋霖早降金氣既
動兵革並興盖戌土之氣所應也
日講禮記解義卷十七
