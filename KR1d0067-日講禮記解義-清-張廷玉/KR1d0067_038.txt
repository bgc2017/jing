欽定四庫全書
日講禮記解義卷三十八
大傳
大傳言其所傳者大也鄭氏謂記祖宗人親之大義
禮不王不禘王者禘其祖之所自出以其祖配之諸侯
及其大祖大夫士有大事省於其君干祫及其高祖
此言禘與祫之禮也大祖諸侯受封君也大事大勲
勞也省善也祭莫大於禘爵莫尊於王在禮不王不
禘惟王者受天命而有天下既立大廟以祀其始祖
又推始祖所自出之帝祀之於始祖之廟而以始祖
配之報本追遠於是爲至諸侯則有祫而無禘大夫
士則有時祭而無祫故諸侯五廟祭得及其大祖大
夫三廟士二廟一廟惟有大事見善於君乃得干祫
而及其高祖朱子曰禘意最深長如祖考與自家身
心未相遼絶祭祀之理亦自易理會至如郊天祀地
猶有天地之顯然者不敢不盡其心至祭其始祖己
自大段闊遠難盡其感格之道今又推始祖之所自
出而祀之苟非察理之精微誠意之極至安能與於
此哉案禘是宗廟之大祭王氏謂祖所自出者東向
而以祖配食昭穆各以其次是也鄭注以禘爲郊祀
天祖所由生爲大微五帝之精如靈威仰赤熛怒之
屬此緯書之誣也又云干猶空也空祫謂無廟而祭
於壇墠亦恐未然大夫固有大祖廟矣自諸侯而下
廟制有多寡而其祭及高祖一也意以大夫士本不
當有祫祭之禮故謂之干祫與徐氏師曾曰干祫必
漢儒之言彼見魯祭有禘由成王以周公有勲勞於
天下而命之遂起此論不知魯禘非禮則大夫士之
干祫豈禮所得爲乎
牧之野武王之大事也既事而退柴於上帝祈於社設
奠於牧室遂率天下諸侯執豆籩逡奔走追王大王亶
父王季歴文王昌不以卑臨尊也
此言武王致祭追王之事也既事謂伐紂之後逡詩
書皆作駿疾也武王伐紂於牧之野順天應人天下
之大事也既事而退燔柴以告天陳祭以告社設奠
於牧野之館室以告行主遂率天下諸侯執豆籩疾
奔走以祭告祖廟又追王大王亶父王季歴文王昌
不以諸侯之號臨天子也案周之追王蓋以明王迹
所由興也此記云不以卑臨尊於理殊繆祖父之於
子孫有常尊矣豈以爵號爲隆替哉充其說則必如
拓跋魏之追帝數十世而後可也
上治祖禰尊尊也下治子孫親親也旁治昆弟合族以
食序以昭繆别之以禮義人道竭矣
此言先王治親之禮也治猶正也繆讀爲穆人倫不
明則禮法不立是故上治祖禰所以尊其尊也下治
子孫所以親其親也旁治昆弟會合之以燕饗之飲
食次序之以班列之昭穆凡皆以禮義别而叙之戚
者從隆疏者從殺使上下四旁均齊方正則人倫之
道竭盡於此矣案上治下治旁治而人道竭即所謂
上殺下殺旁殺而親畢也禮必有義則程子所云正
倫理篤恩義者是矣
聖人南面而聽天下所且先者五民不與焉一曰治親
二曰報功三曰舉賢四曰使能五曰存愛五者一得於
天下民無不足無不贍者五者一物紕繆民莫得其死
聖人南面而治天下必自人道始矣
此言聖治以人道爲始也德成而上故曰舉藝成而
下故曰使姚氏舜牧云先世嘗有功德於民民思慕
而不忘者謂之愛興滅繼絶所以序之也一得猶皆
得也物事也紕繆舛戾也聖人南面而聽天下非不
欲事事而治之人人而安之也然其所且先者五而
民事不與焉急先務也一曰治親以敦其本二曰報
功以酬其庸三曰舉賢以崇其德四曰使能以盡其
才五曰存愛以章其厚能行五者於天下則上無敝
政民無不足無不贍者若五事之中有一紕繆則民
將莫得其死故聖人南面而治天下必自人道始矣
案五先皆得而民始可厚五先一失而民死旋不救
見福民則難禍民則易也
立權度量考文章改正朔易服色殊徽號異器械别衣
服此其所得與民變革者也其不可得變革者則有矣
親親也尊尊也長長也男女有别此其不可得與民變
革者也
此言王者因革之大凡也權稱錘度丈尺量斗斛也
文章典籍也正者年之始朔者月之初服色者服之
色如夏元殷白周赤之屬徽號者徽之號如虞旂夏
緌殷大白周大赤之類器者禮樂之器械者軍旅之
械衣服者章采之制王天下者於權度量於文章則
立與考以定之於正朔於服色則改與易以通之於
徽號於器械於衣服則殊異與别以辨之此皆其可
得而與民變革者也若夫不可得而變革者則有矣
如親其親尊其尊長其長男女之有别此人道之常
乃其不可得而與民變革者也
同姓從宗合族屬異姓主名治際會名著而男女有别
其夫屬乎父道者妻皆母道也其夫屬乎子道者妻皆
婦道也謂弟之妻婦者是嫂亦可謂之母乎名者人治
之大者也可無慎乎
此言同異姓從宗主名之禮也同姓父族也異姓他
姓之女來歸者也屬繫也道猶行也同姓自近而遠
則從大小之宗以合其一本之族屬異姓自疏而親
則主尊卑之名以治其昏姻之際會惟主名而名著
所以男女有别也如其夫爲伯叔父則其妻謂之伯
叔母其夫爲從子則其妻謂之婦此於昭穆之序宜
也若謂弟之妻爲婦者將兄之妻亦可謂之母乎夫
母婦之名得之則昭穆明失之則昭穆亂是人治之
大者也而可不慎乎呂氏祖謙曰婦人尊卑本無定
位隨其夫之尊卑爾故所主者在名
四世而緦服之窮也五世袒免殺同姓也六世親屬竭
矣其庶姓别於上而戚單於下昏姻可以通乎繫之以
姓而弗别綴之以食而弗殊雖百世而昏姻不通者周
道然也
此明同姓無通昏之禮也姓爲正姓氏爲庶姓如魯
姬姓而三家各自爲氏之類上謂高祖以上戚親也
單盡也綴連也四世之親同乎高祖而服緦是服之
盡也五世承高祖之父而止於袒免是減殺同姓也
六世承高祖之祖則并袒免亦無之而親屬盡矣其
庶姓既别異於上而恩意亦殫竭於下意者昏姻亦
可以通乎夫惟大宗之法百世不遷繫之以正姓而
不可分别綴之以飲食而不使殊異故雖百世之遠
支末益分而昏姻不通者此周道所以異乎殷也案
六世而親屬竭者恩有所窮百世而昏姻不通者義
無可苟也豈唯質文之不同蓋所以治人者於是爲
至矣
服術有六一曰親親二曰尊尊三曰名四曰出入五曰
長幼六曰從服
此言制服之義也服之爲術有六一曰親親父母爲
首次以妻子伯叔二曰尊尊君爲首次以公卿大夫
三曰名如伯叔母及子婦并弟婦兄嫂之屬四曰出
入如女子子適人與在室者及爲人後之屬五曰長
幼如成人及殤六曰從服則以類相從而非正服也
案人倫莫重於君父服術有六而親親尊尊實統之
故爲父爲君皆斬衰三年此先王制禮之本也
從服有六有屬從有徒從有從有服而無服有從無服
而有服有從重而輕有從輕而重
此承上服術而言其例也屬親屬也徒空也無屬而
從謂之徒從從服之制凡六有爲屬從者如子從母
而服母黨妻從夫而服夫黨夫從妻而服妻黨是也
有爲徒從者如臣從君而服君之黨妻從夫而服夫
之君妾服女君之黨庶母服君母之父母子服母之
君母是也有從有服而無服者如公子之妻爲父母
期而公子爲君所壓不服妻之父母兄弟相爲服而
各不服兄弟之妻是也有從無服而有服者如公子
爲君壓不得爲外兄弟服而公子之妻則服之妻爲
夫之昆弟無服而娣姒自各有服是也有從重而輕
者如妻爲其父母期重也夫從妻而服緦則爲輕母
爲其兄弟之子大功重也子從母而服緦則又爲輕
是也有從輕而重者如公子爲君所壓自爲其母練
冠輕也而公子之妻爲之服期則爲重是也方氏慤
曰以非正由於己特從人而服故謂之從服屬從由
仁而生也徒從以義而起也從有而無從重而輕斷
之以義也從無而有從輕而重濟之以仁也
自仁率親等而上之至于祖名曰輕自義率祖順而下
之至于禰名曰重一輕一重其義然也
此即祖禰輕重之義以例六服之術而結之也自用
也率循也循此以至彼也親猶禰也等差也祖謂高
曾祖也仁主恩愛而事禰以仁爲本故用仁循禰以
等而上至於祖則名曰輕義主裁制而事祖以義爲
先故用義循祖以順而下至於禰則名曰重一輕一
重其義固然也輔氏廣曰親親仁也逆而上之則漸
輕尊尊義也順而下之則漸重輕則齊衰三月重則
斬衰三年
君有合族之道族人不得以其戚戚君位也庶子不祭
明其宗也庶子不得爲長子三年不繼祖也
此言尊君敬宗之義也王氏以位也爲句今從之君
恩下施於族故有合聚燕飲之道族人則不得各以
其親而親其君者位尊故也惟君絶宗於是乎立宗
以收族故庶子不祭所以明其宗也庶子亦不得爲
長子三年以不繼祖非正統也案鄭注族人上不戚
君下又辟宗乃後能相序朱子曰依大傳文直謂非
大宗則不得祭别子之爲祖者非小宗則不得各祭
其四小宗所主之祖禰也小記則云庶子不祭禰明
其宗也又云庶子不祭祖明其宗也文意重複恐不
如大傳語雖簡而事反該悉也
别子爲祖繼别爲宗繼禰者爲小宗有百世不遷之宗
有五世則遷之宗百世不遷者别子之後也宗其繼别
子之所自出者百世不遷者也宗其繼高祖者五世則
遷者也尊祖故敬宗敬宗尊祖之義也
此承上文而明宗法也之所自出四字朱子謂衍文
别子爲後世始祖繼别之嫡子則爲大宗繼禰之嫡
子則爲小宗是故有百世不遷之宗有五世則遷之
宗其百世不遷者别子之後也宗其繼别子者乃百
世不遷者也宗其繼高祖者乃五世則遷者也蓋立
宗之法因乎祖惟其尊祖所以敬宗則敬宗固尊祖
之義也鄭注繼高祖者亦小宗也先言繼禰者據别
子子弟之子也小宗四與大宗凡五孔疏鄭以經繼
高祖爲小宗何以先云繼禰蓋是承上繼别爲大宗
之下從别子言之别子子者别子之適子弟之子爲
别子適子之弟所生子也弟則是禰其長子則是小
宗案大宗唯一故五世之外猶爲之服齊衰三月
有小宗而無大宗者有大宗而無小宗者有無宗亦莫
之宗者公子是也公子有宗道公子之公爲其士大夫
之庶者宗其士大夫之適者公子之宗道也
此言公子之宗法也公子謂先君之子今君昆弟公
子之公謂其君也適謂君之同母弟適夫人所生之
子國君之子上不得宗君下未爲後世之宗於是乎
有小宗而無大宗者如君無適弟使庶兄弟一人爲
宗以領公子其禮亦如小宗也有大宗而無小宗者
如君有適弟使爲宗以領公子更不得立庶兄弟爲
宗也有無宗亦莫之宗者如公子惟一人更無公子
可爲宗亦無他公子來宗於己也是故公子有宗道
公子之君爲其庶兄弟之爲士大夫者立適弟之爲
士大夫者爲之宗而使庶兄弟宗之此公子之宗道
所謂有大宗而無小宗者也朱子曰國家之衆子不
繼世者若其閒有適子則衆兄弟宗之爲大宗若皆
庶子則兄弟宗其長者爲小宗
絶族無移服親者屬也
此言族昆弟之子不相爲服之義也移施字通用謂
延而及之也同高祖之兄弟相服緦麻至於族絶則
無延及之服矣惟有親者乃各以其屬服之也方氏
慤曰九族之外謂之絶族以其恩至此絶故無施服
也夫以卑而屬尊以幼而屬長以庶而屬嫡以旁而
屬正親親之道如斯而已故曰親者屬也族絶即非
其所屬
自仁率親等而上之至于祖自義率祖順而下之至于
禰是故人道親親也親親故尊祖尊祖故敬宗敬宗故
收族收族故宗廟嚴宗廟嚴故重社稷重社稷故愛百
姓愛百姓故刑罰中刑罰中故庶民安庶民安故財用
足財用足故百志成百志成故禮俗刑禮俗刑然後樂
詩云不顯不承無斁於人斯此之謂也
此推言先王親親之效也百姓百官也刑猶成也斁
厭也自仁以率親等而上之至於祖自義以率祖順
而下之至於禰是始終乎親親故人道不外於親親
也惟親親故上推親之所自出而尊祖惟尊祖故下
推祖之所由繼而敬宗惟敬宗故各親其同宗之人
而收族惟收族故報本反始而宗廟之禮嚴既内嚴
宗廟必有與爲存亡者故重社稷重社稷必有與之
共守者故愛百姓愛百姓故刑罰不濫而中刑罰中
故庶民得以有所措手足而安庶民安故各樂其業
而財用足財用足故克盡其心而百志成百志成則
禮義於是乎生故禮俗刑禮俗刑則和平於是乎致
夫然後能樂詩有云文王之德豈不光顯乎豈不承
成先人之業乎信乎其無有厭斁於人矣清廟之頌
文王者即此以親親之道推之以治天下之謂也案
親親仁也惟仁者以父母之心爲心故友于兄弟以
祖宗之心爲心故親其九族由是推之而仁民愛物
胥本於此矣此正與首章言禘祫之意相應也
日講禮記解義卷三十八
