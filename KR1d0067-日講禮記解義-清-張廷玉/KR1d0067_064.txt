欽定四庫全書
日講禮記解義卷六十四
燕義
燕義者記君臣之燕飲明上下之相尊儀禮有燕禮
而此釋其義儀禮目錄云諸侯無事若卿大夫有勤
勞之功與羣臣燕飲以樂之勤勞謂征伐聘問詩曰
吉甫燕喜是也臣有王事之勞亦燕之故燕禮記曰
若有王事是也案此皆侯國之禮王燕禮今無考
古者周天子之官有庶子官庶子官職諸侯卿大夫士
之庶子之卒掌其戒令與其教治别其等正其位國有
大事則率國子而致於大子唯所用之若有甲兵之事
則授之以車甲合其卒伍置其有司以軍法治之司馬
弗正凡國之政事國子存游卒使之脩德學道春合諸
學秋合諸射以考其藝而進退之
此言設官以治庶子因詳其所治之事也掌其戒令
以下皆周禮文庶衆也周禮作掌國子之倅以嫡子
衆多故總謂之庶子庶子官即夏官諸子之職下大
夫二人卒讀曰倅副貳也大事謂大祭祀大喪紀大
賓客大燕享之類百人為卒五人為伍正役也凡國
之政事如宿衞守固之類倅謂之游者無職事之稱
古者周天子之官在侯國有庶子一官設庶子官者
其職專主諸侯卿大夫士之庶子副貳於其父者之
事為之掌其征役之戒令與其道德之教治别其父
尊亦尊父卑亦卑之等正其朝廷尚爵學校尚齒之
位國有大禮之事庶子官則率國子而致於大子唯
其所用之若有甲兵之事則於國子授之以車甲聯
比其卒伍統領以有司亦唯大子以軍法治之司馬
不得而役凡國之政事非國子所當為則存其未仕
之倅使之脩德以立本學道以致用春則聚之大學
秋則聚之射宫以考其藝而進退之此皆庶子之職
也案鄭注燕禮有庶子官是以義載此以為說吕氏
大臨曰大子君之貳也以諸臣之貳事其君之貳學
相同情相信可任使之才已備先王所以慮後世者
豫矣
諸侯燕禮之義君立阼階之東南南鄉爾卿大夫皆少
進定位也君席阼階之上居主位也君獨升立席上西
面特立莫敢適之義也
此言燕禮席位之義也爾與邇同近也謂揖之使前
也適與敵同諸侯燕禮之為義卿大夫既入君立於
阼階之東南南鄉揖而爾卿卿西面北上爾大夫大
夫皆少進而北面所以定臣位也君設席於阼階之
上居主位也君獨升就席西面特立臣不敢自居於
賓而與為敵之義也案鄭注定位者為其始入踧踖
揖而安定也此是中庭立位非席次也
設賓主飲酒之禮也使宰夫為獻主臣莫敢與君亢禮
也不以公卿為賓而以大夫為賓為疑也明嫌之義也
賓人中庭君降一等而揖之禮之也
此申言主賓之義也宰夫主膳食之官獻主代主人
舉爵獻賓也亢與抗同設賓主然後可以獻酬此飲
酒之禮也君本是主乃使宰夫為獻主者臣不敢以
君為主而與抗禮也公卿本是賓乃不以公卿為賓
而以大夫為賓者為公卿之疑於君而大夫則無嫌
此明嫌之義也賓入於中庭君降阼階一等而揖之
所以禮之也案鄭注公孤也疏云上公得置孤一人
或曰天子不以公為賓諸侯不以卿為賓盖通天子
言之
君舉旅於賓及君所賜爵皆降再拜稽首升成拜明臣
禮也君答拜之禮無不答明君上之禮也臣下竭力盡
能以立功於國君必報之以爵禄故臣下皆務竭力盡
能以立功是以國安而君寧禮無不答言上之不虚取
於下也上必明正道以道民民道之而有功然後取其
什一故上用足而下不匱也是以上下和親而不相怨
也和寧禮之用也此君臣上下之大義也故曰燕禮者
所以明君臣之義也
此言聖人制禮因事以託政也以道道之之道與導
同君舉旅酬之酒以酬賓及君所特賜之爵臣皆降
階再拜稽首復升而成拜凡以眀為臣之禮也臣拜
而君答拜之禮無不答又以眀君上之禮也為臣下
者竭力盡能以立功於國則君必報之以爵禄故臣
下益勸而皆務竭力盡能以立功是以國安而君寧
禮無不答盖言上之不虛取於下也惟君之於民也
亦然上必眀正道以道民為之分田制里民因其所
以道之者而有功然後取其什分中之一故上之用
以足而下可不匱是以上下常見其和親而不相怨
也和寧者禮之用也此乃君臣上下之大義也然又
必於交拜而見之則燕禮若洵所以眀君臣之義也
案燕禮公酬賓賓降西階下再拜稽首公命小臣辭
賓升成拜鄭注云升成拜復再拜稽首也至禮殺之
後公卒觶賓下拜小臣辭賓升再拜稽首鄭注不言
成拜為拜故下實未拜也下不輙拜禮殺也
席小卿次上卿大夫次小卿士庶子以次就位於下獻
君君舉旅行酬而后獻卿卿舉旅行酬而后獻大夫大
夫舉旅行酬而后獻庶子俎豆牲體薦羞皆有等差所
以眀貴賤也
此言席位獻酬牲羞不同之義也凡獻皆宰夫所獻
舉酬則君自為之牲狗也牲體爼實也薦脯醢也羞
庶羞也設席之位小卿則次於上卿盖小卿在賓席
西上卿在賓席東皆南面東上大夫則次於小卿盖
又在小卿西士庶子則以次就位於下盖士受獻於
西階上庶子受獻於阼階上皆退立於阼階下旅酬
之禮主人酌以獻君君取所媵之觶以酬賓賓乃自
行旅酬於西階上如是而後主人洗升實散以獻卿
卿舉旅行酬而后獻大夫大夫舉旅行酬而后獻士
士舉旅行酬而后獻庶子庶子卑則君不為之舉旅
矣諸若俎豆牲體薦羞皆有等差所以眀貴賤也案
君與卿大夫士之舉旅行酬儀節甚繁此特約略言
之又公及卿大夫士之牲體薦羞其等差燕禮不具
載今無可考
聘義
聘義者謂諸侯之國交相聘問儀禮有聘禮而此釋
其義吕氏大臨曰天子之與諸侯諸侯之與鄰國皆
有朝禮有聘禮朝則相見聘則相問朝宗覲遇會同
皆朝也存覜省聘問皆聘也聘禮有天子所以撫諸
侯者大行人一歲徧存三歲徧覜五歲徧省是也有
諸侯所以事天子者大行人時聘以結諸侯之好殷
覜以除邦國之慝是也有鄰國交脩其好者大行人
凡諸侯之邦交歲相問殷相聘是也此萹專指鄰國
交聘之禮而言
聘禮上公七介侯伯五介子男三介所以眀貴賤也介
紹而傳命君子於其所尊弗敢質敬之至也
此言聘卿用介之義也上公即九命作伯之上公王
之三公八命加一命於三公之上故稱上公上公親
行則九介其卿降二等故七介侯伯子男以次差之
紹繼也介擯之位各相承繼而介又與擯左右相繼
也質正也聘之為禮卿出必有介以輔之而其數不
同上公之卿則七介侯伯之卿則五介子男之卿則
三介凡所以眀貴賤也介有三等其位相繼必陳列
而賓傳命者以使臣卑而主君尊君子於其所尊弗
敢正自相當故擯介之設乃敬之至也案禮兩君相
見則交擯交擯者主國之上擯受主命出傳與承擯
承擯傳與紹擯紹擯傳與賓之末介由是未介傳與
次介次介傳與上介上介乃傳與賓賓遞傳命至主
亦如之若卿行聘則旅擯旅擯者惟聘卿自傳本君
之命於主擯而已此正旅擯而云介紹而傳命者猶
云陳介紹而傳命也
三譲而后傳命三譲而后入廟門三揖而后至階三譲
而后升所以致尊譲也君使士迎于竟大夫郊勞君親
拜迎于大門之内而廟受北面拜貺拜君命之辱所以
致敬也敬譲也者君子之所以相接也故諸侯相接以
敬譲則不相侵陵
此言賓主行禮之義也竟與境同賓在大門外見主
君陳擯待以大客之禮而不敢當必三譲不許而后
傳聘命於上擯主君延賓而入將欲廟受又不敢當
必三譲而后入於廟門入廟揖當階揖當碑又揖凡
三揖而后至於階主君譲賓升賓又譲主君如是者
三主君先升而后賓升此皆賓所以致尊譲於主人
也賓之將至君使士迎于境大夫于近郊用束帛以
致勞既至君親拜迎于大門之内而廟受賓命其北
面以拜聘君之貺者盖拜君命之来辱此皆主人所
以致敬于賓也夫敬譲也者乃君子所以相接也故
諸侯能相接以敬譲則其不相侵陵也必矣
卿為上擯大夫為承擯士為紹擯君親禮賓賓私面私
覿致饔餼還圭璋賄贈饗食燕所以眀賓客君臣之義
也
此言始聘以及既聘相接之義也卿主國之卿承擯
承上擯也繼擯繼承擯也牲殺者曰饔生者曰餼半
圭曰璋賄用束紡紡今之絹也主國接賓之擯有三
卿則為上擯大夫則為承擯士則為紹擯賓行聘事
畢君親執醴以禮賓賓更私以已禮面主國之卿大
夫私以已禮覿主國之君賓介就館主君使卿致饔
餼還其来時執以為信之圭璋加之以賄贈且有饗
禮食禮燕禮在主君則致賓客之敬於使臣在使臣
則致君臣之敬於主君此所以眀賓客君臣之義也
故天子制諸侯比年小聘三年大聘相厲以禮使者聘
而誤主君弗親饗食也所以愧厲之也諸侯相厲以禮
則外不相侵内不相陵此天子之所以養諸侯兵不用
而諸侯自為正之具也
此總結上文之義也比年每歲也小聘使大夫大聘
使卿故天子制為聘禮使諸侯遵而行之比年一小
聘三年一大聘必相厲以禮如使者於行聘之時而
禮有錯誤主君弗復親為饗食也此所以愧厲之也
夫諸侯果能相厲以禮則外而四鄰不至於相侵内
而上下不至於相陵此乃天子之所以養諸侯兵革
不用而諸侯各自為正之具也
以圭璋聘重禮也已聘而還圭璋此輕財而重禮之義
也諸侯相厲以輕財重禮則民作譲矣
此申言還圭璋之義也□禮於君用圭於夫人用璋
享禮於君束帛加璧於夫人加琮鄰國之以圭璋為
聘所以重其禮也主國於既聘而還圭璋獨受其琮
璧與幣者以享則為財而圭璋乃行禮之噐此輕財
而重禮之義也夫諸侯能交相厲以輕財重禮則民
胥效之而作譲矣孔氏穎逹曰聘禮圭璋與璧琮相
對故圭璋為聘璧琮為享若諸侯之朝天子圭璋與
璧琮皆為享也故小行人合六幣圭以馬璋以皮二
王之後享天子用圭享后用璋則雖圭璋亦受之不
歸也案天子之命圭惟朝天子則執以合符所謂輯
五瑞也諸侯相朝聘則執瑑玉制視命圭而瑑刻之
故謂之瑑圭瑑圭八寸與命圭之九寸七寸如其命
數者不同此以圭璋聘已聘而還圭璋乃八寸之瑑
圭璋也若六幣之圭璋乃諸侯所以享天子與后者
與聘君聘夫人八寸之圭璋又不同以享之圭璋必
合幣聘之圭璋則特逹而不用幣也
主國待客出入三積餼客於舍五牢之具陳於内米三
十車禾三十車芻薪倍禾皆陳於外乘禽日五䨇羣介
皆有餼牢壹食再饗燕與時賜無數所以厚重禮也古
之用財者不能均如此然而用財如此其厚者言盡之
於禮也盡之於禮則内君臣不相陵而外不相侵故天
子制之而諸侯務焉爾
此申言致饔餼與饗食燕之義也出既行也入始入
也積謂饋之牢禮米禾芻薪之屬三牲備為牢五牢
之具謂飪一牢在賓館西階腥二牢在東階餼二牢
在門内之西禾槀實并刈者也薪從米芻從禾乘禽
乘行羣匹之禽雁鶩之屬也主國之待客於出與入
皆三次饋遺而致於客之舍五牢之具則陳於内米
三十車禾三十車芻薪之數倍於禾則皆陳於外乘
行之禽日有五䨇羣介亦皆有餼牢以訓恭儉則壹
食再饗以示慈惠則燕與時賜無常數凡所以厚此
聘禮也夫古之用財者厚則從其豐無則從其實不
能一皆如此然而用財於聘賓必如此其厚者欲極
盡之於禮也盡之於禮則内君臣不至相陵而外不
至相侵故天子制為此禮以養諸侯而諸侯務焉爾
案禮有飯有殽設酒不飲食禮也體薦不食爵盈不
飲饗禮也一獻既畢坐飲至醉燕禮也或賜以束紡
或賜以金玉時賜也食於朝饗於廟燕於寝時賜於
館
聘射之禮至大禮也質眀而始行事日幾中而後禮成
非強有力者弗能行也故強有力者將以行禮也酒清
人渴而不敢飲也肉乾人饑而不敢食也日莫人倦齊
莊正齊而不敢懈惰以成禮節以正君臣以親父子以
和長幼此衆人之所難而君子行之故謂之有行有行
之謂有義有義之謂勇敢故所貴於勇敢者貴其能以
立義也所貴於立義者貴其有行也所貴於有行者貴
其行禮也故所貴於勇敢者貴其敢行禮義也故勇敢
強有力者天下無事則用之於禮義天下有事則用之
於戰勝用之於戰勝則無敵用之於禮義則順治外無
敵内順治此之謂盛德故聖王之貴勇敢強有力如此
也勇敢強有力而不用之於禮義戰勝而用之於争鬭
則謂之亂人刑罰行於國所誅者亂人也如此則民順
治而國安也
此統眀射聘之義也諸侯之射必先行燕禮卿大夫
士之射必先行鄉飲酒之禮孔疏云酒清肴乾之屬
燕禮與鄉飲酒禮初行之時事同於饗皆有此也齊
莊之齊齋同聘射之禮節文繁多盖至大之禮也質
眀而已行事日近中而後禮成自非強有力者弗能
行也故強有力者將以行此禮也酒非不清人雖渴
而不敢飲也肉非不乾人雖饑而不敢食也日莫人
倦猶齊莊正齊而不敢懈惰以務成此禮節於以正
其君臣親其父子和其長幼此皆衆人所難而君子
獨行之故謂之有行有行則得其宜而謂之有義有
義則無所懼而謂之勇敢故所貴於勇敢者貴其能
以立此義也所貴於立義者貴其有此行也所貴於
有行者貴其行此禮也故所貴於勇敢者貴其敢行
此禮義也故勇敢強有力者天下無事則用之於禮
義而履其常天下有事則用之於戰勝而禦其變用
之於戰勝則有以為威而無敵用之於禮義則有以
為化而順治外無敵内順治文教武功之咸備此之
謂盛德故聖王之貴勇敢強有力如此也使勇敢強
有力而不用之於禮義戰勝而用之於争鬭則逞其
血氣而謂之亂人凡刑罰之行於國所誅者亂人也
如此則用之必善所由民順治而國以安也案既言
所以養諸侯而兵不用又言有事則用於戰勝者兵
可不用而不可不備也用於戰勝之人即是用於禮
義之人所謂治出於一者此矣
子貢問於孔子曰敢問君子貴玉而賤䃉者何也為玉
之寡而䃉之多與孔子曰非為䃉之多故賤之也玉之
寡故貴之也夫昔者君子比德於玉焉温潤而澤仁也
縝密以栗知也廉而不劌義也垂之如隊禮也叩之其
聲清越以長其終詘然樂也瑕不揜瑜瑜不揜瑕忠也
孚尹旁逹信也氣如白虹天也精神見於山川地也圭
璋特逹德也天下莫不貴者道也詩云言念君子温其
如玉故君子貴之也
此因聘禮用玉故引論玉之言以結之也䃉石似玉
者縝緻也栗堅貌劌傷也越猶揚也詘絶止貌樂記
曰止如槀木瑕玉之病瑜其中間美者孚尹浮筠也
或曰孚信尹正也詩秦風小戎之萹昔子貢嘗問於
孔子曰敢問君子之貴玉而賤䃉者果何說也豈為
夫玉之少而䃉之多與孔子曰非為䃉之多故從而
賤之也玉之少故從而貴之也亦惟諸德之美在焉
爾夫昔者君子必比其德於玉焉温潤而澤則似乎
柔中之仁也縝密以栗則似乎貞固之知也廉而不
劌則似乎剛中之義也垂之如隊則似乎謙下之禮
也叩之其聲清越以長其終詘然則似乎始終若一
之樂也瑕不揜瑜瑜不揜瑕則似乎不欺之忠也孚
尹旁逹則似乎以實之信也氣如白虹則徹乎上而
顯諸天也精神見於山川則徹乎下而顯諸地也行
聘而圭璋特逹則似有諸己無待於外之德也天下
莫不貴者則似乎人所共由之道也詩云言念君子
温其如玉此正比德於玉之謂故君子貴之也陳氏
祥道曰古人用玉皆象其美若鎮圭以召諸侯以恤
凶荒用其仁齊有食玉用其智牙璋以起軍旅用其
義國君相見以瑞相享以璧用其禮樂有鳴球服有
佩玉用其樂邦國以玉節用其信琬圭以結好琰圭
以除慝用其忠四圭有邸蒼璧以禮天用其能逹於
天兩圭有邸黃琮以禮地用其能逹於地圭璋特逹
天下莫不貴用其逹於德與道也
喪服四制
仁義禮智四者性之德也喪服之制取於是而為之
故曰四制
凡禮之大體體天地法四時則隂陽順人情故謂之禮
訾之者是不知禮之所由生也夫禮吉凶異道不得相
干取之隂陽也喪有四制變而從宜取之四時也有恩
有理有節有權取之人情也恩者仁也理者義也節者
禮也權者知也仁義禮知人道具矣
此推言制禮之本而專以喪禮申之也口毁曰訾凡
禮之大體皆必體天地以定尊卑法四時以眀往来
則隂陽以殊吉凶順人情以分隆殺故謂之禮其或
有訾之而以為出於人為者是不知禮之所由生也
夫禮吉凶異道彼此不得相干是取之隂陽也喪有
四制不執一而從其宜是取之四時也四制之立有
恩有理有節有權是取之人情也恩者仁也理者義
也節者禮也權者知也合仁義禮知則人道畢具於
此矣案禮之大體體天地者其綱也隂陽之氣四時
之序即天地也有天地之情而後有人之情情者性
之𤼵於外者也
其恩厚者其服重故為父斬衰三年以恩制者也
此言喪禮之以恩制也喪服重輕所以稱恩之厚薄
其恩厚者則其服重故為父服斬衰期至三年是以
恩制者也孔氏疏曰父恩最深故特舉父言之其實
門内諸親之服皆恩制也
門内之治恩揜義門外之治義斷恩資於事父以事君
而敬同貴貴尊尊義之大者也故為君亦斬衰三年以
義制者也
此言喪禮之以義制也資猶取也門内之治主於恩
故以恩揜義門外之治主於義故以義斷恩資於事
父之道以事君敬同而服同乃貴貴尊尊義之大者
也故為君亦服斬衰期至三年以義制者也案恩揜
義如有父母之喪三年不從政是也義斷恩如有君
之喪不敢私服是也君兼天子諸侯及卿大夫有地
者而言家臣為卿大夫服曰貴貴臣為天子諸侯服
曰尊尊五服各有義服獨言君者亦舉重也
三日而食三月而沭期而練毁不滅性不以死傷生也
喪不過三年苴衰不補墳墓不培祥之日鼔素琴告民
有終也以節制者也資於事父以事母而愛同夫無二
日土無二王國無二君家無二尊以一治之也故父在
為母齊衰期者見無二尊也
此言喪禮之以節制也苴衰苴麻之衰素琴無漆飾
也居親之喪三日而食粥三月虞祭而沭首期而受
練毁不至於滅性盖不以死傷生也喪之期不過三
年苴衰雖破不補墳墓既成不培大祥之日鼓素琴
示民以哀宜有終也以節制者也資於事父之道以
事母愛同而服異者以天無二日土無二王國無二
君家亦無二尊皆以一治之也故父在為母服齊衰
期者見家統於父無二尊也此又以節制之大焉者
也案孔子既祥五日彈琴而不成聲於魯之朝祥暮
歌者而曰踰月則善此謂祥之日鼔素琴恐未安也
父在為母齊衰期謂期而除服以心喪終三年也
杖者何也爵也三日授子杖五日授大夫杖七日授士
杖或曰擔主或曰輔病婦人童子不杖不能病也百官
備百物具不言而事行者扶而起言而后事行者杖而
起身自執事而后行者面垢而已秃者不髽傴者不袒
跛者不踊老病不止酒肉凡此八者以權制者也
此言喪禮之以權制也子者王侯世子居喪未即位
之稱擔假也或曰檐主或曰輔病者喪服傳無爵而
杖者何擔主也非主而杖者何輔病也髽是婦人大
紒重喪辮麻繞髮髽或為免杖之設者何也王侯若
大夫士其德重其病深故杖各以爵授也三日則授
子杖五日則授大夫杖七日則授士杖庶人無爵而
亦杖者或曰假此以眀其為喪主也庶子非喪主而
亦杖者或曰以此扶其病也婦人與童子則不杖以
不能病也王侯自居喪及其世子居王侯之喪百官
皆備百物皆具不待言而事行者雖杖而病深猶必
須人扶而起大夫士居親喪與居君喪必待言而后
事行者不許極病則以杖而起庶人居喪必身自執
事而后行者有杖不用但面有塵垢之容而已抑禮
更有所不能行如秃者則不髽傴者則不袒跛者則
不踊老及病者則不止酒肉凡此八者以權制者也
孔氏疏曰八者謂應杖不杖不應杖而杖一也扶而
起二也杖而起三也面垢四也秃者五也傴者六也
跛者七也老病八也案人子執親之喪以自致為正
不得自致者為權杖者所以安此身也衰病者用之
天子諸侯大夫士知義理則能病官備事具則可病
病必有以輔之故以杖為正婦人弱童子幼不能病
者也庶人面垢而已不可病者也不能病不可病故
以不杖為正以不杖為正則又以杖為權矣庶人不
杖而長子為主則擔之不止有爵矣權制一也庶子
不杖而同是父母之子雖不以杖即位而病則輔之
又不止擔主矣權制二也婦人不杖而有不為主而
杖者姑在為夫為長子亦以輔病也權制三也童子
不杖而亦有杖者男子當室則杖女子子在室其主
喪者不杖則子一人杖亦以擔主也權制四也或曰
二句上對大夫士則擔主輔病各一下對婦人童子
則擔主輔病又各一合之不髽不袒不踊不止酒肉
者而為八也百官以下申上爵者杖而庶人不杖之
意
始死三日不怠三月不解期悲哀三年憂恩之殺也聖
人因殺以制節此喪之所以三年賢者不得過不肖者
不得不及此喪之中庸也王者之所常行也書曰高宗
諒闇三年不言善之也
此覆明節制之義也書商書說命萹諒古作梁楣謂
之梁闇讀為鶉䳺之䳺廬謂之闇也居親之喪始死
哭不絶聲踊無算水漿不入口至三日而不怠未葬
哭無時居倚廬寢不脫絰帶至三月而不解既虞卒
哭猶朝夕哭至期而悲哀既練不朝夕哭猶哀至則
哭至三年而憂自初及終哀固以漸而殺也聖人因
殺以制為服之節此喪之所以斷以三年賢者哀有
餘而不得過不肖者哀不足而不得不及此乃喪之
中庸依古以来王者之所常行也書曰高宗諒闇三
年不言盖史臣善之也案人子有終身之憂而喪以
三年為節者盖時有近遠情有隆殺而服因有變除
此所謂中制庸行而弗可損益也
王者莫不行此禮何以獨善之也曰高宗者武丁武丁
者殷之賢王也繼世即位而慈良於喪當此之時殷衰
而復興禮廢而復起故善之善之故載之書中而高之
故謂之高宗三年之喪君不言書曰高宗諒闇三年不
言此之謂也然而曰言不文者謂臣下也
此申上文引書之意也慈良於喪善喪之謂也三年
之喪禮既為王者之所常行何以於高宗獨善之也
曰高宗者武丁武丁乃殷之賢王也繼世即位而善
於居喪當此之時殷既衰而復興禮既廢而復起故
善之善之故特載之書中推而高之故謂之高宗三
年之喪若百官備百物具則君不言而事行書所云
高宗諒闇三年不言此之謂也然而曰言不文者喪
有必言而后事行而言但不文則又謂臣下也案王
者莫不行此禮故羅氏泌曰周公之抱沖子大甲之
居桐皆在諒隂時也殷之中世不能喪者已多高宗
為廢禮所由興故獨見為善則自此而後自非不世
出之主仁孝無乎不盡孰能復此三年之制而度越
百王也
禮斬衰之喪唯而不對齊衰之喪對而不言大功之喪
言而不議緦小功之喪議而不及樂
此備述五服言語之節因論三年不言與言不文而
及之說見閒傳
父母之喪衰冠繩纓菅屨三日而食粥三月而沭期十
三月而練冠三年而祥比終兹三節者仁者可以觀其
愛焉知者可以觀其理焉強者可以觀其志焉禮以治
之義以正之孝子弟弟貞婦皆可得而察焉
此又承上文而終美三年喪之制以深致教人之意
也繩為冠武垂下為纓菅茅也比及也居父母之喪
用衰冠繩纓菅屨三日而食粥成服三月而沭受服
期十三月而練冠受練服三年而祥除服其自三月
及十三月以終此三年之三節者人於此可以觀矣
非仁不足以盡愛親之道仁者因可以觀其愛焉非
知不足以究居喪之理知者因可以觀其理焉非強
不足以守行禮之志強者因可以觀其志焉而又用
禮以治喪事用義以正喪禮則凡孝子弟弟貞婦之
善於喪者皆可得而察焉案萹首言仁義禮知此復
言仁知禮義而加之以強強於五德為信三逹德為
勇以知仁勇而行禮義即逹德行逹道之說此倫之
所以無不盡也恩制為四制之首故言父母之喪獨
詳孝又為百行之原故因孝子而言弟弟貞婦則其
餘皆舉之矣記者結一萹之意而全書以此而終意
亦深哉
日講禮記解義卷六十四
