欽定四庫全書
日講禮記解義卷二十三
文王世子
此篇詳言教世子之法因首述文王之為世子故以
名篇
文王之為世子朝於王季日三雞初鳴而衣服至於寢
門外問内豎之御者曰今日安否何如内豎曰安文王
乃喜及日中又至亦如之及莫又至亦如之其有不安
節則内豎以告文王文王色憂行不能正履王季復膳
然後亦復初食上必在視寒煖之節食下問所膳命膳
宰曰末有原應曰諾然後退
此言文王之孝行也内豎内庭小臣在察也末猶勿
也原再也昔文王之為世子朝於王季每日必三不
特朝夕二朝而已方雞初鳴即衣服至於寢門外問
内豎之直日者曰今日安否何如必内豎曰安文王
乃喜及日中又至亦如之及莫又至亦如之若王季
有不安節則内豎以告文王文王色憂行步不能正
履以至王季復膳然後文王亦復初平時食上必親
察視寒煖之節食下必問親所飲饌以知其嗜好又
命膳宰勿以所食之餘再進必既諾而後退不敢急
於退安也蓋由愛慕發於天性故即問安視膳之常
節而行之必致其誠此所以為世子萬世法也
武王帥而行之不敢有加焉文王有疾武王不說冠帶
而養文王一飯亦一飯文王再飯亦再飯旬有二日乃
閒文王謂武王曰女何夢矣武王對曰夢帝與我九齡
文王曰女以為何也武王曰西方有九國焉君王其終
撫諸文王曰非也古者謂年齡齒亦齡也我百爾九十
吾與爾三焉文王九十七乃終武王九十三而終
此因文王而及武王之事也帥循也閒瘳也武王事
親於文王之道率而行之而不敢有加焉當文王有
疾武王常在側至於不說冠帶而養俟文王一飯然
後亦一飯文王再飯然後亦再飯蓋旬有二日疾乃
瘳云文王因問武王曰女有何夢矣武王對以夢天
與我九齡文王曰女以為何祥也武王對以西方有
九國未賓其為君王終當撫有之兆乎文王曰非也
古者謂年為齡齒亦謂之齡言年夀視齒也我年當
百以夢言之爾當九十吾與爾三焉故文王至九十
七乃終武王則九十三而終案聖人人倫之至故所
行者不可以復加文王之止孝武王之逹孝一也與
齡之說則於理近誣不必信也
成王幼不能涖阼周公相踐阼而治抗世子法於伯禽
欲令成王之知父子君臣長幼之道也成王有過則撻
伯禽所以示成王世子之道也文王之為世子也
此言周公教成王之事也阼階東階也古者適子冠
於阼以著代故繼體臨朝謂之踐阼抗舉也昔成王
年幼未能涖阼而行天子之事周公為相輔王踐阼
而治天下以其幼而不知父子君臣長幼之道也故
舉世子之法以教伯禽俾王有所視效或王愆於法
則撻伯禽以警示之凡此所示之道即文王所以為
世子者而王所宜法也案書但言周公位冡宰正百
官不言踐阼而治也時成王已弁其非不能涖阼無
疑此與明堂位之云皆妄說矣
凡學世子及學士必時春夏學干戈秋冬學羽籥皆於
東序小樂正學干大胥贊之籥師學戈籥師丞贊之胥
鼔南
此承上文而推言教世子及教士之法也學教也士
即司徒論俊選而升於學者干盾也戈鉤戟也羽翟
雉之羽籥笛屬東序夏學名周立四代之學故東序
為太學也小樂正大胥籥師籥師丞皆樂官贊助也
胥即大胥凡教世子及教士必有時焉所以定其志
專其業也春夏陽氣發動則教以干戈之武舞秋冬
隂氣凝寂則教以羽籥之文舞而皆在於東序其學
以干也則掌於小樂正而大胥贊之其學以戈也則
掌於籥師而籥師丞贊之當教舞之時胥更擊鼓以
為南音之節則聲容備矣案南方之音和平温厚而
可以養人之性情詩所謂以雅以南是也舊注以為
南夷之樂殆恐未然
春誦夏弦大師詔之瞽宗秋學禮執禮者詔之冬讀書
典書者詔之禮在瞽宗書在上庠
此申言時教之事也瞽宗殷學名上庠虞學名春夏
不特教干戈而已因陽用事而更教之以其聲則春
誦詩夏調弦大師必詔告於瞽宗以瞽宗乃樂之祖
也秋冬不特教羽籥而已因隂用事而更教之以其
事則秋學禮有執禮之官詔告之冬讀書有典書之
官詔告之禮亦在瞽宗者同於弦誦也書則在上庠
者始於唐虞也陳氏祥道曰言書禮則知誦之為詩
弦之為樂言弦誦則知禮之為行書之為事意固可
以互見也
凡祭與養老乞言合語之禮皆小樂正詔之於東序大
樂正學舞干戚語說命乞言皆大樂正授數大司成論
說在東序
此言先王命官分教之事也養老乞言謂行養老之
禮因乞善言也合語謂祭及養老與鄉射鄕飲大射
燕射之時皆以先王之法合會而相告語也舞干戚
即祭禮祭必用舞語說即合語之禮命猶辭也謂乞
言之辭命數謂萹章之數凡報本反始而有祭尊年
尚德而有養老乞言援古陳義而有合語之禮其威
儀容節皆小樂正詔之於東序大樂正復就此學舞
干戚語說命乞言者而一一授之以數然後大司成
舉小樂正所詔之儀節大樂正所授之萹章皆論說
之而並在於東序焉蓋先王之教甚詳而有序故先
之小樂正以習其儀繼之大樂正以考其數終之大
司成以究其義理則自淺至深雍容詳盡所以成德
而逹財者在是矣
凡侍坐於大司成者遠近間三席可以問終則負牆列
事未盡不問
此言國子侍坐請問之儀也席廣三分丈之一間猶
容也容三席所謂圅丈也凡國子侍坐於大司成者
布席與大司成遠近容三席如此則不至於不相聞
亦不至於太相逼而可以致問問畢則卻就後席負
牆而坐以避後来問者其問事時若有教而已猶未
逹必待其言之盡然後再問而不敢遽問以參錯之
也案此即曲禮所云先生問焉終則對者凡以明敬
也
凡學春官釋奠於其先師秋冬亦如之凡始立學者必
釋奠於先聖先師及行事必以幣凡釋奠者必有合也
有國故則否凡大合樂必遂養老
此類言釋奠之禮也釋奠者設薦饌酌奠而已但奠
置於地而無迎尸食飲旅酬之節以主於行禮非報
功故也先師謂先代明習此事者凡在學者時當乎
春則大師之官必釋奠於詩樂之先師至秋冬亦如
之以其為道藝之宗也凡諸侯受封天子命之教而
始立學者必釋奠於先聖先師及其行事又必薦以
幣有加禮也凡釋奠者禮分隆殺而皆必合樂惟國
有凶喪之故則否耳凡大合樂之時天子既視學必
遂適東序而養老又非尋常合樂之可擬矣案春官
釋奠不言夏夏從春可知也葉氏夢得曰天子一入
學而所教者三釋奠教其重道也合樂教其崇德也
養老教以致孝也
凡語于郊者必取賢斂才焉或以德進或以事舉或以
言揚曲藝皆誓之以待又語三而一有焉乃進其等以
其序謂之郊人遠之於成均以及取爵於上尊也
此言小學論士之法也成均五帝大學之名凡論辨
於郊學之中者必以賢才為重而取之斂之或以德
進是其賢也或以事舉或以言揚是其才也即有曲
藝欲試皆必戒之使習以待再語而考論之三事有
一節可取乃進之於同等之中以其藝為次謂之郊
人而不稱士者以其藝成而下故較之升於成均以
及取爵於上尊者猶為遠之也案郊謂四郊之學待
又語謂不與上語於郊同日耳非春又待秋秋又待
春也成均謂俊士由司徒論定而升於國學者取爵
於上尊謂鄉以賓禮升之司徒者上尊堂上之尊郊
人猶在郊學遠之於俊選二士也
始立學者既興器用幣然後釋菜不舞不授器乃退儐
于東序一獻無介語可也教世子
此言立學器成而釋菜之禮也興當為釁東序與虞
庠東西相對此盖釋奠於虞庠也諸侯始立學者凡
禮樂之器塗釁既畢必用幣於先聖先師以告成然
後釋菜以告用其禮以簡質為敬不用舞斯不授舞
器禮畢乃退禮其賓於東序惟行一獻之禮無儐介
無合語可也案胡氏銓曰儐禮其賓於東序惟一獻
無介但語可也朱子曰語即上文合語之語言可也
明釋菜時未可語禮尚嚴也此俱與疏意不同
凡三王教世子必以禮樂樂所以脩内也禮所以脩外
也禮樂交錯於中發形於外是故其成也懌恭敬而温
文
此言教世子必以其道也兩相合謂之交兩相雜謂
之錯凡三王以世子為天下之大本而端其豫教未
有不以禮樂者蓋樂由中出所以治心而脩其内也
禮自外作所以治身而脩其外也至於教之之久則
明乎禮樂之意而交錯於中逹乎禮樂之文而發形
於外有分之而無可分者是故其成也但見其悅懌
而已恭敬温文而已則禮樂之為益顧不大與真氏
德秀曰禮所以起人之敬心敬心生則慢心窒矣樂
所以感人之和心和心生則戾心消矣薰陶德性變
化氣質莫妙於此然樂雖脩内由内以逹外禮雖脩
外由外以入中二者醺醲涵暢相與無閒此德之所
以底於成而教之不可不豫也
立大傅少傅以養之欲其知父子君臣之道也大傅審
父子君臣之道以示之少傅奉世子以觀大傅之德行
而審喻之大傅在前少傅在後入則有保出則有師是
以教喻而德成也師也者教之以事而喻諸德者也保
也者慎其身以輔翼之而歸諸道者也記曰虞夏商周
有師保有疑丞設四輔及三公不必備唯其人語使能
也君子曰德德成而教尊教尊而官正官正而國治君
之謂也
此言教世子必擇其人也養者涵育薰陶之意四輔
師保疑丞也一云前疑後丞左輔右弼為四輔疑字
未詳朱子謂是有疑即問之意先王之教世子以禮
樂為具而必以人倫為本於是立大傅少傅以養之
而俟其自化欲其知父子君臣之道也大傅以身教
故詳審父子君臣之道以示之少傅以言教故奉世
子以觀大傅之德行而詳審曉喻之即一行步而大
傅在前少傅在後一居處而入則有保出則有師所
以教易喻而德易成也夫天下無事外之德師也者
教之以事而喻諸德者也天下無身外之道保也者
謹慎世子之身輔翼之而歸諸道者也古記有云凡
虞夏商周之教世子必有師保有疑丞以為四輔有
大師大保大傅以為三公官不必備而唯在乎得人
此蓋謂貴得能者而使之苟非其人毋寧不備也必
其人皆君子而後可曰德德成則法立而教尊教尊
則稱職而官正官正則上行下效而國治此為君者
能自得師之謂也而所以教世子者可知矣真氏德
秀曰師也者教世子以事而喻諸德謂教之以事親
之事則知孝之德教之以事長之事則知弟之德也
保則安護世子之身輔之翼之使歸諸道耳目口體
不以欲而動即所謂道也案周禮師氏教國子以三
德三行保氏養國子以六藝六儀其職蓋如此
仲尼曰昔者周公攝政踐阼而治抗世子法於伯禽所
以善成王也聞之曰為人臣者殺其身有益於君則為
之况于其身以善其君乎周公優為之
此贊美周公之善其君以起下文也于迂同仲尼嘗
曰昔者周公攝理政事踐阼而治舉世子事君親長
之法以教伯禽使成王觀此而知世子之道事近乎
迂而實所以善成王也聞之昔人曰為人臣者殺其
身而有益於君則亦當為之况迂其身以善其君又
其易焉者乎固宜周公優為之也
是故知為人子然後可以為人父知為人臣然後可以
為人君知事人然後能使人成王幼不能涖阼以為世
子則無為也是故抗世子法於伯禽使之奥成王居欲
令成王之知父子君臣長幼之義也君之於世子也親
則父也尊則君也有父之親有君之尊然後兼天下而
有之是故養世子不可不慎也
此承上而極言教世子之宜慎也家國無二理是故
知所以為子然後能推之而可以為人父知所以為
臣然後能推之而可以為人君知所以事人然後能
推之而可以使人昔者周公以成王方幼而不能涖
阼若教之為世子則又無為子之處也是故抗世子
法於伯禽使與成王居欲令成王相觀而善因以知
父子君臣長幼之義也夫周公之善其君如此而况
君於世子以云親親則父也以云尊尊則君也既有
父之親又有君之尊然後能兼天下而有之而盡乎
君父之道是故養世子不可不明禮樂擇保傅而致
其慎也
行一物而三善皆得者唯世子而已其齒於學之謂也
故世子齒於學國人觀之曰將君我而與我齒讓何也
曰有父在則禮然然而衆知父子之道矣其二曰將君
我而與我齒讓何也曰有君在則禮然然而衆著於君
臣之義也其三曰將君我而與我齒讓何也曰長長也
然而衆知長幼之節矣故父在斯為子君在斯謂之臣
居子與臣之節所以尊君親親也故學之為父子焉學
之為君臣焉學之為長幼焉父子君臣長幼之道得而
國治語曰樂正司業父師司成一有元良萬國以貞世
子之謂也
此言教世子齒讓而化以成也學之教之也元大良
善貞正也天下有行一事而三善皆得者唯世子而
已則序齒於學之謂也故世子齒讓於學在國人之
不知禮者見而疑曰將君臨乎我而乃同我齒讓者
何其知禮者從而曉之則曰此唯父在故禮有然夫
然而衆皆知父子之道矣其二復曰將君臨乎我而
乃同我齒讓者何曉之者曰此唯君在故禮有然夫
然而衆皆著於君臣之義也其三又曰將君臨乎我
而乃同我齒讓者何曉之者又曰此唯長長故也夫
然而衆皆知長幼之節矣所以然者世子雖貴而當
其父在斯為子君在斯謂之臣其守子與臣之節行
此齒讓正所以尊君親親也是故教之為父子焉教
之爲君臣焉教之為長幼焉父子君臣長幼之道皆
得而無失則人倫明於上小民親於下而國無不治
矣古語曰有樂正以主其業有父師以主其成則一
有元良在上而萬國因之以貞正世子道得國治之
謂也夫樂正司業即所謂大樂正授數者也父師司
成即所謂大傅少傅有保有師以成世子之德者也
一有太甲萹作一人朱子曰書本謂天子而元良初
不謂太子也古人引經多如此今但随文觀之可耳
周公踐阼
案此萹中如文王之為世子也句教世子句周公踐
阼句鄭注皆以為題上事蓋章叚之目標列於後而
誤入本文非有義指也
庶子之正於公族者教之以孝弟睦友子愛明父子之
義長幼之序
此因言教世子而及庶子所以正公族之事也庶子
周禮謂之諸子夏官司馬之屬正政同主正公族教
國子者也自教世子而外更設庶子以為政於公族
於凡公卿大夫士之子而皆有以教之教之孝弟以
事其上睦友以善其交子愛以恤其下此所以明父
子之義與長幼之序也案周道親親而莫先於正名
定分明父子之親而曰義明長幼之情而曰序則名
正分定親親者自永保於弗替矣
其朝于公内朝則東面北上臣有貴者以齒其在外朝
則以官司士為之
此言公族之朝禮也司士亦司馬之屬公族之朝於
公者其在於内路寢之庭則均為同姓立於西方而
面向東以北為上雖臣有貴者必視昭穆之長幼以
次而南論齒而不論官也若朝於路寢門外則同姓
與異姓一以官之高卑為序而司士治之不論齒也
蓋内朝親親使之知一本之戚外朝貴貴使之知分
職之嚴先王所以惇叙九族者如此
其在宗廟之中則如外朝之位宗人授事以爵以官其
登餕獻受爵則以上嗣
此言公族在宗廟之禮也宗人掌宗廟之禮百官之
職事以官官各有所掌也若司徒奉牛司馬奉羊司
空奉豕上嗣嫡子之長者公族若在宗廟之中而助
祭則一如外朝之位論官而不論齒至廟中各有其
事則宗人之典禮者授之或以爵而分不相踰或以
官而職不相侵必有辨也其升堂而食餕餘及獻酢
受爵諸禮則必以上嗣為之雖同姓之長兄弟異姓
之長賓皆不得與所以親親也案特牲禮祝酌爵奠
於鉶南俟主人獻内兄弟畢長兄弟及衆賓長為加
爵之後宗人使嗣子舉鉶南之奠爵於是尸執奠爵
嗣子進受飲之拜答各以禮所謂受爵也嗣子又舉
爵洗酌獻尸尸拜而受嗣子答拜所謂獻也至無算
爵之後禮畢尸出宗人乃使嗣子及長兄弟升堂而
餕所謂登餕也先受爵而後獻獻而後餕今先餕者
以餕為重也無事之時嗣子在堂下餕時登堂獻與
受爵亦登堂也
庶子治之雖有三命不踰父兄
此申言公族在内朝之禮也應在臣有貴者以齒之
下公族之朝於内朝而必以齒其位次之上下皆庶
子治之雖有三命之貴不敢踰於諸父諸兄也鄭氏
曰此唯於内朝則然其餘會聚之事則與庶姓同一
命齒於鄕里再命齒於父族三命不齒不齒者謂為
别席獨坐在賓之東不在父兄行列中也
其公大事則以其喪服之精麤為序雖於公族之喪亦
如之以次主人
此言公族之喪禮也大事謂喪事其有公喪臣為君
皆斬衰然升數之多寡各依本服為序而使精者在
後麤者在前雖公族之相為服者亦如之雖有庶長
父兄尊於主人必次於主人之下使主人得在上而
為喪主蓋以服為序則親疏不淆以次主人則適庶
不混也
若公與族燕則異姓為賓膳宰為主人公與父兄齒族
食世降一等
此言公族之燕禮也若公與同族燕食其人雖衆而
初為一本無賓之之道則立異姓一人為賓而使膳
宰為主與之酬酢君則自與父兄列位以序齒族人
燕食各随世而降一等如一年中齊衰四會大功三
會小功再會緦麻一會有與有不與也案此亦庶子
掌之其不忍以賓禮待族人者所以篤親親之仁不
敢以主人待君者所以盡尊君之義
其在軍則守於公禰公若有出疆之政庶子以公族之
無事者守於公宫正室守大廟諸父守貴宫貴室諸子
諸孫守下宫下室
此言庶子從公及公行留守之事也禰當作祧國有
戎事而君親出必奉遷主載於齊車謂之公祧則使
庶子守之而異姓不得與公若因朝覲會同而有出
疆之政則公族之不從行與無職守者皆庶子掌之
而使分守公宫如卿大夫士之適子為正室當從太
子而守於大祖之廟諸父則守貴宫貴室諸子諸孫
則守下宫下室吴氏澄曰諸侯之廟始祖稱大廟羣
公稱宫此貴宫謂四親廟若親廟外别有廟如魯仲
子之宫則稱下宫也大廟貴宫下宫共為都宫室宫
中之室也
五廟之孫祖廟未毁雖為庶人冠取妻必告死必赴練
祥則告族之相為也宜弔不弔宜免不免有司罰之至
于賵賻承含皆有正焉
此言庶子所治吉凶之禮也告喪曰赴免謂袒免有
司即庶子賵以車馬賻以貨財含以珠玉襚以衣服
承即禭也禭服所以承身者諸侯立廟高曾祖禰與
大祖而五大祖百世不遷以下則親盡遞毁如祖廟
未毁則同為高祖之孫者雖未禄仕而為庶人冠婚
必告於君死必赴練祥亦必告不以貴賤而忘吉凶
之問也若喪服已窮而族有死喪其相為也或六世
以往者宜弔而不弔五世者宜免而不免是為廢禮
而有司必罰之至於賵賻承含亦必随其親疏治以
正禮焉鄭注云實四廟孫而言五廟者容顯考為始
封子也案祖廟未毁冠取死喪皆告此言同四親廟
者族之相為五世免而六世以外皆弔此言同始祖
廟者
公族其有死罪則磬于甸人其刑罪則纖剸亦告于甸
人公族無宫刑獄成有司讞于公其死罪則曰某之罪
在大辟其刑罪則曰某之罪在小辟公曰宥之有司又
曰在辟公又曰宥之有司又曰在辟及三宥不對走出
致刑于甸人公又使人追之曰雖然必赦之有司對曰
無及也反命于公公素服不舉為之變如其倫之喪無
服親哭之
此言公族制刑有法外之仁也懸縊殺之曰磬甸人
掌郊野之官纖讀為殱刺也剸割也告讀為鞠讀書
用法曰鞠讞議刑也殺牲盛饌曰舉如庶子之正於
公族者教無不至而猶犯焉罪固不免矣於是死罪
則磬於甸人其刑罪之應纖剸者亦必鞠訊於甸人
五刑之用惟公族無宫刑凡獄辭之成有司議於公
其為死罪則曰某之罪應在大辟其為刑罪則曰某
之罪應在小辟公曰盍宥之有司執法而又曰是固
在辟公又曰盍宥之有司則又曰在辟及至三宥有
司不復置對走而出即致刑於甸人公又使人追之
曰雖然終必赦之有司對曰法已行而無及也反命
於公公為之素服食無盛饌變乎常禮一如其親疏
之等而無服親哭之於異姓之廟鄭注云素服於凶
事為吉於吉事為凶非喪服也蓋凶事用布今乃用
素是比於凶事為吉吉時皮弁服白布深衣素積裳
以采為領緣今惟素服衣裳是比吉事為凶而不在
五服之限也劉氏智曰諸侯於兄弟弔服加衰絰此
無服但素服不加衰絰案親親之道必自上始而禮
言自期以下諸侯絶大夫降何也禮有實有文不飲
酒不食肉不内寢禮之實也衰麻之服禮之文也公
族以罪誅猶且為之變如其倫之喪則知所絶所降
者其文也其實如期三不食大功再不食小功緦一
不食期無席大功無牀三月不御於内當未之有異
也是故程子曰有罪者如其倫之喪無服則無罪者
有服矣
公族朝于内朝内親也雖有貴者以齒明父子也外朝
以官體異姓也宗廟之中以爵為位崇德也宗人授事
以官尊賢也登餕受爵以上嗣尊祖之道也喪紀以服
之輕重為序不奪人親也公與族燕則以齒而孝弟之
道逹矣其族食世降一等親親之殺也戰則守於公禰
孝愛之深也正室守大廟尊宗室而君臣之道著矣諸
父諸兄守貴室子弟守下室而讓道逹矣
此申言庶子所以正公族之義也公族朝於内朝以
有服屬故進之於内以親之也雖有貴者以齒昭與
昭齒穆與穆齒明父子也外朝以官異姓咸在體異
姓也宗廟之中以爵為位有德者爵乃貴所以崇德
也宗人授事以官唯賢者能任事所以尊賢也登餕
受爵以上嗣致重於繼祖者尊祖之道也喪紀以服
之輕重為序使服重者居前不奪人本親之恩也公
與族燕則以齒不以君之貴加於諸父諸兄而孝弟
之道逹矣其族食世降一等疏數視乎其屬親親之
殺也戰則守於公禰使神有憑依孝愛之深也正室
守大廟不敢以庶賤之人守君所重而君臣之道著
矣諸父諸兄守貴室子弟守下室賤讓於貴而讓道
逹矣案孔氏曰適子守大廟是尊宗廟之室君臣之
道著明也方氏慤則謂凡君之宗皆謂之宗室而正
室又其正者今從之
五廟之孫祖廟未毁雖及庶人冠取妻必告死必赴不
忘親也親未絶而列於庶人賤無能也敬弔臨賻賵睦
友之道也古者庶子之官治而邦國有倫邦國有倫而
衆鄉方矣
此申言冠婚喪禮之義而及其效也五廟之孫當祖
廟未毁時雖賤至庶人冠娶與死必告必赴者以在
五服之内不忘親也親未絶而遽列於庶人者爵不
及於無能而賤之也若弔臨賻賵禮以敬施又所以
和睦而友愛之也古者庶子之官治則恩明誼美而
邦國有倫邦國有倫則化行而衆向方矣蓋古之為
治者自内以及外此亦家齊而后國治之意也
公族之罪雖親不以犯有司正術也所以體百姓也刑
于隐者不與國人慮兄弟也弗弔弗為服哭于異姓之
廟為忝祖遠之也素服居外不聽樂私喪之也骨肉之
親無絶也公族無宫刑不翦其類也
此申言公族制刑之義也術法也與猶許也慮度也
公族之罪雖親必刑者以不敢干犯有司之正法故
與百姓一體而治也刑於甸人而不於市者不許國
人見之而謀度吾兄弟之過惡也其弗弔弗為服雖
親哭而必於異姓之廟者為其辱祖故遠之也猶素
服居外不聽樂而私喪之者骨肉之親雖陷刑戮無
斷絶之理也公族獨無宫刑不忍翦絶其類也向以
此為錯簡當在古者庶子之上吴氏澄謂刑殺非美
事故離而言之殆非也刑賞皆忠厚之至豈為非美
事哉
天子視學大昕鼓徵所以警衆也衆至然後天子至乃
命有司行事興秩節祭先師先聖焉有司卒事反命始
之養也
此言天子為養老而先視學也大昕日初明時也凡
物以初為大末為小有司司教之官興舉也秩節猶
言常禮當天子視學則於日之初明學中必先擊鼓
以徵召學士所以警動衆聽而使早至也學士畢至
然後天子至乃命有司行事舉釋奠之常禮於先師
先聖焉有司卒事復命於天子天子始往於養老之
處蓋即大學中之東序也案天子視學有四養老與
簡不帥教出征受成以訊馘告是已天子之大學備
五學之制中為成均東曰東序即東膠也西曰虞庠
南曰辟雍或以為東序在郊者非是
適東序釋奠於先老遂設三老五更羣老之席位焉適
饌省醴養老之珍具遂發咏焉退脩之以孝養也反登
歌清廟既歌而語以成之也言父子君臣長幼之道合
德音之致禮之大者也下管象舞大武大合衆以事逹
有神興有德也正君臣之位貴賤之等焉而上下之義
行矣有司告以樂闋王乃命公侯伯子男及羣吏曰反
養老幼于東序終之以仁也
此言天子養老之禮也闋終也天子至東序既釋奠
於先老遂設養老之席位三老設於牖前南面禮如
賓五更設於西階上東面禮如介羣老設於西階下
北面禮如衆賓天子乃親至陳饌之處省視醴酒及
諸養老珍羞之具然後出迎三老五更及羣老於其
入門遂作樂聲發歌咏以延進之俟就位於西階下
天子酌醴獻之乃退是脩之以孝養也老更既受獻
反升就席樂工登堂歌清廟之詩既歌而旅酬因共
合語以成天子養老乞言之禮也其所語者明乎父
子君臣長幼之大倫合乎清廟詩中所咏文王德音
之極致此皆禮之大者也登歌之後堂下以管而奏
文王象舞之曲庭中以干戚而舞武王大武之舞大
會衆學士以有事於養老其懽忻鼔舞足以通逹神
明興起德性也於是乎正君臣之位與貴賤之等而
上下之義行焉矣有司以樂闋告王乃命来朝諸侯
及鄉遂之吏與禮席者使反國而各養其老一如此
東序之禮是天子之仁恩終將徧及於天下也案鄭
注三老五更各一人皆年老更事致仕者蔡氏邕曰
三老三人明天地人之道五更五人明五倫之理以
善道更迭而陳且使人更善改過也據禮三公在朝
三老在學此非一人明矣語談說也鄉射記云古者
於旅也語養老之禮天子親執醬而饋執爵而酳三
公設几六卿正履祝鯁在前祝噎在後外饔酒正犒
人樂正笙師舞人各以其職来備此所謂大合衆以
事也於同焉有事之中天子之為君三公六卿之為
貴與夫羣臣百執事之等未嘗不正則上下之義行
矣終之以仁孝經說所謂諸侯歸各帥於國大夫勤
於朝州里&KR1710;於邑是也
是故聖人之記事也慮之以大愛之以敬行之以禮脩
之以孝養紀之以義終之以仁是故古之人一舉事而
衆皆知其德之備也古之君子舉大事必慎其終始而
衆安得不喻焉兌命曰念終始典于學
此申言養老之義而見其備衆德也自虞夏商周以
来皆有養老之禮是故後聖之記序其事也本諸孝
弟而慮之以大省具而愛之以敬親迎而行之以禮
獻薦而脩之以孝養合語而紀之以義推恩而終之
以仁故古之人一舉事而衆皆知其德之無不備也
夫終之仁而本於始之大如此則古君子之舉大事
既必慎其終始而衆人又安得不曉喻乎孝弟焉說
命曰念終始典于學其即養老於學而必慎其終始
之謂乎
世子之記曰朝夕至于大寢之門外問於内豎曰今日
安否何如内豎曰今日安世子乃有喜色其有不安節
則内豎以告世子世子色憂不滿容内豎言復初然後
亦復初朝夕之食上世子必在視寒煖之節食下問所
膳羞必知所進以命膳宰然後退若内豎言疾則世子
親齊玄而養膳宰之饌必敬視之疾之藥必親嘗之嘗
饌善則世子亦能食嘗饌寡世子亦不能飽以至于復
初然後亦復初
此引世子之記以結萹首之意也親齊元而養謂養
疾者衣齊時所衣之元端服也古世子之記曰世子
事親之禮必朝夕至於大寢之門外問於内豎曰今
日之安否何如必内豎曰今日安世子乃有喜色或
有不安其常節内豎以告世子則世子色憂不復能
備飾其儀觀之美至内豎言已復初世子然後亦復
初朝夕之食上世子必親視寒煖之節食畢而徹問
親所膳之品味於庶羞必知所進以命於膳宰而後
退若内豎言疾則親自齊戒著元冠緇布而致其養
於膳宰所上之食必敬視之疾所服之藥必親嘗之
親嘗饌而多則世子亦能食若嘗饌少則世子亦不
能飽必至於復初然後亦復初皆以親心為心也方
氏慤曰文武所為聖人之行也世子之記中人之行
也聖人之制行不制以已故錄此於篇末使後人可
跂而及焉
日講禮記解義卷二十三
