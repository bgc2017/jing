欽定四庫全書
日講禮記解義卷四
曲禮下
名義與前篇同簡策重多分為上下
凡奉者當心提者當帶執天子之器則上衡國君則平
衡大夫則綏之士則提之凡執主器執輕如不克執主
器操幣圭璧則尚左手行不舉足車輪曳踵立則磬折
垂佩主佩倚則臣佩垂主佩垂則臣佩委
此言執器之儀也綏下也下於帶也主通指天子諸
侯大夫凡為主者而言尚上也凡執器有高下之節
奉持者兩手當心提挈者屈臂當帶此平常執器之
儀也若為天子執器則上衡是上於心也為國君則
平衡與心平也為大夫則綏之下於心也為士則提
之當乎帶也凡執主器當重慎之故器雖輕而有若
不克主器之重者莫如幣與圭璧圭以為聘璧以為
享束帛以附璧操之則尚左手以尊陽若執器行時
不得舉足但起前拽後使踵如車輪曳地而行迨於
以器相授受之際立者曲如磬折而垂其佩主微俯
而佩倚於身則臣小俯而佩垂於前主小俯而佩垂
於前則臣大俯而佩委於地臣視君為加恭也案孔
疏云衡有二大夫衡視則面為衡此衡謂心也朱子
亦以上如揖下如授為平衡陸氏佃云衡高七尺七
寸中人八尺則平衡與眉齊矣上衡又少高焉若今
奉御食器上眉是也此即孔疏以面為衡之義
執玉其有藉者則裼無藉者則襲
此言聘賓衣服之宜也玉圭璋琮璧也藉薦也以束
帛居玉下而薦之也凡行聘享之禮而執玉者在行
享禮時於君用璧而薦以錦是玉有藉者也則以文
為貴而裼以執之在行聘之時於君用圭特達而不
加束帛是玉無藉者也則以質為敬而襲以執之若
聘夫人用琮則裼用璋則襲蓋聘賓之衣服貴與玉
相稱如此案賈氏公彦曰凡服四時不同假令冬有
裘襯身單衫又有襦襦上有裘裘上有裼衣裼衣上
有上服皮弁祭服之等若夏則有絺綌絺綌上有中
衣中衣上復有上服也案玉藻羔裘豹飾緇衣以裼
之狐裘黃衣以裼之此裼衣與裘同色也君衣狐白
裘錦衣以裼之君子狐青裘豹褎元綃衣以裼之麛
裘青豻褎絞衣以裼之此裼衣與裘不必同色也如
緇衣羔裘朝服也素衣麑裘皮弁服也緇衣素衣皆
上衣然則上衣固與裘同色與裼衣比之上衣為華
觀於錦衣元綃衣絞衣者足以徵之矣賈氏所云中
衣即指裼衣非白布之中衣與長衣深衣為類者也
古人禮服皆直領而對襟當膺左右各餘一寸以為
衽以左掩右則謂之襲開而摺於左露其裼衣則謂
之裼裼衣蓋亦對襟者衣裘則毛之文采閒露於左
右衽之閒與裼衣同為見美若不衣裘則但以裼衣
為美也孔疏謂裼衣上有襲衣襲衣上有常著之服
如皮弁之屬則多一衣矣或謂裼衣上加深衣曰襲
或又謂裼衣為半袖單衣皆非是
國君不名卿老世婦大夫不名世臣姪娣士不名家相
長妾君大夫之子不敢自稱曰余小子大夫士之子不
敢自稱曰嗣子某不敢與世子同名
此言正名之禮也卿老謂上卿世婦謂兩媵世臣謂
父時老臣姪謂妻之兄女娣謂妻之妹皆從妻來為
妾者家相助知家事者長妾妾有子者余小子天子
之子未除喪之稱嗣子某諸侯之子未除喪之稱世
子君之適子也國君不以名呼其卿老世婦大夫不
以名呼其世臣姪娣士不以名呼其家相長妾蓋卿
老世臣家相皆輔贊於外者敬而不名所以示外之
有所統也世婦姪娣長妾皆輔贊於内者敬而不名
所以示内之有所統也天子之大夫其子不敢自稱
曰余小子避嗣天子之稱也列國之大夫士其子不
敢自稱曰嗣子某避嗣諸侯之稱也諸臣之子不敢
與世子同名敬儲貳所以尊君也鄭注君大夫天子
大夫有土地者不與世子同名避僭傚也其先之生
則亦不改案雜記云與君之諱同則稱字若先生與
世子同名亦當然
君使士射不能則辭以疾言曰某有負薪之憂
此言古人之重射也負薪之憂言病不能負薪也射
法每兩人為耦以決勝負卿與卿耦大夫與大夫耦
不足則使士備其數故有君使士射之禮夫射者男
子之所有事也於君之使射而或未習則不可以不
能對而以疾為辭曰某適有負薪之憂負薪者庶人
之事謙辭也案古者司徒以六藝教萬民既為士宜
未有不嫺於射者是故諱言不能而託辭有疾所以
激其愧勵之心而使之興於藝也
侍於君子不顧望而對非禮也
此言應對之禮也與衆人侍坐於君子若君子有問
禮當顧左右以致讓望顔色以致察從容詳審而後
出之若不顧望而對一若恐人之先己者然則為失
禮矣孔疏云謂多人侍而君子有問若指問一人則
一人直對若問多人則不得率爾先對也
君子行禮不求變俗祭祀之禮居喪之服哭泣之位皆
如其國之故謹修其法而審行之去國三世爵祿有列
於朝出入有詔於國若兄弟宗族猶存則反告於宗後
去國三世爵祿無列於朝出入無詔於國唯興之日從
新國之法
此言去國者重本之禮也宗後宗子也君子為卿大
夫士有去本國而徙居他國者凡所行禮不可求變
其故國之俗若祭祀之禮居喪之服哭泣之位皆當
從舊國之故謹修其典法而審慎以行之如去國三
世爵祿尚有列於朝而得守先祀出入尚有詔於國
而吉凶相聞其兄弟宗族猶存則冠昏死喪必反告
於宗後若去國三世朝無仕宦之列出入不復相聞
則時久而義已絶矣然猶必待興起而為卿大夫乃
從新國之法前此蓋不忍變也蓋樂樂其所自生禮
不忘其本况以道去君君待之有禮者乎必不得已
而舍故從新仁人孝子之用心抑猶有所不忍焉厚
之至也或曰孔子相衞司徒敬子之喪用殷禮子游
問曰君子行禮不求變俗夫子變俗乎子曰非也喪
事吾從其質而已禹入裸國而解衣亦不易其俗之
意特謹修其法而審行之則不至於失禮意矣至去
國三世以下方是言去國之禮
君子已孤不更名已孤暴貴不為父作諡
此言孤子之禮也暴貴謂其父非貴者而子驟貴也
古者子生三月父名之名有不便父更之若己為孤
子而欲更其名是忘親也孤子宜有所不忍也古者
生有爵則死有諡若父不當諡因孤子驟貴而追為
之諡是適以彰父之賤非所以敬其親也孤子宜有
所不敢也
居喪未葬讀喪禮既葬讀祭禮喪復常讀樂章居喪不
言樂祭祀不言凶公庭不言婦女
此言誦習言語之禮也復常除服之後也樂章弦歌
之詩也人子居喪而未葬則讀喪禮如斂殯成服啓
殯遷柩之類每事務於誠信也既葬則讀祭禮如虞
卒哭祔祥禫之類因時致其孝敬也服已除而復常
則讀樂書之篇章借弦歌以釋其憂痛也若夫居喪
宜哀故不言樂祭祀吉禮故不言凶公庭宜嚴肅故
不言婦女鄭注曰為禮各於其時也
振書端書於君前有誅倒筴側龜於君前有誅龜筴几
杖席蓋重素袗絺綌不入公門苞屨扱衽厭冠不入公
門書方衰凶器不以告不入公門
此類言敬君之禮也書簿領也筴有本末故曰倒龜
有背面故曰側苞讀曰藨喪屨用藨蒯為之衽謂深
衣前衽初喪恐妨號踊故扱於帶也厭伏也吉冠有
纚有梁喪冠無之故厭帖然也事君主乎敬如承行
文書之官簿領乃其所掌者若至君前始振去其塵
埃而端整之則有罰卜筮之官龜筴其所奉以周旋
者若至君前而有顛倒反側之狀則有罰為其不豫
事也公門為尊嚴之地如龜筴嫌於問吉凶几杖嫌
於自長老席蓋為喪車之飾衣裳重素為喪服袗絺
綌而見體則嫌褻皆不可以入公門又如以苞為屨
扱衽於帶服厭帖之冠皆為凶服亦不可以入公門
若臣妾死於宫中則條錄送死物數之方板五服之
衰與棺槨牆翣之凶器皆不祥之物必先告乃得將
入不告則不得入也案鄭注以席蓋為載喪車是與
重素為類吕氏謂席所以坐蓋以禦雨日者非是
公事不私議
此言謀事之禮也公事可否必合聚而公議焉則人
心同而國是定若謀於私室計於近習是私議也私
議起則公是掩且以啓擅權之漸故秉禮者謹之案
私議如季氏專魯政不與同列議於公朝而與家臣
謀於私室之類若君大夫來訪則據理告之非私議
也
君子將營宫室宗廟為先廄庫為次居室為後凡家造
祭器為先犧賦為次養器為後無田祿者不設祭器有
田祿者先為祭服君子雖貧不粥祭器雖寒不衣祭服
為宫室不斬於丘木
此言營造之禮以明奉先之當敬也犧牲賦於民故
曰犧賦亦以造言者如周官牛人供牛牲之互與盆
簝之類有位之君子將營宫室必以宗廟為先所以
奉先也廄與庫為次所以備用也居室則所以安身
故後之凡始造家事必以祭器為先犧牲之賦為次
自養之器為後如無田祿者則不設祭器以祭器可
假也有田祿者則先為祭服以祭服不可假也君子
雖貧不敢粥祭器嫌廢祀也雖寒不敢衣祭服恐其
褻也為宫室不斬丘壟之木以廣敬也案太王之遷
豳也作廟翼翼然後百堵皆興宣王之考室也嗣續
妣祖然後築室百堵古人之所重者可知已大夫有
家記以士之臣為家相則士亦可稱家也
大夫士去國祭器不踰竟大夫寓祭器於大夫士寓祭
器於士大夫士去國踰竟為壇位鄉國而哭素衣素裳
素冠徹緣鞮屨素簚乘髦馬不蚤鬋不祭食不說人以
無罪婦人不當御三月而復服
此言去國之禮也壇位除地為位也鞮屨革屨無絇
飾者簚車覆闌也素簚謂白狗皮為之大夫士以食
祿故有祭器若去國而挈器踰竟是竊君之祿以誣
其先矣故大夫以寓於大夫士以寓於士使之得用
且覬已復還也大夫士去國蓋有所甚不得已故既
踰竟必除地為位鄉本國而哭以凶喪之禮自處素
衣素裳素冠徹去中衣之采緣而純素履用革屨車
用素簚乘不翦剔之馬不治其手足爪不剔其鬚髮
不食盛饌而祭先代為食之人不以己出為無罪而
向人解說婦人不侍御寢宿以求自安必待三月而
後復其常服案鄭注云臣無君猶無天也不說人以
無罪所謂忠臣去國不潔其名也觀於孔子去魯而
以微罪行則君子之用心可知已矣
大夫士見於國君君若勞之則還辟再拜稽首君若迎
拜則還辟不敢答拜大夫士相見雖貴賤不敵主人敬
客則先拜客客敬主人則先拜主人凡非弔喪非見國
君無不答拜者
此言聘時之拜禮也國君謂所聘國之主君大夫士
出聘他國見於主君君若慰勞其道路之勤苦則還
轉退避而不敢當再拜稽首以拜君之德意此以拜
為敬也聘賓初至主國大門外主君若迎而先拜之
則還轉退避不敢答君之拜嫌與君抗賓主之禮此
以不拜為敬也聘禮既畢本國之大夫士與來聘之
大夫士其相見之禮貴賤有所不論如主人敬客則
先拜客雖主為大夫而拜客之士也可客敬主人則
先拜主人雖客為大夫而拜主人之士也可此又以
先拜為敬也總之禮尚往來凡拜必答惟弔喪賓不
答主人之拜謝以為助執喪役而來非行賓主之禮
也大夫士見聘國之君君若迎拜則不敢答拜以已
雖為賓猶不敢與主君抗也二者之外則無不答拜
者舊說士見本國之君君不答拜則與下君於士不
答拜之意同似非此處之解朱子曰大夫士相見此
未有以見同國異國之辨更詳之
大夫見於國君國君拜其辱士見於大夫大夫拜其辱
同國始相見主人拜其辱君於士不答拜也非其臣則
答拜之大夫於其臣雖賤必答拜之男女相答拜也
此言初見與答拜之禮也大夫見他國之君而拜國
君必答之以拜其辱士見他國之大夫而拜大夫必
答之以拜其辱以皆為賓主故也同國之大夫士始
受命相見此拜見則彼拜辱亦以其為賓主也惟君
於本國之士不答拜以士卑也若非其臣則答拜之
非已尊所加也大夫於家臣雖非家老拜亦答拜之
避正君也男女有别拜獨相答者不以行禮為嫌也
案鄭注自外來而拜拜見也自内來而拜拜辱也熊
氏謂大夫見己君君拜其辱者以初為大夫敬之與
孔疏異
國君春田不圍澤大夫不掩羣士不取麛卵
此言田獵之禮也司馬仲春教振旅遂以蒐故國君
有春田之禮而大夫士皆從之其時鳥獸字乳但搜
取其不字者而不圍澤以澤之廣則無物不在其中
也大夫不掩羣以物既羣聚孳尾必多也士不取麛
卵以獸子鳥卵方向生育也蓋古之田獵一以驅禽
獸使不害稼一以習戰陣使不忘武是為取物之義
而兼寓恤物之仁故不尚多獲而暴天物也案王制
謂天子不合圍諸侯不掩羣與此不同者王制是諸
侯會王田獵之禮此是諸侯在國田獵之禮
歲凶年榖不登君膳不祭肺馬不食榖馳道不除祭祀
不縣大夫不食粱士飲酒不樂
此言卹災之禮也禮食殺牲則祭周人重肺公食大
夫禮正饌後乃加設稻粱當歲凶而年榖不登則在
上位者當與民同憂故君之膳不以肺祭不殺牲為
盛饌也馬不以榖為秣不欲奪民食也馳道不掃除
其草萊不欲用民力也祭祀不設鐘磬之縣示不奏
樂也至於大夫亦不加食夫稻粱不求自養也士飲
酒而不作樂不御琴瑟也此即周禮荒政所謂弛力
眚禮蕃樂者君大夫士皆有養民之責故遇災而自
貶損如此
君無故玉不去身大夫無故不徹縣士無故不徹琴瑟
此明禮樂不可斯須去身之意也故謂災變喪疾之
類君子比德於玉故為君者必佩玉非有故則玉不
去身也大夫有鐘磬之縣所以昭其德非有故則不
徹縣也士常御琴瑟以調其性情非有故則不徹琴
瑟也蓋古之人致禮以治躬致樂以治心有不可斯
須去身者考之禮大夫佩水蒼玉士佩瓀玟則玉固
上下之所通佩也諸侯軒縣大夫判縣士特縣則縣
亦上下之所通用也詩言我有嘉賓鼓瑟鼓琴又言
琴瑟擊鼓以御田祖則琴瑟亦上下之所通御也此
分言之者互文可知
士有獻於國君他日君問之曰安取彼再拜稽首而后
對大夫私行出疆必請反必有獻士私行出疆必請反
必告君勞之則拜問其行拜而后對
此亦言敬君之禮也士有物以貢獻於君恐君答已
拜乃自致於外他日因便見君君問之曰何所取彼
物也則先再拜稽首而后對取物之由蓋敬君之問
也人臣非公事不越境大夫若以私事有行而出疆
必先請命其反也必有獻於君士私行出疆必先請
命其反也必告於君君若慰勞其道路之勞苦則拜
詢問其遊歴之所經則拜而后對蓋敬君之勞與問
也案必請必告臣不敢自專也大夫私行出疆若季
友如陳葬原仲亦是
國君去其國止之曰奈何去社稷也大夫曰奈何去宗
廟也士曰奈何去墳墓也國君死社稷大夫死衆士死
制
此言處變之禮也諸侯若廹於強暴而去國其臣民
止之則曰奈何去社稷社稷皆主於養人國之本也
大夫去國其家臣屬吏止之則曰奈何去宗廟宗廟
以祀先祖家之本也士去國其親戚朋友止之則曰
奈何去墳墓墳墓以葬祖考身之本也若以禮之正
而言諸侯守社稷國亡則必死之大夫撫君之衆喪
師辱國則死之士守君之制見危執節則死之蓋止
其去者存乎私情死其事者止乎公義雖經權互用
而所守要於不渝如此
君天下曰天子朝諸侯分職授政任功曰予一人踐阼
臨祭祀内事曰孝王某外事曰嗣王某臨諸侯畛於鬼
神曰有天王某甫
此言天子稱謂之禮也阼主階也畛接也祭名禮莫
先於正名惟有天下而為大君曰天子以其為天之
元子也朝諸侯分職事授政令責成功曰予一人在
自稱則為謙而臣民稱之則至尊而莫與抗也踐主
階而臨祭祀祝辭於宗廟之内事曰孝王某於郊社
之外事曰嗣王某事先則原其心事神則明其統也
廵狩臨於諸侯而使祝史畛於其方之鬼神曰有天
王某甫臣不敢名君而告神又不可以無字也案鄭
注以天子予一人為擯者之辭稱孝王不稱孝子者
天下重器王者大統又繼世不必皆子也
崩曰天王崩復曰天子復矣告喪曰天王登假措之廟
立之主曰帝天子未除喪曰予小子生名之死亦名之
此言天子喪祭稱名之禮也復者人死則形神離古
人持死者之衣升屋北面呼名招魂令復體魄冀再
生也假讀曰遐遐者遠邈之義立主者始死則鑿木
為重以依神既虞而埋之乃别作主也崩者若自天
墜下也史書策辭曰夫王崩凡復必稱名惟王呼曰
天子復臣不名君又普天率土止此一人也告喪於
諸侯曰天王登假言升於高遠也葬後卒哭竟而祔
廟立主曰帝同之天神也天子即位三年除喪而後
稱王在三年之内自稱予小子未踰年則稱名或不
幸而死則亦稱名皆不忍忘先王也案春秋景王崩
悼王未踰年入于王城不稱天王而稱王猛所謂生
名之死不稱天王崩而稱王子猛卒所謂死亦名之
也
天子有后有夫人有世婦有嬪有妻有妾
此言天子治内之禮也天子立六宫之治必先有后
后君也後也配天子以君天下又後於天子以廣後
嗣也其次有夫人夫之言扶也以德扶助乎王也無
職坐而論婦禮有世婦婦之言服也以服事人也以
其貴故以世言其職祭祀賓客喪紀有嬪嬪者婦人
之美稱言可賓敬也其職婦學之法有妻妻之言齊
也進御於王暫亦齊同所謂御妻也有妾妾接也得
接見於君也蓋夫婦人倫之本宫闈王化之基天子
立六宫以聽天下之内治以明章婦順有德則充之
無德則闕關雎麟趾之德實為周官立政所自出宫
壼之所係顧不重與
天子建天官先六大曰大宰大宗大史大祝大士大卜
典司六典天子之五官曰司徒司馬司空司士司寇典
司五衆天子之六府曰司土司木司水司草司器司貨
典司六職天子之六工曰土工金工石工木工獸工草
工典制六材
此言天子設官分職之禮也上典主也下典法也府
者藏物之所六材者六工之所用也天子法天為治
故建天官而先設六大以任之曰大宰以亮天工大
宗以祀鬼神大史以掌天文大祝以奉宗廟大士以
察祲祥大卜以辨吉凶各典司其六典之法而天官
實總其成則欽若之道得矣次於天官者是為天子
之五官曰司徒掌邦教以佐王安撫邦國司馬掌邦
政以佐王乎邦國司空掌事典以富邦國司士掌羣
臣之版萬民之數以詔王治司寇掌邦禁以佐王刑
邦國此五官者各有其屬如大夫以至府史胥徒是
謂五衆當典司五衆而分職以考其績則羣臣之職
舉矣用人以理財則有天子之六府曰司土以典農
人之稅司木以典虞人之稅司水以典澤人之稅司
草以典囿人之稅司器以典工人之稅司貨以典商
人之稅典司者各致其物以藏於六府隨其職而守
之則財用足矣至於天子之六工曰土工者塼埴之
工也金工者鎔鑄之工也石工者刮磨之工也木工
者攻木之工也獸工者攻皮之工也草工者設色之
工也此六工者典制此六材當各隨所長而精之則
制器利用之道得矣案此於周官既不盡同舊說以
為殷制亦無所考證要之皆為先王設官分職所以
裁成輔相左右斯民之大要記禮者蓋各據所聞而
志之也
五官致貢曰享
此言人臣質成之禮也五官即司徒已下五官貢功
也享獻也一說以公侯伯子男為五官以時致方物
為貢非是天子之五官既備而功罪不進於上則下
之情不通黜陟不行於下則上之權不立故每歲之
終五官必各致其功以獻於王其名則曰享焉案六
卿皆天子所建而質成獨五官者周禮所謂大宰歲
終則令百官府各正其治受其會聽其致事而詔王
廢置也曰享者臣之事君一如君之事天功罪既昭
而黜陟惟命所以尊王者至矣
日講禮記解義卷四
