欽定四庫全書
日講禮記解義卷二十七
禮器
君子之於禮也有直而行也有曲而殺也有經而等也
有順而討也有摲而播也有推而進也有放而文也有
放而不致也有順而摭也
此歴言體備而當之事即誠之致一者為之也討去
也摲芟也摭拾取也禮惟其宜故君子之於禮也有
當直情徑行如始死則哭踊無節也有當曲為降殺
如父在為母期也有當按其經而平行之如三年之
喪自天子逹也有當順其敘而討治之如天子而下
每等降殺以兩也有當芟取貴者之物以播於賤者
如登爼及羣臣而賤者亦均惠也有當推進卑者使
得行尊者之禮如二王子孫為賓而用王禮也有當
觀象效法而極其文如王者之服物采章也又有觀
象效法而文不盡如公侯以下減於王也有卑者之
於尊者拾取一節而不為嫌如君沐粱卿大夫不得
同而士反得沐粱也由九者類推之而可以極禮之
用矣
三代之禮一也民共由之或素或青夏造殷因周坐尸
詔侑武方其禮亦然其道一也夏立尸而卒祭殷坐尸
周旅酬六尸曾子曰周禮其猶醵與
此言三代之禮之一而因革随乎時宜也素青即白
黑也詔侑謂告尸行節勸尸飲食也武當為無方猶
常也合錢飲酒為醵三代之禮其本一也制定而民
共由之故所尚之色或素或青而禮之大體則夏造
於前殷因於後未始有異也周因於殷坐尸而祭為
之詔侑也無定所其禮亦如殷其用至誠之道一也
夏尸惟飲食時暫坐非飲食則倚立以俟祭事之終
殷尸雖無事亦坐周於祫祭之時昭穆六尸旅酬相
酌曾子曰周禮其猶醵飲與是三代之所因所革皆
可考而知也案詔侑無方如云就飬無方矣旅酬六
尸者后稷之尸發爵不受旅毁廟但有主而無尸故
疏謂是文武二尸及四親廟也
君子曰禮之近人情者非其至者也郊血大饗腥三獻
爓一獻孰
此推言禮之至者而舉祭禮以眀之也腥生肉爓沈
肉於湯色略變也孰與熟同君子曰禮主於敬若近
於人情則非禮之極至也故郊以祭天則薦血大饗
以祫祭宗廟則薦腥三獻以祭社稷五祀則薦爓一
獻以祭羣小祀則薦熟案郊與大饗三獻皆有血腥
爓熟此但據先設者為主也鄭注謂三獻為祭社稷
五祀或曰社稷五祀與五嶽同為血祭不止於三獻
當是祭山林川澤如貍沈之祭是也
是故君子之於禮也非作而致其情也此有由始也是
故七介以相見也不然則己慤三辭三譲而至不然則
已蹙故魯人將有事於上帝必先有事於頖宫晉人將
有事於河必先有事於惡池齊人將有事於泰山必先
有事於配林三月繫七日戒三日宿慎之至也故禮有
擯詔樂有相步温之至也
此承上意而言禮有由始也惡池讀作虖沱并州川
名河之從祀也配林林名泰山之從祀也相步扶工
也溫猶藉也惟近人情者不為禮之至是故君子之
於禮也非私自專輙徒起而致已情也此必有所由
始也是故兩君相見必有七介以傳命不然則太愿
慤而無禮之文賓主必三辭三譲而後至廟中不然
則太迫蹙而非禮之序矣如魯人將有事於上帝以
后稷配必先祭於頖宫之學以告后稷晉人將有事
於河則必先祭惡池齊人將有事於泰山則必先祭
配林而當未祭也又必三月而繫牲於牢七日戒而
散齊於外三日宿而致齊於内所以為愼之至也故
賓禮有擯以詔之樂工有相步以導之所以為溫之
至也陸氏佃曰魯人告后稷於頖宫以配上帝晉人
告惡池以配河齊人告配林以配泰山雖曰告之實
以肄習其禮即事有漸也皇氏侃曰凡玉以物縕裹
承藉君子亦以威儀擯相自承藉故曰溫之至
禮也者反本脩古不忘其初者也故凶事不詔朝事以
樂醴酒之用玄酒之尚割刀之用鸞刀之貴莞簟之安
而稾鞂之設是故先王之制禮也必有主也故可述而
多學也
此言先王制禮之意也醴酒五齊第二酒鸞鈴也刀
環有鈴莞蒲席簟竹席稾鞂除去榖之稈也禮也者
匪徒以其文盖將反乎人心之本脩乎古先之制而
不忘其初者也以反本言之如居喪有擗踊哭泣之
事曾不待於詔告以發於心之所固然也朝廷有飬
老尊賢之事不能不樂之以樂以愜乎心之所同然
也以脩古言之如祭祀用醴酒而列尊在元酒之下
割刀利用而廟中必鸞刀是貴莞簟至安而郊禮必
稾鞂是設此皆所謂不忘其初者是故先王制禮節
文雖繁而必有主焉故後之人可以稱述而多學也
案有主即致一之謂而所以反本脩古之要也
君子曰無節於内者觀物弗之察矣欲察物而不由禮
弗之得矣故作事不以禮弗之敬矣出言不以禮弗之
信矣故曰禮也者物之致也
此言禮為觀物之要也物猶事也君子曰人而無節
於内者則不知禮之所由制將觀於物而弗之察矣
盖事物至繁而未有不受裁於禮者欲察物而不由
禮其弗之得也決矣故作事不以禮者不能存其敬
出言不以禮者不能立其信此可見禮為事物之極
致也案禮主於節故曰經禮三百曲禮三千其致一
也精求之則所以節性而推是以裁成輔相者不外
焉故下文條舉而廣言之
是故昔先王之制禮也因其財物而致其義焉爾故作
大事必順天時為朝夕必放於日月為高必因丘陵為
下必因川澤是故天時雨澤君子逹亹亹焉
此言先王制禮之本於天也財與材通財物疏謂猶
才性也唯禮為物之致是故昔先王之制禮也亦因
其財物之性以致其義焉爾夫萬物本於天而君子
法之故凡舉大事必順乎天時為朝夕必依放於日
月為高必因乎丘陵為下必因乎川澤是故天時雨
澤所以不已於生物也君子之德亦亹亹不已而上
逹於天則與天合德而制禮有其本矣案注疏大事
祭祀也順天時如啓蟄而郊龍見而雩始殺而嘗閉
蟄而烝朝夕謂春分朝日秋分夕月高下謂圓丘方
澤玩上下文義但統言君子之法天不必專指祭祀
是故昔先王尚有德尊有道任有能舉賢而置之聚衆
而誓之是故因天事天因地事地因名山升中于天因
吉土以饗帝于郊升中于天而鳳皇降龜龍假饗帝于
郊而風雨節寒暑時是故聖人南面而立而天下大治
此承上而言逹亹亹之實也置謂使之居其位也升
上也猶成也吉土王者所卜建都之地也君子之逹
亹亹也既内以盡之於已又外以資之於人是故昔
先王於有德者加諸上位有道者隆以禮貌有能者
任以職守既舉賢而置之復聚衆而誓之而使各謹
於其職於是因天之尊而制為事天之郊禮因地之
親而制為事地之社禮五年廵狩則因名山而上其
治功以告於天每歲郊祀則因吉土而致其眀禋以
格夫帝由是升中於天而瑞物以臻則鳳皇自上而
下降龜龍自遠而來假饗帝於郊而休徵以應則風
雨不過其度寒暑不爽其期是故聖人南面而立恭
已無為而天下大治者誠以聖人之於天道有通極
而不二者也案逹亹亹者詩所謂小心翼翼昭事上
帝也尚有德尊有道任有能者書所謂咸有一德克
享天心也賢才之生乃帝心之所簡是故聖人之至
德莫大於格天饗帝而饗帝之實又莫大於用賢是
故大有為有賢之卦鼎為飬賢之卦其彖辭皆曰元
亨而其大象一則曰順天休命一則曰正位凝命也
鄭注引孝經說以升中為封禪則近於矯誣而非聖
人所以事天之本矣
天道至教聖人至德廟堂之上罍尊在阼犧尊在西廟
堂之下縣鼓在西應鼓在東君在阼夫人在房大明生
於東月生於西此隂陽之分夫婦之位也君西酌犧象
夫人東酌罍尊禮交動乎上樂交應乎下和之至也
此言聖人有法天之至德因舉祭禮以明之也罍尊
刻為雲雷之象夏后氏之尊也犧尊周尊也小鼓謂
之應惟聖同天在天道為至教而在聖人為至德盖
觀於祭禮而亦可知也廟堂之上則罍尊在阼犧尊
在西廟堂之下則縣鼓在西應鼓在東禮樂之器尊
西也君在阼夫人在西房以日生於東月生於西此
隂陽之分夫婦之位尊東也君在阼而西酌犧象夫
人在西而東酌罍尊是禮之交動於堂上縣鼓主倡
而引之於先應鼓主和而繼之於後是樂之交應於
堂下所以為和之至也案天道至教聖人至德鄭注
以為目下事盖是承上起下之辭上言饗帝此言饗
親所謂至德也
禮也者反其所自生樂也者樂其所自成是故先王之
制禮也以節事脩樂以道志故觀其禮樂而治亂可知
也蘧伯玉曰君子之人逹故觀其器而知其工之巧觀
其發而知其人之知故曰君子慎其所以與人者
此即禮樂而言觀物之事也與猶示也禮以報本而
為反其所自生樂以彰德而為樂其所自成是故先
王之制禮也以節事而使之不過其脩樂也以導志
而使之不淫故觀其禮樂而世之治亂可知也蘧伯
玉嘗曰惟君子之人其心眀逹故觀於器用而知其
工之巧觀於動作而知其人之知是故君子必慎其
所以與人者為夫人之將以是而觀之也案禮樂者
聖人以之治世而君子以之治身逹之云者惟其有
節於内焉故也
大廟之内敬矣君親牽牲大夫贊幣而從君親制祭夫
人薦盎君親割牲夫人薦酒卿大夫從君命婦從夫人
洞洞乎其敬也屬屬乎其忠也勿勿乎其欲其饗之也
納牲詔於庭血毛詔於室羹定詔於堂三詔皆不同位
盖道求而未之得也設祭於堂為祊乎外故曰於彼乎
於此乎
此言人君廟祭之敬也盎盎齊也詔告也羹肉汁定
孰肉也道言也祭之明日繹祭於廟門旁謂之祊敬
者禮之本也如大廟之内君與后必躬親之此敬之
至矣當迎牲之時君親出廟門牽牲以入大夫贊佐
執幣而從及殺牲畢而進血與腥君親制牲肝以祭
神於堂而夫人執酒以為獻此時卿大夫則從乎君
命婦則從乎夫人君與夫人之心洞洞乎其敬而表
裏無間也屬屬乎其忠而純一不雜也勿勿乎欲其
饗之而勉勉不已也牲入則以幣告神於庭殺牲取
血及毛則入以告神於室羹肉既孰將迎尸主入室
乃先以爼盛之而告神於堂此三詔皆不同其位者
盖言鬼神無在而無乎不在將遍求之而猶未得也
於正祭而薦腥爓則設祭於堂於祭畢而行繹祭則
為祊乎外故古語曰不知鬼神之所饗於彼乎於此
乎此可以見其敬之至也
一獻質三獻文五獻察七獻神大饗其王事與三牲魚
腊四海九州之美味也籩豆之薦四時之和氣也内金
示和也束帛加璧尊德也龜為前列先知也金次之見
情也丹漆絲纊竹箭與衆共財也其餘無常貨各以其
國之所有則致遠物也其出也肆夏而送之盖重禮也
此言王者祫祭之禮之義也注讀肆為陔者周禮鐘
師掌九夏尸出入奏肆夏客醉而出奏陔夏也祭禮
有隆殺故一獻則從其質三獻則致其文五獻則加
盛而察七獻則轉尊而神惟大祫之祭升群廟之主
合食於大祖之廟而謂之大饗斯禮也報本獨隆其
王者之事與試觀大饗之所陳牛羊豕三牲之外又
有魚醢麋腊四海九州之美味也籩豆品味之薦皆
四時和氣所生示王者能贊化育也納侯邦所貢之
金於廟所以示親附也加璧於束帛之上尊王者之
德而比於玉也龜列於前重其能先知吉凶也金次
於龜見人情之和也荆之丹兖之漆絲豫之纊揚之
竹箭莫不咸在示王者與衆共財而天下不得私其
有也其餘九州以外蠻夷之國無常貨但貢其國之
所有示王者德澤之能致遠也諸侯來助祭祭畢而
出歌陔夏之詩以送之以明其不失禮也夫陳列極
華夷之美則備物矣奔走致諸侯之貴則盡官矣王
者惟以孝治天下故大饗於廟儀備九獻直合萬國
之歡心以事其先王所以為禮之至隆也
祀帝於郊敬之至也宗廟之祭仁之至也喪禮忠之至
也備服器仁之至也賓客之用幣義之至也故君子欲
觀仁義之道禮其本也
此承上言郊廟而總結之也先王祀帝於郊不尚文
飾乃敬之至也宗廟之祭主於親親乃仁之至也喪
禮主乎哀乃忠之至也斂服葬器之畢備亦所以盡
人心而仁之至也賓客之用幣主乎尊賢乃義之至
也合而言之則忠亦仁也敬亦義也仁義存於中而
禮逹於外君子而欲觀仁義之道舍禮其何所本乎
案禮與仁義皆性也而道則仁義之著於外者苟非
行禮則不可得而見故曰禮其本也
君子曰甘受和白受采忠信之人可以學禮苟無忠信
之人則禮不虚道是以得其人之為貴也
此言禮待人而後行也道猶行也君子曰貴文不可
偏廢而質在所先如甘者味之美質也甘屬土土王
於四時故甘能受衆味之和白者色之美質也繪畫
之事後素功故白能受衆色之采忠信乃人之美質
也禮無本不立故忠信可以學禮苟無忠信之人則
每事虚偽禮不可以偽為於外是故禮以得其人為
貴也案首章言如竹箭之有筠者文也如松栢之有
心者本也二者相湏而禮必以忠信為質故於此復
推本言之
孔子曰誦詩三百不足以一獻一獻之禮不足以大饗
大饗之禮不足以大旅大旅具矣不足以饗帝毋輕議
禮
此言禮貴能行而不可以輕議也旅祭名謂旅五帝
及四望也孔子曰甚矣禮之未易行也有人於此誦
詩三百而能言或不足以一獻一獻之禮自卑而尊
或不足以大饗大饗之禮自内而外或不足以大旅
即大旅具矣猶未必其合德於天而足以饗帝也禮
其可輕議乎案此承上文得其人之意而言自一獻
以至饗帝盖未有不本於忠信者
子路為季氏宰季氏祭逮闇而祭日不足繼之以燭雖
有強力之容肅敬之心皆倦怠矣有司跛倚以臨祭其
為不敬大矣他日祭子路與室事交乎戶堂事交乎階
質明而始行事晏朝而退孔子聞之曰誰謂由也而不
知禮乎
此言子路之能行禮也逮及也闇昧爽以前偏任為
跛依物為倚質正也子路嘗為季氏宰矣季氏每祭
家廟逮闇而行事至夕未畢又繼以燭雖有強力之
容肅敬之心至此而亦倦怠矣甚至有司者跛倚以
臨祭其為不敬也大矣此泥於周人祭日以朝及闇
之文而失其義者也他日祭而子路與當正祭之時
事尸於室則外人將饌至戶内人於戶受之而設於
尸前内外異位而相交恐費時也正祭之後儐尸於
堂則堂下之人送饌至階堂上之人於階受取上下
異位而相交亦恐費時也是以正明而始行事晏朝
即退初不至於倦怠焉孔子聞而善之曰誰謂由也
而不知禮乎盖勝於季氏之日有不足者多矣案禮
以敬為主與其久而怠固不若速而敬之為得也子
路有忠信之質乃所謂得其人者此篇言禮以成器
巨細兼該而必推本於忠信又引子路之事以實之
足使後世之學禮者有所據依矣
日講禮記解義卷二十七
