欽定四庫全書
日講禮記解義卷五十二
祭統
祭統是不專主於法與義統而論之之謂陳氏祥道
謂是總序大綱穿貫百職統成一禮而見其始末此
所以始於心怵而終於觀政也
凡治人之道莫急於禮禮有五經莫重於祭夫祭者非
物自外至者也自中出生於心也心怵而奉之以禮是
故唯賢者能盡祭之義
此言祭之於禮為最重也凡治人之道其事多端而
莫急於禮禮有吉凶軍賓嘉之五經而莫重於吉禮
之祭夫祭固將之以物然非物自外至乃自中而出
生於其心者也心有所怵然感動而後奉物以為禮
是故唯賢者為能情文兼至而盡乎祭之義也案心
怵即悽愴怵惕之意乃所謂生於心者
賢者之祭也必受其福非世所謂福也福者備也備者
百順之名也無所不順者之謂備言内盡於已而外順
於道也忠臣以事其君孝子以事其親其本一也上則
順於鬼神外則順於君長内則以孝於親如此之謂備
唯賢者能備能備然後能祭是故賢者之祭也致其誠
信與其忠敬奉之以物道之以禮安之以樂參之以時
眀薦之而已矣不求其為此孝子之心也
此申言賢者能盡祭之義也眀猶潔也賢者之於祭
也必受其福而非世俗所謂福也福者蓋云備也備
者凡百順理之名也必無所不順而後謂之備言乎
内盡於已而外順於道也如忠臣所以事其君孝子
所以事其親本於順者一也上則順鬼神而無疑外
則順於君長而無拂内則孝於親而無違如此而後
謂之備唯賢者能備於未祭之先然後能祭於既備
之後是故賢者之祭也致其誠信與其忠敬而内先
自盡焉於是奉之以犧牲粢盛之物道之以升降酌
獻之禮安之以鐘鼔琴瑟之樂參之以春夏秋冬之
時凡以眀薦吾之誠敬而已而有不敢藉以求福者
此乃孝子之心也案必受其福如詩所謂自求多福
也一理之感應而孝子無容心焉故又曰不求其為
祭者所以追養繼孝也孝者畜也順於道不逆於倫是
之謂畜
此言祭之主於繼孝也祭也者乃孝子之於親所以
追養而繼其未盡之孝也孝者言乎畜也必順於道
不逆於倫夫是之謂畜案劉氏訓畜為藏謂追養繼
孝中心藏之而不忘也應氏鏞作畜聚解謂内順於
道則愛親之心畜聚之者深外不逆於倫則事親之
禮畜聚之者備也玩孝者四句為大概之辭宜從後
解為是
是故孝子之事親也有道三焉生則養沒則喪喪畢則
祭養則觀其順也喪則觀其哀也祭則觀其敬而時也
盡此三道者孝子之行也
此言孝子事親之道也惟孝無終極是故孝子之事
親也有三道焉生則養沒則喪喪畢則祭養非徒口
體而必觀其順也喪非徒衰絰而必觀其哀也祭非
徒薦獻而必觀其敬與時也能盡此三道者乃孝子
之行也
既内自盡又外求助昏禮是也故國君取夫人之辭曰
請君之玉女與寡人共有敝邑事宗廟社稷此求助之
本也夫祭也者必夫婦親之所以備外内之官也官備
則具備水草之菹陸産之醢小物備矣三牲之俎八簋
之實美物備矣昆蟲之異草木之實隂陽之物備矣凡
天之所生地之所長苟可薦者莫不咸在示盡物也外
則盡物内則盡志此祭之心也
此言備官而祭盡物盡志之道也玉女美辭言其有
貞潔之德也水草芹茆之屬陸産兔雁之屬八簋之
實謂稻粱之屬昆蟲以隂蟄以陽出如蜩范之屬草
木以隂枯以陽榮如榛栗之屬孝子之祭既内而自
盡又必外而求助則昏禮是也故國君娶夫人之辭
曰請君之玉女與寡人共有茲敝邑以事宗廟社稷
此正求助之本也夫祭也者必夫婦親之而後助祭
者從焉所以備外内之官也官以執事而事以具物
是故官偹則具備若水草之菹陸産之醢則小物備
矣若三牲之俎八簋之實則美物備矣若昆蟲之異
草木之實則隂陽之物備矣凡天之所生地之所長
苟可薦於親者莫不皆在以示其盡祭之物也外則
盡其物内則盡其志此祭者無有窮己之心也案三
牲八簋而外多言籩豆之實者内官所薦也
是故天子親耕於南郊以共齊盛王后𧖟於北郊以共
純服諸侯耕於東郊亦以共齊盛夫人𧖟於北郊以共
冕服天子諸侯非莫耕也王后夫人非莫𧖟也身致其
誠信誠信之謂盡盡之謂敬敬盡然後可以事神眀此
祭之道也
此言君后於未祭時躬親之敬也純絲也祭必夫婦
親之是故天子則親耕於南郊以共齊盛王后則𧖟
於北郊以共純服諸侯則耕於東郊亦以共齊盛夫
人則𧖟於北郊以共冕服夫天子諸侯非無人為之
耕也王后夫人非無人為之𧖟也凡以身致其誠信
惟誠信斯謂之盡盡斯謂之敬敬盡而後可以事神
眀此乃祭之道也
及時將祭君子乃齊齊之為言齊也齊不齊以致齊者
也是故君子非有大事也非有恭敬也則不齊不齊則
於物無防也耆欲無止也及其將齊也防其邪物訖其
耆欲耳不聽樂故記曰齊者不樂言不敢散其志也心
不苟慮必依於道手足不苟動必依於禮是故君子之
齊也專致其精眀之德也故散齊七日以定之致齊三
日以齊之定之之謂齊齊者精眀之至也然後可以交
於神眀也
此言君子致齊之敬也物猶事也訖止也及時而將
祭則君子乃齊齊之為言所以齊之齊其思慮之不
齊以致齊者也是故君子非有祭祀之大事非有所
致其恭敬則不齊不齊則於物之外入者不必過防
也耆欲之内萌者不必盡止也及其有此而將齊也
必防其邪物訖其耆欲恐心有他用而耳不聽樂故
記曰齊者不樂言不敢以聲音散其志也心不苟慮
而必依於道手足不苟動而必依於禮是故君子之
齊也所以專致其精眀之德也故散齊七日以定之
又致齊三日以齊之既定且齊斯謂之齊齊也者精
眀之至而後可以交於神眀也案君子之學敬義夾
持閒不容息此謂不齊則於物無防耆欲無止非也
是故先期旬有一日宫宰宿夫人夫人亦散齊七日致
齊三日君致齊於外夫人致齊於内然後會於大廟君
純冕立於阼夫人副褘立於東房君執圭瓚祼尸大宗
執璋瓚亞祼及迎牲君執紖卿大夫從士執芻宗婦執
盎從夫人薦涚水君執鸞刀羞嚌夫人薦豆此之謂夫
婦親之
此言君夫人於行祭時躬親之敬也宫宰守宫之官
宿讀為肅猶戒也圭瓚璋瓚皆祼噐以圭璋為柄芻
藁也所以藉牲宗婦同宗之婦涚水即盎齊盎齊濁
以清酒涚之故言涚又尊有眀水故兼言水也羞進
嚌嘗也謂尸所嚌嘗之肺也先祭之期旬有一日宫
宰致戒於夫人夫人亦散齊七日致齊三日猶之乎
君焉君致齊於外夫人致齊於内既辨其位然後聫
其事於祭日而會於大祖之廟君純冕立於阼階夫
人副褘立於東房其酌鬱鬯以䧏神之時君執圭瓚
祼尸以行初獻大宗伯代夫人執璋瓚以行亞獻及
迎牲君執紖親牽卿大夫從士執芻以從宗婦則執
盎而奠於位從夫人以薦涚水至君執鸞刀以割所
羞之嚌肺夫人則薦饋食之豆此之謂夫婦親之也
及入舞君執干戚就舞位君為東上冕而總干率其君
臣以樂皇尸是故天子之祭也與天下樂之諸侯之祭
也與竟内樂之冕而總干率其羣臣以樂皇尸此與竟
内樂之之義也
此言人君於祭時親在舞位之義也東上近主位也
皇君也言君尸者尊之及祭而入舞之時君必親執
干戚以就舞位君為東上戴冕而總持干盾率其羣
臣以樂乎皇尸所以然者以事親莫大於得人之歡
心是故天子有天下其祭也與天下樂之諸侯有國
其祭也與竟内樂之必冕而總干率其羣臣以樂皇
尸者正與竟内樂之之義也
夫祭有三重焉獻之屬莫重於祼聲莫重於升歌舞莫
重於武宿夜此周道也凡三道者所以假於外而以增
君子之志也故與志進退志輕則亦輕志重則亦重輕
其志而求外之重也雖聖人弗能得也是故君子之祭
也必身自盡也所以眀重也道之以禮以奉三重而薦
諸皇尸此聖人之道也
此言祭以盡志為本也升歌工升堂而歌也武宿夜
武曲名武王伐紂停宿商郊士卒歡舞以逹旦因名
焉即大武之樂也周道猶周之禮假於外者祼則假
於鬱鬯歌則假於聲音舞則假於干戚也夫祭禮有
三重焉獻之屬以降神則莫重於祼聲之所貴則莫
重於升歌舞以象成則莫重於武宿夜此周之道也
凡三道者所以假物於外而以輔益君子之志也故
志以為本而物與之為進退志輕則亦輕志重則亦
重若輕其志而徒求外之重也雖聖人亦弗能得也
是故君子之祭也必身自盡其誠敬所以眀内志之
重也由是道之以禮以奉此三重而薦諸皇尸此則
聖人之道也
夫祭有餕餕者祭之末也不可不知也是故古之人有
言曰善終者如始餕其是已是故古之君子曰尸亦餕
鬼神之餘也惠術也可以觀政矣
此言餕禮之有關於政也夫祭之有餕乃所以卒成
祭事而不可不知也古人有言曰善終者必如始餕
其是已古之君子曰即尸之飲食亦餕鬼神之餘也
是餕實為施惠之法而於此可以觀為政矣孔氏疏
曰王侯初薦毛血燔燎是薦於鬼神至薦孰時尸乃
食之若大夫士隂厭亦是先薦鬼神而後尸乃食也
是故尸謖君與卿四人餕君起大夫六人餕臣餕君之
餘也大夫起士八人餕賤餕貴之餘也士起各執其具
以出陳于堂下百官進徹之下餕上之餘也凡餕之道
每變以衆所以别貴賤之等而興施惠之象也是故以
四簋黍見其脩於廟中也廟中者竟内之象也
此申言餕之為惠術也謖猶起也不言起者神之也
進當作餕天子之祭八簋諸侯六簋餕以四簋黍者
留其二為陽厭也簋盛黍稷舉黍而稷可知惟餕為
惠術是故尸謖則君與卿四人餕君起則大夫六人
餕是臣餕君之餘也大夫起則士八人餕是賤餕貴
之餘也士起則各執其具以出陳於堂下百執事之
官餕而後徹之是下餕上之餘也凡餕之為道每變
而益衆所以别貴賤之等而欲其辨興施惠之象而
示其均也是故餕之時君與三卿用四簋之黍正欲
見其行此惠於廟中也神惠之徧於廟中猶君惠之
徧於竟内是廟中者竟内之象也案君卿大夫總言
臣餕君之餕者君事尸如君則君亦為臣也
祭者澤之大者也是故上有大澤則惠必及下顧上先
下後耳非上積重而下有凍餒之民也是故上有大澤
則民夫人待于下流知惠之必將至也由餕見之矣故
曰可以觀政矣
此申言祭之可以觀政也夫人猶言人人下流猶言
下位餕興施惠之象是祭者神不獨饗之而使人餕
之乃恩澤之大者也是故上若有大澤則惠必及下
但上先下後耳非上積重以自私而使其下猶有凍
餒之民也是故上有大澤則民人人皆待於下流知
惠之必將至於己也蓋由餕之無不徧及而見之矣
故曰可以觀政矣
夫祭之為物大矣其興物備矣順以備者也其教之本
與是故君子之教也外則教之以尊其君長内則教之
以孝於其親是故眀君在上則諸臣服從崇事宗廟社
稷則子孫順孝盡其道端其義而教生焉
此言祭為教之本也為物猶為禮也興物猶具物也
夫祭之為物可謂大矣其興物可謂備矣由於順以
為偹者也是祭其教之本與是故君子之教也外則
教諸臣以尊其君長内則教子孫以孝於其親是故
眀君在上足以為表率而諸臣服從崇祀宗廟社稷
足以為觀感而子孫順孝誠能盡為君為子之道端
為君為子之義而教於是乎生焉蓋君子之教莫先
於忠孝而教所由生則必在上者有以率之故曰盡
其道端其義也
是故君子之事君也必身行之所不安於上則不以使
下所惡於下則不以事上非諸人行諸己非教之道也
是故君子之教也必由其本順之至也祭其是與故曰
祭者教之本也已
此推言教本之義也教必本於身是故君子之事君
也必身體道義而行之所不安於上則不以之使下
所惡於下則不以之事上若以非諸人者行諸己則
不恕而非教之道也是故君子之教也必由其本而
推之所以為順之至也今祭之順以備非是之謂與
教由順生故曰祭者教之本也已
夫祭有十倫焉見事鬼神之道焉見君臣之義焉見父
子之倫焉見貴賤之等焉見親疏之殺焉見爵賞之施
焉見夫婦之别焉見政事之均焉見長幼之序焉見上
下之際焉此之謂十倫
此言祭禮寓義之深以顯其為教之本也倫猶義也
君子之祭凡有十倫寓於禮文之中而皆可依類而
知其意則有如事鬼神之道君臣之義父子之倫貴
賤之等親疏之殺爵賞之施夫婦之别政事之均長
幼之序上下之際胥於是而可見焉夫是之謂十倫
也
鋪筵設同几為依神也詔祝於室而出于祊此交神眀
之道也
此詳言事鬼神之道也筵席也几所憑以為安者考
妣一几曰同詔祝告事於尸也出於祊謂索祭也鬼
神之精氣無閒而歆享無方所以鋪筵而設同几者
為欲神之憑依乎此也既詔祝於室而又索祭於祊
此皆致其精禋而為交神眀之道也
君迎牲而不迎尸别嫌也尸在廟門外則疑於臣在廟
中則全於君君在廟門外則疑於君入廟門則全於臣
全於子是故不出者眀君臣之義也
此詳言君臣之義也君迎牲而不迎尸者非曰輕尸
正以别相似之嫌也蓋尸本是臣而有君象焉在廟
門外則猶疑是臣及在廟中則全乎其為君君在廟
門外則猶疑是君及入廟門則全乎其為臣并全乎
其為子是故不出門而迎尸者所以眀君臣之義也
案鄭注鬼神之尊在廟中人君之尊出廟門則伸盖
以君而迎尸嫌於以君而迎臣故不出也
夫祭之道孫為王父尸所使為尸者於祭者子行也父
北面而事之所以眀子事父之道也此父子之倫也
此詳言父子之倫也子行猶子列也夫祭之道立孫
以為王父尸是所使為尸者於主祭者子行也父乃
北面而事之所以自修子職而眀子事父之道此父
子之倫也案古者神主之位東向尸在神主之北程
子曰人之魂氣既散孝子求神而祭無尸則不饗無
主則不依魂氣必求其類而依之人與人既為類骨
肉又為一家之類已與尸各既已潔齊至誠相通以
此求神宜其饗之方氏慤曰十倫皆倫也獨父子言
倫者祭之倫本於父子也
尸飲五君洗玉爵獻卿尸飲七以瑶爵獻大夫尸飲九
以散爵獻士及羣有司皆以齒眀尊卑之等也
此詳言貴賤之等也凡祭祼鬯二獻尸奠而不飲君
夫人朝踐二獻饋食二獻及君酳尸是合而為五也
自後夫人酳尸賓長獻尸通前尸凡飲七也自後長
賓及長兄弟更為加爵通前尸凡飲九也玉爵瑶爵
謂一升之爵散爵即五升之散上公之祭尸飲五君
乃洗玉爵以獻卿尸飲七則以瑶爵獻大夫尸飲九
則以散爵獻士及羣有司其受獻者爵同皆論齒此
所以眀尊卑之等也
夫祭有昭穆昭穆者所以别父子遠近長幼親疏之序
而無亂也是故有事於大廟則羣昭羣穆咸在而不失
其倫此之謂親疏之殺也
此詳言親疏之殺也夫大祫之祭唯大祖之位東向
羣廟之主入於大廟有居北墉下南向而為昭者子
孫在昭列亦名曰昭有居南牖下北向而為穆者子
孫在穆列亦名曰穆是所以别父子之行而世有遠
近齒有長幼情有親疏因以各得其序而無亂也故
有事於大廟凡子孫之為昭為穆者咸在於此而不
失其倫此之謂親疏之殺也孔氏疏曰祭大廟則羣
昭羣穆咸在若餘廟唯尸主及所出之廟子孫來至
也
古者眀君爵有德而禄有功必賜爵禄於大廟示不敢
專也故祭之日一獻君降立於阼階之南南鄉所命北
面史由君右執策命之再拜稽首受書以歸而舍奠于
其廟此爵賞之施也
此詳言爵賞之施也一獻即尸飲五君獻卿之時史
掌書者策以書其所命之事舍當為釋非時而祭曰
奠古者眀君將爵有德而禄有功必賜之於大廟者
示不敢以自專也故祭之日禮行一獻則君降立於
阼階之南南鄉所命之人北面史由君右執策書而
命之為臣者再拜稽首受書以歸而釋奠於其家廟
盖榮君命以告祖此其為爵賞之施也應氏鏞曰一
獻始命者以祭為先不俟獻終而命者以賞為重也
君卷冕立於阼夫人副褘立于東房夫人薦豆執校執
醴授之執鐙尸酢夫人執柄夫人受尸執足夫婦相授
受不相襲處酢必易爵眀夫婦之别也
此詳言夫婦之别也校豆中央直者鐙豆下跗也爵
形如雀柄則尾也祭之時有異其位者君服卷冕立
於阼夫人副褘立於東房有異其處者夫人薦豆則
執校其初執醴齊之人以豆授夫人則執鐙尸酢夫
人則執爵之柄夫人受尸之酢則執爵之足即君夫
人相授受亦不因襲其處相酢必更易其爵凡以眀
夫婦之别也
凡為俎者以骨為主骨有貴賤殷人貴髀周人貴肩凡
前貴於後俎者所以眀祭之必有惠也是故貴者取貴
骨賤者取賤骨貴者不重賤者不虛示均也惠均則政
行政行則事成事成則功立功之所以立者不可不知
也俎者所以眀惠之必均也善為政者如此故曰見政
事之均焉
此詳言政事之均也殷人貴髀為其厚也周人貴肩
為其顯也凡前貴於後脊脇臂臑之屬皆以顯而在
前者為貴也祭必有俎凡為俎者必以骨為主骨有
貴賤殷人尚質則貴髀周人尚文則貴肩肩之所以
貴於周凡以前之貴於後夫俎以事神而必頒諸助
祭者所以眀祭之必有惠於下也是故貴者取貴骨
賤者取賤骨貴者不至於重賤者不至於虚所以示
均也夫惠均則不偏而政行政行則民悦而事成事
成則積久而功立功之所由立者不可不知其故也
盖頒俎之時貴賤不遺所以眀惠之必均也惟善為
政者能如此故曰見政事之均焉
凡賜爵昭為一穆為一昭與昭齒穆與穆齒凡羣有司
皆以齒此之謂長幼有序
此詳言長幼之序也凡祭畢賜助祭者以酒爵於同
姓則在昭者為一列在穆者為一列昭與昭齒穆與
穆齒而各自相旅於凡異姓之羣有司其受爵先後
亦皆以齒此之謂長幼之序案尸飲而獻則序官旅
酬而賜則序齒一主於義一主於恩也
夫祭有畀煇胞翟閽者惠下之道也唯有德之君為能
行此眀足以見之仁足以與之畀之為言與也能以其
餘畀其下者也煇者甲吏之賤者也胞者肉吏之賤者
也翟者樂吏之賤者也閽者守門之賤者也古者不使
刑人守門此四守者吏之至賤者也尸又至尊以至尊
既祭之末而不忘至賤而以其餘畀之是故眀君在上
則竟内之民無凍餒者矣此之謂上下之際
此詳言上下之際也煇周禮作韗韗磔皮革之官胞
庖人翟教羽舞者不使刑人守門謂夏殷時周則墨
者使守門夫祭之末有皇尸以俎畀於煇胞翟閽者
乃惠下之道也惟有德之君為能行此眀智足以見
之仁愛足以與之畀之為言與也能以所餘畀其下
者也煇者乃甲吏之賤者也胞者乃肉吏之賤者也
翟者乃樂吏之賤者也閽者乃守門之賤者也古者
不使刑人守門此四守者同為吏之至賤而皇尸又
為至尊以至尊既祭之末不忘至賤而以祭餘畀之
廟中者竟内之象是故眀君在上則眀仁兼至凡竟
内之民無凍餒者矣此之謂上下之際案上下之際
如云自上下下盖即惠之必均而究言之也
凡祭有四時春祭曰礿夏祭曰禘秋祭曰嘗冬祭曰烝
礿禘陽義也嘗烝隂義也禘者陽之盛也嘗者隂之盛
也故曰莫重於禘嘗
此言時祭之名義也礿禘嘗烝說見王制凡祭有分
舉於四時者於春曰礿於夏曰禘於秋曰嘗於冬曰
烝惟四時之運行為二氣之翕闢是故灼禘亦陽義
也嘗烝亦隂義也陽常有餘及夏而始盛則禘者陽
之盛也隂常不足至秋而已盛則嘗者隂之盛也故
曰祭莫重於禘嘗而與郊社竝隆者此也
古者於禘也𤼵爵賜服順陽義也於嘗也出田邑𤼵秋
政順隂義也故記曰嘗之日𤼵公室示賞也草艾則墨
未𤼵秋政則民弗敢草也
此言王者因祭而舉行之政也𤼵公室出貨財也艾
芟草也草艾草自可刈也墨五刑之輕者草刈草之
謂古者人君之政令與時偕行於禘也𤼵爵以昭德
賜服以顯庸是皆仁之屬而以順陽義也於嘗也出
田邑以賞功𤼵秋政以致刑是皆義之屬而以順隂
義也夫嘗亦刑賞並用而以為順乎隂者記有之矣
曰嘗之日𤼵公室盖因物之成以示賞也草艾則行
墨刑若猶未𤼵秋政則民弗敢以草盖因物之殘以
行罰也
故曰禘嘗之義大矣治國之本也不可不知也眀其義
者君也能其事者臣也不眀其義君人不全不能其事
為臣不全夫義者所以濟志也諸德之𤼵也是故其德
盛者其志厚其志厚者其義章其義章者其祭也敬祭
敬則竟内之子孫莫敢不敬矣是故君子之祭也必身
親涖之有故則使人可也雖使人也君不失其義者君
眀其義故也其德薄者其志輕疑於其義而求祭使之
必敬也弗可得已祭而不敬何以為民父母矣
此申言禘嘗之義大也王政之因乎禘嘗如此故曰
禘嘗之為義誠大矣乃治國之本而人君不可以不
知也眀其義以事親者君也能其事以助君者臣也
不眀其義則無以主祭而君人不全不能其事則無
以助祭而為臣不全夫義者所以濟其報本反始之
志而固有之德之發於外者也是故其德盛者則存
之而其志厚其志厚者則發之而其義章其義章者
則行之而其祭也必敬祭敬則上行下效竟内之子
孫莫敢不敬其親矣是故君子之祭也必身親涖之
以致其敬不得已而有故則使人代攝可也然雖使
人而君不至於失其義者惟能眀其義故也反是則
德薄志輕而不免疑於其義以是求祭即身親涖之
而欲使之必敬也弗可得已祭而不敬將何以為民
父母矣
夫鼎有銘銘者自名也自名以稱揚其先祖之美而眀
著之後世者也為先祖者莫不有美焉莫不有惡焉銘
之義稱美而不稱惡此孝子孝孫之心也唯賢者能之
此即銘以眀祭之意也夫噐之重者莫如鼎言之重
者莫如銘鼎有銘何也銘者自成其名以稱揚先祖
之美而使眀著於後世者也雖為先祖者莫不有美
焉亦莫不有惡焉而銘之義則稱美而不稱惡此孝
子孝孫之心所以唯恐不能立身揚名以顯其先也
故銘惟賢者能之
銘者論譔其先祖之有德善功烈勲勞慶賞聲名列於
天下而酌之祭噐自成其名焉以祀其先祖者也顯揚
先祖所以崇孝也身比焉順也眀示後世教也夫銘者
壹稱而上下皆得焉耳矣是故君子之觀於銘也既美
其所稱又美其所為為之者眀足以見之仁足以與之
知足以利之可謂賢矣賢而勿伐可謂恭矣
此申言上節之義也論說譔錄也祭噐鼎彝之屬銘
者所以論譔其先祖之有德善備於身功烈勲勞及
於物慶賞聲名榮於時皆已列於天下因酌量而刻
之祭噐自成其名而以祀其先祖也夫能顯揚先祖
所以崇孝也而已之名亦次焉以示順也眀示後世
之子孫以示教也夫銘者壹有所稱而上與下皆得
矣是故君子之觀於銘也既美其所稱之祖又美其
為之之子孫誠以為之者惟其眀故於先祖之美而
足以見之惟其仁故能使君之信而足以與之惟其
知故次列已名而足以利之斯可謂賢矣賢而謙謹
不伐抑可謂恭矣
故衛孔悝之鼎銘曰六月丁亥公假于大廟公曰叔舅
乃祖莊叔左右成公成公乃命莊叔隨難于漢陽即宫
于宗周奔走無射啓右獻公獻公乃命成叔纂乃祖服
乃考文叔興舊耆欲作率慶士躬恤衛國其勤公家夙
夜不解民咸曰休哉公曰叔舅予女銘若纂乃考服悝
拜稽首曰對揚以辟之勤大命施于烝彝鼎此衛孔悝
之鼎銘也
此引孔悝之銘以證上文也孔悝衛大夫周六月夏
四月也假至也周禮異姓之臣稱伯舅叔舅莊叔悝
七世祖孔逹也成公名鄭立三年為晉所伐而奔楚
反國後又以殺弟叔武晉人執之歸於京師獻公名
衎魯襄公十四年衛孫林父甯殖逐獻公獻公奔齊
成叔莊叔之孫名烝鉏文叔名圉悝父也興起也舊
嗜欲者言其先世以愛君憂國為嗜欲也慶作卿辟
君也烝彝鼎烝祭之彝尊及鼎也惟銘之所係者重
故衛孔悝之鼎銘曰六月丁亥公至於大廟公曰叔
舅在昔乃祖莊叔實左右我成公當成公有難乃命
莊叔隨難於漢陽又就宫於宗周皆奔走不遑而㒺
有厭射傳及後世更能開𤼵右助乎獻公獻公爰命
成叔纂繼乃祖所服行之事乃考文叔興起其先世
舊時愛君憂國之心率作卿士躬恤衛國勤在公家
靡有夙夜之解民咸頼之而曰休哉公曰叔舅予與
女銘若即纂乃考所服行可矣悝拜稽首曰臣敢不
對答揚舉用吾君殷勤之大命以著於烝祭之彝鼎
此衛孔悝之鼎銘也案衛莊公德悝之立已故因禘
祭而賜之銘既非義與亦非禮受記盖節取之以示
鼎銘之法也
古之君子論譔其先祖之美而眀著之後世者也以比
其身以重其國家如此子孫之守宗廟社稷者其先祖
無美而稱之是誣也有善而弗知不眀也知而弗傳不
仁也此三者君子之所恥也
此申結上意也勲在鼎彝是國有賢臣故足為國家
之重古君子之為銘以論譔其先祖之美而眀著於
後世者也因以比次已名以重其國家所係之大如
此然則子孫之守宗廟社稷者使其先祖無美而稱
之是誣也有善而弗知是不眀也知之弗傳是不仁
也此三者皆君子之所恥也
昔者周公旦有勲勞於天下周公既沒成王康王追念
周公之所以勲勞者而欲尊魯故賜之以重祭外祭則
郊社是也内祭則大嘗禘是也夫大嘗禘升歌清廟下
而管象朱干玉戚以舞大武八佾以舞大夏此天子之
樂也康周公故以賜魯也子孫纂之至于今不廢所以
眀周公之德而又以重其國也
此承上銘德之意而推周公以示其極也康褒崇也
昔者周公旦有勲勞著於天下周公既沒成王康王
追念周公之所以勲勞者而欲尊魯故賜之以重祭
外祭則郊社之於天地是也内祭則大嘗禘之於祖
宗是也夫大嘗禘升堂而歌清廟之詩下而奏管而
舞象武之事用朱干玉戚以舞大武陳八佾以舞大
夏此天子之樂也褒崇周公故以賜魯也子孫世世
纂之至於今不廢所以眀周公之德之遠而又以重
魯之國也案魯用天子之禮樂本屬僭上而記者每
侈言之其殆漢儒之失與
日講禮記解義卷五十二
