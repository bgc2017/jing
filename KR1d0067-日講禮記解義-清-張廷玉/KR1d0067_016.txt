欽定四庫全書
日講禮記觧義卷十六
王制
太史典禮執簡記奉諱惡天子齋戒受諫
此言天子受諫之事也惡猶忌也太史典守禮法國
有大事則豫執簡策記載所當行之禮儀及所當行
之諱惡奉而進之天子天子必齋戒以受其所教詔
焉案大史為禮官宗伯之屬掌建王之六典八法八
則大祭祀會同朝覲執書以詔王其屬小史掌詔王
之忌諱不言大宗伯者其體貌尊唯詔相大禮于臨
時也
司會以歲之成質於天子冢宰齋戒受質大樂正大司
寇市三官以其成從質于天子大司徒大司馬大司空
齋戒受質百官各以其成質于三官大司徒大司馬大
司空以百官之成質于天子百官齊戒受質然後休老
勞農成歲事制國用
此言百官質成之事也成計要也市即司市司會為
冡宰之屬總主簿書于歲將終以百官一歲之計要
上質于天子冡宰必齋戒而贊王以受之大樂正大
司寇市三官各以其當司成要從司會以質于天子
大司徒大司馬大司空必齋戒以受之百官位卑不
敢專逹則各以其成質于三官大司徒大司馬大司
空為之質于天子天子受而平之還報于下百官亦
必齋戒以受以為天工天職而不敢忽也至此則廢
置之典行正官之事畢然後休養老者蜡祭勞農歲
事於是乎成而可以制國用矣案周官六卿分職而
此止言大司徒大司馬大司空者盖漢制以此為三
公也
凡養老有虞氏以燕禮夏后氏以饗禮殷人以食禮周
人脩而兼用之
此言四代養老之制也凡養老之禮歴代不同有虞
氏用燕禮牲用狗一獻既畢坐而飲酒行之于寝夏
后氏用饗禮體薦而不食爵盈而不飲立而不坐依
尊卑為獻取數畢而止行之于廟殷人用食禮有飲
有殽雖設酒而不飲亦行于廟周人則修而兼用之
陳氏祥道曰天子之于老也所養者三歲養之亦三
春入學舍菜合舞秋頒學合聲于時天子視學此養
于仲春仲秋者也季春之末擇吉日大合樂天子親
往視之大合樂必遂養老此養于季春者也羅氏獻
鳩以養之者國老也司徒以保息養之者庶老也司
門以其財養之者死政之老也凡天子入學莫不養
老又不在歲養之數案周人脩而兼用之皇氏云先
行饗次燕次食盖既致其敬又從而安樂之義或然
也
五十養于鄉六十養于國七十養于學逹于諸侯八十
拜君命一坐再至瞽亦如之九十使人受五十異粻六
十宿肉七十貳膳八十常珍九十飲食不離寝膳飲從
于遊可也六十歲制七十時制八十月制九十日脩唯
絞紟衾冒死而后制五十始衰六十非肉不飽七十非
帛不煖八十非人不暖九十雖得人不煖矣五十杖于
家六十杖于鄉七十杖于國八十杖于朝九十者天子
欲有問焉則就其室以珍從七十不俟朝八十月告存
九十日有秩五十不從力政六十不與服戎七十不與
賓客之事八十齋喪之事弗及也五十而爵六十不親
學七十致政唯衰麻為喪
此詳言優老之禮也粻糧也紟單被也秩常也八十
不齋則不祭也子代之祭是謂宗子不孤五十養于
鄉學六十養于國中之小學七十養于大學此禮自
天子達于諸侯無降殺也八十不復能来學受養君
以饗食之禮使人就家致之其受君命也不能備禮
惟足一跪而首再至地瞽人之拜君命亦如是九十
并不必親拜得使人代受也凡所以養其生者五十
異粻非少壯可比也六十宿肉恒隔日而備也七十
貳膳有副而不缺也八十常珍所食皆珍美也九十
飲食不離寝恐需求無時而必以庋閣美善之味水
漿之飲從于所遊可也至于送終之具六十以歲制
七十以時制八十以月制九十則日脩之唯絞以束
衣紟與衾以覆尸冒以韜尸四者必死而后制以其
易為而不忍豫也年至五十而始衰六十非食肉不
飽七十非衣帛不煖八十非得人不煖九十雖得人
亦不煖矣杖也者所以扶力而優其禮也五十則杖
於家六十則杖于鄉七十則杖于國八十則杖于朝
九十者天子若欲有所問焉必就其室以致其尊以
珍從而致其養杖不待言也大夫士七十而致事者
入至朝位君出揖即退不待朝畢八十則君每月使
人致膳以告存九十則日致常膳所以優國老也五
十不從力役之征六十不與兵戎之事七十并不與
賓客之事八十即齋喪之事亦不及也所以優庶老
也古者五十曰艾服官政故受爵于朝六十曰耆指
使不能備弟子禮故不親學七十曰老故致政而傳
家事於子孫有喪惟衰麻在身而已又所以優國老
也劉氏敞曰養於鄉者鄉飲酒之禮五十者始預于
養也六十養于國者有命賙餼老者則及之矣養于
學者則君就行焉
有虞氏養國老于上庠養庶老于下庠夏后氏養國老
于東序養庶老于西序殷人養國老于右學養庶老于
左學周人養國老于東膠養庶老于虞庠虞庠在國之
西郊有虞氏皇而祭深衣而養老夏后氏收而祭燕衣
而養老殷人冔而祭縞衣而養老周人冕而祭玄衣而
養老凡三王養老皆引年
此言古者養老之異制而總結之也皇收冔冕皆冠
名深衣白布衣也燕衣黑色燕飲服之縞衣亦白布
深衣也玄衣即緇衣也古之養老其地與服各有不
同者有虞氏則養國老于上庠養庶老于下庠夏后
氏則養國老于東序養庶老于西序殷人則養國老
于右學養庶老于左學周人則養國老于東膠養庶
老于虞庠虞庠在于國之西郊也有虞氏則以皇而
祭深衣而養老夏后氏尚黑則以收而祭燕衣而養
老殷人尚白則以冔而祭縞衣而養老至周而兼用
則以冕而祭元衣而養老凡三王之養老也恐四海
之内不能遍及於是皆行引戶校年之令而恩賜其
老者焉皇氏侃曰庶老兼庶人在官者其致仕之老
大夫以上養從國老之法士養從庶老之法故外饔
云邦饗耆老掌其割烹案養老必于學者以其為講
眀孝弟禮義之所也舊說以養國老為大學養庶老
為小學祭言冠養言衣者互文也
八十者一子不從政九十者其家不從政廢疾非人不
養者一人不從政父母之喪三年不從政齊衰大功之
喪三月不從政將徙于諸侯三月不從政自諸侯来徙
家期不從政
此因養老而類言寬恤之政也從政給公家之力役
也年八十者一子不從政九十者其家不從政以其
湏人以養也或有廢疾非人不能養者一人不從政
有父母之喪三年不從政有齊衰大功之喪三月不
從政王畿采地之民將徙于諸侯三月不從政諸侯
之民徙于王畿采地期不從政盖人莫衰于老莫苦
于疾莫憂于喪莫勞于徙故所以恤之者如此
少而無父者謂之孤老而無子者謂之獨老而無妻者
謂之矜老而無夫者謂之寡此四者天民之窮而無告
者也皆有常餼瘖聾跛躃斷者侏儒百工各以其器食
之
此言矜恤窮民之事也人之少而無父者謂之孤以
其顧望無所瞻見也老而無子者謂之獨以其鹿鹿
無所依也老而無妻者謂之矜以其愁悒不能寢如
魚目之恒不閉也老而無夫者謂之寡以其倮然單
獨也此四者為天民之至窮而無所告訴故養之者
皆有常餼焉其有口不能言耳不能聞足不能行與
夫支節觧絶容貌短小者是為瘖聾跛躃斷者侏儒
之人則使就百工之役各以其器能之所宜得者食
之下無棄人而上亦無棄事是又恤窮之仁術也案
荀子曰五疾上收而養之材而事之晉語胥臣對文
公曰戚施權鎛蘧蒢蒙璆侏儒扶廬矇瞍循聲聾瞶
司火其童昏嚚瘖僬僥官司所不材宜于掌土淮南
子曰伊尹之興土功也脩脛者使跖钁強脊者使負
土眇者使之準傴者使之塗是之謂各以其噐食之
道路男子由右婦人由左車從中央
此言男女有别之事也在道路男子常由右婦人常
由左而車則從乎中央行有三塗以遠别也案地道
尚右故男右女左
父之齒随行兄之齒鴈行朋友不相踰輕任并重任分
斑白者不提挈君子耆老不徒行庶人耆老不徒食
此又推言尊耆老之義也君子謂士以上與父之齒
相若者随從其後而行與兄之齒相若者如鴈飛之
次而行年相若之朋友則並行而不相踰至或有所
擔負老少俱輕則并與少者老少俱重則分為輕重
而以其重與少者班白之老即不復手自提挈而有
少者以代之故耆老之中有君子焉行必有車不徒
行也有庶人焉食必有肉不徒食也先王之世敦崇
孝弟始自朝廷而達于天下為子弟者莫不知尊德
而養老雖在道路亦翕然有敬譲之風王道之成見
于此矣故述王制者以是終焉
大夫祭器不假祭噐未成不造燕噐
此言大夫重祭之事也有采地之大夫必自造祭噐
而不假諸人若祭器未成則不造燕噐先神而後人
也皇氏云若無地大夫則當假之故禮運云大夫祭
噐不假聲樂皆具非禮也
方一里者為田九百&KR1194;方十里者為方一里者百為田
九萬&KR1194;方百里者為方十里者百為田九十億&KR1194;方千
里者為方百里者百為田九萬億&KR1194;
此以開方之法記井田之制也方一里者凡為田九
百&KR1194;方十里者有百箇一里之方是為田九萬&KR1194;方百里
者有百箇十里之方是為田九十億&KR1194;方千里者有百
箇百里之方是為田九萬億&KR1194;孔䟽步百為&KR1194;長一百
步闊一步&KR1194;百為夫是一頃也長闊一百步夫三為屋是
三頃也闊三百步長一百步屋三為井是九百&KR1194;也長
闊一里陳氏澔曰方千里當云九千億&KR1194;或九萬萬&KR1194;
經文誤案此以下皆申釋前文古經後有記皆如此縱
横百里則九百萬&KR1194;此大國之數縱横千里則九萬萬&KR1194;
此一州之數朱子謂漢儒硬造這算法是也綜其寔田
可井則井之不可井即截長補短有百&KR1194;之地便可授
一夫有二十五&KR1194;之地便可授一餘夫此方田所以為
九數之首也今積步法即古方田法
自恒山至于南河千里而近自南河至于江千里而近
自江至于衡山千里而遥自東河至于東海千里而遥
自東河至于西河千里而近自西河至于流沙千里而
遥西不盡流沙南不盡衡山東不盡東海北不盡恒山
凡四海之内斷長補短方三千里為田八十萬億一萬
億&KR1194;
此記四海之内地遠近里數也一萬億&KR1194;之上衍萬
億二字自恒山至于南河千里而近為冀州域自南
河至于江千里而近為豫州域自江至于衡山千里
而遥為荆州域自東河至于東海千里而遥為徐州
域自東河至于西河千里而近亦為冀州域自西河
至于流沙千里而遥為雍州域統而論之西不盡于
流沙南不盡于衡山東不盡于東海北不盡于恒山
凡四海之内截長補短方三千里計為田八十一萬
億&KR1194;陳氏澔曰方三千里當云八十一萬億&KR1194;案禹
貢序九州自冀州始唐虞至商皆都冀三面距河此
云南河東河西河亦主冀州言之南北為經東西為
緯自恒山至南河而至于江而至于衡山以經言自
東河至東海自東河至西河而至于流沙以緯言也
主冀州故冀州之域兩言之
方百里者為田九十億&KR1194;山陵林麓川澤溝瀆城郭宫
室塗巷三分去一其餘六十億&KR1194;
此再言百里田&KR1194;之數也方百里者為田九十億&KR1194;
其間有山陵林麓焉川澤溝瀆焉城郭宫室塗巷焉
三分而去其一餘以授民凡六十億&KR1194;前文既以開
方法計疆域之數此復舉一大國以約計其田&KR1194;之
實而七十里五十里之國可知
古者以周尺八尺為步今以周尺六尺四寸為步古者
百&KR1194;當今東田百四十六&KR1194;三十步古者百里當今百
二十一里六十步四尺二寸二分
此總言井田&KR1194;步之數也今謂漢東田即詩所謂東
南其&KR1194;之東也古者步大以周尺八尺為步今以周
尺六尺四寸為步則一步為五十二寸比古者每步
剰出一十二寸以此計之則古者百&KR1194;當今東田百
四十六&KR1194;有竒古者百里當今百二十一里有竒此
古今之田里所以有長短廣狭之不同也案鄭注云
周尺之數未詳聞也陳氏祥道曰周法十寸八寸皆
為尺考工記于案言十有二寸于鎮圭言尺有二寸
此十寸尺也說文咫八寸周尺也古者以周尺八尺
為步今以周尺六尺四寸為步六尺四寸乃八尺也
蔡氏元定曰以十寸之尺起度則十尺為丈十丈為
引八寸之尺起度則八尺為尋倍尋為常蔡邕獨斷
云夏以十寸為尺商以九寸為尺周以八寸為尺季
氏本曰六尺為步古法也自后稷以来即有一&KR1194;三
畎畎廣尺深尺之說則六尺為步不始于周矣朱子
曰古以百步為&KR1194;今以二百四十步為&KR1194;百&KR1194;當今
四十一&KR1194;或曰周尺當今營造尺六寸四分今方五
尺為步在周止方三尺二寸周以百步為&KR1194;今二百
四十步為&KR1194;則周百&KR1194;當今二十五&KR1194;六分漢景帝
始定二百四十步為&KR1194;王制作于文帝時故猶以百
步為&KR1194;
方千里者為方百里者百封方百里者三十國其餘方
百里者七十又封方七十里者六十為方百里者二十
九方十里者四十其餘方百里者四十方十里者六十
又封方五十里者百二十為方百里者三十其餘方百
里者十方十里者六十名山大澤不以封其餘以為附
庸閒田諸侯之有功者取于閒田以禄之其有削地者
歸之閒田
此記畿外八州建國之法也天下九州王畿居中其
外八州每州方千里是為方百里者百也内封公侯
百里之國凡三十尚餘七十箇方百里又封伯七十
里之國六十是去二十九箇方百里又四十箇方十
里也尚餘四十箇方百里六十箇方十里又以封子
男五十里之國百二十是去方百里者三十也所餘
者止有十箇方百里六十箇方十里而已通除三䓁
封國及名山大澤不以封因以所餘者為附庸以及
閒田凡諸侯之有功者即取于閒田以禄之其有削
地亦歸之於閒田焉周氏諝曰所謂封國之數非實
有此國特計其地之廣狭所能容者也周官職方謂
凡邦國千里封公以方五百里則四公方四百里則
六侯方三百里則十一伯方二百里則二十五子方
百里則百男以周知天下盖以一千里度之則天下
可以周知法與此同
天子之縣内方千里者為方百里者百封方百里者九
其餘方百里者九十一又封方七十里者二十一為方
百里者十方十里者二十九其餘方百里者八十方十
里者七十一又封方五十里者六十三為方百里者十
五方十里者七十五其餘方百里者六十四方十里者
九十六
此記畿内之制也天子之畿内地方千里是為方百
里者百也内封公之國方百里者九尚餘九十一箇
方百里又封卿之國方七十里者二十一是去十箇
方百里二十九箇方十里也所餘八十箇方百里七
十一箇方十里又以封大夫之國方五十里者六十
三是去十五箇方百里七十五箇方十里也所餘者
六十四箇方百里九十六箇方十里而已陳氏澔曰
畿外封國多而餘地少廣封建之制于天下畿内封
國少而餘地多備采地之分于王朝也案畿内餘地
所以多者當是天子自有之以為居重馭輕之勢如
秦分天下為四十郡漢初承之大啟九國而漢自得
十五郡也
諸侯之下士禄食九人中士食十八人上士食三十六
人下大夫食七十二人卿食二百八十八人君食二千
八百八十人次國之卿食二百一十六人君食二千一
百六十人小國之卿食百四十四人君食千四百四十
人次國之卿命于其君者如小國之卿
此申言侯國君臣制禄多寡之法也大國禄食之數
以䓁而推則諸侯之下士可食九人中士倍下士食
十八人上士倍中士食三十六人下大夫倍上士食
七十二人卿四倍于大夫食二百八十八人君十倍
於卿食二千八百八十人次國之卿三倍于大夫食
二百一十六人君十倍于卿食二千一百六十人小
國之卿一倍于大夫食百四十四人君十倍于卿食
千四百四十人其次國之卿命于其君者止如小國
之卿食百四十四人以其降于天子所命故也孔疏
云天子之士卿大夫無文宜準大國之卿大夫士也
案庶人在官者之禄有食九人至五人之差下士皆
視上農之食九人所以優士
天子之大夫為三監監于諸侯之國者其禄視諸侯之
卿其爵視次國之君其禄取之于方伯之地方伯為朝
天子皆有湯沐之邑于天子之縣内視元士
此申言三監之制也天子使其大夫為三監監于諸
侯為方伯者之國其禄視大國之卿其爵視次國之
君其禄則取于八州方伯之地方伯朝于天子皆有
湯沐之邑于天子之縣内以給齋戒自潔清之用其
數視元士亦五十里以下案三監之禄視諸侯之卿
者其食少爵視次國之君者其體尊盖視子男而一
隆之一殺之也
諸侯世子世國大夫不世爵使以德爵以功未賜爵視
天子之元士以君其國諸侯之大夫不世爵禄
此申言内外爵禄之制也諸侯之世子得世國而不
得世爵天子之大夫不得世爵而但得世禄盖先王
之于臣使之任事必以德爵之命數必以功所以皆
不世爵也諸侯之世子世國必請命于天子賜之以
爵而後得如先君之舊若未賜爵則其衣服禮數但
視天子之元士以君其國諸侯之大夫不惟不得世
爵并不得世禄此待内外臣之别也程子曰古者使
以德爵以功世禄而不世官故賢才衆而庶績成及
周之衰公卿大夫皆世官政由是敗矣
六禮冠昏喪祭鄉相見七教父子兄弟夫婦君臣長幼
朋友賓客八政飲食衣服事為異别度量數制
此申言司徒所掌之事也司徒所掌者有六禮焉嘉
則為冠為昏凶則為喪吉則為祭賓則為鄉為相見
所謂修之以節民性者如此有七教焉親屬父子睦
屬兄弟别屬夫婦義屬君臣序屬長幼信屬朋友譲
屬賓客所謂明之以興民德者如此又有八政焉飲
食則資以養生衣服則藉以適禮事為則著于百工
之技藝異别則見于五方之噐械度與量則辨其長
短小大數與制則區其多寡廣狭所謂齊之以防淫
者如此
日講禮記解義卷十六
