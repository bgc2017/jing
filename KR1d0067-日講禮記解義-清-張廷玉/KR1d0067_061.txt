欽定四庫全書
日講禮記解義卷六十一
三年問
此篇設問以眀五服之重輕而親喪為重首問所以
必三年之義故以三年問名篇
三年之喪何也曰稱情而立文因以飾羣别親疏貴賤
之節而弗可損益也故曰無易之道也創鉅者其日久
痛甚者其愈遲三年者稱情而立文所以為至痛極也
斬衰苴杖居倚廬食粥寝苫枕塊所以為至痛飾也三
年之喪二十五月而畢哀痛未盡思慕未忘然而服以
是斷之者豈不送死有已復生有節也哉
此言喪所以必三年之義而見其無可損益也飾章
表也羣五服之親也親謂大功以上疏謂小功以下
貴謂天子諸侯絶期卿大夫降期以下賤謂士庶人
服族復生除喪而反生者之事也或問人子於親所
以必行三年之喪者何義也答曰先王制服自三年
而下凡五等蓋稱哀情之重輕而立禮文之隆殺因
以表飾人羣辨别親疏貴賤之節各使分明而弗可
以損益也故曰此爲萬世不易之常道也夫喪莫重
於斬衰莫久於三年所以然者嘗從病者觀之創鉅
而其日久凡以痛甚而其愈遲人子於父母屬毛離
裏而一旦割絶其痛有不可名言者故喪必三年稱
情而立文正以其為至痛之極也於是有斬衰苴杖
居倚廬食粥寝苫枕塊之禮所以為至痛之飾而弗
可損也然三年之喪實以二十五月而畢此時哀痛
猶未盡思慕猶未忘而服以是裁斷之者豈不送死
者之禮湏有已復生者之事湏有節恐至以死傷生
而弗可益也哉吳氏澄曰此又言重喪雖名三年實
則二十五月蓋二十四月則兩期矣其第二十五月
者第三年之月也大祥後除練服去絰杖則喪事畢
矣其喪後所服至二十七月禫祭畢而除者此非喪
之正服也故喪之正服止於二十五月
凡生天地之閒者有血氣之屬必有知有知之屬莫不
知愛其類今是大鳥獸則失喪其羣匹越月踰時焉則
必反巡過其故鄉翔回焉鳴號焉蹢䠱焉踟蹰焉然後
乃能去之小者至於燕雀猶有啁噍之頃焉然後乃能
去之故有血氣之屬者莫知於人故人於其親也至死
不窮
此言哀之生於愛也翔回鳴號謂鳥蹢䠱踟蹰謂獸
啁噍小鳥聲凡哀痛之情每由中而不能已試觀生
於天地之閒者其為有血氣之屬則必有知既為有
知之屬即莫不知愛同類今如是大鳥獸有失喪其
羣匹至於越月踰時焉則必反巡而過其故鄉或見
其翔回焉鳴號焉或見其蹢䠱焉踟蹰焉然後乃能
舍去之又其小者至於燕雀於類之初死猶必羣沸
迫急有啁噍之頃焉然後乃能舍去之物且如此故
有血氣之屬者莫知於人人為萬物之靈故於其親
也則生愛敬至於死而哀痛無窮喪非三年之久而
何以安乎案此條之說所以明倫教孝最為切近而
真摯蓋哀生於愛愛根於性極之大孝終身之孺慕
亦猶是至情之自致而已矣
將由夫患邪滛之人與則彼朝死而夕忘之然而從之
則是曾鳥獸之不若也夫焉能相與羣居而不亂乎將
由夫脩飾之君子與則三年之喪二十五月而畢若駟
之過隙然而遂之則是無窮也故先王焉為之立中制
節壹使足以成文理則釋之矣
此言先王制服之得中道也患猶害也邪滛之害性
如疾痛之害身脩飾謂脩其飾羣之道駟之過隙喻
疾也壹謂齊同釋猶除也去也哀痛雖人所同然人
有賢不肖則情亦有過不及將由夫患邪滛之人而
言與則彼於親朝死而夕已忘之然若從其情而不
以禮勉之則是貎為人而曾鳥獸之不若也夫安能
相與羣居而不作亂乎將由夫脩飾之君子而言與
則三年之喪二十五月而畢疾如駟馬之過隙何足
以伸其哀痛然若遂其情而不以禮抑之則是服不
以時除而無窮極也故先王於此為之立其中道制
有喪服年月之限節一切使之足以成其儀文義理
則除去其服矣案節謂二十五月在不肖者當仰而
跂若過此則更有所不勝賢者當俯而就若不及此
則更有所不滿所謂禮貴得中萬世不昜者此也
然則何以至期也曰至親以期斷是何也曰天地則已
易矣四時則已變矣其在天地之中者莫不更始焉以
是象之也
此言期可除而不除之義也三年既為中制然則何
以至期而練也答曰服之正者至親皆以期而斷故
變服為宜又問以期斷者何義也答曰蓋至於期天
地之氣則已易矣四時之候則已變矣凡其在天地
之中者莫不於是更始焉先王以是而法象之故期
而練男子除絰婦人除帶也案鄭氏注期者謂為人
後及父在為母孔氏疏則謂但問一期應除之義今
依以為解實則後又就九月以下為問此當是正言
期服其親喪降至於期者從可知也
然則何以三年也曰加隆焉爾也焉使倍之故再期也
由九月以下何也曰焉使弗及也
此言再期及九月以下制服之義也焉使之焉語辭
陸氏佃曰是也至親既以期斷然則何以又至三年
也答曰惟孝子欲加隆厚於親焉爾也是以使倍之
而至再期也又問親喪三年之外又有從大功九月
以下之服何義也答曰此等之服所以使其恩以漸
而殺九月不及期五月不及九月三月不及五月也
案喪不過三年以期增倍五五二十五月義斷仁示
民有終故漢人喪服之制謂之五五
故三年以為隆緦小功以為殺期九月以為閒上取象
於天下取法於地中取則於人人之所以羣居和壹之
理盡矣故三年之喪人道之至文者也夫是之謂至隆
是百王之所同古今之所壹也未有知其所由来者也
孔子曰子生三年然後免於父母之懷夫三年之喪天
下之逹喪也
此總言五服而伸明所以三年之義也閒中閒也和
以情言壹以禮言逹論語作通惟稱情以立文故親
喪三年以為服之隆緦小功以為服之殺期與九月
以為在隆殺之閒上則取象於天道之有盈虚下則
取法於地道之有高下中則取則於人道之有親疏
凡人之所以相與羣居而情和禮壹其理胥於喪服
盡之矣故服備五者而三年之喪則於人道中尤為
至文者也夫是之謂至隆是百王之所同古今之所
壹也直與天地相終始未有知其所由来者也孔子
曰親服之所以獨隆者以子之生必三年然後得免
於父母之懷抱是三年之喪乃天下之逹喪無貴賤
一也孔氏疏曰易繋辭曰古之葬者厚衣之以薪葬
之中野不封不樹喪期無數尚書云百姓如喪考妣
三載此云不知所自来者但不知定在何時唐虞以
前喪服與吉服同皆以白布為之故郊特牲云太古
冠布齊則緇之若不齊則皆用白布至三代吉凶異
也案子於親喪寧戚無易質之甚也而以為至文者
蓋上古喪期無數逮中古而立中制節以伸仁孝之
思使貴賤賢愚皆得緣分以自盡則質也而文莫至
焉是故極之三才以見其義之精推之百王以見其
用之大驗之古今以見其情之同所以維禮而訓世
者可謂深切著明矣
深衣
深衣燕私之服也古者衣裳殊制以别上下惟此則
衣連裳而不殊其被於體也深邃而取義至深故謂
之深衣此篇蓋言其制
古者深衣蓋有制度以應規矩繩權衡短毋見膚長毋
被土續衽鉤邊要縫半下
此總言深衣之制度也深衣有同一制各以所純之
異而為名者長衣純素麻衣純布中衣著於祭服之
内者純素朝服純布喪服純縓又不得繼揜尺此深
衣則謂純采者也膚足膚也續猶屬也衽裳旁也裳
之連者皆曰衽此則指裳旁兩幅言之鉤覆縫也邊
旁也謂十二片之旁也下齊也齊一丈四尺四寸要
七尺二寸故玉藻云縫齊倍要互言之則要縫半下
矣古者法服不以燕居而或苟故觀於深衣蓋有制
度焉以應夫規矩繩權衡短毋約而見膚長毋豐而
被土凡裳前三幅後四幅其旁兩幅開而不屬惟深
衣之裳以布六幅斜裁為十二幅在兩旁者合而縫
之使前後相續而不殊是則所謂續衽其十二小片
一邊有布幅一邊無布幅必以有邊者與無邊者相
合先以無邊者緝之後以有邊者掩其外而再緝之
是則所謂鉤邊至斜裁之片三分之一皆在上為要
三分之二皆在下為齊上狹而下寬是則所謂要縫
半於下齊也吕氏大臨曰深衣之用上下不嫌同名
吉凶不嫌同制男女不嫌同服諸侯朝朝服夕深衣
大夫士朝元端夕深衣庶人吉服亦深衣此上下同
也有虞氏深衣而養老將軍文子除喪受弔練冠深
衣親迎女在塗而壻之父母死深衣縞總以趨喪此
吉凶男女同也或曰朝祭之服其領直左右二衽皆
摺而掩於内深衣領方交於兩衽之上先掩左衽於
内次掩右衽於外故曰衽當旁也朝祭之衣與裳别
故衣有垂下之衽以蔽裳深衣衣與裳連則衣垂下
之衽無所用之故言續衽言裳與衣相續在垂衽之
處其名衽為小要者衣之上屬於袖裳之齊又倍要
唯當要處最小也
袼之高下可以運肘袂之長短反詘之及肘帶下毋厭
髀上毋厭脅當無骨者
此言袼袂與帶之度也袼袖與衣接當腋下縫合處
也運回轉也肘臂中曲節也詘折也衣袂當腋之縫
為袼袼之高下與衣身齊可以運轉其肘袂之長短
屬幅於衣當臂中為節故反摺之而適及於肘至於
繫帶之所下毋厭髀骨上毋厭脅骨宜當其中無骨
之處若帶當骨緩急難為中也孔氏疏曰袂二尺二
寸肘尺二寸是容運肘也袂長二尺二寸幷緣寸半
為長二尺三寸半除去縫之所殺各一寸餘有二尺
一寸半在從肩至手二尺四寸今二尺一寸半之袂
得反詘及肘者以袂屬於衣幅廣二尺二寸身脊至
肩尺一寸從肩覆臂又尺一寸是衣幅之畔覆臂將
盡今又屬袂於衣又二尺一寸半故反詘其袂得及
於肘也劉氏曰記稱短毋見膚長毋被土及袼可運
肘袂反及肘皆以人身為度而不言尺寸者以尺度
布幅有古今之異而人身亦有大小長短之殊故也
制十有二幅以應十有二月袂圜以應規曲袷如矩以
應方負繩及踝以應直下齊如權衡以應平
此申言應規矩繩權衡之義也十二幅者衣四幅袂
二幅裳六幅也袷交領也繩謂裻衣之背縫也踝足
跟也下齊裳末緝處也深衣之制通計共十有二幅
所以應十有二月一身而備四時之氣也袂廣二尺
二寸漸殺至袪纔一尺二寸而圜所以應規曲袷則
以右襟之末斜交於左脅以左襟之末斜交於右脅
不至直垂而如矩所以應方衣之背縫與裳之中縫
上下相接如負繩而及踝所以應直裳之下齊前後
無所參差而如權衡所以應平也陳氏祥道曰十二
月者天之數規而圜者天之體矩應方者地之象直
與平者人之道
故規者行舉手以為容負繩抱方者以直其政方其義
也故易曰坤六二之動直以方也下齊如權衡者以安
志而平心也五法已施故聖人服之故規矩取其無私
繩取其直權衡取其平故先王貴之故可以為文可以
為武可以擯相可以治軍旅完且弗費善衣之次也
此申言五法之義也政易作正完且弗費言可苦衣
而易有也深衣用十五升布鍜濯灰治純之以采善
衣謂吉服朝祭之服也所以袂圜中規者欲使行者
舉手揖讓以為容儀也負繩之直與領之抱方者欲
其無斜倚而宅心以正無虧缺而制事以義也故易
有曰坤六二之動直以方者此之謂也下齊如權衡
者欲其存主一定以安志而平心也五法既施故聖
人服之而各有所取規矩則取其方圓之至而無私
繩則取其直權衡則取其平是故先王貴之端冕之
餘燕則服此而可文介胄之餘燕則服此而可武於
文也可以贊禮而為擯相於武也可以運籌而治軍
旅既完固而又弗費是善衣之次也
具父母大父母衣純以繢具父母衣純以青如孤子衣
純以素純袂緣純邊廣各寸半
此言用純之色與數也具父母父母俱存也大父母
祖父母也純衣之緣也饋畫文也三十以下無父稱
孤純袂緣緣袖口也純邊緣襟旁及下齊也廣各寸
半表裏共三寸也惟袷廣二寸深衣以純致飾而其
色有辨如具父母而又逮事祖父母則衣純以繢備
五采以為樂也具父母則衣純以青體少陽以致敬
也如孤子當室則衣純以素存凶飾以致哀也至衣
之用純凡有三處袖口緣倂緣衣旁及下齊其廣各
寸半此又凡用純者之所同也
投壺
投壺亦逸禮也壺所以實酒而置之席閒者也古者
諸侯之射必先行燕禮卿大夫之射必先行鄉飲酒
之禮投壺射之細也庭之脩廣或不足以張侯置鵠
賓之衆寡或不足以備官比耦於燕飲而謀以樂賓
因舉席閒之噐以寄射節焉此投壺所由興也
投壺之禮主人奉矢司射奉中使人執壺主人請曰某
有枉矢哨壺請以樂賓賓曰子有旨酒嘉肴某既賜矣
又重以樂敢辭主人曰枉矢哨壺不足辭也敢固以請
賓曰某既賜矣又重以樂敢固辭主人曰枉矢哨壺不
足辭也敢固以請賓曰某固辭不得命敢不敬從
此言燕禮之後請投壺於賓之詞也中者盛筭之器
或如鹿或如兕或如虎或如閭閭如驢形一角而岐
蹄或如皮樹皮樹亦獸名皆刻木爲之上有圓圈以
盛筭枉材不直也哨口不正也投壺之禮所以洽賓
主之歡矢將以授賓則主人奉於阼階之上西面中
將以待獲則司射奉於西階之上北面壺將以待投
則使人執於司射之西北面於是主人為自謙之詞
而請曰某有枉矢哨壺請以樂賓賓答曰子有旨酒
嘉肴某既受其賜矣又重以此樂敢辭主人曰枉矢
哨壺本不足辭也敢固以請賓復曰某既受其賜矣
又重以此樂敢固辭主人曰枉矢哨壺本不足辭也
敢固以請賓於是曰某既固辭不得命敢不敬而從
之案鄉射記云大夫兕中士鹿中孔氏疏曰知是大
夫士禮者以主人請賓是平敵之辭其諸侯相燕亦
有之故左傳云晉侯與齊侯燕投壺也
賓再拜受主人般還曰辟主人阼階上拜送賓般還曰
辟
此言以矢授受之節也賓既許主人投壺乃於西階
上北面再拜而遥將受矢主人因般曲折還而告賓
曰辟使知其不敢當而止賓拜也於是賓及主人皆
来兩楹之閒相就俱南面主人在東授矢與賓主人
復歸阼階上北面拜而送矢賓亦歸西階上般曲折
還而告主人曰辟使知其不敢當而止主人拜也吕
氏大臨曰投壺之禮主人奉矢三請賓賓三辭而後
許拜受拜送皆般還以辟有加於射禮者不敢以禮
殺而紓吾敬也
已拜受矢進即兩楹間退反位揖賓就筵
此言主人受矢就筵之節也兩楹間者投壺之地筵
者投壺之席也主人既拜送矣贊者因持矢授主人
主人於阼階受之進就兩楹間視投壺之處所復退
反阼階之位西向揖賓以就筵筵皆南向鄭氏注曰
進即兩楹間者言將有事於此退乃揖賓即席欲與
偕進眀為偶也
司射進度壺閒以二矢半反位設中東面執八筭興
此言度壺執筭之節也度猶量也間猶空也司射位
在西階上於執壺之人處受壺乃進而量度置壺於
賓主筵之南不問矢之長短俱閒以二矢半復反西
階上之位設盛筭之中乃於中西東面手執八筭而
起立所以俟投也孔氏疏曰投壺日中於室日晚於
堂大晚於庭各隨光明故也矢有長短隨地廣狹而
度壺皆使去賓主之席二矢半也室中去席五尺堂
上去席七尺庭中去席九尺方氏慤曰凡射人各四
矢四矢則四筭投壺亦如之賓與主則八筭矣
請賓曰順投為入比投不釋勝飲不勝者正爵既行請
為勝者立馬一馬從二馬三馬既立請慶多馬請主人
亦如之
此言司射告賓主以投壺之法也順投矢本入也比
頻也釋謂釋筭於中之兩旁正爵謂正禮之爵或以
罰或以慶皆正禮也司射請於賓曰投壺重在矢本
必順投乃為入又湏賓主更遞而投若頻投則不為
之釋筭及投畢而勝負分勝者酌酒以飲不勝者則
於正爵既行之後請為勝者立馬以表之禮以三馬
為成勝者或全得其三或止得二徹取劣偶之一馬
以從二馬而為三則於三馬既立之後又酌酒請慶
於多馬之偶其請於主人亦如之案鄉射禮三偶先
射賓主乃射投壺不立三耦禮輕故也馬是威武之
用射與投壺皆以習武故謂勝筭為馬方氏慤曰筭
與馬一也方其執之謂之筭以計多少為義及其釋
之謂之馬以勝敵為義或謂筭言釋馬言立下言馬
各直其筭則筭非馬也漢人格法有功馬散馬皆刻
馬象而植之
命弦者曰請奏貍首閒若一大師曰諾
此言司射命奏樂章以為節也弦者瑟工也貍首詩
篇名今逸閒者樂之節也大師樂官之長司射命工
之弦者曰請奏貍首之篇而於前後樂節中閒疏數
當如一大師承命而應曰諾案孔疏知弦是鼔瑟者
約鄉射禮用瑟也節亦有鼓以弦為重故特云命弦
者非諸侯投壺而奏貍首義取燕飲之儀猶鄉射奏
騶虞不計人之尊卑也
左右告矢具請拾投有入者則司射坐而釋一筭焉賓
黨於右主黨於左
此正言投壺與釋筭之儀也拾更也坐跪也投壺之
席南向主居左賓居右司射東面而立左右告以矢
具請更遞而投於是有投入者司射乃跪而釋一筭
於地其釋筭之位賓黨則於右在司射之前稍南主
黨則於左在司射之前稍北也案司射東面則以南
為右北為左已投者退各反其位以辟後来者
卒投司射執筭曰左右卒投請數二筭為純一純以取
一筭為竒遂以竒筭告曰某賢於某若干純竒則曰竒
鈞則曰左右鈞
此言數筭之法也左謂主右謂賓純全也即讀曰全
竒隻也賢猶勝也賓主之黨畢已投司射乃於壺西
東面執筭而告曰左右既卒投矣請數筭以明勝負
數筭之法二筭合者為純地上取筭之時每一純則
别而取之其止有一筭者為竒遂以竒筭告如所餘
者雙數則曰某賢於某若干純所餘者单數則曰若
干竒若賓主維鈞則左右各執一筭以告曰左右鈞
明無勝負也蓋投凡三番番各四矢通十二矢但逢
雙筭者曰純逢隻筭者曰竒釋筭之法十純則縮而
委之每委異之有餘則横諸純下一筭為竒竒則縮
諸純下
命酌曰請行觴酌者曰諾當飲者皆跪奉觴曰賜灌勝
者跪曰敬養
此言行爵之儀也酌者勝黨之子弟也皆字疑衍文
告筭畢司射因命酌者行罰爵酌者應曰諾乃於西
階上南面設豐洗觯升酌坐奠於豐上其不勝而當
飲者跪而奉觴曰賜灌勝者亦跪而答曰敬養皆以
明謙也案灌猶飲也周禮曰以灌賓客
正爵既行請立馬馬各直其筭一馬從二馬以慶慶禮
曰三馬既備請慶多馬賓主皆曰諾正爵既行請徹馬
此言行慶爵之儀也直當也罰之正爵既行司射因
請於賓主而立馬馬各當其初釋筭之前或三番不
能全得三馬則以一馬從二馬助勝者而為樂以行
其慶慶禮將行司射乃言曰三馬既備請慶多馬賓
主皆同聲曰諾由是慶之正爵既行司射即請徹去
其馬蓋禮畢而飲無筭矣案鄭注飲慶爵者偶親酌
不使弟子無豐一馬從二馬既以服人之善又以成
人之美也以上為投壺禮之正經筭多少以下為記
筭多少視其坐籌室中五扶堂上七扶庭中九扶筭長
尺二寸壺頸脩七寸腹脩五寸口徑二寸半容斗五升
壺中實小豆焉為其矢之躍而出也壺去席二矢半矢
以柘若棘毋去其皮
此記筭與壺矢之制也籌即矢也扶與膚同鋪四指
曰膚一指案寸膚廣四寸也脩長也設筭之多少視
坐上之人數每人四籌亦四筭也矢之制室中狹則
五扶長二尺堂上稍廣則七扶長二尺八寸庭中彌
廣則九扶長三尺六寸筭之制長尺二寸壺之制頸
脩七寸腹脩五寸口徑二寸半可容斗五升壺中實
以小豆焉為其矢之將躍而出也置壺之所去賓主
之席二矢半制矢則用柘若棘以其堅且重毋去其
皮取質而已陳氏祥道曰先王制禮未嘗無所因焉
故室中必用几而因几以度室堂上必用筵而因筵
以度堂野外必用步而因步以度野投壺用指而已
故因指以度籌
魯令弟子辭曰毋幠毋敖毋偝立毋踰言偝立踰言有
常爵薛令弟子辭曰毋幠毋敖毋偝立毋踰言若是者
浮
此言二國命弟子之辭也弟子謂賓黨主黨之年弱
者幠亦敖也偝所向不正也踰言遠談語也常爵常
行之罸爵也浮謂罰爵之滿而浮也投壺時賓黨主
黨各有童子侍立魯所以令弟子者其辭曰毋幠毋
敖毋偝立毋踰言偝立踰言當知有常行之罰爵薛
所以令弟子者其辭曰毋幠毋敖毋偝立毋踰言有
若是者當浮二國戒令之辭意同而辭小異如此
司射庭長及冠士立者皆屬賓黨樂人及使者童子皆
屬主黨
此言凡序立之禮也庭長司正也冠士既冠之士樂
人國子能為樂者使者主人所使薦羞者此節注疏
在盡用之為射禮之下今從陳澔本諸序立者司射
以贊禮庭長以正禮冠士與立者以觀禮皆屬賓黨
樂人以樂賓使者以承賓童子以事賓皆屬主黨案
屬賓黨者位在西階下東向屬主黨者位在阼階下
西向
鼓○□○○□□○□○○□半○□○□○○○□
□○□○魯鼔○□○○○□□○□○○□□○□
○○□□○半○□○○○□□○薛鼓取半以下為
投壺禮盡用之為射禮魯鼓○□○○□□○○半○
□○□○○○○□○□○薛鼓○□○○○○□○
□○□○○○□○□○○□○半○□○□○○○
○□○
此記魯薛擊鼔之節也魯薛之鼓既異而𫝊之者又
異圜者擊鼙方者擊鼓用半鼔節為投壺禮用全鼓
節為射禮蓋古者舉事鼓各有節聞其節則知其事
矣圖首一鼓字乃總辭前圖則先圖而因以魯鼓薛
鼓識之後圖則先列魯鼓薛鼓而因以圖實之兼列
之者鄭氏謂禮衰乖異不知孰是也
日講禮記解義卷六十一
