欽定四庫全書卷
日講禮記解義卷四十九
祭法
此篇記祭人鬼天神地示之定制故曰祭法首節及
聖王之制以下見國語展禽論祀爰居其郊禘祖宗
廟祧壇墠之制並見家語廟制
祭法有虞氏禘黃帝而郊嚳祖顓頊而宗堯夏后氏亦
禘黃帝而郊鯀祖顓頊而宗禹殷人禘嚳而郊冥祖契
而宗湯周人禘嚳而郊稷祖文王而宗武王
此言四代禘郊祖宗之制也嚳黃帝之曾孫顓頊黃
帝之孫堯稷契皆帝嚳之子鯀禹之父禮莫重扵祭
而祭有法焉昔先王盡其誠孝報本追遠既己祖有
功宗有德立為世室而百世不遷矣又扵孟夏而行
禘禮則推始祖所自出之帝祀之扵始祖之廟而以
始祖配之扵冬至而行郊禮則祀天扵郊而以始祖
配之在有虞氏則禘黃帝而郊嚳祖顓頊而宗堯夏
后氏亦禘黃帝而郊鯀祖顓頊而宗禹殷人則禘嚳
而郊冥祖契而宗湯周人亦禘嚳而郊稷祖文王而
宗武王楊氏復曰禘與祖宗皆宗廟之祭也祭法禘
在郊上者謂郊以祖配天禘上及其祖之所自出禘
遠而祖近故也鄭氏分圜丘與郊為二以禘為冬至
祀昊天扵圜丘而以嚳配之以郊為祭感生帝扵南
郊而以稷配之既謂禘郊皆為配天矣遂併以祖宗
為祀五帝扵眀堂而以祖宗配之皆非也
燔柴扵泰壇祭天也瘞埋扵泰折祭地也用騂犢
此言祭天地之禮也燔燎也泰者尊之之辭泰壇即
圜丘泰折即方澤折如折旋之義喻方也騂赤色積
柴而加牲玉其上燔扵泰壇者祭天之禮也以牲幣
而瘞埋扵泰折者祭地之禮也所用之牲厥惟騂犢
蓋天秉陽而神在上地秉陰而神在下故燔柴則升
而眀瘞埋則藏而幽所以達其氣與誠也地隂祀用
黝牲與天俱用犢連言爾
埋少牢扵泰昭祭時也相近扵坎壇祭寒暑也王宫祭
日也夜眀祭月也幽宗祭星也雩宗祭水旱也四坎壇
祭四方也山林川谷丘陵能出雲為風雨見怪物皆曰
神有天下者祭百神諸侯在其地則祭之亡其地則不
祭
此廣言祭上下四方諸神之禮也泰昭壇名時四時
也相近王肅本作祖迎深者為坎高者為壇王宫謂
日壇營域如王者之宫也夜眀謂月壇月眀扵夜也
幽宗謂星壇幽光小而闇也宗之為言尊也雩宗謂
水旱壇雩吁嗟求雨聲也四坎壇四方之坎壇也自
祭天地而外如四時錯行以生萬物而必埋少牢扵
泰昭者所以祭四時也寒暑往來以成歲功而必或
送或迎扵坎與壇者所以祭寒暑也日者陽德而有
君象故春朝之扵王宫所以祭日也月者陰德而以
夜出故秋宵之扵夜眀所以祭月也月為眀而星則
幽故有壇曰幽宗者所以祭星也水旱不時則禱故
有壇曰雩宗者所以祭水旱也在天則為四時在地
則為四方故四坎壇者所以祭四方之神也他如山
林川谷丘陵能興雲氣為風雨見怪物者亦皆曰神
唯天子為百神之主故有天下者祭百神若諸侯必
神在其地乃祭之使亡其地則有不得復祭者案相
近鄭注當為禳祈聲之誤也寒暑不時或禳之或祈
之王肅作祖迎蓋本扵周禮籥章逆暑迎寒之意張
子則曰日月星辰風雨寒暑無時祭皆從祀扵郊言
王宫夜眀幽禜之類皆指其祭位爾寒暑無定暑近
日壇寒近月坎故曰相近扵坎壇也此先儒疑義當
並存之
大凡生扵天地之間者皆曰命其萬物死皆曰折人死
曰鬼此五代之所不變也七代之所更立者禘郊祖宗
其餘不變也
此言禮有因革之不同也物謂之折言其有所毁人
謂之鬼言其有所歸也大凡人物生扵天地之間雖
數有長短分有大小而莫不有制焉者是皆曰命其
萬物之死皆曰折人之死則曰鬼此所命之名固唐
虞夏商周歴五代而有所不能變也若夫統計顓頊
帝嚳以來七代之所更立者唯禘郊祖宗之祭各主
其所自生其餘若天地日月山川之類則仍不變也
方氏慤曰不變自堯而下者由堯以前其法未成其
名或變也更立不及黃帝者七代同出自黃帝黃帝
無統扵上七代則更扵下也
天下有王分地建國置都立邑設廟祧壇墠而祭之乃
為親疏多少之數
此總言分封建廟之制也建國封諸侯也置都立邑
為卿大夫之采地及賜士有功者之地祧超也謂超
而上也封土曰壇除地曰墠天下有王則法制所由
定也扵是乎分地建國置都立邑加恩扵其下而更
推孝扵其先爰設為廟及毁廟之祧去祧之壇去壇
之墠以祭之然人心無窮分則有限乃又為之昭穆
祖考以定其親疏之數為之七五三二以定其多少
之數蓋先王立制之大槩如此
是故王立七廟一壇一墠曰考廟曰王考廟曰皇考廟
曰顯考廟曰祖考廟皆月祭之遠廟為祧有二祧享嘗
乃止去祧為壇去壇為墠壇墠有禱焉祭之無禱乃止
去墠曰鬼
此言天子之廟制也七廟謂高曾祖禰與始祖為五
并二祧凡七也王考即祖皇考即曾祖顯考即高祖
祖考謂始祖也享嘗四時之祭也惟祭有親疏多少
之數是故王者既立七廟又設一壇一墠曰考廟曰
王考廟曰皇考廟曰顯考廟曰祖考廟夫始祖百世
不遷高曾祖禰四親廟乃恩所當厚是皆每月而祭
之至遠廟為祧以奉昭穆遞遷之主者有二祧廟則
但享嘗祭之而止世遠則去祧而為壇去壇而為墠
此惟有禱焉斯祭之無禱乃止其視壇墠又遠者雖
禱不及但名之曰鬼而已案注疏以文武不遷之廟
為二祧足七廟之數實止扵五廟將與諸侯何異蓋
文武二世室當在七廟之外此朱子所以取劉歆之
說也張子曰廟祧壇墠之法與經多不合恐别是一
法非世之達禮
諸侯立五廟一壇一墠曰考廟曰王考廟曰皇考廟皆
月祭之顯考廟祖考廟享嘗乃止去祖為壇去壇為墠
壇墠有禱焉祭之無禱乃止去墠為鬼
此言諸侯之廟制也諸侯降扵天子立五廟又立一
壇一墠曰考廟曰王考廟曰皇考廟親近而恩隆皆
每月祭之顯考廟祖考廟則但享嘗祭之而止高祖
以上去廟而為壇去壇而為墠此惟有禱焉斯祭之
無禱乃止其又遠者雖禱不及則去墠而為鬼已案
諸侯廟止扵五有功德而數不加無功德而數不减
大夫立三廟二壇曰考廟曰王考廟曰皇考廟享嘗乃
止顯考祖考無廟有禱焉為壇祭之去壇為鬼
此言大夫之廟制也大夫降扵諸侯立三廟又設二
壇曰考廟曰王考廟曰皇考廟俱扵享嘗祭之而止
顯考祖考則無廟有禱焉斯為壇祭之其當遷者雖
禱不及則去壇而為鬼已案始為大夫者如諸侯始
封之君此云祖考無廟非也
適士二廟一壇曰考廟曰王考廟享嘗乃止皇考無廟
有禱焉為壇祭之去壇為鬼官師一廟曰考廟王考無
廟而祭之去王考為鬼庶士庶人無廟死曰鬼
此言士庶人之廟制也適士謂天子上中下之士及
諸侯之上士官師諸侯之中士下士為一官之長者
庶人謂府史之屬士又降扵大夫惟適士立二廟設
一壇曰考廟曰王考廟俱扵享嘗祭之而止皇考則
無廟有禱焉斯為壇祭之其當遷者雖禱不及則去
壇而為鬼官師之士祇立一廟曰考廟王考雖無廟
而得扵此祭之其更上者則去王考而為鬼庶士庶
人皆降而無廟死則曰鬼而已案庶士庶人死皆曰
鬼而所以事者必有道焉則王制云庶人薦扵寝家
語云四時祭扵寝是也
王為羣姓立社曰大社王自為立社曰王社諸侯為百
姓立社曰國社諸侯自為立社曰侯社大夫以下成羣
立社曰置社
此言立社之義也社土神大社在庫門内之右王社
在籍田國社在公宮之右侯社亦在籍田大夫以下
包士庶而言成羣立社即今里社也天子主天下之
土榖欲奠億萬人之居足億萬人之食而為羣姓立
社曰大社王自為立社以供粢盛曰王社諸侯主域
中之土榖欲奠一國之民居足一國之民食而為百
姓立社曰國社侯自立社以供粢盛曰侯社大夫以
下因成聚而居共立一社曰置社方氏慤曰王有天
下故稱羣姓諸侯有一國故稱百姓亦天子曰兆民
諸侯曰萬民之意
王為羣姓立七祀曰司命曰中&KR0764;曰國門曰國行曰泰
厲曰戶曰竈王自為立七祀諸侯為國立五祀曰司命
曰中&KR0764;曰國門曰國行曰公厲諸侯自為立五祀大夫
立三祀曰族厲曰門曰行適士立二祀曰門曰行庶士
庶人立一祀或立戶或立竈
此言立祀之不同也司命主督察人命者中&KR0764;門行
戶竈見月令國門謂城門國行在國門外之西泰厲
古帝王之無後者公厲古諸侯之無後者族厲古大
夫之無後者春秋傳云鬼有所歸乃不為厲故祀之
也神之散處人間者祀必各因其等王為羣姓凡立
七祀曰司命曰中&KR0764;曰國門曰國行曰泰厲曰戶曰
竈皆所以為民此外王又自為立七祀諸侯為其國
凡立五祀曰司命曰中&KR0764;曰國門曰國行曰公厲亦
所以為民此外諸侯又自為立五祀大夫凡立三祀
曰族厲曰門曰行適士凡立二祀曰門曰行庶士庶
人止立一祀或立戶或立竈案五祀為王侯以下之
達禮見扵經傳者非一今增减其數别無可據注家
扵儀禮士禱扵五祀則以為博求以自盡扵曲禮大
夫祭五祀又以為有地之大夫蓋皆本此而為之詞
不若闕疑之為愈也
王下祭殤五適子適孫適曾孫適玄孫適來孫諸侯下
祭三大夫下祭二士及庶人祭子而止
此言以尊祭卑之義也元孫之子稱來者以其世數
雖遠方來而未巳也尊有祭卑之禮王之下祭殤凡
五為適子適孫適曾孫適元孫適來孫諸侯之下祭
凡三大夫之下祭凡二適士及庶人則祭子而止應
氏鏞曰祭殤之數唯王者德厚流光祭及扵五所愛
者遠也祭止扵適所重者正統也
夫聖王之制祭祀也法施扵民則祀之以死勤事則祀
之以勞定國則祀之能禦大菑則祀之能捍大患則祀
之
此總言制祭祀之義也夫聖王之制祭祀所以報功
也民功曰庸故法施扵民則祀之事功曰勞故以死
勤事則祀之以勞定國則祀之治功曰力故能禦天
之大菑則祀之能捍人之大患則祀之凡皆以為民
而已
是故厲山氏之有天下也其子曰農能殖百穀夏之衰
也周弃繼之故祀以為稷共工氏之霸九州也其子曰
后土能平九州故祀以為社
此言農弃后土之法施扵民也厲亦作烈炎帝神農
也周弃為后稷官因號為后稷共工氏在炎帝之前
太昊之後后君也為君而掌土故謂之后土上古稼
穡之不知是故厲山氏之有天下也脩耒耜之利其
子名柱能殖百穀作農官因命之曰農及夏之衰也
有周弃繼之故以穀神祀之而為稷上古水土之不
平自共工氏之霸九州也其子名勾龍為后土官因
號曰后土實能平治九州故以土神祀之而為社案
弃在夏末以樹藝稱聖自殷以來遂代烈山氏而祀
之配榖神也共工氏乃春秋傳所謂以水紀官者勾
龍功在水土故祀之以配土神也
帝嚳能序星辰以著衆堯能賞均刑法以義終
此言帝嚳與堯之法施扵民也上古之民不知天象
帝嚳能序星辰之次舍得推步之法以著扵天下扵
是乎衆因占驗而知休作之期堯當在位既能賞得
其均刑中其法後復官天下而不私禪位扵舜而以
義終焉孔氏疏曰封禹稷官得其人是能賞均平也
五刑有法是能刑有法也陳注以能賞二字為句者
非
舜勤衆事而野死鯀鄣鴻水而殛死禹能脩鯀之功
此言舜之以死勤事禹之以勞定國也鄣壅塞也舜
當在位勤扵衆事甚至而其後竟以巡守而崩扵蒼
梧之野鯀治鴻水不知因勢利導而壅塞焉以至殛
死扵羽山禹能改正其事是以卒成治水之功而貽
眀德之遠也案禹以勞定國而又實禦大菑固宜萬
世祀之至鯀治水九載亦有功得祀蓋列扵以死勤
事者與
黃帝正名百物以眀民共財顓頊能脩之
此言黃帝顓頊之法施扵民也黃帝以前物未有名
因為正名百物以眀示扵民而使取以備財用顓頊
能繼而脩眀之故其利之所及者大也劉氏彝曰黃
帝垂衣裳而定尊卑之法舟楫取諸渙服牛乘馬取
諸隨重門擊柝取諸豫杵臼取諸小過弧矢取諸睽
宫室取諸大壮棺槨取諸大過書契取諸夬皆其正
百物之名以興天下之利而共其財用扵無窮者也
契為司徒而民成冥勤其官而水死
此言契之法施扵民冥之以死勤事也司徒教官之
長契為司徒敬敷五教使父子君臣夫婦兄弟朋友
之倫各得其分所由化民而成俗也契之六世孫有
名冥者勤扵其官甚至而其後竟以水死案月令三
冬之月其神元冥冥即元冥以其為水官故曰元冥
湯以寬治民而除其虐文王以文治武王以武功去民
之菑此皆有功烈扵民者也
此言湯與文武之禦菑捍患也烈業也湯既伐夏因
桀之殘民以逞也扵是乎治民以寬為之悉除其虐
文王治扵岐山發政施仁化行俗美是為文治武王
伐紂秉旄杖鉞除暴救民是為武功文武之治功不
同而皆所以去民之菑凡此自厲山氏以下皆其有
功烈扵民者也陸氏佃曰扵此言稷嚳堯鯀禹顓頊
契冥湯文武以見四代郊禘祖宗非專為私恩也徐
氏師曾曰黃帝堯舜禹湯文武之當祀乃以繼天立
極道統淵源之故不但如上數者功烈之迹而已記
者特舉以見例耳
及夫日月星辰民所瞻仰也山林川谷丘陵民所取財
用也非此族也不在祀典
此推言祀典以總結上文也族類也祀典祭祀之典
籍也更兼乎上下而言之則及乎日月星辰照臨下
土而為民之所瞻仰也山林川谷丘陵長養萬物而
為民之所取以資財用也有天下者祀以為報要無
非所以重民之生而已如其無功烈與無益扵民而
非此族也則有不得在乎祀典者案此就上泰壇泰
折等祀而約言天神地祗之屬
日講禮記解義卷四十九
