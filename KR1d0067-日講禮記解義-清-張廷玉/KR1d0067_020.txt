欽定四庫全書
日講禮記解義卷二十
月令
孟冬之月日在尾昏危中旦七星中
此記十月之日躔中星也冬終也取萬物終蔵之意
金數既窮水德迭王於時為冬孟冬建亥之月日月
交會於尾是為析木寅之次也昏則危星在南方之
中旦則七星在南方之中
其日壬癸其帝顓頊其神玄冥其蟲介其音羽律中應
鍾其數六其味鹹其臭朽其祀行祭先腎
此言孟冬時令所屬也彭氏曰水北方元深而冥昧
故取為神名高氏曰行門内地也一作井冬德在水
所屬之干為壬癸壬任也癸揆也萬物懷任於下揆
然萌芽也其帝則為顓頊其神則為元冥其蟲則為
介介甲也龜鼈之類北為元武水屬也其音則為羽
羽屬水冬氣和則羽聲調氣至而律應則中應鍾應
鍾者姑洗所生三分去一長四寸有竒亥律也其數
則六天一生水地六成之舉成數也其味則為鹹水
潤下作鹹也其臭則朽氣若有若無為朽其祀行行
為道路往來之處冬則隂往而陽來也當祭而先用
腎腎為水也陳氏澔曰春夏秋皆祭先所勝冬當先
心以中央祭心故但祭所屬又以冬主静不尚克制
故也
水始冰地始凍雉入大水為蜃虹藏不見
此言亥月之候也大水淮也蜃大蛤也是時天地閉
塞為重隂之始故水以隂而凝於是始冰地感隂而
結於是始凍陽為隂化故雉入大水而為蜃隂陽之
氣不交而極乎辨故虹藏伏而不見
天子居玄堂左个乘玄路駕鐵驪載玄旂衣黑衣服玄
玉食黍與彘其器閎以奄
此言人君順孟冬所宜之事也鐵驪驪馬鐵色也深
為黑淺為元閎者中寬奄者上窄冬為隂寒之候位
處於北天子於是居元堂左个北堂之西偏也所乘
則為元路駕以鐡驪載以元旂衣以黑衣服以元玉
食為黍與彘而其器則閎以奄以象物之閉藏也
是月也以立冬先立冬三日大史謁之天子曰某日立
冬盛德在水天子乃齊立冬之日天子親帥三公九卿
大夫以迎冬於北郊還反賞死事䘏孤寡
此言迎冬而行賞䘏之事也死事以國事死者孤寡
其妻子也是月立冬大史亦先三日告之天子曰某
日立冬金氣既謝水德方伸時序一更不敢不告天
子乃齊戒於立冬之日親帥三公九卿大夫至於北
郊冬主亥子丑其位在北故於是乎迎而祭顓頊元
冥之神焉畢而還反因殺氣之盛而念死事之臣因
死事之臣更念及其孤寡從而賞之䘏之所以順時
報功且激勸忠義也
是月也命大史釁龜筴占兆審卦吉凶是察阿黨則罪
無有掩蔽
此言謹卜筮之事也大史掌卜筮之官筴蓍策也釁
塗以血也聖人幽贊神明卜筮之用由來尚矣是月
也命大史取龜策而釁之龜以卜而有兆筴以筮而
有卦必占之審之以察其吉凶如有阿私黨比者則
罪之而無有掩蔽蓋所謂假於卜筮以疑衆者固法
之所不宥也
是月也天子始裘命有司曰天氣上騰地氣下降天地
不通閉塞而成冬命百官謹蓋藏命司徒循行積聚無
有不斂坏城郭戒門閭修鍵閉慎管籥固封疆備邊竟
完要塞謹關梁塞蹊徑
此言天子禦冬之具以及順時閉塞之政也鍵牡閉
牝也蹊徑禽獸之道也是月也寒氣方盛季秋所獻
之功裘天子始服之而命有司曰天氣騰於上地氣
降於下隂陽之氣不交所以閉塞而成冬也凡蓋藏
之在官者命百官加謹焉積聚之在民者命司徒循
行而使之無有不斂致謹於其内故於城郭則坏之
於門閭則戒之而又修其鍵閉慎其管籥致嚴於其
外故於封疆則固之於邊竟則備之而又完其要塞
謹其關梁塞其蹊徑此皆順時之政也
飭喪紀辨衣裳審棺椁之厚薄塋丘壟之大小高卑厚
薄之度貴賤之等級
此言謹終之令也衣裳謂襲斂所用也喪事有紀必
因時而飭正焉如於衣裳之多寡則辨之棺椁之厚
薄塋丘壟之大小高卑則審之是其厚薄之度各視
乎貴賤以為差等蓋喪紀者人事之終冬者歲時之
終以歲時之終而節人事之終乃其宜也
是月也命工師效功陳祭器案度程毋或作為滛巧以
蕩上心必功致為上物勒工名以考其誠功有不當必
行其罪以窮其情
此言考工之事也效獻也功致功力密致也是月也
霜降而百工休則器用成矣爰命工師獻百上之功
陳設祭器而必案以舊法毋或作為滛靡巧變以蕩
上心必以功力密致者為上物既成而後即令工人
自刻其名於器以察其實如或功有不當必行其罪
以窮其情而無所於貸考工之嚴若此此工之所以
信度也
是月也大飲烝
此言農畢燕臣之事也烝升也升牲體於爼也是月
也農功已畢物之可薦者衆於是天子諸侯與其羣
臣飲酒於大學以正齒位升牲體於爼是為大飲烝
之禮方氏慤曰孟夏飲酎用禮樂則飲烝可知陳注
因烝祭而與羣臣大飲者非是
天子乃祈來年於天宗大割祠於公社及門閭臘先祖
五祀勞農以休息之
此言蜡祭之禮也天宗日月星辰也社以上公配祭
故曰公社臘冬祭名五祀門戶中霤竈行也天子既
樂歲功之成乃為民祈來年之澤於天宗大割羣牲
以祀公社而及於門閭又獵取禽獸以祭先祖與五
祀此皆所謂蜡祭也至若農民則三時之務亦已勞
矣於是勞之使得休息蓋一張一弛之道也案天宗
公社門閭先祖五祀等皆祈年大割臘祭之事注故
以為互文祭舉於冬在周曰蜡在秦曰臘今行於孟
冬建亥之月其為秦人所述無疑矣
天子乃命將帥講武習射御角力
此言簡習武備之事也農功既隙為講肄武事之時
天子乃命將帥講武以厲其威習射御以考其藝角
力以視其才皆所以順隂義也舊說以為仲冬將大
閱故簡習之
是月也乃命水虞漁師收水泉池澤之賦毋或敢侵削
衆庶兆民以為天子取怨於下其有若此者行罪無赦
此言命官以嚴川澤之禁也水虞謂漁師周禮澤虞
䱷人也是月也水既涸而可以收賦乃命水虞漁師
收水泉池澤之所出以供祭祀賓客膳羞之用不得
侵削衆庶兆民過取其財以斂怨於上其有若此者
罪在必行而無赦
孟冬行春令則凍閉不密地氣上泄民多流亡行夏令
則國多暴風方冬不寒蟄蟲復出行秋令則雪霜不時
小兵時起土地侵削
此言孟冬失令之致災也孟冬而行春令則風足解
凍而凍閉不密地氣因以上泄陽主發散而民多流
亡蓋寅木之氣所泄也行夏令則盛陽振作而國多
暴風方冬而不見其寒蟲之既蟄者復出蓋已火之
氣所損也行秋令則寒反遲而雪霜不以其時金勝
而小兵時起有揫斂之象而土地侵削蓋申金之氣
所滛也
仲冬之月日在斗昏東辟中旦軫中
此言十一月之日躔中星也斗東辟軫皆星名辟壁
同仲冬為建子之月日月交會於斗是為星紀丑之
次也昏則壁星在南方之中旦則軫星在南方之中
其日壬癸其帝顓頊其神玄冥其蟲介其音羽律中黃
鍾其數六其味鹹其臭朽其祀行祭先腎
此言仲冬時令所屬也黃鍾者律之始長九寸子律
也孔氏曰黃中色鍾種也陽氣始種於泉孳萌萬物
為六氣元也
冰益壯地始拆鶡旦不鳴虎始交
此言子月之候也壯堅且厚也鶡旦鳥名寒氣更甚
則水之冰者於是而益壯地之凍者於是而始拆夜
鳴求旦之鳥本為隂類感微陽之生得所求而不鳴
矣虎為隂物亦始感於陽氣而相交矣
天子居玄堂大廟乘玄路駕鐵驪載玄旂衣黑衣服玄
玉食黍與彘其器閎以奄
元堂大廟北堂之當大室者
飭死事
此亦言謹終之令也死事如喪大記云復而後行死
事也孟冬既飭喪紀矣至是而又飭之以王政所重
在乎養生喪死無憾也
命有司曰土事毋作慎毋發蓋毋發室屋及起大衆以
固而閉地氣沮泄是謂發天地之房諸蟄則死民必疾
疫又隨以喪命之曰暢月
此言閉藏之令也土事土功也暢充也隂氣凝固乃
命有司於土功則毋作慎毋發掩蓋又毋發室屋與
起大衆皆所以固而閉也夫天地之閉氣一如房室
之藏人若地氣沮壞宣泄是謂發天地之房將害及
於物而諸蟄皆死害及於民而疾疫喪亡相隨而見
矣所以然者以此月命為暢月萬物皆當使充實於
内不宜違時發動故也案農隙之後凡成梁乘屋及
教大閱諸事悉將於是月為之此所禁戒蓋偏論也
是月也命奄尹申宫令審門閭謹房室必重閉省婦事
毋得滛雖有貴戚近習毋有不禁
此言申明内政也奄者精氣奄藏之稱尹則主領奄
豎之官也滛謂女工之竒巧者是月也命奄尹申明
宫中之禁令審察門閭謹慎房室於内外之門戶必
重閉以嚴之減省婦功禁作滛巧雖有貴戚近習易
於驕侈者且毋有不禁則疏賤可知矣案此亦屬秦
制若周禮宫禁之事掌於内宰宫正宫伯皆士大夫
為之而又總於冢宰凡嬪御閹寺之屬皆在所統非
若後世專用奄豎而大臣不得與聞也
乃命大酋秫稻必齊麴蘖必時湛熾必潔水泉必香陶
器必良火齊必得兼用六物大酋監之毋有差貸
此言所以飭酒政也酒熟曰酋大酋酒官之長秫稻
酒材也湛漬熾炊物事也國家所以供祭祀待賓客
者必需乎酒故於既穫之後命大酋釀之於秫稻必
齊而裁以量於麴糵必時而制以候由是加以湛熾
必潔而無汚和以水泉必香而無穢盛以陶器必良
而不漏又且火齊必得而適生熟之宜酒工兼此六
事大酋監之勿令違其法式而酒政舉矣
天子命有司祈祀四海大川名源淵澤井泉
此言順水德而行祈祀之禮也大川名源若江淮河
濟之類冬令方中水德至盛宜為民祈福天子爰命
有司行祈祀之典如四海為水之所聚大川名源為
水之所出淵澤為水之所鍾而息井泉為水之所汲
而養者其神無不徧焉應氏鏞云夏之祈火勝水弱
遵其流委廣其潤澤也此之祈盛德在水鍾其淵源
厚其渟畜也
是月也農有不收藏積聚者馬牛畜獸有放佚者取之
不詰山林藪澤有能取蔬食田獵禽獸者野虞教道之
其有相侵奪者罪之不赦
此申收斂之禁也大澤曰藪草木之實為蔬食在山
林則榛栗之屬在藪澤則菱芡之屬孟冬既命百官
謹蓋藏命司徒循行積聚而使無有不斂矣若是月
也猶有不收藏積聚者牛馬獸畜猶有放佚者則是
游惰之民也他人即取之亦在所不詰矣至於山林
藪澤有能資其物以為食者則使野虞教之道之凡
草木可以采取禽獸可以獵得也或不能而徒事侵
奪則罪其強暴而無所赦焉取之不詰者所以惡其
不謹罪之不赦者所以懲其不公
是月也日短至隂陽爭諸生蕩君子齊戒處必掩身身
欲寧去聲色禁耆欲安形性事欲静以待隂陽之所定
此言順時以定陽氣也是月也日行南至於牽牛故
日之短為己極斯時一陽初復是陽方來而與隂爭
萬物之生機皆於是乎振動有不容不安静以養其
微陽者君子必齊戒其心掩蔽其身而身欲其寧外
去聲色内禁耆欲以安形性而事欲其静蓋静則有
以待其爭之定陽為主而隂順焉矣案周易姤一隂
生於下為五月之卦其爻曰繫于金柅言隂之當制
也復一陽生於下為十一月之卦其爻曰不遠復言
陽之當養也此記所言亦與易理相備
芸始生茘挺出蚯蚓結麋角解水泉動
此又言子月之候也芸與茘挺皆香草結猶屈也物
感陽氣則香陽氣始萌故芸與茘挺感之而生出以
非正陽之時故蚯蚓猶結麋為澤獸以隂為體故感
陽生而角解水泉之枯涸者由於隂極故因陽之生
而漸動案十二月候惟二至二分再記之者孔氏謂
以二至是隂陽之始終二分是隂陽之交會也
日短至則伐木取竹箭是月也可以罷官之無事去器
之無用者塗闕廷門閭築囹圄此以助天地之閉藏也
此言順時收斂之事也大曰竹小曰箭闕者人所由
以出入廷者人所處以聽事當日短至而隂氣為盛
則材於是而堅成故於木與竹箭可以伐而取之是
月也天地閉而萬物休官有權設以應事器有暫造
以備用者并可以罷而去之至其於闕廷門閭則塗
之於囹圄則築之此皆閉塞掩藏之事所以助天地
之時氣也
仲冬行夏令則其國乃旱氛霧冥冥雷乃發聲行秋令
則天時雨汁瓜瓠不成國有大兵行春令則蝗蟲為敗
水泉咸竭民多疥癘
此言仲冬失令之致災也氛妖氣也汁雨雪雜下也
仲冬而行夏令則火氣乘之而來年主旱煖氣所蒸
而氛霧冥冥隂不能固陽而雷乃發聲蓋午火之氣
所損也行秋令則嚴凝之氣未固而天時雨汁柔脆
之物受克而瓜瓠不成肅殺尤盛而國有大兵蓋酉
金之氣所淫也行春令則當蟄者出而蝗蟲為敗感
發散之氣而水泉咸竭虛陽所作而民多疥癘蓋卯
木之氣所泄也
季冬之月日在婺女昏婁中旦氐中
此言十二月之日躔中星也婁氏皆星名季冬為建
丑之月日月交會於婺女是為元枵子之次也昏則
婁星在南方之中旦則氐星在南方之中
其日壬癸其帝顓頊其神玄冥其蟲介其音羽律中大
吕其數六其味鹹其臭朽其祀行祭先腎
此言季冬時令所屬也大呂者蕤賓所生三分益一
長八寸有竒丑律也周語曰大吕助陽宣物陳氏祥
道曰是為隂律之始隂之所以配陽而行者於是為
大也
鴈北鄉鵲始巢雉雊雞乳
此言丑月之候也雊雉鳴也鴈以季秋來賓至是順
陽之復而北鄉鵲善巢避歲所在因將改歲故始巢
雉為火畜感於陽而後有聲故雊雞為木畜麗於陽
而後有形故乳
天子居玄堂右个乘玄路駕鐵驪載玄旂衣黑衣服玄
玉食黍與彘其器閎以奄
玄堂右个北堂東偏也
命有司大難旁磔出土牛以送寒氣
此言順時以攘除隂氣也出猶作也冬令之終隂慝
正盛爰命有司大難於四門披磔犬羊以攘除隂氣
維時月建丑丑為牛以土作之則土能制水故又以
此畢送寒氣焉
征鳥厲疾
此亦言丑月之候也於時鷹隼之屬善征擊者其取
鳥也倍見其猛厲而迅疾蓋以將復為鳩物不極不
反也
乃畢山川之祀及帝之大臣天之神祗
此言順時以畢祀典也天神六宗之屬舊注謂司中
司命風師雨師之屬四時之功既成則一歲祀事宜
畢於此其為地祗則山川之祀也其為人鬼則五帝
之佐也其為天神則天之神祗也徧祭以報之而歲
事畢矣
是月也命漁師始漁天子親往乃嘗魚先薦寢廟
此言薦魚之禮也是月也魚性定爰命漁師始漁天
子必親之乃嘗魚而先薦於寢廟凡以重其事而敬
其親也馬氏曰此潛之詩所謂季冬薦魚也魚者牲
類宗廟之祭牲用親獵則漁必親往不亦宜乎
冰方盛水澤腹堅命取冰冰以入令告民出五種命農
計耦耕事修耒耜具田器
此言藏冰及治農之事也腹猶内也重隂之氣極於
是月故冰方盛徹外内而皆凝爰命取冰而冰入於
凌隂所謂日在北陸而藏冰也冰入之後大寒將退
令典農之官告民使出五榖之種以撿料之又命農
計耦耕之事預修耒耜并具諸田器以東作將始故
也方氏慤曰冰之入也為隂事之終種之出也為陽
事之始以冰入之期而告民出五種終則有始也
命樂師大合吹而罷
此言習樂之事也樂以導和季秋既習吹矣至此命
樂師大合吹而罷所以明有終也鄭注謂歲將終與
族人大飲作樂於大寢以綴恩也
乃命四監收秩薪柴以共郊廟及百祀之薪燎
此言季冬收秩之事也秩常也有常數也大曰薪小
曰柴凡一歲中郊廟祭祀所需之物有不可不預為
備者乃命四監收取常用之薪柴以供大而郊廟及
廣而百祀之薪燎案薪燎謂炊爨及庭燎之用馬氏
曰收秩薪柴則藏事至是為悉矣
是月也日窮于次月窮于紀星回于天數將幾終歲且
更始專而農民毋有所使
此言歲終之候而及其令也次舍也紀會也幾近也
而猶汝也是月也為歲事終始之交自去年季冬日
次於元枵每月移次他辰至此月窮盡還次元枵則
日窮於次矣去年季冬月與日相會於元枵每月相
會於他辰至此月窮盡還復會於元枵則月窮於紀
矣二十八宿隨天而行每日雖周天一匝而早晚不
同至此月而復其故處與去年季冬早晚相似則星
回於天矣一朞之數將於是乎終而歲且更始唯在
上者專壹汝之農民毋得或有徭役以妨始榖可也
陸氏佃曰次言象紀言歴變窮言回回無窮也
天子乃與公卿大夫共飭國典論時令以待來歲之宜
此言更始勤政之事也飭正也國典六典之法則治
典教典禮典政典刑典事典也時令歲時之令也天
子於歲之將終乃與公卿大夫共整飭國典審論時
令以預待來歲之所宜行此所以道法有常而政事
修舉也黃氏曰孟春一歲之始則命大史守典奉法
司天日月星辰之行季冬一歲之終又與公卿大夫
共飭國典論時令以待來歲之宜先王憂勤惕厲慎
始敬終之心蓋如此
乃命大史次諸侯之列賦之犧牲以共皇天上帝社稷
之饗乃命同姓之邦共寢廟之芻豢命宰歴卿大夫至
於庶民土田之數而賦犧牲以共山林名川之祀凡在
天下九州之民者無不咸獻其力以共皇天上帝社稷
寢廟山林名川之祀
此言重祭之事也次次序也歴亦次也聖王致力於
神以為民祈福故祀典綦重而所以供其事者必與
天下共之乃命大史次序侯國大小之列賦其犧牲
以供皇天上帝社稷之饗蓋所取者廣尊之也又命
同姓之邦專供寢廟之芻豢蓋所取者近親之也命
宰歷數卿大夫以至於庶民土田之數而賦犧牲以
供山林名川之祀蓋所取者雜則多且殺也凡此皆
出於民力而必於諸侯卿大夫以下賦之者正使天
下九州之民無不咸獻其力以供皇天上帝社稷寢
廟山林名川之祀也案治莫急於禮禮莫重於祭而
聖人之祭凡以為民也勤民即所以事神故聖人之
於鬼神也無私祈而鬼神之於聖人也亦無私福
季冬行秋令則白露蚤降介蟲為妖四鄙入保行春令
則胎天多傷國多固疾命之曰逆行夏令則水潦敗國
時雪不降冰凍消釋
此言季冬失令之致災也命名也季冬而行秋令則
白露應秋而蚤降介蟲應金而為妖民畏介蟲為兵
象而四鄙入保蓋戌土之氣所應也行春令則生氣
早至而胎天多傷生不充性而國多固疾名之曰逆
害莫大焉蓋辰土之氣所應也行夏令則水潦盛昌
而敗國時當有雪而不降盛陽相爍而冰凍消釋蓋
未土之氣所應也顧氏臨曰月令當取其體天行事
之大意先王亦有至日閉關之事一歲之内因天時
提撕事務又整頓一廵非是尋常俱不理會若有合
即施行者亦豈一一待時方行哉案此說為得禮意
日講禮記解義卷二十
