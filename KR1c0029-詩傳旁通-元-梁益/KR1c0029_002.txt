詩傳旁通卷二元梁益撰
國風
邶
邶鄘不詳始封
史記本紀武王封商紂子禄父殷之餘民武王為殷
初定未集乃使其弟管叔鮮蔡叔度相禄父治殷張
守節正義曰漢地理志云河内殷之舊都周既滅殷
分其畿内為三國詩邶鄘衛是也邶以封紂子武庚
鄘管叔尹之衛蔡叔尹之曰三監(平監)帝王世紀云自
殷都以東為衛管叔監之殷都以西為鄘蔡叔監之
殷都以北為邶霍叔監之是為三監未詳孰是羅長
源路史曰邶霍叔尹之鄘管叔尹之衛蔡叔尹之見
於詩譜謂之三監孔氏以管蔡商為三監霍叔不與
班固從之非也武庚不得為監以蔡仲之命攷之鄭
譜為是武庚之封乃紂之都在邶境也
殷墟
朝歌北冡皆殷墟朝歌在衛之黎陽黎陽唐為衛縣
宋為通利軍今為濬州衛縣西二十二里有朝歌故
城史記項羽傳洹(音袁)水南殷墟有殷城亦曰北殷
柏舟
列女傳以為婦人詩
劉向列女傳衛宣夫人者齊侯之女也嫁於衛至城
門而衛君死保母曰可以還矣女不聽遂入持三年
喪作詩曰我心匪石不可轉也我心匪席不可卷也
君子美其貞一故舉而列之於詩韓嬰氏以為衛宣
姜自誓
孔叢子載孔子讀柏舟見匹夫執志之不可易華谷
嚴氏取其說朱子不取以孔叢子偽書耳孔鲋字子
魚孔子八世孫魏相孔斌子順之子仕陳勝張楚為
博士不見用退而論集其先孔子仲尼孔伋子思孔
白子上孔穿子高孔斌子順之言及己身行事為書
七卷凡二十一篇名曰孔叢子叢之為言雜也孔子
卒於哀公十六年至子思見穆公時已七八十年書
中有孔子子思問答可見其偽姑纂之以見非不取
匹夫執志之言
綠衣
正色閒色
記玉藻衣正色裳閒色鄭康成註謂冕服玄上纁下
纁淺絳色爾雅三染謂之纁青赤黃白黑五方木火
土金水之正色也以木克土則青黃合而成綠以金
克木則白青合而成碧以火克金則赤白合而為紅
以水克火則黑赤合而為紫以土克水則黃黑合而
為駵此五方之閒色也(纁音熏閒去聲駵音留)
莊姜
春秋隱公三年傳衛莊公娶于齊東宫得臣之妹曰
莊姜美而無子衛人所為賦碩人也
燕燕
戴媯州吁
莊公又娶于陳曰厲媯生孝伯早死其娣戴媯生桓
公莊姜以為己子公子州吁嬖人之子也有寵而好
兵公弗禁莊姜惡之四年春衛州吁弑桓公而立秋
州吁如陳陳人執之九月殺州吁于濮衛人逆公子
晉于邢是為宣公齊女姜姓陳女媯姓(桓公名完)
陳在衛南
衛在河北陳在河南
任
以恩相信見周公諡法
終風
雨土
孫炎曰霾大風揚塵土從上而下也夾漈鄭氏通志
略漢昭帝始元年中雨土晝昏後魏景明四年凉州
雨土如霧周大象元年雨土隋開皇二年京師雨土
雨于付切
鼽嚏
月令人多鼽嚏鼽音求嚏音帝
擊鼓
漕
西征記今白馬城衛之漕邑今滑州白馬縣
刺
擊刺之刺音七亦切音在樂記駟伐註
伐鄭
春秋隱公四年春戊申衛州吁弑其君完夏宋公陳
侯蔡人衛人伐鄭秋翬帥師會宋公陳侯蔡人衛人
伐鄭九月衛人殺州吁于濮冬十有二月衛人立晉
凱風
浚
浚都陳留曰浚儀
幾諫
事父母幾諫幾微也内則篇父母有過下氣怡色柔
聲以諫也
匏有苦葉
厲
爾雅以衣涉水為厲註衣為褌又曰繇膝以下為揭
繇膝以上為涉繇帶以上為厲註繇自也邢昺䟽言
水深至於褌以上者為涉度之名厲
軌
軌龜美切謂車轊頭也轊音衛車軸端也依傳意軌
宜音犯按說文軌車轍也從車九聲音龜美切軌車
軾前也從車凢聲音犯字又作&KR1270;九經古註車轊頭
所謂軹也軹字音止轂末也車輪所穿為道也
昏禮用鴈
程子曰鴈取其不再偶
納采請期
昏禮有納采問名納吉納徵請期親迎六禮(迎去聲)納
采者納其采擇之禮即今世俗言定也
谷風
畿
畿門内也韓退之詩白石為門畿門閾也
荼見載芟
周頌良耜以薅荼蓼
荼(苦菜)(委葉)(英荼)(萑苕)
荼一曰苦菜一曰委葉一曰英荼一曰萑苕四名而
為三物(萑胡官切音丸)此詩之誰謂荼苦傳曰荼苦菜也大
雅綿之堇荼如飴唐采苓之采苦采苦皆苦菜也鄭
出其東門有女如荼傳曰荼英荼也豳鴟鴞予所捋
荼傳曰荼萑苕也周頌良耜以薅荼蓼孔氏䟽曰委
葉也
苦菜爾雅釋草荼苦菜郭璞註誰謂荼苦苦菜可食
邢昺䟽此味苦可食之菜也一名荼一名苦本草一
名荼草一名選一名游冬易緯通卦驗玄圖云苦菜
生於寒秋經冬歴春乃成月令孟夏苦菜秀是也葉
似苦苣而細斷之有白汁花黃似菊堪食但苦耳
委葉爾雅釋草荼委葉郭璞註詩云以茠蒤蓼茠與
薅同蒤與荼同邢昺䟽穢草也王肅曰荼陸穢謂陸
地蕪穢之草也舍人註爾雅曰荼一名委葉
英荼孔氏䟽鄭康成於周禮地官掌荼及既夕註與
出其東門有女如荼箋皆云荼茅秀然則茅草秀出
之穗也言荼英荼者六月詩白旆英英是白貌茅之
秀者其穗色白言女喪服色如荼然吳語說吳王夫
差(國語中吳語也夫音扶差音釵)於黃池之會陳兵以脅晉萬人為
方陣皆白常白旗素甲白羽之矰望之如荼韋昭云
荼茅秀亦以白色為如荼與此詩傳意同女見棄所
以喪服者王肅云見棄又遭兵革之禍故皆喪服也
萑苕孔氏䟽謂薍之秀穗也毛公八月萑葦傳薍為
萑葭為葦予所捋荼傳荼萑苕也然則萑苕之與茅
秀其物相類故皆名荼也薍五患切音頑之去聲江
東呼為烏蓲(音丘)
涇
涇水出安定涇陽縣西开頭山宋為鎮戎軍古之安
定朝那縣也开苦見切又音牽一名笄頭山一名都
盧山一名崆峒山(笄音雞)
渭
渭水出隴西郡首陽縣渭首亭南鳥鼠山首陽唐省
入渭源隷渭州宋隷熙州在州之東其水東過隴州
汧源縣汧水從西北來入焉又東過鳳翔府郿縣斜
水從南來入焉(汧音牽斜音耶)又東過槐里縣南澇水入焉
槐里今永興軍興平縣(澇音勞)又東北過咸陽縣澧水
入焉又東北過高陵涇水入焉又東北過富平縣漆
水入焉又東則同州之洛水入焉又東過臨潼縣㶚
水入焉又東至京兆船司空縣入河船司空縣後省
入華州之華隂
式微
黎
黎民故國或云黎山氏國子姓侯爵即西伯所戡者
與紂都接今潞城東十八里有故黎侯城有黎亭字
亦作□□
旄丘
與國
和好相與之國許氏說文曰與黨與也
黎在衛西
潞城即上黨班氏志上黨壺關東北有黎亭隋九域
志亭在黎山嶺上今濬州黎陽漢之黎縣有黎陽山
皆在衛西
簡兮
伶官
黃帝命伶倫取嶰谷之竹截筩吹律伶倫樂師世掌
樂官故後世號樂官為伶官晉景公見漢囚鍾儀南
冠而縶使脫之問其族對曰泠人也公曰能樂乎對
曰先父之職官也與之琴操南音泠與伶同伶者弄
也
輕世肆志
魯仲連曰吾與其富貴而詘於人寧貧賤而輕世肆
志焉玩世不恭玩者戲也弄也東方朔依隱玩世柳
下惠不恭
獻工之禮
儀禮燕禮樂賓升歌獻工曰工歌鹿鳴四牡皇皇者
華卒歌主人洗升獻工工不興左瑟一人拜受爵主
人西階上拜送爵薦脯醢使人相祭卒爵不拜主人受
爵衆工不拜受爵坐祭遂卒爵辯有脯醢(辯音遍義同)不
祭主人受爵降奠于篚
美人目君
文公楚辭註美人謂美好之婦人蓋託詞而寄意於
君也離騷經恐美人之遲暮
東方朔
朔字曼倩平原厭次人(厭一涉切又一琰切)班固漢書贊朔名
過實者以其恢逹多端不名一行應諧似優不窮似
智正諫似直穏德似隱非夷齊而是柳下惠戒其子
以上容(容身避害)首陽為拙柱下為工飽食安步以仕易
農依隱玩世詭時不逢其滑稽之雄乎滑音骨滑稽
談笑諧謔也侏儒短人俳優雜戲
泉水
淇(千言)(須)
淇水一名鄭水鄭玄云即降水出衛州共城縣北山
或云出林慮東至湯陰又東至黎陽入河林慮即漢
河内隆慮縣改今隷相州共音恭慮音閭
干言厚齋紀聞曰隋書志邢州内丘縣有千言山李
公緒紀云柏人縣有千山言山柏人縣邢州堯山縣也
邢州今順德路
湏漢地里志東郡有須昌縣故須句(劬)國今東平之
須城縣
祖道之祭
周禮大馭夏官屬掌馭玉路以祀及犯軷王自左馭
馭下祝登受轡犯軷遂驅之(軷蒲末切音䟦)註行山曰軷犯
之者封土為山象以菩(負倍二音)芻棘柏為神主既祭之
後以車轢之而去喻無險難也王由左馭禁制馬使
不行也詩云載謀載惟取蕭祭脂取羝以軷詩家說
曰將出祖道犯軷之祭也聘禮曰及舍軷(舍音釋)飲酒
于其側禮家說謂之祖祭左傳祖而舍軷飲酒于其
側曰餞重有事於其行也漢臨江王傳黃帝之子纍
祖好遠遊而死於道故後世祭以為行神祖祭因饗
飲也荀彧傳以為共工氏曰修好遠遊祀以為祖神
漢以午曰祖轢音歴
静女
彤管
毛傳云女史彤管之法鄭箋云筆赤管皆以后夫人
言耳歐陽氏曰古者鍼筆皆有管樂器亦有管不知
此管是何物但彤是色之美者
牧
邑外謂之郊郊外謂之牧牧外謂之野野外謂之林
林外謂之坰爾雅註邑國都也假令百里之國五十
里之界界名十里也
新臺
籧篨
揚雄别國方言曰宋魏之間謂之笙或謂之籧曲自
關而西謂之簟或謂之䇽(之厲切音制)其粗者謂之籧篨
蓋竹席簟也國語晉語曰籧篨不可使俯戚施不可
使仰
二子乘舟
太史公
漢司馬遷字子長父談皆為漢太史官(尊談為太史公)
弟夀爭死相讓
左桓十六年衛宣姜與公子朔構急子(急伋同)公使(去聲)
諸齊使盗待諸莘將殺之夀子告之使行不可曰棄
父之命惡(烏)用子矣有無父之國則可也及行飲(去聲)
以酒壽子載其旌以先盗殺之急子至曰我之求也
此何罪請殺我乎又殺之
申生惡傷父志
左僖四年晉獻公驪姬謂太子曰君夢齊姜必速祭
之(齊姜太子申生之母)太子祭於曲沃歸胙子公公田姬寘諸
宫六日公至毒而獻之公祭之地地墳(上聲)與犬犬斃
與小臣小臣亦斃姬泣曰賊由太子太子奔新城或
謂太子辭太子曰君非姬氏居不安食不飽我辭姬
必有罪君老矣吾又不樂曰子其行乎太子曰君實
不察其罪被此名也以出人誰納我縊于新城樂音
洛
鄘
鄘
楚丘城是也今衛之汲縣東北三十里有故鄘城新
鄉鎮之西南或云楚丘城也有鄘水出宜蘇山
柏舟
共伯共姜
孔穎逹詩正義曰共(音恭)伯衛僖侯世子名餘共謚伯
字共姜共伯之妻婦人從夫謚姜姓
東萊吕氏讀詩記曰史記載釐(與僖同)侯已葬武公襲
攻共伯共伯入釐侯羡自殺(羡墓道也音延又延面切)按武公在
位五十五年國語稱武公年九十有五猶箴警于國
計其初即位其齒已四十餘矣使果弑共伯而簒立
則共伯見弑之時其齒又長於武公安得謂之蚤死
乎是共伯未嘗見弑武公未嘗簒弑也唐司馬貞史
記索隱謂史遷之說非是
翦髮夾囟
禮記内則子生三月之末擇日翦髮為鬌(徒果切音朵)
男角女羈否則男左女右鄭氏註鬌所遺髮也(所存)
(留不剪者)夾囟曰角兩髻也(囟一作顖音信又思忍切)囟逹曰羈三
髻也
縱横曰旁午午逹之午猶旁午之午謂一直也陳氏
澔曰夾囟兩旁當角之處留髮不翦者謂之角留頂
者縱横各一相交通逹者謂之羈
牆有茨
中冓
西漢書梁共王傳(恭王名立)谷永䟽曰帝王不聽中冓之
言春秋為親者諱(為去聲)應劭曰中冓材構在堂之中
也顔師古曰謂舍之交積材木也
君子偕老
未亡人
左傳楚文王夫人聞令尹子元振萬於宫側泣曰先
君以是舞也習戎備也今令尹不尋諸仇讎而於未
亡人之側不亦異乎成公九年季文子如宋致女復
命公享之賦韓奕之五章穆姜出于房再拜曰大夫
勤辱不忘先君以及嗣君施及未亡人先君猶有望
也敢拜大夫之重勤
副(副)(編)(次)
周禮天官追師掌王后之首服為副編次追衡笄(追都)
(回切音堆編音匾又如字)
副副之言覆(去聲)所以覆首為之飾其遺象若今之
步搖矣服之以從王祭祀(步搖亦作步繇)
編編列髮為之其遺象若今假紒(與髻同)矣服之以
告桑也(告桑重蠶事也)
次次第髮長短為之所謂髲髢(亦作鬄並音弟)服之以見
王言編若今假紒者編列他髮為之假作紒形加
於首上次者亦鬄他髮與已髮相合為紒是編次所
以異也
笄
笄衡笄也鄭氏註曰王后之衡笄皆以玉為之唯祭
服有衡垂于副之兩旁當耳具下以紞懸瑱(紞耽之上瑱顛)
(之去)䟽曰唯祭服之副有衡笄編次則無衡笄華谷
嚴氏(粲)垣叔詩緝曰内則言女子之笄者簮也所以
卷髮者也唯副之笄謂之衡笄毛傳以笄即衡笄一
物也追師云追衡笄鄭註云王后之衡笄皆以玉為
之是鄭以衡與笄為二物也其下文云唯祭服有衡
釋衡為一物又云笄卷髮者釋笄為一物故鄭於此
箋言笄而不言衡笄也䟽混毛鄭為一說又引追師
註云唯祭服有衡笄彼文無笄字䟽蓋誤也今從毛
義(追音堆)
六珈
毛傳曰珈笄飾之最盛者所以别尊卑也鄭箋曰珈
之為言加也副既笄而加飾如今步搖上飾古之制
有所未聞孔䟽曰必飾之有六但所施不可知據此
言六珈則侯伯夫人為六王后多少無文此副與珈
飾唯后夫人有之卿大夫以下則無
揥
揥所以摘髮以象骨為之魏葛屨佩其象揥文言搔
頭俗言篦兒摘字讀作剔他歴切
展衣
天官内司服掌王后之六服褘衣(褘音暉)揄狄(揄音遥狄與翟)
(同翟雉也)闕狄(刻繒為翟形而不畫)鞠衣(鞠菊同)展衣(展亦作䄠並陟扇切)緣衣
(緣音彖亦作褖)陸農師曰鄭氏解周官以為王后六服翬狄
玄(翬雉名音暉禕衣畫翬)揄狄青闕狄赤鞠衣黃展衣白褖衣
黑若所謂翬狄玄揄狄青菊衣黃其說是矣所謂闕
狄赤展衣白褖衣黑非也按毛詩傅言展衣以丹縠
為之則展衣赤矣赤則宣布著盡有誠信之道焉故
謂之展又或謂之䄠禮記曰内則以䄠衣亦通帛為
旜(與旃通用)&KR0950;絳帛也與此同義鞠衣黃展衣赤則褖衣
白矣難者曰褖衣吉服純白非婦人吉服所宜曰蓋
不知褖衣之有纁袡也(難者設為問難也去聲)袡時占切衣緣
也(緣俞絹切)纁淺絳色三染謂之纁
桑中
沬衛邑
書酒誥注妹邦紂所都朝歌即沬邑羅泌路史曰今
滑之白馬縣有鄁水即妹之邦紂所城也鄁與邶同
一作㔨殷武丁遷都于此
桑間濮上
禮記樂記注濮水之上地有桑間者亡國之音於此
水出桑間在濮陽南東濮郡國志東郡濮陽古昆吾
國桑中在其中史記樂書衛靈公將之晉至於濮水
之上夜聞鼓琴聲命師涓聽而寫之去之晉見晉平
公置酒施惠之臺(即虒祁之宫虒音斯)師涓奏新聲鼔之未終
師曠止之曰此亡國之聲也不可聽平公曰何道出
師曠曰師延所作也與紂為靡靡之樂武王伐紂師
延東走自投濮水之中故聞此聲必於濮水之上先
聞此聲者國削平公曰寡人所好者音也遂願聞之
師涓鼔而終之
鶉之奔奔
經筵不講
紹興問王庭秀磨衲集中詆訾程子之學以荆舒章
蔡為賢王厚齋曰自荆舒之學行為之徒者請禁讀
史書其後經筵不讀國風而湯誓秦誓亦不進講人
君不知危亡之事其效可見矣
定之方中
樹八尺臬
樹立也臬法也周禮地官大司徒以土圭之法測土
深(去聲)正日景以求地中日至之景尺有五寸謂之地
中(景居影切)鄭司農曰土圭之長尺有五寸以夏至之日
立八尺之表其景適與土圭等謂之地中
測景正方面
公劉既景廼岡即司徒正日中景景者光也明也
景山名
殷武陟彼景山景為山名商之所都
楚丘
孔氏詩正義曰楚丘在濟河間疑在今東都界衛本
河北至懿公為狄所滅乃東徙渡河野處漕邑則在
河南矣楚丘與漕不甚相遠亦河南明矣杜預云楚
丘濟隂成武縣西南羅氏路史曰郡國志成武有楚
丘亭城冡記齊桓公築衛文公居僖二年所城今澶
之衛南西北四里楚丘城也戎伐凢伯于楚丘執之
以歸今楚丘即戎州之邑漕在今之滑楚丘在今之
澶不出衛之邦内非拱州之楚丘拱州楚丘乃張守
節史記正義所謂楚丘故城在宋州者然今楚丘縣
有景山京山殆後人附會也
騋
周禮庾人六尺以上為馬七尺以上為騋八尺以上
為龍凢馬之用宗廟用龍田事用騋田事田獵之事
也謂之龍者馬高八尺以上擬於龍
記
禮記曲禮數馬畜以言其富者不敢斥言也
春秋傳
魯僖公之二年齊桓公城楚丘而封衛
蝃蝀
周禮十煇
春官眡祲掌十煇之法以觀妖祥辨吉凶(眡與視同祲音浸煇)
(音運)一曰祲(隂陽氣相侵)二曰象(如赤烏)三曰䥴(子全切旁氣四面反饗如)
(煇收)四曰監(雲氣監臨於日)五曰闇(日月食)六曰瞢(母亘切日月瞢瞢無光)
七曰彌(白虹彌天)八曰叙(雲有次序如山在日之上)九曰隮(虹也虹音洪又音絳)
(霓雌虹音鶂倪歴切)十曰想(雜氣有形可形想也)掌安宅叙降正歲則行
事歲終則弊(必𬒮切)其事弊斷也
載馳
岸善崩
漢書溝洫志孝武時嚴熊言臨晉民願穿洛以溉重
泉以東萬餘頃故惡地穿渠自徵(音懲即澄城)引洛水至
商顔下岸善崩乃鑿井深者四十餘丈井下相通行
水井渠自此始穿得龍骨故名龍骨渠
因魏莊子
左襄四年無終子嘉父使孟樂如晉因魏莊子納虎
豹之皮以請和諸戎無終山戎國名子爵而名嘉父
莊子晉大夫魏絳
見春秋傳
閔二年許穆夫人賦載馳
叔孫豹
襄十九年穆叔(即叔孫豹)見叔向(晉羊舌盻)賦載馳之四章文
十三年鄭子家賦載馳皆取控于大邦意
詩傳旁通卷二
