詩傳旁通卷十五元梁益撰
叙
恭惟先正大儒文公朱子後宋淳熙四年丁酉冬十
月詩集傳成自以為無復遺恨且曰後世若有揚子
雲必好之矣南塘趙公汝談於晦庵諸書尤服詩傳
號稱簡明斯言信允末學梁益伏讀朱傳昧焉多所
未解如見堯於羹見堯於墻猶曰聖人之耦之類罔
知攸出問之老師宿儒間有補助得之耳聞目見輒
自筆錄久之浸繁用纂成帙倣緱山杜文玉(瑛)語孟
旁通之例目之曰詩傳旁通僣踰之罪諒無所逃妄
誕之譏亦未能免高明過人者薄此何以為初學如
益者或可資檢閱自視其中未能通者尚多倘未溘
先朝露行當續而補之君子或憫其膚淺有肯相成
誠所願幸惟是竊伏紬繹朱子傳詩之旨大節目大
議論多於序說見之愚益未能發明其詳今姑纂輯
其略
辨詩序之作引後漢書儒林傳以為衛宏作毛詩序
今傳于世則序乃宏作明矣按漢書初謝曼卿善毛
詩乃為其訓宏從曼卿受學因作毛詩序善得風雅
之旨朱子序乃宏作之言蓋實其說也
小序先自合為一編後乃各引以超冠篇端今復并
為一編綴於經後以還其舊因以論其得失此朱子
去序言詩之本意也去序言詩雪山王氏質夾漈鄭
氏樵已有其法朱子蓋取之
謹按詩之一經有傳有箋有䟽䟽一名正義出于毛
萇氏者謂之傳出于鄭玄氏者謂之箋傳之為言訓
也訓釋其書也凡書非正經者謂之傳箋之為言薦
也主于薦成毛傳之意也毛萇趙人為河間太守為
北海相所訓傳者曰毛詩流傳北海鄭玄字康成北
海人取毛氏詁訓所不盡及異同者箋之當時學者
尊信康成故毛傳得鄭箋而盛行自康成之後魏王
肅字子雍有毛詩註有毛詩義駁司空王基毛詩駁
太子文學劉楨字公幹毛詩義問吴陸璣字元恪草
木鳥獸魚蟲䟽晉孫毓毛詩異同評梁武帝毛詩大
義梁桂州刺史崔靈恩毛詩集註舒援沈重劉瓛張
氏隋祕書學士魯世達等之毛詩義䟽至唐孔穎達
氏取毛傳鄭箋而䟽之謂之正義詩之制度名物於
是大備然其訓說皆不敢背乎小序未有舍序而自
為之說者惟宋歐陽公王荆公諸先生出卓然有見
高視千古之上舍序舍傳而研究經旨理明義精犂
然允當如唐之啖助趙匡陸淳舍傳言春秋非尋常
識見所及夾漈鄭樵氏漁仲之言曰風土之音曰風
朝廷之音曰雅宗廟之音曰頌且為作詩辨妄六卷
詩經之旨大明迨晦庵朱子而大定矣益謂去古未
遠有古書可攷莫若漢儒之毛氏傳鄭氏箋制度述
作物性名件莫若唐孔氏之䟽義讀此經者所當徧
知而不可偏觀也
詩之音則後魏太常劉芳有毛詩音證梁徐邈等有
毛詩音後徐氏音亡而陸德明之音所引多本於徐
氏德明名元朗以字行德明吴人故多吴音
孔穎達唐書孔穎達字仲達冀州人歐陽文忠公集
古錄䟦尾云孔穎達碑于志寧撰傳云字仲達碑云
字仲遠穎達撰毛詩正義繚戾碎破繚音了戾力
結切繚戾乖戾不順之貌
周南關雎后妃文王未嘗稱王太姒亦未嘗稱后
序乃後人所作不害為追稱之辭身脩故國家天
下治取南豐曾氏說曾氏名鞏字子固南豐人諡文
定南渡後改諡文清有關雎麟趾之意然後可以
行周官之法度此程伯子明道先生之語關雎麟趾
仁厚之意周官法度周公六典太平之書關雎為
二南正風之首文王盛時之詩也論語曰關雎之亂
洋洋乎盈耳哉亂謂卒章也正考甫校商之名頌十
二篇於周太師以那為首其輯之亂曰自古在昔先
民有作温恭朝夕執事有恪韋昭曰輯成也凡作篇
章義既成撮其大要以為亂辭詩者歌也所以節舞
者也如今三節舞矣曲終乃更變章亂節故謂之亂
也史記曰關雎之亂以為風始鹿鳴為小雅始文王
為大雅始清廟為頌始大序所謂是謂四始詩之至
也為毛氏之學者宗之而齊后蒼為齊詩魯申公為
魯詩燕韓嬰為韓詩此三家者皆以關雎為康王政
衰之刺詩故有本諸祍席而關雎作之說揚雄謂周
康之時關雎作習治也習治則傷始亂也杜欽傳曰
佩玉宴鳴關雎嘆之臣瓚曰此魯詩說也後漢明帝
詔曰昔應門失守關雎刺世薛漢韓詩章句曰今内
傾于色故詠關雎記淑女以刺時魯韓之說大抵皆
然或者以序有哀而不傷之文疑其容有此理朱子
斥之而以儀禮正之是以儀禮鄉樂鄉飲酒之樂房
中之樂后夫人房中諷誦以事其君子之樂漢廣
蘇氏例取首句而去其下文蘇氏謂眉山二蘇東
坡穎濱兄弟兄軾子瞻文忠公弟轍子由文定公蘇
黃門有詩傳東坡有說蘇傳之例如云漢廣德廣所
及也例取序之首句宋朝有丘鑄者著周詩集解亦
取小序首一句以為子夏作下文則削之因附見于
此
召南鵲巢諸侯蒙化成德其道亦始於家人即周
南關雎身脩而國家治之意何彼穠矣車乘厭
翟勒面繢緫服則䄖翟翟車貝面組總有握按周禮
春官巾車掌王后五路重翟厭翟安車翟車輦車凡
五重翟后從王祭祀所乘之車厭翟后從王賓饗諸
侯所乘之車婦人車皆坐乘有容蓋容謂幢容蓋謂
蔽蓋幢容即衛風氓詩之帷裳蔽蓋即衞風碩人之
翟茀翟音狄雉也字亦狄皆訓為雉凡雉具五色者
謂之翟禹貢羽畎夏翟爾雅伊雒而南素質五色皆
備曰翬江淮而南青質五色皆備曰繇繇音遥鄭康
成周禮内司服註作摇周禮禮記或作揄或作榆並
音遥而訓雉與翟狄訓雉義同重平聲直龍切重翟
謂重翟雉之羽厭入聲於涉切厭翟謂次其羽使相
廹厭翟勒回繢總者厭次翟羽使相迫蹙以為車之
蔽茀又以如玉龍勒之韋為馬之當面飾謂之勒面
皮之熟者為韋馬之當面飾者為錫錫音洋飾在馬
額亦謂之當盧重翟有錫厭翟次于重翟故云勒面
繢畫文也總以繒為之著于馬勒直兩耳與兩鑣馬
䘖外鐵為鑣亦謂之扇汗亦謂之排沬以畫繒為總
故云繢總著直略切五路之四曰翟車則王后乘以
出喪之車也巾車云翟車貝面組總有握鄭氏註云
翟車不重不厭以翟飾車之側爾貝面貝飾勒之當
面也有握則無蓋矣如今軿車是也軿薄經切今謂鄭
氏東漢時也有握之握馬融作帷幄之幄服則䄖
翟周禮天官内司服掌王后之六服禕衣揄狄闕狄
鞠衣展衣緣衣狄翟同禕音揮禕衣畫翬雉揄音摇
揄翟畫摇雉闕翟刻而不畫展與檀同音戰緣與禄
同音彖后從王祭先王則服禕衣從祭先公則服揄
翟從祭羣小祀則服闕翟三者皆王后之祭服刻繒
為翟之形或畫或不畫綴於衣以為文章也禕衣為
盛揄翟次之重翟為上厭翟次之厭翟之車揄翟之
服此其為下王后一等而為雖則王姬亦下嫁于諸
侯之車服也騶虞汲冢周書王會篇云騶虞白
虎黑文西方之獸歐陽公詩本義引賈太傅之說騶
為文王之囿固未可据然虞為司獸不為無理書傳
言虞多為掌山澤之官伯益作虞遠自舜世周禮分
為虞衡屬之夏官司馬至如今時京師有仁虞監取
正詩序之義而掌畋獵之事焉陳鵬舉少南氏引禮
記騶虞為節樂官備按周禮夏官射人王以六耦射
三侯樂以騶虞九節鄭司農衆謂析羽九重鄭康成
玄謂奏樂以為射節之羞康成說是禮記射義天子
以騶虞為節騶虞者樂官備也謂歌騶虞之詩以為
射之節度古者射必四矢歌用四節如騶虞九節則
先歌五節以聽後歌四節以射歌一節則發一矢必
發乘矢而後卒矢射齊風猗嗟之四矢反兮大雅行
韋之既挾四鍭是也騶亦官名騶官虞官皆有人故
云官備射義又曰天子以備官為節
邶頃公賂王請命衞康叔之後武王同母弟康
叔名封受封之國傳康伯考伯嗣伯康伯靖伯貞伯
頃侯凡八君頃侯者貞伯之子也厚賂周夷王夷王
命衞為侯康音捷頃侯子釐侯釐亦作僖釐侯太子
共伯餘餘蚤死弟共伯和立是為衞武公温柔敦
厚之教禮記經解篇孔子曰入其國其教可知也
温柔敦厚詩教也故詩之失愚温柔敦厚而不愚則
深於詩者也益聞諸說者云温柔而敦厚姿質淳厚
之人也淳厚者未必深察情偽故有愚之失莊姜
戴媯衞莊公名揚娶齊女曰莊姜無子陳女厲媯
之娣戴媯生子完是為桓公齊女姜姓陳女媯姓婦
人從夫諡故因莊公而為莊姜厲與戴亦皆諡桓
公州吁嬖妾之子州吁弑桓公完而自立石碏之
子厚與州吁游從州吁朝陳將使陳侯請于天王石
碏使告于陳曰衞國𥚹小老夫耄矣無能為也此二
人者實弑寡君敢即圖之陳人執之而請涖于衞遂
殺州吁石厚衞人立桓公之弟晉是為宣公左氏曰
石碏純臣也惡州吁而厚與焉大義滅親其是之謂
乎簒弑之賊必討不宥入春秋之初石碏其知大義
矣孔子之春秋為誅亂賊而作是故春秋成而亂臣
賊子懼奪黎氏地赤狄潞氏奪黎氏地見春秋
宣公十五年左氏言潞子嬰兒之夫人晉景公之姊
酆舒為政而殺之晉伐狄數(上音)狄五罪奪黎氏地亦
其一晉殺酆舒略狄土立黎侯而還衛宣公上
淫曰烝衞宣公上淫于庶母夷姜而生急子急亦作
伋為(去音)伋娶齊女而自取之是為宣姜生夀及朔宣
姜寵而夷姜縊及新臺二子乘舟之詩作風大變矣
二南正家之本身脩故國家可治變而至於如是人
道或幾乎滅息悲夫
鄘譙譙讓質責譙才笑切與誚同以言辭相責
也中聲荀卿子曰詩者中聲之所止也註云詩
謂樂章所以節音主乎中而止不使流淫春秋傳曰
中聲以降五降之後不復殫矣
衞從王伐鄭春秋桓公五年蔡人衞人陳人從
王伐鄭王周天子桓王也天子之兵有征無戰鄭祝
𥅆射王中肩鄭莊公使祭(音債)足勞(去音)王且問左右敢
抗王師恭而無禮鄭莊之罪有不容誅寔為厲階之
首人紀殆絶重可悲夫經書蔡人衞人陳人從王正
君臣名分之辭也十曰多昏周禮地官大司徒
以荒政十有二聚萬民一曰散利二曰薄征三曰緩
刑四曰弛力五曰舍禁六曰去幾七曰眚禮八曰殺
哀九曰蕃樂十曰多昏十有一曰索鬼神十有二曰
除盗賊散利謂貸種食弛力謂息淫役舍禁謂公無
禁利去幾謂關市不譏𤯝禮謂殺吉禮殺哀謂省凶
禮蕃樂謂閉藏樂器而不作多昏謂不備禮而取婚
者多也按凶荒之歲每言多婚蓋欲使之相依為命
耳
王王周天王平王名宜臼幽王宫湼之子桓王
名林平王之孫莊王名佗桓王之子皆東遷後之主
鄭父子司徒鄭桓公名友周厲王胡之子宣王
静之母弟為幽王司徒其子武公名掘突為平王司
徒莆田鄭氏鄭漁仲名樵其居夾漈水自號夾漈
道德高邵學博而雅大儒也宋高宗時人公子素
孔穎達曰文公捷厲公子春秋閔公二年冬十二
月狄入衞鄭棄其師衞在河北鄭在河南恐其渡河
侵鄭故使高克將兵于河上禦之公子素作詩以刺
之子皮子産鄭穆公七子謂之七穆公子喜字
子罕七穆之一也子罕之子子展子展之子子皮以
王父之字為罕氏公子發字子國亦七穆之一也子
國之子子産子産之子國參以王父字為國氏子皮
子産鄭大夫之賢者帥師帥師之帥作入聲讀
入聲者如字將帥之帥圈去聲公子五争鄭昭公
名忽鄭厲公名突孔穎達曰魯桓十一年祭仲立突
而忽奔衞一争也十五年突使祭仲壻雍糾殺祭仲
仲知之殺雍糾突出奔蔡忽復歸鄭二争也十七年
高渠彌殺忽而立公子亹三争也十八年齊人殺子
亹高渠彌祭仲逆子儀于陳而立之四争也魯莊十
四年傳瑕殺子儀而納突五争也
講師漢儒尚專門之學各講授其師之說故有講
師之名人各異師師各異說經之本旨反因之而亡
吕伯恭氏所謂從而附益之此講詩講經之弊也然
亦有互相發明者不可一槩而論故近世李性學先
輩有繼序之說大序小序之下以經生講師所述者
為繼序性學著詩統一編有自序詩統有曰詩者聖
人傳心之正印而五經之靈樞也士欲學道必自詩
入經燬于秦惟詩以詠免漢裂而四魯固齊陋韓厖
惟毛以爾雅傳又曰至隋而王文中氏始窺其門至
宋而歐陽氏蘇氏始撤其藩覩其堂室明道氏伊川
氏横渠氏發其蔀啟其鑰詩之真隠而復豁紫陽氏
觿其結解其紛而詩之靈明公大中正純粹之天乃
昭昭李先輩之自序此其大略然詩統每篇之首
各有小序蓋雪山王氏夾漈鄭氏子朱子之外言詩
者率以序言非愚益所敢妄議也
唐不謂之晉而謂之唐初不為此叔虞封唐侯
其子燮以晉水所出改為晉晉之為國蓋以水得名
晉武公史記晉世家晉侯緡立二十八年曲沃
武公伐晉滅之盡以其寶器賂周僖王春秋左傳王
使虢公命曲沃伯以一軍立為晉侯實魯莊公之十
六年也武公弑君簒國大逆不道乃王法之所必誅
而不赦者朱子自附於春秋之義以正人心以誅亂
賊於小序深辨之辭嚴義正武公之罪暴不可揜愚
所謂大節目者於是乎在矣其後六卿分晉併歸于
三而威烈王命魏斯韓虔趙籍為諸侯簒奪強僣之
臣天誅不加而寵秩命之王綱於是而自紊政柄以
是而下移正人紀立人極者不可復言矣嗚呼悲夫
晉獻公名佹諸武公之子
秦非子事周孝王養馬於汧渭之間孝王封為附
庸而邑之秦此嬴氏有國之始也非子封秦造父封
趙因附見羅長源趙氏國姓紀原之說羅長源泌曰
氏族之興所繇來遠矣自一姓以上推而至于有國
有家者均不可不原其所自來也太史公作堯舜本
紀謂其源皆出於黃帝後世目為良史唐史臣作世
系表先宗室而後宰相後世指為全書恭惟國家列
聖相承太祖太宗以英睿定大業真宗仁宗以忠厚
守成憲高宗孝宗以謨斷成中興之功而趙氏得姓
之因歷諸儒討論猶莫之核議者徒見史記所載程
嬰杵臼之事遂以為趙氏得姓之始於此而不知其
不止此徒見左氏所記趙朔趙武之事遂以為趙氏
得姓或繇於是而不知其不止是徒見史傳所謂造
父以徐方功封於趙城為趙氏及張說氏族對以韓
陳魯衞許鄭若魏與趙氏並無遂又以為趙氏得姓
以國而不知其亦不止於國也嗟乎處劉漢之朝而
不知劉氏之為堯後居李唐之世而不知李氏之為
少昊裔者考訂有所未到趙氏得姓之繇例推援為
造父之後抑不知夏氏之季已有諱梁字者見於正
史則趙氏得姓其不止于造父也明矣商氏之初有
諱隠字者官為牧師則趙氏得姓其不止于造父也
審矣百家諜風俗傳易緯書氏族譜俱言張王李趙
皆黃帝之所賜姓抑又知趙氏得姓其不止于造父
也亦較然矣按此于詩傳雖無所繫宋氏有國其姓
亦當知故通之穆康秦穆公名任好康公名罃
陳陳佗以亂賊被討見書于春秋魯隠公六年
傳書五父五父陳公子佗也父音甫桓公五年陳侯
鮑卒陳亂文公子佗殺子免而代之免音問六年蔡
人殺陳佗魯莊公二十二年傳云陳厲公蔡出也故
蔡人殺五父而立之桓公名鮑厲公名躍史記以佗
為陳厲公躍為陳利公陳杞世家云桓公鮑卒桓公
弟佗其母蔡女故蔡人為佗殺五父及桓公太子免
而立佗與春秋傳異
曹昭公名班僖公名夷子共公名襄昭公之子
豳金縢金縢之匱藏卜書之匱以金縢緘之
奄奄商奄二國名商奄之君附紂子禄父周公踐
祚伐之又有魯奄之奄然與禄父所封相遠
謹按周南召南邶鄘衛王鄭齊魏唐秦陳鄶曹豳十
五國地周南則河南洛陽之境其地屬汴梁河南省
周天子之王城陳鄭檜之三國皆河南省地召南則
上接京兆陜西省境江漢則河南及武昌湖廣省境
也其邶鄘衛曹皆在河北唐在河東則上隸中書都
省齊魯山東之地亦隸都省豳秦則陜西省之地也
玁狁之境則和林城嶺北省之地西戎則甘州甘肅
省之地東海則高麗鎮東省之地醫無閭山則懿州
遼陽省之地江之發源則成都四川省之地荆楚羣
舒則湖廣河南及隆興江西省之地太伯適吳則杭
州浙江省之地也中慶雲南省漢以前不與中國通
其地蓋西南夷耳以九州言之直隸都省河北東魯
皆冀州兖州之地齊為青州之地河南省之地為徐
為荆為豫湖廣江西江浙之地為揚陜西之地為梁
為雍河東則并州之地遼陽則營州之地開平大興
和林省則幽州之地甘肅雲南時皆荒遠高麗箕子
朝鮮之域與遼陽壤地相接然此亦槩言之地形如
犬牙相入故不截然整齊也以星土言之大梁之次
州曰冀夀星之次州曰兖玄枵之次州曰青降婁之
次州曰徐星紀之次州曰揚鶉尾之次州曰荆大火
之次州曰豫實沈之次州曰益益州與梁州同分野
沈音審或云與沉同鶉首之次州曰雍析木之次州
曰幽娵訾之次州曰并以分野之星言九州者如此
詩之十五國風之地古九州内之地也而其地形皆
陿隘今自都省行省所轄各道各路郡縣處所有古
所未有之幅員不可與十五國同論然以輿地形勢
觀之今天下即古天下今山川即古山川但有通未
通闢未闢之分初無古今之異愚因以贅兹說
小雅鹿鳴賓序詩者言羣臣嘉賓忠臣嘉賓
必君為主臣為賓孔穎達引燕禮客為賓宰夫為主
之說又云君設酒肴羣臣皆在君為主羣臣為賓當
以後說為是棠棣國語春秋傳皆左丘明作謂
國語為春秋外傳丘明姓左名丘明與論語左丘明
不同富辰畿内諸侯為王朝卿士富其采邑也
周文公即公旦召穆公名虎宣王時人天保與
鹿鳴相似蓋謂序得詩意但未盡其用耳南陔
笙詩笙中吹其詩故有聲無辭如俗中以簫笛吹
歌曲得一曲之譜則此曲之類皆此聲不必求其歌
曲之辭六月鄭譜鄭康成詩譜分别時世必
以某詩為當某王之世此下不出詩篇名世本
世本紀氏族譜系之類宋衷為之註釋譙周
周蜀漢人脫簡古者以韋編汗青之竹為簡用
以寫書歲久而所編之韋皮斷爛故有錯簡脫簡之
謬誤漢魏樂府漢武帝云歡樂極兮哀情多少
壯幾時兮奈老何魏武帝云對酒當歌人生幾何譬
如朝露去日苦多
大雅文王歐陽文忠公論曰書泰誓十有一年
說者因以謂自文王受命九年及武王居喪二年并
數之爾是以西伯聽虞苪之訟謂之受命以為元年
此妄說也古者人君即位必稱元年常事耳不以為
重也後世曲學之士說春秋始以改元為重事然則
果常事歟固不足道也果重事歟西伯即位已改元
矣中間不宜改元而又改元至武王即位宜改元而
反不改元乃上冒先君之元年并其居喪稱十一年
及其滅商而得天下其事大於聽訟遠矣又不改元
由是言之謂西伯以受命之年為元年者妄說也後
之學者知西伯生不稱王而中間不再改元則詩書
所載文武之事粲然明白而不誣矣東坡蘇文忠
公曰昔漢高祖擊滅項籍統一四海諸侯大臣相率
而帝之終且辭以不德惟彼陳勝吴廣乃囂囂乎急
於自王而謂文王亦且為之耶武王伐商師渡孟津
會于牧野其所以稱君之命命于諸侯者蓋猶曰文
考而已至於武成既以柴望告天百工奔走受命于
周而後稱曰我文考文王克成厥勲由是觀之則是
武王不敢一日妄尊其先君而况于文王自王乎
廣平游氏定夫曰武王於泰誓三篇稱文王為文考
至武成而柴望然後稱文考為文王游氏又曰禮記
大傳載牧野之文追王太王亶父王季歷文王昌亦
據武成之書以明追王之意出於武王也世之說者
因中庸無追王文王之文遂以為文王自稱王豈未
嘗攷泰誓武成之書乎君臣之分猶天尊地卑紂未
可去而文王稱王是二天子也當六國之時辛垣衍
欲帝秦魯仲連以片言折之不敢復出口蓋名分之
嚴如此曾謂至德如文王者反盜虛名而拂天理乎
赤雀丹書此䜟緯之說不足取信如云有火自上
復于下至于王屋流為烏其色赤之類是也漢儒解
經多惑讖緯既已近誣而靈臺一詩乃追述文王之
事遂以為天子之制其誣甚矣
周頌北郊集議宋元祐八年禮部尚書蘇軾言古
者合祭天地以為祀上帝則并祭地祗歷舉漢魏及
唐合祭之說其弟轍亦同其議諸家皆言南郊圓丘
冬至祭天北郊方丘夏至祭地此蘇氏北郊集議之
說也詩序未終姑綴于此者望來者云
詩傳旁通卷十五
