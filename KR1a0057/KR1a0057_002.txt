予質顓蒙固嘗讀易實未始有得也友人稅㢲甫别十
二年而會于京一日所著易學啟蒙小𫝊序及圖舉似
予曰非吾臆說此邵子奥學精義前人偶未之思吾固
𤼵明之爾予手其書不能釋者累日蓋犁然有會于心
也㢲甫謂先天圖皆兩卦相對合為二九之數而後天
上下經皆為十八卦者始終不出九數而已子玩而樂
之因悟乾坤納甲之義乾自甲而壬坤自乙而癸其數
皆九也㢲甫謂後天以震兊為用故孔子謂歸妹天地
之大義予因悟艮㢲者震兑之反也震東兊西乃天地
生成之方日月出沒之位實備乾坤坎離而為下經之
用也故泰之六五亦曰帝乙歸妹亦以互體有震兊焉
爾然則㢲甫有得於邵子者固深予因㢲甫之書而有
𤼵焉雖然㢲甫謂乾九能兼坤六坤隂不能包乾陽予
謂六之中有一三五焉則九數固藏于六也乾坤二卦
隂中包陽陽中包隂㢲甫以為如何淳祐八年八月二
曰丹稜史子翬謹䟦
