儀禮逸經卷二
元吳澄撰
冠義第一
夫禮始於冠本於昏重於喪祭尊於朝聘和於射鄉此
禮之大體也○禮之所尊尊其義也失其義陳其數祝
史之事也故其數可陳也其義難知也知其義而敬守
之天子之所以治天下也○凡人之所以為人者禮義
也禮義之始在於正容體齊顔色順辭令容體正顔色
齊辭令順而後禮義備以正君臣親父子和長幼君臣
正父子親長幼和而後禮義立故冠而後服備服備而
後容體正顔色齊辭令順故曰冠者禮之始也是故古
者聖王重冠古者冠禮筮日筮賓所以敬冠事敬冠事
所以重禮重禮所以為國本也故冠於阼以著代也醮
於客位三加彌尊加有成也已冠而字之成人之道也
見於母母拜之見於兄弟兄弟拜之成人而與為禮也
玄冠玄端奠摰於君遂以摰見於鄉大夫鄉先生以成
人見也成人之者將責成人禮焉也責成人禮焉者將
責為人子為人弟為人臣為人少者之禮行焉將責四
者之行於人其禮可不重與故孝弟忠順之行立而後
可以為人可以為人而後可以治人也故聖王重禮故
曰冠者禮之始也嘉事之重者也是故古者重冠重冠
故行之於廟行之於廟者所以尊重事尊重事而不敢
擅重事不敢擅重事所以自卑而尊先祖也
右傳釋士冠禮
昏義第二
天地合而後萬物興焉夫昏禮萬世之始也取於異姓
所以附遠厚别也幣必誠辭無不腆告之以直信信事
人也信婦德也壹與之齊終身不改故夫死不嫁男子
親迎男先於女剛柔之義也天先乎地君先乎臣其義
一也執䞇以相見敬章别也男女有别然後父子親父
子親然後義生義生然後禮作禮作然後萬物安無别
無義禽獸之道也壻親御授綏親之也親之也者親之
也敬而親之先王之所以得天下也出乎大門而先男
帥女女從男夫婦之義由此始也婦人從人者也幼從
父兄嫁從夫夫死從子夫也者夫也夫也者以知帥人
者也玄冕齊戒鬼神隂陽也將以為社稷主為先祖後
而可以不致敬乎共牢而食同尊卑也故婦人無爵從
夫之爵坐以夫之齒器用陶匏尚禮然也三王作牢用
陶匏厥明婦盥饋舅姑卒食婦餕餘私之也舅姑降自
西階婦降自阼階授之室也昏禮不用樂幽隂之義也
樂陽氣也昏禮不賀人之序也○昏禮者將合二姓之
好上以事宗廟而下以繼後世也故君子重之是以昏
禮納采問名納吉納徵請期皆主人筵几於廟而拜迎
於門外揖讓而升聽命於廟所以敬慎重正昏禮也父
親醮子而命之迎男先於女也子承命以迎主人筵几
於廟而拜迎於門外壻執鴈入揖讓升堂再拜奠鴈蓋
親受之於父母也降出御婦車而壻授綏御輪三周先
俟于門外婦至壻揖婦以入共牢而食合卺而酳所以
合體同尊卑以親之也敬慎重正而後親之禮之大體
而所以成男女之别而立夫婦之義也男女有别而後
夫婦有義夫婦有義而後父子有親父子有親而後君
臣有正故曰昏禮者禮之本也○夙興婦沐浴以俟見
質明贊見婦於舅姑婦執笄棗栗段脩以見贊醴婦婦
祭脯醢祭醴成婦禮也舅姑入室婦以特豚饋明婦順
也厥明舅姑共饗婦以一獻之禮奠酬舅姑先降自西
階婦降自阼階以著代也成婦禮明婦順又申之以著
代所以重責婦順焉也婦順者順於舅姑和於室人而
後當於夫以成絲麻布帛之事以審守委積蓋藏是故
婦順備而後内和理内和理而後家可長久也故聖王
重之○是以古者婦人先嫁三月祖廟未毁教于公宮
祖廟既毁教于宗室教以婦德婦言婦容婦功教成祭
之牲用魚芼之以蘋藻所以成婦順也○古者天子后
立六宫三夫人九嬪二十七世婦八十一御妻以聽天
下之内治以明章婦順故天下内和而家理天子立六
官三公九卿二十七大夫八十一元士以聽天下之外
治以明章天下之男教故外和而國治故曰天子聽男
教后聽女順天子理陽道后治隂德天子聽外治后聽
内治教順成俗外内和順國家理治此之謂盛德是故
男教不修陽事不得適見於天日為之食婦順不修隂
事不得適見於天月為之食是故日食則天子素服而
修六官之職蕩天下之陽事月食則后素服而修六宮
之職蕩天下之隂事故天子之與后猶日之與月隂之
與陽相須而后成者也天子修男教父道也后修女順
母道也故曰天子之與后猶父之與母也故為天王服
斬衰服父之義也為后服齊衰服母之義也
右傳釋士昏禮
士相見義第三
士相見之禮必依於介紹以言其不苟召也必依於摯
以言其以道親也苟而合唯小人而不恥者能之君子
可見也不可屈也可親也不可狎也可達也不可疎也
賓至門主人三辭見賓稱摰主人三辭摰者以致尊嚴
也大夫以禮相接士以禮相諭庶人以禮相同然而爭
奪興於末者未之有也人苟為悦而相親若者末必爭
苟為簡而相親若者末必怨是故士相見之禮者人道
之大也所以使人重其身而毋邇於辱也所以使人慎
其交而毋邇於禍也○古者非其君不仕非其師不學
非其人不友非其大夫不見○唯仕於君者召而往未
仕而見於君者冠而奠摯在邦曰市井之臣在野曰草
莽之臣君雖召不往也是故雖有南面之貴千乘之富
士之所以結者禮義而已矣利不足稱焉刑罰行於國
所誅者好利之人也未有好利而其俗不亂者也○自
天子至于庶人皆有摯摯者致也所以致其志也天子
之摯鬯諸侯玉卿羔大夫鴈士雉鬯也者言德之遠聞
也玉也者言一度不易也羔也者言柔而有禮也鴈也
者言進退知時也雉也者言死其節也故天子以遠德
為志諸侯以一度為志卿以有禮為志大夫以進退為
志士以死節為志明乎其志之義而天下治矣故執斯
摯也者致斯志者也君之摯以事神臣之摯以養人惟
君受摯者惟君受養也非其君則辭摯不敢當養也○
無介而相見君子以為諂故諸侯大國九介次國七介
小國五介
右傳釋士相見禮
鄉飲酒義第四
孔子曰吾觀於鄉而知王道之易易也主人親速賓及
介而衆賓自從之至于門外主人拜賓及介而衆賓自
入貴賤之義别矣三揖至于階三讓以賓升拜至獻酬
辭讓之節繁及介省矣至于衆賓升受坐祭立飲不酢
而降隆殺之義辨矣工入升歌三終主人獻之笙入三
終主人獻之間歌三終合樂三終工告樂備遂出一人
揚觶乃立司正焉知其能和樂而不流也賓酬主人主
人酬介介酬衆賓少長以齒終於沃洗者焉知其能弟
長而無遺矣降說屨升坐修爵無數飲酒之節朝不廢
朝莫不廢夕賓出主人拜送節文終遂焉知其能安燕
而不亂也貴賤明隆殺辨和樂而不流弟長而無遺安
燕而不亂此五行者足以正身安國矣彼國安而天下
安故曰吾觀於鄉而知王道之易易也○鄉飲酒之義
主人拜迎賓于庠門之外入三揖而后至階三讓而后
升所以致尊讓也盥洗揚觶所以致潔也拜至拜洗拜
受拜送拜既所以致敬也尊讓潔敬也者君子之所以
相接也君子尊讓則不爭潔敬則不慢不慢不爭則遠
於鬭辯矣不鬭辯則無暴亂之禍矣斯君子之所以免
於人禍也故聖人制之以道鄉人士君子尊於房戶之
間賓主共之也尊有玄酒貴其質也羞出自東房主人
共之也洗當東榮主人之所以自潔而以事賓也祭薦
祭酒敬禮也嚌肺嘗禮也啐酒成禮也於席末言是席
之正非專為飲食也為行禮也此所以貴禮而賤財也
卒觶致實於西階上言是席之上非專為飲食也此先
禮而後財之義也先禮而後財則民作敬讓而不爭矣
○鄉飲酒之禮六十者坐五十者立侍以聽政役所以
明尊長也六十者三豆七十者四豆八十者五豆九十
者六豆所以明養老也民知尊長養老而后乃能入孝
弟民入孝弟出尊長養老而后成教成教而后國可安
也君子之所謂孝者非家至而日見之也合諸鄉射教
之鄉飲酒之禮而孝弟之行立矣○鄉飲酒之義立賓
以象天立主以象地設介僎以象日月立三賓以象三
光古之制禮也經之以天地紀之以日月參之以三光
政教之本也亨狗於東方祖陽氣之發於東方也洗之
在阼其水在洗東祖天地之左海也尊有玄酒教民不
忘本也賓必南鄉東方者春春之為言蠢也産萬物者
聖也南方者夏夏之為言假也養之長之假之仁也西
方者秋秋之為言愁也愁之以時察守義者也北方者
冬冬之為言中也中者藏也是以天子之立也左聖鄉
仁右義偝藏也介必東向介賓主也主人必居東方東
方者春春之為言蠢也産萬物者也主人者造之産萬
物者也賓主象天地也介僎象隂陽也三賓象三光也
讓之三也象月之三日而成魄也四面之坐象四時也
月者三日則成魄三月則成時是以禮有三讓建國必
立三卿三賓者政教之本禮之大參也天地嚴凝之氣
始於西南而盛於西北此天地之尊嚴氣也此天地之
義氣也天地温厚之氣始於東北而盛於東南此天地
之盛德氣也此天地之仁氣也主人者尊賓故坐賓於
西北而坐介於西南以輔賓賓者接人以義者也故坐
於西北主人者接人以仁以德厚者也故坐於東南而
坐僎於東北以輔主人也仁義接賓主有事俎豆有數
曰聖聖立而將之以敬曰禮禮以體長幼曰德德也者
得於身也故曰古之學術道者將以得身也是故聖人
務焉
右傳釋鄉飲酒禮
鄉射義第五
古者諸侯之射也必先行燕禮卿大夫士之射也必先
行鄉飲酒之禮故燕禮者所以明君臣之義也鄉飲酒
之禮者所以明長幼之序也○孔子射於矍相之圃蓋
觀者如堵墻射至於司馬使子路執弓矢出延射曰賁
軍之將亡國之大夫與為人後者不入其餘皆入蓋去
者半入者半又使公罔之裘序點揚觶而語公罔之裘
揚觶而語曰幼壯孝弟耆耊好禮不從流俗修身以俟
死者不在此位也蓋去者半處者半序點又揚觶而語
曰好學不倦好禮不變旄期稱道不亂者不在此位也
蓋㢙有存者○孔子曰君子無所爭必也射乎揖讓而
升下而飲其爭也君子射者仁之道也射求正諸已已
正而後發發而不中則不怨勝已者反求諸巳而巳矣
故射者進退周旋必中禮内志正外體直然後持弓矢
審固持弓矢審固然後可以言中此可以觀德行矣○
孔子曰射者何以射何以聽循聲而發發而不失正鵠
者其唯賢者乎若夫不肖之人則彼將安能以中詩云
發彼有的以祈爾爵祈求也求中以辭爵也酒者所以
養老也所以養病也求中以辭爵者辭養也故男子生
桑弧蓬矢六以射天地四方天地四方者男子之所有
事也故必先有志於其所有事然後敢用榖也飯食之
謂也射者男子之事也因而飾之以禮樂也故事之盡
禮樂而可數為以立德行者莫若射故聖王務焉
右傳釋鄉射禮
燕義第六
諸侯燕禮之義君立阼階之東南南鄉爾卿大夫皆少
進定位也君席阼階之上居主位也君獨升立席上西
面特立莫敢適之義也設賓主飲酒之禮也使宰夫為
獻主臣莫敢與君亢禮也不以公卿為賓而以大夫為
賓為疑也明嫌之義也賓入中庭君降一等而揖之禮
之也君舉旅於賓及君所賜爵皆降再拜稽首升成拜
明臣禮也君荅拜之禮無不荅明君上之禮也臣下竭
力盡能以立功於國君必報之以爵禄故臣下皆務竭
力盡能以立功是以國安而君寧禮無不荅言上之不
虚取於下也上必明正道以道民民道之而有功然後
取其什一故上用足而下不匱也是以上下和親而不
相怨也和寧禮之用也此君臣上下之大義也故曰燕
禮者所以明君臣之義也○席小卿次上卿大夫次小
卿士庶子以次就位於下獻君君舉旅行酬而后獻卿
卿舉旅行酬而后獻大夫大夫舉旅行酬而后獻士士
舉旅行酬而后獻庶子俎豆牲體薦羞皆有等差所以
明貴賤也○古者周天子之官有庶子官庶子官職諸
侯卿大夫士之庶子之卒掌其戒令與其教治别其等
正其位國有大事則率國子而致於太子唯所用之若
有甲兵之事則授之以車甲合其卒伍置其有司以軍
法治之司馬弗正凡國之政事國子存游卒使之脩德
學道春合諸學秋合諸射以考其藝而進退之
右傳釋燕禮
大射義第七
射之為言者繹也或曰舍也繹者各繹已之志也故心
平體正持弓矢審固持弓矢審固則射中矣故曰為人
父者以為父鵠為人子者以為子鵠為人君者以為君
鵠為人臣者以為臣鵠故射者各射已之鵠故天子之
大射謂之射侯射侯者射為諸侯也射中則得為諸侯
射不中則不得為諸侯○是故古者天子以射選諸侯
卿大夫士天子將祭必先習射於澤澤者所以擇士也
已射於澤而後射於射宮射中者得與於祭不中者不
得與於祭不得與於祭者有讓削以地得與於祭者有
慶益以地進爵絀地是也○是故古者天子之制諸侯
歲獻貢士於天子天子試之於射宫其容體比於禮其
節比於樂而中多者得與於祭其容體不比於禮其節
不比於樂而中少者不得與於祭數與於祭而君有慶
數不與於祭而君有讓數有慶而益地數有讓則削地
故曰射者射為諸侯也○是以諸侯君臣盡志於射以
習禮樂夫君臣習禮樂而以流亡者未之有也故詩曰
曾孫侯氏四正具舉大夫君子凡以庶士小大莫處御
於君所以燕以射則燕則譽言君臣相與盡志於射以
習禮樂則安則譽也是以天子制之而諸侯務焉此天
子之所以養諸侯而兵不用諸侯自為正之具也○其
節天子以騶虞為節諸侯以貍首為節卿大夫以采蘋
為節士以采蘩為節騶虞者樂官備也貍首者樂會時
也采蘋者樂循法也采蘩者樂不失職也是故天子以
備官為節諸侯以時會天子為節卿大夫以循法為節
士以不失職為節故明乎其節之志以不失其事則功
成而德行立德行立則無暴亂之禍矣功成則國安故
曰射者所以觀盛德也
右傳釋大射禮
聘義第八
聘禮上公七介侯伯五介子男三介所以明貴賤也介
紹而傳命君子於其所尊弗敢質敬之至也三讓而后
傳命三讓而后入廟門三揖而后至階三讓而后升所
以致尊讓也君使士迎于竟大夫郊勞君親拜迎於大
門之内而廟受北面拜貺拜君命之辱所以致敬也敬
讓也者君子之所以相接也故諸侯相接以敬讓則不
相侵陵也○卿為上擯大夫為承擯士為紹擯君親禮
賓賓私面私覿致饔餼還圭璋賄贈饗食燕所以明賓
客君臣之義也以圭璋聘重禮也已聘而還圭璋此輕
財而重禮之義也諸侯相厲以輕財重禮則民作讓矣
故天子制諸侯比年小聘三年大聘相厲以禮使者聘
而誤主君弗親饗食也所以愧厲之也諸侯相厲以禮
則外不相侵内不相陵此天子之所以養諸侯兵不用
而諸侯自為正之具也○主國待客出入三積餼客於
舍五牢之具陳於内米三十車禾三十車芻薪倍禾皆
陳於外乘禽日五雙羣介皆有餼牢壹食再饗燕與時
賜無數所以厚重禮也古之用財者不能均如此然而
用財如此其厚者言盡之於禮也盡之於禮則内君臣
不相陵而外不相侵故天子制之而諸侯務焉爾○聘
射之禮至大禮也質明而始行事日幾中而后禮成非
強有力者弗能行也故強有力者將以行禮也酒清人
渴而不敢飲也肉乾人飢而不敢食也日莫人倦齊莊
正齊而不敢解惰以成禮節以正君臣以親父子以和
長幼此衆人之所難而君子行之故謂之有行有行之
謂有義有義之謂勇敢故所貴於勇敢者貴其能以立
義也所貴於立義者貴其有行也所貴於有行者貴其
行禮也故所貴於勇敢者貴其敢行禮義也故勇敢強
有力者天下無事則用之於禮義天下有事則用之於
戰勝用之於戰勝則無敵用之於禮義則順治外無敵
内順治此之謂盛德故聖王之貴勇敢強有力如此也
勇敢強有力而不用之於禮義戰勝而用之於爭鬭則
謂之亂人刑罰行於國所誅者亂人也如此則民順治
而國安也○子貢問於孔子曰敢問君子貴玉而賤碈
者何也為玉之寡而碈之多與孔子曰非為碈之多故
賤之也玉之寡故貴之也夫昔者君子比德於玉焉温
潤而澤仁也縝密以栗知也廉而不劌義也垂之如隊
禮也叩之其聲清越以長其終詘然樂也瑕不揜瑜瑜
不揜瑕忠也孚尹旁達信也氣如白虹天也精神見于
山川地也圭璋特達德也天下莫不貴者道也詩云言
念君子温其如玉故君子貴之也
右傳釋聘禮
公食大夫義第九
食禮公養賓國養賢一也親之故愛之愛之故養之養
之故食之食而弗愛猶豢之也愛而弗敬猶畜之也饗
禮敬之至也食禮愛之至也饗為愛弗勝其敬食為敬
弗勝其愛文質之辨也公使大夫戒必以其爵恭也已
輕則卑之已重則是以其貴臨之也賓三辭聽命言是
理之貴勿敢當也弗敢當故難進也公迎賓于大門内
非不能至于外也所以待人君之禮也臣之意欲尊其
君子之意欲尊其父故迎賓于大門内所以順其為尊
君之意也三揖至于階三讓而升堂充其意諭其誠也
於廟用祭器誠之盡也君子於所尊敬不敢狎不敢狎
故神明之故忠臣嘉賓樂盡其心也大夫立于東夾南
西面北上士立于門東北面西上小臣東堂下南面西
上宰東夾北西面北上内官之士在宰東北面南上百
官有司備以樂養賢也設筵加席几致安厚之儀也公
設醬然後宰夫薦豆菹醢士設俎公設大羹然後宰夫
設鉶啓簋言以身親之也賓徧祭公設粱宰夫設稻士
膳庶羞為殷勤也賓三飯飯粱以湆醬此君之厚已也
賓必親徹有報之道也庭實乘皮侑以束帛雖備物猶
欲其加厚焉也公拜送終之以敬也有司卷三牲之俎
歸于賓館不敢䙝其餘也上大夫八豆八簋六鉶九俎
庶羞二十其餘衰是見德之殺也○君子之言曰愛人
者使人愛之者也敬人者使人敬之者也親人者使人
親之者也自卑者使人尊之者也是故公養賓國養賢
其義一也未有愛之敬之親之尊之而其位不安者也
未有不愛不敬不親不尊而能長有國者也將由乎好
德之君則將飴焉唯恐其不足於禮將由乎驕慢之君
則將曰是食於我而已矣故禮君子所不足小人所泰
也○孔子食於少施氏將祭主人辭曰不足祭也將飱
主人辭曰不足飱也孔子退曰吾食而飽少施氏有禮
哉故君子難親也將親之舍禮何以哉
右傳釋公食大夫
朝事義第十
古者大行人掌太賓之禮及大客之義以親諸侯春朝
諸侯而圖天下之事秋覲以比邦國之功夏宗以陳天
下之謀冬遇以協諸侯之慮時會以發四方之禁殷同
以施天下之政時聘以結諸侯之好殷頫以成邦國之
慝間問以諭諸侯之志歸脤以交諸侯之福賀慶以贊
諸侯之喜致會以補諸侯之災天子之所以撫諸侯者
歲徧存三歲徧頫五歲徧省七歲屬象胥喻言語協辭
令九歲屬瞽史諭書名聽音聲十有一歲達瑞節同度
量成牢禮同數器修法則十有二歲天子巡狩殷國是
故諸侯上不敢侵陵下不敢暴小民然後諸侯之國札
喪則令賻補之凶荒則令賙委之師役則令槁襘之有
福事則令慶賀之有禍災則令哀弔之凡此五物者治
其事故及其萬民之利害為一書其禮俗政事教治刑
禁之逆順為一書其悖逆暴亂作慝欲犯令者為一書
其札喪凶荒厄貧為一書其康樂和親安平為一書凡
此五物者每國别異之天子以周知天下之政是故諸
侯附於德服於義則天下太平古者天子為諸侯不行
禮義不修法度不附於德不服於義故使射人以射禮
選其德行職方氏大行人以其治國選其能功諸侯之得
失治亂定然後明九命之賞以勸之明九伐之法以震
威之尚猶有不附於德不服於義者則使掌交說之故
諸侯莫不附於德服於義者此天子之所以養諸侯兵
不用而諸侯自為政之法也○古者聖王明義以别貴
賤以序尊卑以體上下然後民知尊君敬上而忠順之
行備矣是故古者天子之官有典命官大行人掌諸侯
之儀以等其爵故貴賤有别尊卑有序上下有差也典
命以諸侯之五儀諸臣之五等定其爵命上公九命為
伯其國家宫室車旌衣服禮儀皆以九為節諸侯諸伯
七命其國家宮室車旌衣服禮儀皆以七為節子男五
命其國家宮室車旌衣服禮儀皆以五為節王之三公
八命其卿六命其大夫四命及其封也皆加一等其國
家宮室車旌衣服禮儀亦如之凡諸侯之適子省於天
子攝君則下其君之禮一等未省則以皮帛繼子男公
之孤四命以皮帛視小國之君其卿三命其大夫再命
士一命其宮室車旌衣服禮儀各視其命之數侯伯之
卿大夫士亦如之子男之卿再命其大夫一命其士不
命其宮室車旌衣服禮儀各如其命之數禮大行人以
九儀别諸侯之命等諸侯之爵以同域國之禮而行其
賓主上公之禮執桓圭九寸繅籍九寸冕服九章建常
九旒樊纓九就貳車九乘介九人禮九牢其朝位賓主
之間九十步饗禮九獻食禮九舉諸侯之禮執信圭七
寸繅籍七寸冕服七章建當七旒樊纓七就貳車七乘
介七人禮七牢其朝位賓主之間七十步饗禮七獻食
禮七舉諸伯執躬圭其他皆如諸侯之禮諸子執榖璧
五寸繅籍五寸冕服五章建常五旒樊纓五就貳車五
乘介五人禮五牢其朝位賓主之間五十步饗禮五獻
食禮五舉諸男執蒲璧其他皆如諸子之禮凡大國之
孤執帛皮以繼小國之君諸侯之卿禮各下其君二等
以下及大夫士皆如之天子之所以明章著此義者以
朝聘之禮也是故千里之内歲一見千里之外千五百
里之内二歲一見千五百里之外二千里之内三歲一
見二千里之外二千五百里之内四歲一見二千五百
里之外三千里之内五歲一見三千里之外三千五百
里之内六歲一見各執其圭瑞服其服乘其輅建其旌
旂施其樊纓從其貳車委積之以其牢禮之數所以明
别義也然後天子冕而執鎮圭尺有二寸藻籍尺有二
寸搢大圭乘大輅建大常十有二旒樊纓十有再就貳
車十有二乘率諸侯而朝日東郊所以教尊尊也退而
朝諸侯為壇三成宫旁一門天子南鄉見諸侯土揖庶
姓時揖異姓天揖同姓所以别親疏外内也公侯伯子
男各以其旂就其位諸公之國中階之前北面東上諸
侯之國東階之東西面北上諸伯之國西階之西東面
北上諸子之國門東北面東上諸男之國門西北面東
上及其將幣也公於上等所以别貴賤序尊卑也奠圭
降拜升成拜明臣禮也奉國地所出重物而獻之明臣
職也肉袒入門而右以聽事也明臣禮臣職臣事所以
教臣也率而祀天於南郊配以先祖所以教民報德不
忘本也率而享祀於太廟所以教孝也與之大射以考
其習禮樂而觀其德行與之圖事以觀其能儐而禮之
三饗三食三宴以與之習立禮樂是故一朝而近者三
年遠者六年有德焉禮樂為之益習德行為之益修天
子之命為之益行然後使諸侯世相朝交歲相問殷相
聘以習禮考義正刑一德以崇天子故曰朝聘之禮者
所以正君臣之義也○諸侯相朝之禮各執其圭瑞服
其服乘其輅建其旌旂施其樊纓從其貳車委積之以
其牢禮之數所以别義也介紹而相見君子於其所尊
不敢質敬之至也君使大夫迎于境卿勞于道君親郊
勞致館及將幣拜迎於大門外而廟受北面拜貺所以
致敬也三讓而後升所以致尊讓也敬讓也者君子之
所以相接色諸侯相接以敬讓則不相侵陵也此天子
之所以養諸侯兵不用而諸侯自為正之具也君親致
雍既還圭饗食致贈郊送所以相與習禮樂也諸侯相
與習禮樂則德行修而不流也故天子制之而諸侯務
焉
右傳釋覲禮
儀禮逸經卷二
