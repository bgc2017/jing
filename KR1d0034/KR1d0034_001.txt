儀禮逸經卷一
元吳澄撰
投壺禮第一
投壺之禮○主人奉矢司射奉中使人執壺主人請曰
某有枉矢哨壺請以樂賓賓曰子有旨酒嘉殽某既賜
矣又重以樂敢辭主人曰枉矢哨壺不足辭也敢固以
請賓曰某既賜矣又重以樂敢固辭主人曰枉矢哨壺
不足辭也敢固以請賓曰某固辭不得命敢不敬從
右請投
賓再拜受主人般還曰辟主人阼階上再拜送賓般還
曰辟已拜受矢進即兩楹間退反位揖賓就筵
右受矢
司射進度壺間以二矢半反位設中
右設壺設中
東面執八筭興請賓曰順投為入比投不釋勝飲不勝
者正爵既行請為勝者立馬一馬從二馬三馬既立請
慶多馬請主人亦如之
右請賓主人
命弦者曰請奏貍首間若一太師曰諾
右命工奏樂
左右告矢具請拾投有入者則司射坐而釋一筭焉賓
黨於右主黨於左
右拾投釋筭
卒投司射執筭曰左右卒投請數二筭為純一純以取
一筭為奇遂以奇筭告曰某賢於某若干純奇則曰竒
鈞則曰左右鈞
右卒投數筭
命酌曰請行觴酌者曰諾當飲者皆跪奉觴曰賜灌勝
者跪曰敬養
右罰爵
正爵既行請立馬馬各直其筭
右立馬
一馬從二馬以慶慶禮曰三馬既備請慶多馬賓主皆
曰諾
右慶爵
正爵既行請徹馬
右徹馬
壺頸修七寸腹修五寸口徑二寸半容斗五升壺中實
小豆焉為其矢之躍而出也壺去席二矢半矢以柘若
棘毋去其皮籌室中五扶堂上七扶庭中九扶筭長尺
有二寸筭多少視其坐
右記壺矢筭
司射庭長及冠士立者皆屬賓黨樂人及使者童子皆
屬主黨
右記賓主黨
魯令弟子辭曰毋幠毋敖毋偝立毋踰言偝立踰言有
常爵薛令弟子辭曰毋幠毋敖毋偝立毋踰言若是者
浮
右記令辭
鼓半魯鼓
半薛鼓取半
以下為投壺禮盡用之為射禮
魯鼓半薛鼓
半
右記鼓節○大戴記投壺篇云投壺之禮主人奉矢
司射奉中使人執壺主人請曰某有枉矢哨壺請樂
賓賓曰子有旨酒嘉殽又重以樂敢辭主人曰枉矢
哨壺不足辭也敢以請賓曰某賜旨酒嘉殽又重以
樂敢固辭主人曰枉矢哨壺不足辭也敢固以請賓
對曰某固辭不得命敢不敬從賓再拜受主人般還
曰避主人阼階上再拜送賓般還曰避以拜受矢進
即兩楹間退反位揖賓就筵司射進度壺反位設中
執八筭請於賓曰奏投壺之令曰順投為入比投不
釋筭勝飲不勝正爵既行請為勝者立馬三馬既立
慶多馬請主人亦如之命弦者曰請奏貍首間若一
太師曰諾左右告矢具請拾投投入者則司射坐而
釋一筭曰賓黨於右主黨於左率投司射執餘筭曰
左右率投請數二筭為純一純以取一筭為竒有勝
則司射以奇筭告曰某黨賢於某黨賢若干純奇則
曰奇鈞則曰左右鈞舉手曰諸勝者之弟子為不勝
者酌酌者曰諾以酌皆請舉酒當飲皆跪奉觚曰賜
灌勝者曰敬養司正曰正爵既行請為勝者立馬各
直其筭上一馬從二馬以慶慶禮曰三馬既立請慶
多馬賓主人皆曰諾正爵既行請徹馬壺脰修七寸
壺腹修五寸口徑二寸半受斗五升壺中置小豆為
其矢躍而去也壺去席二矢半矢八分大七分以柘
若棘無去其皮堂上七扶室中五扶庭下九扶筭長
尺二寸筭多少視其坐既筭周則復始堂下司正司
射庭長及冠士立者皆屬賓黨樂人及童子使者皆
屬主黨降揖其阼階及樂事皆與射同節魯令弟子
辭曰無荒無敖無倨立無踰言若是者有常爵
曾孫侯氏今日泰射干一張侯參之曰今日泰射四正
具舉大夫君子凡以庶士小大莫處御於君所以燕以
射則燕則譽質參既設執旌既載干侯既亢中獲既置
弓既平張四侯且良決拾有常既順乃讓乃揖乃讓乃
隮其堂乃節其行既志乃張射夫命射射者之聲御車
之旌既獲卒莫嗟爾不寧侯為爾不朝于王所故亢而
射女強食食爾曾孫侯氏百福○凡雅二十六篇其八
篇可歌歌鹿鳴貍首鵲巢采蘩采蘋伐檀白駒騶虞八
篇廢不可歌七篇商齊可歌也三篇間歌史辟史義史
見史童史謗史賓拾聲叡挾
右記樂章○此篇取之小戴記大戴亦有此篇其文
大同小異不可偏廢今既書之附於篇末矣此章小
戴所無雖多缺誤然存之可備參考故大書之以補
經後之記
奔喪禮第二
奔喪之禮○始聞親喪以哭荅使者盡哀問故又哭盡
哀
右聞父母喪
遂行日行百里不以夜行唯父母之喪見星而行見星
而舍若未得行則成服而後行過國至竟哭盡哀而止
哭辟市朝望其國竟哭
右奔父母喪
至於家入門左升自西階殯東西面坐哭盡哀括髮袒
降堂東即位西鄉哭成踊襲絰于序東絞帶反位拜賓
成踊送賓反位有賓後至者則拜之成踊送賓皆如初
衆主人兄弟皆出門出門哭止闔門相者告就次於又
哭括髮袒成踊於三哭猶括髮袒成踊三日成服拜賓
送賓皆如初○奔喪者非主人則主人為之拜賓送賓
右奔父喪至家
奔母之喪西面哭盡哀括髮袒降堂東即位西鄉哭成
踊襲免絰于序東拜賓送賓皆如奔父之禮於又哭不
括髮
右奔母喪至家
奔喪者自齊衰以下入門左中庭北面哭盡哀免麻於
序東即位袒與主人哭成踊於又哭三哭皆免袒有賓
則主人拜賓送賓次夫婦人之待之也皆如朝夕哭位
無變也
右奔齊衰以下喪至家
婦人奔喪升自東階殯東西面坐哭盡哀東髽即位與
主人拾踊
右婦人奔喪至家
凡奔喪有大夫至袒拜之成踊而後襲於士襲而後拜
之
右奔喪拜大夫士來弔
奔喪者不及殯先之墓北面坐哭盡哀主人之待之也
即位於墓左婦人墓右成踊盡哀括髮東即主人位絰
絞帶哭成踊拜賓反位成踊相者告事畢遂冠歸入門
左北面哭盡哀括髮袒成踊東即位拜賓成踊賓出主
人拜送有賓後至者則拜之成踊送賓如初衆主人兄
弟皆出門出門哭止相者告就次於又哭括髮成踊於
三哭猶括髮成踊三日成服於五哭相者告事畢
右葬後奔父喪
為母所以異於父者壹括髮其餘免以終事他如奔父
之禮
右葬後奔母喪
齊衰以下不及殯先之墓西面哭盡哀免麻于東方即
位與主人哭成踊襲有賓則主人拜賓送賓賓有後至
者拜之如初相者告事畢遂冠歸入門左北面哭盡哀
免袒成踊東即位拜賓成踊賓出主人拜送於又哭免
袒成踊於三哭猶免袒成踊三日成服於五哭相者告
事畢
右葬後奔齊衰以下喪
所識者弔先哭于家而後之墓皆為之成踊從主人北
面而踊
右葬後弔所識喪
聞喪不得奔喪哭盡哀問故又哭盡哀乃為位括髮袒
成踊襲絰絞帶即位拜賓反位成踊賓出主人拜送於
門外反位若有賓後至者拜之成踊送賓如初於又哭
括髮袒成踊於三哭猶括髮袒成踊三日成服於五哭
拜賓送賓如初
右聞父母喪不得奔
兄為位非親喪齊衰以下皆即位哭盡哀而東免絰即
位袒成踊襲拜賓反位哭成踊送賓反位相者告就次
三日五哭卒主人出送賓衆主人兄弟皆出門哭止相
者告事畢成服拜賓○若所為位家遠則成服而往
右聞齊衰以下喪不得奔
若除喪而後歸則之墓哭成踊東括髮袒絰拜賓成踊
送賓反位又哭盡哀遂除於家不哭主人之待之也無
變於服與之哭不踊
右除喪後奔父母喪
自齊衰以下所以異者免麻
右除喪後奔齊衰以下喪
聞遠兄弟之喪既除喪而後聞喪免袒成踊拜賓則尚
左手
右除喪後聞小功以下喪
齊衰望鄉而哭大功望門而哭小功至門而哭緦麻即
位而哭○哭父之黨於廟母妻之黨於寢師於廟門外
朋友於寢門外所識於野張帷○哭天子九諸侯七卿
大夫五士三○大夫哭諸侯不敢拜賓諸臣在他國為
位而哭不敢拜賓與諸侯為兄弟亦為位而哭○凡為
位者壹袒○凡為位不奠○無服而為位者唯嫂叔及
婦人降而無服者麻
右記哭
凡喪父在父為主父没兄弟同居各主其喪親同長者
主之不同親者主之
右記喪主
公冠禮第三
公冠○自為主迎賓揖升自阼立于席既醴降自阼其
餘自為主者其降也自西階以異其餘皆公同也○公
玄端與皮弁皆鞞朝服素鞞公冠四加玄冕○饗之以
三獻之禮無介無樂皆玄端其醻幣朱錦采四馬其慶
也
右公冠
天子儗焉
右天子冠
太子與庶子其冠皆自為主其禮與士同其饗賓也皆
同
右太子庶子冠
成王冠周公使祝雍祝王曰達而勿多也祝雍曰使王
近於民遠於年嗇於時惠於財親賢使能○陛下離顯
先帝之光耀以承皇天嘉禄欽順仲夏之吉日遵並大
道邠或秉集萬福之休靈始加昭明之元服推遠稚免
之幼志崇積文武之寵德肅勤高祖清廟六合之内靡
不息陛下永永與天無極孝昭冠辭
右記冠辭
皇皇上天照臨下土集地之靈降甘風雨庶物羣生各
得其所靡今靡古維予一人某敬拜皇天之祐薄薄之
土承天之神興甘風雨庶卉百榖莫不茂者既安且寧
唯予一人某敬拜下土之靈維某年某月上日○明光
于上下勤施于四方旁作穆穆維予一人某敬拜迎于
郊以正月朔日迎日于東郊
右附記祭天祭地祭日祝辭
諸侯遷廟禮第四
成廟將遷之新廟君前徙三日齊祝宗人及從者皆齊
右將遷
徙之日君玄服從者皆玄服從至于廟羣臣如朝位君
入立于阼階下西向有司如朝位宗人擯舉手曰有司
其請升君升祝奉幣從在左北面再拜興祝聲三曰孝
嗣侯某敢以嘉幣告于皇考某侯成廟將徙敢告君及
祝再拜興
右告遷
祝曰請導君降立於階下奉衣服者皆奉以從祝奉衣
服者降堂君及在位者皆辟也奉衣服者至碑君從有
司皆以次從出廟門奉衣服者升車乃步君升車從者
皆就車也凡出入門及大溝渠祝下擯
右奉遷
至于新廟筵于戶牖間樽于西序下脯醢陳于房中設
洗當東榮南北以堂深有司皆先入如朝位祝導奉衣
服者乃入君從奉衣服者入門左在位者皆辟也奉衣
服者升堂皆反位君從升奠衣服于席上祝奠幣于几
東君北向祝在左贊者盥升適房薦脯醢君盥酌奠于
薦西反位君及祝再拜興祝聲三曰孝嗣侯某敢用嘉
幣告于皇考某侯令月吉日可以徙于新廟敢告再拜
右已遷而告
君就東廂西面祝就西廂東面在位者皆反走辟如食
間擯者舉手曰請反位君反位祝從在左卿大夫及衆
有司諸在位者皆反位祝聲三曰孝嗣侯某潔為而明
薦之享君及祝再拜君反位祝徹反位
右已告而享
擯者曰遷廟事畢請就燕君出廟門卿大夫有司執事
者皆出廟門告事畢乃曰擇日而祭焉
右遷畢
諸侯釁廟禮第五
成廟釁之以羊君玄服立于寢門内南向祝宗人宰夫
雍人皆玄服宗人曰請令以釁某廟君曰諾遂入雍人
拭羊乃行入廟門碑南北面東上雍人舉羊升屋自中
中屋南面刲羊血流于前乃降
右釁廟
門以雞有司當門北面雍人割雞屋下當門
右釁門
郟室割雞於室中有司亦北面也
右釁郟室
既事宗人告事畢皆退反命于君君寢門中南向宗人
曰釁某廟事畢君曰諾宗人請就宴君揖之乃退
右釁畢○小戴記雜記篇云成廟則釁之其禮祝宗
人宰夫雍人皆爵弁純衣雍人拭羊宗人視之宰夫
北面于碑南東上雍人舉羊升屋自中中屋南面刲
羊血流于前乃降門夾室皆用雞先門而後夾室其
衈皆於屋下割雞門當門夾室中室有司皆鄉室而
立門則有司當門北面既事宗人告事畢乃皆退反
命于君曰釁某廟事畢反命于寢君南鄉于門内朝
服既反命乃退
路寢成則考之而不釁釁屋者交神明之道也
右記考寢
凡宗廟之器其名者成則釁之以豭豚
右記釁器○此篇取之大戴記小戴亦載此篇於雜
記篇中其文大同小異今小書附註篇末記兩節大
戴所無故大書之以補正篇之文
中霤禮第六
祀中霤之禮○設主於牖下制心及肺肝為俎祭肉心
肺肝各一○凡祭五祀於廟用特牲有主有尸皆先設
席於奥
右中霤
祀戶之禮○南面設主於戶内之西制脾及腎為俎奠
于主北設盛于俎西祭黍稷祭肉祭醴皆三祭肉脾一
腎再既祭徹之陳鼎俎設饌于筵前迎尸如祀中霤之
禮
右戶
祀竈之禮○席於門之奥東面設主于竈陘制肺及心
肝為爼奠于主西設盛于俎南祭黍三祭肺心肝各一
祭醴三既祭徹之陳鼎俎設饌于筵前迎尸如祀戶之
禮
右竈
祀門之禮○北面設主于門左樞制肝及肺心為俎奠
于主南設盛于俎東其他皆如祭竈之禮
右門
祀行之禮○為軷壤厚二寸廣五尺輪四尺北面設主
于軷上制腎及脾為俎奠于主南設盛于俎東祭肉腎
一脾再其他皆如祀門之禮
右行
禘于太廟禮第七
禘于太廟之禮○日用丁亥
右&KR1258;日
王居明堂禮第八
王居明堂之禮○孟春出十五里迎歲
右孟春
仲春帶以弓韣禮之禖下其子必得天材
右仲春
季春出疫于郊以攘春氣
右季春
孟夏毋宿于國
右孟夏
仲秋九門磔攘以發陳氣禦止疾疫○命庶民畢入于
室曰時殺將至毋罹其災○乃命國醵
右仲秋
季秋除道致梁以利農也
右季秋
孟冬之月命農畢積聚繫收牛馬
右孟冬
季冬命國為酒以合三族君子說小人樂
右季冬
儀禮逸經卷一
