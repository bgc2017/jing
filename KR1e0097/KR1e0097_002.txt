春秋稗疏卷二
岳州王夫之撰
文公
躋僖公大事祫也而喪畢之祫謂之大祫合羣廟之
主及新祔之主於太廟各以次序分昭穆躋僖公者
乃於太廟之中昭穆之列閔僖竝席而僖居上若移
易昭穆則升僖於閔之左非升於其上矣抑此但紀
太廟中之位次而未言廟制故衆說紛紜其云僖為
禰閔為祖則祖禰之名大亂閔可云文之祖其可為
僖之禰乎父子之不可假借豈以人爵而紊天倫乎
僖為穆閔為昭則莊本昭也而穆之桓本穆也而昭
之而昭穆之名又大亂周道尊尊莫重於父子其生
其死昭穆一定百世而不改則世次定特以先君無
子而弟立於是而五廟之制不知所從要此皆為周
衰之亂政若攷之於禮則君無子可嗣必取諸其子
之行以為之後故禮言為人後者為之子而弟必不
可立何況其兄此乃武周所定不易之制昭穆永明
廟永定至於後世簒奪相仍無立後之典唯臣子所
扳立則固不可問已其在於魯或隱桓閔僖同為穆
如何休孔穎達之說或多立廟而祀不啻五世如汪
克寬之說俱不可知要以暴行成其邪說唯無子而
不依昭穆以立後大本既失其末固莫能挽也
六杜云今廬江六縣而汪氏謂壽州安豐有六國故
城按六故皋陶後偃姓之國漢為六安王國正今廬
州之六安州若安豐故縣在今壽州霍邱之境今芍
陂猶名安豐塘是也乃蓼國故墟非六也
蘇子杜云狄滅溫蘇子奔衞今復見蓋王復之按蘇
為縣内之國在西周時刺暴公而作詩者已有國邑
溫子稱蘇者東遷後畿内之國已亾隨平王而東因
封于溫其支庶畱仕于周狄雖滅溫蘇氏未亾王蓋
復立其支子仍以蘇之故名為其邑號若奔衞之溫
子傳稱蘇子者以其族姓言也抑考滅國之例有二
有併而有之者有但毁其宗廟社稷後不復能建國
而不必有其地者如楚滅蕭楚不能有而地入于宋
蕭因以亾狄之滅溫狄亦不有其地地仍為王畿後
以與晉特溫子之後不復有國而别立蘇子溫則亾
也溫亾而蘇氏固存不當以滅溫為疑
諸及鄆二邑皆莒魯交界之地諸今諸城鄆杜云城
陽姑幕縣南有員(音運)亭今按姑幕今莒州乃莒國
都近地楚所入而潰之鄆也此所滅之鄆乃在漢東
莞今沂水縣二鄆相近魯莒各城而俱名曰鄆猶六
代時南北各置雍兗州名同而地異也
新城杜云梁國榖熟時有新城榖熟宋地在今歸德
然僖六年諸侯圍鄭新城杜云新密在今密縣凡春
秋所書地有名同而地異者如郜防鄑郚之類必因
其事迹&KR1140;其形勢而後可辨今此同盟宋鄭皆與且
晉盟諸侯多就近晉之地安知非鄭之新城而為宋
之新城乎凡此類杜氏自矜其博辨而不必有實者
也
有星孛入于北斗有者非恒有也入于者自外而移
入也唯五緯不但隨天而行故于恒宿有出有入其
餘經星隨天而行不自出入北斗非五緯所行之道
安得有星乍見於外而旋入於中有之其為變異大
矣孛星之芒因日而見故夕出於東則芒射於西夕
出於西則芒射於東星之餘氣&KR2326;亂映日而為灮芒
也北斗云黃道甚遠日所不映而孛氣𤼵芒則尤為
大異非但如天辰東方已也抑豈區區三諸侯之見
弑足以當之哉
莒弑其君庶其莒晉薛稱國以弑自一義例而左傳
於莒歸首惡於太子僕使僕果有覆載不容之罪則
春秋必與楚商臣蔡般同正天誅而何為分惡於國
臨川吳氏謂既因國人以弑君則當自立何為奔魯
其說良是蓋國人衆起以弑僕或與聞而非其主使
季文子所言弑君父者亦臣子之詞非必僕為庶其
之子孫明復謂稱國以弑國之人皆應坐上刑胡氏
譏其用刑太濫明復所言通國之人豈槩數萬生靈
而屠之哉亦謂在廷之臣及所帥之衆而已如晉厲
之弑欒書荀偃士匃誰可末減韓厥驕悖之言亦與
鄭歸生無異故無首無從無一可赦邾定公所云在
官者殺無赦正此之謂何疑於明復之言已甚乎莒
薛國小史不詳其始末以晉例之自見是莒僕亦非
一賊也特非首惡也
宣公
平州水經濟水過臨濟縣又東北迤為淵渚謂之平
州州古洲字平州濟之淵渚名也漢為平安縣在溼
沃側溼沃今蒲臺縣地杜云在泰山牟縣西未是
崇杜但云秦之與國不記其地而任公輔謂在京兆
鄠縣甘亭按鄠於夏為有扈氏於殷為崇侯虎之國
文王伐而滅之其地入周未聞以封諸侯去鎬京密
邇固周畿内地周自有周之崇非殷之崇也且鄠在
上林苑南與杜陵接壤北隔渭水周京故地已為秦
據趙穿豈能帥孤軍穿秦境南涉渭水而侵之晉雖
渡河得少梁而去鄠猶遠則此崇國必在渭北河湄
雖秦而地則近晉杜氏闕之猶知慎也
黃桓十七年盟于黃杜云齊地而未詳處今以公子
遂如齊之途計之齊都臨淄魯往當迤南而東漢琅
邪郡有横縣讀如黃應是其地垂則應在魯近地故
遂以辛巳卒而壬午訃已聞為之去籥杜觧垂齊地
非是
舒蓼舒蓼應是一國舒不一種故曰衆舒漢有舒縣
又有龍舒大扺廬江舒城桐城潛山皆羣舒之境舒
蓼其一也故徐已取舒而楚又滅舒蓼杜云二國非
是舒既折入於徐蓼國在安豐今霍邱地文五年楚
已滅之豈一國而再滅乎且經文亦當分别言不應
滅二國而統以一滅之文
根牟杜云琅邪陽都東有牟鄉按陽都乃齊人遷陽
之陽非東夷國東萊郡有牟平今寧海州又有東牟
今文登地濱海而僻夷根牟自應在此抑此連齊侯
伐萊為文與莒伐杞取牟婁同則取之者齊也根牟
應為萊邑非國也公羊以為魯取齊師方在萊魯豈
能越萊而取其東國乎
夏四月丙辰日有食之范寗謂傳例言日不言朔食
晦日則此丙辰晦之日也己巳齊侯元卒在晦日之
下當有閏拘守榖梁之說既不可通則曲為之辭其
陋甚矣夫丙辰為四月之晦則四月之朔非丁亥則
戊子推而上之前年十月朔日當為庚寅月中不得
有癸酉惟丙辰為四月朔肰後可推前年十月為己
未朔癸酉衞侯鄭卒其十五日而後癸巳徵舒弑君
為五月八日范寗何此之不知邪春秋紀閏凡二一
不告月一葬齊景公皆於歲杪故劉仲原言是時歷
法多謬每置閏於歲終左氏以閏三月為非禮蓋周
歷之鹵莽上不合於天時下不宜於人事不待無中
氣之月而或前或後彊謂之閏秦之後九月實倣於
此則四月之後周歷無閏可知而安得以内辰為四
月晦哉若日食必朔而歴家疏謬或前或後故杜氏
曰不書朔官失之言歷官之也孔子志行夏歷以立
萬世之法故或言朔或不言朔以著其失范甯小儒
惡足以知之
邲水經注濟水合滎瀆東南流得宿須口濟水於此
又兼邲目京相璠曰在敖北敖者敖也在今河陰縣
傳稱楚子次于管在今鄭州晉師在敖鄗之間渡河
南正在河陰濱河之南岸背水而陳於法當敗宜其
掬指舟中也水經注所云濟水有邲目者河濟於此
合流故濟有邲名蓋鄭之北境也河陰去鄭州五十
里
税畝税畝之說諸家不同攷之於傳左氏言不過藉
公榖皆言什一以譏其不然乃未明言其税法之重
輕故或以為什取其二或以為仍什一而但廢助法
傳無明文則當熟繹經文以求之經但言税畝則非
加賦也故謂於公田之外又税其一於說不立肰魯
之什二後不經見必自此始則朱子十而取二之說
自伸以實求之言税畝者謂無畝而不税故曰履畝
助法一夫百畝非僅百畝也唯上地不易之田為百
畝一易中地則一夫二百畝冄易下地則一夫三百
畝助法初定之時民或間一歲冄歲而易耕以休地
力迨其後人衆而力有餘熟耨而糞之皆成熟地先
王亦明知後之必墾為肥壤正以此寬民力而勸之
耕所謂仁之至也唯公田則百畝而無萊(萊猶今之荒也)私
田則以三等酌其中蓋二百畝而名曰百畝今此履
畝則凡已耕之土盡入税額蓋先王雖名什一而實
二十而一税畝則無土漏於税外以周制較之什而
二矣此法李悝宇文融師之名為清姦敝以裕國而
殃民甚矣觀履畝而税之文則羣疑盡釋三傳之說
皆可通也
宣榭室有東西廂曰廟有室曰寢無室曰榭爾雅既
有明文廟以祀先朝踐於堂事尸于室無室而何以
祭胡氏謂是宣王之廟他無攷證獨據吕與叔攷古
圖&KR0783;敦之文耳宋人風尚以畜古器為雅趙明誠歐
陽永叔以蒐輯金石文字示慱聞於時多贋為之以
求售者莫能詰辨則此&KR0783;敦者不知出何人之手而
可據以釋經乎杜氏謂講武屋别在雒陽者其說甚
允榭本與序通有堂無室於射為宜今之演武廳猶
其遺制而宣王講武於成周吉日車攻詩有明證豈
不較信於未知眞偽之銅器邪若公榖以為藏樂器
之所則以射必有樂或於榭側有樂器之府榭火而
樂器燬因傳聞而遂以為樂器之藏耳
六月癸卯日有食之范氏榖梁傳注以癸卯為六月
晦日而置後己未盟于斷道為閏月按是年正月有
庚子丁未若六月癸卯晦則正月有丁未而無庚子
但六月癸卯朔則有庚子而無丁未故杜氏以蔡侯
申之卒為二月四日斯為精確蓋經文偶脫二月二
字猶壬申公朝于王所之脫十月也唯六月朔日癸
卯則斷道之盟為十七日范氏巧護榖梁不知歷算
與十年日食同
成公
作邱甲邱甲之制胡氏援引攷證詳矣顧增乘增甲
之疑尤屬未安據蒐紅之車千乘為訃甸增乘之徵
而以漢書一成覈之六十四井而㫄加一里為成㫄
加一里者加八里也一成之田七十二井千乘之賦
為田七萬二千井計地方二百七十里稍弱與漢書
刑法志馬季長論語注朱子魯頌傳所云三百十六
里有異乃魯地有今平陰泰安兗州曲阜寧陽泗水
魚臺單縣濟寧汶上費縣沂水之境規約成方豈但
二百七十里蒐紅之車不待增乘而已足況史克所
頌公車千乘僖公已然在邱甲未作之先非昭公時
始有是增乘之一疑也抑據楚人二廣一乘百五十
人為增甲之徵而甲者以甲士得名一車之中車正
御右止於三士雖楚二廣亦然則一乘止於三甲若
得臣之戰長狄齊莊伐衞有駟乘者偶肰賈勇之事
非成法也一乘四甲不贅一甲乎倘增步卒而不增
甲士亦不得名增甲是增甲之一疑也嘗以鄭氏王
制注參攷之周公定天下九州方七千里名山大澤
去三之一其為名田者約三千三百萬井以一成出
七十二步卒乘之當有三千三百萬人為兵計唐之
府兵宋之禁軍廂軍昭代京外衛所之兵制不足以
當其百之五即隋煬征高麗開河之役亦不逮其十
一雖三代之兵不如後世死於戰爭之酷而勞民罷
敝於原野亦不忍言是民何不幸而生於三代之世
罹如此之荼毒曾先王而忍於虐民如是乎足知李
靖之言不仁之甚非古之果爾也若包子良謂十井
而出一乘則八十家而七十二人為兵天下無非兵
矣竪儒之言誣古以禍生民有如此之㦧者按詩稱
公車千乘公徒三萬則每乘止三十人而司馬法十
井為通徒二人通十為成成百井井三百家革車一
乘徒二十人則原無七十二井出七十二人之法而
井止三家亦無八家之數大約秦火之後古制亾稽
繹經者勿掇拾殘闕彊立繁重之法為殃民者之口
實儒者之立心當如是而已侈淹博而重為不仁之
說天所不佑非但如作俑者之無後也
茅戎水經注云茅亭茅戎也秦穆公自將伐茅津即
此戎在陜州河北縣西二十里按秦穆伐晉濟自茅
津非伐茅津也酈道玄之誤顯然矣所謂茅亭者在
今平陸縣境晉地也大河之濱通津所在非戎所可
雜處去成周亦遠無患於周亦不應涉晉地以伐之
按王予晉以攒茅之田地在河内修武田以與晉而
西阻太行戎固依山而處周於文十七年敗之于邥
垂邥垂漢為新城縣在今伊陽縣則其為伊雒以北
之戎夾河而介於河内明矣
新築太康地記樂陵國有新築縣樂陵地在今山東
武定府齊衛交界之境衛侵齊而齊迎之與戰也
新宫不言宣宫而言新宫劉質夫以為神主未遷其
說是也然謂其二十八月而未遷主為緩而不恭則
又非是卒哭之後主祔于祖廟祥祭皆于祖廟行之
喪畢吉祭必待時享之月因行大祫祖廟遷而上新
主乃居祖廟而時享必於四仲之月周正以建丑之
二月為仲則二月正新主入廟之月而是月之内三
旬各有柔日卜吉乃祭今此甲子前有癸亥卜或不
吉則須乙亥祫祭主乃入其廟宫則於災之日主尚
未入亦不得譏之為緩主未入而哭誠於禮為過但
將欲入廟而廟火更待後仲月吉祭方行靈羈妥侑
亦足動人子之哀禮以義起亦未為不可劉氏譏之
過矣抑於此而見諸侯五廟之制周衰文勝其濫甚
矣遷廟之禮逓遷而上孫居祖廟於其將遷稍加丹
堊而已然則當其未遷宣公從祖而祔僖公之主固
在廟中當名僖宫不名新宫言新宫則創始為之於
二昭二穆之外矣見於經者煬也武也桓也僖也不
復以昭穆名而從其謚蓋不知其凡幾矣
三望胡氏於三望之說前後自相刺謬已據公羊傳
言祭泰山河海矣復取朱長文之言謂泰山禮所得
祭故不書而獨紀三方其說新巧釋經之大忌也禮
天子有方望無所不通言四者舉其方耳周禮注四
望五嶽四鎮四瀆略舉之其望十三如周都鎬京西
望唯吳嶽餘或北或南皆在其東望者不至其地遙
擬其方望而祭之也泰山在魯封内若特祭之自當
至其山麓望乃因郊而祭泰山去曲阜東北百里外
則此亦遙望而祭之耳魯既僭郊因而僭望而禮損
於天子則就近而望焉於嶽則泰山於瀆則河於大
川則海而四鎮不與泰山既其封内亦半屬齊東浸
莒地有諸鄆則亦潮之所及而與海通其時河雖北
流不徑魯境而濟水自滎瀆與河合而復分則亦河
之支流也故東望祭海西望祭河北望祭泰山公羊
之說為允三者實指其所祭山川之數非於四望去
一而三也若如天子之四望而去其一則北鎮醫無
閭北嶽恒山皆北望也又豈魯所得祭乎故唯公羊
之說為長胡氏察之不詳故言之靡定此釋經之所
以難也
瑣澤杜云瑣澤地闕按襄十一年傳稱諸侯之師右
還次于瑣杜云滎陽菀林縣西有瑣侯亭其地在滎
陽新鄭之間鄭地也晉會衛於此正二國之中途澤
者以水得名應即瑣也猶鄢陵之或稱鄢也
壬申公孫嬰齊卒十一月無壬申以十二月丁巳朔
推之可知故杜云史誤而榖梁傳曰致公而後錄蓋
嬰齊之卒以傳言夢徵之當自洹水之上去鄭近而
去魯遠且從公伐鄭無先歸在途之禮則其卒應在
十月壬申及公告至乃追書之卒以壬申從其實也
書於十一月公歸柩隨以返乃成喪也此穀梁之義
精矣
正月庚申晉弑其君州蒲何氏公羊注曰起正月見
幽二月庚申死蓋因前年十二月丁巳朔推之庚申
當為二月五日故曲為之說也乃據是年八月有己
丑十二月有辛未則正月固有庚申左氏於前年歲
終置閏閏月乙卯晦殺胥童厲公見弑於正月之五
日非二月也周歷粗疎置閏必於歲終與秦同亦於
此可見矣
襄公
次于鄫杜云鄫在陳留襄邑縣東南鄭地襄邑今睢
州境内以宋襄公葬此得名其東南柘城也為宋邑
明甚何云鄭地傳晉敗鄭徒兵于洧上於是諸矦之
師次于鄫以待晉師則是密邇相聞㐮邑去鄭甚遠
豈能知其克捷而不進水經洧水過鄭縣南鄫水從
西北來注之字正作鄫鄫與潧通音側眞反詩孟子
作溱者傳寫之誤溱乃湖廣臨武縣水南流入洭者
也鄫洧合流可謂之洧亦可謂之鄫其水東過洧川
西華經陳地又東入淮於宋全無干涉蓋諸侯之師
在洧川故傳云以鄫之師侵楚焦夷及陳焦夷當是
譙郡今之亳州順鄫水而東則陳與譙受兵矣鄫與
鄫國之鄫字同音異鄫國音疾綾反此讀如臻
九月辛酉天王崩杜氏以長歷推之辛酉為九月十
五日推至二年五月當為癸卯朔則月内無庚寅六
月壬申朔九日庚辰十八日己丑而經載五月庚寅
夫人姜氏薨六月庚辰鄭伯睔卒七月己丑葬齊姜
殊為舛錯蓋於元年己丑歲終置一閏也唯有閏則
二年正月乙亥朔三月甲戌朔五月癸酉朔十八日
庚寅夫人薨六月癸卯朔月中無庚辰故傳以鄭伯
睔卒為秋七月七月壬申朔九日庚辰十八日己丑
葬齊姜知經之書鄭伯卒於六月者傳授之誤也成
十七年丁亥歲己置一閏於十二月後至己丑歲杪
纔二十四月而復置一閏蓋周末歷法大壊以五年
再閏為死法故三年一閏又閱二年而復閏全不計
氣盈朔虚之實而月唯死守經朔一大一小乃以二
日月見西方四日未見為災異其疎謬誣天如此此
夫子所以欲行夏歷也
善道宿州有善道驛蓋古名之僅著於今者宋地也
正吳西北以會中國之便道與龍亢之向濠之鍾離
相櫛比杜云地關未詳
莒人滅鄫左氏以莒惡鄫之賂魯而滅晉以亾鄫討
魯莒人伐魯以疆鄫田是莒用兵伐而滅之也公穀
則謂莒人以子為鄫後竄其宗以絶其世事同於滅
蓋見昭四年取鄫疑莒既滅之不當與鄟邿同文而
復滅於魯乃莒之以子冐鄫後者豈非世子巫乎使
春秋惡其竄冒罪均於滅人之國則不當輕許巫以
世子之稱且自是以後鄫不冄見則安得復有已姓
之鄫子左氏謂著邱公不撫鄫鄫叛莒而魯取之杜
氏因謂鄫為莒邑參觀而酌之蓋滅鄫實用師以滅
既滅之後莒因立其子弟為鄫君以服役于晉故晉
不討莒而討魯蓋職貢未亾而姒姓之鄫則已滅也
昭公取鄫蓋取莒之屬國二傳𫝊聞未確知既滅之
後有已姓之鄫因為之說耳經於此類必待推求而
後知如一須句僖公取之文公復取之非善通者亦
且如王安石之譏春秋為斷爛邸報矣
邢邱邢邱之邢从形㫄之开篆作井邢國之邢从幵
音同而文異地固不同邢侯之國初封在順德府郉
臺縣漢曰襄國後遷夷儀在東昌府聊城縣衞滅之
地入于衞邢邱非國也地在懷慶韓詩外傳云武王
伐紂至于邢邱修武勒邱更名邢邱曰懷甯曰修武
懷今武陟縣也肰懷之為名自虞夏已肰書曰覃懷
底績史記秦使五大夫綰伐魏拔懷後二歲拔邢邱
索隱曰邢邱在武陟縣東南二十里平臯是也括地
志亦曰平皋古邢邱邑則韓詩以懷為邢邱亦相近
而非應劭以邢邱為邢侯國而曰自襄國徙此齊桓
時衞人伐邢邢遷于夷儀其地屬晉號曰邢邱不知
从井之邢與从幵之郉判然為二故臣瓚漢書注云
邢是邱名非國而顔師古直斥應說之非謂晉侯送
女于邢邱蓋謂此其說也漢書於趙襄國縣注曰邢
侯國後漢書平皋有邢邱故邢國周公子所封則范
曄仍應劭之誤而臣瓚又折其非杜氏於宣六年赤
狄伐晉圍懷及邢邱注云今平皋是已乃又以為鄭
縣之邢亭明屬晉邑在河内晉啟南陽而有之與鄭
隔河相去甚遠安得屬鄭邢亭之名他無所見唯野
王西北京相璠曰是邘亭邘邢字相近乃故邘國因
而錯亂抑與邢邱相去二百里何杜氏之不審而無
定論也
己亥同盟于戲以五月有辛酉推之則八月癸未當
在下旬據杜觧十二月癸亥門鄭三門為月五日則
辛酉當為五月晦日八月朔日癸未為二十三日十
一月庚寅朔己亥為十日而下推明年五月當為丙
戌朔甲午滅偪陽乃其九日也此即合經文前後推
之昭然可見十二月不得有己亥傳言十一月自是
傳寫者誤一作二而傳言閏月戊寅十二月己未朔
則戊寅不得在閏月明年五月亦不得有甲午此杜
之注釋經傳善救其失者也特以閏月為門三日則
不如疑而闕之
柤京相璠曰彭城偪陽縣故城東北有柤水溝偪陽
在今沛縣柤在其境内時尚自為國偪陽滅地乃屬
宋其南則徐也會柤之師既就近而圍偪陽則柤在
偪陽明矣杜云楚地蓋據戰國時楚滅徐宋後地界
言之非當時疆宇也晉會吳以謀楚豈就楚地以結
言哉
亳城北亳有三偃師為西亳於時為周畿内地考城
為北亳於時為宋地亳州故譙也為南亳於時為東
夷徐境俱去鄭遠鄭方受圍不得越境受盟杜云鄭
地鄭不得有亳城也二傳作京者是己京者故叔段
之邑在今滎陽新鄭二縣間京亳字相近京大也亳
亦大也殷謂之亳周謂之京故左氏之傳誤
澶淵杜氏云在頓邱縣南頓邱今䦕州也此宋眞宗
渡河拒契丹處攷之張晏應劭所說乃繁淵非澶淵
也大名有繁水南樂在其南故南樂謂之繁陽後漢
郡國志沛國杼秋縣故屬梁國有澶淵聚注云襄二
十年盟于澶淵其地在考城之南豐沛碭山之間宋
地故謀宋災亦會于此後世以繁淵為澶淵而沛梁
之澶淵隐盖自杜氏始
九月庚戌朔日有食之冬十月庚辰朔日有食之
此年及二十四年皆比月書日食此釋經者之大疑
也蓋日之𤼵歛於南北者其黃道四十七度八千六
百分(萬分歷)凡一百八十二日六千二百十二分強而
反約略計之凡四日而行一度稍弱積一月之日凡
七度有竒而月之出入黃道二十七日五分日之一
強已復反故道餘二日五分日之三凡行三度八千
八百分強凡差三度有竒安得比月而入食限邪且
九月十月乃建申建酉之月密邇分前月行黃道内
二十四年則在七月八月建午建未之月密邇至後
月出黃道外而日之𤼵斂疾徐不隨月為差何得比
月而食若出一軌故劉炫以為傳寫之誤而姜岌一
行郭守敬皆謂必無比月而食之理唯董仲舒以比
月而食為大異則不知歷法而徒守舊聞曲為之說
也凡春秋所書日食舛錯甚衆其故有三傳寫之誤
一也失閏二也周歷疎錯不能自信置筭法而求之
占候如穀梁氏以虧傷而知食之鄙論日食之後人
情驚愕偶有氛珥侵其一隅即詫傳為日食史官不
審而書之三也今以郭守敬法上推往古凡經所書
或不日或不朔皆史官之失抑有月分錯謬者則歷
法不精置閏不當之誤今據授時歷所較定隱三年
己巳食者己巳實朔史失之桓三年七月壬辰朔食
大衍歷及姜岌所推壬辰乃八月朔失閏也莊十八
年三月食乃五月壬子朔食既失日失朔又訛五為
三莊三十年九月庚午朔食乃十月大衍授時所推
皆同失閏也僖十二年三月庚午朔食姜岌大衍授
時皆五月也傳寫誤三為五僖十五年五月食大衍
授時皆四月癸丑朔食既失閏史官又失日失朔文
元年二月癸亥朔食姜岌及大衍皆三月失閏也宣
八年七月甲子食杜預以為七月晦非也蓋十月朔
史失朔而傳寫又誤宣十七年六月癸卯朔食乃五
月乙亥朔食以經朔為朔既誤而又失算歷謬之尤
者也成十七年十二月丁巳朔食乃十一月姜岌云
失閏是己襄十五年八月丁巳朔食姜岌及大衍授
時皆七月也失閏襄二十一年九月庚戌朔二十四
年七月甲子朔推之皆入食限經所書是己其十月
庚辰朔八月癸巳朔皆已過交限則必無食理此算
不精而占候者以氛珥為食也二十七年十二月乙
亥朔食乃十一月姜岌及大衍授時皆同失閏也昭
十五年六月丁巳朔食五月也失閏昭十七年六月
甲戌朔食大衍授時推之皆九月傳寫誤也詳元李
謙歷議
雍楡杜云汲郡朝歌縣東有雍鄉於時齊侯已取朝
歌其鋒甚銳魯若逼近而屯遏其歸路必相争戰既
有畏而次豈敢壓齊壘以相臨乎按後漢書東郡燕
縣有雍鄉燕南燕今胙城縣在衞輝東南朝歌今淇
縣在衞輝西北胙城南接曹州漸嚮魯境非齊西嚮
之衝可進可退叔孫豹有畏而次自應在此杜觧失
之
重邱杜但云齊地未詳其處應劭曰安德縣北五十
里有重邱鄉故縣也今按漢書地理志平原郡有重
邱縣蓋在德州陵縣二邑界晉帥諸侯之師自東昌
之夷儀進攻齊之北境齊既納成遂盟于此
門于巢門于者攻其門也士匄門于鄟門公門于陽
州皆圍而攻之杜說是也杜於成十七年舒庸人道
吳圍巢注巢楚邑則非巢國肰吳楚江北接壤之地
未聞更有巢邑而楚已并羣舒吳之争地必徑巢國
巢楚與國為楚捍吳必下巢而後可嚮楚故先攻之
不言伐巢者吳本志伐楚不為巢興兵巢之拒吳亦
為楚守也若穀梁責巢不飾城請罪胡氏責吳子不
假道釋甲則皆迂而不切事情
昭公
虢此所謂東虢也北虢在大陽夾河之壤平陸陜州
皆其地乃虢仲之國而此東虢則虢叔之封鄭桓公
東遷有虢檜之地故為鄭邑西自汜水縣東至滎陽
皆虢故封穆天子傳畜獸于東虢號曰虎牢汜水也
滎陽有虢亭後漢書曰故虢叔國此則虢之故都地
入鄭而猶名曰虢晉楚之會會于此
鄆說者以謂有三鄆非也西鄆漢為廪邱今為鄆城
縣字一作運東鄆在故東莞今為沂水縣後漢郡國
志云東莞有鄆亭齊為昭公取而居之此鄆也其地
與莒接壤或為莒或為魯故曰莒魯爭鄆為日久矣
文十五年諸城及鄆為魯邑及成九年又為莒邑而
楚入之蓋宣成之間莒復取之于魯不見於經者所
謂内失地不書也
疆鄆田疆者聚土為塹其外溝之為關以通出入也
周禮封人凡封國封其四疆造都邑之封域亦如之
鄆本莒邑魯先世嘗取之莒而未毁莒封别為己封
至是復取之乃擴其舊封包鄆於内欲使長為己域
言田者邑城在内田在外疆其田之四界也必帥師
者將有築掘之役恐莒來爭以重兵臨之也杜但云
正其封疆未得委悉
防兹杜氏分防兹為二邑謂防在平昌縣西南兹在
姑幕縣東北按經言牟婁及防兹地異則言及則防
兹非二邑也漢書獨載琅邪郡有兹鄉縣後漢書唯
載平昌有蔞鄉云是牟婁注云有防亭者亦徒據杜
預之說非他有證則其為二邑非三邑明矣
納北燕伯于陽公羊傳作納公子陽生其謬明甚陽
生立於哀公五年辛亥歲卒于十年丙辰歲去是年
庚午四十七年若此時已出奔在燕而&KR1497;兵以入當
以二十矣其死也猶謚曰悼乎且於時孺子荼未生
陽生何所嫌而奔燕故曰其謬明甚陽左傳作唐杜
云中山有唐縣按中山之唐在燕之西飛狐口倒馬
關之左自齊而往絶燕而過之孤懸西隅高偃不能
懸軍深入北燕伯亦不能遠恃齊以為援且又鮮虞
國都非燕地也足知杜說之非按漢書涿郡有陽鄉
縣當是燕地蓋在文安大城之間為燕齊之孔道正
不當從傳作唐而以中山之唐當之
州來州來書入又書滅則其為國亾疑而杜云楚邑
當由傳言楚子狩于州來謂是其邑耳如楚子田于
孟諸孟諸豈亦楚邑乎州來國小服役於楚游獵其
地唯其所為耳前漢地理志下蔡故州來國在今夀
州楚之東侵疆域止於舒蓼未嘗北至壽潁州來之
亾實亾於吳若平王曰州來在吳猶在楚也則言其
國已滅他日已取之為尤易耳非州來之先己在楚
也若為楚邑則已失之何言猶在哉
冬有星孛于大辰公羊傳曰大火為大辰伐為大辰
(伐參也)北辰亦為大辰夫彗體無灮傅日為灮其出也
必於黃道為近北辰在極北至幽之處不得有孛則
其非北辰明矣參之名為大辰他無所攷唯大火為
大辰而劉向言濫于蒼龍之體則是在房心尾而灮
及七宿也然有疑者經不繋月而但言冬則是盡一
冬而恒見矣自建酉之月至建亥之月皆冬也而以
月令攷之建戌之月日在房建亥之月日在尾心方
隨日以沒大火隱而孛亦不得見且大火在天漢之
西傳亦云西及漢唯參於周正之冬夕見東方而漢
在其西言及者互東西而遠及之謂則又似劉向之
說為不審參觀衆說似公羊伐為大辰之說為長
許世子止弑其君買諸家之說唯陳氏謂止眞同商
臣蔡殷之大逆而程子曰蔡般許止疑同故皆書葬
斯據經以為定論蓋君弑而不書葬者君而見弑必
於己有慝故既正賊臣之罪而復以不成喪貶其君
聖人之精義也若子之於父則天下無不是之父母
父雖不父不為賊子分過故使成喪而書葬原其父
所以甚其子也比事而觀子之弑父不同於臣之弑
君大義昭然矣楚頵不書葬則不以王爵與之之通
例又一義也左氏云飲太子之藥卒此實錄也是止
之以毒弑父也亾疑又云盡心力以事君舍藥物可
也乃左氏之臆說耳若榖梁以為不嘗藥曲為止辨
夫嘗藥者亦嘗其毒否耳若病所服藥則平人飲之
無傷而薑桂芩連反其證則殺人豈平人嘗之而病
者即可飲乎即云不嘗藥亦必止知有毒故不嘗也
傳經者必欲為趙盾許止解使滔天之惡與不知道
之臣子同罰則欲甚盾止之罪而宋萬商臣皆可末
減矣以經斷之止之毒殺其父為覆載不容之大逆
也亾疑若左氏所云舍藥物可也尤為不孝之口實
程子言父母病委之庸醫之手是大不孝然則為子
者但以避藥殺之名視庸醫之溫凉妄投而疾視其
死乎且倉卒之疾醫不及至子自知方可以使生而
逡廵避嫌致令暴殞其惡不更甚乎釋經而為曲說
則賊道唯程子及陳氏之言為正
盜殺衛侯之兄縶凡春秋所書盜皆下大夫以降而
擅殺人者三代無艸野弄兵寇掠之事蓋列國林立
國必有軍卿行必有旅無能犯也自陪臣執國命始
各有徒衆藏兵甲春秋深惡其壞封建頒爵之大㳒
故自卿而下名不登於春秋盟會侵伐則稱人殺君
與大夫則稱盜不如後世之史艸竊之寇匹夫而得
以名見也左氏求名不得之說曲而迂矣乃胡氏謂
齊豹為司寇例得書名不知唯天子之司寇為卿侯
國之司寇亦下大夫耳孔子為魯司寇且不得與三
桓等况豹仕於縶而又見奪乎胡氏據檀弓之文歸
罪於宗魯不知孔子之告琴張乃君子愼擇交遊之
精義非春秋討賊之大法責宗魯可也釋齊豹之首
惡其可乎齊豹非鄉而書盜又何疑焉又縶二傳作
輒出公不應與伯祖父同名左氏為是
胡杜氏失注括地志胡城在豫州偃城縣界其地在
陳之東蔡之北南近於汝南後漢書在汝陰
鸜鵒鸜鵒寒皋也一名寒號蟲當冬無毛穴處而嘑
號達旦俗謂其鳴曰得過且過其糞方書謂之五靈
脂其鳥不耐寒故不踰濟公羊傳寫之誤鸜訛作鸛
鸛本音貫注公羊者讀之為權因曲為之說誣已陸
佃不知鸜鵒之異謂南人剪舌教之作人語者尤為
疏陋鸜音瞿鴝音章句之句鴝鵒者鵓鳩也俗謂之
拔哥巢而不穴豈足為異哉
定公
容城應劭酈道玄俱以南郡之華容為容城華容今
監利縣在漢南五百里濱大江而與郢密邇使許遷
於此鄭豈能深入楚地而滅之許自城父遷析依楚
北境以自固而召陵之會改而從晉故不敢復居于
析背楚而北遷容城雖無所攷大要在宛雒之東汝
蔡之北故皋鼬之會許男未歸而已遷亟避楚也鄭
以夙怨就近而滅之其非華容决矣
柏舉水經注舉水出龜頭山歴赤亭下分為二水注
于江謂之舉洲吳楚戰于柏舉即此舉水庾仲容荆
州記作莒京相璠曰柏舉漢東地或作洰按此則柏
舉當在漢川雲夢之間所謂舉水者疑今之竹筒河
也故傳曰自小别至于大别蓋漢北也而京相璠謂
之漢東非是
沙杜云陽平元城縣有沙亭是沙鹿非沙也魏郡漢
自有沙縣今為涉縣乃古沙侯國正在衛北齊西而
西禦晉之孔道齊衛相結叛晉自應在此
從祀先公釋經者以經為主以傳為輔資傳以證經
不可屈經而就傳經言從祀先公盜竊寳玉大弓相
連成文非二事明甚蓋陽虎從定公以祀因作亂而
掠寳玉大弓以叛從者陽虎從也不言盜從者不可
加盜於祀先公之上且當其從祀尚未為盜也中庸
曰陳其宗器則寳玉大弓以祀而陳而虎因得竊之
合二句為一事順讀之大義自昭然矣傳稱禘於僖
公經不言禘者亂從中起不成禘也乃三傳皆以為
升僖于閔上釋從為順則當音縱於文義殊為牽彊
或其時有升僖於閔上之事亦未可知廬陵李氏謂
逆祀為臧文仲所為非季氏之惡陽虎欲暴季氏之
罪不宜以此乃三桓賜族季氏有費皆出於僖公則
升僖於閔自季氏之欲而文仲迎合之是詘僖正以
抑三桓此不足以破三傳之說特傳言禘于僖公方
且擬僖公于太廟固未嘗不尊崇僖公而杜氏云退
僖公懼於僖神則曲為之說要使有此亦魯自從公
論而釐正非虎之假公以濟姦也胡氏據馮山之說
謂始祀昭公尤從千載後懸為臆揣既不言昭而言
先又於從字之義無取經所書者重在竊玉弓而不
在祀言祀者所以見當祭而難作為亂之大者觀下
重言得寳玉大弓知聖人之於宗器之得失必詳其
始末也
夾谷傳曰祝其實夾谷漢有祝其縣屬東海郡范曄
書因載祝其春秋時曰夾谷注云定公十年會齊孔
子相曄書又云祝其有羽山則其為今淮安之海州
明矣其地乃郯莒之境非齊魯之不應遠涉而會於
此按萊蕪淄川皆有夾谷在萊蕪者酈道玄謂是家
桑谷在淄川者一曰祝其則此夾谷為淄川之地魯
東齊西正其地矣春秋之祝其非漢之祝其古今異
名勿容混注也
鄆讙龜陰此鄆東鄆今鄆城也讙在漢蛇邱縣與僑
如圍棘之棘相近當在汶上縣之北龜山在泰安州
陰山之北也三邑皆夾汶之壤蓋齊取鄆以居昭公
併取二邑之田昭公不能有而奔晉齊遂據之故六
年季孫斯仲孫何忌帥師圍鄆不能克而八年公兩
侵齊以爭之至是乃歸于魯
垂葭傳云垂葭實郹氏而杜云高平鉅野縣西南有
郹亭甚矣杜之徒務博記而不揆之事理也傳云使
師伐晉將濟河邴意茲決策遂濟水而伐河内齊衛
之君皆在焉杜曾不思鉅野之去河内相去幾許而
云在鉅野邪鉅野魯地也衛欲伐晉而東馳狂者不
尒也按郹音古闃反實與湨通以水言則从水以地
言則从邑一也湨水出濟源至温縣入河實河内地
晉師不出未與交兵故曰次已逼晉境故邴意茲曰
數日而及綘鉅野之說舛謬較著漢書注引杜說為
信然相承淆訛敝流後學弗能止也
脤杜解祭社之肉盛以脤器按古無脤字从辰从肉
者古唇字也若云以蜃飾器字當作蜃大蛤也蓋似
今之螺鈿祭祀之器未聞以蜃飾之即令有之亦不
當舍肉而言器而言其飾按祭禮有脀鄭司農曰脀
爼實也禮所云先生之脀折脅一膚一是也孔氏音
之承反徐鉉音署陵反
定姒定非諡也蓋季孫薄於君母哀公或非定姒所
出傳謂不赴不祔則亦不諡從定公而稱定姒若曰
定公之姒氏耳若以為謚則襄公之母姒氏已諡定
矣茲復謚定姒與皇祖姑同宗廟之中何以别乎
哀公
句繹杜云邾地按後小邾射以句繹來奔小邾人安
得以邾地附魯杜於彼無以自解但注云句繹地名
辭之窮也繹一作嶧繹今之嶧縣孟子所生而史云
孟子騶人劉薈騶山記云邾城北有嶧山宣十年魯
伐邾取之後邾復取之經不書者失地不書也此則
邾之邑也若句繹則小邾非繹也漢書東海下邳縣
注云嶧山在西後漢書謂之葛嶧山云本嶧陽山注
云山出名桐書所謂嶧陽孤桐是也句葛音相近句
繹蓋即葛嶧下邳今淮安邳州小邾在邾南葛嶧亦
在嶧山之南明此為小邾地杜解非是
用田賦田賦之說諸家各異要當以經文為正國語
所載孔子之言田出禾芻米不過是正與經文合用
田者言不用戸口也賦者賦之為兵也傳曰悉索敝
賦孔子曰可使治其賦皆謂兵也杜氏以為賦其馬
牛何氏以為斂取其財物自不如陳君舉益兵之說
為當蓋兵車之馬牛自官所畜牧非取之民於周禮
可攷其大略武城言放牛於桃林歸馬於華山不言
還之民間衛文公季年三百乘乃有騋牝三千魯頌
侈言在坰之馬自足給兵車之用公家所養不待求
於民也至謂一成之田出長轂一乘尤為不典兵車
制極精好非民間所能為考工記車人輪人之法極
詳極慎非國工不能自司空之屬官司典造使責之
樸吝之農民則折轅毁輪為敵擒耳其言商賈出之
者亦非商賈集於津要之地假令方百里之國地僻
非貨賄所通區區一二販夫而能供一國之兵車牛
馬乎或商賈之税入於泉府者儲以資修治之需非
全倚之以求盈也杜氏又謂家財之外又征其田則
是加賦而不可謂之用田用田者言舍其所宜用之
夫家而用其所不宜用也後世有所謂隨糧帶丁之
亂政與此略同特其所賦者使為兵尤加虐耳周制
雖寓兵於農然當定徹之初略用井里為夫家之率
雖云百畝而一夫乃有上地中地下地之别則抑或
三百畆而一夫且無職事者其夫家之賦自若迨其
後遵用一定之戶籍時有登耗皆以丁口之衆寡為
凖大約不出於定額之上下蓋田止供粟而人以賦
兵至於春秋之世萊田漸墾成熟且有山麓水涘新
闢之壤田溢於夫家之舊額者多矣宣公税畝已無
不税之田而兵制未改成公作丘甲兵漸增而猶據
畫井之邱甸舊籍之夫家以為率至於此則用田畝
起賦不問人之衆寡但有田若干畝而即賦一兵其
賦之多少雖無可攷要之盡廢夫家之籍唯田是役
商賈游民坐食而無征戍之苦唯肰民固以田為大
害必且棄先疇為游惰以祈免乎鋒鏑此苟簡之政
厲農之尤酷者而亂國邪臣藉口以為無游移無規
避之良法者也故曰用田賦置夫家於不用之謂也
然則所謂甸地方八里㫄加一里為成出長轂一乘
步卒七十二人者以甸成定兵制而不論夫家且兵
賦之數如此其繁重蓋好戰樂殺之士為此說而託
為司馬法以殃民非周先王之制為然也三代兵制
無可攷以魯言之方五百里為田二十五萬井而詩
曰公徒三萬大國三軍其數止於七千五百要皆以
戸口之版籍酌用其丁壯而必不以田為率明矣漢
以下儒者釋經多承戰國之邪說誣為先王之典若
周制則孟子時已去其籍又經秦火之後尤無足徵
惟據經文以求本義尚不致以辯言亂政毒天下哉
鄖杜云鄖𤼵陽也廣陵海陵縣東南有𤼵繇口以鄖
為𤼵陽以𤼵陽為𤼵繇展轉求合何其牽強而失真
也且魯之會吳衛宋皆與固延吳而晉之中國海陵
今揚州之通州海門縣地僻在江海之隅方春秋時
為輪蹄之所不至必非會盟之所京相璠曰琅邪姑
幕縣南四十里有員亭姑幕今莒州乃吳魯所由通
之徑員本音運加邑亦同公羊作運以音相似而譌
耳自當以姑幕之員為是
黃池黃池黃水也水出小黃之黃溝經外黃至沛入
泗黃水所自出謂之黃溝一曰黃池在今杞縣之西
大河之南故國語曰吳王夫差起師將北會黃掘溝
于商魯之間北屬之沂西屬之沛蓋自沛泝黃水而
上也云商魯之間者商宋也黃水經外黃今考城縣
宋地也以地考吳子但泝沛黃二水未嘗濟河而北
杞縣在河之南與考城相近黃池在此必矣杜云刲
邱縣南黃池近濟水則在大河之北失之
春秋稗疏卷二
