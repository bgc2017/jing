詩傳大全卷十二明胡廣等撰
小旻之什二之五
旻天疾威敷于下土謀猶回遹(音聿)何日斯沮(任吕反)謀臧
不從不臧覆用(叶于封反)我視謀猶亦孔之卭(其凶反)
賦也旻幽遠之意敷布猶謀回邪遹僻沮止臧善覆
反卭病也○大夫以王惑於邪謀不能斷以從善而
作此詩言旻天之疾威布于下土使王之謀猶邪辟
無日而止(安成劉氏曰此章稱天之意亦可見君臣隱諱之義天人合一之理)謀之善
者則不從而其不善者反用之故我視其謀猶亦甚
病也(慶源輔氏曰昏亂之世庸暗之君謀猶邪辟無日而沮止者故無所歸咎而歸之天也夫為國)
(者固不可以無謀猶也然觀其於謀之善者則不從其不善若則反用之則我已甚病矣不待其謀之敗)
(而禍之來也○豐城朱氏曰謀臧不從所謂惡人之所好也不臧覆用所謂好人之所惡也此之謂拂人)
(之性菑必逮夫身故我視其謀猶亦甚病也)
○潝潝(許急反)訿訿(音紫)亦孔之哀(叶於希反)謀之其臧則具是
違謀之不臧則具是依我視謀猶伊于胡底(之履反叶都黎反)
賦也潝潝相和也訿訿相詆也具俱底至也○言小
人同而不和其慮深矣(前漢劉向曰言衆小在位而從邪議歙歙相是而背君子)
然於謀之善者則違之其不善者則從之亦何能有
所定乎(豐城朱氏曰謀之其臧則具是違即所謂謀臧不從也謀之不臧則具是依即所謂不臧)
(覆用也但上章指王而言此章指小人而言)
○我龜旣厭不我告猶(叶于救反)謀夫孔多是用不集(韓詩作就)
(叶疾救反)發言盈庭誰敢執其咎(叶臣又反)如匪行邁謀是用不
得于道(叶徒候反)
賦也集成也○卜筮數(音朔)則瀆而龜厭之故不復告
其所圖之吉凶謀夫衆則是非相奪而莫適(音嫡)所從
故所謀終亦不成蓋發言盈庭各是其是無肻任其
責而決之者(慶源輔氏曰洪範云謀及卜筮夫謀貴乎博故謀及卿士謀及庶民今乃以謀)
(夫孔多是用不集者蓋彼之所以謀不過盡衆人之情而主之者則一人而已而此之所謂謀夫則是各)
(主其謀故是非相奪莫知適從所以其謀終亦無所成就也發言盈庭誰敢執其咎此亂世為謀之常熊)
(上無聽言之明則人人得以肆其說而已亦終莫能決其是非故無肻任其成敗之責者)猶不行
不邁而坐謀所適謀之雖審而亦何得於道路哉(孔氏)
(曰謀而不行則於道不進言而無決則於事不成)
○哀哉爲猶匪先民是程匪大猶是經維邇言是聽(叶平)
(聲)維邇言是爭(叶側陘反)如彼築室于道謀是用不潰于成
賦也先民古之聖賢也程法猶道(安成劉氏曰詩中猷猶字通用故前)
(章猶訓謀此訓道而徽猷與秩秩大猷又皆作猷亦訓道)經常潰遂也○言哀哉
今之爲謀不以先民爲法不以大道爲常其所聽而
爭者皆淺末之言以是相持如將築室而與行道之
人謀之人人得爲異論其能有成也哉古語云作舍
道邊三年不成蓋出於此
○國雖靡止或聖或否(方九反叶補美反)民雖靡膴(火吳反)或哲
或謀(叶莫徒反)或肅或艾(音乂)如彼流泉無淪胥以敗(叶蒲寐反)
賦也止定也聖通明也膴大也多也艾與又同治也
淪陷胥相也○言國論雖不定然有聖者焉有否者
焉民雖不多然有哲者焉有謀者焉有肅者焉有艾
者焉但王不用善則雖有善者不能自存將如泉流
之不反而淪胥以至於敗矣聖哲謀肅艾即洪範五
事之德豈作此詩者亦傳箕子之學也與(慶源輔氏曰子曰十)
(室之邑必有忠信天下豈有無才之世哉故告之以國論雖未定而人民之中有聖與否者焉人民雖不)
(多而有哲謀肅艾者焉但患王不能用之耳王不能用則雖有五者之才皆將如泉流之不反而相與淪)
(陷於敗故以是戒王庶其能愛護而扶持之無使至于此極也由是觀之則作是詩之大夫其心量之廣)
(大志慮之深長學問之博洽皆可見矣觀此章及第三章則其有得於箕子之學蓋深矣○安成劉氏曰)
(箕子陳洪範九疇其二為貌言視聽思之五事貌之德恭而作肅言之德從而作又視之德明而作哲聽)
(之德聰而作謀思之德睿而作聖其次序與此不同者彼以人事發見先後為序此則便文以叶韻耳)
○不敢暴虎不敢馮(皮冰反)河人知其一莫知其他(湯河反)
戰戰兢兢如臨深淵(叶一均反)如履薄冰
賦也徒摶曰暴徒涉曰馮如馮几然也戰戰恐也兢
兢戒也如臨深淵恐墜也如履薄冰恐陷也○衆人
之慮不能及遠暴虎馮河之患近而易見則知避之
喪國亡家之禍隱於無形則不知以爲憂也故曰戰
戰兢兢如臨湥淵如履薄冰懼及其禍之詞也
小旻六章三章章八句三章章七句
蘇氏曰小旻小宛小弁小明四詩皆以小名篇
所以别其爲小雅也其在小雅者謂之小故其
在大雅者謂之召旻大明獨宛弁闕焉意者孔
子刪之矣雖去其大而其小者猶謂之小蓋即
用其舊也
宛(於阮反)彼鳴鳩翰(胡旦反)飛戾天(叶鐵因反)我心憂傷念昔先
人明發不寐有懷二人
興也宛小貌鳴鳩斑鳩也(陸氏曰似鵓鳩項有繡文)翰羽戾至也
明發謂將旦而光明開發也二人父母也○此大夫
遭時之亂而兄弟相戒以免禍之詩故言彼宛然之
小鳥亦翰飛而至于天矣則我心之憂傷豈能不念
昔之先人哉是以明發不寐而有懷乎父母也言此
以爲相戒之端(慶源輔氏曰兄弟相戒以免禍則發言而首及於父母者宐也)
○人之齊聖飲酒温克彼昏不知壹醉日富(叶筆力反)各敬
爾儀天命不又(叶夷益反)
賦也齊肅也聖通明也克勝也富猶甚也又復也○
言齊聖之人雖醉猶温恭自持以勝所謂不爲酒困
也彼昏然而不知者則一於醉而日甚矣於是言各
敬謹爾之威儀天命已去將不復來不可以不恐懼
也時王以酒敗德臣下化之故此兄弟相戒首以爲
說(慶源輔氏曰時人方化上所為昏亂於酒則此兄弟相戒而首及於此者亦宐也昏亂於酒則必自)
(喪其威儀故相戒各自敬謹我身之威儀天命不又蓋言不可恃天之常如此會有禍亂生也人能敬我)
(身之威儀則能敬天矣天豈在外哉此義精矣○豐城朱氏曰齊則整肅聖則通明整肅者必不以酒而)
(喪儀通明者必不以酒而敗德此所以能温恭自持以勝也彼昏不知者反是吾兄弟安可以不敬乎敬)
(則天命為可保不敬則天命為難恃其戒深遠矣)
○中原有菽(音叔)庶民采(叶此禮反)之螟(音冥)蛉(音零)有子蜾(音果)蠃
(力果反)負(叶蒲美反)之教誨爾子式穀似(叶養里反)之
興也中原原中也菽大豆也螟蛉桑上小靑蟲也似
步屈蜾蠃土蜂也似蜂而小腰取桑蟲負之於木空
(上聲)中七日而化爲其子(釋文曰蜾蠃即細腰蜂○本草注曰雖名土蜂不就土中)
(爲窟謂槤土作房耳細腰物無雌皆取青蟲教祝變成己子嘗拆窠而視之亦生子如半粟米大所負蟲)
(却在子下槤音璉祝音呪)式用穀善也○中原有菽則庶民采之
矣以興善道人皆可行也螟蛉有子則蜾蠃負之以
興不似者可教而似也教誨爾子則用善而似之可
也善也似也終上文兩句所興而言也戒之以不惟
獨善其身又當教其子使爲善也(慶源輔氏曰善道人皆可行不似者)
(可教而似同一秉彝故也兄弟相戒以免禍而上念其父母下慮及其子則其意可謂懇至矣)
○題(大計反)彼脊令(音零)載飛載鳴我日斯邁而月斯征夙
興夜寐無忝爾所生(叶桑經反)
興也題視也脊令飛則鳴行則摇載則而汝忝辱也
○視彼脊令則且飛而且鳴矣我旣日斯邁則汝亦
月斯征矣言當各務努力不可暇逸取禍恐不及相
救恤也夙興夜寐各求無辱於父母而已(慶源輔氏曰以脊令)
(之載飛載鳴興兄弟之各有所進之道雖或不同然俱求無忝辱於父母可也先生嘗因人讀詩而務快)
(不子細戒之曰今人看文字敏底一揭開版便曉但於意味却不曾得而今便只管看時也只是恁地但)
(百遍自是強五十遍時二百遍自是強一百遍時題彼脊令載飛載鳴我日斯邁而月斯征夙興夜寐無)
(忝爾所生這箇看時也只是恁地但裏面意思却有說不得底解不得底意思却在說不得底意思裏面)
○交交桑扈(音戶)率場啄粟哀我填(都田反)寡宐岸宐獄握
粟出卜自何能穀
興也交交往來之貌桑扈竊脂也俗呼靑胔肉食不
食粟(孔氏曰俗呼靑雀喜盜脂膏食之因以名云○埤雅曰桑扈有二種青質者觜曲食肉好盜脂)
(膏素質者其翅與領皆有文章所謂率場啄粟有鶯其羽者也○東萊吕氏曰淮南子云馬不食脂桑扈)
(不食粟)填與瘨同病也岸亦獄也韓詩作犴鄉亭之繫
曰犴(安成劉氏曰字書云犴一作豻豻胡地犬也野犬所以守故以獄為犴)朝廷曰獄
○扈不食粟而今則率場啄粟矣病寡不宐岸獄今
則宐岸宐獄矣言王不卹鰥寡喜陷之於刑辟也然
不可不求所以自善之道故握持其粟出而卜之曰
何自而能善乎言握粟以見其貧窶之甚(慶源輔氏曰貧窶如)
(是而猶不忘所以自善之道然後為君子也)
○溫溫恭人如集于木惴惴(之瑞反)小心如臨于谷戰戰
兢兢如履薄冰
賦也溫溫和柔貌如集于木恐隊(音墜)也如臨于谷恐
隕也(鄭氏曰衰亂之世賢人君子雖無罪猶恐懼○慶源輔氏曰溫溫恭人惴惴小心皆指他人言)
(也戰戰兢兢則自謂也言今處亂世溫柔恭敬之人則如集于木而恐墜也惴惴小心之人則如臨于谷)
(而恐隕也我其可不戰戰兢兢如履薄冰哉)
小宛六章章六句
此詩之詞最爲明白而意極懇至說者必欲爲
刺王之言故其說穿鑿破碎無理尤甚今悉改
定讀者詳之(慶源輔氏曰一章言思念父母以發相戒之端二章言時俗所習以)
(致相戒之意三章則相戒相勉以教其子四章則欲各自努力以無遺父母之羞其意可謂懇)
(至矣五章則又言王不恤貧困鰥寡如我之病困孤獨當今之世或不免於羅織之禍故握粟)
(出卜以求自善之道六章又言當世賢者尚且兢畏如此况我則又當如何哉○濮氏曰此詩)
(兄弟相戒之辭或是其人嘗有酒德之敗序謂刺王非矣感念存沒意極懇至每誦之令人悽)
(愴)
弁(薄干反)彼鸒(音豫)斯(叶先齎反)歸飛提提(是移反)民莫不穀我獨
于罹何辜于天我罪伊何心之憂矣云如之何
興也弁飛拊翼貌鸒雅烏也小而多羣腹下白江東
呼爲鵯(音疋又音卑)烏斯語詞也(孔氏曰猶蓼彼蕭斯菀彼柳斯)提提羣
飛安閒之貌穀善罹憂也○舊說幽王太子宐臼被
廢而作此詩言弁彼鸒斯則歸飛提提矣民莫不善
而我獨于憂則鸒斯之不如也何辜于天我罪伊何
者怨而慕也舜號泣于旻天曰父母之不我愛於我
何哉蓋如此矣(慶源輔氏曰怨者怨咎己之不得其親慕者思慕其親不能忘也○問伊)
(川謂小弁之怨與舜不同何也朱子曰舜之怨反諸身以求其所未至小弁則自以為無罪矣此其所以)
(不同也歟問此詩只我罪伊何一句與舜於我何哉之意同至後而君子秉心維其忍之君子不惠不舒)
(究之分明是怨其親却與舜不同曰作小弁者自是未到得舜地位蓋亦常人之情耳只我罪伊何上面)
(說何辜于天亦似自以為無罪相似未可與舜同日語也)心之憂矣云如之何則
知其無可奈何而安之之詞也
○踧踧(徒歴反)周道(叶徒苟反)鞠(九六反)爲茂草(叶此苟反)我心憂傷
惄(乃歴反)焉如𢷬(丁老反叶丁口反)假寐永嘆維憂用老(叶魯口反)心
之憂矣疢(丑覲反)如疾首
興也踧踧平易也周道大道也鞠窮惄思𢷬舂也不
脱衣冠而寐曰假寐疢猶疾也○踧踧周道則將鞠
爲茂草矣我心憂傷則惄焉如𢷬矣精神憒眊至於
假寐之中而不忘永嘆憂之之深是以未老而老也
疢如疾首則又憂之甚矣(疊山謝氏曰惄焉如𢷬其悲至痛如有物之𢷬其心)
(也事關心者夢中亦長吁故曰假寐永嘆憂愁多者年少而髮白故曰維憂用老○孔氏曰疾首頭痛也)
(○慶源輔氏曰維憂用老維憂能老人非特能老人也又能使人病故又繼之以疢如疾首頭痛最叵忍)
(疢如疾首則其病甚矣○豐城朱氏曰此章憂之一字几三言之惄焉如𢷬憂之而至於痛也維憂用老)
(憂之而至於衰也疢如疾首憂之而至於病也)
○維桑與梓(叶奬里反)必恭敬止靡瞻匪父靡依匪母(叶滿彼反)
不屬(音燭)于毛不離于裏天之生我我辰安在(叶此里反)
興也桑梓二木古者五畝之宅樹之牆下以遺子孫
給蠶食具器用者也(安成劉氏口古者一夫受五畝宅二畝半在邑二畝半在田四)
(圍牆下植木桑以給蠶食梓以具器用然此民居之制也蓋託以起興耳)瞻者尊而仰之
依者親而倚之屬連也毛膚體之餘氣末屬(殊玉反)也
離麗也裏心腹也辰猶時也○言桑梓父母所植尚
且必加恭敬况父母至尊至親宐莫不瞻依也(疊山謝氏)
(曰桑梓父母所植以遺子孫見其樹則思其人思其人則愛其樹所以必恭必敬也敬其桑梓豈敢忘其)
(父母乎)然父母之不我愛豈我不屬于父母之毛乎豈
我不離于父母之裏乎(孔氏曰太子為父所故耳幷言母者以人皆有父母之恩)
(故連言之)無所歸咎則推之於天曰豈我生時不善哉何
不祥至是也(疊山謝氏曰父母不我愛求其說而不可得曰不知天生我之時果在何歟不)
(可得而知也)
○菀(音欝)彼柳斯鳴蜩(音條)嘒嘒(呼惠反)有漼(于罪反)者淵萑(音九)
葦(韋鬼反)淠淠(孚計反)譬彼舟流不知所屆(音戒叶居氣反)心之憂
矣不遑假寐
興也菀茂盛貌蜩蟬也嘒嘒聲也漼深貌淠淠衆也
屆至遑暇也○菀彼柳斯則鳴蜩嘒嘒矣有漼者淵
則萑葦淠淠矣今我獨見棄逐如舟之流于水中不
知其何所至乎(臨川王氏曰舟流者蕩漾而無所止也所謂若窮人無所歸也○慶源輔)
(氏曰見物之大者無所不容以興今王乃不能容其子使如舟之流於水中而無所屆何哉)是以
憂之之深昔猶假寐而今不暇也
○鹿斯之奔維足伎伎(其宐反)雉之朝雊(古豆反)尚求其雌
(叶千西反)譬彼壞(胡罪反)木疾用無枝心之憂矣寧莫之知
興也伎伎舒貌宐疾而舒留其羣也雊雉鳴也壞傷
病也寧猶何也○鹿斯之奔則足伎伎然雉之朝雊
亦知求其妃(音配)匹(眉山蘇氏曰鹿走而留其羣雉鳴而求其雌物無不有思於其親者)
(今王獨棄其子何哉)今我獨見棄逐如傷病之木憔悴而無枝
是以憂之而人莫之知也(慶源輔氏口以見夫物無不顧其親者以興己獨見)
(棄逐如病木之悴而無枝何哉其意又切於前章矣)
○相(息亮反)彼投兔尚或先(蘇薦反叶蘇晉反)之行有死人尚或
墐(音覲)之君子秉心維其忍之心之憂矣涕旣隕(音藴)之
興也相視投奔行道墐埋秉執隕墜也○相彼被逐
而投人之兔尚或有哀其窮而先脱之者道有死人
尚或有哀其暴(步木反)露而埋藏之者蓋皆有不忍之
心焉今王信讒棄逐其子曾視投&KR0693;死人之不如則
其秉心亦忍矣是以心憂而涕隕也
○君子信讒如或醻(市由反叶市救反)之君子不惠不舒究之
伐木掎(寄彼反叶居何反)矣析薪杝(敕氏反叶湯何反)矣舍(音捨)彼有罪
予之佗(吐賀反叶湯何反)矣
賦而興也醻報惠愛舒緩究察也掎倚也以物倚其
巔也杝隨其理也佗加也○言王惟讒是聽如受醻
爵得即飲之(孔氏口醻酬古字通用此喩得讒即受而行之如旅酬也)曾不加惠
愛舒緩而究察之夫苟舒緩而究察之則讒者之情
得矣伐木者尚倚其巅析薪者尚隨其理皆不妄挫
折之今乃捨彼有罪之譖人而加我以非其罪曾伐
木析薪之不若也此則興也(豐城朱氏曰讒者之言未遽可信骨肉之親未)
(必可疎使王而加惠愛焉則猶有惻隱之心也舒徐而䆒察之則猶有是非之心也今於我則不加愛是)
(無復惻隱之心於讒者又信之而不加察是無復是非之辨矣故人之有罪則捨之而不問我之無罪者)
(則加之而不恤則其窮困亦甚矣)
○莫高匪山(叶所旃反)莫浚(蘇俊反)匪泉君子無易(夷䜴反)由言
耳屬(音燭)于垣無逝我梁無發我笱我躬不閱遑恤我後
賦而比也山極高矣而或陟其巔泉極深矣而或入
其底故君子不可易於其言恐耳屬于垣者有所觀
望左右而生讒譖也(問此四句莫是以上兩句興下兩句耶朱子曰此只是賦蓋以)
(為莫高如山莫浚如泉而君子亦不可易而言亦恐有人聞之也○永嘉陳氏曰王無輕發言小人之為)
(讒者尚屬耳於垣壁間以窺伺之讒賊之生也亦伺君子之向背如何耳)王於是卒以褒
姒爲后伯服爲太子故告之曰毋逝我梁毋發我笱
我躬不閱遑恤我後蓋比詞也(臨川王氏曰毋逝梁發笱者太子放逐而)
(其憂終不忘國也我躬不閱遑恤我後者無如之何自決之辭)東萊吕氏曰唐德宗
將廢太子而立舒王李泌諫之且曰願陛下還宫勿
露此意左右聞之將樹功於舒王太子危矣此正君
子無易由言耳屬于垣之謂也小弁之作太子旣廢
矣而猶云爾者蓋推本亂之所由生言語以爲階也
(慶源輔氏曰此章則摠其始終言之申后之黜宐臼之逐雖主於褒姒伯服之讒意者幽王之昏暴必先)
(嘗泄此意於言語之間故其左右得以附會而成之自古如是多矣東萊先生以為推本其亂之所由生)
(言語以為階者是也無逝我梁以下四句則事已決後絶意之辭耳)
小弁八章章八句
幽王娶於申生太子宐臼後得褒姒而惑之生
子伯服信其讒黜申后逐宐臼而宐臼作此以
自怨也序以爲太子之傅述太子之情以爲是
詩不知其何所據也傳曰高子曰小弁小人之
詩也孟子曰何以言之曰怨曰固哉高叟之爲
詩也(朱子曰固謂執滯不通也為猶治也)有人於此越人關(音彎)弓
而射之則已談笑而道之無他疏之也其兄關
弓而射之則已垂涕泣而道之無他戚之也小
弁之怨親親也親親仁也(朱子曰親親之心仁之發也)固矣
夫高叟之爲詩也曰凱風何以不怨曰凱風親
之過小者也小弁親之過大者也親之過大而
不怨是愈疏也親之過小而怨是不可磯也愈
疏不孝也不可磯亦不孝也(朱子曰磯水激石也不可磯言微激)
(之而遽怒也)孔子曰舜其至孝矣五十而慕(朱子曰言舜猶)
(怨慕小弁之怨不為不孝也○格庵趙氏曰生之膝下一體而分喘息呼吸氣通於親當親而)
(疏怨慕號天是以小弁之怨未足以為愆也○南軒張氏曰小弁怨慕所以為親親故引關弓)
(之疏戚為喻以見其為親親者焉凱風之作則以母氏不安于室而已七子引罪自責以為使)
(母之不安則己之故辭氣不廹蓋與小弁異也當小弁之事而怨慕不形則是漠然而不知者)
(也當凱風之事而遽形於怨則是激於情而莫遏也此則皆失親親之義故皆以不孝斷之於)
(是舉舜之孝以為法焉高子徒見小弁之怨遂以為小人之詩不即其事而體其親親之心亦)
(可謂固矣○豐城朱氏曰小弁之詩處父子之變白華之詩處夫婦之變聖人備錄於經所以)
(著周室禍敗之由又以見天理民彝之不容冺也然嘗考之小弁之詩其前六章皆興白華之)
(詩其八章皆比小弁之詞婉而切猶有望之之意處父子之間則然也白華之詞簡而莊不無)
(責之之意處夫婦間則然也小弁之詩其哀痛迫切之意具於首章其下不過自此而推之耳)
(又曰舜之怨怨己之不得乎親小弁之怨怨親之不容乎己雖所怨不同然以孟子之言推之)
(親之過大而不怨則是恝然無情也恝然無情者視其至親猶路人也其為罪不愈大乎宐臼)
(中人之資聖人亦姑取其一節之可觀耳固不敢以大舜之事望之也)
悠悠昊天曰父母且(子餘反)無罪無辜亂如此憮(大吳反)昊
天已威(叶紆胃反)予愼無罪(叶音悴)昊天泰憮予愼無辜
賦也悠悠遠大之貌且語詞憮大也己泰皆甚也愼
審也○大夫傷於讒無所控告而訴之於天曰悠悠
昊天爲人之父母胡爲使無罪之人遭亂如此其大
也昊天之威已甚矣我審無罪也昊天之威甚大矣
我審無辜也此自訴而求免之詞也(華谷嚴氏曰首章傷己被讒也)
○亂之初生僭(側蔭反)始旣涵(音含)亂之又生君子信讒君
子如怒(叶奴五反)亂庶遄(市專反)沮(慈吕反)君子如祉(音恥)亂庶遄
己
賦也僭始不信之端也涵容受也君子指王也遄疾
沮止也祉猶喜也○言亂之所以生者由讒人以不
信之言始入而王涵容不察其眞偽也亂之又生者
則旣信其讒言而用之矣君子見讒人之言若怒而
責之則亂庶幾遄沮矣見賢者之言若喜而納之則
亂庶幾遄已矣今涵容不斷讒信不分是以讒者益
勝而君子益病也蘇氏曰小人爲讒於其君必以漸
入之其始也進而嘗之君容之而不拒知言之無忌
於是復進旣而君信之然後亂成(華谷嚴氏曰次章言亂生於讒讒生)
(於優柔不斷所謂懷狐疑之心者來讒賊之口持不斷乏意者開羣枉之門也今忠讒不分是以邪正渾)
(淆是非易位而亂天下也)
○君子屢盟(叶謨郎反)亂是用長(丁丈反叶直良反)君子信盜亂是
用暴盜言孔甘亂是用餤(音談)匪其止共(音恭)維王之卭(其恭)
(反)
賦也屢數也盟邦國有疑則殺牲歃(音霎)血告神以相
要束也(周禮司盟注曰盟者書其辭於策殺牲取血坎其牲加書於上而埋之有疑不協也○三)
(山李氏曰考之春秋傳如伯有之亂鄭伯與其臣下盟蓋盟者生於君臣相疑而致也)盜指讒
人也(西山真氏曰讒人乘間伺隙以中君子如穿窬之盜然)餤進卭病也○言
君子不能已亂而屢盟以相要則亂是用長矣君子
不能堲(音即韻注曰疾也)讒而信盜以爲虐則亂是用暴矣
讒言之美如食之甘使人嗜之而不厭則亂是用進
矣然此讒人不能供其職事徒以爲王之病而已夫
良藥苦口而利於病忠言逆耳而利於行維其言之
甘而悦焉則其國豈不殆哉(華谷嚴氏曰三章言信讒致亂也○安成劉氏)
(曰此上三章先刺聽讒者下三章則專刺讒人)
○奕奕寢廟君子作之秩秩大猷聖人莫之他人有心
予忖(七損反)度(音鐸)之躍躍(他歴反)毚(上咸反)兔遇犬獲(叶黃郭反)之
興而比也奕奕大也秩秩序也猷道莫定也躍躍跳
疾貌毚狡也○奕奕寢廟則君子作之秩秩大猷則
聖人莫之以興他人有心則予得而忖度之(朱子曰詩人所)
(見極大如此章本意只是惡巧言讒譖之人却以奕奕寢廟秩秩大猷起興便見其所見極大形於言者)
(無非義理之極致也潘時舉對云此亦是先王之澤未冺禮義根於其心故其形於是言者自無非義理)
(也)而又以躍躍毚兔遇犬獲之比焉反覆興比以見
讒人之心我皆得之不能隱其情也(慶源輔氏曰躍躍有跳梁恣肆)
(之意讒者方且跳梁恣肆以害人自謂人莫得而知己也一旦遇智者臨之則其情偽顯露有不可得而)
(隱者誠有似乎毚兔之躍躍而忽遇犬馬則無所逃矣○華谷嚴氏曰四章言己知讒人之情也)
○荏(而甚反)染柔木君子樹(叶士主反)之往來行言心焉數(所主)
(反)之蛇蛇(以支反)碩言出自口(叶孔五反)矣巧言如簧顏之厚
(叶胡五反)矣
興也荏染柔貌柔木桐梓之屬可用者也行言行道
之言也數辨也蛇蛇安舒也碩大也謂善言也顏厚
者頑不知恥也○荏染柔木則君子樹之矣往來行
言則心能辨之矣若善言出于口者宐也巧言如簧
則豈可出於口哉言之徒可羞愧而彼顏之厚不知
以爲恥也孟子曰爲機變之巧者無所用恥焉其斯
人之謂與(西山真氏曰憸巧之言悦可人聽如笙簧然使其知愧則不為矣○安成劉氏曰五)
(章言讒人出言無恥也)
○彼何人斯居河之麋(音眉)無拳(音權)無勇職爲亂階(叶居溪反)
旣微且尰(市勇反)爾勇伊何爲猶將多爾居徒幾(音紀叶居希反)
何
賦也何人斥讒人也此必有所指矣賤而惡之故爲
不知其姓名而曰何人也斯語辭也水草交謂之麋
(三山李氏曰左氏所謂孟諸之麋是也)拳力階梯也骭(音限)瘍(音羊)爲微腫
足爲尰(孔氏曰郭璞云骭膝脛也瘍瘡也膝脛之下有瘡腫是涉水所為)猶謀將大
也○言此讒人居下溼之地雖無拳勇可以爲亂而
讒口交鬭專爲亂之階梯又有微尰之疾亦何能勇
哉而爲讒謀則大且多如此是必有助之者矣然其
所與居之徒衆幾何人哉言亦不能甚多也(華谷嚴氏曰卒)
(章斥讒人而賤惡之也○慶源輔氏曰東萊以為非特賤之且言其本亦易驅除特王不悟耳者是也四)
(章五章言讒言之本不難辨讒人之本不難除也)
巧言六章章八句
以五章巧言二字名篇
彼何人斯其心孔艱(叶居銀反)胡逝我梁不入我門(叶眉貧反)伊
誰云從維暴之云
賦也何人亦若不知其姓名也孔甚艱險也我舊說
以爲蘇公也暴暴公也皆畿内諸侯也○舊說暴公
爲卿士而譖蘇公故蘇公作詩以絶之然不欲直斥
暴公故但指其從行者而言彼何人者其心甚險胡
爲往我之梁而不入我之門乎旣而問其所從則暴
公也夫以從暴公而不入我門則暴公之譖已也明
矣但舊說於詩無明文可考未敢信其必然耳(慶源輔氏)
(曰彼何人斯其心孔艱責之也而不為己甚之辭胡逝我梁不入我門疑之也而猶冇望之之意伊誰云)
(從維暴之云始明言之而其情旣不得而遁然亦無忿懟之辭也可謂忠厚矣)
○二人從行誰爲此禍(胡果反)胡逝我梁不入唁我始者
不如今云不我可
賦也二人暴公與其徒也唁弔失位也○言二人相
從而行不知誰譖已而禍之乎旣使我得罪矣而其
逝我梁也又不入而唁我汝始者與我親厚之時豈
嘗如今不以我爲可乎(慶源輔氏曰雖已明知其人之譖已而猶為不知之辭曰)
(二人從行誰人譖我而爲此禍今乃逝我之梁而不入唁我乎大扺讒人者自是無面目以見人然其所)
(以自解者則必曰我之所以不見此人者以此人之不足見也故詰之曰爾始者與我親厚之時豈嘗如)
(今不以我爲可乎)
○彼何人斯胡逝我陳我聞其聲不見其身不愧于人
不畏于天(叶鐵因反)
賦也陳堂塗也堂下至門之徑也(廬陵李氏曰其北當階其南接門内)
(霤也)○在我之陳則又近矣聞其聲而不見其身言其
蹤跡之詭祕也不愧于人則以人爲可欺也天不可
欺女獨不畏于天乎奈何其譖我也(慶源輔氏曰知其逝我梁逝我)
(陳是聞其聲而不入見我是不見其身故因其實而言之又以見蹤跡之詭祕是以人為可欺也人或可)
(欺而天其可欺乎爾獨不畏于天而譖我如是也古人責人往往至天而極如兩無正所謂胡不相畏不)
(畏于天亦是意也)
○彼何人斯其爲飄風(叶孚愔反)胡不自北胡不自南(叶尼心反)
胡逝我梁秪(音支)攪(交卯反)我心
賦也飄風暴風也攪擾亂也○言其往來之疾若飄
風然自北自南則與我不相値也今則逝我之梁則
適所以攪亂我心而已
○爾之安行亦不遑舍(叶商居反)爾之亟(紀力反)行遑脂爾車
壹者之來云何其盱(况于反)
賦也安徐遑暇舍息亟疾盱望也字林云盱張目也
易曰盱豫悔(豫六三爻本義曰盱上視也隂不中正而近於四故六三上視於四而下溺於)
(豫宜有悔者也)三都賦云盱衡而誥是也(安成劉氏曰左太冲魏都賦云魏國)
(先生乃盱衡而誥注盱張目也眉上曰衡謂舉眉揚目也誥告也)○言爾平時徐行
猶不暇息而况亟行則何暇脂其車哉今脂其車則
非亟也乃託以亟行而不入見我則非其情矣何不
一來見我如何使我望汝之切乎
○爾還而入我心易(以䜴反叶以支反)也還而不入否難知也
壹者之來俾我祗也
賦也還反易說祗安也○言爾之往也旣不入我門
矣儻還而入則我心猶庶乎其說也還而不入則爾
之心我不可得而知矣何不一來見我而使我心安
乎(三山李氏曰亦以見讒譖之人愧不敢來也)董氏曰是詩至此其詞益
緩若不知其爲譖矣
○伯氏吹壎(况袁反)仲氏吹篪(音池)及爾如貫諒不我知出
此三物以詛(側助反)爾斯(叶先賫反)
賦也伯仲兄弟也俱爲王臣則有兄弟之義矣樂器
土曰壎大如鵝子銳上平底似稱錘六孔(孔氏曰壎周禮小師)
(職作塤古今字異耳注云燒土為之)竹曰篪長尺四寸圍三寸七孔一
孔上出徑三分凡八孔横吹之如貫如䋲之貫物也
言相連屬(音燭)也諒誠也三物犬豕鷄也刺其血以詛
盟也(孔氏曰詛小於盟左傳㐮公十一年季武子作三軍盟諸僖閎詛諸五父之衢定公六年旣遂)
(陽虎盟國人於亳社詛諸五父之衢○臨川王氏曰三物如鄭莊公令出鷄犬豭以詛射穎考叔者毛遂)
(取鷄狗馬之血以盟也蓋古盟詛如此)○伯氏吹壎而仲氏吹篪言其
心相親愛而聲相應和也與汝如物之在貫(孔氏曰與汝義)
(如兄弟和如壎篪勢相次比如物之相貫)豈誠不我知而譖我哉苟曰誠
不我知則出此三物以詛之可也
○爲鬼爲蜮(音域)則不可得有靦(土典反)面目視人㒺極作
此好歌以極反側
賦也蜮短狐也江淮水皆有之能含沙以射水中人
影其人輙病而不見其形也(孔氏曰蜮如鼈三足陸璣云一名射影含沙射)
(影其瘡如疥○埤雅曰有長角横在口前如弩擔臨其角端曲如上弩以氣為矢因水勢以射人俗呼水)
(弩鵝能食之)靦面見人之貌也好善也反側反覆不正直
也○言汝爲鬼爲蜮則不可得而見矣女乃人也靦
然有面目與人相視無窮極之時豈其情終不可測
哉是以作此好歌以究極爾反側之心也(臨川王氏曰作此詩)
(將以絶之而曰好歌者冇欲其悔悟之心焉爾)
何人斯八章章六句
此詩與上篇文意相似疑出一手但上篇先刺
聽者此篇專責讒人耳王氏曰暴公不忠於君
不義於友所謂大故也故蘇公絶之然其絶之
也不斥暴公言其從行而已不著其譖也示以
所疑而已旣絶之矣而猶告以壹者之來俾我
祗也蓋君子之處已也忠其遇人也恕使其由
此悔悟更以善意從我固所願也雖其不能如
此我固不爲已甚豈若小丈夫然哉一與人絶
則醜詆固拒唯恐其復合也
萋(七西反)兮斐(孚匪反)兮成是貝錦彼譖人者亦已大(音泰)甚
(食荏反)
比也萋斐小文之貌貝水中介蟲也有文彩似錦(孔氏)
(曰錦而連貝故知為貝之文其文彩之異小大之殊甚衆古者貨貝是也○埤雅曰錦文如貝謂之貝錦)
(貝中肉如科斗而有首尾以其背用謂之貝貝背也)○時有遭讒而被宫刑爲
巷伯者作此詩(鄭氏曰宫者割其勢若今宦者也)言因萋斐之形而
文致之以成貝錦以比讒人者因人之小過而飾成
大罪也彼爲是者亦已大甚矣
○哆(昌者反)兮侈(尺是反)兮成是南箕彼譖人者誰適(丁歴反下)
(同)與謀(叶謨悲反)
比也哆侈微張之貌南箕四星二爲踵二爲舌(安成劉氏)
(曰即箕星也常見於南方故謂南箕)其踵狹而舌廣則大張矣適主也
誰適與謀言其謀之閟也(豐城朱氏曰萋斐以成貝錦喩讒人者能因細小而)
(飾成大罪也哆侈以成南箕喩讒人者能因疑似而搆成實罪也始則以小而成大終則以虛而為實此)
(讒人者所以能傾人之家國也)
○緝緝(七立反)翩翩(音篇叶批賓反)謀欲譖人愼爾言也謂爾不
信(叶斯人反)
賦也緝緝口舌聲或曰緝緝人之罪也或曰有條理
貌皆通翩翩往來貌(華谷嚴氏曰讒人情狀接續增益緝緝然如女之績往來輕飄)
(翩翩然如鳥之飛相與經營謀為讒譖而已)譖人者自以爲得意矣然不
愼爾言聽者有時而悟且將以爾爲不信矣
○捷捷幡幡(芳煩反叶芬邅反)謀欲譖言豈不爾受旣其女(音汝)
遷
賦也捷捷儇(皿平聲)利貌幡幡反覆貌王氏曰上好譖
則固將受女然好譖不已則遇譖之禍亦旣遷而及
女矣(華谷嚴氏曰汝能譖人人亦能譖女其禍將遷及女矣)曾氏曰上章及此
皆忠告之詞(慶源輔氏曰愼爾言也謂爾不信臼譖者而言也豈不爾受旣其女遷自聽者)
(而言也皆所必至之理故以之忠告於爲譖者庶乎其知所畏而不敢肆耳)
○驕人好好勞人草草蒼天蒼天(叶鐵因反)視彼驕人矜此
勞人
賦也好好樂也草草憂也驕人譖行而得意勞人遇
譖而失度其狀如此(新安胡氏曰王氏云蒼天蒼天蓋以王之不明無所告愬而言)
(之於天也○慶源輔氏曰視彼驕人庶乎有以抑遏沮止之也矜此勞人庶乎有以扶持安之也)
○彼譖人者(叶掌與反)誰適與謀(叶滿補反)取彼譖人投畀豺(上皆)
(反)虎豺虎不食投畀有北有北不受(叶承呪反)投畀有昊(叶許)
(候反)
賦也再言彼譖人者誰適與謀者甚嫉之故重言之
也或曰衍(去聲)文也投棄也(說文曰豺狼屬狗聲)北北方寒凉不
毛之地也(安成劉氏曰窮北之地多寒不生草木五穀投棄讒人於彼使凍饑之也)不食
不受言讒譖之人物所共惡也昊昊天也投畀昊天
使制其罪○此皆設言以見欲其死亡之甚也故曰
好賢如緇衣惡惡如巷伯(埤雅曰豺虎以殺為性則宜無所不食有北以載為)
(德則宜無不受者今曰不食不受且付昊天使制其罪則惡之甚也○東萊呂氏曰記緇衣云好賢如緇)
(衣惡惡如巷伯則爵不瀆而民愿刑不試而民咸服○西山真氏曰讒人為害至深故詩人疾之亦甚舜)
(之治四凶也以禦魑魅而大學於不仁之人欲屏諸四夷詩人之情亦若是也)
○楊園之道猗(於綺反)于畝丘(叶法竒反)寺人孟子作爲此詩
凡百君子敬而聽之
興也楊園下地也猗加也畝丘高地也寺人内小臣
蓋以讒被宫而爲此官也(安成劉氏曰周禮天官寺人之官凡五人寺之言侍)
(也侍王於路寢而掌王之内人及女宫之戒令蓋奄人也)孟子其字也○楊園之
道而猗于畝丘以興賤者之言或有補於君子也蓋
譖始於微者而其漸將及於大臣也故作詩使聽而
謹之也劉氏曰其後王后太子及大夫果多以讒廢
者(慶源輔氏曰譖始於微者進而嘗之也君若受之則譖者之氣益壯而心益大末流之禍豈止及其)
(大臣而已哉雖王后太子或有所不免故堲讒必折其芽辨於微小可也然非明且遠者不能焉○董氏)
(曰幽王之世大臣傷於讒者如蘇公小臣傷於讒如寺人孟子則上下其得以免乎○安成劉氏曰董氏)
(此言蓋從小序以此為幽王時詩也集傳旣引其說而木嘗明言其為幽王詩讀者當自得之)
巷伯七章四章章四句一章五句一章八句一章
六句(定宇陳氏曰巧言何人斯巷伯三篇其述讒言之禍與讒人之情狀可謂極矣)
巷是宫内道名秦漢所謂永巷是也(安成劉氏曰三輔黃)
(圖云永長也宫中之長巷幽閉宫女之有罪者武帝時改為掖庭周宣王姜后嘗待罪永巷是)
(也)伯長也主宫内道官之長即寺人也故以名
篇(曹氏曰巷者内人之所居伯者長也其官為寺人而職掌永巷故稱巷伯焉)班固
司馬遷贊云迹其所以自傷悼小雅巷伯之倫
其意亦謂巷伯本以被讒而遭刑也而楊氏曰
寺人内侍之微者出入於王之左右親近於王
而日見之宐無間之可伺矣今也亦傷於讒則
疎遠者可知故其詩曰凡百君子敬而聽之使
在位知戒也其說不同然亦有理姑存於此云
習習谷風維風及雨將恐(叶丘勇反)將懼維予與女(音汝)將安
將樂(音洛)女轉棄予(叶演女反)
興也習習和調貌谷風東風也將且也恐懼謂危難
憂患之時也○此朋友相怨之詩故言習習谷風則
維風及雨矣將恐將懼之時則維予與女矣奈何將
安將樂而女轉棄予哉
○習習谷風維風及頽(徒雷反)將恐將懼寘(之䜴反)予于懷
(叶胡隈反)將安將樂棄予如遺(叶夷回反)
興也頽風之焚輪者也(孔氏曰廻風從上下曰頽)寘與置同置于
懷親之也如遺忘去而不復存省也(疊山謝氏曰寘予于懷是進人)
(若將加諸膝棄予如遺是退人若將墜諸淵)
○習習谷風維山崔(祖回反)嵬(五回反)無草不死無木不萎
(叶於回反)忘我大德思我小怨(叶韻未詳)
比也崔嵬山巅也○習習谷風惟山崔嵬則風之所
被者廣矣然猶無不死之草無不萎之木况於朋友
豈可以忘大德而思小怨乎或曰興也(慶源輔氏曰大德謂朋友)
(之義出於天者小怨謂懟語忿色生於人者忘大德思小怨必是當時人有如此實事故末章因風以為)
(比而明言之以戒其不可如是也或以為興者拘於例耳然不若以為比之是也)
谷風三章章六句(藍田吕氏曰急則相求緩則相棄恩厚不知怨小必記皆小人)
(之交也)
蓼蓼(音六)者莪(五河反)匪莪伊蒿(呼毛反)哀哀父母生我劬勞
比也蓼長大貌莪美菜也萬賤草也(華谷嚴氏曰莪蘿蒿也蒿草中)
(之高者也管子云嘉榖不生而蓬蒿蒺藜秀)○人民勞苦孝子不得終養
而作此詩言昔謂之莪而今非莪也特蒿而已以比
父母生我以爲美材可頼以終其身而今乃不得其
養以死於是乃言父母生我之劬勞而重自哀傷也
○蓼蓼者莪匪莪伊蔚(音尉)哀哀父母生我勞瘁(似醉反)
比也蔚牡菣(音僅)也三月始生七月始華如胡麻華而
紫赤八月爲角似小豆角銳而長(華谷嚴氏曰一名馬薪蒿蒿之尤麤)
(大者也)瘁病也
○缾之罄矣維罍之恥鮮(息淺反)民之生不如死之久(叶舉)
(里反)矣無父何怙無母何恃出則銜恤入則靡至
比也缾小罍大皆酒器也罄盡鮮寡恤憂靡無也○
言缾資於罍而罍資缾猶父母與子相依爲命也故
缾罄矣乃罍之恥猶父母不得其所乃子之責(安成劉氏)
(曰以缾比父母以罍比子但取其相資之義而不取義於缾罍之小大也如左傳昭公二十四年鄭子大)
(叔引此而曰王室之不寧晉之恥也以缾喻周以罍喩晉亦不取小大之義也)所以窮獨之
民生不如死也蓋無父則無所怙無母則無所恃是
以出則中心銜恤入則如無所歸也(慶源輔氏曰玩此四句眞能道)
(孝子之情非身履而親歴之不知其味也)
○父兮生我母兮鞠我拊(音撫)我畜(喜六反)我長(丁丈反)我育
我顧我復我出入腹我欲報之德昊天罔極
賦也生者本其氣也鞠畜皆養也拊拊循也(長樂劉氏曰防)
(其驚也則拊之)育覆育也(孔氏曰謂其寒暑或身休嫗之覆近而愛育之)顧旋視也
(孔氏曰謂去之而反顧也)復反覆也(丘氏曰不能暫舍也)腹懷抱也(孔氏曰謂置之)
(於懷抱)罔無極窮也○言父母之恩如此(疊山謝氏曰此章形容父)
(母愛子之心盡之矣生我如天之生物也鞠我如地之養物也拊者撫摩其身體察其肥瘠憂其疥癬也)
(畜者謹其出入察其起居藏之堂奥之中不敢縱之門庭之外惟恐其病疾也長者如南風之長養萬物)
(調和其身體滋養其血氣日夜望其長大育者如易曰育德孟子曰教育英才涵養其德性發舒其志氣)
(開導其聰明日夜望其成人也顧者父母行而兒不隨則回顧之也復者兒行而父母不隨則追喚之也)
(腹者懷抱於腹間也父母有所往將出門懷抱其子而未忍捨父母自外歸旣入門懷抱其子而未肯置)
(人能深思九字之義必不忘父母之恩矣)欲報之以德而其恩之大如天
無窮不知所以爲報也(慶源輔氏曰此章則賦父母之恩末乃歎其如天之無窮)
(無物可以為報之意故嘗謂之說曰臣之於君其忠有盡子之於親其孝無窮)
○南山烈烈飄風發發民莫不穀我獨何害(叶音曷)
興也烈烈高大貌發發疾貌穀善也○南山烈烈則
飄風發發矣民莫不善而我獨柯爲遭此害也哉(華谷)
(嚴氏曰孝子念親之沒瞻南山之烈烈感飄風之發發觸目皆悲傷也故歎民莫不得以養其父母我獨)
(何為遭此害而不得終養乎)
○南山律律飄風弗弗(叶分聿反)民莫不穀我獨不卒
興也律律猶烈烈也弗弗猶發發也卒終也言終養
也(慶源輔氏曰我獨何為而遭此害也哉我獨何為而不得養也哉此兩句最宐玩蓋末後方及其所)
(以不得終養之意)
蓼莪六章四章章四句二章章八句
晉王裒以父死非罪(廬陵羅氏曰魏嘉平四年詔司馬昭為監軍攻吳吳)
(諸葛恪敗之死者數萬人昭問曰今日之事誰任其咎司馬王儀對曰責在元帥昭怒曰司馬)
(欲委罪於孤耶遂斬之子裒痛父非命隱居教授三徵七辟皆不就廬于墓側旦夕常至墓所)
(拜跪悲號讀詩至此三復流涕後司馬昭子炎篡魏為晉裒終身未嘗西向而坐以示不臣)
每讀詩至哀哀父母生我劬勞未嘗不三復流
涕受業者爲廢此篇詩之感人如此(慶源輔氏曰先生載)
(王裒一事以見詩之感人如此必如是然後為善讀詩也以至解頤手舞足蹈皆實有是理但)
(患人不善讀耳○永嘉陳氏曰此詩孝子行役而喪其親者之所作其詞深而切○三山李氏)
(曰凱風母不安其室之詩也小弁太子見棄之詩也蓼莪孝子不得終養之詩也故其咎責怨)
(慕哀痛如此苟不為母所棄不為父所遂不困於行役而得終養則其歡欣可知矣觀詩者當)
(以此類求之○豐城朱氏曰孝子行役不得以養其父母而形於歎咏者如陟岵鴇羽皆是也)
(而蓼莪之詩獨使人誦之者流涕嗚咽而不能止何也曰陟岵鴇羽思念於父母尚存之日蓼)
(莪之詩感傷於父母旣没之後父母尚存則雖曠廢於今日而猶幸來日之可繼也則是猶有)
(望也若父母之既没容貌之不可以復見音響之不可以復聞雖有甘旨輕煖無所奉之也念)
(生育之艱思顧復之勤罔極之恩旣不可得而報則無涯之悲亦孰得而止之也此蓼莪之所)
(以作也噫彼父母俱存者猶未知是詩之悲也若父母旣没誦是詩而不三復流涕者是亦非)
(人子也)
有饛(音蒙)簋(音軌)飱(音孫)有捄(音求)棘匕(必履反)周道如砥(之履反)其
直如矢君子所履小人所視(叶善止反)睠(音眷)言顧之澘(所姦反)
焉出涕(音體)
興也饛滿簋貌飱熟食也(孔氏曰禮簋盛黍稷)捄曲貌棘匕以
棘爲匕所以載鼎肉而升之於俎也(儀禮特牲注曰匕用棘心○孔)
(氏曰雜記云匕用桑長三尺吉禮則用棘)砥礪石言平也矢言直也君子
在位履行小人下民也睠反顧也澘涕下貌○序以
爲東國困於役而傷於財譚大夫作此以告病(孔氏曰譚)
(國在京師之東)言有饛簋飱則有捄棘匕周道如砥則其直
如矢是以君子履之而小人視焉今乃顧之而出涕
者則以東方之賦役莫不由是而西輸於周也(慶源輔氏)
(曰周道只道路之道與下章周行一意故集解以為東方之賦役莫不由是而西輸於周是即指道路而)
(言也然以上四句正直履視之義觀之則又似指周之王道而言豈本意只是指道路而言而其中亦含)
(此意耶)
○小東大東(叶都郎反)杼(直吕反)柚(音逐)其空(叶枯郎反)糾糾葛屨可
以履霜佻佻(徒凋反)公子行彼周行(叶戶郎反)旣往旣來(叶六直反)
使我心疚(叶訖力反)
賦也小東大東東方小大之國也自周視之則諸侯
之國皆在東方杼持緯(音渭)者也(曹氏曰梭也)柚受經者也
空盡也佻輕薄不奈勞苦之貌公子諸侯之貴臣也
周行大路也疚病也○言東方小大之國杼柚皆已
空矣至於以葛屨履霜而其貴戚之臣奔走往來不
勝其勞使我心憂而病也(慶源輔氏曰糾糾葛屨可以履霜舉其甚者言之也)
(以葛屨履霜則冬裘之不備可知矣旣往旣來則言其來往之不一也周道一也方其盛時君子履之而)
(小人視焉及其衰也公子行之而人心病焉時移事變而人心所感不同如此)
○有冽(音列)氿(音軌)泉(叶才勻反)無浸穫薪契契(苦計反)寤歎哀我
憚(丁佐反)人薪是穫薪尚可載(叶節力反)也哀我憚人亦可息
也
興也冽寒意也側出曰氿泉穫艾也契契憂苦也憚
勞也尚庶幾也載載以歸也○蘇氏曰薪已穫矣而
復漬之則腐民已勞矣而復事之則病故已艾則庶
其載而畜之已勞則庶其息而安之(慶源輔氏曰上兩章旣言傷於)
(財故此章推本其困於役而言之耳)
○東人之子職勞不來(音賚叶六直反)西人之子粲粲衣服(叶蒲)
(北反)舟人之子熊羆是裘(叶渠之反)私人之子百僚是試(叶申之反)
賦也東人諸侯之人也職專主也來慰撫也西人京
師之人也粲粲鮮盛貌舟人舟楫之人也熊羆是裘
言富也私人私家皂隸之屬也僚官試用也舟人私
人皆西人也○此言賦役不均羣小得志也(三山李氏曰此)
(章言東人之勞西人之逸小人得志網紀敗壞無復王室之舊也)
○或以其酒不以其漿鞙鞙(胡犬反)佩璲(音遂)不以其長維
天有漢監(古暫反)亦有光跂(丘豉反)彼織女終日七襄
賦也鞙鞙長貌璲瑞也(鄭氏曰佩璲者以瑞玉為佩)漢天河也(孔氏)
(曰漢水之精也氣發而升精華浮上宛轉隨流名曰天河一曰雲漢)跂隅貌織女星名
在漢旁三星跂然如隅也(東陽許氏曰織女三星鼎足而成三角在天市垣北)
七襄未詳傳曰反也箋云駕也駕謂更其肆也蓋天
有十二次日月所止舍所謂肆也經星一晝一夜左
旋一周而有餘則終日之間自卯至酉當更七次也
(孔氏曰在天為次在地為辰星之行晝夜雖各六辰數者舉其終始故七即自卯至酉也○安成劉氏曰)
(日月五星為緯其餘皆為經星經星周布與天為體所謂經星一晝夜左旋一周天而有餘者即天之旋)
(一周而又過一度者也然周天十二次一晝夜十二時則一時當歴一次故終其晝日之間自卯至酉凡)
(七時織女星當歴七次也)○言東人或饋之以酒而西人曾不以
爲漿東人或與之以鞙然之佩而西人曾不以爲長
維天之有漢則庶乎其有以監我(廬陵歐陽氏曰言我民困矣天之雲)
(漢有光亦能下降我民乎其不言日月之明而言雲漢之光者謂不能下監也)而織女之七
襄則庶乎其能成文章以報我矣無所赴愬而言惟
天庶乎其恤我耳(慶源輔氏曰侯邦供王賦役固其職也然為王者當有以體恤之不)
(敢易視而輕用之可也觀禹貢之底愼財賦無逸之惟正之供則必不至于易視而輕用之矣今也東國)
(財力俱困而饋西人以酒則視之曾不如漿與之以鞙然之佩則視之曾不以為長易視之如此則輕用)
(之必矣此東國之所以怨病而愬之於天也○豐城朱氏曰酒之厚而不以為漿佩之鞙鞙而不以為長)
(其出之也甚艱其視之也甚賤蓋其意氣驕溢類如此然則貧富勞逸之不均吾將曷愬哉亦惟愬之於)
(天而已漢之有光其亦能監視我也耶織女之七襄其亦能成文章以報我也耶其詞之婉而不廹如此)
(詩之忠厚亦可見矣)
○雖則七襄不成報章睆(華板反)彼牽牛不以服箱東有
啓明(叶謨郎反)西有長庚(叶古郎反)有捄天畢載施之行(戶郎反)
賦也睆明星貌牽牛星名(爾雅曰何鼔謂之牽牛何胡可反)服駕也
箱車箱也(孔氏曰兩較之間謂之箱是車内容物之處較音角)啓明長庚皆金
星也以其先日而出故謂之啓明以其後日而入故
謂之長庚(毛氏曰庚續也○長樂劉氏曰金星朝在東所以啓日之明夕在西所以續日之長)
蓋金水二星常附日行而或先或後但金大水小故
獨以金星爲言也(安成劉氏曰金水附日而行無定在或一在日先一在日後或俱在)
(日先或俱在日後金星行在日後則晨見而昏不見行在日先則昏見而晨又不見也)天畢畢
星也狀如掩兔之畢行行列也○言彼織女不能成
報我之章牽牛不可以服我之箱而啓明長庚天畢
者亦無實用但施之行列而已(廬陵歐陽氏曰雖有織女不能為我織而)
(成章雖有牽牛不能為我駕車而輸物雖有啓明長庚不能肋日為晝俾我營作雖冇天畢不能為我掩)
(捕鳥獸)至是則知天亦無若我何矣
○維南有箕不可以簸(波我反)揚維北有斗不可以挹(音揖)
酒漿維南有箕載翕(訃急反)其舌維北有斗西柄之揭(音訐)
賦也箕斗二星以夏秋之間見於南方(安成劉氏口六七月間見)
(於南方者指當時昏見為言也)云北斗者以其在箕之北也(安成劉氏曰此)
(謂南斗即上文夏秋之間見南方者也)或曰北斗常見不隐者也翕引
也舌下二星也南斗柄固指西若北斗而西柄則亦
秋時也(董氏曰箕其踵似箕且有舌斗其方如斗且冇柄箕四星二為踵二為舌踵狹而舌廣故)
(曰翕斗四星為斗三星為柄)○言南箕旣不可以簸揚糠粃北斗
旣不可以挹酌酒漿(三山李氏曰古人多以箕斗為虚名蓋此數星皆人間器用之)
(物有名而無實故以為喻)而箕引其舌反若有所吞噬斗西揭其
柄反若有所挹取於東是天非徒無若我何乃亦若
助西人而見困甚怨之詞也(廬陵歐陽氏曰自維天有漢以下皆述譚人仰)
(訴於天之詞其意言我譚人困於供億取資於地者皆已竭矣欲取於天又不可得也末言蓑斗非徒不)
(可用箕反若有所噬斗反若有所挹取於東是皆怨諷之詞也○慶源輔氏曰二章三章以下文意奇逸)
(其詞雖若闊疎而意脉實相連屬作此詩者非唯怨得其正其亦老於文墨者歟)
大東七章章八句
四月維夏(叶後五反)六月徂暑先祖匪人胡寧忍予(叶演女反)
興也徂往也四月六月亦以夏正數之建巳建未之
月也○此亦遭亂自傷之詩言四月維夏則六月徂
暑矣我先祖豈非人乎何忍使我遭此禍也無所歸
咎之詞也
○秋日凄凄(七西反)百卉(許貴反)具腓(芳菲反)亂離瘼(音莫)矣奚
(家語作爰)其適歸
興也凄凄凉風也卉草腓病離憂瘼病奚何適之也
○秋日凄凄則百卉具腓矣亂離瘼矣則我將何所
適歸乎哉(東萊吕氏曰秋日冬日猶云秋時冬時也)
○冬日烈烈飄風發發民莫不穀我獨何害(叶音曷)
興也烈烈猶栗烈也發發疾貌穀善也(三山李氏曰天下莫不被)
(害乃云民莫不善者此據作詩者之言也)○夏則暑秋則病冬則烈言禍
亂日進無時而息也(華陽范氏曰言夏秋冬獨不及春蓋天氣和暢萬物發育治之)
(象也自古治世少亂世多觀四時可知矣○慶源輔氏曰此章亦興也而先生但連上二章為說云夏則)
(暑秋則病冬則烈言禍亂日進無時而息如此說則却似賦體其不解所以為興者蓋此章之說已見於)
(蓼莪篇矣○廬陵彭氏曰天地之運隨時變遷四時之景本無美惡惟夫歡樂者遇之則為美景憂愁者)
(觸之則爲惡况今四月之大夫夏則苦徂暑之薰灼秋則悲百卉之凋瘁冬則傷飄風之迅急是皆遇景)
(生悲觸緒增感其心無一時得以自寬焉吟咏其詞可見當時之亂矣)
○山有嘉卉侯栗侯梅(叶莫悲反)廢爲殘賦莫知其尤(叶于其反)
興也嘉善侯維廢變尤過也○山有嘉卉則維栗與
梅矣(錢氏曰卉草也通言之則草木皆卉也)在位者變爲殘賊則誰之
過哉
○相(息亮反)彼泉水載淸載濁(叶殊玉反)我日構禍曷云能穀
興也相視載則構合也○相彼泉水猶有時而淸有
時而濁而我乃日日遭害則曷云能善乎
○滔滔(叶刀力反)江漢南國之紀盡瘁以仕寧莫我有(叶羽已反)
興也滔滔大水貌江漢二水名紀綱紀也謂經帶包
絡之也瘁病也有識有也○滔滔江漢猶爲南國之
紀今也盡瘁以仕而王何其不我有哉
○匪鶉(徒九反)匪鳶(以專反叶以旬反)翰飛戾天(叶鐵因反)匪鱣(張連反)
匪鮪(于軌反)潛逃于淵(叶一均反)
賦也(慶源輔氏曰此章本亦興體但有所托之物而無所興之辭故不可謂之興又有四箇匪字故)
(亦不可謂之比而只得以為賦也)鶉鵰也(埤雅曰鵰能食草似鷹而大黑色俗呼為皂鵰)鳶
亦鷙鳥也其飛上薄雲漢鱣鮪大魚也○鶉鳶則能
翰飛戾天鱣鮪則能潛逃于淵我非是四者則亦無
所逃矣(永嘉陳氏曰言雖欲高飛深藏而不可得也)
○山有蕨薇隰有杞桋(音夷)君子作歌維以告哀(叶於希反)
興也杞枸(音苟)檵(音計)也(本草曰枸杞一名地骨春夏採葉秋採莖實冬採根皆可食)
桋赤梀(音色)也樹葉細而岐銳皮理錯戾好叢生山中
中爲車輞○山則有蕨薇隰則有杞桋君子作歌則
維以告哀而已(慶源輔氏曰惟以告哀而已無他事也則其情切矣)
四月八章章四句
小旻之什十篇六十五章四百十四句
詩傳大全卷十二
