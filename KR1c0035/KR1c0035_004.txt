詩傳大全卷四明胡廣等撰
王一之六
王謂周東都洛邑王城畿内方六百里之地(孔氏)
(曰漢志云周封圻東西長南北短短長相覆千里按西都方八百里八八六十四爲方百里者)
(六十四東都方六百里六六三十六爲方百里者三十六二都方百里者百方千里也)在
禹貢豫州大華外方之間北得河陽漸(將廉反)冀
州之南也(孔氏曰漸冀南境也)周室之初文王居豐武王
居鎬至成王周公始營洛邑爲時會諸侯之所
以其土中四方來者道里均故也自是謂豐鎬
爲西都而洛邑爲東都(鄭氏曰洛邑謂之王城是爲東都今河西是也)
(周公又營成周今洛陽是也○東齋陳氏曰鎬京謂之宗周以其爲天下所宗也洛邑謂之東)
(都又謂之成周以周道成於此也洛邑天下之至中豐鎬天下之至險於洛邑定鼎以朝諸侯)
(宅土中以涖四海其示天下也公於鎬京定都以據形勝處上游以制六合其慮天下也遠漢)
(唐並建兩京蓋亦深識天下形勢之所在而有得於成王周公之遺意歟)至幽王嬖
褒姒生伯服廢申后及太子宜臼宜臼奔申申
侯怒與犬戎攻宗周弑幽王于戲(音羲○華谷嚴氏曰戲驪)
(山下地名亦水名)晉文侯鄭武公迎宜臼于申而立之
是爲平王徙居東都王城(孔氏曰鎬京爲西周王城爲東周及敬王)
(去王城而遷成周自是又謂王城爲西周成周爲東周)於是王室遂卑與
諸侯無異故其詩不爲雅而爲風然其王號未
替也故不曰周而曰王(眉山蘇氏曰其風及其境内而不能被天下與)
(諸矦比○問王風是他風如此不是降爲國風朱子曰其辭語可見風多出於在下之人雅乃)
(士大夫所作雅雖有刺而其辭與風異○黃氏曰黍離之爲國風以其詩之體爲風也周室未)
(遷則其聲天下之正聲也平王遷而東之則其音乃東土之音耳故曰王國風○孔氏曰平王)
(地狹於千里比於列國當言周而言王尊之也)其地則今河南府及懷
孟等州是也(河南府即今河南府懷州今懷慶府孟州今孟縣並隸河南)
彼黍離離彼稷之苗行邁靡靡中心摇摇知我者謂我
心憂不知我者謂我何求悠悠蒼天(叶鐵因反)此何人哉
賦而興也黍榖名苗似蘆高丈餘穗黑色實圓重(華谷)
(嚴氏曰黍似粟而赤粟有三種米粘者爲秫可以釀酒不粘者爲黍○本草注曰黍有數種又有丹黑黑)
(黍謂之秬丹黍皮赤米黃)離離垂貌稷亦榖也一名穄(音祭)似黍而
小或曰粟也邁行也靡靡猶遲遲也搖搖無所定也
(孔氏曰楚威王曰寡人心搖搖然如懸旌而無所薄搖搖是心憂而無附著之意)悠悠遠貌
蒼天者據遠而視之蒼蒼然也○周旣東遷大夫行
役至于宗周過故宗廟宫室盡爲禾黍閔周室之顛
覆徬徨不忍去故賦其所見黍之離離與稷之苗以
興行之靡靡心之搖搖旣歎時人莫識已意(鄭氏曰怪我久)
(留而不去○慶源輔氏曰人憂則行遲而心無所定國家顛覆在臣子固不能無憂此詩人憂之得其正)
(者也)又傷所以致此者果何人哉追怨之深也(三山李氏曰呼)
(天而愬曰致此者何人哉蓋含蓄其辭不欲指斥其人也)
○彼黍離離彼稷之穗(音遂)行邁靡靡中心如醉知我者
謂我心憂不知我者謂我何求悠悠蒼天此何人哉
賦而興也穗秀也稷穗下垂如心之醉故以起興(毛氏)
(曰中心似醉醉於憂也)
○彼黍離離彼稷之實行邁靡靡中心如噎(扵結反叶於悉反)
知我者謂我心憂不知我者謂我何求悠悠蒼天此何
人哉
賦而興也噎憂深不能喘息如噎之然(孔氏曰噎咽喉閉塞之貌)
(言憂深也)稷之實如心之噎故以起興
黍離三章章十句
元城劉氏曰常人之情於憂樂之事初遇之則
其心變焉次遇之則其變少衰三遇之則其心
如常矣至于君子忠厚之情則不然其行役往
來固非一見也初見稷之苗矣又見稷之穗矣
又見稷之實矣(張子曰言苗言穗言實作文者須是如此)而所感之
心終始如一不少變而愈深此則詩人之意也
(慶源輔氏曰久而不忘者天理之常也暴集旋涸者人欲之無定也情得其正則自然久而不)
(忘矣○㬪山謝氏曰天王而沒於夷狄天地之大變中國之大恥東周臣子之大讎也文武成)
(康之宗廟而盡為禾黍聞者當流涕矣心搖搖而不忍去天悠悠而不我知能爲閔周之詩者)
(一行役大夫之外無人也不知平王而聞此詩也亦有惻于中否乎吾觀書至文侯之命知平)
(王之不足以有爲矣所以訓戒晉文侯者惟曰自保其國而已王室之盛衰故都之興廢悉置)
(度外吾於黍離之詩重有感也夫○安成劉氏曰小弁詩曰踧踧周道鞠爲茂草我心憂傷惄)
(然如擣正若此詩之意然則黍離之感慨有不待於大夫行役之時而已兆於褒氏母子僭亂)
(之日大夫追怨之辭有所歸矣○豐城朱氏曰宫室所以奉至尊宗廟所以妥先王而今乃鞠)
(爲禾黍徘徊顧瞻安得而不憂追思所以致此者又安得而不怨雖然憂之怨之誠是也憂之)
(怨之而付之無可奈何則非也周之王業公劉開拓之於豳太王創造之於岐文王光大之於)
(豐武王成就之於鎬皆在西都八百里之内其土地則先王之土地其人民則先王之人民也)
(爲子孫者正當以死守之而不去今乃無故舉八百里舊都弃之而即安於東平王亦可謂不)
(君矣行役之大夫苟無所見則已旣已見之而且憂之且追怨之豈容付之無可奈何而已邪)
(謂宐請於平王泣血嘗膽號令諸侯整師輯旅光復舊物諸侯見王之有志孰不奔走而服從)
(當是時晉之義和鄭之掘突旣皆王室之舊勲齊藉太公之故基魯承周公之遺烈衛憑康叔)
(之威靈亦皆足以左右王室苟有宣王中興之志則侯國之甲兵即吾之甲兵侯國之財賦即)
(吾之財賦也而王自棄之爲之臣者又寂無一人以爲言則其偷安忍恥頽墮委靡豈特王之)
(罪亦羣臣之罪噫周轍之不西有由矣夫)
君子于役不知其期曷至哉(叶將黎反)雞棲(音西)于塒(音時)日之
夕矣羊牛下來(叶陵之反)君子于役如之何弗思(叶新齎反)
賦也君子婦人目其夫之辭鑿牆而棲曰塒日夕則
羊先歸而牛次之(埤雅曰羊性畏露晚出而早歸常先於牛也)○大夫久
役于外其室家思而賦之曰君子行役不知其反還
之期且今亦何所至哉雞則棲于塒矣日則夕矣牛
羊則下來矣是則畜(音勖)産出入尚有旦暮之節而行
役之君子乃無休息之時使我如何而不思也哉(慶源)
(輔氏曰知其歸期則知其所止也知其所在則思有所向也今也不知其期則不知其幾時可歸也曷至)
(哉則不知其今在何所也如之何勿思覩物興思雖欲自已而有所不能也)
○君子于役不日不月曷其有佸(戸括反叶戶劣反)雞棲于桀
日之夕矣羊牛下括(古活反叶古劣反)君子于役苟無飢渴(叶巨)
(列反)
賦也佸會桀杙(弋)括至苟且也○君子行役之久不
可計以日月而又不知其何時可以來會也亦庶幾
其免於飢渴而已矣此憂之深而思之切也(慶源輔氏曰夫)
(以日月計則思有節也知其會期則思猶有止也不日不月則不可計以日月也曷其有佸則不知其何)
(時可以來會也苟無飢渴則不敢必其歸而但幸其不至于飢渴而已其憂思之情益甚矣)
君子于役二章章八句(疉山謝氏曰雨雪霏霏遣戍役而預言歸期也卉木)
(萋萋勞還率而詳言歸期也四牡之使寧幾何時勞之曰我心傷悲吉甫在鎬不過千里勞之)
(曰我行永久吾觀先王之心惟恐一人之勞苦惟恐一人之怨咨何也不如是非所以體羣臣)
(也本於推己及物之恕發而爲序情閔勞之仁豈有無期度者哉今君子于役至于不知其期)
(仁恕之意泯然矣文武宣王之治何時而可復見乎)
君子陽陽左執簧(音黃)右招我由房其樂(音洛)只(音止)且(子餘反)
賦也陽陽得志之貌(董氏曰陽陽者氣充於内容貌不枯也)簧笙竽管
中金葉也蓋笙竽皆以竹管植於匏中而竅其管底
之側以薄金葉障之吹則鼓之而出聲所謂簧也故
笙竽皆謂之簧笙十三簧或十九簧竽十六簧也由
從也房東房也(朱子曰房只是人出入處古人於房前有壁後無壁所以通内○廬陵李)
(氏曰堂屋次棟之架曰楣後楣以北爲室與房人君左右房大夫東房西室而已)只且語助
辭○此詩疑亦前篇婦人所作蓋其夫旣歸不以行
役爲勞而安於貧賤以自樂其家人又識其意而深
歎美之皆可謂賢矣豈非先王之澤哉或曰序說亦
通宐更詳之(慶源輔氏曰謂此詩疑亦前篇婦人所作者蓋兩篇之首皆以君子爲言而又)
(相聯屬此固不害於義然亦安知其非偶然而然也故又取或者之說以爲序說亦通宐更詳之蓋欲仍)
(舊也○孔氏曰君子之人陽陽然左手執簧右手招我從房中樂官之位時世衰亂且相與樂此而已天)
(子諸侯皆有房中之樂○新安胡氏曰朱子初解云君子知道之不行爲貧而仕所以辭尊居卑辭富居)
(貧相招爲禄仕雖役于伶官之賤而陽陽自得若誠有樂乎此者其所以全身遠害之計深矣雖非聖賢)
(出處之正然比於不量其力貪利以沒身者豈不賢哉)
○君子陶陶左執翿(徒刀反)右招我由敖(五刀反)其樂只且
賦也陶陶和樂之貌翿舞者所持羽旄之屬敖舞位
也
君子陽陽二章章四句
揚之水不流束薪彼其(音記)之子不與我戍申懷(叶胡威反)哉
懷哉曷月予還(音旋)歸哉
興也揚悠揚也水緩流之貌彼其之子戍人指其室
家而言也戍屯兵以守也申姜姓之國平王之母家
也在今鄧州信陽軍之境(鄧州即今鄧州屬南陽府信陽軍今改信陽縣屬汝)
(寕府並隸河南)懷思曷何也○平王以申國近楚數被侵伐
故遣畿内之民戍之而戍者怨思作此詩也興取之
不二字如小星之例(慶源輔氏曰彼其之子是戍人指其室家而言則不與我戍申)
(云者蓋言不得同其室家以往耳懷哉懷哉言其思念不一而足也曷月予還歸哉言不知何日可以還)
(歸以安其室家也興取之不二字如小星之例此興體之中又别是一例不然則又似比體○安成劉氏)
(曰先儒多以爲水弱不流薪楚喻平王微弱不能徵發諸侯蓋由誤認此詩之體此詩乃興之不取義者)
(特取之不二字相應耳故集傳特指其例以明之)
○揚之水不流束楚彼其之子不與我戍甫懷哉懷哉
曷月予還歸哉
興也楚木也甫即吕也亦姜姓書吕刑禮記作甫刑
而孔氏以爲呂侯後爲甫侯是也當時蓋以申故而
并戍之今未知其國之所在計亦不遠於申許也(孔氏)
(曰言甫與許者以其俱爲姜姓旣重章以變文因借甫許以言申其實不戍許甫也六國時秦趙同爲嬴)
(姓史記漢書多謂秦爲趙亦此類也)
○揚之水不流束蒲(叶滂古反)彼其之子不與我戍許懷哉
懷哉曷月予還歸哉
興也蒲蒲柳春秋傳云董澤之蒲杜氏云蒲楊柳可
以爲箭者是也(孔氏曰陸璣云蒲桺有兩種皮正青者曰小楊其一種皮紅者曰大楊其)
(葉皆長廣於桺葉皆可爲箭榦故宣公十二年傳曰董澤之蒲可勝旣乎○華谷嚴氏曰毛以爲草鄭以)
(爲蒲桺皆通蒲草見陳澤陂蒲桺見陳東門之楊)許國名亦姜姓今潁昌府
許昌縣是也(潁昌府許昌縣卽今河南開封府許州也)
揚之水三章章六句
申侯與犬戎攻宗周而弑幽王則申侯者王法
必誅不赦之賊而平王與其臣庶不共戴天之
讐也今平王知有母而不知有父知其立已爲
有德而不知其弑父爲可怨至使復讐討賊之
師反爲報施酬恩之舉則其忘親逆理而得罪
於天已其矣(安成劉氏曰小弁詩曰何辜于天又曰君子信讒又曰君子不惠不)
(舒究之又曰舍彼有罪予之佗矣皆爲怨父之詞吾意平王所以但知母家之重而不知弑父)
(之讐者皆自疇昔怨父一念之差所致也究其忘親逆理之罪吾於其傅與有責焉)又况
先王之制諸侯有故則方伯連帥以諸侯之師
討之王室有故則方伯連帥以諸侯之師救之
天子鄉遂之民供貢賦衞王室而已今平王不
能行其威令於天下無以保其母家乃勞天子
之民遠爲諸侯戍守故周人之戍申者又以非
其職而怨思焉則其衰懦微弱而得罪於民又
可見矣(程子曰諸矦有患天子命保衛之亦宐也平王獨思其母家耳非有王者保天)
(下之心人怨宐也况天子當使方伯鄰國共保助之○三山李氏曰以公存心則如采薇以私)
(存心則如揚之水遣戍則同而美刺則異也)嗚呼詩亡而後春秋作
其不以此也哉(慶源輔氏曰忘親逆理以賊人之秉彝非法枉道以使人之勞)
(役此民之所以怨思也欲其悉力致死以報其上難矣哉所謂民至愚而神於此可見先王之)
(所以畏而敬之也此正平王之詩故曰詩亡然後春秋作其不以此也哉○南軒張氏曰胡文)
(定公云按邶鄘而下多春秋時詩而謂詩亡然後春秋作何也自黍離降爲國風天下無復有)
(雅而王者之詩亡春秋作於隱公適當雅亡之後夫黍離所以爲國風者平王自爲之也平王)
(亡國於是王者之迹熄而詩亡天下貿貿焉日趨於夷狄禽獸之歸故孔子懼而作春秋○安)
(成劉氏曰以上兩節觀之則王迹所以熄雅所以亡而春秋所以作者皆平王忘親逆理而衰)
(懦微弱之所致也歟)
中谷有蓷(吐雷反)暵(呼但反)其乾矣有女仳(匹指反)離嘅(口愛反)
其嘆(土丹反)矣嘅其嘆矣遇人之艱難矣
興也蓷鵻(音錐)也葉似萑(音丸)方莖白華華生節間即今
益母草也(本草曰茺蔚一名益母節節生花如雞冠其子三稜○華谷嚴氏曰據本草茺蔚正)
(生海濱池澤其性宐溼)暵燥仳别也嘅歎聲艱難窮厄也○凶
年饑饉室家相棄婦人覽物起興而自述其悲歎之
詞也
○中谷有蓷暵其脩(叶式竹反)矣有女仳離條其歗(叶息六反)矣
條其歗矣遇人之不淑矣
興也脩長也(永嘉陳氏曰長茂者亦爲所暵)或曰亁也如脯之謂脩
也條條然歗貌歗蹙口出聲也悲恨之深不止於嘆
矣淑善也古者謂死喪饑饉皆曰不淑(董氏曰古人傷死者之詞)
(曰如何不淑)蓋以吉慶爲善事凶禍爲不善事雖今人語
猶然也○曾氏曰凶年而遽相棄背蓋衰薄之甚者
而詩人乃曰遇斯人之艱難遇斯人之不淑而無怨
懟過甚之詞焉厚之至也
○中谷有蓷暵其溼矣有女仳離啜(張劣反)其泣矣啜其
泣矣何嗟及矣
興也暵溼者旱甚則草之生於溼者亦不免也(孔氏曰先)
(言乾次言脩後言溼見凶年之淺深也○湏溪劉氏曰乾者已暵脩者又暵溼者亦暵其爲旱勢可勝言)
(哉旱愈甚則仳離之愁歎愈甚矣)啜泣貌何嗟及矣言事已至此末
如之何窮之甚也(眉山蘇氏曰嘆之者知其不得已也歗者怨之深也泣則窮之甚也)
(○慶源輔氏曰歎則悲嘆而已歗則悲而恨焉泣則悲而至於傷矣方其嘆且恨之時而曰遇人之艱難)
(遇人之不淑而無怨懟過甚之詞固見其厚矣及其至于傷而泣也則亦曰何嗟及矣而已殆有知其不)
(可奈何而安於命之意此尤見其厚也豈非先王之澤哉)
中谷有蓷三章章六句
范氏曰世治則室家相保者上之所養也世亂
則室家相棄者上之所殘也其使之也勤其取
之也厚則夫婦日以衰薄而凶年不免於離散
矣伊尹曰匹夫匹婦不獲自盡明主罔與成厥
功故讀詩者於一物失所而知王政之惡一女
見棄而知人民之困周之政荒民散而將無以
爲國於此亦可見矣(慶源輔氏曰范氏之說其得讀詩之旨使讀詩者能)
(如此則詩之爲教於人大矣○疊山謝氏曰凶年飢歲上而王朝有司徒荒政十二以聚民下)
(而有司能以時告其上發倉廩開府庫懋遷化居以賑民必無夫婦衰薄室家相弃之事此詩)
(三章始暵其乾中暵其脩終暵其溼言物之暵一節急一節始嘅其歎中條其歗終啜其泣民)
(之怨恨者一節深一節始曰遇人之難難憐其窮苦也中曰遇人之不淑憐其遭凶禍也終曰)
(何嗟及矣夫婦旣已離别雖怨嗟亦無及也又曰夫婦人之大倫也飢饉而相棄人道之大變)
(也婦無一語怨其夫而有哀矜惻怛之意焉知其無可奈何而安之若命此義婦也與忠臣孝)
(子同道人不幸而處三綱之變以此存心則綽綽然有餘裕矣)
有兔爰爰雉離于羅我生之初尚無爲(叶吾禾反)我生之後
逢此百罹(叶良何反)尚寐無吪
比也兔性隂狡爰爰緩意雉性耿介離麗羅網尚猶
罹憂也尚庶幾也(安成劉氏曰二尚字義不同)吪動也○周室衰
微諸侯背叛君子不樂其生而作此詩言張羅本以
取兔今免狡得脱而雉以耿介反離于羅以比小人
致亂而以巧計幸免君子無辜而以忠直受禍也(東萊)
(吕氏曰此因所見爲比也兔之大以比諸侯雉之小以自比也言諸侯之背叛者恣睢自如而周人反受)
(其禍也)爲此詩者蓋猶及見西周之盛故曰方我生之
初天下尚無事及我生之後而逢時之多難如此然
旣無如之何則但庶幾寐而不動以死耳或曰興也
以兔爰興無爲以雉離興百罹也(湏溪劉氏曰有兔爰爰舒緩而無虞)
(者比我生之初承平之人也雉離于羅求死不得比我生之後百憂之人也安得一寐而死不復見此之)
(爲快哉)下章放此
○有兔爰爰雉離于罦(音孚叶步廟反)我生之初尚無造我生
之後逢此百憂(叶一笑反)尚寐無覺(居孝反叶居笑反)
比也罦覆車也可以掩兔(孔氏曰釋器云繴謂之罿罬也罬謂之罦覆車也郭)
(璞云今之翻車也有兩轅中施罥以捕鳥繴音壁罬音拙罥音絹)造亦爲也覺寤也
○有兔爰爰雉離于罿(音童)我生之初尚無庸我生之後
逢此百凶尚寐無聰
比也罿罬也即罦也或曰施羅於車上也庸用聰聞
也無所聞則亦死耳
兔爰三章章七句
緜緜葛藟(力軌反)在河之滸(呼五反)終遠(于萬反)兄弟謂他人
父(夫矩反)謂他人父亦莫我顧(叶果五反)
興也緜緜長而不絶之貌岸上曰滸○世衰民散有
去其鄉里家族而流離失所者作此詩以自歎言緜
緜葛藟則在河之滸矣今乃終遠兄弟而謂他人爲
已父已雖謂彼爲父而彼亦不我顧則其窮也甚矣
○緜緜葛藟在河之涘(音俟叶矣始二音)終遠兄弟謂他人母
(叶蒲彼反)謂他人母亦莫我有(叶羽已反)
興也水涯曰涘謂他人父者其妻則母也有識(廬陵羅氏)
(曰識音志記而不忘也)有也春秋傳曰不有寡君(華谷嚴氏曰莫我有言視)
(之若無也)
○緜緜葛藟在河之漘(順春反)終遠兄弟謂他人昆(叶古勻反)
謂他人昆亦莫我聞(叶微勻反)
興也夷上洒(音跣猶洗也)下曰漘漘之爲言脣也(爾雅注曰涯上)
(平坦而下水深爲漘不發聲○東陽許氏曰岸上面平夷而其下爲水洗蕩齧入若脣也)昆兄也
聞相聞也
葛藟三章章六句
彼采葛(叶居謁反)兮一日不見如三月兮
賦也采葛所以爲絺綌蓋淫奔者託以行也故因以
指其人而言思念之深未久而似久也
○彼采蕭(叶疎鳩反)兮一日不見如三秋兮
賦也蕭荻也白華莖麄科生有香氣祭則焫(音爇)以報
氣故采之(孔氏曰蕭荻今人謂之荻蒿可作燭有香氣故祭祀以脂爇之也)曰三秋
則不止三月矣
○彼采艾兮一日不見如三歲(本與艾叶)兮
賦也艾蒿屬(爾雅曰一名冰臺注今艾蒿也)乾之可灸故采之(東萊吕氏)
(曰葛爲絺綌蕭共祭祀艾療疾特訓釋三物見采之由不於此取義也)曰三歲則不止
三秋矣
采葛三章章三句(慶源輔氏曰采葛采蕭采艾其說託言明矣至于思念之情流)
(而不止如此則爲淫奔之辭者宐哉)
大車檻檻毳(尺銳反)衣如菼(吐敢反)豈不爾思畏子不敢
賦也大車大夫車檻檻車行聲也毳衣天子大夫之
服(臨川王氏曰王之大夫四命與子男同服也)菼蘆之始生也毳衣之屬
衣繪而裳繡五色皆備其青者如菼(劉氏曰毳衣以宗彝爲首蓋畫)
(虎蜼虎蜼淺毛故謂毳蜼音壘胃右○安成劉氏曰毳衣所畫者三章宗彝也藻也粉米也裳所繡者二)
(章黼也黻也所畫所繡皆備五色所謂以五采彰施于五色者也)爾淫奔者相命之
詞也子大夫也不敢不敢奔也○周衰大夫猶有能
以刑政治其私邑者故淫奔者畏而歌之如此(眉山蘇氏)
(曰其止之有道民聞其車聲而見其衣服則畏而不敢矣非待刑之而後已也)然其去二南
之化則遠矣此可以觀世變也(東萊吕氏曰此詩唯能止其奔未能革其)
(心與行露之詩異矣亦僅勝於東遷之初而已○慶源輔氏曰漢廣之遊女端莊靜一人見而知其不可)
(求野有死麕之女子貞潔自守人見而知其不可犯此所以爲二南之化也豈至于有淫奔之心待有所)
(畏而後不敢哉今觀此詩則世變之愈下可知矣)
○大車啍啍(他敦反)毳衣如璊(音門)豈不爾思畏子不奔
賦也啍啍重遲之貌璊玉赤色五色備則有赤(孔氏曰啍)
(啍行之貌故爲重遲上言行有聲此言行之貌互相見也毳衣裳繢綉皆五色青者如菼赤者如璊各舉)
(其一耳)
○榖則異室死則同宂(叶戸橘反)謂予不信有如皦(古了反)日
賦也榖生宂壙(音曠)皦白也○民之欲相奔者畏其大
夫自以終身不得如其志也故曰生不得相奔以同
室庶幾死得合葬以同宂而已謂予不信有如皦日
約誓之辭也(慶源輔氏曰世變雖下而大夫能使人畏之如此亦可謂賢也已始則不敢奔)
(而已終則知其雖殁身不得遂其志則其刑政之效亦非無常者之所能也)
大車三章章四句
丘中有麻彼留子嗟彼留子嗟將(七羊反)其來施施(叶時遮反)
賦也麻榖名子可食皮可績爲布者(本草曰一名麻勃此麻上花勃)
(勃者麻子味甘平無毒園圃所蒔今人作布及履用之)子嗟男子之字也將願
也施施喜悦之意○婦人望其所與私者而不來故
疑丘中有麻之處復有與之私而留之者今安得其
施施然而來乎
○丘中有麥彼留子國彼留子國將其來食
賦也子國亦男子字也來食就我而食也
○丘中有李彼留之子(叶奬里反)彼留之子貽我佩玖(叶舉里反)
賦也之子并指前二人也貽我佩玖冀其有以贈已
也
丘中有麻三章章四句
王國十篇二十八章百六十二句(慶源輔氏曰讀詩者可以)
(怨則詩人固無忿懟過甚之辭然予讀王風則見其怨詩尤爲平和此可見周人之風俗)
(也)
鄭一之七
鄭邑名本在西都畿内咸林之地宣王以封其
弟友爲采(音菜)地後爲幽王司徒而死於犬戎之
難是爲桓公其子武公掘(一作滑並音鶻)突定平王於
東都亦爲司徒又得虢檜之地(鄭氏曰武公取虢檜鄢蔽補丹)
(依疇歷華十邑之地右洛左濟前華後河食溱洧焉)乃徙其封而施舊號
於新邑是爲新鄭咸林在今華州鄭縣(即今陜西西安)
(府華州)新鄭即今之鄭州是也(即今河南開封府鄭州)其封
域山川詳見檜風
緇衣之宜兮敝予又改爲兮適子之館(叶古玩反)兮還予授
子之粲兮
賦也緇黑色(周禮考工記曰三入爲纁五入爲緅七入爲緇)緇衣卿大夫居
私朝之服也(孔氏曰緇衣即士冠禮所云玄冠朝服緇帶素韠是也卿士朝於王服皮弁不)
(服緇衣退食私朝服緇衣以聽其所朝之政也)宜稱(去聲)改更(平聲)適之館舍(鄭氏)
(曰卿士之館如今之諸廬也○孔氏曰考工記說王宫之制外有九室九卿朝焉注外路寝之表九室如)
(今朝堂諸曹治事之處)粲餐(音孫)也(鄭氏曰設餐飲食之)或曰粲粟之精鑿
(音作)者(東陽許氏曰粟一石得米六斗爲櫔糲米一石舂爲八斗爲鑿)○舊說鄭桓公
武公相繼爲周司徒善於其職周人愛之故作是詩
言子之服緇衣也甚宐敝則我將爲子更爲之且將
適子之館旣還而又授子以粲言好之無已也(慶源輔氏)
(曰緇衣之宐兮此美武公之德稱其服也敝予又改爲兮欲其服之常新也還予授子之粲兮欲其粟之)
(常繼也旣欲其服之常新又欲其粟之常繼發乎情形於歌詠如此則其好善之誠心於是爲至也○程)
(子曰好賢無已之意當就敝予還予二字上看○華陽范氏曰適子之館親之也授子之粲又授之以飲)
(食也旣親之又授以飲食此好賢之至也)
○緇衣之好兮敝予又改造(叶在早反)兮適子之館兮還予
授子之粲兮
賦也好猶宜也
○緇衣之蓆(叶祥籥反)兮敝予又改作兮適子之館兮還予
授子之粲兮
賦也蓆大也程子曰蓆有安舒之義服稱其德則安
舒也
緇衣三章章四句
記曰好賢如緇衣又曰於緇衣見好賢之至(東萊)
(吕氏曰孔叢子云於緇衣見好賢之至所謂賢即謂武公父子也○華陽范氏曰桓公武公上)
(得於居下得於民君子好之愈久而愈不厭)
將(七羊反)仲子兮無踰我里無折(之舌反)我樹把豈敢愛之
畏我父母(叶蒲彼反)仲可懷(叶胡威反)也父母之言亦可畏(叶於非反)
也
賦也將請也仲子男子之字也我女子自我也里二
十五家所居也杞桺屬也生水傍樹如柳葉麤而白
色理微赤蓋里之地域溝樹也○莆田鄭氏曰此淫
奔者之辭(慶源輔氏曰此雖爲淫奔之詩然其心猶有所畏未至於蕩然而無忌也故列於鄭)
(詩之首以見其爲風之始變也歟○安成劉氏曰此女猶能知此畏憚故其託辭如此鄭風之中亦所罕)
(見也)
○將仲子兮無踰我牆無折我樹桑豈敢愛之畏我諸
兄(叶虚陽反)仲可懷也諸兄之言亦可畏也
賦也牆垣也古者樹牆下以桑
○將仲子兮無踰我園無折我樹檀(叶徒沿反)豈敢愛之畏
人之多言仲可懷也人之多言亦可畏也
賦也園者圃之藩其内可種木也檀皮青滑澤材彊
韌可爲車
將仲子三章章八句(新安胡氏曰三章皆冇所畏而不輕身以從其所懷亦庶)
(幾止乎禮義者也)
叔于田(叶音地因反)巷無居人豈無居人不如叔也洵美且
仁
(武貝)也叔莊公弟共叔段也事見春秋(隱公元年夏五月鄭伯克段于)
(鄢左傳曰鄭武公娶于申曰武姜生莊公及共叔段)田取禽也(孔氏曰以取禽于田因名曰田)
巷里塗也(孔氏曰里内之塗)洵信美好也仁愛人也○段不
義而得衆國人愛之故作此詩言叔出而田則所居
之巷若無居人矣非實無居人也雖有而不如叔之
美且仁是以若無人耳(華谷嚴氏曰叔段豈其美且仁哉其黨私之之言猶河朔)
(之人謂安史爲聖也)或疑此亦民間男女相悦之詞也
○叔于狩(叶始九反)巷無飲酒豈無飲酒不如叔也洵美且
好(叶許厚反)
賦也冬獵曰狩(杜氏曰狩圍守也冬物畢成獲則取之無所擇也)
○叔適野(叶上與反)巷無服馬(叶蒲補反)豈無服馬不如叔也洵
美且武
賦也適之也郊外曰野服乘也(龜山楊氏曰仁且有武焉固宐國人之所)
(悦而歸之也雖使之一天下朝諸侯無不可矣而詩猶以為不義得衆何也蓋先王之迹微而禮義消亾)
(政教不明而國俗傷敗故人之好惡不足以當是非而毁譽不足以公善惡則其所譽而好之者未必誠)
(善也所毁而惡之者未必誠惡也叔段不義而爲衆所悦者亦以衰俗好惡毁譽不當其實故也然則所)
(謂仁者豈誠有仁哉所謂武者亦若此而已以是觀之則俗之所好惡可知矣)
叔于田三章章五句(廬陵彭氏曰玩味此詩宛然如見叔段輕獧浮揚之意如)
(今之貴族輕薄子閭里少年朋徒追逐而極口誇美之也次篇放此)
叔于田乘乘(下繩證反)馬(叶蒲補反)執轡如組(音祖)兩驂如舞叔在
藪(素口反叶素苦反)火烈具舉襢(音但)裼(素歷反)暴虎獻于公所將
(七羊反)叔無狃(女九反叶女古反)戒其傷女(音汝)
賦也叔亦段也車衡(車軛也)外兩馬曰驂如舞謂諧和
中節(董氏曰五御之法有舞交衢者即所謂如舞也服馬制於衡不得如舞其如舞者驂也○雙峰)
(饒氏曰如舞者節奏謂御中節也)皆言御之善也(安成劉氏曰善御其馬是以轡則柔)
(順如組驂則諧和如舞也)藪澤也(廬陵羅氏曰水鍾曰澤水希曰藪○釋文曰韓詩云禽獸居之)
(曰藪)火焚而射也(曹氏曰王制云昆蟲未蟄不以火田故爾雅謂火田爲狩惟冬田乃用火)
(若夫刈草以爲防驅禽而納諸防中然後焚而射焉則四時之田皆然也)烈熾盛貌具俱
也襢袒肉袒也(孔氏曰李廵云襢裼脱衣見體曰肉袒孫炎云䄠去裼衣)暴空手
搏獸也(勉齊黃氏曰暴徒摶也有慢侮欺陵之意)公莊公也(孔氏曰公與之俱田也)
狃習也國人戒之曰請叔無習此事恐其或傷汝也
蓋叔多材好勇而鄭人愛之如此(安成劉氏曰章首四句所謂才也次)
(四句所謂勇也末二句則國人愛之之詞也)
○叔于田乘乘黃兩服上襄兩驂鴈行(戶郎反)叔在藪火
烈具揚叔善射忌(音記)又良御(叶魚駕反)忌抑磬(苦定反)控(口貢反)
忌抑縱送忌
賦也乘黃四馬皆黃也衡下夾轅兩馬曰服襄駕也
馬之上者爲上駕猶言上駟也(鄭氏曰上駕言馬之最良也)鴈行
者驂少次服後如鴈行也揚起也忌抑皆語助辭騁
馬曰磬止馬曰控(廬陵羅氏曰補傳云磬謂使之曲折如磬控謂控制不逸)舍(音捨)
拔(音跋○廬陵羅氏曰括也矢御弦處)曰縱覆彇(廬陵羅氏曰與簫同弓弰也廣韻注云彇)
(弓弭弭弓末)曰送(孔氏曰能磬又能控能縱又能送是叔之善射御也○慶源輔氏曰章末四句)
(美叔之才藝也)
○叔于田乘乘鴇(音保叶補苟反)兩服齊首兩驂如手叔在藪
火烈具阜(苻有反)叔馬慢(叶黃半反)忌叔發罕(叶虛旴反)忌抑釋掤
(音冰)忌抑鬯(勑亮反)弓(叶姑弘反)忌
賦也驪白雜毛曰鴇今所謂烏驄也齊首如手兩服
竝首在前而兩驂在㫄稍次其後如人之兩手也阜
盛慢遲也發發矢也罕希釋解也掤矢筩蓋春秋傳
作冰(孔氏曰昭公二十五年左傳云公徒執冰而踞字異義同服虔云冰犢丸蓋杜預云犢丸是箭)
(筩○華谷嚴氏曰用矢則舉掤以開筩旣用則納矢筩中釋下掤以覆筩)鬯弓囊也與韔
同(孔氏曰鬯弓謂弢弓而納諸鬯中弢音韜)言其田事將畢而從容整暇
如此(鄭氏曰田事且畢則馬行遲發矢希蓋矢而弢弓)亦喜其無傷之詞也
(安成劉氏曰上章及此亦皆言其田獵射御之善而喜其畢事無傷皆所謂多才好勇而得衆者也)
大叔于田三章章十句
陸氏曰首章作大叔于田者誤蘇氏曰二詩皆
曰叔于田故加大以别之不知者乃以段有大
叔之號而讀曰泰又加大于首章失之矣(永嘉鄭氏)
(曰段以國君介弟之親京城大叔之貴而所好者馳騁弋獵也所矜者襢裼暴虎也所賢者射)
(御足力也出而人思之者飲酒服馬之儔也氣習到此而又恃其君母之愛玩於莊公之惟其)
(所欲而不誰何也欲不爲亂得乎○豐城朱氏曰段之爲人以射則善以御則良以容止則甚)
(習以材力則甚武如是而甚不仁夫惟不仁所以欲紾凡而奪其位也而國人愛之若此者豈)
(盡出於公哉上教不明人心不古顛倒是非混殽黑白固有不勝其可歎者矣)
清人在彭(叶普郎反)駟介旁旁(補彭反叶補岡反)二矛重(直龍反)英(叶於)
(良反)河上乎翺翔
賦也清邑名清人清邑之人也彭河上地名駟介四
馬而被甲也旁旁馳驅不息之貌二矛酋矛夷矛也
英以朱羽爲矛飾也(孔氏曰魯頌說矛之飾謂朱英則以朱染爲英飾蓋絲纏而朱)
(染之)酋矛長二丈夷矛長二丈四尺竝建於車上則其
英重㬪而見翺翔遊戲之貌○鄭文公惡高克使將
清邑之兵禦狄于河上(孔氏曰文公捷厲公子閔公二年冬十二月狄入衛衛在)
(河北鄭在河南恐其渡河侵鄭故使高克將清邑之兵於河上禦之)久而不召師散而
歸鄭人爲之賦此詩言其師出之久無事而不得歸
但相與遊戲如此其勢必至於潰散而後已爾(永嘉鄭氏)
(曰夫擁大衆於外而無所事不爲亂則必遺散耳)
○清人在消駟介麃麃(表驕反)二矛重喬河上乎逍遙
賦也消亦河上地名麃麃武貌矛之上句(音勾)曰喬所
以懸英也英弊而盡所存者喬而已
○清人在軸(叶音胄)駟介陶陶(叶徒候反)左旋右抽(叶勑救反)中軍
作好(叶許候反)
賦也軸亦河上地名(孔氏曰彭消軸皆河上之地久不得歸師有遷移三地亦應不)
(甚相遠)陶陶樂而自適之貌左謂御在將車之左執轡
而御馬者也旋還車也右謂勇力之士在將車之右
執兵以擊刺者也抽拔刃也中軍謂將在鼓下居車
之中即高克也(孔氏曰此謂將所乘車若士卒兵車則左人持弓右人持矛而中人御)
好謂容好也○東萊呂氏曰言師久而不歸無所聊
賴姑遊戲以自樂必潰之勢也不言已潰而言將潰
其詞深其情危矣
清人三章章四句
事見春秋(安成劉氏曰見閔公二年)○胡氏曰人君擅一國
之名寵生殺予奪惟我所制耳使高克不臣之
罪已著按而誅之可也情状未明黜而退之可
也愛惜其才以禮馭之亦可也烏可假以兵權
委諸竟上坐視其離散而莫之䘏乎春秋書曰
鄭棄其師其責之深矣
羔裘如濡(叶而朱而由二反)洵直且侯(叶洪姑洪鉤二反)彼其(音記)之子
舍(音赦)命不渝(叶容朱容周二反)
賦也羔裘大夫服也如濡潤澤也洵信直順侯美也
其語助辭舍處渝變也○言此羔裘潤澤毛順而美
彼服此者當生死之際又能以身居其所受之理而
不可奪(鄭氏曰謂守死善道見危受命之節○華谷嚴氏曰命者天所賦予於我者舍則居之而)
(安也君子能安於命臨利害而不變○慶源輔氏曰舍命不渝所包者闊命有二有指理而言者有指氣)
(而言者此蓋兼之以理而言則居其理而不變以氣而言則居其分而不渝理可以兼氣故集傳止以理)
(言之)蓋美其大夫之詞然不知其所指矣
○羔裘豹飾孔武有力彼其之子邦之司直
賦也飾緣(去聲)袖也禮君用純物臣下之故羔裘而以
豹皮爲飾也孔甚也豹甚武而有力故服其所飾之
裘者如之司主也
○羔裘晏兮三英粲兮其之子邦之彥(叶魚旴反)兮
賦也晏鮮盛也三英裘飾也未詳其制(程子曰若素絲五紽之類)
(蓋衣服制度之節)粲光明也彦者士之美稱
羔裘三章章四句(慶源輔氏曰首章言其能舍命不渝次章言其爲邦之司直末)
(乃以爲邦之彥而結之然則爲臣之道主於正直不阿而已雖孔子之在朝亦以便便誾誾侃)
(侃爲常至于柔行巽入委曲以就事亦固有時而當用要之其出於不得已而已○豐城朱氏)
(曰舍命不渝則必不徼倖而苟得而於守身之道得矣邦之司直則必不諛悦以求容而於事)
(君之道盡矣旣能順命以持身又能忠直以事上此所以爲邦之彥也歟)
遵大路兮摻(所覽反)執子之袪(叶起據反)兮無我惡(烏路反)兮不
寁(市坎反)故也
賦也遵循摻擥(與攬同撮持也)袪袂(孔氏曰袂是袪之本袪是袂之末俱是衣袖)
寁速故舊也○淫婦爲人所棄故於其去也擥其袪
而畱之曰子無惡我而不畱故舊不可以遽絶也宋
玉賦有遵大路兮攬子袪之句亦男女相悦之詞也
(安成劉氏曰宋玉登徒子好色賦曰鄭衛溱洧之間羣女出桑臣觀其麗者因稱詩曰遵大路兮攬子袪)
(贈以芳花詞甚妙注云攬衣袖欲與同歸折芳誦詩以贈游女也集傳援此爲證者蓋宋玉去此詩之時)
(未遠其所引用當得詩人之本旨彼爲男語女之詞猶此詩爲女語男之詞也)
○遵大路兮摻執子之手兮無我魗(市由反叶齒九反)兮不寁
好(叶許口反)也
賦也魗與醜同欲其不以已爲醜而棄之也好情好
也(慶源輔氏曰無我惡兮不寁故也猶假義以責之至于無我魗兮不寁好也則真情見而詞益哀矣)
遵大路二章章四句
女曰雞鳴士曰昩旦子興視夜明星有爛將翺將翔弋
鳬(音符)與鴈
賦也昩晦旦明也昩旦天欲旦晦明未辨之際也(東萊)
(吕氏曰列子云將旦昩爽之交日夕昏明之際)明星啓明之星先日而出者
也弋繳(音灼)射謂以生絲繫矢而射也鳬水鳥如鴨青
色背上有文○此詩人述賢夫婦相警戒之詞言女
曰雞鳴以警其夫而士曰昩旦則不止於鷄鳴矣婦
人又語其夫曰若是則子可以起而視夜之如何意
者明星已出而爛然則當翺翔而往弋取鳬鴈而歸
矣其相與警戒之言如此則不畱於宴昵之私可知
矣
○弋言加(叶居之居何二反)之與子宐(叶魚奇魚何二反)之宐言飲酒
與子偕老(叶吕吼反)琴瑟在御莫不靜好(叶許厚反)
賦也加中(去聲)也史記所謂以弱弓微繳加諸鳬雁之
上是也(埤雅曰加與玄鶴加加䨇鴨之加同意蓋弱弓微矢乘風振之曰弋故史記謂楚人好以)
(弱弓微矢加諸鳬鴈之上)宐和其所宐也内則所謂雁宐麥之屬
是也(鄭氏曰言其氣味相成)○射者男子之事而中饋婦人之
職故婦謂其夫旣得鳬雁以歸則我當爲子和其滋
味之所宐以之飲酒相樂期於偕老而琴瑟之在御
者亦莫不安静而和好其和樂而不淫可見矣
○知子之來(叶六直反)之雜佩以贈(叶音則)之知子之順之雜
佩以問之知子之好(呼報反)之雜佩以報之
賦也來之致其來者如所謂修文德以來之雜佩者
左右佩玉也上横曰珩下繫三組貫以蠙(步眠反蚌之别名)
珠中組之半貫一大珠曰瑀末懸一玉兩端皆銳曰
衝牙兩㫄組半各懸一玉長博而方曰琚其末各懸
一玉如半璧而内向曰璜又以兩組貫珠上繫珩兩
端下交貫於瑀而下繫兩璜行則衝牙觸璜而有聲
也吕氏曰非獨玉也觽(音揮)燧箴(與針同)管凡可佩者皆
是也(建安熊氏曰婦人左佩紛帨刀礪小觽金燧右佩箴管線纊大觽木燧之屬備尊者使令也觽)
(解結状如錐以象骨爲之燧取火箴貯以管)贈送順愛問遺也(孔氏曰曲禮云凡以)
(苞苴簞笥問人者左傳衛侯使人以弓問子貢皆遺人物謂之問)○婦又語其夫曰
我苟知子之所致而來及所親愛者則當解此雜佩
以送遺報荅之蓋不惟治其門内之職又欲其君子
親賢友善結其驩心而無所愛於服飾之玩也(慶源輔氏)
(曰一意而三曡之以見其情之不能自已也夫勤勞以成業和樂以宐家此婦之賢德然情猶未已也故)
(無所愛於服飾之玩而欲其君子之親賢以輔成其德是又加於人一等矣)
女曰雞鳴三章章六句(朱子曰此詩意思甚好讀之使人有不知手舞足蹈)
(者○慶源輔氏曰觀此詩則鄭國之俗雖曰淫亂然在下之人夫婦之間猶知禮義勤生業不)
(昵於宴私相安於和樂而又能贊助其君子親賢樂善以輔成其德此可以觀先王之澤與民)
(性之善矣)
有女同車顔如舜華(叶芳無反)將翺將翔佩玉瓊琚彼美孟
姜洵美且都
賦也舜木槿也樹如李其華朝生暮落(陸氏曰舜取瞬之義)孟
字姜姓洵信都閒雅也○此疑亦淫奔之詩言所與
同車之女其美如此而又歎之曰彼美色之孟姜信
美矣而又都也(慶源輔氏曰鄭詩惟此篇爲男悦女之辭)
○有女同行(叶戶郎反)顔如舜英(叶於良反)將翺將翔佩玉將將
(七羊反)彼美孟姜德音不忘
賦也英猶華也將將聲也德音不忘言其賢也(臨川王氏)
(曰於瓊琚言德之容於將將言德之音各以其類也○慶源輔氏曰所謂德音是以日月詩之德音類也)
(世衰道降徇情肆欲所美非美者多矣)
有女同車二章章六句
山有扶蘇隰有荷華(叶芳無反)不見子都乃見狂且(子餘反)
興也扶蘇扶胥(疎須二音)小木也荷華芙蕖也(釋文曰未開曰菡蓞)
(已發曰芙蕖)子都男子之美者也(孟子曰至于子都天下莫不知其姣者也)狂
狂人也且語辭也○淫女戲其所私者曰山則有扶
蘇矣隰則有荷花矣今乃不見子都而見此狂人何
哉
○山有橋松隰有游龍不見子充乃見狡童
興也上竦無枝曰橋亦作喬游枝葉放縱也龍紅草
也一名馬蓼葉大而色白生水澤中高丈餘(張子曰龍是葒)
(草其枝榦樛屈著土處便有根如龍也本草云葒草一名鴻鵠如馬蓼而大即水葒也詩注云一名馬蓼)
(馬蓼自是一種也鵠音纈)子充猶子都也(董氏曰子充不是於書疑亦以美著也)狡
童狡獪之小兒也
山有扶蘇二章章四句
蘀(他落反)兮蘀兮風其吹女(音汝)叔兮伯兮倡(昌亮反)予和(胡卧)
(反叶戶圭反)女
興也蘀木槁而將落者也女指蘀而言也叔伯男子
之字也予女子自予也女叔伯也○此淫女之詞言
蘀兮蘀兮則風將吹女矣叔兮伯兮則盍倡予而予
將和女矣
○蘀兮蘀兮風其漂(匹遥反)女叔兮伯兮倡予要(於遥反)女
興也漂飄同要成也(慶源輔氏曰爾能倡予則予將成汝之志視前章所謂和女者)
(其情益急矣)
蘀兮二章章四句
彼狡童兮不與我言兮維子之故使我不能餐(七丹反叶七宣)
(反)兮
賦也此亦淫女見絶而戲其人之詞言悦己者衆子
雖見絶未至於使我不能餐也
○彼狡童兮不與我食兮維子之故使我不能息兮
賦也息安也
狡童二章章四句
子惠思我褰裳涉溱(側巾反)子不我思豈無他人狂童之
狂也且(子餘反)
賦也惠愛也溱鄭水名狂童猶狂且狡童也且語辭
也○淫女語其所私者曰子惠然而思我則將褰裳
而涉溱以從子子不我思則豈無他人之可從而必
於子哉狂童之狂也且亦謔之之辭
○子惠思我褰裳涉洧(叶于己反)子不我思豈無他士(鉏里反)
狂童之狂也且
賦也洧亦鄭水名(前漢地理志曰洧水出潁州陽城山東南至長平入潁)士未
娶者之稱
褰裳二章章五句(慶源輔氏曰婦人從一而終者也狡童褰裳之詩則其縱欲而)
(賊理也甚矣)
子之丰(芳容反叶芳用反)兮俟我乎巷(叶胡貢反)兮悔予不送兮
賦也丰豐滿也巷門外也○婦人所期之男子已俟
乎巷而婦人以有異志不從旣則悔之而作是詩也
○子之昌兮俟我乎堂兮悔予不將兮
賦也昌盛壮貌將亦送也
○衣(於旣反)錦褧(苦迥反)衣裳錦褧裳叔兮伯兮駕予與行
(叶戶郎反)
賦也褧襌(音丹)也(鄭氏曰蓋以襌縠爲之中衣裳用錦而上加襌縠焉惡其文之著也)叔
伯或人之字也○婦人旣悔其始之不送而失此人
也則曰我之服飾旣盛備矣豈無駕車以迎我而偕
行者乎
○裳錦褧裳衣錦褧衣叔兮伯兮駕予與歸
賦也婦人謂嫁曰歸
丰四章二章章三句二章章四句
東門之墠(音善叶上演反)茹(音如)藘(力於反)在阪(音反叶孚臠反)其室則邇
其人甚遠
賦也東門城東門也墠除地町町(音挺)者(孔氏曰除地去草故云町)
(町)茹藘茅蒐也一名茜(倉甸反)可以染絳(本草曰一名地血葉似棗)
(葉頭尖下闊莖葉俱澀四五葉對生節閒蔓延草木上根紫赤色)陂(音坡)者曰阪(孔氏曰陂)
(陀不平而可種者曰阪)門之旁有墠墠之外有阪阪之上有草
識(音志)其所與淫者之居也室邇人遠者思之而未得
見之詞也
○東門之栗有踐家室豈不爾思子不我即
賦也踐行列貌門之旁有栗栗之下有成行列之家
室亦識其處也即就也(慶源輔氏曰思之切而冀其亟來就已之辭)
東門之墠二章章四句
風雨凄凄(子西反)雞鳴喈喈(音皆叶居奚反)旣見君子云胡不夷
賦也凄凄寒凉之氣喈喈雞鳴之聲風雨晦冥蓋淫
奔之時君子指所期之男子也夷平也○淫奔之女
言當此之時見其所期之人而心悦也
○風雨瀟瀟鷄鳴膠膠(叶音驕)旣見君子云胡不瘳(叶憐蕭反)
賦也瀟瀟風雨之聲膠膠猶喈喈也(華谷嚴氏曰羣鷄之聲)瘳
病愈也言積思之病至此而愈也
○風雨如晦(叶呼洧反)雞鳴不已旣見君子云胡不喜
賦也晦昏已止也(東陽許氏曰喈喈膠膠不已皆鷄聲紛襍之意○慶源輔氏曰喜甚)
(於瘳瘳甚於夷云胡不喜言如之何而不喜也蓋喜劇之辭)
風雨三章章四句
青青子衿(音金)悠悠我心縱我不往子寧不嗣音
賦也青青純(音凖)緣(去聲)之色具父母衣純以青(孔氏曰物色雖)
(一青而重言青青者古人之復言也如都人士狐裘黃黃謂狐色黃耳深衣云具父母衣純以青孤子衣)
(純以素)子男子也衿領也悠悠思之長也我女子自我
也嗣音繼續其聲問也此亦淫奔之詩
○青青子佩(叶蒲眉反)悠悠我思(叶新賫反)縱我不往子寧不來
(叶陵之反)
賦也青青組綬(禮記玉藻注曰所以貫佩玉相承受者組綬一物也)之色佩佩
玉也(孔氏曰禮不佩青玉而云青青子佩者佩玉以組綬帶之)
○挑(他刀反)兮達(他末反叶池悦反)兮在城闕兮一日不見如三
月兮
賦也挑輕儇(烜平聲)跳躍之貌達放恣也(慶源輔氏曰此淫女望其)
(所與私者旣無音問又不見其來而極其怨之辭也)
子衿三章章四句
揚之水不流束楚終鮮(息淺反)兄弟維予與女(女汝同)無信
人之言人實迋(居望反)女
興也兄弟婚姻之稱(爾雅曰婦之黨爲婚兄弟壻之黨爲姻兄弟注云古人皆謂婚)
(姻爲兄弟)禮所謂不得嗣爲兄弟是也(禮記曾子問篇陳櫟解曰夫婦有兄)
(弟之義夫唱婦随猶兄先弟從所謂宴爾新婚如兄如弟是也陳澔觧曰兄弟者亦親之之辭也)予
女男女自相謂也人他人也迋與誑同○淫者相謂
言揚之水則不流束楚矣終鮮兄弟則維予與女矣
豈可以他人離間之言而疑之哉彼人之言特誑女
耳
○揚之水不流束薪終鮮兄弟維予二人無信人之言
人實不信(叶斯人反)
興也
揚之水二章章六句
出其東門有女如雲雖則如雲匪我思存縞(古老反)衣綦
(巨基反)巾聊樂(音洛)我員(于云反)
賦也如雲美且衆也縞白色綦蒼艾色(孔氏曰戰國策云強弩之)
(餘不能穿魯縞則縞是薄繒不染故色白也綦青色之小别艾謂青而微白爲艾草之色)縞衣綦
巾女服之貧陋者此人自目其室家也(華谷嚴氏曰猶云荆釵布)
(裙也)員與云同語辭也○人見淫奔之女而作此詩以
爲此女雖美且衆而非我思之所存也如己之室家
雖貧且陋而聊可以自樂也是時淫風大行而其間
乃有如此之人亦可謂能自好而不爲習俗所移矣
羞惡之心人皆有之豈不信哉(慶源輔氏曰出其東門有女如雲目之所)
(覩若可美也雖則如雲匪我思存反之於心而知其非所當慕樂也縞衣綦巾聊樂我員則安分自樂而)
(不徇俗以忘己也大序所謂發乎情止乎禮義先王之澤於此可以觀矣)
○出其闉(音因)闍(音都)有女如荼(音徒)雖則如荼匪我思且(子餘)
(反)縞衣茹藘聊可與娛
賦也闉曲城也(永嘉陳氏曰門之外有副城回曲以障門者謂之闉)闍城臺也
(孔氏曰闍是城上之臺謂當門臺也)荼茅華輕白可愛者也(孔氏曰釋草有荼苦)
(菜又有蒤委葉邶風荼苦即苦菜也周頌荼蓼即委葉也此言如荼乃是茅草秀出之穗非彼二種荼也)
且語助辭茹藘可以染絳故以名衣服之色娱樂也
出其東門二章章六句(朱子曰此詩却是箇識道理人做鄭詩雖淫亂然此)
(詩却如此好女曰雞鳴一詩亦好○慶源輔氏曰鄭詩唯女曰雞鳴與此詩爲得夫婦之道夫)
(子錄之正以見人性之本善而先王之澤猶未冺也○南豐曾氏曰氓以華落色衰而相棄背)
(谷風以淫於新昏而棄室唯出其東門則不然)
野有蔓草零露漙(徒端反叶上兗反)兮有美一人清揚婉兮邂
逅相遇適我願(叶五遠反)兮
賦而興也蔓延也漙露多貌清揚眉目之間婉然美
也邂逅不期而會也○男女相遇於野田草露之間
故賦其所在以起興言野有蔓草則零露漙矣有美
一人則清揚婉矣邂逅相遇則得以適我願矣
○野有蔓草零露瀼瀼有美一人婉如清揚邂逅相遇
與子偕臧
賦而興也瀼瀼亦露多貌臧美也與子偕臧言各得
其所欲也
野有蔓草二章章六句
溱與洧方渙渙(叶于元反)兮士與女方秉蕳(古顔反叶古賢反)兮女
曰觀乎士曰旣且(子餘反)且往觀乎洧之外洵訐(况于反)且
樂(音洛)維士與女伊其相謔贈之以勺藥
賦而興也渙渙春水盛貌蓋冰觧而水散之時也(詩考)
(曰三月桃花水下之時)蕳蘭也其莖葉似澤蘭廣而長節節中
赤高四五尺(朱子曰蘭與澤蘭相似生水㫄紫莖赤節綠葉光潤尖長有岐隂小紫)且
語辭洵信訏大也勺藥亦香草也三月開花芳色可
愛(本草注曰芍藥有二種有草芍藥木芍藥)○鄭國之俗三月上已之辰
采蘭水上以祓除不祥故其女問於士曰盍往觀乎
士曰吾旣往矣女復要之曰且往觀乎蓋洧水之外
其地信寬大而可樂也於是士女相與戲謔且以勺
藥相贈而結恩情之厚也此詩淫奔者自叙之詞
○溱與洧瀏(音畱)其清矣士與女殷其盈矣女曰觀乎士
曰旣且且往觀乎洧之外洵訏且樂維士與女伊其將
謔贈之以勺藥
賦而興也瀏深貌殷衆也將當作相聲之誤也
溱洧二章章十二句(慶源輔氏曰鄭國之土地寬平人物繁麗情意駘蕩風俗)
(淫泆讀是詩者可以盡得之詩可以觀詎不信然)
鄭國二十一篇五十三章二百八十三句
鄭衛之樂皆爲淫聲然以詩考之衛詩三十
有九而淫奔之詩才四之一鄭詩二十有一
而淫奔之詩已不翅七之五衛猶爲男悦女
之詞而鄭皆爲女惑男之語衛人猶多刺譏
懲創之意而鄭人幾於蕩然無復羞愧悔悟
之萌是則鄭聲之淫有甚於衛矣故夫子論
爲邦獨以鄭聲爲戒而不及衛蓋舉重而言
固自有次第也詩可以觀豈不信哉(華陽范氏曰樂)
(之淫者鄭衛如有王者必放鄭聲然則亂關雎者莫如鄭衛故鄭詩終於亂之極焉○詩)
(考曰公羊疏許氏云鄭詩二十一篇說婦人者十九○安成劉氏曰鄭詩之有緇衣羔裘)
(女曰鷄鳴出其東門數篇乃礫中之玉也他如大叔于田及清人詩雖無足尚猶幸非爲)
(淫奔而作若叔于田則亦未免有男女相悦之疑是其二十二篇之中曉然不爲淫奔而)
(作者五六篇而已故曰淫奔之詩不翅七之五然自昔說詩者唯以東門之墠與溱洧爲)
(淫詩今朱子乃例以淫奔斥之者蓋即其辭而得其情正以發明放鄭聲之旨不然則衛)
(齊陳詩諸篇非無淫聲夫子何獨以鄭聲爲當放哉)
詩傳大全卷四
