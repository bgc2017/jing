詩傳大全卷五明胡廣等撰
齊一之八
齊國名本少昊時爽鳩氏所居之地(孔氏曰爽鳩氏司寇)
(也爽鳩鷹也鷙故爲司寇主盗賊少昊以鳥名官其人之名氏則未聞也)在禹貢爲
青州之域周武王以封太公望東至于海西至
于河南至于穆陵北至于無棣太公姜姓本四
岳之後(孔氏曰齊世家云呂尚者其先爲四岳封於呂姓姜氏從其封姓故曰呂尚西)
(伯獵遇與語大悦曰自吾先君太公曰當有聖人適周周國以興吾太公望子久矣故號之曰)
(太公望載歸立爲太師文王崩武王平商封於營丘)既封於齊通工商之
業便魚鹽之利民多歸之故爲大國(勿軒熊氏曰齊乃東)
(方形勝要害之地世號爲東西秦秦得百二齊亦得十二蓋可見矣大抵齊地富強近利故孔)
(子謂齊變而後至魯也)今青齊淄(莊持反)濰德棣等州是其
地也(青州即今青州府齊州今爲濟南府淄州今爲淄川縣濰州今爲濰縣棣州今爲樂)
(安州與德州並隸山東)
鷄既鳴矣朝(音潮)既盈矣匪雞則鳴蒼蠅之聲
賦也言古之賢妃御於君所至於將旦之時必告君
曰雞既鳴矣會朝之臣既已盈矣欲令君早起而視
朝也然其實非雞之鳴也乃蒼蠅之聲也蓋賢妃當
夙興之時心常恐晚故聞其似者而以爲眞非其心
存警畏而不留於逸欲何以能此(三山李氏曰心苟在焉則聞蒼蠅之)
(聲以爲雞鳴心不在焉雖雷霆在側而耳不聞焉)故詩人敘其事而美之也
○東方明(叶謨郎反)矣朝既昌矣匪東方則明(同上)月出之光
賦也東方明則日將出矣昌盛也此再告也(慶源輔氏曰一)
(章疑於耳也二章疑於目也古之賢妃進御於君當其夙興之時心常恐晚故於耳目聞見之際疑其似)
(者而以爲眞玩繹其辭則其戰兢警惕眞有臨深履薄之意至誠所感則其爲君焉有留於宴昵之私者)
(哉○安成劉氏曰此章以月光爲東方明乃目見其似而以爲眞也如前章則是耳聞其似者而以爲眞)
(也)
○蟲飛薨薨甘與子同夢(叶莫縢反)會且歸矣無庶予子憎
賦也蟲飛夜將旦而百蟲作也甘樂會朝也○此三
告也言當此時我豈不樂與子同寢而夢哉然羣臣
之會於朝者俟君不出將散而歸矣無乃以我之故
而并以子爲憎乎(臨川王氏曰甘與子同夢情也會且歸矣無庶予子憎義也)
雞鳴三章章四句(三山李氏曰自古人君修身謹行而無流連荒亡之禍者非特)
(有忠臣義士亦由賢妃貞女夙夜警戒以成其德周宣之姜后齊桓之衞姬楚莊之樊妃是也)
(不獨人君爲然吳許升爲博徒妻呂榮躬勤家業以養其姑數勸升修學升每爲不義輒流涕)
(進規升感激自勵乃尋師遠學遂成名賢女之助如此○安成劉氏曰夫爲妻綱古之人身修)
(而家齊者上也思齊所謂刑于寡妻是也夫道不足幸有賢妃助之成德者次也此詩所述是)
(也彼有相與昏淫耽樂卒以覆亡如瞻卬所刺幽王褒姒者無足道矣○豐城朱氏曰男女之)
(際人欲之所存焉節欲而循乎天理者賢君之所以治也縱欲而滅夫天理者昏君之所以亂)
(也此詩述賢妃警畏之心如此蓋天理之所以常存而人心之所以不死也其爲君子之助不)
(亦多乎)
子之還(音旋)兮遭我乎峱(乃刀反)之間(叶居賢反)兮竝驅從兩肩
兮揖我謂我儇(許全反)兮
賦也還便捷之貌峱山名也從逐也獸三歲曰肩(釋文)
(曰亦作豜○孔氏曰獻肩于公則肩是大獸故言三歲)儇利也○獵者交錯於
道路且以便捷輕利相稱譽如此(鄭氏曰俱出獵而相遭也謂我儇譽)
(之也譽之者以報前言還也)而不自知其非也則其俗之不美可
見而其來亦必有所自矣(安成劉氏曰集傳但言必有所自蓋不質其爲襄公)
(所致也)
○子之茂(叶莫口反)兮遭我乎峱之道(叶徒厚反)兮竝驅從兩牡
兮揖我謂我好(叶許厚反)兮
賦也茂美也
○子之昌兮遭我乎峱之陽兮竝驅從兩狼兮揖我謂
我臧兮
賦也昌盛也山南曰陽狼似犬銳頭白頰高前廣後
(爾雅曰狼牡名獾牝名狼獾音歡)臧善也
還三章章四句(疊山謝氏曰千萬人之習俗原於一人之好尚千百年之敝化生於)
(一時之放心齊俗好田如此爲人上者可不謹哉○華陽范氏曰表記云上之好惡不可不謹)
(也是民之表也國君禽荒而國人以習於田獵爲賢開於馳逐爲好安於所習而不自知其非)
(道民之道可不愼哉)
俟我於著(直據反叶直居反)乎而充耳以素(叶孫租反)乎而尚之以
瓊華(叶芳無反)乎而
賦也俟待也我嫁者自謂也著門屏之間也(孔氏曰門屏之)
(間謂之宁門内屏外人君視朝所宁立處也著與宁音義同)充耳以纊(音曠)懸瑱(音殿)
所謂紞(音膽)也(孔氏曰懸瑱當耳故謂之塞耳紞懸瑱之繩用雜綵線織之)尚加也
瓊華美石似玉者即所以爲瑱也(朱子曰古者五等之爵朝會祭祀皆)
(以充耳不知此詩是說何人所說尚之以青黃素瓊瑤英大抵只是押韻不知古人充耳以瑱或用玉或)
(用象看來是以線穿垂在當耳處)○東萊呂氏曰昏禮壻往婦家親
迎(去聲)既奠雁御(音訝)輪而先歸俟于門外婦至則揖以
入時齊俗不親迎故女至壻門始見其俟已也
○俟我於庭乎而充耳以青乎而尚之以瓊瑩(音榮)乎而
賦也庭在大門之内寢門之外(廬陵李氏曰堂下至門謂之庭)瓊瑩
亦美石似玉者○呂氏曰此昏禮所謂壻道婦及寢
門揖入之時也
○俟我於堂乎而充耳以黃乎而尚之以瓊英(叶於良反)乎
而
賦也瓊英亦美石似玉者(孔氏曰木謂之華草謂之榮榮而不實者謂之英然)
(則瓊英瓊華瓊瑩皆玉石光色○疊山謝氏曰其充耳則以素以青以黃其加飾則瓊華瓊瑩瓊英修容)
(盛飾非不美也惜乎不知禮耳)○呂氏曰升階而後至堂此昏禮所
謂升自西階之時也(東萊呂氏曰既不親迎故但行婦至壻家之禮壻道婦入故於)
(著於庭於堂每節皆俟之也)
著三章章三句
東方之日兮彼姝(赤朱反)者子在我室兮在我室兮履我
即兮
興也履躡即就也言此女躡我之跡而相就也(廬陵歐陽)
(氏曰相邀以奔之詞也)
○東方之月兮彼姝者子在我闥(叶它悦反)兮在我闥兮履
我發(叶方月反)兮
興也闥門内也發行去也言躡我而行去也
東方之日二章章五句(慶源輔氏曰東方之日東方之月恐是因其時以起)
(興言彼淫奔之女旦則躡我之跡而來莫則躡我之跡而去也)
東方未明(叶謨郎反)顚倒(都老反)衣裳顚之倒(叶都妙反)之自公召
之
賦也自從也羣臣之朝(音潮)别(必列反)色始入○此詩人
刺其君興居無節號令不時言東方未明而顚倒其
衣裳則既早矣而又已有從君所而來召之者焉蓋
猶以爲晚也或曰所以然者以有自公所而召之者
故也
○東方未晞顚倒裳衣倒之顚(叶典因反)之自公令(力證反叶力呈)
(反)之
賦也晞明之始升也(孔氏曰晞是日之光氣湛露云匪陽不晞謂見日之光氣而物)
(乾故以睎爲乾蒹葭云白露未睎言露在朝旦未見日氣故以爲乾義此無取於乾故言明之始謂將旦)
(時日之光氣始升也)令號令也
○折(音哲)柳樊圃(叶博故反)狂夫瞿瞿(俱具反)不能辰夜(叶羊茹反)不
夙則莫(音慕)
比也柳楊之下垂者柔脆之木也樊藩也圃菜園也
(孔氏曰郭璞云藩籬也種菜之地謂之圃其外藩籬謂之園故曰圃菜園也)瞿瞿驚顧之
貌夙早也○折柳樊圃雖不足恃然狂夫見之猶驚
顧而不敢越以比辰夜之限甚明人所易知今乃不
能知而不失之早則失之莫也(程子曰柳柔脆易折之物折之爲藩籬非)
(堅固也狂夫亦知其有限晝夜之限非不明也乃不能知而不早則晏言無節之甚)
東方未明三章章四句
南山崔崔(子雖反)雄狐綏綏魯道有蕩齊子由歸既曰歸
止曷又懷(叶胡威反)止
比也南山齊南山也崔崔高大貌狐邪媚之獸(孔氏曰對)
(文則飛曰雌雄走曰牝牡散則可以相通左傳云獲其雄狐亦謂牡爲雄)綏綏求匹之貌
魯道適魯之道也蕩平易也齊子襄公之妹魯桓公
夫人文姜襄公通焉者也(孔氏曰襄公名諸兒僖公子○安成劉氏曰桓公名)
(軌一名允惠公庶子)由從也婦人謂嫁曰歸懷思也止語辭○
言南山有狐以比襄公居高位而行邪行(鄭氏曰雄狐行求匹)
(耦於南山之上形貌綏綏然喻襄公居人君之尊而爲淫泆之行可恥惡如狐)且文姜既從
此道歸于魯矣襄公何爲而復思之乎
○葛屨五兩(如字又音亮)冠緌(如誰反)雙(叶所終反)止魯道有蕩齊
子庸止既曰庸止曷又從止
比也兩二屨也緌冠上飾也屨必兩緌必雙物各有
耦不可亂也(藍田呂氏曰屨與屨爲耦雖五兩各相耦冠緌之雙亦自爲耦襄公文姜非其)
(耦也○廬陵羅氏曰複下曰舄襌下曰屨下謂底禮書二組屬於笄順頭而下結之謂之纓纓之垂者謂)
(之緌)庸用也用此道以嫁于魯也從相從也(藍田呂氏曰此上二)
(章罪襄公言其理如是而襄公違之以淫泆者何也)
○藝麻如之何衡(音横)從(子容反)其畝(莫後反)取(七喻反)妻如之
何必告(工毒反)父母(莫後反)既曰告(同上)止曷又鞠(居六反)止
興也藝樹鞠窮也○欲樹麻者必先縱横耕治其田
畝(毛氏曰衡獵之從獵之種之然後得麻○孔氏曰獵是行步踐履之名○釋文曰衡亦作横韓詩云)
(東西耕曰横從韓詩作由云南北耕曰由)欲娶妻者必先告其父母今魯
桓公既告父母而娶矣又曷爲使之得窮其欲而至
此哉(東萊呂氏曰納之不正則容有不敢制者今魯侯既以正禮納文姜當早裁制之曷爲又使窮)
(其姦而至於極也)
○析薪如之何匪斧不克取妻如之何匪媒不得既曰
得止曷又極止
興也克能也極亦窮也(藍田呂氏曰此上二章罪魯桓公言其理如是桓公縱之)
(窮極其惡何也)
南山四章章六句
春秋桓公十八年公與夫人姜氏如齊公薨于
齊(武夷胡氏曰與者許可之詞曰與者罪在公也夫淫亂者文姜而春秋罪桓公治其本也)
傳曰公將有行遂與姜氏如齊申繻(音需)曰女有
家男有室無相瀆也謂之有禮易此必敗公會
齊侯于濼(匹各反)遂及文姜如齊齊侯通焉公謫
之以告夏四月享公使公子彭生乘公公薨于
車此詩前二章刺齊襄後二章刺魯桓也
無田(音佃)甫田維莠(羊九反)驕驕(叶音高)無思遠人勞心忉忉
(音刀)
比也田謂耕治之也甫大也莠害苗之草也驕驕張
王(並去聲)之意忉忉憂勞也○言無田甫田也田甫田
而力不給則草盛矣無思遠人也思遠人而人不至
則心勞矣以戒時人厭小而務大忽近而圖遠將徒
勞而無功也(眉山蘇氏曰田必自其小者始小者冇餘而甫田可啓矣思遠人必自其近者)
(始近者既服而遠者自至矣○慶源輔氏曰厭小而務大田甫田者也妄作者之所爲也忽近而圖遠思)
(遠人者也妄想者之所冀也妄作則事不遂妄想則心徒勞)
○無田甫田維莠桀桀無思遠人勞心怛怛(叶旦悦反)
比也桀桀猶驕驕也(東萊呂氏曰驕驕桀桀皆稂莠侵凌嘉榖之狀)怛怛猶
忉忉也
○婉兮孌(叶龍眷反)兮緫角丱(古患反叶古縣反)兮未幾(居豈反)見兮
突而弁兮
比也婉孌少好貌丱兩角貌未幾未多時也突忽然
高出之貌(釋文曰卒相見謂之突○韻書曰它骨反犬從穴中暫出也)弁冠名(孔氏)
(曰弁者冠之大號也)○言總角之童見之未久而忽然戴弁以
出者非其躐等而強求之也蓋循其序而勢有必至
耳此又以明小之可大邇之可遠能循其序而修之
則可以忽然而至其極若躐等而欲速則反有所不
達矣(慶源輔氏曰末章又以其事之易見而人所共知者爲比以曉之小之可大邇之可遠理固然)
(也厭小務大忽近圖遠則欲之亟也循其理之自然而計獲之心不萌則忽然而造其極有不自知者徇)
(其欲之所爲則躁亟之意紛然而終不能有所達矣)
甫田三章章四句(或問甫田詩志大心勞朱子曰小序說志大心勞已是說他不)
(好人若能循序而進求之以道則志不爲徒大心亦何勞之有人之所期固不可不遠大然下)
(手做時也須一步作一步著實做始得若徒然心務高遠而不下著實之功亦何益哉○豐城)
(朱氏曰田之大者非果不可治也先小而後大可也人之遠者非果不可來也先近而後遠可)
(也天下之理可循序而漸致不可躐等而欲速果循其序則總角之童可以忽然而見其弁是)
(小非不可以爲大近非不可以爲遠也果欲躐等則厭小務大而大終不可爲忽近岡遠而遠)
(終不可至矣亦何益之有哉)
盧令令(音零)其人美且仁
賦也盧田犬也(孔氏曰犬有田犬守犬戰國策云韓國盧天下之駿犬是盧爲田犬也)
令令犬頷下環聲○此詩大意與還略同
○盧重(直龍反)環其人美且鬈(音權)
賦也重環子母環也(孔氏曰重環謂環相重大環貫一小環也)鬈鬚鬢好
貌
○盧重鋂(音梅)其人美且偲(七才反)
賦也鋂一環貫二也(孔氏曰一大環貫一小環)偲多鬚之貌(慶源輔氏)
(曰仁則美其德也鬈與偲則美其貌也)春秋傳所謂于思即此字古通
用耳(安成劉氏曰左傳宣公二年宋之城者譏華元曰于思于思棄甲復來陸氏曰思西才反多鬚)
(貌則此思字音顋)
盧令三章章二句
敝笱在梁其魚魴鰥(古頑反叶古倫反)齊子歸止其從(才用反)如
雲
比也敝壞笱罟也(說文曰曲竹捕魚)魴鰥大魚也(孔氏曰孔叢子云衞)
(人釣得鰥魚其大盈車子思問曰如何得對曰吾下釣垂一魴之餌鰥過而不視又以豚之半鰥則吞矣)
(是則鰥爲大魚也)歸歸齊也如雲言衆也○齊人以敝笱不
能制大魚比魯莊公不能防閑文姜(渤海胡氏曰魴鰥鱮皆魚之可)
(制者也爲其笱之敝敗而不能制文姜本可防閑而制之由魯莊微弱不能防閑也○朱子曰防所以止)
(水閑所以扞物故防閑冇禁制之意)故歸齊而從之者衆也(新安胡氏曰齊子歸)
(止而有如雲之從責莊公不能禁之之意在其中矣)
○敝笱在梁其魚魴鱮(才吕反)齊子歸止其從如雨
比也鱮似魴厚而頭大或謂之鰱(孔氏曰陸璣云鱮頭尤大魚之不美)
(者故里語曰罔魚得鱮不如啗茹○埤雅曰鱮性旅行故其字從與亦謂之鰱也)如雨亦多
也(龜山楊氏曰如雲如雨言從之者衆也許穆夫人思歸唁其兄許人尤之終以義不得而止若魯莊)
(公剛而有制使魯人無肯從者如許人焉則文姜雖欲適齊尚可得乎)
○敝笱在梁其魚唯唯(唯癸反)齊子歸止其從如水
比也唯唯行出入之貌如水亦多也
敝笱三章章四句
按春秋魯莊公二年夫人姜氏會齊侯于禚(音灼)
(○杜氏曰禚齊地○武夷胡氏曰婦人無外事送迎不出門既嫁從夫夫死從子今會齊侯于)
(禚是莊公不能防閑其母失子道也)四年夫人姜氏享齊侯于祝
丘(杜氏曰魯地○武夷胡氏曰兩君相見享于廟中禮也非兩君相見又去其國而享諸侯)
(甚矣)五年夫人姜氏如齊師(武夷胡氏曰曰會曰享猶爲之名也至是)
(如齊師羞惡之心亡矣夫人之行不可復制矣)七年夫人姜氏會齊侯
于防又會齊侯于榖(武夷胡氏曰防魯地榖齊地一歲而再會焉其爲惡)
(益遠矣○春秋莊公十五年夫人姜氏如齊十九年夫人姜氏如莒二十年夫人姜氏如莒胡)
(氏傳云禮義者天下之大防也其禁亂之所由生猶坊止水之所自來也衞女思歸寧而不得)
(故泉水賦許穆夫人思唁其兄而阻於義故載馳作聖人錄於國風以示後世使知男女之别)
(也今夫人如齊以寧其父母而父母已終以寧其兄弟又義不得往宗國猶爾而况如莒乎婦)
(人從人者也夫死從子而莊公失子之道不能防閑其母禁亂之所由生故初會于禚次享于)
(祝丘又次如齊師又次會于防于榖又次如齊又再如莒此以舊坊爲無所用而廢之者也是)
(以至此極觀春秋所書之法則知防閑之道矣)
載驅薄薄(普各反)簟茀朱鞹(苦郭反)魯道有蕩齊子發夕(叶祥)
(龠反)
賦也薄薄疾驅聲簟方文席也茀車後戸也(孔氏曰謂以竹)
(爲簟蔽車之後戸也)朱朱漆也鞹獸皮之去毛者蓋車革質而
朱漆也夕猶宿也發夕謂離於所宿之舍○齊人刺
文姜乘此車而來會襄公也
○四驪(力馳反)濟濟(子禮反)垂轡濔濔(乃禮反)魯道有蕩齊子
豈(閑改反)弟(叶待禮反)
賦也驪馬黑色也濟濟美貌濔濔柔貌豈弟樂易也
言無忌憚羞恥之意也
○汶(音問)水湯湯(失章反)行人彭彭(必亡反)魯道有蕩齊子翺
翔
賦也汶水名在齊南魯北二國之竟湯湯水盛貌彭
彭多貌言行人之多亦以見其無恥也
○汶水滔滔(吐刀反)行人儦儦(表驕反叶音褒)魯道有蕩齊子遊
敖
賦也滔滔流貌儦儦衆貌遊敖猶翺翔也
載驅四章章四句(疊山謝氏曰曰豈弟曰翺翔曰遊敖文姜之情態歡欣快樂如)
(此無禮義無羞恥無忌憚盡見於此詩矣詩人鋪敘之詳形容之巧刺之深疾之甚也)
猗嗟昌兮頎(音祈)而長兮抑若揚兮美目揚兮巧趨蹌兮
射則臧兮
賦也猗嗟歎詞昌盛也頎長貌抑而若揚美之盛也
(慶源輔氏曰抑若揚兮所以甚言其美也雖抑之而猶若楊而况於揚之乎)揚目之動也
蹌趨翼如也臧善也○齊人極道魯莊公威儀伎藝
之美如此所以刺其不能以禮防閑其母若曰惜乎
其獨少此耳(安成劉氏曰射則臧不出正舞則選四矢反皆伎藝之美其餘所言皆威儀之)
(美)
○猗嗟名兮美目清兮儀既成兮終日射(食亦反)侯不出
正(音征)兮展我甥(叶桑經反)兮
賦也名猶稱也言其威儀伎藝之可名也清目清明
也儀既成言其終事而禮無違也侯張布而射之者
也正設的於侯中而射之者也大射則張皮侯而設
鵠賓射則張布侯而設正(孔氏曰射皆三番而止云終日射侯者美其久射而)
(能中又曰正者侯中所射之處布侯畫正正大如鵠三分侯廣而正居一焉侯身長一丈八尺者正方六)
(尺侯身一丈四尺者正方四尺六寸大半寸侯身一丈者正方三尺三寸少半寸正以綵畫爲之王射五)
(正畫中朱次白次蒼次黃元居外諸侯射三正損元黃孤卿大夫士同射二正去白蒼而畫以朱綠其外)
(之廣皆居侯中三分之一而中央之綵方二尺也正之言正也射者内志正則能中亦鳥名齊魯之間名)
(題肩爲正鳥之捷黠者射難中以中爲俊故取名○周禮梓人有皮侯采侯獸侯天子大射用皮侯賓射)
(用采侯燕射用獸侯鵠以皮爲之三分侯之一似鳥之棲故曰棲鵠正則畫布爲之亦三分其侯而居一)
(射義注謂畫布曰正棲皮曰鵠是也)展誠也姊妹之子曰甥言稱其爲
齊之甥而又以明非齊侯之子此詩人之微詞也按
春秋桓公三年夫人姜氏至自齊六年九月子同生
即莊公也十八年桓公乃與夫人如齊則莊公誠非
齊侯之子矣
○猗嗟孌(叶龍眷反)兮清揚婉(叶許願反)兮舞則選(雪戀反)兮射則
貫(叶扄縣反)兮四矢反(叶孚絇反)兮以禦亂(叶靈眷反)兮
賦也孌好貌清目之美也揚眉之美也婉亦好貌選
異於衆也或曰齊於樂節也貫中而貫革也四矢禮
射每發四矢(鄭氏曰禮射謂以禮樂射也大射賓射燕射是矣四矢象有事於四方)反
復也中皆得其故處也言莊公射藝之精可以禦亂
如以金僕姑射南宫長萬可見矣(華陽范氏曰射足以禦亂而禮不足)
(以防淫也○左傳莊公十一年注曰金僕姑矢名南宫長萬宋大夫)
猗嗟三章章六句
或曰子可以制母乎趙子曰夫死從子通乎其
下况國君乎君者人神之主風教之本也不能
正家如正國何若莊公者哀痛以思父誠敬以
事母威刑以馭下車馬僕從莫不俟命夫人徒
往乎夫人之往也則公哀敬之不至威命之不
行耳(慶源輔氏曰趙子之說義理之正聖賢復生不可易也)東萊呂氏曰
此詩三章譏刺之意皆在言外嗟嘆再三則莊
公所大闕者不言可見矣(華谷嚴氏曰變風之體意在言外有全篇)
(首尾皆託之他詞但中間冷下一二語自然使人默會如此詩極言其人容貌威儀伎藝之美)
(而以歎息之詞發之是其人所不足者必有在於容貌威儀伎藝之外矣中間展我甥兮一句)
(只是一甥字便見得是刺魯莊公只一展字便見得是人以莊公爲齊侯之子讀者既默會其)
(意見得自猗嗟而下句句是稱美處節節是歎息不滿處詞不急迫而意深切矣○疊山謝氏)
(曰一章射則臧兮射則善矣德則未見其善亦可惜也一章展我甥兮莊公誠爲我齊國之甥)
(今人乃以爲齊侯之子亦可惜也三章以禦亂兮莊公善射似可以禦亂也齊侯文姜之淫亂)
(則無策以禦之亦可惜也○三山李氏曰夫子曰君子多乎哉不多也世人乃專心於此而忘)
(其本故莊公有威儀伎藝之美而不免猗嗟之刺昭公習威儀之亟而不能止乾侯之禍漢成)
(帝善修容儀升車正立不内顧而不能制趙氏之横雖多才藝而不能務本何所補哉)
齊國十一篇三十四章一百四十三句
魏一之九
魏國名本舜禹故都(孔氏曰舜都蒲坂禹都平陽或安邑皆河東界魏境)
(内有其都爾魏不居其墟也)在禹貢冀州雷首之北析城之
西南枕(之鴆反)河曲北涉汾水其地陿隘而民貧
俗儉蓋有聖賢之遺風焉(東萊呂氏曰水經注魏國城西南竝去大)
(河可二十餘里北去首山十餘里處河山之間土地迫隘○鄭氏曰昔舜耕歴山陶河濱禹菲)
(飲食惡衣服卑宮室此儉約之化於是猶存)周初以封同姓後爲晉
獻公所滅而取其地(鄭氏曰魯閔公元年晉獻公滅之以其地賜大夫畢)
(萬○安成劉氏曰先儒以魏所封爲文王子畢公高之後也)今河中府解(下買)
(反)州即其地也(解州今隸山西平陽府)蘇氏曰魏地入晉
久矣其詩疑皆爲晉而作故列於唐風之前猶
邶鄘之於衞也(眉山蘇氏曰檜者鄭所滅也檜詩不爲鄭而邶鄘爲衞魏爲晉)
(何也邶鄘魏之詩作於既滅其詩所爲者衞晉也至於檜詩未亡而先作矣)今按篇
中公行(戸郎反)公路公族皆晉官疑實晉詩又恐
魏亦嘗有此官蓋不可考矣
糾糾(吉黝反)葛屨可以履霜摻摻(所銜反)女手可以縫裳要
(於遙反)之襋(紀力反)之好人服(叶蒲北反)之
興也糾糾繚戾寒凉之意夏葛屨冬皮屨(孔氏曰夏葛屨猶絺)
(綌所以當暑特爲便於時耳非行禮之服若行禮雖夏猶當用皮)摻摻猶纖纖也女
婦未廟見(音現)之稱也娶婦三月廟見然後執婦功(孔氏)
(曰三月廟見謂無舅姑者婦入三月乃見舅姑之廟若有舅姑則士昏禮云質明贊見婦於舅姑不待三)
(月也雖即見舅姑亦三月乃助祭行未祭行亦未成婦也)要裳要襋衣領好人猶
大人也○魏地陿隘其俗儉嗇而褊急故以葛屨履
霜起興而刺其使女縫裳(慶源輔氏曰糾糾葛屨本非可以履霜然自儉嗇者)
(言之則亦可以履霜矣以興摻摻女手本未可以縫裳然自褊急者言之則亦可使之縫裳矣)又使
治其要襋而遂服之也此詩疑即縫裳之女所作
○好人提提(徒兮反)宛(於阮反)然左辟(音避)佩其象揥(勅帝反)維
是褊心是以爲刺(叶音砌)
賦也提提安舒之意宛然讓之貌也(華谷嚴氏曰宛委曲遜順貌)
讓而辟者必左(孔氏曰不敢當主故就客位)揥所以摘(音剔)髮用象
爲之貴者之飾也其人如此若無有可刺矣所以刺
之者以其褊迫急促如前章之云耳(慶源輔氏曰此章則刺其内外)
(表裏之不相副自其外而觀之則其進止之安舒遜讓之有節服飾之貴盛宜若無可刺者矣然其心之)
(褊迫急促如前章之云是以不能不刺之也)
葛屨二章一章六句一章五句
廣漢張氏曰夫子謂與其奢也寧儉則儉雖失
中本非惡德然而儉之過則至於吝嗇迫隘計
較分毫之間而謀利之心始急矣葛屨汾沮洳
園有桃三詩皆言急迫𤨏碎之意
彼汾(扶云反)沮(子豫反)洳(如豫反)言采其莫(音慕)彼其(音記)之子美
無度美無度殊異乎公路
興也汾水名出太原晉陽山西南入河沮洳水浸處
下溼之地莫菜也似柳葉厚而長有毛刺可爲羹(孔氏)
(曰陸璣云莫莖大如箸赤節節一葉今人繅以取繭緒其味酢而滑始生又可生食)無度言不
可以尺寸量也公路者掌公之路車晉以卿大夫之
庶子爲之○此亦刺儉不中禮之詩言若此人者美
則美矣然其儉嗇褊急之態殊不似貴人也
○彼汾一方言采其桑彼其之子美如英(叶於良反)美如英
殊異乎公行(戸郎反)
興也一方彼一方也史記扁鵲視見垣一方人(安成劉氏)
(曰扁鵲姓秦名越人長桑君與之藥使以上池之水飲藥三十日視垣見一方人以此視病盡見五臟癥)
(結所謂垣一方者猶此詩言汾一方古語皆然也癥音徵○索隱曰方猶邊也言能隔牆見彼人也)英
華也公行即公路也以其主兵車之行列故謂之公
行也(孔氏曰公路公行一也宣公二年晉宦卿之適爲公族庶子爲公行)
○彼汾一曲言采其藚(音續)彼其之子美如玉美如玉殊
異乎公族
興也一曲謂水曲流處藚水舄(音昔)也葉如車前草(孔氏)
(曰藚牛唇水舄也如續斷寸寸有節拔之可復今澤瀉也)公族掌公之宗族晉以
卿大夫之適子爲之(孔氏曰成公十八年左傳曰晉荀會欒黶韓無忌爲公族大夫)
(使訓子弟是公族主君之同姓也黶音黯)
汾沮洳三章章六句
園有桃其實之殽心之憂矣我歌且謠(音遙)不知我者謂
我士也驕彼人是哉(叶將黎反)子曰何其(音基)心之憂矣其誰
知之其誰知之蓋亦勿思(叶新齎反)
興也殽食也合曲曰歌徒歌曰謠(孔氏曰謠既徒歌則歌不徒矣歌謠)
(對文如此散則歌未必合樂也)其語辭○詩人憂其國小而無政故
作是詩言園有桃則其實之殽矣心有憂則我歌且
謠矣(程子曰此詩憂深思遠矣國無政事則亡故憂思之深至歌且謠)然不知我之
心者見其歌謠而反以爲驕且曰彼之所爲已是矣
而子之言獨何爲哉蓋舉國之人莫覺其非而反以
憂之者爲驕也於是憂者重嗟歎之以爲此之可憂
初不難知彼之非我特未之思耳誠思之則將不暇
非我而自憂矣
○園有棘其實之食心之憂矣聊以行國(叶于逼反)不知我
者謂我士也罔極彼人是哉子曰何其心之憂矣其誰
知之其誰知之蓋亦勿思
興也棘棗之短者(埤雅曰大者棗小者棘於文重束爲棗竝束爲棘蓋棗性重喬棘則)
(低矣故其制字如此○本草注棘有赤白二種小棗也叢高三四尺花葉莖實俱似棗也)聊且略
之辭歌謠之不足則出遊於國中而寫憂也極至也
罔極言其心縱恣無所至極
園有桃二章章十二句(疊山謝氏曰使忠臣義士之心略見知於人通國上)
(下不羣吠而衆惡之問其所憂者何說今之所當行者何事魏侯聞而大悔悟急爲扶顚持危)
(之謀者豈能驟滅其國哉國雖亡亦未必如是之速也嗚呼惜哉○慶源輔氏曰黍離之憂憂)
(王室之已覆也園有桃之憂憂魏國之將亾也憂其已覆而不我知則亦已矣憂其將亾而不)
(我知則欲其思之者亦宜也)
陟彼岵(音戸)兮瞻望父兮父曰嗟予子行役夙夜無已上
愼旃哉猶來無止
賦也山無草木曰岵上猶尚也○孝子行役不忘其
親故登山以望其父之所在因想像其父念已之言
曰嗟乎我之子行役夙夜勤勞不得止息又祝之曰
庶幾愼之哉猶可以來歸無止於彼而不來也蓋生
則必歸死則止而不來矣或曰止獲也言無爲人所
獲也
○陟彼屺(音起)兮瞻望母(叶蒲彼反)兮母曰嗟予季行役夙夜
無寐上愼旃哉猶來無棄
賦也山有草木曰屺(孔氏曰爾雅釋山云多草木岵無草木屺與傳正反當是傳寫)
(誤也)季少子也尤憐愛少子者婦人之情也無寐亦言
其勞之甚也棄謂死而棄其尸也
○陟彼岡兮瞻望兄(叶虚王反)兮兄曰嗟予弟行役夙夜必
偕(叶舉里反)上愼旃哉猶來無死(叶想止反)
賦也山脊曰岡(永嘉陳氏曰岵也屺也岡也皆山之高處而可以瞻望者詩人各取其一)
(以韻叶耳)必偕言與其儕同作同止不得自如也
陟岵三章章六句(慶源輔氏曰既思其父又思其母又思其兄既想像其念已之)
(言又想像其視已之言曰庶幾其謹之哉則斯人也必能以其親之心爲心亦可謂賢矣○安)
(成劉氏曰詩人以已之思親而知親之念已雖曰設爲親念已之言實以深寓已念親之心也)
(章末二語所以自警亦所以自悲可以見其忠孝之心也)
十畝之閒(叶居賢反)兮桑者閑閑(叶胡田反)兮行與子還(叶音旋)兮
賦也十畝之間郊外所受場圃之地也(張子曰周制國郛之外冇)
(聽爲場圃之地者疑家受十畝以毓草木○東萊呂氏曰所謂十畝者特甚言之耳未可以爲定數也)
閑閑往來者自得之貌行猶將也還猶歸也○政亂
國危賢者不樂仕於其朝而思與其友歸於農圃故
其詞如此(慶源輔氏曰危邦不入亂邦不居君子仕止之常法也使賢者不樂仕於其朝則其)
(政亂國危可知矣夫以場圃之採桑者爲自得而思與其友歸焉則其不樂仕之意可見矣)
○十畝之外(叶五墜反)兮桑者泄泄(以世反)兮行與子逝兮
賦也十畝之外鄰圃也泄泄猶閑閑也逝往也
十畝之間二章章三句
坎坎伐檀(叶徒沿反)兮寘之河之干(叶居焉反)兮河水清且漣(力㕓)
(反)猗(於宜反)不稼不穡胡取禾三百㕓(直連反)兮不狩不獵
胡瞻爾庭有縣(音玄)貆(音暄)兮彼君子兮不素餐(七丹反叶七宣反)
兮
賦也坎坎用力之聲檀木可爲車者寘與置同干厓
也漣風行水成文也猗與兮同語詞也書斷斷猗大
學作兮莊子亦云而我猶爲人猗是也種之曰稼斂
之曰穡(孔氏曰以稼穡相對皆先稼後穡故知種曰稼斂曰穡若散則相通)胡何也一
夫所居曰㕓(孔氏曰㕓民居之區域也)狩亦獵也貆貉類(鄭氏曰貉子曰)
(貆)素空餐食也○詩人言有人於此用力伐檀將以
爲車而行陸也今乃寘之河干則河水清漣而無所
用雖欲自食其力而不可得矣然其志則自以爲不
耕則不可以得禾不獵則不可以得獸是以甘心窮
餓而不悔也詩人述其事而歎之以爲是眞能不空
食者(慶源輔氏曰不稼不穡則不可以得粒食不狩不獵則不可以得鮮食人之所食雖多而此二)
(者爲大故舉而言之所謂甘心窮餓而不悔者詩中雖無此意然觀其志之所有如此而詩人又以爲眞)
(能不素餐者當有此事矣)後世若徐稺之流非其力不食其厲志
蓋如此(安成劉氏曰後漢徐孺子家貧常自耕稼非其力不食蓋其厲志之勤必欲服勞而後食)
(亦若此詩賢者之志地又如范文正公居官每計一日飲食奉養之費與所爲之事相稱則無復愧恥苟)
(或不然終夜不能安寢亦可謂能厲其志者矣○廬陵曹氏曰伐檀而寘之河之干此勞於事而不得以)
(食其力者也然賢者之心豈以是一事之不遂而自沮乎其志蓋以爲不耕則不可以得禾不獵則不可)
(以食獸是以寧勞於事雖窮餓而不悔故詩人述其事而歎之以爲是眞能不空食者矣天下之事固有)
(爲其事而無其功者然未有不爲其事而能有其功者矣君子之心寧勞而無功必不肯無功而食人之)
(食此先難後獲之意也)
○坎坎伐輻(音福叶筆力反)兮寘之河之側(叶莊力反)兮河水清且
直猗不稼不穡胡取禾三百億兮不狩不獵胡瞻爾庭
有縣特兮彼君子兮不素食兮
賦也輻車輻也伐木以爲輻也直波文之直也十萬
曰億蓋言禾秉之數也(孔氏曰田方百里於今數爲九百萬畝而王制云方百里)
(爲田九十億畝是億爲十萬也禾秉之數謂刈禾之把數)獸三歲曰特
○坎坎伐輪兮寘之河之漘(順倫反)兮河水清且淪猗不
稼不穡胡取禾三百囷(丘倫反)兮不狩不獵胡瞻爾庭有
縣鶉(音純)兮彼君子兮不素飱(素門反叶素倫反)兮
賦也輪車輪也伐木以爲輪也淪小風水成文轉如
輪也囷圓倉也鶉䳺屬熟食曰飱
伐檀三章章九句(孔叢子子曰於伐檀見賢者之先事後食也○安成劉氏曰有)
(勞心而得食者有勞力而得食者有躬耕而自食者豈必人人自耕以食哉但不可無其事而)
(食其食耳伐檀君子意正如此故詩人美其甘貧樂賤雖不見用而不苟食也)
碩鼠碩鼠無食我黍三歲貫(古亂反)女(音汝)莫我肯顧(叶果五反)
逝將去女適彼樂(音洛下同)土樂土樂土爰得我所
比也碩大也三歲言其久也貫習顧念逝往也樂土
有道之國也爰於也○民困於貪殘之政故託言大
鼠害已而去之也(慶源輔氏曰三歲貫女則民之於上至矣莫我肻顧則上之於民甚)
(矣於是而決去焉非民之罪也)
○碩鼠碩鼠無食我麥(叶訖力反)三歲貫女莫我肯德逝將
去女適彼樂國(叶于逼反)樂國樂國爰得我直
比也德歸恩也(華陽范氏曰莫我肻德者不以我爲德也民出力以事上不以爲德而反)
(蠶食之所以去之也)直猶宜也
○碩鼠碩鼠無食我苗(叶音毛)三歲貫女莫我肯勞逝將
去女適彼樂郊(叶音高)樂郊樂郊誰之永號(戸毛反)
比也(疊山謝氏曰食黍不足而食麥食麥不足而食苗苗者禾方樹而未秀也食至於此以比其貪)
(之甚也)勞勤苦也謂不以我爲勤勞也永號長呼也言
既往樂郊則無復有害己者當復爲誰而永號乎
碩鼠三章章八句(南軒張氏曰碩鼠之詩聖人所爲取者以其上失道如此國人)
(疾之甚而欲去之猶有所未忍也故著其情於詩著其情於詩乃其所未忍絶也)
魏國七篇十八章一百二十八句(華谷嚴氏曰魏唐無淫詩)
(蓋猶有先聖之風化焉○慶源輔氏曰寬裕者其流長急迫者其意短魏以地陿而褊急)
(如此其何以傳世至於長久哉故變風作於平桓之世而國遂滅於惠公之十七年止五)
(六十年間耳詩人之意固憂之矣)
詩傳大全卷五
