孝經刊誤孝經類
提要
(臣)等謹按孝經刊誤一卷宋朱子撰書成於淳熙
十三年朱子年五十七主管華州雲臺觀時作也
取古文孝經分為經一章傳十四章刪舊文二百
二十三字後有自記曰熹舊見衡山胡侍郎
論語說(案胡宏高宗時為禮部侍郎居衡州故曰衡山所著有五峯論語指南一)
(卷)疑孝經引詩非經本文初甚駭焉徐而察
之始悟胡公之言為信而孝經之可疑者不
但此也因以書質之沙随程可久丈(案可久程迥之)
(字也)程答書曰頃見王山汪端明(案汪應辰孝宗時為端明)
(殿學士)亦以此書多出後人附會于是乃知前
輩讀書精審其論固己及此竊幸有所因述
而得免于鑿空妄言之罪云云今以朱子語
錄考之黃㽦記云孝經除了後人所添前面
子曰及後面引詩便有首尾又云順則逆民
無則焉是季文子之詞言斯可道行斯可樂
一段是北宫文子論令尹之威儀在左傳中
自有首尾載入孝經都不接續全無意思又
葉賀孫記云古文孝經有不似今文順者如
父母生之續莫大焉又著一个子曰字方說
不愛其親而愛他人者謂之悖德此本是一
段以子曰分為二恐不是又輔廣記云孝莫
大于嚴父嚴父莫大于配天豈不害理如此
則湏是如武王周公方能盡孝道尋常人都
無分豈不啓人僣亂之心是朱子詆毁此書
已非一日特不欲自居于改經故托之胡宏
汪應辰耳歐陽修詩本義曰刪詩云者非止
全篇刪去也或篇刪其章或章刪其句或句
刪其字引唐棣君子偕老節南山三詩為證
朱子盖陰用是例也陳振孫書錄解題載此
書註其下曰抱遺經于千載之後而能卓然
悟疑辨惑非豪傑特起獨立之士何以及此
此後學所不敢仿效而亦不敢擬議也斯言
允矣南宋以後作註者多用此本故今特著
於錄見諸儒渊源之所自與門戸之所以分
焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
