春秋諸國統紀卷四
元齊履謙撰
晉國第五
晉姬姓國成王弟叔虞始封于唐至子燮遂
稱晉侯十四世至晉侯緡文侯子桓叔桓叔
之孫曲沃武公伐晉侯緡滅之王遂命武公
為晉君武公卒子獻公佹諸立始入春秋
獻公惠公文公襄公靈公成公
景公厲公悼公平公昭公頃公
定公
(僖二九獻十)虞師晉師滅下陽
春秋罪戎首故雖小國主兵必序於大國之上虞師
晉師滅下陽邾人鄭人伐宋之類皆是也不惟兵也
凡主會主盟皆序於上如齊桓既為侯伯矣而宋猶
有先書者
(僖五十二獻二)冬晉人執虞公
春秋非世卿恒稱人然復有小國稱人自曹莒而下
四夷稱人自吳楚而下弑君稱人自宋襄夫人而下
殺大夫稱人自晉先都而下若晉人執虞公則其稱
人又所謂自我國而略他國之辭又有以見其為君
臣之通稱也諸不在前數誼者皆以此說推之
(僖九十六獻二)甲子晉侯佹諸卒
(僖十惠元)晉里克弑其君卓及其大夫荀息
春秋弑君書名不書氏者四衞州吁宋督齊無知宋
萬名其為賊也名氏俱書者十二晉里克楚世子商
臣齊公子商人晉趙盾鄭公子歸生陳夏徵舒齊崔
杼衞寗喜楚公子比許世子止蔡世子般齊陳乞不
以為賊也夫名其為賊我則書其賊不以為賊我則
書其恒稱無襃無貶而是非之理顯然莫能揜故先
儒有謂春秋者性命之文
(僖二十四惠十五)晉侯夷吾卒
(僖二十八文四)衞侯出奔楚
失國未有不名者而衞侯獨不名由晉文之逐之也
春秋不以諸侯名諸侯故執君不名為敵所獲不名
所逐不名其名者皆死而不返者也蔡獻舞滕嬰齊
戎嘉是已非死而不返則不名矣今晉文逐衞侯而
立叔武聖人不没其實故衞侯不名於上而叔武稱
子於下上以明晉文之罪下以見叔武之賢或曰此
與文十二年郕伯來奔皆闕文
公朝于王所
此句重出大抵此年事經傳相戾者最多刺公子買
經在楚人救衞前而傳則在後經書執曹伯畀宋人
而傳言分曹衞之田以畀宋人踐土之會經無王人
而傳則載王子虎要言經書衞侯鄭自楚復歸于衞
而傳則稱晉人復衞侯如此句之傳尤為虚妄劉氏
權衡中已嘗略辨之史記言晉侯獻俘于周益明其
不在王所矣
六月衞侯鄭自楚復歸于衞
曹伯襄復歸于曹不言自衞侯衎復歸于衞不言自
鄭伯突入于櫟衞侯朔入于衞亦不言自凡言自者
皆大夫復國辭諸侯而言自則是有不欲其復者此
春秋所以别嫌明疑或曰書曰自楚見楚之未服云
壬申公朝于王所
朝王盛典也雖王所非所苟有能朝事者由當備書
之今不書而獨書公者見諸侯之不朝也前乎此會
温者十國之諸侯也後乎此圍許者亦十國之諸侯
也固非有告命之難期會之失天子在是而不與朝
焉是不臣也或曰晉侯本以諸侯不能朝王故召王
使就諸侯朝今曰諸侯不朝者何也曰此晉文之所
以為譎也欲致王會而為之辭也觀於上下之文則
可見矣
衞元咺自晉復歸于衞
大夫不言復入而言復者宋魚石晉欒盈是已歸而
言復者衞元咺是已皆畔國若伉君之辭也
(僖三十文六)衞侯鄭歸于衞
案左氏傳衞侯納玉于王與晉侯皆十㲄王許之秋
乃釋衞侯使賂周歂冶廑殺元咺及子適子儀公入
凡諸侯反國而稱復者有奉之者也不稱復者無奉
之者也有奉之者鄭忽曹襄衞衎是也無奉之者衞
侯鄭是也衞侯歸自晉何言無奉之者以私憤執人
之君納玉而後釋之豈曰奉之云爾
(僖三十二文八)冬十有二月己夘晉侯重耳卒
(僖三十三襄元)夏四月辛巳晉人及姜戎敗秦師于殽
杜氏曰姜戎姜姓之戎居晉南鄙戎子駒支之先也
晉人角之諸戎掎之不同陣故言及又案盟不言及
僖三十二年書衞人及狄盟會不言及哀十三年書
公會晉侯及吳子師不言及此書晉人及姜戎皆重
左及也故僖十八年邢人狄人伐衞不言及宣八年
晉師白狄伐秦不言及
(文六襄七)八月乙亥晉侯驩卒
(文七靈元)秋八月公會諸侯晉大夫盟于扈
案莊九年書公及齊大夫盟于蔇此書公會諸侯晉
大夫盟于扈皆無君之辭也一則小白在外而未入
一則靈公疑立而不定諸侯不序者散辭也晉無君
諸侯無伯莫與序焉耳
(文十二靈六)冬十有二月戊午晉人秦人戰于河曲
春秋書戰有以主及客者齊人伐衞衞人及齊人戰
是也有以客及主者宋公曹伯衞人邾人伐齊宋師
及齊師戰于甗是也有兩志乎是戰而交為之主者
晉人秦人戰于河曲是也觀其文則罪之差等見矣
不言敗績者勝負均也
(文十四靈八)六月公會宋公陳侯衞侯鄭伯許男曹伯晉趙
盾癸酉同盟于新城
經書同盟者十有六幽幽新城清丘斷道蟲牢馬陵
蒲戚柯陵虚朾雞澤戲亳城北重丘平丘其載辭若
曰同救災患同恤禍亂同奬王室同討不服皆天下
之辭所謂公言之也其不書同者若垂隴若澶淵若
祝柯若湨梁若臯鼬或以復讎或以平怨或專自大
夫或志在瀆貨或宋楚主盟或兩國特相盟或侯伯
不與盟皆一國之辭所謂私言之也亦有天下之辭
公言之而不書同者首止寗母洮葵丘牡丘踐土翟
泉七盟是也皆桓文之盛而春秋不書同又有以見
天下之一乎齊晉也故以十六盟視一時之不同者
則同盟為愈以首止葵丘踐土七盟視他年之同盟
者則不同為盛蓋以其有不同者然後書同以别之
既曰無不同矣夫又何同書之有
(文十七靈十一)諸侯會于扈
春秋有同盟有私盟有散盟同盟私盟說已見上若
散盟則文七年公會諸侯晉大夫盟于扈文十五年
諸侯盟于扈此年諸侯會于扈則又散會也皆諸侯
自為盟會而無主之者之辭也
(宣二四靈十)秋九月乙丑晉趙盾弑其君夷臯
(宣九成七)辛酉晉侯黑臋卒于扈
(宣十一景二)秋晉侯會狄于攅函
僖二十年齊人狄人盟于邢三十二年衞人及狄盟
此年晉侯會狄于櫕函會盟同而書法異或來交中
國或兩相欲平或就往會之
(成二一景十)六月癸酉季孫行父臧孫許叔孫僑如公孫嬰
齊帥師會晉郤克衞孫良夫曹公子首及齊侯戰于鞌
齊師敗績
案左氏傳晉自文公蒐于被廬作三軍僖二十八年
增置三行以禦狄故有中行氏清原之蒐復罷三行
更為上下新軍是有五軍矣至是賞鞌之功遂作六
軍郤克將中軍荀首佐之荀庚將上軍士燮佐之欒
書將下軍趙同佐之韓厥將新中軍趙括佐之鞏朔
將新上軍韓穿佐之荀騅將新下軍趙旃佐之其軍
制僣横如此而韓厥趙括鞏朔韓穿荀騅趙旃皆為
卿矣故春秋於鞌之戰魯書四卿曹書公子首皆前
此所未有也
(成十九景十)丙午晉侯獳卒
(成十三厲三)春晉侯使郤錡來乞師
晉為主盟徵師於諸侯常事耳而皆不書至是而特
書之者以王人會伐故也竊嘗考之此年春書來乞
師夏劉康公成肅公會伐秦十六年夏書來乞師秋
尹子會伐鄭十七年夏尹子單子再會伐鄭其年九
月又書來乞師冬單子會伐鄭惟十八年冬書來乞
師後無其事不可考王人會伐何以特書乞師卑王
室也以侯伯之命而至矣始也王人與會而不與盟
其後也與盟而不與伐至是則與伐矣卑王室所以
罪諸侯也定四年會侵楚不書乞師者蓋劉子在會
謀之
(成十八厲八)庚申晉弑其君州蒲
案左氏傳厲公將作難胥童曰必先三郤遂攻郤氏
皆尸諸朝胥童以甲劫欒書中行偃書偃遂執厲公
殺胥童正月庚申欒書中行偃使程滑弑厲公葬于
翼東門之外以車一乘公羊氏曰稱國以弑者衆弑
君之辭故殺胥童不稱人而州蒲之死不著其賊之
名氏見其事出於衆而辭不可加之一人吳僚薛比
莒庶其誼亦倣此
(襄二悼二)冬仲孫蔑會晉荀罃齊崔杼宋華元衞孫林父曹
人邾人滕人薛人小邾人于戚遂城虎牢
城楚丘不係衞城緣陵不係杞城虎牢不係鄭皆天
下之辭
(襄十一悼十一)公會晉侯宋公衞侯曹伯齊世子光莒子邾子
滕子薛伯杞伯小邾子伐鄭會于蕭魚
案左氏傳諸侯之師觀兵於鄭東門鄭人使王子伯
駢行成甲戌晉趙武入盟鄭伯冬十月丁亥鄭子展
出盟晉侯十有二月戊寅會于蕭魚出鄭囚禁侵掠
納斥候使叔肸告于諸侯夫召陵之盟楚子實使屈
完而經不書使蕭魚之會子展實盟晉侯而經不書
盟此二役者觀齊桓之禮楚使晉悼之出鄭囚名雖
可嘉實則未服故其筆削如此於以見春秋之不急
近功不尚夸詐之意或以為春秋美蕭魚之會者其
說非矣
(襄十四悼十四)春王正月季孫宿叔老會晉士匄齊人宋人衞
人鄭公孫蠆曹人莒人邾人滕人薛人把人小邾人會
吳于向夏四月叔孫豹會晉荀偃齊人宋人衞北官括
鄭公孫蠆曹人莒人邾人滕人薛人把人小邾人伐秦
春秋詳世卿故在魯則世卿書卒非世卿不書卒諸
國則凡盟會侵伐世卿書名氏非世卿但書人惟小
國稱人四裔稱人弑君稱人殺大夫稱人自我國而
目他國稱人不用此誼其說各見本章餘並通故向
之會齊人宋人衞人非世卿也伐秦之師齊人宋人
亦非世卿也
(襄十五悼十五)冬十有一月癸亥晉侯周卒
(襄十六平元)三月公會晉侯宋公衞侯鄭伯曹伯莒子邾子
薛伯杞伯小邾子于湨梁戊寅大夫盟
雞澤之會諸侯皆在而大夫盟則曰叔孫豹及諸侯
之大夫及陳袁僑盟宋之盟諸侯不在而大夫盟亦
曰豹及諸侯之大夫盟未有大夫而不係之諸侯者
大夫而不係之諸侯無君之辭也湨梁之盟是也故
盟有内大夫則必特名内大夫而湨梁之盟不名會
盟異日則必再言地而湨梁之盟不地皆無君之辭
也
(襄十九平四)春王正月諸侯盟于祝柯
案去年冬公會諸侯同圍齊正月諸侯盟于祝柯再
言諸侯者公不與盟也何以知公不與盟以書公至
自伐齊知公不與盟也經書先會而後盟者十一内
再言諸侯者五僖五年以王世子不與故再言諸侯
僖九年以宰周公不與故再言諸侯此年以公不與
故再言諸侯襄二十五年亦以公不與故再言諸侯
與祝柯同定四年以劉子不與故再言諸侯惟昭十
三年盟于平丘以有劉子不可再言諸侯故曰八月
甲戌同盟于平丘公不與盟皆實錄也
(襄二十三平八)晉欒盈復入于晉入于曲沃
言復言入者畔而後入者也言入不言復者入而後
畔者也畔而入者宋魚石晉欒盈是已入而畔者鄭
良霄宋樂大心是已
晉人殺欒盈
春秋凡殺公子不稱公子大夫不稱大夫者皆討賊
之辭公子不稱公子衞州吁齊無知是已大夫不稱
大夫晉欒盈鄭良霄是已見殺於他國者陳佗公子
也陳夏徵舒陳孔奐齊慶封大夫也亦皆討賊辭也
(昭十十六平二)戊子晉侯彪卒
(昭十二昭二)晉伐鮮虞
鮮虞杜氏謂白狄之族在中山者二傳欲附狄晉之
說故或以鮮虞為中國或以為晉同姓國皆非也文
十年秦伐晉成三年鄭伐許及此年晉伐鮮虞要之
三者皆春秋闕文若舊說以為外秦外鄭外晉則秦
之不通中國鄭之背晉從楚其外已久又何待至此
闕其主帥然後以為外非聖人意也
(昭十六昭六)秋八月己亥晉侯夷卒
(昭三十頃十四)夏六月庚辰晉侯去疾卒
(定十三定十五)晉荀寅士吉射入于朝歌以叛
案士氏之後或别為隨氏或别為范氏荀氏之後荀
庚荀偃荀吳荀寅别為中行氏荀首荀罃荀躒别為
知氏然而春秋但曰士曰荀並從本氏皆不取其所
别所以傳其為世官云
(哀四十一定二)晉人執戎蠻子赤歸于楚
案左氏傳楚圍蠻氏蠻氏潰蠻子赤奔晉隂地楚司
馬起使謂隂地之命大夫士蔑曰晉楚有盟好惡同
之若將不廢寡君之願也不然將通於少習以聽命
士蔑請諸趙孟遂執戎蠻子以畀楚師故春秋執君
不名名戎蠻子名滕子皆死而不返者也又案書歸
有二誼歸之于者歸自我者也歸于者歸不自我者
也歸自我者彼不受而強致之也歸不自我者有欲
受其歸者也
春秋諸國統紀卷四
