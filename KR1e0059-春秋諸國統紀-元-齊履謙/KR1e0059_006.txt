春秋諸國統紀卷六
元齊履謙撰
杞國第十三
杞姒姓國夏亡湯封夏後於杞周武王克殷
求禹之後得東樓公於杞仍封其故國自東
樓公五世至武公入春秋桓三年書侯莊二
十七年書伯僖二十三年書子文十二年又
書伯襄二十九年又書子昭六年又書伯遂
終春秋又案公穀杞侯並作紀侯
武公靖公惠公成公桓公孝公
文公平公悼公僖公湣公
(僖二十三成十八)冬十有一月杞子卒
(襄六十桓七)春王三月壬午杞伯姑容卒
(襄二十三孝十七)春王三月己巳杞伯匄卒
(昭六四文十)春王正月杞伯益姑卒
(昭二十四平十八)秋八月丁酉杞伯郁釐卒
(定四二悼十)杞伯成卒于會
(哀八九僖十)冬十有二月癸亥杞伯過卒
滕國第十四
滕姬姓國文王子錯始封十六世至滕侯入
春秋
滕侯宣公昭公文公成公悼公
哀公頃公隱公
(隱七滕侯)春三月滕侯卒
(僖十九五宣七十)春王三月宋人執滕子嬰齊
(宣九十一昭四)秋八月滕子卒
(成十六五文二十)夏四月辛未滕子卒
(昭三十六成三)春王正月丁未滕子原卒
(昭二十八悼二十五)秋七月癸巳滕子寧卒
(哀四十四頃二)秋八月甲寅滕子結卒
(哀十一隱七)秋七月辛酉滕子虞母卒
莒國第十五
莒姒姓國顓帝之後陸終氏産六子一曰樊
武王封其裔兹輿期於莒自兹輿期十世至
莒子入春秋
莒子兹丕公紀公渠丘公黎比公
著丘公共公
(文十八紀八)冬莒弑其君庶其
(成十四渠丘公)春王正月莒子朱卒
(襄三十一黎比公)冬十有一月莒人弑其君密州
(昭十四著丘公)秋八月莒子去疾卒
邾國第十六
邾曹姓國顓帝之後陸終氏第五子晏安武
王克商封其苗裔曹俠於邾為附庸十二世
至邾子克入春秋
邾克子瑣文公定公宣公悼公
莊公隱公
(莊十六子克)冬十有二月邾子克卒
(莊二十八子瑣十二)夏四月丁未邾子瑣卒
(文十三九文四十)夏五月邾子籧篨卒
(成十七定四十)冬十有二月邾子貜且卒
(襄十七宣十八)春二月庚子邾子牼卒
(昭元四悼十)夏六月丁巳邾子華卒
(定三十四莊三)春二月辛卯邾子穿卒
許國第十七
許姜姓國炎帝裔孫伯夷為堯四岳武王封
其苗裔文叔於許十一世至莊公入春秋
莊公穆公僖公昭公靈公悼公
許男斯元公
(僖四十二穆四)夏許男新臣卒
(文五十四僖二)冬十月甲申許男業卒
(宣十七昭三十)春王正月庚子許男錫我卒
(襄二十六靈四十)秋八月壬午許男寗卒于楚
(昭十九四悼二十)夏五月戊辰許世子止弑其君買
(哀十三元)夏許男成卒
宿國第十八
宿風姓國伏羲之後世次不可詳考
(隱八宿男)夏六月辛亥宿男卒
楚國第十九
楚芊姓國重黎之後鬻熊曾孫熊繹始封於
楚蠻以子男之田十七世至武王史記皆不
著其爵號武王三十五年自立為武王武王
卒子文王熊貲立始入春秋書荆文王卒子
熊囏立五年為弟熊惲弑而代立是為成王
始書楚後二世莊王旅始書卒
文王成王穆王莊王共王康王
郟敖靈王平王昭王惠王
(僖元二成十)秋楚人伐鄭
案史記成王即位布德施惠結舊好於諸侯使人獻
天子天子賜胙曰鎮爾南方夷越之亂無侵中國於
是楚地千里然則楚自此始為列國與周室通矣而
春秋所以改書楚者以此
(僖二十一成三十三)秋宋公楚子陳侯蔡侯鄭伯許男曹伯會
于盂執宋公以伐宋
子者男子之美稱君國之通號故在春秋自五等本
爵之外有以氏配子者高子季子是也有以采配子
者蘇子劉子是也有以號配子者潞子戎蠻子是也
有以國配子者楚子吳子是也何以謂之以國配子
由中國進之也夫吳楚僭王久矣而春秋不道也其
恒稱不過曰吳曰荆曰吳人楚人而已柏舉之勝蔡
侯進之黃池之亢魯晉進之此吳之所以始稱子也
盂之張五國進之厥貉之夸四國進之此楚之所以
始稱子也然春秋吳至黃池而終楚則自厥貉以下
歴莊共康郟靈平昭惠凡世更八王中國之霸益衰
諸侯之進楚者日衆極之至於宋之盟合左師以弭
兵為名而晉楚之從交相見申之會大合十有一國
之師而宋向戌鄭子産皆獻禮焉善乎世之醫氏之
談曰人之一身元氣與客邪相為盛衰非客邪自能
盛衰也由元氣之盛衰以致之也斯言也其得春秋
聖人所以子吳楚之意歟故吳楚一也彼以蠻荒之
禮接之我則書之為蠻荒稱荆稱吳者是也彼以從
諸侯之禮接之我則書之為從諸侯稱楚人吳人者
是也彼以大國之禮接之我則書之為大國稱楚子
吳子者是也我不以匹夫而擅進退諸侯亂名實也
實錄而已
(文元十六成四)冬十月丁未楚世子商臣弑其君頵
(宣十八三莊二十)楚子旅卒
(襄十三一共三十)楚子審卒
(襄二十八康十五)楚子招卒
(昭元四郟敖)楚子麇卒
(昭十一靈十)楚子虔誘蔡侯般殺之于申
春秋有以諸侯殺諸侯者矣未若楚子虔之施不以
恕有以諸侯見殺於諸侯者矣未若蔡侯般之討得
其罪觀其名所以知其人故楚平之誘殺戎蠻與楚
靈之誘殺蔡侯一也或名或不名或誼繫於人則名
以知其人或誼不繫於人則不必名以知其人
(昭十三靈十二)楚公子比自晉歸于楚弑其君虔于乾谿
蔡侯廬歸于蔡陳侯吳歸于陳
案左氏傳平王即位封陳蔡復遷邑隱太子之子廬
歸于蔡悼太子之子吳歸于陳桓十一年突歸于鄭
不言爵莊二十四年赤歸于曹不言爵而此獨言爵
者自楚封之故異於突赤入國而後位定者
(昭二十六平十三)楚子居卒
(哀六十七昭二)楚子軫卒
吳國第二十
吳姬姓國周太王長子太伯與弟仲雍避季
歴去之荆蠻自號句吳荆蠻歸之者千餘家
為吳太伯太伯卒無子仲雍嗣立武王克商
求其後得周章已為吳君别封其弟虞仲為
虞虞在中國吳在蠻夷自太伯五世而得封
十二世晉滅虞虞滅二世而吳始大至夀夢
稱王始入春秋
夀夢諸樊餘祭夷末王僚闔廬
夫差
(襄十二十五夀夢二)吳子乘卒
(襄二十五諸樊十三)吳子遏伐楚門于巢卒
(襄二十九餘祭四)閽弑吳子餘祭
(昭十五七夷末十)吳子夷末卒
(昭二十七僚十二)吳弑其君僚
(定十四九闔廬十)吳子光卒
諸小國第二十一
祭州隨鄧凡毛北燕燕
穀郜巴小邾郯麇越厲
崇牟英介葛於餘丘
(隠元)冬十有二月祭伯來
(桓八)冬祭公來遂逆王后于紀
(莊二十三)春祭叔來聘
祭或稱伯或稱公或稱叔者蓋以本封絶滅
世仕王朝食采畿内故其爵不同云
(桓七)夏鄧侯吾離來朝
書名未詳
(隱七)冬天王使凡伯來聘戎伐凡伯于楚丘以歸
凡今衞州共城縣是亦本封絶滅食采畿内
者
(襄二十九)秋九月齊高止出奔北燕
(昭三)冬北燕伯欵出奔齊
(昭六)冬齊侯伐北燕
(昭十二)春齊高偃帥師納北燕伯于陽
燕在於春秋有二此獨言北燕者見其僻遠
亦以别姞姓燕
(桓七)夏穀伯綏來朝
書名未詳
(僖二十)夏郜子來朝
或言春秋有二郜來朝者為南郜郜鼎為北
郜蓋為宋所滅云
諸亡國第二十二
滅國
紀譚遂下陽弦虞温黃
項梁邢夔江六庸舒蓼
蕭舒庸鄫萊偪陽舒鳩賴
州來巢徐沈頓胡
取國
戴舒須句根牟鄟邿
遷國
陽
降國
郕鄣
入國
向極滑鄀鄅
(僖二)夏虞師晉師滅下陽
下陽虢邑不曰號而曰下陽者所以别東虢
(僖五)冬晉人執虞公
左氏傳晉滅虢師還館于虞遂襲虞滅之執
虞公及其大夫井伯以媵秦穆姬而修虞祀
且歸其職貢於王此蓋釋虞之所以不言滅
修虞祀若紀季後五廟之類
(僖十)春王正月狄滅温温子奔衞
左氏傳狄滅温蘇子無信也蘇子叛王又不
能於狄狄人伐之王不救故滅蘇子奔衞以
温子為蘇子未詳程氏曰蘇子國於温
(僖二十六)秋楚人滅夔以夔子歸
夔子不名者其辭初不服強執以歸
(昭三十)冬十有二月吳滅徐徐子章羽奔楚
啖子曰徐子名者初已自服吳子吳子唁而
送之非能自奔又案舊說毁其宗廟曰滅奪
以歸已曰取徙入封内曰遷服為臣虜曰降
得而不居曰入其實等為亡國但亡之事異
所以異辭耳當是時也江南之國楚為大而
弦黃夔江六庸舒蕭賴頓胡之屬介于其境
既滅其國或執其君在春秋獨為強暴其餘
若極項須句根牟鄟邿則魯滅之譚遂郕鄣
陽萊則齊滅之虢偪陽則晉滅之州來巢徐
則吳滅之滑鄀則秦滅之邢則衞滅之沈則
蔡滅之鄫向則莒滅之鄅則邾滅之舒則徐
滅之温則狄滅之視楚之暴雖若有間至於
侵敗王略陵蔑小寡則其為亂一也惟紀侯
之弃國不守虞公之貪以致亡梁之淫湎自
取此三國者其庶乎惡有所分矣
春秋諸國統紀卷六
