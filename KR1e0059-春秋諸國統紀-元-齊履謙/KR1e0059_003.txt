春秋諸國統紀卷三
元齊履謙撰
周王第二
周姬姓其先后稷封邰夏后之衰不窋奔戎
太王去邠居岐文王始興武王克殷而有天
下都于鎬京自武王十二世至平王宜臼東
遷洛邑是謂東周平王四十九年春秋之始
平王桓王莊王僖王惠王襄王
頃王匡王定王簡王靈王景王
敬王
(隱元十九平四)秋七月天王使宰咺來歸惠公仲子之賵
王朝大夫有爵者則書爵無爵者但書名惟冢宰則
書官書名冢宰而兼三公者則書宰書公而復不書
名有爵則書爵所以視列侯惟冢宰則書官所以重
首相歸下曰賵賵者冒也歸上曰賻賻者傅也
冬十有二月祭伯來
祭國伯爵也直來曰來外諸侯相朝猶為失禮以王
臣而下來廷見於魯其非可知故春秋不言其朝以
正私交之罪雖書王臣事然自魯與接是亦内辭也
(隱三十一平五)三月庚戌天王崩
春秋歴十有三王志崩者九平桓惠襄匡定簡靈景
不志者四莊僖頃其一敬王在春秋後然春秋列書
天王崩諸侯卒者凡二十國其世次則一從本史間
有闕而不書者皆本史遣脱官失其守聖人不妄增
也一以存當時文獻之實一以示後世傳疑之誼
夏四月辛卯君氏卒
君氏當依公穀作尹氏蓋尹氏武氏仍叔榮叔家父
曰氏曰叔曰父皆世稱也如晉稱趙孟之類世世稱
之故詩有仍叔春秋亦有仍叔詩有家父春秋亦有
家父詩有尹氏春秋終始凡兩書尹氏又案春秋卒
尹氏以見諸卿之世卒王子虎以見公族之世葬劉
卷以見王臣稱公之僭
(桓五三桓十)秋蔡人衞人陳人從王伐鄭
此年蔡人衞人陳人從王伐鄭莊六年王人子突救
衞成元年王師敗績于茅戎一則傷威毁重親屈伐
鄭之師一則兵寡力弱不成救衞之功一則背盟棄
信卒致徐吾之敗文屬事比則周之綱維日就委靡
有不待辨而明者餘事亦多類此宜細推之
(桓六四桓十)春正月寔來
言寔來者承上文也州公一出而私交二國往外曰
遂内來曰寔皆兼事之辭也
(桓九七桓十)春紀季姜歸于京師
逆后二祭公來遂逆王后于紀襄十五年劉夏逆王
后于齊一書歸一不書歸書歸者逆而得者也不書
歸者逆而不得者也祭公將逆后于紀不能以王命
自將其書曰祭公來遂逆王后于紀則託魯之意可
見矣
(桓十五三桓二十)三月乙未天王崩
(莊三莊六)五月葬桓王
天王之葬魯會者二文九年叔孫得臣如京師葬襄
王昭二十二年叔鞅如京師葬景王不會者三此年
葬桓王宣三年葬匡王襄二年葬簡王而亦書者蓋
有他國會之禮天子之葬動天下屬諸侯故苟有會
之者則書其不書者皆諸侯之不會者也
(莊六莊九)春王正月王人子突救衞
王朝大夫書爵則無爵書子則無采故須冠王人於
上而繫子突於下
(僖八十五惠二)春王正月公會王人齊侯宋公衞侯許男曹
伯陳世子款盟于洮
王人會盟其有采邑者因采為氏而稱子其無采邑
者則但稱王人而不名蓋王人則可以序諸侯之上
而名氏則不可以登列會之先
冬十有二月天王崩
(文五十襄三)王使召伯來會葬
春秋之時王室衰微紀綱法度日以壞亂雖時以禮
接諸侯有出於王命者有不出於王命者有雖出王
命而實非王意者出於王命者書王又書天者是也
不出王命者天王俱不書者是也雖出王命而實非
王意者書王不書天者是也蓋春秋之誼雖為之曲
全典教又必欲不没其實故其書法如此昭七年衞
襄公卒衞齊惡告喪于周且請王命王使成簡公如
衞追命襄公云云所謂雖出王命而實非王意者魯
桓似之王即周也周者天下之號王者京師之稱故
春秋書周正曰王正周兵曰王師周卿士曰王人
(文八十三襄三)秋八月天王崩
(文十頃二)及蘇子盟于女栗
王人以采配子即以為爵者其文常施於會盟何為
常施於會盟所以視列侯齊邦君也蘇子之於女栗
劉子之於平丘尹子單子之於伐鄭納王皆是也不
然一劉文公也何以會於召陵則書子卒但稱名
(宣二匡六)冬十月乙亥天王崩
(宣十五定十三)夏六月王札子殺召伯毛伯
王季子王札子皆頃王子定王兄弟不曰王子某者
所以别諸王子公羊氏曰王札子者長庶之稱
(成五十一定二)冬十有一月己酉天王崩
(成八簡三)秋七月天子使召伯來賜公命
自諸侯言之則曰天王自諸臣言之則曰天子誼得
曰錫私恩曰賜左氏傳僖九年王使宰孔賜齊侯胙
曰天子有事于文武使孔賜伯舅胙齊侯將下拜孔
曰且有後命天子以伯舅耋老加勞賜一級無下拜
其禮文有類此者
(襄元四簡十)九月辛酉天王崩
(襄二十八靈二十七)十有二月甲寅天王崩
(昭二十二景二十五)夏四月乙丑天王崩
宋國第三
宋子姓國紂庶兄微子啓始封十四世至穆
公和入春秋
穆公殤公莊公閔公桓公襄公
成公昭公文公共公平公元公
景公
(隱三穆九)八月庚辰宋公和卒
(桓二殤九)春王正月宋督弑其君與夷及其大夫孔父
(莊二八莊十)乙酉宋公馮卒
(莊十二閔十)秋八月甲午宋萬弑其君捷及其大夫仇牧
(僖九十一桓三)春王三月丁丑宋公御說卒
(僖二十一襄十二)十有二月公會諸侯盟于薄釋宋公
盂薄皆宋地凡諸侯見執境外曰歸境内曰釋其曰
釋宋公者蓋執而未出境也
(僖二十三襄十四)夏五月庚寅宋公兹父卒
(文七七成十)夏四月宋公王臣卒宋人殺其大夫
(文八昭元)宋人殺其大夫司馬宋司城來奔
春秋稱人以殺大夫者凡六莊二十二年陳人殺其
公子禦寇文七年宋人殺其大夫八年宋人殺其大
夫司馬九年晉人殺其大夫先都晉人殺其大夫士
縠及箕鄭父昭八年陳人殺其大夫公子過殺禦寇
傳但言陳人殺其太子禦寇更不明稱人之旨殺先
都士縠箕鄭父傳言夷之蒐晉侯將登箕鄭父先都
而使士縠梁益耳將中軍先克曰狐趙之勲不可廢
也從之先克奪蒯得田于堇隂故箕鄭父先都士縠
梁益耳蒯得作亂九年正月己酉使賊殺先克乙丑
晉人殺先都梁益耳三月甲戌晉人殺箕鄭父士縠
蒯得殺公子過傳言哀公有廢疾三月甲申公子招
公子過殺悼太子偃師而立公子留夏四月辛亥哀
公縊陳公子招歸罪於公子過而殺之宋人殺其大
夫傳言宋成公卒昭公將去羣公子樂豫曰不可公
族公室之枝葉也若去之則本根無所庇廕矣必不
可君其圖之不聽穆襄之族率國人以攻公殺公孫
固公孫鄭于公宫以上凡四殺大夫皆國亂無政衆
人擅殺之公羊氏曰大夫相殺稱人謂此類也但先
都士縠箕鄭父公子過書名氏者為殺有罪公孫固
公孫鄭不書名氏者為殺無罪此其不同耳然未有
以官書者此則曰司馬司空云者又以見其執國之
重為君之股肱屏翰而意不在於殺大夫也故二卿
書官於前華孫不稱使於後繼書曰宋人弑其君杵
臼則夫人之惡著矣或曰大夫不名非世卿也書官
世不以罪也是皆夫人專國之效昭公見弑之漸
(文十五昭八)三月宋司馬華孫來盟
春秋外臣來盟不稱使者有三高子來盟魯無君也
屈完來盟楚未服也華孫來盟夫人命也穀梁氏曰
無君之辭也蓋得其旨其書官者又以見其為夫人
之黨殺公子卭而代之位者
(文十六昭九)冬十有一月宋人弑其君杵臼
(成二十二六二)八月壬午宋公鮑卒
(成十五共十三)夏六月宋公固卒
(襄三十三平三十)三月甲午宋災宋伯姬卒
宋平以千乘之君而不能救其母於火共姬之於婦
道雖盡而宋平之於子職則虧故書公孫夀季孫行
父二上卿納幣致女不謂不貴晉齊衞三國之人來
媵不謂不尊葬則冠以夫諡不謂不正皆所以重錄
伯姬之變深著宋平之罪
(昭十十四平四)十有二月甲子宋公成卒
(昭二十二元十二)十有一月己亥宋公佐卒于曲棘
齊國第四
齊姜姓國師尚父太公望始封十三世至僖
公祿父入春秋
僖公襄公桓公孝公昭公懿公
惠公頃公靈公莊公景公悼公
(隱七五僖十)齊侯使其弟年來聘
凡稱弟者皆本史辭案春秋諸國世卿公族居多君
之弟稱弟君之子稱公子公子之子稱公孫而弟又
有稱叔季者許叔蔡季是也是皆本史之異辭也春
秋從而弗革以見為國不擇賢之弊公族亂政之由
(桓三十二僖二)夏齊侯衞侯胥命于蒲
要言而不㰱血曰胥命或曰盟之有胥命猶會之有
遇皆位均勢敵莫適為主之辭也伯者作則不得為
爾矣故曰春秋美胥命以是為近古
(桓十四三僖三十)冬十有二月丁巳齊侯禄父卒
(莊四襄七)六月乙丑齊侯葬紀伯姬
上書楚師滅陳下書葬陳哀公上書紀侯去國下書
齊侯葬紀伯姬皆國滅而為敵所葬彼不言楚人葬
陳哀公者承上文可知又案春秋内女之書葬者三
紀伯姬則齊侯葬之紀叔姬則紀季葬之宋共姬則
魯人葬之是皆吾女之遭人倫之變者故書其本末
之詳如此
(莊八二襄十)冬十有一月癸未齊無知弑其君諸兒
(莊九桓元)齊小白入于齊
凡公子取國或書歸或書入書歸者有奉之者也書
入者無奉之者也有奉之者鄭突曹赤是已無奉之
者齊小白許叔是巳
九月齊人取子糾殺之
納稱糾殺稱子糾以稱王猛卒稱王子猛同一書法
曰糾曰王猛者筆削之微旨所以惡争奪曰子糾曰
王子猛者記事之常辭所以道名分又案春秋凡兩
争國者名則俱名爵則俱爵故歸稱突出稱鄭伯奔
稱忽復稱世子
(閔元十五桓二)冬齊仲孫來
仲孫湫其不稱使者以省難來非聘事
(閔二十六桓二)冬齊高子來盟
高傒其不稱使者魯時無君
(僖元十七桓二)齊師宋師曹師城邢
時未有伐邢者然則三國之師次於聶北案兵觀釁
以待事遷國就安以圖存春秋之紀桓師未有善於
此者故城楚丘不言救城緣陵不言救而城邢獨言
救其書法可見
秋七月戊辰夫人姜氏薨于夷齊人以歸
自入春秋衞完魯息姑魯允宋與夷陳免鄭忽子儀
齊諸兒宋捷不數十年而弑者九起天王不加誅方
伯不致討人道亡天理滅矣自桓公奮起雖以哀姜
之親猶誅死不赦四十年間而天下諸侯無敢有動
於惡者蓋桓公之功於是為大而聖人稱之以為民
到今受其賜殆亦有取於此云以其尸歸使絶之魯
(僖四十桓三)春王正月公會齊侯宋公陳侯衞侯鄭伯許男
曹伯侵蔡蔡潰遂伐楚次于陘楚屈完來盟于師盟于
召陵
屈完不稱使楚未服也屈完來盟文與國佐如師一
也或稱使或不稱使其稱使者服之也其不稱使者
未服之也楚方結盟而退明年滅弦又明年圍許滅
黃伐徐敗徐于婁林諸侯莫能救以此知楚為未服
也故穀梁氏曰于師前定也于召陵得志乎桓公也
得志者不得志也以桓公得志為僅矣是亦言楚人
之未服也
(僖十七三桓四十)冬十有二月乙亥齊侯小白卒
(僖十八孝元)狄救齊
案左氏傳稱宋襄以諸侯伐齊殺無虧立孝公而還
然考之於經左氏之言有不可信者無虧者長衞姬
子即衞出也而衞人與伐左氏之言其不可信一也
狄之救齊是不與孝公也而越明年孝公及狄盟左
氏之言其不可信二也德莫重於納已孝公於宋襄
之報宜如何哉而曹南之盟齊人不與不惟忘德背
誼去順從逆而復乘其兵敗讎宋圍緡左氏之言其
不可信三也春秋之法凡公子取國有奉焉曰歸無
奉焉曰入伐而歸之曰納今公子昭一無稱焉左氏
之言其不可信四也桓公管仲屬孝公於宋襄以為
世子則伐而納之誼也今齊人及戰而經以宋為主
曲宋而直齊左氏之言其不可信五也
(僖二十七孝十)夏六月庚寅齊侯昭卒
(文十四昭二十)夏五月乙亥齊侯潘卒
齊公子商人弑其君舍
案左氏傳昭公弟密姬子商人驟施於國而多聚士
五月昭公卒舍即位七月乙卯夜商人弑舍而讓元
元曰爾求之久矣我能事爾商人遂自立是為懿公
又案舍未逾年而稱君者已即位也春秋凡所書未
逾年而稱君者皆已即位也宣十年四月齊侯元卒
冬書齊侯使國佐來聘則是頃公已即位成四年三
月鄭伯堅卒冬書鄭伯伐宋則是悼公已即位
(文十八懿四)夏五月戊戌齊人弑其君商人
案左氏傳懿公游于申池閻職僕邴歜參乘二人謀
弑公納諸竹中歸舍爵而行齊人立公子元是為惠
公春秋稱人以弑者三此及文十六年宋人弑其君
杵臼襄三十一年莒人弑其君密州杵臼則襄夫人
王姬使帥甸攻而殺之商人雖死於閻職邴歜之手
而公子元實受其國二人者一為祖母一為庶兄非
臣子故不以斥其名但曰國人云耳遠之之辭也何
以知元之非臣子也以其曰夫已氏而知之也非臣
子也而猶曰弑其君者各正其名而已名正則是非
定監戒彰
(宣十惠十)己巳齊侯元卒
齊崔氏出奔衞
左氏傳齊惠公卒崔杼有寵於惠公高固畏其逼也
公卒而逐之奔衞書曰崔氏非其罪也且告以族不
以名是不然春秋凡兩書氏尹氏即其世稱而書氏
崔氏即其族大宗強見逐而書氏故穀梁氏曰氏者
舉族而出之之辭也其後崔杼竟以家亂遂致滅宗
之禍豈亦聖人書氏之明驗歟
(成九七頃十)秋七月丙子齊侯無野卒
(襄十九八靈二十)秋七月辛卯齊侯環卒
(襄二十五莊六)夏五月乙亥齊崔杼弑其君光
(哀五十八景五)秋九月癸酉齊侯杵臼卒
(哀六悼元)齊陳乞弑其君荼
(哀十悼四)三月戊戌齊侯陽生卒
春秋諸國統紀卷三
