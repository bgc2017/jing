詩補傳卷十七宋范處義撰
變小雅
文武小雅一詩廢則一事缺已於諸篇言之厲王盡
廢小雅故變小雅無其詩併著其失於六月之序以
明宣王中興自六月始其不得為正雅則非特厲王
之過也
六月宣王北伐也鹿鳴廢則和樂缺矣四牡廢則君臣
缺矣皇皇者華廢則忠信缺矣常棣廢則兄弟缺矣伐
木廢則朋友缺矣天保廢則福禄缺矣采薇廢則征伐
缺矣出車廢則功力缺矣杕杜廢則師衆缺矣魚麗廢
則法度缺矣南陔廢則孝友缺矣白華廢則廉恥缺矣
華黍廢則蓄積缺矣由庚廢則隂陽失其道理矣南有
嘉魚廢則賢者不安下不得其所矣崇丘廢則萬物不
遂矣南山有臺廢則為國之基隊(直類)矣由儀廢則萬物
失其道理矣蓼蕭廢則恩澤乖矣湛露廢則萬國離矣
彤弓廢則諸夏衰矣菁菁者莪廢則無禮儀矣小雅盡
廢則四夷交侵中國微矣
凡詩言月皆夏正如正月十月之交四月是也月令
季夏之月不可起兵動衆司馬法冬夏不興師今宣
王六月出師以玁狁孔棘不遑䘏也詩人方且詠歌
其事為宣王小雅之首蓋當厲王大壊之後小雅盡
廢四夷交侵之時宣王能厲兵秣馬張皇威武一振
衰微之氣是誠可尚也宣王南征北伐之詩皆叙其
既歸之情蓋燕勞之樂章也文武則有遣有勞宣王
無遣將率戍役之詩以見倉猝急遣不暇燕也
六月棲棲(西)戎車既飭(勅)四牡騤騤(求龜)載是常服玁狁
孔熾(尺志)我是用急王于出征以匡王國
棲棲猶皇皇不遑安之貎戎車即周官車僕所掌五
等戎路之萃廣車之萃闕車之萃苹車之萃輕車之
萃萃猶副也此五者所謂五戎也飭謂簡閱齊正也
騤騤馬之行彊而有節也常服即周官司服凡兵事
韋弁服也玁狁既甚熾是用急以六月出師士卒謂
王非私意欲以一正王國誠不得已也
比(毗志)物四驪閑之維則維此六月既成我服我服既成
于三十里王于出征以佐天子
比物四驪言其比齊其毛物四馬皆驪色也言其馬
之衆也閑之維則言其教閱有素馬皆閑習而有法
也我服既成即兵事之常服也于三十里師行日三
十里也師行之始將士皆能明上之意謂我以王命
出征非有他也蓋欲我佐天子攘夷狄以安中國耳
四牡脩廣其大有顒(玉容)薄伐玁狁以奏膚公有嚴有翼
共(恭)武之服共武之服以定王國
將士既以王使出征為喜於是自矜其車馬謂脩飭
而廣大顒然可觀雖薄言伐玁狁可以即奏大功況
我之師衆皆能嚴整而相輔翼以此而共武事之服
則安定王國必矣常服者將帥常日之服武服者則
甲胄之類是也
玁狁匪茹(如豫)整居焦穫(護)侵鎬(胡老)及方至于涇陽織文
鳥章白旆央央(英)元戎十乘(繩證)以先啓行(戶郎)
茹度也整無憚貎言玁狁之罪可謂不茹度矣既整
居周家焦穫之地又侵我鎬方漸至涇陽矣逼近之
甚豈可不問哉今旌旗動色咸有欲戰之氣或為徽
織之文或畫鳥隼之章而繼旐之白旆則央央然鮮
明使元戎以十乘先士卒而啓行也夏曰鈎車先其
正者也商曰寅車先其疾者也周曰元戎先其良者
也以其良者先行猶今之所謂選鋒也
戎車既安如輊(竹二)如軒四牡既佶既佶且閑薄伐玁狁
至于大(泰)原文武吉甫萬邦為憲
此言戎車之安固軒輊前却無不可者四馬皆健而
且習薄言伐玁狁已至于大原言逐出之遠也於是
歸功於大將謂吉甫有文武之才可以為萬邦之法
也
吉甫燕喜既多受祉來歸自鎬我行永久飲(於鴆)御諸友
炰(白交)鼈(卑滅)膾(占外)鯉侯誰在矣張仲孝友
此言吉甫來歸天子燕勞而喜之既多受福矣謂受
爵賞之福也吉甫於是述上意之厚謂自鎬而歸其
行已久所可樂者燕飲之禮得進諸友而共之舉其
殽之美者如炰鼈膾鯉以見他物皆稱是又於諸友
之中稱張仲之賢謂在此者誰歟乃孝友之張仲也
善父母為孝善兄弟為友吉甫此行自非張仲推孝
友之德視國事如父母之事視將帥如兄弟之愛安
能成功哉吉甫所稱諸友皆天子之大臣與燕者詩
人多指同僚為朋友終則獨稱張仲疑大臣之主吉
甫者然則六月之功所謂將帥和而士豫附也是詩
六章皆賦也
采芑(起)宣王南征也
南征謂蠻荆也玁狁在北則用兵薄伐驅之于太原
使之遠遁蠻荆在南則師干之試使之來威而遂已
此征伐之辨亦以見宣王未嘗以窮兵多殺為功也
薄言采芭于彼新田于此菑(側具)畝方叔涖(利)止其車三
千師干之試方叔率止乘其四騏四騏翼翼路車有奭
(許力)簟茀(弗)魚服鉤膺鞗(條)革
芭榖之美者亦菜名此詩言二歲之新田一歲之菑
畝民居之中鄕不應指菜蓋以田畝善養嘉榖以喻
周家善養士卒也大雅曰豐水有芭詩人於文武士
皆以芭為喻也芭以喻士卒新田菑畝中鄕言養之
有素也采芭謂采擇而用之行陣也以素養之士而
得方叔之賢以涖之可謂將士俱善矣方叔之涖軍
緫三千乘之衆蓋兵車一乘甲士三人步卒七十二
人合而言之可謂盛矣然詩人言三百三千皆取其
盛未必實然也師干猶言兵甲試者閱習也率止者
率士卒而行也四騏謂四馬皆騏色也翼翼健而順
也路車金路也奭赤色也其車以方文之簟為蔽其
矢以海魚之皮為服鉤膺謂以金為鉤馬膺之飾也
鞗革以革為轡馬首之飾也言車馬之盛如此
薄言采芭于彼新田于此中鄕方叔涖止其車三千旂
旐央央(英)方叔率止約軧(祈支)錯衡八鸞瑲瑲(七羊)服其命
服朱芾(弗)斯皇有瑲葱珩(衡)
交龍為旂龜蛇為旐央央鮮明也約軧車之轂以皮
約而束之也錯衡車之衡以雜物而飾之也朱芾諸
侯黃朱芾也葱珩三命葱珩也斯皇色之明也有瑲
聲之和也言車服之美如此
鴥(惟必)彼飛隼其飛戾天亦集爰止方叔涖止其車三千
師干之試方叔率止鉦(征)人伐鼓陳師鞠旅顯允方叔
伐鼓淵淵振旅闐闐(徒顛)
隼鷂屬鴥飛疾貌喻師之迅速其行如隼之戾天其
止如隼之爰止也方叔涖而率之鉦人擊鉦鼔人伐
鼔陳師謂布其陣形也鞠旅謂合其行伍也士卒皆
服方叔之明信故進而伐鼓則淵淵然其聲深以遠
退而振旅則闐闐然其行盛而整言師之出入如此
鞠皮毬也合其皮而為之卒伍之聚取其合也如毬
然以兵圑名官蓋取諸此
蠢(尺允)爾蠻荆大邦為讎方叔元老克壮其猶方叔率止
執訊(信)獲醜戎車嘽嘽(吐丹)嘽嘽焞焞(吐雷)如霆如雷顯允
方叔征伐玁狁蠻荆來威
蠢無知也荆州之蠻乃與中國為讎敵可謂無知也
方叔雖為時之大老而其謀方克壮宜其一率師而
出即奏捷獻囚而歸而來歸之日戎車嘽嘽則馬聲
之衆焞焞則車飾之盛如雷霆之震耀曾無衰惰之
狀可謂全師而歸矣蓋由方叔之明信已見於北伐
之日故蠻荆聞其威名而畏服不勞征討也詳味詩
人之言方叔可謂賢將矣燕勞之詩歸功將率文武
之故事也是詩四章三章比而賦之卒章賦也
車攻宣王復古也宣王能内脩政事外攘(如羊)夷狄復文
武之竟(境)土脩車馬備器械復(扶乂)會諸侯於東都因田
獵而選車徒焉
宣王復古内脩政事外攘夷狄視文武以天保以上
治内采薇以下治外亦已近之而二雅之詩皆不列
於正雅何哉豈以厲王大壞之後縱能興衰撥亂卒
不能及文武成王之盛歟是殆論其時非論其德也
竊意宣王雖為中興之賢主而漸不克終箴規誨刺
之詩相繼並作亦猶衞文鄭武雖為春秋之賢諸侯
不齒於正風也故非文王不得有正風非文武成王
不得有正雅詩之取與其嚴矣乎如是詩之脩車馬
備器械復會諸侯於東都因田獵而選車徒皆有復
古之實卓然為中興之冠前則六月采芭後則吉日
鴻鴈誠可以繼正雅而無愧亦豈可少貶哉
我車既攻我馬既同四牡龐龐(龍同)駕言徂東
周官言攻木之工攻金之工則攻為治也一器而工
聚焉車為多故以攻為貴也同齊也宗廟齊毫尚純
也戎事齊力尚彊也田獵齊足尚疾也龐充實也謂
四牡之充實甚壮也東洛邑也謂備車馬往東都也
田車既好四牡孔阜東有甫草駕言行狩
田車謂田獵之車皆善也四牡謂駕車之馬皆壮也
甫草謂甫田之草也此就東都大田之有草者行田
狩之事也田者必艾草圍田獵之處以為之防未田
或舍其中以褐纏通帛旃竿為門以裘纏椹質為槸
門廣於車八寸將田驅車而入車軸擊門傍旃竿者
則不得入以罰其不工門有二並南向天子六軍分
為左右左者之左門右者之右門不越部伍教戰既
畢士卒皆出乃驅禽納之防然後焚而射焉天子發
諸侯次之大夫士次之天子發則抗大綏諸侯發則
抗小綏獻禽於其下故戰不出頃田不出防不逐奔
走古之道也
之子于苗選徒囂囂(五刀)建旐設旄搏(博)獸于敖
之子有司也夏獵曰苗此時以夏田前言行狩獵之
緫名也囂囂選徒之聲也旐以致衆故選徒必建旐
而設牛尾於旐之首敖山名選徒既畢因令搏獸以
校其勇也說者謂甫田易野也易野以車為主故用
以選車田車既好是也敖險野也險野以人為主故
用以選徒選徒囂囂是也雖分車徒為二亦教戰之
法也
駕彼四牡四牡奕奕赤芾金舄(昔)會同有繹(亦)
奕奕衆大貌繹聯屬貌時見曰會殷見曰同赤芾即
朱芾也朱赤色相似故通言之金舄即赤舄也金赤
色相近故託言之說者謂赤芾為臣道加金為舄近
於鑿也此言諸侯來會車服之盛也
決拾既佽(次)弓矢既調射夫既同助我舉柴(子智)
決鈎弦也著右手以護大指也天子用象骨為之拾
遂也著左臂以遂弦也以韋為之佽謂指臂相佽比
也調謂弓彊弱與矢輕重相得也射夫既同謂皆同
力於射禽也助我舉柴謂助我獲禽如積也此言射
之精也
四黃既駕兩驂不猗(於寄)不失其馳舍(捨)矢如破
四黃四馬皆純色而兩驂不偏附也御者不失馳驅
之法故射者如破而命中也此言御之良也射御相
資御良則射中
蕭蕭馬鳴悠悠旆旌徒御不驚大庖(蒲茅)不盈
田事既畢軍旅齊肅唯聞蕭蕭馬鳴之聲見悠悠旆
旌之狀以號令精明故徒御莫有怯惰而善驚者於
是將頒禽焉一曰乾豆謂以上殺為豆實以供宗廟
二曰賓客謂以次者供賓客三曰充君之庖謂以下
殺充庖厨自左膘射之達于右腢為上殺謂自脇後
達肩前也射右耳本次之謂自左射之達右耳本也
射左髀達于右䯚為下殺謂自左股外達右脇也以
死之速為上遲為下故也面傷不獻謂射中面者踐
毛不獻謂在傍逆射者不成禽不獻謂傷小弱者禽
雖多擇取三十焉謂每禽取三十其餘以與大夫士
以習射于澤宫田雖多得禽射中則得取禽古者以
辭遜取不以勇力取故也大庖君之庖也所取止此
可謂不盈矣
之子于征有聞(問)無聲允矣君子展也大成
君子宣王也頒禽既訖已事而歸謂有司此之征行
但聞出師之名不聞出師之聲皆由宣王能素練之
嚴整使然信矣宣王誠為大成武事也一章言車馬
之脩遂如東都二章三章言車徒既選遂行田狩四
章言諸侯會同車服之盛五章六章言射御之善獲
禽之多七章言頒禽之衆充庖不盈八章言軍旅之
肅王事大備序所謂復文武之境土則二雅所詠南
征北伐親諸侯平淮夷之類是也是詩八章皆賦也
吉日美宣王田也能慎微接下無不自盡以奉其上焉
詩人之美人君多舉一事終始言之以見其餘可知
也吉日美宣王田獵爾而序詩者謂君能慎微接下
臣能自盡以奉上蓋於田獵一事知之也且田非重
事也既謹日而祭馬祖又謹日以差我馬則必能致
謹於國事矣因田而得禽非厚獲也猶為醴酒以御
賓客則必能與之食天禄矣虞人既聚獸必於天子
之所左右皆取禽共天子之燕則他日必能用命矣
吉日維戊既伯既禱田車既好四牡孔阜升彼大阜從
其羣醜
外事以剛日戊剛日也庚午前二日即戊辰也伯馬
祖謂天駟房星之神也將用馬之力必祭馬之祖謹
其事也車攻而馬壯則升陵阜而從禽獸之醜類無
不獲矣
吉日庚午既差我馬獸之所同麀(憂)鹿麌麌漆沮(七餘)之
從天子之所
庚午亦剛日也差擇其馬所謂田獵齊足尚疾也於
是虞人驅獸而同之舉鹿之牝者言之尚麌麌而衆
多他禽當稱是也故自漆沮驅獸至天子田所見其
盡力也
瞻彼中原其祁孔有儦儦(表驕)俟俟或羣或友悉率左右
以燕天子
祁衆也謂中原之獸甚衆有或趨而儦儦或行而俟
俟或三為羣或二為友於是左右之從田者悉力相
率取禽以共天子燕賓客之用
既張我弓既挾(子洽)我矢發彼小豝(巴)殪(於計)此大兕(徐履)以
御賓客且以酌醴
豕牝曰豝兕野牛也天子既張我弓挾我矢一發而
得小豝左右則悉力以殪大兕以見小大畢陳王於
是以此物進賓客而酌醴示不專饗也田獵一事終
始如此天保君能下下臣能報上亦何以異宣王明
文武之功業蓋於吉日而可見是詩四章皆賦也
鴻鴈美宣王也萬民離散不安其居而能勞(力報)來(力代)還
定安集之至于矜(古頑)寡無不得其所焉
鴻鴈為使臣之詩先儒之說是矣然不必以鴻鴈比
使臣蓋詩有哀鳴嗷嗷之語使臣豈至是哉故學者
疑焉盍求之序詩意自明序言萬民離散不安其居
鴻鴈隨陽往來莫有定處正萬民離散之喻也宣王
勞者勞之來者來之往者還之擾者定之危者安之
散者集之豈人君自為之哉必有使者將明命宣德
意而行之故萬民雖衆至于矜寡無不得其所然則
鴻鴈之詩為使臣而作明矣
鴻鴈于飛肅(所六)肅其羽之子于征劬勞于野爰及矜人
哀此鰥寡
大曰鴻小曰鴈肅肅整而有聲也鴻鴈飛必成行列
故以喻民之離散相攜持而去也之子謂使臣也車
攻以有司為之子亦此類也老而無妻曰鰥老而無
夫曰寡使臣之行驅馳原隰所謂劬勞于野也訪問
及可矜之人尤哀此鰥寡必有恩澤先於無告之民
故於首章及之也
鴻鴈于飛集于中澤之子于垣(袁)百堵皆作雖則劬勞
其究安宅
中澤澤中也垣牆也究終也民之離散不免暴露如
鴻鴈之集澤中使者於是為之經營垣牆一丈為板
五板為堵百堵同時而作雖則勞苦其終可以安居
矣
鴻鴈于飛哀鳴嗷嗷維此哲人謂我劬勞維彼愚人謂
我宣驕
離散之民喜使者之來皆合辭告訴如鴻鴈之哀鳴
嗷嗷使者於是告之曰凡爾庶民有哲而知人者有
愚而無知者我被命而出哲人則知我劬勞於國事
愚人則以我宣示其驕耳是詩三章皆比而賦之也
庭燎(力紹下同)美宣王也因以箴(之金)之
箴猶鍼砭然有疾則當施之百官之箴王闕亦必見
其有闕而後箴豈無故而為之哉夫進銳退速固有
此理使宣王能自彊不息終始如一亦安可非也今
觀詩之三章首章以夜未央而問次章以夜未艾而
問卒章以夜嚮晨而問則宣王怠意已見視朝漸晚
矣庸可以勿箴乎傳言官箴王闕謂各因其所居之
官而獻箴庭燎之箴其司烜之屬所為乎其後宣王
夜卧晏起至煩賢后脱簪待罪詩人之箴信於蓍龜
也
夜如何其(基下同)夜未央庭燎之光君子至止鸞聲將將
(七羊)夜如何其夜未艾(五蓋)庭燎晣晣(之世)君子至止鸞聲噦
噦(呼會)夜如何其夜鄕(許亮)晨庭燎有煇君子至止言觀其
旂
未央夜未及中也未艾夜未盡也嚮晨夜近曉也鸞
聲車之和鸞也庭燎者即周官司烜之所供門外曰
大燭門内曰庭燎始言之光終言晣晣卒言有煇皆
言明且協韻也詩人設為宣王之言初以夜未央而
問既而至未艾而問既而至嚮晨而問豈非已漸有
怠意乎與其太蚤而易怠孰若有常而可久夫未明
則君子之來朝特聞其車音耳將將聲和也噦噦聲
徐而有節也既明則見其旂色此蚤晚之辨也先言
美而繼以箴謂前可美而後可箴也是詩三章皆賦
也
沔(絲善下同)水規宣王也
規正圓之器也物不圓者規之使圓正諫之義也傳
曰近臣盡規謂規切人主近臣之職也卒章有讒言
其興之戒必宣王頗惑讒言不親諸侯故近臣規之
也
沔彼流水朝(直遥)宗于海鴥彼飛隼(息尹)載飛載止嗟我兄
弟邦人諸友莫肯念亂誰無父母
沔流滿貌鴥飛疾貌夫水之朝宗于海隼之飛止于
山乃理性之自然喻諸侯必知尊王室嗟我兄弟與
國人朋友莫肯以亂為念誰無父母何忍興訛造謗
以相及乎蓋當時必有讒言起於兄弟國人朋友之
閒故為此言也
沔彼流水其流湯湯(失羊)鴥彼飛隼載飛載揚念彼不蹟
(井亦)載起載行心之憂矣不可弭(彌氏)忘
沔然之水今湯湯放溢而無所入鴥然之隼今飛揚
而無所止喻被讒者不得安其職守念彼不循理之
讒人使我載起載行心之憂懼不能自已也
鴥彼飛隼率彼中陵民之訛言寧莫之懲我友敬矣讒
言其興
卒章被讒者能自反謂尤人不如責已但能如隼之
率循中陵而安於義命則訛言之民寧不少懲乎言
亦當止也我於朋友既盡其敬讒言豈必興乎言亦
當息也不敢望上之察姑欲自脩以弭讒規王之意
不既深矣乎是詩三章皆比而賦之也
鶴鳴誨宣王也
鶴鳴其師傅之作歟他人之言不當直謂之誨也
鶴鳴于九臯聲聞于野魚潛在淵或在于渚樂彼之園
爰有樹檀其下維蘀(託)它山之石可以為錯(七落)鶴鳴于
九臯聲聞于天魚在于渚或潛在淵樂彼之園爰有樹
檀其下維榖它山之石可以攻玉
是詩終篇皆取物為比詩人寓意甚微視他詩為特
異又偶無大序故諸儒不勝其異說惟毛氏謂舉賢
用滯可以治其國鄭氏謂教王求賢人未仕者毛鄭
在衆說之先意必有師承今取毛鄭之說斷一篇之
大義殆無餘藴諸儒例不之信獨何歟臯水中之澤
也園山中之毓草木者也詩人於水取鶴與魚於山
取檀也蘀也榖也石也以喻賢之小大皆當舉而用
之謂賢之大者則雖身隐而名著如鶴之鳴于九臯
深遠之地而上聞于天下聞于野而其小者則滯於
下如魚之潛伏于淵渚此取澤中之物以為喻也賢
之大者則能任重而致遠如檀有堅美之質可為輪
輻之用而其小者則滯於下如蘀之穢雜亦可以糞
其本如榖之惡木亦可以績其皮如石之粗厲亦可
為錯以利器攻玉以成文此取園中之物以為喻也
詩人誨王於賢之大而有望實如鶴如檀者則舉而
置之高位如舜之選衆舉臯陶於賢之小而沈滯者
則兼收並用如堯之野無遺賢則可以治其國矣所
謂求賢於未仕者如此蓋毛鄭之意也詩人嘗以嘉
魚喻賢者以伐檀喻君子則毛鄭之說不為無據一
說謂詩傳之誨王當切於王身其大則王之言動其
次則王之好惡也鶴之鳴也魚之潛也自以為處於
高深人所不聞不見也然鶴之聲下則聞于野上則
聞于天未免為人之所聞魚或由淵而出乎渚或由
渚而入乎淵未免為人所見故以喻王之一言一動
無隠而不形舉二物而言所以誨王當戒謹於所不
睹恐懼於所不聞也園之有檀木之堅美可貴者也
他山之石物之粗厲可賤者也然檀之下有蘀之穢
雜有榖之惡木豈盡可貴乎石可用為錯以利器攻
玉以成文豈盡可賤乎故以喻王之好惡取舍不可
不謹舉二物而言所以誨王愛而知其惡憎而知其
善也亦通似不若毛鄭終始於用賢之一說姑存之
是詩二章皆比也
祈父(甫下同)刺宣王也
宣王即位二相輔之有文武成康之遺風諸侯復歸
宗周至三十九年戰於千畝王師敗績說者謂至是
始衰是詩為刺宣王首篇乃爪牙之士怨司馬軍政
之不脩致我於憂恤夫以宿衞之士而從征役使不
得養其父母豈非王政之闕歟二相即周公召公謂
之共和者是也共和之政凡十有四年召公人皆知
為召穆公虎獨周公不著其名或謂史記周宣王時
有樊穆仲韋昭曰穆仲仲山甫之諡周語稱樊仲山
甫諫宣王韋昭曰食采於樊疑周公即仲山甫也仲
者姬姓之次子也山甫其字也穆者其諡也樊者其
封邑也漢杜欽乃謂仲山甫為異姓之臣彼蓋以仲
為姓不知仲為次子之說也二公皆諡曰穆亦共和
之意山甫豈後嘗封於樊歟
祈父子王之爪牙胡轉子于恤靡所止居祈父子王之
爪士胡轉子于恤靡所底止祈父亶不聦胡轉予于恤
有母之尸饔
祈父司馬也書亦有圻父說者謂掌封畿邱甲此詩
宿衞之士自喻以爪牙謂當扞衞王室何為轉移我
于憂恤之地使靡有定處乎爪士爪牙之士也底至
也祈父亶不聦謂豈不聞我有父母而輕用我以戰
使老母自尸饔飧之事此我之甚憂也不敢怨上歸
過於司馬詩人之意微矣是詩三章皆賦也
白駒大夫刺宣王也
白駒刺宣王不能用賢賢者去之詩人眷然欲其留
心乎愛君故也
皎皎白駒食我場苗縶(陟立)之維之以永今朝所謂伊人
於焉逍遥皎皎白駒食我場藿(火郭)縶之維之以永今夕
所謂伊人於焉嘉客
良馬以比君子伊人指賢者也皎皎白駒喻賢者有
潔白之德宜在朝廷今乃退而家食如白駒無莝秣
之養而食苗食藿於場圃故詩人欲縶而絆之維而
繫之縱不能久留使一朝一夕之永得賢者暫逍遥
於此為嘉客於此亦我心之願也
皎皎白駒賁(彼義)然來思爾公爾侯逸豫無期慎爾優游
勉爾遁思
賁光采也思語辭也此章勉賢者之留謂賢者為邦
家之光儻能來賁朝廷為公為侯則逸豫亦自無期
何必去國而後逸豫邪蓋言賢者之用庶政脩舉可
以久享逸樂也於是戒其毋過於優游自逸勉其毋
決於遁去也
皎皎白駒在彼空谷生芻(楚俱)一束其人如玉毋(無)金玉
爾音而有遐心
此章不欲斥王不能留賢第言賢者遁於寂寞之鄕
如白駒在空谷所享止生芻一束之薄以喻賢者廉
貧甘於苦淡其德如玉之潔白不可得而點染然詩
人愛君之心不能自已又祝賢者毋自金玉其言而
有遐遠朝廷之意尚冀其來忠告其君以善道也為
此詩者其亦賢矣乎是詩四章皆比而賦之也
黃鳥刺宣王也
宣王初政民之離散者能勞來還定安集之風俗固
嘗相親睦矣至其末年王政漸衰民俗漸薄如黃鳥
我行其野是也二詩之序皆不明言所刺然黃鳥言
此邦之人不我肯榖故說者以為適異國而失其所
者我行其野言昏姻之故言就爾居故說者以為從
異國之昏姻而不見恤者詩辭亦可見也
黃鳥黃鳥無集于榖無啄我粟此邦之人不我肯榖言
旋言歸復我邦族黃鳥黃鳥無集于桑無啄我粱此邦
之人不可與明言旋言歸復我諸兄黃鳥黃鳥無集于
栩無啄我黍此邦之人不可與處言旋言歸復我諸父
黃鳥倉庚也以遷于喬木為得其性亦未嘗下拾遺
粒今乃集于榖于桑于栩皆下于喬木而啄人之粟
之粱之黍可謂失所矣譬之適異國之民而所至之
邦人不能與之相善故曰不我肯榖不能與之相知
故曰不可與明不能與之相安故曰不可與處於是
思歸故國復依族人與諸兄諸父也國風曰豈無他
人不如我同姓此之謂也是詩三章皆比而賦之也
我行其野刺宣王也
爾雅曰婦之父母壻之父母相謂為㛰姻是詩卒章
有舊姻新特之說乃舊日之㛰姻人情易以衰薄也
我行其野蔽芾(方味)其樗(刺書)昏姻之故言就爾居爾不我
畜復我邦家我行其野言采其蓫(勅六)昏姻之故言就爾
宿爾不我畜言歸思復我行其野言采其葍(福)不思舊
姻求爾新特成不以富亦祇(支)以異
適異國者因所見以起興謂我行於野見蔽芾之樗
雖為惡木猶可庇而息我以昏姻之故謂可就爾居
處矣爾既不能養我故欲反故國是樗之不如也見
采蓫者雖為惡卉猶可以療疾我以昏姻之故謂可
就爾止宿矣爾既不能養我故言欲自反是蓫之不
如也見采葍者雖為惡菜猶可以為食爾乃不能思
我舊日之昏姻但求新昏以為特異成實也實不以
彼之富而厭我之貧亦祗以新昏為特異故棄我耳
是葍之不如也特猶今人言特出不羣所謂異也說
者以特訓匹國風實維我特亦既辯之矣是詩三章
皆興兼賦也
斯干宣王考室也
禮曰路寢成則考之而不釁說者謂設盛食以落之
此宣王落成之詩祝頌之辭如張老之善頌善禱也
宣王小雅終於斯干無羊玩其辭當在箴規誨刺之
先蓋作於宣王方盛之時斯干言兄弟似續及男女
之祥亦幾於文武天保之福禄無羊言牛羊遂性及
豐年富庶亦幾於文武魚麗之盛多以中閒不能無
失既不得為正雅矣故以二篇為小雅之終宣王大
雅無刺之之詩亦此意也斯干無羊不列於大雅亦
以考室考牧為政之小故也
秩秩斯干幽幽南山如竹苞矣如松茂矣兄及弟矣式
相好矣無相猶矣
秩秩安流也幽幽深遠也干謂大水之傍也山謂終
南之山也宣王作室臨水面山形勢之美如竹之苞
謂根本之固也如松之茂謂枝葉之密也宜其聚國
族於斯兄弟則和好輯睦無相圖之事也
似續妣祖築室百堵西南其戶爰居爰處爰笑爰語
似嗣也續繼也妣祖周之先世姜嫄后稷而下皆是
也宣王作室蓋所以繼嗣其先之基業故多至於百
堵戶必於西南蓋北則正寢東則東宫也於是而居
處於是而笑語也
約之閣閣椓(陟角)之橐橐風雨攸除(直慮)鳥鼠攸去君子攸
芋(王遇)
約者以繩束板也椓者以杵築土也閣閣形之端直
也橐橐聲之堅實也言牆墉之端直堅實則可以除
去風雨鳥鼠之患君子居此所以蕃盛也芋當作去
聲與除去協韻字書謂草盛貌
如跂(企)斯翼如矢斯棘如鳥斯革如翬(輝)斯飛君子攸
躋
跂立也棘急也制度之嚴正如人之跂翼而不偏廉
隅之繩直如矢之行急而無枉其簷阿之峻如鳥之
驚而竦顧謂其勢之鶱舉也其丹雘之新如翬之飛
而舒翼謂其文之煥散也此章言其堂也故宜君子
升而聽事焉
殖殖(市力)其庭有覺其楹噲噲(快)其正(政)噦噦其冥君子
攸寧
殖平也覺明也庭謂宫庭之内貴其平也楹謂兩楹
之間貴其明也噲氣咽貌猶言下氣也噦聲徐貌猶
言柔聲也正正寢也冥奥室也君子處正寢欲其静
而無暴氣故曰噲噲處奥室欲其和而無疾言故曰
噦噦詩人形容君子之辭氣有雝雝在宫之意此章
言其室也居室如此所以攸寧也
下莞(官)上簟乃安斯寢乃寢乃興乃占我夢吉夢維何
維熊維羆(彼宜)維虺(許鬼)維蛇
草叢生於水曰莞可以為席竹叢生於陸曰慈可以
為簟寒暑之用也故以上下言之寒暑用物得宜故
寢乃安寢安矣則寢興俱無患而吉夢形焉吉夢維
何男女之祥也此禱頌之辭也
大人占之維熊維羆男子之祥維虺維蛇女子之祥
大人者當時在位之人有德者猶言碩人也宣王既
得吉夢故命大人占之俾大卜之屬占其吉凶也占
夢之官於是言其兆謂熊羆在山且彊力壯毅故為
男子之祥虺蛇在穴且柔弱隠伏故為女子之祥也
乃生男子載寢之牀載衣之裳載弄之璋其泣喤喤朱
芾斯皇室家君王乃生女子載寢之地載衣之裼載弄
之瓦無非無儀唯酒食是議無父母詒罹
乃生男子寢之牀衣之裳弄之璋皆尊之也乃生女
子寢之地衣之裼弄之瓦皆卑之也璋以玉為之貴
可知也不必為臣之職瓦以土為之賤可知也不必
為紡之具男子則聽其泣喤喤知其他日佩朱芾為
君為王女子則欲其無過可指無善可稱他日在中
饋無遺父母憂耳此二章雖皆禱頌之辭然非王者
之夢安得有此祥邪是詩九章皆賦也
無羊宣王考牧也
牧養雖為政之小然犧牲於是乎出亦國家之先務
葛伯不祀湯使人遺以牛羊衞為狄所逐齊侯歸之
牛羊豕雞狗皆三百以此知牧為國之大事而牲殺
不備不可以祭武王數紂之罪曰犧牲粢盛既于凶
盜庸可以政之小而忽之哉宣王當板蕩之後室牧
之政皆廢宣王能以次脩舉考室於先既知所以為
似續之計考牧於後又知所以為爾牲之具二詩之
美誠中興之不可闕歟
誰謂爾無羊三百維羣誰謂爾無牛九十其犉(而純)爾羊
來思其角濈濈(莊立)爾牛來思其耳濕濕
羊以三百為一羣謂每羣皆三百也牛以九十為一
犉謂每色皆九十也羊火畜也故其性好觝觸今言
其角濈濈則比聚而不觸也牛土畜也故其病則耳
燥今言其耳濕濕則潤澤而不病也思語辭此章言
牛羊之衆多也
或降于阿或飲于池或寢或訛爾牧來思何(河可)蓑何笠
或負其餱三十維物爾牲則具
牛羊衆多必求水草之地而牧之阿者草之所生池
者水之所鍾寢言其息也訛言其動也牧人持雨具
齎餱糧從牛羊之所宜適所以蕃息各以其類别之
為羣皆至三十之多則以之供天地宗廟社稷羣祀
之牲無不具矣此章言牛羊之遂性也
爾牧來思以薪以蒸以雌以雄爾羊來思矜矜兢兢不
騫不崩麾之以肱畢來既升
麤曰薪細曰蒸牧人有餘力取薪蒸以歸而牛羊以
時合其牝牡此牧事向成矣所慮者惟羊善耗敗耳
今視其羊皆矜矜然若知自愛也兢兢然若知所畏
也如此則無騫崩之患矣羊有疾輒相汙故以騫崩
言之其下來也不煩鞭箠麾以肱即皆登牢棧言其
馴也此章言牧事之成也
牧人乃夢衆維魚矣旐維旟矣大人占之衆維魚矣實
維豐年旐維旟矣室家溱溱
牧事既成牧人休暇而吉夢形焉乃獻其夢于上大
人占之知其為正夢隂陽和則魚衆多故夢衆魚則
為豐年龜蛇為旐隂物也鳥隼為旟陽物也故夢旐
旟為室家有室有家則子孫蕃衍也故曰溱溱考室
之夢人君之夢也考牧之夢牧人之夢也貴賤之不
同而其夢皆出於正蓋由心之逸樂故能以和召和
休祥之應可以類推此二詩皆終之以吉夢為中興
之美也是詩四章皆賦也
詩補傳卷十七
