詩補傳卷九宋范處義撰
國風
魏
左氏傳曰虞虢焦滑霍揚韓魏皆姬姓則魏者周封
同姓之國也至魯閔公元年晉獻公滅之以其地賜
畢萬錄詩者不與晉之滅魏故加魏於唐之上與邶
鄘先衞之義同也不然則周轍既東所望伯主率諸
侯以奬王室者晉宜次於齊矣邶鄘皆衞詩蓋作於
邶鄘既滅之後魏雖并於晉而其詩則作於未亡之
前所以邶鄘之詩皆謂之衞而魏詩自為魏也魏舜
禹之故都晉堯之故都在雍冀之間三聖人皆有儉
德遺風百世未泯故魏晉之詩褊隘吝嗇亦大略相
似以此見儉雖美德而用之不中禮者安能無弊此
聖人所以存之使後世有考焉
葛屨(俱具下同)刺褊(必淺)也魏地陿(洽)隘(於懈)其民機巧趨利其
君儉嗇(色)褊急而無德以將之
是詩語簡而意多且其章句參差不齊惟據序文為
解詩意自明舊分六句為一章五句為一章似不相
屬今以四句為一章七句為一章乃合序義
糾糾(吉黝)葛屨可以履霜摻摻(所銜)女手可以縫裳
此章言魏地既陿隘其民窮於衣食故機巧之心生
急於趨利夏當用葛屨冬當用皮屨且霜降則百工
宜休今魏之男子穿糾糾繩繚之葛屨履霜而不遑
休息未嫁之女宜深居幽閒自治女工而魏之女子
以摻摻纖弱之手出而為人縫裳凡以急於趨利故
也今所至通都大邑窶人之家男子則祁寒奔走於
道路以販鬻為業女子亦不蔽藏至出市井為人刺
繡之類恬不以為怪獨詩人創見魏之民俗故本其
所自而刺之
要(於遥)之襋(紀力)之好人服之好人提提宛然左辟(避)佩其
象揥(勅帝)維是褊心是以為刺
上章既言民之機巧趨利故此章言由於魏君儉嗇
褊急以化之要䙅也襋領也裳則有要衣則有襋此
言其君之衣裳也提提安也宛遜辟貌遜而辟之者
必左此言其君之容止也揥以摘髮以象為之貴者
所用此言其君之佩飾也衣裳僅備要襋不用狐錦
佩飾止言象揥不及珠玉容止惟務左辟不敢當主
皆形容魏君簡素卑折猶為儉嗇之故未可譏也維
其中之褊急無德以稱其位是可刺也好人猶言君
子今人亦呼尊貴者為好人疑出於此詩人以衞之
莊姜為碩人以周之賢者為美人亦此類也以序之
言求詩之意而魏之君民一時風俗備見於數語若
可圖畫序之有功於詩者如此是詩二章皆賦也
汾(扶云)沮(子預)洳(如預)刺儉也其君儉以能勤刺不得禮也
序言其君儉以能勤刺不得禮而詩專言公族之官
蓋公族之官所掌人君之家事猶言吾君之家雖儉
而能勤但不中禮耳是詩疑為晉詩蓋儉而不中禮
既近於蟋蟀之所刺汾水又出於晉公族亦為晉官
豈晉既并魏之後得此詩於魏之故地歟
彼汾沮洳言采其莫(墓)彼其(記下同)之子美無度美無度
殊異乎公路彼汾一方言采其桑彼其之子美如英美
如英殊異乎公行彼汾一曲言采其藚(續)彼其之子美
如玉美如玉殊異乎公族
沮洳下濕之處也一方水之隅也一曲水之阿也莫
菜名也疑可食桑柔桑也以食𧖟藚水蕮也疑可餌
彼其之子指公族之官也美無度言美不可量也美
如英言美如草木之華也美如玉言美如玉之可珍
也晉成公宦卿之適以為公族其庶子為公行趙盾
為旄車之族以其主君之旄車故亦可謂之公路然
則公路公行一等官耳夫公族之官所任者君之同
姓不為卑且賤矣而自往沮洳之地水之一方水之
一曲采所食之莫所用之桑所餌之藚可謂儉而且
勤矣儉而勤固不失為美但殊異於尊貴者之所為
此所謂不得禮也不斥言君而言公族之官詩人之
微意故序詩者發之是詩三章皆賦也
園有桃刺時也大夫憂其君國小而迫而儉以嗇不能
用其民而無德教日以侵削故作是詩也
魏國雖小尚可為也而其君惟務儉嗇故不能用其
民民既不可用則上之德教何由行哉日以侵削固
其理也
園有桃其實之殽心之憂矣我歌且謠不我知者謂我
士也驕彼人是哉子曰何其心之憂矣其誰知之其誰
知之蓋亦勿思園有棘其實之食心之憂矣聊以行國
不知我者謂我士也罔極彼人是哉子曰何其心之憂
矣其誰知之其誰知之蓋亦勿思
園雖小有桃可以為殽有棘可以為食猶國雖小亦
有民力可用凡上之所須皆用民力也奈何魏君靳
靳然儉以嗇不知取予之宜而民不復肯出力應公
上之須殆無以為國矣所以為鄰國之侵削不能自
保此為士者之所深憂既歌謠以著其情又行國以
寫其憂言無可與告語也詩人申言彼不知我之憂
者以我之言為驕慢以我之言為非中又從而誚我
曰彼君之所為是矣而子獨言之何哉若是則舉國
無知我者矣徒思無益也憂國之士惓惓如此而上
不之察此魏之所以亡可以為永鑒矣是詩二章皆
比而賦之也
陟岵(戸下同)孝子行役思念父母也國迫而數(朔)侵削役
乎大國父母兄弟離散而作是詩也
魏地迫小而數侵削故為大國之役不敢不受命獨
其民之父母兄弟離散為可憫耳此陟岵所為作也
陟彼岵兮瞻望父兮父曰嗟予子行役夙夜無已上慎
旃哉猶來無止陟彼屺(起)兮瞻望母兮母曰嗟予季行
役夙夜無寐上慎旃哉猶來無棄陟彼岡兮瞻望兄兮
兄曰嗟予弟行役夙夜必偕上慎旃哉猶來無死
山有草木曰岵無草木曰屺山脊曰岡行役之夫始
陟岵而望以為有草木之蔽而未見也次陟屺以望
雖無草木猶未見也卒陟岡以望而終無所見則情
彌切矣於是思欲行之時父戒我曰早夜無自己尚
謹之哉庶幾來歸無以不力而見獲也母戒我曰早
夜無嗜寐尚謹之哉庶幾來歸無以逃役而相棄也
兄戒我曰早夜必偕作尚謹之哉庶幾來歸無以犯
令而誅死也上與尚同見獲於敵曰止兄不行而弟
行故父母之命己實季子也國已危民已困而父母
兄弟猶能相勉如此信先王之澤未泯也是詩三章
皆賦也
十畝之間刺時也言其國削小民無所居焉
古者一夫皆受田百畝而五畝之宅牆下必有桑此
先王之制也魏既為大國侵削民至無所居豈當責
之先王之制詩人形容其迫小之甚故舉十畝為言
若曰十畝之間居者相依為生且宅且桑至無所容
所以思去故國而不可止也
十畝之間兮桑者閑閑兮行與子還兮十畝之外兮桑
者泄泄(以世)兮行與子逝兮
閑閑人情解緩之貌泄泄人言雜沓之貌言十畝之
内外土狹而民衆故桑者情態如此幾無所措手足
矣故皆欲相率而同歸故曰還相率而同往故曰逝
聖人存此詩蓋責以先王盛世建國親侯使小事大
大比小有相侵伐命方伯連帥以治之誠如是則魏
雖削小猶可存也是詩二章皆賦也
伐檀刺貪也在位貪鄙無功而受禄君子不得進仕爾
詩人本以是詩刺貪謂在位者皆貪鄙之人無功而
得禄而君子乃不得進仕失其所矣非謂君子自為
伐檀之事也
坎坎(若感下同)伐檀兮寘之河之干兮河水清且漣(力纏)猗(於宜)
(下同)不稼不穡胡取禾三百㕓(直連)兮不狩不獵胡瞻爾庭
有縣(玄下同)貆兮彼君子兮不素餐(七丹)兮坎坎伐輻(福)兮
寘之河之側兮河水清且直猗不稼不穡胡取禾三百
億兮不狩不獵胡瞻爾庭有縣特兮彼君子兮不素食
兮坎坎伐輪兮寘之河之漘(唇)兮河水清且淪猗不稼
不穡胡取禾三百囷(邱倫)兮不狩不獵胡瞻爾庭有縣鶉
兮彼君子兮不素飧(素門)兮
坎坎伐木之聲也猗語辭也書斷斷猗無他技大學
猗作兮檀木之良者可以為車之輪輻今乃伐而寘
之無用之地河之干之側之漘皆水厓也河水雖清
且成文大為漣小為淪徑為直要之檀不宜水不可
用於河猶君子不得進仕俾之家食非所宜也一時
在位皆貪鄙之人無功於國而受君之禄如未嘗稼
穡而取禾未嘗狩獵而懸獸不知愧恥一夫之居曰
㕓受田百畝三百㕓謂取三百夫之禾十萬曰億圓
廪曰囷皆言其多也貉子曰貆獸三歲曰特鶉䳺之
屬也言禽獸之多也若君子之人義不空餐寧肯去
彼而取此耶素餐素食素飱初無異義再三歎之且
以協音韻耳是詩三章皆比而賦之也
碩鼠刺重斂(吕驗下同)也國人刺其君重斂蠶食於民不脩
其政貪而畏人若大鼠也
重斂孟子所謂大桀小桀者是也不脩其政孟子所
謂無政事也蠶食桑無時而饜盡而後已喻重斂者
莫切於此鼠食物且食且驚四顧不寧喻貪畏者莫
切於此序詩者發明風人之旨窺見物理之妙皆此
類也
碩鼠碩鼠無食我黍三歲貫(古亂下同)女莫我肯顧逝將去
女適彼樂(洛下同)土樂土樂土爰得我所碩鼠碩鼠無食
我麥三歲貫女莫我肯德逝將去女適彼樂國樂國樂
國爰得我直碩鼠碩鼠無食我苖三歲貫女莫我肯勞
逝將去女適彼樂郊樂郊樂郊誰之永號(戸毛)
黍也麥也苖也皆鼠貪食之物也戒之無食猶望以
其恤我而止也貫習也民困於重斂而有離心必俟
三歲而後決去者亦冀恤我而至三歲之久習見女
之重斂不改其初則無復顧我無復德我無復勞我
矣於是往而決去求樂土樂國樂郊而歸之庶幾得
我所得我直而已未知誰復能繼此長號以告吾君
乎蓋猶有不忘其君之意此詩人所以為忠厚之至
也是詩三章皆比而賦之也
詩補傳卷九
