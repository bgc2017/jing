詩補傳卷二十一宋范處義撰
變小雅
魚藻(早下同)刺幽王也言萬物失其性王居鎬(胡老)京將不
能以自樂(洛下同)故君子思古之武王焉
凡思古之詩終篇皆陳古事惟下泉思明王賢伯上
二章刺時卒章乃有思古之言賓之初筵不言思古
而首二章陳古後三章刺時大田止言矜寡不能自
存桑扈止言君臣上下動無禮文未嘗言思古而二
詩皆陳古事獨魚藻序言思古之武王而其詩止言
萬物失其性王將不能自樂之意與衆篇特異先儒
泥思古武王之說遂以是詩三章為武王之事殊不
知凡言思古皆序詩者發眀作詩之意其閒有詩所
不及者甚多未易悉舉竊意序詩者謂周之鎬京武
王始都之是時萬物皆遂其性故武王居之則為可
樂今幽王雖居鎬京而萬物失其性幽王豈能獨樂
哉故於詩人言所不及者以思古武王一言發明詩
人言外之意與孟子賢者而後樂此不賢者雖有此
不樂之意同何以知其非武王之事以詩人之辭意
而知之也
魚在在藻有頒(符云)其首王在在鎬豈(若在)樂飲酒魚在在
藻有莘(所巾)其尾王在在鎬飲酒樂豈魚在在藻依于其
蒲王在在鎬有那(乃多)其居
詩人以魚躍于淵為得性以魚在于沼為非樂今言
魚在在藻依于其蒲盖水必淺涸然後魚在藻間雖
跳躑往来人皆以為魚之樂然此乃魚窘迫之状非
其性也惟浮蕩小魚或弄水草以求口食亦時焉而
已至依于其蒲則窘又甚矣不敢動矣前言在藻猶
為在淺水之中已首尾俱露為人所見後言依蒲則
蒲生于岸姑依此以匿其形耳豈非不得其所乎况
頒大貌莘長貌首大而尾長乃魚之瘠者水深而魚
肥必頭小而尾短今猶可騐也詩人非直謂魚之失
性也盖以魚譬民謂幽王之民處於亂世其蹙迫恐
懼亦若魚之在藻依蒲也詩曰我有旨酒嘉賓式燕
綏之又曰厭厭夜飲不醉無歸此王者之燕樂也今
曰王在在鎬豈樂飲酒飲酒樂豈有那其居猶言王
何在在鎬也王雖在鎬飲酒豈而又樂樂而又豈乃
沈湎獨樂耳能安其居乎玩詩人之辭意以推見物
理知其非武王之事也或曰詩人言萬物盛多既取
魚麗故言萬物失性乃取魚藻以為舉魚一物之失
性以見他物皆失性也意亦通然不若以魚譬民於
義為長盖人為萬物之靈言萬物失性則民可知矣
是詩三章皆比而賦之也
采菽刺幽王也侮慢諸侯諸侯來朝(直遥下同)不能錫命以
禮數(色角)徵會之而無信義君子見微而思古焉
此詩之序有見微之說案史記襃姒不好笑萬方故
不笑幽王為數舉烽火諸侯悉至至而無寇襃姒乃
大笑幽王欲悅婦人至以烽燧為戲自常人觀之以
為事若甚微君子憂之以為後真有宼諸侯不信則
將罹大禍及廢申后去太子宜臼申侯怒乃與繒西
夷犬戎攻幽王王舉烽火莫有至者遂殺幽王於驪
山之下盡取周賂而去豈非大禍乎且無故而召諸
侯可謂侮慢矣及其至也又不能錫命以禮故思古
之王者所以待諸侯者無所不用其至未嘗忽於其
微况敢數徵會而無信義邪蓋深譏數舉烽火之事
也
采菽采菽筐之筥(舉)之君子來朝何錫予之雖無予之
路車乘馬又何予之玄衮及黼觱(必)沸(弗)檻(銜覽)泉言采
其芹(巨斤)君子來朝言觀其旂其旂淠淠(匹弊)鸞聲嘒嘒(呼惠)
載驂(七南)載駟君子所届赤芾(弗)在股邪幅在下彼交匪
紓(舒)天子所予樂只君子天子命之樂只君子福禄申
之維柞(子落)之枝其葉蓬蓬樂只君子殿(多見)天子之邦樂
只君子萬福攸同平平(婢延)左右亦是率從汎汎(芳劍)楊舟
紼(弗)纚(力馳)維之樂只君子天子葵之樂只君子福禄膍
(頻尸)之優哉游哉亦是戾矣
詩人以物為喻惟國風為多二雅則主於言政亦時
取物以見意是詩五章皆以物為比幾與國風相似
雖曰陳古事乃變雅之體也菽葉謂之藿案公食之
禮饗賓有鉶羹用牛則以藿芼之此物之微而可用
者也既欲其用可無噐以貯之乎楚葵謂之芹案醢
人之職加豆之實以芹為菹則配以兔醢此物之美
而可貴者也既欲其美可無泉以養之乎赤芾以蔽
膝而其下又有行縢邪纏於脛謂之邪幅左氏曰帶
裳幅舄言其相副也枝葉蓬蓬而盛由維柞之根本
有以滋之楊舟汎汎而流由紼繂以為纚有以繋之
五章取五物雖各有其義大槩皆言天子之於諸侯
不可無錫命之禮也一章采菽之喻謂將采菽以為
芼必有筐筥方圓之噐以貯之况王者之於諸侯可
無禮以寵之乎今於其来朝既欲予之以車馬之富
又欲予之以衮服之貴則所以寵之者甚至故其言
有加而無已也二章采芹之喻謂將采芹以為菹必
有觱沸涌出之泉以養之況天子之於諸侯可無澤
以及之乎今於来朝視其旂則淠淠而飛動聽其車
則嘒嘒而中節而其馬又或驂或駟而不亂則所以
惠之者有素故其所届有威儀之可觀也三章赤芾
之喻謂赤芾之在股所以蔽其下而其下則有邪幅
以副之不敢以有蔽而不自偪束也以況諸侯雖蒙
王者之蔽覆自能偪束来朝以交於上不敢紓緩故
天子喜之又欲予之也天子既予之故諸侯樂之以
為天子之寵命是以福禄申重於我也四章維柞之
喻謂柞木之枝葉蓬蓬而盛必頼根本之壯以滋之
故枝葉亦能為根本之助以況諸侯既被王者之澤
以富彊其國故其力足以為殿於天子之邦以禦後
患蓋諸侯附綴於天子誠如軍之有殿以其能禦患
所以能同天子之福禄也諸侯同天子之福禄豈惟
一己哉凡左右之臣皆平平而辨治亦是率從諸侯
而受福禄也五章楊舟之喻謂以楊木而為舟汎汎
於中流必得紼繂以為纚而繋之故舟之涉險斯能
無飄泊之憂以況王者有信義以維持諸侯既可以
無患而天子又益庇之如葵之衛其足盖天子為天
下首諸侯乃足也以其頼天子之庇所以受福禄之
膍厚也諸侯受福禄之厚豈止一端㦲凡所以優游
享其逸樂者亦是福禄膍厚而至此也竊嘗謂君臣
交際之道貴乎兩盡也桑扈言彼交匪敖上之交乎
下也采菽言彼交匪紓下之交乎上也上能匪敖則
能接下矣故受福於天曰萬福來求受福於天也下
能匪紓則能謹度矣故受福於君曰天子所予受福
於君也彼交匪敖有天道下濟而光明之象彼交匪
紓有地道卑而上行之象君臣同以彼為稱猶君臣
同以爾為稱也是詩五章皆比而賦之也
角弓父兄刺幽王也不親九族而好(呼報)讒佞骨肉相怨
故作是詩也
序言不親九族而詩指言兄弟蓋作此詩者其兄弟
乎夫天屬友愛所宜厚者而至於相怨則九族可知
矣所謂於所厚者薄無所不薄也凡同禀血氣於父
祖上世者孔氏謂如骨肉之相附然則宗族皆可謂
之骨肉此其證也自古不親九族多因讒佞之間如
晉獻公信驪姬而去羣公子楚懷王信上官而逐屈
氏此其尤著者詩不顯言讒佞而序發之使此序不
作於當時豈能知其故哉
騂騂(息營)角弓翩其反矣兄弟昏姻無胥(息徐)遠矣
此章言兄弟親族不可相遠也騂馬赤黃色古人角
弓多以朱漆飾之又彤弓亦言其赤也說者以騂為
調利於訓詁不通且是詩言騂騂角弓翩其反矣謂
弓為物其體往來張之則内向弛之則外反既言翩
其反矣謂其弛也乃以調利釋之可乎角弓雖外反
乃角之性本然張而内向乃矯揉為之也故喻兄弟
之相親當如弓然亦猶以唐棣之華反而不覆比兄
弟之意同也在物猶能知反况兄弟與昏姻皆不當
相遠也
爾之遠矣民胥然矣爾之教矣民胥傚矣
此章言上不能親睦則下必化之也爾指王也凡美
詩爾其君親之也刺詩爾其君鄙之也謂王與兄弟
親族相遠則民必皆然矣盖上之所為是教民也下
之所為必傚上也
此令兄弟綽綽(處若)有裕不令兄弟交相為瘉(羊主)
此章言民之化上惟不善者易動若其善者固不肯
變也此令兄弟乃其善者也故王雖化之以薄自能
寬裕相容惟不令兄弟則交相為病不復相容矣人
情多然詩人之言信矣
民之無良相怨一方受爵不讓至于己斯亡
此章言不善者之化上殆有甚焉謂民既喪其良心
不知反已惟知望人故各據一方而相怨猶言各守
一見各持一說不肯相體悉也既不相體悉故相讒
相傾以取爵位無復遜讓至於亡而後已也
老馬反為駒不顧其後如食(嗣)宜饇(於據)如酌孔取
此章言民既不知相遜則無復長幼之節其長者反
聽於幼者是老馬反為駒也不顧其後乃戒幼者之
言也謂幼者亦將老矣他日其如少者何彼之貪冒
不遜如食物者宜知饇飽而不能止如酌酒者但知
多取而不知節安得不生疾患邪
毋教猱升木如塗塗附君子有徽猷小人與屬
此章言民既不遜矣王宜改過親親以化其薄俗今
王方且又以薄化之如猿猱之跳踉又教之使升木
也如塗泥之汚穢又以塗附著之也徽美也猷道也
若王果有是善道以動化於上則小人相與連屬於
下皆效王之所為矣
雨雪瀌瀌(符驕)見晛(乃見)曰(越)消莫肯下(遐稼)遺(惟季)式居婁(力住)
驕雨雪浮浮見晛曰流如蠻如髦(莫侯)我是用憂
此二章以雨雪喻人之讒佞以見晛喻王之明察晛
日氣也雨雪雖瀌瀌而盛見日氣則盛者消矣今王
乃不肯以恩義下及九族而自居以驕慢且屢為之
而不知止是不能明察也彼讒佞何由而去乎雨雪
雖浮浮而積見日氣則積者流矣今王骨肉相視如
南蠻髦夷然謂無中國之禮義也豈復能明察而去
讒佞乎詩人之憂可勝道哉說者謂髦西夷之别名牧
誓曰庸蜀羌髳微盧彭濮髳與髦音義同是詩八章
其二章三章四章賦也餘皆比而賦之也
菀(鬱下同)柳刺幽王也暴虐無親而刑罰不中(丁仲)諸侯皆
不欲朝(直遥)言王者之不可朝事也
為天下國家有九經而終之以懷諸侯蓋王者之於
八者皆足以致諸侯之從違今幽王暴戾無親而刑
罰不中則於親親之道既失矣所謂刑罰不中如廢
申后逐太子其大者如此則小者為可知故諸侯皆
不欲朝謂王者之施於親者若此寡恩則其暴戾之
政豈復可親近曰不可朝事謂不可親近也
有菀者柳不尚息焉上帝甚蹈(悼)無自暱焉俾予靖之
後予極焉有菀者柳不尚愒(欺例)焉上帝甚蹈無自瘵(側界)
焉俾予靖之後予邁焉
菀茂木也尚庶幾也不敢斥王故託言上帝也蹈動
也暱近也靖安也瘵病也極至也邁往也柳菀然而
茂可以庇下人豈不庶幾其可愒息也喻王者居勢
位可以庇諸侯豈不庶幾其可朝事也以王甚暴戾
變動不常如此我何敢自求暱近何敢自取瘵病使
我安以俟之冀其能改而後我將至王所故曰極我
將往朝王故曰邁上二章諸侯同列相勉之言故曰
俾予靖之下一章謂終不可朝事何為欲俟之故曰
曷予靖之
有鳥高飛亦傅(附)于天彼人之心于何其臻曷予靖之
居以凶矜
傅臻皆至也前二章既以上帝斥王此章所謂彼人
乃諸侯自指其同列也謂鳥之高飛猶可至於天而
彼之為諸侯者以王者不可朝事其心茫然無所至
乃鳥之不如甚言其不可親近也何為我尚欲安以
俟之王者方且自居以凶暴驕矜不可望其能改矣
此諸侯所以不復來朝也是詩三章皆比而賦之也
都人士周人刺衣服無常也古者長(張丈)民衣服不貳從
(七容)容有常以齊其民則民德歸壹傷今不復(扶又)見古人
也
小序言周人刺衣服無常蓋周室京師之人見中都
衣服侈異故作是詩聖人刪詩特為潤色以為中都
之風俗由長民者衣服不貳故見之於燕處之間者
皆有常而不變易宜其民之化之其德之無二三亦
如其衣服之有常也今不復見矣此皆聖人之遺言
見之緇衣之篇誰謂詩序之可忽哉
彼都人士狐裘黃黃其容不改出言有章行歸于周萬
民所望(亡)
說者謂都人也君子也古之長民者也士也女也長
民者所齊而成之者也竊以為不然凡中都之人四
方視以為風俗君子女則中都巨室之女也於士言
都人指其士之身也於女言君子指其女之家也中
都之士女不為侈異之習由長民者有以率之於上
也詩不及長民者特言士女耳然言士及狐裘充耳
言女及尹吉皆非貧賤者也此章言都人之為士者
黃衣狐裘為燕居之服而出言則成文章所謂服先
王之法服道先王之法言其服與言既相稱故其行
歸于京周萬民皆望其容服不生慢易而為法也下
三章皆言士女此章獨言士蓋既言行歸于周萬民
望之以為法則若女則處君子之家不當言民望以
為法則惡其䙝也此所以不及女歟
彼都人士臺笠(立)緇(側基)撮(七活)彼君子女綢(直留)直如髮我
不見兮我心不說(悅)
此章言中都巨室之士女容服儉素士則以扶須之
草為笠以緇布為冠古者以草笠為尊野服而始冠
用緇布冠此皆幼賤之服而士服之其儉素可知也
女則不為華靡其首飾綢直一如髮之本然謂不用
髲髢為高髻之類亦言其儉素也說者以綢直如髮
為女子情性密緻操行正直如髮之本末無隆殺頗
為穿鑿且女子情性操行豈他人所能知下章卷髮
如蠆髮則有旟則不能為說安有一詩三言髮而以
一為比以二為賦可乎今我不得見此儉素之俗所
以心之不樂也
彼都人士充耳琇(秀)實彼君子女謂之尹吉我不見兮
我心苑(於粉)結
琇美石也以美石為瑱而實其耳也說者讀吉為姞
謂尹氏姞氏也春秋昭公二十三年尹氏立王子朝
杜預曰尹氏周之世卿也宣公三年鄭石癸曰姞吉
人也后稷之元妃也詩以韓姞為厲王之甥則姞氏
周之舊姻也尹氏既為世卿姞氏既為舊姻皆望族
也此章言士之冠有充耳雖加嚴飾而不越於禮為
可貴女亦有禮法人見之不問而知其為尹氏姞氏
之女也今我不得見所以我心苑屈而鬱結不舒也
彼都人士垂帶而厲彼君子女卷(權下同)髮如蠆(勅邁)我不
見兮言從之邁
深則厲以帶之長反之於腰有如厲也蠆螫蟲尾末
揵然似髮曲上卷然也此章言士則垂帶而能反之
於腰女則理髮而能卷然不亂皆自斂飭之意今我
不得見矣得見則從之往蓋思慕之至也
匪伊垂之帶則有餘匪伊卷之髮則有旟(餘)我不見兮
云何盱(喜俱)矣
旟言如旟之有斿也盱言張目而望也此章言士非欲
垂帶如厲以帶之有餘也女非欲理髮如蠆以髮之
有旟也皆言本非好為容飾之意我今不得而見矣
所以張目而望也是詩五章皆賦也
采綠刺怨曠也幽王之時多怨曠者也
序言刺怨曠謂幽王之時征役之繁使民怨曠故刺
之耳他詩爲怨曠而作亦多矣皆明言刺其君或明
言刺時此詩獨不言豈此詩作於當時不敢斥幽王
歟說者遂生穿鑿謂婦人不當怨曠不能如汝墳之
勉以正殷其靁之勸以義故刺之殊不知彼文王之
時此幽王之時責婦人以文王之化而不刺幽王無
以化之其可乎
終朝采綠不盈一匊(弓六)予髮曲局薄言歸沐
自旦至食時為終朝綠王芻也兩手曰匊髮卷曰局
采易得之菜終朝不能盈匊心不在焉思其夫故也
婦人以夫久役不歸不事膏沐故髮曲而卷不暇䘏
也俟其歸始當沐耳凡詩有薄言皆未足之意謂沐
而又沐也與卒章意同
終朝采藍(盧談)不盈一襜(尺占)五日為期六日不詹(占)
藍可染青亦易得之物也衣蔽前曰襜終朝采之不
盈一襜以思故也詹與瞻同五日所期之日也期逝
不至故至六日猶不得見也
之子于狩(尺救)言韔(勅亮)其弓之子于釣(弔)言綸之繩
之子指其夫婦人思而不得見因念及夫在家時往
狩我則為納弓於韔往釣我則為治綸為繩言其樂
而相助也
其釣維何維魴(防)及鱮(叙)維魴及鱮薄言觀者
婦人既思及漁獵因謂使其夫且歸復為魚釣之樂
所得何物當有魴鱮之美而大果得此魚則當觀之
又觀言樂而無已也是詩四章上二章興也下二章
賦也
黍苗刺幽王也不能膏(古報下同)潤天下卿士不能行召伯
之職焉
詩所言皆宣王命召伯營謝邑之事豈南國之人在
幽王時勞苦故思召伯而為此詩乎序言不能膏潤
天下亦推廣而言之謂當時之卿皆能如召伯營謝
說以使民則天下皆被其澤矣
芃芃(蒲東)黍苗隂雨膏之悠悠南行召伯勞(力報)之
芃芃長茂貎悠悠遠行貎召伯穆公也宣王將以申
伯邑于謝先使召伯往營之召伯能知民之勞有以
勞之如隂雨之膏黍苗言民之說之如苗之長也
我任(壬)我輦(力展)我車我牛我行既集蓋(曷卜同)云歸哉
任謂負任者輦謂輓輦者車謂將車者牛謂牽傍牛
者此言召伯之遇役夫有以得其懽心皆欣然從役
其南行之事既已集辦不復久役遂命之以何不即
歸蓋猶言何不也此其所以悅歟
我徒我御我師我旅我行既集蓋云歸處
徒言徒行者御言御車者五百人為旅二千五百人
為師春秋傳曰諸侯之制君行師從卿行旅從召伯
天子之卿視君故言師旅也申言行事集辦何不歸
處此言召伯勞民不厭於重複也
肅肅謝功召伯營之烈烈征師召伯成之
肅肅嚴正之貎謝功謝邑之功也召伯營治謝邑而
征行之師烈烈威武所以能定申伯之宅所謂成之
者如此
原隰既平泉流既清召伯有成王心則寧
土治曰平水治曰清召伯往營謝邑度其原隰之宜
則土田治矣道其水泉之利則溝洫治矣此所以能
定申伯之宅而申伯方面之體增重足以鎮撫南服
而宣王無南顧之憂所以王心則寧也始終陳宣王
之事以刺幽王之不然是詩五章一章興也餘皆賦
也
隰桑刺幽王也小人在位君子在野思見君子盡心以
事之
小人得志而在位則君子勇退而在野此消長之理
也詩人思見君子盡心以事之與無將大車悔將小
人之意同惡小人而悔將之好君子而喜事之此好
惡之公也作是詩者其賢矣乎
隰桑有阿其葉有難(乃多)既見君子其樂(洛下同)如何隰桑
有阿其葉有沃(烏酷)既見君子云何不樂隰桑有阿其葉
有幽既見君子德音孔膠(交)
下濕曰隰詩人常配山以言之隰謂山下積水之地
阿則隰之旁也有阿謂阿之所有也桑在阿故色常
潤君子在野雖退而窮處常自得其樂猶桑在阿其
葉難然而盛沃然而澤幽然而密此乃人不知而不
愠真君子人也故詩人思得見之其樂當如何謂其
心樂君子之德音膠固而不可解所謂思盡心以事
之者也
心乎愛矣遐不謂矣中心藏之何日忘之
此章謂我之愛君子出於誠心而君子遠在於野不
可以告語我既不能遠告君子以心之所好所以藏
其愛於中未知何日可忘也與終不可諼兮之意同
是詩四章其一章二章三章比而賦之卒章賦也
白華(花下同)周人刺幽后也幽王取申女以為后又得襃
姒而黜申后故下國化之以妾為妻以孽代宗而王弗
能治周人為(于偽)之作是詩也
他詩皆刺幽王此詩獨刺幽后說者以為誤非也詩
人謂幽王所以黜妻屏子皆由襃姒之故使襃姒無
嫉妬之行能輔佐君子不至是也詩人刺幽后蓋箴
砭其病源也病源弗除則下國之人化其無道以妾
為妻以孽代宗幽王豈能治之乎此白華所為作也
白華菅(姦)兮白茅束兮之子之遠俾我獨兮
白華一名野菅謂可漚以為菅詩人嘗以比孝子白
華菅兮喻申后宜為后也易曰藉用白茅無咎蓋茅
之為用惟以藉物謂用在物下也詩曰白茅包之又
曰白茅純束包與束亦猶藉也白茅束兮喻襃姒當
在下為人所用不當上僭也之子指幽王我指申后
也謂幽王黜申后而遠之使之失位而獨處也
英英白雲露彼菅茅天步艱難之子不猶
英英雲貎白雲天地之氣覆露菅茅潤澤不偏天步
言天運也不猶言不如也謂天運艱難故幽王偏寵
襃姒而棄申后是雲之不如也
滮(符彪)池北流浸(子鴆)彼稻田嘯歌傷懷念彼碩人
池水滮然而流雖為微小猶可激之北流以浸溉稻
田何以王者恩澤之大乃不能施及配耦而黜之此
詩人所以悲嘯而歌有傷懷抱碩人指申后也念彼
申后有碩大之德而見黜也衞莊姜失位詩人亦以
碩人目之亦此意也
樵(徂焦)彼桑薪卬烘(火東)于煁(市林)維彼碩人實勞我心
桑可以蠶豈宜為薪今樵者已薪之卬我也謂我以
桑薪烘于烓竈以充庭燎喻申后有碩大之德而見
黜猶以桑為薪也詩人以碩人見黜之故所以心憂
而勞也煁烓竈也謂無釡之竈用以然火照物者
鼓鐘于宫聲聞于外念子懆懆(七倒)視我邁邁
此章戒幽王勿謂縦襃姒為不善而人不知也譬之
鼓鐘于宫中可謂幽深之地而聲則聞于外我念王
所為常懆懆而不安王乃視我邁邁然疎遠曾不顧
我何哉
有鶖(秋)在梁有鶴在林維彼碩人實勞我心
此章言幽王不分淑慝秃鶖性貪濁鶴性高潔二物
皆以魚為食今鶖在魚梁鶴在山林是鶖得所而鶴
失所也鶖喻襃姒鶴喻申后幽王養鶖而棄鶴詩人
所以心勞而憂不己也
鴛鴦在梁戢其左翼之子無良二三其德
鴛鴦匹鳥也鳥之雌雄猶得並棲于梁各戢其左翼
以相依於内今王乃棄申后曾禽鳥之不如由王惑
於嬖妾喪其良心所以不一其德衞風男女相棄詩
人亦以二三其德責男子與此同意
有扁(邊顯)斯石履之卑兮之子之遠俾我疷(都禮)兮
扁卑貎乘石也疷病也扁然之石當履之以乘車喻
襃姒止可以為嬖妾今王乃以為后是以卑人為主
也王既以妾為后所以遠黜申后使我憂之至於病
也是詩八章皆比而賦之也
緜蠻微臣刺亂也大臣不用仁心遺忘微賤不肯飲(於鴆)
(下同)食(嗣下同)教載之故作是詩也
說者謂是詩乃微臣從大臣出使於外而大臣不䘏
其勞者也攷詩三章或言我勞如何或言豈敢憚行
信其爲道路所作夫貴而忘賤大不䘏小可謂無仁
心矣此亂之道也故曰刺亂
緜蠻黃鳥止于丘阿道之云遠我勞如何飲之食之教
之誨之命彼後車謂之載之緜蠻黃鳥止于丘隅豈敢
憚(徒旦下同)行畏不能趨飲之食之教之誨之命彼後車謂
之載之緜蠻黃鳥止于丘側豈敢憚行畏不能極飲之
食之教之誨之命彼後車謂之載之
黃鳥即栗留也緜蠻小鳥貎或曰聲也於聲言緜蠻
亦鳥之方雛故聽其聲緜蠻細弱不可辨盖黃鳥之
尚小者未能高飛升於喬木則其聲緜蠻或止息于
丘之阿曲或止息于丘之一隅或止息于丘之傍側
喻微賤之臣未能自致高位故依附大臣以出使故
一章言道之云遠無如勞何二章言非敢憚行也恐
遲緩不能疾走耳三章言非敢憚行恐困躓不能至
耳趨疾行也極至也國語曰齊朝駕而夕極于魯使
大臣肯用仁心不忘微賤則必能飲食以濟其飢渴
教誨以接其言語命後車以載之以免其勞苦之患
矣大學斷章取止于丘隅之意義在知其所止耳或
者牽合為說非善學詩者也是詩三章皆比而賦之
也
瓠(戶故)葉人夫刺幽王也上棄禮而不能行雖有牲牢(老刀)
&KR1776;(於恭)餼(許氣)不肯用也故思古之人不以微薄廢禮焉
頍弁之刺幽王謂暴戾無親不能宴樂同姓賓筵之
刺幽王謂媟近小人飲酒無度然則幽王非能儉也
特禮之所當行者乃棄而不用耳說者曰牛羊豕為
牲繋養者曰牢熟曰&KR1776;腥曰餼生曰牽地官充人掌
繋祭祀之牲牷祀五帝則繋于牢芻之三月亨人掌
内外&KR1776;之爨左氏曰餼牽竭矣謂牲可牽行餼是已
殺由是言之則幽王於同姓及賓客之禮皆廢矣
幡幡(孚煩)瓠葉采之亨之君子有酒酌言嘗之有兔斯首
炮(白交)之燔(煩)之君子有酒酌言獻之有兔斯首燔之炙
(隻)之君子有酒酌言酢(才洛)之有兔斯首燔之炮之君子
有酒酌言醻(市周)之
幡幡葉貎亨謂熟之也鮮者毛炮之乾者燔之柔者
炙之治兔之宜也炮謂炮於火下燔謂燔之火上炙
謂以物貫而舉之故炕火曰炙炕舉也燔近火炙遠
火也亨瓠葉為飲酒之菹治兔首為飲酒之殽物之
至微薄者也君子謂古之王者與同姓賓客燕飲必
先酌而嘗其旨否然後主人則酌以獻賓賓則酌以
酢主人主人又酌以醻賓其獻醻交錯禮文至縟也
而所用之物若是其至微薄何哉盖幽王廢禮故甚
言其薄者以愧之未必皆然也是詩四章皆賦也
漸漸(土銜下同)之石下國刺幽王也戎狄叛之荆舒不至乃
命將率(所類)東征役久病在外故作是詩也
序戎狄叛之槩言之也此詩以荆舒不至之故征役
者久病於外詩人記士卒遠行深入蠻夷之地山川
之阻風雨所困戰伐未休疾疫相仍故曰久病也荆
謂楚也舒即舒鳩舒鄝舒庸舒龍謂之羣舒以地言
之皆在周東也
漸漸之石維其高矣山川悠遠維其勞矣武人東征不
遑朝(直遥)矣漸漸之石維其卒(在律)矣山川悠遠曷其沒矣
武人東征不遑出矣
漸漸山石廉利高峻貎武人將帥也沒盡也言士卒
從將帥東征所歴之路山石廉利高峻攀援陟降人
馬俱病其山窮者川斷之也其川盡者山間之也山
川重複勞苦之極何有窮盡且憂將帥不得朝於京
師不得出此險阻憂已而不忘將帥厚之至也
有豕白蹢(的)烝涉波矣月離于畢俾滂(普郎)沱(徙何)矣武人
東征不遑他矣
蹢蹄也烝衆也畢星也離歴也箕星好風畢星好雨
東南之豕四蹄多白天氣鬱蒸則衆豕涉波此雨之
候見於地也畢為隂雨之星月離畢星則雨此雨之
候見於天也士卒在險阻之中惟雨是憂故見雨之
候又憂將帥亦窘隂雨不遑及他也與上二章之意
同是詩三章皆賦也
苕(條下同)之華(花下同)大夫閔時也幽王之時西戎東夷交
侵中國師旅並起因之以饑饉君子閔周室之將亡傷
己逢之故作是詩也
下則戎狄交侵征伐不息上則天降饑饉民卒流亡
周室不可為矣故詩人閔之而已
苕之華芸(云)其黃矣心之憂矣維其傷矣苕之華其葉
青青(子零)知我如此不如無生
苕陵苕也華將落則黃芸者黃之甚也青青則華盡
落獨有葉耳以凋落之苕華比周室衰微之極雖未
亡猶亡也憂而至於傷生不如死之愈人情至此所
謂其民困也
牂(子桑)羊墳(扶云)首三星在罶(柳)人可以食鮮(息淺)可以飽
羊牡曰羒羊牝曰牂墳大也三星心星也罶寡婦之
笱也牂羊而墳其首瘠之甚也三星之光在罶以夜
而漁也牝羊能生育人所愛惜且瘠而首大此豈忍
充庖廚而今食之矣寡婦無助不可以夜出今以無
食之故賴三星之光而施捕魚之笱此二者皆為饑
饉所迫不得已之甚也雖然羊也魚也亦姑可以為
食耳豈可望飽乎盖非榖粟不飽也是詩三章上二
章皆比而賦之卒章賦也
何草不黃下國刺幽王也四夷交侵中國背(佩)叛用兵
不息視民如禽獸君子憂之故作是詩也
此詩所刺主意在視民如禽獸之一語蓋當衰微之
時外則四夷見侵内則中國叛去果能用兵以救亂
亦豈得已哉惟其無不忍人之心輕用其民征伐既
久士卒凋耗又驅市人而戰無有得免者所謂何人
不將何人不矜是也豈非視民如禽獸乎此君子所
以憂周室之將亡也說者曰文王視民如傷周之所
以興幽王視民如禽獸周之所以亡可不監哉
何草不黃何日不行何人不將經營四方何草不玄何
人不矜(古頑)哀我征夫獨為匪民
草至秋則色變而為黃至冬則黃者又變而為玄矣
玄黑腐也此以興征役之久也何日不行謂自草之
生而至黃而且黑猶未息也何人不將謂何人不相
從而行也何人不矜謂何人不無妻而矜也經營四
方謂征伐非一方也哀我征夫獨為匪民謂幽王視
役夫不以為民而不知愛也
匪兕(徐履)匪虎率彼曠野哀我征夫朝夕不暇有芃(薄紅)者
狐率彼幽草有棧(士板)之車行彼周道
率循也曠空也芃毛尾長貎棧車士車也說者以為
役車蓋不得其說也此二章兕虎有狐之喻謂王既
視民如禽獸則視士亦然兕虎當在曠野今我民非
兕虎而使循曠野而行狐當在幽草今我士非狐而
使循幽草而行故詩人既哀征役之夫朝夕奔走不
暇又念為士而乘棧車者亦被驅而往行彼周道之
中失其所也孟子曰無故而戮民則士可以徙蓋不
愛民必不愛士也是詩四章皆興也
詩補傳卷二十一
