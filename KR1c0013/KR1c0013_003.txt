詩補傳卷三宋范處義撰
邶風(鄘衛說附)
邶鄘衛皆商紂畿内地武王伐紂以其地封紂子武
庚命管叔蔡叔霍叔為之尹以教商民謂之三監其
後三監挾武庚以叛成王旣黜商命殺武庚伐三監
於是封微子之後於宋以為商後以商餘民封康叔
於衛三分其地與邶鄘並建衛之子孫稍并二國而
兼有之國史錄詩不與衛之滅國故先邶鄘而後衛
因其詩所得之地而存其國之舊然三國之詩皆衛
之事實亦猶木瓜美齊威公以其作於衛地故不得
謂之齊猗嗟刺魯莊公以其作於齊地故不得謂之
魯先邶而後鄘豈以其亡之先後與二南正始由於
文王之道大姒之德故變風亦以衛君無道夫人無
德為首變風者正風之反也此邶鄘衛所以次於二
南
柏舟言仁而不遇也衛頃(傾)公之時仁人不遇小人在
側
柏舟終篇皆君子憂國之言不以己之不遇而少替
此其所以為仁也衞頃公與君子則不合而以小人
自近則其國可知矣
汎彼柏舟亦汎其流耿耿不寐如有隱憂微我無酒以
敖以遊
柏之為木堅脆而多節不宜為舟其初雖汎然在中
流與他舟無異而其質入水易敗不可以任重致遠
以辟小人在位終敗國事此君子所以終夜耿耿然
不能寐若有隱痛在身非我無酒可以敖遊以見憂
之深不遑自逸也
我心匪鑒不可以茹(汝)亦有兄弟不可以據薄言往愬
逢彼之怒
茹納也鑒雖明而其納影也初無分於姸醜皆並納
之我心之明不能如鑒之並納言必欲為人君辨君
子小人蓋憂之甚者親如兄弟若可以據依為助今
也微以我之所憂往愬之反遭其怒謂我為不當然
蓋與知我者謂我心憂不知我者謂我何求之意同
傳曰金水内影火日外影鑒金也故能納影
我心匪石不可轉也我心匪席不可卷(眷勉)也威儀棣棣
不可選也
上章言往愬於兄弟反逢其怒似欲君子改其常操
以趨時求合故君子矢之曰石雖堅尚可轉我心不
能如石之可轉席雖平尚可卷我心不能如席之可
卷惟能持其心而不可遷變故凡見於威儀容止之
間亦棣棣然相承如一不可有所選擇而改其常度
此言君子其儀一兮心如結兮内外皆有所守也
憂心悄悄愠于羣小覯(占豆)閔旣多受侮不少靜言思之
寤辟(避亦)有摽(符小)
君子之所以甚憂至於悄悄然介於中者以其見怒
於羣小必不容泰然安處旣見誣而可憫又受其侮
玩也君子之憂如此所以於其靜而致思不覺驚寤
而至於舉手拊心也摽拊心貎
日居月諸胡迭而微心之憂矣如匪澣(戸管)衣靜言思之
不能奮飛
居諸語助也日君象月臣象月有盈虧則微者月之
常日不可微也此日而微則為羣隂之所蔽而君道
虧矣君子憂小人用事盜惟辟之威福使君道之尊
乃與臣下迭為盛衰此胡可忍哉故君子憂之如蒙
不潔未能澣濯所以於其靜而致思恨無羽翼可以
高飛遠舉避此汙辱也是詩五章其四章賦也餘皆
比而賦之
綠衣衛莊姜傷己也妾上僭夫人失位而作是詩也
衛莊公娶齊東宫得臣之妹曰莊姜美而無子州吁
之母嬖而上僭莊姜失位故賦是詩
綠兮衣兮綠衣黃裏心之憂矣曷維其己綠兮衣兮綠
衣黃裳心之憂矣曷維其亡
黃正色喻夫人也綠間色喻嬖妾也以綠為衣以黃
為裏以綠為衣以黃為裳則尊卑上下之分皆倒置
矣故莊姜憂之謂此憂何時可止何時可忘也
綠兮絲兮女所治兮我思古人俾無訧(尤)兮
(原缺)
絺兮綌兮淒其以風我思古人實獲我心
此莊姜指莊公而言謂冬裘而夏葛乃理之常今君
使我失位以至困窮是猶衣以絺綌使禦淒然之寒
風可謂少恩矣我思古人所以隆夫妻之恩者實有
得於我心也是詩四章皆比而賦之
燕燕衛莊姜送歸妾也
莊姜旣無子莊公復娶於陳曰厲媯生孝伯蚤死其
娣戴媯生桓公莊姜以為己子莊公薨桓公立州吁
弑之戴媯歸陳莊姜送之作是詩以見己志
燕燕于飛差池其羽之子于歸遠送于野瞻望弗及泣
涕如雨燕燕于飛頡(戸結)之頏(戸郎)之之子于歸遠于將之
瞻望弗及佇立以泣燕燕于飛下上(時掌)其音之子于歸
遠送于南瞻望弗及實勞我心
燕燕鳦也古人重言之也差池羽不齊也頡頏飛高
下也下上聲小大也鳦以春至以秋去莊姜感戴媯
之歸故以喻之遠送于野不忍别之意也將之亦送
也陳在衞國之南故曰遠送于南莊姜以戴媯所生
子為己子則其相友愛可知矣宜乎遠送之日始則
泣涕如雨之多旣而佇立以掩泣旣而勞心而不釋
仲氏任(而鴆)只其心塞淵終温且惠淑慎其身先君之思
以勗(凶王)寡人
仲氏戴媯字也先君莊公也寡人莊姜自謂也周官
六行信于友為任莊姜謂仲氏於我相信如友故曰
任只且稱仲氏之德塞實而無偽淵深而不流温和
惠順終始如一旣能自善自謹其身又當不忘先君
有以助我相訣之辭如此冀仲氏之不遐棄也是詩
四章其卒章賦也餘皆比而賦之
日月衞莊姜傷己也遭州吁之難傷己不見荅於先君
以至困窮之詩也
日月君夫人之象也日月晝夜代明君夫人内外分
治其為體不輕矣莊姜之賢以禮事莊公而莊公不
以禮荅之使至於困窮彼州吁之暴習見莊公之不
禮莊姜故敢肆為侮慢此所以遭難而自傷也是詩
雖未免有追咎之言而終於自傷己之不淑所謂可
以怨者如此
日居月諸照臨下土乃如之人兮逝不古處胡能有定
寧不我顧日居月諸下土是冒乃如之人兮逝不相好
胡能有定寧不我報
之人謂莊公也逝往也指己往之事也莊姜謂己之
配先君如日月之照臨覆冒下土誰敢侮者蓋由先
君往者不以古夫婦之道相處不知夫婦之相好是
以不能蚤定其難己雖以禮事先君而忍不顧我己
雖為先君之内助而忍不報我此二章皆追咎之言
也
日居月諸出自東方乃如之人兮德音無良胡能有定
俾也可㤀日居月諸東方自出父兮母兮畜我不卒胡
能有定報我不述
莊姜謂己之配先君如日月之出於東未嘗失道而
先君乃無善聲如此豈己之父母所以養我者不能
令終而致此極乎旣不能蚤定其難則先君所以不
顧我者若使可㤀而我自不忍㤀先君所以不報我
者若可陳述而我自不忍述此二章皆傷己之不淑
也是詩四章上皆比下皆賦也一說何為而能定吾
國寧不我顧不我報而國憂則甚焉今之說者曰苟
吾利而已國不恤也且未有家破而子可以偏肥未
有國亡而臣可以獨存者故周傾則嫠婦不能以自
恤鄭亡則燭之武必有所不利如之何而止為己計
哉竊謂此說止為寧之一字非一篇之意與俾也可
㤀報我不述若不相似居諸語助檀弓曰何居孟子
曰有諸
終風衛莊姜傷己也遭州吁之暴見侮慢而不能正也
莊姜可謂賢矣莊公夫也以禮事之而不見荅旣己
自傷己之不淑州吁子也不以母事莊姜至於見侮
慢亦自傷己之不能以母道正之終風之詩極言母
子之至情冀有以感動奈州吁之暴不能知此使莊
姜有母之慈而不得施誦其詩者可為之流涕也
終風且暴顧我則笑謔(許約)浪笑敖(五報)中心是悼
終日風為終風暴疾也言州吁之暴如終風之疾不
以母事莊姜且從而笑侮之其子戲謔敖慢而無忌
憚其母則中心惻怛以自傷悼是州吁雖無子道而
莊姜母子之慈未嘗替也
終風且霾(亡皆)惠然肯來莫往莫來悠悠我思
風雨土曰霾風旣疾而又雨土以況州吁之暴益甚
不止於笑侮且不復肯來矣州吁雖不往不來而莊
姜母子之思未嘗㤀也
終風且曀(於計)不日有曀寤言不寐願言則嚏(都麗)曀曀其
隂虺虺(虚鬼)其靁寤言不寐願言則懷
隂而風曰曀曰曀曀則日常隂也曰虺虺則雷電俱
發也以況州吁之暴日甚一日而莊姜母子之情尤
為切至因備道人間母子之事以今人驗之則知古
人亦然也今人或父母有疾子在他所必夜不能寐
或無故自嚏必曰何人道我或無故心動必曰我家
有故莊姜謂州吁我於寤時出傷悼之言汝苟有人
子之心當必不能寐矣故曰寤言不寐我由中心之
願發思汝之言汝苟有人子之心當必自嚏矣故曰
願言則嚏當必心動矣故曰願言則懷凡此皆冀州
吁之感悟故以人間母子感通無間之理曉之惜乎
州吁之暴頑然不能入也是詩四章上皆比下皆賦
也
擊鼓怨州吁也衞州吁用兵暴亂使公孫文仲將而平
陳與宋國人怨其勇而無禮也
衞州吁弑君簒立遽為伐鄭之役意欲求寵於諸侯
以和其民抑不知身犯大惡衆叛親離安能得志故
雖與陳宋有成伐鄭圍其東門五日而還國人已怨
之此詩終篇皆豫為喪亡之言信乎人心未易服也
序詩者以用兵為暴亂為無禮衆仲謂兵猶火弗戢
將自焚其言果信然此詩怨詩也暴如州吁猶怨而
不叛所以謂忠厚也與
擊鼓其鏜踊躍用兵土國城漕我獨南行
衛之國人聞鏜然擊鼓之聲見州吁踊躍喜鬭之狀
已出怨言則人心可知矣土國城漕者意州吁當時
内興城漕之役外為伐鄭之舉故國人以為與其遠
出南伐寧在土國供役耳皆怨辭也
從孫子仲平陳與宋不我以歸憂心有忡(勑中)
國人謂從公孫文仲南行旣與陳宋有成可以歸而
不歸使我憂心忡忡然而不釋也
爰居爰處爰喪其馬于以求之于林之下死生契闊與
子成說執子之手與子偕老于嗟闊兮不我活兮于嗟
洵(荀)兮不我信(伸)兮
上二章則為怨辭下三章皆國人與室家相訣之辭
謂我之此行未知于何所居處於何所喪馬汝欲求
我遺骸當於山林之下自分必死也因言人之死生
離合常與汝成誓約矣又常執汝之手有偕老之願
矣蓋契者合也闊者離也洵信也信伸也今所嘆者
果成離闊矣不容我苟活矣又嘆我言本可信今偕
老之約不可伸矣言雖怨切無叛之意故聖人刪詩
有取焉是詩五章皆賦也
凱風美孝子也衛之滛風流行雖有七子之母猶不能
安其室故美七子能盡其孝道以慰其母心而成其志
爾
南風長養萬物又當炎憂人之所樂故謂之凱風不
必以萬物喜樂為解衛之時有七子之母不安於室
而欲嫁者其子能形容母氏之劬勞自相切責謂無
以當母心故至此母氏旣能以慰其心而不復嫁則
孝子養親之志成矣
凱風自南吹彼棘心棘心夭夭(於驕)母氏劬勞凱風自南
吹彼棘薪母氏聖善我無令人
此二章形容母氏之劬勞謂南風之長養萬物自棘
心夭夭而少壯至可以為薪南風披拂之力為多母
氏之生育七子自幼至成人其劬勞又過之今母氏
有聖善之德而我七子無一令善者可以當母心宜
母氏不安於室也
爰有寒泉在浚(峻)之下有子七人母氏勞苦睍(胡顯)睆(華板)
黃鳥載好其音有子七人莫慰母心
此二章皆務以慰其母之言謂寒泉薄物也以其在
浚之下人之飲之者可以去煩渴今我七子乃無以
少酬母氏之勞是寒泉之不如也黃鳥微禽也以其
睍睆好音人之聞之者皆以為玩好今我七子乃不
能少慰母氏之心是黃鳥之不如也孝子能負罪引
慝如此則母氏之喜可想而知此之謂能盡其孝道
而成其養親之志也是詩四章皆比而賦之
雄雉刺衛宣公也淫亂不恤國事軍旅數(色角)起大夫久
役男女怨曠國人患之而作是詩
衞宣公上烝夷姜下要伋妻可謂滛亂矣國事以民
為重宣公身旣淫亂而不恤其民乃數興軍旅為大
夫者久從征役不得休息遂致昏姻失時國人為此
詩者必據所見有從役之大夫雖嘗議昏姻女家未
從今旣久而未歸不得成禮故國人道此怨女之情
卒章有不知德行之說以此知是詩所謂君子蓋指
大夫非微賤之役夫也
雄雉于飛泄泄其羽我之懷矣自詒伊阻
泄泄猶沓沓也國人道怨女之情謂見彼雄雉之飛
雜沓其羽雌雉從之嘆人之不如我所懷之君子乃
以我昔日未許之故自遺此阻隔雖嘆無及也
雄雉于飛下上(時掌)其音展矣君子實勞我心
展誠也國人復道怨女之情謂見彼雄雉小大其聲
雌雉和之嘆人之不如君子固誠信可託不至相棄
我所思自不能釋故再嘆之也
瞻彼日月悠悠我思道之云遠曷云能來
視日月之往來易覺其久而君子未歸我所以悠悠
然深長思之況道路如此其遠果何時能來也
百爾君子不知德行不忮不求何用不臧
百爾君子不獨指其夫舉凡從役之大夫而言謂爾
諸大夫不知何者為德行苟能無忮害之心無貪求
之心則何所用而非善似指數興軍旅為忮害貪求
此國人亦姑徇兒女所見數興軍旅由於國君固非
諸大夫之所欲不敢斥其君乃詩人之忠厚也此詩
多有含蓄不盡之意如言雄雉而不及其雌蓋為怨
女而言不欲其褻厭軍旅而言德行譎諫之義也是
詩四章上二章興也下二章賦也
匏有苦葉刺衞宣公也公與夫人並為淫亂
夷姜宣姜雖皆為衞宣公之夫人一則父妾一則子
婦又皆為淫亂然宣姜寵則夷姜縊旣不知此詩作
之先後固難以指為何人說者以詩有求牡之說謂
宣姜乃宣公要而取之故知為夷姜此求之過也父
妾則止謂之夷姜子婦則配公之諡而為宣姜明衞
人固以宣姜為夫人矣
匏有苦葉濟有深涉深則厲淺則揭(苦例)
匏苦匏也濟渡也腰匏固可以渡險今匏未成實而
尚有葉則無可以渡此深涉矣彼冐險而不顧者乃
謂深則以衣入水謂之厲淺則褰裳而行謂之揭以
喻公與夫人不顧禮義肆為淫亂也
有瀰(彌爾)濟盈有鷕雉鳴濟盈不濡軓(音犯)雉鳴求其牡
瀰深也鷕雌雉聲車軾前曰軓涉水者深當用舟淺
或可用車雄雉當求其匹而雌雉不當求其牡今渡
旣深而盈乃欲用車謂不能濡其軓雌雉反鷕然而
鳴不以求牡為非蓋以車而渡深喻宣公不知畏忌
雉鳴求牡喻夫人不知愧恥此之謂並為淫亂
雝雝鳴鴈旭(許玉)日始旦士如歸妻迨冰未泮
旭日始出也此章譏宣公不能如士之昏姻猶有禮
節鴈之雝雝鳴於大昕之旦此納采之有其禮也及
冰未泮為歸妻之期此親迎之有其時也古者行禮
必用鴈而冰泮止昏禮為士尚能然今宣公與夫人
為淫亂漫不知禮節詩人不欲斥其君故舉士之禮
以譎諫之也
招招舟子人涉卬(五郎)否人涉卬否卬須我友
卬我也以手曰招此章譏夫人不能如庶人之知可
否不肯妄動彼舟人之子招招召人以渡人皆從之
而我獨否者以須我友之至也今夫人從宣公為淫
亂殊不知可否詩人不欲斥夫人故舉庶人之言以
譎諫之也是詩四章上二章比也下二章興也一說
此詩刺宣公冒禮義以求其欲若是其急也匏猶未
可以供濟也而急於涉至於濡帶揭衣以從之豈有
濟盈而不濡軓者而宣公則為之濡軓聖人制禮豈
禁人之欲哉而人自不敢越禮義而求急濟故歸妻
則迨冰未泮人涉則卭須我友奈何宣公之急其欲
如此哉竊謂此說乃耑責宣公不及夫人非詩人刺
並為淫亂之意當與求牡舟子之喻並觀之
谷風刺夫婦失道也衞人化其上淫於新昏而棄其舊
室夫婦離絶國俗傷敗焉
詩人多以風雨喻亂世如風雅兩谷風其一為夫婦
離絶國俗傷敗而作其一為天下俗薄朋友道絶而
作與北風終風無異爾雅以谷風為東風蓋欲以谷
為榖故釋之者曰谷之言榖榖生也谷風者生長之
風也毛氏取之且曰習習和舒貎隂陽和則谷風至
爾雅雜出諸家以谷為榖穿鑿為甚豈足證也觀夫
婦離絶之詩谷風之下則繼之以隂以雨朋友道絶
之詩谷風之下則繼之維風及頽皆亂世憂懼之氣
象則習習不得謂之和舒矣大雅曰大風有隧有空
大谷說者謂大風之行必從大空谷之中然則谷風
者由大谷而起說文曰習者鳥數飛也則習習者飛
舞不止之貎衞君寵宣姜則夷姜縊是以人化其上
淫於新昏棄其舊室其國俗傷敗正如谷風之行物
之摧敗者多矣此變風所為作也
習習谷風以隂以雨黽勉同心不宜有怒采葑采菲(妃鬼)
無以下體德音莫違及爾同死
葑須也菲芴也下體根莖也德音令名也大谷之風
飛舞不止繼以隂雨以喻民俗承衞君淫亂之化離
絶傷敗人情物態可想而知此章乃被棄之婦追怨其
夫謂當此亂世所宜黽勉同心以守其舊豈宜乖怒
遂致離絶辟之采葑采菲者無以根之惡而棄其葉
以喻不當以我今之衰而棄前日之愛汝能保其令
名而不違離我則與爾偕老矣
行道遲遲中心有違不遠伊邇薄送我畿(祈)誰謂荼(徒)
苦其甘如薺(齊禮)宴爾新昏如兄如弟
畿門畿也荼之味苦薺之味甘此章亦婦人追怨其
夫謂我始被棄而去遲遲其行以中心有違離之苦
故也道路亦不為遠爾但送我於門畿以見恩義之
薄也恩義旣薄厭故喜新荼本苦菜爾則食之謂甘
如薺以喻新昏宜可醜者爾則宴安如兄弟之相好
也
涇以渭濁湜湜(殖)其沚宴爾新昏不我屑以母逝我梁
母發我笱(古口)我躬不閱遑恤我後
涇水濁渭水清湜湜清潔貎小渚曰沚此章婦人自
謂我如渭之清新昏如涇之濁今爾惑亂反以渭為
濁故為爾所棄何不於在渚而觀之則知湜湜然清
者渭也屑猶切也爾旣宴安於新昏不以我為心切
固無如之何但毋往我所治之梁母發我所用之笱
蓋猶惜其家且恐其毁敗也旣而嘆之曰我身自不
遑省閱何能恤我之後乎曰我後云者蓋婦人被棄
必有已生之子故眷眷不能忘說文曰屑動作切切
也
就其深矣方之舟之就其淺矣泳之游之何有何亡黽
勉求之凡民有喪匍匐救之
此章婦人自言在夫家時盡其心力靡所不為深則
方舟而渡淺則泳游而行謂不擇淺深事求必濟也
家之有無不敢自怠常勉強經營以贍給之鄰里急
難不敢坐視常匍匐而往以救助之婦人之言及此
可謂賢矣
不我能慉(許六)反以我為讎旣阻我德賈(古)用不售(市救)昔
育恐育鞠及爾顛覆(芳服)旣生旣育比予于毒
慉飬也鞠窮也此章婦人度其夫終不能悔故反覆
怨之謂我始望爾終身今旣不能養我反視如仇讎
我雖有婦德已阻絶不得施辟之賈有良貨而不得
售昔者未生育男女之初我懼生育之道窮致爾似
續之顚覆今旣生旣育而有似續矣乃使我及於荼
毒皆追怨之言也
我有旨蓄亦以御冬宴爾新昏以我御窮有洸有潰(戸對)
旣詒我肄(以世)不念昔者伊余來塈(許器)
肄習也墍息也此章婦人自嘆以天時之冬春喻人
之貧富謂我之聚蓄美菜僅能禦冬月之乏至春有
新物則見遺矣我昔日助爾治家正如旨蓄今爾旣
宴安於新昏第以我禦昔日之窮爾何為外則洸然
武内則潰然亂所以遺我者習以為常殊不念我昔
日之勤使我來止息於爾家也婦人雖怨之深终不
忍絶豈以有子故與是詩六章一章三章四章皆比
而賦之餘皆賦也
式微黎侯寓于衛其臣勸以歸也
狄人奪黎氏地黎衛之附庸也來寄於衞其臣勉以
歸國以詩作於衞地故編之衛風
式微式微胡不歸微君之故胡為乎中露式微式微胡
不歸微君之躬胡為乎泥中
式發聲也中露謂暴露也泥中謂泥塗也黎之臣子
自嘆其微謂黎旣迫於狹又寓於衞臣子可謂微乎
微矣臣子之微亦何足言以君之故不可在此暴露
也以君之躬不可在此泥塗也為衛不能振起其微
不若謀歸故國之為愈也是詩二章皆上賦而下比
也
旄丘責衞伯也狄人迫逐黎侯黎侯寓于衞衞不能脩
方伯連率(所類)之職黎之臣子以責於衞也
黎旣為衞之附庸遂以方伯連率之事望於衞故衞
雖非伯而黎之臣子以衛為伯而責之以方伯之職
也衞穆公之時晉滅赤狄路氏數之以奪黎氏地之
罪則是詩作於宣公之後穆公之前可知也
旄丘之葛兮何誕之節兮叔兮伯兮何多日也何其處
也必有與也何其久也必有以也
前高後下曰旄丘誕大也叔伯尊稱也與相與也以
用也黎之臣子見旄丘之葛長荗而節日以大自嘆
寄寓之久遂呼衞之大夫為叔伯而告之曰何為使
我多日於此而不見恤也何為處此必有與我矣何
為久此必有以用我矣
狐裘蒙戎匪車不東叔兮伯兮靡所與同
狐裘大夫之服車亦大夫所乘黎之臣子呼衞之大
夫而告之曰衞之服裘者非不蒙戎而盛乘車者非
不可東行至黎特不與我同憂爾衞在黎之西故曰
不東
𤨏兮尾兮流離之子叔兮伯兮褎(由救)如充耳
𤨏細也尾末也褎盛服貎黎之臣子自傷流離𤨏尾
之人不為衞所䘏而衞之大夫如褎然盛服用充耳
而無所聞也詩人專指大夫不欲斥衞君也一說關
西謂梟為流離大則食其母意謂衞人視狄為𤨏尾
不知其將為患故不聽吾言其後果有狄人之難亦
通是詩四章上一章興也餘皆賦也
簡兮刺不用賢也衞之賢者仕於伶官皆可以承事王
者也
伶官之名起於黃帝之臣伶倫取崑崙之竹吹黃鐘
之宫至周景王問無射於伶州鳩後世遂以名之衞
國之賢有不得志而仕於伶官者詩人惜之其曰皆
可以承王事則非止一人當是其徒相招為此故雖
其才可為王官有所不顧也
簡兮簡兮方將萬舞日之方中在前上處碩人俁俁(疑矩)
公庭萬舞有力如虎執轡如組(祖)左手執籥(餘若)右手秉
翟(亭歴)赫如渥(於角)赭(者)公言錫爵
簡之為訓或以為大或以為擇或以為不恭夫旣自
齒於伶官之列不可謂大出於賢者之自為非上之
命不可謂擇獨先儒謂伶官雜於倡優侏儒之間是
為不恭也其得謂之賢者盖雖其迹如此其中固有
所見者此意味深長今取之簡兮簡兮重嘆其為此
不恭方將萬舞於日之正中處於衆優之上列其容
俁俁然碩大舞於公庭而可仰於是咸稱其才藝容
止曰有力如虎執轡如組則見之射御之間如組織
言才藝可取也曰左手執籥右手秉翟則見之舞蹈
之間容止可觀也曰赫如渥赭公言錫爵此言其貎
之盛如此公乃使之受爵于庭非所以待賢者也武
舞用干戚文舞用羽籥毛氏以干羽為萬舞孔氏謂
萬者舞之緫名則兼文武而言詩止言執籥秉翟皆
文舞之器意者詩人之言特舉其一可以互見也
山有榛(側巾)隰有苓云誰之思西方美人彼美人兮西方
之人兮
榛栗屬生於山果之嘉者苓大苦生於下隰草之嘉
者喻衞之賢者才美如此宜仕於王國今乃仕於伶
官失其所矣西方西周也周旣東遷謂詩人思西周
之時人物正如此故嘆美衞之賢者眞可謂西周之
人物也前曰碩人言其貎後曰美人言其才是詩三
章上二章賦也卒章比而賦之一說簡賢以是舞旣
舞而錫爵是以俳優蓄之也西方賢者所居也山必
榛隰必苓物各有其地孰謂斯人也而處斯地也哉
雖然不用宜去矣而相從於鄙事何也孟子曰往役
義也往見不義也召之舞則舞其諸往役之義與竊
謂相招仕於伶官此賢者所自為詩人猶以為不恭
若由君之召則賢者當知去就矣
泉水衞女思歸也嫁於諸侯父母終思歸寧而不得故
作是詩以自見也
泉水乃衞女嫁於他國思歸之詩何以編之衞風竊
意衞女思歸作此詩以寄宗國衞女作之采詩者得之
衞地故繫之衞也國君夫人父母在則歸寧没則使
大夫寧於兄弟禮也衞女能以禮自克故思歸而不
得作此詩以見其志耳
毖彼泉水亦流于淇有懷于衞靡日不思孌(力轉)彼諸姬
聊與之謀
泉水始出雖毖然而流尚能至于淇淇衞地也可以
人而不如彼泉水乎此我所以懷歸衞國無日不在
念也孌然諸姬非衞國之姬乃衞女所嫁之國娣媵
之屬故聊與之謀歸衞之事也
出宿于泲(子禮)飲餞于禰女子有行遠父母兄弟問我諸
姑遂及伯姊
夫人舉動必有出宿飲餞之禮曰泲曰禰亦非衞國
地名當是衞女所嫁之國有此地也衞女始謀意必
有以父母終當遣大夫寧兄弟之禮告之者而衞女
之意未能自己欲出宿飲餞而行謂女子旣嫁雖當
遠父母兄弟我今謀歸止欲問父之姊妹與已之伯
姊爾舍兄弟而言姑姊遠嫌也
出宿于干飲餞于言載脂載舝(胡瞎)還(旋)車言邁遄(市專)臻
于衞不瑕有害
曰干曰言亦衞女所嫁之國地名也衞女之意旣未
能自己尚欲出宿飲餞而行且欲脂舝其所乘還歸
之車使疾至於衞國自謂雖不為瑕疵而未免有害
于禮謂禮當遣大夫也
我思肥泉玆之永歎思須與漕我心悠悠駕言出遊以
寫我憂
前三章皆思歸之言卒章乃自克之言故以肥泉自
釋謂肥泉同出而異歸在物理固有如此者我雖出
于衞今旣拘於禮不得復歸亦如此肥泉第為之永
嘆而已然思衞國須與漕之邑乃昔之所生長使我
悠悠然長思不能忘當命駕而出遊以輸寫我心之
憂耳所謂止乎禮義者如此是詩四章一章興也二
章三章賦也四章比而賦之一說水異出流行合同
曰肥謂已不如泉猶得同歸亦通
北門刺仕不得志也言衞之忠臣不得其志耳
忠臣盡瘁事國而上下不知其艱可謂不得志矣然
謂天實為之歸之命而無所怨此其所以為忠臣也
出自北門憂心殷殷終窶且貧莫知我艱已焉哉天實
為之謂之何哉
北門背明向隂處闇之象也殷殷憂盛貎有臣如此
而上下不知可謂不明矣是以憂心殷殷而盛謂終
必窶乏而致貧重嘆上下莫知其艱也下二章所陳
皆上下不知之說也然命實使然何足道哉
王事適我政事一埤(避支下同)益我我入自外室人交徧讁
(如革)我已焉哉天實為之謂之何哉王事敦我政事一埤
遺(唯季)我我入自外室人交徧摧(徂回)我已焉哉天實為之
謂之何哉
王事上所命之事也政事職所治之事也上所命之
事有適至而不可料者有敦廹而不容緩者職所當
治之事則厚以益我不一而足厚以遺我不容辭避
似有役使不均從事獨賢之意可謂上不見知矣而
我自外而入私門同室之人交徧誚責我交徧摧沮
我是下亦不見知矣非命之不淑何以致此然忠臣
仕於亂世貧窶艱難旣知有命何足形於言室人朝
夕相處誚責摧沮交徧不已故不免作此以自解是
詩三章皆賦也
北風刺虐也衞國並為威虐百姓不親莫不相攜持而
去焉
上下相親謂之仁衞之君臣並為威虐無䘏民之意
故百姓不親相率而去可謂不仁矣故謂之刺虐也
北風其涼雨(于付)雪其雱(普康)惠而好(呼報)我攜手同行其虚
其邪(徐下同)旣亟(紀力下同)只且(子餘下同)北風其喈(皆)雨雪其霏
惠而好我攜手同歸其虚其邪旣亟只且莫赤匪狐莫
黑匪烏惠而好我攜手同車其虚其邪旣亟只且
北風寒涼之風雨雪之候也勢必至於雱然而盛此
威虐可畏之喻也至北風喈然有聲則雨雪已霏然
而下矣此威虐及人之喻也始威虐方盛謀與惠順
而相好者攜手同行而去今威虐及人則行計遂決
當求有德者歸之耳然北風止以喻其在上者莫赤
者匪狐莫黑者匪烏以喻仕於朝者各從其類胥傚
為虐莫有䘏我者當即相攜持同車而載適彼樂土
矣或以同行同車分貴賤謂始則賤者終則貴者俱
去非也同行則猶有未言去者同車則去者益衆矣
三章皆言其虛其邪旣亟只且蓋百姓自相勉勵恐
及於禍謂今日之行當緩乎當急乎只且亦語辭之
急者再三言之人情可見矣是詩三章上皆比下皆
賦也
静女刺時也衞君無道夫人無德
周南被文王大姒之化則雖游女有不可求衞國君
與夫人並為淫亂則雖静女亦不自保正家而天下
定於此顯然效驗不可誣矣静女旣為刺時之詩序
明言衞君無道夫人無德蓋謂衞之淫風實由君與
夫人之化女之静者猶如此也三章所詠皆男女相
慕悅之事世之儒者以彤管為女史彊名為思古之
詩其說出於毛氏或又援左氏取彤管之言欲闕之
以待知者此亦考之不精爾實無可疑者且毛氏聞
古者后夫人有女史彤管之法遂以此詩彤管為女
史鄭氏因謂彤管筆赤管也殊不知古以刀為筆未
有用毫毛者安得有管故書謂之畫蓋以刀筆刻畫
於簡至秦蒙氏始以毫毛製筆故漢以來始有竹簡
寫之之說左氏所稱取彤管焉亦止取其美物相贈
之意非有取於女史也竊意古之女史謂之彤猶他
史謂之青蓋皆用竹簡青取殺青之義則女史加以
彤色容有是理況女史惟后夫人則有之何必以人
間相贈之彤管遂為女史邪
静女其姝(赤朱)俟我於城隅愛而不見搔首踟蹰
此章男女相慕悅期而未遂之辭也静閑静也姝美
色也城隅幽深之地也踟蹰不果之狀謂貞静之女
有此美色俟我於幽深之地我心愛之而未得見所
以搔首潰亂不果於行止也
静女其孌貽我彤(同)管彤管有煒說(悅)懌(亦)女美自牧
歸荑(徒兮)洵(詢)美且異匪女之為美美人之貽
此二章皆男女相慕悅贈答以物之辭也孌美態也
彤管女子所玩之物也牧田牧之所也荑茅之始生
也謂女之有美態者旣以彤管贈男子其色煒然而
光盛男子悅懌此管之色謂亦如女之美此女贈男
之物也故男子亦自田牧之所取始生之荑以贈女
且謂此荑信美且異矣猶未可以女之為美姑以此
為美人之贈耳此男贈女之物也說者謂男女相贈
荅與鄭風贈以勺藥陳風貽我握椒之意同此固足
以發明詩人之本意然世之儒者例信毛鄭之說惟
歐陽氏斷然不惑故竊取之且證以刀筆祛千載之
疑而彤史之義亦存而不廢獨不可以此詩之彤管
為女史爾是詩三章皆賦也一說讀静女之詩知彤
管之意則以禮自防在是矣夫寇不自至負乘招之
也淫不自興冶容誨之也竊謂此說專罪女子似非
詩人之本意況由於衞君與夫人無道無德之所化
則男女俱不知禮矣
新臺刺衞宣公也納伋之妻作新臺于河上而要之國
人惡之而作是詩也
衞宣公初以禮為伋納婦旣而作臺于河上自以詭
計要取之斁敗人倫誠可惡也是詩皆著其可惡之
迹與國人惡之之狀辭簡而義明也
新臺有泚(此禮)河水瀰瀰(莫爾)燕婉之求籧(渠下同)篨(除下同)不
鮮(斯踐)新臺有洒(七罪)河水浼浼燕婉之求籧篨不殄
泚鮮也洒高峻也瀰瀰盈也浼浼平也燕婉求之不
以正也凡人之為不善猶有羞惡之心往往多祕其
迹懼為人所指目雖其過未有隱而不形然視宣公
於河上鮮明高峻之臺肆為燕婉之行固有間矣國
人聞其所為猶未以為信然也故過其處者爭往視
之至不能俯如有籧篨之疾者前後相屬莫知其數
不鮮言不少也不殄言不絶也及見其果於為惡無
復愧恥始惡之矣
魚網之設鴻則離之燕婉之求得此戚施
此章取物為比謂網罟之設本以求魚高飛之鴻今
乃離之所得非所求事理乖舛喻宣姜本以嫁伋宣
公乃以計要取之以魚鳥比君之父子亦惡之之深
也國人始猶視之惡之旣深則過其處者至不忍仰
視若眞得戚施之疾者蓋不忍仰視又甚於往視而
不能俯者矣詩人之言每每如此國人惡其君若不
可以訓聖人存之以明有可惡之實者當年不能隱
其惡萬世不能冺其迹鑒戒之意深矣是詩三章其
二章賦也卒章比而賦之也
二子乘舟思伋壽也衞宣公之二子爭相為死國人傷
而思之作是詩也
衞宣公旣要伋之妻生壽及朔其後朔與母齊姜愬
伋於公遂令伋之齊使盜待諸莘壽知之以告伋使
逃去伋曰君命也不可壽竊其節先往盜殺之伋至
曰君命殺我壽何罪盜又殺之伋不廢君之命壽至
代兄之死不可謂不賢然壽知愛其兄而不聞諫其
父豈嘗諫之不聽或知其不可諫故與二子爭相為
死或以伋與晉申生皆不敢明母之過恐傷父之志
申生為恭世子則伋不得為非或以二子為暴虎馮
河死而無悔或以為舜事瞽瞍烝烝乂不格姦欲使
之未嘗不在側索而殺之未嘗可得所以為法於天
下可傳於後世謂伋當逃避使宣公無殺子之事壽
無救兄重父之過皆聖人所不取但國人憐而哀之
耳竊謂舜聖人之事非人人所能為固不可以望二
子獨當論其幸不幸昔晉王祥繼母朱氏生弟覽朱
屢以非禮使祥覽輙與祥俱朱密使鴆祥覽知之徑
起取酒祥疑有毒不與朱遽奪反之自後朱賜祥饌
覽輒先嘗朱懼覽至斃遂止使兄弟幸而如祥覽誠
為兩善不幸如伋壽豈可輕訾哉況死者人之所難
古人視死若輕必有以也夷齊之死以愧後之為臣
懷二心者屈原之死以愧後之為君好讒佞者伋壽
之死其諸愧後之為父母有愛憎者與世之為繼母
無均一之德者視此當愧而知改矣此國人傷而思
之聖人所以取之也
二子乘舟汎汎(芳劒下同)其景(影)願言思子中心養養二子
乘舟汎汎其逝願言思子不瑕有害
夫舟所以濟難今二子皆不免於死辟之二人同載
一舟汎汎然於中流無所維制國人傷其影之逝知
其不能有濟也曰中心養養盖謂思之使我中心養
養不能定也曰不瑕有害蓋謂思之雖不可瑕疵而
未免有害於生也二子之死雖未合道亦可恕矣是
詩二章皆比而賦之也
詩補傳卷三
