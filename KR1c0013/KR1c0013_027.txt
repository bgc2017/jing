詩補傳卷二十七宋范處義撰
魯頌
魯頌之異於商周蓋不可專以功德優劣而論商周
為天下之頌魯為一國之頌學者當知東周之文不
能如古乃世變使然況魯頌作於史克以史克之才
而視周公相去幾何豈可以槩論哉閟宫明言新廟
奕奕奚斯所作而韓氏章句乃曰奚斯作魯頌以詩
之夲文為據則毛氏為正韓氏為妄斷可識矣而班
固西都賦序王延壽魯靈光賦序皆云奚斯頌魯揚
雄法言亦曰公子奚斯常睎正考甫蓋三子皆不見
毛氏詩故也
駉(古營下同)頌僖公也僖公能遵伯禽之法儉以足用寬以
愛民務農重榖牧于坰野魯人尊之於是季孫行父請
命于周而史克作是頌
魯頌見錄於聖人有二焉於駉之序備見之春秋之
君皆罔知恤民凡所舉措多傷財害民之事僖公獨
知以儉足用以寬愛民夫儉與寬雖他無所經見然
舉牧于坰野一事言之則知其有志於民而儉與寬
亦可想而知且務農重穀與牧于坰野若判然二事
而實一事也何則邑外曰郊郊外曰野野外曰林林
外曰坰邑民居也郊與野則民田也林與坰則皆為
田之外而坰為尤遠也夫馬亦國之重事問國君之
富則以馬為對故衛文公騋牝三千詩人美之今僖
公獨遠牧於坰蓋以農事為尤重故不憚於遠牧況
牧馬於坰馬既得所而邑之外曰郊曰野民田皆無
所妨所謂務農重穀牧于坰野為此故也以農為務
則國必多蓄所以足用也遠牧于坰則農無廢業所
以愛民也牧馬一事而足用愛民皆在於是此聖人
所以存魯頌者一也魯自成王賜以天子禮樂俾之
祀周公耳羣公之廟固不當用也故孔子入太廟則
每事問以見其微意又嘗以郊禘為非禮而魯之諸
公安然用之不知其非也今魯人欲為一頌詩必俟
季孫行父請命于周而後為之舉此心以往則凡天
子之禮樂魯之所不得用者魯人當知之矣此聖人
所以存魯頌者二也他國縱有頌詩必無此二者宜
聖人所不取
駉駉牡馬在坰之野薄言駉者有驈(戸橘)有皇有驪(力知)有
黃以車彭彭思無疆(居良)思馬斯臧駉駉牡馬在坰之野
薄言駉者有騅(隹)有駓(符悲)有騂有騏(其)以車伾伾(敷悲)思
無期思馬斯才駉駉牡馬在坰之野薄言駉者有驒(徒河)
有駱有駵有雒以車繹繹(亦)思無斁思馬斯作駉駉牡
馬在坰之野薄言駉者有駰(因)有騢有驔(簟)有魚以車
祛祛思無邪思馬斯徂
說者以駉駉為良馬腹幹肥張此馬之得其所者也
遠在坰野而馬得其所則僖公之處此蓋有道矣詩
人每章言牡蓋馬以牡為善也每章言薄言駉者謂
馬之善不止是也其品固多矣言馬之善而繼之以
思則僖公蓋嘗精思而後得此也一章謂有驪白之
驈黃白之皇純黑之驪黃騂之黃以此馬而就車則
彭彭然而張盛蓋由僖公思慮之廣故思及於馬而
能使之皆善也二章謂有蒼白雜之騅黃白雜之駓
赤黃之騂青黑之騏以此馬而就車則伾伾而有力
由僖公思慮之長思及於馬而能使之皆才也三章
言有青驪隱粼之驒有白身黑鬛之駱有赤身黑鬛
之駵有黑身白鬛之雒以此馬而就車則繹繹而相
屬蓋由僖公思慮之無厭斁故思及於馬而能使之
作而奮起也四章謂有隂白雜之駰彤白雜之騢豪
在骭之驔二目白之魚以此馬而就車則祛祛而彊
健蓋由僖公思慮之無邪僻故思及於馬而能使之
利於攸往也人徒見牧馬於遠地以為務農重穀耳
而不知僖公思慮甚精所以處此者誠得其道馬之
臧也馬之才也馬之作也馬之徂也皆有以致之而
原於一心之思慮以見處事無不曲當其效自如此
也衛文公秉心塞實淵深無他嗜好故其富國之速
至於騋牝三千亦塞淵之效也孔子嘗以思無邪一
語斷三百篇之義蓋取斷章而言非特此詩之謂也
是詩四章皆賦其事而頌之
有駜(備筆下同)頌僖公君臣之有道也
僖公君臣有道雖不可考然由上篇言之則魯之君
臣皆可窺其一斑也夫以魯僖公之為君而能牧于
坰野不使妨農此盡君道之一也季孫行父之為臣
一頌詩必請命而不敢妄作此盡臣道之一也各舉
其一可以知其君臣矣
有駜有駜駜彼乘(繩證下冋)黃夙夜在公在公明明振振鷺
鷺于下鼓咽咽(嗚玄)醉言舞于胥樂兮有駜有駜駜彼乘
牡夙夜在公在公飲酒振振鷺鷺于飛鼓咽咽醉言歸
于胥樂兮冇駜有駜駜彼乘駽(呼縣)夙夜在公在公載燕
自今以始歲其有君子有穀詒孫子于胥樂兮
序言君臣之冇道詩止以有駜喻人臣之才以振鷺
喻人臣之儀不及其君何也曰為君之道在用人而
已在接下而已臣有才如有駜有儀如振鷺亦足為
有道之臣君能用人而有駜之臣得以盡力君能接
下而振鷺之臣相與燕樂豈不足為君之有道乎駜
言其馬之壯也黃也牡也駽也皆言其馬之良也四
馬曰乘言馬之在御也馬雖良而君不御猶臣有才
而君不用何所施其力也始言在公明明則明足以
善其職中言飲酒卒言載燕既善其職則朝廷無事
君臣相與飲酒而燕樂耳鷺于下止其所也鷺于飛
得其所也人臣在燕有威儀如此而君又樂之以盛
樂專言鼓咽咽舉其樂之盛而言之也君臣燕樂始
言舞不知手之舞之足之蹈之也終言歸既醉而出
並受其福也三章皆言于胥樂兮胥皆也謂君臣皆
得其樂也然上二章醉而舞醉而歸一時之樂耳未
若卒章人臣稱願自今以始歲歲有年君子之穀禄
足以詒其孫子其樂為無窮不止於一時也魯頌善
頌善禱之辭多類此是詩三章皆比而頌之
泮水頌僖公能脩泮宮也
天子之學曰辟廱謂其水圜之也諸侯之學曰泮宮
謂其水半之也說文以為諸侯鄉射之宮豈諸侯行
鄉射於學歟許氏之說亦必有據矣說者謂泮宮閟
宮魯僖因舊而脩之是以不見於春秋此詩有式固
爾猶淮夷卒獲有所未獲而欲終之則其所獲尚小
也今此詩之言甚美而大其君臣之辭歟
思樂泮水薄采其芹(其斤)魯侯戾止言觀其旂其旂茷茷
(蒲害)鸞聲噦噦(呼會)無小無大從公于邁思樂泮水薄采其
藻魯侯戾止其馬蹻蹻(其略)其馬蹻蹻其音昭昭載色載
笑匪怒伊教思樂泮水薄采其茒魯侯戾止在泮飲酒
既飲旨酒永錫難老順彼長道屈此羣醜
此三章論學校之美也文王作辟廱詩曰於樂辟廱
魯侯脩泮宮詩曰思樂泮水學雖有小大而人情之
所樂一也芹水菜也藻水草也茒鳬葵也江南謂之
蓴三物皆泮水之所有因以興泮宮所養之才也與
豐水有芑同義言薄采以見人才之多薄采而用之
猶如此其美也三章皆言魯侯戾止蓋既脩之必親
往視學此人情所以思而樂也菁菁者莪言既見君
子樂且有儀亦以美成王能視學故天下喜樂之也
魯人之所樂者何始觀其旂物茷茷而有容聽其鸞
聲噦噦而有節則無小無大皆欲從公而往既已樂
矣已而見僖公之馬則蹻蹻而驕聞僖公之音則昭
昭而明及其親炙僖公之顔色笑語則未嘗有所怒
惟教誨而已於是又以為可樂也卒而僖公在泮飲
酒則或於此行鄉射之禮以序賓故魯人又樂之祝
其既飲此旨酒神必錫之難老使之順從此長道以
屈羣醜也羣醜指淮夷也是時淮夷為患故魯人
既樂僖公之視學而望其有屈服淮夷之功也
穆穆魯侯敬明其德敬愼威儀維民之則允文允武昭
假烈祖靡有不孝自求伊祜(戶)
此章專頌僖公之德為下四章服淮夷張本也雖曰
頌之亦有規切之意蓋謂非冇德不足以服人也穆
穆美之至也詩人以於穆稱天命稱文王又謂天子
穆穆今魯人樂僖公而頌之故其辭極於美也敬也
明也亦德之盛也既樂之故稱其德亦極於盛也至
於謹其威儀則可以為民之法則信能文武則可以
感格烈祖無有不孝則可以自求多福其規切之言
歟謂有此三者人斯服矣
明明魯侯克明其德既作泮宮淮夷攸服矯矯(居表)虎臣
在泮獻馘(古獲)淑問如臯陶在泮獻囚
此後四章皆言服淮夷之事魯人為脩泮宮而作此
頌詩意欲歸功於學校其言申複不已曰既作泮宮
淮夷攸服曰在泮獻馘曰在泮獻囚曰在泮獻功曰
集于泮林竊意當時必有服淮夷之事不然安得有
此空言況不一而足乎案春秋僖公十六年公會齊
侯宋公陳侯衞侯鄭伯許男邢侯曹伯于淮左氏傳
曰謀鄫且東略也杜預曰鄫為淮夷所病故也然則
僖公會諸侯于淮亦已見於春秋矣是時齊覇業漸
衰城鄫之役亦因齊而罷故春秋不書服淮夷之事
而僖公則奏凱而歸魯人以為有功也聖人存魯頌
以申魯人之志蓋謂城鄫之役不終失在齊而不在
魯故也明明魯侯德之明也克能也攸所也僖公能
明其德故知以脩學校為先泮宫之役既作已足為
淮夷之所服矣況矯矯有武之虎臣以征伐於外既
能馘其所格者之左耳以告而善折獄如臯陶者又
能辨其所當囚者以告則僖公之服淮夷為可信矣
濟濟多士克廣德心桓桓于征狄(逷)彼東南烝烝皇皇
不吳(話)不揚不告于訩(凶)在泮獻功
此章言僖公伐淮之師有功也曰濟濟多士則所用
三軍皆君子人矣故能克廣其德心不為褊躁而于
征則桓桓有威武狄遠也淮夷在魯東南雖遠在東
南之地亦烝烝而進皇皇而大不吳不喧譁也不揚
不輕揚也不告于訩謂無以爭訟之事告于治訟之
官者所以能有成功獻于泮宮也王制曰天子將出
征受成于學出征執有罪反釋奠于學以訊馘告竊
意魯用天子之禮樂故其學亦用王制故獻馘獻囚
獻功必於泮宮也
角弓其觩束矢其搜(色留)戎車孔博徒御無斁(亦)既克淮
夷孔淑不逆式固爾猶淮夷卒獲
觩弓健貌搜矢勁貌五十矢為束戎車則甚廣大徒
御則無厭倦所以能克淮夷甚善而不逆果能益堅
守此道則淮夷可以盡獲矣
翩彼飛鴞(吁嬌)集于泮林食我桑黮懷我好音憬(九永)彼淮
夷來獻其琛(勑金)元龜象齒大賂南金
鴞惡聲之鳥也以喻淮夷鴞聲固惡而集于泮水之
木食我桑黮亦能改其鳴而歸我以好音宜淮夷雖
陋服我泮宫之化憬然而悟皆來獻我以琛寳其寳
維何亢龜尺有二寸之龜也象齒象所遺之齒也又
納我以大賂其賂維何南方之金也魯人以淮夷之
服必欲歸功於泮宫不為無說蓋魯禮義之國也僖
公能以學校為先既脩之又視之既匪怒以教之又
飲酒以序之故其所成之材如芹藻鳬葵之美而出
征之士皆濟濟桓桓為君子之人及其受馘論囚又
必於是而告成功焉則淮夷之所以服者非以其兵
力也以其國有禮義故也昔項羽嘗為魯公及垓下
之敗魯獨堅為羽守漢欲引兵屠之以其守節禮義
之國故不忍加兵以此知禮義之在人心者不可冺
固天下之所畏服也是詩八章其七章賦其事而頌
之卒章比也
閟(筆位下同)宫頌僖公能復周公之宇也
閟宫魯廟也僖公因其舊而脩之故不書於春秋序
詩者乃取詩中復周公之宇以為作頌之因故說者
謂魯人之所願欲實則未能也夫常許皆魯地也常
或作嘗在薛之旁許即許田也魯桓公元年鄭人以
璧假許田魯遂許之莊公三十有一年築臺于薛是
時尚為魯地然則魯之侵疆未能復者蓋有之矣是
詩所頌禱之事不一而足而其大者則復周公之舊
宇也詩人既以是為大故序詩亦舉其大以發之欲
魯之子孫不忘此也然則是詩雖為頌而勸戒之意
則與終南同也昔平王雖以周地賜秦襄公而襄公
實未能取之至其子文公始伐戎而收其餘民終南
之詩已美其能取周地卒章且有壽考不忘之語與
魯人頌僖公眉壽保魯無以異終南則風有頌體閟
宮則頌有風義正以勸戒之意同故也
閟宮有侐(況域)實實枚枚赫赫姜嫄(元)其德不回上帝是
依無災無害彌月不遲是生后稷降之百福黍稷重(直容)
穋(六)稙(徵力)稺菽麥奄有下國俾民稼穡有稷有黍有稻
有秬(巨)奄有下土纘禹之緒
閟深祕也侐清淨也實實固也枚枚辨也言魯廟而
先姜嫄推本周家所由興也有姜嫄斯有后稷有后
稷斯有周家有周家斯有魯國上美姜嫄德不回邪
天用是馮依以生后稷謂履帝武敏歆也其生也無
災害謂不坼不副也雖過满十月而生不遲謂先生
如達也其降之福則教民稼穡别其嘉種如黍也稷
也先種之稙也後種之稺也菽也麥也稻也秬也皆
百穀之類下國猶下土也分而言之以協音韻史克
文勝之辭也以是為后稷之福蓋謂因是功而封之
邰也以稷為纘禹之緒業蓋謂禹平水土之後稷以
教稼穡繼之皆民所賴以生也語曰禹稷躬稼謂相
因以成也
后稷之孫實維大(泰下同)王居岐之陽實始翦(子踐)商至于
文武纘大王之緒致天之届(戒)于牧之野無貳無虞上
帝臨女敦(都回)商之旅克咸厥功
上章言周之有國始於邰此章言周之王業始於岐
也翦商者武王也而曰實維大王何也蓋得乎丘民
可為天子大王自邠遷岐有仁人之稱從之者如歸
市則周之得民自岐始也民之所欲天必從之故文
王之受命實纘大王之緒謂繼大王之得民所以致
天命之至也届至也天命既至故牧野之師上下無
復疑貳無復虞度以為上帝實臨之敦治也謂攻治
商紂如林之旅能咸成其功也十亂同心同德三千
人惟一心所謂咸者如此
王曰叔父建爾元子俾侯于魯大啟爾宇為周室輔乃
命魯公俾侯于東錫之山川土田附庸
此章言成王封魯之始也蓋成王封叔父周公於魯
復留為三公故以元子伯禽往莅其國大啟爾宇謂
公侯方百里伯七十里子男五十里凡四等不能五
十里不達於天子附於諸侯曰附庸魯爵為公既方
百里矣又錫之山川土田附庸所謂大啟爾宇也魯
在周東故曰為周室輔
周公之孫莊公之子龍旂承祀六轡耳耳春秋匪解享
祀不忒皇皇后帝皇祖后稷享以騂犧是饗是宜降福
既多
此章言僖公祀于廟之禮也僖公為周公之遠孫莊
公之子也用交龍之旗四馬六轡耳耳然順而附於
車輿言其盛也春秋之祀皆然既無解怠故無差忒
也皇皇大之至也后帝謂天也言魯亦用郊禘之禮
夫郊者以祖配天禘者禘其祖之所自出而以祖配
之明堂位曰成王以周公有勲勞於天下是以命魯
公孟春祀帝于郊配以后稷此魯郊之證也孔子曰
禘自既灌而往吾不欲觀之矣此魯禘之證也僖公
亦用此禮故皇皇后帝繼之以皇祖后稷也禮運曰
魯之郊禘非禮也周公共哀矣蓋聖人以魯之郊禘
為非禮史克不知其說則以為美也騂犧周所尚之
牲也謂天必饗之宜得多福也
周公皇祖亦其福女秋而載嘗夏而楅衡白牡騂剛犧
尊將將(七羊)毛炰(蒲包)胾(側吏)羹籩豆大房萬舞洋洋
此章言僖公之受福由祭之得禮周公皇祖則指周
公與魯公也魯人既以后稷為皇祖矣又言周公皇
祖閟宫一廟皇祖並稱在魯無所嫌蓋魯用天子之
禮樂魯廟即周制也魯人謂周公皇祖所以福僖公
者以其奉祀盡其禮敬也將嘗於秋而養牲於夏楅
設於角衡設於鼻敬之至也公羊傳曰魯祭周公何
以為牲周公用白牡魯公用騂剛羣公不毛何休曰
白牡殷牲也周公死有王禮謙不敢與文武同也魯
公諸侯不嫌也故從周制犧尊將將言其尊之美也
太和中魯郡於地中得齊大夫子尾送女器有犧尊
以犧牛為尊蓋象犧牛之形也周官封人祭祀有毛
炰之豚說者謂爓其毛而炰之也胾謂切肉羹謂肉
汁不和之大羹與肉味有菜之鉶羹也大羹謂大古
之羹鉶羹謂盛之鉶器大房半體之俎也明堂位曰
周以房俎房謂足下跗也上下兩間有似堂房周語
曰郊禘之事則有全烝王公立飫則有房烝親戚燕
饗則有殽烝全烝謂全體房烝謂半體殽烝謂體解
節折也萬舞干羽之舞也洋洋衆多也自牲至舞皆
言禮之備也
孝孫有慶俾爾熾而昌俾爾壽而臧保彼東方魯邦是
常不虧不崩不震不騰三壽作朋如岡如陵
孝孫指僖公也上章既言僖公之祀盡其禮敬此章
遂假尸祝之言以報僖公也謂孝孫之慶維何俾爾
之國熾盛而昌大俾爾之身壽考而臧善保兹東方
之土使魯國常若今日不虧不崩謂無毁壊也不震
不騰謂無驚動也三壽謂大國三卿亦皆壽考與君
為朋君臣之福皆如岡陵之高固也或曰三壽謂上
中下也上壽百二十中壽百歲下壽八十魯人頌僖
公與三壽之人為朋也亦通
公車千乘(繩證)朱英綠縢(徒登)二矛重(直龍)弓公徒三萬貝胄
(直又)朱綅(息廉)烝(之升)徒增增(如字)戎狄是膺荆舒是懲則莫我
敢承
此章言僖公為國之盛也大國之賦千乘司馬法成
方十里出革車一乘兵車一乘甲士三人步卒七十
二人計千乘七萬五千人下言公徒三萬與此數不
合者蓋千乘苟盡用是舉國而行也故其用之也大
國三軍次國二軍而已朱英以朱飾矛也綠縢以綠
約弓也二矛重弓以備折壊也故凡置矛與弓皆有
副也三軍合三萬七千五百人言三萬者舉成數也
貝胄以貝飾兜鍪也朱綅以赤綫連綴甲也烝徒謂
進行之徒增增而益多也膺者服膺而不敢忘也懲
者懲艾而不敢忽也承者莫敢當我也言魯不忘戎
狄之患故懲艾荆舒而不敢忽所以夷狄莫敢當魯
也案僖公四年公會齊侯宋公陳侯衞侯鄭伯許男
曹伯侵蔡蔡潰遂伐楚盟于召陵是時齊桓霸業方
大故僖公與齊桓舉義兵伐荆楚羣舒乃楚之與國
故曰荆舒是懲孟子曰周公方且膺之何也言魯雖
周公之國亦不敢忘戎狄之患耳大抵子孫所為之
善否人以為祖宗之盛衰魯之郊禘亦非周公之自
為也孔子曰魯之郊禘非禮也周公其衰矣孔子以
魯子孫之郊禘為周公之衰則孟子以魯子孫之膺
戎狄為周公之盛何疑之有
俾爾昌而熾俾爾壽而富黃髮台背壽胥與試俾爾昌
而大俾爾耆而艾(五蓋)萬有千歲眉壽無有害
上章既言魯國之盛此章遂言國人稱願僖公長享
共國也昌而熾昌而大則言魯國也壽而富耆而艾
則言僖公也髮白而復黃背有鮐魚之文皆有壽者
之證也魯人既願僖公之壽故欲舉有壽者之證皆
試驗之也故曰壽胥與試萬有千歲享眉壽而無災
害所謂善頌善禱之辭也
泰山巖巖魯邦所詹奄有龜蒙遂荒大東至于海邦淮
夷來同莫不率從魯侯之功
巖巖高也詹與瞻同泰山在齊魯之界二國皆以為
望也龜蒙二山則在魯之境内故曰奄有案春秋定
十年齊人來歸鄆讙龜隂田謂龜山之北田也論語
曰夫顓臾昔者先王以為東蒙主謂蒙山也荒奄也
大東極東也既有龜蒙遂極東之海邦皆淮夷之國
莫不率從魯之命豈非魯侯之功哉或曰願其有功
如此
保有鳧繹(亦)遂荒徐宅至于海邦淮夷蠻貊(武伯)及彼南
夷莫不率從莫敢不諾魯侯是若
鳧繹二山皆徐國之地繹與嶧同禹貢徐州有嶧陽
孤桐遂荒徐宅謂遂奄有徐戎之所居宅也魯之初
徐夷並興東郊不聞及是言海邦蠻貊及彼南夷皆
率從其命莫敢不應而順之如二章所陳可謂盛矣
辭或過夸亦以史克文勝故也
天錫公純嘏(古雅)眉壽保魯居常與許復周公之宇魯侯
燕喜令妻壽母宜大夫庶士邦國是有既多受祉黃髮
兒齒
此章首尾皆頌禱僖公福壽之辭則中間居常與許
復周公之宇亦為頌禱之言無可疑者純一也受福
曰嘏始言天以純一之福錫公使之眉壽保有魯國
也終言魯侯所以燕安於其國而有喜樂者以有令
妻之助謂聲姜也有壽母之賢謂成風也上則宜於
大夫下則宜於庶士衆而邦國之人皆知有其君上
若僖公者可謂既多受祉矣所不可知者壽耳今公
則黃髮兒齒前章所欲試驗之者今驗之果有壽證
矣說者曰兒齒齒落更生細者也豈非壽證歟
徂來之松新甫之柏是斷(短)是度(待落)是尋是尺松桷(角)
有舄(昔)路寢孔碩新廟奕奕(亦)奚斯所作孔曼(萬)且碩
萬民是若
此章言脩閟宫之事也徂來新甫二山名松柏二山
之所宜木也故斬斷之量度之使長短合於尋尺用
以為榱桷施之棟宇狀如舄然謂材良工巧故壯而
且安也魯之路寢固已碩大矣未若新其所脩之廟
奕奕然為尤大也所脩之廟乃公子奚斯所作謂公
子魚也作謂主其教令而監護之屬其工役課其章
程詩人美奚斯之善其職故言其規制甚曼長而碩
大能順萬民之望也以此見僖公之脩泮宮脩閟宮
皆民之所願欲故二詩之頌禱其辭甚美也是詩本
八章斷以文義當分為十二章句之多寡不必拘其
體則賦也
詩補傳卷二十七
