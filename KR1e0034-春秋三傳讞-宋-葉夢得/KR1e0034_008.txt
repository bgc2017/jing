春秋左傳讞卷八宋葉夢得撰
昭公
十有五年
秋晉荀吳帥師伐鮮虞
晉荀吳帥師伐鮮虞圍鼓鼓人或請以城叛穆子弗
許左右曰師徒不勤而可以獲城何故不為穆子曰吾
聞諸叔向曰好惡不愆民知所適事無不濟或以吾城
叛吾所甚惡也人以城來吾獨何好焉賞所甚惡若所
好何若其弗賞是失信也何以庇民力能則進否則退
量力而行吾不可以欲城而邇姦所喪滋多使鼓人殺
叛人而繕守備圍鼓三月鼔人或請降使其民見曰猶
有食色姑修而城軍吏曰獲城而弗取勤民而頓兵何
以事君穆子曰吾以事君也獲一邑而教民怠將焉用
邑邑以賈怠不如完舊賈怠無卒棄舊不祥鼔人能事
其君我亦能事吾君率義不爽好惡不愆城可獲而
民知義所有死命而無二心不亦可乎鼓人告食竭
力盡而後取之克鼔而反不戮一人以鼓子䳒鞮歸
傳十二年言晉假道鮮虞滅肥以肥子綿臯歸今
言伐鮮虞圍鼔杜預以肥為白狄鮮虞與鼓為其
别種則二國自不同若赤狄之有潞氏甲氏也今
經言伐鮮虞則安得謂之圍鼓乎鮮虞之為白狄
别種本無所據說者但以赤狄種已盡推之爾其
說未必然吾意鮮虞燕晉之間小國如廧咎如之
類昭公以後寖彊稍能為晉患故十二年始以伐
見經自是迄哀凡四伐晉卒未嘗得志傳於十二
年伐之前先言滅肥於此又言滅鼓皆無足據適
以亂經也
十二月晉荀躒如周葬穆后籍談為介既葬除喪以
文伯宴樽以魯壺王曰伯氏諸侯皆有以鎮撫王室
晉獨無有何也文伯揖籍談對曰諸侯之封也皆受
明器於王室以鎮撫其社稷故能薦彛器於王晉居
深山戎狄之與鄰而遠于王室王靈不及拜戎不暇
其何以獻器王曰叔氏而忘諸乎叔父唐叔成王之
母弟也其反無分乎密須之鼓與其大路文所以大
蒐也闕鞏之甲武所以克商也唐叔受之以處參虚
匡有戎狄其後襄之二路鏚鉞秬鬯彤弓虎賁文公
受之以有南陽之田撫征東夏非分而何夫有勲而
不廢有績而載奉之以土田撫之以彝器旌之以車
服明之以文章子孫不忘所謂福也福祚之不登叔
父焉在且昔而高祖孫伯黶司晉之典籍以為大政故
曰籍氏及辛有之二子董之晉於是乎有董史女司
典之後也何故忘之籍談不能對賓出王曰籍父其
無後乎數典而忘其祖籍談歸以告叔向叔向曰王
其不終乎吾聞之所樂必卒焉今王樂憂若卒以憂
不可謂終王一歲而有三年之喪二焉於是乎以喪
賓宴又求彝器樂憂甚矣且非禮也彝器之來嘉
功之由非由喪也三年之喪雖貴遂服禮也王雖弗
遂宴樂以早亦非禮也
傳記此言其意在王其不終乎一辭欲附會後王
室亂張本所謂三年之喪二者穆后與大子夀也
禮父為長子正體而傳重則斬衰三年而夫為妻
則期而已何得並言三年乎杜預知其非乃言天
子絶朞唯服三年故后雖朞通謂之三年喪夫言
絶朞則雖后且不服矣除喪而宴固未必為道何
反進而以三年責之乎所謂三年之喪雖貴遂服
者是矣亦不當以非三年之喪而責其遂服吾謂
叔向以后除喪而宴忘其為大子之喪以譏王則
可不得併后之喪參而為二傳欲成其為王室亂
故又從而為之辭亦未必叔向本意也
十有六年春
楚子誘戎蠻子殺之
楚子聞蠻氏之亂也與蠻子之無質也使然丹誘戎
蠻子嘉殺之遂取蠻氏既而復立其子焉禮也
經書楚子誘戎蠻子殺之此與言誘蔡侯般殺之
于申者同誘人之君而殺之其惡深矣傳見滅蔡
不見滅戎蠻子故以為禮不知其貶在誘不在滅
誘人之父而立其子尚足為禮乎
九月大雩
九月大雩旱也
非也說已見前
十有七年
夏六月甲戌朔日有食之
祝史請所用幣昭子曰日有食之天子不舉伐鼓於
社諸侯用幣於社伐鼔於朝禮也平子禦之曰止也
唯正月朔慝未作日有食之於是乎有伐鼓用幣禮
也其餘則否太史曰在此月也日過分而未至三辰
有災於是乎百官降物君不舉辟移時樂奏鼓祝用
幣史用辭故夏書曰辰不集於房瞽奏鼓嗇夫馳庶
人走此月朔之謂也當夏四月是謂孟夏平子弗從
昭子退曰夫子將有異志不君君矣
昭子之言天子諸侯之禮是矣而言用於正月則
太史與平子皆失之所謂正月者建巳純陽之月
周之六月夏之四月也是時陽已極而隂未萌故
言慝未作平子雖知其說而不盡其義復以周正
數之謂此六月非四月故太史辨之曰日過分而
未至謂過春分而未夏至此言正月則是而謂禮
必行於此月則非按夏書辰弗集于房以季秋言
之則先王之禮不獨在四月凡食皆舉之矣經書
日食三十六其言鼓用牲于社者三而已其二皆
在六月則見襲用太史之言獨行於建巳之月為
非也其一在九月則見其三十三皆不舉獨此一
舉為得禮以見正也傳不知此而惑於太史之言
故誤以莊二十五年援之為例說已見前
秋郯子來朝
秋郯子來朝公與之宴昭子問焉曰少皥氏鳥名官
何故也郯子曰吾祖也我知之昔者黃帝氏以雲紀
故為雲師而雲名炎帝氏以火紀故為火師而火名
共工氏以水紀故為水師而水名太皥氏以龍紀故
為龍師而龍名我高祖少皥摯之立也鳳鳥適至故
紀于鳥為鳥師而鳥名鳳鳥氏歷正也玄鳥氏司分
者也伯趙氏司至者也青鳥氏司啟者也丹鳥氏司
閉者也祝鳩氏司徒也鴡鳩氏司馬也鳲鳩氏司空
也爽鳩氏司寇也鶻鳩氏司事也五鳩鳩民者也五
雉為五工正利器用正度量夷民者也九扈為九農
正扈民無淫者也自顓頊以來不能紀遠乃紀於近
為民師而命以民事則不能故也仲尼聞之見於郯子
而學之既而告人曰吾聞之天子失官學在四夷猶信
按後蔡墨言曰少皥氏有四叔重為勾芒該為蓐
收修及熙為玄冥是所謂木正金正水正者此亦
參見他書宜可信不聞其以鳥為名郯在中國既
少皥氏後不得為四夷其說與仲尼之言皆近於
誕不足信也
八月晉荀吳帥師滅陸渾之戎
九月丁夘晉荀吳帥師涉自棘津使祭史先用牲于
雒陸渾人弗知師從之庚午遂滅陸渾數之以其貳
於楚也陸渾子奔楚
國滅而君不見者死於位也則陸渾子安得復奔
楚蓋傳不知滅例說已見前
楚人及吳戰于長岸
戰于長岸子魚先死楚師繼之大敗吳師獲其乘舟餘
皇使隨人與後至者守之環而塹之及泉盈其隧炭陳
以待命吳公子光請於其衆曰喪先王之乘舟豈唯光
之罪衆亦有焉請藉取之以救死衆許之使長鬛者三
人潛伏于舟側曰我呼餘皇則對師夜從之三呼皆迭
對楚人從而殺之楚師亂吳人大敗之取餘皇以歸
經言楚人及吳戰于長岸此猶文七年及秦人戰
于令狐者事有同時不以前後勝敗相乘除今此
先言楚敗吳師後言吳敗楚師既畢事自當各見
不得以戰例書盖傳嘗聞交綏書戰之說而不詳
其義故欲以前後勝負兩有為辭其實妄也
十有八年
七月鄭子産為火故大為社祓禳于四方振除火灾
禮也乃簡兵大蒐將為蒐除子大叔之廟在道南其
寢在道北其庭小過期三日使除徒陳於道南廟北
曰子産過女而命速除乃毁于而鄉子産朝過而怒
之除者南毁子産及衝使從者止之曰毁於北方
按十二年傳載鄭簡公卒將為喪除及游氏之廟
將毁焉子大叔使其除徒執用以立而無庸毁曰
子産過而問何故不毁乃曰不忍廟也諾將毁矣
遂弗毁傳謂君子以子産為知禮禮無毁人以自
成也子大叔即世叔游吉也皆游氏之廟何前則
不使之毁今則怒而必使之毁乎前以葬簡尚不
毁今乃為蒐而毁以前為知禮則今不知禮乎此
乃一事傳雜記所聞不能辨而複書亦可見其務
博而不精者如此
二十年
秋盜殺衛侯之兄縶
衛公孟縶狎齊豹奪之司寇與鄄有役則反之無則
取之公孟惡北宫喜禇師圃欲去之公子朝通于襄
夫人宣姜懼而欲以作亂故齊豹北宫喜禇師圃公
子朝作亂初齊豹見宗魯於公孟為驂乘焉將作亂
而謂之曰公孟之不善子所知也勿與乘吾將殺之
對曰吾由子事公孟子假吾名焉故不吾遠也雖其
不善吾亦知之抑以利故不能去是吾過也今聞難
而逃是僭子也子行事乎吾將死之以周事子而歸
死於公孟其可也丙辰衛侯在平夀公孟有事於蓋獲
之門外齊子氏帷於門外而伏甲焉使祝鼃寘戈於
車薪以當門使一乘從公孟以出使華齊御公孟宗
魯驂乘及閎巾齊氏用戈擊公孟宗魯以背蔽之斷
肱以中公孟之肩皆殺之公聞亂乘驅自閱門入慶
比御公公南楚驂乘使華寅乘貳車及公宫鴻駵魋
駟乘于公公載寶以出禇師子申遇公于馬路之衢
遂從過齊氏使華寅肉袒執蓋以當其闕齊氏射公
中南楚之背公遂出寅閉郭門踰而從公公如死鳥
析朱鉏宵從竇出徒行從公齊侯使公孫青聘于衛
既出聞衛亂使請所聘公曰猶在竟内則衛君也乃
將事焉遂從諸死鳥請將事辭曰亡人不佞失守社
稷越在草莽吾子無所辱君命賓曰寡君命下臣於
朝曰阿下執事臣不敢貳主人曰君若惠顧先君之
好照臨敝邑鎮撫其社稷則有宗祧在乃止衛侯固
請見之不獲命以其良馬見為未致使故也衛侯以
為乘馬賓將掫主人辭曰亡人之憂不可以及吾
子草莽之中不足以辱從者敢辭賓曰寡君之下臣
君之牧圉也若不獲扞外役是不有寡君也臣懼不
免於戾請以除死親執鐸終夕與於燎齊氏之宰渠
子召北宫子北宫氏之宰不與聞謀殺渠子遂伐齊
氏滅之丁巳晦公入與北宫喜盟于彭水之上秋七
月戊午朔遂盟國人八月辛亥公子朝褚師圃子玉
霄子高魴出奔晉閏月戊辰殺宣姜衞侯賜北宫喜
謚曰貞子賜析朱鉏謚曰成子而以齊氏之墓予之
衞侯告寧于齊且言子石齊侯將飲酒徧賜大夫曰
二三子之教也苑何忌辭曰與於青之賞必及於其
罰在康誥曰父子兄弟罪不相及況在羣臣臣敢貪
君賜以干先王琴張聞宗魯死將往弔之仲尼曰齊
豹之盜而孟縶之賊女何弔焉君子不食姦不受亂
不為利疚於回不以回待人不蓋不義不犯非禮
經書盜殺衞侯之兄縶盜賤者之稱也齊豹誠司
寇何不書名氏而謂之盜乎蓋傳為求名不得之
說謂春秋所書云爾夫所貴於名者謂其善足以
稱於世也國之正卿不能守禮干國之紀而殺其
君之兄不畏罪而奔則君且討之矣是安足以為
名哉或曰豹已去司寇故以盜書欒盈良霄雖去
大夫晉鄭殺之但不言大夫未聞其為盜也且縶
衛侯之兄爾安能奪卿之官與邑又從而反之取
之而豹無不聽此理之必不然者也傳記豹事大
抵皆龐雜失實如言殺宣姜賜北宫喜析鉏謚姜
襄公夫人靈公之嫡母也雖言與公子朝通謀靈
豈殺其適母乎詭異可駭甚矣北宫喜本豹黨其
滅齊氏事由其宰非出於喜何足以為貞且未死
而賜之謚亦不近人情杜預謂皆未死而賜傳終
言之此以救其失則可考傳之意則不然也殆將
與賵仲子者同
二十有二年
夏四月乙丑天王崩六月叔鞅如京師葬景王
叔鞅至自京師言王室之亂也閔馬父曰子朝必不
克其所與者天所廢也
傳解王室亂而證以叔鞅之言意謂王不告敗因
叔鞅得之無所主名故杜預謂承叔鞅言書之所
以但言亂據傳例滅不告敗勝不告克不書於策
今王既不告敗可以叔鞅之言而書乎蓋傳不曉
書亂之義而妄以為之辭故亦妄以為例且閔馬
父曰子朝必不克則魯人固已知為亂者為王子
朝矣何叔鞅反不知之乎
冬十月王子猛卒
十一月乙酉王子猛卒(乙酉在十一月經書十月誤)不成喪也
未踰年之君禮自當稱子繫名杜預謂不成喪釋
所以不稱王崩夫未稱王則自不得稱王崩何所
疑而發例哉度傳意蓋謂前稱王猛以為嘗稱王
故今以不成喪復稱王子猛非特不知書子之義
亦固不知前書王之義也
二十有三年春王正月叔孫婼如晉癸丑叔鞅卒晉人
執我行人叔孫婼
邾人城翼還將自離姑公孫鉏曰魯將御我欲自武
城還循山雨南徐鉏丘弱茅地曰道下遇雨將不出
是不歸也遂自離姑武城人塞其前斷其後之木而
弗殊邾師過之乃推而蹷之遂取邾師獲鉏弱地邾
人愬于晉晉人來討叔孫婼如晉晉人執之書曰晉
人執我行人叔孫婼言使人也
傳記邾人城翼在庚戌晉師還之後經書叔孫婼
如晉在癸丑叔鞅卒之前自庚戌至癸丑四日邾
還而敗於魯復往而愬於晉晉人以邾人之愬來
討婼以晉人之討如晉四日之内果能辦此乎杜
預謂取邾師不書非公命是矣然不應神速如此
則取邾師固未必然婼之見執或别自以使事也
秋七月
戊辰吳敗頓胡沈蔡陳許之師于雞父
戊辰晦戰于雞父吳子以罪人三千先犯胡沈與陳
三國爭之吳為三軍以繫於後中軍從王光帥右掩
餘帥左吳之罪人或奔或止三國亂吳師擊之三國
敗獲胡沈之君及陳大夫舍胡沈之囚使奔許與蔡
頓曰吾君死矣師譟而從之三國奔楚師大奔書曰
胡子髠沈子逞滅獲陳夏齧君臣之辭也不言戰楚
未陳也
經書吳敗頓胡沈蔡陳許之師于雞父而不及楚
審如傳言楚未陳則餘六國皆陳矣據傳例皆陳
曰戰未陳曰敗某師不應以楚未陳而六國皆書
敗以傳考之吳人禦楚師于鍾離而六國敗于雞
父其地自不同當是子瑕卒楚師止於鍾離不進
吳獨與六國戰於雞父乘其不同心皆未陳而擊
之楚實不與故不書所謂楚必大奔楚師大奔楚
未陳者皆妄也
二十四年
秋八月大雩
秋八月大雩旱也
非也說已見前
冬吳滅巢
楚子為舟師以略吳疆沈尹戌曰此行也楚必亡邑
不撫民而勞之吳不動而速之吳踵楚而疆埸無備
邑能無亡乎越大夫胥犴勞王於豫章之汭越公子
倉歸王乘舟倉及壽夢帥師從王王及圉陽而還吳
人踵楚而邊人不備遂滅巢及鍾離而還
外取邑不書巢言滅則國矣非邑也傳誤以巢為
邑故記沈尹戌之言亦不能詳以為亡邑云
二十有五年
秋七月上辛大雩季辛又雩
秋書再雩旱甚也
經書秋七月上辛大雩則已得雨矣不相去二十
日而復旱甚此蓋有為而為之公羊言聚衆以逐
季氏者是也故復書自可以見其非旱傳蓋不知
書雩例故於此復失之云
二十有六年春
三月公至自齊居于鄆
夏公圍成
秋公會齊侯莒子邾子杞伯盟于鄟陵
夏齊侯將納公命無受魯貨申豐從女賈以幣錦二
兩縛一如瑱適齊師謂子猶之人高齮能貨子猶為
高氏後粟五千庾高齮以錦示子猶子猶欲之齮曰魯人
買之百兩一布以道之不通先入幣財子猶受之言
於齊侯曰羣臣不盡力于魯君者非不能事君也然
據有異焉宋元公為魯君如晉卒於曲棘叔孫昭子
求納其君無疾而死不知天之棄魯耶抑魯君有罪
於鬼神故及此也君若待於曲棘使羣臣從魯君以
卜焉若可師有濟也君而繼之兹無敵矣若其無成
君無辱焉齊侯從之使公子鉏帥師從公成大夫公
孫朝謂平子曰有都以衛國也請我受師許之請納
質弗許曰信女足矣告於齊師曰孟氏魯之敝室也
用成已甚弗能忍也請息肩於齊齊師圍成成人伐
齊師之飲馬于淄者曰將以厭衆魯成備而後告曰
不勝衆師及齊師戰于炊鼻
豐賈杜預以為季氏家臣子猶梁丘據也齊侯取
鄆欲居公雖法不應書而特書今以師從公成人
拒之而戰于炊鼻何為經不少見哉按經書夏公
圍成而已繼書秋公會齊侯莒子邾子杞伯盟于
鄟陵傳曰謀納公也若如梁丘據之言齊侯欲納
公而據請先以羣臣卜之無成則君無辱今圍成
不克可謂無成矣齊侯何為反會諸侯而謀納公
哉不惟自相戾而經無異文宜無有也
九月庚申楚子居卒
九月楚平王卒令尹子常欲立子西曰太子壬弱其
母非適也王子建實聘之子西長而好善立長則順
建善則治王順國治可不務乎子西怒曰是亂國而
惡君王也國有外援不可瀆也王有適嗣不可亂也
敗親速讐亂嗣不祥我受其名賂吾以天下吾滋不
從也楚國何為必殺令尹令尹懼乃立昭王
言其母非適則昭王安得為適嗣此蓋子西與昭
王皆庶子而子西長故子常欲立之子西以平王
已立昭王為太子故不敢當非謂不敢亂適左氏
傳之誤也
齊有彗星齊侯使禳之晏子曰無益也祗取誣焉天
道不惂不貳其命若之何禳之且天之有彗也以除
穢也君無穢德又何禳焉若德之穢禳之何損詩曰
唯此文王小心翼翼昭事上帝聿懷多福厥德不回
以受方國君無違德方國將至何患於彗詩曰我無
所監夏后及商用亂之故民卒流亡若德回亂民將
流亡祝史之為無能補也公說乃止
外災以告則書星諸國之所共見也故不待告而
見於經今不見於經者杜預以為出齊之分野魯
不見故不書夫安有齊見而魯不見者乎天變亦
何嘗限以分野有星孛于大辰大辰宋地也何為
而亦書乎彗即孛也此蓋十七年大辰之變誤記
於此爾
二十有八年春
公如晉次于乾侯
公如晉將如乾侯子家子曰有求於人而即其安人
孰矜之其造于竟弗聽使請逆於晉晉人曰天禍魯
國君淹恤在外君亦不使一个辱在寡人而即安於
甥舅其亦使逆君使公復於竟而後逆之
按去年會于扈傳謂且謀納公宋衛皆固請之范
獻子取貨季孫而止魯若不告晉安得與諸侯同
會則所謂不使一个辱在寡人者非晉侯之辭也
三十年春王正月公在乾侯
三十年春王正月公在乾侯不先書鄆與乾侯非公
且徵過也
鄆不書在魯邑也乾侯者在晉邑也此其理甚明
傳不知而妄為之辭且昭公之失德久矣豈至是
始非之而言其過乎杜預附會鄆潰不用子家之
事益見其妄
三十有一年春王正月公在乾侯
三十一年春王正月公在乾侯言不能外内也
非也說已見前
冬黑肱以濫來奔
冬邾黑肱以濫來奔賤而書名重地故也君子曰名
之不可不慎也如是夫有所有名而不如其已以地
叛雖賤必書地以名其人終為不義弗可滅已是故
君子動則思禮行則思義不為利回不為義疚或求
名而不得或欲盖而名章懲不義也齊豹為衛司寇
守嗣大夫作而不義其書為盜邾庶其莒牟夷邾黑
肱以土地出求食而已不求其名賤而必書此二物
者所以懲肆而去貪也若艱難其身以險危大人而
有名章徹攻難之士將奔走之若竊邑叛君以徼大
利而無名貪冒之民將寘力焉是以春秋書齊豹曰
盜三叛人名以懲不義數惡無禮其善志也故曰春
秋之稱微而顯婉而辨上之人能使昭明善人勸焉
淫人懼焉是以君子貴之
傳所記君子之言與經皆不合無足取信說已見
前
三十有二年春王正月公在乾侯取闞
三十二年春王正月公在乾侯言不能外内又不能
用其人也
書在乾侯同一辭而三為說其妄益可見
