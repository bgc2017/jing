春秋三傳讞二十二卷春秋類
提要
(臣)等謹案春秋三傳讞二十二卷宋葉夢得
撰是書抉摘三傳是非主於信經不信傳猶
沿啖助孫復之餘波於公羊榖梁多所駁詰
雖左傳亦據傳末韓魏反而喪之之語謂智
伯亡時左氏猶在斷以為戰國時人(案經有續書傳)
(亦有續書夢得盖未深考語詳左傳注疏條下)昌言排擊如辨諸侯
世相朝為衰世之事辨宰孔勸晉獻公及魯
穆姜悔過之言皆出附會辨十二次分十二
國之謬辨夾谷之會孔子沮齊景公事亦出
假托辨墮郈墮費非孔子本意辨諸侯出入
有惡無惡辨諸侯之卒或日或不日非盡屬
褒貶魯侯之至與不至亦不可拘牽成例雖
辨博自喜往往有瀾翻過甚之病於經旨或
合或離不能一一精確而投之所向無不如
志要亦文章之豪也惟古引春秋以決獄不
云以決獄之法治春秋名書以讞於義既為
未允且左氏公羊榖梁皆前代經師功存典
籍而加以推鞫之目於名尤属未安是則宋
代諸人藐視先儒之錮習不可以為訓者耳
考宋史藝文志是書本三十卷又夢得自記
左傳四百四十二條公羊三百四十條穀梁
四百四十條今據永樂大典所載參以程端
學春秋辨疑通加檢核左傳缺九十條公羊
缺六十五條榖梁缺八十四條盖己非完帙
然其大較己略具矣謹依類排次釐為左傳
讞十卷公羊榖梁讞各六卷乾隆四十六年
九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
