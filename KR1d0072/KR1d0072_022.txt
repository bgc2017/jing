禮記析疑卷二十二
翰林院侍講銜方苞撰
雜記下
如三年之喪則既顈其練祥皆行
練祥行者補祭非除服也既顈行眀未顈不得行也
三年之喪行明餘喪不得行也餘喪有主者則彼自
及時而舉練祥即此人為主既顈後亦不得追舉知
然者上除服兼諸父昆弟此獨舉三年之喪以别之
也祭與除服事聯而義不相蒙小記曰期而祭禮也
期而除喪道也祭不為除喪也故合行者其常也而
遭變則廢舉各以義起有君喪服則私服不得除而
練祥可追舉曾子問君之喪服除而後殷祭是也並
繫私服則前喪服皆得除而祭惟重喪可追舉此記
是也祥主人之除也於夕為期朝服祥因其故服
是祭之前夕已除前服而服後服矣故知除服與祭
各為一事注既顈虞後山隂陸民以為禫後俱未
安禫則後喪大祥皆畢矣然後補前喪小祥練祭則
過緩虞後則後喪甫三月餘而飲福衣朝服可乎禮
文殘缺顈惟此記一見未知以顈代葛何所據而云
然以義揆之當為練後服也曰練祥皆行者至後喪
練期則前喪練祭可以次並舉(有君喪服父母練祥可俟君服除而追舉)
(三年而後葬者必再祭並有喪葬先輕而後重母之虞可俟父葬畢而並舉則前喪之練可俟後葬並舉)
(眀矣)其大祥之期至亦可先舉也(練則後喪大祥亦近矣雖暫服前喪大祥)
(之服無害也)曰既顈者將練必先易顈而後祭也(大祥之祭也主)
(人於前夕除服易朝服祥因其故服則練祭亦前夕易服可知矣)除諸父昆弟之喪
於父母喪期内不著其得除之節者旁親不主祭不
過暫服其除服而旋釋之雖初喪可也曾子問所
謂過時不祭者乃四時常祭禘祫及喪之練祥則可
追舉
王父死未練祥而孫又死猶是附於王父也
周人卒哭而祔逮孫之卒哭則王父之主已祔於廟
而反於寢矣故孫亦得告於寢而祔也若孫死在三
月内則宜俟王父既祔而後祔若王父存則孫中一
以上而祔可也
有殯聞外喪哭之他室
知喪在遠方者若同國雖緦必往也據非兄弟雖鄰
不往則三黨中異姓無赴弔之禮據下記如有服而
將往哭之服其服而往則既練始得往然三月五月
之期已過如姑之子姊妹之夫母之父母兄弟亦無
練而後往弔之義其當巳喪既祔彼服未除之期而
往與
大夫士將與祭於公既視濯而父母死則猶是與祭也
次於異宫既祭釋服出公門外哭而歸其他如奔喪之
禮如未視濯則使人告告者反而后哭
祭必齊齊者齊不齊以致其齊者也父母危疾子不
視父母死反次於異宫而禁其哭踊不獨非人情所
安其哀痛中迫尚能齊一以交於神明乎此必春秋
之末及戰國時慝禮而漢儒誤述之也
尸弁冕而出卿大夫士皆下之
致齊則不宜復出齊宫此宜在散齊期内蓋為君尸
者必卿大夫宫中各有職業故雖宿齊宫散齊時可
仍出而治事也
如同宫則雖臣妾葬而后祭
士之臣妾賤葬事簡旬日可畢又家徒少不能兼共
祀事故葬而後祭疏謂天子諸侯臣妾死於宫中不
得為虞祔卒哭之祭誤矣天子諸侯絶期為廢祭也
乃以臣妾而稽喪之大祭乎(此疏在曾子問緦不祭下)
敬為上哀次之瘠為下
朱軾曰哀而盡禮附身附棺一無可悔方謂之敬瘠
非不敬但恐毁不勝喪則於禮或有闕耳若敬而不
瘠則敬為虛文五十者於毁但不致耳若未滿六十
而不瘠戚容稱服之謂何瘠為下者鮮食則皆可
瘠也
請問兄弟之喪子曰兄弟之喪則存乎書策矣
凡小功者謂之兄弟此所問兄弟之喪謂小功以下
也自大功以上哀聲戚容各有所宜則必求其稱小
功以下則飲食居處去無喪者不遠而哀聲戚容無
責焉獨循書策以備禮文可矣注疏謂上所言獨斬
衰之喪及為母齊衰果爾則尚有祖父母世父母叔
父母姑姊妹子兄弟之子不應專以兄弟為言
在堊室之中非時見乎母也不入門
注謂居廬不入門非也設父母有疾可不入視乎母
有父母之喪能不從母而往哭乎先王制禮以人道
待人謂期之内創鉅痛甚雖以奠祭夫婦時接惟各
致其哀敬而已(始喪朝夕會哭既祔主反於殯宫朔望之奠必夫婦親之)既練居
堊室則悲憂漸殺設以見母而時接其内人哀敬之
心移焉雖強居於外衰麻哭泣皆偽也故雖見母亦
有時而母以外不得見所以責人子哀敬之誠而大
為之防也
視君之母與君之妻比之兄弟發諸顔色者亦不飲食
也
孔子曰居君之母與妻之喪居處飲食衎爾兄弟之
期其痛如剡胡可比也按儀禮凡小功者謂之兄弟
此兄弟謂小功也小功比葬飲酒食肉故此云發諸
顔色者亦不飲食也微有别者蓋秉於國法按功
衰無鹽酪謂斬衰之末也則此為比於小功益信矣
祥主人之除也於夕為期朝服祥因其故服
祥為吉祭前夕當視濯省牲不得仍練服
既祥雖不當縞者必縞然後反服
不當縞謂有新喪之重服也朱軾曰注疏以縞為
朝服縞冠之縞陸氏以縞為素縞麻衣之縞陸氏為
安
當袒大夫至雖當踊絶踊而拜之反改成踊乃襲於士
既事成踊襲而后拜之不改成踊
士喪禮大斂畢主人奉尸斂於棺踊如初乃蓋主人
降拜大夫之後至者北面視肂設熬卒塗置銘復位
踊襲正與此合入棺及加蓋時當踊不絶以降拜大
夫故絶之加蓋則殯畢若方殯雖有後至者不降拜
檀弓大夫弔當事而至則辭焉喪大記於大夫不當
斂則出是也疏既事謂畢大小斂諸事恐未安若事
為大小斂及殯則於大夫亦既事而後拜不獨於士
然所謂既事者即視肂設熬卒塗置銘諸事也蓋於
大夫則加蓋後即降拜然後視肂於士則直至置銘
踊襲後然後拜之故曰不改成踊也於大夫絶加蓋
時踊以前踊未終故曰改成踊
下大夫之虞也犆牲卒哭成事附皆少牢
喪者人之終也故上大夫之卒哭附加隆焉士之遣
奠加隆焉惟下大夫之虞則降而用特牲何也以别
於上大夫也然則與士何以異也士之攝盛惟遣奠
下大夫則成禮於喪祭之終加隆於祔廟之始則等
威著矣然用少牢至祔廟而終遷廟之後則惟用生
者之鼎俎矣
夫曰乃
稱乃夫某
鑿巾以飯公羊賈為之也
朱軾曰含襲之時何時也過此以往欲睹親可得乎
制於禮者孝子無如之何禮得不巾而巾之有人死
斯惡之意山陰陸氏乃謂君子有取焉謬矣
冒者何也所以掩形也自襲以至小斂不設冒則形是
以襲而后設冒也
朱軾曰三日而後斂本冀其生設冒以掩形恐人之
惡之也既設帷矣人不得而見在帷中者子婦之外
亦親者也乃冒而避其形乎凡此皆後儒駁雜之論
未足信也士喪禮襲而設冒似非為人之惡之也
親既死矣魄體宜安靜形不掩則親戚自遠至者及
朋友中昵好或啓其手足或搴巾幎而視其形貌凟
且䙝矣又鬼神之情既之幽則不欲嚮明皆教人以
奉死如生之義也毛西河謂既加冒則手足盡韜
小斂如何加衣時人多用此疑古禮不知小大二斂
無復衣尸之法也衣有著者謂之袍袍必有表不禪
衣必有裳謂之一稱明衣不在算襲衣裳至四稱以
後更欲外加袖必不可入要領必不能容矣故設冒
而櫜之幠用衾則小斂大斂之衣惟包於冒衾之外
而不復入於冒衾之中明矣故小斂之衣惟祭服不
倒大斂之衣惟君襚不倒所謂不倒者順鋪以薦於
下而左右掩之以覆於上也其餘則卷疊顛倒以實
左右肩之上股肱足脛之旁以與當身之廣厚相稱
故可用十九稱三十稱之多蓋惟用絞衾以束而非
以被於身故也斂衣之多至此何也父母生平朝祭
親身之服孝子不忍自服又不忍以襚人惟入壙為
宜此古人之厚也
三年之喪如斬期之喪如剡
父殁為母齊衰三年故不曰斬齊而曰三年之喪
如有服而將往哭之則服其服而往
檀弓有殯聞遠兄弟之喪雖緦必往專舉同姓此曰
服其服則兼異姓之小功緦麻也又權以人情姑姊
妹之夫雖無服亦不容不往姑姊妹痛不欲生可無
唁乎子張死曾子有母之喪齊衰而往哭則父之執
友之喪亦不容不往又如父喪之後母又有父母之
喪在未葬以前則宜奔喪視殯而反於夫之喪次在
既葬之後則宜守父母之殯至卒哭而歸母居外家
踰時又重有憂孝子可旬日不往省視乎凡此類皆
禮雖先王未嘗有可以義起者
既葬大功弔
既葬則大功者可弔眀期以上不得也
凡喪小功以上非虞附練祥無沐浴
小功之疎而不敢自潔飾則居處飲食一式於禮可
知矣禮教明則人道益深此民之所以有恥且格也
惟父母之喪不辟涕泣而見人
謂身執事者情勢有所窮也
曾申問於曾子曰哭父母有常聲乎曰中路嬰兒失其
母焉何常聲之有
觀此可知蘇氏以親在知喪禮譏程子之謬矣太原
閻百詩云子夏子張子游欲師事有若曾子不可記
稱子張死曾子有母之喪則曾子問一篇皆親在時
所講議也如非禮孔子當正其失而勿與言矣
王父母兄弟世父叔父姑姊妹子與父同諱
王父母總貫下蓋王父母之兄弟伯叔父姑姊妹父
諱之則子在父側亦不敢舉其名也王父之兄弟姊
妹父諱之不待言即王父之伯叔父及姑王母之兄
弟伯叔父姑姊妹皆屬親而行尊人子於父母親屬
尊行直舉其名義亦未安故凡此皆父所必諱也檀
弓逮事父母則諱王父母與此義正相發蓋人子逮
事父母則於王父母親屬父母所諱者從諱焉父母
没則不必更諱矣若直以諱王父母為義則子於父
母所愛亦愛之所敬亦敬之雖父母没不衰王父母
義重思隆可以父母之存歿異乎曲禮大功小功不
諱謂同等也知然者自父母以上尊行親者期疎者
小功無大功者以大功小功為言則兄弟行也疏又
謂庶人不諱王父母士以上諱亦無義理禮不下庶
人為其力不能備也諱王父母何故異其禮而教以
薄哉
大功之末可以冠子可以嫁子父小功之末可以冠子
可以嫁子可以取婦已雖小功既卒哭可以冠取妻下
殤之小功則不可
朱軾曰此就父言父就子言子也大小功之服有父
有子無者有子有父無者有父輕子重者有子輕父
重者父可冠子取婦而子不可冠不可取妻不得冠
取也即已可冠取妻而父不可冠子取婦亦不得冠
取也此記謂大功之末可以冠子嫁子若小功末可
以冠子嫁子亦可以取婦矣二段補出父字起下文
已字謂小功之末不但父可取婦巳亦可取妻惟降
服之下殤小功則父與巳皆不可此為冠取失時者
言故但云可以非謂禮當如是也
孔子曰伯母叔母疏衰踊不絶地姑姊妹之大功踊絶
於地如知此者由文矣哉由文矣哉
知此則知哭踊之節乃中心殊異故禮探其情而見
於外豈徒由其外之文哉
君於卿大夫比葬不食肉比卒哭不舉樂為士比殯不
舉樂
比葬不食肉恐當作殯侯國三卿五大夫皆為之三
月不食肉恐未能行也知悼子之喪杜蕢諫鼓鐘而
不諫飲酒且自言刀七是供則食肉非越禮獨不宜
舉樂耳曰知悼子在堂則未葬非卒哭以前也
君子上不僭上下不偪下
國卿而儉陋若此則其下服用又當每下而拂乎人
情矣故曰偪下
既得之而又失之君子恥之
得失以行能言若守正而退非君子所恥也與知及
之仁不能守之雖得之必失之同義即以居位者言
始骨鯁而後脂韋始潔清而後汚墨令名不終皆既
得之而又失之也
孔子曰凶年則乘駑馬祀以下牲
王制祭豐年不奢凶年不儉蓋國體也士大夫則何
敢然貶損自祀牲始則妻子食用之不節自有蹙然
於心者矣駑當作髦
張而不弛文武弗能也弛而不張文武弗為也
此以治民言之故不能不弛所謂制法以民也若議
道自巳則當自強不息豈可或弛韓子於自修之事
引此多見其疎矣
外宗為君夫人猶内宗也
曰君夫人以國中為斷也若異國不獨從母舅之女
不得比於内宗即内宗適他國為君夫人亦無斬齊
之義當以賀循等說為正
廐焚孔子拜鄉人為火來者拜之士壹大夫再亦相弔
之道也
以救火來者拜之聚觀者弗徧拜也
寡君敢不敬須以俟命
俟後命也雖國君之夫人可出所以正家則警婦行
也既出尚可以反所以許改過教遷善也
婦見舅姑兄弟姑姊妹皆立于堂下西面北上是見巳
見諸父各就其寢
婦見舅姑後贊醴婦婦饋舅姑舅姑饗婦姑饗婦
人送者若更與兄弟姑姊妹相見則正禮且不能畢
矣蓋兄弟姑姊妹每急欲見新婦而觀其容止故有
立於堂下之禮記者本謂是時已見新婦若諸父則不
宜以尊臨卑故必俟正禮既畢就其寢而見之而注
遂謂不復特見誤矣諸父諸姑等也諸父就見於其
寢諸姑在舅姑之宫而婦乃不特見乎兄稱兄公姊
稱女姑所以示婦當敬禮也而始至竟不特見乎兄
嫂之嘉禮始成而弟妹不特見可乎婚禮經記無婦
與兄弟姑姊妹相見之儀者乃人事之常無關於婚
禮之正無為具其儀耳若以兄弟為引嫌而不特見
則姑姊妹何縑且舅姑恒食羣子婦佐餕朝夕相見
并無所嫌而初至乃以禮見為嫌乎子思之哭嫂為
位所謂不通問者不無故而接語言或使僕婢通問
耳此記見諸父各就其寢則兄弟姑姊妹見於宫中
不必言矣
會去上五寸
鄭氏曰會謂上領縫蓋即玉藻所謂頸也玉藻言頸
廣此言其長云去上五寸者高出於鞸之上端五寸
也
禮記析疑卷二十二
