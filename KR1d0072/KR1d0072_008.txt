禮記析疑卷八
翰林院侍講銜方苞撰
文王世子
命膳宰曰末有原
玉藻夕祭牢肉則夕膳所進亦朝牲膚體但已徹之
俎實則不可再用耳
胥鼔南
謂二南也詩曰以雅以南四裔之樂先王不廢以示
聲教之四訖耳教世子及國子而首以南蠻之樂何
義哉前儒既知舊說之非又謂象箾南籥或謂南亦
雅樂名蓋以春誦夏弦已包二南不知正始之風尤
切於修身齊家故始學者於四詩中又時習之也
春誦夏弦大師詔之瞽宗秋學禮執禮者詔之冬讀書
典書者詔之
詔書與禮者不目其人何也周官大司樂掌成均之
法凡有道者有德者使教焉不必其有職司也詩樂
弦誦有音聲度數必樂師始可教禮與書專明義理
則深於禮者皆使執禮深於書者皆使典書於職未
有列其人亦無定故不可指名
大樂正學舞干戚語說命乞言皆大樂正授數大司成
論說在東序
舞干與乞言合語皆小樂正所詔而大樂正復教之
何也小樂正詔以儀法及將成熟大樂正復教之而
使進質於大司成以講明其義理也凡侍坐於大司
成者遠近間三席可以問則大司成論說乃以義理
開示學者後語於郊始及才能優劣疏義未安舞
干戚則有進反周折疎密疾徐之數語說則有辭讓
坐興先後久暫之數乞言則有瞻視俯仰應唯趨走
之數必有授之者乃不違其節三者有禮儀而無所
為篇數注似誤注疏以大樂正為大司樂大司成
為地官之師氏似未安師氏掌教太子及貴遊子弟
從學於虎門者且王舉必從朝夕聽治必在左右詔
美諫惡安能更與成均之國子講問故其職並無一
語及於大學者大司樂二人爵皆中大夫與師氏等
其職掌成均之法建治國之學政凡有道有德者皆
屬焉則大司成即大司樂明矣注疏蓋以記有小樂
正而周官惟有樂師故遷就而為此說不知樂師下
大夫四人即記所謂大樂正也上士八人即所謂小
樂正也且周官别無籥師丞記者蓋以籥師上士四
人教舞羽籥而籥章中士四人外别有下士四人故
以下士為丞正與樂師之上士稱小樂正同耳
凡始立學者必釋奠于先聖先師及行事必以幣
釋奠釋菜皆祭也釋幣則告也或釋奠或釋菜將教
士而禮於先聖先師也行事則特行於學中之事如
出師受成歸告訊馘語於郊而取賢斂才王親視學
以簡不帥教者則惟以幣告而無釋奠釋菜之禮蓋
義無取於祭也
凡語于郊者必取賢斂才焉或以德進或以事舉或以
言揚曲藝皆誓之以待又語三而一有焉乃進其等以
其序謂之郊人遠之於成均以及取爵於上尊也
曲藝皆誓以待又語者仍望其能自進於德事言也
三而一有謂於德事言大段不能成就而微有一端
之合也蓋非粗明於理法雖小職不可使治故雖擅
曲藝必於三者微有合然後可因能任使及當作次
蓋以次第取爵於其長官不得達於君也(如醫則繋籍於醫師)
(卜則繋籍於卜師俾試以所能程其功而授之爵凡官中下士皆其長所假之爵)凡選士不
升於學者仍歸之鄉遂使其長量能而授事焉義與
此同司徒所升選俊皆德行道藝出於倫輩者不
宜於德事言一無所成而僅通於曲藝盖卿大夫元
士之適子並入於成均則其中宜有質不逮於中人
者矣故使習曲藝亦可以收束其身心而藝之成亦
可假微職以食於上耳
始立學者既興器用幣然後釋菜不舞不授器乃退儐
于東序一獻無介語可也
東序即所立學中之東廂盖釋奠於堂上而禮賓於
東廂非與虞庠相對之夏學也使先有東序則虞庠
之立不可云始若虞庠與東序並立又不應虞庠不
禮賓東序不釋菜以此知為註家之誤也舊說不
惟與始立學相背即兩學並立後亦不應釋菜於此
又徹俎豆几筵而禮賓於彼况一獻無介語禮既甚
略何故復多此煩擾乎顧命東序西序特牲饋食設
庶羞於西序皆謂廂熊氏謂秋頒學合聲不釋菜
非也承春入學釋菜合舞之後則合聲禮同不待言
故文略耳春官釋奠於其先師秋冬亦如之舊說謂
夏不釋奠其誤亦類此
太傅審父子君臣之道以示之
世子之於君兼有父子君臣之道而體勢與臣庶異
處之難得其宜故必審察以示所當行
其在外朝則以官司士為之
外朝惟有職司者乃與故惟以官序之
其在宗廟之中則如外朝之位宗人授事以爵以官
官謂有職司者爵謂無職司而有爵命者無職司而
有爵命亦或授以事無爵者序立而已盖宗廟之中
與外朝異雖無爵者得與而事則不及焉故特文以
著之也
其登餕獻受爵則以上嗣
注以特牲嗣舉奠禮為獻受爵之序非也舉奠主人
之嗣子也此記所謂上嗣公族也所謂獻即長兄弟
之加爵也所謂受爵即受尸酢爵也獻受爵惟長兄
弟一人餕則與者稍多然皆以上嗣而餘子不得與
焉餕者有常數故不能徧也
其在軍則守於公禰公若有出疆之政庶子以公族之
無事者守於公宫
疏云朝覲會同則庶子留守不從行非也周官大會
同大司馬帥國子而掌其政令諸子作羣士從(春秋傳同)
(盟於戲鄭六卿門子皆從)故官中下大夫二人中士四人正分掌
公出及留守之政令也公族之無事者謂學於虎門
太學及諸子所存游倅使之修德學道者盖公族為
六官之屬者或從公或治官中之事其名在宫伯之
版者則有八次八舍之常職惟君行出疆而守宫廟
則諸子職所謂國有大事則帥國子而致於太子惟
所用之者也國子且致則游倅不待言矣卿大夫士
之子則掌固頒其守政盖以公族守宫廟則衞士作
其義心以卿大夫士之子守邊圉則衆庶咸有固志
矣諸侯朝覲會同必載遷主則庶子亦宜守齊車
宫廟亦宜警守不獨征伐故以出疆之政包之
其刑罪則纖剸亦告於甸人
周官掌囚職士加明梏以適市而刑殺之有爵者及
王之同族奉而適甸師氏據此告當作梏舊讀曰鞠
非也鞠者獄未成之辭也既成而致刑於甸人不宜
曰鞠
外朝以官體異姓也
以德詔爵以功詔禄皆與異姓一體有罪則體百姓
雖親不以犯有司亦此義也
正室守大廟尊宗室而君臣之道著矣
繼世之君臣諸父昆弟以承祖之正體也公族之適
子猶守太廟而其父兄不敢先焉况君之繼序者乎
此所謂君臣之道著也
天子視學大昕鼓徵所以警衆也衆至然後天子至乃
命有司行事興秩節祭先師先聖焉有司卒事反命
先聖先師使有司祭而先老親釋奠焉非義所安也
盖天子非有事不視學五年視學則有比校羣士德
藝之事簡不帥教者則有習射習鄉之事皆有司掌
之天子親臨特用以興起震動之故至即命有司行
此而天子自舉常典祭先聖先師也天子視學當在
太學中堂祭先聖先師亦當在此設有司就此行釋
奠事則天子親見之無庸卒事反命矣如出征有
受成之事則必主兵者受之反有訊馘之事必典獄
者訊之詩曰淑問如臯陶在泮獻囚則君不親訊審
矣推之春秋視學亦必有教國子之事有司掌之而
君不親焉者
始之養也適東序
東序即太學東廂
適饌省醴養老之珍具遂發咏焉退修之以孝養也
遂發咏焉退為句盖適饌省醴樂聲既發則天子遂
退樂記天子執醬而饋執爵而酳冕而總干正與此
篇義相發明盖醬者食之本執醬示欲親饋也爵者
飲之具執爵示欲親酳也干者舞之器冕而總干示
欲親舞也皆用以為禮而不親執其事此篇云適饌
則不親饋可知矣曰省醴則不親酌可知矣發咏而
退則不親舞可知矣盖養老於東序而天子位在太
學中堂樂聲甫作即退反其位故樂闋有司復以告
乃發命而歸也使天子親饋獻則老更當拜親舞老
更當立而待非所以安養之也先儒論燕禮宰夫為
獻主義亦如此
反登歌清廟既歌而語以成之也
天子將退時老更必離位致敬既退然後各反其位
也
言父子君臣長幼之道合德音之致
文王之德所以播諸樂歌者不過父子君臣長幼之
道止於至善而已清廟之詩曰濟濟多士秉文之德
故既歌而語凡為父子為君臣為長幼者必合於文
王之德音而後為人倫之極則也
王乃命公侯伯子男及羣吏曰反養老幼於東序
王制五十養於鄉六十養於國七十養於學鄉遂之
老有進養於天子之學者故鄉遂之吏偕焉命反養
老謂當養於鄉者觀此則庶人之老各就其地而行
引年之政也審矣幷及幼者周官養耆老孤子事每
相連天子視學雖專養耆老而命公侯伯子男及羣
吏不可遺孤子故連類而及之
朝夕至于大寢之門外
惟朝夕至寢門者正晝君與百官圖事世子亦修業
於虎門也惟至寢門外者或嬪御在側必君召乃敢
入也
禮記析疑卷八
