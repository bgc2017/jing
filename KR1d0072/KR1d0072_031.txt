禮記析疑卷三十一
翰林院侍講銜方苞撰
坊記
篇中多引春秋論語為證可見非孔子之言如文中
子書曰子云弟子各子其師非孔子也
故君子禮以坊德
張子以德為逸德尚未盡仁之過則近於愚義之過
則入於刻恭之過則流為諂儉之過則趨於吝以禮
坊之然後有以全其天德之美也
使民富不足以驕貧不至於約
至春秋之末晉絳之富商財足以金玉其車文錯其
服而韋藩木楗以過於朝顔子之貧尚有負郭之田
以給簞食瓢飲自安於陋巷則周公制禮以為民防
者遠矣
貴不慊於上
貴慊於上則病下者多矣乃亂之所由生也
上酌民言則下天上施上不酌民言則犯也下不天上
施則亂也故君子信讓以涖百姓則民之報禮重
違於義理逆於衆心皆所謂犯也讓即酌民言之謂
古人有大事謀及庶人疑獄與衆共之庶人傳語皆
不敢争勝於民讓道也
爾卜爾筮履無咎言
記者之意似謂卜筮無咎之言尚不敢自專而稱他
人也
君子弛其親之過而敬其美
舊說以弛為棄忘不藏記其親之過非也過已成矣
為子者不復藏記於心安得為孝弛者使其過有所
觧而人不忍攻幹蠱之義也禹能灑沉澹灾三代命
祀鯀亦列焉且曰禹能以德修鯀之功而與舜同為
以死勤事則鯀之過弛矣仲弓列德行之科冀缺復
嗣宗職世人不復引䋲批根以瑕疵其父則二父之
過亦可謂弛矣
子云長民者朝廷敬老則民作孝
長民者三字疑衍
故食禮主人親饋則客祭主人不親饋則客不祭
敵客無不親饋之禮其諸侍食於長者與曲禮侍食
於長者主人親饋則拜而食主人不親饋則不拜而
食盖父兄為客則主人於子弟容不親進饌也
故堂上觀乎室堂下觀乎上
事尸於室中者主人主婦也待事於堂上者長賓長
兄弟也觀禮於堂下者衆賓衆兄弟也長賓三獻賓
長長兄弟有加爵皆獻尸於室中故觀主人主婦之
慤誠而致其嚴恭衆賓衆兄弟升堂受爵則觀長賓
長兄弟之肅雍而用自檢飭
子云賓禮每進以讓喪禮每加以遠浴於中霤飯於牖
下小斂於戸内大斂於阼殯於客位祖於庭葬於墓所
以示遠也殷人弔於壙周人弔於家示民不偝也子云
死民之卒事也吾從周以此坊民諸侯猶有薨而不葬
者
喪禮每加以遠者恐愈遠而哀愈亡故每加設禮節
以為之紀也自浴於中霤至葬於墓每節皆有哭泣
辟踊祭弔之禮所以示遠而不可怠也故卒哭之弔
宜於家正為民之卒事不嫌於過厚耳故曰以此坊
民諸侯猶有薨而不葬者歎喪紀之薄告薨而鄰國
不會葬也舊說以檀弓即遠之義詁似不可通
故君子有君不謀仕惟卜之日稱二君
既有君則不謀仕於他國或謀得美仕惟筮仕之初
未决所從則可稱二君以决之如畢萬筮仕於晉或
與他國並占而於晉得吉卜則决意仕晉也
父母在饋獻不及車馬示民不敢專也
未仕者不敢饋人則已仕者得饋矣然父母在而饋
獻及車馬之重則太專故不敢
故君子於有饋者弗能見則不視其饋
雖在喪人饋之酒肉亦無不受之禮注不視猶不内
非也盖有喪疾則不親受是謂弗能見受之者其意
不可虛也而有喪疾則不可食既不可食而視之則
似有欲食之意故不視耳或曰弗能見即不能食之
譌也
大夫不坐羊士不坐犬
李光地曰坐羊坐犬殺食而坐其皮也皆言不盡利
之道
故大饗廢夫人之禮
疏謂侯伯以下非祭不交爵王饗上公上公相饗后
夫人親祼非也大行人乃周初典禮陽侯繆侯則哀
周之事耳
以此坊民婦猶有不至者
女不至如鄭子明路遇親迎者而奪之是也吾既冠
後聞比郡中有女在塗而自盡於籃輿中至壻家始
知之者若能守先王之禮姆與女同車則無此情變
矣
禮記析疑卷三十一
