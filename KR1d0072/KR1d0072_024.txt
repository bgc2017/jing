禮記析疑卷二十四
翰林院侍講銜方苞撰
祭法
周人禘嚳而郊稷祖文王而宗武王
禘非圜丘之祀朱子既據大𫝊以絀之而郊與眀堂
先儒之說猶樊然散亂竊意嘗禘郊社尊無二上圜
丘祀天惟以稷配眀堂享帝惟以文王配四郊迎氣
各祭其帝與其官惟大旅乃合祭五帝與五官蓋歲
事之常則天地四時宜分有故而旅則上下四方之
神祗不容不合也圜丘祀天則天神從祀焉方澤祭
地則地示從祭焉而四郊與眀堂則無天神從祀蓋
皇天后土式臨則百神皆宜備降而四時功各有持
明堂精意以享不宜汎及羣神且歲事之常天神地
示各以其時其事其地專事之故圜丘方澤而外無
為别有從祀也祖文王而宗武王謂二世室不祧與
眀堂無涉舊說郊祭一帝眀堂祭五帝小德配寡大
德配衆又謂眀堂兼祀武王宋以後諸儒又謂歴世
皆以父配不惟於古無徵亦非心理之同
大凡生於天地之間者皆曰命其萬物死皆曰折人死
曰鬼此五代之所不變也
鳥獸蟲魚多死於斬割雖植物亦必刈伐故曰折人
則全而歸之故曰鬼董子曰人受命於天超然異於
羣生眀於天性然後知自貴於物觀此亦可見矣獨
言五代者唐虞之後義類始大明上古渾樸人物之
死尚未辨其名也
七代之所更立者禘郊祖宗其餘不變也
七代宜作四代本記自有虞氏始國語亦然舊語俱
不可通
設廟祧壇墠而祭之乃為親疏多少之數
親疏多少之數即下親者祭多疏者祭少之謂也廟
祧壇墠之多少義亦得兼但記曰設廟祧壇墠而祭
之則宜主祭之多少方氏以有昭有穆有祖有考為
親疏之數而屬之親親之殺以或七或五或三或二
為多少之數而屬之尊賢之等似未安
是故王立七廟一壇一墠曰考廟曰王考廟曰皇考廟
曰顯考廟曰祖考廟皆月祭之遠廟為祧有二祧享嘗
乃止
五廟月祭後儒傅會之說也禮之嚴重者莫如祭自
天子以及公卿百執事皆散齊七日致齊三日祭之
眀日又繹而賓尸倘月舉之民治將為之不詳矣記
所據蓋周語日祭月祀之文不知所謂日祭者在喪
朝夕上食也畿内諸侯即公卿大夫朝夕上食與執
事焉故曰甸服者祭所謂月祀者朔望喪奠也侯服
以時至者則與執事焉故曰侯服者祀此記誤會國
語而韋昭注周語日祭祖考月祀高曾又因此記而
誤也必欲曲為之說豈月朔朝廟亦有奠饋而非若
正祭之備禮與長樂陳氏謂月祭為薦新薦新有時
不聞每月而一舉也張子謂兄弟數人代立止當
一世雖親廟不害為數十廟非也特祭七廟五廟尚
苦獻酬難遍况數十廟乎以義權之兄弟數人共為
一世則共一廟亦如祫祭合享也朱子曰宗之數雖
無定恐亦止始為宗者特立一廟後皆祔焉蓋廟有
定址若以時增則每立一宗以下親廟皆當更造先
王制禮不若是之煩擾也
禮記析疑卷二十四
