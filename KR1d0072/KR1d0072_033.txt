禮記析疑卷三十三
翰林院侍講銜方苞撰
緇衣
禹立三年百姓以仁遂焉
人君不仁則不能厚生以正民德彰志以明其教禮
俗並敗則閨門之内男女少長相乖相怨而不能和
親族姻鄉黨之中強弱知愚相脅相欺而不能和順
百姓雖有仁心而不能自遂矣遂者通達也必王道
四達而不悖然後民情欣暢而交通也
可言也不可行君子弗言也可行也不可言君子弗行
也則民言不危行而行不危言矣
老莊之志太古可言而不可行也北宫之女不嫁以
養父母陽城兄弟相愛皆終身不娶可行而不可言
也危當作違以音同而誤
君子道人以言而禁人以行
禁人以行盖身為之則管子所謂禁勝於身則令行
於民也
故言必慮其所終而行必稽其所敝
言雖善必慮其所終老莊欲人為太古之無事而不
知其終不可行行雖善必稽其所敝晏子國奢示儉
而不知其敝至於偪下
長民者衣服不貳從容有常以齊其民則民德壹
朱軾曰言衣服則一身容貌兼之矣鳴鳩其帶伊絲
其弁伊騏是也從容有常其儀一也儀之一由心
如結此民德之所由壹也
為下可述而志也
人臣圖利徇私則其事不可以告人苟為上為德為
下為民則皆可述而志也
不援其所不及不煩其所不知
不及已之才所不及也行人子朱不能其職而以當
御争殷浩以北伐為已任援其所不及也不知者君
所不當知也書曰庶獄庶慎文王罔敢知于茲若每
以煩君之聽則凟矣其辭同而别以已與君者援則
自巳而言之也煩則不可自已而言之也
政之不行也教之不成也爵禄不足勸也刑罰不足恥
也
人君必能行其政成其教然後爵禄當而民知勸刑
罰當而民知恥若無政無教則爵及惡德刑枉無辜
民且有疾心而何由勸且恥乎
故上不可以䙝刑而輕爵
荀卿曰刑當罪則威不當罪則侮爵當賢則貴不當
賢則賤故上不可以䙝刑而輕爵也
大臣不治而邇臣比矣
古者侍御僕從大臣皆得進退死生之此君德所以
不荒庶政所以無壅也若大臣不能治身則必與邇
臣比矣不能治官則無以禁邇臣之相比矣不能治
者不可使居其位故居其位者不可以不敬也周
官王之侍御僕從無一人不統於冢宰大臣不能自
治則便辟側媚者無所畏忌故邇臣比也
故大臣不可不敬也是民之表也邇臣不可不慎也是
民之道也
大臣以富貴之過而忠衰於君則百姓且為之不寧
可用為民表乎此不能敬之過也邇臣能探君之情
移君之計庶士庶民皆視其趨嚮而争赴之是之謂
民之道也而可不慎乎道與道之以政同義
毋以内圖外
圖如我儀圖之之圖度也議也内謂左右近習也人
主於外臣多好與左右近習私議之是非所以失實
而多蔽也若與廷臣之正直者公議之不得謂以内
圖外
大人不親其所賢而信其所賤民是以親失而教是以
煩
端人正士非不知其賢也以其防己之欲而不能親
便嬖側媚非不知其賤也以其便已之私而不覺相
信此民所以失其親上之心而視教令為具文也
德易狎而難親也
水之德居常則日涉而無患故易狎遇險則一陷而
不可脱故難親
夫民閉於人而有鄙心可敬不可慢易以溺人
閉於人謂其情不得上達有鄙心謂怨惡其上閉於
人則有鄙心所以不可慢也然有鄙心而上卒無由
知以陷於大患故曰易以溺人
下之事上也身不正言不信則義不壹行無類也
身不正則言不見信於上義不壹行無類身不正之
實也義所陳於上也行所發於身也所陳之義二三
而退而考其行則駁雜而無類欲上之信其言得乎
君子比類以成其行或出焉或入焉則無類矣
故君子多聞質而守之多志質而親之精知略而行之
君陳曰出入自爾師虞庶言同詩云淑人君子其儀一
也
多聞多識而質以人心之同以精吾心之知似可不
疑於所行矣然以之治已則身所處之時位不同以
之治人則世所因之俗變各異苟拘於所聞所見而
一一以求其合則不能隨時隨事以處中故必略而
行之所謂擬議以成其變化也盖惟所知者精然後
能取其大略而左右逢其原觀顔子博學於文約之
以禮孟子於井田學校惟粗舉其大要可知略而行
之之義引君陳證多聞二句引詩證精知句
私惠不歸德君子不自留焉
私惠注謂以小物相問遺則曹僖負羈盤飱置璧之
類是也但其義甚狹如彌子以衛卿為餌而孔子嚴
拒之齊王欲以萬鍾養弟子而孟子遂行皆所謂不
自留也
苟有車必見其軾苟有衣必見其敝人苟或言之必聞
其聲苟或行之必見其成葛覃曰服之無射
此喻言行之出於身者不可揜也車之有軾喻大體
之顯見也衣之有敝喻微疵之難匿也衣雖美少有
汚毁人必見之故君子於公言大節自持必嚴即恒
言細行自檢必密也必聞其聲義與車之見軾相發
必見其成義與衣之見敝相發服之無斁喻謹言慎
行終吾身不可懈惰也
言從而行之則言不可飾也行從而言之則行不可飾
也
從訓順則行不可飾也句與上文義不協當作虛字
行發於身雖偏戾莫之能禁也從而言之則其不
善或雖善而不能得其宜盡其分皆不可飾矣
禮記析疑卷三十三
