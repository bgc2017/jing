易箋卷二
直隷大名道陳法撰
上經
䷐
隨元亨隨剛來而下初九官有渝官有渝從正
利貞无柔動而說隨貞吉出門交吉也出門交
咎大亨貞无咎有功六二有功不失也
而天下隨時係小子失大係小子弗兼隨時之義大夫六三係與也係丈夫矣哉丈夫失小子志舍下(後五叶)
隨有求得利也隨有獲其
居貞九四義凶也有孚
隨有獲貞凶在道明功也
有孚在道以孚于嘉吉位
明何咎九正中也拘係
五孚于嘉吉之上窮也
上六拘係
之乃從維之
王用亨于西
山(亨與享同)
隨亦否卦上下二爻之交易也初上為上則成說體
上來為初則成震體動而合乎人情則人皆說從是
以元亨然或違道干譽邀結人心則其咎大矣卦之
二五正而且中則貞而无咎矣否泰言往來往者消
也故惟隂陽消長之卦言往言來餘卦只言上下或
言來而不言往此卦又須與歸妹對看此動而說故
其辭吉彼說而動故其辭凶當其可之謂時動而說
則合乎時之宜矣本義從王肅本隨時作隨之隨時
之義作隨之時義
卦以動而說為隨我動而彼說是以人隨我而言爻
則以我隨人而言彖合二體而言故元亨无咎爻以
各爻之位言故有吉有凶内卦坤静剛下而為震震
動也動則變渝而有所隨官如心官之官耳目之官
亦曰官然在外者也惟人心在内為身之主隨則心
之動也隨之始也隨而誘於勢利䧟於邪僻則凶矣
惟自守以正則吉此以所隨之事言其出門而交則
必事賢友仁乃有切磋之益不然則比匪之傷矣此
以所隨之人言同人之出門同人貴无私也此卦出
門只作隨字看出門而隨獨居又何隨乎艮為門初
在門内故戒之二應五而近比初應正而比之情私
應遠而比之情親故係初則失五大傳所謂或害之
也自古聽細人之言而違老成之謀以及於敗者多
矣初在下位卑為童僕為小子三雖與初同體而密
比於四則舍初從之矣以隂隨陽亦不為失陽實隂
虚其隨也有所求也隂陽之情合則求而得矣然三
不中不正以相比之私而隨隨而有求己失其正即
有所得能保其永好乎惟居貞而不妄有所求則吉
不然則凶故君子正己而不求於人也四居大臣之
位在上下之間承上之命從民之欲或以容說而邀
寵榮或以模稜而干衆譽即不求而獲如上之賜下
下之獻上名雖近正亦凶道也蓋大臣當以道事君
正己格物隨而有獲其義凶矣然又非必執拗也惟
有獲而隨則不可耳若其上下交孚以誠相信於上
非曲從於下非干譽而皆在於道而吾之所以决其
從違者又皆深明乎利害得失之數而不敢苟如是
而隨則將順其美好惡同民又何咎乎有獲泛言非
專指獲三也蓋人情易動於利則詭隨而失正四以
剛居柔故戒之九五與二以中正相應志同道合相
得益彰非苟同也何吉如之上六辭雖擊上而義原
於五上處隨終别无應與惟九五之是從九五陽剛
中正非有邀結之術蓋其德澤入人之深而人心說
誠服依之如父母於其所往追隨不舍反若九五拘
繋之而不能離乃於其所至之地相從而維之不忍
去也此隨之至也昔者太王之遷岐當患難之時而
民之從者如歸市王乃因人心之說從定居於岐下
而祭享於西山所謂明德以薦馨香民和而神降之
福遂以開八百年之基隨之時義豈不大哉互艮為
山而兌在西卦又互益益之辭曰利用為依遷國亦
有其象
澤中有雷隨君子以嚮晦入宴息
雷動也而在澤中時之静也而澤又有虚明之象君
子嚮晦入宴息静虚之中而動之理亦自在矣
䷑
蠱元亨蠱剛上而柔初六幹父之幹父之蠱意
利涉大下巽而止蠱蠱有子考无承考也幹母
川先甲蠱元亨而天咎厲終吉之蠱得中道
三日後下治也利涉九二幹母之也幹父之蠱
甲三日大川往有事蠱不可貞終无咎也裕
也先甲三日九三幹父之父之蠱往未
後甲三日終蠱小有悔无得也幹父用則有始天行大咎六四譽承以德也也裕父之蠱往不事王侯志
見吝六五可則也
幹父之蠱用
譽上九不
事王侯高尚
其志
蠱本泰卦初上二爻之交易初往為上遂成止體上
來為初遂成巽體夫隂陽之氣欲其流行交易則无
愆伏此卦陽止於上而不降隂伏於下而不升則上
下不交凡物隂氣之伏於内而无陽氣以散之未有
不蠧蝕而蠱壊者也故曰巽而止蠱既已蠱矣而又
曰元亨傳第曰天下治究莫明其所以元亨之故也
曰彖固已言之矣所謂涉川與先甲後甲是也傳固
已釋之矣所謂往有事終則有始也卦之艮巽既已
蠱矣无可言矣然天下之事與天下之物凡蠱壊者
必從而更新之當此之時以人事而言皆若有奮興
之志氣當往而有事以濟乎險難而人事必符乎天
行一治一亂天之運一終一始天之行若亂不復治
終不復始則乾坤幾乎息矣故蠱則必元亨也曷言
乎先甲後甲自漢以來或以支干或以圖位不知東
北西南惟坤蹇解升彖有明文未可泛解諸卦夫辭
因象繫象在卦中豈可卦外求象象外釋辭蓋此卦
上四爻艮震反對下四爻兑巽反對震反為艮而陽
止於上巽反為兑而金尅夫木所以蠱也事之終也
循環往復天道也艮反為震木生於春兊反為巽木
長於夏終則有始也卦象也五行惟木為蠱其雕落
滋長生意消息為易見故曰天之行也艮陽之終震
陽之始兊隂之終巽隂之始故恒之震巽亦曰終則
有始震巽皆木故言甲河圖不言五行而文圖言之
故文周繫辭言甲言庚三日以爻言天道如是人事
亦如是故蠱則必亨蠱之終則有始天行也巽之无
初有終人事也然在天則氣化之自然而在人宜盡
乎人事之當然故曰往有事也風雷為益木道之行
山風為蠱木道之止止則蠱矣而卦互震止不終止
又上四爻有虚附之象巽為風而互澤利涉之象
諸爻取父母之義朱子謂前人已壊之緒是也然必
卦有是象蓋乾坤者衆卦之父母卦本泰卦因初上
二爻剛柔相易遂成蠱卦由泰而否也幹前人之蠱
者非異人任故諸爻皆以子言幹者楨幹築室之具
作室者父子相承之事詩曰築室百堵其繩則直縮
板以載巽木也繩直也互兊亦仰巽卦之下四爻二
隂附二陽其具也有大過之象焉有小過之象焉互
震上動下入其事也上四爻中虚有墉象初六蠱之
初乾為父而剛上為上爻退處无位之地柔下而承
之遂成楨幹之象巽順也諭親於道以柔承剛恐拂
其意故厲有子如此則將順匡救不顯其親之失考
之所以无咎也豈不終吉乎蓋其意在乎承順其考
而不敢自遂也九二不可貞不宜固執之意夫事理
之正者貞也然有時執理之正而已拂親心是先不
得於親也而可乎故雖貞亦不可執苟无大害於義
者亦當曲從之其甚不可則或姑徐以俟之幾以諫
之以俟其聽從可也傳故曰得中道也卦惟二五相
應故獨取母象以剛承柔故戒之九三重剛故有悔
然當蠱之時非剛不能勝任故小有悔而无大咎四
則以柔處柔裕寬緩之意築墻者緊束其繩而堅築
之寬鬆則觧幹蠱者勤敏則事集怠緩則隳安能慊
於心乎六五柔而得中有調劑之美而无更張之迹
不獨蓋前愆而且有令譽傳故曰承以德也然則三
之有悔亦過用其才也上九居卦之外不事其事者
也天下未有子不事家事惟國事則或不在其位不
當其任且子位无有在上者惟臣有事外之象故變
子道言臣道上九不當任事之位有不事王侯之象
上當蠱之終亦當蠱之極無可幹者蓋極重不可反
之時雖有善者亦无如之何矣上九居无位之地蕭
然事外豈否之所謂不可榮以禄者耶陽剛在上其
志不屈傳故曰志可則也蓋上九居卦之外當蠱之
終其時與位然也其郭泰管寧之流亞歟不然人紀
莫大於君親而垂訓莫先於忠孝未有以不事王侯
為高者也諸爻以父子言然臣子一義家國一理上
爻獨言不事王侯然則下五爻其義可通於王事即
二爻言母似不可通於父不知並可通於君夫易虚
象也人臣亦安能盡得剛明之主而事之孔子之獵
較孟子之於齊宣皆是也是故大臣有調劑之苦心
而无婞直之淺節宋明之臺諫非无直聲然沽一時
之譽不顧事理之安或激人主之怒釀縉紳之禍而
小人反得乘而擠之國事亦因以大壊皆不明於不
可貞之義也
山下有風蠱君子以振民育德
蠱壊者由於惰窳廢弛其浸淫蠧蝕生意將絶山静
而无為坐受其敝所以蠱也有風則能鼓動亦能長
飬君子觀之處凋敝之餘發號施令有振興其民而
培飬漸涵使之生意暢遂所以治蠱也
䷒
臨元亨臨剛浸而長初九咸臨貞咸臨貞吉志
利貞至說而順剛中吉九二咸行正也咸臨
于八月而應大亨以臨吉无不利吉无不利未
有凶正天之道也六三甘臨順命也甘臨
至于八月有无攸利既憂位不當也既凶消不久也之无咎六憂之咎不長
四至臨无咎也至臨无咎
六五知臨位當也大君
大君之宜吉之宜行中之
上六敦臨謂也敦臨之
吉无咎吉志在内也
臨之義玩彖傳以剛臨柔也一陽之反則來復於内
二陽則侵長而出臨於外陽貴而隂賤陽明而隂暗
故為臨說而順卦德也剛中而應二五也大亨以正
二陽在下而應上皆得其正也此釋臨之所以為元
亨利貞也陽之方長也其勢暢遂和氣恊應則隂氣
潛消天道如是於人事何獨不然乎至於八月有凶
舊以否觀遯言否只七數觀无凶義月卦起於漢人
未可據以解經然周正數之亦合夫文王演易於羑
里當商之世豈遽改其正朔而三正通用自古而然
言八月如云七日只以爻畫數之陽自初長至乾隂
生至遯共八畫故曰八月也如詩豳風亦曰一之日
二之日易日言月者復陽長故言日臨以陽之消言
故曰月傳言消長皆以陽而言今日之長者即異日
之消者也長則臨而亨消則遯而凶盈虚消長亦天
之道也是故天道有盈虚而聖人於易以卦畫隂陽
之消長擬之所以戒也天人一理也世之治亂家之
興廢亦猶是也然則長之必消天道人事一也又何
所致力乎曰四時往來氣化之消長治亂循環世運
之消長皆隂陽之消長也故聖人以之比擬然在氣
化者天道之自然在世運者則與人事相為依附故
聖人於易每致其扶陽抑隂之意積善之家必有餘
慶積不善之家必有餘殃書曰惠廸吉從逆凶有盛
有衰者天運之消長持盈保泰者人事之維持安在
長之必消然聖人必豫為之戒者蓋於長之時而知
其有消之幾辯之於早而培飬之於其素則人定勝
天庶乎其可維持於勿替矣豈徒言其必然一任其
自為消長而无所事於人事之補救乎
彖以剛臨柔主下二爻言然地高於澤有相臨之象
故周公爻辭又以上臨下而言則六爻皆臨易中彖
爻往往各取一義下两爻位在下卦為上所臨也咸
感也聖人於咸卦已分明註釋矣諸爻惟此二爻與
上卦相應故曰咸也臨不相感則上下隔絶但感之
須以其正耳凡下以隂柔應上之陽者多不正不吉
臨以陽剛應上故初曰志行正也二則得中所應者
六五故吉无不利傳曰未順命也未字衍蓋二應上
以剛中所謂剛中而應大亨以正天道也天道即命
也命即理也在下位者謟而援上多不安命九二守
其中正之理既不失之矯激亦非有所逢迎順帝之
則而已感之以正者也天之所與者正也人之所助
者順也吉无不利矣六三說主在下卦之上亦臨下
者也失其中正以勢位為樂所謂酣豢於富貴者識
卑而志滿又何利乎既憂之无咎要其終而言卦為
剛浸而長兌為說體故曰甘於其既也剛長而為乾
愓則知所憂而不驕咎不長矣四居上臨下柔而得
正亦有平易近民之意與下卦相比地澤相際臨之
為道貴近而不貴遠近則情意可通利害可悉故曰
至臨故傳曰位當也人君之職莫大於知人六五虚
中以下應九二所以吉也諸家皆作如是解但卦坤
而非離傳曰行中之謂也則所重者在中舜之命禹
曰允執其中是人君之德莫大於中舜之大知以其
執两用中耳惟其知之是以行之是知臨者就六五
之得中而贊之也大君之宜孰過於是柔非君道所
宜以其得中故為宜也上六處臨之終地勢坤而能
載上六坤體之全故曰敦臨夫天生民而立之君承
以大夫師長使司牧之非徒以勢位相制也必如地
之於澤以厚德載之容保无疆地之環於外者不騫
不崩然後澤之畜於内不溢不涸是臨御之者無非
容保之也故曰志在内也高而不危滿而不溢不亦
吉乎不然徒以貴賤之勢畏服之驅使之未有不成
土崩瓦觧之勢者亦安能長保其臨乎
澤上有地臨君子以教思无窮容保民无疆
地中有水已取容民畜衆之象澤上有地渟畜淵涵
君子以之廣其教澤其憂深慮遠如干頃之陂久而
不涸天下後世之人涵濡其中率循其教皆有以即
乎天理之安而免於人欲䧟溺之危其澤豈不宏遠
乎
䷓
觀盥而大觀在上順初六童觀小初六童觀小
不薦有而巽中正以人无咎君子人道(他口叶)也
孚顒若觀天下觀盥吝六二闚闚觀女貞亦
而不薦有孚觀利女貞可醜也觀我顒若下觀而六三觀我生生進退未失
化也觀天之進退六四道(同上)也觀國神道而四時觀國之光利之光尚賓也不忒聖人以用賓于王觀我生觀民神道設教而九五觀我生也觀其生志天下服矣君子无咎未平也
上九觀其生
君子无咎
自上觀下曰觀自下觀上亦曰觀大觀在上大者陽
也指二陽而言二陽為下四隂之所觀仰下順則景
從乎皇極上巽則體察乎民情中正以觀天下以九
五一爻而言也以中正為觀於天下所以立蕩平正
直之極以中正之道觀天下所以化偏陂反側之私
盥而不薦有孚顒若聖人以下觀而化釋之蓋齊莊
中正聖人非有為而然自下觀之而見其然也盥而
不薦如云篤恭如云恭己垂裳蓋借宗廟中盥而未
薦此時此際之肅穆莊敬以形容齋戒以神明其德
之氣象耳无時不然不可沾滯承祭時說如是則不
賞而勸不怒而威下皆顒然仰望如北辰之居所而
衆星拱之皆敬德之潛孚也不字作未字看非既薦
則誠意便散但薦則屬之一事如中節之和未薦如
未發之中氣象最可觀也天无言而時行物生天之
神道也聖人不言動而民敬信聖人之神道也以聲
色化民形也至德之感孚神也故曰聖人以神道設
教而天下服其在詩曰上天之載無聲無臭儀刑文
王萬邦作孚惟其有之是以似之非文王孰能有之
非文王孰能言之卦重象艮廟之象九五王乃在中
也
六爻之義四隂取下之觀上上二爻取上之觀下初
六卑微去上也遠自最下而觀上如童蒙之无所知
識小人伏處安耕鑿之常所以无咎君子當觀國之
光故吝也六二雖與五應然觀不取應而取近二去
五亦遠如自内而觀外所見依稀惟女子無非無儀
職在中饋觀宜内而不宜外六二爻位皆隂柔而中
正女子之貞也中互艮二在門内有闚觀之象然女
子之貞而非丈夫之道也故傳曰亦可醜也夫豪傑
之士雖無文王猶興况大觀在上不能出門而交親
師取友以廣其見聞成其德業以近天子之光而安
於固陋淹忽終身遂與草木同腐不亦悲乎故易以
童觀闚觀為小人女子之道有志之士其自待當何
如也六三處上下之際邦有道而貧賤固可恥然在
我之德未充而冐進以圖富貴力小任重鮮不蹶矣
是亦恥也故量而後入不入而後量觀我生觀我之
所有也如果有猷有為有守堪為時用則進不然則
退而自修未可冐進也如是則進退合於道矣自上
之飬士者无方取士者无法士之貿貿然而進者干
禄焉耳非有所挟持也一旦失勢則鬱鬱而退進退
无所據失道甚矣三在内故曰觀我又處上下之交
故曰進退六四進而觀國之光者也陽明隂暗四上
近於陽如履君子之庭而觀其禮樂文章之盛王謂
九五五以中正之道觀天下隂在下而四獨在坤上
有才德出衆之象而密比於五五所尚也是以利也
古之選士皆曰賓興不曰臣而曰賓以其始進而言
也九五自上以觀下凡政教號令皆自我出故曰我
生果能合乎君子之道乃可无咎傳曰觀民也凡我
之所生无非施之於民五方之風氣不同必合乎人
情宜於土俗參酌盡善而不執一己之見乃為合乎
君子之道此就上而言也上九觀之終至是而可觀
其成矣其生指下之三隂而言或耕鑿之餘鼓腹而
歌或仁讓之俗比戶可封采風問俗皆觀其生以自
考也如其皆合於君子之道則无咎矣夫君子以一
身為億兆之君師不忍一夫之不獲然祁寒暑雨難
釋怨咨遐方殊俗豈盡從化故曰志未平也此聖王
所以不自滿假也此就民而言也觀之終也
風行地上觀先王以省方觀民設教
風行地上无遠不被五方之風氣不同先王省方問
俗觀民設教因地制宜則聲教四訖矣
䷔
噬嗑亨頥中有物曰初九屨校滅屨校滅趾不
利用獄噬嗑噬嗑而趾无咎六行也噬膚滅
亨剛柔分動二噬膚滅鼻鼻乘剛也遇而明雷電合无咎六三毒位不當也而章柔得中噬腊肉遇毒利艱貞吉未
而上行雖不小吝无咎光也貞厲无當位利用獄九四噬乾胏咎得當也何也得金矢利艱校滅耳聰不
貞吉六五明也
噬乾肉得黃
金貞厲无咎
上九何校
滅耳凶
噬嗑以象言有物間於頥中必噬而嗑之乃亨也夫
聖人之於物无所不容豈必介介乎求去之至於間
之為害若頥中有物則必不可留利用獄又以卦爻
卦德卦象言傳已詳之矣剛柔分則是非不至於混
淆動而明雷電合而章則刑威不至於妄用柔得中
而上行明在上則情偽盡燭柔得中則寬而非姑息
用獄者在上位之事卦之上四爻剛柔雖不當位如
卦之才則利用獄也
周公爻辭皆本文王名卦之義噬嗑亨蓋噬嗑有亨
之道情與理一也无有不合有不合者有物以間之
去其間則合矣合則亨矣亨者通也間去則彼此之
情意感通而无間矣由一身以至於天下國家莫不
皆然此噬嗑之義與其用也利用獄指其一事而言
如利見大人利涉大川之類蓋獄詞互異必有間之
之故隱伏於中反覆硏究得其間而去之然後两造
之辭合情罪相符而爰書可定卦德卦象皆於治獄
為直故曰利用獄非謂噬嗑即專言用獄而去間之
道非用獄不可也夫人倫之間骨肉之際其間皆不
能无非刑獄可得而施者間遂不可去乎恃刑威以
去間亦何其无術也是故周公爻詞概言噬嗑之義
乃觧易者見彖有利用獄之語而上下兩爻又取屨
校何校之象遂謂六爻皆言用獄則是間非刑不可
去且言見大人者六爻即專言見大人言涉川者六
爻即專言涉川乎是不可通也又如豫言建侯行師
矣爻未嘗言建侯行師也然則上下两爻之義何居
乎曰此亦以噬嗑而言耳以一卦之象而言只九四
為頥中之物周公爻辭則中四爻皆為頥中之物被
噬者也上下兩爻噬物者也凡卦於初上二爻多取
全卦之象此卦初上二爻如未能噬物而反為頥中
之物所撑拄上者不得下下者不得上无由噬而相
合故取象於校校有噬嗑之象而卦又有兩校之象
上校一隂一孔下校二隂二孔校而在下則足為間
於中如屨校滅趾也校而在上則首為間於中如何
校之滅耳也爻多以上為首下為足其位然也夫至
於屨校滅趾雖云小懲大戒而當前之獲罪安得无
咎乎夫易之取象亦擬諸其形容耳如以為事實則
乾胏乾肉金矢黃金皆為實有其事與物耶凡噬物
者上不動而下頷動屨校滅趾如能噬者之有所制
而不能動耳故傳曰不行也夫在下位有噬物之具
而有所制而不行於義為无咎矣下震為足中互艮
為止有其象噬物者而在下或有所制而不行在上則
肆其貪殘矣利令知昏傳故曰聰不明也凡噬物
者未有不反為物所噬者也宜其獲何校之罪也離
互坎為耳見離目不見坎如何校而滅耳也傳於夬
亦以聰明並言蔽塞而無所聞知聽宜聰而不明也
卦以去間為義然恣其齧噬為害大矣上下二剛為
噬之用故周公於此二爻反若甚惡乎其為噬也六
二爻位皆柔有膚象六三外柔而内剛有腊象九四
二柔附於一剛有胏象六五外柔内剛以其柔中故
曰乾肉柔不如膚剛不如腊也曰膚曰腊曰胏曰肉
但取頥中之物耳既為間則宜去故諸爻皆无咎而
四以剛且吉以初剛噬二柔入之深也艮有鼻象三
才柔而志剛勇於噬而慮其不勝以爻之柔遇位之
剛為其所梗故曰遇毒九四陽剛擬其物則為乾胏
以爻之才則為金矢以其剛直之才去難噬之物加
之以艱貞罔不克矣四以剛居柔若隱微之間稍有
瞻徇則失其光大故曰未光而惟艱貞則吉六五離
本乾體黃為中色故曰黃金夫噬乾肉而得黃金似
為甚易而猶存惕厲蓋間雖宜去而吾所以去之者
亦不可太過亦不可輕忽乃為合乎中道傳故曰得
當也離為乾卦故四五言乾凡此不獨獄為然人情
之有所間隔而求去之皆是也其問有大小則去之
有難易又如與人論事各執意見窮理而有所扞格
皆是也易故无所不包也
電雷噬嗑先王以明罰勅法
内明而外斷豐之所以折獄也上明而下斷噬嗑之
所以立法也明其輕重之罰而勅之以為可守之法
以斷天下之獄而无所不合矣
䷕
賁亨小賁亨柔來而初九賁其趾舍車而徒義
利有攸文剛故亨分舍車而徒弗乘也賁其
往剛上而文柔六二賁其須須與上興也
故小利有攸九三賁如永貞之吉終往天文也文濡如永貞吉莫之陵也六明以止人文六四賁如四當位疑也也觀乎天文皤如白馬翰匪寇婚媾終以察時變觀如匪寇婚媾无尤(於其叶)也乎人文以化六五賁于六五之吉有成天下丘園束帛戔喜(許既叶)也白
戔吝終吉賁无咎上得
上九白賁元志也
咎
文質之為用久矣然不可相勝而貴得中故剛之文
柔柔之文剛所以相濟也以文而言陽明而隂暗以
質而言陽實而隂虚凡物之文皆虚而麗於實者也
故剛文柔柔亦文剛卦本泰卦上二两爻之相易柔
來文剛内虚而明文之著見故亨剛上文柔明有所
止其光甚近故小利有攸往君子所恃以成天下之
務通天下之志者實而已矣文其外飾者耳如威儀
文詞雖不可少而非其本也天文也之上王輔嗣本
有剛柔相錯四字今註疏中所載輔嗣註亦有此四
字天文人文夫子即賁之義而推廣言之凡文皆剛
柔相錯而成日月星辰之經天雲霞之班布山川之
流峙五采五色之張施凡有文之可觀者无非隂陽
剛柔之交錯未有一物而能成文者也此自然之理
也天文也聖人制之為禮儀威儀服物采章周旋進
反尊卑上下之等殺截然而不可逾所謂文明以止
人文也觀日月星辰之經天盈縮伏逆可察四時之
變觀人文之有秩序制為一代之禮可以化成天下
之風俗此賁道之大也
卦之象火在山下其光甚近文明以止故各爻皆有
斂抑之義凡卦初上二爻多以全卦取象下卦柔來
文剛文在内而外篤實初九又居下如賁其趾其文
不顯柔文剛則剛為質初九陽剛得正守其質素深
自韜晦舍車而徒安其在下之分不敢自炫傳曰義
弗乘也為下不倍之義也震為足下二爻有履象離
之初亦言履坎為車初在下弗乘之象六二柔而得
中得正其文采之著見由中而達外如須焉有自然
之文而无所矯餙上互頥二處其下柔之文剛也故
曰須也明體而隂爻如須之文亦僅矣卦之取象於
人身有以全卦論者有以各爻論者初在下為趾卦
之上四爻互有頥象二在其下即為須也傳曰與上
與也上為三之剛須附於頥文附於質之義非質則
文无所附麗矣三則離之全體明之極文之外著者
也柔文剛三在二隂之中故賁如濡如文之盛也文
不過乃得其正故戒之以永貞下卦剛為質永守其
質之正而不溺於浮華則吉也傳曰永貞之吉終莫
之陵也言終不使文之得過於質也六四舊說謂四
欲賁初而為三所隔於義无取夫賁不取相應彖傳
只取二上两爻交易為義於初四无涉也坤體篤厚
四以柔居隂有守其質素之意剛上文之故曰賁如
而四惟守其質故曰皤如翰白也乘馬亦白依然質
素之意四之篤厚當賁之時而尚質似為戾干時矣
傳故曰當位疑也然文不可過也四之尚質非矯異
也國奢示儉適相調劑焉耳又何尤乎互震為馬四
重隂故曰白寇只妨害之意非盗也互既濟為婚媾
五近上之陽為其所賁然柔而在中質素自守不樂
紛華終不失其本來之面目如賁于邱園其文僅
矣邱園閒僻之地凡都邑多文而鄉里則多樸束帛亦
文矣而戔戔則其文菲薄隣於陋矣為可吝也然寧
儉毋奢是以終吉艮有邱象卦之中虚有園象卦本
坤體剛來文之坤為帛卷其两端而三束之卦之隂
陽相間有其象傳曰有喜也以約則鮮失也上九所
謂分剛上而文柔也以文加於質如繪事之後素如
忠信之人可以學禮非踵事增華也甘受和白受采
文有所施而易為力上之所以得志也周公制禮作
樂以文治天下而賁之文未嘗侈於文也文之盛如
三則戒之以永貞質之過如五則許之以終吉雖有
車馬幣帛而弗敢炫也而終之以白賁之无咎聖人
之意可知矣故雜卦傳曰賁无色也繁文其周之衰
乎
山下有火賁君子以明庶政无敢折獄
山下有火其光燭物故可以明庶政然明之所及者
近所見終屬恍惚故无敢折獄
䷖
剥不利剥剥也柔變初六剥牀以剥牀以足以
有攸往剛也不利有足蔑貞凶滅下也剥牀
攸往小人長六二剥牀以以辨未有與也順而止之辨蔑貞凶也剥之无咎觀象也君子六三剥之无失上下也剥尚消息盈虚咎六四剥牀以膚切近天行也牀以膚凶災也以宫人
六五貫魚以寵終无尤也
宫人寵无不君子得輿民
利上九碩所載也小人
果不食君子剥廬終不可
得輿小人剥用也
廬
隂之剥陽也自姤而已然也若知其能剥陽而有以
制之庶乎不致有剥膚之災不曰剥剛而曰變剛見
其剥之以漸而人不知也當否之時小人道長君子
道消猶以君子小人對言若剥之時君子之道消垂
盡故只曰小人長也所以不利有攸往而卦亦有順
而止之象順天之行止而不往也卦義即在象中蓋
否可休也亦可傾也惟至於剥則所謂雖有善者亦
无如之何也君子雖切於救世然胥溺而无益亦所
不為也是故虚者消之盡息者盈之機知進退行亡
而不失其正所以順天之行也然則治亂之運其天
乎曰天未嘗不願治也人不能順乎天之理則天之
氣數反為所拂亂天亦无可如何是故消息盈虚君
子小人互為消長天反因人為轉移周子所謂天乎
人也何尤若夫亂極則治此則天運之循環然則治
者天所開亂者人所成也
剥之取象於牀其義最精夫隂之剥陽也凡歴五爻
亦豈能遽進哉皆由在上者溺於晏安躭於逸樂如
燕之巢於幕上安寢酣睡而不悟馴至於剥膚而已
无及矣夫小人之鄙陋處牀下而不以為卑汚其隂
賊險狠伏於幽隱切近之地而難測觀於此而小人
之情狀亦露矣坤為地艮在上有其象小人長則害
君子否猶曰不利君子貞剥則蔑之而已足滅則牀
覆傳曰滅下也去其輔之者也剥之象為牀巽亦為
牀巽之牀二陽剥則只餘一陽矣辨則去膚一間耳
由足而至於辨亦非一朝一夕之故矣由牀上者之
安寢而不覺也傳故曰未有與也與讀為去聲言隂
之所以浸長以在上之陽處高而不事事聽其滋長
而若未有與於其間焉耳六三於羣隂之中上不比
四下不繋於同體之二隂獨與上之一陽相應是當
剥之時而獨於君子有維持調護之美不與小人黨
同伐異於義為无咎也爻辭多蒙卦名說剥之猶言
剥之時耳若謂剥隂非卦義也初與二猶曰蔑貞至
於四則无貞之可蔑人主孤立左右前後皆小人也
直剥及於膚而已傳故曰切近災也剥之極也六五
互坤柔順得中有后妃之象正位中宫領率羣隂統
御君所隂之美者也卦互重坤妻道也臣道也確有
其象故繋之詞小人能改行易慮以事其上則轉禍
為福其黨亦將順從之在乎一念悔悟之間耳然干
古終无悔悟之小人而聖人亦終不絶小人以遷善
之路也故曰无不利傳曰終无尤易亦未嘗不為小
人謀也魚隂物羣隂在下有貫魚之象上九一陽止
於上為下之羣隂所剥一无所為而猶有空名之存
如碩果之繋而未見食此爻變則為坤然是一陽也
即藏於坤中反而為復聖人取象於碩果其義最精
其膚已剥矣而其膚中之仁則有更生之理生理無
斷絶易之所以不窮也隂陽消息无間可容亂極之
時而已有治之機剥之時而君子已有得輿之象不
獨自載民亦得所依歸國頼君子以存小人必欲盡
害之國破家亡是自剥其廬而无所依千古固无善
終之小人也坤為輿一陽在衆隂之上得輿也卦又
有廬象
山附於地剥上以厚下安宅
山以地為基地厚則能載山邦以民為本本固則邦
寧
䷗
復亨出復亨剛反動初九不遠復不遠之復以
入无疾而以順行是无祇悔元吉修身也休復
朋來无以出入无疾六二休復之吉以下仁
咎反復朋來无咎反吉六三頻也頻復之厲
其道七復其道七日復厲无咎義无咎(其久切)
日來復來復天行也六四中行獨也中行獨復
利有攸利有攸往剛復六五敦以從道(他口叶)
往長也復其見復无悔上也敦復无悔
天地之心乎六迷復凶有中以自考(去九)
災眚用行師(叶)也迷復之
終有大敗以凶反君道也
其國君凶至
于十年不克
征
復有亨之道以剛自上而反也陽至健也方伸之氣
无有阻礙之者故曰出入无疾反入也長出也一陽
復則由是而臨而泰諸陽皆復朋來无咎决其將然
也姤者隂之長陽之自内而遯於外也至於剥則隂
極陽生復者陽之自外而來返於内也隂陽往復亦
天運之自然然亦只一氣之自為消息消於上即復
於下故曰反復其道復為剛長如人心之復乎天理
其往也何不利乎剛反以一陽之復而言剛長言自
此而長也七日如震如既濟皆以少陽之數言八月
亦少隂之數但剥復臨遯皆以隂陽消長言純坤六
畫至復而七故曰七日純乾六畫隂長至遯為八故
曰八月若月卦之說起自漢人亦即所謂天行也復
其見天地之心天地以生物為心非程子見道之真
不能及此朱子亦曰仁者天地生物之心而人得之
以為心者是復之一陽即乾之元也萬物之所以資
始也故貞下起元或曰隂陽氣也以為元可乎曰一
隂一陽之謂道有是理然後有是氣氣之已消者往
而不復矣而生生之理則不息有是生理然後陽氣
復生所謂復者固一陽之氣而所以復者則不息之
理有理則氣自生非假既消之氣為方息之氣也此
易所以為天地鬼神之奥也人之心即天地之心无
有二也人能自見其天地之心即所以事天也豈在
遠乎聖人特指以示人最為親切舍吾心何處更求
天地之心非此心之復亦何由見吾心天地之心乎
或曰若是則與佛氏之明心見性何異曰彼之所謂
心所謂性乃虚靈之妙吾儒所謂天地之心乃一團
生意所謂仁也釋氏正緣不見天地之心故認賊作
子耳且彼一見之而遂已吾儒所謂識其端而存餋
擴充之正有事在豈可比而同之乎
復者陽來復也故諸爻皆指下一爻而言不遠復消
於上即生於下顔子有不善未嘗不知知之未嘗復
行則不至於悔也此所謂未達一間也六二柔而得
中密比於陽復之美者也彖言天地之心而爻傳言
仁是天地之心即仁也下仁也仁人心也心生道也
即下之一陽也二柔而得正得中密比於陽有依仁
之象所以為休復也六三與陽相間矣然與陽同體
而在内卦日月至焉者也有失而後有復失之三亦
復之三所以為頻復也夫人心出入无時非存養之
密則屢得屢失不能純一終不能為己有所以厲也
然其復也愈於放而不知求者矣於義為无咎矣周
子曰至易而行難果而確无難焉此學者所宜自勉
也六四在羣隂之中獨與陽相應正如人心放失之
久而一念憬然復乎天理由其中心之所明者而行
獨從乎道而不為舊染之所污傳曰以從道也亦以
一陽而言也所謂道心也爻有語意分明而不言吉
凶者甚多未可以為疑也所謂復者復於陽也二比
之三同體四應之皆復也五遠於陽矣而此一爻之
義則又因下四爻而言敦復如敦化之敦无有間斷
也非敦復不惟獨復不可恃頻復者愈危即不遠之
復亦將入於頻復之危矣故必敦復然後无悔然其
敦復與否蓋存乎一念斷續之間其存亡出入有人
所不知而已所獨知之者故傳曰中以自考也諸卦
或以上爻終一卦之義如敦臨敦艮是也此卦上爻
有迷復之象復非敦復其義未盡五既坤體柔而得
中又互重坤與下卦相連故於五言之夫復者善利
之間聖狂之分人禽之界故聖人不憚致其反覆丁
寧之意學者所宜三復也上六去陽最遠以全卦而
論則一陽伏於羣隂之下如人之天良雖未嘗冺滅
而蔽錮昏塞之甚迷於復焉者也傳曰反君道也反
悖也違也人心以理為主宰陷溺於物欲迷而不能
復乎天理則志不能帥氣理不能制欲肆意妄行徇
乎人欲之私滅乎天理之公人心反為主而道心反
聽命矣非反君道乎大則有災小則有眚无適而可
也凡彖爻有以一二事言者有其本意已盡復以一
二事言者如女貞吉利建侯行師勿用取女此以一
二事言也如噬嗑亨利用獄咸亨利貞取女吉包蒙
吉納婦吉謙之利用侵伐此本義之外復以一二事
言也此爻迷復凶有災眚已盡本爻之意而卦象凡
有震坤者多言行師故又以行師言八卦相錯皆可
對勘雷出地上為豫故利建侯行師雷在地下為復
故不利行師微陽初復正如亂離之後民氣稍蘇宜
保境息民生養休息以待元氣之復乃好大喜功欲
用震叠之威求復疆土未有不敗亡者幸而苟全亦
成衰弱之勢不可復振凡事如此以其大者言之迷
復之甚者震為輿羣隂在上輿尸之象坤為十數凡
卦初上二爻皆以全卦取象自下而言為一陽反於
羣隂之中自上而言為一陽伏於羣隂之下有其象
故繋之辭何氏楷以行師以下皆為假象以喻心不
能制衆動徇物欲必致喪天君夫易之象假物者其
多若行師建侯取女之類謂以其事之類推之則可
謂盡屬喻言則恐未然如謙之征伐非爻傳有征不
服之語亦必另作一解矣復之義周程互異朱子所
謂所指地頭不同也周子以通復相對言不妨另作
一解程子所謂動見天地之心者蓋復處便動又為
於静中之動方見天地之心又程朱論復卦之義先
後不同程子與蘇季明論未發已發以既有知覺為
動引復卦明之朱子謂未曾知覺甚事但有知覺何
害其為静養觀說則曰方其未發必有事焉是乃所
謂静中之知覺復之所以見天地之心也却與程子
之說合此朱子未定之說也中庸致中和或問以程
子以知覺為動引復卦為不可曉而謂至静之時但
有能知能覺而无所知所覺為純坤不為无陽之象
論復卦則須以有知覺者當之其義為精矣蓋至静
之中但有知覺之體而无所覺所知之事此周子所
謂静而无静太極之所以涵動静也若復則對剥而
言如人心放失之餘一念警省而天理已呈露矣程
子之意蓋以季明言觀言思言求則其知覺全屬動
而非静中之動故以復卦言之又古人讀書觸類旁
通不執一義若學者以程子之說深自體驗則不必
放失之餘不必感物之際而所謂天地之心者亦无
時不可作清夜之觀矣夫復之一卦直接虞廷精一
危微之旨天地之心即道心也爻傳復就人心而切
指之曰下仁也更為親切分明矣
雷在地中復先王以至日閉關商旅不行后不省方
皆安静以養微陽也推之他事可知
䷘
无妄元无妄剛自外初九无妄往无妄之往得
亨利貞來而為主于吉六二不志也不耕穫
其匪正内動而健剛耕穫不菑畬未富(方味叶)也
有眚不中而應大亨則利有攸往行人得牛邑
利有攸以正天之命六三无妄人災也可貞
往也其匪正有之災或繫之无咎固有之
眚不利有攸牛行人之得也无妄之藥往无妄之往邑人之災不可試(申之叶)何之矣天命九四可貞无也无妄之行不祐行矣哉咎九五无窮之災也
妄之疾勿藥
有喜上九
无妄行有眚
无攸利
无妄之義朱子兼取史記之說蓋漢儒多作无望諸
家或專主一說或兼取而牽合之皆非也玩彖爻之
辭已明列两義而分言之皆因卦之有是象也何言
乎分言之也傳不曰天之命乎臨曰天道道則无有
不正者也命則有義理之命有氣數之命大亨以正
天命也匪正有眚者亦天命也以理而言在天則大
象所謂物與无妄也在人則程子所謂動以天也利
貞如泰之利君子貞也以氣數而言所謂眚也災也
疾也亦天命也禍福之來皆降自天有為之致之者
有莫之為而為莫之致而致者如雷之忽然而降於
天正如世俗所謂青天霹靂是也此皆氣數之適然
匪正命也然天亦何容心乎是亦无妄也此彖意也
傳亦分别言之其曰大亨以正天之命也正命也天
命不祐匪正命也剛自外來而為主於内以卦象言
坤本静也外卦之乾交於坤遂為内卦之主動而健
其動也直毫无私曲合乎天理之公其亨也天命之
正也若其匪正則有眚不利有攸往矣凡人妄動而
有眚則宜更改若既已无妄而所遇非正命而不我
祐則亦安之而已若又生趨避之念而妄有所往反
為妄也又何之乎天命其可逃耶反言以詰之以見
其不必行也語意正與泰之勿恤其孚於食有福同
程子雖无邪心不合正理於義最精楊維斗因之有
雖誠亦錯之說然觀彖傳天之命也即曰其匪正有
眚是皆以天命而言辭因象繫是以有反正之辭
初九无妄之主爻也无妄之初所謂不為不欲初心
也程子所謂動以天也如是而往何不吉乎六二得
中得正心无妄動者也凡人求其利則為其事為其
事則計其功皆妄也若不耕則亦不計穫不菑則亦
不計畬胸中空空洞洞一無所為所謂无為而守至
正如是則其有所往也皆理之所當為而非有所為
而為不計功謀利而自无不利矣非一无所為也若
謂不於耕之時計穫不惟添出字句且耕未有不計
穫者也懼其鹵莽而報余也若謂不耕而求穫是妄
希逸獲也若不耕而穫亦无是事是人事可廢也固
知不字當一氣串讀天下雷行耕菑之時互益為耒
耜互艮為止動而止有其具而不用之象傳曰未富
言隂虚不富不宜妄有所求也釋爻辭則字之意六
三所處不中不正故來无妄之災如行人得牛而災
在邑人古人償同舍之金解駕車之牛又足較乎坤
為牛而伏於外卦又互遯坤為邑而剛自外來震動
於内有其象九四正當心位内外皆无應與吾心之
實理可貞固守之而不失矣又何咎乎傳曰固有之
也言此理之為所固有宜守之而不失也九五陽剛
中正反已无虧偶有横逆之來亦聽其自起自滅又
何傷乎若從而調停之反為妄也如人血氣和平本
天有疾偶感四時不正之氣然元氣充足客感旋涓
可不藥而愈若又投之以藥是疾為无妄之疾而藥
亦无妄之藥也无妄之藥豈可試乎震為驚懼為災
青在下言災上无位言青五言疾貴賤之辭也五與
震體之六二相應似不无沾染而乾體至健非隂私
所能累如雷之忽起於天下不移時而自息於天體
固无傷也上九雖无妄而處非其正與下震體去三
相應故行而有青彖傳曰无妄之往何之矣无所之
其道窮矣卦惟五上二爻適與下震之二隂相值故
五有疾而上有青孟子曰莫非命也順受其正夫所
謂順受者盡其道焉耳行險徼倖反或䧟於危亡如
文王之於羑里孔子之於陳蔡天命之窮演易絃歌
聖人亦安之而已若謂過於无妄夫九妄既為實理
實心豈慮其過也凡人之有妄也皆惑於利害得失
之數必如初之矢念即得其正二之不計功謀利四
之固守其正即五與上之有疾有災青而亦不為所
動乃為无妄之至蓋在我自盡其道則雖有不正之
命而我已得各正之命故无妄立命之學也
天下雷行物與无妄先王以茂對時育萬物
震陽之動生意之發舒而生理與俱无妄者誠也元
之資始也茂字貫下宏也廣也對凖也順也時行物
生天既與之以无妄矣先王裁成輔相順時長養使
如陽氣之發舒无不暢遂宏其參贊之功也
䷙
大畜利大畜剛健篤初九有厲利有厲利己不
貞不家實輝光日新已九二輿犯災(將侯叶)也
食吉利其德剛上而說輹九三輿說輹中无
涉大川尚賢能止健良馬逐利艱尤也利有攸
大正也不家貞日閑輿衛往上合志也食吉養賢也利有攸往六四元吉有利涉大川應六四童牛之喜(許既叶)也六乎天也牿元吉六五之吉有慶
五豶豕之牙也何天之衢
吉上九何道大行也
天之衢亨
畜止也聚也止而後有所畜聚也陽性發散有所止
於外然後有所畜於内也大畜對小畜而言以巽順
為畜畜道之小以艮止為畜畜道之大畜之大利於
正不正則反足為害不家食不獨享其有也剛健乾
也篤實艮也浮動則虚偽艮止則篤實健則不息篤
實則能載如是則積中發外自有輝光發越之盛日
進於高明光大之域而其德日新矣惟日新而後所
畜之大卦有離明之象此夫子先發明卦德以畜聚
言也能止健以尚賢而言是自止其健也人之健而
不知止者以其自賢也惟尚賢然後若无若虚不矜
不伐三陽之盛而退處於一陽之下君子尊德樂義
不欲上人此自勝之為強所以為大正此釋利貞之
義也不曰健而止而曰能止健健而止需也止健畜
也此以畜止言也畜又為畜飬陽大也君子也賢也
所畜積者大非徒自奉也當推之以飬賢則得賢人
交輔之吉矣不然畜積雖大而所飬者非其為害可
勝道哉能飬賢而賢人聚於内亦畜之大也如舊說
是有所畜者之必干禄也三陽畜於内而外卦互頥
有其象是畜有三義利涉大川亦健而止之義凡涉
川者緩行則无事風利不得泊行雖健往往有事健
而止不自恃其健而必進也此涉川之利也同人應
乎乾乾行也大畜應乎天時行而行時止而止舟之
行健而御舟者常有止而不敢輕進之意往往視雲
物風勢為行止故曰應乎天卦有此象故繫之辭
傳兼言畜聚畜飬爻只以止健為義初在下未進也
陽性健欲進也艮阻在前有厲也故戒之柔之止剛
其辭緩剛之止健其辭危九二剛而得中自止不進
如脫輿輹而不行異乎小畜之為四所止也乾為車
為圓有輪象中爻為軸承輹二與五應上五两爻有
輹象中間一隂輪在下而輹高懸為脫輹之象故小
畜言於三而大畜言於二二自止不進故曰中无尤
也九三重剛如良馬之逐必進者也然絶塵而奔恐
有銜橛之虞艱貞而日閑輿衛庶乎利有攸往所謂
終日乾乾也乾為艮馬卦互大壯勇於進者也上卦
艮止車雖馳驟而御車者時謹持銜勒則可无虞故
曰上合志也六四六五两爻之義程傳精矣梁山來
氏乃謂天下无嚙人之豕而引埤雅以牙為&KR0891;謂繫
豕於&KR0891;也不知牙與角類也天下亦豈有觸人之牛
有其具即能傷物若豕而繫之亦安見其以柔制剛
之妙用乎惟以童牛為初說者謂四止初五止二其
取象未宜且初與二已自止其健四五二爻只槩言
以柔止剛之道毋庸分屬或曰聖人之治天下如奕
者之占得先着此言極妙聖人化天下之頑梗使不
為害豈非可喜可慶之事乎小畜婉轉求合大畜以
義制之而已卦互離為牛如頥損益之言龜也艮為
童牛乾為首隂两岐角也一陽横其上牿之象艮為
黔喙之屬豕也互頥有牙象位剛爻柔豶豕之牙也
牛柔順豕剛躁四五之位異也上九畜極而通陽之
往也如天衢之空曠无所隔閡何字之義程子以為
衍似於語意未完或以為何校之何吳草廬引詩何
天之龍解之於義難通作喜訝之辭為得蓋畜之久
而一旦通達情見乎詞也且爻辭如小畜之何其咎
睽之往何咎則何字亦常語毋庸生别解也
天在山中大畜君子以多識前言往行以畜其德
小畜動而大畜止動者德之見於外止者德之畜於
中德性君子所自有然必尊聞行知然後日進於高
明光大之域不然則德孤矣天在山中日月之光華
風雲雨露之化施山皆得而有之君子之於古訓亦
猶是也
䷚
頥貞吉頥貞吉養正初九舍爾靈觀我朵頥亦
觀頥自則吉也觀頥龜觀我朵頥不足貴也六
求口實觀其所養也凶六二顛二征凶行失
自求口實觀頥拂經于丘類也十年勿其自養也天頥征凶六用道大悖也地養萬物聖三拂頥貞凶顛頥之吉上人養賢以及十年勿用无施光也居貞萬民頥之時攸利六四之吉順以從大矣哉顛頥吉虎視上(辰羊叶)也由
眈眈其欲逐頥厲吉大有
逐无咎六慶也
五拂經居貞
吉不可涉大
川上九由
頥厲吉利涉
大川
頥之一卦諸家皆拘牽文義故失彖爻本義頥者養
也養之道非一端而惟正則吉不正則貪邪雖得養
豈能終吉聖人設卦觀象觀頥之象陽實隂虚虚者
須有物以實之而其道則在於自求而不可求於人
農工商賈皆自求也士之食禄於君雖得之上然有
常職以食於上亦自求也下動而上止頥之象也動
而後得所養未有坐食者也動於内而止於外自求
也聖人所為觀象以繋辭也傳曰觀其所養觀其自
養謂觀其所以養之之道在於自養也二句串說上
句只虚說若以所養自養分言則與傳意不合自求
則小人自食其力君子受禄不誣所謂貞吉天地聖
人推廣言之傳例也
卦有龜象陽實隂虚初九陽明伏而在下如靈龜之
咽氣足以自養而初為動主上應於四舍己而妄求
如見人食而望分其餘是凶道也人各有心思才力
若憂勤惕厲則大以成大小以成小皆有可以自贍
之具乃苟安怠惰妄希逸獲於他人其凶可知矣自
初上两爻外皆言顛拂諸家於二四之顛頥既无所
分别拂經拂頥亦不分曉拘文牽義遂使爻理難明
不知顛頥同而爻位不同拂經與拂頥義亦有辯當
分别觀之也中四爻隂皆頼養於陽六二以上而求
養於下為顛以上養下如損上益下常經也今以上
而反頼下之養既為拂經若往求於在上之陽則非
正應上下之位懸絶為非分相於失類凶矣蓋不自
求而求人於上於下无之而可也夫拂經者不過拂
乎養道之常經非拂頥也諸家拘於顛拂二字遂以
拂經為拂頥欲以屬下三字為句不成文理矣艮有
邱象故曰于邱頥大扺中四爻二當與五對看三與
四對看尤為分明初位卑二比之求食於下為拂經
五位尊上頥主五比之求養於上亦為拂經既非正
應徒以相比求養非常道也三與上應為求養於上
此拂頥也四與下應受養乎下此顛頥也以隂陽之
相應言三與上相應然以不中不正之道求養於上
以其相應也則妄求之心未有已也不知其大悖於
道也故持此之堅至於十年亦勿用无有攸利也深
戒之也六四之顛頥雖與二同然二與初同在下卦
徒以相比而求養於下則為拂經四在高位治人者
食於人天下之通義也又為正應如惟正之供采邑
之入非无藝之征雖顛頥而分所應得養正則吉也
而六四以柔居柔復得其正又艮為止體雖在上有
威嚴之勢而不敢逞其无涯之欲其取民也有制緩
征惠下用之有節而歛之有時如是則不惟吉而且
无咎其取象於虎視者初位卑下民之象四位高自
上臨下有威嚴之象凴在上之勢何欲不得何求不
遂乃其視雖眈眈而其欲則逐逐逐逐者有漸而不
驟如俗云逐一逐件有條而不紊雖取於民未嘗苛
急病下愈見其威而不猛高而不驕九家易艮為虎
虎常蹲踞艮止亦坐象有坐視眈眈之象坐視而不
動眈眈而不噬艮象也傳曰上施光也施如施於有
政勿施於人之施夫上之取民有制而留其有餘於
民其所施為光大矣此六四之義也若以四之顛頥
與二之顛頥一吉一凶苦難分别遂生另義恐非爻
之本意六五居尊位而不能自養比上而頼其養其
拂經與二同要惟居貞而制節謹度不為无厭之求
則順理以從上而吉矣五與二同為拂經而五有居
貞之吉者五位尊上為頥主故也已尚頼養於人則
當守常而不可涉險希冀非分矣不惟不利於義亦
不可也上九一陽在上而為下羣隂之所仰戴制田
里教樹畜下所由以養天下由我而養衆母也一夫
不獲時予之辜厲可知也然而吉矣廣土衆民澤可
遠施何慶如之故傳曰大有慶也人既皆由我而飬
則可同心共濟矣五不利涉大川而上利涉大川者
五積衆隂於一陽之上有積重之勢宜其陷也上以
一陽綱領羣隂卦有舟象又有風帆利涉之象故繋
之辭凡卦之上爻多不當任事之位而頥反為由頥
者以陽實隂虚也卦惟上下二陽下有供上之賦上
有養民之政也觀爻之意皆發明彖辭自求之義故
曰知者觀其彖辭則思過半矣
山下有雷頥君子以慎言語節飲食
言語飲食養德養身之功務也動而止之象也
䷛
大過棟大過大者過初六藉用白藉用白茅柔
橈利有也棟橈本末茅无咎九在下(後五叶)也
攸往亨弱也剛過而二枯楊生稊老夫女妻過
中巽而說行老夫得其女以相與也棟利有攸往乃妻无不利橈之凶不可亨大過之時九三棟橈凶以有輔也棟大矣哉九四棟隆隆之吉不橈
吉有它吝乎下(同上)也枯
九五枯楊生楊生華何可
華老婦得其久也老婦士
士夫无咎无夫亦可醜也
譽上六過過涉之凶不
涉滅頂凶无可咎也
咎
大過過乎剛也四陽積重於中兩端无所附麗有棟
橈之象如人之過乎剛則不近人情其勁直嚴冷皆
非世俗所能任受是以所如不合棟又在上則下之
承事者亦難矣本末舉两端言夫人之行已固貴於
剛若剛而過與世多忤安得亨也故必利有攸往可
以通行而无滯乃亨何以能利有攸往如卦之才是
也剛雖過而中内巽順而外和說如是則利有攸往
乃得亨也彖亨在利有攸往之後傳如乃字其意可
見是卦之才正所以裁抑乎剛之過以救棟橈之失
也處是卦之理即在是卦之中高明柔克棟之所以
不終橈易之所以不窮也君子有時為大過之行其
時則然也若事事求過則非矣然過而合乎中非義
精仁熟者不能也夫子所以歎其時之大也或曰棟
橈何以不言凶也曰橈與隆對非折也但下橈而未
上伸耳舉而升之棟无恙也故利有往乃亨不往則
委之於地矣如卦之才則往而利矣行字衍
卦之中四爻為大過上下二隂只以卦象而言白茅
只取隂柔在下之象藉者以柔承剛之象上之四陽
重累並叠積重過剛之勢承之以剛其能勝乎以柔
承之庶可无咎巽為白茅隂物有其象九二互乾為
老陽上兊為女妻剛下柔則得女妻於上遂生梯於
下隂之滋陽也陽枯則燥如剛躁之人得柔順者輔
之情意相孚則有剛柔調劑之美而无過剛之失傳
曰過以相與老陽兊說一過剛而一過柔故能有相
資之益下一隂有稊象九三當大過之時處重剛不
中之位太剛則折又在下卦為棟橈之象傳曰不可
以有輔也如人剛愎自用豈能聽人之言卦不言凶
而爻言凶者位不當也九四在上卦居一卦之中有
棟隆之象又以剛而處柔為不過乎剛則高而不危
矣然與初應在上位者固不可過剛而无輔亦不可
惑於隂柔而二三其德也故戒之以有它則吝九五
與九二同為枯楊二為老夫五為士夫何也卦為大
過以陽之過盛而言則為太過之過中二爻是也故
為棟以陽之就消而言則為已過之過二與五是也
故為枯楊枯楊之下近本為宿根為老陽為老夫枯
楊之上近未尚有新枝晚春飛華故曰士夫巽為老
婦柔下剛則得士夫於下遂生華於上隂之盗陽也
隂陽之情老得於少故士夫反為老婦所得生稊在
下故於二言之陽之滋於下也生華在上故於五言
之陽之洩於上也凡陽氣之將盡反升於上其根脫
也即其當前而論隂陽之情相得亦何咎老婦士夫
又何譽然垂盡之陽暫有發生之象發於外則竭於
内矣傳故曰何可久也上六以全卦之象而言乾為
首兊為澤有其象過涉至於滅頂罔克濟矣其義則
朱子以殺身成仁擬之是矣蓋所謂大之過焉者也
易言吉又言无咎言凶亦言无咎是吉而有有咎者
矣故小人亦吉大之過求其是而已雖凶於義為无
咎矣卜筮者言吉凶咎之有无决之於己之心而已
豈問龜蓍耶然則易不但為卜筮作也彖爻諸象皆
以况人事非虛設也
澤滅木大過君子以獨立不懼遯世无悶
澤滅木而木立而不偃隱而不見君子處亂世不隨
俗波靡至於遯世而无悶非剛之甚者不能也
䷜
習坎有習坎重險也初六習坎入習坎入坎失
孚維心水流而不盈于坎窞凶道凶也求小
亨行有行險而不失九二坎有險得未出中也
尚其信維心亨求小得六來之坎坎終
乃以剛中也三來之坎坎无功也樽酒行有尚往有險且枕入于簋貳剛柔際
功也天險不坎窞勿用也坎不盈中可升也地險六四樽酒簋未大也上六山川丘陵也貳用缶納約失道凶三歲王公設險以自牖終无咎也守其國險之九五坎不時用大矣哉盈祗既平无
咎上六係
用徽纆寘于
叢棘三歲不
得凶
是卦當先明坎險之義然後彖爻之義可得而推一
陽䧟於二隂之中其義為險陷其象為水故以人之
涉險而言則坎即險也以水而言則水之流於坎中
如車馬之行乎周道乃其常耳如以坎為險則必以
出坎為出險夫水不由地中行而泛濫於两涯所謂
横流孟子以為險阻且其在坎中者終未出險也惟
其坎之中復有坎焉歴高下而不平遇坎窞而有險
水行其中奔注激湧洄漩曲折而不能舒暢故曰習
坎曰坎窞曰坎有險曰坎坎皆其義也水流而不盈
習坎也習為重坎其象也其流於坎之中日日如是
亦習坎也故五曰坎不盈而傳以為中未大大則盈
盈則平平則出坎矣若謂止則盈流則不盈夫流水
之常也安得為行險乎夫所謂盈者滿而非溢也水
之入於坎窞也弱而不盈耳故水愈小則其流愈急
若大而盈則出乎坎窞之上而其流乃平紆餘容與
向之激湧洄漩之狀皆不可得而見是為出乎險也
非以水不在坎中為出險也易之取象如此明乎此
則彖爻之義明矣文王彖詞只言人事蓋示人以處
坎之道也習坎熟習於坎也有孚者中實之象人之
更歴險阻安於義命有孚誠而无妄念則泰然自得
身雖處險而其胷中无非天理之周流无有滯礙豈
不亨乎如舜說諸人歴試諸艱動心忍性增益其所
不能是也行有尚言以此中實之心矢之為行雖未
能出險而忠信篤敬不改其度其行為可嘉尚也行
險而不失其信水在坎中日日如是如人之處險身
安於寓行安於節飲食起居不失其常惟其有剛中
之德心存誠敬故險夷一致不為境累也往有功以
此而濟險難雖蠻貊之邦行矣祗於既平終當出險
天地王公就險而推言其時用傳例也
初六習坎入於坎窞統全卦而言上一坎下又一坎
故曰習坎初六又在坎之下故曰入於坎窞初才弱
位卑陷之深宜其凶也傳曰失道凶也初六隂柔柔
則易溺於物欲而所處又不中不正或乾沒於權勢
或貪滛於貨色䧟溺其心以危其身如人之行路迷
於正道而墮乎陷阱也不亦悲乎夫失道而後凶然
則世自有坦途而人之自入於險者多也九二彖以全
卦而論為有孚心亨為剛中爻以其位言則一陽
陷於二隂之中又處重坎是為坎之中又有險也他
爻以柔處險二以剛中處險雖不能大有所為而此
剛中之德為天理人情之所不能外隨身調度亦不
至困窮非必妄有所求也如日用飲食豈能无所營
為聊以自沾潤耳傳曰未出中也出乎險中則大得
矣三處重坎之間來則内有坎之則外有坎枕人之
所安也險且枕則逼近於坎寢處不寧矣两坎夾之
不得動移動即入於坎窞處險陷之中日履危機故
戒之以勿用三與初同在下卦故皆曰坎窞三在下
卦之上有求出於坎之意然處重坎之間其時未可
惟安於義命而不可妄動也傳故曰終无功也六四
以柔處柔又得其正有斂抑安静之象故於此爻備
言處坎之道夫處險而驕侈妄自表暴禍之招也樽
酒簋貳用缶將其朴誠也約亦信也險之時未可逕
情直遂曉以正論納約自牖委曲以通其情愫也如
是則情意可通而終无咎矣簋貳絶句爻傳已明傳
曰剛柔際也與解辭同卦互解剛柔之情相交際而
不睽隔處重坎之中亦將有可解之機也坎多言飲
酒如需如困如未濟是也六十四卦惟坎離剛柔之
爻最為停勻而坎互離中虚而明其立之有樽缶之
象其横之有簋象其懸之有牖象離又為大腹缶象
缶土器亦朴誠也不必錯綜而已具也九五雖有剛
中之德而陷於二隂之中如水之流於坎中未能盈
而出於坎也然在上卦祇於既平則出乎坎矣傳曰
中未大也五在上雖異於二之小得而陷於二隂未
能大也大則盈而平矣然則何時而平乎文王卦位
坎在北為冬水枯落之時盈虚消息天道之循環君
子惟静以俟之而已觀聖賢所以處坎與困者惟盡
其誠敬義命自安而已非有權謀術數為出坎濟困
之妙用也是即處困與坎之道也然君子之於險與
小人不同君子不幸而處險命也命則安之小人之
行險失道也失道則非正命矣初上二隂是也上處
險之終然於卦有未出坎之象於爻之隂柔亦未有
濟坎之才則終於險而已如物之紏纏膠葛而不可
解蔽翳牽制而不得出為陷溺之深也非失道而何
以如是係用徽纆寘于叢棘以全卦之象言二陽在
四隂之中也傳曰凶三歲也至三歲之久能自反於
道其能動而出於險乎爻之言三年者二既未濟也
三歲者三豐也困也坎也皆坎離或互坎離日月成
歲也離數三豐與既未濟皆主離言困坎皆以一陽
爻之數而言此卦與困爻雖隂一則陽陷於隂一則
隂揜乎陽故皆主陽而言
水洊至習坎君子以常德行習教事
習重也水之流於坎窞之中也君子之自治教人不
厭不倦如水之流而不息盈科而進則德无不熟教
无不成矣
䷝
離利貞離麗也日月初九履錯然履錯之敬以
亨畜牝麗乎天百穀敬之无咎辟咎也黃離
牛吉草木麗乎土六二黃離元元吉得中道
重明以麗乎吉九三日(叶)也日昃之正乃化成天昃之離不鼓離何可久也下(叶)柔麗乎缶而歌則大突如其來如中正故亨是耋之嗟凶无所容也六以畜牝牛吉九四&KR0691;如其五之吉離王也來如焚如死公也王用出
如棄如六佂以正邦也
五出涕沱若
戚嗟若吉
上九王用出
征有嘉折首
獲匪其醜无
咎
離者麗也凡天下之物惟虚則明然虚必麗於實而
後其明有所附著離以一隂麗於二陽故為明為麗
日月得天而能久照氣之相麗也百穀草木之生於
土形之相麗也其枝莖花葉有自然之文采亦明也
離為夏夏為禮文明之象以人事而言恭敬和樂之
情尊卑上下之等麗之於人倫日用服物采章如離
之重明炳然蔚然其天經地義之大如日月之昭垂
於上儀文度數之詳如草木之森列於下无本不立
无文不行三千三百皆本乎天理人情之正自然而
不容已故小大由之彛倫攸叙風移而俗易矣所謂
化成天下也柔麗乎中正以二五而言釋彖之利貞
亨也化成天下已釋畜牝牛之吉是以二字言所以
化成之故夫以人情之囂然而不相下也自先王制
之為禮文生於情藹然以相接秩然而不可踰則雖
強暴之人皆有以潜消其亢厲之氣使之恊於天則
之安静其囂陵之俗共適於淳和之化周之尚文也
以柔道馴服天下使之揖讓周旋拳跽登降而已時
靡有争矣如牝牛之馴服非畜牝牛吉乎自先王之
禮教廢而列國以力争矣重明以麗乎正以聖人文
明之治而言柔麗乎中正以天下服從其化而言離
為隂卦故為牝牛或曰離言文明不同於賁耶曰賁
有離象故亦曰化成天下然推廣言之耳賁火在山
下其明之所及者僅矣若夫重明以麗乎正則文質
兼備先王制作之盛禮之全體也
卦有數義彖爻或各取其一離之德明也爻象麗也
卦象為日為王彖取明與麗爻取日與王爻之初九
日之晨事之始也履所以行也事之雜然而相投者
皆待吾而决其行止初九明體而才剛不患不明不
患不斷恐其自恃而輕事則不能无失故戒之以敬
專一敬慎則雖事物紛繁而處之各當其理而无失
矣敬其明之本歟傳曰以辟咎也當繁劇之任不求
其有功先求其无過无過則有功矣在下言履在上
言首卦有履之象中虚也二離二履也爻互半離皆
履也初統全卦而言也故曰履錯然上下内外往來
皆履也二得中得正所謂柔麗乎中正也以文而言
為文質得中以明而言則精明藏於渾厚何吉如之
傳故曰得中道也黃亦中色離以日言初為日初二
為日中則三為日昃矣其曰日昃之離凡光之垂盡
而明之昏者皆是也或鼓缶而歌或大耋之嗟蓋悲
人生之幾何嘆去日之已多也夫人之血氣以時而
衰神智則无時而衰一夕尚存此志不容少懈故武
公耄而好學稱為睿聖如九三者其志衰矣明之將
息也不亦凶乎離中虚有缶之象中互兑口互巽亦
兑之反不仰而歌則俯而嗟矣九四以火而言上下
皆火互巽風在火下两坎相繼則險愈深两離相繼
則熾愈甚坎險猶可出也火之宇發不可遏也是以
有死棄之凶也觀五之象曰王公上言王用出征離
為君象此爻亦以世變而言夫天無二日民無二王
隂疑於陽尚至相戰况两離乎前明既息後明忽興
其更變交接之際必有驅除之人或大難驟臨或變
起倉卒焚如死棄之悲所不免也傳曰无所容也言
其剛暴也不然何其凶之遂至於是也五之出涕戚
嗟道之窮也而反為吉何也曰後明以繼前明也繼
之不善四已當之而五適承其後焚如死棄之悲觸
曰惨傷故國黍離銅駝荆棘小雅之怨悱有呼天而
无可如何者矣夫人心偷肆則亡憂晉元之江左偏
安宋高之湖山晏衎所以終不能再窺中原五以柔
君尊承乘皆剛雖一時未得有為然柔而得中悲憂
如是則必能感奮激發側身修行殷憂啟聖夏后之
光復故物宣王之中興周室繼離照於前不難矣豈
不吉乎傳以五為君位離又君象故以王公言他人
徒悲戚而已王公則有撥亂反正之權謂離照之當
繼作也所以吉也上離為目互兑為澤詩曰憂心如
焚又曰泣涕如雨所云三軍雨泣亦擬諸其形容耳
下互巽為覆兑為戚嗟上六所謂王即六五之王公
也日之升自下而上爻至上九而離體全有繼離出
照之象故曰王陽剛明體由其憂勤惕厲故能基命
宥密克勝君師之任永清四海蓋自虞夏而後繼離
之世師旅征伐皆所不免出征以正邦也兼弱攻昧
取亂侮亡致天之罰而非黷武故曰有嘉首即離也
明夷之大首亦離也一離興於上則一離滅於下折
首也上下皆離疑其為同類也而非也太陽出則爝
火熄真人出則後夫凶湯武革命則獨夫受首匪其
醜也詩言獲醜以彼之類而言此言匪醜以己之類
而言舊說以為脅從罔治文義牽強重複且辭旧象
繫有是象乃有是辭非泛設也離為戈兵火烈有出
征之象卦之六爻義皆相承两坎相繼為習坎為重
險兩離迭興兩火並熾亦變更之大者初日之出也
二日之中也三日昃也後明以繼前明而四之剛不
中不正两離相際故有焚如之惨非即大耋之嗟者
澌滅之時耶五即承四而言所以有出涕之嗟上九
即承六五而言有出涕之悲戚故有出征之奮興以
卦體言文德也繼體守文之君制作之明備也其周
之成康乎以上爻言武功也撥亂反正之主武功之
赫濯也其周之宣王乎上經首乾坤而終坎離以坎
離為天地之用也即卦象而觀坎隂含陽離陽含隂
互根之妙也離中互坎象坎中互離象互藏之義也
離備乾爻坎備坤爻母孕男而父育女也坎中互艮
震備三男之象離中互兑巽備三女之象則各從其
類也即坎離二卦而八卦之象備矣
明兩作離大人以繼明照于四方
日為君象故以大人言之大抵開創之君多天亶之
聖繼之者為難覲光揚烈善繼善述則比德重華矣
易箋卷二
