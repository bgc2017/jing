周易舉正易類
提要
(臣)等謹案周易舉正三卷舊本題唐郭京撰
京不知何許人崇文總目稱其官為蘇州司
戶參軍據自序言御注孝經刪定月令則當
為開元後人序稱曾得王輔嗣韓康伯手寫
真本比校今世流行本及國鄉貢學人等本
舉正其謬凡所改定以朱墨書别之其書崇
文總目始著錄書錄解題於宋咸易補注條
不稱咸得此書於歐陽修是天聖慶歷間乃
行于世也洪邁李燾並以為信晁公武則謂
以繇彖相正有闕漏可推而知託言得王韓
手札及石繼趙汝楳亦詆其挾王韓之名以
更古文王應麟又援後漢書左雄傳職斯禄
薄句證其改旅卦斯字為㒋之非近時惠棟
作九經古義駁之尤力今考是書唐志不載
李燾以為京開元後人故所為書不得著錄
(案燾說見文獻通考)然但可以解舊書經籍志耳若新
書藝文志則唐末之書無不具列豈因開元
以後而遺之疑其書出宋人依託非惟王韓
手札不可信併唐郭京之名亦在有無疑似
之間也顧其說推究文義往往近理故晁公
武雖知其為託名而所進易解乃多引用即
朱子本義於坤象𫝊之履霜堅冰賁象𫝊之
剛柔交錯震彖𫝊之不喪匕鬯亦頗從其說
則亦未嘗無可取矣晁公武讀書志載原序
自稱所改正者一百三十五處二百七十三
字而洪邁容齋隨筆趙汝楳易序叢書皆作
一百三處今本所載原序亦稱差謬處一百
三節則晁氏所云殆為疎舛又原本稱别以
朱墨蓋用經典釋文之例今所行本已全以
墨書蓋非其舊以非宏旨之所繫故仍從近
刻焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周易舉正原序
我唐御注孝經刪定月令盖為前儒用意未及精研後
漢太學刊石撰集說文慮其日月浸深轉寫訛謬京也
歷代𫝊授五經為業其於易道討覈偏深曾得王輔嗣
韓康伯手寫註定𫝊授真本讀誦比校今世流行本及
國學鄉貢學人等本或將經入註用註作經小象中間
以下句反居其上爻辭註内移後義却處於前又兼有
脫漏兩字顛倒訛誤增省義理不通今并依定本舉正
其謬仍於謬誤之處以朱書異之希好事君子志學通
儒詳而觀之則經註通流雅鄭不紊都計一部中差謬
處總一百三節列為一部具述訛舛因目為周易舉正
分為上中下三卷𫝊諸志學者云
