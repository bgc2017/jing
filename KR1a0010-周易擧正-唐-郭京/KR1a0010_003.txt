周易舉正卷下
唐郭京撰
既濟亨小利貞初吉終亂彖曰既濟亨小小者亨也註
既濟者以皆濟為義也小者不通不為皆濟故舉小
者以明既濟利貞剛柔正而位當也初吉柔得中也
終止則亂其道窮也註柔得中則小者亨也柔不得
中則小者未亨小者未亨雖剛得正則未為既濟也
故既濟之要在柔得中也以既濟焉柔者道極无進
終惟有亂故曰初吉終亂也終亂不為自亂由止故
亂故曰終止則亂也謹按彖亨小下脫小字既濟之
義只在小者亨若小者不亨不為既濟故夫子先舉
爻辭既濟亨小然後以小者亨也為義結之若小字
空者亨兩字實不成義也審而詳之義則明矣註小
者不通通字誤作遺字註中通字本釋經文又通字
下不字誤作乃字上句通既誤作遺字下句不字理
當變為乃字則與閏月五日不殊審詳之義可見矣
彖第三註既濟焉焉字誤作為字此註上文云柔得中
則小者亨柔不得中則小者未亨雖剛得正則未既
濟故既濟之要在柔得中也以既濟焉柔者道極无
進終惟有亂義戒其柔者道極无進今誤作為字則
義理殊矣
上繫第四章一隂一陽之謂道註道者何无之稱也无
不通也无不由也况之曰道寂然无體不可為象必
有之用極而无之功顯故至于神无方而易无體而
道可見矣故窮變以盡神因神以明道也隂陽雖殊
无一以待在隂為无陽陽以之生在陽為无隂隂以
之成故曰一隂一陽也謹按註在隂為无陽陽字誤
作隂字在陽為无隂隂字誤作陽字以上兩節本解
隂陽雖殊无一以待之說者言隂之與陽雖有兩氣
恒用虛無之一以待之言在陽之時亦以為虚无此
陽也在隂之時亦以為虛无此隂也言道所在皆无
也雖无於隂隂終由道而生故言隂以之生也雖无
於陽陽終由道而成故言陽以之成也聞諸師說在
隂為无陽陽以之生者是十月純隂用事至冬至之
前正在純隂用事是在隂為无陽冬至一陽生是陽
以之生也在陽為无隂隂以之成者則是四月純陽
用事至夏至之前正在純陽用事是在陽為无隂夏
至一隂生是隂以之成也一陽下生時隂氣猶在地
上一隂下生時陽氣亦在地下不待一隂氣盡始生
陽一陽氣盡始生隂是隂陽雖殊无一以待之之義
也
第九章子曰知變化之道者其知神之不為乎註夫變化
之道不為而自然故知變化者則知神之不為乎謹
按經註不字並誤作所字詳文義可明誤
第十二章是故聖人有以見天下之賾謹按是故字下
誤增夫象字此一節本是第六章首於此引之者為
極天下之賾者以下為引文成義之勢有夫象字驗
第六章足見誤矣
下繫第一章剛柔相推變在其中矣繫辭焉而命之動在
其中矣註剛柔相推况八卦相盪或否或泰也繫辭
而命之况六爻之動動以適時者也立卦之義則見
於彖象適時之功則存之爻辭王氏之例詳矣今本
註剛柔相推八卦相盪或否或泰也繫辭而斷其吉
凶况之六爻動以適時者也立卦之義則見於彖象
適時之功則存於爻辭王氏之例詳矣謹按定本解
變動則具舉經文論八卦六爻則義理相當其今本
解變義則全舉經文釋動義則經文不具其經文具
者易會經文不具者難明兩註具錄如前正謬昭然
可見矣
第二章包犧氏没神農氏作斵木為耜揉木為耒耒耨
之利以教天下蓋取諸益註制噐致農以益萬物也
謹按農字誤作豐字教農之始未至收穫豈遽見豐
足明誤也
第五章子曰小人不恥不仁不畏不義不見利不動不
威不懲小懲大戒此小人之福也謹按動字誤作勸
字凡悔吝所生生乎動者則是小人見利而動其勸
勉之義皆是善道故季康子問使人敬忠以勸則勸
是勉令向善之義審其文句義理甚昭矣
又幾者動之微吉之先見者也註幾者去无入有而理
未形不可名尋不可形覩者也唯神也不疾而速故
能朗然玄照鑒於未形者也謹按而理字顛倒作理
而且而理則易悟作理而則難明凡註釋本在曉人
豈強為難會者也理亦昭然矣
又子曰君子安其身而後動易其心而後語定其交而
後求君子修此三者故全也危以動則民不輔也懼
以語則民不應也无交而求則民不與也莫之與則
傷之者至矣謹按輔字誤作與字輔輔助之義甚明
矣與之與大失况无交而求此則是與與字不可重
用况大義又乖亦斷知矣
第九章二與四同功而異位其善不同二多譽四多懼
註懼近也位逼於君故多懼謹按誤將近也字作經
近字上仍脫懼字三與五同功而異位其善不同三
多凶五多功審其上下文足明經註殊理誤亦可知
矣
說卦雷以動之風以散之雨以潤之日以烜之艮以止
之兌以說之乾以居之坤以藏之謹按居字誤作君
字夫子於此一節明八卦長養萬物之功无君臣父
子之義
又神也者妙萬物而為言者也註於此言神者明八卦
運動變化推移莫有使之然者神則非物妙萬物為
言者也謹按非字誤作无字義理非字切當從其定
本
序卦有天地然後萬物生焉盈天地之間者惟萬物故
受之以屯屯者盈也屯者物之始生也始生必蒙謹
按始字誤作物字雖義不甚乖貴從正本也
又蒙者蒙昧也謹按脫昧字已於上經剝卦論訖
又比者親比也謹按脫親字亦同剝卦之論也
又故受之以剝註極飾則賢喪謹按賢字誤作實字然
實亦麤通貴從正本也
又物不可以久居其所故受之以遯遯者退也謹按此
一句今本脫者多詳其諸卦例可知也
又物不可以終遯註君子以遠小人遯而後亨何可終
邪則小人道勝君子道消也故受之以大壯註陽盛
隂消君子道勝也謹按前註小人道勝字誤作遂陵
字驗後註君子道勝可知矣遂陵字何所取義也
又有過物者必濟註行過乎恭用過乎儉可以矯世厲
俗有所濟也謹按用字誤作禮字此一節本因小過
論義故引小過卦大象辭為義誤作禮字理亦可知
雜卦屯見而不失其居註雖見難而盤桓利貞不失其
居也謹按註脫難字處屯之初盤桓不進雖見其難
為其利貞不失其居詳文句可明其義理矣
又蒙稚而著註稚者未知所定求發其蒙則得所定也
著定也謹按經註稚字並誤作雜字蒙之為義當蒙
昧幼稚之時心无所定非叢雜之義矣
又履不處也註王弼云履卦陽爻皆以不居其位為美
也謹按美字誤作吉字此是略例正文註首既引王
弼云則自然合依本文義在无惑矣
略例明象而或者定馬於乾謹按按文責卦有乾无馬
今本作有馬无乾其按文責卦只按責乾卦文辭既
云有馬則乾卦文辭實无馬字既云无乾則易无乾
卦矣推而尋之理甚明矣
周易舉正卷下
