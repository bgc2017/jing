欽定儀禮義疏卷三十八
少牢饋食禮第十六之二
祝出迎尸于廟門之外主人降立于阼階東西面祝先
入門右尸入門左
正義鄭氏康成曰主人不出迎尸伸尊也(賈疏祭統云尸在廟)
(門外則疑于臣故主人不出迎尸伸尊也)特牲饋食禮曰尸入主人及賓
皆辟位出亦如之(賈疏尸出入時主人與賓在位上皆逡廵辟位敬尸也)祝入
門右者辟尸盥也既則後尸(賈疏下經祝延尸注云由後詔相之曰延是後)
(尸也)
案入門以東為右西為左尸入門左將升西階也
宗人奉槃東面于庭南一宗人奉匜水西面于槃東一
宗人奉簞巾南面于槃北乃沃尸盥于槃上卒盥坐奠
簞取巾興振之三以授尸坐取簞興以受尸巾(奉並芳勇反)
正義鄭氏康成曰庭南没霤(賈疏庭南者于庭近南是没盡門屋霤也特牲)
(云尸入門北面盥繼門而言即亦没霤者也)敖氏繼公曰庭南于入門
左之位為少北于此俟之亦異于士李氏如圭曰
槃匜簞巾先設于西階東尸入門左至門内霤三宗
人奉器就之
案此宗人有三即特牲記所謂奉槃者東面執匜者
西面執巾者在匜北也但彼未必皆宗人耳乃沃者
記所謂沃尸盥者一人淳沃是也以授尸記所謂宗
人東面取巾振之三南面授尸也以受尸巾記所謂
卒執巾者受也蓋奉簞巾之宗人初時巾在簞上至
尸卒盥乃坐奠簞取巾南面授尸至尸捝手卒而後
受之以實于簞也
祝延尸尸升自西階入祝從
正義鄭氏康成曰由後詔相之曰延延進也周官曰
大祝相尸禮(賈疏彼注云謂延其出入詔其坐作也)祝從從尸升自西
階敖氏繼公曰特牲禮尸至于階祝延尸祝從從
其升而入也祝入亦南面
主人升自阼階祝先入主人從
正義鄭氏康成曰祝接神先入宜也敖氏繼公曰
上云尸入祝從則祝固已入矣復云祝先入者明其
先于主人
右尸入
尸升筵祝主人西面立于戶内祝在左
正義鄭氏康成曰主人由祝後而居右尊也祝從尸
尸即席乃郤居主人左敖氏繼公曰在左者當為
主人釋妥尸之辭也在左之義見聘禮
案室中西面主人之定位也祝位負北墉南面有事
于神尸則變位
祝主人皆拜妥尸尸不言尸答拜遂坐
正義鄭氏康成曰拜妥尸拜之使安坐也尸自此答
拜遂坐而卒食其間有不啐奠不嘗鉶不告旨(賈疏特牲)
(云尸啐酒告旨主人拜尸答拜祭鉶嘗之告旨不得遂坐此經云答拜遂坐則無此數事)大夫之
禮尸彌尊也不告旨者為初亦不饗所謂曲而殺(賈疏)
(特牲禮主人拜妥尸尸答拜執奠祝饗主人拜如初注云饗勸強之也其辭取于士虞記則宜云孝孫某)
(圭為孝薦之饗是士賤不嫌得與人君同大夫尊嫌與人君同故初不饗後亦不告旨也曲而殺禮器文)
敖氏繼公曰尸不言則妥有辭矣尸于既拜乃坐
亦變于士所以升筵而未即坐者以主人尊故也
案不言以象神之恭默也又案特牲尸先執奠祝
饗尸左執觶右取菹擩醢以祭又祭酒啐酒告旨又
祭鉶嘗之告旨所以執奠啐酒者彼有嗣舉奠之禮
故以此始之也少牢無舉奠故初即不啐酒與
祝反南面
正義鄭氏康成曰未有事也(賈疏釋祝反南面也)墮祭爾敦官
各肅其職不命(賈疏言祝無事之義諸官各肅其事不須命故祝得反南面)敖
氏繼公曰妥尸事畢也南面云反以見從尸入時位
在此不饗亦大夫禮異
案南面者祝先入之初位也迨致祝辭則在左至此
尸坐祝無事復其先入之初位故曰反特牲妥尸後
有祝饗命挼祭命爾敦諸事此既無之唯二佐食相
尸食故祝反南面至尸告飽而後復西面于主人之
南侑食也
尸取韭菹辯㨎于三豆祭于豆間(辯音徧下並同㨎如員反又如悦反一作)
(擩今文辯為徧)
正義鄭氏康成曰將食神餘尊之而祭之
案豆以菹為上醢次之韭菹又在葵菹之上故尸自
取韭菹㨎于三豆以祭㨎于三豆則葵菹亦稍取之
矣
上佐食取黍稷于四敦下佐食取牢一切肺于俎以授
上佐食上佐食兼與黍以授尸尸受同祭于豆祭
正義鄭氏康成曰牢羊豕也同合也合祭于菹豆之
祭也黍稷之祭為墮祭孔氏穎達曰郊特牲云祭
黍稷加肺報隂也謂尸既坐綏祭之時祭黍稷加之
以肺言兼肺而祭肺隂類親形魄歸地是隂以隂物
祭之故云報隂也敖氏繼公曰牢一切肺羊豕各
一也言兼與黍而不言稷見其尊者耳同猶兼也豆
祭豆實所祭之處
上佐食舉尸牢肺正脊以授尸上佐食爾上敦黍于筵
上右之
正義敖氏繼公曰此于所舉者皆繫以尸明其為尸
物也肺脊先食舉之亦明不與他舉同重言上佐食
者授舉之後尸有事也不言振祭嚌之文省耳右之
蓋當尸前之南鄭氏康成曰爾近也或曰移也右
之便尸食也(敖氏繼公曰謂黍在尸右則尸以右手取之便也)重言上佐食
明更起不相因賈氏公彥曰舉尸牢肺脊坐而取
之興以授尸更坐而爾敦黍不因前坐也曲禮云飯
黍毋以箸古者飯食不用匙箸就器中取之故移之
席上以便尸食特牲云爾黍稷此不云稷者文不具
李氏如圭曰牢肺離肺也
主人羞肵俎升自阼階置于膚北
正義鄭氏康成曰羞進也親進之主人敬尸之加(賈疏)
(以其為尸特加故云加)敖氏繼公曰升自阼階者嫌進俎者
必升自西階故以明之置亦横設之也賈氏公彦
曰特牲三俎膚從豕俎故肵在腊北此五俎有膚俎
故肵在膚北
上佐食羞兩鉶取一羊鉶于房中坐設于韭菹之南下
佐食又取一豕鉶于房中以從上佐食受坐設于羊鉶
之南皆芼皆有柶尸扱以柶祭羊鉶遂以祭豕鉶嘗羊
鉶
正義鄭氏康成曰芼菜也羊用苦豕用薇皆有滑(賈疏)
(公食大夫記鉶芼牛藿羊苦豕薇皆有滑)敖氏繼公曰上佐食受興受
之也故下云坐設芼以菜和物之名祭鉶亦于豆祭
也下篇云以羊鉶之柶扱羊鉶遂以扱豕鉶祭于豆
祭若公食禮用太牢則祭鉶于上鉶之間與此異
郝氏敬曰祭鉶嘗鉶以下皆右手為之
案尸祭韭菹至此尸未有食者此羞羊鉶豕鉶而尸
嘗羊鉶蓋羊為少牢必先嘗之以明大夫祭禮之正
也
食舉
正義敖氏繼公曰特牲禮云乃食食舉謂一飯則食
舉以安之也士昏禮亦然則此亦當先飯而後食舉
也不言乃食文有脱漏也鄭氏康成曰舉牢肺正
脊也先食啗之以為道也賈氏公彦曰特牲舉肺
脊以授尸尸受振祭嚌之注云肺氣之主也脊體之
貴也先食啗之所以道食通氣是也
存疑賈氏公彦曰特牲食舉下乃云羞肵俎者是其
正以食舉後尸即嚌幹之屬加于肵俎也此食舉在
羞肵之下者由主人敬尸故先羞肵不退在下也
案肵俎所以敬尸大夫士同也特牲先食舉後羞肵
此先羞肵後食舉禮尚相變耳如以此為敬尸則是
士不敬尸也不可通矣
三飯(飯父晚反下同)
正義鄭氏康成曰食以黍(賈疏以前文先言爾黍故知先食黍也)
上佐食舉尸牢幹尸受振祭嚌之佐食受加于肵(注古文幹)
(為肝)
正義鄭氏康成曰幹正脅也(賈疏上食舉是正脊故此食幹亦先取正脅也)
(特牲云食幹鄭注長脅也彼序九體有長脅無代脅者鄭注云脊無中脅無前貶于尊者故與此異也)
上佐食羞胾兩瓦豆有醢亦用瓦豆設于薦豆之北
正義鄭氏康成曰設于薦豆之北以其加也四豆亦
䋫羊胾在南豕胾在北(敖氏繼公曰謂羊在西列之南豕在東列之北)敖
氏繼公曰薦豆兼二列而言也無臐膮其遠别于太
牢之禮與禮用太牢庶羞乃有膷臐膮
存疑鄭氏康成曰無臐膮者尚牲不尚味(賈疏特牲略于少牢)
(故有臐膮此少牢二牲故不尚味而無臐膮也)
案特牲略反有臐膮而大夫無之此所謂舛也鄭注
于特牲已誤故此為尚牲不尚味之說愈曲而愈支
已
又案爾雅釋器木豆謂之豆瓦豆謂之登生民詩于
豆于登公食禮太羹湇不和實于鐙即登也此胾及
醢皆用兩瓦豆則薦豆用木豆而加豆用瓦豆與
尸又食食胾上佐食舉尸一魚尸受振祭嚌之佐食受
加于肵横之
正義鄭氏康成曰或言食或言飯食大名小數曰飯
(賈疏特牲少牢言三飯五飯九飯之等一口謂之一飯據小數而言)魚横之者異于肉
敖氏繼公曰尸食胾亦異于士横之象其在魚俎
也此亦于俎為縮于人為横然則佐食於加物于肵
俎之時其亦西面與賓尸益送之俎皆于羊俎南載
之與此禮同郝氏敬曰尸又食舉魚食胾四飯也
案凡言横載者皆據俎言言横之者皆據人言
又食上佐食舉尸腊肩尸受振祭嚌之上佐食受加于
肵
正義鄭氏康成曰腊魚皆一舉者少牢二牲略之腊
必舉肩以肩為終也别舉魚腊崇威儀賈氏公彦
曰特牲三舉獸魚以其牲少故也少牢二牲體足可
舉故腊魚但一舉也腊如牲骨但舉一肩肩尊以為
終取其成義特牲獸魚皆與牲體一時同舉而此别
舉大夫之禮崇也特牲腊魚皆三舉故先舉腊後舉
魚少牢腊魚皆一舉故使魚在先腊在後肩取其終
義故也敖氏繼公曰肩右肩也骨體惟肩為尊腊
但一舉故即用其尊者也别舉魚腊大夫禮異也此
言上佐食受則前後所謂佐食受者皆其上者也
郝氏敬曰又食舉腊肩五飯也
又食上佐食舉尸牢骼如初
正義鄭氏康成曰如舉幹也郝氏敬曰又食舉牢
骼六飯也
又食
正義鄭氏康成曰不舉者卿大夫之禮不過五舉須
侑尸(賈疏五舉者牢肺脊一也牢幹二也一魚三也腊肩四也牢骼五也)郝氏敬曰
又食不舉七飯也
尸告飽祝西面于主人之南獨侑不拜侑曰皇尸未實
侑
正義鄭氏康成曰侑勸也祝獨勸者更則尸飽(賈疏與主)
(人相更勸則尸飽)實猶飽也祝既侑復反南面(賈疏尸北南面位)
敖氏繼公曰侑尸之禮祝固不拜矣乃言之者嫌主
人不拜祝獨侑則或當拜也祝獨侑亦與士禮異
通論賈氏公彦曰此與特牲皆有尸飯法天子諸侯
亦當有之故大祝九拜之下云以享侑祭祀注云侑
勸尸食而拜蓋士三飯即告飽而侑大夫七飯告飽
而侑諸侯九飯告飽而侑天子十一飯而侑也
尸又食上佐食舉尸牢肩尸受振祭嚌之佐食受加于
肵
正義鄭氏康成曰四舉牢體始于正脊終于肩尊于
始終(賈疏正脊及肩皆體之貴者故先舉脊為食之始後舉肩為食之終尊之也)敖氏
繼公曰三舉骨體始于幹終于肩亦自卑而尊也此
禮或三飯而舉或一飯二飯而舉又别其魚腊各自
為舉數皆與士異也郝氏敬曰尸又食舉牢肩八
飯也
尸不飯告飽祝西面于主人之南
正義敖氏繼公曰不飯而告飽又變于上鄭氏康
成曰祝當贊主人辭賈氏公彦曰以其西面是祝
之有事之位故從負墉南面之位鄉西面位也
主人不言拜侑
正義鄭氏康成曰祝言而不拜主人不言而拜親疏
之宜(賈疏祝言而不拜者疏也主人不言而拜者親也)敖氏繼公曰祝為
之辭故不言也
尸又三飯
正義鄭氏康成曰為祝一飯為主人三飯尊卑之差
凡十一飯士九飯敖氏繼公曰于舉肩之後又三
飯為主人加也
上佐食受尸牢肺正脊加于肵
正義鄭氏康成曰言受者尸授之也尸受牢幹而實
舉于菹豆食畢操以授佐食焉賈氏公彦曰上文
初食舉謂正脊與牢肺不言置舉之所至此尸十一
飯後乃言受尸牢肺正脊加于肵約特牲舉肺脊其
時尸實舉于菹豆今尸食畢尸乃于菹豆上取而授
上佐食上佐食受而加于肵也敖氏繼公曰佐食
亦反上敦黍于其所經文略也
存疑敖氏繼公曰言受明尸未嘗奠之也特牲禮既
舉幹魚尸實舉于菹豆故食畢自舉加于肵與此禮
異郝氏敬曰左手執肺脊至十一飯畢然後以授
佐食也
案尸亦當如特牲實舉于菹豆經不見之者文略也
若左手執之以終十一飯則為尸者不亦勞乎冬寒
何以堪焉究當以注疏為正
右尸食
主人降洗爵升北面酌酒乃酳尸尸拜受主人拜送(酳羊)
(進反注古文酳作酌)
正義敖氏繼公曰云北面酌酒見凡酌于此者之面
位也尊東西設勺南枋而北面酌之則非酌于此者
其面位亦可得而推矣鄭氏康成曰酳猶羨也既
食之而又飲之所以樂之(賈疏取饒羨之義故以為樂之)
尸祭酒啐酒賓長羞牢肝用俎縮執俎肝亦縮進末鹽
在右(長知文反下並同注古文縮為蹙)
正義鄭氏康成曰鹽在肝右便尸㨎之(賈疏鹽在肝右據賓長西)
(面手執而言尸東面若至尸前鹽在尸之左尸以右手取肝鄉左㨎之是其便也)敖氏繼
公曰縮執俎者執其左右廉也肝進末即體進下之
意鹽在肝右則羊肝在豕肝之左與祭禮進末則昏
禮之肝從當進本也
案此如特牲所謂主人獻尸賓長以肝從是也
尸左執爵右兼取肝㨎于俎鹽振祭嚌之加于菹豆卒
爵主人拜祝受尸爵尸答拜
正義鄭氏康成曰兼兼羊豕敖氏繼公曰于尸未
授爵而主人拜故祝亦不相爵皆大夫禮異也下凡
與特牲異者皆放此
右主人酳尸
祝酌授尸尸醋主人主人拜受爵尸答拜主人西面奠
爵又拜(醋才各反與酢同)
正義鄭氏康成曰主人受酢酒俠爵拜彌尊尸(賈疏使祝)
(代酌已是尊尸主人拜受訖又拜為俠拜是彌尊尸也)敖氏繼公曰初拜固
西面矣此言之者著受爵而反位也主人受酢爵而
俠拜亦大夫禮異也
上佐食取四敦黍稷下佐食取牢一切肺以授上佐食
上佐食以綏祭(綏呼規反與墮隋同注古文綏為肵敖氏改作授不可從後綏祭同)
正義鄭氏康成曰綏或作挼挼讀為墮將受嘏亦尊
尸餘而祭之賈氏公彦曰周官守祧既祭則蔵其
隋取墮減之義也主人受嘏之時先墮祭是以佐食
授黍稷與主人為墮禮
存疑敖氏繼公曰綏當作授授祭者授主人以祭也
以此使之祭若尊者賜之食然
案敖氏說已于特牲禮辨之
主人左執爵右受佐食坐祭之又祭酒不興遂啐酒
正義鄭氏康成曰右受佐食右手受墮于佐食也至
此言坐祭之者明尸與主人為禮也尸恆坐有事則
起主人恆立有事則坐(賈疏禮器云周坐尸曲禮云立如齊注云齊謂祭祀時則)
(是尸常坐主人祭時則常立經云坐祭之謂墮祭尸餘是尸與主人為禮是主人有事乃坐也尸答主人)
(拜乃立是尸有事則起也)
祝與二佐食皆出盥于洗入二佐食各取黍于一敦上
佐食兼受摶之以授尸尸執以命祝(摶大官反)
正義敖氏繼公曰三人皆為將執所嘏之物而盥敬
其事也各取黍上者取于上敦下者取于下敦黍上
敦在西下敦在東鄭氏康成曰命祝以嘏辭(賈疏謂命)
(祝使出嘏辭以嘏于主人下文是也)
卒命祝祝受以東北面于戶西以嘏于主人曰皇尸命
工祝承致多福無疆于女孝孫來女孝孫使女受祿于
天宜稼于田眉夀萬年勿替引之(女並音汝來如字注古文嘏為格祿為福)
(眉為微替為袂袂或為臷臷替聲相近)
正義敖氏繼公曰受受黍也東北面鄉主人于戶西
者為尸致嘏宜近尸也來如來禹之來來之者欲其
進而受黍也鄭氏康成曰嘏大也予主人以大福
工官也承猶傳也耕種曰稼勿猶無也替廢也引長
也言無廢止時長如是也李氏如圭曰特牲尸親
嘏主人此使祝嘏者大夫尸尊特牲無嘏文不具也
存疑鄭氏康成曰來讀曰釐釐賜也
案承致即傳賜之意若來字作賜字解則于致字意
為複
主人坐奠爵興再拜稽首興受黍坐振祭嚌之詩懷之
實于左袂挂于季指執爵以興坐卒爵執爵以興坐奠
爵拜尸答拜執爵以興出宰夫以籩受嗇黍主人嘗之
納諸内(挂音卦注古文挂作卦)
正義鄭氏康成曰詩猶承也實于左袂便右手也季
猶小也出出戶也宰夫掌飲食之事者收斂曰嗇明
豐年乃有黍稷也復嘗之者重之至也(賈疏前已嚌之今復嘗之)
(是重受祿之至)納猶入也敖氏繼公曰云坐奠爵是立聽
嘏也興少進受黍復位乃坐祭嚌之也宰夫受黍主
人左執爵乃取而嘗之而納之内謂籩中既嚌之復
嘗之亦大夫禮異也此嘏禮詳于特牲者大夫尊尚
多儀也
通論賈氏公彦曰此宰夫以籩受大夫之禮特牲祝
以籩受士禮也春官鬱人職云大祭祀與量人受舉
斝之卒爵而飲之鄭云斝受福之嘏聲之誤也王酳
尸尸嘏王此其卒爵也少牢禮主人受嘏詩懷之卒
爵執爵以興出宰夫以籩受嗇黍此鬱人受王之卒
爵亦王出房時也是王受嘏與大夫同也詩楚茨注
嘏之禮祝徧取黍稷牢肉魚㨎于醢以授尸孝孫前
就尸受之天子使宰夫受之以筐祝則釋嘏辭以敕
之
存疑賈氏公彦曰天子嘏辭與大夫同
案特牲尸親嘏主人注云其辭則少牢有焉是士與
大夫嘏辭相同但士尸親嘏不命工祝則首句須易
耳天子諸侯嘏辭惟天保詩有曰君曰卜爾萬壽無
疆而楚茨詩曰工祝致告徂賚孝孫苾芬孝祀神嗜
飲食卜爾百福如幾如式既齊既稷既匡既敕永錫
爾極時萬時億是天子嘏辭也朱子以為公卿之嘏
辭然末章云小大稽首禮大夫之臣不稽首公卿安
得有小大稽首之事則當從孔疏以為天子之嘏辭
與蔡邕集漢辭云高皇帝使工祝承致多福無疆于
爾嗣曾孫皇帝使爾受祿于天宜此舊都萬國和同
兆民康乂眉夀萬年子子孫孫永守兆民勿替引之
蓋推少牢大夫禮嘏辭而增損為之
右尸酢主人嘏
主人獻祝設席南面祝拜于席上坐受
正義敖氏繼公曰亦先設席乃酌獻之鄭氏康成
曰拜于席上室中廹狹(賈疏大夫士廟室皆兩下五架正中曰棟棟南兩架北亦)
(兩架棟南一架名曰楣前承檐以前名為庪棟北一架為室南壁而開戶即是一架之開廣為室故云廹)
(狹也)
主人西面答拜
正義鄭氏康成曰不言拜送下尸(賈疏上主人酳尸尸拜受主人拜送)
(禮重此獻祝祝拜受主人答拜禮輕)敖氏繼公曰答拜即拜送也
案敖說固直截然經文于此不無輕重之差焉故兩
存之
薦兩豆菹醢
正義敖氏繼公曰薦者亦宰夫也下篇云主婦獻祝
宰夫薦棗糗此宜如之其設之亦菹在西醢在東菹
醢謂韭菹醓醢也蓋祝籩以尸之上籩則其豆亦當
以尸之上豆也不賓尸禮主人主婦之薦皆以韭菹
醓醢則此可知矣
存疑鄭氏康成曰葵菹蠃醢賈氏公彦曰上云韭
菹醓醢朝事之豆也而饋食用之豐大夫禮葵菹蠃
醢是饋食之豆當饋食之節是其常事今祝用之亦
其常事故知用葵菹蠃醢也
案大夫祭雖無朝事而豆則以朝事之豆始之韭菹
醓醢上經薦于尸者已然無嫌也祝殺其二以下於
尸而韭菹醓醢則同敖氏以上籩例之是也更以聘
禮及公食大夫禮統觀之則識用豆之法矣
佐食設俎牢髀横脊一短脅一腸一胃一膚三魚一横
之腊兩髀屬于尻(屬音燭尻渴鏖反)
正義鄭氏康成曰皆升下體祝賤也(賈疏髀與短脅横脊皆羊豕之)
(下體屬于尻又腊之下體)魚横者四物共俎殊之也(賈疏魚在俎縮載今以羊)
(豕魚腊四物共俎故横而殊之)腊兩髀屬于尻尤賤不殊(賈疏腊用左右胖故)
(有兩髀尻在中髀與尻相連屬不殊)敖氏繼公曰牢髀右髀也横脊
短脅不二骨者俎實已多故此略之魚横之亦據人
而言也其義與加于肵者同牢皆用右髀腊兩脾不
殊皆取尸俎之不用者耳腊亦髀者與牲並用故體
亦放之祝俎一而已乃雜用五俎之物者見其尊也
不賓尸之禮主人主婦俎亦然
案魚横之猶是縮載也牢體皆横于俎於人為縮魚
殊之于俎為縮于人為横矣尻兩髀中有竅處也兩
髀屬之則載于俎之末端與祝接神尤貴者故雖遠
下尸而俎實之多猶爾也
祝取菹㨎于醢祭于豆閒祝祭俎
正義鄭氏康成曰大夫祝俎無肺祭用膚遠下尸(賈疏)
(特牲尸俎有祭肺離肺祝俎有離肺無祭肺是下尸今大夫尸俎亦皆有祝則離肺祭肺俱無是遠下尸)
(也)敖氏繼公曰祭俎取膚以祭也取膚以祭亦振
祭嚌之既則反之于俎士虞餞尸以乾肉半尹為祭
其祭之也振祭嚌之反之此膚乃俎實異于豆祭不
可以置于地其儀當與乾肉之祭同不言振祭嚌之
亦文省耳
案祝俎無肺者以賓尸用肺多也祭以膚者髀脊脅
腸胃皆不便于祭也注又謂不嚌之膚不盛夫嚌者
固不必其盛也敖氏以乾肉折俎之祭例之當矣
祭酒啐酒肝牢從祝取肝㨎于鹽振祭嚌之不興加于
俎卒爵興
正義敖氏繼公曰肝牢當作牢肝俎牲俎也鄭氏
康成曰亦如佐食授爵乃興(賈疏主人獻祝祝卒爵坐授主人爵興與二佐)
(食同)不拜既爵大夫祝賤也(賈疏特牲祝卒角拜主人答拜以士卑故祝不賤此)
(大夫尊故祝賤不拜既爵也)
案祝不拜既爵變于士禮亦以賓尸故略也
主人酌獻上佐食上佐食戶内牖東北面拜坐受爵主
人西面答拜
正義敖氏繼公曰取節于牖見其少西于其他之北
面拜者也凡室中北面拜者皆在戶牖閒其言戶西
者則近於戶其言牖東者則近于牖
案祝有席佐食無席經但著其位
佐食祭酒卒爵拜坐授爵興
正義鄭氏康成曰不啐而卒爵者大夫之佐食賤禮
略(賈疏特牲佐食亦啐天子諸侯禮雖亡或對天子諸侯佐食啐乃卒爵貴故也)敖氏繼
公曰拜蓋衍文祝與佐食皆不拜既爵者遠下尸亦
大夫禮異也佐食興則出立于戶外士虞記曰佐食
無事則出戶負依南面
案祝尚不拜既爵則佐食可知亦以賓尸故略于正
祭之旁禮也疏謂天子諸侯之佐食貴者天子諸侯
蓋不别立佐食如大司徒奉牛牲羞其肆大司馬羞
牲魚授其祭大司寇奉犬牲皆佐食之職以六卿為
之又雝詩云於薦廣牡相子肆祀以辟公為之諸侯
亦當以卿大夫為之可知故云貴也
俎設于兩階之閒其俎折一膚
正義鄭氏康成曰佐食不得成禮于室中折者擇取
牢正體餘骨折分用之郝氏敬曰佐食室中受爵
而不設俎俎在堂下兩階之閒特牲記云佐食無事
則中庭北面俎即設於其所
存異鄭氏康成曰有脀而無薦亦遠下尸(賈疏有脀即俎實也)
(無薦無菹醢也既無肺已是下尸又無薦是遠下尸也)
辨正敖氏繼公曰下篇獻衆賓以至于私人皆有薦
脀佐食在衆賓之中又有上事不宜貶于私人但有
脀而無薦此不云薦亦文略也又不賓尸之禮云其
獻祝與二佐食其位其薦脀皆如儐則此佐食有薦
明矣折說見特牲記
主人又獻下佐食亦如之其脀亦設于階閒西上亦折
一膚
正義鄭氏康成曰上佐食既獻則出就其俎特牲記
曰佐食無事則中庭北面謂此時敖氏繼公曰卒
獻則主人受爵以實于下筐而升復位特牲禮曰佐
食卒角主人受角降反于篚
案西上者上佐食之俎在西下佐食之俎在東也蓋
亦順尸之面位而為之獻畢則亦自執其薦以降而
設于俎南與
右主人獻祝佐食
有司贊者取爵于篚以升授主婦贊者于房戶(戶當從敖作東)
正義鄭氏康成曰男女不相因(賈疏言男女不相因者不相因爵也)
敖氏繼公曰篚下篚也主婦亞獻用下篚之爵豈此
時内篚未有爵與婦人不可以取爵於庭故有司為
取之戶字誤授受于戶當言内外東西不宜單言也
下篇曰司宮取爵于篚以授婦贊者于房東此戶亦
當為東與
婦贊者受以授主婦主婦洗于房中出酌入戶西面拜
獻尸
正義鄭氏康成曰入戶西面拜由便也不北面者辟
人君夫人也(賈疏特牲主婦北面拜注云辟内子也則是士妻卑不嫌得北面與君夫人同)
(也)拜而後獻者當俠拜也士昏禮曰婦洗在北堂直
室東隅
尸拜受主婦主人之北西面拜送爵
正義鄭氏康成曰拜於主人之北西面婦人位在内
此拜於北則上拜於南矣
尸祭酒卒爵主婦拜祝受尸爵尸答拜
正義敖氏繼公曰尸不啐而卒爵為無從也
案特牲主婦亞獻時宗婦執兩籩主婦以設于敦南
兄弟長以燔從此無者特牲室中成禮無賓尸于堂
之事故即備籩燔此别行賓尸凡加豆加籩鉶燔之
等皆于賓尸時進之禮各異也
易爵洗酌授尸
正義鄭氏康成曰祝出易爵男女不同爵敖氏繼
公曰易爵易于下篚也酢而易爵亦内子禮異也下
篚在洗西故因易爵而洗之凡尸酢不洗賓尸乃或
有之
主婦拜受爵尸答拜
正義敖氏繼公曰主婦受酢不夾爵拜亦變于不賓
尸之禮
上佐食綏祭主婦西面于主人之北受祭祭之其綏祭
如主人之禮不嘏卒爵拜尸答拜(注綏亦當作挼古文為肵)
正義鄭氏康成曰不嘏夫婦一體敖氏繼公曰士
妻撫祭内子受祭又有于房于室之異皆相變也主
婦既祭又祭酒乃卒爵下篇曰主婦立卒爵執爵拜
郝氏敬曰其綏祭如主人禮二佐食取四敦黍稷
一切肺同也不嘏統于主人也
主婦以爵出贊者受
正義鄭氏康成曰贊者有司贊者也
右主婦獻尸尸酢
易爵于篚以授主婦于房中
正義鄭氏康成曰易爵亦以授婦贊者婦贊者受于
房戶外入授主婦敖氏繼公曰此易爵于下篚則
内篚初無爵明矣易爵于下篚乃不洗者辟祝為尸
易爵之禮也
存疑敖氏繼公曰贊者與主婦親授受亦變于初
案經不言授主婦贊者蒙上獻尸之文故省耳未必
親授受也當以注為正
主婦洗酌獻祝祝拜坐受爵主婦答拜于主人之北卒
爵不興坐授主婦(注今文曰祝拜受)
正義鄭氏康成曰不俠拜下尸也敖氏繼公曰主
婦必洗者為贊者終其事也獻祝可以不洗
主婦受酌獻上佐食于戶内佐食北面拜坐受爵主婦
西面答拜祭酒卒爵坐授主婦主婦獻下佐食亦如之
主婦受爵以入于房
正義鄭氏康成曰不言拜于主人之北可知也爵奠
于内篚敖氏繼公曰上云主人之北此云西面上
云不興此云祭酒皆互見也
案主婦于祝及二佐食俱不俠拜者以降等則其儀
簡也獻祝則洗二佐食不洗簡之中又有等也
右主婦獻祝佐食
賓長洗爵獻于尸尸拜受爵賓尸西北面拜送爵尸祭
酒卒爵賓拜祝受尸爵尸答拜
正義賈氏公彦曰尸祭酒卒爵與特牲止爵異者特
牲欲神惠之均于室中待夫婦致爵大夫禮有賓尸
故不致爵爵不止也若然有司徹尸作止爵三獻致
爵于主人主人不酢又不致爵于主婦其不賓尸賓
獻尸止爵主婦致爵于主人酢主婦主人不致于主
婦特牲主人與主婦交相致爵參差不同者大夫得
賓尸故不致爵上辟人君其不賓尸者增酢主婦而
已士卑不嫌與君同故致爵具也
祝酌授尸賓拜受爵尸拜送爵賓坐奠爵遂拜執爵以
興坐祭遂飲卒爵執爵以興坐奠爵拜尸答拜
正義敖氏繼公曰賓受酢而俠拜與夫奠爵拜執爵
興之類皆放主人事尸之禮為之
右賓獻尸尸酢
賓酌獻祝祝拜坐受爵賓北面答拜祝祭酒啐酒奠爵
于其筵前
正義鄭氏康成曰啐酒而不卒爵祭事畢示醉也不
獻佐食將賓尸禮殺賈氏公彦曰祝與佐食俱事
神及尸是以獻尸並及之今賓獻祝不及佐食者但
為有賓尸則賓長之獻為祭末禮殺故不及佐食也
敖氏繼公曰不卒爵故啐而奠之筵前席南也蓋
北面奠之奠于此者明其與他奠爵之禮異也祝不
卒爵又不及佐食蓋放不賓尸末獻之儀
右賓獻祝
主人出立于阼階上西面祝出立于西階上東面祝告
曰利成
正義鄭氏康成曰利猶養也成畢也孝子之養禮畢
李氏如圭曰特牲禮戶外告利成此于階上尊者
彌遠於尸敖氏繼公曰階上亦皆序内
祝入尸謖主人降立于阼階東西面祝先尸從遂出于
廟門(謖疏屋反注謖或作休)
正義鄭氏康成曰謖起也事尸之禮訖于廟門外(賈疏)
(上祝迎尸于廟門畢又送尸于廟門案祭統尸在廟門外則疑于臣是以據廟門為斷)敖氏
繼公曰祝先先尸而行也其出戶降階及門之時亦
皆鄉尸而還略如士虞記所云也尸出廟門祝宜告
以主人將有事則尸于門外次中俟之士冠禮曰請
醴賓賓就次郝氏敬曰尸出于廟門外俟儐也
祝反復位于室中主人亦入于室復位祝命佐食徹肵
俎降設于堂下阼階南
正義鄭氏康成曰徹肵俎不出門示將賓尸之意也
不云尸俎未歸尸(敖氏繼公曰不賓尸之禮尸出則佐食出尸俎於廟門外有司受歸)
(之)敖氏繼公曰肵俎而以賓尸者賓尸之俎宜俱
用尊體肵俎有肩骼之屬在焉不得不于是乎取之
也終以歸尸故無嫌佐食亦上佐食也阼階南近於
曏者所升之處也
存疑鄭氏康成曰肵俎而以賓尸者其本為不反魚
肉耳(賈疏曲禮云毋反魚肉謂食魚肉不反俎故尸食亦加肵俎今賓尸將更食魚肉當加于肵俎)
(未得即送尸家故賓尸訖並後加者得歸之也)
案尸不反魚肉故尸所舉者皆加于肵此釋所以設
肵俎之意至于用肵俎以賓尸鄭固未之及也肵俎
賓尸用其俎實以燅耳下篇無更設肵俎之文疏乃
謂賓尸更食魚肉當更加于肵俎未協
右尸出祭畢
司宮設對席乃四人籑(籑與餕同)
正義鄭氏康成曰大夫禮四人籑明惠大也賈氏
公彦曰祭統云凡餕之道每變以衆所以别貴賤之
等而興施惠之象是故上有大澤則惠必及下是以
特牲二人餕惠之小者大夫四人餕則惠之大者也
郝氏敬曰對席室中東西對設席兩佐食兩賓為
四人
案設對席而四人餕則二人共一席矣西面之席當
少北以主人之位在其南也
上佐食盥升下佐食對之賓長二人備
正義鄭氏康成曰備四人餕也三餕亦盥升(敖氏繼公曰三)
(餕亦盥升以特牲禮舉奠及長兄弟盥而推之也)賈氏公彦曰下佐食對
之不謂東西相當上佐食東面近南下佐食西面近
北為對賓長二人備亦不東西相當一賓長在上佐
食之北一賓長在下佐食之南也敖氏繼公曰賓
長二人謂長賓及衆賓長也此佐食皆異姓故可使
賓長對之郝氏敬曰室中之事佐食與尸周旋久
而闕一獻神惠宜首及賓長助獻因得陪食也
案大夫不以嗣舉奠辟諸侯世子之禮也既不舉奠
故亦不與于餕下篇佐食不與于賓尸之禮蓋自餕
而後佐食無事矣長賓在上佐食之左東面衆賓長
在下佐食之左西面
司士進一敦黍于上佐食又進一敦黍于下佐食皆右
之于席上
正義鄭氏康成曰右之者東面在南西面在北賈
氏公彦曰右之飯用手右之便也郝氏敬曰上佐
食居西席之右下佐食居東席之右故曰皆右之于
席上
案尸東面在奥近南今尸起上佐食居尸坐處故知
上佐食東面近南下佐食西面近北
資黍于羊俎兩端兩下是餕(注今文資作齎)
正義鄭氏康成曰資猶減也減置于羊俎兩端則一
賓長在上佐食之北一賓長在下佐食之南賈氏
公彦曰兩下者二賓長於二佐食為下敖氏繼公
曰兩端當肩骼之處也羊俎兩端其于兩下亦皆為
右兩下是餕謂二賓長以此黍餕也餕主于二佐食
故以二賓長為兩下
案凡俎皆横設之此羊俎肩一端在南骼一端在北
上文云徹肵俎此云資黍則五俎之設自若也俎設
自若不分簋而資黍于俎皆大夫禮異也
司士乃辯舉籑者皆祭黍祭舉(注今文辯為徧)
正義鄭氏康成曰舉舉膚(賈疏尸舉肺餕者下尸明不舉肺當舉膚特牲云佐)
(食授舉各一膚此大夫禮亦然)敖氏繼公曰辯舉舉膚以授四人
膚即在特俎者
主人西面三拜籑者籑者奠舉于俎皆答拜皆反取舉
正義鄭氏康成曰三拜旅之示徧也言反者拜時或
去其席在東面席者東面拜在西面席者皆南面拜
(賈疏在西面席者嫌與主人同面拜故廻身南面也)敖氏繼公曰西面于其
位也言此者明其不為二人西面而易位拜之也奠
舉于俎亦各于其所近者與皆答拜答一拜也反取
舉復取舉于俎也言反者明其曏者亦在手也
存疑敖氏繼公曰籑者答拜無異文則是西面者亦
西面拜矣
案主人之位近戶在下餕之南注云在西面席者南
面拜若西面則嫌於不鄉之理或然也
司士進一鉶于上籑又進一鉶于次籑又進二豆湇于
兩下乃皆食食舉(湇去及反音泣)
正義鄭氏康成曰湇肉汁也賈氏公彦曰神坐之
上止有羊豕二鉶一進與上佐食一進與下佐食故
更羞二豆湇于兩下湇從門外鑊中來以兩下無鉶
故進湇也李氏如圭曰皆食食黍也食舉食膚也
敖氏繼公曰兩下資黍于俎又有湇無鉶皆下于
上籑者也此二佐食衆賓也兩下賓長也籑則佐食
反尊于賓長者以其勞于室事故報禮特重焉祝不
籑者接神職尊不敢使之籑也二鉶上籑羊下籑豕
然則二豆湇亦羊豕各一與
案祝不籑者不但以其尊此籑以二人對二人若以
祝則難乎其為對也
卒食主人洗一爵升酌以授上籑贊者洗三爵酌主人
受于戶内以授次籑若是以辯皆不拜受爵主人西面
三拜籑者籑者奠爵皆答拜皆祭酒卒爵奠爵皆拜主
人答壹拜(注古文壹為一)
正義鄭氏康成曰答壹拜略也(賈疏四籑皆拜主人總答一拜)敖
氏繼公曰贊者蓋亦宰夫也每于將酌乃洗爵云洗
三爵總言之耳若是謂酌授受也辯及於兩下也皆
不拜受爵者人多重勞主人一一答之也籑者奠爵
拜亦與士異答一拜卒爵禮輕可以略特牲二人籑
其禮亦然凡大夫士之禮其答卒爵拜者皆一拜也
乃見之者嫌人多或旅之也
存疑鄭氏康成曰不拜受爵者大夫餕者賤也(賈疏特牲)
(使嗣子與兄弟餕為貴故拜受爵)
案特牲籑者拜受爵少牢籑者不拜受爵亦禮之相
變也非關餕者之貴賤而然凡餕之道每變以衆君
卿大夫皆餕焉豈有主祭者尊而籑反賤乎
籑者三人興出
正義鄭氏康成曰出降反賓位敖氏繼公曰不執
爵以出統於上籑也
上籑止主人受上籑爵酌以醋于戶内西面坐奠爵拜
上籑答拜坐祭酒啐酒
正義鄭氏康成曰主人自酢者上籑獨止當尸位尊
不酌也(賈疏特牲上籑親酌醋主人此不親酌者上籑將嘏主人故在尸位不可親酌也)
敖氏繼公曰主人啐酒者為聽嘏凡既祭酒而未得
即卒爵者必啐酒
案主人自酌者達籑之意欲酢主人且與特牲士禮
相變也注謂上籑當尸位是也尊不酌恐未然特牲
上籑亦當尸位其親酌也則謂之何
上籑親嘏曰主人受祭之福胡夀保建家室
正義鄭氏康成曰親嘏不使祝敖氏繼公曰上籑
親嘏且不以黍惟以辭别于尸也胡如胡福之胡
案特牲禮有祝辭無嘏辭祝曰籑有以也見興惠逮
下之意以士之餕者嗣子及長兄弟親者也親主於
愛少牢禮有嘏辭無祝辭嘏曰主人受祭之福胡夀
保建家室則歸福于主人之意以大夫之餕者佐食
及賓疏者也疏主於敬故也士冠禮注云胡猶遐也
遠也
主人興坐奠爵拜執爵以興坐卒爵拜
正義敖氏繼公曰重嘏故其禮盛至是乃云主人興
是坐而聽嘏也亦殺于尸
上籑答拜上籑興出主人送乃退
正義敖氏繼公曰上籑興出則是不受主人爵也主
人奠爵上籑不受示禮有終且為有司將徹之也出
謂出戶送謂送之于戸外退上籑退立於賓位也賓
以出為退主人以入為退
存疑鄭氏康成曰送佐食不拜賤賈氏公彦曰賓
主之禮賓出主人皆拜送此佐食賤故送之而不拜
案凡出而主人拜送者謂大門也上籑之出出于室
戶耳尚未出廟門何緣有拜主人出戶而復入故云
送稍異于籑者三人之出而主人不出也籑者三人
興出注云出降反賓位此佐食胡獨異乎
右籑
案祭統言餕者祭之末也善終者如始餕其是矣
凡餕之道每變以衆所以别貴賤之等而興施惠
之象也是故以四簋黍見其脩于廟中也四簋黍
者記者謂士二簋餕以一大夫四簋餕以二諸侯
六簋餕以四若天子八簋餕以六也其二簋不以
餕留其有餘神惠不可盡也
欽定儀禮義疏卷三十八
