欽定儀禮義疏卷十七
聘禮第八之三
君使卿韋弁歸饔餼五牢(饔音雍注今文歸或為饋)
正義鄭氏康成曰變皮弁服韋弁敬也牲殺曰饔生
曰餼
存疑敖氏繼公曰韋弁即爵弁也其服純衣纁裳韎
韐纁屨
存異鄭氏康成曰韋弁韎韋之弁兵服也而服之者
皮韋同類取相近耳其服盖韎布以為衣而素裳(賈疏)
(此無正文鄭注司服云韋弁以韎韋為弁又以為衣裳又晉郤至衣韎韋之跗注鄭解以跗為幅以注為)
(屬謂制韋如布帛之幅而連屬為衣及裳鄭於此云以韎布為衣而素裳全與兵服異者鄭以意量之此)
(為賓館於大夫士之廟既為入廟之服不可純如兵服故云韎布為衣而素裳又以兵服與皮弁同白舄)
(故以素裳解之若然唯變其衣耳以無正文故云盖以疑之也)
案士冠禮爵弁在皮弁之上一等聘禮韋弁在皮弁
之上一等此陳氏祥道所以謂爵弁即韋弁而敖氏
從之也然冠禮爵弁士服之以助祭若大夫助祭則
冕矣聘禮韋弁則卿大夫之服而士不得服之卿大
夫與士似不相通而助祭與接賓亦未必可以互用
則併二服為一終覺未安左氏韎韋之跗注乃戎服
在下者耳未必即韋弁服也鄭氏因此易以韎色之
布為衣而又同皮弁服之素裳鑿空臆撰殊為難信
竊意爵弁韋弁等第既同其純衣纁裳韎韐纁屨或
亦不異而首服容有二焉以之為士助祭之服則爵
弁廟中宜用絲也以之為卿大夫接賓之服則韋弁
以其與皮弁類也卿大夫助祭以冕固無所用其爵
弁士或出使與接異國之賓服朝服而止皮弁且不
用也又何韋弁之有此所以同等而異用與但弁之
形制既别於冠亦殊於冕弁當與弁為類康成謂爵
弁有板覆而無旒則嫌混於冕矣未敢信其果然陳
氏敖氏說見士冠禮
上介請事賓朝服禮辭
正義鄭氏康成曰朝服示不受也受之當以尊服(賈疏)
(下文云賓皮弁迎大夫是受之用皮弁為尊服明此著朝服朝服卑於皮弁是示不受言示不受終受之)
(也)
有司入陳
正義敖氏繼公曰賓禮辭而許乃入陳也鄭氏康
成曰入賓所館之廟陳之(賈疏下記云卿館於大夫大夫館於士又云揖入及)
(廟鄭據此而言)
饔
正義鄭氏康成曰謂飪與腥(賈疏飪與腥共以饔目之以其同是死牢列之)
(鼎故也)敖氏繼公曰殺牲而割亨焉曰饔周官内外
饔皆掌割亨之事斯可見矣是禮有飪有腥乃曰饔
者主於飪而言也
案饔亦對飱而言飱薄則饔為盛禮矣
飪一牢鼎九設于西階前陪鼎當内廉東面北上上當
碑南陳牛羊豕魚腊腸胃同鼎膚鮮魚鮮腊設扃鼏膷
臐膮蓋陪牛羊豕(扃古螢反鼏迷翼反膷音香臐許云反膮許堯反)
正義鄭氏康成曰膷臐膮陪鼎三也牛曰膷羊曰臐
豕曰膮皆香美之名今時臛也陪之庶羞加也腸胃
次腊以其出牛羊也膚豕肉也(賈疏君子不食圂腴犬豕曰圂若然牛羊)
(有腸胃而無膚豕則有膚而無腸胃也)宮必有碑所以識日景引隂陽
也朱子曰引當為别(賈疏觀碑景邪正以知日之早晚又觀碑景南北長短十一月日南至景南比)
(最長隂盛也五月日北至景南北最短陽盛也二至之閒景之盈縮隂陽進退可知也)凡碑引
物者宗廟則麗牲焉以取毛血(賈疏祭義君牽牲麗於碑執其鸞刀以取)
(血毛)其材宫廟以石窆用木(賈疏此無正文以義言之葬碑取縣繩繂暫時之間)
(用木而已其宮廟之碑取其久長用石為之理勝於木檀弓云公室視豐碑三家視桓楹桓楹宫廟兩楹)
(之柱是葬用木之驗也)敖氏繼公曰先言飪上之也設饔先
於西方統於客也凡饔餼之牢雖有多寡而飪唯一
牢則同耳是以少者為貴也然鼎九且有陪鼎則又
以其貴故加而異之也内廉西階之東廉也陪鼎當
内廉而不正設於階前者明其加也上當碑謂牛鼎
膷鼎南北之節也飪鼎以牛為上陪鼎以膷為上古
者宮庭有碑盖居其庭東西南北之中所以識深淺
也盖發語辭云陪牛羊豕明其鼎相當也
存疑鄭氏康成曰當内廉辟堂塗也唯燖者有膚
賈氏公彦曰正鼎大判繼階而言云于階前則階東
稍遠故陪鼎猶當内廉
案堂塗直階正鼎設于階前當少東以辟堂塗陪鼎
當内廉則又在牛羊豕鼎之東距堂塗又稍遠矣有
膚者唯豕耳注謂唯燖者有膚不可曉敖氏以碑為
在庭東西南北之中前人未有發此者統全經觀之
乃見其言可以徵信而不虛也說見下文
餘論朱子曰今禹墓窆石尚存高五六尺廣二尺厚
一尺許其中有竅以受綍引棺者也然則窆亦用石
矣檀弓云公室視豐碑三家視桓楹豈天子諸侯以
石故謂之碑大夫以下用木故謂之楹與廟中同謂
之碑則固皆石也
腥二牢鼎二七無鮮魚鮮腊設于阼階前西面南陳如
飪鼎二列
正義敖氏繼公曰鼎二七降於子男也周官掌客言
子男饔餼云腥十有八無鮮魚鮮腊加者可殺也如
飪亦如其北上上當碑也設鼎于階前皆辟堂塗其
在西階前者宜少東在阼階前者宜少西也
案如飪鼎二列者飪鼎之陪鼎次正鼎當西階内廉
則此鼎二七為二列一列在阼階前少西一列亦當
阼階之内廉俱北上當碑也
堂上八豆設于戶西西陳皆二以並東上韭菹其南醓
醢屈(醓他感反注今文並皆為併)
正義鄭氏康成曰戶室戶也東上變於親食賓也(賈疏)
(公食大夫禮宰夫自東房薦豆六設于醬東西上此云東上是變於親食賓也)並併也醓肉
汁也醓醢醢有醓屈猶錯也敖氏繼公曰二以並
者八豆皆兩兩而設也東上者每列以東為尊也韭
菹其南醓醢見其為二以並之位也八豆唯言韭菹
醓醢則為朝事之豆可知文省耳云屈者言設餘豆
之法也醓醢西昌本昌北麋臡臡西菁菹菹南鹿臡
臡西茆菹菹北麋臡曲折而下所謂屈也設豆不綪
而屈亦歸禮之異者
存疑賈氏公彦曰東上醓醢醓醢西昌本昌本西麋
臡麋臡西菁菹菁菹北鹿臡鹿臡東葵菹葵菹東蝸
醢蝸醢東韭菹知是此八豆者天官醢人職朝事之
豆八韭菹醓醢昌本麋臡菁菹鹿臡茆菹麋臡饋食
之豆葵菹蠃醢此經直云韭菹醓醢屈知此昌本以
下六豆者案公食下大夫六豆韭菹醓醢昌本麋臡
菁菹鹿臡又上大夫八豆鄭注加葵菹蝸醢以充八
豆若然朝事八豆有茆菹麋臡不取而取饋食葵菹
蝸醢者案少牢正祭用韭菹醓醢葵菹蝸醢朝事饋
食之豆兼用之明此賓上大夫亦兼用朝事饋食之
豆可知
案八豆經但言韭菹醓醢而不及其餘以朝事之豆
自有舊章舉其首則末可知不必一一列也如少牢
四豆於朝事饋食各用其二則經悉著之矣此諸侯
待賓之禮不可以卿大夫之事相繩也屈與錯略同
但一菹一醢相閒陳之豆實各異則為屈一黍一稷
亦相閒陳之黍稷唯二則為錯耳䋫亦有屈義但䋫
則一行自左而右次行自右而左為大曲折此屈則
一左一右促數相閒如之字然豆八則為曲折者四
矣
八簋繼之黍其南稷錯
正義賈氏公彦曰繼者繼八豆以西陳之八豆言屈
八簋言錯以八豆之實各别直次第屈陳之則得相
變此唯有黍稷二種雖屈陳之使當行閒錯不並陳
設亦相變也敖氏繼公曰八簋黍稷各四也簋繼
豆上簋黍在北稷在南次西次北餘皆如豆之屈乃
變言錯者取其二物相閒之意
六鉶繼之牛以西羊豕豕南牛以東羊豕
正義鄭氏康成曰鉶羹器也凡饌屈錯要相變賈
氏公彦曰此䋫也不言䋫者文自具故不言之
通論賈氏公彦曰案此文上下䋫屈錯各别士喪禮
陳衣于房中南領西上䋫注云䋫猶屈也似不别者
屈者句而屈陳之䋫者直屈陳之不為句錯者閒錯
而陳之句曲而䋫此文是也公食大夫云宰夫設黍
稷六簋于俎西二以並東北上黍當牛俎其西稷錯
以終南陳是錯也
兩簠繼之粱在北
正義鄭氏康成曰簠不次簋者粱稻加也敖氏繼
公曰凡加饌必别於正饌粱在北上也凡米與食則
粱尊於稻醴與酒則稻尊於粱以西夾饌位例之自
簋以下亦皆西陳也
八壺設于西序北上二以並南陳
正義鄭氏康成曰壺酒尊也不錯敖氏繼公曰八
壺之酒稻也黍也粱也稻黍各二壺稻在北黍次之
粱四壺又次之盖如設筥米之例也云北上南陳統
於豆也堂上之饌皆屬飪牢
存疑鄭氏康成曰其酒盖稻酒粱酒(賈疏無正文故云盖以疑之鄭)
(知不直有稻黍而為稻粱者稻粱是加相對之物故也)酒不以雜錯為味
案八壺二種則可以錯三種故無錯陳之法不錯亦
變於簋簠也味不關乎錯否他物皆然
西夾六豆設於西墉下北上韭菹其東醓醢屈六簋繼
之黍其東稷錯四鉶繼之牛以南羊羊東豕豕以北牛
兩簠繼之粱在西皆二以並南陳六壺西上二以並東
陳
正義敖氏繼公曰此饌屬腥牢也西夾西夾室也東
西室皆云夾者以與正室夾房而立名也六壺者稻
酒黍酒粱酒各二壺也壺不著其所盖亦近於簠而
設之與在堂上之位相似下放此鄭氏康成曰壺
東陳在北墉下統於豆
存疑賈氏公彦曰六豆者先設韭菹其東醓醢又其
東昌本南麋臡麋臡西菁菹又西鹿臡此陳還取朝
事之豆
饌于東方亦如之西北上壺東上西陳
正義鄭氏康成曰東方東夾室西北上亦韭菹其東
醓醢屈也壺亦在北墉下統於豆敖氏繼公曰東
方東夾東墉下也西北上言韭菹亦在饌之西北也
此東夾之饌亦屬腥牢也腥鼎皆西面北上故東西
夾室之饌皆西北上飪鼎東面北上故堂上之饌東
北上各順之也屬飪者於堂上屬腥者於夾室亦異
尊卑也夾室之饌先西後東是腥牢亦以西者為尊
矣凡鼎俎恒竒豆簋之屬恒偶鼎自三以上則豆簋
之數率降於鼎者一鉶之數率降於豆簋者兩故此
飪鼎九則堂上之饌八而鉶六腥鼎七則東西夾之
饌六而鉶四也一牢則兩簠故堂上兩夾之數同
賈氏公彦曰西北上則於東壁下南陳李氏如圭
曰雖陳於東墉下其陳亦以西北為上悉與西夾同
嫌統於東墉以東北為上故著之
總論朱子曰東西之饌自簠以上皆南陳惟壺東西
陳之
餘論賈氏公彦曰禮器云五獻之尊門外缶門内壺
君尊瓦甒注云壺大一石則此壺即大一石者
存疑賈氏公彦曰西北有韭菹東有醓醢次有昌本
次南麋臡次西菁菹次北鹿臡亦屈錯也
醯醢百罋夾碑十以為列醯在東(罋烏弄反)
正義鄭氏康成曰夾碑在鼎之中央也醯在東醯榖
陽也醢肉隂也敖氏繼公曰百罋醯醢各半也云
夾碑是居於鼎之中央而上者少北於鼎矣此居於
鼎之中央是為腥飪總設之也醯在東醢為尊也設
饔之位飪在西腥在東足以見所尚矣
案凡作豆實醯統於醢則醢尊矣醯在東鄭敖二義
可兼存而敖尤密切不錯者變於堂上之諸饌且因
腥飪為别也云夾碑十以為列盖南北為列東西
各十其五而從陳之掌客鄭注云米横陳于中庭醯
醢夾碑從陳也
餘論賈氏公彦曰士喪禮下鄭注云罋瓦噐其容亦
蓋一觳瓬人職簋實一觳又云豆實三而成觳四升
曰豆則罋與簋同受斗二升也
餼二牢陳于門西北面東上牛以西羊豕豕西牛羊豕
正義鄭氏康成曰牛羊右手牽之(賈疏人居其左)豕束之寢
右(賈疏特牲禮豕北首東足鄭注云尚右也彼祭禮故寢左上右士虞記云陳牲于廟門外北首西上)
(寢右鄭注云寢右者當外左胖也變吉故與生人同也)亦居其左(賈疏亦人居其左)
敖氏繼公曰餼陳於内者以堂上庭中皆有所陳宜
與之相近且門外有米禾薪芻之車在焉亦不足以
容此餼禮故也二牢為一列變於腥亦以惟有牢故
也東上門西之位然也亦變於饔
米百筥筥半斛設于中庭十以為列北上黍粱稻皆二
行稷四行(筥居呂反行並戶郎反)
正義鄭氏康成曰東西為列(賈疏横陳之黍兩行在北次粱兩行次稻兩行)
(次南稷四行)列當醯醢南亦相變也敖氏繼公曰此米
從餼者也餼陳於内故米宜從之腥飪有醯醢餼有
筥米盛大禮也中庭乃東西之中繼餼而言故指其
所以明之其南北之節宜於庭少南也黍稻粱皆二
行而稷獨四行者以其下也故多之以足百筥之數
凡米以黍為上稷為下於此見之矣食則以黍為上
稻為下酒則稻為上粱為下而不用稷蓋稷不可以
為酒故也
通論敖氏繼公曰掌客職言待侯伯之禮醯醢百罋
米百筥此侯伯之卿其米與醯醢之數乃與其君同
然則公與子男之卿亦可知矣
存疑鄭氏康成曰庭實固當庭中言當中庭者南北
之中也此言中庭則設碑近如堂深也(賈疏堂深猶若設洗南北)
(以堂深若然碑東當洗矣)
案設碑之所鄭氏原無確據直以此經陳設之節揣
度之耳意以醯醢夾碑十列百筥繼之而南則碑在
三分庭之北其南乃寬深而可陳也然醯醢夾碑其
上列固當少北於鼎罋雖十列占地無多而餼在門
内米筥從餼則距門不必大遠設碑於南北之中其
下尚寬然也凡設洗以堂深若碑亦如堂深則當云
設洗南當碑矣而經不云然未可謂碑洗同節也鄉
射記設楅于中庭南當洗楅必不當碑設之也然則
敖氏云東西南北之中者固不繆哉蓋設之以麗牲
視日景亦為陳設進退之節故以適中為宜若過北
則嫌促廹不便於射牲過南則恐日極南時為日晷
之所不到也
門外米三十車車秉有五籔設于門東為三列東陳禾
三十車車三秅設于門西西陳(籔疏五反秅篤誤反注今文籔或為逾)
正義鄭氏康成曰大夫饔餼之禮米禾皆視死牢(賈疏)
(上文飪一牢腥二牢三死牢也故米及禾皆三十車敖氏繼公曰若朝君則取數於生牢死牢雜也)
秉籔秅數名也秉有五籔二十四斛也(賈疏下記云十斗曰斛十)
(六斗曰籔十籔曰秉若然一秉十六斛又有五籔為八斛總二十四斛也)三秅千二百秉
(賈疏下記云四秉曰筥十筥曰稯十稯曰秅四百秉為一秅三四十二為千二百秉也)籔讀若
不數之數敖氏繼公曰經凡言某陳者皆謂其下
鄉之也言東陳是西轅也西陳者反是云為三列每
列皆南北為之前列在西後二列以次而東也禾不
云三列可知也禾列則先東而後西
薪芻倍禾
正義鄭氏康成曰倍禾者以其用多也薪從米芻從
禾(賈疏薪可以炊㸑故從米陳之芻可以食馬故從禾陳之鄭言此者以經云倍禾恐並從禾陳之也)
凡此所以厚重禮也聘義曰古之用財不能均如此
然而用財如此其厚者言盡之於禮也盡之於禮則
内君臣不相陵而外不相侵故天子制之而諸侯務
焉爾敖氏繼公曰倍禾謂車數也獨言倍禾者以
其相類而相等故也此唯言倍禾而已不見其設之
之法則是二者之車亦各為三列而其陳亦皆如米
禾之車與
存疑鄭氏康成曰四者之車皆陳北輈
案東陳者西鄉西陳者東鄉轅皆在内如注說則是
南陳而非東西陳矣薪在米之東芻在禾之西稍離
之亦如米禾陳法而三列倍為六列耳四者之車皆
人輓者非駕牛馬者也
賓皮弁迎大夫于外門外再拜大夫不答拜
正義鄭氏康成曰大夫使者卿也敖氏繼公曰賓
不韋弁而皮弁者嫌其加於己致君命時之服也
案凡為使者命未將例不答拜如昏禮迎賓主人再
拜賓亦不答拜也
揖入及廟門賓揖入
正義鄭氏康成曰賓與使者揖而入使者止執幣賓
俟之於門内謙也古者天子適諸侯必舍其祖廟(賈疏)
(禮運文)諸侯行舍於諸公廟(賈疏諸公大國之孤若無孤舍於卿廟)大夫
行舍於大夫廟敖氏繼公曰及廟門大夫立接西
塾賓揖而先入俟之於入門右之位既則上介出請
命矣記曰卿館於大夫經云及廟門是賓館於大夫
之廟也此其禰廟與
存疑賈氏公彦曰門内即宁下
案門内即入門右之位所云揖位也入門而右又稍
北乃西鄉而俟賓
存異敖氏繼公曰是篇言入廟之儀詳矣獨於入此
廟不云每曲揖是不自主人之寢外門入也盖古者
之廟亦自有外門與寢之外門同無事則閉之今賓
館於此乃開之以便賓之出入故自是入廟無每曲
揖也凡主人與客東行入廟其於禰廟則每曲揖於
祖廟以上則每門每曲揖若諸侯則雖於其禰廟亦
有每門每曲揖也
案此即敖氏所說顧命廟門之制因以推於大夫以
下之廟者也前已辨其不然又見士喪禮下篇
大夫奉束帛入三揖皆行
正義鄭氏康成曰奉束帛執其所以將命者皆猶並
也使者尊不後主人敖氏繼公曰揖而皆行明賓
俟之於門内也
案此三揖與公醴賓同與正行聘禮者異
至于階讓大夫先升一等(注古文曰三讓敖本從古文)
正義敖氏繼公曰此三讓者大夫也大夫三讓而賓
三辭大夫先讓者以其奉君命尊也客尊則主人不
敢先讓升於覲禮見之
存疑鄭氏康成曰讓不言三不成三也(賈疏賓三讓大夫即升無)
(三辭則不成三)凡升者主人讓於客三敵者則客三辭主人
乃許升亦道賓之義也使者尊(賈疏奉君命也)主人三讓則
許升矣今使者三讓則是主人四讓也(賈疏言使尊終先升則是)
(主人三讓使者三辭待主人又讓後乃升則是四讓也)賈氏公彦曰周官司
儀職諸公之臣相為國客大夫郊勞三讓登聽命又
云致饔餼如牢之禮此古文云三讓與彼合鄭不從
者周官舉其大率而云三讓此儀禮據屈曲行事故
不從古文也
案讓之節當三古文是也經言三讓者多不言三辭
盖三讓兼三辭矣賈氏引司儀三讓既云合矣乃又
舍經而徇注何哉
賓從升堂北面聽命
正義鄭氏康成曰北面於階上也敖氏繼公曰升
堂不西面而即北面者辟國君之禮也國君於天子
之命西面聽之乃降拜
大夫東面致命賓降階西再拜稽首拜餼亦如之
正義鄭氏康成曰大夫以束帛同致饔餼也致命致
其君命賓殊拜之敬也重君之禮也敖氏繼公曰
再拜稽首為將受幣乃云拜餼亦如之然則此幣其
主於饔禮乎下之餼禮雖以大牢亦無幣可見矣
案此階西阼階西也賓館於此故升降由阼階此降
階西與前賓覿賓降階東一也西階下則拜於東阼
階下則拜於西
大夫辭升成拜
正義敖氏繼公曰亦稱君命辭之賓既卒拜於下大
夫乃辭之者别於君也凡君與異國之臣為禮於其
降拜即辭之不待其卒升成拜亦饔餼異拜也每拜
皆再拜稽首
受幣堂中西北面
正義鄭氏康成曰趨主君命也堂中西中央之西
敖氏繼公曰堂中西四分楹閒一在西也賓受幣而
少過於西者尊君命也
大夫降出賓降授老幣
正義敖氏繼公曰降授老幣亦變於君禮
出迎大夫大夫禮辭許入揖讓如初賓升一等大夫從
升堂
正義敖氏繼公曰初謂三揖三讓賓於是三讓而大
夫三辭受儐私事也故復其常禮鄭氏康成曰賓
先升敵也(賈疏賓在館如主人之儀)皆北面
庭實設馬乘
正義鄭氏康成曰乘四馬也敖氏繼公曰亦設於
西方
賓降堂受老束錦大夫止
正義敖氏繼公曰降堂受錦亦辟君禮云大夫止者
嫌賓為已受幣則當從之也不從者以降堂禮輕也
少牢下篇曰主人降受宰几尸侑降降謂沒階以此
徵之則大夫止之義見矣
存疑鄭氏康成曰止不降使之餘尊
案大夫以君命來故賓敬之有加禮至儐則已復其
常未見其餘尊也
賓奉幣西面大夫東面賓致幣大夫對北面當楣再拜
稽首
正義敖氏繼公曰致幣稱其致幣之辭也鄭氏康
成曰稽首尊君客也
受幣于楹閒南面退東面俟賓再拜稽首送幣
正義鄭氏康成曰賓北面授尊君之使敖氏繼公
曰賓不南面授辟尊者之禮也凡授幣於堂而南面
者惟君及奉君命於臣者耳
大夫降執左馬以出賓送于外門外再拜
正義鄭氏康成曰出廟門從者亦訝受之敖氏繼
公曰賓之士於是執三馬隨之出廟門則從者並受
幣而皆訝受馬也
明日賓拜于朝拜饔與餼皆再拜稽首
正義鄭氏康成曰拜于大門外(賈疏言拜于朝無入門之文諸侯外朝在)
(大門外明矣)敖氏繼公曰此所謂拜賜也周官曰凡賓
客之治令訝聽之(賈疏秋官掌訝職賓入館次于舍門外待事于客及將幣為前驅至)
(于朝詔其位凡賓客之治令訝聽之)此拜亦皮弁服
通論李氏如圭曰鄉射禮明日賓拜賜于門外主人
不見知此拜饔餼亦于大門外也
右歸賓饔餼
上介饔餼三牢
正義鄭氏康成曰賓介皆異館敖氏繼公曰三牢
亦降以兩也
飪一牢在西鼎七羞鼎三腥一牢在東鼎七
正義鄭氏康成曰飪鼎七無鮮魚鮮腊也
堂上之饌六
正義鄭氏康成曰六者賓西夾之數
西夾亦如之
正義敖氏繼公曰其饌亦六也不設於東夾以腥牢
惟有一爾腥牢自二以上乃兼有東西夾之饌
筥及罋如上賓
正義鄭氏康成曰凡所不貶者尊介也敖氏繼公
曰上介之牢與其鼎饌皆殺於賓而筥及罋獨否亦
盛大禮也又此二者初不視牢數以為隆殺故得略
之而與賓同筥米從餼乃與罋並言於此者因文而
遂及之耳
餼一牢門外米禾視死牢牢十車薪芻倍禾凡其實與
陳如上賓
正義敖氏繼公曰死牢飪與腥也牢十車則二十車
也鄭氏康成曰凡凡飪以下
下大夫韋弁用束帛致之上介韋弁以受如賓禮
正義敖氏繼公曰下大夫致之者亦使人各以其爵
也上介韋弁以受主人如賓服正禮也曏者皮弁以
聘者上賓也故上介於此不必皮弁以無加服之嫌
故爾鄭氏康成曰介不皮弁者以其受大禮似賓
不敢純如賓也
案鄭氏謂介不皮弁所以下於賓敖氏謂賓主聘事
介無加服之嫌兼之其義始備
儐之兩馬束錦
正義賈氏公彦曰此下大夫使者受上介儐如卿使
者受賓儐禮同
右歸上介饔餼
士介四人皆餼大牢米百筥設于門外
正義敖氏繼公曰大牢各一降於上介者兩也此惟
有餼與筥米則筥為從餼而罋為從饔又可見矣門
亦所館之外門也牢米陳于外餼之正禮也牢在米
南東上
案士介四人亦各館餼大牢以下為一人言之其餘
從同故云皆也凡吉禮陳于門外者皆東上有對則
或西上耳注謂牢西上非也
宰夫朝服牽牛以致之
正義鄭氏康成曰執紖牽之東面致命無束帛略之
士介西面拜迎敖氏繼公曰使宰夫亦以其爵也
宰夫致之故朝服士之朝服與卿大夫之弁服其差
相似也致之謂致其禮也亦以君命下文皆以是推
之
士介朝服北面再拜稽首受
正義鄭氏康成曰於牢東拜自牢後適宰夫右受(賈疏)
(明在宰夫東南從牢後適宰夫至宰夫之後受取牛也知然者前君使士受私覿之馬適其右受知此亦)
(在右受也)由前東面受從者(賈疏由宰夫之前東面受從者)敖氏繼公
曰士介出門左西面拜迎北面聽命宰夫東面致命
士介還少退再拜稽首適宰夫右受也不言宰夫退
士介拜送者略之也賈氏公彦曰君使士受私覿
由馬前此由牢後不同者牛畜擾馴與馬有異
案馬之踶蹋在後故由前辟其後也牛之抵觸在前
故由後辟其前也疏意得之而辭尚未逹
無儐(儐舊作擯李氏如圭曰當作儐監本已改正今從之下無儐同)
正義敖氏繼公曰無儐者賤也大夫以上乃有儐禮
必著之者嫌受國君之賜皆當儐也鄭氏康成曰
明日衆介亦各如其受之服從賓拜于朝
右餼士介
賓朝服問卿
正義鄭氏康成曰不皮弁别於主君(賈䟽上文聘享私覿皆皮弁)
卿每國三人(賈疏言此見三卿皆以幣問之)
案此在歸饔之明日記云聘日致饔明日問大夫
卿受于祖廟
正義鄭氏康成曰重賓禮也祖王父也敖氏繼公
曰于祖廟亦尊國君之禮也賈氏公彦曰卿受而
不辭以前賓請有事于大夫君禮辭許是以不敢辭
故記云大夫不敢辭
存疑賈氏公彦曰大夫三廟有别子者立太祖廟非
别子者立曾祖廟今不受於太祖及曾祖廟者以天
子受於文王廟諸侯受於太祖廟大夫下君則受於
王父廟
案常禮行于禰廟此受之于祖廟尊之也意天子之
聘使有問卿者則當受之于太祖廟與天子受於文
王廟諸侯受於太祖廟經記無文未可援之遂以此
為卿大夫下君之義也
下大夫擯
正義敖氏繼公曰下大夫擯公使為之也必使下大
夫者欲與上介之爵相當也此公事也故重之
存疑鄭氏康成曰無士擯者既見於君所急見之
案此以下大夫擯取其與賓爵差近所以尊賓而上
介因事而同之盖推而進之也且此問卿者無士介
也何士擯之有焉
擯者出請事大夫朝服迎于外門外再拜賓不答拜揖
大夫先入每門每曲揖及廟門大夫揖入
存疑賈氏公彦曰大夫二門入大門東行即至廟門
未及廟門而有每門者大夫三廟每廟兩旁皆南北
竪牆牆皆閤門假今王父廟在東則有每門每曲之
事鄭氏康成曰入者省内事也既而俟於宁也
案廟制已於公迎賓章言之此賈氏說亦三廟平列
者也如朱子之說則太祖廟在北一昭一穆分列於
南而外為都宫則入大門轉而東行當有一閤門又
當有都宫之門其昭廟穆廟之旁各有閤門則每門
皆揖也大夫揖入入而俟於入門右之位與上文賓
之待致饔者同此非宁也人君路門外之朝位則曰
宁卿大夫焉有宁名乎
擯者請命
正義鄭氏康成曰亦從入而出請不几筵辟君也
敖氏繼公曰請命亦請將其君命也不几筵者君使
尊不敢設神位以臨之不几筵之義有二禮太重者
不設此類是也禮差輕者亦不設小聘之禮是也
案不几筵之說敖氏當矣注義亦兼存之
庭實設四皮賓奉束帛入三揖皆行至于階讓(注古文曰三讓)
(敖本從古文)
正義鄭氏康成曰麋鹿皮也敖氏繼公曰此三讓
者賓也
賓升一等大夫從升堂北面聽命賓東面致命大夫降
階西再拜稽首賓辭升成拜受幣堂中西北面賓降出
大夫降授老幣
正義鄭氏康成曰賓致命致其君命大夫於堂中央
之西受幣趨聘君之命敖氏繼公曰自三讓至此
其禮意與歸饔餼同大夫於是進立于中庭西面
無儐
正義鄭氏康成曰不儐賓辟君也敖氏繼公曰臣
之儐雖殺於主君之醴而束帛庭實則同故不用之
聘賓有儐禮者不在國無嫌
案敖氏謂大夫立于中庭盖據下老受幣于中庭推
之以東方之中庭為主人之位也
右問卿
擯者出請事賓面如覿幣
正義鄭氏康成曰面亦見也其謂之面威儀質也(賈疏)
(覿面並文則面為質若散文面亦為覿故鄭司儀注云私面私覿也又左傳楚公子棄疾以乘馬八匹私)
(面鄭伯)敖氏繼公曰聘使私見于主君曰覿大夫曰
面盖異其稱以别尊卑也然周官以私覿為私面則
又通而言之與此異賈氏公彦曰賓私覿於君用
束錦乘馬則此私面於卿亦同束帛乘馬可知
賓奉幣庭實從
正義鄭氏康成曰庭實四馬(賈疏以其言如覿幣)
入門右大夫辭
正義鄭氏康成曰見私事也雖敵賓猶謙入門右為
若降等然敖氏繼公曰亦中門而入乃右也下放
此入門右者欲於此北面奠幣也賓與大夫爵敵乃
若降等然者不敢自同於奉命之禮也大夫於中庭
南面辭之大夫不出迎以面與問禮相因也凡自敵
以下客禮之相因而行者惟於内俟之
賓遂左
正義敖氏繼公曰大夫不俟其奠幣而親辭賓亦不
果奠幣而遂左此則異於降等者也於是賓少立于
入門左之位以俟之
庭實設揖讓如初大夫升一等賓從之
正義敖氏繼公曰庭實既設於西方主人乃至入門
右之位揖賓而皆行如初謂三揖三讓也賓亦三辭
存疑鄭氏康成曰大夫至庭中旋並行(賈疏賓初入門右大夫階)
(下辭賓賓遂門左大夫至庭中迎賓大夫廽旋與賓揖而並行北面言如初者大夫不出門惟有庭中一)
(揖至碑又揖再揖而已)
大夫西面賓稱面
正義鄭氏康成曰稱舉也舉相見之辭以相接敖
氏繼公曰稱面不言東鄉可知也稱面者敵者之禮
也亦以曏者大夫辭之不得為禮於下故爾
大夫對北面當楣再拜受幣於楹閒南面退西面立
正義鄭氏康成曰受幣楹閒敵也賓北面授敖氏
繼公曰不稽首别於聘君之命賓亦當少退賓不振
幣異於授主君也不言受馬之儀如覿可知
賓當楣再拜送幣降出大夫降授老幣
右賓私面
擯者出請事上介特面幣如覿介奉幣皮二人贊
正義鄭氏康成曰特面者異於主君士介不從而入
也君尊衆介始覿不自别也(賈疏上介初覿主君之時不敢自尊别與衆介)
(同執幣而入)上賓則衆介皆從之(賈疏衆介皆從之者上介言特面則賓問卿與)
(私面介皆從可知)皮亦儷皮也
案問者君禮也面者私禮也賓於卿先問而後面公
私兩有之上介以下則致其私情而已故賓問則上
介及士四介皆從之問面相因面亦不改也上介有
面無問則特
入門右奠幣再拜
正義鄭氏康成曰降等也敖氏繼公曰介奠幣贊
者亦奠皮出
大夫辭擯者反幣
正義鄭氏康成曰於辭上介則出擯者反幣出還於
上介也敖氏繼公曰於其既拜乃辭之降於賓也
反幣與請受之言互見也反幣者取之出請受而上
介受之也不禮辭者亦别於君主人之士亦取皮從
其幣以出委之於門外上介既受幣則贊者亦取之
庭實設介奉幣入大夫揖讓如初(注今文曰入設)
正義敖氏繼公曰介入門左少立大夫亦進至於入
門右之位揖而皆行也大夫先升當楣北面鄭氏
康成曰大夫亦先升一等
介升大夫再拜受
正義敖氏繼公曰云介升大夫再拜明其不稱面也
介於卿雖降一等然同為大夫故受於堂上亦得在
楹閒也鄭氏康成曰亦於楹閒南面而受(賈疏上介是下)
(大夫與卿小異大同明得行敵法在楹閒可知)
介降拜大夫降辭介升再拜送幣
正義敖氏繼公曰降拜者亦貶於卿大夫既辭則揖
而先升西面介升拜於西階上北面鄭氏康成曰
介既送幣降出也大夫亦降授老幣
右上介私面
擯者出請衆介面如覿幣入門右奠幣皆再拜大夫辭
介逆出
正義敖氏繼公曰於士介亦親辭辟君也
擯者執上幣出禮請受賓辭
正義敖氏繼公曰惟執上幣是亦不必其受之也
鄭氏康成曰賓亦為士介辭
大夫答再拜擯者執上幣立于門中以相拜士介皆辟
老受擯者幣於中庭士三人坐取羣幣以從之(相息亮反辟音)
(避)
正義敖氏繼公曰此士介私面之儀大約與其覿禮
同惟以一入而大夫親辭為異老受擯者幣于中庭
者以大夫降立於此故也
右衆介私面
擯者出請事賓出大夫送于外門外再拜賓不顧
正義敖氏繼公曰賓亦告事畢乃出也此言賓不顧
見敵者之禮也必言之者嫌其或異於尊者也禮於
尊者拜或辟去而不敢當
擯者退大夫拜辱
正義鄭氏康成曰拜送也敖氏繼公曰擯者從大
夫出門而遂退拜辱拜其屈辱而相已也此拜亦兼
二義經盖以其所主者立文也
案敖云二義謂拜辱兼拜送也以擯者大夫尊奉君
命而來擯有不敢安之意焉
右賓退
下大夫嘗使至者幣及之(使師異反)
正義鄭氏康成曰嘗使至已國則以幣問之也君子
不忘舊(賈疏其三卿不問至已國不至已國皆以幣及之上已論訖)
上介朝服三介問下大夫下大夫如卿受幣之禮其面
如賓面于卿之禮
正義賈氏公彦曰問下大夫使上介是各以其爵也
鄭氏康成曰上介三介下大夫使之禮也(賈疏下經云小)
(聘曰問其禮如為介三介是下大夫小聘之禮)敖氏繼公曰問下大夫異
於卿者上士擯耳如賓面于卿謂如其禮庭實則用
儷皮也
案言三介者上介問下大夫三介從焉四介減其一
不敢當卿禮也不特者以問為將君命故三介從入
也三介亦朝服
通論賈氏公彦曰據此篇大聘使卿五介小聘使大
夫三介若大國之卿七介小聘使大夫五介小國之
卿三介小聘使大夫一介也
右問下大夫嘗使者
大夫若不見君使大夫各以其爵為之受如主人受幣
禮不拜(見賢遍反為于偽反)
正義鄭氏康成曰有故也各以其爵主人卿也則使
卿大夫也則使大夫不拜代受之耳不當主人禮也
(賈疏拜是致敬之事不可人代之拜故直受之而已)敖氏繼公曰必使人代
受者不可虚聘君之命也各以其爵者亦欲與使者
之尊相當也聘君問卿使卿問大夫使大夫此受者
非主人則亦無揖讓之禮矣惟言不拜見其重者耳
案不見謂疾病或有喪或奉使在外者皆是也云各
則問與面之禮兩有之矣代受而不代拜可見凡禮
皆無代拜者也
右代受問
夕夫人使下大夫韋弁歸禮
正義鄭氏康成曰夕問卿之夕也(賈疏下記云聘日致饔明日問大夫)
(夕夫人歸禮是其問卿之夕也)使下大夫下君也(賈疏君歸饔餼使卿)君使之
云夫人者以致辭當稱寡小君敖氏繼公曰次日
之夕夫人乃歸禮不惟不敢與君同日又且不敢同
其時皆下之也使下大夫者亦下君或亦辟其於朝
君之禮也亦韋弁者君與夫人之聘享其器幣略同
則使者之同服亦宜也
堂上籩豆六設于戶東西上二以並東陳
正義鄭氏康成曰籩豆六者下君禮也設于戶東又
辟饌位也敖氏繼公曰籩豆六與子男之禮同重
聘使也凡設籩豆自二以上皆先豆而後籩乃言籩
豆者文順耳此六豆六籩皆宜用朝事者而各去其
末之二其設之之序則豆皆在西籩繼之而東韭菹
其南醓醢屈以終䵄其南蕡亦屈以終饔餼之禮其
饌各有所屬戶西之饌為飪也西夾東夾之饌為腥
也此無牢故惟有堂上之饌而設于戶東示其異也
不用簠簋鉶者以無牢故也此禮主於飲君之禮主
於食
存疑鄭氏康成曰其設脯其南醢屈六籩六豆
案凡一豆一籩者則一脯一醢此豆籩各六注乃直
以脯醢當之何也豈其六脯而六醢邪當以敖氏之
說為正
壺設于東序北上二以並南陳醙黍清皆兩壺(醙所九反)
正義鄭氏康成曰醙白酒也凡酒稻為上黍次之粱
次之(敖氏繼公曰盖據内則三醴之次言之)皆有清白以黍閒清白者
互相備(賈疏上言白明黍粱皆有白下言清明稲粱亦有清故也於清白中言黍明醙即是稲清)
(即是粱也)明三酒六壺也先言醙白酒尊先設之敖氏
繼公曰設于東序北上亦統於豆
大夫以束帛致之賓如受饔之禮儐之乘馬束錦
正義鄭氏康成曰致夫人命也此禮無牢下朝君也
(賈疏上公之禮夫人致禮八籩膳大牢侯伯以下亦皆有牢是朝君有牢此無牢故云下朝君也)
敖氏繼公曰以束帛致其禮亦盛之也飱不致此殺
於飱乃致者盖主君以設飱為差輕而夫人歸禮為
特重所以異也賓受亦不盡與受饔之禮同云如者
亦大略言之
上介四豆四籩四壺受之如賓禮儐之兩馬束錦
正義敖氏繼公曰四豆者去菁菹鹿臡四籩者去形
鹽膴四壺者去粱酒不言其位如賓可知也言受之
明亦用束帛致之也如賓禮者亦如其受饔之禮也
不言所使者下大夫可知於上介亦使下大夫者禮
窮則同也
案下大夫歸禮于上介亦韋弁賓介俱韋弁受之與
以越日而受夫人之禮可以無嫌也
餘論敖氏繼公曰夫人歸禮不及士介者以其禮薄
不可得而復殺且君與士介已無堂上之饌故也
明日賓拜禮於朝(注今文禮為醴)
正義鄭氏康成曰於是乃言賓拜明介從拜也
右夫人歸禮于賓介
大夫餼賓大牢米八筐
正義鄭氏康成曰其陳於門外(賈疏經無牢米入門之文明是門外可知)
黍粱各二筐稷四筐二以並南陳(賈疏案上使卿歸饔餼米百筥設于)
(中庭此云八筐則黍粱稷亦宜法其行數)無稻(賈疏記云凡餼大夫黍粱稷筐五斛是也)牲陳
於後東上(賈疏此放君餼賓時陳于門西東上)不饌於堂庭辟君也
敖氏繼公曰君餼賓米百筥筥半斛此米八筐筐五
斛以量言之則八筐者殺於君米二筐也所以下之
此亦陳於其館之外門外
通論賈氏公彦曰案掌客鄰國之君來朝卿見以羔
膳大牢侯伯子男膳特牛彼又無筐米此侯伯之臣
得用大牢有筐米者彼為君禮此是臣禮各自為差
降不得以彼難此
賓迎再拜老牽牛以致之賓再拜稽首受老退賓再拜
送
正義敖氏繼公曰賓出門左西面拜迎聽命老東面
致命賓還北面拜乃適老右受此使老致之者大夫
之臣老為尊也賓於老乃拜迎之亦重其為使也再
拜稽首受者盖以大夫曏者稽首受其君命故賓於
此因其禮與使者受儐而稽首之意同大夫不親餼
者以其禮輕不欲煩賓且辟君禮也君歸饔餼於朝
君則親致於介亦使卿
上介亦如之
正義敖氏繼公曰然則此牢米亦如賓矣盖以其具
不可得而殺故也
衆介皆少牢米六筐皆士牽羊以致之
正義鄭氏康成曰士亦大夫之貴臣敖氏繼公曰
米六筐盖黍粱稷各二筐也於賓上介使老於衆介
使士所使使者雖賤亦不可以無所别也不言受之
之禮如賓可知
存疑鄭氏康成曰米六筐者又無粱也
右大夫餼賓介
公於賓壹食再饗(食音嗣下並同注古文壹皆為一今文饗皆為鄉)
正義鄭氏康成曰饗謂亨大牢以飲賓也(賈疏饗禮與食禮同)
(食禮既亨大牢明饗禮亨大牢可知但以食禮無酒饗禮有酒故以飲賓言之)公食大夫禮
曰設洗如饗則饗與食互相先後也(敖氏繼公曰互相先後謂食居)
(二饗之閒也)
存疑賈氏公彦曰此經先言食後言饗則食在饗前
公食言設洗如饗則饗在食前先後出於主君之意
故不定也
通論賈氏公彦曰此篇雖據侯伯之卿聘使五等諸
侯其臣聘使牢禮皆同無大國次國之别是以掌客
五等諸侯相朝其下皆云羣介行人宰史皆有飱饔
餼以其爵等為之牢禮之陳數又云凡諸侯之卿大
夫士為國客則如其介之禮以待之注云爵卿也則
飱二牢饔餼五牢大夫也則飱大牢饔餼三牢士也
則飱少牢饔餼大牢也此降小禮豐大禮也以此言
之公侯伯子男大聘使卿主君一食再饗小聘使大
夫則主君一食一饗若然掌客子男一食一饗子男
之卿再饗多於君者以其君臣各自相差不得以君
決臣也
燕與羞俶獻無常數(俶處郁反注古文俶作淑)
正義鄭氏康成曰羞謂禽羞鴈鶩之屬成熟煎和也
俶始也始獻四時新物聘義所謂時賜無常數由恩
意也敖氏繼公曰禽羞周官亦謂之禽獻庖人職
曰凡用禽獻春行羔豚膳膏薌夏行腒鱐膳膏臊秋
行犢麛膳膏腥冬行鱻羽膳膏羶即此羞也燕亦無
常數異於朝君也葉氏夢得曰饗所以訓恭儉也
故至於再燕與時賜以示慈惠也故無數
通論賈氏公彦曰掌客上公三燕侯伯再燕子男一
燕皆有常數此臣無常數者亦是君臣各為一不得
相決
案燕雖無常數盖亦不過於三也
賓介皆明日拜于朝
正義敖氏繼公曰上惟見賓禮乃言介拜似非其次
盖此文宜在下句之下也賓與介之拜賜各主於其
所受者也饗賓燕賓之時介雖與焉然禮不為己故
不必拜賓於禽羞亦拜之者謝主君之意也
上介壹食壹饗
正義鄭氏康成曰饗賓介為介從饗獻矣復特饗之
客之也(賈疏公食禮介雖從入不從食賓食畢介逆出是也知從饗者下記云大夫來使饗之其)
(介為介故知介從饗案襄二十七年宋公兼享晉楚之大夫趙孟為客子木與之言弗能對使叔向侍言)
(焉子木亦不能對也叔向為趙孟介而得從饗是其義也)
案賓於發去之日乃三拜乘禽於朝則此之拜賜自
拜饗食燕耳羞與俶獻未必僕僕亟拜也因享食而
及燕因又及羞獻之無常數經於此以類連舉之耳
介無燕則敖氏所云失次者或然
右饗食燕羞獻
若不親食使大夫各以其爵朝服致之以侑幣如致饔
無儐(侑音又注古文侑皆作宥)
正義鄭氏康成曰君不親食謂有疾及他故也(賈疏他故)
(者死喪之事)必致之不廢其禮也致之必使同班敵者易
以相親敬也致禮於卿使卿致禮於大夫使大夫非
必命數也無儐以己本宜往(賈疏饔餼等君使人致禮賓則儐使者饗食禮)
(主君合速賓來入廟賓無儐禮今主君有故致於賓己本宜往故亦無儐)敖氏繼公曰
若不親食之文雖主於君然賓有故而不及往者其
禮亦存焉致之各以其爵者賓介之爵不同則所使
者亦宜異也
致饗以酬幣亦如之
正義鄭氏康成曰酬幣饗禮酬賓勸酒之幣也所用
未聞也禮幣束帛乘馬亦不是過也敖氏繼公曰
酬幣說見士昏禮
餘論鄭氏康成曰禮噐曰琥璜爵盖天子酬諸侯(賈疏)
(禮噐云圭璋特琥璜爵鄭注云圭璋特朝聘以為瑞無幣帛也琥璜爵者天子酬諸侯諸侯相酬以此玉)
(將幣也彼經不云天子諸侯相酬之幣故此注云蓋)
右致饗食
大夫於賓壹饗壹食上介若食若饗
正義敖氏繼公曰此大夫與餼賓介者皆謂卿也下
大夫嘗使者亦存焉云若食若饗是主於食也盖饗
賓之時介已為介故也
若不親饗則公作大夫致之以酬幣致食以侑幣
正義鄭氏康成曰作使也大夫有故君必使其同爵
者為之致之列國之賓來榮辱之事君臣同之敖
氏繼公曰酬幣侑幣皆用束錦亦有庭實若不親饗
食則使人告于公公乃作其同爵者為致之同爵者
非己之可使故須告公也必使大夫者其禮重也此
致之以大夫不嫌與君同者公作之故也
餘論賈氏公彦曰經直言饗食不言燕亦有燕昭二
年左傳韓宣子來聘宴於季氏傳無譏文明鄰國大
夫有相燕之法
右大夫饗食
君使卿皮弁還玉于館
正義鄭氏康成曰皮弁者始以此服受之不敢不終
也(賈疏始謂受聘享在廟時)敖氏繼公曰皮弁者象還於其君
故如聘服也玉圭璋也還玉即還贄之義使卿者亦
欲與賓相當也
賓皮弁襲迎于外門外不拜帥大夫以入(注今文曰迎于門外古文)
(帥為率)
正義敖氏繼公曰不事至乃襲辟君也不言出請入
告文省也禮不主於己故不拜云帥以入則是不揖
之也大夫亦襲至廟門乃執玉鄭氏康成曰帥道
也
存疑鄭氏康成曰迎之不拜示將去不純為主也
大夫升自西階鉤楹
正義鄭氏康成曰鉤楹由楹内也將南面致命必言
鉤楹者賓在下嫌楹外也敖氏繼公曰必云鉤楹
者見其入堂深而東行也下文云賓自左南面受圭
則是大夫南面立於中堂少西而致命也南面致命
而不東面者宜别於親受者也
賓自碑内聽命
正義敖氏繼公曰聽命於下以君命不主於己也言
自碑内見於庭少北也入門而賓在東大夫在西分
庭皆行大夫直行而升賓則當碑東少北乃西行負
碑北面立於此鄉致命者也不於阼階西辟主位也
凡大夫於君命之主於己者聽命於上乃降拜之
升自西階自左南面受圭退負右房而立(注今文或曰由自西階無)
(南面)
正義鄭氏康成曰自左南面右大夫並受也敖氏
繼公曰升自西階非受玉之正主也亦鉤楹由大夫
之後乃自左受之玉當訝受乃南面並受者代受之
示異也二人俱代君行禮故皆不北面賓退負右房
而立俟降階之節也記曰卿館於大夫而此云負右
房則大夫之家亦有左右房明矣
存疑鄭氏康成曰必並受者若鄉君前耳(賈疏謂於本國君前)
(受圭璋時北面並受今還南面並受面位不同並受不異)
案正行禮時則訝受其非正行禮則並受方在廟門
外時賈人授介介授賓亦並受也即凡受醴亦然注
盖非經意
存異賈氏公彦曰大夫士直有東房西室天子諸侯
左右房今不在大夫廟於正客館故有右房也
辨正朱子曰此禮君使卿還玉于館賓退負右房而
立賓故館於大夫也則大夫亦有右房矣
案大夫士亦有右房經之證據甚多此尤明顯鄭注
無文盖亦覺其不可破也疏乃云不在大夫廟而舍
於正客館經之所無豈可造作遷就以附己說哉
大夫降中庭賓降自碑内東面授上介于阼階東
正義鄭氏康成曰大夫降出言中庭者為賓降節也
(賈疏大夫授賓圭訖降自西階大夫至中庭賓乃降)敖氏繼公曰中庭西方
南北之中也大夫降而至于中庭賓乃發于負右房
之位而降盖以之為節也自碑内者反其曏者所由
之塗也既授上介則復立于中庭
案授上介亦並授也阼階東其南亦當碑内上介既
受以東授賈人藏之上介裼不襲
存疑鄭氏康成曰授于阼階東者欲親見賈人藏之
也(賈疏賈人此時在堂東待藏玉)賓還阼階下西面立(賈疏賓在館如主人在階)
(下西面立以待授璋)
案賈人自應藏之然賓之授于阼階東非為此也賓
曏者不立于阼階下則固已異乎正主矣
通論敖氏繼公曰司儀職曰還圭如將幣之儀謂君
親還之也則其禮皆與此異矣
上介出請賓迎大夫還璋如初入
正義鄭氏康成曰出請請事於外以入告也賓雖將
去出入猶東唯升堂由西階几介之位未有改也
敖氏繼公曰還璋為夫人還之如初入者自帥入以
至授介皆如之也
賓裼迎大夫賄用束紡(賄虎腿反紡敷罔反)
正義敖氏繼公曰裼者已受聘玉則復其常也大夫
於賓裼亦裼上介出請入告乃迎之賄禮主於答其
聘故略於聘禮而不用庭實呂氏春秋曰以襌緇當
紡緇紡與禪對言則紡非單絲矣鄭氏康成曰賄
予人財之言也紡紡絲為之今之縛也所以遺聘君
相厚之至也
存疑賈氏公彦曰鄭注内司服亦云素沙者今之白
縛也則此束紡者素沙也
案賄固以答聘君亦以酬聘賓之勞也故用束紡變
於他禮之用束帛也内司服之素沙祗為婦服之裏
康成雖並以縳解之要非與此紡為一物也左氏傳
文十二年春西乞術來聘厚賄之即此賄也則賄所
以厚聘賓明矣
禮玉束帛乘皮皆如還玉禮
正義鄭氏康成曰禮禮聘君也所以報享也亦言玉
璧可知也(賈疏聘賓行享時束帛加璧束錦加琮今報享物亦有璧琮致之以其經言玉故以)
(玉言之若然經言束帛兼有束錦矣)敖氏繼公曰不言迎大夫文又
省乘皮先設束帛加玉如享禮其執皮亦有攝張之
節皆者皆賄與禮玉也禮玉之庭實不在如中是大
概言之耳
大夫出賓送不拜
正義敖氏繼公曰亦上介出請大夫告事畢乃出送
之送不拜與不拜迎之意同
右還玉及賄禮
公館賓
正義敖氏繼公曰館者就其館之稱也公館賓將致
四者之拜也此禮在還玉之明日是時公盖立於賓
館之外門外東鄉亦接西塾鄭氏康成曰為賓將
去親存送之厚殷勤且謝聘君之意也公朝服
賓辟(辟音避)
正義鄭氏康成曰不敢受國君見己於此館也敖
氏繼公曰不敢辭不敢見若隱辟然故云辟此辟字
義與上文所云者異此主君於聘享夫人之聘享問
大夫其拜皆為拜君命之辱賓出受之可也乃辟者
其為有拜送之禮與
存疑鄭氏康成曰言辟者君在廟門敬也(賈疏上文賓即館卿)
(大夫勞賓賓不見上介聽命此賓亦不見而言辟者以其君在廟門外雖不見而言辟也)凡君有
事於諸臣之家車造廟門乃下(賈疏卿館於大夫之廟案公食記云賓之)
(乘車在大門外又曲禮云客車不入大門以此言之君車入大門矣故鄭云造廟門乃下也)
案公若入外門則賓當拜迎之于外門外而不可以
辟矣當以敖說為正君至臣家車造廟門乃下亦臆
度之辭
上介聽命
正義敖氏繼公曰上介盖西面於外門外之東塾少
南不敢當君也鄭氏康成曰擯者每贊君辭則曰
敢不承命告於寡君之老(賈疏玉藻云擯者曰寡君之老注云擯者之辭主於)
(見他國君今上介當擯者故知辭稱告於寡君之老)
存疑鄭氏康成曰聽命於廟門中西面如相拜然也
(賈疏前受士介幣之時賓固辭公答再拜擯者出立于門中以相拜注云立門中閾外西面此時賓不見)
(使介聽命明如相拜然取其視外便也必知在門中西面者以其君來如賓禮東面介西面向公可知)
聘享夫人之聘享問大夫送賓公皆再拜
正義鄭氏康成曰拜此四事公東面拜擯者北面
敖氏繼公曰拜聘享與問謝聘君也所謂拜貺也拜
送賓以賓將去也
案公拜四事皆有擯者釋辭而相拜擯者立于公之
東南而北面
公退賓從請命于朝
正義鄭氏康成曰賓從者為拜主君之館已也敖
氏繼公曰請命欲親受公命也曏者賓辭但不敢當
君館已之禮耳上介入告知主君有拜聘問等事故
於此從而請命焉受命于朝臣禮也
通論敖氏繼公曰此言請命周官言拜辱亦其異者
也
公辭賓退
正義敖氏繼公曰辭者謂曏已拜今無事矣
案經言公辭賓退似賓不拜者然賓謝君之館己當
有拜則周官言拜辱自可兼也至請命與公辭之義
則敖說得之
右公館賓
賓三拜乘禽于朝訝聽之
正義鄭氏康成曰發去乃拜乘禽明已受賜大小無
不識敖氏繼公曰發去乃拜乘禽以乘禽之賜終
於此也而總拜之乘禽雖輕受賜多矣故為之三拜
三拜則不稽首此禮在公館賓之明日
右賓拜賜
遂行舍于郊
正義敖氏繼公曰舍于郊者為當與主國為禮於此
也鄭氏康成曰郊近郊始發且㝛近郊自展軨(賈疏)
(曲禮云已駕僕展軨彼是君車故使僕展軨此卿大夫故鄭云自展軨恐不得所故也)
案注說亦可作兼義
公使卿贈如覿幣(注今文公為君)
正義鄭氏康成曰贈送也所以好送之也(賈疏以禮來往皆是)
(和好之事)言如覿幣見為反報也敖氏繼公曰出郊而
後贈亦異於答聘君之節也如覿幣用束帛也其庭
實亦存焉親受覿而使人贈君臣之禮也贈說見士
昏禮
受于舍門外如受勞禮無儐(勞力報反下同)
正義敖氏繼公曰舍門外受之變於來時也無儐以
其答己之覿故也鄭氏康成曰如受勞禮以贈勞
同節
使下大夫贈上介亦如之使士贈衆介如其覿幣
正義敖氏繼公曰於上介用束帛於衆介各用束帛
上介之庭實如賓
大夫親贈如其面幣無儐贈上介亦如之使人贈衆介
如其面幣
正義敖氏繼公曰親贈謂報其面故不嫌與君禮同
此所贈者皆用錦也賓與上介之庭實亦同大夫親
贈賓上介而使人贈衆介以其降等也亦為曏者不
親受
士送至于竟(竟音境下同)
正義敖氏繼公曰此至于竟謂沒其竟也若過邦則
亦假道如初
通論敖氏繼公曰司儀職言公侯伯子男之臣相為
國客其入也則三積皆三辭拜受其出也如入之積
聘義亦云主國待客出入三積是篇前後皆不見之
未詳
右贈
使者歸及郊請反命
正義鄭氏康成曰郊近郊也敖氏繼公曰不敢徑
入恭也請反命其亦使次介與
存異鄭氏康成曰告郊人使請反命於君必請之者
以已久在外嫌有罪惡不可以入
案注說甚謬若君臣相猜疑如此則亦不終日之勢
矣後世鄙薉之腸不可以衊聖人之制作也
朝服載旜(注古文旜作膳)
正義鄭氏康成曰行時稅舍於此郊今還至此正其
故服以俟君命敖氏繼公曰云朝服者反命則執
玉嫌當如聘服也載旜為反命也君既許乃為之反
命使事之終是以重之也及郊乃載之者出時受命
至此而斂歸時反命至此而載亦其節也至己之門
外乃斂之
禳乃入(禳如羊反)
正義鄭氏康成曰禳祭名也(賈疏春官小祝職掌侯禳禱祠之祝號)為
行道恐有不祥禳以除之敖氏繼公曰入入國也
以是禮推之則天子諸侯之出而反者其亦有此祭
與
乃入陳幣于朝西上上賓之公幣私幣皆陳上介公幣
陳他介皆否
正義敖氏繼公曰乃入入公門也西上則賓之公幣
在西私幣次而東上介之公幣又次之其三者之幣
又各以所得禮之先後為序而西上也鄭氏康成
曰皆否者公幣私幣皆不陳此幣使者及介所得於
彼國君卿大夫之贈賜也其或陳或不陳詳尊而略
卑也其陳之及卿大夫處者待之如夕幣其禮於君
者不陳(賈疏謂賄用束紡禮用束帛乘皮之類)上賓使者公幣君之賜
也私幣卿大夫之幣也他介士介也賈氏公彦曰
賓之公幣則主君郊勞幣也醴賓幣也致饔餼幣也
夫人歸禮幣也食侑幣也饗酬幣也再饗酬幣也郊
贈幣也賓之私幣則主國三卿皆一食有侑幣饗有
酬幣又皆有郊贈幣也其上介公幣則致饔餼幣也
夫人致禮幣也食侑幣也饗酬幣也郊贈幣也其私
幣則主國三卿或饗或食要有其一則各有幣焉又
三卿皆有郊贈幣如其面幣也
案禮於君者不陳以使者將親執以告故也
餘論賈氏公彦曰聘君以幣問卿而其卿不見報聘
君之幣者以其尊卑不敵若報之嫌敵體也
束帛各加其庭實皮左
正義敖氏繼公曰上經云陳皮北首此皮左皮上左
也故云加然則此庭實之皮其各重累陳之乎是盖
主於有皮者言也若無皮者則束帛奠之於地與不
布幕别於君物也
存疑鄭氏康成曰不加於其皮上榮其多也
公南鄉(鄉許亮反)
正義鄭氏康成曰亦宰告于君君乃朝服出門左南
鄉(賈疏此亦依夕幣而言之)
卿進使者使者執圭垂繅北面上介執璋屈繅立于其
左
正義敖氏繼公曰君使卿進使者使者執圭上介執
璋而入士介亦隨入門右北面東上君揖使者進之
上介立于其左與受命時同也此經文省爾使者執
玉常垂繅上介執玉常屈繅以是推之則經所不見
者可知矣
反命曰以君命聘于某君某君受幣于某宫某君再拜
以享某君某君再拜
正義鄭氏康成曰某君某國名也某宫若言桓宫僖
宫也某君再拜謂再拜受也必言此者明彼君敬君
已不辱命敖氏繼公曰聘而云受幣者古者於玉
亦以幣言之司儀云將幣皆指朝聘之玉也享屬於
聘故執圭而竝言之云某宫則是不在太廟矣
宰自公左受玉
正義鄭氏康成曰亦於使者之東同面並受也敖
氏繼公曰君南鄉則宰已立于其左少退至是乃進
而受之既受玉則屈繅矣
受上介璋致命亦如之
正義鄭氏康成曰致命曰以君命聘于某君夫人某
君再拜以享某君夫人某君再拜不言受幣于某宮
可知略之敖氏繼公曰致與反互文也反者復其
所自出致者傳其所自來其實一耳
執賄幣以告曰某君使某子賄授宰
正義鄭氏康成曰某子若言高子國子凡使者所當
執以告君者上介取以授之
禮玉亦如之
正義鄭氏康成曰亦執束帛加璧也告曰某君使某
子禮敖氏繼公曰使者既告而以玉束帛授宰則
士訝受皮也陳幣之時賄幣禮玉束帛乘皮亦以入
特不陳之耳於上介取玉束帛有司亦執皮
執禮幣以盡言賜禮(盡子忍反)
正義鄭氏康成曰禮幣主國君初禮賓之幣也(賈疏從郊)
(勞已後至於贈賄禮賓皆有幣郊勞為初也)以盡言賜禮謂自此至於贈
公曰然而不善乎
正義鄭氏康成曰善其能使於四方而猶汝也
授上介幣再拜稽首公答再拜
正義鄭氏康成曰拜公言也敖氏繼公曰不奠幣
拜辟奠贄之禮也公既拜則上介復奠於故處焉
賈氏公彦曰此幣當復陳之於本處入於已者故不
授宰也
私幣不告
正義鄭氏康成曰亦略卑也
君勞之再拜稽首君答再拜
正義鄭氏康成曰勞之以道路勤苦
若有獻則曰某君之賜也君其以賜乎
正義鄭氏康成曰言此物某君之所賜予為惠者也
大夫出反必獻忠孝也其以賜乎不必其當君也(賈疏)
(謙不必當君所須)獻不拜者為君之答已也(賈疏士拜國君國君不拜士賤)
(故也大夫拜國君國君即答拜大夫尊故也若然自反命以來於賜禮之等或拜或不拜無答已之嫌獨)
(此不拜為君之答已者自此以前皆是彼國報君之物賓直告事而已君受之而無言故賓不拜君有言)
(及已者乃拜之拜君言也此獻是彼國君賜與已者玉藻云凡獻於君大夫使宰士親皆再拜稽首送之)
(又郊特牲云大夫有獻弗親不面拜為君之答已若然大夫不親獻此因反命故親獻故鄭云獻不拜者)
(為君之答已猶不親獻之義也)敖氏繼公曰獻亦奠之於地云某
君之賜則此所獻者其賄禮中之物與傳云厚賄之
是賄之厚薄不常也厚薄不常故有獻有否時賜之
物似不足以為獻而他禮則又在公賜中而不必獻
也賜謂賜臣下也此乃尊賜卑之物故獻君之辭如
是不拜者嫌其異於公幣也
上介徒以公賜告如上賓之禮
正義鄭氏康成曰徒謂空手不執其幣敖氏繼公
曰徒以告下賓也如如其盡言賜禮
君勞之再拜稽首君答拜勞士介亦如之
正義鄭氏康成曰士介四人旅答壹拜又賤也(賈疏君勞)
(上介上介再拜稽首君答拜不言再拜則君答上介一拜矣勞士亦如之不言皆則總答一拜矣故云又)
(賤也)賈氏公彦曰曲禮君於士不答拜此君答拜士
者以其新行反命君勞之故答拜異於常也
存疑敖氏繼公曰於士介四人旅答再拜尊者之禮
也私覿私面主君及大夫答士介之拜亦然
君使宰賜使者幣使者再拜稽首
正義鄭氏康成曰以所陳幣賜之也禮臣子人賜之
而必獻之君父不敢自私也君父因以予之則拜受
之如更受賜也(賈疏内則婦或賜之衣服則受而獻諸舅姑舅姑受之則喜若反賜之則)
(辭不得命如更受賜臣子於君父亦然)敖氏繼公曰使者拜而君不
答者以其拜受於宰也凡臣拜受君命于擯贊者則
君不答之其例見於此及燕射命賓之儀
存疑鄭氏康成曰既拜宰以上幣授之
案上文使者授上介幣則幣未授宰也至此君使宰
賜使者幣以君命賜之耳幣仍陳于故處非有以幣
執授之事下介幣同
賜介介皆再拜稽首
正義敖氏繼公曰不特命上介降於使者也士介之
幣雖不陳不告然亦既以入公門故併賜之鄭氏
康成曰士介之幣皆載以造朝不陳之耳與上介同
受賜命俱拜
乃退
正義敖氏繼公曰退亦謂使介也惟於使介言退則
君後入可知是時君先使者而出故亦後之而入其
節與受命之時同
介皆送至于使者之門乃退揖
正義鄭氏康成曰將行俟于門反又送于門與尊長
出入之禮也揖别也敖氏繼公曰凡退者不揖此
乃揖者是禮主於送使者也
使者拜其辱
正義鄭氏康成曰謝之也再拜上介三拜士介敖
氏繼公曰拜之亦於門外之左此與上文大夫拜辱
之意同
案此終言之耳賓方將釋幣于門不能遽拜于一大
夫四士之門也當閱日乃為之
右歸反命
釋幣于門
正義鄭氏康成曰門大門也布席于闑西閾外東面
(賈疏特牲筮日席于門中闑西閾外故知此亦然神以東面為正)設洗于門外東方
(賈疏凡設洗皆當東榮故知亦在東方也)出于行入于門不兩告告所先
見也(賈疏行在廟門外出時先見行入時先見門也)敖氏繼公曰行為道
路之始出則禮之門為内外之限入則禮之
乃至于禰筵几于室薦脯醢
正義鄭氏康成曰告反也賈氏公彦曰亦司宫設
席于奥東面右几但無牲牢薦脯醢而已敖氏繼
公曰既筵几則祝先入主人後入主人在右贊者乃
盥薦脯醢
觴酒陳
正義鄭氏康成曰主人酌進奠一獻也言陳者將復
有次也(賈疏下有室老及士獻故言陳以其次第皆列于阼也)先薦後酌祭禮
也(賈疏特牲少牢皆先薦饌乃後酌奠于鉶南)敖氏繼公曰下云三獻
則此觴乃用爵也陳者主人奠于薦南也既奠反位
及祝再拜祝釋辭主人又再拜其後二獻則惟獻者
於既奠反位再拜而已出釋幣而入釋奠禮相變且
欲行飲至之禮也
案陳者無尸之稱
席于阼薦脯醢
正義敖氏繼公曰設酢席于阼變於祭且為將與從
者為禮於堂也主人既獻則酌而自酢與祭而有尸
者之儀異酢而有薦亦異於祭也
三獻
正義鄭氏康成曰室老亞獻士三獻也每獻奠輙取
爵酌自酢也敖氏繼公曰亞獻三獻皆不薦也每
獻奠爵相次而南主人初獻而酢于阼則亞獻三獻
者皆酢于西階上矣
一人舉爵
正義鄭氏康成曰三獻禮成更起酒也主人奠之未
舉也賈氏公彦曰此似鄉飲鄉射一人舉觶未舉
待獻介衆賓後乃行酬亦然也
案此所舉者觶也為下文行酬之始
獻從者(從才用反)
正義鄭氏康成曰從者家臣從行者也主人獻之勞
之也皆升飲酒于西階上(賈疏特牲禮獻衆賓皆升飲于西階上此獻從者亦)
(于西階上可知)敖氏繼公曰獻亦以爵此獻盖自室老始
行酬亦如之
存疑鄭氏康成曰不使人獻之辟君也
案鄭意謂國君行飲至禮則如燕禮使宰夫為主人
耳亦臆度之辭
行酬乃出
正義鄭氏康成曰主人舉奠酬從者下辯敖氏繼
公曰行酬者行酬酒也出謂主人以下亦既徹闔牖
戶而後出也獻從者而行酬所謂飲至也楚令尹子
重伐吳歸而飲至用此禮也國君則既飲至又或有
策憅之事傳曰凡公行告宗廟反行飲至舍爵策勲
焉禮也
上介至亦如之
正義鄭氏康成曰如其釋幣告至也
右釋幣于門釋奠于禰
欽定儀禮義疏卷十七
