欽定儀禮義疏卷四十五(禮節圖一)
士冠禮
右筮日圖
案此一節朱子儀禮經傳通解以筮日為目其義己
該楊復圖易之曰筮于廟門文雖繁而義未盡特依
朱子易之經首言主人即合衣冠面位言有司亦
然示所重也今並依經詳之經于主人之位言門
東蓋近門故統于門也有司之位則曰西方而不言
門則遠于門可知其位當在主人之西南圖作宰主
人並列者非有司見于經者宰一宗人一筮人一
卦者一又經言旅占準以士喪禮占者三人之說則
七有司不勝載也今以一有司槩之饌筮與席所
卦者于西塾經不言位據士喪禮卜日奠龜於西塾
上南首有席楚焞置于燋在龜東此筮韇雖不可以
首言要之設筮之位當如龜敖氏因下卦者在左說
謂所卦者當在右變于筮時蓋據彼經陳設時燋在
龜左筮時龜西首燋在其北則龜左而燋右是謂之
變故于此經亦以變言之其說是也席在其後其亦
變之義與又彼經陳設時卜人及執燋席者在塾
西將卜則卜人抱龜燋先以至卜所此筮當無不然
以經無文闕之經言布席于門中闑西閾外門中
而曰闑西則是朱子所謂棖闑之閒非載眀棖闑閾
無以見門中之節也筮人言即席西面則當在席
上西面卦者言在左則同面並立于席旅占不言席
則席前東鄉不在席上也筮人受命不言面圖作
東面準特牲禮也其筮人書卦則本注說載之宰
自右少退贊命主人西面以北為右則贊當在主人
之北少東筮人東面受命初言進後言還及示卦
不言進第言還則即在席上轉身向主人示之與受
命時之位不同宗人告事畢面向無文案宗人在
有司中立于主人之西南告必進鄉主人則東北面
也
右宿賓圖
案此上尚有戒賓筮賓二節戒賓文略筮賓之儀與
筮日等故不復贅此宿賓經第言賓主圖增入擯者
本賈疏言之也擯東面告者賓在阼階下西面主位
故鄉賓告之宿贊冠者儀與此同故附經說于末楊
氏本無圖今補
右為期圖
案此亦與筮日等惟增兄弟及擯者為異兄弟言少
退宰無文亦少退可知請期東面準之筮人之受命
也告事畢經不言宗人注本上經言宗人則東北
面亦如之也告兄弟東南面告有司西南面案附
經詳之此據經及疏凡八節楊氏無圖今補
右陳服器及即位迎賓之圖
案原圖陳服器即位為一圖迎賓加冠受醴見母送
賓爲一圖未免錯雜今改陳服即位迎賓為一圖三
加儀繁自為一圖受醴以下又為一圖分二為三庶
幾閱者便焉堂上兩序自北而南序之南端本有
賓主站立之地儀禮升堂之位皆在此要知舍此之
外亦不得謂之端也原圖賓立于西序端之東北蓋
以經不言端也若主人立于東序端之西北則其地
在堂上與經東序端義不符易之經言兄弟立于
洗東兄弟衆矣原圖兩兄弟無義可說又位于洗之
東北而不在洗東今改一兄弟以槩之仍以兄北弟
南存經文北上之義其位改正洗東下經贊者洗
于房中此陳服器無北洗闕也據昏禮注云北洗在
北堂又云洗南北直室東隅則洗在房北階上西當
室之東隅又據昏禮記言北堂北面盥則洗蓋南陳
也入大門賓主並曲而東直廟門又並曲而北凡
二曲入廟賓曲而西主人曲而東直階並曲而北亦
二曲據朱子門内東入廟有閤門則入閤門揖又二
廟者有都宫門入門又揖當禰廟門曲而東揖又曲
而北揖則又二曲二入門也(說詳聘禮圖)今據一廟圖之
注云將曲揖則先揖後曲也楊圖揖必相鄉于理
為合從之迎賓自大門至堂節繁而易混特準楊
圖大射射者升降例以墨道貫之又入廟門三揖鄭
注謂入門將右曲揖將北曲揖當碑揖案鄉射禮云
衆賓皆入門左東面北上賓少進主人以賓三揖則
三揖在門左少進之後不復有將左曲之揖則鄭說
未盡合也今從敖氏繼公說入門左右少進一揖三
分庭一在南揖一在北揖凡三揖(案說附經詳之)
右主人獻賓圖
案賓主人降辭及對幷盥之節經不言面位以鄉飲
酒禮準之則降辭及對皆賓階前東面主人階前西
面盥時則賓在洗南北面主人則阼階東當序西面
蒲筵二其一已布于東序為冠席則房中尚有一
筵故合尊脯醢並載之經三加之節賓與贊之儀
甚繁初加賓筵前坐一正纚一興一降受冠一進容
一祝一坐一加冠一興一復位一凡十贊者坐櫛一
設纚一卒一凡三再加並同其或言進不言容言加
不言坐言復位不言興文省耳贊者如初惟設笄不
設纚卒與卒紘為異三加並如初要之賓之十節各
三贊者之三節亦各三惟冠弁等則當分别言之其
冠者之節則出三即筵坐三興三適房三容二亦不
可略也初加賓降一等執冠者升一等東面授賓
注云中等相授據此則賓所降與執冠者所升二等
之中似尚有一等階為授受之地故鄭以為中等相
授也若然則下賓降二等當為初加授受之地賓降
三等當為初加執冠者升一等之地是必降四等始
下至地也乃三加注則又以降三等為至地兩說互
易其何所適從與但據初加疏云天子之堂九尺九
等為階諸侯宜七尺七等大夫五尺五等士三尺三
等此本戴記禮器及考工記匠人文而推之者也又
覲禮注云司儀為壇三成成重也三重者自下差之
為三等而上有堂又覲禮經文言壇深四尺司儀注
云壇三成深四尺則一尺一等疏云發地一尺上有
三成為三尺總四尺也合諸說言之則三等之階本
有四尺三尺之辨四尺者除堂及地自為三等蓋發
地一尺為第一等又一尺為第二等又一尺為第三
等三等之上又一尺始至堂上是所謂堂深四尺為
三成也若堂階之常制自當以考工記匠人九尺九
等之說差之則士階不過三尺而無四尺之制又階
制以一尺一等為率則士之三尺三等除堂上與地
亦不過二等階而謂之三等則仍合堂上及地言之
故鄭以降三等為至地也蓋堂高三尺降一等則去
地二尺降二等則去地一尺降三等則至地則合堂
上為三等者此三尺三等必然之理也而初加注乃
以為中等相授與降三等至地說自為矛盾者鄭豈
誤以四尺三成之制強合之三尺三等之階乎抑亦
讀注者之誤爾案注不言受而言授所謂授者自執
冠者言之也則所謂中等當亦自執冠者言之蓋自
降者言則自堂降一等爲第一等降二等為中等降
三等至地為第三等自升者言則自地升一等為第
一等升二等為中等升三等至堂為第三等今賓降
一等之階在賓為第一等在執冠者則為中等執冠
者身雖在第一等以不敢重勞賓故兩手奉冠就中
等賓所立之階授之所謂中等相授其義不過如此
若謂中閒又有一階為授受之地則授者于此而受
者亦于此注應合授受並言之今言授不言受則所
謂中等者特自執冠者言之而非又有一階在其中
可知矣但兩階相逼為地無多兩人授受之閒未免
過窄說經者不能無疑竊謂兩人若南北相鄉迓受
窄或有之今授者東面受者西面中閒綽有餘地可
以容其授受也經三加畢徹皮弁冠櫛筵入于房
則加皮弁必先去冠加爵弁必先去皮弁皮弁冠至
三加後乃徹則去時暫置于席可知是席上有冠及
皮弁也
右受醴見母送賓圖
案記言醮于客位經言筵于戶西則席當在戶牖之
閒原圖在牖前蓋本鄉飲酒禮注彼注又本鄉飲酒
義坐賓于西北言之其實即戶牖之閒耳賓東面
受醴贊者西面重冠事故迓受也凡室南有牖及戶
房亦有戶則室房牖戶每圖皆應注明序端亦然
經賓筵前北面蓋授醴時脯醢未設所謂筵前即設
脯醢處也圖既載脯醢故列之脯醢之南蓋亦筵前
也經冠者初祭脯醢次祭醴皆在筵啐在筵末拜
則降筵其升降之方經無眀文據鄉飲酒禮賓升席
自西方彼注以為降亦自席西從之經言冠者啐
醴降筵拜即言冠者奠觶于薦東降筵北面坐取脯
兩言降則既拜又升筵奠觶乃降而取脯昏禮婦奠
于薦東注所謂升席奠之是也升席則應向南奠之
冠子時母應入廟經言東壁者婦人位北堂時以
贊者與饌設俱在北堂故母在東壁蓋北階之東東
夾之東北也堂四面皆有壁其閒可通往來故冠者
由東堂下見之鄭以為出闈門者誤(案說附經詳之)
右醮用酒圖
案醮禮與上醴禮雖小異大同然經有眀文者則當
依經圖之經言尊于房戶之閒兩甒有禁玄酒在西
加勺南枋洗有篚在西原圖第載玄酒二字于房戶
閒禁勺並闕今補者二經賓降取爵于篚辭降如
初卒洗升酌冠者拜受賓答拜凡八節原圖第載取
爵一節今補其七經冠者升筵坐左執爵右祭脯
醢祭酒興筵末坐啐酒降筵拜賓答拜冠者奠爵于
薦東立于筵西徹薦爵筵尊不徹凡十二節原圖並
闕今補經再醮攝酒其他如初三醮有乾肉折俎
嚌之其他如初北面取脯見于母三醮雖不言攝酒
然經言如初又下若殺再醮三醮皆攝酒則此三醮
亦攝酒可知合而言之為節凡八原圖第言脯醢及
再醮攝酒三醮折俎三者而已今補其五
右孤子冠圖
案經言拜揖讓如冠主據正冠主人惟有兩再拜一
迎賓所謂主人出門左西面再拜是也一送賓所謂
主人送于外門外再拜是也其揖則迎賓至廟門揖
入門又三揖賓卒盥升又一揖凡五揖其讓則至于
階讓者三合卒盥凡四讓要之無有當臬而拜揖讓
者楊圖拜揖讓如冠主六字載之當臬之處誤也
上正冠時經言主人之贊者筵于東序少北西面蓋
視主人常位為少北其去房戶尚遠也楊圖逼近房
戶亦誤正冠在阼孤子當與正冠同據經言禮于
阼其易席與否雖無文可考要之禮席即當冠席之
處未必二席並設也楊圖二席一載冠于阼一載禮
于阼二席並設以次而西亦誤並易之楊圖本分
孤子庶子為二圖但庶子文略何必别為一圖今合
為一
右納采問名之圖
案大門外迎賓入有每門每曲之揖入廟門有入門
左右少進及三分庭一在南一在北之揖其節見士
冠禮此不再贅禮重迓受授于楹閒南面則賓南
面授主人主人北面迓受矣但禮惟以君命授人則
南面餘南北迓受則授者皆北面受者皆南面以别
之此所謂授于楹閒南面者蓋謂賓授于楹閒主人
則南面受之耳鄭注以並受為說究之並受輕于迓
受豈有納采重禮而反從禮之輕者乎今依敖氏說
易之
右醴賓圖
案揖讓如初蓋即入門左右三揖至階三讓之謂前
圖詳之贊者出房不言面注以為南面則主人當
北面注所謂迎受也筵前送醴亦迓受經言主人西
北面而賓之東南面無文可知儀禮之例受授在
筵前拜必在階上而不在席楊圖受醴拜三字載之
席上誤
右納徵禮圖
案賓主南北授受上納采圖詳之賓當阿致命主人
阼階北面再拜此無文圖之者準納采經文也一
受皮者自東折而西當執皮者之左又折而北既受
皮又自北折而東乃折而北此玉藻注所謂曲行宜
方折還中矩之謂也其自南來北面受皮後乃轉而
南此跬步之閒當反行反行者宜圜此玉藻所謂周
還中規也楊圖甚舛易之
右壻家陳鼎及器圖
案經言陳三鼎于寢門外東方北面北上又言大羹
湇在爨而不言設爨之所據特牲禮陳鼎于門外北
面亨于門外東方西面羹飪實鼎陳于門外如初又
據少牢禮亨于門東鑊在爨西鼎又在鑊西以準此
經爨當在鼎東西面經言三鼎北上則豚鼎最北魚
鼎次之腊鼎又次之也下夫婦入室媵御沃盥此
當並在北洗(說附經詳之)據下記云婦洗在北堂(說詳士冠)則
此經陳器當有北洗以為媵御沃盥之具經不言洗
闕之篚在東南陳說見特牲豆敦饌于房中而不
言面鄉據士冠禮脯醢在房中西墉下南上特牲禮
豆籩在東房南上則此六豆四敦亦在西墉下南上
醢醬餘則以次而北直北洗也經言尊于室中北
墉下而未詳墉下何所據下夫婦入室後饌設並在
奥婦席在東婦立于尊西南面當近于席則尊在婦
席之東北據士虞禮尊在北墉下當戶彼經神席在
奥故遠尊于室之東北此饌設在奥尊位當亦如之
以酌者之往來便也
右親迎禮圖
案經言壻出主人不降送記言父送女命之要之主
人不降壻出且然送女可知記所謂送蓋違其位少
進但與母戒諸西階略異耳壻奠鴈疏引何休說
云周人逆于戶又云迎于房者親親之義也案奠或
于門或于庭授幣受幣則堂中居多惟聘禮受玉在
中堂與東楹之閒授覿幣則當東楹賓問卿卿受幣
亦在堂中之西堂上賓主處中彼賓踰堂中而東主
人踰堂中而西則重禮也昏為宗祀所係故重其事
如此圖依疏說載之楊圖婦車在廟門外據下壻
俟于門外(注謂大門外)婦至主人揖婦以入及寢門揖入
則婦下車在大門外登車不在廟門外眀矣易之
右夫婦即席圖
案經言媵御沃盥交注謂媵女從者御壻從者媵沃
壻盥于南洗御沃婦盥于北洗又云媵御交道其志
其說未合據經第言媵御無壻及婦之文則此為媵
御自相交沃其義甚眀況婦人不下堂下舅洗于南
洗姑洗于北洗其眀証也媵為女從者豈有沃盥于
南洗之理敖氏謂媵御自相沃皆于北洗是也從之
下脱服後言燭出則夫婦入室時燭入可知但經
無文闕之贊者洗舉者盥皆東面于洗西準士冠
贊者之禮蓋辟賓主不南北面也室中之饌豆籩
等皆重惟三俎不重則同牢者亦合俎經文本甚眀
也合俎則兩席相對俎豆在中其閒不能容人贊者
僅可往來于婦席之東可知楊圖以意分為六俎夫
婦各三夫西婦東兩席之閒相去甚遠與同牢之義
大不相侔誤也今依經文載之贊者酌酒往來並在
婦東婦席上之節皆與壻同惟壻拜東面婦拜南面
為異其贊者贊壻則饌南西面贊婦則饌北東面其
說並附經文詳之
右徹饌成禮圖
案經言徹于房如設于室又言媵餕主人之餘御餕
婦餘則媵位亦如壻東面御如婦西面也脱服當于
隱處則在北可知兩衽南首所謂居必南首也門外
之侍媵御所共經第言媵或主人居恒有常節不必
有戶外之侍與今依經載之
右婦見舅姑及醴婦圖
案婦見舅姑當俟于寢門外之東西面升自西階則
與昏時初至同蓋至饗婦後婦始降自阼階也升自
西則入門亦由臬西矣諸父兄弟姊妹則本雜記言
之蓋見諸父于寢其儀與此等特少殺耳至兄弟姊
妹即于此見之不必特見此記所謂是見已也尊席
薦皆在房其次則準之士冠禮
右婦饋舅姑圖
案經舅姑入于室語蓋醴婦之末事亦以起下之婦
饋也故兩圖並載之舅姑共席于奥注說也上贊者
贊壻饌南西面贊婦饌北東面但彼經婦席在東西
面此姑席在西東面則婦亦當饌南西面但舅姑既
共席則俎豆亦連比設之其閒不能容人故移饌北
西面載之酒尊在北墉下當戶準取女禮也婦
于舅姑各一酳則當有二酌姑酳婦又當有一酌皆
于内尊又姑酳媵御各當酌皆于外尊經文省耳補
之
右舅姑饗婦一獻圖
案鄭注云舅獻姑薦賈疏云舅獻姑酬共成一獻下
記亦云姑薦又云婦酢舅更爵自薦則一饗而獻酢
酬之節皆備也據鄉飲酒禮獻賓席前西北面酬則
席前北面賓酢主人則席前東南面薦脯醢此經第
言一獻至所謂酬者考之于禮主人酬賓則奠于薦
右鄉飲酒禮主人奠觶于薦西是也賓及主人拜送
後賓乃奠于薦左彼經所謂賓北面奠觶于薦東是
也此經奠酬當亦合姑與婦言姑奠在右婦奠在左
也酢則當有舅席如婦見時所設婦東南面送爵于
舅姑酬則無酢故略之至獻酢酬三節升降揖拜其
儀甚繁又舅獻當酌于外尊婦酢姑酬當酌于内尊
今並依經闕之
右三月奠菜圖
案上婦饋則舅姑共席此廟中異席者疏謂此若上
見舅姑本别席故不與常祭同也據上舅席阼階上
西面此在奥東面神位姑席則南面者亦猶初見時
房外位也但據祭統設同几則姑席亦應設几而右
之省文耳今補婦主宗事入廟當由臬東升自阼
階此入及升皆在西者蓋舅姑存者饗後婦始降自
阼階所謂授之室也今舅姑殁則無所授此三月廟
見老醴于房蓋猶之質明之見而受醴于舅姑則雖
無所授而已不啻其授之由是降自阼階可也若入
廟之初則與質眀執笲入門等耳故從西而不從東
右壻見妻之父母圖
案注謂壻見于寢而奠贄受贄並承入門言之則授
受在寢門外據士相見禮疏云聘禮賓升堂授玉此
不于堂故云下人君其說甚正乃楊氏圖載此記疏
說謂當如聘禮升堂其說前後互異要當以前說為
正故依士相見禮圖之主人醴以一獻之禮其節當
同舅姑饗婦今僅依記文載之兩圖可互見為義也
(奠酬說見上饗婦)
士相見禮
右士相見受摯圖
案士相見禮皆雜記相見之事儀節繁碎不可作圖
故楊氏所載惟受摯一圖而已今仍之但改主賓南
面為東西面及增主人拜送之節云
鄉飲酒禮
右設席陳器之圖
案賓在堂中戶牖之閒此注以為牖前楊氏圖置席
戶牖閒是已但席在堂之西北隅則仍惑于東房西
室說也易之楊圖阼階東注云主人贊者西面北
上西階西注云立者東面北上此並本記言之夫主
人贊者固應即位于未事之先若所謂立者則指介
及衆賓言時未迎賓惡得先有立者刪又記言薦脯
出自左房而不言醢今東房有醢者以士冠等禮準
之也又亨于堂東北則亦在夾室東北矣俎由東壁
則近爨以便載也故亦列之夾東又經只言磬下奏
陔注以為有鼓據周官金奏九夏則亦當有鐘鄭注
第以鼓言非也今以磬為首在阼階之東由磬而鐘
鑮而鼓鼙皆以次而西從敖氏繼公一肆說也篚
在尊南圖不逼近于尊者為篚北實爵地也
右主人迎賓圖
案賓介入門之方經無眀文據玉藻兩君相見入門
皆當棖闑之閒所謂中門也介至士介則由拂闑以
次及于拂棖賓入不中門注謂稍東近闑鄉飲賓卑
于主人當亦稍東近闑介次之衆賓則拂棖也又注
言主人先入門而西面疏云至内霤是西面之節也
又經言衆賓皆入門左北上鄉射賓少進主人與賓
三揖至于階則賓入門而左至當階之處介衆賓即
就東面北上之位以士冠禮鄭注三揖至于階三讓
準之則此時賓已北曲止有當碑一揖而已經乃謂
之三揖則賓少進時賓主發步後各三揖非如鄭說
也說詳士冠禮
右三加圖
案經言篚下注不加詁敖氏以篚南言之蓋篚南肆
則南為下其說是也特從之以見主人不敢由便之
意又注云賓進東行北面辭洗不知賓降西階前若
由此東行則在洗及主人之北當南面辭不當云北
面也今從敖氏賓少南東北面說以正之楊氏圖作
主人南面對亦惑于鄭說耳今改西南面向賓又經
言主人盥洗蓋既盥而將洗也下第言沃洗而不言
盥其義可知矣圖分盥洗為二者以此又經言主人
西北面而賓不言面圖作東南面者禮所謂迓受也
又賓祭薦等皆席上行之拜則降席下倣此又牲脀
于俎當以牲之上下為次此俎由肩而脊而脅其次
也肺與骨體别故另列之廟中尊右故俎上西肺在
北便于取也又記言薦出自左房俎由東壁自西階
升二者獻賓介主人皆然要自此獻賓始特表而出
之
右賓酢主人圖
案經主人降不言位至辭洗賓對之下乃云主人復
阼階東西面則當賓辭降及主人對時賓自適洗主
人自即位阼階東矣故辭洗後云復位且可見辭洗
時蓋違其位也又主人南面洗沃洗者位在洗西故
西北面向主人此賓北面洗則沃洗者當西南面也
經文略補之又賓酢主人當在席前如獻禮經第言
東南面今載之席前主人西北面亦迓受也又主人
降席皆由南此言自席前適阼階上故注謂啐酒席
末因自北方降其說是也從之又主人奠爵序端經
不言面時主人在阼階上當以東面為便然賓在西
階不當背也故從南面
右主人酬賓圖
案上主人獻賓主人辭降賓辭洗此經初言主人辭
降賓不辭洗後言主人降洗賓降辭如獻禮據疏云
主人辭賓降又云主人為已洗爵是謂賓亦辭洗也
則辭字蓋兼主賓言是所謂如獻禮也特並載之
右主人獻介圖
案介自入門左至此尚在近門東面位此經只言主
人以介揖讓升而不言其方故敖氏有主人降西面
于門東之說也然則主人當向介而立介少東至堂
塗當階處相向而揖及階乃相讓升也經無文補之
取爵不東面嫌背介也
右介酢主人圖
右主人獻衆賓圖
案主人西南面三拜衆賓其禮殺也殺則疑于階前
遙禮之矣敖云主人少南近門而拜其說是也從之
又經獻衆賓不言面敖氏以為西南面蓋尊在西階
之東北實爵至西階上則西南面矣受爵北面不迓
受準獻介之例也第云薦衆無俎也衆賓之長以下
不言洗及實爵略也
右一人舉觶為旅酬始圖
案原圖此下有主人迎遵之節據經附載篇末而不
在此今準朱子儀禮經傳通解例依經次移後
右樂賓獻工及笙圖
案獻工及笙皆當實爵經第言獻工文略也圖取爵
上篚從記說也獻工及笙皆西南面從介及衆賓禮
也
右立司正及奠觶圖
案經第言階閒注本鄉射以為中庭者誤今依經載
觶于階閒又經言主人降席又言側降注謂賓介不
從則降階可知故載之階前又經司正初位無文據
記主人之贊者西面北上則在阼階之東其主人降
立司正之節以司正北面受命準之則辭許諾及拜
俱當北面主人則南面也又記言司正既舉觶而薦
諸其位經無文今並補
右旅酬之圖
案經第言賓北面取觶今補賓降席者惟降故北面
也又賓薦東之觶為主人所酬薦西之觶為舉觶者
所奠薦東之觶不舉此言舉薦西之觶特補觶于薦
東以眀之又經第言賓東南面授主人而不言主人
所向今補主人西北面迓受也又主人西南面酬介
朱子蓋準獻介禮言之今補介北面受觶亦以獻介
禮為準與下酬衆賓皆不迓受也主人拜送于介之
東則本朱子說載之介東南面酬衆賓則敖氏說也
經言受酬者自介右蓋指受介酬者言也又言衆
受酬者受自左則指衆賓相酬言之原圖載衆受酬
者于介左則混矣今增衆賓相酬四字于右以眀之
右二人舉觶為無算爵始圖
案二人所奠觶賓在薦西介在薦南至所謂其所者
敖氏以為賓奠少南則視薦西之奠為少南蓋在俎
西也若然則介之所奠亦當在俎南故二奠各分列
以眀之
右徹俎安燕圖
案有司徹羞庶羞左之房中之羞右之此注以胾醢
言則庶羞也故列之薦左又經第言無算爵而不詳
其節别于鄉射禮詳之楊圖移鄉射儀節為無算爵
圖于此至鄉射第載經文而圖則闕如似有未協今
圖仍歸附鄉射
右主人迎遵獻遵圖
案楊氏復曰獻遵一條經文差略謂公升如賓禮則
自拜至以後其禮當與賓同見前獻賓圖謂大夫如
介禮則不拜洗不嚌肺不告旨禮殺于賓參之獻介
圖及鄉射禮可見其說是也今第依經文載之其改
正楊氏圖者凡九又鄉射遵者入賓及衆賓皆降復
初位注謂門内東面疏謂初入門左之位據迎賓時
賓入門左少進賓立未定主人以賓三揖皆行則賓
安得有初入門位況據上賓獻畢降位在西階之西
所謂初位當指此言介衆賓隨賓以次而南亦不當
復門左位也故載之階西又經第言賓介主人等降
而無升及復位之文據鄉射遵者獻畢降立于賓南
則降後俱未升皆虛席也故各加席字以眀之
右鄉射請射之圖
案射必先飲飲禮立司正以上與鄉飲酒略同諸禮
節已見于彼經此特存其陳設而行禮則斷自請射
其命納器比耦遷樂並入請射節者從朱子儀禮經
傳通解之例也經文衆弓倚于堂西蓋在堂西堂
廉之下注所謂堂西廉是也侯用布布幅廣二尺
鄉侯侯中方一丈鵠居正中得三之一蓋方三尺三
寸有竒中上下為躬各長二丈横設之廣二尺左右
各出五尺躬上下為舌上舌長四丈亦横設之廣二
尺左右各出躬一丈出者亦謂之个舌上下有繩維
之曰綱各出舌尋下綱去地尺二寸侯兩旁樹木曰
植籠綱以繫于植則有紐紐謂之縜圍寸鄉侯高一
丈九尺二寸侯道五十弓乏參侯道居侯黨之一西
五步今並就侯詳其大槩云堂西蓋堂之西偏所
謂西堂下也大射有次在東故三耦俟于次次西出
故耦亦西面此無次射位則猶彼經之次堂西之位
則猶彼經之次北也堂西當南出故耦亦南面大射
西面北上尚右此南面東上乃尚左者大射之次與
此經射位東西相鄉大射次中北上此經射位亦北
上雖東西異面其北上則一堂西之位在未就射位
之先與射位别則亦率其上射在左之常而已射
器俱在堂西司射初適堂西時射器猶未納而決遂
弓矢已咸具于是則先時預設不與諸射器俱納可
知下所搢扑當亦與弓矢俱在階西以經無文闕之
賓大夫及主人之弓矢以東西序言蓋在東西堂
上倚于序也衆弓倚于堂西則西堂下倚堂廉故矢
亦在廉稜之上也司正位于中庭此為司馬尚未
即司射南之位則猶在中庭也故就中庭載之其命
張侯及倚旌記謂其在階前要之獲者及弟子俱在
西方則亦西階前西面命之也上言縣于洗東北
鄭注第以磬言敖氏據下賓出奏陔謂鐘鼓鑮俱有
磬在北鼓在南略如大射之陳其說是也從之其工
遷之位則在縣西也
右司射誘射之圖
案誘射之先有司射命三耦取弓矢有司授弓矢三
耦就射位司射先立于所設中之西南東面三耦由
司射之西立于其西南司射又東面立于三耦之北
蓋司射本位在三耦之東北至是將誘射故就射位
立于三耦之北及射畢搢扑反位則反于本位不復
向射位兩位蓋自有别也時未設中而曰所設中之
西南楊氏所謂立于將設中處之西南也據下設楅
在中庭南當洗又設中南當楅西當西序則三者南
北之節並同司射在中之西南則亦東北當洗也
升射階下三揖堂上三揖卒射揖如升射則前所揖
處皆揖上下亦各三揖也今依經以揖如升射語槩
之
右三耦再射釋獲之圖
案經第言司馬命獲者而未詳其所據記命負侯者
由其位賈疏云司馬自在已位遙命之敖氏以位為
觶南之位則猶是司正位蓋以其尚未即司射南之
位也又謂此與前二命皆未離其位又據記云司馬
階前命張侯遂命倚旌則前二命並在西階前西面
(說見前)此獨言由其位是則敖氏所謂未離其位也據
上司正位中庭北面此獲者在西則當側首西顧遙
命之其面雖異而位則猶在中庭也下升堂命去侯
則又不同矣上射先升三等下射從之中等注以
中等為閒則閒一等如上射升至第三等下射始升
至第一等也曰先曰從則接踵而升不分左右故上
射升堂少左賈疏以為下射升階也蓋自揖進並行
至此則先後升階而不並行故既升之後經又以並
行眀之司馬之位尚在中庭其適堂西亦由中庭
往也又上納射器不言司馬之弓此乃執弓于堂西
則其弓亦在衆弓矢中可知以經無文並闕之
右上耦次耦升降相左圖
案卒射堂上亦並行至當階然後下射少右從上射
之後既降階乃復並行反位此經堂上不言並行省
文耳補之堂上並行下射在左及從降之後上射
乃左南行左在東西行左在南射位東面北上上射
在北便于反位今不北而南者敖氏所謂尚有堂西
釋弓等事而未即反射位故也降者南行以東為
左升者北行以西為左今交于階前而經謂之相左
則升者當在降者之東降者當在升者之西各相為
左也相揖必相鄉則升者西面揖降者東面揖與
右設楅請射作射比耦之圖
案司射先升告卒射于賓乃降自西階司馬方升南
北相值經曰相左則司馬在東司射在西也先命
取矢後命設楅者蓋楅自堂西一設即是矢則合三
耦及誘射者總二十有八須一一取之不能促致故
必先命之使二事並舉于一時及設楅後又釋弓堂
西襲而反位弟子乃得取矢加楅遂進撫而乘之庶
幾禮成于敏焉其獲者負侯本為弟子取矢而設鄭
注所謂以旌指教之是也若北面負侯侯在其背何
能指之以旌意必轉而鄉侯始可指示之又命取矢
不言弟子應諾者可知也以經無文並闕之弟子
方委矢于楅及不備又必升堂西南面命之者據下
云弟子自西方應諾則委矢後弟子已西返故也
右三耦拾取矢進退相左圖
案升射階下三揖堂上三揖此拾取矢不升故止以
階下三揖準之楅矢南鄉北面及楅取之便矣乃面
别東西節有進退者所謂威儀多也經第言東西面
敖氏謂楅南取之則東面者西進西面者東進當矢
始轉而北面既取又左還反于東西面之位也從之
既拾取乘矢左還者三初言左還南面既言左還
北面其說本眀至搢三挾一之後又言左還上射于
右注疏以西面言則又由南面轉而西面當射位之
處也此下乃言與進者相左則東西相值于近射位
之地與上階前相左之節又别矣左還南面揖之
下言少進則似南進矣敖氏謂東西行而相近者據
下言當楅南若南進則何有于當楅乎惟東西行故
少進即當之也皆左還北面下據大射有揖字此亦
宜然補之此及大射俱言當楅南鄭注以大射楅
南為曏及楅之位以此經楅南為曏當楅之位彼此
互異誰適之從敖氏則以為皆曏及楅之位者蓋進
時三揖退亦如之初東西面將左還揖當楅南又揖
惟當楅南為曏及楅之位故得合曏當楅之位之揖
而為三也若以當楅南為曏當楅之位則缺及楅一
揖矣是不可信
右上耦升去侯及初射之圖
案初射司馬命去侯有適堂西袒執弓出于司射之
南升自西階鉤楹由上射之後西南面立于物閒南
揚弓命去侯然後出于下射之南還其後降自西階
由司射之南適堂西釋弓襲反位諸節獲者有執旌
許諾聲不絶以至于乏坐東面偃旌興而俟諸節此
經俱未之詳又上作射揖升並云如初此并無如初
之文要之皆如初也今第存初射時司馬所經墨道
以眀之餘從其略司射去扑搢扑皆在西階之西
此不于階西者敖氏所謂先去扑乃進與司馬交于
階前則去扑當于西方而不于階下也今如其說存
之以示禮之變云司射升請釋獲經不言其所以
初請射于賓準之則西階上北面也不告主人文省
耳司射初立于所設中之東不即此命設中必轉
而北面乃命之者以釋獲及中並在堂西惟北面乃
得相望命之也又敖氏謂命後仍西面視之者蓋中
東面西面視之庶便于指示耳大射禮以弓為畢此
經無文辟君禮也釋獲者位經無眀文據下經司
射獻釋獲者于位少南注云不當其位辟中蓋位在
中西東面故注以不當位為辟中也
右大夫與其耦射圖
案衆射者升降皆由司馬之南惟賓主人第言階而
無司馬之南之文則升降皆近于堂與衆别也據上
賓主卒射降釋弓說決拾襲之後乃言反位升敖繼
公云反位升者反位而後升也位者主人階東賓階
西當序之位反立于此蓋相待而升則從階下升堂
可知大夫尊與賓主等一升一降乃由司馬之南者
蓋就其耦于射位不得不與衆射者同至釋弓堂西
其耦已止則大夫自當徑至階下如賓主之禮不必
由司馬之南也原圖極眀從之大夫弓矢在堂上
倚于序此執搢挾乃在西堂下者敖氏謂亦有司授
之于堂西亦也者謂賓主人有司自東西堂上授之
故知大夫亦然也以經無文故從其略
右再射視算圖
案釋獲者位在中西東面其先數右獲也鄭注謂少
南就右獲其自前適左也注又云少北就左獲則視
算之位有二合本位而三矣故載三釋獲者位以眀
之記箭籌八十則左右各應四十又經言不貫不
釋其不釋者則委之所謂若有餘算則反委之則所
釋左右算各不足四十之數眀矣原圖右算二十純
左算十純者三則右已足四十算左且六十算加以
餘純及奇則為算甚多不特混合所委餘算並數之
且有溢于八十算之外者誤矣況經所謂一純以取
實于左手十純則縮而委之者當併十純總委之若
又分純為十則當云每純異之不應曰每委異之也
今照經文載之
右飲不勝者之圖
案弟子設豐經不言面位據大射禮司宫士奉豐由
西階升北面坐設于西楹西則此亦北面設之也
勝者之弟子既酌奠降經云袒執弓反位據下經司
射命三耦及衆賓始有勝者皆袒決遂執張弓之說
此烏得先袒而執弓況射禮凡射者皆袒決遂無袒
而不決遂且執弓者惟司馬升堂則袒執弓勝者之
弟子又烏得而有此敖氏以三字為衍文是也今圖
依經文而附是說以正之
右獻獲者及釋獲者圖
案此經獻者為司馬司射受獻為獲者及釋獲者獲
者位八負侯也右个也左个也侯中也左个之西北
三步也薦右也乏也再負侯也乏南也八者以負侯
始亦以負侯終釋獲者之位五中西本位也少南就
其薦也薦右也司射之西也辟薦少西也五者雖視
獲者為少殺然俱不可不細别之又經司馬西面拜
送爵其獻也敖氏則以為西南面是獻與拜送不同
面也經又言司射北面拜送爵其獻也敖氏則以為
西北面是獻與拜亦不同也其獲者負侯北面釋獲
者中西東面則拜受皆如其面至司馬司射兩受爵
經皆不言其方據鄭注謂獲者立飲薦右近司馬于
是司馬北面則亦北面受爵可知釋獲者卒爵在司
射之西北面則亦北面並受也其薦俎之設常法薦
在内俎在外獲者位北面則薦南而俎北釋獲者位
東面則薦西而俎東其内外蓋以受獻者為主也及
左右个及中之設所主又在侯侯亦北面故薦南俎
北與獻獲者同既而設于左个西北獲者東面故薦
俎之設亦如之終之設于乏南又薦北而俎東南者
乏南鄉故也又侯兩旁本有植木今欲眀左右个之
儀故闕之
右大夫與其耦拾取矢圖
案取矢以上經固以如三耦說該之矣迨既取矢據
三耦當有南面揖少進當楅之文經第言北面搢三
挾一个揖退而已其為省文可知今姑依經文闕之
揖退之後即言耦反位大夫遂適序西序西者堂
西也曰耦反位則大夫不反位可知曰大夫適序西
則耦不適序西又可知不適序西而謂之反位則所
謂位者蓋射位也反射位者必取道于司馬之南上
經大夫與其耦射其可證者此大夫獨適序西則揖
退之後耦自南行轉西以反位大夫則自轉而西行
北折至堂西今依經略之其由堂西升階上大夫與
其耦射圖已詳其說故仍存之至此經凡釋弓矢必
有有司受之今並如經文從其略云
右三射以樂樂賓圖
案上經第言笙立于縣中此在鐘磬之閒者以笙鐘
笙磬節相應也工堂前三笴故位亦近焉此亦有瑟
以經無文闕之經言司射去扑襲升據此經凡司
射升堂惟去扑而已其袒決遂如故未聞變袒而為
襲也鄭康成疑襲為衍文是也從之大射司射東
面命樂正樂正應曰諾此經不言諾其諾可知據鄭
注謂樂正猶北面不還蓋上遷樂時樂正立于工南
北面至是聞命許諾位猶未變與大射同也上司
射命射經言西階東此又以階閒言之據上階東命
之蓋與上射相對也故上射以揖答之而下射不揖
若云階閒則合上下射兼命之矣不應惟上射獨揖
也則所謂階閒者蓋階閒少西亦得為階閒耳(說附經詳)
(之)
右無算爵圖
案楊氏此圖本在鄉飲酒禮但彼經第言無算爵而
儀節無文楊特移此經經文及注說以入彼經于彼
為贅于此為闕故為改正移附于此經言無算是
不可以數言也楊以一二三四等字貫之則有算矣
刪之經言使二人舉觶未詳使之者敖氏謂司正
使之是也司正位中庭今即其位補之又二人所舉
即前奠于賓與大夫薦西之觶舉此二觶以發之後
之交錯以辯皆其所舉可知矣乃賓大夫則言取而
不言舉其舉可知也故由賓與大夫以下俱詳載之
所舉二爵故用二人則賓大夫之觶各一人舉之
可知矣圖仍云二人者以經無一人之文故也堂
上坐而行爵經云賓觶以之主人注云實主人之觶
以之次賓實賓長之觶以之次大夫曰實曰以則皆
執觶者為之矣大夫之觶長受雖不言以亦二人以
之可知至旅在下者于西階上卒受者既奠爵于篚
始云執觶者洗酌反奠于賓與大夫則堂下相酬皆
自酌也故分别載之經言賓觶以之主人大夫之
觶長受楊改作大夫之觶以之介不知此經本無介
也今依經易之原圖三賓長蓋本衆賓長之三人
言之若五大夫未免牽合相配今以三賓該之其五
大夫則刪其四仍依注增一次大夫
欽定儀禮義疏卷四十五
