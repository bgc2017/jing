融堂書解卷十四
宋錢時撰
洛誥
召公既相宅周公往營成周使來告卜作洛誥
義同召誥
周公拜手稽首曰朕復子明辟王如弗敢及天基命定
命予乃胤保大相東土其基作民明辟予惟乙夘朝至
于洛師我卜河朔黎水我乃卜澗水東瀍水西惟洛食
我又卜瀍水東亦惟洛食伻來以圖及獻卜
此使來告卜時周公面告成王之語也公與成王皆
拜手稽首其以復辟重大故致敬盡禮而言之歟伊
尹太甲亦是復辟時始有此禮數夫宅洛固武王意
也四方朝聘貢賦道里固均也而區處商民則誠當
時第一急務商民未有所處則周公職分猶是未了
豈可委而去之乎卜洛既定則康叔可封頑民可遷
而大誥之治可究竟所以告卜之始首言復子明辟
此其本志歟復猶反也還也謂我當還汝明君之政
即伊尹復政厥辟之謂也先儒謂有失而後有復成
王與太甲之放不同不當言復辟此復乃說復于王
之復猶言復命也殊未安若然則云復子足矣何以
又云明辟也周公之于成王止呼曰沖子曰孺子曰
子未嘗有明辟之稱所謂復者言昔居攝而今復于
成王云耳謂之復命固不可也且復辟之義具有實
證周公首言朕復子明辟後遂云茲予其明農哉是
欲復辟而告歸也成王云公明保予沖子又云其退
即辟于周即辟與復辟正相應不欲其歸而許其復
也周公後又云四方新辟非復則何以謂之新况復
子明辟之下曰王如弗敢及天基命定命予乃胤保
者正是原當時攝政之故曰大相東土其基作民明
辟者正是述今日歸政之旨謂之不言復辟可乎基
命定命之任成王實未足以當此如弗敢及云者言
成王若有所不敢及然周公婉其辭而言也惟成王
如不敢及故我乃歸攝嗣其事而保安之我指我國
家而言即比介于我周御事之我非周公自謂也召
公先往相宅而首卜河北之黎水以其去殷為近故
也澗水之東即瀍水之西卜皆不吉而龜兆惟食于
洛又卜瀍水之東而龜兆亦食于洛伻來以圖及獻
卜言今使者以地圖並卜來獻是周公與使將神之
命也而周公則因卜宅已定而陳復辟告歸之旨也
觀此一書皆周公告成王親相往復度其事理則告
卜之使又決非丁巳戊午奏告天地之後周公與使
偕來王所復何疑哉
王拜手稽首曰公不敢不敬天之休來相宅其作周匹
休公既定宅伻來來視予卜休恒吉我二人共貞公其
以予萬億年敬天之休拜手稽首誨言
此成王致敬盡禮以答周公之告卜也使者來而公
亦來視我所卜之休卜休即天休也然既曰來相宅
是自鎬至豐而來洛矣又言告卜則又曰伻來愚是
以灼知洛之近地必别有次舍為王留行之所所以
兩箇來字義不相妨後又云孺子來相宅則成王見
在所告卜處非豐非鎬甚明二人共貞正答周公復
辟之語未明言復辟可否而暗寓留公之意也或曰
敬天之休何以云萬億年乎曰成王此見正是其學
問大進處人皆知目前敬為敬而不知窮天地亘古
今而此敬未嘗泯也周公一旦委之而去使成王德
義不能有終則敬天休為有間斷矣斷斷曰公其以
予是全以此事倚在周公也拜手稽首誨言者重致
敬盡其禮求周公誨之以言也
周公曰王肇稱殷禮祀于新邑咸秩無文予齊百工伻
從王于周予惟曰庶有事今王即命曰記功宗以功作
元祀惟命曰汝受命篤弼丕視功載乃汝其悉自教工
孺子其朋孺子其朋其往無若火始燄燄厥攸灼叙弗
其絶厥若彝及撫事如予惟以在周工往新邑伻嚮即
有僚明作有功惇大成裕汝永有辭
此周公承成王誨言之命而以此教之也周指鎬京
宗伯掌祀故曰宗下言惇宗將禮言未定于宗禮皆
謂宗周也周公謂成王今日最先且當舉行盛禮祀
于新邑雖于祀典無明文者皆秩序而祭之先儒謂
昭假上下報賜祈休固是然以愚觀之周公之意卻
專主在咸秩無文上盖人臣有功紀于太常祭于大
烝最是聖人激勸勞績收合人心第一急務成王幼
沖嗣立數年之間更罹變故此等典俱未暇舉行成
王請誨言而周公首勉之以此為遷都第一事其意
深矣故下文即自謂予之整齊百工使之服從王于
鎬京也予惟曰庶幾盡其職分各有事功耳今日成
王事體卻不同宜即下命曰記載臣功于宗伯以其
功之差次而作為大祀可也周公咸秩無文意正在
此孺子其殆私我為朋黨乎為弊有不可勝言者成
王有二人共貞之言周公此語所以廣之
公曰已汝惟沖子惟終汝其敬識百辟享亦識其有不
享享多儀儀不及物惟曰不享惟不役志于享凡民惟
曰不享惟事其爽侮乃惟孺子頒朕不暇聽朕教汝于
棐民彝汝乃事不蘉乃時惟不永哉篤叙乃正父㒺不
若予不敢廢乃命汝往敬哉兹予其明農哉彼裕我民
無遠用戾
周公上節既教成王以報功任官之詳矣于是又教
之以懷服諸侯之道皆往新邑之先務也此節先儒
往往作兩截看謂止惟事其爽侮是論百辟之享不
享止無遠用戾是論教養民殊未安此節乃是專言
懷諸侯須看得惟終與惟不永相應惟事其爽侮與
無遠用戾相應方見得首尾而其本領卻主在棐民
彝上也若分作兩截則是徒論百辟之享不享至爽
侮以後竟無所歸宿雖識之何益哉所貴于識者正
是欲知所用力之地耳頒言寵錫也蘉勉也諸侯叛
服之機惟享不享見之是最要能識惟敬則明明則
情偽無所不照汝孺子乃惟切切寵錫于我而不暇
聽我所以教汝者棐輔民彝乃是汝不知自勉此豈
長治久安之道也哉汝但就民上留心不可倚靠乎
我往彼新邑能裕我民則諸侯無遠而不順矣何謂
裕棐彝是也周公此兩節皆是欲復辟告歸拳拳以
此屬付成王令其自理會之意曰如予曰若予大抵
使之遵守其舊也
王若曰公明保予沖子公稱丕顯德以予小子揚文武
烈奉答天命和恒四方民居師惇宗將禮稱秩元祀咸
秩無文惟公德明光于上下勤施于四方旁作穆穆迓
衡不迷文武勤教予沖子夙夜毖祀
此下王曰四節節節與上文周公之言相應此節大
旨在明保二字而稱秩元祀咸秩無文則專答周公
祀于新邑咸秩無文及以功作元祀之意也咸秩無
文一如周公所稱可也
王曰公功棐迪篤㒺不若時
此節言其功之惇厚而所施皆順也
王曰公予小子其退即辟于周命公後四方迪亂未定
于宗禮亦未克敉公功迪將其後監我士師工誕保文
武受民亂為四輔
此節方是許周公復辟將命其後以報其功也公之
意欲成王即記功宗以功作元祀不可但歸美于我
成王則謂論功行封公為第一宗伯所定宜莫先焉
豈獨追報已亡從祭于大祀而已哉宗禮即宗伯所
掌之理所以答記功宗之語也師工衆官也監我士
師工言以工為士大夫之監所以答乃汝其息自教
工之語也成王是時在洛之近地故呼公而言我小
子其將退還鎬京乃即君政而命公之後為諸侯乎
觀其退二字則洛誥不作于鎬京甚明說者不悟其
非鎬而謂退朝即辟甚無義也成王所以特欲命公
之後者何也是時四方始迪于治尚未定宗伯之禮
所以亦未能安撫周公之功盖大宗伯以九儀之命
正邦國之位一命受職再命受服三命受位四命受
器五命賜則六命賜官七命賜國八命作牧九命作
伯公為太師位極人臣不可復加是故敉公之功者
無他惟只爵命其後人耳迪將其後以隆報功之典
以為我士大夫之監觀庶幾周公大保安之治之而
為我四面輔助也
王曰公定予往已公功肅將祗歡公無困我我惟無斁
其康事公勿替刑四方其世享
上節既言命公後此節于是力挽公留且許其往新
邑也周公欲歸田明農故成王首言公定謂公且住
未可告歸予亦當往新邑已者斷辭也言必往也公
之功我方肅然將奉祗敬而歡樂之公遽求去是困
我也故曰公無困我我惟無斁其康事者言我不能
有所為公致治安之功我但一切蒙成遵之守之無
有厭斁而已公之典刑謹勿替墜則四方百辟何止
享于一時其殆世世享土與國無疆也此所以答百
辟享不享之語也細玩成王于告周公語下每每進
等發揮極有意味如敬天之休則云公其以予萬億
年敬天之休如祀于新邑則云予小子夙夜毖祀如
記功宗以功作元祀則云命公後未定于宗禮如汝
其敬識百辟享則云公勿替刑四方其世享非其識
見地步到此烏有是言皆周公之教也安得不喜而
為之留
周公拜手稽首曰王命予來承保乃文祖受命民越乃
光烈考武王弘朕恭孺子來相宅其大惇典殷獻民亂
為四方新辟作周恭先曰其自時中乂萬邦咸休惟王
有成績予旦以多子越御事篤前人成烈答其師作周
孚先考朕昭子刑乃單文祖德伻來毖殷乃命寧予以
秬鬯二卣曰明禋拜手稽首休享予不敢宿則禋于文
王武王惠篤叙無有遘自疾萬年厭于乃德殷乃引考
王伻殷乃承叙萬年其永觀朕子懷德
此周公致敬盡禮而告以許留之意也來者來洛也
先儒謂此書作于鎬京愚灼知其非者以此實證不
誣故也後又曰孺子來相宅又曰其自時中乂若在
鎬則何言來相宅何以指是自中而乂乎往往泥往
新邑及予往矣之文而不悟告卜為洛之近地也參
召誥而觀之事理甚明新辟新君也成王即位雖久
然始復辟故曰新辟也先儒謂成王不當言復辟者
誤矣弘朕恭者言成王以承保之事留我禮敬有加
大于我而致恭也或謂弘大周公之恭未安豈周公
之恭尚小而待成王弘之耶此恭與下文恭先正相
應周公言成王大恭于我今孺子來此相宅其亦大
厚典禮于殷之賢人乎成王以此出治為四方之新
辟作周家恭敬之先斷斷曰其將自是中土而治則
惇典之誠逹乎萬邦莫不歡欣踴躍同此休美而周
之功績惟于王而有成矣周公謂成王但以承保之
事望我而不知咸休之機實在成王以其恭于我者
而恭殷之賢人萬邦之廣同在此恭之中此正篤恭
而天下平之要道也成王既云予往而周公復申之
曰其自時中乂所以必成王决策于遷都歟大哉中
孚之旨乎周公平日之所踐行正在此上周公以恭
先望成王而以孚先自許恭與孚不必差别未有恭
而不孚亦未有孚而不恭者接下有禮因以恭言誠
實無他因以孚言非君不可謂孚而臣不可謂恭也
昭者昭德之致同周公于是遂謂考我所以昭子之
典于天下非我一己之私也乃所以究竟文祖之德
也今日使來告卜為區處殷民之計乃是欲命之使
差安我固嘗以黑黍酒二器曰明禋為休美之享我
即日行事不敢輕宿則禋于文王武王而告之矣其
殆至豐告廟之時歟是時周公欇政如丁巳戊午奏
告天地皆周公也後烝祭歲則成王行事矣成王所
宜順于篤叙不可自生疵病古聖垂教惟只使之切
已反求如曰自彊曰自修曰自成曰自牧曰自昭其
不然者曰自暴曰自棄故此亦曰自疾順此篤叙之
誠不遇自疾之累則雖萬年之久人皆厭飽汝德矣
至若殷民乃誘掖而成就之王使殷民率皆化服乃
奉承次叙而不爽則亦萬年之久將永觀吾子而懷
德不忘矣成王前謂公其以予萬億年敬天之休宜
領斯旨此上皆告卜日往復之語也
戊辰王在新邑烝祭歲文王騂牛一武王騂牛一王命
作冊逸祝冊惟告周公其後王賓殺禋咸格王入太室
祼王命周公後作冊逸誥在十有二月惟周公誕保文
武受命惟七年
戊辰王在新邑張横浦謂三月二十五日戊辰愚細
考之良是前書乙卯乃承召誥之後故不著月此戊
辰與乙卯正相因則同是三月復何疑哉若烝祭歲
卻是十二月事故繫之曰在十有二月也此節當作
三截看戊辰下一截是紀王在新邑之始也烝祭下
一截是紀命周公後之事也惟周公誕保下一截是
紀周公居攝之年也烝者冬祭之名大司馬仲冬教
大閱遂以享烝而此云十二月者豈營洛之初特未
定歟抑將命周公後于事體有宜緩者故特遲之歟
前言王命作冊逸祝冊惟告周公其後者告神也後
言王命周公後作冊逸誥者誥伯禽而命為魯侯也
愚竊意烝與禋是兩祭烝祭言歲明此祭乃歲事之
常既先以命公後告于神矣于再舉禋禮命伯禽于
廟歟觀惟告周公其後與王命周公後截然分屬烝
禋之下則可見矣
融堂書解卷十四
