融堂書解卷十五
宋錢時撰
多士
成周既成遷殷頑民周公以王命告作多士
書言周公初于新邑洛而序曰成周未嘗明言其為
下都也觀此則成周為洛邑總名的然無疑矣自大
誥而下皆周公之言也而此獨書周公以王命告者
盖復辟與居攝事體不同當居攝時雖于王曰之下
直言孟侯朕其弟而不以為嫌王在新邑則既復辟
矣政教號令皆成王之所為矣故此特著周公以王
命告一語以别之也
惟三月周公初于新邑洛用告商王士王若曰爾殷遺
多士弗弔旻天大降喪于殷我有周佑命將天明威致
王罰勑殷命終于帝肆爾多士非我小國敢弋殷命惟
天不畀允㒺固亂弼我我其敢求位惟帝不畀惟我下
民秉為惟天明畏我聞曰上帝引逸有夏不適逸則惟
帝降格嚮于時夏弗克庸帝大滛泆有辭惟時天㒺念
聞厥惟廢元命降致罰乃命爾先祖成湯革夏俊民甸
四方自成湯至于帝乙罔不明德恤祀亦惟天丕建保
乂有殷殷王亦㒺敢失帝㒺不配天其澤在今後嗣王
誕㒺顯于天矧曰其有聽念于先王勤家誕滛厥泆罔
顧于天顯民祗惟時上帝不保降若兹大喪惟天不畀
不明厥德凡四方小大邦喪罔非有辭于罰
惟三月即營洛之三月先儒見洛誥末書十二月事
遂謂此是次年三月殆不然洛誥所書十二月乃史
氏後來紀述以備一書之首尾非十二月後方有多
士之誥也用告商王士之上乃史氏所序王若曰而
下方是以王命告也惟帝不與爾殷惟我下民乃秉
持一心以為我而惟天之明威是畏耳頑民聞斯言
寧不為之感動也然猶未也于是復借夏以為喻革
易夏正不特湯也自湯至于帝乙且無不明德恤祀
焉民祗者民情凛乎其不可忽也此節將夏與殷對
說極有味大滛泆有辭與誕滛厥泆相應罔不明德
恤祀與不明厥德相應殷之後嗣王不能明德則天
命轉而歸周固其理也
王若曰爾殷多士今惟我周王丕靈承帝事有命曰割
殷告勑于帝惟我事不貳適惟爾王家我適予其曰惟
爾洪無度我不爾動自乃邑予亦念天即于殷大戾肆
不正王曰猷告爾多士予惟時其遷居西爾非我一人
奉德不康寧時惟天命無違朕不敢有後無我怨
上節既言紂不明厥德天大降喪于是復呼多士而
言我周割殷之故與今日遷民之由以申誥之也
惟爾知惟殷先人有冊有典殷革夏命今爾其曰夏迪
簡在王庭有服在百僚予一人惟聽用德肆予敢求爾
于天邑商予惟率肆矜爾非予罪時惟天命
此節方是明言遷多士于洛邑故再更端曰猷以發
語也天邑即京也猶以商為天邑不沒其舊忠厚之
意也
王曰多士昔朕來自奄予大降爾四國民命我乃明致
天罰移爾遐逖比事臣我宗多遜
此節乃承上文發明率肆矜爾之旨也武王崩三監
及淮夷徐奄俱叛此云歸自奄正東征而歸之時也
周公東征成王實未嘗往而曰昔朕來自奄者止是
以王命告實周公自謂也呼多士而言昔我東征自
奄來歸汝輩從武庚作亂本宜誅戮我實大原貸爾
四國之民命言爾之命實自我降之也我今乃明致
天罰徙爾遠去舊都比近服事以臣乎我使之相習
于多遜為宗也辭遜之心人皆有之昏于私意始不
復遜多遜者無往無時無一而不遜也商民染紂之
惡慫惥相挺傲上弗順習亂難化其所以敢無忌憚
者只是一箇不遜而已周家藹藹吉士濟濟成風欝
乎可想轉移變化鈞陶鑪冶全在此一遷上既貸其
命矣而天罰之行乃止于移近王都使宗多遜忠厚
之意如此汝多士可不惻然聽順思改過自新乎此
節比上節辭旨益緊
王曰告爾殷多士今予惟不爾殺予惟時命有申今朕
作大邑于兹洛予惟四方罔攸賓亦惟爾多士攸服奔
走臣我多遜爾乃尚有爾土爾乃尚寧幹止爾克敬天
惟畀矜爾爾不克敬爾不啻不有爾土予亦致天之罰
于爾躬今爾惟時宅爾邑繼爾居爾厥有幹有年于兹
洛爾小子乃興從爾遷
此節大旨示之以安養之利開之以禍福之移而使
之為悠久之謀視上節益又深切也寧幹止者安其
幹立居止之所有幹者有幹立也是就宅爾邑上說
有年者有年所也是就繼爾居上說
王曰又曰時予乃或言爾攸居
此節連著王曰又曰說者不同然篇内自有實證殆
不必疑也王曰乃史氏所書以明更端又曰二字卻
是當時啓諭之語與上文今爾又曰正同告語至此
已無所不盡而申警之謂爾又將曰今日之舉是我
為此而乃或敢有言耶我之拳拳然者無他無過為
爾之所居爾此二三語抑揚玩味極有深意
無逸
周公作無逸
此書明白無庸發揮故序直曰周公作無逸與咸有
一德同
周公曰嗚呼君子所其無逸先知稼穡之艱難乃逸則
知小人之依相小人厥父母勤勞稼穡厥子乃不知稼
穡之艱難乃逸乃諺既誕否則侮厥父母曰昔之人無
聞知
書凡七轉文理次第相屬乃周公一時所陳每節必
書周公曰嗚呼者言而小止止而復言每言輙先發
歎所以重其聽也下文將歷陳商周諸君脩短之數
皆本于知稼穡之艱難與否故此一節先將君子小
人之事作例子說起以明下文之意方以無逸為訓
遽發乃逸之義此卻正是聖人隨順啓諭循循善誘
之妙成王年少但一味律之而不有以開之卻未必
有益終篇反覆法度森嚴凛乎其可畏而于篇首急
急且以乃逸為言此萬世告君之大法也
周公曰嗚呼我聞曰昔在殷王中宗嚴恭寅畏天命自
度治民祗懼不敢荒寧肆中宗之享國七十有五年其
在高宗時舊勞于外爰暨小人作其即位乃或亮隂三
年不言其惟不言言乃雍不敢荒寧嘉靖殷邦至于小
大無時或怨肆高宗之享國五十有九年其在祖甲不
義惟王舊為小人作其即位爰知小人之依能保惠于
庶民不敢侮鰥寡肆祖甲之享國三十有三年自時厥
後立王生則逸生則逸不知稼穡之艱難不聞小人之
勞惟耽樂之從自時厥後亦罔或克夀或十年或七八
年或五六年或四三年
此書所稱諸君皆曰不敢不敢二字極宜細玩
周公曰嗚呼厥亦惟我周太王王季克自抑畏文王卑
服即康功田功徽柔懿恭懷保小民惠鮮鰥寡自朝至
于日中昃不遑暇食用咸和萬民文王不敢盤于遊田
以庶邦惟正之供文王受命惟中身厥享國五十年
卑服者其所服行卑以自牧也
周公曰嗚呼繼自今嗣王則其無滛于觀于逸于遊于
田以萬民惟正之供無皇曰今日耽樂乃非民攸訓非
天攸若時人丕則有愆無若殷王受之迷亂酗于酒德
哉
觀此一節當看三箇無字前面專言稼穡之艱難與
享國之脩短于此寂無一語及之而止曰無滛曰無
皇曰無若前面許多發明都收拾在此三字上而于
末獨以殷王受為訓舉一人之尤甚者則諸君之眈
樂罔夀不必言矣
周公曰嗚呼我聞曰古之人猶胥訓告胥保惠胥教誨
民無或胥譸張為幻此厥不聽人乃訓之乃變亂先王
之正刑至于小大民否則厥心違怨否則厥口詛祝
周公節節敷陳無逸之義辭旨已盡此下卻專言小
人之譸張為幻前後兩言我聞曰是兩箇換頭
周公曰嗚呼自殷王中宗及高宗及祖甲及我周文王
兹四人迪哲厥或告之曰小人怨汝詈汝則皇自敬德
厥愆曰朕之愆允若時不啻不敢含怒此厥不聽人乃
或譸張為幻曰小人怨汝詈汝則信之則若時不永念
厥辟不寬綽厥心亂罰無罪殺無辜怨有同是叢于厥
身
此又承上文違怨詛祝之語發明怨詈以盡譸張為
幻之義也上云古之人而此云自殷王中宗及高宗
及祖甲及我周文王兹四人迪哲以見古之人是槩
言古昔而此所稱乃因上文無逸享國之永者言之
非謂止此四人而餘皆不迪哲也然上文則槩言古
之人而此獨指言四人者盖上文之事自非無道之
世古之人莫不皆然若此節所言則斷非迪哲不可
兩節皆云此厥不聽而以人乃二字承之一不聽後
人乃得以為幻周公拳拳無非宛轉以無逸為訓只
是欲得成王聽耳
周公曰嗚呼嗣王其監于兹
書雖七節其大旨只是兩箇換頭故每以我聞曰更
端先所論無逸至酗于酒德哉已結上文之意至此
一語卻專是結後所論譸張為幻兩節也古之人如
此其不聽者如此四人迪哲如此其不聽者如此是
非利害昭然如明鏡之燭物嗣王今日其亦監于此
乎從前周公于成王曰孺子曰沖子今即政治稱嗣
王
君奭
召公為保周公為師相成王為左右召公不悅周公作
君奭
序言召公不悅而經不明著其不悅者何事此異論
所為紛紛也以愚觀之經文甚明序亦甚明白顧未
深察耳今觀此書反覆勸勉不一而足無非挽留召
公以二人共相之意且云予往暨汝奭其濟小子同
未在位武王崩成王幼而周公居攝召公實相與共
濟艱危今既復辟周公又肯為成王留天下亦既泰
然無事矣召公之意惟欲周公獨任輔相之責而已
則告老歸休耳是不悅者非有他也急于求退而不
樂于復為相故也周公所以力陳難于獨任必欲留
之相與共濟一如成王未即政之時歟序正是明著
其實也且周召師保有年矣推原其不悅之由故序
述及此非今日始為師保也周官曰立太師太傅太
保兹惟三公太師天子所師法視太保為尊而序則
先保後師者此書主為召公而作故歟奭名君者尊
之也
周公若曰君奭弗弔天降喪于殷殷既墜厥命我有周
既受我不敢知曰厥基永孚于休若天棐忱我亦不敢
知曰其終出于不祥嗚呼君己曰時我我亦不敢寧于
上帝命弗永遠念天威曰我民罔尤違惟人在我後嗣
子孫大弗克恭上下遏佚前人光在家不知天命不易
天難諶乃其墜命弗克經歷嗣前人恭明德在今予小
子旦非克有正迪惟前人光施于我沖子又曰天不可
信我道惟寧王德延天不庸釋于文王受命
召公所以急于求去者正謂天命在周事已大定既
有周公在則我不必留也故周公于此首章專言天
命之不可必以告之一則曰我不敢知二則曰我亦
不敢知又曰我亦不敢寧于上帝命又曰天難謀又
曰天不可信無非言在天者不可必所以首破召公
一定之見以寓其不可不留之意也若曰者史氏所
記休與不祥皆不敢知然則召公豈可以天命在周
便欲求去乎君已猶云公定
公曰君奭我聞在昔成湯既受命時則有若伊尹格于
皇天在太甲時則有若保衡在太戊時則有若伊陟臣
扈格于上帝巫咸乂王家在祖乙時則有若巫賢在武
丁時則有若甘盤率惟兹有陳保乂有殷故殷禮陟配
天多歷年所天惟純佑命則商實百姓王人罔不秉德
明恤小臣屏侯甸矧咸奔走惟兹惟德稱用乂厥辟故
一人有事于四方若卜筮罔不是孚
此節須看既受命三字上文首論殷既墜命我有周
既受遂極言天命之不可必于其末也又申言天不
可信以明天不庸釋文王受命之由矣故此節承上
文而言昔者殷既受命之後亦是得人輔相乃能格
天今日召公豈可謂成王復辟天命已定而遽求去
乎大旨只是說受命後斷不可無格天之相周公分
明以此數臣事業責望召公而已則欿然不敢自居
也
公曰君奭天夀平格保乂有殷有殷嗣天滅威今汝永
念則有固命厥亂明我新造邦
此節乃承結上文之意繳入召公身上也上言格皇
天格上帝下言矧曰其有能格此書專以輔相格天
為言則此所謂格亦感格之格也上文云率惟兹有
陳保乂有殷于此遂申言所以保乂有殷者乃天夀
平格之故天夀與上文多歷年所相應及其後嗣不
平罔格天遂滅之以威非天不夀也召公可不永念
于此留輔其君平格之道乎大凡國家治則明不治
則昏擾新造邦指言新邑
公曰君奭在昔上帝割申勸寧王之德其集大命于厥
躬惟文王尚克脩和我有夏亦惟有若虢叔有若閎夭
有若散宜生有若泰顛有若南宫括又曰無能往來兹
迪彝教文王蔑德降于國人亦惟純佑秉德迪知天威
乃惟時昭文王迪見冒聞于上帝惟時受有殷命哉武
王惟兹四人尚迪有禄後暨武王誕將天威咸劉厥敵
惟兹四人昭武王惟冒丕單稱德今在予小子旦若游
大川予往暨汝奭其濟小子同未在位誕無我責收罔
勗不及耉造德不降我則鳴鳥不聞矧曰其有能格
上節既以有殷之事勉留召公此節遂言文武得人
輔相亦莫不然將歷叙文武且先以武王集大命提
起盖伐商以有天下實在武王承上文有殷嗣天滅
威而立言也周公語小止而又言最有力純佑即上
節天惟純佑命秉德即王人罔不秉德有殷既然故
于此復曰亦惟
公曰嗚呼君肆其監于兹我受命無疆惟休亦大惟艱
告君乃猷裕我不以後人迷
天下事業皆從裕中做出裕則不迫從容有成一裕
字正切不悅之病
公曰前人敷乃心乃悉命汝作汝民極曰汝明勗偶王
在亶乘兹大命惟文王德丕承無疆之恤
周禮六官皆曰設官分職以為民極是三百六十官
官官皆為民作極而建也况顧命大臣乎召誥有曰
惟王受命無疆惟休亦無疆惟恤周公上云我受命
無疆惟休亦大惟艱此又云丕承無疆之恤其殆即
召公所以告成王者而還以感動之歟
公曰君告汝朕允保奭其汝克敬以予監于殷喪大否
肆念我天威予不允惟若兹誥予惟曰襄我二人汝有
合哉言曰在時二人天休滋至惟時二人弗戡其汝克
敬德明我俊民在讓後人于丕時嗚呼篤棐時二人我
式克至于今日休我咸成文王功于不怠丕冒海隅出
日罔不率俾
周公前面反覆啓告所以留召公者無所不盡矣至
此一節凡言二人者四方是切己以左右輔相之義
告之也朕允者我所信也德則曰文王德功則曰文
王功盖肇造有周之天下實自文王凡前日所未集
後人所宜責者皆文王之功也
公曰君予不惠若兹多誥予惟用閔于天越民公曰嗚
呼君惟乃知民德亦罔不能厥初惟其終祗若兹往敬
用治
周公至此乃總結一書之旨謂我非樂于如此多端
以誥之也我惟用哀于天及民耳此書首言弗永遠
念天威越我民罔尤違于此篇末復言閔于天越民
始不永念終于可閔意更深切也觀此一閔字周公
分明以天命之絶續生民之休戚懸于召公之去留
且周公聖人也輔相之事豈不能身任其責而所以
倚賴同列者如此然則萬世之下專權獨運排塞賢
路以躋天下于亂者可以監矣
融堂書解卷十五
