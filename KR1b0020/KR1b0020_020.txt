融堂書解卷二十
宋錢時撰
呂刑
呂命穆王訓夏贖刑作吕刑
呂命先儒所謂穆王命吕侯為司寇然則曷為不用
君牙伯冏書法而止首提曰呂命也詳其辭旨決非
今日始命為司寇乃穆王始有訓夏贖刑之命耳此
雖普告四方而實命司寇掌之是刑也司寇之刑也
非穆王之刑也所以首提呂命二字而特名書曰呂
刑歟訓夏贖刑者訓飭諸夏以五贖之刑也成康措
刑之盛無復舊觀而刑辟浸繁矣穆王懼其流于殘
忍而殺戮無辜之法用于是首原蚩尤之始作亂苖
民之始作五虐而盛陳皇帝哀矜庶戮于是始制于
刑之中者使之為懲為監焉嗚呼苖民之法豈中國
所宜用乎駸駸不已必至于是此贖刑之所以訓也
孔子深有取乎此而特曰訓夏明此贖刑為中國之
法歟或曰此書所訓者不一而贖刑乃在有邦有土
條下序何以槩言訓夏贖刑曰度作刑以詰四方盖
主為告有邦有土而作也當時周道陵遲威令寖不
伸于天下況有邦有土各居南面最易以自逞有苗
國于洞庭彭蠡之間在唐虞時猶不免此何況今日
首明其事所以戒也且前乎有邦有土而告四方司
政典獄者首以懲監兩端普告之也次告伯父伯兄
等衆者王之同姓也後乎有邦有土而告官伯族姓
者諸侯之族姓也次告嗣孫者諸侯之嗣孫也其辭
但略舉大槩而告有邦有土獨詳著五刑贖法敷明
反覆無所不盡則知前後所告雖有同姓異姓之别
已封未封之殊其實皆諸侯事呂刑一書主在贖刑
告有邦有土而餘無不包矣若此之類皆聖心獨斷
不明此者何以觀書
惟呂命王享國百年耄荒度作刑以詰四方王曰若古
有訓蚩尤惟始作亂延及于平民罔不寇賊鴟義姦宄
奪攘矯虔苖民弗用靈制以刑惟作五虐之刑曰法殺
戮無辜爰始淫為劓刵㭬黥越兹麗刑并制罔差有辭
民興胥漸泯泯棼棼罔中于信以覆詛盟虐威庶戮方
告無辜于上上帝監民罔有馨香德刑𤼵聞惟腥皇帝
哀矜庶戮之不辜報虐以威遏絶苗民無世在下乃命
重黎絶地天通罔有降格羣后之逮在下明明棐常鰥
寡無盖皇帝清問下民鰥寡有辭于苗德威惟畏德明
惟明乃命三后恤功于民伯夷降典折民惟刑禹平水
土主名山川稷降播種農殖嘉穀三后成功惟殷于民
士制百姓于刑之中以教祇德穆穆在上明明在下灼
于四方罔不惟德之勤故乃明于刑之中率乂于民棐
彝典獄非訖于威惟訖于富敬忌罔有擇言在身惟克
天德自作元命配享在下王曰嗟四方司政典獄非爾
惟作天牧今爾何監非時伯夷播刑之迪其今爾何懲
惟時苗民匪察于獄之麗罔擇吉人觀于五刑之中惟
時庶威奪貨斷制五刑以亂無辜上帝不蠲降咎于苗
苖民無辭于罰乃絶厥世王曰嗚呼念之哉伯父伯兄
仲叔季弟幼子童孫皆聽朕言庶有格命今爾罔不由
慰日勤爾罔或戒不勤天齊于民俾我一日非終惟終
在人爾尚敬逆天命以奉我一人雖畏勿畏雖休勿休
惟敬五刑以成三德一人有慶兆民賴之其寧惟永(案以)
(上書解永樂大典原闕)
王曰吁來有邦有土告爾祥刑在今爾安百姓何擇非
人何敬非刑何度非及兩造具備師聽五辭五辭簡孚
正于五刑五刑不簡正于五罰五罰不服正于五過五
過之疵惟官惟反惟内惟貨惟來其罪惟均其審克之
五刑之疑有赦五罰之疑有赦其審克之簡孚有衆惟
貌有稽無簡不聽具嚴天威墨辟疑赦其罰百鍰閱實
其罪劓辟疑赦其罰惟倍閱實其罪剕辟疑赦其罰倍
差閱實其罪宮辟疑赦其罰六百鍰閱實其罪大辟疑
赦其罰千鍰閱實其罪墨罰之屬千劓罰之屬千剕罰
之屬五百宮罰之屬三百大辟之罰其屬二百五刑之
屬三千上下比罪無僭亂辭勿用不行惟察惟法其審
克之上刑適輕下服下刑適重上服輕重諸罰有權刑
罰世輕世重惟齊非齊有倫有要罰懲非死人極于病
非佞折獄惟良折獄罔非在中察辭于差非從惟從哀
敬折獄明啓刑書胥占咸庶中正其刑其罰其審克之
獄成而孚輸而孚其刑上備有并兩刑
此節凡言其審克之者四然當作兩截看上截槩舉
刑罰節奏與夫典獄之病而終之以簡孚有衆而下
四語下截歴陳刑罰節目與夫折獄之理而終之以
獄成而孚而下四語若其大綱則全在何擇非人何
敬非刑何度非及三句上也在今爾安百姓祥刑之
旨正要就安百姓上看言安百姓莫重于擇人敬刑
度所及也擇人者擇典獄之人所貴于擇人者正是
欲敬刑所貴于敬刑者正是欲度其所及若三事而
實相承故每每曰其審克之審即度也周禮司刑掌
五刑之法其屬各五百共二千五百條而此三千條
反多何也蓋墨劓雖各千而宫止三百大辟止二百
是輕者增而重者減其條之多乃所以為寬也大抵
刑貴于中而已非上下相比何以酌其中故于三千
條下使之上下比罪固欲酌中然刑之變則又不可
以一律定也適者之也適輕適重言其情之所之有
輕重也若但以一律齊之則非所以為齊矣是蓋有
倫而不紊有要而不煩也獄成而信矣使自輸其情
款亦信矣一人而并坐兩刑者皆奏之以聽天子裁
決焉
王曰嗚呼敬之哉官伯族姓朕言多懼朕敬于刑有德
惟刑今天相民作配在下明清于單辭民之亂罔不中
聽獄之兩辭無或私家于獄之兩辭獄貨非寳惟府辜
功報以庶尤永畏惟罰非天不中惟人在命天罰不極
庶民罔有令政在于天下
官伯先儒謂諸侯也族姓者諸侯之同姓也穆王既
以贖刑訓有邦有土矣此後遂特戒諸侯之同姓盖
恐分國于外各居南面之尊為其宗族者或依憑以
亂法此與告伯父伯兄仲叔季弟幼子童孫之意正
同王之同姓先告之而專警之以天命諸侯之同姓
則後告之而專懼之以天罰此萬世之通患穆王之
深慮也
王曰嗚呼嗣孫今往何監非德于民之中尚明聽之哉
哲人惟刑無疆之辭屬于五極咸中有慶受王嘉師監
于茲祥刑
極者究極情理無所不盡其至之謂嗣孫承官伯族
姓而言蓋諸侯之嗣孫也穆王是時年已耄荒矣既
告諸侯又告官伯族姓又告其嗣孫為深長之慮也
所以王之同姓亦及幼子童孫此數語雖繫嗣孫之
下其實普告有邦有土與前祥刑相應
文侯之命
平王錫晉文侯秬鬯圭瓚作文侯之命
先儒謂平王忘殺父之讐而德文侯之立已孔子不
削此書所以著其罪誠著其罪則序何以無譏辭是
殆不然使文侯力足以討賊誅申侯而立宜臼固為
甚善是時幽王無道威信不行于諸侯而天下之勢
瓦解久矣申侯一旦激子女之私怨敢挾夷虜弑君
父而弗之顧此其兇逆何所不至哉我周東遷晉鄭
焉依晉之君臣猶拳拳不忘于後王則扞王于艱使
周之宗社賴以未墜者莫此為大是平王之錫文侯
之受皆不為過也況其命辭曰歸視爾師寧爾邦曰
柔遠能邇惠康小民無荒寧曰簡恤爾都用成爾顯
德一一皆人君之言雖文武成康所以訓諸侯者不
過是孔子特存之于三代靈王之末(案靈字疑誤)豈偶然
之故乎雖然此東遷之始平王之初年也向使痛父
讎之未復思天下之大計卧薪嘗膽滌蕩振刷與文
侯之徒共起而圖事則周之王業尚有望也今日之
命夫何尤魯隠元年王崩之前二年也在位凡五十
歲矣循循仍仍一無足道而乃使冢宰下賵諸侯之
妾朝廷紀綱于是掃地是則可罪也吁一平王也文
侯之命得附典謨訓誥之後春秋之作特始乎賵妾
之年其有以歟禮曰賜圭瓚然後為鬯未賜圭瓚則
資鬯于天子文侯此時九命為伯故得此賜經不言
圭瓚而序云爾者錫秬鬯則必賜圭瓚故也略弓矢
與馬舉其重者言之
王若曰父義和丕顯文武克慎明德昭升于上敷聞在
下惟時上帝集厥命于文王亦惟先正克左右昭事厥
辟越小大謀猷罔不率從肆先祖懷在位嗚呼閔予小
子嗣造天丕愆殄資澤于下民侵戎我國家純即我御
事罔或耆夀俊在厥服予則罔克曰惟祖惟父其伊恤
朕躬嗚呼有績予一人永綏在位父義和汝克昭乃顯
祖汝肇刑文武用會紹乃辟追孝于前文人汝多修扞
我于艱若汝予嘉
此節凡三轉皆以得人輔助為主肆先祖懷在位故
我先祖懷其左右之助使之世世在位而不忘也造
此大愆固是幽王亦是平王奔申後方有戎夷弑逆
之事是天降此天罪咎實我小子嗣幽王而造成之
此正自責之辭也是以殄絶其利澤于下民而侵傷
我國家純一之體宣王之後周道雖已衰微然其大
體猶純一未至雜糅奈何稔天地之大變使夷狄異
類兵交中國人主遭殺舊京為墟平王乃始東遷奔
走避地之不暇文武成康數百年混成之天下一朝
而破碎之是國家之純于是始侵戎也自即我御事
至伊恤朕躬極言當時狼狽之狀所以重文侯夾輔
之功也是故獨汝始以文武為念不替儀刑用是會
合諸侯繼立其君使之追孝于前文人夫即申侯而
立平王雖同鄭武公此事當是文侯建議然後會合
行之故曰肇刑盖勤王之元勲獨命為伯而不及鄭
武其以是歟
王曰父義和其歸視爾師寧爾邦用賚爾秬鬯一卣彤
弓一彤矢百盧弓一盧矢百馬四匹父往哉柔遠能邇
惠康小民無荒寧簡恤爾都用成爾顯德
上文既嘉文侯之功此下方命之也文侯之命乃歸
就晉國特使之視爾之衆安爾之邦乃在外為方伯
非周召畢公二伯之比也去義和而獨稱父親之至
也
費誓
魯侯伯禽宅曲阜徐夷並興東郊不開作費誓
伯禽封魯在周公復辟之初已而成王遂有東伐淮
夷之役此云魯侯伯禽宅曲阜徐夷並興則費誓之
作正成王東伐之時也徐戎淮夷與魯為鄰異時數
叛亦大不静矣周公復辟告老成王留之不容去而
特封伯禽于魯先儒謂不擇安以遺其子為聖人大
公無適無莫之心使聖人果不擇安以遺其子也則
可封之國亦多矣何乃獨處之于魯乎若子弗克負
荷而遽投之危疑變故之地萬一誤事天下將不可
保聖人亦欲示大公而以社稷安危試其子于不測
可不可也嗚呼伯禽之封魯正周公慮患之深謀也
殷之頑民已營成周殷之餘民既畀康叔是前日之
不静者一一皆有所處而他日之可慮獨在淮徐耳
今觀費誓嚴密如許是伯禽此時已熟于家學已練
于世故才謀幹略已可施為應卒支變已可付託而
又周公之親子出鎮淮徐之近地非徒曰命公後享
封國之榮而已也曲阜既宅淮徐果叛而伯禽果有
以應之則周公之心見矣孔子特書魯侯伯禽宅曲
阜以明徐夷並興在伯禽始就國之時其有以歟先
儒謂命伯禽宅曲阜為方伯費誓之師其殆伯禽率
所統之諸侯以助成王東伐歟徐戎淮夷並興而獨
曰甲戌我惟征徐戎王師東伐淮夷而伯禽之師則
惟征徐戎歟然則孔子序書何以知東郊之不開曰
孔子魯人也且相去未遠當有國史可攷然既曰東
郊則必有南西北郊經文峙楨榦之類止曰三郊三
遂先儒謂明東郊距守不峙此正東郊不開之實證
也東郊當敵之衝故距守不開以嚴戒備而治兵于
費歟費魯東郊地名
公曰嗟人無譁聽命徂茲淮夷徐戎並興善敹乃甲胄
敽乃干無敢不弔備乃弓矢鍛乃戈矛礪乃鋒刃無敢
不善今惟淫舍牿牛馬杜乃獲敜乃穽無敢傷牿牿之
傷汝則有常刑馬牛其風臣妾逋逃無敢越逐祇復之
我商賚汝乃越逐不復汝則有常刑無敢寇攘踰垣牆
竊馬牛誘臣妾汝則有常刑甲戌我惟征徐戎峙乃糗
糧無敢不逮汝則有大刑魯人三郊三遂峙乃楨榦甲
戌我惟築無敢不供汝則有無餘刑非殺魯人三郊三
遂峙乃芻茭無敢不多汝則有大刑
後兩言三郊三遂而首獨曰嗟人則知此是普告所
統諸侯之師非專誓魯人明矣徂茲者往此也伯禽
謂我往此魯邦而淮浦之夷徐州之戎適相挺並起
所以有今日之誓序特書魯侯伯禽宅曲阜徐夷並
興正𤼵此徂茲之旨也此後誓戒之辭整整具有次
第公子王孫一旦出臨事變而法度精明規模嚴密
如許此可以觀古人之學矣若伯禽者真周公之子
哉自善敹乃甲胄而下治器械也自今惟淫舍牿牛
馬而下謹牧放也自馬牛其風而下嚴軍律也自甲
戌我惟征徐戎而下豫軍需也自甘誓以後凡誓書
皆是將戰誓師明賞罰使用命惟此書無一語及戰
但前期為師行之備蓋伯禽甫就封而遽有此變軍
旅未閑訓習百爾器備皆非素講故此日專作誓以
警飭之從頭逐一整頓貴在先期豫定此最見伯禽
老成詳練處與其他誓師決戰者不同也說者謂徐
夷寇魯故東郊不開而有此誓若賊已迫我而方敹
敽干胄鍛礪兵刃則與渴而穿井者何異觀此甲戌
我惟征徐戎則知徐戎並興而伯禽以方伯往征之
亦必與王師有期日方動所以閉關嚴戒以備非常
而治兵于費整暇如許非因其來而與之拒戰也先
儒謂周禮司徒萬二千五百家為鄉司馬法萬二千
五百人為軍小司徒云凡起徒役無過家一人是家
出一人一鄉為一軍天子六軍出自六鄉諸侯大國
三軍亦當出自三鄉也周禮又云萬二千五百家為
遂遂人職云以歲時稽其人民簡其兵器以起徒役
則六遂亦當出六軍鄉為正遂為副郊即鄉也故此
云三郊三遂其說固然然以愚觀之國必有四郊謂
萬二千五百人為鄉而曰三鄉則可今斷斷以郊為
鄉則國止有三郊矣而可乎要之只是東郊嚴戒既
專為守備故楨榦芻茭之峙役之西南北三郊三遂
之人耳理甚明正似不必他求也築者三郊三遂儲
峙此物用也先儒謂甲戌日當築攻敵壘距堙之屬
愚謂甲戌我惟征徐戎方以是日啓行往征之非謂
定以是日加兵也地之遠近固不可知然敵情叵測
事變無常亦豈能豫定況機事不密則害成敵國相
關間諜相伺此尤不可不密安有誓師之始昭昭然
揭之于人而曰以某日加兵乎必無此理然則甲戌
我惟築亦非真謂以是日築也其實只是豫使儲峙
既以是日行師而此築具亦以是日俱𤼵故皆以甲
戍為期也此事本在成王時以侯國之誓故附周書
之末
秦誓
秦穆公伐鄭晉襄公帥師敗諸崤還歸作秦誓
穆公雖以違蹇叔之言為悔而終不以孟明之用為
非僅霸西戎曾何足道孔子亦何取于此書也語曰
君子不以人廢言方其悔過之初本心呈露矢口而
𤼵誠實切至惜也中懷不平志在刷恥竟使善端𤼵
而不遂淪沒于春秋之氣習而吾夫子亦不暇問也
嗚呼世降愈下求如此書者又不可復得矣春秋二
百四十二年之中而獨此書厠之二帝三王之末抑
亦有所感也夫
公曰嗟我士聽無譁予誓告汝羣言之首古人有言曰
民訖自若是多盤責人斯無難惟受責俾如流是惟艱
哉我心之憂日月逾邁若弗云來惟古之謀人則曰未
就予忌惟今之謀人姑將以為親雖則云然尚猷詢茲
黃髮則罔所愆番番良士旅力既愆我尚有之仡仡勇
夫射御不違我尚不欲惟截截善諞言俾君子易辭我
皇多有之昧昧我思之如有一个臣斷斷猗無他技其
心休休焉其如有容人之有技若己有之人之彦聖其
心好之不啻如自其口出是能容之以保我子孫黎民
亦職有利哉人之有技冐疾以惡之人之彦聖而違之
俾不達是不能容以不能保我子孫黎民亦曰殆哉邦
之杌隉曰由一人邦之榮懷亦尚一人之慶(案秦誓解永樂大典)
融堂書解卷二十
