欽定禮記義疏卷六十三
經解第二十六
正義孔氏穎達曰案鄭目錄云名曰經解者以其
記六藝政教之得失也此於别錄属通論皇氏
侃曰解者分析之名此篇分析六經體教不同故
云經解六經其教雖異總以禮為本故記者錄入
於禮
案古無六經名春秋未經筆削則魯一國之史與
晉乘楚檮杌等耳不得謂之經晉韓起聘魯見易
象春秋曰周禮盡在魯矣是易春秋可統名禮也
周禮大司樂為宗伯之属是樂亦禮也漢儒因孔
子所贊修刪定者始名之曰六經而又託為孔子
常有此言亦近誣矣首一節家語則與閒居天有
四時節相属此與天子者與天地參相属又後儒
各以其意掇拾補綴更不足深辨也
孔子曰入其國其教可知也其為人也温柔敦厚詩教
也疏通知遠書教也廣博易良樂教也絜靜精微易教
也恭儉莊敬禮教也属辭比事春秋教也故詩之失愚
書之失誣樂之失奢易之失賊禮之失煩春秋之失亂
(易良之易以豉反属音燭比毗志反)
正義鄭氏康成曰觀其風俗則知其所以教属猶合
也春秋多記諸侯朝聘會同有相接之辭罪辨之事
失謂不能節其教者詩敦厚近愚書知遠近誣春秋
習戰争之事近亂孔氏穎達曰入國而其教可知
者言人君以六經之道各隨其民教之民從上教各
從六經之性觀民風俗則知其教也温謂顔色温潤
柔謂情性和柔詩依違諷諫不指切事情書錄帝王
言誥舉其大綱事非繁密是疏通上知帝皇之世是
知遠樂以和通為體無所不用是廣博使人從化是
易良易之於人正則獲吉邪則獲凶不為淫濫是絜
静窮理盡性言入秋毫是精微禮以恭遜節儉齊莊
敬慎為本若人能恭敬節儉是禮之教也比近也春
秋比次褒貶之事是比事也凡人君行此六經之教
以化於下在下染習其教還有六經之性故云詩教
書教之等人君用之教下不能可否相濟節制合宜
所以致失也方氏慤曰詩言其志書言其事樂言
其情易言其道禮言其體春秋言其法莊子曰詩以
道志書以道事禮以道行樂以道和易以道隂陽春
秋以道名分其義正與此合蔽於温柔敦厚而不知
通之以權所以為愚蔽於疏通知遠而不知疑而闕
之所以為誣蔽於廣博易良而不知禮以節之所以
為奢蔽於絜静精微而不知有以顯之則失之賊蔽
於恭儉莊敬而不知有以神之則失之煩蔽於属辭
比事而不知有以謹之階其僭上之患則失之亂也
陸氏佃曰詩之事近易之事深故詩之失愚易之
失賊不言失之而言之失者六經無失也學者之失
而巳書之失誣如孟子所謂以至仁伐至不仁何其
血之流杵也詩敦厚近愚樂廣博近奢禮恭敬近煩
春秋撥亂多權宜故其失亂葉氏夢得曰教者上
所以勉下經者所以助成其教也詩之規刺嘉美要
使人歸於善而巳仁之事也故其教則温柔敦厚書
之紀述治亂要使人考古驗今而巳智之事也故其
教則疏通知遠樂能和同天人之際其教也動盪血
脈流通精神故廣博易良易能順性命之理其教也
吉凶與民同患而退藏於密故絜静精微禮節民心
其教也使人飾貌以正其行故恭儉莊敬春秋言約
而意隠其教也使人美不過實貶不損美故属辭比
事盖詩書以政教之本而為序樂與易以道德之妙
而為序禮與春秋以治人修身之事而為序也六者
之失盖不深求其理故也易曰唯深也故能通天下
之志
餘論孔氏穎達曰詩為樂章詩樂是一而教别者若
以聲音干戚教人是樂教也若以美刺諷諭教人是
詩教也此為政以教民故有六經若教國子弟於庠
序之内則唯用四術故王制云春秋教以禮樂冬夏
教以詩書是也聖眀之君為民之父母者則能恩惠
下及於民則詩有好惡之情禮有政治之體樂有諧
和性情者能與民至極民同上情故孔子閒居云志
之所至詩亦至焉詩之所至禮亦至焉禮之所至樂
亦至焉是也其書易春秋非是恩情相感與民至極
者故孔子閒居無書易及春秋也應氏鏞曰樂正
崇四術以訓士則先王之詩書禮樂設教固久易雖
用於卜筮而精微之理非初學所可語春秋雖本其
紀載而策書亦非民庶所得窺故易象春秋韓宣子
適魯始得見之則諸國之教未必盡備六者
存疑鄭氏康成曰易精微愛惡相攻遠近相取則不
能容人近於傷害孔氏穎達曰易理微密相責褊
切不能含容人不與己同浪被傷害是失於賊也(案此)
(猶孟子云惡其鑿是有害於理不是害人)又曰聚合會同之辭是属辭
(案辭是載事之文所謂其文則史也不止是會同之辭)
案詩以理情性書以道政事樂以養德性易以道隂
陽禮以謹節文春秋以辨是非皆足以為教學者過
而失中皆不能無弊習於淳厚而不察人之情偽則
失之愚博於傳聞而不能知人論世則失之誣好樂
而雜以鄭衛則淫心蕩志而入於奢窮幽極渺而惑
於術數則違叛正道而入於賊迂拘曲謹而不知禮
之用和為貴則煩抑揚予奪而是非頗謬於聖人則
亂後世經學如書傳謂文王稱王九年周公踐天子
位七年皆是誣李尋京房之說易穿鑿破碎亦是賊
說春秋者謂孔子許祭仲之廢君大衛輒之拒父直
是亂
其為人也温柔敦厚而不愚則深於詩者也疏通知遠
而不誣則深於書者也廣博易良而不奢則深於樂者
也絜静精微而不賊則深於易者也恭儉莊敬而不煩
則深於禮者也属辭比事而不亂則深於春秋者也
正義鄭氏康成曰言深者既能以教又防其失孔
氏穎達曰此言以詩化民雖用敦厚能以義節之欲
使民雖敦厚不至於愚則是在上深達於詩之義理
能以詩教民也故曰深於詩餘放此陳氏祥道曰
大樂必易廣博易良而不奢深於樂教者也大禮必
簡恭儉莊敬而不煩深於禮教者也然奢者樂之失
煩者禮之失極其深救其失則禮樂之教常興而不
廢然則入其國其教有不知之邪
天子者與天地參故德配天地兼利萬物與日月並眀
眀照四海而不遺微小其在朝廷則道仁聖禮義之序
燕處則聽雅頌之音行步則有環佩之聲升車則有鸞
和之音居處有禮進退有度百官得其宜萬事得其序
詩云淑人君子其儀不忒其儀不忒正是四國此之謂
也
正義鄭氏康成曰道言也環佩佩環佩玉也所以為
行節也玉藻曰進則揖之退則揚之然後玉鏘鳴也
環取其無窮止玉則比德焉孔子佩象環五寸人君
之環其制未聞也鸞和皆鈴也所以為車行節也韓
詩内傳曰鸞在衡和在軾前升車則馬動馬動則鸞
鳴鸞鳴則和應居處朝廷與燕處也進退行步與升
車也孔氏穎達曰天地生養萬物天子之功與天
地相參此鸞和所在謂朝祀所乘之車田車鸞在鑣
故詩秦風云輶車鸞鑣箋云置鸞於鑣異於乘車是
乘車鸞在衡也詩曹風鳲鳩之篇言善人君子用心
均平威儀不有差忒故能正此四方之國詩之所云
正聖人有禮之謂也陳氏祥道曰與天地參言其
體敵也德配天地言其道同也兼利萬物言其化溥
也與日月並眀眀照四海而不遺微小言其政術也
方氏慤曰三而成之謂之參兩而合之謂之配配
言德而參不言位者曰天子固知其為位矣與天地
參故能德配天地兼利萬物日月並眀故能眀照四
海不遺微小言其理則曰微言其形則曰小吳氏
澄曰聖者生知之智無所不通者也在朝廷臨涖羣
臣議論政事口之所道無非四德則無龐雜之言序
謂言之有次第也天子與天地合德日月合眀蓋以
大德敦化者言天子之一靜一動其庸言庸行無不
合道以至用人處事無一不當蓋以小德川流者言
自其在朝廷以下皆言盛德之威儀不差忒故能正
四方諸侯之國而為天子也
總論孔氏穎達曰自此至則不成一節盛明天子霸
王唯有禮為霸王之器言禮之重也
案聖通眀也通眀知也乾之四德以仁禮義知為序
孟子四德以仁義禮知為序與此不同
𤼵號出令而民說謂之和上下相親謂之仁民不求其
所欲而得之謂之信除去天地之害謂之義義與信和
與仁霸王之器也有治民之意而無其器則不成
正義鄭氏康成曰器謂所操以作事者義信和仁皆
存乎禮孔氏穎達曰眀君在上民不須營求所欲
之物自然得之是在上覆養也尚書傳稱民擊壤而
歌鑿井而飲耕田而食帝力何有是不求其所欲也
天不言而四時行是信天地之害謂水旱疾疫之属
及凡惡事害人者是也欲作事物必先利其器霸王
必須義信和仁也方氏慤曰除去天地之害若禦
大菑捍大患曰除又曰去者人除之而後其害去也
馬氏睎孟曰號令之出適當人心而可否有以相
濟和之至也親親者仁之始上下相親者仁之終上
有恩以恤下下有力以衛上歡然相愛故謂之仁不
求其所欲而得之者有以興其利也利興而其害不
可以不去則又革之以除去天地之害謂之義吳
氏澄曰和仁信義皆謂施於有政如器之可操持苟
徒有治民之意而無此器則是雖有不忍人之心而
無不忍人之政也不成謂不完成也然四者之器又
須有禮故雖有政必有禮以齊之故下文遂推說禮
之功用
禮之於正國也猶衡之於輕重也繩墨之於曲直也規
矩之於方圜也故衡誠縣不可欺以輕重繩墨誠陳不
可欺以曲直規矩誠設不可欺以方圜君子審禮不可
誣以姦詐(圜音圓縣音元)
正義鄭氏康成曰衡稱也縣謂錘也陳設謂彈畫也
誠猶審也或作成孔氏穎達曰此贊眀禮事之重
治國之急若稱衡詳審縣錘則輕重必正繩墨審能
陳設則曲直必當規所以正圜矩所以正方若詳審
置設則方圜必得故皆云不可欺君子能詳審於禮
則姦詐自露不可誣罔也方氏慤曰姦者不正詐
者不誠禮所以止邪去偽故不可誣以姦詐馬氏
睎孟曰衡也繩墨也規矩也所以喻乎禮輕重也曲
直也方圜也所以喻人情為國必以禮則民有格心
而事無失當猶衡之於輕重繩墨之於曲直規矩之
於方圜皆無失其當也君子審禮則有節於内而觀
萬物之變則賢不肖之别其能廋乎哉
案正者不過使萬事各得其理而巳姦詐乃竊禮之
似而亂之審者察理之精而直探其至正之本原也
源頭從知言窮理來
是故隆禮由禮謂之有方之士不隆禮不由禮謂之無
方之民敬讓之道也故以奉宗廟則敬以入朝廷則貴
賤有位以處室家則父子親兄弟和以處鄉里則長幼
有序孔子曰安上治民莫善於禮此之謂也(長竹丈反下同)
正義鄭氏康成曰隆禮謂盛行禮也方猶道也春秋
傳曰教之以義方(孔疏隠公三年傳文)孔氏穎達曰敬讓之
道為下文而起劉氏彝曰隆禮者尊重之以為民
表也由禮者踐廸之以為民範也方者法也可以法
者曰士無以法者曰民則敬與讓者所以使民表而
範之之道與方氏慤曰隆禮所以立本由禮所以
趨時立本趨時雖若不同要之不離於道而巳道無
方體之於禮則有方士志於道故於有方曰士民無
常心故於無方曰民吳氏澄曰禮者敬讓之道也
人皆由禮則凡奉宗廟者皆敬先入朝者皆敬貴處
室家者皆讓父兄處鄉里者皆讓長老敬讓之道達
於宗廟朝廷室家鄉里故上不危而民不亂皆由有
禮而然故曰莫善於禮
存異孔氏穎達曰從篇首至此皆是孔子之辭記者
乃引孔子孝經之辭以結之
案首節雖未必果孔子語然記者猶必有所受之天
子者以下皆記者語故一引詩一引孝經以結之敬
讓之道句上當有禮者二字闕文
故朝覲之禮所以眀君臣之義也聘問之禮所以使諸
侯相尊敬也喪祭之禮所以眀臣子之恩也鄉飲酒之
禮所以眀長幼之序也昏姻之禮所以眀男女之别也
夫禮禁亂之所由生猶坊止水之所自來也故以舊坊
為無所用而壊之者必有水敗以舊禮為無所用而去
之者必有亂患(别彼列反坊音房本又作防瓌音怪)
正義鄭氏康成曰春見曰朝小聘曰問其篇今亡昏
姻謂嫁娶也壻曰昏妻曰姻(孔疏爾雅釋親云壻之父為姻婦之父為昏據)
(男女父母鄭注據男女之身壻昏時而迎婦則因而隨之也)自亦由也孔氏穎
達曰此經眀禮之所用各有所主又眀舊禮不可不
用之意自此以下記者廣眀安上治民之義非復孔
子之言禮於亂生之處則豫禁之若深宫固門閽寺
守之諸侯夫人父母沒不得歸寧之類是也坊謂堤
坊於水從來之處則豫坊障之坊壊則水必來敗乎
産業也禮本防亂若謂舊禮無用而壊去之必有亂
患馬氏睎孟曰春曰朝秋曰覲天子與諸侯嫌於
無分諸侯朝覲以述職然後君臣之義眀大曰聘小
曰問諸侯相属以禮上有以字於下下有以承於上
則不相侵陵而相尊敬也臣子之於君親無所不盡
其恩尤見於喪祭之禮為其死者人之所惡而為喪
禮以終之足以見其不倍遠者人之所略而為祭禮
以鬼饗之足以見其不忘故曰所以眀臣子之恩也
鄉飲所以尚齒故席則有上下豆則有多寡皆所以
眀長幼之序也昏姻所以重禮故執贄而後見敬慎
重正而後相親皆所以眀别也
故昏姻之禮廢則夫婦之道苦而淫辟之罪多矣鄉飲
酒之禮廢則長幼之序失而爭鬭之獄繁矣喪祭之禮
廢則臣子之恩薄而倍死忘生者衆矣聘覲之禮廢則
君臣之位失諸侯之行惡而倍畔侵陵之敗起矣(行下孟反)
正義鄭氏康成曰苦謂不至不答之属(孔疏不至謂夫親迎而婦)
(不至若詩陳風云昏以為期明星煌煌是也不苔謂夫不答於婦若邶風日月莊姜傷已不見荅於先君)
(是也)孔氏穎達曰此眀禮之不可廢也鄉飲酒禮明
上下長幼共相敬讓今若廢而不行則尊卑無序故
争鬭之獄繁矣喪祭之禮所以敦勖臣子恩情使死
者不見背違生者常相存念若廢不行故臣子恩薄
而死者見背生者被遺忘者衆矣倍畔謂據倍天子
侵陵謂侵陵鄰國上經尊重者在前卑輕者在後故
先朝覲後昏姻又殊别君臣故先朝後聘此經據人
倫切急者在前故先昏姻後聘覲而聘覲合言者以
聘覲禮廢則君臣位失倍畔侵陵其惡相通也葉
氏夢得曰朝覲聘問在上者之事而民不與焉故言
禁亂則始於朝覲者以安上者為序也昏姻雖在上
者制之而民得與焉故言廢禮則始於昏姻者以治
民者為序也
故禮之教化也微其止邪也於未形使人日徙善遠罪
而不自知也是以先王隆之也易曰君子慎始差若豪
氂繆以千里此之謂也(遠于萬反)
正義鄭氏康成曰隆謂尊盛之也始謂其微時也
孔氏穎達曰引易繫辭文(案今易無此文孔謂易繫辭是唐初猶見其文也程)
(迥則謂易緯通卦驗文)言事之初始差錯若豪氂之至小後廣
大錯謬以至千里之大證禮當防於初也方氏慤
曰以其微故能止邪於未形以其止邪於未形故使
人日徙善遠罪而不自知吳氏澄曰禮之導人為
善每在善幾方動之初其禁人為惡亦在惡幾未見
之時非若其他法令刑罪之属待其顯見而後勸率
懲遏之也倘不於其始慎之至於見顯而後教之止
之則其差雖若豪氂而其謬乃千里矣
案易稱非一朝一夕之故其所由來者漸矣由辨之
不早辨也禮别嫌眀微每從至微處早辨而豫防之
使淫心佚志莫敢竊萌自然日遷善遠罪而不知易
曰童牛之牿元吉學記曰禁於未𤼵之謂豫此之謂
也
哀公問第二十七
正義孔氏穎達曰案鄭目錄云名曰哀公問者善
其問禮此於别錄属通論所問二事一者問禮二
者問政
案大戴分問禮大昏二篇家語亦二篇小戴以俱
哀公所問故合之
哀公問於孔子曰大禮何如君子之言禮何其尊也孔
子曰丘也小人不足以知禮君曰否吾子言之也孔子
曰丘聞之民之所由生禮為大非禮無以節事天地之
神也非禮無以辨君臣上下長幼之位也非禮無以别
男女父子兄弟之親昏姻疏數之交也君子以此之為
尊敬然(長竹丈反别彼列反數色角反)
正義鄭氏康成曰不足以知禮孔子謙不答也以此
之為尊敬言君子以此故尊禮孔氏穎達曰以禮
之所用廣大故曰大禮哀公曰否止其謙讓也方
氏慤曰民之所由生禮為大自事天地而下皆有生
者所用之禮記曰節故祀天祭地故於事天地之神
則以節言之君臣有貴賤之位上下有尊卑之位長
幼有先後之位故以位言之男女父子兄弟皆門内
之治故以親言之昏姻則二姓之所合疏數則朋友
之所會故以交言之吳氏澄曰分之嚴者外自君
臣始非君臣則有上下非上下則有長幼其位雖異
而異之中有同焉所當辨也情之厚者内自男女始
因男女而有父子因父子而有兄弟其親雖同而同
之中有異焉所當别也昏姻自家内之兄弟而推以
及異姓之兄弟也閒見曰疏亟見曰數自遠外之長
幼而推以及游從之長幼也其交亦有别焉於神之
大祭則舉二以包其餘於人之大倫則衍五而至於
八謂君子以此禮之敬事大神辨别大倫故尊敬之
如此所以答哀公禮何其尊之問也
然後以其所能教百姓不廢其會節
正義王氏肅曰會謂禮之所聚而不可遺處節謂分
之所限而不可過處孔氏穎達曰人君既知所生
由禮故尊而學之既能則以教百姓方氏慤曰以
其所能教百姓者所謂以身教者也不廢其會故能
觀其會通而於禮有所行不廢其節故能為之節文
而於禮有所守葉氏夢得曰禮者中庸而巳中庸
則不以所不能者病人其教人皆其所能也輔氏
廣曰會節言禮之大分
存疑孔氏穎達曰會猶期也期節謂天地君臣男女
之期節陳氏澔曰期節如葬祭有葬祭之時冠昏
有冠昏之時馬氏睎孟曰庶人遽於事而不可以
致詳則不廢而巳吳氏澄曰禮不下庶人不求其
備
案君子尊禮則君子之身皆禮矣然後推之以教百
姓而此禮者民所由生亦民之所能也其閒有自天
子至庶人心之所同然者謂之會有自天子至庶人
分之所各得者謂之節君子皆因其自然而不廢此
制禮之原也鄭孔以會節為期節不如王氏之該而
馬氏吳氏以不廢為不求詳備恐亦非聖人盡人性
之意
有成事然後治其雕鏤文章黼黻以嗣(雕本亦作彫鏤力豆反黼音甫)
(黻音弗又以嗣家語作以别尊卑上下之等)
正義鄭氏康成曰上事行於民有成功乃後續以治
文飾以為尊卑之差孔氏穎達曰上三事有成功
然後聖人治理其雕畫刻鏤文章黼黻以嗣續其事
使每事有尊卑上下文采之異吳氏澄曰君子以
禮教民民從其教於禮之事既無毁缺然後制儀等
之飾以示民而繼續所教猶孟子言既竭目力而繼
之以規矩既竭耳力而繼之以六律也
案君子内度之已外度之人得其願之同又得其分
之異舉而措之使各得其分願則事成矣然心思既
竭而制度品節未詳則猶不足以垂於久遠故又為
器用服物之等使繼續於無窮此禮之成也鄭孔尊
卑上下即據家語以釋此而吳氏取孟子繼字訓嗣
字尤極分眀
存疑陳氏澔曰有成事謂諏日而得卜筮之吉事可
成也
其順之然後言其喪算備其鼎俎設其豕腊脩其宗廟
歲時以敬祭祀以序宗族即安其居節醜其衣服卑其
宫室車不雕幾器不刻鏤食不貳味以與民同利昔之
君子之行禮者如此(腊音昔幾音祈又大戴即作則節作處)
正義鄭氏康成曰言語也算數也即就也幾附纏之
也君子既尊禮民以為順乃後語以喪祭之禮就安其
居處正其衣服教之節儉與之同利者上下俱足也
孔氏穎達曰卑其宫室者制使有度不峻宇雕牆
也車不雕幾使有圻鄂也常用之器不用采飾食不
副貳肴膳非唯教民如此而君亦不奢飾與民同其
利潤古昔君子行禮如此上事刺哀公今不然方
氏慤曰喪算檀弓曰擗踊哀之至也有算為之節文
也鼎俎祭器也豕腊祭物也宗廟祭所也物不止於
豕腊器不止於鼎俎亦各舉其一端以互眀之爾歲
時以敬祭祀即孝經所謂春秋祭祀以時思之是也
以序宗族即祭統所謂昭與昭齒穆與穆齒是也自
即安其居至食不貳味皆言其以儉為德也儉者不
奪人故能與民同其利葉氏夢得曰君子嚴於事
鬼神而儉於奉己禹之克勤克儉而致美乎黻冕致
孝乎鬼神盡力乎溝洫蓋此意也
存疑輔氏廣曰即安其居猶艮之言止其所也安於
其所止然後以人君之尊國家之富而自奉養者有
節如下所云也鄭氏康成曰醜類也孔氏穎達
曰設其豕腊謂喪中之奠脩其宗廟謂除服之後為
之宗廟以鬼享之以序宗族謂祭末留同姓燕飲即
安其居即就也隨其山川溪谷之異而安之不使山
者居川渚者居中原節醜其衣服節正也正民衣服
使各得其類衣服異宜器械異制是也陸氏佃曰
宗族即安句言如上所謂而後宗族即安也其居節
句言君子所以自安養之節吳氏澄曰言喪祭乃
及安其居者先之以哀死而終以樂生洪範八政三
曰祀四曰司空司空居民之官也
案其順之七句言以禮道民即安其居節七句言躬
行節儉以率民君子制禮非以強民故民順之鼎俎
豕腊統吉凶諸祭言言豕腊舉下也以民所得用者
也大戴禮作則安其居處則此當以即安其居節為
句孔陸斷句皆非喪算有三年至三月之殊鼎俎有
六牲至無牲之異宗廟有七廟至祭寢之差宗族有
百世不遷五世則遷之别而後節事辨位别親交者
無不繼續於無窮然因雕鏤文章黼黻而欲窮工極
麗則反縦欲而失會節之本然故君子於己之居處
服食器用無不從儉以留不盡之利於民此又行禮
之善也
公曰今之君子胡莫之行也孔子曰今之君子好實無
厭淫德不倦荒怠敖慢固民是盡午其衆以伐有道求
得當欲不以其所昔之用民者由前今之用民者由後
今之君子莫為禮也(好呼報反敖五報反午五故反當丁浪反)
正義鄭氏康成曰實猶富也淫放也固猶故也午其
衆逆其族類也當猶稱也所猶道也由前用上所言
由後用下所言孔氏穎達曰實謂財貨充實言今
之君子性行貪婪好貨不知厭足使人財力於是盡
竭專意自縦不順衆心是逆忤族類也守道者被害
是伐有道也求其所得必須稱己所欲不用其道
葉氏夢得曰莫非好也從於無厭亦謂之好莫非德
也淫色不倦亦謂之德故好有邪正德有吉凶方
氏慤曰好實無厭言貪而不知足淫德不倦言過而
不能改荒於事故其心怠敖於物故其心慢固民是
盡謂其或盡民之力而不計其勞或盡民之財而不
計其費也衆者人之所順而反午之有道者人之所
尊而反伐之求其得而巳不顧於義也當所欲而巳
不循於理也若是則動皆失其所矣故曰不以其所
也用民即君子也以其有君國子民之位故以用民
言之陳氏澔曰固如固獲之固言取之力也盡竭
其所有也
通論黃氏乾行曰哀公用田賦是好實無厭固民是
盡也多嬖寵是淫德不倦荒怠傲慢也伐邾伐齊是
午其衆以伐人止求當欲不以其道宜鼷鼠食郊牛
角桓僖宫災而莫為禮也
孔子侍坐於哀公哀公曰敢問人道誰為大孔子愀然
作色而對曰君之及此言也百姓之德也固臣敢無辭
而對人道政為大(愀七小反又音秋又子了反又家語德作惠)
正義鄭氏康成曰愀然變動貌作變也德猶福也辭
讓也方氏慤曰中庸曰人道敏政故人道政為大
陳氏澔曰敢無辭猶言豈敢無辭
總論孔氏穎達曰自此至國家順矣明哀公問政之
事自此至終篇皆侍坐而言也
公曰敢問何謂為政孔子對曰政者正也君為正則百
姓從政矣君之所為百姓之所從也君所不為百姓何
從
正義鄭氏康成曰君為正言君當務於正周氏諝
曰君之所為則好也既好矣雖罰之民不從也君所
不為則惡也既惡矣雖賞之民不從也故曰君為正
則百姓從政矣
公曰敢問為政如之何孔子對曰夫婦别父子親君臣
嚴三者正則庶物從之矣(别彼列反)
正義鄭氏康成曰庶物猶衆事也吳氏澄曰三綱
人倫之大者庶物庶事之小者大綱先正則小者莫
不正矣
公曰寡人雖無似也願聞所以行三言之道可得聞乎
孔子對曰古之為政愛人為大所以治愛人禮為大所
以治禮敬為大敬之至矣大昏為大大昏至矣大昏既
至冕而親迎親之也親之也者親之也是故君子興敬
以為親舍敬是遺親也弗愛不親弗敬不正愛與敬其
政之本與(迎逆敬反舍音捨與音餘下並同)
正義鄭氏康成曰無似猶言不肖大昏國君娶禮也
至言至大也興敬為親言相敬則親孔氏穎達曰
公謙言已愚蔽無能似類賢人也人有禮則生所以
治愛人非禮不可禮以敬為主故治禮則先敬敬有
大小若敬之至極之中天子諸侯之大昏又為大也
君子冕而親迎興起敬心為欲相親若舍敬心是遺
棄相親之道也不敬於婦則室家之道不正矣親愛
則仁也尊敬則義也仁義政教之本也方氏慤曰
迎必冕所以致其敬迎必親所以致其親故曰親之
也者親之也冕而親迎可謂敬矣故曰興敬為親舍
敬是遺親也弗愛則無以相合而其親疏弗敬則無
以相别而其情䙝愛敬之道其始雖本之閨門之内
夫婦之間及乎廣而充之其愛至於不敢惡於人其
敬至於不敢慢於人而德教加於百姓刑於四海故
曰愛與敬其政之本與
存疑孔氏穎達曰冕服自迎欲親此婦人所以親此
婦人欲使婦人亦親己也
辨正輔氏廣曰冕而親迎躬親之也躬親之者所以
致其親愛之意也是興敬所以為親也彼以䙝為親
者未要其終也唯敬以為親則愛得其正故能愛興
敬則夫婦别父子親君臣嚴矣而大昏又其總也
案哀公十一年孔子自衛反魯時公年十四大昏未
成其後立公子荆之母為夫人而以荆為太子國人
惡之又患三桓之侈欲以越伐魯而去之因遜於邾
遂如越然則哀公之所以失國者非庶物也三綱不
正而已易曰有夫婦然後有父子有君臣是庶物以
三者為綱而三綱又以夫婦為本夫婦全在正始上
閨門王化之始也古今至理要不外是
公曰寡人願有言然冕而親迎不巳重乎孔子愀然作
色而對曰合二姓之好以繼先聖之後以為天地宗廟
社稷之主君何謂巳重乎
正義輔氏廣曰願有言然疑似之意不敢以為是也
鄭氏康成曰巳猶大也怪親迎乃服祭服(孔疏冕則祭服)
(也天子則衮冕諸侯以下各用助祭之服故士昏禮主人爵弁服是也)先聖周公也(孔疏)
(以答哀公所問故解先聖為周公)
存疑孔氏穎達曰昏禮親迎二傳不同春秋公羊說
自天子至庶人皆親迎左氏說天子至尊無敵故無
親迎之禮諸侯有故若疾病則使上卿迎上公臨之
許氏謹案高祖時皇太子納妃叔孫通制禮以為天
子無親迎從左氏義也鄭駁之云太姒之家在渭之
涘文王親迎于渭即天子親迎眀文也引禮記冕而
親迎繼先聖之後以為天地宗廟社稷之主非天子
則誰乎如鄭此言從公羊義也又詩說文王親迎于
渭時猶為西伯左氏義為長鄭駁未定方氏慤曰
夏后氏迎於庭殷人迎於堂周人迎於戶周氏諝
曰三年之喪人道之終故自天子達於庶人特其葬
有遲速之别耳親迎者人道之始亦必自天子達於
庶人特其地有遠近之别耳詩曰文王親迎於渭之
陽以王禮追美之而言其近也韓侯迎止于蹶之里
以侯禮而言其遠也及後世或俟于堂而詩人言之
或其臣為之逆而春秋書之皆失也
存異孔氏穎達曰魯得郊天故云天地社稷之主
馬氏睎孟曰蓋因魯言之
辨正朱子曰天地蓋通天子而言胡氏安國曰娶
妻必親迎禮之正也天子不親迎使卿迎公監之禮
也(案桓公八年逆王后于紀傳)若夫邦君以爵則有尊卑以國則
有大小以道途則有遠邇或迎之於其國或迎之於
境上或迎之於所館禮之節也紀侯於魯以小大言
則親之者也而使履緰來魯侯於齊以遠邇言則親
之者也而使公子翬往是不重大昏之禮而失其節
矣故書(案桓三年公子翬如齊迎女傳)
案親迎之說惟胡氏最酌其中天子不親迎於其國
不可與諸侯為賓也二王之後則迎之於境其餘則
迎之於館迎之於境迎之於館則亦親迎矣推此而
言則天子之迎后其禮可想矣
公曰寡人固不固焉得聞此言也寡人欲問不得其辭
請少進孔子曰天地不合萬物不生大昏萬世之嗣也
君何謂巳重焉孔子遂言曰内以治宗廟之禮足以配
天地之神眀出以治直言之禮足以立上下之敬物恥
足以振之國恥足以興之為政先禮禮其政之本與(焉於)
(虔反)
正義鄭氏康成曰固不固言吾由鄙固故也(皇氏侃曰上固)
(言己之固陋下固言若不鄙固則不問焉得聞此言哉)請少進欲其為言以曉
已宗廟之禮祭宗廟也夫婦配天地有日月之象焉
禮器曰君在阼夫人在房大明生於東月生於西此
隂陽之分夫婦之位也直猶正也正言謂出政教也
昏義曰天子聽外治后聽内職外内和順國家理治
是也物猶事也事恥臣恥也振猶救也國恥君恥也
君臣之行有可恥者禮足以救之足以興復之方
氏慤曰請少進猶言請益也馬氏睎孟曰物恥恥
之小國恥恥之大昔弛而今起謂之振昔廢而今舉
謂之興胡氏銓曰易於咸恒眀昏姻夫婦之義於
咸曰天地感而萬物化生於恒曰天地之道是配天
地之神眀於咸男下女上於恒男上女下是立上下
之敬物人物也人恥卿大夫辱也國恥君辱也
存疑朱子曰孔子遂言曰至禮其政之本與當在上
其政之本與下陳氏澔曰直言或云當作朝廷字
孔子遂言曰昔三代眀玉之政必敬其妻子也有道妻
也者親之主也敢不敬與子也者親之後也敢不敬與
君子無不敬也敬身為大身也者親之枝也敢不敬與
不能敬其身是傷其親傷其親是傷其本傷其本枝從
而亡三者百姓之象也身以及身子以及子妃以及妃
君行此三者則愾乎天下矣大王之道也如此則國家
順矣(妃芳菲反愾許乞反又許氣反大音泰)
正義鄭氏康成曰愾猶至也大王居豳為狄所伐乃
曰土地所以養人也君子不以其所養害所養(孔疏此取)
(莊子及吕氏春秋文)乃去之岐是言百姓之身猶吾身也百姓
之妻子猶吾妻子也不忍以土地之故而害之去之
岐而王迹興焉王氏肅曰大王愛姜女國無鰥民
是愛己之身及己之妻子推而愛民之身及民之妻
子也孔氏穎達曰上經孔子答哀公以問政之事
此遂廣言三代眀王為政之道敬其妻子及其身乃
可施政教於天下有道者謂三代敬其妻子必有道
理妻所以共粢盛祭祀與親為主故云親之主也前
汎言故云妻此論人君治國政故云妃也人君行此
三事從近而能廣至於天下矣惟大王能然故云大
王之道也劉氏彝曰大雅云古公亶父來朝走馬
率西水滸至于岐下爰及姜女聿來胥宇此大王所
以敬大姜而興其國恥者也又曰文定厥祥親迎于
渭造舟為梁不顯其光此文王所以敬大姒而敬先
聖也君子所以敬其身非謂我自尊也身雖在我其
氣與性則受之於親傳之於祖非已得以輕而辱之
也故曰不敬其身是傷其親也猶傷其根本者枝榦
必從之而亡敢不敬慎而培之以禮乎三者非獨君
然百姓亦然也故其身也妻也子也莫不肖象於我
也
案愾字從心從氣有志氣充足無閒意我敬其身使
人各敬其身我敬其妻子使人各敬其妻子則志氣
之所至直充塞乎天地矣
公曰敢問何謂敬身孔子對曰君子過言則民作辭過
動則民作則君子言不過辭動不過則百姓不命而敬
恭如是則能敬其身能敬其身則能成其親矣
正義鄭氏康成曰則法也民者化君者也君之言雖
過民猶稱其辭君之行雖過民猶以為法孔氏穎
達曰哀公因上言敬身故此問敬身之事孔子對以
敬身之理馬氏睎孟曰言動者敬身之所宜慎也
擬之而後言則無過言議之而後動則無過動過言
而民作辭過動而民作則以貴者賤者之所矜式也
上者人之所視傚也言而世為天下法動而世為天
下則不命而民敬恭能敬身之效也能敬其身則能
立其身能揚其名以顯父母故能敬其身則能成其
親
公曰敢問何謂成親孔子對曰君子也者人之成名也
百姓歸之名謂之君子之子是使其親為君子也是為
成其親之名也巳孔子遂言曰古之為政愛人為大不
能愛人不能有其身不能有其身不能安土不能安土
不能樂天不能樂天不能成其身(樂音洛)
正義鄭氏康成曰有猶保也不能保身者言人將害
之也(孔疏人害之故不能保有其身)不能安土動移失業也(孔疏避其禍害)
(流移失業是不能安土)不能樂天不知己過而怨天也孔氏
穎達曰此答哀公成親之問遂廣眀成身之理己能
成則百姓歸己善名謂之君子之子是已之脩身使
其親有君子之名是成親也朱子曰不能有其身
謂不能持守其身而陷於非僻安土謂安其所處之
位樂天謂樂循天理張子曰愛人然後保其身能
保其身則不擇地而安不擇地而安則所樂者天矣
夫達於天則成性而成身矣愛人至於成身亦無先
後之分造道大原闕一不可仁義忠恕學一而天理
具在王氏安石曰所遇於地者不擇而安之謂之
安土所受於天者不怨而樂之謂之樂天治民至於
樂治之至也脩身至於樂脩之至也吳氏澄曰愛
人者天下之人與我同一氣故均愛之有其身謂吾
身所受於天者能全所付而有之也能全所付則隨
其所處之地而能安故曰安土能安土則此身常在
天理中及爾出王及爾游衍無入而不自得故曰樂
天夫如是盡性踐形者也全體大用於身無一虧缺
故曰成身
公曰敢問何謂成身孔子對曰不過乎物
正義鄭氏康成曰物猶事也孔氏穎達曰成身之
道但萬事得中不有過誤則諸行並善所以成身也
葉氏夢得曰詩曰天生烝民有物有則孟子曰萬
物皆備於我子思曰不誠無物所謂物者凡吾身所
具有者也應氏鏞曰性分之内萬物皆備即物而
觀其理尤實即其身之所履皆在義理之内而不過
焉猶大學所謂止於仁止於孝也違則過之止則不
過矣夫物有定理理有定體雖聖賢豈能加毫末於
此㦲亦循循然而不過耳
辨正朱子曰家語作夫其行已不過乎物謂之成身
不過乎物是天道也以上下文推之當從家語
公曰敢問君子何貴乎天道也孔子對曰貴其不巳如
日月東西相從而不巳也是天道也不閉其久是天道
也無為而物成是天道也已成而眀是天道也
正義鄭氏康成曰巳止也是天道者言人君法之當
如是也王氏肅曰不閉言能通其久言無極孔
氏穎達曰孔子又答貴天道之事無為而成言春生
夏長不見天之所為而萬物得成巳成而眀言天之
生物成就而功眀著人君皆當法之也劉氏彝曰
天道至誠無息所謂唯天之命於穆不巳也君子貴
之純亦不巳焉然其不巳者一動一静互為其根如
日往則月來月往則日來是以不窮其久無私無營
而萬物自然各得其成及其既成皆粲然可見也蓋
其機緘密運而不巳者雖若難名而成功則昭著也
無為而成者不見其為之之迹而但見有成也此唯
天為大唯堯則之蕩蕩乎民無能名焉巍巍乎其有
成功也煥乎其有文章之謂也陳氏澔曰日月相
從不巳繼眀照於四方也不閉其久窮則變變則通
也無為而成不言而信不怒而威也巳成而眀為法
於天下可傳於後世也
存異鄭氏康成曰日月相從君臣相朝會也不閉其
久通其教政不可以倦也
辨正朱子曰不閉其久家語作不閉而能久當從家
語
案不閉者誠於中必形於外所謂徵也能久者存於
中者不息則久其徵於外亦悠久無疆也無為而物
成者悠久所以成物漸仁摩義久道化成也巳成而
眀成物之功光被四表格于上下也
公曰寡人憃愚冥煩子志之心也(憃如容反志音識)
正義鄭氏康成曰志讀為識識知也冥煩者言不能
眀理此事子之心所知也欲其要言使易行孔氏
穎達曰此公欲孔子陳所行何事能如天不巳方
氏慤曰憃言迷而無覺愚言昧而不靈冥則不辨於
事煩則不當於物
孔子蹴然辟席而對曰仁人不過乎物孝子不過乎物
是故仁人之事親也如事天事天如事親是故孝子成
身(蹴子六反辟音避)
正義鄭氏康成曰蹴然敬貌物猶事也事親事天孝
敬同也孝經曰事父孝故事天眀舉無過事以孝事
親是所以成身孔氏穎達曰仁人於事無過失孝
子事親亦於事無過也仁人事親以敬如事天相似
事天以孝愛如事親相似據其汎愛則稱仁人據其
事親則稱孝子沈氏清臣曰舉天地萬物之理備
於我者皆物也是物也各有則焉人皆有是物則不
可過也過則非天理也真氏德秀曰先儒張氏作
西銘即事親以眀事天之道大略謂天之予我以是
理也莫非至善而我悖之即天之不才子也具人之
形而盡人之性即天之克肖子也禍福吉凶之來當
順其正天之福澤我者非私我也予之以為善之資
乃所以厚其責譬之事親則父母愛之喜而不忘也
天之憂戚我者非厄我也將以拂亂其心思而增其
所不能譬之事親則父母惡之懼而不怨也即此推
之親即天也天即親也其所以事之者豈容有二哉
夫事親如天孝子事也而孔子以為仁人盖孝之至
則仁矣張氏之論極其精詳當即全書而熟復之
又曰慶雲甘露天之喜也迅雷烈風天之怒也善事
天者必於此焉察之父母者子之天也察之可不謹
乎
案對天則為仁人對親則為孝子其實事天此物事
親亦此物孝子仁人一不過乎物盡之因物賦物是
身所由來隨物體物是身所由成
公曰寡人旣聞此言也無如後罪何孔子對曰君之及
此言也是臣之福也
正義鄭氏康成曰此公聞言欲勤行之也後罪謙辭
此言善言也
欽定禮記義疏卷六十三
