欽定禮記義疏卷二十三
月令第六之四
季夏之月日在柳昏火中旦奎中(夏小正六月初昏斗柄正在上日在柳淮南)
(子作招搖指未火吕氏春秋淮南子作心)
正義鄭氏康成曰季夏者日月會於鶉火(孔疏鶉火午次之號)
而斗建未之辰也高氏誘曰柳南方宿周之分野
孔氏穎達曰六月建未未昧也昧曖于未三統歷
六月節日在柳九度昏尾七度中旦婁八度中六月
中日在張三度昏箕三度中旦胃十四度中元嘉歷
六月節日在井三十二度昏房四度中旦東壁八度
中六月中日在柳十二度昏尾八度中旦奎十二度
中
案此謂小暑後三十日也柳南方土宿八星廣十四
度月建未而日在午未與午合也火大火心星也東
方隂宿在天為大辰三星中星高起為帝座左一星
為太子右一星為庶子皆稍卑明堂之位也奎見仲
春唐月令六月節日在東井昏氐中暁東壁中斗建
未位之初六月中日在柳昏尾中暁奎中斗建未位
之中通書小暑日在井十六度大暑日在鬼一度今
時憲書小暑日在井十二度大暑日在井二十七度
古法鶉火初柳九度終張十六度今法初井二十八
度終星六度
其日丙丁其帝炎帝其神祝融其蟲羽其音徵律中林
鍾(淮南子作百鍾)
正義鄭氏康成曰林鍾者黃鍾之所生三分去一律
長六寸季夏氣至則林鍾之律應周語曰林鍾和展
百事俾莫不任肅純恪(孔疏肅速純大恪敬言時務和審百事無有詭詐使莫不)
(任其職事速其功而大敬其職)漢志林君也隂氣受任助蕤賓君
主種物使長大楙盛也班氏固曰林衆鍾種也萬
物成熟種類多也高氏誘曰林大鍾聚也萬物大
聚又曰林盛也陽始衰而猶盛隂繼起長養萬物
衆聚而成之韋氏昭曰六月林鍾坤初六也管長
六寸于正聲為徵陳氏祥道曰林鍾建未之律萬
物之茂止于此矣故曰林鍾朱子曰林鍾正律六
寸變律五寸八分二釐四毫一絲一忽三初
存疑王氏喬桂曰五月當午之中于卦為姤陽之極
也陽歸漸損故六月林鍾八寸四分陽尚隆也故止
降六分
其數七其味苦其臭焦其祀竈祭先肺
溫風始至蟋蟀居壁鷹乃學習腐草為螢(蟋音悉蟀音率螢釋文作)
(熒戶扃反又吕氏春秋作凉風始至蟋蟀居宇腐草為蚈夏小正五月鳩化為鷹六月鷹始鷙)
正義鄭氏康成曰皆記時候也鷹學習謂攫搏也夏
小正曰六月鷹始摯(案本亦作鷙)螢飛蟲螢火也高氏
誘曰夏至後四十六日立秋故曰凉風始至蟋蟀蜻
&KR1465;爾雅謂之蛬隂氣應故居宇鳴以促織秋節將至
故鷹順殺氣自習肄為將搏擊也蚈馬蚿也幽州謂
之秦渠亦曰螢火李氏廵曰螢火夜飛腹下有光
如火故又名即照孔氏穎達曰蟋蟀蛬也生於土
中季夏羽翼稍成未能遠飛但居其壁郭以為促織
蔡以為斯螽皆非于時二陰既起鷹感隂氣乃有殺
心腐草得暑濕之氣故為螢不稱化者螢不復為腐
草也馬氏睎孟曰温風至天地之仁氣極矣薰然
其和也蟋蟀居壁隂始矣而猶未動乎外也鷹乃學
習則隂浸長而始鷙矣其學習也亦其性所有也腐
草為螢木氣之餘乘火而化也方氏慤曰效彼為
之之謂學因性所有之謂習應氏鏞曰殺氣未肅
而鷙猛之鳥已習於擊迎殺氣之微也凉風未至而
鳴隂之物已居於壁迎凉風之微也
通論方氏慤曰天地温厚之氣始於東北而盛於東
南故季夏溫風始至也八風坐八方以應八節月令
所言特記時而已故略也東風即條風温風即景風
盲風即閶闔風然景風至以夏至而此言於季夏陽
饒之意也
天子居明堂右个乘朱輅駕赤駵載赤旂衣朱衣服赤
玉食菽與雞其器高以粗
正義鄭氏康成曰明堂右个南堂西偏也張氏虙
曰當未上六月位也
命漁師伐蛟取鼉登龜取黿(唐月令屬季秋)
正義鄭氏康成曰四者甲類秋乃堅成(孔疏明不獨季夏取案)
(蛟本鱗蟲言甲者從其多者言之也)周禮曰秋獻龜魚(孔疏䱷人職文)又曰凡
取龜用秋時(孔疏龜人職文)此夏之秋也作月令者以為此
秋據周之時似誤(孔疏作記之人謂此禮是周之八月當夏之六月故誤書于此言記)
(之者非也)蛟言伐以其有兵衛也龜言登尊之也黿鼉言
取羞物賤也鼉皮又可以冒鼓今月令漁師為榜人
高氏誘曰漁師掌魚官鼉皮可冒鼓詩鼉鼓韸韸
黿可為羹傳曰鄭靈公不與公子家黿羹皆不&KR0675;人
易得故言取蛟有鱗甲能害人難得故言伐龜神可
決吉凶入宗廟尊之故言登也方氏慤曰命漁師
于季夏欲以盛暑之氣煖其皮甲可耐久也陸氏
佃曰君子退隂而進陽言于此抑殺氣焉
存疑孔氏穎達曰不言是月煩細之事且非止一月
所為也
命澤人納材葦(葦于鬼反)
正義鄭氏康成曰蒲葦之屬此時柔韌可取作噐物
也高氏誘曰澤人掌澤之官方氏慤曰葦荻之
小者可緯以為薄必擇其材者故以材言之
是月也命四監大合百縣之秩芻以養犧牲令民無不
咸出其力以共皇天上帝名山大川四方之神以祠宗
廟社稷之靈以為民祈福(共音供為于蒍反)
正義鄭氏康成曰四監主山林川澤之官(孔疏周禮有山虞澤)
(虞林衡川衡秩芻出于山林)百縣鄉遂之屬地有山林川澤者也
(孔疏知非諸侯者取芻養牲不可太遠也)秩常也百縣給國養犧牲之芻
多少有常民皆當出力為艾之今月令四為田(孔疏令田)
(監大合秩芻)牲以供祀神靈為民求福明使民艾芻是不
虚取也(孔疏民皆蒙福是不虚役民力)方氏慤曰神降而為靈言
神尊之言靈親之天帝山川四方外事故言神宗廟
社稷内事故言靈馬氏睎孟曰四監四郊各以監
受其入也百縣甸服之内所使納總銍秸服者也既
卜而芻謂之牲將殺而告謂之犧祭祀非獨共也謂
民力之普存也民神之主也先成民而後致力於神
豈私福哉凡以為民也
存異高氏誘曰周制天子畿内方千里分為百縣有
四郡郡各一大夫監之故春秋傳曰上大夫受縣下
大夫受郡至秦始皇兼天下初置三十六郡乃以郡
統縣此四監監四郡之大夫也徐氏師曾曰此亦
秦制周人郊廟大祭祀不言祈
案周禮惟甸師以薪蒸役事委人供薪芻則秩芻非
虞衡所供鄭云今月令為田蓋甸即田也以為民祈
福言王者之心無不為民耳非必有祈禱之文也徐
說未確高說則又近于誣矣
是月也命婦官染采黼黻文章必以法故無或差貸黑
黃蒼赤莫不質良毋敢詐偽以給郊廟祭祀之服以為
旗章以别貴賤等給之度(貸音二又他得反等給吕氏春秋作等級)
正義鄭氏康成曰婦官染人也(孔疏周禮婦官有典婦功典絲枲染人等)
(此據染采故知染人)采五色(孔疏未用為采已用為色散文則通)質正也良善也
所用染者當得眞采正善也旗章旌旗及章識也(孔疏)
(周禮司常九旗是也章識周禮司常官府象其事州里象其名家象其號是也)孔氏穎達
曰白與黑謂之黼黑與青謂之黻青與赤謂之文赤
與白謂之章以此月染之者以其盛暑濕染帛為宜
也此是秦法若周則於夏豫浸治染纁玄之石至秋
乃總染五色上云黼黻文章下云黑黃蒼赤互相備
也旗章詩織文鳥章是也方氏慤曰有所守謂之
法有所因謂之故差兩相雜貸兩相代五色不及白
以所受者為本也等給各隨宜而度之故言度若天
子龍衮諸侯黼所以别衣服貴賤等給之度也王建
大常諸侯建旂所以别旌旗等給之度也凡此順文
明之時故染文明之色陸氏佃曰此時繅之既畢
於是命之染采祭義所云遂朱綠玄黃之是也凡質
美則無所用僞用僞則質不良矣張氏虙曰黼黻
文章見於冕服其事為重法古人所創故古人所用
一或差貸則為不衷之服矣黑黃蒼赤泛言五采又
非冕服比質取其實良取其善一有詐偽則邪慝之
物也且不特用之于服也以為旗章而貴賤等給皆
從此定可不謹哉徐氏師曾曰祭服旗章之等皆
以此别之所以防僭亂也
存疑方氏慤曰衣服旌旗貴者從隆賤者從殺故言
等隆非有餘殺非不足故言給陸氏佃曰婦官若
九嬪世婦(案注以婦官為染人蓋本周官太宰言之陸說未當)
案染采乃染絲非染帛也染其絲而以兩色間織之
則為黼黻文章象四隅也以一色專織之則為黑黃
蒼赤象五方也間織則恐其過巧故必以法故而無
或差貸專織則恐其飾美故必以質良而無敢詐偽
祭服皆用專色為旗章四正亦用正色四隅則用雜
色為多如東之南則青多於赤南之東則赤多於青
也等給當依吕氏作等級方說巧而曲
是月也樹木方盛乃命虞人入山行木毋有斬伐(行下孟反)
正義鄭氏康成曰為其未堅韌也高氏誘曰虞人
掌山林之官行察也廵視山川禁民不得斬伐方
氏慤曰斬則絶之伐則傷之也毋有斬伐慮傷方盛
之氣也
案毋斬伐順長養也又凡木春夏斬者多蠧
不可以興土功不可以合諸侯不可以起兵動衆毋舉
大事以搖養氣毋𤼵令而待以妨神農之事也水潦盛
昌神農將持功舉大事則有天殃(待吕氏春秋作干時神農將持功吕氏春)
(秋作命神農將廵功)
正義鄭氏康成曰不可以興土功土將用事氣欲静
也(孔疏土雖寄王四時而夏火秋金之間土專用事以相生)大事興徭役以有為
𤼵令而待謂出徭役之令以預驚民也民驚則心動
是&KR0675;土神之氣土神稱曰神農者以其主于稼穡(孔疏)
(神農土神也土能吐生萬物成其農事故曰神農若于此時逆令召民民心驚動是妨土神之氣事)土
以受天雨澤安静養物為功動之則致&KR0675;也(孔疏非惟神農)
(罪之天亦殃罰之)高氏誘曰土功築臺穿池合諸侯造盟
會也不舉兵衆息封疆也大事征伐也無發干時之
令畜聚人功以妨&KR0675;神農耘耨之事昔炎帝神農能
殖嘉穀神而化之號為神農後世因名其官為神農
因水潦盛昌命神農於此修行堰畝脩治之功於此
時或舉大事妨&KR0675;農事天殃之矣孔氏穎達曰蔡
邕云神農則炎帝非鄭義也六月主未未値東井故
水潦盛昌地功由天若動地則致干災&KR0675;方氏慤
曰興土功合諸侯興兵動衆皆大事也舉大事則人
不安且并春生而夏養之氣振蕩之矣神農者農之
神興農功而用之於明者人持農功而主之於幽者
神水潦盛昌則百穀被其澤而向于成是神農將守
其成也苟舉大事以妨之則是違神逆天而天之災
適當之矣徐氏師曾曰神者天之功用違神則違
天矣
案蔡以神農為炎帝鄭以神農為土神高以神農為
農官義皆可通而皆不甚確今細玩其文但謂不可
以大事妨農事耳不曰農事而曰神農之事重之故
神之天生民而穀以養之稼穡之事非天事乎人君
知此則敬民重農皆天鑒之不敢輕用民力以獲罪
于天矣
是月也土潤溽暑大雨時行燒薙行水利以殺草如以
熱湯可以糞田疇可以美土疆(溽或作辱音同薙他計反)
正義鄭氏康成曰潤溽謂塗濕也薙謂廹地芟草也
(案廹地本俱作廹也非)此謂欲稼莱地先薙其草草乾燒之至
此月大雨流水潦畜其中則草死不復生而地美可
稼也薙氏掌殺草其職曰夏日至而薙之又曰如欲
其化也則以水火變之(孔疏周禮薙氏職春始生而萌之夏日至而夷之秋繩而)
(芟之冬日至而耜之注萌耕反其萌芽也夷以鈎䥥迫地芟之也含實曰繩芟其繩則實不熟耜以耜測)
(凍土剗之也水火變之先以火焚其草後以浸漬之變此塉地為肥)土潤溽膏澤易行
也糞美互文耳土疆強㯺之地(孔疏強是不軟㯺是㙤闕)高氏
誘曰夏至後三十日大暑至疆界畔也孔氏穎達
曰六月建未未値井井主水土既潤溽又大雨應時
而行五月夏至先芟草暴之至六月合燒之又於所
燒田中壅遏蓄水漬之即草根爛死是時日暴水熱
沫沸如湯也蔡云穀田曰田麻田曰疇言爛草可以
糞田使肥也方氏慤曰土為火所蒸故潤潤則水
勝火火反溽焉糞田疇美土疆甚言殺草之利也
陸氏佃曰糞言能厚其力美言能善其性吳氏澄
曰田疇謂熟耕而其田有界域者土疆謂耕難而其
土磽确者
季夏行春令則穀實鮮落國多風欬民乃遷徙行秋令
則丘隰水潦禾稼不熟乃多女災行冬令則風寒不時
鷹隼蚤鷙四鄙入保(欬苦代反隼息允反鷙音至又淮南子下有六月官少内其樹梓)
正義鄭氏康成曰行春令則辰氣乘之行秋令則戌
氣乘之行冬令則丑氣乘之也未屬㢲(孔疏易林云震主庚子午)
(㢲主辛丑未坎主戊寅申離主己卯酉艮主丙辰戌兌主丁已亥是未屬㢲也)辰又在㢲位
二氣相亂為&KR0675;故多風遷徙象風轉移物也九月宿
直奎奎為溝瀆與此月大雨并而高下皆水禾稼不
登傷于水也女災含妊之類敗也鷹隼蚤鷙得疾厲
之氣入保象鳥雀之走竄也都邑之城曰保高氏
誘曰春木性墮落故穀落民病多欬土氣勝也多遷
徙陽布散也高下水潦象金氣也故殺禾稼使不成
熟金干火故多女災生子不育也冬隂閉故風寒不
節鷹隼早鷙象冬氣殺戮四界之民畏宼賊之来故
入城郭自保守也方氏慤曰自下升上曰遷自此
適彼曰徙張氏虙曰夏季穀垂成矣今行春令氣
不足以成之所以鮮而落非衰而落也肺受風故欬
春主發散人情亦然故遷徙水潦金生水也朱氏
申曰鮮而落生氣過盛也女災隂氣過盛反傷之也
風寒感隆冬之氣也陳氏澔曰行春令為辰土之
氣所應行秋令為戍土之氣所應行冬令為丑土之
氣所應也
中央土
正義鄭氏康成曰火休而盛德在土也孔氏穎達
曰四時五行同是天地所生而四時是氣五行是物
氣是輕虚所以麗天物體質礙所以屬地四時係天
春夏秋冬各分居九十日木配春火配夏秋配金冬
配水土則每時寄王十八日而其位本在未于季夏
之末火金之間故在此陳之土所以在中央者以其
包載四行含養萬物為萬物之主也方氏慤曰木
生火火生土土生金金生水其序適居中央若周人
兆黃帝于南郊迎土氣于季夏亦以是爾歷于立秋
前言土王用事即其事也張子曰土固多于四者
然其運行則均同耳寄王之說未安也以易言之八
卦之位坤在西南致養之地在離火兌金之間是以
在季夏之末彭氏廉夫曰土為木火金水之主無
乎不在三百六十日無日不然亦猶冢宰列六卿中
實為六卿之長無所不統也
案自天而言則地在天中即土也自地而言則木火
金水皆載其上地道之所以承天不可以一方一月
言也自天干而言則戊已居中且在火金之間以遞
相生也自地支而言則辰戌丑未居四方之隅木火
金水無不歸於土此即代終之義而寄王之說所自
起不妨以方舉以日計也五行之說多途要其理原
一致爾
其日戊已
正義鄭氏康成曰戊之言茂也已之言起也日之行
四時之間從黃道月為之佐至此萬物皆枝葉茂盛
其含秀者抑屈而起故因以為日名焉孔氏穎達
曰律歴志云戊茂已理也豐茂于戊理紀于已陳
氏祥道曰戊數五已數九同于為土為信張氏虙
曰五行播于四時戊己屬中央
其帝黃帝其神后土
正義鄭氏康成曰此黃精之君土官之神自古以来
著德立功者也黃帝軒轅氏也高氏誘曰黃帝少
典之子以土德王天下號軒轅氏死為中央之帝后
土官名共工氏子句龍能平九土死為后土之神
孔氏穎達曰左傳云顓頊氏有子曰黎為祝融共工
氏有子曰句龍為后土張氏虙曰相傳中央之神
黃帝乘坤艮執繩司下土黃者中央之色也五行獨
土神稱后后君也位居中領四方故稱君也
存疑鄭氏康成曰后土亦顓頊氏之子曰黎兼為土
官孔氏穎達曰后土為土官而鄭知非句龍者以
句龍後轉為社則后土官闕黎則兼之也
案黃帝天土德之帝后土天土氣之神軒轅句龍則
人帝人官之配食於此者也
其蟲倮(倮力果反吕氏春秋作螺)
正義孔氏穎達曰大戴禮云倮蟲三百六十聖人為
之長朱氏申曰中央則中而信故倮蟲屬焉以其
質順也吳氏澄曰倮人類也人類之貴於羽毛鱗
介猶土之尊于木火金水故以蟲之倮者屬焉
存異鄭氏康成曰象物露見不隠藏虎豹之屬恆淺
毛方氏慤曰蛙螾之屬
案傳曰毛羽之蟲陽氣所生鱗介之蟲隂氣所生惟
人受天地之中以生故倮而為萬物之靈也倮蟲三
百六十若雕題交趾比肩竒肱之國皆是若鄭謂虎
豹則虎豹乃毛蟲不可謂之倮方氏謂蛙螾之屬則
又太微而不足為倮蟲之長矣
其音宫律中黃鍾之宫
正義鄭氏康成曰聲始于宫宫數八十一屬土者以
其最濁君之象也季夏之氣和則宫聲調樂記曰宫
亂則荒其君驕黃鍾之宫最長也十二律轉相生五
聲俱終于六十焉季夏之氣至則黃鍾之宫應禮運
曰五聲六律十二管還相為宫孔氏穎達曰律歷
志五聲始於宫陽數極於九九九相乘故八十一而
數最多聲最尊黃鍾之宫於諸宫最長與中央土聲
相應賀瑒云黃鍾十一月管何緣復應此月正以土
義居中故虚設律于其月實不用候氣也四時之律
皆取氣應而土王之律獨取聲應者一欲與四時為
互一原從四時之管不别候也蔡氏熊氏以此為黃
鍾少宫半黃鍾之律亦用以侯氣則六月之律林鍾
六寸七月之律夷則五寸三分有餘何以四寸五分
之律于此候之乎黃鍾之調均則下生林鍾為徵上
生大蔟為商下生南吕為羽上生姑洗為角凡十二
律各有五聲總之則六十聲也漢志曰宫中也居
中央暢四方唱始施生為四方綱也高氏誘曰宫
土也位在中央為五音主朱子曰管子云凡聽宫
如牛鳴窌中大史公云宫動脾而和正聖聞宫聲使
人温舒而廣大又曰律中黃鍾之宫詹卿以為陽
生于子至午而盡到未又生出一黃鍾某思量得不
是恁地如京房律準十三絃中一絃為黃鍾不動十
二絃便拄起應十二月又曰京房律準乃是先做
下一箇母子調得正了後来只依此為準國語謂之
均梁武帝謂之通其制十三絃一絃是全律底黃鍾
只是散聲又是黃鍾起至應鍾有十二絃要取甚聲
用柱子来逐絃分寸上柱定取聲
案熊氏候氣之說斷非也六月方用六寸之林鍾又
用四寸五分之黃鍾何所適從乎若謂後十八日氣
降而四寸五分不應七月又升而五寸三分也至聲
之所中則九寸者高宫三寸九分者低宫又未嘗不
可兼該耳朱子以此為京房律準十三絃中一絃不
動之黃鍾是也
其數五其味甘其臭香
正義鄭氏康成曰土生數五成數十但言五者土以
生為本甘香土之臭味也凡甘香者皆屬之高氏
誘曰五行之數土第五也馬氐睎孟曰中央以隂
陽之中氣生土土之成形而可以稼穡稼穡作甘者
所以養萬物也土主四時而分王故五味以甘為主
五氣以香為主方氏慤曰土可稼穡故其味甘物
以土化則其氣香甘味之主香氣之主中氣之為用
如此而已朱氏申曰天五生土地十成之四時皆
指成數獨土主生數者土分王四時以成物則不嫌
于不能成也稼穡作甘土之味也稼穡之氣其香始
升故其臭香彭氏廉夫曰土言生數土為生之本
而君四時且洛書無十取五以為中也甘為五味之
主香亦為五氣之主
其祀中霤祭先心(霤力又反)
正義鄭氏康成曰中霤猶中室也土主中央而神在
室古者複穴是以名室為霤(孔疏古者窟居隨地而造若平地則不鑿但累)
(土為之謂之復若高地則鑿為坎謂之穴其形皆如陶竈故詩言陶復陶穴也復穴皆開其上以取眀故)
(雨霤之謂之霤後世開牖象之則不當棟而在室之中央因名室為中霤也)祀之先祭心
者五藏之次心次肺至此心為尊也祀中霤之禮設
主于牖下乃制心及肺肝為爼其祭肉心肺肝各一
他皆如祀戶之禮高氏誘曰霤室中之祭祭后土
也祭先心火也用所由生也一曰心土自用其藏也
孔氏穎達曰土五行之主神在室之中故家主中
霤而國主社社神亦中霤神也因牖象霤故設主牖
南之下而北向
存異張氏虙曰心當作腎土所勝也
天子居大廟大室乘大路駕黃駵載黃旂衣黃衣服黃
玉食稷與牛其器圜以閎(圜于權反閎音宏吕氏春秋作高以揜又淮南子有中宫)
(御女其兵劔朝于中宫)
正義鄭氏康成曰大廟大室中央室也大路殷路也
車如殷路之制而飾之以黃(孔疏四時用鸞路此用大路者以土五行之主)
(故取尊大之名又尚質之義也)稷五榖之長牛土畜也(孔疏易坤為牛又五行傳)
(思之不睿則有牛禍)器圜者象土周布于四時閎讀如紘謂中
寬象土含物高氏誘曰南向中央室曰大廟又處
其中央故曰大室孔氏穎達曰案考工記云周人
明堂東西九筵南北七筵凡室二筵是五室皆二筵
無大小也中央獨稱大者土為五行主尊之故大之
然夏世室四旁之室皆南北三步東西三步三尺中
央土室南北四步東西四步四尺則周之明堂亦應
中央大于四室但文不具耳
案此大室四仲皆居之閉其西南北之戶則為青陽
大廟之大室閉其東西北之戶則為明堂大廟之大
室仲秋冬各閉其三戶亦然若季夏則自居明堂右
个不于此矣而屬之此者以中央土屬之也又孔氏
疑中央應大于四室而文不具考蔡邕言大廟方三
十六丈丈乃尺字之訛蓋室中二筵而室外前後左
右各得一筵以為重檐所覆則其廣四筵而此四筵
外又各虚一筵以為大廟之庭與四周之四廟八室
相接也
存疑李氏謐曰考工記得之於五室而謬於堂之脩
廣何者五室合於五帝各居一室之義且四時之祀
各居其方之正又聽朔布令咸居其月之辰也鄭康
成乃謂土居中木火金水各居四維交以用事可謂
攻乎異端疑誤後學者矣記云東西九筵南北七筵
每室二筵則五室復居六筵之地而室壁之外纔有
四尺五寸之堂且二筵之室為四尺之戶戶之兩頰
纔各七尺全置八尺之斧依且不容矧戶牖之間哉
盛德篇九室三十六戶七十二牖上員下方東西九
仞南北七筵堂高三尺得之戶牖失之九室以論五
帝事既不合施之時令又失其辰左右之个重置一
隅義無所據也且堂之修廣纔六十三尺假使四尺
五寸為外之基其中五十四尺便是五室之地一室
僅可一丈戶牖于何容之蔡伯喈假其法象因偽飾
辭亦可歎矣袁氏翻曰考工眀堂同是五室其九
室著自戴記漢氏因之自欲為一代之制鄭王亦云
周是五室於今不同張衡東京賦云乃營三宫布教
班常複廟重屋八達九房此眀堂之文也而薛綜注
乃云房室也謂堂後有九室不叵異乎晉人穿鑿謂
之一屋更屬不經
辨正朱子曰論眀堂之制非一竊意當有九室如井
田之制東之中為青陽大廟東之南為青陽右个東
之北為青陽左个南之中為眀堂大廟南之東即東
之南為眀堂左个南之西即西之南為眀堂右个西
之中為總章大廟西之南即南之西為總章左个西
之北即北之西為總章右个北之中為玄堂大廟北
之東即東之北為玄堂右个北之西即西之北為玄
堂左个中為大廟大室凡四方之大廟異方所其左
右个則青陽之左个即玄堂之右个青陽之右个即
眀堂之左个眀堂之右个即總章之左个總章之右
个乃玄堂之左个也但隨其時之方位開門耳大廟
大室則每季十八日天子居正歟古人制事多用井
田遺意此恐然也
孟秋之月日在翼昏建星中旦畢中(夏小正七月漢案戶初昏織女正東)
(鄉斗柄縣在下則旦日在翼淮南子作招搖在申)
正義鄭氏康成曰孟秋者日月會於鶉尾(孔疏鶉尾已次之號)
而斗建申之辰也高氏誘曰翼南方之宿楚之分
野孔氏穎達曰秋揫也收也七月建申申堅也律
歷志申堅於申三統歷七月節日在張十八度昏斗
四度中旦畢八度中七月中日在翼十五度昏斗十
六度中旦井初度中元嘉歷七月節日在張五度昏
箕二度中旦胃二度中七月中日在翼十度昏斗三
度中旦昴七度中
案此謂立秋後三十日也月建申而日在已申與已
合也唐月令七月之節日在張昏尾中暁婁中斗建
申位之初七月中氣日在張昏箕中暁昴中斗建申
位之中通書立秋日在星一度處暑日在張八度今
時憲書立秋日在柳七度處暑日在星六度古法鶉
尾初張十八度終軫十一度今法初星七度終翼九
度
其日庚辛(淮南子上有其位西方)
正義鄭氏康成曰庚之言更也辛之言新也日之行
秋西從白道成熟萬物月為之佐萬物皆肅然改更
秀實新成人因以為日名焉孔氏穎達曰律歷志
改更於庚悉新於辛陳氏祥道曰庚數八辛數七
同於為金為義張氏虙曰庚辛屬秋以秋盛德在
金也
其帝少暤其神蓐收(蓐音辱)
正義鄭氏康成曰此白精之君金官之臣自古以来
著德立功者也少皞金天氏蓐收少皞氏之子曰該
為金官孔氏穎達曰金天氏與少皞金位相當左
傳蔡墨云少皞氏之子該又云該為蓐收是為金神
佐少皞於秋蓐收者言秋時萬物摧蓐而收斂張
氏虙曰相傳西方之神少皞乘兑執矩而司秋元氣
廣大謂之皞春為太皞則秋為少皞
存疑高氏誘曰少皞帝嚳之子摯兄也
案左傳郯子云我祖少昊摯之立也是少昊名摯
又案少皞天金德之帝蓐收天金氣之神金天與該
則人帝人官之配食於此者也
其蟲毛
正義戴氏德曰毛蟲三百六十麟為之長鄭氏康
成曰象物應凉氣而備寒狐貉之屬生旃毛也朱
氏申曰秋則右而義毛蟲屬焉以其力強也吳氏
澄曰西方奎婁胃昴畢觜參七宿有虎之象故凡物
之毛者皆屬金盧氏翰曰西方白虎七宿金屬其
類為毛故秋則其蟲毛
其音商律中夷則
正義鄭氏康成曰三分徵音益一以生商商數七十
二屬金者以其濁次宫臣之象也秋氣和則商聲調
樂記云商亂則陂其臣壊(孔疏徵數五十四三分之為十八者三又益一十八)
(得七十二數次多故次濁)孟秋氣至則夷則之律應夷則者大吕
之所生也三分去一律長五寸七百二十九分寸之
四百五十一(孔疏大吕長八寸不及半三分之為二十八有零者三去其一得此數)周
語曰夷則所以詠歌九則平民無貳(孔疏夷平則法也言法度平故)
(可詠歌九功之法平民使不忒)高氏誘曰太陽氣衰太隂氣𤼵萬
物肅然應法成性故曰夷則班氏固曰夷傷也萬
物始傷被刑法也漢志曰商章也物成熟可章度
也商為金聲金稍重其數稍多故為臣則法也陽氣
正法度而傷使隂氣當傷之物也韋氏昭曰九月
夷則乾九五也管長五寸六分夷平則法也萬物既
成可法則也歐陽氏修曰商傷也物過老而悲傷
夷僇也物過盛而當殺陳氏祥道曰夷則建申之
律人至申而氣夷物至申而有成朱子曰管子云
凡聽商如離羣羊大史公云商動肺而和正義聞商
聲使人方正而好義又云夷則之律長五寸五分五
釐一毫
存疑王氏喬桂曰自是而後已向於秋矣故夷則長
七寸五分自林鍾降九分
其數九其味辛其臭腥(其數九下唐月令有其性義其事言)
正義鄭氏康成曰金生數四成數九但言九亦舉成
數也辛腥金之臭味也凡辛腥者皆屬焉(孔疏易地四生金於)
(西天九成金於西但言九以成為功也皇氏云金數四得土五而成故九秋味辛臭腥者金之氣味金在)
(氣則腥在口則辛也)孔氏穎達曰金所以在西者西方半隂
半陽但物既成就體性堅剛雖可改革猶湏火柔之
馬氏睎孟曰秋以隂中生金金之形成而從革從
革作辛故味辛物以金化則其氣為腥故臭腥方
氏慤曰腥隂臭也秋為隂中故其臭腥
其祀門祭先肝
正義鄭氏康成曰秋隂氣出祀之於門外隂也祀之
先祭肝者秋為隂中於臟值肝肝為尊也祀門之禮
北面設主於門左樞乃制肝及肺心為俎奠於主南
又設盛於俎東其他皆如祭竈之禮高氏誘曰孟
秋始内由門而入故祀門肝木也祭先之用其所勝
孔氏穎達曰隂氣始於五月終於十月故秋為隂
中陽氣始於十一月終於四月故春為陽中然隂中
有陽陽中有隂亦是隂陽之中也五臟肺最前心次
之肝次之脾次之腎為後肝在中脾不當中而鄭云
秋為隂中於臟値肝春為陽中於臟值脾者由秋不
得繼夏隔於土脾不得繼肺隔於心也張氏虙曰
塞向墐戶至春而出戶祀其出也萬寳告成至秋而
入門祀其入也人自右手以命脉為主於是為脾為
肺乃入左手為心為肝為腎而春脾夏肺中央心秋
肝冬腎之祭定矣黃氏震曰肝屬木金克木故祭
先肝以養金
凉風至白露降寒蟬鳴鷹乃祭鳥用始行戮(夏小正有莠雚葦狸)
(子肇肆湟潦生苹爽死苹莠時有零雨灌荼)
正義鄭氏康成曰皆記時候也寒蟬寒蜩謂蜺也(孔疏)
(寒螀也似蟬而小青赤方氏曰黑而赤者謂之蜺)鷹祭鳥者將食之示有先
也(孔疏以人君行戮眀鷹之殺)高氏誘曰凉風坤卦之風為損
降也寒蟬得寒氣鼓翼而鳴是月鷹摯殺鳥於大澤
之中四面陳之世謂之祭鳥方氏慤曰凉未至於
寒也特為寒之微而已春露生秋露殺以殺故言白
以白為金之正也戮盖殺之也馬氏睎孟曰凉風
至則天地之仁氣散(案散疑當作斂)矣白露降則隂乘陽而
其候交矣寒蟬鳴則物之生於暑者其聲變矣鷹祭
鳥則時主殺而物之司殺者應是而動也鷹至不仁
猶祭然後食而況於人乎陸氏佃曰西風謂之凉
風猶東風謂之温風溫凉言其氣也彭氏廉夫曰
凉風八風之一西南風也盧氏翰曰凉薄也寒也
未至於寒特為寒之漸爾嚴凝之始也隂生於午而
嚴凝之氣及申方始隂極於亥而嚴凝之氣至丑方
終主秋冬而以收藏為事也天地之氣陽盛則散為
雨露隂盛則凝為霜雪白露露感秋金而變色猶未
凝也張氏虙曰鷹祭與豺獺祭小異祭時猶生祭
後始殺之故云用始行戮
存異陳氏澔曰用始行戮順時令也
辨正徐氏師曾曰此記時候不言政事陳說非也
案夏小正傳曰寒蟬者蝭&KR2557;也蟬啞蟬也青赤色與
仲夏之蟬異種前此瘖啞此時得風露乃鳴蓋隂類
也
天子居總章左个乘戎路駕白駱載白旂衣白衣服白
玉食麻與犬其器廉以深(駱音洛淮南子有西宫御女撞白鐘其兵戈)
正義鄭氏康成曰總章左个大寢西堂南偏戎路兵
車也制如周革路而飾之以白白馬黑鬛曰駱麻實
有文理屬金犬金畜也器廉以深象金傷害物入藏
高氏誘曰總章向西堂西方總成萬物章眀之也
左个南頭室也白順金也廉利也象金斷割深象隂
閉藏也張氏虙曰秋為白藏不言白而言章赤白
為章白在其中矣四時惟秋繼夏為尅我赤白不相
離故以總章名秋所居此當申上七月之位也秋所
乘路宜尚白而言戎路以用言之若詩元戎小戎重
兵也但兵車鞔之以革而漆之無他飾此飾以白耳
麻木榖金王之時恐其或過取物之竊我者以殺之
犬金畜金王之時恐其或悖取物之同類者以調之
食得其調則疾不生亦所以安性古人之食惟取其
宜而已不以珍異進也廉稜也以春對觀圜則深廣
廉則方嚴達則顯深則隠
案麻木榖而位西方秋食之從其方也犬艮畜艮隂
盛於下而陽日消亦秋之象器外廉象秋之嚴内深
象隂之斂
是月也以立秋先立秋三日太史謁之天子曰某日立
秋盛德在金天子乃齊立秋之日天子親帥三公九卿
諸侯大夫以迎秋於西郊還反賞軍帥武人於朝
正義鄭氏康成曰軍帥諸將也武人謂環人之屬有
勇力者高氏誘曰迎秋於西九里之郊金氣用事
治兵討罪非帥不整非武不威故賞軍帥武人於朝
與衆共之也徐氏師曾曰賞帥武人順時令將振
武也
天子乃命將帥選士厲兵簡練桀俊專任有功以征不
義詰誅暴慢以眀好惡順彼遠方(將好惡竝去聲)
正義鄭氏康成曰征之言正也伐也詰謂問其罪窮
治之順猶服也方氏慤曰才足以將物而勝之謂
之將知足以帥人而先之謂之帥選士則人無不能
厲兵則器無不利簡之則無不擇練之則無不熟然
苟非已試之效則勝負猶未可知故必任有功而或
置疑貳於其間則知者不能盡其謀能者不能竭其
力故任之又欲其專也凡此皆欲以征不義而已無
以覆下之謂暴不能敬上之謂慢詰以問其罪誅以
戮其人征不義言其道詰誅暴慢言其事義人所好
不義人所惡好惡得其眀則合天下之所願而無違
矣朱氏申曰萬二千五百人為軍軍將皆命卿二
千五百人為師師帥皆中大夫五百人為旅旅帥皆
下大夫(案周禮夏官丈)董氏應暘曰命將所以征不義傑
俊即士詰誅即征暴慢即不義也眀所惡即以見所
好順聲教四訖之意徐氏師曾曰士言其人兵言
其器簡擇士中之俊桀者而以兵器練習之如此則
兵可用矣於是任有功之將以征不義之國不置疑
不中制而暴慢之不義者或問其罪或戮其人此非
窮兵黷武正以眀吾所好在義所惡在不義耳夫所
好明則人知慕義而来所惡眀則彼知畏威而化乃
順彼遠方之道也
通論劉氏恕曰天地方以義正萬民而可令不義之
人横行天下乎則用兵以征不義扶生人之義理即
助天地之義氣也彭氏廉夫曰此說雖善然亦以
天地肅殺之義著此令耳非拘泥以為出師必此時
也觀者無以辭害意
是月也命有司脩法制繕囹圄具桎梏禁止姦慎罪邪
務搏執命理瞻傷察創視折審斷(句)決獄訟必端平戮
有罪嚴斷刑天地始肅不可以贏(繕市戰反搏音博創平聲折音舌舊音哲)
(非審斷之斷音段嚴斷之斷音鍜舊以斷決為句非)
正義鄭氏康成曰順秋氣政尚嚴也理治獄官有虞
氏曰士夏曰大理周曰大司宼創之淺者曰傷端猶
正也肅嚴急之言也贏猶解也蔡氏邕曰皮曰傷
肉曰創骨曰折骨肉皆絶曰斷陸氏佃曰傷瞻之
而已創然後察也折視之而已斷然後審也非直以
傷創折斷正其罪之輕重亦所以療之療之而愈則
罪又有末減者矣方氏慤曰法制古所有故曰脩
囹圄禁人之地故曰繕桎梏禁人之器故曰具姦存
乎心故止之邪見乎行故罪之搏以戮之執以拘之
端言無偏頗之異平言無輕重之差先命有司以脩
法制非理之所專故也既務搏執矣又命理如此用
心之仁可知矣秋者隂之始冬者隂之終故於孟秋
言天地始肅陽道常饒則有餘而贏隂道常乏則不
足而縮為此者天地而君實輔相之故曰天地始肅
不可以贏朱氏申曰贊化者不可使隂氣之贏也
張氏虙曰此章反覆用刑之道謂秋主肅殺天之
道不可以不順然天道好生聖人之刑將以教民非
以虐民又未嘗不寓其惻隠之仁也徐氏師曾曰
用刑而致有傷創折斷所以致其義恤刑而命瞻察
視審所以致其仁
存異方氏慤曰審斷決故獄訟必端平張氏虙曰
斷決囚欲如片言折獄然不可不審徐氏師曾曰
天地始肅當因時致刑不可使陽道常贏
案注疏於審斷句無訓蔡氏以審斷為句吳氏纂言
從之方氏以審斷決為句陳氏集說從之而按之文
義蔡氏為確不可以贏贏字鄭訓解高訓驕謂有罪
之人不可解縱徐謂陽道不可使太過方謂隂道不
可使有餘則方氏為長又傷創折斷陸氏以民之相
鬭言徐氏以官之用刑言則二說可兼蓋既傷創折
斷皆所當恤也
是月也農乃登榖天子嘗新先薦寢廟(唐月令是月也下有築場圃三)
(字)
正義高氏誘曰先薦寢廟不忘親也孔氏穎達曰
不云牲記文略也方氏慤曰榖謂稷也孟夏之麥
仲秋之麻季秋之稻皆榖獨於稷言榖以稷為五榖
之長也稼穡之官謂之后稷土榖之神謂之社稷皆
以此爾
存疑鄭氏康成曰黍稷之屬於是始熟朱氏申曰
不言所配以萬物新成不可偏主一物也
案鄭氏不知此榖之專指稷而以為黍稷之屬反疑
前此之薦黍為舊黍則麻與稻皆穀也可指為舊麻
舊稻乎
命百官始收斂完隄坊謹壅塞以備水潦脩宫室坏垣
牆補城郭(坏音培)
正義鄭氏康成曰收斂物順秋氣也備備八月也以
八月宿値畢畢好雨也脩宫室坏垣牆補城郭皆象
秋收斂物當藏也高氏誘曰坏猶培也方氏慤
曰隄坊大故欲完壅塞小故欲謹凡以備水潦而已
張氏虙曰宫室當脩垣牆當坏城郭當補此治國
之常經蓋治國猶治家也藩籬衰敗則盗生心棟宇
傾欹則人肆侮國體所係豈止禦災捍患己哉
通論方氏慤曰陽為出故春主𤼵散隂為入故秋主
收斂天之示人有收斂之道人之奉天即有收斂之
事應氏鏞曰夏氣舒𤼵則脩利隄坊無有壅塞秋
氣收斂則完而謹之蓋水在天地間最為流通不可
壅之物而其盛衰消長亦因乎時夏潦不可隄也秋
潦則可隄矣一通一障其為民禦患一也胡氏銓
曰春秋城築皆取定星中此非土功時也
是月也毋以封諸侯立大官毋以割地行大使出大幣
(使去聲)
正義高氏誘曰封侯裂土封之大官上公九命割地
以地賜人大幣金帛之幣大使使命也方金氣之收
藏所以皆不宜行張氏虙曰封諸侯始建國者割
地則有功而加地也又曰雖與祭統不合然亦不
相悖也方氏慤曰使者使於四方故言行幣藏於
府庫而以賜人故言出皆非收斂之事故止之其曰
大官大使大幣則小者容或可矣
存疑鄭氏康成曰古者於嘗出田邑此其月也而禁
封諸侯失其義矣孔氏穎達曰鄭云毋封侯割地
為失義則毋立大官行大使出大幣為得禮陸氏
佃曰言以著封割雖封割可也特毋以是月務行之
耳陳氏澔曰記者但知賞以春夏刑以秋冬故言
如此
孟秋行冬令則隂氣大勝介蟲敗穀戎兵乃来行春令
則其國乃旱陽氣復還五穀無實行夏令則國多火災
寒熱不節民多瘧疾(淮南子下有七月官庫其樹棟)
正義鄭氏康成曰行冬令則亥氣乘之行春令則寅
氣乘之行夏令則己氣乘之介甲也甲蟲屬冬敗榖
稻蟹之屬(孔疏越語王孫雄曰今吳稻蟹不遺種謂蟹食稻也)戎兵十月宿直
營室營室主武事旱雲雨以風除也無實陽氣能生
而不能成也瘧疾寒熱所為者今月令瘧作厲高
氏誘曰冬水王故隂氣大勝介蟲冬玄武之屬金水
相并則戎兵来侵春陽亢燥故旱是月凉風用事而
春燠乘之故穀更生而不實夏火王故多火災金寒
火熱金火相干故不節而使民病瘧朱氏申曰戎
兵乃来隂氣大勝而主殺也以三隂之時行三陽之
令故陽氣復還以秋成之時行春生之令故五榖無
實熱極生寒故不節陳氏澔曰行冬令為亥水之
氣所泄行春令為寅木之氣所損行夏令為己火之
氣所克也
通論張氏虙曰陽氣復還宜萬物之所喜而反不能
成實則出之無時非徒無益也黃氏曰癘疾之作
或感四時之邪氣或自養之失宜素問曰夏傷暑其
病在秋為痎瘧秋傷濕其病在冬為咳𠻳此自養之
失行夏令民多瘧疾此感時之邪先王於時氣不能
使之無邪而有以裁成之不能使萬民無癘疾而有
以養之為之疾瘍之醫所以養萬民之疾為之禮義
之政所以裁成其時氣而又為之膳膏齊和使嘗放
焉所以維持其五臟六腑仁民之政也
案三隂之時行六隂之令則隂大勝矣兵戎亥中北
落師門主非常兵寇也隂中之時行陽中之令則陽
亢矣故旱也
欽定禮記義疏卷二十三
