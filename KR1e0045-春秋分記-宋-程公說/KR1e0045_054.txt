春秋分記卷五十四宋程公說撰
晉世本第二
文公襄公
文公(諡法忠信接禮曰文)
(名重耳獻公子狐姬所生在外十九年僖二十四年入殺懷公而立改元霸諸侯至)
(三十二年卒在位九年)
僖公傳二十四年春王正月秦伯納之不書不告入也
(納重耳)及河子犯以璧授公子曰臣負羈絏從(才用切)君廵
於天下臣之罪甚多矣臣猶知之而况君乎請由此亡
公子曰所不與舅氏同心者有如白水投其璧于河濟
河圍令狐入桑泉取臼衰二月甲午晉師軍于廬柳
秦伯使公子縶如晉師師退軍于郇辛丑狐偃及秦晉
之大夫盟于郇壬寅公子入于晉師丙午入于曲沃丁
未朝于武宫(文公祖武公廟)戊申使殺懷公于高梁不書亦不
告也吕郤畏偪(吕甥郤芮惠公舊臣)將焚公宫而弑晉侯寺人
披請見公使讓之且辭焉曰蒲城之役君命一宿女即
至其後余從狄君以田渭濱女為惠公來求殺余命女
三宿女中宿至雖有君命何其速也夫袪猶在(披所斬公衣袂)
女其行乎對曰臣謂君之入也其知之矣(知君人之道)若猶
未也又將及難君命無二古之制也除君之惡唯力是
視蒲人狄人余何有焉今君即位其無蒲狄乎齊桓公
置射鉤而使管仲相君若易之何辱命焉(言若反齊桓已將自去不)
(須辱君命)行者甚衆豈唯刑臣公見之以難告(告吕郤欲焚公宫)三
月晉侯潜會秦伯于王城己丑晦公宫火瑕甥郤芮不
獲公乃如河上秦伯誘而殺之晉侯逆夫人嬴氏以歸
秦伯送衛於晉三千人實紀綱之僕初晉侯之豎頭
須守藏者也其出也竊藏以逃(文公出時)盡用以求納之(求納)
(文公)及入求見(賢遍切)公辭焉以沐謂僕人曰沐則心覆心
覆則圖反宜吾不得見也居者為社稷之守行者為羈
絏之僕其亦可也何必罪居者國君而讎匹夫懼者甚
衆矣僕人以告公遽見之狄人歸季隗于晉而請其
二子(伯儵叔劉)文公妻趙衰生原同屏括樓嬰趙姬(文公女)請
逆盾與其母子餘辭(衰字)姬曰得寵而忘舊何以使人必
逆之固請許之來以盾為才固請于公以為嫡子而使
其三子下之以叔隗為内子而已下之晉侯賞從亡
者介之推不言禄禄亦弗及推曰獻公之子九人唯君
在矣惠懷無親外内弃之天未絶晉必將有主主晉祀
者非君而誰天實置之而二三子以為已力不亦誣乎
竊人之財猶謂之盗况貪天之功以為已力乎下義其
罪上賞其姦上下相蒙難與處矣其母曰盍亦求之以
死誰懟對曰尤而效之罪又甚焉且出怨言不食其食
其母曰亦使知之若何對曰言身之文也身將隠焉用
文之是求顯也其母曰能如是乎與女偕隠遂隠而死
晉侯求之不獲以緜上為之田曰以志吾過且旌善人
蘇轍曰晉文公辟驪姬之難處狄十有二年奚齊
卓子相繼戮死秦晉之人歸心焉文公深信舅犯
靖而待之若將終焉者至於惠公起而赴之如恐
不及於是秦人責報於外而里㔻要功於内不能
相忍繼以敗滅内外絶望屬於文公然後文公徐
起而收之無尺土之賂一金之費晉人戴之遂霸
諸侯彼其處利害之計誠審哉是以主盟中夏幾
二百年功業與齊桓等而子孫過之遠甚豈非積
之有厚薄故耶
傳二十五年春秦伯師于河上將納王(襄王)狐偃言於晉
侯曰求諸侯莫如勤王諸侯信之且大義也繼文之業
(晉文侯仇為平王侯伯)而信宣於諸侯今為可矣使卜偃卜之曰
吉遇黃帝戰于阪泉之兆公曰吾不堪也對曰周禮未
改今之王古之帝也公曰筮之筮之遇大有䷍(乾下離上大有)
之睽䷥(兊下離上睽大有九三變而為睽)曰吉遇公用享于天子之卦
戰克而王饗吉孰大焉且是卦也天為澤以當日天子
降心以逆公不亦可乎大有去睽而復亦其所也晉侯
辭秦師而下(辭遜秦師使之還順流故曰下)三月甲辰次于陽樊右師
圍温左師逆王夏四月丁巳王入于王城取大叔于温
殺之于隰城戊午晉侯朝王王享醴命之宥請隧弗
許(闕地通路曰隧王之葬禮)曰王章也未有代德而有二王亦叔父
之所惡也與之陽樊温原攅茅之田晉於是始啟南陽
陽樊不服圍之倉葛呼曰德以柔中國刑以威四夷宜
吾不敢服也此誰非王之親姻其俘之也乃出其民
秋秦晉伐鄀冬晉侯圍原命三日之糧原不降命去
之諜出曰原將降矣軍吏曰請待之公曰信國之寶也
民之所庇也得原失信何以庇之所亡滋多退一舍而
原降遷原伯貫于冀趙衰為原大夫狐溱為温大夫晉
侯問原守於寺人勃鞮對曰昔趙衰以壺飱從徑餒而
弗食故使處原
劉器之曰晉文之請隧非欲真請之也示欲逼周
取天下若楚莊王之問鼎也故周人窺見其意而
與之田名曰與之其實逼天子奪之也且王室都
洛而温乃今温縣也原乃今武原也今晉以兵圍
而取之其逼王室甚矣而左氏反稱其伐原以示
之信何也
傳二十七年冬楚子(成公)及諸侯圍宋宋公孫固(莊公孫)如
晉告急先軫曰報施救患取威定霸於是乎在矣狐偃
曰楚始得曹而新昏於衛若伐曹衛楚必救之則齊宋
免矣於是乎蒐于被廬作三軍(閔元年獻公作二軍今復大國之禮)謀元
帥趙衰曰郤縠(縠本又作穀)可臣亟聞其言矣說禮樂而敦
詩書詩書義之府也禮樂德之則也德義利之本也夏
書曰賦納以言明試以功車服以庸君其試之乃使郤
縠將中軍郤溱佐之使狐偃將上軍讓於狐毛而佐之
命趙衰為卿讓於欒枝先軫使欒枝將下軍先軫佐之
荀林父御戎魏犫為右晉侯始入而教其民二年欲用
之(二十四年)子犯曰民未知義未安其居於是乎出定襄王
(二十五年)入務利民民懷生矣將用之子犯曰民未知信未
宣其用於是伐原以示之信(二十五年)民易資者不求豐焉
明徵其辭公曰可矣乎子犯曰民未知禮未生其共於
是乎大蒐以示之禮作執秩以正其官民聽不惑而後
用之出穀戌釋宋圍一戰而霸文之教也
經二十八年春晉侯侵曹晉侯伐衛楚人救衛三月丙
午晉侯入曹執曹伯畀宋人夏四月己巳晉侯齊師宋
師秦師及楚人戰于城濮楚師敗績楚殺其大夫得臣
衛侯出奔楚五月癸丑公會晉侯齊侯宋公蔡侯鄭伯
衛子莒子盟于踐土陳侯如會公朝于王所六月衛侯
鄭自楚復歸于衛衛元咺出奔晉冬公會晉侯齊侯宋
公蔡侯鄭伯陳子莒子邾子秦人于温天王狩于河陽
壬申公朝于王所晉人執衛侯歸之于京師衛元咺自
晉復歸于衛諸侯遂圍許曹伯襄復歸于曹遂會諸侯
圍許
傳二十八年春晉侯將伐曹假道于衛衛人弗許還自
南河濟侵曹伐衛正月戊申取五鹿(衛地)二月晉郤縠
卒原軫將中軍胥臣佐下軍上德也晉侯齊侯盟于斂
盂衛侯請盟晉人弗許衛侯欲與楚國人不欲故出其
君以說于晉公子買戌衛楚人救衛不克公懼於晉殺
子叢以說焉謂楚人曰不卒戍也晉侯圍曹門焉多
死曹人尸諸城上(磔晉死人)晉侯患之聽輿人之謀曰稱舍
於墓(言將發曹冢)師遷焉曹人兇懼為其所得者棺而出之
因其兇也而攻之三月丙午入曹數之以其不用僖負
羈而乘軒者三百人也且曰獻狀(責其功狀)令無入僖負羈
之宫而免其族報施也(事見二十三年)魏犫顛頡怒曰勞之不
圖報於何有爇僖負羈氏魏犫傷於胷公欲殺之而愛
其材使問且視之病將殺之魏犫束胷見使者曰以君
之靈不有寧也距躍三百曲踊三百乃舍之殺顛頡以
徇于師立舟之僑以為戎右宋人使門尹般如晉師
告急公曰宋人告急舍之則絶告楚不許我欲戰矣齊
秦未可若之何先軫曰使宋舍我而賂齊秦藉之告楚
我執曹君而分曹衛之田以賜宋人楚愛曹衛必不許
也喜賂怒頑能無戰乎公說執曹伯分曹衞之田以畀
宋人
楚子入居于申使申叔去穀(二十六年申叔戌穀)使子玉去宋曰
無從晉師晉侯在外十九年矣而果得晉國險阻艱難
備嘗之矣民之情偽盡知之矣天假之年而除其害天
之所置其可廢乎軍志曰允當則歸又曰知難而退又
曰有德不可敵此三志者晉之謂矣子玉使宛春告
於晉師曰請復衛侯而封曹臣亦釋宋之圍子犯曰子
玉無禮哉君取一臣取二(君取一以釋宋圍惠晉侯臣取二復曹衛以為已功)不
可失矣先軫曰子與之定人之謂禮楚一言而定三國
我一言而亡之我則無禮何以戰乎不許楚言是弃宋
也救而弃之謂諸侯何楚有三施我有三怨怨讎已多
將何以戰不如私許復曹衞以攜之執宛春以怒楚既
戰而後圖之公說乃拘宛春於衞且私許復曹衛曹衛
告絶於楚子玉怒從晉師晉師退軍吏曰以君辟臣辱
也且楚師老矣何故退子犯曰師直為壯曲為老豈在
久乎微楚之惠不及此退三舍辟之所以報也背惠食
言以亢其讎我曲楚直其衆素飽不可謂老我退而楚
還我將何求若其不還君退臣犯曲在彼矣退三舍楚
衆欲止子玉不可(新注子玉取敗在此一句)
吕祖謙曰子犯之在晉如管仲之在齊然未必一
一皆是若使文公從子犯此言則失親鄰報施之
義矣頼得先軫諫之以此見謀臣不厭多其後同
秦圍鄭子犯又欲與秦戰頼文公不聽又以此見
人材雖多亦須人君自識安危治亂之大體
夏四月戊辰晉侯宋公齊國歸父崔夭秦小子憖次于
城濮楚師背酅而舍(酅丘陵險阻)晉侯患之聽輿人之誦曰
原田每每舍其舊而新是謀(喻晉軍盛若原田草可以謀立新功)公疑焉
子犯曰戰也戰而捷必得諸侯若其不捷表裏山河必
無害也公曰若楚惠何欒貞子曰漢陽諸姬楚實盡之
思小惠而忘大恥不如戰也晉侯夢與楚子搏楚子伏
已而盬(音古)其腦是以懼子犯曰吉我得天楚伏其罪吾
且柔之矣子玉使鬭勃請戰曰請與君之士戲君馮軾
而觀之得臣與寓目焉晉侯使欒枝對曰寡君聞命矣
楚君之惠未之敢忘是以在此為大夫退其敢當君乎
既不獲命矣敢煩大夫謂二三子戒爾車乘敬爾君事
詰朝將見晉車七百乘(五萬二千五百人)韅靷鞅靽晉侯登有
莘之虛以觀師曰少長有禮其可用也遂伐其木以益
其兵己巳晉師陳于莘北胥臣以下軍之佐當陳蔡子
玉以若敖之六卒將中軍曰今日必無晉矣子西將左
子上將右胥臣蒙馬以虎皮先犯陳蔡(此是攻瑕)陳蔡奔楚
右師潰狐毛設二旆而退之欒枝使輿曳柴而偽遁楚
師馳之原軫郤溱以中軍公族横擊之狐毛狐偃以上
軍夾攻子西楚左師潰楚師敗績子玉收其卒而止故
不敗晉師三日館穀及癸酉而還甲午至于衡雍作
王宫于踐土鄉役之三月(鄉猶屬也城濮役之前三月)鄭伯如楚致
其師為楚師既敗而懼使子人九行成于晉晉欒枝入
盟鄭伯五月丙午晉侯及鄭伯盟于衡雍丁未獻楚俘
于王駟介百乘徒兵千鄭伯傅王用平禮也(以周平王享晉文侯)
(仇之禮)己酉王享醴命晉侯宥王命尹氏及王子虎内史
叔興父策命晉侯為侯伯賜之大輅之服戎輅之服彤
弓一彤矢百玈弓矢千秬鬯一卣虎賁三百人曰王謂
叔父敬服王命以綏四國糾逖王慝晉侯三辭從命曰
重耳敢再拜稽首奉揚天子之丕顯休命受策以出出
入三覲
孫復曰晉文奮起紹桓尊周首帥四國之衆以破
得臣于城濮功信美矣惜其不能遂帥諸侯朝于
京師反以乘勝之師致襄王于踐土况又受其侯
伯之命弓矢之賜哉雖曰不脅天子吾未之信也
是故桓王賜齊侯命襄王命晉侯為侯伯皆没而
不書焉噫孔子皆没而不書後世猶有脅天子而
取九錫者悲夫
衛侯聞楚師敗懼出奔楚遂適陳使元咺奉叔武以受
盟癸亥王子虎盟諸侯于王庭要言曰皆奬王室無相
害也有渝此盟明神殛之俾隊其師無克祚國及而玄
孫無有老幼君子謂是盟也信謂晉於是役也能以德
攻得臣及連穀而死晉侯聞之而後喜可知也曰莫余
毒也已六月晉人復衛侯元咺奔晉城濮之戰晉
中軍風于澤亡大旆之左旃祁瞞奸命司馬殺之以徇
于諸侯使茅茷代之師還壬午濟河舟之僑先歸士會
攝右秋七月丙申振旅愷以入于晉獻俘授馘飲至大
賞徵會討貳殺舟之僑以徇于國民於是大服君子謂
文公其能刑矣三罪而民服(三罪顛頡祁瞞舟之僑)詩云惠此中
國以綏四方不失賞刑之謂也(新注魏犫顛頡同罪異罰猶有未能刑處)
冬會于温討不服也(討衛許)衛侯與元咺訟不勝執衛侯
歸之于京師元咺歸衛立公子瑕是會也晉侯召
王以諸侯見且使王狩仲尼曰以臣召君不可以訓故
書曰天王狩于河陽言非其地也且明德也壬申公朝
于王所
趙子辨疑曰左氏言非其地王者無外豈有畿外
則非其地此但記所至之處不可别為義也又云
以明德也按晉侯召王而朝之愈乎不朝耳夫子
不以為罪以功補過此乃四勤之中未及於禮而
謂之為德無乃過乎
丁丑諸侯圍許晉侯有疾曹伯之豎侯獳貨筮史使
曰以曹為解齊桓公為會而封異姓今君為會而滅同
姓曹叔振鐸文之昭也先君唐叔武之穆也且合諸侯
而滅兄弟非禮也與衛偕命(私許復曹衛)而不與偕復非信
也同罪異罰非刑也(衛已復故)禮以行義信以守禮刑以正
邪舍此三者君將若之何公說復曹伯遂會諸侯于許
晉侯作三行以禦狄荀林父將中行屠擊將右行先
蔑將左行
經二十有九年夏六月會王人晉人宋人齊人陳人蔡
人秦人盟于翟泉
傳二十九年夏公會王子虎晉狐偃宋公孫固齊國歸
父陳轅濤塗秦小子憖盟于翟泉尋踐土之盟且謀伐
鄭也卿不書罪之也在禮卿不會公侯會伯子男可也
經三十年秋晉人秦人圍鄭
傳三十年春晉人侵鄭秋九月甲午晉侯秦伯圍鄭以
其無禮於晉(文公亡過鄭鄭不禮)且貳於楚也秦伯聽燭之武言
與鄭人盟使杞子逢孫楊孫戍之乃還(三子秦大夫反為鄭守)子
犯請擊之公曰不可微夫人之力不及此(請擊秦夫人謂秦穆公)
因人之力而敝之不仁失其所與不知以亂易整不武
吾其還也亦去之
傳三十一年秋晉蒐于清原作五軍以禦狄趙衰為卿
經三十有二年冬十有二月己卯晉侯重耳卒
傳三十二年春楚鬭章請平于晉晉陽處父報之晉楚
始通冬晉文公卒庚辰將殯于曲沃出絳柩有聲如牛
卜偃使大夫拜曰君命大事將有西師過軼我擊之必
大捷焉(西師謂秦師卜偃聞秦密謀故因柩聲以安衆心)
襄公(諡法甲胄有功曰襄)
(名驩文公子僖三十二年嗣立明年改元至文六年卒在位七年)
僖公經三十有三年夏四月辛巳晉人及姜戎敗秦師
于殽癸巳葬晉文公秋晉人敗狄于箕冬十有二月晉
人陳人鄭人伐許
傳三十三年春秦師滅滑而還晉原軫曰秦違蹇叔而
以貪勤民天奉我也奉不可失敵不可縱縱敵患生違
天不祥必伐秦師欒枝曰未報秦施而伐其師其為死
君乎(言以君死故忘秦施)先軫曰秦不哀吾喪而伐吾同姓秦則
無禮何施之為吾聞之一日縱敵數世之患也謀及子
孫可謂死君乎(時文公未葬未得謂之先君故止謂之君)遂發命遽興姜戎
子墨衰絰(文公未葬故襄公稱子)梁弘御戎萊駒為右夏四月
辛巳敗秦師于殽獲百里孟明視西乞術白乙丙以歸
遂墨以葬文公晉於是始墨文嬴請三帥(文嬴文公夫人襄公適母)
曰彼實搆吾二君寡君若得而食之不厭君何辱討焉
使歸就戮于秦以逞寡君之志若何公許之先軫朝問
秦囚公曰夫人請之吾舍之矣先軫怒曰武夫力而拘
諸原婦人暫而免諸國墮(音隳)軍實而長寇讎亡無日矣
不顧而唾公使陽處父追之及諸河則在舟中矣釋左
驂以公命贈孟明孟明稽首曰若從君惠而免之三年
將拜君賜夏狄侵齊因晉喪也秋狄伐晉及箕八月戊
子晉侯敗狄于箕郤缺獲白狄子(狄别種)先軫曰匹夫逞
志於君(謂不顧而唾)而無討敢不自討乎免胄入狄師死焉
狄人歸其元(元首)面如生(言其有異於人)初臼季使過冀見冀缺
耨其妻饁之敬相待如賓與之歸言諸文公曰敬德之
聚也能敬必有德德以治民君請用之臣聞之出門如
賓承事如祭仁之則也公曰其父有罪可乎(缺父冀芮欲殺文公)
(在三十四年)對曰舜之罪也殛鯀其舉也興禹管敬仲桓之
賊也實相以濟康誥曰父不慈子不祗兄不友弟不共
不相及也詩曰采葑采菲無以下體君取節焉可也文
公以為下軍大夫反自箕襄公以三命命先且居將中
軍(先軫之子其父死敵故進之)以再命命先茅之縣賞胥臣曰舉郤
缺子之功也(先茅絶後故取其縣以賞胥臣)以一命命郤缺為卿復與
之冀(還其父故邑)亦未有軍行(雖登卿位未有名列)冬晉陳鄭伐許討
其貳於楚也陽處父侵蔡楚子上救之楚師退舍遂歸
(詳見楚)
文公經元年夏四月晉侯伐衛衛人伐晉秋公孫敖會
晉侯于戚
傳元年晉文公之季年諸侯朝晉衛成公不朝晉襄公
既祥使告于諸侯而伐衞及南陽(今河内地)先且居曰效尤
禍也(尤衛不朝今晉亦不朝王)請君朝王臣從師晉侯朝王于温先
且居胥臣伐衛衛人伐晉秋晉侯疆戚田故公孫敖
會之(晉取衛田而正其疆)
經二年春二月甲子晉侯及秦師戰于彭衙秦師敗績
三月乙巳及晉處父盟夏六月公孫敖會宋公陳侯鄭
伯晉士縠盟于垂隴冬晉人宋人陳人鄭人伐秦(詳見秦)
傳二年春秦孟明視帥師伐晉以報殽之役二月晉侯
禦之先且居將中軍趙衰佐之王官無地御戎狐鞫居
為右甲子及秦師戰于彭衙秦師敗績晉人謂秦拜賜
之師(以孟明言三年將拜君賜故嗤之)戰於殽也晉梁弘御戎萊駒為
右戰之明日晉襄公縳秦囚使萊駒以戈斬之囚呼萊
駒失戈狼瞫取戈以斬囚禽之以從公乘遂以為右箕
之役(箕役在僖三十三年)先軫出之而立續簡伯狼瞫怒其友曰
盍死之瞫曰吾未獲死所其友曰吾與女為難瞫曰周
志有之勇則害上不登於明堂死而不義非勇也共用
之謂勇吾以勇求右無勇而黜亦其所也謂上不我知
黜而宜乃知我矣子姑待之及彭衙既陳以其屬馳秦
師死焉晉師從之大敗秦師君子謂狼瞫於是乎君子
詩曰君子如怒亂庶遄沮又曰王赫斯怒爰整其旅怒
不作亂而以從師可謂君子矣
晁補之曰瞫之失右也自謂黜而宜則亦安之苟
自謂黜而非宜則亦有君命矣先軫何所受怨哉
自以未獲死所而往馳秦師豈死所也哉若恥無
勇乎則挺然以身投兕虎亦勇也是匹夫之剛也
狼瞫而君子孰非君子
晉人以公不朝來討公如晉夏四月己巳晉人使陽處
父盟公以恥之書曰及晉處父盟以厭之也適晉不書
諱之也公未至六月穆伯會諸侯及晉司空士縠盟于
垂隴晉討衛故也(討元年衛人伐晉)書士縠堪其事也
石季長曰内書公孫敖外書晉士縠政在於大夫
可見矣垂隴之盟按左氏則公猶在晉處父在晉
盟公公孫敖在鄭盟諸侯君弱而臣強可知也左
氏貴士縠之堪事宜辯疑削之
經三年春王正月叔孫得臣會晉人宋人陳人衞人鄭
人伐沈沈潰夏五月秦人伐晉冬公如晉十有二月己
巳公及晉侯盟晉陽處父帥師伐楚以救江
傳三年冬晉人懼其無禮於公也請改盟公如晉及晉
侯盟
經四年秋晉侯伐秦
傳四年春晉人歸孔達于衛
傳五年冬晉陽處父聘于衛反過甯甯嬴(逆旅大夫)從之及
温而還其妻問之嬴曰以剛商書曰沈漸剛克高明柔
克夫子壹之其不沒乎天為剛德猶不干時况在人乎
且華而不實怨之所聚也犯而聚怨不可以定身余懼
不獲其利而離其難是以去之(為六月晉殺處父傳)晉趙成子欒
貞子霍伯臼季皆卒
經六年秋八月乙亥晉侯驩卒冬十月公子遂如晉葬
晉襄公晉殺其大夫陽處父晉狐射姑出奔狄
傳六年春晉蒐于夷舍二軍(僖三十一年作五軍今舍二軍復三軍之制)使
狐射姑將中軍(代先且居)趙盾佐之(代趙衰)陽處父至自温(往年)
(聘衛過温今始至)改蒐于董易中軍(易以趙盾為帥射姑佐之)陽子成季之
屬也(處父嘗為趙衰屬大夫)故黨於趙氏且謂趙盾能曰使能國
之利也是以上之宣子(趙盾)於是乎始為國政制事典正
法罪辟獄刑董逋逃由質要治舊洿本秩禮續常職出
滯淹既成以授大傅陽子與大師賈佗使行諸晉國以
為常法秋八月乙亥晉襄公卒靈公少晉人以難故
欲立長君趙孟曰立公子雍(文公子襄公庶弟杜祁所生)好善而長
先君愛之且近於秦秦舊好也置善則固事長則順立
愛則孝結舊則安為難故故欲立長君有此四德者難
必抒矣(除也)賈季曰不如立公子樂(文公子)辰嬴嬖於二君
(辰嬴懷嬴也二君懷公文公)立其子民必安之趙孟曰辰嬴賤班在
九人其子何震之有(震威)且為二嬖淫也為先君子不能
求大而出在小國辟也母淫子辟無威陳小而遠無援
將何安焉杜祁以君故讓偪姞而上之(偪姞生襄公為世子故讓使在)
(已上)以狄故讓季隗而已次之故班在四先君是以愛其
子而仕諸秦為亞卿焉秦大而近足以為援母義子愛
足以威民立之不亦可乎使先蔑士會如秦逆公子雍
賈季亦使召公子樂于陳趙孟使殺諸郫賈季怨陽
子之易其班也(本中軍帥易以為佐)而知其無援於晉也(少族多怨)九
月賈季使續鞫居殺陽處父書曰晉殺其大夫侵官也
(君已命帥處父易之故曰侵官)冬十月襄仲如晉葬襄公十一月丙
寅晉殺續簡伯(續鞫居)賈季奔狄宣子使臾駢送其帑(妻子)
夷之蒐賈季戮臾駢臾駢之人欲盡殺賈氏以報焉臾
駢曰不可吾聞前志有之曰敵惠敵怨不在後嗣忠之
道也夫子禮於賈季我以其寵報私怨無乃不可乎(言已)
(蒙宣子寵位)介人之寵非勇也損怨益仇非知也以私害公
非忠也釋此三者何以事夫子盡具其帑與其器用財
賄親帥扞之送致諸竟
晁補之曰趙盾為政而賈季專立公子樂乃不討
又擅殺陽處父亦不討僅得歸罪續鞫居異哉夫陽
處父以能上盾公也賈季怨易班而害處父私也
盾自以不足當政耶則去之苟無愧於公而李再
逞私盾力不足以禁又送其帑無政莫甚焉
春秋分記卷五十四
