春秋分記卷二十六宋程公說撰
書八
疆理書第二
魯地緫說
周公旦佐武王得天下至成王留之相焉封公長子伯
禽扵曲阜地方七百里蓋古徐州地也禹貢海岱及淮
惟徐州淮沂其又蒙羽其藝大野既豬東原底平厥土
赤埴墳草木漸包浮于淮泗逹于河周禮職方并徐州
屬青州在天文降婁之次奎婁之分辰居戌宫曰白羊
其封域西自大野東薄海北至岱南及淮其俗有聖人
之教化故子曰齊一變至扵魯魯一變至扵道言近正
也春秋俗漸變子自衛反魯修明六經是以其人好學
尚禮義重廉耻去聖既遠人情遷蕩猶有儒風
魯地釋名
魯(隱元年下同)
本壽丘黃帝所生之地亦為少昊氏之虚有大庭氏
之庫周封伯禽爲魯侯宅曲阜在城中委曲長七八
里其後楚滅魯以為縣漢為魯國今襲慶府仙源縣
(襲慶兖州)
蔑
釋例魯國卞縣南有姑蔑城今襲慶府泗水縣南
郎
釋例高平方與縣東南有郁郎亭今濟州任城縣
唐(二年)
即魯棠邑本宋地隱五年公矢魚扵棠二漢爲方與
縣屬山陽郡晉屬高平縣北有武唐亭魯侯觀魚臺
唐更為魚臺縣以城北有臺故也今單州魚臺縣
中丘(七年)
城中丘在沂州臨沂縣東北
防(九年)
釋例琅邪華縣東南防地琅邪今沂密州地
莵裘(十一年)
釋例泰山梁甫縣南莵裘城今襲慶府奉符縣
讙(桓三年)
釋例濟北蛇丘縣西有下讙亭今襲慶府龔丘縣水
經云蛇水西南逕下讙城南蛇水即讙水也
祝丘(五年)
漢為即丘縣故城在沂州臨沂縣東南
成(六年)
釋例大山鉅平縣東南成地今奉符縣
咸丘(七年)
釋例高平鉅野縣南有咸亭今濟州鉅野縣
闞(十一年)
郡國志東平陸有闞亭釋例東平須昌縣有闞城魯
羣公墓地今東平府須城縣(東平鄆州)
曲池(十二年)
釋例魯國汷陽縣北曲水亭汶陽故城在今泗水縣
西
蔇(莊九年)
釋例琅邪繒縣北有蔇亭今沂州沂水縣
雩門(十年下同)
公子偃自雩門竊出敗宋師扵乘丘雩門在仙源縣
乘丘
興仁府乘氏縣(興仁曹州)
諸(二十九年)
密州諸城縣
秦(三十一年)
釋例東平范縣西北有秦亭今濮州范縣
小穀(三十二年下同)
經城小穀范甯曰小穀魯地孫復曰魯邑曲阜西北
有小穀城按書例亦猶城中丘城祝丘之類左氏扵
昭十一年載楚申無宇曰齊桓公城穀而寘管仲焉
遂以此年經書城小穀而偶合之曰為管仲也是取
申無宇之言而偶合之也杜預因謂小穀為穀城今
從范甯孫復之說
稷門
寰宇記古魯城西五門三門曰稷門
逵泉
寰宇記逵泉在曲阜縣東南十里源出縣東南平澤
西南流合沙溝共流數里同入扵沂一名連泉曲阜
今仙源縣
密(閔二年)
釋例琅邪費縣北有密如亭今沂州費縣
汶陽田(僖元年下同)
公賜季友後為齊所侵成二年復取
費
公賜季友其後遂為季氏邑公山弗擾以費叛即此今
沂州費縣
甯母(七年)
釋例高平方與縣東有泥母亭今魚臺縣
卞(十七年)
夫人姜氏會齊侯扵卞即此漢晉里卞縣後廢隋開
皇十六年扵卞故城置泗水縣今屬襲慶府
次睢(十九年)
宋公使邾文公用鄫子于次睢之社東漢地理志臨
沂故屬東海有叢亭博物記曰縣東界次睢有大叢
社民謂之食人社即次睢之社臨沂今沂州治
昌衍(二十九年)
釋例魯國縣東南有昌平亭今仙源縣
濟西田(三十一年)
濟水西田今濟之鄆城鉅野皆魯西田
重館
釋例高平方與縣西北重鄉城今魚臺縣
郚(文七年)
釋例卞縣南有郚城今泗水縣南故城存焉魯城之
以避邾
鄆(十二年)
本莒鄆邑釋例此東鄆莒魯所争者城陽姑幕縣南
有員亭今沂州沂水縣見莒地列扵魯以别西鄆之
異耳
平陽(宣八年)
東平陽也漢晉因曰東平陽縣屬泰山郡今沂州新
泰縣
蜀(成二年)
釋例泰山博縣西北有蜀亭今奉符縣
棘(三年)
經書叔孫僑如帥師圍棘左傳曰圍棘取汶陽之田
杜預注棘汶陽田之邑在濟北蛇丘縣北棘亭又釋
兖州龔鄉縣東北七十五里棘鄉今蛇丘併入龔丘
縣則棘亭棘鄉皆隸龔丘即魯棘邑之地也蓋田在
汶水之陽而棘在其中别以邑稱凡有邑稱邑無邑
稱田田而有邑則各自有名釋例乃并汶陽之田棘
為一地二名誤矣
鄆(四年)
西鄆魯西邑昭公出居于此今齊州鄆城縣
中城(九年)
釋例東海廩丘縣西南中城鄉今海州沭陽縣
聊(襄十年)
釋例魯國魯縣東南莝城今仙源縣
五父衢(十一年)
仙源縣東南二里
台(十二年)
釋例琅邪費縣南有台亭今費縣
桃(十七年下同)
泗水縣東南有桃虚
陽關
釋例泰山鉅平縣東陽關城今奉符縣
武城(十九年)
即子游為宰絃歌之邑在漢為南城縣晉改為南武
城今省入費縣故城在焉有澹臺子羽冢
鹿門(二十三年)
臧紇斬鹿門之關古魯城西五門第一曰鹿門
高魚(二十六年)
晉東郡廩丘縣東北有高魚城今濮州雷澤縣
郈(昭二十五年)
魯大夫郈昭伯邑今東平府須城縣東南郈鄉亭
龜隂田(定十年)
魯頌謂奄有龜蒙今襲慶府奉符縣龜山即其地
蛇淵囿(十三年)
水經注蛇水西南逕下讙城南蛇水即讙水也漢有蛇
丘縣其地今省入龔丘縣城下有水即魯蛇淵囿
唘陽(哀三年)
沂州沂水縣南在漢晉為開陽縣陸德明云開者為
漢景帝諱
邾瑕(六年下同)
濟州任城縣南有邾瑕故城
萊門
陽生請與南郭且于乘出萊門注魯郭門
負瑕(七年)
魯邑故城在襲慶府治瑕丘縣西南昔衛公叔文子
升之蘧伯玉從文子曰樂哉斯丘死則我欲葬焉伯
玉曰吾子欲之則瑗請前
闡(八年)
漢剛縣本魯闡鄉即春秋齊人取讙及闡也故城在
龔丘縣東北
大野(十四年下同)
濟州鉅野縣東東西百里南北三百里
丘輿
釋例泰山南城縣西北有輿亭縣故城在今費縣
平陽(二十七年)
西平陽也漢爲南平陽縣今省入襲慶府鄒縣
地名疑者四
笙(宣十八年)
釋例魯地闕或四境外疑
紅(昭八年下同)
釋例沛國蕭縣西有紅亭迂遠疑
商衛
釋例泰山奉高縣西北有衛亭或曰魯衛西界商宋
疑
東陽(哀八年)
釋例泰山南城縣西東安城是也疑
闕地四十有九
潛(隱二年)許田(八年近許之田)鄧(十年)
社圃(十一年)向(桓十六年)趡(十七年下同)
奚生竇(莊九年)長勺(十年定四年分魯公)
(以殷民七族有長勺氏)鄑(十一年)洮(二十七年)
郿(二十八年)薛(三十一年)夷(閔二年)
酈(僖元年)升陘(二十二年)鹹(文十一年)
句鼆(十五年下同)戾丘巢丘(成二年下同)
陽橋壞隤(十六年)鹿囿(十八年)
蒲圃(襄四年埸名闕)劉(十五年下同孔穎達曰魯城外也)
遇海陘(十六年)旅松(十七年)
御(二十二年)陽州(三十一年)庚宗(昭四年下同)
丘蕕蚡泉(五年下同)塞關
比蒲(十一年下同)泉丘清丘
昌間(二十二年)炊鼻(二十六年)且知(二十七年)
東野(定五年)棘下(八年城内地名)莒父(十四年下同)
霄毗(哀五年)蠶室(八年)
稷曲(十一年)輸(十五年)陵阪(二十七年)
晉地緫說
晉故曰唐唐者帝堯舊都堯始居此復遷河東平陽周
成王既滅唐以封母弟叔虞扵堯之故墟曰唐侯子變
改唐為晉穆侯自晉陽徙都絳孝侯改絳為翼至武公
自曲沃徙都復謂之絳成六年景公又遷扵新田蓋古
并冀州地也禹貢冀州既載壺口雷首至扵大岳既修
太原至扵岳陽覃懷底績至扵衡漳厥土惟白壤舜以
冀州南北闊大分衛水為并州周禮職方正北曰并州
高辛氏子實沈及金天氏子臺駘所居焉在天文實沈
之次觜參之分辰居申宫曰隂陽其封域東控齊魯南
瞰汴滑西接秦雍北負燕代大行掎之首陽起之黃河
迤之大陸靡之扼懷衛浦絳之阻脅天下之肩兼相魏
瀛德之廣折天下之脊包祁定深冀之強拊天下之背
故自晉獻公以下累世主盟中夏稱霸諸侯非有他也
山河之險地勢便利晉無出則已出則可以横行扵中
原其俗剛強多豪傑矜功名
晉地釋名
晉(隱六年)
故唐國堯舊都地南有晉水叔虞子燮改爲晉亦曰
晉陽漢因置晉陽縣皇朝建隆四年以為平晉軍太
平興國四年廢為平晉縣熙寧三年省入太原府治
陽曲縣
曲沃(五年下同)
文侯封弟成師扵此今絳州曲沃縣在州東四十五
里解州聞喜縣在曲沃西南亦其地云
翼
本曰絳穆侯自晉陽徙都于此孝侯改絳為翼後為
曲沃武公所并自曲沃徙都復曰絳獻公九年又北
廣其城方二里今絳州翼城縣
絳(莊二十六年)
即翼城之西絳邑城成六年謀去故絳即此
新田(成六年)
絳州絳縣魏獻子曰新田土厚水深居之不疾謂此
千畆(桓二年下同)
釋例西河介休縣南地名千畆介休今屬汾州
陘庭
翼城縣南
蒲城(莊二十八年下同)
隰州隰川縣在漢晉為蒲城縣
屈
亦曰北屈地産馬所謂屈産之乘漢晉為北屈縣今
爲慈州吉鄉縣屈城在焉
采桑(僖八年)
吉鄉縣西南采桑津
高梁(九年)
平陽府臨汾縣西南高梁城(平陽晉州)
韓(十年)
同州韓城縣有韓原
河外列城五(十五年下同)
河之南焦瑕其二城其三闕夷吾所賂秦伯者
東盡虢略
從河西南行而東盡故虢略地今虢州是也
解梁城
解州解縣
狐厨(十六年)
釋例平陽臨汾縣西北狐谷亭今絳州正平縣
令狐(二十四年下同)
河中府猗氏縣本令狐後以猗頓易今名
桑泉
河中府臨晉縣在河中之東重耳濟河入桑泉盖渡
河而東也隋置桑泉縣義取此唐改為臨晉
臼衰
釋例河東解縣東南臼城按今解州及臨晉虞鄉俱
解縣地臼城在解縣東南蓋虞鄉解縣之間也
郇
猗氏縣有郇城在解州西南
綿上
釋例西河介休縣南地名今汾州介休縣有綿上山
謂之介山上有介之推祠隋開皇十六年分介休縣
南境置綿上縣屬汾州今屬威勝軍故介休以介山
得名而綿上乃介之推田考其田在介山之南本則
一也
南陽(二十五年)
在晉山南河北傳言始唘南陽即此今懷州修武縣
有南陽城
南河(二十八年下同)
自衛州南渡而東(詳見水門)
河陽
孟州河陽縣
清原(三十一年)
解州聞喜縣北
箕(三十二年)
廣記遼州遼山縣遼陽山古箕城春秋晉人敗狄于
箕即此杜以爲在太原陽邑箕城非也豈誤以陽邑
為遼陽乎
茅津(文三年下同)
陜州平陸縣有茅津在西南對陜城秦伯伐晉晉人
不出遂自茅津濟即此
王官
解州芮城縣北王官谷
甯(五年)
懷州修武縣
董(六年)
釋例河東汾隂縣有董亭今河中府榮河縣
武城(八年)
同州馮翊縣
北徵(十年)
同州澄城縣漢徵縣北廣記云徵澄音相近
河曲(十二年下同)
河中府河東縣南公羊傳河千里而一曲禹貢導河
積石至于龍門南至于華隂東至扵底柱自華山北
而東行河之曲也
羈馬
此年秦伯伐晉取羈馬故成十三年晉侯使吕相絶
秦曰翦我羈馬寰宇記河曲縣南十里有羈馬城在
今河中府
瑕
僖十五年傳晉侯許賂秦伯以河外列城五東盡虢
略南及華山内及解梁城既而不與三十年傳許君
焦瑕朝濟而夕設版焉注謂焦瑕是其二其餘三城
不可知也孔穎逹曰以河北為内以河南為外列城
五者自華山而東盡虢之東界其間有五城解梁城
則在河北非此河外五城之數也文十二年傳秦師
夜遁復侵晉入瑕十三年春晉侯使詹嘉處瑕以守
桃林之塞桃林在河外潼關華陰使詹嘉處瑕以守
之則瑕當在河外即上所云河外列城之焦瑕者前
年晉欲薄秦師扵河而秦師夜遁復入瑕則是既遁
而入其河外之邑也杜預以河外之焦瑕及詹嘉之
瑕爲二且以爲在猗氏東北猗氏在河北非河之外
失之矣
魏人在東(十三年下同)
陜州芮城縣亦魏國扵秦爲東
桃林塞
自陜州之湖城靈寶至華州之華隂皆古桃林塞
隂地
晉之河南山北自商州上雒縣以東至河南府伊陽縣
此是通秦晉要道
邢丘(六年)
漢平皋城應劭曰其地屬晉號邢丘以在河之皋地
勢平夷故曰平皋故城在懷州河内縣西
董澤(十二年)
釋例聞喜縣北有董池波今解州聞喜縣水經注東
西四里南北三里
曲梁(十五年下同)
漢晉為曲梁縣屬廣平今洺州永年縣
稷
釋例河東聞喜縣西有稷山今絳州稷山縣是也本
二漢聞喜縣地至晉尚屬河東後周置曰絳州隋徙
絳治正平而稷山遂爲絳屬邑蓋晉聞喜縣地所分
置也
野王(十七年下同)
漢晉為野王縣屬河内郡今懷州河内縣
范
士會邑今濮州范縣
盬(成二年)
猗氏縣地在解州西南今解鹽池是也故傳曰沃饒
而近盬說文云河東鹽池袤五十一里廣六里周回
百一十四里
瓠丘(襄元年)
釋例河東東垣縣東南壺丘亭今絳州垣曲縣
雞澤(三年)
釋例在廣平曲梁縣西南今洺州所治永年縣即古
曲梁也或謂今洺州雞澤縣為古雞澤然參之輿圖
古雞澤既在今洺州西南而今雞澤縣乃在洺州東
北雞澤縣非古雞澤明矣蓋雞澤縣本漢曲梁縣隋
初置意其㮣以曲梁之境為皆古雞澤不復考本在
曲梁西南第扵東北創邑而用斯名耳謂今雞澤爲
古雞澤非也
著雍(十年)
傳曰晉侯還及此而疾則著雍在河之南
櫟(十一年)
釋例河東北關今黃河東北
長子(十八年下同)
潞州長子縣
純留
潞州屯留縣
梗陽
釋例太原晉陽縣南陽城今太原府清源縣
祁(二十一年)
太原府祁縣
雍榆(二十三年下同)
釋例汲郡朝歌縣東雍榆城今衛州汲縣
朝歌
汲州故朝歌也
孟門
晉隘道
熒庭
絳州翼城縣東南八十五里有古熒庭城傳齊侯伐
晉取朝歌分為二隊入孟門登大行張武軍扵熒庭
杜注張武軍謂築壘壁水經注紫谷水東出白馬川
西經熒庭城南而西出紫谷與乾河合按此城與紫
谷相當是古熒庭
東陽
晉之山東今衛州洺州以北
苗(二十六年)
孟州濟原縣南故有亭
木門(二十七年)
寰宇記滄州清池縣西北四十六里古木門城即鱄
奔晉託扵木門之地輿地志云中有大樹因名木門
任(三十年)
信德府任縣(信德邢州)
銅鞮(成九年)
羊舌赤邑今威勝軍銅鞮縣
中都(昭二年)
釋例西河介休縣東南中都城今汾州介休縣東南
楊(五年)
釋例平陽縣故楊國今平陽府洪洞縣
虒祁(八年)
釋例平陽絳邑縣西南汾水上今絳州翼城縣西南
戲陽(九年)
大名府内黃縣北戲陽城
棘津(十七年)
水經河水逕東燕縣故城北則有濟水自北來注之
注云亦謂之濟津故南津也僖公二十八年晉師伐
曹還自南河即此濟也河水扵是又有棘津之名晉
伐陸渾亦扵此渡燕縣今胙城縣則棘津與南河蓋
相近而異名也
乾侯(二十八年下同)
大名府成安縣
鄔
太原府鄔縣
塗水
太原府榆次縣
盂
太原府盂縣
平陽
堯時為帝都曰平陽晉以為趙朝食邑今平陽府治
臨汾縣
大陸(定元年)
信德府鉅鹿縣大陸津
邯鄲(十三年)
磁州邯鄲縣
上雒(哀四年下同)
商州治上雒縣京相璠曰楚通上雒阨道也
蒼野
上雒縣西
少習
商州商洛縣東有少習秦謂之武關
臨
慶源府臨城縣(慶源趙州)
欒
真定府欒城縣
鄗
漢因之爲鄗邑光武更名高邑縣今屬慶源府
逆畤
中山府北平縣漢為曲逆(中山定州)
壺口
潞州潞城縣有壺口故關
栢人
漢以為栢人縣高帝過趙欲宿心動問縣名曰栢人
上曰栢人者迫於人也去弗宿唐天寳元年改曰堯
山今屬信德府
冠氏(十五年)
大名府冠氏縣
河(十六年)
衛州
地名疑者一
中牟(定九年)
晉車在中牟釋例滎陽中牟縣回遠疑非也按中牟
在河南計非晉境所及至三家分晉中牟屬魏而趙
世家曰獻侯即位治中牟則河南之中牟非趙所得
都明矣杜之疑扵義為當臣瓚云中牟當在漯水之
上
闕地四十有三
隨(隱五年)鄂(六年)條(桓二年)
汾隰(三年)聚(莊二十五年)東關(二十八年)
隂(僖十五年)受鐸(十六年下同)昆都
廬柳(二十四年下同)屏樓
被廬(二十七年)郊(文三年)夷(六年下同)
郫菫隂(七年)諸浮(十三年)
黃父(十七年)向隂(宣七年)輔氏(十五年下同)
雒瓜衍之縣斷道(十七年)
赤棘(成元年)河(十三年下同)箕郜
苕丘(十七年)虚(十七年)長樗(襄三年)
著(二十一年)鄐(二十六年)魏榆(昭八年)
平陵(二十八年下同)馬首適歴(三十一年)
平中(定三年)五氏(九年)百泉(十四年)
棘蒲(哀元年)隂人(四年)英丘(二十三年)
邢(襄二十一年)
春秋分記卷二十六
