春秋分記卷三十六宋程公說撰
書十八
禮樂書第一
宗周功德自文武出衰於厲幽文武之基息矣禮樂賞
罰自天子出降而諸侯天子之重去矣春秋之作聖人
謹乎名分者于以存禮樂於將墜扶王室於既微也而
自隱公始其以昉乎東遷而為十世之始歟不書即位
知受命之正自是失矣與邾儀父宋人盟皆書曰及知
盟誓之禮自是違矣來賵仲子而冢宰書名則以訓嫡
庶名分之亂也祭伯朝魯直書曰來則以正人臣私交
之失也貢賦不共而武氏子來求賻朝覲不時而凡伯
南季來聘况僣郊僣羽大雩禘祭雉門兩觀舉先王之
制而蔑之春秋可勿作乎魯在春秋為禮義國若曰猶
秉周禮若曰周禮盡在魯若曰諸侯於是觀禮則禮樂
必有考信者而以僣自怙豈周公制作本旨哉明堂位
曰四代之服器官魯兼用之此末造也而謂成王之賜
與周公之受者妄也如曰成王以天子禮樂康周公又
曰命魯公世祀周公以天子禮樂祭統亦云賜之以重
器朱干玉戚以舞大武八佾以舞大夏凡此皆漢儒雜
記非吾孔氏雅言也嘗考於詩書得之矣周公相成王
也制禮作樂頒度量而天下服其亦謹於禮矣禮之有
天子諸侯之别由古以來未之有改也成王其忍廢諸
惟錫之山川土田附庸以為周公報而命爾元子俾侯
于魯實寓曲留周公之至心傳者曰周公拜前魯公拜
後此殊典也周命諸侯班班冊書則無有是矣及公在
豐將殁欲葬成周公薨成王葬于畢告周公作亳姑孔
安國曰不敢臣周公故使近文武之墓此又侈其報於
既歿感之切待之厚於是乎證然方公之留治洛也成
王以秬鬯二卣綏寧公使之明禋于文武言公之功可
以薦神明而無媿而曰拜手稽首以承文武休享則君
臣之際嚴矣公曰予不敢宿則禋于文王武王是公未
嘗居此錫且弗敢宿留王命也成王之恭周公之孚皆
可以示萬世詩書之所載孔子之所刪定吾斯從之矣
平輅既東禮廢樂壞迄於春秋諸侯貪冒侵欲不忌魯
因以並緣曰吾固周公子孫也而僣佚漸啓聞諸傳曰
昔者魯惠公使宰讓請郊廟之禮於天子天子使史角
往惠公止之其後在魯實始為墨翟之學故使成王之
世而魯已郊則惠公又奚請惠公請之則是魯未始有
天子禮樂成王初不之賜伯禽亦莫之受也隱繼惠而
立天下無道至是而兆成矣春秋始隱則惠之始僣不
得書待郊有變而書之聖人微意也然魯則亦有不安
者焉周之郊以長至而魯郊於啓蟄曰吾以祈農事半
圭曰璋白藏天子青藏諸侯青黑緣者天子之寳龜而
魯之寳璋判其白弓綉其質龜青其純制異而不齊禮
駮而不純此周制所無有魯之子孫咸竊而亂之昔者
夫子入大廟每事問非惑之蓋疑之也諸侯之廟而有天
子禮樂故問以見正焉是以為禮也馴至大夫之世三
臣設撥視桓楹季氏旅於泰山皆竊禮之不中而舞八
佾以雍徹敢於僣天子之樂降而陪臣執國命則從祀
先公竊寳玉大弓皆肆為之其源蓋有自而又何誅焉
若乃列國之制春秋所不詳錄宋禮之舊夫子謂不足
證而吳楚之即夷則非可以論禮第采傳文列諸下方
備著魯一代行事於上以傳世變云
王狩一
左氏晉侯召王以諸侯見仲尼曰以臣召君不可以訓
故書曰天王狩于河陽非廵狩而曰狩所以伸天子之
尊罪晉侯之不臣也
僖二十八年天王狩河陽
王臣聘魯者八
周禮時聘結諸侯之好諸侯朝于天子則天子報聘於
諸侯所以通上下之情也春秋王室愈卑魯未嘗朝天
子而遣使聘魯者八則禮用之非宜矣故在周盛時用
之為禮於春秋為非宜穀梁曰聘諸侯非正也曰非正
其以是歟
隱七年凡伯九年南季
桓四年宰渠伯糾五年仍叔之子
八年家父莊二十三年祭叔
僖三十年宰周公宣十年王季子
來求者三
先王制九等之貢以令天下無有遠邇畢獻方物車服
器用非特供王之奉又以班寵邦國聞有錫諸侯未聞
有求於諸侯也春秋邦國貢賦不入雖喪紀之具車服
之用帑金之費不能自給反求乎下著非禮矣穀梁傳
曰歸死者曰賵歸生者曰賻歸之者正也求之者非正
求之為言得不得未可知之辭也又曰求車非禮也求
金甚矣
隱三年武氏子來求賻
桓十五年天王使家父來求車
文九年毛伯來求金
歸賵脤者三
車馬曰賵珠玉曰含脤膰之禮以親兄弟之國禮也平
王賵妾母於前襄王加賜妾母於後敬王不待助祭而
歸脤非禮也
隱元年宰咺歸賵
文五年榮叔歸含且賵
定十四年石尚歸脤
來錫命者三
桓公篡立生而王不能討死又加寵文公居喪未終成
公未嘗入覲而錫之命著非禮也
莊元年榮叔來錫公命
文元年毛伯來錫公命
成八年召伯來錫公命
王臣來會葬者二
周禮凶禮以哀邦國之憂其别有五一曰喪禮哀死亡
春秋世則異是矣經書天王十有二而莊僖頃三不志
崩明王室不能赴也平惠定靈四不書葬見諸侯不復
會也葬僖公使叔服來葬成風使召伯來是天王反逆
施於諸侯
文元年叔服會僖公葬
五年召伯會成風葬
王臣來者二
檀弓曰古之大夫束脩之問不出竟郊特牲曰朝覲大
夫之私覿非禮也大夫執圭而使所以申信也不敢私
覿所以致敬也而庭實私覿何為乎諸侯之庭為人臣
者無外交不敢貳君也書之不正其外交
隱元年祭伯來
桓八年祭公來
公及大夫朝如者八
春秋王室弱伯權盛諸侯莫有事君以禮者矣故大夫
如齊如晉數書簡冊至如京師雖間見之殆不過因事
而往兩朝王所而曰所言非其所也一如京師而不曰
朝言非主乎朝王也
僖二十八年公兩朝王所(天王勞晉侯于踐土晉侯召天王于河陽)
三十年公子遂如京師
文元年叔孫得臣如京師
八年公孫敖如京師不至而復
宣九年仲孫蔑如京師
成十三年公如京師
襄二十四年叔孫豹如京師
昭二十二年叔鞅如京師
王臣與諸侯會盟侵伐者十一
春秋自隱至閔無王臣盟會之文至僖公五年齊小白
會王世子于首止始有王臣會盟之事晉重耳繼起乃
致天子盟王人有甚於小白然考二霸會盟皆在服楚
之後蓋克服強楚威振中國自矜其功謂雖天子之尊
亦莫或忤矣偃然致王臣於盟會雖外假尊周之名而
實以伉已也
僖五年會王世子于首止
八年會王人盟于洮
九年會宰周公于葵丘
二十九年會王人盟于翟泉
文十年及蘇子盟于女栗
成十六年會尹子伐鄭
十七年會尹子單子伐鄭同盟于柯陵
會單子伐鄭
襄三年公會單子盟雞澤
昭十三年會劉子盟平丘
定四年會劉子于召陵伐楚
逆后嫁姬者四
自逆者而言王者無外王命之斯為后矣故稱王后示
天下之母儀也自歸者而言王雖有命未見宗廟則從
父母所子而稱化天下以婦道也書王姬魯為之主
桓八年祭公來遂逆王后于紀明年紀季姜歸于
京師
莊元年王姬歸于齊單伯送王姬
十一年王姬歸于齊
襄十五年劉夏逆王后于齊
命伯之制
莊二十七年王使召伯廖賜齊侯命賜命為侯伯而傳
不志其辭僖二十八年王命尹氏及王子虎内史叔興
父策命晉侯為侯伯賜之輅服弓矢秬鬯曰王謂叔父
則有命辭故文公受策以出出入三覲襄十四年王使
劉定公賜齊侯命傳亦述其策命之文曰昔伯舅太公
以下以見齊之世為侯伯也然命之非正蓋異乎盛時
侯伯之制矣杜預曰因昏而加褒王室不能命有功
饗醴命宥
凡王覲羣后始則行饗禮先置醴酒示不忘古飲宴則
命以幣物宥助也以助勸敬之意惠王即位虢公晉侯
來朝(莊十八年)王饗醴命之宥皆賜玉五瑴馬三匹非禮也
傳曰王命諸侯名位不同禮亦異數不以禮假人至晉
文公納襄王(僖二十五年)朝于踐土(二十八年)王享醴命之宥凡
再毛召之難晉景公使士會平王室(宣十六年)定王享之原
襄公相禮殽烝(升殽於俎)武子私問其故(享當體薦而殽烝故怪問之武子士)
(會)王聞之召武子曰季氏而弗聞乎王享有體薦(享則半解)
(其體而薦之所以示共儉)宴有折爼(體解節析升之於爼物皆可食所以示慈惠)公當享
卿當宴王室之禮也武子歸而講求典禮以脩晉國之
法則是亦僣矣
大路
僖二十八年王策命晉文侯為侯伯賜之大輅之服又
祝鮀言先王分魯衛晉以大路襄十九年鄭公孫
蠆卒王追賜之大路二十四年齊人城郟(王城)穆叔如周
聘且賀城王嘉其有禮也賜之大路夫大路天子車之
揔名樂記曰大輅者天子之車也所以贈諸侯陳暘樂
書曰蓋商制非周制也商尚質其大路則木路而已周
尚文大路豈玉路歟雜記諸侯之賜有乘黃大路則諸
侯之大路蓋金路非玉路木路也金路曰大路猶熊侯
曰大侯也杜預以賜魯衛晉之大路為金路賜公孫蠆
叔孫豹之大路為革木二路於義或然蓋周天子之路
以玉為大諸侯以金為大大夫以革木為大
論樂
凡聲音之道由於人心至其發越則當與政通古者天
子諸侯卿大夫於樂所以飬行義而防淫佚若其等衰
之辨莫嚴焉周德下衰禮廢樂壞王子頹享五大夫樂
及徧舞(莊二十年)鄭厲公享惠王于闕西辟備六代之樂(莊二)
(十一年)下凌上替甚矣其後景王將鑄無射(鐘名射音亦昭二十一年)
泠州鳩曰王其以心疾死乎夫樂天子之職也夫音樂
之輿也而鐘音之器也天子省風以作樂(省風俗)器以鍾
之輿以行之小者不窕(細不滿他彫切)大者不槬(横大不入戸化切)則
和於物物和則嘉成故和聲入於耳而藏於心心億則
樂窕則不咸槬則不容心是以感感實生疾今鍾槬矣
王心弗堪其能久乎越明年夏四月王田北山有心疾
而崩傳者志之以見樂不可妄興也
春秋分記卷三十六
