春秋分記卷三十三宋程公說撰
書十五
疆理書第九
山
四嶽(昭四年下同)
東嶽泰山
襲慶府奉符縣西北
南嶽衡山
潭州衡山縣㳂湘千里九向九背
西嶽華山
在舜為西嶽周禮為中嶽蓋周宅洛邑與冀不同大
華今在華州華隂縣巨靈擘之以通河流少華在華
州鄭縣其山聯屬東北至冀東南至豫西南至梁西
北至雍四州之境在焉春秋分秦晉界
北嶽恒山
中山府曲陽縣西北連(闕)真定府慶源府媯州蔚州
界
三塗
西京伊陽縣有三塗山或謂伊闕大谷轘轅是三道
非也
陽城
西京登封縣東北有陽城山洧水所出
大室
地理志云武帝置嵩高縣以奉大室號為中嶽有少
室在大室之西今登封縣地
郟鄏(宣三年)
成王定鼎于郟鄏在洛陽西郟鄏二山相屬
大行(襄二十三年)
地理志云東大行在河内山陽縣西北大行在河内
野王縣西北魏郡鄴縣北按北山起於孟州濟源縣
界一名皇母山一名女媧山述征記曰大山首始於
河内北至幽州凡八陘第一軹關陘在濟源第二大
行陘長四十里第三白陘今在懷州河内縣餘五陘
在鄴中山幽州界山陽今澤州野王今懷州禹貢曰
大行恒山至于碣石入于海北條地脉於此始畢壯
哉
萊柞(昭七年)
魯地今萊蕪縣
具敖(桓六年)
二山皆魯地在平隂
敖鄗(宣十二年)
二山皆鄭地鄭州滎陽縣西北有敖山孟州河隂縣
有鄗山鄗在敖山東南
殽(僖三十三年)
西京永寧縣西北有三崤山一名嶔崟山崤有二陵
自東崤至西崤三十五里東崤長坂數里車不得方
軌西崤石陂十二里其地今又屬陜州漢之澠池界
方城(僖四年)
崗阜自唐州比陽縣相比連接西至方城縣又至西
汝州葉縣南故號方城楚國方城以為城蓋北門之
險
繹(文十三年)
襲慶府鄒縣此山東西二十里高秀獨出
首山(宣二年)
河中府河東縣東南
靡笄(成二年下同)
齊州長清縣有此
華不注
齊州歷城縣有此
梁山(成五年)
爾雅曰梁晉望也公羊曰河上之山也今在同州韓
城縣西是為大梁山及有小梁山亦在邑界禹貢梁
山韓奕篇奕奕梁山即此
衡山(襄三年)
湖州南
巫山(襄十八年下同)
東平府東北
梅山
鄭州密縣東北
魚齒
汝州襄城縣
荆山(昭四年下同)
襄陽南漳縣東北有此山
中南
地理志云在扶風武功縣東太一山也今在京兆鳳
翔之間自歧山郿縣南連延東至京兆長安縣西武
功縣南周之名山關中記曰在天中居都南一名中
南一名地胏
歧
地理志云在扶風美陽縣西北今在鳳翔府岐
山縣東北河圖括地象曰歧山在崑崙東南為
地乳周之興也鸑鷟鳴人謂之鳳凰堆水經注
其峯高峻迥出諸山亦名天柱歧水出焉合漆
入渭
塗山
壽春府
羽山(昭七年)
海州懷仁縣
北山(昭二十二年)
王田北山杜預注北邙也在西京洛陽縣登之
見孟津
小别大别(定四年)
禹貢曰導嶓冢至于荆山内方至于大别又曰
嶓冢導漾東流為漢又東為滄浪之水過三澨
至于大别南入于江禹治山通水南條荆山首
起嶓冢至于荆山又為内方大别二山内方今
復州之竟陵大别今漢陽之漢川也南條其尾
至此而極亦壯偉矣孔安國釋南入于江謂觸
山廻南入江蓋漢水至大别山為大别所擊故
回波以南入于江非本性欲南也左傳吳師伐
郢楚子常濟漢而陳自小别至于大别京相璠
春秋土地名曰大别漢東山名也在安豐縣南
顔師古曰大别在廬江安豐杜預釋地曰二别
在江夏界近漢之名無緣乃在安豐也案地說
言漢水東行觸大别之陂南與江合則與尚書
杜預之說同蓋小别在今德安府大别在今漢
川縣楚自郢濟漢又自小别至大别地形順便
今大别山之北漢口即漢水入江處且安豐至
江夏一千五百里相距甚遠又淮水之南非江
漢合流之地京相璠顔師古安豐大别之說斯
不足證
龜(定十年)
襲慶府奉符縣有龜山魯頌謂龜蒙蓋二山也
蒙(哀十七年)
地理志云蒙山在泰山蒙隂縣西南今在沂州費縣
西新泰縣南分二邑界山高四十里長四十六里齊
魯會盟即蒙山之隂魯地也
會稽(哀元年)
紹興府會稽縣南有此山
菟和(哀四年)
商州上雒縣
沙鹿(僖十四年)
北京大名府有五鹿墟即沙鹿也郡國志曰五鹿故
沙鹿有沙亭
山闕名六
阜山(文十六年)萊山(昭五年下同楚地)坻箕之山(楚地)
岡山(十一年)坻山(十二年晉地)桑山(十六年鄭地)
山釋異
萊山有三
昭五年楚子次萊山楚地
七年與之萊柞魯地
萊國有萊山今登州黃縣
敖山有二
桓六年魯之敖山在平隂
宣十二年鄭之敖山在滎陽
衡山有二
昭四年南嶽衡山在潭州
襄三年衡山在湖州烏程
坻山有二
昭五年坻箕之山楚地
昭十二年坻山晉地
塗山有二
昭四年三塗在西京
禹會諸侯于塗山在夀春
水
江(昭三年)
廣雅曰江貢也地理志云出蜀郡湔氐道西徼外岷
山東南至江都入海過郡七行二千六百六十里山
海經曰岷山東北崍山又東至崌山江水出焉東注
大江郭璞曰中江出崍謂今簡州江也北江出崌此
皆岷山旁之小江今按江出松州嘉城縣甘松嶺亦
曰松桑嶺其地北連析支其水一名汶水流出岷山
始大自此遂東南流而悉州沱水東來與江會故曰
東别為沱東南經成都南經嘉定府沫水入焉至瀘
州涪水從西北來東南至重慶府則有嘉陵江巴江
入又東經涪州黔江入忠萬夔州有巫水入歸峽有
清江又東至枝江有沮水入石首涌水入又東過岳
州有澧水從西入洞庭水亦自南入又有浣水湘水
從西南來入江共而東至鄂州漢水入焉始經九江
至鎮江府有丹陽水從南來入又東經揚州有邗溝
水出焉又東經江隂許浦始入于海
河(僖四年)
春秋說題辭曰河之為言荷也荷精分布懷隂引度
也釋水云河出崑崙自禹本紀山海經水經皆云然
張騫使西域窮河源謂河有兩源一出于闐一出葱
嶺同入蒲昌海一名鹽澤按于闐國南河耨逹山或
云即崑崙也河源出焉一名首枝河北流七百里入
戍水一名計首河北與葱嶺河合同入鹽澤葱嶺在
疎勒國西北東入鹽澤去沙州西三百里潛行地下
為中國河然既曰潛流頗同臆說非實見鹽澤與河
通也至唐吐蕃為大國居積石西南唐聘使始見黃
河在吐蕃中西南數千里向東北流與積石河相連
吐蕃人言崑崙山在其國内長慶中劉元鼎為盟會
河之上流西南行二千里水益狹其南三百里三山
中高而四下曰紫山古所謂崑崙也虜人謂悶摩黎
山直距長安五千里河源其間澄流緩下稍合衆流
則赤它水并注則濁度其源直莫賀延磧尾蓋劒南
之西爾禹導河自積石北行至豐州又東至忻州乃
南三曲三千餘里至河中府龍門直南至華州鄭縣
衝激華山折而東廻故其地曰潼關亦曰衝關即經
所謂河曲東包底柱于陜州東過孟津于河南府東
過洛汭于鞏縣至鄭衛之大伾禹以為河所從來者
高水湍悍難以行平地乃釃二渠以引河北載之高
地故自此北過降水在今大名府之南被大陸于邢
趙間分為九河流至滄州同為逆河以入大海自積
石而下九折行九千四百里
淮(桓八年)
春秋說題辭曰淮者均其勢也禹貢導淮自桐柏地
理志出南陽平氏縣東南桐柏大復山東南至臨淮
淮陵縣入海過郡四行三千二百四十里水經出胎
簪山孔穎逹曰桐柏旁小山也荆州志曰出桐柏潛
流三千里東出大復山在唐州桐柏縣(闕)至楚州山
陽縣會泗沂之水東至漣水縣界入海
濟(隠三年)
春秋說題辭曰濟齊也齊渡也地理志出河東垣縣
東北王屋山東南至河内武德縣入河溢出河南滎
陽北地中又東至千乘琅槐入海過郡九行千八百
四十里孔穎逹曰泉源為沇流去為濟在溫縣西北
平地今濟水出孟州王屋縣東至濟源縣西北三里
平地有二源東源周廻七百步深不測西源周廻六
百八十餘步稍淺山海經曰王屋之東㶌水出焉是
也至懷州武德縣東入河十數里西南截河又並流
數里溢出鄭州滎澤縣名南濟水滎口在焉東出曹
州定陶縣陶丘北遂為菏入單州魚臺縣會泗水又
東北至鄆濟間會汶水又北折而東至青州博興縣
入海謂之海浦又接濱州渤海縣蒲臺南謂之潮口
淀皆濟入海處王莽末旱涸濟不越河汴渠成後濟
堤又竭今東平濟南淄川北海界中有水入海謂之
清河乃菏汶合流爾水經後漢和帝時作謂濟南過
滎澤至乘氏等縣蓋非實錄
漢(桓六年)
禹貢嶓冢導漾東流為漢又東為滄浪之水過三澨
至于大别南入于江水經漾水出隴西氐道縣嶓冢
山東至武都沮縣為漢水又東北至廣魏白水縣注
曰東西兩川俱出嶓冢而同為漢水今西縣嶓冢山
西漢水所遵也大抵梁州左山皆曰岷右山皆曰嶓
出於岷者皆曰江出於嶓者皆曰漢江有内水中水
外水之異漢有西漢水東漢水之殊滄浪水蓋今漢
之夏水至漢陽軍觸大别上南入于江
夏汭(昭四年)
漢水觸大别山南折與江水會謂之夏汭亦曰夏口
在漢陽軍北鄂州西界盛洪之山川記曰二水之間
謂之夏洲首尾七百里華容監利二縣在其中矣此
水冬塞夏通謂之夏水蓋夏則會於荆鄂之間通曰
夏汭冬則會于漢陽乃為夏口今漢陽軍漢陽縣有
沔口是也
渭(閔二年)
地理志云出隴西首陽縣西南鳥鼠同穴山東至京
兆船司空縣入河過郡四行二千七百六十里蓋渭
出首陽經南安天水扶風略陽始平京兆至弘農華
隂縣入河今渭源在熙州渭源堡鳥鼠山經秦隴鳳
翔至京兆咸陽縣會灃水于矩山在咸陽南數里又
東會涇水于高陵之間在咸陽東數十里山海經曰
涇渭合流三日清濁不雜東合漆沮水至潼津入河
在華隂縣北入河春秋之渭汭也杜預曰水之隈曲
曰汭吕忱曰汭者水相入也
涇(成十三年)
地理志云出安定郡涇陽縣西笄頭山東南至馮翊
陽陵縣入渭過郡三行千六十里山在靈州東南土
俗謂之开屯山按笄頭山名雞頭山一名崆峒山淮
南子云涇水出薄落山亦此山别名水經注大隴山
之異名山海經謂出高山水經謂出高山之涇谷今
在鎮戎軍高平縣東南過原涇隴耀等州至京兆醴
泉縣出山即古之谷口縣至雲陽為涇峽至府東高
陵入渭此外有白公渠引涇注渭在高陵鄭國渠引
涇注洛在瓠口非禹故道
汾(僖十六年)
出憲州静樂縣管涔山至太原府西北
伊(僖十一年下同)
地理志云出弘農盧氏縣東熊耳山東北入雒過郡
二行四百五十里顔師古云出陸渾山水經伊水出
南陽縣西荀渠山注引山海經曰蔓渠之山伊水出
焉淮南子曰伊水出上魏山按熊耳山在虢州東南
盧氏縣之南河南府伊陽縣古陸渾地山在伊闕之
西二山相接禹闢伊闕以通水望之如闕伊水歷其
間流始大孔安國云會洛于洛陽之南為四水之首
洛
地理志云出弘農上雒縣冢嶺山東北至鞏入河過
郡二行一千七十里山海經曰出上洛西山水經曰
上洛讙舉山其實一也禹貢曰導洛自熊耳按熊耳
山乃在盧氏縣東為伊水之源洛水則出商州上洛
縣北冢嶺山東逕熊耳山北博物志曰洛出熊耳蓋
開其滯也自此會澗瀍于河南之南會伊水于洛陽
之南又東過偃師縣南至鞏縣東又北入于河
洛汭(昭元年)
天王使劉定公勞趙孟於潁館於洛汭劉子曰美哉
禹功即鞏縣東北水曲流曰汭山海經曰洛水成臯
西入河是也謂之洛汭即什谷也
彭(桓十二年)
出房州境至襄陽入漢
鄢(桓十三年)
水經注夷水導源中廬縣界康狼山又謂之鄢水東
南流歷襄陽府宜城縣北流入漢
睢(僖十九年)
首受陳留浚儀蒗蕩水東經南京亳州沛縣東南流
至徐州入泗謂之睢口水經止蕭縣入于睢非也
泓(僖二十二年)
寰宇記云拱州柘城縣西北三十五里
潁(宣十年)
出西京登封縣西北少室山至夀春府入淮
洧(成十七年下同)
出鄭州密縣西北陽山東南至淮寧府西華縣入潁
汝
出蔡州汝陽縣大孟山東北至褒信入淮
湨(襄十六年下同)
出孟州濟源縣西北源山南遙原山西至溫縣入河
春秋會于湨梁謂是水之濆梁爾雅曰梁莫大於湨
梁梁水堤也
湛
水經注湛水出犫縣北魚齒山西北東南流歷魚齒
山下為湛浦方五十餘步又東於汝水九曲北東入
汝犫縣在今汝州魯山縣東南
旃然(十八年)
自孟州汜水縣東南入汴水
黃(襄二十八年)
尉氏縣西有黃水西南至鄭州新鄭縣城西入洧
濮(哀二十七年)
衛地自東京酸棗縣傍河東北經興仁府濟隂至高
平入濟
泜(僖三十三年)
出汝州魯山縣東經汝州襄城縣至潁川入汝
涑(成十三三年)
出解州聞喜縣東山黍葭谷俗謂之華谷過解縣東
又西南注張陽池
澮(成六年)
出絳縣東澮山西過翼城縣南又西南過虒祁宫注
汾水
濼(桓十八年)
出濟南府歷城縣西南泉源上水涌若輪又北流入
濟謂之濼口
濰(襄十八年下同)
地理志云出琅邪箕屋山北至都昌縣入海過郡三
行五百二十里淮南子云出覆舟山或云出濰山按
濰一名覆舟山在密州莒縣北八十里正漢箕縣地
箕縣故城在此山東北又接青州箕山箕山者無木
而圓峭縣因名然則箕屋覆舟山同名異水過密州
城東北至高密入濰州及昌邑縣界入海昌邑即古
都昌也
沂
地理志云出泰山蓋縣南至下邳入泗過郡五行六
百里按沂出沂州沂水縣沂山即東泰山也在縣北
百餘里曾晳舞雩之郊其水西南流至淮陽軍下邳
縣分為二一從縣城北西南入泗一從城東曲過縣
南號小沂水亦入泗
沂(昭二十五年)
出襲慶府仙源縣東南流過下邳縣西南入泗
少水(襄二十三年)
水經注沁水逕沁縣故城北蓋藉水以名縣乃春秋
之少水也京相璠曰晉地矣又曰少水今沁水也
窮水(昭二十七年)
水經注窮水出安豐縣窮谷左傳楚救潛司馬沈尹
戍與吳師遇于窮谷川流泄注于决水之右北灌安
豐之左世謂之豐水亦曰窮水音戎並聲相近字隨
讀轉北流注于淮
耏(襄三年)
水經時水東至臨淄縣西屈南過泰山新泰縣東又
南至費縣東入于沂注時即耏水也音而春秋齊晉
盟于耏者也京相璠曰今淄惟有澅水西北入泲即
地理志曰如水也耏如聲相似然則澅水即耏水也
蓋以澅與時合得通稱矣
泗(襄十九年)
地理志云出濟隂乘氏縣東南至臨淮睢陵縣入淮
過郡六行一千一百一十里今襲慶府泗水縣陪尾
山源有四泉俱導因以為名在桃虚西北逕泗水縣
故城南即襄二十九年季武子取卞是也南有姑蔑
城水出二邑之間西至徐州有沛水睢水入又西南
至淮陽軍沂水入與淮水合自此東至楚州山陽縣
入淮謂之泗口沂至泗口百餘里
洙(莊九年)
出襲慶府臨樂山至縣西南合入泗
漷(襄十九年)
出沂州費縣西南連青山下東北流又折而西南流
入徐州滕縣界至單州魚臺縣入泗
汶(僖元年)
地理志云出泰山萊蕪縣原山西南入泲又云出琅
邪朱虚縣東泰山東至安丘入濰師古曰或有二汶
水乎述征記曰泰山郡水皆曰汶今襲慶府乾封縣
有五汶瀛汶柴汶之屬源别流同則汶不止一源明
矣朱虚之汶出沂州沂水縣小泰山至濰州北海縣
入濰此水不逹于濟與經不合惟原山在淄川乾封
二邑間淄水出其東北東流入海汶水出其西南西
流至東平府中都縣接濟州鉅野界入濟
淄(昭二十六年)
地理志云出泰山萊蕪縣原山東北至千乘博昌縣
入濟淮南子云出飴山亦是原山在淄州淄川縣東
南古萊蕪城在焉流至青州夀光縣與澠水合至博
興縣入海本博昌縣後唐避諱改焉溝洫志云自禹
後齊通淄濟之間志云淄入濟非古也
澠(昭十二年)
出青州臨淄縣北經夀光縣南界入時水
姑(昭二十年下同)
出登州黃縣山西北經萊州即墨縣至密州膠西縣
東南入海
尤
出密州膠西縣姑水東南入海姑尤以東即此
沙水(昭二十七年)
水經自新溝東北經牛首東北渠即沙水也楚東有
沙水謂此水東南逕扶溝東又南與蔡陂合又東南
逕淮寧府城東曰百尺溝又東南流注潁謂之交口
自溝東南逕城父西南入淮謂之沙汭京相璠曰楚
東地也子常以舟師及沙汭而還杜預曰沙水名也
溠(莊四年)
出隨州隨縣西北黃山南東南逕隋縣西又南流注
于鄖
漳(宣四年)
出襄陽府南漳縣東荆山東南又南至枝江縣北至
荆門軍當陽縣東南入沮
睢(定四年下同)
出新城經襄陽府至江陵府枝江縣入江
清發
吳敗楚柏舉從之及于清發水經溳水過江夏安陸
縣西注云晉太安二年劉弘遣皮初與張昌戰於清
水昌敗追斬於江涘即春秋清發在今德安府界
雍澨
禹貢過三澨至于大别南入于江孔氏云在江夏竟
陵縣入漢三澨之别不可復知今澨水出郢州長夀
縣磨石山名澨水東南流至復州景陵縣名汊川至
漢陽軍漢川縣入漢傳言濟漢而陳自小别至于大
别吳敗楚于雍澨五戰及郢在今景陵漢川間也
涌(莊十八年)
水經江水當華容縣南涌水出焉又東涌水注之注
云水自夏水南通於江謂之涌口春秋所謂閻敖游
涌而逸於二水之間者也華容今監利石首縣地
桐(哀十五年)
出廣德軍西南桐源山西北入丹陽湖
洹(成十七年)
出相州林慮縣東北至北京成安縣又東過内黃縣
北東入于白溝說文洹水出晉魯之間
成臼(定五年)
水經注水出竟陵縣東北耶屈山一名盧屈山西流
注于沔昭王奔隨濟于成臼謂是水也
濡(昭七年)
出順安軍高陽縣東北至莫州任丘縣入易水任丘
漢莫縣也莫州出順安軍七十一里
東海(僖四年)
左傳以齊竟東至于海按禹貢海岱惟青州孔安國
曰東北據海又曰海濱廣斥濱言涯也故海環中國
而禹貢獨以言青州之境青州跨海故也
南河(僖二十八年)
自河南濟從衛州南渡出衛南而東曹國在今廣濟
定陶縣在衛之東故晉侯侵曹假道于衛衛人不許
還自南河濟即此
水闕名七
滑(宣八年)洮(昭元年)羅(五年)
彭(二十年)鬷(二十九年)泓(哀十三年)
水釋異
洛入于渭者秦地之洛入于河者雒地之雒而北地故
歸德縣亦有洛水入于河
灃在永興入河而南陽有灃水東入汝
涇在永興入渭而宣城有涇水出蕪湖
淮出桐柏東入海而房陵有淮水東入漢故丹陽陵陽
縣有淮水北入江
沂水有大沂水小沂水
汶魯水也而茂州有汶水
漢出嶓冢山而蜀漢州有漢水入延
蒲出故曲逆縣蒲陽山東入濡祁州蒲隂亦有蒲水東
入河
澮出翼城晉水也而鄭之秦水故澮國居之亦曰澮水
彭出故新城昌魏入江而豫章有彭水東入湖
濮衛水也酈元云過韋城分為二瀆北濮出焉又陳地
亦有濮又建寧濮夷亦因水命名
春秋分記卷三十三
