春秋分記卷二十八宋程公說撰
書十
疆理書第四
衛地緫說
成王既黜殷命殺武庚復伐三監以殷餘民封康叔於
衛居河淇間封軫土略自武父以南及圃田之北竟取
扵有閻之土以共王職取扵相土之東都以會王蒐其
後文公徙居楚丘成公復居帝丘蓋古兖州亦冀州南
境之交也禹貢濟河惟兖州浮于濟漯逹于河浮于汶
達于濟又冀州既載壺口覃懷底績至于衡漳厥土惟白壤
恒衛既從大陸既作周禮職方河東曰兖州河内曰冀
州在天文陬訾之次營室東壁之分辰居亥宫曰雙魚
其封疆界于河濟厠居晉齊魯曹陳鄭之間故衛不能
以抗大國者封疆狹小地非險固故也其俗雜數國尚
儒學端而信然朝歌俗淫猶有紂之餘風存焉
衛地釋名
衛(隱三年)
故商都牧野之邑亦曰殷虚成王滅三監中分其地
以立康叔曰衛今衛州黎陽縣衛鎮
楚丘(僖二年)
開德府衛南縣西南有楚丘城(開德澶州)
訾婁(十八年)
開封府長垣縣西北十六里訾婁城衛侯師于訾婁
即此風俗傳云長垣西北有訾婁是也
帝丘(三十一年)
古顓帝之墟故曰帝丘夏后相居此夏伯昆吾亦都
之故曰昆吾之墟成公自楚丘徙焉
清(隱四年)
釋例濟北東阿縣東北有清亭今東平府東阿縣
垂(八年)
釋例濟隂句陽縣東北有垂亭今興仁府乘氏縣
越(桓元年)
近乘氏縣
蒲(三年)
釋例陳留長垣縣西南有蒲城今東京長垣縣
桃丘(十年)
釋例濟北東阿縣東南有桃丘今東阿縣
莘(十六年)
大名府莘縣
首止(十八年)
釋例陳留襄邑縣東南首鄉城今拱州襄邑縣東南
首鄉
鄄(莊十四年)
濮州鄄城縣
曹(閔二年)
滑州白馬縣即詩文公野處曹邑
鹹(僖十三年)
開德府濮陽縣東有鹹城
匡(十五年)
開封府長垣縣西南有匡城
宛濮(二十八年)
釋例陳留長垣縣西南有宛亭近濮水今長垣縣
戚(文元年)
釋例頓丘衛縣西戚城又臨阿縣東有戚城按衛縣
今開德府之觀城而臨阿即觀城之隣邑觀城之西
爲臨邑之東兩戚城皆衛之戚也
清丘(宣十二年)
濮州臨濮縣
馬陵(成七年)
大名府元城縣東南地名馬陵
阿澤(襄十四年)
東平府東阿縣西南大澤
柯(十九年)
大名府内黃縣東北柯城後屬晉
澶淵(二十年)
隋開皇十六年置澶淵縣唐避高祖諱改爲澶水貞
觀十年省入臨河今屬開德府釋例頓丘衛縣南繁
汙也衛縣今觀城縣其南境即臨河
西鄙懿氏(二十六年)
釋例戚城西北有懿氏城今觀城縣地
平丘(昭十三年)
釋例陳留長垣縣西南平丘城今東京長垣縣
武父(定四年)
傳曰封略武父以南則武父衛之北境非河南武父
也
相土之東都
釋例闕按帝丘即夏后相所都扵衛為東成公自楚
丘徙夢康叔曰相奪予享公命祀相帝丘為相土之
東都明矣
沙(七年)
經書盟于沙左傳作瑣釋例元城縣南有沙亭今屬
大名府按成十二年公會晉侯衛侯于瑣澤公羊作
沙澤釋例謂為闕地今以定七年沙瑣參之沙瑣二
字實同名異又俱齊衛晉會盟之所則瑣澤與瑣一
而已杜别瑣澤繫之闕地下非也
瓦(八年)
釋例東郡燕縣東北有瓦亭今滑州胙城縣
垂葭(十三年)
釋例高平鉅野縣西有郥亭今濟州鉅野縣西南郥
亭
牽(十四年)
傳曰晉人圍朝歌公會齊侯衛侯于脾上梁之間杜
注脾上梁間即牽在魏郡黎陽縣東北有牽城今衛
縣東北
鐵(哀二年)
釋例戚城南有鐵丘今臨河縣地
黎(十一年)
衛大叔疾寘其妻娣于黎今黎陽縣昭四年傳謂商
紂為黎之蒐東夷叛之即此杜以為别是東夷國在
魏郡加以疑辭析為二焉非也
平陽(十六年)
釋例東郡燕縣北平陽亭今滑州胙城縣
地名疑者二
五鹿(僖二十三年)
釋例濮陽縣南三十里有五鹿城元城縣東亦有五
鹿墟
羊角(襄二十六年)
釋例東郡廩丘縣治羊角城又滑州東南有羊角故
城
闕地三十有一
牧(隱五年)城濮(莊二十七年)滎澤(閔二年下同戰而又)
(反河則非河南滎澤闕也)共滕(别邑)菟圃(僖十八年)
歛盂(二十八年下同)襄牛酅
新築(成二年下同)鞫居鍼(六年)
近關(襄十四年下同)丘宫茅氏(二十六年下同戚東)
(鄙)圉平夀(昭二十年下同)
死鳥有閻之土(定四年下同)
豚澤(六年)曲濮(八年下同)鄟澤
盂(十四年)外州(哀十一年下同)巢
鄖少禘藉圃(十七年)
蒲(二十五年下同)泠城鉏
平莊之上(二十六年)
蔡陳地緫說
周武王賴閼父為陶正封其子嬀滿扵大昊之墟曰陳
又封叔度扵蔡皆古豫州地也在天文則得鄭分野之
交其封域居宋衛鄭許之間南境接楚春秋時晉楚兵
爭陳蔡鄭許當其衝無歲不被其害鄭之國疆視三國
稍加又多賢大夫相與維持猶能植立而陳蔡與許則
岌岌自保之不暇其後蔡平侯自上蔡遷都新蔡成公
又自新蔡遷都州來二國地廣而平無名山大澤西望
外方東不及孟豬故地名見扵經傳者無幾用是疆理
之狹矣
蔡地釋名
蔡(隱四年)
蔡州上蔡縣州北五十五里
新蔡
古吕國平侯自上蔡遷焉今蔡州新蔡縣
下蔡
故州來國楚滅之夫差時成公自新蔡遷焉今夀春
府下蔡縣
鄧(桓二年)
釋例潁川召陵縣西南鄧城故城在今潁昌府郾城
縣東
桑隧(成六年)
釋例汝南朗陵縣東北桑里亭朗陵故城在今蔡州
確山縣西南
闕地二
莘(莊十年)郥陽(昭十九年)
陳地釋名
陳(隱三年)
包犧氏都曰大昊之墟周封舜後嬀滿扵此爲陳國
在今淮寧府宛丘縣故陳州治也
焦(僖二十三年下同)
亳州譙縣
夷
亦曰夷父及城父今亳州城父縣
壺丘(文九年)
水經注汝水逕壺丘城北故陳也楚侵陳克壺丘是
也
辰陵(宣十一年)
水經注京相璠曰潁川長平有故辰亭杜預曰長平
縣東南有辰亭今此城在長平城西北長平城在東
南或杜氏與傳書之誤長平今淮寧府西華縣則辰
陵當在其西北
鳴鹿(成十六年)
亳州鹿邑縣州西二百二十里廣記云本曰鳴鹿東
漢置武平縣隋開皇十八年改爲鹿邑
闕地一
大冥(哀公六年)
春秋分記卷二十八
