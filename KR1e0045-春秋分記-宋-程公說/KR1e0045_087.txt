春秋分記卷八十七宋程公說撰
小國第七
爵姓俱亡
江厲
英巢
桐貳
軫絞
州權
道栢
鄾房
項邿
遂陽
冀崇
戴共
鑄於餘丘
鄣極
鄟牟
根牟庸
江
楚與國在今信陽縣之東南新息縣之西
僖公經二年秋九月齊侯宋公江人黃人盟于貫
經三年秋齊侯宋公江人黃人會于陽榖
經四年秋及江人黃人伐陳
文公經三年秋楚人圍江冬十有二月晉陽處父帥師
伐楚以救江
傳三年秋楚師圍江晉先僕伐楚以救江冬晉以江故
告于周王叔桓公晉陽處父伐楚以救江門于方城遇
息公子朱而還
經四年秋楚人滅江
傳四年秋楚人滅江秦伯為之降服出次不舉過數
厲
楚與國在今隨州
僖公經十有五年秋七月齊師曹師伐厲(時楚伐徐以救徐故)
傳十六年夏齊伐厲不克救徐而還
英
楚與國
僖公經十有七年春齊人徐人伐英氏
傳十七年春齊人為徐伐英氏以報婁林之役也(在十五年)
(楚入徐事見徐)
巢
吳楚間小國在今無為軍巢縣
文公經十有二年夏楚人圍巢
傳十二年羣舒叛楚夏楚子孔執舒子平及宗子遂圍
巢(宗巢舒之屬)
桐
小國今廬州舒城縣有桐鄉今名桐城
定公傳二年夏桐叛楚吳子誘楚人曰以師臨我我伐
桐(詳見楚)
貳軫絞州
四國杜釋並闕按水經晉於中廬之南立軫鄉疑
為軫國今荆南府監利縣東南有州陵城
桓公傳十一年春楚屈瑕將盟貳軫鄖人軍於蒲騷將
與隨絞州蓼伐楚師莫敖遂敗鄖師於蒲騷卒盟而還
(卒盟貳軫)
傳十二年冬楚伐絞軍其南門屈瑕曰絞小而輕請無
扞采樵者以誘之絞人獲三十人明曰絞人争出大敗
之為城下之盟而還(詳見楚)
權
韓愈曰商武丁之子降封於權江漢間小國也今
荆門軍
莊公傳十八年初楚武王克權使鬭緡尹之以畔圍
而殺之遷權於那處
道栢
蔡州確山縣有故道城栢在蔡州西平縣
僖公傳五年於是江黃道栢皆弦姻也弦子恃之而不
事楚
昭公傳十三年楚之滅蔡也(十一年)靈王遷道於荆焉平
王即位復之禮也
鄾
國在鄧州鄧城縣寰宇記云鄾城即古鄾子之國
按傳止曰鄾人云
桓公傳九年春楚子使道朔將巴客以聘於鄧鄧南鄙
鄾人攻而奪之幣殺道朔及巴行人夏楚使鬭廉帥師
及巴師圍鄾鄧養甥聃甥帥師救鄾三逐巴師不克鄧
師大敗鄾人宵潰
哀公傳十八年春巴人伐楚圍鄾
房
故房國國語謂周昭王娶于房曰房女是也楚滅
以為邑國在今蔡州遂平縣
昭公傳十三年楚之滅蔡也靈王遷房於荆焉平王即
位復之禮也
項
今陳州項城縣
僖公經十有七年夏滅項
邿
今濟州任城縣
襄公經十有三年夏取邿
傳十三年夏邿亂分為三師救邿遂取之凡書取言易
也用大師焉曰滅弗地曰入
遂
今襲慶府龔丘縣
莊公經十有三年夏六月齊人滅遂
傳十三年春會于北杏遂人不至夏齊人滅遂而戍之
經十有七年夏齊人殱(盡也)于遂
傳十七年夏遂因氏頜氏工婁氏須遂氏饗齊戍醉而
殺之齊人殱焉
陽
世本闕其世并地名杜預注國名釋地闕在今沂
州沂水縣
閔公經二年春王正月齊人遷陽(無傳)
冀
今河中府有冀亭
僖公傳二年晉荀息假道於虞曰冀為不道入自顛軨
伐鄍三門冀之既病則亦唯君故
崇
秦與國公羊作柳杜預釋地闕今雍州鄠縣東
宣公經元年冬晉趙穿帥師侵崇
傳元年晉趙穿曰我侵崇秦急崇必救之冬趙穿侵崇
戴
杜預釋晉陳留外黃縣東南有戴城按外黃今屬
東京雍丘縣之東戴城在外黃東南即今拱州之
考城云
隠公經十年秋宋人蔡人衛人伐戴鄭伯伐取之
傳十年秋七月庚寅鄭師入郊猶在郊蔡人從之伐戴
八月壬戌鄭伯圍戴癸亥克之取三師焉
共
閔公二年傳益之以共滕之民在今衛州共城縣
隠元年傳鄭公伐京京叛大叔段段入于鄢五月辛丑
大叔出奔共
鑄
襄公二十三年傳臧宣叔娶于鑄今襲慶府龔丘
縣(龔丘縣春秋為鑄遂二國)
於餘丘
爵姓俱亡近魯小國附庸杜預云國名公羊榖梁
以為邾别邑或云後為邾所并
莊公經二年夏公子慶父帥師伐於餘丘
鄣
爵姓俱亡紀附庸今京東鄆州須成縣
莊公經三十年秋七月齊人降鄣
極
爵姓俱亡附庸小國賈氏云戎邑也極為戎邑於
傳無文云
隠公經二年夏五月無駭帥師入極
傳二年夏司空無駭入極費庈父勝之
鄟
爵姓俱亡附庸
成公經六年春二月取鄟
傳六年春二月取鄟言易也
牟
爵姓俱亡附庸國在今襲慶府奉符縣
桓公經十有五年夏牟人來朝(無傳)
根牟
國在今沂州沂水縣南
宣公經九年秋取根牟
傳九年秋取根牟言易也
庸
今房州竹山縣杜曰屬楚東夷小國
文公經十有六年秋八月楚人秦人巴人滅庸
傳十六年秋八月楚大饑庸人帥羣蠻以叛楚楚出師
使廬戢黎侵庸及庸方城庸人逐之囚子揚䆫(戢黎官屬)三
宿而逸曰庸師衆羣蠻聚焉不如復大師師叔曰
不可姑又與之遇以驕之彼驕我怒而後可克又與
之遇七遇皆北唯禆鯈魚人實逐之(庸三邑)庸人曰楚
不足與戰矣遂不設備楚子乘馹會師于臨品分為二
隊子越自石溪子貝自仞以伐庸羣蠻從楚子盟遂滅
庸(詳見楚)
論曰嗚呼春秋之變可傷也已余考成周封建之制五
等受地計其等衷皆不足以當王畿之數迄于春秋已
非周公之舊典禮經嘗稽其故大國如魯如晉如齊如
宋如秦如楚則至數圻之多降是而下如陳如蔡曾自
保之不暇其諸小國可推見矣况爵姓俱亡微而不能
自立者哉又以其時言之江南之國楚為大而江厲英
巢桐貳軫絞州權道栢鄾房之屬介于其境或滅或伐
累累見于冊書若魯之滅項取邿齊之殱遂遷陽秦之
伐崇鄭之圍戴視楚彊暴雖若有間而於王制乎何有
故具著於篇
春秋分記卷八十七
