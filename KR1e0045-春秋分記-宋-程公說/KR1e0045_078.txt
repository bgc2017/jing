春秋分記卷七十八宋程公說撰
吳世本
姬姓子爵其先出自周大王長子大伯與弟仲雍
避少弟季歷賢而有聖子去之荆蠻號曰句吴句
或為工夷言發聲也端委以治周禮荆蠻義之歸
者千餘家為吳大伯大伯卒無子仲雍嗣立斷髮
文身臝以為飾不與中國通及武王克商求其後
得周章已為吳君别封其弟虞仲為虞虞在中國
吳在蠻夷自大伯五世而得封十二世晉滅虞虞
滅二世而吳始大至壽夢稱王壽夢以上世數可
知而年紀則略宣公八年楚盟吳越始見於傳成
七年經書吳襄公五年會滅書人十二年書子由
是得與中國會盟國在今平江府吳縣
壽夢諸樊
餘祭夷昧
王僚闔廬
夫差
宣公傳八年夏楚滅舒蓼及滑汭盟吳越而還
吕祖謙曰當楚莊王時楚之威北加中國南被蠻
夷所謂盟吳越而還如傳所載則與舒絞州蓼相
似莊王既没共王繼之吳始大晉申公巫臣以五
乘車教吳楚自此疲於奔命其後至於入郢幾滅
楚楚衰吳盛至夫差堕越又起矣
壽夢
(名乘簡王元年即位魯成之六年也至襄十二年卒在位二十五年)
成公經七年春吳伐郯秋八月吳入州來
傳七年春吳伐郯郯成季文子曰中國不振旅蠻夷入
伐而莫之或恤無弔者也夫詩曰不弔昊天亂靡有定
其此之謂乎有上不弔其誰不受亂(上謂伯主)吾亡無日矣
君子曰知懼如是斯不亡矣
程敦厚曰自郯之伐至黃池之會凡一百有二年
方郯之伐吳之勢已侈矣柰何當時諸侯皆莫以
為恤而獨魯季文子歎焉而諸侯之不䘏者以其
害之弗及也是不知郯之為中國之權輿也郯舉
則中國殆矣使當時諸侯合謀併力以為郯之援
而制之於始則吳安能以遽熾乎
秋楚巫臣自晉使吳吳子壽夢說之乃通吳于晉以兩
之一卒適吳舍偏兩之一焉與其射御教吳乘車教之
戰陳教之叛楚寘其子狐庸焉使為行人於吳吳始伐
楚伐巢伐徐子重奔命馬陵之會吳入州來子重自鄭
奔命子重子反於是乎一歲七奔命蠻夷屬於楚者吳
盡取之是以始大通吳於上國
傳八年秋晉侯使申公巫臣如吳假道于莒
傳九年諸侯會于蒲是行也將始會吳吳人不至
經十有五年冬十有一月叔孫僑如會晉士爕齊高無
咎宋華元衞孫林父鄭公子鰌邾人會吳于鍾離
傳十五年冬十一月會吳于鐘離始通吳也
董仲舒繁露觀德篇云吳魯同姓也鍾離之會不
得序而稱君殊魯而會之為夷狄之行也
襄公經三年春公子嬰齊帥師伐吳
傳三年春楚子重伐吳克鳩兹至于衡山使鄧廖侵吳
吳獲鄧廖伐楚取駕(詳見楚)夏晉欲修吳好將合諸侯
六月己未同盟于雞澤晉侯使荀會逆吳子于淮上吳
子不至
經五年夏仲孫蔑衞孫林父會吳于善道秋公會晉
侯宋公陳侯衞侯鄭伯曹伯莒子邾子滕子薛伯齊世
子光吳人鄫人于戚
傳五年夏吳子使壽越如晉辭不會于雞澤之故且請
聽諸侯之好晉人將為之合諸侯使魯衞先會吳且告
會期故孟獻子孫文子會吳于善道秋九月丙午盟
于戚會吳也
經十年春公會晉侯宋公衞侯曹伯莒子邾子滕子薛
伯杞伯小邾子齊世子光會吳于柤
傳十年春會于柤會吳子壽夢也
經十有二年秋九月吳子乘卒
傳十二年秋吳子壽夢卒臨(力蔭切)於周廟禮也
諸樊
(名遏壽夢長子夀夢有四子長諸樊次餘祭次夷昧次季札札賢壽夢欲立之札遜)
(不可襄十二年夀夢卒諸樊立明年改元既除喪遜札札棄其室而耕至二十五年)
(卒在位十三年)
襄公傳十三年秋楚共王卒吳侵楚戰于庸浦大敗吳
師獲公子黨君子以吳為不弔(詳見楚)
經十有四年春王正月季孫宿叔老會晉士匄齊人宋
人衞人鄭公孫蠆曹人莒人邾人滕人薛人杞人小邾
人會吳于向秋楚公子貞帥師伐吳
傳十四年春吳告敗于晉會于向為吳謀楚故也范宣
子數吳之不德也以退吳人(吳伐楚喪故曰不德)吳子諸樊既
喪(諸樊乘長子乘卒至此春十七年既葬而除喪)將立季札(諸樊少弟)季札辭曰曹
宣公之卒也諸候與曹人不義曹君(成十三年負芻殺大子而自立)將
立子臧子臧去之遂弗為也以成曹君君子曰能守節
君義嗣也(諸樊適子故曰義嗣)誰敢奸君有國非吾節也札雖不
才願附于子臧以無失節固立之棄其室而耕乃舍之
秋楚子為庸浦之役故子囊伐吳吳自臯舟之隘要
而擊敗之(詳見楚)
經二十有四年夏楚子伐吳
傳二十四年夏楚子為舟師以伐吳冬吳人召舒鳩
人叛楚
經二十有五年冬十有二月吳子遏伐楚門于巢卒
傳二十五年秋七月楚伐舒鳩及離城吳人救之子木
遽以右師先子彊息桓子捷子駢子盂帥左師以退(五人)
(不及子木與吳相遇而退)吳人居其間七日(居楚兩軍之間)子彊曰請以其
私卒誘之簡師陳以待我乃可以免不然必為吳禽從
之五人以其私卒先擊吳師吳師奔登山以望見楚師
不繼復逐之傅諸其軍簡師會之吳師大敗冬十二
月吳子諸樊伐楚以報舟師之役門于巢巢牛臣曰吳
王勇而輕若啓之將親門我獲射之必殪是君也死疆
其少安從之吳子門焉牛臣隱於短牆以射之卒
餘祭
(壽夢次子襄二十五年嗣立明年改元至二十九年遇弑在位四年)
襄公傳二十六年夏楚子秦人侵吳及雩婁聞吳有備
而還
經二十有九年夏五月閽弑吳子餘祭吳子使札來聘
傳二十九年夏五月吳人伐越獲俘焉以為閽使守舟
吳子餘祭觀舟閽以刀弑之六月吳公子札來聘(吳子)
(既遣札而後死札以六月到魯未聞喪)請觀於周樂使工為之歌周南召南
邶鄘衞王鄭齊豳秦魏唐陳雅頌其出聘也通嗣君也
(吳子餘祭嗣立)故遂聘于齊聘于鄭見子産如舊相識與之縞
带子産獻紵衣焉適魏適晉(詳見禮樂書)
夷昧
(壽夢次子襄二十九年嗣立明年改元至昭十五年卒在位十七年欲兄弟傳立以)
(次立札札逃去乃立王僚)
襄公傳三十一年冬十一月吳子使屈狐庸聘于晉通
路也(通吳晉路)趙文子問焉曰延州來季子其果立乎(新注杜云)
(延州來季子邑是以三字為一邑矣詳見疆理書)巢隕諸樊閽戕戴吳(餘祭)天似
啓之何如對曰不立是二王之命也非啓季子也若天
所啓其在今嗣君乎(夷昧嗣君)甚德而度德不失民度不失
事民親而事有序其天所啓也有吳國者必此君之子
孫實終之季子守節者也雖有國不立
昭公經四年秋七月楚子蔡侯陳侯許男頓子胡子沈
子淮夷伐吳
傳四年秋七月楚子(靈王)以諸侯伐吳圍朱方冬吳伐楚
經五年冬楚子蔡侯陳侯許男頓子沈子徐人越人伐
吳
傳五年冬十月楚子伐吳吳人敗諸鵲岸楚子至羅汭
吳子使其弟蹶由犒師楚人執之將以釁鼔王使問焉
曰女卜來吉乎對曰吉寡君聞君將治兵於敝邑卜之
以守龜曰余亟使人犒師請行以觀王怒之疾徐而為
之備尚克知之龜兆告吉曰克可知也君若驩焉好逆
使臣滋敝邑休怠而忘其死亡無日矣今君奮焉震電
馮怒虐執使臣將以釁鼔則吳知所備矣敵邑雖羸若
早修完其可以息師難易有備可謂吉矣且吳社稷是
卜豈為一人使臣獲釁軍鼓而敝邑知備以禦不虞其
為吉孰大焉國之守龜其何事不卜一臧一否其誰能
常之城濮之兆其報在邲(城濮戰楚卜吉其效在邲)今此行也其庸
有報志(言吳有報楚意)乃弗殺吳早設備楚無功而還以蹶由
歸
經六年秋九月楚薳罷帥師伐吳
傳六年秋九月楚伐徐吳人救之敗其師於房鍾獲宮
廏尹棄疾(詳見楚)
經十有三年冬吳滅州来
傅十三年夏五月楚子(靈王)縊而死楚師還吳人敗諸豫
章獲其五帥(蕩侯等五子)冬吳滅州來令尹子旗請伐吳平
王(棄疾)弗許
經十有五年春王正月吳子夷昧卒(無傳)
王僚
(名僚夷昧子昭十五年嗣立明年改元至二十七年遇弑在位十二年)
昭公經十有七年冬楚人及吳戰于長岸
傳十七年冬吳伐楚戰于長岸大敗吳師獲其乘舟餘
皇(舟名)使隨人與後至者守之環而塹之及泉盈其隧炭
陳以待命(隧出入道)吳公子光(闔廬)請於其衆曰喪先王之乘
舟豈唯光之罪衆亦有焉請藉取之以救死(藉衆力以取舟)衆
許之使長鬛者三人(長鬛多髭詐為楚人)潛伏於舟側曰我呼餘
皇則對師夜從之(吳師)三呼皆迭對楚人從而殺之楚師
亂吳人大敗之取餘皇以歸
傳十九年秋令尹子瑕言蹶由於楚子乃歸蹶由
傳二十年春三月伍員如吳(時楚平王以譖殺其父奢)言伐楚之利
于州于(王僚)公子光曰是宗為戮而欲反其讎不可從也
員曰彼將有他志(光欲弑僚)余姑為之求士而鄙以待之(進勇)
(士求入於光)乃見鱄設諸焉而耕於鄙
晁補之曰世皆罪楚平王之信讒奪婦賊殺不辜
而多伍員忍垢含恥卒報平王蓋聲烈光於百世
而如存獨申包胥謂為已甚揚子雲亦論而非之
然以員事言之始干吳王僚以伐楚而病公子光
之不從若退而别求所以報楚尚或可也知光欲
簒至進刺客陷人弑君成已報父人誰無父僚何
辜焉昔之人求子者曰不以人子吾子其可得乎
其言悲矣員誠以其父故不暇避此而罪則當為
世大戮
經二十有三年秋七月戊辰吳敗頓胡沈蔡陳許之師
于雞父胡子髠沈子逞滅獲陳夏齧
傳二十三年秋七月吳人伐州來楚薳越帥師(令尹以疾從戎)
(薳越攝事)及諸侯之師奔命救州來吳人禦諸鍾離子瑕卒
楚師熸(吳楚謂火滅為熸)吳公子光曰諸侯從於楚者衆而皆
小國也畏楚而不獲已是以來吾聞之曰作事威克其
愛雖小必濟胡沈之君幼而狂陳大夫齧壯而頑頓與
許蔡疾楚政楚令尹死其師熸帥賤(薳越)多寵政令不壹
七國同役而不同心(楚頓胡沈蔡陳許)帥賤而不能整無大威
命楚可敗也若分師先以犯胡沈與陳必先奔三國敗
諸侯之師乃搖心矣諸侯乖亂楚必大奔請先者去備
薄威後者敦陳整旅吳子從之戊辰晦戰于雞父(二十九日)
(違兵忌晦戰擊楚所不意)吳子以罪人三千先犯胡沈與陳(囚徒不習戰示)
(不整)三國爭之吳為三軍以繫於後中軍從王(吳王)光帥右
掩餘帥左吳之罪人或奔或止三國亂吳師擊之三國
敗獲胡沈之君及陳大夫舍胡沈之囚使奔許與蔡頓
曰吾君死矣師譟而從之三國奔(許蔡頓)楚師大奔書曰
胡子髠沈子逞滅獲陳夏齧君臣之辭也不言戰楚未
陳也楚大子建之母在郥召吳人而啓之冬十月甲
申吳大子諸樊入郥(案吳子遏號諸樊王僚是遏庶弟何容其弟乃取遏號為名恐傳寫)
(誤耳未詳)
經二十有四年冬吳滅巢(傳見楚)
昭二十有七年夏四月吳弑其君僚
傳二十七年春吳子欲因楚喪而伐之(前年楚平王卒)使公子
掩餘公子燭庸帥師圍潛使延平來季子聘于上國遂
聘于晉以觀諸侯楚莠尹然工尹麇帥師救潛左司馬
沈尹戍帥都君子與王馬之屬以濟師與吳師遇于窮
令尹子常以舟師及沙汭而還左尹郤宛工尹壽帥師至
于潛吳師不能退吳公子光曰此時也弗可失也(欲因其師)
(徒在外國堪役以弑)王不告鱄設諸曰上國有言曰不索何獲我王
嗣也吾欲求之事若克季子雖至不吾廢也鱄設諸曰
王可弑也母老子弱是無若我何光曰我爾身也夏
四月光伏甲於堀室而享王王使甲坐於道及其門門
階戶席皆王親也夾之以鈹羞者獻體改服於門外執
羞者坐行而入執鈹者夾承之及體以相授也光偽足
疾入于堀室鱄設諸寘劔於魚中以進抽劔刺王鈹交
於胷遂弑王闔廬以其子為卿季子至曰苟先君無廢
祀民人無廢主社稷有奉國家無傾乃吾君也吾誰敢
怨哀死事生以待天命非我生亂立者從之先人之道
也復命哭墓復位而待吳公子掩餘奔徐公子燭庸奔
鍾吾楚師聞吳亂而還
吕祖謙曰吳子間楚喪以伐楚而不知根本之虚
賢者國之望也乃使公子掩餘公子燭庸伐潛用
兵於外而又使季子聘于上國一時親賢皆在外
故公子光得窺伺間隙以行其謀觀公子光伏甲
享王之時吳王亦自知其謀故使甲坐于道及其
門門階戶席皆王之親當時設備如此其嚴然終
不免於禍是明知其謀而明陷於禍也
闔廬
(名光諸樊子昭二十七年賊其君僚代立明年改元至定四年伐越傷指病死在位)
(九年)
昭公經三十年冬十有二年吳滅徐徐子章羽奔楚
傳三十年秋吳子使徐人執掩餘使鍾吳人執燭庸(二十)
(七年奔故)二公子奔楚楚子大封而定其徙使監馬尹大心
逆吳公子使居飬莠尹然左司馬沈尹戍城之取於城
父與胡田以與之將以害吳也子西諫曰吳光新得國
而親其民視民如子辛苦同之將用之也若好吾邊疆
使柔服焉猶懼其至吾又彊其讎以重怒之無乃不可
乎吳周之胄裔也而棄在海濱不與姬通今而始大比
于諸華光又甚文將自同於先王(大王王季亦自西戎始)不知天
將以為虐乎使剪喪吳國而封大異姓乎其抑亦將卒
以祚吳乎其終不遠矣我盍姑億吾鬼神而寧吾族姓
以待其歸將焉用自播揚焉王弗聽吳子怒冬十二月
吳子執鍾吾子遂伐徐防山以水之己夘滅徐(詳見徐)
吳子問於伍員曰初而言伐楚(在二十年)余知其可也而恐
其使余往也又惡人之有余之功也今余將自有之矣
伐楚何如對曰楚執政衆而乖莫適任患若為三師以
肄焉(肄猶勞也)一師至彼必皆出彼出則歸彼歸則出楚必
道敝亟肄以罷之多方以誤之既罷而後以三軍繼之
必大克之闔廬從之楚於是乎始病
傳三十一年秋吳人侵楚伐夷侵潛六楚沈尹戍帥師
救潛吳師還楚師遷潛於南岡而還吳師圍弦左司馬
戍右司馬稽帥師救弦及豫章吳師還始用子胥之謀
也冬十二月辛亥朔日有食之是夜也趙簡子夢童
子臝而轉以歌旦占諸史墨曰吾夢如是今而日食何
也對曰六年及此月也吳其入郢乎終亦弗克入郢必
以庚辰(庚日有變日在辰尾故曰庚辰)日月在辰尾庚午之日日始有
謫火勝金故弗克(庚午十月十九日去辛亥朔四十一日雖食在辛亥更以始變為占也午)
(南方楚之位也午火庚金也日以庚午有變故災在楚楚之仇敵唯吳故知入郢必吳火勝金者金為火妃食)
(在辛亥水也水數六故六年)
經三十有二年夏吳伐越(傳見越)
定公經二年秋楚人伐吳
傳二年秋楚囊瓦伐吳師于豫章冬十月吳敗楚遂圍
巢克之(詳見楚)
經四年冬十有一月庚午蔡侯以吳子及楚人戰于柏
舉楚師敗績庚辰吳入郢
傳四年伍員為吳行人以謀楚楚之殺郤宛也(在昭三十七年)
伯氏之族出(郤宛黨)伯州犂之孫嚭為吳大宰以謀楚楚
自昭王即位無歲不有吳師蔡侯因之以其子乾與其
大夫之子為質於吳冬蔡侯吳子唐侯伐楚十一月庚
午二師陳于柏舉闔廬之弟夫槩王晨請先伐之弗許
以其屬五千先擊子常之卒楚師亂吳師大敗之五戰
及郢庚辰吳入郢以班處宫子山處令尹之宫夫槩王
欲攻之懼而去之槩王入之(吳軍無紀律詳見楚)
經五年夏於越入吳
傳五年夏越入吳吳在楚也六月申包胥以秦師至救
楚大敗夫槩王于沂秋九月夫槩王歸自立也以與王
戰而敗奔楚為堂谿氏吳師大敗吳子乃歸初鬭辛聞
吳人之爭宫也曰不讓則不和不和不可以遠征吳争
於楚有亂必歸焉能定楚(詳見楚)
傳六年夏四月己丑吳大子終纍敗楚舟師獲潘子臣
小惟子及大夫七人
經十有四年夏五月於越敗吳于檇李吳子光卒
傳十四年夏吳伐越越子勾踐禦之陳于檇李勾踐患
吳之整也使死士再禽焉不動使罪人三行屬劔於頸
而辭曰二君有治(治軍旅)臣奸旗鼓不敏於君之行前不
敢逃刑敢歸死遂自剄也師屬之目越于因而伐之大
敗之靈姑浮(越大夫)以戈擊闔廬傷將指(其足大指見斬遂失屨)取
其一屨還卒於陘去檇李七里夫差使人立於庭苟出
入必謂己曰夫差而忘越王之殺而父乎則對曰唯不
敢忘三年乃報越(後二年哀元年)
夫差
(闔廬子定十四年嗣立明年改元即位之十五年哀之十四年獲麟經終至二十二)
(年自剄死在位三十三年)
哀公傳元年春吳王夫差敗越于夫椒報檇李也遂入
越越子以甲楯五千保于會稽使大夫種因吳大宰嚭
以行成吳子將許之伍員曰不可臣聞之樹德莫如滋
去疾莫如盡昔有過澆殺斟灌以伐斟鄩滅夏后相后
緡方娠逃出自竇歸于有仍生少康焉為仍牧正惎(毒也)
(音忌)澆能戒之澆使椒求之逃奔有虞為之庖正以除其
害虞思於是妻之以二姚而邑諸綸有田一成有衆一
旅(方十里為成五百人為旅)能布其德而兆其謀以收夏衆撫其官
職使女艾諜澆(少康臣諜候也)使季杼誘豷遂滅過戈復禹之
績祀夏配天不失舊物今吳不如過而越大於少康或
將豐之不亦難乎(難乃旦切)勾踐能親而務施施不失人親
不棄勞與我同壤而世為仇讎於是乎克而弗取將又
存之違天而長寇讎後雖悔之不可食已(食消也)姬之衰
也日可竢也(吳姓)介在蠻夷而長寇讎以是求伯必不行
矣弗聽退而告人曰越十年生聚而十年教訓二十年
之外吳其為沼乎(謂吳宫室廢壞當為池沼)三月越及吳平吳入
越不書吳不告慶越不告敗也吳之入楚也使召陳
懷公懷公不往及夫差克越乃修先君之怨(定四年闔廬入楚)
秋八月吳侵陳修舊怨也吳師在陳楚大夫皆懼曰
闔廬惟能用其民以敗我於柏舉今聞其嗣又甚焉將
若之何子西曰二三子恤不相睦無患吳矣昔闔廬食
不二味居不重席室不崇壇器不彤鏤(魯豆切)宫室不觀
舟車不飾衣服財用擇不取費在國天有災癘親巡孤
寡而共其乏困在軍熟食者分而後敢食其所嘗者卒
乘與焉勤恤其民而與之勞逸是以民不罷(音皮)勞死知
不曠吾先大夫子常易之所以敗我也今聞夫差次有
臺榭陂池焉宿有妃嬙嬪御焉一日之行所欲必成玩
好必從珍異是聚觀樂是務視民如讎而用之日新夫
先自敗也已安能敗我
經六年春吳伐陳夏叔遠會吳于柤
經七年夏公會吳于鄫(一本作繒)
傳七年夏公會吳于鄫吳來徵百牢子服景伯對曰先
王未之有也吳人曰宋百牢我(時吳過宋)魯不可以後宋且
魯牢晉大夫過十(謂范鞅昭二十一年)吳王百牢不亦可乎景伯
曰晉范鞅貪而棄禮以大國懼敝邑故敝邑十一牢之
君若以禮命於諸侯則有數矣若亦棄禮則有淫者矣
(瑶過)周之王也制禮上物(天子之牢)不過十二以為天之大數
也(天十二次)今棄周禮而曰必百牢亦唯執事吳人弗聽景
伯曰吳將亡矣棄天而背本不與必棄疾於我乃與之
大宰嚭召季康子康子使子貢辭大宰嚭曰國君道長
(言君長大於道路)而大夫不出門此何禮也對曰豈以為禮畏
大國也(畏大國不敢虚國盡行)大國不以禮命於諸侯苟不以禮
豈可量也寡君既共命焉其老豈敢棄其國大伯端委
以治周禮仲雍嗣之斷髮文身臝以為飾豈禮也哉有
由然也(言其權時制宜以辟災害非以為禮)反自鄫以吳為無能為也
經八年春王正月吳伐我(詳見内魯)
傳九年秋吳城邦溝通江淮
經十年春王二月公會吳伐齊(傳見齊)冬吳救陳
傳十年冬楚子期伐陳吳延州來季子救陳謂子期曰
二君(吳楚)不務德而力争諸侯民何罪焉我請退以為子
名務德而安民乃還(季子吳王壽夢少子壽夢以魯襄十二年卒至今七十七歲壽夢卒)
(季子已能讓國年當十五六至今蓋九十餘矣)
經十有一年夏五月公會吳伐齊甲戍齊國書帥師及
吳戰于艾陵齊師敗績獲齊國書
傳十一年夏公會吳伐齊五月克博壬申至于嬴中軍
從王胥門巢將上軍王子姑曹將下軍展如將右軍(三將)
(吳大夫)甲戍戰于艾陵大敗齊師獲國書以獻于公(哀公)
吳將伐齊越子率其衆以朝焉王及列士皆有饋賂吳
人皆喜唯子胥懼曰是豢吳也夫(若人飬犧牲將殺之)諫曰越在
我心腹之疾也壤地同而有欲於我夫其柔服求濟其
欲也不如早從事焉得志於齊猶獲石田也無所用之
(石田不可耕)越不為沼吳其泯矣使醫除疾而曰必遺類焉
者未之有也盤庚之誥曰其有顛越不共則劓殄無遺
育無俾易種于兹邑是商所以興也今君易之將以求
大不亦難乎弗聽使於齊屬其子於鮑氏為王孫氏(改姓)
(王孫)反役王聞之使賜之屬鏤以死(艾陵役)將死曰樹吾墓
檟檟可材也吳其亡乎三年其始弱矣盈必毁天之道
也
經十有二年夏五月公會吳于橐臯(詳見魯)
經十有三年夏公會晉侯及吳子于黃池於越入吳
傳十三年夏公會單平公晉定公吳夫差于黃池六月
丙子越子伐吳為二隧(道也)疇無餘謳陽自南方先及郊
吳大子友王子地王孫彌庸壽於姚自泓上觀之(觀越師)
彌庸見姑蔑之旗(姑蔑越地)曰吾父之旗也(彌庸父為越所獲故姑蔑人得)
(旌旗)不可以見讎而弗殺也大子曰戰而不克將亡國請
待之彌庸不可屬徒五千王子地助之乙酉戰彌庸獲
疇無餘地獲謳陽越子至王子地守丙戌復戰大敗吳
師獲大子友王孫彌庸壽於姚丁亥入吳吳人告敗于
王王患其聞也自剄七人於幕下(以絶口)秋七月辛丑
盟吳晉爭先吳人曰於周室我為長(吳為大伯後故為長)晉人曰
於姬姓我為伯趙鞅呼司馬寅曰日旰矣大事未成二
臣之罪也(鞅寅)建鼔整列二臣死之長幼必可知也對曰
請姑視之反曰肉食者無墨(墨氣色下)今吳王有墨國勝乎
(國為敵所勝)大子死乎且夷德輕不忍久請少待之乃先晉
人(新注吳語云吳人先此夸大之辭)吳人將以公見晉侯子服景伯對
使者曰王合諸侯則伯帥侯牧以見於王伯合諸侯
則侯帥子男以見於伯自王以下朝聘玉帛不同
故敝邑之職貢於吴有豐於晉無不及焉以為伯也
今諸侯會而君將以寡君見晉君則晉成為伯矣敝
邑將改職貢魯賦於吴八百乘若為子男則將半邾
以屬於吴(半邾三百乘)而如邾以事晉(如邾六百乘)且執事以
伯召諸侯而以侯終之何利之有焉吴人乃止既而
悔之(謂景伯欺之)將囚景伯景伯曰何也(何景伯名)立後於魯
矣將以二乘與六人從遲速唯命遂囚以還及戶牖
謂大宰曰魯將以十月上辛有事於上帝先王季辛
而畢何世有職焉(有職祭祀)自襄以來未之改也(魯襄)若不
會祝宗將曰吴實然(言魯祝宗將告神云景伯為吴所囚吴人信鬼故以恐之)且
謂魯不共而執其賤者七人何損焉大宰嚭言於王
曰無損於魯而祇為名不如歸之乃歸景伯吴申
叔儀(吴大夫)乞糧於公孫有山氏(魯大夫)曰佩玉繠兮余
無所繫之(繠然服飾備也已獨無以繫佩言吴王不恤下)旨酒一盛兮余與
褐之父睨之(一盛一器睨視也褐寒賤之人言但得視不得飲)對曰梁則無矣
麤則有之若登首山以呼曰庚癸乎則諾(軍中不得出糧故為私隠)
(庚西方主穀癸北方主水傳言吴子不與士共飢渴所以亡)王欲伐宋殺其丈夫而
囚其婦人大宰嚭曰可勝也而弗能居也乃歸冬吳及
越平
傳十七年春三月越子伐吳吳子禦之吳師大亂遂敗
之(詳見越)
傳十九年春越人侵楚以誤吳也(誤吳使不為備)
傳二十年吳公子慶忌驟諫吳子曰不改必亡弗聽出
居於艾遂適楚聞越將伐吳冬請歸平越遂歸欲除不
忠者以說於越吳人殺之冬十一月越圍吳趙孟降
於喪食(襄子無恤時有父簡子之喪)楚隆曰三年之喪親暱之極也
主又降之無乃有故乎趙孟曰黃池之役先主與吴王
有質(在十三年先主簡子)曰好惡同之今越圍吳嗣子不廢舊業
而敵之(欲敵越救吳)非晉之所能及也吾是以為降楚隆曰
若使吳王知之若何趙孟曰可乎隆曰請嘗之乃往先
造于越軍曰吳犯間上國多矣聞君親討焉諸夏之人
莫不欣喜唯恐君志之不從請入視之許之告於吳王
曰寡君之老無恤使陪臣隆敢展謝其不共黃池之役
君之先臣志父得承齊盟曰好惡同之今君在難無恤
不敢憚勞非晉國之所能及也使陪臣敢展布之王拜
稽首曰寡人不佞不能事越以為大夫憂拜命之辱與
之一簞珠使問趙孟(問遣也)曰句踐將生憂寡人寡人死
之不得矣王曰溺人必笑吾將有問也(以自喻所問不急猶溺人不知)
(所為而反笑)史黯何以得為君子(晉史黯云不及四十年吳當亡吳王感問此也)對
曰黯也進不見惡退無謗言王曰宜哉
傳二十二年冬十一月丁夘越滅吳請使吳王居甬東
辭曰孤老矣焉能事君乃縊越人以歸(以其尸歸)
吳語夫差將死使人說於子胥曰使死者無知則
已矣若其有知吾何面目以見員也
右吳始終春秋凡七君書卒者四有故者二惟
夫差後春秋經終哀二十二年越滅之
論曰吳國於東南而近楚故其通於中國也道遠而艱
其接於荆楚也境近而切攷之春秋宣八年及越從楚
盟始見于傳成七年吳伐郯始見于經蒲及雞澤之會
以道遠不至而于鍾離于善道于柤皆於楚地焉就而
會之其交于中國者于戚于向而止爾蓋聽會同之外
無他事今日而入州來明日而滅州來今日而楚伐吳
明日而吳敗楚由巫臣通吳而後楚屢疲於奔命無復
異時城濮鄢陵之戰吾中國則吳人之為也故論者多
以通吳制楚為晉之權抑不思自晉通吳其後魯亦援
之以戰齊吳遂乘之以駕晉則資之以利者適以貽中
國之大患然後知古先聖人謹内外之防而絶外援之
意足以為萬世鑒自郯之伐至黃池之會凡一百有二
年微之不謹末流必至於是春秋傷之始書吳伐郯吳
入州來末書公會晉侯及吳子于黃池於越入吳而春
秋終焉則尊王室攘僣竊之分嚴而得失成敗之勢楚
吳越盛衰之變可覩矣
春秋分記卷七十八
