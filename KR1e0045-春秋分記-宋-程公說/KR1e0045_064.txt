春秋分記卷六十四宋程公說撰
衛世本第一
姬姓侯爵其先出自周文王少子武王母弟封為
成王大司宼食采於康謂之康叔成王誅武庚滅
三監分其地以立康叔封為衛侯分以大路綪茷
旃旌大吕之樂自康叔至桓公十三世國在今衛
州衛縣熙寧六年省為鎮入黎陽縣其後文公居楚
丘在今開德府衛南縣成公復居帝丘在今濮陽縣
桓公宣公
惠公黔牟
惠公後懿公
戴公文公
成公穆公
桓公(諡法辟土服遠曰桓)
(名完莊公太子即位十三年魯隠元年後四年遇弑在位十六年)
隠公傳三年衛莊公娶于齊東宫得臣之妹曰莊姜美而
無子衛人所為賦碩人也(莊姜美而不見答終以無子國人憂之)又娶于陳
曰厲媯生孝伯早死其娣戴媯生桓公莊姜以為已子公
子州吁嬖人之子也有寵而好兵公弗禁莊姜惡之石碏
諫曰臣聞愛子教之以義方弗納於邪驕奢淫佚所自邪
也四者之來寵禄過也將立州吁乃定之矣若猶未也階
之為禍夫寵而不驕驕而能降降而不憾憾而能眕(重也)者
鮮矣且夫賤妨貴少陵長遠間親新間舊小加大淫破義
所謂六逆也君義臣行父慈子孝兄愛弟敬所謂六順也
去順效逆所以速禍也君人者將禍是務去而速之無乃
不可乎弗聽其子厚與州吁游禁之不可桓公立乃老
劉敞曰石碏曰將立州吁乃定之矣若猶未也階
之為禍碏之意則是碏之言則非使君聽碏而立
州吁又當大亂碏何義以免此責乎則不若謂君
曰先王有禮長幼有序君必黜州吁以杜亂君之
愛州吁乃可謂愛矣君聽州吁好兵以凌太子百
歲之後州吁必為亂國人必討之君雖欲全之不
可得矣君之愛州吁乃害之也如此則可然左氏
亦不須此四句自足為義無用連之以誤後也
經四年春二月戊申衛州吁弑其君完秋九月衛人
殺州吁于濮冬十有二月衛人立晉
傳四年春衛州吁弑桓公而立將修先君之怨於鄭(二年鄭人伐衛)
(之怨)而求寵於諸侯以和其民使告宋伐鄭於是陳蔡方睦於
衛故宋公陳侯蔡人衛人伐鄭圍其東門(詳見宋鄭)公問於衆仲
曰衛州吁其成乎對曰臣聞以德和民不聞以亂以亂猶治
絲而棼之也夫州吁阻兵而安忍阻兵無衆安忍無親衆叛
親離難以濟矣夫兵猶火也弗戢將自焚也夫州吁弑其君
而虐用其民於是乎不務令德而欲以亂成必不免矣
公說曰邶風擊鼔詩序云怨州吁也衛州吁用兵
暴亂使公孫文仲將而平陳與宋按左傳伐鄭圍
其東門五日而還用師不久而衛人之怨如此者
身犯大逆衆叛親離莫肯為之用爾
秋諸侯復伐鄭州吁未能和其民厚問定君於石子(石碏)
(也以州吁不安諮其父)石子曰王覲為可(新注謂於王處行覲禮此事是為可也)曰
何以得覲曰陳桓公方有寵於王陳衛方睦若朝陳使
請必可得也厚從州吁如陳石碏使告于陳曰衛國褊
小老夫耄矣無能為也此二人者實弑寡君敢即圖之
陳人執之而請涖於衞(請衛自臨討之)九月衛人使右宰醜涖
殺州吁于濮石碏使其宰獳羊肩涖殺石厚于陳君子
曰石碏純臣也惡州吁而厚與焉大義滅親其是之謂
乎衛人逆公子晉(宣公)于邢冬十二月宣公即位書
曰衛人立晉衆也
宣公(諡法善問周達曰宣)
(名晉桓公弟隱四年衛人立之明年改元桓十二年卒在位十九年)
隱公經五年夏四月葬衛桓公秋衛師入郕
傳五年夏葬衛桓公衛亂是以緩(十四月乃葬)四月鄭人侵
衛牧以報東門之役衛人以燕師伐鄭衛之亂也郕
人侵衛故衛師入郕
經八年春宋公衛侯遇于垂秋七月庚午宋公齊侯
衛侯盟于瓦屋
傳八年春齊侯將平宋衛故遇于犬丘(即垂)齊人卒平宋
衛于鄭秋會于温盟于瓦屋以釋東門之役禮也
桓公經三年夏齊侯衛侯胥命于蒲
經十有二年冬十有一月丙戌衛侯晉卒(無傳)
惠公(諡法柔質慈民曰惠)
(名朔宣公庶少子桓十二年嗣立明年改元四年桓之十六年左右公子立黔牟惠)
(公奔齊)
桓公經十有三年春三月葬衛宣公(無傳)
經十有六年冬十有一月衛侯朔出奔齊
傳十六年初衛宣公烝於夷姜(宣公庶母)生急子屬諸右
公子為之娶於齊而美公取之生壽及朔屬壽於左公
子夷姜縊(失寵自經)宣姜(宣公所取急子之妻)與公子朔構急子公使
諸齊使盜待諸莘將殺之壽子告之使行不可曰棄父
之命惡(音烏)用子矣有無父之國則可也及行飲以酒壽
子載其旌以先盜殺之急子至曰我之求也此何罪請
殺我乎又殺之二公子故怨惠公十一月左公子洩
右公子職立公子黔牟惠公奔齊
黔牟
(宣公子急之弟桓十六年立明年改元至莊六年惠公入衛黔牟奔周在位八年)
桓公經十有七年春公會齊侯紀侯盟于黃
傳十七年盟于黃謀衞故也(衛逐其君)
莊公經五年冬公會齊人宋人陳人蔡人伐衛
傳五年冬伐衛納惠公也
經六年春王正月王人子突救衛夏六月衛侯朔入
于衛冬齊人來歸衛俘(公穀經傳皆言衛寳此傳亦言寳唯此經言俘疑經誤俘)
(囚也)
公說曰書有俘厥寳玉之文諸儒遂以俘寳同義
按釋詁俘取也取而寳之此二義非一也古文寳
字作猿與俘相似因而致誤當以衛寳為正
傳六年春王人救衛夏衛侯入放公子黔牟于周放寗
跪於秦殺左公子洩右公子職乃即位君子以二公子
之立黔牟為不度矣夫能固位者必度於本末而後立
衷焉不知其本不謀知本之不枝弗強詩云本支百世
冬齊人來歸衛寳
劉敞曰君子以二公之立黔牟為不度非也王人
子突救衛春秋貴之則是黔牟王所欲立也簒王
所立朔則有罪今朔不見貶而黔牟顧先蒙惡豈
春秋意哉又朔比衎黔牟比剽兩兩相似而左氏
君剽而退黔牟存朔而絶衎賞罰無章莫此甚焉
惠公後
(前在位四年出奔齊在外八年復入十九年莊之二十五年卒前後共在位二十三)
(年)
莊公經二十有五年夏五月癸丑衛侯朔卒(無傳)
懿公(諡法温善柔克曰懿)
(名赤惠公子莊二十五年嗣立明年改元至閔二年狄伐衛殺之在位九年)
莊公經二十有八年春王三月甲寅齊人伐衛衛人及
齊人戰衛人敗績
傳二十八年春齊侯伐衛戰敗衛師數之以王命取賂
而還
閔公經二年冬十有二月狄入衛
傳二年冬十二月狄人伐衛衛懿公好鶴鶴有乘軒者
(軒大夫車)將戰國人受甲者皆曰使鶴鶴實有祿位余焉能
戰公與石祁子玦與寗莊子矢使守曰以此贊國擇利
而為之與夫人繡衣曰聽於二子渠孔御戎子伯為右
黃夷前驅孔嬰齊殿及狄人戰于熒澤衛師敗績遂滅
衛衛侯不去其旗是以甚敗狄人囚史華龍滑與禮孔
以逐衛人二人曰我大史也實掌其祭不先國不可得
也(夷狄畏鬼故以畏之)乃先之至則告守曰不可待也夜與國人
出狄入衛遂從之又敗諸河初惠公之即位也少(懿公)
(父蓋年十五六)齊人使昭伯烝於宣姜不可強之(昭伯惠公庶兄宣公子頑)
(也昭伯不可)生齊子戴公文公宋桓夫人許穆夫人文公為
衛之多患也先適齊及敗宋桓公逆諸河(迎衛敗衆)宵濟(夜渡)
(畏狄)衛之遺民男女七百有三十人益之以共滕之民為
五千人立戴公以廬于曹(戴公名申立其年卒而立文公)許穆夫人
賦載馳(載馳許穆夫人痛衛之亡思歸唁之不可)齊侯使公子無虧帥車三
百乘甲士三千人以戍曹歸公乘馬祭服五稱牛羊豕
雞狗皆三百與門材歸夫人魚軒重錦三十兩僖之
元年齊桓公遷邢于夷儀二年封衛于楚丘邢遷如歸
衛國忘亡(忘其滅亡之困)衛文公大布之衣大帛之冠務材訓
農通商惠工敬教勸學授方任能元年革車三十乘季
年乃三百乘(衛文公以此年冬立季年在僖十五年)
戴公(諡法典禮無愆曰戴)
(名申宣公子昭伯公于頑之子閔二年宋桓公立之廬于曹是年卒)
文公(諡法忠信接禮曰文)
(名燬戴公之弟閔二年齊桓公伐狄而立之明年改元至僖二十五年卒在位二十)
(五年)
僖公經二年春王正月城楚丘(傳曰封衛)
楊時曰齊桓公攘戎狄而封衛未嘗請命于天子
而專封之故春秋書城楚丘而不言其封衛蓋無
取焉然則木瓜美桓公孔子何以取曰木瓜衛人
之詩也衛為狄所滅桓公救而封之其恩豈可忘
也欲厚報之不亦宜乎其取之也以衛人之義而
巳若春秋褒貶示天下之公故無取
傳十二年春諸侯城衛楚丘之郛懼狄難也
經十有三年春狄侵衛
經十有八年冬邢人狄人伐衛
傳十八年冬邢人狄人伐衛圍菟圃衛侯以國讓父兄
子弟及朝衆曰苟能治之燬請從焉衆不可而後師于
訾婁狄師還
經十有九年秋衛人伐邢
傳十九年秋衛人伐邢以報菟圃之役於是衛大旱卜
有事於山川不吉甯莊子曰昔周饑克殷而年豐今邢
方無道諸侯無伯天其或者欲使衛討邢乎從之師興
而雨
傳二十年秋齊狄盟于邢為邢謀衛難也於是衛方病
邢
經二十有一年春狄侵衛(無傳)
傳二十四年衛人將伐邢禮至曰不得其守國不可得
也(禮至衛大夫守謂邢正卿國子)我請昆弟仕焉乃往得仕
經二十有五年春王正月丙午衛侯燬滅邢
夏四月癸酉衛侯燬卒秋葬衛文公冬十有二月公
會衛子莒慶盟于洮(平莒魯怨)
傳二十五年春衛人伐邢二禮從國子廵城掖以赴外
殺之正月丙午衛侯燬滅邢同姓也故名禮至為銘
曰余掖殺國子莫余敢止(惡其不知恥詐以滅同姓而反銘功於器)冬衛人
平莒于我十一月盟于洮脩衛文公之好且及莒平
也(莒以元年酈之役怨魯衛文公將平之未及而卒成公追成父志)
成公(諡法立政安民曰成)
(名鄭文公子僖二十五年嗣立明年改元三年奔楚元咺立叔武既復晉人執之歸)
(于京師元咺立公子瑕二年衛人殺之成公復位至宣九年卒前後在位及子瑕共)
(三十五年)
僖公經二十有八年春晉侯伐衛公子買戍衛不卒戍
刺之楚人救衛夏四月衛侯出奔楚五月癸丑公
會晉侯齊侯宋公蔡侯鄭伯衛子(叔武)莒子盟於踐土
六月衛侯鄭自楚復歸于衛衛元咺出奔晉冬晉人
執衛侯歸之于京師衛元咺自晉復歸于衛
傳二十八年春晉侯將伐曹假道于衛衛人弗許還自
南河濟侵曹伐衛正月戊申取五鹿二月晉侯齊侯
盟于斂盂衛侯請盟晉人弗許衛侯欲與楚國人不欲
故出其君以說于晉衛侯出居于襄牛(成公)公子買戍衛
(衛楚之昏姻魯欲與楚故戍衛)楚人救衛不克公懼於晉殺子叢(公子買)
以說焉謂楚人曰不卒戍也(詐告楚人言子叢不終戍事而歸故殺之)
劉敞曰公懼於晉殺子叢以說焉然則魯公妄以
罪惡誣殺買耳非買之實不戍也則春秋曷為遂
從其誣辭直以不戍罪買哉疑買見機設權不卒
戍事而公貪與楚歡遂以不卒戍罪買不復計其
有權也按此經殺公子買畢楚人乃救衞而傳云
楚人救衛不克公乃殺子叢與經相背詎可盡信
哉
五月衛侯聞楚師敗(敗於城濮)懼出奔楚遂適陳(自襄牛出)使元
咺奉叔武以受盟(奉使攝君事)或訴元咺於衛侯曰立叔武
矣其子角從公公使殺之咺不廢命奉夷叔以入守
黃成孫曰四月衛侯出奔楚衛侯鄭也其五月盟
于踐土稱衛子蓋叔武也攝衛侯之位治而復之
云爾謂之叔武則列於諸侯矣謂之衛侯則非叔
武之志也凡諸侯立而未成君稱子曰衛子云者
未成君也明叔武之立乎此攝而已矣
六月晉人復衛侯寗武子與衛人盟于宛濮曰天禍衛
國君臣不協以及此憂也今天誘其衷使皆降心以相
從也不有居者誰守社稷不有行者誰扞牧圉不協之
故用昭乞盟于爾大神以誘天衷自今日以往既盟之
後行者無保其力居者無懼其罪有渝此盟以相及也
明神先君是糾是殛國人聞此盟也而後不貳衛侯先
期入寗子先長牂守門以為使也與之乘而入公子歂
犬華仲前驅叔武將沐聞君至喜捉髮走出前驅射而
殺之公知其無罪也枕之股而哭之歂犬走出公使殺
之元咺出奔晉(元咺以衛侯驅入殺叔武故至晉愬之)冬會于温討不
服也(討衛侯)衛侯與元咺訟(争殺叔武事)寗武子為輔鍼莊子
為坐士榮為大士衞侯不勝(三子辭屈)殺士榮刖鍼莊子謂
寗俞忠而免之執衛侯歸之于京師寘諸深室寗子職
納槖饘焉元咺歸于衛立公子瑕(公子適)
經三十年秋衛殺其大夫元咺及公子瑕衛侯鄭歸于
衛
傳三十年夏晉侯使醫衍酖衛侯寗俞貨醫使薄其酖
不死公為之請納玉於王與晉侯皆十瑴(雙玉曰瑴)王許之
秋乃釋衛侯衛侯使賂周歂冶厪曰苟能納我吾使
爾為卿周冶殺元咺及子適子儀公入祀先君周冶既
服將命周歂先入及門遇疾而死冶厪辭卿(見周歂死而懼)
經三十有一年冬狄圍衛十有二月衛遷于帝丘
傳三十一年冬狄圍衛衛遷于帝丘卜曰三百年衛成
公夢康叔曰相奪予享(相夏啓之孫居帝丘)公命祀相寗武子不
可曰鬼神非其族類不歆其祀杞鄫何事(杞鄫夏後)相之不
享於此久矣非衛之罪也不可以間成王周公之命祀
請改祀命
經三十有二年夏衛人侵狄秋衛人及狄盟
傳三十二年夏衛人侵狄狄請平焉秋衛人及狄盟
文公經元年夏四月晉侯伐衛衛人伐晉秋公孫敖會
晉侯于戚
傳元年晉文公之季年諸侯朝晉衛成公不朝使孔達
侵鄭伐綿訾及匡晉襄公既祥使告于諸侯而伐衛及
南陽先且居胥臣伐衛五月辛酉朔晉師圍戚六月
戊戌取之獲孫昭子衛人使告於陳陳共公曰更伐
之我辭之衛孔達帥師伐晉君子以為古古者越國而
謀秋晉侯疆戚田故公孫敖會之
傳二年夏六月盟于垂隴晉討衛故也陳侯為衛請成
于晉執孔達以說
傳三年春衛侯如陳拜晉成也
經四年秋衛侯使寗俞來聘
傳四年春晉人歸孔達于衛以為衛之良也故免之
夏衛侯如晉拜秋衛寗武子來聘公與之宴為賦湛
露及彤弓不辭又不答賦使行人私焉對曰臣以為肄
業及之也昔諸侯朝正於王(朝而受政教)王宴樂之於是乎
賦湛露則天子當陽諸侯用命也諸侯敵王所愾而獻
其功(敵猶當也愾恨怒也)王於是乎賜之彤弓一彤矢百玈弓矢
千以覺(明也)報宴今陪臣來繼舊好君辱貺之其敢干大
禮以自取戾
傳八年春晉歸匡戚之田于衛自申至于虎牢之竟
經十有三年冬衛侯會公于沓狄侵衛
宣公經七年春衛侯使孫良夫來盟
傳七年春衛孫桓子來盟始通且謀會晉也
經九年冬十月癸酉衛侯鄭卒(無傳)
穆公(諡法布德執義曰穆)
(名速成公子宣九年嗣立明年改元至成二年卒在位十一年)
宣公傳十二年冬晉原榖宋華椒衛孔達曹人同盟于
清丘曰恤病討貳宋為盟故伐陳(陳貳於楚故)衛人救之孔
達曰先君有約言焉若大國討我則死之(衛成公陳共公有舊好故)
(孔達欲背晉盟救陳而以死謝晉)
傳十三年夏清丘之盟晉以衛之救陳也討焉使人弗
去曰罪無所歸特加而師孔達曰苟利社稷請以我說
(欲自殺以說晉)罪我之由我則為政而亢大國之討將以誰任
(謂禦宋討陳也)我則死之
經十有四年春衛殺其大夫孔達
傳十四年春孔達縊而死衛人以說于晉而免(以殺告故免伐)
遂告于諸侯曰寡君有不令之臣達搆我敝邑于大國
既伏其罪矣敢告衛人以為成勞復室其子(以有平國之功故以)
(女妻之)使復其位(襲父禄位)
成公經二年夏四月丙戌衛孫良夫帥師及齊師戰于
新築衛師敗績秋八月庚寅衞侯速卒(傳書九月歴九月五日經)
(脫月)冬楚師鄭師侵衛
傳二年春衛侯使孫良夫石稷寗相向禽將侵齊與齊
師遇(齊伐魯還相遇於衛地)石子欲還孫子曰不可以師伐人遇
其師而還將謂君何若知不能則如無出今既遇矣不
如戰也夏有(闕文失戰于新築事)石成子(石稷)曰師敗矣子不少須
衆懼盡子喪師徒何以復命皆不對又曰子國卿也隕
子辱矣子以衆退我此乃止且告車來甚衆(新築人救孫桓子故)
(並告令軍中)齊師乃止次于鞫居新築人仲叔于奚救孫
桓子桓子是以免既衛人賞之以邑(賞于奚)辭請曲縣繁
纓以朝許之仲尼聞之曰惜也不如多與之邑唯器與
名不可以假人(詳見禮樂書)孫桓子還於新築不入遂如晉
乞師晉侯許之七百乘郤克將以救衛六月癸酉師
陳于鞌齊師敗績秋九月衛穆公卒晉三子自役弔
焉(鞌之戰)哭於大門之外衛人逆之婦人哭於門内送亦
如之遂常以葬(至葬行此禮)
春秋分記卷六十四
