春秋分記卷三十一宋程公說撰
書十三
疆理書第七
列國地總說
晉地理志云春秋之初尚有千二百國迄獲麟之末弑
君三十六亡國五十二諸侯奔走不得保其社稷者不
可勝數見於經傳者百有七十國百三十有九知其所
居三十一國盡亡其處蠻夷戎狄不在其間盖自文武
成康以來三十有三世獨宣王能紀綱諸夏幽平以後
諸侯放恣雖二霸迭興以攘夷狄尊王室為事而會盟
征伐皆自己出顧其所攻滅蓋已多矣况扵荆楚彊暴
漢陽諸姬又實盡之則列爵分土宜不能復王制之舊
也嘗考杜預釋地諸紀載列國土地名較晉史百七十
國之數同是春秋侯國之存者大略無越扵此然黎之
蒐衛邑也姒褒女之姓也預皆别以爲國而曰吕曰原
曰温曰魏曰宗曰鄾則闕而不書余用是正其誤補其
遺自王畿外總為百七十有二國大國十三見扵上方
由杞而下爲次國八爲小國百有九爲古侯國四十有
一有論春秋侯國者可以折衷矣若其封疆褊隘介於
大國紛錯不一則並附見王畿列國指掌圖尚附扵諸
侯之義云
次國
杞地釋名
杞(隱四年下同)
東京雍丘縣
牟婁
釋例城陽諸縣東北婁鄉今密州諸城縣
淳于(桓五年)
密州高密縣故淳于縣也左傳以為淳于公亡國杞遂
并而有之按淳于公不見扵經而牟婁為邑在隱四
年已繫之杞牟婁近淳于則淳于為杞地明矣或曰
淳于公即杞公也
滕地釋名
滕(隱七年)
徐州滕縣
薛地釋名
薛(隱十一年)
徐州滕縣東有薛城
邳(定元年)
釋例下邳縣故邳國今淮陽軍
莒地釋名
莒(隱二年下同)
密州莒縣
密
密州高密縣
向(僖二十六年)
公會莒茲平公盟于向宣四年公伐莒取向蓋向雖
莒邑而密在魯境魯是以取焉今沂州承縣東南有
向城
鄆(文十二年)
莒邑魯取之今沂州沂水縣
渠丘(成八年)
釋例城陽莒縣南有渠丘今莒縣有蘧里廣記云在
密州安丘縣
介根(襄二十四年)
釋例城陽黔陬縣東北計其城又密東南有古豕根
今黔陬省入密州膠西縣
防兹(昭五年)
釋例城陽平昌縣西南有防亭姑幕縣東北有茲亭
今平昌故城在密州安丘縣南
紀鄣(十九年)
海州東海縣四面環海水東北有紀城
鄢陵(文七年)且于(襄二十三年下同)夀舒
蒲侯氏大厖(昭元年下同)常儀靡
郠(十年)夀餘(二十二年)
邾地釋名
邾(隱元年)
襲慶府鄒縣
魚門(僖二十二年邾城門)
繹(文十三年)
繹山在鄒縣北
狐駘(襄四年)
釋例魯國蕃縣東南目台亭今徐州滕縣
漆(二十一年下同)
釋例高平南平縣東北漆鄉今鄒縣
閭丘
釋例高平南平陽縣西北顯閭亭水經注按漆鄉在
縣東北漆鄉東北十里見有閭丘鄉非顯閭也今鄒
縣北
濫(昭三十一年)
釋例東海昌慮縣治濫鄉城今徐州滕縣東南有昌
慮縣地
漷東田沂西田(哀二年)
魯伐邾取漷東田及沂西田二田皆在今沂州界
茅(七年下同)
釋例高平縣西南茅鄉亭今濟州任城縣
范門(邾郭門)
翼(隱元年)偃(僖元年下同)虚丘
訾婁(三十三年)蟲(昭十九年)離姑(二十三年)
絞(哀二年以上)
小邾地釋名
郳(莊五年)
釋例東海昌慮縣東北有郳城今徐州滕縣
勾繹(哀二年)
越地釋名
越(昭三十二年)
禹會諸侯江南計功而崩因葬焉命曰會稽會稽者
會計也其後帝少康封庶子杼于會稽以奉禹祀號
爲越今紹興府會稽縣南有會稽山即哀元年越子
保于會稽之地(紹興越州)
姑蔑(哀十三年)
衢州龍游縣
甬東(二十二年)
慶元府定海縣有大浹江廣記曰越滅吳欲遷吳王
夫差于甬東韋昭以爲句章東浹口外洲是也(慶元明州)
冥(哀十九年)
許地釋名
許(隱十一年)
潁昌府長社縣許田鎮
展陂(成四年下同)鉏任泠敦田叔申之封(十四年)
棫林(襄十六年下同)函氏
小國
虞地釋名
虞(桓十年)
陜州平陸縣吳山在西上有虞城
㒹軨(僖二年下同)
陜州平陸縣東北四十里㒹軨坂水經注有東西絶
澗左右幽空窮深地壑中則築以成道指南北之路
謂之軨橋穆天子傳登于薄㒹軨之際乃宿于虞楚
也
鄍
平陸縣東北二十里傳入自㒹軨伐鄍三門
虢地釋名
虢(隱元年上陽)
陜州陜縣東南虢城虢仲所封
西虢(隱元年)
鳳翔府虢縣虢叔所封
莘(莊三十二年)
陜州陜縣有莘原
虢略(僖十五年亦見晉地)
虢州本虢南境後屬晉
下陽(僖二年下同)
陜州平陸縣東北故大陽縣(二傳俱作夏陽按上陽下陽俱虢邑都曰夏非)
桑田
陜州靈寳縣稠桑驛
玤(莊二十一年)
隨地釋名
隨(桓六年)
隨州隨縣在漢水之東
瑕(桓六年)速杞(八年傳)
邢地釋名
邢(隱五年)
信德府龍岡縣
夷儀(閔二年)
龍岡縣北有夷儀嶺
聶北(僖元年)
紀地釋名
紀(隱元年)
青州夀光縣有紀故城
浮來(八年)
釋例東莞縣北有邳鄉西有公來山號邳來澗今沂
州沂水縣
郱(莊元年下同)
釋例東莞臨朐縣東南郱城今青州臨朐縣
鄑
釋例北海都昌縣西有訾城今濰州昌邑縣
郚
漢為郚城縣其後廢有郚城在焉今故城在密州安
丘縣穀梁以紀郱鄑郚爲四國非也
酅(三年)
齊國東安平縣
梁地釋名
梁(桓九年)
同州夏陽縣
新里(僖十八年傳)
郕地釋名
郕(隱五年)
東平剛縣西南有郕鄉今濟州任城縣南
夫鍾(桓十一年)郕邽(文十二年傳)
徐地釋名
徐(僖三年)
泗州臨淮縣徐城鎮
婁林(十五年)
釋例大徐城東婁林鄉今臨淮縣西南
蒲隧(昭十六年)
釋例下邳昌慮縣東蒲鄉今徐州滕縣
郯地釋名
郯(宣四年)
淮陽軍下邳縣東八十里有郯子城
羽淵(昭七年)
海州懷仁縣西羽山西南
麇地釋名
麇(文十一年下同)
傳楚子伐麇成大心敗麇師于防渚潘崇復伐麇至
于錫穴今均州故麇地於鄖鄉房州為近而庾仲雍
荆州記云荆門軍當陽縣本楚之舊邑左傳潘崇伐
麇麇當陽也當陽今屬荆門在春秋屬楚當以均州
爲是
錫穴
漢漢中郡錫縣莽曰錫治師古曰即春秋所謂錫穴
今均州鄖鄉縣
防渚
寰宇記鄖鄉縣西六十里有渚水漢地志云渚水入
于漢漢之南房州即古防渚又闞駰云防陵即春秋
時防渚也
舒鳩地釋名
舒鳩(襄二十四年下同)
無爲軍巢縣南有舒城皆羣舒邑
荒浦離城
鄖地釋名
鄖(桓十一年)
復州沔陽縣西北有漢雲杜城雲杜東南有鄖國城
夢中(宣四年)
夢跨江南北(詳見楚地)
蒲騷(桓十一年)
復州應城縣
萊地釋名
萊(宣七年)
登州蓬萊縣
棠(襄六年)
萊州即墨縣棠鄉
鄀地釋名
鄀(僖二十五年下同)
襄陽府宜城縣
商密
在秦楚界上今鄧州内鄉縣丹水鎮本鄀都鄀以國
小後遷南陽
黃地釋名
黃(桓八年)
光州定城縣
踖陵(莊十九年傳)
庸地釋名
庸(文十六年下同)
釋例東夷上庸縣今房州竹山縣
方城
竹山縣東有方城
禆
鯈
魚
夔州奉節縣魚復城
小國釋名
畢(僖二十四年)
長安縣西北有畢
祭(隱元年見鄭地)
州(隱十一年見王畿杜誤以為城陽淳于縣非也)
唐(宣十二年)
隨州唐城縣
息(隱十一年)
蔡州新息縣
荀(桓九年)
絳州荀城或云漢栒邑
酆(僖二十四年下同)
釋例始平鄠縣東有豐邑亭今京兆府鄠縣
應
汝州葉縣有應鄉
韓
同州韓城縣
鄧(桓二年)
襄陽府鄧城縣
黎(宣十五年)
釋例上黨壺關縣有黎亭今隆德府上黨縣
賈(桓九年)
華州蒲城縣
芮(桓三年)
漢地理志臨晉有芮鄉古芮國今同州馮翊縣城在
州西九十五里
滑(莊十六年)
滑國都於費今西京偃師縣緱氏鎮
凡(隱七年)
衛州共城縣東南
原(僖二十四年見王畿)
南燕(隱五年)
滑州胙城縣漢晉為燕縣
胡(昭二十三年)
順昌府西有胡城
穀(桓七年)
襄陽府穀城縣
葛(桓十五年)
南京寧陵縣西一百五十里割隸拱州
頓(僖二十三年)
淮寧府南頓縣
温(僖十年見王畿)
郜(桓二年)
釋例濟隂城武縣東北北郜城今單州城武有兩郜
城在州東南五十里
巴(桓九年)
重慶府江津縣故巴郡(重慶參州)
鄫(僖十四年)
沂州承縣有漢鄫縣廣記曰故鄫國
偪陽(襄十年)
沂州承縣九域志古跡有偪陽城
鄅(昭十八年)
沂州臨沂縣廣記曰本鄅國
沈(文三年)
釋例汝南平與縣北有沈亭今蔡州汝陽縣東有漢
平與縣
舒(僖三年)
廬州舒城縣
夔(僖二十六年)
歸州秭歸縣
宿(隱元年)
鄆州須城縣古宿城圖經云古宿國
須句(僖二十二年)
鄆州須城縣
頼(昭十三年)
蔡州褒信縣
弦(僖五年)
光州仙居縣北
譚(莊十年)
齊州歴城縣北
宗(文十二年)
或云渠州流江縣然按傳謂近羣舒地勢相遠疑
鍾吾(昭二十七年)
耿(閔元年下同)
釋例平陽皮氏縣東南耿鄉今河中府龍門縣
霍
平陽府霍邑縣其地有霍山
魏
釋例河東河北縣按輿地記後因改河北縣爲芮城
置永樂郡郡後廢唐武德元年分芮城置永樂縣屬
芮州貞觀元年州廢以芮城屬陜州八年以永樂屬
蒲州乾元三年復以蒲爲河中府永樂即古魏國詩
序謂魏地狹隘晉獻公滅魏以賜大夫畢萬者也芮
城乃魏國地芮伯出居于魏者也今北京大名府元
城縣則魏武侯公子元食邑非古魏國漢以畢萬魏
大名而名之誤矣
焦(襄二十九年)
弘農陜縣焦亭今陜州平陸縣
東虢(隱元年注)
鄭州滎陽縣
密(僖十七年)
鄭州密縣
管(僖二十四年下同)
鄭州管城縣東北管城
毛(属畿内國)
雍
釋例河内山陽縣西有雍城今懷州修武縣西北
聃
邘
懷州河内縣北三十里有邘城當大行南路
胙
滑州胙城縣
蔣
釋例弋陽期思縣蔣鄉亭今光州固始縣商城鎮
茅
釋例高平昌邑縣西有茅鄉今濟州金鄉縣有昌邑
城
揚(襄二十九年)
平陽府洪洞縣
蕭(莊十二年)
徐州蕭縣州西五十里
羅(桓十二年)
國在西山中今襄陽府中廬縣南六十里有羅國城
後遷枝江十道志云襄州得春秋羅國之地
夷(隱元年)
萊州即墨縣西
向(隱二年)
譙國龍亢縣東有向城今宿州蘄縣地有龍亢東南
有向城
申(見楚地)
任(僖二十一年下同)
濟州任城縣
顓臾
釋例泰山南武縣東北有顓臾城今沂州費縣南武
城故城在焉顓臾城在縣西
偪(文六年)
六(文五年)
廬州舒城縣安豐里之南故六縣
舒蓼(文十四年)
安豐軍故蓼縣
蓼(桓十一年)
唐州湖陽縣
舒庸(文十二年傳)
江(僖二年)
信陽縣之東南新息縣之西
厲(僖十五年)
隨州隨縣北有厲鄉
英氏(僖十七年經)
巢(文十二年)
無爲軍巢縣同安志云古巢城在縣南六十五里
桐(定二年)
廬州舒城縣有桐鄉今名桐城
貳(桓十一年下同此)
軫
水經注晉武帝平吳割臨沮之北鄉中廬之南鄉立
上黃縣治軫鄉軫鄉抑軫國乎
絞
州
釋例南鄉華容縣東南有州陵城今江陵府監利縣
權(莊十八年)
荆門軍當陽縣有權城
道(僖五年)
蔡州確山縣故道城
栢(僖五年)
釋例汝南西平縣有栢亭今蔡州西平縣
鄾(桓九年)
襄陽府鄧城縣鄾城在縣南八里
房(昭十三年)
釋例汝南有吳防縣今蔡州遂平縣
項(僖十七年)
淮寧府項城縣府東南七十里
邿(襄十三年)
釋例任城亢父縣有邿亭今濟州任城縣南有亢父
縣故城
遂(莊十三年)
襲慶府龔丘縣
陽(閔二年)
沂州沂水縣
冀(僖二年)
釋例平陽皮氏縣東北有冀亭今河中府龍門縣
崇(宣元年)
京兆府鄠縣東
戴(隱十年)
按左氏作戴陸德明左氏釋文云字林作戴穀梁本
或作載考之吕忱字林無所引作戴處止有廙字注
云籕戴其說不明按漢地理志梁國菑縣注云故戴
國後漢志陳留郡考城故菑注引陳留志曰古戴國
地杜預曰戴在外黃東南以是考之是爲古戴國審
矣古者戴菑聲相近故鄭玄讀俶戴為熾菑疑是載
字又按陸氏云載故國在陳留說文有□字从邑从
&KR2392;作代切下亦注云故國在陳留又疑□字篆文與
載相類因而致誤徐鍇云宋以伐載召蔡人即□國
考之輿地外黃今屬東京雍丘縣之東載城在外黃
東南即今拱州考城云
共(隱元年)
衛州共城縣在州東北五十九里
鑄(襄二十三年)
春秋分記卷三十一
