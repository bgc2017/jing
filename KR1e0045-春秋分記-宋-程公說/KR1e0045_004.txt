春秋分記卷四宋程公說撰
年表四
周天王内魯外諸侯年表第四
或問大史公表十二諸侯篇言十二實叙十三列吳于
下而不數之賤之也賤之者狄之也春秋尊王室抑諸
侯内中國外夷狄今子作春秋年表首冠以周誠哉尊
王之義而自内魯以及諸侯數吳而並稱之似非春秋
外夷狄之法且異乎大史公意也余曰不然也表十二
諸侯大史公意也表周天王内魯外諸侯而數吳春秋
意也大史公自為一家之書度外出新意曰十二諸侯
叙之不數之或可矣若余此書採摭春秋經傳分紀其
世則不可也問者又曰大史公意主外狄烏在其不可
於春秋哉曰以吳十九世不通中國而僣稱王狄之可
也若吳之先與周同出絕之未可也吳與楚何間數楚
不數吳非春秋意也且楚出於春秋之初武王僣號稱
王至文王春秋方書荆成王改號楚後乃得稱子吳出
於春秋之中壽夢始通諸侯書曰吳未幾戚之會書吳
人卒書子春秋待吳與楚均也故余於年表而數吳用
春秋意也非余私意也
春秋分記卷四
