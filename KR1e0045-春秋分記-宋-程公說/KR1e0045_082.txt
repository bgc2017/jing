春秋分記卷八十二宋程公說撰
小國第二
隨邢
唐息
荀酆
應韓
記鄧
黎梁
隨
姬姓侯爵國在今京西南隨州隨縣
桓公傳六年春楚武王侵隨使薳章求成焉軍於瑕以
待之隨人使少師董成(董正也)鬭伯比言於楚子曰吾不
得志於漢東也我則使然我張吾三軍而被吾甲兵以
武臨之彼則懼而協以諜我故難間也漢東之國隨為
大隨張必弃小國小國離楚之利也少師侈請羸(弱也)師
以張之熊率且比曰季梁(隨之賢臣)在何益鬭伯比曰以為
後圖少師得其君王毁軍而納少師少師歸請追楚師
隨侯將許之季梁止之曰天方授楚楚之羸其誘我也
君何急焉臣聞小之能敵大也小道大淫所謂道忠於
民而信於神也上思利民忠也祝史正辭信也今民餒
而君逞欲祝史矯舉以祭臣不知其可也公曰吾牲牷
肥腯粢盛豐備何則不信對曰夫民神之主也是以聖
王先成民而後致力於神故奉牲以告曰博碩肥腯謂
民力之普存也謂其畜之碩大蕃滋也謂其不疾瘯(七木)
(切)蠡也謂其備腯咸有也奉盛以告曰絜粢豐盛謂其
三時不害而民和年豐也(三時春夏秋)奉酒醴以告曰嘉栗
旨酒謂其上下皆有嘉德而無違心也所謂馨香無讒
慝也故務其三時脩其五教親其九族以致其禋祀於
是乎民和而神降之福故動則有成今民各有心而鬼
神乏主君雖獨豐其何福之有君姑脩政而親兄弟之
國庶免於難隨侯懼而脩政楚不敢伐
傳八年隨少師有寵楚鬭伯比曰可矣讎有釁不可失
也夏楚子合諸侯于沈鹿黃隨不會使薳章讓黃楚
子伐隨軍于漢淮之間季梁請下之(請服也)弗許而後戰
所以怒我而怠宼也少師謂隨侯曰必速戰不然將失
楚師隨侯禦之望楚師季梁曰楚人上左君必左無與
王遇且攻其右右無良焉必敗偏敗衆乃攜矣少師曰
不當王非敵也弗從(不從季梁之謀)戰于速杞隨師敗績隨侯
逸鬭丹獲其戎車與其戎右少師秋隨及楚平楚子將
不許鬭伯比曰天去其疾矣(隨少師見獲死)隨未可克也乃盟
而還
莊公傳四年春王三月楚武王伐隨王行卒令尹鬭祁
莫敖屈重除道梁溠營軍臨隨隨人懼行成(詳見楚)
僖公經二十年冬楚人伐隨
傳二十年隨以漢東諸侯叛楚冬楚鬭穀於菟帥師
伐隨取成而還君子曰隨之見伐不量力也量力而動
其過鮮矣善敗由己而由人乎哉詩曰豈不夙夜謂行
多露
定公傳四年吳破楚入郢鬭辛與其弟巢以王奔隨吳
人從之謂隨人曰周之子孫在漢川者楚實盡之天誘
其衷致罰於楚而君又竄之君若顧報周室施及寡人
漢陽之田君實有之隨人辭吳曰以隨之辟小而密邇
於楚楚實存之世有盟誓至于今未改若難(乃旦切)而弃
之何以事君吳人乃退鑪金初宦於子期氏實與隨人
要言王割子期之心以與隨人盟(詳見楚)
哀公經元年春楚子隨侯圍蔡
論曰楚自入春秋寖以強盛考之傳其加兵則自隨始
鬭伯比之言曰漢東之國隨為大隨張必棄小國小國
離楚之利也自楚視隨則隨為東楚為西二國相距限
以漢水蔡鄧江黃皆近於隨使隨與諸國相親則楚不
得志於漢東矣此所以先於謀隨歟自少師死季梁諫
行言聽楚之計不施則求以結隨而離漢東小國之援
若曰周之子孫在漢東者楚實盡之獨隨迄春秋之季
猶存可謂善持其國哉故要其始終而備論之
邢
姬姓侯爵國在今信德府
莊公經三十有二年冬狄伐邢(無傳)
閔公經元年春王正月齊人救邢
傳元年春狄伐邢齊人救邢
僖公經元年春王正月齊師宋師曹伯次于聶北救邢
夏六月邢遷于夷儀齊師宋師曹師城邢
傳元年諸侯救邢邢人潰出奔師師遂逐狄人具邢器
用而遷之夏邢遷于夷儀諸侯城之(詳見齊)
經十有八年冬邢人狄人伐衛
傳十九年秋衛人伐邢以報菟圃之役(詳見衛)
經二十年秋齊人狄人盟于邢
傳二十年秋齊狄盟于邢為邢謀衛難也於是衛方病
邢
傳二十四年衛人將伐邢禮至曰不得其守國不可得
也(守謂邢政卿國子)我請昆弟仕焉乃往得仕
經二十有五年春王正月丙午衛侯燬滅邢
傳二十五年春衛人伐邢二禮從國子廵城掖以赴外
殺之正月丙午衛侯燬滅邢同姓也故名
唐
姬姓侯爵屬楚之小國在今隨州唐城縣
宣公傳十二年楚伐鄭晉救之與楚戰楚子使唐狡與
蔡鳩居告唐惠侯曰不穀不德而貪以遇大敵不穀之
罪也然楚不克君之羞也敢藉君靈以濟楚師使潘黨
率游闕四十乘從唐侯以為左拒以從上軍
定公傳三年唐成公如楚有兩肅爽馬(爽音霜)子常欲之
弗與三年止之唐人或相謀請代先從者許之飲先從
者酒醉之竊馬而獻之子常子常歸唐侯自拘於司敗(竊馬)
(者自拘)曰君以弄馬之故隠君身弃國家羣臣請相夫人
以償馬必如之唐侯曰寡人之過也二三子無辱皆賞
之
傳四年冬蔡侯吳子唐侯伐楚吳入郢(詳見楚)
傳五年申包胥以秦師至敗吳軍秋七月楚子期秦子
蒲滅唐(從吳伐楚)
息
姬姓侯爵國在今蔡州新息縣
隱公傳十一年鄭息有違言息侯伐鄭鄭伯與戰于竟
息師大敗而還君子是以知息之將亡也不度德不量
力不親親不徵辭不察有罪犯五不韙而以伐人其喪
師也不亦宜乎
呂祖謙曰息侯伐鄭此段須就息上看得楚當是
時如息如蔡尚與中國相通皆會盟征伐及楚一
盛則與中國絶矣
莊公傳十年蔡哀侯娶于陳息侯亦娶焉息媯將歸過
蔡蔡侯止而見之弗賓息侯聞之怒使謂楚文王曰伐
我吾求救於蔡而伐之楚子從之秋九月敗蔡師于莘
傳十四年蔡哀侯為莘故繩息媯(譽其美)以語楚子楚子
如息以食入享遂滅息以息媯歸生堵敖及成王焉未
言(息媯不言)楚子問之曰吾一婦人而事二夫縱不能死其
又奚言楚子以蔡侯滅息遂伐蔡(詳見蔡)
荀
姬姓侯爵國在今絳州荀城
桓公傳九年秋虢仲芮伯梁伯荀侯賈伯伐曲沃
酆
姬姓侯爵僖公二十四年傳文之昭也今永興軍
鄠縣
應
姬姓侯爵僖公二十四年傳武之穆也今汝州葉
縣有應鄉
韓
姬姓侯爵僖公二十四年傳武之穆也國在今同
州韓城縣
論曰邢衛皆齊桓所存之亡國也衛侯不念桓之大德
以絶先祖之裔蔑骨肉之恩甚矣故生而名之嗚呼天
下之亂時無賢伯衛不能修其舊職又重可歎也唐息
皆近楚而為楚所滅漢陽諸姬楚實盡之夫中國懿親
内自相戕而外夷又何誅焉荀酆應韓皆同姓其事則
略云
紀
姜姓侯爵莊三年始分為齊附庸國在今臨朐縣
東夀光縣西
隱公經二年秋九月紀履緰來逆女冬十月伯姬歸于
紀(無傳)紀子帛莒子盟于密
傳二年九月紀裂繻來逆女卿為君逆也冬紀子帛
莒子盟于密魯故也
劉&KR2115;曰解者多以譏不親迎不親迎固可譏然聖
人之意不特在此紀與齊有累世之讎紀侯求昏
於魯以結援又嫁女於周以託王卒不免齊侯之
滅是以春秋詳伯姬叔姬季姜之行以為紀侯去
國之張本所謂屬辭比事春秋教也
經七年春王三月叔姬歸于紀(無傳)
桓公經五年夏齊侯鄭伯如紀
傳五年夏齊侯鄭伯朝于紀欲以襲之紀人知之
經六年夏四月公會紀侯于成冬紀侯來朝
傳六年夏會于成紀來諮謀齊難也(齊欲滅紀故來謀之)冬紀
侯來朝請王命以求成于齊公告不能
經八年冬祭公來遂逆王后于紀
經九年春紀季姜歸于京師(傳見周)
經十有三年春二月公會紀侯鄭伯己巳及齊侯宋公
衛侯燕人戰齊師宋師衛師燕師敗績
經十有七年春正月丙辰公會齊侯紀侯盟于黃
傳十七年春盟于黃平齊紀也
莊公經元年冬齊師遷紀郱鄑郚(無傳)
經三年秋紀季(紀侯弟)以酅入于齊
傳三年秋紀季以酅入于齊紀於是乎始判(言分為附庸始於此)
冬公次于滑將會鄭伯謀紀故也鄭伯辭以難(厲公在櫟故)
經四年春三月紀伯姬卒(無傳隠二年裂繻所逆者)夏紀侯大去其
國六月乙丑齊侯葬紀伯姬
傳四年紀侯不能下齊以與紀季夏紀侯大去其國違
齊難也
經十有二年春王三月紀叔姬歸于酅(紀侯去國叔姬守節以終婦道)
(故系之紀)
經二十有九年冬十有二月紀叔姬卒
經三十年秋八月癸亥葬紀叔姬(並無傳)
鄧
曼姓侯爵國在今襄陽府鄧城縣
鄧侯吾離
桓公經七年夏鄧侯吾離來朝
傳七年春鄧侯來朝名賤之也(以春來夏乃行朝禮故經書夏)
傳九年春巴子使韓服告于楚請與鄧為好楚子使道
朔將巴客以聘於鄧鄧人弗受夏楚使鬭廉帥師及
巴師圍鄾鄧養甥帥師救鄾三逐巴師不克鬭廉衡陳
其師於巴師之中以戰而北(偽北走也)鄧人逐之背巴師而
夾攻之鄧師大敗鄾人宵潰
祁侯(諡法經典不易曰祁)
莊公傳六年楚文王伐申過鄧鄧祁侯曰吾甥也止而
享之騅甥聃甥養甥(鄧甥仕於舅氏)請殺楚子鄧侯弗許三甥
曰亡鄧國者必此人也若不早圖後君噬齊(若齧腹齊喻不可及)
其及圖之乎圖之此為時矣鄧侯曰人將不食吾餘(言自)
(害其甥必為人所賤)對曰若不從三臣抑社稷實不血食而君焉
取餘弗從還年楚子伐鄧(伐申還之年)十六年楚復伐鄧滅
之(魯莊公十六年并言於此)
論曰巴鄧隨楚國於南方傳載王使詹伯辭於晉謂巴
濮楚鄧吾南土也則其初蓋皆敵國爾自入春秋楚益
彊大巴居楚之西鄧居楚之北其勢莫能以相謀楚之
急圖宜莫先乎此也巴子使告于楚請與鄧為好而鄧
南鄙鄾人攻而襲之豈惟失巴人與國之利適以啟彊
楚攻伐之釁况又縱楚越其國都以伐申則謀之失滋
甚社稷不血食雖激於楚伐申之後然實兆於殺巴行
人之時可不戒哉可不戒哉
黎
子姓侯爵故黎侯書謂西伯戡黎詩謂狄廹逐黎
侯是也國在今隆德府上黨縣
宣公傳十五年夏五月晉侯(景公)將伐潞伯宗曰棄仲章
(潞賢臣)而奪黎氏地必伐之六月癸夘晉敗赤狄辛亥滅
潞秋七月晉治兵于稷以略狄土立黎侯而還(狄奪其地故晉)
(復之)
梁
嬴姓侯爵國在今同州夏陽縣
桓公傳九年秋虢仲芮伯梁伯荀侯賈伯伐曲沃
僖公傳十八年冬梁伯益其國而不能實也(多築城邑而無民以)
(實之)命曰新里秦取之
經十有九年冬梁亡
傳十九年春遂城而居之(承前年傳取新里故不復言秦)冬梁亡不
書其主自取之也初梁伯好土功亟城而弗處民罷而
弗堪則曰某寇將至乃溝公宫曰秦將襲我民懼而潰
秦遂取梁
董仲舒繁露王道篇云梁為役民無已其民不能
堪使民比地為伍一家亡殺五家殺刑其民田先
亡者封後亡者刑其民魚爛而去國中盡空春秋
曰梁亡亡者自己也非人亡之也
論曰抑夷狄同中夏者霸主之事興滅國繼絶世者先
王之道晉景公繼霸雖不足以望桓文然滅赤狄復立
黎侯君子有取焉若秦之於梁蓋同姓之國且相近也
穆公乃間而取之能無愧乎雖然秦肆其暴春秋没而
不書以梁自己為文聖人之意若曰乘人之危惡易見
滅人之國罪易知而自取滅亡者其事微所以為有天
下國家之戒深切著明矣
春秋分記卷八十二
