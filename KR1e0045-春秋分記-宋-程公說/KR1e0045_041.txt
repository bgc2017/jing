春秋分記卷四十一宋程公說撰
書二十三
職官書第一
昔在黃帝以雲紀故爲雲師而雲名(黃帝軒轅氏姬姓之祖受命有雲瑞)
(故以雲紀事百官師長皆以雲為名號縉雲氏其一官也)炎帝氏以火紀故爲火師
而火名(炎帝神農氏姜姓之祖亦有火瑞以火紀事名百官)共工氏以水紀故爲
水師而水名(共工在神農前太皥後受水瑞以水名官)太皥氏以龍紀故爲
龍師而龍名(太皥伏犧氏風姓之祖有龍瑞故以龍命官)少皥摯之立也鳳
鳥適至故紀於鳥爲鳥師而鳥名鳳鳥氏歷正也(鳳鳥知天)
(時故以名歷正之官)玄鳥氏司分者也(玄鳥燕也以春分來秋分去)伯趙氏司
至者也(伯勞也以夏至鳴冬至止月令仲夏之月鵙始鳴)青鳥氏司啓者也(鶬鷃)
(也以立春鳴立夏止)丹鳥氏司閉者也(鷩雉也以立秋來立冬去入大水為蜃上四鳥皆歷)
(正之属官)祝鳩氏司徒也(鷦鳩也鷦鳩孝故為司徒主教民)瞗鳩氏司馬也
(王瞗也鷙而有别故為司馬主法制)鳲鳩氏司空也(鴶鵴也鳲鳩平均故為司空平水土)爽
鳩氏司寇也(鷹也鷙故為司寇主盜賊)鶻鳩氏司事也(鶻鵰也春來冬去故為司)
(事)五鳩鳩民者也(鳩聚也治民上聚故以鳩為名)五雉爲五工正(雉有五種)
(西方曰鷷雉東方曰鶅雉南方曰翟雉北方曰鵗雉伊洛之南曰翬雉)利器用正度量夷
民者也(夷平也)九扈爲九農正(扈有九種也春扈鳻□夏扈竊玄秋扈竊藍冬扈竊)
(黃棘扈竊丹行扈唶唶宵扈嘖嘖桑扈竊脂老扈鷃鷃以九扈為九農之號各隨其宜以教民事)扈民
無滛者也(止使民不滛放)自顓頊以來不能紀遠乃紀於近爲
民師而命以民事則不能故也(顓頊氏代少皥以民事命官以上皆郯子所言)
(見左氏昭十七年傳故備著于首)堯命羲和四子順天文授民時内有
百揆四岳外有州牧侯伯舜命禹作司空棄后稷卨司
徒咎繇作士垂共工伯益作虞伯夷秩宗典禮夔典樂
龍納言周官亦云唐虞稽古建官惟百名雖異於紀遠
而命官分職猶倣諸古夏殷官倍亦克用乂其詳亡聞
周則備矣天官冢宰地官司徒春官宗伯夏官司馬秋
官司寇冬官司空是爲六卿各有徒屬職分用於百事
太師太傅太保是爲三公蓋參天子坐而議政無不總
統故不以一職名官又立三少爲之副少師少傅少保
是爲孤卿與六卿爲九焉諸侯大國三卿次國二卿小
國一卿皆命於天子大夫不世爵使以德爵以功周衰
侯度不謹官失常守而百職亂迄于春秋周公所作之
法度亂其常矣所建之官制廢其守矣孔子陳後王之
法曰審法度修廢官四方之政行焉凢經書王朝之官
曰公曰宰於卿大夫士皆以命數為差尚周公舊典禮
經也雖傳廣記備言而六卿之屬官名見者尚鮮蓋禮
樂征伐不自上出則其官安得而具若邦國之制則無
非僭越者矣諸侯擅其命不復請于天子卿職多其人
不復考于古制宋雖先代之後得自命官修其禮物固
異他國然安可復備天子之制乎太宰列於六卿之外
政卿有右師左師之名較之殷典亦復不合魯世三卿
仲叔季氏實秉政權而臧孫東門子叔三氏無非卿職
齊立三宰而司寇之置亦踰常法豈周制哉晉並建二
孤而實則公以三軍將佐為六卿及增為五軍而卿之
數十又為新軍而卿之數十有二置散卿而無軍行以
卿官而為大夫僭禮敗度尤不可訓陳卿有三而鄭卿
亦六效尤大國誰執其咎秦之不更庶長楚之令尹莫
敖義莫得聞國異政家殊俗甚矣其衰也是以春秋士
以名氏見大夫以字見以官稱者各有所見也在其國
則稱為卿於王朝當曰大夫皆以周公之法繩之左傳
紀事於列國官制大略可覩蓋春秋用王法以繩衰世
之失其法簡而嚴傳因紀事以明建置之實其名詳而
備因其詳以不沒其實則聖人所為修春秋之意容可
類見使諸侯一遵王制之舊則有周官之六典在惟其
變古亂常多負成周之法度此春秋官制所以識也夫
周室存而别志春秋職官亦足以見當時之失矣故用
首著經傳王朝之官以其爲春秋而作則當取諸此由
周而下曰魯晉齊宋衛蔡陳鄭曹燕秦楚吳則各自著
錄因其㳂革以知其得失周官盛典不辨自明矣夫子
之得官名於郯子也嘗有天子失官之嘆其以先王官
制亂於春秋故歟傳者不達乃曰官不脩其職噫名不
正則言不順言不順則事不成反本尋原失固有在豈
但不脩其職云乎哉若邾莒滕薛等國漸以朘削凢經
所錄無非稱人故略而不書
公(經書州公兩祭公宰周公)
天子之公不過九命故八命九命稱公曾為三公
而有土為畿内諸侯亦曰公皆以地配公言之蓋
古所謂三公也周官曰三公論道經邦官不必備
惟其人
大宰兼公
天官大宰掌建邦之六典以佐王治邦國榖梁傳
曰天子之宰通乎四海古者三公無其人則以六
卿之有道者上兼師保之任冢宰或闕亦以三公
下行端揆之職蓋以三公與王坐而論道冢宰揆
百官均四海俱為重任禹自司空進宅百揆又曰
作朕股肱耳目是以宰臣上兼師保之任也周公
為師又曰位冢宰正百工是以三公下行端揆之
職也宰周公以冢宰而兼三公矣(傳稱宰孔經言宰周公是知為)
(冢宰兼三公)
卿(祭伯召伯)(凢伯渠伯)(毛伯單伯)
天子之卿不過七命故六命七命稱伯伯即卿也
天官大宰卿一人為上大夫公羊於祭伯凢伯傳
曰天子之大夫亦以為上大夫矣至渠伯糾傳則
曰其稱宰渠伯糾何下大夫也據下大夫稱字如
劉夏是己此稱伯何得云下大夫乎
宰(宰周公宰咺)(宰渠伯糾)
周官治官之屬大(音太下同)宰卿一人則春秋六命七
命稱伯者也小宰中大夫二人則五命稱子者也
宰夫下大夫四人則四命稱字者也上士八人則
三命名氏通者也中士十有六人則再命名之者
也旅下士三十有二人則一命稱人者也考之經
稱宰有三如宰周公是以冢宰兼公也宰渠伯糾
大宰之卿也宰咺雖稱名然以官錄亦為卿宰書
名春秋貶之
司徒
襄二十一年傳欒盈過周王使司徒禁掠欒氏者
按周官司寇掌詰姦慝刑暴亂而此命司徒者以
司徒掌會萬民之卒伍以起徒役以比追胥故追
盜是其所掌獲得罪人乃使司寇刑之(衛武公以諸侯入為)
(司徒)
中大夫(蘇子單子)(尹子劉子)
天子之大夫不過五命稱子中大夫也
下大夫(南季子突)(家父叔服)(榮叔之祭叔仍叔子)
四命字之下大夫也
上士(劉夏虎石尚王子)(王子瑕)
天子之士不過三命三命名氏通上士也
中士
再命中士則稱名謂獨以名舉耳公羊傳宰咺曰
宰者何官也宰士也孔穎達曰周禮宰夫小宰皆
是大夫未知宰咺是何宰也宰夫職曰凢邦之弔
事掌其戒令與其幣器財用鄭玄云弔事弔諸侯
諸臣幣所用賻也既掌弔事或即充使此蓋宰夫
也按春秋再命稱名不以官錄春秋書曰宰何得
直以為中士哉
下士(宰旅)
一命稱人凢書王人皆下士之職又襄二十六年
傳韓宣子聘于周曰晉士起將歸時事於宰旅杜
預注宰旅冢宰之下士按周禮大宰之屬有旅下
士三十有二人是知宰旅為冢宰之下士也以其
官卑故下士獨得旅稱
諸侯入爲卿士
春秋初去三代未遠先王遺制猶有存者若鄭武
公父子列為周司徒善於其職此外諸侯入為卿
士也鄭在西周蓋縣内諸侯及王東遷惟鄭是依
故武莊為平王卿士(隠三年)為王左卿士(九年)則猶其
世職之舊其後廢置不常如以虢公忌父為卿士
而鄭以王貳於虢故疑邦國自是不復入仕于王
朝矣
天官之屬
膳夫
莊十九年傳王收膳夫之秩故石速作亂因蘇氏
按周官天官之屬膳夫掌王之食飲膳羞以養王
及后世子石速為膳夫其任此矣
地官之屬
師
莊十九年傳子頽有寵蔿國為之師周禮地官之
屬師氏掌以媺詔王以三德教國子鄭氏注師氏
教國子而世子亦齒焉子頽莊王子以蔿國為之
師蓋師氏職云
山人
昭四年傳申豐言藏冰山人取之縣人傳之輿人
納之隸人藏之杜預注山人虞官按周禮司徒之
屬山虞掌山林之政令山人猶山虞也
縣人
同上傳杜預注縣人遂屬按周禮司徒之屬有遂
人掌邦之野五遂為縣故杜謂為遂屬又縣正亦
屬司徒各掌其縣之政令徵比以頒田里以分職
事縣人蓋縣正之官
山人縣人輿人隸人四官雖申豐以荅魯季
武子之問然皆序古制非指魯也故列之周
輿人隸人見下方
春官之屬
大史
文十五年傳史佚有言服虔曰周成王大史又哀
六年楚子問諸周大史按周禮大史下大夫二人
掌建邦之六典以逆邦國之治嘗考春官有大史
小史内史外史御史而無左右史之名禮記玉藻
動則左史書之孔穎達正義云大史記動作之事
在君左廂記事則大史為左史也内史掌策命所
掌在君之右故為右史酒誥云矧大史友内史友
鄭注大史内史掌記言行斯大史當為左史而内
史當為右史之證
内史
僖二十八年王命内史叔興父策命晉侯為侯伯
按周禮内史中大夫一人掌王八柄之法以詔王
治凢命諸侯及孤卿大夫則策命之蓋大宰既以
爵禄詔王内史又居中貳之策謂以簡策書王命
其文若曰王謂叔父敬服王命晉侯三辭從命受
策以出尚周制之舊斯皆言語之事即右史也
卜正
隠十一年傳滕侯曰我周之卜正也按周禮春官
大卜下大夫二人其下有卜師卜人龜人筮人大
卜為之長正訓長也故曰卜正
夏官之屬
御士
僖二十四年狄師攻王王御士將禦之杜預注周
禮王之御士十二人按周禮無御士之官唯夏官
大僕之屬有御僕下士十有二人掌王之燕令鄭
玄云燕居時之令以親近王故欲為王禦寇
輿人隸人
昭四年傳申豐言藏冰輿人納之隸人藏之杜預
注皆賤官按周禮夏官之屬有隸僕即輿人之類
候
襄二十一年傳欒盈過周王使候出諸轘轅杜預
注候送迎賓客之官也按周禮夏官之属候人各
掌其方之道治與其禁令以設候人若有方治則
帥而致于朝及歸送之鄭氏注周禮候人即引春
秋出諸轘轅事曰是其送之
秋官之屬
尉氏
襄二十一年傳欒盈過周辭曰臣戮餘也請歸死
於尉氏杜預注尉氏討姦之官孔穎達曰猶言歸
死於司敗明尉氏主刑人故為討姦之官周禮司
寇之屬無尉氏蓋周衰官名改易於時有此官耳
司敗亦非周禮官名也
行人
襄二十一年傳欒盈過周辭於行人杜預注王行
人也按周禮秋官之屬大行人掌大賓之禮及大
客之儀以親諸侯小行人掌邦國賓客之禮籍以
待四方之使者凢諸侯入朝王則逆勞于畿凢四
方之使者大客則擯小客則受其幣而聽其辭又
以萬民利害等為五書每國辨異之以反命于王
欒盈以罪出奔雖非使者然於是伸其辭尚小行
人聽辭而反命之遺意故知此年行人為小行人
明矣
冬官之屬
陶正
襄二十五年傳昔虞閼父為周陶正服事我先王
我先王賴其利器用也蓋司工之官
家臣之屬
宰
襄十年傳王叔之宰與伯輿之大夫瑕禽杜預注
宰家臣周禮春官六命賜官大抵官臣亦天子賜
謂使自置其臣治家邑如諸侯傳曰曾臣彪將率
諸侯以討其官臣偃實先後之是也在王朝之卿
則大宰云施則於都鄙建其長立其兩是也(諸侯大夫)
(之家臣亦然)
屬大夫
襄十年傳伯輿之大夫瑕禽杜預注屬大夫蓋伯
輿之屬也王叔有家臣伯輿卑未至六命不得有
宰而止設其屬
内魯
孤
傳
閔二年傳公傅奪卜齮田謂之公傅則周官三孤
之一也上公之國孤一人魯侯國不應有孤曰公
傅蓋僭置孤卿矣然名同孤卿而國政皆世卿司
之
侯國卿大夫士府史之制
周禮大宰之職掌建邦之六典以佐王治邦國乃
施典于邦國而建其牧立其監設其參傅其伍陳
其殷置其輔蓋以侯伯有功德者加命作州長謂
之牧所謂八命作牧也監謂公侯伯子男各監一
國書曰王啓監厥亂為民此封康叔之言也至於
參伍殷輔則卿大夫士府史之屬參為卿三人伍
謂大夫五人殷衆也謂衆士也王制諸侯上士二
十七人(三卿下各陳士九人三九二十七人)輔謂三卿之下各設府
史胥徒及庶人在官者皆周制也自入春秋僭禮
亂常踰制多矣故於内魯先叙王制之舊而後列
邦國改革之僭
三卿
天子之制冢宰司徒宗伯司馬司寇司空倣天地
四時曰六官諸侯并六為三而兼職焉立司徒兼
冢宰之事立司馬兼宗伯之事立司空兼司寇之
事即上所謂設其參也武王牧野之師惟有司徒
司馬司空成王告康叔曰我有司徒司馬司空尹
旅又曰圻父農父宏父皆三官之職魯周公之後
宜有足證按昭四年傳叔孫聘王(襄二十四年)王賜之
路魯使三官書之于時季孫宿為司徒叔孫豹為
司馬孟孫羯為司空三卿之數與班序之次尚周
舊典如書賜路一事而三官皆與焉亦見相關處
然在隠十一年則羽父求為大宰文二年夏父弗
忌為宗伯襄二十一年季孫責司寇臧武仲以詰
盜則魯又具六卿矣以經考之自莊公世曰臧孫
氏孟孫氏叔孫氏季孫氏是為四卿若公子結之
非世卿不在焉僖公末年東門公子遂亦見於經
則為五卿矣宣公末年公弟叔肹後為子叔氏則
為六卿矣故成二年戰鞌之役季孫行父臧孫許
叔孫僑如公孫嬰齊四卿並出而仲孫蔑仲嬰齊
不在帥師之數成十五年仲嬰齊卒自此其後不
見於經猶有五卿焉又以譏世卿也
五大夫
周制司徒之下置小卿二人一曰小宰(亦曰大宰大夫)二
曰小司徒(亦曰司徒大夫)司空之下亦置小卿二人一曰
小司寇(亦曰司寇大夫)二曰小司空(亦曰司空大夫)司馬之下惟
置小卿一人曰小司馬(亦曰司馬大夫)此五大夫之職即
上所謂傅其伍也春秋世五大夫之名不著而多
僭制故具改革之實于下
司徒
周制司徒兼行冢宰之事按昭四年傳言襄二十
四年王賜叔孫路時季孫為司徒實書名杜預注
書名定位號質之周禮大司徒佐王帥其屬掌邦
教曰以賢制爵以庸制禄蓋司徒之職矣而未聞
以之兼冢宰則非侯國之制也
司馬
周制司馬兼行宗伯之事昭四年傳言叔孫為司
馬與工正書服考之周禮掌邦政其屬有司士掌
羣臣之政亦以德詔爵以功詔禄工正雖不屬司
馬然司服巾車皆宗伯之屬今魯使同司馬書服
尚兼行宗伯遺意(詳見工正下)然宗伯又别命官亦非
侯國之制也
司空
周制司空兼行司寇之事按隠二年傳司空無駭
(無駭為司空又書卒盖為卿矣經不書氏以隠未之請命耳)又昭四年傳言孟
孫為司空以書勲考之周官司空掌邦土而司勲
則屬夏官今司空書勲侵司馬之職矣孔穎達謂
春秋之時又是諸侯之法不可盡與禮同况司寇
既别命官亦非侯國之制也
大宰
隠十一年傳羽父請殺桓公將以求大宰杜預注
大宰官名孔穎達曰羽父求大宰蓋欲令魯特置
此官以榮己耳以後更無大宰知魯竟不立之按
侯國冢宰之事司徒兼之其下當置小宰大夫曰
大宰僣也雖於時不果命翬必魯嘗置此官而後
翬求為之也考之經在桓公時公子翬竟為命卿
且終春秋小宰不一見於傳則魯大宰疑或有焉
宗伯
文二年傳躋僖公逆祀也於是夏父弗忌為宗伯
君子以為失禮弗忌宗人夏父展之後當是世為
禮官至弗忌為宗伯則古卿官也考之左傳魯宗
伯僅一見哀二十四年宗人釁夏亦宗伯之屬故
國語夏父弗忌為宗烝將躋僖公宗有司曰非昭
穆也曰我為宗伯何常之有是宗伯為卿而宗人
特有司之事則魯專命宗伯非以司馬兼之僣矣
司寇
襄二十一年傳魯多盜季孫謂臧武仲曰子盍詰
盜子為司寇將盜是務去按周禮司寇掌邦禁詰
姦慝刑暴亂雖同其職然侯國司寇之事司空兼
之其下當置小司寇今但曰司寇且臧氏世卿必
非小司寇大夫之職亦僭矣
論魯卿之序
以昭四年傳三家三官之序言之季孫為司徒叔
孫為司馬孟孫為司空尚周制之舊也故前此臧
武仲謂季孫為正卿(襄二十一年)而卜楚丘告莊叔(得臣)
亦以叔孫豹為亞卿(昭五年)是司徒正卿司馬為亞
司空為下矣周禮司寇居司空之上而魯司寇在
三卿外蓋由僣制增置司徒不復兼行之舊傳所
以志具官之失也
又按襄四年傳謂季孫行父為正卿二十一年傳
謂季孫宿為正卿叔孫婼為介卿而昭五年傳亦
以叔孫得臣叔孫豹為亞卿是季氏世為正卿而
叔孫氏世為亞卿也至婼(豹庶子)以王命為政(昭二十一)
(年)其後季孫意如憎其在己上位而惡諸晉(昭二十一)
(年)則自昭以後叔孫位序在季氏上矣
左宰
襄二十三年傳季氏以公鉏為馬正又出為公左
宰杜預注出季氏家臣仕於公左宰其大宰之屬
歟
宰人
哀三年傳司鐸火命宰人出禮書以待命杜預注
冢宰之屬按周禮宰夫凢禮事贊小宰比官府之
具
府人
昭三十二年傳反賜於府人按周禮大府賞九貢
九賦九功之貳以受其貨賄之入王府掌王之金
玉玩好兵器凢良貨賄之藏内府掌受九貢九賦
九功之貨賄良兵良器以待邦之大用外府掌邦
布之入出侯國與王制異然府人司賜子之物亦
猶大府玉府内府外府所掌矣
周人
哀三年傳司鐸火命周人出御書俟於宫杜預注
周人司周書典籍之官御書進於君者也使待命
於宫按周禮司書掌邦之六典八法八則九職九
正九事邦中之版土地之圖周人司周書其司書
之類歟在魯故以周人别之韓宣子適魯見易象
與魯春秋曰周禮盡在魯矣魯周公之後藏周典
籍為多故以周人名官
隧正
襄七年傳叔仲昭伯為隧正欲善季氏謂南遺請
城費隧正主徒役也五縣為遂則隧正當如周禮
之遂人掌諸遂之政令徒役出諸遂之民故為主
役徒者按周禮遂人掌邦之野五家為鄰五鄰為
里四里為鄼五鄼為鄙五鄙為縣五縣為遂鄭司
農云王國百里内為六鄉外為六遂鄭玄云郊内
比閭族黨州鄉郊外鄰里鄼鄙縣遂異其名者示
相變耳尚書費誓云魯人三郊三遂則侯國之有
鄉遂亦以郊内外别之城費之命出於季氏城費
之役制於昭伯
賈正
昭二十五年傳臧會奔郈郈魴假使為賈正焉計
於季氏杜預注魴假郈邑大夫賈正掌貨物使有
常價若市吏送計簿於季氏按周官賈師二十四
則一人各掌其次之貨賄之治辨其物而均平之
禁貴價者使有恒賈而屬於司徒此郈邑大夫使
為賈正是為郈市之賈正也其後為叔孫私邑此
時尚為公邑故使賈正通計簿於季氏昭四年傳
季孫為司徒謂季武子也季氏世為正卿平子踐
司徒之職賈正送計簿乃其屬云
右左宰而下於周官為大宰之屬隧正賈正
為司徒之屬在侯國皆屬之司徒
宗人
哀二十四年傳將以公子荆之母為夫人使宗人
釁夏獻其禮曰汝為宗司杜預注宗人禮官也按
國語公使宗婦覿用幣宗人夏父展曰臣從有司
則展職猶釁夏也宗人以司稱宜為宗伯之屬周
禮都宗人掌都祭祀之禮正都禮與服家宗人掌
家祭祀之禮與其衣服宫室車旗之禁令宗人蓋
司禮者
大祝
昭十七年傳祝史請所用幣按周禮大祝掌六祝
之辭小祭祀故以用幣為請
大史
文十八年傳大史對曰先大史臧文仲又昭十七
年傳大史曰在此月也按周禮大史掌建邦之六
典諸侯大史其職亦同
卜
閔二年傳使卜楚丘之父卜之杜預注魯掌卜大
夫按周禮有大卜掌三兆之法掌三易之法掌三
夢之法又卜師掌開龜之四兆
祝宗卜吏四官之重
定四年傳祝宗卜史命以伯禽注大祝宗人大卜
大史凢四官即上所述是已古者惟先事人與神
此四官賜出王命不得私立是以重之傳述魯四
官皆王命之舊云
巾車
哀三年傳巾車脂轄杜預注巾車掌車按周官巾
車掌公車之政令辨其用與其旗物而等叙之以
治其出入巾猶衣也巾車公車之長
校人
哀三年傳校人乘馬杜預注校人掌馬乘馬謂使
四馬相從為駕之易按周禮校人掌王馬之政辨
六馬之属凢頒良馬而飬乘之乘馬一師四圉自
乘至廏其數二百一十六匹六廏成校校有左右
此王制也魯之校人義倣此而馬數不可考蓋不
當與王制同
圉人
莊三十二年傳圉人犖杜預注圉人掌養馬者周
禮圉人掌養馬芻牧之事以役圉師
右宗人而下於周官為宗伯之屬校人而下
為司馬之屬在侯國皆屬之司馬
行人
昭二十三年經晉人執我行人叔孫婼按周官大
行人掌大賓之禮及大客之儀以親諸侯小行人
掌邦國賓客之禮籍以待四方之使者諸侯之行
人當亦通掌此事釋例曰使以行言言以按事信
令之要於是乎在古者兵交使在其間或執殺之
皆譏也
工正
昭四年傳夫子為司馬與工正書服杜預注車服
之器工正所書孔穎達曰工正雖不屬司馬掌作
車服故與司馬書服按周官司空掌邦土居四民
時地利冬官書闕以考工記補之故孔以工正不
屢司馬也(按侯國司馬兼行宗伯之事而周禮司服巾車皆宗伯之屬今司馬與工正書)
(服猶兼行宗伯事之遺意惟魯别置宗伯而工正不以車服名官此為不同故附見於此)
大匠
襄四年傳匠慶用蒲圃之檟杜預注魯大匠按周
禮考工記有匠人掌建國宫室
右行人於周官為司寇之屬工正而下為司
空之屬在侯國皆屬之司空
家臣
宰
襄七年傳南遺為費宰杜預注費季氏邑凢三家
私邑皆以宰稱接傳言王叔之宰此王卿家宰也
王卿之宰天子賜之而侯國家臣亦然魯政出季
氏未必君賜也
馬正
襄二十三年傳季氏以公鉏為馬正杜預注馬正
家司馬又定十年公南為馬正(叔孫家臣)昭二十五年
叔孫氏之司馬鬷戾皆同此職
工師
定十年傳叔孫謂郈工師駟赤杜預注工師掌工
匠之官郈時為叔孫氏私邑工師其家臣矣
春秋分記卷四十一
