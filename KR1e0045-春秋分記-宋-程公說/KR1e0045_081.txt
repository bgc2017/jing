春秋分記卷八十一宋程公說撰
小國第一
虞虢
畢祭
州
虞
姬姓公爵其先出自大王子仲雍生季簡季簡生
叔達叔達生周章虞仲及武王克殷求大伯仲雍
之後得周章已為吳君别封其弟虞仲於周之北
故夏墟為西吳後世謂之虞公自虞仲至虞公十
二世公羊傳曰天子三公稱公王者之後稱公其
餘大國稱侯小國稱伯子男然則三公之外稱公
者惟二王後杞與宋耳此虞公及虢公畢公州公
並小國而得稱公鄭玄王制注以為殷地三等武
王克殷雖制五等之爵而因殷三等之地及周公
制禮所因殷諸侯亦以功黜陟之是以周世有爵
尊而國小爵卑而國大者言爵尊國小指虞公州
公也孔穎達難鄭云案虞是克殷始封非為殷之
餘國鄭言不可通於此矣服虔云春秋前以黜陟
之法進爵為公劉炫難服云雖復周公大公之勲
齊桓晉文之霸位止通侯未升上等州有何功得
遷公爵若爵稱公土亦應廣安得爵為上公地仍
小國若地被黜爵亦宜減安得地既削小爵尚尊
崇是理之不通也杜預解注皆無明言纂例云或
曾為三公或見為三公未可定也按虞虢在東西
周之間皆王畿地虢公為卿士于周畢祭州皆仕
王朝則是曾為三公而有土為畿内諸侯明矣今
陜州平陸縣東有虞城
桓公傳十年初虞叔有玉(虞公弟)虞公求旃弗獻既而悔
之曰周諺有之匹夫無罪懷璧其罪吾焉用此其以賈
害也乃獻之又求其寶劍叔曰是無厭也無厭將及我
遂伐虞公故虞公出奔共池
僖公經二年夏五月虞師晉師滅下陽
傳二年晉荀息請以屈産之乘與垂棘之璧假道於虞
以伐虢公曰是吾寳也對曰若得道於虞猶外府也公
曰宫之竒存焉對曰宫之竒之為人也懦而不能強諫
且少長於君君暱之雖諫將不聽乃使荀息假道於虞
曰冀為不道入自顛軨伐鄍三門冀之既病則亦唯君
故(言虞能病冀稱其強以悦虞心)今虢為不道保於逆旅(虢遣人分依客舍聚衆抄)
(晉邊邑)以侵敝邑之南鄙敢請假道以請罪于虢虞公許
之且請先伐虢宫之竒諫不聽遂起師夏晉里克荀息
帥師會虞師伐虢滅下陽先書虞賄故也
經五年冬晉人執虞公
傳五年秋晉侯復假道於虞以伐虢宫之竒諫曰虢虞
之表也虢亡虞必從之晉不可啟寇不可翫一之謂甚
其可再乎諺所謂輔車相依脣亡齒寒者其虞虢之謂
也(輔頰輔車牙車)公曰晉吾宗也豈害我哉對曰大伯虞仲大
王之昭也大伯不從是以不嗣虢仲虢叔王季之穆也
為文王卿士勲在王室藏於盟府將虢是滅何愛於虞
且虞能親於桓莊乎其愛之也桓莊之族何罪而以為
戮不惟偪乎(桓叔莊伯之族晉獻公之從祖昆弟獻公患其偪盡殺之)親以寵偪猶
尚害之况以國乎公曰吾享祀豐絜神必據我對曰臣
聞之鬼神非人實親惟德是依故周書曰皇天無親惟
德是輔又曰黍稷非馨明德惟馨又曰民不易物惟德
繄物如是則非德民不和神不享矣神所馮依將在德
矣若晉取虞而明德以薦馨香神其吐之乎弗聽許晉
使宫之竒以其族行曰虞不臘矣在此行也晉不更舉
矣八月甲午晉侯圍上陽冬十二月丙子朔晉滅虢虢
公醜奔京師師還館于虞遂襲虞滅之執虞公及其大
夫井伯以媵秦穆姬而修虞祀且歸其職貢於王故書
曰晉人執虞公罪虞且言易也
穀梁傳非國而曰滅重夏陽也虞先晉何也為主
乎滅夏陽也夏陽者虞虢之塞邑也滅夏陽而虞
虢舉矣虞之為主乎滅夏陽何也晉獻公欲伐虢
荀息曰君何不以屈産之乘垂棘之璧而借道乎
虞也公曰此晉國之寶也如受吾幣而不借吾道
則如之何荀息曰此小國之所以事大國也彼不
借吾道必不敢受吾幣如受吾幣而借吾道則是
我取之中府而藏之外府取之中廏而置之外廏
也公曰宫之竒存焉必不使受之也荀息曰宫之
竒之為人也達心而懦又少長於君達心則其言
略懦則不能彊諫少長於君則君輕之且夫玩好
在耳目之前而患在一國之後此中知以上乃能
慮之臣料虞君中知以下也公遂借道而伐虢宫
之竒諫曰晉國之使者其辭卑而幣重必不便於
虞虞公弗聽遂受其幣而借之道宫之竒諫挈其
妻子以奔曹獻公亡虢五年而後舉虞荀息牽馬
操璧而前曰璧則猶是也而馬齒加長矣
虢
姬姓公爵其先出自王季子文王弟虢仲虢仲與
虢叔為王卿士勲在王室藏於盟府而文王友愛
二弟謂之二虢武王克殷封仲於西虢封叔亦在
仲國之西周室東遷虢公忌父林父為天子之相
仲所封在今陜州陜縣叔所封在鳳翔府虢縣皆
王畿采邑
隱公傳三年鄭武公莊公為平王卿士王貳於虢鄭伯
怨王王曰無之王崩(平王)周人將畀虢公政
傳八年夏虢公忌父始作卿士于周
桓公傳九年秋虢仲芮伯荀侯賈伯伐曲沃
傳十年春虢仲譖其大夫詹父於王詹父有辭以王師
伐虢夏虢公出奔虞
莊公傳十八年春虢公晉侯朝王王饗醴命之宥(詳見周)
傳二十六年秋虢人侵晉冬虢人又侵晉
傳二十七年冬晉侯將伐虢士蒍曰不可虢公驕若驟
得勝於我必弃其民無衆而後伐之欲禦我誰與夫禮
樂慈愛戰所畜也夫民讓事樂和愛親哀喪而後可用
也虢弗畜也亟戰將饑
傳三十年春王命虢公討樊皮(詳見周)
傳三十二年秋七月有神降于莘(虢地)惠王問諸内史過
曰是何故也對曰國之將興明神降之監其德也將亡
神又降之觀其惡也故有得神以興亦有以亡虞夏商
周皆有之王曰若之何對曰以其物享焉其至之日亦
其物也(若以甲乙日至祭先脾)王從之内史過往聞虢請命(聞虢請於)
(神求賜土田之命)反曰虢必亡矣虐而聽於神神居莘六月虢
公使祝應宗區史嚚享焉神賜之土田史嚚曰虢其亡
乎吾聞之國將興聽於民將亡聽於神神聦明正直而
壹者也依人而行虢多凉德其何土之能得
閔公傳二年春虢公敗犬戎于渭汭舟之僑曰無德而
禄殃也殃將至矣遂奔晉
晁補之論曰孟子論出則無敵國常亡善哉舟之
僑之觀國於其得志而憂之可謂知矣
僖公經二年夏虞師晉帥滅下陽
傳二年夏晉里克荀息帥師會虞師伐虢滅下陽
胡安國曰下陽虞虢之塞邑猶秦有潼關蜀有劍
嶺皆國之門戶也潼劍不守則秦蜀破下陽既舉
而虞虢亡矣
秋虢公敗戎于桑田晉卜偃曰虢必亡矣亡下陽不懼
而又有功是天奪之鍳而益其疾也必易晉而不撫其
民矣不可以五稔(熟也)
傳五年秋晉侯復假道於虞以伐虢八月甲午晉侯圍
上陽問於卜偃曰吾其濟乎對曰克之公曰何時對曰
童謠云丙之晨龍尾伏辰(日月之會曰辰日在尾故尾星伏不見)均服振
振取虢之旂(戎事上下同服)鶉之賁賁天策焞焞火中成軍虢
公其奔(鶉火星賁貢鳥星之體言丙子平旦鶉火中軍事有成功)其九月十月之交
乎丙子旦日在尾月在策(是夜日月合朔於尾月行疾故至旦而過在策)鶉火
中必是時也
冬十二月丙子朔晉滅虢虢公醜奔京師(詳見虞)
畢
姬姓公爵僖公二十四年傳文之昭也嘗考康王
之誥曰畢公率東方諸侯入應門右蓋畢公高也
其後以父師保釐東土作畢命世食采畿内在長
安縣西北
祭
姬姓公爵傳曰周公之胤穆王時有祭公謀父入
春秋書祭伯則六命稱伯也又書祭公則八命稱
公也又書祭叔四命稱子也亦由本封絶滅世仕
王朝食采畿内故爵亦異數今第本其公爵之舊
在今東京長垣縣
隱公經元年冬十有二月祭伯來
傳元年冬十二月祭伯來非王命也
桓公經八年冬祭公來
莊公經二十有三年春祭叔來聘(無傳)
州
姜姓公爵寰内采邑在王畿之西蘇忿生采地十
二邑之一至是以為州公食邑故曰州公杜預承
左氏之誤以淳于公為即州公釋其國在晉城陽
淳于蓋杞之邑在今密州高密縣非州國也州今
孟州温縣
桓公經五年冬州公如曹
經六年春正月實來(不言州公者承上五年冬經如曹之文)
傳六年春自曹來朝書曰實來不復其國也
趙鵬飛曰杞以夏後宋以商後故爵以公其它惟
天子三公稱公祭公虞公虢公與此州公是也州
寰内采邑在王畿之西蓋蘇忿生采地十二邑之
一(今懷州)至是為州公食邑公公爵也左氏乃以為
淳于公且淳于公蓋杞公也杞初國於陳留(開封府)
桓六年遷于淳于今之密州是也其遷以地稱故
曰淳于公如東樓公之類實則杞公也左氏但見
淳于公事偶同年繆以甲為乙矣外相如不書此
何以書為六年寔來起也以地考之魯南鄰於曹
曹西連於周王臣來魯必經曹衛之邦州公蓋本
來魯中道朝于曹故先書州公如曹而繼書寔來
簡文以承上也所以見王法不謹王臣外交一出
而交二國與隱元年祭伯來之義同或以過我故
書且自周來曹自曹來魯勢也安有先過我復如
曹既如曹復來魯何州公往返之不憚勞也或又
以寔為州公名謂失地名此又求其義而不得穿
鑿至是耶
論曰虞虢脣齒之國下陽虢之重地虢恃下陽而虞恃
虢勢也二國之滅自下陽始滅下陽則虞與虢俱墟矣
宮之奇舟之僑知之而其君不悟春秋兆其釁於滅下
陽著其患於執虞公為世大戒畢祭州亦皆曾為三公
而有土於畿内者為國小於事不詳焉
春秋分記卷八十一
