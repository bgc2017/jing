春秋分記卷四十九宋程公說撰
内魯第三
宣公成公
宣公(諡灋善問周逹曰宣)
(名倭文公庶子敬嬴所生襄仲殺適立庶自是公室甲三家強矣在位十八年薨)
經元年春王正月公即位(無傳)公子遂如齊逆女三月遂
以夫人婦姜至自齊夏季孫行父如齊公會齊侯于
平州公子遂如齊六月齊人取濟西田秋邾子來朝
(傳見邾)
傳元年春王正月公子遂如齊逆女尊君命也三月遂
以夫人婦姜至自齊尊夫人也夏季文子如齊納賂
以請會會于平州以定公位東門襄仲如齊拜成六月
齊人取濟西之田為立公故以賂齊也
經三年春王正月郊牛之口傷改卜牛牛死乃不郊猶
三望
傳三年春不郊而望皆非禮也望郊之屬也不郊亦無
望可也
經四年春王正月公及齊侯平莒及郯莒人不肯公伐
莒取向(傳見莒)秋公如齊公至自齊(無傳)
經五年春公如齊夏公至自齊秋九月齊高固來
逆叔姬叔孫得臣卒(無傳)冬齊高固及子叔姬來
傳五年春公如齊高固使齊侯止公請叔姬焉夏公
至自齊書過也秋九月齊高固來逆女自為也故書
曰逆叔姬卿自逆也冬來反馬也
經六年秋八月螽(無傳)
經七年春衞侯使孫良夫來盟(傳見衞)夏公會齊侯伐
萊秋公至自伐萊大旱(無傳)冬公會晉侯宋公衞侯
鄭伯曹伯盟于黑壤
傳七年夏公會齊侯伐萊不與謀也凡師出與謀曰及
不與謀曰會冬盟于黑壤晉侯之立也(在二年)公不朝
又不使大夫聘晉人止公于會盟于黃父(即黑壤)公不與
盟以賂免故黑壤之盟不書諱之也
經八年春公至自會夏六月公子遂如齊至黃乃復
(無傳)辛巳有事于大廟仲遂卒于垂壬午猶繹萬入去籥
戊子夫人嬴氏薨(無傳宣公母)秋七月甲子日有食之既
(無傳)冬十月己丑葬我小君敬嬴雨不克葬庚寅日中
而克葬城平陽
傳八年夏有事于大廟襄仲卒而繹非禮也冬葬敬
嬴旱無麻始用葛茀雨不克葬禮也禮卜葬先遠日辟
不懷也城平陽書時也
經九年春王正月公如齊公至自齊(無傳)夏仲孫蔑如
京師秋取根牟(傳見根牟)
傳九年春王使來徵聘夏孟獻子聘於周
經十年春公如齊公至自齊(無傳)齊人歸我濟西田夏
四月丙辰日有食之(無傳)公如齊五月公至自齊公孫歸
父如齊(傳見齊)秋天王使王季子來聘公孫歸父帥師
伐邾取繹大水(無傳)季孫行父如齊冬公孫歸父如齊
齊侯使國佐來聘(傳見齊)饑(無傳)
傳十年春公如齊齊侯以我服故歸濟西之田夏公
如齊奔喪(惠公卒)秋師伐邾取繹季文子初聘于齊
冬子家如齊伐邾故也國武子來報聘
經十有一年春王正月夏公孫歸父會齊人伐莒(無傳)
經十有三年秋螽(無傳)
經十有四年冬公孫歸父會齊侯于穀
傳十四年冬公孫歸父會齊侯于穀見晏桓子與之言
魯樂桓子告高宣子曰子家其亡乎懷於魯矣懷必貪
貪必謀人謀人人亦謀已一國謀之何以不亡(為十八年歸父)
(奔齊傳)孟獻子言於公曰臣聞小國之免於大國也聘而
獻物於是有庭實旅百朝而獻功於是有容貌采章嘉
淑而有加貨謀其不免也誅而薦賄則無及也今楚在
宋君其圖之公說(時楚莊王圍宋)
經十有五年春公孫歸父會楚子于宋秋螽仲孫蔑
會齊高固于無婁(無傳)初稅畝(公田之法十取其一今大履其餘畝復十取其一故)
(哀公曰二吾猶不足)冬蝝生饑
傳十五年春公孫歸父會楚子于宋秋初税畆非禮
也穀出不過藉(周法民耕百畝公田十畝借民力而治之稅不過此)以豐財也
冬蝝生饑幸之也
經十有六年春王正月秋郯伯姬來歸(傳見郯)冬大
有年(無傳)
經十有七年春王正月夏六月癸夘日有食之(無傳)己
未公會晉侯衛侯曹伯邾子同盟于斷道(傳見晉)秋公
至自會(無傳)冬十有一月壬午公弟叔肸卒
傳十七年冬公弟叔肸卒公母弟也凡大子之母弟公
在曰公子不在曰弟凡稱弟皆母弟也
經十有八年春公伐杞(無傳)秋公孫歸父如晉冬十
月壬戌公薨于路寢歸父還自晉至笙遂奔齊
傳十八年夏公使如楚乞師欲以伐齊(公不事齊齊與晉盟故懼而乞)
(師于楚)楚莊王卒楚師不出既而用晉師(成二年戰于鞌)楚於是
乎有蜀之役公孫歸父(襄仲子)以襄仲之立公也有寵
欲去三桓以張公室與公謀而聘于晉欲以晉人去之
冬公薨季文子言於朝曰使我殺適立庶以失大援
者仲也夫(新注觀季文子此言盖假正義以濟其私止欲去東門氏耳三家專權始於此)臧
宣叔怒曰當其時不能治也後之人何罪子欲去之許
請去之遂逐東門氏(襄仲居東門故曰東門氏)子家(歸父)還及笙壇帷
復命於介既復命袒括髮即位哭三踊而出遂奔齊書
曰歸父還自晉善之也
成公(諡法安民立政曰成)
(名黑肱宣公子穆姜所生在位十八年薨)
經元年春王正月公即位二月辛酉葬我君宣公無
冰(無傳周二月今之十二月)三月作丘甲(詳見征伐書)夏臧孫許及晉
侯盟于赤棘
傳元年春為齊難故作丘甲聞齊將出楚師夏盟于
赤棘(與晉盟懼齊楚)冬臧宣叔令脩賦繕完具守備曰齊楚
結好我新與晉盟晉楚争盟齊師必至雖晉人伐齊楚
必救之是齊楚同我也知難而有備乃可以逞
經二年春齊侯伐我北鄙夏六月癸酉季孫行父臧
孫許叔孫僑如公孫嬰齊帥師會晉郤克衛孫良夫曹
公子首及齊侯戰于鞌齊師敗績秋八月取汶陽田
冬十有一月公會楚公子嬰齊于蜀丙申公及楚人
秦人宋人陳人衞人鄭人齊人曹人邾人薛人鄫人盟
于蜀
傳二年春齊侯伐我北鄙圍龍(魯邑)頃公之嬖人盧蒲就
魁門焉(攻龍門)龍人囚之齊侯曰勿殺吾與而盟無入而
封弗聽殺而膊諸城上(磔也)齊侯親鼔士陵城三日取龍
遂南侵及巢丘夏臧宣叔如晉乞師主郤獻子(時郤克與)
(齊有笑辱之怨)晉侯許之郤克將以救魯臧宣叔逆晉師且道
之季文子帥師會之六月癸酉師陳于鞌齊師敗績禽
鄭自師逆公(魯大夫逆公會晉師)秋七月晉師及齊國佐盟于
袁婁使齊人歸我汶陽之田(詳見晉)
胡安國曰大國三軍次國二卿魯雖大國而四卿並
將是四軍也當此時舊制猶存尺地皆公室之地上
卿行父與僑如嬰齊各帥一軍會戰而臧孫許如
晉乞師又逆晉師為之道本不將兵特往來晉魯
兩軍之間預謀議耳成公初立主幼國危為季孫
一怒掃境内興師而四卿並出肆其憤欲雖無人
乎成公之側有不恤也然後政自季氏出矣將稱
元帥略其副屬詞之體也而四卿皆書者豈特為
詳内錄哉堅冰之戒亦明矣
冬楚師侵衛遂侵我師于蜀使臧孫往(宣叔)辭曰楚遠而
久固將退矣無功而受名臣不敢(不敢虚受退楚名)楚侵及陽
橋(魯地)孟孫請往賂之以執斵執鍼織紝皆百人公衡為
質(成公子)以請盟楚人許平十一月公及楚公子嬰齊蔡
侯許男秦右大夫說宋華元陳公孫寧衛孫良夫鄭公
子去疾及齊國之大夫盟于蜀卿不書匱盟也(匱乏)於是
乎畏晉而竊與楚盟故曰匱盟楚師及宋公衡逃歸臧
宣叔曰衡父不忍數年之不宴(樂也)以棄魯國國將若之
何誰居(音基辭也)後之人必有任是夫國棄矣
經三年春王正月公會晉侯宋公衛侯曹伯伐鄭(傳見晉)
二月公至自伐鄭(無傳)甲子新宫災三日哭(無傳)夏公如晉
公至自晉(無傳)秋叔孫僑如帥師圍棘(汶陽之邑)大雩(無傳)
冬十有一月晉侯使荀庚來聘衛侯使孫良夫來聘丙
午及荀庚盟丁未及孫良夫盟
傳三年夏公如晉拜汶陽之田秋叔孫僑如圍棘取
汶陽之田棘不服故圍之冬十一月晉侯使荀庚來
聘且尋盟(尋元年赤棘盟)衛侯使孫良夫來聘且尋盟(尋宣七年盟)
公問諸臧宣叔曰中行伯之於晉也其位在三(下卿)孫子
之於衛也位為上卿將誰先對曰次國之上卿當大國
之中中當其下下當其上大夫(降一等)小國之上卿當大
國之下卿中當其上大夫下當其下大夫(降大國二等)上下
如是古之制也衛在晉不得為次國(春秋時以強弱為大小故衛雖侯爵猶為)
(小國)晉為盟主其將先之丙午盟晉丁未盟衛禮也
經四年春宋公使華元來聘三月杞伯來朝(傳見宋杞)
夏四月甲寅臧孫許卒(無傳)公如晉秋公至自晉冬
城鄆(無傳)
傳四年夏公如晉晉侯見公不敬秋公至自晉欲求
成于楚而叛晉季文子曰不可晉雖無道未可叛也國
大臣睦而邇於我諸侯聽焉未可以貳史佚之志有之
曰非我族類其心必異楚雖大非吾族也其肯字(愛也)我
乎公乃止
經五年春王正月杞叔姬來歸(出也)仲孫蔑如宋夏叔
孫僑如會晉荀首于穀秋大水(無傳)冬十有二月己
丑公會晉侯齊侯宋公衛侯鄭伯曹伯邾子杞伯同盟
于蟲牢(傳見晉)
經六年春王正月公至自會(無傳)二月辛巳立武宫取鄟
夏六月邾子來朝公孫嬰齊如晉秋仲孫蔑叔孫
僑如帥師侵宋楚公子嬰齊帥師伐鄭冬季孫行父
如晉晉欒書帥師救鄭
傳六年春二月季文子以鞌之功立武宫非禮也聽於
人以救其難不可以立武立武由己非由人也(言魯請晉救難)
(勝非己功)取鄟言易也夏六月子叔聲伯如晉命伐宋(晉人)
(命聲伯)秋孟獻子叔孫宣伯侵宋晉命也
啖助辨疑曰傳意以為武軍之宫如楚子所立者
非也宣十二年楚自邲戰回作先君宫告成事若
然煬宫復何謂乎
經七年春王正月鼷鼠食郊牛角改卜牛鼷鼠又食其
角乃免牛夏五月曹伯來朝(傳見晉)不郊猶三望秋
公會晉侯齊侯宋公衛侯曹伯莒子邾子杞伯救鄭八
月戊辰同盟于馬陵公至自會冬大雩(無傳)
經八年春晉侯使韓穿來言汶陽之田歸之于齊公
孫嬰齊如莒宋公使華元來聘夏宋公使公孫壽
來納幣秋七月天子使召伯來賜公命冬十月癸
夘杞叔姬卒晉侯使士變來聘叔孫僑如會晉士變
齊人邾人伐郯衛人來媵
傳八年春晉侯使韓穿來言汶陽之田歸之于齊季文
子餞之私焉曰大國制義以為盟主謂汶陽之田敝邑
之舊也而用師於齊使歸諸敝邑(鞌之戰)今有二命曰歸
諸齊信以行義義以成命小國所望而懷也信不可知
義無所立四方諸侯其誰不解體聲伯如莒逆也宋
來聘共姬秋召桓公來賜公命冬杞叔姬卒來歸
自杞故書晉士變來聘言伐郯也以其事吳故公賂
之請緩師文子不可曰君命無貳失信不立禮無加貨
事二成君後諸侯是寡君不得事君也變將復之季孫
懼使宣伯帥師會伐郯衛人來媵共姬禮也凡諸侯嫁女
同姓媵之異姓則否
經九年春王正月杞伯來逆叔姬之喪以歸(傳見杞)公會
晉侯齊侯宋公衛侯鄭伯曹伯莒子杞伯同盟于蒲公
至自會(無傳)二月伯姬歸于宋夏季孫行父如宋致女
晉人来媵冬十有一月城中城
傳九年春為歸汶陽之田故諸侯貳於晉晉人懼會於
蒲二月伯姬歸于宋夏季文子如宋致女復命公享
之賦韓奕之五章(言蹶父嫁女)穆姜出于房再拜曰大夫勤
辱不忘先君以及嗣君施及未亡人先君猶有望也敢
拜大夫之重勤又賦綠衣之卒章而入晉人來媵禮也
(同姓故)冬十一月城中城書時也
經十年夏四月五卜郊不從乃不郊五月公會晉侯齊
侯宋公衞侯曹伯伐鄭(傳見晉)齊人來媵(無傳異姓非禮)秋七
月公如晉
傳十年秋公如晉(親弔景公非禮)晉人止公使送葬於是糴茷
未反(是春晉使糴茷至楚結成晉謂魯貳於楚故留公須糴茷還驗其虚實)冬葬晉景
公公送葬諸侯莫在魯人辱之故不書諱之也
經十有一年春王三月公至自晉晉侯使郤犫來聘己
丑及郤犫盟夏季孫行父如晉秋叔孫僑如如齊
傳十一年春王三月公至自晉晉人以公為貳於楚故
止公公請受盟而後使歸郤犫來聘且涖盟聲伯之
母不聘(叔肸妻不聘無媒禮)穆姜曰吾不以妾為姒(昆弟之妻相謂為姒穆姜)
(宣公夫人宣公叔肸同母昆弟)生聲伯而出之嫁於齊管于奚生二子
而寡以歸聲伯聲伯以其外弟為大夫而嫁其外妹於
施孝叔(魯惠公五世孫)郤犫來聘求婦於聲伯聲伯奪施氏婦
以與之婦人曰鳥獸猶不失儷子將若何曰吾不能死
亡(言不與郤犫婦懼致禍)婦人遂行生二子於郤氏郤氏亡晉人
歸之施氏施氏逆諸河沈其二子婦人怒曰已不能庇
其伉儷而亡之又不能字人之孤而殺之將何以終遂
誓施氏夏季文子如晉報聘且涖盟也秋宣伯聘
于齊以脩前好(鞌以前之好)
經十有二年夏公會晉侯衛侯于𤨏澤(傳見晉)
經十有三年春晉侯使郤錡來乞師三月公如京師夏
五月公自京師遂會晉侯齊侯宋公衛侯鄭伯曹伯邾
人滕人伐秦秋七月公至自伐秦(傳見晉)
經十有四年春王正月秋叔孫僑如如齊逆女九月
僑如以夫人婦姜氏至自齊
傳十四年秋宣伯如齊逆女稱族尊君命也九月僑知
以夫人婦姜氏至自齊舍族尊夫人也(不稱叔孫)故君子曰
春秋之稱微而顯志而晦婉而成章盡而不汙懲惡而
勸善非聖人誰能脩之(新注此得春秋之旨但於此舉例不當耳)
劉敞曰稱族尊君命舍族尊夫人非也一事而再
見者卒名之此春狄之常耳非為尊君命故氏尊
夫人故舍族也
經十有五年春三月乙巳仲嬰齊卒(無傳襄仲子公孫歸父弟宣十八年)
(逐東門氏既而又使嬰齊紹其後曰仲氏)癸丑公會晉侯衛侯鄭伯曹伯宋
世子成齊國佐邾人同盟于戚(傳見晉)公至自會(無傳)冬
十有一月叔孫僑如會晉士變齊高無咎宋華元衛孫
林父鄭公子鰌邾人會吳于鍾離(詳見吳)許遷于葉
經十有六年春王正月雨水冰夏六月丙寅朔日有
食之(無傳)晉侯使欒黶來乞師秋公會晉侯齊侯衛侯
宋華元邾人于沙隨不見公公至自會(無傳)公會尹子晉
侯齊國佐邾人伐鄭(傳見晉)九月晉人執季孫行父舍之
于苕丘冬十月乙亥叔孫僑如出奔齊十有二月乙
丑季孫行父及晉郤犫盟于扈公至自會乙酉刺公
子偃
傳十六年春晉厲公將伐鄭使欒黶來乞師孟獻子曰
有勝矣六月甲午晦晉楚戰于鄢陵戰之日齊國佐高
無咎至于師衛侯出于衛公出于壞隤宣伯通於穆
姜(成公母)欲去季孟而取其室(季文子孟獻子)將行(公與晉會)穆姜送
公而使逐二子公以晉難告曰請反而聽命姜怒公子
偃公子鉏(公庶弟)趨過指之曰女不可是皆君也(言欲廢公更立)
公待于壞隤申宫儆備設守而後行是以後(後晉楚戰期)使孟
獻子守于公宫秋會于沙隨宣伯使告郤犫曰魯侯
待于壞隤以待勝者(觀晉楚之勝負)郤犫將新軍且為公族大
夫以主東諸侯(主膂魯之屬)取貨于宣伯而訴公于晉侯晉
侯不見公七月公會尹武公及諸侯伐鄭將行姜又
命公如初(復欲使公逐季孟)公又申守而行宣伯使告郤犫曰
魯之有季孟猶晉之有欒范也政令於是乎成今其謀
曰晉政多門不可從也寧事齊楚有亡而已蔑從晉矣
若欲得志於魯請止行父(季文子)而殺之我斃蔑也(孟獻子時)
(留守公宫)而事晉蔑有貳矣魯不貳小國必睦不然歸必叛
矣九月晉人執季文子于苕丘公還待于鄆使子叔
聲伯請季孫于晉郤犫曰苟去仲孫蔑而止季孫行父
吾與子國親於公室對曰僑如之情子必聞之矣(閒其淫慝)
(情)若去蔑與行父是大棄魯國而罪寡君也若猶不棄
而惠徼周公之福使寡君得事晉君則夫二人者魯國
社稷之臣也若朝亡之魯必夕亡以魯之密邇仇讎亡
而為讎治之何及郤犫曰吾為子請邑對曰嬰齊魯之
常隸也敢介大國以求厚焉承寡君之命以請若得所
請吾子之賜多矣又何求范文子謂欒武子曰季孫於
魯相二君矣妾不衣帛馬不食粟可不謂忠乎信䜛慝
而棄忠良若諸侯何子叔嬰齊奉君命無私謀國家不
貳圖其身不忘其君若虚其請是棄善人也子其圖之
乃許魯平赦季孫冬十月出叔孫僑如而盟之僑如
奔齊(諸大夫共盟以僑如為戒)十二月季孫及郤犫盟于扈歸刺公
子偃召叔孫豹于齊而立之齊聲孟子通僑如使立於
高國之間僑如曰不可以再罪奔衛亦間於卿
經十有七年夏公會尹子單子晉侯齊侯宋公衛侯曹
伯邾人伐鄭六月乙酉同盟于柯陵(傳見晉)秋公至自
會(無傳)九月辛丑用郊(無傳)冬公會單子晉侯宋公衛侯
曹伯齊人邾人伐鄭(傳見鄭)十有一月公至自伐鄭(無傳)壬
申公孫嬰齊卒于貍脤十有二月丁巳朔日有食之(無傳)
傳十七年冬諸侯伐鄭十一月諸侯還初聲伯(子叔嬰齊)夢
涉洹(音桓)或與已瓊瑰食之泣而為瓊塊盈其懷從而歌
之曰濟洹之水贈我以瓊瑰歸乎歸乎瓊瑰盈吾懷乎
懼不敢占也還自鄭壬申至于貍脤而占之曰余恐死
故不敢占也今衆繁而從余三年矣無傷也言之之莫
(音暮)而卒
經十有八年春王正月公如晉(經闕月)夏公至自晉晉
使士匄來聘秋杞伯來朝八月邾子來朝(傳見杞邾)築鹿
囿己丑公薨于路寢冬晉侯使士魴來乞師十有
二月仲孫蔑會晉侯宋公衛侯邾子齊崔杼同盟于虚
朾丁未葬我君成公
傳十八年春二月晉悼公立公如晉朝夏六月公至
自晉晉范宣子來聘且拜朝也秋八月築鹿囿書不
時也己丑公薨于路寢言道也(道者薨之道)冬十一月
晉士魴來乞師(將救楚伐宋)季文子問師數于臧武仲對曰
伐鄭之役知伯實來下軍之佐也今彘季(士魴)亦佐下軍
如伐鄭可也(伐鄭在十七年)事大國無失班爵而加敬焉禮也
從之十二月孟獻子會于虚朾謀救宋也孟獻子請
于諸侯而先歸會葬丁未葬我君成公書順也(薨于路寢五月)
(而葬國家安静世適承嗣故曰書順也新注以魯十二薨公觀之隱桓閔被弑僖公薨于小寢文公薨于臺下皆)
(不得逍也莊宣雖薨于路寢莊則子般弑宣則歸父出奔惟成公薨葬得禮)
春秋分記卷四十九
