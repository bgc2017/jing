春秋分記卷十六宋程公說撰
世譜七
世譜叙篇考異下
宋公子
戴公為一世生四子曰武公曰皇父充石(後為皇氏)曰好
父說(後為華氏)曰樂術(後為樂氏)為二世武公生二子曰宣
公曰穆公為三世宣公生殤公(無後)穆公生二子曰
莊公曰勃(無後)為四世莊公生四子曰閔公曰桓公
曰公子朝(無後)曰右師成(後為仲氏)為五世閔公生四子
曰公子游(無後)曰弗父何(後為孔氏)曰公孫固(無後)曰公孫鄭
(無後)桓公生五子曰目夷(後為魚氏)曰襄公曰向肹(後為向氏)曰
鱗(後為鱗氏)曰蕩(後為蕩氏)穆公之曾孫高哀莊公之孫公孫
師為六世(老佐一人戴公五世孫不詳所系附在第六世後)襄公生成公為
七世成公生六子曰昭公曰文公曰須曰卭曰孔
叔曰鍾離為八世昭公之子名闕文公生三子曰
共公曰圍龜(後為靈氏)曰肥(無後)為九世共公生二子曰
平公曰段(後為褚氏)為十世平公生四子曰痤(無後)曰元
公曰公子城曰公子邊(後為邊氏)為十一世元公生四
子曰景公曰地曰辰曰端秦為十二世端秦生周
為十三世周生二子曰昭公得曰啓為十四世
又公子公孫不系者九人
考異曰按定十年經書宋公之弟辰出奔陳是年
景公之十七年也宋公景公也辰為景公弟則是
元公之子明矣杜預於定十年傳公子地母弟辰
注云地景公弟辰之兄蓋無疑焉而於昭二十年
傳取太子欒與母弟辰公子地為質則誤注以辰
及地為元公弟此自相違異也是時蓋元公之十
年傳曰母弟者自太子欒而言杜預誤指為元公
母弟云
又曰按左傳景公無子取公孫周(元公孫)之子得(昭公)
與啓飬諸公宫世家乃謂昭公者元公之曾庶孫
也昭公父公孫糾糾父公子端秦元公少子也景
公殺昭公父糾故昭公怨殺太子自立二書所載
昭公之系則同而昭公父之名則異左傳曰周世
家曰糾然左傳先於史記今從之
宋公族
皇氏别祖充石公子譜之二世也二子死於兵並失其
名八世孫瑗生二子曰酁般曰麇瑗之從弟二人曰
鄖曰仲野仲野生二子曰伯曰非我瑗有從子曰緩
非我從弟曰懷不詳所系又二人
考異曰按文十一年傳引春秋前事鄋瞞伐宋皇父
禦之皇父之二子死焉馬融以為皇父之二子從父
在軍為敵所殺名不見者方道二子死故得勝之知
令皆死誰殺緣斯孔穎達謂於傳文為順今從之
又按哀二十六年傳杜預注云皇懷非我從昆弟
非我瑗從子則懷亦瑗從子也世族譜乃謂懷為
瑗昆弟是躋一世矣哀十八年左傳宋殺皇瑗復
皇氏族使皇緩為右師杜注謂皇緩瑗從子也世族
譜乃謂瑗為充石八世孫緩為充石十世孫以世譜
推之則緩非瑗從子盖瑗從孫矣竊考傳文二事當
以傳文及注為正且世族譜亦杜氏學異同乃若此
又按哀十七年傳皇瑗之子麇奪其兄酁般邑世
族譜誤謂酁般為瑗世父且酁般盖瑗之猶子而
麇之兄也從世族譜則是躋猶子為諸父而兄為
從祖矣今從左傳
華氏别祖好父說公子譜之二世也生督督生二子曰
家曰季老家生御事御事生二子曰耦(無後)曰元元
生二子曰閱曰臣(無後)閱生二子曰椒曰臯比(無後)椒生
子曰弱從兄寅不詳所系椒孫定定又生啓季老
生鄭鄭生喜喜生吳督曾孫司馬子伯别族牼
弟曰亥曰合比曰費遂亥生無慼合比生姓遂生三
子曰貙曰多僚曰登又二人
考異曰按世本督子家家子御事世系族譜並
缺世家誤以御事為督子今正之又自督之子季
老而下缺不譜今增之又按昭二十一年傳華
費遂生華貙華多僚華登三子皆遂之子也纂圖
以多僚及登為貙之子誤矣又按昭二十年華
亥使少司寇牼杜氏注牼亥庶兄纂圖誤以牼為
亥子又弱從兄寅不詳所自椒孫定不知其禰
用附寅於弱之左系定於椒之下二世
樂氏别祖術公子譜之二世也生澤澤生須須生吕三
世孫喜喜之孫祁犂孫輓孫舍祁犂生溷輓生朱鉏
溷生茷
戴公玄孫曰豫至七世孫曰得曰歂戴公五世孫曰
嬰齊至四世孫曰大心戴公六世孫曰懼又六人
考異曰按諸家所述戴公玄孫豫五世孫嬰齊六
世孫懼豫之後七世孫得昆弟歂嬰齊之後四世
孫大心不詳所系今别為三派上系之戴公
仲氏别祖成公子譜之五世也生師師生仲江江之孫
仲幾仲幾生仲佗
孔氏别祖何公子譜之六世也生周周生勝勝生考父
考父生嘉嘉生大金大金生睪夷睪夷生防叔防叔
生伯夏伯夏生紇紇生丘
考異曰世系缺勝睪夷兩世纂圖自孔父弗父何
正考父三世外全缺今增之自防叔而下見内魯
諸氏譜
魚氏别祖目夷公子譜之六世也生友友之孫曰石曰
府共四人
考異曰杜預云石府目夷之曾孫友之孫也纂圖
世系謂石府為友之子誤矣
向氏别祖盻公子譜之六世也生訾守訾守生二子曰
鱣(無後)曰戍戍生五子曰勝曰宜曰鄭曰行(四子並無後)曰
寧寧生羅羅生五子曰巢曰魋曰頎曰子車曰牛
又二人
考異曰按昭十九年傳鄅夫人宋向戍之女也故
向寧請師杜預注寧向戍子也今世譜乃以寧為
戍曾孫誤矣又世譜云巢為戍曾孫據巢為戍曾
孫則寧為戍子世譜杜預所述自異若此用正世
譜之誤云又盻訾守鱣世系世譜並缺今增入之
行勝二子戍之子也為人帶向氏族也世譜置之
雜人今附載向氏之族
鱗氏别祖鱗公子譜之六世也生矔矔生文文生奏奏
生朱
考異曰按世本所載互有得焉世族譜誤以矔為
桓公子以朱為桓公孫皆非也杜氏於成十五年
傳注朱為矔孫又與族譜自相矛盾盖族譜缺鱗文
奏三世故於矔及朱之系前後錯亂世系仍之不復
考正纂圖止載鱗矔朱三人今並論諸家闕失云
蕩氏别祖蕩公子譜之六世也生壽壽生二子曰意諸
曰虺(無後)意諸生澤
靈氏别祖圍龜公子譜之九世也下亡三世至四世孫
不緩
褚氏别祖段公子譜之十世也段生彄褚師子肥不詳
其世
邊氏别祖子邊公子譜之十一世也孫卭
宋諸氏
南宫氏長萬生牛莊氏朝及堇父不詳其世
衛公子
莊公為一世莊公生四子曰孝伯曰桓公曰州吁(以上)
(並無後)曰宣公為二世宣公生七子曰急(無後)曰壽(無後)
曰黔牟(無後)曰公子頑曰惠公曰洩(無後)曰職(無後)為三世
頑生三子曰齊子(後為齊氏)曰戴公(無後)曰文公惠公
生懿公為四世(懿公無後)文公生二子曰成公曰叔武
(無後)為五世成公生三子曰穆公曰子適子儀(適儀無後)
為六世穆公生三子曰定公曰殤公(無後)曰黑背(後為)
(子叔氏)為七世定公生三子曰獻公曰鱄(無後)曰展(無後)
為八世獻公生七子曰襄公曰公子荆曰蟜曰伯
曰皮曰行(自蟜以下無後)曰當為九世襄公生二子曰孟
縶(後為孟氏)曰靈公為十世靈公生四子曰莊公曰庶
子悼公曰郢(後為南氏)曰起又襄公孫般師不詳其禰為
十一世莊公生出公為十二世又公子公孫不
系者五人
衛公族
齊氏别祖齊子公子譜之四世也杜預云齊子無子戴
公以其子為後齊子四世孫惡惡生豹
子叔氏别祖黑背公子譜之七世也生剽剽生析朱鉏
共三人
考異曰公子曰公子公子之子曰公孫据子叔黑
背穆公之子定公之弟是生公孫剽則剽乃定公
弟之子穆公之孫史記以剽為定公弟誤也
公叔氏别祖當公子譜之九世也當生公孫發發生戍
考異曰世族譜缺當一世案世本云獻公生成子
當當生文子拔拔生朱為公叔氏拔或作發朱即
戍也
孟氏别祖縶公子譜十世也生彄
南氏别祖郢公子譜之十一世也生彌牟
石氏靖伯孫碏生厚厚生駘仲駘仲生祁子祁子生稷
稷生買買生惡惡生曼姑曼姑生魋魋生圍又惡從子
圃
考異曰世族譜以祁仲為靖伯八世孫據禮記謂
石祁子駘仲子也則當是靖伯五世孫非八世孫
也今從禮記為正
太叔氏僖侯八世孫儀儀之子亡一世孫申申生三子
曰疾曰遺曰青
寗氏武公曾孫跪生靜靜生速速生俞俞生相相生殖
殖生喜
孫氏武公三世孫級生昭子昭子生良夫良夫生林父
林父生三子曰嘉曰襄曰蒯
北宫氏成公曾孫括生二子曰遺(無後)曰佗佗生喜喜生結
王孫氏牟之後曰賈賈子齊
考異曰據左氏穀梁俱曰成公曾孫括而公羊於
成公十七年經衛北宫結帥師侵鄭以括為結按
括之曾孫曰結定十四年奔魯者也從公羊則是
結同其曾祖諱矣
衛諸氏
孔氏嬰齊生達達之孫烝鉏烝鉏生羈羈之孫圉圉生
悝
史氏朝生一子曰狗鰌不詳其世
褚師氏師圃生申子比不詳其世
趙氏黶生舉舉生陽
考異曰世譜謂黶之孫陽而闕舉一世今補之
元氏咺生角夏氏戊生期禮氏二人
蘧氏一人華氏四人渠氏二人
蔡公子
宣公為一世生三子曰桓公(無後)曰蔡叔曰哀侯為二世
哀侯生繆侯為三世繆侯生莊公為四世莊
公生三子曰文公曰燮曰履(燮履無後)為五世文公生
二子曰景公曰公子朝(後為朝氏)為六世景公生靈侯
為七世靈侯生𨼆太子友為八世友生三子曰平
侯曰悼侯曰昭侯為九世平侯生蔡侯朱昭侯生
三子曰成侯曰子乾曰子元為十世又公子公
孫不系者七人
蔡公族
朝氏别祖公子朝公子譜之六世也生歸生歸生生朝
吳
陳公子
文公為一世文公生桓公及佗(無後)為二世桓公生
四子曰太子免(無後)曰厲公曰莊公(無後)曰宣公為三世
厲公生公子完(奔齊為陳氏)宣公生三子曰禦寇(無後)曰
穆公曰少西(後為夏氏)為四世穆公生共公為五世
共公生靈公為六世靈公生成公為七世成公
生四子曰哀公曰黃曰招曰過(自黃以下並無後)為八世
哀公生三子曰偃師曰留曰勝(留勝無後)為九世偃師
生惠公又哀公孫貞子(不詳其禰)為十世惠公生懷公
為十一世懷公生湣公為十二世
陳公族
夏氏别祖少西公子譜之四世也生御叔御叔生徵舒
徵舒生晉晉生禦寇禦寇生齧齧生區夫
考異曰世系於陳譜全闕族譜於夏氏止列御叔
徵舒齧區夫四人餘皆略焉今參考而補之又
曰按齧乃徵舒曾孫世譜謂為徵舒三世孫是也
杜預於昭二十三年注云徵舒玄孫自為異同今
以世譜為正
轅氏申公九世孫濤塗四世孫僑又一人
慶氏虎及其弟寅族樂
鍼氏僖公孫鍼子鍼子八世孫宜咎
宋氏宣公六世孫豎
陳諸氏
孔氏寧奐二人不詳其世
鄭公子
武公為一世生三子曰莊公曰叔段(後為太叔氏)曰原繁
為二世莊公生九子曰昭公(無後)曰厲公曰子亹曰
子嬰曰閼曰曼伯曰元曰吕(自子亹而下皆無後)曰子人語(後為)
(子人氏)為三世厲公生文公為四世文公生七子
曰穆公曰華曰臧曰士曰瑕曰俞彌曰帶(自華而下皆無後)
為五世穆公生十三子曰靈公(無後)曰襄公曰喜(後為)
(罕氏)曰騑(後為駟氏)曰平(後為豐氏)曰睔(後為印氏)曰偃(後為游氏)曰去疾
(後為良氏)曰揮(後為羽氏)曰發(後為國氏)曰嘉(後為孔氏)曰孔(後為士孔氏)曰
然(後為然氏)為六世襄公生二子曰悼公(無後)曰成公為
七世成公生五子曰僖公曰繻(無後)曰班曰駹曰申
(無後)為八世僖公生五子曰簡公曰狐曰熙(無後)曰
侯(無後)曰丁(無後)班生叔駹生知為九世簡公生
定公狐生二子曰擊曰惡為十世定公生獻公
為十一世獻公生二子曰聲公曰共公為十二世
又公子公孫不系者十一人
鄭公族
太叔氏别祖段公子譜之二世也生滑滑生定叔
子人氏别祖語公子譜之三世也生九
考異曰公子曰公子公子之子曰公孫公孫之子
以王父字為氏語為莊公子則當至語之孫方以
子人為氏也今語之子九不曰公孫而曰子人未
詳
罕氏别祖喜公子譜之六世也生二子曰舍之曰鉏舍
之生二子曰虎曰魋(無後)鉏生朔虎生嬰齊嬰齊生達
即武子賸
考異曰魋舍之子虎之弟也世譜謂為虎之族世
系謂為虎之子今並正之
駟氏别祖騑公子譜之六世也生二子曰夏曰黑夏
生二子曰帶曰乞黑生一子曰印帶生偃乞生歂
偃生絲歂生弘又一人
考異曰按穆公之子曰靈公襄公又有十一子子
然士子孔子孔三族亡子羽不為卿罕駟豐印游
良國是謂七穆世族譜既譜駟氏而於黑别譜為
子晢氏不知子晢即駟氏也襄三十年傳曰駟良
方争伯有侈子晢好在人上杜預注駟氏子晢良
氏伯有未始分為子晢氏也又族譜以公子印為
穆公之子亦誤公子印乃公子睔印氏之别祖黑
子乃印爾當為穆公曾孫豈得以為穆公子
豐氏别祖平公子譜之六世也生段段生二子曰卷曰
施
考異曰鄭有兩子張公孫黑肱字子張以襄二十
二年卒則印氏也豐卷字子張襄三十年子産逐
之則豐氏也又豐氏曰公孫段即卷之父印氏曰
叚即黑肱之子沈括於此誤以兩子張為一人與
世系所載其失有三公孫黑肱附之豐氏失一也
卷之逐在黑肱卒之後而合為一失二也子豐穆
公之子豐氏别祖也世系誤以子豐為黑肱及見
其於公子别祖之義有所不合則以子豐為穆公
後失三也今並正之
印氏别祖睔公子譜之六世也生黑肱黑肱生叚叚生
二子曰堇父曰癸
考異曰子晢之子駟印以印為名也印氏以印為
氏也沈括見駟氏公孫黑之子曰印誤以子晢為
印氏而以公孫黑肱系之豐氏今正之
游氏别祖偃公子譜之六世也生二子曰蠆曰楚蠆生
二子曰眅曰吉眅生良吉生速
良氏别祖去疾公子譜之六世也生輙輙生霄霄生止
國氏别祖發公子譜之六世也生僑僑生參
羽氏别祖揮公子譜之六世也生申申生頡
孔氏别祖嘉公子譜之六世也生洩洩生張
士孔氏别祖士子孔公子譜之六世也生大季
然氏别祖子然公子譜之六世也生丹丹生鬷明
考異曰世族譜羽氏闕公孫申然氏闕鬷明今增
之
鄭諸氏
皇氏武子後曰戍戍生耳至辰及頡不詳其世
石氏五人不詳其世尉氏止生翩
司氏臣生齊堵氏三人不詳其世
侯氏四人不詳其世洩氏三人
高氏樂氏鄧氏王子氏孔氏各二
人不詳其世
曹公子
桓公為一世桓公生莊公為二世莊公生世子羈
僖公為三世僖公生昭公為四世昭公生共公
為五世共公生文公為六世文公生宣公為七
世宣公生三子曰太子(無後)曰成公曰忻時(無後)為八
世成公生武公為九世武公生二子曰平公曰
隠公(無後)為十世平公生三子曰悼公曰聲公(並無後)
曰靖公為十一世靖公生伯陽為十二世
燕闕
秦公子
文公為一世文公生太子竫公為二世竫公生寧
公為三世寧公生三子曰出子(無後)曰武公(無後)曰德
公為四世德公生三子曰宣公(無後)曰成公(無後)曰穆
公為五世穆公生三子曰康公曰公子憖(無後)曰公
子弘(無後)為六世康公生共公為七世共公生桓
公為八世桓公生三子曰景公曰伯車(無後)曰鍼(無後)
為九世景公生哀公為十世哀公生太子夷公
為十一世夷公生惠公為十二世惠公生悼公
為十三世又公子不系者一人
秦諸氏
子車氏三人不詳其世百里氏奚生視
楚公子
蚡冒武王為一世蚡冒生薳章(後為薳氏)武王生二子曰
文王曰公子元(無後)為二世文王生二子曰堵敖(無後)
曰成王為三世成王生二子曰穆王曰王子職(無後)
為四世穆王生六子曰莊王曰嬰齊(無後)曰側(無後)曰
壬夫(無後)曰辰(無後)曰陽(後為陽氏)為五世莊王生五子曰
共王曰穀臣(無後)曰貞(後為囊氏)曰追舒(後為子南氏)曰午(無後)為
六世共王生五子曰康王曰靈王曰比(無後)曰黑肱
(無後)曰平王為七世康王生郟敖靈王生二子曰
禄(無後)曰罷敵(無後)平王生六子曰昭王曰太子建曰
申曰結曰啓(無後)曰尹戍(後為沈氏)為八世郟敖生二子
曰幕曰平夏昭王生二子曰惠王曰子良建生
二子曰勝曰燕申生二子曰朝曰寧結生二子
曰平曰寬為九世又公子王子公孫王孫不系
者三十七人
楚公族
薳氏别祖章公子譜之二世也生二子曰吕臣(無後)曰賈
賈生艾獵艾獵有從子曰子馮不詳其禰馮生掩
又八人
陽氏别祖陽公子譜之五世也生尹尹生匄匄生三子
曰令終曰完曰佗
考異曰案昭二十七年傳令尹子常殺陽令終與
其弟完及佗則完佗與令終俱為匄之子非令終
之子也世族譜世系誤以陽完及佗為令終之子
今刊之
囊氏别祖貞公子譜之六世也貞之孫曰瓦
子南氏别祖追舒公子譜之六世也生去疾
沈氏莊王曾孫尹戍生二子曰諸梁曰后臧又三
人
鬭氏若敖生四子曰廉曰緡(無後)曰祁曰伯比廉生申
公班班生宜申
考異曰按杜預注以申公班為若敖孫然若敖有
四子不知班為孰之子今考世族譜以宜申為鬭
廉孫因宜申而證申班意宜申或以父所封名之
則宜申其申公班之子乎當考
伯比生三子曰於菟曰子良曰得臣於菟生般般生
克黃克黃生蔓蔓生韋龜韋龜生成然成然生三子
曰辛曰懷曰巢子良生越椒越椒生苗賁皇得
臣之後為成氏生二子曰大心曰嘉大心生虎又
六人
屈氏世為莫敖瑕生邊邊生朱朱生蕩蕩生二子曰到
曰申到生建建生生又重完一人
考異曰按世本蕩建祖父宣十二年邲之戰為右
廣者是也襄二十五年楚有屈蕩同姓名盖誤爾
不然或同一人也今止書其一又世族譜以申
為蕩之孫据世系申乃蕩之子今從之
屈氏别族申氏屈申之後曰申公巫臣不詳所系巫臣
生五子曰閻曰子蕩曰弗忌曰晉狐庸曰晉邢侯
又一人
申氏舟生犀宇生亥驪包胥不詳其世
申叔氏時生跪跪生叔豫又叔展壽餘公子牟
考異曰按楚之申氏有三申公巫臣之後屈氏别
族也申舟之後及申宇即申氏也申叔時而下申
叔氏也世族譜乃以申叔時申叔跪合于申氏之
後世系從之以叔時系之申亥誤矣今别而書之
伍氏參生舉舉生二子曰奢曰椒鳴奢生二子曰尚曰
員
潘氏崇不詳其世尫生叔黨叔黨生潘子子臣不詳其
世
考異曰潘氏惟崇及子臣二人不詳所系崇見於
文元年尫見於宣十二年故用書崇於首而闕其
系
觀氏丁父與起不詳其世起生從從生瞻
連尹氏襄老生黑要
工尹氏共五人熊氏共四人
季氏鍾氏各二人不詳其世
吳公子
壽夢為一世壽夢生八子曰諸樊(無後)曰餘祭(無後)曰夷
昧曰季札(無後)曰王僚(無後)曰蹶由(無後)曰燭庸(無後)曰掩餘
(無後)為二世夷昧生二子曰闔廬曰夫槩王(無後)為三
世闔廬生三子曰終纍(無後)曰夫差曰子山(無後)為四
世夫差生四子曰友曰地曰姑曹曰慶忌為五世
春秋分記卷十六
