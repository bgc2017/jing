春秋分記卷四十四宋程公說撰
書二十六
職官書第四
鄭
六卿
桓十七年傳以高渠彌為卿宣六年傳公子曼滿
欲為卿於時鄭止一卿也至襄二年傳子罕當國
子駟為政子國為司馬是為三卿始有三卿始有
當國為政司馬之别九年傳載鄭公子騑公子發
公子嘉公孫輙公孫蠆公孫舍之是為六卿越明
年傳言子駟(騑)當國子國(發)為司馬子耳(輒)為司
空子孔(嘉)為司徒於是又有司空司徒之號雖以
子耳叙子孔上然司徒之制當上於司空顧所從
言異耳
襄十八年傳子蟜伯有子張從鄭伯子孔子展子
西守此六卿也十九年殺子孔而子産始為卿或
謂子産為卿於十年盜殺發之時則非也二十七
年傳鄭伯享趙孟於垂隴子展伯有子西子産子
大叔二子石從二子石謂伯石公孫段子石印段
也昭三十年傳曰我先君簡公在楚(襄二十九年)我先
大夫印段實往敝邑之少卿也鄭多世卿公子黑
肱以二十二年卒而立段印段蓋已為少卿而公
孫段為卿則見於三十年傳言伯有既死始命伯
石為卿以年考之垂隴之享子展伯有子西子産
子大叔印段皆卿而伯石未為卿明矣(二十九年經書公孫)
(段於年表辯之詳矣)昭十六年六卿餞宣子子齹子産子大
叔子游子旗子柳子産雖次子齹而其下言子産
拜使五卿皆拜以見子産為政卿若傳所次則叙
事之文非班序也(詳見鄭卿年表)
當國
侯國政卿以司徒為上襄二年傳鄭成公卒於是
子罕當國子駟為政為政之名亦異矣又加以當
國杜預謂當國者攝君事也禮君薨聽於冢宰不
須攝行君事鄭以子罕當國者間於晉楚國家多
難喪代之際或致傾危蓋成公顧命使之當國非
常法也沈氏云魯襄四歲國家無虞今僖公年雖
長大為偪於晉楚故令子罕當國沈氏但以晉楚
之偪而言耳自後魯襄十年鄭簡公於是九歲則
子駟子孔相繼當國至襄十九年傳又云子展當國
杜預亦謂簡公猶幼然是歲簡公蓋年十八矣國
有君而臣曰當國㳂而不革非也
政卿
鄭制首則當國之卿而政卿次之按襄二年傳子
罕當國子駟為政子國為司馬子駟為政卿也而
次於子罕至十年傳子駟當國子國為司馬不復
言政卿豈當國兼之耶或司馬任之也十九年傳
子展當國子西聽政若子罕子駟同時之制然自
是而下子産大叔駟歂相繼為上卿則曰為政不
復有當國矣當國惟在僖簡之世傳言罕氏常掌
國政以為上卿(㐮二十九年)則當國蓋猶掌政而權任
尤專有卿而當國則以為政貳之不然為政者斯
掌國政矣
冢宰
昭元年傅趙孟辭五獻之禮私於子産曰武請於
冢宰矣杜預注冢宰子皮以年考之罕虎自襄二
十九年代其父子展為政卿至是四年曰冢宰謂
其為上卿也
司馬司空司徒司寇
鄭上卿曰當國曰政卿若司馬等官則次之襄二
年傳子罕當國子駟為政子國為司馬十年傳子
駟當國子國為司馬子耳為司空子孔為司徒是
司馬次政卿而司空司徒又次司馬也昭二年子
産曰不速死司寇將至又十八年鄭火命司馬司
寇列居火道以防姦按侯國三卿司徒司馬司空
鄭有政卿又有司寇亦僣矣以司徒下於司馬司
空則班序又失之
少正
襄二十二年傳晉人徵朝於鄭鄭人使少正公孫
僑對杜預注少正鄭卿官孔穎逹曰十九年傳云
立子産為卿知少正是鄭卿春秋時官名變改周
禮無此名按傳十九年子産既為少卿曰少正即
少卿也襄二十五年齊賂晉侯以宗噐自六正五
吏三十帥皆有賂六正指三軍之六卿則春秋時
謂卿為正不特鄭也是時子展當國子西聽政皆
為上卿而子産為下卿故二十六年傳子産曰臣
之位在四則少正之與下卿義一而名二矣
辨攝卿之疑
襄二十九年經仲孫羯會晉荀盈鄭公孫段云云
城杞據經則公孫段於是列為卿矣而三十年傳
伯有死始命伯石為卿伯石即公孫段也前此未
為卿何以得書名氏杜預據傳於城杞下注曰蓋
以攝卿行孔穎逹曰文七年傳稱晉使先蔑如秦
逆公子雍荀林父謂蔑曰攝卿以往可也何必子
是知有使大夫攝卿之法故以為證嘗考之經昭
二年書鄭殺其大夫公孫黑此亦以名氏書也其
在元年傳云公孫黑彊與於盟使大史書其名且
曰七子杜預注欲自同於六卿於時六卿謂罕虎
公孫僑公孫段印段游吉駟帶也黑不在六卿之
數明年乃以卿書於經與公孫段書法同蓋鄭國
於六卿外復有散卿春秋據事實書之苟謂為攝
則何以書名氏哉
令正
襄二十六年傳子大叔為令正以請印堇父更用
子産辭乃獲杜預注主作辭令之正按三十一年
傳鄭國將有諸侯之事子産使子羽多為辭令與
禆諶謀可否而告馮簡子使斷之事成乃授子大
叔使行之以應對賓客是以鮮有敗事而語亦云
為命禆諶草創之世叔討論之行人子羽修飾之
東里子産潤色之則子大叔主辭令潤色多出於
子産矣
執訊
文十七年傳鄭子家使執訊而與之書以告趙宣
子杜預注執訊通訊問之官
行人
襄十一年經楚人執鄭行人良霄行人言使人也
周禮有大行人小行人諸侯行人通掌此事(詳見周魯)
(官制)
馬師
襄三十年傳馬師頡奔晉子皮以公孫鉏為馬師
昭七年傳罕朔亞大夫也其官馬師也杜預注大
夫位馬師職
禇師
昭二年傳請以印為禇師杜預注禇師市官孔穎
逹曰蓋相傳說若無所考然如預言必有源流
嬖大夫
哀五年傳鄭駟秦富而侈嬖大夫也而常陳卿之
車服晉亦有嬖大夫孔穎逹云下大夫也
開卜大夫
昭十八年傳鄭火子産使公孫登徙大龜杜預注
登開卜大夫
大史
襄三十年傳伯有既死使大夫命伯石為卿辭大
史退則請命焉復命之又辭如是三乃受策按周
禮内史掌策命蓋右史書言之職禮記正義云大
史記行也鄭使大史命伯石為卿皆大夫主爵命
以内史闕故也
祝
昭十八年傳鄭火使祝史徙主祏於周廟祝蓋大
祝氏之職
府人庫人
昭十八年傳鄭火使府人庫人各儆其事曲禮云
在府言府在庫言庫皆是藏財賄之處故使其人
各自儆守以防火周官有大府内府外府天府玉
府泉府而無掌庫之官蓋府庫通言庫亦謂之府
是乃王制也諸侯國政殊故府庫並言
司宫
昭十八年傳鄭火商成公儆司宫杜預注司宫巷
伯寺人之官
野司寇
昭十八年傳鄭火使野司寇各保其徵杜預注野
司寇縣士也孔穎逹曰傳言野司寇則司寇之官
在野周禮司寇屬官有縣士掌野司寇是縣士也
鄭玄縣士注云地距王城二百里以外至三百里
曰野三百里以外至四百里曰縣四百里以外至
五百里曰都都縣野之地其邑非王子弟公卿大
夫之采地則皆公邑也謂之縣縣士掌其獄焉言
掌野者郊外曰野大摠言之也獄居近野之縣獄
在二百里上縣之縣獄在三百里上都之縣獄在
四百里上如鄭此言采邑之民有獄則采地之長
各自斷之若公邑之見在獄則縣士斷之縣士司
寇屬官所掌在野故傳謂之野司寇也縣士職曰
各掌其縣之民數而聽其獄訟若邦有大役聚衆
庶則各掌其縣之禁令諸侯縣士亦當然
郊人
昭十八年傳鄭火郊人助祝史除於國北周禮鄉
在郊内遂在郊外諸侯亦當然郊人謂郊内鄉之
人
室老宗人
襄二十二年傳鄭子張召室老宗人立段自天子
至卿大夫皆有此官如顧命大保猶室老之類大
宗猶宗人之類
曹
上卿
桓九年傳曹大子來朝賓之以上卿杜預注諸侯
之適子未誓於天子而攝其君則以皮帛繼子男
故賓以上卿各當其國之上卿昭二十三年傳曰
列國之卿當小國之君固周制也然則小國之君
乃當大國之卿小國之世子必不得當大國之卿
故知各如其國之上卿耳
卿
成十六年傳子臧盡致其邑與卿而不出
司城為政
哀七年傳曹公孫彊為司城以聽政乃背晉奸宋
宋以武公廢司空曰司城曹國近宋故倣宋司城
之名其曰聽政蓋政卿也
大夫
僖二十八年晉侯入曹數之以其乘軒者三百人
也且曰獻狀杜預注軒大夫車言其無德居位者
多故責其功狀曹小國而大夫三百人著其濫爵
之甚
燕
大夫
昭三年傳燕簡公多嬖寵欲去諸大夫而立其寵
人燕國僻在北陲官制不詳豈大夫即為政者歟
秦
為政
文元年傳秦穆公復使孟明為政猶列國政卿也
不更
成十三年傳獲秦成差及不更女父杜預注不更
秦爵孔穎逹曰秦之官爵有此不更之名知女父
是人之名字不更是官爵之號漢書稱商君為法
於秦戰斬一首者賜爵一級其爵名一為公士二
上造三簮䮍四不更五大夫六公大夫七官大夫
八公乘九五大夫十左庶長十一右庶長十二左
更十三中更十四右更十五少上造十六大上造
十七駟車庶長十八大車庶長十九關内侯二十
徹侯商君蓋相孝公按傳此年有不更女父襄十
一年有庶長鮑庶長武是春秋世已有此名後世
以漸增之至商君定為二十非商君盡新作也名
之義難得而知秦近夷官制與中國殊
右大夫
襄十一年傳秦右大夫詹帥師從楚子右大夫秦
官爵也秦制有公大夫官大夫五大夫右大夫其
此類矣
庶長
襄十一年傳秦庶長鮑庶長武伐晉秦制有左庶
長右庶長此鮑武並言之豈左右兩庶長乎十二
年傳則云秦庶長無地又止一庶長云
楚
令尹為政卿
尹訓正也楚之官多以尹名而令尹為尊僖二十
七年傳子文治兵於暌子玉治兵於蒍蒍賈謂子
文曰子之傳政於子玉曰以靖國也杜預注子文
時不為令尹子玉為令尹曰傳政則楚以令尹為
政卿矣宣十二年傳戰於邲令尹南轅反旆行軍
進退令尹亦專之是知為政於内統兵於外皆令
尹之任也
令尹司馬莫敖皆卿
哀六年傳可移於令尹司馬楚以令尹為尊而司
馬次之又十六年傳云王與二卿士皆五百人當
之注二卿士謂子西子期時子西為令尹子期為
司馬是令尹司馬皆卿官也又桓十一年傳鬭廉
呼莫敖為君孔穎逹曰楚呼卿為君則莫敖亦卿
官矣
令尹有左尹有右尹
宣十一年傳左尹子重侵宋令尹蒍艾獵城沂至
成十六年傳令尹將左右尹子辛將右則楚令尹
外又有左右二尹矣
令尹遷授之次
楚卿令尹而司馬次焉莫敖又次焉襄二十二年
傳薳子馮為令尹則自大司馬而遷也二十五年
子馮卒屈建為令尹則自莫敖而遷也哀十六年
傳勝為白公子西曰楚國第我死令尹司馬非勝
而誰白楚邑縣尹稱公則白公蓋縣尹也杜預注
楚國第謂用士之次第是楚制亦有自縣尹而遷
司馬令尹者矣
大司馬
僖二十六年傳司馬子西止一司馬至襄十五年
傳薳子馮為大司馬公子槖師為右司馬公子成
為左司馬則楚有三司馬而大司馬為尊意其兼
摠左右二司馬之職也(三十年傳申無宇曰且司馬令尹之偏而王之四體)
(司馬以貳令尹亦為政卿)
左司馬右司馬
襄十五年傳公子槖師為右司馬公子成為左司
馬則以右司馬而加左司馬之上也昭三十一年
傳左司馬戍右司馬稽帥師救弦則以左司馬而
加右司馬之上也命官之序若無一定云
左司馬二人
文十年傳宋逆楚子道以田孟諸期思公復遂為
右司馬子朱及文之無畏為左司馬杜預注將獵
張兩甄故置二左司馬而右司馬一人當中央楚
制有大司馬左司馬右司馬今此左司馬復有二
人蓋因獵而置非常法也
令尹司馬沈尹將中軍
僖二十八年傳城濮之戰子玉將中軍子西將左
子上將右子玉時為令尹子西時為司馬中軍為
尊故使令尹將之至成十六年傳鄢陵之戰司馬
子反將中軍令尹子重將左右尹子辛將右則以
司馬將中軍與僖二十八年之制異楚制不常豈
以主謀者為中軍帥不復循令尹司馬之職乎然
宣十二年邲之戰沈尹將中軍子重將左子反將
右時子重為左尹叔敖為右尹沈尹蓋是沈邑之
尹而以將中軍又不出於令尹司馬矣
兼令尹司馬二事
哀十六年傳白公勝殺子西子期沈諸梁兼二事
國寧謂時殺令尹司馬沈諸梁兼之兼猶攝耳旋
命寧為令尹寬為司馬則兼二事明非常法
莫敖
桓十一年傳莫敖患之杜預注莫敖楚官名孔穎
逹於襄十五年䟽曰楚官名臨時所作莫敖之徒
並不可解嘗考楚初有莫敖後來彊盛却有令尹
故令尹之權重於莫敖
尹亦稱宰
宣十二年傳蔿敖為宰擇楚國之令典時敖為右
尹是右尹亦稱宰矣
大宰
成十年傳晉使糴茷如楚報大宰子商之使也子
商即公子辰又襄二十七年傳大宰退告人大宰
伯州犂也昭元年傳公子圍即位薳罷為令尹薳
啓彊為大宰下於令尹矣
少宰
宣十二年傳楚少宰如晉師曰豈敢求罪於晉二
三子無淹久杜預注少宰官名嘗考少宰之義無
聞焉詳檢是年傳文隨武子曰蔿敖為宰時敖為
右尹(右尹為宰義詳見上)及聞晉師既濟王欲還嬖人伍參
欲戰令尹孫叔敖弗欲乃南轅反旆未幾則楚少
宰遂如晉師少宰之辭曰無淹久是亦不欲戰矣
楚子又使求成於晉推繹首尾當時楚君志不在戰
其臣贊此議惟右尹叔敖一人及觀少宰之辭若
與敖合而少宰獨失其名豈少宰或屬之右尹乎
傳注略之當考
大師
文元年傳使潘崇為大師且掌環列之尹又哀十
七年傳楚子問帥於大師子穀
師少師
昭十九年傳楚子生大子建使伍奢為之師費無
極為少師皆大子之師東宫官也
司敗
文十年傳謂臣將逃臣歸死於司敗又宣四年箴
尹歸復命而自拘於司敗司敗猶司寇之職
司徒
宣十一年傳使封人慮事以授司徒杜預注司徒
掌役
封人
同上傳杜預注封人其時主城築者
工正
宣四年傳蔿賈為工正
右領
昭二十七年傳鄢將師為右領右領官名若今之
將領
左史
昭十二年傳左史倚相趨過王曰是良史也子善
視之是能讀三墳五典八索九丘杜預注倚相楚
史名又哀十七年傳子穀曰右領差車與左史老
皆相令尹司馬以伐陳其可使也子高曰帥賤民
慢杜預注右領左史皆楚賤官按右領將領之職
曰賤官猶可左史任一國之史而槩謂之賤官楚
夷也與中國異莫得而詳
正僕人
昭十三年傳因正僕人殺大子禄杜預注正僕大
子之近官孔穎逹曰正僕人大僕也周禮下大夫
一人
御士
襄二十二年傳子南之子棄疾為王御士杜預注
御王車者周禮有馭夫御士楚蓋倣此以名官
王馬之屬
昭二十七年傳左司馬沈尹戌帥都君子與王馬
之屬以濟師杜預注王之養馬官屬校人也周禮
校人掌養馬知王馬之屬是王養馬之官屬也校
人職凡頒良馬而養乘之馬一師四圉三乘為皂
皂一趣馬三皂為繫繫一馭夫六繫為廏廏一僕夫
六廏成校校有左右駑馬三良馬之數麗馬一圉
八麗一師八師一趣馬八趣馬一馭夫諸侯六閑
養馬之人多矣此唯養馬不給餘役今亦事急而
徵使之
都君子
同上傳杜預注在都邑之士有復除者都邑之士
以君子為號故知有復除者謂優復其身除其徭
役賈逵云今之律令猶名放課役者為復除是漢
世以來有此言此人或别有功勞或曲蒙恩澤平
常免其徭役事急乃使之耳
大閽
莊十九年傳楚人以鬻拳為大閽謂之大伯使其
後掌之杜預注若今城門校尉官使其子孫常主
此官孔穎逹曰周禮天官閽人掌守王宫之中門
之禁鄭玄云閽人司昏晨以啓閉者刑人墨者使
守門秋官掌戮墨者使守門刖者使守囿則閽不
使刖而鬻拳得為閽者又地官之屬司門下大夫
二人掌投管鍵以啓閉國門鄭玄云若今城門校
尉主王城十二門此注亦云若今城門校尉官然
則鬻拳大臣楚人以其賢使典此職非為刑而役
之其為大閽者當如地官之司門非天官之閽人
亦主晨昏開閉通以閽為名焉曰大伯猶長也為
門官之長周禮蓋王制楚僣王號倣以名官
泠人
成九年傳鄭人所獻楚囚也問其族對曰泠人也
與之琴操南音杜預注泠人樂官
嬖人
宣十二年傳嬖人伍參欲戰嬖人蓋寵嬖者
巫
文十年傳楚范巫矞似杜預注范邑之巫
諸尹
楚官多以尹名尹訓正也令尹為尊見於上别列
諸尹之名
箴尹
襄十五年傳屈到為莫敖公子追舒為箴尹以箴
尹次莫敖則箴尹任亦重矣又昭四年傳箴尹宜
咎城鍾離
工尹(亦曰鍼尹)
楚有工尹氏曰宜齊曰路曰夀曰赤曰麇工尹官
名因以為氏定四年傳王使鍼尹固執燧象以奔
吳師哀十八年傳云工尹勤先君者也杜預注工
尹執燧象則工尹亦曰鍼尹矣又文十年傳王使
子西為工尹
連尹
襄十五年傳屈蕩為連尹養由基為宫廏尹服虔
云連尹射官言射相連屬也若是主射當使養由
基為之何以使由基為宫廏尹棄能不用豈得為
能官人也
宫廏尹(亦曰中廏尹)
同上傳掌宫闈之禁又昭元年宫廏尹子晢出奔
鄭六年獲宫廏尹棄疾二十七年殺中廏尹陽令
終
環列之尹
文元年傳使潘崇為大師且掌環列之尹杜預注
環列之尹宫衛之官列兵而環王宫
寢尹
定四年傳昭王寢盜攻之以戈擊王王孫由于以
背受之中肩哀十八年傳惠王曰寢尹工尹勤先
君者也杜預注柏舉之役寢尹吳由于以背受戈
寢尹蓋司王之寢處
門尹
哀十六年傳石乞尹門杜預注為門尹
郊尹
昭十三年傳奪成然邑而使為郊尹杜預注治郊
竟大夫
監馬尹
昭三十年傳使監馬尹逆吳公子
卜尹
昭十三年傳召觀從曰臣之先佐開卜乃使為卜
尹杜預注佐卜人開龜兆按十八年傳鄭子産使
公孫登徙大龜杜預注登開卜大夫則卜尹蓋開
卜大夫之屬楚亦有開卜大夫矣
樂尹
定五年傳以鍾建為樂尹杜預注司樂大夫
縣尹
楚縣尹稱公如白公之類凡以邑名皆縣尹也襄
二十六年傳曰此子為穿封戌方城外之縣尹也
沈尹
宣十二年傳沈尹將中軍杜預注沈或作寢寢縣
也孔穎逹曰楚官多名為尹沈者或是邑名而其
字或作寢哀十八年有寢尹吳由于因解寢為縣
名按定四年傳王寢盜攻以戈由于以背受之寢
尹蓋司寢非邑名也沈或作寢自是邑名
鬭緡尹權
莊十八年傳孔穎逹曰楚官多以尹為名滅權為
邑使緡為長則尹之義亦與長同
莠尹
昭三十年傳莠尹然左司馬沈尹戌城之
芋尹
昭七年傳楚子為令尹也為王旌以田芋尹無宇
斷之孔穎逹曰芋是草名哀十五年陳有芋尹皆
以草名官莫得而詳
吳
大宰
哀七年傳大宰嚭召季康子大宰吳執國政者吳
僣稱王故卿亦僣稱大宰
行人
成七年巫臣寘子狐庸為行人於吳以伐楚定四
年伍員為吳行人以謀楚哀十二年初衛人殺吳
行人且姚行人言使人也周禮有大行人小行人
諸侯行人通掌此事(詳見周魯官制)
春秋分記卷四十四
