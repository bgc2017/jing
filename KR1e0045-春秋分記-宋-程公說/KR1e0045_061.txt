春秋分記卷六十一宋程公說撰
齊世本第三
景公安孺子
悼公簡公
平公
景公(諡注耆意大圖曰景)
(名杵臼靈公子襄二十五年嗣立明年改元至哀五年卒在位五十八年)
襄公經二十有七年春齊侯使慶封來聘
傳二十七年春齊慶封來聘其車美孟孫謂叔孫曰慶
季之車不亦美乎叔孫曰豹聞之服美不稱必以惡終
美車何為叔孫與慶封食不敬為賦相鼠亦不知也(為明)
(年慶封來奔傳)齊崔杼生成及彊而寡娶東郭姜生明東郭姜
以孤入曰棠無咎(棠公之子)與東郭偃(姜之弟)相崔氏崔成有
疾而廢之而立明成請老于崔崔子許之偃與無咎弗
予曰崔宗邑也必在宗主成與彊怒將殺之告慶封曰
夫子(謂杼)之身亦子所知也唯無咎與偃是從父兄莫得
進矣大恐害夫子敢以告慶封曰子姑退吾圖之告盧
蒲嫳曰彼君之讐也(謂弑莊公)天或者將弃彼矣彼實家亂
子何病焉崔之薄慶之厚也他日又告慶封曰苟利夫
子必去之難吾助女九月庚辰崔成崔彊殺東郭偃
棠無咎於崔氏之朝崔子怒而出其衆皆逃求人使駕
不得使圉人駕寺人御而出且曰崔氏有福止余猶可
(恐滅家禍不止其身)遂見慶封慶封曰崔慶一也是何敢然請為
子討之使盧蒲嫳師甲以攻崔氏崔氏堞其宫而守之
弗克使國人助之遂滅崔氏殺成與彊而盡俘其家其
妻縊(東郭姜)嫳復命於崔子且御而歸之至則無歸矣乃
縊(終入于其宫不見其妻凶)崔明夜辟諸大墓辛巳崔明來奔慶封
當國崔氏之亂(在二十五年)申鮮虞來奔僕賃於野以喪莊
公(為齊莊公服喪)冬楚人召之遂如楚為右尹
經二十有八年冬齊慶封來奔
傳二十八年齊慶封好田而耆酒與慶舍政(封子)則以其
内實遷于盧蒲嫳氏易内而飲酒數日國遷朝焉(就於盧蒲)
(氏朝見封)使諸亡人得賊者以告而反之(亡人辟崔氏難出奔者)故反
盧蒲癸癸臣子之(慶舍)有寵妻之(子之以其女妻之)慶舍之士謂
盧蒲癸曰男女辨姓子不辟宗何也(慶氏盧蒲氏皆姜姓)曰宗不
余辟余獨焉辟之賦詩斷章余取所求焉惡識宗癸言
王何而反之二人皆嬖使執寢戈而先後之公膳(卿大夫所)
(供膳)日雙雞饔人竊更之以鶩御者知之則去其肉而以
其洎饋(饔人御者欲使諸大夫怨慶氏減其膳盖盧蒲癸王何之謀)子雅子尾怒慶
封告盧蒲嫳(以二子怒告嫳)盧蒲嫳曰譬之如禽獸吾寢處之
矣使析歸父告晏平仲(欲與共謀子雅子尾)平仲曰嬰之衆不足用
也知無能謀也言弗敢出有盟可也子家曰(析歸父)子之
言云又焉用盟告北郭子車子車曰人各有以事君非
佐(子車)之所能也陳文子謂桓子(文子之子無宇)曰禍將作矣
吾其何得對曰得慶氏之木百車於莊文子曰可慎守
也已盧蒲癸王何卜攻慶氏示子之兆曰或卜攻讎敢
獻其兆子之曰克見血冬十月慶封田于萊陳無宇從
丙辰文子使召之請曰無宇之母疾病請歸慶季卜之
示之兆曰死奉(音捧)龜而泣(無宇泣)乃使歸慶嗣聞之曰禍
將作矣謂子家(慶封字)速歸禍作必於嘗(秋祭)歸猶可及也
子家弗聽亦無悛志子息曰亡矣幸而獲在吳越(子息慶嗣)
陳無宇濟水而戕舟發梁(不欲慶封得救難)盧蒲姜(癸妻)謂癸曰
有事而不告我必不捷矣癸告之(告欲殺慶舍)姜曰夫子愎
莫之止將不出我請止之癸曰諾十一月乙亥嘗于
大公之廟慶舍涖事盧蒲姜告之且止之弗聽曰誰敢
者遂如公麻嬰為尸(尸祭)慶奊(名純)為上獻盧蒲癸王何執
寢戈慶氏以其甲環公宫陳氏鮑氏之圉人為優慶氏
之馬善驚士皆釋甲束馬而飲酒且觀優至於魚里欒
高陳鮑之徒介慶氏之甲(樂子雅高子尾陳須無鮑國)子尾抽桷擊
扉三盧蒲癸自後刺子之王何以戈擊之解其左肩猶
援廟桷動於甍以俎壺投殺人而後死(言其多力)遂殺慶繩
麻嬰公懼鮑國曰羣臣為君故也(言欲尊公室非為亂)陳須無以
公歸税服而如内宫慶封歸遇告亂者丁亥伐西門弗
克還伐北門充之入伐内宫弗克反陳于嶽請戰弗許
遂来奔獻車於季武子美澤可以鑑展莊叔見之(魯大)
(夫)曰車甚澤人必瘁宜其亡也叔孫穆子食慶封慶封
汜祭(不共)穆子不說使工為之誦茅鴟(逸詩刺不敬)亦不知既
而齊人來讓(責魯受封)奔吳吳句餘子之朱方聚其族焉而
居之富於其舊子服惠伯謂叔孫曰天殆富滛人慶封
又富矣穆子曰善人富謂之賞滛人富謂之殃天其殃
之也其將聚而殱旃崔氏之亂喪羣公子故鉏在魯
叔孫還在燕賈在句瀆之丘及慶氏亡皆召之具其器
用而反其邑焉與晏子邶殿其鄙六十弗受子尾曰冨
人之所欲也何獨弗欲對曰慶氏之邑足欲故亡吾邑
不足欲也益之以邶殿乃足欲足欲亡無日矣在外不
得宰吾一邑不受邶殿非惡富也恐失富也且夫富如
布帛之有幅焉為之制度使無遷也夫民生厚而用利於
是乎正德以幅之使無黜嫚謂之幅利利過則為敗吾
不敢貪多所謂幅也與北郭佐邑六十受之與子雅邑
辭多受少與子尾邑受而稍致之公以為忠故有寵釋
(放也)盧蒲嫳于北竟求崔杼之尸將戮之不得叔孫穆子
曰必得之武王有亂臣十人崔杼其有乎不十人不足
以葬(葬必須十人崔氏不能令十人同心故必得)既崔氏之臣曰與我其拱
璧(崔氏大璧)吾獻其柩於是得之十二月乙亥朔齊人遷
莊公殯于大寢(更殯路寢)以其棺尸崔杼於市國人猶知之
皆曰崔子也
經二十有九年秋九月齊高止出奔北燕
傳二十九年春二月癸夘齊人葬莊公於北郭夏六
月齊高子容(高止)與宋司徒見知伯(時城杞)女齊(司馬侯)相
禮賓出司馬侯言於知伯曰二子皆將不免子容專司
徒侈皆亡家之主也知伯曰何如對曰專則速及侈將
以其力斃專則人實斃之將及矣吳季札聘于齊說
晏平仲謂之曰子速納邑與政無邑無政乃免於難齊
國之政將有所歸未獲所歸難未歇也故晏子因陳桓
子以納政與邑是以免於欒高之難(在昭八年)秋九月齊
公孫躉公孫竈放其大夫高止於北燕乙未出書曰出
奔罪高止也高止好以事自為功且專故難及之為
高氏之難故高豎(止子)以盧叛十月庚寅閭丘嬰帥師圍
盧高豎曰苟使高氏有後請致邑齊人立敬仲(高傒)之曾
孫酀良敬仲也(良猶賢也)十一月乙夘高豎致盧而出奔晉
晉人城緜而寘旃(晉人善其致邑)
傳三十一年齊子尾(高氏)害閭丘嬰欲殺之使帥師以伐
陽州(魯地)我問師故夏五月子尾殺閭丘嬰以說于我師
工僂灑渻竈孔虺賈寅出奔莒(四子嬰黨)出羣公子(為昭十年欒高)
(之難復羣公子起)
昭公傳二年春晉韓宣子如齊納幣(為平公聘少姜)見子雅子
雅召子旗(子雅之子)使見宣子宣子曰非保家之主也不臣
見子尾子尾見彊(子尾之子)宣子謂之如子旗(亦不臣)大夫多
笑之唯晏子信之曰夫子君子也(韓起)君子有信其有以
知之矣(為十年欒高來奔張本)
傳三年春齊侯使晏嬰請繼室於晉(晉既聘少姜而卒齊欲繼之)既
成昏晏子受禮叔向從之晏相與語叔向曰齊其何如
晏子曰此季世也吾弗知齊其為陳氏矣公棄其民而
歸於陳氏齊舊四量豆區釡鍾四升為豆各自其四以
登於釡(四豆為區區斗六升四區為釡釡六斗四升登成也)釡十則鍾(六斛四斗)陳氏
三量皆登一焉鍾乃大矣(加舊量之一)以家量貸而以公量
收之(貸厚收薄)山木如市弗加於山魚鹽蜃(食軫切)蛤(古荅切)弗
加於海民參其力二入於公而衣食其一公聚朽蠧而
三老凍餒國之諸市屨賤踊貴民人痛疾而或燠休之(燠於)
(喻切休虚喻切)其愛之如父母而歸之如流水欲無獲民將焉
辟之箕伯直柄虞遂伯戲(四人皆舜後陳氏先)其相胡公大姬己
在齊矣(胡公四人之後周始封陳之祖大姬其妃)初景公欲更晏子之宅曰
子之宅近市湫隘嚻塵不可以居請更諸爽塏者辭曰
君之先臣容焉臣不足以嗣之於臣侈矣且小人近市
朝夕得所求小人之利也敢煩里旅(衆也)公笑曰子近市
識貴賤乎對曰既利之敢不識乎公曰何貴何賤於是
景公繁於刑有鬻踊者故對曰踊貴屨賤既已告於君
故與叔向語而稱之景公為是省於刑君子曰仁人之
言其利博哉晏子一言而齊侯省刑詩曰君子如祉亂
庶遄已其是之謂乎及晏子如晉公更其宅反則成矣
既拜(拜謝新宅)乃毁之而為里室皆如其舊則使宅人反之
(還其故室)且諺曰非宅是卜唯鄰是卜二三子先卜鄰矣(二三)
(子謂鄰人)違卜不祥君子不犯非禮小人不犯不祥古之制
也吾敢違諸乎卒復其舊宅公弗許因陳桓子以請乃
許之秋八月齊侯田於莒盧蒲嫳見泣且請曰余髮如
此種種余奚能為(種種短也自言衰老不能復為害)公曰諾吾告二子
(子雅子尾)歸而告之子尾欲復之子雅不可曰彼其髮短而
心甚長其或寢處我矣九月子雅放盧蒲嫳于北燕
冬十月齊公孫竈卒(子雅)司馬竈見晏子曰又喪子雅
矣晏子曰惜也子旗不免殆哉(以其不臣)姜族弱矣而媯將
始昌二惠競爽猶可(子雅子尾)又弱一个焉姜其危哉
經六年冬齊侯伐北燕(傳見燕)
經七年春王正月暨齊平(傳見内魯)
傳八年秋七月甲戌齊子尾卒子旗(欒施)欲治其室(并治家政)
丁丑殺梁嬰(子尾家宰)八月庚戌逐子成子工子車(子尾之屬)皆
來奔而立子良氏之宰其臣曰孺子長矣(謂子良)而相吾
室欲兼我也授甲將攻之陳桓子善於子尾亦授甲將
助之或告子旗子旗不信則數人告將往又數人告於
道遂如陳氏桓子將出矣聞之而還(聞子旗至)游服而逆之
(去戎備著常服)請命(問桓子所至)對曰聞彊氏授甲將攻子子聞諸
曰弗聞子盍亦授甲無宇(桓子)請從子旗曰子胡然彼孺
子也吾誨之猶懼其不濟吾又寵秩之(為之立宰)其若先人
何子盍謂之(謂之使無攻我)周書曰惠不惠茂不茂康叔所以
服弘大也桓子稽顙曰頃靈福子(頃公靈公欒氏所事之君)吾猶有
望遂和之如初(和欒高二家)
經十年夏齊欒施來奔
傳十年齊惠欒高氏皆耆酒(欒高二族皆出惠公)信内多怨(說婦人言)
彊於陳鮑氏而惡之夏有告陳桓子曰子旗子良將
攻陳鮑亦告鮑氏桓子授甲而如鮑氏遭子良醉而騁
遂見文子(鮑國)則亦授甲矣使視二子(子旗子良)則皆將飲酒
桓子曰彼雖不信(彼傳言者)聞我授甲則必逐我及其飲酒
也先伐諸陳鮑方睦遂伐欒高氏子良曰先得公陳鮑
焉往(欲以公自輔助)遂伐虎門(欲入公不聽故伐公門)晏平仲端委立于
虎門之外四族召之無所往(欒高陳鮑)其徒曰助陳鮑乎曰
何善焉助欒高乎曰庸愈乎然則歸乎曰君伐焉歸公
召之而後入公卜使王黑(齊大夫)以靈姑銔(旗)率吉請斷
三尺焉而用之(不敢與君同)五月庚辰戰于稷欒高敗又敗
諸莊國人追之又敗諸鹿門欒施高彊來奔陳鮑分其
室晏子謂桓子必致諸公讓德之主也讓之謂懿德凡
有血氣皆有爭心故利不可強思義為愈義利之本也
藴利生孽姑使無藴乎可以滋長桓子盡致諸公而請
老于莒桓子召子山(子山子商子周襄三十一年子尾所逐羣公子)私具幄幕
器用從者之衣屨而反棘焉(棘子山故邑)子商亦如之而反
其邑子周亦如之而與之夫于(子周本無邑故更與之)反子城子
公公孫捷(八年子旗所遂)而皆益其祿凢公子公孫之無禄者
私分之邑(桓子以已邑分與之)國之貧約孤寡者私與之粟曰詩
云陳錫載周能施也桓公是以霸公與桓子莒之旁邑
辭穆孟姬(景公母)為之請高唐陳氏始大秋九月昭子
至自晉(葬平公)大夫皆見高彊(子良)見而退昭子語諸大夫
曰為人子不可不慎也哉昔慶封亡子尾多受邑而稍
致諸君君以為忠甚竉之將死疾于公宫(在公宫被疾)輦而
歸君親推之(推其車而送之)其子不能任是以在此忠為令德
其子弗能任罪猶及之難不慎也喪夫人(謂子尾)之力棄
德曠宗以及其身不亦害乎詩曰不自我先不自我後
其是之謂乎
傳十二年春齊高偃納北燕伯欵于唐夏齊侯如晉朝
嗣君也(晉昭新立)
傳十三年秋八月甲戌同盟于平丘齊服也
經十有六年春齊侯伐徐
傳十六年春王正月齊侯伐徐二月丙申齊師至于蒲
隧徐人行成徐子及郯人莒人會齊侯盟于蒲隧賂以
甲父之鼎叔孫昭子曰諸侯之無伯害哉(為小國害)齊君之
無道也興師而伐遠方會之有成而還莫之亢也無伯
也夫詩曰宗周既滅靡所止戾正大夫離居莫知我肄
(雨無正)其是之謂乎
經十有九年秋齊高發帥師伐莒(傳見莒)
傳二十年冬齊侯疥遂痁期(音基)而不瘳諸侯之賓問疾
者多在(在齊)梁丘據與裔款(齊嬖大夫)言於公曰吾事鬼神豐
於先君有加矣今君疾病為諸侯憂是祝史之罪也諸
侯不知其謂我不敬君盍誅於祝固史嚚以辭賓(欲殺嚚固)
(以辭謝來問疾之賓)公說告晏子晏子曰日宋之盟(襄二卜七年)屈建
問范會之德於趙武趙武曰夫子之家事治言於晉國
竭情無私其祝史祭祀陳信不媿其家事無猜其祝史
不祈建以語康王(楚王)康王曰神人無怨宜夫子之光輔
五君以為諸侯主也(文襄靈成景)公曰據與款謂寡人能事
鬼神故欲誅於祝史子稱是語何故對曰若有德之君
外内不廢上下無怨動無違事其祝史薦信無媿心矣
(君有功德祝史陳說之無所媿)是以鬼神用饗國受其福祝史與焉其
所以蕃祉老夀者為信君使也其言忠信於鬼神其適
遇滛君外内頗邪上下怨疾動作辟違從欲厭私高臺
深池撞鍾舞女斬艾民力輸掠其聚以成其違不恤後
人暴虐滛從肆行非度無所還忌(還猶顧也)不思謗讟不憚
鬼神神怒民痛無悛於心其祝史薦信是言罪也(以實白神)
(是為言君之罪)其蓋失數美是矯誣也進退無辭則虚以求媚
是以鬼神不饗其國以禍之祝史與焉所以夭昏孤疾者
為暴君使也其言僣嫚於鬼神公曰然則若之何對曰
不可為也(言非誅祝史所能治)山林之木衡鹿守之澤之萑(音丸)蒲
舟鮫守之藪之薪蒸虞候守之海之鹽蜃祈望守之(衡鹿)
(舟鮫虞候祈望皆官名也言公專守山澤之利不與民共)縣鄙之人入從其政偪介
之關暴征其私(言邊鄙入服政役又為近關所征稅)承嗣大夫強易其賄
布常無藝徵斂無度宫室日更滛樂不違内寵之妾肆
奪於市外寵之臣僣令於鄙私欲養求不給則應(所求不給)
(則應以罪)民人苦病夫婦皆詛祝有益也詛亦有損聊攝以
東(齊西界)姑尢以西(齊東界)其為人也多矣雖其善祝豈能
勝億兆人之詛君若欲誅於祝史脩德而後可公說使
有司寬政毁關去禁薄斂已責十二月齊侯田于沛(音貝)
(疾愈行獵)招虞人以弓不進(掌山澤官)公使執之辭曰昔我先君
之田也旃以招大夫弓以招士皮冠以招虞人臣不見
皮冠故不敢進乃舍之仲尼曰守道不如守官(君招當往道之)
(常非物不進官之制)君子韙之(韙是也新注孟子曰齊景公田招虞人以旌不至將殺之志士不忘)
(在溝壑勇士不忘喪其元孔子奚取焉取非其招不往也如不待其招而往何哉)齊侯至自田
晏子侍子遄臺子猶(梁丘據)馳而進焉(新注言嬖人取媚如此)公曰
唯據與我和夫晏子對曰據亦同也焉得為和公曰和
與同異乎對曰異和如羹焉水火醯醢鹽梅以烹魚肉
燀之以薪(燀章善反然也)宰夫和之齊之以味濟其不及以洩
其過君子食之以平其心君臣亦然君所謂可而有否
焉臣獻其否以成其可君所謂否而有可焉臣獻其可
以去其否是以政平而不千民無爭心故詩曰亦有和
羹既戒既平鬷嘏無言時靡有爭先王之濟五味和五
聲也以平其心成其政也聲亦如味一氣二體(舞有文武)三
類(風雅頌)四物(雜用四方之物以成器)五聲(商宫角徵羽)六律(黃鍾太蔟姑洗蕤賓)
(夷則無射)七音(宫商角徵羽變宫變徵)八風(東北曰條風東方曰明庶風東南曰清明風南方曰)
(景風西南曰凉風西方日閶闔風西北曰不周風北方曰廣莫風)九歌(六府三事皆可歌)以相
成也(言此九者合然後相成為和樂)清濁小大短長疾徐哀樂剛柔遲
速高下出入周䟽以相濟也君子聽之以平其心心平
德和故詩曰德音不瑕今據不然君所謂可據亦曰可
君所謂否據亦曰否若以水濟水誰能食之若琴瑟之
專壹誰能聽之同之不可也如是飲酒樂公曰古而無
死其樂若何晏子對曰古而無死則古之樂也君何得
焉昔爽鳩氏始居此地(少皥氏司寇)季萴因之(虞氏諸侯代爽鳩氏者仕)
(側切)有逄伯陵因之(商諸侯姜姓)蒲姑氏因之(商周之間代逄公者)而後
大公因之古若無死爽鳩氏之樂非君所願也
經二十有二年春齊侯伐莒(傳見莒)
傳二十五年秋九月己亥公孫于齊(昭公為季氏所逐)次于陽
州齊侯唁公于野井齊侯曰自莒疆以西請致千社以
待君命君之憂寡人之憂也公喜子家子曰失魯而以
千社為臣誰與之立(為齊臣)且齊君無信不如早之晉弗
從
經二十有六年秋公會齊侯莒子邾子杞伯盟于鄟陵
傳二十六年春王正月齊侯取鄆三月公至自齊處千
鄆夏齊侯將納公命無受魯貨申豐從女賈(豐賈皆季氏家臣)
以幣錦二兩(二丈為一端二端為一兩所謂匹也二兩二匹)縛一如瑱(縛卷也易懷藏)
適齊師謂子猶之人高齮(子猶家臣)能貨子猶為高氏後粟
五千庾(若能為我行貨於子猶當為請使得為高氏後又當致粟五千庾庾十六斗凢八千斛)高
齮以錦示子猶子猶欲之受之言於齊侯曰宋元公為
魯君如晉卒於曲棘叔孫昭子求納其君無疾而死不
知天之棄魯邪抑魯君有罪於鬼神故及此也君若待
於曲棘使羣臣從魯君以卜焉(卜知可伐否)若可師有濟也
君而繼之茲無敵矣若其無成君無辱焉齊侯從之使
公子鉏帥師從公(新注齊侯病根在梁丘據魯之家臣知之故以貨取焉中其欲毫髮不差)
秋盟于鄟陵謀納公也(齊侯謀)冬十二月齊有彗星齊
侯使禳之晏子曰無益也祗取誣(欺也)焉天道不謟(疑也)不
貳其命若之何禳之公說乃止(詳見天文書)齊侯與晏子坐
于路寢歎曰矣哉室其誰有此乎晏子曰敢問何謂也
公曰吾以為在德對曰如君之言其陳氏乎陳氏雖無
大德而有施於民豆區釡鍾之數其取之公也薄其施
之民也厚公厚歛焉陳氏厚施焉民歸之矣詩曰雖無
德與女式歌且舞陳氏之施民歌舞之矣後世若少惰
陳氏而不亡則國其國也已公曰善哉是可若何對曰
唯禮可以已之公曰善哉寡人今而後聞此禮之上也
對曰先王所稟於天地以為其民也是以先王上之(詳見)
(禮樂書)
定公經七年秋齊侯鄭伯(獻公)盟于鹹齊人執衛行人北
宫結以侵衛齊侯衛侯(靈公)盟于沙齊國夏帥師伐我西
鄙
傳七年秋齊侯鄭伯盟于鹹徵會于衛衛侯欲叛晉諸
大夫不可使北宫結如齊而私於齊侯曰執結以侵我
齊侯從之乃盟于𤨏(即沙)齊國夏伐我(齊叛晉故)
經八年春王正月公侵齊二月公侵齊夏齊國夏帥師
伐我西鄙
傳八年春王正月公侵齊門于陽州二月公侵齊攻廩
邱之郛夏齊國夏高張伐我西鄙(詳見魯)
經九年秋齊侯衛侯次于五氏
傳九年秋齊侯伐晉夷儀(為衛討晉)敝無存之父將室之辭
以與其弟(室之為取婦)曰此役也不死反必娶於高國(無存欲有)
(功還取卿相女)先登求自門出死於霤下東郭書讓登(讓衆使後而已)
(先登)犂彌從之曰子讓而左我讓而右使登者絶而後下
(恐書先下故又譎以讓之下入城也)書左彌先下書與王猛息(戰訖共止息)猛
曰我先登書斂甲曰曩者之難今又難焉(起欲擊猛)猛笑曰
吾從子如驂之靳(靳車中馬猛不敢與書爭言已從書如驂馬之隨靳傳言齊師和所以能)
(克)晉車千乘在中牟衛侯如五氏卜過之龜焦(兆不成)衛
侯曰可也衛車當其半寡人當其半敵矣(衛侯怒晉甚不復顧卜欲)
(以身當五百乘)乃過中牟中牟人欲伐之衛褚師圃亡在中牟
曰衛雖小其君在焉未可勝也齊師克城而驕其帥又
賤遇必敗之不如從齊乃伐齊師敗之(獲齊車五百乘事見哀十五年)
齊侯致禚媚杏於衛(三邑齊西界)齊侯賞犂彌犂彌辭曰有
先登者臣從之皙幘而衣貍製公使視東郭書曰乃夫
子也吾貺子公賞東郭書辭曰彼賓旅也乃賞犂彌齊
師之在夷儀也齊侯謂夷儀人曰得敝無存者以五家
免(給其五家令不共役)乃得其尸公三襚之與之犀軒與直蓋而
先歸之坐引者以師哭之親推之三
經十年春王三月及齊平夏公會齊侯于夾谷齊人
來歸鄆讙龜陰田
經十有三年春齊侯衛侯次于垂葭
傳十三年春齊侯衛侯次于垂葭實郥氏(郥古閴切)使師伐
晉將濟河諸大夫皆曰不可邴意茲曰可銳師伐河内
傳必數日而後及絳絳不三月不能出河則我既濟水
矣乃伐河内齊侯皆斂諸大夫之軒唯邴意茲乘軒(以其)
(言當)齊侯欲與衛侯乘與之晏而駕乘廣載甲焉使告曰
晉師至矣齊侯曰比君之駕也寡人請攝(以己車攝代衛車)乃
介而與之乘驅之或告曰無晉師乃止(傳言齊侯輕故不能成功)
哀公經五年夏齊侯伐宋(無傳)秋九月癸酉齊侯杵臼
卒冬叔還如齊閏月葬齊景公(無傳)
傳五年齊燕姬生子不成而死(景公夫人不成未冠)諸子鬻姒之
子荼嬖諸大夫恐其為大子也言於公曰君之齒長矣
未有大子若之何公曰二三子間於憂虞則有疾疢亦
姑謀樂何憂於無君公疾使國惠子(夏)高昭子(張)立荼
寘羣公子於萊秋景公卒冬十月公子嘉公子駒公
子黔奔衛公子鉏公子陽生來奔(景公子在萊者)萊人歌之曰
景公死乎不與埋三軍之事乎不與謀師乎師乎何黨
之乎(哀羣公子失所)
安孺子
(名荼景公子妾鬻姒所生哀五年嗣立明年改元陽生使人殺之在位一年)
哀公經六年夏齊國夏及高張來奔秋七月齊陽生
入于齊齊陳乞弑其君荼
傳六年齊陳乞偽事高國者(高張國夏受命立荼陳乞欲害之故先偽事焉)每
朝必驂乘焉所從必言諸大夫(言其罪過)曰彼皆偃蹇將棄
子之命皆曰高國得君必偪我盍去諸固將謀子子早
圖之圖之莫如盡滅之需事之下也及朝則曰彼虎狼
也見我在子之側殺我無日矣請就之位(欲與諸大夫謀高國故求)
(就之)又謂諸大夫曰二子者禍矣恃得君而欲謀二三子
曰國之多難貴寵之由盡去之而後君定既成謀矣盍
及其未作也先諸作而後悔亦無及也大夫從之夏
六月戊辰陳乞鮑牧(國之孫)及諸大夫以甲入于公宮昭
子聞之與惠子乘如公戰于莊敗國人追之國夏奔莒
遂及高張晏圉弦施來奔秋八月齊邴意茲來奔(高國黨)
陳僖子使召公子陽生(召在七月今在八月下記事之次)陽生駕而見
南郭且于(齊公子鉏在魯南郭)曰嘗獻馬於季孫不入於上乘故
又獻此請與子乘之出萊門而告之故闞止(子我)知之先
待諸外(待外俱去)公子曰事未可知反與壬也處(壬陽生子簡公)戒
之遂行(使無洩言)逮夜至於齊國人知之僖子使子士之母
養之與饋者皆入(僖子令陽生隨饋食之人入處公宮)冬十月丁夘立之
將盟鮑子醉而往其臣差車鮑點曰此誰之命也陳子
曰受命于鮑子遂誣鮑子曰子之命也鮑子曰女忘君
之為孺子牛而折其齒乎而背之也(孺子荼也景公常御繩為牛使荼牽)
(之荼頓地故折其齒)悼公(陽生)稽首曰吾子奉義而行者也若我可
不必亡一大夫(言已可為君必不怨鮑子)若我不可不必亡一公子
(公子自謂)義則進否則退敢不唯子是從廢興無以亂則所
願也鮑子曰誰非君之子乃受盟使胡姬(景公妾)以安孺
子如賴去鬻姒殺王甲拘江說囚王豹于句竇之丘(三子)
(景公嬖臣荼之黨也)公使朱毛告於陳子曰微子則不及此然君
異於器不可以二器二不匱君二多難敢布諸大夫僖
子不對而泣曰君舉不信羣臣乎以齊國之困困又有
憂少君不可以訪是以求長君庶亦能容羣臣乎不然
夫孺子何罪毛復命公悔之(悔失言)毛曰君大訪於陳子
而圖其小可也(大謂國政小謂殺荼)使毛遷孺子於駘不至殺諸
野幕之下葬諸殳冒淳
公羊傳景公謂陳乞曰吾欲立舍何如陳乞曰所
樂乎為君者欲立之則立之不欲立則不立君如
欲立之則臣請立之陽生謂陳乞曰吾聞子蓋將
不欲立我也陳乞曰夫千乘之主將廢正而立不
正必殺正者吾不立子者所以生子者也走矣與
之王節而走之景公死而舍立陳乞使人迎陽生
于諸其家(于諸寘也齊人語也)除景公之喪諸大夫皆在朝
陳乞曰常之母有魚菽之祭願諸大夫之化我也
諸大夫皆曰諾於是皆之陳乞之家坐陳乞曰吾
有所為甲請以示焉諸大夫皆曰諾於是使力士
舉巨囊而至于中霤諸大夫見之皆色然而駭開
之則闖然公子陽生也陳乞曰此君也已諸大夫
不得已皆逡廵北面再拜稽首而君之爾自是往
弑舍
悼公(諡灋肆行無禮曰悼)
(名陽生景公子哀六年陳僖子使人之魯召而立之明年改元至哀十年齊人賊之)
(在位四年)
哀公經八年夏齊人取讙及闡冬十有二月齊人歸讙
及闡
傳八年齊悼公之來也(五年來奔)季康子以其妹妻之即位
而逆之季魴侯(季康叔父)通焉女言其情弗敢與也齊侯怒
夏五月齊鮑牧帥師伐我取讓及闡或譛胡姬(景公妾)
於齊侯曰安孺子之黨也六月齊侯殺胡姬齊侯使
如吳請師將以伐我秋及齊平九月臧賓如如齊涖盟
齊閭丘明來涖盟且逆季姬(即魴侯所通者)以歸嬖鮑牧又
謂羣公子曰使女有馬千乘乎(馬千乘為君也)公子愬之公謂
鮑子或譛子子姑居於潞(齊邑)以察之若有之則分室以
行若無之則反子之所出門使以三分之一行半道
使以二乘及潞麇之以入遂殺之(麇束縛丘殞切)冬十二月齊
人歸讙及闡季姬嬖故也
傳九年春齊侯使公孟綽辭師于吳(齊與魯平故辭吳師)吳子曰
昔歲寡人聞命今又革之不知所從將進受命於君
冬吳子使來儆師伐齊(前年齊與吳謀我魯齊既與魯成吳恨之反與魯謀伐齊)
經十年春王二月公會吳伐齊三月戊戌齊侯陽生
卒(以疾赴不書弑)夏五月葬齊悼公(無傳)
傳十年春公會吳子邾子郯子伐齊南鄙師于鄎齊人
弑悼公赴于師(以說吳)吳子三日哭于軍門之外徐承(吳大)
(夫)帥舟師將自海入齊齊人敗之吳師乃還秋吳子使
來復儆師
簡公(諡灋平易不訾曰簡)
(名壬悼公子哀十年齊人立之明年改元哀十四年遇弑是年獲麟經終在位四年)
哀公經十有一年春齊國書帥師伐我夏五月公會吳
伐齊甲戌齊國書帥師及吳戰于艾陵齊師敗績獲齊
國書
傳十一年春齊為鄎故國書高無㔻帥師伐我及清(齊地)
師及齊師戰于郊齊師自稷曲夏為郊戰故公會吳
子伐齊五月克傅壬申至于嬴(齊邑)中軍從王(吳中軍)胥門
巢將上軍王子姑曹將下軍展如將右軍(吳大夫)齊國書
將中軍高無㔻將上軍宗樓將下軍陳僖子謂其弟書
爾死我必得志宗子陽(宗樓)與閭丘明相厲也(相厲致死)桑掩
胥御國子(國書)公孫夏曰二子必死將戰公孫夏命其徒
歌虞殯(送葬歌曲示必死)陳子(陳逆)行命其徒具含玉公孫揮命
其徒曰人尋約吳髮短(八尺為尋吳髮短欲以繩貫其首)東郭書曰三
戰必死於此三矣(三戰夷儀五氏與今)使問(道也)弦多以琴(弦多齊人六年)
(奔魯)曰吾不復見子矣陳書曰此行也吾聞鼔而已不聞
金矣(鼔以進軍金以退軍)甲戌戰于艾陵展如敗高子(齊上軍敗)國子
敗胥門巢(吳上軍亦敗)王卒助之大敗齊師獲國書公孫夏
閭丘明陳書東郭書革車八百乘甲首三千以獻于公
(哀公)公使大史固歸國子之元(歸於齊元首也吳以獻魯)寘之新篋褽
之以玄纁加組帶焉寘書于其上曰天若不識不衷何
以使下國(言天識不善故殺國子)秋季孫命脩守備曰小勝大禍
也齊至無日矣
傳十四年齊簡公之在魯也闞止(子我)有寵焉(事在六年)及即
位使為政陳成子憚之驟顧諸朝諸御鞅言於公(鞅齊大夫)
曰陳闞不可並也君其擇焉弗聽子我夕(夕視事)陳逆殺
人逢之(鮑子行也子我逢之)遂執以入陳氏方睦使疾而遺之潘
沐備酒肉焉(使詐病因内潘沐并得内酒肉潘米汁可以沐頭)饗守囚者醉而
殺之而逃子我盟諸陳於陳宗(失陳逆懼其反為患故盟之)初陳豹
欲為子我臣使公孫言已(言己介逹之)已有喪而止既而言
之(既終喪)曰有陳豹者長而上僂望視(目望陽)事君子必得
志欲為子臣吾憚其為人也(恐多詐)故緩以告子我曰何
害是其在我也使為臣他日與之言政說遂有寵謂之
曰我盡逐陳氏而立女若何對曰我遠於陳氏矣且其
違者不過數人何盡逐焉遂告陳氏子行曰彼得君弗
先必禍子子行舍於公宮(子行逃而隠於陳氏今又隠於公宫)夏五月
壬申成子兄弟四乘如公(成子兄弟昭子莊簡子齒宣子夷穆子安廩丘子意茲芒)
(子盈惠子得凢八人二人共一乘)子我在幄出逆之遂入閉門(成子入反閉門)
(不納子我)侍人御之(子我侍人)子行殺侍人公與婦人飲酒于檀
臺成子遷諸寢公執戈將擊之(疑其作亂)大史子餘曰非不
利也將除害也成子出舍于庫聞公猶怒將出曰何所
無君子行抽劒曰需事之賊也(需疑則害事)誰非陳宗(言陳宗族)
(衆多)所不殺子者有如陳宗(言子若欲出我必殺子)乃止子我歸
屬徒攻闈與大門皆不勝乃出陳氏追之失道於弇中
(狹路)適豐丘(陳氏邑)豐丘人執之以告殺諸郭關成子將殺
大陸子方(子我名)陳逆請而免之以公命取車於道(子方取道)
(中行人車)及耏衆知而東之出雍門陳豹與之車弗受曰逆
為余請豹與余車余有私焉事子我而有私於其讎何
以見魯衛之士(傳言陳氏務施)東郭賈(子方)奔衛庚辰陳恒執公
于舒州公曰吾早從鞅之言不及此(悔不誅陳氏)六月甲午
齊陳恒弑其君壬于舒州孔丘三日齊(側皆切)而請伐齊
三公曰魯為齊弱久矣子之伐之將若之何對曰陳恒
弑其君民之不與者半以魯之衆加齊之半可克也公
曰子告季孫孔子辭退而告人曰吾以從大夫之後也
故不敢不言(新注論語記夫子告於哀公請討之公曰告夫三子之三子告不可此言辭不告當)
(以論語為正)
平公(諡灋布綱持紀曰平)
(名鷔簡公之弟哀十四年田恒立之明年改元十三年左氏之傳終矣在位二十五)
(年)
哀公傳二十三年夏六月晉荀瑶(知伯)伐齊高無㔻帥師
御之知伯視齊師馬駭遂驅之壬辰戰于犂丘齊師敗
績知伯親禽顔庚(齊大夫詳見晉)
傳二十七年夏四月晉荀瑶帥師伐鄭鄭駟弘請救于
齊陳成子屬孤子三日朝(屬會死事者之子使朝三日以禮之)設乘車兩
馬繫五邑焉召顔涿聚之子晉曰隰之役而父死焉(隰役)
(在二十三年)以國之多難未女恤也今君命女以是邑也服
車而朝毋廢前勞乃救鄭及留舒違穀七里穀人不知
(言其整也)及濮雨不涉子思曰大國在敝邑之宇下是以告
急今師不行無及也(子思國參)成子衣製杖戈(製雨衣也)立於阪
上馬不出者助之鞭之知伯聞之乃還曰我卜伐鄭不
卜敵齊
右齊始終春秋凢十五公書卒者九有故者四簡
公之弑後春秋經終見于續經平公後春秋卒平
公以下後二世七十年而田氏代齊大公之後遂
滅
論曰孟子有言霸必有大國王不待大此德力之辨也
故春秋圖霸非力有餘不能海内方千里者九齊集有
其一而晉國之大亦曰天下莫彊焉雖戰國齊晉之謂
亦春秋之故也故五霸齊創之而晉次焉然齊表東海
五侯九伯皆得征之桓公九合一匡之功莫能以得晉
宋文公城濮一戰霸業迭傳與春秋相終始果何以哉
齊晉在春秋地醜德齊其相服也難方桓公之霸也晉
雖間不靖而獻公崛彊難制逮桓公没以孝公之庸懦
繼之昭公區畫草創則文公可以聲勢致其從故葵丘
之會五霸莫盛獻公於是從齊一聞宰周公道塗之言
則飜然而去楚狄非我族類孝公畏之至與之盟會
則昭公之初宜其屈畏於文公一戰而霸之威也桓公
處其艱文公偶其易茲齊晉傳霸遠近所從判歟故自
晉襄以降齊之從晉者甚寡而駕者不一翟泉以後不
通晉幾五十年戰鞌同圍之後晉劫之以從而與君代
興之志實未嘗一日忘自時厥後晉霸下衰景公肆然
興復伯之謀連鄭連衛兵魯兵晉然趑趄狂妄汔以無
成末年廢長立少階之為禍陳乞陳恒世為弑逆而田
氏卒以代齊故景公問政於孔子孔子對曰君君臣臣
父父子子君不君則臣不臣父不父則子不子而景公
烏乎知之陳恒弑其君孔子沐浴而朝告於哀公請討
焉淵乎孔子之志哉不然變齊變魯其有望於斯矣
春秋分記卷六十一
