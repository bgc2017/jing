春秋分記卷八十五宋程公說撰
小國第五
有爵亡姓
賴弦
萊譚
宗鍾吾
賴
子爵亡姓國在今蔡州襃信縣
桓公傳十三年春楚屈瑕伐羅楚子使賴人追屈瑕不
及
昭公經四年秋楚子(靈王)滅頼
傳四年秋八月楚子以諸侯滅賴賴子面縛銜璧士袒
輿櫬從之造於中軍王問椒舉曰成王克許(在僖八年)許僖
公如是王親釋其縛受其璧焚其櫬王從之遷賴於鄢
弦
子爵亡姓國在今光州仙居縣
僖公經五年秋八月楚人滅弦弦子奔黃
傳五年秋楚鬭穀於菟滅弦弦子奔黃於是江黃道栢
方睦於齊皆弦姻也弦子恃之而不事楚又不設備故
亡
昭公傳三十一年秋吳師圍弦左司馬戌右司馬稽帥
師救弦吳師還
萊
子爵亡姓國在今登州蓬萊縣
宣公經七年夏公會齊侯(惠公)伐萊(詳見魯)
經九年夏齊侯(惠公)伐萊(無傳)
襄公傳二年春齊侯(靈公)伐萊萊人使正輿子賂夙沙衛
(齊寺人)以索馬牛皆百匹齊師乃還夏齊侯召萊子萊
子不會故晏弱城東陽以偪之
經六年冬十有二月齊人滅萊(書十二月從告)
傳六年冬十一月齊侯滅萊萊恃謀也(恃夙沙衛之謀)於鄭子
國之來聘也四月(在五年)晏弱城東陽而遂圍萊甲寅堙
之環城傅於堞及杞桓公卒之月(此年三月)乙未王湫帥師
及正輿子棠人軍齊師齊師大敗之丁未入萊萊共公
浮柔奔棠正輿子王湫奔莒莒人殺之四月陳無宇獻
萊宗器于襄宫(齊襄公廟)晏弱圍棠十一月丙辰而滅之遷
萊于郳高厚崔杼定其田
譚
子爵亡姓國在今齊州歷城縣
莊公經十年冬十月齊師滅譚譚子奔莒
傳十年齊侯之出也過譚譚不禮焉及其入也諸侯皆
賀譚又不至冬齊師滅譚譚無禮也譚子奔莒同盟故
也
宗
子爵亡姓羣舒之屬或云今渠州以地理考之迂
遠疑
文公傳十二年夏楚子孔執舒子平及宗子
鍾吾
子爵亡姓
昭公傳二十七年夏四月吳光弑王僚公子掩餘奔徐
公子燭庸奔鍾吾
傳三十年秋八月吳子使徐人執掩餘使鍾吾人執燭
庸二公子奔楚冬十二月吳子執鍾吾子遂伐徐
春秋分記卷八十五
