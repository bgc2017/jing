春秋分記卷三十七宋程公說撰
書十九
禮樂書第二
内魯
即位
古者諸侯繼世襲封則内必有所承爵位土田受之天
子則上必有所稟平王以降天子之命不行於諸侯諸
侯之嗣皆專立而無所請命入春秋之始隠公既不稟
之王又内不承國於先君聖人即以王法奪之故不書
即位而大義正矣其後文成襄昭哀皆受國於先君而
不請命於天子者也莊閔僖繼故不書也桓宣繼故書
者如其意也定公踰數月而後書即位變也
隠莊閔僖不書
桓元年春王正月公即位
文元年春王正月公即位
宣元年春王正月公即位
成元年春王正月公即位
襄元年春王正月公即位
昭元年春王正月公即位
定元年夏六月癸亥公之喪至自乾侯戊辰公即位
哀元年春王正月公即位
正朔
周禮大史頒告朔於邦國閏月詔王居門終月天子頒
朔諸侯受而藏之祖廟每月朝廟北面受而奉行之周
衰禮漸廢子貢欲去告朔之餼羊孔子謂我愛其禮蓋
傷時怠於告朔名存實亡春秋首年雖無事必書春王
正月其間或不告朔或不視朝咸謹書之或國君在外
不備正朔者亦述焉所以奉天時謹人事端本正始以
立王法也
文六年閏月不告月猶朝于廟
十六年夏五月公四不視朔
襄二十九年春王正月書公在楚昭三十年三十
一年三十二年春王正月皆書公在乾侯定元年
不書正月
世子
桓六年秋九月丁卯子同生左氏傳曰以太子之禮舉
之接以太牢(大牢牛羊豕)卜士負之士妻食之(禮世子生三日卜士負之)
(射之以桑弧蓬矢射四方卜士之妻為乳母)公與文姜宗婦命之(世子生三月君夫人)
(沐浴於外寢立於阼階西鄉世婦抱子升自西階君命之乃降蓋同宗之婦)公羊傳曰喜有
正也
婚姻
娶妻必親迎禮之正也若夫邦君以爵則有尊卑以國
則有小大以道途則有遠邇或迎之於其國或迎之於
境上或迎之於所館禮之節也紀侯於魯以小大言則
親之者也而使履緰來魯侯於齊以遠邇言則親之者
也而使公子翬往是不重大昏之禮失其節矣若莊公
納幣於文姜之喪文公納幣於僖公之喪而莊公又以
讎人之子共祭祀皆書以譏之媵淺事書之亦譏也
内逆女五
桓三年秋公子翬如齊逆女九月齊侯送姜氏于
讙夫人姜氏至自齊
莊二十四年夏公如齊逆女八月丁丑夫人姜氏
入戊寅大夫宗婦覿用幣
文四年夏逆婦姜于齊
宣元年春公子遂如齊逆女三月遂以夫人婦姜
至自齊
成十四年秋叔孫僑如如齊逆女九月僑如以夫
人婦姜氏至自齊
外逆女四
隠二年秋九月紀履緰來逆女
莊二十七年冬莒慶來逆叔姬
僖二十五年夏四月宋蕩伯姬來逆婦
宣五年秋九月齊高固來逆叔姬
内女歸六
隠二年冬十月伯姬歸于紀
七年春三月叔姬歸于紀
莊十二年春三月紀叔姬歸于酅
二十五年夏六月伯姬歸于杞
僖十五年秋九月季姬歸于鄫
成九年春二月伯姬歸于宋
媵四
莊十九年秋公子結媵陳人之婦于鄄
成八年冬十月衛人來媵
九年夏晉人來媵
十年夏五月齊人來媵
納幣二
莊二十二年冬公如齊納幣(文姜之喪)
文二年冬公子遂如齊納幣(僖公之喪)
郊望揔有十二(郊九望三)
昔者周公郊祀后稷以配天宗祀文王於明堂以配上
帝王制天子祭天地諸侯祭社稷大夫祭五祀天子祭
天下名山大川五嶽視三公四瀆視諸侯諸侯祭名山
大川之在其地者魯侯國而郊望僣矣書四卜郊五卜
郊三卜郊郊牛之口傷改卜牛牛死乃不郊猶三望鼷
鼠食郊牛皆因事以貶之聖人無容心也邵雍曰聖人
非有意於其間故曰春秋盡性之書也春秋為君弱臣
強而作故謂之名分之書
僖三十一年夏四月四卜郊不從乃免牲猶三望
宣三年春王正月郊牛之口傷改卜牛牛死乃不
郊猶三望
成七年春王正月鼷鼠食郊牛角改卜牛鼷鼠又
食其角乃免牛
夏五月不郊猶三望
十年夏四月五卜郊不從乃不郊
十七年秋九月辛丑用郊
襄七年夏四月三卜郊不從乃免牲
十有一年夏四月四卜郊不從乃不郊
定十有五年春王正月鼷鼠食郊牛牛死改卜牛
夏五月辛亥郊
哀元年春王正月鼷鼠食郊牛改卜牛
夏四月辛巳郊
禘二
禮不王不禘禘者帝也諸侯不得祖天子故禘不及諸
侯而魯僭禘焉禮曰魯之郊禘非禮也周公其衰矣魯
之禘非一因其喪未終而吉禘大祭而用致夫人變常
黷禮故書二禘以著僭或問禘之說子曰不知也知其
說者之於天下也其如示諸斯乎指諸掌
閔二年夏五月乙酉吉禘于莊公
僖八年秋七月禘于太廟用致夫人
大雩揔二十有一(大雩二十又雩一)
月令有司大雩帝用盛樂天子之禮也凢雩天子主上
帝諸侯主星辰山川大雩主上帝者也雩而雨則言雩
雩而不雨則不言雩
桓五年秋大雩
僖十一年秋八月大雩
十三年秋九月大雩
成三年秋大雩
七年冬大雩
襄五年秋大雩
八年秋九月大雩
十六年秋大雩
十七年秋九月大雩
二十八年秋八月大雩
昭三年秋八月大雩
六年秋九月大雩
入年秋大雩
十六年秋九月大雩
二十四年秋八月大雩
二十五年秋七月上辛大雩季辛又雩
定元年秋九月大雩
七年秋大雩
九月大雩
十二年秋大雩
哀十五年秋八月大雩
烝嘗揔三(烝二嘗一)
凢春祠夏礿秋嘗冬烝皆夏時矣周五月烝八月嘗皆
不時
桓八年春正月己卯烝
夏五月丁丑烝
十四年秋八月壬申御廪灾乙亥嘗
廟祭揔四
凢時祭曰有事祫祭曰大事諸侯之事祫祭為大凢君
在祭樂之中大夫有變不復也不繹而已矣復非禮也
不復而繹亦非禮也凢名言其祭而繫所事者參譏之
也不名言其祭而特書所事者將有所見也
文二年秋八月丁卯大事于太廟躋僖公
宣八年夏六月辛巳有事于太廟仲遂卒于垂壬
午猶繹萬入去籥
昭十五年春二月癸酉有事于武宫籥入叔弓卒
去樂卒事
定八年冬從祀先公
宫廟揔十
凢廟周公稱大廟魯公稱太室羣公稱宫太廟也太室
也世世弗毁者也羣公之宫親盡則毁矣親盡而不毁
非禮也凢宫宜立而立之則不書不宜立而立之則書
凢君薨卒哭而祔祔而作主特祀於寢三年而升於廟
過與不及皆非禮也
考宫一
隠五年秋九月考仲子之宫
丹刻二
莊二十三年秋丹桓宫楹
二十四年春王正月刻桓宫桷
穀梁謂天子諸侯黝礱大夫蒼士黈丹楹非禮
也天子之桷斵之礱之加密石焉諸侯之桷斵
之礱之大夫斵之士斵本刻桷非正也天子之
楹刮之而飾以黝堊天子之桷礱之加密石而
無飾黝黑飾也堊白飾也爾雅地謂之黝墻謂
之堊穀梁之言黝堊則楹而已范寗以黝堊為
黑飾誤也
立宫二
成六年春二月辛巳立武宫
定元年秋九月立煬宫
屋壊一
文十三年秋七月大室屋壊
災二
成三年春二月甲子新宫災三日哭
哀三年夏五月辛卯桓宫僖宫災
作主一
文二年春二月丁丑作僖公主
納郜鼎一
桓二年夏四月取郜大鼎于宋戊申納于大廟非禮也
臧哀伯諫曰君人者將昭德塞違以臨照百官猶懼或
失之故昭令德以示子孫是以清廟茅屋大路越席大
羹不致粢食不鑿昭其儉也衮冕黻珽帶裳幅舄衡紞
紘綖昭其度也藻率鞞鞛鞶厲游纓昭其數也火龍黼
黻昭其文也五色比象昭其物也鍚鸞和鈴昭其聲也
三辰旂旗昭其明也夫德儉而有度登降有數文物以
紀之聲明以發之以臨照百官百官於是乎戒懼而不
敢易紀律今滅德立違(謂立華督違命之臣)而寘其賂器於大廟
以明示百官百官象之其又何誅焉國家之敗由官邪
也官之失德寵賂章也郜鼎在廟章孰甚焉武王克商
遷九鼎于雒邑義士猶或非之而况將昭違亂之賂器
於太廟其若之何公不聽
寶玉大弓
穀梁子曰寶玉封圭大弓武王之戎弓周公受賜藏之
魯或曰夏后氏之璜封父之繁弱也子孫世守罔敢失
墜以昭先祖之德存肅敬之心耳古者告終易代弘璧
琬琰天球夷玉兌之戈和之弓垂之竹矢莫不陳列非
直為美觀也先王所寶傳及其身能全而歸之則可以
免矣魯失其政陪臣擅權雖先公分器猶不能守而盜
竊諸公宫其能國乎故失之書得之書所以譏公與執
政之臣見不恭之大也
定八年冬盜竊寶玉大弓
九年夏四月得寶玉大弓
雉門兩觀
明堂位稱魯之宫廟與天子同者太廟天子明堂庫門
天子臯門雉門天子應門公羊傳曰五坂為堵五堵為
雉則雉門天子之制也傳稱天子外闕兩觀諸侯内闕
一觀則兩觀天子之制也魯僣天子舊矣春秋因其災
以見之復書新作又以譏其僣王制而不能革甚之也
定二年夏五月壬辰雉門及兩觀災
冬十月新作雉門及兩觀
新作南門
穀梁傳曰作為也有加其度也言新有故也非作也南
門者法門也
僖二十年春新作南門
肆大眚
程頤曰舜典曰眚災肆赦臯陶曰宥過無大易曰君子
以赦過宥罪吕刑曰五刑之疑有赦五罰之疑有赦斯
先王肆赦之道即未聞大眚也肆大眚者元惡大憝俱
肆之辭也上廢天討下虧國典縱釋有罪賊虐無辜莫
斯為甚天子尚曰不可况魯國諸侯而敢專肆哉後世
惠姦宄賊良民其泥於此乎殊失春秋之旨也
莊二十有二年春王正月肆大眚
觀魚及社揔五
觀魚書觀社書用牲于社于門書譏非禮也
觀魚一
隠五年春公矢魚于棠傳曰公將如棠觀魚者臧
僖伯諫曰凢物不足以講大事其材不足以備器
用則君不舉焉君將納民於軌物者也故講事以
度軌量謂之軌取材以章物采謂之物不軌不物
謂之亂政亂政亟行所以敗也故春蒐夏苗秋獮
冬狩皆於農隙以講事也三年而治兵入而振旅
歸而飲至以數軍實昭文章明貴賤辨等列順少
長習威儀也鳥獸之肉不登於爼皮革齒牙骨角
毛羽不登於器則公不射古之制也若夫山林川
澤之實器用之資皂隸之事官司之守非君所及
也公曰吾將略地焉遂往陳魚而觀之僖伯稱疾
不從(才用反)書曰公矢魚于棠非禮也
觀社一
莊二十有三年夏公如齊觀社
用牲于社三
莊二十有五年六月辛未朔日有食之鼓用牲于
社秋大水鼓用牲于社于門
三十年九月庚午朔日有食之鼓用牲于社
論魯車服之失
車服上所以賜下也制有等衰之别用有上下之辨魯
君孟春乘大路旂十有二旒祀帝於郊而天王乃使家
父來求車(桓十五年)則是上而反求乎下矣鞍之戰(成二年)公
會晉師于上鄍賜三帥先路三命之服(先路者革路若木路)司馬
司空輿帥侯正亞旅皆受一命之服祝柯之盟(襄十九年)晉
侯先歸公享晉六卿于蒲圃(六卿過魯)賜之三命之服軍尉
司馬司空輿尉候奄皆受一命之服賄荀偃束錦加璧
乘馬先吳壽夢之鼎及襄公在楚(二十九年)季武子使公冶
問公起居公與公冶冕服則是諸侯而擅賜其臣及他
國之臣僣甚矣
論魯饗禮之失
周禮掌客王廵狩百官從者所過之國共其積膳三公
眡上公之禮卿眡侯伯之禮大夫眡子男之禮春秋世
廵狩之禮廢僖三十年王使宰周公閱聘魯三公而下
聘禮之變也饗有昌歜白黑形鹽周公辭何以堪之孔
穎達曰周公自謙也然亦以見王室弱周公非因從王
廵狩而聘非周制矣凢牛羊豕共三百頭為百牢天子
上物不過十二傳曰以為天之大數也(天有十二次故制禮象之)魯
待士鞅以十一牢(昭二十一年)待吳以百牢(哀七年)違禮甚矣
論魯禮之變
自隠公鍾巫之祭而祀非典矣
三代時治盛化行神不歆非祀民不饗非類故各
有所主隠十一年傳公祭鍾巫至此三代典禮己
廢所謂祭非其鬼諂也
莊公乘丘之役而士有誄矣襄公狐駘之役而婦人髽
而弔矣
檀弓云士之有誄由莊公始謂莊十年乘丘之役
也婦人髽而弔始於臺駘謂襄四年臧武仲與邾
人戰敗于狐駘之役也凢檀弓皆主變禮言
冠於衛成公之廟則冠于阼以著代之禮失矣
襄九年公送晉侯晉侯以公宴于河上問公年季
武子對曰會于沙隨之歲寡君以生晉侯曰十二
年矣是謂一終一星終也國君十五而生子冠而
生子禮也君可以冠矣大夫盍為冠具武子對曰
君冠必以祼享之禮行之以金石之樂節之(儀禮士冠)
(無祼享之禮無金石之樂此蓋國君之禮也)以先君之祧處之今寡君
在行未可具也請及兄弟之國而假備焉晉侯曰
諾公還及衛冠于成公之廟假鐘磬焉禮也在禮
男子二十曰弱冠士禮也荀卿曰天子諸侯十九
而冠誤也小記曰大夫冠而不為殤大夫不待二
十而冠豈天子諸侯之冠特先士禮一歲哉武子
對晉侯之言則是行迫於盟主不守其言汲汲焉
即他國之廟非冠於阼之禮也左氏以為禮非矣
又甚而尚羔之制因會禮始習則典章文物之亡非一
矣
定八年公會晉師于瓦范獻子執羔趙簡子中行
文子皆執雁魯於是始尚羔吕祖謙曰當時先王
之禮散在諸國不能備魯秉周禮尚不知羔鴈之
别至見晉卿大夫執之方且講明舉此一端則其
餘禮之不備蓋多又以推春秋末先王之禮散在
天下無所統紀是以孔子删詩定書繫周易作春
秋蓋道德仁義典章文物欲散而未盡非聖人脩
之則天下後世無自考證矣然卿大夫所執乃帝
王廵狩之禮脩五禮五玉三帛二牲一死贄在虞
則有五載一廵狩所脩在周則有十二年廵狩所
脩尊卑上下之分政賴玉帛采章以别等差魯不
辨羔鴈亦以東遷廵狩之禮久廢不講故歟
若傳載昭公如晉(五年)自郊勞至于贈賄禮無違者女叔
齊謂其焉知禮蓋其言曰是儀也不可謂禮禮所以守
其國行其政令無失其民者也今政令在家(在大夫)不能
取也有子家羈弗能用也(懿伯)奸大國之盟陵虐小國利
人之難(往年莒亂取鄫)不知其私公室四分民食於他思莫在
公不圖其終為國君難將及身不恤其所禮之本末將
於此乎在而屑屑焉習儀以亟言善於禮不亦遠乎(此段)
(善明禮之本與昭二十五年子大叔論禮為天地之經緯二十六年晏子論禮之為國與天地並異詞同意故)
(附載禮樂書)則魯之不達於禮非一日也而明堂位言魯禮
樂刑法政俗未嘗相變也天下以為有道之國是故天
下資禮樂焉亦近誣矣
論魯僣樂之失
隠五年考仲子之宫初獻六羽傳曰始用六佾也不謂
之佾而曰羽佾干羽之揔稱也羽象文德干象武功婦
人無武事則獨奏文樂故曰羽初者事之始魯僣天子
禮樂舊矣羣公之宫皆用八佾仲子以别宫故不敢同
羣廟而降用六羽書初獻明前此用八之僣也故曰厲
樂然用仲子之宫亦非也襄十年傳云諸侯宋魯於是
觀禮魯有禘樂賓祭用之禘王禮而魯有焉亦僣矣而
傳云禮者魯以是為禮也二十九年吳公子札來聘請
觀於周樂使工為之歌周南召南曰美哉始基之矣猶
未也然勤而不怨矣為之歌邶(音佩)鄘衛曰美哉淵乎憂
而不困者也吾聞衛康叔武公之德如是是其衛風乎
為之歌王曰美哉思而不懼其周之東乎為之歌鄭曰
美哉其細己甚民弗堪也是其先亡乎為之歌齊曰美
哉泱泱乎大風也哉表東海者其太公乎國未可量也
為之歌豳曰美哉蕩乎樂而不滛其周公之東乎為之
歌秦曰此之謂夏(胡雅切)聲夫能夏則大大之至也其周
之舊乎為之歌魏曰美哉渢渢乎大而婉險而易行以
德輔此則明主也(險當為儉)為之歌唐曰思(息嗣切)深哉其有
陶唐氏之遺民乎不然何憂之遠也非令德之後誰能
若是為之歌陳曰國無主其能久乎自鄶以下無譏焉
為之歌小雅曰美哉思而不貳怨而不言其周德之衰
乎猶有先王之遺民焉為之歌大雅曰廣哉熙熙乎曲
而有直體其文王之德乎為之歌頌曰至矣哉直而不
倨曲而不屈邇而不逼遠而不攜遷而不滛復而不厭
哀而不愁樂而不荒五聲和八風平節有度守有序盛
德之所同也見舞象箾南籥者(文王樂)曰美哉猶有感(音憾)
(詩維清奏象武也此文王之樂蓋文舞也美哉猶有憾美者美文王之德憾者盛德不及究於天下人以為憾)
(也注言文王恨不及己致太平何待文王淺也)見舞大武者(武王樂)曰美哉周之
盛也其若此乎見舞韶濩者(湯樂)曰聖人之弘也而猶有
慙德聖人之難也見舞大夏者(禹樂)曰美哉勤而不德非
禹其誰能脩之見舞韶箾者(舜樂)曰德至矣哉大矣如天
之無不幬也如地之無不載也雖甚盛德其蔑以加於
此矣觀止矣若有他樂吾不敢請己傳以述魯藏周樂
之制然實則僣也郊特牲曰諸侯之宫縣而祭以白牡
擊玉磬朱干設鍚(用白金以覆其冕)冕而舞大武乘大路諸侯
之僣禮也明堂位曰魯升歌清廟(周頌也)下管象(周頌武也)朱
干(赤大盾也)玉戚(斧也用玉以飾其柄楚工尹路謂剥圭以鏚柲是也)冕而舞大武(周舞)
(也)皮弁素積禓而舞大夏皆非所當用於侯國者
周官小胥正樂縣之位王宫縣諸侯軒縣則諸侯
之宫縣僣天子樂縣也舜之鳴球以象天帝玉磬
之音諸侯之擊玉磬僣天子樂器也天子朱干玉
戚冕而舞大武諸侯亦設鍚而用之僣天子樂舞
也祭以白牡僣天子用牲之禮也乘以大輅僣天
子乘車之禮也
魯以禘禮祀周公於大廟自牡用白牲至爼用梡
嶡無非天子之禮也自升歌清廟至納夷蠻之樂
於太廟無非天子之樂也大武武樂也所以象征
誅必朱干玉戚冕而舞之者以武不可覿故也大
夏文樂也所以象揖遜必皮弁素積禓而舞之者
以文不可匿故也公羊謂朱干玉戚以舞大夏八
佾以舞大武誤矣
末流季氏八佾舞於庭而三家者以雍徹昭公將出禘
於襄公(二十五年)萬者二人其衆萬於季氏禮公萬舞三十
六人而止存其二故師摯之始樂失其次徒洋洋盈耳
而已夫子自衛反魯一嘗治之然後樂正雅頌各得其
所雖伶人賤工識樂之正然樂正而魯不用故太師摯
適齊亞飯干適楚三飯繚適蔡四飯缺適秦鼓方叔入
於河播鼗武入於漢少師陽擊磬襄入於海散之四方
逾河蹈海以去亂由先王之澤浹於人心者尚在不得
其職則去又以見聖人俄頃之助功化己如此惜乎其
不能用也蓋天子微諸侯僣大夫彊諸侯脅於此相貴
以等相覿以貨相賂以利而天下之禮樂亂矣
春秋分記卷三十七
