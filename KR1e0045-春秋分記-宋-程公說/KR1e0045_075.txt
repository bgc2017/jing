春秋分記卷七十五宋程公說撰
楚世本第二
共王康王
郟敖
共王(諡法敬長奉上曰共)
(名審莊王子宣十八年嗣立明年改元至襄十三年卒在位三十一年)
成公經二年冬楚師鄭師侵衛十有一月公會楚公子
嬰齊于蜀丙申公及楚人秦人宋人陳人衛人鄭人齊
人曹人邾人薛人鄫人盟于蜀
傳二年秋九月楚之討陳夏氏也(宣十一年)莊王欲納夏姬
巾公巫臣曰不可君召諸侯以討罪也今納夏姬貪其
色也貪色為淫淫為大罰周書曰明德慎罰文王所以
造周也明德務崇之之謂也慎罰務去之之謂也若興
諸侯以取大罰非慎之也君其圖之王乃止子反欲取
之巫臣曰是不祥人也是夭子蠻(鄭靈公夏姬之兄殺死無後)殺御
叔(夏姬之夫早死)弑靈侯(陳靈公)戮夏南(夏姬子徵舒)出孔儀(孔寧儀行父)
喪陳國(楚滅陳)何不祥如是人生實難其有不獲死乎天
下多美婦人何必是子反乃止王以予連尹襄老襄老
死于邲(宣十二年)不獲其尸其子黑要烝焉巫臣使道焉曰
歸吾聘女(道夏姬使歸鄭)又使自鄭召之曰尸可得也(襄老尸)必
来逆之姬以告王王問諸屈巫(巫臣)對曰其信知罃之父
(荀首)成公之嬖也而中行伯(林父)之季弟也新佐中軍而善
鄭皇戍甚愛此子(愛知罃)其必因鄭而歸王子(穀臣)與襄老
之尸以求之(邲之戰囚知罃欲歸罃請穀臣及襄老尸事見三年)鄭人懼於邲之
役而欲求媚於晉其必許之王遣夏姬歸將行謂送者
曰不得尸吾不反矣巫臣聘諸鄭鄭伯許之(聘夏姬)及共
王即位將為陽橋之役使屈巫聘于齊且告師期巫臣
盡室以行申叔跪(時之子)從其父將適郢遇之曰異哉夫
子有三軍之懼而又有桑中之喜宜將竊妻以逃者也
(桑中衛風淫奔之詩)及鄭使介反幣而以夏姬行將奔齊齊師新
敗(鞌之敗)曰吾不處不勝之國遂奔晉而因郤至(克族子)以
臣於晉晉人使為邢大夫子反請以重幣錮之王曰止
其自為謀也則過矣其為吾先君謀也則忠忠社稷之
固也所蓋(覆也)多矣且彼若能利國家雖重幣晉將可乎
若無益於晉晉將棄之何勞錮焉(為七年楚滅巫臣族晉南通吳張本)宣
公使求好于楚莊王卒宣公薨不克作好(宣十八年事見魯)公
即位受盟于晉(元年盟赤棘)會晉伐齊衛人不行使于楚而
亦受盟于晉從於伐齊故楚令尹子重為陽橋之役以
救齊(時晉為魯衛敗齊于鞌齊從楚故)將起師子重曰君弱(傳曰寡人生十年而)
(喪先君共王即位至是三年蓋年十二三矣)羣臣不如先大夫師衆而後可
詩曰濟濟多士文王以寧夫文王猶用衆况吾儕乎且
先君莊王屬之曰無德以及遠方莫如惠恤其民而善
用之乃大戶(閱民戶口)已責(棄逋責)逮鰥(施及老鰥)救乏赦罪悉師
王卒盡行彭名御戎蔡景公為左許靈公為右二君弱
皆彊(其丈切)冠(音貫)之冬楚師侵衛遂侵我師于蜀侵及
陽橋孟孫請往賂之公衡(成公子)為質以請盟楚人許平
十一月盟于蜀蔡侯許男不書乘楚車也謂之失位(乘楚)
(王車為左右則有相臣僕之意)楚師及宋公衡逃歸是行也晉辟楚畏
其衆也君子曰衆之不可以已也大夫為政猶以衆克
况明君而善用其衆乎大誓所謂商兆民離周十人同
者衆也
經六年秋楚公子嬰齊帥師伐鄭
經七年秋楚公子嬰齊帥師伐鄭(傳並見鄭)
傅七年秋楚子重伐鄭鄭共仲侯羽軍楚師囚鄖公鍾
儀獻諸晉晉人以鍾儀歸囚諸軍府楚圍宋之役(宣十)
(四年)師還子重請取於申吕以為賞田王許之(分申吕之田以自賞)
申公巫臣曰不可此申吕所以邑也是以為賦以御北
方若取之是無申吕也晉鄭必至於漢王乃止子重是
以怨巫臣子反欲取夏姬巫臣止之遂取以行子反亦
怨之及共王即位子重子反殺巫臣之族子閻子蕩及
清尹弗忌(皆巫臣族)及襄老之子黑要而分其室子重取子
閻之室使沈尹與王子罷分子蕩之室子反取黑要與
清尹之室巫臣自晉遺二子書曰爾以讒慝貪惏事君
而多殺不辜余必使爾罷於奔命以死巫臣請使於吳
晉侯許之吳子壽夢說之乃通吳于晉以兩之一卒適
吳舍偏兩之一焉與其射御教吳乘車教之戰陳教之
叛楚寘其子狐庸焉使為行人於吳吳始伐楚伐巢伐
徐子重奔命(救巢徐)馬陵之會吳入州来子重自鄭奔命
子重子反於是乎一歲七奔命蠻夷屬於楚者吳盡取
之是以始大通吳於上國
經九年冬十有一月楚公子嬰齊帥師伐莒庚申莒潰
楚人入鄆
傳九年秋晉侯(景公)觀于軍府見鍾儀問之曰南冠(楚冠)而
縶者誰也有司對曰鄭人所獻楚囚也使稅之(解也)召而
弔之再拜稽首問其族對曰泠人也(樂官)公曰能樂乎對
曰先父之職官也敢有二事(言不學他事)使與之琴操南音
(楚聲)公曰君王何如對曰非小人之所得知也固問之對
曰其為大子也師保奉之以朝于嬰齊而夕于側也(嬰齊)
(子重側子反言其尊卿敬老)不知其他公語范文子文子曰楚囚君
子也言稱先職不背本也樂操土風不忘舊也稱大子
抑無私也名其二卿尊君也(尊晉君)不背本仁也不忘舊
信也無私忠也尊君敏也仁以接事信以守之忠以成
之敏以行之事雖大必濟君盍歸之使合晉楚之成公
從之重為之禮使歸求成冬十一月楚子重自陳伐
莒圍渠丘衆潰戊申楚入渠丘莒人囚楚公子平楚人
曰勿殺吾歸而俘莒人殺之楚師圍莒庚申莒潰楚遂
入鄆十二月楚子使公子辰如晉報鍾儀之使請脩好
結成
傅十年春晉侯使糴茷如楚報大宰子商之使也(公子辰)
傳十一年冬宋華元如楚遂如晉合晉楚之成
傳十二年夏五月晉士燮會楚公子罷許偃癸亥盟于
宋西門之外曰凡晉楚無相加戎好惡同之同恤菑危
備救凶患(並詳見晉)秋郤至如楚聘且涖盟楚子享之子反
相為地室而縣焉(縣鐘鼓也)冬楚公子罷如晉聘且涖盟十
二月晉侯及楚公子罷盟于赤棘
經十有五年夏六月楚子伐鄭
傳十五年夏六月楚將北師(侵鄭衛)子囊曰新與晉盟而
背之無乃不可乎子反曰敵利則進何盟之有申叔時
老矣在申聞之曰子反必不免信以守禮禮以庇身信
禮之亡欲免得乎楚子侵鄭及暴隧遂侵衛及首止鄭
子罕侵楚取新石欒武子欲報楚韓獻子曰無庸使重
其罪民將叛之無民孰戰
經十有六年夏六月甲午晦晉侯(厲公)及楚子鄭伯戰于
鄢陵楚子鄭師敗績楚殺其大夫公子側
傳十六年春楚子自武城使公子成以汝隂之田求成
于鄭(汝水之南)鄭叛晉子駟從楚子盟于武城夏四月戊
寅晉師起鄭人聞有晉師使告于楚姚句耳與往楚子
救鄭司馬將中軍(子反)令尹將左(子重)右尹子辛將右(公子壬夫)
過(音戈)申子反入見申叔時曰師其何如對曰德刑詳義
禮信戰之器也德以施惠刑以正邪詳以事神義以建
利禮以順時信以守物民生厚而德正用利而事節時
順而物成上下和睦周旋不逆求無不具各知其極故
詩曰立我烝民莫匪爾極(思文)是以神降之福時無災害
民生敦庬和同以聽莫不盡力以從上命致死以補其
闕此戰之所由克也今楚内棄其民而外絶其好瀆齊
盟而食話言奸時以動(禮不順時周四月今二月妨農業)而罷民以逞
民不知信進退罪也人恤所底其誰致死子其勉之吾
不復見子矣姚句耳先歸子駟問焉對曰其行速過險
而不整速則失志不整喪列志失列喪將何以戰楚懼
不可用也六月晉楚遇于鄢陵甲午晦楚晨壓晉軍
而陳軍吏患之欒書曰楚師輕窕固壘而待之三日必
退退而擊之必獲勝焉郤至曰楚有六間不可失也其
二卿相惡(子重子反)王卒以舊(罷老不代)鄭陳而不整(不整)蠻軍而
不陳陳不違晦(晦月終隂之盡兵家以為忌)在陳而嚻合而加嚻各
顧其後莫有鬭心舊不必良以犯天忌我必克之楚子
登巢車以望晉軍伯州犂以公卒告王(公晉侯)苗賁皇在
晉侯之側亦以王卒告(楚鬭椒子宣四年奔晉)及戰吕錡射共王
中目王召養由基與之兩矢使射吕錡中項伏弢以一
矢復命楚師薄於險旦而戰見星未已子反命軍吏察
夷傷補卒乘繕甲兵展車馬鷄鳴而食唯命是聽(復欲戰)
晉人患之苗賁皇徇曰蒐乘補卒秣馬利兵脩陳固列
蓐食申禱明日復戰乃逸楚囚王聞之召子反謀穀陽
豎獻飲於子反子反醉而不能見王曰天敗楚也夫余
不可以待乃宵遁晉入楚軍三日穀楚師還及瑕王使
謂子反曰先大夫之覆師徒者君不在(謂子玉敗城濮時王不在軍)
子無以為過不穀之罪也子反再拜稽首曰君賜臣死
死且不朽臣之卒實奔臣之罪也子重使謂子反曰初
隕師徒者而亦聞之矣盍圖之(聞子玉自殺終二卿相惡)對曰雖微
先大夫有之大夫命側側敢不義側亡君師敢忘其死
王使止之弗及而卒
經十有七年冬十有二月楚人滅舒庸(傳見舒庸)
經十有八年夏楚子鄭伯伐宋冬楚人鄭人侵宋
襄公經元年秋楚公子壬夫帥師侵宋(救鄭故)
經二年冬楚殺其大夫公子申
傳二年冬楚公子申為右司馬多受小國之賂以偪子
重子辛楚人殺之故書曰楚殺其大夫公子申
經三年春楚公子嬰齊帥師伐吳
傳三年春楚子重伐吳為簡之師(簡選練)克鳩兹至于衡
山使鄧廖帥組甲三百被練三千以侵吳吳人要而擊
之獲鄧廖其能免者組甲八十被練三百而已子重歸
既飲至三日吳人伐楚取駕駕良邑也鄧寥亦楚之良
也君子謂子重於是役也所獲不如所亡楚人以是咎
子重子重病之遂遇心疾而卒楚子辛為令尹侵欲於
小國陳成公求成於晉秋楚司馬公子何忌侵陳
經五年秋楚殺其大夫公子壬夫冬楚公子貞帥師伐
陳
傳五年秋楚人討陳叛故曰由令尹子辛實侵欲焉乃
殺之書曰楚殺其大夫公子壬夫貪也君子謂楚共王
於是不刑詩曰周道挺挺我心扄扄講事不令集人来
定已則無信而殺人以逞不亦難乎夏書曰成允成功
楚子囊為令尹范宣子曰楚人討貳而立子囊必改行
而疾討陳冬諸侯戍陳子囊伐陳
經七年冬十月楚公子貞帥師圍陳
經八年冬楚公子貞帥師伐鄭
經九年冬十有二月楚子伐鄭
傳九年冬十二月楚子伐鄭(是年鄭與晉平)鄭及楚平楚莊夫
人卒(共王母)王未能定鄭而歸
經十年夏楚公子貞鄭公孫輙帥師伐宋冬楚公子貞
帥師救鄭(時晉會諸侯伐鄭)
經十有一年秋七月楚子鄭伯伐宋楚人執鄭行人良
霄(以鄭服晉)
經十有二年冬楚公子貞帥師侵宋
傳十二年冬楚子囊秦庶長無地伐宋師于楊梁以報
晉之取鄭也(在十年)秦嬴歸于楚(景公妹為共王夫人)楚司馬子庚
聘于秦為夫人寧禮也
經十有三年秋九月庚辰楚子審卒
傳十三年楚子疾告大夫曰不榖不德少主社稷生十
年而喪先君未及習師保之教訓而應受多福是以不
德而亡師于鄢(成十六年)以辱社稷為大夫憂其弘多矣若
以大夫之靈獲保首領以歿於地唯是春秋窀穸之事
所以從先君於禰廟者請為靈若厲(欲受惡諡)大夫擇焉莫
對及五命乃許秋楚共王卒子囊謀諡大夫曰君有
命矣子囊曰君命以共若之何毁之赫赫楚國而君臨
之撫有蠻夷奄征南海以屬諸夏而知其過可不謂共
乎請諡之共大夫從之吳侵楚養由基奔命子庚以
師繼之養叔曰吳乘我喪謂我不能師也必易我而不
戒子為三覆以待我我請誘之子庚從之戰于庸浦大
敗吳師獲公子黨君子以吳為不弔(不相弔恤)詩曰不弔昊
天(節南山)亂靡有定(為明年會向傅)
康王(諡法安樂撫民曰康)
(名昭共王子襄十三年嗣立明年改元至二十入年卒在位十五年)
襄公經十有四年秋楚公子貞帥師伐吳
傳十四年秋楚子為庸浦之役故子囊師于棠以伐吳
吳不出而還子囊殿以吳為不能而弗儆吳人自臯舟
之隘要而擊之楚人不能相救吳人敗之獲楚公子宜
穀冬楚子囊還自伐吳卒將死遺言謂子庚必城郢
(楚子都郢未有城郭)君子謂子囊忠君薨不忘增其名(諡君為共)將死
不忘衛社稷可不謂忠乎忠民之望也詩曰行歸于周
萬民所望忠也(都人士)
傳十五年春楚公子午為令尹公子罷戎為右尹蒍子
馮為大司馬公子橐師為右司馬公子成為左司馬屈
到為莫敖公子追舒為箴尹屈蕩為連尹養由基為宫
廏尹以靖國人君子謂楚於是乎能官人官人國之急
也能官人則民無覦心詩云嗟我懷人寘彼周行能官
人也王及公侯伯子男甸采衛大夫各居其列所謂周
行也
傳十六年夏六月晉荀偃欒黶帥師伐楚以報宋楊梁
之役(十二年)楚公子格帥師及晉師戰于湛陂楚師敗績
晉師遂侵方城之外
經十有八年冬楚公子午帥師伐鄭
傳十八年冬十二月鄭子孔欲去諸大夫將叛晉而起
楚師以去之使告子庚(楚令尹午)子庚弗許楚子聞之使楊
豚尹宜告子庚曰國人謂不榖主社稷而不出師死不
從禮不榖即位於今五年師徒不出人其以不榖為自
逸而忘先君之業矣大夫圖之其若之何子庚歎曰君
王其謂午懷安乎吾以利社稷也見使者稽首而對曰
諸侯方睦於晉臣請嘗之若可君而繼之不可收師而
退可以無害君亦無辱子庚帥師治兵於汾於是子蟜
伯有子張(黑肱)從鄭伯伐齊子孔子展子西守二子(子展子西)
知子孔之謀完守入保子孔不敢會楚師楚師伐鄭次
於魚陵右師城上棘遂涉潁次于旃然蒍子馮公子格
率銳師侵費滑胥靡獻于雍梁右回梅山侵鄭東北至
于蟲牢而反子庚門于純門信(再宿)于城下而還涉於魚
齒之下甚雨及之楚師多凍役徒幾盡晉人聞有楚師
師曠曰不害吾驟歌北風又歌南風南風不競多死聲
(師矌歌南北風以聽晉楚之強弱南風音微故曰不競也)楚必無功董叔曰天道多
在西北(歲在豕韋月又建亥故曰多在西北)南師不時必無功叔向曰在
其君之德也
傳二十一年夏楚子庚卒楚子使薳子馮為令尹訪於
申叔豫叔豫曰國多寵而王弱國不可為也遂以疾辭
方暑闕地下冰而牀
視之復曰瘠則甚矣而血氣未動(言無疾)乃使子南為令
尹(公子追舒)
經二十有二年冬楚殺其大夫公子追舒
傳二十二年冬楚觀起有寵於令尹子南未益祿而有
馬數十乘楚人患之王將討焉子南之子棄疾為王御
士王每見之必泣棄疾曰君三泣臣矣敢問誰之罪也
王曰令尹之不能爾所知也國將討焉爾其居乎對曰
父戮子居君焉用之洩命重刑(洩漏君命)臣亦不為王遂殺
子南於朝轘觀起於四竟子南之臣謂棄疾請徙子尸
於朝曰君臣有禮唯二三子(不欲犯命移尸)三日棄疾請尸王
許之既葬其徒曰行乎曰吾與(音預)殺(如字又音弑)吾父行將
焉入曰然則臣王乎曰棄父事讎吾弗忍也遂縊而死
(傳譏康王與人子謀其父失君臣之義)
藺敏修曰楚王將殺子南三泣以告其子棄疾王
之泣者有不忍於其父子之間之心也而棄疾以
不洩命為忠子南遂死焉嗚乎悲夫棄疾其忍哉
臣子不幸而處於此必有道矣盍亦告於王損其
禄離其黨而捨之盍亦告於父致其位辭其人而
遠之若是可以少安而忠孝兩立矣初曰洩命重
刑臣亦不為既而曰棄父事讎吾弗忍也遂縊而
死刑所當誅而有子者皆指以為讎是士師與王
為怨府豈理也哉死無益於其父而重君之過君
子不為也
復使蒍子馮為令尹公子齮為司馬屈建(子木)為莫敖有
寵於薳子者八人皆無祿而多馬他日朝與申叔豫言
弗應而退從之入於人中又從之遂歸退朝見之曰子
三困我於朝吾懼不敢不見吾過子姑告我何疾我也
對曰吾不免是懼何敢告子(言恐與子并罪)曰何故對曰昔觀
起有寵於子南子南得罪觀起車裂何故不懼自御而
歸不能當道至謂八人者曰吾見申叔夫子所謂生死
而肉骨也(已死復生白骨更肉)知我者如夫子(申叔)則可不然請止
辭八人者而後王安之
經二十有四年夏楚子伐吳冬楚子蔡侯陳侯許男伐
鄭
傳二十四年夏楚子為舟師以伐吳不為軍政無功而
還齊侯(莊公)既伐晉而懼欲見楚子楚子使薳啓彊如齊
聘秋齊侯使陳無宇從薳啓彊如楚諸侯會夷儀將伐
齊冬楚子伐鄭以救齊吳人為楚舟師之役故召舒
鳩人舒鳩人叛楚楚子師于荒浦使沈尹壽與師祁犂
讓之舒鳩子敬逆二子而告無之且請受盟二子復命
王欲伐之薳子曰不可彼告不叛且請受盟而又伐之
伐無罪也姑歸息民以待其卒卒而不貳吾又何求若
猶叛我無辭有庸乃還
晁補之曰舒鳩實叛楚楚責之急偽逆二子欺言
無之楚王欲伐其欺亦可矣而子馮不可其意君
子可欺以其方難罔以非其道彼以不叛来請盟
斯受之而已如是而復叛楚雖滅之楚可無罪易
曰田有禽利執言无咎子馮以之
經二十有五年秋八月楚屈建帥師滅舒鳩
傳二十五年秋七月楚薳子馮卒屈建為令尹屈蕩為
莫敖
史楠曰案世夲言屈蕩屈建之祖父也宣公十二
年邲之役楚有屈蕩者為左廣之右至此相去五
十八年豈其尚存必左氏之誤也杜預知其不可
乃謂之同姓名國與時異而同姓名理或有之豈
有同國同時耳目不相遠而偶合耶按屈氏楚惟
一族非若他姓之泛泛者使出於其族則是不諱
其祖父矣
舒鳩人卒叛楚令尹子木伐之及離城(舒鳩城)吳人救之
子木遽以右師先子彊息桓子捷子駢子盂帥左師以
退吳人居其間七日(居楚兩軍之間)子彊曰久將墊隘隘乃禽
也(墊隘慮水雨)不如速戰請以其私卒誘之簡師陳以待我
我克則進奔則亦視之乃可以免不然必為吳禽從之
五人以其私卒先擊吳師吳師奔登山以望見楚師不
繼復逐之傅諸其軍簡師會之吳師大敗遂圍舒鳩舒
鳩潰八月楚滅舒鳩冬十月楚蒍掩為司馬子木使
庀(治也四婢反)賦數甲兵甲午蒍掩書土田度山林鳩藪澤
辨京陵表淳鹵數疆潦規偃豬(尚書傳云停水曰豬)町原防牧隰
臯井衍沃(九夫為井)量入脩賦賦車籍馬賦車兵徒卒甲楯
之數既成以授子木禮也十二月楚子以滅舒鳩賞
子木辭曰先大夫蒍子之功也以與蒍掩
經二十有六年冬楚子蔡侯陳侯伐鄭
傳二十六年夏楚子秦人侵吳及雩婁聞吳有備而還
遂侵鄭五月至于城麇(之倫切)鄭皇頡戍之出與楚師戰
敗穿封戍囚皇頡公子圍與之爭之正於伯州犂乃立
囚曰所爭君子也其何不知上其手曰夫子為王子圍
寡君之貴介弟也下其手曰此子為穿封戍方城外之
縣尹也誰獲子(上下手以道囚意)囚曰頡遇王子弱焉戌(音恤)怒
抽戈逐王子圍弗及楚人以皇頡歸初楚伍參與蔡
大師子朝友其子伍舉與聲子(子朝子)相善也伍舉娶於
王子牟王子牟為申公而亡楚人曰伍舉實送之伍舉
奔鄭將遂奔晉聲子將如晉遇之於鄭郊班荆相與食
而言復故(布荆坐地)聲子曰子行也吾必復子及宋向戍將
平晉楚(平在明年)聲子通使於晉還如楚令尹子木與之語
問晉故焉且曰晉大夫與楚孰賢對曰晉卿不如楚其
大夫則賢皆卿材也如杞梓皮革自楚往也雖楚有材
晉實用之(言楚亡臣多在於晉)子木曰夫(謂晉)獨無族姻乎對曰雖
有而用楚材寔多歸生(聲子名)聞之善為國者賞不僣而
刑不濫賞僣則懼及淫人刑濫則懼及善人若不幸而
過寧僣無濫與其失善寧其利淫無善人則國從之(從之)
(亡)詩曰人之云亡邦國殄瘁(瞻卬)無善人之謂也故夏書
曰與其殺不辜寧失不經懼失善也商頌有之曰不僣
不濫不敢怠皇命于下國封建厥福(殷武)此湯所以獲天
福也古之治民者勸賞而畏刑恤民不倦賞以春夏刑
以秋冬是以將賞為之加膳加膳則飫賜此以知其勸
賞也將刑為之不舉不舉則徹樂此以知其畏刑也夙
興夜寐朝夕臨政此以知其恤民也三者禮之大節也
有禮無敗今楚多淫刑其大夫逃死於四方而為之謀
主以害楚國不可救療所謂不能也子儀之亂析公奔
晉(文十四年)晉人寘諸戎車之殿以為謀主繞角之役(成六年)
晉將遁矣析公曰楚師輕窕易震蕩也若多鼓鈞聲以
夜軍之楚師必遁晉人從之楚師宵潰晉遂侵蔡襲沈
獲其君敗申息之師於桑隧獲申麗而還鄭於是不敢
南面楚失華夏則析公之為也雍子之父兄譛雍子君
與大夫不善是也(不是其曲直)雍子奔晉晉人與之鄐以為
謀主彭城之役晉楚遇於靡角之谷(成十八年)晉將遁矣雍
于發命於軍曰歸老幼反孤疾二人役歸一人簡兵蒐
乘秣馬蓐食師陳焚次明日將戰行歸者而逸楚囚楚
師宵潰晉降彭城而歸諸宋以魚石歸(元年)楚失東夷子
辛死之(事見陳)則雍子之為也子反與子靈(巫臣)爭夏姬而
雍害其事子靈奔晉晉人與之邢以為謀主扞禦北狄
通吳於晉教吳叛楚教之乘車射御驅侵使其子狐庸
為吳行人焉吳於是伐巢取駕克棘入州来楚罷(音皮)於
奔命至今為患則子靈之為也(成七年)若敖之亂伯賁之
子賁皇奔晉晉人與之苗(宣四年)以為謀主鄢陵之役(成十)
(六年)楚晨壓晉軍而陳晉將遁矣苗賁皇曰楚師之良在
其中軍王族而已若塞井夷竈成陳以當之欒范易行
(戶郎切)以誘之中行二郤必克二穆(子重子辛出於穆王)皆吾乃四
萃於其王族必大敗之晉人從之楚師大敗王夷師熸
(夷傷也吳楚之間謂火滅為熸子潜反)子反死之鄭叛吳興楚失諸侯則
苗賁皇之為也子木曰是皆然矣聲子曰今又有甚於
此椒舉娶於申公子牟子牟得戾而亡君大夫謂椒舉
女實遣之懼而奔鄭引領南望曰庶幾赦余亦弗圖也
今在晉矣晉人將與之縣以比叔向彼若謀害楚國豈
不為患子木懼言諸王益其禄爵而復之聲子使椒鳴
逆之(鳴伍舉子)許靈公如楚請伐鄭八月卒于楚楚子曰不
伐鄭何以求諸侯冬十月楚子伐鄭涉于汜而歸
經二十有七年夏叔孫豹會晉趙武楚屈建蔡公孫歸
生衛石惡陳孔奐鄭良霄許人曹人于宋秋七月辛巳
豹及諸侯之大夫盟于宋
傳二十七年宋向戍善於趙文子又善於今尹子木欲
弭諸侯之兵以為名如晉告趙孟晉人許之如楚楚亦
許之皆告於小國為會於宋五月甲辰晉趙武至於宋
六月壬戌楚公子黑肱先至成言於晉丁夘宋向戍如
陳從子木成言於楚子木謂向戍請晉楚之從交相見
也秋七月戊寅左師至庚辰子木至自陳辛巳將盟于
宋西門之外楚人衷申伯州犂曰合諸侯之師以為不
信無乃不可乎子木曰晉楚無信久矣苟得志焉焉用
有信大宰退告人曰令尹將死矣不及三年求逞志而
棄信志將逞乎志以發言言以出信信以立志參以定
之信亡何以及三晉楚爭先晉人曰晉固為諸侯盟主
未有先晉者也楚人曰子言晉楚匹也若晉常先是楚
弱也且晉楚狎主諸侯之盟也久矣豈專在晉叔向謂
趙孟曰子務德無爭先乃先楚人書先晉晉有信也(蓋孔)
(子追正之)晉荀盈遂如楚涖盟(詳見宋)九月楚薳罷如晉涖盟
晉侯享之將出賦既醉叔向曰薳氏之有後於楚國也
宜哉承君命不忘敏子蕩將知政矣敏以事君必能養
民政其焉往
經二十有八年冬十有一月公如楚十有二月乙未楚
子昭卒(十二月無乙未日誤)
傳二十八年夏鄭伯使游吉如楚及漢楚人還之曰宋
之盟君實親辱(君謂鄭伯)子大叔復命告子展曰楚子將死
矣不脩其政德而貪昧於諸侯以逞其願欲久得乎周
易有之在復䷗(震下坤上復)之頥䷚(震下艮上頥復上六變頥)曰迷復凶
其楚子之謂乎欲復其願(謂欲得鄭)而棄其本復歸無所是
謂迷復能無凶乎君其往也送葬而歸以快楚心楚不
幾十年未能恤諸侯也吾乃休吾民矣禆竈曰今兹周
王及楚子皆將死歲棄其次而旅於明年之次以害鳥
帑周楚惡之(歲星棄星紀之次客在玄枵禍衝在南南為朱鳥鳥尾曰帑鶉火鷄尾周楚之分故)
(周王楚子受其禍)冬十二月公及宋公陳侯鄭伯許男如楚
及漢楚康王卒宋公遂反楚屈建卒趙文子喪之如
同盟禮也
郟敖
(名麇康王子襄二十八年嗣立明年改元昭公元年公子圍弑而代之在位四年)
襄公經二十有九年春王正月公在楚
傳二十九年春王正月公在楚楚人使公親襚公患之
穆叔曰祓殯而襚則布幣也乃使巫以桃茢先祓殯楚
人弗禁既而悔之夏四月葬楚康王公及陳侯鄭伯
許男送葬于西門之外諸侯之大夫皆至于墓楚郟敖
即位王子圍為令尹鄭行人子羽曰是謂不宜必代之
昌松栢之下其草不殖
經三十年春王正月楚子使薳罷来聘
傳三十年春王正月楚子使薳罷来聘通嗣君也穆叔
問王子圍之為政何如對曰吾儕小人食而聽事猶懼
不給命而不免於戾焉與知政固問焉不告穆叔告大
夫曰楚令尹將有大事子蕩將與焉助之匿其情矣秋
楚公子圍殺大司馬蒍掩而取其室申無宇曰王子必
不免善人國之主也王子相楚國將善是封殖而虐之
是禍國也且司馬令尹之偏而王之四體也絶民之主
去身之偏艾王之體以禍其國無不祥大焉何以得免
傳三十一年衛侯(襄公)在楚北宫文子見令尹圍之威儀
言於衛侯曰令尹似君矣將有他志雖獲其志不能終
也詩云靡不有初鮮克有終終之實難令尹其將不免
公曰子何以知之對曰詩云敬慎威儀惟民之則令尹
無威儀民無則焉民所不則以在民上不可以終公曰
善哉何謂威儀對曰有威而可畏謂之威有儀而可象
謂之儀君有君之威儀其臣畏而愛之則而象之故能
有其國家令聞長世臣有臣之威儀其下畏而愛之故
能守其官職保族宜家順是以下皆如是是以上下能
相固也衛詩曰威儀棣棣不可選也(選數也)言君臣上下
父子兄弟内外大小皆有威儀也周書數文王之德曰
大國畏其力小國懷其德言畏而愛之也詩云不識不
知順帝之則言則而象之也紂囚文王七年諸侯皆從
之囚紂於是懼而歸之可謂愛之文王伐崇再駕而降
為臣蠻夷帥服可謂畏之文王之功天下誦而歌舞之
可謂則之文王之行至今為法可謂象之有威儀也故
君子在位可畏施舍可愛進退可度周旋可則容止可
觀作事可法德行可象聲氣可樂動作有文言語有章
以臨其下謂之有威儀也
昭公經元年春王正月叔孫豹會晉趙武楚公子圍齊
國弱宋向戍衛齊惡陳公子招蔡公孫歸生鄭罕虎許
人曹人于虢冬十一月己酉楚子麇卒(以瘧疾赴故不書弑)楚公
子比出奔晉
傳元年春楚公子圍聘于鄭且娶於公孫段氏伍舉為
介將入舘鄭人惡之使行人子羽與之言乃館於外既
聘將以衆逆(以兵逆婦)子産患之使子羽辭曰以敝邑褊小
不足以容從者請墠聽命(欲於城外除地為墠行婚禮)令尹命大宰
伯州犂對曰君辱貺寡大夫圍謂圍將使豐氏撫有而
室圍布几筵告於莊共之廟而来若野賜之是委君貺
於草莾也是寡大夫不得列於諸卿也不寧唯是又使
圍蒙其先君將不得為寡君老(大臣穪老懼辱命而黜退)其蔑以復
矣唯大夫圖之子羽曰小國無罪恃實其罪(恃大國而無備)將
恃大國之安靖已而無乃包藏禍心以圖之小國失恃
而懲諸侯使莫不憾者距違君命而有所壅(於勇切)塞不
行是懼不然敝邑舘人之屬也其敢愛豐氏之祧伍舉
知其有備也請垂櫜而入許之正月乙未入逆而出遂
會於虢尋宋之盟也三月甲辰盟楚公子圍設服離衛
(設君服二人執戈於前以自衞新注衛二人分立若離坐離立之類)叔孫穆子曰楚公子
美矣君哉(似君)鄭子皮曰二執戈者前矣蔡子家曰蒲宫
有前不亦可乎(特緝蒲為王殿屋)楚伯州犂曰此行也辭而假
之寡君(聞諸大夫譏之故言假)鄭行人揮曰假不反矣(言將遂為君)伯
州犂曰子姑憂子晳之欲背誕也(襄三十年鄭子晳殺伯有背命放誕言子)
(且自憂此)子羽曰當璧猶在假而不反子其無憂乎(當璧謂棄疾事)
(在昭十三年)齊國子曰吾代二子愍矣(謂圍此冬簒位不能終州犂尋為圍所殺)
陳公子招曰不憂何成二子樂矣衛齊子曰苟或知之
雖憂何害宋合左師曰大國令小國共吾知共而已晉
樂王鮒曰小旻之卒章善矣吾從之(非唯暴虎馮河可畏不敬小人亦危)
退會子羽謂子皮曰叔孫絞而婉(譏其似君)宋左師簡而禮
樂王鲋字而敬(字愛也)子與子家持之皆保世之主也齊
衛陳大夫其不免乎國子代人憂子招樂憂齊子雖憂
弗害夫弗及而憂與可憂而樂與憂而弗害皆取憂之
道也憂必及之大誓曰民之所欲天必從之三大夫兆
憂憂能無至乎言以知物其是之謂矣令尹享趙孟
賦大明之首章(文王)趙孟賦小宛之二章(各敬爾儀天命不乂)事畢
趙孟謂叔向曰令尹自以為王矣何如對曰王弱令尹
彊其可哉雖可不終趙孟曰何故對曰彊以克弱而安
之彊不義也不義而彊其斃必速詩曰赫赫宗周褒姒
滅之(詩正月作褒姒烕之)彊不義也令尹為王必求諸侯晉少懦
矣諸侯將往若獲諸侯其虐滋甚民弗堪也將何以終
夫以彊取不義而克必以為道(以不義為道)道以淫虐弗可
久已矣秋楚公子圍使公子黑肱伯州犂城犫櫟郟
鄭人懼子産曰不害令尹將行大事(謂將弑君)而先除二子
也(黑肱伯州犂)禍不及鄭何患焉冬楚公子圍將聘于鄭
伍舉為介未出竟聞王有疾而還伍舉遂聘十一月己
酉公子圍至入問王疾縊而弑之遂殺其二子幕及平
夏(郟敖子)右尹子干(王子比)出奔晉宫廏尹子晢出奔鄭殺
大宰伯州犂于郟葬王于郟謂之郟敖使赴于鄭伍舉
問應為後之辭焉(問赴者)對曰寡大夫圍伍舉更之曰共
王之子圍為長子干奔晉從車五乘楚靈王即位薳
罷為令尹薳啓彊為大宰鄭游吉如楚葬郟敖且聘立
君歸謂子産曰具行器矣楚王汏侈而自說其事必合
諸侯吾往無日矣子産曰不數年未能也(為四年會申傅)
春秋分記卷七十五
