春秋分記卷八十八宋程公說撰
四夷附錄第一
戎驪戎
姜戎陸渾戎(陰戎附)
揚拒泉皋伊雒戎戎蠻
廬戎狄戎
犬戎(茅戎附)北戎(山戎無終附)
戎
杜預釋晉東南有戎城今東京開封陽明縣濟陽
鎮又戎州己氏在拱州楚丘縣其地與戎城相近
隠公經二年春公會戎于潛秋八月庚辰公及戎盟于
唐
傳二年春公會戎于潛戎請盟公辭戎請盟秋盟于唐
復修戎好也
經七年冬天王使凢伯來聘戎伐凢伯于楚丘以歸
傳七年冬天王使凢伯來聘戎伐之于楚丘以歸(即戎州已)
(氏者)
桓公經二年秋九月公及戎盟于唐
傳二年秋九月公及戎盟于唐修舊好也
莊公經十八年夏公追戎于濟西(傳見魯)
經二十年冬齊人伐戎(無傳)
經二十有四年冬戎侵曹(無傳)
經二十有六年春公伐戎(無傳)
僖公傳二年秋虢公敗戎于桑田
文公傳十七年秋周甘歜敗戎于邥垂乘其飲酒也
成公傳元年春晉侯使瑕嘉平戎于王(平邥垂之役)
哀公傳十七年衛公(莊公)登城以望見戎州問之以告公
曰我姬姓也何戎之有焉剪之戎州人攻公大子疾公
子青踰從公戎州人殺之公入于戎州已氏(戎人姓)
驪戎
姬姓男爵今京兆府臨潼縣
莊公傳二十八年晉伐驪戎驪戎男女以驪姬(納女於人曰女)
姜戎
姜姓四嶽之後居晉南鄙
僖公經三十有三年夏四月辛巳晉人及姜戎(駒支之先)敗
秦師于殽(傳見秦)
襄公傳十四年春會于向將執戎子駒支范宣子親數
諸朝(行之所在亦有朝位)曰來姜戎氏昔秦人迫遂乃祖吾離于
瓜(古華切)州乃祖吾離被苫蓋蒙荆棘以來歸我先君我
先君惠公有不腆之田與女剖分而食之今諸侯之事
我寡君不如昔者蓋言語漏泄則職女之由詰朝之事
爾無與焉(不得使與會)與將執女對曰昔秦人負恃其衆貪
于土地逐我諸戎惠公蠲其大德謂我諸戎是四嶽之
裔胄也(姜姓)毋(音無)是剪棄賜我南鄙之田狐貍所居豺狼
所嗥我諸戎除剪其荆棘驅其狐貍豺狼以為先君不
侵不畔之臣至于今不貳昔文公與秦伐鄭秦人竊與
鄭盟而舍戍焉(僖三十年)於是乎有殽之師晉禦其上戎亢
其下秦師不復我諸戎實然譬如捕鹿晉人角之諸戎
掎之與晉踣之戎何以不免自是以來晉之百役與我
諸戎相繼于時以從執政猶殽志也豈敢離逷今官之
師旅無乃實有所闕以攜諸侯而罪我諸戎我諸戎飲
食衣服不與華同贄幣不通言語不達何惡之能為不
與於會亦無瞢焉賦青蠅而退(取其豈弟君子無信讒言)宣子辭焉
(辭謝)使即事於會成愷悌也
陸渾戎
姜姓之後别為允姓今西京伊陽縣即古陸渾
僖公傳二十二年初平王之東遷也辛有適伊川見
被髮而祭於野者曰不及百年此其戎乎其禮先亡矣
秋秦晉遷陸渾之戎于伊川
藺敏修評曰辛有見被髮而祭而知其後之必戎
道則固然誰能易之其後秦晉遷陸渾之戎于伊
川事應矣豈被髮而祭之所致哉夫被髮而祭而
其人遂為夷此風俗之變也今秦晉之所遷則秦
晉一時之失也
宣公經三年春楚子伐陸渾之戎(詳見楚)
成公傳六年春三月晉伯宗夏陽說衛鄭陸渾蠻氏侵
宋
昭公傳九年春二月晉梁丙張趯率隂戎(陸渾之戎)伐潁(周邑)
王使辭於晉曰先王居檮杌于四裔故允姓之姦居于
瓜州(隂戎祖與三苗俱放三危)伯父惠公歸自秦而誘以來(僖二十二年秦)
(晉遷陸渾戎)使偪我諸姬入我郊甸則戎焉取之戎有中國
誰之咎也
昭公經十有七年秋八月晉荀吳帥師滅陸渾之戎
傳十七年秋九月丁夘晉荀吳帥師涉自棘津使祭史
先用牲于雒陸渾人弗知師從之遂滅陸渾數之以其
貳於楚也陸渾子奔楚其衆奔甘鹿(詳見晉)
哀公傳四年夏楚人既克夷虎(蠻夷叛楚者)單浮餘圍蠻氏
(浮餘楚大夫)蠻氏潰蠻子赤奔晉隂地司馬起豐析與狄戎
(楚司馬眅也豐析皆楚邑發此二邑人及戎狄)使謂隂地之命大夫士蔑曰將
通於少習以聽命士蔑乃致九州之戎(在晉隂地陸渾之戎)
揚拒泉皋伊雒戎
揚拒泉皋皆戎邑及諸雜戎居伊水雒水之間者
伊闕北有泉亭又洛陽縣西南有戎城
僖公傳十一年夏楊拒泉皋伊雒之戎同伐京師入王
城焚東門王子帶召之也秦晉伐戎以救周秋晉侯平
戎於王
文公經八年冬十月乙酉公子遂會雒戎盟于暴
傳八年冬襄仲會晉趙孟盟于衡雍遂會伊雒之戎
成公傳六年春三月晉伯宗夏陽說伊雒之戎侵宋
戎蠻
戎别種亦曰蠻氏杜釋晉新城縣東南有蠻城今
鄭州密縣
成公傳六年春三月晉伯宗夏陽說伊雒之戎陸渾蠻
氏侵宋
昭公經十有六年春楚子誘戎蠻子殺之
傳十六年春王正月楚子聞蠻氏之亂與蠻子之無質
也(質信)使然丹誘戎蠻子嘉殺之遂取蠻氏既而復立其
子焉禮也
哀公經四年夏晉人執戎蠻子赤歸于楚
傳四年夏楚單浮餘圍蠻氏蠻氏潰蠻子赤奔晉隂地
司馬(楚司馬眅)起豐析與狄戎以臨上雒晉士蔑乃致九州
之戎將裂田以與蠻子而城之(以詐蠻子)且為之卜(卜城)蠻子
聽卜遂執之與其五大夫以畀楚司馬致邑立宗焉以
誘其遺民而盡俘以歸(詳見楚)
盧戎
南蠻也今襄陽府中盧縣
桓公傳十三年春楚屈瑕伐羅羅與盧戎兩軍之大敗
之
狄戎
杜闕近楚之戎
哀四年傳夏楚人既克夷虎(蠻夷叛楚者)乃謀北方司馬起
豐析與狄戎(楚司馬販也豐析皆楚邑發此二邑人及戎狄)以臨上雒
犬戎(茅戎附)
姬姓西戎之别居中國其先唐叔子先别在戎狄
云又别種曰茅戎今陜州平陸縣有茅亭
莊公傳二十八年晉獻公娶犬戎狐姬生重耳
閔公傳二年春虢公敗犬戎于渭汭
成公經元年秋王師敗績于茅戎(書秋從告)
傳元年春晉侯使瑕嘉平戎于王(平文十七年邥垂之役事見戎)劉康
公徼戎遂伐茅戎三月癸未敗績于徐吾氏(徐吾茅戎之别)
北戎(山戎無終附)
其别者曰山戎山戎之别又曰無終今河北化外
薊州玉田縣
隠公傳九年冬北戎侵鄭鄭伯(莊公)禦之公子突曰使勇
而無剛者嘗寇而速去之君為三覆以待之戎輕而不
整貪而無親勝不相讓敗不相救從之戎人之前遇覆
者奔祝耼逐之衷戎師前後擊之盡殪戎師大奔十一
月甲寅鄭人大敗戎師
桓公傳六年夏北戎伐齊齊侯使乞師于鄭鄭大子忽
帥師救齊六月大敗戎師獲其二帥大良少良甲首三
百以獻於齊
莊公經三十年冬齊人伐山戎(北戎)
傳三十年冬遇于魯濟謀山戎也以其病燕故也
經三十有一年夏六月齊侯來獻戎捷
襄公傳四年冬無終子嘉父使孟樂如晉(山戎國名孟樂其使臣)
因魏莊子納虎豹之皮以請和諸戎(欲戎與晉和)悼公使魏
絳盟諸戎
昭公傳元年夏六月晉中行穆子敗無終及羣狄于太
原(詳見晉)
論曰戎狄舉號外之也余觀春秋書戎戎蠻山戎皆外
之之辭若其别見于傳者又不一焉其在楚丘與戎城
相近則曰戎州已氏在京兆而姬姓者曰驪戎在晉南
鄙而姜姓者曰姜戎姜姓之後别居陸渾者又為允姓
曰陸渾戎曰陰戎曰九州之戎唐叔之後别居中國者
同為姬姓曰犬戎曰茅戎曰徐吾氏又有揚拒泉皋伊
雒戎其近楚者有廬戎有狄戎若夫戎蠻蓋戎之别而
戎蠻又有曰蠻氏山戎盖北戎之别而山戎又有曰無
終云
春秋分記卷八十八
