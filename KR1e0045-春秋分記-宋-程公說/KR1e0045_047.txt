春秋分記卷四十七宋程公說撰
内魯第一
子言之我欲載之空言不如見之行事之深切著明也
知我者其惟春秋乎則何以約乎魯史如曰我欲觀夏
道是故之杞杞不足徵也吾得夏時焉我欲觀殷道是
故之宋宋不足徵也吾得坤乾焉我觀周道幽厲傷之
吾捨魯何適矣春秋所以託魯者約魯史以明王法以
尊天王正列國訓大夫非獨為魯也而必因魯以見也
始隱終哀十二公書元年正始著受終易代而學公羊
者謂春秋託新王受命於魯因錄即位其妄如此雖然
春秋本諸魯史則魯十二公行事可考見也用次之周
曰内魯凡正月無事必書謹魯史之始而盟會征伐於
魯詳焉魯史故也自是以下則各自著錄云
姬姓侯爵其先出自周文王第四子公旦公旦佐文
武命為宰周公留相成王主自陜以東諸侯封長子
伯禽於曲阜為魯侯自伯禽至隠公凡十四世春秋
始隠公至哀公十二世哀公十四年春秋絶筆獲麟
二十七年哀公薨左氏傳終國在今襲慶府仙源縣
隠公桓公
莊公
隠公(諡灋不尸其位曰隠)
(名息姑惠公子繼室聲子所生在位十一年薨)
傳惠公元妃孟子孟子卒繼室以聲子生隠公宋武公
生仲子仲子生而有文在其手曰為魯夫人故仲子歸
于我生桓公而惠公薨是以隠公立而奉之
經元年春王正月三月公及邾儀父盟于蔑秋七月
天王使宰咺來歸惠公仲子之賵九月及宋人盟于宿
冬十有二月祭伯來(新注凡王朝及諸侯之來于魯傳文雖詳見他國而經皆書于此以)
(魯史也下倣此)公子益師卒
傳元年春王周正月
胡安國曰按左氏曰王周正月周人以建子為歲首
則冬十一月是也前乎周者以丑為正其書始即
位曰惟元祀十有二月則知月不易也後乎周者
以亥為正其書始建國曰元年冬十月則知時不
易也建子非春亦明矣乃以夏時冠周月何哉聖
人語顔回以為邦則曰行夏之時作春秋以經世
則曰春王正月此見諸行事之驗也或曰非天子
不議禮仲尼有聖德無其位而改正朔可乎曰有
是言也不曰春秋天子之事乎以夏時冠月垂法
後世以周正紀事示無其位不敢自專也其旨微矣
不書即位攝也
公說曰禮天子亮隂百官總已以聽於冢宰三年太
甲之徂桐宫居憂三年伊尹以冕服奉嗣王成王少
周公相之為政七年而後反蓋以冢宰為政耳大誥
曰武王崩三監及淮夷叛周公相成王將黜殷作大
誥凡此皆書所載也隠公居位十有一年生稱公歿
稱薨安得謂之攝胡安國曰隠公闕即位仲尼削
之也内不承國於先君上不稟命於天子諸大夫
扳已以立而遂立焉是與爭亂造端而簒弑所由起
也春秋首絀隠公以明大法父子君臣之倫正矣
三月公及邾儀父盟于蔑邾子克也公攝位而欲求好
於邾故為蔑之盟夏四月費伯帥師城郎不書非公
命也秋七月天王使宰咺來歸惠公仲子之賵緩且
子氏未薨故名天子七月而葬同軌畢至諸侯五月同
盟至大夫三月同位至士踰月外姻至贈死不及尸弔
生不及哀豫凶事非禮也
公說曰仲子者惠公再娶於宋生桓公者也諸侯
無再娶仲子不得為夫人故不稱夫人不書卒葬
而書天王歸賵譏之也左氏以為豫凶事子氏未
薨故名之是左氏以子氏仲子為一人矣杜預附
會其說曰子氏仲子也仲子在而來賵其誣甚矣
周德雖衰不應生歸人賵孔穎逹因之曰惠公薨
在往年明年仲子始薨於時有疾王聞之謂己薨
故使太宰大夫名咺者來魯并歸惠公仲子之賵且
有因赴而後賵未有方疾而并歸之也大抵孔氏
之說因杜氏杜氏之說因左氏學者以經為斷則
傳注豫凶事之說不可以不刪
八月有蜚不為災亦不書惠公之季年敗宋師于黃公
立而求成焉九月及宋人盟于宿始通也冬十月庚
申改葬惠公公弗臨故不書惠公之薨也有宋師大子
少葬故有闕是以改葬衛侯來會葬不見公亦不書
鄭伐衛請師於邾邾子使私於公子豫豫請往公弗許
遂行公子豫及邾人鄭人盟于翼不書非公命也新作
南門不書亦非公命也十二月衆父卒公不與小斂故
不書日
馮正符曰如左氏言君與斂則書曰然公子牙卒時
公有疾公孫敖卒于齊仲遂卒于垂皆不在魯叔孫
婼叔詣卒時公在外公孫嬰齊卒于貍脤亦在外者
公豈與斂而皆書日哉是左氏之惑也不日者史失
之矣
經二年春公會戎于潜夏五月無駭帥師入極秋八月
庚辰公及戎盟于唐九月紀履緰來逆女(傳見紀)
冬十月伯姬歸于紀十有二月乙夘夫人子氏薨(無傳)
穀梁傳夫人薨不地夫人者隱之妻也卒而不書
葬夫人之義從君者也
傳二年春公會戎于潜修惠公之好也戎請盟公辭夏
司空無駭入極費庈父勝之戎請盟秋盟于唐復修戎
好也
經三年春王二月己巳日有食之(無傳)夏四月辛夘君氏
卒秋武氏子來求賻
傳三年夏君氏卒聲子也不赴于諸侯不反哭于寢不
祔于姑故不曰薨不稱夫人故不言葬不書姓為公故
曰君氏
公說曰尹氏卒公羊曰天子之大夫也譏世卿穀梁
亦曰天子之大夫也獨左氏以為聲子而於文為君
氏以尹為君蓋字之訛也故於此辯左氏君氏之
非而系尹氏卒于周云
經四年春王二月夏公及宋公遇于清秋翬帥師會
宋公陳侯蔡人衛人伐鄭
傳四年春公與宋公為會將尋宿之盟(元年)末及期衞人
來告亂(州吁之亂)夏公及宋公遇于清秋諸侯復伐鄭宋
公使來乞師公辭之羽父(公子翬)請以師會之公弗許固
請而行故書曰翬帥師疾之也(新注鄭康成曰固請而行者著其強恨之性無)
(憚隱之心後終弑隱故是深疾之焉)
經五年春公矢魚于棠秋九月考仲子之宫初獻六
羽螟(無傳)冬十二月辛巳公子彄卒
傳五年春公將如棠觀魚者臧僖伯諫曰凡物不足以
講大事其材不足以備器用則君不舉焉君將納民於
軌物者也公曰吾將略地焉遂往陳魚而觀之僖伯稱
疾不從(才用反)書曰公矢魚于棠非禮也且言遠地也(詳見)
(禮樂書)
秋九月考仲子之宫將萬(萬舞)焉公問羽數於衆仲對曰
天子用八(八八六十四人)諸侯用六(六六三十六人)大夫四(四四十六人)士
二(二二四人)夫舞所以節八音而行八風故自八以下公從
之於是初獻六羽始用六佾也鄭人伐宋入其郛宋
來告命公聞其入郛也將救之問於使者曰師何及對
曰未及國公怒乃止辭使者曰君命寡人同恤社稷之
難今問諸使者曰師未及國非寡人之所敢知也冬
十二月辛巳臧僖伯卒公曰叔父有憾於寡人(憾諫觀魚)寡
人弗敢忘葬之加一等
經六年春鄭人來渝平夏六月辛酉公會齊侯盟于艾
傳六年春鄭人來渝平更成也夏盟于艾始平于齊也
經七年春王三月叔姬歸于紀(無傳)夏城中丘齊侯使
其弟年來聘秋公伐邾冬天王使凡伯來聘
傳七年夏城中丘書不時也齊侯使其弟年來聘結艾
之盟也秋宋及鄭平公伐邾為宋討也(懼以求宋)
經八年春三月鄭伯使宛來歸祊庚寅我入祊九月辛
夘公及莒人盟于浮來螟(無傳)冬十有二月無駭卒
傳八年春鄭伯請釋泰山之祀而祀周公以泰山之祊
易許田三月鄭伯使宛來歸祊不祀泰山也秋公及莒
人盟于浮來以成紀好也冬無駭卒(公子展孫)羽父請諡
與族公問族於衆仲對曰天子建德因生以賜姓胙之
土而命之氏諸侯以字為諡因以為族官有世功則有
官族邑亦如之公命以字為展氏
經九年春天王使南季來聘三月癸酉大雨震電庚辰
大雨雪(周三月今正月)挾卒(無傳未賜族)夏城郎冬公會齊侯于防
傳九年春王三月癸酉大雨霖以震書始也庚辰大雨
雪亦如之書時失也(夏之正月微陽始生未可震電既震電又不當大雨雪故皆為時失)
凡雨自三日以往為霖平地尺為大雪夏城郎書不
時也鄭伯伐宋宋以入郛之役(五年)怨公不告命公怒
絶宋使秋鄭人以王命來告伐宋冬會齊侯于防謀伐
宋也
經十年春王二月公會齊侯鄭伯于中丘夏翬帥師會
齊人鄭人伐宋六月壬戌公敗宋師于菅辛未取郜辛
巳取防
傳十年春王正月公會齊侯鄭伯于中丘癸丑盟于鄧
為師期夏五月羽父先會齊侯鄭伯伐宋六月戊申
公會齊侯鄭伯于老桃壬戌公敗宋師于菅庚午鄭
師入郜辛未歸于我庚辰鄭師入防辛巳歸于我(詳見鄭)
經十有一年春膝侯薛侯來朝(傳見膝薛)夏公會鄭伯于
時來秋七月壬午公及齊侯鄭伯入許(新注凡盟會征伐雖他國)
(主之而内魯與焉經皆書下此以魯史也下倣此)冬十有一月壬辰公薨
傳十一年秋七月公會齊侯鄭伯伐許羽父請殺桓
公將以求大宰公曰為其少故也吾將授之矣使營菟
裘吾將老焉(菟裘魯邑)羽父懼反譛公於桓公而請弑之公
之為公子也與鄭人戰于狐壤止(獲也)焉鄭人囚諸尹氏
(鄭大夫)賂尹氏而禱於其主鍾巫(主尹氏所主祭)遂與尹氏歸而
立其主(立鍾巫於魯)十一月公祭鍾巫齊(音齊)于社圃館于寪
氏壬辰羽父使賊殺公于寪氏立桓公而討寪氏有死
者不書葬不成喪也(殺音弑)
劉敞曰桓潜謀弑欲人不知之故歸罪寪氏豈更
令其喪禮不成以自發露邪此乃事之不然又明
左氏初不授經于仲尼不知薨不書葬之意
桓公(諡灋辟土服遠曰桓)
(名允惠公子夫人仲子所生在位十八年薨)
經元年春王正月公即位三月公會鄭伯于垂鄭伯以
璧假許田夏四月丁未公及鄭伯盟于越秋大水
傳元年春公即位
公羊傳曰弑君不言即位此其言即位何如其意也
修好于鄭鄭人請復祀周公卒易祊田公許之三月鄭
伯以璧假許田為周公祊故也夏四月丁未公及鄭
伯盟于越結祊成也盟曰渝盟無享國
劉敞曰祊自祊田許自許田以祊易許改為以璧
易許是為鄭伯諱不為魯公諱也經書入祊久矣
何故至此乃卒易祊田乎
秋大水凡平原出水為大水
劉敞曰平原出水之事最鮮著為平原出水者記
異也
冬鄭伯拜盟
經二年春正月膝子來朝三月公會齊侯陳侯鄭伯于
稷以成宋亂夏四月取郜大鼎于宋戊申納于太廟
秋七月杞侯來朝九月入杞(傳見杞)公及戎盟于唐冬公
至自唐
傳二年宋大宰督弑殤公會于稷以成宋亂以郜大鼎
賂公夏四月取郜大鼎于宋戊申納于大廟非禮也臧
哀伯諫曰君人者將昭德塞違以臨照百官猶懼或失
之故昭令德以示子孫國家之敗由官邪也官之失德
寵賂章也郜鼎在廟章孰甚焉武王充商遷九鼎于雒
邑義士猶或非之而况將昭違亂之賂器於大廟其若
之何公不聽周内史聞之曰臧孫逹其有後於魯乎君
違不忘諫之以德(詳見禮樂書)
吕祖謙曰哀伯之諫取郜鼎其中所言周家宗廟
制度固當攷然桓公於弑逆猶忍為之哀伯乃諫
其取叛臣之鼎是猶不能三年之喪而緦小功之
察者也哀伯亦可謂習而不察矣哀伯魯之賢大
夫也周内史周之艮史也尚不知君臣之大義區
區然唯納賂之是諫言辭之是取在賢者猶不知
而況下此者乎
秋九月公及戎盟于唐脩舊好也冬公至自唐告于廟
也凡公行告于宗廟反行飲至舍爵策勲焉禮也特相會
往來稱地讓事也自參以上則往稱地來稱會成事也
經三年春正月公會齊侯于嬴夏六月公會杞侯于郕秋
七月壬辰朔日有食之既(無傳)公子翬如齊逆女九月齊侯
送姜氏于讓公會齊侯于讙(無傳)夫人姜氏至自齊
胡安國曰古者昏禮必親迎則授受之義明後世親
迎之禮廢於是有父母兄弟越境而送其女者以公
子翬往逆則既輕矣為齊侯來乃逆而會之于讙是
公之行其重在齊侯而不在姜氏豈禮也哉不言以
至者既得見乎公也不能防閑於是在敞笱之刺兆
矣禮者所以别嫌明微制治于未亂不可不謹也
冬齊侯使其弟年來聘有年(無傳)
傳三年春會于嬴成昏于齊也公會杞侯于郕杞求成
也秋公子翬如齊逆女脩先君之好故曰公子齊侯送
姜氏非禮也凡公女嫁于敵國姊妹則上卿送之以禮
於先君公子則下卿送之於大國雖公子亦上卿送之
於天子則諸卿皆行公不自送於小國則上大夫送之
冬齊仲年來聘致夫人也
經四年春正月公狩于郎夏天王使宰渠伯糾來聘(傳見)
(周)
傳四年春正月公狩于郎書時禮也
經五年春正月甲戌(二十日纂例云下脫)夏天王使仍叔之子
來聘城祝丘(無傳)秋大雩螽(無傳)冬州公如曹
傳五年秋大雩書不時也凡祀啟蟄而郊(夏正建寅月)龍見
而雩(建巳月)始殺而嘗(建酉月)閉蟄而烝(建亥月)過則書
經六年春正月實來夏四月公會紀侯于成秋八月
壬午大閱九月丁夘子同生冬紀侯來朝(傳見紀)
傳六年諸侯之大夫戍齊齊人饋之餼使魯為其班後
鄭鄭忽怒故有郎之師(十年)公之未昏於齊也齊侯欲以
文姜妻忽忽辭秋大閱簡車馬也九月丁夘子同
生以大子生之禮舉之接以大牢卜士負之士妻食之
公與文姜宗婦命之公問名於申繻對曰名有五有信
有義有象有假有類以名生為信(若唐叔虞魯公子友)以德命為
義(文王昌武王發)以類命為象(孔子首象尼丘)取於物為假(伯魚生饋鯉)取
於父為類不以國不以官不以山川不以隐疾不以畜
牲不以器幣周人以諱事神名終將諱之故以國則廢
名以官則廢職以山川則廢主以畜牲則廢祀以器幣
則廢禮晉以僖侯廢司徒(僖侯名司徒廢為中軍)宋以武公廢司
空(武公名司空廢為司城)先君獻武廢二山(二山具敖也魯獻公名具武公名敖更以)
(其鄉名山)是以大物不可以命公曰是其生也與吾同物命
之曰同(物類)
經七年春二月己亥焚咸丘(無傳)夏穀伯綏來朝鄧侯
吾離來朝
經八年春正月己夘烝(無傳此夏之仲月非為過而書為下五月復烝見瀆也)天
王使家父來聘夏五月丁丑烝(無傳)秋伐邾冬十月雨
雪(無傳)祭公來遂逆王后于紀(傳見紀)
經九年春紀季姜歸于京師冬曹伯使其世子射姑來
朝
經十年春王正月秋公會衛侯于桃丘弗遇(無傳)冬十
有二月丙午齊侯衛侯鄭伯來戰于郎
傳十年冬齊衞鄭來戰于郎我有辭也初北戍病齊(六年)
諸侯救之鄭公子忽有功焉齊人餼諸侯使魯次之魯
以周班後鄭鄭人怒請師于齊齊人以衛師助之故不
稱侵伐先書齊衛王爵也
經十有一年春正月齊人衛人鄭人盟于惡曹秋九月
柔會宋公陳侯蔡叔盟于折公會宋公于夫鍾冬十有
二月公會宋公于闞(無傳)
經十有二年春正月夏六月壬寅公會紀侯莒子盟于
曲池(傳見紀)秋七月丁亥公會宋公燕人盟于穀丘八
月公會宋公于虚冬十有一月公會宋公于龜丙戌公
會鄭伯盟于武父十有二月及鄭師伐宋丁未戰于宋
(傳見鄭)
經十有三年春二月公會杞侯鄭伯己巳及齊侯宋公
衛侯燕人戰齊師宋師衛師燕師敗績(傳見鄭)夏大水
(無傳)
經十有四年春正月公會鄭伯于曹(傳見鄭)無冰夏五(闕文)
鄭伯使其弟語來盟秋八月壬申御廩災乙亥嘗
傳十有四年秋八月壬申御廩災乙亥嘗書不害也
經十有五年春二月天王使家父來求車夏五月公會
齊侯于艾邾人牟人葛人來朝冬十有一月公會宋公
衛侯陳侯于袲伐鄭(傳見鄭)
經十有六年春正月公會宋公蔡侯衛侯于曹夏四月
公會宋公衛侯陳侯蔡侯伐鄭秋七月公至自伐鄭冬
城向
傳十六年春會于曹謀伐鄭也夏伐鄭秋七月公至自
伐鄭以飲至之禮也冬城向書時也
經十有七年春正月丙辰公會齊侯紀侯盟于黃二月
丙午公會邾儀父盟于趡夏五月丙午及齊師戰于奚
秋八月及宋人衛人伐邾冬十月朔日有食之
傳十七年夏及齊師戰于奚疆事也於是齊人侵魯疆
疆吏來告公曰疆埸之事慎守其一而備其不虞姑盡
所備焉事至而戰又何謁焉冬十月朔日有食之不
書日官失之也天子有日官諸侯有日御日官居卿以
底日禮也日御不失日以授百官于朝
經十有八年春王正月公會齊侯于濼公與夫人姜氏
遂如齊夏四月丙子公薨于齊丁酉公之喪至自齊冬
十有二月己丑葬我君桓公(無傳九月葬緩)
傳十八年春公將有行遂與姜氏如齊申繻曰女有家
男有室無相瀆也謂之有禮易此必敗公會齊侯于濼
遂及文姜如齊齊侯通焉公謫之以告(夫人告齊侯)夏四月
丙子享公使公子彭生乘公公薨于車(上車曰乘彭生多力拉公幹而)
(殺之)魯人告于齊曰寡君畏君之威不敢寧居來脩舊好
禮成而不反無所歸咎惡於諸侯請以彭生除之齊人
殺彭生
胡安國曰與者許可之詞曰與者罪在公也按齊
詩惡魯桓微弱不能防閑文姜使至淫亂為二國
患而其詞曰敝苟在梁其魚唯唯齊子歸止其從
如水言公於齊姜委曲順從若水從地無所不可
故為亂者文姜而春秋罪桓公治其本也易曰夫
夫婦婦而家道正夫不夫則婦不婦矣乾者天道
也以乘御為才坤者婦道也以順承為事易著於
乾坤述其理春秋施於桓公見其用
莊公(諡灋勝敵克亂曰莊)
(名同桓公太子文姜所生在位三十二年薨)
經元年春王正月三月夫人孫于齊夏單伯逆王姬(無傳)
秋築王姬之館于外冬王使榮叔來錫桓公命(無傳)王姬
歸于齊
傳元年春不書即位文姜出故也
蘇轍曰不書即位繼故也左氏曰文姜出故也文
姜之出孰與桓公之薨且出在三月舍其大言其
細失之矣
三月夫人孫于齊不稱姜氏絶不為親禮也秋築王姬
之館于外為外禮也
穀梁傳曰單伯吾大夫之命乎天子者也築王姬
之館于外仇讎之人非所以接婚姻也衰麻非所
以接弁冕也
經二年夏公子慶父帥師伐於餘丘冬十有二月夫人
姜氏會齊侯于禚
傳二年冬夫人姜氏會齊侯于禚書姦也
經三年春王正月溺會齊師伐衛冬公次于滑(鄭地)
傳三年春溺會齊師伐衞疾之也冬公次于滑將會
鄭伯謀紀故也(齊遷紀)凡師一宿為舍再宿為信過信為
次
趙匡曰案經無信舍之文此例妄也
經四年春王二月夫人姜氏享齊侯于祝丘三月紀伯
姬卒冬公及齊人狩于禚(無傳公穀作饗古者饗享通用)
經五年春王正月夏夫人姜氏如齊師(無傳)秋郳犂來
來朝冬公會齊人宋人陳人蔡人伐衞
經六年秋公至自伐衞螟(無傳)冬齊人來歸衞俘
傳六年冬齊人來歸衛寳文姜請之也
經七年春夫人姜氏會齊侯于防夏四月辛夘恒星不
見夜中星隕如雨秋大水(無傳)無麥苗冬夫人姜氏會齊
侯于榖
傳七年春文姜會齊侯于防齊志也夏恒星不見夜明
也星隕如雨與雨偕也秋無麥苗不害嘉榖也
劉敞曰大水無麥苗為記災而書而猶謂之不害嘉
穀乎且隱元年例曰凡物不為災不書今不害嘉
穀是水不為災不應書大水矣
經八年春王正月師次于郎以俟陳人蔡人甲午治兵
夏師及齊師圍郕郕降于齊師秋師還
傳八年春治兵于廟禮也夏師及齊師圍郕郕降于齊
師仲慶父請伐齊師公曰不可我實不德齊師何罪罪
我之由夏書曰臯陶邁種德德乃降姑務脩德以待時
乎秋師還君子是以善魯莊公
趙匡曰勞師會讎何善之有且齊強魯弱自當不敢
爭也
經九年春公及齊大夫盟于蔇夏公伐齊納子糾秋八
月庚申及齊師戰于乾時我師敗績(傳見齊)冬浚洙(無傳)
經十年春王正月公敗齊師于長勺二月公侵宋(無傳)
夏六月齊師宋師次于郎公敗宋師于乘丘
傳十年春齊師伐我公將戰曹劌請見其鄉人曰肉食
者謀之又何間焉(肉食在位者間猶與也)劌曰肉食者鄙未能遠
謀乃入見問何以戰公曰衣食所安弗敢專也必以分
人對曰小惠未徧民弗從也公曰犧牲玉帛弗敢加也
必以信對曰小信未孚神弗福也公曰小大之獄雖不
能察必以情對曰忠之屬也可以一戰戰則請從公與
之乘戰于長勺公將鼓之劌曰未可齊人三鼓劌曰可
矣齊師敗績公將馳之劌曰未可下視其轍登軾而望
之曰可矣遂逐齊師既克公問其故對曰夫戰勇氣也
一鼔作氣再而衰三而竭彼竭我盈故克之夫大國難
測也懼有伏焉吾視其轍亂望其旗靡故逐之夏六
月齊師宋師次于郎公子偃曰宋師不整可敗也宋敗
齊必還請擊之公弗許自雩門竊出蒙臯比(虎皮)而先犯
之公從之大敗宋師于乘丘齊師乃還
經十有一年春王正月夏五月戊寅公敗宋師于鄑
(子斯切)冬王姬歸于齊
傳十一年夏宋為乘丘之役故侵我公禦之宋師未陳
而薄之敗諸鄑凡師敵未陳曰敗某師皆陳曰戰大奔
曰敗績得雋曰克覆而敗之曰取某師京師敗曰王師
敗績于某
經十有二年春王三月紀叔姬歸于酅
經十有三年冬公會齊侯盟于柯
傳十三年冬盟于柯始及齊平也(平者盖平九年十年之怨也杜臼始與齊)
(相通好以下凡與齊相會盟傳皆詳見齊)
經十有五年夏夫人姜氏如齊(無傳)
經十有六年春王正月冬十有二月會齊侯宋公陳
侯衛侯鄭伯許男滑伯滕子同盟于幽
經十有七年春齊人執鄭詹秋鄭詹自齊逃來冬多麋
(無傳)
經十有八年春王三月日有食之(無傳)夏公追戎于濟
西秋有&KR0558;
傳十八年夏公追戎于濟西不言其來諱之也秋有&KR0558;
為災也
經十有九年春王正月秋公子結媵陳人之婦于鄄遂
及齊侯宋公盟夫人姜氏如莒冬齊人宋人陳人伐我
西鄙(無傳)
經二十年春王二月夫人姜氏如莒(無傳)
經二十一年春王正月秋七月戊戌夫人姜氏薨(無傳)
經二十有二年春王正月肆大眚癸丑葬我小君文姜
秋七月丙午及齊高傒盟于防冬公如齊納幣(無傳)
程頥曰莊公於齊義不共戴天迺娶仇讎之女以
奉宗廟母喪未終復忘哀而圖婚姻親如齊納幣
如齊逆女不孝之惡不待貶絶而自見矣
經二十有三年春公至自齊(無傳)祭叔來聘夏公如齊觀
社公至自齊荆人來聘公及齊侯遇于穀(無傳)蕭叔朝公
秋丹桓宫楹冬十有二月甲寅公會齊侯盟于扈(無傳)
傳二十三年夏公如齊觀社非禮也曹劌諫曰不可夫
禮所以整民也故會以訓上下之則制財用之節朝以
正班爵之義帥長幼之序征伐以討其不然諸侯有王
王有巡守以大習之非是君不舉矣君舉必書書而不
灋後嗣何觀秋丹桓宫之楹
經二十有四年春王三月刻桓宫桷夏公如齊逆女秋
公至自齊(無傳)八月丁丑夫人姜氏入戊寅大夫宗婦覿
用幣大水(無傳)
傳二十四年春刻其桷皆非禮也(并非丹楹)御孫諫曰臣聞
之儉德之共也侈惡之大也先君有共德而君納諸大
惡無乃不可乎秋哀姜至公使宗婦覿用幣非禮也
御孫曰男贄大者玉帛小者禽鳥以章物也女贄不過
榛栗棗脩以告虔也今男女同贄是無别也男女之别
國之大節也而由夫人亂之無乃不可乎
公說曰左氏國語皆出於丘明之手國語載魯莊公
丹桓宫楹而刻其桷匠師慶諫之注曰匠師慶掌大
匠大夫禦孫名也哀姜至公使宗婦覿用幣宗人夏
父展諫之注曰宗人宗伯也夏父氏也展名也國語
所載刻桷用幣二事所諫者一則禦孫二則展父而
左氏所載皆出於御孫夫刻桷匠師諫之用幣宗伯
諫之似若有理若謂皆出於御孫則是越匠師而
侵宗伯之事矣左氏所載不若國語為正
經二十有五年夏六月辛未朔日有食之鼓用牲于社
伯姬歸于杞(無傳)秋大水鼓用牲于社于門冬公子友
如陳
傳二十五年夏六月辛未朔日有食之鼓用牲于社非
常也唯正月之朔慝未作日有食之於是乎用幣于社
伐鼓于朝秋大水鼓用牲于社于門亦非常也凡天災
有幣無牲非日月之眚不鼓
楊時曰若如此說則孔子所書日食非正陽之月者
皆空言也夏書亦不當言乃季秋月小雅亦不當
言十月之交噫是說也啟庸君荒怠不畏天戒之心
甚矣
經二十六年春公伐戎夏公至自伐戎秋公會宋人齊
人伐徐冬十有二月癸亥朔日有食之(無傳)
經二十有七年春公會杞伯姬于洮夏六月公會齊侯
宋公陳侯鄭伯同盟于幽(傳見齊)秋公子友如陳葬原
仲(傳見陳)冬杞伯姬來莒慶來逆叔姬杞伯來朝(無傳)公
會齊侯于城濮(傳見齊)
傳二十七年春公會杞伯姬于洮非事也天子非展義
不巡守諸侯非民事不舉卿非君命不越竟冬杞伯
姬來歸寧也凡諸侯之女歸寧曰來出曰來歸夫人歸
寧曰如某出曰歸于某
經二十有八年秋公會齊人宋人救鄭冬築郿大無麥
禾臧孫辰告糴于齊
傳二十八年冬饑臧孫辰告糴于齊禮也築郿非都也
凡邑有宗廟先君之主曰都無曰邑邑曰築都曰城
李堯俞曰諸侯救患分災若歸粟於察禮也告糴非
正也莊公即位今二十有八年興師者十二盟會者
九又狩禚觀社丹楹刻桷納幣築郿皆過禮費用是
致國家空虚而告糴下又書新延廏城防之類甚之
也左氏以為合禮則禮經所謂九年三年之蓄者宜
為非禮乎
經二十有九年春新延廏秋有蜚冬十有二月紀叔姬
卒(無傳)城諸及防
傳二十九年春新作延廏書不時也凡馬日中而出日
中而入(日中春分秋分)秋有蜚為災也凡物不為災不書冬十
二月城諸及防書時也凡土功龍見而畢務戒事也(周十)
(一月今九月龍星見)火見而致用(大火心星次角亢)水昏正而栽(今十月定星昏)
(而中)日至而畢
公說曰聞之胡安國傳曰言新者有故也何以書
昔韓昭侯作高門屈宜臼曰不時所謂時者非時
日也人故有利不利時前年秦攻宜陽今年旱君
不以此時恤民之急而顧益奢此所謂時詘舉贏
者也故穀梁子曰古之君人者必時視民之所勤
民勤於力則功築罕民勤於財則貢賦少民勤於
食則百事廢矣穀梁胡氏以之傳新延廏而公說
則併以正左氏城諸及防書時之失也
經三十年春王正月夏次于成秋八月癸亥葬紀叔姬
九月庚午朔日有食之鼔用牲于社(無傳)冬公及齊侯
遇于魯濟齊人伐山戎
經三十有一年春築臺于郎夏四月築臺于薛六月齊
侯來獻戎捷秋築臺于秦冬不雨(無傳)
經三十有二年春城小穀秋七月癸巳公子牙卒八月
癸亥公薨于路寢冬十月己未子般卒公子慶父如齊
傳三十二年初公築臺臨黨氏(魯大夫)見孟任從之閟
(黨氏女閟不從公)而以夫人言許之(許以為夫人)割臂盟公生子般
焉雩講于梁氏女公子觀之(梁氏魯大夫女公子子般妹)圉人犖自
牆外與之戲子般怒使鞭之公曰不如殺之是不可鞭
犖有力焉能投蓋于稷門(走而自投接其屋之桷)公疾問後於叔
牙對曰慶父材(欲進其同母兄)問於季友(莊公母弟成季)對曰臣以死
奉般公曰鄉者牙曰慶父材成季使以君命命僖叔待
于鍼巫氏使鍼季酖之曰飲此則有後於魯國不然死
且無後飲之歸及逵泉而卒立叔孫氏八月癸亥公
薨于路寢子般即位次于黨氏冬十月己未共仲(慶父)使
圉人犖賊子般于黨氏成季奔陳立閔公(莊公庶子於是年八歲)
春秋分記卷四十七
