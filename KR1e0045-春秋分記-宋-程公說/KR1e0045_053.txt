春秋分記卷五十三宋程公說撰
晉世本第一
姬姓侯爵其先出自周武王少子成王母弟唐叔
虞字子于成王立唐有亂周公誅滅唐成王與叔
虞戲削桐葉為珪以與叔虞曰以此封若史佚曰
天子無戲言請擇日成之遂封叔虞於唐居國大
夏曰晉陽唐叔子燮改唐為晉自唐叔至鄂侯十
三世莊十五年曲沃武侯并晉先晉遂絶僖二年
始見于經晉初都晉陽今太原府陽曲縣穆侯徙
都絳孝侯改絳為翼曰翼侯(在春秋前)至武公自曲沃
徙都復謂之絳今絳州翼城縣成六年景公又遷
於新田今絳縣
鄂侯哀侯
小子侯侯緡
武侯獻公
惠公懷公
鄂侯
(名郄孝侯子即位二年魯隱之元年後五年奔隨桓王立哀侯六年晉人復逆之於)
(隨納諸鄂在位六年)
隠公傳五年春曲沃莊伯以鄭人邢人伐翼王(桓王)使尹
氏武氏助之翼侯奔隨(曲沃晉别封成師之邑莊伯成師子)曲沃叛王秋
王命虢公伐曲沃而立哀侯于翼(翼侯奔隨故立其子也)
吕祖謙曰曲沃莊伯本非孽子正當助翼伐曲沃
今乃助曲沃伐翼附臣伐君殊非天討君臣之綱
亂矣
傳六年春翼九宗五正頃父之子嘉父逆晉侯於隨納
諸鄂晉人謂之鄂侯
哀侯
(名光鄂侯子隠五年周桓王立之明年改元至桓三年為曲沃所獲四年曲沃伯稱)
(弑之在位九年)
桓公傳二年初晉穆侯之夫人姜氏以條之役生大
子命之曰仇其弟以千畆之戰生命之曰成師師服曰
異哉君之名子也夫名以制義義以出禮禮以體政政
以正民是以政成而民聽易則生亂嘉耦曰妃怨耦曰
仇古之命也今君命大子曰仇弟曰成師始兆亂矣兄
其替乎惠之二十四年晉始亂故封桓叔於曲沃(晉文侯卒)
(子昭侯元年危不自安封成師為曲沃伯)靖侯之孫欒賓傳之師服曰吾聞
國家之立也本大而末小是以能固故天子建國諸侯
立家卿置側室大夫有貳宗士有隸子弟庶人工商各
有分親皆有等衰是以民服事其上而下無覬覦今晉
甸侯也而建國本既弱矣其能久乎惠之三十年晉
潘父弑昭侯(文侯子)而納桓叔不克晉人立孝侯(昭侯子)惠
之四十五年曲沃莊伯(桓叔子)伐翼弑孝侯翼人立其弟
鄂侯鄂侯生哀侯哀侯侵陘庭之田陘庭南鄙啟曲沃
伐翼
傳三年春曲沃武公(莊伯子)伐翼次於陘庭韓萬(莊伯弟)御
戎梁宏為右逐翼侯於汾隰驂絓而止夜獲之及欒共
叔(欒賓之子)
小子侯
(哀侯子桓三年曲沃伯稱伐晉虜哀侯晉人立之明年改元是時曲沃益強至桓七)
(年伯稱殺之在位四年)
桓公傳七年冬曲沃伯誘晉小子侯殺之
侯緡
(哀侯弟桓八年周桓王伐曲沃立緡改元至莊十五年曲沃伯稱伐晉侯緡滅之在)
(位二十六年先晉自此絶)
桓公傳八年春滅翼(曲沃滅之)冬王(桓王)命虢仲立晉哀侯之
弟緡於晉
傳九年秋虢仲芮伯梁伯荀侯賈伯伐曲沃
武公
(名稱先晉稱侯之曾孫曲沃桓叔之孫曲沃莊伯之子自莊公十五年伐晉滅之盡)
(以其寳器賂周僖王王命為晉侯於是盡併晉地徙都絳翼自桓叔初封曲沃至武)
(公滅先晉而代之凡六十七年武公代晉二年卒)
莊公傳十六年冬王使虢公命曲沃伯以一軍為晉侯
(僖王就命為晉侯小國故一軍)晉武公以師伐夷殺夷詭諸(詳見周)
獻公(諡法博聞多能曰獻)
(名佹諸武公子莊十七年嗣立明年改元至僖九年卒在位二十六年)
莊公傳十八年春虢公晉侯朝王王饗醴命之宥
傳二十三年晉桓莊之族偪(桓叔莊伯子孫強偪公室)獻公患之士
蒍曰去富子則羣公子可謀也巳公曰爾試其事士蒍
與羣公子謀譛富子而去之
傳二十四年秋晉士蒍又與羣公子謀使殺游氏之二
子(桓莊之族)士蒍告晉侯曰可矣不過二年君必無患
傳二十五年秋晉士蒍使羣公子盡殺游氏之族乃城
聚(晉邑)而處之冬晉侯圍聚盡殺羣公子
晁補之曰士蒍對伐虢事言禮樂慈愛戰所畜也
夫民讓事樂和愛親哀喪而後可用也何其賢哉
賢者而謀人之國則必以其道若患公族之偪則
有道以裁之矣無故教其君以滅宗黨戕支傷本
如是以為彊公室耶實弱之矣獻公知患其族身
死而諸子爭立禍流晉邦申生縊夷吾重耳奔而
奚齊卓子其愛子也皆為世大戮盖其事好還也
非天啟文公晉其血食哉
傳二十六年春晉士蒍為大司空夏士蒍城絳以深其
宫秋虢人侵晉冬虢人又侵晉
傳二十七年冬晉侯將伐虢士蒍曰不可無衆而後伐
之欲禦我誰與(詳見虢)
傳二十八年晉獻公(武公子)娶于賈無子烝於齊姜(武公妾)
生秦穆夫人及大子申生又娶二女於戎大戎狐姬生
重耳小戎子生夷吾晉伐驪戎驪戎男女以驪姬(納女於人)
(曰女昵據切)歸生奚齊其娣生卓子驪姬嬖欲立其子賂外
嬖梁五與東關嬖五(二五皆獻公大夫賂之為耳目)使言於公曰曲沃
君之宗也蒲與二屈君之疆也不可以無主宗邑無主
則民不威疆埸無主則啟戎心戎之生心民慢其政國
之患也若使大子主曲沃而重耳夷吾主蒲與屈則可
以威民而懼戎且旌君伐使俱曰狄之廣莫(狄地曠絶)於晉
為都晉之啟土不亦宜乎晉侯說之夏使大子居曲沃
重耳居蒲城夷吾居屈羣公子皆鄙(邊邑)唯二姬之子在
絳二五卒與驪姬譛羣公子而立奚齊晉人謂之二五
耦(二耜相耦廣一尺共起一伐言二人俱共墾傷晉室若此)
閔公傳元年冬晉侯作二軍(晉本一軍見莊十六年)公將上軍大
子申生將下軍趙夙御戎畢萬為右以滅耿滅霍滅魏
還為大子城曲沃賜趙夙耿賜畢萬魏以為大夫士蒍
曰大子不得立矣分之都城而位以卿(將下軍)先為之極
又焉得立不如逃之無使罪至為吳大伯不亦可乎猶
有令名與其及也且諺曰心苟無瑕何恤乎無家天若
祚大子其無晉乎卜偃曰畢萬之後必大萬盈數也
魏大名也以是始賞天啟之矣天子曰兆民諸侯曰萬
民今名之大以從盈數其必有衆初畢萬筮仕於晉
遇屯䷂(震下坎上屯)之比䷇(坤下坎上比屯初九變而為比)辛廖占之曰吉
屯固比入吉孰大焉其必蕃昌震為土(震變為坤)車從馬(震為)
(車坤為馬)足居之(震為足)兄長之(震為長男)母覆之(坤為母)衆歸之(坤為)
(衆)六體不易合而能固安而能殺公侯之卦也公侯之
子孫必復其始(萬畢公高之後)
何休曰國之廢興有義有命不以名數按周之先
始於棄亦廢名也何以而大
傳二年冬十二月晉侯使大子申生伐東山臯落氏里
克諫曰大子奉冢祀社稷之粢盛以朝夕視君膳者也
故曰冢子君行則守有守則從從曰撫軍守曰監國古
之制也夫帥師專行謀誓軍旅君與國政之所圖也非
大子之事也師在制命而已稟命則不威專命則不孝
故君之嗣適不可以帥師君失其官帥師不威將焉用
之且臣聞臯落氏將戰君其舍之公曰寡人有子未知
其誰立焉不對而退見大子大子曰吾其廢乎對曰告
之以臨民教之以軍旅不共是懼何故廢乎且子懼不
孝無懼不得立脩已而不責人則免於難
吕祖謙曰里克之意謂戰敗則害太子戰勝則必
中驪姬之讒此所以請君舍之克入告君之言既
如此至出見太子則又教之孝國語所謂善處父
子之間是矣
大子帥師公衣之偏衣(左右異色其半似公服)佩之金玦狐突御
戎先友為右梁餘子養御罕夷先丹木為右羊舌大夫
為尉先友曰衣身之偏握兵之要在此行也子其勉之
偏躬無慝兵要遠災親以無災又何患焉狐突歎曰時
事之徵也衣身之章也佩衷之旗也故敬其事則命以
始服其身則衣之純用其衷則佩之度今命以時卒閟
其事也(冬十二月閟盡之時)衣之尨服遠其躬也佩以金玦弃其
衷也服以遠之時以閟之尨凉冬殺金寒玦離胡可恃
也雖欲勉之狄可盡乎梁餘子養曰帥師者受命於廟
受脤於社有常服矣不獲而尨命可知也(韋弁服軍之常也尨偏衣)
死而不孝不如逃之罕夷曰尨竒無常金玦不復雖復
何為君有心矣先丹木曰是服也狂夫阻之曰盡敵而
反敵可盡乎雖盡敵猶有内讒不如違之狐突欲行羊
舌大夫曰不可違命不孝弃事不忠雖知其寒惡不可
取子其死之大子將戰狐突諫曰不可昔辛伯諗周桓
公云内寵並后外寵二政嬖子配適大都耦國亂之本
也周公弗從故及於難今亂本成矣立可必乎孝而安
民子其圖之與其危身以速罪也
藺敏修曰從大子者凡六人皆有言焉先友淺而
闇羊舌大夫恭而僻先丹木近而全罕夷簡而持
狐突敏而明梁餘子養違而道嗚呼吾其從梁餘
子養之言乎夫晉侯之欲殺大子决矣吾寧負違
命之罪而使君無殺世子之名故逃之而去者為
君也非自為也而梁餘子養知之先丹木之去亦
可以全矣然為其身不為其君觀衣而知凉觀時
而知殺觀金而知寒觀玦而知離非狐突之明無
以及之至於先友則所見淺矣罕夷知君之心而
不為太子計亦持之而已羊舌大夫知違命之不
孝而不知陷父於不義者不孝之尤者也知棄事
之不忠而不知陷君於不義者不忠之尤者也恭
則恭矣其僻之尤者也卒之太子死諡之曰恭其
入羊舌大夫之言乎
僖公經二年夏五月虞師晉師滅下陽
傳二年晉荀息請以屈産之乘與垂棘之璧假道於虞
以伐虢公曰是吾寶也對曰若得道於虞猶外府也乃
使荀息假道於虞虞公許之夏晉里克荀息帥師會虞
師伐虢滅下陽(詳見虞)
傳四年初晉獻公欲以驪姬為夫人卜之不吉筮之
吉公曰從筮卜人曰筮短龜長不如從長且其繇(直救切)
曰專之渝攘公之羭(渝變也攘除也羭美也言變乃除公之美)一薰一蕕十
年尚猶有臭(言善易消惡難除)必不可弗聽立之生奚齊其娣
生卓子及將立奚齊既與中大夫成謀
國語反自稷桑驪姬謂公曰吾聞申生之謀愈深君
若不圖難將至矣公曰吾不忘也抑未有以致罪焉
驪姬告優施曰君既許我殺太子而立奚齊矣吾難
里克奈何優施飲里克酒中飲優施起舞乃歌曰暇
豫之吾吾不如鳥烏人皆集於苑已獨集於枯里克笑
曰何謂苑何謂枯優施曰其母為夫人其子為君可不
謂苑乎其母既死其子又有謗可不謂枯乎枯且有傷
優施出里克辟奠不餐而寢夜半召優施曰曩而言戲
乎抑有所聞之乎曰然君既許驪姬殺太子而立奚齊
謀既成矣里克曰吾秉君以殺太子吾不忍通復故交
吾不敢中立其免乎優施曰免旦而里克見㔻鄭曰優
施告我君謀成矣將立奚齊㔻鄭曰子謂何曰吾對以
中立㔻鄭曰惜也不如曰不信以疏之亦固太子以攜
之多為之故以變其志志少疏乃可間也今子曰中立
况固其謀也(况益也)彼有成矣里克曰往言不可及也里
克曰弑君以為廉長廉以驕心因驕以制人家吾不敢
抑撓志以從君為廢人以自利也利方以求成人吾不
能將伏也明日稱疾不朝三旬難乃成
吕祖謙曰中大夫里克也驪姬欲殺申生而立奚
齊所憚者尚有里克使克能執正不回則驪姬之
計未必行今優施聞里克之言遂告驪姬姬聞中
立之言遂肆行而無忌以國語所載論之所載本
末初不同謀殺申生但著優施之教左氏直書中
大夫成謀見當時姬憚里克克若能守正不懼殺
申生謀必不成克既說中立可以自免驪姬得以
肆其謀而無憚雖不須驪姬謀謂之成謀亦可也
姬謂大子曰君夢齊姜必速祭之大子祭於曲沃歸胙
於公公田姬寘諸宫六日公至毒而獻之公祭之地地
墳(音憤)與犬犬斃與小臣小臣亦斃姬泣曰賊由大子大
子奔新城(曲沃)公殺其傳社原欵或謂大子子辭君必辯
焉大子曰君非姬氏居不安食不飽我辭姬必有罪君
老矣吾又不樂曰子其行乎大子曰君實不察其罪被
此名也以出人誰納我十二月戊申縊於新城姬遂譛
二公子曰皆知之重耳奔蒲夷吾奔屈
禮記檀弓晉獻公將殺其世子申生公子重耳謂之曰
子盍言子之志於公乎世子曰不可君安驪姬是我傷
公之心也曰然則盍行乎世子曰不可君謂我欲弑君
也天下豈有無父之國哉吾何行如之使人辭於狐突
曰申生有罪不念伯氏之言也以至於死申生不敢愛
其死雖然吾君老矣子少國家多難伯氏不出而圖吾
君伯氏苟出而圖吾君申生受賜而死再拜稽首乃卒
是以為共世子也(新注檀弓所載與左氏事同然曰君安驪姬只一安字與左氏遠甚)
經五年春晉侯殺其世子申生冬晉人執虞公
傳五年春晉侯使以殺大子申生之故來告初晉侯
使士蒍為二公子築蒲與屈不慎寘薪焉夷吾訴之公
使讓之士蒍稽首而對曰臣聞之無喪而慼憂必讎焉
無戎而城讎必保焉寇讎之保又何慎焉守官廢命不
敬固讎之保不忠失忠與敬何以事君詩云懷德維寧
宗子維城君其脩德而固宗子何城如之三年將尋師
焉焉用慎退而賦曰狐裘尨茸一國三公吾誰適從及
難公使寺人披伐蒲重耳曰君父之命不校乃徇曰校
者吾讎也踰垣而走披斬其袪遂出奔翟
晁補之曰士蒍始勸晉侯去桓莊之族羣公子皆
無罪而以為戮晉公室已弱矣晉侯惑驪姬欲去
申生夷吾重耳故為二公子築蒲與屈士蒍賢乎
當諫其君無疏諸子自啟禍不然知三年將尋師
焉則無築可也築而不慎坐觀晉隙若非已任者
而退有後言以謂一國三公夫晉之寵者不惟奚
齊卓子乎而二公子何預為臣不忠慢君誤國其
罪大矣恐後之人昵其浮詞而不要其衷故辯之
秋晉侯復假道於虞以伐虢冬十二月丙子朔晉滅虢
虢公醜奔京師師還館於虞遂襲虞滅之執虞公
公說曰虞公貪璧馬之賂而道晉以伐虢晉獻貪
得國之利而滅虢以及虞志於貪而不知禍之踵
乎後其失一也盖下陽滅而虞之亡形已成虞虢
滅而申生之禍已作得不償失功不救亂可不謂
之大惑歟故以一時之事言之則晉獻之勝雖加
於虞公若其貪以致失則皆小人釁於勇嗇於禍
者也語曰人無遠慮必有近憂
傳六年春晉侯使賈華伐屈夷吾不能守盟而行(非不欲校)
(力不能守言不如重耳之賢)將奔狄郤芮曰後出同走罪也不如之
梁梁近秦而幸焉乃之梁
經八年夏狄伐晉(傳見狄)
經九年秋九月甲子晉侯佹諸卒冬晉里克殺其君之
子奚齊
傳九年秋齊侯盟諸侯於葵丘宰孔遇晉侯曰可無會
也曰君務靖亂無勤於行晉侯乃還(微戒獻公晉將有亂)九月晉
獻公卒里克㔻鄭欲納文公故以三公子之徒作亂(申生)
(重耳夷吾)初獻公使荀息傅奚齊公疾召之曰以是藐諸孤
辱在大夫其若之何稽首而對曰臣竭其股肱之力加
之以忠貞其濟君之靈也不濟則以死繼之公曰何謂
忠貞對曰公家之利知無不為忠也送往事居耦俱無
猜貞也及里克將殺奚齊先告荀息曰三怨將作(三公子徒)
秦晉輔之子將何如荀息曰將死之里克曰無益也荀
叔曰(荀息)吾與先君言矣不可以貳能欲復言而愛身乎
(言可復也)雖無益也將焉辟之且人之欲善誰不如我我欲
無貳而能謂人已乎冬十月里克殺奚齊於次(喪寢)書曰
殺其君之子未葬也荀息將死之人曰不如立卓子而
輔之荀息立公子卓以葬十一月里克殺公子卓於
朝荀息死之君子曰詩所謂白圭之玷尚可磨也斯言
之玷不可為也荀息有焉
晁補之曰獻公嬖驪姬殺太子逐羣公子晉事可
知卒欲立驪之子以屬荀息荀息賢乎公子有當
立者矣盍姑勸之以與所當立不然辭勿傅以直
匡君可矣傅非所立而許之死非也
齊侯以諸侯之師伐晉及高梁而還討晉亂也令不及
魯故不書晉郤芮使夷吾重賂秦以求入曰人實有
國我何愛焉入而能民土於何有從之齊隰朋帥師會
秦師納晉惠公(夷吾)秦伯謂郤芮曰公子誰恃對曰臣聞
亡人無黨有黨必有讎夷吾弱不好弄能鬭不過長亦
不改不識其他公謂公孫枝曰夷吾其定乎對曰臣聞之
唯則定國詩曰不識不知順帝之則(皇矣詩)文王之謂也又
曰不僣不賊鮮不為則(抑詩)無好無惡不忌不克之謂也今
其言多忌克難哉公曰忌則多怨又焉能克是吾利也
禮記檀弓晉獻公之喪秦穆公使人弔公子重耳且
曰寡人聞之亡國恒於斯得國恒於斯雖吾子儼然
在憂服之中喪亦不可久也時亦不可失也孺子其
圖之以告舅犯舅犯曰孺子其辭焉喪人無寶仁親
以為寶父死之謂何又因以為利而天下其孰能說
之孺子其辭焉公子重耳對客曰君惠弔亡臣重耳
身喪父死不得與於哭泣之哀以為君憂父死之謂
何或敢有他志以辱君義稽顙而不拜哭而起起而
不私子顯以致命於穆公穆公曰仁夫公子重耳夫
稽顙而不拜則未為後也故不成拜哭而起則愛父
也起而不私則遠利也
惠公(諡法柔質仁民曰惠)
(名夷吾獻公子小戎子所生僖九年里克殺奚齊卓子惠公自梁入立明年改元至)
(二十三年卒在位十四年)
僖公經十年春晉里克弑其君卓及其大夫荀息夏晉
殺其大夫里克
傳十年夏四月周公忌父王子黨會齊隰朋立晉侯晉
侯殺里克以說將殺里克公使謂之曰微子則不及此
雖然子弑二君與一大夫為子君者不亦難乎對曰不
有廢也君何以興欲加之罪其無辭乎臣聞命矣伏劒
而死於是㔻鄭聘於秦且謝緩賂故不及晉侯改葬
共大子(申生)秋狐突適下國(曲沃)遇大子大子使登僕(忽如夢而)
(相見狐突本為申生御故復使登車)而告之曰夷吾無禮余得請於帝矣
(請罰夷吾)將以晉畀秦秦將祀余對曰臣聞之神不歆非類
民不祀非族君祀無乃殄乎且民何罪失刑乏祀君其
圖之君曰諾吾將復請七日新城西偏將有巫者而見
我焉許之遂不見及期而往告之曰帝許我罰有罪矣
敝於韓(敝敗也韓晉地獨敝惠公明不復以晉畀秦)㔻鄭之如秦也言於秦
伯曰吕甥郤稱冀芮實為不從若重問以召之(不從)
(不與秦賂)臣出晉君君納重耳蔑不濟矣冬秦伯使
泠至報問且召三子郤芮曰幣重而言甘誘我也
遂殺㔻鄭祁舉及七輿大夫左行共華右行賈華
叔堅騅歂纍虎特宫山祁皆里㔻之黨也㔻豹奔
秦(鄭之子)言於秦伯曰晉侯背大主而忌小怨民弗
與也伐之必出(大主秦也小怨里㔻)公曰失衆焉能殺違禍
誰能出君
經十有一年春晉殺其大夫㔻鄭父
傳十一年春晉侯以㔻鄭之亂來告天王(襄王)使召武公
内史過賜晉侯命受玉惰過歸告王曰晉侯其無後乎
王賜之命而惰於受瑞先自弃也已其何繼之有禮國
之幹也敬禮之輿也不敬則禮不行禮不行則上下昏
何以長世
傳十三年冬晉荐饑使乞糴於秦秦伯謂子桑與諸乎
對曰重施而報君將何求重施而不報其民必攜攜而
討焉無衆必敗謂百里與諸乎對曰天災流行國家代
有救災恤鄰道也行道有福㔻鄭之子豹在秦請伐晉
(欲為其父報怨)秦伯曰其君是惡其民何罪秦於是乎輸粟於
晉自雍及絳相繼命之曰汎舟之役
經十有四年秋八月辛卯沙鹿崩
傳十四年秋八月沙鹿崩晉卜偃曰期(音基)年將有大咎
幾亡國冬秦饑使乞糴於晉晉人弗與慶鄭曰背施
無親幸災不仁貪愛不祥怒鄰不義四德皆失何以守
國虢射曰皮之不存毛將安傅慶鄭曰弃信背鄰患孰
恤之無信患作失援必斃是則然矣虢射曰無損於怨
而厚於寇不如勿與慶鄭曰背施幸災民所弃也近猶
讎之况怨敵乎弗聽退曰君其悔是哉
經十有五年冬十有一月壬戌晉侯及秦伯戰於韓獲
晉侯
傳十五年晉侯之入也秦穆姬(申生姊)屬賈君焉(獻公次妃)且
曰盡納羣公子(武獻之族)晉侯烝於賈君又不納羣公子是
以穆姬怨之晉侯許賂中大夫既而皆背之賂秦伯以
河外列城五東盡虢略南及華山内及解梁城既而不
與晉饑秦輸之粟秦饑晉閉之糴故秦伯伐晉卜徒父
筮之吉涉河侯車敗詰之對曰乃大吉也三敗必獲晉
君其卦遇蠱䷑曰千乘三去三去之餘獲其雄狐夫狐
蠱必其君也蠱之貞風也其悔山也歲云秋矣我落其
實而取其材所以克也實落材亡不敗何待三敗及韓
晉侯謂慶鄭曰寇深矣若之何對曰君實深之可若何
公曰不孫(音遜)卜右慶鄭吉弗使步揚御戎家僕徒為右
乘小駟鄭入也(鄭所獻馬)慶鄭曰古者大事必乘其産生其
水土而知其人心安其教訓而服習其道唯所納之無
不如志今乘異産以從戎事及懼而變將與人易(變易)亂
氣狡憤隂血周作張(音漲)脉僨興外彊中乾進退不可周
旋不能君必悔之弗聽九月晉侯逆秦師使韓簡視師
復曰師少於我鬭士倍我公曰何故對曰出因其資入
用其寵饑食其粟三施而無報是以來也今又擊之我
怠秦奮倍猶未也公曰一夫不可狃况國乎遂使請戰
曰寡人不佞能合其衆而不能離也君若不還無所逃
命秦伯使公孫枝對曰君之未入寡人懼之入而未定
列猶吾憂也苟列定矣敢不承命韓簡退曰吾幸而得
囚(得囚為幸言必敗)壬戌戰于韓原晉戎馬還濘而止公號慶
鄭慶鄭曰愎諫違卜固敗是求又何逃焉遂去之梁由
靡御韓簡虢射為右輅秦伯將止之(止獲)鄭以救公誤之
遂失秦伯秦獲晉侯以歸晉大夫反首(反垂頭髮)拔舍從之
秦伯使辭焉曰二三子何其慼也寡人之從君而西也
亦晉之妖夢是踐豈敢以至(踐厭也厭突之夢)晉大夫三拜稽
首曰君履后土而戴皇天皇天后土實聞君之言羣臣
敢在下風穆姬聞晉侯將至以大子罃(若耕切)弘與女
簡璧登臺而履薪焉(罃康公名弘其母弟也簡璧罃弘姊妹穆姬欲自罪故登臺而荐之以)
(薪)使以免服衰絰逆且告曰上天降災使我兩君匪以
玉帛相見而以興戎若晉君朝以入則婢子夕以死夕
以入則朝以死唯君裁之乃舍諸靈臺大夫請以入公
曰獲晉侯以厚歸也既而喪歸焉用之(若將晉侯入夫人或自殺)大
夫其何有焉且晉人慼憂以重我(反首拔舍)天地以要我不
圖晉憂重其怒也我食吾言背天地也重怒難任背天
不祥必歸晉君公子縶曰不如殺之無聚慝焉子桑曰
歸之而質其大子必得大成晉未可滅而殺其君祗以
成惡且史佚有言曰無始禍無怙亂無重怒重怒難任
陵人不祥乃許晉平晉侯使郤乞告瑕吕飴甥且召
之(告吕甥召使迎巳)子金(飴甥字)教之言曰朝國人而以君命賞
(恐國人不從故先賞於朝)且告之曰孤雖歸辱社稷矣其卜貳圉也
(貳代也圉懷公)衆皆哭晉於是乎作爰田(分公田之稅應入公者爰之於所賞之衆)
吕甥曰君亡之不恤而羣臣是憂惠之至也將若君何
衆曰何為而可對曰征繕以輔孺子諸侯聞之喪君有
君羣臣輯睦甲兵益多好我者勸惡我者懼庶有益乎
衆說晉於是乎作州兵(州長各繕甲兵)初晉獻公筮嫁伯姬
於秦遇歸妹䷵(兊下震上歸妹)之睽䷗(兊下離上睽歸妹上六變為睽)史蘇占
之曰不吉其繇曰士刲羊亦無&KR0954;(音荒)也女承筐亦無貺
也(&KR0954;血也貺賜也刲羊士之功承筐女之職上六無應故下刲無血上承無實不吉之象也)西鄰責
言不可償也(嫁女於西知有責言不可報償)歸妹之睽猶無相也震之
離亦離之震(二卦變而相通)為雷為火為嬴敗姬(嬴秦姓姬晉姓震為雷離)
(為火火動熾而害其母故曰為嬴敗姬)車說其輹火焚其旗不利行師敗
于宗丘(震為車離為火上六爻在震則無應故車說輹在離則失位故火焚旗火還害母故敗乃不出)
(國)歸妹睽孤寇張之弧(睽上九爻辭)姪(待結切)其從(才用切)姑(子圉)
(質秦)六年其逋逃歸其國而弃其家(謂子圉婦懷嬴)明年其死於
高梁之虛(惠公死之明年文公入殺懷公于高梁)及惠公在秦曰先君若
從史蘇之占吾不及此夫韓簡侍曰龜象也筮數也物
生而後有象象而後有滋滋而後有數先君之敗德及
可數乎史蘇是占勿從何益詩曰下民之孽匪降自天
僔沓背憎職競由人十月晉隂飴甥(吕甥)會秦伯盟于
王城秦伯曰晉國和乎對曰不和小人恥失其君而悼
喪其親不憚征繕以立圉也曰必報讎寧事戎狄君子
愛其君而知其罪不憚征繕以待秦命曰必報德有死
無二以此不和秦伯曰國謂君何對曰小人慼謂之不
免君子恕以為必歸小人曰我毒秦秦豈歸君君子曰
我知罪矣秦必歸君貳而執之服而舍之德莫厚焉刑
莫威焉服者懷德貳者畏刑此一役也秦可以霸納而
不定廢而不立以德為怨秦不其然秦伯曰是吾心也
改館晉侯饋七牢焉蛾晳(晉大夫)謂慶鄭曰盍行乎對曰
陷君於敗敗而不死又使失刑非人臣也臣而不臣行
將焉入十一月晉侯歸丁丑殺慶鄭而後入
藺敏脩曰惠公背秦施而乘鄭駟慶鄭諫之善矣
再諫而再不從以道去之可也乃幸其君之敗而
不救將獲秦伯而誤之豈理也哉曰君實深之曰
固敗是求彼以晉侯為愎吾見鄭其愎之尤也
是歲晉又饑秦伯又餼之粟曰吾怨其君而矜其民且
吾聞唐叔之封也箕子曰其後必大晉其庸可冀乎姑
樹德焉以待能者於是秦始征(賦也)晉河東置官司焉
傳十六年秋狄侵晉取狐廚受鐸涉汾及昆都因晉敗
也
傳十七年夏晉大子圉為質於秦秦歸河東而妻之惠
公之在梁也梁伯妻之梁嬴孕過期卜招父與其子卜
之其子曰將生一男一女招曰然男為人臣女為人妾
故名男曰圉女曰妾及子圉西質妾為宦女焉(宦事秦為妾)
傳二十二年秋大子圉為質於秦將逃歸謂嬴氏曰與
子歸乎(秦所妻子圉懷嬴)對曰子晉大子而辱於秦子之欲歸
不亦宜乎寡君之使婢子侍執巾櫛以固子也從子而
歸弃君命也不敢從亦不敢言遂逃歸
傳二十三年秋九月晉惠公卒(經左明年從赴)懷公(子圉)命無從
亡人(重耳)期期而不至無赦狐突之子毛及偃(子狐)從重耳
在秦弗召冬懷公執狐突曰子來則免對曰子之能仕
父教之忠古之制也策名委質貳乃辟也今臣之子名
在重耳有年數矣若又召之教之貳也父教子貳何以
事君刑之不濫君之明也臣之願也淫刑以逞誰則無
罪臣聞命矣乃殺之卜偃稱疾不出曰周書有之乃大
明服已則不明而殺人以逞不亦難乎民不見德而唯
戮是聞其何後之有晉公子重耳之及於難也晉人
伐諸蒲城蒲城人欲戰重耳不可曰保君父之命而享
其生禄於是乎得人有人而校罪莫大焉吾其奔也遂
奔狄從者狐偃趙衰顛頡魏武子(魏犫)司空季子(胥臣臼季時狐)
(毛賈佗皆從獨舉此五人賢有大功)狄人伐廧咎如獲其二女叔隗季隗
納諸公子公子取季隗生伯儵叔劉以叔隗妻趙衰生
盾將適齊謂季隗曰待我二十五年不來而後嫁對曰
我二十五年矣又如是而嫁則就木焉請待子處狄十
二年而行(以五年奔狄至十六年而去)過衛衛文公不禮焉出於五
鹿乞食於野人野人與之塊公子怒欲鞭之子犯曰天
賜也(得土有國之祥)稽首受而載之及齊齊桓公妻之有馬二
十乘(四馬為乘八十匹也)公子安之從者以為不可將行謀於桑
下(齊桓既卒知孝公不可恃)蠶妾在其上以告姜氏姜氏殺之(重耳妻恐)
(孝公怒其去故殺妾以滅口)而謂公子曰子有四方之志其聞之者
吾殺之矣公子曰無之姜曰行也懷與安實敗名公子
不可姜與子犯謀醉而遣之醒以戈逐子犯及曹曹
共公聞其駢脅欲觀其裸浴薄而觀之僖負羈之妻曰
吾觀晉公子之從者皆足以相國若以相夫子必反其
國反其國必得志於諸侯得志於諸侯而誅無禮曹其
首也子盍蚤自貳焉乃饋盤飱寘璧焉公子受飱反
璧及宋宋襄公贈之以馬二十乘及鄭鄭文公亦不
禮焉叔詹諫曰臣聞天之所啟人弗及也晉公子有三
焉天其或者將建諸君其禮焉男女同姓其生不蕃晉
公子姬出也而至于今一也(狐姬所生)離外之患而天不靖
晉國殆將啟之二也有三士足以上人而從之三也(狐偃)
(趙衰賈佗)晉鄭同儕其過子弟固將禮焉况天之所啟乎弗
聽及楚楚子饗之曰公子若反晉國則何以報不穀
對曰子女玉帛則君有之羽毛齒革則君地生焉其波
及晉國者君之餘也其何以報君曰雖然何以報我對
曰若以君之靈得反晉國晉楚治兵遇於中原其辟君
三舍若不獲命其左執鞭弭右屬櫜鞬以與君周旋子
玉請殺之楚子曰晉公子廣而儉(志廣而體儉)文而有禮其
從者肅而寬忠而能力晉侯(惠公)無親外内惡之吾聞姬
姓唐叔之後其後衰者也其將由晉公子乎天將興之
誰能廢之違天必有大咎乃送諸秦秦伯納女五人
懷嬴與焉(子圉妻)奉匜(音移)沃盥既而揮之怒曰秦晉匹也
何以卑我公子懼降服而囚
藺敏修曰秦伯納女五人懷嬴與焉晉侯受之獨
何心哉以禮辭之烏知其不反故夫懼不克而容
為權者小人之事也
他日公享之子犯曰吾不如衰之文也請使衰從公子
賦河水(朝宗于海)公賦六月(尹吉甫佐宣王征伐喻公子還晉必能康王國)趙衰曰
重耳拜賜公子降拜稽首公降一級而辭焉衰曰君稱
所以佐天子者命重耳重耳敢不拜
經二十有四年冬晉侯夷吾卒(是年文公入國)
懷公(諡法慈仁短折曰懷)
(名圉惠公子為質於秦僖公二十三年自殺秦逃歸嗣立明年文公入懷公出亡即遇)
春秋分記卷五十三
