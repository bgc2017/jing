春秋分記卷九宋程公說撰
年表九
鄭卿年表
嗚呼余觀春秋邦國列官分職皆僣王制以鄭區區介
於晉楚既小且偪執政之卿尚有六大國如魯晉抑可
見矣自今考之魯諸卿季氏莫彊政權歸焉晉之命卿
以戎事則政出於中軍宋之命卿主百官則政出於右
師名號雖殊所以為政一也若鄭卿自僖公之立始見
于傳既曰政卿又曰當國夫國者君所擅制而卿則君
之輔也謂卿為當國君將誰尸乎蓋僖公之世偪於大
國至簡公幼弱由公子騑公子嘉公子展命之當國者
凡四此於制義固已大戾况可律以禮命之數哉雖然
鄭之僣制則固也然方騑嘉為政莫知所出惟其來者
予之鄭幾以亡至展則國僑於此為卿一時辭令屬焉
以禮自維二國莫能加自僑為政寖乎有立大叔繼之
及死駟歂為政而鄭以衰所任賢否而治之興替於此
乎驗觸類長之可為有天下之鑒非但以考一國之政
尚論古之人誦其詩讀其書不知其人可乎是以論其
世也觀余年表斷可識矣作鄭卿年表
鄭多世卿是年騑發輒為盜殺嘉遂當國蠆舍
之既外而上則騑之子夏發之子僑輒之子良
霄俱當繼立然按十八年傳云子蟜伯有子張
從鄭伯伐齊子孔子展子西守是為六卿於時
僑年二十四未立為卿至十九年殺子孔子産
始為卿則年三十三矣又二十二年傳云鄭公
孫黑肱疾立段而卒黑肱為卿於十年是無可
疑矣
按二十九年子皮代父為上卿禆諶論鄭卿位
次若曰天奪伯有魄子西即世政焉辟子産獨
不及子皮者蓋伯有既死子西亦卒子皮作上
卿鄭人使知政然非舊卿雖繼其父居高位民
望政次未之許也故曰焉辟子産至是子皮授子
産政云虎帥以聽以子産位雖下於子皮而子
皮推遜之使聽政耳子産為政使伯石次已位則
伯石蓋次于子産也然考昭元年閨門外之盟
六卿次序則曰罕虎公孫僑公孫段印段游吉
駟帶公孫段次于僑與使次已位之文合惟罕
虎位次尚在僑上意者子皮雖授子産以政至
于位次則子産仍下之乎不然元年傳文何為
其序若此也又按是年傳言伯有死始命伯石
為卿伯石公孫段也據傳言之則公孫段為卿
始於此年而二十九年經書仲孫羯會鄭公孫
段云云城杞據經而言則段為卿又在三十年
以前經傳若相戾杜預求其說而不得則以城
杞之役為公孫段以攝卿行攝卿可施之鄭制
而春秋以卿書之豈得為攝嘗考昭元年傳公
孫黑不在六卿之數而二年經書鄭殺公孫黑
亦得書名氏蓋春秋時侯國敗度不明王制六
卿既已僣置或者於六卿外又有散卿特不與
六卿之政而其實使為卿故赴告策書亦以卿
而見歟鄭多世卿凡卿卒必使世嗣惟秉政之
卿則不踰於六此公孫段書名於二十九年者
當以其既嗣為卿而傳言命卿於三十年則始
得列六卿之中也故今表六卿書公孫段始于
此年而二十九年城杞之書則不著猶書殺公
孫黑之例云
按傳叙六卿餞宣子於郊子齹賦野有蔓草子
産賦鄭之羔裘子大叔賦褰裳子游賦風雨子
旗賦有女同車子柳賦蘀兮其次第云爾若以
六卿嗣其父為次故嬰齊得居上則於此駟帶
在五卿之下偃不應列於施癸之上也按下文
曰子産拜使五卿皆拜又十三年傳云子産子
大叔相鄭伯當以僑為上吉次之自嬰齊以下
不詳其次蓋闕疑之意也一時賦詩見志傳者
特以賦詩先後叙之非以定班位云
自是而下六卿見于傳者不詳惟駟歂嗣大叔
為政自八年以下列之上方若國參之嗣僑游
速之嗣吉罕達之嗣嬰齊駟弘之嗣歂皆見于
經則以所見先後之年次第于政卿之下一等
云
十三年(罕達帥師取宋師于嵒)
春秋分記卷九
