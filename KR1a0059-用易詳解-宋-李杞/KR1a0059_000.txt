用易詳解易類
提要
(臣)等謹案用易詳解十六卷宋李把撰把字
子才號謙齋眉山人仕履未詳考宋有三李
把其一為北宋人官大理寺丞與蘇軾相唱
和見烏臺詩案一為朱子門人字良仲平江
人即嘗錄甲寅問答者與作此書之李把均
非一人或混而同之者誤也其書原本二十
卷焦竑經籍志作謙齋詳解朱彛尊經義考
作周易詳解考把自序稱經必以史證後世
岐而為二尊經太過反入於虚無之域無以
見經為萬世有用之學故取文中子之言以
用易名編其述稱名之意甚詳竑及彛尊盖
未見原書故傳聞訛異歟外間久無傳本惟
永樂大典尚散見各韻中採掇裒輯僅缺豫
隨无妄大壯睽蹇中孚七卦及晉卦後四爻
其餘俱屬完善謹排次校核釐為十六卷書
中之例於每爻解其辭義復引歴代史事以
實之如乾初九稱舜在側微乾九二稱四岳
薦舜之類案易爻有帝乙高宗之象𫝊有文
王箕子之詞是聖人原非空言以立訓故鄭
康成論乾之用九則及舜與禹稷契咎陶在
朝之事論隨之初九則取舜賓于四門之義
明易之切於人事也宋世李光楊萬里等更
博採史籍以相證明雖不無稍涉汎濫而其
推闡精確者要於立象垂戒之旨實多所𤼵
明把之說易猶此志矣其中不可訓者惟在
於多引老莊之文如蒙之初六則引老子終
日嘷而不嗄云云以為童蒙之義履之彖則
引莊子虎與人異類而媚養已者云云以為
履虎尾之義夫老莊之書其言雖似近易而
其強弱攻取之機形就心和之論與易之无
方无體而定之以中正仁義者指歸實判然
各殊自葉夢得巖下放言稱易之精藴盡在
莊列程大昌遂著為易老通言把作是編復
引而伸之是則王弼輩掃除漢學流弊無窮
之明騐矣别白存之亦足為崇尚清談之戒
也乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
自序
經學不可以史證經學必以史證此吾為書之病也亦
吾為書之意也夫聖人之經所以示萬世有用之學夫
豈徒為是空言也哉故經辯其理史紀其事有是理必
有是事二者常相關而不可一缺焉自後世以空言為
學岐經與史為二尊經太過而六經之書往往反入于
虚无曠蕩之域吁是亦不思而已矣夫經固非史也而
史可以證經以史證經謂之駁焉可也然不質之于史
則何以見聖人之經為萬世有用之學也耶且易之為
書蓋聖人憂患之作于以同民吉凶而使之趨避焉者
也易書既作凡所以避凶趨吉酬酢泛應者在天下日
用之際有不窮之妙是易之為易乃聖人應世之書吉
凶悔吝治亂安危得失禍福之理之所萃焉者也而奈
何以空言學之乎文中子曰易聖人之動也于是乎用
之以乘時矣夫時變之來无窮而易之理亦與之无窮
善用之則吉不善用之則悔吝古之聖人所以周流變
化而前民之用者皆用易之妙也堯舜之揖遜湯武之
征伐伊周之達孔孟之窮在天下有如是之時在易有
如是之理在聖人有如是之用蓋不獨十三卦制器尚
象為然而孰謂可以虚文輕議之也哉故吾于易多證
之史非以隘易也所以見易為有用之學也因取文中
子之言而以用易名編嗚呼學易非難而用易為難吾
其敢自謂能爾乎嘉泰癸亥六月望日謙齋居士李杞
子才序
