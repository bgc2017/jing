用易詳解卷十六宋李杞撰
說卦傳
昔者聖人之作易也幽贊於神明而生蓍參天兩地而
倚數觀變於隂陽而立卦發揮於剛柔而生爻和順於
道德而理於義窮理盡性以至於命
生蓍非謂蓍草之生也聖人有以默相神明之妙故
問焉以言而受命如響蓍之為用由是而愈神此即
所謂生蓍也參天謂九也兩地謂六也太極未分函
三為一一既生三三三為九九為乾元用數畫開成
兩得六而乾坤以成坤包于乾六兼于九天九地六
參兩之數相倚而生是數之所由起也于是觀隂陽
之變而卦以之立發揮剛柔之用而爻以之生此皆
聖人所以作易之妙也雖然聖人之作易也豈徒有
取于蓍數卦爻而已哉盖將示天下後世以道德性
命之學爾盖道德性命人人具足而不知故聖人作
易而還以導之蓋將以足其所不足者也故人莫不
有道德也而常患乎乖離而弗合故聖人和而順之
使之圓融而為一人莫不有義也而常患乎用之不
得其宜故聖人條理以通之使之處事而各當人莫
不有性命也而常患日用而不知故聖人使之窮天
地萬物之理以盡己之性盡己之性以盡人物之性
而後至于天道之命此豈非聖人作易之極功乎是
故易之未作天下具是理而不能自知易之既作天
下得是理而有以自足人皆知蓍數卦爻為卜筮之
用而不知乃所以為道德性命之本也是故蓍數卦
爻以實用道德性命以虚用因其實以致其虚即其
虚而運其實聖人之憂天下後世亦仁矣哉
此章論聖人作易以示天下性命之學
昔者聖人之作易也將以順性命之理是以立天之道
曰隂與陽立地之道曰柔與剛立人之道曰仁與義兼
三才而兩之故易六畫而成卦分隂分陽迭用柔剛故
易六位而成章
一隂一陽之謂道繼之者善也成之者性也是性命
之理未有外乎隂陽者也曰隂陽曰柔剛曰仁義三
者之于道天地人各隨其所得而其為性命則一而
已矣故天之道未嘗无柔剛而以隂陽為主地之道
未嘗无隂陽而以柔剛為主人之道亦未嘗无隂陽
柔剛也而必專言仁義蓋柔剛者隂陽之德而仁義
者柔剛之用也是三者同出而異名謂之性命之理
其實一也方聖人作易之初不過三畫而已三畫者
天地人之生數也然雖有生數而未足以成卦故必
重而兩之六畫具而後一卦之體始成五六為天三
四為人初二為地是三才之成數至此而後備也六
爻既備于是分隂分陽或以隂而用剛或以陽而用
柔錯綜于六位之間而後燦然之文始著然則聖人
之作易亦豈外於隂陽哉是故自性命之理觀之則
隂陽之體可以兼三才之道自聖人之作易觀之則
隂陽之用可以通六爻之變
此章始終備言之
天地定位山澤通氣雷風相薄水火不相射八卦相錯
數往者順知來者逆是故易逆數也
邵氏曰此伏羲八卦之位乾南坤北離東坎西兊居
東南震居東北巽居西南艮居西北於是八卦相交
而成六十四卦所謂先天之學也先天之數起震而
歴離兊以至于乾數已生之卦也自巽而歴坎艮以
至于坤推未生之卦也易之生卦則以乾一兊二離
三震四巽五坎六艮七坤八為次皆以逆而數之也
蓋易之數順而數之則易窮逆而數之則无盡惟其
逆故生生而不窮是豈可以形迹求之哉
此一章論先天八卦之位
雷以動之風以散之雨以潤之日以烜之艮以止之兊
以說之乾以君之坤以藏之
雷之動風之散雨之潤日之烜艮之止兑之說六者
生物之功亦大矣而乾不過為之主宰以君之而已
坤不過退藏其用而已蓋乾坤以无為為用者也六
子者以有為為用者也
此章論先天八卦之用其卦位相對與上章同
帝出乎震齊乎巽相見乎離致役乎坤說言乎兊戰乎
乾勞乎坎成言乎艮
帝者天之主宰之神也邵氏曰此卦位乃文王所定
置乾于西北退坤于西南乾統三男而長子用事坤
統三女而長女代母坎離得位而兊震為偶以應四
正之位所謂後天之學也
萬物出乎震震東方也齊乎巽巽東南也齊也者言萬物
之潔齊也離也者明也萬物皆相見南方之卦也聖人
南面而聽天下嚮明而治蓋取諸此也坤也者地也萬
物皆致養焉故曰致役乎坤兊正秋也萬物之所說也
故曰說言乎兊戰乎乾乾西北之卦也言隂陽相薄也
坎者水也正北方之卦也勞卦也萬物之所歸也故曰
勞乎坎艮東北之卦也萬物之所成終而所成始也故
曰成言乎艮
此釋前八卦之義也正位稱其方四維言其位然震
之東離之南坎之北皆稱方而兊獨曰正秋何也艮
言東北巽言東南乾言西北而坤獨曰地又何也言
兊之秋所以見四方之皆係乎四時言坤之地所以
見坤之大而形乾之為天也坎與兊加正字者亦以
見兊與離之无非正也此互言之也兊與艮加言字
者兊為毁折疑其不說故言其說艮止萬物疑其不
能成故言其成此異而言之也帝自震出萬物皆起
于震至巽而畢達有齊一之功至于離明之地萬物
皆相見雖聖人亦取乎此以嚮明而治盖萬物之盛
莫盛于此時者也萬物之盛必有以養之故致役乎
坤而物皆得其養焉物得其養則說故說言乎兊兊
得正秋而萬寳成此所以說也兊既說矣然而戰乎
乾何也乾居亥亥坤之位也坤之上六復而為乾之
初九隂陽相薄而至于戰故曰龍戰于野是也至于
坎則萬物之所歸隂陽始復營為而不息此所以謂
之勞卦也萬物歸藏于坎則既有所終矣而曰萬物
成終成始于艮何也蓋艮介居于丑寅之間丑為坎
寅為震坎者物之終震者物之始而艮實其生成之
體而兼得之者也然則八卦之用始于震而終于艮
震以出之艮以止之其造化无窮之妙乎故首以帝
之主宰言之
神也者妙萬物而為言者也動萬物者莫疾乎雷撓萬
物者莫疾乎風燥萬物者莫熯乎火說萬物者莫說乎
澤潤萬物者莫潤乎水終萬物始萬物者莫盛乎艮故
水火相逮雷風不相悖山澤通氣然後能變化既成萬
物也
此之所謂神即前之所謂帝也以其所主宰而言之
則謂之帝以不可指名而言之則謂之神帝者神之
用而神者帝之无為者也蓋乾坤致用則帝以有為
為功乾坤退藏則神以藏用為密夫神本不可言也
而至于有言者亦不過即其妙于萬物者而強名之
爾故乾坤退居于不用之地而以六子為用是神之
所以為難名者也蓋鼓舞萬物者莫若雷撓動萬物
者莫若風雷風可見而乾坤之妙則不可見也燥萬
物以火潤萬物以水水火可知而乾坤之妙則不可
知說萬物者莫說乎澤終始萬物者莫盛乎艮其說
之成之者可名而乾坤之妙則不可得而名也以其
不可見不可知不可名非神其孰能與此哉前言水
火不相射而此言相逮前言雷風相薄而此言不相悖
何也前言六子之性而此言六子之用也夫水火不
相射則不能相生故至于相逮而後有相生之理雷
風相薄則相害故必不相悖而後无相害之義水火
相逮雷風不相悖山澤亦以氣而相通六子各致其
用夫是以變化无窮而萬物各效其成非神之所為
誰為之乎
此章言後天八卦之位而因論六子致用之功而
歸之于神
乾健也坤順也震動也巽入也坎陷也離麗也艮止也
兊說也
乾之健震之動是皆得乎陽而動者也坎之陷艮之
止是皆得乎陽而静者也坤之順巽之入是皆得乎
隂而静者也離之麗兊之說是皆得乎隂而動者也
陽卦先動而後静隂卦先静而後動其體然也
此章言八卦之性情
乾為馬坤為牛震為龍巽為雞坎為豕離為雉艮為狗
兌為羊
此遠取諸物之義
乾為首坤為腹震為足巽為股坎為耳離為目艮為手
兊為口
此近取諸身之象
乾天也故稱乎父坤地也故稱乎母震一索而得男故
謂之長男巽一索而得女故謂之長女坎再索而得男
故謂之中男離再索而得女故謂之中女艮三索而得
男故謂之少男兊三索而得女故謂之少女
索交也乾坤雖為父母然而不交則六子无自而生
故乾之初爻一交于坤而為震坤之初爻一交于乾
而為巽乾之二爻再交于坤而為坎坤之二爻再交
于乾而為離乾之三爻三交于坤而為艮坤之三爻三交
于乾而為兊乾坤交而六子生蓋自然之理以氣相
應者也故曰天地交而萬物生其斯之謂乎
乾為天為圜為君為父為玉為金為寒為冰為大赤為
良馬為老馬為瘠馬為駁馬為木果
為天言其體也為圜言其形也為君為父言其尊也
為玉為金言其剛也為寒為冰言其性也為大赤言其
色也為良馬老馬瘠馬駁馬言其行也為木果言其實也
坤為地為母為布為釡為吝嗇為均為子母牛為大輿
為文為衆為柄其於地也為黑
地亦坤之體而母坤之道也布則能散而釡則能容
也无成而代有終故為吝嗇含弘光大則无不均也
子母牛順之至也大輿載之廣也黃裳元吉則文在
其中品物咸亨則衆之象也以其持載故為柄而黑
則其色也
震為雷為龍為玄黃為旉為大塗為長子為決躁為蒼
筤竹為萑葦其於馬也為善鳴為馵足為作足為的顙
其於稼也為反生其䆒為健為蕃鮮
雷與龍取其動也玄黃隂陽之雜色也大塗則言其
行而長子則其體也決躁者性也蒼筤竹萑葦稼之
反生皆物之蕃鮮者也馬之善鳴馵足作足的顙皆馬之
能行者也䆒其極則剛健之卦也為旉未詳
巽為木為風為長女為繩直為工為白為長為高為進
退為不果為臭其於人也為寡髮為廣顙為多白眼為
近利市三倍其䆒為躁卦
柔而達木也順而入風也長女其體也繩直與工木
之所資也白其色也曰高與長木之材也進退不果
隂柔之性也臭入也寡髮廣顙白眼躁人之象也究
其極則隂而躁之卦也近利市三倍未詳
坎為水為溝瀆為隠伏為矯輮為弓輪其於人也為加
憂為心病為耳痛為血卦為赤其於馬也為美脊為亟
心為下首為薄蹄為曳其於輿也為多眚為通為月為
盜其於木也為堅多心
水者坎之本體而溝瀆者水之所容也隠伏言其險
也加憂心病耳痛人之在患難者也周流而勞血之
象也赤其色也乾為大赤而坎乾之變也月水之精
也堅多心剛在内也餘皆未詳
離為火為日為電為中女為甲胄為戈兵其於人也為
大腹為乾卦為鼈為蟹為蠃為蚌為龜其於木也為科
上槁
火與日與電皆以其明也中女其本體也乾卦科上
槁言其燥也餘皆未詳
艮為山為徑路為小石為門闕為果蓏為閽寺為指為
狗為鼠為黔喙之屬其於木也為堅多節
山者艮之體而徑路則山徑之蹊也小石者山之石
也門闕止之象而果蓏之實則陽在上也餘皆未詳
兊為澤為少女為巫為口舌為毁折為附決其於地也
為剛鹵為妾為羊
澤所以說物而少女則其本體也巫所以求說於鬼
神而口舌所以求說于人也性柔則易以毁折而附
于陽則必決也剛鹵近澤之地而妾則少女之類也
隂而很故為羊
此章多未詳不可強通要之皆立象盡意之義
序卦𫝊
有天地然後萬物生焉盈天地之間者唯萬物故受之
以屯屯者盈也屯者物之始生也物生必蒙故受之以
蒙蒙者蒙也物之稺也物稺不可不養也故受之以需
需者飲食之道也飲食必有訟故受之以訟訟必有衆
起故受之以師師者衆也衆必有所比故受之以比比
者比也比必有所畜故受之以小畜物畜然後有禮故
受之以履履而泰然後安故受之以泰泰者通也物不
可以終通故受之以否物不可以終否故受之以同人
與人同者物必歸焉故受之以大有有大者不可以盈
故受之以謙有大而能謙必豫故受之以豫豫必有隨
故受之以隨以喜隨人者必有事故受之以蠱蠱者事
也有事而後可大故受之以臨臨者大也物大然後可
觀故受之以觀可觀而後有所合故受之以噬嗑嗑者合
也物不可以苟合而已故受之以賁賁者飾也致飾然
後亨則盡矣故受之以剥剥者剥也物不可以終盡剥
窮上反下故受之以復復則不妄矣故受之以无妄有无
妄然後可畜故受之以大畜物畜然後可養故受之以
頤頤者養也不養則不可動故受之以大過物不可以
終過故受之以坎坎者陷也陷必有所麗故受之以離
離者麗也
有天地然後有萬物有萬物然後有男女有男女然後
有夫婦有夫婦然後有父子有父子然後有君臣有君
臣然後有上下有上下然後禮義有所錯夫婦之道不
可以不久也故受之以恒恒者久也物不可以久居其
所故受之以遯遯者退也物不可以終遯故受之以大
壯物不可以終壯故受之以晉晉者進也進必有所傷
故受之以明夷夷者傷也傷於外者必反其家故受之
以家人家道窮必乖故受之以睽聧者乖也乖必有難
故受之以蹇蹇者難也物不可以終難故受之以解解
者緩也緩必有所失故受之以損損而不已必益故受
之以益益而不已必決故受之以夬夬者決也決必有
所遇故受之以姤姤者遇也物相遇而後聚故受之以
萃萃者聚也聚而上者謂之升故受之以升升而不已
必困故受之以困困乎上者必反下故受之以井井道
不可不革故受之以革革物者莫若鼎故受之以鼎主
器者莫若長子故受之以震震者動也物不可以終動
止之故受之以艮艮者止也物不可以終止故受之以
漸漸者進也進必有所歸故受之以歸妹得其所歸者
必大故受之以豐豐者大也窮大者必失其居故受之
以旅旅而无所容故受之以巽巽者入也之而後說之
故受之以兊兊者說也說而後散之故受之以渙渙者
離也物不可以終離故受之以節節而信之故受之以
中孚有其信者必行之故受之以小過有過物者必濟
故受之以既濟物不可窮也故受之以未濟終焉
聖人于序卦規畫布置先後次第亦可謂曲盡其妙
矣而韓康伯乃謂序卦非易之藴嗚呼是徒知以淺
近議聖人而不知其大焉者也夫聖人之于易其所
以為是先後之次初豈以私意而強合之哉天下有
自然之理易因之以為自然之序有此則必有彼有
其一則必有其二生生而不窮者此至理之妙而聖
人得之以為畫卦之原者也夫易之有六十四卦是
猶天地之有四時寒暑也天地造化之運熙然為春
而夏繼之凄然為秋而冬繼之窮則必反往則必復
莫不有其序焉今謂寒暑之相繼為非天地之妙用
固不可也而謂卦之先後為非大易之藴其可乎哉
且以其分上下經觀之則其他次序可以類推矣上
經始于乾坤而終于坎離下經始于咸恒而終于既
濟未濟蓋乾坤為父母之道咸恒為男女之别父母
者男女之所從生男女者夫婦之所攸正此二篇之
所以始也坎離為水火之性而既濟未濟則水火之
交與不交也乾坤退藏而不用而付正性于坎離故
水火相交則為既濟水火不交則為未濟此二篇之
所以終也上經言其體下經言其用上經言天道以
明人事之常下經言人事以推天理之妙聖人于始
終之際其用意亦精微矣自是推之則夫六十四卦
之相次或相生而相承或相反而相繼或相因而相
為用其言雖顯而其旨則微其迹雖粗而其義則精
是皆天地萬物自然之至理而孰謂其為非易之藴
也哉伊川謂韓氏之言不合乎道其知之矣
雜卦𫝊
乾剛坤柔比樂師憂臨觀之義或與或求
他卦非无剛柔而獨稱乾坤者剛柔之極焉者也相
親則樂相戰則憂以我臨物曰與以物觀我曰求然
二卦亦互有與求之義
屯見而不失其居
見險而不進故磐桓利貞而不失其居
蒙雜而著
其始雖雜其終必著蓬生麻中不扶而自直
震起也艮止也損益盛衰之始也
損自泰來盛極而始衰以其損下也益自否來衰極
而始盛以其益下也或曰損為益之始益為損之始
大畜時也
天下之至難畜者莫若乾而有以畜之者適其時也
无妄災也
災自外至故无妄
萃聚而升不來也
易以往為進來為退升而不已往而不反也
謙輕而豫怠也
謙則自處也輕豫則其為志也怠
噬嗑食也賁无色也
无色者衆色之所聚也故曰白受采
兊見而巽伏也
兊隂在外為見巽隂在内為伏亦曰兊以說而見巽
以入而伏
隨无故也蠱則飭也剝爛也復反也晉晝也明夷誅也
井通而困相遇也
井通而不竭困隨所遇而安
咸速也恒久也
咸以速為用恒以久為用无心而相感故速日新而
无窮故久
渙離也節止也解緩也蹇難也睽外也家人内也
相疎為外相親為内
否泰反其類也大壯則止遯則退也
天地相反為泰相順為否
大有衆也同人親也革去故也鼎取新也小過過也中
孚信也豐多故也親寡旅也
豐大之世易于滿盈故多事物无與親故為旅
離上而坎下也
水曰潤下火曰炎上
小畜寡也
畜之小故其及物也寡
履不處也
履以踐履為義故不處
需不進也訟不親也大過顛也
本末俱弱有顛之義
始遇也柔遇剛也漸女歸待男行也頤養正也既濟定
也歸妹女之終也未濟男之窮也夬決也剛決柔也君
子道長小人道憂也
小人道消未至于極小人道憂則亡无日矣此夬之
所以為決也自姤以前卦皆取其反對自姤而下則
雜而言之意者聖人𫝊易撮其要綱而言之未盡者
乎
