用易詳解卷十一宋李把撰
下經五(歸妺至兑)
䷵(兑下震上)
歸妹征凶无攸利
彖曰歸妹天地之大義也天地不交而萬物不興歸妹
人之終始也說以動所歸妹也征凶位不當也无攸利
柔乘剛也
婦人謂嫁曰歸漸與婦妹一也而漸之女歸則吉歸
妹則征凶何也漸之女正而歸妹則女之不正者也
漸止而巽而歸妹說以動以巽而視說則說為非矣
以止而視動則動為不可矣此二卦吉凶之所以異
也震長男也兑少女也以少而慕長違禮縱情其為
不正大矣故以征則有不當之失以處則有乘剛之
咎无所往而利也雖然女之不正而曰天地之大義
人之終始何也蓋婚姻之道隂陽之所以合偶而男女
之所以相配者也夫天地以相交為大義故天地絪
緼萬物化醇男女以相配為終始故男女搆精萬物
化生歸妹女之歸者也女之歸有天地之義有人倫
之道存乎其間而可以不正行之哉以不正而歸說
而至於縱動而至於淫夫弱婦強不能正室宜其凶
且不利也嗚呼聖人作易於夫婦之際何其詳且悉
也於咸則通其相與之情於恒則示其持久之道於
家人則嚴其治家之法於漸則明其漸進之禮於歸
妹則又示其不正之戒丁寧反復无所不用其至蓋
家道正則天下定正始之道王化之基皆係乎此而
可不謹哉然則聖人之為天下後世慮亦詳矣
象曰澤上有雷歸妹君子以永終知敝
夫婦之道人倫之始也其始不正其終未有无敝者
矣是以君子謹其始以要其終而知夫敝之所自起
此其為可久之道也故曰言必慮其所終行必稽其
所敝
初九歸妹以娣跛能履征吉
象曰歸妹以娣以恒也跛能履吉相承也
娣媵女也在下而无應故有為娣之象夫娶之有娣
媵是禮之恒者也古者人君一娶九女以同姓為媵
媵雖非正也而可以廣繼嗣是跛而能行者也跛而
能行以征則吉豈非有相承之道哉春秋書公子結
媵陳人之婦于鄄傳曰諸侯娶一國則二國往媵之
以姪娣從此之謂也
九二𦕈能視利幽人之貞
象曰利幽人之貞未變常也
九二女之貞者也以陽居隂内晦其明故𦕈而能視
二之女亦可謂有常守者矣居中得貞有窈窕幽閒
之意如道德之士潔身恬退於嵓穴之間守常不變
而不苟求如是豈妄動以求說者哉古之所謂林下
清風即幽人之貞是也
六三歸妹以須反歸以娣
象曰歸妹以須未當也
須待也以隂居陽居非其位女之不貞者也女之不
貞未能適人必待女兄之既行而後歸以為娣蓋及
其年長而後可歸此所以有待也春秋隠公二年伯
姬歸于紀七年叔姬歸于紀叔姬伯姬之娣也方伯
姬歸紀之時叔姬其年尚幼故歴五年而後始歸兹
非有所待耶
九四歸妹愆期遲歸有時
象曰愆期之志有待而行也
毛詩靜女其姝俟我于城隅愛而不見搔首踟蹰說
者曰靜女正静之女也俟待也城隅謂其高而不可
踰也愛而不見搔首踟蹰者欲往而不行以禮自將
也九四之歸妹其靜女之謂耶愆期不行固若遲矣
而歸有其時其志蓋有所待也所待者待乎禮而後
行也夫期可愆也禮義不可愆也禮義不愆介然自
守寧失其期而无失其正非女之至靜而能若是哉
六五帝乙歸妹其君之袂不如其娣之袂良月幾望吉
象曰帝乙歸妹不如其娣之袂良也其位在中以貴行
也
五以柔居尊位有后妃之象故為帝乙歸妹謂其為
帝乙之配也以小君之尊而惠及賤妾自謂其袂不
如其娣之袂良進御於君可謂无妬忌之行矣月日
之配也月望則敵陽幾望未至於望也未至於望則
无過中之失此六五之所以吉也關睢之樂得淑女
以配君子樛木之逮下而無嫉妃之心此周南后妃
之化六五足以當之
上六女承筐无實士刲羊无血无攸利
象曰上六无實承虛筐也
筐者所以采蘋蘩之具也羊者所以供犧牲之物也
承筐而无實則无以供蘋蘩矣刲羊而无血則无以供
犧牲矣是士與女皆失其職者也士與女皆失其職
何所往而利乎春秋傳晉獻公嫁伯姬于秦筮之遇
歸妹之睽史蘇占之曰不吉其繇曰士刲羊亦无&KR0954;
也女承筐亦无貺也西隣責言不可償也歸妹之睽
猶无相也震之離亦離之震為雷為火為嬴敗姬車
說其輹火焚其旗不利行師敗于宗丘歸妹睽孤寇
張之弧姪其從姑六年其逋逃歸其國而棄其家明
年其死于高梁之虛歸妹之睽上六之變也
䷶(離下震上)
豐亨王假之勿憂宜日中
彖曰豐大也明以動故豐玉假之尚大也勿憂宜日中
宜照天下也日中則昃月盈則食天地盈虚與時消息
而况于人乎况于鬼神乎
治之至於豐无以復加矣豐者盛大之稱天下至乎
極治之世也天下之治極於盛矣是豈无所自而然
哉蓋王道之行有以致之王者出而撫休明之運以
至明之德而見之於運動之間故天下之人莫不被
潤澤而大豐美其盛大之治无有缺然不滿之處以
其所尚者道之大焉者也惟其所尚者大故其治亦
大而无復有可憂者矣然則當此之時果何所宜也
哉惟持之以中而使不至於過而後可以久安而无
變蓋中者所以為保治之道也日之方中臨照天下
而无所不燭王者之道亦猶日之中也光被四表而
不遺微小中之外其可復加於此乎苟或過焉則未
有无憂者矣夫所謂勿憂者以其宜於中也而中不
免於過則勿憂者是乃憂之所由伏也夫日之過中
則必至於昃月之過中則必至於食昃與食非日月
之所宜有也而且不免焉此蓋天地盈虚消息之運
盈者之必虚消者之必息時變之來雖天地與之偕
行而况於人與鬼神宜其无所逃於必至之理也而
奈何不為之憂也哉聖人作易既言其勿憂之治於
前而又默寓其可憂之意於後其示天下後世保治
之戒深矣
象曰雷電皆至豐君子以折獄致刑
雷以威為用電以明為用威與明並行此折獄致刑
之象也折獄者因獄以折其情致刑者因其至以定
其罪因獄以折其情非威无以示懲因其至以定其
罪非明則輕重有所不審矣
初九遇其配主雖旬无咎往有尚
象曰雖旬无咎過旬災也
旬均也豐之治雖王者所自至然亦大臣更相協贊
而後成者也初與四為應故遇其配主主即觀近臣
以其所為主也以陽遇陽雖勢均力敵而足以共濟
故无咎以此而往亦可尚矣伊尹之遇汝鳩汝方此
配主之謂也然亦不可過也過則相反而不相濟嫌
隙一開豈不反為灾也哉
六二豐其蔀日中見斗往得疑疾有孚𤼵若吉
象曰有孚𤼵若信以𤼵志也
蔀蔀屋也斗昏見之宿也二之應在五五又隂柔晦
其明如處蔀屋之下日中而見斗蔽亦甚矣以此而
往五必疑之然六五之君豈終蔽者哉惟能以有孚
之信𤼵達其志則君臣相得未有不吉者矣成王之
於周公其始聞流言之變不免於有疑及金縢一啓
則歸之惟恐其後周公之忠誠固有以感悟之也信
以𤼵志其斯之謂乎
九三豐其沛日中見沬折其右肱无咎
象曰豐其沛不可大事也折其右肱終不可用也
王弼謂沛為幡幔所以蔽日者也沬昧也九三互變艮
艮為手故有折其右肱之象九三之豐在於幡幔之
下雖日之方中而所見昏昧而不明亦可謂闇之極
矣處暗之極无一可為而可立大事乎人之有股肱
所以運動也而折其右肱則不可用矣九三之暗皆
其自取者也而尚誰咎哉
九四豐其蔀日中見斗遇其夷主吉
象曰豐其蔀位不當也日中見斗幽不明也遇其夷主
吉行也
夷等夷也以陽居隂不當其位幽而不明故豐其蔀
日中見斗暗之甚也然下應於初初以我為配主我
以初為夷主二者相遇則亦足以共濟以此而行吉
其宜矣古之大臣雖無所能為而能達賢以共事如
吳公之薦賈誼常何之薦馬周卒以此取名豈非以
其協謀共贊之為美哉
六五來章有慶譽吉
象曰六五之吉有慶也
章謂二也二有離明之德含章而在下也六五以柔
居尊位晦其明而不自用而資六二含章之美以為
用有以致而來之故二之美即我之美而二之譽即
我之譽未有不吉且慶者秦誓曰邦之榮懷亦尚一
人之慶夫任得其人則榮懷之慶皆萃於一人之身
然則人君其可自用其明哉
上六豐其屋蔀其家闚其戶闃其无人三歲不覿凶
象曰豐其屋天際翔也闚其戶闃其无人自藏也
豐之六與明夷之六同明夷初登於天而豐則豐其
屋天際翔也明夷後入於地而豐則蔀其家闚其戶
闃其无人也是皆不明而強以為明者也外慕之人
其中本无所見而侈然有自大之心然而強明而終
晦未有不冥行索塗者德宗以強明自任謂天下皆
莫能欺而蔽於盧把之姦而不悟是豐其屋者之為
也
䷷(艮下離上)
旅小亨旅貞吉
彖曰旅小亨柔得中乎外而順乎剛止而麗乎明是以
小亨旅貞吉也旅之時義大矣哉
旅之為義非獨以適異國逃空虚也凡困而不得其
所者皆旅也君子道不遇時彷徨无所之故有取於
旅之象如伊尹之在夏周公之居東孔子之遊於列
國孟子之仕齊梁下而至於賈誼之謫長沙王仲淹
之居河汾馬周之困新豐杜子美之入蜀韓退之之
貶潮陽皆旅也君子當旅之時舉世无所知自守且
不足而安能大有為也哉幸而可以求通亦不過小
亨而已小亨者僅足以苟安非大通之時也道之不
行惟介然有守而後可以不累於物苟枉道從人則
窮斯濫矣故曰旅貞吉謂其守貞而後吉也以全體
論之六五得中於外而順乎二陽之剛艮以止而麗
乎離明此旅之所以取象者然也夫旅之世天下无
與之世也天下无以相與而以剛處之則多所忤逆
而益至於窮惟以柔自處而順乎剛則庶乎可以少
安矣旅不可不止也不止則愈行而愈困然必得明
哲之士以附麗之則可相託以為安此夫子當厄所
以主司城貞子觀貞子之謚則其人之賢明亦可知
也旅有時有義困而无所歸者時也正而不失其守
者義也安其時行其義非聖賢其孰能之哉
象曰山上有火旅君子以明愼用刑而不留獄
山上有火其勢不能久留此旅之象也所謂旅者直
暫寓爾夫豈久於此哉以此而用刑則必不留獄而
无淹滯之嘆矣
初六旅𤨏𤨏斯其所取災
象曰旅𤨏𤨏志窮災也
𤨏𤨏言細碎也以隂柔居下不能遠圖而志在於𤨏
細之末志窮而災隨之自取之也旄邱之詩黎侯寓
於衞也其卒章曰𤨏兮尾兮流離之子所云旅𤨏𤨏
者其斯之謂歟
六二旅即次懷其資得童僕貞
象曰得童僕貞終无尤也
次者旅之所居以安者也資財者旅之所頼以為用
者也童僕者旅之所資以為助者也既即其次又懷
其資又得其童僕六二之旅亦可謂貞矣尚何尤之
有其晉公子重耳在秦之時乎
九三旅焚其次喪其童僕貞厲
象曰旅焚其次亦以傷矣以旅與下其義喪也
離為火九三逼近於離故有旅焚其次之象焚其次
則无以為安矣喪其童僕則无以為助矣雖以貞處
之且不免於厲而况不貞乎魯昭公之事近之矣居
鄆而鄆潰是焚其次也有子家羈而不能用是喪其
童僕也昭公之失民已久雖欲以旅與下而下无所
與所喪若此不亦傷乎
九四旅于處得其資斧我心不快
象曰旅于處未得位也得其資斧心未快也
資斧所以自衛也居多懼之地位之不當而處之則
其處必不安矣惟其得資斧以自衛是亦可處焉然
豈欝欝久居此哉故雖得資斧而其心不快也晉重
耳安於姜氏子犯醉而遣之凡今日之所以不快者
即異時覇天下之本也故曰懷與安實敗名
六五射雉一矢亡終以譽命
象曰終以譽命上逮也
離為雉文明之物也射雉而一矢亡則雉未必得矣
以其未必得也而益之則所喪滋多故不若安以待
之而終有譽命之喜則今日之失未必不為他日之
得也亡其一矢而上恩下逮夫豈終於旅哉馬周之
在新豐近之矣
上九鳥焚其巢旅人先笑後號咷喪牛于易凶
象曰以旅在上其義焚也喪牛于易終莫之聞也
旅之世宜下而不宜上下則可安上則愈窮也上九
處離之極高而自焚是以鳥焚其巢失所依也方其
有巢也其心以為喜故先笑及其焚之也其心以為
戚故後號咷悲之至也牛所以致遠負重旅人所頼
以行者也今以輕易而喪之至於終莫之聞則其凶
可知矣以旅而在人上不能謙順自守以至於窮而
无所復入豈非自焚之道哉此陸機之所不免也
䷸(巽下巽上)
巽小亨利有攸往利見大人
彖曰重巽以申命剛巽乎中正而志行柔皆順乎剛是
以小亨利有攸往利見大人
巽入也一隂生於二陽之下順而不逆故有巽入之
義大人之涉世至於與物無忤也甚難莊子曰形莫
若就心莫若和惟就與和其巽入之謂乎然而謂之
小亨何也蓋巽之小亨異乎旅之小亨旅之小亨所
亨者小也巽之小亨以小而亨者也執柔處下無自
大之色而物莫之忤是小而能亨者也惟其自居于
小是以無入而不自得故利有攸往也夫巽以柔順
為事者也然一於柔順而或有阿附苟從之患是必
審其所從以歸于正故利見大人大人謂二五也二
五有剛中之德者也巽以行權上下皆巽而權在其
中是以重巽申命申命者亦以順而申之者也鼓舞
萬物者莫如風鼓舞萬民者莫如令風行而物不知
令行而天下不容議是蓋有權焉而非形迹之所可
求者也二五之剛巽乎中正而其志行初四之柔皆
順從乎剛柔以巽入剛以巽受剛柔皆巽而無有不
順者矣以此涉世何忤之有故曰是以小亨利有攸
往利見大人
象曰隨風巽君子以申命行事
風不一故謂之隨風命不一故謂之申命風不獨鼔
舞而已亦必有生物之功命不獨號令而已亦必有
可行之事此人君所以法天而行也
初六進退利武人之貞
象曰進退志疑也利武人之貞志治也
巽為不果初六在巽之下柔而不立欲進而不能欲
退而不遂進退交疑於中其為不果亦甚矣故勸之
以利武人之貞武人勇於進者也志在於進所守專
一而不亂尚何遲疑之有哉夫事之不成者生乎疑
而有疑者由乎智識之多機事之能立者本乎一而
能一者始乎念慮之不雜蓋多機為求道之累用智
為進德之賊而疑心為立事之蠧也孔氏之門惟回
愚參魯足以入道漢廷羣臣惟木強之周勃足以成
功信乎志之疑者有不如志之治者之為有立哉
九二巽在牀下用史巫紛若吉无咎
象曰紛若之吉得中也
九二過乎巽者也二與五為應兩剛相敵而不相下
然二臣也臣其可與君抗哉故以卑巽自處雖在牀
下而不以為屈且用祝史巫覡之辭以通其誠意於
君雖辨說紛然而卒有以取信於上是以吉而且无
咎也夫二之所以吉者以其得乎中也以柔而濟剛
雖行過乎恭而不失事君之道兹非得乎中而能若
是哉
九三頻巽吝
象曰頻巽之吝志窮也
巽以順從為事然不可不持之以正也一以巽而无
自立之義則流乎謟矣九三之巽巽之頻者也既巽
之又巽之巽之不已而至於頻可吝之道也阿附苟
悦其志已窮此公孫弘張禹所以不免阿諛之譏也
歟
六四悔亡田獲三品
象曰田獲三品有功也
四以隂柔而居近君之地宜有悔者也而悔亡何也
以其有功也以隂居隂固若不足以有為而柔順之
中自有制服剛強之義故用之於田獵則有三品之
獲其為有功亦大矣羊祜身不跨馬射不穿札謂之
柔懦不武可也而輕裘緩帶雍容不迫乃足以令三
軍而制強敵孰謂巽順之道為不足快意也哉
九五貞吉悔亡无不利无初有終先庚三日後庚三日
吉
象曰九五之吉位正中也
巽以行權九五行權之主也居中正之位當巽之世
而以陽用剛宜有悔矣惟其守貞而得吉是以悔亡
而且无不利也方其悔未亡也故无初及其悔亡是
有終也然九五之權亦豈驟用之哉故必先庚三日
後庚三日庚有變更之義先三日而慮之後三日而
申之先後審慮以申其命而動无不吉矣盤庚遷都
一時之權也而三篇之書丁寧反覆所以告之者无
所不用其至古之聖人審于用權而不敢輕𤼵者蓋
如此豈若後世商鞅之徒強民改作而自以為權者
哉
上九巽在牀下喪其資斧貞凶
象曰巽在牀下上窮也喪其資斧正乎凶也
上九之巽在牀下與九二不同二本在下者也故巽
在牀下而不以為屈上處一卦之極而亦在牀下此
卑辱之甚者也斧所以割斷之物權之所在喪其資
斧則失其權矣有陽剛之德而不能用卑巽太過以
失其權自窮于上雖正其能免于凶乎周之衰也下
堂而見諸侯此巽在牀下之象也
䷹(兌下兌上)
兌亨利貞
彖曰兌說也剛中而柔外說以利貞是以順乎天而應
乎人說以先民民忘其勞說以犯難民忘其死說之大
民勸矣哉
兌為澤說萬物者莫說乎澤蓋以其有潤物之功是
以萬物咸說之也夫天下有真說可以心感而不可
以偽為惟其出於中心之誠故真笑未𤼵而和苟出
於偽則脅肩諂笑蓋有貎然而心不然者矣故兌之
所以亨者以其說之出乎誠然者也雖然說不可以
非其道也以我而說人不以其道則在我者為苟說
以人而說我不以其道則在人者為過諛故必利乎
貞貞者所以持之而不使之至於流也以卦之全體
論之二五以剛而居中三上以柔而在外以剛居中
則中无所苟以柔居外則外无所忤外无所忤故說
中无所苟故貞說而貞說而不流者也夫說之為義
大矣上順乎天下應乎人湯武之所以救民於水火
說也以此先民而使之則民忘其勞周公東山之詩
亦說也以此犯難則民忘其死楚王廵拊三軍而士
如挾纊亦說也夫民之所不欲者莫若勞而所甚畏
者莫若死乃今至於忘其勞與死而相勸以惟上命之
從則說之為義豈不大矣哉
象曰麗澤兑君子以朋友講習
兩澤相麗更相滋益此朋友切磋琢磨之象也子曰
學而時習之不亦說乎有朋自遠方來不亦樂乎樂
者說之至者也以得朋為樂則說可知矣
初九和兌吉
象曰和兌之吉行未疑也
晏子論和與同異以為以可濟可以否濟否謂之同
獻可以替其否獻否以成其可謂之和則是和者以
有所不說而為說者也以有所不說為說則人必有
疑之者矣惟其行之以貞是以吉而无疑也初九以
說居下而不失其剛是豈苟說者乎
九二孚兌吉悔亡
象曰孚兌之吉信志也
九二大臣之事也二與五為應五以剛而二亦以剛
應之兩剛相直宜有悔矣然人臣之於君不患乎不
能以剛介自處而患乎无忠信之誠以固之苟有忠
信之誠則雖犯顔敢諫未有不能取信於人君之志
者矣九二以剛而居中有中孚之信是以悔亡而乃
得吉也齊景公欲為遊觀之舉而晏子有荒亡流連
之諫晏子之言則剛且直矣惟其𤼵於至誠故景公
說之而命太師作君臣相說之樂故曰畜君何尤畜
君者好君也夫晏子伯者之佐尚能以此動悟其君
之心而况古者大臣之事哉
六三來兌凶
象曰來兌之凶位不當也
兌之義雖主乎說而說之不可以非其道說之非其
道是容說者之為也六三隂柔不中不當其位而來
就二陽以求說謟諛取容无所不至其為失正甚矣
以此而來誰肯受之其凶也宜哉
九四商兊未寧介疾有喜
象曰九四之喜有慶也
商度也上有九五中正之君下有六三隂邪之臣處
於二者之間欲說乎五而未得欲說乎三而不可商
度於中未有所定然能介然自立疾惡六三之隂邪
則可以有喜慶矣蓋三與五不兩立也既能疾惡乎
三則五必說之豈不得人君之慶也哉自我言之謂
之喜自人君言之謂之慶
九五孚于剥有厲
象曰孚于剥位正當也
剥小人之道也六三之來兑上六之引兊是也九五
以陽剛居尊位不信乎君子而信乎小人是危道也
漢元帝之信恭顯唐明皇之信李林甫德宗之信盧
把皆不免乎危是孚于剥者也然而象以為位正當
何也非美之也乃愧之也以人君之尊而惟隂邪小
人是信則其居於此位豈不有愧也哉
上六引兌
象曰上六引兊未光也
引君以當道正也引之非其道則入于邪矣六三之
來兊以容說為事者也上六之引兊則是以逢迎為
說者矣以逢迎為說阿諛己甚雖使九五信之豈足
為光哉其不言吉凶者以六三觀之凶可知矣
