用易詳解卷五宋李把撰
土經五(臨至復)
䷒(兌下坤上)
臨元亨利貞至于八月有凶
彖曰臨剛浸而長說而順剛中而應大亨以正天之道
也至于八月有凶消不久也
臨者自上臨下之謂也自上臨下有君臨之象焉故
元亨利貞具乾四德之用此臨之所以為大者也剛
浸而長謂二陽也陽自復而至于臨浸浸然長而不
已也說而順謂二體也坤上兊下下說而上順也剛
中而應則九二也二以剛居中而上應于五一卦之
全體則然也夫臨大也而臨之大莫大于陽易以陽
為大泰之小往大來是也然則臨之所以亨者其惟
大而正者乎自復而臨自臨而泰泰而大壯大壯而
夬夬而乾大者之必亨而亨者之必正此天道之常
也雖然亦未可以為常也消息盈虚之運寒往則暑
來暑往則寒來今日之消明日之長如循環焉故陽
自十一月為復歴十二月為臨至于六月為遯凡八
月而二隂浸長馴致于凶則隂之消亦不可久矣可
不為之深憂乎且二陽浸長陽之方盛者也而聖人
已慮其有八月之凶夫陽方盛而戒之隂未生而憂
之聖人為君子之慮盖如此(七日來復以日言八月有凶以月言日取陽長)
(之義月所以示隂之復也)
象曰澤上有地臨君子以教思无窮容保民无疆
澤上有地岸之高焉者也岸高澤下岸俯臨之此君
臨天下之象也君子之君臨天下則何以哉故以教
思无窮容保民无疆盖天下之民未有不教之而能
使之相安者也飽食煖衣逸居而无教則近于禽獸
近于禽獸則相争相奪而不能一日寧居其能容保
之乎是必以吾无窮之教而保其无疆之民思之于
我者為甚至則容之于彼者為甚大而後可以盡其
君臨之德矣此舜命契為司徒而先告之以百姓不
親五品不遜之意
初九咸臨貞吉
象曰咸臨貞吉志行正也
九二咸臨吉无不利
象曰咸臨吉无不利未順命也
以上而臨下臨也以陽而臨隂亦臨也臨之二陽居
于四隂之下此咸臨者也咸臨者有以感之之謂也
夫有求于人者必先下之而後可以得夫人之心今
初九九二以陽而下隂而四隂莫不咸感以樂為之
用亦可謂善于臨者故曰以賢臨人未有得人者也
以賢下人未有不得人者也此初九之所以貞吉而
九二之咸臨吉无不利以其能下人者也雖然初九
之咸臨志在于行其正固也而九二之咸臨猶有未
順命之歉焉何哉初遠于隂而二近于隂也二近于
隂迫而臨之則隂未必服故未順命也惟其未順命
此九二不得不有以感之也以大事小其湯文之事
乎葛伯不祀而湯事之似初九昆夷不服而文王事
之似九二
六三甘臨无攸利既憂之无咎
象曰甘臨位不當也既憂之咎不長也
以隂居陽无臨人之德而居臨之地而徒以甘說為
臨臨道窮矣故无所往而利也惟能于此知其不可
而憂畏以處之則亦可以无咎矣唐自代德之世皆
以姑息為政姑息即易之所謂甘臨者也而唐之諸
君方且恬然自以為安而略无憂懼之心此藩鎮之
禍所以歴久而不能制也
六四至臨无咎
象曰至臨无咎位當也
以隂居隂无心于臨者也无心于臨物至而後臨之
故曰至臨古之聖人居于萬物之上淡然无欲以應
天下之相求物以有心至而我无心臨之此繫辭所
謂无思无為寂然不動感而遂通天下之故者尚何
咎之有朝覲獄訟之交歸而舜禹偃然若出于不得
已其至臨之謂耶
六五知臨大君之宜吉
象曰大君之宜行中之謂也
鳳有利觜衆鳥不賓麟有利角衆獸不馴君有奇智
天下不親人君之臨涖天下而出于用智焉盖未有
能得人之心者也然智有小大是豈可以一槩言之
哉孟子曰智者行其所无事也莊子曰大智閑閑夫
智而閑閑且无所事則其為智亦大矣用智若此兹
非大君之所宜者乎夫大君之所謂智非智也乃中
也人君以中道待天下與天下蕩然同為皇極之歸
天下之智盖未有大于此者也中庸曰舜其大知也
歟舜好問而好察邇言隠惡而揚善執其两端用其
中于民夫舜之智可謂大矣而不過用其中于民然
則行中以為智非大君之宜哉
上六敦臨吉无咎
象曰敦臨之吉志在内也
皋陶美舜之德曰帝德罔愆臨下以簡御衆以寬武
王美文王之德曰惟我文考若日月之照臨光于四
方顯于西土此以敦厚為臨者也聖人之德海涵地
負舉天下之物靡所不容以此為臨其象所謂容保
民无疆者耶
䷓(坤下巽上)
觀盥而不薦有孚顒若
彖曰大觀在上順而巽中正以觀天下觀盥而不薦有
孚顒若下觀而化也觀天之神道而四時不忒聖人以
神道設教而天下服矣
誠信事神莫不有以感而通之而况乎設教以化民
也哉故曰觀盥而不薦有孚顒若所謂盥而不薦者
宗廟祭祀之禮以盥為先以薦為後孔子曰禘自既
灌而往者吾不欲觀之初祼以求神誠意專一了无
間斷及其至于薦也則禮文繁多而一念之誠始渙
散矣盖疑心不生則入范氏之火而可以不焦誠慮
不固則射李廣之石而不能以再中此盥而不薦所
以貴其有顒若之孚也夫觀之為義有二有以人而
觀我者大觀在上是也有以我而觀人者中正以觀
天下是也合二體觀之上巽下順巽則有巽入之理
順則有順𨗳之意皆至誠之用也誠之所孚雖不薦
无文尚可以感格孰謂以之化民而民不仰觀而從
化者乎天地以其誠故其道至神无方而四時无差
忒之失聖人亦以其誠故其教亦神妙无迹而天下
无不服之思一誠之妙天地聖人相融而无間尚安
有形迹之可求也哉有虞氏未施信于民而民信之
夏后氏未施敬于民而民敬之此之謂也
象曰風行地上觀先王以省方觀民設教
記曰修其教不易其俗齊其政不易其宜此省方觀
民設教之象也彖言以神道設教而象言以省方觀
民何也神道設教則在我者欲其隠而无迹省方觀
民則在人者欲其顯而可見隠而无迹則人不䙝顯
而可見則人不疑二者其並行而不相悖乎
初六童觀小人无咎君子吝
象曰初六童觀小人道也
當大觀之世而以隂柔居下不能廣覽博觀而自局
于卑汙蹇淺之域是兒童之見也以此為觀在小人
為宜而在君子則可鄙矣盖君子務知遠者大者小
人務知小者近者彼坐井觀天以蠡測海小人之道
自為至足烏知通達之觀哉
六二闚觀利女貞
象曰闚觀女貞亦可醜也
以隂居隂而上應于五女子之貞也女子之從人也
利乎貞不利乎闚舍貞而以闚相從是亦可醜者矣
孟子曰不待父母之命媒妁之言鑚穴隙相窺踰牆
相從則父母國人皆賤之其闚觀之謂乎
六三觀我生進退
象曰觀我生進退未失道也
三居上下之間者也可以進可以退惟自觀其生以
卜用舍之决反照内觀而不累于物故或進或退而
不失乎道夫豈肯舍己以徇人哉治則進亂則退伯
夷之觀也治亦進亂亦進伊尹之觀也可以仕則仕
可以止則止可以久則久可以速則速孔子之觀也
三聖之道其所以自任者亦重矣用舍行藏不拘于
一而惟道之從又豈六三之所能望哉
六四觀國之光利用賓于王
象曰觀國之光尚賓也
古者諸侯入見于王王以賓禮之士之未受禄亦以
賓禮之故周禮鄉大夫之職三年大比考其德行道
藝而興賢者能者鄉老及鄕大夫以禮賓之言待以
客禮尊之也六四居大臣之位而近乎天子之光覽
德輝而來王以賓師之禮待之其尊賢重道之意亦
至矣舜尚見帝帝館甥于貳室亦饗舜迭為賓主是
天子而友匹夫也利用賓于王其斯之謂乎
九五觀我生君子无咎
象曰觀我生觀民也
王弼曰觀我生自觀其道也觀其生為民所觀者也
五以大觀在上有中正之德以為觀之主故能反求
諸己以自觀其生因斯民之休戚以驗其德之厚薄
使吾之所為誠无媿于君子則可以无咎矣盖觀之
于民者是乃所以為自觀之道也夏禹泣辜罪已成
湯檢身若不及古之聖人以天下而律其身其法如
此
上九觀其生君子无咎
象曰觀其生志未平也
上九以陽剛在上為一卦之極以我而觀人者也舉
天下之大以觀乎我之所為在我者雖自盡而人情
之不一安得每人而悅之哉祁寒暑雨雖天地之大
而人猶有憾則夫觀其生者宜其容有未平之志也
以堯舜之聖而不免苗民之不服以成王周公之德
而猶有商民之難化君子于此亦自反而已矣夫何
咎之有
䷔(震下離上)
噬嗑亨利用獄
彖曰頥中有物曰噬嗑噬嗑而亨剛柔分動而明雷電
合而章柔得中而上行雖不當位利用獄也
噬嗑者頤六四之變也頤以養為義而噬嗑頤中有
物則失其所以為養矣頤中有物是物有以為之間
也欲去頤中之間必噬而嗑之而後可以亨通亦猶
小人為君子之間必刑而去之而後可以致治此所
以貴乎用獄也自卦之全體論之震剛自乾來者也
離柔自坤來者也剛柔既分動于下而明于上雷電
相合以成其章此皆利用獄之象也盖動而且明則
真偽可審察而无疑雷電合而章則德威可並用而
不廢以此用獄豈不足以得其情哉雖然動不可過
乎剛也明不可至于察也動過于剛則有太刻之失
明至于察則有好訐之病太刻則傷恩好訐則民无
所措手足矣是以六五之柔進而上行以柔而濟其
剛以中而用其明故雖以六居五位為不當而于用
獄為利也盖獄者生民之大命人之生死係焉以剛
用之往往或有太過之傷惟以柔用之而後有慈祥
忠厚之意故惟柔者為能仁而惟仁者為能中吕刑
曰惟良折獄嗟乎折獄而以善良之人主之其易之
所謂柔得中者耶
象曰雷電噬嗑先王以明罰勑法
罰有輕重惟明者能得其宜法有可否惟謹者能審
其當此明罰勑法所以為用獄之要也帝舜之命皋
陶曰五刑有服五服三就五流有宅五宅三居惟明
克允夫五刑之服而有三就五流之宅而有三居其
為罰不同故其法亦因以異而用之者當以明允為
先盖明則不失于疑似而允則不亂于是非以此用
獄尚安有濫刑之失哉
初九屨校滅趾无咎
象曰屨校滅趾不行也
用刑者所以折天下之心而使之歸于善也天下之
人方其麗于惡也一步之始其端甚微苟不于其微
而折之逮其長惡不悛則无及矣初九居一卦之下
始乎用獄者也小人之為不善自其一舉足之誤而
遂麗于刑辟之嚴故初九有屨校滅趾之罰屨校滅
趾者盖以懲其惡于初而使不復行也小懲大誡刑
一趾以全其身尚何咎之有哉春秋傳曰君子惡惡
疾其始齊桓圖伯之初而有滅遂之惡聖人書人以
疾之也乃所以愛桓公于後也其屨校滅趾之謂乎
六二噬膚滅鼻无咎
象曰噬膚滅鼻乘剛也
五刑之有劓即滅鼻之罰也二有互體艮艮為鼻噬
膚而至于滅鼻其用刑亦慘矣而乃得无咎者以其
所乘者初九之剛也天下剛強之小人非治之以嚴
則无以折其姦心箕子六三德所謂強弗友剛克者
是矣
六三噬腊肉遇毒小吝无咎
象曰遇毒位不當也
腊肉肉之堅者三以隂柔居非其位而上遇九四之
剛三欲噬之是噬腊肉也以隂噬陽噬之不可而反
遇毒焉亦小吝矣君子之用獄貴乎足以大服天下
之心今以刑刑人不惟不服而反招怨懟豈不可羞
者乎然三非用之不當而以其位之不當是以雖小
吝而无咎也以周公之聖而致二叔于辟尚不免東
征之變居非其位而果用刑信乎其難哉
九四噬乾胏得金矢利艱貞吉
象曰利艱貞吉未光也
乾胏肉之帶骨者尤為難噬者也乾胏雖難噬而在
我者得金矢則噬之為不難盖金矢者剛且直之謂
也金剛而矢直以剛直之道待天下之小人彼雖難
噬吾以正治之未有不吉者矣雖然以刑刑人用之
雖當而終不如德則其道猶未光也四居大臣之位
其帝舜士師之官乎皋陶之刑非後世之刑而吕刑
所載猶不在三后之列信乎其未光也矣
六五噬乾肉得黃金貞厲无咎
象曰貞厲无咎得當也
黃中之色也金以斷割為事者也五之所噬者乾肉
其視三之腊肉四之乾胏則為无毒而且易矣居至
尊之位操天下之權以此斷割天下何難之有而五
方且得黃金以中道行之而不使之至于過也夫用
刑之道寬則養奸急則民无所措手足惟得其中則
可以大服天下之心要之刑不如德是以雖正而猶
厲也然而无咎者何也以其所用之刑得其當也舜
誅四凶而天下大服亦惟當爾所為當者不獨當其
罪當其心也
上九何校滅耳凶
象曰何校滅耳聰不明也
坎為耳離為目離之旁通為坎故有滅耳之象而其
正體則離故有不明之說盖合正變而言之也繫辭
曰小人以小善為无益而弗為也以小惡為无傷而
弗去也故惡積而不可掩罪大而不可解易曰何校
滅耳凶滅耳者滅趾之應也小人之為惡也其初屨
校滅趾不過于不行而已至于積惡既久聰明閉塞
不可告語則遂至有滅耳之凶狃惡至此尚何及哉
舜之四凶周之三監商之頑民皆聰不明之類也
䷕(離下艮上)
賁亨小利有攸往
彖曰賁亨柔來而文剛故亨分剛上而文柔故小利有
攸往天文也文明以止人文也觀乎天文以察時變觀
乎人文以化成天下
賁者泰之變也天下之至文常生于太平極治之世
故禮樂之興由乎王道之盛而典禮之行亦自乎會
通之觀泰之極而至于賁則賁者所以飾治之具也
坤上六之柔來而文乾九二之剛故亨乾九二之剛
上而文坤上六之柔故小利有攸往一剛一柔相錯
而成此天之所以為文也艮上而離下離之文而艮
止之故文不至于勝質而无浮虚之弊此人之所以
為文也夫天下有自然之文在天則剛柔相錯在人
則文明以止聖人之于天下何為哉不過觀之而已
觀乎天文則知日月星辰之運行寒暑隂陽之來往
有至變存焉故以察時變觀乎人文則知君臣上下
之間父子兄弟夫婦之際粲然有文以相接故以之
化成天下聖人之觀非好察也盖因其自然之理而
成之也
象曰山下有火賁君子以明庶政无敢折獄
政者所以化民之本也刑者所以輔治之具也庶政
既明則民自化刑可設而不用矣故无敢折獄无敢
者非不敢也不忍也治至于用獄君子之不得已而
况敢乎哉
初九賁其趾舍車而徒
象曰舍車而徒義弗乘也
車服身之章也受之非其道則非以為榮而反以為
辱初九居卦之下賁乎其趾者也既无其位又无其
功而有車輿之錫則受之為非宜故不若舍車徒行
之為安何者以其義不可乘而弗乘之也是故義之
所在則孔子之不徒行不以為過義之所不可則顔
斶之徐行當車不以為辱君子之辭受取舍亦惟其
義而已矣
六二賁其須
象曰賁其須與上興也
須待也二為離之主文明之至者也二有文明之德
而自居于隂柔之地含章不露有所待而後發上之
人有以致之而後為之興起夫豈肯浮躁暴露以苟
求于人哉伯夷居北海之濱以待天下之清聞文王
作興而遂有盍歸乎來之歎此與上興之義也
九三賁如濡如永貞吉
象曰永貞之吉終莫之陵也
賁如濡如潤色之至焉者也聖人以文治天下制度
皆修而紀綱具舉君臣上下之分寓于禮文之表歴
千萬世而不可紊故天下永守其貞而莫為犯陵之
習韓宣子適魯見易象與魯春秋曰周禮盡在魯矣
吾乃今知周公之德與周之所以王當是之時周室
之衰亦已久矣而猶足以憑藉維持而永其天命故
齊晉雖強而亦知有尊王之義而不敢萌犯上之心
所謂終莫之陵者于周見之
六四賁如皤如白馬翰如匪寇婚媾
象曰六四當位疑也匪寇婚媾終无尤也
皤如以其潔也翰如以其速也四有應于初欲往而
從之故以皤如之賁而乘翰如之馬其從初之志亦
堅矣然以其迫近于三而為三所間故初不能无疑
焉夫初之所以疑我者豈非謂我為寇讎也哉而不
知匪寇也乃婚媾也吾以潔白自守而反招為寇之
疑疑釋則可以有合尚何過尤之有馮衍守節于更
始亦可謂能潔其志者矣及其歸光武也而光武猶
以前日之憾疑之夫守道自潔者乃君子之常而懷
疑待物者非人君之量光武于此則失之矣而衍何
罪哉
六五賁于丘園束帛戔戔吝終吉
象曰六五之吉有喜也
丘園者山林隠逸之地也天下文明之世必至于野
无遺賢而後為至治之極故雖賢者之隠于丘園高
蹈不屈而束帛戔戔有以增草木猿鳥之光物雖菲
薄而恭敬以將之在我者雖若可吝而終以獲吉何
者以其有得賢之喜也成湯之幣聘三至于有莘之
野而光武之安車玄纁亦屢往反于嚴光之室賁于
丘園其謂是耶
上九白賁无咎
象曰白賁无咎上得志也
虞夏之質不勝其文商周之文不勝其弊夫文而至
于不勝其弊則其文亦靡矣上九居賁之極患其至
于靡也故以白賁无咎白賁无咎者以其質而反之
也天下方趨于極文之世而吾能以潔白之質裁其
過而使之不至于流故雖為賁之極而无浮靡之風
此所謂文明以止者尚何咎之有哉董仲舒謂漢宜
少損周之文用夏之忠夫漢承周秦之後文之弊亦
以極矣救文者莫若忠孰謂仲舒為緩而不切哉
䷖(坤下艮上)
剝不利有攸往
彖曰剥剥也柔變剛也不利有攸往小人長也順而止
之觀象也君子尚消息盈虚天行也
隂生于午至于亥而為純坤未至于坤則為剥剥建
戌之月也否之世三隂三陽勢均力敵猶以為小人
道長君子道消况乎五隂而剥一陽哉以五隂而剥
一陽陽有垂盡之憂而隂有不可禦之勢亦岌岌矣
剥之不已前日之乾變而為今日之坤事勢之必至
盖亦无可奈何者也君子于此尚可復有所往乎當
剥之時小人得志君子屏息退而避之猶懼其將及
而有所往焉是逆天也是取禍也然則君子處此將
何為哉亦不過觀剝之象以順而止之而已夫小人
之惡豈君子所能敵哉與之相為拂逆則其忿益甚
故不若委順以待之則猶可以殺其怒而得其懽心
尚庶幾不至于極也非君子之私意也消息盈虚天
運且不能違而吾奈何不順之耶孔子于陽貨應之
以一諾而貨之横逆卒不能少加于我此順而止之
之義也
象曰山附于地剥上以厚下安宅
剥之世剥牀以足則下不厚矣小人剥廬則宅不安
矣故以厚下安宅厚下者欲民之得其所也安宅者
欲民之有所庇也民得其所而有所仰庇此濟剥之
道也勞來還定安集為宣王中興之本信乎治剥之
道非得民則何以哉
初六剥牀以足蔑貞凶
象曰剥牀以足以滅下也
六二剥牀以辨蔑貞凶
象曰剥牀以辨未有與也
辨者牀之榦也自足至辨皆牀之所恃以為安者也
而今皆剥之既剥其足又剥其辨其為蔑正之凶亦
甚矣剥其足未及乎上也剥其辨未有以與之也是
猶幸之之詞也至于剥及其膚則无及矣小人欲亡
人之國必先下剥其民以孤其君使其民日離于下
而其君日孤于上于是得以制其權故厚賦重斂以
虐之嚴刑峻法以刻之而民心始散而不可收矣魯
之失民季氏之得民用是道也初稅畆作丘甲作三
軍用田賦皆出于季氏之手而魯公恬然不悟豈不
危哉
六三剥之无咎
象曰剥之无咎失上下也
上下謂二與四也二與四皆三之黨也三有應于上
能去其黨而從乎上九之正盖小人而能為君子之
助者也舍隂即陽雖失上下之朋而在我者得其正
可以无咎矣東漢吕強雖在宦者之列而清忠奉上
數有危言正論謂曹節等佞邪徼寵而欲罷其封剥
之无咎其斯人歟
六四剥牀以膚凶
象曰剥牀以膚切近災也
自足至辨剥之不已而遂及其膚此隂禍之切于身
者小人之為患始也剥其民而終也併與其君而剥
之剥至于膚則正道絶滅而无餘矣故不曰蔑正而
直曰凶者謂其无正之可蔑也季氏專權之久而為
出君之惡陳氏竊權之極而有弑逆之禍切近乎災
莫甚于此
六五貫魚以宫人寵无不利
象曰以宫人寵終无尤也
魚隂類也自初以至于四相聯而進貫魚之象也衆
隂並進而五以柔居尊位為衆隂之主故以宫人之
寵寵之使内无失職之怨而外无預政之患如是庶
乎以无尤矣六五之寵非愛之也乃順而止之也小
人之患不在乎有以去之而在乎有以處之去之而
使无所容則反以激其忿戾之心處之而使各得其
所則可以无怨尤之悔自三代以來世未嘗无宦寺
之職而不聞其專政者處之有其道也而竇武何進
之徒乃欲盡擊而去之是豈知有宫人寵之義哉
上九碩果不食君子得輿小人剝廬
象曰君子得輿民所載也小人剥廬終不可用也
上九乾也乾為木果故有碩果不食之象夫果之碩
大而不見食則隂有不能剥之者矣輿在下謂民也
廬在上謂君子也君子者小人之庇而民則君子之
所恃以安者也君子有所託于下則得輿小人无所
庇于上故剥廬然則天下豈有剥而不復者哉有窮
后羿之變剥亦甚矣而有田一成有衆一旅少康因
之以為恢復之資此君子得輿之義也
䷗(震下坤上)
復亨出入无疾朋來无咎反復其道七日來復利有攸
往
彖曰復亨剛反動而以順行是以出入无疾朋來无咎
反復其道七日來復天行也利有攸往剛長也復其見
天地之心乎
復剥之對乎剥之一陽窮而在上復之一陽反而居
下天下未有極而不反者隂之極則反而為剛静之
極則反而為動向之消者今則反而長矣向之逆者
今則反而順矣其動也剛其行也順此復之所以為
亨也陽自外而來于内入也陽自下而長于上出也
一陽之復出則有朋來之應入則有反復之道夫孰
能害之哉所謂朋來者衆陽是也自復而為臨為泰
為大壯為夬為乾皆吾朋也方其一陽伏于地之下
豈知所為朋來者哉然隂極陽生相反為復者乃道
之當然是以于其可必而必之也七日來復先儒論
之詳矣隂生于午終于亥而為坤自坤而為復歴變
凡七此子夏之說也冬至卦氣起中孚歴七日而為
復此京房郎顗之說也二者相非未有定論要之自
隂而復于陽此天運虛盈消息之理也然臨言八月
而復言七日者臨為隂長而言之也復為陽復而言
之也此日與月之所以異也剥之世小人道長君子
不可以有為今一陽來復則剛浸以長是君子方為
之時也故利有攸往是幸之之辭也天地无常心因
復而後見其心何也天地之心未嘗不喜陽而惡隂
喜剛而惡柔喜君子而惡小人盖至于剥而隂陽柔
剛君子小人易位倒置而天地之心始晦矣乃今一
陽既復天道好還豈不于此有以見其心之所喜也
哉雖然此特自天地而言之爾若夫論君子之復則
吾之一心固有與天地相似者方其未復而梏于人
偽之私何自而見之及其既復而反觀内照知吾心
自有天地豈待外求哉盖天地之心即吾本然之心
是也孟子曰萬物皆備于我矣反身而誠樂莫大焉
人能反身而誠則天地之大莫不在我夫是之謂復
其見天地之心
象曰雷在地中復先王以至日閉關商旅不行后不省
方
澤中有雷而君子以向晦入宴息自動而復于静也
雷在地中而先王以至日閉關商旅不行后不省方
守静以待其動也故月令于是月必齋戒掩身以待
隂陽之所定盖取諸此
初九不遠復无祗悔元吉
象曰不遠之復以脩身也
此顔子不貳過之學也夫必有所失而後有所復失
之未遠而復已繼之故不至于悔而獲元吉元吉者
吉之善者也孔子曰顔氏之子其殆庶幾乎有不善
未嘗不知知之未嘗復行也又曰回之為人也擇乎
中庸得一善則拳拳服膺而弗失之矣又曰克己復
禮為仁一日克己復禮天下歸仁焉觀夫子之所予
則顔子脩身之學可知矣
六二休復吉
象曰休復之吉以下仁也
仁謂初九也初九有克己復禮之仁而六二能下之
休休然其如有容以此為復吉之道也舜舍己以從
人禹聞善言則拜湯用人惟已改過不吝以聖人之
盛德而能屈已以下從乎仁賢之臣其所謂休復者
乎
六三頻復厲无咎
象曰頻復之厲義无咎也
頻數也以隂居陽不中不正見善不明用心不剛故
屢失而屢復屢失屢復其亦危矣然猶愈于不能復
者是以雖危而義无咎也秦穆公既悔于殽之敗而
又有彭衙之衂然能懼而修德而晉不敢當頻復之
厲君子猶取之
六四中行獨復
象曰中行獨復以從道也
先儒論聖人豈果无復哉特其所以為復者異于人
爾盖衆人之復以其失也而聖人之復非失也聖人
之所為固有所不中而會于中有所不極而會于極
惟其有獨見之明是以能反經而合道此時中之權
也周公孔子之過二聖豈真有過者哉周公惟其遭
變故後世或以為不仁孔子惟其愛君故昧者或以
為有黨然二聖時中之道獨得于不勉不思之誠天
下烏能識其全哉
六五敦復无悔
象曰敦復无悔中以自考也
敦復者自厚以求復之謂也五以柔居尊位而下无
繫應无與為復宜有悔矣惟其能以敦厚為心自考
察中心之所為是以卒无悔也韓愈曰古之君子責
已重以周早夜以思去其不如舜者就其如舜者中
以自考其斯之謂乎
上六迷復凶有災眚用行師終有大敗以其國君凶至
于十年不克征
象曰迷復之凶反君道也
迷復者昏迷而不自復也長惡不悛縱情肆欲而不
之悔災眚已見而猶不悟方且用師以求逞于人故
終至于大敗國破君亡雖十年之久而不克征焉盖
其反君道之常是以禍敗如此之極也楚靈王不能
自克以取乾谿之禍至于平王之世救死扶傷日不
暇給而不敢起南征之師此豈特十年也哉仲尼曰
古也有志克己復禮仁也信善哉楚靈王若能如是
豈其辱于乾谿
