陶叔獻繼之於是程氏誨蒙陳氏六帖與
夫摘奇博聞諸書錯出並見而予亦綴
法語數萬言家爲荀袁各得一體今
檇李婁君(機)獨采摭二史彚之以韻旁通
假借字字取之毋遺如鳴球在縣洋洋有太
古氣超然新工盡掩衆作不必親見揚子
雲然后能作奇字不必訪李監陽氷然后
能爲文詞學班馬氏固未有如此者去年
予在郷里得其書以冊帙愽大不能以自
隨姑刪摭其旨以爲序婁君清尚修
潔一時儁士也淳熈甲辰上巳日鄱陽洪
邁書於金華松齋
世率以班固漢史多假借古字又時用偏
旁音釋各異然得善註易暁遂爲據依
機謂固作西漢書多述司馬遷之舊論古
字當自遷史始以史記正義索隱西漢音
義集韻諸書訂正作班馬字類玄見各出
不沒其舊而音義較然違舛尚多更俟增
易淳熈&KR0605;丑夏至日禾興婁機書
唐張守節云史漢文字相承已乆若恱
字作說閑字作閒智字作知汝字作女早
字作蚤後字作后旣字作漑勑字作飭制
字作剬如此之流縁古字少通共用之史
漢本有此字者乃爲好本程邈變篆爲隷
楷則有常後代作文隨時改易衛宏官書
數體吕忱或字多奇鍾王等家以能爲法
致令楷文改變非復一端咸著秘書傳之
歷代又字體乖誤日久其黼黻之字法從
黹(丁履反)今之史有從耑(音端)秦本紀云賜孝
公鄒誕生音甫弗而鄒氏之前史本
已從耑矣如此之類並即依行不可更改
若其黿鼉從龜辭亂從舌覺學從與泰
㳟從小匱匠從走巢薻從果耕籍從禾
席下爲帶美下爲火裒下爲衣極下爲
點析旁著片惡上安西䬸側出頭離邊
作禹此等類例直是訛字寵字(勑勇反)爲鍚
(音陽)以支(章移反)代文(問分反)將旡混无若兹之流便
成兩失又曰先儒音字比方爲音至魏秘書
孫炎始作反音又未甚備鄭康成云其始
書之也倉卒無字或以音類比方假借爲之
趣於近之而已受之者非一邦之人其郷同
言異字同音異於兹遂生輕重訛謬矣其
論皆當併録于此二史之字第識首出餘
不復載或已見於經子者則疏于下庶㡬
觀者知用字之意也機又書
余㓜年從事句讀嘗見郷先生婁公
參與班馬字類喜其究心字學採摘二史
旁證曲盡淂之者可無魯魚亥豕之惑自
謂該載已備不必問奇於揚子雲矣後随
侍先君入蜀與諸朋友遊有老儒王揆
者嘗論及此作而曰此書所載善則善矣
猶未盡也因與之考論二史果而昈分類
析閒多遺闕在蜀數年相與朝夕考訂日
積月累凢有所得書於四聲之下共一千二
百三十九字補註五百六十三因念先賢力
學稽古貫穿二史可謂詳備猶有闕焉今
從而廣之名以補遺附於韻後併勒諸梓
以便學者之觀覧亦郷先生婁公之志
也補或未盡尚俟來者㬌定甲子長至
日覃懐李曾伯書
