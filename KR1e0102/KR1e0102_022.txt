春秋毛氏傳卷二十二
翰林院檢討毛竒齡撰
成公(公名黑肱宣公子諡法安民立政曰成)
元年
春王正月公即位
二月辛酉葬我君宣公
無冰
周二月夏之十二月也無冰則冬恒燠矣
三月作丘甲
前斷道之盟晉侯以齊侯不至邀衛伐齊時宣公與
盟而又使公孫歸父求好于晉齊實怨之至是將伐
我而我為預備因作丘甲傳所謂臧宣叔令修賦繕
完正謂修此兵賦也但丘甲不可解在諸書俱無明
文惟杜氏引周禮并司馬法作解似乎可據然猶有
未合者據周禮九夫為井四井為邑四邑為丘四丘
為甸則丘者十六井甸者六十四井也而司馬法則
云四邑為丘丘出戎馬一疋牛三頭四丘為甸甸出
長轂一乘戎馬四疋牛十二頭甲士三人步卒七十
二人戈楯備具謂之乘馬之法今魯以用兵之故增
益兵賦以一甸所賦之車責之一丘故曰丘甲則無
論國家增賦必正多加少若以四丘之車而責之一
丘則四倍加賦定無是理乃即司馬法而周禮小司
徒註所引與此不同彼以百井為成成出革車一乘
甲士十人徒卒二十人其出車之井與甲士徒卒數
俱不合且此司馬法者非他即齊景公時司馬田穰
苴所著書也穰苴變齊法改管仲内政竝非周制且
其人在昭定之間成公此時尚未有此法也况出車
與出甲截然不同古賦車之法不傳其散見諸書者
大抵鄉遂賦人都鄙賦車而甲楯諸器則皆官制而
官給之如周禮司甲司兵當出軍時皆頒自司馬名
曰授兵及其還軍則仍收之官名曰受兵輸凡弓矢
戈楯皆如之則是車是車甲是甲春秋凡出車名曰
賦車成二年傳羣臣賦輿襄二十五年傳賦車兵是
也出甲謂之授甲受甲昭二十年陳桓子授甲閔二
年狄入衛衛人受甲者皆曰使鶴是也未有出車而
可名出甲者自春秋之季將變車戰晉魏舒毁車而
為行吳以百行為萬人帶甲三萬魯三家將作三軍
亦願毁其乘以作行兵而行必帶甲如成十八年晉
胥童率甲八百以攻郤氏襄二年楚嬰齊帥組甲三
百被練三千以伐吳國語吳有水犀之甲三千即宋
鄭小國宋景公卒大尹興空澤之士千甲鄭討西宮
之難子孔以其甲與子革子良之甲相為防守則其
時之崇卒而尚甲為何如者是以管仲作内政首修
甲兵其有不足則使有罪者以犀甲鞼盾贖罪而楚
蒍掩為司馬使子木賦甲兵且賦甲楯之數則是列
國用兵各為定賦而魯以外備齊難亦令賦甲使每
丘出甲若干勒以為制謂之丘甲盖賦以丘為準如
魯定田賦孔子曰以丘足矣亦謂丘有十六井可相
準耳其後魯各有甲定十年圍郈以叔孫氏之甲出
于郈門哀十一年齊師伐我有季氏之甲七千皆以
是也若穀梁謂一丘士農皆使作甲則驅四民而為
工勢有不能若胡氏據唐太宗兵法謂周制以二十
五人為一甲凡四丘出七十五人止三甲今增二十
五人使一丘出一甲可得四甲則周制竝無二十五
人為一甲之事且僅增人數則既非賦車又非賦甲
直是季世抽丁之法全非古制况周禮大司馬起徒
設法凡萬有二千五百家為鄉即以萬有二千五百
人為軍故小司徒云凡起徒役無過家一人則不問
車甲但徵徒兵在周制亦自有法何得遽以唐制溷
之
夏臧孫許及晉侯盟于赤棘
臧孫宣叔名許文仲之子以齊難乞盟赤棘晉地
秋王師敗績于茅戎(茅公穀作貿)
前文十七年周大夫甘歜乘戎飲酒敗戎于邥垂而
戎憾之至是年春晉侯使瑕嘉(即詹嘉)平戎于王王使
單襄公如晉拜成劉康公(即王季子)以為戎無備可乘間
也叔服(内史)諫阻不聽遂伐茅戎而敗績焉
冬十月
二年
春齊侯伐我北鄙
齊伐我圍龍(魯邑)頃公之嬖人盧蒲就魁門焉(攻龍邑門)龍
人囚之齊侯請勿殺不聽膊諸城下(膊磔也)齊侯親鼓
士陵城三日取龍遂南侵及巢丘
夏四月丙戌衛孫良夫帥師及齊師戰于新築衛師敗
績(杜註四月無丙戌在五月一日)
衛侯以齊師伐魯使孫良夫石稷將侵齊值齊師自
伐魯還遇于新築石成子(即稷石碏孫)欲不戰孫子不可
遂敗績時齊人將獲良夫幸新築人仲叔于奚(守新築大)
(夫稱新築人猶孔子父鄒邑大夫稱鄒人類)救之得免
六月癸酉季孫行父臧孫許叔孫僑如公孫嬰齊帥師
會晉卻克衛孫良夫曹公子首及齊侯戰于鞌齊師敗
績(首公穀作手)
孫良夫還自新築不入國遂如晉乞師會臧宣叔亦
如晉皆主郤克晉侯許以七百乘而卻克請增之至
八百乘遂將中軍士爕佐上軍欒書將下軍韓厥為
司馬以救魯衛此以前盟斷道時晉使卻克徵會于
齊齊侯不至且帷婦人以觀克而笑之故以報也至
是臧宣叔逆克從齊師至于靡笄(齊山名)齊高固入晉
師投石以嘗之癸酉師陳于鞌時齊侯以逢丑父為
車右急于戰不介馬而馳卻克傷于矢流血及屨而
桴鼓未絶馬逸不能止師從之齊師敗績逐之三周
華不注(齊山名)逢丑父與公易位(欲代公也)將及華泉驂絓
于木車止丑父易轏車而佯使公取飲公逸韓厥獲
丑父獻之卻克克縱之齊侯還軍使軍人求丑父三
入三出(言出入晉軍也)晉師乃入自丘輿擊馬陘(皆齊邑)齊侯
使賓媚人(即國佐也)賂紀甗(紀國之甑)玉磬與地以求成晉人
不許曰必以蕭同叔子為質(蕭國名同叔蕭君之字子者女指齊侯母也難)
(斥侯母故曰蕭君女也公羊作蕭同姪子註蕭同國名則國非戎狄無二字者穀梁作蕭同姪子之母則)
(益無解矣其好異而無理如此)且使齊封内盡東其畝(壟畝東行則晉可循壟而)
(達齊)對曰蕭同叔子寡君之母也若盡東其畝則君車
便利其如先王之制何時魯衛在軍者皆諫曰齊疾
我矣遂許之書例凡聘問盟會雖二卿並行止書一
其書二使者必兩事使也至于行師則諸卿並書一
則重兵事一則本國與列國有異此與後六年仲孫
蔑叔孫僑如帥師侵宋昭十年季孫意如叔弓仲孫
貜帥師伐莒例同
秋七月齊侯使國佐如師己酉及國佐盟于袁婁(穀作爰婁)
袁婁齊地是時晉人使齊人歸我汶陽之田成公會
晉師于上鄍賜三帥(卻克士爕欒書)先路(革路木路)三命之服(三帥)
(三卿本三命故魯以此賜之)司馬(主甲兵)司空(主營壘)輿師(主兵車)候正
(主斥候)亞旅(次于卿者)皆受一命之服
八月壬午宋公鮑卒
據傳宋文公卒始厚葬用蜃炭(以蜃作炭堙壙禦濕)益車馬(多齊)
(車道車廞車并馬之類杜註誤)始用殉(俑葬曰殉俑者偶人也古用芻靈周用偶人孔子謂芻靈)
(為善俑為不仁則此時無用俑者矣故曰始用若用生人殉則前文十八年秦伯卒以子車氏殉何得言)
(始杜又誤矣盖用生人者戎狄之禮中國無是也)重器備(明器有干笮甲楯備禦之物)椁
有四阿(阿柱也晉語立于西阿西柱也杜作四注誤)棺有翰檜(翰旁飾帷牆之類檜)
(上飾荒齊之類此皆王禮)
庚寅衛侯速卒(速公作遫)
取汶陽田
晉師敗齊時魯衛與焉及齊使國佐求成而晉不許
則魯衛與有請焉故晉于盟爰婁時令齊還我汶陽
田而至是取之取者不以好得也
冬楚師鄭師侵衛
宣公之世楚強而晉弱故宣公使大夫求好于楚而
楚莊既卒宣公亦薨值晉景嗣興卻克秉政之際遂
藉晉敗齊而紓我齊患此非背楚實勢使然也乃楚
復責好魯衛以宋鄭陳三國已事移之魯衛則以宗
邦望國而奔命強大辱之甚矣然而罪在晉楚仍不
在我者以我固無如何也時楚師救齊以魯衛皆在
晉軍遂移師侵衛并侵我及陽橋(魯地)孟孫請賂之乃
以執築(男工)執針織紝(女工)皆百人并公衡為質(公衡成公之子)
(此時可為質則必始娶之媵所生者)楚人許平其不書侵我并納質諱
國辱也此文例也
十有一月公會楚公子嬰齊于蜀(地闕)
丙申公及楚人秦人宋人陳人衛人鄭人齊人曹人邾
人薛人鄶人盟于蜀
公乃與楚公子嬰齊(莊王之弟楚卿也)蔡侯許男秦右大夫
說宋華元陳公孫寧衛孫良夫鄭公子去疾及齊曹
諸國大夫盟于蜀其不書蔡侯許男者傳稱楚共王
不在軍而蔡景公當王車之左許靈公當王車之右
是二君者共乘一車祗得為楚王車左右之御士非
國君也故不書此文例也若列國大夫俱不稱名而
稱人則五國知名五國不知名遂略之也左氏以此
為匱盟匱盟者竊盟也言畏晉之知而竊與楚盟則
不然天下無十二國共盟而猶謂晉不知者且楚師
實臨我晉不能救而禁我之求成不得也况書法無
貶例也此與隐三年公及莒人盟于浮來莊九年公
及齊大夫盟于葭例同
三年
春王正月公會晉侯宋公衛侯曹伯伐鄭
前陽橋之役鄭從楚侵衛及魯魯衛惡之至是會晉
師并曹宋伐鄭左氏誤謂討邲之役夫邲之戰在宣
十二年是時楚方伐鄭鄭幾滅矣晉以救鄭而致敗
與鄭何憾至十四年鄭以晉敗故如楚謀晉而于是
晉討鄭貳經書晉侯伐鄭見在也今相距十一年經
明書楚師鄭師伐衛而此請大國之師方合諸侯以
報之而仍曰討邲之役其于夫子之經一概悖盡吾
故曰左傳策書但當叙事若偶出一意以解經文必
致大誤即此是也
衛侯與宋公俱先君未葬宜稱子而皆書爵者以是
役魯為政而衛副之不當以非禮之事顯咎人國故
隠而書爵且是役已敗傳稱鄭公子偃帥師禦之使
東鄙覆諸鄤敗諸丘輿(皆鄭地)鄭皇戌如楚獻捷是諸
師敗績而皆不書一諱國惡一諱國辱也
辛亥葬衛穆公
二月公至自伐鄭
甲子新宮災三日哭
新宮宣公之宮也(羣公廟皆稱宮)災者天火也廟災哭三日
禮也按新主入廟禮無明文惟春秋吉禘在二十七
月禫纖之後以禫月遇吉祭(時祭)雖可以奉主祭廟然
猶是祔祖而不以妃配必踰月吉禘然後遷主于彌
廟名曰新宮今宣以二十年十月薨則成元年十一
月為大祥二年正月為禫至是二月則禫已踰月正
二十八月吉禘之際其名新宫則當在吉禘後已經
遷主故燬而哭之胡氏謂不稱宣宫必神主未遷宫
雖成而主未入遇災而哭實為非禮則不惟不曉禫
後踰月正當吉禘無新主未入之禮且亦不識廟制
妄謂新宫必新造一廟可空宫無主而不知此新宫
者即先公之宫也先公居五廟之末名為禰廟自伯
禽以來即已有之雖名為新宫而實即舊廟並無新
造之例是必待吉禘之日將四親并祧合食太祖及
其臨徹先迎高廟一位隨諸祧主還遷廟中而然後
新主逐隊隨三親歸分高曾祖禰而各入廟焉是一
日不吉禘則一日不遷主一日不遷主則一日不易
廟安有所謂無主之廟可虚懸一座以稱新宫者况
檀弓云有焚其先人之室則三日哭正言廟也而胡
氏又誤解檀弓疑是先人生平所居之室故謂先人
之所居可哭而虚廟不可哭夫先人所居即後人所
居是也所居室災弔而不哭宫廟火三日哭禮之不
講而妄議哭法徒增人笑耳若謂丹楹刻桷經稱桓
宫而此稱新而不稱宣必非無故則以丹楹刻桷在
莊二十三年此時已舊而不新故稱桓耳若初入廟
則未有不稱新者不聞夏宗伯稱新鬼大乎
乙亥葬宋文公
七月而葬且厚葬焉(見前)非禮極矣凡此皆書事而義
自明者何則二年八月卒三年二月葬義可知也不
然此時書例亦何難去日去諡如俗所云而並不一
及何耶
夏公如晉
愬盟蜀之不得已也
鄭公子棄疾帥師伐許
許久服鄭隠十一年為鄭所滅至桓十五年而後許
復有其國嗣此經屢書鄭伯伐許為討貳也及僖六
年楚人圍許後則鄭不能再有許矣今乃以許恃楚
不事鄭而興師伐之則鄭以強大凌弱小罪在強大
此一定義例而又以已所服事之楚而徒以許故而
隠與楚爭此在義理與事勢兩有未便而謂鄭可為
之乎故夫子于鄭之伐許凡二年之間三致意焉
公至自晉
是時晉與楚求和歸楚公子穀臣與連尹襄老之尸
于楚(此邲之戰為晉所俘者)以求知罃(此為楚所俘者)楚子許之
秋叔孫僑如帥師圍棘
棘者汶陽之田之邑也齊不伏取故圍以師焉
大雩
晉卻克衛孫良夫伐廧咎如(廧公作將穀作牆)
廧咎如者赤狄之别種也宣十五年晉滅赤狄潞氏
其餘民散入廧咎如種中故復討之據傳有廧咎如
潰上失民也八字則必經有廧咎如潰四字而左氏
以己意釋此句今闕之耳
冬十有二月晉侯使荀庚來聘衛侯使孫良夫來聘丙
午及荀庚盟丁未及孫良夫盟
此皆為晉來尋盟恐貳楚也荀庚者荀林父之子元
年齊將伐我臧宣叔與晉侯盟于赤棘宣七年衛侯
欲為晉致魯而使孫良夫來盟至是皆尋之其兩盟
兩日以各聘不合故也二卿不係國以承上晉衛文
也胡氏襲劉敞之說謂書及不書公見二卿之抗二
卿不繫國見遂事之專則二年齊侯使國佐如師己
酉及國佐盟于袁婁此時齊求成未敢抗也且以君
命來未嘗專也然而書及不書公書國佐不書齊何
居
鄭伐許
四年
春宋公使華元來聘(宋共公新立也)
三月壬申鄭伯堅卒
杞伯來朝(將出叔姬故來朝修禮以告其故也)
夏四月臧孫許卒
公如晉
葬鄭襄公(三月而葬何速也)
秋公至自晉
公如晉晉侯見公不以禮及公歸欲求成于楚季文
子曰不可晉雖無道然國大臣睦而通于我諸侯聽
焉未可以貳楚雖強非吾族也乃止
冬城鄆(公作運)
鄆魯地名冬而城鄆亦與時合但文十二年已城諸
及鄆矣此又城之豈一地兩城耶按杜氏于前城鄆
註云此是東鄆為莒魯所争地今所城為備晉而設
即後十六年傳晉人執季文子公待于鄆者其地在
魯西名西鄆與前不同
鄭伯伐許
此鄭悼公也鄭襄自去年夏冬兩伐許而死今悼公
喪未踰年即遣公孫申帥師以疆許田許人敗之展
陂(許田)鄭伯乃親伐許取鉏任泠敦之田是時晉欒書
荀首士燮俱帥師救許伐鄭賴楚使子反救之以鄭
方事楚楚不悟鄭伐許之與已爭也及許靈公愬鄭
伯于楚與鄭訟而鄭不勝楚乃執皇戌及公子固(鄭穆)
(公子)鄭伯歸因棄楚而請成于晉先與晉趙同(趙衰子)盟
于垂棘(晉地)而于是晉楚之爭鄭則以楚鄭之爭許而
又一變焉
五年
春王正月杞叔姬來歸
此大歸也大歸猶稱杞者雜記諸侯出夫人未致命
以前仍以夫人之禮行此時未致命故稱杞餘見前
年來朝傳
仲孫蔑如宋(報前年華元之聘也)
夏叔孫僑如會晉荀首于穀(首公作秀)
傳晉荀首如齊逆女故宣伯餫諸穀餫者野饋之名
所以畏晉而申敬禮者穀齊地
梁山崩
記異也傳曰凡山崩川竭君為之不舉(去盛饌)降服(損盛)
(服)乘縵(車無文)徹樂(息八音)出次(舍于郊)祝幣(陳玉帛)史辭(自罪)
(責)以禮(以行禮于山川之神)梁山晉地
秋大水
冬十有一月己酉天王崩(此定王也)
十有二月己丑公會晉侯齊侯宋公衛侯鄭伯曹伯邾
子杞伯同盟于蟲牢(鄭地)
同盟蟲牢為鄭服晉也時天王崩四十日矣
六年
春王正月公至自會
二月辛巳立武宮
武宮者武公之宮也武公名敖伯禽五世孫有武德
曾朝周而宣王饗之諸侯事四親自高祖而上則皆
祧之魯惟伯禽不祧今魯以尚武功之際特立武公
一宮為不祧之廟其名宮者以太廟稱廟羣公稱宮
也其名武宮者以晉曲沃武公為不祧之廟亦名武
宮今效之一以著諡一以崇武也其又名世室者以
世世不祧主則世世不毁室明堂位曰魯公之廟(伯禽)
文世室武公之廟武世室也(惟崇武故特加文字以與武相對)左氏
斷以己意謂以鞌之功立武宫(鞌戰見前二年)夫鞌非魯功
雖旁人皆知之豈有魯君臣親受晉辱而肻貪晉功
為己功者若如宣十二年楚子云為先君之宮以告
成事則此係行軍之際各載遷主以出戰而及乎戰
勝則就其戰地設宫告主如大傳所稱牧室為牧野
告勝之處何嘗在國中特立一廟且其所載主雖係
遷主然實稱祖禰尚書所謂用命賞于祖曾子問所
謂以幣告祖禰是也其于武公何與焉
取鄟(附庸國也)
衛孫良夫帥師侵宋
此晉命衛討宋也蟲牢之會宋公初辭之而後與會
晉以其抗也命衛伐之是時晉伯宗夏陽說同衛孫
良夫甯相并鄭人及伊雒陸渾諸蠻戎一齊出師然
師過衛時見衛不守備夏陽說即欲襲衛若全不知
有孫良夫甯相之在師者然則衛之在晉雖不得當
次國然亦何至卑弱如是故此不書晉并不書諸國
及戎而獨書衛大夫帥師侵宋使晉之惡衛之辱求
其事而皆見焉夫衛何庸侵宋哉嗟乎衛自顧且不
暇乃侵宋哉
夏六月邾子來朝(邾公作邾婁)
公孫嬰齊如晉(嬰齊子叔肸子)
壬申鄭伯費卒(此鄭悼公也)
秋仲孫蔑叔孫僑如帥師侵宋
此晉命魯討宋也三年公會宋伐鄭四年宋使華元
來聘五年仲孫蔑如宋是年冬公與宋公同盟于蟲
牢未嘗有隙可乘也以受人之命而遣將興師公行
侵掠恥可知矣故不書晉命一似我之自為之者雖
諱國辱乎然而晉之惡我之辱求其事而皆見焉此
文例也
楚公子嬰齊帥師伐鄭(以服晉故)
冬季孫行父如晉
晉欒書帥師救鄭(救公作侵誤)
據傳晉欒書救鄭與楚師遇于繞角(鄭地)楚師還晉師
遂侵蔡楚公子申公子成以申息(楚二縣)之師救蔡禦
諸桑隧(上蔡地)趙同趙括欲戰請于欒武子武子將許
之荀首士燮韓厥皆不許遂止
七年
春王正月鼷鼠食郊牛角改卜牛鼷鼠又食其角乃免
牛
卜郊在寅月卜牛在子月鼷鼠鼱鼩鼠今名鼠狼是
也未卜日不成牲故稱牛餘見前
吳伐郯
郯小國季文子曰中國不振旅蠻夷入伐而莫之或
恤無弔者也夫(言無相恤者)
夏五月曹伯來朝
不郊猶三望
秋楚公子嬰齊帥師伐鄭公會晉侯齊侯宋公衛侯曹
伯莒子邾子杞伯救鄭八月戊辰同盟于馬陵(衛地)
楚子重伐鄭師于汜(鄭地)諸侯救鄭鄭共仲侯羽軍楚
師(二子鄭大夫)囚鄖公鍾儀獻諸晉八月同盟于馬陵晉
人以鍾儀歸囚諸軍府
公至自會
吳入州來(楚邑即淮南下蔡縣)
前宣十四年楚圍宋還子重請賞已以申呂之田申
公巫臣獨不可謂申呂成賦以御北方若賞之是無
申呂也晉鄭將至漢矣子重怨之當楚討陳夏歸(在宣)
(十一年)楚子欲納夏姬巫臣諫止焉及子反欲娶之巫
臣曰是不祥之人也是夭子蠻(姬鄭穆公女其兄靈公殺死無後)殺
御叔(其夫)弑靈侯(即陳靈公)戮夏南(其子徵舒)出孔儀(孔寕儀行父)喪
陳國何不祥如是人生實難其有不獲死所乎天下
多美婦人何必是子反乃止楚以與連尹襄老襄老
死于邲不獲其尸其子黑要烝焉巫臣乃使鄭召姬
而待已于鄭及楚共即位將伐魯(陽橋之役)使屈巫(即巫臣)
聘于齊且請師期巫臣乃盡室以行就鄭娶夏姬使
介反幣(復命)而奔晉因卻至以臣于晉晉使之為邢邑
大夫至是子重子反滅巫臣之族盡殺子閻子蕩及
清尹弗忌襄老之子黑要而盡分其室巫臣自晉貽
二子(子重子反)書曰余必使爾罷于奔命以死乃請使于
吳晉侯許之見吳子夀夢而悦之留吳以一偏之車
九乘與一兩之卒二十五人并其射御教之以乘車
戰陳而使之叛楚且寘其子狐庸為吳行人吳始伐
楚伐巢伐徐(皆楚屬國)子重奔命焉於是會馬陵而復以
州來之入子重乃自鄭奔還計子重子反於是乎一
歲七奔命凡蠻夷之屬楚者吳盡取之而于是晉復
強而楚乃頓衰
冬大雩
衞孫林父出奔晉
孫林父者良夫之子衛定公惡之乃奔晉其奔也獻
晉所食戚邑衛侯如晉晉反戚邑焉
春秋毛氏傳卷二十二
