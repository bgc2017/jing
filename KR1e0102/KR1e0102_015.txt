春秋毛氏傳卷十五
翰林院檢討毛竒齡撰
十有一年
春晉殺其大夫㔻鄭父
夷吾殺里克時會㔻鄭使秦乞緩秦賂鄭乃告秦伯
謂賂之不入由吕甥卻稱冀苪實主之君以重幣召
三子臣出晉君君納重耳蔑不濟矣及還聞克死見
共華曰可以入乎共華曰二三子皆在而不及謂不
及克黨也㔻鄭入遂殺鄭及七輿大夫共華賈華等
(皆克黨)㔻豹奔秦(豹鄭之子)
是年襄王使召武公内史過賜晉侯命受玉惰(受王命圭)
(也)過歸告王曰晉侯其無後乎王賜之命而惰于受
瑞先自棄也已何以長世
夏公及夫人姜氏會齊侯于陽穀
此僖公夫人也娶不見經其在齊桓弟與女俱不可
考杜云婦人見兄弟不踰閾汎言禮文耳齊僖之死
在桓十四年距僖立時已三十八年齊桓尚安有女
弟乎
秋八月大雩
孟子七八月之間旱周八月夏六月也此旱雩也杜
氏云過時非是說見前
冬楚人伐黃
十有二年
春王三月庚午日有食之(杜云不書朔官失之)
夏楚人滅黃
傳黃人恃諸侯之睦于齊也不共楚職楚伐黃滅之
嗟乎伯主安在哉故前年書伐此年書滅總見諸國
之不能救焉若穀梁胡氏謂貫之盟管仲慮江黃近
楚而遠齊儻伐不能救則此盟反為厲也桓不聽管
仲死楚伐江黃桓果不能救君子於是乎閔之則考
齊世家管仲之死在齊桓四十一年為僖十五年此
時仲未死也且是年襄王以前年之冬王子帶召戎
伐周因討子帶而子帶奔齊齊侯使管仲平戎于王
王以上卿之禮饗管仲仲辭不受乃受下卿禮而還
此明見是年秋七月及冬十二月傳而鹵莽如是可
乎
秋七月
冬十有二月丁丑陳侯杵臼卒
十有三年
春狄侵衛
夏四月葬陳宣公
公會齊侯宋公陳侯衛侯鄭伯許男曹伯于鹹
傳云會鹹以淮夷病杞故且謀王室也秋為戎難故
諸侯戍周齊仲孫湫致之(戍守也致者送戍卒也)
秋九月大雩
冬公子友如齊
十有四年
春諸侯城緣陵
緣陵杞邑也杞為淮夷所病將遷于是邑而齊合諸
侯以城之其不言城杞者以杞是時未遷也其不序
諸國者以史于諸國人氏偶未詳也故傳云不書其
人有闕謂是闕文即釋例所云春秋以文史官多闕
者而杜氏以有闕為工築未畢誤矣若齊桓救患恤
災遷城封國義在所褒而胡氏謂城邢是褒城楚丘
城緣陵是貶則事同義異在夫子無是委曲且胡氏
義例謂書城邢而不書城夷儀邢未滅也書城楚丘
而不書城衛衛已滅也今淮夷病杞杞並未滅也乃
書城緣陵而不書城杞於例謂何
夏六月季姬及鄫子遇于防使鄫子來朝(鄫公穀作繒後俱倣此)
據傳鄫季姬來寧公以鄫子之不朝也怒而止姬將
以絶鄫婚而季姬不忍乃特為防邑之遇(防魯邑)而使
之來朝然後公許姬還鄫故此書季姬截去鄫字如
未嫁者以明與鄫絶也後年書季姬歸鄫如始嫁者
以明重合鄫也此傳與註俱明了者即穀梁謂遇者
同謀也公羊謂使來朝者非使來朝使來請已也亦
但言夫婦謀合私請歸已之意並未言魯女滛佚通
乎鄫子如宋儒所言滛奔者自何休邪陋誤作墨守
輒謂魯女要遮鄫子淫佚使來聘已夫鳥獸之行莫
過文姜然亦情理有之其將會齊襄時必先使桓公
與襄先會于濼而後以寧母之說從桓歸齊豈有未
嫁之女獨身適防他國人君無事來魯可以通情愫
講姤合者故范甯註穀梁亦云休言誕妄事所不然
而胡氏復謂魯公鍾愛其女使自擇配夫衛宣晉獻
已踰嫪毒然亦必不使子女獻身隣于娼戸魯僖頗
自好何至如此况春秋謹嚴夫子于書法最為不苟
二百四十年祇書七遇而季姬已處其一所謂遇者
盟會之别名也曲禮諸侯未及期相見曰遇故古有
遇禮器幣晉接殺于盟而親于會其来有時其見有
地其行事有相非如田豕草蠅可猝媾也且事在顯
著未必非僖公隂主之故夫子特鄭重其禮名之曰
遇此其例與隱四年公及宋公遇于清莊二十三年
公及齊侯遇于榖同何劭公名教罪人甘心倚門胡
君何人亦喜道淫佚如此
據胡氏云春秋内女適人則係諸國杞伯姬是也其
未適人者則祗書字子叔姬是也今季姬書字而不
係諸國明是未嫁則又杜撰立例矣春秋文二年子
叔姬卒是既嫁而出歸于魯者十四年齊人執子叔
姬十五年齊人來歸子叔姬則齊昭公夫人齊君舍
之母不惟既嫁且國母也徒以商人弑君舍無禮于
姬史官遂截去齊字祇稱叔姬又宣五年齊高國及
子叔姬來則并與其夫同歸寧者是春秋三子叔姬
皆屬已嫁皆與此季姬去國稱字同是一例乃謂子
叔姬未嫁可怪已極且禮云女子許嫁笄而稱字前
九年書伯姬卒是也今胡氏謂季姬擇配是未許嫁
矣未許嫁則并季姬之字亦無有而尚曰書字不書
字非夢寐乎
秋八月辛卯沙鹿崩
沙鹿晉地名崩者陷也
狄侵鄭
冬蔡侯肸卒
十有五年
春王正月公如齊
楚人伐徐
徐即徐戎在淮泗之間與齊魯近雅詩所稱徐方者
楚得越國而伐之其無東方諸侯甚矣故齊魯必救
之下皆記齊魯救徐之事
三月公會齊侯宋公陳侯衛侯鄭伯許男曹伯盟于牡
丘遂次于匡(左傳穀梁皆以遂次于匡别作一節)
公孫敖帥師及諸侯之大夫救徐
會牡丘為救徐也公孫敖魯大夫慶父之子其但稱
諸侯大夫不列國名者承牡丘會也次匡者以君不
親將故次匡以待之無貶例匡衛地
夏五月日有食之(不書朔與日官失之)
秋七月齊師曹師伐厲
厲楚與國也以救徐故伐之
八月螽(公羊作&KR0977;)
九月公至自會
季姬歸于鄫
以中絶故特書歸鄫如始嫁文說見前
己夘晦震夷伯之廟
晦者每月盡日之名杜氏以長歷推之己夘晦是九
月三十日公穀以晝冥為晦非也震者劈歷也夷伯
據傳作展氏之祖夷諡而伯字者古諡連字稱如共
仲成季之類魯有展氏即公子展之後隠八年傳無
駭賜族展氏又柳下惠名展禽皆是苐不知夷伯是
何名何公之大夫耳若展氏有廟則係宗子之廟大
宗繼所出則其所立廟即先君也惟小宗繼禰則諸
族各立父廟為小宗繼禰之廟此即展氏小宗廟也
昭十二年傳有游氏之廟註謂是鄭大夫子太叔祖
廟正與此同穀梁胡氏皆以夷伯有廟為過制何疎
陋耶
冬宋人伐曹(左傳連下作一節)
楚人敗徐于婁林
婁林徐地穀梁云夷狄相敗以徐亦戎也
十有一月壬戌晉侯及秦伯戰于韓獲晉侯
晉惠公之入也許賂秦重地而皆不與前十三年晉
饑秦輸之粟及十四年秦饑而晉侯閉糴故秦伯謀
伐晉卜之吉時晉將禦之先卜車右得慶鄭以鄭言
不孫不從且欲乘鄭國所獻馬(名小駟)而慶鄭沮之又
不聽及戰韓原晉侯馬旋陷淖中呼鄭來救時梁由
靡韓簡虢射輩已逆秦伯車將止伯慶鄭不自來救
反呼梁由靡救公遂羣舍秦伯而救晉侯兩俱不及
秦遂獲晉侯以歸晉大夫皆被髮壊形毁服從之秦
穆姬者由生姊也率太子罃公子弘(左傳作太子罃弘劉向列女傳)
(作公子弘今從向者以文十年秦伯罃卒單名罃也)與女簡璧登臺履薪而請
罪且使以衰絰迎秦伯示已必死伯乃還晉侯而質
其太子圉于秦晉人作爰田(爰易也易公田之粟以賞衆)作州兵
(二千五百家為州周制卿大夫歲時登夫家之衆寡以料兵今使州長治之以人少則察易精也)十
一月晉侯歸殺慶鄭而後入是歲晉復饑秦復餼之
曰吾怨其君而矜其民且姑樹德焉以待能者
是役秦為政而書晉及者以晉侯不德自有以召之
也此文例也
十有六年
春王正月戊申朔隕石于宋五(隕公羊作霣且連下文作一節)
是月六鷁退飛過宋都
隕石星隕為石也其不言星者以所見祗隕後之石
不見所隕時也五者石數也鷁水鳥名即鶂也凡鳥
無倒飛者退飛倒飛也倒飛過宋都則亦遠矣六者
鷁數也是月者此月以不詳何日故云公穀前誤以
己夘晦為晝冥遂曲護已說謂是月必是晦日春秋
書朔不書晦則己卯晦非書晦耶
三月壬申公子季友卒
卒有氏不氏並無義例說見隱八年
夏四月丙申鄫季姬卒
大夫書卒不書葬魯女則有葬有不葬皆以大夫會
葬為文皆無義例此與文十二年子叔姬卒成八年
杞叔姬卒皆不書葬並同
秋七月甲午公孫茲卒
冬十有二月公會齊侯宋公陳侯衛侯鄭伯許男邢侯
曹伯于淮
傳曰會淮者謀鄫(鄫為淮夷所病)且東略也時諸侯城鄫以
役病不果而還
十有七年
春齊人徐人伐英氏
英氏楚與國也齊人為徐伐英氏報婁林之役也
夏滅項
傳淮之會公有諸侯之事未歸而取項齊人以為討
遂止公蓋項本小國近淮公襲滅之故齊執公焉凡
列國取滅皆書國于上其不書者即是本國此與成
六年取鄟昭四年取鄫例同
秋夫人姜氏會齊侯于卞
傳聲姜以公故會齊侯于卞請歸公也姜不知何公
女前十一年公與夫人會齊侯此復為公故請會魯
地則姜必桓女矣說見前會齊侯傳卞魯地
九月公至自會
此告至也公滅項見執猶有他事而仍書至會者以
告出在會淮也春秋文例有專見者有連事以見者
此合上滅項會卞皆連事見意故三事三書各無義
例必合觀而意始見焉所謂文也蓋滅項不書國公
執不見經告至書自會皆諱國惡而簡策既分則策
書所載簡並無有(簡者經也策即傳也)向使無會卞一事則經
意盡晦矣故經書滅項知是魯事何也以不書國滅
也乃無故而夫人忽會卞則于是較策而知執公焉
但夫人會卞安知非文姜會襄自為出入且其書法
又與文姜會襄無異安知為公請而為公急難乃接
書曰公至自會則于是又較策而知為公請焉蓋公
為會淮而出與桓共事未有公未歸而桓可赴公夫
人之請至魯地者且夫人會卞與公無與亦未有夫
人不請公而公得旋踵歸魯若冥召者此皆夫子書
法一本造化單事連事但直書而義無不見並非月
日名氏一字增損便可妄稱文例也若經文是簡傳
文是策各有名義詳見桓十五年鄭伯突出奔蔡傳
冬十有二月乙亥齊侯小白卒
據傳齊桓以十月乙亥卒此書十二月者以内亂故
越六十日始得來赴告魯也(史記六十七日始棺斂尸蟲出于戸傳作辛巳)
(殯正六十七日)初桓娶夫人三王姬徐嬴蔡姬皆無子如夫
人六長衛姬生武孟無虧少衛姬生惠公(公子元)鄭姬
生孝公(公子昭)葛嬴生昭公(公子潘)密姬生懿公(公子商人)宋
華子生公子雍公與管仲屬孝公于宋襄公以為太
子雍巫(即易牙)有寵于衛共姬(即長衛姬)因寺人貂(即䜿貂)以
薦羞于公(易牙善調羞食)乞立武孟公許之管仲卒五公子
皆求立然未定也及桓卒易牙與寺人貂殺羣吏立
公子無虧(即武孟)孝公奔宋
十有八年
春王正月宋公曹伯衛人邾人伐齊(邾公羊作邾婁)
宋襄以齊桓在時會與管仲屬孝公定為太子至是
宋襄假信合諸侯以納孝公宜也五公子長幼傳無
明文胡氏謂桓公君臣以私愛定長幼無據
夏師救齊(單言師者魯師也)
五月戊寅宋師及齊師戰于甗齊師敗績
初宋與諸侯納孝公齊人即已殺無虧應之此時諸
師皆散魯亦罷去宋反獨與齊戰必得取勝是明借
此墮桓業興伯功也後孝公伐宋實本諸此
狄救齊
魯之救齊以昭公夫人本魯女也狄何屬乎此必四
公子之徒有召狄援者如周宜臼召犬戎類
秋八月丁亥葬齊桓公(十一月而葬亂故也)
冬邢人狄人伐衛
邢與衛皆受狄伐者今邢反合狄伐衛則必邢與狄
平而衛不與平故見伐然邢則甚矣母怪乎邢之後
為衛所滅也若狄之伐衛其來已久向徒以齊桓救
恤故衛稍安枕今桓死而伐又至矣穀梁不度時不
識事務謂狄之伐衛所以救齊夫狄何愛于齊而救
之且何所不得于救而復伐衛以救之然且謂狄不
稱人其稱人者所以進狄善其伐衛以救齊也夫狄
亦有長衆稱狄者狄君也其稱人即狄衆也中國夷
狄雖殊而書例則一胡氏宗穀梁必謂其稱人者以
進狄故其進狄者以善伐衛故其善伐衛者以善其
救齊故夫果善救齊則當五月救齊時正當善之時
也正進人以善之之本事也乃經曰狄救齊未嘗人
也救齊未嘗人而謂伐衛之稱人以救齊故通乎不
通乎
十有九年
春王三月宋人執滕子嬰齊
此宋襄事也滕子者滕君嬰齊其名也宋襄不知何
事而執滕子滕子亦不知在何所為宋所執此皆無
傳可考者但宋公稱人滕子稱名似乎有例而實無
例者謂去爵稱人貶在宋襄則春秋書執其稱人者
二十有五稱侯者祗兩晉侯執曹伯耳一曹伯負芻
弑君自立其執而稱侯宜也曹宣公無罪晉文以權
譎執之而晉復稱侯何與且襄二十六年晉人執甯
喜喜亦弑君賊而執之者又稱人何也若左氏謂歸
罪于民故稱人則未有宋民而可以執他國之君者
齊人執轅濤塗齊桓在楚不得推諉國人也至謂見
執稱名必是深貶則負芻弑君且猶不名嬰齊何貶
乎大扺執人一事君臣共之可稱君亦可稱臣與晉
侯殺申生專殺在君衛人殺州吁公殺在民分例不
同故邾人執鄫子係宋襄使邾人執之而亦稱邾人
則邾君且無與何况邾民此尤稱爵稱民之必無義
者况名與不名全非書例若胡氏謂稱人是滕子罪
稱名亦是滕子罪則不惟宋稱滕稱兩稱俱亂吾不
知滕子何人其所犯何事乃罪不勝誅如此
夏六月宋公曹人邾人盟于曹南(邾公羊作邾婁後同)
齊桓在時宋公曹伯並隨桓盟伐未有間也前十五
年宋不知何故忽然伐曹及桓卒而宋納孝公曹仍
共事雖曹為桓故而在宋則滋有負焉故宋為此盟
親赴曹國(曹南者范氏云曹之南鄙是也)思藉此飾惡而曹伯芥帶
不親來赴使大夫泣盟則宋襄此會為無色矣此圍
曹之役所由來也苐宋襄不德遠遜齊桓曹南之會
諸侯罕至乃東西遷怒至用鄫子司馬子魚(宋襄庶兄目夷)
所謂已德有闕而思以責人禍豈遠乎
鄫子會盟于邾
乙酉邾人執鄫子用之
宋公會曹時諸侯不至乃以鄫近召鄫子而鄫又不
即至及至而宋公行矣乃追之至邾雖不盟然因盟
而來一若已盟于邾者然故既書盟又書會且不書
同會一人則人必推求而自得之以為鄫本為會來
又為盟來並無罪也宋公乃訾雎暴橫使邾人執之
已為無禮况用之乎宋襄自此不永終矣用之有二
義公穀謂叩其鼻以血社謂取鼻血釁祭禮器以畜
禮辱之若左氏載司馬子魚之言謂古者六畜不相
為用(如祭馬祖不用馬類)小事不用大牲而况敢用人乎祭祀
以為人也用人誰能饗之則直謂殺其人以當犧牲
無道至此但經書邾人不書宋公者非諱宋惡以前
後一事經文連書則上承下接書例如此此如齊桓
既救邢則下文遷邢更不書齊侯齊桓既伐鄭則下
文救許更不書齊侯例同
秋宋人圍曹(左傳合下作一節)
以曹南之會君不親至故也
衛人伐邢
傳曰報莵圃之役也前年邢伐衛圍衛莵圃故云
冬會陳人蔡人楚人鄭人盟于齊(公羊會上有公字)
此謀宋也宋公曹南一會諸國罕至然且東執西討
大肆不道以重失諸侯之心故諸國盟齊專為謀宋
其及楚人者亦專為後年楚子執宋公張本此合証
之經而皦然者若左氏謂陳穆公修齊桓之好故盟
齊則會無齊人祗列國大夫一盟其地何足脩好左
氏能傳經不能解經此又一証也若序國先後並非
書例說已見前
梁亡
據傳梁伯好役民以築城邑城衆民寡名曰新里前
一年秦遽取新里遷民實之至是國相驚恐隂塹公
宫曰秦將襲我民懼而潰秦遂取梁是梁之亡民實
亡之與秦何與故經書梁亡以垂戒焉此與莊十四
年書郭亡例同
二十年
春新作南門
南門魯城南門也南門本故有而今復修之則曰新
所修有舊制而今又稍變之則曰作但城郭橋道有
關啟閉不時可作而傳曰書不時者以修飾美大不
關緩急則必待土功之月然後可作今經書春則已
在冬十月後且不書正月則并在春十一月後非土
功時矣杜氏云南門本名稷門後以增大之故改名
高門
夏郜子來朝(郜姬姓國名)
五月乙巳西宫災
公羊曰魯子曰有西宫知諸侯有三宫也何氏註禮
諸侯娶三國女夫人居中宫少在前右媵居西宫左
媵居東宫少在後此不知所據然說較近理若穀梁
謂西宫是禰宫即閔公之廟則正義謂左祖右社廟
不在西即或五廟分列禰即西廟則曾禰皆西列何
得獨以一禰當之若謂西新轉音西可通新則前文
新作南門可云西作南門乎
鄭人入滑(滑人叛鄭而服于衛故鄭伐之)
秋齊人狄人盟于邢
此狄謀為邢伐衛而齊參盟以助之以前年狄救齊
抗納為齊孝所畏故也然衛之為邢病則甚矣
冬楚人伐隨(隨楚與國叛楚故伐之)
春秋毛氏傳卷十五
