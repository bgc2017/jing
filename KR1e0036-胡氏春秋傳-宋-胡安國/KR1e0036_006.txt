春秋傳卷六宋胡安國撰
桓公下
(庚桓王十辰九年)十有一年(齊僖三十晉緡四衞宣十八蔡桓十四鄭莊四十三卒曹莊公射姑)
(元年陣厲六把靖三宋莊九秦出子三楚武四十)
春正月齊人(僖)衞人(宣)鄭人(莊)盟于惡曹音註(惡曹地闕此戰)
(郎之諸侯也戰稱君盟稱人略之也鄭敗王師齊滅后之母家衞亦抗子突而自立自有參盟莫甚於惡曹故)
(略之也)
(盟會皆君臣之禮故微者之盟會不志於春秋凡春秋所志必有君與貴大夫居其閒者也惡曹之盟即)
(三國之君矣既不以道興師為郎之戰又結怨固黨為惡曹之盟故前書其爵而以來戰著罪後書此盟)
(而以奪爵示貶)
夏五月癸未鄭伯寤生卒音註(世子忽立是為昭公)
(鄭莊公志殺其弟使餬其口於四方自以為保國之計得也然身沒未幾而世嫡出奔庶孽奪正公子互)
(爭兵革不息忽儀亹突之際其禍&KR0579;矣亂之初生也起於一念之不善後世則而象之至於兄弟相殘國)
(内大亂民人思保其室家而不得不亦酷乎有國者所以必循天理而不可以私欲滅之也莊公之事可)
(以為永鑒矣)
秋七月葬鄭莊公
九月宋人執鄭祭仲音註(此書執之始)
(祭仲鄭相也見執於宋使出其君而立不正罪較然矣何以不名命大夫也命大夫而稱字非賢之也乃)
(尊王命貴正卿大祭仲之罪以深責之也其意若曰以天子命大夫為諸侯相而執其政柄事權重矣固)
(將下庇其身而上使其君保安富尊榮之位也今乃至於見執廢絀其君而立其非所立者不亦甚乎任之)
(重者責之深祭仲無所逃其罪矣春秋美惡不嫌同辭突之書名則本非有國由祭仲立之也若忽則以)
(世嫡之正至於見逐不能立乎其位貴賤之分亡矣凡此類抑揚其詞皆仲尼親筆非國史所能與而先)
(儒或以從赴告而書者殊誤矣或曰孔父賢而書名則曰禮之大節也今此則名其君於下而字其臣於)
(上何以異乎曰春秋者輕重之權衡也變而不失其正之謂權常而不過於中之謂正宋殤孔父道其常)
(祭仲昭公語其變惟可與權者其知之矣)音註(絀與黜同)
突歸于鄭
(突不稱公子絶之也小白入于齊則曰齊小白突歸于鄭何以不稱鄭突乎以小白繫之齊者明桓公之)
(宜有齊也不以突繫之鄭者正厲公不當立也突不當立何以書歸于鄭乎春秋書歸有二義一易詞也)
(一順詞也其書入亦有二義一難詞也一逆詞也突以庶奪正固為不順矣然内則權臣許之立外則大)
(國為之援而世子忽之才不能以自固也則其歸無難故穀梁子曰歸易詞也)
鄭忽出奔衞音註(此書奔之始忽繫鄭而突不繫鄭以突為篡也)
(忽以國氏正也出奔而名不能君也考於詩有女同車刺無大國之助也山有扶蘇所美非美然也蘀兮)
(君弱臣強不唱而和也狡童不能與賢臣圖事權臣擅命也夫以狡童目其君聖人猶錄其詩所以見忽)
(之失國亦其自取非獨仲之罪矣或曰詩人刺忽之不昏于齊至於見逐欲固其位者必待大國之援乎)
(曰此獨為鄭忽言也如忽之為人苟無大援則不能立爾若夫志士仁人卓然有以自立者進退之權在)
(我矣鄭自五霸之後益以侵削他日子産相焉馳詞執禮以當晉楚至於壊諸侯之館垣却逆女之公子)
(于野皆變其常度以晉楚之強卒莫能屈亦待大國之助乎然則仲見脅忽出奔咸其自取焉爾春秋書)
(法如此欲人自強於為善也)音註(壊諸侯之館垣見左傳襄公三十一年却逆女之公子于野見)
(左傳昭公元年)
柔會宋公(莊)陳侯(厲)蔡叔(桓)盟于折音註(柔魯大夫折地闕如字又)
(音舌此大夫會盟諸侯之始故貶之至公子結不貶矣)
公會宋公于夫鍾音註(夫鍾郕地夫音扶)
冬十有二月公會宋公于闞音註(闞魯地口暫反)
(臣與宋公盟于折君與宋公會于夫鍾于闞于虛于龜皆存而不削何其詞費也曰盟者春秋所惡而屢)
(盟以長亂會者諸侯所不得而數會以厚疑聖人皆存而不削於以見屢盟而卒叛數會而卒離其事可)
(謂著明矣是故春秋之志在於天下為公講信修睦不以會盟為可恃也)音註(見音現)
(辛桓王二已十年)十有二年(齊僖三十一晉緡五衞宣十九卒蔡桓十五鄭厲公突元年曹莊二)
(陳厲七卒杞靖四宋莊十秦出子四楚武四十一)
春正月
夏六月壬寅公會把侯(武)莒子盟于曲池音註(曲池魯地)
秋七月丁亥公會宋公燕人盟于穀丘音註(穀丘宋地)
八月壬辰陳侯躍卒音註(厲公卒子林立)
公會宋公于虛音註(虛宋地)
冬十有一月公會宋公于龜音註(龜宋地)
丙戌公會鄭伯盟于武父音註(武父鄭地)
丙戌衞侯晉卒音註(宣公卒惠公朔立)
十有二月及鄭師伐宋丁未戰于宋
(既書伐宋又書戰于宋者責賂於鄭而無厭屢盟于魯而無信者宋也二國聲其罪以致討故書曰伐夫)
(宋人之罪則固可伐矣然取其賂以立督者魯桓也資其力以篡國者鄭突也無諸已然後可以非諸人)
(春秋之義用賢治不肖不以亂易亂也故又書曰戰于宋來戰者罪在彼戰于郎是也往戰者罪在内戰)
(于宋是也)
(壬桓王二午十一年)十有三年(齊僖三十二晉緡六衞惠公朔元年蔡桓十六鄭厲二曹莊三陳莊)
(公林元年杞靖五宋莊十一秦出子五楚武四十二)
春二月公會紀侯鄭伯己巳及齊侯宋公衞侯燕人戰
齊師宋師衞師燕師敗績
(左氏以為鄭與宋戰公羊以為宋與魯戰穀梁以為紀與齊戰趙匡考據經文内兵則以紀為主而先於)
(鄭外兵則以齊為主而先於宗獨取穀梁之說蓋齊紀者世讎也齊人合三國以攻紀魯鄭援紀而與戰)
(戰而不地於紀也不然紀懼滅亡不暇何敢將兵越國助魯鄭以增怨乎齊為無道恃強淩弱此以紀為)
(主何也彼為無道加兵於己必有引咎責躬之事禮義辯喻之文猶不得免焉則亦固其封疆效死以守)
(上訴諸天子下告諸方伯連率與鄰國之諸侯其必有伸之者矣不如是而憤然與戰豈已亂之道乎力)
(同度德動則相時小國讎大國而幸勝焉禍之始也息伐鄭而亡鄭勝蔡而懼蔡大敗楚而滅今紀人不)
(度德不量力不徵詞輕與齊戰而為之援者弑君之賊篡國之人也不能保其國自此戰始矣春秋以紀)
(為主省德相時自治之意也)音註(援去聲)
三月葬衞宣公
(葬自内錄也既與衞人戰曷為葬宣公怨不棄義怒不廢禮是知古人以葬為重也禮喪在殯孤無外事)
(衞宣未葬朔乃即戎已為失禮又不稱子是以吉服從金革之事其為惡大矣凡此類據事直書年月具)
(存而惡自見也)
夏大水
秋七月
冬十月
(癸桓王二未十二年)十有四年(齊僖三十三年卒晉緡七衞惠二蔡桓十七鄭厲三曹莊四陳莊二)
(杞靖六宋莊十二秦出子六楚武四十三)
春正月公會鄭伯于曹音註(會于曹曹人致餼禮也)
無冰音註(無冰時燠也)
(按豳風七月周公陳王業之詩也其詞曰二之日鑿冰冲冲三之日納于凌隂四之日其蚤獻羔祭韭周)
(官凌人之職頒冰於夏其藏之也固隂沍寒於是乎取其出之也賓食喪祭於是乎用藏之周用之徧亦)
(理隂陽天地之一事也今在仲冬之月燠而無冰則政治縱弛不明之所致也故書于策夫春秋所載皆)
(經邦大訓而書法若此其察於四時寒暑之變詳矣)
夏五
(夏五傳疑也疑而不益見聖人之愼也故其自言曰吾猶及史之闕文也其語人曰多聞闕疑愼言其餘)
(則寡尤而世或以私意改易古書者有矣盍亦視此為鑒可也然則春秋何以謂之作曰其義則斷自聖)
(心或筆或削明聖人之大用其事則因舊史有可損而不能益也)
鄭伯(厲)使其弟語來盟音註(語穀梁作禦)
(來盟稱使則前定之盟也其不稱使如楚屈完齊高子則權在二子盟不盟特未定也諸侯之兄弟例以)
(字通而書名者罪其有寵愛之私非友于之義也)
秋八月壬申御廪災
(門觀災而新作則書御廪粢盛之所藏其新必矣何以不書營宮室以宗廟為先重本也御廩災而新則)
(不書常事也以為常事而不書垂教之意深矣知其說者然後知有國之急務為政之後先雖勤於工築)
(而民不怨勞與妄興土木困民力以自奉者異矣)音註(盛音成)
乙亥嘗
(嘗祭時事之常則何以書志不時與不敬也春秋紀事用周月而以八月嘗則不時也御廪災于壬申而)
(嘗以乙亥是不改卜而供未易災之餘則不敬也禮以時為大施於事則不時禮以敬為本𤼵於心則不)
(敬故書)
冬十有二月丁巳齊侯禄父卒音註(僖公卒襄公立)
宋人(莊)以齊人(襄)蔡人(桓)衞人(惠)陳人(莊)伐鄭音註(以一)
(國而用諸侯之師於是始此霸者之所由興也)
(師而曰以者能左右之以行己意也宋怨鄭突之背己故以四國伐鄭魯怨齊人之侵己故以楚師伐齊)
(蔡怨囊瓦之拘己故以吳子伐楚蔡弱於吳魯弱於楚宋與蔡衞陳敵而弱於齊乃用其師以行己意故)
(特書曰以列國之兵有制皆統乎天子而敢私用之與私為之用以伐人國大亂之道也故穀梁子曰以)
(者不以者也)
(甲桓王二十申三年崩)十有五年(齊襄公諸兒元年晉緡八衞惠三蔡桓十八鄭厲四曹莊五陳)
(莊三把靖七宋莊十三秦武公元年楚武四十四)
春二月天王使家父來求車
(遣使需索之謂求王畿千里租税所入足以充費不至於有求四方諸侯各有職貢不至於來求以喪事)
(而求貨財已為不可況車服乎經於求賻求車求金皆書曰求垂後戒也夫上有好者下必有甚焉者矣)
(王者有求下觀而化諸侯必將有求以利其國大夫必將有求以利其家士庶人必將有求以利其身皇)
(皇焉唯恐不足未至於篡弑奪攘則不厭矣古之君人者必昭儉德以照臨百官尊卑登降各有度數示等)
(威明貴賤民志既定之後皆安其分而無求兵刑寢矣及侈心一動莫為防制必至於亢不衷官失德廉)
(恥道喪寵賂日章淪於危亡而後止也觀春秋所書則見王室衰亂之由而知興衰撥亂之說矣)音
註(好去聲)
三月乙未天王崩音註(桓王崩莊王立至莊三年葬)
夏四月己巳葬齊僖公
五月鄭伯突出奔蔡
(按左氏祭仲專鄭伯患之使其壻雍糾殺之雍姬知之以告仲仲殺雍糾公出奔蔡是祭仲逐之也沒而)
(不書其義何也陸淳曰逐君之臣其罪易知也君而見逐其惡甚矣聖人之教在乎端本清源故凡諸侯)
(之奔皆不書所逐之臣而以自奔為名所以警乎人君其說是也夫君實有國而出於臣乃其自取焉耳)
(本正而天下之事理矣)
鄭世子忽復歸于鄭音註(忽即昭公也已居君位而復稱世子者明突之為篡也)
(忽嘗嗣位君其國歸而獨稱世子則亡其君位明矣其稱復歸者謂既絶而復歸也然諸侯失國出奔歸)
(而稱復則可大夫失位出奔歸而稱復則不可古者諸侯世國大夫不世官或曰復厭詞也)
許叔入于許音註(許叔莊公弟)
(許太岳之裔先王建國迫於齊鄭不得奉其社稷未聞可滅之罪也即當伸大義以直詞上告諸天王下)
(赴諸方伯求復其國糞除宗廟孰能與之爭今乃因亂竊入則非復國之義故書入于許入云者難詞也)
公會齊侯(襄)于艾音註(艾齊地)
邾人牟人葛人來朝音註(邾牟葛三人皆附庸之世子也其君應稱名故其子降稱)
(人)
(天王崩不奔喪而相率朝弑君之賊故皆貶之)
秋九月鄭伯突入于櫟音註(櫟鄭别都來的反又音藥)
(經於厲公復國削而不書獨書入于櫟何也夫制邑之死虢君共城之叛大叔皆莊公所親戒也今又城)
(櫟而寘子元焉使昭公不立何謀國之誤也衞有蒲戚而出獻公楚有陳蔡不羹而叛棄疾末大必折有)
(國之害也故夫子行乎季孫曰古者家不藏甲邑無百雉之城遂墮三都以張公室於厲公復國削而不)
(書者若曰既入于櫟則其國已復矣於以明居重馭輕強幹弱枝以身使臂之義為天下與來世之鑒也)
(為國者可不謹於禮乎春秋此義皆小康之事衰世之意也)音註(羹音郎墮許窺反)
冬十有一月公會宋公衞侯陳侯于袲伐鄭音註(袲鄭地昌)
(氏反後先行會禮而伐鄭)
(左氏曰將納厲公也弗克而還穀梁曰地而後伐疑辭非其疑也昭公與突之是非邪正亦明矣然昭公)
(雖正其才不足以君一國之人復歸于鄭日以微弱厲公雖篡其智足以結四鄰之援既入于櫟日以盛)
(強諸侯不顧是非而計其強弱始疑於輔正終變而與邪穀梁所謂非其疑者非其疑于為義而果於為)
(不義相與連兵動衆納篡國之公子也故詳書其會地而後言伐以譏之也)
(乙莊王酉元年)十有六年(齊襄二晉緡九衞惠四蔡桓十九鄭厲五昭公忽元年曹莊六陳莊四把)
(靖八宋莊十四秦武二楚武四十五)
春正月公會宋公蔡侯衞侯于曹
夏四月公會宋公衞侯陳侯蔡侯伐鄭
(春正月會于曹蔡先於衞夏四月伐鄭衞先於蔡王制諸侯之爵次其後先固有序矣在周官大司馬設)
(儀辨位以等邦國猶天建地設不可亂也及春秋時禮制既亡伯者以意之向背為升降諸國以勢之強)
(弱相上下蔡嘗先衞今序陳下者先儒以爲後至也以至之先後易其序是以利率人而不要諸禮也豈)
(所以定民志乎後世有以醲賞誘人之趨事赴功以重罰沮人之奉公守正意亦如此夫亂之所由生也)
(則儀位以為階春秋防微杜漸尤嚴於名分考其所書意自見矣)
秋七月公至自伐鄭音註(此書至自伐之始)
(伐鄭則致罪之也曷為罪之以納突也諸侯失國諸侯納之正也伐鄭以納突非正也故書至以罪桓之)
(上無王法恣為不義而莫之禁也)
冬城向音註(向地闕失亮反)
十有一月衞侯朔出奔齊音註(惠公讒搆取國故不言二子逐罪之也)
(丙莊王戌二年)十有七年(齊襄三晉緡十衞惠五黔牟元年蔡桓二十卒鄭厲六昭二曹莊七陳莊)
(五杞靖九宋莊十五秦武三楚武四十六)
春正月丙辰公會齊侯紀侯盟于黃音註(黃齊地或曰紀地後屬齊)
二月丙午公會邾儀父盟于趡音註(趡魯地翠軌反)
夏五月丙午及齊師戰于奚音註(奚魯地此齊魯交兵之始齊魯之兵始於)
(奚而終於艾陵)
六月丁丑蔡侯封人卒音註(桓侯卒哀侯立)
秋八月蔡季自陳歸于蔡音註(季蔡侯弟)
(季字也歸順詞蔡季之去以道而去者也其歸以禮而歸者也公子不去國季何以去權也既歸何以不)
(有國獻舞立矣若季者劉敞所謂智足以與權而不亂力足以得國而不居遠而不攜邇而不迫者也是)
(以見貴於春秋)
癸巳葬蔡桓侯
(啖助曰蔡桓何以稱侯蓋蔡季之賢知請諡也人亦多愛其君者莫能愛君以禮而季能行之此賢者所)
(以異於衆人也或曰葬未有不稱公者其稱侯傳失之耳臣子之於君極其尊而稱之禮也其說誤矣孔)
(子疾子路使門人為臣子曰無臣而為有臣吾誰欺欺天乎曾子疾革而易簧曰吾得正而斃焉斯已矣)
(故終而必安於正人子不以非所得而加之於父是為孝人臣不以非所得而加之於君是為忠極其尊)
(而稱之不正之大者而可以為禮哉或曰魯君生而稱公亦非禮乎曰生而稱公為虛位禮之文也沒而)
(繫諡為定名禮之實也春秋諸侯雖伯子男葬皆稱公志其失禮之實為後世戒欲其以正終也其垂訓)
(之義大矣)音註(斃音幣)
及宋人(莊)衞人(黔牟)伐邾
冬十月朔日有食之音註(甲乙者歴之紀也晦朔者日月之會也日食不可以不存)
(晦朔晦朔須甲乙而可推故日食必以書朔日為例子是年冬鄭高渠彌弑昭公忽而立子亹十八年齊殺)
(亹祭仲立昭公弟子儀)
(丁莊王亥三年)十有八年(齊襄四晉緡十一衞惠六黔牟二蔡哀侯獻舞元年鄭厲七子亹元年曹)
(莊八陳莊六杞靖十宋莊十六秦武四楚武四十七)
春王正月
(是年桓公已終復書王者春秋之時諸侯放恣弑君篡國者已列於會則不復致討故魯宣殺惡及視以)
(取國賂齊請會而傳曰會于平州以定公位曹伯負芻殺太子自立見執於晉而曹人請之曰若為有罪)
(則君列諸會矣孔子為此懼作春秋於十八年復書王者明弑君之賊雖身已沒而王法不得赦也又據)
(桓十五年天王崩至是新君嗣立三年之喪畢矣明弑君之賊雖在前朝而古今之惡一也然則篡弑者)
(不容於天地之閒身無存沒時無古今皆得討而不赦聖人之法嚴矣已列於會則不致討可乎故曰春)
(秋成而亂臣賊子懼)
公會齊侯于濼音註(濼水名在濟南歴城縣西北入濟鹿朴洛三音)
公與夫人姜氏遂如齊音註(公本與夫人俱行至濼公與齊侯行會禮故先書會)
(濼既會而又相隨至齊故曰遂)
(與者許可之詞曰與者罪在公也按齊詩惡魯桓微弱不能防閑文姜使至淫亂為二國患而其詞曰敝)
(笱在梁其魚唯唯齊子歸止其從如水言公於齊姜委曲順從若水從地無所不可故為亂者文姜而春)
(秋罪桓公治其本也易曰夫夫婦婦而家道正夫不夫則婦不婦矣乾者夫道也以乘御為才坤者婦道)
(也以順承為事易著於乾坤述其理春秋施於桓公見其用)音註(惡去聲)
夏四月丙子公薨于齊丁酉公之喪至自齊音註(公薨于齊)
(不言我諱之也公之喪至自齊告廟也)
(魯公弑而薨者則以不地見其弑今書桓公薨于齊豈不沒其實乎前書公與夫人姜氏如齊後書夫人)
(孫于齊去其姓氏而莊公不書即位則其實亦明矣)音註(孫音遜)
秋七月
冬十有二月己丑葬我君桓公
(公羊曰賊未討何以書葬讎在外也穀梁子曰讎在外者不責踰國而討于是也夫桓公之讎在齊則外)
(也隱公之讎在魯則内也在外者不責其踰國固有任之者矣在内者討于是此春秋之法也故十八年)
(書王而桓公書葬惟可與權者其知之矣)
春秋傳卷六
