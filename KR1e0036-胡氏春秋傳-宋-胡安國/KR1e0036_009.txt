春秋傳卷九宋胡安國撰
莊公下
(丁惠王未三年)二十年(齊桓十二晉獻三衛惠二十六蔡穆侯肸元年鄭厲二十七曹莊二十八陳宣)
(十九把共七宋桓八秦宣二楚堵敖熊囏元年)
春王二月夫人姜氏如莒
(十有五年夫人姜氏如齊至是再如莒而春秋書者禮義天下之大防也其禁亂之所由生猶坊止水之)
(所自來也衛女嫁於諸侯父母終思歸寧而不得故泉水賦許穆夫人閔衛之亡思歸唁其兄而阻於義)
(故載馳作聖人錄於國風以訓後世使知男女之别自遠於禽獸也今夫人如齊以寧其父母而父母已)
(終以寧其兄弟又義不得宗國猶爾而況如莒乎婦人從夫者也夫死從子而莊公失子之道不能防閑)
(其母禁亂之所由生故初會于禚次享于祝丘又次如齊師又次會于防于榖又次如齊又再如莒此以)
(舊坊為無所用而廢之者也是以至此極觀春秋所書之法則知防閑之道矣)
夏齊大災
秋七月
冬齊人伐戎
(戊惠王申四年)二十有一年(齊桓十三晉獻四衛惠二十七蔡穆二鄭厲二十八卒曹莊二十九)
(陳宣二十把共八宋桓九秦宣三楚堵敖二)
春王正月
夏五月辛酉鄭伯突卒音註(鄭厲公卒子文公捷立)
(杜預稱莊公四年鄭伯遇于垂者乃子儀也而以為厲公者按春秋突歸于鄭之後其出奔蔡入于櫟皆)
(以名書猶繫於爵雖簒而實君雖君而實簒不沒其實也忽雖世子其出奔猶不得稱子其復歸猶不得)
(稱伯以其實不能君也而況子儀雖乘閒得立其為君微矣豈敢輕去國都與諸侯會于外乎故知遇于)
(垂者乃厲公也其始終書爵不沒其實也亦可以為居正而不能保者之戒矣)
秋七月戊戌夫人姜氏薨
冬十有二月葬鄭厲公
(己惠王酉五年)二十有二年(齊桓十四晉獻五衛惠二十八蔡穆三鄭文公捷元年曹莊三十陳)
(宣二十一把惠公元年宋桓十秦宣四楚堵敖三)
春王正月肆大眚音註(眚音省)
(肆眚者蕩滌瑕垢之稱也舜典曰眚災肆赦易於解卦曰君子以赦過宥罪呂刑曰五刑之疑有赦五罰)
(之疑有赦周官司刺掌赦宥之法壹宥曰不識再宥曰過失三宥曰遺忘壹赦曰幼弱再赦曰老耄三赦)
(曰惷愚未聞肆大眚也大眚皆肆則廢天討虧國典縱有罪虐無辜惡人幸以免矣後世有姑息為政數)
(行恩宥惠奸軌賊良民而其弊益滋蓋流於此故諸葛孔明曰治世以大德不以小惠其為政於蜀軍旅)
(數興而赦不妄下蜀人久而歌思猶周人之思召公也斯得春秋之旨矣肆眚而曰大眚譏失刑也)音
註(惷勅冢反數音朔)
癸丑葬我小君文姜
(文姜之行甚矣而用小君之禮其無譏乎以書夫人孫于齊不稱姜氏及書哀姜薨于夷齊人以歸攷之)
(則譏小君典禮當謹之於始而後可正也文姜已歸為國君母臣子致送終之禮雖欲貶之不可得矣)
音註(行音幸孫音遜)
陳人殺其公子御寇音註(御宼宣公太子也不陳人惡其殺太子之名故稱君父)
(以國討公子告)
(公子之重視大夫殺而或稱君或稱國或稱人何也稱君者獨出於其君之意而大夫國人有不與焉如)
(晉侯殺其世子申生之類是也稱國者國君大夫與聞其事而不請於天子如鄭殺其大夫申侯之類是)
(也稱人者有二義其一國亂無政衆人擅殺而不出於其君則稱人如陳人殺其公子御寇之類是也其)
(一弑君之賊人人所得討背叛之臣國人之所同惡則稱人如衛人殺州吁鄭人殺良霄之類是也攷於)
(傳之所載以觀經之所斷則罪之輕重見矣)音註(與去聲惡去聲傳去聲斷去聲)
夏五月音註(無事以首時書者五十九惟此書五月昭十年書十二月)
秋七月丙申及齊高傒盟于防音註(高傒貴卿與魯之微者盟蓋齊桓謙)
(接諸侯以崇伯業)
冬公如齊納幣音註(公不使卿而親納幣非禮也母喪未再朞而圖昏二傳不見所譏左)
(氏又無傳失禮明矣)
(微者名姓不登於史冊高傒齊之貴大夫也曷為就吾之微者盟蓋公也其不言公諱與高傒盟也來議)
(結昏娶仇人女大惡也娶者其為吉下主乎已上主乎宗廟以為有人之心者宜於此焉變矣公親如齊)
(納幣則不待貶也)
(庚惠王戌六年)二十有三年(齊桓十五晉獻六衛惠二十九蔡穆四鄭文二曹莊三十一卒陳宣)
(二十二把惠二宋桓十一秦宣五楚成王頵元年)(二十二年楚熊惲弑其兄堵敖代立今年是為楚成)
(王元年)
春公至自齊
祭叔來聘音註(祭側界反)
(穀梁子曰其不言使天子之内臣也不正其私交故不與使也祭伯來朝而不言朝祭叔來聘而不言使)
(尹氏王子虎劉卷來訃而不書其爵秩皆所以正人臣之義也人君而明此不容下比之臣人臣而明此)
(不為交私之計黨錮之禍息矣)
夏公如齊觀社
(莊公將如齊觀社曹劌諫曰齊棄太公之法而觀民於社君為是舉而往觀之非故業也天子祀上帝諸)
(侯會之受命焉諸侯祀先公卿大夫佐之受事焉不聞諸侯之相會祀也君舉必書書而不法後嗣何觀)
公至自齊
荆人來聘
(荆自莊公十年始見于經十四年入蔡十六年伐鄭皆以州舉者惡其肆暴不恭故外之也至是來聘遂)
(稱人者嘉其慕義自通故進之也朝聘者中國諸侯之事雖蠻荆而能修中國諸侯之事則不念其肆暴)
(不恭而遂進焉見聖人之心樂與人為善矣後世之君能以聖人之心為心則與天地相似凡要荒以外)
(叛則懲其不恪而威之以刑來則嘉其慕義而接之以禮邇人安遠者服矣春秋謹内外之辨而荆吳徐)
(越諸夏之不尊王者故書法如此)
公及齊侯遇于榖
蕭叔朝公音註(此僣朝於方岳之禮)
(榖齊地蕭叔附庸之君也為禮必當其物與其所而後可以言禮大夫宗婦覿而用幣則非其物也蕭叔)
(朝公在齊之榖則非其所也嘉禮不野合而朝公于外是委之於野矣故禮非其所君子有不受必反之)
(於正而後止此亦春秋撥亂之意也)
秋丹桓宮楹音註(楹音盈)
冬十有一月曹伯射姑卒音註(曹莊公卒子僖公夷立射音石又音亦)
十有二月甲寅公會齊侯盟于扈音註(扈鄭地音戸下同)
(程子曰遇于穀盟于扈皆為要結姻好也傳稱男子二十而冠冠而列丈夫三十而不娶則非禮矣然天)
(子諸侯十五而冠者以娶必先冠而國不可久無儲貳欲人君早有繼體故因以為節也鰥者老而無妻)
(之稱舜方三十未娶而師錫帝堯已曰有鰥在下矣妻帝之二女則不告於父母以為告則不得娶而廢)
(人之大倫堯亦不告而妻焉其欲及時而無過如此也今莊公生於桓公之六年至是三十有六載矣以)
(世嫡之正諸侯之貴尚無内主同任社稷之事何也蓋為文姜所制使必娶于母家而齊女待年未及故)
(莊公越禮不顧如此其急齊人有疑如此其緩而遇于榖盟于扈要結之也娶夫人奉祭祀為宗廟之主)
(而母言是聽不以大義裁之至於失時不孝甚矣春秋詳書于策為後戒也)音註(冠音貫妻去聲)
(辛惠王亥七年)二十有四年(齊桓十六晉獻七衛惠三十蔡穆五鄭文三曹僖公赤元年陳宣二)
(十三把惠三宋桓十二秦宣六楚成二)
春王三月刻桓宮桷
(公將逆姜氏丹桓宮之楹刻其桷為盛飾以誇示之此非特有童心而已御孫諫曰儉德之共也侈惡之)
(大也先君有共德而君納諸大惡無乃不可乎自常情觀之丹楹刻桷宜若小失而春秋詳書于策御孫)
(以為大惡何也桓公見殺于齊則不能復而盛飾其宮誇示仇人之女乃有亂心廢人倫悖天道而不知)
(正者也御孫知為大惡而不敢盡言春秋謹禮於微正後世人主之心術者也故詳書于策斥言桓宮以)
(惡莊為後鑒也)
葬曹莊公
夏公如齊逆女
秋公至自齊
(穀梁子曰親迎常事也不志此其志何也不正其親迎於齊也或曰常事不志歲事之常也親迎可以常)
(乎則其說誤矣所謂常者其事非一有月事之常則視朔是也有時事之常則蒐狩是也有歲事之常則)
(郊祀雩祭之類是也有合禮之常則婚姻納幣逆女至歸之類是也凡此類合禮之常則不志矣其志則)
(於禮不合將以為戒者也若夫崩薨卒葬即位之類不以禮之合否而皆書此人道始終之大變也其於)
(親迎異矣)
八月丁丑夫人姜氏入
(何以不致不可見乎宗廟也姜氏齊襄公之女入者不順之辭以宗廟為弗受也昏義以正始為先而公)
(不與夫人皆至姜氏不從公而入已失夫婦之正弑閔孫邾之亂兆矣莊公不勝其母越禮踰時俟仇人)
(之女薦舍於宗廟以成好合卒使宗嗣不立弑逆相仍幾至亡國故春秋詳書其事以著莊公不孝之罪)
(為後戒也)音註(見音現幾平聲)
戊寅大夫宗婦覿用幣
(禮夫人至大夫郊迎明日執贄以見宗婦大夫之妻也公事曰見私事曰覿見夫人禮也曷為以私言之)
(夫人不可見乎宗廟則不可以臨羣臣故以私言之也覿用幣何以書男贄大者玉帛小者禽鳥以章物)
(也女贄不過榛栗棗脩以告虔也今男女同贄是無别也公子牙慶父之亂兆矣春秋詳書正始之道也)
大水
冬戎侵曹曹羈出奔陳赤歸于曹音註(赤曹僖公也)
(杜預謂羈蓋曹世子也曹伯已葬猶不稱爵者以微弱不能君故為戎所逐爾赤者曹之庶公子歸易詞)
(也宋人執鄭祭仲而忽出突歸權在宋也戎侵曹而羈出赤歸制在戎也使鄭忽曹羈明而能斷雖有宋)
(戎之衆突赤之孽何緣而起以國儲君副不能自定其位於誰責而可故雖以國氏皆不書爵為居正者)
(之戒)
郭公
(此郭公也義不可曉而先儒或以為郭亡者於傳有之齊桓公之郭問父老曰郭何故亡曰以其善善而)
(惡惡也公曰若子之言乃賢君也何至於亡父老曰郭君善善不能用惡惡不能去所以亡也攷其時與)
(事謂之郭亡理或然也夫善善而不能用則無貴於知其善惡惡而不能去則無貴於知其惡未之或知)
(者猶有所覬也夫既或知之矣不能行其所知君子所以高舉遠引小人所以肆行而無忌憚也然則非)
(有能亡郭者郭自亡爾)音註(先儒或以為郭亡者事見管子惡去聲下如字覬音冀)
(壬惠王子八年)二十有五年(齊桓十七晉獻八衞惠三十一卒蔡穆六鄭文四曹僖二陳宣二十)
(四杞惠四宋桓十三秦宣七楚成三)
春陳侯使女叔來聘音註(諸侯始交聘也前乎此非王室若姻鄰無聘者矣於是交)
(聘齊桓公為之也女音汝)
夏五月癸丑衞侯朔卒音註(惠公卒子懿公立)
六月辛未朔日有食之鼓用牲于社
(按禮諸侯旅見天子入門不得終禮者四而日食與焉古者固以是為大變人君所當恐懼修省以答天)
(意而不敢忽也故夏書曰乃季秋月朔辰弗集于房瞽奏鼓嗇夫馳庶人走周官鼓人救日月則詔王鼓)
(大僕凡軍旅田役贊王鼓救日月亦如之諸侯用幣于社伐鼓于朝退而自責皆恐懼修省以答天意而)
(不敢忽也然則鼓用牲于社何以書譏不鼓于朝而鼓于社又用牲則非禮矣)
伯姬歸于把
(其不言逆何也逆者非卿其名姓不登於史策則書歸以志禮之失也大夫來逆名姓已登於史策足以)
(志其失矣猶書歸者以别於大夫之自逆者也猶書歸者紀伯姬是也自逆者莒慶齊高固是也)
秋大水鼓用牲于社于門音註(門國門也)
冬公子友如陳音註(報女叔之聘此内大夫出聘之始)
(癸惠王丑九年)二十有六年(齊桓十八晉獻九衞懿公赤元年蔡穆七鄭文五曹僖三陳宣二十)
(五杞惠五宋桓十四秦宣八楚成四)
春公伐戎
夏公至自伐戎
曹殺其大夫
(稱國以殺者國君大夫與謀其事不請於天子而擅殺之也義繫於殺則止書其官曹殺其大夫宋人殺)
(其大夫是也義繫於人則兼書其名氏楚殺其大夫得臣陳殺其大夫洩冶之類是也然殺大夫而曰大)
(夫與謀其事何也與謀其事者用事之大夫也見殺者不得於君之大夫也所謂義繫於殺者罪在於專)
(殺而見殺者之是非有不足紀也故止書其官而不錄其名氏也古者諸侯之卿大夫士命于天子而諸)
(侯不敢專命也其有罪則請于天子而諸侯不敢專殺也及春秋時國無大小卿大夫士皆專命之而不)
(以告於王朝有罪無罪皆專殺之而不以歸於司宼無王甚矣五伯三王之罪人而葵丘之會猶曰無專)
(殺大夫故春秋明書于策備天子之禁也凡諸侯之大夫方其交政中華會盟征伐雖齊晉上卿止錄其)
(名氏至於見殺雖曹莒小國亦書其官或抑或揚或奪或予聖人之大用也明此然後可以司賞罰之權)
(矣)音註(與去聲洩息列反)
秋公會宋人齊人伐徐音註(宋序齊上主兵)
(按書伯禽嘗征徐戎則戎在徐州之域為魯患舊矣是年春公伐戎秋又伐徐者必戎與徐合兵表裏為)
(魯國之患也故雖齊宋將卑師少而公獨親行其不致者役不淹時而齊人同會則無危殆之憂矣)
冬十有二月癸亥朔日有食之
(甲惠王寅十年)二十有七年(齊桓十九晉獻十衞懿二蔡穆八鄭文六曹僖四陳宣二十六杞惠)
(六宋桓十五秦宣九楚成五)
春公會杞伯姬于洮音註(伯姬莊公女洮魯地音陶)
(左氏曰會于洮非事也天子非展義不巡守諸侯非民事不舉卿非君命不越境伯姬莊公之女非事而)
(特會于洮愛其女之過而不能節之以禮此春秋之所禁也惟不節之以禮然後有使自擇配如僖公之)
(於季姬而典訓亡矣)
夏六月公會齊侯宋公陳侯鄭伯同盟于幽音註(衣裳之會)
(五是齊初主盟於書公矣)
(同盟之例有惡其反覆而書同盟有諸侯同欲而書同盟此盟鄭伯之所欲而書同盟者也凡盟皆小國)
(受命於大國不得已而從焉者也其有小國願與之盟非出於勉強者則書同盟所以志同欲也前此鄭)
(伯嘗貳於齊矣至是齊桓強盛有伯中國威四方之勢諸侯皆歸之鄭伯於是焉有畏服之心其得與於)
(盟所欲也故特書同榖梁子所謂於是而後授之諸侯是也其授之諸侯齊侯得衆也視他盟為愈矣)
秋公子友如陳葬原仲音註(原仲陳大夫)
(公子友如陳葬原仲私行也人臣之禮無私交大夫非君命不越境何以通季子之私行而無貶乎曰春)
(秋端本之書也京師諸夏之表也祭伯以寰内諸侯而來朝祭叔以王朝大夫而來聘尹氏以天子三公)
(來告其喪誣上行私表不正矣是故季子違王制委國事越境而會葬齊高固莒慶以大夫即魯而圖婚)
(其後陳莊子死赴喪於魯魯人欲勿哭繆公召縣子而問焉曰古者大夫束脩之問不出境雖欲哭焉得)
(而哭諸今之大夫交政於中國雖欲勿哭焉得而勿哭末流可知矣春秋深貶王臣以明始亂備書諸國)
(大夫而無譏焉則以著其效也凡此皆正其本之意)音註(寰音縣縣音玄)
冬杞伯姬來
(左氏曰歸寧也禮父母在歲一歸寕若歸而合禮則常事不書其曰杞伯姬來者不當來也女子有行遠)
(父母兄弟春會于洮矣冬又歸魯故知其不當來也來而必書春秋於男女往來之際嚴矣)
莒慶來逆叔姬
(莒慶莒大夫也叔姬莊公女也何以稱字大夫自逆則稱字為其君逆則稱女尊卑之别也何以書諸侯)
(嫁女於大夫而公自主之非禮也)
把伯來朝音註(把稱伯者蓋為時王所黜)
公會齊侯于城濮音註(將討衞也濮衞地音卜)
(乙惠王十卯一年)二十有八年(齊桓二十晉獻十一衞懿三蔡穆九鄭文七曹僖五陳宣二十)
(七杞惠七宋桓十六秦宣十楚成六)
春王三月甲寅齊人伐衞衞人及齊人戰衞人敗績
(春秋紀兵及者為主齊人舉兵而伐衞衞人見伐而受兵則其以衞及之何也按左氏衞嘗伐周立子頽)
(至是王使召伯廖賜齊侯命且請伐衞則齊人舉兵乃奉王命聲衞立子頽之罪以討之也為衞計者誠)
(有是罪則當請歸司宼服刑可也若惠徼康叔不泯其社稷使得自新亦惟命則可以免矣今不徵詞請)
(罪而上逆王命下拒方伯之師直與交戰則是衞人為志乎此戰故以衞主之也戰不言伐伐不言日而)
(書日者戰之日也見齊人奉辭伐罪方以是日至而衞人不詣其故直以是日與之戰所以深疾之也而)
(聖人之情見矣齊稱人將卑師少也)音註(召音邵廖力彫反將去聲)
夏四月丁未邾子瑣卒音註(文公蘧蒢立)
秋荆伐鄭
公會齊人宋人救鄭音註(諸侯救始此)
(按左氏楚令尹子元無故以車六百乘伐鄭入自純門是陵弱暴寡之師也故以州舉狄之也鄭人將奔)
(桐丘諸侯救之楚師夜遁是得救急恤鄰之義也故書救鄭善之也齊宋稱人將卑師少桓公主兵攘夷)
(狄安中國之事見矣)音註(令尹子元公子元文王子)
冬築郿音註(郿魯下邑音眉)
(郿邑也凡用功大曰城小曰築故館則書築臺則書築囿則書築郿邑而書築者創作邑也其志不視歲)
(之豐凶而輕用民力於其所不必為也則非人君之心矣)
大無麥禾
(麥熟於夏禾成在秋而書於冬者莊公惟宮室臺榭是崇是飾費用浸廣調度不充有司會計歲入之多)
(寡虛實然後知倉廩之竭也故於歲杪而書曰大無麥禾大無者倉廩皆竭之詞也古者三年耕餘一年)
(之食九年耕餘三年之食今莊公享國二十八年當有九年之積而虛竭如此所謂寄生之君也民事古)
(人所急食者養民之本不敦其本而肆侈心何以為國故下書臧孫告糴以病公而戒來世為國之不知)
(務也)音註(積子賜反)
臧孫辰告糴于齊
(劉敞曰不言如齊告糴而曰告糴于齊者言如齊則其詞緩告糴于齊則其情急所以譏大臣任國事治)
(名而不治實之蔽也魯人悦其名而以急病讓夷為功君子責其實而以不能務農重穀節用愛人為罪)
(丙惠王十辰二年)二十有九年(齊桓二十一晉獻十二衞懿四蔡穆十鄭文八曹僖六陳宣二)
(十八把惠八宋桓十七秦宣十一楚成七)
春新延廐音註(廐音究)
(言新者有故也何以書昔韓昭侯作高門屈宜臼曰不時所謂時者非時日也人固有利不利時前年秦)
(拔宜陽今年旱君不以此時恤民之急而顧益奢此所謂時詘舉贏者也故榖梁子曰古之君人者必時)
(視民之所勤民勤於力則功築罕民勤於財則貢賦少民勤於食則百事廢矣大無麥禾告糴于齊冬築)
(郿春新延廐以其用民力為己悉矣)音註(詘曲勿反)
夏鄭人侵許音註(無鐘鼓曰侵)
秋有蜚音註(蜚扶味反)
冬十有二月紀叔姬卒
(紀已滅矣其卒之何見紀侯去國終不能自立異於古公亶父之去故特書叔姬卒而不卒紀侯以明其)
(不爭而去則可能使其民從而不釋則微矣)
城諸及防
(丁惠王十巳三年)三十年(齊桓二十二晉獻十三衞懿五蔡穆十一鄭文九曹僖七陳宣二十九杞)
(惠九宋桓十八秦宣十二楚成八)
春王正月
夏師次于成音註(齊將降鄣故設備左傳無師字次次于滑書公于郎貶師之此但書以)
(為不足書也)
秋七月齊人降鄣音註(紀附庸國也小國孤危不能自固蓋齊桓以兵威脅使降附)
(降者脅服之詞前書郕降于齊師意責魯也此言齊人降障專罪齊也鄣者紀之附庸微乎微者也齊人)
(不道肆其強力脅使降附不書鄣降而曰降鄣者以齊之強故罪之深以鄣之微故責之薄春秋之法扶)
(弱抑強明道義也霸者之政以強臨弱急事功也故曰五伯三王之罪人仲尼之徒無道桓文之事者)
八月癸亥葬紀叔姬
(滅國不葬此何以葬賢叔姬也紀侯既卒不歸宗國而歸于酅所謂秉節守義不以亡故而睽婦道者也)
(故繫之於紀而錄其卒葬先儒謂賢而得書是也賢而得書所以為後世勸也)音註(酅音攜睽苦圭)
(反)
九月庚午朔日有食之鼓用牲于社
冬公及齊侯遇于魯濟音註(濟上聲水歴齊魯界蓋魯地也)
齊人伐山戎
(齊人者齊侯也其稱人譏伐戎也自管仲得政至是二十年未嘗命大夫為主將亦未嘗興大衆出侵伐)
(故魯莊十一年而後凡用兵皆稱人者以將卑師少爾今此安知其非將卑師少而獨以為齊侯何也以)
(來獻戎捷稱齊侯則知之矣夫北戎病燕職貢不至桓公内無因國外無從諸侯越千里之險為燕闢地)
(可謂能修方伯連帥之職何以譏之乎桓不務德勤兵遠伐不正王法以譏其罪則將開後世之君勞中)
(國而事外夷捨近政而貴遠略困吾民之力爭不毛之地其患有不勝言者故特貶而稱人以為好武功)
(而不修文德者之戒也然則伐楚之役何以美之其謂退師召陵責以大義不務交兵而強楚自服乎觀)
(此可以見聖人強本治内柔服遠人之意矣)音註(燕音煙勝平聲好去聲)
(戊惠王十午四年)三十有一年(齊桓二十三晉獻十四衞懿六蔡穆十二鄭文十曹僖八陳宣)
(三十把惠十宋桓十九秦成公元年楚成九)
春築臺于郎
(何以書厲民也天子有靈臺以候天地諸侯有時臺以候四時去國築臺于遠而不緣占候是為游觀之)
(所厲民以自樂也厲民自樂而不與民同樂則民欲與之偕亡雖有臺豈能獨樂乎)
夏四月薛伯卒音註(未同盟)
築臺子薛音註(薛魯地)
六月齊侯來獻戎捷
(軍獲曰捷凡諸侯有四夷之功則獻于王王以警于夷中國則否諸侯不相遺俘獻者下奉上之辭齊伐)
(山戎以其所得躬來誇示書來獻者抑之也後世宰臣有不賞邊功以沮外徼生事之人得春秋抑戎捷)
(之意)
秋築臺于秦音註(秦魯地)
冬不雨
(己惠王十未五年)三十有二年(齊桓二十四晉獻十五衞懿七蔡穆十三鄭文十一曹僖九陳)
(宣三十一把惠十一宋桓二十秦成二楚成十)
春城小穀音註(穀齊管仲私邑)
夏宋公齊侯遇于梁丘音註(梁丘地名在高平昌邑縣西南)
秋七月癸巳公子牙卒音註(公子牙慶父同母弟僖叔也是為叔孫氏)
(牙有今將之心而季子殺之其不言刺者公羊以為善之也季子殺母兄何善爾誅不得避兄君臣之義)
(也曷為不直誅而酖之使託若以疾死然親親之道也陸淳曰季子恩義俱立變而得中夫子書其自卒以)
(示無譏也得之矣)
八月癸亥公薨于路寢
(趙匡曰君終必於正寢就公卿也大位姦之窺也危病邪之伺也若蔽於隱是女子小人得行其志矣然)
(則莊公以世適承國不為不貴周公之後奄有龜蒙不為不強即位三十有二年不為不久薧于路寢不)
(為不正而嗣子受禍幾至亡國何也大倫不明而宗嗣不定兵柄不分而主威不立得免其身幸矣)音
註(伺音笥幾平聲)
冬十月己未子般卒音註(子般莊公太子先君未葬故不稱爵不書殺諱之也般音)
(班)
(初公築臺臨黨氏見孟任生子般焉般嘗鞭圉人犖公薨般即位次于黨氏慶父使犖賊般成季奔陳立)
(閔公昔舜不告而娶恐廢人之大倫以懟父母君子以為猶告也莊公過時越禮謬於易基乾坤詩始關)
(睢大舜不告而娶之義甚矣而子般乃孟任之所出也胡能有定乎雖享國日久獲終路寢而嗣子見殺)
(幾至亡國有國者可不以為戒哉)音註(黨音掌犖音洛)
公子慶父如齊
(子般之卒慶父弑也宜書出奔其曰如齊見慶父主兵自恣國人不能制也昔成王將終命大臣相康王)
(方是時掌親兵者太公望之子伋也宰臣召公奭命仲桓南宫毛取二干戈虎賁百人于伋以逆嗣子伋雖)
(掌兵非有宰臣之命不敢𤼵也召公雖制命非二諸侯將命以往伋亦不承也兵權散主不偏屬於一人)
(可知矣今莊公幼年即位專以兵權授之慶父歲月既久威行中外其流至此故於餘丘法不當書而聖)
(人特書慶父帥師以志得兵之始而卒書公薨子般卒慶父如齊以見其出入自如無敢討之者以示後)
(世其垂戒之義明且遠矣)音註(奭音釋)
狄伐郉
春秋傳卷九
