春秋傳卷二十四宋胡安國撰
昭公上(公名稠襄公子母齊歸在位二十五年孫于齊在外八年凡三十二年薨于乾侯諡)
(法威儀恭明曰昭)
周(景王四年魯昭公二十二年景王崩王猛立是年卒王室亂弟敬王立昭二十三年尹氏立王子朝昭二)
(十六年敬王入于成周子朝奔楚)
鄭(簡公二十五年魯昭公十二年簡公卒子定公寧立昭二十八年定公卒獻公蠆立)
齊(景公七年)
宋(平公三十五年魯昭公十年平公卒子元公佐立昭二十五年元公卒子景公頭曼立)
晉(平公十七年趙武為政魯昭公元年冬趙武卒韓起為政魯昭公十年平公卒子昭公夷立魯昭公十六)
(年晉昭公卒子頃公去疾立昭二十八年魏舒為政昭三十年頃公卒子定公午立)
衞(襄公三年魯昭公七年襄公卒子靈公元立)
蔡(靈公二年魯昭公十一年楚殺蔡靈公滅蔡昭十三年楚平王封蔡蔡侯廬立是為平公昭二十年平公)
(卒太子朱立昭二十一年朱奔楚平公弟悼公東國立昭二十三年悼公卒弟昭公申立)
曹(武公十四年魯昭公十四年武公卒子平公須立昭十八年平公卒子悼公午立昭二十七年悼公卒弟)
(聲公野立昭三十二年平公弟通弑聲公代立是為隱公)
滕(成公三十五年魯昭公三年成公卒悼公寧立昭二十八年悼公卒頃公結立)
陳(哀公二十八年魯昭公八年哀公卒楚滅陳昭十三年楚平王封陳陳侯吳立是為惠公)
杞(文公九年魯昭公六年文公卒子平公郁釐立昭二十四年平公卒子悼公成立)
薛(魯昭公三十一年薛獻公穀卒入春秋薛始書名子襄公定立)
莒(展輿元年魯昭公元年齊納莒公子去疾是為著丘公展輿奔吳昭十四年著丘公卒子郊公立是年奔)
(齊著丘之弟庚輿立是為共公昭二十三年庚輿來奔齊納郊公)
邾(悼公十五年魯昭公元年悼公卒莊公穿立)
許(悼公六年魯昭公九年遷于夷昭十八年遷于白羽昭十九年悼公弑斯立)
小邾(穆公十三年魯昭公十七年小邾穆公來朝)
楚(郟敖四年魯昭公元年楚圍弑而自立改名虔是為靈王楚薳罷為舍尹昭十三年靈王弑平王居立即)
(棄疾子旗為令尹昭十四年殺成然子瑕為令尹昭二十三年子常為令尹昭二十六年平王卒昭王軫)
(立)
秦(景公三十六年魯昭公五年景公卒子哀公立)
吳(夷末二年魯昭公十五年夷末卒子僚立昭二十七年僚弑闔廬立一名光諸樊子)
越(魯昭公五年越會楚伐吳始見經即書人)
(庚景王申四年)元年(晉平十七年齊景七年衞襄三年蔡靈二年鄭簡二十五年曹武十四年陳哀二十)
(八年杞文九年宋平三十五年秦景三十六年楚郟敖四年卒吳夷末三年)
春王正月公即位
叔孫豹會晉趙武楚公子圍齊國弱宋向戌衞齊惡陳
公子招蔡公孫歸生鄭罕虎許人曹人于虢音註(招音韶虢)
(鄭地)
(此陳侯之弟招也何以不稱弟諸侯之尊弟兄不得以屬通曰公子者其本當稱者也曰弟者因事而特)
(稱之也所以然者諸侯非始封之君則臣諸父昆弟族人不得以屬戚君也會于虢尋宋之盟而經何以)
(不書在宋之盟楚人先㰱若曰狎主諸侯則懼晉之先也故圍請讀舊書加于牲上而晉人許之觀其事)
(雖若楚重得志晉少懦矣然春秋不貴修盟晉人以信為本故每書必先趙武)音註(㰱色洽反狎戶)
(甲反懦乃亂反)
三月取鄆音註(鄆莒邑於此季孫宿伐莒取鄆則書法何以異宣十年歸父伐邾歸父伐邾)
(猶公命也此專取邑而已)
(按左氏季孫宿伐莒取鄆莒人訴於會楚告晉曰尋盟未退而魯伐莒瀆齊盟請戮其使有欲求貨於叔)
(孫豹而為之請者豹弗與曰諸侯之會衞社稷也我以貨免魯必受師是禍之也何衞之為雖怨季孫魯)
(國何罪趙孟聞之請於楚曰魯雖有罪其執事不避難子若免之以勸左右可也莒魯争鄆為日久矣苟)
(無大害於其社稷可無亢也乃免叔孫其不曰伐莒取鄆者乘莒亂而取邑故不悉書為内諱也)音
註(鄆音運亢苦浪反)
夏秦伯之弟鍼出奔晉音註(鍼其廉反)
(按左氏秦后子有寵於桓如二君於景其母曰弗去懼選鍼遂出奔書此見人君寵愛其子不差以禮是)
(禍之也鍼之適晉其車千乘司馬侯問焉曰子之車盡於此乎對曰此謂多矣若能少此吾何以得見叔)
(齊曰秦公子必歸能知其過必有令圖令圖天所贊也後五年秦伯卒后子歸書曰弟者罪秦伯也夫后)
(子出奔其父禍之而罪秦伯何也春秋以均愛望人父以能友責人兄父母有愛妾猶沒身敬之不衰况)
(兄弟乎兄弟翕而後父母順矣故不曰公子而特稱秦伯之弟云)音註(差楚宜反)
六月丁已邾子華卒音註(悼公卒莊公穿立)
晉荀吳帥師敗狄于大鹵音註(大鹵晉地今太原晉陽縣鹵音魯○晉自悼公)
(以來狄師不出敗狄至是而再見其再見何晉彌衰也悼公之伯也魏絳諫曰勞師於戎而楚伐陳必弗能救)
(是棄陳也諸華必叛勞師於遠獲戎失華毋乃不可乎悼公卒復有事於戎狄至伐鮮虞春秋遂狄晉矣)
(大鹵太原也按六月宣王北伐之詩其詞曰薄伐玁狁至於太原而詩人美之者謂不窮追遠討及封境)
(而止也然則太原在禹服之内而狄人來侵攘斥宜矣其過在毁車崇卒以詐誘狄人而敗之非王者之)
(師耳使後世車戰法亡崇尚步卒爭以變詐相高日趨苟簡皆此等啓之矣書敗狄譏之也)
秋莒去疾自齊入于莒音註(去起呂反前言齊無知弑其君後言齊小白入于齊)
(前言莒人弑其君後言去疾入于莒則不與殺之辭也前言衛侯入于夷儀後言衞甯喜弑其君前言齊陽生)
(入于齊後言齊陳乞弑其君與弑之辭也辭有前後罪有大小故曰屬辭比事春秋教也)
(天下國家定于一吳楚僣號經不書葬土無二王也以忽繫之鄭則突不稱國以小白繫之齊則紏不書)
(子國無二君也展輿乃莒子而去疾曷為又以國氏乎程氏曰去疾假齊之力以入莒討展輿之罪正也)
(其以國氏與去疾之討有罪也此莒之公子曷為不稱公子自謂先公之子可以有國不疑遂立乎其位)
(而無所稟也其書入者難詞也)
莒展輿出奔吳音註(展輿乃弑君之賊故立雖踰年猶不成君)
(展輿莒子也曷為不稱爵為弑君者所立既立乎其位而不能討賊則是與聞乎故也斯不可以有國矣)
(不可以有國則曷為以國氏程子曰罪諸侯之與其立也虢之會展輿無列何以見諸侯之與其立乎莒)
(雖以亂未能預會然訴魯出鄆而在會者欲執叔孫則知諸侯之與其立矣亦以國氏惡崇亂也)音
註(與音預惡去聲)
叔弓帥師疆鄆田
葬邾悼公
冬十有一月己酉楚子麇卒音註(麇九倫反)
(按左氏楚令尹圍將聘于鄭未出竟聞王有疾而還入問王疾縊而弑之使赴於諸侯應為後之詞曰共)
(王之子圍為長初圍之未動於惡入預夏盟緝蒲為宮設服離衞中國大夫莫不知其有無君之心矣雖)
(以疾赴曷為承偽藏在諸侯之策乎當是時仲尼已生將志于學乃所見之世非祖之所逮聞也又曷為)
(因之而不革乎曰此春秋之所以為春秋非聖人莫能修之者也薨則書薨卒則書卒弑則書弑葬則書)
(葬各紀其實載於簡策國史掌之此史官之所同而凡為史者皆可及也或薨或不薨或卒或不卒或弑)
(或不弑或葬或不葬筆削因革裁自聖心以達王事此仲尼之所獨而游夏亦不能與焉者也然則郟敖)
(實弑而書卒何歟令尹圍弑君以立中國力所不加而莫能致討則亦已矣至大合諸侯于申與會者凡)
(十有三國其臣舉六王二公之事其君用齊桓召陵之禮而宋向戌鄭子産皆諸侯之良也而皆有獻焉)
(不亦傷乎若革其偽赴而正以弑君將恐天下後世以簒弑之賊非獨不必致討又可從之以主會盟而)
(無惡矣聖人至此憫之甚懼之甚憫之甚者憫中國之衰微而不能振也懼之甚者懼人欲之横流而不)
(能遏也是故察微顯權輕重而略其篡弑以扶中國制人欲存天理其義微矣)
楚公子比出奔晉
(辛景王酉五年)二年(晉平十八齊景八衞襄四蔡靈三鄭簡二十六曹武十五陳哀二十九杞文十宋平)
(三十六秦景三十七楚靈王虔元年吳夷末四)
春晉侯使韓起來聘
夏叔弓如晉音註(叔弓叔老子)
秋鄭殺其大夫公孫黑
(按左氏鄭駟黑好在人上攻良霄而逐之又與公孫楚爭室又將作亂去游氏代其位傷疾作而不果子)
(産使吏數之曰爾有亂心無厭國不女堪專伐伯有而罪一也兄弟爭室而罪二也矯君之位而罪三也)
(不速死大刑將至遂縊而尸之黑則有罪而鄭人初畏其強不之討也因其疾而幸勝之則亦云殆矣故)
(稱國以殺累乎上也)音註(公孫楚爭室事見左傳襄三十年及昭元年好去聲數上聲厭平聲女上)
(聲)
冬公如晉至河乃復季孫宿如晉
(按左氏晉少姜卒公如晉及河晉侯使士文伯來辭曰非伉儷也請君無辱公還季孫宿遂致服焉舉動)
(人君之大節賢哲量之以行藏其道姦邪窺之以作止其惡四鄰視之以厚薄其情故有國者必謹於禮)
(而後動此守身之本保國之甚也禮雖自卑而尊人亦不妄悦人以自辱昭公既不能據經守正失禮而)
(妄動又不能從權適變無故而輕復終復失國出奔客死他境蓋始諸此行矣或曰禮者明微正於未動)
(之前可也已至於河而見郤雖欲勿反將得已乎曰以周公之胄千乘之國輕身以修鄰好乃郤而不納)
(夫何敢若曰敝邑褊小敬事大國惟恐獲戾聞陳無宇見執於中都謂少姜之數於守適信也用是不遑)
(寧處跋履山川來修弔事今若不獲進見剪為仇讎他國誰敢朝夕在廷修事大之禮乎夫小國之去就)
(從違聽大國之令也若非伉儷齊人請陳無宇之罪何以令之也苟有二命又何以為盟主如此晉人其)
(將謝過之不暇敢不納乎昭公習儀以亟而不明乎禮其及也宜經書公如晉至河乃復季孫宿如晉而)
(昭公失國之因季氏逐君之漸晉人下比之迹不待貶絶而皆見矣)音註(昭公習儀以亟見左傳五)
(年少去聲還音旋適丁歴反比去聲)
(壬景王戌六年)三年(晉平十九齊景九衞襄五蔡靈四鄭簡二十七曹武十六陳哀三十杞文十一宋平)
(三十七秦景三十八楚靈二吳夷末五)
春王正月丁未滕子原卒音註(成公卒子悼公寧立)
夏叔弓如滕五月葬滕成公
秋小邾子來朝
八月大雩
冬大雨雹
北燕伯欵出奔齊
(按左氏燕簡公多嬖寵欲去諸大夫而立其寵人燕大夫比以殺公之外嬖公懼奔齊書曰北燕伯疑出)
(奔齊罪之也君雖不君臣不可以不臣燕伯欲去諸大夫固不君矣而大夫相與比以殺其外嬖是威脅)
(其主而出之也與鬻拳之以兵諫無異而獨罪燕伯何哉大夫國君之陪貳以公心選之而不可私也以)
(誠意委之而不可疑也以隆禮待之而不可輕也以直道馭之而不可辱也否則是忽其陪貳以自危矣)
(晉厲公殺三郤立胥童而弑於麗氏漢隱帝殺楊史立郭允明而弑於趙村衞獻公蔑冡卿而信其左右)
(亦奔夷儀久而後復也故人主不尊陪貳而與賤臣圖柄臣者事成則失身而見弑事不成則失國而出)
(奔此有國之大戒也春秋凡見逐於臣者皆以自奔為文正其本之意也而垂戒遠矣)音註(晉厲)
(公殺三郤立胥童而弑於麗氏事見成公十七年十八年衞獻公蔑冡卿而信其左右亦奔夷儀久而後)
(復也事見左傳襄公十四年二十六年鬻音育)
(癸景王亥七年)四年(晉平二十齊景十衞襄六蔡靈五鄭簡二十八曹武十七陳哀三十一杞文十二宋)
(平三十八秦景三十九楚靈三吳夷末六)
春王正月大雨雹
(隂陽之氣和而散則為霜雪雨露不和而散則為戾氣曀霾雹戾氣也隂脅陽臣侵君之象當是時季孫)
(宿襲位世卿將毁中軍專執兵權以弱公室故數月之閒再有大變申豐者季氏之孚也不肯端言其事)
(故暴揚於朝歸咎藏冰之失夫山谷之冰藏之也周用之也徧亦古者本末備舉燮調之一事耳謂能使)
(四時無愆伏凄苦之變雷出不震無菑霜雹則亦誣矣意者昭公遇災而懼以禮為國行其政令無失其)
(民雹之災也庶可禦也不然雖得藏冰之道合於豳風七月之詩其將能乎)
夏楚子蔡侯陳侯鄭伯許男徐子滕子頓子胡子沈子
小邾子宋世子佐淮夷會于申音註(申楚縣楚專合諸侯始此以楚莊之)
(賢辰陵之盟從之者陳鄭焉耳申之會合十有二國楚之得志於中國未有盛於此時者也)
(申之會楚子為主而不殊淮夷是在會之諸侯皆罪也其意也何楚虔弑麇以立而求諸侯於晉晉人許)
(之中國從之執徐子圍朱方遷賴於鄢城竟莫校畏其強盛則曰晉楚唯天所相不可與爭滅陳不能救)
(則曰陳亡而楚克有之天道也滅蔡而又不能救則曰天將棄蔡以壅楚盈而降之罰也至使窮凶極惡)
(師潰於訾梁身竄於棘里而縊於申亥人不致討而天自討之是責命於天而以人事為無益而弗為也)
(而可乎弑君之賊在春秋時有臣子討之則衛人殺州吁是也有四鄰討之則蔡人殺陳佗是也臣子不)
(能討之於内四鄰不能討之於外有與之會以定其位則齊侯及魯宣公會于平州是也有受其賂以免)
(於討則晉侯及諸國會于扈是也然至此極矣則未有不以為賊而又推為盟主相與朝事之以聽順其)
(所為而不敢忤者也故申之會不殊淮夷者以在會諸侯皆為蠻荆之屬皆王法之所當斥而不使楚主)
(夏監之意也或曰晉叔向鄭子産宋向戌皆諸侯之良也謀其國至屬于楚而不校何哉聖人以天自處)
(賢者聽天所命春秋之法以人合天不任於天以義立命不委於命而宇宙在其手者也故楚麇書卒不)
(革其偽赴於前諸侯會申與淮夷纍數於後此以恕待人而責備賢者之意其垂訓之義大矣)音註
(滅陳不能救則曰陳亡而楚克有之天道也事見左傳九年滅蔡而又不能救則曰天將棄蔡以壅楚盈)
(而降之罰也事見左傳十一年)
楚人執徐子音註(書執徐子危會申之諸侯也)
秋七月楚子蔡侯陳侯許男頓子胡子沈子淮夷伐吳
音註(因申會以伐吳不言諸侯者鄭徐滕小邾宋不在列故也)
執齊慶封殺之音註(楚子欲行伯為齊封慶封故稱齊)
遂滅賴音註(賴小國公穀作厲)
九月取鄫音註(鄫莒邑)
冬十有二月乙卯叔孫豹卒
(甲景王子八年)五年(晉平二十一齊景十一衞襄七蔡靈六鄭簡二十九曹武十八陳哀三十二杞文十)
(三宋平三十九秦景四十卒楚靈四吳夷末七)
春王正月舍中軍音註(襄十一年始立中軍至是舍之舍音捨)
(按左氏舍中軍卑公室也初作三軍三分公室而各有其一及其舍之也四分公室季氏擇二二子各一)
(皆盡征之而貢於公然則三軍作舍皆自三家公不與焉公室益卑而魯國之兵權悉歸於季氏矣兵權)
(有國之司命三綱兵政之本原書其作舍而公孫于齊薨于乾侯定公無正必至之理也已則不臣三綱)
(淪替南蒯叛陽虎專季斯囚而三桓之子孫微矣亦能免乎書曰舍中軍微詞以著其罪也)音註
(與音預南蒯叛事見左傳十二年陽虎專季斯囚事見左傳定公五年)
楚殺其大夫屈申
公如晉
夏莒牟夷以牟婁及防茲來奔音註(牟婁防茲俱莒邑)
(邾莒之大夫名姓不登於史策微也牟夷莒大夫曷為以姓氏通重地也以地叛雖賤必書地以名其人)
(終為不義弗可滅矣其書來奔是接我以利而我入其利兩譏之也為國以義不以利如以利則上下交)
(征而國必危矣為已以義不以利如以利則患得患失亦無所不至矣春秋於三叛人雖賤特書其名以)
(懲不義懼淫人為後戒也邑而言及者公羊所謂不以私邑纍公邑是也)
秋七月公至自晉
戊辰叔弓帥師敗莒師于蚡泉音註(蚡泉魯地蚡扶粉反)
秦伯卒音註(景公卒子哀公立)
冬楚子蔡侯陳侯許男頓子沈子徐人越人伐吳音註
(越始見經而常壽過得稱人越驟強也通吳以疲楚者晉謀之失也通越以困吳者楚謀之失也)
(越始見經而與徐皆得稱人何也吳以朱方處齊慶封而富於其舊崇惡也楚圍朱方執齊慶封殺之討)
(罪也吳不顧義入棘櫟麻以報朱方之役亂道也楚於是以諸侯伐吳則比吳為善而師亦有名其從之)
(者進而稱人可也或者以詞為主而謂不可云沈子徐越伐吳故特稱人誤矣以不可為文詞而進人於)
(越一字褒貶義安在乎且吳楚徐越雖擯於蠻荒而劉敞以為其實不同吳大伯之後也楚祝融之後也)
(徐伯益之後也越大禹之後也其上世皆為元德顯功通于周室與中國冠帶之君無以異徐始稱王楚)
(後稱王吳越因遂稱王王非諸侯所當稱也故春秋不齒列侯雖然猶不欲絶其類是以列號則舉其本)
(封書爵則黜其僭妄推之可遠引之可來此聖人慎絶人亦春秋之意也)
(乙景王丑九年)六年(晉平二十二齊景十二衞襄八蔡靈七鄭簡三十曹武十九陳哀三十三杞文十四)
(卒宋平四十秦哀公元年楚靈五吳夷末八)
春王正月杞伯益姑卒音註(文公卒平公立)
葬秦景公
夏季孫宿如晉
葬杞文公
宋華合比出奔衞
(左氏曰宋寺人柳有寵大子佐惡之華合比請殺之柳聞坎用牲埋書而告公曰合比將納亡人之族既)
(盟于北郭矣公使視之有焉遂逐合比於是華亥欲代為右師乃與柳比從為之徵公使代之宋公寵信)
(閽寺殺世適痤而父子之恩絶逐華合比而君臣之義睽刑人之能敗國亡家亦可畏矣猶有任趙高以)
(亡秦信恭顯十常侍以亡漢寵王守澄田令孜以亡唐而不知鑒覆車之轍者不亦悲夫凡此類直書而)
(義自見矣)音註(宋公寵信閽寺殺世適痤事見左傳襄公二十六年孜音茲)
秋九月大雩
楚薳罷帥師伐吳音註(罷音皮)
冬叔弓如楚
齊侯伐北燕
(丙景王寅十年)七年(晉平二十三齊景十三衞襄九卒蔡靈八鄭簡三十一曹武二十陳哀三十四杞平)
(公郁釐元年宋平四十一秦哀二楚靈六吳夷末九)
春王正月暨齊平音註(平不書必關天下之大故而後書是故昭定而下春秋多罪齊)
(書伐衞遂伐晉同圍齊襲莒暨齊平盟于鹹次于伍氏皆特筆也夫子曰齊景公有馬千駟死之日民無得而)
(稱焉蓋不予齊也)
(我所欲曰及不得已曰暨當是時昭公結婚強吳外附荆楚其與齊平無汲汲之意乃齊求於魯而許之)
(平也故曰暨至定公八年魯再侵齊結大國之怨見復必矣其與齊平非不得已乃魯求於齊而欲其平)
(也故曰及平者聖人之所貴然或以賄賂而結平或以臣下而擅平或以附荆楚而得平或以侵犯大國)
(而急於平則皆罪也攷其事而輕重見矣)
三月公如楚
叔孫舍如齊涖盟
夏四月甲辰朔日有食之
秋八月戊辰衞侯惡卒音註(襄公卒子靈公元立)
九月公至自楚
冬十有一月癸未季孫宿卒音註(季孫宿文子之子武子也)
十有二月癸亥葬衞襄公
(丁景王十卯一年)八年(晉平二十四齊景十四衞靈公元年蔡靈九鄭簡三十二曹武二十一陳哀三)
(十五卒杞平二宋平四十二秦哀三楚靈七吳夷末十)
春陳侯之弟招殺陳世子偃師音註(招音韶偃陳哀公元妃生師二妃)
(生公子畱二妃嬖畱有寵屬諸司徒招與公子過哀公有癈疾招過殺偃師而立畱哀公憂恚自殺)
(此公子招特以弟稱者著招憑寵稔惡而陳侯失親親之道也招以公子為司徒乃貴戚之卿親則介弟)
(尊則叔父號令廢立自己而出莫敢干之者也不能援立嫡冡安靖國家而逢君之惡戕殺偃師以致大)
(宼宗社覆沒罪固大矣陳侯信愛其弟何以為失親親乎尊賢者親親之本不能擇親之賢者厚加尊寵)
(以表儀公族而徇其私愛施於不令之人以致亡國敗家豈不失親親之道乎其曰陳侯之弟招殺陳世)
(子偃師交貶之也)音註(戕在良反)
夏四月辛丑陳侯溺卒音註(哀公卒是年滅陳十三年楚平王復封陳惠公吳立)
叔弓如晉音註(賀虒祁也)
楚人執陳行人干徵師殺之
陳公子畱出奔鄭
秋蒐于紅音註(蒐戶求反紅魯地書蒐始此軍蒐狩不書必違禮而後書於是舍中四分公)
(室季氏擇二二子各一皆盡征之而貢於公蒐于紅也自根牟至于商衞革車千乘皆三家之師也自是而屢)
(蒐三家所以耀武焉爾是故桓莊之狩必言公昭定之蒐不言公矣)
(蒐春事也秋興之則違天時有常所矣其于紅則易地利三家專行公不與焉而兵權在臣下則悖人理)
(此亦直書其事不待貶絶而自見者也凡亂臣之欲竊國命必先為非禮以動民而後上及於君父昭公)
(至是民食於他不息其所昧於履霜之戒甚矣)
陳人殺其大夫公子過音註(過音戈)
大雩
冬十月壬午楚師滅陳執陳公子招放之于越殺陳孔
奐音註(孔奐公子招之黨)
葬陳哀公
(戊景王十辰二年)九年(晉平二十五齊景十五衞靈二蔡靈十鄭簡三十三曹武二十二陳滅杞平三)
(宋平四十三秦哀四楚靈八吳夷末十一)
春叔弓會楚子于陳音註(於是叔弓及宋華亥鄭游吉衞趙黶會楚子于陳諸夏之)
(大夫旅見於楚於是始舉魯以見其餘也)
許遷于夷
夏四月陳災
(凡外災告則書今楚已滅陳夷於屬縣使穿封戌為公矣必不遣使告於諸侯言亡國之有天災也何以)
(書於魯國之策乎當是時叔弓與楚子會于陳則目擊其事矣雖彼不來告此不往弔叔弓使畢而歸語)
(陳故也魯史遂書之耳或曰國史所書必承赴告豈有憑使人之言而載之於史者曰周景王崩有尹單)
(猛朝之變固無赴告矣叔鞅至自京師言王室之亂也春秋承其言遂書于策亦此類耳仲尼作經存而)
(弗革者蓋興滅國繼絶世以堯舜三代公天下之心為心異於孤秦罷侯置守欲私一人以自奉者所以)
(歸民心合天德也穀梁以為存陳得其旨矣)
秋仲孫貜如齊音註(貜音攫又俱碧反)
冬築郎囿
(已景王十己三年)十年(晉平二十六卒齊景十六衞靈三蔡靈十一鄭簡三十四曹武二十三陳滅杞)
(平四宋平四十四卒秦哀五楚靈九吳夷末十二)
春王正月
夏齊欒施來奔
秋七月季孫意如叔弓仲孫貜帥師伐莒
(前已舍中軍矣曷為猶以三卿並將乎季氏毁中軍四分公室擇其二二家各有其一至是季孫身為主)
(將二子各率一軍為之副則三軍固在其曰舍之者特欲中分魯國之衆為已私耳以為復古則誤矣襄)
(公以來既作三軍地皆三家之土民皆三家之兵每一軍出各將其所屬而公室無與焉是知雖舍中軍)
(而三卿並將舊額固存矣)音註(將去聲與音預)
戊子晉侯彪卒音註(平公卒子昭公夷立)
九月叔孫舍如晉葬晉平公
十有二月甲子宋公成卒音註(平公卒子元公佐立)
(庚景王十午四年)十有一年(晉昭公夷元年齊景十七衞靈四蔡靈十二殺鄭簡三十五曹武二)
(十四陳滅杞平五宋元公佐元年秦哀六楚靈十吳夷末十三)
春王二月叔弓如宋葬宋平公
夏四月丁巳楚子虔誘蔡侯般殺之于申音註(般音班)
楚公子棄疾帥師圍蔡
(左氏曰楚子在申召蔡侯其大夫曰王貪而無信幣重言甘誘我也不如無往蔡侯不可楚子伏甲饗般)
(於申執而殺之此討賊也雖誘殺之疑若無罪春秋深惡楚子貶而稱名何也世子般弑其君諸侯與通)
(會盟十有三年矣是忌其為亂賊子而莫之覺也楚子若以大義倡天下奉詞致討執般于蔡討其弑父)
(之罪而在宮者無赦焉討其弑君之罪而在官者無赦焉殘其身瀦其宮室謀於蔡衆置君而去雖古之)
(征暴亂者不越此矣又何惡乎今虔本心欲圖其國不為討賊舉也而又挾欺毁信重幣甘言詐誘其君)
(執而殺之肆行無道貪得一時流毒於後棄疾以是殺戎蠻商鞅以是紿魏將秦人以是劫懷王傾危成)
(俗天下大亂劉項之際死者十九聖人深惡楚虔而名之也其慮遠矣後世誅討亂臣者或畏其強或幸)
(其弱不以大義興師至用詭謀詐力儌倖勝之若事之捷反側皆懼苟其不捷適足長亂如代宗之圖思)
(明憲宗之紿王弁昧於春秋垂戒之旨矣)音註(般音班惡去聲紿徒亥反長上聲)
五月甲申夫人歸氏薨音註(歸氏昭公母胡女歸姓)
大蒐于比蒲音註(比蒲魯地比音毘)
(其曰大蒐越禮也君有重喪國不廢蒐不忌君也三綱軍政之本君執此以馭其下臣執此以事其上政)
(之大本於是乎在君有三年之慼而國不廢一日之蒐則無本矣然則君有重喪喪不貳事以簡車徒為)
(非禮也乃有身從金革而無避者獨何歟曰喪不貳事大比而簡車徒則廢其常可也有門庭之寇而宗)
(廟社稷之存亡繫焉必從權制而無避矣伯禽服喪徐夷並興至于東郊出戰之師與築城之役同日並)
(舉度緩急輕重蓋有不得已焉者矣晉王克用薨梁兵壓境而莊宗決勝於夾寨周太祖殂契丹入寇而)
(世宗接戰於高平若此者君行為顯親非不顧也臣行為愛君非不忌也惟審於緩急輕重之宜斯可矣)
音註(度入聲契入聲)
仲孫貜會邾子盟于祲祥音註(祲子鳩反又七林反)
秋季孫意如會晉(頃)韓起齊(景)國弱宋(元)華亥衞(靈)北
宮佗鄭(簡)罕虎曹人(武)杞人(平)于厥憖音註(厥憖地闕公羊作屈)
(銀)
(按左氏楚師在蔡晉荀吳曰不能救陳又不救蔡物無以親已為盟主而不恤亡國將焉用之會于厥憖)
(謀救蔡也使狐父請蔡于楚弗許文十五年晉靈公帥八國之諸侯盟于扈春秋略而不序者謀伐齊而)
(不克定其亂也襄公三十年叔孫豹會十二國之大夫于澶淵諸國之大夫皆稱人魯卿諱而不書者視)
(蔡亂而不能討其賊也今楚將滅蔡請于楚而弗許晉之不能亦可知矣曷為諸國猶序而大夫無貶乎)
(扈之盟諸侯受賂弗克而還諸侯略而不序亡義利之分也澶淵之會謀救宋災而不討蔡罪大夫貶而)
(稱人魯卿諱而不書失重輕之别也亡義利之分為不仁失重輕之别為不智今晉與諸侯心欲救蔡而)
(力弗加焉則無惡也凡此見春秋明義利審重輕以恕待人而不求其備矣)
九月己亥葬我小君齊歸
冬十有一月丁酉楚師滅蔡執蔡世子有以歸用之
(内入國而以其君來外滅國而以其君歸皆服而以之易詞也既書滅蔡矣又書執蔡世子有者世子無)
(降服之狀強執以歸而虐用之也或以為未踰年之君其稱世子者不君靈公故不成其子非也楚虔殺)
(蔡般棄疾圍其國凡八月而見滅世子在窮迫危懼之中固未暇立乎其位安得以為未踰年之君而稱)
(子也假使立乎其位而般死於楚其喪未至不斂不葬世子亦不成乎為君矣然世子繼世有國之稱必)
(以此稱蔡有者父母之仇不與共天下與民守國效死不降至於力屈就擒虐用其身而不顧也則有之)
(為世子之道得矣)音註(易去聲降平聲)
(辛景王十未五年)十有二年(晉昭二齊景十八衞靈五蔡滅鄭簡三十六卒曹武二十五陳滅杞)
(平六宋元二秦哀七楚靈十一吳夷末十四)
春齊高偃帥師納北燕伯于陽音註(三年燕伯奔齊高偃高傒玄孫納之)
(于陽内弗受也陽即高唐燕别邑也於是齊景公有志于復伯)
三月壬申鄭伯嘉卒音註(簡公卒子定公寧立)
夏宋公使華定來聘音註(定華椒孫)
公如晉至河乃復
五月葬鄭簡公
楚殺其大夫成熊音註(熊公作然穀作虎)
秋七月
冬十月公子憖出奔齊音註(憖公羊傳作整)
楚子伐徐音註(徐吳之姻國)
晉伐鮮虞音註(鮮虞姬姓之國秋始伐鮮虞外晉也晉主諸夏之盟春之外秦以晉故也外)
(鄭亦以晉故也則其外晉何晉之君卿無中國之志也於是楚方横行中原而晉獨從事於狄伐鮮虞雖吳入)
(郢於越入吳晉猶圍鮮虞也於是外晉以其無復中國之志也)
春秋傳卷二十四
