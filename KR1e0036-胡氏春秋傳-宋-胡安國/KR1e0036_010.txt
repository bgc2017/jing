春秋傳卷十宋胡安國撰
閔公(公名啓方莊公之子史記云名開諡法在國逢難曰閔)
周(惠王十六年)
鄭(文公十二年)
齊(桓公二十五年管仲為政)
宋(桓公二十一年)
晉(獻公十六年軍是年晉作二)
衞(懿公八年魯閔二年狄滅衞宋桓公立衞戴公以廬于曹戴公名申立其年卒而立文公)
蔡(穆公十四年)
曹(昭公元年)
滕(詳見隱公元年)
陳(宣公三十二年)
把(詳見隱公元年及僖公元年)
薛(魯莊公三十一年薛伯卒)
莒(詳見隱公元年)
邾(文公五年)
許(穆公三十七年)
小邾(見莊公元年)
楚(成王十一年政令尹子文為)
秦(詳見隱公元年)
吳(詳見隱公元年)
越(詳見隱公元年)
(庚惠王十申六年)元年(齊桓二十五年晉獻十六年衞懿八年蔡穆十四年鄭文十二年曹昭公班元)
(年陳宣三十二年把惠十二年宋桓二十一年秦成三年楚成十一年)
春王正月
(不書即位内無所承上不請命也莊公薨子般卒慶父夫人利閔公之幼而得立焉是内不承國於先君)
(也按周制王哭諸侯則大宗伯為上相未有諸侯之薨而不告於王者也職喪掌諸侯之喪以國之喪禮)
(涖其禁令序其事凡國有司以王命有事焉則詔贊主人未有諸侯之子主喪而王不遣使者也今魯有)
(大故不告於周閔既主喪而王不遣使是上不請命于天子也内無所承上不請命故不書即位正人道)
(之大倫也)音註(般音班使去聲)
齊人救郉
(凡書救者未有不善之也救在京師則罪列國子突救衞是也救在夷狄則罪諸侯狄救齊吳救陳是也)
(救在遠國則罪四鄰晉陽處父帥師伐楚以救江是也救而不速救者則書所次以罪其慢叔孫豹救晉)
(次于雍榆是也救而不敢救者則書所至以罪其怯齊侯伐我北鄙圍成公救成至遇是也兵者春秋之)
(所甚重衞靈公問陳孔子對曰爼豆之事則嘗聞之矣軍旅之事未之學也獨至於救兵而書法若此聖)
(人之情見矣其稱人將卑師少也)音註(處上聲見音現)
夏六月辛酉葬我君莊公
秋八月公及齊侯盟于落姑音註(落姑齊地)
季子來歸
(按左氏盟于落姑請復季友也其曰季子賢之也其曰來歸喜之也自外至者為歸是嘗出奔矣何以不)
(書莊公薨子般弑慶父主兵勢傾公室季子力不能支避難而出奔恥也魯國方危内賊未討國人思得)
(季子以安社稷而公為落姑之盟以請於齊則是賢也春秋欲沒其恥故不書奔欲旌其賢故特稱季子)
(聖人之情見矣隱惡而揚善舜也樂道人之善惡稱人之惡孔子也為尊者諱為親者諱為賢者諱春秋)
(也明此可以蓄納汙之德樂與人為善矣其不稱公子見季友自以賢德為國人所與不緣宗親之故也)
(堯敦九族而急親賢退嚚訟周厚本枝而庸旦仲黜蔡鮮義皆在此而親親之殺尊賢之等著矣此義行)
(則内無貴戚任事之私外無棄親用羈之失而國不治者未之有也此春秋待來世之意)音註(難去)
(聲樂入聲鮮音仙殺去聲)
冬齊仲孫來
(仲孫齊大夫也其不稱使而曰來者略其君臣之常詞以見桓公使臣不以禮仲孫事君不以忠也按左)
(氏齊侯憂魯使仲孫來省難何以言使臣不以禮也鄰有弑逆則當聲罪戒嚴修方伯之職以奉天討而)
(更使計謀之士窺覘虚實有乘亂取國之心則使臣非以禮矣仲孫歸曰不去慶父魯難未巳君其務寧)
(魯難而親之何以言事君不以忠也陳恒弑簡公孔子沐浴而朝告於哀公請討焉豈曰齊人方強姑少)
(待之也不勸其君急於討賊而俟其自斃則事君非以忠矣使慶父稔惡閔公再弑則桓公與仲孫始謀)
(不臧之所致耳直書齊仲孫來交譏之也)音註(難去聲朝平聲)
(辛惠王十酉七年)二年(齊桓二十六晉獻十七衞懿九蔡穆十五鄭文十三曹昭二陳宣三十三杞惠)
(十三宋桓二十二秦成四楚成十二)
春王正月齊人遷陽音註(陽小國蓋齊人迫而遷之)
夏五月乙酉吉禘于莊公音註(此言吉禘以見閔公喪制未闋而亟行吉禮又)
(不於太廟蓋深譏也禘天子之禮魯之郊禘惠公請之東周之僣禮也)
(程氏曰天子曰禘諸侯曰祫其禮皆合祭也禘者禘其所自出之帝為東向之尊其餘皆合食於前此之)
(謂禘諸侯無所出之帝則止於大祖之廟合羣廟之主以食此之謂祫天子禘諸侯祫大夫享庶人薦上)
(下之殺也魯諸侯爾何以有禘成王追念周公有大勲勞於天下賜魯公以天子禮樂使用諸大廟以上)
(祀周公魯於是乎有禘祭春秋之中所以言禘不言祫也然則可乎孔子曰魯之郊禘非禮也周公其衰)
(矣禘言吉者喪未三年行之太早也于莊公者方祀于寢非宮廟也一舉而三失禮焉春秋之所謹也四)
(時之祭有禘之名蓋禮文交錯之失)
秋八月辛丑公薨
(按左氏初公傅奪卜齮田公不禁慶父使卜齮賊公于武闈魯史舊文必以實書其曰公薨不地者仲尼)
(親筆也觀於刪詩在諸國則變風皆取在魯則獨編史克之頌或問吾黨有直躬者其父攘羊而子證之)
(則曰吾黨之直者異於是父為子隱子為父隱直在其中矣後世緣此制為五服相容隱之條以綴骨肉)
(之恩春秋有諱義蓋如此禮記稱魯之君臣未嘗相弑者蓋習於經文而不知聖人書薨不地之旨故云)
(爾然則諱而不言弑也何以傳信於將來曰書薧以示臣子之情不地以存見弑之實何為無以傳信也)
(凡君終必書其所獨至於見弑則沒而無所其情厚矣其事亦白矣非聖人能修之乎後世記言之士欲)
(諱國惡則必失其實直書無隱又非臣子所當施之於君父也而春秋之法不傳矣)
九月夫人姜氏孫于邾音註(孫音遜)
(夫人稱孫聞乎故也不去姓氏降文姜也莊公忘親釋怨無志於復讎春秋深加貶絶一書再書又再書)
(屢書而不諱者以謂三綱人道所由立也忘父子之恩絶君臣之義國人習而不察將以是為常事則亦)
(不知有君之尊有父之親矣莊公行之而不疑大臣順之而不諫百姓安之而無憤疾之心也則人欲必)
(肆天理必滅故叔牙之弑械成於前慶父之無君動於後圉人犖卜齮之刃交𤼵於黨氏武闈之閒哀姜)
(以國君母與聞乎故而不忌也當是時魯君再弑幾至亡國其應不亦&KR0579;乎春秋以復讎為重而書法如)
(此所謂治之於未亂保之於未危不可不察也)
公子慶父出奔莒音註(弑閔公故是為孟氏)
(公子出奔譏失賊也閔公立而季子歸何以見弑慶父主兵日久其權未可遽奪也季子執政日淺其謀)
(未得盡行也設以聖人處之期月而已可矣季子賢人而當此能必克乎及閔公再弑慶父罪惡貫盈而)
(疾之者愈衆季子忠誠顯著而附之者益多外固強齊之援内恊國人之情正邪消長之勢判矣然後夫)
(人不敢安其位慶父不得肆其姦此明爲國者不知圖難於其易爲大於其細雖有智者亦不能善其後)
(矣世儒或言用魯之衆因齊之力以戮慶父其勢甚易而季子不能故書夫人孫邾慶父奔莒所以深惡)
(其緩不討賊則非也以絳侯勃之果陳平之無誤將相交歡而内有朱虚外連齊楚以制諸呂庸人宜易)
(於反手然太尉已入北軍士皆左袒猶恐不勝未敢訟言誅之也況於慶父巨姦七百里之侯國革車千)
(乘而三十年執其兵柄其植根深矣其耳目廣矣其用物弘矣而以為戮之其勢甚易此未察乎難易遲)
(速之幾者也經書莊公忘親無復讎之志使百官則而象之亦不知有君父也而又使慶父主兵失馭臣)
(之道是以至此極故書孫邾奔莒為後世永鑒也)音註(父上聲長上聲)
冬齊高子來盟音註(高子即高傒也齊侯使來平魯難僖公新立因遂結盟故不稱使也)
(魯人貴之故不書名)
(高子齊大夫也子者男子之美稱其稱子賢之也何賢乎高子莊公薨子般卒閔公弑慶父夫人亂乎内)
(魯於是曠年無君齊桓公使將南陽之甲至魯而謀其國其命高子必曰魯可取則兼其國以廣地魯可)
(存則平其亂以善鄰非有安危繼絶一定不可易之計也高子至則平魯難定僖公魯人頼焉以為美談)
(至于久而不絶曰猶望高子也聖人美其明人臣之義得奉使之宜特稱高子以著其善其不曰齊侯使)
(之者權在高子也)
十有二月狄入衞
(衞康叔之後蓋北州大國狄何以能入乎臣昔嘗謂河南劉奕曰史氏記繁而志寡如班固書載諸王淫)
(亂等事盡削之可也奕曰必若此言仲尼刪詩如牆有茨鶉之奔奔桑中諸篇何以錄於國風而不削乎)
(臣不能答後以問延平楊時時曰此載衞為狄所滅之因也故在定之方中之前因以是說攷於歴代凡)
(淫亂者未有不至於殺身敗家而亡其國者也然後知古詩垂戒之大而近世有獻議乞於經筵不以國)
(風進讀者殊失聖經之旨矣)音註(按宋鑑楊時將樂人從二程游得河洛之傳世號龜山先生)
鄭棄其師
(按鄭詩清人刺文公也高克好利而不顧其君文公惡之而不能遠使克將兵禦狄於境陳其師旅翺翔)
(河上久而不召衆散而歸高克奔陳公子素惡高克進之不以禮文公退之不以道危國亡師之本故作)
(是詩觀此則鄭棄其師可知矣或曰高克進不以禮曷不書其出奔以貶克為人臣之戒而獨咎鄭伯何)
(也曰人君擅一國之名寵殺生予奪惟我所制爾使克不臣之罪巳著按而誅之可也情狀未明黜而遠)
(之可也愛惜其才以禮馭之可也烏有假以兵權委諸境上坐視其失伍離散而莫之恤乎然則棄師者)
(鄭伯乃以國稱何也二三執政股肱心膂休戚之所同也不能進謀於君協志同力黜逐小人而國事至)
(此是謂危而不持顚而不扶則將焉用彼相矣晉出帝時景延廣專權諸藩擅命及桑維翰為相出延廣)
(於外一制書所敕者十有五鎮無敢不從者以五季之末維翰能之而鄭國二三執政畏一高克不能退)
(之以道何政之為書曰鄭棄其師君臣同責也)音註(晉出帝時景延廣專權云云無敢不從者五代)
(史晉桑維翰傳出帝即位延廣用事與契丹絶盟維翰言不入隂使人說帝曰制契丹而安天下非維翰)
(不可乃出延廣於河南拜維翰中書令樞密使魏國公事無鉅細一以委之數月之聞百度寖理一制書)
(指揮節度使十五人無敢違者)
春秋傳卷十
