春秋傳卷十三宋胡安國撰
僖公下
(戊襄王十子九年)二十有七年(晉文三齊孝十卒衛成二蔡莊十三鄭文四十曹共二十陳穆)
(十五把桓四宋成四秦穆二十七楚成三十九)
春把子來朝
夏六月庚寅齊侯昭卒音註(孝公卒弟昭公潘立)
秋八月乙未葬齊孝公
乙巳公子遂帥師入把
冬楚人陳侯蔡侯鄭伯許男圍宋音註(楚序諸侯上而稱人嫌予楚以)
(伯也)
十有二月甲戌公會諸侯盟于宋
(楚稱人貶也宋公先代之後作賓王家非有篡弑之惡楚人無故摟諸侯以圍之何名也故黜而稱人以)
(著其罪諸侯信蠻荆伐中國獨無貶乎人楚子所以人諸侯也公與楚結好故往會盟其地以宋者宋方)
(見圍無嫌於與盟而公之罪亦著矣)音註(信音申好去聲與音預)
(己襄王二丑十年)二十有八年(晉文四齊昭公潘元年衞成三蔡莊十四鄭文四十一曹共二)
(十一陳穆十六卒把桓五宋成五秦穆二十八楚成四十)
春晉侯侵曹晉侯伐衞音註(晉文公始圖霸自此至踐土凡五書晉侯予晉以霸)
(也)
(按左氏初公子重耳之出亡也曹衞皆不禮焉至是侵曹伐衞再稱晉侯者譏復怨也春秋之時用兵者)
(非懷私復怨則利人土地耳詩云百爾君子不知德行不忮不求何用不臧不忮則能懲忿不求則能窒)
(慾然後貪憤之兵亡矣或曰曹衞背盟從楚於是乎致武奚為不可曰楚人摟諸侯以圍宋陳蔡鄭許舉)
(兵而同會魯公與會而同盟楚雖得曹新昏於衞然其君不在會其師不與圍以方諸國不猶愈乎又况)
(衛已請盟而晉人弗之許也書曰必有忍其乃有濟有容德乃大文公能忍於奄豎里鳬須矣何獨不能)
(忍於曹衞乎再稱晉侯者甚之也下書楚人救衞則譏晉深矣春秋責備賢者而樂與人改遏責備賢者)
(故再稱晉侯樂與人改過故衛已請盟不當拒而絶之也)音註(重直龍反行去聲忮之䜴反樂音洛)
公子買戍衞不卒戍刺之音註(公子買魯大夫○内殺大夫皆書刺)
(按左氏買為楚戍衞楚人救衞不克公懼於晉殺買以說焉謂楚人曰不卒戍也内殺大夫稱刺者若曰)
(刺審其情與衆棄之而專殺之罪則一耳周官有三刺一刺曰訊羣臣再刺曰訊羣吏三刺曰訊萬民刺)
(未有書其故者而以不卒戍刺之則知買為無罪矣孟子曰無罪而殺士則大夫可以去無罪而戮民則)
(士可以徙今乃殺無罪之主將以苟說於強國於是乎不君矣故特書其故以貶之也)音註(將去)
(聲)
楚人救衞
三月丙午晉侯入曹執曹伯畀宋人音註(畀與也畀宋怒楚使戰也)
(古者覿文匿武修其訓典序成而不至於是乎有攻伐之兵故孟子謂萬章曰子以為有王者作將比今)
(之諸侯而誅之乎其教之不改而後誅之乎曹伯嬴者未狎晉政莫知所承晉文不修詞令遽入其國旣)
(執其君又分其田暴矣欲致楚師與之戰而以曹伯畀宋人譎矣雖一戰勝楚遂主夏盟舉動不中於禮)
(亦多矣徒亂人上下之分無君臣之禮其功雖多道不足尚也故曰五伯三王之罪人仲尼之徒無道桓)
(文之事者)音註(中去聲分扶問反)
夏四月己巳晉侯齊師宋師秦師及楚人戰于城濮楚
師敗績音註(城濮衞地)
(楚稱人貶也戰而言及主乎是戰者也當是時晉師避楚三舍請戰者得臣也而經之書及何以在晉得)
(臣雖從晉師然初告於晉曰請復衞侯而封曹臣亦釋宋之圍是未有必戰之意也及先軫獻謀許曹衞)
(以攜其黨拘宛春以激其怒而後得臣之意决矣故楚雖請戰而及在晉侯誅其意也荆楚恃強憑陵諸)
(夏滅黃而霸主不能恤敗徐于婁林而諸大夫不能救執中國盟主而在會者不敢與之爭今又戍穀逼)
(齊合兵圍宋戰勝中國威動天下非有城濮之敗則將南折而入楚矣宜有美辭稱揚其績而春秋所書)
(如此其略何也仁人明其道不計其功正其義不謀其利文公一戰勝楚遂主夏盟以功利言則高矣語)
(道義則三王之罪人也知此說則曾西不為管仲而仲尼孟子雖老于行而不悔其有以夫)
楚殺其大夫得臣
(按左氏晉師旣克曹衞楚子入居于申使申叔去穀使子玉去宋曰晉侯在外十九年而果得晉國險阻)
(艱難備嘗之矣民之情偽盡知之矣天假之年而除其害其可廢乎子玉使伯棼請戰楚子怒少與之師)
(惟西廣東宮輿若敖之六卒實從之而不止也子玉從晉師文公退三舍辟之楚衆故正子玉不可戰于)
(城濮楚師敗績夫得臣信有罪矣而楚子知其不可敵不能使之勿敵而少與之師又以一敗殺之是以)
(師為重而棄其將以與之也是晉再克而楚再敗也故稱國以殺而不去其官以仲尼書鄭棄其師與楚)
(殺得臣之事觀之可為來世之永鑒矣)音註(廣古曠反將去聲)
衞侯出奔楚
(諸侯失國出奔未有不名若衞侯何以不名著文公之罪也衞侯失守社稷背華卽夷於文公何罪乎衞)
(之禍文公為之也初齊晉盟于斂盂衞侯請盟晉人不許是塞其向善之心雖欲自新改轍而其道無由)
(也高帝一封雍齒而功臣不競世祖燒棄文書而反側悉安使文公釋怨許衞結盟南向諸侯棄楚而歸)
(晉矣忿不思難惟怨是圖必使衞侯竄身無所奔于荆蠻歸于京師兄弟相殘君臣交訟誰之咎也夫心)
(不外者乃能統大衆智不鑿者乃能處大事文公欲主夏盟取威定霸而舉動煩擾若不勝任者惟鑿智)
(自私而心不廣也春秋於衞侯失國出奔不以其罪名之而重文公之咎蓋端本議刑責備賢者之意也)
五月癸丑公會晉侯齊侯宋公蔡侯鄭伯衞子莒子盟
于踐土音註(踐土鄭地)
(踐士之會天王下勞晉侯削而不書何也周室東遷所存者號與祭耳其實不及一小國之諸侯晉文之)
(爵雖曰侯伯而號令天下幾於改物實行天子之事此春秋之名實也與其名存實亡猶愈於名實俱亡)
(是故天王下勞晉侯于踐土則削而不書去其實以全名所謂君道也父道也晉侯以臣召君則書天王)
(狩于河陽正其名以統實所謂臣道也子道也而天下之大倫尚存而不滅矣衞侯奔楚不書名者未絶)
(其位也叔武受盟而稱衞子者立以為君也此見聖人深罪晉文報怨行私專權自恣廢置諸侯之意)
陳侯如會
公朝于王所音註(書朝王始此此先朝王而後盟是以天子與斯盟也書盟而後朝春秋不)
(以天子與肵盟之辭也)
(朝不言所言所非其所也朝于廟禮也于外非禮也有虞氏五載一巡守羣后四朝周制十有二年王乃)
(時巡諸侯各朝于方嶽亦何必于京師于廟然後為禮乎古者天子巡守于四方有常時諸侯朝于方嶽)
(有常所其宮室道途可以預修故民不勞其共給調度可以預備故國不費今天王下勞晉侯公朝于王)
(所則非其時與地矣自秦而後巡遊無度至有長吏以倉卒不辦被誅民庶以煩勞不給生厭盖春秋之)
(義不行故也然則天子在是其可以不朝乎天子在是而諸侯就朝禮之變也春秋不以諸侯就朝為非)
(而以王所非其所為貶正其本之意也)音註(守音狩下同共音供)
六月衞侯鄭自楚復歸于衞衞元咺出奔晉音註(元咺衞大)
(夫咺況晚反)
(衞侯失國出奔則不名復歸得國何以名殺叔武也叔武者衞侯之弟也晉文公有憾于衞侯而不釋怨)
(於是逐衞侯立叔武叔武辭立而他人立則恐衞侯之不得反也於是已立乎其位始反衞侯衞侯得反)
(而疑其弟則曰叔武篡我元咺爭之曰叔武無罪衞侯不信其言終殺叔武是不念鞠子哀而以爭國為)
(心亂民彝滅天理其為罪大矣此其所以名也元咺由是走之晉而訟其君然衞侯初歸則稱復再歸何)
(以不稱復乎春秋立法甚嚴而待人以恕鄭之初歸雖殺叔武旣名之矣猶意其或出於誤而能革也是)
(以稱復及其再歸又殺元咺及公子瑕則是終以爭國為心長惡不悛無自艾之意矣是以不稱復其曰)
(歸于衞者易辭也諸侯嗣故稱復者繼之也不稱復者絶之也而國非其國矣)
陳侯欵卒音註(穆公卒子共公朔立)
秋把伯姬來音註(莊公女歸寧曰來)
公子遂如齊
冬公會晉侯齊侯宋公蔡侯鄭伯陳子莒子邾子秦人
于溫音註(溫畿内國為狄所滅者)
天王狩于河陽音註(晉侯召王以諸侯見是先狩而後會也春秋先書會後書狩者書狩)
(而後會是以天子與斯會也先書會後書狩春秋不以天子與斯會之辭也河陽卽溫晉地也)
(按左氏晉侯召王以諸侯見仲尼曰以臣召居不可以訓故書曰天王狩于河陽以尊周而全晉也啖助)
(謂以常禮言之晉侯召君名義之罪人也其可訓乎若原其自嫌之心嘉其尊王之意則請王之狩忠亦)
(至焉故夫子特書狩于河陽所謂原情為制以誠變禮者也夫踐土之會王實自往非晉罪也故為王諱)
(而足矣溫之會晉則有罪而其情順也故旣為王諱之又為晉解之於以見春秋忠恕也)
壬申公朝于王所
晉人執衞侯歸之于京師
衞元咺自晉復歸于衞
(其言歸之于者執不以正之辭也古者君臣無獄諸侯不專殺為臣執君故衞侯不名而元咺稱復大夫)
(不世其稱復絶之也自晉者晉有奉焉因其力也歸者易辭以文公為之主故其歸無難而方伯之罪亦)
(明矣是以執而稱人不得為伯討也)音註(易去聲)
諸侯遂圍許
(諸侯比再會天子再至皆朝于王所而許獨不會以其不臣也故諸侯圍許按古者巡狩諸侯各朝于方)
(嶽今法天子行幸三百里内亦皆問起居許距河陽踐土近矣而可以不會乎其稱遂繼事之辭也)音
註(比毗至反)
曹伯襄復歸于曹遂會諸侯圍許
(曹伯襄何以名其歸之道非所以歸也晉侯有疾使其豎侯獳貨筮史曰以曹為解晉侯恐於是反曹伯)
(夫以賂得國而春秋名之比於失地滅同姓之罪以此知聖人嚴於義利之别以正性命之理其說行而)
(天下定矣豈曰小補之哉)
(庚襄王二寅十一年)二十有九年(晉文五齊昭二衞成四蔡莊十五鄭文四十二曹共二十二陳)
(共公朔元年把桓六宋成六秦穆二十九楚成四十一)
春介葛盧來音註(介東夷國葛盧介君名也介始見經)
公至自圍許
夏六月會王人晉人宋人齊人陳人蔡人秦人盟于翟
泉音註(翟泉洛陽城内地)
(按左氏公會王子虎晉狐偃宋公孫固齊國歸父陳轅濤塗秦小子憖盟于翟泉則皆列國之貴大夫與)
(王子而公與會也其貶而稱人諱不書公何也翟泉近在洛陽王城之内而王子虎於此下與列國盟是)
(謂上替諸侯大夫入天子之境雖貴曰士而於此上盟王子虎是謂下陵而無君之心著矣故以為大惡)
(諱公而不書諸國之卿貶稱人而王子亦與焉者此正其本之義也)音註(憖魚覲反)
秋大雨雹音註(雨于付反雹蒲學反)
(正蒙曰凡隂陽凝聚陽在内者不得出則奮擊而為雷霆陽在外者不得入則周旋不舍而為風和而散)
(則為霜雪雨露不和而散則為戾氣曀霾隂常散緩受交於陽則風雨調寒暑正雹者戾氣也隂脅陽臣)
(侵君之象當是時僖公卽位日久季氏世卿公子遂專權政在大夫萌於此矣)音註(正蒙横渠先生)
(張子著)
冬介葛盧來
(辛襄王二卯十二年)三十年(晉文六齊昭三衞成五蔡莊十六鄭文四十三曹共二十三陳共二把桓)
(七宋成七秦穆三十楚成四十二)
春王正月
夏狄侵齊
(左氏曰晉人伐鄭以觀其可攻與否狄閒晉之有鄭虞也遂侵齊詩不云乎戎狄是膺荆舒是懲四夷交)
(侵所當攘斥晉文公若移圍鄭之師以伐之則方伯連帥之職修矣上書狄侵齊下書圍鄭此直書其事)
(而義自見者也)
秋衞殺其大夫元咺
(元咺訟君為惡君歸則已出君出則已歸無人臣之禮信有罪矣則稱國以殺而不去其官何也春秋之)
(法躬自厚而薄責於人君子之道譬諸射失諸正鵠反求諸己衞侯之躬無乃有闕盍亦省德而内自訟)
(乎夫稱國以殺者君與大夫專殺之也衞侯在外其稱國以殺何也榖梁子曰待其殺而後入也待其殺)
(而後入是志乎殺咺瑕者也兵莫憯於志鏌鎁為下衛侯未入稱國以殺此春秋誅意之效也然則大臣)
(何與焉從君於惡而不能止故幷罪之也)音註(鎁也嗟反)
及公子瑕
(公子瑕未聞有罪而殺之何也元咺立以為君故衞侯忌而殺之也然不與衞剽同者是瑕能拒咺辭其)
(位而不立也不與陳佗同者是瑕能守節不為國人之所惡也故經以公子冠瑕而稱及見瑕無罪事起)
(元咺以咺之故延及於瑕而衞侯忌克專殺濫刑之惡著矣)音註(瑕何加反)
衞侯鄭歸于衞
(衞侯出奔于楚則不名見執于晉則不名今旣歸國復有其土地矣何以反名之乎不名者責晉文公之)
(以小怨妨大德名之者罪衞侯鄭之以忮害戕本支古者天下為公選賢與能不以為異況於戚屬豈有)
(疑閒猜忌之心哉末世隆怨薄恩趨利棄義有國家者恐公族之軋己至網羅誅殺無以芘其本根而社)
(稷傾覆如六朝者衆矣衞侯始歸而殺叔武再歸而及公子瑕是葛藟之不若而春秋之所惡也故再書)
(其名為後世戒此義苟行則六朝之君或亦少省矣)
晉人(文)秦人(穆)圍鄭音註(於是秦伯私與鄭盟戍鄭而去之秦晉之怨自此始)
(按左氏傳晉侯秦伯圍鄭以其無禮於晉而經書晉人秦人者貶之也於秦晉何貶乎初晉公子重耳出)
(亡過鄭而鄭文公亦不禮焉為是興師而圍鄭孟子曰有人於此待我以橫逆則君子必自反也我必不)
(仁無禮與不忠歟仁且有禮而忠矣其橫逆猶是也此亦妄人耳矣而君子蓋終不之校也故行有不得)
(者皆反求諸己而已矣今鄭伯之於晉公子特不能厚將迎贈送之禮而未嘗以橫逆加之也坐此見圍)
(為列國者不亦難乎故晉侯秦伯貶稱人者晉文以私憤勤民動衆圍人之國秦伯惟利為向背從燭之)
(武之言不以義舉也而二國結釁連兵暴骨原野自此始矣)音註(橫去聲下同)
介人侵蕭音註(蕭宋附庸國)
冬天王使宰周公來聘公子遂如京師遂如晉音註(遂如)
(京師魯始聘周遂如晉魯始聘晉)
(大夫出疆有以二事出者有以一事出而專繼事者其書皆曰遂公子遂如周及晉與祭公自魯逆王后)
(皆所謂以二事出者也公子結往媵而及齊宋盟則專繼事者也是非得失則存乎其事矣冢宰上兼三)
(公其職任為至重而來聘于魯天王之禮意莫厚焉魯侯旣不朝京師而使公子遂往又以二事出夷周)
(室於列國此大不恭之罪履霜堅冰之漸春秋之所誅而不以聽者也則何以無貶乎有不待貶絶而罪)
(惡見者不貶絶以見罪惡)
(壬襄王二辰十三年)三十有一年(晉文七齊昭四衞成六蔡莊十七鄭文四十四曹共二十四陳)
(共三把桓八宋成八秦穆三十一楚成四十三)
春取濟西田音註(濟西田本魯地)
(公羊曰取之曹也晉侯執曹伯班其所侵地于諸侯不繫國者吾故田也復吾故田而謂之取何也春秋)
(之法不以亂易亂)
公子遂如晉
夏四月四卜郊
(記禮者曰祭帝于郊所以定天位也禮行於郊而百神受職焉魯諸侯何以有郊成王以周公有大勲勞)
(於天下命魯公世世祀周公以天子之禮樂是故魯君孟春乘大輅載弧韣旂十有二旒日月之章祀帝)
(于郊配以后稷天子之禮也以人臣而用天子之禮可乎是成王過賜而魯公伯禽受之非也揚子曰天)
(子之制諸侯庸節節莫差於僭僭莫重於祭祭莫重於地地莫重於天諸侯而祀天其僭極矣聖人於春)
(秋欲削而不存則無以志其失為後世戒悉書之乎則歲事之常有不勝書者是故因禮之變而書于策)
(或以卜或以時或以望或以牲或以牛於變之中又有變焉者悉書其事而謂言偃曰魯之郊禘非禮也)
(周公其衰矣把之郊也禹也宋之郊也契也是天子之事守也言把宋夏商之後受命於周作賓王家統)
(承先王修其禮物其得行郊祀而配以其祖非列國諸侯之比也是故天子祭天地諸侯祭社稷祝嘏莫)
(敢易其常古易則亂名犯分人道之大經拂矣故曰郊社之禮所以事上帝也宗廟之禮所以祀乎其先)
(也明乎郊社之禮禘嘗之義治國其如視諸掌乎夫庶人之不得祭五祀大夫之不得祭社稷諸侯之不)
(得祭天地非欲故為等衰蓋不易之定理也知其理之不可易則安於分守無欲僭之心矣為天下國家)
(乎何有)音註(韣音獨分去聲)
不從乃免牲音註(諸侯之有郊禘東周之僭禮也魯之郊禘惠公請之猶未率以為常僖公)
(始作頌以誇其盛於是四卜不從猶三望故特書以示譏)
(古者大事決於卜故洪範稽疑獨以龜為主卜而不從則不郊矣故免牲)
猶三望
(望祭也有虞氏受終而望因於類廵守而望因於祡皆天子之事也今魯不郊而望故特書曰猶猶者可)
(以己之詞其言三望何也天子有方望無所不通諸侯非名山大川在其封内者則不祭魯得用重禮視)
(王室則殺故望止於三比諸侯則隆故河海雖不在其封而亦祭然非諸侯之所得為也)
秋七月
冬把伯姬來求婦
(蕩伯姬來逆婦而書者以公自為之主失其班列書也杞伯姬敵矣其來求婦曷為亦書見婦人之不可)
(預國事也王后之詔命不施於天下夫人之教令不施於境中昏姻大事也把獨無君乎而夫人主之也)
(故特書於策以為婦人亂政之戒母為子求婦猶曰不可况於他乎此義行無呂武之禍矣)
狄圍衞十有二月衞遷于帝丘
(帝丘東郡濮陽顓頊之虛亦衞地也狄嘗迫逐黎侯黎侯寓于衞而衞不能修方伯連率之職戎嘗伐凡)
(伯于楚丘而衞不能救王臣之患其後遂為狄人所滅東徙渡河矣齊桓公救其亂封之而衞國忘亡今)
(又為狄所圍其遷於帝丘避狄難也而中國衰微外患憑夷衞侯不能自強於政治晉文無䘏與國安諸)
(夏之功莫不見矣)音註(顓音專衞國忘亡見僖公二年)
(癸襄王二巳十四年)三十有二年(晉文八卒齊昭五衞成七蔡莊十八鄭文四十五卒曹共二十)
(五陳共四把桓九宋成九秦穆三十二楚成四十四)
春王正月
夏四月己丑鄭伯捷卒音註(文公卒穆公蘭立)
衞人侵狄
秋衞人及狄盟音註(不地者就狄廬帳盟)
(按左氏狄有亂衞人侵狄狄請平焉衞人及狄盟其不地者盟於狄也再書衞人而稱及者所以罪衛也)
(盟會中國諸侯之禮衰世之事已非春秋之所貴況與輕信忘患卽其廬帳刑牲㰱血以要之哉)
冬十有二月己卯晉侯重耳卒音註(晉文公卒子襄公驩立○晉襄公繼)
(伯)
(按左氏載秦伯納晉文公及殺懷公于高梁其事甚詳而春秋不書者以為不告也徐邈曰諸侯有朝聘)
(之禮赴告之命所以敦交好通憂虞若鄰國相望而情志否隔存亡禍福不以相關則他國之史無由得)
(書魯政雖陵典刑猶在史策所錄不失常法其丈足證仲尼修之事仍本史有可損而不能益也)
(甲襄王二午十五年)三十有三年(晉襄公驩元年齊昭六衞成八蔡莊十九鄭穆公蘭元年曹共)
(二十六陳共五把桓十宋成十秦穆三十三楚成四十五)
春王二月秦人入滑音註(滑姬姓國滅而書入弗能有其地)
齊侯使國歸父來聘
夏四月辛巳晉人及姜戎敗秦于殽音註(姜戎姜姓之戎戎子駒支)
(之先也殽地在弘農渑池縣西○秦晉七十二年之爭始於殽而終於十三國之伐)
(按書序秦穆公伐鄭晉襄公帥師敗諸殽而經書晉人敗秦于殽是皆仲尼親筆其詞何以異乎書序專)
(取穆公悔過自誓之言止於勸善其詞恕春秋備書秦晉無道用兵之失兼於懲惡其法嚴此所以異也)
(晉襄親將絀不稱君者俯逼葬期忘親背惠墨衰絰而卽戎其惡甚矣視秦猶狄其罪云何客人之館而)
(謀其主因人之信已而逞其詐利人之危而襲其國越人之境而不哀其喪叛盟失信以貪勤民而棄其)
(師亂道也夫把子先軫之謀偷見一時之利徼倖其成自以為功者也二君皆過聽焉而貪其利是使為)
(人臣者懷利以事其君為人子者懷利以事其父君臣父子去仁義懷利以相與利之所在則從之矣何)
(有於君父)
癸巳葬晉文公
狄侵齊
公伐邾取訾婁音註(訾婁邾地公羊作叢穀梁作訾樓訾子斯反)
秋公子遂帥師伐邾
(按左氏公伐邾取訾婁報升陘之役邾人不設備襄仲復伐之此皆不勝忿欲報怨貪得恃強陵弱不義)
(之兵也直書其事而罪自見矣或曰取須句訾婁有為為之也伐邾至于再三念母勤矣夫念母者必當)
(止乎禮義平王不撫其民而遠屯戍于母家詩人刺之夫子錄焉僖公以成風之有功于己也越禮以尊)
(其身違義以報其怨殘民動衆取人之邑曾是以為可乎)音註(違屯戍于母家見詩揚之水小序越)
(禮以尊其身八年禘于太廟用致為夫人)
晉人敗狄于箕音註(箕地名太原陽邑縣南有箕城)
冬十月公如齊十有二月公至自齊
乙巳公薨于小寢
(左氏曰卽安也周制王宮六寢路寢一小寢五君日出而眡朝退適路寢聽政使人眡大夫退然後適小)
(寢釋服是路寢治事之所也而小寢燕息之地也公羊以西宮為小寢曾子以諸侯有三宮則列國之制)
(蓋降於王其以路寢為正則一爾君終不於路寢則非正矣曾子曰吾得正而斃又何求哉古人貴於得)
(正乃如此凡此直書而義自見矣)
隕霜不殺草李梅實
(哀公問於仲尼曰春秋記隕霜不殺草何為記之也曰此言可殺也夫宜殺而不殺則李梅冬實天失其)
(道草木猶干犯之而況君乎是故以天道言四時失其序則其施必悖無以統萬象矣以君道言五刑失)
(其用則其權必喪無以服萬民矣哀公欲去三桓張公室問社於宰我宰我對以使民戰栗蓋勸之斷也)
(仲尼則曰成事不說旣往不咎其自與哀公言乃以為可殺何也在聖人則能處變而不失其常在賢者)
(必有小貞吉大貞凶之戒矣其論隕霜不殺草李梅冬實蓋除惡於微慮患於早之意也)
晉人陳人鄭人伐許
春秋傳卷十三
