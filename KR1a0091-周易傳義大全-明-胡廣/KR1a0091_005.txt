筮儀
擇地潔處為蓍室南戶置牀于室中央
牀大約長五尺廣三尺毋太近壁(雙湖胡氏曰蓍必有室則神有所寓)
(而人心亦日有致敬之所惟人神相接於平居閒暇之時一旦臨事質疑自然有如響斯答之效其與倉)
(卒冐瀆者有間矣)
蓍五十莖韜以纁帛貯以皂囊納之櫝中置于牀北
櫝以竹筒或堅木或布漆為之圓徑三寸如蓍之長
半為底半為盖下别為臺函之使不偃仆
設木格于櫝南居牀二分之北
格以横木板為之高一尺長竟牀當中為兩大刻相
距一尺大刻之西為三小刻相距各五寸許下施横
足側立案下
置香罏一于格南香合一于罏南日炷香致敬將筮則
洒埽拂拭滌研一注水及筆一墨一黃漆板一于罏東
東上筮者齊潔衣冠北面盥手焚香致敬
筮者北面見儀禮若使人筮則主人焚香畢少退北
面立筮者進立于牀前少西南向受命主人直述所
占之事筮者許諾主人右還西向立筮者右還北向
立
兩手奉櫝盖置于格南罏北出蓍于櫝去囊解韜置于
櫝東合五十策兩手執之熏于罏上
此後所用蓍策之數其說竝見啟蒙
命之曰假爾泰筮有常假爾泰筮有常某官姓名今以
某事(云云)未知可否爰質所疑于神于靈吉凶得失悔
吝憂虞惟爾有神尚明告之乃以右手取其一策反於
櫝中而以左右手中分四十九策置格之左右兩大刻
此第一營所謂分而為二以象兩者也
次以左手取左大刻之策執之而以右手取右大刻之
一策掛于左手之小指間
此第二營所謂掛一以象三者也
次以右手四揲左手之策
此第三營之半所謂揲之以四以象四時者也
次歸其所餘之策或一或二或三或四而扐之左手无
名指間
此第四營之半所謂歸竒於扐以象閏者也
次以右手反過揲之策於左大刻遂取右大刻之策執
之而以左手四揲之
此第三營之半
次歸其所餘之策如前而扐之左手中指之間
此第四營之半所謂再扐以象再閏者也一變所餘
之策左一則右必三左二則右亦二左三則右必一
左四則右亦四通掛一之策不五則九五以一其四
而為竒九以兩其四而為偶竒者三而偶者一也
次以右手反過揲之策於右大刻而合左手一掛二扐
之策置於格上第一小刻
以東為上後放此
是為一變再兩手取左右大刻之蓍合之
或四十四策或四十策
復四營如第一變之儀而置其掛扐之策於格上第二
小刻是為二變
二變所餘之策左一則右必二左二則右必一左三
則右必四左四則右必三通掛一之策不四則八四
以一其四而為竒八以兩其四而為偶竒偶各得四
之二焉
又再取左右大刻之蓍合之
或四十策或三十六策或三十二策
復四營如第二變之儀而致其掛扐之策於格上第三
小刻是為三變
三變餘策與二變同
三變既畢乃視其三變所得掛扐過揲之策而畫其爻
於版
掛扐之數五四為竒九八為偶掛扐三竒合十三策
則過揲三十六策而為老陽其畫為□所謂重也掛
扐兩竒一偶合十七策則過揲三十二策而為少隂
其畫為&KR0306;所謂拆也掛扐兩偶一竒合二十一策則
過揲二十八策而為少陽其畫為&KR0320;所為單也掛扐
三偶合二十五策則過揲二十四策而為老隂其畫
為㐅所謂交也(朱子答曾三異曰交者拆之聚故為老隂重者單之積則為老陽然此六)
(爻既成而畫地以記之象耳於揲法初无預也○鄱陽董氏曰㐅者偶之欲合中已實而未純乎&KR0320;也&KR0320;)
(則為單矣□者竒之欲分中已虚而未離乎二也&KR0306;則為拆矣此老隂老陽之所以為變爻也)
如是每三變而成爻
第一第四第七第十第十三第十六凡六變竝同但
第三變以下不命而但用四十九蓍耳第二第五第
八第十一第十四第十七凡六變亦同第三第六第
九第十二第十五第十八凡六變亦同
凡十有八變而成卦乃考其卦之變而占其事之吉凶
卦變别有圖說見啟蒙
禮畢韜蓍襲之以囊入櫝加盖斂筆硯墨版再焚香致
敬而退
如使人筮則主人焚香揖筮者而退(朱子曰揲蓍之法周禮頌於太)
(卜之官其法度必甚詳密今皆不可見獨頼大傳有此數句可以略見彷彿而今推之亦无不可通處學)
(者既不得見當時舊法則亦且當守此不當妄以私意横起計度也蒿固非蓍然亦是其類若以木棋竹)
(算金錢當之則去蓍益遠矣又曰卜易卦以錢擲以甲子起卦始於京房○今之說易者先掊擊了卜筮)
(如下繫說卜筮是甚次第某所恨者不深曉古人卜筮之法故今說處多是想象古人如此若更曉得湏)
(更有奥義可推或曰布蓍求卦即其法也曰爻卦與事不相應則推不去古人於此湏有變通或以支干)
(推之○筮短龜長近得其說是筮有箇病了才一畫定便只有三十二卦永不到是那三十二卦到二畫)
(便只有十六卦又到三畫便只有八卦又到四畫便只有四卦又五畫便只有二卦這二卦便可以著意)
(揣度了不似龜才鑽拆便无救處全不可容心輔廣曰淛人多尚龜卜雖盜賊亦取決於此曰左傳載臧)
(會卜信與僭僭吉此其法所以不傳聖人作易示人以吉凶却无此弊故言利貞不言利不貞言貞吉不)
(言不貞吉言利禦寇不言利為寇也○雙湖胡氏曰朱子筮法雖備見於啟蒙而筮儀則莫要切如此其)
(制度儀物曲盡敬誠此誠尚占者所不可忽也又曰朱子嘗謂易只是卜筮之書本非以設教然今凡讀)
(一卦一爻便如筮斯得觀象玩辭觀變玩占而又求其理之所以然者方為善讀是故於乾坤當識君臣)
(父母之分於咸恒當識夫婦之别於震坎艮㢲離兌當識長幼之序於麗澤兌當識朋友之講習以至慎)
(言語節飲食當有得於頤懲忿窒欲遷善改過當有得於損益不諂不瀆以謹上下之交安其身之數語)
(以為全身之道當有得於大傳即此而推随讀而受用焉是則君平依孝依忠之微意也雖日端策而筮)
(其根柢所在亦何以尚此)
