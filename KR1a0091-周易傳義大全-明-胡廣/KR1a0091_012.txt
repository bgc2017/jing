周易傳義大全卷六明胡廣等撰
䷌(離下乾上)
傳同人序卦物不可以終否故受之以同人夫天地
不交則為否上下相同則為同人與否義相反故相
次又世之方否必與人同力(一作欲)乃能濟同人所以
次否也為卦乾上離下以二象言之天在上者也火
之性炎上與天同也故為同人以二體言之五居正
位為乾之主二為離之主二爻以中正相應上下相
同同人之義也又卦唯一陰衆陽所欲同亦同人之
義也他卦固有一陰者在同人之時而二五相應天
火相同故其義大(厚齋馮氏曰上乾君也天也下離六二一爻在離之中人位也乾上)
(離下五陽同歸二之一陰有以天同人之象亦為人君同乎斯人之象故成卦曰同人○雲峯胡氏曰坎)
(離皆乾坤之用易至此十二卦坎體凡六見離體於此二見焉需訟小畜履四卦互離至同人大有而見)
(離體凡六離之用與坎等矣同人大有皆主離之一陰而言離一陰在二而上下五陽同與之故曰同人)
(離一陰在五而上下五易皆為所有故曰大有也)
同人于野亨利涉大川利君子貞
傳野謂曠野取遠與外之義夫同人者以天下大同
之道則聖賢大公之心也常人之同者以其私意所
合乃暱比之情耳故必于野謂不以暱近情之所私
而于郊野曠遠之地既不繫所私乃至公大同之道
无遠不同也其亨可知能(一作既)與天下大同是天下
皆同之也天下皆同何險阻之不可濟何艱危之不
可亨故利涉大川利君子貞上言于野止謂不在暱
比此復言宜以君子正道君子之貞謂天下至公大
同之道故雖居千里之遠生千歲之後若合符節推
而行之四海之廣兆民之衆莫不同(一作合)小人則唯
用其私意所比者雖非亦同所惡者雖是亦異故其
所同者則為阿黨蓋其心不正也故同人之道利在
君子之貞正本義離亦三畫卦之名一陰麗於二陽
之間故其德為麗為文明其象為火為日為電同人
與人同也以離遇乾火上同於天六二得位得中而
上應九五又卦唯一陰而五陽同與之故為同人于
野謂曠遠而无私也有亨道矣以健而行故能涉川
為卦内文明而外剛健六二中正而有應則君子之
道也占者能如是則亨而又可涉險然必其所同合
於君子之道乃為利也(程子曰同人于野亨利涉大川是兩象一義利君子貞是)
(一象○建安丘氏曰以三畫卦言之二五皆在人位相應則相同故曰同人野者廣大曠遠之地川者險)
(阻艱難之所于野而亨者大同也涉川而利者此同舟共濟何患胡越之異心也利君子貞者蓋正則同)
(邪則異正則公邪則私所以利君子之守正也○雲峰胡氏曰或曰君子周而不比和而不同而卦名曰)
(比曰同何哉曰比者一陽為衆隂所比而坎陽居五為得其正故曰元永貞是其比也即所以為君子之)
(周同人一陰為五陽所同而離陰居二為得其正故曰利君子貞是其同也即所以為君子之和同人于)
(野其同也大利君子貞其同也正為人大同亨道也雖大川可涉然有所同者大而不出於正者故又當)
(以正為本)
彖曰同人柔得位得中而應乎乾曰同人
傳言成卦之義柔得位謂二以陰居陰得其正位也
五中正而二以中正應之得中而應乎乾也五剛健
中正而二以柔順中正應之各得其正其德同也故
為同人五乾之主故云應乎乾象取天火之象而彖
專以二言本義以卦體釋卦名義柔六二乾謂九五
(沙随程氏曰所以成卦者在六二故曰柔得位得中而應乎乾○厚齋馮氏曰孔子贊易五陽一陰卦則)
(以一陰為主明卦名義自是孔子之例非經之本旨也至序卦乃云與人同者物必歸焉則經之本旨孔)
(子非不知之)
同人曰
傳此三字羡文本義衍文(嵩山晁氏曰按虞翻諸儒無一人為之說者特王弼)
(失之耳)
同人于野亨利涉大川乾行也
傳至誠无私可以蹈險難者乾之行也无私天德也
(朱子曰乾行也言須是這般剛健之人方做得這般事若柔弱者如何會出去外面同人又去涉險○沙)
(随程氏曰所以同人利涉者在九五故曰乾行)
文明以健中正而應君子正也
傳又以二體言其義有文明之德而剛健以中正之
道相應乃君子之正道也(節齋蔡氏曰以象言則文明以健以爻言則中正而)
(應○沙随程氏曰所以利君子貞者在一體之相為用故曰文明以健中正而應○臨川吳氏曰内文明)
(則察於理外剛健則勇於義中正則内无私心應乾則外合天德此皆君子之正道也)
唯君子為能通天下之志
傳天下之志萬殊理則一也君子明理故能通天下
之志聖人視億兆之心猶一心者通於理而已文明
則能燭理故能明大同之義剛健則能克己故能盡
大同之道然後能中正合乎乾行也(朱子曰程𫝊說得通天下之志)
(處好云文明則能燭理故能明大同之義剛健則能克己故能盡大同之道此說甚善大凡讀書只就眼)
(前說出底便好﨑嶇尋出底便不好)
本義以卦德卦體釋卦辭通天下之志乃為大同不
然則是私情之合而已何以致亨而利涉哉(誠齋楊氏曰人)
(與人羣居天地中能高飛遠走不在人間乎而獨與人異何也人異乎人者物之棄人同乎人者物之歸)
(然同而隘則其同不大同而暱則其同不公同人于野公而大也○雲峰胡氏曰必通天下之志乃為大)
(同然非明與健不能大同也)
象曰天與火同人君子以類族辨物
傳不云火在天下天下有火而云天與火者天在上
火性炎上火與天同故為同人之義君子觀同人之
象而以類族辨物各以其類族辨物之同異也若君
子小人之黨善惡是非之理物情之離合事理之異
同凡異同者君子能辨明之故處物不失其方也(或問)
(伊川說云各以其類族辨物之同異則是就類族上辨物否朱子曰類族是就人上說辨物是就物上說)
(天下有不可皆同之理故随他頭項去分别類族如分姓氏張姓同作一類李姓同作一類辨物如牛類)
(是一類馬類是一類就其異處以致其同此其所以為同伊川之說不可曉)
本義天在上而火炎上其性同也類族辨物所以審
異而致同也(朱子曰類族辨物言類其族辨其物且如青底做一類白底做一類恁地類了)
(時同底自同異底自異○馮氏去非曰類族如天之兼覆辨物如火之燭照○厚齋馮氏曰族如非此族)
(也不在祀典之族物如是其生也與吾同物其物如士大夫之族為士大夫農之族為農工商之族為工)
(商此類族也裸生為裸物羽生為羽物毛生為毛物鱗介之生為鱗介之物此辨物也○臨川吳氏曰天)
(之所生各族殊分法乾覆之无私者於殊分之族而類聚其所同異中之同也火之所及凡物均照法離)
(明之有别者於均照之物而辨析其所異同中之異也○東坡蘇氏曰水之於地為比火之於天為同人)
(然比以无所不比為比同人以有所不同為同也)
初九同人于門无咎
傳九居同人之初而无係應是无偏私同人之公者
也故為出門同人出門謂在外在外則无私昵之偏
其同博而公如此則无過咎也本義同人之初未有
私主以剛在下上无係應可以无咎故其象占如此
(節齋蔡氏曰同人之始出門即同未見遠近廣狹之情故无咎○建安丘氏曰兩戶為門陰畫偶有門之)
(象同人随之初九節之九二皆前遇偶故謂之門一扇為戶陽畫竒有戶之象節之初九亦前遇竒故謂)
(之戶戶一而門二也○雲峰胡氏曰同人與随之初皆易溺於私随必出門而後可以有功同人必出門)
(而後可以无咎盖易以人名卦者有二卦名家人一家之人也卦名同人天下之人也門以内所同者一)
(家之人而已六二同人於宗是也出門同人所同者一國之人也天下之人也卦辭同人于野是也)
象曰出門同人又誰咎也
傳出門同人于外是其所同者廣无所偏私人之同
也有厚薄親疎之異過咎所由生也既無所偏黨誰
其咎之(朱子曰易中所謂又誰咎也自有三箇而其義則有兩樣如不節之嗟與自我致寇言之)
(則謂咎皆由己不可咎諸人如出門同人言之則謂人誰有咎之者矣以此見古人立言有用字雖同而)
(其義則不同○誠齋楊氏曰門室之始初九同人之始吾與人曷嘗不同隔之者門也吾一出門則天地)
(四方孰不吾同者何咎之有○雷氏曰同人于門亦吝道也故釋之曰出門同人則通而不狹矣)
六二同人于宗吝
傳二與五為正應故曰同人于宗宗謂宗黨也同於
所係應是有所偏與在同人之道為私狹矣故可吝
二若陽爻則為剛中之德乃以中道相同不為私也
本義宗黨也六二雖中且正然有應於上不能大同
而係於私吝之道也故其象占如此(朱子曰易雖抑陰然有時把陰)
(為主如同人是也然此一陰雖是一卦之主又却柔弱做主不得○問六二與九五柔剛中正上下相應)
(可謂盡善却有同人於宗吝與先號咷之象如何曰以其太好兩者時位相應意趣相合只知款密却无)
(至公大同之心未免係於私故有吝觀二人同心其利斷金同心之言其臭如蘭固是他好處然於好處)
(猶有失以其係於私暱而不能大同也大凡悔者自凶而之吉吝者自吉而趨凶○節齋蔡氏曰二與五)
(本應故曰宗○雲峰胡氏曰二往同五復成離五來同二復成乾往來相同乾離各反其本是之謂宗同)
(人于宗似不失其為六二之正也較之于野之同則亦係於私矣初九出門无所係故无咎六二于宗有)
(所係故吝○縉雲馮氏曰以卦體言之則有大同之義以爻義言之則示阿黨之戒○雙湖胡氏曰卦統)
(論乾天下同乎離六二之人而六二爻則自論其與人同之道固不可以一概論也)
象曰同人于宗吝道也
傳諸卦以中正相應為善而在同人則為可吝故五
不取君義蓋私比非人君之道相同以私為可吝也
(臨川吳氏曰六二一爻衆陽之所與而獨同於五所同者私狹而不公廣其為道可吝也)
九三伏戎于莽升其高陵三歲不興
傳三以陽居剛而不得中是剛暴之人也在同人之
時志在於同卦唯(一有二字)一陰諸陽之志皆欲同之三
又與之比然二以中正之道與五相應三以剛強居
二五之間欲奪而同之然理不直義不勝故不敢顯
發伏藏兵戎于林莽之中懷惡而内負不直故又畏
懼時升高陵以顧望如此至于三歲之久終不敢興
此爻深見小人之情狀然不曰凶者既不敢發故未
至凶也(或問伏戎于莽升其高陵如何朱子曰只是伏于高陵之草莽中三歲不敢出輿九四乘)
(其墉皆為剛盛而高三欲同於二而懼九五之見攻故升高伏戎欲敵之而五陽方剛則不可奪故三歲)
(不興而象曰不能行也四欲同於二而為三所隔故乘墉攻之而以居柔遂自反而弗克而象曰義弗克)
(也程傳謂升高陵有升高顧望之意此說雖巧恐非本意○東谷鄭氏曰伏戎于莽以伺五之隙升其高)
(陵以窺二之動)
本義剛而不中上无正應欲同於二而非其正懼九
五之見攻故有此象(劉氏瓛曰三居下體之上故謂之陵有憑上之志故謂之升○)
(西溪李氏曰三與五隔三爻故曰三歲○雲峰胡氏曰二與五同者也九三欲攘二而畏五伏與升備見)
(三之情狀伏戎于莽欲攻二似有畏五意升其高陵雖畏五又有顧望意五終不可敵也是以三歲不興)
(卦唯三四不言同人二與五相同而三四有爭奪之象非同者也○隆山李氏曰天下之理萃則必爭卦)
(以相同為義而三則㐲戎四則乘墉五則大師克何也二應五而三爻據之所以争也嗚呼出而與人同)
(至易至簡之事而乃如此故易中必知險簡中必知阻不學易者殆不可以涉世也)
象曰伏戎于莽敵剛也三歲不興安行也
傳所敵者五旣剛且正其可奪乎故畏憚伏藏也至
於三歲不興矣終安能行乎本義言不能行(項氏曰言敵剛)
(恐人誤以為攻二也○節齋蔡氏曰安何也讀如安往而不得貧賤之安)
九四乘其墉弗克攻吉
傳四剛而不中正其志欲同二亦與五為仇者也墉
垣所以限隔也四切近於五如隔墉耳乘其墉欲攻
之知義不直而不克也苟能自知義之不直而不攻
則為吉也若肆其邪欲不能反思義理妄行攻奪則
其凶大矣三以剛居剛故終其強而不能反四以剛
居柔故有困而能反之義能反則吉矣畏義而能改
其吉宐矣(童溪王氏曰九四乘其墉其志亦欲阻三以攻五也然九三以剛敵剛猶不能行其)
(欲况九四之非全剛乎其弗克攻也宐矣)
本義剛不中正又无應與亦欲同於六二而為三所
隔故為乘墉以攻之象然以剛居柔故有自反而不
克攻之象占者如是則是能改過而得吉也(或問同人三四)
(皆有争奪之義朱子曰只是争六二一陰爻却六二自與九五相應三以剛居剛便迷而不返四以剛居)
(柔便有反底道理繋辭云近而不相得則凶如初上則各在事外不相干涉所以无爭○潛齋胡氏曰三)
(之升高陵升四而望五也四之乘其墉乘三而攻二也三惡五之親二故有犯上之心四惡二之比三故)
(有陵下之志○雲峰胡氏曰三雖以剛居剛猶懼五之見攻者屈於勢而不可敵也四以剛居柔欲乘墉)
(以攻終不克攻者是能屈於義而不敢敵也春秋文公十年書晉人納捷菑于邾弗克納有得於周公爻)
(辭弗克攻之旨矣穀梁傳曰弗克納其義也有得於夫子象傳義弗克之旨矣諸家多以三四為欲攻五)
(於理悖甚唯木義得之)
象曰乘其墉義弗克也其吉則困而反則也
傳所以乘其墉而弗克攻之者以其義之弗(一作不)克
也以邪攻正義不勝也其所以得吉者由其義不勝
困窮而反於法則也二者衆陽所同欲也獨三四有
爭奪之義者二爻居二五之間也初終遠故取義别
本義乘其墉矣則非其力之不足也特以義之弗克
而不攻耳能以義斷困而反於法則故吉也(雲峯胡氏曰力)
(不足而不攻者屈於勢也力有餘而不攻者屈於理也則者理之不可踰者也○進齋徐氏曰四之困而)
(反則聖人予之以吉者正欲反天下之睽異而為同也○建安丘氏曰或謂同人之世二五正應當同者)
(也而三四介乎其間皆欲爭之其不顧命義一也而商其罪之輕重則三為甚何也曰三近二而爭者也)
(四遠二而爭者也四之乘墉方萌窺伺之意而三之伏戎已見爭奪之形矣四之反則則知義之不勝而)
(止而三之不興則畏勢之不敵而不敢爭况四之所欲攻者三三臣位同人之寇也三之欲敵者五五君)
(位同人之主也其逆順之勢又不侔焉噫此四之吉所以異乎三之不興歟)
九五同人先號咷而後笑大師克相遇(號戶羔反咷道刀反旅卦同)
傳九五同於二而為三四二陽所隔五自以義直理
勝故不勝憤抑至於號咷然邪不勝正雖為所隔終
必得合故後笑也大師克相遇五與二正應而二陽
非理隔奪必用大師克勝之乃得相遇也云大師云
克者見二陽之強也九五君位而爻不取人君同人
之義者蓋五專以私暱應於二而失其中正之德人
君當與天下大同而獨私一人非君道也又先隔則
號咷後遇則笑(一有正字)是私暱之情非大同之體也二
之在下尚以同於宗為吝况人君乎五旣於君道无
取故更不言君道而明二人同心不可間隔之義繫
辭云君子之道或出或處或默或語二人同心其利
斷金中誠所同出處語默无不同天下莫能間也同
者一也一不可分分乃二也一可以通金石冒水火
无所不能入故云其利斷金其理至微故聖人贊之
曰同心之言其臭如蘭謂其言意味深長也本義五
剛中正二以柔中正相應於下同心者也而為三四
所隔不得其同然義理所同物不得而間之故有此
象然六二柔弱而三四剛強故必用大師以勝之然
後得相遇也(厚齋馮氏曰九五大君也當與天下相孚於大同之世而乃私繫所應是以彊)
(弗友之徒競起而爭之夫以上伐下直舉而措之耳何至動大衆而僅能勝之哉私故也作易者以為失)
(君人大同之道故備言其私昵之狀而以敵國交兵之法言之其訓嚴矣○雲峰胡氏曰二五剛柔相應)
(而皆合乎中正本義所謂義理之同也程傳謂五自以義直理勝不勝憤抑故號咷邪不勝正終必得合)
(故後笑春秋書鄭伯克段于鄢𫝊曰如二君故曰克五之於四也必用大師克之而始與二遇則三之非)
(理而強可見矣又曰同人九五剛中正而有應于六二故先號咷而後笑旅上九剛不中正而无應于九)
(三故先笑而後號咷)
象曰同人之先以中直也大師相遇言相克也
傳先所以號咷者以中誠理直故不勝其忿切而然
也雖其敵剛強至用大師然義直理勝終能克之故
言能相克也相克謂能勝見二陽之強也本義直謂
理直(盤澗董氏曰二五本自同心而為三四所隔故先號咷先謂理直也雖大師相克而後相遇亦)
(以義理之同物終不得而間之故也○雲峯胡氏曰六爻惟三四不言同傳以二五之同者為理直則可)
(以見三四之爭同者為非理矣)
上九同人於郊无悔
傳郊在外而遠之地求同者必相親相與上九居外
而无應終无與同者也始有同則至終或有睽悔處
遠而无與故雖无同亦无悔雖欲同之志不遂而其
終无所悔也本義居外无應物莫與同然亦可以无
悔故其象占如此郊在野之内未至於曠遠但荒僻
无與同耳(朱子曰郊是荒寂无人之所言不能如同人于野曠遠无私荒僻无與同蓋居外无)
(應莫與同者亦可以无悔也又曰同人於野是廣大无我之意同人于郊是无可與同之人也取義不同)
(自不相悖○節齋蔡氏曰國外曰郊郊外曰野雖在卦上猶未出乎卦也故止曰郊○雲峰胡氏曰初上)
(皆無應初出門同人出乎家之外而同乎國之人也在下而无私應者也上九不同乎國之人乃出乎國)
(之外見荒僻无人之所在外而无與應者如荷蕢之徒是也故不謂之凶但謂之无悔)
象曰同人于郊志未得也
傳居遠莫同故終无所悔然而在同人之道求同之
志不得遂雖无悔非善處也(臨川吳氏曰无可同之人故志未得○建安丘)
(氏曰上九處同人之世豈不欲與人同者哉特以一卦五陽皆欲同二而三伏戎四乘墉五用師相刃相)
(摩不奪不厭而已適處於无與同之地超然出於羣爭之表於人固无所失矣而於己亦未為得也周公)
(於爻以不異於人者喜之故言其无悔孔子於象以不能同於人者病之故釋之曰志未得也又曰同人)
(六爻以六二一陰為卦主上下五陽皆欲同之同人之道貴廣不貴狹卦言于野亨是也在諸爻以比應)
(為同故不能盡卦義合而論之有應而同者有比而同者有遠而无與同者有爭而不能同者二與五應)
(以正道相同在二言于宗五言相遇此應而同者初在卦下出即遇二无爭于五故同人于門此比而同)
(者上處卦外无應于五亦无得于二故同人于郊此遠而无與同者三四介乎二五之間與五爭二而不)
(知天理之同物莫能間故三伏戎不興四乘墉弗克此爭而不能同者同人之道難矣哉然則世之與人)
(同者與其為初之比而同不若五之應而同者之出於正為三四之爭而不能同不若上之遠而无與同)
(者之无所爭也)
䷍(乾下離上)
傳大有序卦與人同者物必歸焉故受之以大有夫
與人同者物之所歸也大有所以次同人也為卦火
在天上火之處高其明及遠萬物之衆无不照見為
大有之象又一柔居尊衆陽竝應居尊執柔物之所
歸也上下應之為大有之義大有盛大豐有也(雙湖胡氏)
(曰易以陽為大凡卦稱大者皆以陽得名大有以一陰統五陽大畜以一陰畜三陽大過四陽過盛於中)
(大壯四陽壯長於下皆名之曰大也○雲峰胡氏曰或曰小畜亦五陽一陰之卦主巽之一陰則曰小此)
(主離之一陰則曰大何也曰巽之一陰在四欲畜上下五陽其勢逆而難離之一陰在五而有上下五陽)
(其勢順而易卦名因四五二爻而有大小之分君人者之大分明矣故小畜之亨不在六四而在上下五)
(陽大有之元亨不但在上下五陽而在六五)
大有元亨
傳卦之才可以元亨也凡卦德有卦名自有其義者
如比吉謙亨是也有因其卦義便為訓戒者如師貞
丈人吉同人于野亨是也有以其卦才而言者大有
元亨是也由剛健文明應天時行故能元亨也本義
大有所有之大也離居乾上火在天上无所不照又
六五一陰居尊得中而五陽應之故為大有乾健離
明居尊應天有亨之道占者有其德則大善而亨也
(建安丘氏曰一陰在上卦之中而五陽宗之居尊能柔物之所與而諸爻之有皆六五之有也豈不大哉)
(唯其所有者大故其亨亦大也)
彖曰大有柔得尊位大中而上下應之曰大有
傳言卦之所以為大有也五以陰居君位柔得尊位
也處中得大中之道也為諸陽所宗上下應之也夫
居尊執柔固衆之所歸也而又有虛中文明大中(一无)
(大中字)之德故上下同志應之所以為大有也本義以
卦體釋卦名義柔謂六五上下謂五陽(誠齋楊氏曰同人大有一)
(柔五剛均也柔在下者曰得位曰得中曰應乎乾而為同人我同乎彼之辭也柔在上者曰尊位曰大中)
(曰上下應而為大有我有其大之辭也○雲峰胡氏曰同人以六居二則曰柔得位得中大有以六居五)
(則曰柔得尊位大中上下之分嚴矣)
其德剛健而文明應乎天而時行是以元亨
傳卦之德内剛健而外文明六五之君應於乾之九
二五之(一有體字)性柔順而明能順應乎二二乾之主也
是應乎乾也順應乾行順乎天時也故曰應乎天而
時行其德如此是以元亨也王弼云不大通何由得
大有乎大有則必元亨矣此不識卦義離乾成大有
之義非大有之義便有元亨由其才故得元亨大有
而不善者與不能亨者有矣諸卦具元亨利貞則彖
皆釋為大亨恐疑與乾坤同也不兼利貞則釋為元
亨盡元義也元有大善之義有元亨者四卦大有蠱
升鼎也唯升之彖誤隨他卦作大亨曰諸卦之元與
乾不同何也曰元之在乾為元始之義為首出庶物
之義他卦則不能有此義為善為大而已曰元之為
大可矣為善何也曰元者物之先也物之先豈有不
善者乎事成而後有敗敗非先成者也興而後有衰
衰固後於興也得而後有失非得則何以有(一作為)失
也至於善惡治亂是非天下之事莫不皆然必善為
先故文言曰元者善之長也(涑水司馬氏曰夫柔而不明則前有讒而不見)
(後有賊而不知明而不健則知善而不能舉知惡而不能去二者皆亂亡之端也明以燭之健以決之居)
(不失中行不失時然後能保有其衆元亨也○或問應乎天而時行程說以為應天時而行何如朱子曰)
(是以時而行是有可行之時○楊氏文煥曰上下應而不得尊位者小畜之六四也有能致之資居得致)
(之位者正大有之時也)
本義以卦德卦體釋卦辭應天指六五也(建安丘氏曰六五以)
(柔居尊故曰尊位處剛而中故曰大中卦唯一柔而二體皆以剛應故曰上下應之剛健居内乾德也文)
(明居外離德也五以柔而應二之剛應乎天也順時而行是以大亨也○雙湖胡氏曰彖辭自柔得尊位)
(以下專主六五一爻以論人君之位能有衆陽之大自其德剛健以下實兼上下兩體以論人君之德能)
(致元亨之治也唯一陰居尊位故可以全體歸之○雲峰胡氏曰文明以健自明而誠之事剛健而文明)
(自誠而明之事又若有聖賢之等焉)
象曰火在天上大有君子以遏惡揚善順天休命
傳火高在天上照見萬物之衆多故為大有大有繁
庶之義君子觀大有之象以遏絶衆惡揚明善類以
奉順天休美之命萬物衆多則有善惡之殊君子享
大有之盛當代天工治飬庶類治衆之道在遏惡揚
善而已惡懲善勸所以順天命而安羣生也本義火
在天上所照者廣為大有之象所有既大无以治之
則釁櫱萌於其間矣天命有善而无惡故遏惡揚善
所以順天反之於身亦若是而已矣(朱子曰火在天上大有凡有物)
(須是自家照見得方見得有若不照見則有无不可知何名為直天命有善而无惡當大有時遏止其惡)
(顯揚其善反之於身亦莫不然非止用人用人乃其一事耳○龜山楊氏曰因天之明物无遁形矣君子)
(觀火天之象以遏惡揚善休命者正命也善惡不當其實非順休命者也○誠齋楊氏曰天討有罪吾遏)
(之以天天命有德吾揚之以天吾何與焉此舜禹有天下而不與也故曰順天休命同人離在下而權不)
(敢專故止於類而辨大有離在上而權由已出故極於遏而揚○雲峰胡氏曰休命諸家多作眷命本義)
(以為性命蓋天命之性有善而无惡遏惡揚善亦不過順天命之本然者而已用人反身皆當若是本義)
(之說精矣)
初九无交害匪咎艱則无咎
傳九居大有之初未至於盛處卑无應與未有驕盈
之失故无交害未涉於害也大凡富有鮮不有害以
子貢之賢未能盡免况其下者乎匪咎艱則无咎言
富有本匪有咎也人因富有自為咎耳若能享富有
而知難處則自无咎也處富有而不能思艱兢畏則
驕侈之心生矣所以有咎也本義雖當大有之時然
以陽居下上无係應而在事初未涉乎害者也何咎
之有然亦必艱以處之則无咎戒占者宜如是也(或問)
(初九无交害匪咎艱則无咎朱子曰此爻本最吉不解有咎然須說艱則无咎蓋易之書大抵教人戒謹)
(恐懼无有以為易而處之者雖至易之事亦必以艱難處之然後无咎也○雲峰胡氏曰諸家多以初九)
(无交害為无上下之交所以有害本義從程子之說謂居下无係應而未涉乎害盖无係應三字已自見)
(无上下之交矣富者怨之府故當大有之時反易有害初陽在下未與物接所以未涉於害也何咎之有)
(然以為匪咎而以易心處之反有咎矣无交害大有之初如此艱則无咎大有自初至終皆當如此)
象曰大有初九无交害也
傳在大有之初克念艱難則驕溢之心无由生矣所
以不交涉於害也(中溪張氏曰大有其時也初九其位也時位如此是以无害也)
九二大車以載有攸往无咎
傳九以陽剛居二為六五之君所倚任剛健則才勝
居柔則謙順得中則无過其才如此所以能勝大有
之任如大車之材強壯能勝載重物也可以任重行
遠故有攸往而无咎也大有豐盛之時有而未極故
以二之才可往而无咎至於盛極則不可以往矣
本義剛中在下得應乎上為大車以載之象有所往
而如是可以无咎矣占者必有此德乃應其占也(節齋)
(蔡氏曰大車二也載謂載五也剛健居中而應五故有大車以載之象○林氏栗曰二五相應陽志上行)
(故有有攸往之象以是而往何咎之有○雲峯胡氏曰坤為大輿九二體乾而曰大車者輿指軫之方而)
(能載者言車則以其全體而言引之以馬之健行之以輪之圜皆乾象也况九二以剛居柔柔則其虚足)
(以受剛則其健足以行有大車象德應乎五載上之象有所往而如是可以无咎矣不曰吉者大臣任天)
(下之重職當如此也僅得无咎處大冇之難如此)
象曰大車以載積中不敗也
傳壯大之車重積載於其中而不損敗猶九二材力
之強能勝大有之任也(臨川吳氏曰車大則能勝重載故載雖多積於中而車行)
(不至於敗占之所以往而无咎也○中溪張氏曰伊尹任天下之重此爻足以當之)
九三公用亨于天子小人弗克(亨傳如字本義讀作享)
傳三居下體之上在下而居人上諸侯人君之象也
公侯上承天子天子居天下之尊率土之濱莫非王
臣在下者何敢專其有凡土地之富人民之衆皆王
者之有也此理之正也故三當大有之時居諸侯之
位有其富盛必用亨通乎天子謂以其有為天子之
有也乃人臣之常義也若小人處之則專其富有以
為私不知公以奉上之道故曰小人弗克也(隆山李氏曰居)
(下卦之上為三陽之長以君子而當公侯之任者也○臨川王氏曰易之辭有王有先王有帝有后有大)
(君王以德業言先王以垂統言帝以主宰言天子以正位言后天子諸侯通稱大君天子尊稱)
本義亨春秋傳作享謂朝獻也古者亨通之亨享獻
之享烹飪之烹皆作亨字九三居下之上公侯之象
剛而得正上有六五之君虛中下賢故為享于天子
之象占者有其德則其占如是小人无剛正之德則
雖得此爻不能當也(朱子曰古文元亨字亨享烹竝通用如公用享于天子解作亨)
(字便不是又曰亨享二字據說文本是一字故易中多互用如王用亨於岐山亦當為享如王用享于帝)
(之云也字畫音韻是經中淺事故先儒得其大者多不留意然不知此等處不理會却枉費了无限辭說)
(牽補而卒不得其本義亦甚害事也○京房傳曰享獻也○雙湖胡氏曰按春秋傳晉文公將納王使卜)
(偃筮之遇大有之睽曰吉遇公用享于天子之卦戰克而王享吉孰大焉則是卜偃時巳讀為享矣○雲)
(峰胡氏曰九二宰相任重之事九三諸侯朝享之事皆不言吉皆臣職之當然者然享有朝享之享有宴)
(享之享本義直訓享為朝獻又曰六五虚中下賢則又兼宴享之義矣享禮之盛者必如九三有剛正之)
(德乃能當之在小人則有不供苞茅不修朝貢者矣安足以當此)
象曰公用亨于天子小人害也
傳公當用(一无用字)亨于天子若小人處之則為害也自
古諸侯能守臣節忠順奉上者則蕃飬其衆以為王
之屏翰豐殖其財以待上之徵賦若小人處之則不
知為臣奉上之道以其為己之私民衆財豐則反擅
其富強益為不順是小人大有則為害又大有為小
人之害也(臨川吳氏曰小人得此占則不利也)
九四匪其彭无咎(彭步郎反)
傳九四居大有之時已過中矣是大有之盛者也過
盛則凶咎所由生也故處之之道匪其彭則得无咎
謂能謙損不處其大盛則得无咎也四近君之高位
苟處太盛則致凶咎彭盛多之貌詩載馳云汶水湯
湯行人彭彭行人盛多之狀雅大明云駟騵彭彭言
武王戎馬之盛也本義彭字音義未詳程傳曰盛貌
理或當然六五柔中之君九四以剛近之有僭偪之
嫌然以其處柔也故有不極其盛之象而得无咎戒
占者宜如是也(東谷鄭氏曰九四居四陽之首而率諸陽與之偕進其盛多蓋彭彭矣然)
(明不能燭理智不能慮遠以其盛多者而震之必非柔中之君所能安也下三陽皆健體四乃明之首也)
(有明辨之晳則匪其彭然後免於咎○雲峰胡氏曰卦名大有彭字即大有之義大有皆六五之有也六)
(五在上而九四以剛近之有僭偪之嫌必不有其大而後可以无咎也)
象曰匪其彭无咎明辨晳也
傳能不處其盛而得无咎者蓋有明辨之智也晳明
智也賢智之人明辨物理當其方盛則知咎之將至
故能損抑不敢至於滿極也本義晳明貌(雲峯胡氏曰當大有)
(之時而不冇其大非明者不能也明辨晳皆以離言)
六五厥孚交如威如吉
傳六五當大有之時居君位虚中為孚信之象人君
執柔守中而以孚信接於下則下亦盡其信誠以事
於上上下孚信相交也以柔居尊位當大有之時人
心安易若專尚柔順則陵慢生矣故必威如則吉威
如有威嚴之謂也既以柔和孚信接於下衆志說從
又有威嚴使之有畏善處有者也吉可知矣本義大
有之世柔順而中以處尊位虚己以應九二之賢而
上下歸之是其孚信之交也然君道貴剛太柔則廢
當以威濟之則吉故其象占如此亦戒辭也(潛室陳氏曰大)
(有之六五但言厥孚交如威如吉者蓋一卦以一陰為主所有已極其大但當交之以孚濟之以威則能)
(保有其大矣孚者其本冇威者其不足也○中溪張氏曰六五為大冇之主離體中虚有厥孚之象柔得)
(尊位而上下應之故曰交如以我之誠心而發彼之誠心此其所以交孚也然當大有海内富庶之時人)
(心易至玩弛寬裕温柔雖足以有容非發強剛毅則不足以有執故交如之後繼之以威如則可以保其)
(吉也苟徒有以孚之而无以威之則人將慢易之心生而无畏備之者矣豈能常保其有乎此威如之吉)
(聖人之深戒也)
象曰厥孚交如信以發志也
本義一人之信足以發上下之志也
威如之吉易而无備也(易以䜴反)
傳下之志從乎上者也上以孚信接於下則下亦以
誠信事其上故厥孚交如由上有孚信以發其下孚
信之志下之從上猶響之應聲也(一有威如之吉易而无備也九字)
威如之所以吉者謂若无威嚴則下易慢而无戒備
也謂无恭畏備上之道備謂備上之求責也本義太
柔則人將易之而无畏備之心(西溪李氏曰太平之世禍亂皆起於无虞)
(故必威如而後吉才上下玩易則无畏備也故詰爾戎兵董正治官皆守成之世所當講者也)
上九自天祐之吉无不利
傳上九在卦之終居无位之地是大有之極而不居
其有者也處離之上明之極也唯至明所以不居其
有不至於過極也有極而不處則无盈滿之災能順
乎理者也五之孚信而履其上為蹈履誠信之義五
有文明之德上能降志以應之為尚賢崇善之義其
處如此合道之至也自當享其福慶自天祐之行順
乎天而獲天祐故所往皆吉无所不利也本義大有
之世以剛居上而能下從六五是能履信思順而尚
賢也滿而不溢故其占如此(或問上九自天祐之吉无不利朱子曰上九以)
(陽剛居上而能下從六五者蓋陽從陰也大有唯六五一陰而上下五陽應之上九能下從六五則為履)
(信思順而尚賢蓋五之交孚信也而上能履之謙退不居思順也志從於五尚賢也天之所助者順人之)
(所助者信所以有自天祐之吉无不利之象若无繫辭此數句此爻遂无收殺以此見聖人讀易見爻辭)
(有不分明處則於繫辭傳說破如此類是也)
象曰大有上吉自天祐也
傳大有之上有極當變由其所為順天合道故天祐
助之所以吉也君子滿而不溢乃天祐也繫辭復申
之云天之所助者順也人之所助者信也履信思乎
順又以尚賢也是以自天祐之吉无不利也履謂信
履五五虛中信也思順為謙退不居尚賢謂志從於
五大有之世不可以盈豐而復處盈焉非所宜也六
爻之中皆樂據權位唯初上不處其位故初九无咎
上九无不利上九在上履信思順故在上而得吉蓋
自天祐也(節齋蔡氏曰大有一柔五剛故以柔為一卦之主而衆爻皆于五取義初以遠五而)
(有艱二以應五而无咎三以公位而用享于天子四以能謙承五而无咎上以近五而獲自天之祐也○)
(平庵項氏曰大有之卦以六五為主初之无交害逸民也上九在上賓師也中爻三位為臣二大臣也受)
(大有之任故為載三外臣也奉大冇之物以朝貢故為享二中故无咎三不中故戒君子用享則為桓文)
(小人弗克則為曹馬矣四近臣也以柔自抑不怙大有之寵故為匪其彭五離中虛中孚為信而上下應)
(之則其孚交矣所慮者居易无備故必威如乃吉欲其克自警畏也○誠齋楊氏曰八卦乾為尊六十四)
(卦泰為盛然乾之上九悔於亢泰之上六吝於亂盛治備福孰若大有者六爻亨一吉二无咎三明主在)
(上羣賢畢集无一敗亂之小人无一害治之棐德士生斯世也緼袍華於佩玉飲水甘於列鼎而况九二)
(之大臣九三之諸侯上九功成身退之耆舊乎嗚呼盛哉)
䷎(艮下坤上)
傳謙序卦有大者不可以盈故受之以謙其有旣大
不可至於盈滿必在謙損故大有之後受之以謙也
為卦坤上艮下地中有山也地體卑下山高大之物
而居地之下謙之象也以崇高之德而處卑之下謙
之義也(隆山李氏曰設卦命名多以畫之反對取象謙豫二卦反履小畜之對也履謙取畫在三)
(豫小畜取象在四特陰陽之畫不同耳皆五陰一陽五陽一陰之卦也一陰在下卦三陽之上其位不順)
(故名之小畜一陽在下卦三陰之上其位則順故名之豫一陰在上卦三陽之下其位則宜故名之履一)
(陽在上卦三陰之下其位非宜故名之謙○厚齋馮氏曰一陽五陰之卦其立象也一陽在上下者為剝)
(復象陽氣之消長也在中者為師比象衆之所歸也至於三四在二體之際當六畫之中故以其自上而)
(退處於下者為謙自下而奮出乎上者為豫此觀畫立象之本旨也)
謙亨君子有終
傳謙有亨之道也有其德而不居謂之謙人以謙巽
自處何往而不亨乎君子有終君子志存乎謙巽逹
理故樂天而不競内充故退讓而不矜安履乎謙終
身不易自卑而人益尊之自晦而德益光顯此所謂
君子有終也在小人則有欲必競有德必伐雖使勉
慕於謙亦不能安行而固守不能有終也(程子曰他卦皆有悔)
(凶咎唯謙卦未嘗有他卦有待而亨唯謙則便亨○涑水司馬氏曰君子之德誠盛矣業誠大矣不謙以)
(持之无以保其終也○隆山李氏曰此易中最吉之卦而天下最難行之事非謙之難謙而能終者之難)
(也非君子豈能有終乎)
本義謙者有而不居之義止乎内而順乎外謙之意
也山至高而地至卑乃屈而止於其下謙之象也占
者如是則亨通而有終矣有終謂先屈而後伸也(朱子)
(曰謙便能亨又為君子有終之象○節齋蔡氏曰剛屈乎柔之下謙之義也剛下乎柔交通之道故亨君)
(子三也君子有是德則始雖卑而終益尊始雖晦而終益光故有終○雲峰胡氏曰乾為易第一卦本義)
(謂筮得乾卦者其事雖大亨猶未易以保其終蓋天下之事始而亨者十九亨而有終者十一唯謙則於)
(德為君子於事為亨而有終)
彖曰謙亨天道下濟而光明地道卑而上行(上時掌反)
傳濟當為際此明謙而能亨之義天之道以其氣下
際故能化育萬物其道光明下際謂下交也地之道
以其處卑所以其氣上行交於天皆以卑降而亨也
本義言謙之必亨(童溪王氏曰夫天氣下降以濟萬物天之謙也化育之功光明著見)
(則謙之亨也地勢卑順處物之下地之謙也其氣上行以交於天則謙之亨也莫大乎天地而天地猶不)
(敢以自滿况於人與鬼神乎○節齋蔡氏曰下濟而光明艮也艮有光明之象故艮之彖曰其道光明謂)
(艮陽止乎上陰不得而掩之故光明卑而上行坤也○雲峰胡氏曰下濟為謙光明為亨卑為謙上行為)
(亨彖傳但言謙之必亨而不言卦體蓋下濟光明自含艮坤二體於其間也)
天道虧盈而益謙
傳以天行而言盈者則虧謙者則益日月陰陽是也
(程子曰虧盈益謙此通上下言理亦如此天道之運亦如此○朱子曰虧盈益謙是自然之理)
地道變盈而流謙
傳以地勢而言盈滿者傾變而益䧟卑下者流注而
益增也(朱子曰變盈流謙掦子雲言山殺瘦澤增高此是說山上之土為水漂流下來山更瘦澤)
(便高)
鬼神害盈而福謙
傳鬼神謂造化之跡盈滿者禍害之謙損者福祐之
凡過而損不足而益者皆是也(朱子曰天道是就寒暑往來上說地道是)
(就地形高下上說鬼神言害福是有些造化之柄各自主一事而言耳)
人道惡盈而好謙(惡烏路反好呼報反)
傳人情疾惡於盈滿而好與於謙巽也謙者人之至
德故聖人詳言所以戒盈而勸謙也(或問謙之為義不知天地人鬼)
(何以皆好尚之朱子曰太極中本无物若事業功勞於我何有觀天地生萬物而不言所利可見矣○節)
(齋蔡氏曰虧盈益謙以氣言日月陰陽是也變盈流謙以形言山谷川澤是也害盈福謙以理言災祥禍)
(福是也惡盈好謙以情言予奪進退是也○白雲郭氏曰四者非有心於如是其道自然故皆曰道○厚)
(齋程氏曰復舉天地因及鬼神與人以推廣謙所以亨之意)
謙尊而光卑而不可踰君子之終也
傳謙為卑巽也而其道尊大而光顯自處雖卑屈而
其德實高不可加尚是不可踰也君子至誠於謙恒
而不變有終也故尊光
本義變謂傾壞流謂聚而歸之人能謙則其居尊者
其德愈光其居卑者人亦莫能過此君子所以有終
也(或問謙尊而光卑而不可踰朱子曰尊字是對卑字說言能謙則位處尊而德愈光位雖卑而莫能)
(踰如古之聖賢之君以謙下人則愈尊而愈光若驕奢自大則雖尊而不光蓋以尊而行謙則其道光以)
(卑而行謙則其德不可踰也伊川以謙對卑說非是○童溪王氏曰尊者三居下卦之上也光艮體也卑)
(者三居上卦之下也不可踰謂位雖居下而德剛莫有過之者蓋以謙居尊而道光以謙居卑而德不可)
(踰此專以九三爻言君子有終之義也○臨川吳氏曰六十四卦惟謙之占辭最美夫子傳彖亦惟謙之)
(贊辭最盛内三爻俱吉外三爻俱利卦辭則云亨且有終他卦之占未有若是其全美者也天之所益地)
(之所流人之所好鬼神之所福悉萃於能謙者之身他卦之贊未有若是其盛者此謙之所以為至德也)
象曰地中有山謙君子以裒多益寡稱物平施(裒蒲侯反稱尺)
(證反施始䜴反)
傳地體卑下山之高大而在地中外卑下而内藴高
大之象故為謙也不云山在地中而曰地中有山言
卑下之中藴其崇高也若言崇高藴於卑下之中則
文理不順諸象皆然觀文可見君子以裒多益寡稱
物平施君子觀謙之象山而在地下是高者下之卑
者上之見抑高舉下損過益不及之義以施於事則
裒取多者增益寡者稱物之多寡以均其施與使得
其平也(程子曰謙者治盈之道故曰裒多益寡稱物平施)
本義以卑藴高謙之象也裒多益寡所以稱物之宜
而平其施損高增卑以趣於平亦謙之意也(朱子曰裒多益)
(寡便是謙稱物平施便是裒多益寡○問裒多益寡是損高就低使教恰好不是一下低去曰大扺人多)
(見得在已者高在人者卑謙則抑已之高而卑以下人便是平也○臨川吳氏曰山在地中則高者降而)
(下卑者升而上一升一降而高卑適平矣物之多者裒取而使之寡猶降山之高而使之卑也物之寡者)
(增益而使之多猶升地之卑而使之高也一裒一益而多寡適平矣稱物平施謂稱量物之多寡而損益)
(之然後所施均平而多者不偏多寡者亦不偏寡也○厚齋馮氏曰凡大象皆别立一意使人知用意之)
(理裒多益寡稱物平施俾小大長短各得其平非君子謙德之象乃君子治一世使謙之象也彖與六爻)
(全无此意)
初六謙謙君子用涉大川
傳初六以柔順處謙又居一卦之下為自處卑下之
至謙而又謙也故曰謙謙能如是者君子也自處至
謙衆所共與也雖用涉險難亦无患害况居平易乎
何所不吉也初處剛而以柔居下得无過於謙乎曰
柔居下乃其常也但見其謙之至故為謙謙未見其
失也
本義以柔處下謙之至也君子之行也以此涉難何
往不濟故占者如是則利以涉川也(童溪王氏曰六謙德也初卑位)
(也以謙德而處卑位謙而又謙者也故曰謙謙○蘭氏廷瑞曰用涉與利涉不同用涉自我用之不若利)
(之无往不濟也○臨川王氏曰利涉者其才其時利於涉耳用涉者用此以涉然後吉也○雙湖胡氏曰)
(涉川貴於遲重不貴於急速用謙謙之道以涉川只是謙退居後而不争先自然萬无失一故吉後登舟)
(亦有先登岸之利謙固自多利也○雲峰胡氏曰謙主九三故三爻辭與卦辭皆稱君子有終初亦曰君)
(子何也三在下卦之上勞而能謙在上之君子也初在下卦之下謙而又謙在下之君子也在上者尊而)
(光在下者卑而不可踰皆所以為君子之終也用涉大川吉雖用以濟患可也况平居乎)
象曰謙謙君子卑以自牧也
傳謙謙謙之至也謂君子以謙卑之道自牧也自牧
自處也詩云自牧歸荑(南軒張氏曰謙謙君子卑以自牧如牧牛羊然使之馴服)
(方可以言謙今人往往反以驕矜為飬氣此特客氣非浩然之氣也○建安丘氏曰牧飬也飬德之地未)
(有不基於至卑所飬者至則愈卑而愈不卑矣)
六二鳴謙貞吉
傳二以柔順居中是為謙德積於中謙德充積於中
故發於外見於聲音顔色故曰鳴謙居中得正有中
正之德也故云貞吉凡貞吉有為貞且吉者有為得
貞(一有正字)則吉者六二之貞吉所自有也(童溪王氏曰六二以謙德)
(而居下之正位則得其所欲矣故發於聲音也无非中心之誠然者故曰鳴謙貞吉而象以中心得也釋)
(之)
本義柔順中正以謙有聞正而且吉者也故其占如
此(朱子曰鳴謙在六二又言貞者言謙而有聞須得其正則吉蓋六二以陰處陰所以戒他要貞謙而)
(不貞則近於邪佞上六之鳴却不同處謙之極而有聞則失謙之意蓋謙本不要人知况在人之上而有)
(聞乎此所以志未得○雲峯胡氏曰諸家釋鳴謙多謂自鳴其謙謙而以自鳴非謙矣或以為六二謙德)
(積於中發見於聲音者如此本義以為六二柔順中正以謙有聞蓋謂發於聲音不若謙而有聲有非可)
(勉強為之者要之初六謙謙在下而謙未必人皆聞之至六二則宜聞之矣)
象曰鳴謙貞吉中心得也
傳二之謙德由至誠積於中所以發於聲音中心所
自得也非勉(一有強字)為之也
九三勞謙君子有終吉
傳三以陽剛之德而居下體為衆陰所宗履得其(一作)
(正)位為下之上是上為君所任下為衆所從有功勞
而持謙德者也故曰勞謙古之人有當之者周公是
也身當天下之大任上奉幼弱之主謙恭自牧夔夔
如畏然可謂有勞而能謙矣既能勞謙又須君子行
之有終則吉夫樂高喜勝人之常情平時能謙固已
鮮矣况有功勞可尊乎雖使知謙之善勉而為之若
矜負之心不忘則不能常久欲其有終不可得也唯
君子安履謙順乃其常行故久而不變乃所謂有終
有終則吉也九三以剛居正能終者也此爻之德最
盛故象辭特重
本義卦唯一陽居下之上剛而得正上下所歸有功
勞而能謙尤人所難故有終而吉占者如是則如其
應矣(雙湖胡氏曰謙以九三一陽爻為成卦之主文王彖辭唯主九三一爻而言不及其他故周公)
(爻辭不復易但推原其勞而要其吉耳○雲峰胡氏曰文王卦辭曰謙亨君子有終周公於三之爻辭以)
(吉代亨字謙之上加一勞字蓋謙非難勞而能謙為難九三之勞當在上位而位止於下所謂勞而能謙)
(者也乾之三以君子稱坤之三以有終言謙之三兼乾坤之占辭蓋所謂勞者即乾之終日乾乾者是也)
(而謙則又坤之含章也○楊氏曰夫六謙德也而三則以九居之何邪曰所以成天下之功者非剛明之)
(才不可也今三以剛明之才上為君所任下為衆所倚信勞而有功矣然勞而不伐有功而不德此君子)
(恭以存其位之道也故獲有終之古)
象曰勞謙君子萬民服也
傳能勞謙之君子萬民所尊服也繋辭云勞而不伐
有功而不德厚之至也語以其功下人者也德言盛
禮言恭謙也者致恭以存其位者也有勞而不自矜
伐有功而不自以為德是其德弘厚之至也言以其
功勞而自謙以下於人也德言盛禮言恭以其德言
之則至盛以其自處之禮言之則至恭此所謂謙也
夫謙也者謂致恭以存其位者也存守也致其恭巽
以守其位故高而不危滿而不溢是以能終吉也夫
君子履謙乃其常行非為保其位而為之也而言存
其位者蓋能致恭所以能存其位言謙之道如此如
言為善有令名君子豈為令名而為善也哉亦言其
令名者為善之故(一作效)也(臨川王氏曰萬民服謂有終而吉也萬民以卦之五)
(陰言○誠齋楊氏曰萬民服者非服其勞也服其勞而能謙謙而有終也○童溪王氏曰舜之賢禹也而)
(曰洚水儆予成允成功惟汝賢此服其勞也又曰汝惟不矜天下莫與爭能汝惟不伐天下莫與爭功此)
(服其勞而能謙也夫功吾功也能吾能也天下何與焉矜伐之心一不克去則天下羣起而與之爭功何)
(以致萬民之服哉)
六四无不利撝謙(撝揮同)
傳四居上體切近君位六五之君又以謙柔自處九
三又有大功德為上所任衆所宗而已居其上當恭
畏以奉謙德之君卑巽以讓勞謙之臣動作施為无
所不利於撝謙也撝施布之象如人手之撝也動息
進退必施其謙盖居多懼之地又在賢臣之上故也
本義柔而得正上而能下其占无不利矣然居九三
之上故戒以更當發揮其謙以示不敢自安之意也
(朱子曰撝謙言發揚其謙盖四是陰位又在上卦之下九三之上所以更當𤼵揮其謙○雲峰胡氏曰四)
(多懼之地下乘功臣非利也上近於君非利也今而上下皆謙四又柔而得正上而能下此四之所以无)
(不利也无不利之時人每易以自安况四以柔乘剛无功而在功臣之上危地也愈當撝布其謙以示其)
(不自安之意可也故先言无不利而後言撝謙者以其所處之地雖无不利而尤貴於散布其謙也六五)
(言利用侵伐而後言无不利者言侵伐五之柄於五為利而其他亦无所不利也)
象曰无不利撝謙不違則也
傳凡人之謙有所宜施不可過其宜也如六五或用
侵伐是也唯四以處近君之地據勞臣之上故凡所
動作靡不利於施謙如是然後中於法則故曰不違
則也謂得其宜也
本義言不為過(朱子曰不違則言不違法則撝謙是合如此不是過分事○雲峰胡氏曰)
(以六居四而撝布其謙似失之過而象斷之曰不違則以見四之撝謙乃天理之當然非過也)
六五不富以其鄰利用侵伐无不利
傳富者衆之所歸唯財為能聚人五以君位之尊而
執謙順以接於下衆所歸也故不富而能有其鄰也
鄰近也不富而得人之親也為人君而持謙順天下
所歸心也然君道不可專尚謙柔必須威武相濟然
後能懷服天下故利用行侵伐也威德竝著然後盡
君道之宜而无所不利也蓋五之謙柔當防於過故
發此義
本義以柔居尊在上而能謙者也故為不富而能以
其鄰之象蓋從之者衆矣猶有未服者則利以征之
而於他事亦无不利人有是德則如其占也(雲峰胡氏曰謙)
(之一字自禹征冇苖而伯益𤼵之六五一爻不言謙而曰利用侵伐何也蓋不富者六五虚中而能謙也)
(以其鄰者衆莫不服五之謙也如此而猶有不服者則征之固宜抑亦以戒夫謙柔之過或不能自立者)
(也故六五獨不言謙无不利者又言謙非特利於侵伐而他事亦无不利又以示夫後世之主或不能謙)
(者也聖人之言詳密如此○中溪張氏曰六五謙柔之主而利用侵伐毋乃内謙而外好勝乎豈知惟辟)
(作福作威而威武乃文德之輔助也其有梗化而不服者如之何而勿征倘君道專用謙柔則流於姑息)
(失之驕縱乃謙之過也非謙之益也)
象曰利用侵伐征不服也
傳征其文德謙巽所不能服者也文德所不能服而
不用威武何以平治天下非人君之中道謙之過也
(誠齋楊氏曰征不服者不服而征不得已爾舜征苗不得已也武征匈奴豈不得已乎○漢上朱氏曰征)
(者上伐下也以正而行司馬法曰負固不服則侵之聖人慮後世觀此爻有干戈妄動者故𤼵之曰征不)
(服也)
上六鳴謙利用行師征邑國
傳六以柔處柔順之極又處謙之極極乎謙者也以
極謙而反居高未得遂其謙之志故至𤼵於聲音又
柔處謙之極亦必見於聲色故曰鳴謙雖居无位之
地非任天下之事然人之行已必須剛柔相濟上謙
之極也至於太盛則反為過矣故利在以剛武自治
邑國已之私有行師謂用剛武征邑國謂自治其私
本義謙極有聞人之所與故可用行師然以其質柔
而无位故可以征已之邑國而已(或問謙之五上專說征伐何意朱子)
(曰坤為地為衆凡說國邑征伐處多是因坤聖人元不曾著意只是因有此象方說此事又問程易說利)
(用侵伐蓋以六五柔順謙卑然君道又當有剛武意故有利用侵伐之象然上九亦言利用行師如何曰)
(便是此等有不通處○雲峰故氏曰二與上皆曰鳴謙何也有諸中自然聞諸外故於下卦之中爻言之)
(凡善惡不能掩人之聞况至於極乎故又於上卦之極言之本義於六二之鳴謙曰柔順中正以謙有聞)
(於上則曰謙極有聞蓋謂此也初曰用涉大川吉五曰利用侵伐上曰利用行師歴言夫謙之功用非特)
(可以處常用之亦可以濟變非特可以致萬民之服用之亦可以征不服故初无位其謙也用之可以濟)
(人五居君位其謙也用之可以治人上无位用之唯可以治己之私而已夫初上皆无位而上之征邑不)
(如初之涉大川何也初居卦之始有出而用之之時上則居卦之極故也)
象曰鳴謙志未得也可用行師征邑國也
傳謙極而居上欲謙之志未得故不勝其切至於鳴
也雖不當位謙既過極宜以剛武自治其私故云利
用行師征邑國也
本義陰柔无位才力不足故其志未得而至於行師
然亦適足以治其私邑而已(或問上六志未得也如何朱子曰為其志未得)
(所以行師征邑國蓋以未盡信從故也○雲峰胡氏曰上雖謙極有聞然陰柔无位志未得也視二之中)
(心得者有間矣至於行師足以治其私邑而已視五之征不服者有間矣无位故也然而猶不至於悔且)
(凶者謙故也○建安丘氏曰謙卦六爻五陰一陽陽實陰虛陰皆有求於陽者故以九三一陽為卦之主)
(其諸陰爻則以去三遠近取義三四兩爻與三最近皆有得乎陽者故二鳴謙貞吉而四无不利撝謙也)
(初在下欲進而求三則隔乎二五上在上欲下而求三則隔乎四皆无得乎陽者故初用涉而五侵伐上)
(行師也○雙湖胡氏曰謙一卦下三爻皆吉而无凶上三爻皆利而无害易中吉利罕有若是純全者謙)
(之效固如此然艮體稱吉而坤體稱利者靜則多吉順則多利故也)
周易傳義大全卷六
