大易緝說易類
提要
(臣)等謹案大易緝說十卷元王申子撰申子
字巽卿邛州人隠居慈利州天門山垂三十
年始成此書反覆設問取十數為河圖分緯
之以畫先天九數為洛書錯綜之以位後天
同時吳澂李琳諸人咸稱其殫思之精程子
有云說卦所說卦位亦不能使人曉然朱子
云文王八卦不可曉處極多蓋皆闕所疑也
至河出圖洛出書其文見于易𫝊而相𫝊五
位九宫則朱震序其授受源流謂陳搏以先
天圖𫝊种放放𫝊穆修修𫝊李之才之才𫝊
邵雍放以河圖洛書𫝊李溉溉𫝊許堅堅𫝊
范諤昌諤昌𫝊劉牧據此則劉牧之河圖洛
書與邵之先天圖同本諸希夷然范諤昌以
五位九宫之圖為伏羲所造劉牧以九為圖
十為書及乎蔡元定乃反易之朱子引大戴
禮記明堂鄭注云法龜文證元定之說為確
王應麟據北史證大戴禮記實宇文周時盧
辯注非康成今考康成注易于五位相得而
各有合顯陳一六等數相配之方其注乾鑿
度言八卦九宫亦甚詳而不以為圖書惟關
朗易𫝊與元定符合然關朗易𫝊朱子嘗斥
為偽書項安世亦云阮逸所作逸皇祐間人
則又在之才諤昌後矣蓋千有餘年莫知所
謂圖書即五位九宫之數迨陳希夷出始指
以實之宜後人辨論紛紛也是書旁通互貫
足以自達其所見一家之說固亦有未可廢
者耳乾隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
大易緝說原序
易晦於九師褻於卜筮言易者何紛紛也深者遂為古
奥難測之書淺者又如墻壁勸誡之語象數義理幾于
不相為用學者徒能習知其辭罕究其蘊而易遂虚矣
予所識知無慮十數家言人人殊獨吾友吳幼清最為
精詣往往出人意表今見王君巽卿緝說確然粲然者
也夫乾以易知坤以簡能乾坤毁則无以見易欲知易
固自乾坤始欲知乾坤必先知易簡之用王氏淵源之
學其幾是乎惜幼清方留燕山不得相與探賾其說且
印吾言之是否也姑著之篇間以為異日張本大德七
年良月朔廣平程文海書
嘗觀魏鶴山答蔣得之書及史學齋臨汝講義皆祖張
觀物語以九其圖者見後天八卦之象十其書者具洪
範五行之數謂晦庵不及見是書故謂十圖而九書余
雖不敢以其說為然然亦無以正其說之不然蓋二圖
無一相合而縦横十五乃髣髴八卦之位然卦位雖見
而除四正外至補四隅空處老師宿儒復不敢伸一喙
此誠宇宙間一大疑事及分教澧陽時丁石潭遞至沅
陽書院策題以易圖書數偕春秋王正月為問所疑正
與前合余謂十圖九書本體也九圖十書經緯也擬書
答之未果而石潭已矣至今抱此一恨忽南陽學正李
君章袖編易見示讀之則吾巽卿所著緝說補說也巽
卿生諸老後乃能力探其原而正之取十其圖者分緯
之以畫先天取九其書者錯綜之以位後天自我作古
無一毫之穿鑿有理致之自然真可以斷千百年未了
底公案昔蔣得之指先天為河圖鶴山猶喜之今巽卿
正二圖且緯河洛以為文王全易意見卓勝得之遠矣
巽卿鶴山桑梓使鶴山見此其喜又將何如邪數年來
經生學士晨星落落吞三爻於天上留七分於人間孰
謂天門十六峯下尚有斯人為斯學乎蓋二圖于易猶
河之崑崙源委正則下流正矣故特拈出以與世之知
易者道時大德辛丑日長至昌元王履序
