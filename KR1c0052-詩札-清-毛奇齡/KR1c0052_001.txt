詩札卷一
翰林院檢討毛竒齡撰
予既依汝南太守聽寫官言詩削牘去之然猶未達也
往以札問訊遂有徵諸咫尺者續續為記曰詩札雖然
此非言詩之為箋也特不可忘矣走者官自稱耳
謹奉教鄉但解毛萇作毛傳從來亦如是此否耳魯人
大毛公毛享作故訓傳授之趙人小毛公萇既而河間
獻王得以獻之始以萇為博士則是毛享作毛傳詎萇
作耳主臣
謹奉教鄉疑小序何人作有為孔子有為卜子有為衞
宏有為國史走臆通是毛享作何以知之按漢志毛詩
二十九卷故訓傳三十卷鄭氏詩譜有云大毛為故訓
傳今毛詩比卷卷首有若篇詁訓傳若干文按之故即
序首一句也第不連屬篇題于篇題下判云若干章章若
干句然後入此一句假如關雎詩必先曰關雎三章一
章章四句二章章八句然後曰后妃之德也此是故也
何以知之以關雎詩篇題下知之關雎五章章四句此
是鄭玄更定章句又云故言三章一章章四句二章章
八句則此故言是故也篇題下凡鄭玄有所更定輙加
故言判之而孔氏正義于序下分疏必曰若句至若句
獨關雎以毛鄭不同故不疏而葛覃序下即疏云葛覃
三章章六句至以婦道則當時序首篇題下必皆有章
句若干等字而後人乃削去之矣故知序首一句連章
句是故也自序首一句後便是訓如關雎序后妃之德
也一句是故風之始也至末便是訓訓者推訓此一句
耳然與首句不甚合若二人作自關雎詩文下興也以
後則是傳傳者傳詩文也然又與故訓不必合又若二
人作則臆故之為旨故有此語而今述之也非謂詁也訓
者訓此故則可不合傳詩文又非訓此故也則又可不合
此可知耳然則稱毛故訓傳即毛序訓傳此明甚著者
主臣
謹奉教二南即是風或但稱南此是樂名耳如禮稱胥
鼓南左傳稱見舞象箾南籥者即詩亦云以雅以南此
畢樂部名非詩名也或又謂即稱風又稱南必南不名
風此不然樂記曰正直而靜廉而謙者宜歌風溫良而
能斷者宜歌齊既稱風又稱齊詎齊亦不得名風邪主
臣
謹奉教程大昌曰詩有南無國風古無稱國風者即弼
鄘以下亦不得稱國風此否也表記曰國風曰我躬不
閱皇恤我後國風曰心之憂矣於我歸說此不稱國風
而何主臣
謹奉教南以周召之化自北而南為二南固然然又有
二旨此固不必然然記異耳呂覽云塗山之女令其妾
待禹于塗山之陽女乃作歌曰候人兮猗實為南音周
公召公取以為周南召南則以周之二南原本南音謂
古早有所稱南者此則以南為古之樂名然耳又逸周
書稱南國名南氏有二臣力鈞勢醜競進爭權君勿能
制南氏用分為二南之國而水經註又云據韓嬰序詩
其地在南郡南陽之間則以此二南國為詩之二南故
引韓嬰序詩為驗則南國名耳主臣
謹奉教荇菜為接予或作菨予云比之后妃言德行如
此可以妾餘草矣此是埤雅引王文公說也此底解或
云漢皇后位下有偼伃名即接予音並同古之命此名
或亦取此但此未可據者主臣
謹奉教左右芼之芼字鄉但解作採擇獨朱子曰熟而
薦之按禮凡蔬茹煮於湇者皆謂芼若昏禮芼之以蘋
藻内則□酏酒醴芼羹又云雉兔皆有芼又儀禮饋食
皆有鉶芼朱子云是也特朱子語類又記魏才仲問芼
旨答曰是採擇旨又不同主臣
謹奉教是刈是濩濩韓詩云瀹也若孫炎云謂煮之於
鑊則是以濩為鑊也今按爾雅郭註直作鑊字主臣
謹奉教甘棠之憩偶爾爾鄭以為重煩勞百姓此固矣
但韓詩外傳云昔者周道之盛召伯在朝有司請營召
以居召伯曰嗟矣以吾一身而勞民此非吾先君文王
之志也于是出就蒸庶于阡陌之間暴去曠野屋于樹
下又說苑云召公述職當蠶桑之時不欲變民功故不
入邑中舍處甘棠之下而聽訟焉以二說觀之皆謂是
慮煩百姓故去棠下然則鄭氏之旨亦鄉有是者主臣
謹奉教婉如清揚詎婉而似清揚也如即而矣春秋星
隕如雨是星隕而雨樂府艾如張是艾而張或曰是倒
句清揚婉如主臣
謹奉教摽有梅傾筐墍之塈說文訓塗尚書曰惟其塗
墍茨信然即與摽取旨何與矣此應從吕氏讀詩記作
曁暨訓為及自此而傾筐及之矣是落盡耳主臣
謹奉教蝃蝀詩不知命也凡命字有四訓毛鄭通云不
待父母之命此告命之旨耳程子曰命正理也以道制
欲則能順命此性命之旨耳蘇子由曰人苟知事之有
命也則不為不義安而俟之矣此時命之旨耳若韓詩
外傳云不肖者精化初具而生氣感動觸情縱欲反施
化是以年夀亟夭而性不得長也此生命之旨耳主臣
謹奉教陟岵陟屺陟岡雖變文就韻抑各有旨岵者怙
也屺者恃也岡者况也小弁詩無父何怙無母何恃白
虎通曰兄者况也以况父法主臣
謹奉教葛之覃兮施于中谷與南有喬木不可休息起
並無韻此不可明既見豐氏石經本中谷是中逵與萋
飛合雖此本不足據要此當近理也若不可休息韓詩
外傳本作休思孔氏正義亦云息字是思字之誤則思
字原是語辭休與求合毛詩本誤也凡詩要無二句無
韻者况葛覃祇二句猶可若南有喬木將至四句無韻
矣豈可邪主臣
謹奉教維參與昴昴讀作留此是正音詎押也毛傳云
昴留也史記律書云北至于留索隠云留即昴也又小
雅露彼菅茅與之子不猶同韻魯頌薄采其茆與在泮
飲酒同韻則茅亦音留矣又說文音茆為柳而尚書昧
谷周禮註作柳榖以昧與茅為轉音故亦作柳然則茅
之同音與柳之轉音且爾爾豈况本音乎故曰昴留也
若律書云留言陽氣稽留則不特有其音且有其義矣
故曰留也主臣
謹奉教衞兼邶鄘未悟起自何時漢志書序等皆曰武
王封武庚于殷命三叔監之而三分其地武王崩三監
畔周公誅之畢以其地封康叔此誤以三監為武王封
康叔為成王封故耳按書云孟侯朕其弟則封康者亦
武也邶鄘未必是三監且衛始封時亦安得即兼邶
鄘有之又書曰明大命于妹邦姝邦紂都也而正義云
於地屬鄘此統思實康叔為成王所封是時當必盡得
有邶鄘之地且以桑中詩有沬鄉句屬鄘風故云然不
知妹邦即朝歌在淇東黎陽之間本衞邑而欲屬之鄘
則不特衞之兼邶鄘不得明即衞之自為衞亦不得明
也要是有衞詩時則己兼邶鄘康叔始封時不得兼邶
鄘此得之主臣
謹奉教衞既兼邶鄘然又稱邶鄘是底解或曰邶鄘之
音異於衞音故分繫之信然則莊姜共姜諸詩通作自
衞宫者安見其一為邶音一為鄘音耳且邶鄘既入衞
則當通曰衞音齊音敖辟詎仍曰爽鳩之音陳音好巫
詎仍曰大皥之音此易知也假云作之邶鄘地者為邶
鄘作之衞地者為衞則漕邑鄘地而邶曰土國城漕泉
水衞地也而邶曰毖彼泉水又何也或又謂繫其國名
是太史書法猶春秋楚既滅陳復書陳災糓梁子所謂
存陳者則齊秦所并不一將奚書之且太史採詩其職
不過輯民風審善敗耳詎事書法即有書法亦偶一見
之詎必魏唐鄭檜畢情如是走臆邶鄘諸名即樂部名
也周初列國不一採詩者各判其國詩授之樂官則樂
官必預班國名考按樂部然後以列國詩分入之雖列
國代有興絶其樂部班名若故也後比遇詩多者浸假
于本部過繁仍得入之其國所兼之舊部此但因之作
標識耳故無深旨也故周公東山諸詩無可繫即繫之
曰豳以樂部舊有豳名今偶無詩遂實之如樂記曰商
者五帝之遺聲也商人識之故謂之商齊者三代之遺
聲也齊人識之故謂之齊其曰識正以當時故有商齊
遺聲而其後之為商齊者取識焉此之謂識識者記也
謂記其名也觀此則邶鄘可曉矣或曰晉本無詩何必
分繫之唐魏則詩之存没不可考已多矣有晉無晉在
今詩何足以知之主臣
謹奉教願言則嚏嚏即鼽嚏故鄭箋云嚏當是不敢嚏
咳之嚏今俗人嚏曰人道我是也獨毛傳云嚏跲也跲
即㰦字玉篇云㰦欠張口也即呵欠耳故孫毓疏云欠
欠㰦㰦而王肅解詩云願以母道往加之則嚏劫而不
行此誤㰦為劫而因以跲為躓跲之跲遂致蘇子由解
亦云願往從之則若有跲制之者讀古之易訛比如此
主臣
謹奉教我心則說說原有脫音旨亦從脫見埤雅按之
則以降者忡忡之反脫者惙惙之反忡忡者中而不下
也故降下之惙惙者綴而不解也故解脫之瞻卬詩彼
宜有罪女覆說之亦作脫主臣
謹奉教爾雅云以衣涉水曰厲謂衣褌入水也又云自
膝以下為揭自帶以上為厲是底義按之似言水淺及
膝可揭衣以涉是為自膝以下假水深及帶則需衣褌
入水矣然帶以上若故故曰自帶以上以此推之似厲
以帶為節故有時帶亦稱厲方言厲謂之帶孔雅帶之垂
者為厲都人士詩垂帶而厲此著也有時水碕及帶亦
稱厲衞詩有狐綏綏在彼淇厲此著也若衣褌入水介
自帶上亦稱厲深則厲著也主臣
謹奉教匏有苦葉匏是瓠八月斷壺壺亦是瓠獨埤雅
謂三物有分嘗見齊民要術四時類要諸載通云是一
物繹其說似物種本一區植法異遂有大小圓窳之别
不必圓者壺長者瓠矣即以涉水一節較之三物正同
鶡冠子曰中流失船一壺千金左傳曰苦匏不材于人
供濟而已莊子曰人有五石之瓠何不慮以為大樽而
浮于江湖主臣
謹奉教衞有頓丘三其一名五軍謂魏置五軍于丘傍
故也在淇水南水經註所謂淇水逕頓丘北者其一名
五觀在淇上宿胥口蘇代所謂决宿胥之瀆魏無虚頓
丘者其一名帝丘帝頓聲轉亦近淇春秋所謂衛&KR1971;于
帝丘帝王世紀所謂顓頊葬帝丘城者凡此三頓丘鄉
未審至於頓丘是何地今按之皆在淇上似但涉淇皆
可至者主臣
謹奉教溱洧二水而合流於鄭溱水出鄶城西北經鄶
城入洧洧水出陽城山與溱水合然後同自西北入新
鄭城迤邐入潁則溱洧雖二水而已合為一矣故前可
並稱曰溱與洧其下即可曰洧之水主臣
謹奉教周禮籥章氏祈年于田祖則吹豳雅蜡祭則吹
豳頌有為楚茨大田甫田諸詩是豳雅噫嘻載芟豐年
諸詩是豳頌有為不然豳風中自有雅自有頌以豳風
一詩三分而得之又有為豳别有雅頌今已亡又有為
即豳風一詩吹之則其調通可為雅通可為頌諸說不同
但後說近是此何故風雅頌祗樂調區名如西洲吳聲
等祗以聲不以辭故緜蠻黍離辭調亦似而緜蠻自為
雅黍離自為風樂調與詩調判然不屬此甚著者比以
大戴禮投壺篇質之其云凡雅十六篇八篇可歌歌鹿
鳴貍首鵲巢采繁采蘋伐檀白駒騶虞今按之但鹿鳴
白駒在小雅貍首今已亡餘俱國風耳謂之雅者正以
雅調歌之可為雅故矣又漢杜䕫傳云舊雅凡四曲一
鹿鳴二騶虞三伐檀四文王今伐檀騶虞皆風詩主臣
謹奉教燕禮有房中樂即二南矣秦名夀人漢名安世
樂又名楚調由高帝好楚聲耳今樂府相和歌詞有清
商三調晉荀勖所定而唐禮樂志又云平調清調瑟調
皆周房中遺聲也漢世謂之三調又名楚調則臆房中
樂亦但取律調相尋不拘拘詞句故當時猶有襲周時
遺聲而逓變者如漢相和歌詞故非四言唐李白清平
調詞且用絶句三并非相和歌詞可例也昔劉迅嘗取
房中歌至後庭鬭百草臨春樂小年子之類以當雅章
又取巴渝舞折楊柳白頭吟之類以當國風臆當時猶能
彷彿古今聲音敢為傅會耳後人讀詩者不解審聲但
強取詩義已不知樂又鄙者謂詩句單複短長皆有成
數則是以詞曲當古樂其舛不待辨耳主臣
謹奉教無田甫田田字應狄因翻與無思遠人人字隔
合此與兔罝桑柔野有死麕何彼穠矣諸詩同集傳失
之主臣
謹奉教鄭詩秉蕳有作秉菅有作秉蘭陸氏釋文云蕳
字從草韓詩云蓮也若作竹下是簡策之簡則當時又
有從竹下者矣但韓詩作蓮則贈芍藥時無蓮耳主臣
謹奉教知子之來之雜珮以贈之舊訓是對客語以上
章既酒食笙瑟燕賓客矣至是又對客曰早知子來當
預備雜珮以贈子惜今不及也歐陽子與郭秀才書中
有云獨為秀才賦詩女曰鷄鳴之卒章曰知子之來之
雜珮以贈之取其知客之來預儲珩璜琚瑀之美以送
客雖無此物猶言之以致其意厚也正同主臣
謹奉教不念昔者伊予來塈鄭箋云不念往昔我始來
之時安息我也北魏王肅妻謝氏寄肅詩云本為簿上
蠶今作機上絲得路逐勝去頗憶纏綿時正同王臣
謹奉教焉得諼草諼忘也但言善忘耳初不定云忘憂
自後人以諼草為萱草遂起萱草忘憂之說走比作是
語人惑之既讀陸機贈從兄車騎詩有云焉得忘歸草
言樹背與衿則且易忘憂為忘歸矣陸本思歸者故云
忘歸則此本思不歸者詎不可忘不歸耶忘是虚字不
必定歸亦何必定憂因解古人讀書較今通達比然也
主臣
謹奉教月出之光當作日字此字形之誤此見印古詩
話若曰不趐鷄鳴已逮旦蒼蠅有聲矣因蒼蠅聲不先
于鷄聲故然也又曰不趐逮旦日已出有光矣因月光
不嘗先鄉明故然也此是也但又有不更日字而亦不
礙于蠅不先聲月不嘗夜之旨見國風省篇主臣
謹奉教四月秀葽夏小正四月有秀幽幽葽聲轉耳鄭
箋據夏小正妄以王萯為葽按王萯即吕覽中所謂王
善月令中所謂王瓜者葽即吕覽中所謂苦菜者苦菜
秀即秀葽也以苦菜秀為王瓜生可乎又按苦菜名葽
然亦名遠志亦名細草故逸周書時訓解云小滿之日
苦菜秀苦菜不秀賢人潛伏而晉郝隆譏謝東山亦云
處為遠志出為小草以苦菜萌為細草故苦菜秀則發
為細草所謂出為小草根為遠志故苦菜不秀則藏為
遠志所謂處為遠志亦所謂賢人潛伏也郝隆語正本
時訓解耳主臣
謹奉教詩國風所第不同故歐陽子詩譜補亡後序有
云周南召南弼鄘衞王鄭齊豳秦魏唐陳檜曹此孔子
未删詩前太師樂歌所第也周召弼鄘衞王檜鄭齊魏
唐秦陳曹豳此鄭氏詩譜所第也斥檜後陳此今詩所
第也但按左傳襄二十九年季札觀樂歌齊之後即歌
豳然即歌魏此太師所第與歐陽所云稍異若鄭譜所
第則與今詩所傳無别正義云鄭譜王在豳後者退就
雅頌并言王世故耳則孔氏鄭譜本與歐陽所云又異
然又與今本鄭譜各不同不悟何也主臣
謹奉教比興賦詩中義耳昔張逸問鄭小同何詩近于
比興賦答曰比興賦吳札觀樂時已不歌也此誤解太
師六詩之說以風雅頌比興賦通是詩故曰吳札時已
不歌言吳札時此三詩已亡耳從來比興賦不悟如此
主臣
謹奉教雅者正也雅字古文原作正字亦即正旨初無
正雅之說若既雅又正是雅雅矣後人不悟雅是正字
以為是雅也而文或以正則此必正雅也既有正雅則
必有變雅既有正雅變雅則必又有正風變風正變之
說此所由滋矣要其始由不識雅字耳頌者容也從
頁頁首也故作容頌即容字故先儒引漢書徐生善容
吳王濞傳他國郡吏來捕亡者頌共禁不與為騐假曰
形容以頌之頌其德容仍是頌頌也且如孔疏引太師
註云誦今之德廣以美之鄭譜云頌之言容天子之德光
被四表格于上下無不持載無不覆幬此之謂容則是
以容為有容之容固屬别旨至若以形為容亦宜云容
先王之功德容先王之情状而大序云美盛德之形容
正義云述祭祀之情狀猶似不畢悟頌字者主臣
謹奉教風雅無正變立于文武之朝不得不誦文武時
耳生乎幽平之世不能不刺幽平勢耳設以時升降便
題正變是並不判詩體徒以文之頌美風刺作别識也
則必典謨為正書誓誥為變書矣或曰樂聲有正變如
樂記曰正聲感人而和氣應之又曰聲相應故生變此
是正變但變不與正對變是清濁輕重不同耳與姦聲
犯正有辨此如子夜有變歌歡聞有變曲特是變換無
與升降故但可曰詩有貞淫樂有邪正此為得之主臣
謹奉教鹿鳴燕嘉賓羣臣謂四方之賓本國之臣也但
燕有四等一是諸侯無事一是卿大夫有王事之勞一
是卿大夫聘而來還一是四方來聘之客凡燕禮不出
四者主臣
謹奉教王命南仲不悟是何南仲故此詩亦不辨為何
王時詩按漢書古今人表有南中中即仲也在厲王時
但匃奴傳又云出車彭彭城彼朔方宣王命將征伐玁
狁故詩人美大其功則又當在宣王時矣詎仲本厲王
時人而宣王命將時尚在邪然大雅常武詩此宣王時
詩也中有云王命卿士南仲太祖則此時南仲已為太
師皇父之始祖矣其必非厲宣時又甚著者考竹書殷
帝乙三年王命南仲西拒昆夷城朔方又後漢龐參傳
有云是以赫赫南仲列在周詩據二書所云或在殷或
在周要只當在王季專鈇鉞曁文王為西伯時始得不
然鹿鳴二十二篇畢周初詩也而獨以此詩為厲宣時
詎有是矣若漢書一為厲王一為宣王而史記匃奴傳
又云在襄王時又云在懿王時即一漢史其自為矛盾
若此古文之難信又比然者主臣
謹奉教春秋記魯夫人失于魯皆為魯事今刺之者獨
在齊故知婁豬之歌必聞自宋也氓詩云士之躭兮猶
可說也女之躭兮不可說也故知說亦是稱說之說主
臣
謹奉教凡有所聞則法之有所諫則納之不聞而比若
有所法不諫而比若有所納虚之至也故曰不聞亦式
不諫亦入主臣
謹奉教皇矣篇居岐之陽文王遷程矣魯頌居岐之陽
太王遷岐矣但皆為岐陽耳地理志太王邑在扶風美
陽縣文王邑在扶風安陵縣皆岐南主臣
謹奉教束晢補亡宋人比訿之以詩本無辭不必補也
但先時早有補亡者曾不始束觀夏侯有補周詩其序
曰周詩者南陔白華華黍田庚崇丘由儀六篇有其旨
而亡其辭湛續其亡則是湛已先補之矣今所傳特束
詩耳王臣
詩札卷一
