兒易外儀卷二
明倪元璐撰
開成之類曰原始中
易則
河出圖洛出書聖人則之此言圖書之教易也
儀曰河出圖洛出書聖人則之此聖人之謙言也河之
為圖非有義論洛之名書不形箋說聖人靈會目感情
生識而著之遂成連段徵文起義範器圍形綜云錯為
窮鈎極致利用既盡來物悉彰當此之時聖人亦自以
為至而神之也聖人神之不敢以神自予而予龜馬曰
吾師乎是則非龜馬之所宜受者矣今以龜馬之道著
于毛甲者為是隂陽竒偶則日月晦明星辰參伍先告
之矣為是數之繇起則當庖羲之前未有文字已知結
繩結絫繩連是為數紀豈必龜馬發之河洛乎且未有
龜馬先當有人即使無人聖人攬鏡自照欲求河圖安
往不得河圖者其上首目具竒偶其下臀足具竒偶其
左右腕肱屈伸具竒偶其中臍乳具竒偶此即河圖也
欲求洛書安往不得洛書者其上首竒其下竇竒其中
腹竒其左右肩節絡偶其左右足節絡偶此即洛書也
欲明其數安往不得數者於首取一於耳目取二於鼻
凖戶取三支四官五髮鬢眉鬚六竅取七左右角頄輔
上下齦齶取八齒四揲取九手足指取十天五地五盡
之矣聖人不自竒其器而則之乃則龜馬者何也猶幸
聖人陳爻設範周盡無憾脫有遺義無所取之顧見虎
鹿或遇隼雉皆有班華並形位列初擬卒議一會羣通
神物又生秘文復出是則飛走蠉蠕無往非圖書也仲
尼感麟乃作春秋窮義極材嫓靈範易仲尼歎曰河不
出圖吾已矣夫夫龜馬呈而易範作麒麟至而春秋興
龜馬即羲禹之麒麟麒麟即仲尼之龜馬然則仲尼之
時河圖出矣又何歎乎仲尼之歎仲尼之自謙不敢匹
麟于龜馬然而春秋必以歸麟故曰麟經也麟能感仲
尼作春秋非能教仲尼筆削之事猶夫龜馬能感羲禹
作易範非能教羲禹爻疇之文數會適逢則興大業鉏
商不生龜馬無害春秋不修則麒麟為空死也嗟乎幸
而生聖人之世旋毛拆甲抗貴儀象苟不其然雖以玄
苞䆳符倚物切變有如仲舒精義劉向研思而並困徽
叢無解蒙梏雖以明占察嚮知來貢幽有如郭璞洞玄
京房測氣而駢比無首不濟離焚夫苟往者河馬能言
洛龜肯告有董劉之一字吐京郭之片辭彼數聖人必
且作樂享之配諸上帝下床紛若自名童蒙豈徒比神
龜筴則之師之則已乎
易則圖之一河圖合數躍乾坤潛五偶乘太極
右取順策二十五信策三十合二策共五十五
如五位之數
符曰天一地二天三地四天五地六天七地八天九地十河圖之斷斷然者是不欲使天亂偶地亂竒也是故中分以街之其悉數之天之初位為一二為三三為五四為七五為九地之初位為二二為四三為六四為八五為十此為五十有五雖使連沓比倚而莫能迷其德漢趙雖并營孰有不辨其幟者乎太極處下象乎龍馬也無所取之取諸
其蟠蠖游環龍見之為龍馬見之為馬也乾龍躍淵坤馬行地易之為是言者其必象夫龍馬負圖而出也易則圖之二河圖分數
天數一三五七九凡二十有五取躍兩乾潛兩
兑兩離一㢲一艮或震坎竒准一數偶准二數
共二十五數地數二四六八十凡三十取躍兩
坤潛兩震兩艮兩坎竒偶同前共三十數
右取信策三十四天數二十五陽數九合之得
三十四
右取信策三十六地數三十陰數六合之得三十六
符曰曹元理箸十餘轉而悉知囷厨之所存轉箸猶夫其策筭子也今即取卦段畫為之筭子以紀乾坤而不能明蓋輿之蓄是則儒者之智不如伎士矣凡道術之數即一二之數也一二糾錯五十
盤廻而于是聘乎干支妃以刑德凖諸星野布之音象幽明死生來物民用之難明者燦然悉貢于此矣天數二十有五地數三十使地贏五以告不齊而參之伍之錯之綜之變起文生象昭數應是烏可以不詳者乎易則圖之三洛書躍坎離潛以五竒爻乘太極
右取順策十五信策三十合二策共四十五如
書之數
符曰書以一統八為九其數四十有五是為五九故躍九而承之以五亦猶河圖中宫天五乘地十五其十為五十也極旋象龜又坎水象洛離象為龜也龜兩獻圖堯禹所敬聖人神之故用以卜上有叢蓍下有靈龜聖人神龜并神蓍故用以筮是則卜筮皆繇龜作也極戴爻若龜戴蓍然
易衍
大衍之數五十數之紀也
儀曰數始於一極於二則止矣其自三而上皆其反而
復往往而仍來者也是故一隂一陽則盡道矣一竒一
偶則盡數矣羲陳一畫斷之而二羲能斷一不能斷二
也更欲益之仍反而一極六十四化一則二化二仍一
天下之道安得有其自三而上者乎天一地二舉一與
天舉二與地天地一二形鈞體敵更欲舉三則仍與天
更欲舉四則仍與地天更益二亦不改竒地更益二亦
不改偶譬予兒棗即不與栗更欲益之仍復與棗縱益
千棗寧為二物今使益天千竒益地千偶千汲一水千
水一井寧為二數乎夫參兩之義起于圓方圓環囫淪
止應有一易故盪之倚之為參方凖截列宜區有四易
故裁之倚之為兩易之倚參以為環不可斷則用其全
全用圓而仍一也易之倚兩以為凖不必極則用其半
半用方而仍二也一不使貿于三二不使慆于四是則
易之所以勾股天地者可得而知之矣天下之數參以
生之伍以成之錯以變之綜以化之生之者以一鼎二
而二不厲一也伍之者以一比一而一不悔二也變之
者一必萃二而一不吝也化之者二必嗑一而一可貞
也二女同居不竒女者也田獲三狐不偶狐者也震驚
百里偶數之不知其幾百里也十朋之龜竒算之則二
十貝也何以明其然也一女而侑一女焉此一女之獨
體破而成偶也兩狐而介一狐焉此兩狐之對體移而
歸竒也引幾百之一而繫之里此為以一攝兩竒攬偶
務者也簡一之又一而括之朋此為以兩節一偶代竒
勞者也然而易猶有慮焉慮乎二必益二三必益三里
必益里朋必益朋故又救之曰婦人貞吉從一而終以
為一不可滛一則貞二而淫矣又救之曰三人行則損
一人以為二不可疑狐疑而三則獲人三而疑則損矣
又救之曰一致而百慮以為致一于百不如致一于一
矣又救之曰西南得朋東北喪朋以為絶二之朋則得
一之朋矣是故易者至貞而神者也莫貞于一莫神于
二自二而外竒仍歸一偶仍歸二逐于九十以驕一二
譬挾衆子誇多父母今夫鏡者所以照也以鏡照物以
鏡照鏡一而二則止矣而鏡影相逐自三而十百千無
窮交錯盤互恍惘幻惑即或以為生生摩盪日進無疆
烏知立本貞明則惟此兩鏡者而已乎是故天下之慮
庖犧以來之情文皆當以仲尼為斷仲尼曰再斯可矣
易衍圖取乾坤卦竒偶爻分麗兩圖而統以太極
右取順策二十信策三十共五十如大衍數
符曰天數地數連五段五其夤可裂也以天之五乘地之十說在于河圖之中宫也太極環中象中
宫也陽乘隂象五乘十也是之謂大衍大衍者衍河圖也曷為不貴五十五而貴五十聖人以為數從中起亦猶律度衡量之起于黃鍾爾氣必中氣星必中星聲必中聲數必中數中者易之所奉也聖人又以為用實握數不如虚乘之實繁而窒虚簡故游自一而二枚舉之以至于其竟而得五十五不如一五一十執其兩言而得五十也易行
成變化而行鬼神故五府曰五行也
儀曰夫五行者天地亦握其二則已矣天一地二一水
二火一二盡數水火盡行而以金處四者明為第二金
非第一金也以土處五者明為第二土非第一土也何
以言之也乾體據金坤體據土金土天地之體豈繇天
地生者乎天地骨肉金土而液息水火天順下施降金
注水地逆上行升火蒸土繇所注蒸浩淼灼爍譬投蘖
酒缶居泥煉爐惟見水火不辨子母而木從水生因以
生火水火之介是木所都上不在一下不在二譬之祖
孫之間可知父位火既居二木必二上故以木處三者
亦明為第二木而非第一木也第一木者必依水居猶
夫第一金者必乘乾作第一土者必倚坤行也天地戶
開五數齊出一二數立五行同棲譬兒墮地官竅悉建
非先結骸後集耳目又以次行漸召鼻口惟以連並則
知攝屬當位利用歸靈水火水喜攝木水怒攝金火殺
攝金火養攝土五行之道緯三而經二者也若夫受職
而出居方效能鬼神流行亦有其列三五承一二之傳
四所繇環羅者矣是故水火者天地聖人之所共握也
天地握一水一火則以行鬼神聖人握一水一火則以
作易易之于水火也甚親之甚用之甚著之甚專之甚
親之者何也夫易不敢以民用事水火而命坎曰月命
離曰日易之文日月也命坎離日月是以全易予水火
以全易予水火是易以其道親水火也甚用之者何也
經離上下猶天二極而上終坎離使樞天地下終既未
使柄夫婦三才之事聖人皆以託水火不託金木土也
甚著之者何也象之著坎曰水著離曰火而其象乾兊
坤艮震巽則不著之曰金土木也乾坤以至尊不易名
澤山雷風易皆欲使之聽水火耳以為其聽水火者故
沒其名不使與水火同物也甚專之者何也卦行以八
逑五而水火獨居其諸三者則皆有副金乾副兊土坤
副艮木震副巽副者猶言第二爾易以為金土天地之
餘而木介諸水火故兩之兩則同同則疑萬物莫不賤
同而貴獨也繇此言之天地之道二氣而已矣氣之傳
形隂竒陽偶形之傳數竒一偶二數之傳化一水二火
化之傳德水智火禮水火制變智禮謀常卑高陳禮晝
夜通智智崇效圓禮卑法方乾卦水德爻皆說水潛魚
躍龍盈科積中及其卒也滔渺不測以告淵深坤卦火
材爻皆敘火伐霜攻冰秉文從上及其卒也决躁怒戰
以章血勇明乎乾者則知厲學明乎坤者則知事君厲
學智也事君禮也如此即仁義信之道可一言而盡矣
易行圖六子分司統以乾坤二極二動御之
天一變生水地六化成之
右取順策天一地六共七信策四十八合五十五
地二化生火天七變成之
右取順策地二天七共九信策四十六合五十五
天三變生木地八化成之
右取順策天三地八共十一信策四十四合五十五
地四化生金天九變成之
右取順策地四天九共十三信策四十二合五十五
天五變生土地十化成之
右取順策天五地十共十五信策四十合五十五
符曰使乾坤執生成者氤氲之搆也六子執五行者譬使耕人執耕織人執織也陽執變陰執化者精之摩精魂之盪魂也極執數者數生於無一于
竒二于偶推而至萬易為逆數道之知來者也中空執竒中分執偶者無無偶而兩破竒竒之趨竒偶之趨偶萬竒皆倚無萬偶皆倚破也乾坤不離五行而不執六子之執者宰乎生成則不自生成也
兒易外儀卷二
