兒易外儀自序
凡儀所設皆易本情當其會心覺龍馬在側而顧外之
者以其假圖召策假版陳圖不免枝游近於小道又以
圖象所涉意在明兒墨守先儒不敢自出而兒得之則
生戲謔所以外之也内之視外譬立閨寢觀乎衢巷衢
巷蕩雜不如閨寢秘清夫易之為道固為轉逐而外者
也隂陽大義移而卜筮筮言取易卜言不取易而亦曰
易爾其外至於風角鳥占青烏禄命亦歸易焉其外至
於博奕之戲範圍錯綜亦歸易焉天下之敢䙝用易如
此然即以為非易所有又不可也崇禎辛巳相月倪元
璐
