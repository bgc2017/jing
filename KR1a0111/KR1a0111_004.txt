兒易内儀以卷四
明倪元璐撰
咸
咸亨利貞取女吉初六咸其拇六二咸其腓凶居
吉九三咸其股執其隨往吝九四貞吉悔亡憧憧
往來朋從爾思九五咸其脢无悔上六咸其輔頰
舌
象曰山上有澤咸君子以虚受人
儀曰君子以虚受人曷言乎虚也其中空空若無有物無物則不逐物而動其身甚静聽物來歸而不辭故曰受也若夫初之咸拇二之咸腓三之咸股四之憧憧往來上之咸輔頰舌皆為&KR0997;動自用好居物先物不能入有拒無受者也惟居則吉惟貞則吉悔亡惟脢則无悔居者守内不移往來之反貞者循常無惑憧憧之救脢者背肉至静拇腓
股頰所不得牽皆為静虚無係因物而應淵乎有容以受為德者也然而受之為言猶鑑空懸物自形獻既非我往隨物亦非人來從我三惟咸股則有執隨之吝不静其幾必為物役矣四惟憧憧則有朋從之擾不虚其體物思附之矣夫隨非受也朋之從之非其受也所以彖曰亨利貞蓋言通物之情貴其静正也曰取女吉者婦執隨有朋女則不然中無係而體孤也無隨可執朋亦不得從君
子求之斯受之耳天下莫虚于女也恒
恒亨无咎利貞利有攸往初六浚恒貞凶无攸利
九二悔亡九三不恒其德或承之羞貞吝九四田
无禽六五恒其德貞婦人吉夫子凶上六振恒凶
象曰雷風恒君子以立不易方
儀曰立不易方者何也蓋言立乎其處而不遷也立乎其處而不遷者是謂常居是地也既取諸常
居是地則不常居是地而遷焉者是謂不恒其德而可羞而不獨此也既以不遷之謂常又謂是不遷者不足以盡常更進而深求之此即己易方而不恒也而又謂是不遷者久疑有變今更振作之以必使之無變此亦已易方而不恒也故初之浚恒上之振恒與三之不恒同德而皆凶也必也九二之悔亡乎何謂悔亡凡進而不擇所安則悔退而忽失所持則悔其中有悔必將變矣其情多變
悔愈有矣今曰悔亡明乎其居安而不易也必也四之田无禽乎何謂田无禽凡有獲必失得失遷流以生徵逐今田无禽則无所得也曰无禽不曰失禽也無得無失是其常不易有而无也必也五之恒其德貞婦人吉乎何謂婦人吉也婦人從一不可易夫易夫則不婦夫可以易婦也故以夫子之道居德則不恒而凶以婦人之道居德則有恒而吉也夫恒之為德非拘常也立不易方之為義
非株守也觀天下之會通而无咎者其究歸于貞耳由是則可以周流六虚而無碍惟不易故易也彖故曰亨无咎利貞利有攸往也遯
遯亨小利貞初六遯尾厲勿用有攸往六二執之
用黃牛之革莫之勝說九三係遯有疾厲畜臣妾吉
九四好遯君子吉小人否九五嘉遯貞吉上九
肥遯无不利
象曰天下有山遯君子以遠小人不惡而嚴
儀曰遠小人不惡而嚴者何勢在小人君子道消去而遠之非為逃禍也君子欲以遯亢其道亦使小人知君子不苟富貴小人不可以富貴君子則勝氣在君子此以為惡則不惡以為不嚴則嚴也初曰遯尾遯至于尾無餘遯也此繇其思危而力猛故曰厲厲之為義具危與猛兼辭也勿用有攸往亦兼辭也勿往攖小人以明不惡勿往就小人
以示嚴也二曰執之用黃牛之革莫之勝說執而不脱志必欲遠之也君子得時而升則為虎豹之變不得時而駕則為黃牛之革牛力敵虎豹而不見可畏黃中君衆色而無所示威不見畏示威者不惡也貞力而執中者嚴也三曰係遯有疾厲者遠之己矣牽拘不化已甚生亂道亦可危故誡之以畜臣妾吉畜之如臣妾者不惡也以臣妾畜之者嚴也四曰好遯者好(讀如字)猶言不惡也終于
君子吉而小人否不使小人得加于君子者嚴也五曰嘉遯者嘉猶言好也不惡也終于正人吉不貶正以趨凶者嚴也上九肥遯有寬無廹示之廣大者不惡也終于无不利不使小人得以害道傷正者嚴也由此觀之君子之决于遯者惟慮小人不利君子耳甚矣小人為難養也近之不利惡之不利不嚴之亦不利所貴乎遯者貴其轉困為亨而不受小人之害反若小人之有利于正者故曰
遯亨小利貞也大壯
大壯利貞初九壯于趾征凶有孚九二貞吉九
三小人用壯君子用罔貞厲羝羊觸藩羸其角九四
貞吉悔亡藩决不羸壯于大輿之輹六五喪羊于易
无悔上六羝羊觸藩不能退不能遂无攸利艱則吉
象曰雷在天上大壯君子以非禮弗履
儀曰非禮弗履系于大壯凡敢于冐非禮而行者
皆天下之強有力人也夫禮德之藩也摰虞曰羊滛而狠滛則蔑禮狠而敢為故凡爻之曰藩者皆言禮也曰羊者皆言非禮而履者也其曰羝羊觸藩羸其角者此心欲棄禮而勢不得行徒自傷者也曰羝羊觸藩不能退不能遂无攸利者此錯趾非禮而尚不敢顯然自恣徘徊其間者也曰藩决不羸壯于大輿之輹者此無忌憚小人又乘可為之勢悍然叛棄禮法决藩而出如游大道者也是
故君子謹藩而畏觸也觸之不已必至于决藩决四逹化而為輿是故君子惡夫羊也非禮勿履莫如喪羊羊喪則藩存爾愛其羊我愛其禮也易猶疆埸也喪羊于埸望藩而退戒非于履望禮而凛由此言之人不可不謹所履也履之不謹咎在其趾壯趾征凶小人用壯者也貞吉艱吉君子用罔者也小人自用而孚窮君子若無而悔亡非禮之禮烏可履乎取諸審固而不回故彖曰利貞也
晉
晉康侯用錫馬蕃庶晝日三接初六晉如摧如貞吉
罔孚裕无咎六二晉如愁如貞吉受兹介福于其王
母六三衆允悔亡九四晉如鼫鼠貞厲六五悔
亡失得勿恤往吉无不利上九晉其角維用伐邑厲
吉无咎貞吝
象曰明出地上晉君子以自昭明德
儀曰君子自昭明德者何也晉之為言升舉也其
象揚上聖人引而内之歸諸闇修故曰自昭猶曰吾自明吾德耳德明則晉不明則退於遇之升沈無有也觀于爻之初曰晉如摧如貞吉罔孚裕无咎則知晉而得摧不足患也德昭而不失其正雖摧亦吉也雖不信于上而德有餘明則亦无咎也觀于六二之晉如愁如貞吉受兹介福于其王母則知不晉而愁亦無益也惟固其德不失吉也父外而母内也母親而王母尊也求章于闇抗德于
無加則為大福也觀于六三之衆允悔亡則知人共知之為貴不如心无悔之可安也觀于九四之晉如鼫鼠貞厲則知不務明其德而求晉其身其情有如鼫鼠雖或分所應得未失其正而亦可危也觀于五之悔亡失得勿恤往吉无不利則知苟德明于己悔亡于心即名位失得可以勿論无往不吉而升沈皆利也觀于上之晉其角維用伐邑厲吉无咎貞吝則知雖位之榮無廢内治以其晉
角位極故危以其伐邑内治故吉无咎貞而猶吝者以其勢重而道未易光亦知晉不在位也而又觀于彖之康侯用錫馬蕃庶晝日三接則知侯以安國之德晉也禮曰天子五年一巡狩覲諸侯有功德于民者加地進律詩曰王遣申伯路車乘馬又曰申伯之德柔惠且直揉此萬方聞于四國又曰既見君子為龍為光其德不爽又曰載見辟王曰求厥章龍旂陽陽鞗革有鶬休有烈光皆為諸
侯以明德蒙錫被禮遇于天子之詞也明夷
明夷利艱貞初九明夷于飛垂其翼君子于行三日
不食有攸往主人有言六二明夷夷于左股用拯馬
壯吉九三明夷于南狩得其大首不可疾貞六四
入于左腹獲明夷之心于出門庭六五箕子之明夷
利貞上六不明晦初登于天後入于地
象曰明入地中明夷君子以蒞衆用晦而明
儀曰詩云有夷之行又曰降福孔夷書曰受有億兆夷人夷猶言平也明夷者蓋言日升而就高為明降而就平為晦蒞衆用晦而明者此言衆不可以明明之聖人將動必有愚色察繳之明非明也是故觀于垂翼倦飛不食阻饑則知晦矣觀于攸往化行有言聲振則知明矣觀于左股之夷處下跼蹐則知晦矣觀于壯馬用拯不脛而馳則知明矣觀于南狩明夷失其離照則知晦矣觀于得其
大首化疾為喜則知明矣觀于入于左腹匿幽不揚則知晦矣觀于明夷獲心意得而出則知明矣觀于箕子囚商為奴則知晦矣觀于箕子入周而封則知明矣凡此五者非幸其在晦而明也蓋嘉其用晦而明也何以言之也今使飛不垂翼則是不就下也行必得食則是不虚中也衆何由戴而信之而往必利言必應乎今使左股不夷則棄物自用壯馬何繇效拯而得吉乎今使居尊馭遠而
不少降威何繇得羣策之升而得其大首不為病乎今使不入左腹而沈其慮何繇可得志門庭之外乎今使箕子先不佯狂而為奴何繇得入周而陳其疇範乎此為用晦而明蓋為不用晦不可以明凡蒞衆之所以不明而晦者由其用明而晦如日之初登于天而後入于地也若使初入于地後登于天是為用晦而明者矣道莫利于阻深專固以養晦而裕明故曰利艱貞也
家人
家人利女貞初九閑有家悔亡六二无攸遂在中
饋貞吉九三家人嗃嗃悔厲吉婦子嘻嘻終吝六
四富家大吉九五王假有家勿恤吉上九有孚威
如終吉
象曰風自火出家人君子以言有物而行有恒
儀曰言有物行有恒者守繩蹈常必信必果所以教家也故曰閑有家立木于門以制出入一言一
行必循乎此如是則悔亡也故曰无攸遂在中饋无攸遂者謹言拘行也在中饋則言中饋其行亦不離乎中饋如是則正而吉也故曰家人嗃嗃悔厲吉婦子嘻嘻終吝嗃嗃者繩簡之過嘻嘻者踰蕩之漸與婦子處而詭變為通終必吝也故曰富家大吉有物則其藏實有恒則其澤長是所為富也法言矩行滿其家不謂之富家不可也故曰王假有家勿恤吉言行動乎天地儀正而聲聞家成
教于國國取法于家也故曰有孚威如終吉以法正言行則可信以軌物治家則有威也凡聖人之致嚴家人如此者誠以家道之敗繇于女德女德不終繇于柔昵聖人矜言慎行寧固毋通蓋欲使女之敬男也女敬乎男家無不正矣故曰家人利女貞硜硜然有物有恒貞之教貞也教女貞者豈可使之託于大人之德乎睽
睽小事吉初九悔亡喪馬勿逐自復見惡人无咎
九二遇主于巷无咎六三見輿曳其牛掣其人天且
劓无初有終九四睽孤遇元夫交孚厲无咎六五
悔亡厥宗噬膚往何咎上九睽孤見豕負塗載鬼一
車先張之弧後說之弧匪宼婚媾往遇雨則吉
象曰上火下澤睽君子以同而異
儀曰君子以同而異者何夫同異之道相環也求同必取諸異求異必得其同仲尼之曰同而異本
乎周公之曰異而同其實一也故曰喪馬異也曰勿逐自復異而同也惡人異也見之无咎異而同也不庭而巷異也終必遇主異而同也輿曳牛掣天且劓異也无初有終異而同也睽孤異也遇元夫交孚異而同也噬膚則傷異也往慶无咎異而同也見豕負塗鬼車張弧異也後脱婚媾遇雨往吉異而同也以異而同猶曰以同而異也君子之與物貴其小異以為大同苟求大同宜為小異故
曰睽小事吉也蹇
蹇利西南不利東北利見大人貞吉初六往蹇來譽
六二王臣蹇蹇匪躬之故九三往蹇來反六四
往蹇來連九五大蹇朋來上六往蹇來碩吉利見
大人
象曰山上有水蹇君子以反身脩德
儀曰反身脩德者何詩曰威儀反反蓋言進止往
來也君子進而脩業反而脩德往以治人來以治已進反之義猶云往來仲尼之言脩曰反者取諸六爻之言往曰來也初曰往蹇來譽往而得蹇非身咎也來而有譽非人力也此言反也二曰王臣蹇蹇匪躬之故蹇而又蹇遇斯窮也非其身之故德自脩也此言反也三曰往蹇來反往不得往故見蹇也來之又來反必得也此言反也四曰往蹇來連往而責世其道睽也來而求己其類同也此
言反也五曰大蹇朋來進而多懼禍之聚也退而不孤德之隣也此言反也上曰往蹇來碩吉利見大人往之曰蹇蹇由人也來之曰大大在身也小人造蹇大人造脩也此言反也此明君子之于世進有蹇也反無蹇也凡地勢自北而東日趨進也自南而西日趨反也東北艮所險阻難行西南坤維静翕中美君子反求諸身承天而親聖人何蹇之有哉彖曰利西南不利東北利見大人是其義
也解
解利西南无所往其來復吉有攸往夙吉初六无咎
九二田獲三狐得黃矢貞吉六三負且乘致寇至
貞吝九四解而拇朋至斯孚六五君子維有解吉
有孚于小人上六公用射隼于高墉之上獲之无不
利
象曰雷雨作解君子以赦過宥罪
儀曰君子以赦過宥罪者何書曰宥過無大刑故無小過者誤繇無心所謂青災此宜原宥故者有意為惡是為姦宄所必刑誅曰過則無大者曰故則無小者宥不宥大刑不刑小也此知君子所赦宥者必其可原者也有赦有宥必有其不赦不宥者也君子之所為赦宥者四初之无咎二之三狐四之解拇五之維解是也何以言之初以事勢未歸雖不能有為無解于過然固不可以其咎咎之
也三狐朋陰而地卑無恃雖執獲之黃金鈞矢罰作贖刑亦不失其為正而吉也四拇錯趾過始見端尚可以衆正之力制之而轉敗為功解之而孚也君子罹羅解之其正即小人之可得而感孚者解之亦未為不吉也凡此四者皆書之所稱過誤青灾君子之所赦宥者也若夫負乘致寇盗位釀禍則無赦詞莽戎升墉獲醜獻功則無宥法君子赦過宥罪豈赦亂國之小人宥干紀之寇賊乎然
而三曰貞吝雖法之正而中有牽疑猶書云雖畏勿畏無僣亂辭上曰獲之无不利雖正厥辜而蒙恩者衆猶書曰殱厥渠魁脅從罔治則亦終歸于赦宥而己彖曰利西南者坤德廣生示之含弘也无所往者不往而厲求之也來復吉有攸往夙吉者欲其遷善急速如雷之不終日水之渙渙然也雷水曰解取諸此也損
損有孚元吉无咎可貞利有攸往曷之用二簋可用享
初九已事遄往无咎酌損之九二利貞征凶弗損
益之六三三人行則損一人一人行則得其友六
四損其疾使遄有喜无咎六五或益之十朋之龜弗
克違元吉上九弗損益之无咎貞吉利有攸往得臣
无家
象曰山下有澤損君子以懲忿窒欲
儀曰懲忿窒欲者忿欲皆以不化之心為已成之
事懲之窒之使速遷化歸于无過耳故曰己事遄往无咎也或不能驟除以漸酌减之故曰酌損之也懲窒之者固持而不使得行行則有害蓋以忿欲弗日損則必日益故曰利貞征凶弗損益之也心一也忿欲參立而三苟使忿欲與心並立則必損其心惟一心自主則得懲窒之助故曰三人行則損一人一人行則得其友也忿欲皆疾也懲窒之則疾去而喜故曰損其疾使遄有喜无咎也忿
由于&KR0997;欲生于見可欲故曰益之十朋之龜弗克違者有二義焉一則以龜之静教之使之遵守弗違以制忿也一則以十朋之龜之可欲試之貴能弗違其本心以制欲也故曰元吉也夫于忿欲為損者于心為益然則非損也益也可以補過坐進于道故曰弗損益之无咎利有攸往也心與忿欲主臣之辨也心有主則忿欲皆受制于心而為之臣不家于心而與之處故曰得臣无家也由此則
知懲窒之與心孚可以長善而救過居正而利行也故曰有孚元吉无咎可貞利有攸往也何以用之用之享祀入廟而敬忿不期懲而自懲享用薄物明水告虔欲不期窒而自窒人無以忿享者而又何欲于二簋故曰曷之用二簋可用享也益
益利有攸往利涉大川初九利用為大作元吉无咎
六二或益之十朋之龜弗克違永貞吉王用享于帝吉
六三益之用凶事无咎有孚中行告公用圭六四
中行告公從利用為依遷國九五有孚惠心勿問元
吉有孚惠我德上九莫益之或擊之立心勿恒凶
象曰風雷益君子以見善則遷有過則改
儀曰見善則遷有過則改者蓋言聖脩也善日遷而愈有過日改而至無此非聖人不能賢人為之亦必至于聖而後已其奮迅决驟動乎非常足當大事爻之曰利用大作元吉无咎似謂此也其遷
善以趨吉改過以避凶足當蓍龜之德爻之曰或益之十朋之龜弗克違永貞吉亦似謂此也窮理盡性則至于命齋戒沐浴可事上帝足當天人之際地天之通爻之曰王用享于帝亦似謂此也徙變震厲足當凶事有善无過足當中德公者人臣之極圭者無瑕之純善極無加過銷至盡足當公圭之義爻之曰益之用凶事无咎有孚中行告公用圭亦似謂此也德惟日新改過不吝足當成湯
之建中告過則喜告善言則拜足當由禹之從人用德彰厥善無起穢自臭足當盤庚之遷國爻之曰中行告公從利用為依遷國亦似謂此也君子之見善也不期遷而遷其有過也不期改而改中心誠然非必以是為吉而為之為之不已其究至于無善可遷無過可改足當大順之德爻之曰有孚惠心勿問元吉有孚惠我德亦似謂此也苟不其然而見善不遷寧有長益有過不改必承擊伐
離宗變常足當凶人之為不善爻之曰莫益之或擊之立心勿恒凶亦似謂此也夫惟見善必遷則日進而上行有過必改則出險而有濟足當聖人之適變君子之經綸彖之曰利有攸往利涉大川亦似謂此也
兒易内儀以卷四
