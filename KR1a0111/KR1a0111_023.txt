兒易外儀卷十四
明倪元璐撰
平傾之類曰申命上
易相
相輔相也猶言輔相天地之宜也繫上下篇申
卦二十一申爻十九離益噬嗑乾坤渙隨豫睽
大小過壮夬十三者上古聖人王天下之業也
履謙復恒損益困井巽九者中古聖人處憂患
之德也於爻申否九五申復初九言乎其否泰
在其中矣言乎其復剝在其中矣聖人之有心
也業足以濟德足以守危者平之易者傾之是
則聖人輔相天地之謀也
易相儀之一十三取九德
儀曰易之所欲大見者業也業大見而易可以王天下
易之所不欲專居者德也德專居而易不過以禦其憂
患而已以易王天下則易常乘陽而盡利以易禦憂患
則易常保隂而退藏盡利之及于物者有功也退藏之
固其身者無過也雖中材而處盛世皆求有功雖上智
而際危時惟求無過凡人所求存乎有功則其氣昌而
取多存乎無過則其思約而持少聖人之用易亦猶是
也是故易者制功制過應多應少之林也今夫乾坤者
蟠際之歸也離者貞明也益者大作也噬嗑嚙物威猛
也渙者盪也隨利行也豫喜樂也大壮盡力也小過大
過人之難居者也睽不恃徒也夬者遂志也凡此十三
者巍奕嘉娱决驟敢岸其音角徵春夏之儀仲尼則以
奉諸上古王天下之聖人以為此十三者非王天下不
能取之也今夫履所以繩也謙者譲善也復保殘也恒
不敢遷也損益之情内憂疾而外畏擊也困告哀也井
無能改德而惴羸缾也巽伏牀者也史巫紛若求免而
已也凡此九者蹙縮鉗按刻堅隠循其音羽商冬秋之
矩仲尼則以授諸中古憂患之聖人以為凡處憂患非
此九者不能救之也是故卦者聖人之所擇也聖人履
亨必擇有功之卦聖人處窮必擇無過之卦聖人非為
是遷情以就會也以其時所必有功雖過亦功以其時
所必有過雖功亦過故夫上古之聖人與中古之聖人
雖以其道之甚同而其情不可以相譬也上古聖人之
于功利聲譽無所不取者至于小過大過則亦取之中
古聖人之于豐亨盛美無一敢居者惟困則不敢不居
之悍然取之小過大過而其道亦歸于濟天下踧然不
敢不居乎困而其謀僅出于求寡其怨繇此言之上古
無過冐乎過以為其功小過則小功大過則大功中古
無功貞乎困以為其德困則其德不困即其過耳一信
一絀以其盛衰一樂一憂以其初末詩曰赫赫厥聲濯
濯厥靈此出于盛商之初王天下之炳者也如臨深淵
如履薄冰此出于衰周之末憂患之殷者也仲尼繫易
明天之道察物之紀綱綜運會權量人才離六聖之代
為二古而以是十三者九者循候而測之于是則知世
之遷流矣離六十四卦之德為二際而使二古之聖人
審宗而事之于是則知易之進退矣易曰亢之為言也
知進而不知退夫苟學易而不知進退猶為不學易者
也何天之衢不解其拇寘于叢棘不艮其腓允升大吉
而屯磐桓係遯有疾而渙奔机為是之言者是則欲繫
羲農堯舜于金柅而壮羑里居東以前趾者矣
易相儀之二否泰剝復
儀曰夫否泰剝復之四者聖人之所甚懼也聖人懼否
而尤懼泰懼剝而尤懼復聖人之懼泰甚于否者以為
否之為言塞也塗塞則其徑亦塞戶塞則其竇亦塞故
曰君子以儉德辟難塞亦有窒塞亦有辟也泰者通也
勢大行之曰通通而心快之曰蕩天下之勢通于泰天
下之情蕩于泰也聖人之懼復甚于剝者以為剝之為
言落也皮落而毛亦必落枝落而葉亦必落故曰小人
剝廬剝亦傷正剝亦傷邪也復者還也病既愈之曰還
病愈而又還之曰死天下之病愈于復天下之人死于
復也聖人知之故申否而繫之曰亡者保其存者也申
復而繫之曰知之未嘗復行也亡者保存則知存者之
不保亡復以其不復行則知又有復之害復者矣易于
否之六爻無厲詞其終則喜之以傾否于復之一卦無
定義其終則凶之以迷復此以其否故傾否復故迷復
也天下皆矯首歸命于泰易則終之曰城復于隍天下
皆束身待盡于剝易則終之曰碩果不食此為慮君子
之力未必蕩邪亦度小人之才不能滅正也凡易之義
皆聚終爻亦若文章之宿鞬語言之歸腠傾否迷復復
隍不食皆易之卒辭也繇此觀之天下之泰皆生于否
否皆生于泰復皆生于剝剝皆生于復其必然者矣是
故聖人之敘卦也泰巳即否剝竟隨復蛩蚷倚比轂槔
環迴所以告急不使人得支頥緩齶從容徙倚而圖之
也故以聖人之闊達宏舉而獨以周曲治泰上揆揆天
下揆揆地左揆右揆以齊民事彙征尚賢也包荒宥過
也馮河决幾也不遐遺究功也朋亡中行制私絶倚也
歸妹下濟也勿用師慎也而其治否澹簡洒然包之在
彼休之在我而已矣又且以聖人之繽紛霍濩而獨以
刻嗇治復内閉閉關外閉閉貨上閉下閉幾廢王度修
身告悔也下仁謀休也頻厲无咎制義也從道勉中也
自考不敢不敦也而其治剝強岸坦若床聽之彼輿聽
之我而已矣聖人之鍥于治泰復而紆于治否剝者聖
人疑夫君子之志荒于泰復而恃其道之必可以貞否
剝也今夫以君子而治天下計必出于有泰無否有復
無剝而以其自為謀亦烏能舍所甚完趨其或罅者乎
夫處否剝則君子甚完處泰復則君子必罅否剝之世
必得君子泰復之世必失君子否剝之世小人用事而
君子逃責泰復之世君子乘權而小人抵巇小人乘否
剝天下皆怨小人必思君子君子乘泰復君子或不能
副天下即愧小人否剝者其德日入而居盈也泰復者
其功日出而趨盡也處乎否剝而静君子之幾雖莽操
之徒皆能容君子處乎泰復而恣君子之才則殺君子
者其必在於英君察相矣是故聖人觀世危泰而微復
使才者慮之易使帝乙慮泰使顔子慮復殷道之泰終
於帝乙帝乙而後無泰是泰之危周公使帝乙慮危也
孔門之復幾於顔子顔子而外無復是復之微仲尼使
顔子慮微也用公不以泰予武王仲尼不以復自予周
公則猶疑武王之道不足以持泰於是急起而興禮樂
仲尼亦猶自疑其身不足以勝剝於是急退而作春秋
禮樂以禁暴慢春秋以誅亂賊暴慢不作則禮樂不廢
禮樂不廢則亦不移泰亂臣賊子懼則春秋不没春秋
不没則亦不畏剝也故以聖人之道治泰否則必有泰
無否雖以聖人之去其世百年而猶可以其禮樂禁暴
慢以聖人之道治剝復則必有復無剝雖以聖人之不
用於時而猶可以其春秋誅亂臣賊子夫天下豈必有
治無亂哉苟使下雖不靖其君不暴于上上雖不惠其
民不慢于下上下雖不交亂臣賊子不縱横于中亦已
矣
易相圖之一十三取無極乾坤震艮離兊巽各一
十三卦屬乾坤離俱本位大壮夬屬坤豫隨
大過屬震睽屬艮益屬巽噬嗑渙屬離小過屬
兊惟坎宫無卦所以缺坎
右取順策六信策三十極以當坎坎六故六八
卦缺坎故三十
符曰五聖人之取十三卦于八者之宫而惟坎不取斯明上古之聖人不嬰憂患也無極以言其必不有也夫毛血阻饑未鮮其食赭鞭四求不絶其毒板泉涿鹿孰殄其愠洪水有苗莫紆其歎豈曰無患而不以為險者此繇其時聖人上敬則下必應下都則上必俞情悅而才出也易相圖之二九德巽二乾坤震坎艮兊各一九
德無離重巽八版相推而成
右取信策三十三八卦除離去六六之三
符曰以聖人所貴九德之綜備乎七者而獨無離則知中古而後幾無日月也乾坤六子惟巽獨出此亦聖人權宜為中古而後言之也故曰巽以行權文王不以莘女周公不以鴻遵羑里安得出東土安得歸羑里不出崇虎不得而伐也東土不歸
鴟鴞不得而除也聖人之用巽聖人之不得已也然而文王則曰明夷周公乃謌隂雨苟執其巽又安得離乎易相圖之三否泰躍乾承坤中包離兊巽為否躍
坤承乾中包坎艮震為泰本之先天卦位離
兊乾巽一聚坎艮坤震一聚
右信策否以乾一坤八合三隂重之又二十共
取二十九泰以乾一坤八合三陽重之又三十
四共取四十三
符曰天地則否地天為泰或順以轖或逆而孚原
其不交必有一間如木無隙鋸入而離若其相得必有一連亦猶流蚨繩䌤則貫也是故乾質渾淪離麗中擘兊毁其齦巽裂其齶浸假滅没以至成坤孤陽獨處羣隂比類地不親天所以生否坤情爛漫坎剛中撑艮遏其顛震遮其趾俄即明湛來復為乾諸陽秩然遇隂有禮天足包地所以成泰又曰夫物之蠧物食内為深力之扶力承間而大所以乾綱之解首繇離鋸而坤維能固獨藉坎繩也
又曰夫乾繇離破者華而彫樸坤以坎持者憂能造功雲霞虹螮變天之儀者也山川丘陵貞地之力者也又曰離兊巽女非乾之生而最親乾得天之意繇夫日麗于天而風澤天降坎艮震男非坤所出而最親坤維坤所使繇夫山附于地而水雷地居是故剛明而或近蔽則上下不交柔静而不遐遺其左右必善者矣
又曰去誠著飾容悅為順雖大剛在上不能救否慮患沉幾知止而作雖至柔履尊不能辭泰故夫天之絶地宜咎羣隂地之孚天必功衆正爾又曰隂敷天而天氣絶陽著地則地道光所以女不承祧子能幹母又曰乾位乎一兊二離三從下附之坤位乎八艮七坎六從上攝之震巽交參亦俱在遠而五實傍一四與八隣所以求媚于乾者不事其子而事其
女致敬乎坤者不畏其女而畏其子句踐因宰嚭以蠱吴伍胥則渙然也淮南為汲黯而憚漢公孫弘則蔑如也易相圖之四剝復老隂系坤艮巽又坤艮巽乾為
剝老陽系乾兊震又乾兊震坤為復
右剝取信策二十五以繇乾變予天之數
右復取信策三十以繇坤變予地之數
符曰殘光垂竭岌為完隂聖人以為尚壮奬而激之字曰碩果纖息始芽自隂而反聖人以為甚神驚而閟之號云天心詩曰桑之未落其葉沃若此為幸所存而壮之之辭乎胡然而天胡然而帝此為喜所見而神之之辭乎又曰猝至之凶聖人不以咎物驟徼之福聖人不以期人若乃陽之趨剝隂之趨復積漸馴至詎繇忽焉人豈皆竟夕不寤盡晝無為而盗以晡穿其
壁旦尚無聞客以辰集其門旰且不覺承禍拒福固為怪爾又曰獨陽居上必至于剝獨陽居下猶可以復故知世道之喪皆繇有君無臣吾道不亡所恃賢人在野也又曰以其初變則復宜連姤以其反象復又宜承豫然皆不處而從乎剝者此以姤初隂始難不足興復剝以極激變譬猶氣蒸窮燠而後乃凉生者
矣又以豫四陽中處不能牽復剝以上連初譬猶星行盡軫而還與角會者矣又曰剝之隷乾位乎其七復之隷坤位乎其二直底其究而後號曰剝一見其來而即讙曰復矣敗子垂槖溺愛猶迷游子及門離愁頓盡人固有之道亦宜然又曰剝不保乾勢必變乾而奉坤之儀猶子之逆父而順母而不可以為是其母之孝子也復不安
坤首謀叛坤而執乾之德猶子之舍母而學乎其父而其母豈有以為是其不肖子乎又曰自復十徙方極于剝自剝三周遂臻于復然則治亦可常亂亦易撥矣何居乎而建寧忽變紹述不還也
兒易外儀卷十四
