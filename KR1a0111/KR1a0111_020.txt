兒易外儀卷十一
明倪元璐撰
彌綸之類曰盡利六
易治
君子治歴明時時正于歴歴正于易易正于日
月故曰日月運行一寒一暑寒暑相推而歲成
儀曰今求月令于復姤隂陽之十二卦者是猶祭其中
霤之神而求之門藩之際也夫不原天不可為道不明
時不能知天聖人不立言則已聖人立言未有不首尊
天而敬歴者也堯典先咨惟云敬授春秋標引即曰王
正葛覃桃夭周南春夏狼麋鱻薧天官四時諸經晚興
祀易為祖羲文主治專致隂陽寧反捐本登枝迂游義
論及其節貫四出方陳歲儀者乎是故月令之求宜正
乾坤而閏十二卦也月令之選諸十二卦者徒以爻畫
隂陽推盪而得若其研文著義惟復可通餘俱渙然不
關倫要至乃乾坤錐印範畫晶然理切情親言貧道富
雖使伶倫握管羲和著儀大戴綜辭京房配律章明周
奥未有臻極于此者也今夫一歲之節夤列陽隂乾坤
通謀而有分執中冬初夏六者陽經中夏初冬六俱隂
紀六陽純氣象以六龍是故乾之初爻陽生之候也當
龍初復陽藏地中天子居玄掩身貴閉格抑關旅戒無
發房静事隂陽以待其定是為潛龍勿用斷以其爻為
十一月無疑也過此陽氣漸浮未離乎地草木乘貴苞
萼挺端而其月天子乃出視漁與公卿大夫共飭朝典
外卦在臨曰大君之宜是為見龍在田利見大人宜以
其爻為十二月過此三陽既亨是為元月乾盛當中故
曰乾乾天子以正吉始和布德行慶懸象施教迎春東
郊祈榖上帝籍田道農入學習舞勤勤翼翼自朝至夕
是為君子終日乾乾夕惕若宜以其爻為正月而過此
陽升地上冰泮為淵雷電併興龍力畢出而天子以是
月食麥與羊器告疏達是為或躍在淵宜以其爻為二
月而過此招摇指辰龍王之月時則陽氣發泄無萌不
達天子又以是時往而視樂出幣帛周天下聘名士禮
賢者是為見龍在天利見大人宜以其爻為三月而過
此陽極而亢月德在已龍懼為蛇天子有悔曰毋起土
功毋發大衆毋伐大樹是為亢龍有悔宜以其爻為夏
四月于是陽節既盈乾道當革乾曰咨爾坤乃受終其
在外卦是為垢也一隂始凝見端知際隂陽争死生分
天子以是月齋戒定心氣静百官冰兢業業是為履霜
堅冰至宜以其爻為五月而過此土潤溽暑火政灼烈
靡不遂者靡不暨者靡不蕩者恢台滔曠極盛憂衰故
曰直方大不習無不利宜以其爻為六月而于是秋以
揫之循否儉德其在上也毋封諸侯毋立大官毋行大
使毋出大幣其在下也將帥選士簡練俊傑有司修法
斷决獄訟君事日静臣功日興是為含章可貞或從王
事宜以其爻為七月而過此陽浸以衰氣日以結鳥羞
不榮風盲不明雷電卷威蟄蟲謀隠天子以是月命有
司趣民收斂是為括囊无咎无譽宜以其爻為八月而
過此兊矩將畢時則菊有黃華草木黃落歲冠春而裳
秋秋冠孟而裳季禮也季夏土盛天子黃衣時則季秋
德不改土循黃禀色辭衣就裳是為黃裳元吉宜以其
爻為九月而過此極隂醖陽來物謀進中出外入野遇
戰争二龍雌雄黃老玄少管子曰時冬氣寒寒生水血
是為龍戰于野其血玄黃宜以其爻為冬十月而于是
一陽以復龍還其居出矜戰功入尊潛德以戰得位以
潛奉時逆取而順守也一歲既成三年宜閏聖人知之
故用六九夫凡卦無用獨表經端是則明以閏予乾坤
使之畢氣者矣閏者餘也餘生于日月日月之餘有大
有小乾坤之用有九有六合乾坤二用為三年之閏分
二用兩官治一閏之半乾九治陽坤六治隂陽半棅前
隂半棅後前閏旬五後閏旬五前閏無首繫首先月故
曰見羣龍无首後閏無終極終來月故曰利永貞是故
乾坤之成歲功也包犧掛其六爻周公扐以二用而揆
步不疑歴道無破是則周公之察也然而周公亦有所
取之周公必法文王爻必法彖彖以元亨利貞治乾西
南東北治坤文王曰吾亦以乾坤治歴也今夫春元夏
亨秋利冬貞以畢四選西兊秋金東震春木坎離水火
夏南冬北以持四正而連西以南系東于北艮坤陽隂
土德寄居以定四季二彖之情各挾一歴然以爻不連
衡則彖宜分陜陽歴予乾隂歴予坤亦其燦然者矣夫
陽生為元陽泰為亨陽盛而利陽正而貞黃鐘起律是
為元者也三微著能致飾而亨者也勾萌畢奮利之大
者也貞正也四月正陽詩之曰正月繁霜者也坤曰元
亨隂首出而夏方大矣牝之曰隂馬生于午是為五月
故曰利牝馬之貞隂始相遇故先迷陽猶有徒故後得
西南隂吕自夏而秋皆其黨也故曰得朋東北陽律自
冬而春非其類也故曰喪朋維文王之治歴則亦以乾
元治冬春坤元治秋夏也是故歴必有元也乾初潛陽
日至起元周公取之元德曲直甲首起元文王取之若
夫包犧始作仰觀俯察歘然得一畫之以儀以此一畫
為千歴元後世演紀皆端于此矣包犧之制畫也陽隂
各六中分歲德爻三而卦以爻紀月卦主一季乾坤重
而四時備矣卦重日益乾坤為元六子陽隂亦各有六
以操四時而陽卦多隂隂亦十二隂卦多陽陽亦十二
合二十四以綜氣緯五行生成隂陽互設冬春陽生則
以隂成夏秋隂生則以陽成陽寒隂暑易地為功者也
乾坤執元六子執令雜卦執閏贏朒虚盈歸于其會凡
月必半虚閏多小盡月多虚則閏盈月多盈則閏虚三
百五旬有四或五日益以閏三旬或二十九統為三百
八十有四取之六十四卦三百八十四之爻譬燈取影
大矣哉歴數之精孰有過于包犧氏者乎是故有象之
歴求諸乾坤無文之歴求諸爻畫則璣衡之事畢矣
易治圖之一月令四時取潜躍相配各以動爻執隂陽之數如正月三陽即以竒動處三爻惟四十月各躍二動以老陽老隂當乾坤也
右春取信策八夏取七秋取九冬取六各如月
令之數自十一月至四月别加信策五所以尊
陽
符曰一陽一隂劃而六者猶言以陽隂六分之而復姤得一臨遯兼二極于乾坤盡六而盈猶以一月六分之而哉生得一極于舒望盡六而盈亦猶以六尺表立水中六分測之水進尺得一極于没表盡六而盈故可曰月吐一痕水升一尺不可謂
之曰一月二月一水二水則陽隂之進亦不可謂之曰一陽二陽一隂二隂陽隂之曰一二云者猶曰一分二分也聖人設爻以紀分乾坤十二爻十二月之紀也故乾坤歴母十二卦歴子也凡陽隂之氣循月騰薦氣騰及際必有其勃然蓬然者故惟静者能知氣之動也候氣惟二至以其氣皆伏偃管乘上游待擊今曰十二管通候十二氣者是懵者也春正以往秋七而還陽隂之氣悉搴地上
管處下風何繇測之譬則鴻鵠高舉而視乎藪澤者也凡陽隂皆龍也故皆有潛躍躍不符潜踳規駁矩春施夏儀秋行冬令不有大恐則有大灾潜躍相配泰泰否否春者猶春秋者猶秋民無疢饑國無殃敗故曰因天之道順時之紀易治圖之二歴宗躍陽動乾卦潜震坎艮第一躍
隂動坤卦潜巽離兊第二凡六陽月震坎艮三
重卦得竒爻六以一竒司一月中十二偶為陽
節十二氣六隂月巽離兌三重卦得偶爻六以
一偶司一月中十二竒為隂節十二氣此伏羲
先天之歷也
右陽取信策以六竒加十二偶益以躍乾之九
共二十七隂取信策以六偶加十二竒益以躍
坤之六共二十四
符曰伏羲八卦是為歴宗董巴曰伏羲作八卦造三畫以象二十四氣此通者之言然亦未為大曉也羲之制歴也帝乾坤為元役六子為令故卦必有重重乾以紀冬春重坤以紀秋夏重六子以紀月氣冬仲季陽壮其趾治以長震春孟仲陽列其
夤治以中坎春季夏孟陽涉其頂治以少艮三女之于六隂亦猶是也凡卦主獨陽獨主陽則竒為之令偶為之氣隂獨主隂則偶為之令竒為之氣凡冬春水木生于天陽成于地隂故卦陽而氣隂而陽月多寒月令冬之數六春之數八皆從偶隂夏秋火金生于地隂成于天陽故卦隂而氣陽而隂月多熱月令夏之數七秋之數九皆從竒陽故筦三男之氣者皆隂筦三女之氣者皆陽也卦分
二氣爻分三候是為二十四氣七十二候一歲之德攝矣易作
先王作樂崇德樂生於律律以治氣氣為聲母
也
易作儀上
儀曰漢史范曄者察氣者也故其言曰宓羲紀氣初以
為易律宋儒吕祖謙者研聲者也故其言曰豫為易中
之樂諸儒務通難明以攻律樂要其洞宗測歸莫如二
子者之斷矣是故以羲文周孔四聖人之作易而使復
治律使豫治樂亦若黃虞二聖人之王天下而使伶倫
治律使后䕫治樂者也倫之治律以其鳳鳴䕫之治樂
以其獸舞復之治律以其地雷豫之治樂以其雷地鳴
者氣至舞者聲通雷蟄地為氣雷奮地成聲也故使以
其下一竒為之管以其上五偶為之地而以雷吹之則
無灰不飛矣以其中一竒為之元以其上下五偶為之
調而以雷播之則無音不作矣其在于人未鳴為氣噎
于喉下是復之初既宣為聲鞺于齶表是豫之四卦象
之明無如此者而象既倚律辭亦倚律象既倚樂辭亦
倚樂觀於復曰出入无疾朋來无咎反復其道七日來
復則知其氣自五月以還歸陽漸降繇地中行一入一
出得朋而來乘灰即出者也玄曰陽氣潛乎黃宫信無
不在乎中班固曰宫中也為四聲綱樂記曰宫為君牛
弘曰飛灰半出為和氣全出為猛氣不能出為衰氣凡
此數言者皆本于復者也復初九曰不遠復此言灰應
時而飛不愆遲也六二休復此言半出為和也休之為
言于徐安美也六三頻復厲頻數也奮驟洊促猛起而
盡此言全出為猛氣故凶也九四中行獨復此言至日
中氣又宫中聲聲氣無偶故曰中行又曰獨也六五敦
復无悔敦則厚重而遲言雖遲終應亦无悔也上六迷
復此言灰飛不出為氣之衰故曰有灾青用行師終有
大敗師出以律律不應故師敗以其國君凶宫氣竭故
君凶也十年不克征者王令言所稱宫聲往而不返也
觀乎豫曰利建侯行師則知其聲為耆功而作濟屯建
侯行師禦寇艱危之會慘結沴生非樂不解者也傳曰
聽樂而震觀美而炫患莫大焉書曰於予擊石拊石詩
曰我客戾止永觀厥成樂記曰疾疢不作而無妖祥周
禮曰大合樂以致鬼神凡此數言者皆通乎豫者也豫
初六曰鳴豫凶此言樂不可極鳴豫則流湎忘本故凶
也六二介于石不終日此以石為衆音所依石居乾位
乾君八卦石宗八音故書稱搏拊詩曰和平舉一以綜
七也石以立辨故曰介雅音有度故不終日也六三盱
豫悔遲有悔謟目易淫故悔也鳴凶盱悔猶言聽震觀
炫者也九四由豫大有得勿疑朋盍簮此言繇心生和
有得為德著誠去偽以安賓客也六五貞疾恒不死此
言正聲感順血氣和平疢疾無害以究其年也上六冥
豫成有渝者此言幽通鬼神以生變化也是故求律樂
于易求易之律樂于復豫而緹室可以不築瞽宗可以
不祭矣
易作儀下
且夫虞書周禮五音而已左氏以來忽生二變漸益四
清因是漫淫蕩為六十六十又益九九而三見少求多
三百六十極于千八繁曼節盈觸類引伸曰以擬易層
宫沓羽世風慆哀仲尼罪俑京房其無後矣格物之士
恥其不知于是訟者盈無證之庭而執不歸之咎生司
馬之鍾倍康成之等准京房之准通梁武之通有隔八
之生則又有隔七之生有九寸之法則又有七寸之法
其役物也周鬴漢斛魏尺梁衡馬尾蠶絲禾&KR3305;子榖錢
尊淳化黍貴羊頭測諸人聲騐以指節范馬之生尺律
真蔡之究毫絲胡李競以縱横房楊争乎秬秠而其甚
者蔑叛史遷阿宗文信詭循含少以誣嶰陽不知宫音
含弘繇其完氣如兒初墮厥&KR0561;覃訏反以茂渾謂之凝
濁至欲移變三九易奪宫商好竒之心幾于簒矣于是
乃以杜荀不作阮張已亡歸咎人才不如往昔又尤昔
儒動尊義理因致器數日益淪亡凡斯義論皆為不知
易者也易言二氣皆循自然詘伸往來可用觀察豈須
灰素索諸地中夫聲音之道易無繁稱古道至今亦惟
樂為不必治也且今治樂為須舞儀即召伶䕫不能致
矣苟求克諧宜貞耳德聲耳相謀誰為定其軌極者乎
不若循其本論審一定和夫俗樂亦多材雅音從此而
擇也惟取節宣歸諧衆聽進不粗濫退無嘽微肅雝和
鳴大樂作矣夫惟審音然後論器夫惟論器然後權數
夫惟權數然後裁物物不必黍器不必銅數不必九音
不必七復曰見天地之心天地之心即人之心言心則
知其中也人心本徵而曰宫亦猶黃鍾為宫而本羽心
氣及喉九寸則知地氣及管其元必九寸也豫曰先王
以作樂崇德先王之德即樂之德言德則知其和也德
不可一端名亦猶聲不可一音舉聖人之德配四時則
知其氣周十二律也是故夫心也者可静可動可入可
出静動入出則有其數夫德也者有哀有樂有喜有怒
哀樂喜怒則有其節是故數之不得宜求諸心取數于
心以興律管而徑長空圍不失寸分也器之不得宜求
諸德取器于德以立音節而正變半倍可得損益也是
故復心曰見灰之必歕者也豫德曰崇聲之必縱者
也
易作圖以卦紀寸爻紀分俱竒一偶二畫始
當竒卦及動爻當卦氣極當空數亦通竒
偶爻
右本太史公律書生鍾分正以蔡元定寸分約
法定為律寸可廢諸說取信策如其寸數見
極者每一極取順策如信策數
符曰卦紀寸爻紀分何法法日之紀月月之紀歲也畫始當竒何法法蓍掛一而後通之以其初物為其卒謀援尊以攝餘也極抵空何法法大衍五十反一以抵虚亦法後天以乾坤抵不用也既以律主令又表卦何法法既以中星主時又表建招
摇仰首皆見之也章卦以動何法法章天度以二十八宿尊其體大而芒出為可辨也極承卦爻之乏何法法戊巳無位而周四季凡四氣所不足皆歸土也極既當竒又當偶何法法太白晨先日曰啓明昏後日曰長庚以一星而占二候也假卦紀寸卦不出紀寸卦出又兼紀卦何法法辰星不出太白為客其出太白為主也
兒易外儀卷十一
