兒易外儀卷十
明倪元璐撰
彌綸之類曰盡利五
易嚮
其受命也如嚮後世遂以易為卜筮之書也
易嚮儀上
儀曰夫數生于或然者也安有聖人以其或然者教人
乎聖人之教人也教之為善人毋為不善是即教之為
吉人不為凶人今曰吉凶吾不知是善惡與吉凶離義
聖人與蓍龜分教也且聖人之于來物何用知之内事
纖曲比於飲食外事大舉無可得已者聖人不以卜不
吉或廢飲食聖人不以卜吉為所得已者也若尊逆覩
肆求神靈則以聖人之誠耳占目察觀器觀發測高測
卑莫不如响者矣仲尼知人三死知禮十世系書知興
審樂知變洞幽測微非假卜筮仲尼亦嘗疾病不必言
不死不聞享祀仲尼亦嘗困阨不必言無憂不聞占候
苟如仲尼信卜則必不辭禱仲尼敬蓍則必不毁蔡也
若以卦象爻占鬼神憑告而南蒯坤五穆姜艮八得其
良兆適足為殃又若卜偃筴比敬仲占觀匪夷所思出
乎象表又如城濮之兆其報在邲譬則假道者也喪雄
之繇曰宜禦寇譬則要盟者也夫苟可反報以徵神援
他以賀我巧者附益其義強者武斷其情則其為蓍龜
者不亦蕩然無憂安往而不得如嚮者乎又以一龜一
蓍並名神物而晉驪卜筮從違殊告範疇亦曰龜逆蓍
從即此二靈先須自訟定物之辭不離休咎一從一違
必有一响今使兩蒙懸弋雨暘各執一端必有一獲者
矣既已兩端明者所擇則曰筮短宜從龜長如此何不
廢蓍包犧為空作易也故謂聖人之恃卜筮易之為卜
筮而作吾不信也且天下何據以易為卜筮之書羲陳
禍福原本隂陽隂陽之分非為掛扐也姬繫文詞旁極
事物事物之錯非為營揲也必以美惡離義歸應繇占
是則惠迪從逆書有吉凶良士謀夫詩言休咎洛誥共
貞江沱後悔將亦詩書並為筮設矣凡易繇占皆詳事
應聖人章教有若面謀豈須晉石憑言附靈草甲者乎
即以仲尼贊易因及蓍才一二之紀是明數原五行之
求是明化緯其曰退藏是為正德其曰利用是為顯業
知來藏往是言格物齋戒神明是言誠意神武不殺遠
卜之詞探索鈎致求卦之事此皆倚乎學問畢其内謀
豈為蓍龜奔奏諉其精微于儵閃哉繇此言之易之不
為卜筮而作章章已
易嚮儀中
故觀古之聖人動稱蓍龜然固未有親恃蓍龜者也何
以明其然也舜命禹攝禹譲曰枚卜功臣舜曰朕志先
定鬼神其依龜筮恊從是則舜不親恃蓍龜也禹為誠
譲冀卜或不然舜為誠命不敢恃卜必然也且舜以為
志定則蓍龜自從尊志而已何蓍龜之有也盤庚遷都
慮民不承三誥之乃曰卜稽如台無敢違卜武王伐商
慮民不勖三誓之乃曰朕卜恊吉伐商必克夫河决大
患也毒痛大亂也中賢處之亦在不卜且不聞盤庚先
曾卜遷武王先曾卜戰及既舉事援此為辭鬼神要前
劓戮要後是則二王假以蓍龜定民非為親恃蓍龜者
也武王有疾二公請卜周公不可為壇告于三王請以
身代既乃曰請即命于元龜爾之許我我其以璧與珪
俟爾命不許我我乃屏璧與珪是則周公欲以其氣劫
龜也以周公之聖多材與藝豈不能知武王享國年壽
又豈不能切察武王病必罔害然而周公不能信龜必
習吉故為厲詞欲以誠動先王挾龜必從即龜不從而
天下猶或以公誠義無動蓋公是時已虞管蔡耳是則
周公尚疑蓍龜不為親恃蓍龜也成王欲伐武庚大誥
天下曰先王遺我大寶龜我有大事朕卜并吉又曰有
指疆土矧今卜并吉蓋言卜不吉猶將伐之是則成王
以卜為餘事明示其意不親恃蓍龜也成王營洛邑既
成召公誥曰既得卜經營洛誥曰周公以圖獻卜昔當
武王克商遷九鼎于洛粤瞻洛伊以營天室成王遵志
理無假卜且成王既以二月乙未朝步自周至豐以遷
告廟夫國大事必謀定乃告廟也今曰三月戊申太保
于洛卜宅厥既卜則經營卜乃在定謀之後是則成王
君相皆不親恃蓍龜也春秋書卜郊不從三郊牛口傷
改卜牛牛死不郊一鼷鼠食郊牛角改卜牛二改卜牛
又食乃免牛一魯郊非禮上帝不歆書卜不從以懼魯
也夫郊必歲舉二百四十年不從者三其從尚多是則
魯龜嘗不能明帝意也若以不從免郊應有禍患是時
閔㐮則皆無禍患又郊卜牛者為卜牛良惡今牛中卜
又傷改卜又死鼷鼠食角改卜又食龜尚不能知牛生
死傷害是則春秋亦不親恃蓍龜也詩曰考卜維王宅
是鎬京惟龜正之武王先欲營洛而卒不果者想繇信
卜成王立七年而遷洛去作鎬十二年耳鎬不久處庸
為吉也既曰龜長何繇不知其後匝紀之謀匝紀不能
知三十七百安得不誤乎詩稱武王烝哉是其詩作于
成王之時或在遷洛以後其心必不親恃蓍龜也禮曰
卜宅寝室天子不卜處太廟此言諸侯出行卜所處地
太廟天子所必處故不卜又言大事有時日小事無時
日有筮此言祭大神有定日不筮小神無定日則筮也
以其大舉斷然則自制以其輕緩可通則使蓍龜制之
明乎禮之不親恃蓍龜也易曰蓍之德圓而神卦之德
方以知夫决疑者之情必貴方而樂貞以為可測也今
曰圓神則兩在以兩在故卜卜又兩在何决之為若以
靈悟離義求之如南蒯穆姜之云則亦能在占者不在
蓍龜矣曰方而知以方故知明言卦德之著貞邪甚確
而審為勝于蓍也是則雖以易之紛稱筮德猶為親恃
其卦不親恃蓍龜也
易嚮儀下
夫聖人不親恃蓍龜而顧甚敬之易不為卜筮作而聖
人必用易以卜筮是則王天下者之謀也王天下之為
謀者謀民謀事謀已謀物謀世謀俗謀禮謀法其經有
八其緯亦八是故冥民一也明民二也隆事一也簡事
二也抗已一也抑已二也利物一也懼物二也華世一
也穆世二也正俗一也和俗二也因禮一也革禮二也
扶法一也絀法二也示民非常使必服上神道為教蓍
龜冥之著民隂陽使必窮義泰筮有常蓍龜明之動必
稱天言曰有命以矜其事蓍龜隆之外屏盈庭内絶朋
從静而舉事蓍龜簡之天且不違于我告猶誰曰藐予
蓍龜抗之天子之尊亦必有聽敢曰予聖蓍龜抑之齋
戒謀始罔敢即淫制俗詭蕩蓍龜正之諏擇賓士鬼神
授謀俗莫尤怨蓍龜和之章儀備辭嘉事之紀世情榮
懷蓍龜華之徵䆳引奥物循其宗世風玄遠蓍龜穆之
禀吉而行利厥攸往善物之氣蓍龜休之怵惕憚憚恐
益凶事震物而動蓍龜懼之禮之决者聖人從禮不敢
凟卜蓍龜因之禮之疑者聖人從卜不吉則已蓍龜革
之凶厲之戒發占變顔法因以威蓍龜扶之惕悔補過
出卜能榖法可以措蓍龜絀之凡十六者聖人之治天
下錯其謀政刑之間以為其神明者也若乃作易之聖
人自為其易謀者則又有五著道為數聚人之情以研
禍福瞭乎禍福愈知貞邪使易益正此一謀也著數為
令聚人之情以審順逆明乎順逆愈知典禮使易益嚴
又一謀也著令為務聚人之情以揆日用循乎日用愈
知物宜使易益親又一謀也著務為訓聚人之情以决
趨避習乎趨避愈知醻酢使易益通又一謀也著訓為
術聚人之情以務鑚揲逐乎鑚揲愈知屈蟄使易益安
又一謀也聖人以其十六者陽謀天下以其五者隂謀
其易其倚功致敬則皆在乎蓍龜矣聖人欲人畏易不
得不敬蓍龜聖人欲人敬蓍龜不得不以易予蓍龜聖
人懼人玩蓍龜不敢以不秘易聖人欲自秘易不得不
以蓍龜守易聖人以其易之德為蓍龜之才以蓍龜之
才為其易之教故曰成天下之亹亹者莫大乎蓍龜也
何言乎亹亹也内儀儀理外儀儀數初營營占卒營營
應握理疑數握數疑理握占疑應握應疑占得乎其數
求致其務失乎其數求精其慮得乎其應求貞其度失
乎其應求通其故惕若嗟若萃如紛如夫是之謂亹亹
也
易嚮圖之一蓍德太極畫始竒偶爻各三中見二
動
右以爻准策竒爻凖一策偶爻準二策太極體
獨凖陽而形兼兩凖二策凡十三策凖四十九
策十三者統竒之數蓍策取竒以竒當竒也又
為老陽攝三十六第一變以八版覆之中分左
右分而為二以象兩也或四或五或三或二俱
可不必取均次轉覆取左半竒爻一版掛之掛
一以象三也掛者掛于指間今第懸而置之亦
是次四揲左策揲之以四以象四時也四揲者
就策起數以四而除觀其所餘五策餘一六策
餘二七策餘三八策餘四其不及數或適無餘
即從餘論如一策即一二策即二三策即三四
策即四次歸其所餘之策或一或二或三或四
而扐之歸竒于扐以象閏也扐者扐于指間今
苐數而記之亦是次歸右餘之策而扐之再扐
以象再閏也凡一變所餘之策左一右必三左
二右亦二左三右必一左四右亦四通掛一之
策不五則九五以一其四而為竒九以兩其四
而為偶此第一變也第二變去竒爻一版此以
第一變所得不五則九之餘策置于格上即應
减策而五九本數為竒故去竒版而止一者竒
之竒也次以七版中分左右如第一變之儀而
歸其餘策左一右必二左二右必一左三右必
四左四右必三通掛一之策不四則八四以一
其四而為竒八以兩其四而為偶此第二變也
第三變又去偶爻二版此以第二變所得不四
則八之餘策置于格上又應减策而四八本數
為偶故去偶版而必二者偶之偶也次以五版
中分左右如第二變之儀餘策亦與二變同此
第三變也三變既畢乃視其三變所得掛扐過
揲之策而畫其爻於版掛扐之數五四為竒九
八為偶掛扐三竒合十三策則過揲三十六策
而為老陽其畫為口重也兩竒一偶合十七策
則過揲三十二策而為少隂其畫為&KR0306;拆也兩
偶一竒合二十一策則過揲二十八策而為少
陽其畫為&KR0320;單也三竒合二十五策則過揲二
十四策而為老隂其畫為㐅交也如是凡三變
而成爻十有八變而成卦
乾卦取順信策各三十六坤卦取順信策各二
十四其餘陽卦取順策十八信策二十一隂卦
取順策十二信策十七如其揲合隂陽之數
符曰太史公云夏殷欲卜者乃取蓍龜已則棄之以為龜藏則不神蓍久則不靈此知器不可恃靈盡宜變也易形上而冐乎道形下而託于蓍龜易後天地毁而蓍龜以久棄故雖伏羲再生不能變易雖武仲尚存不能守龜今即棄草而興木棄七七而興十三聖人知之所不誅也子路曰猪肩羊膊可以得兆雈葦藁芼可以取數何必蓍龜哉易嚮圖之二民用乾坤各一竒偶連動各三
右即今之錢卜非揲法也而其道不出乎易故
附圖之躍乾坤以當易聖餘六爻覆而求之轉
一得竒即初爻陽得偶即初爻隂也餘倣此如
是者六變而成卦畫之于版以動爻占玩吉凶
兩爻動及不動俱占卦象配之六神六親納
甲飛伏世應即成完卜
取易居泰策外遇吉貞利亨喜舉俱再取信策
十无咎悔亡取五凶惕十策反櫝悔吝厲惕五
兩平不取策如爻詞不著吉凶者循其義善
惡求之大善大惡准吉凶小善惡准无咎悔吝
符曰錢代蓍筴昉于京房其意以為本前民用寧依易簡河洛象衍掛扐營變以此明民鐘鼓享鳥
瓦石莛蓴操其可辨妙夫錢者使民心開又以輪圓孔方乾坤之道天包地外二圖之儀伏羲八卦太公九府是必連謀者也市取噬嗑錢詎無易巽利三倍易詎無錢
兒易外儀卷十
