兒易内儀以卷一
明倪元璐撰
乾
乾元亨利貞初九潛龍勿用九二見龍在田利見
大人九三君子終日乾乾夕惕若厲无咎九四或
躍在淵无咎九五飛龍在天利見大人上九亢龍
有悔用九見羣龍无首吉
象曰天行健君子以自強不息
儀曰君子以自強不息者何也仲尼見乾彖象之辭皆為進德修業而設學問始事以不自用為功繇其氣志未發無可據持是為潛龍勿用也繼此聰明漸出龍蠕欲見凡道高遠皆見端卑邇故曰在田其志必求得乎大人之學而庶幾遇之故曰利見大人繇此致功朝乾夕惕撡慮艱危以求塞咎又繇此上逹躍在淵矣龍與淵漸時至自躍耳
於是窮際詣極飛而在天以大見其學致其身於大人也二之大人在人而已利見之五之大人在已而人利見之如此則可謂自強道成名立者矣顧其求道之深懼乎矜負為累故不見高見亢不形喜形悔自視其學凡諸備美皆為未極不足尊尚此為見羣龍无首也首尾無端終則又始乾乾惕惕莫知所底安得息乎莫強於龍見无首故知不息也文王曰元亨利貞元亨利者自強也貞者
不息也周公亦猶因彖發爻耳坤
坤元亨利牝馬之貞君子有攸往先迷後得主利西南
得朋東北喪朋乃終有慶初六履霜堅冰至六二
直方大不習无不利六三含章可貞或從王事无成
有終六四括囊无咎无譽六五黃裳元吉上六
龍戰於野其血玄黃用六利永貞
象曰地勢坤君子以厚德載物
儀曰厚德載物者何也此仲尼觀象之審也凡厚必以薄為基霜凝而冰薄積而堅漸趨厚也地厚德盛直者如矢方者猶輿大者為塗此皆因性之利不假功能溥博如天出乎自然若乃弢光不耀居勞避成守口矯輕補過逃咎其為色也辭玄取黃其在體也辭衣取裳篤順致恭委身利用如此者德甚厚盛或懼其出於陰柔也夫苟周公之取乎坤德者以其陰柔則仲尼言地不曰地勢言德
亦不曰載物勢則其氣載則其力也是故不獨乾德龍坤德亦龍也健而能戰戰者法制教令銷萌禁非董之用威血流取創顧以其戰不于朝亦不于國亦不于疆圉郊牧曠遠神行其間使民由之不必知見又其血色不正赤而玄黃玄黃者天地之色如此即是兩間元氣非血也雖甚威行無傷其厚故可以永貞載物不墜也進而求之維文王之見亦猶此耳彖曰利牝馬之貞馬載物者也比
順歸厚曰主利惠及物也曰先迷後得盛德若愚卒不失道也曰西南得朋東北喪朋西南坤也東北艮也為地卑坦不為山崇險豈非厚乎屯
屯元亨利貞勿用有攸往利建侯初九磐桓利居貞
利建侯六二屯如邅如乘馬班如匪寇婚媾女子貞
不字十年乃字六三即鹿無虞惟入于林中君子幾
不如舍往吝六四乘馬班如求婚媾往吉无不利
九五屯其膏小貞吉大貞凶上六乘馬班如泣血漣
如
象曰雲雷屯君子以經綸
儀曰君子以經綸者何仲尼見屯彖象皆用人理財發號施令之事故言之何言乎用人也初曰磐桓利居貞猶曰徐之無動也處屯閉塞百無利者惟利立賢耳邅如猶磐桓也乘馬班如班如者言有行列此禮賢之儀詩曰良馬四之良馬五之天
地閉賢人隱當是之時天子所不得臣者三女貞不字者一也莫為之容如鹿无虞槁林中者二也辟色見幾作而舍去者三也然君子以為此由在我未嘗誠求苟誠求之烏必無應者乎莘野承聘渭濱同歸幣往車來婚媾之美詩曰爾公爾侯逸豫無期得賢樹藩往无不利經綸之大者也何言乎理財財有宜生財有宜散屯膏小貞積貯為功故吉也詩曰廼積廼倉屯膏大貞掊克召禍故凶
也詩曰如賈三倍生財之道有利無禍是亦經綸也何言乎發號施令也禹湯罪已義激萬方輪臺奉天亦以救敗乘馬班如者馳使四出也詩曰我馬維騏泣血漣如者哀悔誠告也詩曰王曰於呼激世之權以虚制實是亦經綸也聖王之制經綸握簡務急三者而已急又有急歸乎用人故彖惟曰建侯也勿用有攸往亦猶曰磐桓也元亨利貞以乾全德予之蓋其重耳不曰用賢曰建侯此明周
祚之延八百封建之功而唐之大憂不繫藩鎮藩鎮強而唐存藩鎮弱而唐亡也蒙
蒙亨匪我求童蒙童蒙求我初筮告再三凟凟則不告
利貞初六發蒙利用刑人用說桎梏以往吝九二
包蒙吉納婦吉子克家六三勿用取女見金夫不有
躬无攸利六四困蒙吝六五童蒙吉上九擊蒙
不利為宼利禦宼
象曰山下出泉蒙君子以果行育德
儀曰果行育德者何此以初言發蒙發者毅辭也威立法行後乃脱梏果之義也二曰包蒙包者優辭也納婦著和子克家著順育之義也上曰擊蒙擊厲而銳視猶強宼果之義也五曰童蒙童恕而通與為嬰兒育之義也而其間三曰勿用取女見金夫不有躬以利墮行失在不果也四曰困蒙吝拘廹過苦失在不育也其在彖曰初筮告乘其專
敬則急應之亦為果行也再三凟凟則不告以其&KR0997;數則静需之亦為育德也是故古聖人之治蒙者伊尹周公是也伊尹之訓嗣王也其辭厲曰予不狎于不順是為知果行者也周公之誨孺子也其旨和曰永觀朕子懷德是為知育德者也需
需有孚光亨貞吉利涉大川初九需於郊利用恒无
咎九二需于沙小有言終吉九三需于泥致宼至
六四需于血出自穴九五需于酒食貞吉上六
入于穴有不速之客三人來敬之終吉
象曰雲上于天需君子以飲食宴樂
儀曰飲食宴樂不可以著教仲尼觀于需之彖象而悟其事亦教也故曰君子以飲食宴樂今夫郊野至曠而可以同人詩曰孑孑干旄在浚之郊麗澤為悦而可以取友詩曰所謂伊人在水之湄需于郊者僻處而可恒也需于沙者近險而無懼也
君子宴樂必有其地焉其所畏者泥耳泥必致宼詩曰微君之躬胡為乎泥中是故泥者宴樂之灾也大烹雖費而可以養賢詩曰釃酒有衍籩豆有踐壺飱雖微而可以得士詩曰飲之食之教之誨之嘉會而陳八簋禮正故吉也入穴而敬三人義至亦吉也君子飲食必有其道焉其所惡者血耳血必自穴詩曰曰余未有室家鼠思泣血是故血者飲食之禍也由此觀之君子未有廢飲食宴樂
者君子節飲食不樂宴游皆為泥與血言之故曰有孚光亨貞吉利涉大川此亦言乎飲食宴樂之事苟其情孚道光義美禮正不為其泥與血者又何險之慮乎聖人尊爼以折衝游休以彌性飲食宴樂則無大川是故郊沙酒食泥血六者不可不辨也卷阿漆沮郊之與沙也畋洛表十旬不返泥也鹿鳴魚麗酒食也我用沉酗于酒血也訟
訟有孚窒惕中吉終凶利見大人不利涉大川初六
不永所事小有言終吉九二不克訟歸而逋其邑人
三百戶无青六三食舊德貞厲終吉九四不克訟
復即命渝安貞吉九五訟元吉上九或錫之鞶帶
終朝三禠之
象曰天與水違行訟君子以作事謀始
儀曰違行者天健水柔以健始而以柔終故以之謀始謀始者言但可有始不當有終也夫子何故
言之此以初之不永所事二之不克訟歸逋三之食舊德從事无成四之不克訟安貞五之元吉上之終禠皆為慎始憚終者也夫訟之為事也何宜可永不永則其言小而終吉不克訟者克猶勝也訟不求勝而逃之猶冀保其家族耳故曰其邑人三百戶无青也享常安素不戰而守故曰食舊德貞雖危終吉訟者束身而聽王之命故曰或從王事曰无成者幸其无成也不終訟則還其正是能
變其鴟義轉危即安故為復即命渝安貞而吉元者始也始吉以其不終凶五者之于訟皆有始无終故皆得吉也若夫終訟者之情不過以訟勝為榮以訟勝為榮雖榮必辱故為錫鞶帶而三禠也由此觀之天下之道始必有終惟訟所謀獨宜始耳彖曰有孚窒惕中吉終凶此言慎始者吉窮終者凶利見大人不利涉大川此猶虞芮質成以見大人為利而終于交譲而退不終訟而犯險也昔
者先王之制刑期于無刑教戰期于不戰凡其威克猛起之情皆聚于始固不欲其有終耳師
師貞丈人吉无咎初六師出以律否臧凶九二在
師中吉无咎王三錫命六三師或輿尸凶六四師
左次无咎六五田有禽利執言无咎長子帥師弟子
輿尸貞凶上六大君有命開國承家小人勿用
象曰地中有水師君子以容民畜衆
儀曰容民畜衆者何此仲尼以師之器毒而見卦象所陳皆不窮戰之事故不欲後世用之攻擊虔劉而用之容畜曰以容民畜衆也師出以律否臧凶者此如詩之曰不留不處三事就緒又曰我服既成于三十里出不妨農行不疲衆蓋真有律之師律者所以容畜也不以律則必騷民衆故不臧而凶也在師中吉者此如詩之曰言念君子温其在邑師不四掠而中處在邑不著威著温是所容
畜者多也王三錫命者此如詩之曰告于文人錫山土田宣王之錫召虎為其疆理旬宣能容畜其民衆而錫之不以其滔滔洸洸錫之也師或輿尸凶者此如詩之曰祈父予王之爪牙胡轉予于恤靡所止居蓋為不愛其民衆而輕駈之死地聖人之所惡者也師左次无咎者此如詩之曰古公亶父來朝走馬率西水滸至于岐下太公避狄不戰而徙皆為民衆也田有禽利執言无咎長子帥師
者此如詩之曰薄伐玁狁至于太原文武吉甫萬邦為憲吉甫長子也薄伐者執言聲罪而已不必窮威以殃民衆也弟子輿尸貞凶者此如詩之曰今也日蹙國百里於乎哀哉維今之人不尚有舊不用舊德而用弟子以致喪師蹙國棄其民衆也是故有王者起無論創業開國守成承家其所著令必錫師中而黜弟子弟子者小人也由此觀之師何可以不屬丈人乎哉丈人者老成持重之稱
趙充國曰無踰老成金城之役辛武賢執戰充國執屯戰不容民屯以畜衆也比
比吉原筮元永貞无咎不寧方來後夫凶初六有孚
比之无咎有孚盈缶終來有他吉六二比之自内貞
吉六三比之匪人六四外比之貞吉九五王用
三驅失前禽邑人不誡吉上六比之无首凶
象曰地上有水比先王以建萬國親諸侯
儀曰建萬國親諸侯者何凡封建懷柔道先自治有孚比之无咎有孚盈缶終來有他吉者此言存誠内治積功中強始于正已終于求輔他者對我而言有我必有他有天子必有諸侯也比之自内者内諸侯也書曰甸服是也曰外比之者外諸侯也書曰侯服綏服是也比之匪人者九州之外蠻夷之治入于非人書曰要服荒服是也所謂建萬國之義明矣古者天子因會同而田獵此親諸侯
之事車攻親諸侯之詩也其曰駕彼四牡四牡奕奕赤芾金舄會同有繹此猶言顯比也其曰射夫既同助我舉柴此猶言王用三驅也其曰大庖不盈猶言失前禽也其曰之子于征有聞無聲允矣君子展也大成猶言邑人不誡吉也仲尼之曰親諸侯取諸此矣然又曰比之无首凶者此周公前知之道後周公二百五十年幽王嬖褒姒舉熢火以戲諸侯諸侯叛之犬戎入犯身死驪山无首之
占也狎而戲之非比之道宜承其禍此猶書次秦誓以明秦必代周詩序車𥻘以明亡秦必寺人也此不獨周公知之文王亦知之也曰不寧方來者封建千八百國而天下歸心文王前知武王之事曰後夫凶者即為驪山後至而國遷文王亦前知幽王之事也小畜
小畜亨密雲不雨自我西郊初九復自道何其咎吉
九二牽復吉九三輿說輻夫妻反目六四有孚
血去惕出无咎九五有孚攣如富以其隣上九既
雨既處尚德載婦貞厲月幾望君子征凶
象曰風行天上小畜君子以懿文德
儀曰懿文德者何此以卦德所取僅為飭其小德以美聽觀傳曰威儀文辭之類仲尼又玩夫彖象之文則愈知之也初曰復自道何其咎復自道者猶云道其所道一節可見非必經緯之文然亦足
美也二曰牽復者猶云進止常度不失尺寸不無拘牽而不離其正也三曰輿說輻夫妻反目者輿衛不閑忿戾相加皆為蕩儀失容文德之所不出也四曰血去惕出者血去則外無染汚惕出則中無拘畏潔清委蛇文之懿也五曰有孚攣如富以其隣者雖守繩斤斤而足以表俗華物也上曰既雨既處方雨即止不傷其霽也尚德載則非脱輻也婦貞則不反目也月幾望者其華可悦也然其
道可以守已而不可以徧物故曰君子征凶彖曰密雲不雨猶曰既雨既處也自我西郊猶曰君子征凶也雲不降雨文不成澤郊拘其墟行不及遠是亦象乎威儀文辭之細者而言之故曰小畜也履
履虎尾不咥人亨初九素履往无咎九二履道坦
坦幽人貞吉六三眇能視跛能履履虎尾咥人凶武
人爲于大君九四履虎尾愬愬終吉九五夬履貞
厲上九視履考祥其旋元吉
象曰上天下澤履君子以辨上下定民志
儀曰辨上下定民志者其義在履之彖爻為甚設也夫初民也二士也閭巷徒步素位而行守道樂天幽人之事言乎在下則有然者也三者大臣之下士民之上直哉如矢以致其身眇能視者雖不足明而不敢托盲不視跛能履者雖不足行而不敢稱蹇不履猶言鞠躬盡瘁者也履虎取咥雖凶
不顧以其武人上扶大君武人者剛介之稱為者言志所向護故曰為于有若黨助之者夫子為衛君乎是也四大臣也一人下之百辟上之其行取危故曰履虎尾其術取巽故曰愬愬伊衡姬宰秉剛能懼貞而禮也五君也尊無上矣乾健致决是為夬履由此而觀上辨其上下辨其下上下之間辨乎上下之間此其位定而分明也以此示民曷敢越厥志乎故曰視履考祥其旋元吉視者觀聽
不迷履者率履不越考祥者猶書俊民用章家用平康蓋云天澤之分明于國而庶民之秀者能明其道而用之于家則亦平康而協吉也其旋猶言星共旋繞歸向衆志不摇故曰元吉也此在六爻備陳上下之義而彖但扼中而立其辨曰履虎尾猶曰敢犯此言乎下之義也曰不咥人亨猶曰能容此言乎上之德也上下既辨民于是知下宜忠上上宜容下而其志定于親上終事而不惑矣
兒易内儀以卷一
