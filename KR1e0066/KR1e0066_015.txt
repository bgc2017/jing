春秋集傳卷十五元趙汸撰
哀公
元年春王正月公即位
楚子陳侯隨侯許男圍蔡
左氏傳曰報柏舉也杜元凱曰定六年鄭滅許此復
見者蓋楚存之
鼷鼠食郊牛改卜牛
夏四月辛巳郊
高抑崇曰魯不當郊天既示變以警之而改卜牛是
違天也雖牛猶非郊時況公斬然在衰絰之中乃行
天子之禮以見上帝可乎
秋齊侯衛侯伐晉
傳言欲救范氏師及齊衛伐晉則何以不書師為内
諱伐盟主也陳氏傳曰伐夷儀不書書次五氏伐河
内不書書次垂葭春秋誠有不忍書也必於是而後
書春秋蓋將終焉是故春秋之初諸侯無王者齊鄭
宋魯衛為之也春秋之季諸侯無伯者亦齊鄭宋魯
衛為之也黃震氏曰齊景欲抑晉以代興圖回數年
乃助其叛臣范氏而伐之行之不以正可羞也已許
翰氏曰晉為伯主而諸侯伐之春秋特書以著中國
之無伯也王道既盡伯統復亡春秋之變至是而窮
矣
冬仲孫何忌帥師伐邾
二年春王二月季孫斯叔孫州仇仲孫何忌帥師伐邾
取漷東田及沂西田
癸巳叔孫州仇仲孫何忌及邾子盟于句繹
吾大夫及諸侯盟恒不月此其日之何伐其國而要
之盟故異之也左氏傳曰伐邾將伐絞邾人愛其土
故賂以漷沂之田而受盟何休氏曰再出大夫名氏
者季孫不與盟也陳氏傳曰自是内外盟皆不書不
足書也是故鄫衍盟吳不書(七年)萊門盟吳不書(八年)甚
者會于鄖雖三國盟亦不書(十二年杜二說皆非是)
夏四月丙子衛侯元卒
滕子來朝
晉趙鞅帥師納衛世子蒯聵于戚
自蒯聵出奔傳言靈公嘗再欲命立公子郢矣而郢
固辭靈公卒夫人欲立之郢終辭且曰亡人之子輒
在乃立輒則廢蒯聵而立輒未嘗有靈公之命也蒯
聵初不過以疑似之迹出奔以待父之察爾輒為蒯
聵子豈不知之見其父奔逃于外而遂以為罪人及
靈公薨國人援已以立而遽立於其位則輒之無父
可知矣江熙氏曰稱世子明正也孫明復曰其言納
于戚者為輒所拒不得入於衛也輒貪國叛父逆人
理以滅性故孔子於蒯聵出入皆正其世子之名胡
侍講曰蒯聵出奔靈公未嘗有命廢之則蒯聵為未
絶故稱世子者所以深罪輒之見立不辭而拒其父
也冉有謂子貢曰夫子為衛君乎子貢曰諾吾將問
之入曰伯夷叔齊何人也曰古之賢人也曰怨乎曰
求仁而得仁又何怨出曰夫子不為也伯夷以父命
為尊叔齊以天倫為重仲尼以為求仁得仁者也然
則為輒者宜奈何宜辭於國曰若以父為有罪將從
王父之命則有社稷之鎮公子在我焉得為君以為
無罪則國乃世子之國也天下豈有無父之國哉而
使我子立乎其位如此則言順而事成矣若輒利其
位以拒父則衛之臣子舍爵禄而去之可也焉有父
子爭國而可為者乎陳氏傳曰後十二年而蒯聵自
戚入於衛衛侯輒來奔則是輒拒父也屬辭比事則
輒萬世不可掩矣
秋八月甲戌晉趙鞅帥師及鄭罕達帥師戰于鐵鄭師
敗績
孫明復曰皆言帥師其衆敵也黃震氏曰鄭既叛晉
從齊故轉粟以餉范氏助范氏以抗晉也趙鞅者范
氏之仇也故帥師禦之
冬十月葬衛靈公
十有一月蔡遷于州來
許請遷於楚不月蔡請遷於吳則其書月何蔡既以
吴入郢復其世仇其依吳以避楚非得已也故得與
邢衛同書月
蔡殺其大夫公子駟
左氏傳曰吳洩庸如蔡納聘而稍納師師畢入衆知
之蔡侯告大夫殺公子駟以說冬蔡遷于州來杜元
凱曰元年蔡請遷于吳中悔故吳人因聘襲之蔡殺
駟以說吳言不時遷駟為之也胡侍講曰楚既降蔡
使疆于江汝蔡人聽命而還師矣於是請遷于吳而
復自悔其謀之不臧甚矣及吳將襲蔡乃追罪於執
政其誰之咎也
三年春齊國夏衛石曼姑帥師圍戚
戚衛邑也齊大夫主兵以圍衛邑而不繫之衛何也
修春秋之特筆也時衛世子蒯聵在戚輒據國以拒
父而齊卿又為出師助衛人圍之則是齊人助子圍
父也昔者楚取宋彭城以居宋之叛臣晉為宋合諸
侯之師以圍之其圍也雖有宋人猶必繫彭城於宋
晉取鄭虎牢以偪鄭而鄭不服諸侯以伯令戍之猶
必繫虎牢於鄭此以齊卿主兵乃獨不繫戚於衛者
以蒯聵在戚而輒不當有國父不可圍齊人不當黨
逆故也是故蒯聵出入皆稱世子雖魯史舊文夫子
實因之正名而於圍戚特不繫衛以異之也學者以
鄭世子忽宋彭城鄭虎牢三特筆比而觀之則筆削
之情見矣高抑崇曰齊與晉為仇若蒯聵入則衛從
晉矣此齊所以助輒也許翰氏曰晉以君臣稱兵而
齊為臣伐君衛以父子爭國而齊助子圍父以是命
於諸侯君子是以知齊之不足以伯而將有亂也
夏四月甲午地震
五月辛卯桓宫僖宫災
公羊傳曰不言及(據雉門兩觀言及)敵也穀梁傳曰言及則
祖有尊卑矣由我言之則一也孫莘老曰桓公哀公
之十世祖也僖公哀公之七世祖也諸侯五廟而十
世七世之廟存焉非禮矣劉侍讀曰桓僖宫曷為不
毁三家者出於桓立於僖以是為悦者也
季孫斯叔孫州仇帥師城啓陽
杜元凱曰魯懼晉故比年四城趙鵬飛曰晉越齊衛
而後至魯魯何虞而備晉啓陽在今沂州地近邾元
年伐邾取田疑邾伐我故備之許翰氏曰所城近敵
故帥師也地震廟災變異弗圖而取田城邑兵役相
繼可謂不畏天命矣中失而外鍵本亡而末務此魯
之季世也
宋樂髠帥師伐曹
薛士龍曰討樂大心之亂也
秋七月丙子季孫斯卒
蔡人放其大夫公孫獵于吳
杜元凱曰公子駟之黨也
冬十月癸卯秦伯卒
叔孫州仇仲孫何忌帥師圍邾
四年春王二月庚戌盜殺蔡侯申
此公孫翩弑其君也曷為書盜蔡人諱公孫弑君而
赴以盜也於是國人殺翩則何為不書不以討賊告
也夫盜有司之所詰而不以君臣之禮治也蔡人殺
弑君者而不以討賊告則既赴以盜故也是以初為
弑君諱而已其不誠莫大焉夫子因而見蔡之無臣
子也
蔡公孫辰出奔吳
陳氏傳曰書公薨夫人姜氏孫于邾公子慶父出奔
莒則夫人慶父與聞乎殺矣書盜殺蔡侯申蔡公孫
辰出奔吳則辰與聞乎殺矣
葬秦惠公
宋人執小邾子
夏蔡殺其大夫公孫姓公孫霍
杜元凱曰皆弑君黨
晉人執戎蠻子赤歸于楚
此隂地大夫也則其曰晉人何有當國者之命也趙
孟之謀國如此宜晉之不競也黃震氏曰晉人執戎
蠻之君而歸之楚是晉為楚役也家鉉翁氏曰戎蠻
雖邇於楚亦嘗服屬諸夏楚乘其亂誘其君而殺之
戎於是自拔歸晉晉人苟畏楚拒而弗納可也聽其
去而適他國亦可也乃詐而執之以歸於楚是以事
京師者而事吳楚矣
城西郛
六月辛丑亳社災
范寗氏曰亳即殷武王克殷班其社於諸侯以為亡
國之戒記曰喪國之社屋之不受天陽唯其有屋所
以災也
秋八月甲寅滕子結卒
冬十有二月葬蔡昭公
葬滕頃公
五年春城毗
夏齊侯伐宋
王貫道曰齊方挾諸侯以伐晉而宋人伐曹執小邾
子欲爭伯也故齊侯伐宋
晉趙鞅帥師伐衛
左氏傳曰范氏之故也
秋九月癸酉齊侯杵臼卒
冬叔還如齊閏月葬齊景公
六年春城邾瑕
高抑崇曰瑕邾邑而魯遽城之見魯之迫邾也汪仲
裕曰魯有負瑕故稱邾以别之
晉趙鞅帥師伐鮮虞
左氏傳曰治范氏之亂也杜元凱曰四年鮮虞納荀
寅于柏人故治其亂
吳伐陳
左氏傳曰吳之入楚也使召陳懷公逢滑曰晉盟主
也以晉辭吳若何陳侯從之及夫差克越乃修先君
之怨侵陳春吳伐陳復修舊怨也張主一曰夫差黷
兵修怨於中國自取滅亡之道也
夏齊國夏及高張來奔
許翰氏曰陳乞將立陽生乃以詐謀逐高國高國奔
而後陳乞弑君之謀得肆矣陳氏傳曰齊殺其大夫
高厚齊崔杼弑其君光齊國夏及高張來奔齊陳乞
弑其君荼聖人垂誡深矣
叔還會吳于柤
趙鵬飛曰吳既伐陳魯懼兵之及我故叔還往會之
秋七月庚寅楚子軫卒
齊陽生入于齊
齊陳乞弑其君荼
陽生使朱毛弑荼則曷為書陳乞首惡始謀廢立者
陳乞也苟非陳乞則陽生不能篡立而荼亦不至於
見弑矣孫莘老曰陽生入齊而陳乞弑君則是陽生
與聞乎故也不以陽生首惡者陽生之入陳乞召之
荼之弑陳乞為之加陽生以弑君之罪則乞廢立之
跡不明也何休氏曰乞為首惡故書弑其君陽生實
篡故曰入于齊兩舉其罪也陳氏傳曰衛侯入于夷
儀衛寗喜弑其君剽則喜為衛侯弑也齊陽生入于
齊齊陳乞弑其君荼則乞為陽生弑也曷為不以罪
齊無知者罪陽生於是齊政由陳氏矣彼陽生者亡
公子而已乞不有無君之心則陽生為僇矣家鉉翁
氏曰陽生於諸子為長景公出長立幼以是召亂穀
梁傳曰陽生正荼不正不正則其曰君何也荼雖不
正已受命矣
冬仲孫何忌帥師伐邾
宋向巢帥師伐曹
七年春宋皇瑗帥師伐鄭
左氏傳曰鄭叛晉故也
晉魏曼多帥師侵衛
左氏傳曰衛不服也高抑崇曰衛輒拒父至今六年
矣猶未納也晉人不以此致討而以范中行氏故加
兵於衛何哉
夏公會吳于鄫
秋公伐邾八月己酉入邾以邾子益來
薛士龍曰伐邾本三家之謀而公親之不得已也公
内迫於三家三家歸過於公也蘇子由曰其不書滅
何也邾大夫茅夷鴻保於茅請救於吳明年吳為之
伐魯復邾子故也杜元凱曰他國言歸於魯言來内
外之辭也
宋人圍曹
冬鄭駟弘帥師救曹
陳氏傳曰書救曹何曹卒滅於宋也自魯救晉凡晉
楚之救皆不書六十年矣其再見何以中國無伯而
諸侯自相救也諸侯自相救猶可也吳救陳諸夏亦
幾於亡矣
八年春王正月宋公入曹以曹伯陽歸
此滅矣何以不言滅不以滅告也凡滅國而弗有其
地者不以滅告滅國而弗有其地必有能興復之者
也故狄入衛不言滅吳入郢不言滅公入邾以邾子
益來不言滅於是宋公入曹以曹伯陽歸而鄭方救
曹侵宋宋人猶未敢言滅曹而有其地也故不以滅
告然而曹遂亡而不救則以中國無伯而曹無申包
胥茅夷鴻之臣故也
吳伐我
蘇子由曰不言四鄙而直言伐我兵加於國都也於
是為城下之盟而還不書諱之也汪仲裕曰我入邾
故吳為邾伐我反已自咎可也
夏齊人取讙及闡
外取邑不書此何以書取諸我也公羊傳曰為以邾
子益來也孫明復曰邾子益齊甥也
歸邾子益于邾
左氏傳曰齊侯使如吳請師將以伐我乃歸邾子
秋七月
冬十有二月癸亥把伯過卒
齊人歸讙及闡
左氏傳曰秋及齊平臧賓如如齊涖盟齊閭丘明來
涖盟十二月齊人歸讙及闡然則交涖盟何以不書
皆非卿也非卿名氏不登於策魯史舊章也
九年春王三月葬把僖公
宋皇瑗帥師取鄭師于雍丘
穀梁傳曰取易辭也以師而易取鄭病矣趙伯循曰
取悉俘之也許翰氏曰鄭以不義深入敵境而圍其
邑此固喪師之道也
夏楚人伐陳
左氏傳曰陳即吳故也
秋宋公伐鄭
冬十月
十年春王二月邾子益來奔
吳人討邾奉太子革為政故邾子來奔
公會吳伐齊
左氏傳曰九年齊侯使辭師於吳吳子曰昔歲寡人
聞命今又革之不知所從將進受命於君冬吳子使
來儆師伐齊十年春公會吳子邾子郯子伐齊南鄙
師于鄎杜元凱曰書會不與謀也
三月戊戌齊候陽生卒
弑而書卒從赴也義同鄭伯髠頑楚子麇
夏宋人伐鄭
汪仲裕曰鄭雖不義宋覆其師而盡取之亦云㦧矣
而比歲凡三伐鄭十三年鄭人復取宋師亦其取之
也
晉趙鞅帥師侵齊
高抑崇曰齊帥諸侯以貳晉可以討矣然趙鞅乘其
有喪而加兵焉異乎士匄矣
五月公至自伐齊
凡會伐而書至恒不月(據桓十六至伐鄭宣七至伐萊)此其月之何
以會蠻夷伐中國故月以異之高抑崇曰齊接魯境
既聞其喪即遂班師可也所以久不歸者公之進退
制在吳也
葬齊悼公
衛公孟彄自齊歸于衛
杜元凱曰書歸齊納之也
薛伯夷卒
秋葬薛惠公
冬楚公子結帥師伐陳
吳救陳
楚比歲伐陳爭陳於吳也故吳救陳吳非能以存中
國為義者利陳之私於我而已陳氏傳曰自魯救晉
凡救皆不書矣鄭救曹則中國無伯諸侯自相救也
中國無伯諸侯自相救春秋憫焉而特書之吳救陳
諸夏幾於亡矣春秋之所甚懼也
十有一年春齊國書帥師伐我
杜元凱曰不書敗勝負不殊也
夏陳轅頗出奔鄭
五月公會吳伐齊
會戰而但言伐何也公不與戰也會伐一義也戰一
義也薛士龍曰吳自入郢之後久不能見公也六年
伐陳吾叔還會之于柤公又會之于鄫吳以邾故伐
我而齊取讙闡由是齊魯始睽齊歸二邑我不之寘
因與吳合而伐齊故有國書之報於是卒會吳而勝
齊吳之威加於中夏魯有力焉春秋再書公會伐有
以見之也
甲戌齊國書帥師及吳戰于艾陵齊師敗績獲齊國書
於是將戰吳子呼叔孫賜之甲劒鈹則魯與戰矣其
不以與戰之辭言之何也諸侯以兵屬夷狄皆不序
也既書公會吳伐齊而戰則從其恒辭魯人屈於彊
夷而求伸於中國其罪不可掩矣
秋七月辛酉滕子虞母卒
冬十有一月葬滕隠公
衛世叔齊出奔宋
高抑崇曰春秋書内外大夫出奔者凡六十蓋君之
股肱故重而書之然春秋之末何其出奔之多也是
時政在大夫各欲自專始則相猜相忌終乃相攻相
逐也
十有二年春用田賦
加賦也據傳仲尼曰以丘亦足矣則以丘賦者周制
也今改用田賦是加賦也其制則不得而詳知矣何
休氏曰田謂一井之田賦者斂取其財物也用田賦
言以田為率也不言井者城郭里巷亦有井嫌悉賦
之禮稅民田不過什一軍賦十六井不過一乘哀公
外慕強吳空畫國儲故復用田賦也杜元凱曰一丘
十六井丘賦之法因其土財通出馬一疋牛三頭是
常賦之法今欲别其田及家財各為一賦故言用田
賦也鄭康成曰見古者不以田為賦而今用田為賦
也
夏五月甲辰孟子卒
左氏傳曰昭公取於吳故不書姓死不赴故不稱夫
人不反哭故不言葬小君胡侍講曰禮娶妻不娶同
姓買妾不知其姓則卜之厚男女之别也綴之以姓
而弗别合之以食而弗殊雖百世而㛰姻不通周道
然也昭公不謹於禮欲結好強吳乃取同姓以混男
女之别禮之本喪矣吳先生曰不書薨葬亦以見魯
人不以夫人之禮喪之也昭公君也且出之而葬不
備況夫人乎
公會吳于橐臯
秋公會衛侯宋皇瑗于鄖
宋向巢帥師伐鄭
冬十有二月螽
杜元凱曰周十二月今十月是歲應置閏而失不置
雖書十二月實今九月之初尚温故得有螽至明年
復十二月螽實亦十一月也趙鵬飛曰春秋書螽十
有八皆在夏秋獨哀公之世再書螽皆在閉蟄之後
此恒燠之證也燠而螽生災異兩興也黃震氏曰蝗
蝻在地冬雪乃深入今冬燠而有螽將蔓延為來歲
之災矣
十有三年春鄭罕達帥師取宋師于嵒
夏許男成卒
公會晉侯及吳子于黃池
吴以號舉君臣同辭故柤之會書會吳傳以為夀夢
也此其稱吳子何始接以諸侯之禮也吳僭王竊號
其與諸侯交接往往禮文不典是以中國之君皆自
為會而後殊會之故雖吾君之大夫與之特會亦一
切以號舉而已黃池晉吳兩主之會然其盟而爭先
歃也卒先晉人又子服景伯對吳人之辭有曰執事
以伯召諸侯蓋吳至是始竊侯伯之禮以與諸侯接
而魯史亦假子爵以稱之也此盟矣何以不書單平
公與會矣何以不志陳氏傳曰吳晉之盟春秋終諱
之不以吳晉同主盟也公會晉侯及吳子雖兩主之
之辭而春秋終不以吳晉同主盟也單平公不書不
忍書也
楚公子申帥師伐陳
於越入吳
薛士龍曰吳子忘不共戴天之讎爭中國諸侯於外
而越卒入吳所謂無遠慮有近憂矣胡侍講曰吳嘗
破越遂有輕楚之心既破楚又有驕齊之志既勝齊
師復與晉人爭長自謂莫之敵也而越已入其國都
矣吳侵中國而越滅之越又不監而楚滅之楚又不
監而秦滅之秦又不監而漢滅之曾子曰戒之戒之
出乎爾者反乎爾者也
秋公至自會
公會吳楚恒不致此以會晉侯故致之
晉魏曼多帥師侵衛
葬許元公
九月螽
冬十有一月有星孛于東方
杜元凱曰平旦衆星皆没而孛乃見故不言所在之
次凡星變無不書而春秋所書星變者四皆為天下
紀異也莊公七年四月辛卯夜恒星不見夜中星隕
如雨是時諸侯無王而伯者興雖曰假尊王以示義
而天下大權由此實歸齊晉人情絶望於周矣故夫
子於莊公之篇初序齊桓伯功而莊王僖王崩葬特
削不書此天下一大變也文公十四年孛入北斗是
時晉君少不在諸侯而楚圖北方中國罷於戰伐齊
商人弑其君執天子之使諸侯不為之變王室益以
微矣故夫子於晉靈會盟不序諸侯而楚君將稱君
於是始是年頃王崩葬復削不書又一大變也昭公
十七年有星孛于大辰平丘而後晉不復能主夏盟
子朝之亂諸侯無勤王之師而春秋治在夷狄矣哀
公之時東方諸侯制於吳越天下將變為戰國而春
秋終焉以其時考之皆非常之異也
盜殺陳夏區夫
十有二月螽
十有四年春西狩獲麟
春秋曷為止於獲麟春秋固作於獲麟也獲麟則何
以作春秋麟為聖人出也昔者有聖人受命則天必
為出嘉瑞以應之麟鳳龜龍皆是物也是故庖犧氏
王而河出圖大禹興而洛出書文王作而鳳鳴於岐
山皆天之所命也當周之衰天下大亂孔子生有聖
德而不得其位諸侯未有能用之者固嘗嘆曰鳳鳥
不至河不出圖吾已矣夫猶有待之辭也於是西狩
獲麟而夫子老矣乃即魯史作春秋以當瑞應絶筆
獲麟文止於所感明不敢廢天命也故王仲淹曰春
秋其以天道終乎程子曰終麟感之始也觀西狩之
獲而知天瑞之應聖人先天後天而天且弗違春秋
之終不外此也杜元凱曰所感而作固所以為終也
公羊傳曰麟者仁獸也有王者則至無王者則不至
有以告曰有麕而角者孔子曰孰為來哉孰為來哉
君子曷為為春秋撥亂世反之正莫近諸春秋制春
秋之義以俟後聖以君子之為亦有樂乎此也
春秋集傳卷十五
