儀禮䟽卷第四十八
唐朝散大夫行太學博士弘文館學士臣賈公彦等撰
卒脀至戸内西面注將納祭也釋曰自此盡主人又再拜稽首論
先設置爲隂厭之事也主婦被錫衣至入于房注被錫至爲蝸
釋曰云主婦贊者一人亦被錫者此被錫移袂與主婦同旣一人
與主婦同則其餘不得如主婦當與士妻同纚笄綃衣若士妻與
婦人助祭一皆纚笄綃衣以綃衣下更無服服窮則同故特牲云凡婦
人助祭者同服是也云被錫讀爲髲鬄者欲見鬄取人髮爲之之義也
云古者或剔賤者刑者之髮以被婦人紒爲飾因名髲鬄焉者此解名
髲鬄之意案哀公十七年左傳說衞莊公登城望戎州見己氏之妻髮
美使髡之以爲吕姜髢是其取賤者髮爲髲之事也云此周禮所謂次
也者案周禮追師云掌王后以下副編次三翟者首服副鞠衣襢衣首
服編褖衣首服次鄭彼注副首飾若今步搖編編列髮爲之若今假紒
次次第髮長短爲之所謂髲鬄鄭云所謂髲鬄鄭云所謂髲鬄者指此
文也是彼此相曉也云不纚笄者大夫妻尊者此決特牲主婦纚笄士
妻卑故也云亦衣綃衣者亦如特牲士妻主婦綃衣也綃衣者六服外
之下者云而侈其袂耳侈者蓋半士妻之袂以益之衣三尺二寸袪尺
八寸者士妻之袂二尺二寸袪尺二寸三分益一故三尺三寸袪尺八
寸也故内司服注亦爲此解也或云衣三尺三寸或云袂俱合義是以
喪服記云亦名袂爲衣也云韭葅醓醢朝事之豆也者案周禮醢人職
朝事之豆韭菹醓醢昌本麋臡菁菹鹿臡茆菹麋臡彼天子八豆今大
夫取二豆爲饋食用之豐大夫禮故也若然葵菹蠃醢亦天子饋食之
豆今大夫用之鄭不言者彼饋食當其節天子八豆此大夫取二而巳
故不須言之云葵菹在䋫者以其韭菹在南醓醢在北今於次東葵菹
在北蠃醢在南是其䋫次之也主婦至于房注敦有至于房釋
曰敦有首者尊者器飾也飾蓋象龜知有此義者以其經曰敦南首明
象龜蟲獸之形故云首知象龜者以其蓋形龜象故也云周之禮飾器
各以其類者案周禮梓人云外骨内骨以脰鳴者以胷鳴者之類鄭云
刻畫祭器博庶物也又周禮司尊彝有雞彝之等是周之禮飾器各以
其類也云龜有上下甲者欲言此敦蓋取象之意以龜有上下甲故敦
蓋象之是亦取其類也敦蓋旣象龜明簋亦象龜爲之故禮器云管仲
鏤簋朱紘注云謂刻而飾之大夫刻爲龜耳諸侯飾以象天子飾以玉
言以玉飾之還依大夫象形爲飾也天子則簋敦兼有九嬪職云凡祭
祀贊玉齍注云玉齍玉敦受黍稷器是天子八簋之外兼用敦也特牲
云佐食分簋鉶注云爲將餕敦有虞氏之器也周制士用之變敦言簋
容同姓之士得從周制耳則同姓大夫亦用簋特牲少牢用敦者異姓
大夫士也明堂位云有虞氏之兩敦夏后氏之四璉殷之六瑚周之八
簋鄭注云皆黍稷器制之異同未聞案周禮舍人注圓曰簋孝經注直
云外方曰簋者據而言若然云未聞者據殷巳上未聞周之簋則聞矣
故易損卦云二簋可用享注云離爲日日圓巽爲木木器象是其周噐
有聞也孝經緯鉤命決云敦規首上下圓相連簠簋上圓下方法隂陽
是有聞而鄭云未聞者鄭不信之故也注酌奠至累之釋曰酌奠
酌酒爲神奠之者以其迎尸之前將爲隂厭爲神不爲尸故云爲神奠
之也云後酌者酒尊要成也者上經先設餘饌此經乃酌者酒尊物設
饌要由尊者成故後設之也引特牲者酌奠之處當在鉶南此經不言
故引爲證也云重累之者以黍稷各二二者各自當重累於敦南卻合
之也注羊曰至豐也釋曰云羊曰柔毛豕曰剛鬣下曲禮文羊肥
則毛柔濡豕肥則鬣剛也彼注云號生物者異於人用也引春秋者證
黍稷大和之義案彼左氏桓六年傳文楚武王侵隨使薳章求成焉軍
於瑕以待之隨人使少師入楚軍董成楚以羸師而納少師少師還請
追楚師季梁止之曰天方授楚楚之羸其誘我也臣聞小之能敵大也
小道大淫所謂道忠於民而信於神也上思利民忠也祝史正辭信也
今民餒而君逞欲祝史矯舉以祭臣不知其可也公曰吾牲牷肥腯粢
盛豐備何則不信對曰夫民神之主也是以聖王先成民而後致力於
神故奉牲以告曰博碩肥腯謂民力之普存也奉盛以告曰絜粢豐盛
謂其三時不害而民和年豐也則此之所言隨季梁辭也注主人至
後尸釋曰自此盡牢肺正脊加于肵論尸入正祭之事云主人不出
迎尸伸尊也者禮記云君迎牲而不迎尸别嫌也尸在廟門外則疑於
臣在廟中則全於君故主人皆不出迎尸尸在廟門外爲臣道故主人
不出迎尸伸尊也引特牲者尸出入時主人與賓西位上皆逡巡辟位
敬尸也云旣則後尸者下經云祝延尸尸升自西階入祝從注云由後
詔相之曰延是後尸者也注庭南没霤釋曰庭南者於庭近南是
没盡門屋霤近門而盥也是以特牲亦云尸入門北面盥繼門而言即
亦此没霤者也祝延至祝從注由後至西階釋曰周禮曰大祝
相尸禮者案職云相尸禮注云延其出入詔其坐作是也注主人至
人左釋曰祝先入至主人入而居祝之右者以祝從尸後詔侑之故
在尸後主人前及尸即筵主人與初西面則主人尊故也云祝從尸
尸即席乃却居主人左者解祝在先居左之意也祝主至遂坐注拜
妥至而殺釋曰案爾雅妥安坐也故云拜妥尸拜之使安坐也案特
牲云尸啐酒告旨主人拜尸荅拜祭鉶嘗之告旨不得遂坐此經云荅
拜遂坐故鄭解其遂坐而卒食之意以其間有不啐奠不嘗鉶不告旨
也大夫之禮尸彌尊故無拜事特牲所云嘗鉶謂嘗豕鉶此不嘗鉶謂
不嘗豕鉶也知非不嘗羊鉶者案下云嘗羊鉶故知不嘗豕鉶也不告
旨者旣不啐奠故無告也言彌尊者旣不啐奠一尊又不嘗鉶不告旨
是彌尊也云不告旨者爲初亦不饗者案特牲迎尸即席坐主人拜妥
尸尸荅拜執奠祝饗主人拜知初注云饗勸強之也其辭取於士虞記
則宜云孝孫某圭爲而孝薦之饗是士賤不嫌得與人君同大夫尊嫌
與人君同故初不饗後亦不告旨故云不告旨者爲初亦不饗也云所
謂曲而殺者禮器文彼注云謂若父在爲母期不得申大夫不得者亦
不得申故引爲證若然曲而殺爲初不饗而言也注未有至不命
釋曰云未有事也者釋祝反南面也云墮祭爾敦文在下經官各肅其
職不命者言祝無事之義案宿諸官各肅其事不須命故祝得反南面
注牢羊至爲徧釋曰云黍稷之祭爲墮祭者肺與黍稷俱得爲墮
故周禮守祧職旣祭則藏其墮墮中豈不能兼肺肺與黍稷俱祭於苴上
上旣藏之明肺與黍稷器不動人就器減取之故特得墮名舉肺則全
取因上絶之不得墮稱及其藏之并有墮名也云將食神餘尊之而祭
之者謂隂厭是神食後尸來即席食尸餕鬼神之餘故尸亦尊神而祭
之以其凡祭者皆不是盛主人之饌故以祭之爲尊也上佐至右之
注爾近至相因釋曰曲禮云飯黍無以箸是古者飯食不用匙箸若
然器即不動器中取之故移之於席上便尸食也云重言上佐食明更
起不相因者前舉尸牢肺時坐而取之興以授尸不因此坐取肺即爾
敦黍明更坐爾黍而起不因前坐也案特牲云黍稷此及虞皆不云稷
者此後皆黍稷連言明并黍稷食之不虚陳而不食不言爾之者文不
具其實亦爾之也主人至膚北注羞進至之加釋曰郊特牲訓
肵爲敬今此主人親進之故鄭云敬尸之加以其爲尸特加故云加也
若然特牲三俎膚從豕俎故肵在腊北此五俎有膚俎故肵在膚北
上佐至羊鉶注芼菜至有滑釋曰芼菜者菜是地之芼知羊用苦
豕用薇皆有滑者案公食大夫記云鉶芼牛藿羊苦豕薇皆有滑是也
食舉注舉牢至道也釋曰此食舉在羞肵之下特牲食舉在羞肵
之上不同者彼特牲食舉下乃云羞肵俎者是其正以食舉後尸即嚌
幹之屬即加於肵俎故食舉後即進肵是正也此食舉不在羞肵之上
上佐食羞鉶羹尸祭鉶訖乃得食舉故退食舉在祭鉶之下又不退羞
肵在食舉下者由主人敬尸故不退在下也特牲爾敦下設大羹此不
云者大羹不爲神直是爲尸者故此不言儐尸乃有也云舉牢肺正脊
也者上文云上佐食舉尸牢肺正脊以授尸尸受祭肺明今食先云食
舉是上牢肺正脊也云先食啗之以爲道也者案特牲舉肺脊以授尸
尸受振祭嚌之左執之注肺氣之主也脊體之貴者先食啗之所以道
食通氣是也三飯注食以黍釋曰知先食黍者以前文先言爾
黍故知先食黍也注幹正脅也釋曰上文序體先言短脅次言正
脅則正脅在中上食舉是正脊故知此食幹亦先取正脅也特牲云食
幹鄭注爲長脅也彼記序九體有長脅無代脅者案鄭注云脊無中脅
無前貶於尊者故與此異也上佐至之北注設於至尚味釋曰
特牲略於少牢故有豕膮此少牢二牲故不尚味而無臐膮也尸又
至橫之注又復至於肉釋曰云食大名者以其論語文多言食故
云食大名也云小數曰飯者此少牢特牲言三飯五飯九飯之等據一
口謂之一飯五口謂之五飯之等據小數而言故云小數曰飯也云魚
橫之者異於肉者魚在俎縮肉在俎則橫其同在肵俎仍橫之魚本縮
今則橫矣與牲體異故云魚橫異於肉也必知肉在肵仍橫者但言加
于肵不云縮則與本俎同橫可知也大夫不儐尸者於此時亦當設大
羹此主爲大夫不儐尸者大羹之文也注腊魚至威儀釋曰云腊
㨎之是其便也注主人至尊尸釋曰云彌尊尸者此少牢與特牲
尸酢主人使祝代尸酌者巳是尊尸今主人拜受訖又拜爲俠拜是彌
尊尸也注綏或至爲肵釋曰經中綏是車綏或有禮本作挼者故
亦讀從周禮守祧旣葬則藏其墮取墮減之義也云將受嘏者下文主
人受嘏之時先墮祭是以佐食授黍稷與主人爲墮禮注右受至則
坐釋曰云尸常坐有事則起主人常立有事則坐者案禮器云周坐
尸曲禮云立如齊鄭云齊謂祭祀時則是尸常坐主人祭時則常立經
云坐祭之謂墮祭尸餘是尸與主人爲禮是主人有事乃坐也尸荅主
人拜乃立是尸有事則起也注命祝以嘏辭釋曰謂命祝使出嘏
辭以嘏於主人下文是也卒命至引之注嘏大至相近釋曰云
嘏大也者郊特牲云嘏長也大也故鄭云予主人以大福案特牲尸親
嘏主人此尸使祝嘏主人者大夫尸尊故不親嘏特牲無嘏文不具也
主人至諸内注詩猶至作卦釋曰云出出戸也者以主人位在戸
内西面今云出故知是出戶也此宰夫以籩受嗇大夫之禮特牲主人
出寫嗇于房祝以籩受彼士禮與大夫異也案春官鬱人云大祭祀與
量人受舉斝之卒爵而飲之鄭云斝受福之嘏聲之誤也王酳尸尸嘏
王此其卒爵也少牢饋食禮主人受嘏詩懷之卒爵執爵以興出宰夫
以籩受嗇黍主人嘗之乃還獻祝此鬱人受王之卒爵亦王出房時也
是王受嘏與大夫同也案楚茨詩旣齊旣稷旣匡旣勑注云嘏之禮祝
徧取黍稷牢肉魚擩於醢以授尸孝孫前就尸受之天子使宰夫受之
以筐祝則釋嘏辭以勑之天子嘏辭與大夫同也云復嘗之者重之至
也者前已嚌之是巳嘗今復言嘗是重受福之至也特牲不言復嘗者
文不具也主人至坐受注室中迫狹釋曰言迫狹大夫士廟室
也皆兩下五架正中曰棟棟南兩架北亦兩架棟南一架名曰楣前承
簷以前名曰庪棟北一架爲室南壁而開戸即是一架之開廣爲室故
云迫狹也必知棟北一架後乃爲室者昏禮主人延賓升自西階當阿
東面致命鄭云阿棟也入堂深明不入室是棟北乃有室也主人西
面荅拜注不言拜送下尸釋曰上主人酳尸尸拜受主人拜送今
主人獻祝祝拜受主人荅拜拜送禮重荅拜禮輕今言荅拜故云不言
拜送下尸也薦兩豆菹醢注葵菹蠃醢釋曰知者上云韭菹醓
醢鄭云朝事之豆也而饋食用之豐大夫禮上亦云葵菹蠃醢是饋食
之豆當饋食之節是其常事故不言豐大夫之禮今祝用之亦其常事
故知用葵菹蠃醢也注皆升至不殊釋曰言升下體者髀與短脅
橫脊皆羊豕之下體屬于尻又腊之下體爲祝賤故也云魚橫者四物
共俎殊之也者以其魚猶在俎縮載今橫者爲四物共俎橫而殊之也
縮有七物而云四物者據羊豕魚腊故云四物也云尤賤者羊豕體不
屬於尻以腊用左右胖故有兩髀言髀屬于尻尻在中謂髀與尻相連
屬不殊是尤賤也周祝賤常連之也祝取至祭俎注大夫至不盛
釋曰云大夫祝俎無肺祭用膚遠下尸者案特牲尸俎有祭肺離肺祝
俎有離肺無祭肺是下尸今大夫尸俎亦皆有祝則離肺祭肺俱無是
遠下尸也云不嚌之膚不盛者決離肺祭訖嚌之加于俎今以無肺祭
不盛故也凡膚皆不嚌獨於此言之者以其以膚替肺肺則嚌此則不
嚌故須言之也注亦如至賤也釋曰亦如佐食授爵乃興者此經
直云卒爵興不云授爵故特明之案下文主婦獻祝祝卒爵坐授主婦
爵主婦又獻二佐食二佐食坐授主婦爵主婦獻祝與獻二佐食同明
主人獻祝祝授主人爵亦與二佐食同可知云不拜旣爵大夫祝賤也
者此決特牲祝卒角拜主人荅拜以士卑故祝不賤此大夫尊故祝賤
不拜旣爵也注不啐至禮略釋曰特牲士之佐食亦啐大夫佐食
賤禮略天子諸侯禮雖亡或可對天子諸侯佐食啐乃卒爵貴故也
俎設至一膚注佐食至下尸釋曰云有脀而無薦亦遠下尸者有
脀即經俎實是也無薦謂無菹醢也旣無肺巳是下尸又無薦是遠下
尸也有司至房戸注男女至于篚釋曰云自此盡入于房論主
婦亞獻祝獻尸與佐食之事此直云有司授婦贊者于房案禮記内則
云非祭非喪不相授器其相授則女受以篚其無篚則皆坐奠之而后
取之此經雖不言受以篚及奠於地之事亦當然也云男女不相因者
案特牲佐食卒角主人受角降反于篚升入復位訖坐婦乃洗爵于房
酌亞獻尸是不相因爵也引特牲者證男女不相因爵主婦不取此爵
也注入戸至東隅釋曰云入戸西面拜由便也者下注云此拜於
北則上拜於南矣由便也云不北面者辟人君夫人也者案特牲主婦
北面拜注云北面拜者辟内子也則是士妻卑不嫌得北面與人君夫
人同也注贊者至主婦釋曰知贊者有司贊者也者上文云有司
贊者取爵於篚此還是上有司贊者也賓長至筵前釋曰云尸祭
酒卒爵者案特牲賓長獻爵止注云欲神惠之均於室中待夫婦致爵
此大夫禮或有儐尸者致爵在儐尸之上故不致爵爵不止也若然有
司徹尸作止爵三獻致爵於主人主人不酢主婦又不致爵于主婦下
大夫不儐尸賓獻尸止爵主婦致爵于主人酢主婦主人不致於主婦
特牲主人與主婦交相致爵參差不同者此以尊卑爲差降之數故有
異也上大夫得儐尸故致爵上辟人君下大夫不儐尸故增酢主婦而
巳士卑不嫌與君同故致爵具也注啐酒至禮殺釋曰云不獻佐
食將儐尸禮殺者以其祝與佐食俱是事神及尸是以獻尸并及之故
主人主婦獻祝與佐食今賓獻祝不及佐食者但爲待儐尸故於賓長
獻是祭末禮殺故不及佐食闕之也主人至廟門釋曰自此盡廟
門論祭祀畢尸出廟之事注事尸之禮訖於廟門者上祝迎尸於廟門
今禮畢又送尸於廟門案禮記尸在廟門外則疑於臣是以據廟門爲
斷祝反至階南注徹肵至歸尸釋曰自此盡篇末論徹肵俎行
餕之事云徹肵俎不出門將儐尸也者決特牲佐食徹尸俎出廟門者
送尸者也云肵俎而以儐尸者其本爲不反魚肉耳者案曲禮云母反
魚肉謂食時魚肉不反俎故尸食亦加肵俎本爲尸不反魚肉今賓尸
將更食魚肉當加於肵俎未得即送尸家故云本爲不反魚肉也故儐
尸訖并後加者得歸之也注大夫至大也釋曰案祭統云凡餕之
道而興施惠之象也是故上有大澤則惠必及下是以特牲二人餕惠
之小者大夫四人餕明惠之大者也上佐至人備注備四至盥升
釋曰下佐食對之者不謂東西相當直取上佐食東面下佐食西面爲
對以其下佐食西面近北故不得東西相當也云賓長二人備者亦不
東西相當以其一賓長在上佐食之北一賓長在下佐食之南是亦不
東西相當也故云備不言對也注右之至在北釋曰東面在南據
上佐食西面在北據下佐食右之者飯用手右之便故也注資猶至
作齎釋曰云兩下是餕者據二賓長以二佐食爲下故云一賓長在
上佐食之北一賓長在下佐食之南以地道尊右故二佐食皆在右若
然羊俎兩閒南北面置之故二賓長於俎一端取黍也必知上佐食東
面近南下佐食西面近北者以其尸東面近南今尸起上佐食居尸坐
處明知位次如此司士至祭舉注舉舉至爲徧釋曰知舉是舉
膚者以其尸舉肺餕者下尸明不舉肺當舉膚是以特牲云佐食授餕
者各一膚明此大夫禮亦舉膚也主人至取舉注三拜至面拜
釋曰知面位如此者以主人在戸内西面三拜餕者餕者在東面而荅
主人拜可知在西面位者以主人在南西面不得與主人同面而拜明
迴身南面向主人而拜故鄭以義解之如此也司士至食舉釋曰
云又進二豆湆于兩下者以其神坐之土止有羊豕二鉶一進與上佐
食一進與下佐食故更羞二豆湆於兩下湆者從門外鑊中來以兩下
無鉶故進湆也注不拜至壹也釋曰云不拜受爵者大夫餕者賤
也者決特牲使嗣子與兄弟餕爲貴故拜受爵也云荅壹拜略也者特
牲亦無再拜法此云略者以其四餕皆拜主人緫荅一拜故云略也
注主人至酌也釋曰特牲上餕親自酌酢主人此上餕不酌者上餕
將嘏主人故在尸位不可親酌特牲上餕酌者以上餕不嘏主人旣卒
爵三餕俱出上餕酢主人少牢禮備又嘏主人故不酌也注親嘏至
以黍釋曰言亦者亦上皇尸命工祝嘏主人以黍此亦以黍上文司
士進敦乃分黍于羊俎兩端下不言稷故知亦黍也注送佐食不拜
賤釋曰賓主之禮賓出主人皆拜送此佐食送之而不拜故云賤也
儀禮䟽卷第四十八
