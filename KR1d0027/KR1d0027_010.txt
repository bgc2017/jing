儀禮䟽卷第十
唐朝散大夫行太學博士弘文館學士臣賈公彦等撰
賓北至賓東釋曰自此至司正降復位論堂上堂下徧行旅酬之事
云取俎西之觶者謂前一人舉觶奠于薦右今爲旅酬而舉之前主人
酬賓奠于薦東者不舉故言俎西以别之云主人降席不云自南方北
方者案下記云主人介凡升席自比方降席自南方指此文也注初
起至遺矣釋曰云凡旅酬者少長以齒以下並是鄕飲酒義文是以
彼云賓酬主人主人酬介介酬衆賓少長以齒終於沃洗者焉知其能
弟長而無遺矣案下記云主人之贊者西面北上不與注云贊佐也謂
主人之屬佐助主人禮事徹鼏沃盥設薦俎者與及也不及謂不及獻
酒言不及獻酒則旅酬亦不與旅酬所以酬正獻也記又云無筭爵然
後與若然此旅酬得終於沃洗者鄭解酬之大法欲見堂上賓主人之
黨無不與故鄭君連引無筭爵旅酬而言終沃洗也其實此時未及沃
洗也注旅酬同階禮殺釋曰決上正酬時不同階今同階故云禮
殺也注其酌至如之釋曰知西南面授介者案賓酬主人時於阼
階上東南面向之則知此主人酬介于西階上西南面可知云自此巳
下旅酬酌者亦如之者謂亦如主人酬介其酬酌介實觶西南面授之
以其旅酬皆西階上故也注旅序至别之釋曰上文作相爲司正
注云將留賓爲有懈惰立司正以監之今以賓主及介旅酬不監之至
衆賓乃監者以其主人與賓介習禮巳久又各一位不嫌失禮至於衆
賓旣不久習禮又同在一位恐其失禮故須監之也云某者衆賓姓也
者以某在子上故知是衆賓姓也若單言某則是字故鄕射云某酬某
子注云某者字也云同姓則以伯仲別之者但此衆賓之内有同姓司
正命之則呼伯仲別之也云又同則以且字別之者爲同姓之中有伯
仲同者則以某甫且字別之也司正至東面注辟受至北面釋
曰司正初時在堂上西階西北面命受酬者訖退立于西序端東面者
一則案此下文衆受酬者受自左即是司正立處故須辟之二則東面
時贊上贊下便也云始升相西階西北面者雖無正文以衆賓之席在
賓西南面介酬在西階上司正升相旅當在西階西北面命賓故知位
如此也受酬者自介右注由介至故位釋曰北面以東爲右故
鄭云由介東也云尊介使不失故位者凡授受之法者授由其右受由
其左即下文衆受酬者是也此受介酬者應自介左而自介右者介位
在西故云尊介使不失故位也衆受至自左注後將至酬者釋
曰言衆受酬者謂上衆賓之内爲首者一人自介右受之自第二以下
并堂下衆賓皆自左受之言變於介者即是授受之常法也注辯辯
至階上釋曰引鄕射者彼禮與此同經直言辯不云遂酬在下者皆
升受酬于西階上者文不具故引以證也司正降復位注觶南之
位釋曰復位者以相旅畢堂上無事故降復觶南之位使二至荅
拜注二人至盥洗釋曰自此至無筭樂論賓主燕坐爵樂無數之
事云賓介席末荅拜者賓於席西南面荅拜介於席南東面荅云二人
亦主人之吏者亦上一人舉觶是主人之吏以其主人使之故知皆是
主人之吏也云若有大夫則舉觶于賓與大夫者以其大夫尊於介故
也引燕禮者證此二人舉觶將盥時亦於洗南西面北上以次盥手也
注於席末拜釋曰言席末拜者賓在席西南面介在席南東面以其
俱是荅拜故同前席末拜也皆進至其所釋曰言皆進者一人之
賓所奠觶于薦西一人之介所奠觶于薦南注賓言至異文釋曰
尊者得卑者物言取是以家語云定公假馬於季氏孔子曰君於臣有
取無假故賓尊言取介卑言受也司正至以俎釋曰云司正升自
西階受命于主人此不言阼階上受案鄕射司正升自西階阼階上受
命于主人適西階上北面請坐於賓則此亦同彼云主人曰請坐于賓
者亦是使司正傳語於賓也注至此至貴者釋曰自此以上皆立
行禮人皆勞倦故請坐於賓也云酒清肴乾者案聘義云酒清人渴而
不敢飲也肉乾人飢而不敢食也彼上云聘射之禮至大禮也則是聘
射皆有飲酒禮故此鄕飲酒引之云賓主百拜者樂記文彼是飲酒禮
與此同故引而相證但此鄕飲酒之禮雖無百拜舉全數而言也云強
有力者亦聘義文言此者欲見自此以前未得安坐飲食也云張而不
弛弛而不張非文武之道者此雜記文略而言之此以弓弩喻行禮之
法張而不弛以喻旅酬巳前立行禮弛而不張喻無筭爵以後坐食一
張一弛是文武之道張而不弛弛而不張非文武之道故後須坐也云
俎者肴之貴者謂骨體貴而肉賤故云肴之貴者云辭之者不敢以禮
殺當貴者自旅以前立行禮是盛自此後無筭爵坐以禮謂之殺故今
將坐辭以俎不敢以禮殺當貴者案燕禮司正奠觶于中庭請徹俎而
坐此禮司正監旅訖二人舉觶後將行無筭爵始請坐于賓不同者燕
禮司正之前云二人致爵三舉旅得爵多故司正奠時即坐燕此禮由
來未行旅酬故使二人舉觶徹俎後乃坐也司正降階注西階至
之義釋曰云弟子賓之少者以其稱弟子故知是賓之少者西階前
命之故知賓弟子賓敬主人而使弟子徹俎故云賓之義也司正至
席端釋曰司正降階前命弟子徹俎訖即升立于席端弟子仍未徹
俎故鄭云待事也賓降階至南面釋曰皆立者將取俎以授人遵
不北面者以其尊故席東南面向主人注皆立至爲全釋曰云皆
立相須徹俎也者須待也受俎之人一時徹而授之也云遵者謂此鄕
之人仕至大夫者也者以鄕射云大夫若有遵者入門左注云謂此鄕
之人爲大夫者也謂之遵者方以禮樂化民欲其遵法之也旣云大夫
若有遵明士不得有遵又士立于下不得升堂故知此遵是大夫也云
或有無者下文云賓若有遵言若者不定之辭故知或有或無也云來
不來用時事耳者言來之與不來事在當時故云用時事耳賓取至
皆降釋曰主人取俎還授弟子弟子以降自西階案燕禮膳宰徹公
俎降自阼階與此不同者彼公不降故宰夫降阼階此主人降自阼階
故弟子降自西階也注取俎至之位釋曰云取俎者皆鄕其席者
以其俎在席前鄕席取俎還轉授之故經皆言還授也云旣授弟子皆
降復初入之位者以其下云揖讓如初升故知此降時亦復初入之位
位在東階西階相讓也說屨至升坐釋曰自此以下至再拜論無
筭爵飲酒禮終送賓之事也云如初升坐者謂賓主初入揖讓而升堂
升堂雖同前則升堂立此則即席坐與前異也注說屨至爲稅釋
曰云說屨者爲安燕當坐也者凡堂上行禮之法立行禮不說屨坐則
說屨屨空則不宜陳於側故降說屨然後升坐也云說屨主人先左賓
先右者案曲禮云上於東階則先右足上於西階則先左足鄭注云近
於相鄕敬也案玉藻著屨之法坐左納右坐右納左今說之亦北面鄕
階主人先坐左賓先坐右亦取近於相鄕敬之義也乃羞注羞進
至賢也釋曰知所進者狗胾醢者案下記云其牲狗禮記又云薦羞
不踰牲則所羞者狗胾也但醢是舊作之物諸經又不見以狗作醢則
胾必狗也醢則當兼有餘牲也云鄕設骨體所以致敬也今進羞所以
盡愛也者骨體貴人不食故云致敬胾醢賤人所食故云盡愛也無
筭爵注筭數至皆是釋曰引鄕射禮者證此無筭爵從首至末更
從上至下唯醉乃止鄭云皆是者從首至末皆是行無筭爵之義無
筭樂注燕樂至無筭釋曰云燕樂亦無數者亦上無筭爵也案上
升歌笙閒合樂皆三終言有數此即無也云或閒或合盡歡而止也者
以其不言風雅故知或閒如上閒歌用小雅也或合用二南也言或閒
或合者於後科用其一但不並用也引春秋者彼是國君禮此是大夫
禮見其異也但無筭之樂還依尊卑用之案春秋爲季札所歌大雅與
頌者但季札請觀周樂魯爲之盡陳又魯周公之後歌樂得與元侯同
故無筭之樂雅頌並作也賓出奏陔注陔陔至皆出釋曰云陔
陔夏也者周禮鍾師有陔夏故云陔夏也云周禮鍾師以鍾鼓奏九夏
者案鍾師云凡樂事以鍾鼓奏九夏王夏肆夏昭夏納夏章夏齊夏族
夏祴夏驁夏杜子春云王出入奏王夏尸出入奏肆夏牲出入奏昭夏
四方賓來奏納夏臣有功奏章夏夫人祭奏齊夏族人侍奏族夏客醉
而出奏陔夏公出入奏驁夏言以鍾鼓者庭中先擊鍾却擊鼓而奏此
九夏故云是奏陔夏則有鍾鼓矣云鍾鼓者天子諸侯備用之者鍾師
天子禮有鍾鼓大射諸侯禮亦具有鍾鼓故云天子諸侯備用之云大
夫士鼓而巳者案鄕射云不鼓不釋明無鍾可知此且語鍾鼓若用九
夏則尊卑不同天子則九夏俱作諸侯則不用王夏得奏其肆夏以下
大夫以下據此文用陔夏其餘無文云蓋建于阼階之西南鼓者據此
奏陔夏之時其鼓約大射建鼓在阼階西南鼓而知無正文故云蓋彼
注云鼓不在東縣南爲君也此鄕大夫無東縣直有一鼓而巳故縣在
阼階之西南鄕主人也引鄕射者證賓出遠近陔作之義云賓出衆賓
皆出者經賓據正賓不言衆賓與介則賓出之時衆賓與介俱出可知
主人至再拜注門東至終也釋曰云門東西面拜也者此約主人
迎賓之時門東西面拜今送賓還依此位立也云賓介不荅拜禮有終
也者於迎賓介時賓介荅拜今送賓主人再拜若賓介荅拜是行禮無
終畢故賓介不荅是禮有終也不言衆賓者迎送俱不拜故不言也
賓若至乃入釋曰自此巳下至不加席論鄕内有諸公大夫來觀禮
主人迎之與行禮事也注不干至謂之公釋曰言不干主人正禮
者正禮謂賓主獻酢是也是以一人舉觶爲旅酬始乃入若然即是作
樂前入而於此篇末乃言之者以其無常或來或不來故於後言之也
云遵者諸公大夫也者孤只一人而言諸者案鄭注燕禮云諸公者謂
大國之孤也孤一人言諸者容牧下三監案王制云天子使其大夫監
於方伯之國國三人王制所陳是殷法言容者周公制禮時因而不改
故云容也云大國有孤四命者周禮典命文謂之公者若天子有三公
也席于至再重注席此至大夫釋曰言三重再重者席有地可
依若衣裳在身一領即爲一重再重三重猶二領三領也云席此二者
於賓東者賓在戸牖之閒酒尊又在戸東席此二者又在酒尊之東但
繼賓而言耳云尊之不與鄕人齒也者鄕人謂衆賓之席在賓西故云
不與鄕人齒案上注云此篇無正齒位之事今此言齒者彼云無正齒
位者對黨正飲酒鄕人五十巳上九十巳下有齒法鄕飲酒貢士以德
爲次故云無正齒位之禮此言齒者謂士巳上來觀禮乃有齒法云天
子之國三命者不齒者案周禮黨正職云國索鬼神而祭祀則以禮屬
民而飲酒于序以正齒位壹命齒于鄕里再命齒于父族三命不齒彼
是天子黨正飲酒法故知天子之國三命不齒彼是天子貢人鄕飲酒
法鄭引之爲證者欲見天子鄕飲酒三命不齒同也云於諸侯之國爵
爲大夫則不齒矣者以此篇及鄕射皆云若有大夫不辨命數故知爵
爲大夫即不齒也皆謂鄕射鄕飲酒之禮若黨正飲酒則與此異案文
王世子云其朝于公内朝則東面北上臣有貴者以齒下文云庶子治
之雖有三命不踰父兄鄭注云治之治公族之禮也唯於内朝則然其
餘會聚之事則與庶姓同又引黨正飲酒云一命齒于鄕里再命齒於
父族三命不齒不齒者特爲位不在父兄行列中但文王世子是諸侯
之法即諸侯黨正飲酒還與天子同但諸侯之國一命巳上至三命大
夫士具有言一命齒於鄕里者公侯伯之士一命與堂下鄕人齒以其
士立堂下故也子男之士不命與一命之士同齒於階下子男之大夫
一命坐於上與六十巳上齒於堂再命齒於父族者謂子男之卿與公
侯伯之大夫以父族爲賓則與之齒異姓爲賓則不與之齒席於尊東
三命不齒者謂公侯伯之卿雖父族爲賓亦不與之齒席於尊東也云
不言遵者遵者亦卿大夫者案上文賓若有遵者與諸公大夫雖文異
諸公大夫則遵也故鄭云遵者諸公大夫也明此經不言遵者亦卿大
夫可知公如至去之釋曰此據諸公大夫入賓介與衆賓皆避之
降復西階下東面位注如讀至大夫釋曰鄭云如讀若今之若者
前無大夫入直以大夫與主人爲禮是其當公則非當故鄭讀如若今
之若謂大夫之於公更無異禮矣云主人迎於門内者以經公如大夫
主人不言出故知迎於門内也云辭一席謙自同於大夫者大夫再重
公三重故辭去一席同於大夫再重大夫至加席釋曰云大夫則
如介禮者以其公如賓故大夫則如介禮主人迎賓賓厭介此公與大
夫同入公亦厭大夫故云大夫如介禮云有諸公則辭加席委于席端
主人不徹者大夫再重是其正大夫以公在故謙委加席於席端主人
不徹也注加席至再重釋曰云加席上席也者以其再重三重席
皆一種故云上席也記云蒲筵緇布純明無異也以其鄕大夫賢者公
與大夫來觀禮而巳故俱加重數更無異席也公食大夫禮異國之客
有别席是以公食大夫云宰夫設筵加席几又記云司宫具几與蒲筵
常緇布純加萑席尋又上注云謂三命大夫也孤爲賓則莞筵紛純加
藻席畫純是與當國之大夫異也燕禮云司宫筵賓于戸西東上無加
席也者以其燕私故也大射云司宫設賓席于戸西南面有加席與公
侯同者以其大射辨尊卑故也明日至拜賜注拜賜至鄕服釋
曰鄭知鄕服是朝服者下記云朝服而謀賓介是也此賓言鄕服其鄕
射賓言朝服不同者案鄕射記云大夫與則以公士爲賓謂在朝著朝
服是其常此賓是鄕人子弟未仕雖著朝服仍以鄕服言之故鄭云不
言朝服未服以朝也主人至拜辱注拜賓至乃退釋曰引鄕射
者於此文不具故引以爲證明彼此賓主皆不相見造門外拜謝而巳
主人釋服釋曰自此巳下至鄕樂唯所欲論後日息司正徵唯所欲
更行飲酒之禮注釋朝至作舍釋曰言釋朝服更服玄端也者以
其昨日正行賓舉飲酒之禮相尊敬故朝服此乃燕私輕故玄端勞也
注息勞至長也釋曰鄭云勞賜昨日贊執事者者案下記云主人之
贊者西面北上不與鄭注云主人之屬佐助主人禮事徹幂沃盥設薦
其上者於脯爲横於人爲縮其挺有五通祭者六故鄕射記云薦脯用
籩五膱祭半膱橫于上膱長尺二寸則祭半膱者長六寸此脯不言長
短者記文不具也云冠禮之饌脯醢南上者欲見此房中之饌亦南上
也引曲禮者欲見此脯與曲禮脯羞雖朐挺有異其設之皆橫於人前
鄭彼注云屈中曰朐以左手案之右手擘之便俎由至階升注亨
狗至東方釋曰亨狗於東方熟乃載之於俎饌陳於東壁旣饌於東
方恐由東階升故記辨之云自西階升也賓俎至進腠注凡牲至
作骼釋曰此序體賓用肩主人用臂介用胳其閒有臑肫在而介不
用者蓋爲大夫俎故此闕焉是以鄕射記云賓俎脊脅肩肺主人俎脊
脅臂肺注云賓俎用肩主人用臂尊賓也若有尊者則俎其餘體是臑
肫爲大夫明矣大夫雖尊不奪賓主正禮故用體卑於主人與賓而尊
於介也或有介俎肫胳不言者欲見用體無常若有一大夫即介用肫
若有二大夫則介用胳故肫胳兩見亦是也云後脛骨二膞胳也者此
皆如特牲少牢不取觳也云祭統者據祭祀歸俎之法此據飲酒生人
之禮引之者取一邊骨有貴賤之義以其賓用肩主人用臂介用胳前
貴於後也以爵拜者不徒作注作起至主人釋曰經直云以爵
拜者不徒作鄭知拜旣爵者不徒起起必酢主人者以其拜受爵者有
不酢主人法故上經衆賓之長一人受爵而不酢主人故此是拜旣爵
起必酢主人者也坐卒至旣爵注降殺至此禮釋曰以其工無
目不使立卒爵唯坐卒爵不拜旣爵與立卒爵者同故云唯工不從此
禮也凡奠者於左注不飲至其妨釋曰奠於左者謂主人酬賓
之觶主人奠於薦右客不盡主人之歡奠之於左是不欲其妨後奠
爵也將舉於右注便也釋曰謂若上文一人舉觶爲旅酬始二人
舉觶爲無筭爵始皆奠於右是其將舉者於右以右手舉之便也衆
賓至賓禮注於三至不洗釋曰此記上主人獻衆賓時主人揖升
坐取爵于西楹下降洗爵衆賓長一人降亦進東向辭洗如賓禮是於
三人之中復差尊者得辭洗餘二人雖爲之洗不敢辭也云其下不洗者
謂其堂下立者不爲之洗獻之而巳立者至東上注賢者至於門
釋曰此謂堂下立者鄕人賢者或多或少若少則東面北上統於堂也
若多東面立不盡即門西北面東上統於門也樂正至以齒注謂
其至北面釋曰云謂其飲之次也者謂樂正與立者以齒受旅是飲
之次也云薦者以先飲乃薦依飲之次而薦之故明飲也必知飲薦相
將者案上經云衆賓徧有脯醢鄭注云亦每獻薦於其位位在下此言
樂正與立者皆薦以齒明受獻乃薦於衆賓在下者同也凡舉至徒
爵釋曰徒空也謂獻賓獻大夫獻工不空以爵獻之而巳皆有薦脯
醢樂作大夫不入注後樂賢者釋曰大夫之入當一人舉觶之
後未樂作之前以助主人樂賢若樂作之後後樂賢者故不入也獻
工至下篚注明其至三爵釋曰鄭知上篚三爵者以上經初主人
獻賓時云取爵於篚降洗獻賓受酢主人奠爵于序端酬賓訖又取爵
於東序端以獻介受酢訖奠爵于西楹南降三拜衆賓訖猶升取爵于
西楹下獻堂上堂下衆賓訖主人以爵降奠于篚是其上篚一爵也此
記又云獻工與笙取爵于上篚旣獻奠于下篚是上篚二爵也又鄕射
禮獻大夫云主人揖讓以大夫升拜至大夫荅拜主人以爵降洗獻大
夫此篇亦有大夫故知上篚有三爵也其笙至階上注謂主至無
上釋曰上經主人獻笙於西階上此記人又言之者爲拜送送爵而
言也故鄭云主人拜送爵也云於工拜于阼階上者以其坐於西階東
也者以工坐於西階東主人不得西階上拜送爵故也此笙在西階獻
於西階上嫌亦阼階拜送故此明之也磬階至鼓之注縮從至爲
蹙釋曰言大夫而特縣者案周禮小胥半爲堵全爲肆鄭注云鍾磬
者縮縣之二八十六枚而在一虡謂之堵鍾一堵磬一堵謂之肆半之
者謂諸侯之卿大夫士也諸侯之卿大夫西縣鍾東縣磬今諸侯卿大
夫合鍾磬俱有今直云磬是以鄭云大夫而特縣方賓鄕人之賢者從
士禮也云射則磬在東者據鄕射而言避射位故在東與此階閒異也
主人至南方注席南至由便釋曰案曲禮云席南鄕北鄕以西方
爲上東鄕西鄕以南方爲上鄭注云坐在陽則上左在隂則上右是以
主人與介席南方爲上故升由下降由上者便也若然席坐在隂以東
爲上者統於主人也司正至其位注司正至薦之釋曰案下文
云主人之贊者西面北上不與無筭爵然後與是其無獻也故因舉觶
薦諸其位凡旅不洗注敬禮殺也釋曰案上二人舉觶皆爲旅
始不可不自絜故洗自此以後旅酬皆不洗故云凡旅不洗也旣旅
士不入注後正至燕矣釋曰旅謂旅酬所酬獻皆拜受故云正禮
旣旅之後無筭爵行燕飲之法非正禮故士不入後正禮故也徹俎
至從者釋曰以上文正經賓介遵者之俎直云降自西階無出之文
故記之上之必授從者以其已所當得也主人之俎以東注藏於東
方釋曰巳上文直云主人授弟子俎弟子以降自西階不言以東故
記人辨之云藏於東方者以其主人故云藏之樂正至陔作釋曰
陔謂陔夏詩篇名命擊鼓者賓降自西階恐賓醉失禮故至階奏之
若有至西面注其西至於公釋曰若無諸公則大夫南面西上統
於遵也主人至不與注贊佐至獻酒釋曰云西面北上統於堂也
者以其主人之屬故也注燕乃及之釋曰以其主人之屬非主人
所敬故無筭爵乃得酒也
儀禮䟽卷第十
