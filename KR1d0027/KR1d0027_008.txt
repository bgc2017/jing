儀禮䟽卷第八
唐朝散大夫行太學博士弘文館學士臣賈公彦等撰
鄕飲酒禮第四鄭目錄云諸侯之鄕大夫三年大比獻賢者能者
於其君以禮賓之與之飲酒於五禮屬嘉禮大戴此乃第十小戴及
別錄此皆第四釋曰鄭知此鄕飲酒是諸侯之鄕大夫獻賢能法
者案春官小胥掌樂縣之法而云凡縣鍾磬半爲堵全爲肆注云鍾
磬者編縣二八十六枚而在一虡謂之堵鍾一堵磬一堵謂之肆半
之者謂諸侯之卿大夫士也諸侯之卿大夫半天子之卿大夫西縣
鍾東縣磬士亦半天子之士縣磬而巳今此下唯縣磬而無鍾故以
爲諸侯鄕大夫也若然謂諸侯鄕大夫是大夫爲之亦應鍾磬俱有
而直有磬者鄭彼注方賓鄕人之賢者從士禮也故縣磬而巳若然
天子鄕大夫賓賢能從士禮亦鍾磬俱有不得獨有磬也知諸侯之
鄕大夫非士者案鄕射記云士則鹿中大夫則兕中又經有堂則物
當楣序則物當棟則非直州射兼有諸侯鄕大夫以五物詢衆庶行
射之禮則知諸侯鄕大夫是大夫爲之可知也凡鄕飲酒之禮其名
有四案此賓賢能謂之鄕飲酒一也又案鄕飲酒義云六十者坐五
十者立侍是黨正飲酒亦謂之鄕飲酒二也鄕射州長春秋習射於
於序先行鄕飲酒亦謂之鄕飲酒三也案鄕飲酒義又有卿大夫士
飲國中賢者用鄕飲酒四也其王制云習射尚功習鄕尚齒還是鄕
飲酒黨飲酒法鄕飲至賓介釋曰自此至介亦如之論鄕大夫
與先生謀賓介并戒告之儀主人就先生而謀賓介者謂鄕大夫尊
敬之先就庠學者若先生謀此二人道藝優者爲賓稍劣者爲介
注主人至齒也釋曰云賓介處士賢者案玉藻云大夫素帶士練帶
居士錦帶弟子縞帶鄭玄以居士在士之下弟子之上解爲道藝處士
非朝廷之士此處士亦名君子即鄕射禮云徵唯所欲以告於先生君
子可也鄭亦云君子有大德行不仕者以其未仕有德自處故名處士
君子也云賢者義取鄕大夫之興賢能者而言也云周禮至書數並大
司徒職文故彼鄭注云物猶事也興猶舉也民三事教成鄕大夫舉其
賢者能者以飲酒之禮賓客之旣則獻其書於王矣知明於事仁愛人
以及物聖通而先識義能斷時宜忠言以中心和不剛不柔善於父母
爲孝善於兄弟爲友睦親於九族姻親於外親任信於友道恤振憂貧
者禮五禮之義樂六樂之歌舞射五射之法御五御之節書六書之品
數九數之計引此天子司徒者欲兼諸侯司徒亦使鄕大夫教民以三
物教成亦使鄕大夫行鄕飲酒之禮尊之爲賓客興舉之也云鄕大夫
巳下至於王並周禮地官鄕大夫職文云正月之吉謂周之正月朔日
也云受法于司徒者謂六鄕大夫皆於大司徒處受三物教民賓舉之
法也云退而頒之于其鄕吏使各以教其所治者吏即州長黨正族師
閭胥之等是也云以考其德行察其道藝者德行即六德六行道藝正
謂民中有道藝者考察知其優者擬舉之也云及三年大比而興賢者
能者大比謂三年大案比戸口之時而興舉之賢者即德行者也能者
即道藝者也云鄕老謂三公二鄕公一人云及鄕大夫帥其吏者即帥
其鄕吏州長巳下云與其衆寡者即鄕中之人也云以禮禮賓之者以
鄕飲酒之禮禮而賓舉之也云厥明獻賢能之書於王者今日行鄕飲
酒之禮至其明日獻此賢能之書于王王再拜而受之登于天府也云
是禮乃三年正月而一行也者欲見彼是天子鄕大夫法諸侯鄕大夫
無文以此約之故云諸侯之鄕大夫貢士於其君蓋亦如此云但無正
文故云蓋以疑之也云古者年七十至學焉案略說云大夫七十而致
仕老於鄕里名曰父師士曰少師以教鄕人子弟於門塾之基而教之
學焉是也云賢者爲賓其次爲介又其次爲衆賓而與之飲酒是亦將
獻之以禮禮賓之也者謂據此經諸侯鄕大夫貢士之法亦如天子之
鄕大夫貢法故云亦也若據鄕貢一人其介與衆賓不貢之矣但立介
與衆賓輔賓行鄕飲酒之禮待後年還以貢之耳案射義云古者天子
之制諸侯歲獻貢士注引舊說大國三人次國二人小國一人大國三
鄕次國二鄕小國一鄕所貢之士與鄕同則鄕送一人至君所其國有
遂數亦同其鄕并有公邑采地皆有賢能貢之而貢士與鄕數同不言
遂與公邑采地所貢者蓋當鄕送一人至君所君又揔校德之大小取
以貢之縱取鄕外仍准鄕數爲定鄕大夫雖行飲酒禮賓之于君其簡
訖仍更行飲酒禮賓之於王是易觀盥而不薦鄭注云諸侯貢士於
天子鄕大夫貢士於其君必以禮賓之唯主人觀而獻賓賓盥而酢主
人設薦俎則弟子也是鄕大夫及諸侯貢士皆行飲酒禮禮賓也云今
郡國至之說然者鄭欲解此鄕飲酒貢士法彼漢時所行飲酒禮者是
正齒位與此不同之意漢時巳罷諸侯之國而爲郡郡有大守而封王
子母弟者仍爲國故云郡國也云十月行此飲酒禮者謂行此鄕飲酒
禮也云以黨正每歲邦索鬼神而祭祀者則禮記郊特牲云蜡者索也
歲十二月合聚萬物而索饗之周謂之十二月即夏之十月農功畢而
蜡祭也云則以禮屬民而飲酒于序以正齒位者屬聚也謂當蜡祭之
月黨正聚民於序學中以三時務農將闕於禮此時農隙故行正齒位
之禮則禮記鄕飲酒義云六十者坐五十者立侍六十者三豆七十者
四豆八十者五豆九十者六豆年長者在上是正齒位之法也云之說
然者漢時十月飲酒禮取此黨正之文而然與此篇鄕飲酒禮異也云
此篇無正齒位焉者以其此篇以德行爲本而貢之無黨正正齒位法
也云凡鄕黨飲酒必於民聚之時者此鄕飲酒必於三年大比民聚之
時黨正鄕飲酒亦於大蜡民聚之時也云皆欲其見化知尚賢尊長也
者尚賢據此篇鄕飲酒尊長據黨正鄕飲酒也但黨正飲酒以鄕大夫
臨觀行禮或鄕大夫居此黨内則亦名鄕飲酒也云孟子者孟子公孫
丑篇齊王召孟子不肯朝後不得巳而朝之宿於大夫景丑之家景子
譏之曰禮云父召無諾君召不俟駕而行固將朝矣聞君命而遂不果
宜與夫禮若不相似然對曰天下有達尊三爵也德也齒也朝廷莫如
爵鄕里莫如齒輔世長民莫如德惡有得其一以慢其二哉是也引之
者證鄕大夫飲酒是尚德也黨正飲酒尊長尚齒也爵則於此無所當
連引之耳主人至荅拜汪戒警至有志釋曰云拜辱出拜其自
屈辱至己門也者知賓出門者見冠禮主人宿賓賓出門左鄕射戒賓
亦出門故知此亦出門云所爲來之事者謂行鄕飲酒之禮也云不固
辭者素所有志者不如士相見固辭此禮辭即許者以其主人與先生
謀時賓巳知欲貢己又賓以學習德業擬爲賓主情意相許是以不固
辭爲素有志也案冠禮主人先拜賓荅拜此賓先拜主人荅拜者彼冠
禮主人戒同寮同寮尊又使之加冠於子奠重之故主人先拜此則鄕
大夫尊矣賓是鄕人卑矣又將貢己宜尊敬主人故賓先拜辱也是以
下注云去又拜辱者以送謝之也介亦如之注如戒賓也釋曰言
如戒賓者亦如上主人戒賓巳下賓拜辱巳上之事謀賓介及戒亦言
賓介意不言衆賓衆賓德劣但謀介時雖不言衆賓亦當謀之故上注
兼言其次爲衆賓至於戒速之日必當遣人戒速使知但略而不言故
下云賓及衆賓皆從之是也鄕飲酒義云主人親速賓及介而衆賓自
從之亦據不得主人戒速而爲自從也乃席賓主人介注席敷至
東面釋曰知夙興往戒歸而敷席不别日者下記云鄕朝服而謀賓
介皆使能而不宿戒是同日也鄭知賓介與主人席位如此者案鄕飲
酒義云主人者尊賓故坐賓於西北而坐介於西南以輔賓賓者接人
以義者也故坐於西北主人者接人以仁以德厚者也故坐於東南而
坐僎於東北以輔主人也又云賓必南面介必東鄕介賓主也鄕射云
乃席賓南面席主人于阼階上西面以此故知賓主及介其位然也
衆賓至屬焉注席衆至各特釋曰鄭知衆賓席在賓席之西者見
鄕射云席賓南面東上衆賓之席繼而西此衆賓之席亦當然但此不
屬爲異耳云皆獨坐明其德各特者鄕射注云言繼者甫欲習衆庶未
有所殊别此乃特貢於君故衆賓之席皆不屬焉明三物巳久其德各
特故不屬續其席雖不屬猶統賓爲位同南面也尊兩至兩壷注
斯禁至陳也釋曰凡設尊之法但醴尊見其質皆在房内故士冠禮
禮子㛰禮禮婦醴皆在房隱處若然聘禮禮賓尊於東廂不在房者見
尊欲與卑者爲禮相變之法設酒之尊皆於顯處見其文是以此及醮
子與鄕射特牲少牢有司徹皆在房戸之閒是也燕禮大射尊在東楹
之西者君尊專大惠也云設篚于禁南東肆者言東肆以頭首爲記從
西向東爲肆則大頭在西也云斯禁禁切地無足者斯澌也澌盡之名
故知切地無足昏禮冠禮皆云禁者士禮以禁戒爲名卿大夫士並有
禁名故鄭以大夫士雙言也是以玉藻云大夫側尊用棜士側尊用禁
注云棜斯禁也大夫士禮之異也禮器云大夫士棜禁注云棜斯禁也
謂之棜者無足有似於棜或因名云耳大夫用斯禁士用棜禁然則禁
是定名言棜者是其義稱故禮器大夫士揔名爲棜禁案特牲禮云實
獸於棜注云棜之制如今大木輿矣則棜是輿非承尊之物以禁與斯
禁無足似輿故世人名爲棜若然周公制禮少牢名爲棜則以周公爲
世人或有本無世人字者是以少牢不名斯禁謂之爲棜取不爲酒戒
特牲云壷禁在東序記云壷棜禁饌于東序注云禁言棜者祭尚厭飫
得與大夫同器不爲神戒也其實不用云棜禁不敢與大夫同名斯禁
作記解注故云士用棜禁明與少牢棜同也若然士之棜禁大夫之斯
禁名雖異其形同是以禮器同名棜禁也其餘士冠昏禮禮賓用醴不
飲故無禁不爲酒戒若天子諸侯承尊之物謂之豐上有舟是尊與卑
異號也設洗至南肆注榮屋翼釋曰云南北以堂深者堂深謂
從堂廉北至房室之壁堂下洗北去堂遠近深淺取於堂上深淺假令
堂深二丈洗亦去堂二丈以此爲度云榮屋翼者榮在屋棟兩頭與屋
爲翼若鳥之有翼故斯干詩美宣王之室云如鳥斯革如翬斯飛與屋
爲榮故云榮也羹定注肉謂至孰也釋曰云肉謂之羹者爾雅
文言肉正謂其狗孰云定者孰即定止然故以定言之言此者以與速
賓時節爲限不敢煩勞賓故限之也主人至拜辱釋曰自此至皆從
之論主人往賓門召之使來之事案鄕射云主人朝服乃速賓賓朝服
出迎再拜彼云乃速賓此不云主人乃者彼戒速别服故云乃以閒之
此戒速雖與彼同但此戒速同服故不云乃云主荅拜還賓拜辱案聘
禮云賓入境至近郊使下大夫至賓館下大夫遂以賓入賓送不拜又
公食大夫禮使大夫戒賓大夫還賓不拜送遂從之鄭注云不拜送者
爲從之不終事皆不拜送此獨拜送者亦是鄕大夫尊賓卑又擬貢故
特拜辱而送之異於餘者賓及至從之注從猶至中矣釋曰鄭
云言及衆賓介亦在其中矣者上文戒及速皆言賓與介不言衆賓及
從主人來即言賓及衆賓衆賓不戒不速尚從主人則介在從主人可
知也主人至荅拜注相主至命者釋曰自此至荅再拜論主人
迎賓入升堂并拜至之事云主人一相迎于門外者謂主人於群吏中
立一相使傳賓主之命主人乃自出迎賓於大門外必非一相迎賓者
案鄕飲酒義云主人拜迎賓于庠門之外明主人自迎若然主人輒言
一相者欲見使一相傳命乃迎故云相主人之吏擯贊傳命者也若然
士相見注異日則拜迎同日不拜迎者彼以摯相見法此自以賓舉賢
能故與彼異也揖衆賓注差益至南面釋曰云差益卑者以上
文主人迎賓而拜介是介差卑於賓今於衆賓不拜直揖之而巳故云
差益卑也知拜介揖衆賓皆西南面者以其賓介衆賓立位在門外位
以北爲上主人與賓正東西相當則介與衆賓差在南東面明知主人
正西面拜賓則側身向西南拜介揖衆賓矣主人揖先入注揖揖
至西面釋曰此鄕大夫行鄕飲酒在庠學唯有一門即向階門内旣
有三揖故主人導賓揖而先入門至内&KR0764;西向待賓也賓厭至北上
注皆入至無門釋曰主人入後賓乃厭介介厭衆賓相隨入門皆東
面北上定位賓旣北上主人西面相向揖訖乃相背各向堂塗介與衆
賓亦隨賓至西階下也云賓之屬相厭變於主人也者以賓與介衆賓
等自用引手而入故不揖是變於主人也云推手揖引手曰厭者厭字
或作撎字者古字義亦通也云推手揖者案周禮司儀云土揖庶姓時
揖異姓天揖同姓鄭以推手小下之爲土揖平推手爲時揖推手小舉
之爲天揖皆以推手爲揖又案僖二年公羊傳荀息進曰虞郭見與獻
公揖而進之何休云以手通指曰揖與此别者推手解其揖狀通指道
其揖意也鄭則解揖體何氏釋其揖意相兼乃足也云引手曰厭者以
手向身引之云今文皆作揖者鄭不從也云又曰衆賓皆入門左無門
亦不從也主人至荅拜注三揖至尊之釋曰云三讓主人升者
主人先升賓後升故鄕射云主人升一等賓升是也云三揖者將進揖
當陳揖當碑揖者爾雅陳堂塗也云楣前梁也者對後梁爲室戸上云
復拜賓至此堂尊之者案公食禮云公升二等賓升公當楣北鄕至再
拜燕禮大射皆云主人升自西階賓右至再拜鄕飲酒義亦云拜至拜
洗此不云至者略之是知此升堂拜亦是拜至可知凡拜至者皆是尊
之也主人至降洗注將獻賓也釋曰自此至主人阼階上荅拜
論主人盥洗獻賓之節也云主人坐取爵于篚者篚在堂上尊南故取
之乃降也注重以至曰辭釋曰主人獻賓乃是主人事故云重以
已事煩賓也云事同曰讓事異曰辭者事同謂若上文主人與賓俱升
階而云三讓是也事異若此文主人有事賓無事是事異則曰辭此對
文爲義若散文則通是以周禮司儀云主君郊勞交擯三辭車逆拜辱
三揖三辭拜受注云三辭重者先辭辭其以禮來於外後辭辭升堂事
同而云辭是其通也注賓主之辭未聞釋曰其辭未聞者謂若冠
禮醮辭之等雖行事辭不見於後以次見辭此則無見辭之事故云未
聞也主人至盥洗注巳盥至無奠釋曰案鄕飲酒義云主人盥
洗揚觶所以致絜也拜至拜洗拜受拜送所以致敬也此經先言盥後
言洗則盥手乃洗爵者所以致絜鄭取鄕飲酒義爲言也若然盥手洗
爵止是致絜拜受之等乃是致敬并言敬者鄭注兼拜至拜受而言耳
賓進東北面辭洗釋曰案下經云賓復位當西序東面注云言復位
者明始降時位在此者案鄕射賓進東北面辭洗彼注云必進者方辭
洗宜違其位也言東北面則位南於洗矣是其賓初降立至于序南東
鄕至於主人洗爵乃東行故此得北面辭洗也云示情者賓進前就主
人示謙下主人之情也主人至東面注言復至在此釋曰上經
奠爵于階前者主人未洗見賓降即奠爵故在階前奠爵此即至洗將
洗爵見賓辭故奠爵於篚興對故不同也云言復位者明始降時位在
此者上始降時直云賓降不言處所於此見之是舉下以明上之義也
主人至北面注沃洗至群吏釋曰知主人群吏者下記云主人之
贊者西面北上不與注云贊佐也謂主人之屬佐助主人之禮事徹鼏
沃盥設薦俎是也卒洗至讓升注俱升釋曰知俱升者鄕射云
主人卒洗一揖一讓以賓升明俱升可知若然上文主人先升賓乃升
者以初至之時賓客之道進宜難故主人升導之至此以辭讓訖故略
威儀而俱升也賓拜至降盥注復盥爲手坋汙釋曰言奠爵遂
拜者因事曰遂是以燕禮云賓受酬坐祭酒遂奠于薦東注云遂者因
坐而奠不北面是其類也凡賓主行事相報皆言荅此不言荅省文也
賓降至疑立注疑讀至之貌釋曰言揖讓升不言一揖一讓從上
可知云疑讀爲疑然從於趙盾之疑疑正立自定之貌者案宣公六年
公羊傳云晉靈公欲殺趙盾於是伏甲于宫中召趙盾而食之趙盾之
車右祁彌明者國之力士也仡然從乎趙盾而入放乎堂下而立何休
云仡然壯勇貌鄭氏以仡然從乎趙盾而入放乎堂下而立不取何休
注義以鄕射注云疑止也有矜莊之色自定其義不殊字義與何少異
也主人至獻賓注獻進至於賓釋曰云西北面者賓在西階北
面將就席受故西北面向其席故也賓進至少退釋曰云賓進者
以賓西階上疑立今見主人西北面獻於己席前故賓進將於席前受
之故也案鄕射云賓進受爵於席前復位此不言席前文不具也薦
脯醢注薦進至有司釋曰知非主人自薦者案昏禮禮賓贊者薦
脯醢周禮膳宰薦脯醢皆非主人故知此亦非主人是有司也賓升
席自西方注升由至中席釋曰案曲禮云席南鄕北鄕以西方爲
上今升席自西方云升由下者以賓統於主人以東方爲上故以西方
爲升由下也乃設折俎注牲體至在俎釋曰凡解牲體之法有
全烝其豚解爲二十一體體解即此折俎是也是以下有賓俎脊脅肩
介俎脊脅肫胳是體解也主人至脯醢注坐坐至右手釋曰知
賓坐坐於席上者上文賓升席下文降席故知此坐在席可知云祭脯
醢者以右手者此經左執爵明祭用右手是以鄕射亦云右祭脯醢
奠爵至于俎注興起至嘗也釋曰奠爵於薦右者爲取肺奠之將
舉故奠於右禮記少儀云取俎進俎不坐是以取時奠爵興至加于俎
又興也云肺離之本端厚大者此是舉肺刲者於下記文本謂根本肺
之大端故云厚大云繚猶紾也者弗繚即弗紾一也云大夫以上威儀
多者此鄕飲酒大夫禮故云繚祭鄕射士禮云絶祭但云繚必兼絶言
絶不得兼繚是以此經云繚兼言絶也言大夫以上則天子諸侯亦繚
絶兼有但禮篇亡無以可知也案周禮大祝云辨九祭七曰絶祭八曰
繚祭注云本同禮多者繚之禮略者絶則祭之亦據此與鄕射而言也
大夫巳上爲繚祭燕禮大射雖諸侯禮以賓皆大夫爲之臣在君前故
不爲繚祭皆爲絶祭也云嚌嘗也者嚌至齒則嘗之也坐挩手遂祭
酒注挩拭至作說釋曰案内則事佩之中有帨則賓客自有帨巾
以拭手也坐挩手因事曰遂因坐祭酒故云遂也案鄕射坐挩手執爵
遂祭此不言執爵省文也興席末坐啐酒注啐亦嘗也釋曰言
席末謂於席之尾故云末鄕飲酒義云祭薦祭酒敬禮也嚌肺嘗禮也
啐酒成禮也於席末言是席之正非專爲飲食也此所以貴禮而賤財
也注云祭薦祭酒嚌肺於席中惟啐酒於席末是也啐酒於席末者酒
是財賤財之義也云啐亦嘗者亦前肺云嚌是至齒爲嘗此酒云啐謂
入口爲嘗雖至齒入口不同皆是嘗也又肺於前用之不得言成禮酒
後乃用故云成禮異於肺也降席至荅拜注降席至美也釋曰
賓拜告旨主人拜崇酒其節同義即異矣賓言旨甘主人之味啐則拜
之主人云崇者崇充也謝賓以酒惡相充實飲訖乃崇酒先後亦同也
賓西至荅拜注卒盡至食起釋曰言遂拜者亦因奠爵不起因拜
也云於此盡酒者明此席非專爲飲食起者但此席爲賓賢能起故謂
在席盡爵於此西階上卒之也云不專爲飲食者啐酒於席末兼爲飲
食之事故以不專言之也
儀禮䟽卷第八
