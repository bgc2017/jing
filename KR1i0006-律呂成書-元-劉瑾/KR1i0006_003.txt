欽定四庫全書
苑洛志樂卷一
明韓邦竒撰
陳氏樂書曰甚哉諸儒之論律吕何其紛紛邪謂陰陽
相生自黄鐘始而左旋八八為伍管以九寸為法者班
固之説也下生倍實上生四實皆三其法而管又不專
以九寸為法者司馬遷之説也持隔九相生之説以中
吕止生黄鐘不滿九寸謂之執始下生去减上下相生
終於南事十二律之外更增六八為六十律者亰房之
説也本吕覧淮南王安蔡邕之説建㽔賔重生之議至
於大吕夾鐘仲吕之律所生分等又皆倍焉者鄭康成
之説也隔七為上生隔八為下生至於仲吕則孤而不
偶㽔賔則踰次無凖者劉向之説也演亰房南事之餘
而伸之為三百六十律日當一管各以次生者宋錢樂
之之説也斥亰房之説而以新舊法分度參録之者何
承天沈約之説也校定黄鐘毎律减三分而以七寸為
法者隋劉焯之論也析毫釐之彊弱為筭者梁武帝之
法也由此觀之諸儒之論角立蠭起要之最為精宻者
班固之志而已今夫陰陽之聲上生者三分之外益一
下生者三分之内損一蓋古人簡易之法猶古厯周天
三百六十五度四分度之一也若夫律同之聲適多寡
之數長短之度小大之量清濁之音一要宿乎中聲而
止則動黄鐘而林鐘應動無射而仲吕應和樂未有不
興者矣彈宫而徴應彈徴而商應彈商而羽應彈羽而
角應是五聲以相生為和相勝為繆先王立樂之方也
律不求元聲元氣雖能宰物終是苟且與天地何與哉
然聖人得元聲以候元氣今當候元氣以求元聲律能
應氣度量衡由之而定九八音之輕重厚薄大小多寡
長短皆由于律其體則天地之體宜其用之能感天地
也
絲隨五聲管隨十二律然和平沉厚麄大而下者宫
聲也勁凝明峻從上而下歸於中者商聲也圓長通徹
中平而正者角聲也抑揚流利從下而上歸於中正者
徴聲也喓哸而逺徹細小而高者羽聲也
聖人不能以一身周天下之用故制為噐數以教萬世
是以天下後世人非聖人而道則聖人之道也昔孔子
聞韶于齊夫其考擊而搏拊者固非皆夔倫也而其美
如此者噐數存也且聖人之道有文有本天地之道有
纎有洪自然之理也今不論度量衡之數而曰妙在其
人則聖人當時止為一支之木一塊之土一鈎之金足
矣何必為鐘為鼓為笙為磬又從而為篁為絃有煩有
簡若是哉今試以祭祀之時燕享之際琴瑟缺其絃笙
盡去其篁鑄萬鈞為鎛鐘合以方寸之鼗皷又從而盡
去八音使寳常擊食噐荀朂摇牛鐸可乎不可乎是故
君子不為無益之空言必究制作之實用
自隋唐以來律皆造作用全刀剖削而成非本然之管
恐傷元氣且律吕絲忽所争若非良工剖削之際安能
適中予謂多取竹管其從長未免用刀㫁之必求徑三
分四釐六毫周廣十分三釐六毫者而後用之庶得聲
氣之元矣
律雖非生于累黍然古樂既亡律管非累黍亦何由定
予謂亦須自九十黍累為九寸然後依蔡氏之説多截
竹管或長一分或半分或十分分之一以至于九或短
一分或半分或十分分之一以至于九中間必有適之
者矣
埋管之地不可以城市之中蓋城市之地翻取數過皆
灰糞瓦礫非本然之土必于壙野素無人居之地土之
黄壤者亦須去二三尺以盡客土撅亦不可深深則恐
傷正氣如此候之或得正氣之應矣
古樂既亡代變新聲至元則壊之極矣周德清中原音
韻方且自謂知音姑以四聲論之聲之有平上去入猶
天之元亨利貞地之東西南北也今以元音入不能歌
乃以入聲𣲖入三聲是何理也夫之知王黄呼喚雖差
聲與韻未害也德清乃以六為溜國為鬼至于别為平
則無字彼徒知譏沈約以南蠻之音為中原之音自不
知以北狄之音為中原之音也獨其論黄荒原元之分
陰陽為得耳以點絳唇論之則㳺藝中原差而竚立閑
階是矣
噐與造化通唯律而已黄鐘既定凢天地之噐雖衣服
盤盂皆造化之運形而上形而下本一物也
宫聲重而尊商聲明而敏角聲輕而易制徴聲泛而不
流羽聲渙散而抑
八音之數惟絲為自然其七音皆倚此而起數
古以周尺八尺為歩以今歩尺除之中尺可考也
宫商角徴羽借此五字為母五字即五聲也
春陽無不到陵原無二氣
㽔賔隔八若益一分上生大吕與損一分下生大吕倍
其數長短不差絲毫然不如下生為自然於十二律之
序為順審思自見
司馬遷以宫生角角生商商生徴徴生羽羽生宫則反其
所尅不可被之八音
大吕為當十月管逆數至應鐘為夏至
世説稱有田父於野地中得周時玉尺便是天下正尺
荀朂試以校尺所造金石絲竹皆短校一米
今尺惟車工之尺最准萬家不差毫釐少不同則不利
載是孰使之然哉古今相沿自然之度也然今之尺則
古之尺二寸也所謂尺二之軌天下皆同是也以木工
尺去二寸則周尺也昔魯公欲高大其宮室而畏王制
乃以時尺增一寸召班授之班知其意復一寸進於公
曰臣家相傳之尺乃舜時同度之尺也乃以其尺為之
度諸侯聞之争召班然班亦本木工之聖者也
世儒有言學樂必先等字若然三百篇無一章中律者
經言律和聲未聞以律就聲也夫人之聲有洪者細者
亮者萬萬不齊古之聖人雖堯舜之聲亦不能合律惟
大禹一人聲可為律耳正使人人之聲皆中律亦只五
聲人有八十四喉舌哉且如&KR0687;&KR0687;鹿鳴一句上&KR0687;字宫
下&KR0687;字徴豈一字二音哉恊以就律耳等字云者非知
樂者之言也
聲出於脾合口而通之謂之宫出於肺開口而吐之謂
之商出於肝而張齒湧吻謂之角出於心而齒合吻開
謂之徴出於腎而齒開吻聚謂之羽
宫土聲也其性圓而居中若牛之鳴窌而主合商金聲
也其性方而成噐若羊之離羣而主張角木聲也其性
直而崇高若雉之鳴木而主湧徴火聲也其性明而辨
物若豕之負駭而主分羽水聲也其性潤而澤物若馬
之鳴野而主吐
宫聲雄洪調則政和國安亂則其國危在西域則婆脆
九也商聲鏘鏘倉倉然調則刑法不作威令行亂則其
宫壊在西域則稽積識也角聲喔喔確確然調則四民
安亂則其人怨在西則沙識也徴聲倚倚戯戯然調則
百物理亂則庶績隳在西域則沙臘也羽聲詡雨&KR1196;具
然調則倉廪實庶物備亂則其民憂其財匱在西域則
般瞻也
黄鐘宮聲去太簇商聲一寸去大呂接聲六分三釐去
林鐘應聲三寸瑟黄鐘折馬後即大呂不必下一絃也
十二管倍其長則倍其空圍半其長則半其空圍十二
管雖有長短空圍則同康成以十二管隨其長短而减
其空圍則於八百一十分十七萬之數戾矣
