易俟卷八翰林侍讀喬萊撰
䷘(震下乾上)
程傳无妄序卦復則不妄矣故受之以无妄朱子
曰史記作无望謂无所期望也據諸爻名義合作无
望不知孔子何故說歸无妄萊按序卦復則不妄矣
則无妄是也建安丘氏曰唯其无妄所以无望也
无妄元亨利貞其匪正有眚不利有攸往
萊按卦取反對之義剛自外來而為主于内是主于
巾者有理而无欲也曰无妄程子曰无妄誠也誠者
天之道也動而健動以天也與天合德故乾之四德
具焉雜卦曰无妄災也以災之一字盡一卦之義何
哉蓋六十三卦之中曰凶曰悔曰吝皆自致也然豈
无莫之致而致者故于无妄𤼵之明災之自外來也
彖曰有眚六三曰邑人之災九五曰无妄之疾上九
曰行有眚此雜卦之以災盡卦義也白雲郭氏曰自
天致者曰災由人致者曰眚三之災五之疾无妄也
自天致也上之眚因行而眚也不可謂之災也孔子
曰災曷故也曰窮也非妄也眚而由于災也彖之有
眚匪正也由人致也或曰匪正非不正也正其所正
而非正也程子曰雖无邪心苟不合于正理則妄也
朱子曰佛氏亦豈有邪心者皆對无妄而言匪正也
言之精也獨平甫項氏不然其言曰否之時匪人得
志不利君子貞无妄之時匪正之人詎有利乎故不
利有攸往萊按項先生之說是也剥曰天行復曰天
行臨曰天道无妄曰天命又曰天命不祐此亦寓消
長之幾焉先儒悞看无妄之往何之矣遂有往則為
妄之說不知從上文匪正來也匪正之人當无妄之
時而往天命不祐尚何之耶如云往則為妄初何以
往而吉二何以往而利耶蓋正而往則利匪正而往
則不利也若匪正而无邪心天命不祐說不去
彖曰无妄剛自外來而為主于内動而健剛中而應大
亨以正天之命也
萊按以反對言大畜上九來為无妄初九成卦之主
也上卦外卦也下卦内卦也剛自外來而為主于内
是主于内者有天理无人欲也自外來者復之後繼
以无妄也以二體言震動也乾健也動而健動以天
不動以人也以二五之應言剛中而應應以正不應
以私也此其大亨以正也臨以消長言故曰天之道
无妄以賦與言故曰天之命道與命皆天也故備乾
之四德
其匪正有𤯝不利有攸往无妄之往何之矣天命不祐
行矣哉
萊按无妄之時貞者利矣其匪正者尚能利耶天命
不祐何以行哉曰何之矣曰行矣哉快之也誚之也
象曰天下雷行物與无妄先王以茂對時育萬物
本義天下雷行震動𤼵生是物物而與之以无妄也
兼山郭氏曰天非人不因人非天不成先王之仁
德被萬物者在對時而已且日中星鳥以正仲春于
是平秩東作宵中星虚以正仲秋于是平秩西成東
作西成烝民乃粒萬邦作乂先王之政也國君春田
不圍澤大夫不掩羣士不取麛卵則仁及于禽獸草
木黃落斧斤入山林則仁及于草木獺祭魚漁人入
澤梁則仁及于魚鼈凡以對時育物而已
初九无妄往吉
萊按初剛自外來而為主于内者成卦之主也周公
直以无妄歸之不假他辭焉无妄而往吉之道也初
往而吉二往而利是无妄以往為貴也聖人之學重
經世也彖不利有所往指匪正也于匪正之往不利
知正而往者之利也先儒不合看窒而難通矣
象曰无妄之往得志也
誠齋楊氏曰九本乾體初居震始動以天者也焉往
而不吉何志之不得哉
六二不耕穫不菑畬則利有攸往
萊按耕而穫菑而畬是有所為于前有所冀于後也
妄也不如是焉則利有所往矣无妄貴剛二柔也非
无妄者中正也因設此象以勉之語意全在則字俾
其擇而處之瞿唐來氏曰二為田有耕穫菑畬之象
故乾二曰見龍在田
象曰不耕穫未富(叶廢)也
平甫項氏曰未富不遽富也非終不富也與未順命
未失道義同
六三无妄之災或繫之牛行人之得邑人之災
雲峰胡氏曰六爻皆无妄三之時則无妄而有災者
六二得位而有无望之福時也六三失位而有无妄
之禍亦時也行人牽牛以去而居人反受詰捕之擾
其災出于意料之外雜卦曰无妄災也其此之謂乎
萊玩災之一字止有无妄之禍並無无望之福何則
既无妄矣无得禍之道也而得禍焉是无妄之禍也
苟无妄焉有得福之理矣而得福焉豈无望之福乎
春申君傳斷章取義未可執以解易胡雲峰通釋初
看覺有𤼵揮按之實多影響類如斯也无妄之災見
于三爻者亦三多凶之義與
象曰行人得牛邑人災(叶兹)也
九四可貞无咎
萊按四乾體非有妄者居柔也患不能守然陽剛之
德四所固有可貞固守之而无咎也豈俟外求乎
象曰可貞无咎固有之也
九五无妄之疾勿藥有喜
萊按易于五言疾者二豫无妄是也豫之五溺于豫
也又柔也乘剛是以疾也无妄之五剛健中正應二
之柔順中正无致疾之故也曷言乎疾也曰无致疾
之故而疾焉此其為无妄之疾也藥所以攻疾也不
應藥而藥亦足召疾勿之有喜垂誡遠矣曷誡也後
世之君餌丹藥而致疾者多矣如唐憲宗以柳泌為
台州刺史求長生藥尋藥𤼵暴崩穆宗復餌之不納
張臯之諫亦及于禍甚矣易之廣大悉備也
象曰无妄之藥不可試(叶持)也
上九无妄行有眚无攸利
萊按上乾體非有妄者健而行不知止也初當行而
行故往而吉上當止而不止故行而有眚尚復何所
利哉兹爻之義如漢之馬援垂暮之年功成身退角
巾私第不亦善乎乃據鞍顧盼再征五溪援亦非有
妄者行而不知止耳身死炎荒横遭讒謗眚由自致
君子悲之
象曰无妄之行窮之災(叶兹)也
萊按亢龍有悔曰窮之災也无妄之行亦曰窮之災
也皆乾之終也眚由于窮故亦曰災
䷙(乾下艮上)
程傳大畜序卦有无妄然後可畜故受之以大畜
萊按舊說以隂畜陽所畜者小曰小畜以陽畜陽所
畜者大曰大畜夫陰畜陽者巽畜乾也陽畜陽者艮
畜乾也然小畜之義在一隂畜五陽所重不在巽也大
畜之義在四五二隂畜初二二陽隂畜陽陽不畜陽
也曷言乎陽不畜陽也上不畜三可據也大抵小畜
之四臣道也大畜之五君道也四同乎君者也以君
而止天下之健非小畜比也釋褐楊氏曰大畜主四
五四曰童牛之牿五曰豶豕之牙為畜者也初應四
曰利已二應五曰脱輹受畜者也三良馬逐上何天
之衢畜道通矣他卦之相應相配合也大畜之相應
相止畜也他卦偏隂偏陽為非應大畜二陽相遇為
合志此又一例也東谷鄭氏曰畜有三義以藴畜言
畜德也以畜養言畜賢也以畜止言畜健也
大畜利貞不家食吉利涉大川
萊按大畜之義進德也尚賢也止健也三者皆利也
貞也非利于貞也陽盛之時可出而仕也曰不家食
吉雖險亦濟也曰利涉大川
彖曰大畜剛健篤實輝光日新其德
平甫項氏曰剛健以主之篤實以充之輝光以𤼵之
所畜愈富其德愈新畜道之大未有大于畜德者二
體如是曰大畜也
剛上而尚賢能止健大正也
萊按大畜之時人君自畜其德尚已其施于事業則
尊賢致天下之治除暴銷天下之亂其重也大畜无
妄反對之卦也无妄初九上而為大畜上九剛上也
五尚之尚者賢也下卦乾體也健也上卦艮體也止
也止健者銷亂萌也皆大正事也或曰下文養賢兹
曰尚賢豈一義耶曰養養在下之賢也尚尊而崇之
也故孔子曰道大行
不家食吉養賢也利涉大川應乎天也
萊按養賢乃能得士應天乃能濟險雲峰胡氏曰卦
有乾體者多言涉川健故也
象曰天在山中大畜君子以多識前言往行以畜其德
建安丘氏曰風以氣畜氣息則散故氣行天上為小
畜山以形畜形畜則固故天在山中為大畜大畜言
畜德小畜言懿文德畜德雖同而文德則德之小者
初九有厲利已(已夷正反)
來按艮視乾之健也為暴者也止之俾不得進乾視
艮之止也妨賢者也因其止而遂不進皆各自取義
也初與四相應而相止者四相也相不欲其進有厲
也而不已焉災之所由生也故有利已之戒
象曰有厲利已不犯災(叶兹)也
中溪張氏曰厲災也惟已故不犯
九二輿說輹(說吐活反輹音服)
萊按二與五相應而相止者五君也君而不欲其進
遯世无悶可也輿脱輹示不行也童溪王氏曰小畜
之三見畜于四曰輿脱輹四脱其輹也大畜之二見
畜于五亦曰輿脱輹自脱其輹也彼則制于人此則
守于已優劣殊焉
象曰輿說輹巾无尤(叶怡)也
萊按中无尤乃不怨天不尤人之義身將隱矣心且
甘之
九三良馬逐利艱貞曰閑輿衛利有攸往(曰讀為日)
萊按三健之極也極則當變與上无應不相畜者又
皆陽也可進也良馬逐之象曰馬行也曰艮善行也
曰逐非一馬也三逐上以進二陽又逐三以進也何
以信二陽之進也上爻辭曰何天之衢无不通也二
陽豈終不通者故信其逐三以進也斯時也不可有
易心焉戒以艱不可有過舉焉戒以貞輿所以載也
衛所以防也閑懼弗固也懼弗備也然猶懼其疎也
更日閑之庶幾其往而利也嗟乎初曰利已戒其進
也二曰脱輹喜其不進也三曰良馬逐又懼其進而
蹶也養賢之時賢之難進如此可慨也已坤為輿
而象輿者皆見于乾爻何也坤言輿象其載也乾言
輿象其行也項氏曰衛武衛也周人之輿有六等之
備戈也人也殳也戟也矛也軫也
象曰利有攸往上合志也
萊按賢之進也不有上之合志其亦何所往哉
六四童牛之牿元吉(牿古毒反)
程傳四應初畜初者也初居最下陽之微者微而畜
之則易制猶童牛而加牿也牛之性觝觸以角始角
而牿之使觝觸之性不𤼵以象六四止惡于未𤼵之
前大善之吉也(項氏曰告說文云牛角横木也引易童牛之告為證告從牿者别是一字)
(說文云牛馬牢也此告不當從牛)
萊按雜卦曰大畜時也曷言乎時也隂受制于陽者
乾陽之尊受畜于四五兩隂何哉曰五居尊位四為
大臣不得不聽其畜也時為之也
象曰六四元吉有喜(叶戲)也
程傳天下之惡已成而止之則上勞于禁制而下傷
于刑誅故畜止于未𤼵之前大善而吉故可喜也
六五豶豕之牙吉(豶符云反)
程子曰六五居君位止天下之邪惡者夫以億兆之
衆欲力以制之雖密法嚴刑不能勝也聖人操得其
要則不勞而治其用若豶豕之牙所以吉也萊按舊
說豕躁物而牙猛利豶去其勢也牙雖存躁自止也
或曰豶牙不生也或曰牙非齒也埤雅云以杙繫豕
也項先生曰告以制牛則牙以制豕可知矣瞿唐來
氏曰船繫纜樁曰橜亦曰杙牙樁上杈牙也汴水
趙氏曰制天下之變貴静而不貴動回天下之勢在
機而不在力幅員至廣人情不齊使大君不得執要
御詳之機物物而畜之事事而制之勞亦未有濟也
然五之吉不大于四者牿牛則制于初以養其性豶
豕則因養其體而傷其膚猶之小人之為惡不威不
懲五刑之用隨宜而施雖曰遂吾並生之欲要非聖
人之得已
萊按三言馬乾為馬也四目初為牛五目二為豕二
體中无此象也先儒曰乾之初自坤變也曰牛乾之
二坎中爻也曰豕將无妄之或繫之牛亦自坤而變
睽之見豕負塗亦自坎而來耶吁何其鑿也易之立
象盡意也遠取諸物者何所不取非廣八卦之象所
能盡也且夫乾為馬者象其健也坤為馬者象其順
也若善鳴若馵足若作足若的顙又有震之象焉若
美脊若亟心若下首若薄蹄又有坎之象焉一物也
四卦之義具焉則牛與豕豈坤與坎之所可拘耶又
如遯之二曰黃牛之革先儒曰黃中色牛順物指六
二言也革之初曰黃牛之革先儒亦曰黃中色牛順
物于初九之義何取焉又如姤之初曰贏豕孚蹢躅
縱索之互卦錯卦變卦終不能得坎之義雖漢上朱
氏瞿唐來氏之論象亦至此而窮已是故聖人因意
而有象後人貴因象以見意黃牛之革意在堅靭不
在中順何也黃牛中順黃牛之革不中順也猶之童
牛豶豕象也制之于早意也坤與坎何與焉而姤之
言豕者賤之也憂之也不在坎也推之无妄之牛睽
之豕又何必指為變離錯坎以強求其合也來氏之
易論反對者余所取也孔子所已言也以互卦變卦
錯卦論象者余不取也孔子所未言也朱子𤼵雜亂
穿鑿易之莠也
象曰六五之吉有慶(叶腔)也
平甫項氏曰喜者據已言之慶則其喜及人
上九何天之衢亨
本義何天之衢亨言其通達之甚也雙峰胡氏曰衢
路也艮為徑路在上曰夫衢來按何訝之也曷訝也
乾陽被畜鬱鬱久矣畜極而通豁達无礙訝之者喜
之也
象曰何天之衢道大行(叶杭)也
白雲郭氏曰觀童牛之牿則知有厲利已矣觀豶豕
之牙則知輿說輹矣觀良馬逐則知何天之衢亨矣
汴水趙氏曰行于地者有彊域之限山川之阻行
于天者无畔无際唯其所之猶大賢而在高位君臣
一德言聽計從道之大行者也
䷚(震下艮上)
程傳頤序卦物畜然後可養故受之以頤
頤貞吉觀頤自求口實
本義頤口旁也口食物以自養故為養義為卦上下
二陽内含四隂外實内虚上止下動頤之象養之義
也貞吉者得正則吉觀頤謂觀其所養之道自求口
實謂觀其所以養身之術皆得正則吉也(萊按觀其所養以養)
(人言)
彖曰頤貞吉養正則吉也觀頤觀其所養也自求口實
觀其自養也
平庵項氏曰觀其所養指上九言觀其自養指初九
言初上二陽上下兩卦之主爻非夫子贊辭明白則
後儒必不分作養人養已兩條也
天地養萬物聖人養賢以及萬民頤之時大矣哉
本義極言養道而贊之
象曰山下有雷頤君子以慎言語節飲食
本義二者養德養身之切務
萊按言語口之所出飲食口之所入皆從頤𤼵義
初九舍爾靈龜觀我朵頤凶
萊按頤以正為吉初正而凶何也曰初動體也在下
而動動于欲也隂不能養人陽養人卦唯二陽上九
在上足以養天下初九在下亦足自養乃動于欲而
朵頤焉凶之道也周公設為上九之詞曰舍爾靈龜
觀我朵頤誚之也朱子曰靈龜不食之物朵頤欲食
之貌是有貴而不自珍也象故以不足貴薄之平甫
項氏曰凡我字指成卦之主而言初上皆成卦之主
也上言我指初為爾
象曰觀我朵頤亦不足貴也
萊按二三之凶為小人戒也初之凶為君子惜也
六二顛頤拂經于丘頤征凶
萊按舊說釋顛字為顛倒若然二顛而凶宜也四顛
而吉何以稱焉瞿唐來氏曰顛頂也指上九也玩四
小象顛頤之吉上施光也則顛之指上九也明矣上
九天下由之以養也顛頤也君不養人而臣養人拂
經也東谷鄭氏曰丘聚也言求養于上者之多也若
六二者亦征而求賢于上凶之道也小象單提出征
凶二字其義可見蓋二五正應又皆隂也類也求養
于上失其類矣安得不凶
象曰六二征凶行失類也
萊按小象提出六二二字猶之比之初六大有上九
六四當位之類皆爻位便可取義不必論其詞也二
五正應二亦求養于上失類凶也
六三拂頤貞凶十年勿用无攸利
萊按爻辭十年勿用无攸利象又曰道大悖非尋常
拂乎養之道者所可論也蓋上九大臣也雖天下由
之而養自趨附者而言則黨于權門無復乃心王室
者聖人所深惡也二三皆拂經而三之凶甚于二者
何哉三正應黨之甚深二非正應黨之尚淺也三何
以貞也曰正應也雖正應亦凶也此如荀彧之黨曹
操賈充之黨司馬懿劉穆之之黨劉裕也十年數之
終十年勿用終不可用也大悖于道有何時而可用
耶
象曰十年勿用道大悖也
六四顛頤吉虎視耽耽其欲逐逐无咎
萊按下三爻皆待養于人者上三爻皆有養人之責
者四大臣隂柔不能養人不能吉也賴上九養人人
皆得上九之養則四不能養人之咎无之矣瞿唐來
氏曰物之自養于内者莫如龜待養于外者莫如虎
龜自養于内初舍之故凶虎待養于外上施之故吉
惟上之施者甚博而下之待養者雖耽耽而視逐逐
而來皆有以給之而無難此四之所以吉而无咎也
蓋一人當國澤及四海同時大臣分其功不任其咎
故有此象而孔子曰上施光終歸美于上矣(虎視二句難解)
(程子曰立威嚴也朱子非之或問下而專求而繼之義朱子又曰雖恁地解畢竟理會不得東坡謂四養)
(初九如孫權之養劉備也此譬殊佳又與上施光不合憶曩修明史見景帝時大饑督漕都御史王竑賑)
(江淮間甚有恩山東河南饑民聞而就食者至數百萬竑盡𤼵所屬倉庫賑之不足又𤼵鳳陽倉米主者)
(不從竑按劍曰不過十日此數百萬人非死則亂耳某願以一命活數百萬命汝不與米斬汝矣於是盡)
(𤼵倉米民得存活竑上疏伏罪帝曰好都御史否則饑壊吾民矣觀此則耽耽可畏也逐逐難繼也非上)
(施之不匱難免咎矣可悟此爻之義又如崇禎元年延綏大饑人相食給事中劉懋兵部尚書李繼貞上)
(疏請𤼵帑金十萬賑之不報尋致流賊之禍聖人于頤𤼵虎視耽耽之象無以養之將咥人也使當國大)
(臣能主持賑貸明亦何遂亡國此由頤上九之大有慶也)
象曰顛頤之吉上施光也
六五拂經居貞吉不可涉大川
萊按二拂經三拂頤五拂經此三爻皆言拂何也曰
五頤之主也能養賢以及萬民則天下之養皆正矣
乃隂柔不能養人反藉上九之陽拂于經矣五拂于
經不能養人人亦不向五求養不向五求養則别有
所求矣不附于君附于臣是二三之拂經皆由于五
也然上非有邪心也惟順以從之而居貞焉吉之道
也不能養人不能大事矣况涉險乎故曰不可涉大
川此如太甲之從伊尹漢昭之從霍光後主之從諸
葛亮也
象曰居貞之吉順以從上(叶常)也
上九由頤厲吉利涉大川
萊按隂不能養人卦惟二陽初在下無位能養人者
惟上九一爻是天下皆由上以養也雖然養人者君
之事也君之事而臣擅之危道也知其危則吉矣五
曰不利涉大川上曰利涉大川五不能養人可濟險
乎天下由上而養何險之不可濟耶
象曰由頤厲吉大有慶(叶腔)也
萊按周公于乾之三曰惕曰厲于豫之四曰勿疑于
頤之上亦曰厲皆戒之也孔子于乾之三曰行事曰
及時于豫之四曰大得志于頤之上曰大有慶皆幸
之也孔子局外也以濟世為心值相臣之得志行道
者故深幸之周公局中也以功高為慮值相臣之勲
名震主者故深危之聖人之情見乎辭矣
䷛(巽下兑上)
程傳大過序卦曰頤者養也不養則不可動故受之
以大過
萊按上經首乾坤終坎離乾坤天地也坎離水火也
天地之終終于水火也下經首咸恒終既濟未濟咸
恒夫婦也既未濟亦水火也男女之終亦終于水火
也上經大過之後繼以坎離下經小過之後繼以既
未濟可知天人之道皆不可過也過則盡矣大過以
世道言盛過而衰以人身言壯過而老也
大過棟橈利有攸往亨
隆山李氏曰四陽横而居中有棟之象而上下二隂
柔而无力是上无所附而下無所寄也安得不橈大
壯凡四陽而在下者亦壯故上棟下宇取諸其象者
得所載也今大者過乎剛而无所附小者過乎柔而
不能載是棟將壓而危之甚也雜卦曰大過顛也大
厦之顛非一木所能支是必過而求濟然後可故曰
利有攸往亨
彖曰大過大者過也
平甫項氏曰凡卦之彖辭兼備衆義不必穿為一說
也如大過二字自是泛言萬事大者過也凡大者皆
是非一端也棟橈二字則以六爻之象言之中四爻
強初上二爻皆弱有棟橈之象此則禍變之大者也
利有攸往亨五字則以六爻之才言之中四爻剛雖
大過而得時措之中初上二爻又能巽而說不失人
心故利于有行雖遇大變而可以亨此則才略之大
者也巽而說之下加行字者就大過言之也過字在
序卦訓為動為行能以巽說而行于大難之中是以
利有攸往也
棟橈本末弱也
程傳謂上下二隂衰弱陽盛則隂衰故為大者過在
小過則曰小者過隂過也
本義本謂初术謂上弱謂隂柔史氏詠曰古文篆
體本末字皆无勾脚兩字皆當從木以一陽畫藏于
木之下則根株回暖故為本以一陽畫散于木之上
則枝葉向榮故為末而大過卦體巽下兑上四陽畫
積于中二隂畫處于初上猶之木焉上缺下短所以
為本末弱也
剛過而中巽而說行(叶杭)利有攸往乃亨(叶滂)
平甫項氏曰先言亨後言利有攸往者亨自亨利自
利也今先言利有攸往後言亨者明亨因于往也故
彖曰利有攸往乃亨言往乃亨不往則不亨也棟既
橈矣不往則壓焉何亨之有建安丘氏曰棟橈本
末弱此以成卦之義言大過也剛過而中巽而說行
此以卦才言所以救過之道蓋剛而得中則不過巽
而說行則能往所以亨也
大過之時大矣哉
本義大過之時非有大過人之材不能濟也故歎其
大
萊按漢七國之禍周亞夫為將則濟昌邑之廢霍光
為大將軍則濟唐武則天之禍狄仁傑為相則濟安
史之亂郭子儀為節度使則濟明土木之陷于謙為
兵部尚書則濟宸濠之變王守仁為巡撫則濟皆大
過人之才也
象曰澤滅木大過君子以獨立不懼遯世无悶
萊按澤至于滅木乃中原板蕩乾坤陸沈之象當是
時君子在朝則獨立不懼在野則遯世无悶
初六藉用白茅无咎
本義當大過之時以隂柔居巽下過于畏懼而无咎
者也雲峰胡氏曰成卦以棟橈為象三四爻亦取
棟象使六爻不出乎棟橈之一說則付天下之事于
不可為然後已故又因爻象而别發其義初六以柔
承上剛剛易缺折而柔以藉之則可无傷如物措諸
地可矣而必藉用白茅此戒慎恐懼之過者也故无
咎
象曰藉用白茅柔在下(叶滸)也
萊按初過于慎者過于慎而无咎聖人懼人效初六
所為而救世者鮮也因曰柔在下也柔則不能有為
在下則不可有為若在上寧為過涉之凶不為藉茅
之无咎也
九二枯楊生稊老夫得其女妻无不利
雲峰胡氏曰巽為木兑為澤楊近澤之木故以取象
枯楊大過象稊初在下象老夫九象女妻初柔在下
象九二陽雖過而下比于隂如枯楊雖過于老稊榮
于下則復生于上矣涑水司馬氏曰大過剛已過
矣止可濟之以柔不可濟之以剛也故大過之陽皆
以居隂為吉不以得位為美龜山楊氏曰聞之蜀
僧云四爻之剛雖同為木然或為楊或為棟棟負榱
木之強者也楊早凋木之弱者也此卦本末皆弱二
近于本五近于末故均為木之弱也
象曰老夫女妻過以相與也
九三棟橈凶
萊按卦義棟之橈也在上下二隂六爻中惟三四稱
棟而橈乃在三三陽剛而橈何哉曰過于剛也序卦
曰大過顛也大厦將傾非一木所能支也輔之者衆
尚可為也不可有輔安得不橈藺相如容廉頗以存
趙郭子儀和李光弼以救唐陳平結周勃以安劉皆
求輔也如三之剛愎庸有濟耶當大任者鑒諸
象曰棟橈之凶不可以有輔也
平甫項氏曰九三有應在上而象以為无輔九四有
應在下而象以為不橈乎下何哉凡卦皆上下相應
惟大過之時不用常理獨以所比為親初與二比而
為老夫女妻五與上比而為老婦士夫皆過以相與
則三與四亦當相與乃合大過之義今二爻皆剛无
相與之情故三謂之无輔輔以比言則指四明矣四
謂之不橈乎下橈者三也則指三明矣
九四棟隆吉有它吝
平甫項氏曰大過四陽二在下為根五在上為枝三
四兩爻在本身為棟就兩棟言之三過于強故橈四
不過故隆四若從三則與之俱橈故三為不可輔而
四以有它為吝言不可從三也九三庾亮之急也九
四王導之寬也
象曰棟隆之吉不橈乎下(叶滸)也
九五枯楊生華老婦得其士夫无咎无譽
雲峰胡氏曰枯楊而稊可以復生枯楊而華速其死
也老夫得其女妻猶可生育士夫而有老婦无復生
道矣故反稱老婦得其士夫謂上六也隂柔過極得
陽不為无益云无咎者隂欲陽非陽之咎也然亦非
美矣
象曰枯楊生華何可久也老婦士夫亦可醜也
萊按二比初六之少隂五比上六之老隂有老夫女
妻老婦士夫之象乃壯過而衰者易无所不包有其
象即有其事史稱張蒼年百餘歲婦女以百數既生
育者不復幸非過以相與之義與唐高宗立武氏為
后大過之舉也(此過字過失之過)后垂暮之年私于張昌宗
等醜孰甚焉
上六過涉滅頂凶无咎
本義處過極之地才弱不足以濟然于義為无咎矣
蓋殺身成仁之事
象曰過涉之凶不可咎(叶九)也
平甫項氏曰上六一爻則彖之所謂末弱者也力不
足以濟難而志存大義故過于勇如陳蕃李膺之事
此亦大過人之行雖至于滅頂而不可咎也
易俟卷八
