尚書日記卷二明王樵撰
舜典
古無舜典合於堯典今自上篇帝曰欽哉接愼徽五典
以下讀之文甚相續蓋本一書也特以編簡重大故分
爲二篇以將遜以前屬堯以歴試以後屬舜序書者因
各於篇首說其意而後人遂以末世本紀之例視之以
爲各當别著帝德於篇首而不知堯之崩年乃在下篇
舜典之内也陸德明釋文言舜典本文初無曰若稽古
帝舜曰重華協於帝一十二字乃姚方興所上也後人
更增濬哲文明温恭允塞玄德升聞乃命以位一十六
字亦曰此方興别本(姚方興齊肅鸞時人)曰若稽古帝舜至乃命
以位此節與堯典首節相似而實不同放勲至格於上
下此一叚實足以該括堯之始終乃堯典一篇之綱領
也此節不過舜初年事乃舜典一篇之起語爾○傳云
言堯既有是光華而舜又有是光華可合於堯此須知
得他本原處蓋聖人所存處不可見恒於其發處見之
其所存皆至於所謂本心瑩然一疵不存萬理明盡之
地故其發處無不同舜處側微其於堯未嘗得親炙而
利見之而光華如是之合者以其本原之同也本言二
聖之合德却言其光華者所謂以其發處見之也然此
句亦只據舜在側微而言不通後有天下而說觀玄德
升聞句可見重華與放勲亦稍别彼總言堯之德業此
只以德言○堯德至盛難乎其繼今曰重華又曰協於
帝者見其合德之至也武之繼文亦曰重光矣然而孟
子則曰堯舜性之湯武反之程子則曰文王之德似堯
舜禹之德似湯武是曰重者凡聖皆可以同符而曰協
者非堯舜文王不足以語此也○濬哲文明温恭允塞
四德各以兩字相配為義朱子曰細分是八字合而言
之却只是四事濬是明之發處哲則見於事也文是文
章明是明著易中多言文明允是就事上說塞是其中
實處○當知朱子細分是八字合之只是四事之意濬
哲合言是一事文明合言是一事温恭合言是一事允
塞合言是一事四德各以兩字合言乃見聖人之德○
黃叔度人以比顔子氣象大叚深潜但不知聰明視顔
子何如耳顔子以下孔門推穎悟莫如子貢然於顔子
之深潜默而識之語之而不惰恐未逮也故濬哲合焉
惟聖人而顔子氣象最近○詩人之咏文王於不可形
容之中每以穆穆二字盡之穆穆和敬也深遠之意濬
哲温恭氣象可得於言表也○詩曰温温恭人温恭二
字最見有德者氣象○温恭合德非聖人不能盡史以
稱舜子貢以稱孔子○欽明合言則明為通明文明合
言則明為光明指發於外者而濬哲之哲却為欽明之
明○允信塞實也允以事言塞以心言臯陶曰剛而塞
詩曰秉心塞淵凡言塞者皆心也○剛而塞冀缺因陽
處父剛而不實知其不免○欽明文思雖四字然敬體
而明用也文著見而思深遠也是亦有合言之意○曰
哲而又曰明猶堯典曰明而又曰思周禮六德曰智而
又曰聖哲聖思為一義明智為一義哲聖思潜而明智
顯也聖如顔子智如子貢○玄德潜德也潜者未見之
稱程子以乾之初二為舜之側微耕漁時
愼徽五典至烈風雷雨弗迷徽美也五典五常也父子
有親君臣有義夫婦有别長幼有序朋友有信五者人
之常性也愼徽者有教以使之不失其常也從順也左
氏所謂無違教也揆度也百揆者揆度庶政之官猶周
之冢宰也納者堯嘗使為是官或攝其職皆不可知此
著官名則上愼徽五典是為司徒矣互見之也堯以舜
善於人倫首使為司徒以典教化何以知之以經知之
夫克諧以孝舜為父子兄弟足法也瞽瞍底豫而天下
化瞽瞍底豫而天下之為父子者定民從之也自聖王
不作無無違教矣自王政不行無教矣舜由司徒禹由
司空皆晉為百揆時叙以時而叙左氏所謂無廢事也
舜起側微其於天下之事不歴而知所臨而治者明德
明於我而已矣賓以賓接之也上下之交來者曰賓受
者曰主故覲禮聘禮謂之賓禮四門四方之門諸侯各
以方至使四岳主之故曰賓於四門穆穆和之至也諸
侯接於舜之德無不化也易曰盥而不薦有孚顒若下
觀而化言不待觀其行事而化也觀此舜又嘗為四岳
矣五典四門不著官名可以意知左氏曰無凶人釋穆
穆也此經三事而六句左氏各以三字說之此古人說
經之法也山足曰麓納於大麓蓋治水時堯嘗使舜行
視山林川澤至止山麓有烈風雷雨弗迷之事史臣因
而記之亦以見舜之德耳○呂氏曰此處與堯以親至
時雍同有夫子立斯立道斯行綏斯來動斯和之意
帝曰格汝舜至舜讓於德弗嗣詢咨也詩曰周爰咨詢
咨事考言者咨舜以職事而考其言也乃言底可績者
其事皆如其言而致有功也蓋敷奏以言明試以功唐
虞觀人之成法也堯賢舜曰乃言底可績舜賢禹曰成
允成功其義一也鯀亦能言矣及試之而九載績用弗
成故觀人者觀其用之效與弗效而已矣宋神宗以王
安石為聖人聽其言鄙薄漢唐將為三代而有餘求其
功垂涎富強尾竊管商而不足故考功核實乃大君智
臨之要萬世不易之道也○堯於舜以聖知聖豈待考
而後見久而始决而必曰底績必曰三載使其功效已
著人所共見而後舉而加諸上位則莫不宜之此聖人
舉人之道也人無聖人之明而欲舍功能之實信心任
耳豈不難哉○舜譲于德或說是也蓋舜以德不足以
代堯故但攝行其事若作譲於有德之人泛言則不成
為譲有所指則為何人乎○舜譲於德弗嗣之下無再
命之辭無丁寧告戒之語而即繼以受終文祖疑有闕
文金氏以論語補之曰帝曰咨汝舜天之歴數在爾躬
不允其譲也允執其中授以治天下之道也四海困窮
天禄永終戒之也然後舜以正月上日受終於文祖○
按經之闕文多矣惟此幸存於論語而人莫之覺金氏
始表而出之只此可謂有功於聖經矣載此然後禹謨
十六字有所本而三聖授受之旨始完
正月上日受終於文祖正義曰月之始日謂之朔日每
月皆有朔日此是正月之朔故云上日言一歲日之上
也下云元日亦然鄭玄以爲帝王易代莫不改正堯正
建丑舜正建子此時未改堯正故云正月上日即位乃
改堯正故曰月正元日王肅等以為惟殷改正易民視
聽自夏以上皆以建寅為正此篇二文不同史異辭耳
○愚按堯老舜攝堯之為帝自若也而遽以受終告祖
者天子之於天下以身任其事為始終堯老而得舜則
堯事終矣授之於舜故舜告祖以受其終告攝而謂之
受終蓋以重舜之責也言受終則舜正始可知○文祖
堯所從受天下者不直曰堯祖難質言也帝繋世本之
言皆不可信
在璿璣玉衡以齊七政孔氏曰在察也璿美玉璣衡王
者正天文之器可運轉者(蔡傳美珠謂之璿誤)○正義曰璣衡者
璣為轉運衡為橫簫運璣使動於下以衡望之是王者
正天文之器漢世以來謂之渾天儀者是也馬融云渾
天儀可旋轉故曰璣衡橫簫所以視星宿也以璿為璣
以玉為衡蓋貴天象也蔡邕云玉衡長八尺孔徑一寸
下端望之以視星辰蓋璿璣以象天而衡望之轉璣窺
衡以知星宿是其說也七政其政有七於璣衡察之日
月與五星也○按堯在位而首命羲和歷象授時蓋敬
天勤民事莫先於此也舜攝位而首察璣衡以齊七政
蓋歴象授時事莫先於此也二十八宿附天不動動者
日月五星其行歴處即為歷數故謂之政天積氣無形
二十八宿分之為限每宿各有度數合為三百六十五
度有餘日月五星循此宿度隨天轉行以成人間歲時
月日之候歷數所以算之儀象所以觀而察之遲速順
逆合其常度而不差所謂齊也七政齊而四時正故曰
此歷象授時所當先也○古法遭秦而滅漢武帝時落
下閎始經營之宣帝時耿夀昌始鑄銅為之象
肆類於上帝至徧於羣神肆遂也類禋望皆祭名祭天
謂之類者因事祭告依郊祀之禮故曰類禋王肅云潔
祀也馬融云精意以享也宗尊也所尊祭者有六次於
上帝而在山川之前古今說者不同未有定論山川名
山大川五嶽四瀆之屬不能親詣望所在而祭之故曰
望羣神丘陵墳衍古先聖賢之類祀典衆多按所有而
及之故曰徧皆以攝位告也○自此至四罪事雖行於
舜而命必受於堯此所謂使之主祭者也○按漢世以
來說六宗者多矣其頗近者三家晉張髦以六宗為三
昭三穆受終之初既有事於文祖勢必及餘廟然古者
昭穆不盡稱宗惟祖有功宗有德故商有三宗周人祖
文王而宗武王下至漢世猶止文帝稱太宗武帝稱世
宗至唐乃盡稱宗此豈可以為據哉鄭玄以六宗皆天
神近是但以為星辰司中司命風師雨師似未盡司馬
彪言天宗者日月星辰寒暑之屬也地宗者社稷五祀
之屬也四方之宗四時五帝之屬也按月令孟春祈榖
於上帝孟冬祈來年於天宗是天宗明有其文但所稱
數者之屬則未見的有所據耳惟孔安國據祭法王肅
據家語以四時寒暑日月星水旱六者之祭當之此視
諸家差為有據然鄭玄以彼皆為祈禱之祭因事而行
今告攝湏有六宗常禮何為祭及水旱哉是亦未得為
定論也○又按近儒有云類合也合祭天地也此妄解
經文以證成其說固不足闢但天地之分祭合祭為歴
代不决之疑有不可以不辯者禮曰享帝于郊祀社於
國又曰郊所以明天道社所以神地道又曰郊社所以
事上帝又曰明乎郊社之禮或以社對禘或以社對郊
可見古者天地之祭只有郊社而已安得南郊之外復
有北郊以祭地乎郊自郊社自社又安得天地合祀于
南郊乎皇天上帝至尊無對今主分者崇北郊以抗天
主合者則謂若人道考妣然皆非禮也王莽謟事元后
傳會昊天有成命之詩始合祀天地同牢而食其為凟
䙝不經甚矣類依郊祀為之鄭氏春官肆師注本尚書
夏侯歐陽之說後人解類為合又謂本乎天者咸在其
中皆謬也
許氏曰以形體謂之天以主宰謂之帝上帝者昊天
上帝也祭法曰燔柴于泰壇祭天也瘞埋于泰折祭
地也用騂犢埋少牢于泰昭祭時也相近于坎壇祭
寒暑也王宮祭日也夜明祭月也幽宗祭星也雩宗
祭水旱也四坎壇祭四方也山林川谷丘陵能出雲
爲風雨見怪物故曰神有天下者祭百神蔡傳全用
此語釋肆類至羣神四句泰壇即圜丘泰者尊之之
辭泰折即方丘折如罄折折旋之義喻方也相近當
為禳祈宗當為禜皆誤字也泰昭王宮夜明皆壇名
也禜緜蕝為營也時四時謂隂陽之神隂陽之氣出
入地中故埋其牲少牢冠於泰昭之上則以下皆用
少牢可知寒暑不時或禳之或祈之祭暑必於國南
之壇祭寒必於國北之坎求其類也王有日之象而
宮乃其居故以名日壇夜之有明者月故以名月壇
幽為隱小之義星明而小故祭星之所為幽禜雩吁
而求雨也主祭旱言之兼祭水者雨以時至則亦無
水患也
輯五瑞至班瑞於羣后此代堯朝諸侯也輯歛也瑞符
信也此徵召五等之諸侯而謂之輯五瑞者各執命圭
璧為信以合符於天子也曰五瑞則見合萬國而皆至
曰輯則見奉命於一人也五瑞者公執桓圭侯執信圭
伯執躬圭子執榖璧男執蒲璧雙植謂之桓桓宮室之
象所以安其上也圭長九寸信伸也躬象人形少俯皆
七寸而以直俯為辨璧形圓其中虚榖所以養人蒲為
席所以安人皆以為瑑飾皆徑五寸不執圭者未成國
也禮天子執冒以朝諸侯冒圭之冒也冒下斜刻如圭
大小牉合不差以合符也既盡覲見四岳四方之諸侯
羣牧九州之牧伯也蓋五瑞以正月輯至盡正月則羣
后以次而來於是日覲四岳羣牧不同期于一日而日
日見之者順其遠近先後以少接之則得盡其詢察以
知其方俗利弊之詳盡其禮意以昭吾接遇綏懷之道
也此等既畢乃班還其瑞與天下正攝代之始焉
歲二月東廵守至歸格於藝祖用特此代堯廵守也正
朔制度禮器堯所頒也一之同之修之如之從堯事也
○歲二月者當廵守之年二月也廵守當何年意必攝
代之次年也孔氏以二月為頒瑞之明月者非是觀本
文於二月之上加一歲字則更端之辭非承上月而言
且既月方日覲羣后安暇便廵守哉岱泰山也泰山四
岳所宗故稱岱宗柴孔氏曰燔柴祭天告至山川如其
秩次望祭之謂五岳牲禮視三公四瀆視諸侯其餘視
伯子男者也金氏曰柴望秩於山川禮記作柴而望祀
山川蓋古者祭山貍之祭川沉之今於東岳之下祀東
岳而及東方山川不能徧貍沉也故柴而望祭取其氣
之旁逹也舊說柴句謂燔柴祭天古者祭天必於郊有
大事特告則倣郊禮而謂之類天子將出類於上帝未
聞至岱宗而始祭告也餘三岳皆如岱禮則一歲而四
祭天不已瀆乎○合龠為合合龠兩龠也作十龠者非
○五禮吉凶軍賓嘉也修之所以同天下之風俗五玉
按周禮小行人注諸侯享天子用璧享后用琮其大各
如其瑞皆有庭實諸侯相享之玉各降其瑞一等則瑞
自是瑞玉自是玉傳䟽相承以五玉即五瑞誤也三帛
諸侯世子執纁公之孤執玄附庸之君執黃二生卿執
羔(取其羣而不失其類)大夫執雁(取其候時而行)士執雉(取其守介死不失節)羔雁
可以生得而雉不能生得故以死者為贄贄之言至也
所執以自致也五玉三帛二生一死贄此九字蔡氏謂
當在肆覲東后之下言東后贄此以覲愚謂此即五禮
五器中事也故錯於二句之中古人行文固有如此者
如岱禮舉山如初舉時如西禮舉方亦互文以見考禮
同制正因覲東后而行之故不妨如此序述也似不湏
移動文勢自通如亦同也五器五禮之器如胡簋籩豆
之屬為吉禮之器衰絰冠屨之屬為凶禮之器旗物鐸
鐃之屬為軍禮之器玉帛生死之屬為賓禮之器琴瑟
鐘磬射侯投壺之屬為嘉禮之器是也禮必有器古人
不苟於禮是以不苟於器後世禮文滅裂而器亦從之
五載一廵守至車服以庸此定朝廵之制蓋亦堯意而
舜承以行之者下封山濬川象刑四罪俱放此○按孔
子曰舜臨民以五堯臨民以十二言堯時十二載一廵
守也則五載之制乃舜所定其後成周復十二年一時
廵堯上古事簡也周世文天子不能頻出也舜五載勤
民也文中子曰舜一歲而廵五岳國不費而民不勞無
他道也兵衛少而徵求寡也
肇十有二州封十有二山濬川孔氏曰肇始也禹治水
之後舜分冀州為幽州并州分青州為營州始置十二
州(曰冀兖青徐揚荆豫梁雍幽并營)○正義曰舜攝位元年九州始畢
後以境界太遠始别置之○按古冀州北抵沙漠東西
南三面皆盡河為界是兼有今河北河東之地於九州
為最大夫分州置牧所以聯屬諸侯董正治功也地太
廣則有所不及此冀青之所以分十二州之所以肇也
封表也表以為其州之鎮且以為疆域之辨也周禮職
方氏每州皆云其山鎮曰某山是其遺意也每州名山
惟取其最高大者為鎮故云封十有二山川無大小皆
深通之使無壅决故云濬川職方氏每州皆云其川其
浸亦舉其大者但今小大皆通不復舉其大者故直云
濬之而已畎澮之水洩於川川之水通於海舜濬川禹
盡力乎溝洫其意一也川治則經界亦修溝洫治則水
患亦少其事正相首尾也後世野廢不經河决不治一
廢則兩害其勢然也○冀州帝都所在而北邊於狄舜
立幽并二州亦以外厚藩屏而内尊王畿此尤其深遠
之意○古青州之境先儒皆以為越海而有遼東漢末
有公孫度竊據遼東自號青州刺史越海收東萊諸郡
然稽之於經青州貢道自汶逹泲别無海外貢道而冀
州島夷皮服夾石碣石入河正遼東入冀之貢道乃青
州北境所至之海也則遼屬冀非屬青營自冀而分非
青之所分也○爾雅有徐幽營而無青梁并青入於徐
梁入於雍并入於冀也此殷制也職方有青幽并而無
徐梁營蓋周又分冀為并而併營於幽復禹之青而省
徐入青也○州域山川疆理之大綱禹盡力乎溝洫則
又䟽剔其細目也後世不復有濬川功夫只隨決修治
或築堤障之而已封十二山濬川九川滌源惟聖人纔
有此一番大經理也
象以典刑至惟刑之恤哉常刑有五墨黥也先刻其面
以墨窒之劓截其鼻也宮男割勢婦幽閉刖斷足也周
改臏作刖大辟死刑也流遠放之名宥寬也所以待夫
罪之稍輕雖入於五刑而情可矜法可疑與夫親貴賢
能功勤之當議者則以此而寬之也鞭木末垂革施於
官府扑夏楚二物施於學校金黃金贖贖其罪也此待
夫雖入於鞭扑而情法猶有疑者也此五者從重入輕
各有條理法之正也𤯝過也如所謂過失遺忘之類災
謂不幸如因水火亡失官物之類肆猶肆大𤯝之肆謂
不待流宥金贖而直赦之也怙者有恃而故犯終者不
悛而再犯情若如此則不許其宥贖而必刑之也此二
者用法之權衡所謂法外意也聖人立法制刑之本末
此七言者大略盡之終之曰欽哉欽哉惟刑之恤哉者
此聖人畏刑之心閔夫死者之不可復生刑者之不可
復續惟恐察之有不審施之有不當又雖已得其情而
猶必矜其不教無知而抵冐至此也蓋輕重毫釐之間
各有攸當者乃天討不易之定理而欽恤之意行乎其
間則可以見聖人好生之本心也或者之論乃謂上古
惟有肉刑舜之為流為贖為鞭為扑乃不忍民之斬戮
而始為輕刑者則是自堯以上罪無輕重無降等之坐
而舜之心乃獨不忍於為惡之凶人而反忍於被害之
良民也其不然亦已明矣又謂周之穆王五刑皆贖為
能復舜之舊者則固不察乎舜之贖初不上及於五刑
又不察乎穆王之法亦必疑而後贖也且以漢宣之世
張敞以討羌之役兵食不繼建為入榖贖罪之法初亦
未嘗及夫殺人及盗之品也而蕭望之等猶以為如此
則富者得生貧者獨死恐開利路以傷治化曾謂帝王
之世而有是哉○正義曰舜既制此典刑又陳典刑之
義以勑天下百官使敬之哉敬之哉惟此刑罸之事最
須憂念之哉憂念此刑恐有濫失欲使得中也○朱子
曰多有人解書做寬恤之恤某之意不然若做寬恤如
被殺者不令償命死者何辜大率是說刑者民之司命
不可不謹耳又曰所謂欽恤者欲其詳審曲直令有罪
者不得免而無罪者不得濫刑也○愚按臯陶言帝好
生之德洽于民心此經二句乃是描寫出舜好生之心
也○按自漢文帝除肉刑後世之五刑降死一等則流
徒笞杖而已生刑死刑輕重相懸不能使民無犯善乎
胡仁仲之言曰生刑輕則易犯是教民以無恥也死刑
重則難悔是絶民自新之路也生刑死刑輕重不相懸
然後民知所避而風化興矣○朱子曰刑雖非先王所
恃以為治然以刑弼教禁民為非則所謂傷肌膚以懲
惡者亦既竭心思而繼之以不忍人之政之一端也今
徒流之法既不足以止穿窬滛放之奸而其過于重者
則又有不當死而死如強暴贓滿之類者苟采陳羣之
議一以宮剕之辟當之則雖殘其肢體而實全其軀命
且絕其為亂之本而使後無以肆焉豈不仰合先王之
意而下適當時之宜哉况君子得志而有為則養之之
具教之之術亦必隨力之所至而汲汲焉固不應因循
苟且直以不教不養為當然而熟視其爭奪相殺於前
也
流共工于幽洲至四罪而天下咸服孔氏曰共工靜言
庸違象恭驩兜黨乎共工罪惡同故流放之幽洲北裔
水中可居曰洲崇山南裔三苗國名三危西裔殛竄放
流皆誅異其文羽山東裔○按左氏說此事曰流四凶
族投諸四裔然則皆流也異其文爾四者之次蓋以罪
重者先共驩居三苖之先者先朝廷而後四國先臣工
而後夷狄也○四人之罪鯀三苖於經已詳共工驩兜
未知所坐惟堯嘗言其象恭等事朱子謂所坐即此凡
堯典所言皆為後事張本也○四人罪狀于經可據左
氏叙四凶事皆言之過乃史克為季孫行父游辭侈說
以欺宣公不足信也○金氏曰此繫諸象以典刑之後
蓋因類而附記之非攝位季年之事也若果季年之事
則是崇鯀羽山之殛稽誅於三考之後而追罪於三十
年之餘也且是時禹已成功而罪鯀人情之必不然者
二十有八載至遏密八音舜攝位之二十八載也殂落
死也喪為之服也父死曰考母死曰妣遏絶密靜也八
音謂金鐘也石磬也絲琴瑟也竹箎笛也匏笙也土塤
也革鼓也木柷敔也○徂落蓋當時語唐虞曰殂落三
代曰崩死者䰟徂於天故曰殂魄降於地故曰落崩者
上墜之形皆臣子施於君上之辭不忍斥言其死也然
即殂落二字可以悟死生之理焉通幽明之故焉人生
始化曰魄既生魄陽曰䰟又曰心之精爽是謂䰟魄聖
之所以為聖賢之所以為賢百姓之所日用而不知者
皆此隂陽之合也合必有散生必有死清者歸天濁者
歸地得之太虚還之太虚雖神聖不能外此常理焉惡
有所謂不死而常存者耶世主知考法典謨則可以無
漢武帝之惑矣○百姓如喪考妣三年四海遏密八音
此言哀慕之情非言喪服之禮也禮為君為父皆服斬
衰君謂天子諸侯及大夫之有地者大夫之邑以大夫
為君大夫以諸侯為君諸侯以天子為君各為其君服
斬衰諸侯之大夫却為天子服齊衰三月禮無二斬故
也民則畿内之民為天子齊衰三月畿外無服封建之
時諸侯各君其國天子與親賢共天下不私其尊親於
己也故畿外之民於天子無服若郡縣之時則朱子以
爲亦當三月也朱子又嘗為君喪服議曰自漢以來所
以不能復行君父三年之喪者一則以人主自無孝愛
之心而不能力行以率於上二則慮夫臣民之衆冠昏
祠享會聚之有期而不欲以是奪之也國家自祖宗以
來三年通喪實行於内則其所以立極導民者已無所
難矣獨所以下為臣民之慮者未有折衷是以依違於
此而未敢輕議此亦慮之過矣夫古之所謂方喪三年
者蓋曰比方於父母之喪云爾蓋事親者親死而致喪
三年情之至義之盡者也事師者師死而心喪三年謂
其哀如父母而無服情之至而義有所不得盡者也事
君者君死而方喪三年謂其服如父母而分有親疎此
義之至而情或有不至於其盡者也然則所謂方喪者
豈曰必使天下之人寢苫枕塊飲水食粥泣血三年真
若居父母之喪哉○愚按分有親疎如公之喪諸逹官
之長杖其下者不杖可知達官謂通於君得奏事者臣
民之中又分别貴賤親疎為隆殺之節有君如堯應三
月者如喪考妣應無服者遏密八音情之所至是亦禮
之所宜也豈爲過哉然史臣特記堯德如此非記喪禮
也至周時始立方喪之制耳自成周制禮已不能以堯
為限至後世君德益衰君臣之義益薄視成周方喪之
制復不能逮而漸廢焉可勝慨哉○孔氏以百姓為百
官䟽言諸經傳言百姓或為百官或為萬民知此百姓
是百官者以喪服庶民為天子齊衰三月畿外之民無
服不得如考妣故知百官也按百官如喪考妣此自是
常事又何俟乎書注䟽拘於儀禮以說堯典而不知史
臣之記此非謂喪禮乃見堯德在人思慕之深耳○孔
氏謂四夷絕音三年則華夏可知夫經自謂四海之内
耳何及四夷但三載屬下為句則是蓋遏密不連三載
為句則不見其哀思之久也
月正元日舜格于文祖孔氏曰月正正月元日上日也
舜服堯喪三年畢將即政故復至文祖廟告蘇氏曰受
終告攝此告即位也然春秋國君皆以遭喪之明年正
月即位於廟而改元孔氏云喪畢之明年不知何所據
也○今按孔氏所據據孟子也孟子固言堯崩三年之
喪畢舜尚欲避堯之子况遭喪之明年遽自同於嗣子
之禮乎春秋之法嗣子之禮也公羊云天子三年然後
稱王亦知諸侯於其封内三年稱子也踰年稱公矣則
曷為於其封内三年稱子緣臣民之心不可一日無君
緣始終之義一年不二君不可曠年無君緣孝子之心
則三年不忍當也胡康侯曰緣始終之義一年不二君
故不改元於柩前定位之初緣臣民之心不可曠年無
君故不待於三年喪畢之後踰年春正月乃謹始之時
得禮之中者也舜不同於嗣子之禮故三年喪畢而後
即位然如曠年無君何曰孝子三年不忍當攝而聽政
者冢宰也若舜攝位則身即冢宰也政自之出故無曠
年無君之嫌據經則服堯喪畢已格于文祖以即位告
恐無避而之南河之事但舜雖不敢辭天下之重理亦
未遽居堯之宮逼堯之子是之曰避耳若曰解政事之
重遁於南河則無是理也○又按攝也受終於文祖廵
守歸也格於藝祖即位也格于文祖此舜代堯守宗廟
社稷為祭主之明文也堯祔于廟舜以大義主其祭羣
公百辟肅雝顯相與天下共盡追思享格之義此亦不
易之禮也然則如非族何曰神不歆非類民不祀非族
舜與堯雖非族也非非類也聖人之德也君臣之契也
禪受之義也類莫如堯與舜也精神相繫屬感通焉者
尤莫切于此也廟號曰神宗自官天下視之萬世之宗
也堯之祀非舜主之而誰也然則于瞽瞍如何曰其生
也以天下養其死也自爲虞氏之廟故曰宗廟享之子
孫保之此于堯以天下相傳之大義固不得有所相妨
者也禹之于鯀也亦然矣然則丹朱不祀堯乎曰先儒
謂堯廟當立於丹朱之國修其禮物作賓王家愚謂此
商周革命之禮非舜禹禪承之禮也以經考之祖考來
格虞賓在位羣后德譲此非舜祭于廟而丹朱與有事
之明徵乎丹朱堯之胤子舜所賓而不臣故曰賓其位
不班于羣后故曰在位羣后不敢視為同列而丹朱自
與羣后以德相譲一時太和氣象可想矣祖考下繫虞
賓則考者堯也若謂舜祭其祖考而丹朱在位是與殷
之孫子侯服駿奔于周廟同也其必不然矣
詢于四岳至逹四聰正義曰自此以下言舜眞為天子
命百官受職之事告廟既訖乃咨治於四岳之官開四
方之門大為仕路致衆賢也明四方之目使為己遠視
四方也逹四方之聰使為己聽遠聞四方也恐遠方有
壅塞令為己悉聞見之○愚按舜攝位二十有八載其
于賢才知而舉之宜無遺而於天下之情照而覽之宜
亦無不及矣及其即位也乃首詢於四岳而與之闢四
門焉將以盡來天下之賢材而若惟恐有一人之不得
以自見者與之明四目逹四聰焉將以盡見盡聞天下
之事而若惟恐有一事之不得以自通者蓋天下之大
一日照察之不及則一日有所遺是以聖人常慮其不
及也况當初政之日乎○四岳累朝元老其職周知四
方故以來賢俊去壅蔽二事屬任之非但詢訪而已觀
二帝每有大事必咨四岳可見古四岳之任矣百揆總
内而不可以兼四方州牧各總其州而不可以兼内故
設四岳所以關通内外使上下之情無不逹遠近之事
無不知者也○周官曰内有百揆四岳外有州牧侯伯
百揆總百官成周冢宰之任也四岳總方岳之事成周
二伯之任也二伯者王制謂天子千里之内以為御千
里之外設方伯二百一十國以為州州有伯八州八伯
各以其屬屬於天子之老二人分天下以為左右曰二
伯周二伯處外以分領天下唐虞四岳處内以總領十
二牧十二牧又分領諸侯牧者窺遠牧衆也天下之民
有饑寒不得衣食者獄訟不平其冤者失賢不舉者天
子必知之遠方之民聞之皆曰誠天子也夫我居之僻
見我之近也我居之幽見我之明也可欺乎哉故牧者
所以明四目逹四聰也○有諸侯而無十二牧人自為
政矣有十二牧而無四岳則朝廷方岳亦易以泮渙觀
周世霸國唐世藩鎮腹心不復歸于朝廷朝廷亦收攝
他不得此不惟王綱久弛君權已失陵夷致然然亦坐
無古人深慮處之乖宜使内外勢偏重關通統攝之無
素爾觀虞廷詢四岳闢四門明四目逹四聰則天下如
一家中國如一人豈當有是哉○自秦以來為人上者
深居穆清而受事於婦寺出令於房闥其接士大夫不
過視朝數刻欲四目四聰之明逹豈可得乎唐玄宗用
李林甫為相天下舉人至京師者林甫恐其攻已短請
試之一無所取乃以野無遺賢為賀楊國忠為相南詔
用兵敗死者數萬人更以捷聞豈非人君用非其人不
能闢四門明四目逹四聰之永鑒哉
咨十有二牧至蠻夷率服咨詢一也文相變耳牧養民
之官每州以諸侯之長為牧專任養民之事諸侯固各
牧其民然或私其國曲防遏糴州牧所以通濟之也食
哉惟時者言民食不可後時也養民者三時不失其務
三農各肆其力又視年之上下而為之備視地之豐耗
而為之通知民之貧困孤寡者而為之恤不使民食之
後時也古者民三年耕則餘一年之食衣食足而知榮
辱廉讓生而爭訟息故三載考績孔子曰苟有用我者
期月而已可也三年有成成此功也三考黜陟餘三年
食進業曰登再登曰平餘六年食三登曰太平二十七
歲餘九年食然後王德流洽禮樂成焉故曰如有王者
必世而後仁繇此道也舜咨州牧與洪範八政皆以食
為首而武王重民五教惟食喪祭皆以是故也既言民
政所重因言邦國遠近異齊遠者宜柔而撫之使向慕
于德化近者宜擾而習之使服安于政教惇德厚於有
德之人也允元信於仁人也高辛氏有才子忠肅共懿
宣慈惠和天下之民謂之八元舜舉而使布五教于四
方即允元之事難遠而絕之之意任釋詁曰佞也親君
子遠小人欲其以是為國而帥諸侯也率循也言内治
舉而外夷服也十二州冀豫為中餘州皆外邊四裔蠻
夷率服蓋言其效也九州時冀亦邊狄舜立幽并二州
以外厚藩屏内尊王畿故冀為中州冀為北土之中豫
為九土之中並有中州之名焉青有嵎夷萊夷徐有淮
夷揚有島夷荆有荆蠻梁有和夷雍西有戎北有狄可
見邊夷者多也
舜曰咨四岳有能奮庸熙帝之載至帝曰俞汝往哉首
稱舜曰見前此稱帝者堯也以後稱帝者舜也舜攝時
未嘗稱帝也奮起庸功載事也嗟嘆而問四岳有能奮
起於功以廣堯之事者使居百揆之官以亮采而惠疇
亮明也采亦事也惠順疇衆也道揆端于朝廷之上而
九州之物宜自遂法守愼于官府之間而兆民之分願
咸得亮采所以惠疇也此百揆之職也僉衆也四岳所
領諸侯有在朝者也禹姒姓伯爵也嗣鯀為崇伯也此
舉禹可百揆不曰禹哉而曰禹作司空者意以百揆非
禹不可但見作司空司空之事又未可無禹惟帝裁之
也帝然其舉因咨而謂禹汝平水土惟時懋哉時是也
指百揆而言蓋使以司空兼百揆也于時水土雖平而
功緒未竟蓋禹之治水不但䟽瀹川澤開通險阻而已
凡天下平土皆制其井畞䟽為溝澮以逹于川孔子所
謂盡力乎溝洫者皆創自荒度之時計非八年之間可
竟故此特使禹不妨司空之務以兼行相職不然則司
空何不别命他人而必領之禹乎此兼官之始亦尊官
下領庶職之始稽首首至地臣事君之禮周禮太祝辨
九拜一曰稽首稽首是拜内之别名為拜乃稽首故曰
拜稽首也稷官名名棄姬姓封于邰周之祖也獨舉官
名者鄭玄云時天下頼后稷之功故以官名通稱或當
然也契臣名子姓封于商時為司徒商之祖也臯陶亦
臣名時為士劉向曰舜命九官濟濟相譲和之至也禹
譲此三人而帝曰俞哉是其所譲也曰汝往哉不聽其
譲也是其所譲見譲者非虚譲不聽其譲見舉者非輕
舉
帝曰棄黎民阻饑至播時百榖稷下不當斷當七字為
一句稷生而異毋嘗棄之故名棄阻厄也言自洪水以
來民尚厄於饑汝君為此稷之官教民布種是百榖以
濟之單名為稷尊而君之稱為后稷非官稱后也○后
配名而言后䕫是也后配官而言后稷是也爵配名而
言伯禹伯夷是也○史記言稷少好耕農民皆法則之
堯舉為農師使教民稼穡則棄之為稷堯時已然舜以
舊官申命之爾舜典凡不咨而命命而不譲者皆申舊
職也○稷五榖之長故以名主榖之官○上古人食鳥
獸血肉神農氏始嘗草别榖而生民粒食百榖說者云
三榖各二十種為六十種𬞞果各二十種共為百榖三
榖者曰梁者黍稷之總名稻者溉種之總名菽者衆豆
之總名三榖各二十種為六十種𬞞熟可以助食儉歲
可以救饑果熟可食乾之可為糧豐歉皆可充饑二者
輔榖之不及故總曰百榖
帝曰契百姓不親至五教在寬親相親睦也五品君臣
父子夫婦長幼朋友五者之名位等級也百姓不親泛
言之謂民間禮俗不敦不相親愛也五品不遜則指親
戚人倫而言夫天合人合所以相從者有自然之定分
而恩義由之以相維不遜則亦不親矣舜承堯後民間
豈有是哉而云然者聖人設官所以治未亂而立教常
以防未然一民饑曰我饑之又曰非予覺之而誰也此
設官之意也司專主也徒人衆也掌教之官曰司徒者
夫家徒役井牧什伍頒事任職戒紏考比凡治衆之事
皆教也而其所以為教者不出于五孟子嘗言之曰父
子有親君臣有義夫婦有别長幼有序朋友有信又引
堯言曰勞之來之匡之直之輔之翼之使自得之又從
而振德之孟子時古經尚全此數言者蓋堯初命契之
辭也今舜則申之者也敷布也敬敷者性天命也率性
者道也教以修之使人踐道全其性以奉天命由吾之
所布敢不敬與勞來匡直輔翼則布教之方也敬敷五
教而或取必太過攻治太深則非所以使自得之也故
在寬焉蓋五者之理出于天命之本然人心之不容己
而非有待于外也吾之為教則因其本之不容昧者使
致其察識因其心之不容己者使盡其推行而亦非有
所強於外也則夫防範雖密禁董雖嚴而其意何嘗不
寬哉敬寬一事也敬敷五教在寬其文勢猶曰敬典在
德非敬而又寬也○父子有親父慈于子子孝于父其
相親天性也莊周謂之不可解於心君臣有義義者斷
制事宜也義有是非可否故君有進退刑賞臣有去就
從違君明于上臣忠于下無非以義相從事而已大義
既定死生以之故臣有殺身以為其君皆義也皆性也
莊周為我者也故曰無所逃于天地誠無所逃于天地
也君臣之合可謂不得已則其不擇事而安之者此心
又孰使之耶乾道成男坤道成女蠕動之物莫不有男
女焉有男女然後有夫婦夫婦之合取法天地知有牝
牡而無别者禽獸也故詩咏后妃取興關雎生有定偶
而不相亂偶常並遊而不相狎以為摯而有别此后妃
之德文王之刑家所以為綱紀之首王教之端也故夫
婦言有别長幼之序謂之天顯夫植物先後相循也動
物行列相次也序之顯然彼猶然而况人乎乃有少長
相凌者土居四行之中而信屬焉朋友居四倫之間而
信屬焉朋友者人倫之所頼以正者也故語恩則不若
天合之親足以相固語義則不若君臣夫婦情意勢分
猶足以相維而獨以責善輔仁與四倫者敵而為五而
所以舉其責善輔仁之職者信而已信者實也實心以
相與實事以相正實德以相期此所以能責善輔仁而
人倫無不厚也此五言者蓋古聖人之言也此五有者
性也天命也而或不能有其有焉或一有一無焉或至
於人之所不忍言焉聖人設教還其有而已畏天命也
盡人之性也此所以敬敷五教在寬也
帝曰臯陶至惟明克允猾亂也夏華夏羣行攻劫曰寇
殺人曰賊在外曰姦在内曰宄士察也理也故治獄者
謂之士五刑墨劓剕宮大辟服伏其法也當就三處大
辟棄之於市宮辟則下蠶室餘刑亦就屏處蓋非死刑
不欲使風中其創誤而至死聖人之仁也五流五等象
刑之當宥者有三等之居大罪四裔次九州之外次千
里之外夫五刑三就則死者昭衆棄之義生者寓保全
之仁五宅三居則不同中國者以其自絕于化外不復
州里者以難復齒於平民聖人制此等級無非開人遷
善遠罪之門而已惟明克允蓋折獄不明豈能當其罪
而服人心此最聖人之要旨易噬嗑賁旅皆取象于離
用刑在明可知明則情偽畢知允則輕重適當呂刑云
獄成而孚輸而孚所謂克允也今獄事上于所司而無
違異者謂之詳允猶古之意也○易象多以明威並言
尚書只用一明字蓋刑本威也威用之當即明也明者
威斷之所出易取兩象故並言耳易又言明愼明愼並
言則愼有不恃其明之意專言明則愼亦在其中矣離
又象火故旅曰不留獄朱子曰愼刑如山不留如火可
見明必能斷也明之先未得其情則未敢折獄明之後
已得其情則不留獄○象以典刑一節或曰此堯命臯
陶之辭也古經殘闕如命契之辭不載于經而見于孟
子如是者多矣堯言其要在欽恤二字舜言其要在明
允二字欽恤者聖人用刑之心也明允者聖人用刑之
法也○士官所掌惟象流二法蓋鞭扑以下官府學校
隨事施行不領于士官也○命臯陶次于契刑所以弼
教也此王龜齡語○命教一言曰寬命刑一言曰明簡
而易守也○蠻夷王教之所不加也因其猾夏則治之
而已若寇賊奸宄乃吾民也胡為至是哉失之于井牧
教化而後有刑刑之所不及而後有兵故豶豕之牙聖
人常治其本也○寇賊奸宄是四事孔氏以羣行攻劫
為寇賊則凡殺人傷人皆是也奸宄中事廣分在外曰
奸在内曰宄者姑以盗官物為譬在外如常人盜官物
之類俗所謂外賊也在内如監守自盗官物之類俗所
謂内賊也又如姦夫殺本夫外賊也姦婦知情内賊也
王鳳曹操漢之姦也身為漢臣黨于王氏曹氏如谷永
杜欽荀彧之流漢之宄也李林甫楊國忠姦也楊太真
高力士宄也以對范陽之禄兒則林甫國忠又皆宄也
而范陽為在外之奸矣○人多言唐虞之時禮樂之官
析為二兵刑之官合為一成周之時兵刑之官析為二
禮樂之官合為一以蠻夷猾夏命臯陶為兵合于刑官
之證然經惟言五刑五流未嘗言兵也其于三苗始亦
止曰臯陶方施象刑而已及猶不服乃命禹征之未嘗
用臯陶則兵刑非兼掌明矣蓋上古無大夷狄亦無大
征伐故外以蠻夷委州牧内以委刑官其云猾夏不過
如漢人所言行盗侵驅之類耳故制以士官而有餘大
刑甲兵蓋未嘗用也兵藏于田賦徒衆掌於司徒戎器
出於工戎馬出於虞則兵無專官自不廢事至成周時
則不同矣經桀紂之亂世變自啓四裔勢滋内則強諸
侯時時有之故初伐商即滅國五十成王時又踐奄事
浸多矣周召二公每以詰戎兵張皇六師為言蓋時宜
實然非周德衰于唐虞故詳於政而略于化也○唐虞
世質民淳百姓不親五品不遜使司徒教之即克從矣
不待刑也刑之設為蠻夷猾夏寇賊奸宄設耳所謂不
待教而誅者也歴二聖二百年象刑之施惟苗民及流
者四人耳其餘之時固措而不用矣嗚呼盛哉
帝曰疇若予工至往哉汝諧若順其理而治之也古人
無事不然施于水則為行其所無事施于教則為使自
得之施于養則為因民之所利而利之施于工則為守
法信度因乎物宜且古人之制作惟能順其理也故能
盡乎物宜而精後人之制作惟不必順其理也故惟窮
乎人意而巧精以適用巧以悦觀此古今之工所以相
遠也周書曰垂之竹矢垂之巧蓋因萬物自然之理非
若後世所謂技巧咸精其能者○殳以積竹八觚長丈
二尺建于兵車說文注積竹謂削去其白取其青處合
之取其有力也斨方銎斧也(銎斧穿也)二者蓋以所能為名
也工與虞各有治所如工居于肆虞各隨山林川澤之
所在而置守焉統有衆職如考工記輪人輿人之屬共
工為之長山虞澤虞林衡川衡之屬益為之長故二官
獨曰往哉汝諧飭以涖其治所而合和衆職也百揆但
曰汝往哉無戒辭體尊也秩宗重事神故特曰往欽哉
帝曰疇若予上下至往哉汝諧孔氏曰上謂山下謂澤
順謂施其政教取之有時用之有節言伯益能之虞掌
山澤之官○正義曰上下各有草木鳥獸即周禮山虞
澤虞之官各掌其政令知上謂山下謂澤也此官以虞
為名帝言作我虞耳朕非官名也王莽立予虞之官非
也○按益向雖掌火烈山澤特佐禹治水至此方正為
虞也朱子云然
帝曰咨四岳有能典朕三禮至帝曰俞往欽哉典主也
三禮按周禮太宗伯掌建邦之天神人鬼地示之禮虞
秩宗即周宗伯則知此三禮亦謂天地人之禮也三禮
乃五禮之吉禮耳掌邦禮者止是乎鄭玄曰天子立宗
伯使掌邦禮典禮以事神為上所以使天下知報本反
始之義今考大宗伯之職首言掌天地人之禮即繼之
曰以吉禮祀邦國之鬼神示以凶禮哀邦國之憂以賓
禮親邦國以軍禮同邦國以嘉禮親萬民則五禮未始
不在所掌特以事神為重故言三禮耳伯夷姜姓太昊
氏之後國語云伯夷能禮于神以佐堯秩序也宗尊事
百神之名此官主叙次其事故曰秩宗夙早寅敬畏也
子曰鬼神之為德其盛矣乎使天下之人齊明盛服以
承祭祀洋洋乎如在其上如在其左右詩曰神之格思
不可度思矧可射思此所以當夙夜惟寅也不顯亦臨
猶懼有失矧可厭射而不敬乎敬立而内自直無少私
曲則其心潔清而無物欲之汙可以交于神明矣寅直
清舜之語伯夷也直方大周公之繫坤爻也而孔子遂
以學言之曰直其正也方其義也君子敬以直内義以
方外敬義立而德不孤朱子曰正謂本體義謂裁制敬
則本體之守也敬以養其心無一毫私念可以言直矣
由此心而發所施各得其當是之謂義又曰以敬解直
以義觧方須敬義皆立然後德不孤以不孤解大字○
播百榖敷五教明五刑皆有其事惟禮官但云夙夜惟
寅直哉惟清别無事可言言其道而已蓋古之以禮為
職者有道以居之而禮不虚行如此彼區區以不失其
儀丈為事者抑末矣
帝曰夔命汝典樂教胄子至百獸率舞命汝典樂句教
胄子句本是兩事然古人却合為一事者蓋古之教有
四春秋教以禮樂冬夏教以詩書孔子曰興于詩立于
禮成于樂又子所雅言詩書執禮皆雅言也可見古之
教者禮樂居其大半詩亦樂中之詩而讀書不過四業
中之一事爾所以必以教胄子屬典樂之官者以弟子
之業有在于是故也○天子諸侯卿大夫之適子皆將
有天下國家之責不可不素教而豫養之樂所以教也
古之教者成其德性之美救其氣質之偏蓋人之德性
本無不備而氣質所賦鮮有不偏故學而至於氣質變
化者學斯有力教而至于變化人之氣質者教斯有功
以其大端言之則直者多不足于温故欲其温寬者多
不足于栗故欲其栗栗謹敬也堅密也剛之失易至於
虐則欲其無虐簡之失易至于傲則欲其無傲四者人
之大體臯陶九德之目本之此而廣之也夫性之所不
足者有以輔之鮮不為完德性之所易偏者有以防之
鮮不為美德斯教之功也而教成于樂樂出于詩朱子
曰詩何為而作也人生而靜天之性也感于物而動性
之欲也既有欲矣則不能以無思既有思矣則不能以
無言既有言矣則言之所不能盡而發于嗟咨咏歎之
餘者必有自然之音響節族而不能已焉此詩之所以
作也詩大序曰詩者志之所之也在心為志發言為詩
又曰情動於中而形於言言之不足故嗟嘆之嗟嘆之
不足故永歌之此所謂詩言志歌永言也直言而無吟
咏者謂之諷長言之謂之歌配歌謂之樂聲依永者言
樂出乎詩也樂主音聲凡聲皆依于詠歌故曰聲依永
單出為聲聲成文謂之音聲合于律乃成文而不亂律
者音樂之法也所以然者蓋盈天地間惟隂陽五行之
氣人物皆由是以生有氣則有聲有數氣有升降隨所
到次第而得清濁之序在人則出于喉㗁舌齒唇在天
地間則大而至于雷霆細而至于蠛蠓無非聲也律則
寫其所謂中聲者而已矣在氣為中氣在聲為中聲在
人則喜怒哀樂之未發與發而中節也聖人為之律呂
以寫之陽氣升降之數有多寡故律管有長短律歴同
道故十二管吹以考聲列以候氣及其吹之而聲和候
之而氣應此天地自然之妙也聲和則八音皆克諧協
不相奪其倫次而樂成矣樂成則可以奏之朝廷薦之
郊廟而神人以和神以和所謂祖考來格也人以和所
謂庶尹允諧也樂記云樂在宗廟之中君臣上下同聽
之則莫不和敬在族黨鄉里之中長幼同聽之則莫不
和順在閨門之内父子兄弟同聽之則莫不和親樂之
為教所以入人深而見功速非他教之所及者以其出
乎性情而還以養人之性情動盪血脉流通精神有不
知手之舞之足之蹈之也胄子朝夕從事其間成德豈
不易哉○張子曰古樂不可見蓋為今人求古樂太深
始以古樂為不可知只以虞書詩言志歌永言聲依永
律和聲求之則樂之意蓋盡于是詩只是言志歌只是
永其言而已只要轉其聲令人可聽今之歌者亦以轉
聲而不變字為善歌長言後却要入于律律則知音者
知之知此聲入何律太高則入于噍殺太下則入于嘽
緩蓋窮本知變樂之情也○許氏曰天地因氣而成人
物憑氣而生有形者必有聲聲可以耳聞而不可以目
見此用之微者也故近于氣者莫若聲聲之發雖出於
一而其高下清濁亦莫不有節焉自隂陽分而為五五
而爲十二五與十二相因而為六十而隂陽之用周矣
故聲之條理亦在五與十二爾萬物之聲未有外于此
者也人爲物靈故其聲獨著而多變有哀樂喜怒敬愛
之感則有噍殺嘽緩發散粗厲直廉和柔之應其感也
無窮則聲之變也多矣聖人以物之聲皆出于自然而
人之聲乃發于有意出于自然則合于道者多發于有
意則違道或遠故合人物之聲制為之節因人之所本
有而易求者以協之以盡其用自聖人之明哲聲律身
度豈不能自為之制而必取物之無知者謂之聲之和
反以協人之聲寧智不及之邪蓋不自用其聰明而一
任乎道因物之自然而節人之有意皆欲歸于中而已
故聲之妙可以動天地感鬼神和人心協物類自載籍
所記聲之用之效之感不可勝數其應之善惡有殊則
係乎聲之中正淫邪其所以能感則為聲與氣為最近
也是以聖人愼之而立法焉自伏羲有網罟之咏伊耆
有葦籥之音葛天之八闋神農之五絃古之制聲也尚
矣然以聖哲自為之而法未立也黃帝氏欲立憲以垂
萬世故使伶倫自大夏之西昆侖之旁以竹之嶰谷生
而竅厚薄均者(竹與肉厚薄均等者截以為筒不復加削刮也)斷兩節之間而
為黃鐘之宮因制十二筩吹其六以應鳳鳴為陽六應
凰鳴為隂比黃鐘之宮而皆可以生之是為律本定六
律六呂之制以候氣之應而調宮商角徵羽之聲故能
協和中聲候氣不爽五聲六律旋相為宮而聲不窮矣
然律之制豈惟用于樂而已故又因以起度而度長短
焉又因以為量而量多少焉又因以為權衡而平輕重
焉故備數和聲審度嘉量權衡而聖人治天下之具無
遺聲之妙用與天地侔矣
帝曰龍至朕命惟允堲疾殄絕震動師衆也言我疾讒
說傷絕君子之行能變亂黑白以駭衆聽欲杜之在審
于言之出納納言喉舌之官聽下言納于上受上言宣
于下官名納言者以納該出而帝言出納朕命者以上
命包衆言耳允信也出允則命令當納允則聽覧詳如
是則雖有讒說安施焉帝恐一人之聰明有所遺故使
龍專典之周之内史漢之尚書魏晉以來所謂中書門
下者皆此職也○或曰唐虞極治而巧言孔壬讒說殄
行不能無何也曰雖有而不得害政此所以為唐虞之
世也大抵命九官多深憂遠念簡質之辭無太平已驗
寬假文飾之意
帝曰咨汝二十有二人欽哉惟時亮天工欽之一言堯
舜心法前後所以相傳君臣所以相儆不離乎此二十
二人雖人各有一職職各有所重而此一言者實總而
終之無此心則職荒矣○四岳官名一人耳孔氏以為
四人則汝能庸命巽朕位堯豈欲禪位與四人乎○言
天始于此而臯陶謨詳之先儒謂隆古君臣講論政治
無一事不本于天無一事不主于敬誠然誠然所以然
者蓋自天降生民莫不與之以仁義禮智之性亦莫不
畀之以相生相養之資是故絲麻榖粟五材百貨天有
時地有利天之養也牗民孔易如壎(唱)如箎(和)如璋(判)
如圭(合)如取如擕(言求之即得而無所費皆言其易也)天之教也作善降
祥不善降殃嚮有五極威有六極天之刑賞也天高地
下萬物散殊禮者天之序也流而不息合同而化樂者
天之和也山川分判風異俗殊天之州域也凡有職乎
人者孰非天之事哉但天無為而君代之君不能獨為
而臣分之耳不敬其職是為慢天功矣○曾氏謂咨四
岳而命與泛咨而命意有輕重又以百揆禮樂與百工
庶物分精粗皆非至論考之典謨益蓋禹臯之流亞也
禹嘗薦益于天欲禪以位謂止能為山澤之事可乎
許氏曰堯典四欽字舜典亦四欽字欽明文思史臣
頌堯之全德也欽哉欽哉史臣頌舜用刑之善也餘
五欽則戒人是皆堯舜躬行心得之餘措諸人者也
堯舜之聖亦惟欽而已矣讀二典者之所當知而日
用之所當先也○虞樂官在禮官之外而周屬宗伯
虞工官在司空之外而周屬司空或曰工不屬司空
以工屬司空者因考工補冬官而誤也書周官言司
空掌邦土居四民時地利無百工之文百工當各以
其事分隷六卿若玉人當屬春官弓人矢人當屬夏
官所以知者舜時工虞異職而周時虞衡屬卿則工
亦當然矣今按虞時百工之事既總於一官則周時
不應遂分散于六官周官曰居四民工非四民之一
乎其屬司空無疑但司空之職其大在于經野而不
專于工耳○禹平水土盡力乎溝洫而後后稷之百
榖可播成周司空井地之事實為司徒教養之本後
世無地政而云農桑農桑將胡以施之雖有劭農之
惠免租之仁富民之志其胡以成之邵文莊公曰古
為井地司空專一卿焉井田廢司空之職亡補以考
工而冬官職營繕矣○虞九官即周六官也周六官
之外有師傅保而虞無之九官即賓友也治即道也
本末體用一以貫之也保傅有官乃家天下之後多
為孺子王而設也其制遂不可易然中世知求治而
不知正君知規過而不知養德故保傅之道不明季
世於臣求其適已而不求其正已取其可愛而不取
其可畏故賓友之禮不尊雖有其官備文而已
三載考績至分比三苗孔氏曰三年有成故以考功九
歲則能否幽明有别黜退其幽者升進其明者考績法
明衆功皆廣三苗幽闇君臣善否分北流之不令相從
正義曰自此以下史述舜事非帝語也言帝命羣官之
後經三載乃考其功三年一閏天道成人亦可以成功
故以三年考校其功之成否九年三考則人之能否可
知幽明有别黜退其幽者或奪其官爵或徙之遠方升
進其明者或益其土地或進其爵位考績法明人皆自
勵故得衆功皆廣也分背三苖即是黜幽之事故言於
考績之下前四罪時三苗之君竄之西裔更紹其嗣不
滅其國帝即政之後復不從化是闇當黜之其君臣有
善有惡復分北之北背也善留惡去使分背也○帝既
責成於岳牧九官使人得其職各盡其能帝何為哉主
天下之公議而居無事以臨之居無事以待有事約而
易操者功狀明黜陟信而已矣人之立心行事未必皆
有恒也至於九年不變則終不變矣故黜陟行焉賞罰
明信人人力於事功故庶績咸熙而三苗亦因以分北
善者願安於政教惡者自分于放流蓋陟得行于其明
而黜得行于其幽矣蔡氏所謂卒言其效者得之此自
夷狄向化之事於考績黜陟何預而以為其效蓋公道
昭明人心自服吾所以董正庶官之典併施於向之負
固不服之人則他可知矣孔䟽以分北即黜幽之事意
以于時幽之可黜者獨三苗而已似不必然也○按堯
典曰敷奏以言明試以功車服以庸此即考課諸侯之
法計考課岳牧九官前此亦已應有其法設官分職與
隨事考成一時並有非命官之後始立考績黜陟之法
也但三載考績三考黜陟之期恐出舜之所定耳此與
五載一廵守羣后四朝之例同皆舜所定故史官記之
若循襲常事固不書也○居位久而受任專立法寬而
責成遠莫如唐虞之時至于成周已不能同冢宰歲終
受會詔廢置三歲計治行誅賞各惟其時也○北字從
兩人相背象形亦會意人道面南背北故堂北曰背戰
敗曰北敗為北者謂背而走也分北言分其黨相背而
去如今諸處降人例以南北更調安置分散其類不使
聚處一地也
三苗之事錯見於經今定其次苖頑弗即工此禹治水
時事竄三苗於三危此舜攝位時事三危既宅三苗丕
叙此禹治水後事命禹徂征此禹攝位時事七旬有苗
格此禹班師後事分北三苖此苗來格後事始之不即
工者以其舉國而言也舜之所竄者其君也禹貢所記
既宅丕叙者以其竄于三危者而言也禹以苖不即工
欲帝念哉而帝答以臯陶方施象刑惟明正竄三苖時
事此後徂征來格分背則皆其舊都也先儒謂始特竄
其君不滅其國猶立其嗣復不從化乃徂征而分北之
呂刑謂遏絕苖民無世在下則以分背以後而言也計
苖之事終帝舜之世而始定何則竄者初年分北者末
年也今南徼戎索之夷仍以苖為號者蓋襲其稱非必
古三苖之種類也
尚書日記卷二
