尚書日記卷十三明王樵撰
無逸
張氏曰周召之于成王所陳在敬所戒在逸蓋敬則不
逸逸則不敬以敬為心則為恭為畏為不暇為克已尊
先王之典彝而享國至于長久以逸為心則為傲慢為
躭樂好田獵峻威刑聽小人之邪說而享國不克長久
此理之自然者也召公以敬之說陳于前周公以無逸
之說繼於後惟恐其墜文武之業也不如是則不足以
為周召○吕氏曰逸豫者禍亂之原三年東征以定外
亂此特治其末流爾無逸者治源之書也
周公曰嗚呼君子所其無逸所字說見召誥國以勤而
興以逸而廢家以勤而成以逸而敗事以勤而立以逸
而隳心以勤而存以逸而放故君子所其無逸無逸者
君子敬戒惕勵之心也所其無逸者君子所以為敬戒
惕勵之密也置此身于天理之中動静食息將必有事
焉使有時而操有時而放則怠荒有乘其隙之所矣怠
荒有乘其隙之所而烏在其能無逸耶所謂無逸者無
時無處而不在于無逸焉則君子誠無可以自逸之所
而君子之于無逸也乃恒其所者也是之曰所其無逸
○魏氏曰古之人君以天位為至艱至危如履虎尾如
蹈春冰如恫瘝乃身是故師氏司朝僕臣正位太史奉
諱工師誦詩御瞽幾聲巫史後先卜筮左右人主無一
時可縱弛也虞賓在位三恪助祭夏士在庭殷士在廟
讐民在甸夷隷在門人主無一事不戒懼也蟲飛而會
盈日出而視朝朝退而路寢聽政日中而考政夕而紏
虔天刑日入而絜奉粢盛然後即安人主無一刻可暇
逸也后妃御見有度應門擊柝鼓人上堂女史授環彤
管記過人主無一息可肆欲也夫以貴為天子富有四
海之内而自朝至昃兢兢業業居内之日常少居外之
時常多蓋所以養夀命之源保身以保民也○胡氏曰
古之人君朝以聽政則公卿在前史在左右諫諍有人
訓告教誨而無怠朝矣晝以訪問則監于成憲學于古
訓多識前言往行與萬民之疾苦物情之幽隱而無怠
晝矣夕以修令則思夫應違慮夫榮辱慎而後出奠而
後發不敢苟也而無怠夕矣而又無淫于觀于逸于遊
于田于酒于樂而又盤有銘几有戒杖有詔器有箴圖
有規藝有諫夫所以寅畏祗懼不使放心邪氣得少入
焉如此夜而寢息則又有雞鳴之賢妃卷耳之淑女警
戒相成不懷宴安昧爽丕顯坐以待旦此乃憂勤之事
也憂勤如此乃所以端拱無為也是故勤勞者非衡石
程書之謂也無為者非遺棄萬務默然兀然之謂也稽
無逸周公之言則人君之法具矣按魏胡二氏之言無
逸之義䟽也魏氏及于養夀命之源保身以保民正無
逸本篇之旨胡氏及于憂勤乃所以端拱無為又謂勤
勞非衡石程書之謂無為非遺棄萬務之謂更足以發
明無逸言外之旨學者宜深玩焉
先知稼穡之艱難乃逸則知小人之依吕氏曰此言先
備嘗稼穡之艱難乃處于安逸則深知小人之依未嘗
知稼穡而遽處安逸興一宫室起一力役視若易然而
民有不得其死者矣按本文先知字與則知字為對蔡
傳以勤居逸一言最簡而盡而吕氏之說亦得其語意
但備嘗二字未盡先知之義如太戊文王未嘗舊勞于
外舊為小人而稼穡之艱難如身履之則有不必備嘗
而後知者矣此大指重在于知知不知在心而非論其
事也則知小人之依言不縱逸不以土木力役妨民亦
且是粗說○金氏曰人主者小民之主而所處則安逸
之地易縱于逸無逸者謂其勿縱于酒色躭樂與遊觀
田獵之娛也君子所以無逸者以其先知稼穡之艱難
乃處安逸之地則知小人之依所以能體恤小民不自
縱逸故能致小民之無怨亦足以介吾身之夀康人主
而不先知稼穡之艱難則處安逸之地不知小人之依
不知小人之依則但知縱一身之欲夫不知小人之依
則下致民怨但知縱一身之欲則享年不永此一篇大
意篇首舉其端而篇内詳之○按經文數逸字頗不同
有逸豫之逸有安逸之逸所其無逸逸豫之逸也所謂
惟躭樂之從也非止一事先知稼穡之艱難乃逸此安
逸之逸也後王生則逸亦此逸字惟生于安逸不知艱
難所以惟躭樂之從也此在本篇自有兩義不可不知
相小人厥父母勤勞至昔之人無聞知蘇氏曰雖農夫
之子生而飽煖則不知艱難而况于王乎○蔡傳以逸
為逸與上以勤居逸為對人君之位本逸者也故曰以
勤居逸小人不可云以逸居逸故改居字為為字○不
知稼穡之艱難(句)乃逸乃諺既誕(句)上文讀先知稼穡
之艱難乃逸為句此却于艱難句斷故蔡傳云其子乃
生于豢養不知稼穡之艱難乃縱逸自恣乃習俚巷鄙
語既又誕妄無所不至此順文解句也而首則曰不知
稼穡之艱難乃逸者以逸為逸也此摘文總掇一節之
意與上文以勤居逸為反對故其言不得不然非于乃
逸為句斷也不知稼穡之艱難乃逸云者謂不知稼穡
之艱難而縱逸自恣爾陳氏經徒見此處有以逸為逸
之語遂移之以解上文曰艱難之中自有逸樂之理君
子當以艱難為逸不當以逸樂為逸也如其說是必併
改上文之居字為為字而後其義始可通也其亦失蔡
氏之意矣○舊有先知稼穡之艱難乃謀逸豫之說而
蘇氏非之以為周公方以逸為戒何其謀逸之亟也當
知始勤終逸之說固非以為艱難乃所以為安逸者亦
非也
周公曰嗚呼我聞曰昔在殷王中宗至七十有五年孔
氏曰太戊也殷家中世尊其德故稱宗○正義曰中宗
廟號殷家中世尊其德其廟不毁故稱中宗○吕氏曰
上既論無逸之理此復舉無逸之君以示之法此中宗
無逸之實嚴恭寅畏合而言之敬也天命自度言中宗
常以天命自持也内體道心之微外觀天下之公而不
違其則天人一理既畏天命必不敢輕下民中宗之敬
則然矣所以享國七十五年何也惟敬則夀也操存則
血氣循軌而不亂收歛則精神内固而不浮至于檢約
克治去戕賊之累又不在言凡此皆敬之力而夀之理
也自此而下至于文王皆此理○金氏曰天命天所付
予之理也自度以天理為已尺度不敢踰越也○孔氏
曰以敬畏之故得夀考之福○愚按敬畏得壽蓋無逸
必寡欲寡欲而不壽者鮮矣逸樂必多欲多欲而克夀
者亦鮮矣如吕氏推說敬則壽之意亦佳享國七十有
五年自堯舜以後未有久于此者後代享國有及五十
年者已為絶少而又多不克終○中宗高宗祖甲文王
享國年數皆以在位言惟穆王享國百年則通生年而
數○蔡氏曰書序太戊有原命咸乂等篇意述其當時
敬天治民之事今無考矣
其在高宗時舊勞于外至五十有九年孔氏曰其父小
乙使之久居民間與小人出入同事○正義曰使與小
人同勞其時蓋未為天子也殷道雖質不可既為太子
更得與小人雜居也○亮隂說見商書宅憂亮隂三年
而猶不言所謂恭默思道也其惟不言言乃雍和發無
不當亦法中宗不敢荒怠自安用能嘉靖殷邦至子小
大無時或怨化行俗美謂之嘉四方安業謂之靖漢文
帝與民休息謂之靖則可謂之嘉則未可小大無時或
怨萬民咸和也此所以為嘉靖也高宗無逸之實如此
故亦享國永年○傳中和字因發言和順而生其實和
之發于身本于恭默思道和之達于政著于民本于不
敢荒寧是高宗之得力處亦在一敬字而已金氏謂知
小人之依所以能體恤小民不自縱逸故能致小人之
無怨亦足以介吾身之壽康以此證高宗尤切
其在祖甲不義惟王至三十有三年孔氏曰湯孫太甲
為王不義久為小人之行伊尹放之桐在桐三年起就
王位太甲亦以知小人之依故得久年此以德優劣立
年多少為先後故祖甲在下殷家亦祖其功故稱祖鄭
玄曰祖甲武丁子帝甲也有兄祖庚賢武庚欲廢兄立
弟祖甲以此為不義逃于人間故云久為小人史記云
武丁崩子祖庚立祖庚崩弟祖甲立是為帝甲滛亂殷
道復衰國語說殷事云帝甲亂之七代而殞按祖甲之
說不同孔穎達以鄭玄為妄造蔡仲默以國語為承譌
大抵說經且當以經為據必欲取證于傳記雜說多有
不合亦難盡信商賢聖之君六七作周公獨舉中宗高
宗祖甲三人言之凡再且曰兹四人廸哲則祖甲者二
宗文王之流其為太甲或武丁之後有賢君為祖甲而
非傳記之所及皆不可知要當取信于經而已○據經
祖甲未嘗稱宗據史惟太甲稱太宗殷家所宗太甲居
首而祖甲不與周公不應舍太甲而稱祖甲但欲决以
為太甲則又未有據○孔氏謂太甲殷家亦祖其功故
稱祖者謬說也○殷王之稱甲者五以太以小以沃以
陽以祖别之不應有二祖甲蔡氏此說良是其曰要以
周公之言為正者誠確論也○史記帝甲之說恐因于
國語國語之說則謬傳也○爰知小人之依爰字本舊
為小人來能保惠于庶民能字又本上知字來周公之
意非謂人主必嘗居民間而後能知小人之依也在高
宗祖甲則其事實如此故亦据其實而言爾不敢侮鰥
寡謂于庶民中尤敬及鰥寡此皆本于身歴閭閻備嘗
民之艱苦而得之能字最有力非鰥寡庶民實受其賜
而可謂之能哉○三宗夀數不可攷以經文推之中宗
即位必蚤高宗次之祖甲則在中身後蓋使祖甲即位
而蚤則在位三十三年未足為壽惟文王夀數明見于
經曰受命惟中身厥享國五十年蓋欲人以是而知三
宗也考之經世書太甲祖甲在位皆三十三年太甲之
立必蚤此雖無他證然太甲湯孫繼湯而立必在冲年
以此知周公之稱三宗固以其德亦取其享國之最永
者言之此太甲之所以不與也武丁之後有祖甲之賢
知小人之依能保惠于庶民不敢侮鰥寡周公之言炳
炳可據如此乃為國語遷史所誣後儒不能辯正又從
而遷就其說豈不可罪也哉○知小人之依相小人爰
暨小人舊為小人語意一類皆謂細民爾孔氏謂太甲
久為小人之行亦幾于誣太甲矣○爰暨小人如漢宣
帝舊為小人如漢光武○祖甲在位之年雖未及中宗
高宗之久然計其壽亦不相遠矣蓋言其舊為小人則
知其即位之晚也尤見其畎畝艱難僃嘗之故不義惟
王其語難解其事難攷不如闕之
自時厥後立王生則逸至或四三年孔氏曰過樂謂之
躭高者十年下者三年言逸樂之損壽○金氏曰人主
所處與常人異子女聲色之奉驅騁田獵之娛嗜欲玩
好何求不獲一有縱逸之心則必溺于此皆伐性之斧
斤傷生之蟊賊也其能克夀者鮮矣○蘇氏曰人莫不
好逸欲而所甚好者生也以其所甚好而禁其所好庶
幾必信此無逸之所為作也然猶有不信者以逸欲之
未必害生也漢武帝唐明皇豈無欲者哉而壽乃如彼
夫多欲不享國者皆是也漢武明皇千一而已豈可專
望乎此哉按漢武帝唐玄宗荒亡戕賊宜促其齡而夀
者幸也一則巫蠱之禍父子相夷一則失國播遷身幾
不保逸豫之害明效大驗如此雖庸夫豎子亦諱言之
而不足願也蘇氏之言亦有未盡者也
周公曰嗚呼厥亦惟我周太王王季克自抑畏孔氏曰
太王王季皆能以義自抑畏將說文王故本其父祖○
抑者自下畏者不敢人自抑畏而縱逸者未之有也
文王卑服即康功田功至厥享國五十年三宗之後稱
先王以周家家法所在文祖王之近親耳目所逮言之
愀然若復見之此所以獨詳之也○文王于衣服之奉
所性不存而專意于安養斯民蓋人君重于奉身則輕
于為民心不能兩重而事亦不能兼得而無所妨也康
功田功特約言之内有許多事在事在有司者文王以
身先之事在民者文王以身勞之故下个即字○陳氏
大猷曰卑服非止惡衣服凡服用皆卑損也○徽懿皆
美也徽柔懿恭猶詩之言柔嘉維則也不過其則則柔
為徽柔而恭為懿恭言文王和易近民其德如此也懷
保小民又加恩惠于鰥寡之人自朝時至于日中至于
過昃猶不暇食用咸和萬民其勤如此○文王之德何
所不僃特贊其柔恭者將言其保民敬寡故自其德之
親下者言之也視窮民之微賤如保赤子周知其情而
處之無不到此非徽柔懿恭者不能也周公之言何其
曲盡也○盛滿之君抗然于上而上之意不接於下下
之情不通于上則雖有剛明之資而民隱無以周知恩
澤無以下逮文王視民如傷所謂徽柔也小心翼翼不
侮鰥寡所謂懿恭也是以其於窮檐蔀屋之下無異一
身人之疾痛疴癢無有不知而其所以拊摩而抑搔之
者無所不及也○惠鮮字難曉蔡傳謂賚予賙給之使
之有生意蓋以意觧比舊說為有理但欠證據史記陸
賈云數見不鮮言人情頻見則易厭不見鮮美也後漢
馬宫傳君有不鮮不鮮是漢人語也此可證惠鮮之義
又韓愈詩云霜曉菊鮮鮮○金氏曰即康功田功則知
稼穡之艱難不足言懷保小民則知小人之依不足言
蓋上文所引三宗皆守成之賢主而文王則創業之聖
君所以不同也○又曰省耕省斂非不游也不敢盤于
遊恐流連以廢事爾教民講武乾豆賓客非不田也不
敢盤于田恐暴殄或擾民爾○按游田國有常制文王
雖不廢而踰之若不敢此言其心也惟恐有過乃所以
不過也○邵文莊公曰為方伯則有伯事伯事所需庶
邦供之國事不與焉是謂惟正○服且卑矣矧崇其宮
乎食且不遑矣矧暇逸乎游田既不盤矣寧猶觀逸乎
庶邦且正供矣矧萬民乎是以約在一已而和在萬民
文王之無逸可見矣○吕氏曰文王之壽即前章之理
經訓昭然猶有為文王憂勤損壽之說以啓人主之好
逸如鄭玄者
周公曰嗚呼繼自今嗣王至以萬民惟正之供孔氏曰
繼今以往皆戒之○金氏曰此勉成王之無逸也夫觀
以廣視逸以安身遊以省農田以講武皆人君所不能
無但不可滛于此淫則為縱逸之私且病民矣故周公
不戒之使無而但戒其淫苟必絶之使無不惟廢禮且
使人君苦于拘則未必不樂于肆矣○林氏曰隱公觀
魚莊公觀社觀也唐敬宗日昃坐朝逸也周穆王所至
有車轍馬迹遊也太康畋洛表田也皆滛于此者○按
前稱文王此戒嗣王皆先言簡遊田而繼以惟正之供
蓋淫于四者侈費無度其勢不得不横斂四者既省用
有常經自應以萬民惟正之供也上文言遊田而不言
觀逸以大而包小也此言萬民而不言庶邦舉近以見
遠也
無皇曰今日躭樂至酗于酒德哉蘇氏曰以百日之勞
而開一日之樂疑若可許也然周公不許防其漸也曰
此非所以訓民順天也(蔡氏曰下非民之所法上非天之所順)○葉氏曰
今日躭樂則日復一日矣○金氏曰為紂非難凡以一
日之躭樂為無傷者紂之徒也○吕氏曰無若殷王受
云者紂之大惡數千載之後匹夫匹婦猶羞比之况當
是時夷滅尚新惡之尤甚故舉其甚惡者以警之以為
苟不戒一日之躭樂長此不已則必至為紂之徒也無
皇曰今日躭樂蓋原淫樂之始使之深絶其微無若殷
王受蓋要滛樂之終必至此極也始終僃矣
周公曰嗚呼我聞曰古之人猶胥訓告至民無或胥譸
張為幻孔氏曰歎古之君臣雖君明臣良猶相道告相
安順相教誨君臣以道相正(蔡氏謂臣相與正君)故下民無有相
欺誑○按訓告是先事告戒及因事箴規之意如禹戒
舜曰無若丹朱傲益戒舜曰曰罔失法度罔遊于逸罔
淫于樂伊尹告太甲以烈祖之成德及三風十愆之事
與夫召公訓旅獒周公訓無逸之類皆是也保惠者保
養其心將順其美教誨者規正其偏成就其德吕氏謂
訓告教誨皆見于言語保惠則極其調護于日用飲食
之間功用蓋相表裏也愚謂古人保惠教誨之功無所
不在不專于言不止一事程子所謂傅德義者在乎防
見聞之非節嗜好之過保身體者在乎適起居之宜存
畏慎之心是也又如居寢有&KR0591;御之箴臨事有瞽史之
導宴居有工師之誦凡若此類皆所以保惠而教誨之
也保惠之豫故君不至于有過教誨之僃故善必底于
有成三言胥正見非一之意言猶見古之人猶然今尤
不可少也訓告之未巳而又保惠之保惠之未巳而又
教誨之古之人其愛君誠無窮也不以訓告為足而使
之保惠不以保惠為足而使之教誨古之人其納善誠
無倦也○古之人如此是以心正理明事無遺照姦不
能欺佞不能惑民之所以無或敢譸張為幻也大扺正
論常伸則邪說無自入○譸張誑也幻即眩也惑亂之
名漢書稱西域有幻人是也(並註䟽語)
此厥不聽人乃訓之至否則厥口詛祝此厥不聽謂于
我所言古人受訓告之事而不見聽則人乃法之惟阿
諛順旨蓋厭聞訓告憚受教諫則甘言進而幻言入矣
乃變亂先王之正法至于小大無不變亂蓋忠言與正
法常相表裏逆忠正則變正法亦勢所必至也故民否
則其心違怨否則其口詛呪言政令不便于民而民皆
患其上怨蓄于中至形于外則其怨深矣如漢張湯以
更定律令為廷尉汲黯質責湯于武帝前曰君為正卿
不能安國富民使囹圄空虚何空取高皇帝約束紛更
之為又謂御史大夫湯智足以拒諫詐足以餙非非肯
正為天下言專阿主意此所謂人乃訓之變亂先王之
正刑者
周公曰嗚呼自殷王中宗至不啻不敢含怒哲即所謂
知稼穡之艱難知小人之依也廸哲者言四君之知非
苟知之亦允蹈之也蓋為世主有知而不能勿去者故
又發此一義其實篇首二知字即廸哲也篇中歴叙三
宗文王無逸之實即廸哲之事也此則總上事而申明
之以起下意故蔡傳即以下意解廸哲曰人主知小人
之依而或忿戾之者是不能蹈其知者也按四君廸哲
只是如保赤子心誠求之民之所好好之民之所惡惡
之使民眞不失其所依乃是真知處何曾有致怨亦非
謂必待怨詈之來無所藏怒而始足以見其廸哲也蓋
言其平時照管既無不周到至于一旦聞人有怨詈悚
然自反直任其咎略無忿疾人言之心尤足以見其廸
知之實譬如言孝平時先意承志就養無方百凡自盡
何處非廸履之實所以必說到瞽象欲殺舜而舜只一
味負罪引慝起敬起孝者蓋知之到不到處于事之拂
逆難堪人情之所不能無動處尤足以驗之也○吕氏
曰凡人平居無事之時孰不知自反不責人之理哉及
謗讟入于耳激于心則平日所謂自反不責人者忽然
忘之是非能蹈其知者也惟三宗文王不然厥或告之
曰小人怨汝詈汝則大自敬德益脩其所未至其所誣
毁之愆安而受之曰是我之過信若是不止于不敢含
怒而已蓋初無怒之可藏也斯其所以為廸哲也○不
止不敢含怒又從而自咎焉經文自明蔡傳去不敢二
字失其語意矣
此厥不聽至是叢于厥身此厥不聽謂于我所言古人
廸哲之事而不見聽則人乃相誑為幻汝則信之以一
人之身當天下之怨皆幻言有以惑之也人主憂勤則
心莊氣肅而一身和下無怨詛而天下和夀所以永也
人主逸樂則心有所蠱壊而一身失其和邪說進忿戾
行而天下失其和此祚所以短也
周公曰嗚呼嗣王其監于兹無逸之書七發端皆曰嗚
呼而後及其所言之事至此嗟歎之外更無他語惟欲
其監于上文所言而已所謂言有盡而意無窮也豈但
人主之龜鑑在學士大夫皆當切已體察後世膏粱子
弟已不知稼穡之艱難一居民上便不知閭閻之苦樂
身為怨府利歸小人逆耳之言尚不肯受矧曰小人怨
汝詈汝肯不敢含怒乎在下者且如此况可望于人主
乎
君奭
問召公不悦之意朱子曰召公不悦只是書序恁地說
裏面却無此意這只是召公要去後周公留他說道朝
廷不可無老臣又曰召公不悦蓋以為周公歸政之後
不當復留而已亦老而當去故周公言二人不可不留
之意曰嗚呼君已曰時我我亦不敢寧于上帝命弗永
遠念天威越我民罔尤違又歴道古今聖賢倚賴老臣
以固其國家之事又曰予不惠若兹多誥予惟用閔于
天越民只此便見周公之心每讀至此未嘗不喟然太
息也○吕氏曰成功不可居洛邑成而周公告歸召公
亦同此心也已而成王留周公憣然改矣召公猶守欲
退之心也周公遂力留之及其既喻非特留于一時終
相成王且相康王身任托孤之責而不辭惟不苟于隨
所以篤于信也
周公若曰君奭至終出于不祥尊之曰君奭召公名也
古人質相與語多名之召公周之支族言天既下喪亡
于殷殷既失天命我有周既受之矣我不敢知曰其基
業長信于休美乎如天果輔我之誠邪我亦不敢知曰
其終出于不祥乎意言在人也下文發之
嗚呼君已曰時我至天不庸釋于文王受命君已曰時
我謂有人則永孚于休無人則終出于不祥其禍其福
皆在我而不在天也召公嘗欲上下勤恤期勿替夏商
之歴年欲王以小民受天永命是固嘗以天命自任矣
我之心亦如此我亦不敢寧于上帝命弗永遠念天威
之可畏于我民無尤怨背違之時也天命民心去就無
常實惟在人而已今召公乃忘前日之言翻然求去使
在我後嗣子孫大不能敬天敬民驕慢肆侈遏絶佚墜
文武光顯可得謂在家而不知乎○帝命之弗敢寧天
威之當永念正以天命不易天難諶故也是命也前人
以恭明之德克當天心而得之後嗣子孫不能經歴繼
嗣則失之矣恭德者畏天顯畏小民無遺夀耉尊賢下
士也明德者聲色不邇貨利不殖講學稽古知人遠佞
也後嗣子孫事忽于未更慮䟱于不戒不克經歷繼嗣
兹德而蹈喪亡者往往是也今公可不為孺子慮乎周
公意謂須得老成人輔導乃能不墜先德惟其如此故
在今予小子旦朝夕夙夜于王非敢曰大有所禆益匡
正也惟以前人光大之德若無人說與冲子則將至于
泯沒而幼冲之人心志未定善言不先入標凖不先立
則將有昧于所從者故孜孜啓廸惟前人之光是付使
不遏于冲子之身而已在我者如此在公者將無同乎
又曰天固不可信矣然在我之道惟以寧王之德不斬
于其子則天於文王所受之命豈遂庸釋于其孫哉○
我亦弗敢寧于上帝命弗永遠念天威越我民罔尤違越
字當訓及今蔡傳訓於(與祗保越怨字同)帝天之命主于民心
以今日之民心固無尤怨背違天命似若可保然民心
無常怨不在大既不能必民之常愛戴于我則安能必
天之無降威之時若民罔尤違之時即遠念天威之可
畏即不敢寧于上帝命也
右以天命民心之無常言國不可無老成之輔以下
則歴言商之六臣文王之五臣武王之四臣或輔君
以受命或輔君以保祚反覆推明以見召公之未可
去此一篇之大意
公曰君奭我聞在昔成湯既受命至則有若甘盤周公
舉商家所以創業守成中興者皆得大臣為之輔相以
見召公未可去也成湯之時則有若伊尹格于皇天伊
尹相湯咸有一德君則曰萬方有罪在予一人臣則曰
一夫不獲時予之辜其治化所達與天無間故高宗稱
之曰佑我烈祖格于皇天周公稱之曰格于皇天無異
辭焉太甲時則有若保衡保衡即伊尹蓋太甲始立是
號以尊伊尹而不名也不言其績因上文也太甲雖未
可擬于湯而尹躬尚在湯澤尚新則其治化猶如故也
(伊尹勲在兩世召公佐武王相成王事亦同也)在太戊時則有若伊陟臣扈格
于上帝格于上帝言克厭天心前篇言太戊嚴恭寅畏
天命自度治民祗懼不敢荒寧此其格于上帝之實也
克配上帝者湯也克敬惟親者太戊也此其語意之間
亦微有分矣伊陟臣扈巫咸所事同一太戊而或曰格
上帝或曰乂王家蓋各以其所著而言亡書有咸乂四
篇蓋其事實而周公之所以稱之者也伊陟伊尹之子
太戊太甲之孫湯時已有臣扈此臣扈豈二人而同名
者邪巫賢巫咸之子祖乙太戊之孫此見商家賢君屢
作非子則孫由累世有人而其臣亦勲德相傳非身則
子故累世有資皆召公之所當念也說命曰予小子舊
學於甘盤周公所舉皆世臣舊德故武丁世不及傅說
文武世不及太公今周公與召公正如殷之六臣文武
之五臣豈可去乎
率惟兹有陳至多歴年所孔氏曰言伊尹至甘盤六臣
佐其君循惟此道有陳列之功以安治有殷故殷禮能
升配天享國久長多歴年所○按陟配天蘇氏謂五王
配祀于天而其臣亦配食于廟其說得之此蓋殷禮也
至周惟郊祀后稷以配天宗祀文王于明堂以配上帝
餘不配天也陟配天言其臣主之同其榮多歴年所言
其致國祚之久○陟不必以為升遐蔡說非是多歷年
所通以殷之國祚言以見五王六臣之功非指各君享
國之數也
天惟純佑命則商實至若卜筮罔不是孚此承上商人
格于皇天格于上帝而言惟天心眷顧之純又使其國
有人而實孟子言不信仁賢則國空虚是國以有人為
實也因言其内之百官著姓與夫王臣之微者無不秉
持其德明白以憂其君之憂外之小臣與夫藩屏侯甸
矧皆奔走所明恤者惟兹惟舉德以治其君之事故不
遑于内所奔走者惟兹惟舉德以治其君之事故不遑
于外商得多賢之助如此故一人有事于四方四方之
人如敬聽于卜筮而無不孚信也○惟兹應上之辭惟
德稱正義以舉賢為說言内外之臣惟明恤奔走之故
又皆惟德是舉用治其君之事言其又能推賢譲能以
人事君如此也一說此二句只帶外臣一邊惟兹兹字
指奔走而言德稱亦如内臣之秉德也乂厥辟亦如内
臣之明恤也用乂厥辟如云乂王家相似又多方夾介
乂我周王○有事于四方蔡氏曰如征伐會同之類○
天之佑商則百姓王人罔不秉德明恤小臣屏侯甸矧
咸奔走天之棄周則三事大夫莫肯夙夜邦君諸侯莫
肯朝夕
此篇大意專言國有老成則天命可固因言天眷佑
人國家使其臣子多賢效忠宣力之人充布内外足
以應其相之旁求副其君之任使至是則為相者可
謂不惟以一身之材能事其君而以衆人之材能事
其君吾身有時不在而不患無復如我者焉如是而
功成身退告老而去其復何憾若猶未也則未可去
也
公曰君奭天壽平格保乂有殷至厥亂明我新造邦平
公正也格感通也此又言壽國之道蓋多歴年所天之
壽殷也天豈私于殷哉實由成湯伊尹而下君臣有至
平之德通格于天故能保乂有殷多歷年所至于紂亦
嗣天位乃驟罹滅亡之威曾不賴前人而免焉益見天
之無私夀也周公言天命之無常而歸重于召公商家
先哲王之多也基業之厚也一旦失道而滅天曾不私
壽之况我新造之周天命未固者乎今召公能為周家
永久之念則天有鞏固之命其治效亦赫然明著于我
新造之邦矣天壽指國祚言保乂有殷本天意說重多
歴年所上此與率惟兹有陳保乂有殷語同而意不同
也永念欲其置淺近廹切之去志為天命民心無窮之
計如是則如商六臣之平格也固命則如商六臣之天
壽也厥亂明我新造邦則如商六臣之保乂也此處正
勉召公以匹休之意也○吕氏以平格歸諸六臣而君
不與非是○持心如衡是謂平德平者天道故至平通
格于天○天地之道平而已矣人而平則通徹三極矣
○先正劉文成公言宰相持心如水以義理為權衡而
我無預焉其知平格之道者與
公曰君奭在昔上帝割至集大命于厥躬割割殷也申
重勸勉也寧王武王也勸即天惟式教我用休之意多
方兼文武而言此言申勸寧王之德則前此式勸文王
之德可知矣申者繼前之辭也集猶大綂未集之集此
言周家之命集于武王以起下文文王受命之意
惟文王尚克脩和我有夏至文王蔑德降于國人脩猶
一二邦以脩之脩和猶咸和萬民之和曰尚克者難其
事而重其助于臣也有夏諸夏也孔氏曰虢國叔字文
王弟閎散泰南宫皆氏夭宜生顛括皆名凡五臣佐文
王為疏附奔走先後禦侮之臣○按言有五臣者為之
往來奔走導廸其常教故文王之德能下逹即下文所
謂廸見冒是也又反言若無五臣者能為文王如此則
文王亦無德降及于國人矣矧曰脩和有夏乎反覆言
之故以又曰更端發之
亦惟純佑至受有殷命哉言天純佑文王亦如昔之純
佑于商而有秉德之臣踐履至到實知天威之不可違
越以是昭顯文王啓廸其德使之著見于上覆冐于下
即所謂西土怙冐也于是聞于上帝即所謂聞于上帝
帝休也廸見冐聞正是昭文王處而見冐聞又皆廸之
使然惟是之故遂受有殷之天命文王止為諸侯于何
見其受命蓋人心歸之三分天下有其二則天命之可
知文王之臣後佐武王誅紂不過卒其伐功而已上章
言商賢聖之君皆已受天命之君也故以一人有事於
四方罔不是孚言之此言文王始受天命之君也故以
受有殷命言之言文王由五臣之輔受有殷命見武王
之集大命本于此也
武王惟兹四人尚廸有禄至丕單稱德孔氏曰文王没
武王立惟此四人庶幾輔相武王蹈有天禄虢叔先死
故曰四人此四人後與武王皆殺其敵謂誅紂惟此四
人明武王之德使布冒天下大盡舉行其德○尚廸有
禄謂有天下對文王受命而言惟冒丕單稱德謂化及
天下對文王見冒而言謂武王誅紂一天下而化被天
下使天下盡舉行其德也按書中言稱丕顯德言惟德
稱皆訓舉此稱德亦合然也蔡傳作稱頌之稱更詳之
昭武王以上文昭文王例之昭字内當帶得有廸字意
廸不專是啓廸其德為之導廸彝教亦廸也惟冒冒字
内亦合帶得有見字意廸而後見見而後冒乃所以昭
之也○文王見冒止在西土至武王惟冒始化及天下
但丕單稱德亦且是大槩說其時殷民未服奄與淮夷
屢叛故周公自期又尚有曰丕冒云者○後曁武王曰
後者前承文王之辭也文王之時為之導廸彝教使德
降于國人者此五臣也武王之時與之咸劉厥敵使德
洽于天下者此四臣也四人者出之可以為將入之可
以為相無所不可立政所謂從容德勿替厥義德者即
此也
此數節相承周公之意尤極分明蓋周家之受命成
之者武王啓之者文王而五臣四臣贊助乎其間則
于基命集命胥有力焉者也文王脩和有夏得五臣
之輔而命于是乎基武王丕承厥志得四臣之輔而
命于是乎集見得成王以幼沖嗣文武之基緒當時
之所謂四臣五臣者又半已彫謝朝廷尤不可無人
之意○按文武之臣獨稱五人四人蓋逮事王季所
謂世臣者也太公歸周于文王之時故不及先儒徒
見周公不稱太公而不得其說故或以為太公文王
師周公謙不以自比或以為其時太公尚在錄死勉
生不生誦太公之功要皆未當畢竟太公歴事文王
又逮見成王之立世德之臣莫重焉何得謂周公所
舉主世臣舊德故不及乎故吕氏歸諸偶有詳略非
為人物評者可謂得之然愚則竊有疑焉文王之五
臣既歴舉其名則下所謂惟兹四人者疑自有四臣
之名而非因乎五臣之辭也在昔上帝割一節之下
先儒多疑其有闕文安知此節之下不尚有云有若
某某者有若某某者而太公在其中乎此章則當在
受有殷命之下然後接之曰武王惟兹四人尚廸有
禄豈不為順乎今也在昔上帝割一節既越出于文
王之前而下意不接武王惟兹四人一句又突出于
五人之後而上無所承恐經文無此例也姑記所疑
以竢來者
今在予小子旦若游大川至矧曰其有能格以游大川
喻欲與召公共濟召公意謂王已臨政天下事已略定
其他周公一人自足以任之故周公言大無我責欲斂
德而退罔勖勉我之不及公去則耉老成人之德不下
于民在郊之鳳將不復聞其鳴矧曰其有能感格于天
乎○正義曰詩卷阿之九章曰鳳凰鳴矣于彼高岡則
成王之時鳳凰至也鳳凰至見太平此恐其不復能然
故戒之此經之意言功格上天難于致鳳故以鳴鳳况
之
公曰嗚呼君肆其監于兹至我不以後人迷兹指上文
所言告召公肆其監視于此我文武受命固有無疆之
美然迹其積累締造蓋亦艱難之大者不可不相與竭
力保守之也告君盍謀所以寬裕之道乎苟欲獨潔其
身而不為社稷深長之慮則亦狹隘之甚矣我道惟寧
王德延終不獨善而以後人迷也以如以其君覇之以
留而啓廸則以予小子揚文武烈去而莫知適從則是
我以其君迷爾
公曰前人敷乃心至丕承無疆之恤周公與召公同受
武王顧命以輔成王故周公言前人布其腹心以悉命
汝位汝三公以為民極民極謂大臣之職為民標凖故
周禮六卿之首皆曰以為民極精白一心之謂明勉力
不怠之謂勖下兩即喻以明之偶王在亶以耕喻也乘
兹大命以車喻也皆承明勖而言相信并力指召公與
王而言三公為王副貳如耕之有偶也在於相信君推
誠委任其臣臣竭誠匡輔其君志同道合乃克有濟也
三公為王任天下之重如車之有馭也在于合力天之
難諶君知不可無臣而上下勤恤之相資命之難保臣
不諉於在君而天夀平格以自任乘兹大命乃克不墜
也惟文王德者文王之德周之所以受命也積累締造
艱難召公之所親見也常思念此而不忘則勉輔孺子
自不容於不盡矣無疆之恤者天下初定憂虞方多也
丕承者繼武王之辭也武王之言如此而可去乎
公曰君告汝朕允至肆念我天威大否大亂也告勉將
終與之决于一言曰告汝朕允保奭朕允猶言我之情
&KR0548;也惟曰汝能敬視殷之喪亡大亂可不大念我天威
之可畏乎殷之喪亡大亂周召二公躬嘗歴之言之猶
且不忍况見之乎是時成王初政老成彫謝深慮一旦
蹉跌復蹈其轍此實周公肝膈之隱而難于察察言之
者
予不允惟若兹誥至在譲後人于丕時允即朕允之允
言予豈不允而若兹告語乎予惟曰王業之成在我二
人而已汝聞我言而有合哉亦曰在時二人但天休滋
至惟是我二人將不堪勝汝若以盈滿為懼則當能自
敬德明揚俊民以盡大臣之職業庶乎天休可答毋徒
惴惴而欲去為也他日汝譲後人于大盛之時誰復汝
禁今豈汝辭位之時乎○文王時五人至武王時四人
今我二人而已○滋至則盈盈則難持召公所以有盈
滿之懼然知懼在于自強非可以退求自免也故曰其
汝克敬德明我俊民勉其益脩德以自盡益求賢以自
輔爾○懼德之不足以勝則益自敬德可也懼二人之
不足以勝則明我俊民可也○益脩德使平格保乂如
商六臣廸知天威如周五臣明俊民使明恤于内奔走
于外如商廸見冐于前昭惟冐于後如文武○其汝克
敬德有匹休平格之意明我俊民有匹休商實之意○
譲後人古大臣之心也譲後人于丕時惟周公能及此
惟召公可語此○有賢者可以譲而後其身可以退
嗚呼篤棐時二人至海隅出日罔不率俾篤棐通指事
文武成王而言周家之業始于文王成于成王周召二
公則輔其始輔其成者也今日休民風丕變是也此自
文王怙冐西土以來積之有自矣其功不可以不成也
我欲與公咸成此功于不怠大覆冒斯民使海隅出日
之地無不臣服然後可爾周都西土去東為遠故以出
日見遠惟不倦可以成終故成曰不怠惟同心可以共
濟故成曰咸成文王功指治化而言不怠以成之惟在
敬德薦賢二事文王曰見冐武王曰惟冒周公自期曰
丕冒治化有一處之不被聖人之心歉然不能已也伐
淮夷在此書後可見當時未能致罔不率俾也
公曰君予不惠若兹多誥予惟用閔于天越民多誥通
指一篇而言如商周諸臣之烈武王顧命之言天休之
當答祖功之當終皆是也是豈不順于理而若兹告語
之多乎蓋大臣去留天命民心實係之國有老成則天
眷可凝民心可固不然則是二者胥可憂矣予惟上憂
天命之不終下憂斯民之無頼是以言之不覺其多爾
上言予豈不允而惟若兹誥此又言予豈不順而若兹
誥之多曰允曰惠丁寧上之所言以見其告語之非得
已
公曰嗚呼君惟乃知民德至往敬用治歎息言召公踐
履諳練之久惟乃知民之德亦罔不能厥初惟其終論
理之在民者如此正所謂民德也民非后罔事其相得
之際孰不有其始乎當思其終謂有尤怨背違之時初
終皆指民德言兹字指上三句說用治治民也民德謂
民心之嚮順非向背也然即其所嚮順終始不恒則向
背在其中矣天命不外于民心故篇末專以民德言之
○謳歌訟獄夏非不能厥初也而其終也及汝偕亡亦
即斯民爾來蘇徯后商非不能厥初也而其終也大命
不摯亦即斯民爾
先儒釋經時世多從篇次若此篇在洛誥多士無逸之
後成王已即政前已嘗以自服土中期之矣不應今尚
曰小子同未在位則篇次有不可盡從者矣金氏以其
為初年之書蓋非無據也無逸不知何時書但他篇有
冲子孺子之稱而此篇無之則成王親政後也立政官
名多異如三宅之類蓋周初草創仍襲前代之稱也又
一則曰孺子王二則曰孺子王可知其亦初年書也
蔡仲之命
蔡仲之命蔡氏以為次第當在洛誥之前金氏通鑑前
編繫之八年周公分正東郊後事
惟周公位冢宰正百工至邦之蔡正長也周公位冡宰
長百官武王崩時也羣叔流言事在金縢言流言而不
言其與武庚叛者本其罪之所起以該之也按大誥曰
殷小腆誕敢紀其緒天降威知我國有疵民不康曰予
復反鄙我周邦此武庚之本情也羣叔不知其情為所
惑誘其因起于周公居内執政管叔兄也反在外監殷
心不平而為流言以間周公欲以動摇王室及成王迎
周公歸管叔遂與武庚俱叛是得罪于社稷非成王之
所敢赦也故周公奉王命以討之致辟管叔于商辟大
辟也囚蔡叔于郭鄰囚謂制其出入郭鄰孔氏曰中國
之外地名從車七乘言少也降霍叔于庶人三年不齒
于屬列三年之後乃復其爵禄也此三叔得罪首從之
差也仲叔之子克常敬德周公以為已卿士叔卒乃命
之成王而封之蔡也周公留佐成王食邑于圻内圻内
諸侯孟仲二卿故周公用仲為卿非魯之卿也蔡在淮
汝之間仲不别封而國于蔡者不絶叔于蔡也○蘇氏
曰蔡叔未卒仲無君國之理蒯聵在而輒立衛所以亂
所以封仲必在叔卒之後也○正義曰世家云封叔鮮
于管封叔度于蔡封叔處于霍杜預云管在滎陽京縣
東北武王封叔度于汝南上蔡至平侯徙新蔡昭侯徙
居九江下蔡上蔡新蔡皆屬汝南郡○按孔氏謂蔡叔
初封圻内之蔡今不知所在胡之所封仍取蔡名示不
絶之是叔仍得為始祖也
王若曰小子胡惟爾率德改行至往即乃封敬哉孔氏
曰胡仲名言汝循祖之德改父之行能愼其道故我命
爾為侯于東土往就汝封當敬哉
爾尚蓋前人之愆至無若爾考之違王命此因其率德
改行而加勉之叔違王命忝文考忠孝俱蹉跌矣爾庶
幾揜前人之失者在于忠孝而已爾前無所因自拔為
善可謂邁往其迹自爾之身克勤無怠則不但揜過于
前亦可以垂法乃後矣其率乃文祖之彝訓無若爾考
之違王命焉此二句蔡氏作已然說似非語意
皇天無親至爾其戒哉天無私親所輔者德民無常主
所懷者惠進爾之德布爾之惠斯得天人之助矣不德
不惠則叔以文王之子而不得保其身有德有惠則仲
以蔡叔之子而不得辭其國善固不一端而無不可為
之善惡亦不一端而無可為之惡爾其戒哉○金氏曰
上文言其改行而已此又推廣之言天人之向背靡常
而善惡之事幾亦衆凡不善之事皆足以為亂非但不
為蔡叔之為亦非但如今日之所為而止也○克敬惟
親敬字深惟德是輔德字淺懷于有仁仁字深惟惠之
懷惠字淺蓋德惠是犬槩字面敬則與天為一而君道
止于仁此所以有淺深之辨也
愼厥初惟厥終至終以困窮此與仲虺之誥篇末語相
似彼言謹其終之道惟于其始圖之此言謹其初之道
惟在于思其終蓋未有始之不謹而能謹其終亦未有
不思其終而能謹其始者也始終一理也于始慮終終
以不困不愼終于始終以困窮矣○陳氏曰仲率德改
行能謹初矣尤當克勤無怠是在於惟厥終也○張氏
曰感激者多銳於初而怠於終
𢡟乃攸績至康濟小民蔡傳作五事平說吕氏謂上奉
天子旁睦友邦下安民庶是所當懋之績也諸侯之職
畢矣看來吕說較優
率自中無作聰明亂舊章至則予一人汝嘉自中即所
謂自有之中也心能制義順而由之無往而非中舊章
者先王之成法中之所在厥度者吾身之常法中之所
循若心有私主而作聰明以亂舊章則非中矣心無主
而視聽不詳或以側言而改厥度則非中矣作聰明者
已之私智側言者人之私見側言恒因視聽不詳而得
入○吕氏曰舊章往往不與新進喜事者合故作聰明
者尢欲亂之聽覽不貴於速而貴於詳讒說姦言每乘
其匆遽而入之詳者聽覽之大法也規矩凖度未至于
樂循理者則常為其勢維側言乃解其縶維而縱之放
逸之場者故從之也輕仲以英妙之年任國事周公老
成深慮故戒如此○聰明出于已舊章守于人者也視
聽接于人厥度秉于已者也聰明戒于作而法之創于
人者能不違于已視聽勉于詳而度之秉于已者能不
移于人以相對而言○舊章厥度皆中之所出何也民
受天地之中以生是以有動作禮義威儀之則在吾身
則謂之度在先王脩之于禮樂刑政以治天下國家則
謂之舊章詩曰不愆不忘率由舊章不愆不忘則無不
中矣○聰明天德也作聰明則私智爾吕氏作與不作
天人判焉語最旨○聰明視聽之則也詳視聽亦聰明
之事○弗為貴所動不驕弗為慧所使不妄制貴易制
慧難作聰明者為慧所使者也
王曰嗚呼小子胡汝往哉無荒廢朕命
尚書日記卷十三
