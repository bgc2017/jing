尚書日記卷十五明王樵撰
君陳
孔氏曰君陳臣名○正義曰周公遷殷民於下都親自
監之既没成王命君陳代周公此其策命之辭史錄其
書以君陳名篇○蘇氏曰周公遷商頑民於洛必不遷
舊人以宅新民也洛人在内商人在郊理必然也
王若曰君陳惟爾令德孝恭至尹兹東郊敬哉孔氏曰
言其有令德善事父母行已以恭善事父母者必友於
兄弟能施有政正此東郊監殷頑民教訓之○正義曰
成周周之下都天子之國五十里為近郊今河南洛陽
相去則然是成周之邑為東郊也○按克施有政論語
作施於有政孔子申之曰是亦為政蓋又是一意此經
本意只是治可移於官之意朱子曰惟孝友於兄弟謂
孝然後友友然後政其序如此○又按經文止云尹兹
東郊書序始云分正東郊說者謂周公存則王城下都
皆自監之周公没則分東郊使君陳監之王城之事君
陳不與今考畢命曰祗命公以周公之事畢公之任即
代君陳者也何以見王城之事君陳不與哉畢命之序
亦有分居里之說乃本篇中旌别之意而此序之分正
二孔亦以分邑里爲言夫旌别淑慝分其宅里乃畢公
之事耳君陳之時所未有也序者妄加而後人又妄為
之說至今襲用其語而不察是不可以不辯○吕氏曰
周公之殁也龐臣碩輔尚多立于朝而分正東郊成王
獨以屬之君陳何哉諸老固非作聰明亂舊章者然平
日與周公比肩同功慮其兢兢循守者或未專固微有
自用之意于其間則于治體已有間矣不若畀之後進
端慤之人則一意奉承不敢毫髮增損成王微旨蓋在
此也至于成終之任開闔變化非四朝元老莫能之故
康王必付之畢公焉○治頑民不可以急惟不言而飲
人以和與人並立而使人化者乃可居之君陳令德孝
恭可想見其為人矣
昔周公師保萬民至惟民其乂師保二字最有包含毖
殷頑民遷于洛邑治而教之而必曰師保見周公之于
民其曲盡如此也教之如師保之如保父兄之于子弟
弟子之于嚴師也周公之德民方思之君陳繼周公之
職治周公之民亦惟率循其常勉明周公之訓而已○
按此篇言周公之訓者三曰懋昭周公之訓曰式時周
公之猷訓曰惟弘周公丕訓據蔡傳之意其首曰周公
既没民方思慕周公之訓君陳能發明而光大之固宜
其翕然聽順也則固以訓民言矣而次引吕氏之說曰
成王既勉君陳懋昭周公之訓復舉周公精微之訓以
告之觀復舉二字則懋昭者欲君陳布之于民也式時
者欲君陳體之于己也單言訓者泛指平日教人之言
也特舉四語為猷訓者則又以其至理微言切于君陳
之身者言之也訓字雖同而旨各有謂細玩可見○周
公之訓不專是一紙教民榜文凡條貫約束見諸設施
者俱是○殷民之難諭也周公師之保之曲盡其方如
禹之導江河而使之東也訓人如周公而至矣無以加
矣不幸七年而薨民未允升于大猷使繼之者少不以
周公之心為心周公之事為事民其可得而治哉故成
王拳拳望以懋昭周公之訓惟民其乂
我聞曰至治馨香感于神明至下民惟草我聞曰者蓋
聞之周公太平之世無一人不得其所宇宙間純是一
團和氣其協氣休聞之所發越謂之馨香馨香非有象
凡物之精華皆是也至治之精華所謂惟德動天無遠
弗届故聖人以為馨香在此而不在彼耳感于神明亦
不必定說是祭祀之時只至治馨香便與神明感通無
間故郊則天神格廟則人鬼享人但見其如響斯答而
不知其本在此也○感神者非黍稷之馨也乃明德之
馨也明德得之心而清明在躬乃至治之所從出○式
訓即明德也曰孝曰恭君陳已令其德欲其日就月將
緝熙于光明故曰式時周公之猷訓也自殷頑民言之
欲其感格非可刑驅而勢迫惟明德有可感之道自周
公法度言之苟無前人之德則徒為陳迹惟明德為立
教之本此所以欲其惟日孜孜無敢逸豫也孝友君陳
之素德然孝友之道通于神明光于四海堯舜之聖亦
不出此欲君陳益進其德以至于此則洞逹無間何有
于殷民哉聲色之于化民末也所謂懋昭周公之訓者
其本在此也○金氏曰此以下皆勉君陳以明德之事
也君陳逮事周公令德昭聞但患其間斷則為人欲所
昏又患其玩于見忽于行則明德不續矣常人之情雖
莫不有好德景行之心而少有克己蹈道之力以周公
聖人不間今古孰不願見而不可得然當時親見周公
者亦不少而少有能學為周公者坐是故也○按凡人
未見聖若不克見者秉彛好德之心也既見聖亦莫克
由聖者安於逸豫之故也安於逸豫故理不足以勝私
敬不足以勝怠雖親見聖人之行事而少能一一體之
於身君陳當以此為戒今日周公不在民所視效在爾
之身君陳能為周公則民亦服從其訓如周公之時矣
故首條所謂懋昭周公之訓者其要在式時周公之猷
訓而已導民以身不以言式時所以為懋昭也或言式
時即懋昭之實却又非是○殷民亦嘗親見周公矣可
以由聖望之乎由聖則賢由之而不已則聖正君陳之
事也君陳能為周公而民有不觀感興起如周公之再
見者乎故曰君子之德風言在上矣
圖厥政莫或不艱至庶言同則繹式訓由聖在我之德
當明至于政則自謹始而和中關于道之升降俗之變
革可不謹乎必能謹于興廢則治合時宜矣○廢興非
更革周公之政蓋人情事理自有當興當廢者出與國
人入與官師共虞度之務盡衆人之見衆言既同則又
思繹于已果當而後行之所謂無不艱也○外盡衆人
之同則不至于自用内精一己之慮則不至于苟從致
艱如此而政乃善也
爾有嘉謀嘉猷至惟良顯哉嘉謀以一事言如益贊禹
征苖之類嘉猷以大道言如禹陳克艱臯陶陳知人安
民之類謀必有道猷必有事亦互言之也則入告爾后
于内爾后能行之則謀雖臣之謀而聽謀者君之聰也
猷雖臣之猷而施行其猷者君之賢也斯謀斯猷非我
后之德而何爾乃順之順將順也入告于内將順于外
人臣之心贊行其君之善惟恐不成蓋如此也嘆息言
臣人咸若是惟良顯哉玩其語意蓋君陳嘗如是而成
王致美而深屬之之意欲其無替也舜執其兩端用其
中于民人之善即舜之善則斯謀斯猷謂之我后之德
非曰善則稱君也理實如是也成王非失言殆至言也
王曰君陳爾惟弘周公丕訓至以率其或不良正義曰
君陳之智必不及周公而令闡大周公訓者遵行其法
使廣被于民即是闡揚而大之○按推明周公之訓使
人人由之便是弘之之意吕氏謂繼前人之政者苟止
以持循因襲為心其所成必降前人數等必奮然開拓
然後僅能不替其說未必本旨朱子每不滿東萊說經
此等處是也居人上者勢我之所有法我之所執知有
勢則將驅民以必從是為作威知有法則將繩民以不
逮是為以削不可不戒寬而有制從容以和君陳之治
體也畢命言道有升降政由俗革君陳之世當寬和之
時也寬而有制寬意常行于法之中單言和則和即從
容不迫之意以和對從容則有辨○欲弘周公之訓非
嚴急所能成苟一以嚴急為心則惟見頑之可忿嫉易
至于依勢作威倚法以削則民不見上之可親不見循
理之為樂而反苦于法之拘矣故必寬而有制從容以
和然後不迫而民從而能弘周公之訓也○言其出于
勢與法之外而使民之心從者在寬言其妙乎寬與嚴
之中而使民之自從者在和寬即敬敷五教在寬之寬
制即在寬中非制以濟寬之謂也謂有規矩法度而行
之以寬耳和即和厥中之和和者和乎民也故曰從容
以和之從容者不亟不徐施之當也○殷民在辟至三
細不宥以用法而言爾無忿疾于頑至率其或不良以
施教而言皆寬和之事必有忍至德乃大即無忿疾之
意簡厥修至率其或不良即無求備之意○執法者無
以有已而亦不可徇君也曰辟曰宥惟其當而已辟以
止辟乃辟辟斯當矣三細不宥宥斯當矣在弗若于政
弗化于訓之中狃于姦宄一敗常二亂俗三三者雖細
不可宥以所關者大也○敗常孔氏謂毁敗五常之教
如康誥不孝不友之類亂俗僻言怪行以亂風俗如少
正卯之類敗常亂俗是兩樣○三細不宥孔氏謂罪雖
小三犯不赦○頑蒙未喩遽興忿疾非教之道人有能
有不能求備于一夫非與人為善之道有忍而無忿疾
者有容而無忿疾者寬柔以教不報無道忍也忍乃有
濟小人怨汝詈汝則皇自敬德容也德乃不可以窺其
際矣然在成德則容為大在學者則忍為切蓋習忍可
以至容也○林氏曰勾踐于吳太王于狄忍也使其不
忍則趣亡耳其何以濟湯之于葛文王于昆夷容也包
之度内若天地然孰得而涯涘之○脩不脩以職業言
者胥伯多正之屬也良不良以行義言者通上下而言
也其實庶民亦有職業亦不可指定為何人也○簡其
脩亦簡其或不脩蓋以簡脩為主其或不脩者亦簡之
則勤惰分明故人勸功進其良以率其或不良蓋以進
良為主其或不良者觀之而知所耻故人勵行兩或字
不可忽蓋言簡厥脩進厥良則人宜自化而或有不脩
者因簡脩而亦簡之或有不良者因進良而亦以董率
之其抑揚進退之意在乎此也○不脩言簡而不言刑
罰不良言率而不言簡别蓋于上一句之中即寓下一
句之作用○使不脩者皆脩在于簡别之分明使不良
者皆良在于勸率之有道皆在于以人治人而無忿疾
于頑求備于一夫之意此所以為和中也
惟民生厚至終有辭于永世惟民生厚因物有遷見所
以反其厚而使之不遷者在乎上也違上所命從厥攸
好見所以使之從所令如所好者在乎德也故曰爾克
敬典在德則民罔不變而允升于大猷矣典五典也敬
典在于躬行非聲音笑貌所能為也商俗雖漓而可變
世道雖降而可升以民生本厚先以攸好故也人主不
言福風俗敦厚人有士君子之行人主之福也其曰終
有辭于永世期君陳者遠矣○敬典即敬敷五教之意
在德即本之躬行心得而非空言也○君陳令德孝恭
真敬典在德之人也故始而勉以明德馨香終而勉以
敬典在德○敬典在德真所謂明德之馨香可以洞逹
無間者于化殷乎何有所以時乃罔不變允升于大猷
也○時乃罔不變允升于大猷成王自謂膺受多福道
洽政治澤潤生民康王亦自謂永膺多福成康言福皆
以殷民之化為說然則民俗趨化真人君受福之實乎
天保報上受福之詩也其詩曰羣黎百姓偏為爾德詩
之意即成康之意也○君以民化為福臣以民化為休
末一句只帶其爾之休句○曰允升于大猷曰終有辭
于永世即以成功望君陳何也周公之事未終故以命
君陳君陳之事未終故以命畢公自後觀之則有慎厥
始和厥中成厥終之三節自三后言之周公之所未為
者君陳為之君陳之所未為者畢公為之初無三節之
分也故曰三后協心同底于道
顧命
臨終之命曰顧命成王經三監之變王室幾搖故此正
其終始特詳焉顧命成王所以正其終康王之誥康王
所以正其始○吕氏曰天子天下之共主也成王力疾
臨廟朝而命之二公受遺率諸侯而輔之所以公天位
而嚴大寳也世稱漢武帝拔霍光于宿衞託以幼孤為
知人抑不知所謂大臣者非可寄安危屬存亡者不在
此選如周召内為師保外統諸侯君存則輔政君殁則
託孤所謂受遺蓋其一職也武帝垂殁始拔一人而付
之平時大臣果安用乎無具甚矣○陳氏曰死生夜旦
也人道之常始終之義也非學問之深不足以語此成
王自幼得周召二公飬成其德緝熙其學至于臨死生
始終之變卓然不亂觀此書當與曾子易簀春秋公薨
于路寢參看又書載顧命獨成王有焉蓋自艱難變故
中得之又曰後世之主以死為諱繼承之際鮮有能正
其終始者唐順宗嗣子已壯一旦病不能言不能召宰
相託孤使宦寺得擬議所立非衞次公等因草詔得入
抗議立廣陵王事亦危矣可不監哉
惟四月哉生魄王不懌皇極經世書成王在位三十七
年起丙戌盡壬戌○成王崩年之四月始生魄月十六
日王有疾天子之疾曰不懌曰不豫
甲子王乃洮頮水相被冕服憑玉几王發大命臨羣臣
必齋戒沐浴今疾病故但洮盥濯手頮面扶相者被以冕
服凴玉几以出命覲禮王服衮冕而有玉几此憑玉几
明服衮冕也○吕氏曰甲子去崩纔一日耳猶盥洗以
致㓗冕服以致嚴顧託之言淵奥精明蓋臨衆之敬不
以困憊廢素定之理雖垂殁固烱如也惟善治氣者能
歴疾病而不惰善養心者能臨死生而不昏豈一朝一
夕之積哉
乃同召太保奭至兹予審訓命汝同召者平時召其長
則其屬從今則將發顧命自六卿至御事同以王命召
也太保畢毛稱公則三公也此先後以六卿為序冡宰
第一召公領之司徒第二芮伯為之宗伯第三彤伯為
之司馬第四畢公領之司寇第五衞侯為之司空第六
毛公領之召芮彤畢衞毛皆國名舉其本爵見其以國
君入為天子公卿畢公與召公一體而班在四者蓋司
馬兵權非元老重臣未易付也師氏守王門司王朝得
失之事虎臣虎賁氏百尹官正也御事非官正而有執
事者○高官兼攝下司者漢世以來謂之領○誓言嗣
言一出而不易謂之誓凡大事皆然嗣嗣君也蔡依孔
氏作嗣續我志未是
昔君文王武王宣重光至冐貢于非幾奠麗陳教(句)則
肄(句)肄不違(句)○德教為化服民心之本民心為受天
命之本奠麗即安養之事奠麗而教則民之從善也輕
故皆服習而安其教重言肄不違者見其從教之至也
是以自西土而用克逹殷謂逹教化于殷邦也○天威
言敬迓者戒謹恐懼常迎之于先幾文武大訓即述天
命者必踐履服行始可謂之能嗣守也無敢昏逾常惺
惺然在心而不踰越其則也○王業以艱難成之亦必
以艱難守之弘濟于艱難言守成難必待諸臣協力大
濟于此也弘濟中含敬迓天威嗣守大訓意○遠者柔
以懷之使來邇者擾而馴之使治小大庶邦咸有以安
之而使大小相安有以勸之而使謹守侯度此皆君道
所當盡者也○威儀舉一身之則而言成王謂思夫人
之所以為人者自治于威儀爾自受中于天地以來有
動作威儀之則此固修身者所當自致其力而無假于
外然主之者心也心或冐貢于非幾威儀不可得而治
矣爾左右大小之臣均有保傅輔翼之責不可苟投其
君以為非之幾也夫當時諸臣固非引其君於非者然
或幾微之事徇之而不謹自微而大將自是滋矣此人
主之所甚畏而輔君者不可不謹也○自亂于威儀即
脩身之謂也無冐貢于非幾即謹獨之謂也○吕氏曰
斯言也蓋周公精微之傳成王得之將終方以示羣臣
孔子精微之傳曾子得之將終方以示孟敬子皆近在
於威儀容色辭令之際然則周孔豈惟同道其用功之
次第品目亦莫不同也
兹既受命至延入翼室恤宅宗王發顧命在黼扆綴衣
之座命訖反于寢處出綴衣于庭○天子初崩太子必
在其側將正其統故迎于門外以殊顯之桓毛二臣宿
衛者先執干戈太保就命使于齊侯吕伋之所索虎士
百人從二執戈者逆于南門之外以為儀延入路寢翼
室為憂居宗主翼室即東夾室也初喪未為梁闇故以
東夾室為恤宅之地○齊侯時為天子虎賁氏
丁卯命作冊度丁卯王崩之第四日也喪禮厥明而小
斂又厥明而大斂尊卑皆同命史為冊書法度傳顧命
于康王將崩雖口有遺命未作冊書故以此日作之既
作冊書因作受冊法度下云皇后憑玉几宣成王言是
策書也將受命時升階即位及傳命以後康王答命受
同祭饗皆是法度
越七日癸酉伯相命士湏材召公為二伯相王室故曰
伯相湏待也召公命士致材木須待以供喪用謂椁與
明器記云虞人致百祀之木可為棺椁者斬之
自此以下至立于側階惟命士湏材是擬供喪用其
餘皆是將欲傳命布設之事四坐王之所處者器物
國之所寳者車輅王之所乘者陳之所以華國且以
示重顧命其執兵器立于門内堂階者所以備不虞
亦為國家之威儀也
狄設黼扆綴衣狄下士扆屏風畫為斧文置尸牖間釋
言云牖戸之間謂之扆以其所在處名之上文言出綴
衣于庭此復設者象王平生○蔡傳以綴衣為帷幄按
周禮注在旁曰帷在上曰幕四合象宫室曰幄坐上承
塵曰帟幕人供之掌次張之即此經之所謂綴衣也立
政有綴衣之官蓋即幕人掌次之謂前葛氏謂司服之
類未是
經于四座之上言設黼扆綴衣則四座皆設之○設
四座及陳寳玉兵器與輅車各有所司皆是相命不
言相命與所命之人從上省文也
牖間南嚮至純漆仍几正義曰牖間窗東戸西戸牖之
間也周禮司几筵云凡大朝覲大饗射封國命諸侯王
位設黼扆南向即此坐也天子之席三重諸侯再重則
此四座所言敷重席其席皆敷三重舉其上席而言重
知其下更有席也天子左右几優至尊也諸侯惟右几
蔑席用桃枝之竹為席有次列成文故周禮又謂之次
席白與黑謂之黼緣謂之純黼純以白黑雜繒緣席也
華玉五色玉也周禮云凡吉事變几凶事仍几禮之于
几有變有仍故特言仍几以見因生時几不改作也此
見羣臣覲諸侯之坐以周禮之文知之○底席底蒻(音若)
苹蒻苹蒲也豐席莞席也莞音官草似藺可以為席詩
下莞上簟是也(蔡傳莞作荀誤)筍席筍竹萌取筍竹之皮以為
席○綴雜彩也彩色為畫玄紛黑綬也周禮注云紛如
綬有文而狹者○周禮大宗伯云以飲食之禮親宗族
兄弟文王世子云族食世降一等是天子有與親屬私
燕之事以骨肉情親不事華麗故席几質飾也○牖間
是見羣臣覲諸侯之坐見于周禮其餘三坐禮無其文
其東序西嚮為養國老饗羣臣之座者按燕禮云坐于
阼階上西嚮則養國老及饗與燕禮同其西序之坐在
西嚮坐前以其旦夕聽事重于燕飲故西序為旦夕聽
事之坐夾室之坐在燕饗坐後又夾室是隱映之處又
親屬輕于燕饗故夾室為親屬私燕之坐按朝士之職
掌治朝之法王南面此西序東嚮東序西嚮者以此諸
座並陳避牖間南嚮覲諸侯之坐故也王肅說四座皆
與孔同(右正義說)○金氏曰天子之屋四霤為四阿四个而
有東西夾大夫士惟止有東夾然亦不敢為阿个也今
此不言東夾獨無陳設惟言西夾而又南嚮與當扆同
蓋東夾者即初喪宅宗之翼室而西夾者則新陟王西
階之殯宫也卿大夫無西夾則殯于西階之上士殯于
客位惟天子有西夾其殯畢塗屋故于西夾為之○鄒
氏曰天子朝覲聽治養老私燕各有定處平居四席各
因事而設于其處今則並設之
越玉五重至在東房孔氏曰于東西序坐北列玉五重
又陳先王所寳之器物○正義曰越字訓于于者于其
處所上云西序東嚮東序西嚮則序旁已有王之坐矣
陳玉復云在西序東序者明于東西序坐北也序者牆
之别名其牆南北長坐北猶有序牆故言在西序在東
序也西序二重東序三重二序共為列玉五重○西序
即是西夾西夾之前已有南向之坐知此在西房者在
西夾坐東也東夾室無坐故直言東廂夾室陳于夾室
之前也○鄒氏曰東西序皆有室兩坐及諸器物皆陳
于室内赤刀以下諸物貴重必陳之于前故言東西序
舞衣以下必陳之于後故言東西房○夷玉馬融云東
夷之美玉說文云即醫無閭珣玗琪天球鄭玄云雍州
所貢玉色如天者王肅云玉磬也大鼔謂之鼖○圓玉
曰璧銳上曰圭琰有鋒芒琬無鋒芒
大輅在賓階面至在右塾之前孔氏曰大輅玉綴輅金
面前皆南嚮先輅象次輅木金玉象皆以餙車木則無
餙皆在路寢門内左右塾前北面凡所陳列皆象成王
生時華國之事所以重顧命○正義曰周禮巾車掌王
之五輅玉輅金輅象輅革輅木輅是為五輅此經所陳
四輅必是周禮五輅之四大輅輅之最大故知大輅玉
輅也綴輅繫綴于下必是玉輅之次故為金輅也面前
者據人在堂上面向南方知面前皆南向謂轅向南也
地道尊右故玉輅在西金輅在東此四輅兩兩相配各
自以前後為文馬融王肅皆云不陳戎輅(即革輅)者兵事
非常故不陳之釋宫云門側之堂謂之塾孫炎曰夾門
堂也塾前陳車必以轅嚮堂故知左右塾皆北面也左
塾者謂門内之西右塾者門内之東顧氏云先輅在左
塾之前在寢門内之西北面對玉輅次輅在右塾之前
在寢門内之東對金輅也凡所陳列自狄設黼扆以下
至此皆象成王生時以重顧命也周禮典路云若有大
祭祀則出路大喪大賓客亦如之是大喪出路為常禮
也
二人雀弁至立于側階士入廟助祭乃服雀弁于此服
雀弁者士衛王殯與在廟同雀赤色言如雀頭色也惠
三隅矛路寢門一曰畢門綦馬本作騏青黑色上刃刃
外嚮也堂廉曰戺士所立處也冕皆大夫劉鉞屬東堂
西堂即東西夾之前堂也戣瞿皆戟屬垂下階之處鈗
矛屬側階鄒氏曰東下階也雜記稱夫人升自側階注
云旁階也嗣君自翼室適殯所往還必由之地故特備
儀衞焉○正義曰禮大夫服冕士服弁也此所執者凡
有七兵立于畢門之内及夾兩階立堂下者服爵弁綦
弁者皆士也以其去殯遠故使士為之其在堂上服冕
者皆大夫也以其去殯近皆使大夫為之先門次階次
堂從外向内而敘之也次東西垂次側階又從近向遠
而敘之也○又曰所陳座位器物皆以西為上由王殯
在西序故也其執兵宿衞之人則先東而後西者以王
在東宿衞敬新王故也○鄭玄云序内半以前曰堂○
階有五東曰阼階西曰賓階此二階在南綦弁執戈所
夾而立者此也冕執戣冕執瞿東西而立者堂之盡處
而近階者也又有北階在堂之北非儀衞所陳又有側
階在堂之兩旁東曰東下階西曰西下階冕執鈗者所
立說見于前經文明曰側階則非東階亦非北階鄭王
以為東下階者得之孔氏以為北階既誤正義謂立東
垂者已在東下階上何由此人復與共立又誤蔡氏以
為北陛之階則承襲二孔誤而又誤者也
王麻冕黼裳至御王冊命正義曰此將傳顧命布設位
次即上所作法度也凡諸行禮皆賤者先置此必卿士
邦君即位既定然後王始升階但以君臣之序先言王
服因服之下即言升階從省文卿士邦君無所執事故
直言即位而已太保太史太宗皆執事之人故别言衣
服各有所職不得即言升階故别言所執各從升階為
文次也卿士王臣故先于邦君太史乃是太宗之屬而
先于太宗者此禮主為冊命所掌事重故先言之○又
曰禮績麻三十升以為冕故稱麻冕王麻冕者蓋衮冕
也其卿士邦君各當以其命服服即助祭之冕矣衮之
衣五章裳四章則衮衣之裳非獨有黼言黼裳者以黼
為重也詩云玄衮及黼禮君升阼階此自西階升者以
未受顧命不敢當主也鄉士鄉之有事者公則卿兼之
此行大禮大夫亦與略舉卿士為文爾公卿大夫及諸
侯皆同服吉服蟻裳以色玄如蟻故以蟻名之禮祭服
皆玄衣纁裳此獨玄裳者卿士邦君于此無事不可全
與祭同改其裳以示變于常也太保太史太宗有所主
者則純如祭服暫從吉也入即位者鄭玄云卿西面諸
侯北面鄭惟據經卿士邦君言之其公亦北面孤東面
也三官執事各異于卿士邦君俱彤裳彤纁也太宗與
下文上宗一人即宗伯也鎮圭尺有二寸圭之大者介
大也天子之所守故奉之以奠康王所位以明正位為
天子也禮又有大圭長三尺彼搢于紳帶是天子之笏
非天子所守也同爵名玉人云天子執冒四寸以朝諸
侯鄭注云名玉曰冐者言德能覆蓋天下也天子執瑁
所以冒諸侯之圭以齊瑞信猶今之合符也阼階東階
也阼猶酢也東階所以答酢賓客故言阼也禮凶事設
洗于西階西南吉事設洗于東階東南此太保上宗皆
行吉事盥洗在東故由阼階升由便以卑不嫌為主人
也御進也太史持策書顧命欲以進王故與王同升西
階鄭玄云御猶嚮也王此時正立賓階上少東太史東
面于殯西南而命王嗣位之事○按左傳鄭武公為王
卿士洪範曰卿士惟月則卿士指朝之執政者而言圭
瑁先王所執今將授嗣王若先王予之故升自阼階○
曰皇后憑玉几至用答揚文武之光訓正義以此即丁
卯命作之冊書蔡氏以為太史口陳蓋櫽括成王之命
而約言之命汝嗣訓則嗣守文武大訓之謂也率循天
下則自亂于威儀之謂也爕和天下則柔遠能邇安勸
小大庶邦之謂也
王再拜興答曰眇眇予末小子至以敬忌天威顧命有
敬迓天威嗣守文武大訓之語上文太史述其意則重
在嗣訓中間居大位由大法致大和皆嗣訓之事故終
之曰以答揚文武之光訓此康王受顧命答太史則重
在敬迓天威故曰予微末小子其能如祖父治四方以
敬忌天威要之敬天即所以嗣訓也
乃受同瑁至諸侯出廟門俟孔氏曰王受瑁為主受同
以祭禮成于三故酌者實三爵于王王三進爵三祭酒
三奠爵告己受羣臣所傳顧命○正義曰鄭玄云王既
對神則一手受同一手受瑁然既受之後王受同而祭
則瑁以授人禮成于三三祭各用一同非一同而三反
也釋詁云肅進也宿即肅也三宿謂三進爵從立處而
三進至神所也三祭酒三酹酒于神座也每一酹酒則
一奠爵三奠爵于其地也經典無此咤字咤為奠爵傳
記無文正以既祭必當奠爵既言三祭知三咤為奠爵
也○鄒氏曰吉祭尸受酒灌于地此非吉祭不迎尸故
王代尸祭酒也咤陟嫁反說文引書作㓃從門託聲音
當故反注云奠爵也○正義曰祭祀以變為敬不可即
用王同故太保盥手更洗異同秉璋以酢更復報祭如
正祭大禮之亞獻也半圭曰璋祭統云君執圭瓚太宗
執璋瓚謂亞獻用璋瓚此非正祭亦是亞獻之類故亦
執璋若助祭公侯自得執圭璧也秉璋以酢是報祭之
事酢訓報也上宗為大宗伯知宗人為小宗伯太保所
以拜者白成王言己已傳顧命訖也將欲拜故先授宗
人同拜者自為拜神不拜康王王答拜者尊所受之命
也太保既拜之後于宗人邊受前所授之同而進以祭
既祭遂更受福酒嚌以至齒示飲而實不飲也宅居也
太保居其所于受福酒之處足不移為將拜故授宗人
同祭祀既畢而更拜者白成王以事畢也王答拜敬所
白也今按蔡傳以太保之拜為拜尸王答拜為代尸拜
更詳之○王與太保降階而下堂有司于是收徹器物
諸侯出廟門俟言諸侯則卿士以下可知殯之所處故
曰廟(孔氏說)俟者俟見新君也○按鄭氏據爾雅(語載後圖下)
不專以神居為廟禮記聘義云三讓而後入廟門所謂
廟門但指路寢之門而言初非言神居亦非因有殯也
周禮司儀載諸侯相見交幣之禮亦有及廟之文今人
尚有廟堂廟廊之語
若不考古人宮室之制則凡牖間西序東序西夾之
類茫然不知所謂今併陳輅列兵方所各圖于後
爾雅曰室有東西廂曰廟無東西廂有室曰寢西南
隅謂之奥西北隅謂之屋漏東北隅謂之宦(盈之反)東
南隅謂之窔(一弔反)東西牆謂之序牖戶之間謂之扆
宫中之門謂之闈門側之堂謂之塾廟中之路謂之
唐堂塗謂之陳(唐陳皆堂下至門之徑特廟堂異其名耳)
陳輅圖
康王之誥
王出在應門之内至王義嗣德答拜孔氏曰出畢門立
應門内之中庭南面二公為二伯各率其所掌諸侯隨
其方為位皆北面諸侯皆陳四黃馬朱鬛以為庭實賓
諸侯也舉奉圭兼幣之辭言一二見非一也為蕃衞故
曰臣衛來朝而遇國喪遂因見新王敢執壤地所出而
奠贄也諸侯拜送幣而首至地盡禮也康王以義繼先
人明德答其拜受其幣○周禮天子之門五一曰臯門
二曰庫門三曰雉門四曰應門五曰路門又曰畢門外
朝一内朝二外朝在庫門之外聽獄蔽訟之朝也治朝
在路門之外王日視治之朝也燕朝在路門之内會宗
人圖嘉事之朝也玉藻云君日出而視朝退適路寢聽
政視朝即治朝聽政即燕朝此經云王出在應門之内
即路門之外然則王日視事與朝會皆在治朝矣○正
義曰禮記曲禮云九州之長曰牧五官之長曰伯是職
方鄭玄云職主也謂為三公者是伯分主東西者也周
禮大宗伯云八命作牧九命作伯鄭云謂上公有功德
者加命為二伯此禮文皆伯尊于牧牧主一州明伯是
中分天下者也禮言職方是各主一方也此二伯即以
三公為之隱五年公羊傳云諸公者何天子三公天子
三公者何天子之相也天子之相何以三自陜而東者
周公主之自陜而西者召公主之一相處乎内是三公
為二伯也公羊傳漢世之書陜縣者漢之弘農郡其地
居二京之中故以為二伯分掌之界周之所分亦當然
也公羊傳所言周召分主謂成王即位之初此時周公
已薨故畢公代之王肅云畢公代周公為東伯故率東
方諸侯然則畢公是太師也當太師之名在太保之上
此先言太保者于時太保領冢宰相王室任重故先言
西方北面以東為右西為左入左入右隨其方為位嫌
東西相向故云皆北面將拜王明北面也四馬曰乘言
乘黃正是馬色黃下言朱知朱者朱其尾鬛也義嗣德
三字史言王答拜之意康王正嫡以義繼先人明德故
答其拜受其幣自許與諸侯為主也
太保暨芮伯咸進至克恤西土孔氏曰冢宰與司徒皆
共羣臣諸侯並進陳戒不言諸侯以内見外天改大國
殷之命謂誅紂也言文武大受天道而順之能憂我西
土之民本其所起○正義曰動足然後相揖故相揖之
文在咸進之下○吕氏曰二伯率諸侯列門左右朝會
分班儀也太保及芮伯咸進相揖朝會合班儀也始而
分班則諸侯兩列西伯與東伯之位相對今而合班則
六卿前列冢宰與司徒之位相次○吳氏曰前之拜諸
侯拜羣臣不拜此之拜羣臣拜諸侯不拜也王答諸侯
拜而不答羣臣拜蓋諸侯自外初見羣臣在内日見也
曰者太保言也太保為外諸侯之伯内羣臣之長故率
諸侯羣臣進戒于王也西土文武所興之地言文武所
以誕受天命以其能恤西土之民也○按羑若之語難
曉不如缺之詳此文在天改殷命之下正為文武誕受
天命之義羑若與面稽天若之意相似後云奉恤厥若
正應此語欲諸侯助己奉憂天命之意羑字馬融王肅
及孔安國皆訓為道恐古有所受誕受天道而順之即
受命也奉恤厥若謂奉憂所順指天命也
惟新陟王至無壊我高祖寡命正義曰高祖文王也問
太保稱成王獨言畢協賞罰何也朱子曰只為賞不當
功罰不當罪故事差錯若畢協賞罰非至公至明何以
能此○按漢高帝斬丁公赦季布而人服其義及韓彭
以見忌而誅而叛者屢起幾乎不克定其功然則先王
以至誠大義畢恊賞罰戡定其功豈不信哉○文武能
受命以有天下耳定天下致太平以遺後人者成王也
其所以戡定者無他惟畢協賞罰而已蓋刑賞人君之
大權勸懲天下之大義賞必當功罰必當罪則賞一人
罰一人而天下以懲以勸此成王所以能戡定其功而
用敷遺後人休也六軍天子之常制張皇則不弛其僃
而有以待其用也昔周公告成王以克詰戎兵陟禹之
迹而成王能用其言巡侯甸四征弗庭至于六服羣辟
罔不承德此正畢協賞罰之大者故召公今致告而復
及此焉張皇六師亦本畢協賞罰之意而言蔡仲默謂
守成之主多溺宴安而無立志甚至忘祖父之讐以兵
為諱其意似為宋事而發然當知召公本意有畢協賞
罰之明以為之本而後張皇六師之事可得而舉不然
亦安濟哉
王若曰庶邦侯甸男衛惟予一人釗報誥庶邦侯甸男
衛六服不言采要略舉之不言羣臣以外見内禮天子
自稱予一人康王在喪故稱名
昔君文武丕平富至付畀四方丕平富富謂輕繇薄賦
使家給人足平者平施而無偏也漢文帝與民休息勸
農蠲租亦可謂之富民矣然富者田連阡陌貧者無立
錐之地則以謂之丕平富未可也丕平富三字語簡意
深最可見王者氣象不務咎者不以咎人之咎為務言
慎罰也刑罰雖不可廢然不以是為務而取足于是也
惟行而底其至謂推行此二者之心則無所不至以其
事言也兼盡而極其誠謂兼舉此二者之事則皆極其
誠以其心言也則亦云者文武之聖若無待于臣之助
而當時則亦有如是之臣况今日乎熊羆之士不二心
之臣是一項人
乃命建侯樹屏至無遺鞠子羞又言文武既定天下乃
命封建侯國立為藩屏其意在我後之人欲其左右王
室而已天子稱同姓諸侯曰伯父叔父異姓諸侯曰伯
舅叔舅此惟言伯父蓋舉尊以及其餘不屢數也諸侯
祖父嘗臣服于先王其事有法今爾尚相與顧安之顧
謂懷其舊績而不忘安謂安其舊服而無替雖爾身在
外無不以王室為心用奉憂其所若即羑若謂天命也
無自荒怠遺我稚子羞辱稚子康王自謂也
羣公既皆聽命相揖趍出王釋冕反喪服正義曰羣公
總謂朝臣與諸侯王釋冕反喪服朝臣諸侯亦反喪服
禮臣為君諸侯為天子皆斬衰
蘇氏曰成王崩未葬君臣皆冕服禮與曰非禮也謂之
變禮可乎曰不可禮變于不得已三年之喪既成服釋
之而即吉無時而可者曰成王顧命不可以不傳既傳
不可以喪服受也曰何為其不可也孔子曰將冠子未
及期日而有齊衰大功之喪則因喪服而冠冠吉禮也
猶可以喪服行之受顧命見諸侯獨不可以喪服乎太
保使太史奉冊授王于次諸侯入哭于路寢而見王于
次王喪服受教戒哭踊而答拜聖人復起不易斯言矣
鄭子皮如晉葬晉平公將以幣行子産曰喪安用幣子
皮固請以行既葬諸侯之大夫欲因見新君叔向辭之
曰大夫之事畢矣而又命孤孤斬焉在衰絰之中其以
嘉服見則喪禮未畢其以喪服見是重受弔也大夫將
若之何皆無辭以退今康王既以嘉服見諸侯而又受
乘黃玉帛之贄使周公在必不為此然則孔子何取此
書也曰至矣其父子君臣之間教戒深切著明足以為
後世法孔子何為不取哉○潘子善問康王釋喪服而
被冕服且受黃朱圭幣之獻諸家皆以為禮之變獨蘇
氏以為禮之失朱子曰天子諸侯之禮與士庶人不同
故孟子有吾未學之語蓋謂此類耳如伊訓元祀十二
月朔亦是新喪伊尹已奉嗣王祗見厥祖固不可用凶
服矣漢唐新主即位皆行冊禮君臣亦皆吉服追述先
帝之命以告嗣君(韓文外集順宗實錄中有此事可考)蓋易世傳授國之
大事當嚴其禮而王侯以國為家雖先君之喪猶以為
己私服也五代之時此禮不講則始終之際殊草草矣
○又曰麻冕乃是祭服顧命用之者以其立後繼統事
于宗廟故也受冊用之者以其在廟而凶服不可入故
也舊說以廟門為殯宫之門不知是否若朝服則古者
人君亮隂三年自無變服視朝之禮第不知百官總已
以聽冡宰冡宰百官各以何服涖事爾想不至便用玄
冠黑帶也後世既無亮隂總己之事人主不免視朝聽
政則豈可不酌其輕重而為之權制乎又况古者天子
皮弁素積以日視朝衣冠皆白不以為嫌則今在喪而
白布衣冠以臨朝恐未為不可但入太廟則須吉服而
小變爾○愚按朱子折衷之論乃蘇氏所謂聖人復起
不易其言者也
畢命
正義曰漢律歷志云康王畢命豐刑曰惟十有二年六
月庚午朏王命作冊書豐刑此偽作者傳聞舊語得其
年月不得以下之辭妄言作豐刑耳亦不知豐刑之言
何所道也
惟十有二年至保釐東郊孔氏曰康王即位十二年六
月三日庚午于朏三日壬申王朝行自宗周至于豐宗
周鎬京豐文王所都○正義曰說文云朏月未盛之明
也此日未有事而記此庚午朏者為下言壬申張本猶
如記朔望與生魄死魄然也○按宅洛與命周公留後
咸周家創有之大事故始則至豐並告文武終則因烝
祭歲于文武之廟行冊命焉重其事也命官與宅洛不
同命君陳命畢公又不過因仍周公之任視始命周公
留後亦有間矣故命君陳無至豐之文惟畢命有之者
知其以四世元老特崇其禮康王示不敢專命之若文
王臨遣之云爾知止于文王之廟者告與命不同告則
兼告文武命則止于文王之廟足矣
王若曰嗚呼父師至用克受殷命文武相繼敷大德言
其久也用克受殷命言其難也
惟周公克左右先王至予一人以寧十二年者天之大
數歲星太歲皆十二年而一周天故十二年曰紀父子
易人曰世成王享國之年雖未知其實當三十有餘年
是殷民自遷洛後已歴三紀世已變而風始移言化之
之難也
道有升降至民罔攸勸世道有升之時有降之時為政
者世道之主也當由俗而變革周公當降之時毖殷而
慎厥始降者得升之機君陳當升之時有容而和厥中
升者得至之漸在今日則世變風移不善者亦希矣然
而猶有未善者在正所當分别之也有以臧厥臧則民
有所勸升者允升于大猷矣若善者不旌惡者不别則
民無所勸周公君陳之政其何以成之哉
惟公懋德克勤小物至予小子垂拱仰成正義曰小物
猶小事也能勤小事大事必勤矣故舉此以為畢公之
善晉語言文王之事云詢于八虞訪于莘尹重之以周
召畢榮是畢公文王之時已為大臣也○吕氏曰畢公
天下大老康王不稱其成德而稱懋德不稱其總大體
而稱其勤小物者蓋以成德自居則止矣于小物忽焉
亦非造次必于是者惟勉于德者貫稚耄而不息故勤
于物者一小大而無間
王曰嗚呼父師今予祗命公以周公之事往哉祗命者
就祖廟中行冊書之禮是也言周公之事見非國家之
大事不敢勞周公于曩時非周公所嘗為不敢勞我公
于今日
旌别淑慝至以康四海言當識别民之善惡善者表異
其所居之里以彰其善而使惡者知所病立善者之風
聲而使聞者有所興起其不循教道之常則殊其井疆
不使混於良民若此者非真欲絶之也使能畏為惡之
禍慕為善之福同歸于善而已此旌别之本心也旌别
淑慝俾克畏慕所謂保釐也因區别里閭遂并郊圻封
守而整齊之邑外曰郊天子之縣内方千里曰圻周禮
大司徒乃建王國制其畿方千里而封樹之有掌固司
險掌疆封人之官掌脩城郭溝池樹渠之固頒其士庶
子及其衆庶之守孔氏曰郊圻雖舊所規畫當重分明
之又當謹慎堅固封疆之守備以安四海京圻安則四
海安矣○按畢公分正東郊爾成王乃以郊圻封守屬
之何也蓋當時洛邑與宗周通封畿宗周鎬京也方八
百里八其八為方百里者六十四洛邑成周也方六百
里六其六為方百里者三十六東西長而南北短短長
相覆為千里然則洛之封畿即鎬京之封畿鎬為洛之
根本洛為鎬之陪輔形勢合而不可分周公營洛取四
方朝享道里均而已初未嘗欲舍鎬京而廢祖宗之舊
也知此乃知康王命畢公申畫慎固之深意
政貴有恒至公其念哉對暫之謂恒此以時言而恒為
常久之義對常之謂異此以事言而常為平時之義大
抵厭常喜新者可暫而不可常故有好異之心者必不
能為有恒之政○夏氏曰體則具于理而無不足要則
簡而不至于有餘謂辭理足而簡約也政辭如此皆不
好異者能之政而好異則悅須臾而厭持久安能有恒
言而好異則言浮于理言徒多而理不足安能體要○
按蔡傳云趣完具而已之謂體衆體所會之謂要趣謂
辭之指趣也趣不完具則未能達意而理未明趣完具
而不已則為枝辭衍說皆不可謂之體衆體所會之謂
要人身上有領下有要乃體之關會處事理之有要亦
猶是也如保釐二字為此篇之要寬而有制從容以和
為君陳一篇之要傲上從康為盤庚三篇之要知人安
民為臯陶謨一篇之要他皆可推政事純一純則不雜
一則有終辭令簡實簡則不煩實則不浮簡實乃所以
為體要也作聰明貼有恒邊趨浮末貼體要邊此皆好
異之事也○正義曰韓宣子稱紂使師延作靡靡之樂
靡靡相隨順之意紂之為人拒諫飾非惡聞其短惟以
靡靡相隨順和口捷給能隨上意者為賢商人效之遂
成風俗由此以覆亡國家殷民利口餘風至今不絶公
其念絶之欲令變惡俗也按此亦由俗革中之一事○
靡靡應有恒利口應體要○王氏應麟曰伊尹以辯言
亂政戒其君盤庚以度乃口告其民商俗利口其敝久
矣邵子曰天下將治則人必尚行天下將亂則人必尚
言周公訓成王勿以憸人所以反商之敝也張釋之諫
文帝超遷嗇夫所以監秦之失也周官曰無以利口冏
命曰無以巧言此周之家法將相功臣少文多質安静
之吏悃愊無華此漢之家法
金氏曰自此至不由古訓于何其訓又明化商之要
不徒别殊之又必化訓之也大抵商民不善之餘習
有二利口也驕淫也利口則化之以政令之静重驕
淫則化之以德義之成法政事貴平常而戒詭異辭
令務大體而尚簡要
我聞曰世禄之家鮮克由禮至閑之惟艱吕氏曰此論
商民之病源故取古人之論世族者證之世禄之家不
可槩謂之無禮法也逸樂豢養之所移其克由禮者鮮
矣既不由禮則心無所制肆其驕蕩陵蔑有德不知忌
憚天道虧盈而益謙則悖天道也甚矣興門之俗儉衰
門之俗侈家之衰敝其俗相化未有不侈麗者蓋萬世
同一流也○席寵惟舊所謂世禄之家也怙侈滅義則
不止以蕩陵德矣怙侈之事宫室服用不止一端舉服
美于人以見之實悖天道所以將由惡終也人之心莫
難收于己放之時尤莫難閑于既收之後苟其根尚在
將觸事而發此閑之所以惟艱也○禮義者在己之所
當守有德者在人之所當敬殷士以侈而不克由禮至
于滅義以蕩而不知德之可貴反陵侮焉
此即多士篇所告者也商之故家大族至異代猶不
失舊物遷于洛尚田爾田尚寧幹止周家待之慮其
將由惡終望以資富能訓如父兄之于子弟吁周之
德其可謂至德也已矣
資富能訓至于何其訓言殷士不可以不訓之也資富
應世禄席寵說能訓應禮義收閑說永年對悖道惡終
說○殷士為世禄之家資富可知所謂能訓豈外人心
天理而他有所謂訓哉惟德焉心之所同得之理也惟
義焉事之得所處之宜也是皆根于秉彝亦何間于殷
士特昏于舊習而亡之爾誠因其放心之收而開導以
本心之正則是順其所固有而去其所本無使之舍人
欲之危塗而向天理之坦易卓乎其合萬心之同恢乎
其關世教之大非天下之大訓而何○訓德義而不以
古如老氏我無為而民自化清静而民自正之類此非
所以為訓也一已之私言也古人之訓如堯之克明俊
德舜之慎徽五典湯之肇修人紀武之彝倫攸叙皆本
天命人心之正以啓羣心之蒙切人倫日用之常以收
作人之效此在簡冊可驗于事理而有徵者周公之師
保萬民君陳之懋昭其訓皆有得乎此而已矣○陳氏
曰訓以德所以化其陵德訓以義所以化其滅義旌别
淑慝以商人化商人也所以興其勸慕之微機崇德義
稽古訓反身以化商人也所以端其訓化之大本○本
諸同然而民易從參諸已然而民易信閑之之道孰過
于此君陳尚有辟以止辟三細不宥之說此篇雖歷數
商俗之不美然惟務區别以生其愧心訓教以正其舊
習而進其善無片言及于刑蓋純以德化而刑措不用
信矣
王曰嗚呼父師邦之安危惟兹殷士不剛不柔厥德允
修世變風移四方無虞邦之安固由兹殷士也放心雖
收餘風未殄一失其坊將自是滋邦之危亦豈不由兹
殷士哉今日之治一于剛不可也一于柔不可也保之
中有釐剛柔相濟則民德信乎其修矣或云周公為剛
君陳為柔畢公不剛以濟其剛不柔以濟其柔非也周
公君陳剛柔未始不並用但有輕重爾保釐非二事不
剛不柔乃所以為保釐也
惟周公克慎厥始至予小子永膺多福殷民初遷周公
治之與之正始不可少愆也故曰克慎周公既沒君陳
繼之誘掖其善以和為貴也故曰克和既歷三紀世變
風移旌别淑慝畢公其時也周公君陳之緒不可以不
成故以成其終為公之所必克而敬以望于公焉三后
之政雖有始中終之異其實周公之所未為者君陳為
之君陳之所未為者畢公為之前後以相濟為心是曰
協心適因革之宜各行其所當然是曰同底于道洽猶
孟子猶未洽于天下之洽昔有升降今則道無不洽昔
由俗革今則政無不治道洽則政治只是一事使下都
之民皆由德義以永年無復怙侈而惡終是澤潤之也
其效至于四夷左袵罔不咸頼極言畢公成終之事如
此蓋至是而三后之功始成也君以民化為福故又言
予小子永膺多福應前予小子垂拱仰成而言○京師
首善之地而周畢二公又皆以東伯鎮東都故推其餘
效至四夷左袵罔不咸頼也自畢公以後周家無復有
事于東郊而人心風俗與周始終矣畢公真能踐成終
之命哉○四夷咸頼廣期之也永膺多福遠期之也○
公其惟時成周建無窮之基至訓其成式惟乂成周指
下都欲其于下都而為周家建立無窮之基人心者國
之基風俗者治之基人心善風俗美無窮之基建矣謂
道化一成而人心風俗與周始終雖至于萬年可也基
之所在亦有無窮之聞謂令聞也子孫畢公之子孫訓
順也成式化民之成法也
嗚呼罔曰弗克至以休于前政孔氏曰無曰不能惟在
盡其心無曰人少不足治也惟在慎其事○金氏曰無
憚其難惟當盡心毋忽其少惟當謹事休于前政謂成
終也周公君陳其道固無不盡而殷俗猶有未同是尚
有餘責也故待畢公以終之此之謂休于前政○按民
寡謂以下都之民為蕞爾而不足治也盡其心慎其事
亦交互說得但盡其心承不畏其難說是于所當為者
勿失之于不為也慎事承不易其事說是于所欲為者
勿失之于輕為也邦之安危惟兹殷士可曰民寡而不
愼其事乎不剛不柔厥德允修可曰弗克而不盡其心
乎先王成烈本得殷化殷說休于前政本道洽政治說
周公君陳既盡心慎事于前至畢公而道洽政治是休
于前政也謂使前人之美有終也指成終說但成終是
言其責之當盡休于前政是言成終則三后之美始全
也休字重看言周公君陳之美待畢公而全也
王氏應麟曰畢命一篇以風俗為本殷民既化其效見
于東遷之後盟向之民不肯歸鄭陽樊之民不肯從晉
及其末也周民東亡不肯事秦王化之入人深矣
尚書日記卷十五
