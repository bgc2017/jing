毛詩集解卷二十
宋段昌武撰
谷風之什
谷風刺幽王也天下俗薄朋友道絶焉
劉曰天子之於天下無他職也厚其人倫皇建厥極
人君之所以夙夜也是故朋友道絶則琢磨之義不
行琢磨之義不行則人不會其有極而歸其有極矣
於是君得以遂其不君臣得以遂其不臣父得以遂
其不父子得以遂其不子兄得以遂其不兄弟得以
遂其不弟夫得以遂其不夫婦得以遂其不婦皆由
琢磨之義不行而習以成俗莫知以為耻也乃至人
倫悖亂亡國喪身而不可救天下俗薄而朋友道絶
非天子之職歟其曰刺之不亦宜哉(吕曰急則相求緩則相棄恩厚)
(不知怨小必記皆小人之交也天下俗薄朋友道絶則莫非小人之交)
習習谷風維風及雨將恐(丘勇反)將懼維子與女(音汝)將安
將樂(音洛)女轉棄予
毛曰興也鄭曰習習和調之貌東風謂之谷風將
且也孔曰谷風生長之風取其朋友相長益也
毛曰風雨相感朋友相須(鄭曰風而有雨則潤澤行孔曰潤澤是雨之事但)
(雨得風乃行則潤澤亦由風故易曰潤之以風雨是風雨共為潤也東萊曰朋友之義出於天其相求)
(本非以利害也故窮逹若一不知其義則利害而已耳離合安可常哉玩習習谷風維風及雨之辭其義)
(蓋可識也)丘曰在危難恐懼則相親愛曰維予與女謂與已
厚也孔曰纔得且安且樂汝便轉更棄我乎毛
曰言朋友趨利窮達相棄(鄭曰棄恩忘舊薄之甚)
習習谷風維風及頽(徒雷反)將恐將懼寘(之䜴反)予于懷將
安將樂棄予如遺
毛曰頽風之焚輪者也(孔曰釋文云焚輪謂之頽扶摇謂之焱孫炎曰廻風從上)
(下曰頽迴風從下上曰焱焱必遥反)鄭曰寘置也毛曰風薄相扶而
上喻朋友相須而成(孔曰頽風從上而下力薄不能更升谷風與相遇二風并力乃)
(相扶而上以喻朋友相率而成也父東萊曰叔向見司馬侯之子撫而泣之曰自此其之死吾蔑與比)
(而事君矣昔者此其父始之我終之我始之夫子終之無不可所謂維風及頽此其一端也王曰風之)
(扇物則因其勢而相高朋友相汲引則德義相高)鄭曰寘我於懷言至親已
也如遺者如人行道遺忘物忽然不省存也
習習谷風維山崔(徂回反)嵬(五回反)無草不死無木不萎(於危)
(反)忘我大德思我小怨
毛曰崔嵬山巔也雖盛夏萬物茂壯草木無有不死
葉萎枝者(孔曰長物之盛莫過夏時不能無小萎死者)鄭曰喻朋友安能
不時有小訟(孔曰良朋成就之德雖大然無能使色不有忿者無能使辭不有訟者)朱
曰習習谷風維山崔嵬言其所被者廣然猶無不死
之草無不萎之木况於友朋豈可以忘大德而思小
怨乎(劉曰天地之功有所不足奈何忘我大德思我小怨乎吕曰生物之恩及于崔嵬之山不知)
(以為德一草一木偶然死絶則怨其恩之不足此忘我大德思我小怨也鄭曰大德切磋以道相成之)
(謂也)
谷風三章章六句
蓼(音六)莪(五河反)刺幽王也民人勞苦孝子不得終養(余亮反)
爾
朱曰晉王裒以父死非罪每讀詩至哀哀父母生我
劬勞未嘗不三復流涕受業者為廢此篇詩之感人
也如此李曰凱風母不安其室之詩也小弁太子
見棄之詩也蓼莪孝子不得終養之詩也故其咎責
怨慕哀痛如此苟不為母所棄不為父所逐不困於
行役而得終養則其歡欣可知矣觀詩者當以此類
求之
蓼蓼者莪匪莪伊蒿(呼毛反)哀哀父母生我劬勞
毛曰興也蓼蓼長大也莪蘿蒿也蒿菣也歐陽曰
周人苦于勞役不得養其父母者見彼蓼蓼然長大
者非莪即蒿皆草木之微者其茂盛如此由天地生
育之功也思我之生也父母養我者亦劬勞矣而我
不得終養以報也東萊曰莪蒿不能報天地之生
育猶人子不能報父母之劬勞也孟郊詩云誰言寸
草心報得三春暉李曰昔謂之為莪而今非莪也
特蒿而已莪美菜也蒿賤草也以比父母生我以為
美材可頼以終其身而今乃不得其養以死(蘇曰猶采莪者)
(得蒿也)於是言父母生我之劬勞而重自哀傷也曹
曰爾雅曰莪蘿注云盖蒿之叢生者也又曰蒿菣(去刃)
(反)注云今人呼為青蒿香中炙啖盖蒿之特生者也
又曰蔚牡菣盖蒿之無子者也莪本叢生蓼蓼然長
茂猶民之父母俱存兄弟無故骨肉團聚之時甚可
樂也今乃變而為特生之蒿故曰匪莪伊蒿猶之可
也征役既久不得從其室家以有子息了然無嗣尤
所苦也故曰匪莪伊蔚
蓼蓼者莪匪莪伊蔚哀哀父母生我勞瘁(似醉反)
毛曰蔚牡菣(去刃反)也(陸云牡蒿也三月始生七月華華似胡麻華而紫赤八月為角)
(角似小豆角銳而長一名馬新蒿)鄭曰瘁病也
缾(蒲丁反)之罄矣維罍(音雷)之恥鮮民之生不如死之久矣
無父何怙無母何恃出則銜恤入則靡至
毛曰缾小而罍大(孔曰罍形似壺大者受一斛)罄盡也鮮寡也
鄭曰恤憂靡無也朱曰言缾資於罍而罍資缾猶
父母與子相依為命也故缾之罄矣乃罍之耻猶父
母不得其所乃子之責所以窮獨之民生不如死也
(王曰缾譬則民也罍譬則君也缾之罄則罍之耻民之窮則君之羞)呂曰鮮猶窮獨之
義(曹曰以無怙恃故謂之鮮民言其薄德而寡祜也)言窮獨而從役其生不
如死也孔曰所以然者以無父何所依怙無母何
所倚恃劉曰出則銜無窮之恤曾曰入則靡至
無所歸役也(曹曰孝子出必告反必面今出而無所告故銜恤上堂入室而不見故靡至也)
父兮生我母兮鞠我拊(音撫)我畜(喜郁反)我長我育我顧我
復我出入腹我欲報之德昊天罔極
毛曰鞠養也孔曰拊拊循也(劉曰防其驚也則拊之)朱曰畜
亦養也鄭曰育覆育也(孔曰謂其寒暑或身體嫗之覆近而愛育焉)顧
旋視也(孔曰謂去之而反顧也)復反覆也(丘曰顧旋視復反覆不能暫捨也)腹
懷抱也(孔曰謂置之於懷抱毛曰腹厚也)父兮生我者本其氣也
李曰拊我育我而下皆重復言生育之恩也王曰
出入腹我雖至於壯大尚然也朱曰父母之恩如
此欲報之以德而父母之恩如天之無窮不知所以
為報也
南山烈烈飄(避遥反)風𤼵𤼵民莫不榖我獨何害
王曰南山之氣烈烈丘曰烈烈氣之寒毛曰𤼵
𤼵疾貌鄭曰榖養也蘇曰虐政之病人如大寒
之視南山而聞飄風歐陽曰南山烈烈望之可畏
也飄風𤼵𤼵暴急而中人也(鄭曰民人自苦見役視南山則烈烈然飄風𤼵)
(𤼵然寒且疾也)朱曰民莫不善而我獨何為遭此害也哉
曹曰周民皆然而乃云民莫不榖者勞苦之民身受
其害自以為夫人而不若耳
南山律律飄風弗弗民莫不榖我獨不卒
王曰南山之勢律律盖崒(子恤反)嵂(音律)之謂也毛曰
律律猶烈烈也弗弗猶𤼵𤼵也(陳曰弗弗動貌)鄭曰卒終也
我獨不得終養父母重自哀傷也
蓼莪六章四章章四句二章章八句
犬東刺亂也東國困於役而傷於財譚大夫作是詩以
告病焉
孔曰譚國在京師之東(杜氏左傳注譚國在濟南平陵縣西南)
有饛(音蒙)簋(音軌)飱(音孫)有捄(音虯)棘匕(必履反)周道如砥(之履反)其
直如矢君子所履小人所視睠(音眷)言顧之澘(所姦反)焉出
涕(音體)
毛曰興也饛滿簋貌飱熟食謂黍稷也(孔曰禮之通例皆簠盛稻)
(粱簋盛黍稷)捄長貌匕所以載鼎實棘赤心也(孔曰雜記云匕用桑)
(長三尺謂喪祭也吉禮用棘鼎實煮肉也煮肉必實之於鼎必載之者以古之祭祀享食必體解其肉之)
(胖既大故須以匕載之謂出之於鼎升之於爼棘木赤心)孔曰砥謂礪石言其平
也禹貢曰礪砥砮(音奴)丹矢則言其直君子小人在位
與民庶也毛曰睠反顧也澘涕下貌蘇曰思先
王之世諸侯富足其簋之飱饛然其鼎之匕捄然(孔曰)
(言有饛然滿者簋中黍稷之飱也有捄然長者棘木載肉之匕也)歐陽曰周道平直
而賦役均(曹曰什一而税所謂平也損上益下所謂直也)李曰在位之君子
則履而行之在下之小人則瞻而視之(陳曰周道平直賦役均調)
(而易供君子苟有所履行其國之小人視而從之故君子不勞小人易治)鄭曰此事在乎
前世過而去矣從今顧視之為之出涕傷今不如古
也
小東大東杼(直吕反)柚(音逐)其空糾糾葛屨可以履霜佻佻
(徒彫反)公子行彼周行(戶郎反)既往既來使我心疚(音救)
蘇曰自周視諸侯皆東也(曹曰是時周都於雍在西所取於諸侯之國皆為東)
(矣後世有以關西為横關東為從言東則所舉者廣矣)孔曰杼持緯者也(說文曰盛緯器)
董曰柚卷織者(朱曰柚受經者也以曹曰用梭以行緯用柚卷織)毛曰空
盡也董曰糾糾䟽貌鄭曰葛屨夏屨也(曹曰凡屨冬皮)
(而夏葛糾糾則弊而糾之又糾其寠甚矣)朱曰佻輕薄不耐勞苦之貌
毛曰行即道也周行周之道路(朱曰周行大路也)鄭曰疚病
也賦斂小亦於東大亦於東蘇曰小大皆取於東
東人之杼柚空矣(董曰譚為東方小國土地之出麻絲其重也)歐陽曰至
於窮乏以葛屨而履霜王曰公子不宜服役今公
子行彼周之道則餘人可知矣(曺曰小司徒凡國之大事致民大故致餘)
(子說者謂大事者戎事也則召聚百姓大故曰災寇也則召聚卿大夫之餘子守於王宫皆國中之事耳)
朱曰奔走往來不勝其勞使我心憂而病也
有洌(音列)氿(音軌)泉無浸穫薪契契(苦計反)寤歎哀我憚(丁佐反)
人薪是穫薪尚可載也哀我憚人亦可息也
毛曰洌寒意也側出曰氿泉穫艾也契契憂苦也憚
勞也鄭曰尚庶幾也朱曰載載以歸也歐陽
曰此告病之辭也孔曰洌洌寒氣之氿泉無得浸
清我所穫之樵薪以浸之則濕腐不中用也譚大夫
契契憂苦而寤寐之中嗟哀憐我譚國勞苦之民極
斂之則困病也蘇曰薪已艾矣而復浸之則腐民
已勞矣而復事之則病曹曰懼薪之腐敗者猶將
載而徙之知民之窮瘁者亦可息而安之也
東人之子職勞不來(音賚)西人之子粲粲衣服舟人之子
熊羆是裘私人之子百僚(力彫反)是試
朱曰東人諸侯之人也鄭曰職主也(朱曰職專主也)毛曰
來勤也(孔曰來勤釋詁文以不被勞來為不見勤故采薇序曰杕杜以勤歸即是勞來也)西
人京師人也(曹曰敢指宗周為西人而自稱東人以敵之無尊君畏上之心矣自此而後降)
(為國風于以見王室之不競也)粲粲鮮盛也舟人舟檝之人孔曰
私人皂隸之屬私居家之小人也毛曰試用也
鄭曰東人勞苦而不見謂勤(孔曰東國之子主為勞苦盡財以供王賦而曾)
(不見謂以為勤以譚人空竭為常不愧之也)歐陽曰周人方事侈富潔其
衣服以相誇至於操舟之賤亦衣熊羆之裘而私家
之人皆備百官而禄食(王曰私人之子試於百僚則是絶功臣之世棄賢者之類)
(寠賤者用事而貴也)朱曰此言賦役不均羣小得志也
或以其酒不以其漿鞙鞙(胡犬反)佩璲(音遂)不以其長維天
有漢監(古暫反)亦有光跂(丘豉反)彼織女終日七襄
毛曰鞙鞙玉貌璲瑞也(鄭曰佩璲者以瑞玉為佩佩後漢輿服志曰古者君臣)
(玉五霸迭興戰兵不息解去紱佩留其係璲以為章表故詩曰鞙鞙佩璲此之謂也紱佩既廢秦乃以采)
(組連結於璲轉相結受故謂之綬漢承秦制而弗改故加之以雙印佩刀之飾至孝明皇帝乃為大佩衝)
(牙雙瑀璜皆以白玉)漢天河也有光而無所明(孔曰楊泉物理論云漢水之精)
(也氣𤼵而升精華浮上宛轉隨流名曰天河一曰雲漢)鄭曰監視也毛曰跂
隅貌朱曰織女星名在漢旁(孔曰孫毓云織女三星跂然如隅則三星)
(鼎足而成三角望之跂然)鄭曰襄駕也駕謂更其肆也從旦至
暮七辰一移因謂之七襄(孔曰肆謂止舍處天有十二次日月星辰所止舍也)
(在天為次在地為辰星之行晝夜雖各六辰數者舉其終始故七即自夘至酉也)毛曰或醉
於酒或不得漿佩之鞙鞙然居其官職非其才之所
長也(曹曰既以私人為百僚則名實亂矣故當飲漿者反飲之以酒無寸長者乃使之佩瑞玉也)
朱曰維天之有漢則庶乎其有以監我而織女之七
襄則庶乎其能成文章以報我矣無所赴愬而言惟
天庶乎其恤我耳(歐陽曰譚人仰訴於天言我民困矣天之雲漢有光亦能下監我民)
(乎其不言日月之明而言雲漢之光者謂不能下監也)曹曰晝夜行役不得休
息重以飢渴寒暑因夜行仰見星漢而託興焉
雖則七襄不成報章睆(華板反)彼牽牛不以服箱東有啓
明西有長庚有捄天畢載施之行(戶郎反)
毛曰報章反報成章也睆明星貌(孔曰睆然而明)河鼓謂之
牽牛(孔曰爾雅以河鼓牽牛為一星李廵孫炎以為二星不知其同異)丘曰服箱猶
言駕車也(朱曰易曰服牛乘馬)毛曰箱大車之箱也(孔曰兩較之内謂之)
(箱甫田曰乃求萬斯箱書傳曰長幾充箱是車内容物之處)日旦出謂明星為啓
明日既入謂明星為長庚庚續也(劉曰金星朝在東所以啓日之明夕)
(在西所以續日之長將李曰鄭樵云啓明金星長庚水星金在日西故日出則東見水在日東故日將)
(沒則西見)捄畢貌所以掩兔也(孔曰鴛鴦曰畢之羅之月令禁羅罔畢翳母出九門)
(是田器也)天畢畢星也鄭曰行行列也歐陽曰天雖
有織女不能為我織而成章(鄭曰織女有織名爾駕則有西無東不如人織)
(相反報成章是報反成章)(孔曰織之用緯一來一去曹曰今徒左旋而不反)雖有牽牛
不能為我駕車而輸物雖有啓明長庚不能助日為
晝俾我營作(鄭曰啓明長庚皆有助日之名而無實光也)雖有天畢不能
為我掩捕鳥獸(孔曰在天之畢徒施于二十八宿之行列而已何曾見其掩兔乎)李
曰此數星者皆取人間器用之物為有其名而無其
實朱曰至是則天亦無若我何矣曹曰地利盡
矣人力竭矣維自天而降或可以佐之所謂天雨鬼
輸也
維南有箕不可以簸(波我反)揚維北有斗不可以挹(音揖)酒
漿維南有箕載翕(許急反)其舌維北有斗西柄(彼病反)之揭
(居竭反)
朱曰箕星夏秋之間見於南方斗北斗也毛曰挹
㪺(矩于反廣雅云酌也)也鄭曰翕猶引也董曰箕其踵似
箕且有舌斗其方如斗且有柄箕四星二為踵二為
舌踵狹而舌廣故曰翕斗四星為斗三星為柄垂而
下揭故曰揭朱曰斗西柄亦秋時也歐陽曰雖
有箕不能為我簸揚糠粃雖有斗不能為我挹酌酒
漿箕斗非徒不可用而已箕引其舌反若有所噬斗
西其柄反若有所挹取於東也朱曰是天非徒無
若我何乃亦若助西人而見困甚怨之辭也曹曰
此詩緣困於役而傷於財故其所冀望而不足者皆
衣服飲食之事由其迫於飢渴寒窘而後興也
大東七章章八句
四月大夫刺幽王也在位貪殘下國構(古又反)禍怨亂並
興焉
四月維夏六月徂暑先祖匪人胡寧忍予
朱曰興也李曰乃夏之四月六月也毛曰徂往
也六月火星中暑盛而往矣鄭曰匪非也朱曰
四月維夏則六月徂暑矣先祖豈非人乎而何忍使
我遭此禍也無所歸咎之辭也王曰先祖匪人乎
亦人耳則不宜忍其後使之遇亂世也曹曰四月
始夏夏者萬物盛大之時然盛大者不可久也俄而
六月大火既中則暑徂而往矣暑徂則萬物衰瘁之
候以比周之昔盛而今衰也(李曰此詩三章頗有次第一章則言其夏時二)
(章則言其秋日三章則言其冬日四月之時陽氣方盛至六月而暑往矣是其萬物衰微之漸其後遂為)
(秋又其後遂為冬其暴虐愈甚也)
秋日淒淒(匕西反)百卉具腓(芳非反)亂離瘼(音莫)矣爰其適歸
東萊曰秋日冬日猶云秋時冬時也毛曰淒淒凉
風卉草也鄭曰具猶皆也毛曰腓病也丘曰
離離散也毛曰瘼病也杜氏左傳注曰爰於也
毛曰適之也鄭曰凉風用事則衆草皆病杜
氏左傳注曰禍亂於何所歸乎歎之
冬日烈烈飄風𤼵𤼵民莫不榖我獨何害
鄭曰烈烈猶栗烈也𤼵𤼵疾貌朱曰榖善也李
曰幽王虐政愈甚如冬日烈烈然而虐飄風𤼵𤼵然
而疾也朱曰民莫不善而我獨何以遭此害乎夏
則暑秋則腓冬則烈禍亂日進無時而息也
山有嘉卉侯栗侯梅廢為殘賊莫知其尤
鄭曰嘉善也侯維也尤過也李曰嘉美卉草也諸
家徒見詩以栗梅為嘉卉遂以生於栗梅之下據詩
言山有嘉卉是栗是梅也且如考工記言天下之大
獸脂者膏者臝者羽者鱗者正猶此詩所謂嘉卉也
民猶嘉卉也今君忍而殘虐之曾莫知其所以得罪
之由也(曹曰嘉卉皆廢為殘賊則焚林竭澤之喻也蘇曰廢為殘賊言幽王暴而剥下下無完)
(民也)
相(息亮反)彼泉水載清載濁我日構禍曷(何葛反)云能榖
鄭曰相視也朱曰載則也鄭曰構猶合集也曷
之言何也丘曰我視彼泉水則有清時則有濁時
不一於濁也幽王之時皆濁無有或清之時朱曰
相彼泉水猶有時而清有時而濁而我乃日日構害
則曷云能善乎
滔滔(吐刀反)江漢南國之紀盡瘁(似醉反)以仕寧莫我有
毛曰滔滔大水貌鄭曰江漢南國之大水朱曰
紀綱紀也謂經帶包絡之也(曹曰江漢受百川之水而注之海使無泛溢之)
(患所以紀理南國也)鄭曰瘁病也朱曰有識有也蘇曰王
者如江漢之紀衆水使天下有所宗而人有所頼
朱曰盡瘁以仕而王何其不我有哉(曹曰此詩指江漢而言盡瘁者)
(有意也以漸漸之石之詩考之幽王時荊舒嘗叛命將徂征有武人東征不遑出矣之辭則盡瘁以從征)
(役之事者固多矣而幽王曾不知有其勤勞也仕者事也)
匪鶉(徒丸反)匪鳶(以專反)翰飛戾天匪鱣(張連反)匪鮪(于軌反)潛
逃于淵
毛曰鶉鵰也(孔曰說文云鶉鵰也從鳥敦聲字異於鶉也李曰若以為鶉鵲之鶉則無戾)
(天之理鵰似鷹而大其飛上雲漢)爾雅曰鳶烏醜其飛也翔(䟽云鳶鴟也鴟)
(烏之類說文云鳶鷙鳥也)鄭曰翰高戾至也毛曰鱣鯉也鮪鮥
也(孔曰郭璞云鯉今赤鯉也鱣大魚似鱏而短鼻口在頷下體有邪行甲無鱗大者長二三丈今江東)
(呼為黃魚陸璣云鮪魚形似鱣而青黑頭小而尖似鐡兜鍪大者不過七八尺一名鮥以今騐之則鯉鮪)
(鱣鮥皆異魚)劉曰言怨亂並興憂之辭也曾不為鶉鳶乎
翰飛戾天曾不為鱣鮪乎潜逃于淵言非此四者則
皆罹其患矣
山有蕨(居曰反)薇隰有杞桋(音夷)君子作歌維以告哀
毛曰杞枸檵也桋赤栜(所革反)也(孔曰釋木云桋赤栜郭璞云赤栜樹葉細)
(而岐銳皮理錯戾好叢生山中為車輞)鄭曰此章言草木尚各得其所
人反不得其所傷之也告哀言勞病而愬之(蘇曰桋或作荑)
(幽王之亂大夫有退而食蕨荑杞桋以免於禍者作此詩以告其哀憐天下之志非以為其身也)
四月八章章四句
北山大夫刺幽王也役使不均已勞於從事而不得養
其父母焉
(李曰孔子曰公則說若不均則雖征役未甚勞苦而人亦將怨矣觀大東之詩則有粲粲衣服者有葛屨)
(履霜者北山之詩則有息偃在牀者有不已于行者則天下安得而說服哉王曰經營四方出入風議)
(皆大夫之事也)
陟彼北山言采其把(音起)偕偕(音皆)士子朝夕從事王事靡
盬(音古)憂我父母
李曰把枸把也左昭十二年有圃生之杞杜元凱注
云世所謂枸把者毛曰偕偕彊壯貌(說文曰偕偕彊也)朱
曰大夫行役陟彼北山采杞而食也毛曰士子有
王事者也鄭曰朝夕從事言不得休息朱曰王
事靡盬憂我父母言以王事而貽親憂也
溥(音普)天之下莫非王土率土之濱(音賓)莫非王臣大夫不
均我從事獨賢
毛曰溥大率循濱厓也(孔曰九州海環之濱是四畔近水之處)王曰取
數多者謂之賢禮記曰某賢於某若干與此同義(孔叢)
(子曰我從事獨賢勞獨事多也)朱曰言土之廣臣之衆而王不均平
使我從事獨勞也不斥王而曰大夫詩人之忠厚如
此(孔曰作者言王道之衰傷境界之削則云蹙國百里蹙蹙靡所騁恨其有人衆而不使即以廣大言)
(之所怨情異故設辭不同)
四牡彭彭王事傍傍(布彭反)嘉我未老鮮(息淺反)我方將旅
力方剛經營四方
毛曰彭彭然不得息傍傍然不得已鄭曰嘉鮮皆
善也毛曰將壯也朱曰旅與膂同(李曰毛氏以旅為衆按桑)
(柔曰靡有旅力秦誓曰旅力既愆若桑柔之詩以謂衆力方盛猶可也如秦誓及此詩但指作詩者及良)
(士耳不得解為衆也旅亦訓陳左氏庭實旅百杜元凱以旅訓陳此旅力亦是陳力也後漢傅毅詩曰)
(哀我經營旅力靡及注旅陳也)李曰四牡彭彭然不得休息王事傍
傍然不得已盖王之意善我之未老善我之方壯以
我之力方且剛強可以經營四方而使之
或燕燕居息或盡瘁事國或息偃在牀或不已于行
毛曰燕燕安息貌盡瘁事國盡力勞瘁以從國事
鄭曰不已猶不止也(李曰有不止於行而馳驅于道路者)李曰自此以
下皆言役使不均(劉曰彼或不知呌號我則慘慘劬勞彼或棲遲偃仰我則王事鞅掌)
(彼或湛樂飲酒我則慘慘畏咎彼或出入風議我則靡事不為以彼為賢也則國事待我而集以我為賢)
(耶則厚禄居彼為多)左氏傳晉伯瑕曰詩曰或燕燕居息或憔
悴事國
或不知呌號(戶刀反)或慘慘(七感反)劬勞或棲(音西)遲偃仰或
王事鞅(於兩反)掌
李曰有棲遲於家而偃仰者毛曰鞅掌失容也(孔曰)
(鞅掌頻勞之狀言事煩鞅掌不暇為容儀也今俗語以職煩為鞅掌其言出于此)東萊曰號
呼也或不知呌號謂深居安逸雖外之呌呼亦不知
也
或湛(都南反)樂(音洛)飲酒或慘慘畏咎或出入風(音諷)議或靡
事不為
王曰出入風議親信而優游也(陳曰出入風議從事口舌也)
北山六章三章章六句三章章四句
無將大車大夫悔將小人也
鄭曰是時小人衆多賢者與之從事自悔與小人並
無將大車祗(音支)自塵兮無思百憂祗自疷(都禮反)兮
鄭曰將猶扶進也孔曰大車平地載任之車其車
駕牛祗適也毛曰疷病也蘇曰將大車則塵汙
之思百憂則病及之李曰猶小人不可與之共事
與之共事難及其身不可逃也
無將大車維塵冥冥(莫庭反)無思百憂不出于熲(古迥反)
朱曰冥冥昏晦也熲與耿同小明也在憂中耿耿然
不能出也荀子云君人者不可以不慎取臣匹夫
者不可以不慎取友友者所以相有也道不同何以
相友也均薪施火火就燥平地注水水流濕夫類之
相從也如此之著也以友觀人焉所疑取友求善人
不可不慎是德之基也詩曰無將大車維塵冥冥言
無與小人處也
無將大車維塵雝(於勇反)兮無思百憂祗自重(直用反)兮
鄭曰雝猶蔽也重猶累也(王曰凡物之行不為物所累則輕而速為物所累則)
(重而遲)
無將大車三章章四句
小明大夫悔仕於亂世也
歐陽曰鄭謂名篇曰小明者言幽五日小其明損其
政事據詩終篇但述征行勞苦畏於得罪不敢懷歸
之事乃是大夫悔仕之辭如序之說是也了無幽王
日小其明之意大雅明明在下謂之大明小雅明明
上天謂之小明自是名篇者偶為誌别爾了不關詩
義苟如鄭說則小旻小宛之類有何義乎
明明上天照臨下土我征徂西至于艽(音求)野二月初吉
載離寒暑心之憂矣其毒大(音泰)苦念彼共(音恭)人涕零如
雨豈不懷歸畏此罪罟(音古)
蘇曰艽地名也(毛曰艽野遠荒之地)朱曰二月建夘也毛曰
初吉朔日也孔曰離歷也毛曰罟網也朱曰
此大夫以二月西征至于歲莫而未得歸故呼天而
訴之其毒大苦謂憂之甚丘曰共人謂温恭之人
隠居不仕者也賢者久不得歸於是悔仕進退既難
恐不免於禍念彼不仕之人閒居自樂欲似之而不
得故涕零如雨也王曰豈不懷歸畏此罪罟世亂
矣欲去而畏離罪也(李曰方其未仕不仕可也既仕則欲歸而不得亂世常如此也)
昔我往矣日月方除(直慮反)曷云其還歲聿云莫(音暮)念我
獨兮我事孔庶心之憂矣憚我不暇念彼共人睠睠(音眷)
懷顧豈不懷歸畏此譴怒
毛曰除除陳生新也(孔曰上云二月初吉謂始行之時故言除陳生新謂二月也下)
(云日月方奥𫝊曰煖即春温亦謂二月也)鄭曰孔甚也庶衆也毛曰憚
勞也曹曰除歲除也周以十一月為正則除在十
月矣唐蟋蟀曰蟋蟀在堂歲聿其莫今我不樂日月
其除是歲莫而後除也鄭以四月為除則以蟋蟀之
義不通當是歲莫也下章所謂奥則入室之候書所
謂厥民隩是也盖大夫以去歲十月啓行二月而至
艽野故於方除言往於艽野言至此而問歸期焉則
茫然無日今歲又莫矣乃復使我獨以一身而當衆
事孔曰悔仕於亂故念彼共人睠睠然情懷反顧
恨不隠而遭此勞也我誠思歸畏此譴怒而不敢歸
耳
昔我往矣日月方奥(於六反)曷云其還政事愈蹙(子六反)歲
聿云莫采蕭穫(戶郭反)菽(音叔)心之憂矣自詒伊戚念彼共
人興言出宿豈不懷歸畏此反覆(芳福反)
毛曰奥煖也鄭曰愈猶益也毛曰蹙促也鄭
曰詒遺也毛曰戚憂也鄭曰興起也朱曰今
未知還期而政事益以促急是以至此歲莫采蕭穫
菽之時而不得歸也(劉曰采蕭穫菽者冬之事也以董曰采蕭所以祭也穫菽所)
(畜也觀時之晚所以為畜為祭不得有備故憂之而感曹曰蕭以供祭菽以致養此思歸之心尤切也)
鄭曰自貽伊戚我冐亂世而仕自遭此憂(朱曰不能見幾遠去)
(而自遺此憂)悔仕之辭蘇曰念彼共人興言出宿不安
寢也朱曰畏此反覆王政險側不可知也
嗟爾君子無恒安處(昌慮反)靖共爾位正直是與神之聽
之式榖以女
毛曰恒常也王曰靖静也毛曰式用也丘曰
榖禄也朱曰以猶與也歐陽曰嗟爾君子無恒
安處乃是大夫自相勞苦之辭云無苟偷安(朱曰無以安處)
(為恒言當有勞時勿懷安也)但靖共爾位之職惟正直是與則神
將佑爾以福也鄭禮記注曰神聽汝之所為用禄
與汝東萊曰上三章皆悔仕亂世厭於勞役欲安
處休息而不可得故每章有懷歸之歎至是知不可
去矣則與其同列自相勞苦曰嗟爾君子無恒欲安
處也苟靖共於位惟正直之道是與則神將佑之矣
何必去哉卒章又申言之也
嗟爾君子無恒安息靖共爾位好(呼報反)是正直神之聽
之介爾景福
毛曰息猶處也朱曰好是正直愛此正直之人也
毛曰介景皆大也
小明五章三章章十二句二章章六句
鼓鐘刺幽王也
孔曰鄭氏於中候握河紀注云昭王時鼓鐘之詩所
為作者鄭時未見毛詩依三家為說也
鼓鐘將將(七羊反)淮水湯湯(音傷)憂心且傷淑人君子懷允
不忘
孔曰鼓擊也釋文曰將將聲也禹貢曰導淮自
桐柏東會於泗沂東入于海(孔曰桐柏山在南陽之東朱曰淮水出信陽)
(軍桐柏山至楚州漣水軍入海)釋文曰湯湯流盛也鄭曰淑善也
允信也張曰必是為淮水盛害而不恤作樂不止
故刺之(曹曰宣王征淮夷南至江漢四方既平則淮夷内屬久矣當幽王時淮水泛濫為害幽王)
(無救災恤患之心方且作樂不已此詩所謂刺也出歐陽曰考詩書史記皆無幽王東廵之事無由遠)
(淮上而作樂)王曰為流連之樂久而忘反故人憂傷淑人
君子懷允不忘者傷今而思古也(李曰言今我思古之善人君子念而)
(信之未嘗忘也)
鼓鐘喈喈(音皆)淮水湝湝(戶皆反)憂心且悲淑人君子其德
不回
毛曰喈喈猶將將也蘇曰湝湝水流也毛曰回
邪也王曰湝湝則既不溢矣淑人君子其德不回
亦思古也
鼓鐘伐鼛(古毛反)淮有三洲憂心且妯(勑留反)淑人君子其
德不猶
毛曰鼛大鼓也(周禮鼓人以鼛鼓鼓役事注云鼛鼓長一丈二尺韗人云臯鼓長尋有四)
(尺鼓四尺倨勾磬折則鼛鼓中高而兩頭下矣無孔曰鼛即臯也古今字異耳今且伐於鼛則凡樂所)
(不用之矣)孔曰水中可居曰洲毛曰妯動也猶若也
張曰言水之大其上而露者惟有三洲耳(曹曰幽王當減膳徹)
(樂以答災譴方且作樂愈加而大水東萊曰淮有三洲作詩者賦其所見也蘇曰言落而洲見也)
孔曰憂結於心為之變動容貌念古之善人君子其
德不若幽王也(朱曰言不若今王之荒亂以王曰作樂當水之溢至淮水之降言其久)
(也其流連亦甚矣也董曰用于淮上則其地遠也用于三洲則其役久其地遠其役久則民怨而音變)
(悽苦之氣貫金石入陶匏故聞之者憂傷也)
鼓鐘欽欽鼓瑟鼓琴笙磬同音以雅以南以籥(以灼反)不
僭(七念反)
孔曰欽欽亦鐘聲也(毛曰欽欽言使人樂進也孔曰人聞而樂進其善)爾雅
曰禮圖舊云雅瑟長八尺二寸廣一尺八寸二十三
絃其常用者十九絃頒瑟長七尺二寸廣尺八寸二
十五絃盡用之廣雅云琴長三尺六寸六分五絃後
加文武二絃笙以匏為底列十三管匏中笙筦有簧
故或謂笙為簧磬以石為之其制在考工記磬氏(樂書)
(周官眡瞭掌擊笙磬笙師掌共鐘笙之樂儀禮大射樂人宿縣于阼階東笙磬西其南笙鐘是笙磬作于)
(堂之上下異器而同音同為陽聲也笙鏞均作于堂之下異音而同樂其音一隂而一陽也)蘇曰
雅二雅南二南毛曰籥六孔(孔曰郭璞曰籥如笛三孔而短小廣雅云)
(七孔釋文曰以竹為之長三尺文歐陽曰季札見舞南籥者曰美哉猶有憾盖以為王之樂詩又以文)
(王之詩為周南召南以雅以南者不知南為何樂當闕所未詳程曰春秋戰國以來諸侯卿大夫士賦)
(詩道志者凡詩雜取無擇至考其入樂則惟南雅頌之三者盖享之用鹿鳴鄉飲酒之笙由庚鵲巢射之)
(奏騶虞采蘋諸如此類未有或出南雅頌之外也則是三者皆樂詩也故鼓鐘之詩曰以雅以南以籥不)
(僭季札觀樂有舞象箾南籥者詳而推之南籥二南之籥也雅二雅也象舞頌之維清也其在當時親見)
(鼓樂者凡雅頌率參以南其后文王世子又有所謂胥鼓南者則南之為樂信矣論語曰孔子自衛反魯)
(然後樂正雅頌各得其所)朱曰僭亂也孔曰先言鐘者先擊金
以奏諸樂左傳謂之金奏朱曰琴瑟在堂笙磬在
下同音言其和也曹曰上下諧和猶云依我磬聲
也籥舞者所執也以二雅二南播之文舞而無僭差
凡此皆先王之正樂也(樂書曰鼓瑟鼓琴笙磬同音以致其和以雅以南以籥不)
(僭以致其節)蘇曰言幽王之不德豈其樂非古歟樂則是
而人則非也
鼓鐘四章章五句
楚茨(徐咨反)刺幽王也政煩賦重田萊多荒饑饉降喪民
卒流亡祭祀不饗故君子思古焉
吕曰楚茨極言祭祀所以事神受福之節致詳致備
所以推明先王致力於民者盡則致力於神者詳觀
其威儀之盛物品之豐所以交神明逮羣下至于受
福無疆者非德盛政修何以致之蘇曰凡詳言之
者皆思而不得見之辭也
楚楚者茨言抽(勑留反)其棘自昔何為我蓺(魚世反)黍稷我
黍與與(音餘)我稷翼翼我倉既盈我庾維億以為酒食以
享以祀以妥(湯果反)以侑以介景福
毛曰楚楚茨棘貌鄭曰茨蒺藜也(孔曰郭璞曰布地蔓生細葉子)
(有三角刺誤董曰鄭康成謂趨以采薺當為楚薺之薺慮後世也說文曰薺蒺藜也而茨則以茅葺)
(屋覆之名然則當康成世字猶為薺其為茨者後人誤也)朱曰抽謂其條抽𤼵
鄭曰與與翼翼蕃蕪貌毛曰露積曰庾(孔曰甫田言曾孫之)
(稼如茨如梁此聚稼又曰曾孫之庾如坻如京此積粟也下言乃求千斯倉乃求萬斯箱欲以萬箱載稼)
(千倉納庾是庾未入倉矣故曰露積周語云野有庾積)鄭曰十萬曰億毛曰
妥安坐也侑勸也孔曰介大也鄭曰景大也
王曰今棘茨之所生乃自昔我蓺黍稷之地孔曰
我所種之黍與與然我所種之稷翼翼然蕃茂盛大
皆得成就王曰及其收也則我倉既盈無所藏之
則露積為庾其數至億(劉曰古者内自鄉遂外薄要荒皆成井邑與與然比隣之)
(黍皆豐也翼翼然左右之稷皆實也故我人倉盈于州都而我庾充於億兆)其成民如此
然後可以致力於鬼神於是以為酒食以享以祀以
妥以侑(鄭曰以黍稷為酒食獻之以祀先祖既又迎尸使處神坐而食之恐其不飽祝以主人之)
(辭勸之坐少牢饋食禮尸升筵祝主人皆拜妥尸尸答拜遂尸告飽祝侑曰皇尸未實侑尸又食主人)
(不言拜侑尸又三飯注祝言而不拜主人不言而拜親疎之宜朱曰郊特牲曰詔妥尸盖祭祀筮族人)
(之子為尸既奠迎之使處神坐而拜以安之也又懼其不敢飽也使祝進而勸之食所以侑之也)以
介景福也曹曰首章之意言昔人能治茨棘而為
良田今人乃廢良田而為茨棘時政之得失宗廟興
廢之由也陳曰此章與豐年之詩相類
濟濟(子禮反)蹌蹌(七羊反)絜爾牛羊以往烝嘗或剥或亨(普庚)
(反)或肆或將祝祭于祊(補彭反)祀事孔明先祖是皇神保
是饗孝孫有慶報以介福萬夀無疆
毛曰濟濟蹌蹌言有容也(孔曰曲禮云大夫濟濟士蹌蹌是有容也祭祀之禮)
(主人自慤而趨其賓客則有容儀故濟濟蹌蹌也)劉曰絜者在滌而芻之也
鄭曰冬祭曰烝秋祭曰嘗(董曰自黍稷成為酒醴至其為祭乃烝嘗之時)
(也)剥解剥其皮也毛曰亨飪之也(孔曰亨謂煮之使熟故云亨飪)
(之也)肆陳也(蘇曰肆陳其骨體于爼也之朱曰鄭氏讀肆為剔謂剔其醴骨而升爼也亦通)
鄭曰將奉持而進之也毛曰祊門内也(孔曰孫炎云祊謂廟)
(門也彼直言門知門内者以正祭之禮不宜出廟門也而郊特牲云直祭祝于主注云直正也又曰祝祭)
(索于祊注云廟門外曰祊又注祊之禮宜于廟門外之西室與此不同者以彼祊對正祭是祭之明日故)
(禮器曰為祊于外祭統曰而出于祊對設祭于堂為正是以明日之繹故皆在門外以廟門謂之祊知内)
(外皆有祊之稱也)鄭曰孔甚也朱曰明猶備也著也毛
曰皇大也朱曰神保鬼神之嘉號楚詞曰思靈保
兮賢姱(匈于反)盖古語云然劉曰孝孫謂天子也
孔曰介大也鄭曰疆境界也孔曰古之明王其
助祭之臣其儀濟濟然蹌蹌然乃絜所祀之牛羊為
烝嘗之祭(又曰周禮祭祀之聫事司徒奉牛司馬奉羊各有司也)既絜此牲其
治之亦各有職或解剥之者或亨煮之者或陳之者
或奉持而進之者(孔曰内饔云凡宗廟之祭祀掌割亨之事則觧剥其肉是内饔也亨)
(人云掌共鼎鑊以給水火之齊職外内饔之爨亨煮則煮熟之者是亨人也外饗掌陳其鼎爼實之牲體)
(則肆其骨體于爼是外饔也大司徒云祀五帝奉牛牲羞其肆享先王亦如之注云肆進所解骨體又小)
(子掌祭祀羞羊肆羊殽肉豆則奉持進之是司徒小子之類)鄭曰孝子不知神之
所在故使祝博求之平生門内之旁待賓客之處祀
禮於是甚明(王曰凡祭祼鬯求諸隂焫蕭求諸陽索祭祝于祊求于隂陽之間夫遊魂為變)
(無不之無不在求之不可一所甚曹曰然後洋洋乎如在其上如在其左右祀事乃明也正祭之祊不)
(出廟門繹祭之祊在廟門外内外禮備則向也不知神之所在者至此為甚明矣王曰孔明即見所祭)
(之謂)王曰夫然故先祖是皇神保是饗而孝孫有慶矣
(曹曰神即先祖之神也推其統業所始則謂之祖著其感格之靈則謂之神)丘曰孝孫有
慶者神報以大福萬夀無疆也
執爨(七亂反)踖踖(七夕反)為爼孔碩或燔(音煩)或炙(之列反)君婦
莫莫(音麥)為豆孔庶為賓為客獻醻(市由反)交錯禮儀卒度
笑語卒獲神保是格報以介福萬夀攸酢
毛曰爨饔爨廪爨也(孔曰祭祀之禮饗爨以煮肉廪爨以炊米少牢云饔爨在門東)
(南北上廪爨在饔爨之北)踖踖言爨竈有容也(孔曰執爨竈之人皆踖踖然敬慎)
丘曰為爼孔碩謂載牲體於爼甚大也鄭曰燔燔
肉也炙肝炙也(孔曰量人云凡祭祀制其從獻脯燔之數然言從獻者謂既獻酒即以此)
(燔炙從之知燔肉炙肝者特牲主人獻尸賓長以肝從主婦獻尸兄弟以燔從彼燔同則彼肝與此炙同)
(燔者火燒之名炙者遠火之稱以難熟者近火易熟者遠之故肝炙而肉燔也東萊曰為爼孔碩謂薦)
(熟也或燔或炙謂從獻也鄭氏以為一事誤矣燔肉與炙肝豈得謂之孔碩乎)君婦謂后也
(孔曰凡適妻稱君婦故妾稱之為女君也)毛曰莫莫言清穆而敬至也
孔曰九嬪贊后薦徹豆籩是后主共籩豆由后能清
静篤敬故能為豆甚多若簡躁不恭則不能也毛
曰豆謂内羞庶羞也(孔曰以言孔庶則非一故為兼二羞也有司徹云宰夫羞房中)
(之羞司士羞庶羞注云房中之羞其籩則糗餌粉餈其豆則&KR0755;食糝食庶羞羊臐豕膮皆有胾醢房中之)
(羞内羞也彼大夫賓尸尚有二羞明天子之正祭有二羞矣天子庶羞百有二十品内羞亦多矣)朱
曰為賓為客言既以豆獻尸又與賓客相獻酬也(曹曰)
(二羞品物甚衆非特以供祭祀而已祭終有燕及賓尸之禮不可以不豫備也尸飲五以王爵獻卿尸飲)
(七以瑶爵獻大夫尸飲九以散爵獻士至羣有司皆以齒孔曰或以為三章别陳繹祭賓尸之事而知)
(不然者以此篇上下共論一祭首尾連接則所用必廣其文不主繹也)鄭曰始主人酌
賓為獻賓既酢主人主人又自飲酌賓曰醻至旅而
爵交錯以徧(孔曰特牲少牢皆有其事)毛曰東西為交邪行為錯
鄭曰卒盡也毛曰度法度也鄭曰古者於旅
也語朱曰獲得其宜也毛曰格來也酢報也
孔曰執爨有俯仰之容君婦有清静之德爼豆肥美
獻酬得法以事鬼神鬼神安之報以多福孔曰三
章獻酬笑語事在祭末當處嘏辭工祝之下今在先
者以獻酬是賓客之事因說羣臣助祭而言之耳
坊記子云七日戒三日齋承一人焉以為尸過之者
趨走以教敬也醴酒在室醍酒在堂澄酒在下示民
不淫也尸飲三衆賓飲一示民有上下也因其酒肉
聚其宗族以教民睦也故堂上觀乎室堂下觀乎上
詩云禮儀卒度笑語卒獲東萊曰味坊記之言則
三代之祭祀洋洋乎其可識矣(以下原闕)
(少宰云主人出立于阼階上西面是尊者出稍遠也此云徂位明遠於大夫故知至堂下也特牲少牢皆)
(西面故知天子之位亦西面也)毛曰致告告利成也(少牢注云利猶養也成畢也言)
(孝子之養禮畢告孔曰特牲告利成即云尸謖祝前主人降少牢祝利成即云祝入尸謖主人降几若)
(此之二者皆祝告主人以利成是致尸意也孝子之事尸有尊親及賓客之義命當由尊者出讓當從賓)
(客來禮畢義由于尸非主人所當先𤼵利東萊曰孔氏論特牲少牢禮祝致尸意告主人以成之說既)
(得之矣其下又云天子尊節文備祝先致尸意於主人乃致主人意告尸此乃牽合以附鄭說初無據也)
鄭曰具皆也(孔曰言皆醉者所祭羣廟非止一神故也)朱曰鬼神無形言
其醉而歸者誠敬之至如見之也毛曰皇大也
朱曰皇尸者尊稱之也鄭曰載則也孔曰鳴鼓
鐘以送尸謂奏肆夏也(大司樂尸出入奏肆夏)鄭曰尸節神者
也神醉而尸謖送尸而神歸(釋文曰謖起也者孔曰尸與神為節度也神)
(無形故尸象焉東曹曰少牢饋食禮云尸謖主人降拜于阼階西面祝先尸從遂出于廟門)廢去
也尸出而可徹諸宰徹去諸饌君婦籩豆而已(孔曰周禮)
(九嬪云祭祀贊后徹豆籩然周禮宰夫無徹饌之文膳夫徹王之胙爼最尊也其餘則其屬徹之然則言)
(諸宰者以膳夫是宰之屬官膳夫上士二人中士四人下士八人故言諸也)祭祀畢歸賓
客之爼同姓則留與之燕所以尊賓客親骨肉也(孔曰)
(特牲少牢禮皆曰祝執其爼以出是歸賓客之爼也又特牲曰祝命徹胙爼豆籩設于東序下所以留同)
(姓燕也于曹曰自尸祝至兄弟之庶羞宗子以與族人燕飲堂内賓宗婦之庶羞主婦以燕飲于房親)
(之義也)孔曰此受嘏之後言祭畢告利成送尸徹饌與
同姓燕之事
樂具入奏以綏後禄爾殽既將莫怨具慶既醉既飽小
大稽首神嗜飲食使君壽考孔惠孔時維其盡之子子
孫孫勿替(天帝反)引之
毛曰綏安也將行也鄭曰小大猶言長幼也董
曰稽首謂頭拜至地也鄭曰惠順也甚順於禮甚
得其時爾雅曰替廢引長也子子孫孫引無極也
孔曰上章云備言燕私故此章即陳燕私之事祭
時在廟燕當在寢故言祭時之樂皆復來入於寢而
奏之(又曰燕祭不得同樂而云皆入者歌詠雖異樂器則同故皆入也朱曰凡廟之制前廟以奉)
(神後寢以藏衣冠祭於廟而燕於寢)朱曰且於祭既受禄矣故以燕為
將受後禄而綏之也(鄭曰骨肉歡而君之福禄安)爾殽既進與燕
之人無有怨者(劉曰莫有怨而不足者)而皆歡慶醉飽稽首而
言曰向者之祭神既嗜君之飲食矣(曹曰凡祭必欲其饗之故工祝)
(致告宗族具慶皆以神嗜飲食歸美焉)是以使君壽考也又言君之祭
祀甚順甚時無所不盡(董曰維其盡之則内盡志外盡物)子子孫孫
當不廢而引長之也(爾雅注云世世昌盛長無窮是勿廢長行之)孔曰神
嗜飲食以下是慶辭也
楚茨六章章十二句
信南山刺幽王也不能修成王之業疆理天下以奉禹
功故君子思古焉
劉曰天下之土昔為水之所汨而禹决九川距四海
濬畎澮距川暨稷播奏庶艱食烝民乃粒萬邦作乂
弼成五服至于五千州十有二師外薄四海咸建五
長是田法成於禹稷久矣夏道衰微而公劉紹興后
稷之業商道廢墜而太王王季緒理公劉之遺文武
既有天下而周公輔弼成王廣五服為九服推后稷
之法以踐禹功而遂成畎澮於天下至于幽王政煩
賦重田萊多荒饑饉降喪民卒流亡則畎澮不修於
天下是以夫間之遂不距于溝畛下之溝不距于洫
涂下之洫不距于澮道下之澮不距于川路下之川
不距于海是所謂不能修成王之業疆理天下以奉
禹功也疆理者川自六鄉而距于海路自荒服而達
于畿之謂也(東萊曰劉氏釋序之意善矣但詩之曾孫盖泛指周之盛王周自后稷教民播)
(種故詩言後王務農者皆本之后稷而謂之曾孫也)
信彼南山維禹甸(田見反)之畇畇(音勻)原隰曾孫田之我疆
我理南東其畆
董曰南山終南山也毛曰甸治也(鄭曰禹治而丘甸之六十四井)
(為甸甸方八里居一成之中成方十里出兵車一乘以為賦法孔曰四井為邑四邑為丘四丘為甸丘)
(十六井甸六十四井也知方八里者以孟子云方里而井計之則邑方二里丘方四里甸方八里也匠人)
(既云十里為成即云成間廣八尺深八尺謂之洫是甸在其中傍一里以治洫成出兵車十乘為七十五)
(人而左傳說夏少康有田一成有衆一旅十里有五百人者計成方十里其地有九百夫之田授民田有)
(不易一易再易通率二而當一有四百五十人矣其中土地差多則容得五百人也傳說少康盡舉大數)
(故與出賦異禹盡力乎溝洫與匠人井間有洫同也畎澮距川與匠人田間有澮專達于川同也是則丘)
(甸之法禹之所為播曹曰禹嘗曰予决九川距四海濬畎澮距川暨稷奏庶艱食鮮食烝民乃粒萬邦)
(作乂水土既平稷乃得教民蓺五榖是稷之功因于治水故孟子以為禹稷同道至成王能遵后稷之業)
(以終禹之功乃井牧其田野什伍其人民而田制備矣故詩繫后稷之言而謂曾孫為成王也)畇畇
墾辟貌(孔曰墾耕其地辟除草萊以成柔田也釋訓云畇畇田也)毛曰高平曰原
下濕曰隰孔曰曾者重也自曾祖以至無窮皆得
稱曾孫王曰疆者為之大界理者衡從其溝涂(劉曰)
(疆謂有夫有畛有涂有道有路以經界之也理者謂有遂有溝有洫有澮有川以疏通之也)毛曰
南東或南或東(劉曰其遂東入于溝則畆南矣其遂南入于溝則畆東矣王曰或南或)
(東各順地勢所宜言南以廬在其北而鄉南故也言東以廬在其西而鄉東故也)孔曰信乎
彼南山之野本禹所治(董曰雍州之小荊岐既旅終南惇物則禹固治之矣劉)
(曰周京于鎬南距于山其田獨廣也之曹曰鄭氏謂丘甸之法自禹已然按禹貢王畿謂甸服者主為)
(天子服治田而已其貨財貢賦則咸取則于三壤未有丘甸之法也至周而後丘甸之法行于侯服之外)
(蓋可考也)朱曰將言原隰墾闢之事故推其始王曰言
信彼者以見幽王之時王政衰矣不明乎得失之迹
者聞有道先王之事則疑其不能如彼故也曹曰
於禹言南山見其治水之功大也於曾孫言原隰見
其井田之制備也左傳齊國佐曰先王疆理天下
物土之宜而布其利故詩曰我疆我理南東其畆
劉曰南東其畆者順地勢及水之所趨也
上天同雲雨(于付反)雪雰雰(芬云反)益之以霡(音麥)霂(音木)既優
既渥既霑既足生我百榖
爾雅曰冬為上天朱曰同雲雲一色也將雪之候
如此毛曰雰雰雪貌爾雅曰小雨謂之霡霂
毛曰豐年之冬必有積雪鄭曰冬有積雪春而益
之以小雨潤澤則饒洽(陸曰三農之亊雪則欲盛而徧故於雪言雰雰雨則欲微)
(而潤故于雨言霡霂益曹曰季冬行夏令則時雪不降當冬而雪至春而以霡霂之小雨無愆陽無伏)
(隂二氣既和萬物得矣)曹曰榖之别五而已而其屬有百者盖
五榖乃種之美者也然水旱凶荒未必皆收故凡草
木之實可以備凶荒水旱而充民食者亦咸務焉故
稱百榖也
疆場(音亦)翼翼黍稷彧彧(於六反)曾孫之穡以為酒食畀我
尸賓壽考萬年
毛曰埸畔也(前漢書張晏注至此易主故曰易)孔曰翼翼然閒整
毛曰彧彧茂盛貌鄭曰斂穫曰穡畀予也丘曰
與尸謂獻熟食并酌齊獻尸是也與賓謂助祭之賓
酌齊獻尸尸因酌以酢賓并祭末燕同姓於燕寢是
也此祭始終用酒食之事劉曰疆場翼翼謂八家
一井各有疆埸萬井縱横左右翼翼也黍稷彧彧謂
萬井棋布廣野彧彧成文也曾孫之穡以為酒食畀
我尸賓(曹曰厚尸賓所以重先祖也)壽考萬年者公田所收以為
酒食祭祀隂陽和萬物遂而人心歡悦以奉宗廟則
神降之福故壽考萬年也
中田有廬(力居反)疆埸有瓜是剥是菹(側居反)獻之皇祖曾
孫壽考受天之祜
鄭曰中田田中也農人作廬焉以便其田事(後漢注春秋井)
(田記人受田百畆公田十畆廬舍在内貴人也公田次之重公也私田在外賤私也丘曰公田百畆内)
(除二十畆為八家治田之廬半董曰井九百畆其中為公田八家每家廬舍二畆于畔上種瓜前漢書)
(食貨志瓜匏果蓏植于疆場)毛曰剥瓜為菹也(鄭曰剥削淹漬以為菹)鄭曰
祜福也孔曰古者宅在都邑田於外野農時則出
而就田須有廬舍(曹曰邑則聚居廬則各在田中所以疆埸有爪)於田中
種榖於畔上種瓜所以便地也(王曰疆場有爪則地無遺利矣)瓜新
熟獻於天子乃為菹以供祭祀(曹曰郊特牲之說曰天子樹瓜華不斂藏)
(之種而周官埸人掌國之場圃而植之果蓏珍異之物以時斂而藏之祭祀賓客則供之是則祭時雖有)
(瓜菹之薦非歛之於民也而此乃云爾者豈農夫敏於本業有餘力以蓺瓜瓠之屬而田大夫每先場人)
(而有獻得以薦新因美之歟此本孔氏之說)鄭曰獻於先祖者貴四時之
異物順孝子之心也
祭以清酒從以騂(息營反)牡享于祖考執其鸞刀以啓其
毛取其血膋(音聊)
丘曰清酒清潔之酒也言祭則惟鬱鬯并五齊是用
若玄酒示不忘古而已三酒諸臣之所酢非祭用也
(孔曰鬱金香草煮之以和鬯鬯釀秬為酒也五齊一泛齊二醴齊三盎齊四緹齊五沈齊三酒一事酒二)
(昔酒三清酒)毛曰騂牡周尚赤也(孔曰三代祭其廟各用其所尚之毛色周尚赤)
(故郊廟用騂牧人云陽祀用騂牡注以陽祀為宗廟)鸞刀刀有鸞者言割中節
也(孔曰鸞即鈴也謂刀環有鈴其聲中節曹曰割欲其正故必聲和而後斷也)毛以告純
也(孔曰郊特牲曰毛血告幽全之物貴純之道也注幽謂血也楚語觀射父云毛以示物韋昭曰物色)
(也是毛以告純)血以告殺(孔曰亦楚語文若不殺則無血韋昭曰明不因故也)膋以升
臭合之黍稷實之於蕭合馨香也(孔曰膋者腸間脂也以脂膏合之黍)
(稷置之蕭乃以火燒之合其馨香之氣是升臭也郊特牲曰取膟膋燔燎升首報陽也)鄭曰祭
之禮先以鬱鬯降神然後迎牲享于祖考乃納亨時
(孔曰大宰云及納亨贊王牲事牽牲入廟將殺授亨人故謂之納亨也納亨而謂之獻于祖考者充人云)
(碩牲則贊注云助君牽牲入告肥是獻之也)劉曰王躬執鸞刀以啓牲耳
之毛豆薦其血蕭爇其膋(王曰執其鸞刀者以親殺也子孫之養其祖考當自)
(致其力故也祭義曰祭之日君牽牲既入廟門麗于碑卿大夫袒而毛牛尚耳鸞刀以刲取膟膋乃退注)
(麗猶係也毛牛尚耳以耳毛為尚也)郊特牲曰周人尚臭灌用鬯臭鬱
合鬯臭隂達於淵泉灌以圭璋用玉氣也既灌然後
迎牲致隂氣也蕭合黍稷臭陽達於牆屋故既奠然
後焫蕭合羶薌凡祭慎諸此魂氣歸于天形魄歸于
地故祭求諸隂陽之義也
是烝是享苾苾芬芬祀事孔明先祖是皇報以介福萬
壽無疆
毛曰烝進也(朱曰或曰冬祭名)董曰苾苾芬芬香氣上達也
鄭曰既有牲物而進獻之苾苾芬芬然香祀禮於
是則甚明也孔曰先祖於是美大之報以大福
張文潜曰受莫大之福而其君有安寧夀考之樂此
天下之至美極治之際也而其本出於倉廪之盈原
隰之治田廬之修相禮之時而後反於祭祀禮樂之
事也盖衣食不足於下則禮樂不備於上禮樂廢則
亂隨之而起惟田事修則衣食豐衣食豐則禮樂備
禮樂備則和平興和平興則人君有安樂壽考之盛
此詩人深探其本要其終而言之其序如此也
信南山六章章六句
谷風之什十篇五十四章三百五十六句
毛詩集解卷二十
