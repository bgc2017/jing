毛詩集解卷二十一
宋段昌武撰
甫田之什
甫田刺幽王也君子傷今而思古焉
倬彼甫田歲取十千我取其陳食(音嗣)我農人自古有年
今適南畆或耘或耔黍稷薿薿(魚起反)攸介攸止烝我髦
(音毛)士
毛曰倬明貌孔曰甫大也朱曰十千公田所取
之數(鄭曰歲取十千于井田之法則一成之數也九夫為井井税一夫其田百畆井十為通通税十)
(夫其田千畆通十為成成方十里成税百夫其田萬畆欲見其數從井通起故言十千上地榖畆一鍾)
(孔曰鍾容六斛四㪷十千畆九一之法也)(張曰一成之田九萬畆公取曹曰甫田大田也毛公所謂)
(天下田是矣十千盈數也大田之所收多矣而歲所取者十千而已言其取之廉也頌曰豐年多黍多稌)
(亦有高廪萬億及秭廪之多至于萬億及秭而官止取其十千以為税可謂廉矣鄭氏以十千為一成之)
(税百夫其田萬畆以合十千之數且見其數從井通起此據司馬法而言之也且如噫噫頌曰駿𤼵爾私)
(終三寸里亦服爾耕十千維耦鄭康成以為萬夫有川川上有路計萬夫之地方三十二里半耜廣五寸)
(二耜為耦一川之間萬夫故有萬耦且去其二里半以求合于萬耦之說猶之可也至於載芟言千耦其)
(耘徂隰徂畛畛隰之間十夫之地而容千耦則不能為之說矣大抵詩人情性之言或多或寡未必一一)
(皆稽于度數執庭數以求之豈不時有合者然不合者亦多矣)朱曰陳舊粟也毛
曰耘除草也耔雝本也(孔曰前漢食貨志云后稷始畎田以二耜為耦廣尺深尺)
(田畆長終畆一畆三畎一夫三百畎而播種於畎中苗葉以上稍耨壟草因壝其土以附苗根比成壟盡)
(而根深能風與旱故薿然而盛也附根即此雝本也)朱曰薿茂盛貌王曰介
助也止息也毛曰烝進也髦俊也蘇曰一成之
田歲取萬畆以為國用朱曰取其陳以食農人言
積之久而有餘於是存其新而散其舊以補不足助
不給也盖以自古有年(鄭曰自古者豐年之法如此)是以陳陳相
因所積如此然其用之之節又合宜而有序如此則
無紅腐而不可食之患矣蘇曰是以親適南畆而
視其耘耔助其勤力止其怠惰(曹曰于是曾孫助其不足而止舍于田間)
(以察焉其有俊髦之士則登而進之)朱曰進我俊士而勞之也(毛曰治田得榖)
(俊士以進寵蘇曰進其髦俊者如漢力田之類歟)東萊曰今者指周盛王之
時也言周王適南畆以勞農見農夫散布田野或耘
或耔而其黍稷薿薿然而盛乃相助而休息之又於
間進其俊髦者以勞勉之古者士出於農而工商不
與焉管仲曰農之子恒為農野處而不暱其秀民之
能為士者必足頼也秀民即詩所謂髦士也
以我齊(音資)明與我犧羊以社以方我田既臧農夫之慶
琴瑟擊鼓以御(牙稼反)田祖以祈甘雨以介我稷黍以榖
我士女
朱曰齊與粢同曲禮曰稷曰明粢此言齊明便文以
協韻耳(毛曰器實曰齊在器曰盛榖孔曰肆師祭之日表齍盛告潔注云粢六也器實曰齊指)
(榖體也在器曰盛據已盛於器也者季曰王氏讀齊明為齊明盛服之齊按禮記曰齊精明之至也則)
(齊明亦可以為齊戒然齊明二字對犧羊為文則當從毛氏之說也)孔曰羊言犧謂純
色(又曰郊特牲曰社稷大牢則四方之神亦大牢此獨言羊以會句)毛曰社后土也
(孔曰中庸云郊社相對郊是天則社是地后土者地之大名也鄭駁異義以為社者五士之神能生萬物)
(者以舌之有大功者配之祭法曰共工氏之霸九州也其子曰后土能平九州故祀以為社勾龍職主土)
(地故謂其官為后土死以配神社而祭之社左傳蔡墨曰共工氏有子曰勾龍為后土后土為稷田正)
(也有烈山氏之子曰桂為稷自夏而上祀之周棄亦為稷自商以來祀之前漢郊祀志云帝王建立社)
(稷百王不易社者土也稷者百榖之主所以奉宗廟供粢盛人所食以生活也王者莫不尊重親祭自為)
(之主禮如宗廟詩曰乃立冢土又曰以御田祖以祈甘雨注冢大也土土神謂大社也田祖稷神也胡)
(曰古者祭祖于社猶祭天於郊也故秦誓曰郊社不修而周之祀于新社亦先用二牛于郊復用大牢于)
(社也記曰天子將出類于上帝宜于冢土又曰郊所以明天道社所以明地道周禮以禋祀祀昊天上帝)
(以血祭祭社稷而别無地示之祀四圭有邸舞雲門以祀天兩圭有邸舞咸池以祀地而别無社稷之說)
(則以郊對社可知矣後世既立社又立北郊失之矣)方迎四方氣於郊也(孔曰曲禮)
(云天子祭四方歲徧注云祭四方謂祭五官之神于四郊也勾芒在東祝融后土在南蓐收在西玄冥在)
(北是也此祀在秋而倂言四方盖秋成報功則總祭社為隂祀其犧用純黑色其方祀則各以其方之色)
(也帝朱曰四時逝五行氣于郊以五帝五官配焉木之曰太皥官曰句芒火之帝曰炎帝官曰祝融土)
(之帝曰黃帝官曰后土金之帝曰少皥官曰蓐&KR0776;水之帝曰顓頊官曰玄冥)鄭曰臧善也
御迎也毛曰田祖先嗇也(孔曰郊特牲注云先嗇若神農春官籥章注云)
(田祖始耕田者謂神農始教造田謂之田祖先為稼穡謂之先嗇神其農業謂之神農名殊而實同也)
(王曰田祖者生而為田畯死而為田祖若樂工之死而為樂祖也樂書曰古者有事于釋奠祭先師有)
(事于瞽宗祭樂祖養老祭先老執爨祭先炊馬祭先牧食祭先飯然則於田祭田祖亦示不忘本始而已)
孔曰甘雨者以長物則為甘害物則為苦毛曰榖
善也鄭曰以絜齊豐盛與我純色之羊秋祭社與
四方為五榖成熟報其功也丘曰所以祭社與方
者由我田盡善農夫喜慶之故也(朱曰言奉其齊盛犧牲以祭方社而)
(曰我田之所以臧善者非我之所以致也乃頼農夫之福而致之耳)孔曰至前孟春又
以琴瑟及擊其土鼓以迎田祖之神而祭之以祈甘
澍之雨王肅云大得我稷黍以善我男女言倉廪實
而知禮節也(王曰既已報成復作樂以御田祖祈甘雨農事終則有始也祈甘雨所以介稷)
(黍介稷黍所以榖士女樂歲則士女多頼故也鼓樂書曰周官籥章凡國祈年于田祖龡豳雅擊土以)
(樂田畯國祭蜡則龡豳頌擊土鼓以息老物又曰國索鬼神而祭祀則以禮屬民而飲酒于序段曰予)
(謂以社以方我田既臧報本之祀也以御田祖以祈甘雨祈年之祀也於報本之祀言禮以見樂于祈年)
(之祀言樂以見禮)
曾孫來止以其婦子饁(于轍反)彼南畆田畯至喜攘(如羊反)
其左右嘗其旨否禾易(以鼓反)長畆終善且有曾孫不怒
農夫克敏
鄭曰饁饋也王曰畆大抵以南為正故每曰南畆
鄭曰田畯司嗇今之嗇夫也(漢百官表鄉有嗇夫職聽訟收賦税)蘇
曰攘取也毛曰易治也(王曰禾易禾生樂易也)長畆竟畆也
長畆者古者百畆為畆從一步數至百步非取方也
凡一畆闊一步長一百步若闊三十畆則長三千畆
矣故曰禾易長畆(已上徐筠周禮微言)朱曰有猶多也毛曰
敏疾也孔曰王肅云曾孫來止親循畎畆勸稼穡
也農夫務事使其婦子並饁饋也蘇曰於是田畯
至而喜之取其左右之饋而嘗之以知其旨否朱
曰言上下相親之甚也蘇曰民盡力於禾其生竟
畆如一庶幾終善且有於是王無所譴者曰農夫敏
矣東萊曰此章言省耕之時王者在上耕者在下
田畯往來其間勸勞而撫摩之熙然其若一家也攘
其左右嘗其旨否曰攘者喜之甚而取之疾以言其
相親無間也見其禾之易治竟畆如一預知其收穫
終當善而且多矣曾孫不怒農夫克敏者言農夫能
敏於田事如此王者無由譴怒也不曰喜而曰不怒
者若不敏於農則怒矣盖其喜怒欣戚專在於農也
洛人稱張全義曰張公他無所好見嘉榖大繭則喜
耳正此意也
曾孫之稼如茨(徐私反)如梁曾孫之庾(羊主反)如坻(直基反)如
京乃求千斯倉乃求萬斯箱黍稷稻梁農夫之慶報以
介福萬壽無疆
鄭曰稼禾也謂有藁者也茨屋蓋也(孔曰墨子稱茅茨不翦謂以茅)
(覆屋故箋以茨為屋盖言其積聚高大如屋茨耳王曰茨者如束茅而積之者也)毛曰梁車
梁也(孔曰孟子十二月輿梁成梁謂水上横橋橋有廣狹得容車渡則高廣者也故以比禾之積)
鄭曰庾露積榖也坻水中之高地也(孔曰釋水云水址曰坻)毛
曰京高丘也朱曰箱車箱也如茨言其密比也如
梁言其穹然也董曰如坻則鱗比而出也如京則
絶高者亦非一矣曹曰古之税法近者納總故有
曾孫之稼遠者納粟米故有曾孫之庾若農夫之慶
則所頼者衆矣鄭曰見禾榖委積之多於是求千
倉以處之萬箱以載之蘇曰言黍稷稻粱無所不
有也(曹曰黍稷以實簋稻粱以實簠)東萊曰溥天之下莫非王土王
土所生莫非曾孫之稼也鄭氏以税言之陋矣執訊
獲醜戰士之慶也黍稷稻粱農夫之慶也盖農夫視
黍稷稻粱之豐以為天下之美盡在此矣不知其他
也此詩後二章皆述前二章之意三章所言述首章
今適南畆勞農之事也故曰曾孫來止田畯至喜四
章所言述二章以御田祖祈福之事也故曰報以介
福萬壽無疆自曾孫之稼以下所謂大福也
甫田四章章十句
大田刺幽王也言矜(古頑反)寡不能自存焉
孔曰序不言思古者楚茨至此文指相類承上篇而
略之也
大田多稼既種(章勇反)既戒既備乃事以我覃(以冉反)耜俶
載南畆播厥百榖既庭且碩曾孫是若
孔曰地官司稼注云種榖曰稼種擇其種也朱曰
戒飭其具也毛曰覃利也繫辭曰神農氏作斵木
為耜揉木為耒(釋文曰京云耜耒下耓也廣五寸耒耜上勾木也說文曰耜耒端木也)
(耒手耕曲木也)孔曰王肅以俶為始載為事毛曰庭直也
鄭曰碩大也若順也將稼者必先相地之宜而擇
其種月令季冬命民出五種(曹曰田之大則其種不一或宜高燥或宜下濕)
(或利先種或利後種惟其所宜不可以不豫備也周官舍人以歲時懸穜稑之種以共王后之春獻種司)
(稼掌廵邦野之稼而辨穜稑之種周知其名與其所宜地以為法而懸于邑閭)計耦耕事(孔曰)
(耕必二耜相對共𤼵一尺之地故計而耦之也)修耒耜具田器(孔曰鎡基之屬)此之
謂戒是既備矣至孟春土長冒橛陳根可拔而事之
(孔曰此出于農書以冬土定故椓橛於地與地平至孟春土氣升長而胃覆於橛則舊陳之根可拔)曹
曰兩者俱備乃可以從事於耕蘇曰取其利耜而
始有事於南畆既耕而播之其耕之也勤而種之也
時故其生者皆直而大以順王之所欲(李曰凡民之所以勤于農)
(功如是者則以曾孫是若故也言民皆順曾孫之意鄭曰順民事不奪其時也)東萊曰大
田多稼總言之也既種既戒以下至于卒章自始及
末以次陳之也稼雖有如嫁女有所生之訓不必訓
稼為種也
既方既皂(才老反)既堅既好不稂(音郎)不莠(餘久反)去其螟螣
(徒得反)及其蟊(莫侯反)賊無害我田穉田祖有神秉畀(必二反)
炎火
鄭曰方房也謂孚甲始生而未合時也(孔曰穗上已有孚甲也孚)
(者米外之粟皮故秠者一孚二米言一皮之内有兩米也甲者以在米外若鎧甲之在人表其種於地則)
(開甲始生)毛曰實未堅熟曰皂稂童粱也(釋文曰童稂草也禾粟之秀生)
(而不成者)莠似苗(孔曰仲虺之誥曰若苗之有莠若粟之有粃粃似粟莠似苗也國語注云莠)
(似稷而無實)朱曰皆害苗之草也毛曰食心曰螟食葉
曰螣食根曰蟊食節曰賊(孔曰陸䟽云螟似子方而頭不赤螣蝗也賊似桃李)
(中蠧蟲赤頭身長而細耳或說云蟊螻蛄也食苗根為人患舊說螟螣蟊賊一種蟲也如言寇賊姦宄内)
(外言之耳故犍為文學曰此四種蟲皆蝗也)朱曰皆害苗之蟲也說文曰
穉幼禾也釋文曰秉執持也畀與也鄭曰盡生
房矣盡成實矣盡堅熟矣盡齊好矣(劉曰榖粒之生先有房甲而後)
(充實既實矣而未充满曰皂既皂矣而未黃綻曰堅既堅矣而咸可翦刈曰好)而無稂莠(孔曰)
(稂莠苗既似禾實亦類粟若擇種去其細粒鋤禾除其非類則無復稂莠矣)擇種之善民
力之專時氣之和所致之孔曰蟲災禾穉者偏甚
(王曰田穉再生之稻也去其害苗稼之物而可以養再生之稻)朱曰田祖有神乎則
為我持此四蟲而付之炎火之中使消亡也此禱辭
也(蘇曰仁人在上則蟲蝗不作人以為田祖投之於火耳)姚崇遣使捕蝗引此
為證夜中設火火邊掘坑且焚且瘞(張曰三代盛時必無蟲蠱天下)
(之田盡墾何處不種縱或有之亦人衆覺察必豫早能去其害雖有山林陂澤亦人以時出入瀦停水陂)
(不得生也且不論盛時故災害不作直人謀足以勝之蝝螟之類其去易于蝗又况古人除田害亦易得)
(人只於采芑使三千乘要以百井之民除一井之民患計之為不難)
有渰(於檢反)萋萋興雨祁祁雨(于付反)我公田遂及我私彼
有不穫(戶郭反)穉此有不斂穧(才計反)彼有遺秉此有滯穗
(音遂)伊寡婦之利
毛曰渰雲興貌(劉曰天將降雨則地氣上騰蒸為濕潤渰浸萬物)萋萋雲行
貌祁祁徐也孟子曰方里而井井九百畆其中為
公田八家皆私百畆同養公田詩曰雨我公田遂及
我私惟助為有公田孔曰穧者禾之鋪而未束者
秉刈禾之把也(又曰聘禮云四秉筥注云此秉謂刈禾盈手之秉筥穧名也若今萊易之)
(間刈稻聚把有名為筥者掌客注云米禾之秉筥字同數異禾之秉手把耳筥謂一穧然則禾之秉一把)
(耳米之秉十六斛禾之筥四把耳米之筥則五升)滯穗滯漏之禾穗也鄭
曰古者隂陽和風雨時其來祁祁然而不暴疾(王曰雲欲)
(盛盛則多雨雨欲徐徐則入土)其民之心先公後私今天正雨於公
田因及私田耳此言民怙君德蒙其餘惠(朱曰冀怙君德而蒙)
(其福耳書所謂一人有慶兆民頼之也公孔曰民見雲行雨降歸之于君曰此雨本為雨我田耳因及)
(我之私田也)百榖齊熟收刈促遽力皆不足而有不穫不
斂遺秉滯穗故聽寡婦取之以為利(劉曰穉謂穗之低小刈穫之所)
(不及者穧謂刈而遺忘束縳之所不及者秉謂束而輦載之所不盡者滯謂成而折亂秉穫之所不通者)
(皆緣豐稔農夫之力所不能盡取而矜寡得以享其遺利朱曰此見其豐成有餘而不盡取又與矜寡)
(其之盖既足為不費之惠而亦不棄於地也不然則粒米狼戾不殆於輕視天物而慢棄之乎)
曾孫來止以其婦子饁彼南畆田畯至喜來方禋祀以
其騂黑與其黍稷以享以祀以介景福
國語内史過曰精意以享禋也鄭曰騂用騂牲也
黑用黝牲也(孔曰周禮牧人云陽祀用騂牲隂祀用黝牲陽祀南郊及宗廟隂祀北郊及社)
(稷毛分騂黑為二牲鄭以騂黑為二色故引牧人騂黝以明騂黑為别方之牲非為四方之祭在陽祀隂)
(祀之中也)劉曰王以其西成乃出郊省民之斂也(曹曰上四句已)
(見於甫田矣甫田所言省耕時也大田所言省斂時也)孔曰時耕者皆以其婦
之與子同饁彼農人於南畆之中田畯之官至喜樂
其勤故得成穫(王曰喜其趨穫事也)陳曰王所來之方致其禋
祀以為報(董曰康成以來方為四方不知來方禋祀則以其所至之方而禋祀也東萊曰來)
(南方則用騂牲來北方則用黑牲獨舉騂黑者孔氏所謂略舉二方以為韻句是也李曰大宗伯皆有)
(牲幣各放其器之色)孔曰其牲或赤或黑與其黍稷之粢盛以
獻以祀神饗之而報以大福(劉曰王者所出山川原隰之有神護民之稼穡)
(者靡不祭之示愛其民而為之祈福也朱曰以介景福農夫欲曾孫之受福也)
大田四章二章章八句二章章九句
瞻彼洛矣刺幽王也思古明王能爵命諸侯賞善罰惡
焉
瞻彼洛矣維水泱泱(於良反)君子至止福禄如茨韎(音昧)韐
(音閤)有奭以作六師
毛曰興也王曰洛水東都之所在也東萊曰職
方氏河西曰雍州其浸渭洛故毛傳以洛為宗周之
浸水洛水雖出於京兆上洛西山然其流尚微此詩
所謂洛盖指東都也毛曰泱泱深廣貌孔曰君
子諸侯也鄭曰茨屋蓋也如屋盖喻多也毛曰
韎韐者茅蒐染草也一曰韎韐所以代韠也(鄭曰韎韐者茅)
(蒐染也茅蒐韎韐聲也孔曰韎韐是蔽膝之衣合韋為之駮異義云韎草名齊魯之間言韎韐聲如茅蒐)
(陳留人謂之蒨韐朱曰韎茅蒐所染色也韠也)天子六軍孔曰奭赤貌
王曰瞻彼洛矣而思古之明王見其地而不見其
人也先王會諸侯於東都於是爵命諸侯君子至止
福禄如茨者言能爵命之厚也韎韐有奭以作六師
者使服韎韋之韐而作六師也周官凡有兵事韋弁
服先儒以為左傳所謂韎韋之附注是也(朱曰言諸侯至此洛)
(水之上受寵錫之厚而又帥天子之六師以討有罪也陳曰諸侯來朝天子適有征伐之事故寵之以)
(卿佐之任之曹曰其用命而至者獲爵秩之福賞賜之禄如茨厚其違命而不至者或黜爵或削地甚)
(則六師移之韎韐戎服也將帥服之以行天子之六師)
瞻彼洛矣維水泱泱君子至止鞞(補頂反)琫有珌(賓一反)君
子萬年保其家室
毛曰鞞容刀鞞也琫上飾珌下飾(孔曰鞞今刀鞘也容者容飾珌琫即)
(容飾也)天子玉琫而珧珌諸侯璗琫而璆珌大夫鐐(音遼)
琫而鏐(力幽反)珌士珕(力計反)琫而珕珌(孔曰珧似琫說文曰珧蜃甲也)
(爾雅曰黃金謂之璗其美者謂之鏐鏐即紫磨金也白金美者謂之鐐珕蜃屬而不及於蜃用其甲以飾)
(物禮董曰此本出于三朝故許慎以此證書)王曰鞞琫有珌者言既爵命
又其賜予備物如此(曹曰此其加賜之備物也)劉曰天子尊賢樂
善非徒爵命之於一時又將延永逮其子孫俾克安
於封土焉
瞻彼洛矣維水泱泱君子至止福禄既同君子萬年保
其家邦
朱曰同猶聚也(丘曰同猶俱也謂俱聚於諸侯之身與諸侯共之)丘曰家邦
猶家室也(曹曰同均也一章賞罰兼用既而賞當賢則臣下勸罰當罪則姦邪止故一章有賞)
(而無罰至三章則天下諸侯皆知勸而為善則均受其福禄而已)
瞻彼洛矣三章章六句
裳裳者華刺幽王也古之仕者世禄小人在位則讒諂
並進棄賢者之類絶功臣之世焉
孔曰古者有世禄復有世位世禄者直食其先人之
禄而不居其位子若復賢則居父位矣(曹曰葵丘之盟士無世官)
(禮稱大夫不世爵春秋譏世卿自卿大夫至士皆不可世所可世者禄而已葉曰古者有世臣無世官)
(如所謂象賢世美自一世之選如伊尹之後有伊陟巫咸之後有巫賢太公之後有吕伋到得春秋之時)
(世臣之說遂變而為世官是以三家世為魯卿六卿世將晉軍田氏專齊寗氏專衛盖自春秋以來所以)
(治世官者甚嚴然而當時也緣一二私家專擅國政故使舊族世官淪落殆盡當時大臣已病之如叔向)
(說晉欒郤胥原狐續慶伯降在皂隷七姓從王後皆為蓽門圭竇加此類世臣自淪落也緣當時人見世)
(臣之禍故盡用一時傾巧新進之人亦世變至此看六國時士大夫無復有扶持國家之意者用他國之)
(人以為相如秦使張儀相楚齊使孟嘗相秦國不自信其臣至求他國之人而相之當時世臣貴戚一至)
(于此匹夫徒步便可以傾其位范睢蔡澤之徒以徒步攘臂取丞相之尊於時蓋無復有世官之臣也)
朱曰此詩四章皆美賢者之類功臣之世德譽文章
威儀之盛似其先人以見不可廢絶之意盖周之先
王於國之子弟盡其教養之方故其成就若此雖更
幽厲之衰而不亡也陳曰小人在位欲引進其私
人故不使賢者之後復居其位而棄絶之
裳裳者華其葉湑(思叙反)兮我覯之子我心寫兮我心寫
兮是以有譽處兮
毛曰興也裳裳猶堂堂也湑盛也鄭曰覯見也
劉曰之子謂賢者功臣之子孫也丘曰寫喜而舒
寫也譽處美名可保也陳曰華葉上下相承而俱
茂以興賢者前後相繼而榮顯也(蘇曰譬如堂堂之華而附以湑然之)
(葉賢曹曰葉之茂盛者以其根本深固也根本則者功臣之譬也華葉則其世類之譬也)朱曰
夫能使見者悦慕如此則其有譽處宜矣
裳裳者華芸其黃矣我覯之子維其有章矣維其有章
矣是以有慶矣
毛曰芸黃盛也蘇曰黃色之上也有章有文也其
文粲然如華之盛也(曹曰毛公釋苕之華芸其黃矣以為苕華將落則黃鄭氏釋何)
(草不黃以為草歲晚則黃至于裳裳者華芸其黃矣獨以為芸黃盛也義恐未安按老子曰夫物芸芸各)
(歸其根則芸者遷逝不停之意也華之穠厚俄芸然而黃則衰瘁之時也此言賢者功臣之子孫不見收恤)
(俄而衰瘁矣幸而見焉必當賜命服以尊顯之庶彼獲其慶頼也章書所謂五服五章也段曰上章言)
(華裳裳而葉湑以見賢者之類之盛也受爵受服之事在其中矣故但言見此人則我心傾寫而喜也此)
(章及後章始及章服車馬之事以衰瘁故也言黃及白皆衰瘁之象也此盖我心之所願欲而未能者)
朱曰有文章斯有福慶矣
裳裳者華或黃或白我覯之子乘其四駱(音洛)乘其四駱
六轡沃若
丘曰言白者韻便也(曹曰或黃則既衰矣或白則尚有餘芳焉)白馬黑鬛
曰駱朱曰言其車馬威儀之盛(曹曰凡仕者一命而受爵再命而受)
(服三命而受車馬前章言章服此章言車馬欲其賜之備物也)
左之左之君子宜之右之右之君子有之維其有之是
以似之
鄭曰君子斥其先人也朱曰言其先世之君子才
全德備以左之則無所不宜以右之則無所不有是
以其子孫肖似之而如此也(曹曰似之猶云象賢也)
裳裳者華四章章六句
桑扈(音戶)刺幽王也君臣上下動無禮文焉
劉曰君臣以言其朝廷也上下以言其風俗也朝廷
風俗之禮而謂之文者尊卑異位也親疎異情也長
幼異序也内外異宜也往來異守也動而相交合而
相紀莫不成文而中於義理序其品則曰人倫也序
其義則曰禮文也朝廷所以綱天下之風俗不可以
一日無之也吕曰桑扈之詩作則君臣肆其心易
其事矣
交交桑扈有鶯其羽君子樂胥受天之祜
毛曰興也鄭曰交交往來貌桑扈竊脂也(李曰桑扈有二)
(種爾雅曰桑扈竊脂鳩鷯剖葦此一種也桑扈竊脂棘扈竊丹此一種也對剖葦言之則竊脂者竊其肉)
(也對竊丹言之則竊脂者竊其色也爾雅有竊毛皆謂淺色淺色淺白也交交桑扈有鶯其羽者正以其)
(色之竊脂者言之此則陸農師之說也)毛曰鶯然有文章蘇曰胥辭
也(毛曰胥皆也)鄭曰祜福也竊脂飛而往來有文章人觀
視而愛之喻君臣以禮法威儀升降於朝廷則天下
亦觀視而仰樂之蘇曰幽王直情而恣行無復以
禮文法度思古之君子樂循禮義以受天福(毛又曰以其有)
(文粲然以相接君臣所以相樂也)
交交桑扈有鶯其領君子樂胥萬邦之屏(畢郢反)
毛曰領頸也(劉曰領所以首出于身者欲有作為未動其羽而先奮其領文采四張鶯然可)
(愛也)屏蔽也(王曰屏之為物禦外以蔽内也)蘇曰樂循禮義則足以屏
萬邦矣(曹曰屏塞門所以蔽外者也魯秉周禮而晉不敢圖何屏如之)
之屏之翰百辟為憲不戢(莊立反)不難受福不那
毛曰翰榦也(孔曰釋詁云楨翰榦也舍人曰楨正也築牆所立兩木也榦所以當牆兩邊障)
(土者也)憲法也鄭曰辟君也戢斂也毛曰不戢戢
也不難難也那多也不多多也蘇曰王者屏翰四
方而為諸侯法(曹曰禮非獨為屏又且為翰也翰則垣屏之所恃以立也君臣率禮于上)
(諸侯儀刑于下君臣上下之交如此也)苟不以禮自戢難而求肆情焉
則亦不足以受多福矣(王曰戢則不肆難則不易肆則放逸易則傲慢動不以禮)
(非所以受福故戢而難然後受福多也)
兕觥其觩旨酒思柔彼交匪敖(五報反)萬福來求
鄭曰兕觥罰爵也朱曰觩角上曲貌頌作捄春秋
榖梁傳作觓與此字同(榖梁注曰觓球球然角貌文董曰字書作兕觥其觓說)
(曰兕角可以為飲者也後世作觥誤也許慎說文作兕觵其觓觓角貌)旨美也思語辭
也蘇曰旨酒之和柔而兕觥之設所以常自戢難
也(鄭曰其罰爵徒觩然陳設而已也李曰所以設而不用者以其旨酒而思柔之和東萊曰兕觥)
(如卷耳罍觥並陳則不必指為罰爵也如此詩則指為罰爵彼指古人)朱曰交際之間
無所傲慢則無事於求福而福反求之矣李曰以
湛露觀之則知桑扈之思古以賓之初筵觀之則知
桑扈之傷今
桑扈四章章四句
鴛鴦刺幽王也思古明王交于萬物有道自奉養有節
焉
東萊曰自楚茨至鴛鴦八篇皆陳古以刺今也孔
曰幽王殘害萬物奉養過度是以思古明王
鴛鴦于飛畢之羅之君子萬年福禄宜之
毛曰興也(鄭曰此交萬物之實也而言興者廣其義也獺祭魚而後漁豺祭獸而後田此亦皆)
(其將縱散時也其孔曰舉一物以興餘)鴛鴦匹鳥(鄭曰匹鳥言其止則相耦飛則為雙性馴)
(耦也)孔曰月令云羅罔畢翳注罔小而柄長謂之畢釋
器云鳥罟謂之羅畢羅異器鄭曰君子謂明王也
毛曰太平之時交于萬物有道取之以時於其飛
乃畢掩而羅之(孔曰小者未能飛待其能飛而後取之羅則張以待鳥畢則執以掩物故)
(言畢掩宿王曰於其飛然後畢之羅之則不取其卵弋不射故也曹曰鴛鴦匹鳥也其飛止必以其)
(偶於其止而取之則無遺者於其飛而加畢羅庶幾其一脱焉)鄭曰交於萬物其德
如是則宜壽考受福禄也(劉曰先王之制禽蟲之微如鴛鴦者凡民取之亦有)
(禁令不可常取也必遂其生育種類煦養既就然後于飛于飛之時乃可手畢以網之張羅以待之也苟)
(非禮樂刑政之治于其民而中和浹于風俗則仁民恤物之道其能及於是耶是以舟車所至人力所通)
(天之所覆地之所載日月所照霜露所隊凡有血氣者莫不尊親故曰配天以言萬物之戴乎其德與天)
(無二也君子萬年福禄宜之者謂貴為天子富有四海人以為宜也)
鴛鴦在梁戢其左翼君子萬年宜其遐福
鄭曰梁石絶水之梁戢斂也遐遠也遠猶久也鴛鴦
休息於梁明王之時人不驚駭斂其左翼以右翼掩
之自若無恐懼(孔曰斂其左翼以右翼掩之舉其雄者而言耳張曰禽鳥並棲一正一)
(倒戢其左翼以相依于内舒其右翼以防患于外盖左不用而右便故也曹曰戢其左翼則雄者方安)
(其匹也寧忍加畢羅哉亦劉曰戢翼在梁人無害禽之心禽不疑于人)蘇曰惟俟其飛
而後取故其在梁者戢翼而安東萊曰此詩獨以
鴛鴦為興者詩人偶見人之掩捕適有所感耳梁橋
梁魚梁皆是不必專以為石絶水之梁也
乘(繩證反)馬在廏(音救)摧(采卧反)之秣(音末)之君子萬年福禄艾
之
毛曰摧莝也(鄭曰摧今莝字也釋文曰摧芻也)秣粟也(釋文曰秣榖馬也)艾
養也鄭曰古者明王所乘之馬繫於廏無事則委
之以莝有事乃子之以榖(蘇曰將用其力則加之以秣也)愛國用也
(劉曰王所乘之馬猶或節儉如此其他服用從可推矣)奉養之節如此故宜久
為福禄所養也(蘇曰艾老也言以福禄終其身也)
乘馬在廏秣之摧之君子萬年福禄綏之
鄭曰綏安也
鴛鴦四章章四句
頍(缺婢反)弁諸公刺幽王也暴戾無親不能宴樂同姓親
睦九族孤危將亡故作是詩也
曹曰諸公王之同姓也義親而爵尊有與國存亡之
道作詩雖有所主而其情則同故以諸公目之
有頍者弁實維伊何爾酒旣旨爾殽既嘉豈伊異人兄
弟匪他蔦(音鳥)與女蘿(力多反)施(以豉反)于松栢未見君子憂
心奕奕旣見君子庶幾說懌(音亦)
毛曰興也頍弁貌(說文曰頍舉首貌布董曰頍者圍項而結之也禮緇冠有頍凡冠)
(無笄者着頍圍髮際結項中隅四綴弁當有笄而又頍者亦以為之固歟)弁皮弁也(孔曰弁者)
(冠之大名稱弁者多矣但爵弁則士之祭服韋弁則服以即戎冠弁則服以從禽非常服也惟皮弁則上)
(下通服之故知皮弁也)鄭曰實猶是也旨嘉皆美也毛曰蔦
寄生也(陸䟽云蔦一名寄生葉似當蘆子如覆盆子赤黑甜美)女蘿兔絲松蘿
也(孔曰釋草云唐蒙女蘿女蘿兔絲毛意以兔絲為松蘿故言松蘿也陸䟽云今兔絲蔓連草上黃赤)
(如金今合藥兔絲子是也非松蘿松蘿自蔓松上生枝正青與兔絲殊異釋文曰在草曰兔絲在木曰)
(松蘿)鄭曰君子斥幽王也毛曰奕奕然無所薄也(孔曰)
(憂則心遊不定)鄭曰言幽王服是皮弁之冠是維何為乎言
其宜以宴而弗為也禮天子諸侯朝服以宴天子皮
弁以日視朝(孔曰燕禮者諸侯燕臣子之禮其經云燕朝服諸侯用朝服燕則知天子亦自)
(以朝服燕也名曹曰五冕皆祭服也其次則有弁故弁為冠之大以士冠禮考之其陳服於房也爵弁)
(皮弁玄端及其加也先加玄端次加皮弁後加爵弁三加而後成人之道備矣士之爵弁服之以祭皮弁)
(服之以朝其在王者常朝則服皮弁而燕同姓亦服之所謂皮弁者以白鹿皮為冠其衣十五升布其裳)
(素積王者服之以朝則正君臣之義雖諸父諸兄必北面而就臣列服之以燕則惇骨肉之恩雖兄弟甥)
(舅猶緣親而等慈惠)女酒已美矣女殽已美矣何以不用與族
人燕也(王曰無以為禮君子弗非也有以為禮而不用是乃君子所非也)言王當所
與燕者豈有異人疎遠者乎皆兄弟至親朱曰非
他人也孔曰蔦與女蘿依於松栢(朱曰以比兄弟親戚纏緜依附)
(之意然王曰萬物之性固而况于人乎)松栢存而茂松栢殞而亡是存
亡在松栢蘇曰兄弟之於王譬如蔦與女蘿之託
於松栢耳不見則憂見則庶幾王樂之王柰何獨不
顧哉
有頍者弁實維何期爾酒既旨爾殽既時豈伊異人兄
弟具來蔦與女蘿施于松上未見君子憂心怲怲(兵命反)
既見君子庶幾有臧
鄭曰何期猶伊何也期辭也楊曰爾殽既時君子
之食惟其時物如春則食麥與羊之類是也王曰
今適不來尚當速之使來而不能以恩接之毛曰
怲怲憂盛滿也臧善也
有頍者弁實維在首爾酒既旨爾殽既阜豈伊異人兄
弟甥舅如彼雨雪先集維霰(蘇薦反)死喪無日無幾(居豈反)
相見樂酒今夕君子維宴
鄭曰阜猶多也劉曰甥舅謂母姑姊妹妻族也
鄭曰將大雨雪始必微温雪自上下遇温氣而摶謂
之霰久而寒勝則大雪矣(孔曰大戴禮曾子云陽之專氣為霰隂之專氣為雹)
(盛陽之氣在雨水則温暖為隂氣薄而脅之不相入則摶為雹也盛隂之氣在雨水則凝滯而為雪陽氣)
(薄而脅之不相入則消散而下因水而為霰是霰由陽氣所薄而為之也)王曰有頍者弁
實維在首則言弁在首而不知用禮以稱之則刺之
甚矣陳曰霰雨雪之兆王疎兄弟甥舅亡之兆也
(歐陽曰國將亡必先離其九族也朱曰言霰集則將雪之候以比老至則將死之候故卒章言死喪無)
(日無幾相見矣但當樂飲以盡今夕之歡篤親親之義也段曰古人勸人燕樂多為此言逝者其亡他)
(人是保之類且漢魏以來樂府猶多如此如少壯幾時人生幾何之類是也)蘇曰君子以
是知死之無日相見之無幾無所復頼而相告曰苟
今夕有酒也君子維以相宴而已不知其他矣(王曰言今)
(夕則不謀來夕之存否)
頍弁三章章十二句
車舝(胡轄反)大夫刺幽王也襃姒嫉妬無道並進讒巧敗
國德澤不加於民周人思得賢女以配君子故作是詩
也
董曰叔孫婼聘于宋宋公享昭子賦新宫昭子賦車
轄考其時將為季孫迎宋公女
間關車之牽兮思孌(力兖反)季女逝兮匪飢匪渴德音來
括(音活)雖無好(呼報反)友式燕且喜
毛曰興也間關設牽也(孔曰舝無事則脱行乃設之朱曰間關設舝聲也董)
(曰按說文舝鞬也故謂之關又曰舝車聲也車鞬而行則有聲故古人以間關為聲又為驅駞其說本此)
釋文曰舝車軸頭鐡也(李曰昏禮親迎者乘也)毛曰孌美貌
鄭曰逝往也毛曰括會也鄭曰式用也燕飲也
丘曰昏君之心維婦人是從故思得盛德美色之女
往迎之以配幽王也朱曰匪飢也匪渴也望其德
音來會而心如飢渴耳孔曰凡人之燕飲喜樂須
賢友共之疾襃姒之甚思賢女之切若迎得此女雖
無朋友亦將獨喜也(曹曰雖無好友尚有賢妃之助不猶愈乎)
依彼平林有集維鷮(音驕)辰彼碩女令德來教式燕且譽
好(呼報反)爾無射(音亦)
毛曰依茂木貌平林林木之在平地者也鷮雉也(孔曰)
(說文曰鷮長尾雉陸䟽曰鷮微小于翟也走而且鳴曰鷮鷮其尾長肉甚美故語曰四足之美有麃兩足)
(之美有鷮)辰時也孔曰碩大也丘曰爾碩女也鄭
曰射厭也丘曰茂盛之林集者維雉興王宫之貴
宜有碩女居之朱曰以令德來配君子而教誨之
是以式燕且譽而悦慕之無厭也
雖無旨酒式飲庶幾雖無嘉殽式食庶幾雖無德與女
式歌且舞
朱曰旨嘉皆美也言得賢女以配君子則其喜如此
雖無旨酒嘉殽美德以及賓客然飲食歌舞有所不
能自己(曹曰季女之德音碩女之令德亦人之所願也而不可必得雖無此德以與女苟非襃姒)
(之無道尚可以歌舞而樂之蓋深惡褒姒之辭也飢者易為食渴者易為飲其在斯時乎)王曰樂
賢女如此則厭惡襃姒甚矣
陟彼高岡析(星歷反)其柞(子洛反)薪析其柞薪其葉湑(思叙反)
兮鮮我覯爾我心寫兮
鄭曰陟登也孔曰析伐其柞木以為薪其葉湑湑
然茂盛(丘曰柞葉最盛)鄭曰鮮善也覯見也陳曰析薪者
以興昏姻(曹曰詩人常以婚娶比析薪欲析薪者必之高岡欲娶妻者必求大國高岡之柞必)
(偉大國之女多賢襃姒者異類之妖孽匪由聘娶遂以亂國故詩人之託意如此)善乎我之
得見爾賢女則心輸寫而無所憂矣
高山仰止景行(下孟反)行止四牡騑騑六轡如琴覯爾新
昏以慰我心
毛曰景大也朱曰景行大道也(記曰小雅曰高山仰止景行行止子)
(曰詩之好仁如此鄕道而行中道而廢忘身之老也不知年數之不足也俛焉日有孳孳斃而後已)
孔曰四牡之馬騑騑行而不息六轡緩急調和如琴
瑟之相應歐陽曰高山仰止景行行止者勉其不
已之辭也以謂賢雖難得求之不已將有得也(段曰大行)
(之可行亦猶高山之可仰也其為人所嗟慕如此故我欲具此車馬以聘之)
車舝五章章六句
青蠅(餘仍反)大夫刺幽王也
營營青蠅止于樊(音煩)豈弟君子無信讒言
毛曰營營往來貌(歐陽曰營營然往來之飛聲)樊藩也(孔曰孫炎云樊圃之)
(藩)鄭曰豈弟樂易也孔曰君子謂王者也鄭曰
蠅之為蟲汙白使黑汙黑使白喻佞人變亂善惡也
(前漢昌邑王傳云王夢青蠅之矢積西階東可五六石以問郎中令龔遂曰詩不云乎營營青蠅止于藩)
(豈弟君子無信讒言陛下左側讒人衆多如是青蠅惡矣注惡即矢也劉曰蛆蟲所變而成者青蠅也)
(其飛之聲則營營然亂人之聽其止于物則穢敗之又從而生蛆復變為蠅其穢敗于物無有紀極也)
(陳曰青蠅穢不潔之物驅之使去而復還以比小人態状可惡而又難遠)程曰讒人之情
常欲汙白以為黑而其言不可以直逹故必營營往
來孔曰讒人為害如此樂易君子無得信受之
東萊曰營營青蠅止于樊行且至于几席盤杅之間
矣盖憂之也陳曰讒言多由持心傾險而後入故
君子當持心樂易不聽讒
營營青蠅止于棘讒人罔極交亂四國
丘曰棘謂植棘為藩也(孔曰棘榛即為藩之物)鄭曰極猶已也
李曰四國四方也前漢注曰樂易之君子不當
信讒人若讒言無極則四國亦以交亂宜深察也
營營青蠅止于榛(土巾反)讒人罔極構(古豆反)我二人
毛曰榛所以為藩也鄭曰構合也合猶交亂也
朱曰已與聽者為二人孔曰謂見讒之人與人君
也李曰當是時小人得志凡賢者無不被讒矣而
獨曰構我二人者盖主見讒者而言也
青蠅三章章四句
賓之初筵衛武公刺時也幽王荒廢媟(息列反)近小人飲
酒無度天下化之君臣上下沈湎(莫衍反)淫液(音亦)武公既
入而作是詩也
孔曰酒誥注云齊色曰湎沈湎者飲酒過久若沈沒
然使湎然俱醉顔色齊同也鄭曰淫液者飲態也
武公入者入為王卿士也孔曰樂記說樂之遲云
咏嘆之淫液之則淫液遲久之意也後漢孔融傳
注韓詩曰賓之初筵衛武公飲酒悔過也歐陽曰
詩人之作常陳古以刺今此詩五章其前二章陳古
如彼其後三章刺時如此
賓之初筵左右秩秩(直乙反)籩豆有楚殽(戶交反)核(卢革反)維
旅酒既和旨飲酒孔偕鐘鼓既設舉醻(市由反)逸逸大侯
既抗(苦浪反)弓矢斯張射夫既同獻爾𤼵功𤼵彼有的以
祈爾爵
鄭曰筵席也初即席也(孔曰司几筵注云鋪陳曰筵藉之曰席)丘曰左
右謂據筵上左右之人毛曰秩秩然肅敬也(蘇曰秩秩)
(有序也)楚列貌殽豆實也(鄭曰豆實葅醢也與孔曰殽是總名此文殽核籩豆相)
(對故分之耳其實核亦為殽魏風曰園有桃其實之殽是在籩之物亦為殽也)鄭曰核籩實
桃梅之屬(孔曰桃梅有核之物籩人云饋食之籩其實棗栗乾&KR2176;&KR2176;乃是乾梅也内則有桃諸)
(梅諸謂乾者也)毛曰旅陳也鄭曰和旨猶調美也孔甚也
偕齊一也曹曰鐘鼓非特以為燕亦所以為射節
也(曹曰樂人宿懸于阼階東其南笙鐘其南鏄建鼓在阼階西西階之西其南鐘其南鏄一建鼓在南)
(一建鼓在西階之東此設鐘鼓之法也凡樂書曰周官樂師燕射帥射夫以弓矢舞眡瞭掌樂事賓射)
(皆奏其鐘鼓笙師凡饗射共其鐘笙之樂鏄師凡祭祀鼓其金奏之樂饗食賓射亦如之典庸器及祭祀)
(帥其屬而設筍簴饗食賓射亦如之由此觀之射有五一曰大射二曰燕射三曰饗射四曰賓射五曰鄉)
(射其射雖不同至于循聲而發以鐘鼓為節一也)鄭曰鐘鼓於是言既設者
將射改縣也(孔曰天子宫縣階間妨射位故改縣以避射也鄕射禮將射乃云樂正命弟子)
(贊工遷樂于下琴瑟之樂尚遷之明鐘鼓之縣改之矣大射不言改縣者諸侯與臣行禮略三面而已不)
(具軒縣東西縣在兩階之外兩階之間有二建鼓耳東近東階西近西階又無鐘磬不足以妨射不須改)
(也)朱曰舉醻舉所奠之醻爵(又曰按儀禮主人酌賓曰獻賓既酢主人主人)
(又自飲而酌賓曰醻賓受之奠于席前而不舉至旅而遂舉所奠之爵交錯以徧也)毛曰逸逸
往來次序也大侯君侯也(鄭曰天子諸侯之射皆張三侯故君侯謂之大侯)
(孔曰鄭以此為大射故云張三侯射人云王大射張三侯司裘云王大射則共虎侯熊侯豹侯設其鵠是)
(天子之射張三侯也大射巾車張三侯是諸侯之射張三侯也司裘又曰諸侯則共熊侯豹侯不三侯者)
(注云諸侯謂三公及王子弟封于畿内者是内諸侯屈于天子故二侯也若燕射則天子諸侯皆張一侯)
(而已燕射之禮曰天子至士皆一侯上下共射之梓人云張獸侯則王以息燕是燕射惟射獸侯故鄕射)
(記云天子熊侯白質諸侯麋侯赤質大夫布侯畫以虎豹士布侯畫以鹿豕注云此所謂獸侯也燕射則)
(張之白質赤質者皆謂采其地不采者白布也熊麋虎豹鹿豕皆正面畫其頭象于正鵠之處几畫者丹)
(質賓射燕射之侯其中三分居一畫獸于外則丹地畫以雲氣凡侯道每弓二十以為射侯之中)抗
舉也(孔曰按大射前期三日司馬命量人巾車張三侯射人云若王大射則以貍步張三侯則天子)
(亦前射三日其侯射人張之矣此舉醻之下始言大侯既抗者鄕射之初雖言張侯而以事未至經云不)
(繫左下綱中掩束之至于將射以司正為司馬乃云司馬命張侯弟子脱束遂繫左下綱是將射始張之)
(下東萊曰按大射儀雖前期三日張大侯然不繋左綱與鄕射同雖不言將射命張侯遂繫左下綱亦)
(可互見也鄭氏偶忘互相備之例遂以為舉鵠而棲之于侯殊不知舉二尺之鵠安得謂之大侯既抗乎)
鄭曰大侯張而弓矢亦張節也朱曰射夫既同比
其耦也(孔曰大司馬職云若大射則合諸侯之六耦射人說賓射之禮云王以六耦則天子大射)
(賓射皆六耦也命鄕射禮司射比三耦于堂西命上射曰某御于子下射曰子與某子射注云比選次)
(其才相近者也)鄭曰獻猶猶奏也各奏其發矢中的之功毛
曰的質也(孔曰毛于射侯之事正鵠不明惟猗嗟傳云二尺曰正周禮鄭衆馬融注皆云十尺)
(為侯鄭以周禮上下驗之以為大射之侯其中則制度為鵠賓射之侯其中采畫為正正大如鵠皆居侯)
(中三分之一其燕射則侯中畫為獸形其中射處皆二尺射義云循聲而發𤼵而不失正鵠者其惟賢者)
(乎詩云𤼵彼有的以祈爾爵則以的為正鵠也司裘注說皮侯之狀云以虎豹熊麋之皮飾其側又方制)
(之以為質謂之鵠是鄭意以侯中所射之處為質也程曰賈公彦循鄭此說謂還以熊虎等皮為鵠于)
(其上其說恐未然也射之設鵠以為的也若以熊虎等皮為侯又以熊虎等皮為的則侯與鵠兩無别異)
(恐不如此鄭氏又自覺不安又從而為之說曰鵠小鳥難中是以中之為雋其義近之而不敢自主何也)
(鵠之為物飛楊迅駛射之難中故古人言射中者往往及之孟子曰一心以為有鴻鵠將至思援弓繳而)
(射之漢帝曰鴻鵠高飛一舉千里羽翼已就横絶四海雖有矰繳尚安所施又梓人張皮侯而棲鵠其在)
(皮侯則曰張在鵠則曰棲是鵠非方制其皮而真為鵠形審矣)祈求也朱曰爵射
不中者飲豐上之觶也射者與其耦拾發發矢之時
各心競云我以此求爵女也蘇曰先王將祭必大
射以擇士將射必先行燕禮(鄭曰將祭而射謂之大射下章言烝衎烈祖其)
(非祭歟則王曰先王將祭擇士豫焉其行同能耦無以别也使射以擇之曹曰射必有禮樂所以觀)
(德也天子將有郊廟之事與其來朝及畿内諸侯湏王之子弟卿大夫士若諸侯所貢士先行大射禮于)
(以選擇其人必容節比於禮樂而中多者乃得與于祭然射不可以徒行也又先燕以合之射義曰諸侯)
(之射必先行燕禮由諸侯以推天子亦當然耳子樂書曰周衰禮廢尚主皮之射而不知有禮樂天之)
(制無用其所存者特諸侯及大射儀而已惜哉)既安賓然後改縣以避射(孔曰)
(行燕至安賓之後而行大射)既旅然後張侯及弓(孔曰既旅之後止飲而行射事)
(君之所射大侯既舉而張之其衆射之弓矢于斯亦張)比其射夫而耦之既耦
然後拾𤼵(孔曰大射禮上射既𤼵挾矢而後下射射拾𤼵以將乘矢拾更也將行也四矢謂之)
(乘言射者更代𤼵以行此四矢也)求勝以爵其不勝(曹曰其禮勝者之子弟洗觶酌)
(散奠于豐上勝者皆袒决遂執張弓先升堂不勝者皆襲脱决拾郤左手右手加弛弓其上升堂北面坐)
(取豐上之觶卒之而先降其王曰射有旌以詔之有鼓以節之有扑以戒之定位則有物課其功則有)
(筭)禮記射義曰𤼵彼有的以祈爾爵祈求也求
中以辭爵也酒者所以養病也求中以辭養也(戴曰射不)
(中而飲者非以為罰爵也是乃所以養之也𤼵的以求辭爵者非懼罰也謙遜卑下不敢當人之養也此)
(所謂其爭也君子)
籥舞笙鼓樂既和奏烝衎(苦旦反)烈祖以洽百禮百禮既
至有壬有林錫爾純嘏子孫其湛(答南反)其湛曰樂各奏
爾能賓載手仇(音求)室人入又酌彼康爵以奏爾時
鄭曰籥管也毛曰秉籥而舞與笙鼓相應也(劉曰籥舞)
(文舞也干舞武舞也言文則武見矣言笙鼓則八音舉矣曹曰大射禮主人獻工畢乃管新宫三終則)
(有笙矣而無籥舞則籥舞笙鼓者祭時樂耳既射以檡士矣于是乎乃祭也)鄭曰烝進也
衎樂也王曰烈業也(孔曰有功烈之祖)鄭曰洽合也孔
曰百禮事神之衆禮也(蘇曰百禮九州諸侯所獻以助祭者所謂庭實旅百也)
王曰壬大也丘曰林衆也(鄭曰壬任也謂卿大夫也林諸侯也)朱曰
錫神錫之也鄭曰純大也朱曰嘏福也(鄭曰嘏謂尸與)
(主人以福)鄭曰湛樂也蘇曰載則也董曰仇匹也所
謂耦也王曰室人主黨也蘇曰康安也(毛曰酒所以安)
(體也玷朱曰康讀曰抗記曰崇康圭謂玷上之爵)董曰崔靈恩集注以一章
為大射二章為燕射王曰大射禮為將祭擇士故
也既祭矣於是乎燕燕則又射先王用酒常以祭祀
其飲也常以射射必有禮樂有大禮斯有大樂以和
之有備樂斯有備禮以成之籥舞笙鼓樂既和奏則
所謂有備樂也烝衎烈祖以洽百禮則所謂有備禮也
朱曰百禮禮之備也言其禮之盛大也既錫爾福
及爾子孫皆獲湛樂也王曰其湛曰樂各奏爾能
則於是又射矣賓載手仇室人入又則賓主皆善射
矣賓黨射則手敵主黨入射則又手敵(丘曰手敵對手之耦)
曹曰主人既拜湛樂之賜故於其祭終留族人以燕於
是復命樂人改縣於寢俾各奏其所能之技而以異
姓為賓膳夫為主人盖同姓無相賓主之道故賓必
取膳夫為耦對之行禮然後宗室之人入而又燕也
盖射嘗燕矣故以此為又燕也手取也仇耦也祭則
在廟燕則在寢故曰入也初擯者之請射也公使司
正命賓及諸卿大夫曰以我安皆對曰諾敢不安及
射畢而燕於是公以賓及卿大夫皆坐乃安說者曰
曏命以我安臣於其君尚猶踧踖至此始敢安焉盖
君欲親同姓乃酌以安之孔曰酌彼安體養病之
爵以飲不中者也(丘曰以其養老養病故曰安爵也)蘇曰以奏爾
時薦之以時物也
賓之初筵温温其恭其未醉止威儀反反曰既醉止威
儀幡幡舍其坐遷屢舞僊僊其未醉止威儀抑抑曰既
醉止威儀怭怭(毗必反)是曰既醉不知其秩
毛曰反反重慎也(蘇曰反反顧禮也)幡幡失威儀也(蘇曰幡幡輕數)
(也)遷徙也屢數也王曰僊僊軒舉之狀毛曰抑
抑慎密也(孔曰謂慎禮而密静)怭怭媟嫚也(董曰字書以怭為儀毛以為媟嫚盖)
(溺於儀而不知禮此宜其以媟嫚終也)董曰秩叙也孔曰此章陳幽
王燕賓失禮之事賓初升筵尚温温然和柔而恭敬
未醉之時威儀猶能反反然重慎至於既醉幡幡然
失威儀(鄭曰賓初即筵之時能自勑戒以禮至于旅酬而小人之態出)舍其本坐遷
嚮他處(劉曰君臣賓主各有定位以象天地日月之各居其所也今則舍其坐而遷其位是君臣)
(可得而亂也賓主可得而易也)數數起舞僊僊然(劉曰舞之奏各有其時非可以屢也)
武公疾之又重言之云其未醉尚守威儀已醉威儀
乃怭怭然而媟嫚是曰既醉不自知其常禮昏亂無
次(董曰犯貴朝廷犯齒祍席所謂不知其秩也)
賓既醉止載號(胡毛反)載呶(女交反)亂我籩豆屢舞僛僛(起其)
(反)是曰既醉不知其郵(音尤)側弁之俄(五何反)屢舞傞傞(素多)
既醉而出並受其福醉而不出是謂伐德飲酒孔嘉維
其令儀
毛曰號呶號呼讙呶也(孔曰唱呌也)僛僛舞不能自正也
(說文曰醉舞貌貌王曰僛僛傾側之)鄭曰郵過也側傾也俄傾貌
毛曰傞傞不止也鄭曰出猶去也孔甚令善也
蘇曰此章申言其亂而終誨之也(王曰言人之始未嘗不治終至於亂)
歐陽曰刺王之君臣上下飲酒既失威儀又號呶雜
亂籩豆亦無次序至於屢舞孔曰已醉則不自知
其過矣劉曰但見側其弁傾然而頽矣孔曰數
起屢舞傞傞然又不能止劉曰福謂徹爼歸胙也
上下皆醉受福而歸可也鄭曰賓醉則出與主人
俱有美譽醉至若此是誅伐其德也(東萊曰燕禮賓醉北面坐取其)
(薦脯以降奏陔賓所執脯以賜鐘人于門内霤遂出卿大夫皆出所謂既醉而出也並受其福當取劉執)
(中鄭康成兩說觀之其義乃足)朱曰飲酒之所以甚美者以其有令
儀耳今若此則無復有令儀矣
凡此飲酒或醉或否既立之監或佐之史彼醉不臧不
醉反恥式勿從謂無俾大怠匪言勿言匪由勿語(魚據反)
由醉之言俾出童羖(音古)三爵不識矧敢多又
毛曰立酒之監佐酒之史(董曰立之監以監之佐之史以書之古之慎禮如此)
(正監史司正之屬燕禮鄕射恐有懈倦失禮者立司以監之察儀法也東萊曰淳于髠說齊威王曰)
(賜酒大王之前執法在傍御史在後秦王趙王會澠池秦王請趙王鼓瑟秦御史前書曰某年某月日秦)
(王與趙王會飲趙王鼓瑟藺相如請秦王擊缻顧召趙御史書之曰某年某月日秦王為趙王擊缻此古)
(人君燕飲之制猶存于戰國者也或立之監即執法也鄕射注立司正以監察儀法者也或佐之史即御)
(史也董氏所謂佐之史以書之者也)式𤼵聲也朱曰謂告也鄭曰
由從也毛曰羖羊不童也(鄭曰羖羊之性牝牡有角)鄭曰三爵
者獻也酬也酢也(孔曰禮有獻酢有旅酬及無筭爵旅與無筭不止三爵而已故知三)
(爵是獻也酬也酢也酌又曰禮主人獻賓賓飲而又酢主人主人飲而又以酬賓賓則奠之而不舉則)
(賓主皆不飲三爵矣而指獻酬為三爵也者言於飲三爵禮之時非謂人飲三爵)王曰凡此飲
酒則非特幽王之朝而已孔曰飲酒初時或有醉
者或有不醉者復設法以逼之鄭曰立監使視之
又助以史使督酒欲令皆醉也王曰立監史本防
人之失禮儀也不醉者正其禮儀則善也醉者失其
禮儀則不善也今反以醉者為善耻彼不醉者而強
之以酒孔曰不醉者監與史反恥而罰之是使之
小大盡醉舉坐皆猶狂也朱曰安得從而告之使
勿至於大怠乎告之若曰所不當言者勿言所不當
從者勿語醉而妄言則當罰汝使出童羖矣設言必
無之物以恐之也(孔曰使汝出童首無角之羖羊脅其無然之物欲使之息也)女
飲至三爵已昏然無所識矣况敢又多飲乎又丁寧
以戒之也曹曰又戒監史見醉者勿從而謂之令
毋至於大怠其非所宜言非所宜行皆縱之而勿以
告如此則賓主昏迷至用醉人之言使出無有之物
矣
賓之初筵五章章十四句
甫田之什十篇三十九章二百九十六句
毛詩集解卷二十一
