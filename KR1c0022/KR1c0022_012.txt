毛詩集解卷十二
宋段昌武撰
陳
鄭曰陳者太皥虙犧氏之墟帝舜之胄有虞閼父者
為周武王陶正武王賴其利器用與其神明之後封
其子媯滿於陳(孔曰左傳史趙云胡公不淫故周賜之姓使祀虞帝則胡公姓媯武王所)
(賜也)都於宛丘之側是曰陳胡公以備三恪(孔曰鄭駁異義云三)
(恪尊於諸侯卑於二王之後樂記云武王未及下車封黃帝之後於薊封帝堯之後於祝封帝舜之後於)
(陳下車乃封夏后氏之後於把封殷之後於宋則明陳與薊祝共為三恪)妻以元女太姬
其封域在禹貢豫州之東其地廣平無名山大澤西
望外方東不及明猪(孔曰明猪尚書作盟猪即爾雅宋有孟諸是也)太姬無
子好巫覡禱祈鬼神歌舞之樂民俗化而為之五世
至幽公當厲王時政衰大夫淫荒所為無度國人傷
而刺之陳之變風作矣蘇曰陳之變風其原出於
太姬盖列國之風皆有所自起方周之盛時王澤充
塞其善者篤於善不善者以禮自將亦不至於惡其
後周德既衰諸侯各因其舊俗而增之善者因善以
入於惡而不善者日以益甚故晉以堯之遺風為儉
不中禮陳以太姬之餘俗為游蕩無度亦理勢然也
宛丘刺幽公也淫荒昏亂游蕩無度焉
孔曰幽公寧慎公子當厲王時
子之湯(他郎反)兮宛丘之上兮洵(音荀)有情兮而無望兮
李曰子稱幽公也毛曰湯蕩也四方高中央下曰
宛丘(孔曰李巡孫炎注爾雅皆云中央下惟郭璞曰宛丘謂中央隆峻狀)朱曰言此
人游蕩於宛丘之上信有情思而可樂矣然無威儀
可瞻望也東萊曰湯雖訓蕩與徑斥為淫蕩者辭
氣緩急猶不同洵有情兮而無望兮從容不迫而諷
切之者深矣
坎(苦感反)其擊鼓宛丘之下無冬無夏值(直置反)其鷺羽
毛曰坎坎鼓聲朱曰值遇也爾雅曰鷺舂鉏(陸璣)
(云齊魯謂之舂鉏遼東樂浪謂之白鷺青脚頭上有長毛十數枚)毛曰鷺鳥之羽
可以為翳(鄭曰翳舞者所持以指麾孔曰持鷺羽翳身而舞)朱曰言無時
不遇其出遊而舞於是也(范曰冬夏祁寒大暑之時也人之好樂於是時必少)
(息焉今也無冬無夏則其他時可知矣)
坎其擊缶(方有反)宛丘之道無冬無夏值其鷺翿(音導)
毛曰盎(烏浪反)謂之缶(孔曰離九三鼓缶而歌是樂器坎六四樽酒簋貳用缶注云大)
(臣以王命出會諸侯主國尊於簋副設玄酒以缶則又是酒器左傳襄公九年宋災具綆缶則又是汲水)
(之器然則缶可以節樂若今擊甌又可以盛水盛酒即今之瓦盆也)翿翳也
宛丘三章章四句
東門之枌(符云反)疾亂也幽公淫荒風化之所行男女棄
其舊業亟(欺冀反)會於道路歌舞於市井爾
孔曰應劭云古者二十畆為一井因為市交易(漢書食貨)
(志一井八家家有私田百畆公田十畆餘二十畆以為井竈廬舍據其交易之處在廬舍故言二十畆爾)
東門之枌宛丘之栩(況浦反)子仲之子婆娑(素何反)其下
毛曰枌白榆也栩杼也東門宛丘國之交會男女之
所聚子仲陳大夫氏張曰婆娑不必是舞但裴徊
翺翔之義士大夫之子不得過市今也遨遊於市井
中(毛曰婆娑舞也)
穀旦于差(初佳反)南方之原不績其麻市也婆娑
毛曰穀善也鄭曰差擇也績麻者婦人之事也
范曰市所以易貨聚民而婦人廢其紡績於此乎婆
娑歐陽曰子仲之子常婆娑於國中樹下以相誘
說因道其相誘之語曰當以善旦期於國南之原野
下章又述其相約以往(范曰先王惡夫飽食而逸居是故君子勤禮小人盡力所)
(以愛日也今也民於善日則擇高明之地而荒樂焉)
穀旦于逝越以鬷(子公反)邁視爾如荍(祁饒反)貽我握椒
毛曰逝往也鄭曰越於鬷揔也毛曰邁行也荍
芘(音毗)芣(音浮)也(陸璣云芘芣一名荆葵似蕪菁華紫綠色可食微苦)孔曰男女
緫集而行往所謂之處鄭曰男女交會而相說曰
我視女之顔色美如芘芣之華然女乃遺我一握之
椒交情好也(孔曰椒之實芬香故以相遺)
東門之枌三章章四句
衡門誘(音酉)僖公也愿(音願)而無立志故作是詩以誘掖其
君也
孔曰僖公孝幽公子(歐陽曰詩人以陳僖公其性不恣放可勉進於善而惜其懦而)
(無自立之志故作是詩以誘進之)
衡門之下可以棲(音西)遲泌(悲位反)之洋洋可以樂(音洛)飢
毛曰衡門横木為門言淺陋也(孔曰衡古文横字故知衡門横木為門門)
(之深者有阿塾堂宇此惟横木為之言其淺也)棲遲遊息也泌泉水也朱
曰洋洋水安流廣長之貌歐陽曰衡門雖淺陋亦
可以遊息於其下泌水洋洋然閱之而樂則亦可以
忘飢言陳國雖小苟有意以立事則亦可以有為
豈其食魚必河之魴(音房)豈其取(音娶)妻必齊之姜
陸曰里語曰洛鯉河魴貴於牛羊則魴鯉乃魚之美
者鄭曰齊姜姓歐陽曰其首章既言雖小國亦
有可為其二章三章則又言何必大國然後可為譬
如食魚者凡魚皆可食若必待魴鯉則不食魚矣譬
如取妻諸姓之女皆可取若待齊宋之族則不取矣是
首章之意言小國皆可為而二章三章言大國不可
待而得(蘇曰食魚必魴鯉取妻必姜子則終身有不獲者矣故從其所有而為之及其至也雖天)
(下之美無加焉不然雖有天下之至美而常挾不足之心以待之則終亦不為而已)
豈其食魚必河之鯉豈其取妻必宋之子
鄭曰宋子姓
衡門三章章四句
東門之池刺時也疾其君之淫昏而思賢女以配君子
也
鄭曰觀齊雞鳴之詩其相警戒之言則閨門之興笑
歌晤言固足以浸漬其君之心而革其惡此東門之
詩所以思賢女也(李曰自古人君修身謹行而無流連荒亡之禍者非特有忠臣義士)
(亦由賢妃正女夙夜警戒以成其德周宣王之姜后齊桓公之衛姬楚莊王之樊妃是也不獨人君為然)
(吳許升少為博徒妻吕榮躬勤家業以奉養其姑數勸升修學升每為不義輒流涕進規榮父疾升乃呼)
(榮欲改嫁之榮歎曰命之所遭義無離貳終不肯歸升感激自厲乃尋師遠學遂以成名賢女之助如此)
東門之池可以漚(烏豆反)麻彼美淑姬可與晤(五故反)歌
毛曰池城池也漚柔也(鄭曰於池中柔麻使可以緝績孔曰謂漸漬使之柔忍)
(也)董曰周姬姓陳因元女以封故詩人猶言淑姬
孔以姬姜為婦人之美稱於書無所考鄭曰晤猶
對也言淑姬宜與對歌相切化也(孔曰傳以晤為遇釋言云遇偶也亦)
(為對偶之義)蘇曰陳君荒淫無度不可告語故其君子
思得淑女以化之於内婦人之於君子日夜處而無
間庶可以漸革其暴如池之漚麻漸漬而不自知也
東門之池可以漚紵(直吕反)彼美淑姬可與晤語
陸疏曰紵亦麻也宿根在地中至春自生不歲種(范曰)
(紵以當暑)
東門之池可以漚菅(古顔反)彼美淑姬可與晤言
孔曰菅茅屬柔韌宜為索漚乃尤善菅者已漚之名
未漚則但名為茅也(范曰菅以為屨)
東門之池三章章四句
東門之楊刺時也昏姻失時男女多違親迎(魚敬反)女猶
有不至者也
東門之楊其葉牂牂(子桑反)昏以為期明星煌煌(音皇)
毛曰興也牂牂然盛貌鄭曰親迎之禮以昏時
朱曰明星啟明也煌煌大明貌東門盖此人親迎之
所以其所見起興曰東門之楊則其葉牂牂矣昏以
為期而明星煌煌矣毛曰昏以為期明星煌煌期
而不至也
東門之楊其葉肺肺(普貝反)昏以為期明星晢晢(之世反)
毛曰肺肺猶牂牂也晳晳猶煌煌也
東門之楊二章章四句
墓門刺陳佗也陳佗無良師傅以至於不義惡加於萬
民焉
陳曰此詩雖以刺佗乃是耆舊之賢者備見始末追
咎先君不能為佗置良師傅致有弑逆之事也(朱曰陳佗)
(文公子桓公鮑之弟也桓公疾病佗殺其太子免而代之桓公卒而佗立明年為蔡人所殺此詩刺佗而)
(追咎先君不能為佗置良師傅以至於此也)
墓門有棘斧以斯(所宜反)之夫也不良國人知之知而不
已誰昔然矣
毛曰興也墓門墓道之門斯析也幽閒(音閑)希行生此
棘薪惟斧可以開析之蘇曰夫陳佗也程曰人
情不修治則邪惡生猶道路不修治則荆棘生故以
興焉墓門有荆棘則當以斧斤開析之佗才不善宜
得賢師良傅以道義輔正之今夫也不良衆皆知之
而不去自昔誰如是乎此追咎自佗幼小不擇師傅
致成其惡誰昔然矣猶云從來誰如是乎(蘇曰知而不之去昔)
(誰為此乎盖歸咎桓公也爾雅曰誰昔昔也)
墓門有梅有鴞(戶驕反)萃(徂醉反)止夫也不良歌以訊之訊
予不顧顛倒思予
毛曰鴞惡聲之鳥也(孔曰鴞一名梟一名鴟瞻卬云為梟為鴟俗說以為鴞即土梟)
(非也家陸疏云鴞大如班鳩綠色入人凶賈誼所賦鵩鳥是也)萃集也訊告也(釋文)
(云韓詩云訊諫也)程曰前章言有棘言佗之不善後章言
有梅深咎輔導之使然梅美木雖美木生墓門荆棘
荒蕪之處則惡鳥萃矣雖有良心善性與不善人處
則惡歸矣朱曰夫也不良則有歌其惡以訊之者
矣訊之而不予顧至於顛倒然後思予則豈有所及
哉亦追咎之辭也東萊曰墓門幽深之地興其惡
也墟墓之間荆棘最難去非用斧不足以除之佗之
惡大矣非嚴師傅痛掊擊之亦莫能去其惡也墓門
有梅有鴞萃止言佗之性質本非惡為師傅所累也
左傳載佗勸陳侯許鄭平親仁善鄰之言中於事理
盖非昏愚者陳侯不許卒見侵伐既而徐思佗言復
與鄭和遣佗往鄭涖盟佗與鄭伯盟㰱如忘洩伯料
其必不免考其歲月纔數年爾而蠱惑變壊如是此
詩人之所傷也
墓門二章章六句
防有鵲巢憂讒賊也宣公多信讒君子憂懼焉
孔曰宣公杵臼莊公弟
防有鵲巢邛(其恭反)有旨苕(徒彫反)誰侜(陟留反)予美心焉忉
忉(都勞反)
毛曰興也防邑也邛丘也(後漢郡國志陳縣注博物記曰邛地在縣北防亭在)
(焉)孔曰鵲畏人而近人非邑有樹木則鵲不巢
鄭曰旨美也(劉曰旨者地荒則草美茂也)毛曰苕草也(孔曰苕之華傳)
(云苕陵苕此直云苕草彼陵苕好生下濕此則生於丘與彼異也陸疏云苕苕饒也蔓生莖如勞豆而細)
(葉似蒺藜而青其莖葉可生食如小豆藿也)侜張誑也(朱曰侜張欺誑也)朱曰
忉忉憂勞之貌歐陽曰讒言惑人非一言一日之
致必由積累而成如防之有鵲巢漸積構成之爾又
如苕饒蔓引牽連將及我也(程曰有叢林之蔽翳則鵲巢之興人心有蔽昏)
(則讒誣者至丘言平廣之地則有美草興人心高明平夷則來善言)程曰侜謂譸張
迂回誣㒺人者必迂曲以致其惡予美心所賢者憂
讒誣賢善也
中唐有甓(蒲歴反)邛有旨鷊(五歴反)誰侜予美心焉惕惕(吐歴)
(反)
毛曰中中庭也唐堂塗也(孔曰堂下至門之徑也)甓令(音零)適(都歴)
(反)也(爾雅曰瓴甋謂之甓郭璞曰㼾甎也)鷊綬草也(陸璣疏曰鷊五色作綬文故曰綬草)
程曰惕惕懼也歐陽曰中唐有甓非一甓也亦
以積累而成綬草雜衆色以成文猶多言交織以成
惑義與貝錦同
防有鵲巢二章章四句
月出刺好(呼報反)色也在位不好德而說(音悦)美色焉
王曰詩所言者說美色而已然序知其不好德者子
夏曰賢賢易色盖說色如此喪其志矣未有能好德
者也
月出皎兮佼(古卯反)人僚(音了)兮舒窈(烏了反)糾(其趙反)兮勞心
悄(七小反)兮
毛曰興也皎月光也孔曰佼好之人朱曰窈幽
遠也糾愁結也毛曰悄憂也(王曰悄言不說而静默)朱曰
當月出之時而思佼人之好欲一見之以舒窈糾之
情而不可得是以為之勞心悄然也(毛曰舒遲也窈糾舒之姿)
月出皓兮佼人懰(力久反)兮舒懮(於久反)受兮勞心慅(七老反)
兮
董曰皓月光蘇曰懰好也朱曰懮受憂思也(蘇曰)
(懮受舒之姿也)王曰慅言不安而騷動
月出照兮佼人燎(力召反)兮舒夭(於表反)紹兮勞心慘(七感反)
兮
董曰照月光之被物蘇曰燎明也(董曰燎則其光與月並)
朱曰夭紹糾緊之意王曰慘言不舒而幽愁東
萊曰此詩用字聱牙意者其方言歟
月出三章章四句
株(陟朱反)林刺靈公也淫乎夏(戶雅反)姬驅馳而往朝夕不
休息焉
鄭曰夏姬陳大夫妻夏徵舒之母鄭女也徵舒字子
南夫字御叔(孔曰靈公平國共公子楚語云昔陳御叔娶於鄭穆公女生子南子南之母亂)
(陳而亡之宣九年陳夏徵舒弑其君平國傳曰陳靈公與孔寧儀行父飲酒於夏氏公謂行父曰徵舒似)
(汝對曰亦似君徵舒病之公出自廏射而殺之)
胡為乎株林從夏南匪適株林從夏南
毛曰株林夏氏邑也夏南夏徵舒也(孔曰徵舒以氏配字謂之夏南)
(楚殺徵舒左傳謂之戮夏南實從夏南之母言從夏南者婦人夫死從子夏南為其家主故以夏南言之)
駕我乘(繩證反)馬說(音税)于株野乘我乘駒朝食于株
鄭曰說舍也馬六尺以下為駒東萊曰首章鄭氏
文義皆善但不當以為靈公觗拒之辭彼相戱於朝
猶不知恥亦何觗拒之有盖國人問靈公胡為乎株
林而從夏南乎詩人則為之隠曰靈公非適株林從
夏南乃他有所往爾然而駕我乘馬則舍于株野矣
乘我乘駒則又食于株矣雖欲為之隠亦不可得也
株林二章章四句
澤陂(彼皮反)刺時也言靈公君臣淫於其國男女相說憂
思(息嗣反)感傷焉
王曰東門之枌宛丘之應也澤陂株林之應也
彼澤之陂有蒲與荷(音何)有美一人傷如之何寤寐無為
涕(他弟反)泗(音四)滂(普光反)沱(徒何反)
毛曰興也董曰傳曰澤水之鍾也毛曰陂澤障
也(孔曰澤障謂障水之岸)說文曰蒲者似莞(音桓)而褊有脊滑
柔而温(爾雅曰莞苻蘺邢昺曰本草云白蒲一名苻蘺楚謂之莞蒲)毛曰荷芙
(音符)蕖(其居反)也(爾雅曰荷芙蕖其莖茄其葉蕸其本蔤其華菡萏其實蓮其根藕郭璞曰荷别)
(名芙蓉江東呼荷蔤莖下白蒻在泥中者蓮謂房也)鄭曰寤覺(音教)也毛曰
自目曰涕自鼻曰泗孔曰目涕鼻泗俱下滂沱然
蘇曰婦人之色如蒲荷之美思而不見故憂傷涕
泗也
彼澤之陂有蒲與蕑(古顔反)有美一人碩大且卷(其員反)寤
寐無為中心悁悁(烏玄反)
毛曰蕑蘭也蘇曰卷好也毛曰悁悁猶悒悒也
彼澤之陂有蒲菡(戶感反)萏(大感反)有美一人碩大且儼(魚檢)
(反)寤寐無為輾(張輦反)轉伏枕
毛曰菡萏荷華也李曰儼者容貌儼然也(毛曰儼矜莊貌)
朱曰輾轉伏枕卧而不寐思之深且久也東萊
曰變風始於雞鳴終於澤陂凡一百二十八篇而男
女夫婦之詩四十有九抑何多耶曰有天地然後有
萬物有萬物然後有男女有男女然後有夫婦有夫
婦然後有父子有父子然後有君臣有君臣然後有
上下有上下然後禮義有所錯男女者三綱之本萬
事之先也正風之所以為正者舉其正者以勸之也
變風之所以為變者舉其不正者以戒之也道之升
降時之治亂俗之汙隆民之死生於是乎在錄之煩
悉篇之複重亦何疑哉
澤陂三章章六句
陳國十篇二十六章百二十四句
毛詩集解卷十二
