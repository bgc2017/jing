欽定四庫全書
樂書卷五十八
宋陳𤾉撰
儀禮訓義
鄉射禮
席工于西階上少東樂正先升北面立于其西工四人二
瑟瑟先相者皆左何瑟面鼓執越内弦右手相入升自
西階北面東上工坐相者坐授瑟乃降笙入立于縣中
西面乃合樂周南闗雎葛覃卷耳召南鵲巢采蘩采蘋
工不興告于樂正曰正歌備樂正告于賔乃降主人取
爵於上篚獻工大師則為之洗賔降主人辭降工不辭
洗卒洗升實爵工不興左瑟一人拜受爵主人阼階上
拜送爵薦脯醢使人相祭工飲不拜既爵授主人爵衆
工不拜受爵祭飲辯有脯醢不祭不洗遂獻笙于西階
上笙一人拜于下盡階不升堂受爵主人拜送爵階前
坐祭立飲不拜既爵升授主人爵衆笙不拜受爵坐祭
立飲辯有脯醢不祭主人以爵降奠于篚反升就席
鄉飲席工于堂廉東上工四人二瑟瑟先樂正升立
于西階東工人升自西階北面坐此言席工于西階
上少東樂正先升北面立于其西工四人二瑟瑟先
工升自西階北面東上則瑟西歌歌西則樂正立于
席西階東矣不歌不笙不間特合鄉樂而已以志在
射不在樂故也樂以人聲為主故合樂亦謂之歌樂
貴不流故謂之正歌主人獻工左瑟一人拜受爵而
餘不拜笙者一人拜盡階受爵餘不拜受以一人可
以統衆故也主人為太師洗而餘不洗以君所賜尊
之也左瑟祭酒祭薦工則祭飲而已笙工則不祭此
又等降之别也言工又言衆工言笙又言衆笙者周
官瞽矇掌九徳六詩之歌以役太師序官上瞽四十
人中瞽百人下瞽百有六十人則上瞽所謂工也中
瞽下瞽衆工也笙師凡饗射共其鐘笙之樂序官笙
師中士二人下士四人府史胥徒不與焉則中士所
謂笙也下士以下所謂衆笙也
樂正適西方命弟子賛工遷樂于下弟子相工如初入
降自西階阼階下之東南堂前三笴西面北上坐樂正
北面立于其南
始也歌瑟在堂上今也徙之于下所以避射也始也
左何瑟右面鼔執越内弦右手相入今相之以降亦
然故曰如初入王制文王世子有大樂正小樂正夏
商之制也周制有大司樂樂師而無小大樂正有大
師而無少師然則儀禮所謂樂正少師非周制也其
雜夏商之制歟由是知儀禮周公所作先儒之妄也
如曰不然士冠禮何以有孔子曰之文邪
舉旌以宫偃旌以商
宫土音也其數八十一其聲最大固足以綱四聲覆
四方君之象也商金音也其數七十二其聲濁而次
於宫臣之象也郷射之禮舉旌以宫尊君故也偃旌
以商卑臣故也大射負侯者皆許諾以宫趨直西及
之南又諾以商至乏聲止鄉射則聲不絶而已盖尊
者以聲為節卑者以聲告事可也周禮三宫相旋之
樂有宫角徴羽而無商避其所尅而已然則偃旌以
商非周制明矣
司射與司馬交于階前去扑襲升請以樂樂于賔賔許
諾司射降搢扑東面命樂正曰請以樂樂于賔賔許司
射遂適階間堂下北面命曰不鼓不釋上射揖司射退
反位樂正東面命大師曰奏騶虞間若一大師不興許
諾樂正退反位乃奏騶虞以射三耦卒射賔主人大夫
衆賔繼射釋獲如初
射禮成於三始則司射與三耦誘射次則三耦與衆
耦俱射終則三耦及衆耦復射誘射不釋筭俱射釋
筭而樂未作終射然後樂作焉盖樂未作欲其容體
比於禮也故命之曰不貫不釋樂作則欲其節比於
樂也故命之曰不鼔不釋射義曰天子以騶虞為節
又曰騶虞樂官備也鄉射歌騶虞者以其詢衆庶亦
欲官於天子樂仁而射以時也耦射則八矢八矢則
樂四終可也必五終者一節先聽也樂先以聽欲其
聞之審獲者舉旌欲其見之審如此則射而不中者
鮮矣凡射王奏騶虞諸侯奏貍首卿大夫奏采蘋士
奏采蘩大射則公卿大夫之射也不奏采蘋采蘩而
奏騶虞何也曰公卿大夫士則於諸侯為卑者也卑
者不嫌於抗尊其用王所奏之詩亦在所可也天子
沐梁而士亦用焉與此同意
無筭樂賔興樂正命奏陔賔降及階陔作賔出衆賔皆
出主人送于門外再拜
鄉飲鄉射賔主敵禮也然鄉飲之禮至於無筭樂必
待賔出然後奏陔則其禮略鄉射之禮至於無筭樂
賔興命奏陔賔降及階而陔作不必待乎賔出此其
禮又詳於鄉飲也鄉飲以湛樂為主其禮冝略鄉射
以威儀為主其禮冝詳盖言稱也
樂作大夫不入樂正與立者齒三笙一和而成聲獻工
與笙取爵于上篚既獻奠于下篚其笙則獻諸西階上
大笙謂之巢小者謂之和以和為小則笙為大矣以
小為和則大為倡矣三笙一和而成聲凡四人也豈
皆下士歟所倡者多所和者寡則其聲無虧而和樂
興焉三笙一和而成聲皆其單出者也若夫雜比則
比八音而樂之聲不足道也
司射在司馬之北司馬無事不執弓始射獲而未釋獲
復釋獲復用樂行之
矢中人曰獲孔子曰射者何以射何以聽循聲而發
發而不失正鵠者其唯賢者乎復釋獲復用樂行之
循聲而發故也
樂書卷五十八
