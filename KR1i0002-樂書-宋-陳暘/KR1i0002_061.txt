欽定四庫全書
樂書卷六十一
宋陳𤾉撰
詩訓義
詩序
周南國風
闗雎
詩序
詩者志之所之也在心為志發言為詩情動於中而形
於言言之不足故嗟嘆之嗟嘆之不足故永歌之永歌
之不足故不知手之舞之足之蹈之也
在心為志發言為詩則詩也者言之合於法度而志
至焉者也故詩之所言在志不在聲怒則争鬬喜則
詠歌則歌也者志之所甚可而聲形焉者也故歌之
所咏在聲不在志哀則辟踊樂則舞蹈則舞也者蹈
厲有節而容成焉者也故舞之所動非志也非聲也
一於容而已矣樂記曰詩言其志也歌咏其聲也舞
動其容也是詩者志之所之情動於中而形於言則
詩言其志也言之不足故嗟嘆之嗟歎之不足故永
歌之則歌咏其聲也永歌之不足故不知手之舞之
足之蹈之則舞動其容也盖詩為樂之章必待歌之
抗墜端折然後其聲足以合奏歌為樂之音必待舞
之周旋詘信然後其容足以中節歌登於堂而合奏
舞降於庭而中節則至矣盡矣不可以有加矣其化
豈有不神其神豈有不盡邪記曰歌之為言也長言
之也說之故言之言之不足故長言之均是歌也或
長言之或柔其聲以言心聲故也歌先之舞次之者
樂以無所由為上有所待為下故也此與樂記言手
之舞之足之蹈之孟子言足之蹈之手之舞之何也
曰自主情動於中形於外言之則始而後終故先手
舞後足蹈自主樂之生惡可已言之則終而有始故
先足蹈後手舞周官樂師以六舞教國子而人舞與
居終焉豈終之以手舞足蹈之意歟
情發於聲聲成文謂之音治世之音安以樂其政和亂
世之音怨以怒其政乖亡國之音哀以思其民困
單出為聲雜比為音故孟子於鐘鼓謂之聲於管籥
謂之音也盖聲出於情而有宫商角徴羽之别音生
於聲而有金石絲竹匏土革木之雜故情不發無以
見其聲則聲所以達情者也聲不成文無以見其音
則音所以著聲者也中正之雅治世之音也淫哇之
鄭亂世之音也桑間濮上亡國之音也治世之音嘽
以緩則樂心所感而已故安以樂亂世之音粗以厲
則怒心所感而已故怨以怒亡國之音噍以殺則哀
心所感而己故哀以思孔子曰君子之音以象生育
之氣憂愁之感不加於心暴厲之動不存乎體治安
之風也小人之音以象殺伐之氣中和之感不載于
心温柔之動不存乎體為亂之風也由是觀之世異
異音音異異政夫豈聲音自與政通邪盖其道本於
心與情然也書曰八音在治忽國語曰政象樂亦斯
意歟自繼代以論世未嘗無治亂自封域以論國未
嘗無興亡治亂言世不言國則國以世舉亡國不言
世則國亡而世從之矣治亂言政不言民亡國言民
不言政其意亦可類推也此言聲成文謂之音樂記
又言變成方謂之音者盖文有青黄白赤黒之異色
方有東西南北之異宜色異則雜比而不純宜異則
曲折而有節雜比而不純者音之體與記言比物以飾
節節奏合而成文同意曲折而有節者音之用與記
言回邪曲直各歸其分同意此言情動於中而形於
言又言情發於中而形於聲樂記言情動於中又言
形於聲者盖動者喜怒哀樂之未發而發者發而中
節動不足以言之動發於中而形於言與聲詩之所
以寓於音也動於中而形於聲樂之所以通於政也
詩序兼始終言之樂記特原其始而已故其辨如此
闗雎
參差荇菜左右采之窈窕淑女琴瑟友之參差荇菜左
右芼之窈窕淑女鐘鼔樂之
古者后妃有房中之樂是詩特取琴瑟鐘鼓者得無
意乎曰虞書以琴瑟為堂上之樂以鼔鏞為堂下之
樂后妃之於淑女不無上下之分焉故詩人取之所
以寓名分也荀卿謂君子以琴瑟樂心以鐘鼔道志
后妃之於淑女不無心志之交焉故詩人取之所以
寓交際也后妃之於淑女至誠樂與以共圖職業憂
勤以始之不倦以終之内則心志交而不疑外則上
下辨而不越夫然雖友以敬之而不敢慢樂以愛之
而不敢惡而淑女終不失事后妃之道此所以為樂
而不淫其於配文王之孝也何有然召南諸侯之風
而鵲巢之詩終於百兩成之者不過為禮而已畏天
者保其國之事也樂天者保天下之事也周南王者
之風而闗雎之詩終於鐘鼔樂之者乃其樂也禮不
足以言之樂記曰禮樂皆得謂之有徳是以召南主
乎禮而首以鵲巢夫人之徳周南主乎樂而首以闗
雎后妃之徳然則一人而兼統禮樂者其惟文王乎
此先琴瑟後鐘鼓鼔鐘之詩先鼔鐘後琴瑟者盖琴
瑟者樂之常鐘鼓者樂之盛闗雎主后妃樂得淑女
至誠有加而無已故由常以至盛鼓鐘主幽王好樂
而不厭故先其盛者所以甚刺之也
樂書卷六十一
