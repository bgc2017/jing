欽定四庫全書
樂書卷一百二十
宋陳𤾉撰
樂圖論
雅部
八音(絲之屬下)
七絃琴大瑟中瑟
小瑟次小瑟煩瑟
琴操歩
古者造琴之法削以嶧陽之桐成以檿桑之絲徽以麗
水之金軫以崑山之玉雖成器在人而音含太古矣蓋
其制長三尺六寸六分象朞之日也廣六寸象六合也
弦有五象五行也腰廣四寸象四時也前廣後狹象尊
卑也上圓下方象天地也暉十有三象十二律也餘一
以象閠也其形象鳯而朱鳥南方之禽樂之主也五分
其身以三爲上二爲下參天兩地之義也司馬遷曰其
長八尺一寸正度也由是觀之則三尺六寸六分中琴
之度也八尺一寸大琴之度也或以七尺二寸言之或
以四尺五寸言之以爲大琴則不足以爲中琴則有餘
要之皆不若六八之數爲不失中聲也至於弦數先儒
謂伏犧蔡邕以九孫登以一郭璞以二十七頌琴以十
三揚雄謂陶唐氏加二弦以㑹君臣之恩桓譚以爲文
王加少宫少商二弦釋知匠以爲文王武王各加一以
爲文絃武絃是爲七弦蓋聲不過五小者五弦法五行
之數也中者十弦大者二十弦法十日之數也一弦則
聲或不備九絃則聲或太多至於全之爲二十七半之
爲十三皆出於七絃倍差溺於二變二少以應七始之
數也爲是説者蓋始於夏書而曼衍於左氏國語是不
知夏書之在治忽有五聲而無七始豈爲左氏者求其
説不得而遂傅㑹之邪故七弦之琴存之則有害古制
削之可也聖朝太常琴制其長三尺六寸三百六十分
象周天之度也絃有三節聲自焦尾至中暉爲濁聲自
中暉至第四暉爲中聲上至第一暉爲清聲故樂工指
法按中暉第一絃黄鐘(按上爲大呂)二絃太簇(按上爲夾鐘)第三
絃姑洗(按上爲仲吕)第四絃㽔賔(單彈)第五絃爲林鐘(按上爲夷則)
第六絃爲南吕(按上爲無射)第七絃爲應鐘(按上爲黄鐘清)凡此各
隨鐘律彈之莫不合中吕之商中太平之曲非無制也
誠損二絃去四清合先王中琴之制則古樂之發不過
是矣唐李沖琴操通中吕黄鐘無射三宫之説蓋未完
其本矣先儒之論有宫聲又有變宫聲已失尊君之道
而琴又有少宫少商之絃豈古人祝壽之意哉其害理
甚矣
瑟之爲樂其軫玉其絃朱其絲分其音細出乎器入乎
覺而君子無故不徹焉非悦其聲音而已樂得其道故
也古人論瑟嘗謂君父有節臣子有義四時和萬物生
則君父有節臣子有義所以樂人道也四時和萬物生
所以樂天地之道也三才之道而瑟具焉故朱襄氏作
之而隂陽和羣生定趙瓠巴鼓之而丹鳯舞流魚聽則
瑟之爲樂其所以動四氣之和著萬物之理如此則舜
之琴瑟以詠足以儀鳯凰舞百獸豈足怪哉昔孔子見
狸之搏鼠欲其得之也故其鼓瑟於室而聲從以變閔
子怪之孔子以謂可與聽音客有見螳螂之向蟬恐其
失之也故彈琴於屏而聲亦從以變蔡邕聞而去之時
人以爲知音由是觀之君子之於琴瑟聲隨物變如此
其可僞爲哉
頌瑟
瑟者閑也所以懲忿窒欲正人之德也故前其柱則清
却其柱則濁按三禮圖頌瑟七尺二寸廣尺八寸二十
五弦並用也其合古制歟尸子曰夫瑟二十五弦其僕
人鼓之則爲笑賢者以其義鼓之欲樂則樂欲悲則悲
雖有暴君亦不爲之變誠有味其言也
琴操
自三代之治既徃而樂經亡矣樂經亡則禮素而詩虚
是一經缺而三經不完也今夫琴者君子常御之樂蓋
所以樂心而適情非爲憂憤而作也茍遇乎物可詠者
詠之可傷者傷之大爲典誥小爲雅頌而諷刺勸戒靡
不具焉其利於教也大矣古之明王君子多親通焉故
堯有神人暢舜有思親操襄陵始禹訓佃始湯以至文
王拘幽周公越裳成王儀鳯老𥅆列仙伯牙之水仙懷
陵孔子之將歸猗蘭曽子歸耕殘形之類大抵因時事
而作豈爲憂憤邪後世論之者過也降自唐虞迄于晉
宋善琴者八十餘人周秦以前其聲傷質漢魏而下其
音淺薄故漢末太師五曲魏初中散四弄其間聲含清
側文質殊流吳弄清潤若長江緩流有國士之風蜀聲
峻急若蹙浪奔濤有少年壯氣凡若此類不可勝數然
世罕知音反以箏勢入琴譜録雖存其亡益乎
歩
爾雅曰徒鼔琴謂之歩蓋鼓琴而無章曲則徒鼓而已
猶之舎車而徒也其謂之歩不亦可乎
樂書卷一百二十
