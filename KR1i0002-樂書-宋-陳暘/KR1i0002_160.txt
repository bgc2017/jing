欽定四庫全書
樂書卷一百六十
宋陳𤾉撰
樂圗論
俗部
歌
詩上詩中詩下
詩上
人禀七情應物斯感感物吟志莫非自然故虞播南風之詠
夏成九徳之歌降商迄周四始六義郁乎其文子夏鑒絢素
之章子貢悟琢磨之句孔子且恱而進之蓋其說之難明如
此則自周之衰以迄于今泯泯紛紛豈不宜哉蓋詩上通乎
道徳下止乎禮義放其言之文君子以興焉循其道之序聖
人以成焉非特情必極貌以寫物辭必窮力而追新者也求
之古詩四言者振鷺于飛是也五言者誰謂雀無角何以穿
我屋是也六言者我姑酌彼金罍是也七言者交交黄鳥止
于桑是也九言者浻酌彼行潦挹彼注兹是也由是觀之詩
雖以情志為本未嘗不以聲成為節也自王澤竭而詩不作
後之為詩者率以歌為名或儷乎百家之偶或爭價一句之
竒四言側宻則張衡王粲五言流靡則劉楨張華兼而
得之者陳思王而已言在耳目之前情寓八荒之外洋
洋乎㑹於風雅矣祀郊廟歌詩以三言歌青帝取木數
也以五言歌黄帝取土數也以六言歌黑帝取水數也
以七言歌赤帝取火數也以九言歌白帝取金數也凡
此率皆傅㑹五行之數而强合之豈感物吟志本於自
然之意哉嘗觀孟嘉謂桓温曰絲不如竹竹不如肉何
謂也答曰漸近自然誠非虚語也
詩中
凡人之性憂則不能不歎喜則不能不歌歌也者樂之
始者也然詩言志以導情歌永言以達聲舞動容以象
事故嘉賔戾止歌鹿鳴之詞使臣逺適奏皇華之什蓋
所以將厚意達誠心也自樂工奔遁鄭衛交興厯代伶
人多忘其意是以宗廟之曲大畧猶存宴餞軍賔其事
多喪或在芳晨美景反為窮冬悽愴之聲或人對嘉客
歡娛反作羈孤怨别之狀或歌採桑之曲而誦山居即
事之篇或詠邊塞愁苦之歌而奏宴樂懽遊之什流風
習俗恬不為怪是不知樂與情異辭將事乖但以淫聲
慢容為歌舞之妙不亦過乎傅毅曰歌以言舞以意論
其詩不知聽其聲聽其聲不知察其形斯言信矣然詩
者志之所之也先儒謂詩之為言時也誤矣
詩下
步者一日而百里之情通矣堂上之事十日而君不聞
是堂上逺於百里也步者十日而千里之情通矣堂下
之事一日而君不聞是堂下逺於千里也古之人君知
夫壅蔽之患如此於是設進善之旌立誹謗之木建敢
諫之鼓近臣使之盡規親戚使之補察瞽獻典史獻書
師箴瞍賦以至百工進諌庶人臚傳猶以為未也又置
採詩之官内以達民之情外以觀民之風言之於下者
雖切直而無罪聞之於上者足以思省而自戒故唐虞之
時工以納言時而颺之三代之時遒人振鐸以徇于路
播之於樂足以美盛德之形容宣之於民足以鼓四方
之和氣此所以天下如一家而無異俗中國如一人而
無異意也暴秦之興偶言者誅誹謗者棄市由是天下
之民鉗口結舌姑以全身逺害而已是以歌頌之聲息
於下而採詩之官遂廢矣漢懲其弊使行人採詩以達
大師大師誦之以達天子故代趙之謡秦楚之風皆不
壅於上聞而武帝得以下究民瘼上察已道亦不為無
志於治矣聖朝承平日乆頌聲交作而採風達雅之事
獨可已乎且詩者民之情性也先王因民情以為治酌
民言以為教猶之雨出於山而還雨於山氷出於水而
還氷於水則先王之政豈自任以咈民哉今也誠設採
詩之官使天下之詩皆得以上聞如此小人歌之有以
貢其俗君子賦之有以達其志施之於治足以美教化
被之弦歌足以移風俗然則採詩之官其可忽哉
樂書卷一百六十
