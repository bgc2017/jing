欽定四庫全書
樂書卷九
宋陳𤾉撰
禮記訓義
樂記
凡音者生人心者也情動於中故形於聲聲成文謂之
音是故治世之音安以樂其政和亂世之音怨以怒其
政乖亡國之音哀以思其民困聲音之道與政通矣
心以感物而動為情情以因動而形為聲聲者情之
所自𤼵而音者又雜比而成者也治世以道勝欲其
音安以樂雅頌之音也政其有不和乎亂世以欲勝
道其音怨以怒鄭衛之音也政其有不乖乎亡國之
音則桑間濮上非特哀以思而已其民亦已困矣孔
子曰君子之音以養生育之氣憂愁之感不加乎心
暴厲之動不存乎體治安之風也小人之音以象殺
伐之氣中和之感不載于心温柔之動不存乎體為
亂之風也由是觀之世異異音音異異政夫豈聲音
自與政通耶蓋其道本於心與情然也書曰八音在
治忽國語曰政象樂亦斯意歟自繼代以論世未甞
無治亂自封域以論國未甞無興亡治亂言世不言
國則國以世舉亡國不言世則國亡而世從之矣治
亂言政不言民亡國言民不言政亦可類推也言樂
者音之所由生繼之以六者之聲言宮商角徵羽繼
之以五者之音何也曰聲以單出為名音以雜比為
辨論音之散而單出雖音也亦可謂之聲論聲之合
而雜比雖聲也亦可謂之音此言情動於中又言形
於聲詩序言情動於中而形於言又言情發於中而
形於聲者動者喜怒哀樂之未𤼵者也𤼵者𤼵而中
節動不足以言之動𤼵於中而形於言與聲詩之所
以寓於音也動於中而形於聲樂之所以通於政也
詩序兼始終言之樂記特原其始而已故其辨如此
宫為君商為臣角為民徵為事羽為物五者不亂則無
惉懘之音矣
先王作樂以聲配日以律配辰原樂聲之始五聲未
始不先律要樂器之成十二律未始不先聲書曰詩
言志歌永言聲依永律和聲原樂聲之始也周官大
師掌六律六同以合隂陽之聲皆文之以宫商角徵
羽之聲樂器之成也古者考律均聲必先立黄鍾以
本之黄鍾之管以九寸為度觸類而長之數多者上
生而有餘數少者下生而不足一損一益皆不出三
才之數而已故參分益一上生之數也參分損一下
生之數也今夫樂始於聲聲始於宫宫土音也其數
八十一其聲最大而中固足以綱四聲覆四方君之
象也參分宫數損一而下生徵徵火音也其數五十
四其聲微清而生變事之象也參分徵數益一而上
生商商金音也其數七十二其聲則濁而下次於宫
臣之象也參分商數損一而下生羽羽水音也其數
四十八其聲最清而足以致飾物之象也參分羽數
益一而上生角角木音也其數六十四其聲一清一
濁其究善觸而已宫徴商羽角上下相生之次也宫
商角徴羽君臣民事物之次也傳曰宫者音之主蓋
商非宫則失其所守不足以為臣角非宫則失其所
治不足以為民徴非宫則失其所為不足以為事羽
非宫則失其所生不足以為物五行主土五事主思
亦猶是也晏子道景公以徵招角招作君臣相説之
樂雖主興𤼵以為事補不足以為民亦舉中見上下
之意歟然角調於春徴調於夏宫調於季夏商調於
秋羽調於冬此五聲適四時之正也若夫師文之鼓
琴當春而叩商弦凉風隨至當夏而叩羽弦雪霜交
下當秋而叩角弦温風徐廻當冬而叩徴弦陽光熾
烈命宫而總四弦則慶風景雲不旋踵而會是又五
聲召四時之妙非所以為常也語其常則五者之音
倡和清濁迭相為經而不亂尚何有惉懘之淫聲乎
宫亂則荒其君驕商亂則陂其官壞角亂則憂其民怨
徴亂則哀其事勤羽亂則危其財匱五者皆亂迭相陵
謂之慢如此則國之滅亡無日矣鄭衛之音亂世之音
也比於慢矣桑間濮上之音亡國之音也其政散其民
流誣上行私而不可止也
天五與地十合而生土於中其聲為宫地四與天九
合而生金於右其聲為商天三與地八合而生木於
左其聲為角地二與天七合而生火於上其聲為徴
天一與地六合而生水於下其聲為羽天數五竒地
數五偶竒偶相資而五聲成焉蓋宫商角徴羽五聲
之名也君臣民事物五聲之實也實治則聲從而治
實亂則聲從而亂宫亂聲荒而不治則君驕而不敬
商亂聲陂而不歛則官壊而不修角亂聲憂而不喜
則民怨而不和徴亂聲哀而不樂則事勤而不濟羽
亂聲危而不平則財匱而不給國語曰有和平之聲
則有蕃殖之財豈不信歟傳曰聞宫音使人温舒而
廣大聞商音使人方正而好義聞角音使人惻隠而
愛人聞徴音使人樂善而好施聞羽音使人整齊而
好禮宫亂而君驕失温舒廣大之意也商亂而官壊
失方正好義之意也角亂而民怨失惻隠愛人之意
也徴亂而事勤失好施而為之之意也羽亂而財匱
失好禮而節之之意也先儒謂宫聲方正而好義角
聲堅齊而好禮誤矣傳曰聲應相保曰和細大不踰
曰平細抑大陵非和也聽聲越遠非平也五聲皆亂
而不治則倡和清濁迭相陵犯而不相為經非所謂
聲應相保而為和細大不踰而為平氣有滯隂亦有
散陽而惉懘之淫聲作矣慢孰甚焉如此則國之滅
亡無日矣鄭音好濫淫志衛音趨數煩志内足以𤼵
疾外足以傷人亂世之音也雖未全於亡國之慢亦
比近於慢而已師延為桑間濮上之音則紂朝歌北
鄙靡靡之樂亡國之音也其政散而無紀其民流而
不反誣上行私而不可止者也大司樂凡建國禁其
淫聲過聲凶聲慢聲淫聲不止過聲不中凶聲不善
慢聲不肅是聲莫輕於淫莫甚於慢亂國之淫聲未
至於慢亡國之慢聲其去淫遠矣記者所以再言之
大司樂所以禁之者示深戒之意也極而論之大司
樂凡圜鍾為宫黄鍾為角大蔟為徴姑洗為羽以禮
天神繼之以函鍾為宫大蔟為角姑洗為徴南吕為
羽以禮地示終之以黄鍾為宫大吕為角大蔟為徴
應鍾為羽以禮人鬼所謂五聲十二律還相為宫不
過是三宫而已猶之夏商周三正三統之義也孰謂
五聲之外復有變宫變徴而十二律之外復有六十
律三百六十音邪漢焦延夀京房之徒謂宓犧作易
紀陽氣之初以為六十律法建日至之聲黄鍾為宫
大蔟為商姑洗為角林鍾為徴南吕為羽應鍾為變
宫蕤賔為變徴甚者謂律有六十音因而六之為三
百六十音以當一歲之日考之於經則無據施之於
樂則不龢豈非遷就傅㑹以滋後世之惑歟
凡音者生於人心者也樂者通倫理者也
樂為音之藴音為樂之𤼵故樂足以該音而音不足
以盡樂音雖生於人心未始不通於倫理八音克諧
無相奪倫是也樂雖通倫理未始不生於人心樂者
心之動是也蓋倫則天人之道存而有先後理則三
才之義貫而有度數故行而倫清以為樂論倫無患
以為情近而親疎貴賤之理形遠而天地萬物之理
著然則樂通倫理雖不離先後度數之間蓋將載道
而與之俱往來而不窮矣彼禽獸知聲而不知音衆
庶知音而不知樂豈足與語此凡音由人心生以心
為主也凡音生於人心以音為主也
是故知聲而不知音者禽獸是也知音而不知樂者衆
庶是也惟君子為能知樂是故審聲以知音審音以知
樂審樂以知政而治道備矣
心感於内情形於外而單出者樂之聲也曲折成方
交錯成文而雜比者樂之音也樂𤼵於聲則中之為
宫章之為商觸之為角驗之為徴宇之為羽此五聲
原於五行者也聲寓於器則金石以動之絲竹以行
之匏以宣之瓦以賛之革木以節之此八音以遂八
風者也大司樂曰凡樂皆文之以五聲播之以八音
傳曰五聲和八音諧而樂成則樂者比五聲八音而
成之者也國語曰政象樂樂從和經曰聲音之道與
政通則政者通乎聲音之道而正之者也是不知聲
者不可與言音不知音者不可與言樂禽獸知聲而
不知音六馬仰秣於伯牙之琴流魚出聽於瓠巴之
瑟是已衆庶知音而不知樂魏文倦於聽古樂晉平
喜於聞新聲是已君子則不然仁足以盡性術智足
以通倫理其於知樂也何有孔子聞韶於齊為之三
月不知肉味非窮神知化孰究此哉然聲樂之象音
樂之輿故審聲之清濁則知音之髙下審音之高下
則知樂之和否審樂之和否則知政之得失而治道
備矣豈非所謂和大樂以成政道之意歟觀大司樂
以五聲八音六舞大合樂以致鬼神示以和邦國以
諧萬民以安賔客以説遠人以作動物則五聲所以
成八音審聲以知音也八音所以節舞而合樂審音
以知樂也幽足以致鬼神示明足以和邦國内足以
諧萬民外足以安賔客遠足以說遠人微足以作動
物是則審樂以知政而治道備豈外是歟子張問政
孔子對之以明禮樂之道此論知政特言審樂者審
樂則禮可知矣
是故不知聲者不可與言音不知音者不可與言樂知
樂則幾於禮矣
宫主周覆生於黄鍾之九寸而其聲宏以舒徴主合
驗生於林鍾之六寸而其聲貶以疾商主商度生於
大蔟之八寸而其聲散以明羽主翕張生於南吕之
五寸而其聲散以虚角主善觸生於姑洗之七寸而
其聲防以約凡此雖度數不同其因而九之則一也
凡物皆動而有聲聲變而成音故金尚角瓦絲尚宫
匏竹尚徴而無清濁之常革木一聲而無濟濁之變
此傳所謂以律吕和五聲施之八音合之成樂也是
知音必自聲始故不知聲不可與言音知樂必自音
始故不知音不可與言樂蓋禮主節樂主和和勝則
流而有以節之則不至慢易以犯節流湎以忘本其
於禮也亦何甞遠之有且幾者近而不遠之辭知樂
之情則樂常幾於禮而未嘗遠禮是樂不徒作必有
禮焉豈非以禮為理以樂為節之意歟自迹求之聖
人作為鞉鼓椌楬塤箎以道德音之音然後鍾磬竽
瑟以和之干戚旄狄以舞之執其干戚習其俯仰詘伸容
貌得莊焉行其綴兆要其節奏行列得正焉進退得
齊焉施之祭祀所以獻酬交酢也施之饗燕所以官
序貴賤得其宜也施之鄉射所以示後世有尊卑長
幼之序也然則樂之所樂禮之所節未始不行於其
間曷甞不幾於禮歟周官以樂禮教和則民不乖荀
卿曰先王貴禮樂而賤邪音禮樂廢而邪音起危削
侮辱之本也可謂知樂矣何妥謂知樂則幾於道諒
哉此言君子為能知樂孔子閒居言君子達禮樂者
莊子曰知道者必達於理達理者必明於權是知之
者不如達之者達之者不如明之者君子之於禮樂
知之於始達之於中明之於終其序然也
樂書卷九
