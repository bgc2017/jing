欽定四庫全書
樂書卷二百
宋陳𤾉撰
樂圖論
嘉禮
天子視學諸侯視學鄉飲酒
食老更大饗諸侯相饗
饗孤子食耆老冠禮
昬禮燕族人飫族人
賓射饗射燕射
投壺冊命中宫冊命東宫
帝幸東宫東宫燕㑹東宫見保傅
冊命王公冊命婦讀時令
摠論
天子視學諸侯視學
古者天子視學命有司行事祭先聖先師釋奠先老設
老更羣老之席位適饌省醴而發咏焉反登歌清廟下
管象舞大武大合衆以事慮之以大終之以仁而衆皆
知其徳之備也非特天子如此雖諸侯亦然詩述魯侯
在泮飲酒獻囚獻功獻馘是也蓋以謂學校禮樂之所
自出教化之所由興賢能之所由成刑政之所由措凡
所以化民成俗者未有不本於此天子諸侯不得不視
之也故行祭祀養老更適饌省醴而無所不備視之之
禮也歌清廟舞大武而合樂下管無所不至視之之樂
也賈誼曰帝入東學上親而貴仁入南學上齒而貴信
入西學尚賢而貴徳入北學上貴而尊爵入太學承師
問道人君尊徳樂道如此未有不大有為於天下矣漢
明帝親臨辟雍養老更行饗射正座自講縉紳之士圜
橋門而觀者蓋億萬計民到于今稱之真盛徳之舉也
皇上聖敬日躋留意學校凡所以教養之術勸沮之方
靡不具舉而布衣韋帯之士䝉嘉惠被休光有日於兹
矣其所以拭目傾耳以幸鑾輿之親臨載色載笑匪怒
伊教者又非一日也苟乗斯時先朝太廟以尊祖繼視
太學以尊師幸秘閣以尊經然後郊祀以尊天地天下
之達尊五而陛下並行而不偏廢則道徳一風俗同可
坐而致也
鄉飲酒
判架
登歌
鄉飲酒之禮立賓主以象天地介僎以象陰陽三賓以
象三光仁義以相接爼豆以辨等而孝悌之教行焉是
所以為禮也工入升歌三終笙入三終間歌三終合樂
三終工告樂備又立司正以糾之而和樂不流之教行
焉是所以為樂也由此觀之禮樂豈不為君子之深教
乎漢明帝永平中郡國行鄉飲酒禮於學校晉武帝亦
臨辟廱而行之卿大夫行之於鄉有判架登歌之樂則
天子行之於學校固當用宫架之樂矣孔子曰吾觀於
鄉而知王道之易易也盖鄉飲之禮因民情而為之節
文行之一鄉一鄉興善行之一國一國興善况行之天
下而王道不易易乎今國家承平日久而天下之民拭
目而眎傾耳而聽者禮樂之教而已誠自近行之以逹
於天下則貴賤之義别隆殺之義辨和樂而不流安燕
而不亂悌長而無遺豈特一鄉之民而已故仲尼有云
鄉飲酒之禮廢則長㓜之序失而爭鬭之獄蕃矣如之
何不審而行之乎
食老更
宫架
歌清廟
舞干羽
樂記曰食三老五更於太學天子袒而割牲執醬而饋
冕而摠干所以教諸侯之弟也文王世子曰天子釋奠
於先老設三老五更羣老之席位適饌省醴養老之珍
具遂發咏焉繼之升歌清廟下管象武行葦述養老乞
言之禮亦曰或歌或咢是知夏商食老更之禮堂上未
嘗無歌堂下未嘗無管則其用宫架可知矣其舞既冕
而摠干而周官凡饗食鼓羽籥之舞則其舞兼備文武
可知矣
大饗
宫架
大合樂
歌
舞
先王之為饗禮蓋有小大焉故春秋之饗聘卿與大夫
之相饗非大饗也郊明堂之饗帝宗廟之饗先王以至
王饗諸侯兩君相見然後謂之大饗月令季秋饗上帝
此饗帝之大饗也禮器曰大饗其王事歟此饗先王之
大饗也大司樂所謂大饗比王饗諸侯之大饗也哀公
問所謂大饗此兩君相見之大饗也先王之於帝也親
之與祖考同故均謂之饗其於賓也敬之與人鬼同故
亦謂之饗饗賓之禮所乘則齊車所即則宗廟所用則
祭器祼以鬱鬯尚以元酒設則庭燎樂則肆夏牲則房
烝故大司樂云大饗不入牲其他皆如祭祀之禮春秋
傳曰魯有禘樂賓祭用之曲禮曰大饗不問卜則饗賓
謂之大饗宜矣
諸侯相饗
軒架
歌清廟
舞夏籥
諸侯之禮有九而大饗居四焉揖遜而入門入門而樂
興一也揖遜而升堂升堂而樂闋二也升歌清廟三也
下而管象夏籥序興而舞四也古者兩君相見顧豈親
相與言哉不過以禮樂相示而已郊特牲言入門而奏
止於肆夏言升歌不及清廟言匏竹不及象與夏籥者
哀公問主言大饗之禮郊特牲兼燕饗而言故也
饗孤子食耆老
古者制食饗之禮所以仁賓客也故春饗孤子秋食耆
老所以賓之也春饗孤子以樂象雷之發聲於春也秋
食耆老不以樂象雷之収聲於秋也月令於仲春雷乃
發聲言習樂於仲秋言雷乃収聲而不及樂者良以此
爾周官凡饗食之禮樂師鐘師奏燕樂籥師鼓羽籥之
舞則知食禮無樂非周制也
冠禮
古者聖王重冠筮日筮賓所以敬冠事敬冠事所以重
禮重禮所以為國本也二十而冠士禮也十九而冠天
子諸侯禮也儀禮士冠無祼享之禮金石之樂而季武
子家語皆曰君冠必以祼享之禮行之金石之樂節之
豈國君之禮歟今夫二十而冠可以舞大夏則冠之用
樂不足疑矣
昬禮
孔子曰嫁女之家三夜不息燭思相離也取婦之家三
日不舉樂思嗣親也記曰昬禮不用樂幽陰之義也樂
陽氣也遂人以樂昬擾甿古者婚禮在所不賀嘉事在
所不善况取婦之家可舉樂乎蓋取婦之禮本以嗣親
也既老矣而以子婦嗣之傷之可也樂之非也昔裴嘉
有婚㑹薛方士預焉酒中而樂作方士非之而出王通
聞之曰薛方士知禮矣然猶在君子之後乎蓋善其知
禮而不善其不預告之也雖然取婦之家必為酒食以
召鄉黨僚友雖曰以厚其别亦不舉樂也舉之其在三
日之後乎前乎三日而舉樂是忘親也後乎三日而不
舉樂是忘賓也不忘親仁也不忘賓義也先王制禮豈
逺乎哉節文仁義而已矣至於遂人以樂昏者權以擾
無知之甿故也
燕族人
古者燕族之禮宰夫為主異姓為賓王與族人燕於堂
后帥内宗之屬燕於房其物餚蒸所以合好也其食世
降一等所以辨親疏也昭穆以序之所以明世次也夜
飲以成之所以别異姓也若夫几席之位升降之儀脫
屨而坐立監相禮羞庶羞以盡愛爵樂無筭以盡驩其
大率蓋與諸侯燕禮不異諸侯燕族人與父兄齒雖王
之尊蓋亦不以至尊廢至親也
飫族人
古者合族之禮方其無虞則有燕以申好而其儀多及
有大疑則有飫以圖事而其禮簡國語曰王公之有飫
禮將以講事成章建大徳昭大物故立成禮烝而已傳
曰武王克商作詩以為飫歌名之曰支以遺後人使永
監焉以其戒謹尤在於厭飫之時故也
賓射饗射燕射
周官樂師燕射帥射夫以弓矢舞眡瞭掌凡樂事賓射
皆奏鐘鼓笙師凡饗射共其鐘笙之樂鐘師凡祭祀鼓
其金奏之樂饗食賓射亦如之典庸器凡祭祀帥其屬
而設筍虡饗食賓射亦如之由此觀之射有五一曰大
射二曰燕射三曰饗射四曰賓射五曰鄉射其射雖不
同至於循聲而發以鐘鼓為節一也聖朝嘗講習射曲
讌之禮第奏樂行酒進雜劇而已臣恐未合先王之制
也
投壺
古者燕飲有投壺之禮故投籌謂之矢勝算謂之馬賛
其禮則以司射實其算則以射中弦其詩則以射節之
貍首鼓其節則以射鼓之半而釋算數算勝飲不勝皆
與射禮相類則投壺亦兵象人情所惡也飲酒相樂人
情所欲也先王因人情所欲而寓所惡使樂為之而不
憚則平日所習乃異日所用也昔晉侯與齊侯宴投壺
祭遵臨戎雅歌投壺然則投壺之樂鼓各有節豈間於
貴賤軍國為哉然投壺輕於射禮故用鹿中而已鄭氏
謂用鹿中者大夫士之禮是以射禮言投壺非也後世
有驍壺之樂豈古遺制歟古之射禮天子奏騶虞諸侯
奏貍首卿大夫奏采蘋士奏采蘩而投壺特奏貍首者取
其樂時㑹故也然諸侯奏貍首可也大夫亦奏之者其
猶鄉射大夫奏騶虞歟
冊命中宫
唐制納后之禮將行納采皇帝臨軒命太尉為使宗正
少卿為副太樂令設宫架於殿庭如元日之儀鼓吹備
而不作皇后受冊臨軒命使如納采命使之儀皇后重
翟入大門鳴鼓受羣臣賀帝㑹羣臣並如正至儀唯樂
備而不作以全幽陰之義也聖朝之制並遵唐舊其所
異者特改納后為聘爾晉帝迎后無舉麾鳴鐃之條其
鼓吹備設而不作
冊命東宫
唐制臨軒冊命皇太子之禮太樂令展宫架於殿庭帝
袞冕御輿以出鼓吹振作奏太和之樂帝即御坐樂止
舍人引皇太子入門就位作舒和之樂至位樂止中書
令讀冊畢皇太子再拜受命以退初行樂作出門樂止
惟冊妃鼓吹備而不作聖朝采用有唐故事皇太子出
入宫架作正安之樂仁宗初即儲邸真宗皇帝詔别造
明安之曲以行禮亦一時盛典也
帝幸東宫東宫讌㑹
東宫見保傅
軒架
歌
舞
三王教世子必以禮樂安得不設樂乎故梁武帝天監
中東宫新成皇太子出宫後於崇正殿宴㑹司馬褧請
奏金石軒架之樂賀瑒請備文武二舞元㑹上夀奏介
雅亦殆先王之制也隋太子勇元正張樂受賀宫臣及
京官北面稱慶不亦僣乎唐先天初皇太子令宫臣就
率更寺閱女樂而賈魯以敗國亂人諌之何其忠之至
邪至於帝幸東宫晉武盖嘗用鼓吹矣東宫見保傅唐
制蓋嘗設樂矣
冊命王公
梁制諸臨軒日太樂令步置宫架鐘鼔及諸樂器宿架
於殿庭太樂令入殿下立樂人以次位於架後上水五
刻奏樂王公以下殿前位北向西上重行立定黄門侍
郎舉麾殿下掌故亦舉麾(自此作樂止樂皆同)樂止帝服衮冕虎
賁應鞞如常儀奏皇雅黄鍾格鐘磬作大吕太蔟夾鍾
姑洗仲吕動者皆應鼓吹振作帝升座鼓鐘止謁者引
䕶王著空頂黒介幘黄紗單衣執召板入奏俊雅夷則
格鐘磬作夾鍾參作鼓吹振作王就位北向立樂止王
再拜興謁者引䕶如初王出奏夤雅夷則鐘磬作夾鍾
參作鼓吹振作王出畢樂止王公以下皆再拜謁者引
出奏俊雅林鍾格鐘磬作太簇參作鼓吹振作王公以
下出畢樂止帝興奏皇雅㽔賓格鐘磬作林鍾夷則南
吕無射應鍾靜者皆應鼓吹振作侍臣以下從至閤樂
止唐制因之亦展宫架受冊者服朝服帝服絳紗𫀆通
天冠出入奏太和之樂若冊三師三公親王帝服衮冕
鼓吹令設十二案受冊者入門奏舒和之樂皆一時盛
典頗為榮觀者也聖朝復而行之不亦可乎右者命將
帥遣使者尚皆有樂况冊命王公歟晉咸康中臨軒遣
使拜太傅太尉司空儀注太樂有宿架殿庭之文其儀
注雖起於後世亦可祖述而行也
冊命婦
唐制冊命婦之禮二品以上典儀設冊使於肅章門外
使者公服登朝堂乘路備鹵簿鼓吹亦一時之制不可
格于後
讀時令
漢儀太史每嵗上年厯先立春立夏大暑立秋立冬常
讀五時令帝所服色倣之無聞有用樂之事唐讀時令
於明堂及太極殿太樂令設宫架於聽政之庭帝將出
奏太和至太極門樂止出太極門奏采茨出嘉徳門樂
止駕動警蹕鼓吹振作而行帝降路御輿大次羣臣就
位刑部以月令置案令史對舉立於武官五品東南帝
入門樂作即御坐樂止通事舍人引王公以下入就北
面坐公入門奏舒和至位樂止詔延王公升樂作解劒
樂止刑部引案立於陛下侍中跪奏請讀月令制可刑
部奏令升階王公以下並就坐既事王公以下復位公
初行樂作至位樂止再拜而出樂止帝興樂作出便次
樂止入嘉徳門奏采茨至太極門樂止入太極門奏太
和至閤樂止其制雖起於漢唐然其意乃所以調四時
和陰陽諧萬民遂萬物其用禮樂亦應一時以義起以
理作要之亦不失周人讀邦法之實也聖朝誠略倣而
行之以完闕典亦甚盛之舉也
總論
周官大宗伯以嘉禮親萬民以飲食之禮親宗族兄弟
以昬冠之禮親成男女以賓射之禮親故舊朋友以饗
燕之禮親四方之賓客以脤膰之禮親兄弟之國以賀
慶之禮親異姓之國至唐引而伸之其儀五十焉一皇
帝加元服二皇帝納后三皇帝正至受皇太子朝賀四
皇后正至受皇太子朝賀五皇帝正至受皇太子妃朝
賀六皇后正至受皇太子妃朝賀七皇帝正至受羣臣
朝賀八千秋節受羣臣朝賀九皇后正至受羣臣朝賀
十皇后受外命婦朝賀十一皇帝於明堂讀春令十二
讀夏令十三讀秋令十四讀冬令十五養老于太學十
六臨軒冊皇后十七臨軒冊皇太子十八内冊皇太子
十九臨軒冊王公二十朝堂冊諸臣二十一冊内命婦
二十二遣使受官爵二十三朔日受朝二十四朝集使
相見二十五皇太子加元服二十六太子納妃二十七
太子正至受羣公賀二十八太子正至受宫臣賀二十
九太子與師傅相見三十受朝集使參辭三十一親王
冠三十二親王納妃三十三公主降嫁三十四三品以
上冠三十五四品五品冠三十六六品以上冠三十七
三品以上婚三十八四品五品婚三十九六品以下婚
四十朝集使禮見及辭四十一任官初上四十二鄉飲
酒四十三正齒位四十四宣赦書四十五羣官詣闕上
表四十六羣官起居四十七遣使慰勞諸蕃四十八遣
使宣撫諸州四十九遣使諸州宣制五十遣使諸州宣
赦書然周之禮雖有吉凶軍賓嘉之别亦皆不過五而
止爾唐則吉禮五十五賓禮六軍禮二十三嘉禮五十
凶禮十八其煩如此不亦失大禮必簡之意乎臣聞古
者大有為之君治定必先制禮功成必先作樂誠以治
道急務有在於此也古人嘗謂禮樂必待百年而後興
君子尚竊遲之以為不忠不恕之論况聖代祖宗之盛
重熙累洽幾二百年而禮樂獨未興乎推之天意真若
有待伏惟陛下以至徳繼統期月之間大功數十寰海
之内萬物盛多天將顯相陛下興禮樂之時也臣家世
之學大槩淵源六藝折中周孔排異端尊聖人使百家
異學莫能少竄其說雖名正禮樂而實翼諸經也陛下
誠詔大臣講求故實起千載絶文完一代盛典襲五經
而六之所以粉澤太平褒揚先烈被後世垂無窮則千
載一時之盛此其㑹也顧雖五帝不足六三王不足四
况漢唐區區鄙陋苟簡之制豈足為今日道哉揚雄有
云吾見諸子之小禮樂不見聖人之小禮樂也惟陛下
加意焉
樂書卷二百
