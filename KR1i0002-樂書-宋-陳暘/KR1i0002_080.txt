欽定四庫全書
樂書卷八十
宋陳𤾉撰
尚書訓義
虞書(益稷)
夏書(五子之歌)
商書(仲虺之誥伊訓)
周書(顧命)
益稷
夔曰於予擊石拊石百獸率舞庻尹允諧
小華之山其隂多磬鳥危之山其陽多磬高山深水
出焉其中多磬磬石所出固雖不一要之一適隂陽
之和者泗濱所貢浮磬而已然其制造之法倨句一
矩有半外之為股内之為鼔其博厚莫不有數存於
其間已上則摩其旁而失之太清已下則摩其耑而
失之太濁要之一適清濁之中者薄以廣短以厚而
已有虞氏命夔典樂擊石拊石至於百獸率舞庻尹
允諧者繇此其本也蓋八卦以乾為君八音以磬為
主故磬之為器其音石其卦乾乾位西北而天居之
以為無有曲折之形焉所以立辨也故方有西有北時
有秋有冬物有金有玉分有貴有賤位有上有下而親
疎長幼之理皆辨於此矣古人之論磬嘗謂有貴賤焉
有親疎焉有長幼焉三者行然後萬物成天下樂之故在
廟朝聞之君臣莫不和敬閨門聞之父子莫不和親族
黨聞之長幼莫不和順夫以一器之成而功化之敏有
至於此則磬之所尚豈在夫石哉存乎其聲而已然則
言球必以鳴先之者豈非以磬尚聲為衆聲所依耶擊
石拊石堂上之樂也百獸率舞堂下之治也堂上之樂
足以兼堂下之治堂下之樂不足以兼堂上之治也
帝庸作歌曰勅天之命惟時惟幾乃歌曰股肱喜哉元
首起哉百工熙哉臯陶拜手稽首颺言曰念哉率作興
事慎乃憲欽哉屢省乃成欽哉乃賡載歌曰元首明哉
股肱良哉庶事康哉又歌曰元首叢脞哉股肱惰哉萬
事墮哉帝拜曰俞往欽哉
一物不得其樂未足以為樂之至一人不得其和未
足以為和之至舜之治功大成而以樂形容之百獸
至於率舞則無一物之不得其樂者矣庶尹至於允
諧則無一人不得其和者矣如此則至矣盡矣不可
以有加矣上下宜相勑戒之時也歌如之何不作乎
盖君之於臣有下下之道故其歌所以先股肱後元
首臣之於君有報上之道故其歌所以先元首後股
肱在詩鹿鳴之下下天保之報上亦何異此然臣之
賡歌始之以元首明股肱良庶事康以明上好要而
下交時之所以泰也終之以元首叢脞股肱惰萬事
堕以明上好詳而不交時之所以否也然則君臣聞
之其不勸戒之乎盖古之君臣不以無過為能而以
能戒為善雖虞舜之時尚爾況其他乎然王人道也
故禹至於六府三事允治戒之用休俾勿壞而已帝
天道也舜至於獸舞尹諧而戒之以勑天之命惟時
惟幾豈不宜哉昔齊景公之時作君臣相恱之樂不
過於徵招角招則舜作君臣相戒之歌庸詎知非歌
招乎舜作韶樂而歌之可也齊人之樂亦得謂之招
者豈非以陳公子完奔齊而有是樂乎不然孔子何
以在齊聞韶有至於窮神知化而三月不知肉味為
哉
五子之歌
太康失邦昆弟五人須于洛汭作五子之歌
夫歌者直已而陳徳生於嗟歎之不足者也故五子
之怨太康猶小弁之怨親親五子之怨太康盡為弟
之義也小弁之怨親親盡為子之仁也
甘酒嗜音有一于此未或不亡
酒所以養徳亦所以覆徳音所以昭徳亦所以喪徳
故酒可節而不可甘音可聽而不可嗜禹惡旨酒未
嘗甘酒也好善言未嘗嗜音也故甘酒而及亂嗜音
而溺志適自取亡而已太康失邦有在於是此五子
之歌所以深訓之也孟子曰先王無流連之樂荒亡
之行誠哉是言歟然則禹之聲尚文王之聲非不尚
音也特不嗜之而已
仲虺之誥
惟王不邇聲色不殖貨利
古之賢王姦聲亂色不留聰明故成湯之在商亶聰
明作元后樂道而己未嘗邇乎姦聲也耳其有不聰
乎恱徳而己未嘗邇乎亂色也目其有不明乎不邇
聲色則不役耳目矣不殖貨利則百度惟貞矣湯之
於此非苟知之以淑諸身亦允蹈之以淑諸人矣故
其制官刑儆有位曰敢有恒舞于宫酣歌于室時謂
巫風不邇聲色以率之也敢有殉于貨色恒于遊畋
時謂淫風不殖貨利以率之也不邇聲色與中庸所
謂化民之聲色者異矣不殖貨利與子貢而貨殖焉
者異矣然則湯之不邇聲樂如此記言商人尚聲何
也曰自三代異尚言之則尚聲者一時之制也自其
檢身言之則不邇聲者終身之行也
伊訓
制官刑儆于有位曰敢有恒舞于宫酣歌于室時謂巫
風
孔子與人歌而善然後和之是君子未嘗不歌也所
不貴者酣歌于室而已曾㸃從逰於舞雩之下詠而
歸是君子未嘗不舞也所不貴者恒舞于宮而已此
所以謂之巫風官刑之所以儆者也若夫陳姬好巫
而一國之民多棄舊業亟㑹於道路歌舞於市井不
特恒舞于宮酣歌于室而已此東門之枌所以疾亂
而巫風又不足道也
顧命
天球在東序𦙍之舞衣鼖鼓在西房
徳成而上事成而下天球堂上之樂先王所以象徳
而樂天者也故在東序東則陽位而陽極上故也舞
衣鼖鼔堂下之樂先王所以象事而樂人者也故在
西序西則陰位而陰極下故也舞衣之制其詳不可
得而聞其見於經者不過皮弁素積以舞大夏祭服
之冕以舞大武而已𦙍之舞衣豈𦙍國之服為不失
古人之制歟漢放五方之色為舞者之衣謂之五行
舞彼盖有所受之也
樂書卷八十
