欽定四庫全書
樂書卷十一
宋陳𤾉撰
禮訖訓義
樂記
樂者為同禮者為異同則相親異則相敬樂勝則流禮
勝則離合情飾貌者禮樂之事也
雷出地奮豫之所以作樂也先王以之道天地之和
上天下澤履之所以為禮也先王以之明天地之别
故樂主和而為同凡天下所謂同者麗焉禮主别而
為異凡天下所謂異者麗焉周官大司徒以樂禮教
和以儀辨等記曰仁近於樂義近於禮敎和則其仁
足以相親而不乖辨等則其義足以相敬而不越二
者不可偏勝也樂勝禮無以節之則流而忘本禮勝
樂無以和之則離而乖義詩曰好樂無荒戒其流也
易曰履和而至戒其離也樂者為同而有異焉故樂
雖合愛未甞不異文禮者為異而有同焉故禮雖殊
事未甞不合敬要之樂同禮異者特其所主爾以樂
防情而教之和故足以合相親之情以禮防偽而教
之中故足以飾相敬之貌是禮樂之事非禮樂之道
也及其至也極乎天蟠乎地行乎隂陽通乎鬼神窮
髙極遠而測深厚斯所以為禮樂之道歟然立於禮
成於樂學道之序也樂者為同禮者為異先樂而後
禮者樂記以樂為主故也言樂由中出禮自外作大
樂必易大禮必簡之類亦此意歟
禮義立則貴賤等矣樂文同則上下和矣好惡著則賢
不肖别矣刑禁暴爵舉賢則政均矣仁以愛之義以正
之如此則民治行矣
禮自外作有數存焉而其本在義樂由中出有情存
焉而其末在文禮粗而顯而以義微之樂妙而幽而
以文闡之故禮非義立則貴賤之位不等樂非文同
則上下之情不和天尊地卑而君臣定卑高已陳而
貴賤位禮義立則貴賤等之謂也節奏合而成文父
子以之和親君臣以之和敬樂文同則上下和之謂
也好賢如緇衣好之至也惡惡如巷伯惡之至也因
禮樂以好惡則好惡著而賢不肖别矣刑以禁暴與
衆棄之也爵以舉賢與士共之也因好惡以施刑爵
則人人勸賞畏刑而政均矣爵以舉賢仁不可勝用
也刑以禁暴義不可勝用也仁以立人而有以愛之
義以立我而有以正之則禮樂刑政四達而不悖固
足以同民心出治道而民治不行未之有也莊周謂
愚智處宜貴賤履位仁賢不肖襲情終之以太平治
之至者此歟前言政以一其行刑以防其姦别而言
之此兼刑以為政何哉曰孔子將為政於衛甞謂禮
樂不興則刑罰不中子張問政於孔子則對之明於
禮樂而已是禮樂者政之本刑罰者政之助以刑為
政古人有之而非所以先之也故孔子論為政齊之
以禮為先而刑次之
樂由中出禮自外作樂由中出故静禮自外作故文
瑩天功明萬物陽之道也樂由之來焉則域乎動矣
幽無形深不測隂之道也禮由之作焉則域乎静矣
方陽之復也雖動而静此樂由中出所以為静也方
隂之出也雖静而動此禮自外作所以為文也易言
乾之静專坤之為文如此而已言静則知文為動言
文則知静為質人之心也静而與物辨則在性而質
動而與物雜則在貌而文原樂之始則静而已及要
終焉未始不動乎外也要禮之終則文而已及原始
焉未始不中正以為質也以易求之樂生於天一之
水而其聲為可聽禮生於地二之火而其形為可視
坎水也於卦為陽而至隂藏焉故静離火也於卦為
隂而至陽出焉故文豈非坎者物之所以歸根而復
静離者物之所以嘉會而文明故耶
大樂必易大禮必簡
夫乾天下之至健其徳行常易以知險所以示人者
一於易而已夫坤天下之至順其徳行常簡以知阻
所以示人者一於簡而已易則於性有所因簡則於
理有所循樂也者性之不可變者也其作自乎天其
來自乎陽其所以著者在於太始未甞不與乾同德
焉此大樂所以必易也禮也者理之不可易者也其
制自乎地其作自乎隂其所以居者在於成物未嘗
不與坤同德焉此大禮所以必簡也清廟之瑟朱弦
而疏越壹倡而三嘆有遺音者矣非易而何大饗之
禮尚𤣥酒而爼腥魚大羮不和有遺味者矣非簡而
何然樂失則奢非樂之大也禮失則煩非禮之大也
禮樂之所以大者未離於域中其聲可得而聞也其
形可得而見也若夫聲泯於不可聞之希形藏於不
可見之夷言所不能論意所不能致豈所以為禮樂
之妙歟大樂之易大禮之簡言必者不易之理也易
曰易簡之善配至徳然則禮樂皆得豈不謂之有徳
邪
樂至則無怨禮至則不争揖譲而治天下者禮樂之謂
也
樂不至不可以言極和禮不至不可以言極順内極
和則不乖於心何怨之有外極順則不逆於行何争
之有樂以治内為同禮以修外為異同則相親而無
怨異則相敬而不争蓋怨乖道也無怨則人道盡矣
爭逆徳也無争則人徳極矣揖讓而治天下動無我
非者禮樂而已此傳所謂陳禮樂盛揖遜之容而天
下治也堯舜至治之極不過法度彰禮樂著拱俟天
民之阜而已豈非古人所謂揖讓而治天下者其
惟禮樂乎荀卿曰樂者出以征誅則莫不聽從文以
揖讓則莫不從服記言治天下及揖讓而不及征誅
者禮樂以文徳為備故也對而言之樂主於無怨禮
主於不争通而言之禮亦可以無怨樂亦可以不争
故經言樂則曰瞻其顔色而民不與争禮器言禮則
曰内諧而外無怨也言無怨則容或有焉與詩稱無
妬忌同意言不争則直不為爾與詩稱不妬忌同意
周道之衰民之無良相怨一方則樂不至可知受爵
不讓至于己斯亡則禮不至可知傳謂禮樂徧行則
天下亂矣其亦矯枉之過論歟言禮樂之至先樂而
後禮言治天下先禮而後樂者樂出於虚載道而與
之俱形而上者也禮成於實與器而大備形而下者
也自形而上言則樂先乎禮與易繫言易簡先乾後
坤同自形而下言則禮先乎樂與易言闔闢先坤後
乾同然治天下在禮樂而不在道徳在宥天下在道
徳而不在禮樂茍自禮樂而進於道徳則無為而在
宥天下尚何事揖讓之勞以治之乎莊周曰聞在宥
天下不聞治天下
暴民不作諸侯賔服兵革不試五刑不用百姓無患天
子不怒如此則樂達矣合父子之親明長幼之序以敬
四海之内天子如此則禮行矣
先王之於天下達禮樂之原舉而措之而已舉樂而
措之則暴民不作於下諸侯賔服於上大則兵革不
試小則五刑不用百姓無患而有所謂和天子不怒
而有所謂威如此則樂無不達矣舉禮而措之則父
子天性也有以合其親而不離長幼天倫也有以明
其序而不亂以敬四海之内則立愛自親始而足以
教民睦立敬自長始而足以教民順天子如此則徳
教加於百姓刑于四海而禮無不行矣蓋達者必行
行者未必達禮為樂之始故言行樂為禮之成故言
達樂雖達矣有所謂行禮雖行矣有所謂達樂行而
倫清則中國如出乎一人故言諸侯百姓而以天子
不怒終焉禮達而分定則天下如出乎一家故言父
子長幼而以敬四海之内終焉然則兵革言試五刑
言用者兵革必試而後用與詩言師干之試同義五
刑用而不必試與書言五刑五用同義
大樂與天地同和大禮與天地同節和故百物不失節
故祀天祭地
天地之氣春夏與物交而為和秋冬與物辨而為節
和則有聲而大樂出焉節則有形而大禮出焉樂之
本出於天地自然之和禮之本出於天地自然之節
而其用實同之故同於和者和亦得之同於節者節
亦得之非成天地之能而官之者也故可名於大矣
乃若樂者天地之和禮者天地之序則直與之為一
非特同之而已同之與易所謂與天地相似同意與
易所謂與天地準同意中庸言溥博如天淵泉如淵
繼之淵淵其淵浩浩其天豈不終始一致歟樂以統
同其和則百物不失禮以辨異其節則祀天祭地易
曰乾道變化各正性命保合大和乃利貞和故百物
不失之謂也孔子曰非禮無以節祀天地之神節故
祀天祭地之謂也天神遠人而尊致禮以祀之是以
道寧之也地示近人而親致禮以祭之是以物接之
也或致道以寧之或備物以接之非特報其生成百
物之功而已亦所以寓節莫重於祭之意也均是和
也或謂百物不失或謂百物皆化者蓋樂也者道天
地冲氣之和所以合天地之化百物之産者也故其
大與天地同和其妙為天地之和與天地同和其功
淺故止於百物不失為天地之和其功深故至於百
物皆化自天地訢合隂陽相得至胎生者不殰卵生
者不殈所謂百物皆化也百物不失則不能與此特
不失其道理而已故詩序曰崇丘廢則萬物失其道
理矣大樂必易大禮必簡禮樂之徳也大樂與天地
同和大禮與天地同節禮樂之功也
明則有禮樂幽則有鬼神如此則四海之内合敬同愛
矣
大樂與天地同和而主乎施大禮與天地同節而主
乎報主乎施則生成百物而無所失主乎報則祀天
祭地以報其生成之功而已用是以觀明則有禮樂
幽則有鬼神得非傳所謂動天地感鬼神莫近於禮
樂經所謂極乎天蟠乎地通乎鬼神者歟萬物莫不
尊天而親地樂由天作而其道尊禮以地制而其道
親神則聖人之精氣屬乎陽而尊鬼則賢智之精氣
屬乎隂而親彼尊而我尊之敬之所由生也彼親而
我親之愛之所由生也經曰樂者敦和率神而從天
禮者别宜居鬼而從地是禮樂則合敬同愛於其明
鬼神則合敬同愛於其幽明寓愛敬於禮樂幽寓愛
敬於鬼神如此則推而放諸四海之内未有不合敬
同愛者也然仁近於樂而同愛者仁之情也義近於
禮而合敬者義之情也仁於愛親有以同四海之愛
義於敬長有以合四海之敬則是人人親其親長其
長而天下平矣孔子曰愛敬盡於事親徳教加於百
姓刑于四海如此而已兩謂之合一謂之同禮主敬
而為異故言合樂主愛而為同故言同與儒有合志
同方同意若夫自禮樂之情同言之則禮之敬也樂
之愛也以異而同而已均謂之合不亦可乎雖然合
敬同愛禮樂之情非禮樂之文也合情飾貌禮樂之
事非禮樂之道也
樂書卷十一
