欽定四庫全書
樂書卷一百十九
宋陳𤾉撰
樂圖論
雅部
八音(絲之屬上)
琴瑟上琴瑟中琴瑟下
大琴中琴小琴
次大琴雅琴十二絃琴
兩儀琴
琴瑟上
古者琴瑟之用各以聲類所宜雲和陽地也其琴瑟宜
於圜丘奏之空桑隂地也其琴瑟宜於方澤奏之龍門
人功所鑿而成也其琴瑟宜於宗廟奏之顓帝生處空
桑伊尹生於空桑禹鑿龍門皆以地名之則雲和豈禹
貢所謂雲土者歟瞽矇掌鼓琴瑟詩鹿鳴鼓瑟鼔琴書
曰琴瑟以詠大傳亦曰大琴練絃逹越大瑟朱絃逹
越爾雅曰大琴謂之離大瑟謂之灑由是觀之琴則
易良瑟則靜好一於尚宫而已未嘗不相須而用也
明堂位曰大琴大瑟中琴小瑟四代之樂器也古之
人作樂聲應相保而為和細大不踰而為平故用大
琴必以大瑟配之用中琴必以小瑟配之然後大者
不陵細者不抑而五聲和矣鄉飲酒禮二人皆在左
何瑟後首挎越燕禮小臣左何瑟面執越樂記曰清
廟之瑟朱絃而疏越詩曰並坐鼓瑟何不日鼓瑟傳
言趙王為秦鼔瑟皆不及琴者以瑟見琴也舜作五
絃之琴歌南風之詩而不及瑟者以琴見瑟也後世
有雅琴雅瑟頌琴頌瑟豈其聲合於雅頌耶琴一也
或謂伏羲作之或謂神農作之或謂帝舜使晏龍作
之瑟一也或謂朱襄氏使士逹作之或謂伏羲作之
或謂晏龍神農作之豈皆有所傳聞然邪
琴瑟中
古之論者或謂朱襄氏使士逹制為五絃之瑟瞽叟
又判之為十五絃舜益之為二十三絃或謂大帝使
素女鼓五十絃瑟帝悲不能禁因破為二十五絃郭
璞釋大瑟謂之灑又有二十七絃之説以理考之樂
聲不過乎五則五絃十五絃小瑟也二十五絃中瑟
也五十絃大瑟也彼謂二十三絃二十七絃者然三
於五聲為不足七於五聲為有餘豈亦惑於二變二
少之説而遂誤邪漢武之祠太一后土作二十五絃
瑟今太樂所用亦二十五絃盖得四代中瑟之制也
莊周曰夫或改調一絃於五音無當也鼓之二十五
絃皆動其信矣乎聶崇義禮圖亦師用郭璞二十三
絃之説其常用者十九絃誤矣蓋其制前其柱則清
後其柱則濁有八尺一寸廣一尺八寸者有七尺二
寸廣尺八寸者有五尺五寸者豈三等之制不同歟
然詩曰椅桐梓漆爰及琴瑟易通冬日至鼔黄鍾之
瑟用槐八尺一寸夏日至用桑五尺七寸是不知美
檟槐桑之木其中實而不虚不若桐之能𤼵金石之
聲也昔仲尼不見孺悲鼓瑟而拒之趙王使人於楚
鼓瑟而遣之其拒也所以愧之不屑之教也其遣也
所以諭之不言之戒也聖朝太常瑟用二十五絃具
二均之聲以清中相應雙彈之第一絃黄鍾中聲第
十三絃黄鍾清應其按習也令左右手互應清正聲
相和亦依鍾律擊數合奏其制可謂近古矣誠本五
音互應而去四清先王之制也(二均二節聲於瑟聲十二清聲十二極清
一絃象琴第一暉大抵於瑟半身設柱子右手彈中聲十二左手彈清聲十二其律並同第一絃大吕中
第十三絃大吕清第三絃太蔟中第十五絃太蔟清第四絃夾鍾中第十六絃夾鍾清第五絃姑洗中第
十七絃姑洗清第六絃仲吕中第十八絃仲吕清第七絃㽔賓中第十九絃㽔賓清第八絃林鍾中第二
十絃林鍾清第九絃夷則中第二十一絃夷則清第十絃南吕中第二十二絃南吕清第十一絃無射中
第二十三絃無射清第十二絃應鍾中第二十四絃應鍾清)臣嘗考之虞書琴瑟
以詠則琴瑟之聲所以應歌者也歌者在堂則琴瑟
亦宜施之堂上矣竊觀聖朝郊廟之樂琴瑟在堂誠
合古制紹聖初太樂丞葉防乞宫架之内復設琴瑟
豈先王之制哉
琴瑟下
形而上者謂之道形而下者謂之器琴者士君子常
御之樂也樸散而為器理覺而為道惟士君子樂得
其道而因心以㑹之蓋將終身焉雖無故斯須不徹
也故能出乎樸散之器入乎覺理之道卒乎載道而
與之俱矣然琴之為樂所以詠而歌之也故其别有
暢有操有引有吟有弄有調堯之神人暢為和樂而
作舜之思親操為孝思而作也襄陽㑹稽之類夏后
氏之操也訓佃之類商人之操也離憂之類周人之
操也謂之引若魯有關雎引衞有思歸引之類也謂
之吟若箕子吟夷齊吟之類也謂之弄若廣陵弄之
類也謂之調若子晉調之類也黄帝之清角齊桓之
號鍾楚莊之繞梁相如之緑綺蔡邕之焦尾以至玉
牀響泉韻磬清英怡神之類名號之别也吟木沉散
抑抹剔操擽擘倫齪綽璅之類聲音之法也暢則和
暢操則立操引者引説其事吟者吟詠其事弄則習
弄之調則調理之其為聲之法十有三先儒之説詳
矣由是觀之琴之於天下合雅之正樂治世之和音
也得其粗者足以感神明故六馬仰秣者伯牙也鬼
舞於夜者賀韜也得其妙者幾與造化俱矣故能易
寒暑者師襄也召風雲者師曠也小足以感神明大
足以奪造化然則琴之為用豈不至矣哉
賾天地之和莫如樂窮樂之趣莫如琴蓋八音以絲為
君絲以琴為君而琴又以中暉為君是故君子常御不
離於前非若鐘鼓陳於堂下列於縣簴也以其大小得
中而聲音和大聲不喧譁而流漫小聲不湮滅而不聞
固足以感人善心禁人邪志一要宿中和之域而已夫
揮五絃之琴歌南風之詩以合五音之調實始於舜蓋
南風生養之氣也琴夏至之音也舜以生養之德播夏
至之音始也其親底豫而天下化終也其親底豫而天
下之為父子者定然則所謂琴音調而天下治無若乎
五音豈不在兹歟揚子曰舜彈五絃之琴而天下化傳
曰舜彈五絃之琴詠南風之詩不下堂而天下治由是
觀之舜以五絃之琴歌南風亦不過詠父母生養之德
達孝思之心以解憂而已豈特解民愠阜民財哉蓋五
絃之琴小琴之制也兩倍之而為十絃中琴之制也四
倍之而為二十絃大琴之制也明堂位曰大琴中琴四
代之樂器也爾雅曰大琴謂之離以四代推之二琴之
制始於有虞氏明矣樂記述其制爾雅述其大則中者
見矣明堂位并舉小大而言之也先儒謂伏犧神農作
洞越練朱五絃之琴無所經見豈出臆說歟
古者大琴二十絃次者十五絃其絃雖多少不同要之
本於五聲一也蓋衆器之中琴德最優故柳世隆善彈
琴世稱柳公雙璅為士品第一
西漢趙定善鼓雅琴為散操東漢劉昆亦能彈雅琴知
清角之操則雅琴之制自漢始也聖朝太宗皇帝因太
樂雅琴更加二絃召錢堯卿按譜以君臣文武禮樂正
民心九絃按曲轉入大樂十二律清濁互相合應御製
韶樂集中有正聲翻譯字譜乂令鈞容班部頭任守澄
并教坊正部頭花日新何元善等注入唐來讌樂半字
譜凢一聲先以九絃琴譜對大樂字并唐來半字譜並
有清聲今九絃譜内有大定樂日重輪月重明三曲并
御製大樂乾安曲景祐韶樂集内太平樂一曲譜法互
同他皆倣此可謂善應時而造者也誠増一絃去四清
聲合古琴之制善莫大焉(仲吕宫大定樂一百三十字南吕角日重輪一百四十一
字月重明一百二十一字無射宫乾安曲四十八字太宗因前代七絃加二絃曰清角清徴為九絃一絃黄鍾
二絃大吕三絃太蔟四絃夾鍾五絃姑洗六絃仲吕七絃㽔賓八絃林鍾按上為夷則九絃南吕按上為無射
應鍾令隨編鍾按習每一擊一彈各依節奏焉)
聖朝嘗為十二弦琴應十有二律倍應之聲靡不悉備
蓋亦不失先王制作之實也然古人造曲之意感物以
形於聲因一聲而動於物伯牙流水之奏士野清徵之
音夫心往形留聲和意適德幽而調逸神契而感通則
古人之意明矣
聖朝初制兩儀琴琴有二絃絃各六柱合為十二其聲
洪迅而莊重亦一時之制也
樂書卷一百十九
