欽定四庫全書
樂書卷一百七
宋陳𤾉撰
樂圖論
雅部
五聲(宫商角徴羽)
辨四聲禁四聲明二變
樂德樂語
一曰宫
揚雄之論聲生於日以甲乙為角庚辛為商丙丁為徴
壬癸為羽戊巳為宫至於對或人之問則曰黃鍾以本
之中正以平之是五聲之本出於黄鍾九寸之律為宫
而宫之為聲以時言之位四時之中以聲言之為四聲
之綱猶之宫室之宫居中而覆乎四隅也其聲則和平
厚重洪舒而最濁猶牛之鳴窌也其數五成數十絲數
八十一應九九之數也其時季夏其日戊巳其辰辰戌
丑未其帝黄帝其神后土其精勾陳其蟲祼其嶽嵩山
其生金其勝水其行土其味甘其臭香其色黃其臟脾
其性信其情恐其事思其主唱聲調則廣裕亂則荒驕
君之象也王之宫縣亦取諸此盖天統以圜鍾為宮地
統以函鍾為宫人統以黃鍾為宫以其尊無二上故也
先儒有十二宫之説豈樂殊貴賤之意耶
二曰商
商金行也其數四成數九絲數七十二其濁次乎宫其
聲明以敏其和温以斷其律中夷則其日庚辛其辰辛
酉其帝少昊其神蓐收其精白虎其蟲毛其嶽華山其
時秋其方西其生水其勝木其味辛其臭腥其色白其
臟肺其性義其情怒其事言其主和聲調則凝敏亂則
陂壞臣之象也臣以度義為忠則商之為言度也先儒
謂商章也疆也誤矣
三曰角
角木行也其數三成數八絲數六十四清而不皎濁而
不溷其聲防以約其和潔以浄其律中太蔟其日甲乙
其辰寅夘其帝太皥其神勾芒其精蒼龍其蟲鱗其嶽
泰山其時春其方東其生火其勝土其味酸其臭羶其
色青其臟肝其性仁其情喜其事貎聲調則圓徹亂則
憂恐民之象也盖角形之上窮善觸而難制而小民之
難保如之然則角之為觸其來尚矣
四曰徴
徴火行也其數二成數七絲數五十四其清踰於商其
聲泛以疾其和平以切其律中仲吕其日丙丁其辰巳
午其帝炎帝其神祝融其精朱雀其蟲羽其嶽衡山其
時夏其方南其生土其勝金其味苦其臭焦其色赤其
臓心其性禮其情樂其事視聲調則流演亂則哀勤事
之象也盖徴之為義出無而驗有者也先儒謂徴祉也
止也又謂間聲四調無徴調誤矣
五曰羽
羽水行也其數一成數六絲數四十八其清踰於徴其
聲散以虚其和短以抑其律中應鍾其日壬癸其辰子
亥其帝髙陽其神元冥其精𤣥武其蟲介其嶽恒山其
時冬其方北其生木其勝火其味鹹其臭朽其色黒其
臟腎其性智其情悲其事聽聲調則平和亂則危匱物
之象也先儒謂羽宇也舒也盖羽之為物因時翕張而
已翕而宇之張而舒之羽之義也然宫唱而商和則善
太平之樂也角從宫則哀衰國之樂也羽從宫則悲亡
國之樂也自其變成方言之謂之五聲自其比音而樂
言之謂之五樂其實一也先儒謂萬物人事非五行不
生非五行不成非五行不滅故五音用火尺則重用金
尺則兵用木尺則喪用土尺則亂用水尺則律吕合調
天下和平亦臆説也
辨四聲
人感物以形聲聲本無而為有故五聲之别宫為上平
聲商為下平聲角為入聲徴為上聲羽為去聲知此可
與言聲律矣先儒一宫二商三角四變徴五徴六羽七
變宫之説一何妄耶唐調露中太子使樂工於東宫奏
寶慶之曲李嗣真聞之曰此樂宫商不和君臣相阻之
驗也角徴失位父子不恊之兆也殺聲多而哀調苦非
美善之音也數月而太子廢可謂深於音樂者矣由是
言之樂其可妄作哉
禁四聲
昔顔淵問為邦孔子對之樂則韶舞放鄭聲之淫者盖
以謂樂聲有四狎侮之唱則慢聲也不若凶之不善非
怨之吟則凶聲也不若過之不中常舞於宫酣歌於室
則過聲也不若淫之不正然則北里之曲其淫聲歟為
邦以禮樂為急樂以放鄭聲為先故樂師凡建國所禁
之聲其序如此樂記曰凡姦聲感人而逆氣應之逆氣
成象而淫樂興焉正聲感人而順氣應之順氣成象而
和樂興焉淫樂則多哇之鄭也和樂則中正之雅也先
王建國不先禁雜樂則鄭聲得以亂雅矣古之人將欲
掦善必先遏惡將欲存誠必先閑邪意亦類此然禮樂
之道同歸故曲禮論安民之禮以毋不敬為先周官論
建國之樂以禁四聲為先
明二變
五聲者樂之指拇也二變者五聲之駢枝也駢拇枝指
出於形而侈於形存之無益也去之可也二變出乎五
聲而滛於五聲存之亦無益也削之可也盖五聲之於
樂猶五星之在天五行之在地五常之在人也五聲可
益為七音然則五星五行五常亦可益而七之乎其説
必不行矣先儒必為是説者盖有原焉左氏𫝊曰為之
七音以奉五聲周語載武王伐商嵗在鶉火月在天駟
日在析木之津辰在斗柄星在王黿自鶉及駟七列南
北之揆七同楚語述先王之祀有七事而以天地民四
時之務當之書大𫝊述聖王巡十有二州論十有二俗
以定七始而以七統當之漢焦延壽京房鄭康成之徒
謂黄鍾為宫太蔟為商姑洗為角林鍾為徴南吕為羽
應鍾為變宫蕤賔為變徴是謂七姑班固又從而傅㑹
之謂舜欲聞六律五聲八音七始詠以出納五言汝聽
是其説始於夏書而蔓衍於左𫝊國語書𫝊漢志是不
知書之在治忽有五聲而無七始國語之七同有四宫
而無徴也左氏為七音之説盖八音耳八音以土為主
而七音非土不和故書之益稷禮之樂記其言八音皆
虛其土猶大衍之數虛其一也大衍之數虛其一無害
為五十七音之數虛其土無害為八音也若以七音為
二變在焉是以五聲奉五聲豈其理歟臣嘗讀後周史
武帝時有龜兹人白籍入國最善為胡琵琶聽其所奏
之調有七音一曰婆陁力二曰雞識三曰沙識四曰沙
侯五曰加濫六曰般瞻七曰俟利箑以應七律之音合
為八十四調又知二變之聲出於夷音非華音也蘇夔
素號知音嘗援韓詩外𫝊樂聲所感及月令五音所中
並皆有五不聞更加變宫變徴是欲以夏變夷不欲以
夷音變夏樂也若夔者可謂知五聲之本矣今夫天無
二日土無二君宫既為君而又有變宫是二君也害教
莫甚焉豈先王制樂之意哉
樂徳
周官大司樂以樂徳教國子中和祗庸孝友盖中以本
道之體其義逹而為和其敬達而為祗祗則順行所成
庸則友行所成友以事師長孝以事父母則樂徳所成
終始聖人之徳無以加於孝則人道而已若通之於天
道則孝不足言之然則自世胄而言謂之胄子自合國
子弟而言謂之國子其實一也帝則徳全而教略故舜
命夔教胄子以直寛剛簡之四徳王則業天而教詳故
周命大司樂教國子以中和祗庸孝友之六徳古者教
人之道未嘗不始終以樂文王世子曰三王之教世子
必以禮樂孔子曰成於樂則樂者固教之始終歟太學
之教先入學釋菜以示之禮繼之小雅肄三以示之樂
學雜服者逹之以安禮學操縵者達之以安樂是知教
人始終以樂豈特國子而已哉雖萬民之衆司徒固以
六樂教之中樂禮教之和矣周之教國子非特樂徳也
盖并與樂語樂舞而教之豈舜教胄子不足於此耶以
經求之詩言志歌永言非無樂語也樂則韶舞非無樂
舞也特舉樂徳該之而已樂德必始於中和者樂為中
和之紀故也荀卿亦曰樂之中和
樂語
周官大司樂以樂語教國子興道諷誦言語興道諷為
樂語之體誦言語為樂語之用其實一也文王世子曰
凡學世子及學士必時春誦夏弦大師詔之瞽宗大樂
正學舞干戚語説命乞言皆大樂正授數又言天子視
學養老之禮登歌清廟既歌而語以成之也言父子君
臣長㓜之道合徳音之致禮之天者也郷射記曰古者
於旅也語樂記曰樂終可以語可以道古瞽矇掌弦歌
諷誦詩𫝊曰樂語有五均是知大司樂以樂語教國子
以備升歌大致不過如此先樂徳後樂語者徳為樂之
實語為樂之文與四科先徳行後言語同序
樂書卷一百七
