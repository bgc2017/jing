欽定四庫全書
樂書卷一百五十一
宋陳晹撰
樂圖論
雅部
歌
詩上
詩之道出於情性則渾而為一其義各有所宜則離而為六
風雅頌者六義之體賦比興者六義之用體立於終始而用
列乎其中猶之天地設位於上下易行乎其中也周官以敏
徳孝行居三徳三行之中繫辭以吉人躁人居六辭之中義
協於此今夫根於徳性之㣲足以風天下者風之義也出於
法度之粗足以正天下者雅之義也出於功徳之成足以告
神明者頌之義也凡取彼所有而鋪陳之者賦之義也以水
比禮以魚比民之類者比之義也以黄鳥興后妃以燕燕興
戴媯之類者興之義也周官大師教六詩以六徳為之本以
六律為之音自其理觀之謂之六義自其形於言謂之六詩
其實一也盖六徳以中和為首六律以黄鍾為本則六詩
本之情性中聲之所止也六徳制之禮義中聲之所本
也六律稽之度數中聲之所寓也大師教中聲所止之
詩以六徳為之本以六律為之音則所道者中徳所詠
者中音然則樂有不為中和之紀邪大司樂之於律同
則以之大合樂而大師則合隂陽之聲而已於國子則
教之樂徳樂語樂舞而大師則教六詩而已是尊者其
治大以詳卑者其治小以略嘗試論之古詩三千餘篇
仲尼刪而存之者三百篇而已三百篇之義仲尼一言
以蔽之者思無邪而已故弦而歌之皆足以動天地感
鬼神矣奏清廟之什而祖考來格奏昊天之什而神祇
昭答况美教化移風俗者乎世衰道㣲天子不採詩太
師不明變言不合雅頌奏不諧金石淫辭麗藻之唱盈
於天下淪肌膚而浹骨髓矣直所謂空言者也又焉有
所感格為哉
詩中
在心為志發言為詩詩也者言之合於法度而志至焉
者也故詩之所言在志不在言怒則爭鬬喜則詠歌歌
也者志之所甚可而言形焉者也故歌之所永在言不
在志是以卷耳作而見后妃進賢之志泉水作而見衛
女思歸之志鴟鴞作而周公救亂之志明雲漢作而宣
王撥亂之志著此詩所以言志也皐陶之賡歌所以永
吾歸美之言禹之九歌所以永吾勸戒之言卷阿之遂
歌所以永吾用賢之言四牡之作歌所以永吾將母之
言何人斯之好歌所以永吾惡讒之言此歌所以永言
也揚子曰説志者莫辯乎詩𫝊曰詩以道志非詩言志
之意邪師乙曰歌之為言也長言之也説之故言之言
之不足故長言之非歌永言之意邪盖詩仁言也歌仁
聲也仁言不如仁聲之入人深也故詩為先歌次之合
而言之絃歌詩頌同謂之徳音也記曰詩言其志也歌
詠其聲也舞動其容也以詩序求之在心為志發言為
詩情動於中而形於言者詩言其志也言之不足故嗟
嘆之嗟嘆之不足故永歌之者歌永其言也永歌之不
足故不知手之舞之足之蹈之者舞動其容也此曰詩
言志歌永言終之以八音克諧而不及舞何也曰古者
舞以八人為佾所以節八音者也言八音則舞舉矣或
永其言或咏其聲以言心聲故也書述夔之所教而曰
詩言志歌永言別而言之以辨異也周官述瞽矇之所
掌而曰九徳六詩之歌合而言之以統同也記曰絃歌
詩頌瞽矇掌絃歌諷誦詩皆先歌後詩與書異又何也
曰書先詩後歌者原歌之所始者自乎詩也二禮先歌
後詩者序樂之所歌者不過詩而已
詩下
正六律而使之和聲和五聲而使之協律弦之琴瑟歌
之詩頌則中聲所止無非盛徳之形容焉庸詎不為徳
音之樂邪周官大師掌教六詩以六徳為之本以六律
為之音瞽矇掌鼓琴瑟九徳六詩之歌以役大師此之
謂也周之先世修徳莫若文王詩之形容文王之徳莫
若靈臺靈臺所美又不過虡業維樅賁鼓維鏞矇瞍奏
公而已然則文王之樂豈不原於徳音邪且王季以一
諸侯之㣲卒能比徳文王而靡悔以王大邦受帝祉施
孫子如此其盛者貊其徳音故也魏文侯果能放溺而
好徳則古樂之道是誠在我其成而上比雖文王亦我
師也患不閑邪存誠以馴致之爾由是知子夏之於君
夫豈以其不能而遂賊之邪子夏之於詩仲尼盖嘗悦
而進之不可謂不達其意矣始以貊其徳音美王季之
徳中以肅雍和鳴頌成王之樂終又以誘民孔易勉之
是子夏之於魏欲使是君為成周之君是民為成周之
民彼其用心不亦仲尼欲為東周意乎文侯誠能移溺
音之好而好是徳音内以和志外以成教則樂行而民
嚮方天下皆寧矣豈特魏哉患不能平其好惡反周道
之正而已然子路之於祭君子以為知禮子夏之於魏
君子以為知樂至孔子論三王之禮帝舜之樂不以告
回者語之夫豈以二子為不知禮樂邪要之得禮樂以
成徳非苟知之亦允蹈而行之者惟回而已莊周亦謂
回忘禮樂孰謂周也詭於聖人
樂書卷一百五十一
