欽定四庫全書
樂書卷一百五十九
宋陳𤾉撰
樂圗論
胡部
歌
南蠻
俚䝤扶南赤土婆利
林邑頓遜丹丹附國
投和哥羅闍婆三佛齊占城䍧柯交阯張蕃
龍蕃石蕃羅蕃多摩長南詔撣國扶婁渤泥
彌臣古奴真獵白狼
大食麻羅拔驃國磨些蠻
胡調曲漢樂清樂醼設樂
禮畢樂九部樂十部樂
俚䝤
九真徼外蠻里張游里蠻之别種今呼為里人其俗尚
銅鼓以髙大為貴方其初成招致同類飲㑹用金銀釵擊之
扶南
扶南天竺二國之樂隋代全用天竺列於樂部而扶南
不預焉因煬帝平林邑國獲扶南二人及其匏琴朴陋
不可用但以天竺樂轉寫其聲而不齒樂部矣
赤土
赤土國扶南之别種也在南海中隋大業中遣常駿何
君政等使其國其王遣婆羅門鳩摩羅以舶三十艘吹
螺擊鼔以迓之及使至也女樂迭奏併用天竺樂焉
婆利
婆利國在廣州東南海中梁天監中遣使時通焉朝貢
其王姓嬌陳如出則以象駕輿施羽蓋珠簾其導從吹
螺擊鼔以為樂焉
林邑
林邑國大漢日南郡林縣古越裳界也其樂有琴笛琵琶五
弦頗同中國制度至於擊鼓以警衆吹蠡以即戎此其異也
頓遜
頓遜國在嶠上梁時聞焉一曰典遜其俗多為鳥葬將
死親賔歌舞送於郊外焉
丹丹
丹丹國在多羅磨羅國西北其王近則乗輿逺則馭象
其攻伐則吹螺擊鼓
附國
附國在蜀郡西北漢之南夷也其王字宜繒其國俗好
歌舞其樂器則鼓簧吹長笛有死者子孫則帶甲舞劒
殺鬼報寃焉
投和
投和國隋時聞焉在南海真臘之南以農商為業其樂
則吹蠡擊鼓焉
哥羅
哥羅國漢時聞焉亦曰富沙羅國其音樂有琵琶横笛
銅鈸鐵鼓自唐天寶至乾元中並未朝焉
闍婆
闍婆國在南海中東至崑崙國南至大食國西北至勃泥三
佛齊等國其俗有名而無姓其樂有横笛鼓板亦能舞焉
三佛齊
三佛齊蓋南蠻之别種與占城為鄰國中文字用梵書
以其王指環為印其樂有小琴小鼓崑崙奴踏曲為樂
其歌可知矣
占城
占城國在中國之西南其風俗大抵與大食國相類每
歲四月有遊舡之戯七月集民作歌樂禳災荅謝天道
其樂器有胡琴笛鼓大鼓焉
䍧牁
西南蕃漢䍧牁郡地也東距辰州西距昆明南距交阯
北距充州其國刻木為契擊鼓銅鑼以祀神聖朝至道
中來朝太宗皇帝令作本國歌舞一人吹瓢笙如蚊蚋
聲良乆十數軰連袂宛轉而舞以足頓地為節詢其名
曰則水曲也
交阯
交阯本南越之地唐交州緫管也至德中改安南都護
府梁貞明中土豪曲承美專有其地其後黎桓繼之聖
朝淳化中朝貢嘗遣宋鎬王世則等充國信使及其至
也大張筵飲宴又出臨海以為娛賔之遊跣足持竿入
水摽魚每中一魚左右皆鼓噪懽躍凡飲宴㑹之人悉令解
帶冠以帽子帷帽以真珠為飾或自歌勸酒莫能曉其詞焉
張蕃
張蕃傳世姓張與大朝八姓龍羅方石等蕃為界其王
每歲正月一日七月一日公衙㑹諸蕃酋飲宴亦動蕃
樂上户女出嫁亦用銅鼓銅鑼焉
龍蕃
龍蕃積祖傳世姓龍其先名彦瑫凡遇四序稱賀作樂
擊大鼓吹長笛批管□箻杖鼓其樂曲有賀聖朝天下
樂應天長至於有物故者擂吉天鼓或唱挽歌焉
石蕃
石蕃主石延慶居泰平州每遇四季節序㑹官屬宴樂
其樂器有琵琶觱篥笛大鼓其曲名有願天長感天恩
感皇恩天下樂云
羅蕃
羅蕃大留國積代以羅為姓其王每日授衙凡遇祭饗
管設只於平川坡野間其作樂不過鳴鼓吹箶蘆笙樂
人踏舞而已
多摩長
多摩長國居海島中其王之先龍子也其俗無姓顯慶
中遣使貢獻其音樂與天竺同也
南詔
撣國
唐貞元中南詔異牟尋作奉聖樂舞因西川押雲(原闕)
國使韋臯以進是時上御麟德殿閲之是不知古之夷樂
作於國門右辟未嘗用於殿庭也漢安帝時西南撣國
來獻樂及幻人能吐火自支解易牛馬頭大㑹作之於
庭諫議大夫陳禪離席而曰帝王之庭不宜作夷狄之
樂由此觀之唐閲南詔樂於殿庭不亦失乎五經通義
亦曰四夷之樂何以作之於廟陳之於户(南詔調奉聖樂曲在宮調
并進舞伎六十四人過内宴即於殿前立奉樂若宮中宴即坐奉樂故俗樂有坐部伎立部伎也)
扶婁
周成王之時南垂之南有扶婁國或於掌中備百獸之
樂宛轉屈曲於指間人形長數分神怪倐忽莫可名狀
後世樂府猶存此伎其歌舞之類不可得而知然存之
適以惑衆禁而去之可也(見王子年拾遺記)
渤泥
渤泥國在上都之西南大海中去三佛齊國不過四十
餘程以十二月七日為歲首聖朝太平興國中來朝其
國人宴㑹聚樂必坎鼓吹笛擊鈸批掌歌舞以為樂焉
彌臣
南夷志述彌臣國邊海之國也其主以木柵居海際水
中百姓皆樓居俗好音樂樓兩端各置鼓飲酒即擊之
男女携手樓中踏舞為樂在永昌城之西南也
古奴
南州異状志古奴國去歌營國八千餘里民人無慮萬户
晝夜作市舟中皆鳴鼓吹角以為樂其衣被頗類中國焉
真臘
真臘國在林邑西南本扶南之屬國也其王姓刹利氏(原闕)
多舟御居伊奢郍城其俗喪葬用音樂送之
白狼
東漢明帝永平中朱輔為益州刺史移檄西南夷喻以
聖徳白狼王搪菆等百餘國重譯來庭有歌詩三章輔
所進也東觀漢記備載其詞及夷人本語皆重譯訓詁
為文言使覽者易曉焉(歌二章其一逺夷樂德其二逺夷慕德其三逺夷懷德)
大食麻囉拔
大食麻囉拔國在西南海岸其王號亞囉宻姓亞蒲地
加名厨維每年以二月為歲首歌樂多以胡琴吹笛鳴
小鼓無唱拍亦國人性情之自然也
驃國
驃國在永昌故郡南唐貞元中重譯來朝獻樂凡一十
曲工三十五人其國與天竺相近故樂多演釋氏經論
之詞每為曲皆齊聲唱各以兩齊斂為赴節之狀一低
一仰未嘗不相對有類中國柘枝舞焉
磨些蠻
磨些蠻烏蠻種族也鐵橋上下皆所居之地其俗好飲
酒歌舞焉
胡曲調
樂有歌歌有曲曲有調故宮調胡名婆陁力調又名道
調婆羅門曰阿修羅聲也商調胡名大乞食調又名越
調又名䨇調婆羅門曰帝釋聲也角調胡名涉折調又
名阿謀調婆羅門曰大辯天聲也徵調胡多名婆臘調
婆羅門曰郍羅延天聲也羽調胡名般涉調又名平調移
風婆羅門曰梵天聲也變宮調胡名阿詭調也李唐樂
府曲調有普光佛曲彌勒佛曲日光明佛曲大威德佛
曲如來藏佛曲藥師琉璃光佛曲無威感德佛曲龜兹
佛曲並入婆陁調也釋迦牟尼佛曲寶花步佛曲觀法
㑹佛曲帝釋幢佛曲妙花佛曲無光意佛曲阿彌陁佛
曲燒香佛曲十地佛曲並入乞食調也大妙至極曲解
曲並入越調也摩尼佛曲入䨇調也蘇宻七俱陁佛曲
日光騰佛曲入商調也邪勒佛曲入徵調也觀音佛曲
永寧佛曲文德佛曲婆羅樹佛曲入羽調也遷星佛曲
入般涉調也提梵入移風調也
漢樂
漢樂以杖鼓第二腰鼓第三腰鼓下調笛并拍板五色
為一部後又合醼設樂通為一部蓋起自鼓笛部也
清樂
清樂部其來尚矣器及章詞多漢魏所作晉室播遷其
音散亡苻堅平張氏於涼州得之也宋武帝永嘉之亂
五都淪覆遺聲舊制散落江左宋梁之間南朝文物號
為最盛人謡國俗亦有新聲後魏孝文宣武用兵淮漢
收其所獲南音謂之清商署揔謂之清樂唐清樂部有
編鐘編磬擊琴彈瑟琵琶箜篌筝筑笙簫塤篪笛觱篥
吹葉節鼓舞為一部工二十五人焉
醼設樂
醼設部樂其器有玉磬方響竪箜篌卧箜篌大琵琶小琵琶
簫笛箏筑五弦吹葉大小笙竽大小觱篥正銅鈸和銅鈸
楷鼓連鼓鼗鼓桴鼓并歌舞古之坐部伎唐之胡部樂也
禮畢樂
禮畢之樂本晉太尉庾亮妓追思而作因假為其面執翳
以舞而象其容取其謚以號之為文康樂每奏九部樂終
則陳之是故以禮畢為名行曲有單交路舞曲有散花樂
器有笙笛簫篪鈴盤鞞舞腰鼓七種三縣為一部工二十
二人隋平陳得之入九部樂唐造醼設而去禮畢曲矣
九部樂
隋大業中備作六代之樂華夷交錯其器千百煬帝分為
九部以漢樂坐部為首外以陳國樂舞玉樹後庭花也西
涼與清樂并龜兹五天竺國之樂並合佛曲法曲也安國
百濟南蠻東夷之樂並合野音之曲胡旋之舞也樂苑又
以清樂西梁龜兹天竺康國疎勒安國高麗禮畢為九部
必當損益不同始末異制不可得而知也觀開皇中顔之
推上言今太常雅樂盡用胡聲請憑梁國舊事考尋古
曲高祖曰梁亡國之音奈何遣我用邪由此觀之隋唐
之樂雖有雅胡俗三者之别實不離胡聲也厯代㳂襲
其失如此聖朝宜講制作削去而釐正之實萬世利也
十部樂
唐分九部伎樂以漢部醼樂為首外以清樂西涼天竺
高麗龜兹安國疎勒高昌康國合為十部也
樂書卷一百五十九
