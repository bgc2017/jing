欽定四庫全書
樂書卷二十七
宋陳𤾉撰
禮記訓義
樂記
散軍而郊射左射貍首右射騶虞而貫革之射息也
武王翦商之後六軍之士皆散歸之六鄉而天子諸侯
始講郊射之禮盖六遂之地謂之野六鄉之地謂之郊
古者虞庠在國之西郊而諸侯之學亦在郊則知郊射必
於郊之學武王克商行郊射之禮猶即商學而已何則周
人之學有東西無左右商人之學有左右無東西地道尊
右而卑左故諸侯郊射於左學以貍首為節天子郊射於
右學以騶虞為節也然君子之於射有揖遜之取有男力
之取不主皮之射揖遜之取也貫革之射勇力之取也散
軍郊射而貫革之射息則尚揖遜不尚勇力矣今夫貍之
為物其性善搏其行則止而擬度焉射者必持弓矢審
固奠而後𤼵亦擬度之意也騶虞見於周南而貍首無
所經見逸詩有之曾孫侯氏四正具舉大夫君子凢以
庶士小大莫處御于君所以燕以射則燕則譽豈貍
首之詩邪檀弓曰貍首之班然執女手之卷然豈貍
首之歌邪貍首樂御而射以禮則小大御于君所而
㑹之有時而然也故射義曰諸侯以貍首為節樂時
㑹也騶虞義獸也又其色白冝正以殺為事而不殺
是亦仁之至也騶虞樂仁而殺以時則庶類蕃殖而
朝廷治朝廷治則百官備而無曠職矣故射義曰天
子以騶虞為節樂官備也儀禮大射樂正命大師奏
貍首鄉射奏騶虞盖亦如此
裨冕搢笏而虎賁之士說劒也
周官司服公之服自衮冕而下如王之服侯伯之服
自鷩冕而下如公之服子男之服自毳冕而下如侯
伯之服孤之服自希冕而下如子男之服卿大夫之
服自𤣥冕而下如孤之服由是觀之子男之君視公
侯伯為卑而孤卿大夫又視子男為卑此子男之君
所以與孤卿大夫同服裨冕也裨之為言埤也埤與
禆皆非正卑道故也玉藻言諸侯裨冕以祭儀禮言
侯氏裨冕舉子男以見侯伯也荀卿言大夫裨冕記
言大夫冕而祭於公舉大夫以見孤卿也古者虎賁
之士雖多其所以統之者不過下大夫二人而已武
王勝商之後天子郊射以騶虞為節諸侯郊射以貍
首為節而貫革之射息孤卿大夫服裨冕搢笏而虎
賁之士說劒則偃武修文之意可見矣古之造字者
武欲止旗欲偃干欲立戈欲倒弓欲弛矢欲入劒欲
歛然則虎賁之士說劒固武王所欲也彼其用之者
豈所欲哉鄭康成謂裨衣衮之属也孔穎逹因謂天
子六服以大裘為上其餘為裨不亦誤乎
祀乎明堂而民知孝朝覲然後諸侯知所以臣耕藉然
後諸侯知所以敬五者天下之大教也
天子以保四海為孝諸侯以保社稷為孝是四海之
民為重而諸侯之社稷次之也孝經宗祀文王於明
堂以配上帝則嚴父之孝莫大於此天子以孝致明
堂之祀而四海之民莫不觀化而知孝老吾老以及
人之老故也不然則臣子恩薄而倍死忘生者衆矣
故曰祀乎明堂而民知孝也存省聘頫臣之禮也朝
覲宗遇君之禮也大宗伯以賔禮親邦國而朝覲居
其一朝春以圖天下之事覲秋以比邦國之功然後
諸侯不敢一於制節抑又知謹度以修臣道焉不然
則君臣之位失諸侯之行惡而倍畔侵陵之敗起矣
故曰朝覲然後諸侯知所以臣也公田謂之藉借民
力治之故也王所親耕謂之藉借民力終之故也四
海之内各以其職來助祭而王必躬耕以共齍盛者
以為祭不自致則如不祭以此率諸侯事其先君夫
孰不知所以敬哉不然則匱神祀困民財而天下將
有不藉之譏矣故曰耕藉然後諸侯知所以敬也道
千乗之國者莫先於敬事而信故成王戒諸侯於廟
以敬爾在公為始誥康叔於國以式克敬典為重則
諸侯知所以敬固當務之為急也言孝則知敬之為
飬言臣則知孝之為子武王一舉事而天下知所以
父子君臣上下之教得非有言前之信令外之誠然
邪自郊射而息貫革之射冕笏而說虎賁之劒偃武
之教也祀明堂以教孝朝覲以教臣耕藉以教敬修
文之教也五者並行於天下豈不為教之大者歟祭
義言祀乎明堂所以教諸侯之孝食三老五更於太
學所以教諸侯之弟祀先賢於西學所以教諸侯之
德耕藉所以教諸侯之飬朝覲所以教諸侯之臣為
天下之大教五與此詳略不同何也曰繼治者其道
同繼亂者其道變祭義論先王治世之常法故以食
老更祀先賢次於祀明堂以耕藉先於朝覲者以諸
侯資孝弟以成德然後能盡為人臣子之道而民不
興焉樂記論武王牧野一時之權冝故以偃武為先
修文為後使民知孝為先諸侯之敬為後抑又將帥
之士使為諸侯未必知朝覲又急於耕藉此施教所
以不純乎先王之序也與宣王之雅不純文武之序
同意今夫夏后氏世室商人重屋周人明堂論治世
常法而曰祀乎明堂可也武王牧野之事亦曰祀明
堂可乎曰明堂之制周法然也武王牧野之事未必
有是記者言之豈追成周之制言之歟文王為西伯
之時而詩以臯門應門造舟為梁追美之義恊於此
食三老五更於大學天子袒而割牲執醬而饋執爵而
酳冕而緫干所以教諸侯之弟也
天地人之數以三成以五備故天統三辰五星於上
地統三極五行於下人統三德五事於其中然則三
老五更之數亦視諸此王建國必立三卿鄉飲酒必
立三賔飬老必立三老故禮運曰三公在朝三老在
學三賔之於鄉三卿之於國三公之於朝皆非一人
為之則三老五更之於學豈皆以一人名之邪後世
以尉元為三老游明根為五更之類皆以一人為之
非古意也古者十年以長則父事之五年以長則兄
事之况老更乎三老有成人之德近於父者也先王
以父道事之五更更事之乆近於兄者也先王以兄
道事之然君者所事也非事人者也其所以事人不
過親袒割牲執醬而饋執爵而酳以禮之冕而揔干
以樂之而已以此教諸侯然而有不弟者未之有也
今夫飬老之禮五十飬於鄉六十飬於國七十飬於
學則食之於大學七十者而已有虞氏以燕禮夏后
氏以饗禮商人以食禮則以食禮食之者商人而已
文王世子言天子視學釋奠於先老遂設三老五更
羣老之席位焉適饌省醴飬老之珍具遂𤼵咏焉言
親袒割牲則適饌可知言執醬而饋則珍具可知言
執爵而酳則省醴可知言冕而揔干則𤼵咏可知凡
大合樂必遂飬老豈非天子視學之禮邪武王牧野
之事以五教為急食老更為緩故其序如此祭義亦
於五教之後語及是者所繼之教雖治亂不同及其
成功一也彼播棄不廸者譏之於書召之訊夢者刺之
於詩亦豈知先王所以食老更之意哉射有左右學
鄉學也食老更於太學國學也學記言黨庠術序繼
之以國有學與此同意然則飬老有虞氏以深衣夏
后氏以燕衣周人以𤣥衣食禮而服縞者惟商人為
然縞衣非冕服必冕而揔干者以舞者樂之成故特
服冕所以重其事也冕而揔干施於食禮而記稱食
嘗無樂者考之於詩商頌言顧予烝甞而有鍾鼓鞉
鼓筦磬之聲周雅言以徃烝甞而有鼓鍾送尸之樂
則甞非無樂也周官凡饗食樂師鍾師奏燕樂籥師
鼓羽籥之舞則食非無樂也謂之食嘗無樂蓋非商
周制歟
若此則周道四逹禮樂交通則夫武之遲乆不亦冝乎
樂者德之聲舞者德之容武王偃武修文之後習射
服冕祀明堂講朝覲耕藉田食老更而禮樂之教交
修于天下是雖因於商人而周之制作實兼修而用
之則周道四逹禮樂交通而樂舞之遲猶四時之運
陽積而成暑非一日也孔子謂武盡美矣未盡善也
盡美矣故其成必乆未盡善故非所以為備樂何獨
至乆立於綴而疑之歟路之四達謂之逵道之四逹
謂之皇故誅賞廢興資此以成禮樂刑政資此以備
然則周道四逹亦可知
樂書卷二十七
