欽定四庫全書
樂書卷八十三
宋陳𤾉撰
周易訓義(坎離萃升既濟繫辭)
坎
坎䷜(坎上坎下)六四樽酒簋貳用缶納約自牖象曰樽酒簋
貳剛柔際也
酒所以養陽而其器為樽食所以養隂而其器為簋樽
則其體外員陽類也故其數竒簋則其體内方隂類也故
其數偶樽酒簋貳禮之至薄者也用缶樂之至質者也六
四以柔正而無應乎陽九五以剛正而無應乎隂當坎之
時能免乎險者惟剛柔各得其正者能之以正而相與以
近而相得行至薄之禮用至質之樂其誠有不足以相際
乎禮曰古之人不必親相與言以禮樂相示而已此之謂
也魯頌以于胥樂兮為君臣有道之頌孟子以徵招角招
為君臣相悦之樂盖本諸此然人之相與以誠則約以偽
則費納約者致其誠之謂也室之有牖則幽明通剛柔
相濟之意也盖相際者禮也相接者恩也君臣之間恩
不隆於禮故坎言剛柔際父子之間禮不隆於恩故蒙
言剛柔接然解之初六言剛柔之際與坎異者坎之
六四九五以近相與不必有所之故言剛柔際解之
初六九四以逺相與不能無所之故言剛柔之際也
離
離䷝(離上離下)九三日昃之離不鼓缶而歌則大耋之嗟凶
象曰日昃之離何可乆也
徒鼓鐘謂之修徒鼔磬謂之寋所以鼔柷謂之止所
以鼓敔謂之籈以至彈琴謂之鼔琴鏗瑟謂之鼓瑟
吹笙謂之鼓簧然則擊缶謂之鼓缶不亦宜乎六二
陰也缶象也九三陽也其用動以吐歌象也九三以
炎上之性履過中之位不能反炎上之性鼔六二之
缶以歌樂則大耋之嗟不期至而自至矣其能久而
無凶乎詩曰今我不樂逝者其耋此之謂也比之初
六坎之六四離之六二皆陰爻其取缶象一也然比
取其情以樂者樂此故也坎取其聲以坎其擊缶故
也離取其象以離虚中善應故也
萃
萃䷬(坤下兊上)象曰澤上於地萃六二引吉無咎孚乃利用
禴象曰引吉無咎中未變也
升
升䷭(巽下坤上)象曰地中生木升九二孚乃利用禴無咎象
曰九二之孚有喜也
既濟
既濟䷾(離下坎上)象曰水在火上既濟九五東鄰殺牛不如
西鄰之禴祭實受其福象曰東鄰殺牛不如西鄰之時
也實受其福吉大來也
天地之間凡負陰抱陽而生者莫不具剛柔之性盡
柔之性而有孚者萃之六二也盡剛之性而有孚者
升之九二也然孚者誠之至誠者性之德萃不以孚
則其聚易散升不以孚則其升易困詎能無咎乎且
陽道常饒饒則豐陰道常乏乏則約六二以陰居陰
九二以陽居陰其為物則約而非豐其為禮則不隆
於樂用禴之象也古之人致孝乎鬼神以誠不以物
雖澗溪沼沚之毛蘋蘩蕰藻之菜猶可以薦之况事
上乎然則君臣相與顧豈以位之上下為間哉亦在
夫誠而已此六二以柔中而順乎上九二以剛中而
巽乎上所以皆盡孚乃利用禴之道也時以用禴為
利則不用禴能無害乎以禮推之夏商之時春祭曰
礿夏祭曰禘秋祭曰嘗冬祭曰烝天子犆礿祫禘祫
嘗祫烝諸侯礿則不禘禘則不嘗嘗則不烝烝則不
礿至周則春祠夏禴秋嘗冬烝以享先王周雅亦曰
禴祠烝嘗于公先王是易興於殷之末世周之盛德
故祭多以禴為言則礿禴之祭一也以飲為主故稱
礿以樂為主故稱禴則飲必有樂先王之禮也郊特
牲曰饗禘有樂而食嘗無樂飲養陽氣也故有樂食
養陰氣也故無聲以飲為主則用樂可知矣樂以中
聲為本而三孔之籥先王所以通中聲也凡聲皆陽
也故萃升既濟皆於中爻言之然萃之陽資乎五升
之陽資乎已無適而非材也萃之六二陰也必待九
五之陽引之然後用禴升之九二陽也不待六五之
陰引之然後用焉故升之九二以用禴為先異乎萃
之六二序於引吉之後也既濟九五東鄰殺牛不如
西鄰之禴祭則禴祭主六二言之與萃六二同意然
既濟禴祭則用儉以持盈是有大而能謙必豫可以
用樂之時也成王以鳬鷖持盈而有假樂之嘉者以
此
繋辭
天尊地卑乾坤定矣卑高以陳貴賤位矣動静有常剛
柔斷矣方以類聚物以羣分吉凶生矣在天成象在地
成形變化見矣是故剛柔相摩八卦相盪鼓之以雷霆
潤之以風雨日月運行一寒一暑乾道成男坤道成女
自天尊地卑至在天成象在地成形此禮者天地之
别也自剛柔相摩至乾道成男坤道成女此樂者天
地之和也樂以崇德禮以廣業而禮樂由賢者出故
以賢人德業終焉
變而通之以盡利鼓之舞之以盡神
天下之事變而通之以盡利者禮之禮也天下之物
鼓之舞之以盡神者樂之樂也
樂書卷八十三
