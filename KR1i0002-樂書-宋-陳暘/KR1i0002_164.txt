欽定四庫全書
樂書卷一百六十四
宋陳𤾉撰
樂圗論
俗部
歌
隋樂章唐樂章朱梁樂章後唐樂章
晉樂章漢樂章周樂章解曲
入破犯調
隋樂章
隋高祖嘗詔李元操盧思道等制清廟歌辭十二曲令
齊樂工曹妙達於太樂教習以代周歌太廟之中迎神
七言象元基曲獻奠登歌六言象傾杯曲送神五言象
行天曲其後牛洪等但改其聲使合鍾律而調經勅定
不敢易也至仁夀初煬帝為皇太子乃上言曰清廟歌
辭文多浮麗不足以揄揚功德請更議之於是制詔牛
洪許善心等更詳故實改定樂詞其祀圜丘皇帝入至
版位及降神奏昭夏升壇奏皇夏受玉帛登歌奏昭夏
初獻奏諴夏飲福奏需夏仄爵於坫復位及就燎位復
次奏皇夏有司未及施行煬帝大業初又令柳顧等多
增開皇樂器大益樂員郊廟歌詞並依舊制唯新造高
郊廟歌九曲而已繼又令秘書省定殿前工歌十四首
太常刪定樂曲一百四首五曲宮調黄鍾也一曲應調
大呂也二十五曲商調太蔟也十四曲角調姑洗也十
三曲變徵調蕤賔也八曲徵調林鍾也二十五曲羽調
南呂也十三曲變宮調應鍾也凡此以詩為本參以古
調雖欲播之絃歌被之金石亦竟無成功焉後復大製
艷篇詞極淫綺如七夕相逢玉女行觴之類掩抑摧藏
哀音斷絶而卒底滅亡職此之由也五子之歌曰甘酒
嗜音有一于此未或不亡豈虚語哉臣嘗觀高祖謂羣
臣曰聞公等皆好新聲竒變所奏無復正聲此不祥之
大也對親賔宴飲宣奏正聲聲不正何可使兒女聞也
高帝雖有斯語可謂知樂之本矣然卒不能救煬帝之
淫蕩者其本先亡故也當是時煬帝收周齊故樂人及
天下散樂太常高頴諫曰此樂乆廢今若召之徒棄本
逐末遞相教習帝不悦以頴謗訕下獄而誅之不亦反
放鄭聲逺佞人之意邪
唐樂章
古者雅頌之作蓋止乎禮義優而游之足以薦信於神
饜而飫之足以通志於人其餘音遺采尚且為萬世法
况用之當時有不足以動天地感鬼神乎唐之樂章雖
不足儷雅頌之懿亦漢歌曲之亞歟故其薦獻大聖祖
于太清宮作煌煌之樂一章有事於天神迎神奏太和
奠玉帛奏肅和迎爼奏雍和酌獻奏夀和送神奏舒和
有事於地祗迎神奏順和有事於宗廟迎神奏永和皇
餘並如郊祀之儀享先農奏豐和享先蠶奏正和文宣
武成奏宣和蓋祖孝孫用旋宮法造十二和之樂合三
十一曲八十四調至今遵用焉亦可謂備矣至於蜡祭
百神一奏無射宮二奏仲呂宮同用太廟永和之樂三
奏蕤賔宮四奏姑洗宮五奏太蔟宮同用地祗順和之
樂六奏黄鍾宮同用昊天上帝元和之樂其降神必奏
二宮之樂是不知周禮樂用三宮之意也臣竊觀唐之
樂歌突厥鹽歌于龍朔而閻知微卒有䧟突厥之誅楊
柳唱于永淳而徐敬業卒搆楊柳二州之亂寶慶之曲
作而太子任咎堂堂之曲奏而唐祚中絶以至舞媚桑
條黄麞挈苾之作未有無其應者由是知聲音之道實
與政通而治亂之兆皆足聽而知之况其昭昭者乎然
明皇雅好度曲未嘗使蕃漢雜奏迨天寶之末始詔道
調法曲與胡部新聲合作識者異之明年遂及禄山之
難豈得無所感召然哉然則帝王奏樂可不謹乎
朱梁樂章
朱梁制十二雅樂章凡二十五曲太祖開平二年始議
饗廟郊祀詔張兖楊煥等共譔樂曲郊祀降神奏慶和
皇帝行奏慶順奠玉幣登歌奏慶平迎爼奏慶肅恭祖
室奏象功舞歌列祖室奏昭德舞歌其後梁文矩奏而
更之故昊天上帝降神奏永同皇帝行奏大同奠玉幣
奏順同酌獻奏夀同飲福酒奏福同退文迎武奏混同
亞獻終獻奏咸熈朝㑹迎送皇帝奏大同羣臣行奏混
同其歌聲靡曼而胡鄭交奏至於元日上夀哀思頗類
薤露虞殯之音何其甚歟既而高祖幸鄴契丹入冦彼
誠有以召之也豈不痛哉
後唐樂章
後唐並用唐樂惟撰定廟室六曲而已懿祖室奏昭德
之歌獻祖室奏文明之歌太祖室奏應天之歌昭宗室
奏永平之歌莊宗室奏雍熈之歌臣嘗觀莊宗即位之
初引寵伶周匝用事以陳俊刺景儲德源刺憲王承顔
刺興郭崇韜固執不可卒并朱友謙而誅之自是閹官
優師交相讒愬而邦國大事士人不預焉遂失士心底
滅亡然則閹伶之禍豈不酷哉
晉樂章
晉郊廟樂章史志不録疑當時未暇論著也惟大周正
樂記崔棁等所造朝㑹十一曲當時已被於樂府而盧詹
張允等所撰宗廟十五曲標題雜舛豈未始被於弦歌然
邪臣竊觀高祖天福中元日大饗樂工登歌其聲大類薤
露虞殯而舞亦不成列則禮樂已消亡矣是時出狩于
鄴而安重進安鐵胡舉兵以叛豈禮樂崩壞所召然邪
漢樂章
漢高祖受命初年張昭改宗廟樂歌譔次郊祀朝㑹等
曲甚備而五郊迎氣諸祀但記用樂不見其曲所可紀
者特宗廟七室之樂而已故太祖室奏至德之歌文祖
室奏靈長之歌德祖室奏積善之歌翼祖室奏顯仁之
歌顯祖室奏章慶之歌高祖室奏觀德之歌由此觀之
豈張昭所建未之或用邪
周樂章
五代自梁唐晉漢以來樂器散失殆盡唯大祠郊廟用
樂凡十有四焉南郊四祭降神奏昭順六變行奏順治
奠幣奏感順迎爼奏禋順初獻奏福順飲福亞獻終獻
同上進文奏忠順迎武奏善勝送神奏昭順太廟五祭
迎神奏肅順九成行奏治順酌獻奏感順迎爼奏禋順
飲福奏福順送文舞出亞獻上奏忠順迎武舞入終獻
上奏善勝徹及送神奏肅順宣懿廟五祭迎神奏恭順
九成行奏治順酌獻奏大順迎爼奏禋順飲福奏和順
亞獻上奏忠順終獻上奏感順自餘祠祭並不用樂焉
臣竊嘗論五代之君享國不永未遑禮樂之事至於十
二鎛鐘不考協聲律第循環擊之編鐘編磬徒縣而已
絲竹之音僅存七聲作黄鍾宮一調亦不和備自餘八十四
調於是乎泯則其歌曲亦可知矣均之自鄶無足譏焉(南郊四祭
正月上辛四月雩祀季秋大饗冬至祀圜丘太廟五祭四孟薦饗季冬臘饗宣懿廟五祭四孟薦饗季冬臘饗)
解曲
凡樂以聲徐者為本聲疾者為解自古奏樂曲終更無他變
隋煬帝以清曲雅淡每曲終多有解曲如元亨以來樂解火鳯
以移都師解之類是也及太宗朝有入破意在曲終更使其終
繁促然解曲迺龜兹踈勒夷人之制非中國之音削之可也
入破
唐明皇天寶中樂章多以邊地名曲如凉州甘州伊州之
類曲終繁聲名為入破已而三州之地悉為西蕃蹈藉國
境寖削矣故江南偽唐李煜樂曲有念家山破識者謂
不祥之兆也我宋龍興大祖開寶八祀歲在乙亥悉收
其地煜乃入朝國破念家山之應也今誠削去繁聲革
入破之名庶幾古樂之發也
犯調
樂府諸曲自古不用犯聲以為不順也唐自天后末年劒
氣入渾脱始為犯聲之始劒氣宮調渾脱角調以臣犯君
故有犯聲明皇時樂人孫處秀善吹笛好作犯聲時人以
為新意而効之因有犯調亦鄭聲之變削而去之則聲細
者不抑大者不陵而中正之雅庶幾乎在矣(五行之聲所司為正所欹
為旁所斜為偏所下為側故正宮之調正犯黄鍾宮旁犯越調偏犯中呂宮側犯越角之類)
樂書卷一百六十四
