欽定四庫全書
樂書卷一百四十七
宋陳晹撰
樂圖論
俗部
八音(竹之屬)
雅簫頌簫籟簫
短簫讌樂簫清樂簫
教坊簫唱簫和簫
鼓吹簫李冲簫鳳簫
吹簫七孔籥霜條箎
吹箎
禮圖雅簫尺有二寸二十四彄頌簫尺有四寸十六彄
郭璞謂大簫二十三管小簫十六管盖二十四管備律
吕清濁之聲先王之制也十六管兼十二律四清而為
之豈古制哉聖朝教坊所用長五六寸十六管有底而
四管不用非古人制作之意也
莊周曰地籟則衆竅是已人籟則比竹是已郭璞謂簫
一名為籟廣雅亦曰籟謂之簫盖簫籟比竹而成聲猶
天地之籟賴風竅而怒號也許慎以籥為籟是不知籥
如篴而三竅未嘗比竹為之吕氏春秋有吹籟見越王
者上下宫商和而越王不喜未為知音者也
短簫鐃歌軍中鼓吹之樂也廣樂記有二十一管簫羽
葆鐃吹横吹部用之豈短簫歟其曲有悲思翁艾如張
上之回戰城南元雲朱露之類是也何承天謂黄帝使
歧伯作之以揚徳盖有所受歟崔豹古今注曰漢樂有
黄門鼓吹天子所以燕樂羣臣短簫鐃歌鼓吹之常亦
以賜有功諸侯也然則非有功者其可賜乎昔蔡徴拜
吏部尚書啟後主假鼓吹樂後主謂所司曰鼓吹軍樂
有功乃授徴不自揆紊我朝章然其父景厯有締構之功
宜且如啟盖蔡徴不當假而假之臣不臣也後主知不
可授而授之君不君也𫝊曰名器不可以假人亦不可
以假於人可不監哉
讌樂之簫凡二十一管具正均七聲左清倍右濁倍通
五均焉世俗之樂也與龜兹部所用者大同小異爾唐
貞觀中景雲見河水清張率更制為景雲河清歌名曰
讌樂當時元㑹第一奏是也
景祐樂記教坊所用之簫凡十七管以觱篥十字記其
聲然清樂部所用十七管其聲法不同故並存之宋樂
有唱簫各二人和簫十人亦一時制也
景祐樂記十三管之簫凡三種鼓吹部用之臣觀陳文
帝㣲時嘗詣到仲舉仲舉時獨坐聞簫鼓聲有頃帝至
仲舉異之是知簫鼔之樂帝王所擅豈其吉祥亦兆於
此歟
唐李冲所傳之簫凡二十三管雖制作不同亦一時之
制也豈惑於郭璞大簫之説邪
洞冥記帝常夕東望有青雲焉俄見雙鵠集於臺上有
頃化為神女舞於臺下握鳳管之簫舞落霞之琴歌清
吴春波之曲亦鄰於怪矣
吹簫
一人執規十手自員一人吹簫長短皆應故君乎上而
善吹者漢之靈帝也臣乎下而善吹者伍子胥周勃之
徒也至於簫史吹之而雀鶴自至馬先生善之而木人
作使其精妙盖有如此者矣白虎通曰簫者中吕之氣
也易説曰夏至之樂補以簫春秋説曰夏至作樂間以
簫笙然則簫為中吕之氣夏至之音豈不信哉月令仲
夏之月令樂師均管簫亦此意也
劉熙釋名曰籥躍也氣躍而出也古者取夘地之竹以
為籥春分之音萬物振躍而出也然三漏之籥所以通
中聲先王之樂也七漏之籥所以備二變世俗之樂也
聶崇義禮圖所𫝊并今太常所用者三孔而已豈亦得
先王之制歟
劉熙釋名曰箎啼也聲從孔出如嬰兒啼聲也廣雅曰
箎以竹為之長尺四寸有六孔前一後四頭一月令仲
夏之月調箎盖調之使和故也洞冥記所謂吹霜條之
箎亦豈過是東觀漢記明帝幸南陽舊宅作雅樂奏鹿
鳴用塤箎和之以娱嘉賓信乎一時之和樂也齊書載
世祖作伎樂於南康有絲而無管俄聞空中有箎聲調
節相應一何怪哉
吹箎
禮言吹箎掌之笙師詩言吹箎主之仲氏則箎亦笙類
而仲氏以况中聲出焉先王之雅樂也故後世推善吹
者前有伍子胥後有朝雲而已洛陽伽藍記述後魏河
間王琛有朝雲者善吹箎能為團扇歌隴上聲及琛為
秦州刺史屢討叛羌不勝因令朝雲吹之羌人聞者皆
感泣而降故秦語曰快馬健兒不如老嫗吹箎信乎樂
之感人如此苟以之移風易俗天下胡為而不寧哉古
史考曰古有箎尚矣蘇成公善箎而記者因以為作誤
也或謂暴辛公所造益無據矣舊志以箎為管是不知
箎春分之音而管十二月之音也
樂書卷一百四十七
