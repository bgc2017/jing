欽定四庫全書
樂書卷九十二
宋陳𤾉撰
孟子訓義
梁惠
齊宣王見孟子於雪宮王曰賢者亦有此樂乎孟子對曰
有人不得則非其上矣不得而非其上者非也為民上而不
與民同樂者亦非也樂民之樂者民亦樂其樂憂民之憂者
民亦憂其憂樂以天下憂以天下然而不王者未之有也
齊宣王之於國外有遊畋之囿内有雪宮之樂遊畋
之囿則專利而已非與民同利也雪宮之樂則獨樂
而已非與民同樂也故有為人下者不得是樂而非
其上則為不知命為人上者有是樂而弗與民同則
為不知義義命所在則是義命所去則非今王茍知
獨樂為非而憂樂與民同則在下者亦將以君事為
憂樂而不非其上矣以易求之比則樂民之樂而下
至於順從師則憂民之憂而民至於從之是憂樂施
報之効也故推樂民之樂而樂以天下特憂民之憂
而憂以天下則天下雖廣風俗同而如一家中國雖
大心徳同而如一人萬邦孰不嚮之以為方下民孰
不往之以為王哉文王樂以天下而庶民子來宣王
憂以天下而百姓見憂如此而已周官膳夫掌王之
膳羞侑食及徹於造皆以樂特天地之烖荒扎之變
邦之大故然後去樂焉古之王者無終食之間忘憂
樂於天下况欲王而與天下同憂樂邪始有憂樂以
民卒乎憂樂以天下與孔子所謂修已以安人繼之
修己以安百姓同意若夫不知務此而欲長處雪宫
之樂難矣哉梁王疑賢者不樂臺沼故曰賢者亦樂
此乎齊王疑賢者無雪宫之樂曰賢者亦有此樂乎
方命虐民飲食若流流連荒亡為諸侯憂從流下而忘
反謂之流從流上而忘反謂之連從獸無厭謂之荒樂
酒無厭謂之亡先王無流連之樂荒亡之行惟君所行
也
凡物員則行方則止行則順止則逆方命則逆而不
行之謂也今夫遊豫有事補助有政先王之命也景
公逆先王之命而不行無補助之政以恤民有師行
糧食以虐民飲食無節至於若流流連荒亡至於無
度斯固不足為諸侯之度適貽彼憂而已盖順流而
下以忘反則其樂無所要宿故謂之流遡流而上以
忘反則其樂莫知紀極故謂之連此遊於佚者也從
獸無厭則其行妨而不治故謂之荒樂酒無厭則其
行喪而不存故謂之亡此淫於樂者也觀景公遊海
上踰時弗反則從流上下忘反可知其好弋有至誅
典禽之吏則從獸無厭可知其飲酒有至終夕之樂
則樂酒無厭可知然則欲觀轉附朝儛豈從禽之地
歟遵海而南放於瑯琊豈流連之地歟孔子有云景
公奢於臺榭淫於苑囿五音之樂不解喪亂蔑資曾
莫惠我師由是觀之晏子諄諄為景公誦之者誠欲
憂樂與民同而已昔齊桓公將東遊問於管仲管仲
對曰先王之遊春出省農事之不本者謂之遊秋出
補人之不足者謂之夕師行而糧食其民者謂之亡
從樂而不反者謂之荒先王有遊夕之業於人無荒
亡之行於身桓公卒再拜而命之以寶法亦晏子告
景公之意也書曰内作色荒外作禽荒甘酒嗜音有
一於此未或不亡孟子特以樂酒無厭言之者舉甚
者故也言興𤼵補不足及助不給者以景公之行適
當省耕時故也
景公悦大戒於國出舍於郊於是始興𤼵補不足召太
師曰為我作君臣相悦之樂盖徵招角招是也其詩曰
畜君何尤畜君者好君也
景公之於齊小有流連之樂大有荒亡之行一聞晏
子之言卒知冥豫成而有渝不可以無咎故大戒於
國不敢慢其事出舍於郊不敢寧其居始興委積𤼵
倉廪以補民之不足夫然孰謂不可比先王之觀邪
景公三問政於師曠師曠對之必恵民而已景公於
是𤼵倉廩以賦衆貧散府財以賜孤寡倉無陳粟府
無餘財亦晏子所以畜君之意也然則晏子一言而
利溥如此則君臣相悦而志行矣此所以召太師作
徵角招之樂也劉向樂書別錄有招本之名豈原諸
此盖徵為事角為民君臣之相悦作樂以象成夫豈
以獨樂為哉凡以行政事恤民窮而已則始興𤼵者
行政事也補不足者恤民窮也舜作歌以勅天命其
要在康庶事制琴以歌南風其要在阜民財而樂以
韶名之徵角為之招豈傚此耶師曠為晉平公奏清
角清徵亦是意也晏子畜君能使之行政事恤民窮
如此非健且巽而何自迹觀之畜君固不能無尤自
心觀之畜君者乃所以好之何尤之有此小畜之初
所以言復自道何其咎也左丘明以鬻拳兵諫為愛
君失是矣然景公不知用勢晏子不知除患卒使田
成得志於民雖區區導之以振窮恤孤亦奚補治亂
之數哉此子夏所以深咎之也且晏子之功孟子所
不為今稱其言若是何也晏子以其君顯其功雖不
足為而其言在所可取亦聖人所不棄也故周任之
言孔子取之以告求陽虎之言孟子取之以對滕其
可以人廢言乎莫非招也或作韶自播之八音言之
或作㲈自文之五聲言之言徵招角招則宫商羽之
招可知矣特言徵角豈舉中見上下之意邪然齊有
招樂非特陳公子完奔齊而魯太師摰亦適齊故也
子貢曰見其禮而知其政聞其樂而知其徳由百世之
後等百世之王莫之能違也自生民以來未有夫子也
禮者政之體制於治定之時樂者徳之華作於功成
之後是治者政之所由成功者徳之所由致昔之聖
人有能為禮樂之道無欲為禮樂之心故造事而達
者推至𦣱之情而有所作造事而窮者因至粗之文
而有所述孔子述而不作者也故於禮執之而已非
有所制也於樂正之而已非有所作也盖禮自外成
孔子執之而正人以為政樂由中出孔子正之而成
己以為徳以迹考之孔子言而履之者皆禮而莫備
於鄉黨行而樂之者皆樂而莫顯於陳蔡以鄉黨之
禮施於有政以陳蔡之樂形容其徳彼見見聞聞者
惡有不知之邪子貢之知孔子以此而已然孔子之
禮樂其理一成而不可易其情一盡而不可變故雖
歴百世更百王其能違而弗從乎盖孔子聖之時道
之管也禮樂之統歸是矣百王之法一是矣前乎以
功業而作者不若孔子之至備雖堯舜猶可以賢之
况其下者乎後乎以禮樂而治者不若孔子之大成
雖百世之王莫之能違况去之未逺者乎竊稽子貢
之知孔子對太宰嚭之問則譬之太山而不知所以
為崇對趙簡子之問則譬之江河而不知所以為量
或比宫牆之峻而不可入或並日月之明而不可毁
以言乎深足以配海以言乎髙足以配天彼其知孔
子豈特禮樂哉然孟子語其所知止是者姑道可以
法後世者爾雖然見禮主於知政未始不知徳揚雄
曰人而無禮焉以為徳是也聞樂主於知徳未始不
知政樂記曰審樂以知政是也
樂書卷九十二
