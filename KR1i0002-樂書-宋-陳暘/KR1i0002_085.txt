欽定四庫全書
樂書卷八十五
宋陳𤾉撰
論語訓義
八佾
孔子謂季氏八佾舞於庭是可忍也孰不可忍也三家
者以雍徹子曰相維辟公天子穆穆奚取於三家之堂
天下有道禮樂自天子出故揚雄曰周之禮樂庻事之
備也天下無道禮樂自諸侯出故韓宣子曰周之禮樂盡
在魯矣周德下衰禮廢樂壞太師摯適齊亞飯干適楚三
飯繚適蔡四飯缺適秦鼔方叔入於河播鼗武入於漢少
師陽擊磬襄入於海故諸侯僭天子者有之大夫僭諸侯
者有之陪臣僭大夫者有之及其甚也陪臣不僭大夫而
僭天子季氏之八佾三家之雍徹陪臣之僭天子者也其
為不仁不智也甚矣盖舞所以行八風節八音八音克諧
而樂成焉故舞必以八人為佾自天子達於士降殺以兩
士二之大夫四之諸侯六之惟天子得以備數而用八
焉八佾凡六十四人矣季氏陪臣也不舞二佾而舞八
佾是僭用天子之數也三家不御琴瑟而歌雍徹是僭
用天子之名也傳曰名位不同禮亦異數禮樂所謹
者名數而已文王世子曰大樂正學舞干戚授數傳
曰惟名與器不可以假人亦不可以假於人古之人
謹名數如此而陪臣之微且僣竊而用之則禮樂所
存無幾矣八佾季氏所獨故特言季氏雍徹三家所
同故言三家歌貴聲於上故於雍徹言堂與歌者在
上同意舞動容於下故於八佾言庭與公庭萬舞同
意傳曰歌者象德在堂上舞者象功在堂下君子上
德而下功於義或然周官樂師凡國之小事帥學士
而歌徹小師下管擊應鼓徹歌内宗及以樂徹則佐
傳豆籩外宗以樂徹則眡豆籩膳夫以樂徹于造則
天子歌徹不過乎雍非諸侯之振羽也雍歌於禘又
用於徹與鹿鳴燕羣臣又用於鄉飲酒同義杜預謂
凡天子諸侯大夫士之舞一列遞減二人至士四人
而止非先王樂舞之意也傳曰天子八佾諸侯四佾
所以别尊卑也其言天子八佾則是言諸侯四佾則
非
人而不仁如禮何人而不仁如樂何
五常以仁為首六藝以禮樂為先仁者禮樂之質禮
樂者仁之文周官掌禮樂以春官明禮樂以仁而立
也孟子言禮樂後於事親之實明禮樂以仁為質也
仲尼燕居言序其禮樂繼之以君子知仁者近取諸
人以明禮樂之本於仁也檀弓言樂樂其所自生禮
不忘其本繼之以狐死正丘首者逺取諸物以明禮
樂之本於仁也然則人而不仁如禮樂何哉此季氏
僣用八佾之樂旅祭之禮孔子謂之是可忍也孰不
可忍也其不仁可知通而言之禮樂同出於仁别而
言之則仁近於樂義近於禮矣與孔子言孝悌仁之
本孟子以仁之實為孝義之實為悌同意盖仁義人
之道也禮樂德之則也孟子論仁義多合而言之至
孔子必離而言之雖稱立人之道亦曰仁與義而已
孔子論禮樂多合而言之至孟子必離而言之雖稱
事親從兄之實亦曰禮以節文之樂以樂之而已聖
人之言非茍異也各有所當云爾老氏搥提仁義絶
滅禮樂而莊周和之曰道德不廢安取仁義性情不
離安用禮樂而且悦仁邪是亂於德也悦義邪是悖
於理也悦禮邪是相於技也悦樂邪是相於淫也豈
老莊與孔孟異意哉盖孔孟顯道德以為仁義發性
情以為禮樂所以經世老莊則反之以復本而已
關雎樂而不淫哀而不傷
推恩而不理不成仁遂理而不敢不成義審節而不
和不成禮和而不發不成樂仁義禮樂無非德也關
雎美后妃之德亦宜不出於此盖后妃之於賢才求
之未得則思以致其哀求之既得則悦以致其樂友
之以琴瑟樂之以鐘鼔樂之非不至也然且不淫焉
求之以寤寐思之以反側哀之非不至也然且不傷
焉樂者樂也不淫色禮也哀者仁也不傷善義也樂
而節之以禮仁而成之以義后妃之德也衞之夫人
無德靜女之詩以城隅之禮彤管之樂刺之則仁義
可知豈不為后妃罪人乎此與詩序先樂後哀者后
妃之心詩先哀後樂者事辭之序説詩者逆其心作
詩者序其事故也關雎樂而不淫豳則勤而不怨呉
季札以二南為勤而不怨豳為樂而不淫何也盖關
雎樂而不淫后妃之德而已勤而不怨則二南之事
也豳勤而不怨則豳民之事而已樂而不淫則豳國
之風也
樂書卷八十五
