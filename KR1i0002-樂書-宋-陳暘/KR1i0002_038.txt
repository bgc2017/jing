欽定四庫全書
樂書卷三十八
宋陳暘撰
周禮訓義
地官
鼓人舞師
鼓人
教為鼓而辨其聲用以靁鼓鼓神祀以靈鼓鼓社祭以
路鼓鼓鬼享以鼖鼓鼓軍事以鼛鼓鼓役事以晉鼓鼓金奏
鼓異異聲聲異異用故靁鼓天聲也以鼓神祀靈鼓
地聲也以鼓社祭路鼓人聲也以鼓鬼享鼖之於軍
鼛之於役晉之於金奏亦若是矣鼓人非特教其為
之又辨其聲用焉以言其為用故也神祀太宰所謂
大神是也社祭大司樂所謂土示類也於天言神以
見大示於地言社以見天之衆神與記言郊社之禮
郊以明天道社以神地道同意大司樂言靁鼓靈鼓
路鼓皆有鼗而鼓人言鼓不及鼗眡瞭播鼗不及鼓
者以鼓人言鼓以見鼗眡瞭言鼗以見鼓故也鬼享
之鼓謂之路軍事之鼓謂之鼖皆以為大者國之大
事在祀與戎故也然六鼓之用不同而有所謂同故
路鼓晉鼓鼖鼓或施之軍事大司馬教戰王執路鼓
諸侯執賁軍將執晉是也路鼓或施之朝政大僕建
路鼓以逹窮者與遽令是也鼖鼓或施之金奏靈臺
鼖鼓維鏞是也鼖或為賁鼖以賁為義也鼛或為臯
鼛以臯為義也
以金錞和鼓以金鐲節鼓以金鐃止鼓以金鐸通鼓
六鼓之有四金猶六律之有六吕也故錞之聲熟鐲
之聲濁鐃之聲髙鐸之聲明熟則隂與陽和故可以
和鼓濁則承陽而節之故可以節鼓髙則隂勝陽而
止之故可以止鼓明則隂與陽通故可以通鼓在易
艮則位之終止也其究也必窮故以漸進繼焉既濟
則治之終止也其究也必亂故以未濟終焉此六鼓
終於通鼓之意也大司馬言鐲鐃則鳴之而已鐸則
或振或摝其用則先鐸後鐃與此不同者此言理之
序大司馬言用之序故也錞之於兵雖無經見國語
曰戰以錞于丁寧儆其民也黄池之㑹吴王親鳴鍾
鼓丁寧錞于振鐸則兵法固有之矣
凡祭祀百物之神鼓兵舞帗舞者
先王作樂𤼵諸聲音而以鼓為之君形諸動静而以
舞為之容故凡神在天地之間自有聲至於無聲吾
皆有以鼓之自有形至於無形吾皆有以舞之然則
鼓之舞之有不盡神者乎祭法曰山林川谷丘陵能
出雲為風雨見怪物皆曰神有天下者祭百神舞師
掌教兵舞帥而舞山川之祭祀教帗舞帥而舞社稷
之祭祀由此觀之凡祭祀百物之神舞之在舞師則
鼓之在鼓人矣其兵舞帗舞扞蔽祓除災害故也扞
蔽則災害未然者不至帗除則災害已然者去矣黨
正祭禜族師祭酺皆此意歟舞師凡小祭祀不興舞
則百物之神有舞者非小祭祀也記言聚萬物而索
饗之則蜡而已祭祀百物之神非特蜡也先王之於
百物致而祭之以夏索而饗之以冬謂之凡祭祀百
物則不主一時可知矣
凡軍旅夜鼓鼜軍動則鼓其衆田役亦如之
不虞之患多起於夜故古人於無事之時猶或待暴
有柝守國有鼜况軍旅乎此挈壺氏所以序聚柝鼓
人所以鼓鼜也鎛師掌固皆夜三鼜大司馬辨軍之
夜事則鼓人所鼓所辨亦可知矣兵法有鼔首鼓馬
鼓徒鼓手鼓足之說則軍動鼓其衆亦不過如此昔
魯莊公戰于長勺未可鼓而欲鼓曹劌違之為其失
之遽也宋㐮公戰于泓可以鼓而不鼓子魚非之為
其失之緩也先王鼓衆之法無失也軍動則鼓之而
已今夫田者養禽獸而取之以為人利者也役者執
殳從事而與戍異者也古人以鼖鼓鼔軍事以鼛鼓
鼓役事而不及田何邪曰先王教軍旅之法常寓於
四時之田在易之師有田禽之象司馬之田有如戰
之陣則軍旅田獵之制同法而異用言軍事則田事
舉矣大僕軍旅田役賛王鼓則賛之在大僕鼓之在
鼓人故也
救日月則詔王鼓大䘮則詔大僕鼓
救日月則詔王鼓者鼓皆以助陽也月食而助陽則
月之明遡於日而已日月食皆隂為之災也今夫天
子理陽道后治隂德故男教不修日為之食天子素
服修六宫之職以蕩天下之陽事婦順不修月為之
食后素服修六宫之職以蕩天下之隂事是天子之
與后猶日之與月隂之與陽則救日詔王鼓可也救
月亦詔之可乎曰隂所以佐陽而主成功者在陽不
在隂后所以佐王而主成功者在王不在后然則救
日月食均詔王鼓可也詩曰彼月而食則維其常此
日而食于何不臧則月者缺也以食為常日者實也
以食為變故春秋書日食三十六書述季秋朔辰弗
集于房皆未嘗及月焉鼓人昬義兼日月言者蓋書
與春秋皆出於史史法常事不書變則書之不得不
與二禮異也書曰瞽奏鼓嗇夫馳庶人走春秋書日
有食之鼓用牲於社者三則救日月用鼓尚矣左丘
明謂惟正月之朔慝未作於是用幣于社伐鼓于朝
然日食奏鼓先王之禮也春秋特譏用牲而已非為
九月六月不鼓也古人救日月之法非特乎此庭氏
又有救日之弓救月之矢日月食皆隂為之災必以
鼓者所以進陽也以鼓進陽以弓退隂尚何天變之
有雖然君子以為文庶人以為神矣此言救日月詔
王鼓大僕日月食賛王鼓何也曰大僕之職内與王
正其身外與王同憂懼故王鼓得以賛之鼓人之職
卑矣内不可與王正其身外不可與王同憂懼特以
鼓詔之而已
樂書卷三十八
