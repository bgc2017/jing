欽定四庫全書
樂書卷七
宋陳𤾉撰
禮記訓義
明堂位
明堂位
土鼓蕢桴葦籥伊耆氏之樂也
中央為土天地冲和之氣在焉樂也者鍾冲氣之和
者也以土為鼓則中聲具焉以蕢為桴則中聲𤼵焉
以葦為籥則中聲通焉籥之為器如笛而三孔通中
聲故也古之作樂自伊耆氏始而蜡祭之禮亦始於
此故周官有伊耆氏之職而以下士為之則伊耆氏
非古有天下者之號也特古之本始禮樂者而已周
官籥章掌土鼓豳籥以為周之王業始於豳樂之作
本於籥始於土鼓逆暑迎寒祈年皆本始民事之祭
有復本反始之義然則伊耆氏本始禮樂者也推而
名之不亦可乎禮運曰夫禮之初始諸飲食其燔黍
捭豚汙尊而抔飲蕢桴而土鼓猶若可以致敬於鬼
神豈非伊耆氏本始禮樂之迹邪後聖有作而八音
備豈特土鼓葦籥而已哉
拊搏玉磬楷擊大琴大瑟中琴小瑟四代之樂器也
樂記曰金石絲竹樂之器也荀卿曰金石絲竹所以
道樂也蓋先王本道以制器因器以導樂凡為樂器
數度齊量雖本於鍾律要皆文以五聲播以八音然
則四代之樂器雖損益不同其能外乎八物哉虞書
述舜樂曰戞擊鳴球搏拊琴瑟以詠是樂器成於有
虞氏備於三代也拊之為器韋表穅裹狀則類鼓聲
則和柔倡而不和或搏或拊所以作樂也書傳謂以
韋為鼓白虎通謂拊韋而穅是已荀卿曰縣一鍾而
尚拊大戴禮曰縣一磬而尚拊一鍾一磬特縣之樂
也拊設於一鍾一磬之東其為衆樂之倡歟書謂搏
拊此謂拊搏者以其或搏或拊莫適先後故也磬之
為器尚聲衆聲之依也呂不韋曰昔堯命夔擊石拊
石以象上帝玉磬之音以舞百獸春秋臧文仲以玉
磬如齊告糴則玉磬書之鳴球是也玉之於石類也
玉磬則出乎其類矣柷敔之為器樂之合止用焉柷
也者擊之以合樂者也敔也者揩之以止樂者也書
言戞擊此言揩擊者以樂勝則流而以反為文故也
凡言樂皆先節後奏與此同意書大傳曰大琴練弦
達越大瑟朱弦逹越爾雅大琴謂之離大瑟謂之灑
琴瑟之器士君子常御焉所以導心者也故用大琴
必以大瑟配之用中琴必以小瑟配之然後大者不
陵細者不抑聲應相保而為和矣自拊搏至琴瑟皆
堂上樂也自土鼓至葦籥皆堂下樂也魯之用樂推
而上之極於伊耆氏推而下之及於四代則文質具
矣施之周公之廟固足以報功施之魯國亦難乎免
於僣矣
夏后氏之鼓足殷楹鼓周縣鼓
正北之坎為革則鼓為冬至之音而冒之以啓蟄之
日其聲象雷其形象天其於樂象君故鼓柷鼓敔鼓
瑟鼓琴鼓鍾鼓簧鼓缶皆謂之鼓以聲非鼓不和故
也學記曰鼓無當於五聲五聲弗得不和此其意歟
蓋鼓制自伊耆氏始夏后氏加四足謂之足鼔商人
貫之以柱謂之楹鼓周人縣而擊之謂之縣鼓春秋
之時楚伯棼射王鼓跗豈夏后氏遺制歟周官大僕
建路鼓大寢之門外儀禮大射建鼓在阼階西南鼓
則其所建楹也是楹鼓為一楹而四稜焉貫鼓於其
端猶四植之桓圭也莊子曰負建鼓建鼓可負則以
楹貫而置可知商頌曰置我鞉鼓是也周官鼓人晉
鼓鼓金奏鏄師掌金奏之鼓所謂縣鼓也禮曰縣鼓
在西應鼓在東詩曰應&KR0615;縣鼓則縣鼓周人新造之
器始作而合乎祖者也以應鼓為和終之樂則縣鼓
其倡始之樂歟蓋宫縣設之四隅軒縣設之三隅判
縣設之東西説者謂西北隅之鼓合應鍾黄鍾大呂
之聲東北隅之鼓合太蔟夾鍾姑洗之聲東南隅之
鼓合仲呂蕤賔林鍾之聲西南隅之鼓合夷則南呂
無射之聲依月均而考擊之於義或然且三代所尚
之色夏后氏以黑商人以白周人以赤則鼓之色稱
之亦可知矣夏后稱氏而商周稱人者蓋后者繼體
之名氏其𣲖嗣之别而人則盡人道而已三王皆繼
體也夏獨曰后氏者以别無其繼而不禪自此始也
王皆人道也商周獨曰人者以其盡人道而人歸之
自此始也春秋之法凡繼世者皆氏凡微者皆人其
稱氏與夏后同稱人與商周異古之命氏者固不一
矣姜氏李氏以氏配姓臧州氏以氏配族哭於賜氏
以氏配名不念伯氏以氏配字滅赤狄潞氏以氏配
國母氏聖善以氏配親言告師氏以氏配尊夏后氏
所配皆非此族特别世代所繼而已其不稱人者以
上文見之
垂之和鍾叔之離磬
禮器曰内金示和也郊特牲曰以鍾次之以和居參
之也蓋鍾之為樂過則聲淫中則聲和垂之和鍾和
聲之鍾非淫聲之鍾也磬之為樂編之則雜離之則
特叔之離磬特縣磬非編縣之磬也鍾秋分之音也
大者十分其鼓間以其一為之厚小者十分其鉦間
以其一為之厚已厚則石已薄則播侈則柞弇則長
甬則震大而短則聲疾而短聞小而長則聲舒而遠
聞所謂和鍾者一適厚薄侈弇小大長短之齊以合
六律六同之和而已左傳謂鍾音之器也小者不窕
大者不槬則和於物者此也磬立秋之音也倨句一
矩有半以其博為一股為二鼓為三參分其股博去
一以為鼓博參分其鼓博以其一為之厚已上則摩
其旁已下則摩其耑所謂離磬者一適博厚上下清
濁之齊以為專簴之器而已磬師掌教擊磬者此也
爾雅曰大鍾謂之鏞大磬謂之毊然則垂之和鍾叔
之離磬皆非小而編縣之者特縣之大者而已和鍾
始於垂或謂之鼓延景為之或謂營援為之離磬始
於叔或謂古母句氏為之或謂伶倫為之豈皆有所
傳聞然邪
女媧之笙簧
古者造笙以匏為母列管匏中施簧管端宫管在中
道達隂陽之冲氣象物之植而生故有長短焉太蔟
之音也蓋其制法鳳凰以象其鳴大者十九簧而以
巢名之以其衆管在匏有鳯巢之象也小者十三簧
而以和名之以其大者唱則小者和也大射禮三笙
一和而成聲是已詩曰吹笙鼓簧則笙簧笙中之簧
也笙簧始於女媧而世本謂隋為之豈隋因而循之
者歟詩曰並坐鼓簧又曰左執簧傳曰鼓振虡之簧
則簧又非笙中之簧也簧之為物非特施於笙又施
於竽笙簧十三或十九水火合數也竽簧三十六水
數也
夏后氏之龍簨虡殷之崇牙周之璧翣
樂出於虚而寓於器本於情而見於文寓於器則器
異異虡見於文則文同同筍鍾虡飾以臝屬磬虡飾
以羽屬器異異虡故也鍾磬之筍皆飾以鱗屬其文
若竹筍然文同同筍故也筍則横之設以崇牙則其
形高以峻虡則植之故以業則其形直以舉是筍之
上有崇牙崇牙之上有業業之兩端又有璧翣鄭氏
謂戴璧垂羽是也蓋筍虡所以縣鍾磬崇牙璧翣所
以飾筍虡夏后氏飾以龍而無崇牙殷飾以崇牙而
無璧翣至周則極文而三者具矣設業設虡崇牙樹
羽是也鬻子謂大禹銘於筍虡曰教我以道者擊鼓
教我以義者擊鍾教我以事者振鐸教我以憂者擊
磬教我以獄者揮鞀其言雖不經見彼蓋有所授亦
足考信矣周官典庸器祭祀帥其屬設筍虡吉禮也
大䘮廞筍虡凶禮也䘮禮旌旂之禮飾亦有崇牙棺
牆之飾亦有璧翣與筍虡同者為欲使人勿之有惡
焉爾筍亦為簨者竹生東南故也虞亦為虡者樂
出虚故也
凡四代之服器官魯兼用之是故魯王禮也天下傳之
久矣君臣未嘗相弑也禮樂刑法政俗未甞相變也天
下以為有道之國是故天下資禮樂焉
天下有道禮樂自天子出天下無道禮樂自諸侯出
魯侯國也安得用天子禮兼四代服器官為哉蓋周
公有王者勲勞其祭之也報以王者禮樂故用之周
公廟則可用之魯國則僣矣孰謂魯王禮乎春秋之
時魯君三弑孰謂君臣未嘗相弑乎士之有誄由莊
公始婦之髽而弔由臺駘始孰謂禮樂刑法政俗未
嘗相變乎由是觀之天下不道之國莫甚於魯茍資
禮樂焉亦不免於僣矣鄭氏以為近誣真篤論歟然
而魯頌頌僖公君臣有道是亦彼善於此而已
少儀
問大夫之子長幼長則曰能從樂人之事幼則曰能正
於樂人未能正於樂人
古之學校樂正崇四術立四教以造士將出學小樂
正簡不帥教者以告于大樂正是樂正之職主於正
國子而教之者也大夫之子國子之次者也古之教
國子始之以樂徳中之以樂語終之以樂舞樂人之
事盡於此矣故問大夫之子長幼長則曰能從樂人
之事矣幼則曰能正於樂人未能正於樂人樂記曰
樂者非謂黄鍾大吕弦歌干揚也樂之末節也故童
者舞之内則曰十三舞勺成童舞象二十舞大夏自
成童而上皆長自成童而下皆幼曰能正於樂人以
其能舞勺故也未能正於樂人未能舞象故也蓋樂
者人之所成終始也始乎樂舜命夔以樂教胄子是
也終于樂孔子曰成於樂是也三王之於世子教之
必以禮樂况大夫之子教之不以是乎然則曲禮言
問大夫之子長曰能御矣幼曰未能御也與此異何
邪曰禮樂射御書數無非藝也禮然後樂言樂則禮
舉矣射然後御言御則射舉矣人之於六藝闕一不
可大夫之子既能禮樂射御則書數蓋亦無不能矣
其不言者以人生六年固已教之名數十年固已學
書計故也曲禮言能御未能御而不及事則禮而已
非儀也少儀言能從樂人之事能正於樂人則儀而
已非禮也
樂書卷七
