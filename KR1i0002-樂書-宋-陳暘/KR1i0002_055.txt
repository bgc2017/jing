欽定四庫全書
樂書卷五十五
宋陳暘撰
周禮訓義
夏官
大司馬掌固射人諸子
大僕司戈盾大馭
大司馬
大司馬之職中春教振旅辨鼓鐸鐲鐃之用王執路鼓諸
侯執賁鼓軍將執晉鼓師帥執提旅帥執鼙卒長執鐃兩
司馬執鐸公司馬執鐲以教坐作進退疾徐䟽數之節
鼓鐸鐲鐃以節行也故於振旅辨之王執路鼓軍事
非王所執也以道御衆而已諸侯執賁鼓則執事焉
軍將執晉鼔則將之事有進而已師帥執提則鄭氏
以為鼓之有柄者然無所經見旅帥執鼙則卑故也
卒長執鐃以止鼓也兩司馬執鐸以通鼔也公司馬
執鐲以節鼓也鼓陽也故尊者執之金隂也故卑者
執之止鼓則與陽更用事焉故卒長執之通鼓節鼓
則佐陽而已故兩司馬公司馬執之盖大司馬之職
中春教振旅中夏教茇舎中秋教治兵中冬教大閱
自王侯至於旅帥所執異鼓自卒長至於公司馬所
執異金尊卑莫不有辨進止莫不有節教成於四時
之田功收於四方之戰則兵常寓於農戰常寓於獵
以守則固以征則强而常適中焉由此其本也軍政
曰言不相聞故為鼓鐸視不相見故為旌旗所以一
人之耳目也夜戰多火鼓晝戰多旌旗所以變人之
耳目也豈非師之耳目在吾旗鼓邪
若師有功則左執律右秉鉞以先愷樂獻于社若師不
功則厭而奉主車
君子居則貴左用兵則貴右若師有功左執律示居
而不用之意殺人衆多以悲哀泣之戰勝以喪禮處
之若師不功厭而奉主車示悲哀而泣之之意由是
觀之先王之於兵不得已而用之夫豈樂於殺人為
哉
掌固
掌固晝三廵之夜亦如之夜三鼜以號戒
古者軍法立則三表車則三發徒則三刺令則三鼓
戒則三闋然則掌固掌士庶子及其衆庶之守凡守
者受法焉晝三廵之夜亦如之夜三鼜以號戒者皆
推用兵之法而為之以守則固以征則克其致一也
射人
射人以射法治射儀王以六耦射三侯三獲三容樂以
騶虞九節五正諸侯以四耦射二侯二獲二容樂以貍
首七節三正孤卿大夫以三耦射一侯一獲一容樂以
采蘋五節二正士以三耦射豻侯一獲一容樂以采蘩
五節二正
天子諸侯尚威孤卿大夫尚才士尚志威以服猛為
事而虎熊豹皆猛獸也故天子大射之侯以之才以
除害為職而麋害榖者也故大夫大射之侯以之士
以有志四方為能以勝夷狄之守為善而豻胡犬也
故士賔射之侯以之然燕射天子降以熊諸侯降以
麋大夫升以虎豹士用鹿豕者息燕勞功則禮殺於
祭祀賔客故天子諸侯殺其威然後能下下孤卿大
夫隆其才然後能衛上大夫隆其才以至於威士隆
其志以至於才則燕之為禮所以異大射(闕)
分守也天子三侯皆五正諸侯二侯(闕)
謂三侯五正三正二正之侯二侯(闕)
侯二正而已其說非也(闕)
侯賔射亦二侯畿内諸侯(闕)
四耦則三侯六耦矣昔晉范獻(闕)
射者三耦公臣不足取於家臣方(闕)
能如禮故也典命凡國家宫室(闕)
九為莭侯伯皆以七為莭子男皆以(闕)
之禮也射人王以騶虞九莭諸侯(闕)
夫以采蘋五莭士以采蘩五莭者(闕)之樂也典命
不及王者為諸侯以下制故也射人士莭與子男同
者士卑無嫌故也
諸子
諸子掌國子之倅凡樂事正舞位授舞器
以六樂之㑹正舞位大胥之職也故掌學士之版以
待致諸子諸子之正舞位不必以版也特戒令治而
已凡祭祀賔饗舞者既陳而授舞器司干之職也故
既舞則受之諸子不必既受也特以其器授之而已
文王世子曰不舞不授器司兵祭祀授舞器豈不在
興舞之時乎
大僕
大僕建路鼓于大寢之門外而掌其政以待窮達者與
遽令聞鼓聲則速逆御僕與庶子
路鼓之建於寢猶晉鼓之建於軍也吳與越戰載常
建鼓豈軍將所執之鼓歟鼔人以路鼓鼔鬼享田獵
達窮者與遽令亦用之豈王所執之鼔歟鼔人言詔
王鼓大僕言軍旅田役賛王鼓戎右詔賛王鼓先儒
謂王擊一面大僕戎右佐擊兩面惟前一面不擊觀
此則路鼔四面可知矣
司戈盾
司戈盾掌戈盾之物而頒之祭祀授旅賁殳故士戈盾
授舞者兵亦如之
天生五材而兵居一焉舞有四等而兵居首焉盖兵
之源發於人之争心而五兵之制有象自然之物類
矛屬春㦸屬夏戈屬秋鍜屬冬各適其用而已五兵
之用有施於車者有施於歩者戈殳㦸酋矛夷矛施
於車者也無夷矛而有弓矢施於歩者也授舞者兵
則施於步者非施於車者也故大僕王射則賛弓矢
大司樂王射詔諸侯以弓矢舞然則武舞之器豈特
朱干玉戚哉弓矢亦在其中矣然干欲立戈欲倒弓
欲弛矢欲止而武又欲止戈焉司兵司戈盾皆授舞
者兵而寓意於此夫豈以樂殺人為哉授舞者兵不
言既舞受之則以干見之也
大馭
大馭掌馭玉路以祀凡馭路行以肆夏趨以采薺凡馭
路儀以和鵉為節
爾雅云堂上謂之行堂下謂之步門外謂之趨中庭
謂之走曲禮曰堂上不趨堂上接武堂下布武則行
於步為敬趨於走為緩也釋草云菥蓂大薺蒫實姚
莖涂薺詩曰誰謂荼苦其甘如薺薺之為物多生於
車涂之間其老則為大其實則為蒫(闕)而薺
則齊焉所以致一(闕)荼則味苦而薺則甘焉所以反
一也一在木下為本一在木上為末詩曰采采芣苢
薄言采之則物之可采不過其末而已采薺則所采
雖末而未始離於本凡馭如之老子曰君子終日行
不離輜重不離於(闕)故也車非能自行也亦非能自
趨也其行其趨不失乎䟽數疾徐之節若有數存於
其間凡以馭得其儀而已故王之玉路行以肆夏而
示易以敬趨以采薺而示齊以一故記曰行中規旋
中矩和鸞中采薺又曰古之君子必佩玉右徴角左
宫羽趨以采薺行以肆夏蓋古人升車以鸞和之音
為節行步以環佩之聲為節是以非僻之心無自入
也大馭則自堂徂門而以出序之記則自門升堂而
以入序之故其異如此采薺肆夏皆古逸詩名當時
奏之為樂章者也薺之為物古人固采之以致味而
賓祭用焉若詩之采蘩采蘋之類也先儒以薺當為
楚齊之齊是不知詩之楚茨之茨與薺異矣
樂書卷五十五
