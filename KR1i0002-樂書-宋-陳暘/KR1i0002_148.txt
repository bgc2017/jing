欽定四庫全書
樂書卷一百四十八
宋陳晹撰
樂圖論
俗部
八音(竹之屬)
雙管黄鍾管大吕管
七星管雙鳳管太平管
駱駞管跋膝管拱辰管
昭華管簫管中管
尺八管豎&KR1055;
樂法圖曰東律主黄鍾聖人吹管知律管音調則律厯
正矣然則黄鍾之管九寸與長尺之制異矣九寸之管
主黄鍾則十寸之管應十日可知矣揚雄曰聲生於日
言黄鍾管如此則大吕管可知矣唐李冲謂管有一定
之聲絃多舒緩之變故捨旋宫琵琶制旋宫雙管法雖
存於簡易道實究於精㣲矣然大吕管通五均則是黄
鍾管通七均非也
廣雅曰管象箎長尺圍寸有六孔無底風俗通説文皆
曰管漆竹長一尺六孔十二月之音象物貫地而牙故
也蔡邕章句曰管者形長一尺圍寸有孔無底其器今
亡以三者推之管象箎而六孔長尺圍寸而無底十二
月之音也唐之七星管古之長笛也一定為調合鐘磬
之均各有短長應律吕之度盖其狀如箎而長其數盈
尋而七竅横以吹之旁一竅幎以竹暯而為助聲唐劉
係所作也用之雅樂豈亦溺於七音歟班固曰黄帝作
律以玉為管長尺六孔為十二月音其言十二月音則
是至於論以玉為管是不考黄帝取嶰竹之過也(顧况有七
星管歌有龍吟四澤欲興雨鳳引九鶵驚宿鳥之句)
雙鳳管盖合兩管以足十二律之音管端施兩簧刻鳳
以為首左右各四竅左具黄鍾至仲吕之聲右具㽔賔
至應鍾之聲古者截候氣律管併而吹之以達六隂六
陽之聲其制不過如此升之雅樂可也
太平管形如跋膝而九竅是黄鍾一均所異者頭如觱
篥爾唐天寳中史盛所作也然九竅則陽數之窮失古
人所以道中聲之意也
駱駞管其首如橐駝因以立名唐樂圖有之非古制也
跋膝管其形如&KR1055;而短與七星管如箎而長者異矣唐
清樂部用之然亦七竅具黄鍾一均其失又與七星管
同矣
聖朝乾徳中太常和峴論樂府手笛之制如雅笛而小
其長九寸與黄鍾之管相埒其竅有六與雅聲相應然
四竅在左兩竅在右笛工兩手交叉而拱之因更名拱
辰管而鼔吹登歌用焉與唐吕才歌白雲馬滔進太一
樂等列之宫縣旋宫為八十四調亦可謂近雅矣然旋
宫之制不本於周官之三宫八十四調尚溺於七音之
失未全乎古樂之發也幸而太宗皇帝造九絃之琴列
之太樂而拱辰亦自此廢豈非有意復古歟
昔漢髙祖入咸陽周行府庫殊珍異寳盖亦不貲其尤
驚異者有笛長二尺三寸其銘曰昭華琯焉隋煬帝將
幸江都時有樂工子吹安公子曲其父怪而問之其子
對曰宫中新飜也其父欷歔謂其子曰宫者君也商者
臣也宫聲往而不返非吉祥也其精鑒如此
簫管之制六孔旁一孔加竹暯焉足黄鍾一均聲或謂
之尺八管或謂之竪笛或謂之中管尺八其長數也
後世宫縣用之竪&KR1055;其植如&KR1055;也中管居長&KR1055;短&KR1055;之
中也今民間謂之簫管非古之簫與管也
樂書卷一百四十八
