欽定四庫全書
樂書卷一百五
宋陳𤾉撰
樂圖論
雅部
五聲
五聲上五聲中五聲下
三宫無商
夫物生而有情情發而為聲故天五與地十合而生土
於中其聲為宫地四與天九合而生金於西其聲為商
天三與地八合而生木於東其聲為角地二與天七合
而生火於南其聲為徴天一與地六合而生水於北其
聲為羽盖五聲本於五行布於五位其數起於黃鍾九
寸之管因九而九之則凡管周徑之數八十有一者宮
聲之數也因宫數三分去一下而生徴則五十有四者
徴聲之數也因徴數三分益一上而生商則七十有二
者商聲之數也因商數三分去一下而生羽則四十有
八者羽聲之數也因羽數三分益一上而生角則六十
有四者角聲之數也數多者濁以大而大不踰宫數小
者清以細而細不踰羽則羽徴之聲清於角而角聲又
清於商矣凡此五聲之常百王不易之制也今夫宫生
徴徴生商商生羽羽生角故彈宫而徴應彈徴而商應
彈商而羽應彈羽而角應是五聲以相生為和相勝為
繆先王立樂之方也司馬遷推五音相生而以宫生角
角生商商生徴徴生羽羽生宫非通論也雖然先王作
樂以象或亦未嘗不推之以應天以謂天氣不和不能
生物樂聲不和不能感人是生物者五氣之正而感人
者五聲之正也然人受天地之中以生氣莫不鍾五行
之秀性莫不全五常之正其化之也亦豈難哉不過以
五聲之和達五常之性而已故聞宫聲斯達誠實之心
而為信聞徴聲斯達恭敬之心而為禮聞商聲斯達羞
惡之心而為義聞羽聲斯達是非之心而為智聞角聲
斯達惻隐之心而為仁夫如是則樂行而倫清外則耳
目聰明内則血氣和平移風易俗天下皆寧矣仲尼有
云移風易俗莫善於樂其在兹乎(絲隨五聲管隨十二律然和平沉厚麄大
而下者宫聲也勁凝明達從上而下歸於中者商聲也圓長通徹中平而王者角聲也抑掦流利從下而上歸
於中正者徵聲也喓喓而逺徹細小而髙者羽聲也)
五聲中
五聲之於樂近取諸身以盡性逺取諸物以窮理故聲
出於脾合口而通之謂之宫出於肺開口而吐之謂之
商出於肝而張齒湧吻謂之角出於心而齒合吻開謂
之徴出於腎而齒開吻聚謂之羽凡此近取諸身以盡
性者也宫土聲也其性圓而居中若牛之鳴窌而主合
商金聲也其性方而成器若羊之離羣而主張角木聲
也其性直而崇髙若雉之鳴木而主湧徴火聲也其性
明而辨物若豕之負駭而主分羽水聲也其性潤而澤
物若馬之鳴野而主吐凡此逺取諸物以窮理者也盖
樂始於聲聲始於宫通之而為商觸之而為角驗之而
為徴翕張之而為羽宫無為以覆物君之象也商有為
以通物臣之象也角善觸而難馭民之象也徴出無而
驗有事之象也羽因時而翕張物之象也宫為君足以
御臣商為臣足以治民角為民足以興事徴為事足以
成物羽為物足以致用此其序也𫝊曰聞宫音使人温
舒而廣大聞商音使人方正而好義聞角音使人惻隠
而愛人聞徴音使人樂善而好施聞羽音使人整齊而
好禮宫亂而君驕失温舒廣大之意也商亂而官壞失
方正好義之意也角亂而民怨失惻隠愛人之意也徴
亂而事勤失好施而為之之意也羽亂而財匱失好禮
而節之之意也先儒謂宫聲方正而好義角聲堅齊而
好禮誤矣晏子以徴招角招為景公作君臣相悦之樂
雖主興發以為事補不足以為民亦舉中見上下之音
歟宫徴商羽角上下相生之序也宫商角徴羽君臣民
事物之序也(宫聲雄洪調則政和國安亂則其國危在西域則婆陁力也商聲鏘鏘倉倉然調則
刑法不作威令行亂則其官壞在西域則稽積識也角聲喔喔確確然調則四民安亂則其人怨在西域則沙
識也徴聲倚倚戲戲然調則百物理亂則庶績隳在西域則沙臘也羽聲詡雨酗具然調則倉廩實庶物備亂
則其民憂其財匱在西域則般瞻也)
五聲下
宫生於黄鍾九寸其聲重而尊商生於太蔟八寸其聲
明而敏角生於姑洗七寸其聲經而易制徴生於林鍾
六寸其聲泛而不流羽生於南吕五寸其聲渙散而抑
故爾雅釋樂宫謂之重商謂之敏角謂之經徴謂之迭
羽謂之桞其聲音清濁度數多寡雖有所不同其因而
九之未嘗不一也然則舜作五絃之琴而有徴招角招
之别則宫商羽之招可類見矣是五聲之於樂損之則
虧益之則贅豈足以紀中聲成雅樂哉古人嘗謂中和
莫盛乎五故五之數在易為中爻在禮為中庸在樂則
主中聲而已引而足之觸類而長之其名則宫商角徴
羽其用則重敏經迭抑其象則君臣民事物其位則左
右上下中其色則青黃赤白黒其性則仁義禮智信其
情則喜怒悲憂恐其事則貎言視聽思在天運而為五
樂在地列而為五行在人竅而為五臓則中聲所止無
往不在要之必以宫為主故𫝊曰宫者音之主也又曰
宫為四聲綱故商非宫則失其所守不足以為臣角非
宫則失其所治不足以為民徴非宫則失其所為不足
以為事羽非宫則失其所生不足以為物况旋相之樂
非宫何以降神哉噫道生一則竒而為陽一生二則偶
而為隂二生三則隂陽中而為冲氣以五聲求之陽中
為角隂中為商陽正為徴隂正為羽參合隂陽而為冲
氣者其宫乎由是觀之隂陽相應則和偏勝則乖而樂
聲如之苟捨五聲之正而益之以二變其欲無偏勝之
患難矣五聲一也或謂五音或謂五色或謂五樂者盖
見於節奏為五聲著於文采為五色變而成方為五音
比音而樂為五樂其實一也
三宫無商
生於天三成於地八者木之所以為行也角聲出焉生
於地四成於地九者金之所以為行也商聲出焉金則
剋木木則剋於金未有並用而不相害者也周以木徳
王天下而為當時之貴商以金徳王天下而為己用之
賤周官旋宫之樂禮天神則圜鍾為宫黄鍾為角太蔟
為徴姑洗為羽禮地示則函鍾為宫太蔟為角姑洗為
徴南吕為羽禮人鬼則黄鍾為宫大吕為角太蔟為徴
應鍾為羽而未嘗及商者避其所剋而已大師掌六律
六同以合隂陽之聲皆文之以五聲宫商角徴羽則周
之作樂非不備五聲其不言商者文去而實不去也與
春秋齊晉實予而實不予同義荀卿以審詩商為大師
之識則聲詩之有商聲太師必審之者避所剋故也鄭
康成謂祭尚柔而商堅剛故不用焉楊收曰周祭天地
不用商及二少以商聲剛而二少聲下所以取其正而
裁其繁也若然周之佩玉左徴角右宫羽亦曷為不用
商耶聖朝祫享之樂奏懷安九成之曲黄鍾為宫三奏
大吕為角二奏太蔟為徴二奏應鍾為羽二奏是不知
去商者周人之制而已以周人之制推之則聖朝以火德
王天下論避其所剋當去羽音矣今太常用樂不審詩
羽而審詩商盖失古人之㫖逺矣樂安得而和哉
樂書卷一百五
