欽定四庫全書
樂書卷六
宋陳𤾉撰
禮記訓義
郊特牲内則玉藻明堂位
郊特牲
殷人尚聲臭味未成滌蕩其聲樂三闋然後出迎牲聲
音之號所以詔告於天地之間
易曰雷出地奮豫先王以作樂崇徳殷薦之上帝以配祖
考盖周人郊祀后稷以配天宗祀文王於明堂以配上帝
均配以祖考者惟商人為然以其尚聲故也凡聲陽也商
人之祭先求諸陽而已商頌那祀成湯也樂之所依者磬
聲其名學以瞽宗則主以樂教瞽之所宗皆尚聲之意也
盖日三成朏月三成時歲三成閏然則樂不三闋何以成
樂哉今夫禮减而進以進為文樂盈而反以反為文滌蕩
其聲則盈矣必繼以三闋者以反為文也樂三闋則减矣
然後出迎牲者以進為文也然明則有禮樂幽則有鬼神
鬼者歸也歸之以從地神者申也申之以從天詔告鬼神
於天地之間捨聲音之號何以哉凡樂皆文之以五
聲播之以八音禽獸知聲而不知音衆庶知音而不
知樂通聲音之號而知樂者其惟鬼神之靈乎如之
何不詔告以此傳曰樂所以蕩滌反其邪惡也其説
是歟
内則
十有三年學樂誦詩舞勺成童舞象二十而冠始學禮
舞大夏
人之生也比形天地以成體受氣隂陽以成性彼其
所學曷嘗不因時循理以順隂陽之數哉十三陽數
也二十隂數也樂由陽来而十三學之禮由隂作而
二十學之其理斷可識矣且成王之勺告成大武則
武舞也其顯在事而易習故十三可以教之文王之
維清奏象舞則文舞也其㣲在理而難知故十五而
後教之禹之大夏則適文武之中而大焉非童子所
能盡成人所及者而已故二十而後舞之周官以羽
舞干舞為小舞則夏為大舞可知此夏所以特言大
而異於勺象也樂記曰凡音之起由人心生也感物
而動故形於聲聲相應故生變變成方謂之音比音
而樂之及干戚羽旄謂之樂樂以聲音為始以舞為
成教人必期成人而後已此所以必先舞也夔教胄
子大司樂教國子皆先樂者仁言不如仁聲之入人
深故也始學者必由樂以之乎禮及其成也又立禮
而後成於樂所謂樂者有不為學者終始歟以先後
序之大夏而後象象而後勺以義序之勺而後象象
而後大夏盖教者其施欲不陵節學者其進欲不躐
等故不序以先後特以義序之也墨子謂武王自作
樂曰象成王因先王之樂曰騶虞誤矣
玉藻
御瞽幾聲之上下
周官典同言髙磬䃂下聲肆正聲緩則所謂中聲者
非髙而䃂非下而肆一適於正緩而已盖樂以中聲
為本而一上一下非所以為中也古者神瞽考中聲
以作樂盖本諸此然則御於君所之瞽其察樂聲有
不以中聲為量乎今夫齊音敖僻驕志則聲失之髙
而上者也宋音燕女溺志則聲失之卑而下者也上
非中聲也下亦非中聲也御瞽在所幾焉若夫不上
不下而要宿於中則中和之紀於是乎在尚何幾察
為哉有瞽以幾聲樂則人主無流湎之心有史以書
言動則人主無過舉之行
年不順成則天子素服乗素車食無樂
年順成則通蜡祭以移民所以備禮也而樂可知矣
年不順成則天子食無樂所以蕃樂也而禮可知矣
周官蕃樂於大司徒其政謂之荒弛縣於大司樂其
凶謂之大然則侑食之樂安得不徹之乎此所以見
天子憂樂不在一身而在天下也夫以天子受天下
備味享天下備樂年不順成而食且無樂况士之飲
酒其可樂耶
古之君子必佩玉右徴角左宫羽趨以采齊行以肆夏
周旋中規折旋中矩進則揖之退則揚之然後玉鏘鳴
也故君子在車則聞鸞和之聲行則鳴佩玉是以匪僻
之心無自入也
在易之乾以純粹精為徳以金玉為象金隂精之純
者也玉陽精之純者也君子體乾象以為徳所以必
佩玉者比徳故也盖環佩之聲莫不各有所合合徴
者其徳為禮合角者其徳為仁合宫者其徳為信合
羽者其徳為智右則有事於用故其徳出而為仁禮
左則無事於用故其徳復而為智信周以木徳王天
下其不用商者避所尅者而已與周官三宫不用商
音同意荀子曰審詩商太師之職也詩有商音必審
而去之者其意亦若此歟三宫不用商者樂也佩玉
不用商者禮也主乎樂者未必不因乎禮主乎禮者
未必不兼乎樂故趨以采齊行以肆夏是佩之聲中
乎樂之節也周還中規折還中矩是佩之容中乎禮
之節也進則揖之於前退則揚之於後然後玉鏘鳴
焉則仁智禮信之徳不離於身而匪僻之心無自入
也古之君子必佩玉右徴角左宫羽者君之佩也君
在不佩玉左結佩右設佩者臣之佩也
明堂位
周公六年朝諸侯於明堂制禮作樂頒度量而天下大
服
昔周公將制禮作樂以為將大作恐天下莫我知也
將小作是為人子不能揚父之功徳也故優㳺之三
年不能作然後營洛以期天下之心而四方諸侯各
率其黨以攻其庭示之力役且猶至此况導之以禮樂
乎此六年朝諸侯於明堂所以制禮作樂頒度量於
天下也盖律吕之器寓於隂陽隂陽之數周於十二
陽六為律隂六為吕其本於黄鍾一也故度起於黄
鍾之長其方象矩所以度長短也禮之意寓焉量起
於黄鍾之龠其員象規所以量多寡也樂之意寓焉
禮雖起於度未有不資於量故荀卿論禮必齊以度
量樂雖起於量未有不資於度故樂記論樂必稽之
度數王制謂用器兵車不中度布帛廣狹不中量皆
禮之所禁典同以十有二律為之度數十有二聲為
之齊量皆樂之所本是禮樂道也度量器也周公制
禮作樂而頒度量則以道寓器以器明道夫然後天
下得以因器㑹道中心恱而誠服矣語所謂謹權量
四方之政行焉者此也方其始頒也出以内宰掌以
司市及其既頒也慮其或不一也以合方氏一之慮
其或不同以行人同之其同民心出治道如此天下
烏有不大服者哉然此特禮樂與政而已未及乎刑
也禮樂刑政相為表裏而王道備其極未始不一也
故又以服大刑而天下大服終焉莊周乃欲絶滅禮
樂剖斗折衡而天下人始不爭彼非不知周公不能
捨是服天下也彼然而言之者將以使民反素復樸
救末世文勝之弊故也
升歌清廟下管象朱干玉戚冕而舞大武皮弁素積裼
而舞大夏
魯以禘禮祀周公於大廟自牲用白牡至爼用梡嶡
無非天子之禮也自升歌清廟至納夷蠻之樂於太
廟無非天子之樂也周公有大臣不可及之勲勞成
王賜之以人臣不得行之禮樂盖所以褒康周公非
廣魯於天下也言廣魯於天下豈非魯儒誇大其國
而溢美之耶周官太師之職大祭祀帥瞽登歌下管
播樂器於歌言升則知管之為降於管言下則知歌
之為上升歌清廟所以示徳堂上之樂也下管象所
以示事堂下之樂也歌永其聲管播其器舞動其容
大武武樂也所以象征誅必朱干玉戚冕而舞之者
以武不可覿故也大夏文樂也所以象揖遜必皮弁
素積裼而舞之者以文不可匿故也今夫裼襲未嘗
相因也干戚羽籥未嘗並用也於大夏言裼而舞則
大武冕而舞必用襲也於大武之舞言干戚則大夏
之舞必用羽籥也公羊謂朱干玉戚以舞大夏八佾
以舞大武誤矣
昧東夷之樂也任南蠻之樂也納夷蠻之樂於太廟言
廣魯於天下也
四夷之樂周官掌之以鞮鞻氏教之以旄人韎師是
東夷之樂為韎南蠻之樂為任西戎之樂為株離北
狄之樂為禁盖萬物出乎震則草昧而已相見乎離
則任孕而長矣説乎兌則成實而離根株勞乎坎則
收藏而閉禁於下矣樂元語先儒謂東夷之樂曰昧
持干助時生南夷之樂曰任持弓助時養西夷之樂
曰株離持鉞助時殺北狄之樂曰禁持楯助時藏皆
於四門之外右辟於義或然其意以為夷不可亂華
哇不可雜雅四夷之樂雖在所不可廢盖亦後之而
弗先外之而弗内也是故夾谷之㑹侏儒之樂奏於
前孔子誅之元日之㑹磾國之樂陳於庭陳禪非之
然則魯納夷蠻之樂於太廟而弗外之雖欲廣魯於
天下其能不為君子譏歟然天子用先王之樂明有
法也用當代之樂明有制也用四夷之樂明有懐也
魯廟特用夷蠻之樂不及戎狄者以魯於周公之廟
雖得用天子禮樂亦不敢用備樂以明分故也虞𫝊
曰伯陽之樂舞株離是不知株離西夷之樂非東夷
之樂也白虎通亦以株離為東樂昧為南樂班固以
侏為兠以禁為仱以韎為侏是皆臆説以滋惑後世
歟
樂書卷六
