欽定四庫全書
樂書卷三十一
宋陳𤾉撰
禮記訓義
樂記
夫樂者先王之所以飾喜也軍旅鈇鉞者先王之所以
飾怒也故先王之喜怒皆得其儕焉喜則天下和之怒
則暴亂者畏之先王之道禮樂可謂盛矣
藝有六樂居一焉禮有五軍居一焉樂由陽來而喜者陽
也禮由隂作而怒者隂也形而上者謂之道形而下者謂
之器則樂者道也鈇鉞者器也荀卿曰凡禮軍旅飾威也
以飾喜為樂則飾怒為禮矣以鈇鉞為禮之器則鍾鼔為
樂之器矣先王以樂飾喜樂以天下者也故天下安治者
莫不和之以為樂焉以禮飾怒憂以天下者也故天下暴
亂者莫不畏之以為威焉孟子言今王鼓樂於此百姓聞
之舉欣欣然有喜色所謂樂所以飾喜也繼之相告曰吾
王庶幾無疾病歟所謂喜則天下和之也言王赫斯怒爰
整其旅所謂軍旅鈇鉞所以飾怒也繼之一怒而安天下
之民所謂怒則暴亂者畏之也先王之於喜怒未嘗
容私皆得其儕焉夫豈為道之過哉由是知先王之
道禮樂正其盛者也有子謂先王之道以禮之用和
為美則兼樂言之有不為盛者乎然而墨子非之豈
不猶之楚而北求也哉此言喜怒得其儕荀卿言得
其齊者儕之為言類也齊之為言中也喜怒得其儕
則喜怒必以其類矣與春秋𫝊謂喜怒以類同意喜
怒得其齊則喜怒必適於中矣與中庸謂喜怒未𤼵
謂之中同意
子贛見師乙而問焉曰賜聞聲歌各有宜也如賜者宜
何歌也師乙曰乙賤工也何足以問所宜請誦其所聞
而吾子自執焉夫歌者直已而陳德也動已而天地應
焉四時和焉星辰理焉萬物育焉
周官大司樂宗廟奏九德之歌瞽矇掌九德六詩之
歌以役大師記曰弦歌詩頌此之謂德音則詩言其
志德音之所止也歌咏其聲德音之所形也人之生
也直而德則直心而行之歌以𤼵德而德則直已而
陳之直已則循理而無所詘不亦簡乎陳德則因性
而無所隐不亦易乎易簡而天地之理得成位乎其
中矣然則歌之所𤼵豈自外至哉在易之坤曰六二
之動直以方也動以静息直以動顯故萬物直乎東
則之動而已是直已者必動而動已者直在其中矣
人之歌也與隂陽相為流通物象相為感應故聲和
則形和形和則氣和氣和則象和象和則物和動已
而天地應焉其形和也四時和焉其氣和也星辰理
焉其象和也萬物育焉其物和也三才相通而有感
有感斯應矣四時變化而不乖不乖斯和矣星辰各
有度數而不亂能勿理乎萬物各有成理而自遂能
勿育乎黃帝章樂於洞庭之野奏之以隂陽之和燭
之以日月之明四時迭起萬物循生信乎歌之氣盛
而化神矣秦青聲振林木響遏行雲亦㡬是歟師乙
賤工也對子贛之問有及於此是知古之審聲以知
音審音以知樂者豈特君子哉
故寛而静柔而正者宜歌頌廣大而静䟽逹而信者宜
歌大雅恭儉而好禮者宜歌小雅正直而静亷而謙者
宜歌風
人之受命於無莫不具五行之氣成形於有莫不備
五行之聲氣異異聲聲異異歌歌異異宜此聲歌所
以各有宜而宜定者不出所位也中庸曰寛裕温柔
足以有容齊莊中正足以有敬又曰寛柔以教不報
無道南方之强也君子居之是寛柔者君子之容德
也静正者君子之敬德也以仁存心而不失之寛柔
仁德莫盛焉以禮存心而不失之静正禮德莫盛焉
頌者美盛德之形容者也故寛而静柔而正者宜歌
之雅以政而後成政以德而後善君子之德有小大
大則崇化其體廣大嫌於離静以即動不可不鎮之
以静其用䟽逹嫌於去信以近誣不可不成之以信
大雅德逮黎庶政之大者也故廣大而静䟽逹而信
者宜歌之小則川流其性恭儉以為德其性好禮以
為行恭儉而知好禮則恭而能安不失之大遜儉而
能廣不失之太陋小雅譏小已之得失政之小者也
故恭儉而好禮者冝歌之頌之所以為頌者雅積之
也雅之所以為雅者風積之也正直為正正曲為直
洪範之論君德以正直為始論王道以正直為終正
直則不倚於剛亦不倚於柔一適乎中而已易曰六
二之動直以方也象曰直其正也正直則離静以動
不濟之以静則其正不足以有守其直不足以有行
矣不汚以為亷而不以物累已不亢以為謙而不以
已絶物亷而濟之以謙則亷不失之隘謙不失之輕
矣正直而静君子之德性也亷而謙君子之德行也
風出於德性繫一人之本者也故正直而静亷而謙
者冝歌之以書之九德考之寛而静則寛而栗也柔
而正則柔而立也廣大而静亷而謙則簡而亷也䟽
逹而信則剛而塞也恭儉則愿而恭也好禮則亂而
敬也正直而静則直而温也昔季札觀周樂於魯為
之歌頌曰至矣哉直而不倨曲而不屈近而不偪逺
而不㩦遷而不淫復而不厭哀而不愁樂而不荒用
而不匱廣而不宣施而不費取而不貪處而不底行
而不流盛德之所同也非寛而静柔而正者能之乎
為之歌大雅曰廣哉熈熈乎曲而有直體文王之德
也非廣大而静䟽逹而信者能之乎至於歌小雅則
曰美哉思而不貳怨而不言其周德之衷乎歌周南
召南則曰美哉始基之矣然勤而不怨歌豳則曰美
哉蕩蕩乎然樂而不淫季札之論頌與大雅則是論
小雅與風未容無失也小雅周之所以致逸樂之盛
者也孰謂德之衷乎關雎樂而不淫者乎孰謂勤而
不怨乎豳俗勤而不怨者也孰謂樂而不淫乎然則
歌之所宜頌則寛而静大雅則廣大而静者蓋歌以
聲為本聲以静為容此歌風雅頌所以皆本於静歟
肆直而慈愛者宜歌商
五帝之聲不可得而見所可見於書者不過詩言志
歌永言而已商人識之蓋不得其詳所得而歌之者
不過五帝之遺聲而已商之聲其體肆而不拘直而
不屈其用則恤下以為慈利物以為愛則肆直義也
慈愛仁也仁之實盡於事親義之實盡於事兄樂也
者節文仁義而已然則歌商之音非肆直而慈愛者
豈所宜哉昔曽子商歌莊周恱而與之寗戚商歌齊
桓恱而用之聞其聲知其德性然也蓋肆直而慈愛
者存乎仁義臨事而屡斷者存乎勇具仁義之道而
勇以行之此所以為天下逹德也顧豈不賢者能歌
之乎
温良而能斷者宜歌齊
太公之於齊其文足以附衆而温良其武足以制衆
而能斷温良者仁之本能斷者義之用三代之道不
過如此蓋三代得天下以仁未嘗不始於温良行仁
以義未嘗不始於能斷故湯之代虐以寛温良也布
昭聖武能斷也言湯如此則夏周可知季札之歌齊
曰泱泱乎大風也哉表東海者其太公乎國未可量
也𫝊曰仁而無武無能逹也温良而能斷則仁且有
武而能逹矣彼國其可量哉齊之音温良而已非若
頌之寛而静也能斷而已非若商之臨事而屡斷也
然則歌之者有不貴於此歟
樂書卷三十一
