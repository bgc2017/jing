欽定四庫全書
樂書卷三十三
宋陳𤾉撰
禮記訓義
祭統經解仲尼燕居
祭統
夫祭有三重焉獻之屬莫重於祼聲莫重於升歌舞莫重於
武宿夜此周道也凡三道者所以假於外而以増君子之志
也故與志進退志輕則亦輕志重則亦重輕其志而求外
之重也雖聖人弗能得也君子之祭也必自盡也所以明
重也道之以禮以奉三重而薦諸皇尸此聖人之道也
禮莫大於祭祀祭祀莫重於三道故祼所以降其神
歌所以咏其聲舞所以動其容獻之屬有九而莫重
於祼是以降神者為重凡獻卿大夫及羣有司皆其
輕者也聲莫重於升歌是以貴人聲者為重凡見於
下管象武之器皆其輕者也舞莫重於武宿夜是以
當時者為重凡見於前代者皆其輕者也凡此周道
為然若夫夏商之禮則獻不必重祼聲不必重升歌
舞不必重武宿夜矣祭之有是假諸物而在外者也
君子之志資諸已而在内者也德盛者其志重德薄
者其志輕志重於内凡假於外者安得不重邪志輕
於内凡假於外者安得不輕耶聖人之祭必假三重
以増其志故其祭也必身自盡以明重然後奉之以
禮而薦諸皇尸則三重之道得矣茍輕其志以求外
之重雖聖人弗能得也况下是者乎祭有三重則周
之所獨天下有三重則夏商所同言周道又言聖人
之道言三道又言三重者禮樂之道大備於周而聖
人之道亦不過禮樂而已知此禮樂之情者能作所
以謂之聖也然禮樂之道成於三謂之三道自由而
行者言之謂之三重自時所尚者言之
昔者周公旦有勲勞於天下周公既沒成王康王追念
周公之所以勲勞者而欲尊魯故賜之重祭外祭則郊
社是也内祭則大嘗禘是也夫大嘗禘升歌清廟下而
管象朱干玉戚以舞大武八佾以舞大夏此天子之樂
也康周公故以賜魯也子孫纂之至于今不廢所以明
周公之德而又以重其國也
禮以祭祀為先樂以歌舞為備郊社天子外祭之重
者大嘗禘天子内祭之重者天子秋甞以享先王謂
之大甞夏禘以享先王謂之大禘則諸侯甞禘不得
謂之大矣周公之廟得用天子之禮雖祭祀以之可
也清廟頌文王清明之德歌於堂上以示之維清奏
文王象舞之事管於堂下以示之大武武王之樂也
朱干玉戚以舞之所以象征誅大夏姒禹之樂也八
佾以舞之所以象揖遜周公之廟得用天子之樂雖
歌舞以之可也大甞禘用天子禮樂如此則郊社可
知矣周公封於魯而不之魯魯之子孫纂之于今不
廢用之周公廟足以明周公之德用之魯公廟雖欲
尊魯以重其國未免為僣矣孔子曰我觀魯之郊禘
非禮也周公其衷矣夫記言升歌清廟者四仲尼燕
居主於饗賓文王世子祭統明堂位主於祭祀何也
老子曰天得一以清莊子曰天無為以之清樂記曰
清明象天則清者天德也莊子曰不明於天者不純
於德又曰不雜則清文王之德之純清矣而不雜則
天之德文王之德也賔客主恭祭祀主敬恭則不侮
人而立賔以象天所以恭之也敬則不慢神而對越
在天所以敬之也荀卿曰歌清盡以清盡之聲歌清
廟之詩用之大饗則天其賔用之祭祀則天其神恭
敬之至也
經解
孔子曰入其國其教可知也其為人也温柔敦厚詩教
也䟽通知逺書教也廣愽易良樂教也潔静精微易教
也恭儉莊敬禮教也属辭比事春秋教也故詩之失愚
書之失誣樂之失奢易之失賊禮之失煩春秋之失亂
其為人也温柔敦厚而不愚則深於詩者也䟽通知逺
而不誣則深於書者也廣愽易良而不奢則深於樂者
也潔静精微而不賊則深於易者也恭儉莊敬而不煩
則深於禮者也属辭比事而不亂則深於春秋者也
六經之道同歸禮樂之用為急大樂必易廣愽易良
而不奢深於樂教者也大禮必簡恭儉莊敬而不煩
深於禮教者也然奢者樂之失煩者禮之失極其深
救其失則禮樂之教常興而不廢然則入其國其教
有不知之耶荀卿曰琴婦好瑟易良然則易良樂教
也豈特瑟之一器而已哉
其在朝廷則道仁聖禮義之序燕處則聽雅頌之音行
歩則有環佩之聲升車則有鵉和之音
天子之於天下禮樂不可斯湏去身言而履之無非
禮也仁而樂之無非樂也蓋仁入而為聖聖德也禮
入而為義賢德也天子在朝廷之上由仁聖禮義之
序在閨門之内聽雅頌之音行歩於堂有環佩之聲
升車於道有鵉和之音確乎鄭衛不能入也周官樂
師之教樂儀行以肆夏趨以采薺車亦如之環拜以
鍾鼓為節則環拜佩環而(闕)亦如之不無(闕)
之音矣二者皆以鍾鼓為節則珮佩之聲鸞和之音
孰不以鍾鼓為節哉
仲尼燕居
樂得其節
禮樂之於天下未甞不相為終始故禮得樂然後和
樂得禮然後節故孔子曰樂也者節也樂得其節則
政事得其施樂失其節則政事失其施是聲音之道
未甞不與政通也故審聲以知音審音以知樂審樂
以知政舎君子何以哉
子曰慎聽之女三人者吾語女禮猶有九焉大饗有四
焉茍知此矣雖在畎畒之中事之聖人已兩君相見揖
讓而入門入門而縣興揖讓而升堂升堂而樂闋下管
象武夏籥序興陳其薦爼序其禮樂備其百官如此而
後君子知仁焉行中規還中矩和鵉中采齊客出以雍
徹以振羽是故君子無物而不在禮矣入門而金作示
情也升歌清廟示德也下而管象示事也是故古之君
子不必親相與言也以禮樂相示而已
大饗之禮兩國之君相見不必親相與言也以禮樂
相示而已揖讓而入門禮也入門而縣興樂也揖讓
而升堂禮也升堂而樂闋樂也下管象武夏籥序興
樂也陳其薦爼備其百官禮也語曰人而不仁如禮
何人而不仁如樂何是禮見於揖讓而為仁之容樂
見於興闋而為仁之聲大饗所以仁賓客者也接以
禮者必樂之以樂樂以樂者必節之以禮茍明乎此
而後君子知仁焉至於行中規還中矩則饗禮之末
儀也和鵉中采薺客出以雍徹以振羽則饗樂之末
節也言無物而不在禮則樂可知矣德成而上故升
歌於堂上事成而下故管象於堂下金於四時為秋
秋於天為旻在五行為義義於德為和旻者情之門
和者情之利故入門而金作所以示情也禮器曰内
金示和也又曰金次之見情也亦此意歟今夫禮有
吉凶軍賓嘉之五者合大饗之四而九焉先儒以金
再作升歌清廟下管象武為大饗有四於義或然觀
春秋之時一言之不讎一拜之不中而兩國為之暴
骨是無他禮廢樂壊無以示之故也然則諸侯相見
之禮得用王者清廟象武之樂何邪曰諸侯具王者
之體而微者也斯湏之饗用王者之樂不亦可乎𫝊
曰禮盛可以進取者此也是篇始之聖人終之君子
者聖人作禮樂者也作者之謂聖述者之謂明子張
子貢言游之於禮樂蓋未能豫是故仲尼縱言及此
欲其由述者之明以及乎作者之聖而後止荀卿曰
學止諸至足曰聖然則聖人誨人不倦之意於此見
矣書曰羽畎夏翟詩曰左手執籥右手秉翟周官有
羽籥之舞言籥則知夏之為翟矣翟雉五色備為夏
言夏籥序興則羽籥之舞以序而興所謂興羽籥是
也以夏籥為羽籥之文舞則武為干戚之武舞矣先
武舞後文舞者周家以武勝敵以文守成之序也
樂書卷三十三
