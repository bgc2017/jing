欽定四庫全書
樂書卷九十三
宋陳𤾉撰
孟子訓義
離婁上
孟子曰離婁之明公輸子之巧不以規矩不能成方圓師
曠之聰不以六律不能正五音堯舜之道不以仁政不能
平治天下今有仁心仁聞而民不被其澤不可法於後世者
不行先王之道也故曰徒善不足以為政徒法不能以自行
詩云不愆不忘率由舊章遵先王之法而過者未之有也
見乃謂之象形乃謂之器聖人明道之象以制器即
器之體以寓象非智至明不足以創之非工至巧不
足以述之離婁之明能察秋毫於百歩之外智之至
明者也公輸子之巧能得意於運斤成風之妙工之
至巧者也以至明之智創物而以至巧之工述之不
能廢規矩而成方圓是規矩非出於方圓而方圓之
所自出者也述天地自然氣數而以聲通之謂之律
聲之曲折而成方雜比而成文謂之音聖人推日以
配音而以情質因辰以配律而以和音非聼至聰不
足以逹之師曠之聰能合乎八風之調聼之至聰者
也以至聰之耳聼樂不能廢六律而正五音是六律
非生於五音而五音之所自生者也盖方圓之所成
五音之所正必本於天性之聰明成於人為之法度
然則堯舜雖有亶聰明作元后之道茍不資法度之
粗以為仁政其能平治天下使之各當其分而不亂
哉𫝊曰巧者能生規矩不能廢規矩而正方圓聖人
能生法不能廢法而治國亦是意也今夫始萬物者
道也非仁政不行繼道者仁政也非道不立堯舜不
以仁政不能平治天下則所謂道者乃所以在之也
堯典所言皆道所以在天下舜典所言皆政所以治
之在之本也治之末也堯舜一道史之所言如此相
為終始而已人君有仁聲仁聞猶離婁之有明公輸
子之有巧師曠之有聰也有仁政猶離婁公輸子之
以規矩師曠之以六律也根諸中有不忍之仁心形
諸外有足聼之仁聞固冝近有以澤天下逺有以法
後世然且不足致此者非他不行先王仁政之道云
爾有仁心仁聞而不遵先王之法謂之徒善有先王
之法而無仁心仁聞謂之徒法齊王恩足及禽獸而
功不加百姓其心非不善也而無益於政徒善不足
以為政故也禹之法非亡而夏不世王其法非不美
也而無益於行徒法不能以自行故也茍主於中者
有仁心仁聞之善而輔之以先王之法正於外者有
先王之法而主之以仁心仁聞然猶其善不足以為
政其法不能以自行自古迨今未之聞也離婁之明
公輸子之巧師曠之聰聖人之法不可廢於天下如
此莊周反謂膠離朱之目天下人始含其明欐公倕
之指天下人始有其巧塞瞽曠之耳天下人始含其
聰殫殘天下之聖法而民始可與論議盖非一曲之
論將以復道之本故也
聖人既竭目力焉繼之以規矩凖繩以為方貟平直不
可勝用也既竭耳力焉繼之以六律正五音不可勝用
也既竭心思焉繼之以不忍人之政而仁覆天下矣
衡運生規規圓生矩矩方生繩繩直生凖所謂規矩
者正方圓之噐也凖繩者正平直之噐也離婁之明
止於目之所視而聖人竭目力焉則能内視無形而
極乎離婁之所不能見師曠之聰止於耳之所能聼
而聖人竭耳力焉則能反聼於無聲而極乎師曠之
所不能聞明雖足以極離婁之所不能視非繼之以
規矩凖繩不足以正方圓平直之噐聰雖足以極師
曠之所不能聞非繼之以六律不足以正宫商角徵
羽之音昔舜欲作十二章之服以行典禮必命禹以
明之察音律之變以在治忽必命禹以聼之以禹為
能竭耳目之力故也作服必觀古人之象審音必本
於六律豈繼之規矩凖繩六律之意邪彼其於噐械
聲音之小者猶若是况宰制天下乎一海内雖竭心
思以盡精㣲之妙如之何不繼以不忍人之仁政哉
先王有不忍人之仁心斯有不忍人之仁政以不忍
人之仁心行不忍人之仁政其兼愛足以仁民其博
愛足以愛物凡在天地之間體性抱情者吾之仁均
有以周覆之所謂仁覆天下如此而已周官天子執
冐圭以朝諸侯圭以鋭為用象天有生物之仁則其
命之以冐者豈亦仁覆天下之意歟然於耳目言力
於心言思者盖人以心為君無為以運其思於内以
耳目為官有為以竭其力於外故也
有孺子歌曰滄浪之水清兮可以濯我纓滄浪之水濁
兮可以濯我足孔子曰小子聼之清斯濯纓濁斯濯足
矣自取之也
水之為物其出有源其行有委得其地則清非其地
則濁清者為陽人之所尊也以之濯首飾之纓豈仁
則榮人所尊戴之意邪濁者為陰人之所賤也以之
濯下體之足豈不仁則辱人所卑賤之意邪由是觀
之水之性未嘗不潔而或清或濁非性之罪也異其
所處以取之而已人之性未嘗不善而或仁或不仁
亦非性之罪也異其所為而取之而已孟子有稱夏
諺者有稱人有恒言者有稱孺子歌者盖性命之理
人所同然言或在道孟子取之
樂書卷九十三
