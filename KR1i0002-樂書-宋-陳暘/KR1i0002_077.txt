欽定四庫全書
樂書卷七十七
宋陳𤾉撰
尚書訓義
虞書(大禹謨益稷)
大禹謨
帝乃誕敷文德舞干羽于兩階
舞有文武有大小文武雖殊其所以象德一也大小雖
殊其所以為文武一也周官大司樂舞雲門咸池之類文
舞之大者也舞大濩大武之類武舞之大者也舞師樂師
羽舞之類文舞之小者也干舞之類武舞之小者也舜舞
干羽特舞之小者而已盖羽者文德之容干者武德之器
武舞以扞蔽之干所以示威文舞以翼蔽之羽所以示懷
兩者並用而不孤立雖有苗之頑未有不畏懷而來格矣
昔市南宜僚弄丸而兩家之難觧孫叔敖甘寢秉明而郢
人投兵然則舜舞干羽而七旬有苗格豈足怪哉始伐以
武而逆命猶孟子所謂以善服人未有能服人也終懷
以文而來格猶孟子所謂以善養人然後能服天下也
舞干必於賓主兩階者以其班師振振則無事於征誅
有事於揖遜揖遜於兩階者禮舞干羽者樂也豈非
揖遜而天下治者禮樂之謂歟樂記言比音而樂之
及干戚羽旄謂之樂郊特牲明堂位祭統皆言朱干
玉戚以舞大武皮弁素積以舞大夏簡兮之詩言碩
人俁俁公庭萬舞繼之左手執籥右手秉翟皆先文
後武者堯舜揖遜其舞先干者以苗民逆命故也湯
武征誅其舞先萬者以武功為大故也然則舜之誕
敷文徳而有苗格文王於崇非不修徳卒不免用師
故詩曰執訊連連攸馘安安豈文王之徳不及禹耶
時異而已矣
益稷
予欲聞六律五聲八音在治忽以出納五言汝聽
周官大師掌六律六同以合陰陽之聲陽聲黄鐘太
蔟姑洗㽔賓夷則無射陰聲大呂應鐘南呂函鐘小
呂夾鐘皆文之以五聲宫商角徵羽皆播之以八音
金石土革絲木匏竹六詩曰風曰賦曰比曰興曰雅
曰頌以六徳為之本以六律為之音盖六律所以考
五聲五聲所以成八音八音所以察治忽此樂之所
由以成五言所由以出納者也今夫詩言其志歌永
其言則敎六詩以六徳為之本言之所以納也以六
律為之音言之所以出也言之變雖無窮而出納皆
不過五則所道者孰非中徳所詠者孰非中聲耶揚
雄謂中聲莫盛乎五荀卿謂詩者中聲之所止如此
而已嘗試論之古樂之發六律固正矣而後世四清
興焉律之所以不正也五聲固和矣而後世二變興
焉聲之所以不和也然四清之名起於鐘磬二八之
文非古制也豈鄭氏傅㑹漢得石磬十六而妄為之
說耶二變之名起於六十律旋宫之言非古制也豈
京房班固傅㑹左丘明為之七音以奉五聲之說耶
不知丘明所謂七音即八音也八音以土為主是以
金石絲竹匏與革木皆待之而後和焉故虞書樂記
國語之論八音皆虛土音以為之主猶天地之數五
十有五而大衍虚其五之意也由是觀之樂音有八
孰謂合二變而七之乎大司樂以六律六同五聲八
音六舞大合樂則舜欲聞六律五聲八音以作樂則
舞可知矣
工以納言時而颺之
舜之於臣民趨操同者躬禮樂以帥之趨操異者推
禮樂以教之自予欲觀古人之象至作服汝明者躬
禮以帥之也自予欲聞六律五聲八音至出納五言
汝聽者躬樂以率之也自庶頑讒說至欲並生哉者
推樂以教之也工之颺言若風之揚物則㢲以入之
非特言之者無罪而聞之者亦足勸矣盖舜之於股
肱耳目之官欲左右有民而責之使翼欲宣力四方
而責之使為則法度彰矣欲觀古象以作服而責之
使明欲聞音律以作樂而責之使聽則禮樂著矣如
此則夫何為哉垂拱視天民之阜而已
夔曰戛擊
戛擊如以戈戛以止樂器之所以為敔也擊以作樂
器之所以為柷也此六經之道同歸禮樂之用為急
禮勝則離而以進為文故曲禮以毋不敬為先樂勝
則流而以反為文故作樂先戛而後擊與樂記所謂
節奏先節後奏同意今夫論倫無患樂之情也樂之
所終患以生焉然則作樂戛而後擊是以禮節樂而
使之無奪倫之患豈不為得樂之情也歟爾雅曰戛
禮也禮節樂故也
鳴球
禮記郊特牲言諸侯之宫縣而擊玉磬明堂位言四
代之樂器而搏拊玉磬春秋之時齊侯以玉磬賂晉
止兵臧文仲以玉磬如齊吿糴則玉之於石類也玉
磬則出乎其類者矣顧命言天球在東序吕氏春秋
言堯命夔擊石拊石以象上帝玉磬之音則天球玉
之自然可以為鳴球衆聲之所求而依之者也傳曰
金石有聲不考不鳴禮記言玉之聲清越以長者樂
也謂之鳴球雖出於所考要之其聲清越以長無異
於禽之鳴也
搏拊
乗水者付之泭作樂者付之拊拊之為器韋表糠裏
状則類鼓聲則和柔倡而不和非徒鏗鏘而已書傳
謂以韋為鼓白虎通謂拊革而糠是也其設則堂上
此所謂搏拊是也其用則先歌大師所謂登歌則令
奏擊拊是也既曰搏拊又曰擊拊者拊之或搏或擊
拊聲大小之辨也與所謂擊石拊石為磬聲小大之
辨同意荀卿曰縣一鐘而尚拊大戴禮曰縣一磬而
尚拊盖一鐘一磬特縣之樂也拊設於一鐘一磬之
東其為衆樂之倡可知矣大柷登歌擊拊固小師之
職也大師則令之使奏擊而已此先戛擊後搏拊禮
記先搏拊者書以作樂序之記以樂器序之故其先
後不得不異
樂書卷七十七
