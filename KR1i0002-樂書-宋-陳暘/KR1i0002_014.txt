欽定四庫全書
樂書卷十四
宋陳𤾉撰
禮記訓義
樂記
樂者敦和率神而從天禮者别宜居鬼而從地
樂極和不有以惇之未必能統同禮從宜不有以别
之未必能辨異天法道者也人法地者也神由天道
而無方非樂之員而神不足以率之鬼由人道而有
歸非禮之方以智不足以居之率則有循而體自然
非有以强之也居則有方而止其所非有以行之也
明有禮樂幽有鬼神而其從天地如此亦各從其類
故也樂陽也主於率神以從天而鬼與焉禮隂也主
於居鬼以從地而神與焉莊子以鬼神守其幽為樂
禮器以順於鬼神為禮然則禮樂之用豈不殊事而
同道哉
故聖人作樂以應天制禮以配地禮樂明備天地官矣
天以至陽而職氣覆地以至隂而職形載樂由天作
而至陽之氣存焉禮以地制而至隂之形存焉聖人
職教化者也為能因隂陽以統形氣故作樂以應天
制禮以配地蓋樂有聲而無形作之以應天則聲氣
同故也禮有形而無聲制之以配地則形體異故也
禮樂明矣而不昧備矣而不偏非徒足以官天地天
地亦將為我官矣聖人始而應配之以成位終而官
之以成能庸詎知禮樂非天地耶天地非禮樂耶荀
卿謂聖人清其天君以至養其天情則天地官而萬
物役矣是雖非主禮樂而言要之為聖人之事一也
作樂以應天制禮以配地别而言之禮樂明備天地
官矣合而言之聖人制禮作樂而天地官者作者之
事也大人舉禮樂而天地昭者述者之事也言天地
官則天地雖大亦受於禮樂矣言天地昭則天地雖
幽亦不能匿其情矣
天尊地卑君臣定矣卑髙已陳貴賤位矣
分無兩隆有尊必有卑位無兩盛有貴必有賤貴以
高為本賤以卑為基是高卑以天地尊卑而後陳貴
賤以君臣定而後位言定則知位為辨言位則知定
為分分位不同禮亦異數此君臣所以别於朝廷貴
賤所以别於天下也然卑高者位之積貴賤者位之
序貴以卑而後形故言卑以敵貴賤以高而後顯故
言高以敵賤詩曰穆穆皇皇宜君宜王蓋穆穆者王
徳之容皇皇者君徳之容穆穆而後皇皇貴賤之序
也宜君而後宜王卑髙之序也與此同意然君可以
言貴貴不必皆君也臣可以言賤賤不必皆臣也故
於君臣言尊卑於貴賤言卑高以别之天尊地卑自
然之分也天髙地下自然之位也易言乾坤此言君
臣者易以乾坤為首禮以君臣為大故也
動静有常小大殊矣
天道成規其常在動地道成矩其常在静以動為常
無小而不大凡物之所謂大者皆麗焉以静為常無
大而不小凡物之所謂小者皆麗焉因其大而大之
因其小而小之則大小殊矣然則禮豈不為天地之
别乎禮者天地之序序故羣物皆别天髙地下萬物
散殊而禮制行如此而已變易之剛柔斷言小大殊
者此主禮有小大言之異乎易主乾坤而言也動静
有常小大殊者禮也一動一静天地之間者禮樂也
由是觀之禮由隂作雖主乎静未始不動樂由陽來
雖主乎動未始不静經曰禮動於外樂由中出故静
不其然乎
方以類聚物以羣分則性命不同矣
天地之間有域者必有方而方不能無類聚有生者
必有物而物不能無羣分蓋獨陽不生獨隂不成相
辨以成體相與以致用相辨以成體則陽與陽為類
凡非陽類者斯乖而不親隂與隂為類凡非隂類者
斯離而不合故乾位西北至陽也震坎艮之陽聚焉
坤位西南至隂也巽離兊之隂聚焉豈非方以類聚
邪揚雄謂人人物物各由厥彚是也相與以致用則
陽物不能無偶分之以羣乎隂隂物不能獨立分之
以羣乎陽則天地以道相際山澤以氣相通雷風以
聲相搏水火以性相逮豈非物以羣分耶揚雄謂分
羣偶物是也方以類聚物以羣分豈天地使然哉各
因性命不同而已禮之道以敬為體而有以相辨以
和為用而有以相與使天下之衆萬物之繁静安性
命之理動安性命之情亦何異此言性命不同不言
吉凶生者易原吉凶所生以同民患禮推性命不同
以辨名分故也
在天成象在地成形如此則禮者天地之别也
夫禮必本於太一分而為天地在天成象則凡物有
象者皆資成焉非特日月星辰之垂象而已在地成
形則凡物之有形者皆資成焉非特山川草木之流
形而已象成而上形成而下暉之本數係之末度孰
非天地之别乎在易繼之變化見在禮繼之天地别
者易員而神禮方以智故言妙於易言粗於禮
地氣上齊天氣下降隂陽相摩天地相蕩鼓之以雷霆
奮之以風雨動之以四時煖之以日月而百化興焉如
此則樂者天地之和也
樂之道形而為天地氣而為隂陽天地譬形體也待
隂陽而後變化隂陽譬榮衛也待天地而後流通故
地氣不上隮則肅肅之隂何以出乎天天氣不下降
則赫赫之陽何以𤼵乎地兩者交通成和一上一下
隂陽所以相摩也一先一後天地所以相蕩也相摩
與易言剛柔相摩莊周言木與木相摩同意相蕩與
易八卦相盪大𤣥言嵗嵗相盪同意盖隂陽之氣運
行乎天地之間其相薄也感而為雷激而為霆其偏
勝也怒而為風和而為雨雷霆以震之凡物之有聲
者莫不鼓矣風雨以潤之凡物之有心者莫不奮矣
一嘘為春夏一吸為秋冬四時之行也有以動化之
或循星以進退或應日以死生日月之運有以煖煊
之如此則一寒一暑一晝一夜而百昌之化興焉然
則樂有不為天地之和邪莫神於易莫明於禮㣲之
而為乾坤顯之而為禮樂其所以同異詳畧亦相為
表裏而已煖之者日也月亦預焉潤之者雨也風亦
預焉相須而成故也
化不時則不生男女無辨則亂升天地之情也
禮偩天地之情非特與之同節而已實天地之序也
樂偩天地之情非特與之同和而已實天地之和也
和故百物皆化化不時則不生樂失其和故也序故
羣物皆别男女無辨則亂升禮失其别故也列子曰
常生常化者無時不生無時不化隂陽爾四時爾然
則化不時則不生有不本天地之情邪易曰男正位
乎外女正位乎内天地之大義也然則男女無辨則
亂升有不本天地之情邪蓋天地之情去心以感物
於卦為咸存心以久其道於卦為恒咸言男女之感
彖曰天地感而萬物生恒言男女之常彖曰天地之
道常久而不已由是觀之善言天地者以人事善言
人事者以天地化不時則不生以天地明人事也男
女無辨則亂升以人事明天地也
及夫禮樂之極乎天而蟠乎地行乎隂陽而通乎鬼神
窮髙極遠而測深厚
禮樂之道建神而天之有以極乎天之所覆觸地而
田之有以蟠乎地之所載與隂陽埏其化行之於無
止與鬼神即其靈通之於不窮窮高極遠其運無乎
不在也測深與厚其至無乎不察也由是觀之禮樂
之道其可以方體求耶黄帝張咸池之樂於洞庭之
野充滿天地包裹六極上極乎天下蟠乎地也隂陽
調和流光其聲行乎隂陽也鬼神守其幽通乎鬼神
也動於無方居於杳𡨕窮髙極遠而測深厚也言樂
知此則禮可知矣窮髙極遠况下且近者乎測深與
厚况淺且薄者乎極乎天蟠乎地者禮樂也上際於
天下蟠於地者精神也測深極遠者禮樂也鈎深致
遠者蓍龜也莊周以明道故言精神易以窮神故言
蓍龜記言人道而已此所以詳於禮樂歟
樂著太始而禮居成物
一隂一陽之謂道麗乎一陽者其道為乾麗乎一隂
者其道為坤蓋生於子成於丑而乾位亥前故所知
者太始生於午成於未而坤位未後故所作者成物
然太始形之始未離乎象成物器之終未離乎形乾
能知太始不能著其微而顯之著其微而顯之者樂
也坤能作成物不能居其所而有之居其所而有之
者禮也樂以陽來以天作凡在天成象者皆資之顯
焉豈非著太始之意歟禮以隂作以地制凡在地成
形者皆資之居焉豈非居成物之意歟太始父道也
尊而不親成物母道也親而不尊樂尊而不親太始
待之以著自形而上言之禮親而不尊成物待之以
居自形而下者言之凡物以陽顯以隂晦以陽流以
隂止樂陽以顯故言著與樂著萬物之理同禮隂以
止故言居與禮别宜居鬼同乾知太始坤作成物天
地之道樂著太始禮居成物禮樂之道也言樂著太
始則禮之所著者太一也故曰禮必本於太一言禮
居成物則樂之所居者化物也故曰和故百物皆化
不言太初而言太始者有初然後有始太初氣之始
也太始形之始也形之始故可得而著氣之始則未
形孰得而著之邪
著不息者天也著不動者地也一動一静者天地之間
也故聖人曰禮樂云
乾則自彊不息坤則至静徳方天確而動故其運不
息著不息者樂之所以㝠乎天也地隤而静故其處
不動著不動者禮之所以㝠乎地也有天地然後有
萬物萬物之情非動則静而禮樂如之樂主動由中
出則静矣禮主静交乎下則動矣萬物盈於天地之
間或類聚或羣分域動者有時而静域静者有時而
動一動一静而不主故常者無適而非禮樂也非聖
人知禮樂之情其孰能究此故此繼之聖人曰禮樂
云然則禮樂有不為天地之父母聖人有不為禮樂
之君師邪言著不息者天也著不動者地也與易闢
戸謂之乾闔戸謂之坤同意一動一静天地之間與
易一闔一闢謂之變同意樂主於著未始不居莊周
言咸池之樂曰居於窈㝠是也禮主於居未始不著
此言著不動者地是也
樂書卷十四
