欽定四庫全書
樂書卷一
宋陳𤾉撰
禮記訓義
曲禮上曲禮下檀弓上
曲禮上
先生書䇿琴瑟在前坐而遷之戒勿越
道雖不在書䇿而學道者必始於書䇿道雖不在琴瑟
而樂道者必始於琴瑟古之所謂先生者非為其長於
我也為其聞道先乎吾而已聞道先乎吾吾從而師之
不特見其人而尊敬之也雖見其載道之書策樂道之
琴瑟亦必尊而敬之非敬書策琴瑟而已所以敬道也
道之所在聖人尊之而况其凡乎故先生書䇿琴瑟在
前坐而遷之戒勿越其斯以為敬之至歟今夫為人子
者於父植之桑梓則必敬於三賜之車馬則不及為人
婦者於舅姑之席簟枕几則不傳於杖屨則不敢近為
人臣者見君之几杖則起遭乗輿則下皆以其所敬在
此而敬之在彼况弟子於先生書䇿琴瑟其可不以越
之為戒乎雖然琴瑟先生所常御焉故詩曰琴瑟在御
莫不静好然亦有所謂不御者其惟親疾之時乎
臨樂不歎當食不歎
樂生於情之所有餘歎起於言之所不足臨樂不歎則
言無不足而情為有餘矣故誠於執紼者不期哀而哀何
笑之有誠於臨樂者不期樂而樂何歎之有執紼不笑臨
樂不歎非為安而行之者言之為勉强而行之者言故也
中庸曰喜怒哀樂未𤼵謂之中𤼵而皆中節謂之和臨樂
而歎非所謂𤼵而中節者也其去中和不亦逺乎昔曹太
子來朝享初獻樂奏而歎施父曰曹太子其有憂乎非歎
所也何曹太子之不知禮施父之知禮邪臨樂而歎則
心存憂患而不知樂當食而歎則口含芻豢而不知味
雖未害乎禮之大體亦非所以為禮之委曲者歟
曲禮下
䘮復常讀樂章居䘮不言樂
非䘮而讀䘮禮則非人子之情居䘮而不讀䘮禮不
失之過則失之不及未葬而讀祭禮則非孝子之情
既葬而不讀祭禮不失之黷則失之怠䘮未除而讀
樂章則哀不足䘮復常而不讀樂章則樂必崩故曰
居䘮讀䘮禮既𦵏讀祭禮䘮復常讀樂章宰予欲短
䘮而為樂孔子以為不仁閔騫子夏援琴而哀樂孔
子皆以為君子則䘮復常讀樂章先王之中制也夫
斬衰之䘮唯而不對齊衰之喪對而不言大功之䘮
言而不及議小功之䘮議而不及樂又况大於此而
可言樂乎
祭事不縣
通變之謂事鍾磬之謂縣周官大司樂大禮大凶大
烖令弛縣古者嵗凶年糓不登君膳不祭肺祭事不
縣按特弛而不用通變以憂民而已司巫大旱則舞
雩女巫大烖歌哭而請則所謂不縣固非無樂其祭
則有禱而無祀其樂則有歌舞而無縣故也大司徒
荒政十有二而眚禮蕃樂豫焉君膳不祭肺眚禮也
祭事不縣蕃樂也然大夫以粱為加食君膳不祭肺
故大夫不敢食粱士無故不去琴瑟君弛縣故士不
敢飲酒以樂是大夫所視而效之者在君士所視而
效之者在大夫然則為人上者可不謹歟
君無故玉不去身大夫無故不徹縣士無故不徹琴瑟
君子不可斯須離禮斯須離禮則易慢之心入之矣
不可斯須離樂斯須離樂則鄙詐之心入之矣故君
無故玉不去身禮也大夫無故不徹縣士無故不徹
琴瑟樂也鍾尚羽而象地磬尚聲而象水皆待縣之
以致用也瑟亦琴類也其所異者特絲分而音細爾
樂之大者在鐘磬大夫以智帥人之大者也故不徹
縣其常御者在琴瑟士則事人有常心者也故不徹
琴瑟於玉言君則大夫士可知玉藻謂天子佩白玉
公侯佩山𤣥玉大夫佩水蒼玉士佩瓀玟是也於樂
言大夫士則天子諸侯可知周官謂王宫縣諸侯軒
縣卿大夫判縣士特縣是也太史公言古者天子諸
侯聽鐘磬未嘗離於庭卿大夫聽琴瑟之音未嘗離
於前與此異者曲禮别而言之大夫不徹鐘磬之縣
士不徹琴瑟太史公通而言之大夫未必不用縣
檀弓上
君子有終身之憂而無一朝之患故忌日不樂
君子之於親有終制之䘮有終身之䘮終制之䘮三
年是也終身之䘮忌日是也人之有哀樂猶天之有
隂陽隂陽不同時哀樂不同日文王之於親忌日必
哀而不樂豈非能全終身之憂乎昔人鄰有䘮舂不
相里有殯不巷歌况親䘮乎臨䘮不笑執紼不笑望
柩不歌適墓不歌况忌日乎祭義曰忌日不用非不
祥也言夫日志有所至而不敢盡其私也忌日猶不
舉事其不樂可知矣古者有忌月無忌年有忌日無
忌月唐於忌日欲不合樂可謂知終身之憂矣申屠
蟠於忌日三日不食非禮意也禮不云乎毁不滅性
忌日歸哭于宗室盖有終身之憂仁也無一朝之患
義也此主忌日不樂言之孟子主憂不如舜言之其
辭雖同其意則異
魯人有朝祥而暮歌者子路笑之夫子曰由爾責於人終
無己夫三年之䘮亦已久矣夫子路出夫子曰又多乎
哉踰月則其善也
䘮凶禮也祭吉禮也畢凶禮之䘮猶為吉禮之禫未
全乎吉也吉事兆見於此矣得不謂之祥乎魯人祥
歌同日失之太速不足為善禮子路笑之失之太嚴
不足為知時此孔子所以恕魯人而抑子路之責人
無己也記曰制祥之日鼓素琴瑟不為非而歌則為
未善者琴自外作歌由中出故也孔子五日而彈琴
十日而成笙歌則琴與歌不同可知矣孔子十日而
成笙歌不待踰月者盖十日固已踰月矣記曰祥而
縞徙月樂
孟獻子禫縣而不樂比御而不入夫子曰獻子加於人
一等矣
三年之䘮二十五月而祥中月而禫期之䘮十三月
而祥十五月而禫父在為母為妻亦如之盖三年之
䘮則久矣故祥月而禫者以義斷恩也期之䘮則近
矣故間月而禫者以恩伸義也記曰禫而内無哭者
樂作矣又曰禫而從御吉祭而復寢由此觀之孟獻
子祥縣而不樂比御而不入則過乎此矣故孔子稱
之今夫先王制禮以中為界子夏子張援琴於除䘮
之際孔子皆以為君子伯魚子路過哀於母姊之䘮
孔子皆非之然則孟獻子之過於禮孔子反稱之者
非以為得禮也特稱其加諸人一等而已
孔子既祥五日彈琴而不成聲十日而成笙歌
舜琴歌南風有孝思之意存焉笙象物生於東方有
生意存焉故孔子既祥五日則於去䘮為未逺其心
不絶乎孝思猶未全於生意也雖彈琴矣而聲不成
焉十日則於去䘮為逺而有全於生意故笙歌之聲
成焉盖制祥之日可以鼓素琴君子所以與人同五
日彈琴君子所以與人異彈之者禮之所不可廢也
不成聲者仁之所不忍也絲不如竹竹不如肉故彈
琴而後成笙歌此言彈琴而後成笙歌儀禮鄉飲酒
言授瑟而後成笙歌者二十五絃之瑟比五絃之琴
則琴小而瑟大或舉大見小或舉小見大其成笙歌
一也
太公封於營丘比及五世皆反𦵏於周君子曰樂樂其
所自生禮不忘其本古之人有言曰狐死正丘首仁也
君子之所謂禮言而履之者也所謂樂行而樂之者
也書曰以禮制心記曰樂者其本在人心之感於物
也禮樂同出於人心而仁者人也亦出於人心而已
故人而不仁如禮何人而不仁如樂何則禮樂之道
不過章徳報情而反始也太公封於營丘比及五世
皆反葬於周夫豈偽為之哉行吾仁以全禮樂之道
而已狐死猶正丘首况仁人孝子乎
顔淵之䘮饋祥肉孔子出受之入彈琴而后食之
儀禮曰薦此嘗事又朞而大祥又曰薦此祥事中月
而禫祥祭而饋則鬼事畢而人事始矣顔淵之䘮饋
祥肉孔子必出受之仁也必彈琴而後食之義也禮
之道無他節文仁義而已矣
子夏既除䘮而見子之琴和之而不和彈之而不成聲
作而曰哀未忘也先王制禮而弗敢過也子張既除䘮
而見子之琴和之而和彈之而成聲作而曰先王制禮
不敢不至焉
子夏之䘮親曾子責其無聞其除䘮家語毛氏傳謂
其援琴而樂是子夏忘哀於纔三年之際子張割哀
於已三年之後然則師之於䘮也過商之於䘮也不
及竊意檀弓誤以子夏為子張子張為子夏歟子騫
之於親有類子張故檀弓舉子張以見子騫家語毛
氏傳舉子騫以見子張彼其於哀樂之分皆能以禮
終故或言先王制禮弗敢過也或言先王制禮弗敢
不至焉孔子皆以為君子豈非無所不用其極邪記
曰惟君子為能知樂知樂則幾於禮矣三子與有焉
弔於人是日不樂
天之道隂陽不同時則當寒而燠者逆道也人之理
哀樂不同日弔日而樂者逆理也鄰有䘮舂不相里
有殯不巷歌况弔日乎行弔之日不飲酒食肉况樂
乎論語子於是日哭則不歌曲禮亦曰哭日不歌用
其至故也
樂書卷一
