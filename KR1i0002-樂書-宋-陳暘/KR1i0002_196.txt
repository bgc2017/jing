欽定四庫全書
樂書卷一百九十六
宋陳𤾉撰
樂圖論
吉禮
祀九宫祠五龍
祭樂祖王日食一舉
王大食三宥王出入奏王夏
尸出入奏肆夏牲出入奏昭夏
薦齍徹食
行以肆夏趨以采薺
環拜以鐘鼓受寳冊
祀九宫
宫架
歌樂安
舞干羽
史記封禪書曰天神之貴者曰太一太一之佐曰五帝
盖九宫所主風雨霜雪雹疫之事唐天寶中述九宫貴
神次昊天上帝類天地神祇盖嘗躬親祀之文宗太和
中降為中祀武宗㑹昌中復為大祀焉奏樂六成以黄
鍾為均也聖朝祥符初東封泰山詔九宫之神就行宫
之東别興壇壝致享用大祀之禮自後親祀南郊遣官
就祭之樂用登歌作樂安之曲焉臣嘗考天聖七年己
巳入厯太一在一宫嵗進一位飛棊廵行周而復始故
聖朝每祭遣司天監官就祠所逐歲貴神飛棊之方旋
定位次有恊唐天寶故事亦一時盛典也(郄良遇太一九宫法有飛
棊立成圖嵗一移兼推九宫災害之法又唐天寶中術士蘓嘉慶始基九宮壇於城東其壇一成高三尺四階
上依位置九小壇東南曰招摇正東曰軒轅東北曰太陰正南曰太一中央曰天符正北曰天一西南曰攝提
正西曰咸池西北曰青龍五數中戴九履一左三右七二四為上六八為下符於遁甲此則九宫定位每嵗祭
以四孟随嵗改位行棊謂之飛位焉)
祭五龍
判架
登歌
舞
唐明皇即位之始自以為獲龍池之瑞因興慶善宫建
五龍祠樂用判架奏姑洗之均三成又制舞以童十二
為佾設登歌如軒架奏南吕之均亦一時之制後世有
其廢之莫敢舉也聖朝誠舉而行之以崇明祀以福羣
生不亦可乎
祭樂祖
周官大司樂掌成均之法凡有道者有徳者使教焉死
則以為樂祖祭於瞽宗蓋生為樂職之長而教於成均
死為樂祖而祭於瞽宗祭法所謂有功徳於民則祭之
是也明堂位曰瞽宗商學也此言成均周學也先儒以
瞽宗為廟以成均為五帝學亦已誤矣
王日食一舉
古者天子食日舉以樂卒食以樂徹于造盖無大䘮大
荒大禮則必以樂侑食使聞和聲則心平而氣行也語
曰亞飯干適楚三飯繚適蔡四飯缺適秦每飯異樂每
大食為侑食之樂大致如此然王日一舉以樂侑食者
膳夫之職至於大食三侑又大司樂之職也古者飯必
告飽告飽必侑特牲三飯告飽而侑則九飯三侑矣荀
卿大戴皆言三侑之不食則以樂侑食至於三禮之大
成也禮之大成者皆令奏鐘鼓則非三侑之食無鐘鼓
矣傳曰王者飲食有食舉之樂所以順天地養神明求
福應蓋本諸此漢太樂舊傳食舉十三曲章帝推用鹿
鳴一曲晉荀朂去鹿鳴舊歌更造食舉東西箱樂歌宋
齊食舉十曲則以樂侑食先王所不廢况後世乎
王大食三侑
膳夫掌王之飲食膳羞以養王王日一舉鼎十有二物
以樂侑食卒食以樂徹于造凡此王常食之食非大食
之食也常食之食以樂侑之則大食以樂侑之可知矣
公食大夫禮三飯而後侑則以樂侑食猶儀禮以幣侑
食也三侑之樂皆令奏鐘鼓則鐘鼓樂之盛也大食禮
之盛也有盛禮必有盛樂以樂之非王者以大臨物安
足享此禮成於三而樂亦如之故王大食則其禮具三
侑則其樂備王者以樂侑食豈特樂吾一身為哉乃所
以樂天下也隋制食舉上夀奏需夏之曲殿上登歌用
文武之舞聖朝侑食奏和安之曲亦一時之制也
王出入奏王夏
尸出入奏肆夏
牲出入奏昭夏
書曰勸之以九歌俾勿壞瞽矇掌九徳之歌以役太師
大司樂奏九徳之歌九㲈之舞由是言之㲈舜樂也謂
之九㲈之舞夏禹樂也九徳之歌得不為九夏乎宗廟
九變之樂必奏九徳之歌九㲈之舞者豈非舜行天道
以治人禹行人道以奏天而其樂有以相成歟九夏之
樂以王夏為首以明王道自禹始故也王於尸為尊必
北面事之以其在廟門内則全於君故也乃若廟門外
則疑於臣此王所以先尸也牲所以奉神而尸象神而
已此所以先牲也王也尸也牲也方宗廟祭祀之時其
出入未始不均也王則中心無為以守至正非有出入
也其出入則以送逆尸與牲而已故王出入令奏王夏
繼之以尸出入奏肆夏牲出入奏昭夏也大饗之禮有
施之祭祀者有施之賓客者禮記郊血大饗不問卜此
施之祭祀也大饗尚腵脩大饗有四此施之賓客也是
大饗之禮非特仁鬼神於幽亦所以仁賓客於明矣古
人之饗賓如承大祭其所異者特不入牲而已盖饗鬼
神在廟門内故君必入牲而親殺之既祭饗賓則在廟
門外其何入牲之有
薦齍
天子父天下王后母天下其正位雖有内外要之於宗
廟享薦以禮羞徹以樂蓋未始不一天子聽外治故及
於賓客之饗王后聽内治止於羞獻而已周官外宗掌
宗廟之祭祀王后以樂羞齍則贊凡王后之獻亦如之
是也天子雖主外治而以同族之内宗佐之以内佐外
也王后雖主内治而以異族之外宗贊之以外贊内也
徹食
周官膳夫以樂侑食卒食以樂徹于造樂師凡樂成告
備及徹帥學士而歌徹小師掌大祭祀徹歌大饗亦如
之内宗掌宗廟之祭祀及以樂徹則佐傳豆邊賓客之
饗食亦如之外宗佐王后薦玉豆及以樂徹亦如之由
此觀之徹食之樂天子與后未嘗不並用其所異者特
天子以雝諸侯以振羽而已然則三家歌之於堂聖人
奚取焉
行以肆夏
趨以采薺
環拜以鐘鼔
堂上謂之行堂下謂之步門外謂之趨樂師教之樂儀
堂下行以肆夏門外趨以采薺車亦如之大馭凡路行
以肆夏趨以采薺凡馭路儀以和鸞為節記曰和鸞中
采薺是也車出以鐘鼓奏九夏然則教樂之儀或行或
趨或環珮而拜如之何不以鐘鼓為節乎禮曰升車有
鸞和之聲行步有環佩之聲則環佩而拜其聲與鐘鼓
之節相應固其理也書大傳天子左五鐘右五鐘出撞
黄鐘右五鐘皆應然後太師奏登車告出也入撞㽔賓
左五鐘皆應然後太師奏登堂就席告入也由是觀之
黄鐘所以奏肆夏也蕤賓所以奏采薺也出撞陽鐘而
陰應之是動而節之以止易序卦物不可以終動之意
也入撞陰鐘而陽應之是止而濟之以動序卦不可以
終止之意也樂師行以肆夏先趨以采薺豈主出言之
邪禮記趨以采薺先行以肆夏豈主入言之邪大戴禮
言步中采薺趨中肆夏誤矣後世奏永至之樂為行步
之節豈效古采薺肆夏之意歟采薺之詩雖不經見大
致不過若采蘩采蘋之類也
受寶冊
宫架
聖朝之制凡皇帝受尊號寶冊前期尚食設御幄坐於
殿中南向又設太尉司徒奉冊寶褥位於御坐前大樂
令展宫架於庭鼓吹令置熊羆十二案於建鼓之外恊
律郎設舉麾位於殿上及樂架之北羣臣就位如入閤
之儀是日皇帝服袞冕御輿將出仗動恊律郎舉麾奏
乾安之樂皇帝御坐樂止公卿入門奏正安之樂至位
樂止(凡太尉行皆作正安)通事舍人引冊太常卿前導吏部侍郎
押冊案太尉奉冊樂作禮部侍郎押寶案司徒次之至
解鈕位樂止升階樂作至褥位樂止太尉捧冊案跪置
訖中書令進讀訖降階寶案升階樂作至位樂止司徒
進讀訖降復位太尉升階稱賀侍中宣制羣臣皆三稱
萬歲禮畢奏乾安之樂皇帝入自東房戛敔樂止以義
起之制也
樂書卷一百九十六
