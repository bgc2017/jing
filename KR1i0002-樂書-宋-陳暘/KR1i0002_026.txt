欽定四庫全書
樂書卷二十六
宋陳𤾉撰
禮記訓義
樂記
賓牟賈侍坐於孔子孔子與之言及樂曰夫武之備
戒之已久何也對曰病不得衆也咏嘆之淫液之何
也對曰恐不逮事也𤼵揚蹈厲之已蚤何也對曰及
時事也武坐致右憲左何也對曰非武坐也聲淫及
商何也對曰非武音也子曰若非武音則何音也對
曰有司失其傳也若非有司失其傳則武王之志荒
矣子曰唯丘之聞諸萇𢎞亦若吾子之言是也
古之善論兵者以齊之技擊不可遇魏之武卒魏之
武卒不可遇秦之銳士秦之銳士不可當桓文之節制
桓文之節制不可敵武王之仁義仁則愛人而惡人之
害之也義則循理而惡人之亂之也未有下不得人和
上不得天時者矣夫豈以衆之不得為病事之不逮為
恐時之不及為慮哉其所以備戒如此者出而與民同
患人之所畏不可不畏爾觀其誓師之辭曰肆予小子
誕以爾衆士殄殱乃讎爾衆士其尚敵果毅以登乃辟
功多有厚賞不迪有顯戮尚弼予一人永清四海時哉
弗可失其意亦可見矣人之左手足不如右强則左者
無事於用而右者有事於用也武舞之行列亂矣而皆
坐是致其有用者憲其無用者以文止武而已非所謂
武坐也故賓牟賈之言孔子無取焉故曰武亂皆坐周
召之治也武王之勝商遏劉應天順人而已非利天下
也尚何聲淫及商之有乎武樂之聲淫及商非武王之
志然也有司失其傳而已故賓牟賈之言孔子有取焉
爾故曰唯丘聞諸萇𢎞亦若吾子之言是也然則賓
牟賈之言樂及此與夫蘇夔言聲而不及雅者異矣
賓牟賈起免席而請曰夫武之備戒之已久則既聞命
矣敢問遲之遲而又久何也子曰居吾語女夫樂者象
成者也揔干而山立武王之事也𤼵揚蹈厲太公之志
也武亂皆坐周召之治也且夫武始而北出再成而㓕
啇三成而南四成而南國是疆五成而分周公左召公
右六成復綴以崇天子夾振之而駟伐盛威於中國也
分夾而進事蚤濟也乆立於綴以待諸侯之至也
兵者不祥之噐而干者非伐人之兵也揔干而山立
其象武王征而不伐之意歟君無為而逸臣無不為
而勞揔干而山立象武王征而不伐之事以君逸故
也𤼵揚蹈厲象太公時維鷹揚之志以臣勞故也孔
子語魯太師之樂以翕如為作以繹如為成是樂以
始作以變成武王之樂六成則六變而已始而北出
三歩以見方也再成而㓕商再始以著徃也三成而
南自北而南也四成而南國是疆正域彼江漢汝墳
也五成而分周公左召公右不私其欲也六成復綴
以崇天子樂終而徳尊也樂象武功之成如此而已
蓋不疆南國而分陜以治未可也不分陜以治而使
之復綴以崇天子未可也分治繫於臣故别而為二
復綴統於君故合而為一然始而北出為治兵所以
尚威武也終夾振之而駟伐盛威於中國則入為振
旅所以反尊卑也蓋大武之舞以鼓進以金止以鼓
進則分左右夾而進之所以欲事功之蚤濟也以金
止則乆立於綴兆之位而遲之所以待諸侯之至也
其所以如此者匪棘其欲也致天討除人害以對于
天下而已然則武樂六成韶樂九成何也曰二與四
為六而坤用之兩地之數也一三五為九而乾用之
參天之數也武武樂也而屬乎隂其成以兩地之數
韶文樂也而屬乎陽其成以參天之數象成莫大乎
形而數如之亦節奏自然之符也
且女獨未聞牧野之語乎武王克殷反商未及下車而
封黄帝之後於薊封帝堯之後於祝封帝舜之後於陳
下車而封夏后氏之後於把投殷之後於宋
昔武王誅殘賊反牧野非心利天下以棘吾欲也棘
於裂地封先代之後與之共守而已蓋黄帝為有熊
而封其後於薊帝堯為陶唐而封其後於祝帝舜為
有虞而封其後於陳所以備三恪也禹為夏后而别
以姒氏契為商姓而别以子氏或封把或封宋所以
備二代也帝德也封之備三恪崇德故也王業也封
之備二代尊業故也帝則德備事簡不必修其禮物
焉雖不待下車封之可也王則業大事煩必修其禮
物然後可以封雖欲不待下車信乎其未能矣均是
二王之後一則以封一則以投何邪曰古者在賢則
封之不賢則投之禹之後非若武庚以三監叛也封
之以仁所以崇先代投之以義所以戒後世孔子定
書正禮皆斷自唐虞此封先代之後必及黄帝者豈
二帝二王之君皆出於黄帝故邪與商周禘嚳同意
史記并論封神農之後於焦言之第弗深考爾
封王子比干之墓釋箕子之囚使之行商容而復其位
庶民弛政庶士倍禄濟河而西馬散之華山之陽而弗
復乗牛散之桃林之野而弗復服車甲衅而藏之府庫
而弗復用倒載干戈包之以虎皮將帥之士使為諸侯
名之曰建櫜然後天下知武王之不復用兵也
商王賊虐諌輔而比干以諌死囚奴正士而箕子以
智奴剥䘮元良而商容以仁隐皇天震怒命武王誅
之夫豈使之利廣土衆民為哉蘄於繼絶世獲仁人
而已以謂既死者不可復作封其墓以旌異之可也
生者猶可因任囚者釋之而使以德隐者起之而復
其位急親賢故也商政之施於民者可謂虐矣弛之
使從寛所以安之禄之加於士者可謂薄矣倍之使
加厚所以勸之急先務故也書曰乃反商政政由舊
者此歟馬者兵介之用散之華山而弗復乗牛者引
重之具散之桃林而弗復服示天下不復用兵畜矣
車甲所以備敵者也衅而藏之於府庫干戈所以勝
敵者也倒載而包之以虎皮示天下不復用兵械矣
將帥之士使之列爵分土而為諸侯示天下不復用
武臣矣凡此名之曰建&KR1060;而實以偃兵也荀卿曰古
者明王之舉大事立大功也大事已愽大功已立則
君享其成羣臣享其功是以為善者勸為不善者沮
如此而已考工記言櫜之欲其約也詩曰載櫜弓矢
蓋旗之為物令士卒者也令士卒以用之為常其建
之則必掲而用之櫜之為物約弓矢者也約弓矢以
不用為常其建之則必束而不用矣故建之與旗同
其所以建之與旗異然則武成以歸馬華山放牛桃
林為先釋箕子囚封比干墓式商容閭為後與此異
何邪曰昔者廏焚孔子問以傷人為先而馬次之先
人後物古之君子皆然夫詎武王偃兵獨先物後賢
邪是知武成簡編錯誤而記之所載為不失其序書
言箕子比干而不及微子者豈以微子之分封於宋
以代武庚為商後故邪此先比干後箕子者豈以箕
子之利貞不若比干輔相之為至邪與孟子論賢人
之序同意書先箕子後比干者以比干之死在箕子
為奴之後也與孔子論三仁之序同意封二王之後
所以戒後世之為君者封比干之墓所以勸後世之
為臣者式商容之閭言其始行商容而復其位言其
終釋者以商容為商之禮樂失之逺矣
樂書卷二十六
