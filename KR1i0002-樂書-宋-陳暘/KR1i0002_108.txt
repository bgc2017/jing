欽定四庫全書
樂書卷一百八
宋陳𤾉撰
樂圖論
雅部
八音
八音位八音次
金石土革
絲匏竹木
八音位
先王作樂莫不文之以五聲播之以八音故列琴瑟於南
列管於東南列磬於西北列鐘於北所以正其位也記曰
列其琴瑟管磬鐘鼔如此然琴瑟絲音也與瓦同於尚宫
管竹音也與匏同於利制鼔革音也與木同於一聲磬石
音也鐘金音也故舉絲以見瓦舉竹以見匏舉革以見木
而五聲八音具矣後聖有作為樂如此其備則蕢桴而土鼔
雖鄙朴而不足尚然先王必存而不廢者貴本始之意也
八音次
周官大師掌六律六同以合隂陽之聲皆播之以八音
先金石而土革次之先絲木而匏竹次之八者之序也
國語曰鑄之金磨之石繋之絲木越之匏竹節之鼓而
行之以遂八風太元曰㓮割竹革木土金繋石彈絲以
和天下掜擬之八風八音所以掜擬八風而遂之八風
所以從律而不失先後之序故其論次亦因之而已
一曰金
金生於土而别於土其卦則兊其方則西其時則秋其
風閶闔其聲尚羽其音則鏗立秋之氣也先王作樂用
之以為金奏焉周官鍾師掌金奏鎛師掌金奏之鼔鼔
人掌四金之音聲孟子曰金聲是也金奏之樂未甞不
用鼔特謂之金者以金為主故也禮曰内金示和也又
曰入門而金作示情也國語曰金奏肆夏莊子曰金石
有聲不考不鳴則奏金而鳴之内以示情外以示和音
之實也
二曰石
石之為物堅實而不動其卦則乾其時則秋冬之交其
方則西北之維其風不周其聲尚角其音則辨立冬之
氣也先王作樂擊之以為磬之屬焉盖金石之樂其聲
未嘗不相應故莊子曰金石有聲不考不鳴國語曰金
石以動之唐李真以車鐸而得徴音之石則其相應可
知矣三代之樂既壞於秦漢漢至成帝時尚未有金石
之樂及晉武破符堅之後而四廂金石始備焉後世猥
以泗濵石其聲下而石和而以華原所出者易之信乎
審一以定和難矣哉
三曰土
土則埏埴以成器而冲氣出焉其卦則坤其方則西南
之維其時則秋夏之交其風則凉其聲尚宫其音則濁
立秋之氣也先王作樂用之以為塤之屬焉盖塤箎之
樂未嘗不相應也故詩曰伯氏吹塤仲氏吹箎又曰如
塤如箎樂記以塤箎為徳音之音周官笙師并掌而教
之則其聲相應信矣
四曰革
革去故以為器而羣音首焉其卦則坎其方則北其時
則冬其風廣莫其律黄鍾其聲一其音讙冬至之氣也
先王作樂用之以為鼓之屬焉盖鞉所以兆奏鼓者也
二者以同聲相應故祀天神以雷鼓雷鼗祭地示以靈
鼓靈鼗享人鬼以路鼓路鼗樂記亦以鞉鼓合而為徳
音周官少師亦以鞉鼓并而鼓之也
五曰絲
絲飾物而成聲其卦則離其方則南其時則夏其聲尚
宫其律蕤賔其風景其音哀夏至之氣也先王作樂弦
之以為琴瑟之屬焉葢琴瑟之樂君子所常御其大小
雖不同而其聲應一也故均列之堂上焉
六曰匏
匏之為物其性輕而浮其中虛而通笙則以匏為母象
植物之生焉其卦則艮其方東北之維其時春冬之交
其聲尚議其律大吕太蔟其風融其音啾立春之氣也
先王作樂慮之以為笙竽之屬焉記曰歌者在上匏竹
在下國語曰匏竹利制葢匏竹相合而成聲得清濁之
適故也
七曰竹
竹之為物其節直而有制其心虚而能通而利制之音
所由出也其卦則震其方則東其時則春其聲尚議其
律姑洗其風明庶其音温春分之氣也先王作樂竅之
以為簫管之屬焉
八曰木
木者所以合止樂之器其卦則巽其方東南之維其時
春夏之交其風清明其律夾鍾其聲一其音直立夏之
氣也先王作樂斵之以為敔柷之屬焉樂記曰作為椌
楬徳音之音柷敔以椌楬為用椌楬以柷敔為體二者
之聲二合一止未嘗不相待也
樂書卷一百八
