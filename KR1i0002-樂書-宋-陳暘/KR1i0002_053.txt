欽定四庫全書
樂書卷五十三
宋陳𤾉撰
周禮訓義
春官
籥師籥章鞮鞻氏
籥師
籥師掌教國子舞羽龡籥
明堂位曰蕢桴土鼔葦籥伊耆氏之樂也籥之為器如笛
而三孔主中聲而上下之春分之音也三孔則冲氣出焉
春分則隂陽中焉此律吕之所由生也始乎葦伊耆氏施
於索饗之祭是已成乎竹周人以之教陔樂是已詩之簡
兮曰左手執籥右手秉翟賓之初筵曰籥舞笙鼔樂既和
奏鐘鼔曰以雅以南以籥不僭春秋書仲遂卒于垂壬午
猶繹萬入去籥公羊曰去其有聲者存其無聲者以是考
之籥之為樂笙鼔資之然後和奏雅南資之然後不僭一
要宿於中聲而已聲之所謂文者如此羽之為物物得之
以自飾人得之以飾物舞者執籥於左而龡之秉羽於右
而舞之其容一應乎聲而已容之所謂文者如此籥
師掌教國子有在於是豈非上以賛大司樂之教大
舞下以成樂師之教小舞邪爾雅曰大籥謂之産中
謂之仲小謂之箹籥之大者其聲生出不窮非所以
為約也小者其聲則約而已若夫大不至於不窮小
不至於太約此所以謂之仲也然則鄭郭三孔之籥
豈其中者歟毛萇六孔之籥豈其大者歟雖然皆不
出乎中聲而廣雅有籥七孔謂之笛之說豈傅㑹七
音之說而遂誤乎
祭祀則鼓羽籥之舞賔客饗食則亦如之大喪廞其樂
器奉而藏之
太宰以禮待賔客之治行人掌大賔之禮及大客之
儀統而言之賔客皆以禮待之分而言之以禮待賔
以儀待客則賔尊而客卑矣敵主者賔也休戚利害
同焉承主者客也休戚利害異焉大宗伯以饗燕之
禮待四方之賔客内宗掌宗廟之祭祀薦加豆邊賔
客之饗食亦如之别之則賔客饗食未嘗或同合之
則賔客者饗食之人饗食者賔客之禮未嘗不㑹而
為一也盖王之於諸侯有主道焉諸侯臣之於王有
客道焉所謂賔者不過諸侯爾故上公饗禮九獻食
禮九舉諸侯饗禮七獻食禮七舉而諸伯如之諸子
饗禮五舉而諸男如之則諸侯之臣亦可類見矣祭
祀賔客饗食之禮如此則所鼓之樂亦可知矣古之
舞者未嘗不節之以鼓詩曰籥舞笙鼓又曰鼓咽咽
醉言舞鼔其羽籥之舞則執其羽籥習其俯仰屈伸
容貌得莊焉行其綴兆要其節奏進退得齊焉夫然
以事鬼神而祭祀以待賔客而饗食而籥師能之則
其職業修舉可知然籥師鼓羽籥之舞則文舞而已
干戚之武舞不與焉者以掌籥為主故也司干掌舞
器則武舞而已羽籥之文舞不與焉者以掌干為主
故也文王世子春夏學干戈秋冬學羽籥皆於東序
小樂正學干大胥賛之籥師學戈籥師丞賛之仲尼
燕居曰夏籥序興則夏籥者用夏翟以為籥舞也周
之時皆以籥羽舞文樂而文王世子使籥師學戈豈
夏商之制歟
籥章
籥章掌土鼓豳籥
土之為行天五其生數也地十其成数也水之為行
天一其生数也地六其成數也土成於地十則足以
勝水使地十反於天一有復本反始之意也禮運曰
夫禮之初始諸飲食其燔黍捭豚汙尊而抔飲蕢桴
而土鼓猶若可以致其敬於鬼神明堂位曰土鼓蕢
桴葦籥伊耆氏之樂也郊特牲曰伊耆氏始為蜡蜡
也者索也嵗十二月合聚萬物而索饗之主先嗇而
祭司嗇也土爰稼穡而黍土産也坎為豕而豚水畜
也燔黍以為飲捭豚以為食雖曰禮之初始於此然
亦即此而作樂焉則樂亦始於此矣蜡祭之禮蕢桴
土鼓葦籥之樂皆起於伊耆氏彼其為索饗之祭亦
因土反其宅水歸其壑之時行報本反始之禮焉然
則籥章用土鼓豳籥以致報本反始之義亦祖𫐠乎
此也且蜡之祭也主先嗇而祭司嗇先嗇神農也司
嗇后稷也周家王業本始於后稷後世因之以行禮
盖有由始也杜子春以土鼓為瓦鼓而以革飾之是
不知伊耆氏之世未有范金合土之制與壷涿氏炮
土之鼓異矣
中春晝擊土鼓龡豳詩以逆暑中秋夜迎寒亦如之凡
國祈年于田祖龡豳雅擊土鼓以樂田畯國祭蜡則龡
豳頌擊土鼓以息老物
風雅頌合而為詩成而為章詩序曰情發於聲聲成
文謂之音盖詩者中聲之所止也籥者中聲之所出
也土者中聲之質存焉籥章所歌者豳詩所擊者土
鼓所龡者豳籥以之逆暑迎寒必本中春晝中秋夜
祈年祭蜡必龡豳雅豳頌者以中聲之詩奏之中聲
之鼓龡之中聲之籥則所道者中徳所詠者中聲所
順者中氣無往不為中和之紀矣今夫豳雅豳頌之
名雖存其辭與義亡之乆矣鄭康成自七月流火九
月授衣至我心傷悲迨及公子同歸為豳風自七月
流火八月萑葦至為此春酒以介眉夀為豳雅自七
月食𤓰八月斷壷至稱彼兕觥萬夀無疆為豳頌固
哉鄭氏之為詩也然則雅頌天子之詩也豳可得而
有乎曰武王末受命周公成文武之徳追王太王王
季以天子之禮故文武之功實起於后稷既追王以
天子之禮亦必追以天子之樂其用天子之詩不亦
冝乎暑言逆主之也寒言迎客之也
鞮鞻
鞮鞻氏掌四夷之樂與其聲歌祭祀則龡而歌之燕亦
如之
王者用先王之樂明有法也用當代之樂明有制也
用四夷之樂明有懐也東夷之樂曰昧持矛以助時
生南夷之樂曰任持弓以助時養西夷之樂曰株離
持鉞以助時殺北夷之樂曰禁持楯以助時藏皆於
四門之外右辟四夷之樂也東夷之舞緩弱而淫䙝
南夷之舞蹻迅而促速西夷之舞急轉而不莭北夷
之舞沉壮而不揚四夷之舞也四夷樂舞如之則聲
歌可知其不言舞者以靺師旄人見之也先王之於
夷樂雖有所不廢然夷不可亂華哇不可亂雅盖亦
後之而弗先外之而弗内此夾谷之㑹齊人奏之孔
子所以却之歟然夷樂必使鞮鞻氏掌之何也曰以
王制推之被髪文身為東夷雕題交趾為南夷衣羽
毛為北夷至於西夷則被髮衣皮而謂西方曰狄鞮
則鞮鞻氏以衣皮名官也鞮則去毛以為革有去彼
適我之意而所履者有是而無非矣揚雄所謂東鞮
亦是意也匈奴謂漢曰若鞮豈知禮義者之言乎土
娄之塿娄土而聚之木娄之楼娄木而搆之然則革
婁之鞻豈非婁革而為之乎由是觀之鞮鞻盖四夷
所履也記禮者以之名方周禮以之名官非特所履
為然靺師以所服名之旄人以所執名之是夷人之
樂不可得而詳所可得而知者不過是三者而已明
堂位曰納夷蠻之樂於太廟言廣魯於天下也今夫
四夷之樂惟天子得用之豈魯以蕞爾之國亦得用
之乎以為周公有人臣不可及之功用之於太廟可
也以為廣魯於天下是啓魯公僣亂之心非達禮者
之言也竊意魯之俗儒溢美其國張大其言以欺惑
後世歟旄人言人鞮鞻言氏又何也曰春秋之法凡
繼世者皆稱氏凡微者皆稱人微者稱人如齊人衞
人曹人伐宋齊人衛人伐鄭之類是也若夫稱氏者
所配固不一矣姜氏子氏以氏配姓李氏臧氏以氏
配族哭於賜氏以氏配名不念伯氏之言以氏配行
滅赤狄潞氏以氏配國母氏聖善以氏配親言告師
氏以氏配尊旄人稱人微者故也鞮鞻稱氏非繼體
也别旄人韎師而已
樂書卷五十三
