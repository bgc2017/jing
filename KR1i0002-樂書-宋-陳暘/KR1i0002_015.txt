欽定四庫全書
樂書卷十五
宋陳𤾉撰
禮記訓義
樂記
昔者舜作五絃之琴以歌南風
順天地之和莫如樂窮樂之趣莫如琴蓋八音以絲
為君絲以琴為君而琴又以中徽為君所以禁淫邪
正人心者也洞越練朱之制雖起於羲農而作五絃
以歌南風合五音之調實始於舜而已爾雅釋樂宫
謂之重商謂之敏角謂之經徴謂之迭羽謂之抑蓋
宫音重而尊商音明而敏角音約而易制徴音泛而
不流羽音渙散而抑被之五弦之琴則五音無適不
調矣舜以之歌南風亦不過詠父母生養之徳以解
吾憂而已何以明之凱風美孝子之盡道南陔美孝
子相戒以養况舜之孝大足以配天至足以配地其
歌南風之意亦誠在此豈特解民愠阜民財而已乎
且南風者生養之氣琴者夏至之音舜以生養之徳
播夏至之音始也其親底豫而天下化終也底豫而
天下之為父子者定古人所謂琴音調而天下治無
若乎五音其在兹歟楊子曰舜彈五絃之琴而天下
化傳曰舜彈五絃之琴詠南風之詩不下堂而天下
治自非能樂與天地同意何以與此然則舜為南風
之歌其興也勃焉紂為北鄙之聲其廢也忽焉亦足
監矣由是觀之五絃之琴以應五音蓋不可得而損
益也聲存而操變則有之矣後世振竒好異之士或
記陶唐氏有少宫少商之調或託周王有文絃武絃
之名因益之為七絃以應七始之數其説蓋始於夏
書而曼衍於左氏國語是不知夏書之在治忽有五
聲六律八音而無七始豈為左氏者求其説不得而
遂傅㑹之邪
䕫始制樂以賞諸侯故天子之為樂也以賞諸侯之有
徳者也徳盛而教尊五榖時孰然後賞之以樂
昔舜使重黎舉䕫於草莽之中以為樂正重黎又欲
益求人舜謂之曰聖人為能知樂之本而䕫能和之
以平天下若䕫者一而足矣遂命典樂教胄子八音
克諧無相奪倫信乎䕫之達於樂矣舜君之聖者也
作琴歌南風所以合乎天䕫臣之明者也制樂賞諸
侯所以合乎人和同天人之際而無間此所以醇天
地育萬物和天下也天下有道禮樂自天子出天下
無道禮樂自諸侯出舜之時大道之行久矣禮樂不
自諸侯出而自天子故諸侯有徳天子得為樂以賞
之非剛克之道也以柔克遇之而已與詩彤弓錫有
功諸侯稱天子同意夫徳者性之端樂者徳之華徳
盛於内而日新教尊於外而日隆則人和於下矣五
榖種之美而以時孰焉則天地之和應於上矣人和
於下天地應於上則徳教治而民氣樂其賞之樂以
彰有徳不亦宜乎與經言民有徳而五榖昌然後正
六律和五聲同意且䕫之為樂薦之郊廟鬼神享作
之朝廷庶尹諧立之學官天下服近足以儀覽徳之
鳯凰遠足以舞難馴之百獸豈特賞諸侯而已哉彼
然而言之者因歌南風而𤼵亦見賞以春夏之意也
祭統𤼵爵賜服必於夏禘以順陽義意協於此然賞
諸侯以樂前此無有也後此則因䕫而已故以始制
言之此後世所以推為樂祖而祭之瞽宗歟王制曰
天子賜諸侯樂則以祝將之賜伯子男樂則以鼗將
之舜賞諸侯之樂雖無經見其大致亦不是過也此
言徳盛而教尊文王世子言徳成而教尊何也易不
云乎成言乎艮終萬物始萬物莫盛乎艮成徳則終
始無虧盛徳則終始惟一徳成而教尊世子之事也
徳盛而教尊諸侯之事也文王教世子以禮樂將以
成其徳故以徳成言之天子賞諸侯以樂將以崇其
徳故以徳盛言之及其成功一也均謂之尊不亦可
乎
故其治民勞者其舞行綴遠其治民逸者其舞行綴短
故觀其舞知其徳聞其謚知其行也
周官大胥以六樂之㑹正舞位小胥廵舞列經曰行
其綴兆行列得正焉蓋位則鄼也所以為綴列則佾
也所以為行正之以辨其序廵之以肅其慢則治民
勞者鄼遠而佾寡徳殺故也治民逸者鄼短而佾多
徳盛故也非故不同凡各稱徳而已天子之於諸侯
生則旌以舞没則表以謚觀其舞之行綴足以知臨
民之徳聞其謚之異同足以知為治之行然則為諸
侯者孰不敏徳敦行以法天下後世為哉夫舞所以
節八音八音克諧而樂成焉故舞必以八人為列自
天子達於士降殺以兩衆仲曰天子用八諸侯用六
大夫四士二鄭伯納晉悼公女樂二八晉賜魏絳以
一八用是推之服䖍所謂天子八八諸侯六八大夫
四八士二八不易之論也然則舞行綴遠豈六佾歟
舞行綴短豈四佾歟杜預謂凡天子諸侯大夫士之
舞一列遞减二人至士四人而止豈復成樂舞邪世
衰道㣲禮樂交䘮於天下諸侯僣天子者有之大夫
僣諸侯者有之及其甚也大夫不僣諸侯而僣天子
陪臣不僣大夫而僣諸侯魯公初去八佾獻六羽諸
侯僣天子而知反正者也季氏舞八佾於庭大夫僣
天子而不知反正者也彼豈知舜以樂舞賞諸侯之
意哉言舜樂始歌而終舞者蓋樂者天地之和也溢
乎心而以歌聲之充乎體而以舞容之永歌之不足
則不知手之舞之則歌為樂之端舞為樂之成書謂
琴瑟以詠其歌也語謂樂則韶舞其舞也始歌終舞
其樂之序歟熊氏以歌南風為凱風司馬遷以舞之
行綴為行級失之矣然舜之時固有謚矣檀弓以為
周道何也曰舜時生而有號死或襲之以為謚不若
周道號謚之有别也
大章章之也咸池備矣韶繼也夏大也殷周之樂盡矣
堯命瞽瞍作大章以其煥乎其有文章也黄帝命營
援作咸池以其感物而潤澤之也蓋五帝之樂莫著
於黄帝至堯修而用之然後一代之樂備故曰大章
章之也咸池備矣舜紹堯之俊徳而以后䕫作韶禹
成治水之大功而以臯陶作夏成湯能䕶民於塗炭
而澤之故伊尹為之作濩焉武王以武定禍亂而正
之故周公為之作武焉是帝樂莫備於堯舜而王樂
至三王無復餘藴矣故曰韶繼也夏大也殷周之樂
盡矣此三代之道所以具異乎堯之所謂備也堯曰
大章又曰雲門大卷者雲門樂之體也大章大卷樂
之用也雲之為物出則散而成章其仁所以顯入則
聚而為卷其智所以藏堯之俊徳望之如日就之如
雲雲門之實也其仁如天大章之實也其智如神大
卷之實也雲門大章大卷堯之天道格于上者也咸
池堯之地道格於下者也韶則舜繼堯之樂也繼其
天道如天之無不覆燾繼其地道如地之無不持載
雖甚盛徳蔑以加於此矣㲈又作韶者凡六樂皆文
之以五聲播之以八音而㲈居一焉自文之五聲言
之㲈之上聲所以紹五聲也自播之八音言之韶之
左音所以紹八音也舜欲聞五聲八音在治忽概見
於此周官六樂皆謂之大此特言夏大者禮以時為
大故六樂同謂之大以道别之則禹之本始王道亦
可謂之大矣五帝殊時不相㳂樂此特以堯舜言之
何哉曰書斷自唐虞樂斷自堯舜聖人定書正樂之
意也
天地之道寒暑不時則疾風雨不節則饑教者民之寒
暑也教不時則傷世事者民之風雨也事不節則無功
然則先王之為樂也以法治也善則行象徳矣
一隂一陽天地之道也運為四時則寒暑相推而嵗
成焉散而育萬物則風雨相資而化興焉樂道天地
之和而其教與事實體之也蓋寒暑所以生成萬物
而風雨又所以輔成嵗功也教所以化成天下而事
又所以輔成治功也是教者民之寒暑不可不時事
者民之風雨不可不節寒暑不時而愆伏其能不疾
而傷世乎風雨不節而凄苦其能不饑而無功乎以
迹求之春誦夏弦春合舞秋合聲以至先王之所著
君子之所廣以成教者孰非法寒暑之時邪凡樂之
事或以聲展之或以舞正之以至律小大之稱比終
始之序以象事行孰非法風雨之節邪然則先王為
樂法寒暑風雨之治教有時事有節以善民心如此
則民之行也未有不象上之徳矣在易益之九五上
則有孚惠心下則有孚惠我德豈非以法治也善則
民之行象徳歟若夫以法治也不善則教不時有所
謂傷世事不節有所謂無功尚何行象徳之有乎易
曰成象之謂乾效法之謂坤則象於法為略法於象
為詳上法而下象之則先王處已可謂詳待人可謂
略矣
樂書卷十五
