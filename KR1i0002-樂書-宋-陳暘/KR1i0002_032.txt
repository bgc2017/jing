欽定四庫全書
樂書卷三十二
宋陳𤾉撰
禮記訓義
樂記雜記大記祭義祭統
樂記
商者五帝之遺聲也商人識之故謂之商齊者三代之
遺聲也齊人識之故謂之齊明乎商之音者臨事而屡
斷明乎齊之音者見利而譲臨事而屡斷勇也見利而
譲義也有勇有義非歌孰能保此
文乆而㓕節奏乆而絶故商非全五帝之聲齊非全
三代之聲特其遺聲而已文之五聲謂之聲播之八
音謂之音歌也者詠聲以諧音者也故明乎商之音
者臨事而屡斷勇以行之故也明乎齊之音者見利
而讓義以守之故也勇者正直之德義者剛克之德
歌者直已而陳德者也非歌孰能保此勿失乎周人
兼用六代之樂而正考甫得商頌於周之太師得非
五帝之遺聲乎周之禮樂盡在於魯而魯太師摯適
齊得非三代之遺聲乎遺聲與記所謂遺味遺音之
遺異與𫝊所謂遺直遺愛之遺同子贛逹於政非不
能臨事而屡斷也累於貨殖未必能見利而讓也然
則子贛所宜歌亦可知矣其曰商之遺聲疑衍文歟
故歌者上如抗下如隊曲如折止如槁木倨中矩句中
鉤纍纍乎端如貫珠故歌之為言也長言之也說之故
言之言之不足故長言之長言之不足故嗟嘆之嗟嘆
之不足故不知手之舞之足之蹈之也子貢問樂
性術之變𤼵諸聲音為歌形諸動静為舞歌咏其聲
則終始有倫先王登之於堂所以貴人聲也舞動其
容則蹈厲有節先王降之於庭所以極歡心也蓋永
言之歌上則揚之如抗下則垂之如隊曲則屈之如
折止則立如槁木倨則折還中矩句則回旋中鉤纍
纍乎端如貫珠則繹如以成矣是歌之為言長言之
也長言之不足其聲不能無嗟其氣不能無歎嗟歎
之不足則手之所舞足之所蹈𤼵於天機自動亦孰
知其所以然而然哉經曰凡音由人心生也感於物
而動故形於聲聲相應故生變變成方謂之音比音
而樂之及干戚羽旄謂之樂是歌出於聲音文采而
為樂之始舞見於干戚羽旄而為樂之成故孔子論
舜之樂而曰韶舞周頌序文王之樂而曰象舞然則
舞豈不為樂之成歟故記樂者至舞而終焉周官樂
師以六舞教國子而終於人舞豈亦記樂者之意歟
此與詩序先手舞後足蹈孟子先足蹈後手舞者自
情動於中形於外言之則始而有終故手舞先足蹈
自樂之惡可已言之則終而復始故足蹈先手舞觀
仲尼門人或詠舞於雩禜或弦歌於武成或執干而
舞或正坐而弦或援琴而成聲或登木而託音其所
問及樂者子貢而已豈子貢逹於詩仲尼嘗恱而進
之歟然子貢知問而不知樂子夏知樂而不能忘知
而忘之者其回也歟子貢問樂有其目而亡其辭不
過若詩之南陔崇丘書之藁飫泪作周禮之司禄司
空論語之問王知道皆闕文爾學者置而勿論可也
雜記
父有服宫中子不與於樂母有服聲聞焉不舉樂妻有
服不舉樂於其側大功將至辟琴瑟小功至不絶樂
父生我者也尊而不親故父有服宫中子不得與於
聞樂况舉樂乎母鞠我者也親而不尊故母有服不
得以舉樂雖聲聞焉可也妻齊我者也敵體而已故
妻有服不舉樂於其側雖不於其側舉之可也是人
子有服於母其情殺於父而於妻又殺於母也樂不
止於琴瑟而琴瑟特常御者而已曲禮曰君子無故
不徹琴瑟大功之親有服其將至則為有故矣雖辟
琴瑟可也未至則不必辟琴瑟矣小功之親有服雖
不至絶樂其將至又可知矣雖然小功至不絶樂若
夫於已有小功之䘮議而及樂又禮之所棄也古者
由命士以上父子異宫謂之宫中子是與父同宫者
也異宫之子雖與於樂不亦可乎
君於卿大夫比葬不食肉比卒哭不舉樂為士比殯不
舉樂
諸侯五月而葬同等至七月而卒哭大夫三月而葬
同位至五月而卒哭士三月而葬外姻至是月而卒
哭君之䘮五日而殯大夫三日而殯士二日而殯君
於卿大夫比葬不食肉比卒哭不舉樂則比殯可知
矣為士比殯不舉樂則比葬比卒哭可知矣王制言
三日而殯合大夫士庶言之豈先王禮意哉
大記
疾病君大夫徹縣士去琴瑟
古者父母有疾琴瑟不御笑不至矧則君大夫士之
疾病如之何不徹縣去琴瑟乎先王之制天子宫縣
諸侯軒縣大夫判縣士特縣君與大夫雖尊卑不同
其徹樂縣一也士不徹縣而去琴瑟豈未命之士歟
曲禮曰大夫無故不徹縣士無故不徹琴瑟然則君
大夫徹縣士去琴瑟豈有故然歟
祥而外無哭者禫而内無哭者樂作矣故也
昔魯人朝祥而暮歌孔子以為踰月則其善也孟獻
子禫縣而不樂孔子以為加於人一等矣蓋朝祥暮
歌者於禮為不及故必踰月然後善禫縣而不樂者
於禮為過故不謂之知禮特謂加於人一等而已故
祥而縞是月禫徙月樂然則祥而外無哭者禫而内
無哭者非樂當作之時也祥而踰月禫而徙月樂作
之時也祥禫而樂作豈先王因人情而為之節文邪
祭義
樂以迎來哀以送往故禘有樂而嘗無樂
春為陽中萬物以生故禘於春以象陽義是以有樂
焉秋為隂中萬物以成故嘗於秋以象隂義是以無
樂焉先王之於祖宗迎來則樂作情在於樂也送往
則樂闋情在於哀也舜之作樂祖考來格周之作樂
先祖是聽樂以迎來如此則送往可知矣蓋一隂一
陽天之道也一哀一樂人之情也君子合諸天道豈
他求哉反吾情而已矣此主祭祀而言故禘有樂而
嘗無樂郊特牲兼饗食而言故饗禘有樂而食嘗無
樂
祭之日樂與哀半饗之必樂已至必哀
君子之於親生事之以禮故事之之日喜與懼半所
謂父母之年不可不知一則以喜一則以懼是也死
祭之以禮故祭之之日樂與哀半所謂饗之必樂已
至必哀是也已至必哀原其始也哀以送往要其終也
祭統
君子非有大事也非有恭敬也則不齊及其將齊也防
其邪物訖其嗜欲耳不聽樂故記曰齊者不樂言不敢
散其志也
祭祀之齊君子所以致精明之德心不茍慮必依於
道手足不茍動必依於禮夫然後可以交神明矣其
將齊也不敢聽樂以散其志况已齊者乎周官膳夫
王以樂侑食而齊則不樂者此其意歟然此祭祀之
齊非心齊也心齊則聖人以神明其德是已彼其哀
樂欲惡將簡之而弗得尚何物之能累哉雖然知致
一於祭祀之齊則其於心齊也庶㡬焉
及入舞君執干戚就舞位君為東上冕而揔干率其羣
臣以樂皇尸是故天子之祭也與天下樂之諸侯之祭
也與竟内樂之冕而揔干率其羣臣以樂皇尸此與竟
内樂之之義也
尸所以象神而皇尸則君而尊之者也故尸在廟門
外則疑於臣在廟中則全於君君在廟門外則疑於
君入廟門則全於臣天子諸侯之於尸非特備禮物
以薦之抑又就舞位以樂之蓋廟中在天子則天下
之象也在諸侯則境内之象也故天子之祭冕而揔
干率其羣臣以樂皇尸非徒樂之所以與天下樂之
也諸侯之祭冕而揔干率其羣臣亦與境内樂之而
已天子樂以天下諸侯樂以境内孰謂獨樂勝於與
人與少勝於與衆哉故記曰禮樂之施於金石越於
聲音用於宗廟則此所以與民同也若夫所以與人
異則動於無方居於窈𡨕休樂而無形幽昬而無聲
載道而與之俱矣古者人君之於廟享藉則親耕牲
則親殺酒則親獻尸則親迎然則樂則親舞不為過
矣此言皇尸以道名之詩言公尸以德名之
樂書卷三十二
