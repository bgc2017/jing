欽定四庫全書
樂書卷八十二
宋陳𤾉撰
易訓義(需師豫比)
需
需䷄(坎上乾下)象曰雲上於天需君子以飲食燕樂
天之所需以為雨者雲也君子所需以為燕樂者飲
食也飲以養陽天産也食以養陰地産也需非飲食
也飲食之道而已此君子所以需朋友故舊以為燕
樂歟盖以飲食燕之者禮也其樂之者樂也文王之
於周以鹿鳴燕羣臣嘉賓則曰以燕樂嘉賓之心以常
棣燕兄弟則曰和樂且湛以伐木燕朋友故舊則曰坎
坎鼔我蹲蹲舞我由是觀之酒食所以合歡豈虚言哉
若夫九五體飲食之道以養天下非特施禮樂於燕樂
之間而已故曰酒食貞吉以中正也與困于酒食異矣
師
師䷆(坤上坎下)象曰地中有水師初六師出以律否臧凶象
曰師出以律失律凶也
古之用師内有必勝之道外有佐勝之術師出以律
以佐勝之術行必勝之道故也人生天地之間一氣
之消息一體之盈虛未嘗不與陰陽流通與物類相
為感應律也者述陰陽之氣數通物類之終始故凡
聲音所加吉凶所兆發㝠㝠應昭昭者皆得考其祥
焉然則以同律聽軍聲使吉凶不待陳而知勝負不
待戰而決豈有他哉本諸五聲而已盖角主軍擾而
士心失商主戰勝而軍士彊徵主將急而軍士勞羽
主兵弱而威明喪宫主軍和而士心寧其聞而聽之
聽而詔之則吉可馴致凶可豫防而坐收百勝萬全
之效焉此所以武王知商之不敵師曠知楚之不功
也傳曰望敵知吉凶聞聲效勝負不過如此在易師
之初六以柔下之才處一卦之始師始出之象也據
坎之體於象為耳而主聽以律之象也方是時吉凶
未明勝負未決以律則惠迪吉失律則從逆凶春秋
傳曰執事順成為臧逆為否以律不臧無害為吉不
失勝之道故也失律而臧無害為凶失勝之道故也
昔王良從禽為之範終朝不獲一君子不以為失為
之詭遇一朝而獲十君子不以為善彼從禽猶若是
況行師乎其否臧凶宜矣老子曰妄為而要中功成
不足塞責事敗足以滅身此之謂歟周之出師有太
史抱天時太卜正龜兆大師執同律皆所以慎戎事
重民命則易之興當周之盛德其師出以律豈不信
然以初六為師出之始則上六師旋之時也出而以
律所以存豫戒之智旋而左執之所以示愷樂之仁
非憂樂與民同孰與此哉古之言律或謂六律或謂
六始配律者或以吕或以同六始則以六間配之何
也曰述天地自然之氣謂之律以陽造始謂之始匹
於陽為吕間於陽為間同於陽為同吕命以體間命
以位同命以情合陽六陰六言之均謂之六律也是
卦特以律為言豈非合而言之耶
豫
豫䷗(坤上震下)象曰雷出地奮豫先王以作樂崇德殷薦之
上帝以配祖考
雷在地中一陽之復也雷行天上四陽之壯也豫雷
出地則非一陽之復亦非四陽之壯適陽中之時也
天之中聲於是發矣總一卦言之在彖天地以順動
日月不過而四時不忒在爻初則鳴豫而志窮上則
渝冥而無咎則豫之貴中非特乎象也然則以雷出
地為中聲之發明矣盖電有形而無聲雷有聲而無
形秋陰中也雷聲收焉蟄蟲應之以坯户春陽中也
雷聲發焉蟄蟲應之以啓户啓户則蟄者奮雷出地
奮之象也鼓之以雷霆記禮者以為樂之和驚之以
雷霆莊周以為咸池之感則雷出地奮豫先王作樂
之象也然作樂崇德振古如兹故稱先王焉至於以
之薦上帝配祖考因時以行典禮惟殷時為然以殷
人之祭尚聲故也明堂位曰瞽宗殷學也殷學主以
樂教瞽之所宗又那祀成湯以樂為主則殷人尚聲
可知矣盖易之興也當殷之末世故卦爻有稱帝乙
歸妹有稱高宗伐鬼方有稱東鄰殺牛不如西鄰之
禴祭則易之述殷非特薦上帝配祖考而已周之盛
時雷鼔雷鼗以降天神以六律六同五聲八音六舞
大合樂以致鬼神示非不體雷出地之象作樂以薦
天神配人鬼也然郊祀后稷以配天宗祀文王於明
堂以配上帝則異於殷之薦上帝一以祖考配也豈
非禮樂略於殷至周然後大備耶世德下衰樂廢以
淫鄭衞好濫而趨數宋齊燕女而敖辟類皆感條暢
之氣滅和平之德君子不聽祭祀弗用者明不足以
崇德幽不足以薦鬼神故也
比
比䷇(坎上坤下)象曰地上有水比初六有孚比之無咎有孚
盈缶終來有它吉象曰比之初六有他吉也
爾雅曰盎謂之缶缶之為器内虛以容外圓以應土
音出焉八音之主也宫為土聲信德出焉五聲之君
也記曰樂者樂也雜卦曰比樂也樂為樂之實缶為
樂之器初六陰柔之質缶之象也其為器虚而能實
有孚盈缶之象也誠信之德充實於内而人樂之君
子樂得其道而來小人樂得其欲而來吉孰甚焉非
有他而何周官六鄉之民入則為比出則為師比有
孚盈缶終來有他吉與民同吉之意也師出以律否
臧凶與民同凶之意也非憂樂以天下孰能與此
樂書卷八十二
