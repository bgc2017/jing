欽定四庫全書
樂書卷十七
宋陳𤾉撰
禮記訓義
樂記
然後立之學等廣其節奏省其文采以繩徳厚律小大
之稱比終始之序以象事行使親疏貴賤長幼男女之
理皆形見於樂故曰樂觀其深矣
教不可陵節學不可躐等先王之於樂本之情性以
為情稽之度數以為文制之禮義以為節非獨以善
吾身又將以教諸人也故始之以中和祗庸孝友之
樂徳中之以興道諷誦言語之樂語終之以二帝三
王之樂舞始之以十三舞勺中之以成童舞象終之
以二十舞大夏其立之樂等用其才之差而使習之
如此抑又使之廣其節奏而不為簡節之音省其文
采而不為繁文之樂則徳之充實而端厚者故足繩
之使不淫矣周官小師掌六樂之節鍾師掌九夏之
奏節奏之辨也樂之止有節其作有奏兩者合而成
文則文采而已采為文之實文為采之華節奏文采
均聲之飾而已君子動其本然後治其飾治飾之道
欲始博而終約始博之節奏不可以不廣終約之文
采不可以不省廣節奏省文采以繩徳厚則能使人
復性之静而不逐物之動又何窮人欲滅天理之有
誠推而行之通萬世而無弊矣律述此者也比輔此
者也樂之於天下其體固有小大其用固有終始蓋
難以一隅舉述之以小大之稱則大小相成而無輕
重之不等輔之以終始之序則終始相生而無先後
之不倫以此象乎事行則事容有小大終始矣繩徳
厚以為性象事行以為行則越之聲音形之動静一
遠一近而親疏之理存焉一上一下而貴賤之理存
焉一先一後而長幼之理存焉一内一外而男女之
理存焉能使是理莫不形見於樂豈不原於律小大
之稱比終始之序以使之邪統而論之先王本之情
性則合生氣之和道五常之行使夫隂陽剛柔皆安
其位而不相奪所以觀其和之深也稽之度數則立
之學等廣其節奏省其文采以繩徳厚而使之戒謹
所以觀其徳之深也制之禮義則律小大之稱比終
始之序以象事行而使之可則所以觀其事之深也
使之親疏貴賤長幼男女之理皆形見於樂所以觀
其理之深也故曰樂觀其深矣乃若芒忽而無形幽
昏而無聲居於杳㝠而已則又樂深之又深載道而
與之俱㣲妙𤣥通且將不可識况得而觀之乎
土敝則草木不長水煩則魚鼈不大氣衰則生物不遂
世亂則禮慝而樂淫故其聲哀而不莊樂而不安慢易
以犯節流湎以忘本廣則容姦狹則思欲感條暢之氣
而滅平和之徳是以君子賤之也
土非作乂則敝敝則草木為之不長水非適可則煩
煩則魚鼈為之不大氣非充盛則衰衰則生物為之
不遂世非平治則亂亂則禮慝而樂淫此天地自然
之理人道必至之患也蓋禮以順人情為善一有不
順是慝禮已樂以適中正為雅一有不適是淫樂已
禮慝不足以善物樂淫不足以化俗故其聲哀矣外
貌為之不莊其聲樂矣中心為之不安或慢易以簡
節反以犯其節或流湎以逐末反以忘其本廣則嘽
緩而容姦以亂正狹則急數而思欲以害道如此則
感動條暢之順氣而殄滅和平之至徳其何以動四
氣之和奮至徳之光乎是以君子賤之也蓋同異相
濟為和高下一致為平詩曰神之聽之終和且平易
曰聖人感人心而天下和平國語曰物得其常曰樂
極樂之所集曰聲聲應相保曰和細大不踰曰平則
陽而不散隂而不宻剛氣不怒柔氣不懾是和之徳
也四暢交於中而𤼵作於外皆安其位而不相奪是
平之徳也感條暢之氣而滅平和之徳非治世之樂
也亂世之音而已君子賤之不亦宜乎荀卿有云先
王貴禮樂而賤邪音其在序官也修憲命審詩商禁
淫聲以時順脩使夷俗邪音不敢亂雅太師之事也
由是觀之禮慝而樂淫雖有司失職亦世亂所致而
已然則君子賤之其有意於復先王所貴者邪傳不
云乎煩手淫聲淊湮心耳君子賤之又曰樂所以成
政也故先王貴之史記以條暢之氣為滌蕩之氣是
不知商人滌蕩其聲所以為盛美之意也
凡姦聲感人而逆氣應之逆氣成象而淫樂興焉正聲
感人而順氣應之順氣成象而和樂興焉倡和有應回
邪曲直各歸其分而萬物之理各以類相動也
聲樂之象也其𤼵而感人不能無姦正氣體之充也
其出而應聲不能無逆順蓋樂者天地之和正聲之
所止者也而姦聲則乖此而已人者天地之委和順
氣之所鍾者也而逆氣則反此而已然氣合於無象
見於有相感而文生文之所生則象之所見也象之
所見則樂之所形也易曰見乃謂之象形乃謂之器
(原闕)
天下之情以正聲感之則和以姦聲感之則蕩天下
之行以非類成之則惡以正類成之則善能反情以
和其志則好濫之音莫能淫燕女之音莫能溺其心
一於和而已能比類以成其行則以道制欲而不以
欲忘道其迹一於善而已君子之於樂智及之而其
志成於和仁能守之而其行歸於善則其徳全矣徳
全則性全而耳目聰明者性全故也性全則神全而
心術内通者神全故也性全矣雖有姦聲亂色必去
之而不留神全矣雖有淫樂慝禮必郤之而不接然
姦聲可以為淫樂而淫樂不止於姦聲亂色可以為
慝禮而慝禮不止於亂色姦聲亂色其入人也淺不
能累吾聰明於其外淫樂慝禮其入人也深不能蔽
吾心術於其内夫然則惰慢邪辟之氣不設於身體
使夫耳徹為明鼻徹為顫口徹為甘心徹為知知徹
為徳而百體所由無逆而非順無邪而非正以行吾
義防淫泆而已尚何淫樂慝禮之有乎傳曰樂音君
子之所養義者此也若夫天機不張而五官皆備則
天樂而已聖人之事也君子之由順正蓋又不足道
然則君子反情以和其志豈徒然哉以之成已則比
類以成其行以之成物則廣樂以成其教要之以反
為文一也
然後𤼵以聲音而文以琴瑟動以干戚飾以羽旄從以
簫管奮至徳之光動四氣之和以著萬物之理
君子之於樂反情以和其志比類以成其行本之情
性也姦聲亂色不留聰明淫樂慝禮不接心術惰慢
邪辟之氣不設於身體稽之度數也使耳目鼻口心
知百體皆由順正以行其義制之禮義也本之情性
以為情稽之度數以為文制之禮義以為節則樂之
道備矣夫然後發以聲音而為徳音之音文以琴瑟
而為徳音之器動以干戚而為武徳之容飾以羽旄
而為文徳之容從以簫管而為備成之樂則性術之
變盡矣此詩所以有簫管備舉之説歟以書推之戞
擊鳴球搏拊琴瑟以詠為堂上之樂下管鼗鼓至簫
韶九成為堂下之樂則𤼵以聲音文以琴瑟堂上之
樂也動以干戚飾以羽旄從以簫管堂下之樂也琴
瑟作於堂上象廟朝之治簫管作於堂下象萬物之
治則徳自此顯足以奮至徳之光氣自此調足以動
四氣之和夫然則可以賛化育而與天地參矣萬物
之理何㣲而不著乎吕氏春秋謂朱襄氏使士達作
五絃之琴以和隂陽以定羣生白虎通亦謂瑟有君
臣之節臣子之義然後四時和萬物生由一器推之
如此則備成之樂足以奮至徳之光動四氣之和以
著萬物之理其勢然也黄帝張樂於洞庭之野奏之
以人徽之以天行之以禮義建之以太清四時迭起
萬物循生則又進乎此矣荀卿曰鳯凰于飛其翼若
干其聲若簫簫以比竹為之其狀鳯翼其音鳯聲大
者二十三管小者十六管是簫雖有管而非管夏至
之音也管則合兩以致用象簫而非簫十二月之音
也周官之於簫管教之以小師播之以瞽矇吹之以
笙師則簫管異器而同用要皆堂下之樂而已燕禮
下管新宫記曰下管象以管為堂下之樂則簫亦可
知也荀卿謂君子以鐘鼓道志以琴瑟樂心動以干
戚飾以羽旄從以磬管周頌謂鐘鼔喤喤磬筦將將
是皆合堂上下之樂而雜論之非分而序之故也
樂書卷十七
