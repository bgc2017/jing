欽定四庫全書
樂書卷一百七十九
宋陳𤾉撰
(原闕)
古琴操有公莫渡河曲觀公莫舞歌詩有云吾不見公
莫時吾何嬰公來姥時吾哺聲吾治五文度汲水吾噫
邪哺誰當求是知公莫舞公莫渡河曲之舞也陳智匠
曰尋霍里子髙晨朝刺舡而濟有白首狂夫被髮提壺
亂流而度其妻追止之不及遂溺而死於是鼓箜篌而
歌曰公無渡河公競渡河堕奈公何曲終赴河而殁子
髙聞其歌悲援琴而哀切以象其聲是也宋沈約文致
之以為公莫害漢今之巾舞是也不知奚據而云
巾舞
沈約曰項荘劒舞項伯以䄂隔之使不得害漢髙祖今
之用巾蓋像項伯衣䄂之遺式也
白紵舞
宋齊白紵舞歌詩三篇其首篇曰制以為袍餘作巾袍
以光軀巾拂塵次篇曰雙袂齊舉鸞鳳翔羅裙飄颻昭
儀光終篇曰聲發金石媚笙簧羅袿徐轉紅袖揚是其
事也然紵本呉地所出疑呉舞也晉俳歌曰皎皎白緒
節節為雙呉音呼緒為紵則白緒白紵一矣今宣州有
白紵山豈因是而名之邪
樂書卷一百七十九
