欽定四庫全書
樂書卷十八
宋陳𤾉撰
禮記訓義
樂記
是故清明象天廣大象地終始象四時周還象風雨
天職氣覆而清明氣之上達者也地職形載而廣大
形之旁礴者也運行乎天地之間一變一通而終則
有始者其四時乎一散一潤而周則復還者其風雨
乎樂之道本末具舉情文兼盡其聲清而不可溷明
而不可掩者仰有以象乎天也非特人聲而已其體
廣而不可極大而不可圍者俯有以象乎地也非特
鐘鼓而已六舞終於大武始於雲門八音終於革木
始於金石六律終於無射始於黄鐘六同終於夾鐘
始於大吕皆象乎四時也非特宫羽而已五聲六律
十二管還相為宫舞動其容以要鐘鼓拊㑹之節千
變萬化惟意所適皆象乎風雨也非特舞之一端而
已雖然用此象彼則異體而同用猶非其至也語其
至則樂行而倫清皎然而文明則清明與天為一矣
和正以廣其大必易則廣大與天地為一矣比終始
之序動四氣之和則終始與四時俱矣鼓之以雷霆
奮之以風雨則周還與風雨俱矣豈曰象之而已哉
若夫黄帝張樂於洞庭之野建之以太清燭之以日
月文明復居於窈冥而已則清明不足多也以物為
量儻然立於四虛之道則復動於無方而已則廣大
不足多也四時迭起萬物循生其卒無尾其始無首
則終始不足多也一盛一衰一清一濁行流散徙所
常無窮則周還不足多也記之所言姑道所象之末
節云爾蓋樂之有是四象猶易之有四象易有四象
所以示人神矣樂有四象所以示人明矣經解曰㓗
靜精㣲易教也廣博易良樂教也斯不亦示人神明
之辨歟荀卿有之其清明象天其廣大象地其俯仰
隨還有似於四時言之詳畧與此不同者各有攸趨
也
五色成文而不亂
樂之於天下寓之節奏為五聲著之文采為五色蓋
聲出於脾合口而通之謂之宫聲出於肺開口而吐
之謂之商聲出於肝而張齒湧吻謂之角聲出於心
而齒合吻開謂之徴聲出於腎而齒開吻聚謂之羽
宫土也其性員而居中故主合有若牛之鳴窌者矣
商金也其性方而成器故主張有若羊之離羣者矣
角木也其性直而崇高故主湧有若雉之鳴木者矣
徴火也其性烈而善燭故主分有若豕之負駭者矣
羽水也其性潤而澤物故主吐有若馬之鳴野者矣
五聲之於樂近取諸身以盡性逺取諸物以窮理如
是則節奏合為文采莫不雜比成文而不亂矣五色
成文而不亂則宫為君足以御臣商為臣足以治民
角為民足以興事徴為事足以成物羽為物足以致
用夫然則各得其所不相陵犯而無惉懘之音矣聲
成文謂之音豈不信然茍五聲皆亂而不成文迭相
陵犯而不相為經不亦淫慢之音乎不言五聲而言
五色者為聲成文而言故也
八風從律而不姦
揚雄曰㓮割匏竹革木土金擊石彈絲以和天下掜
擬之八風左氏之論八音則曰以遂八風論舞則曰
(原闕)
七林鍾未之氣六月建焉而辰在鶉火其數五十四
夷則申之氣七月建焉而辰在鶉尾其數五十一南
吕酉之氣八月建焉而辰在壽星其數四十八無射
戍之氣九月建焉而辰在大火其數四十五應鍾亥
之氣十月建焉而辰在析木其數四十二是先王因
天地陰陽之氣辨十有二辰即十有二辰生十有二
律其長短有度其多寡有數而天下之度數出焉要
之皆黄鍾以本之也傳曰律所以立均出度揚雄曰
泠竹為管室灰為候以揆百度百度既設濟民不誤
然則百度得數而有常豈不原於十二律邪說者以
百刻為百度何其誤也五音有變宫變徴之數琴絃
有少宫少商之調皆非先王制樂度數之常也抑其
變而已矣豈不流於鄭聲之淫乎
小大相成終始相生倡和清濁迭相為經
先王之作樂文之以五聲之和播之以八音之諧節
之以十二律之度則聲音律吕𤼵越於樂縣之間其
體有小大不相廢而相成其用有終始不相戾而相
生一倡一和一清一濁迭相為經而所常未始有窮
也蓋音莫不有適而衷也者適也太清則志危以危
聽清則耳谿極谿極則不鑒不鑒則竭矣太濁則志
下以下聽濁則耳不收不收則不摶不摶則怒矣皆
非所謂適也一清一濁迭相為經要合清濁之衷而
已安往而不適哉百度得數而有常有常之常也倡
和清濁迭相為經無常之常也有常以為體無常以
為用非知真常者孰能究此鄭氏謂蕤賔至應鍾為
清黄鍾至中吕為濁豈所謂迭相為經之意邪
故樂行而倫清耳目聰明血氣和平移風易俗天下皆
寜
荘子曰不雜則清莫動則平樂行而倫清則八音克
諧無相奪倫其倫之固已清而無患矣確乎鄭衛之
音莫能入而雜之也以之行乎一身耳目聰明於其
外血氣和平於其内則中國雖大若出乎一人矣以
之行乎天下移風易俗於其始天下皆寧於其終則
天下雖廣若出乎一家矣國語曰夫樂必聽和而視
正聽和則聰視正則明其耳目聰明之謂乎傳曰樂
者所以動蕩血脉通流精神而和正其心其血氣和平
之謂乎昔王豹處淇而河西善謳緜駒處高唐而齊
右善歌夫以匹夫之歌且能感人深如此又况人君
擅天下利勢而以先王之樂感人未有不移風易俗
者矣太伯之於吳率以仁義化以道德而風俗移易
舉欣欣然遷善逺罪而不自知一國尚爾況天下乎
楚越以好勇之風成輕死之俗而有蹈水赴火之歌
鄭衛以好淫之風成輕蕩之俗而有桑間濮上之曲
姦聲尚爾況和樂乎孔子曰移風易俗莫善於樂信
矣荀卿言樂行而志清自人言之也此言樂行而倫
清自樂言之也
故曰樂者樂也君子樂得其道小人樂得其欲以道制
欲則樂而不惑以欲忘道則惑而不樂
人生而靜天之性也率之則為道感物而動人之情
也徇之則為欲君子所樂樂得其性而已故言道小
人所樂樂得其情而已故言欲以道制欲是順性者
也故樂而不惑以欲忘道是犯性者也故惑而不樂
孔子聞韶其樂至於三月不知肉味魏文聽古樂其
惑至於倦而欲寐則君子小人之情覩矣齊景公欲
比先王之觀晏子告以先王無流連之樂荒亡之行
卒使之作君臣相恱之樂誠以君子之道事其君欲
其以道制欲而不以欲忘道也齊人夾谷之舉不亦
晏子罪人乎
是故君子反情以和其志廣樂以成其教樂行而民鄉
方可以觀徳矣
經曰樂者情之不可變荀卿曰樂者和之不可變是
情為和之本和為情之用君子反情以和其志則是
志以道寜而其仁足以成已廣樂以成其教則是以
樂教和而其智足以成物樂教行於上而民鄉方於
下則上所廣之教無非德教下所鄉之方莫不背偽
而趨德豈不可以觀之哉古之諸侯必德盛教尊然
後賞之以樂子貢之稱孔子知其徳必始於聞樂亦
本諸此傳曰樂中平則民和而不流樂肅莊則民齊
而不亂如是則百姓莫不安其處樂其鄉以至足其
(闕)樂行而民鄉方其教有至於此可謂入人深化
民速矣蓋樂之於天下所以同民心出治道廣之足
以為教行之足以成政然則聲音之道庸詎不與政
相通邪樂行而倫清鄭衛之音不可得而雜也樂行
而民鄉方天下之俗有可得而易也
樂書卷十八
