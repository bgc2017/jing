御製題毛晃禹貢指南六韻
微禹其魚功不刊導川敷土下民安九州既奠爰分域
四海會同永宴瀾毛晃指南因有述文淵闕氏乃無端
(宋史藝文志不載是書明焦竑經籍志載禹貢指南一卷宋毛晃撰自為可據而朱彛尊經義考則云未見又)
(云文淵閣書目有之不著撰人書目成于楊士竒與焦竑為同時不應書成而佚其姓名豈未加深考耶)焦
竑志籍傳名著朱子說書取訓鑽千古淵源率由遡諸
家附會概祛謾獨于分野稱星宿未識恢恢天道寬(史記)
(天官書二十八舍主十二州注引星經如云角亢鄭之分野之𩔖乃以二十八宿主十二州分配無餘此外更)
(當何屬夫天無不覆星麗乎天亦當無不照今十二州皆中國之地豈中國之外不在此昭昭之内乎且其間)
(有地少而星多亦有地多而星少以天度地輿準之亦不均如井鬼為雍州陜西甘肅皆是其道里之廣已非)
(兩舍所能該而今拓地遠至伊犂葉爾羌喀什噶爾較禹貢方隅幾倍蓰其地皆在甘肅以外將以雍州兩星)
(概之乎抑别有所分屬乎此又理之難通者盖分野之說本不足信而灾祥則更鄰于䜟緯皆非正道晃是編)
(于山水原委考證明當不泥諸儒附會之說故朱子書說蔡氏集傳多用之獨惜其引春秋元命苞謂某星散)
(為某州流為某州并載及占騐與分野說雖不同而意則相似猶不免于拘墟之見耳)
禹貢指南書𩔖
提要
(臣)等謹案禹貢指南四卷宋毛晃撰晃宋史
無𫝊其始末未詳世𫝊其增註禮部韻略于
紹興三十二年表進自著曰衢州免解進士
蓋高宗末年人也是書宋史藝文志不著錄
焦竑經籍志載禹貢指南一卷宋毛晃撰朱
彝尊經義考云未見又云文淵閣書目有之
不著撰人疑即晃作則舊本之佚久矣今考
永樂大典所載與諸家註解散附經文各句
下謹綴錄成篇釐為四卷以世無𫝊本其體
例之舊不可見謹以經文次第標列其無註
者則經文從略焉其書大抵引爾雅周禮漢
志水經註九域志諸書而旁引他說以證古
今山水之原委頗為簡明雖生於南渡之後
僻處一隅無由睹中原西北之古蹟一一統
核其真而援據考證獨不泥諸儒附會之說
故後來蔡氏集𫝊多用之亦言地理者所當
考證矣乾隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
