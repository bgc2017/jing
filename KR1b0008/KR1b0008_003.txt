禹貢指南卷三
宋毛晃撰
導岍及岐至于荆山逾于河壺口雷首至于太岳底柱
析城至于王屋太行恒山至于碣石入于海
導山岍山在右扶風即吳嶽也周禮大司樂
注五嶽岱在兗州衡在荆州嵩在豫州華在雍州恒
在并州正義曰周處鎬京在五嶽外故鄭康成注
康誥云岐鎬處五嶽之外周公為其道里不均故東
營洛邑合諸侯謀作天子之居是西都無西嶽權立
吳嶽為西嶽廣雅河西曰嶽頂有五峰周禮職
方氏雍州其山鎮曰嶽山注嶽吳嶽也漢地理志
吳嶽在汧縣西古文謂之汧山秦都咸陽山曰西嶽
岐山解在雍州
荆山解在雍州
壺口山水經壺口山在河東北屈縣東南馮衍
顯志賦瞰太行之嵯峩兮觀壺口之崢嶸注太行山
在上黨南壺口山在上黨東九域志今潞州有上
黨河
雷首山水經雷首山在河東蒲坂縣東南南有歷
山舜所耕處又曰伯夷叔齊隐于首陽山馬融曰在
蒲坂華山之北河曲之中揚雄河東賦曰登歷觀而
遠望兮聊浮游于河之巖注雷首西枕大河九域
志雷首山今在陝州陝音閃中从兩入與陜字不同
陜音狎中从兩人郭緣生述征記云華山與首陽
本同一山河神巨靈擘開以通河流九域志今河
中府有巨靈祠有夷齊廟或謂首陽即雷首未詳
太岳山水經太岳山在河東永安縣山即冀州岳
陽也周禮職方氏冀州山鎮曰霍山即霍太山也
亦曰太岳
底柱山水經底柱山在河東太陽縣東河中顔
師古曰在陜縣東北山在河中形若柱也
析城山水經析城山在河東濩澤縣西南
王屋山水經王屋山在河東垣曲縣東北昔黃帝
受丹訣于是山所謂河東者西河之東也底柱山在
東河中又東至于底柱是也
太行山水經太行山在河内野王縣西北注太行
山一名歸山王烈得石髓處也馮衍𫝊注太行山
在上黨南九域志今河東路龍德府潞州有上黨
縣河北西路懷州有太行山河東路澤州亦有太行
山顔師古在河内山陽西北
恒山水經恒山為北嶽在中山郡上曲陽縣西北
碣石山解在冀州顔師古註漢地理志曰太行
恒山二山連延東北接碣石而入于海與孔氏書𫝊
同漢武帝元封元年行自泰山東廵海上至碣石
文穎曰碣石在遼西絫縣縣今罷屬臨榆此石著海
旁顔師古曰碣者碣然特立之貎也經言夾右碣
石鄭康成以為禹由碣石山西北行盡冀州之境還
從山東南行入河正義云鄭以北行則東為右南
行西為右故夾山兩旁山常居右與孔傳異
三條四列按尚書正義導岍至敷淺原舊說以為
三條地里志云禹貢北條荆山在馮翊懷德縣南南
條荆山在南郡臨沮縣東北此是舊有三條之說馬
融王肅皆以為三條導岍為北條西傾為中條嶓冢
為南條鄭康成以為四列謂導岍為正陰列西傾為
次陰列嶓冢為次陽列岍山為正陽列其首尾延連
相及孔氏之意亦必與馬鄭同
西傾朱圉鳥鼠至于太華熊耳外方桐柏至于陪尾
西傾山解在梁州
朱圉山水經朱圉山在天水北冀縣南山有石鼓
開山圖謂之天鼓山顔師古曰朱圉山在漢陽冀
縣南
鳥鼠山解在雍州
太華山在京兆華陰縣南山海經曰太華之山
削成而四方其高五千仞其廣十里鳥獸莫居有蛇
焉名曰肥遺方足四翼見則天下大旱武王放馬牛
于桃林墟孔安國曰在華山東屬漢弘農郡華陰縣
書疏華山四州之際東北冀東南豫西南梁西北
雍十字分之四隅為四州一名太華水經注引國
語云華岳本一山當河河水過而曲行河神巨靈手
盪脚蹋開而為兩今掌足之跡仍存華巖開山圖曰
有巨靈者偏得神元之道能造山川出河所謂巨靈
贔屭首戴靈山者也顔師古曰太華即今華陽山
九域志華州潼關即桃林之塞也
熊耳山在弘農盧氏縣東水經注熊耳山一名
蔓渠山海經曰其上多漆其下多椶餘豪之水出
焉西北流注于洛洛水之北有熊耳山雙巒競舉狀
同熊耳注曰此自别山不與禹貢導洛自熊耳同也
昔漢光武破赤眉樊崇積甲仗與熊耳山平即是南
安縣有熊耳峽顔師古曰在陜東
外方山即嵩高山也在潁川水經外方山崧高
是也鄭康成毛詩譜云外方之山即嵩高也山海
經謂為大室之山左𫝊司馬侯言大室杜預曰在河
南陽城縣西南孟子益避禹之子于箕山之陰注
云嵩高之北漢地理志崈高縣屬潁川郡武帝置
以奉大室山是為中岳有大室中室山廟古文以為
外方山崈古崇字顔師古曰外方在潁川故縣即崇
高也
桐柏山水經桐柏山在南陽平氏縣東南
陪尾山水經陪尾山在江夏安陸縣東北泗水
注魯國卞縣東南陶虚西阜泗水出焉博物志曰泗
出陪尾即斯阜也此自是魯國泗水之所出俗呼媯
亭山偶名陪尾非安陸之陪尾山也漢地理志安
陸縣横尾山在東北古文以為倍尾山倍讀曰陪顔
師古曰熊耳外山桐柏陪尾四山相連也晉地理
志江夏郡安陸縣横尾山在東北古之陪尾山
導嶓冢至于荆山内方至于大别
嶓冢山解在梁州水經穀水出弘農黽池縣南
嶓冢林穀陽谷注山海經曰傅山之西有林焉曰嶓
冢穀水出焉東流注于洛今穀水出于崤東馬頭山
穀陽谷東北流歷黽池川漢景帝三年初徙萬戶為
因崤黽之池以目縣焉此非漾水所出之嶓冢山乃
嶓冢林耳嶓冢山在隴西詳在導川漾水
荆山此梁州荆山在梁荆二州之間故晉志謂荆
州取名于荆山水經荆山在南郡臨沮縣東北注
南條山也卞和得璞玉于是山楚王不理懷玉哭于
其下後玉人理之所謂和氏之璧荆州記曰西北
三十里有清谿谿即荆山首曰景山即卞和泣玉處
南郡賦曰漢水至荆山東别流為滄浪之水
内方山水經内方山在江夏竟陵縣東北漢地
理志竟陵縣章山在東北古文以為内方山
大别山水經大别山在廬江安豐縣西南漢水觸
大别山而南入于江左𫝊定公四年吳伐楚楚子
常濟漢而陳自小别至于大别二别皆在漢上杜預
曰禹貢漢水至大别南入江然則此二别在江夏界
水經注曰巴水出雩婁縣之下靈山即大别山也
與決水同出一山故世謂之分水山亦或曰巴山
京相璠春秋土地名曰大别漢東山名也在安豐縣
南杜預釋地曰二别近漢之名無緣乃在安豐案地
說言漢水東行觸大别之陂南與江合則與禹貢相
符矣
岷山之陽至于衡山過九江至于敷淺原
岷山解在梁州漢地理志作㟭郊祀志云瀆山
蜀之岷山也秦漢時又謂之瀆山始皇常令祠官奉
祠王羲之與謝安書曰蜀中山川如岷山夏含霜
雪攷之前聞崑崙之中也九域志成都府路茂州
有岷山
衡山水經衡山在長沙湘南縣東南注禹治洪水
至此祭衡山于是得金簡玉字之書案省玉字得通
水理也顔師古曰岷山江所出衡山江所經
敷淺原水經敷淺山地在豫章歴陵縣西南有傅陽
山即敷淺原漢志敷淺原一名傅昜山在豫章郡歴
陵縣傅昜川在南顔師古曰傅讀曰敷昜古陽字今
觀所謂傅昜山甚庳小恐非經所記者或謂衡山東至
廬阜極于大江彭蠡之交而止疑此為敷淺原白居易
以為江入海處為敷淺原則丹陽京口之間殆非也
導弱水至于合黎餘波入于流沙
導川弱水弱水西至酒泉合黎張掖郡居延縣
東北有居延澤即流沙河也水經合離山在酒泉
會水縣東北注云即合黎山也後漢張掖居延屬
前漢張掖郡居延縣居延國有居延澤古流沙獻帝
建安末立為西海郡澤在東北古文以為流沙王莽
改曰居成漢地理志合黎作合藜顔師古曰流沙
在燉煌西孔氏傳合黎水名顧氏謂水與山合因
山為名
導河積石至于龍門南至于華陰東至于底柱又東至
于孟津東過洛汭至于大伾北過洚水至于大陸又北
播為九河同為逆河入于海
河水水經崑崙墟在西北去嵩高五萬里地之中
也河水出其東北陬屈從其東南流入于渤海又出
海外南至積石山下有石門河水冒以西南流山
海經崑崙墟在西北河水出其東北隅爾雅河出
崑崙墟色白所渠并千七百一川色黃百里一小曲
千里一曲一直物理論曰河色黃者衆川之流蓋
濁之也酈道元注水經引山海經曰河水出渤海
又海水西北入禹所導積石山山在隴西郡河關縣
西南羌中余攷羣書咸言河出崑崙重源潛發淪于
蒲昌出于海水故洛書曰河自崑崙出于重野謂此
矣逕積石而為中國河故成公綏大河賦曰覽百川
之洪壯莫尚美于黃河潛崑崙之峻極出積石之嵯
峨釋氏西域傳曰河自蒲昌潛行地下南出積石郭
璞云積石山今在金城河門關西南羌中河水行塞
外東入塞内(案原本此四句誤作水經在張掖郡南句下今攷水經及山海經注移正)水
經又云河又東入塞過敦煌酒泉張掖郡南注云河
自蒲昌有隐淪之證並間關入塞之始重源發于西
塞之外出于積石之山禹貢所謂導河自積石也山
在西羌之中燒當所居也後漢桓帝延熹二年西羌
燒當犯塞護羌校尉段熲討之追出塞至積石山斬
首而還司馬彪曰西羌者自析支以西濱于河首在
右居也河水屈而東北流逕于析支之地是為河曲
矣應劭曰禹貢析支屬雍州在河關之西東去河關
千餘里羌人所居謂之河曲羌也東北逕歷敦煌酒
泉張掖南案諸書皆言河自崑崙然班固漢書叙
張騫奉使西域歷諸國烏覩所謂崑崙蘇氏謂騫徒
見蔥嶺于闐二水便謂之河不知河在西南羌中吐
蕃自言崑崙在國西南河之所出也
龍門水經河水又南過河東北屈縣西注云屈縣
故城西十里有風山西四十里河南有孟門山淮南
子曰龍門未闢吕梁未鑿河出孟門之上大溢逆流
無有丘陵高阜滅之名曰洪水大禹疏通謂之孟門
穆天子傳曰北登孟門九河之嶝孟門即龍門之上
口也實謂黃河之巨阨兼孟津之名矣此石經始禹
鑿河中潄廣夾岸崇深傾崖返捍巨石臨危若墜復
倚古之人有言水非石鑿而能入石信哉水經河
水又南得鯉魚注歷澗東入窮溪首便其源也爾雅
曰鱣鮪也出鞏穴三月則上渡龍門得渡為龍否則
點額而還魏土地記曰梁山北有龍門山大禹所
鑿通孟津河口廣入十步巖際䥴迹遺功尚存岸上
並有廟祠司馬遷𫝊遷生龍門顔師古曰龍門山
其東則在今泰州龍門縣北其西則在今同州韓城
縣北而河從其中下流馮衍𫝊注龍門河所經今絳
州縣也案龍門山有二名隋煬帝營宫洛陽登卬山
望伊闕曰此豈非龍門邪因謂之龍門非禹貢之龍
門也伊闕龍門其下有灘名八節灘白居易所開
九域志今河中府龍門縣有龍門山書云導河至龍
門是也
華陰水經河水又南至華陰潼關渭水從西來注
之注云河在關内撞激關山謂之潼關又云關山
在扶風汧縣之西注云河水自潼關東北流側有長
坂謂之黃卷坂傍絶澗涉此坂以升潼關所謂泝黃
卷以濟潼關也歷北出東崤通謂之函谷關邃岸天
高空谷幽深澗道之峽車不方軌號曰天險故西京
賦曰巖險周固襟帶易守所謂秦得百二并吞諸侯
也
底柱水經河水又東過砥柱間注云砥柱山名也
昔禹治洪水山陵當水者鑿之故破山以通河河水
分流包山而過山見水中若柱然故曰砥柱也三穿
既決水流疏分指狀表目亦謂之三門矣山在虢城
東北太陽縣城東也顔師古曰砥柱在陜縣東北
山在河中形若柱也
孟津水經河水又東逕平縣故城北酈注云河南
有鉤陳壘世𫝊武王伐紂八百諸侯所會處尚書所
謂不期同時也紫微有鉤陳之宿主鬭訟兵陣故遁
甲攻取之法以所攻神與鉤陳并氣下制所臨之辰
則秩禽敵是以壘資其名河水于斯有盟津之目論
衡曰武王伐紂升舟陽侯波起疾風逆流武王操黃
鉞而麾之風波畢除中流白魚入于舟燌以告天與
八百諸侯咸同此盟故曰孟津亦曰盟津又曰富平
津杜預建浮橋于此(案原本此句在孔穎達正義之後今從水經注移入)所謂
造舟為梁又謂之陶河昔禹治洪水觀于河見白面
長人魚身出曰吾河精也授禹河圖而還于淵及周
王子朝篡位與敬王戰乃取周之寶玉沈河以祈福
後二日津人得之河上將賣之則變而為石及敬王
位定得玉者獻之復為玉也顔師古曰孟津在洛
陽之北都道所凑故號孟津孟長大也漢地理志作
盟音同孔安國曰孟地名在洛北都道所凑古今以
為津俗謂之治戌津今河陽縣津也孔穎達曰孟
地名津是所渡處水河流至此其勢稍緩可以横舟
而渡武王伐商渡師于此後世謂之武濟水
洛汭水經河水又東泲水入焉洛水從縣西北流
注之注云洛水于鞏縣而東洛汭北對琅琊渚入于
河謂之洛口自縣西來而北流注洛清濁異流皦焉
殊别應瑒靈河賦曰資靈川之遐源出崑崙之神丘
涉津洛之峻泉播九道于中州山海經曰洛水成臯
西入河是也謂之洛汭即什谷也故張儀說秦曰下
兵三川塞什谷之口謂此水也史記音義曰鞏縣有
鄩谷水河至孟津又東行及鞏縣東洛自西南來
入之河自洛北過之故曰東過洛汭
大伾水經河水又東過成臯縣北濟水從北來注
之又東逕成臯大伾山下爾雅釋山曰山一成伾
許叔重吕忱並以為一成也孔安國以為再成曰伾
亦或以為地名鄭康成曰地喉也沇出伾際然則大
伾在河内修武武德之界濟沇之水與滎播澤出入
自此然則大伾即是山矣伾北即經所謂濟水從北
來注之者也伾備悲反爾雅作坯音同在今通利軍
顔師古注地理志山再重曰坯音平鄙反張晏曰
成臯縣山是也薛瓚以為今修武武德無此山也成
臯縣山又不一成也今黎陽山臨河豈是乎師古以
為在成臯溝洫志注同
洚水水經河水又東北逕元城縣故城西北而至
沙丘堰注云元城縣北有沙丘堰者不遵其道曰降
亦曰潰堰障水即降水也顔師古以為在信都洚
水一名濁漳水水經濁漳水出上黨長子縣西發鳩
之山漳水出焉東過其縣南屈從其縣東北流注又
東過壺關縣北又東北過屯留縣潞縣北注闞駰曰
潞縣有潞水為冀州浸即漳水也世人謂濁漳為潞
水又東過武安縣又東出山過鄴縣西又東過列人
縣南又東北過斥漳縣南又東北過曲周縣東又東
北過鉅鹿縣東又北過堂陽縣西又東北過扶柳縣
北又東北過信都縣西又東北過下博縣西又東北
過阜城縣北又東北至昌亭與雽池河會酈道元注
云漳水又東北逕武邑縣郭南又東逕武強縣北又
東逕武隧縣故城南白馬河注之水上承雽池東逕
樂昌縣北饒陽縣南又東南逕武邑縣北而東入衡
水謂之交津口又云衡漳又東逕武邑縣故城北又
東北右合張平口故溝上承武強淵又逕東昌縣故
城北又東北左會滹池故瀆謂之合口又東北分為
二川當其水決處名之曰李聰渙又東北至樂成陵
縣别出北又東北過成平縣南又東北過章武縣西
又東北過平舒縣南東入海案漳水與荆州漳水
不同左傳江漢沮漳楚之望也此荆州之漳非冀州
之漳也又洛州又有衡漳則此水之所經也
大陸在鉅鹿縣北解在冀州水經沙丘堰至于
大陸北播為九河注云風俗通河播也播為九河自
此始
九河逆河鄭康成曰九河下尾合曰逆河言相承
受也蓋所洄下之勢以通河海及齊威霸世塞廣田
居同為一河故自堰以北舘陶貝丘鬲盤廣川信都
東光河間樂成以東城地並存川瀆多亡漢世河決
金堤南北離其害議者常欲求九河故迹而川之未
知其所是以班固云自兹距漢北亡八枝者也漢
地理志顔師古曰播布也同合也九河又合而為一
名為逆河言相迎受也海即渤海也溝洫志河災
之羡溢害中國也尤甚唯是為務故導河自積石歷
龍門南到華陰東下底柱孟津雒汭至于大伾于是
禹以為河所從來者高水湍悍難以行平地數為敗
迺釃二渠以引其河北載之高地過洚水至于大陸
播為九河同為逆河入于渤海孟康曰禹釃二渠其
一出貝丘西南南折者也其一則漯川也河自王莽
時遂空唯用漯耳薛瓚以為禹貢夾右碣石入于河
則河入海乃在碣石也武帝元光二年河移徙東都
更注渤海禹時不注也漢武帝元光二年河徙東
郡更注渤海司空掾王横言曰往昔天嘗連北風海
水溢西南出浸數百里故張揖云碣在海中蓋淪于
海水也昔燕齊遼曠分置營州今城届海濱海水北
浸城垂淪半王横之言信而有徵說者謂九河之
名初無意義孫炎郭璞李廵從而為之說率多附會
孔穎達謂經言九河既道謂復其故道則名應先有
不是因禹立名如徒駭太史之說也曾氏以為簡絜
乃一枝河之名共為八枝其一不名者河之經流也
先儒不知經流不名乃分簡絜為二以足九數豈有
七皆複名而簡絜乃單名乎漢許商則以徒駭為本
道其八為支流林少穎以為播為九河支派並列其
勢則均豈一為經流八為支派哉許商上言于成帝
時謂徒駭在北鬲津在南其間相去三百餘里今徒
駭胡蘇鬲津在成平東光鬲縣界中孔穎達謂商言
三河在三縣界則徒駭在成平胡蘇在東光鬲津在
鬲縣既分三河之處則太史馬頰覆鬴三者在東光
之北成平之南簡絜鉤盤在東光之南鬲縣之北可
知皇朝太宗時參知政事張洎上奏曰昔大禹鑿
河自積石至于大伾即今成臯縣也或云黎陽山也
禹以大河流泛中國為害最甚乃于頓丘郡疏二渠
以分水勢一渠自武陽縣東引入漯水其東北流至
千乘縣入海即今黃河是也一渠疏畎引傍西山以
東北勢高壤敞束水勢不使流鑿夾右碣石入于渤
海書所謂北過洚水至于大陸降水即濁漳大陸則
邢州鉅鹿也播為九河同為逆河者河自魏郡貴鄉
縣分為九道下至滄州合為一河言逆河者謂與海
水反覆相承受也齊威公之霸也塞以廣田居惟一
河存焉今見冀東界王莽枯河是也洎言詳實唯以
碣石海為今渤海誤耳九河雖無異名然其地亦
多同異漢志滹沱河名曰徒駭則非載籍所著蓋滹
沱源流别是一水與禹河不相干滹沱出鎮州逕深
定二州之間過瀛霸至莫州入海非與禹河同道也
樂史寰宇記徒駭在清池縣南鬲津在樂陵縣西東
北流入饒安縣南入海胡蘇在饒安無棣臨津三縣
臨津即漢之東光馬頰在樂陵縣東南輿地記所謂
篤馬河是也一曰在滴河縣北一曰在蓨縣鉤盤在
樂陵縣東南一曰在陽信縣北元和志鬲津在安德
將陵縣南馬頰在安德平原縣南杜佑通典馬頰覆
鬴同在安德縣說者以為碣石在平州正南滄州東
北而王横張揖酈道元則以為九河已在海中諸說
離析如此至若導河積石本無異說而元和志乃有
大積石小積石兩山在其西南羌中首受于闐河派
而為之源者為大積石吐谷渾又有柏海河源李道
宗自其王庭行空荒二千餘里至柏海僅得遠望積
石覽河源而還小積石在河鄯之間玉門陽關之内
或謂禹迹不應如是之近當以大積石為導河之始
且百川之大無如江河江之所導不過岷山未嘗遠
入西域河源乃深跨羌戎絶迹之地况經言導河積
石至于龍門積石雖在金城之西龍門乃近華陰中
間經涉靈夏綏銀以北一二千里皆所不叙聖人行
所無事大抵如此說者乃夸詫曠邈以為廣大而不
知其流于荒誕不經也然九河之說地雖不同而名
猶不異至若九江則名亦不一張須元所記已異于
張僧監尋陽記而賈耽又謂江有八洲與江為九如
曰沙曰人曰九江曰葛曰象曰烏曰感曰蚌又與二
張不同且既曰八洲與江為九而八洲之中其一又
自名九江其不經可知矣况經史皆言水中可居曰
洲今謂江有八洲則是江中之洲渚爾安得稱九江
乎樂史寰宇記李宗諤九江圖皆本于尋陽記唯鄭
康成以為九江乃廬江尋陽山溪九小水入江者孔
穎達主其說抑不思秦置九江郡漢初以為淮南郡
武帝復為九江其治在淮水之南與壽春對境未嘗
近江至王莽名豫章為九江則江西淮西皆在境内
隋人名尋陽為九江水北為陽尋亦作潯則在尋水
之北非江之北也尋水在江北郡又在尋北則近淮
矣或以為九江郡在江北近蘄州界者誤也又以為
潯亦江之一名者亦誤也其後以武昌柴桑縣與江
北同為九江郡既又移治江南為江州因號尋陽實
非本地白樂天為江州司馬作琵琶行直以今江州
之江為尋陽江頭其誤尤甚說者引司馬遷登廬山
以望九江遂以為九江近廬山然則齊威公登跨河
龍門山以望江漢豈亦近之耶大抵登高望遠苟非
有大山障蔽雖數千里盡在目中况柴桑本屬武昌
去洞庭九江不甚遠宜可望也南北大川支派可疑
者唯九河九江故併論之
禹貢指南卷三
