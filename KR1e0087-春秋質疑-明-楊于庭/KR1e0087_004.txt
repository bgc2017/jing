春秋質疑卷四
明楊于庭撰
閔公
不書即位
公榖以為繼弑君者是也必以為内無所承上不請命
者則胡氏之迂也
齊仲孫來
仲孫不名嘉之也何嘉乎齊桓乘魯亂有窺魯之心而
仲孫勸以務寧魯難親有禮聖人以是為能存魯也故
嘉之下文所謂齊高子來盟即此意也不書使嘉其存
魯也若以書來為交譏則高子來盟何以為美乎既譏
之必名之矣
附錄
齊仲孫來仲孫湫也公羊以為即公子慶父何居
公子頑通于宣姜詩所為刺鶉之奔奔墻有茨也夫
以庶子而通其嫡母此何等事也而人可強使之者
乎又豈有身為君夫人母儀一國而人可強使與子
姦者乎左氏曰初惠公之即位也少齊人使昭伯烝
于宣姜不可強之生齊子戴公文公宋桓夫人許穆
夫人則齊東野人之語也
春秋質疑卷四
