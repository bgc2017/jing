春秋質疑卷三
明楊于庭撰
莊公
不書即位
父仇未報正人子枕戈嘗膽之時而莊公且訑訑焉為
之主王姬為之伐同姓為之狩于禚其忘親事仇亦已
甚矣削不書即位譏之也胡氏以為内無所承上不請
命者迂也
紀季以酅入于齊紀叔姬歸于酅紀叔姬
卒
有紀季以酅入于齊而後紀叔姬可歸于酅何者五廟
在也微紀季則宗廟毁矣叔姬安歸乎以是知季之于
祖禰也孝于姑姊妹及酅人也仁于利害存亡之際也
智特書字嘉之也非但亡貶而已春秋卒内女皆諸侯
之夫人也叔姬非夫人特伯姬之媵妾耳而仗節守義
不以國亡虧婦道故聖人筆之于經以愧天下後世之
為人臣妾而有二心者紀已亡矣而書紀叔姬叔姬固
紀之叔姬也朱子作綱目韓已亡而張良書韓人晉已
亡而陶潜書晉徵士得春秋之遺意矣
紀侯大去其國齊侯葬紀伯姬
紀侯大去其國憫之也善之也何憫乎紀小而逼于齊
齊大而暴于是乎紀季姜歸于京師盖藉庇于天子矣
而天子不能庇紀侯來朝公會紀侯于成盖求援于魯
矣而魯辭不能公會紀侯鄭伯及齊侯宋公衞侯燕人
戰盖嘗連三國之兵以抗之矣而齊不可以兵恐公會
齊侯紀侯盟于黃盖嘗徼惠魯侯以好會矣而齊不可
以好求則為紀侯者所謂亦莫如之何也不得已使其
弟以酅入于齊以存五廟而已則委而去之并土地人
民儀章器物之屬而棄之如敝屣則其情誠迫而其志
誠可悲矣是以聖人存其爵而不書其名以是為善之
也不然失國不返一州實耳實何以名又削其爵乎胡
氏以為異于太王之去豳而不知太王國于邊方空闊
之境雖經屢徙尚可立國春秋之世尺地一民莫不有
主紀侯徙將安之執此以責紀侯則又泥矣上書紀侯
大去其國而下書齊侯葬紀伯姬正所謂不沒其實甚
齊侯之暴于逼紀也閔公弑書公薨而下書夫人姜氏
孫于齊公子慶父出奔莒聖人之書法類如此至如葬
紀伯姬則所謂不能三年之喪而緦小功之察胡氏譏
之備矣
齊人取子糾殺之
糾稱子胡氏以為不當殺也甚齊桓也然則魯無貶乎
榖梁曰言取病内也猶曰取其子糾而殺之云爾以千
乘之魯而不能存子糾以是為公病矣
同盟于幽
許男男也而叙于滑伯滕子之上可見春秋以強弱大
小為班不復知有先王之爵矣聖人因而書之盖傷之
也又况滕子稱子距朝桓者已三十餘年何得以一事
之失而誅及其子孫乎後倣此
郭公
郭公何曰甲戌己丑陳侯鮑卒及夏五郭公見聖人之
闕疑也必以郭公為郭亡而膚引齊桓公問父老之說
非余所敢知也
齊人伐衞衞人及齊人戰衞人敗績
齊稱人貶之也以王命伐衞正也取賂而還非伯討矣
故貶而稱人胡氏以為將卑師少者非也
公子牙卒
三傳及胡氏皆以為季友酖之也不書刺善季友也疑
者曰公子牙慶父之母弟也慶父欲為亂而牙先以病
卒天存魯也夫子雖為魯喜而經無異詞乃皆以為季
子之酖夫季子不能誅慶父子弑君之後安能以叔牙
一言之失而遽酖之乎若疑其後為叔孫則慶父縊死
後亦有後况春秋弑君之賊如齊殺無知而其後有仲
孫湫宋殺華督而其後有華耦華喜陳殺夏徵舒而其
後有夏齧夏區夫豈皆飲酖而許立者吾姑存疑焉
附錄
紀侯大去其國公羊曰不言滅為齊襄公諱也何諱
乎復讐也何讐乎紀侯譛哀公烹乎周九世矣九世
可以復讐乎雖百世可也余曰不然季文子欲逐公
孫歸父也臧宣叔怒曰當其時弗能治也後之人何
罪先王之罰罪人不孥九世而以讐報非矣
糾不係之齊不當立也榖梁以為當可納而不納齊
變而後伐故惡内也非也
宋萬弑君胡氏曰太宰督亦死于閔公之難而不書
身有罪也是也惠伯死于子惡之難而亦削而不書
非君命也非也子惡不書弑為國諱也既諱子惡則
不得不併惠伯諱之矣惠伯何譏焉
鬻拳兵諫目為愛君陋哉左氏之見也自此說一倡
而後世有興晉陽之甲以除君側之惡而託之乎忠
者
君舉必書書而不法後嗣何觀曹劌之諫如齊觀社
也儉德之共也侈惡之大也先君有共德而君納之
大惡無乃不可乎御孫之諫刻桓宫桷也男贄玉帛
禽鳥女贄不過榛栗棗脩男女同贄是無别也御孫
之諫宗婦覿用幣也左氏備矣
曹羈出奔陳赤歸于曹與郭公上下不相蒙也公榖
以為赤即郭公謬哉論也以曹殺其大夫而不名為
曹羈諱則又舛矣
大夫如他國未有書所為者曰公子友如陳葬原仲
譏私交也公榖以為避公子慶父公子牙之難故有
所託而如陳謬也
紀叔姬一亡國婦耳歸于酅書卒書葬書紀侯失國
猶書大去其國而不名也齊襄公逐人之國夷人之
社稷亦云暴矣而内亂禽獸行書會書享屢見于經
南山載驅詩又屢刺焉其後卒死無知之手比之紀
侯紀叔姬所得孰多則信乎齊景公之富不如夷齊
之貧也
一年而三築臺甚之也繼書冬不雨以是為無閔民
之心矣
春秋質疑卷三
