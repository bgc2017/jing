春秋質疑卷十一
明楊于庭撰
定公
立煬宫
左氏及杜預之說是也意如逐君而懼乃請禱于煬公
已而昭公死于乾侯意如以為得默祐矣故立其宫如
今里傖還愿之類夫叔孫舍以他人逐君而使祝宗祈
死意如乃親逐其君而禱于煬公以祈君死其忍心害
理恬然亡忌憚極矣胡氏但謂宫廟有毁而無立而不
著季孫之罪則鶻突也
季孫意如卒
卒意如傷之也翬不書卒猶以討賊望國人焉至是無
望矣魯事益不可為矣
從祀先公
左公榖皆以為順祀閔僖是也魯之躋僖公非禮也國
人不服久矣陽虎專魯而欲取悦于衆故假公論而順
祀先公所謂其事則正其情則非也胡氏以為昭公至
是始得從祀于太廟夫季氏之忍心于昭公何所不至
觀其葬而絶其兆域使不得同于先君又欲加以惡諡
及禱于煬公而立其宫則其心亦何難于靳昭公之廟
祔哉但歷攷三傳並無此事而至馮山始創言之夫左
氏公榖皆距孔子不遠其說似必有據今不信三傳而
信千餘年後之馮山此余所斷乎其不敢從者且季氏
之逆此傳所謂不待教而誅者奚必以昭公祔廟一事
坐之本欲誅亂臣賊子而反令亂臣賊子解脱也
薛弑其君比
稱國以弑外之也
公會齊侯衞侯于牽齊侯宋公會于洮
春秋之初患無王也衞朔得罪于主而公會齊人宋人
陳人蔡人伐衞納朔春秋之季患無伯也范中行氏得
罪于君而公會齊侯衞侯于牽齊宋又會于洮以救范
中行氏嗚呼此亂臣賊子之所以接踵于天下而仲尼
所以作春秋歟
衞世子蒯瞶出奔宋
輒可以拒父乎曰蒯瞶之族屬未絶也靈公未嘗廢之
而更立太子也故書曰衞世子蒯瞶出奔宋又曰晉趙
鞅帥師納衞世子蒯瞶于戚而輙拒父之罪昭昭矣齊
國夏衞石曼姑帥師圍戚之罪著矣
姒氏卒葬定姒
何以不稱薨何以不稱葬我小君定姒疑者曰削之也
削之何惡奪嫡也孰謂定哀之際則微乎
附錄
意如卒陽虎請以璵璠斂仲梁懷弗與曰改步改玉
陽虎欲逐之公山不狃曰彼為君也子何怨焉盖陽
虎欲以君禮歛季孫而怒仲梁懷之不順已公山不
狃以為懷之言為魯君也註以為指意如誤矣夫君
不在而攝祭但可代君行禮耳焉有公然佩君之玉
者乎忍心至此其得死幸爾公山不狃非能忠于魯
君而其責陽虎則正矣
胡氏曰定公雖受國于季氏苟有叔孫婼之見不賞
私勞致辟意如以明君臣之義則三綱可正公室強
矣是何言之易乎從古以來不幸而立于權臣之手
則必須從容濡忍以觀其變若力不足而亟欲除之
則未有不反受其螫者也魏主髦不勝其忿而欲討
司馬昭反為所弑是矣且胡氏不見夫昭公之事乎
然則定公如之何曰晏子之對齊景公曰唯禮可以
已之庶幾矣
申包胥乞師于秦倚墻而哭日夜不絶聲勺水不入
口者七日其忠過于束帛乘韋之茅夷鴟哉反國而
逃賞其仁過于以璧沉河之舅犯矣
子西為王輿服以保路國于脾洩聞王所在而後從
王昭王不以為忌子西不以為嫌此所以能復楚也
蕭王擊銅馬賊軍中不知王所在或言戰歿者吳漢
曰諸君何患王兄子見在南陽真若主也意倣此
諸侯皆叛晉矣而魯獨後于是乎為晉侵鄭為晉侵
齊至于叔還如鄭涖盟而後叛晉鮑文子所謂魯未
可取也上下猶和衆庶猶睦能事大國而無天菑者
以此孔子曰魯一變至于道是固一騐歟
仲孫何忌魏曼多公羊以為譏二名二名非禮也非
也考之春秋隠公名息姑閔公名啟方成公名黑肱
此我君之二名者也齊桓公名小白晉文公名重耳
靈公名夷臯成公名黑臀厲公名州蒲秦穆公名任
好宋襄公名兹父此伯主之二名者也無駭慶父行
父嬰齊此我大夫之二名者也荀林父夏徵舒韓不
信樂大心此外大夫之二名者也二名何譏焉孔子
之母名徵在則固已二名矣
趙鞅前書入于晉陽以叛後書歸于晉歸者易辭也
如入無人之謂也晉于是乎不可為矣
秦公子鍼以富懼選則奔晉衞公叔戍以富見惡則
奔魯信乎富之足以賈禍也石衞尉曰奴輩利吾財
耳收者曰知財之為患何不蚤散之耳
春秋質疑卷十一
