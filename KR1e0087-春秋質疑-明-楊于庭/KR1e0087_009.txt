春秋質疑卷九
明楊于庭撰
襄公
楚殺其大夫公子申楚殺其大夫公子壬夫
國家之敗由官邪也官之失德寵賂章也申及壬夫政
以賄成何得無罪觀者當自得之可也
臧孫紇敗于狐駘
狐駘之敗不書諱之也
莒人滅鄫
滅鄫者莒以兵滅之也故晉人來討曰何故亡鄫季孫
宿如晉聽命昭四年九月取鄫左氏曰莒亂著丘公立
而不撫鄫也若謂以異姓為後而自滅其嗣故特書曰
莒人滅鄫如公榖胡氏之說則亦鑿矣秦始為吕不韋
之子朱子作綱目未聞于嬴秦之莊襄王書滅况聖人
如天豈有以舅出為後之事而指之曰滅鄫者哉又况
滅鄫在襄六年而襄五年經書叔孫豹鄫世子巫如晉
公羊曰舅出也莒女為鄫夫人立其出也盖即指巫言
之也巫以舅出後姑父稱鄫世子則鄫子卒而巫嗣必
不書滅鄫矣
會吳于柤遂滅偪陽
合十有二國之諸侯而會吳于柤聖人已殊而舉其號
而况為通吳晉往來之道而遂滅無罪之諸侯乎春秋
書滅者亡國之善辭上下之同力也偪陽子實俘以歸
未嘗死于難也而書滅偪陽若國滅君死之者所以深
罪晉也曰遂遂之者甚之也
戍鄭虎牢楚公子貞帥師救鄭
胡氏曰戍鄭虎牢罪諸侯也公子貞救鄭善之也余曰
非也鄭固反復之國也犧牲玉帛待於境上口血未乾
而背之久矣自諸侯之戍虎牢而鄭人失其險于是乎
楚狼狽而救之不可得也曰戍鄭虎牢虎牢固鄭之虎
牢諸侯不得而有也曰救鄭見楚之急于得鄭而欲救
而不能也則所以制鄭者善矣若以為伐而書救未有
不善之者也而遂指之曰罪晉則鄭背盟即楚春秋所
惡蕭魚之會方予晉之服鄭而又罪之乎
鄭公孫舍之帥師侵宋
鄭侵宋將以怒晉而致死于我乃固與晉則子展之謀
也夫欲與晉而先怒之謀亦譎矣此與晉趙穿侵崇以
求成于秦何異
十三國伐秦
是役也報櫟之敗也于是欒黶不用命輒以其師歸晉
人謂之遷延之役誰尸之乎則荀偃已偃為主帥仗鉞
臨戎雖君命有所不受而况黶為之屬寮乎伐偪陽不
克荀偃士匄請班師知罃怒投之以机出于其間曰七
日不克必于爾乎取之偃匄躬受矢石而偪陽舉矣荀
偃豈不聞乎若之何身為主帥師行無紀其始令曰雞
鳴而駕唯余馬首是瞻固已非矣及欒黶專愎自用馬
首欲東而偃遽以師退曾不能按軍法致辟焉專閫之
謂何于晉辱矣書曰叔孫豹會晉荀偃齊人宋人衞北
宫括鄭公孫蠆曹人莒人邾人滕人薛人杞人小邾人
伐秦言罪之在也
衞侯衎出奔齊國人立公孫剽
襄十四年衞侯出奔齊衞侯者衎也于是國人立剽十
六年會溴梁十八年同圍齊二十年盟澶淵二十一年
盟商任二十二年盟沙隨二十四年二十五年兩會夷
儀其書衞侯者剽也二十五年八月衞侯入于夷儀者
衎也于是二十六年剽弑衎入十二年之間而衞有兩
衞侯可乎先王之制國君亡不受之天子傳之先君者
衎與剽並無王命父命而竊有其國天討不加諸侯列
于會諸大夫國人莫以為非故聖人因而書之曰衞侯
不沒其君衞之實盖傷之也
戚之會
衞孫林父逐其君衎而立剽晉侯謀于荀偃偃曰衞有
君矣伐之未可以得志不如因而定之會于戚謀定衞
也人臣之惡孰有大于逐君者乎晉為盟主宜以大義
倡諸侯致討于衞轘孫林父于市謀于衞衆置君而後
去之可也奈之何不唯不能討反會于逆臣之私邑而
定之乎悼德于是乎衰矣一悼公也用韓厥則克彭城
討魚石用知罃魏絳則三駕伐鄭而楚不敢與之争及
其晚節末路用荀偃士匄並屬庸才則衞大夫逐君而
不能討以此知人君不可一日而無謀臣而悼之所以
止于伯也齊桓晚年亦多衰德由于管仲一死而齊遂
無人以悼方桓豈不相肖哉王道之大兢兢業業一日
二日萬幾必不始勤而終隳如桓悼矣
取邾田自漷水
魯之借力于晉者二鞌之戰取汶陽之田于齊書曰取
汶陽田不係之齊此執邾子曰取邾田自漷水者何也
聖人作春秋如衡之平如水之止豈有成心于其間哉
齊頃公伐我則汶陽之田固已奪而有之矣鞌之戰取
之以歸于我而田固我本有之田也安得以取齊田書
乎祝柯之盟則異是襄十六年晉人執邾子以歸邾子
者宣公牼也當其時宣公果奪我田則晉必歸之于我
矣十七年二月庚午邾子牼卒悼公繼立是年冬邾人
伐我南鄙止于書伐未聞取我田也十八年同圍齊而
邾子即以十九年之春正月執矣然則取邾田自漷水
者乃晉侯惡邾之伐魯而割其田以與魯也非反魯侵
地也諸侯土地受之天子傳之先君晉人割以與魯魯
人藉晉力而取之邾皆義之所不敢出者况邾人伐我
執之足矣又取其田不幾于蹊田奪牛之誚乎此書法
所以異于取汶陽田也交譏之也至于執諸侯而稱人
又不歸于京師則亦不待貶斥而自見矣
盟于澶淵
齊為無道十二國之諸侯以兵圍之而桀驁如故也至
士匄侵齊至榖聞齊侯卒乃還而齊始盟于澶淵矣德
之足以服人如此夫
陳殺其大夫慶虎及慶寅
齊之高厚鄭之公子嘉楚之公子追舒陳之二慶罪皆
可殺也以為罪累上者泥也余所謂有罪無罪觀者當
自得之也
齊侯伐衞遂伐晉救晉次于雍榆
伐衞遂伐晉志無伯之始也盖懼之也救晉書次譏為
義之不勇也
晉執衞侯衎
伯主執諸侯未有不書者平公執衞侯衎囚之于士弱
氏則不書何以是為不足書也何者為臣執君罪一執
而囚之而不以歸于京師罪二齊侯鄭伯朝晉為衞侯
請而晉怒未釋也俟其歸衛姬于晉而後釋衞侯罪三
若是則三綱淪九法斁而人道或幾乎絶矣聖人至此
憫之甚懼之甚故其執衞寗喜也稱人而其執衞侯也
削而不書以存中國也其意遠矣
豹及諸侯之大夫盟于宋
豹不書族削之也削叔孫所以遍罪諸侯也盟于宋而
中國益衰矣
公如楚天王崩楚子昭卒公在楚
靈王不書葬魯不赴也天王崩諸侯不奔喪又不使大
夫會葬而親襚于僣王之楚子此所謂失其本心者也
則亦不待貶斥而惡自見矣春王正月公在楚春王正
月公在乾侯歲首必書公所在者臣子之義也朱子作
綱目書帝在房州意倣此
公至自楚
公至自楚何危之也何危乎外之屈辱于大國而内之
迫于強臣取卞以自封故其謂公冶曰吾可以入乎微
榮成伯則亦不待鸜鵒來巢而襄公為昭公矣
吳子使札來聘
吳入春秋止舉其號至是進而稱子又君臣始並見經
所謂夷狄而中國則中國之者也札不稱公子亦如秦
術楚椒之類若以為讓國釀亂貶而削其公子則孔子
之作春秋也為天下乎抑亦為區區之季札乎以為賢
而責備之深則又刻矣
公薨于楚宫
公薨于路寢正也于楚宫非正也以此推之参之易簀
由之結纓所謂行一不義殺一不辜而得天下不為也
附錄
禮唯諸侯見天子稽首兩君相見則拜哀之十七年
公會齊侯于蒙齊侯稽首公拜齊人怒孟武伯曰非
天子寡君無所稽首乃襄之三年盟于長樗也公稽
首知武子辭孟獻子曰以敝邑密邇仇讐寡君唯君
是望敢不稽首襄之二十四年鄭伯朝晉請伐陳稽
首范宣子辭子西曰以陳之陵虐敝邑寡君是以請
罪焉敢不稽首則是晉侯名為方伯而儼然尊之如
天子矣
會吳于向姜戎即事于會而不書削之也以是知申
之會列淮夷于諸侯以為諸侯皆可貶也
宋人獻玉于子罕子罕弗受曰我以不貪為寳爾以
玉為寳若以與我皆喪寳也不若人有其寳誼哉賢
于韓起之求玉環也已
齊侯獲臧堅使夙沙衞唁之堅謝曰君賜不終抑又
使其刑臣禮于士遂自殺平隂之役夙沙衞殿殖綽
郭最曰子殿國師齊之辱也乃代之殿趙同為漢文
帝驂乘袁盎伏車前曰陛下雖乏人奈何與刀鋸餘
人載乎上笑下趙同古之以寺人為恥如此今亡矣
夫
臧孫紇出奔無罪乎曰惡得無罪立嗣以長誰敢奸
之季武子欲舍公彌而立紇私也北面重席新樽絜
之召悼子降逆之及旅而召公鉏使與之齒是則逢
迎季孫之意而成其私而長幼之序紊矣公鉏因之
以立羯而仇臧孫不亦宜乎孔子曰臧武仲之智也
而不容于魯作不順而施不恕也
合左師諸侯之良也伊戾誣世子痤則證之痤召佐
則聒而與之語陷宋公于不義誰之咎歟倡謀盟宋
中國之衰自此始而反求免死之邑于宋公子罕譏
之是矣
陳靈公之弑起于夏姬衵衣之戲齊莊公之弑起于
東郭姜拊楹之歌信乎色之足以敗家亡國也然楚
莊能伸大義以討少西氏而晉平公不能于是乎崔
杼以賂免而晉霸自此替矣
書城杞罪之也棄諸姬而夏肄是屏則平公之昏而
二三執政不能無罪焉爾
宋伯姬卒于火貞而過焉者也君子以為不必待姆
焉可也何也紀叔姬不可不歸之酅而宋伯姬可以
不逮乎火也事固有輕重之别也雖然不謂之賢不
可
晉之衰趙孟之偷為之也繼之而韓起偷益甚至于
范鞅荀躒求貨于諸侯益不足道矣
春秋質疑卷九
