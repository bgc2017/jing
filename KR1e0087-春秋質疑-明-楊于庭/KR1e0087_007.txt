春秋質疑卷七
明楊于庭撰
宣公
陳殺其大夫洩冶
左氏曰孔子曰詩云民之多辟無自立辟其洩冶之謂
乎余曰是非孔子之言也非之非者也胡氏曰冶雖效
忠其猶在宋子哀魯叔肸之後乎方諸比干自靖自獻
于先王則未可同日語也余曰亦非也人臣食人之禄
則當忠人之事目視其君之昏而噤不一語其若臣子
之義何孔子曰危邦不入解者曰仕危邦者無可去之
義在外則不入可也洩冶既仕危邦自當授命若以宋
子哀之去為是而于洩冶之死諫訾之是比干不得與
微子並稱仁也率天下為人臣者視君之昏而遂恝然
去之而不頋必胡氏之言夫
齊人歸我濟西田
歸讙及闡書歸不書我此書我何公羊曰言我者未絶
于我也未絶于我何魯宣弑逆以濟西之田賂齊以定
其位而齊亦安然受之至是而君臣歲時朝聘于齊齊
人悦其順已也而來歸曰歸我濟西田田本我田我不
得予之齊齊不得取之我也曰歸歸之不以其道與不
以其道而致其歸皆春秋所不與也
晉殺其大夫先縠
春秋書殺其大夫某者胡氏以為罪在上故不去其官
然其中豈無可殺之罪如晉先都士縠箕鄭父之作亂
楚宜申之弑君晉先縠之不用命召狄師者乎何以獨
罪上也余意美惡不嫌同辭有罪無罪觀者當自得之
耳
宋人及楚人平
陳及楚平不書鄭及楚平不書書宋人及楚人平何曰
以是為宋危之而又幸之也易子而食析骸而㸑宋之
不亡者幾希矣曰及者我及之也岌岌之辭也胡氏以
為交貶楚之凌暴貶之可也宋方救亡之不暇不矜之
而反貶之乎或曰惡詐也登子反之床而劫制之君子
所不與也然則孔子微服而過宋非歟又曰惡專也私
以其情告于子反而君不預知非人臣之義也泥乎泥
乎失火之家豈暇先言大人而後救火乎况華元登子
反之床而起之曰寡君使元則未嘗不禀白于君矣故
余以為宋人及楚人平罪盟主及諸侯之不能救宋而
宋不得已于楚也非貶宋也
附錄
趙盾弑君孔子曰惜也越境乃免余以為此非孔子
之言也人臣無將將則必誅豈一越境可免于弑君
之惡乎
先王肇九州分五服要荒以外謂之四裔皆别其
疆索示以制防非獨異之也盖以内外之分不可
淆為後世慮至深遠也周室既衰藩籬盡撤無河山
而闌之以故時時為患即齊晉大國不免焉曰戎曰
山戎曰北戎曰姜戎曰茅戎曰陸渾之戎皆戎也曰
狄曰長狄曰赤狄曰白狄曰潞氏曰甲氏及留吁曰
廧咎如皆狄也夷曰淮夷蠻曰戎蠻子
楚莊之霸也宜哉若敖氏以反誅已而思子文之治
楚也使箴尹克黃復其所命之曰生仁矣哉優于漢
宣帝之遇霍氏矣
晉侯治兵于稷以略狄土立黎侯而還黎侯無所倣
按衞風式微舊說以為黎侯失國而寓于衞其臣勸
之而作是詩也則狄之滅黎當在衞懿公為狄所滅
之前五十年于兹矣至是晉侯滅狄復立黎侯也
子反之不免也宜哉楚武王以來亡不以令尹為政
者子反為司馬下令尹一等矣圍宋之役華元登其
床而告之遂與之盟而退師是自為政也迄于鄢陵
令尹子重亡恙而子反執其兵柄于義何居傳曰二
卿相惡盖子重位在子反之上而政反自子反主之
此所以相軋而相傾也歟
王札子殺召伯毛伯下相殺也召伯毛伯不名大臣
也大臣而擅殺之以是謂天王為虛位也
取根牟取鄟取邿皆小國也内滅曰取諱也公羊以
為邾婁之邑何居
春秋質疑卷七
