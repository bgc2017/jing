易傳燈卷四宋徐氏撰
八卦成列
夫子於下繫首曰八卦成列象在其中矣蓋伏羲作八
卦當時風氣始開文籍未具八卦之作謂為先天八卦
夫子當三代之末晚而學易嘗以書言不盡聖意不可
見得八卦之象為聖意之已盡故其象隠於八卦妙矣
八卦之成列非分方也先天八卦具有成列列於左右
其體不同雖每卦三畫以象三才其成列位次有往來
消長之理故乾三畫在上坤三畫在下而曰乾坤成列
坤之左曰震離兑乾之右曰巽坎艮自巽之坎之艮之
坤而後震離兑乾自震之離之兑之乾而後巽坎艮坤
兹八卦成列有往來消長之象此象也有妙理存焉兹
所謂八卦成列象在其中矣又曰八卦以象告又曰易
者象也象也者像也又曰立象以盡意及其重也則曰
設卦觀象凡所謂象非以天地雷風水火山澤之物為
象也蓋八卦之畫耳乾三連坤六斷巽下穴兑上闕離
中虚坎中滿震仰盂艮覆盌此伏羲所作八卦八列既
成有象存焉乾純陽也陽極生隂巽一隂生艮二隂長
坤則三隂盛也坤純隂也隂極生陽震一陽生兑二陽
長乾則三陽盛也兹隂陽左右之長盛也然乾之右巽
艮之中而有坎乾陽有坎險之難也坤之左震兑之中
而有離坤隂有離阻之難也且坤之處下有坎艮震三
男列於坤側乾之處上有巽離兑三女列於乾側蓋乾
純陽也巽離兑本乾體也陽下降而為坎艮震之三男
坤純隂也震坎艮本坤體也隂上升而為巽離兑之三
女兹有隂陽升降上下之象故重卦有剛柔相推之變
蓋本諸此使八卦不成列何由見此變哉八卦皆三畫
以象三才卦各三畫而成體各成列於乾坤之左右其
序不紊左右對偶不可移易兹所謂象故因而重之遂
識八八重卦之理後學不講究成列之圖豈知左右消
長上下盛虚之象說卦曰天地定位山澤通氣雷風相
薄水火不相射聖人以言先天八卦之成列也後學豈
知此為成列之八卦哉所幸陳希夷先生以先天之圖
而示人人猶未能盡明其象則羲皇之畫可謂神妙矣
乎
八卦重卦
重卦始於八卦之成列使八卦不成列迺雜亂而重之
何由知重卦有八卦一體之義故聖人於八卦成列象
在其中之下繼以因而重之之語天下但知文王設卦
言某卦上某卦下豈知重卦之理哉蓋八卦成列定體
不易有象在中則因而重之遂有八卦一體之義其所
謂因者因其成列之定體遂以八卦各重於成列之上
其上體之重雖有其序而下體則八卦成列定體不易
也如以乾重於八卦成列之上則乾重而在上體者乾
姤訟遯否无妄同人履兹八卦一體也如以坤重於八
卦成列之上則坤重而在上體者坤復明夷臨泰升師
謙兹八卦一體也又如兑重於八卦成列之上為夬大
過困咸萃隨革兑兹八卦一體也又如艮重於八卦成
列之上則為剝頤賁損大畜蠱蒙艮兹八卦一體也震
巽坎離之重準此推之蓋因先天之成列互以八卦重
于上嘗為八圖非如唐人世應歸魂遊魂之說也然因
而重之則曰爻在其中者蓋卦已重遂發揮於剛柔而
生爻重則六畫成卦六位成章矣天下後世但曰兼三
才而兩之故六六者非他三才之道豈知因而重之之
妙哉重則有上下君臣之分有内外出入之變其爻之
變動有等曰物曰文從此可考皆重爻所致也文王始
於此而言某卦上某卦下有兩體之象為設卦盡情偽
之理也
剛柔相推
八卦成列既因而重之即有剛柔相推之變蓋巽離兑
三女卦從乾而處上震坎艮三男卦從坤而處下其震
坎艮之陽畫皆是巽離兑之陽下降而為震坎艮也巽
離兑之隂畫皆自震坎艮之隂上升而為巽離兑也蓋
乾位乎上巽離兑无非乾體隂上升而為巽離兑焉故
如隨卦兑上震下其上九初六剛上柔下无妄卦震初
九自乾來為主于内訟九二自乾來得中也又如渙巽
上坎下其九二自上而來六四自下而上故曰剛來不
窮柔得位乎外上同也他卦言相推者多矣蓋八卦既
重有上下内外之體或自上而下或自下而上兹為剛
柔相推而生變化聖人又曰剛柔相推變在其中矣蓋
變動不居周流六虚上下无常剛柔相易无非重而有
此變也後學不究卦爻有剛柔相推之變别指二氣為
剛柔之相推釋經遠矣
奇耦君民
陽卦多隂其隂之多不以為隂卦而以為陽隂卦多陽
其陽之多不以為陽卦而以為隂蓋陽卦畫奇震坎艮
之體雖多隂而畫為奇故曰陽卦也隂卦畫耦巽離兑
之體雖多陽而畫為耦故曰隂卦也聖人論卦之隂陽
以明多隂多陽之故而斷之曰陽卦奇隂卦耦聖人又
即奇耦而明其德行遂有陽一君二民隂二君一民之
辨而明君子小人之道蓋隂陽卦畫皆不離於三陽畫
之三一為君道二為民道聖人以一君二民君尊治衆
為君子之道隂畫之三二為君道一為民道聖人以二
君一民君雜治少為小人之道蓋君子事君之一治民之
二故陽畫一君二民君子之道也小人事君者二治民
者一故隂畫二君一民小人之道也即隂陽奇耦而明
德行有君子小人之道存焉由是而知陽卦之震坎艮
其畫之一君二民主一而治衆者非君子之道而何隂
卦之巽離兑其畫之二君一民主雜而治少者非小人
之道而何夫卦畫有君民之分聖人即奇耦以論德行
分君民其明卦辨物正言深得易之緼也
乾坤易門
乾坤奠位於上下故乾坤為易之門蓋八卦成列震離
兑乾為陽生長之卦兹四卦之門皆以乾始巽坎艮坤
為隂生長之卦兹四卦之門皆自坤始故乾乘乾曰乾
自乾而姤訟遯否以至於无妄同人履自乾之八卦其
門始于乾也其坤乘坤曰坤自坤而復明夷臨泰至于
升師謙兹坤之八卦其門始于坤也其震乘乾曰大壯
自大壯而恒解小過豫至于震豐歸妹兹震之八卦其
門始于乾也巽乘坤曰觀自觀而益家人中孚小畜至
于巽渙漸兹巽八卦其門始于坤也離乘乾曰大有自
大有而鼎未濟旅晉至于噬嗑離睽兹離八卦其門始
于乾也坎乘坤曰比自比而屯既濟節需至于井坎蹇
兹坎八卦其門始于坤也兑乘乾曰夬自夬而大過困
咸萃至于隨革兑兹兑八卦其門始于乾也艮乘坤曰
剝自剝而頤賁損大畜至于蠱蒙艮兹艮八卦其門始
于坤也其始于乾者歷巽坎艮之隂而至于坤又由坤
歷震離兑之陽而至于乾始于坤者歷震離兑之陽而
至于乾又由乾歷巽坎艮之隂而至于坤八卦之門自
乾坤而入故乾坤為易之門也易者乾坤生生之理乾
陽物坤隂物隂陽雖合德而剛柔則有體故其所生之
卦以體天地之撰以通神明之德其稱名也雜而不越
皆謂所生之卦名雖雜而不越乎序也由是而知乾之
四卦始于乾而生三十二坤之四卦始于坤而生三十
二豈非易生生之道從乾坤之門而始哉
九卦之德
九卦之德聖人獨于九卦言之而不以他卦者蓋九卦
君子在下不違其時之用因時制行聖人美之故于九
卦各言德而又重復讚之也履之初九九二處六三柔
履剛之下初九素履以往九二幽靜守正故美其德基
于履而又讚其履和而至以和行也謙之初六六二處
撝謙勞謙之下初六謙卑自牧六二鳴謙守正故美其
德執于謙而又讚其謙尊而光以制禮也復初九七日
來復能不遠修身致六二之下仁六四之從道故美其
德本于復而又讚其小而辨于物以自知也恒當君子
立不易方之時九二能久中而悔亡故美其為德之固
而又讚其恒雜而不厭以一德也損當損下益上之時
初九遄往酌損九二中以為志故美其為德之修而又
讚其損先難而後易以遠害也益當損上益下之時初
九大作不厚事元吉无咎故美其盛德之裕而又讚其
益長裕而不設以興利也困當剛掩有言不信之時九
二剛中自守酒食自養故美其困德之辨又讚其困窮
而通以寡怨也井當改邑不改井无喪无得之時九二
雖无與九三雖不食而九二剛中不變九三行惻受福
而致六四之井甃上六之勿幕故美其為德之地而又
讚其井居其所而遷以辨義也巽當小人武治小亨之
時九二過于用巽紛若其言以免咎九三頻于用巽至
于志窮而致吝故美其為德之制而又讚其巽稱而隠
以行權也九卦先後殊時制行不同聖人均論其德前
有基柄本固修裕之殊蓋明其時之可為也後有辨地
及制之别蓋明其時之難處也基培于履柄執于謙本
反于復固守于恒修為于損裕充于益兹其處于平時
者德為可與也困窮而能通井居其所而能遷巽稱而
能隠君子處于難居之時其德重為可嘉故九卦之序
後有困井及巽兹聖人所以作易有憂患也
初上中爻
聖人作易六畫成卦最下一爻曰初最上一爻曰上言
初則知上為終言上則知初為下故乾初九潛龍聖人
以為下也井初九井泥聖人以為下也否上九傾否聖
人言否終也艮上九敦艮聖人言厚終也雖卦體初上
有本末之論其難知于初易知于上何哉二三四五有
中爻之稱其二四為隂三五為陽何哉王弼亦言初上
無隂陽定位其初上固非可定隂陽之位豈无初九初
六上九上六之辨乎後之儒者遂以二四為隂位隂居
為得位陽居為失位三五為陽位陽居為得位隂居為
失位其後章有二與四同功而異位三與五同功而異
位之文釋者遂謂二四同隂功三五同陽功而不知易
非於初上二爻而分難易之象也易非于中爻而分隂
陽之畫也且乾之九二二隂位也陽居二為失位今九
二見龍在田非為失位也坤之六五五陽位也隂居五
為失位今六五黃裳元吉非失位也以二四三五分隂
陽者其為臆說誤人矣愚以為下繫易為書三章皆漢
儒易緯之文訛為夫子之作而誑後世兼有若夫與噫
之言與魯論不類信非夫子之筆也若夫子贊易之文
典雅醇正辭旨貫通豈三章之可擬哉
兼三為兩
易有三才之說蓋三畫象三才一畫象天一畫象人一
畫象地迨其重也而曰兼三為兩自兼三為兩六畫成
卦而一卦六畫遂有剛柔雜居迭用之說故道有變動
曰爻爻有等曰物物相雜曰文文不當為吉凶之生且
爻者傚其道之動其爻不无剛柔相乘而生吉凶使聖
人兼三為兩每于六畫中分隂分陽迭用剛柔立為爻
物文之用以示於六畫卦體之中不亦難而勞乎嘗觀
聖人于下繫首章言八卦成列象在其中因而重之爻
在其中剛柔相推變在其中繫辭焉而命之動在其中
愚以為此真文王設卦之正也其兼三為兩一章疑漢
儒作易緯亂于大傳中以惑天下耳目自乾鑿度易緯
以兩其三才而言爻應之說專言初應四二應五三應
上謂之爻應以剛應柔柔應剛為得應剛剛柔柔為不
得應其說臆度誤人雖前輩諸解猶守其說以釋易蓋
以三畫為三才雖以道言也然不如三男三女之畫有
三陽動陷止之别三隂入麗說之殊兼乾坤之健順為
八卦成列之象因而重之遂可因上下所重之卦明上
下相感相乘之理而知吉凶之生兹乃文王設卦觀象
之本旨也若兼三為兩一章其名甚雅其究非盡善疑
非文王所以設卦也豈惟乾鑿度立爻應之說漢京房
又立世應之說邵子亦曰有變必有應變乎内者應乎
外變乎外者應乎内變乎下者應乎上變乎上者應乎
下變之與應常反對也故卦一世者四應二世者五應
三世者上應四世者初應五世者二應六世者三應朱
漢上亦言在易言應者一十有九昔之言應如子太叔
論迷復凶是也至虞翻始傳其祕然未盡善繫辭曰變
動不居周流六虚上下无常剛柔相易世應者相易之
一也故曰兩則化一則神此朱漢上惑于兼三為兩之
說遂臆度為世應之說而不知非文王以易觀象設教
為國家時用之道也
乾坤險阻
八卦之成列其象不勝窮也莫大於坎離為乾坤之用
蓋隂藉坎以陷陽陽藉離以陷隂陽之被陷於坎陽非
不健也故聖人曰乾天下之至健也德行常易以知險
隂之被阻於離隂非不順也聖人曰坤天下之至順也
德行常簡以知阻乾以易知險則無坎險之難坤以簡
知阻則無離阻之難聖人繼之曰能說諸心能研諸慮
定天下之吉凶成天下之亹亹者故變化云為吉事有
祥皆德行易簡所處之妙也故知乾有訟卦訟卦下坎
也乾以易處之故訟九二歸逋无眚也坤有明夷卦明
夷卦下離也坤以簡處之故明夷六二吉順以則也夬
有困卦困下坎也困九二以易處之故九二中有慶也
剝有賁卦賁下離也賁六二以簡處之故六二得與上
興也大壯有解卦解下坎也解九二以易處之故得黃
矢貞吉也觀有家人卦家人下離也家人六二以簡處
之故在中饋貞吉也以此而推乾處險以易坤處阻以簡
德行易簡所以說心研慮聖人謂乾知險坤知阻其有
以哉後學不講究八卦成列之圖乾有坎坤有離豈知
乾知險坤知阻其理在易簡哉八卦成列其象無窮大
哉伏羲之作八卦也
百物
易道甚大百物不廢凡易爻言魚豕牛之類如黃牛童
牛豶豕羸豕牝牛豚魚喪牛包有魚包无魚貫魚牝馬
豕負塗月幾望之類者皆象隂柔物類也凡易爻言羊
馬之類羝羊喪羊牽羊乘馬喪馬鼫鼠者皆象陽剛物
類也其他以物為象介于石困于石繫于包桑據于蒺
藜困于葛藟皆以物之剛柔為象也故姤初六繫于金
柅者言繫身於剛得所依也解九二得黃矢者言九二
田得中直之道也噬嗑九四得金矢者噬者剛直之道
也噬嗑六五得黃金者噬得中剛之理也易道廣大近
身遠物皆取為象且乾明君人之道也而言龍之變化
有田淵與天之辨漸明君子之道也而言鴻之漸進有
磐木陸陵之别易之稱名取類言曲事隠自非化而裁
之神而明之豈能觸類而長旁通其情也哉今說卦之
後有乾坤震巽坎離艮兑八章未必夫子所黜之八索
也其言物理各從卦類君子烏可不以易者象也象也
者像也研窮其旨哉
蓍數卦爻
說卦一章言用蓍求易之法蓍者神物不能自生聖人
幽贊於神明而生即神物以求易當先明數聖人參天
兩地而倚數天一天三天五倚而為九地二地四倚而
為六倚者言偏倚于天地之數取其生數非取成數三
天為九兩地為六言九六則七八在其中矣倚數已定
然後觀隂陽之變而立卦如少隂之變兩少一多少陽
之變兩多一少老隂之變三揲俱多老陽之變三揲俱
少隂陽之變既觀以設卦然後即卦體而發揮其剛柔
以明爻也剛柔之為物具于卦體之中有以發揮之則
知剛柔相推之變蓋六爻變易以貢上下无常剛柔相
易變動周流出入外内文物位章皆爻之所發揮也蓍
數卦爻能事既畢於是作易始則和順于道德而理于
義終則窮理盡性以至于命蓋物共由之謂道得乎已
之謂德物咸宜之謂義言本乎道德義而不違其用也
窮理者格物致知之學也盡性者成性存存之境也至
命者窮神知化之妙也言造乎理性命而无間于天也
作易至此貫天人而一致矣學者能即卦辭爻辭而推
之則知聖人作易極其神妙豈苟而已哉
往來逆順
聖人於說卦曰八卦相錯數往者順知來者逆是故易
逆數也蓋相錯者互為君臣上下互為往來出入也其
言往來逆順者如泰否二卦言大來小往小來大往之
理也以外卦為往數往者順則是四五上之三爻順數
而知其往也以内卦為來則是三二初之三爻逆察而
知其來也外體三爻從下而往故曰數往者順内體三
爻從上而來故曰知來者逆大抵自上而下曰來自下
而上曰往自外而内曰來自内而外曰往自上而下曰
逆謂之逆以知來自下而上曰順謂之順以數往蓋自
初而二而三而四以至於上此為順數往也自上而五
而四而三以至於初此為逆知來也如无妄卦剛自外
來為主於内訟之剛來隨之剛來渙之剛來逆知其自
何而來故曰知來者逆又如噬嗑之柔上行得中損之
損下益上上行益柔渙之柔得位乎外而上同順數其
往往居於外故曰數往者順也蓋八卦相錯其體既分
上下内外順以數外卦之往逆以知内卦之來則本卦
之上下兩體順數其所往之自逆知其所來之因要知
大易之本在乎知來之逆數也故終之曰是故易逆數
也朱漢上以震離兑乾天之四象也巽坎艮坤地之四
象也乾自震左行坤自巽右行數往者以順而數知來
者以逆而知邵子曰數往者順順天而行左旋也皆已
生之卦知來者逆逆天而行右行也皆未生之卦夫易
之數由逆而成聖人說易故先言易之本易逆數也故
六爻自下而起朱漢上言乾自震左行坤自巽右行是
也言順天左旋已生之卦以已生為往也言逆天右行
未生之卦以未生為來也順數往逆知來以往為已生
以來為未生則未為穏也聖人設六十四卦豈有未生
已生哉彼曰知來者逆以來為未生之卦則否也其卦
之已生為何卦卦之未生為何卦彼亦未之思耳
八卦名義
八卦名義聖人於說卦曰乾健也坤順也震動也巽入
也坎陷也離麗也艮止也兑說也蓋乾生三男乾道成
男坤生三女坤道成女乾剛健正直坤柔順便佞震稟
乾剛之才而扼於重隂之下始懼而怒終動而出故震
曰動也巽稟坤順之性而扼於重剛之下巽懦柔弱順
諛便佞巧謀用計以求入于剛故巽曰入也坎之一陽
稟剛直之才而陷於兩隂之中故坎為陷言剛之正直
而陷於隂中也離之一隂禀坤順之性而麗於兩陽之
中故離曰麗言隂之柔順无恥而麗於陽中也艮一陽
而止於兩隂之上其才剛健正直剛止於上故艮上有
止溺於二隂之義兑一隂而位於兩陽之上其性巽順
佞說說而在上故兑上有諂溺於二陽之義此六子各
稟父母之才性而為本卦本爻之質故震動巽入坎陷
離麗艮止兑說皆言本卦本爻之理及六子之卦重而
在上則本性見矣重而在下亦莫不然後儒者但以全
卦言其理如震則曰初九震之初也六二亦震也六三
亦震也而豈知震則在初九一爻也如巽則曰初六巽之
初也九二亦巽也九三亦巽也而豈知巽則在初六一
爻也其言坎則曰初六坎之初也九二坎之中也六三
坎之三也而豈知坎在中之一爻也以至于離兑艮卦
无不以全體而言豈知每卦各有所屬之本爻哉八卦
名義各有本爻所屬之理學者當以是求之思過半矣
嘗以八卦所重於上下體者各言其理其為八卦名義
豈不坦然明白哉
序卦反對
易之序卦有天命存焉聖人即所重卦象推反對之畫
明先後之時蓋卦體有乾坤坎離者其體相禪如前震
為後之艮前艮為後之震前巽為後之兑前兑為後之
巽若乾坤坎離者易以上下為先後也考之於易始其
坎上震下為屯及易變艮上坎下則為蒙始其坎上乾
下為需及易變乾上坎下則為訟矣始其坤上坎下為
師及易變坎上坤下則為比矣始其巽上乾下為小畜
及易變乾上兑下則為履矣卦變不窮時變亦不一皆
八卦變化推移相為上下聖人遂以卦畫反對序其先
後故前有屯蒙後有革鼎前有需訟後有晉明夷前有
師比小畜履後有同人大有謙豫前有泰否隨蠱後有
咸恒損益前有臨觀後有遯大壯前有噬嗑賁後有困
井前有剥復无妄大畜後有夬姤萃升前有震艮豐旅
後有巽兑渙節前有家人睽後有蹇解前有頤大過坎
離後有中孚小過既濟未濟兹聖人分二篇之卦每以
兩卦反封為先後明國家治亂盛衰之時焉君子於此
可推卦之緼矣有能即序卦以推在昔歷代之世變雖
繼周百世可知也愚謂序卦該天命信言也
