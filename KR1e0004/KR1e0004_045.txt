春秋左傳注疏卷四十五(起昭公九年盡十二年)
晉杜氏注唐陸德明音義孔穎達疏
經九年春叔弓會楚子于陳注以事往非行會禮疏(注正)
(義曰此與宣十五年公孫歸父會楚子于宋其事同也楚子在彼魯敬大國自往會之非楚子召使會自以小)
(國事大國之禮往)
許遷于夷注許畏鄭欲遷故以自遷為文疏(注正義曰許自楚莊)
(王以來世屬於楚常與鄭為仇敵今畏鄭欲遷都近楚楚從其意而遷之故以許自遷為文若許不欲遷而楚)
(強遷之則當云楚人遷許如宋人遷宿齊人遷陽)
夏四月陳災注天火曰災陳旣已滅降為楚縣而書陳
災者猶晉之梁山沙鹿崩不書晉災害繋於所災所害
故以所在為名疏(注正義曰天火曰災宣十六年傳例也公羊榖梁經皆作陳火公羊傳曰)
(陳已滅矣其言陳火何存陳也穀梁傳曰國曰災邑曰火火不志此何以志閔陳而存之也賈服取彼為說言)
(愍陳不與楚故存陳而書之言陳尚為國也杜以左氏無此義故辨而異之云陳既已滅降為楚縣不言楚陳)
(災而直書陳災者猶如晉之梁山沙鹿崩不書也以彼不繋晉知法自不當繫楚非是存陳如舊國也凡災害)
(所及繫於所災所害之處故以所在為名不復繫其本國大都以名通例不繫國陳是楚之大都無綠當繫於)
(楚二傳妄說故杜不從所災所害者所災謂陳災是也所害謂梁山沙鹿崩是也然災害繫於所災所害而宣)
(十六年不直云宣榭火而以宣榭繫成周者以宣榭其名不顯若不繫成周不知何處宣榭與此别也)
秋仲孫貜如齊音義(貜俱縛反)
冬築郎囿音義(囿音又苑也於郎地築苑)
傳九年春叔弓宋華亥鄭游吉衛趙黶會楚子于陳
注楚子在陳故四國大夫往非盟主所召不行會禮
故不總書音義(黶於減反)疏(注正義曰往年楚公子棄疾帥師圍陳楚子不親行也旣)
(滅陳以為縣楚子自往巡行鎮撫之魯宋鄭衛聞其在陳畏威加敬各遣大夫往彼會之非是盟主所召)
(至亦不行會禮故魯史獨書已使不復總書諸國也傳因叔弓所見故歴序四國大夫以見諸國皆行非)
(獨魯也十年叔孫婼如晉葬晉平公傳因歴序諸國大夫此意與彼同也服虔以為此會宋鄭衞之大夫)
(不書叔弓後也服見文七年公會諸侯晉大夫盟于扈傳歴序諸國乃云公後至故不書所會凡會諸侯)
(不書所會後也後至不書其國辟不敏也服意準彼為義故云叔弓後耳彼為盟主所召故諱後期此則)
(楚非盟主何以當諱春秋之意豈欲魯棄晉而從楚乃為之諱其會楚遲也且彼不書所會乃緫書諸侯)
(此若是會經何以不緫書叔弓會諸侯之大夫傳何以不言叔弓會楚子宋華亥鄭游吉衞趙黶于陳也)
(今傳以四國大夫共會楚子義非扈類足以可明且叔弓若後傳當言之傳不言後而服以為後是欲代)
(丘明為傳非解之也故杜顯而異之言不行會禮故不總書見此意)○二月庚申楚公
子棄疾遷許于夷實城父注此時改城父為夷故傳
實之城父縣屬譙郡疏(注正義曰杜以地名經傳不同而傳言實者則以為名有)
(改易也傳不言實則以為二名並存也所言實者皆舉舊以實新此地舊名城父此時新改為夷然言城)
(父是舊名故傳以實名之凡有二義經書未改之名傳以所改實名之則昭十八年許遷于白羽傳云許)
(遷於析實白羽定十年公會齊侯于夾谷傳云會于祝其實夾谷是也若經書已改之名則傳亦舉其已)
(改實其未改之號即此許遷于夷傳云遷許于夷實城父定十三年齊侯衞侯次于垂葭傳云次于垂葭)
(實鄖氏是也此四者或經書未改或經書已改傳皆上句舉其已改之名下句實其未改之號凡一地前)
(後二名者非謂經時為未改之名傳時為已改之名乃於經傳以前上世之時已有所改前後之名夫子)
(集史記而為經丘明采簡牘而作傳史記或書其舊名者卽白羽夾谷是也或史記書其後名者卽夷與)
(垂葭是也丘明據簡牘為傳以所改後名而實之故僖二十五年秦取析矣襄二十六年聲子云析公之)
(亂皆舉白羽改為析之後但簡牘稱析故杜云於傳時白羽改為析止謂簡牘之時非丘明作傳時也若)
(其不然孔子脩經丘明作傳事相連接時日不遠豈可脩經時為白羽作傳卽改為析故杜云此四者皆)
(為所在之地舊名絶於當時史記有遺者也劉炫不審思杜意怪僖公襄公之世巳有析名而規杜氏非)
(也)取州來淮北之田以益之注益許田疏(正義曰釋例云州來)
(淮南下蔡縣汝水之南地淮北之田淮水北田則州來邑在淮南邑民有田在淮北也許國盡遷于夷夷)
(田少故取以益之)伍舉授許男田然丹遷城父人於陳以夷
濮西田益之注以夷田在濮水西者與城父人音義
(濮音卜)遷方城外人於許注成十五年許遷於葉因謂
之許今許遷於夷故以方城外人實其處傳言靈王
使民不安音義(葉始涉反處昌慮反)○周甘人與晉閻嘉爭閻
田注甘人甘大夫襄也閻嘉晉閻縣大夫音義(閰以廉反)
疏(注正義曰孔子父叔梁紇為鄒邑之長論語謂孔子為鄒人之子是典邑大夫法當以邑名冠之而)
(稱人知此甘人即是下文甘大夫襄也甘人是甘縣大夫知閻嘉是晉之閻縣大夫名嘉也甘閻接竟田)
(或相侵故共爭之)晉梁丙張趯率隂戎伐潁注隂戎陸渾之
戎潁周邑音義(趯他歴反)王使詹桓伯辭於晉注辭責讓
之桓伯周大夫音義(詹之廉反)曰我自夏以后稷魏駘芮
岐畢吾西土也注在夏世以后稷功受此五國為西
土之長駘在始平武功縣所治釐城岐在扶風美陽
縣西北音義(夏戸雅反注同駘他來反依字應作邰芮如銳反岐其宜反長丁丈反下師長)
(同治直吏反釐本又作漦他來反又音來一音力之反)疏(注正義曰周語云昔我先世后稷以服事)
(虞夏及夏之衰也棄稷弗務我先王不窋用失其官案本紀不窋是后稷之子繼其父業世為大國故受)
(此五國為西土之長也釋例土地名云魏河東河北縣也芮馮翊臨晉縣芮鄉是也畢在京兆長安縣西)
(北駘在武功岐在美陽今案其地芮在魏之西南百餘里耳岐在駘之西北無百里也詩稱后稷封邰與)
(岐畢相近為之長可矣計魏在邰東六百餘里而令邰國與魏為長道路太遙公劉居豳又在岐西北四)
(百餘里此傳極言遠竟而辭不及豳並不知其故)及武王克商蒲姑商奄吾
東土也注樂安博昌縣北有蒲姑城音義(蒲如字又音薄奄於)
(檢反樂音洛)疏(正義曰武王克商光有天下外簿四海皆為周地上文既言西土故以下唯說三方)
(其實西方所至過於上文自岐以西猶是周竟但不復重言之耳服虔云蒲姑商奄濱東海者也蒲姑齊)
(也商奄魯也二十年傳曰蒲姑氏因之定四年傳曰因商奄之民命以伯禽)巴濮楚鄧吾
南土也肅愼燕亳吾北土也注肅愼北夷在玄莬北
三千餘里音義(巴必加反燕於賢反亳步各反)疏(正義曰土地名云巴巴郡江州縣也)
(楚南郡江陵縣也鄧義陽鄧縣也建寧郡南有濮夷地然則巴楚鄧中夏之國唯濮為遠夷耳土地名又)
(云燕國薊縣也亳是小國闕不知所在蓋與燕相近亦是中國也唯肅愼為遠夷注正義曰書序云成王)
(既伐東夷肅慎來賀魯語云武王克商肅愼氏貢楛矢韋昭云肅愼東北夷之國去扶餘千里晉之玄莬)
(即在遼東北杜言玄莬北三千里是北夷之近東者故杜言北夷韋言東北夷)吾何邇封之
有注邇近也疏(正義曰言我之封疆何近之有邇近也)文武成康之建
母弟以蕃屏周亦其廢隊是為注為後世廢隊兄弟
之國當救濟之音義(蕃方元反屏必并反隊直類反注同為于偽反注同)疏(正義)
(曰傳稱虢仲虢叔王季之穆是文王母弟也管蔡郕霍魯衛毛𣆀史記以為武王之母弟也唐叔成王之)
(母弟也其康王之母弟則書傳無文文王周之始王故言文王文王未得封諸侯也弟以同母為親故言)
(母弟耳所封非同母者亦多矣建為國君所以為藩籬屏蔽周室使與天子蔽鄣患難亦其慮後世子孫)
(或有廢隊王命望諸侯共救濟之是為此也)豈如弁髦而因以敝之注童
子垂髦始冠必三加冠成禮而棄其始冠故言弁髦
因以敝之音義(弁皮彦反本又作卞髦音毛始冠古亂反)疏(正義曰豈如弁髦因以敝)
(之者弁謂緇布冠髦謂童子垂髦凡加冠之禮先用緇布之冠歛括垂髦三加之後去緇布之冠不復更)
(用故云因以敝之今王自比豈得將王室如緇布冠加髦之後不須復用因以敝之猶言以我王家封建)
(晉國之後因即棄而不事之也注正義曰案禮未髻之時必垂髦故云童子垂髦也士冠禮始冠緇布冠)
(次加皮弁次加爵弁是始冠必三加冠也其記冠義云始冠緇布之冠冠而敝之可也玉藻亦云始冠緇)
(布冠自諸侯下達冠而敝可也鄭玄云本大古耳非時王之法服也是言本古而暫冠既加而即棄是禮)
(成而棄其始冠故云弁髦而因以敝之也弁有爵弁皮弁嫌緇布之冠不得名弁故云弁亦冠也周禮弁)
(師掌冕是弁為大名也劉炫以為弁髦二物以童子垂髦為髡彼兩髦又云因以敝之者謂親没不髦案)
(禮加冠以後親没以前身既成人猶自垂髦何得云童子垂髦髦既親没乃棄杜注何以不言親没也若)
(三加之後棄弁不棄髦杜注何得云棄其始冠故言弁髦因以敝之既連髦而言明非親没之髦也髦之)
(形像鄭注士喪禮云未聞)先王居檮杌于四裔以禦螭魅注言檮
杌略舉四凶之一下言四裔則三苗在其中音義(檮徒)
(刀反杌五忽反裔以制友禦魚吕反蝺勑知反魅本又作鬽武冀反)疏(注正義曰文十八年傳稱舜臣)
(堯流四凶族渾敦窮竒檮杌饕餮投諸四裔以禦螭魅先儒皆以為渾敦驩兜也窮竒共工也檮杌鯀也)
(饕餮三苗也此傳以晉率隂戎伐潁正須言饕餮耳而云檮杌者略舉四凶之一耳下言四裔則三苗在)
(其中可知也若直說鯀當言居檮杌于羽山不須言四裔也)故允姓之姦居于瓜
州注允姓隂戎之祖與三苗俱放三危者瓜州今敦
煌音義(姦古顔反瓜古華反敦都門反煌音皇)疏(注正義曰此言主責隂戎知允姓隂戎之)
(祖也言允姓之姦者謂其奸邪之人惡言之也尚書云竄三苗于三危此言允姓居于瓜州時同而人别)
(知與三苗俱放於三危也)伯父惠公歸自秦而誘以來注僖十五
年晉惠公自秦歸二十三年秦晉遷陸渾之戎於伊
川使偪我諸姬入我郊甸則戎焉取之注邑外為郊
郊外為甸言戎取周郊甸之地音義(偪彼力反甸徒遍反焉於虔反)
(又如字)疏(正義曰焉猶何也若不由晉則戎何得取周之地也注正義曰釋地云邑外謂之郊周禮)
(載師掌任土之法其叙王畿之内遠近之次自國中以外有近郊遠郊次甸次稍次縣次都是郊外為甸)
(也陸渾之戎居伊洛之間是取周郊甸之地)戎有中國誰之咎也注咎在
晉音義(咎其九反)后稷封殖天下今戎制之不亦難乎注
后稷脩封疆殖五榖今戎得之唯以畜牧音義(殖時力反)
(疆居良反畜許入反一音許六反牧音目又音茂)伯父圖之我在伯父猶衣
服之有冠冕木水之有本原民人之有謀主也注民
人謀主宗族之師長疏(正義曰言我周存在於伯父有益如衣服云云)伯父
若裂冠毁冕拔本塞原專棄謀主雖戎狄其何有余
一人注伯父猶然則雖戎狄無所可責晉率隂戎伐
周邑故云然疏(正義曰言伯父我親猶自如此則雖戎狄其何有恩義於我一人既無恩)
(親侵我亦無可責)叔向謂宣子曰文之伯也豈能改物注言
文公雖霸未能改正朔易服色音義(伯如字又音霸)翼戴天
子而加之以共注翼佐也自文以來世有衰德而暴
滅宗周注宗周天子以宣示其侈諸侯之貳不亦宜
乎且王辭直子其圖之宣子說王有姻喪注外親之
喪音義(說音悦)疏(正義曰隱元年傳云士踰月外姻至姻是外親故杜云外親之喪也服虔)
(云婦之父曰姻王之后喪父於王亦有服義故往弔案妻父為姻雖有此稱王之納后必取諸侯之女后)
(之父母不得身在京師往弔可耳何以得致襚也以致襚言之知是外親之喪耳不知外親喪是誰死)
使趙成如周弔且致閻田與襚注襚送死衣音義(襚音)
(遂贈死衣服)反潁俘王亦使賓滑執甘大夫襄以說於晉
晉人禮而歸之注賓滑周大夫音義(俘芳夫反滑乎八反又于八反)
(說如字又音悦)○夏四月陳災鄭裨竈曰五年陳將復封封
五十二年而遂亡子産問其故對曰陳水屬也注陳
顓頊之後故為水屬音義(復扶又反下注復封皆同)疏(正義曰陳顓頊之後)
(顓頊以水德王天下故為水屬也陳是舜後舜是土德不近言土屬而遠繫顓頊為水屬者蓋裨竈知陳)
(將欲復興須取水為占驗假此以為言耳未必帝王子孫永與所承同德楚之先世嘗為火官即以火為)
(楚象豈復五行之官後世皆依其行乎此皆賢哲有以知之非吾徒所測)火水妃也注火
畏水故為之妃音義(妃方非反一音配注同)疏(注正義曰隂陽之書有五行妃)
(合之說甲乙木也丙丁火也戊己土也庚辛金也壬癸水也木克土土克水水克火火克金金克木木畏)
(金以乙為庚妃也金畏火以辛為丙妃也火畏水以丁為壬妃也水畏土以癸為戊妃也土畏木以已為)
(甲妃也杜用此說故云火畏水故為之妃也服虔云火離也水坎也易卦離為中女坎為中男故火為水)
(妃)而楚所相也注相治也楚之先祝融為高辛氏火
正主治火事音義(相息亮反注同)疏(注正義曰相訓助也主火而助君為治故以為)
(治也二十九年傳曰火正曰祝融顓頊氏有子曰犂為祝融楚世家云高陽生稱稱生卷章卷章生犂犂)
(為高辛氏火正甚有功能光融天下帝嚳命曰祝融共工作亂帝使犂誅之而不盡帝誅犂而以其弟吳)
(回為後復居火正為祝融回生陸終陸終生子六人六曰季連楚其後也是楚之先為火正治火事)今
火出而火陳注火心星也火出於周為五月而以四
月出者以長歴推前年誤置閏疏(注正義曰襄九年傳曰心為大火十)
(七年傳曰火出於周為五月今經書四月陳災傳言火出而火陳火得以四月出者長歴云閏當在此年)
(五月後而在前年故火以四月出也長歴以為前年閏八月則此年四月五日得中氣二十日得五月節)
(故四月得火見)逐楚而建陳也注水得妃而興陳興則楚衰
故曰逐楚而建陳疏(注正義曰杜以陳為楚邑楚人在陳陳興則楚衰故曰逐楚而)
(建陳當為逐去楚人之在陳者若穿封戍為陳公者也但歐逐楚國之人於義甚通劉炫乃改逐為遁言)
(火逃遁去楚而建立陳國而規杜非也)妃以五成故曰五年注妃合也
五行各相妃合得五而成故五歲而陳復封為十三
年陳侯吳歸于陳傳音義(妃音配注妃並同)疏(注正義曰妃合釋詁文也)
(易繋辭云天一地二天三地四天五地六天七地八天九地十天數五地數五五位相得而各有合鄭玄)
(云天地之氣各有五五行之次一曰水天數也二曰火地數也三曰木天數也四曰金地數也五曰土天)
(數也此五者隂無匹陽無耦故又合之地六為天一匹也天七為地二耦也地八為天三匹也天九為地)
(四耦也地十為天五匹也二五隂陽各有合然後氣相得施化行也是言五行各相妃合生數以上皆得)
(五而成故云五歲而陳將復封)歲五及鶉火而後陳卒亡楚克有之
天之道也故曰五十二年注是歲歲在星紀五歲及
大梁而陳復封自大梁四歲而及鶉火後四周四十
八歲凡五及鶉火五十二年天數以五為紀故五及
鶉火火盛水衰疏(注正義曰如杜所注歲星每年而行一次至昭三十二年則歲星在)
(寅未至於丑其傳云越得歲而吳伐之故服氏以為有事于武宮之歲龍度天門謂十五年歲星從申越)
(未而至午歴家以周天十二次次别為百四十四分歲星每年行一百四十五分是歲星行一次外剩行)
(一分積一百四十四年乃剩行一次故昭十五年得超一辰今杜氏既無此義而三十二年歲星得在丑)
(者但歲星之行天之常數超辰之義不言自顯故杜不注若然楚卒城陳在哀十七年則歲星當逾鶉火)
(至鶉尾而云五及鶉火者以顓頊歲在鶉火而滅故裨竈舉大略而言云五及鶉火不復細言殘數雖至)
(鶉尾亦經由鶉火天有五星又大微宮中有五帝坐又四方中央亦有五是天數以五為紀故五及鶉火)
(也歲星天之貴神所在之國必昌歲在鶉火火得歲星之助火漸盛而水則衰)○晉荀盈如
齊逆女注自為逆音義(為于偽反)還六月卒于戲陽注魏
郡内黃縣北有戲陽城音義(戲許宜反)殯于絳未葬晉侯
飲酒樂饍宰屠蒯趨入請佐公使尊注公之使人執
尊酌酒請為之佐音義(樂音洛屠音徒禮記作杜蒯苦怪反使尊如字亦所吏反)
許之注公許之而遂酌以飲工注工樂師師曠也音
義(飲於鴆反下與飲同)疏(注正義曰禮記檀弓說此事云知悼子卒未葬平公飲酒師曠李調侍知)
(工即師曠也外嬖叔即李調也)曰女為君耳將司聰也注樂所以聰
耳音義(女音汝下皆同)疏(注正義曰樂以和心聲從耳入故樂者所以聰耳大師掌樂務使君)
(聰故為君耳將司聰也)辰在子卯謂之疾日注疾惡也紂以甲
子喪桀以乙卯亡故國君以為忌日音義(喪息浪反)疏(注正)
(義曰訓疾為惡言王者惡此日不以舉吉事也尚書武成篇云時甲子昧爽受率其旅若林會于牧野罔)
(有敵于我師前徒倒戈攻于後以北血流漂杵是紂以甲子喪也詩云韋顧既伐昆吾夏桀言昆吾與桀)
(同時死也十八年傳二月乙卯周毛得殺毛伯過而伐之萇弘曰毛得必亡是昆吾稔之日也昆吾之死)
(與桀同日知桀以乙卯亡也以此二王之亡為天誅之日故國君以為忌日惡此日也檀弓云君子有終)
(身之憂故忌日不樂鄭玄云謂死日也彼謂親亡之日至此日而念親故此日不用舉吉事非是惡此日)
(也此與忌日名同意異)君徹宴樂學人舍業為疾故也君之卿
佐是為股肱股肱或虧何痛如之注言痛疾過於忌
日音義(舍音捨為于偽反下為是同)女弗聞而樂是不聰也注不
聞是義而作樂又飲外嬖嬖叔注外都大夫之嬖者
疏(注正義曰此言外嬖嬖叔即李調是也禮記云調也君之䙝臣也既云䙝臣而謂之外嬖知是外都)
(大夫之嬖者猶晉獻公時有外嬖梁伍東關嬖伍)曰女為君目將司明也注
職為外故主視服以旌禮注旌表也禮以行事注事
政令事有其物注物類也物有其容注容貌也今君
之容非其物也注有卿佐之喪而作樂歡會故曰非
其物而女不見是不明也疏(正義曰吉有弁冕凶有衰麻禮有吉凶之異作)
(衣服以表之如此之類是服以旌禮也周禮司服六冕以祭祀皮弁以視朝韋弁以即戎冠弁以田獵如)
(此之類是禮以行事也傳稱哀有哭泣樂有歌舞如此之類是事有其物言行事各有其物類也記稱衰)
(麻則有哀色端冕則有敬色介胄則有不可犯之色周禮保氏教國子六儀一曰祭祀之容二曰賓客之)
(容三曰朝廷之容四曰喪紀之容五曰軍旅之容六曰車馬之容少儀曰言語之美穆穆皇皇朝廷之美)
(濟濟翔翔祭祀之美齊齊皇皇車馬之美騑騑翼翼鸞和之美肅肅雍雍如此之類是物有其容也君有)
(卿佐之喪宜有悲哀之貌而與羣臣飲酒作樂今君之容貌非其類也而女不見是不明也)亦自
飲也曰味以行氣氣以實志注氣和則志充志以定
言注在心為志𤼵口為言言以出令臣實司味二御
失官而君弗命臣之罪也注工與嬖叔侍御君者失
官不聰明疏(正義曰調和飲食之味以養人所以行人氣也氣得和順所以充人志也志意)
(充滿慮之於心所以定言語也詳審言語宣之於口所以出號令也臣實主掌食味今工師不聰叔也不)
(明二侍御者並失其官而君不出令以罪之必是食味失宜是臣之罪也)公說徹酒初公
欲廢知氏而立其外嬖為是悛而止音義(說音悦知音智下同)
(悛七全反)疏(正義曰公心欲廢知氏故輕悼子之喪不廢飲酒得蒯以禮責之乃知君臣義重其禮不)
(可輒廢為是悛而止悛改也改革前意也禮記記此事飲酒事同而其言盡别記是傳聞故與此異二者)
(必有一謬當傳實而記虚也)秋八月使荀躒佐下軍以說焉注躒
荀盈之子知文子也佐下軍代父也說自解說音義
(躒本又作櫟力狄反又音洛)○孟僖子如齊殷聘禮也注自叔老
聘齊至今二十年禮意久曠今脩盛聘以無忘舊好
故曰禮音義(好呼報反)疏(注正義曰襄二十年叔老聘齊至今二十年更不遣聘是邦交)
(禮意久曠絶也殷訓盛也今脩盛聘以無忘舊好故禮之也聘禮云小聘曰問不享有獻不及夫人主人)
(不延几不郊勞然則聘禮經之所言是大聘也王制云諸侯之於天子也比年一小聘三年一大聘鄭玄)
(云小聘使大夫大聘使卿聘禮既是大聘使卿矣殷聘又當盛於大聘不知以何為盛或當享禮之物多)
(矣)○冬築郎囿書時也季平子欲其速成也叔孫昭
子曰詩曰經始勿亟庶民子來注詩大雅言文王始
經營靈臺非急疾之衆民自以子義來勸樂為之音
義(亟紀力反樂如字又五教反一音洛)疏(正義曰大雅靈臺之篇也言文王經始靈臺之基址其意)
(勿使急成之但其衆民自以子成父事而來勸樂而早成之耳子成父事不待督帥故云子來以示民樂)
(之意)焉用速成其以勦民也注勦勞也音義(焉於虔反勦初交反)
(又子小反)無囿猶可無民其可乎
經十年春王正月
夏齊欒施來奔注嗜酒好内以取敗亡故書名音義(嗜市)
(志反傳同好呼報反)
秋七月季孫意如叔弓仲孫貜帥師伐莒注三大夫皆
卿故書之季孫為主二子從之疏(注正義曰成二年鞌之戰魯四卿並書此)
(三卿皆書重兵詳内故備書之其他國行兵唯書元帥而已略外也傳云平子伐莒取郠平丘又獨見執明是)
(季孫為伐莒之主二子從之)
戊子晉侯彪卒注五同盟音義(彪彼蚪反)疏(注正義曰彪以㐮十六年即位)
(其年盟于溴梁十九年于祝柯二十年于澶淵二十五年于重丘二十七年于宋不數元年虢會是五同盟)
九月叔孫婼如晉
葬晉平公注三月而葬速
十有二月甲子宋公成卒注十一同盟也無冬史闕文
音義(成音城何休音恤)疏(注正義曰成以成十六年即位十七年盟于柯陵十八年于虚朾襄三年)
(于雞澤五年于戚九年于戲十一年于亳城北十五年及向戌盟于劉十六年于溴梁十九年于祝柯二十年)
(于澶淵二十五年于重丘二十七年于宋元年于虢皆魯宋俱在凡十三同盟杜意盟數多者不數特盟襄十)
(五年向戌盟于劉及虢盟不數故十一劉炫并數以規杜過非也如此數盟不同者或由傳寫誤)
傳十年春王正月有星出于婺女注客星也不書非
孛音義(婺武付反孛蒲對反)鄭裨竈言於子産曰七月戊子晉
君將死今兹歲在顓頊之虚注歲歲星也顓頊之虚
謂玄枵音義(禆婢支反虚起魚反注同枵許驕反)疏(注正義曰釋天云玄枵虚也顓頊之)
(虚虚也郭璞曰虛在正北顓頊水德位在北方當以北方三次以玄枵為中玄枵次有三宿又虚在其中)
(以水位在北顓頊居之故謂玄枵虚星為顓頊之虚也)姜氏任氏實守其地注
姜齊姓任薛姓齊薛二國守玄枵之地音義(任音壬注同)
居其維首而有妖星焉告邑姜也注客星居玄枵之
維首邑姜齊大公女晉唐叔之母星占婺女為既嫁
之女織女為處女邑姜齊之既嫁女妖星在婺女齊
得歲故知禍歸邑姜音義(大音泰)疏(正義曰維者綱也玄枵次有三宿女)
(為其初女是次之綱維也居其維首謂星居之也其玄枵維首而有妖異之星焉以將死之妖告邑姜也)
(邑姜齊女告邑姜言其子孫當死也)邑姜晉之妣也天以七紀注二十
八宿面七音義(妣必履反宿音秀)疏(正義曰曲禮云生曰母死曰妣鄭玄云妣之言)
(嫓嫓於考也邑姜唐叔之母故為晉之妣也邑姜亦是成王之母而於周無災任姜共守其地而不告薛)
(女此則裨竈自知非吾徒所能測)戊子逄公以登星斯於是乎出注
逄公殷諸侯居齊地者逄公將死妖星出婺女時非
歲星所在故齊自當禍而以戊子日卒疏(正義曰昔戊子之日)
(逄公死其神以此日登天於時有星是此星也於是婺女乎出爾時妖星出於婺女而戊子逄公死今此)
(星亦出婺女知戊子晉君當死也逄公死日星出婺女當時猶有書記故裨竈得而知之注正義曰二十)
(年晏子說齊地云有逄伯陵因之則陵是逄君之始祖也周語記玄枵之次云我皇妣大姜之姪伯陵之)
(後逄公之所馮神也孔晁云大姜大王之妃王季之母也女子謂昆弟之子曰姪伯陵大姜之祖逄公大)
(姜之姪伯陵之後逄公殷諸侯也然則伯陵之後世為逄君皆是逄公未知戊子卒者何名號也逄公死)
(時妖星亦出婺女於時歲星不在齊分故齊地之君自當其禍此時歲在齊分故外孫當之)吾是
以譏之注為晉侯彪卒傳○齊惠欒高氏皆耆酒注
欒高二族皆出惠公疏(正義曰齊惠公生公子欒公子高高生子尾尾生子良欒)
(生子雅雅生子旗子旗是欒孫子良是高孫孫以王父字為氏皆出惠公故曰惠欒高氏也)信内
多怨注說婦人言故多怨音義(說音悦)彊於陳鮑氏而
惡之注惡陳鮑音義(惡烏路反注司)夏有告陳桓子曰子旗
子良將攻陳鮑亦告鮑氏桓子授甲而如鮑氏遭子
良醉而騁注欲及子良醉故騁告鮑文子音義(騁勑領反)
遂見文子注文子鮑國則亦授甲矣使視二子注二
子子旗子良則皆將飲酒桓子曰彼雖不信注彼傳
言者音義(傳直專反)聞我授甲則必逐我及其飲酒也先
伐諸陳鮑方睦遂伐欒高氏子良曰先得公陳鮑焉
往注欲以公自輔助音義(先伐諸一本無伐字焉於虔反下焉歸同)遂伐
虎門注欲入公不聽故伐公門疏(正義曰周禮師氏掌以美詔王居虎)
(門之左司王朝鄭玄云虎門路寝門也王日視朝於路寝門外畫虎焉以明勇猛於守宜也司猶察也察)
(王之視朝若有善道可行者則當前以詔王彼師氏察王得失明其近王故以虎門為路寝門此亦當然)
(或以虎門非路寝門當是宫之外門不與周禮同)晏平仲端委立于虎門之
外注端委朝服疏(注正義曰元年傳劉定公謂趙文子云吾與子弁冕端委哀七年傳)
(曰大伯端委以治周禮則端委是在公之服故云朝服鄭玄云諸侯與其臣皮弁以視朔朝服以視朝其)
(朝服玄冠緇布衣素積以為裳也)四族召之無所往注四族欒高陳
鮑其徒曰助陳鮑乎曰何善焉注言無善義可助助
欒高乎曰庸愈乎注罪惡不差於陳鮑音義(差初賣反)然
則歸乎曰君伐焉歸公召之而後入公卜使王黑以
靈姑銔率吉請斷三尺焉而用之注王黑齊大夫靈
姑銔公旗名斷三尺不敢與君同音義(銔扶眉反又音㔻率所律)
(反徐所類反斷丁管反注同)疏(正義曰公卜卜與欒高戰也靈姑銔者齊侯旌旗之名卜使王黑以)
(此靈姑銔之旗率人以戰得吉也禮諸侯當建蛟龍之旂此靈姑銔蓋是蛟龍之旂當時為之名其義不)
(可知也知是旗者以請斷三尺而用之故知是旗)五月庚辰戰于稷注稷祀
后稷之處音義(稷地名六國時齊有稷下館處昌慮反)欒高敗又敗諸
莊注莊六軌之道疏(注正義曰釋宫云六達謂之莊舊說皆云六道旁出杜皆以一)
(達為一軌)國人追之又敗諸鹿門注鹿門齊城門欒施高
疆來奔注高疆不書非卿陳鮑分其室晏子謂桓子
必致諸公譲德之主也譲之謂懿德凡有血氣皆有
爭心故利不可強注不可強取音義(爭爭鬭之爭強其丈反注同)
思義為愈義利之本也藴利生孽姑使無藴乎注藴
畜也孽妖害也音義(藴紆粉反孽魚列反畜勑六反)可以滋長桓子
盡致諸公而請老于莒注莒齊邑音義(長丁丈反)桓子召
子山注子山子商子周㐮三十一年子尾所逐羣公
子私具幄幕器用從者之衣屨注私具不告公音義
(幄於角反幕音莫從才用反屨九具反)而反棘焉注棘子山故邑齊國
西安縣東有戟里亭子商亦如之而反其邑子周亦
如之而與之夫于注子周本無邑故更與之濟南於
陵縣西北有于亭反子城子公公孫捷注三子八年
子旗所逐而皆益其禄凡公子公孫之無禄者私分
之邑注桓子以己邑分之國之貧約孤寡者私與之
粟曰詩云陳錫載周能施也注詩大雅言文王能布
陳大利以賜天下行之周徧音義(載如字詩作哉毛云哉載也鄭云始)
(也施始䜴反下注同徧音遍)桓公是以霸注齊桓公亦能施以致
霸疏(正義曰曰者桓子辭也既私施與又言已施之意大雅文王之篇錫賜載行周徧也言文王能)
(布陳大利以賜天下行之周徧此言文王之能施也桓公亦用此能霸諸侯焉得不務施乎言已多施為)
(此也)公與桓子莒之旁邑辭注譲不受穆孟姬為之請
高唐陳氏始大注穆孟姬景公母傳言陳氏所以興
音義(為于僞反)○秋七月平子伐莒取郠注郠莒邑取郠
不書公見討於平丘魯諱之音義(郠古杏反)獻俘始用人
於亳社注以人祭殷社音義(俘芳夫反亳步洛反)臧武仲在齊
聞之曰周公其不饗魯祭乎周公饗義魯無義詩曰
德音孔昭視民不佻注詩小雅佻偷也言明德君子
必愛民音義(視如字詩作示佻他彫反)佻之謂甚矣而壹用之將
誰福哉注壹同也同人於畜牲音義(畜許又反)疏(正義曰小雅鹿)
(鳴之篇也孔甚昭明佻偷也以君子之人為賓客德音甚明其視下民不偷薄苟且也偷之已謂甚矣而)
(一同畜牲用之將誰肯福祐之哉佻偷釋言文李廵曰佻偷薄之偷也孫炎曰偷苟且也)○戊子
晉平公卒注如裨竈之言鄭伯如晉及河晉人辭之
游吉遂如晉注禮諸侯不相弔故辭九月叔孫婼齊
國弱宋華定衛北宫喜鄭罕虎許人曹人莒人邾人
薛人把人小邾人如晉葬平公也注經不書諸侯大
夫者非盟會鄭子皮將以幣行注見新君之贄音義
(見賢遍反下不得見下因見同贄音至)子産曰喪焉用幣用幣必百两
注載幣用車百乘音義(焉於虔反乘繩證反)疏(正義曰尚書武王戎車三百两)
(孔安國云兵車稱两)百两必千人千人至將不行注行用也不
行必盡用之注不得見新君將自費用盡音義(費芳味反)
(下同)幾千人而國不亡注言千人之費不可數音義(幾居)
(豈反數所角反)子皮固請以行既葬諸侯之大夫欲因見新
君叔孫昭子曰非禮也弗聽叔向辭之曰大夫之事
畢矣注送葬禮畢而又命孤孤斬焉在衰絰之中注
既葬未卒哭故猶服斬衰音義(衰七雷反絰直結反)其以嘉服
見則喪禮未畢其以喪服見是重受弔也大夫將若
之何皆無辭以見子皮盡用其幣歸謂子羽曰非知
之實難將在行之注言不患不知患不能行音義(嘉服)
(見如字又賢遍反下同重直用反以見賢遍反下同)夫子知之矣我則不足注
言已由子産之戒既知其不可而遂行之是我之不
足疏(正義曰尚書說命云非知之艱行之惟艱此言出彼意也非知之實為難將在行之為難也言)
(子産語己巳既知之知而不行所以自悔夫子謂子産知之矣知喪不用幣也我則知不足矣)書曰
欲敗度縱敗禮注逸書音義(敗必邁反下同)疏(正義曰尚書太甲篇也孔)
(傳云言已放縱情欲毁敗禮儀法度)我之謂矣夫子知度與禮矣我實
縱欲而不能自克也注欲因喪以慶新君故縱而行
之不能自勝音義(勝音升)昭子至自晉大夫皆見高彊
見而退注高彊子良昭子語諸大夫曰為人子不可
不慎也哉昔慶封亡子尾多受邑而稍致諸君君以
為忠而甚寵之將死疾于公宫注在公宫被疾音義
(語魚據反)輦而歸君親推之注推其車而送之音義(推如字又)
(他回反注同)其子不能任是以在此忠為令德其子弗能
任罪猶及之難不慎也喪夫人之力棄德曠宗以及
其身不亦害乎注夫人謂子尾曠空也音義(任音壬下同喪)
(息浪反夫音扶注同)疏(正義曰言人居之難可不謹慎)詩曰不自我先不自我
後其是之謂乎注詩小雅言禍亂不在他正當己身
以喻高彊身自取此禍疏(正義曰正月大夫刺幽王也云父母生我胡俾我瘉)
(不自我先不自我後注云父母謂文武也天使父母生我何故不長遂我而使我遭此暴虐之政而病此)
(何不出我之前居我之後窮苦之情苟欲免身)○冬十二月宋平公卒初元
公惡寺人柳欲殺之注元公平公大子佐也音義(惡烏)
(路反寺又作侍)疏(正義曰諡法内外賓服曰平好建國都曰元)及喪柳熾炭于位
注以温地音義(熾尺志反炭吐旦反)將至則去之注使公坐其
處音義(去起呂反處昌慮反)比葬又有寵注言元公好惡無常
音義(比必利反好呼報反惡烏路反)
經十有一年春王二月叔弓如宋
葬宋平公
夏四月丁巳楚子虔誘蔡侯般殺之于申注蔡侯雖弑
父而立楚子誘而殺之刑其羣士蔡大夫深怨故以楚
子名告音義(虔其連反般音班弑申志反傳放此)疏(注正義曰蔡侯雖弑父而立實宜受討但)
(立為君於蔡已十三年楚子誘而殺之又刑其羣士不以殺父之罪討之蔡大夫深怨楚子故以楚子名赴告)
(禮諸侯不生名書名是罪絶之事以其名告欲使諸國之史書名以罪絶之也若是楚告不當自罪其君知是)
(蔡人告也公子圍弑君取國改名曰虔)楚公子棄疾帥師圍蔡
五月甲申夫人歸氏薨注昭公母胡女歸姓
大蒐于比蒲
仲孫貜會邾子盟于祲祥注祲祥地闕音義(比音毗徐扶夷反祲)
(子鴆反徐又七林反)
秋季孫意如會晉韓起齊國弱宋華亥衛北宫佗鄭罕
虎曹人杞人于厥憖注厥憖地闕音義(佗徒河反憖魚靳反徐五巾反)
(一音五轄反)
九月己亥葬我小君齊歸注齊諡音義(齊如字)
冬十有一月丁酉楚師滅蔡執蔡世子有以歸用之注
用之殺以祭山疏(正義曰父既死矣猶稱世子者君死而國被圍未暇以禮即位故國以世)
(子告)
傳十一年春王二月叔弓如宋葬平公也注嫌以聘
事行故傳具之○景王問於萇弘曰今兹諸侯何實
吉何實凶注萇弘周大夫音義(萇直良反)對曰蔡凶此蔡
侯般弑其君之歲也歲在豕韋注襄三十年蔡世子
般弑其君歲在豕韋至今十三歲歲復在豕韋般即
靈侯也音義(復扶又反下歲復在同)弗過此矣注言蔡凶不過
此年楚將有之然壅也注蔡近楚故知楚將有之楚
無德而享大利所以壅積其惡音義(壅於勇反注及後同近附近之)
(近下同)歲及大梁蔡復楚凶天之道也注楚靈王弑立
之歲歲在大梁到昭十三年歲復在大梁美惡周必
復故知楚凶楚子在申召蔡靈侯靈侯將往蔡大夫
曰王貪而無信唯蔡於感注蔡近楚之大國故楚常
恨其不服順音義(於感戸暗反)今幣重而言甘誘我也不
如無往蔡侯不可三月丙申楚子伏甲而饗蔡侯於
申醉而執之夏四月丁巳殺之刑其士七十人公子
棄疾帥師圍蔡注傳言楚子無道音義(重直用反)韓宣子
問於叔向曰楚其克乎對曰克哉蔡侯獲罪於其君
注謂弑父而立而不能其民注不能施德天將假手
於楚以斃之注借楚手以討蔡音義(斃婢世反)何故不克
然肸聞之不信以幸不可再也楚王奉孫吳以討於
陳曰將定而國陳人聽命而遂縣之注事在八年今
又誘蔡而殺其君以圍其國雖幸而克必受其咎弗
能久矣桀克有緡以喪其國紂克東夷而隕其身注
紂為黎之蒐東夷叛之桀為仍之會有緡叛之故伐
而克之音義(緡武巾反喪息浪反下且喪君同隕于敏反)疏(正義曰桀身奔南巢故云)
(喪國也紂首縣白旗故云隕身也)楚小位下而亟暴於二王能無咎
乎天之假助不善非祚之也厚其凶惡而降之罸也
且譬之如天其有五材而將用之力盡而敝之是以
無拯不可沒振注金木水火土五者為物用久則必
有敝盡盡則棄捐故言無拯拯猶救助也不可沒振
猶沒不可復振音義(亟欺冀反數也咎其又反下同祚本又作祚在路反拯拯濟之)
(拯注同振之慎反捐以專反救本亦作捄音救不可復振扶又反本或作沒振)疏(正義曰亟數也比於)
(桀紂則楚小位下而數行暴虐甚於桀紂二王能無咎惡乎拯音烝之上聲也方言云出溺為拯拯是救)
(助之義天之用楚如人用五材力盡而敝敝則棄之是以無救助之者拯是救溺之名遂以救溺為喻也)
(不可沈没之後復振救之振亦救也言楚如没水不可救也注正義曰金木水火土五者之材皆為物用)
(用久則必敝盡敝盡則棄捐之捐亦棄也言天之用楚亦如此也)○五月齊歸薨大
蒐于比蒲非禮也○孟僖子會邾莊公盟于祲祥脩
好禮也注蒐非存亡之由故臨喪不宜為之盟會以
安社稷故喪盟謂之禮音義(好呼報反)泉丘人有女夢以
其帷幕孟氏之廟注泉丘魯邑音義(夢以其帷位悲反一本作夢以)
(帷幕音莫)遂奔僖子其僚從之注鄰女為僚友者隨而奔
僖子音義(僚力彫反)盟于清丘之社曰有子無相棄也注
二女自共盟僖子使助薳氏之簉注簉副倅也薳氏
之女為僖子副妾别居在外故僖子納泉丘人女令
副助之音義(薳為彼反本又作蒍簉本又作造初又反說文簉從廾倅七對反令力呈反)
疏(注正義曰禮有副車倅車皆謂副貳之車也簉亦副倅之意妻為正適妾為副貳薳氏之女先為副)
(貳别居在外故使泉丘人女與之聚居令副助而為對偶之)反自祲祥宿于薳氏
生懿子及南宫敬叔於泉丘人其僚無子使字敬叔
注字養也似雙生音義(生如字或一音所敬反)疏(正義曰以傳直云宿於薳)
(氏即連言生懿子及南宫敬叔疑薳氏所生故傳顯云生懿子及南宫敬叔於泉丘人於泉丘人宜上讀)
(為句)楚師在蔡注向四月之師音義(向本又作曏亦作向同許亮反)
晉荀吳謂韓宣子曰不能救陳又不能救蔡物無以
親注物事也疏(正義曰物事也事事如此以是故無人肯親我晉國)晉之不能
亦可知也已為盟主而不恤亡國將焉用之音義(將焉)
(於虔反)○秋會于厥憖謀救蔡也注不書救蔡不果救
蔡鄭子皮將行子産曰行不遠不能救蔡也蔡小而
不順楚大而不德天將棄蔡以壅楚盈而罰之注盈
楚惡蔡必亡矣且喪君而能守者鮮矣三年王其有
咎乎美惡周必復王惡周矣注元年楚子弑君而立
歲為大梁後二年十三歲歲星周復於大梁音義(鮮息)
(淺反復於扶反一本又作復在)晉人使孤父請蔡于楚弗許注狐父
晉大夫音義(狐音胡)○單子會韓宣子于戚注單子單
成公視下言徐叔向曰單子其將死乎朝有著定注
著定朝内列位常處謂之表著音義(著張慮反徐治居反注及下同)
(處昌慮反)疏(注正義曰著定謂佇立定處故謂朝内列位常處也周禮司士正朝儀之位辨其貴賤之)
(等王南鄉三公北面東上孤東面北上卿大夫西面北上王族故士虎士在路門之右南面東上大僕大)
(右六僕從者在路門之左南面西上鄭玄云此王日視朝事於路門外之位此是朝上之位貴賤有定處)
(也會有表亦是位之定處但著下言定則表亦是定故直言會有表耳俗本表下有旗謬也野會設表為)
(位亦當有物記處如今之位版也謂之表著者杜意當以下文表著之位謂此也劉炫謂下文有著有表)
(二文不同以著定為朝有著不得謂之表著而規杜氏今知非者杜意當以下文會朝之言必聞於表著)
(故於朝有著之文并探下文會有表以配著故云謂之表著所以覆結下文非謂著之一字即名表著也)
(劉炫不達杜旨而為規過非也)會有表注野會設表以為位疏(注正義曰)
(禮諸侯建旂設旂以為表也周禮司儀云將合諸侯則令為壇三成宫旁一門覲禮云諸侯覲于天子為)
(宫方三百步四門壇十有二尋深四尺上介皆奉其君之旂置于宫尚左公侯伯子男皆就其旂而立鄭)
(玄云置于宫者建之豫為其君見王之位也諸公中階之前北面東上諸侯東階之東西面北上諸伯西)
(階之西東面北上諸子門東北面東上諸男門西北面東上尚左者建旂公東上侯先伯伯先子子先男)
(而位皆上東方也諸侯入壝門或左或右各就其旂而立王降階南鄕見之是天子於野會諸侯設表以)
(為位也周禮大司馬中冬教大閱門立四表是以設表為位也盟主之會諸侯必亦旂表位大夫聚會亦)
(應有以表位但無文以言耳)衣有襘帶有結注禬領會結帶結也
音義(禬古外反說文云帶所結也)會朝之言必聞于表著之位所
以昭事序也視不過結禬之中所以道容貌也言以
命之容貌以明之失則有闕今單子為王官伯而命
事於會視不登帶言不過步貌不道容而言不昭矣
不道不共不昭不從注貌正曰共言順曰從音義(道音)
(導下同)疏(正義曰言聲所聞不過一步注正義曰洪範五事貌曰恭言曰從其意曰容貌當恭恪言)
(是則可從是貌正曰共言順曰從)無守氣矣注為此年冬單于卒起
本疏(正義曰言無守身之氣將必死)○九月葬齊歸公不慼晉士之
送葬者歸以語史趙史趙曰必為魯郊注言昭公必
出在郊野不能有國音義(語魚據反)疏(正義曰傳稱文襄之制夫人喪士弔)
(大夫送葬此言晉士送葬者蓋大夫來而士為介未必士獨行也此士以公不慼語史趙故特言士耳必)
(為魯郊言昭公必為魯人所逐而出在郊)侍者曰何故曰歸姓也不思親
祖不歸也注姓生也言不思親則不為祖考所歸祐
音義(祐音又)叔向曰魯公室其卑乎君有大喪國不廢
蒐注謂蒐比蒲有三年之喪而無一日之慼國不恤
喪不忌君也注忌畏也君無慼容不顧親也國不忌
君君不顧親能無卑乎殆其失國注為二十五年公
孫於齊傳○冬十一月楚子滅蔡用隠大子于岡山
注蔡靈公之大子蔡侯廬之父音義(岡音剛廬力吳反)疏(正義)
(曰此時楚以畜牲用之無人為之作諡必是蔡侯廬歸國乃追諡其父為隠耳釋例土地名岡山闕不知)
(其處經言以歸用之必是楚地山也)申無宇曰不祥五牲不相為用况
用諸侯乎注五牲牛羊豕犬雞音義(為于為反或如字)疏(正義)
(曰世子雖未即位以其父既死則當君處故以諸侯言之甚之也注正義曰爾雅以此五者并馬為六畜)
(周禮謂之六牲但馬非常祭所用故去馬而以此五者當之)王必悔之注悔為暴
虐○十二月單成公卒注終叔向之言○楚子城陳
蔡不羹注襄城縣東南有不羹城定陵西北有不羹
亭音義(羹舊音郎漢書地理志作更字)疏(正義曰古者羹臛之字音亦為郎故魯頌閟宫楚辭)
(招魂與史游急就篇羹與房漿糠為韻但近世以來獨以此地音為郎耳)使棄疾為蔡公
王問於申無宇曰棄疾在蔡何如對曰擇子莫如父
擇臣莫如君鄭莊公城櫟而寘子元焉使昭公不立
注子元鄭公子莊公寘子元於櫟桓十五年厲公因
之以殺櫟大夫檀伯遂居櫟卒使昭公不安位而見
殺音義(櫟力狄反)疏(注正義曰杜以子元為鄭公子曼伯與檀伯為一人莊公城櫟而置子元)
(又使檀伯為櫟邑大夫故厲公得因子元而殺檀伯劉炫以為傳言城櫟以置子元當謂賜元以櫟則以)
(元為櫟邑之長若其别有大夫子元寄居於櫟便是城櫟以置檀伯何言置子元也若厲公因子元以殺)
(檀伯則子元是檀邑之大夫耳豈是莊公城櫟之咎乎且桓十五年傳云鄭伯因櫟人殺檀伯不言因子)
(元也子元鄭之公子不得為櫟人也鄭衆云子元即檀伯也厲公殺檀伯居櫟因櫟之衆偪弱昭公使至)
(殺死案桓五年傳云子元請為左拒即云曼伯為右拒則曼伯子元近是為一以規杜氏今知劉說非者)
(案晉封桓叔于曲沃而以欒賓傳之鄭使許叔居許而以公孫獲為佐楚使大子建居城父而以奮揚助)
(之並是一邑之内而有二人則莊城櫟而置子元别有檀伯居櫟何為不可子元共櫟邑之人而納厲公)
(但此因棄疾在蔡故特指子元桓十五年直明厲公之入故總言櫟人辭有彼此不可為怪劉又以子元)
(為曼伯案隠五年傳云曼伯與子元潛軍軍其後又下文鄭二公子敗燕師于北制是子元非曼伯也劉)
(妄規杜非也)齊桓公城榖而寘管仲焉至于今賴之注城
榖在莊三十二年臣聞五大不在邊五細不在庭注
上古金木水火土謂之五官玄鳥氏丹鳥氏亦有五
又以五鳩鳩民五雉為五工正蓋立官之本也末世
隨事施職是以官無常數今無宇稱習古言故云五
大也言五官之長專盛過節則不可居邊細弱不勝
任亦不可居朝庭疏(注正義曰二十九年傳曰有五行之官是謂五官木正曰句芒)
(火正曰祝融金正曰蓐收水正曰玄冥土正曰后土是上古金木水火土謂之五官也十七年傳云少皥)
(氏紀於鳥為鳥師而鳥名鳳鳥氏歴正也玄鳥氏司分者也伯趙氏司至者也青鳥氏司啟者也丹鳥氏)
(司閉者也是玄鳥丹鳥亦有五也彼傳又云五鳩鳩民者也五雉為五工正數皆有五蓋古立官之本以)
(五為常末世隨事施職是以官無常數不復以五耳今無宇稱習古言故云五大也言五官之長其人太)
(大專盛過節則不可居邊城或將據邊城以陵本國也五官之長大細弱則不勝其任不能使威行於下)
(將為人所陵亦不可居朝庭也賈逵云五大謂大子母弟貴寵公子公孫累世正卿也鄭衆云大子晉申)
(生居曲沃是也母弟鄭共叔叚居京是也貴寵公子若棄疾在蔡是也貴寵公孫若無知食渠丘是也累)
(世正卿衛寗殖居蒲孫氏居戚是也五細賤妨貴少陵長遠間親新間舊小加大也不在庭不當使君朝)
(廷為政也此五大五細無宇唯言五耳不知五者何謂故先儒各自以意言之雖杜之言亦無明證正以)
(彼必不通故改之耳)親不在外羈不在内今棄疾在外鄭丹在
内注襄十九年丹奔楚君其少戒王曰國有大城何
如對曰鄭京櫟實殺曼伯注曼伯檀伯也厲公得櫟
又并京音義(曼音萬)疏(注正義曰厲公并京傳無其事正以京櫟連言故云又并京)
宋蕭亳實殺子游注在莊十二年齊渠丘實殺無知
注在莊九年渠丘今齊國西安縣也齊大夫雍廪邑
疏(注正義曰渠丘為雍廪之邑傳無其文以彼傳言雍廪殺無知此云齊渠丘實殺無知以此知渠丘)
(是雍廪邑也鄭衆以渠丘為無知之邑無知不坐邑死何以言渠丘殺無知萧亳非子游之邑渠丘不得)
(為無知邑)衛蒲戚實出獻公注蒲甯殖邑戚孫林父邑出
獻公在襄公四年音義(出如字徐音黜)若由是觀之則害於
國末大必折注折其本尾大不掉君所知也注為十
三年陳蔡作亂傳音義(掉徒弔反)疏(正義曰宋殺子游齊殺無知乃是賴得大)
(邑以討纂賊而謂之害於國者以其能專廢置則是國害天子之建諸侯欲令蕃屏王室諸侯之有城邑)
(欲令指揮從已不得使下邑制國都故大城為國害也末大必折以樹木喻也尾大不掉以畜獸喻也楚)
(語說此事公制城邑若體牲焉自首領股肱至於拇指毛脉大能掉小故變而不動夫邊境者國之尾也)
(譬之如牛馬處暑之既至䖟䗸之既多而不能掉其尾臣懼之)
經十有三年春齊高偃帥師納北燕伯于陽注三年燕
伯出奔齊高偃高傒玄孫齊大夫陽即唐燕别邑中山
有唐縣不言于燕未得國都音義(傒音奚)疏(注正義曰劉炫云杜譜以)
(偃與酀為一亦云高傒玄孫案襄二十九年傳云敬仲曾孫酀非玄孫也今知非者案世本敬仲生莊子莊子)
(生傾子傾子之孫酀是偃為敬仲玄孫也經言于陽傳言于唐知陽即唐也不言于燕未得國都與哀二年納)
(蒯瞶于戚同)
三月壬申鄭伯嘉卒注五同盟疏(注正義曰嘉以襄九年即位其年盟于戲)
(十一年于亳城北十六年于溴梁二十年于澶淵二十五年于重丘二十七年于宋元年于虢皆魯鄭俱在凡)
(七云五者杜以其盟既多故皆據君在盟會而言之襄二十七年是大夫之盟元年虢會讀舊書二者不數故)
(為五也或可傳寫錯誤)
夏宋公使華定來聘注定華椒孫
公如晉至河乃復注晉人以莒故辭公
五月葬鄭簡公注三月而葬速
楚殺其大夫成熊注傳在葬簡公上經從赴音義(熊音雄)
秋七月
冬十月公子憖出奔齊注書名謀亂故也音義(憖魚覲反一讀)
(為整正領反)
楚子伐徐注不書圍以乾谿師告疏(注正義曰傳稱使蕩侯潘子司馬督)
(囂尹午陵尹喜帥師圍徐以懼吳楚子次于乾谿以為之援如傳文則實圍徐也不書圍者不以所圍之師告)
(以乾谿援師告也)
晉伐鮮虞注不書將帥史闕文音義(將子匠反帥所類反)疏(注正義曰)
(十五年晉荀吳帥師伐鮮虞定四年晉士鞅衞孔圉帥師伐鮮虞二者皆書將帥此獨不書將帥知是史闕或)
(是告辭略史闕不得書亦得言史闕文也榖梁曰其曰晉狄之也不正其與夷狄交伐中國故狄稱之也賈服)
(取以為說左氏無貶中國從夷狄之法傳曰亡者侮之亂者取之又曰間攜貳覆昏亂霸王之器也鮮虞夷狄)
(也近居中山不式王命不共諸夏不事盟主伐而取之唯恐知力不足焉有以夏討夷反狄中國從此以後用)
(師多矣何以不常狄晉而復舉其人也杜以其言不通故顯而異之)
傳十二年春齊高偃納北燕伯欵于唐因其衆也注
言因唐衆欲納之故得先入唐○三月鄭簡公卒將
為葬除注除葬道音義(為于偽反)及游氏之廟注游氏子
大叔族將毁焉子大叔使其除徒執用以立而無庸
毁注用毁廟具疏(正義曰用謂毁廟之具若今鍬钁之類也庸亦用也教其除道之徒)
(執所用作具以佇立而無用即毁廟也)曰子産過女而問何故不毁乃
曰不忍廟也諾將毁矣注教毁廟者之辭音義(女音汝)
既如是子産乃使辟之司墓之室有當道者注簡公
别營葬地不在鄭先公舊墓故道有臨時迂直也司
墓之室鄭之掌公墓大夫徒屬之家音義(迂音于一音於)疏
(正義曰周禮墓大夫下大夫二人中士八人掌凡邦墓之地域為之圖令國民族葬鄭之司墓亦當如彼)
(此是掌公墓大夫也言之室有當道者則非司墓自家之室故注以為徒屬之家猶尚書注云玄孫之親)
(言之以見高祖曾祖之弟皆親親相似)毁之則朝而塴注塴下棺音義
(朝如字塴北鄧反徐甫贈反禮家作窆徐驗反義同)疏(注正義曰周禮作窆禮記作封此作塴皆是葬)
(時下棺於壙之事而其字不同是聲相近經篆隸而字轉易耳)弗毁則日中而塴子
大叔請毁之曰無若諸侯之賓何注不欲久留賓子
産曰諸侯之賓能來會吾喪豈憚日中無損於賓而
民不害何故不為遂弗毁日中而葬君子謂子産於
是乎知禮禮無毁人以自成也音義(憚待旦反)○夏宋華
定來聘通嗣君也注宋元公新即位享之為賦蓼蕭
弗知又不答賦注蓼蕭詩小雅義取燕笑語兮是以
有譽處兮樂與華定燕語也又曰既見君子為龍為
光欲以寵光賓也又曰宜兄宜弟令德壽凱言賓有
令德可以壽樂也又曰和鸞雍雍萬福攸同言欲與
賓同福祿也音義(為于偽反蓼音六樂音洛)疏(正義曰享燕之禮自有常樂今特云)
(為賦蓼蕭者文四年衛甯武子來聘公與之宴為賦湛露及彤弓注云非禮之常公特命樂人以示意則)
(知此亦特命樂人所以嘗試華定)昭子曰必亡宴語之不懷注懷思
也寵光之不宣注宣揚也令德之不知同福之不受
將何以在注為二十年華定出奔傳疏(正義曰不懷不宣不知不)
(受皆據華定為文也詩云燕笑語兮言定當思此笑語與主相對也詩云為龍為光定當應此寵光宣揚)
(之也詩云令德壽凱定當知已有德與否須辭謝之也詩云萬福攸同定當受同福荷君恩也各準事而)
(為之文)○齊侯衛侯鄭伯如晉朝嗣君也注晉昭公新
立○公如晉注亦欲朝嗣君至河乃復取郠之役注
在十年莒人愬于晉晉有平公之喪未之治也故辭
公公子憖遂如晉注憖魯大夫如晉不書還不復命
而奔故史不書於策疏(注正義曰此經書公子憖出奔齊名見於經則憖是卿也)
(出奔既書於策如晉亦應書之今不書者杜以宣十八年書公孫歸父如晉歸父還自晉至笙遂奔齊傳)
(稱歸父還至笙聞公薨乃壇帷復命於介然後出奔書曰歸父還自晉善之也彼善之故書其去又書其)
(還此憖知已謀泄逃介而先不復命於君而還出奔故史不書於策言其為此故不書其如晉也劉炫云)
(杜以憖還不復命於介而奔止可不書其還何故如晉亦不書也此蓋謂君使臣聘必當告廟告廟乃得)
(書於策公歸告復不告使憖故不書如晉今剛定以為憖初欲謀亂魯國而牲聘晉魯人責其謀亂不復)
(命故賤而不錄其聘也出奔書者榮其罪人斯得故顯而書之也劉以為出聘不告廟故不書而規杜氏)
(案不復命而奔傳有其事公子憖不告廟傳無其文以無文之事妄規杜氏非也)晉侯享諸
侯子産相鄭伯辭於享請免喪而後聽命注簡公未
葬音義(相息亮反下同)疏(正義曰僖九年宋桓公卒未葬襄公會諸侯故曰子是先君未葬有)
(會從之禮也鄭偪於楚以固事晉故父雖未葬朝晉嗣君不得已而行於情可許也諸侯相享享必有樂)
(未葬不可以從吉故辭享為得禮)晉人許之禮也注善晉不奪孝子
之情晉侯以齊侯宴中行穆子相注穆子荀吳投壺
晉侯先穆子曰有酒如淮有肉如坻注淮水名坻山
名音義(淮舊如字四瀆水也學者皆以淮坻之韻不切云淮當為濰濰齊地水名下稱澠亦是齊)
(國水也案澠是齊水齊侯稱之荀吳既非齊人不應遠舉濰水古韻緩作淮足得無勞改也坻直疑反徐)
(直夷反詩云宛在水中坻坻水中高地也)疏(正義曰禮記有投壺之禮其文無相者祝辭此中行穆子)
(與齊侯皆有言辭者投之中否似若有神故設為此語或作投時皆有言語禮自不載之耳伯瑕責穆子)
(唯言壺何為焉其以中為儁責其失辭不云法不言是投壺皆有言也凡宴不射即為投壺投壺之禮壺)
(去席二矢半司射執八算東面投壺如射三而止其矢室中五扶堂上七扶庭中九扶鋪四指曰扶扶四)
(寸也算長尺二寸壺頸脩七寸腹脩五寸口徑二寸半容斗五升壺中實小豆焉為其矢之躍而出也小)
(豆取滑且堅矢以柘若棘母去其皮取其堅且重也舊說矢大七分注正義曰杜以淮為水名當謂四瀆)
(之淮也劉炫以為淮坻非韻淮當作濰又以坻為水中之地以規杜氏今知不然者以古之為韻不甚要)
(切故詩云汎彼柏舟在彼中河髧彼两髦實維我儀又云為絺為綌服之无斁儀河斁綌尚得為韻淮坻)
(相韻何故不可此若齊侯之語容可舉齊地濰水此是穆子在晉何意舉齊地水乎又酒肉相對多少相)
(似案爾雅小洲曰陼小渚曰沚小沚曰坻何得以坻之小地對淮之大水故杜以坻為山名劉炫又以山)
(無名坻者案楚子觀兵於坻箕之山坻非山乎劉以此規杜失非也)寡君中此為諸侯
師中之齊侯舉矢曰有酒如澠有肉如陵注澠水出
齊國臨淄縣北入時水陵大阜也音義(中丁仲反下及注同澠音)
(繩時如字本或作溡音同)疏(注正義曰釋例云澠水出齊國臨淄縣北經樂安博昌縣南界西入時水)
(釋地云大阜曰陵)寡人中此與君代興注代更也音義(更音庚)
亦中之伯瑕謂穆子注伯瑕士文伯曰子失辭吾固
師諸侯矣壺何為焉其以中儁也注言投壺中不足
為儁異齊君弱吾君歸弗來矣注欲與晉君代興是
弱之音義(齊君弱吾君輕吾君以為弱也)穆子曰吾軍帥彊禦卒乘
競勸今猶古也齊將何事注言晉德不衰於古齊不
事晉將無所事音義(帥所類反禦魚吕反卒子忽反乘繩證反)公孫傁趨
進曰日旰君勤可以出矣以齊侯出注傁齊大夫傳
言晉之衰音義(傁素口反徐又所流反旰白但反)○楚子謂成虎若
敖之餘也遂殺之注成虎令尹子玉之孫與鬭氏同
出於若敖宣四年鬭椒作亂今楚子信譖而託討若
敖之餘疏(正義曰經書熊傳言虎者此人名熊字虎傳言其字經書其名名字相覆猶伯魚名)
(鯉)或譖成虎於楚子成虎知之而不能行書曰楚殺
其大夫成虎懷寵也注解經所以書名○六月葬鄭
簡公注傳終子産辭享明既葬則為免喪經書五月
誤○晉荀吳僞會齊師者假道於鮮虞遂入昔陽注
鮮虞白狄别種在中山新市縣昔陽肥國都樂平沾
縣東有昔陽城音義(種章勇反沾張廉反韋昭音拈字林他廉反)疏(注正義曰)
(宣十五年晉師滅赤狄潞氏十六年晉人滅赤狄甲氏及留吁成三年晉卻克衛孫良夫伐廧咎如傳曰)
(討赤狄之餘焉是赤狄已滅盡矣知鮮虞與肥皆白狄之别種也杜以昔陽為肥國之都樂平沾縣東有)
(昔陽城疑此為都也下注云鉅鹿下曲陽縣西南有肥累城復疑肥國取彼肥為名也劉炫以為齊在晉)
(東偽會齊師當自晉而東行也假道鮮虞遂入昔陽則昔陽當在鮮虞之東也今案樂平沾縣在中山新)
(市西南五百餘里何當假道於東北之鮮虞而反入西南之昔陽也既入昔陽而别言滅肥則肥與昔陽)
(不得為一安得以昔陽為肥國之都也昔陽即是肥都何以復言鉅鹿下曲陽有肥累之城疑是肥名取)
(於彼也肥為小國竟必不遠豈肥名取鉅鹿之城建都於樂平之縣也十五年荀吳伐鮮虞圍鼓杜云鼓)
(白狄之别鉅鹿下曲陽縣有鼓聚炫謂肥鼓並在鉅鹿昔陽即是鼓都在鮮虞以東南也二十二年傳云)
(晉荀吳使師偽糴者負甲以息於昔陽之門外遂襲鼓滅之則昔陽之為鼓都斷可知矣今杜以昔陽為)
(肥國都是者以傳云遂入昔陽即云壬午滅肥是因入而滅之故云昔陽肥國都也昔陽既在樂平沾縣)
(而杜又云鉅鹿下曲陽縣西南有肥累城相去遠者以肥是本封之名後遷於昔陽猶若杞國本都陳留)
(後遷緣陵鄭本都京兆後遷虢鄶與此何異且昔陽今屬廉州去下曲陽道路非遠在中山南二百餘里)
(劉炫自云肥之與鼓俱在曲陽足知肥累城與昔陽不甚縣絶劉意欲破杜乃云樂平沾縣在中山新市)
(西南五百餘里又自云昔陽鼓國都與肥相近在中山東南是自相矛楯也然鮮虞在北昔陽在南所以)
(得假道鮮虞遂入昔陽者荀吳意欲滅肥恐肥團防備故從晉之北竟偽欲東南而行往會齊師故先廻)
(路假道鮮虞南入昔陽如湯之放桀迂路從陑出其不意故也自杜君土地例稱有者皆疑辭故杜云樂)
(平沾縣東有昔陽是疑而不定又且都縣移動古今不一則晉時樂平沾縣何知不是古之昔陽但肥都)
(昔陽與鼓相近晉既滅得肥國故二十二年息昔陽之門外遂襲鼓而取之昔陽非鼓都也劉意好異聞)
(妄規杜過非也)秋八月壬午滅肥以肥子緜臯歸注肥白狄
也緜臯其君名鉅鹿下曲陽縣西有肥累城為下晉
伐鮮虞起音義(臯古刀友累劣彼反又力輙反)○周原伯絞虐其輿
臣使曹逃注原伯絞周大夫原公也輿衆也曹羣也
音義(絞古卯反)疏(注正義曰杜以原伯絞為周大夫甘簡公為周卿士此無明據以意言耳)冬
十月壬申朔原輿人逐絞而立公子跪尋注跪尋絞
弟音義(跪求委反又音詭)絞奔郊注郊周也○甘簡公無子
立其弟過注甘簡公周卿士音義(過古禾反下之子過反)過將
去成景之族注成公景公皆過之先君音義(去起吕反)成
景之族賂劉獻公注欲使殺過劉獻公亦周卿士劉
定公子丙申殺甘悼公注悼公即過而立成公之孫
鰌注鰌平公音義(鰌音秋)丁酉殺獻太子之傳庾皮之
子過注過劉獻公太子之傳殺瑕辛于市及宫嬖綽
王孫没劉州鳩隂忌老陽子注六子周大夫及庾過
皆甘悼公之黨傳言周衰原甘二族所以遂微○季
平子立而不禮於南蒯注蒯南遺之子季氏費邑宰
音義(蒯苦怪反費音秘)南蒯謂子仲注子仲公子憖吾出季
氏而歸其室於公注室季氏家財子更其位注更代
也音義(更音庚注同)我以費為公臣子仲許之南蒯語叔
仲穆子且告之故注穆子叔仲帶之子叔仲小也語
以欲出季氏以不見禮故音義(語魚據反注同)季悼子之卒
也叔孫昭子以再命為卿注悼子季武子之子平子
父也傳言叔孫之見命乃在平子為卿之前及平子
伐莒克之更受三命注十年平子伐莒以功加三命
昭子不伐莒亦以例加為三命疏(正義曰悼子之卒不書於經則是未)
(為卿也其卒當在武子之前平子以孫繼祖武子卒後即平子立也傳言悼子卒者欲見昭子為卿遠在)
(平子之先注正義曰十年平子伐莒名書於經即平子於時已為卿矣釋例曰魯之叔孫父兄再命而書)
(於經晉司空亞旅一命而經不書推此知諸侯之卿大夫再命以上皆書於經自一命以下大夫及士經)
(皆稱人名氏不得見也劉賈云春秋之序三命以上乃書於經穎氏以為再命稱人傳云叔孫昭子三命)
(踰父兄昭公十年昭子始加三命先此叔孫皆自見經知所書皆再命也是杜檢傳文知再命書名平子)
(伐莒書名知其已再命矣平子伐莒克之昭子不伐莒也昭子無功而更受三命知平子以功加三命昭)
(子以例加為三命也)叔仲子欲構二家注欲構使相憎謂平子
曰三命踰父兄非禮也注言昭子受三命自踰其先
人疏(注正義曰禮記文王世子云其朝于公内朝庶子治之雖有三命不踰父兄鄭玄云治之治公)
(族之禮也唯於内朝則然其餘會聚之事則與庶姓同一命齒于鄉里再命齒於父族三命不齒不齒者)
(不在父兄行例中也彼言三命不踰父兄者自謂在公内朝位在父兄下耳非謂不得受三命踰父兄也)
(叔仲子欲構二家因禮有三命不踰父兄之法遂言昭子受三命自踰其先人以此為非禮也平子初得)
(其言不甚曉解故使昭子令自貶黜見昭子不服乃自知其非故懽而歸罪於叔仲子也昭子無兄叔仲)
(子引禮法連言之耳)平子曰然故使昭子注使昭子自貶黜昭
子曰叔孫氏有家禍殺適立庶故婼也及此注禍在
四年音義(適丁歴反)若因禍以斃之則聞命矣注言因亂
討已不敢辭若不廢君命則固有著矣注著位次昭
子朝而命吏曰婼將與季民訟書辭無頗注頗偏也
音義(頗普何反)季孫懼而歸罪於叔仲子故叔仲小南蒯
公子憖謀季氏憖告公而遂從公如晉注憖子仲南
蒯懼不克以費叛如齊子仲還及衛聞亂逃介而先
注介副使也音義(介音界使所吏反)及郊聞費叛遂奔齊注
言及郊解經所以書出疏(注正義曰凡言出奔皆自内而出文七年晉先蔑奔)
(秦先在秦地因即奔秦故不言出也歸父還自晉至笙遂奔齊笙在魯之竟外故不言出也此言及郊已)
(入魯竟傳言及郊觧經所以書出)南蒯之將叛也其鄉人或知之過
之而歎注鄉人過蒯而歎且言曰恤恤乎湫乎攸乎
注恤恤憂患湫愁隘攸懸危之貌音義(湫子小反徐又在酒反一)
(音秋攸如字除以帚反隘於賣反懸音玄本又作縣)疏(注正義曰釋詁云恤憂也故以恤恤為憂患之)
(意也湫是湫隘故以湫為愁隘之意也詩云攸攸旆旌故以攸為懸之貌也言南蒯之心若此)深思
而淺謀邇身而遠志家臣而君圖注家臣而圖人君
之事故言思深而謀淺身近而志遠音義(思息嗣反注同)疏
(正義曰深思而淺謀思慮深而知計淺言其知小而謀大也邇身而遠志身卑近而志高遠言其越分以)
(求通也家臣而君圖為家臣而謀君事言其非已所當為也上二句言其心下一句指其事為下句而𤼵)
(上句故注倒言之)有人矣哉注言今有此人微以戒之南蒯
枚筮之注不指其事汎卜吉凶音義(枚武回反汎芳歛反)疏(正義)
(曰禮有銜枚所銜之木大如蓍也今人數物云一枚两枚是籌之名也尚書大禹謨舜禪禹禹譲不受請)
(帝枚卜功臣惟吉之從孔安國云枚謂歴卜之而從其吉彼謂人下一籌使歴卜之也此則不告筮者以)
(所筮之事空下一籌而使之筮故杜云不指其事汎卜吉凶也或以為杜云汎卜吉凶謂枚雷總卜則禮)
(云無雷同是總衆之辭也今俗語云枚雷則其義理或然也)遇坤䷁注坤上坤
下坤音義(坤苦門反)之比䷇注坤下坎上比坤六五爻
變音義(比毗志反注同)曰黃裳元吉注坤六五爻辭以為大
吉也示子服惠伯曰即欲有事何如惠伯曰吾嘗學
此矣忠信之事則可不然必敗外強内温忠也注坎
險故強坤順故温強而能温所以為忠疏(正義曰筮遇此爻而)
(辭云黃裳元吉南蒯自以為所謀之事必大吉注正義曰坎彖云習坎重險是坎為險也說卦云坤順也)
(六五爻變則上體為坎坎有險難故為剛強也坤道和順故為温柔也剛強以禦難柔順以事主故外強)
(而能内温所以為忠也)和以率貞信也注水和而土安正和正
信之本也疏(注正義曰坎為水水性和柔坤為土土性安正率循也貞正也用和柔之性以)
(循安正道既和且正信之本故為信也)故曰黃裳元吉疏(正義曰天下之事雖則萬)
(端總之諸法大歸忠信而已能忠能信無施不可以有忠信故曰黃裳元吉解此爻辭之意)黃中
之色也裳下之飾也元善之長也中不忠不得其色
注言非黃音義(長丁丈反)下不共不得其飾注不為裳事
不善不得其極注失中德疏(注正義曰極訓為中不得其中言其失中德也)
(此文以上二句類之當云善不極不得為長文不然者惠伯之語雖反覆相疊不可字字相對隨便而言)
(故與上不類)外内倡和為忠注不相違也音義(倡昌亮反和戸卧反)
率事以信為共注率猶行也疏(注正義曰率訓循循而行故率猶行也)
供養三德為善注三德謂正直剛克柔克也音義(供九)
(用反養餘亮反)疏(注正義曰洪範三德一曰正直二曰剛克三曰柔克孔安國云正直者能正人之曲)
(直剛克者剛能立事柔克者和柔能治三者皆人之性也剛則失之於強柔則失之於弱故貴其能剛能)
(柔謂剛不苛酷柔不滯溺也供養三德為善者剛則抑之柔則進之以志意供給長養之使合於中道各)
(成其德乃為善也董遇注本為共養解云盡共所以養成三德也)非此三者弗當注
非忠信善不當此卦音義(當如字注同或丁浪反)疏(正義曰既言爻為此)
(辭之意又解此辭所言之義也五方則為五色黃是中央之色也衣裳所以飾身裳是在下之飾也元者)
(始也首也於物為初始於人為頭首元是諸善之長也五方之中猶人之心中心中不忠則不得其黃之)
(色也身體之下猶名位之下為下不共則不得其裳之飾也舉事不善則不得其善之中言為事不中則)
(非善之長也更覆言忠共善三者之義外内倡和為忠言君在内臣在外君倡臣和不相乖違是名為忠)
(也行事以信無有虚詐是名為共也人之為德有正直剛柔供養此三者之德使其德無愆乃名為善也)
(非此三者忠也共也善也則於此卦不當也不當此卦雖吉不可)且夫易不可以占
險將何事也且可飾乎注夫易猶此易謂黃裳元吉
之卦問其何事欲令從下之飾音義(夫音扶注同令力呈反)疏
(正義曰且夫易謂此黃裳元吉之易也唯可以占忠信之事不可以占危險之事也問南蒯今將欲為何)
(事也且可飾乎言此易所占唯且可為在下之飾乎不可為餘事也中美能黃忠則黃也上美為元善則)
(元也下美則裳共則裳也忠善共三者皆成可知此筮之言吉也三者猶有所闕筮雖吉未可用也注正)
(義曰惠伯指論此卦而言夫易非是漫言易故知夫易猶言此易謂此黃裳元吉之易卦也險謂危險言)
(此卦不可以占危險之事心疑南蒯事險故問將何事也且可為下之飾也欲令南蒯從下之飾為共)
中美能黃上美為元下美則裳參成可筮注參美盡
備吉可如筮音義(參七南反又音三)猶有闕也筮雖吉未也
注有闕謂不參成將適費飲鄉人酒注南蒯自其家
還適費音義(飲於鴆反)鄉人或歌之曰我有圃生之杞乎
注言南蒯在費欲為亂如把生於園圃非宜也把世
所謂枸把也音義(圃布古反把音紀枸音苟本又作狗)從我者子乎注
子男子之通稱言從已可不失今之尊音義(稱尺證反)去
我者鄙乎倍其鄰者恥乎注鄰猶親也音義(倍音佩)已
乎已乎非吾黨之士乎注已乎已乎言自遂不改疏
(正義曰鄉人以南蒯季氏家臣而欲反害季氏故為歌以感切之也圃者所以殖菜蔬也把非可食之物)
(我有圃生之把以喻南蒯在費欲為亂也若能從我之言不為亂者是為子也子者男子之美稱不失尊)
(貴得為子也去我而背叛者鄙賤之行也倍其隣近者恥惡之事也若已乎已乎自遂其心不肯改者則)
(不復是吾黨之士乎釋木云把枸檵舍人曰枸把也注正義曰杜此解原南蒯之意蒯若云此事已乎已)
(乎自遂其心如不肯改則此南蒯非復是吾黨之士也服虔云已矣決絶之辭則謂歌者自言己意可已)
(乎已乎此南蒯今已非是吾黨之士)平子欲使昭子逐叔仲小注欲以
自解說小聞之不敢朝昭子命吏謂小待政於朝曰
吾不為怨府注言不能為季氏逐小生怨禍之聚為
明年叔弓圍費傳音義(為季于偽反下同)○楚子狩于州來
注狩冬獵也音義(狩本亦作守同手又反注同)次于潁尾注潁水
之尾在下蔡使蕩侯潘子司馬督囂尹午陵尹喜帥
師圍徐以懼吴注五子楚大夫徐吴與國故圍之以
偪吴音義(潘普干反督音篤本亦作裻囂五刀反徐許驕反)楚子次于乾谿
注在譙國城父縣南以為之援雨雪王皮冠秦復陶
注秦所遺羽衣也音義(援于眷反雨于付反王皮冠一本作楚子皮冠復音服一)
(音福陶徒刀反遺唯季反)疏(注正義曰文在冠下舄上知是衣也目之以秦明是秦所遺也冒雪服之)
(知是羽毛之衣可以禦雨雪也)翠被注以翠羽飾被音義(被普義反注及下同)
豹舄注以豹皮為履音義(舄音昔)執鞭以出注執鞭以
教令音義(鞭必緜反又或革旁作更者五孟反非也)僕析父從注楚大夫
音義(析星歴反從才用反)疏(正義曰釋鳥云翠鷸樊光云青出交州李廵曰其羽可以飾物郭璞)
(曰似燕紺色生鬱林鄭子臧好鷸冠以此鳥之羽飾冠劉炫以為僕析父從右尹子革夕見於王為下與)
(革語張本以規杜今知不然者若僕析父共子革二人同時見王王與之語則二人並在子革獨對傳應)
(云子革對曰不得直云對故杜以為右尹子革將夕故下即云對事理分明劉妄規杜過非也)右尹
子革夕注子革鄭丹夕莫見音義(莫音暮見賢遍反)王見之
去冠被舍鞭注敬大臣音義(去起吕反舍音捨)與之語曰昔
我先王熊繹注楚始封君音義(繹音亦)疏(注正義曰此與吕伋王孫)
(牟爕父禽父杜所注者皆是世家文也爕父禽父亦王孫傳於牟言王孫爕禽亦蒙之)與吕伋
注齊太公之子丁公音義(級音急本亦作伋)王孫牟注衛康
叔子康伯爕父注晉唐叔之子音義(爕素協反父音甫下同)禽
父注周公子伯禽並事康王注康王成王子四國皆
有分我獨無有注四國齊晉魯衛分珍寳之器音義
(分扶問反下及注皆同)疏(注正義曰書序云武王既勝殷邦諸侯班宗彛作分器旅獒云明王慎德)
(四夷咸賓無有遠邇畢獻方物惟服食器用王乃昭德之致于異姓之邦無替厥服分寳玉於伯叔之國)
(時庸展親魯語云古者分同姓以珍玉展親也分異姓以遠方之職貢使無忘服也是言諸侯皆得天子)
(之分器也定四年傳稱分魯公以夏后氏之璜封父之繁弱分康叔以大吕之鍾分唐叔以密須之鼓闕)
(鞏之甲姑洗之鍾其齊之所得則無以言之)今吾使人於周求鼎以為分
王其與我乎對曰與君王哉昔我先王熊繹辟在荆
山注在新城沶鄉縣南音義(辟匹亦反沶音市又音示)篳路藍縷
以處草莽跋涉山林以事天子唯是桃弧棘矢以共
禦王事注桃弧棘矢以禦不祥言楚在山林少所出
有音義(篳音必藍力甘反縷力主反莽武黨反䟦蒲末反共音恭禦魚吕反)齊王舅也
注成王母齊太公女晉及魯衛王母弟也楚是以無
分而彼皆有今周與四國服事君王將唯命是從豈
其愛鼎王曰昔我皇祖伯父昆吾舊許是宅注陸終
氏生六子長曰昆吾少曰季連季連楚之祖故謂昆
吾為伯父昆吾嘗居許地故曰舊許是宅音義(長丁丈反)
(少詩照反嘗一本作曾才能反)疏(注正義曰楚世家云陸終生子六人圻剖而産焉一曰昆吾二曰參)
(胡三曰彭祖四曰會人五曰曹姓六曰季連季連芋姓楚其後也昆吾是楚之遠祖之兄也舊許是宅昆)
(吾嘗居許地許既南遷故云舊許是宅其地此時屬鄭故云鄭人貪頼其田而不我與哀十七年傳衛侯)
(夢見人登昆吾之觀北面而譟曰登此昆吾之墟杜云今在濮陽城中蓋昆吾居此二處未知孰為先後)
(也)今鄭人貪頼其田而不我與我若求之其與我乎
對曰與君王哉周不愛鼎鄭敢愛田王曰昔諸侯遠
我而畏晉今我大城陳蔡不羹賦皆千乘子與有勞
焉諸侯其畏我乎對曰畏君王哉是四國者專足畏
也注四國陳蔡二不羹音義(遠于万反羹音郎乘繩證反與音預)疏(注正)
(義曰劉炫以為楚語云靈王城陳蔡不羹使僕夫子晳問於范無宇曰今吾城三國賦皆千乘亦當晉矣)
(諸侯其來乎對曰是三城者豈不使諸侯之惕焉彼再言三城無四國也縱使不羹有二或當前後遷焉)
(非是並有二也炫謂古四字積畫四當為三以規杜過今知不然者以三之與四古雖積畫錯否難知但)
(今諸儒所注春秋傳本並云四國無作三者國語是不傳之書何可執以為真而攻左氏劉雖有所規未)
(可從也)又加之以楚敢不畏君王哉工尹路請曰君王
命剝圭以為鏚柲注鏚斧也柲柄也破圭玉以飾斧
柄音義(剝邦角反鏚音戚柲音祕)疏(正義曰斧柯長三尺和氏之玉長一尺二寸圭玉非為斧)
(柄之物故知破之為飾)敢請命注請制度之命王入視之析父
謂子革吾子楚國之望也今與王言如響國其若之
何注譏其順王心如響應聲音義(響許丈反應應對之應)子革
曰摩厲以須王出吾刃將斬矣注以已喻鋒刃欲自
摩厲以斬王之淫慝音義(慝他得反)王出復語左史倚相
趨過注倚相楚史名音義(復扶又反倚於綺反徐其綺反相息亮反)王曰
是良史也子善視之是能讀三墳五典八索九丘注
皆古書名音義(墳扶云反索所白反本又作索)疏(注正義曰孔安國尚書序云伏犧神)
(農黃帝之書謂之三墳言大道也少昊顓頊高辛唐虞之書謂之五典言常道也八卦之說謂之八索求)
(其義也九州之志謂之九丘丘聚也言九州所有土地所生風氣所宜皆聚此書也楚左史倚相能讀三)
(墳五典八索九丘即謂上世帝王遺書也周禮外史掌三皇五帝之書鄭玄云楚靈王所謂三墳五典是)
(也賈逵云三墳三王之書五典五帝之典八索八王之法九丘九州亡國之戒延篤言張平子說三墳三)
(禮禮為人防爾雅曰墳大防也書曰誰能典朕三禮三禮天地人之禮也五典五帝之常道也八索周禮)
(八議之刑索空空設之九丘周禮之九刑丘空也亦空設之馬融說三墳三氣隂陽始生天地人之氣也)
(五典五行也八索八卦九丘九州之數也此諸家者各以意言無正驗杜所不信故云皆古書名耳)對
曰臣嘗問焉昔穆王欲肆其心注周穆王肆極也周
行天下將皆必有車轍馬跡焉祭公謀父作祈招之
詩以止王心注謀父周卿也祈父周司馬世掌甲兵
之職招其名祭公方諫遊行故指司馬官而言此詩
逸音義(周行如字又下孟反轍直列反祭側界反招常遙反又音昭父音甫)疏(注正義曰尚書)
(酒誥云若疇圻父是祈父為官名也詩小雅有祈父之篇其詩云祈父予王之爪牙胡轉予于恤毛傳云)
(祈父司馬也職掌封祈之甲兵鄭箋云此司馬也時人以其職號之故曰祈父杜用彼說故云祈父司馬)
(世掌甲兵之職也祈既是官故以招為其名謂穆王之時有司馬之官其名曰招也祭公方諫遊行故指)
(司馬官而為言也賈逵云祈求也昭明也言求明德也馬融以圻為王圻千里王者遊戲不過圻内昭明)
(也言千里之内足明德)王是以獲没於祇宫注獲没不見篡弑
音義(祇音支又音祈篡初患反弑申志反)疏(正義曰馬融云圻内遊觀之宫也杜不解蓋以為王)
(離宫之名也)臣問其詩而不知也若問遠焉其焉能知之
王曰子能乎對曰能其詩曰祈招之愔愔式昭德音
注愔愔安和貌式用也昭明也音義(焉能於虔反愔愔一心反徐於)
(林反)思我王度式如玉式如金注金玉取其堅重形民
之力而無醉飽之心注言國之用民當隨其力任如
金冶之器隨器而制形故言形民之力去其醉飽過
盈之心音義(冶音也去起吕反)疏(正義曰穆王之時有祈父官名招即是司馬官也職)
(掌兵甲常從王行祭公諫王遊行設言以戒司馬也言祈招之愔愔美其志性安和愔愔然也女當用此)
(職掌以明我王之德音也思使我王之德度用如玉然用如金然使之堅而且重可寳愛也若用民力當)
(隨其所能而制其形模依其形模用民之力而無有醉飽盈溢之心也以王之遊行必勞損民力故令依)
(法用之注正義曰言國之用民當隨其力任量其力之所堪而任用之不使勞役過其所堪也如金冶之)
(器隨器而制形者鑄冶之家將作器而制其模謂之為形今代猶名焉用民之力依模用之故言形民之)
(力也食充其腹謂之飽酒卒其量謂之醉醉飽者是酒食饜足過度之名也穆王用民之力不知饜足故)
(令去其醉飽過盈之心)王揖而入饋不食寢不寐數日注深感
子革之言音義(饋其位反數所主反)不能自克以及於難注克
勝也音義(難乃旦反勝升證反又音升)仲尼曰古也有志克己復
禮仁也信善哉楚靈王若能如是豈其辱於乾谿疏
(正義曰劉炫云克訓勝也己謂身也有嗜慾當以禮義齊之嗜慾與禮義交戰使禮義勝其嗜慾身得歸)
(復於禮如是乃為仁也復反也言情為嗜慾所逼已離禮而更歸復之今刪定云克訓勝也己謂身也謂)
(身能勝去嗜慾反復於禮也)○晉伐鮮虞因肥之役也注肥役在
此年
春秋左傳注疏卷四十五
春秋左氏傳注疏卷四十五考證
傳魏駘芮岐畢吾西土也注駘在始平武功縣所治釐
城○(臣召南)按后稷封邰故詩曰即有邰家室其地
即漢右扶風之漦縣漦即邰字故師古注曰讀與邰
同音台也各本作釐城誤讀陸氏音義知自唐時已
然矣又按杜注謂在夏世以后稷功受此五國為西
土之長此語微覺未檢周于夏世安得境土東至河
東之魏乎傳舉后稷以至文王舉夏初以至商末故
言五國皆封内耳
又疏昔我先世后稷○(臣照)按後世以后稷為棄不
知后稷虞官非獨弃也自棄以後世守其官及夏之
衰棄稷不務乃失其官而自竄于戎翟之間故國語
云昔我先王世后稷以服事虞夏言周先王世為后
稷之官也鄭康成詩譜亦稱先王世后稷後人妄刪
王字遂似后稷云者專指棄而言今此疏亦無王字
知唐時已訛脱矣如無王字則是專指弃言及夏之
衰弃稷弗務與不窋何與何以自竄于戎翟之間耶
又周本紀以不窋為后稷之子蓋馬遷以不窋以上
無可考遂謂不窋為后稷之子其實不窋若為弃子
者夏歴四百年其衰也即據中興以前論亦歴年孔
久不應弃子猶在人世殆俱臆說耳
傳巴濮楚鄧吾南土也疏唯濮為遠夷耳○(臣召南)按
武王伐商微盧彭濮與庸蜀羌髳竝會則周初聲教
遠及西南濮人早從義師矣
傳而楚所相也疏卷章生犂犂為高辛氏火正○(臣浩)
按此用楚世家文楚世家作卷章生重犂重犂為高
辛居火正(臣照)按孔穎逹用楚世家文而去重字蓋
重犂二人又有以重犂為一人者孔氏斷從二人也
又以黎作犂古字本通
傳妃以五成故曰五年○(臣召南)按此傳之注及疏皆
原本劉歆春秋說按五行志曰天以一生水地以二
生火天以三生木地以四生金天以五生土五位皆
以五而合而隂陽易位故曰妃以五成然則水之大
數六火七木八金九土十故水以天一為火二牡木
以天三為土十牡土以天五為水六牡火以天七為
金四牡金以天九為木八牡陽竒為牡隂耦為妃故
曰水火之牡也火水妃也於易坎為水為中男離為
火為中女蓋取諸此也又按下文歲五及鶉火杜亦
全用歆說(臣照)按歲五及鶉火當六十年而云五十
二年者包遲留伏逆而約略計之也
傳孟僖子如齊殷聘禮也疏主人不延几○(臣浩)按聘
禮原文作主人不筵几各本俱誤今仍之
季孫意如叔弓仲孫貜帥師伐莒○萬斯大學春秋隨
筆曰時止二軍季之一軍已為將而叔弓為佐偏師
而出則迭將之悉師以行則同帥之二子之一軍不
分將佐而各主其偏或專行或竝出不相隸也專恣
如此于公何有哉春秋自此于諸卿竝將悉書深著
其無君之罪也
𫝊齊惠欒高氏皆耆酒疏齊惠公一段○各本俱誤刊
于下文遂伐虎門之下又多誤字如齊惠公生公子
欒生字下脱公字又子旗是欒孫子良是高孫脱二
子字又孫以王父字為氏為氏之上衍王父字三字
遂不可解今竝改正
傳始用人於亳社○趙汸補注曰不書諱國惡
傳葬平公也○趙汸補注曰傳記鄭伯往弔又因叔孫
如晉併記十一國大夫會葬見晉雖失政諸侯猶畏
其強
楚子虔誘蔡侯般殺之于申○(臣浩)按此春秋書法所
以深惡楚虔也杜注謂蔡大夫以楚子名告不亦迂
乎
傳視下言徐○漢書五行志注應劭曰視下視不登帶
言徐不聞於表著
傳臣聞五大不在邊五細不在庭○(臣召南)按杜解五
大引古五官與傳上文所引子元管仲不類疏中引
賈逵鄭衆之說與𫝊相合勝於杜注
𫝊及游氏之廟○顧炎武日知錄曰此𫝊與十八年𫝊
簡兵大蒐將為蒐除子太叔之廟在道南其寢在道
北其庭小過期二日使除徒陳于道南廟北曰子産
過女而命速除乃過于南鄕子産朝過而怒之除者
南毁子産及衝使從者止之曰毁於北方此亦一事
而記者或以為葬或以為蒐𫝊兩存之而失刪其一
耳(臣召南)按宋儒劉敞已謂此兩𫝊實一事說者不
同丘明兩記之
𫝊遂入昔陽疏昔陽今屬廉州○(臣召南)按唐志廉州
武德元年置貞觀元年省屬鎮州或疑廉州字誤非
也
𫝊已乎已乎疏釋木云杞枸檵舍人曰向杞也○推尋
文義應作枸把也
𫝊翠被豹舄○王應麟困學記聞曰楚之興也篳路藍
縷其衰也翠被豹舄國家之興衰視其儉侈而已
傳對曰與君王哉○(臣召南)按此子革語也楚世家作
析父對曰讀左傳而誤者也
傳古也有志克己復禮仁也○王應麟困學紀聞曰或
謂二語古人所傳非出于仲尼胡致堂云夫子以克
己復禮為仁非指克己復禮即仁也國語胥臣曰出
門如賓承事如祭仁之則也蓋左氏粗聞闕里諸言
每每引用而輙有更易穆姜于隨舉文言亦此類(臣)
(照)按國語曰教之語語者先聖先師之嘉語也魯論
顔子曰請事斯語冉子曰請事斯語知此皆非孔子
自言皆述古語也故曰請事斯語王應麟不本左氏
以解魯論轉因魯論以疑左氏非也
春秋左氏傳注疏卷四十五考證
