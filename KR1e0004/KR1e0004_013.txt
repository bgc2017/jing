春秋左傳注疏卷十三(起僖公十五年盡二十一年)
晉杜氏注唐陸德明音義孔穎達疏
經十有五年春王正月公如齊注無傳諸侯五年再相
朝禮也例在文十五年疏(正義曰文十五年曹伯來朝傳曰禮也諸侯五年再相朝)
(以脩玉命古之制也杜云十一年曹伯來朝雖至此乃來亦五年也此十年公如齊至此則六年非五年再朝)
(之事杜引之者以去朝歲亦五年故引證之劉炫云杜云禮者謂文十五年傳爲禮此仍爲禮也)
楚人伐徐
三月公會齊侯宋公陳侯衞侯鄭伯許男曹伯盟于牡
丘注牡丘地名闕音義(牡茂后反)遂次于匡注匡衞地在陳
留長垣縣西南公孫敖帥師及諸侯之大夫救徐注公
孫敖慶父之子諸侯旣盟次匡皆遣大夫將兵救徐故
不復具列國别也音義(復扶又反)
夏五月日有食之
秋七月齊師曹師伐厲注厲楚與國義陽隨縣北有厲
鄉
八月螽注無傳爲災音義(螽音終本亦作&KR0977;)
九月公至自會注無傳
季姬歸于鄫注無傳來寧不書此書者以明中絶音義
(中丁仲反又如字)
己卯晦震夷伯之廟注夷伯魯大夫展氏之祖父夷謚
伯字震者雷電擊之大夫旣卒書字音義(晦音悔)疏(正義曰公)
(羊榖梁傳皆以晦爲冥謂晝日闇冥也杜以長歴推已卯晦九月三十日春秋値朔書朔値晦書晦無義例也)
(傳稱於是展氏有隠慝焉知此夷伯展氏之祖父也大夫之謚多連字稱之不知夷伯其名爲何又不知今之)
(展氏其人是誰故漫言祖父耳謚法安人好靜曰夷是夷爲謚也伯是其字也說文云震霹靂振物者電隂陽)
(激曜也然則震是霹靂而言雷電擊之者霹靂有聲有光雷電之大者耳故言雷電以明之玉藻云士於君所)
(言大夫没矣則稱謚若字是大夫旣没禮書其字也)
冬宋人伐曹
楚人敗徐于婁林注婁林徐地下邳僮縣東南有婁亭
音義(婁力侯反邳滿悲反)
十有一月壬戌晉侯及秦伯戰于韓獲晉侯注例得大
夫曰獲晉侯背施無親愎諫違卜故貶絶下從衆臣之
例而不言以歸不書敗績晉師不大崩音義(愎皮逼反)疏(正義)
(曰諸侯與大夫因戰而被殺者昭二十三年傳例君死曰滅大夫死曰獲其被囚虜者大夫生死同名皆稱爲)
(獲國君生獲則曰以歸蔡侯獻舞沈子嘉胡子豹之類皆是也今此晉侯生獲故解之不書敗績晉侯之車還)
(濘而被執耳其師不大崩也)
傳十五年春楚人伐徐徐即諸夏故也三月盟于牡
丘尋葵丘之盟且救徐也注葵丘盟在九年音義(夏戸)
(雅反下注同)孟穆伯帥師及諸侯之師救徐諸侯次于匡
以待之○夏五月日有食之不書朔與日官失之也
疏(正義曰桓十七年已有例此重發者沈氏云彼直不書日今朔日皆不書故重發之)○秋伐
厲以救徐也○晉侯之入也秦穆姬屬賈君焉注晉
侯入在九年穆姬申生姊秦穆夫人賈君晉獻公次
妃賈女也音義(屬音燭)疏(正義曰莊二十八年傳曰晉獻公娶于賈無子烝於齊姜)
(生秦穆夫人及大子申生先言穆姬後言申生知是申生姊也言娶于賈則是正妃杜言次妃者蓋杜别)
(有所見也晉世家云申生母齊桓女也同母女弟爲秦穆夫人夷吾母重耳母女弟也按傳申生之母本)
(是武公之妾武公末年齊桓始立不得爲齊桓女也虢射惠公之舅狐偃文公之舅二母不得爲姊妹也)
(皆馬遷之妄也)且曰盡納羣公子注羣公子晉武獻之族宣
二年傳曰驪姬之亂詛無畜羣公子音義(詛莊據反)晉侯
烝于賈君又不納羣公子是以穆姬怨之晉侯許賂
中大夫注中大夫國内執政里㔻等音義(烝之承反)疏(正義)
(曰晉語稱夷吾謂秦公子縶曰中大夫里克與我矣吾命之以汾陽之田百萬㔻鄭與我矣吾命之以負)
(葵之田七十萬此外猶應更有賂也)旣而皆背之賂秦伯以河外列城
五東盡虢略南及華山内及解梁城旣而不與注河
外河南也東盡虢略從河南而東盡虢界也解梁城
今河東解縣也華山在弘農華陰縣西南音義(解音蟹注)
(及下注同)疏(正義曰河自龍門而南至華陰而東晉在西河之東南河之北以河北爲内河南爲外虢)
(略虢之境界也獻公滅虢而有之今許以賂秦列城五者自華山而東盡虢之東界其間有五城也傳稱)
(許君焦瑕蓋是其二其餘三城不可知也列城猶列國言其城之大者解梁城則在河北非此河外五城)
(之數也)晉饑秦輸之粟注在十三年秦饑晉閉之糴注
在十四年故秦伯伐晉卜徒父筮之吉注徒父秦之
掌龜卜者卜人而用筮不能通三易之占故據其所
見雜占而言之疏(正義曰徒父以卜冠名知是掌龜卜者卜人當卜而今用筮知其本)
(非所掌不能通三易之占其卦遇蠱不引易文是據其所見雜占而言之劉炫云案成十六年筮卦遇復)
(云南國蹙射其元王中厥目亦是雜占則筮法亦用雜占不必皆取易辭而云不能通三易之占者今刪)
(定以爲此云涉河侯車敗又云千乘三去獲其雄狐了旡周易片意又云卜徒父筮之是卜人掌筮故杜)
(云不能通三易而成十六年非卜人爲筮且南國蹙雖非易辭還是周易之象不與此同劉君以彼難此)
(而規杜過非也)涉河侯車敗詰之注秦伯之軍涉河則晉侯
車敗也秦伯不解謂敗在已故詰之音義(詰起吉反)疏(正義)
(曰如杜此意則下千乘三去謂晉侯之乘車三度敗壞而去三去之後而獲晉君也劉炫以爲侯者五等)
(總名國君大號以涉河侯車敗爲秦伯車敗又云韓戰之前秦晉未有交兵何得言晉侯車有三敗以爲)
(秦伯車三敗也今刪定知不然者以秦是伯爵晉實是侯爵旣云侯車敗故知是晉侯車敗秦伯乍聞車)
(敗謂敗在已不達其旨故致詰問也又以韓戰之前秦晉未有交兵何得言晉侯車有三敗者此謂車有)
(敗壊非兵敗也劉君數生異見以規杜非也)對曰乃大吉也三敗必獲晉
君其卦遇蠱䷑注巽下艮上蠱音義(蠱音古)疏(正義曰艮)
(剛巽柔剛上而柔下巽順艮止旣順而止無所爭競可以有事故曰蠱序卦曰蠱者事也)曰千乘
三去三去之餘獲其雄狐夫狐蠱必其君也注於周
易利涉大川往有事也亦秦勝晉之卦也今此所言
蓋卜筮書雜辭以狐蠱爲君其義欲以喻晉惠公其
象未聞音義(乘繩證反去起居反又起據反一音起呂反下同)疏(正義曰筮者若取周)
(易則其事可推此不引易意不可知故杜舍此傳文而以周易言之蠱卦彖云利涉大川往有事也秦晉)
(隔河往而有事亦是秦勝晉之卦也今此所言不出於易蓋卜筮之書别有雜辭此雜辭不出周易無可)
(據而推求故云其象未聞)蠱之貞風也其悔山也注内卦爲貞外
卦爲悔巽爲風秦象艮爲山晉象疏(正義曰筮之畫卦從下而始故)
(以下爲内上爲外此言貞風悔山知内爲貞外爲悔洪範論筮云曰貞曰悔是筮之二體有貞悔之名也)
(貞正也筮者先爲下體而以上卦重之是内爲正也乾之上九稱亢龍有悔從下而上物極則悔是外爲)
(悔也凡筮者先爲其内後爲其外内卦爲已身外卦爲他人故巽爲秦象艮爲晉象)歲云秋矣
我落其實而取其材所以克也注周九月夏之七月
孟秋也艮爲山山有木今歲已秋風吹落山木之實
則材爲人所取實落材亡不敗何待三敗及韓注晉
侯車三壞疏(正義曰謂晉之車乘三度與秦戰而敗壞非謂晉侯親乘之車也杜言晉侯車)
(壞者成上侯車敗之文故也且晉之車總屬晉侯亦得云晉侯車也劉炫云此一句是史家序事充卜人)
(之語言秦伯之車三經敗壞乃至於韓而晉始懼)晉侯謂慶鄭曰寇深矣若
之何對曰君實深之可若何公曰不孫卜右慶鄭吉
弗使注惡其不孫不以爲車右此夷吾之多忌音義
(孫音遜注同惡烏路反)步揚御戎家僕徒爲右注步揚郤犨之
父乘小駟鄭入也注鄭所獻馬名小駟音義(駟音士)慶
鄭曰古者大事必乘其産生其水土而知其人心安
其教訓而服習其道唯所納之無不如志今乘異産
以從戎事及懼而變將與人易注變化人意亂氣狡
憤隂血周作張脉僨興外彊中乾注狡戾也僨動也
氣狡憤於外則血脉必周身而作隨氣張動外雖有
彊形而内實乾竭音義(狡古卯反憤扶粉反張中亮反注同脉音麥憤方問反)
疏(正義曰言馬之亂氣狡戾而憤滿隂血徧身而動作張脉動起外雖有彊形内實乾竭外為陽内爲)
(陰血在膚内故稱陰血血既動作脉必張起故言張脉也氣憤於外内必乾燥内血爲力故内潤則彊内)
(乾則弱言乾竭者竭盡也内乾則力盡)進退不可周旋不能君必悔之
弗聽九月晉侯逆秦師使韓簡視師注韓簡晉大夫
韓萬之孫復曰師少於我鬭士倍我公曰何故對曰
出因其資注謂奔梁求秦入用其寵注爲秦所納饑
食其粟三施而無報是以來也今又擊之我怠秦奮
倍猶未也公曰一夫不可狃况國乎注狃&KR1016;也言辟
秦則使&KR1016;來音義(施式氏反年末注同狃女九反&KR1016;時世反又時設反)遂使請
戰曰寡人不佞能合其衆而不能離也君若不還無
所逃命秦伯使公孫枝對曰君之未入寡人懼之入
而未定列猶吾憂也注列位也苟列定矣敢不承命
韓簡退曰吾幸而得囚注得囚爲幸言必敗壬戌戰
于韓原注九月十三日疏(正義曰以經書十一月壬戌恐與經壬戌相亂故顯)
(言之下注云十一月壬戌十四日是也)晉戎馬還濘而止注濘泥也還
便旋也小駟不調故隋泥中音義(濘乃定反隋大果反)公號慶
鄭慶鄭曰愎諫違卜注愎戾也音義(號戸刀反王戸報反)固敗
是求又何逃焉遂去之梁由靡御韓簡虢射爲右輅
秦伯將止之注輅迎也止獲也音義(輅五嫁反)鄭以救公
誤之遂失秦伯秦獲晉侯以歸注經書十一月壬戌
十四日經從赴晉大夫反首拔舍從之注反首亂頭
髮下垂也拔草舍止壞形毁服音義(拔滿末反注皆同)秦伯
使辭焉曰二三子何其慼也寡人之從君而西也亦
晉之妖夢是踐豈敢以至注狐突不寐而與神言故
謂之妖夢申生言帝許罰有罪今將晉君而西以厭
息此語踐厭也音義(厭於冉反一音於甲反又於輙反下同)晉大夫三
拜稽首曰君履后土而戴皇天皇天后土實聞君之
言羣臣敢在下風穆姬聞晉侯將至以太子罃弘與
女簡璧登臺而履薪焉注罃康公名弘其母弟也簡
璧罃弘姊妹古之宮閉者皆居之臺以抗絶之穆姬
欲自罪故登臺而荐之以薪左右上下者皆履柴乃
得通音義(罃於耕反履如字徐本作屨九具反抗苦浪反荐在薦反上時掌反)疏(正義曰文)
(十八年秦伯罃卒即此康公也罃弘連文即言與女簡璧知弘是罃弟簡璧是其姊妹也劉向列女傳說)
(此事云與太子罃公子弘與女簡璧亦以簡璧爲女也此言登臺履薪是自囚之事哀八年傳稱邾子又)
(無道吳子囚諸樓臺栫之以棘以此二文知古之宮閉者皆居之於臺以抗絶之俗本作屨者履是在足)
(之服故踐者亦稱屨是以誤焉定本作履薪)使以免服衰絰逆且告注免
衰絰遭喪之服令行人服此服迎秦伯且告將以恥
辱自殺音義(免音問又作纔音同衰七雷反絰大結反令力呈反下同)疏(正義曰初死則)
(有免服成則衰絰皆爲遭喪之服傳文於此或有曰上天降災使我兩君相見不以玉帛而以興戎若晉)
(君朝以入則婢子夕以死夕以入則朝以死唯君裁之左傳本無此言後人妄增之耳何以知其然二十)
(二年傳曰寡君之使婢子侍執巾櫛杜云婢子婦人之卑稱若此有婢子不當舍此而注彼也又此注云)
(且告夫人將以恥辱自殺若有此辭不煩彼注服虔解誼其文甚煩傳本若有此文服虔必應多解何由)
(四十餘字不解一言亦至二十二年始解婢子明是本無之也今定本亦無)曰上天降災
使我兩君匪以玉帛相見而以興戎若晉君朝以入
則婢子夕以死夕以入則朝以死唯君裁之乃舍諸
靈臺注在京兆鄠縣周之故臺亦所以杜絶令不得
通外内音義(鄠音戸自曰上天降災此凡四十七字檢古本皆無尋杜注亦不得有有是後)
(人加也)大夫請以入公曰獲晉侯以厚歸也旣而喪歸
焉用之注若將晉侯入則夫人或自殺音義(焉於虔反)大
夫其何有焉注何有猶何得且晉人慼憂以重我注
謂反首拔舍天地以要我不圖晉憂重其怒也我食
吾言背天地也注食消也音義(要於遥反重直用反下同)重怒難
任背天不祥必歸晉君注任當也音義(任音壬注及下同)公
子縶曰不如殺之無聚慝焉注公子縶秦大夫恐夷
吾歸復相聚爲惡音義(縶張執反又丁立反慝他得反後同復扶又反)子桑
曰歸之而質其大子必得大成晉未可滅而殺其君
祗以成惡注祗適也音義(質音置下注質秦同祗音支)且史佚有
言曰無始禍注史佚周武王時太史名佚音義(佚音逸大)
(音泰)無怙亂注恃人亂爲已利音義(怙音戸)無重怒重怒
難任陵人不祥乃許晉平晉侯使郤乞告瑕呂飴甥
且召之注郤乞晉大夫也瑕呂飴甥即呂甥也蓋姓
瑕呂名飴甥字子金晉侯聞秦將許之平故告呂甥
召使迎已音義(飴音怡)子金教之言曰朝國人而以君
命賞注恐國人不從故先賞之於朝且告之曰孤雖
歸辱社稷矣其卜貳圉也注貳代也圉惠公太子懷
公衆皆哭注哀君不還國晉於是乎作爰田注分公
田之稅應入公者爰之於所賞之衆音義(爰于元反)疏(正義)
(曰服虔孔晁皆云爰易也賞衆以田易其疆畔杜言爰之於所賞之衆則亦以爰爲易謂舊入公者乃改)
(易與所賞之衆)呂甥曰君亡之不恤而羣臣是憂惠之至也
將若君何衆曰何爲而可對曰征繕以輔孺子注征
賦也繕治也孺子太子圉音義(孺如喻反)諸侯聞之喪君
有君羣臣輯睦甲兵益多好我者勸惡我者懼庶有
益乎衆說晉於是乎作州兵注五黨爲州州二千五
百家也因此又使州長各繕甲兵音義(喪息浪反後同輯音集又)
(七入反好呼報反惡烏路反說音悅長丁丈反下長男同)疏(正義曰周禮鄉大夫以歲時登其夫家之)
(衆寡辯其可任者州長則否今以州長管人既少督察易精故使州長治之)初晉獻公筮
嫁伯姬於秦遇歸妹䷧注兌下震上歸妹之睽☲
☱注兌下離上睽歸妹上六變而爲睽音義(睽苦圭反徐音)
(圭)疏(正義曰兌下震上爲歸妹震爲長男兌爲少女兌說也震動也少隂而承長陽說以動是歸妹)
(之象婦人謂嫁為歸故名此卦為歸妹兌下離上爲睽兌爲澤離爲火火動而上澤動而下乖離之象故)
(名此卦爲睽睽乖也)史蘇占之曰不吉注史蘇晉卜筮之史疏
(正義曰易歸妹上六爻辭女承筐無實士刲羊無血無攸利此引彼文而以血為&KR0954;實為貺唯倒其句改)
(兩字而加二亦耳其意亦不異也二句以外皆史蘇自衍卦意而為之辭非易文也易之爻辭亦名為繇)
(故云其繇曰刲刺也貺賜也刺所以求血士刲羊亦無血筐所以承賜女承筐亦無賜皆所求無獲是不)
(吉之象西方鄰國有責讓之言不可報償也嫁妹者欲其與夫和親而其爻變為暌歸妹之値睽爻既嫁)
(而更乖張猶如無助者也言夫不助妻故乖離也震變為離離還變為震震為雷離為火震變為離是雷)
(變為火以其為雷為火此嬴敗姬言秦將敗晉也震為車上六爻在震體則無其應是為車則脫其輹離)
(為火上九爻在離體則失其位是為火則焚其旗車敗旗焚是不利於行師若其行師敗於宗族之丘邑)
(也以其變為睽卦復就睽卦求之睽卦則上九孤絶失位是乖離而孤獨也孤獨無助遇寇難則張之弧)
(弧弓也遇寇張弓怖懼警備亦是不吉之象姪其從姑言兄子其當從至姑家與同處也在姑家六年其)
(將逋亡逃歸其本國而棄遺其家室言將棄妻而獨歸也歸家之明年其將死於高梁之虚筮嫁女而得)
(此卦是不吉之象)其繇曰士刲羊亦無&KR0954;也女承筐亦無貺
也注周易歸妹上六爻辭也&KR0954;血也貺賜也刲羊士
之功承筐女之職上六無應所求不獲故下刲無血
上承無實不吉之象也離爲中女震爲長男故稱士
女音義(繇直又反刲苦圭反刺割也&KR0954;音荒筐曲方反貺音况本亦作况應應對之應下無應同)
(中丁仲反)疏(正義曰易之爻辭無二亦字傳文加之言男亦猶女女亦猶男其意同也易言血而此言)
(&KR0954;知&KR0954;是血也貺賜釋詁文刲刺也廚宰男子之事故刲羊士之功也筐篚婦人所掌故承筐女之職也)
(上爻與三其位相値一陰一陽乃爲相應上三俱是陰爻是爲無應動而無人應之所求無獲故下刺無)
(血上承無實是不吉之象上爻變則是震為離離為中女故稱女承筐震為長男男稱士故為士刲羊王)
(弼以兌為羊羊謂三也上六處卦之窮仰無所承下又無應為女而上承則虚筐而莫之與為士而下命)
(則刲羊而無血不應所命也言士發命而莫之應女承筐而莫之與是不吉之象服虔以離為戈兵兌為)
(羊震變為離是用兵刺羊之象也三至五有坎象坎為血血在羊上故刺無血也震為竹竹為筐震變為)
(離離為火火動而上其施不下故筐無實也此士刲羊女承筐是歸妹上六爻辭直據上六之一爻故杜)
(云上六無應所求不獲故下刲無血上承無實與王輔嗣同則不須變為離卦自有士女之義今杜云離)
(爲中女便是據變之後始有女承筐之象既為離卦則上九有應所以與易說卦不同者但易之所論當)
(卦爲義此旣用筮法震變為離故以離震雜說其理與易不同故服虔亦稱離為戈兵用變為說也)西
鄰責言不可償也注將嫁女於西而遇不吉之卦故
知有責讓之言不可報償音義(責側介反又如字償市亮反又音常)疏
(正義曰如杜此言直以遇卦不吉則知言不可償不知其象何所出也服虔以為三至五為坎坎為月月)
(生西方故為西鄰坎為水兌為澤澤聚水故坎責之澤澤償水則竭故責言不可償此取象甚迂杜言虚)
(而不經謂此類也)歸妹之睽猶無相也注歸妹女嫁之卦睽
乖離之象故曰無相相助也音義(相息亮反注同)疏(正義曰杜意嫁)
(女而遇睽離之爻即是無相助也不知其象所出服虔云兌為金離為火金火相遇而相害故無助也)
震之離亦離之震注二卦變而氣相通疏(正義曰爲震與離通)
(也震既與離通則離亦與震通言此二卦相通者爲下張本震為雷雷是動離為火震之離是動來適火)
(離之震是火往適動欲明火之動熾之意)爲雷爲火爲嬴敗姬注嬴秦姓
姬晉姓震為雷離為火火動熾而害其母女嫁反害
其家之象故曰爲嬴敗姬音義(嬴音盈)疏(正義曰震為雷離為火說)
(卦文服虔云離為日為火秦嬴姓水位三至五有坎象水勝火故為嬴敗姬)車說其輹火
焚其旗不利行師敗于宗丘注輹車下縛也丘猶邑
也震爲車離為火上六爻在震則無應故車脫輹在
離則失位故火焚旗言皆失車火之用也車敗旗焚
故不利行師火還害母故敗不出國近在宗邑音義
(說吐活反注同輹音福又音服案車旁著畐音福老子所云三十輻共一轂是也車旁著复音服是車下)
(伏兔縳如字又扶卧反)疏(正義曰子夏易傳云輹車下伏兔也今人謂之車屐形如伏兔以繩縳於)
(軸因名縳也土之高者曰丘衆之所聚為邑故丘猶邑也晉語震為車也說卦離爲火上爻在震則無應)
(故車脫輹三亦陰爻是無應也在離則失位故火焚其旗初三五竒為陽位二四上偶為陰位在離則變)
(爲陽而居陰位是失位也師行必乘車而建旗車敗旗焚故不利行師也火還害母故敗不出國近在宗)
(邑也服虔云五至三有坎為水象震為車車得水而脫其輹也震為龍龍為諸侯旗離之震故火焚其旗)
(也震東方木兌西方金木遇金必敗韓有先君之宗廟故曰宗丘)歸妹睽孤寇張之
弧注此睽上九爻辭也處睽之極故曰睽孤失位孤
絶故遇寇難而有弓矢之警皆不吉之象音義(難乃旦反)
(警音景)疏(正義曰睽卦上九云上九睽孤見豕負塗載鬼一車先張之弧復脫之弧匪寇婚媾往遇)
(兩則吉彼文甚多此略取之先張之弧謂見寇而張弓故曰遇寇難而有弓失之警皆不吉之象服虔云)
(坎為寇為弓故曰寇張之弧)姪其從姑注震爲木離爲火火從木
生離爲震妹於火爲姑謂我姪者我謂之姑謂子圉
質秦音義(姪待結反字林丈一反)疏(正義曰釋親云父之姊妹為姑女子謂晜弟之子為)
(姪是謂我姪者我謂之姑)六年其逋逃歸其國而棄其家注逋亡
也家謂子圉婦懷嬴音義(逋補吾反)疏(正義曰桓卞八年傳曰女有家男有)
(室室家通言耳夫謂妻為家棄其家謂棄其妻故爲懷嬴也子圉以十七年質于秦二十二年逃歸是六)
(年乃逋也)明年其死于高梁之虚注惠公死之明年文公
入殺懷公于高梁高梁晉地在平陽楊縣西南凡筮
者用周易則其象可推非此而往則臨時占者或取
於象或取於氣或取於時日王相以成其占若盡附
會以爻象則構虛而不經故略言其歸趣他皆倣此
音義(虚去魚反王于况反相息亮反構本又作講各依字讀)疏(正義曰圉以二十二年歸二十)
(三年惠公死二十四年二月殺懷公于高梁是為惠公死之明年也此筮之意言六年逋明年死則是逃)
(歸之明年而云惠公死之明年者以二月即死據夏正言之猶是逃歸之明年也但周正已改故以惠公)
(證之耳春秋筮事既多此占最少其象故杜因而明之云用周易則其象可推非周易則不可得知本意)
(所取不在周易者盡皆附會爻象以求其事則象非其類事非其實全構虚而不經故略言歸趣而已不)
(能盡得其象也陰陽書以為春則為木王火相土死金囚水休時日王相謂此也)及惠公在
秦曰先君若從史蘇之占吾不及此夫韓簡侍曰龜
象也筮數也物生而後有象象而後有滋滋而後有
數先君之敗德及可數乎史蘇是占勿從何益注言
龜以象示筮以數告象數相因而生然後有占占所
以知吉凶不能變吉凶故先君敗德非筮數所生雖
復不從史蘇不能益禍音義(夫音扶先君之敗德及絶句可數乎一讀及可)
(數乎數色主反復扶又反)疏(正義曰卜之用龜灼以出兆是龜以金木水火土之象而告人筮之用蓍)
(揲以為卦是筮以陰陽蓍策之數而告人也凡是動植飛走之物物旣生訖而後有其形象既為形象而)
(後滋多滋多而後始有頭數其意言龜以象而示人筮以數而告人惠公之意以先君若從史蘇之占不)
(嫁伯姬於秦已便不及此禍尤先君不從卜筮也韓簡之意以為惠公及禍自由先君獻公廢適立庶之)
(敗德不由卜筮故云先君之敗德旣定致公今及此禍可由筮數始生之乎敗德有其象數筮龜從後而)
(知因嫁女於秦見於蓍兆故云史蘇是占縱使當時不從何能加益此禍明禍敗既定龜筮知之從之不)
(能損不從不能益也注正義曰謂象生而後有數是數因象而生也若易之卦象則因數而生故先揲蓍)
(而後得卦是象從數生也上云龜象筮數下直言數不言象者上總論卜筮故龜筮並言當時唯筮伯姬)
(故下直舉數耳)詩曰下民之孽匪降自天僔沓背憎職競由
人注詩小雅言民之有邪惡非天所降僔沓面語背
相憎疾皆人競所主作因以諷諫惠公有以召此禍
也音義(孽魚列反僔尊本反沓徒合反邪似差反諷方鳳反)疏(正義曰詩小雅十月之交篇也)
(下民之有邪惡妖孽非是下自上天今小人僔僔沓沓相對譚語背則相憎主於競逐為惡者由人耳因)
(以諷諫惠公言善惡由公耳)○震夷伯之廟罪之也於是展氏有
隱慝焉注隱惡非法所得尊貴罪所不加是以聖人
因天地之變自然之妖以感動之知達之主則識先
聖之情以自厲中下之主亦信妖祥以不妄神道助
教惟此爲深音義(知音智)疏(正義曰慝訓惡也隱蔽之惡不見於外非法令所得)
(繩也其人尊貴非刑罰所能加也忽有震破其廟乃是幽冥加罪聖人因天地之變自然之妖故章其事)
(以感動穢行之人使自懲肅也知達之主則識先聖之情知此欲以懼愚人也中下之主亦信此妖祥之)
(事謂身為惡行神必加禍以此不妄動作易稱聖人以神道設教故云神道助教唯此事為深因此遂汎)
(解春秋諸有妖祥之事皆為此也)○冬宋人伐曹討舊怨也注莊十
四年曹與諸侯伐宋○楚敗徐于婁林徐恃救也注
恃齊救○十月晉陰飴甥會秦伯盟于王城注陰飴
甥即呂甥也食采於陰故曰陰飴甥王城秦地馮翊
臨晉縣東有王城今名武鄉秦伯曰晉國和乎對曰
不和小人恥失其君而悼喪其親注痛其親為秦所
殺不憚征繕以立圉也曰必報讎寧事戎狄君子愛
其君而知其罪不憚征繕以待秦命曰必報德有死
無二以此不和秦伯曰國謂君何對曰小人慼謂之
不免君子恕以爲必歸小人曰我毒秦秦豈歸君注
毒謂三施不報音義(憚徒旦反)君子曰我知罪矣秦必歸
君貳而執之服而舍之德莫厚焉刑莫威焉服者懷
德貳者畏刑此一役也注言還惠公使諸侯威服復
可當一事之功音義(舍如字又音捨還音環)疏(正義曰服虔云一役者謂韓戰)
(之役知不然者呂甥之言勸秦伯而納晉侯假稱君子之意若納晉君可以更當一役之功欲深勸秦伯)
(若直論韓戰之役於秦未有深利何肯納也故杜别為其說劉炫以服義規之雖於理亦通未為殊絶)
秦可以霸納而不定廢而不立以德爲怨秦不其然
秦伯曰是吾心也改館晉侯饋七牢焉注牛羊豕各
一爲一牢音義(饋其位反)蛾析謂慶鄭曰盍行乎注蛾析
晉大夫也音義(蛾魚綺反或作蟻一音五和反析星歴反本或作晢盍戸臘反)對曰
陷君於敗注謂呼不往誤晉師失秦伯敗而不死又
使失刑非人臣也臣而不臣行將焉入十一月晉侯
歸丁丑殺慶鄭而後入注丁丑月二十九日音義(焉於)
(虔反)是歲晉又饑秦伯又餼之粟曰吾怨其君而矜其
民且吾聞唐叔之封也箕子曰其後必大晉其庸可
冀乎注唐叔晉始封之君武王之子箕子殷王帝乙
之子紂之庶兄音義(餼許氣反)注(正義曰唐叔晉始封之君晉世家文也宋世家)
(云箕子者紂親戚也止云親戚不知為父也兄也鄭玄王肅皆以箕子為紂之諸父服杜以為紂之庶兄)
(既無正文各以其意言耳歴檢諸書不見箕子之名唯司馬彪注莊子云胥餘箕子名不知其然否)姑
樹德焉以待能者於是秦始征晉河東置官司焉注
征賦也
經十有六年春王正月戊申朔隕石于宋五注隕落也
聞其隕視之石數之五各隨其聞見先後而記之莊七
年星隕如雨見星之隕而墜於四遠若山若水不見在
地之驗此則見在地之驗而不見始隕之星史各據事
而書音義(隕于敏反數色主反墜直類反)疏(正義曰隕落釋詁文公羊傳曰曷為先言霣而後言)
(石霣石記聞聞其磌然視之則石察之則五是隨聞見先後而記之也傳稱隕星也則石亦是星而與星隕文)
(倒故解之彼見星之隕不見在地之驗此見在地之石不見始隕之星史各據事而書故文異也三十三年書)
(隕霜者亦見在地之霜不見在天之驗故霜上言隕與此同也星石霜言隕雪雹螽言雨者其狀似雨者稱雨)
(不似雨者即稱隕也)是月六鷁退飛過宋都注是月隕石之月重
言是月嫌同日鷁水鳥高飛遇風而退宋人以爲災告
於諸侯故書音義(是月本或作是日鷁五歴反本或作鶂音同六其數也過古禾反重直用)
(反傳注同)疏(正義曰月令諸言是月皆是前事之月知此是隕石之月也石隕鷁退俱是宋事事相類而同)
(時告故重言是月嫌同日也告者不以鷁退之日告故言是月以異之鷁水鳥者相傳為然春秋考異郵云鷁)
(者毛羽之蟲生隂而屬於陽洪範五行傳曰鷁者陽禽鷁字或作鶂廣志云鷁古退飛者今以其首爲船頭莊)
(子云鷁之相視眸子不運而風化博物志云雄雌相視則孕或曰維鳴上風雌承下風則亦孕是也鳥飛不能)
(自退傳言風也是鳥高飛遇風而退却也公羊傳曰視之則六察之則鷁徐而察之則退飛是亦隨見先後而)
(書之魯史而記宋事知其宋人以為災告於諸侯故書)
三月壬申公子季友卒注無傳稱字者貴之公與小歛
故書日音義(與音預歛力驗反公與小歛本亦作公與歛)疏(正義曰季是其字友是其名猶)
(如仲遂叔肹之類皆名字雙舉劉炫以季為氏而規杜過非也炫云季友仲遂皆生賜族非字也)
夏四月丙申鄫季姬卒注無傳音義(鄫似陵反)
秋七月甲子公孫兹卒注無傳
冬十有二月公會齊侯宋公陳侯衞侯鄭伯許男邢侯
曹伯于淮注臨淮郡左右音義(邢音刑淮音懷)疏(正義曰淮水發源入海其)
(路甚長會于淮者必是會于水旁不得會于水内杜欲指其處無以可明故云臨淮郡左右)
傳十六年春隕石于宋五隕星也注但言星則嫌星
使石隕故重言隕星疏(正義曰下云風也是風使鷁退此若直言星也則嫌是星)
(使石隕故重言隕星以明所隕之石即是星也易稱在天成象在地成形則星之在上其形不可知也古)
(今之說星隕至地皆言為石經書在地之驗故言隕石傳本在天之時故言隕星不知星之在上其形本)
(是石也為當既隕始變為石聖賢不說難得而知)六鷁退飛過宋都風也注
六鷁遇迅風而退飛風高不為物害故不記風之異
音義(迅音信又音峻疾也)周内史叔興聘于宋宋襄公問焉曰
是何祥也吉凶焉在注祥吉凶之先見者襄公以爲
石隕鷁退能爲禍福之始故問其所在音義(焉於虔反見賢)
(遍反又如字)疏(正義曰中庸云國家將興必有貞祥國家將亡必有妖孽則事之先見善惡異名吉)
(之先見謂之祥凶之先見謂之妖此總云祥者彼對文耳書序云亳有祥桑穀共生于朝五行傳云青祥)
(白祥之類惡事亦稱為祥祥是總名公問是何祥也吉凶焉在故杜并以吉凶解之言吉凶先見皆為祥)
(也襄公以為石隕鷁退能為禍福之始故問其所在蓋當慮其在已故問之)對曰今兹魯
多大喪注今兹此歲明年齊有亂君將得諸侯而不
終注魯喪齊亂宋襄公不終别以政刑吉凶他占知
之疏(正義曰此三者叔興止言其事不說知之所由或觀政教刑法或他事别有占驗故云别以政)
(刑他占知之言知之不由石鷁也劉炫云政者若周大夫入陳竟見官職不脩君臣南冠如夏氏知簡夷)
(將亂子貢見公執玉卑知其替死也刑者若夷吾忌克多怨君子知其不終也吉凶有二隂陽調序四海)
(玉燭時吉也隂陽錯逆寒暑失度民多癘役五穀不登時凶也父慈子孝君義臣忠人吉也父不父子不)
(子君不君臣不臣人凶也)退而告人曰君失問是陰陽之事非吉
凶所生也注言石隕鷁退隂陽錯逆所爲非人所生
襄公不知陰陽而問人事故曰君失問叔興自以對
非其實恐爲有識所譏故退而告人音義(錯七落反)疏(正義)
(曰劉炫云言是陰陽之事也則知事由陰陽若陰陽順序則物皆得性必無妖異故云陰陽錯逆所為非)
(人吉凶所生也傳稱天反時為災地反物為妖人反德為亂亂則妖災生洪範咎徵曰狂恒雨若之類皆)
(言人有愆失乃致陰陽錯逆而云陰陽錯逆非人所生者石隕鷁飛事由陰陽錯逆陰陽錯逆乃是人行)
(所致襄公不問已行何失致有此異乃謂既有此異將來始有吉凶故荅云是乃陰陽之事非將來吉凶)
(所生言將來若有吉凶協此石鷁之異耳非始從石鷁而出也襄公不知隂陽錯逆為既往之咎乃謂將)
(來吉凶出石鷁之間是不知陰陽而空問人事故云君失問也叔興若以實對當云由君愆失致有此異)
(今乃别以政刑他占横說齊亂魯喪自以對非其實恐為有識所譏故退而告人以此言也服虔云鷁退)
(風咎君行所致非吉凶所從生襄公不問已行何失而致此變但問吉凶焉在以為石隕鷁退吉凶所從)
(而生故云君失問是劉炫用服義為說也今删定以杜注云石鷁陰陽錯逆所為非人所生則陰陽錯逆)
(自然有此非由人事之失致此錯逆又吉凶不由石鷁所生故傳云是陰陽之事非吉凶所生是吉凶不)
(由石鷁石鷁所生不由於人則吉凶之來别由人行得失耳故釋例云或異而無感或感而不可知如此)
(之類是也其傳云亂則妖災生洪範曰狂恒雨若此皆假之陰陽以為勸戒神道助教非實辭也但聖賢)
(之說未知孰是故兩載其義以俟後賢)吉凶由人吾不敢逆君故也注
積善餘慶積惡餘殃故曰吉凶由人君問吉凶不敢
逆之故假他占以對音義(殃於良反)疏(正義曰積善餘慶積惡餘殃易文言)
(文也言將來吉凶由人行所致行善則有吉行惡則有凶吉凶自由於君不從石鷁而出吾不敢逆君之)
(心故假他占以對之)○夏齊伐厲不克救徐而還注十五年齊
伐厲以救徐○秋狄侵晉取狐廚受鐸涉汾及昆都
因晉敗也注狐廚受鐸昆都晉三邑平陽臨汾縣西
北有狐谷亭汾水出大原南入河音義(狐音胡厨直誅反鐸徒各)
(反汾扶云反水名大原音泰)疏(正義曰汾水從平陽南流折而西入于河臨汾縣在汾水北狐谷疑)
(是狐厨乃在縣之西北則狐厨受鐸皆在汾北狄自北而侵南涉汾水至于昆都昆都在汾南也)○
王以戎難告于齊齊徵諸侯而戍周注十一年戎伐
京師以來遂爲王室難音義(難乃旦反注同)○冬十一月乙
卯鄭殺子華注終管仲之言事在七年○十二月會
于淮謀鄫且東略也注鄫爲淮夷所病故音義(爲于僞反)
城鄫役人病有夜登丘而呼曰齊有亂不果城而還
注役人遇厲氣不堪久駐故作妖言音義(呼火故反還音旋)
經十有七年春齊人徐人伐英氏音義(英於京反)
夏滅項注項國今汝陰項縣公在會别遣師滅項不言
師諱之音義(項胡講反國名魯滅之也二傳以為齊滅)疏(正義曰知非師少不言師而言諱之)
(者沈云襄十三年傳云用大師焉曰滅此既稱滅故知用大師劉炫云案傳齊人以為討討其滅國非討用師)
(既不諱滅何以諱師炫謂將卑師少稱人不可自言魯人故不稱師炫不達此旨以為將卑師少以規杜過非)
(也)
秋夫人姜氏會齊侯于卞注卞今魯國卞縣音義(卞皮彦反)
疏(正義曰婦人送迎不出門見兄弟不踰閾今出會齊侯無譏文者凡夫人之行得禮失禮直書其事善惡)
(自明故於文悉無褒貶此時公為齊人所止夫人會以釋之縱使違禮不合貶責)
九月公至自會注公旣見執于齊猶以會致者諱之
冬十有二月乙亥齊侯小白卒注與僖公八同盟赴以
名疏(正義曰元年盟于犖三年公子友如齊涖盟五年于首止七年于寗母八年于洮九年于葵丘十五)
(年于牡丘四年與屈完盟于召陵諸侯皆在公亦與焉故為八也同盟相赴以名主謂當時兩君但與其父盟)
(亦得以名赴其子耳與僖盟既多故不復通數莊閔也)
傳十七年春齊人爲徐伐英氏以報婁林之役也注
英氏楚與國婁林役在十五年音義(爲于僞反)○夏晉大
子圉爲質於秦秦歸河東而妻之注秦征河東置官
司在十五年音義(圉魚呂反質音致下同妻七許反下同)惠公之在梁
也梁伯妻之梁嬴孕過期注過十月不産懷子曰孕
音義(嬴音盈下同孕以證反過古禾反)疏(正義曰十月而産婦人大期又家語云人十月而生)
(故知過期過十月也易稱婦孕不育說文云孕懷子也)卜招父與其子卜之注
卜招父梁大卜音義(招上遥反大音泰)其子曰將生一男一
女招曰然男為人臣女爲人妾故名男曰圉女曰妾
注圉養馬者不聘曰妾疏(正義曰昭七年傳曰馬有圉牛有牧内則云聘則為)
(妻奔則為妾是也)及子圉西質妾為宦女焉注宦事秦爲妾
音義(宦音患)○師滅項注師魯師淮之會公有諸侯之
事未歸而取項注淮會在前年冬諸侯之事會同講
禮之事齊人以爲討而止公注内諱執皆言止○秋
聲姜以公故會齊侯于卞注聲姜僖公夫人齊女九
月公至書曰至自會猶有諸侯之事焉且諱之也注
恥見執故託會以告廟疏(正義曰實無諸侯之事而言至自會者尚似有諸侯)
(之事焉)○齊侯之夫人三王姬徐嬴蔡姬皆無子齊侯
好内多内寵内嬖如夫人者六人長衞姬生武孟注
武孟公子無虧音義(好呼報反嬖必計反長丁丈反下注同)少衞姬生
惠公注公子元音義(少計照反)鄭姬生孝公注公子昭葛
嬴生昭公注公子潘音義(潘判丹反)密姬生懿公注公子
商人宋華子生公子雍注華氏之女子姓音義(華戸化反)
公與管仲屬孝公於宋襄公以爲大子雍巫有寵於
衞共姬因寺人貂以薦羞於公注雍巫雍人名巫卽
易牙音義(屬音燭共音恭本亦作恭貂音彫易音亦)疏(正義曰周禮掌食之官有内雍外雍)
(此人為雍宜名巫而字易牙也)亦有寵公許之立武孟注易牙既有
寵於公爲長衞姬請立武孟音義(爲于僞反)管仲卒五公
子皆求立冬十月乙亥齊桓公卒注乙亥十月八日
易牙入與寺人貂因内寵以殺羣吏注内寵内官之
有權寵者而立公子無虧孝公奔宋十二月乙亥赴
辛巳夜殯注六十七日乃殯音義(殯必刅反)
經十有八年春王正月宋公曹伯衞人邾人伐齊注納
孝公
夏師救齊注無傳
五月戊寅宋師及齊師戰于甗齊師敗績注無虧既死
曹衞邾先去魯亦罷歸故宋師獨與齊戰不稱宋公不
親戰也大崩曰敗績甗齊地音義(甗魚免反又魚偃反又音言一音彦)
狄救齊注無傳救四公子之徒
秋八月丁亥葬齊桓公注十一月而葬亂故八月無丁
亥日誤
冬邢人狄人伐衞注狄稱人者史異辭傳無義例疏(正義)
(曰决上狄救齊不稱人也於例將卑師衆稱師將卑師少稱人謂中夏諸侯之例此稱邢人是將卑師少者夷)
(狄既無爵命非有君臣之别文多稱戎稱狄今君臣同文或單稱狄或稱狄人是時史異辭非褒貶也穀梁傳)
(曰狄其稱人何也善累而後進之伐衞所以救齊也其意以為上已救齊今復伐衞救齊故進之稱人左氏無)
(此義故爲史異辭)
傳十八年春宋襄公以諸侯伐齊三月齊人殺無虧
注以說宋音義(說音悦又如字)○鄭伯始朝于楚注中國無
霸故楚子賜之金旣而悔之與之盟曰無以鑄兵注
楚金利故音義(鑄之樹反)疏(正義曰考工記云吳越之劍是也)故以鑄三
鐘注古者以銅爲兵傳言楚無霸者遠略○齊人將
立孝公不勝四公子之徒遂與宋人戰注無虧已死
故曰四公子音義(勝音升又升證反)夏五月宋敗齊師于甗
立孝公而還○秋八月葬齊桓公注孝公立而後得
葬○冬邢人狄人伐衞圍莬圃衞侯以國讓父兄子
弟及朝衆曰苟能治之燬請從焉注燬衞文公名音
義(莬音徒圃布古反又音布燬吁委反)衆不可注不聽衞侯讓而從師
于訾婁注陳師訾婁訾婁衞邑音義(訾子斯反婁郎句反又郎鈎反)
狄師還注獨言狄還則邢留距衞言邢所以終為衞
所滅○梁伯益其國而不能實也注多築城邑而無
民以實之命曰新里秦取之
經十有九年春王三月宋人執滕子嬰齊注稱人以執
宋以罪及民告例在成十五年傳例不以名為義書名
及不書名皆從赴音義(嬰於盈反)疏(正義曰此云宋人執滕子下云邾人執鄶子二)
(君於傳無不道之狀而皆稱人以執是宋公欲重其罪以罪及民告故史從而書之以示虚實釋例曰凡諸侯)
(無加民之惡而稱人以執皆時之赴告欲重其罪以加民爲辭國史承之書之於策而簡牘之記具存夫子因)
(示虚實故傳隨而著其本狀以明得失也滕子鄶子皆稱人見執宋欲重二國之罪故以不道赴或名或不名)
(從所告之文也傳具載子魚之辭以虐二國之君見義明非罪也杜言書名從赴者諸侯被執其罪與不罪直)
(以執者稱人稱侯為異傳例不以書名為義釋例曰諸見執者已在罪賤之地書名與否非例所加故但言執)
(某侯也其意言被執已是罪賤書名更無可加故不復以名為義旣不以為義而被執者有名與不名知其皆)
(從赴也)
夏六月宋公曹人邾人盟于曹南注無傳曹雖與盟而
猶不服不肯致餼無地主之禮故不以國地而曰曹南
所以及秋而見圍音義(與音預下亦與同餼許氣反)疏(正義曰哀十二年傳曰諸)
(侯之會侯伯致禮地主歸餼桓十四年公會鄭伯于曹傳曰曹人致餼禮也春秋諸會於國都者卽以國都名)
(爲會地地主不序於列此會地於曹南則在曹之都也在曹之都而曹在列是曹雖與盟而心猶不服秋宋人)
(圍曹傳曰討不服也以不服而被圍知此地以曹南卽是不服之狀明是不肯致餼無地主之禮以此故不以)
(國地而曰曹南所以及秋而見圍以秋見圍知此時不服故注言之)鄫子會盟于邾注不
及曹南之盟諸侯旣罷鄫乃會之於邾故不言如會疏
(正義曰諸侯盟于曹南鄫子欲往會之未至於曹諸侯旣罷以邾旣盟訖故如邾會之本意欲往會盟未至於)
(曹諸侯已去其實至於邾國故書會盟于邾言其意欲盟也二十八年踐土盟下云陳侯如會彼謂往至會所)
(此不至會所故書其所至而不言如會襄七年鄬之會下鄭伯髠頑如會未見諸侯丙戌卒于鄵亦不至會所)
(而云如會者其意欲會而在道身喪故亦書其所至義與此同但卒執事異故文異耳鄫子不及曹南而至於)
(邾國蓋宋公知其在邾故使邾子執之)己酉邾人執鄫子用之注稱人以
執宋以罪及民告也鄫雖失大國會盟之信然宋用之
爲罰已虐故直書用之言若用畜産也不書社赴不及
也不書宋使邾而以邾自用爲文南面之君善惡自專
不得託之於他命音義(畜許又反)疏(正義曰昭十一年楚執蔡世子友用之與此執)
(鄫子用之皆惡其無道直書用之言其若用畜牲所以惡楚宋也惡宋而以邾自用為文者南面之君善惡自)
(專不得託之他命事實惡宋亦所以惡邾也傳稱用之于社而經不書于社故云赴不及也劉炫規過云執蔡)
(世子友用之不言岡山此何須云于社今刪定知不然者以莊二十五年鼓用牲于社今鄫子旣同畜牲而用)
(當云邾人用鄫子于社今不云于社故知赴不及則昭十一年執蔡世子友用之亦赴不及也)
秋宋人圍曹衞人伐邢注伐邢在圍曹前經書在後從
赴
冬會陳人蔡人楚人鄭人盟于齊注地於齊齊亦與盟
疏(正義曰地於齊者言即以齊爲所盟之地也傳稱陳穆公請脩桓公之好而為此盟明是齊亦與盟地於)
(齊而齊不序諸盟會以國都而地主不列於序者地主亦與盟會皆以此而知之耳)
梁亡注以自亡為文非取者之罪所以惡梁音義(惡烏路反)
疏(正義曰諸侯受命天子分地建國無相滅之理此以自亡為文不書所取之國以為梁國自亡非復取者)
(之罪所以深惡梁耳非言秦得滅人國也釋例曰作事不時則怨讟動於民彼梁伯者虚與無虞之功詐稱無)
(害之宼遂溝其宫以盪百姓之心開大國之志是妖釁之先徵自亡之實應故不言秦滅梁而以自亡爲文)
傳十九年春遂城而居之注承前年傳取新里故不
復言秦也為此冬梁亡傳音義(復扶又反)○宋人執滕宣
公○夏宋公使邾文公用鄫子于次睢之社欲以屬
東夷注睢水受汴東經陳留梁譙沛彭城縣入泗此
水次有妖神東夷皆社祠之蓋殺人而用祭音義(睢音)
(雖屬朱欲反譙在消反沛音貝泗音四祠音辭或音祀)疏(正義曰屬訓聚也殺鄫子以懼東夷使東)
(夷聚來歸已也齊桓以德屬諸侯諸侯聚歸齊桓注正義曰釋例曰汴水自滎陽受河睢水受汴東經陳)
(留梁國譙郡沛國至彭城縣入泗凡水首從水出謂之受流歸他水謂之入漢書之例爲然言汴從河出)
(睢從汴出也次謂水旁也下云用諸淫昏之鬼則此祀不在祀典故云此水次有妖神妖神而謂之社傳)
(言以屬東夷則此是東夷之神故言東夷皆社祠之劉炫云按昭十年季平子伐莒獻俘始用人於亳社)
(彼亳社舊不用人杜何以知此社殺人而用祭乎今知不然者彼傳云始用人於亳社故知舊來不用此)
(云使邾文公用鄫子于次睢之社既不言始明知舊俗用之劉取彼而規杜過非也)司馬子魚
曰古者六畜不相爲用注司馬子魚公子目夷也六
畜不相為用謂若祭馬先不用馬音義(畜許又反注同爲于偽反)
(下爲人同又如字注倣此)疏(正義曰爾雅釋畜馬牛羊豕犬雞謂之六畜周禮謂之六牲養之曰畜用)
(之曰牲其實一物也此云六畜不相為用昭十一年傳曰五牲不相為用彼注不云馬而以其餘當之明)
(其俱爲祭祀所用彼此同也周禮校人春祭馬祖鄭玄云馬祖天駟也孝經說曰房為龍馬六畜之言先)
(祖者唯此一文而已以外牛羊之等其祖不知為何神也謂若祭馬先不用馬略舉一隅據有文者言之)
(耳沈氏云春秋說天苑主牛又有天雞天狗天豕以馬祖類之此等各有其祖)小事不用大
牲疏(正義曰雜記言釁廟用羊門夾室皆用雞隠十一年傳稱鄭伯之詛使卒出豭行出犬雞如此)
(之類皆是不用大牲也)而况敢用人乎祭祀以為人也民神之
主也用人其誰饗之齊桓公存三亡國以屬諸侯注
三亡國魯衞邢疏(正義曰齊語云魯有夫人慶父之亂二君弑死國絶無嗣桓公使高)
(子存之狄人攻邢桓公築夷儀以封之狄人攻衛衛人出廬于曹桓公城楚邱以封之是也衛則狄滅之)
(矣魯邢不滅而言亡者美大齊桓之功耳)義士猶曰薄德注謂欲因亂取
魯緩救邢衞今一會而虐二國之君注宋公三月以
會召諸侯執滕子六月而會盟其月二十二日執鄫
子故云一會而虐二國之君又用諸滛昏之鬼注非
周社故將以求霸不亦難乎得死為幸注恐其亡國
○秋衞人伐邢以報莬圃之役注邢不速退所以獨
見伐於是衞大旱卜有事於山川不吉注有事祭也
寗莊子曰昔周饑克殷而年豐今邢方無道諸侯無
伯注伯長也音義(長丁丈反)天其或者欲使衞討邢乎從
之師興而雨○宋人圍曹討不服也注曹南盟不脩
地主之禮故子魚言於宋公曰文王聞崇德亂而伐
之軍三旬而不降注崇崇侯虎音義(降戶江反下同)退脩教
而復伐之因壘而降注復往攻之備不改前而崇自
服音義(復扶又反注同一本作而復伐之伐衍字也壘力軌反軍壘)詩曰刑于寡
妻至于兄弟以御于家邦注詩大雅言文王之教自
近及遠寡妻嫡妻謂大姒也刑法也音義(御如字治也詩音五)
(嫁反迎也嫡或作適丁歴反大姒音泰姒音似)今君德無乃猶有所闕而以
伐人若之何盍姑内省德乎無闕而後動音義(盍胡臘反)
○陳穆公請脩好於諸侯以無忘齊桓之德冬盟于
齊脩桓公之好也注宋襄暴虐故思齊桓音義(好呼報反)
(下同)○梁亡不書其主自取之也注不書取梁者主名
初梁伯好土功亟城而弗處民罷而弗堪則曰某寇
將至乃溝公宮注溝壍音義(亟欺冀反罷音皮壍七豔反)曰秦將
襲我民懼而潰秦遂取梁音義(潰戸外反)
經二十年春新作南門注魯城南門也本名稷門僖公
更高大之今猶不與諸門同改名高門也言新以易舊
言作以興事皆更造之文也疏(正義曰魯城南門本名稷門今新作者新脩彼)
(稷門更令高大因改名高門此事非有所據魯人相傳云然今時魯人其言猶如此也新者易舊之意作者興)
(事之辭皆是更造之文也劉賈先儒皆云言新有故在言作有新在故為此言以異之釋例曰言新意所起言)
(作以興事通謂興起功役之事總而言之不復分别因舊與造新也)
夏郜子來朝注無傳郜姬姓國音義(郜古報反字林工竺反)疏(正義)
(曰二十四年傳富辰所云郜之初封文王之子𣆀季之弟以後更無所聞唯此年一見而已無時君諡號不知)
(誰滅之)
五月乙巳西宮災注無傳西宮公别宮也天火曰災例
在宣十六年疏(正義曰穀梁以西宫爲閔公之廟禮宗廟在左不得稱西宫也公羊傳曰西宫)
(者何小寢也小寢則曷為謂之西宫有西宫則有東宫矣此注取公羊為說故云公别宫也)
鄭人入滑注入例在襄十三年音義(滑于八反)
秋齊人狄人盟于邢
冬楚人伐隨
傳二十年春新作南門書不時也注失土功之時凡
啓塞從時注門戸道橋謂之啓城郭牆壍謂之塞皆
官民之開閉不可一日而闕故特隨壞時而治之今
僖公脩餙城門非開閉之急故以土功之制譏之傳
嫌啓塞皆從土功之時故别起從時之例音義(塞素則反)
疏(正義曰傳唯言啓塞從時不知啓塞之言意何所謂服虔云闔扇所以開鍵閉所以塞月令仲春脩)
(闔扇孟冬脩鍵閉從時從此時也傳旣云作門不時更發從時之例則啓塞之事當是城門之類安得以)
(爲闔扇鍵閉細小之物乎若是仲春孟冬傳何以不言春冬而直云從時知從何時豈丘明作傳不了待)
(月令而後明哉故杜更為别說雖杜之言亦無明證正以門戸道橋所以開人行路故以為啓城郭牆壍)
(所以障蔽往來故以為塞雖言無所據而理在可通此二事者皆官民之所開閉終當須之不可一日而)
(闕言從時者特從壊時而脩之不得拘以土功時月也此新作南門者當時不是傾壊僖公欲脩飾使高)
(大耳非開閉之急得待土功間月今以日至之後興造此門故以土功之制譏之云書不時也傳既譏僖)
(公作門不時嫌門戸牆壍之類交急之事亦待土功之月故别起從時之例言啓塞不須待時其新作門)
(須待時耳杜云城郭謂之塞亦得從壊時而治之所以春秋築城每云書不時者謂非因破壊而輒脩理)
(故謂之不時釋例曰門戸道橋城郭牆壍官民之開閉不可一日闕者也故特隨壊時而脩之皆當其時)
(而訖不必用土功之常時也故傳既曰書不時又曰啓塞從時重發以明二義其他急事亦包之也魯城)
(南面三門隐公元年開一門故今南有四門僖公意更繕治高大稷門非啓塞之義而以日至之後興功)
(故經書春傳曰書不時言失土功之時也啓塞之事猶得從宜而脩之)○滑人叛鄭而
服於衞夏鄭公子士洩堵寇帥師入滑注公子士鄭
文公子洩堵寇鄭大夫音義(洩息列反堵丁古反王又音者)○秋齊
狄盟于邢爲邢謀衞難也於是衞方病邢音義(爲于僞反)
(難乃旦反)○隨以漢東諸侯叛楚冬楚鬭榖於莬帥師伐
隨取成而還君子曰隨之見伐不量力也量力而動
其過鮮矣善敗由己而由人乎哉詩曰豈不夙夜謂
行多露注詩召南言豈不欲早暮而行懼多露之濡
已以喻違禮而行必有汚辱是亦量宜相時而動之
義音義(穀奴口反於音烏莬音徒鮮息淺反下同召上照反暮本亦作莫音暮汙汙穢之汙一音)
(烏路反相息亮反)○宋襄公欲合諸侯臧文仲聞之曰以欲
從人則可注屈己之欲從衆之善以人從欲鮮濟注
爲明年鹿上盟傳
經二十有一年春狄侵衞注無傳為邢故音義(爲于僞反下爲)
(邾同)
宋人齊人楚人盟于鹿上注鹿上宋地汝陰有原鹿縣
宋為盟主故在齊人上
夏大旱注雩不獲雨故書旱自夏及秋五稼皆不收疏
(正義曰春秋之例旱則脩雩雩必爲旱而經或書雩或書旱者雩而得雨喜雩有益書雩不書旱雩不得雨則)
(書旱明災成此時雩不獲雨故書旱也周之夏即今之二月三月四月也於時方欲下種此月不雨未能成災)
(而書夏大旱者此後雖得少雨而終是不堪生殖從夏及秋五稼悉皆不收不收之後擇最旱之月而書之故)
(書夏大旱也劉炫云大旱而不書饑者傳云是歲也饑而不害故不書饑)
秋宋公楚子陳侯蔡侯鄭伯許男曹伯會于盂注盂宋
地楚始與中國行會禮故稱爵音義(盂音于)執宋公以伐
宋注不言楚執宋公者宋無德而爭盟為諸侯所疾故
總見衆國共執之文音義(見賢遍反)
冬公伐邾注無傳為邾滅須句故音義(句其俱反傳同)
楚人使宜申來獻捷注無傳獻宋捷也不言宋者秋伐
宋冬來獻捷事不異年從可知不稱楚子使來不稱君
命行禮音義(獻軒建反捷在接反)
十有二月癸丑公會諸侯盟于薄釋宋公注諸侯旣與
楚共伐宋宋服故為薄盟以釋之公本無會期聞盟而
往故書公會諸侯音義(薄如字)疏(正義曰諸侯之被執者皆不書其釋釋而公不)
(與又不告故魯史不得書之此由公往與盟見其得釋故書之耳文七年公會諸侯及大夫盟于扈傳曰公後)
(至故不書所會凡會諸侯不書所會後也後至不書其國辟不敏也此盟亦總言諸侯不書其國似是公之後)
(期故解之魯先不屬楚公本無會期聞盟而往故書公會諸侯非後期也公非後期而總書諸侯者此則會盂)
(之諸侯也一事而再見者前目而後凡自謂前已歴序故後總言耳非為魯公變文也)
傳二十一年春宋人爲鹿上之盟以求諸侯於楚楚
人許之公子目夷曰小國爭盟禍也宋其亡乎幸而
後敗注謂軍敗○夏大旱公欲焚巫尫注巫尫女巫
也主祈禱請雨者或以為尫非巫也瘠病之人其面
上向俗謂天哀其病恐雨入其鼻故為之旱是以公
欲焚之音義(尫烏黃反禱丁老反或丁報反瘠在亦反向本亦作嚮許亮反故爲于僞反)
疏(正義曰周禮女巫職云旱暵則舞雩此以爲旱欲焚之故知巫尫女巫也幷以巫尫為女巫則尫是)
(劣弱之稱當以女巫尫弱故稱尫也或以為尫非巫也巫是禱神之人尫是瘠病之人二者非一物也尫)
(是病人天恐雨入其鼻俗有此說不出傳記義或當然故兩解之也檀弓云歲旱穆公召縣子而問焉曰)
(天久不雨吾欲暴尫而奚若曰天則不雨而暴人之疾子虐無乃不可與鄭玄云尫者面嚮天覬天哀而)
(雨之又曰吾欲暴巫而奚若鄭玄云巫主接神亦覬天哀而雨之彼欲暴人疾而求雨故鄭玄以為覬天)
(哀而下雨此欲燒殺以求雨故杜以為天哀之而不雨意異故解異也禮記既言暴尫又别言暴巫巫尫)
(非一物記言暴人之疾則尫是病人或說是也)臧文仲曰非旱備也脩城郭
貶食省用務穡勸分注穡儉也勸分有無相濟音義
(貶彼儉反省所景反)疏(正義曰穡是愛惜之義故為儉也襄二十四年榖梁傳曰五榖不升謂之大侵)
(大侵之禮君食不兼味臺榭不塗弛侯廷道不除百官布而不制鬼神禱而不祀曲禮云歲凶年榖不登)
(君膳不祭肺馬不食榖如此之類皆是務為儉也務爲儉穡而脩城郭者服虔云國家凶荒則無道之國)
(乘而加兵故脩城郭為守備也)此其務也巫尫何為天欲殺之則如
勿生若能為旱焚之滋甚公從之是歲也饑而不害
注不傷害民○秋諸侯會宋公于盂子魚曰禍其在
此乎君欲已甚其何以堪之於是楚執宋公以伐宋
冬會于薄以釋之子魚曰禍猶未也未足以懲君注
為二十二年戰泓傳音義(懲直升反泓烏宏反)○任宿須句顓
臾風姓也實司大皥與有濟之祀注司主也大皥伏
羲四國伏羲之後故主其祀任今任城縣也顓臾在
泰山南武陽縣東北須句在東平須昌縣西北四國
封近於濟故世祀之音義(任音壬注同顓音專臾羊朱反風姓也本或作皆風)
(姓大音泰皥胡老反濟子禮反注及下注同羲本或作戲許宜反近附近之近)以服事諸夏
注與諸夏同服王事音義(夏戸雅反注及下同)邾人滅須句須
句子來奔因成風也注須句成風家成風為之言於
公曰崇明祀保小寡周禮也注明祀大皥有濟之祀
保安也音義(爲于僞反)蠻夷猾夏周禍也注此邾滅須句
而曰蠻夷昭二十三年叔孫豹曰邾又夷也然則邾
雖曹姓之國迫近諸戎雜用夷禮故極言之猾夏亂
諸夏音義(猾于八反叔孫豹百教反按杜注所引是叔孫婼語今傳本多作豹恐是傳寫誤也)
(宜為婼婼音勑若反)疏(正義曰蠻夷猾夏舜典文猾訓為亂故云亂諸夏也此注引昭二十三年傳當)
(云叔孫婼曰徧檢古本皆作豹字蓋注後即寫誤)若封須句是崇皥濟而脩
祀紓禍也注紓觧也爲明年伐邾傳音義(紓音舒)
春秋左傳注疏卷十三
春秋左氏傳注疏卷十三考證
晉侯及秦伯戰于韓獲晉侯○顧炎武日知錄曰及韓
在涉河之後此韓在河東史記正義引括地志云韓
原在同州韓城縣非也杜氏但云韓晉地却有斟酌
(臣浩)按韓晉地三字各本俱無此注不知炎武所据
何本(臣召南)按此韓與古韓國在韓城以梁山為望
者不同後漢郡國志曰河東郡河北縣詩魏國有韓
亭當是
傳實落材亡疏劉炫云此一句是史家序事充卜人之
語言秦伯之車三經敗壞乃至于韓而晉始懼○(臣)
(浩)按孔疏不從杜氏晉侯車三壞之說也以下文晉
侯謂慶鄭曰寇深矣推之似劉說為長顧炎武日知
錄曰涉河侯車敗二句乃事實非卜人之言
傳曰上天降災云云○孔疏謂此一叚是後人所加今
不加句以别之
音義内自曰上天降災至有是後人加也三十字○
各本俱誤作杜注接刻于令不得通外内句下今以
陸氏釋文訂定改正
傳晉侯使郤乞告瑕呂飴甥注瑕呂飴甥卽呂甥也蓋
姓瑕呂名飴甥字子金○(臣召南)按以文義推之呂
是其氏瑕是其食采之邑晉國自有瑕城恐不可以
瑕呂爲姓也(臣照)按飴甥似亦不得謂是其名蓋瑕
其食邑呂其氏飴其名甥則晉侯之甥也必當時晉
有此稱故傳因而書之
傳女承筐○林堯叟曰離為大腹故稱筐女之職奉承
筐篚也離中虛故為虛筐
傳西鄰責言○林堯叟曰兌西方也兌為口舌以兌從
震是口舌雷動
傳震之離亦離之震○林堯叟曰震為雷離為電故二
卦變而氣相通
傳姪其從姑○趙汸補注曰周語我皇妣太姜之姪逢
公汪昆弟之子男女皆曰姪
傳明年其死于高梁之虛注在平陽楊縣西南○監本
楊字下衍一氏字今删
傳此一役也注復可當一事之功疏服虔云一役者謂
韓戰之役○(臣召南)按杜注不如服義直截孔疏猶
以劉炫規過為非何哉
傳箕子曰其後必大注箕子殷王帝乙之子紂之庶兄
○(臣浩)按杜注誤以微子為箕子
傳於是秦始征晉河東置官司焉○林堯叟曰此即惠
公許賂秦以河外列城五之地至是始歸之秦也(臣)
(召南)按傳言河東不言河外林說非是
滅項注項國今汝陰項縣○(臣召南)按項縣漢屬汝南
郡晉武分汝南為汝陰郡晉志項屬梁國杜作注時
尚屬汝陰也
傳鄭伯始朝于楚注中國無霸故○(臣召南)按楚陵諸
國已久至是齊桓沒鄭遂朝楚局又一變後晉楚爭
鄭俱自此始
傳十有九年春遂城而居之○(臣浩)按此與上年梁伯
益其國而不能實也本共一傳杜氏以年分斷之
傳宋公使邾文公用鄫子于次睢之社欲以屬東夷疏
使東夷聚來歸已也齊桓以德屬諸侯諸侯聚歸齊
桓○(臣召南)按齊桓二句十三字推尋文義乃下文
齊桓公存三亡國以屬諸侯句下之疏不知何時誤
連於此各本俱誤
春秋左氏傳注疏卷十三考證
