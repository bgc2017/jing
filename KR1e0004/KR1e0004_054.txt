春秋左傳注疏卷五十四(起定公元年盡四年)
晉杜氏注唐陸德明音義孔穎達疏
定公音義(陸曰定公名宋襄公之子昭公之弟諡法安民大慮曰定)疏(正義曰魯世家定公)
(名宋襄公之子昭公之弟史傳不言其母不知誰所生也以敬王十一年卽位諡法安民大慮曰定)
經元年春王注公之始年而不書正月公卽位在六月
故疏(注正義曰凡新君初立必於歲首元日朝正於廟因卽改元正位百官以序國史因書於策云元年)
(春王正月公卽位也其或國有事故不得行卽位之禮國史亦書元年春王正月見此月公應卽位而有故不)
(得隱莊閔僖四公元年無事而空書春王正月其義也此年不書正月者公卽位在六月故也傳稱昭公喪及)
(壊隤公子宋先入則正月之時定公猶從昭公之喪在於乾侯未入魯境國内無君不是卽位闕禮故不須書)
(正月也釋例曰癸亥公之喪至自乾侯戊辰公卽位喪在外踰年乃入故因五日改殯之節國史用元年卽位)
(之禮因以元年爲此年也然則正月之時未有公矣公未卽位元必不改而於春夏卽稱元年者公未卽位必)
(未改元未改之日必乘前君之年於時春夏當名此年爲昭公三十三年及六月旣改之後方以元年紀事及)
(史官定策須有一統不可半年從前半年從後雖則年初亦統此歲故入年卽稱元年也漢魏以来雖於秋冬)
(改元史於春夏卽以元年冠之是有因於古也)
三月晉人執宋仲幾于京師注晉執人于天子之側而
不以歸京師故但書其執不書所歸音義(幾音機)疏(注正義曰)
(晉執仲幾傳無日月據經所書是三月始執案傳則不然也傳稱辛巳合諸侯之大夫于狄泉長歴推辛巳是)
(正月七日也旣會而魏舒始卒庚寅栽是正月十六日也宋仲幾不受功當於栽時不肯役耳士彌牟云晉之)
(從政者新是士鞅已代魏舒矣乃執仲幾以歸三月歸諸京師必是旣栽之後三月以前執以歸晉至三月乃)
(歸於京師耳經書三月始執者晉人初執不告後知以歸不可至三月復歸於京師諱其以歸乃歸王故以三)
(月初執告也縱晉執人諸侯不得相治事當使歸决於天子况在天子之側不以歸於京師晉人自知不可不)
(以歸晉告魯故經但書其執不書所歸旣不言歸王亦不言歸晉是不以所歸告也)
夏六月癸亥公之喪至自乾侯注告於廟故書至○戊
辰公卽位注定公不得以正月卽位失其時故詳而日
之記事之宜無義例疏(注正義曰公羊傳曰卽位不日此何以日錄乎内也榖梁以為)
(公喪在外踰年六月乃得卽位危故日之左氏無此義故杜顯而異之正月卽位正也定公不得以正月卽位)
(為失其時故詳而日之直記事之宜書曰無義例)
秋七月癸巳葬我君昭公注公在外薨故八月乃葬
九月大雩注無傳過也音義(雩音于)
立煬宮注煬公伯禽子也其廟已毁季氏禱之而立其
宮書以譏之音義(煬羊讓反禱丁老反)疏(注正義曰諡法好内怠政曰煬煬公伯禽子世)
(本世家文諸侯之禮親廟有四計煬公玄孫旣薨其廟旣已毁矣季氏禱于煬公以求昭公不入公死於外謂)
(禱有益而更立其宫賽之於禮不合更立惡其改變國典故書以譏之公羊榖梁皆云立者不宜立立煬宫非)
(禮也)
冬十月隕霜殺菽注無傳周十月今八月隕霜殺菽非
常之災音義(隕于敏反菽本又作叔音同)疏(注正義曰月令九月霜始降八月未應霜殺菽)
(菽者大豆之苗又是耐霜之榖今以八月隕霜霜能殺菽是非常之災故書之僖三十三年隕霜不殺草此云)
(殺菽彼言不殺草者榖梁傳曰未可以殺而殺舉重可殺而不殺舉輕其曰菽舉重也)
傳元年春王正月辛巳晉魏舒合諸侯之大夫于狄
泉將以城成周魏子涖政注涖臨也代天子大夫為
政音義(涖音利又音類)衞彪傒注衞大夫曰將建天子注立
天子之居而易位以令非義也大事奸義必有大咎
晉不失諸侯魏子其不免乎是行也魏獻子屬役於
韓簡子及原壽過注簡子韓起孫不信也原壽過周
大夫音義(奸音干咎其九反屬之欲反過古禾反)疏(正義曰往年傳魏子南面衛彪傒云)
(干位以令此云魏子涖政彪傒云易位以令文不同者郊特牲云君之南鄕答陽之義也臣之北面答君)
(也然則禮國君乃南面往年魏子亦南面是干君之位故云干位此時諸國為天子築城但當為君各致)
(徒役而已宜使天子之臣自號令之而魏子涖政代天子大夫改易上下故為易位所譏别故其文異)
而田於大陸焚焉注禹貢大陸在鉅鹿北嫌絶遠疑
此田在汲郡吳澤荒蕪之地火田并見燒也爾雅廣
平曰陸音義(蕪音無)疏(注正義曰禹貢云導河積石至于大伾北過降水至于大陸孔)
(安國云大陸澤名釋地十藪云晉有大陸郭璞曰今鉅鹿北廣阿澤孫炎曰廣阿猶大陸以地名言之近)
(為是也計鉅鹿之城與周相去千有餘里魏子不應往彼田獵故嫌絶遠疑此田當在汲郡吳澤吳澤在)
(脩武縣北還卒於甯甯卽脩武城是也當時荒蕪之地故亦以大陸名焉引爾雅以證平地皆名陸也案)
(爾雅高平曰陸杜言廣平者以吳澤之地地下寬平故以廣平言之非是不見爾雅劉君以爾雅高平曰)
(陸而規杜氏非)還卒於甯注甯今脩武縣近吳澤音義(近附近之)
(近)范獻子去其柏椁以其未復命而田也注范獻子
代魏子為政去其柏椁示貶之音義(去起呂反注同椁音郭)疏
(正義曰喪大記云君松椁大夫柏椁士雜木椁是卿葬於禮用柏椁也以其未復君命而為田獵故獻子)
(去其柏椁不使用也)○孟懿子會城成周注不書公未卽位疏
(注正義曰懿子往年唯受號令知所得丈尺人功而已今復將徒役城之計當更書之於策以公未卽位)
(無君可告故不書)庚寅栽注栽設板築音義(栽才代反又音再注同)宋
仲幾不受功曰滕薛郳吾役也注欲使三國代宋受
功役也音義(郳五兮反小邾國)薛宰曰宋為無道絶我小國
於周以我適楚故我常從宋晉文公為踐土之盟注
在僖二十八年曰凡我同盟各復舊職若從踐土若
從宋亦唯命仲幾曰踐土固然注固曰從舊薛舊為
宋役薛宰曰薛之皇祖奚仲居薛以為夏車正注皇
大也奚仲為夏禹掌車服大夫音義(夏戸雅反注同)奚仲遷
于邳注邳下邳縣音義(邳皮悲反)仲虺居薛以為湯左相
注仲虺奚仲之後音義(虺許鬼反相息亮反)若復舊職將承王
官何故以役諸侯注承奉也仲幾曰三代各異物薛
焉得有舊注言居周世不得以夏殷為舊音義(焉於虔反)
為宋役亦其職也士彌牟曰晉之從政者新注言范
獻子新為政未習故事疏(注正義曰魏舒以辛巳會諸國至庚寅相去唯十日)
(耳魏舒始卒已得范鞅代者范鞅本是中軍之佐於次當代魏舒蓋晉人聞舒卒而馳使代之)子姑
受功歸吾視諸故府注求故事仲幾曰縱子忘之山
川鬼神其忘諸乎注山川鬼神盟所告士伯怒謂韓
簡子曰薛徵於人注典籍故事人所知也宋徵於鬼
注取證於鬼神宋罪大矣且已無辭而抑我以神誣
我也啓寵納侮其此之謂矣注開寵過分則納受侵
侮音義(侮亡甫反分扶問反)疏(正義曰尚書說命傅說進戒於王云無啓寵納侮古有此言故)
(云其此之謂矣開彼寵人過其本分其人不知止足乃至侵侮在上據在上受之故云納侮)必以
仲幾為戮乃執仲幾以歸三月歸諸京師注知以歸
不可故復歸之京師音義(復扶又反)城三旬而畢乃歸諸
侯之戌齊高張後不從諸侯注後期不及諸侯之役
晉女叔寬曰周萇弘齊高張皆將不免注叔寬女寬
也音義(萇直良反)萇叔違天高子違人注天旣厭周德萇
弘欲遷都以延其祚故曰違天諸侯相率以崇天子
而高子後期故曰違人音義(厭於豔反祚才故反)天之所壞不
可支也衆之所為不可奸也注為哀三年周人殺萇
弘六年高張来奔起○夏叔孫成子逆公之喪于乾
侯注成子叔孫婼之子季孫曰子家子亟言於我未
嘗不中吾志也吾欲與之從政子必止之且聽命焉
注衆事皆諮問子家子音義(亟起冀反中丁仲反)疏(正義曰言子家子數)
(於公處致言於我云意如事君不敢不改又言君以一乘入於魯師季孫必與君歸季孫之意實然故云)
(未嘗不中吾志吾欲與之從政欲用為大夫也公喪歸則從者散故令止之且聽命者一聽子家之所為)
(子家欲將歸者卽與之歸)子家子不見叔孫易幾而哭注幾哭會
也不欲見叔孫故朝夕哭不同會音義(朝如字)叔孫請
見子家子子家子辭曰羈未得見而從君以出注出
時成子未為卿音義(羈居宜反子家子名見賢遍反下同從才用反注義從同又如)
(字下從君從公放此)君不命而薨羈不敢見注言未受昭公之
命託辭以距叔孫叔孫使告之曰公衍公為實使羣
臣不得事君注二子始謀逐季氏疏(注正義曰謀逐季氏公為為之)
(傳文不言公衍謀也但以公衍見復為大子季氏欲俱廢之故言此也)若公子宋主社
稷則羣臣之願也注宋昭公弟定公凡從公出而可
以入者將唯子是聽子家氏未有後季孫願與子從
政此皆季孫之願也使不敢以告注不敢叔孫成子
名對曰若立君則有卿士大夫與守龜在羈弗敢知
若從君者則貌而出者入可也注貌出謂以義從公
與季氏無實怨音義(守手又反)寇而出者行可也注與季
氏為宼讐者自可去若羈也則君知其出也注君昭
公而未知其入也羈將逃也喪及壞隤公子宋先入
從公者皆自壞隤反注出奔音義(壊徐音懷又戶怪反隤徒回反)六
月癸亥公之喪至自乾侯戊辰公卽位注諸侯薨五
日而殯殯則嗣子卽位癸亥昭公喪至五日殯於宮
定公乃卽位疏(正義曰王制云天子十日而殯諸侯五日而殯自癸亥至戊辰五日殯訖)
(則嗣子卽位故定公以此日卽位也公羊榖梁皆云正棺於兩楹之間然後卽位案正棺兩楹之間卽禮)
(所謂夷於堂者也喪大記君薨之禮云旣小歛男女奉尸夷於堂鄭玄云諸侯之小歛於死者俱三日此)
(戊辰去癸亥五日非正棺之日不得為正棺卽位也雜記云諸侯行而死歸至於廟門遂入適所殯鄭玄)
(云適所殯謂兩楹之間自外来者正棺於兩楹之間尸亦夷之於此因殯焉殯必於兩楹之間者以其死)
(不於室而自外来留之於中不忍遠也鄭取二傳之說言死從外來者殯在兩楹之間若謂殯為正棺則)
(與杜言合矣)季孫使役如闞公氏將溝焉注闞魯羣公墓
所在也季孫惡昭公欲溝絶其兆域不使與先君同
音義(闞口暫反惡烏路反又如字)疏(正義曰闞是先公葬地春秋言氏猶如言家故謂公之墓)
(地為公氏言是公死之家宅也玄卿以為闞屬上句公氏將溝焉猶言將溝公氏焉古人多倒語公氏則)
(昭公)榮鴐鵝曰生不能事死又離之以自旌也注鴐鵝
魯大夫榮成伯也旌章也音義(鴐音加鵝五何反旌音精)縱子忍
之後必或恥之乃止季孫問於榮鴐鵝曰吾欲為君
諡使子孫知之注為惡諡疏(注正義曰知者下文死又惡之所以知也)對
曰生弗能事死又惡之以自信也將焉用之乃止音
義(惡之如字又烏路反焉於虔反)疏(正義曰信明也以自明已之不臣也)秋七月癸巳
葬昭公於墓道南孔子之為司寇也溝而合諸墓注
明臣無貶君之義疏(正義曰孔子之為司寇在定公十年以後未知何年溝之)○
昭公出故季平子禱于煬公九月立煬宫注平子逐
君懼而請禱於煬公昭公死於外自以為獲福故立
其宫疏(正義曰旣毁其廟而得禱者蓋就祧而禱之)○周鞏簡公棄其子
弟而好用遠人注簡公周卿士遠人異族也為明年
鞏氏賊簡公張夲音義(鞏九勇反好呼報反)疏(正義曰諡法平易不從曰簡)
經二年春王正月
夏五月壬辰雉門及兩觀災注無傳雉門公宫之南門
兩觀闕也天火曰災音義(觀古亂反注及下同)疏(注正義曰明堂位云庫門天子)
(臯門雉門天子應門是魯之雉門公宮南門之中門也釋宮云觀謂之闕郭璞曰宮門雙闕周禮大宰正月之)
(吉縣治象之法于象魏使萬民觀治象鄭衆云象魏闕也劉熙釋名云闕在門兩旁中央闕然為道也然則其)
(上縣法象其狀魏魏然高大謂之象魏使人觀之謂之觀也是觀與象魏闕一物而三名也觀與雉門俱災則)
(兩觀在雉門之兩旁矣公羊傳曰其言雉門及兩觀災何兩觀微也然則曷為不言雉門災及兩觀主災者兩)
(觀也主災者兩觀則曷為後言之不以微及大也榖梁亦云災自兩觀始先言雉門尊尊也公羊稱子家駒云)
(設兩觀諸侯僭天子其意以其奢僭故天災之左氏無此義案禮器云天子諸侯臺門此以高為貴也郊特牲)
(云臺門大夫之僭禮也唯言大夫異於諸侯不言諸侯異於天子兩觀為僭禮無其文天之所災不可意卜言)
(主災兩觀以門尊先門若災先從門起又將何以為異丘明無文或是災起雉門而延及兩觀也天火曰災宣)
(十六年傳例)
秋楚人伐吳注囊瓦稱人見誘以敗軍音義(囊乃郎反)
冬十月新作雉門及兩觀注無傳
傳二年夏四月辛酉鞏氏之羣子弟賊簡公注傳言
棄親用疎所以敗也○桐叛楚注桐小國廬江舒縣
西南有桐鄉吳子使舒鳩氏誘楚人注舒鳩楚屬國
曰以師臨我注教舒鳩誘楚使以師臨吳我伐桐為
我使之無忌注吳伐桐也偽若畏楚師之臨己而為
伐其叛國以取媚者也欲使楚不忌吳所謂多方以
誤之音義(為我于偽反注及下同)疏(正義曰桐是小國世屬於楚桐今叛楚楚有間隙故)
(吳子因是而謀之舒鳩自是楚之屬國居吳楚之間亦兩取其意故意吳得使之也吳子使舒鳩誘楚人)
(又教舒鳩為辭曰令楚以師臨我我吳自稱我令楚臨吳也我當偽若畏楚為楚伐桐女舒鳩當為我誘)
(楚我軍楚師或曰囊瓦本出師伐吳見吳欲伐桐而不設備遂被吳敗之又擊楚巢邑潛師圍而克之獲)
(其守邑大夫為我使之無忌謂為我之畏楚形狀使楚人無復防忌於我也若楚不忌吳則師不設備欲)
(因其無備而掩襲取之耳下云吳人見舟于豫章偽欲伐桐也吳軍楚師于豫章掩其不備也潛師于巢)
(吳人詐巢邑人云此師將伐桐也其實本擬取巢故下遂圍巢克之言潛者對豫章之師稱潛)秋楚
囊瓦伐吳師于豫章注從舒鳩言吳人見舟于豫章
注偽將為楚伐桐音義(見賢遍反)而潛師于巢注實欲以
擊楚冬十月吳軍楚師于豫章敗之注楚不忌故遂
圍巢克之獲楚公子繁注繁守巢大夫○邾莊公與
夷射姑飲酒私出注射姑邾大夫出辟酒音義(射音亦一)
(音夜)閽乞肉焉奪之杖以敲之注奪閽杖以敲閽頭也
為明年邾子卒傳音義(閽音昏守門人也敲苦孝反又苦學反說文作敲云擊頭)
(也字林同又一曰擊聲也口交反又口卓反訓從敲云横擿也又或作茅或作刜口交反)
經三年春王正月公如晉至河乃復注無傳疏(正義曰三傳皆)
(無其說不知何故乃復賈逵云刺緩朝見辭失所不諱罪已賈雖為此解於傳無文不可從故杜不言劉炫謂)
(公以六月卽位此年便卽往朝於事未為緩也晉人何以辭之若以緩見譴當退謝罪何由此後更無謝處空)
(言罪已經無孫謝自罪之狀復安在乎晉若以緩致辭必當更有譴責何由明年會次復得依常班序乃復之)
(意不可懸知)
二月辛卯邾子穿卒注再同盟音義(穿音川)疏(注正義曰穿以昭二)
(年卽位十一年盟于祲祥二十六年于鄟陵皆魯邾俱在是再同盟也)
夏四月
秋葬邾莊公注六月乃葬緩
冬仲孫何忌及邾子盟于拔注拔地闕音義(拔皮八反)
傳三年春二月辛卯邾子在門臺注門上有臺臨廷
閽以缾水沃廷邾子望見之怒閽曰夷射姑旋焉注
旋小便音義(廷音庭下竝同缾步丁反本又作瓶)命執之注見其不潔
執射姑弗得滋怒自投于牀廢于鑪炭爛遂卒注廢
隋也音義(鑪力吳反炭他旦反隋徒火反)先葬以車五乘殉五人注
欲藏中之潔故先内車及殉别為便房蓋其遺命音
義(先悉薦反又如字乘繩證反殉辭俊反藏才浪反)疏(注正義曰以人從葬謂之殉邾子好潔以)
(人為殉欲備地下掃除若令與柩同入恐其汚履藏内欲其藏中之潔故先内車及殉别為便房處之傳)
(言此事意在非責邾子若是葬者自為則非莊公之罪無為輙說此事故云蓋其遺命也邾子隊鑪而卒)
(不應得有遺命疑其是遺命者禮國君卽位而為椑初立卽營死事當是平素之時先有此命葬者奉行)
(之)莊公卞急而好潔故及是注卞躁疾也音義(卞皮彦反)
(好呼報反下文及注同躁早報反)○秋九月鮮虞人敗晉師于平中
注平中晉地獲晉觀虎恃其勇也注為五年士鞅圍
鮮虞張本○冬盟于郯注郯卽拔也音義(郯音談)脩邾
好也注公卽位故脩好○蔡昭侯為兩佩與兩裘注
佩佩玉也以如楚獻一佩一裘於昭王昭王服之以
享蔡侯蔡侯亦服其一子常欲之弗與三年止之唐
成公如楚有兩肅爽馬子常欲之注成公唐惠侯之
後肅爽駿馬名音義(肅如字又所六反爽音霜駿音俊)疏(注正義曰宣十二年)
(傳有唐惠侯故云唐惠侯之後也釋畜於馬無肅爽之名爽或作霜賈逵云色如霜紈馬融說肅爽鴈也)
(其羽如綀高首而脩頸馬似之天下稀有故子常欲之杜以馬名臨時所作本意不可得知故直云駿馬)
(名)弗與亦三年止之唐人或相與謀請代先從者許
之音義(從才用反下同)疏(正義曰謂請楚楚許之也知非請唐侯者若唐侯許之自合養馬何)
(須言飲先從者竊馬以獻乎)飲先從者酒醉之竊馬而獻之子常
子常歸唐侯自拘於司敗注竊馬者自拘音義(飲於鴆反)
(拘九于反)曰君以弄馬之故隱君身注隱憂約也音義(弄魯)
(貢反)棄國家羣臣請相夫人以償馬必如之注相助也
夫人謂養馬者音義(相息亮反夫音扶注同償市亮反)唐侯曰寡人
之過也二三子無辱皆賞之蔡人聞之固請而獻佩
于子常子常朝見蔡侯之徒命有司曰蔡君之久也
官不共也注言楚所以禮遣蔡侯之物不共備故音
義(共音恭注同)明日禮不畢將死注遣蔡侯之禮蔡侯歸
及漢執玉而沈曰余所有濟漢而南者有若大川注
自誓言若復渡漢當受禍明如大川音義(沈音鴆復扶又反)
蔡侯如晉以其子元與其大夫之子為質焉而請伐
楚注為明年會召陵張本音義(質音致)
經四年春王二月癸巳陳侯吳卒注無傳未同盟而赴
以名癸巳正月七日書二月從赴疏(注正義曰杜以長歴校之知癸巳是)
(正月七日故云書二月從赴也知非日誤者以崩薨之事皆以赴為文故平王崩赴以庚戌陳侯卒赴以甲戌)
(己丑杜依大例而言故云從赴劉炫以為諸侯五月而葬下云六月葬陳惠公則陳侯卒在二月以為日誤而)
(規杜氏今知非者但諸侯雖五月可葬春秋之時或緩或速無復常準此陳侯之葬事旣無傳何知必五月而)
(葬妄以杜為失其義非也)
三月公會劉子晉侯宋公蔡侯衞侯陳子鄭伯許男曹
伯莒子邾子頓子胡子滕子薛伯把伯小邾子齊國夏
于召陵侵楚注於召陵先行會禮入楚竟故書侵音義
(夏戸雅反召上照反竟音境)疏(注正義曰先言於召陵後言侵楚是於召陵先行會禮也土地名召陵楚)
(地也諸侯旣入楚竟先行會禮後乃侵之故經書先會後侵也)
夏四月庚辰蔡公孫姓帥師滅沈以沈子嘉歸殺之音
義(公孫姓本又作生姓音生)
五月公及諸侯盟于臯鼬注召陵會劉子諸侯總言之
也繁昌縣東南有城臯亭復稱公者會盟異處故音義
(鼬由又反復扶又反處昌慮反)疏(注正義曰書經之例諸侯先會而後盟皆前目而後凡此共盟者還是前)
(會之諸侯前已歴序故於此總言之也劉子雖是王朝之臣而亦有封爵故諸侯之文可以兼劉子也僖二十)
(九年王子虎與諸侯盟于翟泉貶之稱人此劉子得與諸侯盟者楚僭號稱王不事天子諸侯會而侵楚將以)
(尊崇王室傳言劉文公合諸侯是天子敕之使盟也下文書劉卷卒葬魯人弔會依同盟之禮知劉子亦與盟)
(也復稱公者由其會盟異處故也劉炫規杜云會盟異處故復稱公案襄二十五年盟重丘亦是會盟異處何)
(以不言公今删定知非者但會盟異處理合稱公重丘不書公史官自略耳以此規杜非也)
把伯成卒于會注無傳音義(成音城)疏(正義曰成以昭二十五年卽位二十)
(六年盟于鄟陵三十二年于翟泉此年于臯鼬魯把俱在計杜當云三同盟無注者漏脫耳諸侯薨于朝會加)
(一等此旣薨于會其禮亦當然)
六月葬陳惠公注無傳
許遷于容城注無傳
秋七月公至自會注無傳
劉卷卒注無傳卽劉蚠也劉子奉命出盟召陵死則天
王為告同盟故不具爵音義(卷音權一音眷免反蚠扶粉反為于偽反下吳為蔡)
(同)疏(注正義曰昭二十二年傳曰單子立劉蚠卽此是也世族譜伯蚠劉蚠劉文公劉狄劉卷劉子為一)
(人王朝公卿卒不赴魯魯不會葬文三年書王子虎卒傳曰來赴弔如同盟禮也彼為同盟于翟泉故也此亦)
(書卒明為同盟故也畿内之國不得外交諸侯必非劉邑之臣来赴知是天子為告也天子告臣略言名封而)
(已不言劉子故書不具爵)
葬把悼公注無傳
楚人圍蔡注不服故也
晉士鞅衞孔圉帥師伐鮮虞注無傳孔圉孔羈孫士鞅
卽范鞅音義(圉魚呂反)
葬劉文公注無傳
冬十有一月庚午蔡侯以吳子及楚人戰于柏舉楚師
敗績注師能左右之曰以皆陳曰戰大崩曰敗績吳為
蔡討楚從蔡計謀故書蔡侯以吳子言能左右之也囊
瓦稱人貪以致敗不能死難罪賤之柏舉楚地昭三十
一年傳曰六年十二月庚辰吳入郢今以十一月者并
數閏音義(陳直覲反難乃旦反數所主反)疏(注正義曰師能左右之日以僖二十六年傳例也皆)
(陳曰戰大崩曰敗績莊十一年傳例也吳大蔡小而蔡能以吳者吳子為蔡討楚言蔡能左右之也釋例曰吳)
(雖大國順蔡侯之請自將其衆唯蔡侯之命故亦言以吳子也囊瓦楚之上卿當稱名氏今稱人者貪以致敗)
(又不能死難罪賤之也釋例曰楚之囊瓦貪珮馬以致討稱人罪賤之也昭三十一年傳言六年十二月庚辰)
(吳入郢今以十一月與彼期有差殊者長歴推此年閏十月庚辰又是十一月二十九日其月垂盡并數閏得)
(為十二月也)楚囊瓦出奔鄭注書名惡之音義(惡烏路反)疏(注正義曰)
(文八年宋司城來奔十四年宋子哀來奔傳皆云貴之也不稱名為貴之是稱名為惡之)庚辰吳入
郢注弗地曰入吳不稱子史略文疏(注正義曰弗地曰入襄十三年傳例)
(也上文戰稱吳子此言吳入楚不稱子猶成二年鄭伐許昭十二年晉伐鮮虞史略文無義例公羊榖梁以為)
(吳於戰稱子為其憂中國故進而稱爵及其入郢君舍于君室大夫舍于大夫室反為夷狄之行故貶而稱吳)
(左氏無此義故杜異而顯之)
傳四年春三月劉文公合諸侯于召陵謀伐楚也注
文公王官伯也晉人假王命以討楚之久留蔡侯故
曰文公合諸侯疏(注正義曰劉子是天子大臣故言王官伯也往年蔡侯如晉請晉耳)
(不請天子今稱劉文公合諸侯知是晉人告王假王命以討楚王使劉子會之故言劉文公合諸侯以示)
(禀於王命假王威也)晉荀寅求貨於蔡侯弗得言於范獻子曰
國家方危諸侯方貳將以襲敵不亦難乎水潦方降
疾瘧方起中山不服注中山鮮虞音義(潦音老瘧魚略反)棄
盟取怨無損於楚注晉楚同盟伐之為取怨而失中
山不如辭蔡侯吾自方城以來楚未可以得志注晉
敗楚侵方城在襄十六年祗取勤焉乃辭蔡侯晉人
假羽旄於鄭鄭人與之注析羽為旌王者遊車之所
建鄭私有之因謂之羽旄借觀之音義(祗音支旄音毛析星曆反)
(下放此)疏(注正義曰周禮司常掌九旗之名物全羽為旞析羽為旌道車載旞遊車載旌鄭玄云全)
(羽析羽皆五采繫之於旞旌之上所謂注旄於干首也凡九旗之帛皆用絳道車象路也王以朝夕燕出)
(入遊車木路也王以田以鄙是其析羽為旌王者遊車之所建也釋天云注旄首曰旌李廵曰以旄牛尾)
(著旌首者也孫炎曰析五采羽注旌上亦有旒縿據彼文言之則羽毛者有五色鳥羽又有旄牛尾也言)
(全羽析羽者蓋有全取其趐或析取其翮故有全析二名也繫此鳥羽牛尾於干首猶自别有絳為旒縿)
(縣之於干今之旗韣猶然此傳直言羽耳注不引全羽而以析羽解之者以全羽尊於析羽鄭人所有未)
(必尊貴故以析羽解之計羽旄所用其費無多晉人自應有之而襄十四年范宣子假羽毛於齊此又假)
(羽旄於鄭者或當制作巧異故聞而借觀之)明日或旆以會注或賤者也
繼旐曰旆令賤人施其旆執以從會示卑鄭音義(旆步)
(貝反旐音兆令力呈反下欲令蔡同)疏(注正義曰鄭玄注論語云或云言有人不顯其名而略稱為或)
(是或為賤者也繼旐曰旆釋天文也郭璞曰帛續旐末為燕尾者然則旐謂旂身旆為旂尾晉令賤人建)
(此羽旄施其旒旆於下執之以從其會本謂其美而就鄭借觀之旣得其物令賤人服用之是示其卑侮)
(鄭也鄭是列國而晉卑侮之諸侯於是知晉輕蔑心皆怨恨故晉於是乎失諸侯)晉於是乎
失諸侯注傳言晉無禮所以遂弱將會衞子行敬子
言於靈公注子行敬于衞大夫曰會同難注難得宜
嘖有煩言莫之治也注嘖至也煩言忿爭音義(嘖仕責反)
(一音責爭爭鬭之爭)疏(注正義曰嘖至賈逵云然是相傳訓也易繫辭云聖人有以見天下之賾謂見)
(其至深之處賾亦深之義也謂至於會時有煩亂忿爭之言無才辨者則莫之能治也)其使祝
佗從注祝佗大祝子魚音義(佗徒何反從才用反下師從旅從同大音泰下)
(大祝大卜大史大原同)公曰善乃使子魚子魚辭曰臣展四體
以率舊職猶懼不給而煩刑書若又共二注共二職
音義(共音恭注同)徼大罪也且夫祝社稷之常隸也注隸
賤臣也音義(徼古堯反夫音扶)社稷不動祝不出竟官之制
也注社稷動謂國遷音義(竟音境下同)疏(注正義曰周禮大祝云大師宜)
(于社造于祖設軍社及軍歸獻于社則前祝天子之祝如此則諸侯之祝官亦然也然則彼軍行唯有社)
(無稷今社稷俱動故知謂國遷也國遷唯在竟内得云祝不出竟者詩稱公劉遷豳大王來岐及春秋把)
(都陳留而遷緣陵及許遷于析之屬竝是離棄本國遠適它土故有出竟之事劉以社稷動謂軍行而規)
(社非也)君以軍行祓社釁鼓注師出先有事祓禱於社
謂之宜社於是殺牲以血塗鼓鼙為釁鼓音義(祓音弗徐)
(音廢釁許靳反鼙步西反本又作鞞)疏(注正義曰釋天云起大事動大衆必先有事乎社而後出謂之)
(宜是軍師將出必有祭社之事也周禮女巫掌祓除釁浴則祓亦祭名故知祓社卽宜社是也說文云釁)
(血祭也是殺牲以血塗鼓鼙為釁鼓此皆祝官掌之)祝奉以從注奉社主也音
義(從如字又才用反)疏(正義曰禮軍行必以廟主社主從軍而行尚書甘誓云用命賞于祖弗用)
(命戮于社孔安國云天子親征必載遷廟之祖主及社主行有功則賞祖主前示不專也不用命奔北者)
(則戮之於社主前社主隂隂主殺親祖嚴社之義也是軍行必載社主行故祝官奉主以從)於是
乎出竟若嘉好之事注謂朝會音義(好呼報反)君行師從
注二千五百人卿行旅從注五百人臣無事焉疏(正義)
(曰此會因而侵楚衛侯當以軍行而云臣無事者晉本以會召諸侯傳言將會是赴會之時未知將侵伐)
(也但諸國旣集師衆自多故因得行侵耳)公曰行也及臯鼬注將盟將長
蔡於衞注欲令蔡先衞歃音義(長丁丈反令力呈反先悉薦反下文先衛)
(同歃所洽反又所甲反)衞侯使祝佗私於萇弘曰聞諸道路不
知信否若聞蔡將先衞信乎萇弘曰信蔡叔康叔之
兄也注蔡叔周公兄康叔周公弟疏(注正義曰史記管蔡世家云武)
(王同母兄弟十人母曰大姒文王正妃也其長子曰伯邑考次曰武王𤼵次曰管叔鮮次曰周公旦次曰)
(蔡叔度次曰曹叔振鐸次曰郕叔武次曰霍叔處次曰康叔封次曰𥅆季載如彼文則蔡叔周公弟也今)
(以蔡叔為周公兄者以僖二十四年傳富辰言文之昭十六國蔡在魯上明以長幼為次賈逵等皆言蔡)
(叔周公兄故杜從之馬遷之言多辟謬故不用史記為說)先衞不亦可乎子魚曰
以先王觀之則尚德也昔武王克商成王定之選建
明德以藩屏周故周公相王室以尹天下注尹正也
音義(藩方元反相息亮反)於周為睦注睦親厚也以盛德見親
厚分魯公以大路大旂注魯公伯禽也此大路金路
錫同姓諸侯車也交龍為旂周禮同姓以封音義(分扶)
(問反下竝同路本亦作輅音路下皆同旂其依反錫星歴反)疏(注正義曰周禮巾車云金路建大旂)
(以賓同姓以封鄭玄云金路以金餙諸末大旂九旗之畫交龍者以賓以會賓客同姓以封謂王子母弟)
(以功德出封若魯衛也交龍為旂司常文也)夏后氏之璜注璜美玉名音
義(夏戸雅反下皆同璜音黃)疏(注正義曰夏后氏所寳歴代傳之知美玉名也哀十四年傳云向魋)
(出於衛地公文氏攻之求夏后氏之璜焉則璜非一也尚書旅獒及魯語皆云古者分同姓以寳玉展親)
(則先王不以玉賜向魋向魋自規求得之也鄭玄注周禮云半璧曰璜)封父之繁弱注
封父古諸侯也繁弱大弓名音義(父音甫下武父同封父國名繁扶元)
(反)疏(注正義曰鄭玄云古者伐國遷其重器以與同姓此繁弱封父之國為之不知何時滅其國而)
(得之也孔叢云楚王張繁弱之弓載忘歸之矢以射蛟于雲夢是繁弱為弓名也)殷民六族
條氏徐氏蕭氏索氏長勺氏尾勺氏使帥其宗氏輯
其分族將其類醜注醜衆也音義(索素各反下同勺市灼反下同輯音)
(集又七入反)以法則周公用卽命于周注卽就也使六族
就周受周公之法制是使之職事于魯注共魯公之
職事音義(共音恭下文以共王職同)以昭周公之明德注昭顯也
疏(正義曰使六族之長各自帥其當宗同氏輯合也合其所分枝屬族屬也將其族類人衆以法則周)
(公令其移家居魯用就受周公之命是以使之共職事于魯以昭周公之明德也下賜殷民七族亦是使)
(之法則康叔令共職事于衛也賜唐叔及壊姓九宗亦然)分之土田陪敦注陪增
也敦厚也音義(陪本亦作倍同步回反)疏(正義曰陪是加增之義敦厚釋詁文也言)
(旣封為大國地方五百里又分以土田更增彼寬厚為七百里也明堂位云封周公于曲阜地方七百里)
(鄭玄云公之地方五百里加魯以四等之附庸方百里者二十四并五五二十五積四十九開方之得七)
(百里鄭玄周禮大司徒注云凡諸侯為牧正帥長及有德者乃有附庸公無附庸侯附庸九同伯附庸七)
(同子附庸五同男附庸三同進則取焉退則歸焉魯於周法不得有附庸故言錫之也地方七百里者包)
(附庸以大言之附庸二十四言得兼此四等矣是增厚魯國之事也)祝宗卜史注大祝
宗人大卜大史凡四官備物典策注典策春秋之制
音義(策本又作冊亦作筴或作笧皆初革反)官司彝器注官司百官也
彝器常用器音義(彜羊之反)疏(正義曰祝宗接神之官大卜主卜大史主書與此四)
(等官人使之將歸於魯也服虔云備物國之職物之備也當謂國君威儀之物若今繖扇之屬備賜魯也)
(杜不觧備物則與典策為一也備物典策謂史官書策之典若傳之所云𤼵凡之類賜之以法使依法書)
(時事也官司彜器謂百官常用之器蓋罇罍俎豆之屬具賜魯也)因商奄之民注商
奄國名也與四國流言或迸散在魯皆令卽屬魯懷
柔之音義(迸彼諍反令徐力呈反)疏(注正義曰書傳云武王殺紂繼公子禄父及管蔡流)
(言奄君謂禄父曰武王死成王幼周公疑此百世之時請舉事然後祿父及三監叛是奄與四國流言也)
(昭九年傳云蒲姑商奄吾東土也此復云因商奄之民則商奄是東方之國近魯之地也昭元年傳云周)
(有徐奄杜以彼奄與此商奄為一故土地名奄商奄二名共為一國此注言商奄國名以商奄二字為國)
(名也詩稱四國流言毛傳以四國為管蔡商奄則商奄各自為國奄則此奄是也商謂紂子禄父下云管)
(蔡啟商是名禄父為商也然則毛言商奄為二杜言商奄為一杜言四國流言亦謂管蔡禄父與商奄為)
(四也商奄卽四國之一言與者據民與四國之君流言故言與也或者據奄君道三國為亂故言與總稱)
(四國非為商奄外别有四國也言封魯於少皥之虚則商奄非魯地也非魯地而言因其民是誅商奄之)
(日民或迸散在魯皆命使卽屬於魯令魯懷柔之玄卿以為三監與商為四國奄在外故言與四國)命
以伯禽注伯禽周公世子時周公唯遣伯禽之國故
皆以付伯禽疏(注正義曰詩魯頌說封魯之事云王曰叔父建爾元子俾侯于魯是伯禽)
(為周公世子也魯世家云周公相成王使其子伯禽代就封于魯文十三年公羊傳曰周公何以稱大廟)
(于魯封魯公以為周公也周公拜乎前魯公拜乎後曰生以養周公死以為周公主然則周公之魯乎曰)
(不之魯也封魯公以為周公則周公曷為不之魯欲天下之一乎周也其意言周公聖人若使之魯則恐)
(天下廻心向之故不使之魯也以周公身不適魯唯遣伯禽之國故傳皆言分魯公不言分周公也傳言)
(命以伯禽於體例命以康誥命以唐誥則伯禽亦似策命篇名今杜云唯遣伯禽之國故皆以付伯禽則)
(伯禽非是誥誓篇名若必是誥誓當云命以魯誥旣為國君不得與君牙伯冏同類也劉炫云伯禽猶下)
(命以康誥是伯禽為命書似書序穆王命君牙為周大司徒作君牙卽以君牙為篇與此同也)而封
於少皥之虛注少皥虛曲阜也在魯城内音義(少詩照反)
(注及下同皥胡老反虚起居反注及下皆同)疏(注正義曰此注少皥之虛卽曲阜是也曲阜在魯城)
(内則魯之所都正在少皥虛矣昭二十九年注窮桑少皥之號窮桑地在魯北與此異者賈逵云少皥居)
(窮桑登為帝蓋未為帝居魯北旣為帝乃居魯也)分康叔注康叔衞之祖以
大路少帛綪茷旃旌注少帛雜帛也綪茷大赤取染
草名也通帛為旃析羽為旌音義(綪七見反茷步貝反又音吠旃章然)
(反)疏(注正義曰周禮司常云通帛為旜雜帛為物鄭玄云通帛謂大赤從周正色無餙雜帛者以帛)
(素餙其側白殷之正色大赤是通帛知少帛是雜帛也釋草云茹蘆茅蒐郭璞曰今之蒨也可以染絳則)
(綪是染赤之草茷卽旆也爾雅繼旐曰旆旐是旂身旆是旂尾尾猶用赤則通身皆赤知綪茷是大赤大)
(赤卽今之紅旗取染赤之草為名也蓋王以通帛雜帛竝賜衛也然則大赤卽是旃也於綪茷之下更言)
(旃者茷言旂尾旃言旂身圓其文故具言耳若其不然旌是干之所建旗皆有旌少帛旃旆之後何須更)
(復言旌明是圓其文故重言之)大呂注鐘名疏(正義曰周鑄無射魯鑄林鍾皆以律名名)
(鍾知此大呂姑洗皆鐘名也其聲與此律相應故以律名焉)殷民七族陶氏施氏
繁氏錡氏樊氏饑氏終葵氏封畛土略自武父以南
及圃田之北竟注畛塗所徑也略界也武父衞北界
圃田鄭藪名音義(陶徒刀反繁步河反錡魚綺反畛之忍反一音真圃布五反本亦作)
(圃同塗音徒徑音經藪素口反)疏(注正義曰周禮遂人云夫間有遂廣深各二尺遂上有徑容車馬也)
(十夫有溝廣深四尺溝上有畛容大車百夫有洫廣深八尺洫上有塗容乘車一軌千夫有澮廣二尋深)
(二仞澮上有道容二軌萬夫有川川上有路容三軌畛是路故為塗所徑也桓十二年公會鄭伯盟于武)
(父杜云陳留濟陽縣東北有武父城彼是鄭地與此武父非一也土地名云傳曰封畛土略自武父以南)
(則武父衛之北竟也非河南武父其地闕無處故直云衛北界也釋地十藪鄭有圃田郭璞曰今滎陽中)
(牟縣西圃田澤是也衛之南竟至此澤畔)取於有閻之土以共王職注有
閻衞所受朝宿邑蓋近京畿音義(近附近之近下近京同)取於
相土之東都以會王之東蒐注為湯沐邑王東廵守
以助祭泰山音義(相息亮反蒐所求反守手又反)疏(正義曰土地名有閻之土與相)
(土之東都其地皆闕無其處言共王職猶魯之許田蓋近京畿也會王東蒐則為從王廵守助祭泰山為)
(湯沐之邑若鄭之祊田蓋近泰山也王廵守者諸侯為王守土天子以時出廵行之今言蒐則王之廵守)
(亦因田獵以教習兵士)聃季授土注聃季周公弟司空音義(聃乃)
(甘反)疏(注正義曰富辰言文之昭聃季在魯下史記大姒十子聃季最少是周公弟也周禮司空主土)
(司徒主民知聃季授土為司空也下陶叔授民為司徒也)陶叔授民注陶叔司徒
命以康誥而封於殷虛注康誥周書殷虛朝歌也皆
啟以商政疆以周索注皆魯衞也啟開也居殷故地
因其風俗開用其政疆理土地以周法索法也音義
(疆居良反注及下同)疏(注正義曰王制云凡居民材必因天地寒煖燥濕廣谷大川異制民生其間者)
(異俗脩其教不易其俗齊其政不易其宜是言王者布政當順民俗而施之也此民習商之政為日已久)
(還因其風俗開導以舊政也衛居殷虚開以商政可矣魯亦開以商政者王者所法不過二代夏在衛西)
(魯在衛東夏政非魯所及與衛大同以殷之餘民有六族將其醜類以卽事于魯故與衛皆啟以商政也)
(疆理土地以周法則三代經界法皆有異其異未盡聞也索之為法相傳訓耳考工記量器銘曰時文思)
(索允臻其極鄭亦以索為法)分唐叔注唐叔晉之祖以大路密須
之鼓注密須國名闕鞏注甲名音義(鞏九勇反)沽洗注鐘
名音義(沽音孤洗息典反)懷姓九宗職官五正注懷姓唐之
餘民九宗一姓為九族職官五正五官之長音義(長丁)
(丈反下文乃長衞同)疏(注正義曰懷姓居在晉地而不言殷民知是唐之餘民也言懷姓九宗則皆姓)
(懷矣知一姓而有九族也職官五正杜云五官之長則謂五官之長子孫耳曲禮云天子之五官曰司徒)
(司馬司空司士司寇鄭玄云此殷時制也然則殷時五官居在唐地世為貴族以賜唐叔使主領之所以)
(榮寵唐叔也殷之五官不必皆在唐地但有三官四官亦得總五言之劉炫云職官五正職主也正長也)
(主官事者有五長分九宗為五官使主之此九宗蓋宗有一人數少者當宗不足立官并之為五使五官)
(領此九宗或以為於懷姓之内立五正使分主九宗未知誰是故備言之或以為五官之長謂如昭二十)
(九年蔡墨所云五行之官長也是天子之大臣非唐之遺民然姓而有五也并賜唐叔豈天子得以五行)
(官長賜諸侯哉)命以唐誥而封於夏虛注唐誥誥命篇名也
夏虛大夏今大原晉陽也啟以夏政注亦因夏風俗
開用其政疆以戎索注大原近戎而寒不與中國同
故自以戎法三者皆叔也而有令德故昭之以分物
不然文武成康之伯猶多而不獲是分也唯不尚年
也疏(正義曰文武成康皆以處長而立未得更有兄伯封為諸侯而云伯猶多者以叔年稚於伯仲)
(處叔而得分多明其長者無所得伯是兄弟之長故舉伯以為言所云猶多者甚言之耳歴檢書傳文武)
(成康未有兄為諸侯者幼者分物多長者無所得此唯為不尚年故也)管蔡啟商惎間
王室注惎毒也周公攝政管叔蔡叔開道紂子祿父
以毒亂王室音義(惎音忌間間厠之間道音導)王於是乎殺管叔
而蔡蔡叔注周公稱王命以討二叔蔡放也音義(蔡蔡)
(叔上素逹反注同下蔡叔如字)以車七乘徒七十人注與蔡叔車徒
而放之音義(乘繩證反)其子蔡仲改行帥德周公舉之以
為己卿士注為周公臣音義(行下孟反)見諸王而命之以
蔡注命為蔡侯音義(見賢遍反)其命書云王曰胡無若爾
考之違王命也注胡蔡仲名疏(正義曰書序云蔡叔旣没王命蔡仲踐諸)
(侯位作蔡仲之命其經云唯周公位冡宰正百工羣叔流言乃致辟管叔于商囚蔡叔于郭鄰以車七乘)
(降霍叔于庶人三年不齒蔡仲克庸祗德周公以為卿士叔卒乃命諸王邦之蔡王若曰小子胡惟爾率)
(德改行克慎厥猷肆予命爾侯于東土往卽乃封敬哉爾尚蓋前人之愆惟忠惟孝率乃祖文王之&KR0595;訓)
(無若爾考之違王命傳之此言皆述書意而為之辭唯增言徒七十人耳孔安國云郭鄰中國之外地名)
(亦不知何方地名也注正義曰惎毒間亂賈逵云然是相傳訓也道禄父作亂將以害周若毒螫然故云)
(毒亂王室也蔡仲之命篇云周公乃致辟管叔于商囚蔡叔于郭鄰則是周公誅之矣而此言王者周公)
(稱王命以討之書序云成王旣伐管叔蔡叔是稱王命之文也說文云&KR1281;散之也從米殺聲然則&KR1281;字殺)
(下米也&KR1281;為放散之義故訓為放也隸書改作已失字體&KR1281;字不復可識寫者全類蔡字至有為一蔡字)
(重點以讀之者今定本作蔡非也孔安國云明王之法誅父用子言至公周公圻内諸侯二卿治事是為)
(周公圻内采邑之卿也)若之何其使蔡先衞也武王之母弟八
人周公為太宰康叔為司寇聃季為司空五叔無官
豈尚年哉注五叔管叔鮮蔡叔度成叔武霍叔處毛
叔聃也疏(正義曰上言十人而此云八者伯邑考已死不數武王故八人尚書蘇公為司寇此)
(言康叔者為蘇公出封為國康叔替之注正義曰史記云聃季載杜云毛叔聃又不數叔振鐸者杜以振)
(鐸非周公同母故不數之或杜别有所見不以管蔡世家為說)曹文之昭也注文王
子與周公異母音義(昭上饒反說文作紹)晉武之穆也注武王
子曹為伯甸非尚年也注以伯爵居甸服言小音義
(甸徒練反)疏(正義曰於昭穆曹是晉之叔父也晉為大國多受分物曹為伯爵而在甸服非是尊尚年)
(長也桓二年傳云晉甸侯也晉亦在甸唯侯伯之爵異耳言為伯甸連言之耳於甸無升降也鄭玄云曹)
(今濟隂定陶也去王城八百里東都之畿方六百里半之三百里侯服五百里定陶在畿外故為在甸服)
(言其小也)今將尚之是反先王也晉文公為踐土之盟衞
成公不在夷叔其母弟也猶先蔡注踐土召陵二會
經書蔡在衞上霸主以國大小之序也子魚所言盟
㰱之次其載書云王若曰晉重注文公音義(重直龍反)魯
申注僖公衞武注叔武蔡甲午注莊侯鄭捷注文公
音義(捷在接反)齊潘注昭公音義(潘普安反)宋王臣注成公音
義(宋王臣如字本或作壬如林反)莒期注兹丕公也齊序鄭下周之
宗盟異姓為後音義(丕普悲反)藏在周府可覆視也吾子
欲復文武之略注略道也音義(覆芳服反)疏(正義曰言周家府藏之内)
(有此載書在也本或為盟府由僖五年傳藏於盟府涉彼而誤耳)而不正其德將如
之何萇弘說告劉子與范獻子謀之乃長衞侯於盟
疏(正義曰正長也謂不長其有德者也釋例曰周之宗盟異姓為後故踐土之盟載書齊宋雖大降於)
(鄭衞斥周而言指謂王官之宰臨盟者也其餘雜盟未必皆然踐土召陵二會皆蔡在衛上時國次也至)
(盟乃正其高下者敬共明神本其始也是言會以國之大小為次至盟乃先同姓盟之先同姓者唯謂王)
(官之宰臨盟時耳踐土則王子虎盟諸侯於王庭此盟則劉子在焉故二者先同姓其餘雜盟亦以國之)
(大小為次故襄二十七年宋之盟晉楚爭先若其皆先同姓則楚不得競也以此知餘盟不然)反自
召陵鄭子大叔未至而卒晉趙簡子為之臨甚哀曰
黃父之會注在昭二十五年音義(說音悅為于偽反下楚為沈同臨力)
(鴆反父音甫)夫子語我九言曰無始亂無怙富無恃寵無
違同無敖禮無驕能注以能驕人音義(語魚據反怙音戸敖五報)
(反)疏(正義曰古者一字與二字並為一言易云伏羲作十言之教曰乾坤震巽坎離艮兌消息乾坤)
(雖是二字亦一出口乃得言之故謂之一言今則一字為一言三字以上為一句)無復怒注
復重也音義(復扶又反注同)無謀非德注非所謀也無犯非
義注傳言簡子能用善言所以遂興○沈人不會于
召陵晉人使蔡伐之夏蔡滅沈秋楚為沈故圍蔡伍
員為吳行人以謀楚楚之殺郤宛也注在昭二十七
年音義(員音云)伯氏之族出注郤宛黨伯州犂之孫嚭
為吳大宰以謀楚楚自昭王卽位無歲不有吳師蔡
侯因之以其子乾與其大夫之子為質於吳冬蔡侯
吳子唐侯伐楚注唐侯不書兵屬於吳蔡音義(犂力兮反)
(嚭普鄙反乾其連反質音致)舍舟于淮汭注吳乘舟從淮來過蔡
而舍之音義(舍音赦置也又音捨棄也注同汭人銳反)自豫章與楚夾漢
注豫章漢東江北地名音義(夾古洽反)疏(注正義曰漢書地理志豫章郡)
(名在江南此在江北者土地名云定二年楚人伐吳師于豫章吳人見舟于豫章而潛師于巢吳軍楚師)
(于豫章又柏舉之役吳人舍舟于淮汭而自豫章與楚師夾漢此皆在江北淮南蓋後徙在江南之豫章)
左司馬戌謂子常曰子㳂漢而與之上下注㳂緣也
緣漢上下遮使勿渡音義(㳂悅全反上時掌反遮正奢反)我悉方城
外以毁其舟注以方城外人毁吳所舍舟還塞大隧
直轅冥阨注三者漢東之隘道音義(隧音遂冥亡丁反本或作寘之)
(豉反阨於懈反本或作隘音同)子濟漢而伐之我自後擊之必大敗
之旣謀而行武城黑謂子常注黑楚武城大夫曰吳
用木也我用革也注用軍器不可久也不如速戰史
皇謂子常楚人惡子而好司馬注史皇楚大夫司馬
沈尹戌音義(惡烏路反好呼報反)若司馬毁吳舟于淮塞城口
而入注城口三隘道之總名是獨克吳也子必速戰
不然不免乃濟漢而陳自小别至于大别注禹貢漢
水至大别南入江然則此二别在江夏界音義(陳直覲反)
(下文及注同夏戸雅反)疏(注正義曰禹貢云嶓冡導漾東流為漢又東為滄浪之水過三澨至于大)
(别南入于江孔安國云三澨水名入漢大别山名觸山廻南入江如彼文大别在江北小别當近之小别)
(當在大别之東也何則子常從小别與吳戰退而至大别明其自東而漸西也土地名小别大别皆闕不)
(知所在或曰大别在安豊縣西南傳曰吳旣與楚夾漢然後楚乃濟漢而陳自小别至于大别然則二别)
(近漢之名無緣反在安豊也)三戰子常知不可欲奔注知吳不可
勝史皇曰安求其事注求知政事難而逃之將何所
入子必死之初罪必盡說注言致死以克吳可以免
貪賄致寇之罪音義(難乃旦反)十一月庚午二師陳于柏
舉注經所以書戰二師吳楚師闔廬之弟夫槩王晨
請於闔廬曰楚瓦不仁注瓦子常名其臣莫有死志
先伐之其卒必奔而後大師繼之必克弗許夫槩王
曰所謂臣義而行不待命者其此之謂也今日我死
楚可入也音義(卒子忽反下同)疏(正義曰臣見義則行不待君命古有此言故云其此)
(之謂也今日我致死而戰楚可入也)以其屬五千先擊子常之卒子常
之卒奔楚師亂吳師大敗之子常奔鄭史皇以其乘
廣死注以戰死音義(乘繩證反廣古曠反)吳從楚師及淸發注
清發水名將擊之夫槩王曰困獸猶鬭况人乎若知
不免而致死必敗我若使先濟者知免後者慕之蔑
有鬭心矣半濟而後可擊也從之又敗之楚人為食
吳人及之奔食而從之敗諸雍澨五戰及郢注奔食
食者走不陳故不在戰數音義(澨市制反)疏(注正義曰五戰謂濟漢而)
(陳自小别至于大别三戰也柏舉也清𤼵也此已五矣若復數雍澨則為六也傳例皆陳曰戰奔食而從)
(之則食者走不暇為陳故不數也)己卯楚子取其妹季芈畀我以出
涉睢注睢水出新城昌魏縣東南至枝江縣入江是
楚王西走音義(芈面爾反楚姓畀必利反世族譜季芈畀我皆平王女也服云畀我季芈)
(之字睢音七餘反下同)疏(正義曰世族譜季芈與畀我二人皆平王女也服虔云季芈許嫁而字畀)
(我季芈字也禮婦人許嫁笄而稱字季芈稱字是許嫁也蓋遭亂夫死而改適鍾建耳注正義曰睢地名)
(睢水出新城昌魏縣南𤼵河山東南經襄陽至南郡枝江縣入江此水在郢都之西楚王辟吳而西走)
鍼尹固與王同舟王使執燧象以奔吳師注燒火燧
繫象尾使赴吳師驚却之音義(鍼之林反燧音遂)疏(注正義曰賈逵)
(云燧火燧也象象獸也以火繫其尾使奔吳師驚却其衆使王得脫杜用其說也禮有金燧木燧皆取火)
(之物故以燧名火也說文云象長牙鼻南越之大獸也南州異物志云象身倍數牛而目則如豕其鼻長)
(七八尺其所食物皆鼻取之性馴良為人所養夷人服乘之史記大宛傳曰身毒國其民皆乘象以戰是)
(象可調馴楚近南邊故有此象王將涉睢吳師來偪故使以火繫象尾令突吳師使驚馬却之執燧象者)
(旣繫火於尾執而牽向吳師乃放之)庚辰吳入郢以班處宮注以尊卑
班次處楚王宫室子山處令尹之宮注子山吳王子
夫槩王欲攻之懼而去之夫槩王入之注入令尹宮
也言吳無禮所以不能遂克左司馬戌及息而還注
息汝南新息也聞楚敗故還敗吳師于雍澨傷注司
馬先敗吳師而身被創音義(創初良反)初司馬臣闔廬故
恥為禽焉注司馬嘗在吳為闔廬臣是以今恥於見
禽謂其臣曰誰能免吾首吳句卑曰臣賤可乎司馬
曰我實失子可哉注失不知子賢音義(句古侯反)疏(正義曰言)
(我比來失子不知子有賢行臨難能免吾首女今可守此言哉)三戰皆傷曰吾不可
用也已句卑布裳剄而裹之注司馬已死剄取其首
音義(剄古頂反裹音果)疏(注正義曰言布裳剄之是司馬傷而自殺故云已死)藏其身
而以其首免注傳言司馬之忠壯疏(注正義曰謀毁舟敗吳是忠也)
(雖傷猶戰不止是壯也)楚子涉睢濟江入于雲中注入雲夢澤
中所謂江南之夢音義(夢如字又音蒙)疏(注正義曰土地名云南郡枝江縣西)
(有雲夢城江夏安陸縣東南亦有夢城或曰南郡華容縣東南有巴丘湖江南之夢也郢都在江北睢東)
(王走西涉睢又南濟江乃入于雲中知此在江南昭三年王與鄭伯田於江南之夢謂此也言江南之夢)
(則江北亦有夢矣司馬相如子虚賦云雲夢者方九百里則此澤跨江南北)王寢盜攻之
以戈擊王王孫由于以背受之中肩王奔鄖鍾建負
季芈以從注鍾建楚大夫音義(中丁仲反鄖音云從才用反下同一音如)
(字)由于徐蘇而從注以背受戈故當時悶絶鄖公辛
之弟懷將弑王曰平王殺吾父我殺其子不亦可乎
注辛蔓成然之子鬭辛也昭十四年楚平王殺成然
音義(殺如字又申志反下我殺同蔓音萬)辛曰君討臣誰敢讐之君命
天也若死天命將誰讐詩曰柔亦不茹剛亦不吐不
侮矜寡不畏彊禦唯仁者能之注詩大雅言仲山甫
不辟疆陵弱音義(茹音汝矜古頂反)疏(正義曰詩大雅烝民美宣王之詩其章内)
(言仲山甫不茹柔不吐剛也釋言云啜茹也舍人曰啜茹食也檀弓云啜菽飲水啜菽謂食藜藿也然則)
(茹者噉食之名)違彊陵弱非勇也乘人之約非仁也滅宗廢
祀非孝也注弑君罪應滅宗動無令名非知也必犯
是余將殺女鬭辛與其弟巢以王奔隨音義(知音智女音汝)
疏(正義曰桓六年傳曰漢東之國隨為大土地名隨義陽隨縣其國在楚之東也土地名鄖江夏雲杜)
(縣則是楚之西南吳師猶尚在楚更東來奔隨國者蓋為楚與隨有恩謂可保守故也)吳人從
之謂隨人曰周之子孫在漢川者楚實盡之天誘其
衷致罰於楚而君又竄之注竄匿也音義(衷音忠竄七亂反匿)
(女力反)周室何罪君若顧報周室施及寡人以奬天衷
注奬成也音義(施以䜴反)君之惠也漢陽之田君實有之
楚子在公宫之北注隨公宮也吳人在其南子期似
王注子期昭王兄公子結也逃王而已為王曰以我
與之王必免隨人卜與之不吉乃辭吳曰以隨之辟
小而密邇於楚楚實存之世有盟誓至于今未改若
難而棄之何以事君執事之患不唯一人注一人楚
王音義(辟匹亦反難乃旦反)若鳩楚竟敢不聽命吳人乃退注
鳩安集也音義(竟音境)鑪金初官於子期氏實與隨人
要言注要言無以楚王與吳并欲脱子期音義(鑪本又作)
(鑢金名音慮是也)王使見注王喜其意欲引見之以比王臣
且欲使盟隨人音義(見賢遍反下注敢見皆同)辭曰不敢以約為
利注此約謂要言也此一時之事非為德舉故辭不
敢見亦不肯為盟主音義(約如字又於妙反)王割子期之心
以與隨人盟注當心前割取血以盟示其至心初伍
員與申包胥友注包胥楚大夫音義(包必交反)其亡也謂
申包胥曰我必復楚國注復報也申包胥曰勉之子
能復之我必能興之及昭王在隨申包胥如秦乞師
曰吳為封豕長蛇以荐食上國注荐數也言吳貪害
如蛇豕音義(荐在薦反數所角反)疏(注正義曰釋言云荐再也再亦數之義也)虐始
於楚寡君失守社稷越在草莽使下臣告急曰夷德
無厭若鄰於君疆埸之患也注吳有楚則與秦鄰音
義(草莽舊作茅亡交反今本多作莽莫蕩反下同厭於鹽反疆居良反埸音亦)逮吳之未
定君其取分焉注與吳共分楚地音義(逮音代分扶問反)若
楚之遂亡君之土也若以君靈撫之世以事君注撫
存恤也秦伯使辭焉曰寡人聞命矣子姑就館將圖
而告對曰寡君越在草莽未獲所伏注伏猶處也下
臣何敢卽安立依於庭牆而哭日夜不絶聲勺飲不
入口七日秦哀公為之賦無衣注詩秦風取其王于
興師脩我戈矛與子同仇與子偕作與子偕行音義
(勺市灼反又音灼為于偽反仇音求)疏(正義曰無衣刺用兵也秦人刺其君好攻戰亟用兵而不與民)
(同欲焉其詩云豈曰無衣與子同袍王于興師脩我戈矛與子同仇鄭注云此責康公之言也君豈嘗曰)
(女無衣我與女同袍乎言不與民同欲也下注云君不與我同欲而於王興師則云脩我戈矛與子同仇)
(往伐之刺其好攻戰又云豈曰無衣與子同澤王于興師脩我矛戟與子偕作又云豈曰無衣與子同裳)
(王于興師脩我甲兵與子偕行)九頓首而坐注無衣三章章三頓首
秦師乃出注為明年包胥以秦師至張夲
春秋左傳注疏卷五十四
春秋左氏傳注疏卷五十四考證
元年春王○(臣召南)按定無正月則此春王連下文三
月為句也注家解所以無正月之故截此二字疏亦
從之其實當連下讀
晉人執宋仲幾于京師疏長歴推辛巳是正月七日也
○監本脫推字
傳將以城成周魏子涖政衞彪傒曰一叚○顧炎武日
知錄曰此傳與昭三十二年傳共一事左氏兩收而
失删其一耳周之正月晉之十一月也前傳曰己丑
士彌牟營成周云云此傳曰庚寅栽宋仲幾不受功
庚寅卽己丑之明日而傳分為兩年豈有遲之兩月
而始栽宋仲幾乃不受功者乎且此役又不過三旬
而畢矣
傳魏獻子屬役於韓簡子注簡子韓起孫不信也○(臣)
(浩)按不信當是韓須之子須未及為卿先卒不信代
立者也史記韓世家宣子生貞子貞子生簡子然則
須卽貞子歟
傳孟懿子會城成周注不書公未卽位○趙汸補注曰
前年冬會而令役新年乃赴功無再書之法
傳晉女叔寬曰周萇弘齊高張皆將不免萇叔違天高
子違人天之所壊不可支也衆之所為不可奸也○
趙汸補注曰女寬之言不明君臣之義非知天者也
晉伯字亦曰天方授楚皆周末士大夫偷慢之言至
范鞅謂季孫有天之贊則又託以文其奸皆邪說也
(臣召南)按趙氏此論最正信如女叔寬言將自古忠
臣義士皆違天乎哉
傳子家子不見叔孫易幾而哭○趙汸補注曰季孫逐
君君臣之義絶故子家子亦與季孫絶其不見叔孫
卽所以絶季孫也
傳吳人見舟於豫章而潛師於巢○(臣召南)按釋例土
地名謂豫章為淮南江北地甚確且與巢當亦不遠
也
公如晉至河乃復○程子曰意如上不請天子下不請
方伯而立定公故晉怒而公往朝焉晉辭公而復明
年因會而請盟于臯鼬
蔡侯以吳子及楚人戰于柏舉○孫復曰以者乞師而
用之也吳稱子者大救蔡也晉合十八國之君不能
救蔡伐楚吳子救之伐之吳晉強弱之勢較然故自
是諸侯大小皆宗於吳
傳晉荀寅求貨於蔡侯○(臣召南)按晉自平公以後其
卿大夫皆貪求賄賂致失諸侯與楚囊瓦何異哉范
鞅荀寅穢跡尤著宜乎先四族而亡也
傳嘖有煩言○煩監本訛作頓今改正
傳祝奉以從疏尚書甘誓云用命賞于祖○甘誓監本
訛作其音今改正
傳夏后氏之璜疏古者分同姓以寳玉展親○寳監本
訛作珍今改正
傳五叔無官豈尚年哉注毛叔聃也○(臣召南)按傳旣
曰聃季為司空矣謂之無官可乎不數曹叔振鐸而
數毛叔聃此不可解孔氏揣杜氏之意謂叔鐸非周
公同母故不數之亦未可信
傳夫子語我九言曰○王應麟曰古以一句為一言子
大叔九言論語一言以蔽之曰思無邪是也秦漢以
來乃有句稱今以一字為一言如五言六言七言詩
之類非也
又疏古者一字與二字並為一言易曰伏羲作十言
之教曰乾坤震巽坎離艮兌消息乾坤雖是二字亦
一出口乃得言之故謂之一言今則一字為一言三
字以上為一句○(臣照)按此疏語必有舛訛乾坤震
巽坎離艮兌消息為十字曰十言孔氏乃以乾坤二
字為一言則九言矣又以此為十言之教何也
傳奔食而從之○(臣召南)按杜注以奔食為句林堯叟
以奔字為句食而從之為句言吳人卽食楚軍之食
而從之戰也
傳九頓首而坐秦師乃出○(臣召南)按申包胥戰國策
謂之棼冐勃蘇莫敖子華曰昔吳與楚戰于柏舉三
戰入郢棼冐勃蘇贏糧潛行上崢山踰深溪蹠穿膝
暴七日而薄秦朝雀立不轉晝吟宵哭七日不得告
水漿無入口秦遂出革車千乘卒萬人屬之子滿與
子虎下塞以東與吳人戰于濁水大敗之卽此事也
(臣照)按管子申麃醫郢申麃當亦卽是申包胥蓋吳
楚之間人名非告于上國而史得書于策者大抵皆
有音無字隨紀載者所聞而書之申麃申包胥棼冐
勃蘇音皆似也
春秋左氏傳注疏卷五十四考證
