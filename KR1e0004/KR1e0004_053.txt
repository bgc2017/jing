春秋左傳注疏卷五十三(起昭公二十九年盡三十二年)
晉杜氏注唐陸德明音義孔穎達疏
經二十有九年春公至自乾侯居于鄆注以乾侯至不
得見晉侯故疏(注正義曰二十五年公孫于齊齊侯唁公于野井二十六年經書公至自齊公)
(雖不至齊都旣入齊境得與齊侯相見故書公至自齊往年公如晉次于乾侯雖入晉境不得與晉侯相見故)
(書至自乾侯以乾侯致告於廟者為不得見晉侯故)齊侯使高張來唁公注唁公
至晉不見受高張高偃子音義(唁音彦)疏(注正義曰詩毛傳曰弔失國曰)
(唁二十五年公新失國齊侯唁公可矣於此復唁公者公以齊不憂已棄而適晉望得晉人矜之晉侯不肯見)
(公齊侯心復恨公嫌公此舉故遣唁公所以嗤笑公也故云唁公至晉不見受又似更復失國故唁之)
公如晉次于乾侯注復不見受往乾侯音義(復扶又反)
夏四月庚子叔詣卒注無傳
秋七月
冬十月鄆潰注無傳民逃其上曰潰潰散叛公音義(潰戶)
(對反)疏(注正義曰民逃其上曰潰文三年傳例也公自二十六年以來常居于鄆此時公旣如晉必留人守)
(鄆鄆人潰散而叛公使公不得更來當是季氏道之使然)
傳二十九年春公至自乾侯處于鄆齊侯使高張來
唁公稱主君注比公於大夫疏(注正義曰傳稱范宣子撫荀偃云事吳敢)
(不如事主醫和謂趙文子曰主是謂矣如此之類大夫稱主𫝊文多矣今高張以齊侯之命稱公為主君)
(以晉不受公故輕侮之比公於大夫也)子家子曰齊卑君矣君祗辱焉
注言往事齊適取辱音義(祗音支)公如乾侯注為齊所
卑故復適晉冀見恤音義(復扶又反)三月己夘京師殺
召伯盈尹氏固及原伯魯之子注皆子朝黨也稱伯
魯子終不說學音義(召上照反說音悦)尹固之復也注二十
八年尹固與子朝俱奔楚而道還疏(注正義曰尹固復還之年傳雖)
(不載以婦人尤之云其過三歲乎知以二十六年在道而還至此為三歲也)有婦人遇之
周郊尤之曰處則勸人為禍行則數日而反是夫也
其過三歲乎夏五月庚寅王子趙車入于鄻以叛隂
不佞敗之注趙車子朝之餘也見王殺伯盈等故叛
鄻周邑音義(數所主反鄻列勉反)平子每歲賈馬注賈買也
音義(賈古買反)具從者之衣屨而歸之于乾侯公執歸馬
者賣之注賣其馬乃不歸馬衛侯來獻其乘馬曰啓
服注啓服馬名音義(乘如字)疏(注正義曰釋畜云馬前右足白啓郭璞曰左傳)
(曰啓服詩曰兩服上襄鄭玄云兩服中央夾轅者此馬毛色名啓公用以夾轅故以啓服為名也)塹
而死注隋塹死也音義(塹七豔反)公將為之櫝注為作棺
也音義(將為如字一音于偽反櫝徒木反為作于偽反下同)子家子曰從者病
矣請以食之乃以幃裹之注禮曰敝幃不棄為埋馬
也音義(食音似裹古火反)疏(注正義曰檀弓文也禮有埋馬之法子家子請以馬肉食從者)
(以公將為之櫝所以深抑之公感子家子之言方始依禮以帷裹之史記滑稽傳云楚莊王有所愛馬衣)
(以文繡置之華屋之下席之以路牀㗖之以棗脯馬病肥死欲以棺椁大夫禮葬之優孟者故楚之樂人)
(也多辯常以談笑風諫於是入門大笑王驚而問其故優孟曰馬者王之所愛也以楚國之大何求不得)
(而以大夫禮葬之薄請以人君禮葬之王曰何如對曰臣請以雕玉為棺文梓為椁𤼵甲卒為穿壙老弱)
(負土廟食太牢奉以萬戶之邑諸侯聞之皆知大王賤人而貴馬也王曰寡人過一至於此為之奈何優)
(孟曰請大王以六畜葬之以壠竈為椁銅歴為棺齊以薑桂薦以木蘭祭以粳稻衣以火光葬之人腸於)
(是王乃使以馬屬大官無令天下聞之彼亦此之類也)公賜公衍羔裘使獻龍
輔於齊侯注龍輔玉名疏(注正義曰周禮使澤國用龍節皆金也以英蕩輔之)
(杜子春云蕩謂以函器盛此節謂鑄金為龍以玉為函輔盛龍節謂之龍輔此獻函不獻節故直云獻龍)
(輔玄卿云盛龍節之玉函耳案說文云龍禱旱玉也為龍文又玉人云上公用龍今輔與龍連文故云龍)
(輔玉名蓋用此意)遂入羔裘齊侯喜與之陽榖注陽榖邑名
公衍公為之生也其母偕出注出之産舍疏(注正義曰内則)
(云妻將生子及月辰居側室夫使人日再問之作而自問之妻不敢見使姆衣服而對至于子生夫復使)
(人日再問之夫齊則不入側室之門子生男子設弧於門左女子設帨於門右三日始負子男射女否然)
(則産舍是側室也)公衍先生公為之母曰相與偕出請相與
偕告注留公衍母使待已共白公三日公為生其母
先以告公為為兄公私喜於陽榖而思於魯曰務人
為此禍也注務人公為也始與公若謀逐季氏且後
生而為兄其誣也久矣乃黜之而以公衍為大子○
秋龍見于絳郊注絳晉國都音義(見賢遍反下見龍朝夕見皆同)魏
獻子問於蔡墨注蔡墨晉太史曰吾聞之蟲莫知於
龍以其不生得也謂之知信乎對曰人實不知非龍
實知注言龍無知乃人不知之耳音義(莫知音智下謂之知實知)
(注無知同)疏(正義曰人以龍不生得而謂之為知者此是人實不知非是龍實能知言龍可生得非是)
(不生得也故說古有飬龍之事以證龍可生得也以人不知有此事故今說之)古者畜龍故
國有豢龍氏有御龍氏注豢御養也音義(豢音患)疏(注正)
(義曰服虔曰豢養也穀食曰豢御亦養也養馬曰圉禮養犬豕曰豢知其以穀養蓋龍亦食穀也御與圉)
(同言養龍猶養馬故稱御)獻子曰是二氏者吾亦聞之而不知其
故是何謂也對曰昔有飂叔安注飂古國也叔安其
君名音義(飂力謬反)有裔子曰董父注裔遠也玄孫之後
為裔音義(裔以制反)實甚好龍能求其耆欲以飲食之龍
多歸之乃擾畜龍以服事帝舜帝賜之姓曰董注擾
順也音義(好呼報反耆時志反飲於鴆反下同食之音嗣下不能食飲食之食同擾而小反)
疏(正義曰擾順也順龍之所欲而畜養之)氏曰豢龍注豢龍官名官有
世功則以官氏封諸鬷川鬷夷氏其後也注鬷水上
夷皆董姓音義(鬷子工反)疏(注正義曰鄭語云黎為高辛氏火正命之曰祝融其後八)
(姓董姓鬷夷豢龍則夏滅之矣是也)故帝舜氏世有畜龍及有夏孔甲
擾于有帝注孔甲少康之後九世君也其德能順於
天音義(夏戶雅反下皆同少詩照反下少皥同)疏(注正義曰帝王世紀云少康子帝杼杼子)
(帝芬芬子帝芒芒子帝世世子帝不降不降弟帝喬喬子帝廣也至帝孔甲孔甲不降子)帝賜之
乘龍河漢各二注合為四音義(乘繩證反河漢各二服云河漢各二乘)
疏(注正義曰服虔云四頭為乘四乘十六頭也傳言賜之乘龍賜之一乘之龍也卽云河漢各二是河)
(漢共一乘也又云各有雌雄是河漢之二皆一雌一雄也故杜以為合為四)各有雌雄孔
甲不能食而未獲豢龍氏有陶唐氏旣衰其後有劉
累注陶唐堯所治地音義(治直吏反)學擾龍于豢龍氏以
事孔甲能飲食之夏后嘉之賜氏曰御龍注夏后孔
甲以更豕韋之後注更代也以劉累代彭姓之豕韋
累尋遷魯縣豕韋復國至商而滅累之後世復承其
國為豕韋氏在襄二十四年音義(更音庚注同復扶又反)疏(注正)
(義曰傳言以更豕韋之後則豕韋是舊國廢其君以劉累代之鄭語云祝融之後八姓大彭豕韋為商伯)
(矣又云彭姓彭祖豕韋則商滅之矣如彼文豕韋之國至商乃滅於夏王孔甲之時彭姓豕韋未全滅也)
(又下云劉累懼而遷于魯縣明是累遷之後豕韋復國至商乃滅耳襄二十四年傳范宣子自言其祖在)
(夏為御龍氏在商為豕韋氏則劉累子孫復封豕韋杜跡其事知累之後世更復其國為豕韋氏也舊無)
(此觧杜自為證故云在襄二十四年)龍一雌死潛醢以食夏后注潛藏
也藏以為醢明龍不知音義(醢音海知音智)夏后饗之旣而
使求之注求致龍也懼而遷于魯縣注不能致龍故
懼遷魯縣自貶退也魯縣今魯陽也范氏其後也注
晉范氏也獻子曰今何故無之對曰夫物物有其官
官脩其方注方法術朝夕思之一日失職則死及之
注失職有罪音義(朝如字下朝夕見同)失官不食注不食禄官
宿其業注宿猶安也其物乃至注設水官脩則龍至
若泯棄之物乃坻伏注泯滅也坻止也音義(泯彌忍反坻音)
(旨又丁禮反)鬱湮不育注鬱滯也湮塞也育生也音義(湮音)
(因)疏(正義曰此論致龍之事物謂龍也夫物物各有其官當謂如龍之輩蓋言鳳凰麒麟白虎元龜)
(之屬每物各有其官主掌之也其人居此官者脩其為官方術從朝至夕終日脩之若一日失其所掌之)
(職令其官方不理則有死罪及之居官者當死矣失其官方則不得食禄得死罪是不食禄也居官者安)
(其為官之業使職事脩理則其所掌之物乃自生至水官脩則龍至其餘亦當然也若滅棄所掌之事令)
(職事不脩則其物乃止息而潛伏沉滯壅塞不復生育以此故不可生而得也注正義曰夜宿所以安身)
(故云宿猶安也謂安心思其職業服虔云宿思也今日當預思明日之事如家人宿火矣玄卿以服義大)
(迂曲氓滅也坻止也釋詁文也上言官宿其業其物乃至職業不脩則物不至物雖不至尚有物在若滅)
(棄所掌職事不理則其物止而潛伏不復生育乃令無有此物非徒不至而已鬱滯也湮塞也賈逵云然)
(杜用之也鬱積是沈滯之意故為滯也傳謂塞井為堙井是堙為塞也言此物沉滯壅塞不復生也)故
有五行之官是謂五官實列受氏姓封為上公注爵
上公疏(正義曰列謂行列言五官皆然也人臣有大功者天子封為國君又賜之以姓諸侯以國)
(為氏言其得封又得姓兼受之也)祀為貴神社稷五祀是尊是奉注
五官之君長能脩其業者死皆配食於五行之神為
王者所尊奉音義(長丁丈反下文同)疏(注正義曰五官之君長死則皆為貴神王)
(者社稷五祀則尊奉之如祭配食於五行之神卽下重該脩熙犂是也王者祭木火土金水之神而以此)
(人之神配之食非專祭此人也分五行以配四時故五行之神句芒祝融之徒皆以時物之狀而為之名)
(此五者本為五行之神作名耳非與重該之徒為名也晉語云虢公夢在廟有神人面白毛虎爪執鉞立)
(西阿公懼而走神曰無走帝命曰使晉襲于爾門公拜稽首覺召史嚚占之對曰如君之言則蓐收也天)
(之刑神也如彼文虢公所夢之狀必非該之貎自是金神之形耳由此言之知句芒祝融玄冥后土之徒)
(皆是木火水土之神名非所配人之神名也雖本非配人之名而配者與之同食亦得取彼神名以為配)
(者神名猶社本土神之名稷本榖神之名配者亦得稱社稷也此五行之官配食五行之神天子制禮使)
(祀焉是為王者所尊奉也)木正曰句芒注正官長也取木生句曲
而有芒角也其祀重焉音義(句古侯反注及下皆同重直龍反下文同)疏
(注正義曰正訓為長故為官長木官之最長也其火金水土正亦然賈逵云總言萬物句芒非專木生如)
(句杜誤耳木正順春萬物始生句而有芒角杜獨言木者以木為其主故經云木正且木比萬物芒角為)
(甚故舉木而言劉炫以杜不取賈義而獨舉於木而規杜非也)火正曰祝融注祝融
明貎其祀犂焉音義(犂力兮反)疏(注正義曰杜不觧祝則謂祝融二字共為明貎)
(也賈逵云夏陽氣明朗祝甚也融明也亦以夏氣為之名耳鄭語云黎為高辛氏火正以焞燿敦大光明)
(四海故命之曰祝融如彼文又似由人生名者彼以其官掌夏德又稱之故以夏氣昭明命之耳)金
正曰蓐收注秋物摧蓐而可收也其祀該焉音義(蓐音)
(辱本又作辱摧徂回反)水正曰玄冥注水隂而幽冥其祀脩及
熙焉音義(冥亡丁反)土正曰后土注土為羣物主故稱后
也其祀句龍焉在家則祀中霤在野則為社音義(霤力)
(救反)疏(注正義曰后者君也羣物皆土所載故土為羣物之主以君言之故云后土也賈逵云句芒祀)
(於戶祝融祀於竈蓐收祀於門玄冥祀於井后土祀於中霤今杜云在家則祀中霤是同賈說也家謂宫)
(室之内對野為文故稱家非卿大夫之家也言在野者對家為文雖在庫門之内尚無宫室故稱野且卿)
(大夫以下社在野田故周禮大司徒云辨其邦國都鄙之數制其畿疆而溝封之設其社稷之壝而樹之)
(田主各以其野之所宜木遂以名其社鄭玄云社稷后土及田正之神田主田神后土田正之所依也詩)
(人謂之田祖所宜木謂若松栢栗也是在野則祭為社也此野田之社民所共祭卽月令仲春之月擇元)
(日命民社是也劉炫云天子以下俱荷地德皆當祭地但名位有高下祭之有等級天子祭地祭大地之)
(神也諸侯不得祭地使之祭社也家又不得祭社使祭中霤也霤亦地神所祭小故變其名賈逵以句芒)
(祀於五云云言雖天子之祭五神亦如此耳杜以别祭五行神以五官配之非祀此五神於門戶井竈中)
(霤也門戶井竈直祭門戶等神不祭句芒等也唯有祭后土者亦是土神故特辯之云在家則祀中霤在)
(野則為社言彼為中霤亦是土神但祭有大小郊特牲云社所以神地之道也地載萬物取財於地教民)
(美報焉家主中霤而國主社示本也是在家則祀中霤也大司徒以下同此禮也)龍水物也
水官棄矣故龍不生得注棄廢也疏(正義曰漢氏先儒說左氏者皆)
(以為五靈配五方龍屬木鳳屬火麟屬土白虎屬金神龜屬水其五行之次木生火火生土土生金金生)
(水水生木王者脩其母則致其子水官脩則龍至木官脩則鳳至火官脩則麟至土官脩則白虎至金官)
(脩則神龜至故為其說云視明禮脩而麟至思睿信立而白虎擾言從文成而神龜在沼聽聦知正而名)
(川出龍貎共體仁則鳳凰來儀皆脩其母而致其子也觧此龍水物者言龍為東方之獸是北方水官之)
(物也水官廢矣故龍不生得言母不脩故子不至也杜氏旣無其說未知與舊同否此下不注似與舊說)
(異或當以為龍是水内生長故為水官之物水官廢矣故龍不生得言水官不脩故無水内之靈獸也若)
(如此觧則上文物有其官當謂五靈之物各自有其官官能脩理各自致物龍是水内之物可令水官致)
(龍其鳳凰麟虎之輩共在天地之間不是寢金食火木生土出未知何官致鳳何官致虎未測杜旨不可)
(強言是用闕疑以俟來哲)不然周易有之注言若不爾周易無緣
有龍在乾䷀注乾下乾上乾音義(乾其連反本亦作乾)之姤
䷫注巽下乾上姤乾初九變音義(姤古豆反)曰潛龍勿
用注乾初九爻辭音義(爻音交反)其同人䷌注離下乾
上同人乾九二變曰見龍在田注乾九二爻辭其大
有䷍注乾下離上大有乾九五變曰飛龍在天注
乾九五爻辭其夬䷪注乾下兊上夬乾上九變音
義(夬古快反兊徒外反)曰亢龍有悔注乾上九爻辭音義(亢苦浪反)
其坤䷁注坤上坤下坤乾六爻皆變音義(坤本又作巛空)
(門反)曰見羣龍無首吉注乾用九爻辭坤之剝䷖注
坤下艮上剝坤上六變音義(剝邦角反艮古恨反)曰龍戰于野
注坤上六爻辭疏(正義曰傳例上下雖不用筮但指此卦某爻之義者卽以某爻之變)
(更别為卦卽云此卦之某卦則此乾之姤宣十二年師之臨是也劉炫云杜以之為適炫謂易之爻變則)
(成一卦遂以彼卦名爻乾之初九姤卦爻九二同人卦爻九五大有卦爻上九夬卦爻用九全變則成坤)
(卦故謂用九為坤蔡墨此意取易文耳非揲蓍求卦安有之適之義若以之為之適則其非之適之意何)
(以言其同人其大有此本當言初九九二但以爻變成卦卽以彼卦名爻其意不取於之適所言其同人)
(其大有猶引詩言其二章其三章先引初九故言乾卦之姤爻初九言乾以下不復須云乾故言其同人)
(其大有就乾卦而其之其此同人爻其此大有爻以下文勢悉皆若是也巽下乾上姤乾之初九爻變而)
(成姤卦也其彖曰姤遇也柔遇剛也乾為天為剛巽為風為柔風行必有所遇猶女行而遇男故名此卦)
(為姤也蔡墨此言取易有龍字而已無取於易之義理故杜注唯指其辭之所在不觧其辭之意其說易)
(者自具於此不復煩言也離下乾上同人乾之九二爻變而成同人之卦也其象曰天與火同人天體在)
(上火性炎上同于天也猶君設政教而臣民從之和同之義故名此卦為同人也服虔云天在上火炎上)
(同于天天不可同故曰同人乾下離上大有乾之九五爻變而成大有之卦也其彖曰大有柔得尊位大)
(中而上下應之曰大有柔得尊位謂六五也五位尊而柔居之處尊以柔居中以大體無二隂以分其應)
(上下應之無所不納大有之義故名此卦為大有乾下兊上夬乾之上九爻變而成夬卦也其彖曰夬决)
(也剛决柔也此卦五陽而决一隂乾為天為剛為健兊為澤為柔為說以剛正决柔邪故名此卦為夬乾)
(之六爻皆陽坤之六爻皆隂以二卦其爻旣純故别緫其用而為之辭故乾有用九坤有用六餘卦其爻)
(不純無緫用也六爻皆變乃得緫用乾之六爻皆變則成坤卦故謂用九之辭為其坤也六爻旣變而不)
(用卦下之辭者周易用變卦下之辭非變又無龍文史墨指說於龍故以用為語坤下艮上剝坤之上六)
(爻變而成剝卦也其彖曰剝剝也柔變剛也剝卦五隂而一陽隂漸長而滅陽猶邪長而剝損正道故名)
(此卦為剝也)若不朝夕見誰能物之注物謂上六卦之所
稱龍各不同也今說易者皆以龍喻陽氣如史墨之
言則為皆是眞龍疏(正義曰蔡墨言古者龍可生得人皆見之故周易之辭以龍為)
(喻若使龍不朝夕出見誰能知其動靜而得以物名之易言潛龍飛龍及龍戰之等明是見其飛潛見其)
(戰鬭而得以物名之是知龍可生得古人見龍形也)獻子曰社稷五祀誰氏之
五官也注問五官之長皆是誰對曰少皥氏有四叔
注少皥金天氏音義(皥戶老反)疏(正義曰少皥氏有四叔四叔是少皥之子孫非)
(一時也未知於少皥遠近也四叔出於少皥耳其使重為句芒非少皥使之世族譜云少皥氏其官以鳥)
(為名然則此五官皆在高陽之世也楚語云少皥氏之衰也九黎亂德民神雜糅不可方物顓頊受之乃)
(命南正重司天以屬神命火正黎司地以屬民是則重黎居官在高陽之世也又鄭語云黎為高辛氏火)
(正命之曰祝融則黎為祝融又在高辛氏之世案世本及楚世家云高陽生稱稱生卷章卷章生黎如彼)
(文黎是顓頊之曾孫也楚語云少皥之衰顓頊受之卽命重黎似是卽位之初不應卽得命曾孫為火正)
(也少皥世代不知長短顓頊初已命黎至高辛又加命不應一人之身緜歴兩代事旣久遠書復散亡如)
(此參差難可考校世家云共工作亂帝嚳使黎誅之而不盡帝誅黎而以其弟吳回為黎復居火正為祝)
(融卽如此言黎或是國名官號不是人之名字顓頊命黎高辛命黎未必共是一人傳言世不失職二者)
(或是父子或是祖孫其事不可知也由此言之少皥四叔未必不有在高辛世者也此五祀者居官有功)
(以功見祀不是一時之人脩熙相代為水正卽非一時也且傳言世不失職便是積世能官其功益大非)
(是暫時有功遂得萬世承祀明是歴選上代取其中最有功者使之配食亦不知初以此人配食何代聖)
(王為之蓋在高辛唐虞之世耳)曰重曰該曰脩曰熙實能金木及水
注能治其官音義(重直龍反該古咳反)使重為句芒注木正該
為蓐收注金正脩及熙為玄冥注二子相代為水正
世不失職遂濟窮桑此其三祀也注窮桑少皥之號
也四子能治其官使不失職濟成少皥之功死皆為
民所祀窮桑地在魯北疏(注正義曰窮桑少皥之號帝王世紀亦然賈逵云處)
(窮桑以登為帝故天下號之曰窮桑帝賈以濟為度也言四叔子孫世不失職遂渡少皥之世杜以少皥)
(之世以烏名官不得有木正火正故以濟為成四子能治其官使不失職濟成少皥之功言少皥有王功)
(子孫能成之故死皆為民所祀也少皥居窮桑定四年傳稱封伯禽於少皥之墟故云窮桑地在魯北土)
(地名窮桑□言在魯北相傳云耳)顓頊氏有子曰犂為祝融注犂為
火正音義(顓音專頊許玉反)共工氏有子曰句龍為后土注
共工在太皥後神農前以水名官其子句龍能平水
土故死而見祀音義(共音恭)疏(注正義曰十七年傳郯子言前世名官從下而)
(上先言炎帝以火名次言共工以水名次言太皥以龍名是共工在太皥後神農前以水名官者也祭法)
(曰共工氏之霸九州也其子曰后土能平九州故祀以為社能平九州是能平水土也言共工有子謂後)
(世子耳亦不知句龍之為后土在於何代少皥氏旣以鳥名官此當在顓頊以來耳)此其二祀
也后土為社注方答社稷故明言為社疏(注正義曰獻子問社)
(稷五祀旣答五祀當更答社稷但句龍旣為后土又亦配社蔡墨旣答五祀方答社稷故明言后土為社)
(也)稷田正也注掌播殖也疏(正義曰月令云孟春行冬令則首種不入鄭玄)
(云首種謂稷也周語云宣王不籍千畝虢文公諫曰民之大事在農是故稷為大官然則百穀稷為其長)
(遂以稷名為農官之長正長也稷是田官之長)有烈山氏之子曰柱為稷注
烈山氏神農世諸侯音義(烈如字禮記作厲山)疏(正義曰魯語及祭法皆云)
(烈山氏之有天下也其子能殖百穀故祀以為稷言有天下則是天子矣杜注不得為諸侯也賈逵鄭玄)
(皆云烈山炎帝之號杜言神農世諸侯者案帝王世紀神農本起烈山然則初封烈山為諸侯後為天子)
(猶帝堯初為唐侯然也若然烈山卽神農而云神農世為諸侯者案世紀神農為若緫有八世至榆罔而)
(滅亦稱神農氏是緫號神農也故烈山氏得於神農之世為諸侯後為農神也劉炫以為烈山氏卽神農)
(非諸侯而規杜非也此及魯語皆云其子曰柱祭法曰農者劉炫云蓋柱人名其官曰農猶呼周棄為稷)
自夏以上祀之注祀柱音義(上緫掌反)周棄亦為稷自商
以來祀之注棄周之始祖能播百榖湯旣勝夏廢柱
而以棄代之傳言蔡墨之博物疏(注正義曰棄為周之始祖能播殖百)
(穀經傳備有其事以其後世有天下號國曰周故以周冠棄棄時未稱周也書序云湯旣勝夏欲遷其社)
(不可作夏社孔安國云湯承堯舜禪代之後順天應人逆取順守而有慙德故革命創制改正易服變置)
(社稷而後世無及句龍者故不可而止是言成湯變置社稷之由也湯於帝世年代猶近功之多少傳習)
(可知故得量其優劣改易祀典意欲遷杜而無及句龍棄功乃過於柱廢柱以棄為稷也其五祀之神重)
(犂之輩若更有賢能亦應遷徙但其功莫之能先帝王不敢改易故得永流萬代常在祀典良由後世之)
(臣弱後王之意謙故也)○冬晉趙鞅荀寅帥師城汝濱注趙鞅
趙武孫也荀寅中行荀吳之子汝濱晉所取陸渾地
音義(濱音賓行戶郎反)遂賦晉國一鼓鐵以鑄刑鼎注令晉
國各出功力共鼔石為鐵計令一鼓而足因軍役而
為之故言遂音義(鑄之樹反令力呈反)疏(注正義曰服虔云鼓量名也曲禮曰獻米)
(者操量鼓取晉國一鼔鐵以鑄之但禮之將命置重而執輕鼓可操之以將命卽豆區之類非大器也唯)
(用一鼓則不足以成鼎家賦一鼔而鐵又太多且金鐵之物當稱之以權衡數之以鈞石寕用量米之器)
(量之哉故杜以為賦晉國者令民各出功力均賦取其功也冶石為鐵用橐扇火動橐謂之鼓今時俗語)
(猶然令衆人鼔石為鐵計令一鼓使足故云賦晉國一鼓鐵也遂者因上生下之辭因城汝濱遂鑄刑鼎)
(故言遂也)著范宣子所為刑書焉疏(正義曰范宣子制作刑書施於晉國自使)
(朝廷承用未嘗宣示下民今荀寅謂此等宣子之書可以長為國法故鑄鼎而銘之以示百姓猶如鄭鑄)
(刑鼎仲尼譏之其意亦與叔向譏子産同)仲尼曰晉其亡乎失其度矣夫
晉國將守唐叔之所受法度以經緯其民卿大夫以
序守之注序位次也民是以能尊其貴貴是以能守
其業貴賤不愆所謂度也疏(正義曰守其舊法民不豫知臨時制宜輕重難)
(測民是以能尊其貴畏其威刑也官有正法民常畏威貴是以能守其業保禄位也貴者執其權柄賤者)
(畏其威嚴貴賤尊卑不愆此乃所謂度也言所謂法度正如此是也)文公是以作執秩
之官為被廬之法注僖二十七年文公蒐被廬脩唐
叔之法音義(被皮義反廬力居反蒐本又作搜所求反)以為盟主今棄是
度也而為刑鼎民在鼎矣何以尊貴注棄禮徵書故
不尊貴貴何業之守注民不奉上則上失業貴賤無
序何以為國疏(正義曰今棄是貴賤常度而為刑書之鼎民知罪之輕重在於鼎矣貴者)
(斷獄不敢加增犯罪者取驗於書更復何以尊貴威權在鼎民不忌上貴復何業之守貴之所以為貴只)
(為權勢在焉勢不足畏故業無可守貴無可守則賤不畏威貴賤旣無次序何以得成為國)且夫
宣子之刑夷之蒐也晉國之亂制也注范宣子所用
刑乃夷蒐之法也夷蒐在文六年一蒐而三易中軍
帥賈季箕鄭之徒遂作亂故曰亂制音義(帥所類反)疏(注正)
(義曰於時晉侯將以士穀梁益耳將中軍先克曰狐趙之勳不可廢也以狐射姑將中軍趙盾佐之陽處)
(父改蒐于董更以趙盾將中軍狐射姑佐之是一蒐而三易中軍帥三易者士穀梁益耳將中軍是易代)
(前人是一易也狐射姑將中軍是二易也又趙盾將中軍是三易也致使賈季箕鄭之徒怨恨而作亂其)
(事文公傳具矣因此蒐而有此亂故曰晉國之亂制)若之何以為法蔡史墨曰
范氏中行氏其亡乎注蔡史墨卽蔡墨中行寅為下
卿而干上令擅作刑器以為國法是法姦也又加范
氏焉易之亡也注范宣子刑書中旣廢矣今復興之
是成其咎音義(擅市戰反復抉又反咎其久反)疏(正義曰宣子刑書久已廢矣今復變)
(易興之以成其滅亡也劉炫云范氏取蒐之法以為國制雖則為非書已廢矣縱應有禍亡釁已歇今荀)
(寅更述其事又加增范氏之惡焉范氏已欲免禍今復改易之而使亡)其及趙氏趙孟
與焉然不得已若德可以免注鑄刑鼎本非趙鞅意
不得已而從之若能脩德可以免禍為定十三年荀
寅士吉射入朝歌以叛音義(與音預朝如字)
經三十年春王正月公在乾侯注釋不朝正于廟
夏六月庚辰晉侯去疾卒注未同盟而赴以名音義(去起)
(呂反)
秋八月葬晉頃公注三月而葬速音義(頃音傾)疏(正義曰諡法慈)
(仁和民曰頃)
冬十有二月吳滅徐徐子章羽奔楚注徐子稱名以名
告也
傳三十年春王正月公在乾侯不先書鄆與乾侯非
公且徵過也注徵明也二十七年二十八年公在鄆
二十九年公在乾侯而經不釋朝正之禮者所以非
責公之妄且明過謬猶可掩故不顯書其所在使若
在國然自是鄆人潰叛齊晉卑公子家忠謀終不能
用内外棄之非復過誤所當掩塞故每歲書公所在
音義(徵直升反或本作懲誤復扶又反)疏(正義曰經書公在乾侯者季氏以此告廟釋公不得)
(朝正故國史書之于策也釋例曰昭公之孫每正月必書者以孫告廟也公二十五年始出居鄆及乾侯)
(累歲居外而仲尼不書于經故傳曰不先書鄆與乾侯非公且徵過也旣以非責公之妄且明過謬之可)
(掩故不顯書其在外使若在國然也自三十年至於終没則皆顯書其所在之地傳皆隨年而互言其事)
(明罪之在公非復過謬也三代封建自上及下降殺以兩君不亢高臣不極卑彊弱相參衆力相須賢愚)
(相厠故雖有昏亂之君亦有忠賢之輔我周東遷晉鄭是依無知之亂實獲小白驪姬之妖重耳以興天)
(下雖瓦觧而不土崩海内雖鼎沸而不盆溢天生季氏以貳魯侯季氏未有篡奪之惡公雖失志亦無抽)
(筯倒懸之急聽用隸豎僥倖之私旣不能強又不能弱所以身死於外見貶於春秋也是言罪在公書公)
(在之意也杜言見貶於春秋者公當在國治民每歲書公在外是其貶責公也劉炫云序云諸言不書皆)
(仲尼新意然則前三年魯史皆書公在仲尼去之仲尼所以不於此先書公在鄆與乾侯者所以非公之)
(妄妄伐季氏且明過謬猶可掩此年書者自是鄆人潰叛云云此年云非公且徵過三十一年云言不能)
(外内三十二年云言不能外内又不能用其人每歲𤼵傳言公之罪也注不先書鄆與乾侯一事之中有)
(兩種之意一者非責公之妄一者明公過謬猶可掩也非責公之妄者以君舉必書公在乾侯與鄆臣子)
(當委曲詳錄今輕略不記似若不足可錄然所以非責公之妄也明公過謬猶可掩者被臣所逐出居於)
(外若顯然書之則恥惡尤甚故隱而不書猶若在國欲明公過謬之失尚可容掩也此以徵為明明公過)
(可掩也襄二十八年傳云王人來告喪問崩日以甲寅告故書之以徵過徵亦為明明告喪者之過也彼)
(言徵審也審其事知無他故以明其過失也服虔云非公且徵過昭公無道久在外季氏非公不肯釋言)
(公在某地春秋之義亦以不書徵季氏之過此年書者公不得入晉外内有困辱季氏閔而釋之所謂事)
(君如在國案明年傳云言不能外内又明年傳云言不能外内又不能用其人皆是傳說經意非責昭公)
(不是季氏非公也卽如服言往前季氏非公不肯釋公所在此年以後方始閔而釋之所謂事君如在國)
(則往年未釋之時不如在國矣二十七年扈之會范獻子何以已言季氏事君如在國也季氏奪公鄆邑)
(與公交戰行貨齊晉使不納公禱于煬宫求君不入及其死也猶欲絶其兆域加之惡諡閔公之事復安)
(在乎)○夏六月晉頃公卒秋八月葬鄭游吉弔且送葬
魏獻子使士景伯詰之曰悼公之喪子西弔子蟜送
葬注在襄十五年音義(詰起吉反蟜居表反)今吾子無貳何故
注弔喪共使音義(使所吏反)對曰諸侯所以歸晉君禮也
禮也者小事大大字小之謂事大在共其時命注隨
時共所求音義(共音恭注及下同)字小在恤其所無以敝邑
居大國之間共其職貢與其備御不虞之患豈忘共
命注言不敢忘共命以所備御者多不及辦之音義
(御魚吕反注同辦皮莧反)先王之制諸侯之喪士弔大夫送葬唯
嘉好聘享三軍之事於是乎使卿晉之喪事敝邑之
間先君有所助執紼矣注紼輓索也禮送葬必執紼
音義(好呼報反間音閑下同紼音弗輓本又作晚音晚索悉各反)疏(注正義曰紼禮或作綍禮)
(記緇衣云王言如絲其出如綸王言如綸其出如綍綍是大繩也周禮天子葬用六綍喪大記君葬用四)
(綍大夫葬用二綍紼為葬之所用是輓索也案禮雜記諸侯執綍五百人大夫三百人鄭玄云天子蓋干)
(人也天子諸侯之喪殯於西序而屬綍焉備火灾而輓之也王制云喪三年不祭唯祭天地社稷為越綍)
(而行事謂喪在殯踰紼而行祭也周禮大司徒云大喪帥六鄕之衆庶屬其六引又遂人云大喪帥六遂)
(之役屬六綍鄭玄喪大記注云在棺曰綍行道曰引至壙將窆又曰綍是綍引一物從所在而異名耳禮)
(送喪必執紼曲禮文也鄭玄云葬喪之大事紼引車索也鄭之先君親送晉侯葬者傳無其文游吉今言)
(之蓋亦嘗有矣)若其不間雖士大夫有所不獲數矣注不得
如先王禮數大國之惠亦慶其加注慶善也謂善其
君自行而不討其乏明底其情注底致也音義(底音旨)
取備而已以為禮也疏(正義曰善其有加不討其之明知鄭國致其情實取充備)
(而已)靈王之喪注在襄二十九年我先君簡公在楚我
先大夫印段實往敝邑之少卿也注少年少也音義
(印一刃反少詩照反注同)疏(正義曰由簡公在楚上卿守國故少卿行耳鄭玄以為簡公若在君當自)
(行其言非傳旨也)王吏不討恤所無也今大夫曰女盍從舊
注盍何不也音義(女音汝盍胡臘反下同)舊有豐有省不知所
從從其豐則寡君幼弱是以不共從其省則吉在此
矣唯大夫圖之晉人不能詰注傳言大叔之敏音義
(省所景反下同)○吳子使徐人執掩餘使鍾吾人執燭庸注
二十七年奔故二公子奔楚楚子大封而定其徙注
大封與土田定其所徙之居使監馬尹大心逆吳公
子使居養注二子奔楚楚使逆之於竟也養卽所封
之邑音義(監古銜反竟音境)莠尹然左司馬沈尹戌城之注
城養音義(莠音誘)取於城父與胡田以與之注胡田故
胡子之地將以害吳也子西諫曰吳光新得國而親
其民視民如子辛苦同之將用之也若好吳邊疆使
柔服焉猶懼其至注柔服謂不與吳搆怨音義(若好呼報)
(反吳一本作吾疆居良反)吾又彊其讎以重怒之無乃不可乎注
讎謂二公子音義(重直用反)吳周之胄裔也而棄在海濱
不與姬通今而始大比于諸華光又甚文將自同於
先王注先王謂大王王季亦自西戎始比諸華音義
(胄直又反大王音泰)不知天將以為虐乎使翦喪吳國而封大
異姓乎其抑亦將卒以祚吳乎其終不遠矣注言其
事行可知不久音義(喪息浪反祚字故反)我盍姑億吾鬼神注
億安也音義(億於力反)而寧吾族姓以待其歸注善惡之
歸將焉用自播揚焉注播揚猶勞動也音義(焉於虔反播彼)
(我反又波賀反注同)王弗聽吳子怒冬十二月吳子執鍾吾子
遂伐徐防山以水之注防壅山水以灌徐音義(壅於勇反)
(灌古亂反)己卯滅徐徐子章禹斷其髮注斷髮自刑示懼
音義(斷丁管反注同)攜其夫人以逆吳子吳子唁而送之使
其邇臣從之遂奔楚注邇近也楚沈尹戌帥師救徐
弗及遂城夷使徐子處之注夷城父也○吳子問於
伍員曰初而言伐楚注在二十年音義(員音云)余知其
可也而恐其使余往也又惡人之有余之功也今余
將自有之矣伐楚何如對曰楚執政衆而乖莫適任
患若為三師以肄焉注肄猶勞也音義(惡烏路反適丁歴反任音)
(壬肄本又作肆以制反下同)一師至彼必皆出彼出則歸彼歸則
出楚必道敝注罷敝於道音義(罷音皮下文同)亟肄以罷之
注亟數也音義(亟欺冀反數所角反)多方以誤之旣罷而後以
三軍繼之必大克之闔廬從之楚於是乎始病注為
定四年吳入楚傳
經三十有一年春王正月公在乾侯
季孫意如會晉荀躒于適歴注適歴晉地音義(躒力狄反適丁)
(歴反)
夏四月丁巳薛伯榖卒注襄二十五年盟重丘音義(重直)
(龍反)疏(注正義曰傳言同盟故書此榖與魯必嘗同盟矣薛於重丘以前雖數與魯盟薛伯入春秋以來卒)
(葬不見經傳未知此穀以何年卽位故舉去今近者言之)
晉侯使荀躒唁公于乾侯注將使意如迎公故荀躒來
唁
秋葬薛獻公注無傳
冬黑肱以濫來奔注黑肱邾大夫濫東海昌慮縣不書
邾史闕文音義(濫力甘反或力暫反慮音閭又如字)疏(注正義曰公羊穀梁亦以濫為邾邑)
(而傳觧其無邾之意言邾人以濫封此黑肱使為别國故不繋於邾以非天子所封故無子男爵號其言不可)
(通於左氏左氏無傳明是闕文二傳見其文闕而妄為說耳)
十有二月辛亥朔日有食之
傳三十一年春王正月公在乾侯言不能外内也注
公内不容於臣子外不容於齊晉所以久在乾侯○
晉侯將以師納公范獻子曰若召季孫而不來則信
不臣矣然後伐之若何晉人召季孫獻子使私焉曰
子必來我受其無咎注言我為子受無咎之任音義
(咎其九反下注放此為于偽反)疏(正義曰言我為子受其重任其使子必無咎受其貨故保任之)季
孫意如會晉荀躒于適歴荀躒曰寡君使躒謂吾子
何故出君有君不事周有常刑子其圖之季孫練冠
麻衣跣行注示憂慼音義(出如字又勑律反跣素典反)疏(正義曰練冠蓋)
(如喪服斬衰旣練之後布冠也麻衣當是布深衣也問喪云親始死徒跣跣行不屨以其不得事君示已)
(憂戚之深也)伏而對曰事君臣之所不得也敢逃刑命注
言願事君君不肯還不敢辟罪君若以臣為有罪請
囚于費以待君之察也亦唯君若以先臣之故不絶
季氏而賜之死注雖賜以死不絶其後音義(費音秘)疏
(正義曰此季孫探言罪已之意不絶季氏之祀或更立其子弟直賜其身死而已服虔云言賜不使死是)
(為以死賜之若賜死卽是不殺下句何須更言弗殺弗亡)若弗殺弗亡君之惠也
死且不朽若得從君而歸則固臣之願也敢有異心
注君皆謂魯侯也蓋季孫探言罪已輕重以答荀躒
音義(探他南反)夏四月季孫從知伯如乾侯注知伯荀躒
音義(知音智)子家子曰君與之歸一慙之不忍而終身
慙乎公曰諾衆曰在一言矣君必逐之注言晉旣憂
君君一言使晉晉必逐之荀躒以晉侯之命唁公且
曰寡君使躒以君命討於意如意如不敢逃死君其
入也公曰君惠顧先君之好施及亡人將使歸糞除
宗祧以事君則不能見夫人已所能見夫人者有如
河注夫人謂季孫也言若見季孫已當受禍明如河
以自誓音義(好呼報反施以豉反祧他彫反夫音扶下及注同)荀躒掩耳而
走注怪公所言示不忍聽曰寡君其罪之恐敢與知
魯國之難注言恐獲不納君之罪今納而不入何敢
復知耶音義(與音預難乃旦反復扶又反)臣請復於寡君退而謂
季孫君怒未怠子姑歸祭注歸攝君事子家子曰君
以一乘入于魯師季孫必與君歸公欲從之衆從者
脅公不得歸注傳言君弱不得復自在音義(乘繩證反衆從)
(才用反)○薛伯榖卒同盟故書注謂書名也入春秋來
薛始書名故𤼵傳經在荀躒唁公上傳在下者欲魯
事相次○秋吳人侵楚伐夷侵潛六注皆楚邑楚沈
尹戌帥師救潛吳師還楚師遷潛於南岡而還吳師
圍弦左司馬戌右司馬稽帥師救弦及豫章注左司
馬沈尹戌音義(稽音啓又古兮反)吳師還始用子胥之謀也
注謀在前年○冬邾黑肱以濫來奔賤而書名重地
故也注黑肱非命卿故曰賤君子曰名之不可不愼
也如是注是黑肱也夫有所有名而不如其已注有
所謂有地也言雖有名不如無名已止也以地叛雖
賤必書地以名其人終為不義弗可滅已是故君子
動則思禮行則思義不為利回注回正心也音義(不為)
(于偽反下不為同)不為義疚注疚病也見義則為之音義(疚久)
(又反)或求名而不得或欲蓋而名章懲不義也齊豹為
衛司宼守嗣大夫注守先人嗣言其尊音義(懲直升反下同)
作而不義其書為盗注求名而不得也二十年豹殺
衛侯兄欲求不畏疆禦之名邾庶其注在襄二十二
年莒牟夷注在五年邾黑肱以土地出求食而已不
求其名賤而必書注春秋叛者多唯取三人來適魯
者三人皆小國大夫故曰賤此二物者所以懲肆而
去貪也注物事也肆放也齊豹書盗懲肆也三叛人
名去貪也音義(去起呂反)若艱難其身注身為艱難以險
危大人注大人在位者而有名章徹注謂得勇名攻
難之士將奔走之注攻猶作也奔走猶赴趣也音義
(難乃旦反)若竊邑叛君以徼大利而無名注謂不書其人
名音義(徼古堯反)貪冒之民將寘力焉注盡力為之不顧
於見書音義(冒亡北反又亡報反寘之䜴反)是以春秋書齊豹曰盗
三叛人名以懲不義數惡無禮其善志也注無禮惡
逆皆數而不忘記事之善者也音義(數所主反注同)故曰春
秋之稱微而顯注文微而義著音義(稱尺證反)婉而辨注
辭婉而旨别音義(婉於阮反别彼列反)疏(正義曰此婉而辨則與微而顯其意一也)
(故杜云辭婉而旨别辭婉則文微也旨别則義顯也上句微而顯者據文雖微隱而義理顯著下句婉而)
(辨者辭雖婉順相似而旨意有殊故重起其文也此與成十四年婉而成章其事異也彼謂諱君惡與此)
(不同也)上之人能使昭明注上之人謂在位者在位者
能行其法非賤人所能善人勸焉淫人懼焉是以君
子貴之○十二月辛亥朔日有食之是夜也趙簡子
夢童子臝而轉以歌注轉婉轉也音義(臝本又作祼力果反)旦
占諸史墨曰吾夢如是今而日食何也注簡子夢適
與日食會謂咎在已故問之對曰六年及此月也吳
其入郢乎終亦弗克注史墨知夢非日食之應故釋
日食之咎而不釋其夢音義(郢以井反又羊政反應應對之應)入郢
必以庚辰注庚日有變日在辰尾故曰以庚辰定四
年十一月庚辰吳入郢疏(注正義曰於天文房心尾為大辰尾是辰後之星也)
(日在辰尾自謂在辰星庚辰入郢乃謂日是辰日二辰不同而以日在辰尾配庚為庚辰者二辰實雖不)
(同而同名曰辰以其名同故取以為占此則史墨能知非是人情所測定四年十一月庚辰吳入郢是其)
(言之驗也此十二月日食彼十一月入郢則是未復其月而云及此月者長歷定四年閏十月庚辰吳入)
(郢是十一月二十九日杜云昭二十一年傳曰六年十二月庚辰吳入郢今十一月者并閏數也然則彼)
(是新閏之後且十一月二十九日又其月垂盡故得為及此月也)日月在辰尾注辰
尾龍尾也周十二月今之十月日月合朔於辰尾而
食疏(注正義曰東方七宿角亢氐房心尾箕共為蒼龍之體南首北尾角卽龍角尾卽龍尾釋天云)
(大辰房心尾也是房心與尾共為大辰故言辰星龍尾也周十二月今之十月月令孟冬之月日在尾是)
(此時日月合朔於辰尾而日食也)庚午之日日始有謫火勝金故弗
克注謫變氣也庚午十月十九日去辛亥朔四十一
日雖食在辛亥更以始變為占也午南方楚之位也
午火庚金也日以庚午有變故災在楚楚之仇敵唯
吳故知入郢必吳火勝金者金為火妃食在辛亥亥
水也水數六故六年也音義(謫直苹反)疏(注正義曰昏義云陽事不得適)
(見於天日為之食謫譴責也人有咎責氣見於天故謫為變氣也長歷此年十月壬子朔故庚午是十月)
(十九日也從庚午下去十二月辛亥朔為四十一日雖食在辛亥之日而更以庚午為占舍近而取遠自)
(是史墨所見其意不可知也午為南方之辰楚是南方之固故午為楚之位也午是南方之辰火也庚是)
(西方之日金也日以庚午有變午在南方必南方之國當其咎故災在楚楚之仇敵唯有吳耳故知入郢)
(必是吳也其日庚午庚金午火五行相尅火勝金金以畏火之故金為火妃夫妻相得而彊是楚彊盛之)
(兆雖被吳入必不亡國故知吳入郢終亦弗克言其不能滅楚也食在辛亥之日亥在北方水位也北方)
(水數六故曰六年吳入郢也)
經三十有二年春王正月公在乾侯取闞注無傳公别
居乾侯遣人誘闞而取之不用師徒音義(闞口暫反)疏(正義曰公)
(羊傳曰闞者何邾婁之邑也案傳定元年將葬昭公季孫使役如闞公氏將溝焉則闞是魯公葬地非是邾邑)
(公羊不可通於左氏也土地名東平須昌縣東南有闞城是也賈逵云昭公得闞季氏奪之不因師徒謂此取)
(闞為季氏取於公也案檢經傳公自出奔以來唯齊侯取鄆以居公耳未有公取闞之處安得取於公也且若)
(是季氏奪公無由得告廟書經故杜以為公取之也四年傳例曰凡克邑不用師徒曰取知公遣人誘而取之)
(不用師徒也)
夏吳伐越
秋七月
冬仲孫何忌會晉韓不信齊高張宋仲幾衛世叔申鄭
國參曹人莒人薛人把人小邾人城成周注世叔申世
叔儀孫也國參子産之子不書盟時公在外未及告公
公已薨音義(參七南反)疏(注正義曰傳稱晉魏舒合諸侯之大夫于狄泉尋盟令城成周則此)
(時為盟矣而不書盟者賈逵云魯有昭公難故會而不盟案傳文無魯人辭盟之事其城成周又魯人共城之)
(矣何以言會而不盟也若以難辭當辭不會身旣在會何敢辭豈以昭公在外而欲背盟乎故杜以為不書盟)
(者時公在外未及告公而公已薨旣不得告公故不書於經也案傳尋盟令城成周則盟在城前猶得書城而)
(盟不書者晉合諸侯大夫本以城事召之孟懿子將從晉命卽以告公雖會還乃書而已告公訖故得書之其)
(尋盟之事晉不預令諸侯大夫旣集晉始𤼵意尋盟之事未嘗告公故行還不得書也此云城成周者實未城)
(也晉人始計功庸賦丈數以令諸侯耳明年傳稱正月庚寅裁三旬而畢是明年始城也此未城而已書城知)
(本以城事召集因集而書城耳)
十有二月己未公薨于乾侯注十五日疏(注正義曰傳言十一月令)
(城成周雖無某日明年乃始城之當在月之將末杜顯言此十五日者言盟去公薨日近以明未及告意也)
傳三十二年春王正月公在乾侯言不能外内又不
能用其人也注其人謂子家羈也言公不能用其人
故於今猶在乾侯○夏吳伐越始用師於越也注自
此之前雖疆事小爭未嘗用大兵音義(疆居良反爭爭鬭之爭)
史墨曰不及四十年越其有吳乎注存亡之數不過
三紀歲星三周三十六歲故曰不及四十年哀二十
二年越滅吳至此三十八歲越得歲而吳伐之必受
其凶注此年歲在星紀星紀吳越之分也歲星所在
其國有福吳先用兵故反受其殃音義(分扶問反殃於良反)疏
(注正義曰十一年傳稱萇弘對景王云歲在豕韋言十一年歲星在豕韋也又曰歲在大梁蔡復楚凶謂)
(十三年歲星在大梁也十三年距此十九年耳歲星歲行一次十二年而行天一周則二十五年復在大)
(梁從彼而歴數之則此年始至析木之津而此年數在星紀者歲行一次舉大數耳其實一歲之行有餘)
(一次故劉歆三統之術以為歲星一百四十四年行天一百四十五次計一千七百二十八年為歲星歲)
(數言數滿此年剩得行天一周三統之歴以庚戌為上元從上元至襄二十八年積十四萬二千六百八)
(十六歲置此歲數以歲星歲數一千七百二十八除之得積終八十二去之歲餘九百九十以一百四十)
(五乘歲餘得十四萬三千五百五十以一百四十四除之得九百九十六為積次不盡一百二十六為次)
(餘從襄二十八年至昭十五年合有一十八年歲星年行一次年有一餘以次加次得一千一十四以餘)
(加餘得一百四十四餘數滿法又成一次以從積次得一千一十五也以十二去之餘餘次一百四十四)
(周七个一百四十四年還得剩行天一周也餘七命起星紀算外得鶉火是昭十五年歲星在鶉火也計)
(十三年在大梁十五年當在鶉首而在鶉火者由其餘分數滿剩得一次猶如閏餘滿而成月也以十五)
(年歲在鶉火歷而數之則二十七年復在鶉火故此年在星紀也於十二次分野星紀是吳越之分也歲)
(星是天之貴神所在之次其國有福今越得歲星故吳伐之則凶也吳越同分而云越福吳凶者以吳先)
(用兵故反受其殃賈逵云然杜從之也鄭玄云天文分野斗主吳牽牛主越此是歲星在牽牛故吳伐之)
(凶案史傳所云吳越同分不言於次之内更優分星姜氏任氏共守玄枵復以何星主齊何星主薛也且)
(據三統之術星紀之初斗十二度至於牽牛初度乃為牛耳十五年餘分始滿則此年之初歲星初入此)
(次伐越在夏未得已至牽牛鄭之此說為妄之甚也)○秋八月王使富辛與石
張如晉請城成周注子朝之亂其餘黨多在王城敬
王畏之徙都成周成周狹小故請城之音義(狹音洽)天
子曰天降禍于周俾我兄弟竝有亂心以為伯父憂
注俾使也兄弟謂子朝也伯父謂晉侯音義(俾本又作卑同)
(必爾反注同)我一二親昵甥舅不皇啓處於今十年注謂
二十三年二師圍郊至于今音義(昵女乙反)勤戍五年注
謂二十八年晉籍秦致諸侯之戍至于今疏(注正義曰案二)
(十七年十二月晉籍秦致諸侯之戍于周而此杜云二十八年者以十二月垂盡去在十二月至周則在)
(二十八年故云五年也)余一人無日忘之注念諸侯勞閔閔焉
如農夫之望歲懼以待時注閔閔憂貌王憂亂常閔
閔冀望安定如農夫之憂飢冀望來歲之將熟伯父
若肆大惠復二文之業弛周室之憂注肆展放也二
文謂文侯仇文公重耳弛猶觧也音義(弛式氏反注同重直龍反)
徼文武之福以固盟主宣昭令名則余一人有大願
矣昔成王合諸侯城成周以為東都崇文德焉注作
成周遷殷民以為京師之東都所以崇文王之德音
義(徼古堯反下同)疏(注正義曰杜知作成周為崇文王之德者以上傳云徼文武之福卽云成王合)
(諸侯城成周以崇文德故以為崇文王之德劉炫以為崇文王之教而規杜非也)今我欲徼
福假靈于成王脩成周之城俾戍人無勤諸侯用寧
蝥賊遠屏晉之力也注蝥賊喻災害音義(蝥亡侯反)疏(注正)
(義曰蝥賊食苗之蟲釋蟲云食根蝥食節賊故以蝥賊喻災害也)其委諸伯父使伯
父實重圖之俾我一人無徵怨于百姓注徵召也音
義(徵張升反)而伯父有榮施先王庸之注庸功也先王之
靈以為大功音義(施式䜴反)范獻子謂魏獻子曰與其戍
周不如城之天子實云注云欲罷戍而城雖有後事
晉勿與知可也從王命以紓諸侯晉國無憂是之不
務而又焉從事魏獻子曰善使伯音對注伯音韓不
信音義(勿與音預紓音舒焉於虔反)曰天子有命敢不奉承以奔
告於諸侯遲速衰序注衰差也序次也音義(衰初危反注同)
於是焉在注在周所命○冬十一月晉魏舒韓不信
如京師合諸侯之大夫于狄泉尋盟且令城成周注
尋平丘盟魏子南面注居君位衛彪傒曰魏子必有
大咎干位以令大事非其任也注彪傒衛大夫音義
(彪彼蚪反傒音兮咎其久反)詩曰敬天之怒不敢戲豫敬天之渝
不敢馳驅注詩大雅戒王者言當敬畏天之譴怒不
可遊戲逸豫馳驅自恣渝變也音義(渝羊朱反譴棄戰反)疏(注正)
(義曰此詩大雅板之篇刺厲王之詩也詩注以天謂厲王此據上天斷章取意)况敢干位以
作大事乎己丑士彌牟營成周計丈數注計所當城
之丈數也疏(注正義曰謂周廻遠近之丈數也知者下别云揣高卑度厚薄故也)揣高
卑注度高曰揣音義(揣丁果反又初委反度待洛反下文及注同)度厚薄
仞溝洫注度深曰仞音義(仞本又作刃而愼反洫况域反)物土方議
遠邇注物相也相取土之方面遠近之宜音義(相息亮反)
(下同)量事期注知事幾時畢音義(幾居豈反下皆同)計徒庸注
知用幾人功慮財用注知費幾財用音義(費芳貴反)書餱
糧注知用幾糧食音義(餱音侯本亦作糇糧音良)以令役於諸侯
屬役賦丈注付所當城尺丈音義(屬之欲反)疏(正義曰屬役謂屬聚)
(下役也賦文謂課付尺丈上旣號令下役之事以告諸侯令諸國國各出若干之役築若干之丈故云屬)
(役賦文書以授帥也)書以授帥注帥諸侯之大夫音義(帥所頪反注同)
而效諸劉子注效致也音義(效戸孝反)韓簡子臨之以為
成命注臨履其事以命諸侯經所以不書魏舒○十
二月公疾徧賜大夫注從公者音義(徧音遍從才用反下同)大
夫不受賜子家子䨇琥注琥玉器音義(琥音虎)疏(注正義曰)
(周禮大宗伯云以玉作六器以禮天地四方白琥禮西方鄭玄云虎猛象秋嚴禮經及記言琥多矣都不)
(說其狀蓋刻玉為虎形也)一環一璧輕服注細好之服疏(正義曰釋器云)
(肉倍好謂之璧肉好若一謂之環李廵曰肉倍好璧邊肉大其孔小也肉好若一其孔及邊肉大小適等)
(曰環也)受之大夫皆受其賜己未公薨子家子反賜於
府人曰吾不敢逆君命也大夫皆反其賜書曰公薨
于乾侯言失其所也注不薨路寢為失所○趙簡子
問於史墨曰季氏出其君而民服焉諸侯與之君死
於外而莫之或罪也對曰物生有兩有三有五有陪
貳故天有三辰注謂有三音義(陪蒲回反)地有五行注謂
有五體有左右注謂有兩各有妃耦注謂陪貳音義
(妃音配)王有公諸侯有卿皆有貳也天生季氏以貳魯
侯為日久矣民之服焉不亦宜乎魯君世從其失季
氏世脩其勤民忘君矣雖死於外其誰矜之社稷無
常奉注奉之無常人言唯德也音義(從子用反本亦作縱)君臣
無常位自古以然注史墨跡古今以實言故詩曰高
岸為谷深谷為陵注詩小雅言高下有變易疏(正義曰詩)
(小雅十月之交大夫刺幽王也)三后之姓於今為庶主所知也注三
后虞夏商疏(注正義曰從周而上故數此三代三代子孫自有為國君者言其賤者為庶人)
(也)在易卦雷乘乾曰大壯䷡注乾下震上大壯震
在乾上故曰雷乘乾疏(正義曰乾為天為剛震為雷為動天以剛而動動則為雷)
(壯之大者故曰大壯)天之道也注乾為天子震為諸侯而在上
君臣易位猶臣大強壯若天上有雷疏(注正義曰說卦乾為天為)
(君君之極尊者是天子也震為長子其卦云震驚百里聲達百里之内而有震矅之威是諸侯而在天子)
(之上象如君臣易位是天之道也)昔成季友桓之季也文姜之愛子
也始震而卜卜人謁之曰生有嘉聞注嘉名聞於世
音義(始震如字一音身聞音問)疏(正義曰震動也懷妊始動知有震娠而卽卜也)其名曰
友為公室輔及生如卜人之言有文在其手曰友遂
以名之旣而有大功於魯注立僖公音義(名之音武政反)受
費以為上卿至於文子武子注文子行父武子宿音
義(費音秘)世增其業不廢舊績魯文公薨而東門遂殺
適立庶魯君於是乎失國注失國權音義(適丁歴反)政在
季氏於此君也四公矣民不知君何以得國是以為
君愼器與名不可以假人注器車服名爵號疏(正義曰器)
(謂車服也名謂爵號也借人名器則君失位矣故不可以假人也言魯君失民是借季氏以權柄故令昭)
(公至此出外因以戒人君使懲創也)
春秋左傳注疏卷五十三
春秋左氏傳注疏卷五十三考證
傳及有夏孔甲擾于有帝疏杼子帝芬芬子帝芒芒子
帝世世子帝不降不降弟帝喬喬子帝廣也○(臣召)
(南)按此疏据帝王世紀也若夏本紀少康子帝宁卽
世紀之帝杼杼子槐不作帝芬芒子帝泄不作帝世
不降弟帝扄不作帝喬扄子帝廑不作帝廣卽金履
祥前編亦依史記也
傳帝賜之乘龍河漢各二注合為四○(臣召南)按夏本
紀言天降龍二有雌雄當是用此傳而忘其為各二
耳
傳以更豕韋之後○(臣召南)按夏本紀作受豕韋之後
集解引賈逵曰劉累之後至商不絶以代豕韋之後
祝融之後封于豕韋殷武丁滅之
傳周易有之疏九二同人卦爻九五大有卦爻○監本
脫二卦字以上文乾之初九姤卦爻下文上九夬卦
爻例之則此二句應有卦字今添
傳若不朝夕見誰能物之○(臣照)按左氏之為傳信以
傳信疑以傳疑皆以紀事左氏不着一語也如此傳
豢龍語極荒唐蓋太史墨離夏孔甲千年得諸傳聞
而不知惟不能生得之謂龍惟不能生得故易于乾
取象于龍乃述所聞于魏獻子左氏記之謂當時賢
士大夫而其言龐猶如此耳
傳世不失職遂濟窮桑疏杜以少皥之世以鳥名官不
得有木正火正○(臣召南)按如杜說則木正等官皆
在顓頊之世與郯子所言顓頊以下命以民事者合
傳有烈山氏之子曰柱為稷疏後為農神也○監本訛
作為神農也今改正
又疏蓋柱人名○人監本訛作地今改正
春王正月公在乾侯○(臣召南)按此聖人特筆注但作
釋不朝正于廟非也劉敞曰以存公也公居于鄆有
魯也在乾侯無魯也公雖無魯魯不可無公也
傳非公且徵過也○(臣召南)按左氏不知君臣大義宜
為公羊家所排夫昭公無道失國何待經書所在而
後見乎不言經嚴名義以警亂臣但言非公徵過謬
矣杜注孔疏抑又甚焉趙汸補注曰鄆在境内故以
書至書居為義乾侯晉地故書所在見公出在外也
季孫意如會晉荀躒于適歴○陸淳曰季孫逐君之臣
也晉不罪之而反為會晉侯之為盟主可知矣荀躒
之為人臣可知矣王應麟曰列國大夫之無君晉為
之也會于戚而不討孫林父會于夷儀而不討崔杼
會于適歴而不討意如君臣之義不明而大夫簒奪
之禍晉自及矣
晉侯使荀躒唁公于乾侯○陸淳曰乾侯晉地故不言
來唁
黑肱以濫來奔注不書邾史闕文○(臣浩)按公羊榖梁
解不言邾之意不如杜注直截
傳入郢必以庚辰注庚午有變日在辰尾○(臣召南)按
監本作庚辰有變誤也杜言史墨所以能知入郢必
是庚辰日者以今年日變始于庚午則後之入郢必
以庚日干也今年日變在辰尾則後之入郢必以辰
日支也
傳越得歲而吳伐之疏斗十二度至于牽牛初度乃為
牛耳○監夲訛作乃為申耳今改正
傳昔成王合諸侯城成周以為東都崇文德焉注所以
崇文王之德○(臣召南)按東都之作專為朝會則崇
文德乃對武功言不必曰崇文王之德也
傳天生季氏以貳魯侯○王應麟困學紀聞曰簡子在
晉猶季氏在魯也史墨之對何其悖哉張睢陽責令
狐潮曰未識人倫焉知天道(臣照)按左氏記史墨之
對猶後代列史記亂臣之言耳而後世必欲以此等
為左氏罪
傳是以為君慎器與名不可以假人○趙汸補注曰史
墨對趙簡子與襄十四年師曠對晉侯皆釋君助臣
阿附強家所謂社稷無常奉君臣無常位乃黨逆附
簒之辭不可為訓(臣照)按史墨對趙簡子言簡子臣
也則為黨逆附簒師曠對晉侯言則為納忠陳善之
語趙氏混而一之失其旨矣
春秋左氏傳注疏卷五十三考證
