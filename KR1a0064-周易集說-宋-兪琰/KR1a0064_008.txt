周易集說卷八
宋俞琰撰
下經三
䷭(巽下坤上)
升元亨用見大人勿恤南征吉
升進而上也萃升皆以坤上坤下取義萃三隂聚于
下倒轉為升則三隂升于上下巽而上順九二以剛
德居中與六五相應是以元亨大人指九二用見與
利見不同利見者宜見之用見將變動而有為則見
之也既見則有慶故勿勞憂恤南征前進也巽居東
南坤居西南皆南方之卦南方陽明之地進則遂其
升而得行其志故吉釋文云用見本或作利見
初六允升大吉
允升者初以四之允而升也初與四雖不相應然彼
之柔以時升此之柔亦以時升彼此蓋相信相從也
在下而升者得上之人信從而不疑是以大吉
九二孚乃利用禴无咎
二五雖相應有九三阻于其前而莫能升故不言升
萃與升相反而孚乃利用禴俱言于下卦之中爻何
也禴所以享上也六二求萃于上九二亦求升于上
故其義同而有小異者萃六二所應乃九五之剛既
引于上而吉矣孚可知也故先言无咎而後言孚升
九二所應乃六五之柔安知其孚與否也故先言孚
而後言无咎是果孚也則吾用禴也利而无咎不孚
而用禴則不唯不利且有咎矣今九二以剛德居中
能盡臣道以事上六五雖柔而其德謙順以接下彼
此皆至誠相孚故二之用禴也禮雖簡亦无咎
九三升虛邑
三與上應而坤之順在前更无阻礙則其升也如入
无人之境故曰升虚邑言至易也
六四王用亨于岐山吉无咎
二應五升將何之故不言升四近五聖人嫌其逼五
故亦不言升而别取祭享之義曰王用亨于岐山亨
許兩反與隨上六同皆當作祭享之享六四在升之
時其德最為柔順王者得此占用此爻義動而有事
于山川則誠意上升足以達于神明故吉
六五貞吉升階
貞者固守以正而不變也升階猶言踐阼先言貞吉
而後言升階蓋貞吉然後可以升天子之位也六五
以隂柔居尊而其位不正故為此戒
上六冥升利于不息之貞
升至于上極矣上六以隂爻處坤隂之極知進而不
知退非冥而何得此占者唯利于不息之貞貞者固
守以正也正而不息則利不正而不息則不利也
䷮(坎下兊上)
困亨貞大人吉无咎有言不信
困者窮而憊乏之義困井二卦以坎下坎上取義井
以水上出為功困以水下漏為阨又陽剛為隂柔揜
蔽所以為困也亨以二體言為卦内坎險外兊說在
險而以道自說是以身雖困而道則亨也曰貞曰大
人吉无咎皆指九二有言不信則指上六困之成卦
蓋在此兩爻也九二陷于坎險中能以貞道處困而
不變故吉而无咎上六兊口之說非不能言然處困
阨之極唯宜默耳有言則人誰信之徒尚口辯无益
也
初六臀困于株木入于幽谷三歲不覿
株木槎枿之木初六處困而在下卦之底其位又不
當如臀坐株木而不得其安柔弱不能自拔如入于
幽谷隂暗而不見其明困之甚也覿私見也初欲應
四而二間之四亦困于金車未能與之私見故三歲
不覿止云三歲聖人不絶人以終困也
九二困于酒食朱紱方來利用亨祀征凶无咎
九二雖在困中而不失其所守但以醉飽過傷而反
為酒食所困耳故曰困于酒食上有剛中之君與二
同德必將下來相求故曰朱紱方來困之時不宜變
動而用事唯宜享祀耳九二以剛德居中其心至誠
專一自能感通于上故曰利用享祀處困之道静而
處下可也豈宜往哉往則必凶故曰征凶而又曰无
咎何也曰君命召則不容不往也何咎之有
六三困于石據于蒺蔾入于其宫不見其妻凶
承乘皆剛進則有九四之辱退則有九二之危故其
象為困于石據于蒺蔾宫所居之室也三内體故言
宫其應在上上兊女三坎男上蓋三之妻也而與三
不相應故其象占又為入于其宫不見其妻凶
九四來徐徐困于金車吝有終
自外而内為來徐徐緩也九四來徐徐蓋與初六三
歲不覿相𤼵初之所以三歲不覿者以九四之來徐
徐也金車兵車也為五所乘不得不黽勉從事乎五
是以有金車之困唯其困于金車是以來徐徐而至
于三歲既歴三歲故始雖不覿今則覿始雖吝終則
有與也大抵力不足而過勞則困乏非有援助則莫
能濟况居困之時乎四與初雖相應而初以柔居剛
固不能濟四之困四以剛居柔亦不能濟初之困所
以吝而乃有終者它爻皆无應四獨有應初之柔雖
不能相濟畢竟有與也豈不勝于无與而孤立者哉
九五劓刖困于赤紱乃徐有說利用祭祀
劓謂刑上六以去在上之小人刖謂刑六三以去在
下之小人三與上同惡相濟以揜君子不去之則九
二莫能上達也赤紱猶坤言黃裳皆下體之服以人
臣在上而不僭則為黃裳以人君在上而接下則為
赤紱五求二以共濟天下之困而二未至五乃側席
以待蓋焦心勞思之甚是困于赤紱也夫以九五剛
中之君下求九二剛中之臣何為乃徐有說耶以小
人未去故也小人去則二五相遇然後有君臣相得
之說也處困之時五與二皆以剛德居中用之于祭
祀則其心至誠專一足以通于鬼神故其占又為利
用祭祀釋文云祭祀本作享祀
上六困于葛藟于臲卼曰動悔有悔征吉
葛生于下其藤蔓攀附于上上之應在三彼此皆柔
猶葛藟之纏繞故曰困于葛藟臲卼高危不安貎處
上卦之上而又下乘九五之剛故曰于臲卼六三欲
牽引上六以為己援然是時困極將變上六不自為
計則雖悔无及矣曰者自謂也動悔有悔征吉謂動
而悔前之失知有後悔則莫如脱去六三之纏繞而
自為征行之計則吉也
䷯(巽下坎上)
井改邑不改井无喪无得往來井井汔至亦未繘井羸
其瓶凶
困井二卦以坎水之上下取義坎水在兊澤之下則
為困在巽木之上則為井井者穴地出水之處井之
為卦下巽入上坎水入乎水而上水故謂之井古者
八家為井四井為邑邑有時而變遷井則不變遷故
曰改邑不改井井乃困之倒體因倒轉為井則六三
變為六四改邑之象也二五之剛中如舊不改井之
象也井之泉不以常汲而竭亦不以不汲而盈故曰
无喪无得困下坎上兊中互離巽井下巽上坎中互
兊離昔為困具此四卦今為井亦具此四卦此无喪
无得之象也往者汲于此來者汲于此故曰往來井
井汔幾也繘汲水之綆瓶汲水之器羸綰絆也汔至
而亦未繘者幾及于泉而不得泉則與未施繘无異
也汔至亦未繘為句井羸其瓶為句彖傳之誤亦承
彖辭之誤云爾民非水火不生活今其瓶羸于井中
而凶謂汲者非其任也汔與汔濟之汔同羸與羸角
羸豕之羸同
初六井泥不食舊井无禽
卦以陽爻為泉隂爻為井泥如字初象井底處至下
而水未離乎泥也井有泥則汚濁故不可食困以六
居初倒轉為井井亦以六居初是未改邑之前舊有
此井故謂之舊井禽與擒同易以陽實為有隂虚為
无初六乃隂爻是无所獲也故曰无禽師六五之應
乃九二故言有禽恒九四之應乃六二故言无禽彼
指應爻此則本爻自謂也
九二井谷射鮒甕敝漏
九二之井亦舊井也渫之則其下泉眼通甃之則其
旁土堅實九二則猶未渫未甃也井谷指六四謂井
中之虚處井舊而弗甃則其旁崩潰為谷也射食亦
反濺也鮒乃井鰕指初六也井既崩潰土必不堅實
土塊墮入于井則其水激濺而射于鮒也甕乃汲器
指九五也敝漏則不能受又安能汲九二陽爻雖有
水然上无正應而下比初六功不上行故其象如此
九三井渫不食為我心惻可用汲王明並受其福
渫者浚而澄治之以喻君子之脩潔也井既渫則可
食而猶不食以喻君子之未見用也我三自謂心惻
指上上與三相應蓋知我而為我心惻者也惻傷之
也但能傷其可食而不食可用而未用非能汲之也
孰能汲之其九五乎九五王也王明而用三則上下
並受其福否則君子沈于下僚亦猶井雖渫而不用
汲何福之有
六四井甃无咎
甃者壘磚以為井壁也三既渫而為新井矣四不甃
則崩潰不已必至于湮塞能无咎乎才雖不足以濟
物然能自脩治故亦无咎
九五井冽寒泉食
三既渫四既甃至五則冽矣冽者清之至也九五爻
位俱陽故冽既冽且寒此井泉之至美而可食者也
三居井之半其水僅半井而去泥未遠故雖渫而人
亦不食至五則水滿井矣去泥甚遠而清潔如此故
食井以上出為功五未及乎上故不言吉
上六井收勿幕有孚元吉
收如字疑即汲字訛為收爾幕當作羃揜之也井養
而不窮蓋以濟人利物為功邑有井則居者行者皆
得而汲之况繼澤无水之困後正當濟人之困而使
之汲羃之可乎上與三相應三井渫不食知上六為
已而心惻則其相孚也久矣今井道成于上而元吉
蓋由九三渫治之功也
䷰(離下兊上)
革已日乃孚元亨利貞悔亡
革變也革鼎二卦皆以離上離下取義木入火中則
然烹飪用鼎之象也金在火上則鎔改變從革之象
也已日已革之日也孚信也古者垂法于象魏特舊
法耳猶浹日而斂之況變舊而從新乎夫人之情可
與習常難與適變可與樂成難與慮始變革之初四
海之廣萬姓之衆才識智愚之不齊人已利害之不
同豈即日所能使之遽信哉故必已日而後信也天
下之事壅滯而頽弊之極不容不革革之所以致其
通易窮則變變則通革之為卦内文明外和說故有
大通之道也事以有悔而後革无悔則安用革革雖
有大通之道又宜固守以正其悔乃亡否則所革未
當又有變動之悔也
初九鞏用黃牛之革
鞏固也黃牛之革指六二黃中色牛順畜革柔而堅
靱之物初居革之始在下而无應豈宜妄動而驟有
變革以中順之道固之可也初九剛陽而離體火性
炎上勇于有為故為此戒革之義本訓變而皮革所
以固物蓋借用耳如履之為禮噬嗑之為市合占法
例如是也獸皮本硬物治去其毛而熟之則變而為
柔蓋皮革之革亦取變之義也
六二已日乃革之征吉无咎
爻至三為終日過三則為已日二其日之正中歟彖
言革已日乃孚爻則曰已日乃革之得无異乎曰彖
言王朝之革爻則言侯國之革六二曰已日乃革之
征吉无咎蓋待上之人已革而後革之則征吉而无
咎也乃之云者必已日然後可革今離日方中蓋未
已也日未已則未可遽革也六二柔順中正而所為
不僭故其象占如此
九三征凶貞厲革言三就有孚
征動而行也貞静以守也征凶則貞必吉征吉則貞
必凶今言征凶又言貞厲何也曰時未可為不可遽
為征則凶也事有當革不可不革貞則厲也六二柔
而得中動則不至于過故許之曰征吉九三剛而不
中又在離體之極恐其躁動故戒之曰征凶復恐其
以剛明自任故又戒之曰貞厲三去聲革言三就謂
謀之再三而後成就也上與三應三至上凡歴三爻
故曰三就猶士喪禮云馬纓三就注云纓當胷削革
為之三就三重三匝也革言如此則其有孚可知矣
九四悔亡有孚改命吉
九四剛而不中本當有悔然以剛居柔而不暴必待
已日而後革革而當者也是以悔亡彖言已日乃孚
又言悔亡蓋與九四相𤼵將革而謀之謂之言革而
行之謂之命四上孚于五下孚于三上下相孚而後
改其命令故吉四在離日之外日既已矣故言改五
與上在既改之後則言變變乃革之成改則猶未也
革之下三爻皆有謹重而不敢輕改之意至四而猶
未敢輕變古人之重改作蓋如此
九五大人虎變未占有孚
九五大人為革之主其德日新其威足以服人彰彰
然在人耳目天下皆望而畏之故曰大人虎變占所
以決疑未占有孚孚之素也大人者與鬼神合其吉
凶者也況又順天應人而時有變革之象已炳然如
虎之文蓋无有不孚者故无待乎質諸鬼神而後无
疑也三四五同互乾體故皆言有孚
上六君子豹變小人革面征凶居貞吉
九五大人出為革之主如虎之變天下靡不畏服凡
為君子者皆自新如豹之換毛為小人者亦皆改過
而回心嚮道故曰君子豹變小人革面面者嚮之謂
革至于上革道成矣不必一一吹毛而求其疵也往
則自取多事而有紛更之凶故唯守静而居貞則吉
䷱(巽下離上)
鼎元吉亨
易全卦取物象命名唯井與鼎井之上坎水鼎之上
離火而下卦皆巽蓋水以綆汲火以薪傳也鼎器也
非特有安重之義蓋其致潔以為烹飪之用則又有
新義為卦内巽順外文明又六五以柔中之德居尊
而下應九二剛中之臣故亨吉字羡文當依伊川程
子作鼎元亨觀彖傳可見
初六鼎顛趾利出否得妾以其子无咎
初在鼎之底故象趾往與四應則其趾向上是為顛
趾否悲已反不臧也夫顛趾非鼎之正何利之有蓋
鼎初顛趾則宿昔漬穢不臧之物皆顛覆而出之因
以致其新潔乃所以為利也夫烹飪之初不去其宿
穢則為新物之害初六隂柔之資不中不正如小人
内懷不善因經顛覆之禍乃去其不善以從善是亦
利也妾指四得妾謂買妾而得其人也生子不以妻
而以妾豈能无咎今得妾而无咎者以其有子故也
在鼎之初有子以主器又何咎焉
九二鼎有實我仇有疾不我能即吉
易以陽爻為實九二陽實居中鼎有實之象也我仇
有疾指初六謂初六隂柔與已相並而有否惡之疾
非嘉偶也即就也與詩東門之墠子不我即之即同
不我能即吉者初方顛覆自救不暇安能我即然而
隂從陽者也我雖自守彼必相求我當有以却之使
不來即我則吉蓋鼎中有實唯當上奉六五之正應
不可使小人近比而得以染指也
九三鼎耳革其行塞雉膏不食方雨虧悔終吉
耳數偶而中虚所以受鉉也九三乃剛陽之實而其
數竒是改變其所以為耳之義故曰鼎耳革或疑耳
在五何為三又言耳曰三當鼎腹耳雖出于鼎口之
上蓋根于鼎腹也凡物皆以足行唯鼎以耳行耳既
不可受鉉安能舉之以行故曰其行塞鼎不行則雖
有美味亦不得而食之故曰雉膏不食隂陽和則雨
三與五同功又同互兊體又九六相合是方雨也虧
欠而不足也悔自省其失也三與上不相應得五而
失上豈非三之所欠而不足者乎五與三同此鼎耳
三雖革五不革也逮夫五受上九之鉉而行則三也
亦與之俱行是故始雖有悔終亦吉也
九四鼎折足覆公餗其形渥凶
四本鼎腹非鼎足也四與初應初六之柔在下不能
勝其重任猶鼎之折足也大臣任非其人而敗乃公
事猶鼎折足而顛覆其中之實也聖人烹以享帝養
賢非為口腹之私是為公餗形渥當作刑剭古有屋
誅之法謂所殺不于市而適甸師氏者也四居大臣
之位剛而不中所應者柔故其象如此其占則凶
六五鼎黃耳金鉉利貞
六五位居鼎耳中而不偏虛而能受故曰黃耳鉉貫
于鼎耳所以舉鼎而行也金堅剛之物指上九而言
以六五而承上九猶鼎之黃耳而得金鉉也其象如
此而其占則為利貞謂宜固守其中德而不可變也
六五質本隂柔恐其所守不固是以戒之
上九鼎玉鉉大吉无不利
鼎之鉉一而已豈有兩鉉哉今叠見焉五耳有鉉而
非鉉之正位上乃正位也五稱上為金鉉以其剛也
上乃自稱為玉鉉何也金一于剛玉則具剛柔之德
也上九以剛居柔故稱玉鉉鼎至上九鼎功已成而
有濟人之用吉之大者也用以享帝亦利用以養賢
亦利故曰无不利
䷔(震下震上)
震亨震來虩虩笑言啞啞震驚百里不喪七鬯
震動也一陽動于二隂之下也卦叠兩震則動于下
而達于上故亨震之象為雷來謂雷聲之來虩許逆
反虩虩與蘇蘇索索皆雷聲震來虩虩謂雷之初來
而其聲震動也啞烏格反啞啞驚而輟聲也笑言啞
啞謂笑者言者聞雷聲之虩虩遂啞啞然噤无一聲
也震以雷言驚以人言百里不特謂雷聲達于百里
蓋以震之長子言古者王畿千里諸侯之國皆方百
里震雖乾君之長子其位則諸侯故稱百里喪失也
匕鬯祭物也七之狀如畢用以舉鼎實者鬯乃秬黍
酒和鬱金用以灌地降神也不喪七鬯謂長子主器
而能盡其誠敬之心不失其所守也祭物亦多矣必
曰七鬯者以震卦繼鼎卦之後也此卦兩體皆震有
長子繼長子為君之象蓋百里之命寄于長子一身
唯能常懷敬畏如當雷聲震驚百里之時則可以保
守百里之國而不失為宗廟社稷之祭主也彖辭凡
三言震震亨緫上下二體而言震之所以亨次言震
來虩虩蓋指下卦又言震驚百里則指上卦重震
初九震來虩虩後笑言啞啞吉
震之彖辭見于初九初九震之主爻也于笑言啞啞
之上添一後字謂聞雷之初來其聲虩虩而後笑者
亦不笑言者亦不言也處震之初而恐懼如此則獲
安静和平之福故又于笑言啞啞之下添一吉字
六二震來厲億喪貝躋于九陵勿逐七日得
震來指初厲謂雷聲之厲億當依虞翻作噫于其反
與啞啞不同啞啞者震來之初卒然聞之遂輟聲是
為啞啞噫則震之近而可畏遂失聲是為噫喪失也
貝指初九之剛陽六二隂柔所資以為助者也躋登
也九陵指九四初之應在四初往應四則既躋于九
陵矣二安能得其助是喪貝也然在重震之時諸爻
皆不相應何況九四陷于坎險則初之往也勢不容
留故雖躋于九陵不久當復還初復還則二之所喪
勿用追逐不久亦復得也卦爻凡六而言七日何哉
天道好還七日則周而復始也
六三震蘇蘇震行无眚
蘇舒緩也震至六三則雷聲舒緩而少息也震行謂
雷之行雷當作聲之時動而行於天下則萬物靡不
暢達乃无災眚若于當行之時止而不行則萬物其
不遂夭閼於是乎故行則无眚不行則有眚君子于
此體震之行而不止則亦无眚蓋三雖震體之動而
互艮止恐其止而不行故勉之使行也
九四震遂泥
初九之震始震也得位而在初故其震也聲甚大九
四之震洊震也失位而在四隂之中則其震也沉滯
而聲不揚與初九不侔矣故曰震遂泥遂言其无返
之意泥乃計反沉滯也
六五震往來厲億无喪有事
初曰震來言雷聲方震動而來二曰震來指初之來
以五視初則初之始震為既往四之洊震為復來五
蓋震往而復來之時也厲謂雷聲之厲也億與二之
億皆當作噫中心恐懼而失聲也二五皆中爻主心
故皆言噫无喪即不喪匕鬯之謂二乘初之始震出
於不意故喪其貝五乘四之洊震畏而知戒故无所
喪有事謂有事于宗廟社稷以為祭主也震之主爻
在初而无喪有事乃歸之五五乃震之君也易道尊
君而卑臣例如此
上六震索索視矍矍征凶震不于其躬于其鄰无咎婚
媾有言
索桑落反上六處重震之極雷聲漸小而漸消散故
曰震索索矍矍兩目左右顧而不定貌即漢光武謂
馬援矍鑠哉之矍以隂柔處動極故其視矍矍下无
正應征將何之蓋動極則當静征行則必凶故戒之
曰視矍矍征凶躬上之本體鄰為近已者六五是也
四之震在五為近在我則隔于五蓋猶未及我也故
曰震不于其躬于其鄰能恐懼修省於震未及身之
前故亦无咎婚媾有言羡文觀爻傳不釋可見
周易集說卷八
