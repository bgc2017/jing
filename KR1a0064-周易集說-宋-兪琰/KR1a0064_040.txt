周易集說卷四十
宋俞琰撰
雜卦傳
雜卦者孔子釋六十四卦名義而前後雜糅不依
上下經次序之舊也然乾坤居首而咸恒亦居三
十卦之後則雜之中又有不雜者存焉案隋經籍
志云秦焚書周易獨以卜筮得存唯失說卦三篇
後河内女子得之今韓康伯注本以說卦三篇分
出序卦雜卦則序卦雜卦之名蓋始於康伯又案
史記云孔子晚而喜易序彖繫象說卦文言而不
及序卦雜卦則漢初猶以序卦雜卦總名之曰說
卦也朱漢上曰三易之卦其次各異首艮者連山
也首坤者歸藏也首乾者周易也聖人猶慮後世
未知三易之變故於雜卦一篇雜糅衆卦錯綜其
義以示變易之无窮以愚觀之先天圖始乾而終
坤此伏羲氏之易也周易始乾而終未濟此文王
之易也雜卦始乾而終夬兹非孔子之易歟夫夬
之為卦五陽而一隂此乾之純只爭一畫若決去
在上一隂即為純乾今置夬於雜卦之終聖人之
意可見矣蓋易道貴乎變通變通則不窮夬而又
乾則生意周流不息是故雜卦不終之以他卦而
必終之以夬也始而乾終而夬亦猶六十四卦始
於乾終於未濟皆此意也雜卦之作大槩兩兩相
對而其義則各各相反如乾剛則坤柔比樂則師
憂餘卦皆然至大過則有不然者故鄭玄云自大
過以下卦旨不協以錯亂失正弗敢改耳至蘇東
坡始改之紫陽朱子亦以為當改蔡節齋又改之
今依蔡氏本
乾剛坤柔
六十四卦不剛則柔不柔則剛无非皆剛柔也獨言
乾剛坤柔者他卦皆剛柔相雜乾則六畫純剛坤則
六畫純柔也平菴項氏曰乾剛坤柔與離上坎下相
𩔖語若淺近而乾坤坎離之性盡於二語之中不可
以復加也凡易之剛爻皆乾也凡易之柔爻皆坤也
凡繫辭之乾坤皆謂剛爻柔爻非但謂六畫之兩卦
也盡三百八十四爻不過剛柔二字而已
比樂師憂
比與師皆以一陽統五隂而憂樂不同者比以一陽
居五為比之君而下皆順從故樂師以一陽居二為
師之帥而動衆行險故憂節齋蔡氏曰比主居上得
位故樂師主居下失位故憂
臨觀之義或與或求
臨觀各具二義上以尊臨卑下以大臨小彼此相臨
是或與或求也在下者仰觀乎上在上者俯觀乎下
彼此相觀是或與或求也或曰二陽在内方進而臨
在外之四隂是我出而與人也二陽在上將去而四
隂在下仰觀之是人望而求我也
屯見而不失其居蒙雜而著
見音現屯主初言初震體之動見也居屯之時而在
内故不失其居雜當依郭京作稚蒙主上言上艮體
之少男稚也居蒙之時而在上故著屯昧而蒙著著
乃昧之反也
震起也艮止也
陽起於下而止於上震之陽在下起也艮之陽在上
止也三畫卦與重卦皆然天道蓋起於東方而止於
東北也
損益盛衰之始也
損上以益下此乃盛之始也損下以益上此乃衰之
始也損益蓋未至於盛衰而盛衰自此始也
大畜時也无妄災也
乾健而艮能止之時𫝑然也是時乾雖健不容不聽
命於艮也无妄而有災焉非人也天也
萃聚而升不來也
地氣萃而在下是以聚而不去地氣升而向上是以
散而不來平菴項氏曰萃則坤衆在内故聚升則坤
衆往外矣故不來精氣聚則為物魂氣上升則散而
不來矣
謙輕而豫怠也
謙抑而不自重其失也輕逸豫而不自檢其失也怠
平菴項氏曰自以為少故謙自以為多故豫少故輕
多故怠怠或為怡盖以怡時烖來於韻為叶爾然怠
字何嘗不叶平上去入之分自沈約始贊易時固未
有分也豫怠二字本是古語鄭允中曰知謙之為輕
則知豫之為重知豫之為怠則知謙之為勤
噬嗑食也賁无色也
頤中有物故曰噬嗑噬而嗑之所以食也以色而為
飾曰賁唯其无色所以賁之若元有色則不可謂之
賁也節齋蔡氏曰頤中有物故食賁則其色不常故
无色
兌見而巽伏也
兌之一隂說而在外故見巽之一隂入而在下故伏
三畫卦與重卦皆然
隨无故也蠱則飭也
故者事之所因也動而說則隨時而巳无所因也故
曰隨无故也蠱者隨之反隨无故蠱則有故也不飭
則大壊極弊而不可救故曰蠱則飭也飭者脩飭也
或曰故謂故舊與革去故之故同隨人則忘舊蠱則
飭而新也
剥爛也復反也
爛謂一陽消亡于上反謂一陽復生于下剥極而為
復猶碩果不食爛而墜地則其核中之仁又從而發
生也
晉晝也明夷誅也
晉之日在上晝也明夷之日在下則明者傷矣故曰
誅晉為晝明夷其夜矣明夷為誅戮晉其禮貌乎或
曰明出地上晉晝也明入地中明夷昧也昧誤作誅
井通而困相遇也
井之坎在上而其水上出故曰井通困之相遇乃抵
塞而不通之意困下坎而上兌兌之下爻實則川壅
而成澤也坎在兌下而六三適與九四相遇抵塞而
不通故曰困相遇也既與之相遇則避之而不可違
之而不得无如之何也平菴項氏曰以通與遇為反
對則遇為相抵而不通之象矣巽之上爻主塞坎水
之上流而井之坎乃出其上蓋塞而後通者也故謂
之通兌之下爻主塞坎水之下源而困之坎適在其
下正遇其蹇所以困也自乾坤至此凡三十卦正與
上經之數相當
咸速也恒久也
咸之速感應之道也婚姻之道不可以不速速則及
時恒之久悠遠之道也夫婦之道不可以不久久則
偕老
渙離也節止也
渙散則離節約則止此理之常也渙節皆有坎水風
以散之則離澤以瀦之則止平菴項氏曰渙節正與
井困相反井以木出水故居塞而能通渙則以水浮
木故通之極至於散也節為澤上之水故居通而能
塞困為澤下之水故塞之極至於困也
解緩也蹇難也
動而已出乎坎險之上則時勢寬緩矣故曰解緩也
止而正在乎坎險之中則時勢急難矣故曰蹇難也
言解緩則知蹇之急言蹇難則知解之易互文見意
也平菴項氏曰蹇解皆以水言解近於渙緩而止之
也蹇近於節難而止之也
睽外也家人内也
睽相疎者也疎則外之家人相親者也親則内之關
子明曰明乎外者物自睽故曰睽外也明乎内者家
自齊故曰家人内也平菴項氏曰内外皆以離言火
在外則氣散火在内則神凝治身治國一也
否泰反其𩔖也
泰下乾而上坤故泰之彖辭曰小往大來否下坤而
上乾故否之彖辭曰大往小來其𩔖相反如此故曰
否泰反其𩔖也夫文王卦序先泰而後否孔子乃先
言否後言泰同歟異歟曰泰極則為否否極則為泰
其道則一不以先後拘也或疑六十四卦皆兩兩相
對而其義皆相反今特以否泰言何也曰否泰皆三
剛三柔一上一下最瞭然可見而易曉故舉而言之
以例其餘也平菴項氏曰乾在外則否坤在内則泰
大壯則止遯則退也
大壯之時隂既衰而陽既盛則君子不可以不知止
也遯之時隂浸長而陽浸消則君子不可以不知退
也括蒼龔氏曰君子非用壯也勢足以勝小人則止
非好遯也勢不足以勝小人則退愚謂止與退皆以
乾言或以止為隂之止非也
大有衆也同人親也
所有者大故衆善與人同故親平菴項氏曰大有同
人皆以離之中爻為主在上則人歸乎我是故謂之
衆在下則我同乎人是故謂之親
革去故也鼎取新也
革改更也所以去其舊弊鼎用以烹則取其新潔也
平菴項氏曰革以火鎔金故為去故鼎以木鑚火故
為取新
小過過也中孚信也
小過四隂在外而過其常也中孚二隂在中而守其
信也伊川程子曰存於中之謂孚見於事之謂信
豐多故也親寡旅也
豐之時富盛而相親者衆故多故舊旅之時貧窮而
无上下之交故相親者寡嵩山晁氏曰荀本豐多故
親為句无也字下云寡旅也平菴項氏曰卦名皆在
句上旅獨在下者取其韻之叶也以多故對寡親則
故非事故之故矣凡物之情豐盛則故舊合羇旅則
親戚離二卦皆主離言之雷與電俱至其黨不亦盛
乎山上有火其勢不亦孤乎
離上而坎下也
離為火其性炎上坎為水其性潤下三畫卦與重卦
之義皆然坎言行有尚離言畜牝牛吉水潤下故尚
其行於上火炎上故欲其畜於下坎不行於上則入
於坎窞凶離不畜於下則突如其來如凶平菴項氏
曰乾陽而在上坤隂而在下者隂陽之定體如人之
首上而腹下也離女而在上坎男而在下者隂陽之
精互藏其宅如人之心上而腎下也是故腎之精升
而為氣則離中之隂也心之精降而為液則坎中之
陽也火隂物也而附於陽故炎上水陽物也而藏於
隂故就下然則日為隂月為陽乎曰日則陽矣而日
中之精則隂之神也月則隂矣而月中之精則陽之
神也故曰離上而坎下非知道者不足以識之
小畜寡也履不處也
小畜之主六四也不足以制在下之三陽蓋其隂力
單弱故曰小畜寡也履之主六三也雖說而應乎乾
然其位不當而猖狂妄行故曰履不處也
需不進也訟不親也
需訟皆以乾而言需之乾在坎下有所待而行故不
進訟之乾在坎上相違而行故不親隆山李氏曰乾
上離下是為同人乾上坎下是為訟離為火火性炎
上而趨乾故曰同人親也坎為水水性就下與乾違
行故曰訟不親也
頤養正也大過顛也
頤與大過相反頤養正則大過反是東坡蘇氏曰初
上者本末之地以陽居之則正以隂居之則顛故曰
頤養正也大過顛也節齋蔡氏曰自此以下有亂簡
案雜卦例皆反對叶韻為序今以其例改正愚謂蔡
氏先大過後頤蘇氏先頤後大過此兩句當從蘇氏
其餘從蔡氏
既濟定也未濟男之窮也
既濟六爻皆當位故定未濟三陽皆失位是為男之
窮夫未濟之三隂亦皆失位不曰女之窮而唯言男
之窮何也曰男陽也女隂也陽為君子隂為小人言
陽而不及隂又以見易為君子謀不為小人謀也或
曰男之窮蓋獨指上九而言上九陽爻處未濟之終
失位之極是為男之窮也
歸妹女之終也漸女歸待男行也
歸妹者女子既歸之後也既得所歸則女道終矣諺
有之曰女嫁為絶此即女之終之謂也孟子曰男子
生而願為之有室女子生而願為之有家女子以嫁
為歸有家則有所歸矣漸者將歸之時待男子之親
迎而後行也平菴項氏曰終與窮不同終者事之成
女之義從一而終不可以復進也窮者時之災事窮
勢極君子之不幸也
遘遇也柔遇剛也夬決也剛決柔也君子道長小人道
憂也
遘即姤也姤之時一隂在下而與衆剛相遇故曰柔
遇剛也倒轉而為夬則一隂在上為衆剛所決故曰
剛決柔也君子陽𩔖也小人隂𩔖也君子之與小人
相為盛衰猶隂陽之消長君子長則小人憂小人蓋
以遭遇為喜以決去為憂也嵩山晁氏曰鄭本憂作
消括蒼龔氏曰遘柔遇剛非困之相遇矣剛長乃終
而復於乾也深居馮氏曰始言乾剛坤柔矣此遂以
剛決柔終焉復其始也夬決則乾矣以明六十四卦
之本於乾也平菴項氏曰自咸恒至此三十四卦正
與下經之數相當隆山李氏曰天下之事不至於決
則不通故雜卦之次序與十三卦之制器尚象皆終
于夬
周易集說卷四十
