周易集說卷三十六
宋俞琰撰
說卦傳一
易有三畫卦有六畫卦三畫有三畫之象六畫有
六畫之象何謂六畫之象如下震上艮而為頤頤
中有物而為噬嗑與夫井鼎之𩔖合上下二體為
之者是也何謂三畫之象說卦所列者是也卦有
畫則有象象以辭而顯不說則不明此說卦所以
作也先說蓍數卦爻為聖人作易之本次說六畫
兼具三才之道次說伏羲八卦方位先乾坤後六
子以明六子之功用皆出於乾坤次說文王八卦
方位始震終艮而又盛稱六子之功用次說八卦
之德次說乾馬坤牛之𩔖以明遠取諸物次說乾
首坤腹之𩔖以明近取諸身次說乾坤為父母所
以得男女之由終則分八卦為八條凡三才之道
无不說之所以𩔖萬物之情也其說亦有經中所
无者如震之蒼筤竹&KR0841;葦離之鼈蟹蠃蚌是也然
損之簋泰之茅非蒼筤&KR0841;葦之屬乎頤之龜震之
貝非鼈蟹蠃蚌之屬乎需之酒即坎之水也旅之
斧即離之戈兵也乃若震為龍乾坤皆无震而言
龍坎為豕大畜姤皆无坎而言豕離為龜損益皆
无離而言龜蓋自有所取也乾為馬而坤為牝馬
坤乃乾之配也坤為牛而離為牝牛離之中畫乃
坤畫此又取一畫之象也至如訟之𢃄困之紱豐
之沛巽之牀渙之机坎之牖大過之棟漸之鴻剥
之魚中孚之鶴聖人豈能一一盡言之於說卦哉
讀易者苟能觸𩔖而長之則說卦之所无者盡皆
可以通之也
昔者聖人之作易也幽贊於神明而生蓍
蓍神草也贊助也與中庸贊化育之贊同生蓍謂聖
人生出用蓍起數以求卦之法非謂天生此蓍以助
聖人筮占之用也夫天之生蓍但能生其形不能生
其用神能前知不能言其所知聖人於是生出用蓍
起數以求卦之法則神所不能言者以蓍言之故曰
昔者聖人之作易也幽贊於神明而生蓍聖人指伏
羲幽言其隱而不可見幽贊於神明即祐神之謂生
蓍即是興神物以前民用之謂
參天兩地而倚數
天地之正數不過一二三四五而巳六七八九十乃
其配也倚者相依傍之謂天數倚天地數倚地各從
其𩔖也參者三之也兩者兩之也參天者天一天三
天五也兩地者地二地四也倚者一三五相倚而為
九二四相倚而為六也七八亦從此出但二五為七
三四為七則一地而一天矣一三四為八一二五為
八則一地而二天矣皆不得謂之參天兩地也聖人
用蓍以起數其所謂參兩實本乎此是故蓍法三變
之末其餘三竒相倚而成一畫之陽三偶相倚而成
一畫之隂九變皆三畫之陽參之則三其三也三三
為九則其過揲之策為四九三十六參之則三其十
二也九變皆三畫之隂兩之則二其三也二三為六
則其過揲之策為四六二十四兩之則二其十二也
乾六爻之策二百一十六參之為七十二者三坤六
爻之策一百四十有四兩之為七十二者二至於三
百八十四爻之策數悉皆參之兩之則乾策六千九
百十二者三其二千三百四也坤策四千六百八者
二其二千三百四也是故孔子於易之二篇止言九
六之策不言七八之策七八亦乾坤之策也但七八
不可以參兩耳故不言也何謂七八不可以參兩七
則兩其二而一其三八則兩其三而一其二不可得
而參兩也其餘過揲之策與六爻之策三百八十四
爻之策莫不皆然蓋唯九六則可參兩七八則不可
參兩故易之三百八十四爻唯言九六而不言七八
也說者但知七八少陽少隂不變故不用而不知七
八不可參兩故亦不用也
觀變於隂陽而立卦發揮於剛柔而生爻
隂陽氣也觀隂陽二氣之變而立八卦故曰觀變於
隂陽而立卦剛柔質也重而為六畫則分散剛柔於
六十四卦而生三百八十四爻故曰發揮於剛柔而
生爻漢上朱氏曰立卦之前象未著故曰隂陽立卦
之後象乃見故曰剛柔節齋蔡氏曰隂陽者即所以
為爻矣此復言剛柔而生爻者蓋未入用則謂之隂
陽已入用則謂之剛柔未入用故止曰觀已入用故
曰發揮
和順於道德而理於義窮理盡性以至於命
和不乖也順不逆也理析之而有條理也和順於道
德統言一卦之體理於義析言六爻之用且如乾為
天道而健為其德爻之潛見躍飛則其義也窮理謂
窮天下之理盡性謂盡人物之性至命謂合於天道
紫陽朱子曰此聖人作易之極功也又曰和順於道
德是默契本原處理於義是應變合宜處物物皆有
理須一一推窮性則是理之極處故云盡命則性之
所自來處故曰至又曰窮理是理會得道理窮盡盡
性是做到盡處如能事父然後盡仁之性能事君然
後盡義之性又曰窮理是知盡性是行如為子知所
以為孝為臣知所以為忠此窮理為子能孝為臣能
忠此盡性也能窮其理而充其性之所有方謂之盡
又曰窮理盡性本是就易上說易上皆說物理便是
窮理盡性即此便是至命也又曰窮理盡性本論易
非論人諸家皆借以論人亦通誠齋楊氏曰天之授
人者曰命人之受天者曰性在物情之所具者曰理
在人事之處物者曰義會義理而行之通者曰道體
斯道而充乎巳者曰德命非通塞短永之謂也天以
道德義理之性而授之於人之謂也猶父之命子君
之命臣也命令而付授之也然則理與義有辨乎曰
理者物情各具其所本然之謂也義者人之處物各
宜其所當然之謂也今有二器於此其一樽也其一
簋也問樽奚事曰其器酒也問簋奚事曰其器飱也
此物情所本然者也斯之謂理今有人焉見其為器
而不知其用或置飱於樽焉或置酒於簋焉是得為
處物而宜其所當然者乎若易寘之則宜其所當然
矣斯之謂義然則理若何而可窮性若何而可盡命
若何而可至理也性也命也為三乎為一乎曰理譬
則路也性譬則足也命譬則家也人有自百里之外
而歸其家者或十里而止或五十里而止或九十里
而止是能至其家乎否也夫百里之近也而家無可
至者何也非以其路有所未窮而足力有所未盡乎
是故家无不可至路无不可窮而足有不能盡也性
有不能盡而理无不可窮命无不可至也是窮理盡
性以至命之說也理於義謂治於義也非窮理之理
右第一章先言蓍次言數次言立卦生爻此聖人
作易之本卦爻具然後言道德義理性命此聖人
作易之極功或疑先言生蓍後言立卦以為伏羲
畫卦初不假乎蓍何乃先蓍而後卦耶曰此以筮
言也明道程子不云乎生蓍謂用蓍以求卦非謂
有蓍而後畫卦也或又疑先言立卦後言生爻以
為六爻具然後成卦何乃先卦而後爻耶曰此亦
以筮言也紫陽朱子不云乎方其立卦時只見得
是卦及細别之則有六爻
昔者聖人之作易也將以順性命之理是以立天之道
曰隂與陽立地之道曰柔與剛立人之道曰仁與義兼
三才而兩之故易六畫而成卦分隂分陽迭用柔剛故
易六位而成章
前章云窮理盡性以至於命理與性命似乎判而為
三此云昔者聖人之作易也將以順性命之理則性
命與理一而巳矣天以此理與人謂之命人得此理
於天謂之性性也命也蓋一理也天之道有隂與陽
地之道有柔與剛人之道有仁與義隂陽以氣言剛
柔以質言仁義以德言氣也質也德也其理一而巳
矣是以通天地人皆以道言道即理也前章云立卦
謂卦也此云兼三才而兩之故易六畫而成卦謂六
十四卦也三畫之卦象三才六畫之卦則兩其三才
也方其三畫而未重也下一畫為地中一畫為人上
一畫為天重為六畫則天地人之道各兩而上二爻
為天道之隂陽下二爻為地道之柔剛中二爻為人
道之仁義道非兩不立偏於一非道也是故立天之
道則曰隂與陽立地之道則曰柔與剛立人之道則
曰仁與義其間皆著一與字蓋天地人之道各兩而
其所謂兩者要皆相與為用蓋不可舉一而廢一也
繋辭傳亦言三才之道矣彼以人道居天地之中此
則以人道居天地之後何也曰彼謂易有三才之道
故以上中下次序而言此謂聖人作易立三才之道
故先言天地後言人分隂分陽迭用柔剛故易六位
而成章謂伏羲畫卦之始不過一隂一陽而巳自一
隂一陽上各生一隂一陽則分一為二又分二為四
分四為八分八為十六分十六為三十二分三十二
為六十四於是剛柔交錯而有文六位自然成章試
以一卦觀之初三五為陽位者三二四上為隂位者
三隂陽各半故謂之分位之陽者剛居之柔亦居之
位之隂者柔居之剛亦居之或剛或柔更相為用故
謂之迭昔者聖人指伏羲作易謂六十四卦如此一
畫
右第二章言爻畫之位兼具天地人之道為隂陽
柔剛仁義又以爻畫之竒偶為隂陽剛柔而不及
仁義蓋人之道即天地之道也紫陽朱子曰仁與
義當作義與仁仁當對陽秀巖李氏曰不必然如
繫辭傳卑高以陳貴賤位矣亦不必須以高對貴
廣大配天地亦不須以大對天蓋聖人之文不如
此拘也愚謂先隂後陽以上與五兩位言先柔後
剛以二與初兩位言先仁後義蓋以四與三兩位
而言上隂而五陽二柔而初剛則四仁而三義也
天地定位山澤通氣雷風相薄水火不相射八卦相錯
乾南坤北離東坎西兊居東南震居東北巽居西南
艮居西北康節邵子以此為伏羲八卦所謂先天之
學也夫天上地下一高一卑此定位也故乾南坤北
上下正相對山通澤之氣澤通山之氣山澤之氣往
來相通故艮居西北兊居東南上下斜對風得雷而
烈雷得風而迅雷風相薄而相為用故震居東北巽
居西南上下斜對水火本一燥一濕而相害者也今
一東一西而横對則不相犯也八卦相錯謂八卦列
於八方其畫皆以一隂對一陽二隂對二陽三隂對
三陽而有交相錯雜之象康節邵子曰八卦相錯者
相交錯而成六十四也馬融曰薄入也射字虞陸董
姚王肅皆音亦云厭也紫陽朱子曰射音石射猶犯
也不相射是不相害之義又曰先天圖本一邊都是
陽一邊都是隂陽中有隂隂中有陽便是陽往交易
隂隂來交易陽兩邊各各相對其實非此往彼來只
其象如此
數往者順知來者逆是故易逆數也
數往者順知來者逆觀先天圖可見横圖以左往右
為順自右來左為逆圓圖以自北往南為順自南來
北為逆二圖皆從中起故自震而往歴離兊至乾則
順自巽而來歴坎艮至坤則逆來往既以逆順言而
獨以逆數言易何也曰自乾一兊二離三數至震四
逆也又自巽五坎六艮七數至坤八亦逆也或曰易
之筮占專為知來設故曰易逆數也如所謂占事知
來所謂遂知來物所謂以前民用皆逆數之謂也紫
陽朱子曰以横圖觀之有乾一而後有兊二有兊二
而後有離三有離三而後有震四有震四則巽五坎
六艮七坤八亦以次而生焉此易之所以成也而圓
圖之左方自震初為冬至離兊之中為春分以至於
乾之末為夏至焉皆退而得巳生之卦猶自今日而
追數昨日也故曰數往者順右方自巽之初為夏至
坎艮之中為秋分以至於坤之末而交冬至焉皆進
而得未生之卦猶自今日而逆計來日也故曰知來
者逆然本易之所以成則其先後始終如横圖右方
之序而巳故曰易逆數也
右第三章言先天八卦相錯而有往來順逆之象
雷以動之風以散之雨以潤之日以晅之艮以止之兊
以說之乾以君之坤以藏之
此卦位相對與前章同之字蓋指萬物而言雷以動
之則發其萌風以散之則舒其氣所以生萬物也燥
則雨潤之濕則日晅之所以長萬物也止之以成其
質說之以遂其性此則收萬物之功也至於君藏之
則又以為來歲發生之地故以乾坤終之前章以乾
坤為始而後言六子者八卦之序也此章先言六子
而以乾坤居終蓋終而復始則生生不息造化無窮
易之道也郭京曰乾以居之居誤作君紫陽朱子曰
雷以動之四句取象義多故以象言艮以止之四句
取卦義多故以卦言
右第四章言六子之功用皆出于乾坤
周易集說卷三十六
