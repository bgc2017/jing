周易集說卷十三
宋俞琰撰
象辭三
澤上於天夬君子以施禄及下居德則忌
高莫高於天卑莫卑於澤澤安得上於天而夬之象
辭乃云澤上於天何也曰澤上於天謂澤之氣上騰
於天也夬與需下卦皆乾也坎則乾上則為需之待
兌在乾上則為夬之決又何也曰乾陽卦也坎亦陽
卦也以坎遇乾彼此皆陽故坎水之氣上騰於天則
油然作雲未能成雨是為需之待兑隂卦也以兌遇
乾隂陽和洽故兌澤之氣上騰于天則成雨而下降
是為夬之決也且夫需之為卦下乾天上坎水中互
兌澤離日初二三四亦有夬之象而其義不為決而
為待者天上猶有日而為雨未成夬之為卦則乾天
之上純是兌澤其決也沛然下雨故其義不為待而
為決也施去聲與謙象稱物平施之施同禄食禄也
君子之施禄須當果決不果決則不能及下也古之
人與賢者共治天職共食天禄未嘗以德自居若以
德自居而猶豫弗施則非夬決之義君子之所深戒
也施禄取兌澤在上之象居德取乾天在内之象南
軒張氏曰居德則忌言不居其德節齋蔡氏曰居德
而不施則與象反矣故忌蓋祖南軒之說王弼以則
字作明字非也
天下有風姤后以施命誥四方
天下有風與風行地上不同行者在地而行各以其
方故觀之象曰省方觀民設教有者自天而下無往
不遇故姤之象曰施命誥四方省方必親臨而觀之
先王之事也誥四方則施命而已后王之事也先王
既設教矣后王不過遵先王之命施於四方而誥戒
之不親臨也至尊者王至卑者民一尊一卑豈能相
遇而况四方萬里之遠又安能一一與之遇哉今也
施命誥于四方則猶風之降自天而无不遇矣風之
在天下水遇之則波谷遇之則鳴草遇之則偃木遇
之則撼凡天下之物與之相遇蓋无有不感動者是
故天之鼔舞萬物而萬物皆感動者風也后王之所
以鼔舞萬民而萬民皆感動者命也命自后王而出
猶風自天而降也四方東西南北乾天之下皆是也
巽為風而有聲命與誥之象也
澤上於地萃君子以除戎器戒不虞
澤上於天則决而為雨夬之象也澤上於地則聚而
為湖萃之象也川壅為澤澤乃衆水之所聚如彭蠡
震澤之類是也聚之衆者莫若戎器君子以簡治戎
器之敝壞者易而新之所以戒備不虞之變庶幾有
備而無患也虞度也戒不虞謂戒謹虞度之所不及也
大雅抑詩云用戒不虞箋云用備不億度而至之事
兊西方殺氣屬金故言戎器互巽體故言除坤藏而
不露故言不虞兑為口故言戒王肅曰除猶修治也
伊川程子曰除謂簡治去敝惡也紫陽朱子曰除如
詩天保何福不除之除秀巖李氏曰除本文亦作儲
又作治深居馮氏曰除舊置新曰除亦猶治亂曰亂
馴擾曰擾
地中生木升君子以順德積小以高大
木生於地中自下而上升之象也書太甲云若升高
必自下若陟遐必自邇君子以順修其德豈一旦遽
能高大蓋自其微細積累然後至於高大也今夫木
芽蘖始生之時毫末耳積累以至歲月之深則尋丈
之高可以干雲合抱之大可以蔽日君子之於德豈
異是哉順德猶言率性循理順則可進凡物之進長
皆以順觀地中生木之象則得之矣王肅順作慎非
也釋文云以高大本或作以成高大嵩山晁氏曰王
昭素云成字諸本或有或無愚謂有成字者是平菴
項氏曰順坤德也積小以高大巽也坤為順巽為高
物之高必以積其所積必以順非順不可積非積不
能高也
澤无水困君子以致命遂志
坎水在上而兌澤在下則澤上有水節之象也兌澤
居上流坎水居下流水流下則澤中無水困之象也
或謂卦互離日離又為乾卦蓋離日以熯之則坎水
乾涸猶人之精疲神乏而惟悴也是之謂困遂志猶
言從吾所好困而致命遂志非君子則不能小人處
此則凡可以幸免者無不為也卒亦不得免焉徒喪
其所守而已君子則不然君子所志將以身救天下
之困窮見危則委致其命死則含笑入地無憾也諸
說多有以致命為推致於天付窮達於天而遂吾之
志而已豈易之教哉紫陽朱子曰致命猶言授命致
者持以與人而不之有也又曰論語中致命都是委
致之致事君能致其身與士見危致命見危授命皆
是此意深居馮氏曰體坎陷以致命體兌說以遂志
木上有水井君子以勞民勸相
井卦下巽木上坎水而曰木上有水井何以見其為
井之象也先儒皆因彖辭言瓶遂以象辭之木為轆
轤為桔槹為汲水桶然彖辭取象自是一義象辭取
象又自是一義豈可以彖辭之瓶為象辭之木哉準
齋吳氏曰象辭不言木上於水而明言木上有水是
謂水之下有木明矣蓋井之為井水下無木為底則
泥隨汲水而動其水必濁故周回甃砌雖磚累而底
則用木而不用磚底若用磚則泥實而泉眼不通唯
用木則泥有所護汲不至濁而水木之性相宜泉眼
且無窒塞之患此木上有水所以為井之象也或謂
六十四卦之取象皆據自然無用人為者木上有水
乃自然之理如木根入地而津液上行達於木杪有
井水自下而上之象古人鑿井蓋取諸此今欲知木
上有水之說當求之未有井之先若謂木為轆轤為
桔槹為汲水桶為井底幹此皆有井以後之說出於
人為非理之自然也愚謂井卦之名命於文王非伏
羲也伏羲畫卦之時蓋未有井而文王名卦之時則
有井矣文王以伏羲所畫坎上巽下之卦有井象而
名之曰井是故象辭因以為木上有水井實取象于
有井之後如鼎卦之象亦若是而已矣然鼎用烹飪
井用汲亦皆自然之道也君子觀此井象而以為井
田之法於是方里而井井九百畝其中為公田八家
皆私百畝同養公田使民服田力穡勤勞於下以奉
養其上又勸其相助而不敢惰農自安亦猶井中之
水養人濟物而以上出為功也坎勞卦也故言勞民
互兌為口故言勸巽順故言相相悉亮反秀巖李氏
曰此言亦為井地設勸相即相友相助相扶持之意
亨仲鄭氏曰先儒勞作力報反非也凖齋吳氏曰以
卦義詳之勞字當為勤勞之勞
澤中有火革君子以治歷明時
澤中有火謂有非其地不當有而有也澤中當有水
今乃有火焉是變革之象也古者黃帝迎日推策始
造歷法歷所以象日月星辰所會之次而授民以分
至啟閉之時也積久閏差而四時不明則歷又不能
不治故君子觀此變之象以治歷明時庶幾歷不差
而四時明也治修也當修則修蓋不待改歲而後修
也兊為史巫故言治歷離為明故言明時揚庭鄭氏
曰澤中有火燼故根也深居馮氏曰大澤之中水落
而有火革故之象益烈山澤而焚之澤中之火也如
雲夢跨江南北霜降水落半為平陸火時有之澤者
水之所也而火在其中高岸為谷深谷為陵澤將革
矣時運之變有數存焉歷所以步其數也治其歷法
而天時可明矣三代而下漢之太初唐之大衍其始
未嘗不精且密行之歲久未有不差差則復革之以
求合自古逮今歷不知幾革也是非術之罪也天動
物也歷定法也天無時不動而欲以一定之歷步之
宜其久而必差差而必革也洪容齋曰大衍之用四
十有九一行以之起歷而革卦之序在周易正當四
十九諸儒贊易皆不及此
木上有火鼎君子以正位凝命
伊川程子曰以木從火為然之象火之用惟燔與烹
燔不假器故取烹象而為鼎以木巽火烹飪之象也
制器取其象也乃象器以為卦乎曰制器取於象也
象存乎卦不必先器聖人制器不待見卦而後知象
以衆人之不知象也故設卦以示之卦器之先後不
害於義也或疑鼎非自然之象乃人為也曰固人為
也然烹飪可以成物形制如是則可用此非人為自
然也在井亦然器雖在卦先而所取者乃卦之象卦
復用器以為義也愚謂鼎卦下巽木上離火中互乾
金兑澤有鼎釡烹飪之象位君位也命天命也君子
之正位也如鼎之不欹傾則其命之凝也亦如鼎之
不動摇蓋君位至尊天命靡常非正則不凝也水結
為凝凝則不動與坤初六爻傳隂始凝之凝同鼎乃
金液凝聚而成者也君子體離之明端拱南面儼然
人望而畏之則如鼎之端正體巽之順協於上下以
承天休而天亦不庸釋之則如鼎之凝固或曰禹之
興也聚九州所貢之金以鑄九鼎夏亡而鼎遷於殷
殷亡而鼎遷於周周衰而楚強大遂覬而問焉周大
夫王孫滿對曰成王定鼎於郟鄏卜世三十卜年七
百天所命也周德雖衰天命未改鼎之輕重未可問
也蓋三代之鼎猶秦漢以後之璽皆以為傳國之寳
洊雷震君子以恐懼修省
洊之義與坎卦水洊之洊同震為雷上下卦皆震故
曰洊雷震古之人聞迅雷風烈必變况洊雷之震乎
君子以恐懼而又修省體此兩震之象也恐懼者心
之敬畏也修者修敕其善而進之也省者省察其不
善而改之也恐懼取内震之象修省取重震之象
兼山艮君子以思不出其位
艮為山以艮遇艮則上下皆山而兩山之勢相連有
兼并之象然其大小高下則各有其分其發育之功
亦各隨其分而止君子觀此以思不出其位則亦安
其所止而已矣位不特爵位凡人之安分如尸祝不
越樽爼而代庖即不出其位之謂其義與論語同大
抵人之所為或至於出位者不思耳思則知其所止
而不犯分安得出位思象互坎之心出象互震之出
在上之山止於上在下之山止於下上下各止其所
故言不出其位
山上有木漸君子以居賢德善俗
山上有木與平地之木不同地氣温厚則木之生也
易山枯骨燥則木之生也難易則長茂速難則長茂
遲此升漸二卦之木所以不同也若山下未有木而
遽爾栽木於山上則空闊而無所依不為山風摇落
者鮮矣今夫山上之有木蓋自山下以漸培然後延
亘長茂相因而至於山之巔是積漸之象也君子觀
此象以居賢德善風俗亦必以其漸書畢命云既歴
三紀世變風移是豈一朝一夕所能使之善哉君子
之居賢德亦須以漸而進皆非一朝一夕之故也居
訓積與書益稷懋遷有無化居之居同釋文云善俗
王肅本作善風俗郭京亦云脱風字紫陽朱子曰二
者皆當以漸而進疑賢字衍或善下有脱字平菴項
氏曰居賢德象艮之止善俗象巽之入德不積則其
入人也不深不足以善俗
澤上有雷歸妹君子以永終知敝
震為長男兄也兑為少女妹也澤上有雷猶兑妹之
上有震兄也婦人在家從父兄父死則兄嫁之澤之
從雷猶兑妹之從震兄也是故澤上有雷為歸妹之
象卦名歸妹則當從兄嫁妹之義推之說者皆以為
娶婦唯楊誠齋馮深居以為兄嫁妹今從之嫁妹蓋
與嫁女不同女乃已之所出妹與己同父者也不幸
父亡而以孤女遺我則吾為之兄也當任其責以早
嫁之使身有所托得以偕老而永終則亦庶乎其可
也若過時不嫁華落色衰而身无所托則怨曠興焉
蓋其敝必至於此也君子以永終知敝豈特嫁妹為
然凡事事物物皆然有始則有終有新則有敝將欲
永久其終蓋不可不先知其敝早為之謀則不至于
敝永終之道也若待其敝而後救之則晚矣是豈永
終之道哉書蔡仲之命曰慎厥初惟厥終終以不困
不惟厥終終以困窮此之謂也歸妹女之終也兌為
毁折敝也互離為明所以知其敝而永其終也
雷電皆至豐君子以折獄致刑
雷光曄曄而滿目雷聲轟轟而盈耳無歉於心者亦
掩耳蔽目之不暇何况獲罪於天而其心有歉者乎
今夫雷聲與電光二者皆至則豐盛可畏之甚矣以
此之豐照臨其歉則凡有歉於心者莫不震懾而知
服又何所逃罪哉君子觀此象以折獄致刑亦猶是
也是故折獄則獄得其情而無有敢隱致刑則刑當
其罪而無有不服蓋其威明並行如雷電聲光之皆
至也折獄即斷獄也致刑致之於刑也伊川程子曰
噬嗑言先王敕法豐言君子折獄以明在上而麗於威震王
者之事故為致刑立法以明在下而麗於威震君子之用故
為折獄致刑旅明在上而云君子者旅取慎用刑與不留獄
君子皆當然也平菴項氏曰折獄用明象電致威用刑象雷
山上有火旅君子以明慎用刑而不留獄
賁互坎水火在山下而又有坎水照映於其間故其
火光歸聚而為賁旅互巽風火在山上而又有巽風
吹乎其中故其分散而為旅兹蓋野燒延緣而過者
耳猶旅寓而不久留也君子觀此象以明慎用刑而
不留有罪者于獄蓋旅與獄皆非久處之地也王制
云刑者侀也侀者成也一成而不可變故君子盡心
焉夫用刑之道不明則冤固唯明者能用之然過於
明則又傷於察是必謹慎而後可然過於謹慎則又
恐優柔不決而失之滯故又戒之曰不留獄或曰以
六十四卦反覆觀之獄蓋起於訟終於中孚賁當聽
訟之初故雖守噬嗑先王之法猶哀矜而無敢折者
懼乘快之濫也旅猶在中孚議獄之前是當將斷之
時故雖得豐卦折獄之情猶明慎而不敢留者懼淹
禁之瘦也深居馮氏曰噬嗑與豐以之明罰敕法以
之折獄致刑象離之明震之威也若賁與旅離明不
易而震易為艮止矣故以之無敢折獄以之明慎用
刑而不留獄曰無敢曰慎曰不留震變為艮之象紫
陽朱子曰止在外明在内故不敢折獄止在内明在
外故不敢留獄平菴項氏曰明象火慎象山不留獄
象火之過山
隨風巽君子以申命行事
巽為風上下卦皆巽如風之陣陣相繼故曰隨風巽
申重也君子以申命行事者重復申明其命令如風
陣相繼而至也既告戒之又丁寧之使人聽信其說
然後見之行事則民之從之也亦如風之迅速也大
抵命令之出務在必行不行則徒為虚文耳今夫上
順下下順上上下皆順而所行者皆順理之事是以
命出則無敢或違與停滯也申命行事取兩巽之象
深居馮氏曰巽以順為體以入為用故取象為風詩
以風言教化猶易以巽言教命用觀以設教用姤以
施命而用重巽以申命皆巽也
麗澤兌君子以朋友講習
兌為澤上下皆兑則兩澤相附麗有交相滋益之象
君子以朋友講習蓋朋友相與切磋琢磨則彼此皆
有滋益也講者講其所未明講多則義理明矣習者
習其所未熟習久則踐履熟矣此朋友講習所以為
有滋益而如兩澤之相麗也若獨學無友則孤陋而
寡聞故論語以學之不講為憂以學而時習為說以
有朋自遠方來為樂蓋極天下之至樂未有如朋友
講習之為樂也兌為口講也習重習也卦疊兩口講
而又講也節齋蔡氏曰講兌說象習重兌象
風行水上渙先王以享于帝立廟
渙者水之融液而泮渙也字從水從奐太玄以文凖
渙范望注云奐有文章故謂之文說文云矣文采明
見也奐之旁加以火則奐乃火熖之光加以水則渙
乃水波之文渙卦上巽風下坎水風來水面而水有
文故曰風行水上渙夫風者無形之物也無所寓則
無以見之今行於水上而水動成文然後見其為風
之至鬼神亦無形者非設壇於郊立廟於宫則其享
上帝祭祖考也亦何所寓哉先王觀此象以享于帝
立廟於是郊焉而天神格廟焉而人鬼饗有所寓故
也深居馮氏曰享帝以坎坎為酒立廟以巽巽為木
愚謂古者立廟必於國之東南祭享必以血故易中
凡言廟與祭享之事皆取巽坎二卦巽居東南而坎
為血也帝出乎震互震故言帝
澤上有水節君子以制數度議德行
困卦上兌澤下坎水則澤在上流水自下流而去故
澤無水為困以其不能節也節卦下兌澤上坎水則
澤在下流水自上流而來故澤上有水為節以其能
節也節者限止之謂書禹貢云大野既豬彭蠡既豬
是也馬融云水所停止深者曰豬愚謂澤所以止水
也水流至此而止故謂之節君子制度數所以為節
也議德行求其中節也數者一十百千萬也以算數
事物之多寡故謂之數度者分寸尺丈引也以量度
事物之長短故謂之度德存於中者行發於外者裁
制之評議之非君子不行也虚齋趙氏曰上坎互艮
制度數也下兌互震議德行也
澤上有風中孚君子以議獄緩死
澤體中虚而善受澤上有風則澤中之水隨動天下
之孚蓋無有速於此者伊川程子曰澤體虚故風能
入之人心虚故物能感之風之動乎澤猶物之感於
中故為中孚之象愚謂中孚之道近乎誠誠則物至
而善應議獄特其一端耳獄成而又議之以獄乃人
命所係也罪至此而又緩之以死者不可以復生也
君子蓋知古人立法用刑之初意故不敢不盡其誠
不然則嚴刑峻法常以刑法存於胷中唯恐不能致
其罪况望其有哀矜之心而思所以緩其死哉或曰
旅之象云明慎用刑而不留獄中孚之象乃云議獄
緩死何也曰獄不可留豈可緩所可緩者惟重囚之
死罪爾若併輕繋緩之則留獄日久瘐死者不少矣
隆山李氏曰議獄如周官之八議秀巖李氏曰緩死
即三宥之意平菴項氏曰兌為口舌為附決有議獄
之象巽為進退不果有緩死之象深居馮氏曰臯陶
典刑帝命之曰惟明克允易象於噬嗑賁豐旅四卦
言刑罰獄法者皆離也中孚為兌巽之重何取於獄
歟中孚肖離也疊六爻為三爻即離也
山上有雷小過君子以行過乎恭喪過乎哀用過乎儉
雷出地奮為豫雷在天上為大壯今山上有雷較之
出地之豫則過矣然未至如天上之大壯則其所過
亦小也君子修身謹行行惟恐不恭過乎恭何害喪
致乎哀而止喪唯恐不哀過乎哀何害禮與其奢也
寧儉用唯恐不儉過乎儉亦何害此三者雖有所過
乃小過耳聖人不以為過也故特於小過言之平菴
項氏曰行喪用皆見於動以象震恭哀儉皆當止之節
以象艮
水在火上既濟君子以思患而豫防之
水之性常潤下火之性常炎上水既在火上火既在
水下則水無勝火之濫火無勝水之燥二者相資以
為用既濟之象也中庸云事豫則立不豫則廢事至
而旋為之計則晚矣書說命云惟事事乃其有備有
備無患天下之患常生於不備有備然後無患苟不
思所以豫防之則他日患生於肘腋雖悔無及矣今
夫水在火上雖能烹飪之用然水覆則能滅火此君
子所以思患豫為之防也或者以為儲水以防火其
說不為無理易以坎險為患不以離明為患也離明
所以防患豈有患者哉節齋蔡氏曰思患坎難象豫
防離明象
火在水上未濟君子以慎辯物居方
坎水潤下之物也其位在下其方屬北離火炎上之
物也其位在上其方屬南卦為既濟則坎上離下而
水火各易其方位卦為未濟則離上坎下而水火各
正其方位君子以慎辯物居方者物以羣分則有高
下之殊等方以類聚則有君子小人之異類辯而居
之所以使高下不亂而君子小人各得其所蓋不可
不慎也慎謹慎也辯明辯也物謂隂陽二物君子屬
陽小人屬隂也同人亦言辯物皆取離明之象居方
火居南方水居北方君子小人兩不相干也
周易集說卷十三
