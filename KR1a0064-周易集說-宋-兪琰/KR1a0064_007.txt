周易集說卷七
宋俞琰撰
下經二
䷦(艮下坎上)
蹇利西南不利東北利見大人貞吉
蹇難也足不能進而行之難也坎險在艮山之前進
則䟦涉勞苦不容不退而止也卦有艮坎而无坤乃
曰利西南不利東北何哉西南去坎險遠故利東北
去坎險近故不利亦猶純坤卦无艮而曰西南得朋
東北喪朋蓋舉彼以明此也孔子釋之曰蹇利西南
往得中也不利東北其道窮也西南乃指九五東北
乃指九三九五剛得中故利九三剛過而失中故不
利文王以坎艮之方位言孔子則釋以坎艮之主爻
也大人指九五蹇難之時非見大才大德之人莫濟
又必居貞而不失其所守則吉故曰利見大人貞吉
時雖蹇難然自二至上其位皆正所以吉也
初六往蹇來譽
往蹇謂往則䟦涉勞苦也往以坎言來以艮言來者
對往之辭諸爻皆以進前為往退歸為來初六以陰
柔處重險之底位卑才弱又无應援雖不往可也不
往則有見險而能止之令譽蓋與其進前自經于溝
瀆而莫之知則不若退歸于下居易以俟命也
六二王臣蹇蹇匪躬之故
王指五二應五乃王之大臣也諸爻皆有往來之辭
此言王臣蹇蹇而不言往來盖委質為王之臣則當
盡掃趨利避害之心絶去往來遷就之計但知努力
向前雖在險阻艱難中蹇而又蹇不以䟦涉勞苦辭
也故事故也六二柔順中正而公爾忘私所以捐軀
赴難雖跛而猶行蓋為王之事非為己之事也
九三往蹇來反
反當依郭京作正以九居三正也又為内體艮之主
爻在下二陰皆倚之為重者也雖有應在上陰柔不
足為援往則徒爾䟦涉勞苦不若來之為愈來則得
位于内而内喜之又不失本體艮止之正也
六四往蹇來連
連如孟子連諸侯之連六四居重險之間而其才純
乎陰柔又无應援豈能獨往然為王之近臣則又不
容坐視其難而弗救近有九三剛陽之才得衆而為
主于内四能連之則亦庶乎其可也
九五大蹇朋來
大蹇大者蹇也九五陽畫之大為蹇之主故彖以為
大人爻以為大蹇它爻皆言往此獨不言往君守君
位不可以它往也朋來謂六二之朋來為之助也
上六往蹇來碩吉利見大人
上六才弱亦不足以濟蹇位居蹇極又將焉往若能
來就九三相與共濟則有碩大之功而吉也碩與剥
上九碩果之碩同碩亦大也九五既言大故以九三
為碩諸爻並不言吉皆未能出蹇也上獨言吉蹇極
則變而為解也利見大人謂在蹇之時皆宜見九五
大人上六不可以在外自弃而不見也
䷧(坎下震上)
解利西南无所往其來復吉有攸往夙吉
解散也下坎上震動而出險則昔之蹇難悉解散也
與孟子猶解倒懸之解同當作佳買反序卦雜卦云
解緩也作胡賣反與此不同猶觀卦彖爻皆作平聲
彖傳觀天下却作去聲蓋自是一義卦唯坎北震東
而曰利西南是亦舉彼以明此也孔子釋之曰利西
南往得衆也无所往其來復吉乃得中也則利西南
指九四而言无所往其來復吉指九二而言九二即
蹇九五向也往而在上今則來而在下是為來復九
四即蹇九三向也艮體止而不動今則進而在四變
為震體之動是為有攸往而夙夙蚤也蹇難解散之
時若无所往則以來復而安静為吉若尚有所當解
之事而往則以蚤往蚤復為吉不可久煩擾也
初六无咎
初六陰柔處九二剛陽之下安静而无所往故无咎
九二田獲三狐得黃矢貞吉
田畋獵也狐多疑之物指乘承應之三陰黃中色矢
直物大抵蓄疑則敗謀不足與有成今夫難解之後
君臣上下而有疑心則處事皆緩矣九二乘初六承
六三應六五皆陰性之多疑者也九二苟无中直之
道何以釋其疑羣疑既釋二也得其中直而又固守
以正是以吉也獲以物言得以已言衆皆疑而我釋
其疑故言獲中直則在我而巳故言得
六三負且乘致宼至貞吝
乘當依釋文作平聲六三陰柔不中不正而居下卦
之上此小人无德而居高位者也上承九四下據九
三負且乘之象也以陰柔居兩剛之間猶負荷貨財
之人又乘車馬以行豈不招致宼盗之至乃又固執
而不知變則其取羞吝也必矣
九四解而拇朋至斯孚
而猶汝也三居四之下无應而附于四乃四之拇也
朋指四之應四應初又比三則其應不專也初也蓋
不能不致疑焉疑則不信安肯至而相助今九四解
去六三而專應初六則初六之至也斯見信而相合
矣故曰解而拇朋至斯孚
六五君子維有解吉有孚于小人
解之維即坎之維謂君子相維持也六五下應九二
近比九四二君子相與維持而凡事皆從解釋使小
人有生路可趨吉之道也故曰君子維有解吉小人
指在下衆陰君子无害小人之心而小人與君子共
處亦不疑君子之害己彼此相孚故曰有孚于小人
上六公用射隼于高墉之上獲之无不利
隼指三三小人之鷙也故象隼墉亦指三三内外之
限也故象墉同人九四乘三以三為墉解上六應三
故亦以三為墉在解極之時而猶有鷙害之物則不
容不去之也自上而攻下其勢順故獲之而无不利
易中大事稱王小事稱公公用此占則動而有獲无
不利也公指五用謂五用上也
䷨(兊下艮上)
損有孚元吉无咎可貞利有攸往曷之用二簋可用享
損裁減也凡自抑其過以就義理皆損之道也有孚
元吉无咎可貞利有攸往指上九曷之用二簋可用
享指六三損之成卦蓋在此二爻也孚信也上與三
應而彼此相信是有孚也元吉吉之盡善也无咎无
人咎之也可謂時之可貞謂固守以正損下而益上
豈易事哉必有孚元吉无咎可貞然後利有攸往與
人不相孚則凶且有咎尚可固執而又有所往哉用
謂用損之道也曷之用問辭二簋可用享荅辭陽一
陰二六三陰畫之偶故言二簋二簋言其簡略也可
用者適時之變而非其常也享盛禮也古者祭神祇
祭祖考與王享諸侯諸侯享王通謂之享當損之時
而行享禮雖二簋之儉亦可用所以適時之變化也
必以享為言享猶若是則其自奉可知矣
初九巳事遄往无咎酌損之
巳止也巳事止其事也遄速也與詩崧高式遄其行
之遄同初與四應四有疾初往救之則所謂己事者
巳疾之事也巳人之疾與它事不同往不速則緩不
及事而有咎矣必速往則咎可免故曰已事遄往无
咎四言損其疾使遄有喜无咎蓋與此相𤼵初九才
位俱剛雖陽實有餘而可損然在下處卑是宜酌量
深淺而損之弗可過甚故曰酌損之
九二利貞征凶弗損益之
貞者固守以正也征者以正而行也九二剛而不正
故戒之曰利貞征凶蓋恐其說以奉上也夫當損下
益上之任者三也初與二皆非所當損初九以剛居
剛且曰酌損之況九二以剛居柔乎二若說以奉五
則徒爾損下非益上之道也惟宜以剛德自守不妄
說不妄動則于下弗損而于上實有益故曰弗損益
之卦以損下益上為義爻以陰虚為損陽實為弗損
卦以二體言爻則以一畫言
六三三人行則損一人一人行則得其友
三人下三爻也一人六三也初九九二皆陽剛之實
而三獨為陰柔之虛是三人同行而損其一人也一
人行則得其友謂三上相應一陰一陽兩相與也兩
相與則專參以三則疑戒占者當致一也
六四損其疾使遄有喜无咎
上三爻皆受益者也而四言損其疾何哉受人之益
則已之疾損也益之者誰初九是也損之義損有餘
以補不足而初九曰酌損之所以為六四之益也損
之諸爻唯六四以柔居柔而虚弱之甚是其疾也使
遄使初九之遄也四雖未能盡去其不善然急于從
人之善是亦善也故有喜而无咎
六五或益之十朋之龜弗克違元吉
六五虛中損已以應九二本受下之益者也而上九
與之相比又從而益之故曰或益之上九且或益之
況九二之應乎若上若下皆益之雖鬼神亦弗能違
其吉為最大而甚善故曰十朋之龜弗克違元吉
上九弗損益之无咎貞吉利有攸往得臣无家
上九弗損益之其義與九二同損極成益居上益下
益於己弗損於人有益此所謂惠而不費者也故其
占曰无咎若能以剛德自守則吉而利有攸往其辭
全類彖辭者上九乃成卦之主爻也六三亦成卦之
主爻彖辭不以屬六三而以屬上九主陽而言也臣
指三在下是為臣家亦指三在内是為家无家者公
爾忘私國爾忘家也三以得上為得友上以得三為
得臣上之益下其惠既如此故下之報上其忠亦如
此
䷩(震下巽上)
益利有攸往利涉大川
益增長也損倒轉為益則下震上巽以初九六四兩
爻取義損下益上曰損損上益下曰益二卦皆主下
體而言益之為卦下動而上巽以行則利有攸往以
濟則利涉大川
初九利用為大作元吉无咎
初九陽畫之大震體之動是為大作當益以興利之
時四為近君大臣能以巽順之道下任初九故初九
得以盡其才力而為之大作夫興事動衆最易有咎
況在下而當此大任必其所作大善而有益于民可
也无益于民而興事動衆則大作乃為大擾而益反
為損矣豈但无咎而已
六二或益之十朋之龜弗克違永貞吉王用享于帝吉
損六五或益之上九之剛益之也益六二或益之初
九之剛益之也皆非出于正應故言或六二當損上
益下之時虚而能受中而无過為一人或益之衆人
皆益之雖鬼神亦弗能違故曰或益之十朋之龜弗
克違二也不可恃其益之者衆而驕逸自縱當永久
固守臣下之道則吉故戒之曰永貞吉享帝祭天也
王用享于帝吉謂王者得此占用此爻義動而有事
于上帝則受福而吉是亦居下而受上之益也
六三益之用凶事无咎有孚中行告公用圭
凶事凶年救荒之事也施益于凶荒之時與常時不
同不有變通之道何以益之量宜應卒如後世汲黯
之𤼵倉乃无咎不然則下專自任上必忌疾欲无咎
得乎孚謂初九同體而相信也有孚中行謂與人相
信又以中道而行也圭者通信之物指初九而言古
者大夫執圭而使所以申信也益以初九為下卦之
主爻故六三之告于公也不敢越度以自專必用初
九以達信故曰告公用圭三公侯之位也
六四中行告公從利用為依遷國
三四皆不得中而皆言中行雖非二五之中亦全卦
之中也以益下為心而所行合于中道則告公无有
不從故曰中行告公從三四皆公侯之位三告公用
圭四告公不用圭何哉六三位不當而去君遠故告
公必用圭以致信六四位當又居近君之地故告公
即從而不用圭也益六四即損六三向在下體今居
上體故言遷近五故言依以柔附剛以小附大得所
依矣如周遷依晉鄭邢遷依齊是也四巽體卑巽則
能依託于人故曰利用為依遷國三四皆告公三用
事而後告四先告而後遷又何也曰益用凶事乃救
荒危急之事況去君遠若待告而後為之則无及矣
故告于用事之後遷國大事也與危急之事不同四
又近君故告之于先必待公從而後為之也
九五有孚惠心勿問元吉有孚惠我德
此爻凡兩言有孚當分為兩說惠順也與書大禹謨
惠迪吉之惠同九五比四而應二四與二皆與我相
孚者也四之惠心蓋與我相比而惠我心也其事雖
于我若有損而其道則于我大有益苟以其損也而
問之是使四不得沛厥施也故勿問則元吉二之惠
我德蓋知我勿問則亦以益下為心而惠我德也九
五為損上益下之君巽而又中正故其象如此
上九莫益之或擊之立心勿恒凶
卦以損上益下取義上九當下益六三今乃曰莫益
之何哉益極則又成損不能益人反欲損人人亦莫
之與也莫之與則或有擊之者至矣擊之者誰九五
是也五非上之應故言或益與損不同損彖傳云損
剛益柔有時損下之道時暫而巳不可恒久也益彖
傳云益動而巽日進无疆天施地生其益无方益下
之道則宜恒久不恒久不可也上居巽體之極躁進
躁退而立心不恒凶之道也其義與恒九三同
䷪(乾下兊上)
夬揚于王庭孚號有厲告自邑不利即戎利有攸往
夬決也五陽決一陰衆君子去一小人如水之決莫
之能禦也然一隂在上與九五同是兊體而其情相
說九三又與之相應非剛決未易去也揚于王庭謂
上六處兊說之極近比九五之君而揚揚自得肆其
旡忌憚也孚信也號平聲呼也上六恃與九五相孚
遂號呼九三以為已之黨三若與之相應是黨惡也
何以自安于衆君子之中蓋有厲矣五无正應豈宜
告自九四之邑而謀動干戈于邦内哉故曰告自邑
不利即戎二居大臣之位宜與衆君子同心協力往
除君側之惡故曰利有攸往
初九壯于前趾往不勝為咎
初九以剛居剛壯也處卑而勇往直前故曰壯于前
趾衆皆未往而我獨憤而先往往能勝乎往不勝則
有咎矣不曰有咎而曰為咎者其咎乃自為之也
九二惕號暮夜有戎勿恤
號與戎皆指上上號三二聞其號而驚惕故曰惕號
驚惕則知戒備是故暮夜有戎而勿用憂恤也
九三壯于頄有凶君子夬夬獨行遇雨若濡有愠无咎
九三以剛居剛壯也頄面觀骨也壯于頄謂剛決之
志𤼵于外也以此而決小人是疾之已甚而招禍豈
所謂決而和之道哉其終必至于激變而有凶也夬
之五陽皆君子今獨稱九三為君子則其不與小人
為黨也夬夬者決而又決也獨行謂諸爻皆无應而
三獨應上是不與衆同而獨行也隂陽和則雨遇者
不期而會非其本心也當衆陽決一隂之時九三乃
與之交疑于汚也故曰若濡始焉衆陽疑其迹之汚
未免有愠終則察其心之正而无有咎之者故曰有
愠无咎
九四臀无膚其行次且牽羊悔亡聞言不信
坐則臀在下故困初言臀行則臀在中故夬姤三四
言臀易以柔爻為膚剛爻為无膚夬之所決者上也
三與上應五與上比四也亞于三五之間坐則不能
安行則不能進故曰臀无膚其行次且九四剛而不
正很愎如羊本有悔也今曰牽羊悔亡者三陽追逐
于後而與之俱進也羊性很愎牽者當其前而力挽
之則忿而不行讓之使前而隨其後則行也言即彖
辭所謂告自邑之言九四很愎故聞九五之告而不
信得此占者苟能聞言而信則可轉凶而為吉也
九五莧陸夬夬中行无咎
莧陸皆指上六之隂柔莧門辯反陸章陸一名當陸
皆澤草也莧葉柔而根淺陸葉柔而根深五比上甚
近視上猶莧也三應上稍遠視上則猶陸也九五以
剛陽之君決去上六隂柔小人猶芟夷莧陸有何難
者然與之私情相說非一決所能去也五與三俱言
夬夬者三與上應五與上比皆當決而又決也三既
絶其私應五又絶其私比則上也无所恃矣又言中
行无咎者君子去小人之道貴乎決而和今九五與
九三皆以中道而行和而不暴又何咎之有
上六无號終有凶
上之所號呼者三之應也三不應則上无所號呼矣
彖傳言剛長乃終夬至上則隂盡陽純而小人終矣
小人為惡而至于此則其終之有凶非不幸也宜也
䷫(巽下乾上)
姤女壯勿用取女
姤遇也夬之上六倒轉則為姤之初六向嘗決之今
又遇之也初巽體巽為長女故曰女壯不期而與人
相遇已自非正况又一隂而遇五陽可見女德之不
正也取去聲勿用取女戒四也初比二已為二所先
得四取之可乎夬姤二卦皆以一隂為主彖辭皆主
其所應而言易蓋為君子謀不為小人謀也
初六係于金柅貞吉有攸往見凶羸豕孚蹢躅
柅車下止輪之物金柅指九二之剛爻一隂始生貞
静而止則吉故曰係于金柅貞吉躁動而往則凶故
曰有攸往見凶羸即係也與羸角羸瓶之羸同豕隂
躁之物初六之象也孚謂應四而與之相孚蹢躅乃
躁動而跳躍之狀初係于二是以伏而不動四若與
之相孚則自此跳躑而不復可制矣
九二包有魚无咎不利賓
魚隂物指初六止初六之進全在九二二不能止則
長而為遯不至于剥不已也君子制小人使之順命
歸吾籠絡如魚在包苴不能縱逸則何咎之有賓非
獨指四初為姤之主爻諸陽皆其賓也凡遇初者皆
不利初隂在下雖微二宜即制之不利及賓若使之
進而與四相遇不但于四不利亦非諸陽之利也
九三臀无膚其行次且厲无大咎
臀无膚之說與夬九四同二與初比四與初應三也
亞乎二四之間而其行次且蓋危厲矣能无咎乎然
其德剛正不為隂柔所牽故雖危厲亦无大咎
九四包无魚起凶
初六之魚已近為九二所有四雖應初不如二之近
又焉得魚夫初六乃不中不正之女彖辭戒之曰勿
用取女九四雖不得魚无後災若起而求之則凶矣
九五以杞包瓜含章有隕自天
杞大木九五之象也瓜柔物指初六也杞譬則君瓜
譬則民杞參天瓜附地猶五與初遠而不相遇今曰
以杞包瓜則相遇矣瓜延蔓之物自下而達于上杞
葉茂遂包之也含即包之謂章命令之美其初含蓄
不露一旦告于四方自上而降則猶瓜熟蒂脱自杞
墜地故曰含章有隕自天九五德位中正權不下移
雖去初遠而下情无不上達故言其所遇之道如此
上九姤其角吝无咎
姤其角與晉其角同皆以剛居上為角之象上九處
姤之極剛亢絶物而鄙吝如此能无咎乎而去初甚
遠與小人不相遇亦无咎也
䷬(坤下兊上)
萃亨王假有廟利見大人亨利貞用大牲吉利有攸往
萃聚也此卦坤下兊上坤為地兊為秋地氣𤼵散于
夏迨秋則收斂而合聚萃之義也萃下亨字衍文觀
傳可見王與大人皆指九五假當依馬融作古雅反
訓大與豐彖辭王假之同王假有廟謂王者于民物
萃聚之時大立祖考之廟以致孝享也是時宜見大
人乃得亨通而所聚又宜正否則人聚為苟合財聚
為悖入故于利見大人亨之後繼之曰利貞大牲殺
牛以祭也時為損則二簋可用享不以為簡時為萃
則用大牲不以為過各以其時也内順外說无往不
可故其象占又為用大牲吉而又利有攸往
初六有孚不終乃亂乃萃若號一握為笑勿恤往无咎
有孚謂與二同體同德而相孚也又欲應四則其孚
不終志亂而莫知所從故曰有孚不終乃亂乃萃號
呼也四若號初初當應之四乃兊體之說既見則相
與一握手為笑勿用憂恤也四與五蓋同體初往從
四亦可因四以萃于五又何咎之有故曰若號一握
為笑勿恤往无咎握與號笑皆指四
六二引吉无咎孚乃利用禴
五為萃主二與之應為四所間而莫能萃故不言萃
所以吉而无咎者五引而進之也若不俟其引而遽
往則不但不吉亦不能无咎矣禴薄祭也用禴而言
孚乃利何哉蓋當萃聚之時唯相孚然後宜用此禮
不相孚則不可用也六二柔順中正虛中而上應九
五剛健中正誠實而下交上下相孚如此故宜用禴
六三萃如嗟如无攸利往无咎小吝
萃之時利見大人三與五非應非比而不得其萃未
免有嗟嘆之聲三之應在上上方自不獲萃而涕洟
三而求援于上則亦无攸利矣既曰无攸利又曰往
无咎往何之也三與四比則其往也亦可因四以萃
五也初亦言往无咎初之往既因四而得萃于五則
三也捨四可乎三之從四四亦巽而受之故无咎第
无正應而近比于四所聚非正有此小疵耳
九四大吉无咎
萃六爻皆无咎四獨大吉而後无咎又不言萃何也
四為九五之近臣衆之所聚咎之所歸也唯能部領
在下三隂聚而歸順乎五然後大吉而无咎
九五萃有位无咎匪孚元永貞悔亡
九五尊居天位為萃之主故曰萃有位剛而有所守
中正而无過為故无咎雖然謂之有位不過僅有其
位號耳差強于豫之六五非若比九五之專也匪孚
謂與已不相孚者也五之所孚唯六二耳如初則四
之應三則四之比皆匪孚于我者也天下或有匪孚
于我豈能无悔而曰悔亡者由其元永貞也元永貞
之義與比同比唯九五一陽天下皆知比于五故元
永貞言于彖萃有二陽則恐天下莫知所萃故元永
貞言于五亦猶密雲不雨自我西郊小畜則言于彖
小過則言于五其義各有所取也
上六齎咨涕洟无咎
齎持也咨當依陸希聲作資上六以隂柔居外而下
无正應徒齎其資遠來求萃于五而求萃不得自傷
其窮于是涕洟交作而憂懼之甚也夫當天下咸萃
于五上獨背之而不得萃何為而无咎曰其居使之
然也非其罪也故无咎此爻取義與屯比上六同
周易集說卷七
