周易集說卷十八
宋俞琰撰
彖傳五
損損下益上其道上行損而有孚元吉无咎可貞利有
攸往曷之用二簋可用享二簋應有時損剛益柔有時
損益盈虚與時偕行
損之為卦兑下艮上兌隂卦也兌以隂爻為主隂虚
而不足故言損艮陽卦也艮以陽爻為主陽實而有
餘故言益兌乃損卦之下體故言下艮乃損卦之上
體故言上然則所謂損下者指六三也所謂益上者
指上九也主陽而言故曰其道上行王童溪曰諸儒
謂損乾之九三益坤之上六此泥於卦變而謂損卦
自泰來也或者謂損下益上其道上行為剥民以奉
其君則猶鑿墉之趾以益其高此豈道哉此豈易之
教哉文王曰損有孚元吉无咎可貞利有攸往曷之
用二簋可用享孔子但加一而字其義自見蓋損而
非有孚元吉无咎豈可固執而有所往又豈可以二
簋享夫二簋之用其禮太簡唯當簡之時可用吾應時
而用之耳故曰二簋應有時若在萃之時則用大牲
矣各有其時也今夫損下益上之時損其剛益其柔
蓋損其所當損益其所當益也故曰損剛益柔有時
人事有盛衰天道有盈虚盈則必消虚則必息此天
道之損益也是故盛而有餘則損之衰而不足則益
之與天道並行而不相悖故曰損益盈虚與時偕行
此卦彖傳凡三言時蓋極論損下益上損剛益柔隨
其時則可非其時則不可也
益損上益下民說无疆自上下下其道大光利有攸往
中正有慶利涉大川木道乃行益動而巽日進无疆天
施地生其益无方凡益之道與時偕行
損下益上為損損上益下為益二卦皆主下而言益
之為卦下震上巽損上指六四之隂爻虚而不足也
益下指初九之陽爻實而有餘也上有所裁損而民
受其益則喜悦无有窮極故曰損上益下民說无疆
益乃損之倒體向為損之上九今為益之初九此自
上而下於下也為人上者躬儉節用膏澤下於民則
其損上益下之道大而且顯故曰自上下下其道大
光益之時无所往而不利况九五中正而无過為往
則有慶故曰利有攸往中正有慶木謂舟楫上巽下
震皆木故曰利涉大川木道乃行伊川程子改木道
作益道紫陽朱子以為不須改今以渙之乘木有功
中孚之乘木舟虚凖之宜從紫陽為是動而巽則日
進一日其益悠久而无疆猶天氣施於地而化生萬
物其益廣大而无方也凡此益道時行則行亦行其
所當行耳故曰益動而巽日進无疆天施地生其益
无方凡益之道與時偕行然在損曰損益盈虚與時
偕行言損必兼益在益曰凡益之道與時偕行而不
言損蓋損之所謂損下益上上未必有所益下實有所
損聖人惡其損故兼益言之益之所謂損上益下上
實无所損蓋其益下亦所以自益不得謂之損也故
言益而不及損論語云百姓足君孰與不足百姓不
足君孰與足明乎此則知損益之道矣
夬決也剛決柔也健而說决而和揚于王庭柔乘五剛
也孚號有厲其危乃光也告自邑不利即戎所尚乃窮
也利有攸往剛長乃終也
決絶也一柔而五剛決之一小人而衆君子絶之故
曰夬決也剛決柔也為卦乾下兌上健則決說則和
故曰健而說決而和夫既決矣奚其和蓋成卦之爻
在上六而九三乃其正應也九三在内則與衆君子
志同在外則與小人相應是以剛而不暴決而和也
郭京易舉正云彖辭脱亨字此下脱乃亨二字上六
以一隂處五陽之上高據其位而肆无忌憚於九五
之君前小臣戲殿上者也故曰揚於王庭柔乘五剛
也夫九三在衆君子之中不幸與上六小人適居相
應之地當其孚號之際同列蓋不能不見疑為九三
者能自安乎孔子釋夬之彖其意若曰九三迹雖可
疑心則無他始雖危而不自安終則久而自明故曰
孚號有厲其危乃光也夫上六所恃者九五之孚也
所尚者口之號呼也五既告自邑而不即就之則五
之孚不終而上之伎窮矣故曰告自邑不利即戎所
尚乃窮也衆君子在下特未往耳若同心協力而往
則剛長之極變為純乾矣故曰利有攸往剛長乃終
也平菴項氏曰剛長乃終與終有凶相應剛長未終
隂猶在上剛長既終則隂有凶矣終者上爻也陽長
為復故曰利有攸往剛長也陽長至終為夬故曰利
有攸往剛長乃終也此又與復之剛長相應也
姤遇也柔遇剛也勿用取女不可與長也天地相遇品
物咸章也剛遇中正天下大行也姤之時義大矣哉
姤乃夬之倒體五陽在下而一隂乘之於上為衆陽
決去之故曰剛決柔也五陽在上而一隂承之於下
與陽終不期而會故曰姤遇也柔遇剛也夬一隂在
上而曰剛長乃終欲其終而為乾也姤一隂在下而
曰不可與長恐其進而為遯為否而至于剥也茲蓋
聖人崇陽抑隂之微意也郭京曰勿用上脱女壯二
字姤為五月卦五月建午午屬南方物皆相見於此
而品目章章於天地間故曰天地相遇品物咸章也
姤以初為成卦之主爻其應在四剛蓋指九四中正
則指九五姤九四即夬九三向為夬九三之時有九
四隔於其上不得與九五相遇合倒轉為姤之九四
則近比九五而君臣際遇矣此九四之剛所以獲遇
九五之中正也夬姤皆主一隂聖人則取其應爻不
以隂為主故在夬則盛言九三在姤則盛言九四蓋
為君子謀不為小人謀夫以九四之剛不幸而與初
六小人適相應亦幸而際遇九五中正之君則在下
衆陽无不際遇而君子之道得以大行於天下故曰
剛遇中正天下大行也或以九二遇九五為剛遇中
正非也又以九居五為剛遇中正亦非也姤之時義
蓋謂天地相遇又謂剛遇中正非但謂柔遇剛也天
地不相遇則品物不咸章君臣不相遇則其道不大
行於天下故曰姤之時義大矣哉
萃聚也順以說剛中而應故聚也王假有廟致孝享也
利見大人亨聚以正也用大牲吉利有攸往順天命也
觀其所聚而天地萬物之情可見矣
萃者聚也下坤順上兑說下之順從蓋以上之和說
也上以說道使民而順於人心則下亦欣說而順從
其上既上下順說而九五又以剛德居中與六二正
應是以人心翕合天下皆相聚而願歸之故曰萃聚
也順以說剛中而應故聚也王者之祭祖考必有廟
廟必有尸主所以聚祖考之精神而致其孝享也享
與饗同禮記祭義云饗者鄉也鄉之然後能享焉又
云致齋於内散齋於外齋之日思其居處思其笑語
思其志意思其所樂思其所嗜祭之日入室僾然必
有見乎其位周還出戶肅然必有聞乎其容聲出戶
而聽愾然必有聞乎其歎息之聲如是則自已之精
神既聚而後祖考之精神乃於此乎聚蓋祖考精神
即吾自己精神也謝上蔡謂鬼神要有便有要无便
无蓋有以聚之則有无以聚之即无也人之生也魂
氣聚而成形死則魂氣游散而无不之祭於廟而廟
有尸主則鬼神有所依歸故明道程子謂魂氣必求
其類而依之人與人既為類骨肉又為一家之類己
與尸既已潔齋至誠相通以此求神宜其饗之又謂
古者用尸極有深意不可不深思蓋人之魂氣渙散
孝子求神而祭无尸則不享无主則不依故易於萃
渙皆言王假有廟今夫王者於萃聚之時大立宗廟
以聚祖考之精神既致極其孝道又致極其享禮故
曰王假有廟致孝享也大人者萃之主也正已而物
正者也萃而見九五大人則聚以正矣故曰利見大
人亨聚以正也郭京曰亨下脱利貞二字九五以中
正之德尊居天位九四大臣用大牲以助祭在下初
六六二六三皆往而奔走於廟蓋知天命之所在矣
故曰用大牲吉利有攸往順天命也天地萬物高下散
殊其情何以見之觀其所聚則見之也蓋觀其所感
則見其通觀其所恒則見其久觀其所聚則見其同
其道一也天地萬物之情既於此而可見則死生之
說鬼神之情狀亦於此而可知也
柔以時升巽而順剛中而應是以大亨用見大人勿恤
有慶也南征吉志行也
柔謂坤柔時指巽而言巽東南之卦於時為夏地氣
至此而升騰也故曰柔以時升升乃萃之倒體時為
萃則地氣聚而在下時為升則地氣升而在上也下
巽而上順九二以剛德居中與六五柔中之君相應
所以其道大通故曰巽而順剛中而應是以大亨當
柔以時升之時見大人則不唯无憂且有慶矣故曰
用見大人勿恤有慶也南方乃陽明之地升而至於
陽明之地則自下而上自隱而顯其志行矣故曰南
征吉志行也伊川程子曰元亨誤作大亨平菴項氏
曰萃與升皆剛中而應萃剛中在上其衆必聚升剛
中在下其勢必升故萃以五為大人升以二為大人
困剛揜也險以說困而不失其所亨其唯君子乎貞大
人吉以剛中也有言不信尚口乃窮也
困剛揜也謂剛為柔所揜而卦名所以為困也上六
之柔據於九五九四之上九三之剛陷於六三初六
之中象君子為小人所蔽也為卦下坎險上兌說處
險以說人之難能唯君子能之君子知命而安於理
義自得其樂身雖處困其道不同故曰險以說困而
不失其所亨其唯君子乎君子通指諸陽大人則專
指九二困而能貞大人所以吉蓋能以剛中之德自
守故曰貞大人吉以剛中也處困之險固宜以說然
以道自說可也說人不可也上六居卦之中在困之
窮不知自說而專尚口舌求說於人人亦不之信祗
自取困窮耳故曰有言不信尚口乃窮也困而至於
窮則心折氣沮其不摇尾乞憐者鮮矣豈但尚口而
已哉是故處困之中蓋非君子則不能吉非大人則
不能亨也或曰困與屯蹇皆遇險難之卦其為憂患固
相似而所處之時則不同屯外險内動是可動而不
敢遽動也蹇外險内止是可止而不得其止也困外
說内險則險不在外而在内欲動則不容動非屯之
比矣欲止則不容止非蹇之比矣唯有說而順受爾
漢上朱氏曰范諤昌謂貞大人吉下脱无咎二字平
菴項氏曰師貞丈人吉謂九二困貞大人吉亦謂九
二聖人恐人謂困之大人不指九二故不言剛中正
但言剛中明非九五也
巽乎水而上水井井養而不窮也改邑不改井乃以剛
中也汔至亦未繘井未有功也羸其瓶是以凶也
井之為卦下巽上坎坎為水巽入也巽在坎下入乎
水也坎在巽上上水之象也猶汲者以繩繫瓶下入
井中得水而上此卦名所以謂之井也郭京易舉正
云彖辭卦名下脱亨字彖傳養而不窮上亦脱亨字
改邑不改井下脱无喪无得往來井井兩句井養而
不窮謂飲食以養人灌溉以養物其為人之食用不
可勝既也困二五皆以剛德居中倒轉為井則二五
之剛中如故故曰改邑不改井乃以剛中也在人亦
然剛而不懾中而不倚則所守者定雖時有變更志
則不改也井以上水濟用為功汔至而未及泉是入
乎水而不能上水故曰未有功也不言无功而言未
有功蓋勉之也人之學業與夫趨事赴功皆然才雖
弱力雖未至要當勉強而行之蓋不可幾成而敗之
也今也係羸其瓶於井中則不能濟人之用矣故曰
是以凶也孔氏正義云計覆一瓶之水何足言凶以
喻人之修德不成不能慎終如始也漢上朱氏疑此
卦彖傳脱錯當曰巽乎水而上水井改邑不改井乃
以剛中也无喪无得往來井井井養而不窮也汔至
亦未繘井未有功也羸其瓶是以凶也紫陽朱子則
以為不然蓋无喪无得往來井井兩句意與不改井
同故不復出愚謂亦未繘井井字當連羸其瓶今井
字連上句蓋承彖辭傳寫之誤故爾
革水火相息二女同居其志不相得曰革巳日乃孚革
而信之文明以說大亨以正革而當其悔乃亡天地革
而四時成湯武革命順乎天而應乎人革之時大矣哉
離為火兑為澤革之兌不言澤而言水何也曰坎水
之流兑澤之瀦雖有隂水陽水之分均是水也故屯
需之坎為雲小畜之互兌亦為雲需訟之坎為川大
畜之互兑亦為川師比之坎為水革之兌亦為水易
之取象大率如此革以兌上離下成卦故曰革水火
相息又曰二女同居其志不相得曰革息止也水在
火上而勝於火則火冷成灰滅而後止火在水下而
勝於水則水熱成湯涸而後止此乃水火之變也變
則水火之本性革矣此卦名所以謂之革也不特此
也離長女兑少女合為一卦有二女同居之象若一
男一女如咸則上感下應以相與今也二女同居則
其志彼此不相得不相得則變生焉變則二女之情
革矣此卦名所以謂之革也睽亦二女同居但曰不
同行睽之二女中者在上少者在下中少順序不過
其志各有所向而已革之二女少者反在上中者乃
在下上下紊亂而名分差忒則變爭自此而始此不
同行不同居之别也事之變革即日不孚必至於已
日乃孚者其革之也有信之之道也故曰巳日乃孚
革而信之苟无以信之則雖巳日亦不孚也内有離
之文明故能照察事理於未革之先而不至乖其是
非外有兌之和說故能和順人心而不至駭其觀聽
知其理有大亨又能以正道固守如此則所變革之
事合於理而當於人心是以悔亡故曰文明以說大
亨以正革而當其悔乃亡天地之間寒往則暑來暑
往則寒來春巳盡則革而為夏夏已盡則革而為秋
秋已盡則革而為冬冬已盡則又革而為春故曰天
地革而四時成王者之興受命於天故易世謂之革
命桀紂无道而天災流行人心離散此天命當革之
時也於時夏命訖而湯革之商命訖而武王革之上
以順夫天意下以應夫人心故曰湯武革命順乎天
而應乎人時當天道之變更人事之改易此蓋革之至
大者也故贊之曰革之時大矣哉
鼎象也以木巽火亨飪也聖人亨以享上帝而大亨以
養聖賢巽而耳目聰明柔進而上行得中而應乎剛是
以元亨
六十四卦皆非象也而獨於鼎卦曰鼎象也何哉象
者像也鼎之為卦其形與鼎相像也初六在下像鼎
足九二九三九四皆陽實像鼎腹六五中虚其形對
峙像鼎之耳上九在鼎口之上其形横亘像鼎之鉉
故曰鼎象也此以卦之六畫言鼎之形象如是也若
以二體言之則下巽木上離火以木入火而致亨飪
之用故曰以木巽火亨飪也亨即古烹字享亦當作
亨改亨為享今文也古者亨烹享通作亨烹者煑也
飪者熟也烹飪非鼎也鼎之用也鼎之烹飪變腥而
為熟易堅而為柔上用以享上帝下用以享聖賢蓋
非一人奉養之私也烹飪之要莫過祭祀賓客而祭
祀之重者莫過上帝賓客之重者莫過聖賢故曰聖
人亨以享上帝而大亨以養聖賢聖人謂古之聖王
聖賢謂古之人臣有聖賢之德者也无所不通之謂
聖古之人稱聖賢不問君臣凡有聖德者皆可以稱
聖如書湯誥稱伊尹為元聖孟子稱伊尹為聖之任
伯夷為聖之清柳下惠為聖之和孔子為聖之時趙
岐稱孟子為亞聖皆是也享帝止曰烹養聖賢乃曰
大烹何也郭京易舉正云而大亨羡文或曰大烹非
謂待人臣之禮過於享帝也蓋天道尚質而貴誠享
上帝唯用特牲而已故直言亨人事尚文而貴多享
聖賢則饔飱牢醴當極其盛非備物厚禮不能養也
故曰大烹大言其廣大而周徧非謂尊大之也巽而
耳目聰明柔進而上行得中而應乎剛是以元亨指
六五六五為鼎之主既能養人又能卑巽下人廣其
視聽不以一已之見聞為聰明而以天下之耳目為
視聽於是明目達聰而无所不見无所不聞故曰巽
而耳目聰明五離體離為目而兼言耳五乃鼎耳故
也六五乃革之六二本居下者也倒轉為鼎則進居
尊位又得其中而與九二相應故曰柔進而上行得
中而應乎剛夫如是所以其占為元亨故曰是以元
亨是以兩字蓋總結一卦彖辭之義也彖傳凡三言
柔進而上行晉也睽也鼎也皆以兩卦相並而取義
或謂晉自臨觀來睽與鼎自遯大壯來非也
震亨震來虩虩恐致福也笑言啞啞後有則也震驚百
里驚遠而懼邇也出可以守宗廟社稷以為祭主也
恐者心動而悚然也震來而恐此致福之道也後謂
既震之後有則謂有法則既震之後敬畏如此可以
為法則也論語云迅雷風烈必變蓋古人敬天之威
出於中心之誠非偽也驚遠謂聞其聲而變動乎其
外懼邇謂見其威而戰栗乎其中遠謂卦之外體邇
謂卦之内體内體外體皆震故有遠邇驚懼之象以
人事言之遠為一國近為一家遠在百里近在一身
由遠及近因其驚而為之恐懼修省故曰震驚百里
驚遠而懼邇也古者主祭必以嫡子之長震為長子
故言祭主為震之長子者能常存敬畏之心不間乎
遠近則出而可保守宗廟社稷以為祭祀之主故曰
出可以守宗廟社稷以為祭主也出可以守宗廟社
稷以為祭主即解不喪七鬯四字郭京與伊川程子
皆云脱不喪七鬯一句紫陽朱子曰出謂繼世而主
祭也或云出即鬯字之誤
艮止也時止則止時行則行動靜不失其時其道光明
艮其止止其所也上下敵應不相與也是以不獲其身
行其庭不見其人无咎也
艮之義訓止大抵時當止則與時俱止時當行則與
時俱行君子之行止唯隨其時而巳今處艮止之時
則其時當止故君子於此之時動亦止靜亦止動靜
皆得其所止而不失其時是以其道著見於外而光
明也郭京易舉正云彖辭脱艮亨二字彖傳光明下
亦脱故亨二字艮其止之止字王弼謂易背曰止以
明艮即止嵩山晁氏曰只當依卦辭作背平菴項氏
曰自王弼以前无艮其止之說今按古文背字為北
有訛為止字之理紫陽朱子曰艮其止止其所也上
句止字便是背字故下文便繼之云是以不獲其身
更不再言艮其背也止是當止之處下句止字是解
艮字所字是解背字蓋云止於所當止也所即至善
之地如君之仁臣之敬之類又曰此段分作兩截却
是艮其背不穫其身為靜之止行其庭不見其人為
動之止總說則艮其背是止之時當其所止了所以
止時自不獲其身行時自不見其人此三句乃艮其
背之效驗所以先說止其所也上下敵應不相與也
却云是以不獲其身行其庭不見其人也愚謂背乃
止之所所乃止之地止其所以止字蓋釋艮字所字
正釋背止其所謂卦叠兩艮一上一下各止其所也
上下敵應不相與也釋不獲其身行其庭不見其人
之義艮六爻之應隂陽相敵上下相背蓋无相與之
情也若使上下不相背而相與則應酬交錯豈能无
咎唯其上下相背而彼此不相與是以不獲其身行
其庭不見其人而无咎也震亦上下敵應坎離巽兌
皆然獨於艮言之者艮主乎止故也震相仍而動坎
相援而出離相繼而明巽伏而相入兑見而相說艮
則各止其所而不相與故特言其敵應也
周易集說卷十八
