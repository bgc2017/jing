周易集說卷三十五
宋俞琰撰
繫辭下傳四
易之爲書也原始要終以爲質也六爻相雜唯其時物
也
質謂卦體初爻原其事之始上爻要其事之終所以
爲一卦之體質也時謂所占之卦遇乾爲乾之時遇
坤爲坤之時物謂所值之爻陽爻爲陽物隂爻爲隂
物六爻之剛柔雖相雜而不一然占者其物則不雜
也易之爲書蓋如此
其初難知其上易知本末也初辭擬之卒成之終
物有本末事有終始況易乎初爻乃一卦之本事未
成之始故隱而難知上爻乃一卦之末事已成之終
故顯而易知惟其難知故其辭但擬之而巳惟其易
知故卒其辭以成之於終
若夫雜物撰德辨是與非則非其中爻不備
中爻謂初上之間四爻卦之互體是也物謂爻之隂
陽德謂卦之德内外二卦固各有其德而雜物撰德
則自其中四爻之隂陽雜而互之又自撰成兩卦之
德於其間也爻有中有不中有正有不正有應有不
應有與有無與故有是與非是者何當於理也非者
何悖於理也初上爲事之始終初則是非未見上則
是非已定辨其是非則在中間四爻非此則不備也
崔景曰孔疏扶王弼義以此中爻爲二五必不然矣
洪容齋曰中爻者謂二三四與三四五也如坤坎爲
師而六五之爻曰長子帥師以正應九二而言蓋指
二至四爲震也坤艮爲謙而初六之爻曰用涉大川
蓋自二而上則六二九三六四爲坎也紫陽朱子曰
先儒解此多以爲互體又曰互體說漢儒多用之左
傳中占得觀卦處亦舉得分明看來此說不可廢
噫亦要存亡吉凶則居可知矣知者觀其彖辭則思過
半矣
噫嘆辭要約也存謂得位亡謂失位得位則多吉失
位則多凶約之以此則若是若非瞭然在目而吉凶
居可知矣馬融曰彖辭卦辭也正義云彖辭謂文王
卦下之辭聰明知達之士觀此卦下彖辭則能思慮有
益以過半矣何謂文王卦下之辭曰乾元亨利貞之
類是也彖辭蓋統論一卦六爻之體知者觀之則巳
得其大要雖未十分詳盡而亦思過半矣今諸解者
往往指彖傳爲彖辭誤矣大哉乾元之類乃孔子之
所述是彖傳也豈可以爲彖辭哉思過半者省半思
索也思字當依正義作平聲括蒼龔氏曰居可知矣
言無待於動也觀其彖辭則思過半矣言無待於爻
也
二與四同功而異位其善不同二多譽四多懼近也柔
之爲道不利遠者其要無咎其用柔中也三與五同功
而異位三多凶五多功貴賤之等也其柔危其剛勝邪
以中爻之互體言則二四同是一體故其功同以上
下二體之遠近言則二居下而遠於君四居上而近
於君故其位異若論其善則二中而四不中故其善
不同二應五遠於君而其勢伸故多譽四逼五近於
君而其勢屈故多懼柔之爲道不利遠而利中故以
柔居下而遠則不利居下而中則亦無咎人之爲人
無咎最難今既無咎矣則不必問其利也故其要在
乎無咎也三與五互爲一體故其功同三居下而賤
五居上而貴故其位異三多凶賤故也五多功貴故
也三五雖有君臣上下貴賤之殊然以柔居之則其
位不正而危以剛居之則其位正而勝也勝與前章
貞勝之勝同或音平聲非也夫二與四三與五皆同
功異位而二四言其善不同三五不言其善不同何
也曰二四皆臣也可以比量其善五君也三臣也臣
不可與君比量其善也郭京曰近也二字本王氏注
今誤爲正文陸乘曰位有得中違中之間故五得中
而多功三違中而多凶二得中而多譽四違中而多
懼紫陽朱子曰其要无咎若作平聲則是要約之義
若作去聲則是要其歸之意又曰其要只欲无咎
右第九章指示學者觀六爻之法兼明中爻互體
之用
易之爲書也廣大悉備有天道焉有人道焉有地道焉
兼三才而兩之故六六者非他也三才之道也
易之爲書至廣至大天道人道地道靡所不有是爲
悉備道非二不立故立天之道曰隂與陽立地之道
曰柔與剛立人之道曰仁與義以爻畫言之三畫有
上中下之别以象天人地之三才六畫則初二爲地
三四爲人五上爲天此所謂兼三才而兩之故六也
六者何即隂陽剛柔仁義是也故曰六者非他也三
才之道也平庵項氏曰言其道之至謂之三極言其質
之定謂之三才
道有變動故曰爻爻有等故曰物物相雜故曰文文不
當故吉凶生焉
道即三才之道也三才之道有變動爻亦有變動爻
者效三才之變動者也故曰爻物謂隂陽二物也陽
爲貴隂爲賤爻有貴賤之等殊與物之貴賤等殊无
異故曰物物相雜謂文謂隂陽相雜猶青黃之相間
故曰文文有當不當初三五陽位也九居之則當六
居之則不當二四上隂位也六居之則當九居之則
不當當則吉不當則凶吉凶蓋生於文之當不當也
童溪王氏曰此聖人因故六之辭而有及於故曰爻
故曰物故曰文故曰吉凶生焉以詳明夫六爻之所
以然也其可忽諸
易之興也其當殷之末世周之盛德邪當文王與紂之
事邪是故其辭危
紂末無道文王未囚易惟六十四卦三百八十四爻
耳未有辭也殷德既衰周德既盛易道遂興故曰易
之興也其當殷之末世周之盛德邪當文王與紂之
事邪以世言故先殷而後周以德言故先文王而後
紂文王遭羑里之難其心危而不安故其辭亦危而
不安辭謂彖辭爻辭彖辭凡六十四爻辭凡三百八
十四皆文王之辭也或謂文王止作彖辭不作爻辭
謬矣今以彖辭觀之未見其所謂危辭也其危辭則
於爻辭見之謂爻辭非文王之辭可乎占法不變者
斷以彖變者斷以爻謂文王不作爻辭不知占法者
之妄論云爾李隆山李西溪辨之甚明兹不復贅
危者使平易者使傾其道甚大百物不廢懼以終始其
要无咎此之謂易之道也
乾之九三重剛而不中而以警惕自處則曰厲无咎
者危懼而使之平安也如豫之隂柔處下而以豫自
鳴則曰鳴豫凶者慢易而使之傾覆也易道甚大取
喻則甚詳細而百物不廢其要不過使人知懼欲其
慎終如始而无咎焉耳此之謂易之道而聖人作易
之本意也百物不廢如否之苞桑坎之叢棘大過之
枯楊困之蒺藜葛藟蓋取諸草木井之鮒漸之鴻中
孚之豚魚晉之鼫鼠坤之牝馬離之牝牛蓋取諸蟲
魚鳥獸艮之背咸之頰舌噬嗑之耳鼻明夷之心腹
蓋取諸身坤之囊訟之帶鼎之鉉震之七坎之樽簋
井之瓶甕旅之斧解之矢巽之牀渙之机大有之大
車既濟之茀蓋取之車服器用他如泥沙龜貝膏血
酒食丘園陵廟之類苟可以爲吉凶得失之象者即
取以言之是爲百物不廢也
右第十一章言文王所以作彖辭之本意
夫乾天下之至健也德行恒易以知險夫坤天下之至
順也德行恒簡以知阻
乾六畫純剛是爲天下之至健坤六畫純柔是爲天
下之至順得諸心爲德見諸事爲行不難苦爲易不
煩冗爲簡自上視下所見爲險自下升上所向爲阻
天下之至健莫如乾天下之至順莫如坤乾惟健之
至故其德行恒易而不艱苦坤惟順之至故其德行
恒簡而不煩冗夫乾至健而德行恒易何爲而知險
也夫坤至順而德行恒簡何爲而知阻也曰乾道自
上而臨下故知險也坤道自下而承上故知阻也人
之處憂患者體乾之健而德行恒易則知險而不陷
於險矣體坤之順而德行恒簡則知阻而不困於阻
矣平庵項氏曰易與險相反惟中心易直者爲能照
天下巇險之情即所謂通天下之志也簡與阻相反
惟行事簡靜者爲能察天下煩壅之機即所謂成天
下之務也阻者填壅隘塞之狀與險惡不同
能說諸心能研諸侯之慮定天下之吉凶成天下之亹
亹者
能謂易之能也天下之吉凶層見疊出何以定之易
能使人說諸心則天下之吉凶定矣天下之亹亹者
成矣侯之二字横渠張子紫陽朱子皆以爲衍文愚
謂王弼略例舉此亦無此二字横渠張子曰易簡故
能說諸心知險阻故能研諸慮平庵項氏曰能道占
者之心而使之說故能定其吉凶之期能因占者之
慮而爲之研故能成其亹亹之事
是故變化云爲吉事有祥象事知器占事知來
變化謂易之隂陽云爲謂人之言動易道之變化人
事之云爲初無二理凡吾所云所爲吉事則必有上
天之禎祥蓋可以理推也至於象事則知制器之法
占事則知方來之兆此所謂易簡而天下之理得也
平庵項氏曰云爲即尚其辭尚其變也象事占事即
尚其象尚其占也
天地設位聖人成能人謀鬼謀百姓與能
天地設位於上下聖人中立乎其間贊天地之化育
所以成天地之功能也而百姓亦與能焉何也曰聖
人作易明則謀之於人幽則謀之於鬼幽明兩盡而
其謀悉見之於易故雖百姓之愚亦得以觀象玩辭
觀變玩占而有以定吉凶成亹亹此之謂與能也與
去聲如中庸夫婦之愚可以與知之與同
八卦以象告爻彖以情言
易之象以八卦之畫而著故曰八卦以象告易之情
以爻辭彖辭而見故曰爻彖以情言
剛柔雜居而吉凶可見矣
剛謂爻之九柔謂爻之六九六相錯則吉凶之理判
然可見也
變動以利言吉凶以情遷
變動謂爻之變動以利言者爻之變動本教占者趨
吉避凶而無不利焉耳然或變動而吉或變動而凶
何也曰以其情而遷也情有善有不善善則轉凶而
爲吉不善則轉吉而爲凶也
是故愛惡相攻而吉凶生遠近相取而悔吝生情僞相
感而利害生
是故兩字承上文而言上文曰吉凶以情遷故下文
又詳言之也曰相攻曰相取曰相感即所謂情也其
情有以愛而相攻者有以惡而相攻者有以遠而相
取者有以近而相取者有以情實而相感者有以虛
僞而相感者此吉凶悔吝利害之所由生也或曰愛
惡相攻因於遠近相取遠近相取因於情僞相感蓋
相感而後相取相取而後相攻也感者情之始動利
害之開端也取則情巳露而悔吝著矣攻則情至横
極而吉凶分也横渠張子曰情僞相感而利害生此
則是以人事言故有情僞利害也屈信相感而利生
此則是理也惟以利言
凡易之情近而不相得則凶或害之悔且吝
上文曰遠近相取而利害生兼遠近利害並言下文
獨舉其近與害而曰近而不相得則凶或害之悔且
吝必其相感之初不以情實而以虛僞也感以情實
則利生感以虛僞則害生今乃僞焉則其不相得也
終必至於惡而相攻蓋不但有害又有凶與悔且吝
紫陽朱子曰此疑是指占法而言蓋遠而不相得安
能爲害惟切近則凶害便能相及也一箇凶人在五
湖四海之内安能害自家若與之爲鄰近則有害矣
平庵項氏曰相感者情之始交故以利害言之相取
則有事矣故以悔吝言之相攻則其事極矣故以吉
凶言之遠近愛惡情僞其居皆有遠近其行皆有情
僞其情皆有愛惡也故末句總以相近一條明之近
而不相得則以惡相攻而凶生矣以僞相感而害生
矣以近相取而悔吝生矣是則一近之中備此三條
也凡爻有比爻有應爻有一卦之主爻皆情之當相
得者也今稱近者止據比爻言之反以三隅則遠而
爲應爲主者亦必備此三條矣但居之近者其吉凶
尤多故聖人概以近者明之
將叛者其辭慚中心疑者其辭枝吉人之辭寡躁人之
辭多誣善之人其辭游失其守者其辭屈
厚齋馮氏曰六辭與易全不相關恐斷簡錯見於此
王介甫郭子和蓋嘗疑之或曰此指尚占命筮之辭
上傳曰君子將有爲也將有行也問焉而以言其受
命也如響此六辭恐是占者所問之言蓋言者心聲
也有諸中則必形諸外也孟子所謂詖淫邪遁之四
辭其意亦如此虞翻曰將叛者其辭慙坎人之辭也
中心疑者其辭枝離人之辭也吉人之辭寡艮人之
辭也躁人之辭多震人之辭也誣善之人其辭游兌
人之辭也失其守者其辭屈巽人之辭也平庵項氏
曰六辭之中吉一而巳躁叛疑誣失居其五猶吉凶
悔吝之分吉居其一凶悔吝居其三也叛非叛逆之
叛但背實棄信者皆是也言與實相叛故慙吉者靜
躁者動叛者无信疑者自信誣者敗人失守者自敗
皆相反對也以類推之艮吉也震躁也兌叛也巽疑
也坎喜陷爲誣善離喜麗而失守大約不出於六仁
者默勇者譁能言者寡信善巽者少決智人多險文
士罕守剛柔之變盡於此矣又曰上繫鋪敘易道之
廣大而至於德行之成自博而約也下繫指示爻象之
精要而極於辭情之辨自本而末也誠齋楊氏曰此
言學易而有得者可以知言矣孟子曰我知言蓋得
乎此大抵歉於中者必愧於外秦舞陽色變而荆軻
爲之辭謝是也故曰將叛者其辭慙將有言於人而
逆疑其不售也必左右其說以嘗之此不有售焉則
彼必售矣商鞅之說孝公是也故曰中心疑者其辭
枝直情無所煩言至正無所揣摩申公之對武帝是
也故曰吉人之辭寡人惟無躁競也人而躁競則巵
言以眩世而無所忌強聒以撼人而不能巳能令人
厭亦能令人喜厭者察其空空而喜者意其有挾也
淳于髠之見梁惠王連語三日三夜是也故曰躁人
之辭多小人之疾君子而欲毁君子也必深匿其毁
之之迹疾之愈甚則毁之愈緩或顯譽其人而隂寓
其忮或泛爲之說以旁見其意故毁行而人不悟公
孫弘之譖仲舒汲黯是也故曰誣善之人其辭游人
之心未有無所主者所主者義乎攻之者愈衆而主
之者愈堅所主者不義乎外必周爲之防而内必深
窒其隙幸而遇庸人雖欲攻之莫知所以攻之者不
幸而遇智者先得其隙而入之逆奪其防而據之則
一語而折夷之之見孟子是也故曰失其守者其辭
屈西山真氏曰緘默不言者有似乎寡敷陳無隱者
亦近乎多聽言者苟不察焉則懷姦者得吉士之名
盡忠者入躁人之目豈不誤哉
右第十二章言得乾坤易簡之理則辭變象占之
理無不知也
周易集說卷三十五
