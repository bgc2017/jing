周易集說卷九
宋俞琰撰
下經四
䷳(艮下艮上)
艮其背不獲其身行其庭不見其人无咎
艮止也一陽止于二隂之上也卦之兩體皆艮則上
下各止其所有兩人相背而不相嚮之象夫止而不
動者背也動而行者身也上九静而止于上九三互
震則動而行于下一止一行其情不相得故曰艮其
背不獲其身身指九三而言既相背而不相嚮則九
三行于庭内不見上九之在外故曰行其庭不見其
人人指上九而言然則上九所以不獲其身者艮其
背故也九三所以行其庭不見其人者亦艮其背故
也觀彖傳可見艮之時動亦止静亦止動静不失其
時又何咎焉
初六艮其趾无咎利永貞
趾在下而先動者也艮其趾者止於初也事止於初
則未至有失故无咎復恐其隂柔无定力而不能永
久以正道固守故戒之曰利永貞
六二艮其腓不拯其隨其心不快
腓足肚隨股而動者也九三剛而失中不得止之宜
六二雖有中正之德而不能拯其不中之失二之行
止蓋係乎所主不得自由也二静而欲止三則動而
欲行二非不欲止三之行也而隂當從陽下當從上
不可得而止也而況三居下體之上為下卦之主則
行止在三而不在二二不容不隨三也其隨也非其
心之所願是以不快
九三艮其限列其夤厲薰心
三居上下二體之間其象如門之限閾在人身則腰
是也腰有腎唯宜止而安静不可動橈者也夤脊膂
也其夤列而至於薰灼其心則危亡可立而待也列
當依孟喜作裂薰當依孟喜作熏與詩雲漢憂心如
熏之熏同醫書謂剛暴者多怒怒則氣阻而結成疽
疽者阻也疽發于背則毒氣熏心而不食此危證也
九三過剛不中妄動於艮止之時故其象如此心指
四而言四居輔之下限之上正當心之位也夫重震
重艮皆以兩剛爻取義震初吉而四不吉艮上吉而
三不吉何也震初動而四則止艮上止而三則動也
震之四互艮而止於震動之時故有震遂泥之失艮
之三互震而動於艮止之時故有列其夤之患蓋與
卦義相反故也
六四艮其身无咎
咸艮皆以人身取象咸之四以心之思言艮之四以
身言何也咸言思者面面相對因其見而有感也艮
言身者背背相偝无所見而遂止也人之一身无非
動者艮其身則止而不動矣吉凶悔吝生乎動動則
有咎不動則无咎也陽好動隂好静六四純乎隂静
雖與九三同互震體不隨九三妄動故其象占如此
六五艮其輔言有序悔亡
輔者言之所自出言妄𤼵則有悔況言於艮止之時
能无悔乎今曰艮其輔則輔不妄動言有序則言不
妄𤼵是以悔亡六五柔得中而无過故其象占如此
上九敦艮吉
上居重艮之極止而過於敦篤得止道之至善者也
故諸爻之中獨此爻為吉震之動不可過故震至上
則凶艮之止不患乎過故艮至上則吉
䷴(艮下巽上)
漸女歸吉利貞
漸之為卦内艮止而外巽順其進蓋漸而不驟也巽
為長女自外而來故曰女歸古者婚禮有納采問名
納吉納徵請期親迎蓋以漸而進故聖人以女歸之
道言漸女以夫為家嫁為歸歸則為妻奔則為妾奔
則速歸則漸也人之進於事士之進於朝能如女歸
之漸則吉而又曰利貞者始雖以漸而吉終宜固守
以正也
初六鴻漸于干小子厲有言无咎
鴻陽鳥而水居者也飛有序進有漸故漸卦六爻皆
取鴻象干水涯鴻漸于干則附近於水猶未離其居
也昔居于水今漸于干則其進不驟猶君子安於漸
而不務速進也初六隂柔之小故稱小子出而方與
世接未閑於禮法加以險阻在前故此心危厲而不
能自安初之應在四四也與之不相得遂有言語見
毁初能以危厲自慎而禮義不愆則亦无咎也有言
无咎句法與損六四有喜无咎夬九三有愠无咎同
六二鴻漸于磐飲食衎衎吉
初六以柔居剛上无應援則有危厲之憂六二柔順
中正上與九五相應故有磐石之安自干而進于磐
進以其漸身安志舒故飲食衎衎而吉衎衎和樂意
與詩南有嘉魚式燕以衎之衎同
九三鴻漸于陸夫征不復婦孕不育凶利禦宼
陸高平之地自磐而陸其進雖有漸然以水鳥居之
非所安也夫謂本爻之陽婦指六四之隂與小畜九
三同陽本在上之物乃止于下是征而不復也隂以
近比相合而非其正應是孕而不育也其象如此其
占則凶莫甚焉而又言利用禦宼何也秀巖李氏曰
四非婚乃宼也愚謂三以四為宼而禦之則利以之
為婦則凶利與凶皆占辭也
六四鴻漸于木或得其桷无咎
自陸而進于木則其進亦有漸矣桷指三三與四非
應故言或木之横平如屋椽之方者謂之桷鴻足方
不能握枝或得横平之方木如桷者而托足焉則庶
乎少安而无咎也夫六四乘九三之剛本非所安豈
得无咎蓋以柔居柔而其德又巽順故无咎
九五鴻漸于陵婦三歲不孕終莫之勝吉
陵比之木則又漸進于高矣婦指二二與五蓋正應
也為三四所閒故歴三歲之久而不孕雖未能即合
然九五之與六二以中正之道相交終非三四所能
勝也三與五皆言婦三凶而五吉何也五與二應乃
夫婦之正配故吉三與四比乃夫婦之邪匹故凶
上九鴻漸于陸其羽可用為儀吉
陸程子朱子皆依胡安定作逵謂通邑大都九達之
路也鴻本水鳥自水涯而磐石自磐石而平陸自平
陸而林木自林木而高陵无非野外幽寂之境今進
于逵則人皆仰而見之矣其進有漸蓋非一旦驟至
于此君子之進有序亦當如是也儀謂儀仗用羽毛
為飾者旌旄之類是也其羽可用為儀吉者上九位
雖極高而不為无用之象其占如是則吉也詩鴻鴈
云鴻鴈于飛肅肅其羽蓋有行列而其次序不亂也
䷵(兊下震上)
歸妹征凶无攸利
歸妹兄嫁妹也震為長男兄也兊為少女妹也漸言
女歸自彼歸我之辭娶婦之象也此言歸妹自我歸
彼之辭嫁妹之象也歸妹以六三為成卦之主爻六
三以隂居陽其位不當又以柔乘剛動而必凶得此
占者它事皆无所利
初九歸妹以娣跛能履征吉
娣乃妹之妹也詩韓奕云諸娣從之娣即媵之異稱
歸妹以二為夫家二乃嫡室所處之位初在二之下
故為娣也詩江有汜云之子歸不我以與此以同但
彼不用而此用也剛非女子所宜初九剛而不中跛
之象也跛雖能履常在人之後其占為征吉者處下
而能行其娣媵之道也彖言征凶爻乃言征吉何也
曰位不當則凶位當則吉初九位當也
九二眇能視利幽人之貞
九二剛而不正眇之象也眇雖能視不足以為明矣
自知其貌不颺是以守静居貞非過也宜也不言歸
妹者六五已備矣故别取一義而曰眇能視利幽人
之貞與履九二同彼不願仕此不願嫁其貞一也
六三歸妹以須反歸以娣
須賤妾也六三處兊說之極不中不正而居九二之
上此妾之佞媚而上僭者也歸妹而用須以從嫁豈
所宜哉不若反而歸之唯用初九之娣娣雖跛蓋剛
正賢女也反謂復還歸謂歸寧以用也
九四歸妹愆期遲歸有時
愆期謂過時也下无正應是以歸妹而愆期也遲歸
非故爾遲遲其行蓋有待而然也待者何待六五之
命也六五之命君命也未得君命不敢擅也
六五帝乙歸妹其君之袂不如其娣之袂良月幾望吉
六五王姬也以柔德居尊下應九二為帝乙歸妹之
象與泰六五同君嫡室之稱袂大袖良鮮美也娣以
服飾為容故其袂良非謂其制度過於君也六五雖
王姬之貴而隂爻之虚初九雖在下乃陽爻之實是
其君之袂不如其娣之袂良也六五以柔德居中謙
虛之至故其歸夫家也能執婦道而不自滿假如月
之將望而其光未盈吉之道也故曰月幾望吉
上六女承筐无實士刲羊无血无攸利
上之應在三女蓋指三士則自謂也三承上之筐而
无實上刲三之羊而无血以其不相應不可以奉祭
祀也古者娶婦三月而廟見士必以血祭女必以蘋
蘩之屬實於筐篚今有筐而无實是虛筐也有羊而
无血是死羊也廟見之禮宜如是乎不敬甚矣何所
利哉不言歸妹以其不成歸妹之禮也
䷶(離下震上)
豐亨王假之勿憂宜日中
豐者至滿至高而極盛之義為卦下離明上震動故
亨時既極盛為人君者其喜乎其憂乎蓋庸君則喜
賢君則憂憂之何如憂其盛極則必衰盈久則必虧
也今曰王假之勿憂宜日中戒後世王者處豐之道
也假大也當依馬融作古雅反王假之與孟子王請
大之同豐盛之時地大物衆王者當務行寬大勿用
屑屑然徒憂蓋豐盛之極固不可不憂然徒憂亦无
益天下之事唯中乃无憂不中則有憂勿憂之道宜
以日中為法苟能如日之正中无所偏照則可常保
其豐兹蓋聖人持盈守中滿而不溢高而不危之道
也
初九遇其配主雖旬无咎往有尚
隂乃陽之配以九遇六配也六二乃下卦離之主爻
故言主與明夷六二言主人同皆指六二也今以初
九之剛遇六二之柔雖周旋至于旬日而无相資之
益然亦无咎但不可過旬耳往謂往與四合初之應
在四今九四與初九不相應在它卦為兩剛相敵而
不相得在豐卦則雷電皆至明動相資者也初亟往
而與之合則有相資之益而可嘉尚若與六二相比
過旬而不往則徒爾以火濟火災及之矣不係卦名
以其在豐之初未至於豐也
六二豐其蔀日中見斗往得疑疾有孚𤼵若吉
蔀乃周匝障蔽之物二之應在五而六五為上六小
人所蔽故其象為豐其蔀斗以昏見日中无見斗之
理日中而見斗則俾晝作夜以象豐盛之時遇暗君
也往得疑疾謂二往從五則反致其疑而見疾也二
五本同德相孚者也二能積其誠意以感𤼵之則五
雖柔暗亦當釋其疑疾而撤去其蔽此則轉凶為吉
之道也故曰有孚𤼵若吉若語辭
九三豐其沛日中見沬折其右肱无咎
豐其蔀者蔽其所居也豐其沛者蔽其所行也沛當
依釋文作旆旌旗之屬也沬音昧斗杓後星也沛與
沬皆指上六日中而見沬則隂暗尤甚於見斗也九
三與上六為正應上六乃大其障蔽于上在其下者
幽暗而不可行是故九三雖有剛明之才亦无以自
見也肱以右為用折則不可用矣非其咎也易以陽
為右隂為左九三陽爻故稱右
九四豐其蔀日中見斗遇其夷主吉
四承五故其象亦為豐其蔀日中見斗夷醜類主指
五或疑九四震體震以陽爻為主而指六五隂爻為
主何也曰六五尊居君位豐之主也九四臣也臣不
可為主也九六隂陽相合而不稱配者君不可以配
臣也稱夷者以君臣同體而言也當此豐盛之世暗
君在上為小人所蔽故日中反為昏暗之時若以九
四剛明之才輔相之則君臣相遇亦轉凶為吉之道
也豐與明夷大率相似所不為明夷者賴有九四爾
六五來章有慶譽吉
章指九四以剛居柔而剛柔文故為章不言章來而
言來章欲六五之柔來致剛明之賢也六五下无正
應而能來致九四以為己輔則雖柔必強雖暗必明
當有慶又有譽而吉不係卦名不自以為豐也不自
以為豐然後能來致九四之章
上六豐其屋蔀其家闚其戶閴其无人三歲不覿凶
上居豐盛至極之地乃豐大其屋以自高又為蔀周
匝其家以自障蔽不明甚矣家與戶皆指九三人亦
指九三閴苦鵙反静也閴其无人謂九三離體本明
上六障蔽之而其明弗彰雖有人猶无人也覿私見
也上以豐盛自高深居簡出而不與物接則无人見
之是以三歲之久雖九三之正應亦不與之私見也
自絶如此得不凶乎
䷷(艮下離上)
旅小亨旅貞吉
旅失其本居而客寄於它方也家人與旅以離内離
外取義内離外巽入而麗乎内是為家人内艮外離
止而麗乎外故為旅也旅小亨謂在上者之旅六五
是也旅貞吉謂在下者之旅九三是也故彖辭兩言
旅以别之六五在旅雖居尊位而下无剛陽正應之
助豈能大亨以及人然在旅而柔得其中順乎二陽
而得所託亦足以為一身之小亨故曰旅小亨九二
在旅處多凶之地亦无正應羇孤窮困豈宜妄動唯
以正道固守則吉故曰旅貞吉
初六旅瑣瑣斯其所取災
詩旄丘云瑣兮尾兮流離之子節南山云瑣瑣姻婭
瑣之義皆訓小初六隂柔之小處下體之下為人卑
汙而計較瑣屑在旅之瑣瑣者也不明大體故六二
九三俱目之為童僕旅之時親已者寡它爻皆无應
獨初與四應然九四陽性而離體非就下者也初未
免捨四而之三三蓋内體之主也初既服役于三而
三也適有焚次之禍則初有焦頭爛額之災矣是災
也斯其所自取也不屑就則不至于斯也
六二旅即次懷其資得童僕貞
次旅中之館舍即就也資旅中所用之物懷者藏也
懷其資而不露于外善處旅而免禍者也童僕指初
六貞占辭也貞字當自為句在旅雖无應援而六二
有柔順中正之德故有次舍之安又有資可懷又得
童僕代勞則當以正道自守不必苟求也
九三旅焚其次喪其童僕貞厲
次以本爻所處之位言次焚則其資可知矣二即而
三焚二去離火稍遠三則近之也童僕亦指初二得
而三喪二去初甚近三則遠之也一即一焚一得一
喪相反如此何哉曰六二柔而得中九三過剛而不
中也夫居剛而仕剛平居且猶不可況在旅乎在旅
當以柔順謙下為先不當過剛過剛則人所不容次
安得而不焚過剛則无徒童僕安得而不喪貞厲當
自為句謂占者如此固執而不改則危也
九四旅于處得其資斧我心不快
處對出而言出則不處處則不出九四蓋苟安于旅
伏而不出者也斧析薪之利器資用也既得其資斧
而曰我心不快何也曰未得其位故也在旅未得其
位又无童僕雖有資斧而躬自樵蘇此心有何快哉
然則四也差強於三不及二多矣
六五射雉一矢亡終以譽命
射食亦反雉指上九焚巢之鳥射雉而一矢亡雖无
所得而其所喪亦不多也終以譽命謂以六居五柔
而不懦剛而不暴又有文明之德終以此而得譽命
也五君位也王者无外故爻於六五獨不言旅非謂
旅之六五不取君義
上九鳥焚其巢旅人先笑後號咷喪牛于易凶
上九旅寓在上過剛自高而遇禍故其象為鳥焚其
巢鳥巢且焚則人之館舍可知矣處上而自以為得
故喜而先笑既而失其所安故悲而後號咷牛指六
五易當依王肅音亦與疆埸之埸同埸畔也五與上
同體是其畔也上處離之極其性炎燥又剛亢絶物
近有六五之柔順而遽失之凶之道也夫在旅而遭
焚蓋不容留矣唯有行乎然牛存則有可行之資牛
喪則雖欲行而无所資其象與大壯同但有牛羊之
異耳然大壯喪羊則无悔旅喪牛則凶者羊很物牛
順物很可喪順不可喪也它爻皆言旅此獨言旅人
何也伊川程子曰上承鳥焚其巢故不得不稱旅人
䷸(巽下巽上)
巽小亨利有攸往利見大人
巽入也一隂伏於二陽之下有柔行巽入之象卦疊
兩巽則上下相巽而柔皆順乎剛雖有亨道然過柔
則懦故其占僅為小亨巽順而前无險阻故其占又
為利有攸往柔非剛不能自立故其占又為利見大
人大人指九五
初六進退利武人之貞
進退與觀六三同彼指九五此則自謂皆巽體也巽
申命行事之卦也令出則務在必行豈宜或進或退
初六卑巽而不中柔懦而不武故或進或退而不能
自決也若以武人處之則貞固足以幹事矣故曰利
武人之貞隂爻何以為武人陽主生隂主殺故履六
三與此皆言武人
九二巽在牀下用史巫紛若吉无咎
牀以安身巽在牀下過巽而不自安之謂古之人尊
者坐于牀卑者俯伏拜跪于牀下當巽之時以九居
二其位不當故其象如此史指三巫指四古者祭禱
則用史巫史以人之意達于鬼神巫以鬼神之意達
于人三近二故為史四近五故為巫二與四三與五
同功而異位故三可達二意于五四可達五意于二
也六子自相遇之卦與乾坤同例无正應今九二九
五兩剛本不相應非用三四不能達也二於是盡其
卑巽俯伏拜跪于牀下三四交相往來於二五之間
猶祭禱而用史巫之紛紛遂有感應之吉而无過巽
之咎也夫九二卑巽如此毋乃為諂乎然當巽之時
不厭其卑巽況用之於事神蓋其陽剛中實至敬盡
禮出于忠心之真誠非諂也孔子家語云祝以孝告
嘏以慈告王肅注云祝通孝子語於先祖嘏傳先祖
語於孝子家語之所謂祝嘏即易之所謂史巫也
九三頻巽吝
頻與復六三頻復之頻同三居下卦之窮故復六三
巽九三皆曰頻九三爻位皆剛本不能巽況在重巽
之時下无正應不得已而巽於六四此乃窮蹙无可
奈何而後勉為之巽猶人行至水頻更无可進之地
而其勢窮蹙不容不退步也其巽如此故吝夫頻一
也何咎之有窮而卑巽則可羞吝也
六四悔亡田獲三品
巽以一隂伏于二陽之下是之謂巽在重巽則六四
之柔乘九三九二兩剛之上是不巽也能无悔乎悔
亡者居得其正又在上體之下也三品指下三爻初
六之柔九二之中九三之剛是為三品四居五下巽
順而盡事君之禮故初六九二九三皆巽順之是猶
畋獵而有三品之獲也王制云諸侯無事歲三田一
為乾豆二為賓客三為充君之庖即此三品也
九五貞吉悔亡无不利无初有終先庚三日後庚三日
吉
巽有四剛爻九二九三上九皆言巽獨九五不言巽
九五蓋人君之尊不可過於巽也夫尊居君位為巽
之主命令之所自出固守以正乃吉否則有悔今九
五之處巽既中且正是以吉而悔亡又无不利初謂
事之始无初始未善也有終既更而後善也卦互兊
為口所以出命也兊居西方故言庚初在互兊三畫
之先先庚三日也五在互兊三畫之後後庚三日也
庚者更也出命於未更三日之先又申之於既更三
日之後則所行之事无不善故吉先後皆去聲
上九巽在牀下喪其資斧貞凶
巽在牀下過於巽也資斧利用之器喪其資斧下无
應而失助也巽至上九巽極當變不可固執也故戒
之曰貞凶九二上九皆失位爻辭皆曰巽在牀下一
吉而上凶何也曰巽以中正為貴九二雖不正其處
巽則得中故吉上九不正又不中又不知變故凶
周易集說卷九
