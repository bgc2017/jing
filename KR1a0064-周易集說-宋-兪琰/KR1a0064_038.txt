周易集說卷三十八
宋俞琰撰
說卦傳三
乾為天為圜為君為父
天積陽而居上乾三畫純陽故為天物之體圓者常
動乾陽體而運轉不息故為圜尊而居上君之象也
萬物資之以為始父之象也白雲郭氏曰包犧氏始
作八卦以通神明之德以𩔖萬物之情此皆所謂𩔖
萬物之情也乾之於八卦天之於三才君之於臣父
之於子皆一道也是之謂𩔖也平菴項氏曰乾道大
而无極唯天足以盡之運而无極唯圜足以盡之故
以二象為首句也在國則君在家則父皆物之元也
為玉為金
其質純粹故為玉其性堅明故為金或曰玉謂其不
變金謂其變
為寒為冰
乾居西北極高而至剛之地其位屬亥於時為十月
其候為水始冰地始凍故為寒為冰冰生於水而寒
於水觸之則其利如刃冰蓋水之勁氣也或曰寒隂
氣冰隂物隂盛之極自坤而變乾故為寒為冰
為大赤
純陽極剛而明甚故為大赤漢上朱氏曰赤陽色也
陽始於子坎中之陽故坎為赤極於已純陽也故乾
為大赤
為良馬為老馬為瘠馬為駁馬
乾健故為良馬老陽故為老馬純剛故為瘠馬瘠言
其骨之峻非羸弱之謂也崔憬曰骨屬陽肉屬隂乾
純陽骨多故為瘠駁雜也晁以道曰駁馬其九四乎
說文云駁馬色不純也詩東山云皇駁其馬注云黃
白曰皇駵白曰駁即不純也白雲郭氏曰孔氏謂駁
馬有牙如鋸能食虎豹誤矣未有蹄物能搏虎豹者
也愚案山海經爾雅並云駁如馬而鋸牙食虎豹既
曰如馬則駁乃别是一物非易之駁馬也孔氏引以
為證不審諦爾
為木果
圓實而在上故乾為木果
坤為地為母
坤積隂處下故為地萬物資之以生故為母以配父
為布
古者以泉貨為布蓋取廣布流行之義乾之所至坤
亦至焉故為布或曰地南北為經東西為緯故為布
為釡
釡所以化生物為熟物乾生之坤則化之以其能熟
萬物故為釡平菴項氏曰六十四升為釡坤包六十
四卦如釡之包六十四升也坤卦半為乾全為坤乾
與坤交為六十四故惟坤為能具六十四卦之體
為吝嗇
隂性至靜受而不施故為吝嗇
為均
均者土之均也坤之氣動而闢至而廣无有遠近高
深悉皆含育而成就之故為均陶人制物之形者謂
之均亦此義也崔憬曰地生萬物不擇善惡故謂之
均
為子母牛
性順而多孕育故為子母牛平菴項氏曰自萬物言
之坤皆為母就牛言之又為子母牛者為少為牝為
孕育為隨順兼數義也乾馬老瘠故坤牛牸犢明少
且肥皆相反也
為大輿
方而能載者輿也地之形方載華嶽而不重故為大
輿坤隂本小以其載陽所以大也
為文為衆
竒為質偶為文竒則一偶則衆坤三畫皆偶故為文
為衆横渠張子曰坤為文衆色也為衆容載廣也
為柄
柄一作(缺)乾性圜轉而曲坤性執方而直大抵與乾
相反故乾為圜坤為柄
其於地也為黑
乾極陽故為大赤坤極隂故為黑黑者地之肥美而
能生殖者也平菴項氏曰黑者幽隂之色也不言黃
而言黑者黃者坤之離玄者乾之坎皆中爻之色也
若論其極則乾正為赤坤正為黑故先天圖乾南而
坤北也
震為雷
震以一陽動於二隂之下為隂氣所包而未能出則
激薄而有聲故為雷
為龍
龍之說見前此重出不然則龍之青者也何以見之
龍為馬馬之牡者也坤則為馬之牝震則為馬之善
鳴乾為龍此乃龍之大者也震之於龍是為青龍又
何疑焉平菴項氏曰震為龍虞翻謂當作駹蒼色也
朱子發謂當作&KR1280;東方尾星也
為玄黃
玄黃者天地之雜也乾色本赤坤色本黑震乃乾剛
坤柔之始交而赤黑相雜故為玄黃正義云玄黃雜
則成蒼色也
為旉
旉音敷華之通名陽止於終則結為果實陽動於初
則發為華蘂震以一陽動於初而陽氣始發故為旉
平菴項氏曰震為旉李鼎祚云本作專延叔堅說為
旉大布也案釋文引王肅干寳說皆以旉為花&KR1929;則
字之為旉久矣古文花字為華為荂為&KR1929;皆音敷
為大塗
震東方之卦於時為春萬物皆自此而出故為大塗
大謂得乾陽之第一畫也
為長子
震一索而得男繼乾父之體故為長子不稱長男而
稱長子者以其承父之正傳主國之重器非坎艮二
男比也楊繪曰震為長男代父之任故位於生物之
地世子宅於東宫蓋取諸此也
為決躁
決指陽畫躁指隂畫動於初為決動於中動於末再
三動而不巳則為躁
為蒼筤竹為&KR0841;葦
筤音郎&KR0841;音丸蒼筤青色也青為震之本色&KR0841;葦與
詩七月所謂&KR0841;葦同毛氏傳云薍為&KR0841;葭為葦孔氏
曰釋草云薍似葦而小初生者為菼長大為薍成則
名為&KR0841;葦初生為葭長大為蘆成則名為葦愚謂竹
與&KR0841;葦皆根固而叢生上虛而下盤固陽在下之象
也漢上朱氏曰&KR0841;葦震之廢氣故竹堅而&KR0841;葦脆竹
久而&KR0841;葦易枯
其於馬也為善鳴為馵足為作足為的顙
震陽始動故為馬之善鳴震居左故為馬之馵足震
動於下故為馬之作足爾雅云後右足白驤左足白
馵詩小戎云駕我騏馵注云左白曰馵京房本以馵
為末末之說未詳作動也魯頌駉詩云思馬斯作子
由蘇氏曰作奮起也或云雙足並舉也上靜而下動
故為作足的白也巽為白又為廣顙震變而為巽故
為的顙之馬詩車鄰云有馬白顚爾雅云駒顙白顚
劉備庾亮皆名其所乘之馬為的顱蓋馬之白額者
也平菴項氏曰馵與的皆巽之色也震巽同生故有
巽之氣焉於足則白在後左於顙則白在前左足者
震之本象也巽之生在其後故為後足白首者乾之
象也乾之爻往而生震其上二爻遂成巽象巽在其
上故為顙白也
其於稼也為反生
反生者百昌産於土而歸於土又自土中戴甲而出
麻豆之屬是也震之陽實在下動而上行故於稼為
反生翁庶善曰夫稼之始也根於土土之氣上升焉
則為榖已而榖之墜則又反而生於土焉生生不窮
之妙也
其究為健為蕃鮮
究終竟也陽長而不已則其究為乾之健蕃謂草也
與坤文言傳草木蕃之蕃同鮮乃魚也即書益稷鮮
食之鮮震三爻俱變則為巽故為蕃鮮震居東得木
之正氣巽居東南得木之餘氣是故震之為花也變
巽則為草震之為龍也變巽則為魚漢上朱氏曰震
巽皆為木者何巽之初草之根也震之初木之根也
巽之二三木之在上者也震之二三草之在上者也
木有柔者木之草也草有剛者草之木也說卦舉一
隅爾又曰郭璞謂魚者震之廢氣也巽王則震廢故
虞翻以巽為魚
巽為木為風
巽内柔而外剛本靜而末動故為木他卦言木如乾
為木之果坎為木之堅多心艮為木之堅多節離為
木之科上槁震兌坤雖不言木震乃木之旉兌乃木
之毁折坤乃木之衆多者也順而无所不入故為風
風能揚沙走石其中與末皆剛也雖鍼竅線縫亦入
其本柔也陽激隂為雷隂激陽為風故雷與風皆有
聲横渠張子曰隂氣凝聚陽在内者不得出則奮擊
而為雷霆陽在外者不得入則周旋不舍而為風其
聚有遠近虚實故風雷有大小暴緩
為長女
巽一索而得女故謂之長女震為長子故巽為長女
以配之巽離兌皆稱女所以配三男也
為繩直為工
木有曲直繩者糾木之曲而取直工則引繩之直以
制木者也横渠張子曰為繩直順以達也為工巧且
順也
為白
巽者震之反震為草木之初生故其色青巽為草木
之枯死故其色白白所以受采者其性巽順也
為長為高
長如風行而長高如木生而高
為進退為不果
進退風之性也巽懦而不決故為進退二陽在外進
也一隂在内退也外剛而内柔一隂盤旋乎二陽之
下故為不果大抵與震相反
為臭
臭以風而傳隂氣在下盤鬱而不散故為臭
其於人也為寡髮為廣顙為多白眼
髮者血之餘血隂物也陽多隂少巽二陽而一隂故
為寡髮陽廣隂狹巽二陽在上如人之額闊故為廣
顙躁人之眼多白目睛不正也離以柔居中目之正
故為明巽以柔居下目之不正故為多白眼釋文云
寡虞本又作宣黑白雜為宣髮平菴項氏曰宣髮者
白髮也虞翻謂馬君不當改宣為寡然寡亦脫髮之
象與廣顙同𩔖也宣髮廣顙者變坎上爻水不上潤
故不成血盛之髮也多白眼者遷離中爻於下故不
成中虚之眼也
為近利市三倍
利市謂物之美而利於市者也案春秋昭公十六年
左氏傳云爾有利市寳賄利市蓋古語也倍蒲亥反
詩贍卬云如賈三倍謂其善賈而得利之多也巽順
而多有所入故為近利市三倍謀利者必於市南方
離日之中為市巽居東南與離相近也一隂在下為巽
之主而在上二陽皆為其所有則其本小而其利甚
博矣三倍謂在上二陽畫每畫三分之則其數六而
三倍於一隂之二也
其究為躁卦
其終變而為震故曰其究為躁卦震為決躁也震巽
皆言其究所以例其餘也王荆公曰言巽為躁卦則
知艮為靜卦矣或曰震得陽氣之先者也巽得隂氣
之先者也故其卦皆有究極之義乾鑿度云物有始
有壯有究漢上朱氏曰巽三變成震震三變成巽舉
此則知乾三變成坤坤三變成乾離三變成坎艮三
變成兌矣
坎為水
水内明坎之陽在内故為水坎以一陽居二隂之中
猶水之在地中也漢上朱氏曰坎生於坤本乎地也
故潤下離生於乾本乎天也故炎上
為溝瀆
坎以陽畫為水二隂夾之是為溝瀆白雲郭氏曰江
河溪澗皆水也溝瀆人所為者也平菴項氏曰坎勞
卦也溝瀆隱伏矯輮弓輪為通為盗皆事之勞者也
為隱伏
一陽匿於二隂之中為二隂所蔽故為隱伏
為矯輮為弓輪
矯者矯曲而使之直也輮者輮直而使之曲也弓與
輪皆矯輮之所成凡矯輮之物内不剛則易折外不
柔則又不可以矯輮坎内剛而外柔一陽鬱於二隂
故為矯輮為弓輪宋衷曰水流有曲直故為矯輮正
義云弓者激矢如水之激射也輪者運行如水行也
其於人也為加憂為心病為耳痛為血卦為赤
一陽陷於二隂之中故為加憂心耳以虚為體坎中
實故為心病為耳痛坎為水血在人身則水之屬也
赤其色也故為血為赤乾為大赤坎得乾之中爻故
止於為赤横渠張子曰坎為血卦周流而勞血之象
也漢上朱氏曰黃帝書腎主血心藏血腎坎水也心
離火也離中隂而藏血坎離交也
其於馬也為美脊為亟心為下首為薄蹄為曳
乾為馬坎得乾之中爻而剛在中故為馬之美脊為
馬之亟心亟急也内剛勁故其心急下首者柔在上
也薄蹄者柔在下也為曳羡文白雲郭氏曰易曰見
輿曳又曰曳其輪故輿為曳而馬无曳也乾震之馬
四而坎之言馬五亦知曳為輿矣
其於輿也為多眚
其於輿也為多眚如郭白雲所云當作其於輿也為
曳中實而重為曳多眚疑當在心病之下目有病為
眚心與目皆屬離坎與離相反故在坎為病為眚
為通
水由地中行萬折必東故為通或曰通以輿言輿可
以濟險故為通愚則曰均是輿也得時則為通失時
則為曳
為月
月體隂本黑受日之光而白外隂而内陽也坎之體
外隂而内陽故為月
為盗
行險以僥倖剛而善隱伏盗也坎以剛陽匿於隂中
故為盗平菴項氏曰盜之潛行有水之象月隂於夜
亦盗之象也
其於木也為堅多心
内剛故為木之堅多心水生木木得水之潤則堅
離為火為日為電
離麗也火麗乎木日麗乎天電麗乎雲皆有所麗而
明者也故離為火為日為電電光乃日之光然必麗
乎雲則見无雲則无電也胡致堂曰或謂雷霆何為
而然者有形耶有神耶曰古人未之言也然先達大
儒亦嘗明其理矣蓋天地間無非隂陽聚散闔闢之
所為也可以神言不可以形論非如異學所謂龍車
石斧鬼鼓火鞭怪誕之難信也故其言曰隂氣凝聚
陽在内而不得出則奮擊而為雷霆雖聖人復起不
能易矣凡聲陽也光亦陽也光發而聲隨之陽氣奮
擊欲出之勢也電緩小則震亦緩小電迅大則震亦
迅大震電交至則必有雨震而不電電而不震則无
雨由隂氣凝聚之有疎緩迅密也曰世人所得雷斧
者何物也曰此猶星隕而為石也本乎天者氣而非
形偶隕於地則成形矣然而不盡然也曰雷之破山
折樹殺人者何謂也曰先儒以為隂陽之怒氣也氣
鬱而怒方爾奮擊偶或值之則遭震矣然而不盡然
也電之閃爍激疾如金蛇飛騰之狀何謂也曰電之
發也唯光爾適映雲際則如是不當乎雲際而在同
雲之中則无此矣凡天地造化之迹苟不以理推則
必入于幻怪誕偽之說而終不能明故君子窮理之
為要也
為中女
離再索而得女故謂之中女
為甲胄為戈兵
外剛故為甲胄甲鎧也胄兜鍪也所以内衛也剛在
外而火氣上銳故為戈兵所以外禦也胄字與冒字
相似從目胄字從月乃胄子之胄也
其於人也為大腹
外大而中虚故為大腹平菴項氏曰坎離者乾坤之
精氣也乾為首故坎為下首坤為腹故離為大腹離
非能大於坤也大腹下首皆疾證也
為乾卦
火性燥故為乾卦王荆公曰離為乾卦則坎為濕卦
可知矣鄭正夫曰離言乾卦而坎不言濕坎言血卦
而離不言氣互相備也
為鼈為蟹為蠃為蚌為龜
外剛内柔故為鼈為蟹為蠃為蚌為龜龜鼈之卵蟹
之肓皆黃者内坤也括蒼龔氏曰蠃則形銳而善麗
蚌則内虚而含明白雲郭氏曰鼈蟹蠃蚌龜介物也
介物甲胄𩔖也
其於木也為科上槁
科空處與孟子盈科之科同離中虚而外乾燥故為
木之科上槁蓋與坎之堅多心相反宋衷曰隂在内
則空中木中空則上枯槁也
艮為山
山止而不動者也艮止也陽動之極而止於二隂之
上故為山
為徑路
震之陽始出則為大塗艮之陽小而上窮故為徑路
横渠張子曰艮為徑路通或寡也
為小石
陽大隂小艮之陽畫為山故隂畫為小石白雲郭氏
曰山與小石如坎水溝瀆之義
為門闕
艮體上實下虚故為門闕
為果蓏
木之植生而其實有核者曰果桃李之屬是也草之
蔓生而其實无核者曰蓏瓜瓠之屬是也陽剛在上
故為果隂柔在下故為蓏平菴項氏曰果蓏氣之止
於外者也乾純陽但為木果艮一陽二隂故為木之
果又為草之蓏震為旉草木之始也艮為果蓏草木
之終也果蓏能終而又能始故於艮之象為切
為閽寺
周官閽人掌王宫中門之禁止物之不應入者寺人
掌王之内人及女宫之戒令止物之不得出者艮以
剛止於外以衛内之柔故為閽寺宋衷曰閽人主門
寺人主巷艮為止此職皆掌禁止者也
為指
指謂手指一說以為足指括蒼龔氏曰指於四支之
末而能止者也平菴項氏曰為指義與堅多節同
為狗
狗說見前此重出白雲郭氏曰陽卦之中獨艮不言
馬其剛在上所用益小故於獸畜之𩔖无行徤之功
徒有噬齧之象狗鼠黔喙之屬皆是也漢上朱氏曰
狗當作豿爾雅謂熊虎醜其子豹蓋虎子未有文猶
狗也
為鼠
鼠與狗皆善齧艮剛在前故為狗又為鼠白雲郭氏
曰且坎之為隱伏也在賢者為隱在小人為盗艮之
為利則為狗為害斯為鼠皆一義而二象也
為黔喙之屬
黔青黑色喙亦剛在前也謂之屬則凡黔喙者皆是
也沙隨程氏曰黔東北方之色青黑雜也白雲郭氏
曰震之剛動於下故言足坎之剛動於中故言心艮
之剛動於上故言喙
其於木也為堅多節
坎之剛在内故為木之堅多心艮之剛在外故為木
之堅多節白雲郭氏曰堅多節剛不中也中則為心
不中則為節心則利用節則不利於用二卦之辨也
兌為澤
澤乃瀦水之地物之潤而見乎外者亦為澤兌之隂
見乎外故為澤坎體上下俱虚澤體則上虚而下實
故川壅則成澤決則成川
為少女
三索而得女位在末故謂之少女
為巫為口舌
巫尚口舌以言語說人者也兌上折口之象也陽動
於内舌之象也白雲郭氏曰古之巫與今之巫異古
之巫誠人也今之巫妄人也誠可用以通神妄非聖
人之所用也
為毁折
春氣發生於震東方而萬物敷榮震主生故以為旉
秋氣肅殺於兌西方而萬物摇落兌主殺故以為毁
折横渠張子曰物成則上柔者必折也括蒼龔氏曰
毁折反所謂蕃鮮也
為附決
附謂柔附剛也兌隂卦隂柔多疑不能決也附二陽
以決故為附決正義云秋物成熟賫程之屬則毁折
果蓏之實則附決
其於地也為剛鹵
鹵鹹也東方謂之斥西方謂之鹵剛鹵乃産金産鹽
之地兊下實而澤見於外故為地之剛鹵正義云水
澤所停則鹹鹵也平菴項氏曰毁折附决與剛鹵同
不能生物兊為金為秋皆決折之氣也鹵者水之死
氣也坎水絶於下而澤見于上則足以為鹵而巳矣
物之相附者至秋而盡決隂在陽中為附二陽下而
一隂上則附者決矣此自離而兊之序也然震之本
志巳為決躁但至離而附故未決耳至兊則毁折之
矣雖欲復附得乎決象𩔖兊故亦為決鄭少梅謂剛
者出金鹵者出鹽雖不生五榖而寳貨興焉然予以
為此亦末作之象也凡兊之象皆屬末口舌者行之
末妾婢者女之末金寳者利之末也
為妾
兌少女故為妾從姊為娣從姑為姪蓋皆女之末也
為羊
羊說見前此重出漢上朱氏曰為羊鄭康成本作陽
虞翻本作羔今從鄭鄭云此陽謂養无家女行賃炊
㸑今時有之賤於妾也郭璞引魯詩曰陽如之何又
曰今巴濮之人自呼阿陽
右第十一章分八卦為八門而百物不廢所以反
覆推廣象𩔖使之明備以資占者之決也雖然亦
舉其大槩而巳安能盡天地間萬物之象而說之
哉荀爽九家集解所謂坤為裳坎為狐之𩔖不過
因爻中有此而增之耳非本文也平菴項氏曰乾
為父坤為母震為長子巽為長女離為中女兑為
少女皆見於象而中男少男獨不重見乾為馬坤
為牛震為龍艮為狗兌為羊皆見於象而巽雞坎
豕離雉獨不重出巽為躁卦坎為血卦離為乾卦
五卦皆不稱卦震究為健為蕃鮮巽究為躁而六
卦皆不稱究蓋互相例也
周易集說卷三十八
