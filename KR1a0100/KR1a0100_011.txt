周易集註卷九
明來知德撰
䷪(乾下兌上)
夬者決也陽決陰也三月之卦也其卦乾下兊上以
二體論水在天上勢必及下決之象也以爻論五陽
長盛一陰將消亦決之象也序卦益而不已必決故
受之以夬所以次益
夬揚于王庭孚號有厲告自邑不利即戎利有攸往
揚于王庭孚號有厲皆指上六小人揚者得志放肆
之意于王庭在君側也五為君王之象也兊錯艮為
門闕庭之象也故節卦中爻艮亦曰庭六與三為正
應故曰孚兊為口舌號之象也故上六陰消曰无號
六號呼其三與之孚契三在衆君子之中不敢與之
相交則三亦危矣故有厲也此見小人難決也盖容
悅小人在君之側君聽信不疑孚者且危厲則不孚
者可知矣此所以難決也告自邑者告同𩔖之陽也
如言告于本家之人也乾錯坤邑之象也坤為衆又
衆人之象也乾為言告之象也不即戎不尚武勇也
言雖告于衆人亦不合力以尚武勇也方利有攸往
而小人可決矣此正所謂決而和也非舊註正名其
罪相與合力也若如此乃是即戎矣
彖曰夬決也剛決柔也健而說決而和揚于王庭柔乘
五剛也孚號有厲其危乃光也告自邑不利即戎所尚
乃窮也利有攸往剛長乃終也(說音悅長丁丈反)
釋卦名卦辭惟健則不怯以容其惡惟說則不猛以
激其變健而說者德也決而和者事也一陰加于五
陽之上則君亦在下矣又與君同體又容悅豈不肆
于王庭三雖危能舍正應而從君子所以危而有光
君側之小人豈可尚武勇尚武勇世道亂矣故尚則
必窮剛長陰自消矣
象曰澤上于天夬君子以施禄及下居德則忌
此象諸家泥滯程朱潰決二字所以皆說不通殊不
知孔子此二句乃生于澤字非生于夬字也蓋夬乃
三月之卦正天子春來布德行惠之時乃惠澤之澤
非水澤之澤也天者君也禄者澤之物也德者澤之
善也居者施之反也紂鹿臺之財居德也周有大賚
施禄也下句乃足上句之意言澤在于君當施其澤
不可居其澤也居澤乃人君之所深忌者
初九壯于前趾往不勝為咎
震為足本卦大象震又變巽錯震又居下故以足趾
言之壯者大壯也四陽為壯五陽為夬前者初居下
而欲急進于四陽大壯之位近九五以決上六故不
曰趾而曰前趾也往者往決上六也既曰前又曰往
則初九急進而決之之情見矣凡所謂咎者皆以其
背于理而為咎病也若君子之決小人非背于理也
但不量力不能勝小人反為小人所傷則為咎也故
曰不勝為咎○初九當夬之時是以君子欲決小人
者也但在下位卑又無應與恃剛而往故有此象其
不勝小人可必矣故占者以不勝為咎
象曰不勝而往咎也
言往之前已知其不勝小人矣不慮勝而決所以咎
也
九二惕號莫夜有戎勿恤(莫音暮)
惕恤皆憂懼也剛居柔地内而憂懼之象也又變離
錯坎為加憂亦憂懼之象也號呼衆人也乾為言外
而呼號之象也二為地位離日在地下莫夜之象也
又離為戈兵坎為盜又為夜又本卦大象震莫夜盜
賊戈兵震動莫夜有戎之象也本卦五陽一連重剛
有戎象所以卦爻爻辭皆言戎非真有戎也決小人
之時喻言小人不測之禍也狄仁傑拳拳以復盧陵
王為憂者惕也密結五王者號也卒能反周為唐是
亦有戎勿恤矣○九二當夬之時以剛居柔又得中
道故能憂惕號呼以自戒備思慮周而黨與衆是以
莫夜有戎變出于不測亦可以無患矣故教占者以
此
象曰有戎勿恤得中道也
得中道者居二之中也得中則不恃其剛而能惕號
不忘備戒所以有戎勿恤
九三壯于頄有凶君子夬夬獨行遇雨若濡有愠无咎
頄音逵面顴也乾為首頄之象也夬夬者以心言也
言去小人之心決而又決也獨行者陽性上行五陽
獨此爻與上六為正應獨行之象也上六陰爻又兌
為雨澤雨之象也濡者濕濡也言九三合上六之小
人而若為汚也愠者見恨于同類之君子而嗔其與
小人合也前儒不知此爻乃聖人為占者設戒又不
知夬夬乃君子之心故以爻辭為差錯王允之于董
卓温嶠之于王敦此爻近之○九三當夬之時以剛
居剛又與上六為正應聖人恐其不能決而和也故
為占者設其戒曰決去小人若壯見于面目則事未
成而幾先露反噬之凶不免矣惟其決小人之心夬
而又夬而面目則不夬夬而與之相合如獨行遇雨
有所濕濡雖迹有可疑不免為君子所愠然從容以
觀其變委曲以成其謀終必能決小人也占者能如
是可以免凶而无咎矣
象曰君子夬夬終无咎也
心夬夬而面目相合是決而和矣所以終无咎
九四臀无膚其行次且牽羊悔亡聞言不信(臀徒敦反次七私反)
(且七餘反)
人心出腹中之物皆在于臀臀字從殿殿者後也凡
易中言臀者皆坎也坎為溝瀆臀之象也故姤九三
變坎曰臀困下卦坎初六曰臀此爻變坎亦曰臀乾
一兌二為膚詳見噬嗑此爻變坎則不成一二矣故
无膚也兌為毁折亦无膚之象也次且即趦趄二字
行不進也惟其臀无膚所以行不進也兌為羊羊之
象也牽羊者牽連三陽而同進也兌綜巽為繩牽連
之象也觀大壯六五乾陽在下曰喪羊則此牽羊可
知其牽三陽矣乾為言下三陽之言也乃前告自邑
之言也變坎為耳痛聞言不信之象也所以困卦亦
有有言不信之句蓋變坎則情險性健乃傲物也故
聞言不信○九四以陽居陰不中不正有臀无膚行
不進而不決小人之象然當決之時不容不決也故
教占者能牽連下三陽以同進用人成事則可以亡
其不進之悔但不中不正之人不樂聞君子之言度
其雖言之亦不信也占者如是其有悔也必矣
象曰其行次且位不當也聞言不信聰不明也
位不當者不中正也聰者聽也聽之不能明其理也
此原不信之由位不當以位言聽不明以變坎言
九五莧陸夬夬(句)中行无咎
莧者莧菜也諸菜秋冬皆可種獨莧三月種之夬三
月之卦故取象于莧亦如瓜五月生故姤取瓜象陸
者地也地之高平曰陸莧乃柔物上六之象也陸地
所以生莧者六乃陰土陸之象也莧陸夬夬者即俗
言斬草除根之意言欲決去其莧並其所種之地亦
決之上夬者夬莧也下夬者夬陸也亦如王臣蹇蹇
上蹇王之蹇也下蹇臣之蹇也決而又決則根本枝
葉皆以決去無復潛滋暗長矣中行者五本居中得
正為近上六陰陽相比則心事不光明能夬夬則復
其中行之舊矣九三夬夬以心言以應爻而言也九
五以事言以親比而言也蓋三居下位五則擅夬決
生殺之權故與三不同○九五當夬之時為夬之主
本居中得正可以決小人者也但與六相近不免溺
于其私外雖欲決而一時溺愛之心復萌則決之不
勇矣故必如決莧並其地而決之則可以去其邪心
不為中德之累而无咎矣故其象占如此
象曰中行无咎中未光也
中未光者恐中德近陰未光明也故當夬而又夬
上六无號終有凶
上六當權之時號呼其正應之三今三正應夬夬則
正應不可號矣當權之時揚于王庭亦可以號呼而
哀求于五今五相親比亦夬夬則五不可號矣故曰
无號終有凶即小象終不可長占者之凶可知矣
象曰无號之凶終不可長也
言一陰在上不可長久終為五陽所決去也
䷫(巽下乾上)
姤遇也五月之卦也一隂生于下隂與陽遇以其本
非所望而卒然值之如不期而遇者故為姤也序卦
夬決也決必有所遇故受之以姤所以次夬
姤女壯勿用取女(取七慮反)
一陰而遇五陽有女壯之象故戒占者勿用取女以
其女德不貞決不能長久從一而終也幽王之得褒
姒高宗之立武昭儀養鶖棄鶴皆出于一時一念之
差而豈知後有莫大之禍哉故一陰生于五陽之下
陰至微矣而聖人即曰女壯勿用取者防其漸也
彖曰姤遇也柔遇剛也勿用取女不可與長也天地相
遇品物咸章也剛遇中正天下大行也姤之時義大矣
哉
釋卦名卦辭而極贊之取妻非一朝一夕之事故曰
夫婦之道不可以不久也不可與長者言女壯則女
德不貞不能從一而長久也上五陽天也下一陰地
也品物咸亨者萬物相見乎離亨嘉之會也天地相
遇止可言資始資生而曰咸章者品物在五月皆章
美也剛指九二剛遇中正者九二之陽德遇乎九五
之中正也遇乎中正則明良會而庶事康其道可大
行于天下矣姤本不善聖人義理無窮故又以其中
之善者言之言一陰而遇五陽勿用取女固不善矣
然天之遇地君之遇臣又有極善者存乎其中焉以
一遇之間而有善有不善可見世之或治或亂事之
或成或敗人之或窮或通百凡天下國家之事皆不
可以智力求之惟其遇而已矣時當相遇莫之為而
為莫之致而至遇之時義不其大矣哉
象曰天下有風姤后以施命誥四方
風行天下物無不遇姤之象也施命者施命令于天
下也興利除害皆其命令之事也誥者告也曉諭警
戒之意君門深于九重堂陛遠于萬里豈能與民相
遇惟施命誥四方則與民相遇亦猶天之風與物相
遇也乾為君后之象又為言誥之象又錯坤方之象
巽乃命之象
初六繋于金柅貞吉有攸往見凶羸豕孚蹢躅(柅女履反蹢音)
(的躅直錄反)
柅者牧絲之具也金者籰上之孔用金也今人多以
銅錢為之巽為木柅之象也又為繩繋之象也變乾
金之象也貞吉者言繋于金柅前無所往則得其正
而吉也若無所繋有所攸往往而相遇相比之二正
應之四則立見其凶也羸豕者小豕也孚者誠也蹢
躅者跳躑纏緜也言小豕相遇乎豕即孚契蹢躅不
肯前進此立見其凶可醜之象也凡陰爻居下卦者
不可皆以為小人害君子如姤有相遇之義觀有觀
示之義此卦因以為小人害君子所以將九五極好
之爻通說壊了○初六一陰始生當遇之時陰不當
往遇乎陽故教占者有繋于金柅之象能如此則正
而吉矣若有所往立見其凶故又有羸豕蹢躅之象
其戒深矣
象曰繋于金柅柔道牽也
牽者牽連也陰柔牽乎陽所以戒其往
九二包有魚无咎不利賓
包者包褁也詳見蒙卦九二魚陰物又美初之象也
剥變巽曰貫魚井曰射鮒姤曰包魚皆以巽為少女
取象于陰物之美也言二包褁纏緜乎初猶包魚也
无咎者本卦主于相遇故无咎也不利賓者理不當
奉及于賓也蓋五月包褁之魚必餒而臭矣所以不
利于賓也巽為臭魚臭不及賓之象也五陽纏緜一
陰故于四爻五爻皆取包褁之象无咎以卦名取義
不及賓以魚取義若以正意論初與四為正應二既
先包乎初則二為主而四為賓矣所以不利賓而四
包無魚但易以象為主故只就魚上說○九二與初本
非正應彼此皆欲相遇乃不正之遇也故有五月包
魚之象占者得此僅得无咎然不正之遇已不可達
及于賓矣故不利賓
象曰包有魚義不及賓也
五月包魚豈可及賓以義揆之不可及賓也
九三臀无膚其行次且厲无大咎
夬之九四與姤相綜倒轉即姤之九三所以爻辭同
○九三當遇之時過剛不中隔二未牽連乎初相遇
之難故有此象然不相遇則亦无咎矣故占者雖危
厲而无大咎也
象曰其行次且行未牽也
本卦主于相遇三其行未得與初牽連所以次且
九四包无魚起凶
初六不中不正卦辭以女壯勿取戒之矣若屯卦六
二與初相比不從乎初十年乃字蓋六二柔順中正
故也今不中正所以舍正應而從二既從乎二則民
心已離矣九四才雖剛而位則柔據正應之理起而
與二相爭亦猶三國之爭荆州干戈無寧日也豈不
凶故不曰凶而曰起凶如言起釁也○九四不中不
正當遇之時與初為正應初為二所包故有包无魚
之象九四不平與二爭之豈不起其凶哉故其象占
如此
象曰无魚之凶遠民也
陰為民民之象也故觀卦下隂爻曰觀民遠民者二
近民而四遠民也
九五以把包瓜含章有隕自天
把枸把也把與瓜皆五月所有之物乾為果瓜之象
也因前爻有包魚之包故此爻亦以包言之含章者
含藏其章美也此爻變離有文明章美之意又居中
有包含之意故曰含章含即把之包章即瓜之美以
把包瓜即含章之象也隕者從高而下也有隕自天
者言人君之命令自天而降下也巽為命乾為天故
命令自天而降孔子后以施命誥四方一句本自周
公有隕自天來故小象曰志不違命且此爻變成鼎
又正位凝命之君三箇命字可証○九五當變之時
有中正之德深居九重本不與民相遇故有以把包
瓜含藏章美之象然雖含藏中正之章美不求與民
相遇及施命誥四方如自天而降亦猶天下之風無
物不相遇也其相遇之大為何如哉占者有是德方
應是占也
象曰九五含章中正也有隕自天志不舍命也(舍音捨)
有中正之德所以含其中正之章美不發露也志者
心志也舍違也命者命令也雖不發露章美然心志
不違施命誥四方所以有隕自天
上九姤其角吝无咎
與晉其角同當遇之時高亢遇剛不遇于初故有姤
其角之象吝之道也然不近陰私亦无咎矣故其占
如此
象曰姤其角上窮吝也
居上卦之極故窮惟窮所以吝
䷒(坤下兌上)
萃者聚也水潤澤其地萬物羣萃而生萃之象也又
上悅而下順九五剛中而二以柔中應之萃之由也
序卦姤者遇也物相遇而後聚故受之以萃所以次
姤
萃亨王假有廟利見大人亨利貞用大牲吉利有攸往
卦大象坎坎為宫中爻巽艮巽木在艮闕之上皆廟
之象也坎為隱伏鬼神之象也九五中正大人之象
也上亨字占得此卦者亨也下亨字見大人之亨也
大象坎為豕外卦兌為羊内卦坤為牛大牲之象也
言當此萃時可以格鬼神可以見大人必亨但利于
正耳凡物當豐厚不宜儉嗇凡事宜攸往不宜退止
此教占者處萃之時當如此
彖曰萃聚也順以說剛中而應故聚也王假有廟致孝
享也利見大人亨聚以正也用大牲吉利有攸往順天
命也觀其所聚而天地萬物之情可見矣
以卦德卦體釋卦名又釋卦辭而極贊之内順乎外
外悅乎内五以剛中而下交二以柔中而上應内外
君臣皆相聚會所以名萃盡志以致其孝盡物以致
其享聚以正者如蕭何張良諸臣一時聚會以從高
祖聚也除暴秦正也能成一統之功亨也天命者天
理之自然也以人事言即當其可之時也言時當豐
而豐時當往而往者乃所以順其天理之自然也情
者所以發出之情也陽倡陰和乾始坤生天地此聚
也形交氣感聲應氣求萬物亦此聚也天地萬物之
情聚而已矣
象曰澤上于地萃君子以除戎器戒不虞
澤字義多有水澤有雨澤有恩澤有潤澤澤在天上
有恩澤之意所以施禄及下居德則忌此則有水澤
潤澤之意所以生萬物而萃也除者去舊取新之意
謂整理其敝壊也戒者備也虞者度也言變出不測
而不可虞度也衆萃必有爭奪之事故君子除戎器
者非耀武也所以戒不虞也聖人之心義理無窮姤
卦文王卦辭本不善聖人則𤼵出姤之時義大一段
本卦文王卦辭極善聖人又發出此一段蓋本卦錯
大畜有離震二象戈兵震動故言戎器不虞又大象
坎錯離中爻艮綜震亦有此象
初六有孚不終乃亂乃萃若號一握為笑勿恤往无咎
孚者與四正應相孚信也有孚不終者陰柔之人不
能固守所以孚不長久也欲萃之急不擇正應而與
同𩔖羣小相萃也號者呼也握者持也言呼九四近
前而以手握持之也若者如也言當如此象也言有
孚之心能若孚于前而以手握之不釋則有孚之心
至矣雖為衆人所笑勿恤此笑方得无咎也中爻巽
為進退有孚不終之象也坤為迷亂之象也坤為衆
萃之象也兌為口舌號之象也坤錯乾乾居一一之
象也中爻艮手握持之象也兌為悅笑之象也大象
坎為加憂恤之象也今此爻變不成坎不憂矣勿恤
之象也○初六陰柔與九四為正應當萃之時比于
同𩔖之陰有有孚不終乃亂乃萃之象故教占者有
孚堅固如將九四呼于前而以手握之以陰握陽雖
不免為人所笑然必勿恤此笑方得往而與九四為
聚也故无咎
象曰乃亂乃萃其志亂也
質本陰柔急于欲萃方寸已亂矣所以不暇擇其正
應而萃也
六二引吉无咎孚乃利用禴
引開弓也與君子引而不𤼵之引同本卦大象坎又
此爻變坎坎為弓引之象也凡人開弓射物必專心
于物當物之中不偏于左不偏于右方得中箭蓋中
德不變之象也二雖中正居羣小之中少偏私則非
中矣故言引則吉无咎也中爻艮手故初曰一握握
者手持之也二曰引引者手開之也皆手之象也吉
者得萃于九五也无咎者二與九五皆同德又正應
也孚者孚于五也利用禴者言薄祭亦可以交神又
與五相聚吉而无咎之象也坎為隱伏有人鬼之象
此爻變坎成困故困之二爻亦利享祀未濟坎亦言
禴渙亦言有廟也此爻變中爻成離禴夏祭故與既
濟皆言禴○六二中正上應九五之中正蓋同德相
應者也二中德不變故有引之之象占者得此不惟
吉而且无咎矣然能引則能孚信于五而與五相聚
矣故有利用禴之象其占中之象又如此
象曰引吉无咎中未變也
二本有中德惟能如引誠信而中則中德未變矣所
以吉而无咎
六三萃如嗟如无攸利往无咎小吝
此爻變艮成咸咸三爻亦往吝但咸以君子而隨小
人可羞之事此則以小人而聚小人所以僅小吝也
大象坎為加憂兌為口嗟歎之象也○六三陰柔不
中不正當萃之時欲萃者其本志也故有萃如之象
但上無應與不得相聚故有嗟如无攸利之象然三
之于上雖彼此陰爻無相偶之情能往而從之我性
順而彼性悅必能相聚可以无咎但不能萃剛明之
人而萃陰柔羣小亦有小吝矣故其占如此
象曰往无咎上巽也
巽者三之中爻本巽也兌綜巽亦巽也上往以巽而
從之我順而彼悅可以相聚者也故无咎
九四大吉无咎
大吉无咎與隨卦九四隨有𫉬同就時位上說不就
理上說正所謂處不以其道得之富貴者也近悅體
之君臨歸順之民豈不大吉人誰咎病六爻初亂萃
二引萃三嗟如五有悔六涕洟惟四不中不正而自
然相聚聚之不勞心力故大吉時位自然非四勉強
求之故无咎○九四不中不正居多懼之地本不吉
有咎者也然近九五之君有相聚之權率三陰順而
聚于五上悅下順則不勞心力而自能相聚矣若不
論其九四之德惟以其萃論之蓋大吉无咎者也故
有此象占者得此亦當如是也
象曰大吉无咎位不當也
位不當者不中不正也既不中正則大吉者亦不吉
无咎者亦有咎矣周公就時位能萃之象上說孔子
就理上說
九五萃有位无咎匪孚元永貞悔亡
匪者不也匪孚者不信于人也九四比羣陰在下以
分其萃大吉无咎所以匪孚也元者元善也即陽剛
中正之德也永貞者長永貞固也悔者五與上六相
近同居悅體陰陽比暱恐其雖萃天下之位而其德
未甚光明所以悔也○九五當天下之尊為萃之主
臣民皆萃可以无咎矣然四分其萃未免匪孚上溺
陰私未免有悔故必反已自修俾元善中正之德長
永貞固斯悔亡而人孚矣戒占者必如此
象曰萃有位志未光也
此爻與夬中未光相同蓋陰陽相悅此未光也又變
震為情動性順此未光也變震成豫又和樂矣此未
光也陽與陰相聚會之時又悅又動又順又和樂安
能保其志之光明哉故曰志未光若依本爻陽剛中
正有何疚病
上六齎咨涕洟无咎
齎者持也遺也有所持而遺之之義中爻艮為手持
遺之象也咨者咨嗟也自鼻出曰涕自目出曰洟兌
為口咨之象也又為澤涕洟之象也○上六處萃之
終求萃而不可得惟持遺咨嗟涕洟哀求于五而已
故有此象然憂思之過危者必平所以无咎六爻皆
无咎者水潤澤其地萬物羣聚而生乃天地為物不
貳生物不測之理也所以六爻皆无咎
象曰齎咨涕洟未安上也
未安于上所以哀求其五
䷭(巽下坤上)
升者進而上也為卦巽下坤上木生地中長而益高
升之象也又綜萃萃下卦之坤上升而為升之上卦
亦升之象也序卦萃者聚也聚而上者謂之升故受
之以升所以次萃
升元亨用見大人勿恤南征吉
言占得此卦者大亨用見大人不可憂懼從南方行
則吉所以元亨也不曰利見而曰用見者九二雖大
人乃臣位六五之君欲用九二則見之也六四王用
亨于岐山即此用字也勿恤者本卦大象坎有憂恤
之象故教之以勿恤南征吉者文王圓圖巽東南之
卦過離而至坤是巽升于坤故南征吉若東行則至
震非升矣
彖曰柔以時升巽而順剛中而應是以大亨用見大人
勿恤有慶也南征吉志行也
以卦綜釋卦名以卦德卦體釋卦辭柔者坤土也本
卦綜萃二卦同體文王綜為一卦故雜卦曰萃聚而
升不來也柔以時升者萃下卦之坤升而為升之上
卦也柔本不能升故以時升所以名升内巽外順則
心不躁妄行不悖理又我有剛中之德而六五以順
應之豈不能升所以元亨有慶者慶幸其道之得行
勿恤者此也志行者心期其道之必行吉者此也有
慶志行者即元亨也
象曰地中生木升君子以順德積小以高大
本卦以坤土生木而得名故曰君子以順德坤順之
德即敬以直内義以方外也積者日積月累如地中
生木不覺其高大也巽為高高之象也
初六允升大吉
允者信也本卦原是坤土上升初與四皆坤土故允
升○初六柔順居初當升之時與四相信而合志占
者如是必能升矣故大吉
象曰允升大吉上合志也
與四合志故允升大畜九三與上九皆陽爻然本卦
皆欲畜極而通故小象曰上合志也此卦初居内卦
之初四居外卦之下因柔以時升皆欲升者也故小
象亦曰上合志也
九二孚乃利用禴无咎
九二以陽剛居中六五以柔順應之蓋孚信之至者
矣故有利用薄祭亦可交神之象占者如是得遂其
升而有喜矣故无咎升綜萃萃六二引者陰柔也此
剛中故止言孚乃利用禴
象曰九二之孚有喜也
有喜者喜其得升也蓋誠信之至則君必信任之專
得以升矣周公許之曰无咎孔子曰君臣相孚豈止
无咎且有喜也中爻兌喜悅之象也
九三升虚邑
陽實隂虚上體坤有國邑之象詳見謙卦以三升四
以實升虚故曰升虚邑或曰四邑為邱四邱為虚非
空虚也乃邱虚也亦通○九三以陽剛之才當升之
時而進臨于坤故有升虚邑之象占者得此其升而
無疑也可知矣
象曰升虚邑无所疑也
本卦六五之君隂柔九二之臣陽剛似君弱臣強正
人之所疑也况當升之時自臣位漸升于君位使四
乃陽剛則逼其五矣安得而不疑今升虚邑隂土與
五同體故无所疑
六四王用亨于岐山吉无咎
坤錯乾乾為君王之象也王指六五也物兩為岐故
曰岐路兩路也坤上兩拆岐之象也隨卦兌為西故
曰西山此兩拆故曰岐山中爻震綜艮山之象也則
三四五皆山矣皆因有此象故以岐西二字别之前
儒不知象乃曰岐山在西失象之旨矣此言岐山指
四也亨者通也與公用亨于天子王用亨于西山亨
字同王用亨于岐山者即用見大人也言六五欲用
乎九二乃通于四而求之也四爻皆言升獨二與五
為正應故曰用禴四與五相比故曰用亨蓋君位不
可升也二用禴而五用亨上下相用正所謂剛中而
應也何吉如之故吉而无咎○六四以柔居柔與五
同體蓋順事乎五之至者也故六五欲用乎九二乃
通乎四以求之故有王用亨于岐山之象吉而无咎
之道也故其象占如此
象曰王用亨于岐山順事也
四本順體又以柔居柔得正順事乎五故五欲用乎
九二乃通乎四以求之也四若非正則成容悅之小
人安能通乎其二
六五貞吉升階
王用亨于岐山上孚乎下賢君之事也九二即覲君
而升階下孚于上良臣之事也故先言貞吉之占而
後言升階之象階者階梯也如梯之等差也○六五
以柔居尊下任剛中之賢乃通于四以求之貞而且
吉者也九二當升之時因六五用六四之求即覲君
而升階矣上下相孚故其象占如此
象曰貞吉升階大得志也
大得志即彖辭有慶志行也
上六冥升利不息之貞
冥與冥豫之冥同昏于升而不知止者也坤為迷冥
之象也不息之貞天理也惟天理可以常升而不已
若富貴利達涉于人欲之私而非天理者則有消長
矣冥豫動體故教之以豫冥升順體故教之以貞○
上六居升之極乃昏于升而不知止者也有冥升之
象故聖人教占者曰升而不已惟利不息之貞他非
所利也為占者開遷善之門如此
象曰冥升在上消不富也
消者消其所升之業也富者富有也凡升者乃天理
不息之貞則成富有之業矣若升其人欲之私往而
不返溺而不止則盈者必虚泰者必否見其日消而
不見其長消而不富矣故曰消不富也本卦下體巽
巽為富此爻外卦故曰不富亦如无妄二爻未入巽
之位曰未富
䷮(坎下兌上)
困者窮困也為卦水居澤中枯涸無水困之義也又
六爻皆為隂所掩小人之揜君子窮困之象也序卦
升而不已必困故受之以困所以次升
困亨貞大人吉无咎有言不信
此卦辭乃聖人教人處困之道也言當困之時占者
處此必能自亨其道則得其正矣他卦亨貞言不貞
則不亨是亨由于貞也此卦亨貞言處困能亨則得
其貞是貞由于亨也然豈小人所能哉必平素有學
有守之大人操持已定而所遇不足以戕之方得吉
而无咎也若不能實踐躬行自亨其道惟欲以言求
免其困人必不信而益困矣言處坎之險不可尚兊
之口也二五剛中大人之象兌為口有言之象坎為
耳痛耳不能聽有言不信之象
彖曰困剛揜也險以說困而不失其所亨其惟君子乎
貞大人吉以剛中也有言不信尚口乃窮也(說音悅)
以卦體釋卦名又以卦德卦體釋卦辭坎剛為兌柔
所揜九二為二隂所揜四五為上六所揜此困之所
由名也兌之揜坎上六之揜四五者小人在上位也
如絳灌之揜賈誼公孫宏之揜董仲舒是也二隂之
揜九二者前後左右皆小人也如曹節侯覽輩之揜
黨錮諸賢王安石惠卿之揜元祐諸賢是也險以說
卦德也困而不失其所亨者人事也處險而能說則
是在困窮艱險之中而能樂天知命矣所者指此心
也此道也言身雖困此心不愧不怍心則亨也時雖
困此道不加不損道則亨也不于其身于其心不于
其時于其道如羑里演易陳蔡絃歌顔子在陋巷不
改其樂是也君子即大人也貞大人吉者貞字在文
王卦辭連亨字讀彖辭連大人者孔子恐人認貞字
為戒辭也剛中者二五也剛中則知明守固居易俟
命所以貞大人吉也貞大人者貞正大人也尚口乃
窮者言不得志之人雖言亦不信也蓋以口為尚則
必不能求其心之無愧居易以俟命矣是不能亨而
貞者也故聖人設此戒以尚口則自取困窮矣尚口
如三上相書凡受人之謗不反已自修而與人辨謗
之𩔖
象曰澤无水困君子以致命遂志
澤所以瀦水澤无水是水下漏而上枯矣困之象也
致者送詣也命存乎天志存乎我致命遂志者不有
其命送命于天惟遂我之志成就一箇是也患難之
來論是非不論利害論輕重不論死生殺身成仁舍
生取義幸而此身存則名固在不幸而此身死則名
亦不朽豈不身困而志亨乎身存者張良之椎蘇武
之節是也身死者比干文天祥陸秀夫張世傑是也
初六臀困于株木入于幽谷三歲不覿
凡言困者皆柔揜剛小人困君子也臀坎象詳見夬
卦人之體行則趾在下坐則臀在下故初言臀株者
根株也乃木根也詩朝食于株諸葛亮表成都有桑
八百株王荆公詩日月無根株皆言根也中爻巽木
在坎之上初又居坎之下木根之象也坎為隱伏幽
谷之象也水在上幽谷在下則谷之中皆木根矣言
入于幽谷之中而臀坐于木根之上也此倒言也因
有臀字文勢必將困于株木之句居于臀下故倒言
也若曰臀入于幽谷則不通矣覿見也坎錯離為卦
又居三三歲不覿之象也不覿者不覿二與四也○
初六以隂柔之才居坎陷之下當困之時遠而與四
為應近而與二為比亦欲揜剛而困君子矣然才柔
居下故有坐木根入幽谷終不得見二四之象欲困
君子而反自困即象而占可知矣
象曰入于幽谷幽不明也
此言不覿之故幽對明言二與四合成離有明象初
居離明之下則在離明之外而幽矣所以二與四得
見乎幽谷而入幽不明者不得見乎二四也
九二困于酒食朱紱方來利用亨祀征凶无咎(紱音弗)
困于酒食者言酒食之艱難窮困也如孔子之疏食
飲水顔子之簞食瓢飲儒行之并日而食是也酒食
且困大于酒食者可知矣程𫝊是凡易言酒者皆坎
也言食者皆兌也故需中爻兌言酒食未濟與坎皆
言酒也朱紱者組綬用朱也方來者其德升聞而為
君舉用之也利用亨祀者亨者通也誠應之意乃象
也亦如利用禴之意言當通之以祭祀之至誠也坎
隱伏有人鬼象故言祀征凶者當困之時往必凶也
凶字即大象致命之意正所謂困而亨也所以无咎
中爻離朱之象又巽繩紱之象坎乃北方之卦朱乃
南方之物離在二之前故曰方來此即孔明之事困
酒食者卧南陽也朱紱方來者劉備三顧也利用亨
祀者應劉備之聘也征凶者死而後已也无咎者君
臣之義无咎也○九二以剛中之德當困之時甘貧
以守中德而為人君之所舉用故有困于酒食朱紱
方來之象故教占者至誠以應之雖凶而无咎也
象曰困于酒食中有慶也
言有此剛中之德則自亨其道矣所以有此朱紱方
來之福慶
六三困于石據于蒺藜入于其宫不見其妻凶
兌錯艮艮為石石之為物堅而不納其質無情石在
前困于石之象也據者依也坎為蒺藜蒺藜乃有刺
之物不可依據蒺藜在後據于蒺藜之象也坎為宫
宫之象也中爻巽為入入其宫之象也此爻一變中
爻成乾不成離目不見之象也坎為中男兌為少女
則兌乃坎之妻也兌之中宫坎之中宫皆陽爻非隂
爻入其宫不見其妻之象也此爻一箇入字見字不
輕下周公之爻辭極其精矣舊註不知象所以以石
指四蒺藜指二宫指三妻指六也○六三隂柔不中
不正當困之時亦欲揜二之剛而困君子矣但居坎
陷之極所承所乘者皆陽剛孤隂在于其中前困者
無情後據者有刺則一已之室家且不能保將喪亡
矣况能困君子乎故有此象所以占者凶
象曰據于蒺藜乘剛也入于其宫不見其妻不祥也
乘剛者乘二之剛也不祥者死期將至也此爻變為
大過有棺槨象所以死期將至人豈有不見其妻之
理乃不祥之兆也殷仲文從桓元照鏡不見其面數
日禍至此亦不祥之兆也
九四來徐徐困于金車吝有終
金車指九二坎車象乾金當中金車之象也自下而
上曰往自上而下曰來來徐徐者四來于初也初覿
乎四四來乎初隂陽正應故也○九四與初為正應
不中不正志在于初故有徐徐而來于初之象然為
九二所隔故又有困于金車之象夫以隂困陽之時
不能自亨其道猶志在于初固為可羞然陽有所與
終不能為隂所困也故其占如此
象曰來徐徐志在下也雖不當位有與也
志在下者志在初也有與者四陽初隂有應與也且
四近君故隂不能困井卦二五皆陽爻故曰无與
九五劓刖困于赤紱乃徐有說利用祭祀(說音悅)
兌錯艮鼻象變震足象截鼻曰劓去足曰刖上體兌
為毁折錯艮為閽寺刑人下體中爻離為戈兵又坎
錯離亦為戈兵上下體俱有刑傷劓刖之象也若以
六爻卦畫論之九五為困之主三陽居中上下俱隂
坼亦劓刖之象也赤紱者臣之紱也中爻離巽與九
二同紱乃柔物故亦以此象之三柔困赤紱之象也
赤紱者四與二也四乃五之近臣三比之二乃五之
遠臣三揜之故曰困于赤紱劓刖者君受其困也赤
紱者臣受其困也兌為悅悅之象也乃徐有悅者言
遲久必有悅不終于困也利用祭祀者乃徐有悅之
象也蓋祭盡其誠則受其福矣教九五中正之德不
可以聲音笑貌為之也○九五當柔揜剛之時上下
俱刑傷故有劓刖之象三柔比四而揜二故不惟劓
刖又有困及于赤紱之象則君臣皆受其困矣然九
五中正而悅體既有能為之才又有善為之術豈終
于其困哉必徐有悅而不終于困也蓋能守此中正
之德如祭祀之誠信斯有悅而受其福矣故教占者
占中之象又如此
象曰劓刖志未得也乃徐有說以中直也利用祭祀受
福也
為隂所掩故志未得以中直與同人九五同直即正
也受福者中正之德如祭祀之誠信則受福而不受
其困矣
上六困于葛藟于臲卼曰動悔有悔征吉
艮為山為徑路為果蓏周禮蔓生曰蓏葛藟之𩔖高
山蹊徑臲卼不安兌錯艮有此象又正應坎為陷為
叢棘為蒺藜亦皆葛藟之𩔖之象蓋葛藟者纏束之
物臲卼者危動之狀曰者自訟之辭也兌為口變乾
為言曰之象也曰動悔者自訟其動則有悔亦將為
之何哉動悔之悔事之悔也上六之悔也有悔之悔
心之悔悟也聖人教占者之悔也征者去而不困其
君子也與蒙卦幾不如舍舍字同○上六隂柔亦欲
揜剛而困君子矣然處困之極反不能困故欲動而
揜乎剛則纏束而不能行欲静而不揜乎剛則又居
人君之上危懼而不自安是以自訟其動則有悔故
有此象然處此之時顧在人之悔悟何如耳誠能𤼵
其悔悟之心去其隂邪之疾知剛之不可揜棄而去
之可也故占者惟征則吉
象曰困于葛藟未當也動悔有悔吉行也
欲揜剛故未當有悔不揜剛故從吉而行
䷯(巽下坎上)
井者地中之泉也為卦坎上巽下巽者入也水入于
下而取于上井之義也巽為水汲水者以木承水而
上亦井之義也序卦困于上者必反于下故受之以
井所以次困
井改邑不改井无喪无得往來井井汔至亦未繘井羸
其瓶凶
井綜困二卦同體文王綜為一卦故雜卦曰井通而
困相遇也改邑不改井者巽為市邑在困卦為兌在
井為巽則改為邑矣若井則无喪无得在井卦坎往
于上在困卦坎來于下剛居于中往來不改故曰往
來井井易經與各經不同元妙處正在于此汔涸也
巽下有隂圻涸之象也繘者井索也巽為繩繘之象
也羸者弱也與羸其角同汲水之人弱不勝其瓶將
瓶墜落于井也中爻離瓶之象也在離曰缶在井曰
瓶曰甕皆取中空之意○言井乃泉脈不可改變其
德本无得喪而往來用之者不窮濟人利物之功大
矣若或井中原涸無水以至或有水而人不汲又或
不惟不得水或汲之而羸其瓶則無以成濟人利物
之功故占者凶
彖曰巽乎水而上水井井養而不窮也改邑不改井乃
以剛中也汔至亦未繘井未有功也羸其瓶是以凶也
以卦德卦綜釋卦名卦辭凡井中汲水井上用一轆
轤以井索加于其上用桶下汲方能取上是以桶入
乎其水方能上也故曰巽乎水而上水巽字有木字
入字二意文選殫極之綆斷幹綆即轆轤之索也養
而不窮者民非水火不生活也改邑不改井者以剛
居中在困卦居二之中在井卦居五之中往來皆井
不可改變也未有功者井以得水為功井中水涸以
至汲水之索未入于井皆無功也若羸其瓶是不惟
不得其水並汲水之具亦喪亡矣豈不凶青苗之法
安石之意將以濟人利物而不知不宜于民反以致
禍正羸其瓶之凶也
象曰木上有水井君子以勞民勸相
木上有水者水承木而上也勞者即勞之也勸者即
來之也相者即匡直輔翼也勞民勸相者言勞之不
巳從而勸之勸之不已又從而相之也人有五性之
德即地脈井泉流行不息者也逸居而無教則近于
禽獸不能成井養不窮之功矣君子勞民勸相則民
德可新父子有親君臣有義夫婦有别長幼有序朋
友有信往來用之井井不窮矣是勞民勸相者君子
之井也
初六井泥不食舊井无禽
隂濁在下泥之象也凡言食者皆兌口也今巽口在
下不食之象也又巽為臭不可食之象也坎有小過
象凡易言禽者皆坎也故師六五曰田有禽以本卦
坎又變坎也比卦九五失前禽以坎變坤也恒大象
坎此卦坎居上卦但二卦下卦皆巽巽深入禽高飛
之物安得深入于井中故恒井二卦皆曰无禽井以
得水齊井之口易汲為善故初則不食二則漏三則
求王明四則修井惟五六則水齊井口易于汲取故
五六獨善○初六隂濁在下乃井之深而不可浚渫
者也則泥而不食成舊廢之井無井旁汲水之餘瀝
而禽亦莫之顧而飲矣故有此象占者不利于用可
知矣
象曰井泥不食下也舊井无禽時舍也(舍音捨)
隂濁在下為時所弃捨
九二井谷射鮒甕敝漏
上陽爻下隂爻兩開谷之象也又變艮山下有井必
因谷所生亦谷之象也坎為弓在上射之象也巽為
魚鮒之象也鮒小魚莊子周視轍中有鮒魚焉曰我
東海之波臣也又爾雅鱖小魚也注云似鮒子而黑
俗呼為魚婢江東呼為妾魚曰臣曰婢曰妾皆小之
意前儒以為蝦蟆又以為蝸牛皆非也巽綜兌為毁
折敝之象也下隂爻有坼漏之象也坎水在上巽主
入水入于下亦漏之象也○九二陽剛居中才德足
以濟利但上無應與不能汲引而乃牽溺于初與卑
賤之人相與則不能成井養不窮之功矣故以井言
有旁水下注僅射其鮒之象以汲水言有破甕漏水
之象占者不能成功可知矣
象曰井谷射鮒无與也
无與者无應與也所以比初射鮒
九三井渫不食為我心惻可用汲王明(句)並受其福
渫者治井而清潔也中爻三變成震不成兌口不食
之象也為我心惻者我者三自謂也言可汲而不汲
人為我惻之也坎為加憂惻之象也王明者指五也
中爻三與五成離王明之象也可用汲王明者可求
用汲于王明也汲字雖汲水其實汲引之汲並者三
之井可食福也食三之井者亦福也九二比于初之
隂爻不能成功故教九三求九五之陽明○九三以
陽居陽與上六為正應上六隂柔不能汲引則王明
時用而成濟人利物之功矣故有井渫不食人惻之
象所以然者以正應隂柔又無位故也可用汲者其
惟舍正應而求五之王明言若得陽明之君以汲引
之則能成井養之功而並受其福矣故教占者必如
此
象曰井渫不食行惻也求王明受福也
行惻者行道之人亦惻也三變中爻成震足行之象
也求王明者五非正應故以求字言之孔子以周公
爻辭忽然說起王明恐人不知指五所以加一求字
也不求正應而求王明此易之所以時也比卦六四
舍正應而比五皆此意管仲舍子糾而事桓公韓信
舍項羽而事高祖馬援舍隗囂而事光武皆舍正應
而求王明者也
六四井甃无咎
甃者砌其井也隂列兩旁甃之象也初為泥三之渫
渫其泥也二射鮒四之甃甃其谷也既渫且甃井日
新矣寒泉之來井養豈有窮乎○六四隂柔得正近
九五之君蓋修治其井以瀦畜九五之寒泉者也故
有井甃之象占者能修治臣下之職則可以因君而
成井養之功斯无咎矣
象曰井甃无咎修井也
修井畜泉能盡職矣安得有咎
九五井洌寒泉食
洌甘潔也五變坤為甘以陽居陽為潔寒泉泉之美
者也坎居北方一陽生于水中得水之正體故甘潔
而寒美也食者人食之也即井養而不窮也中爻兌
口之上食之象也井以寒洌為貴泉以得食為功以
人事論洌者天德之純也食者王道之溥也黃帝堯
舜禹稷周孔立養立教萬世利賴井洌寒泉食之者
也○九五以陽剛之德居中正之位則井養之德已
具而井養之功已行矣故有此象占者有是德方應
是占也
象曰寒泉之食中正也
寒泉之食王道也中正者天德也
上六井收勿幕有孚(句)元吉
收者成也物成于秋故曰秋收井收者井已成矣即
小象大成之成也周公曰收孔子曰成一意也幕者
蓋井之具也坎口在上勿幕之象也言不蓋其井也
有孚者信也齊口之水无喪无得用之不竭如人之
誠信也元吉者勿幕有孚則澤及于人矣○上六居
井之極井已成矣九五寒泉為人所食上六乃不掩
其口其水又孚信不竭則澤及于人成井養不窮之
功矣故有勿幕有孚之象占者之元吉可知矣
象曰元吉在上大成也
大成者井養之功大成也蓋有寒泉之可食使掩其
口人不得而食之或不孚信有時而竭則澤不及人
安得為大成今勿幕有孚則澤及人而井養之功成
矣元吉以澤之所及言大成以功之所就言
周易集註卷九
