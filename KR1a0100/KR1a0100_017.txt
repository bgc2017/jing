周易集註卷十五
明來知德撰
說卦傳
昔者聖人之作易也幽贊於神明而生蓍參天兩地而
倚數觀變於隂陽而立卦𤼵揮於剛柔而生爻和順於
道德而理於義窮理盡性以至於命
言蓍草乃神明幽助方生周公之爻定陽九隂六者
非老變而少不變之說也乃參天兩地而倚數也參
兩之說非陽之象圓圓者徑一而圍三隂之象方方
者徑一而圍四之說也盖河圖天一地二天三地四
天五地六天七地八天九地十一二三四五者五行
之生數也六七八九十者五行之成數也生數居河
圖之内乃五行之𤼵端故可以起數成數居河圖之
外則五行之結果故不可以起數參之者三之也天
一天三天五之三位也兩之者二之也地二地四之
二位也倚者依也天一依天三天三依天五而為九
地二依地四而為六也若以畫數論之均之為三參
之則三箇三兩之則兩箇三矣聖人用蓍以起數九
變皆三畫之陽則三其三而為九此九之母也則過
揲之策四九三十六此九之子也參之是三箇十二
矣九變皆二畫之隂則二其三而為六此六之母也
則過揲之策四六二十四此六之子也兩之是兩箇
十二矣均之為十二參之則三箇兩之則兩箇也以
至乾六爻之策二百一十有六乃三箇七十二合之
也均之為七十二參之則三箇兩之則兩箇矣緫之
乾策六千九百十二乃三箇二千三百四合之也坤
策四千六百八乃兩箇二千三百四合之也均之二
千三百四參之則三箇兩之則兩箇矣此皆河圖生
數自然之妙非聖人之安排也若夫七八亦乾坤之
策但二五為七三四為七是一地一天不得謂參兩
一三四為八一二五為八是一地二天亦不得謂之
參兩以至過揲之策六爻之策萬物之數皆此參兩故
周公三百八十四爻皆用九六者以生數可以起數成
數不可以起數也觀變者六十四卦皆八卦之變陽變
隂隂變陽也如乾初爻變則為姤二爻變則為遯坤初
爻變則為復二爻變則為臨是也詳見雜說八卦變六
十四卦圖𤼵揮于剛柔者布散剛柔于六十四卦而生
三百八十四爻也易中所言之理一而已矣自其共由
而言謂之道自其藴畜而言謂之德自其散布而不可
移易謂之理自其各得其所賦之理謂之性道德理性
四者自其在人而言謂之義自其在天而言謂之命和
順于道德者謂易中形上之道神明之德皆有以貫徹
之不相悖戾拂逆也理於義者六十四卦皆利于貞其
要無咎者義也今與道德不相違背則能理料其義凡
吉凶悔吝無咎皆合乎心之制事之宜矣窮理者謂易
中幽明之理以至萬事萬物之變皆有以研窮之也盡
性者謂易中健順之性以至大而綱常小而細微皆有
以處分之也至于命者凡人之進退存亡得喪皆命也
今既窮理盡性則知進知退知存知亡知得知喪與天
合矣故至于命也惟聖人和順於道德窮理盡性是以
文王發明六十四卦之彖辭周公發明三百八十四爻
之爻辭有吉有凶有悔有吝有无咎者皆理于義至于
命也使非理義立命安能彌綸天地觀象玩辭觀變玩
占自天佑之吉无不利也哉幽贊二句言蓍數也蓍與
河圖皆天所生故先言此二句立卦者伏羲也生爻者
周公也理義至命者文王周公之辭也上理字料理之
理下理字義理之理自聖人之作易也下六句皆一意
幽贊于神明參天兩地觀變于隂陽𤼵揮於剛柔和順
於道德窮理盡性一意也生也倚也立也生也理也至
也一意也聖人作易不過此六者而已言蓍數卦爻而
必曰義命者道器無二致理數不相離聖人作易惟
教人安于義命而已故兼天人而言之此方謂之易
非舊註極功之謂也故下文言順性命之理以隂陽
剛柔仁義並言之○言易有蓍乃聖人幽贊於神明
而生之易有數乃聖人參天兩地而倚之易有卦乃
聖人觀變于隂陽而立之易有爻乃聖人𤼵揮于剛
柔而生之易彖辭爻辭中有義乃聖人和順于道德
而理之易彖辭爻辭中有命乃聖人窮理盡性而至
之
右第一章
昔者聖人之作易也將以順性命之理是以立天之道
曰隂與陽立地之道曰柔與剛立人之道曰仁與義兼
三才而兩之故易六畫而成卦分隂分陽迭用柔剛故
易六位而成章
性人之理命天地之理也隂陽以氣言寒暑往來之
類是也剛柔以質言山峙川流之類是也仁義以德
言事親從兄之類是也三者雖若不同然仁者陽剛
之理義者隂柔之理其實一而已矣盖天地間不外
形氣神三字如以人論骨肉者剛柔之體也呼吸者
隂陽之氣也與形氣不相離者五性之神也理也特
因分三才故如此分爾天無隂陽則氣機息地無剛
柔則地維墜人無仁義則禽獸矣故曰立天立地立
人兼三才而兩之者總分三才為上中下三段而各
得其兩初剛而二柔三仁而四義五陽而上隂也分
隂分陽以爻位言分初三五為陽位二四上為隂位
也既分隂分陽乃迭用剛柔之爻以居之或以柔居
隂以剛居陽為當位以柔居陽以剛居隂為不當位
亦有以剛柔之爻互居隂陽之位為剛柔得中者故
六位雜而成文章也○昔者聖人之作易也將以順
性命之理而已非有所勉強安排也以性命之理言
之立天之道曰隂與陽立地之道曰柔與剛立人之
道曰仁與義而性命之理則根于天地具于人心者
也故聖人作易將此三才兼而兩之六畫而成卦又
將此三才分隂分陽迭用而成章者無非順此性命
之理而已
右第二章
天地定位山澤通氣雷風相薄水火不相射八卦相錯
數往者順知來者逆是故易逆數也(射音石數色主反)
相薄者薄激而助其雲雨也不相射者不相射害也
相錯者陽與隂相對待一隂對一陽二隂對二陽三
隂對三陽也故一與八錯二與七錯三與六錯四與
五錯八卦不相錯則隂陽不相對待非易矣宋儒不
知錯綜二字故以為相交而成六十四卦殊不知此
專說八卦逆數方得相錯非言六十四卦也乾一兌
二離三震四前四卦為往巽五坎六艮七坤八後四
卦為來數往者順數圖前四卦乾一至震四往者之
順也知來者逆知圖後四卦巽五至坤八來者之逆
也是故易逆數者言因錯卦之故所以易逆數巽五
不次于震四而次於乾一也○惟八卦既相錯故聖
人立圓圖之卦數往者之既順知來者之當逆使不
逆數而巽五即次于震四之後則八卦不相錯矣是
故四卦逆數巽五復回次于乾一者以此
右第三章此章言伏羲八卦逆數方得相錯
雷以動之風以散之雨以潤之日以晅之艮以止之兌
以說之乾以君之坤以藏之(晅况晚反說音悅)
天地定位上章言八卦之對待故首之以乾坤此章
言八卦對待生物之功故終之以乾坤乾坤始交而
為震巽震巽相錯動則物萌散則物解此言生物之
功也中交而為坎離坎離相錯潤則物滋晅則物舒
此言長物之功也晅者明也終交而為艮兌艮兌相
錯止則物成說則物遂此言成物之功也若乾則為
造物之主而於物無所不統坤則為養物之府而于
物無所不容六子不過各分一職以聽命耳
右第四章此章言伏羲八卦相錯生物成物之
功
帝出乎震齊乎巽相見乎離致役乎坤說言乎兌戰乎
乾勞乎坎成言乎艮(說音悅勞去聲)
此文王圓圖帝者陽也陽為君故稱帝乾以君之乃
其証也且言帝則有主宰之意故不言陽而言帝孔
子下文不言帝止言萬物者亦恐人疑之也出也齊
也相見也致役也說也戰也勞也成也皆帝也二言
字助語辭震方三陽開泰故曰出致者委也坤乃順
承天故為陽所委役至戌亥之方陽剥矣故與隂戰
曰戰乎乾者非與乾戰也陽與隂戰于乾之方也伏
羲圓圖之乾以天地之乾言文王圓圖之乾以五行
乾金之乾言至坎則以肅殺相戰之後適值乎慰勞
休息之期陽生于子故曰勞至艮方陽已生矣所以
既成其終又成其始
萬物出乎震震東方也齊乎巽巽東南也齊也者言萬
物之潔齊也離也者明也萬物皆相見南方之卦也聖
人南面而聽天下嚮明而治盖取諸此也坤也者地也
萬物皆致養焉故曰致役乎坤兌正秋也萬物之所說
也故曰說言乎兌戰乎乾乾西北之卦也言隂陽相薄
也坎者水也正北方之卦也勞卦也萬物之所歸也
故曰勞乎坎艮東北之卦也萬物之所成終而所成始
也故曰成言乎艮
潔齊即姑洗之意春三月物尚有不出土者或有未
開花葉者彼此不得相見至五月物皆暢茂彼此皆
相見故曰萬物皆相見夏秋之交萬物養之于土皆
得向實然皆陽以委役之故曰致役乎坤至正秋陽
所生之物皆成實矣故說至戌亥之月陽剥矣故與
隂相戰於乾之方至子月萬物已歸矣休息慰勞于
子之中故勞至冬春之交萬物已終矣然一陽復生
故又成其始此因文王圓圖帝出乎震八句孔子解
之雖八卦震巽離坤兊乾坎艮之序實春夏秋冬五
行循環流行之序也盖震巽屬木木生火故離次之
離火生土故坤次之坤土生金故兌乾次之金生水
故坎次之水非土亦不能生木故艮次之水土又生
木火此自然之序也若以四正四隅論離火居南坎
水居北震動也物生之初故居東兌說也物成之後
故居西此各居正位者也震陽木巽隂木故巽居東
南已方兌隂金乾陽金故乾居西北亥方坤隂土故
居西南艮陽土故居東北此各居四隅者也
右第五章此章言文王圓圖帝出乎震一節言
八卦之流行後一節言八卦流行生成物之功
神也者妙萬物而為言者也動萬物者莫疾乎雷撓
萬物者莫疾乎風燥萬物者莫熯乎火說萬物者莫
說乎澤潤萬物者莫潤乎水終萬物始萬物者莫盛乎
艮故水火相逮雷風不相悖山澤通氣然後能變化既
成萬物也
神即雷風之類妙即動撓之類以其不可測故謂之
神亦如以其主宰而言謂之帝也動鼓也撓散也燥乾
也澤地土中之水氣皆是也水者冬之水天降雨露
之屬皆是也逮及也謂相濟也既盡也成生成也前
節言伏羲之對待曰雷動風散者雷風相對也曰雨
潤日晅者水火相對也曰艮止兌說者山澤相對也
此節言文王之流行曰動萬物者春也曰撓萬物者
春夏之交也曰燥萬物者夏也曰說萬物者秋也曰
潤萬物者冬也曰終始萬物者冬春之交也所以火
不與水對山不與澤對先儒不知對待流行而倡為
先天後天之說所以本義于此二節皆云未詳殊不
知二圖分不得先後譬如天之與地對待也二氣交
感生成萬物者流行也天地有先後哉男之與女對
待也二氣交感生成男女者流行也男女有先後哉
所以伏羲文王之圖不可廢一孔子所以𤼵二聖先
載之秘者此也此節乃緫括上四節二圖不可廢一
之意所以先儒未詳其義○神也者妙萬物而為言者
也以文王流行之卦圖言之雷之動風之撓火之燥
澤之說水之潤艮之終始其流行萬物固極其盛矣
然必有伏羲之對待水火相濟雷風不相悖山澤通
氣然後陽變隂化有以運其神妙萬物而生成之
也若止于言流行而無對待則男女不相配剛柔不
相摩獨隂不生獨陽不成安能行鬼神成變化而動
之撓之燥之說之潤之以終始萬物哉
右第六章第三章天地定位第四章雷以動
之言伏羲圓圖之對待第五章帝出乎震二
節言文王圓圖之流行此則緫二聖之圖而言文
王之流行必有伏羲之對待而後可流行也
乾健也坤順也震動也巽入也坎陷也離麗也艮止也
兌說也
此言八卦之情性乾純陽故徤坤純隂故順震坎艮
陽卦也故皆從徤巽離兌隂卦也故皆從順健則能
動順則能入此震巽所以為動為入也健遇上下皆
順則必溺而陷順遇上下皆健則必附而麗此坎離
所以為陷為麗也健極于上前無所往必止順見于
外情有所𤼵必悅
右第七章
乾為馬坤為牛震為龍巽為雞坎為豕離為雉艮為狗
兌為羊
馬性健其蹄圓乾象牛性順其蹄拆坤象龍蟄物遇
陽則奮震之一陽動于二隂之下者也雞羽物遇隂
則入巽之一隂伏于二陽之下者也豕性剛躁陽剛
在内也雉羽文明陽明在外也狗止人之物羊悅羣
之物此遠取諸物如此
右第八章
乾為首坤為腹震為足巽為股坎為耳離為目艮為手
兌為口
首尊而在上故為乾腹納而有容故為坤陽動隂静
動而在下者足也陽連隂拆拆而在下者股也坎陽
在内猶耳之聰在内也離陽在外猶目之明于外
也動而在上者手也拆而在上者口也此近取諸身
如此
右第九章
乾天也故稱乎父坤地也故稱乎母震一索而得男故
謂之長男巽一索而得女故謂之長女坎再索而得男
故謂之中男離再索而得女故謂之中女艮三索而得
男故謂之少男兌三索而得女故謂之少女
六子皆自乾坤而生故稱父母索者隂陽之相求也
陽先隂求則陽入隂中而為男隂先求陽則隂入陽
中而為女震坎艮皆坤體乾之陽來交于坤之初而
得震則謂之長男交于坤之中而得坎則謂之中男
交于坤之末而得艮則謂之少男巽離兌皆乾體坤
之隂來交於乾之初而得巽則謂之長女交于乾之
中而得離則謂之中女交于乾之末而得兌則謂之
少女三男本坤體各得乾之一陽而成男陽根于隂
也三女本乾體各得坤之一隂而成女隂根于陽也
此文王有父母六子之說故孔子𤼵明之亦猶帝出
于震孔子解之也
右第十章
乾為天為圜為君為父為玉為金為寒為冰為大赤為
良馬為老馬為瘠馬為駁馬為木果
純陽而至健為天故為天天體圜運動不息故為
圜乾之主乎萬物猶君之主萬民也故為君乾知
大始有父道焉故為父純粹為玉純剛為金為寒
為冰者冰則寒之凝也乾居亥位陽生于子也大
赤盛陽之色也寒冰在子以陽之始言之大赤在
午以陽之終言之良馬馬之健而純健之不變者
也老馬健之時變者也瘠馬健之身變者也駁馬
健之色變者也乾道變化故又以變言之木果圓
之在上者也漢荀爽集九名家易𫝊有為龍為直
為衣為言
坤為地為母為布為釡為吝嗇為均為子母牛為大輿
為文為衆為柄其於地也為黑
純隂為地資生為母為布者隂柔也且地南北經而
東西緯亦布象也為釡者隂虚也且六十四升為釡
亦如坤包六十四卦也其静也翕凝聚不施故為吝
嗇其動也闢不擇善惡之物皆生故為均性順而生
物生生相繼故為子母牛能載物為輿曰大輿者乃
順承天之大也三畫成章故為文偶畫成羣故為衆
柄者持成物之權黑者為極隂之色荀九家有為牝
為迷為方為囊為裳為黃為帛
震為雷為龍為玄黃為旉為大塗為長子為决躁為蒼
筤竹為萑葦其於馬也為善鳴為馵足為作足為的顙
其於稼也為反生其究為健為蕃鮮(旉作車筤音郎萑音丸馵主樹)
(反)
震者動也為雷者氣之動于下也為龍者物之動于下
也乾坤始交而成震兼天地之色故為玄黃旉當
作車字震動也車動物也此震之性當作車也上空
虚一陽橫于下有舟車之象故剥卦君子得輿小人
剥廬陽剥于上有剥廬之象陽生于下則為震矣有
得輿之象此震之象當作車也且從大塗從作足
馬則車誤作旉也明矣一竒動于内而二偶開張四
通八逹故為大塗乾一索而得男故為長子一陽動
于下其進也銳故為決躁蒼者東方之色故為蒼筤
竹萑葦荻與蘆也與竹皆下本實而上幹虚陽下隂
上之象也凡聲陽也上偶開口故為善鳴爾雅馬左
足白曰馵震居左故曰馵作者兩足皆動也一陽動
于下故為作足顙者額也的顙者白額之馬也震錯
巽巽為白故為頭足皆白之馬剛反在下故稼為反
生反生者根在上也究者究其前之所進也陽剛震
動勢必前進故究其極而言之究其健者震進則為
臨為泰為三畫之純陽矣故為健究蕃者究其陽所
生之物也帝出乎震則齊乎巽相見乎離品物咸亨
而蕃盛矣故為蕃究鮮者鮮謂魚震錯巽故為魚
也書奏庶鮮食謂魚肉之類老子治大國如烹小鮮
則專言魚也究健究蕃者究一陽之前進也究鮮者
究一陽之對待也荀九家有為玉為鵠為鼓
巽為木為風為長女為繩直為工為白為長為高為進
退為不果為臭其於人也為寡髮為廣顙為多白眼為
近利市三倍其究為躁卦
巽入也物之善入者莫如木故無土不穿氣之善入
者莫如風故無物不被坤一索乾而得巽故為長女
木曰曲直繩直者從繩以取直而工則引繩之直以
制木之曲者也巽德之制故能制器為工伏羲圓圖
震錯巽震居東北為青巽居西南為白盖木方青而
金方白也陽長隂短陽高隂卑二陽一隂又陽居其
上隂居其下故為長為高風行無常故進退風或
東或西故不果臭以風而𫝊隂伏于重陽之下鬱積
不散故為臭姤卦包魚不利賓者以臭故也為寡髮
者髮屬血隂血不上行也廣顙者闊額也陽氣獨上
盛也眼之白者為陽黑者為隂所以離為目巽二白
在上一黑沉于下故為白眼巽本乾體為金為玉利
莫利于乾也坤一索而為巽巽性入則乾之所有皆
入於巽矣故近市利三倍曰近者亦如市之交易有
三倍之利也震為决躁巽錯震故其究為躁卦亦如
震之其究為健也震巽以究言者剛柔之始也荀九
家有為楊為鸛
坎為水為溝瀆為隠伏為矯輮為弓輪其於人也為加
憂為心病為耳痛為血卦為赤其于馬也為美脊為亟
心為下首為薄蹄為曳其於輿也為多𤯝為通為月為
盗其於木也為堅多心
水内明坎之陽在内故為水陽畫為水二隂夾之故
為溝瀆陽匿隂中為柔所掩故為隠伏矯者直而使
曲輮者曲而使直水流有曲直故為矯輮因為矯輮
弓與輪皆矯輮所成故為弓輪陽陷隂中心危慮深
故為加憂心耳皆以虚為體坎中實故為病為痛盖
有孚則心亨加憂則心病矣水在天地為水在人身
為血為赤者得乾之一畫與乾色同但不大耳乾為
馬坎得乾之中爻而剛在中故為馬之美脊剛在内
而蹂故為亟心柔在上故首垂而不昂柔在下故蹄
薄而不厚因下柔故又為曳盖陷則失健足行無力
也多𤯝者險陷而多阻因柔在下不能任重也上下
皆虚水流而不滯故通月者水之精從其類也盗能
伏而害人剛強伏匿于隂中故為盗中實故木多心
堅荀九家有為宫為律為可為棟為叢棘為狐為蒺
藜為桎梏
離為火為日為電為中女為甲胄為戈兵其於人也為
大腹為乾卦為鱉為蟹為蠃為蚌為龜其於木也為科
上槁
離者麗也火麗木而生故為火日者火之精電者火
之光故為日為電甲胄外堅象離之畫戈兵上銳象
離之性中虚故為大腹乾音干水流濕故稱血火就
燥故稱乾外剛内柔故為介物中虚故為木之科科
者科巢之象也炎上故木上槁荀九家有為牝牛
艮為山為徑路為小石為門闕為果蓏為閽寺為指為
狗為鼠為黔喙之屬其於木也為堅多節(蓏音粿喙况廢反)
山止于地故為山一陽塞於外不通大塗與震相反
故為徑路剛在坤土之上故為小石上畫相連下畫
雙峙而虚故為門闕木實植生曰果草實蔓生曰
蓏實皆在上故為果蓏閽人掌王宫中門之禁止物
之不應入者寺人掌王之内人及宫女之戒令止物
之不得出者艮剛止内柔故為閽寺人能止于物者
在指物能止于物者在狗鼠之為物其剛在齒鳥之
為物其剛在喙黔者黑色鳥喙多黑曰屬者不可枚
舉也狗鼠黔喙皆謂前剛也坎陽在内故木堅在心
艮陽在上故木堅多節木枝在上方有節荀九家有
為鼻為虎為狐
兌為澤為少女為巫為口舌為毁折為附決其於地也
為剛鹵為妾為羊
澤乃瀦水之地物之潤而見乎外者亦為澤兌之隂
見乎外故為澤坤三索于乾而得女故為少女女巫
擊鼓婆娑乃歌舞悅神者也通乎幽者以言悅乎神
為巫通乎顯者以言悅乎人為口舌正秋萬物條枯
實落故為毁折此以其時言也柔附於剛剛乃决柔
故為附决震陽動故决躁兌隂悅故附决兌非能
自决乃附于剛而决也此以其勢言也兌金乃堅剛
之物故為剛說文云鹵西方鹹地兌正西故為鹵少
女從姊為娣故為妾内狠外說故為羊荀九家有為
常為輔頰
序卦傳
序卦者孔子因文王之序卦就此一端之理以序
之也一端之理在所略孔子分明恐後儒雜亂文
王之序卦故借此一端之理以序之其實本意專
恐為雜亂其卦也如大過以下使非孔子序卦可
証則後儒又聚訟矣蔡氏改正丘氏猶以為不當
僣改經文豈不聚訟所以序卦有功于易宋儒不
知象就說序卦非聖人之書又說非聖人之藴非
聖人之精殊不知序卦非為理設乃為象設也如
井蹇解无妄等卦辭使非序卦雜卦則不知文王
之言何自而來也自孔子沒歴秦漢至今日叛經
者皆因不知序卦雜卦也以此觀之謂序卦為聖
人之至精可也
有天地然後萬物生焉盈天地之間者唯萬物故受之
以屯屯者盈也屯者物之始生也物生必蒙故受之以
蒙蒙者蒙也物之穉也物穉不可不養也故受之以需
需者飲食之道也飲食必有訟故受之以訟
盈者言乾坤之氣盈充塞于兩間也如有久缺豈能
生物屯不訓盈言萬物初生之時如此欝結未通必
如此盈也物之始生精神未𤼵若蒙冐然故屯後繼
蒙蒙者蒙也上蒙字卦名下蒙字物之象也穉者小
也小者必養而後長大水在天以潤萬物乃萬物之
所需者需不訓飲食謂人所需于飲食者在養之以
中正乃飲食之道也飲食人之所大欲也所需不如
所欲則必争乾餱以愆豕酒生禍故訟
訟必有衆起故受之以師師者衆也衆必有所比故受
之以比比者比也比必有所畜故受之以小畜物畜然
後有禮故受之以履履而泰然後安故受之以泰泰者
通也物不可終通故受之以否
争起而黨類必衆故繼之以師比者比也上比卦名
下比相親附之謂也衆必有所親附依歸則聽其約
束故受之以比人來相比必有以畜養之者無以養
之何以成比故受之以小畜禮義生于富足物畜然
後有禮故受之以履禮盖人之所履非以禮訓履也
人有禮則安無禮則危故受之以泰治亂相仍如環
無端無久通泰之理故受之以否
物不可以終否故受之以同人與人同者物必歸焉故
受之以大有有大者不可以盈故受之以謙有大而能
謙必豫故受之以豫豫必有隨故受之以隨以喜隨人
者必有事故受之以蠱
上下不交所以成否今同人于野利涉大川疇昔儉
德辟難之君子皆相與出而濟否矣故繼之以同人
能一視同人則近悅遠來而所有者大矣故大者皆
為吾所有所有既大不可以有自滿也故受之以謙
有大不盈而能謙則永保其所有之大而中心和樂
矣故受之以豫和樂而不拒絶乎人則人皆欣然願
隨之矣故受之以隨以喜隨人者非無故也必有其
事如臣之隨君必以官守言責為事弟子之隨師必
以傳道解惑為事故受之以蠱
蠱者事也有事而後可大故受之以臨臨者大也物大
然後可觀故受之以觀可觀而後有所合故受之以噬
嗑嗑者合也物不可以苟合而已故受之以賁賁者飾
也致飾然後亨則盡矣故受之以剥
蠱者壞也物壞則萬事生矣事因壞而起故以蠱為
事可大之業每因事以生故受以臨臨者二陽進而
逼四隂駸駸乎向於大矣臨不訓大臨者以上臨下
以大臨小凡稱臨者皆大者之事也故以大釋之凡
物之小者不足以動人之觀大方可觀德之大則光
輝之著自足以起人之瞻仰業之大則勲績之偉自
足以耀人之耳目故臨次以觀既大而可觀則信從者
衆自有来合之者故受以噬嗑物不可以苟合又在乎
賁以飾之不執贄則不足以成賓主之合不受幣則不
可以成男女之合賁所以次合也賁者文飾也致者專
事文飾之謂也文飾太過則為亨之極亨極則儀文盛
而實行衰故曰致飾亨則盡矣故繼之以剥
剥者剥也物不可以終盡剥窮上反下故受之以復復
則不妄矣故受之以无妄有无妄然後可畜故受之以
大畜物畜然後可養故受之以頥頥者養也不養則不
可動故受之以大過物不可以終過故受之以坎坎者
陷也陷必有所麗故受之以離離者麗也
所謂剥者以其剥落而盡也然物不可以終盡既剥
盡于上則必復生于下故繼之以復復者反本而復
于善也善端既復則妄念不生妄動不萌而不妄矣
无妄則誠矣誠則好善如好好色惡惡如惡惡臭然
後可以畜德而至于大故受之以大畜物必畜然後
可養况我之德乎德既畜于己則可以優游涵泳而
充養之以至于化矣是可養也故受之以頥頥者養
之義也有大涵養而後有大施設養則可動不養則
不可動矣動者施設而見于用也故受之以大過大
過者以大過人之才為大過人之事非有養者不能
也然天下之事中焉止矣理無大過而不已過極則
䧟溺于過矣故受之以坎坎者一陽陷于二隂之間
陷之義也陷于險難之中則必有所附麗庶資其才
力而難可免矣故受之以離離者一隂麗于二陽之
間附麗之義也物不可以終通終否終盡終過以理
之自然言也造化乃如此也有大者不可以盈不養
則不可動以理之當然言也人事乃如此也
右上篇
有天地然後有萬物有萬物然後有男女有男女然後
有夫婦有夫婦然後有父子有父子然後有君臣有君
臣然後有上下有上下然後禮義有所錯
有夫婦則生育之功成而有父子有父子則尊卑之
分起而後有君臣有君臣則貴賤之等立而後有上
下上下既立則有拜趨坐立之節有宫室車馬之等
小而繁纓之微大而衣裳之垂其制之必有文故謂
之禮其處之必得宜故謂之義錯者交錯也即八卦
之相錯也禮義尚往來故謂之錯
夫婦之道不可以不久也故受之以恒恒者久也物不
可以久居其所故受之以遯遯者退也物不可以終遯
故受之以大壯物不可以終壯故受之以晉晉者進也
進必有所傷故受之以明夷
物不可以久居其所泛論物理也如人臣居寵位之久
者是也豈有夫婦不久居其所之理序卦止有一端
之理者正在于此遯者退也物不可以終退故受之
以大壯既壯盛則必進故受之以晉進而不己則知
進不知退必有所傷矣亦物不可久居其所之意易
之消息盈虚不過如此時止時行則存乎其人也
夷者傷也傷於外者必反其家故受之以家人家道窮
必乖故受之以暌暌者乖也乖必有難故受之以蹇蹇
者難也物不可以終難故受之以解解者緩也緩必有
所失故受之以損
傷于外者其禍必及于家故受之以家人禍及子家則
家道窮困矣家道窮困則父子兄弟豈不相怨故受
之以暌一家乖暌則内難作矣故受之以蹇凡人患
難必有解散之時故受之以解緩則怠惰偷安廢時
失事故受之以損
損而不已必益故受之以益益而不己必决故受之以
夬夬者决也决必有所遇故受之以姤姤者遇也物相
遇而後聚故受之以萃萃者聚也聚而上者謂之升故
受之以升升而不已必困故受之以困
損而不已必益益而不已必决决去即損去之意盛
衰損益如循環然損不已必益益不已必損造化如
此在易亦如此故曰損益盛衰之始也損者盛之始
益者衰之始所以决字即損字也夬與姤相綜夬柔在
上剛决柔也姤柔在下柔遇剛也故决去小人即遇
君子所以夬受之以姤君子相遇則合志同方故受
之以萃同志既萃則乘時遘會以類而進故受之以
升升自下而上不能不用其力升而不已則力竭而
困憊矣故受之以困
困乎上者必反下故受之以井井道不可不革故受之
以革革物者莫若鼎故受之以鼎主器者莫若長子故
受之以震震者動也物不可以終動止之故受之以艮
艮者止也物不可以終止故受之以漸漸者進也進必
有所歸故受之以歸妹得其所歸者必大故受之以豐
豐者大也窮大者必失其居故受之以旅
不能進而困于上則必反于下至下者莫若井也井
養而不窮可以舒困矣故受之以井井久則穢濁不
可食必當革去其故故受之以革革物之器去故而
取新者莫若鼎故受之以鼎鼎重器也廟祭用之而
震為長子則繼父而主祭者也故受之以震震者動
也物不可以終動動則主之以静故受之以艮艮者
止也物不可以終止静極而復動也故受之以漸漸
者進也進以漸而不驟者惟女子之歸六禮以漸而
行故受之以歸妹得其所歸者必大細流歸于江海
則江海大萬民歸于帝王則帝王大至善歸于聖賢
則聖賢大故受之以豐窮大而驕奢無度則必亡國
敗家而失其所居之位矣唐明皇宋徽宗是也故受
之以旅
旅而無所容故受之以巽巽者入也入而後說之故受
之以兌兌者說也說而後散之故受之以渙渙者離也
物不可以終離故受之以節節而信之故受之以中孚
有其信者必行之故受之以小過有過物者必濟故受
之以既濟物不可窮也故受之以未濟終焉
旅者親寡之時非巽順何所容苟能巽順雖旅困之
中何往而不能入故受之以巽巽者入也人情相拒
則怒相入則悅入而後悅之故繼之以兌兌者悅也
人之氣憂則鬱結悅則舒散悅而後散之故受之以
渙渙者離也離披解散之意物不可以終離離則散
漫遠去而不止矣故受之以節節所以止離也節者
制之于外孚者信之于中節得其道而上能信守之
則下亦以信從之矣所謂節而信之也故受之以中
孚有者自恃其信而居其有也必者不加詳審而必
于其行也事當隨時制宜若自有其信而必行之則
小有過矣故受之以小過有過人之才者必有過人
之事而事無不濟矣故受之以既濟物至於既濟物
之窮矣然物無終窮之理故受之以未濟終焉物不
可窮乃一部易經之本旨故曰物不可以終通以至
終離言物不可者十一皆此意也
雜卦𫝊
雜卦者雜亂文王之序卦也孔子將序卦一連者
特借其一端之理以序之其實恐後學顛倒文王
所序之卦也一端之理在所緩也又恐後學以序
卦為定理不知其中有錯有綜有此二體故雜亂
其卦前者居于後後者居于前止將二體兩卦有
錯有綜者下釋其意如乾剛坤柔比樂師憂是也
使非有此雜卦象必失其傳矣
乾剛坤柔
此以錯言言乾坤之情性也文王序卦六十四卦止
乾坤坎離大過頤小過中孚八卦相錯盖伏羲圓圖
乾坤坎離四正之卦本相錯四隅之卦兌錯艮震錯
巽故大過頥小過中孚所以相錯也
比樂師憂
此以綜言因二卦同體文王相綜為一卦後言綜者
倣此順在内故樂險在内故憂凡綜卦有四正綜四
正者比樂師憂大有衆同人親之類也四隅之卦艮
與震綜皆一陽二隂之卦艮可以言震震可以言艮
兌與巽綜皆二陽一隂之卦兌可以言巽巽可以言
兌如隨蠱咸恒之類是也有以正綜隅隅綜正者臨
觀屯蒙之類是也前儒不知乎此所以言象失其傳
而不知象即藏于錯綜之中因不細玩雜卦故也
臨觀之義或與或求
此以綜言君子之臨小人也有𤼵政施仁之意故與
下民之觀君上也有仰止觀光之心故求曰或者二
卦皆可言與求也盖求則必與與則必求
屯見而不失其居蒙雜而著
此以綜言見者居九五之位也居者以陽居陽也八
卦正位坎在五言九五雜于二隂之間然居九五之
位剛健中正故見而不失其居蒙九二亦雜于二隂之
間然為𤼵蒙之主故雜而著見皆以坎之上下言言
蒙之坎上而為屯矣見而不失其居屯之坎下而為
蒙矣雜而又著
震起也艮止也
此以綜言震陽起于下艮陽止于上
損益盛衰之始也
此以綜言損上卦之艮下而為益下卦之震帝出乎
震故為盛之始益上卦之巽下而為損下卦之兌說
言乎兌故為衰之始震東兌西春生秋殺故為盛衰
之始
大畜時也无妄災也
此以綜言大畜上卦之艮下而為无妄下卦之震故
孔子曰剛自外來而為主于内无妄下卦之震上而
為大畜之艮故孔子曰剛上而尚賢止其不能止者
非理之常乃適然之時得其不當得者非理之常乃
偶然之禍
萃聚而升不來也
此以綜言升上卦之三隂下而為萃之下卦三隂同
聚故曰萃萃下卦之三隂上而為升之上卦三隂齊
升故曰升惟升故不降下而來
謙輕而豫怠也
此以綜言謙之上六即豫之初六故二爻皆言鳴謙
心虚故自輕豫志滿故自肆
噬嗑食也賁无色也
此以綜言賁下卦之離上而為噬嗑之上卦故孔子
曰柔得中而上行噬嗑上卦之離下而為賁之下卦
故孔子曰柔來而文剛頥中有物食其所有白賁無
色文其所無
兌見而巽伏也
此以綜言與震艮同震艮以陽起止于上下此則以
隂見伏于上下
隨无故也蠱則飭也
此以綜言隨則以蠱上卦艮之剛下而為震故孔子
曰剛來而下柔蠱則以隨上卦兌之柔下而為巽故
孔子曰剛上而柔下隨無大故故能相隨蠱有大故
故當整飭
剥爛也復反也
此以綜言剥則生意漸盡而歸于無復則生意復萌
而反于有
晉晝也明夷誅也
此以綜言明夷下卦之離進而為晉之上卦故孔子
曰柔進而上行明在上而明著明在下而明傷
井通而困相遇也
困上卦之兌下而為井下卦之巽井下卦之巽上而
為困上卦之兌養而不窮通也即不困剛過其揜遇
也即不通
咸速也恒久也
此以綜言故孔子曰柔上而剛下剛上而柔下有感
則速速則婚姻及時有恒則久久則夫婦偕老
渙離也節止也
此以綜言節上卦坎之剛來居渙之下卦渙上卦巽
之柔來居節之下卦風散水故渙渙則離而不止澤
防水故節節則止而不離
解緩也蹇難也
此以綜言蹇下卦之艮往而為解上卦之震出險之
外安舒寬緩之時居險之下大難切身之際
暌外也家人内也
此以綜言暌下卦之兌即家人上卦之巽暌于外而
不相親親于内而不相暌
否泰反其類也
此以綜言大往小來小往大來故反其類
大壯則止遯則退也(止當作上)
此以綜言止字乃上字之誤二卦相綜遯之三爻即
大壯之四爻上字指大壯之四爻而言退字指遯之
三爻而言皆相比于隂之爻也孔子因周公三爻四
爻之辭故𤼵此上退二字言大壯則壯于大輿之輹
上往而進遯則退而畜止臣妾使制于陽不使之浸
而長也故大壯則上遯則退
大有衆也同人親也
此以綜言同人下卦之離進居大有之上卦大有上
卦之離來居同人之下卦勢統于一所愛者衆情通
于同所與者親
革去故也鼎取新也
此以綜言鼎下卦之巽進而為革上卦之兌水火相
息有去故之義水火相烹有從新之理
小過過也中孚信也
此以錯言過者踰其常信者存其誠
豐多故親寡旅也
此以綜言旅下卦之艮即豐上卦之震人處豐盛故
多故舊人在窮途故寡親識
離上而坎下也
此以錯言炎上潤下
小畜寡也履不處也
此以綜言二卦皆以柔為主小畜柔得位但寡不能
勝衆陽所以不能畜故曰寡也履柔不得位惟以悅
體履虎尾故曰不處也不處者非所居也故六三小
象曰位不當
需不進也訟不親也
此以綜言天水相上下安分待時故不進越理求勝
故不親
大過顛也頥養正也(依蔡氏改正)
此以錯言弱其本末故顛擇其大小故正序卦曰頥
者養也不養則不可動故受之以大過有此作証蔡
氏方改正所以序卦有功于易
既濟定也未濟男之窮也(依蔡氏改正)
此以綜言水火相為上下六位皆當故定三陽失位
故窮
歸妹女之終也漸女歸待男行也(依蔡氏改正)
此以綜言歸妹下卦之兌進而為漸上卦之巽漸下
卦之艮進而為歸妹上卦之震歸妹者女事之終待
男者女嫁之禮
姤遇也柔遇剛也夬決也剛決柔也君子道長小人道
消也(依蔡氏改正)
此以綜言君子小人迭為盛衰猶隂陽迭相消長一
柔在五陽之下曰柔遇剛者小人之遭遇君子之所
憂也一柔在五陽之上曰剛決柔者君子之道長小
人之所憂也易之為書吉凶消長進退存亡不過此
理此數而已故以是終之
周易集註卷十五
