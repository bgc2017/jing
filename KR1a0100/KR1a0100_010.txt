周易集註卷八
明來知德撰
䷌(離下巽上)
家人者一家之人也八卦正位巽在四離在二此卦
巽以長女而位四離以中女而位二二四皆得八卦
正位又九五六二内外各得其正皆家人之義也序
卦夷者傷也傷于外者必反于家故受之以家人所
以次明夷
家人利女貞
言占者利于先正其内也以占者之身而言也非女
之自貞也蓋女貞乃家人之本治家者之先務正雖
在女而所以正之者則在丈夫故曰利女貞
彖曰家人女正位乎内男正位乎外男女正天地之大
義也家人有嚴君焉父母之謂也父父子子兄兄弟弟
夫夫婦婦而家道正正家而天下定矣
釋卦名卦辭而推言之男女二字一家之人盡之矣
父母亦男女也曰男女即卦名也女正位乎内男正
位乎外正即卦辭之貞也本義上父初子之說非也
吳幼清以五為巽女之夫三為離女之夫亦非也惟
依彖辭女正男正二句則卦名卦辭皆在其中矣言
女正位乎内男正位乎外男女正乃天地間大道理
原是如此所以利女貞嚴乃尊嚴非嚴厲之嚴也尊
無二上之意言一家父母為尊必父母尊嚴内外整
肅如臣民之聽命于君然後父尊子卑兄友弟恭夫
制婦順各盡其道而後家道正正家而天下定矣定
天下係于一家豈可不利女貞此推原所以當女貞
之故
象曰風自火出家人君子以言有物而行有恒
風自火出者火熾則炎上而風生也自内而及外之
意知風自火出之象則知風化之本自家而出而家
之本又自身出也有物者有實物也言之不虚也言
孝則實能孝言弟則實能弟也有恒者能恒久也行
之不變也孝則終身孝弟則終身弟也言有物則言
顧行行有恒則行顧言如此則身修家齊風化自此
出矣
初九閑有家悔亡
閑者防也闌也其字从門从木木設于門所以防閑
也又變艮艮為門又為止亦門闌止防之意也閑有
家者閑一家之衆使其父父子子兄兄弟弟夫夫婦
婦也○初九以離明陽剛處有家之始離明則有豫
防先見之明陽剛則有整肅威如之吉故有閑其家
之象以是而處家則有以潛消其一家之瀆亂而悔
亡矣故其象占如此
象曰閑有家志未變也
九五為男剛健得正六二為女柔順得正在初之時
正志未變故易防閑也
六二无攸遂在中饋貞吉
攸者所也遂者專成也无攸遂者言凡閫外之事皆
聽命于夫無所專成也饋者餉也以所治之飲食而
與人飲食也饋食内事故曰中饋中爻坎飲食之象
也言六二無所專成惟中饋之事而已自中饋之外
一無所專成也○六二柔順中正女之正位乎内者
也故有此象占者如是貞則吉矣
象曰六二之吉順以巽也
順以巽者順從而卑巽乎九五之正應也易小象言
順以巽者三蒙六五中爻為順變爻為巽漸六四變
乾錯坤為順未變為巽本卦亦變乾錯坤為順應爻
為巽三順以巽皆同
九三家人嗃嗃悔厲吉婦子嘻嘻終吝(嗃呼落反)
家人者主乎一家之人也惟此爻獨稱家人者三當
一卦之中又介乎二隂之間有夫道焉蓋一家之主
方敢嗃嗃也嗃嗃嚴大之聲嘻嘻歎聲婦者兒婦
也子者兒子也○九三過剛不中為衆人之主故
有嗃嗃之象占者如是不免近于傷恩一時至于悔
厲然家道嚴肅倫叙整齊故漸趨于吉夫曰嗃嗃者
以齊家之嚴而言也若專以嗃嗃為主而無惻怛聮
屬之情使婦子不能堪而至有嘻歎悲怨之聲則一
家乖離反失處家之節不惟悔厲而終至于吝矣因
九三過剛故又戒占者以此
象曰家人嗃嗃未失也婦子嘻嘻失家節也
節者竹節也不過之意不過于威不過于愛也處家
之道當威愛並行家人嗃嗃者威也未失處家之節
也若主于威而無愛使婦子不能容則反失處家之
節矣
六四富家大吉
巽為近市利三倍富之象也又變乾為金為玉亦富
之象也承乘應皆陽則上下内外皆富矣記曰父子
篤兄弟睦夫婦和家之肥也肥字即富字因本卦六
爻皆中正而吉所以說此富字亦因本爻有此象也
若家庭之間不孝不弟無仁無義縱金玉滿堂將何
為哉然則周公之所謂富者必有所指歸觀孔子小
象之順在位可知矣○六以柔順之體而居四得正
下三爻乃一家之人皆所管攝者也初能閑家二位
乎内而主中饋三位乎外而治家之嚴家豈不富而
四又以巽順保其所有惟享其富而已豈不大吉是
以有富家之象而占者大吉也
象曰富家大吉順在位也
以柔順居八卦之正位故富順在位見前八卦正位
圖
九五王假有家勿恤吉(假音格)
假至也自古聖王未有不以修身正家為本者所謂
刑于寡妻至于兄弟以御于家邦是也有家即初之
有家也然初之有家家道之始五之有家家道之成
大意謂初閑有家二主中饋三治家嚴四巽順以保
其家故皆吉然不免有憂恤而後吉也若王者至于
有家不恤而知其吉矣蓋中爻坎憂恤之象此爻出
于坎之外故勿恤○九五剛徤中正臨于有家之上
蓋身修家齊家正而天下治者也不憂而吉可知矣
故其占如此
象曰王假有家交相愛也
交相愛者彼此交愛其德也五愛二之柔順中正足
以助乎五二愛五之剛健中正足以刑乎二非如常
人情欲之愛而已以周家論之以文王為君以太姒
為妃以王季為父以大任為母以武王為子以邑姜
為婦以周公為武王之弟正所謂父父子子兄兄弟
弟夫夫婦婦也彼此皆有德故交愛其德非止二五
之愛而已孔子曰無憂者其惟文王乎惟其交相愛
所以無憂恤
上九有孚威如終吉
一家之中禮勝則離寡恩者也樂勝則流寡威者也
有孚則至誠惻怛聮屬一家之心而不至乖離威如
則整齊嚴肅振作一家之事而不至瀆亂終吉者長
久得吉也○上九以剛居上當家人之終故言正家
長久之道不過此二者而已占者能誠信威嚴則終
吉矣
象曰威如之吉反身之謂也
反身修身也如言有物行有恒正倫理篤恩義正衣
冠尊瞻視凡反身整肅之𩔖皆是也如是則不惡而
嚴一家之人有不威之畏矣
䷥(兑下離上)
睽字從目目少睛也目主見故周公爻辭初曰見惡
人三曰見輿曳上曰見豕負塗皆見字之意若從耳
亦曰聧蓋耳聾之甚也睽乖異也為卦上離下兑火
炎上澤潤下二體相違睽之義也又中少二女同居
志不同亦睽之義也序卦家道窮必乖故受之以睽
家道窮者教家之道理窮絶也無教家之道理則乖
異矣所以次家人睽綜家人家人離之隂在二巽之
隂在四皆得其正睽則兑之隂居三離之隂居五皆
居陽位不得其正不正則家道窮故曰家道窮必乖
故受之以睽
睽小事吉
彖辭明
彖曰睽火動而上澤動而下二女同居其志不同行說
而麗乎明柔進而上行得中而應乎剛是以小事吉天
地睽而其事同也男女睽而其志通也萬物睽而其事
𩔖也睽之時用大矣哉
以卦象卦德卦綜卦體釋卦名卦辭極言其理而贊
之火燥炎上澤濕就下物性本然之暌中女配坎少
女配艮人情必然之睽故名睽兑說離明說麗乎明
也柔進而上行者睽綜家人二卦同體文王綜為一
卦故離卦曰睽外也家人内也言家人下卦之離進
而為睽之上卦六得乎五之中而下應乎九三之剛
也三者皆柔之所為柔本不能濟事又當睽乖之時
何由得小事吉然說麗明則有德進乎五則有位應
乎剛則有輔因有此三者是以小事吉也事同者知
始作成化育之事同也志通者夫唱婦隨交感之情
通也事𩔖者聲應氣求感應之機𩔖也天地不睽不
能成造化男女不睽不能成人道萬物不睽不能成
物𩔖此其時用所以大也與坎蹇同
象曰上火下澤睽君子以同而異
同者理異者事天下無不同之理而有不同之事異
其事而同其理所以同而異如禹稷顔回同道而出
處異微子比干箕子同仁而去就死生異是也彖辭
言異而同象辭言同而異此所以為聖人之言也
初九悔亡喪馬勿逐自復見惡人无咎(喪息浪反)
喪者喪去也中爻坎為亟心之馬馬亟心倏然喪去
喪馬之象也勿逐自復者不追逐而自還也兑為悦
體凡易中言兑者皆勿逐自復如震之六二變兑亦
勿逐七日得既濟六二變兑亦勿逐七日得是也坎
為盜惡人之象也中爻應爻離持戈兵亦惡人之象也
故大有初爻曰無交害二爻曰小人害也曰小人則
指離矣見惡人者惡人來而我即見之不以惡人而
拒絶也離為目見之象也○初九當睽乖之時上無
應與相援若有悔矣然陽剛得正故占者悔亡但時
正當睽不可強求人之必合故必去者不追惟聽其
自還來者不拒雖惡人亦見之此善于處睽者也能
如是則悔亡而无咎矣故又教占者占中之象如此
象曰見惡人以辟咎也(辟音避)
當睽之時行動即有咎病故惡人亦不拒絶而見之
者所以避咎也咎即睽乖之咎
九二遇主于巷无咎
遇者相逢也詳見噬嗑六三遇毒巷有二街巷也里
巷也兑錯艮艮為徑路里巷之象也應爻離中虚街
巷之象也離為日主之象也當睽之時君臣相求必
欲拘堂陛之常分則賢者無自而進矣遇主于巷者
言不在廊廟之上而在于巷道之中如鄧禹諸臣之
遇光武是也○九二以剛中而居悦體上應六五六
五正當人心睽乖之時柔弱已甚欲思賢明之人以
輔之二以悦體兩情相合正所謂得中而應乎剛也
故有遇主于巷之象占者得此睽而得合矣故无咎
象曰遇主于巷未失道也
本卦離為戈兵中爻離亦為戈兵兑為毁折中爻又
為坎陷言君臣相遇于巷豈不失道哉然當天下睽
乖之時外而前有戈兵後有戈兵中原坎陷内而主
又柔弱國勢毁折分崩離析正危迫之秋非但君擇
臣臣亦擇君之時也得一豪傑之士即足以濟睽矣
况又正應乎聖人見得有此象所以周公許其无咎
孔子許其未失道也所以易經要玩象
六三見輿曳其牛掣其人天且劓无初有終(掣音徹劓魚器反)
上卦離為目見之象也見者六三與上九並見之也
又為牛牛之象也中爻坎輿之象也曳之象也曳者
拖也引也掣者挽也兑錯艮為手挽之象也其人天
者指六三與上九也六三隂也居人位故曰人上九
陽也居天位故曰天周公爻辭之玄至此錯艮又為
鼻鼻之象也刑割去鼻曰劓鼻之上有戈兵劓之象
也艮又為閽寺刑人不曰閽寺而曰劓者戈兵之刑
在卦之上體也若閽寺則在下體矣然非真割鼻也
鼻者通氣出入之物六三上九本乃正應見其曳掣
怒氣之發如割鼻然故取此象且者未定之辭言非
真割鼻也大意言車前必有牛六三在車中後二曳
其車前四掣其牛所以上九見之而發怒也此正所
謂无初也此皆本爻自有之象易惟有此象無此事
如入于左腹之𩔖是也後儒不悟象所以將此等險
辭通鶻突放過去了○六三不中不正上應上九欲
與之合然當睽乖之時承乘皆不正之陽亦欲與之
相合曳掣不能行上下正應見其曳掣不勝其怒故
有此象然隂陽正應初雖睽乖而終得合也故其象
占如此
象曰見輿曳位不當也无初有終遇剛也
隂居陽位故不當遇剛者遇上九也
九四睽孤遇元夫交孚厲无咎
元者大也夫者人也陽為大人隂為小人指初為大
人也交孚者同德相信也厲者兢兢然危心以處之
惟恐交孚之不至也○九四以陽剛當睽之時左右
之鄰皆隂柔之小人孤立而無助者也故有睽孤之
象然性本離明知初九為大人君子與之同德相信
故又有遇元夫交孚之象然必危心以處之方可无
咎故又教占者如此
象曰交孚无咎志行也
志行者二陽同德而相與濟睽之志行也蓋睽者乖
之極孤者睽之極二德交孚則睽者可合孤者有朋
志可行而難可濟不特无咎而已也
六五悔亡厥宗噬膚往何咎
宗字詳見同人六二噬膚詳見噬嗑六二言相合甚
易如噬膚之柔脆也九二遇主于巷曰主者尊之也
六五厥宗噬膚曰宗者親之也臣尊其君君親其臣
豈不足以濟天下之睽○六五當睽之時以柔居尊
宜有悔矣然質本文明柔進上行有柔中之德下應
剛中之賢而虚已下賢之心甚篤故悔可亡有厥宗
噬膚之象惟其合之甚易所以悔亡也占者以是而
往睽可濟矣故无咎也
象曰厥宗噬膚往有慶也
往則可以濟睽故有慶
上九睽孤見豕負塗載鬼一車先張之&KR0707;後說之&KR0707;匪
宼婚媾往遇雨則吉(說吐活反)
九四之孤以人而孤也因左右皆隂爻也上九之孤
自孤也因猜疑而孤也見者上九自見之而疑也負
者背也塗者泥也離錯坎坎為豕又為水豕負塗之
象也坎為隱伏載鬼之象也又為弓又為狐疑張弓
說弓心狐疑不定之象也變震為歸妹男悦女女悦
男婚媾之象也寇指九二九四又坎為雨雨之象也
遇雨者遇六三也雨則三之象也三居澤之上乃雨
也○上九以陽剛處明終睽極之地猜疑難合故為
睽孤與六三本為正應始見六三輿曳牛掣乃疑其
為豕又疑其非豕而乃鬼方欲張弓射之又疑其非
鬼乃脱弓而近于前乃六三也使非二四之宼上則
早與六三成其婚媾矣始雖睽孤終而羣疑亡又復
相合故有此象往遇雨又婚媾之象也占者凡事必
如是則吉
象曰遇雨之吉羣疑亡也
惟羣疑亡所以遇雨吉
䷯(艮下坎上)
蹇難也為卦艮下坎上坎險艮止險在前見險而止
不能前進蹇之義也序卦睽者乖也乖必有難故受
之以蹇所以次睽
蹇利西南不利東北利見大人貞吉
蹇難在東北文王圓圖艮坎皆在東北也若西南則
無難矣所以利西南大人者九五也舊註坤方體順
而易艮方體止而險又云西南平易東北險阻皆始
于王弼弼曰西南為地東北為山後儒從之遂生此
說而不知文王卦體乃與解卦相綜也
彖曰蹇難也險在前也見險而能止知矣哉蹇利西南
往得中也不利東北其道窮也利見大人往有功也當
位貞吉以正邦也蹇之時用大矣哉(難乃旦反知音智)
以卦德卦綜卦體釋卦名卦辭而贊之難者行不進
之義也坎之德為險居卦之前不可前進此所以名
為蹇也然艮止在後止之而不冒其險明哲保身者
也不其智哉往得中者蹇綜解二卦同體文王綜為
一卦故雜卦曰解緩也蹇難也言解下卦之坎往而
為蹇上卦之坎所以九五得其中也訟卦剛來而得
中者坎自需上卦來故曰來此卦解自下卦往故曰
往其道窮者解上卦之震下而為蹇下卦之艮也蹇
難在東北今下于東北又艮止不行所以其道窮文
王圓圖東北居圓圖之下西南居圓圖之上故往而
上者則入西南之境矣故往得中來而下者則入東
北之境矣故其道窮往有功之往即往得中之往故
利見九五之大人則往有功當位者陽剛皆當其位
也八卦正位坎在五艮在三今二卦陽剛皆得正位
有貞之義故貞吉漸卦巽艮男女皆得正位故彖辭
同若以人事論往得中者是所往得其地據形勝而
得所安也若非其地其道窮矣往有功者所依得其
人也蓋陽剛中正以居尊位則其德足以聮屬天下
之心其勢足以汲引天下之士故往有功正邦者所
處得其正正則行一不義殺一不辜而不為所以能
明信義于天下而邦其底定矣有此三者方可濟蹇
故歎其時用之大與坎睽同
象曰山上有水蹇君子以反身修德
山上有水為山所阻不得施行蹇之象也君子以行
有不得者乃此身之蹇也若怨天尤人安能濟其蹇
惟反身修德則誠能動物家邦必達矣此善于濟此
身之蹇者也
初六往蹇來譽
往來者進退二字也本卦蹇字從足艮綜震震為足
故諸爻皆以往來言之譽者有智矣哉之譽也往以
坎言上進則為往入于坎矣來以艮言不進則為來
艮而止矣○六非濟蹇之才初非濟蹇之位故有進
而往則冒其蹇退而來則來其譽之象占者遇此亦
當有待也
象曰往蹇來譽宜待也
待者待其時之可進也
六二王臣蹇蹇匪躬之故
王者五也臣者二也外卦之坎王之蹇也中爻之坎
臣之蹇也因二五在兩坎之中故以兩蹇字言之六
二艮體有不𫉬其身之象故言匪躬匪躬者不有其
身也言王臣皆在坎陷之中蹇而又蹇不能濟其蹇
六二不有其身者因此蹇蹇之故也張巡許遠此爻
近之○六二當國家蹇難之時主憂臣辱故有王臣
蹇蹇之象然六二柔順中正蓋事君能致其身者也
故又有匪躬之象占者得此成敗利鈍非所論矣
象曰王臣蹇蹇終无尤也
力雖不濟心已捐生有何所尤初六以不往為有譽
六二以匪躬為无尤有位無位之間耳
九三往蹇來反
來反者來反而比于二也此爻變坤為水地比來反
者親比于人之象也六二忠貞之臣但其才柔不能
濟蹇蹇而又蹇思剛明之人以協助之乃其本心所
以喜其反也○九三陽剛得正當蹇之時與上六為
正應但為五所隔故來反而比于同體之二三則資
其二之巽順二則資其三之剛明可以成濟蹇之功
矣故有往則蹇而來反之象占者得此亦宜反也
象曰往蹇來反内喜之也
内者内卦之二也二之隂樂于從陽故喜之
六四往蹇來連
連者相連也許遠當祿山之亂乃對張巡曰君才十
倍于遠由是帷帳之謀一斷于巡此六四之來連者
也六二喜之者内之兄弟喜其已之有助也六四連
之者外之朋友喜其人之有才也○六四近君當濟
蹇矣但六四以隂柔之才無撥亂興衰之略于是來
連于九三合力以濟故其象如此占者凡事親賢而
後可
象曰往蹇來連當位實也
陽實隂虚實指九三與獨遠實之實同當位實者言
九三得八卦之正位實當其位也陽剛得其正位則
才足以有為可以濟蹇矣
九五大蹇朋來
陽大隂小大者陽也即九五也言九五之君蹇也朋
指三即九五同德之陽三與五同功異位者也上六
來碩應乎三者也六四來連比乎三者也三有剛實
之才惟三可以濟蹇然三與五非比非應不能從乎
其五惟二與五應乃君臣同其患難者餘四爻則不
當其責者也朋來合乎二以濟蹇則諸爻皆共濟其
蹇矣自下而上曰往自上而下曰來今曰朋來則知
六四三皆來合乎二也朋來之來即來反之來此爻
變坤坤為衆朋之象也自本爻言之所謂當位貞吉
以正邦也自上下諸爻言之所謂利見大人往有功
也所以大蹇朋來○九五居尊有陽剛中正之德當
蹇難之時下應六二六二固匪躬矣而為三者又來
反乎二而濟蹇三之朋既來則凡應乎朋而來碩比
乎朋而來連皆翕然並至以共濟其蹇矣故有大蹇
朋來之象占者有是德方應是占也
象曰大蹇朋來以中節也
中者中德也即剛徤中正之德也節者節制也言為
五者有剛徤之中德足以聮屬之有九五之尊位足
以節制之所以大蹇朋來也
上六往蹇來碩吉利見大人
碩者大也陽大隂小故言大不言大而言碩者九五
已有大字矣來碩者來就三也吉者諸爻皆未能濟
蹇此獨能濟也見大人者見九五也○上六才柔未
能濟蹇且居卦極往無所之益以蹇耳九三乃陽剛
當位衆志之所樂從者反而就之則可以共濟其蹇
矣何吉如之若此者非因人成事也以九五大人之
君方在蹇中上與三利見之共濟其蹇則往有功矣
此其所以吉也故占者來碩則吉而見大人則利也
若舊註來就九五則見大人為重復矣且小象曰志
在内也若就九五則志在外卦不在内卦矣
象曰往蹇來碩志在内也利見大人以從貴也
内指九三對外卦而言則曰内貴指九五對下賤而
言則曰貴志内所以尚賢從貴所以嚴分
䷧(坎下震上)
解者難之散也居險能動則出于險之外矣解之象
也又雷雨交作隂陽和暢百物解散亦解之象也
序卦蹇者難也物不可以終難故受之以解所以次
蹇
解利西南无所往其來復吉有攸往夙吉(解佳買反)
夙早也此教占者之辭言解利西南當往西南若不
往來復于東北之地亦吉但往西南則早得吉不然
來復于東北之地雖吉不若西南之早矣解與蹇相
綜解即解蹇難故文王有此辭无所往者蹇下卦乃
艮止止則不往所以无所往也前儒不知文王序卦
所以註蹇解二卦不成其說
彖曰解險以動動而免乎險解解利西南往得衆也其
來復吉乃得中也有攸往夙吉往有功也天地解而雷
雨作雷雨作而百果草木皆甲拆解之時大矣哉
以卦德卦綜釋卦名卦辭又極言而贊之險之為物
見天則訟見澤則困見山則蹇在外卦則屯惟坎險
在内震動在外是動而出乎險之外得以免于險難
所以名解也自下而上曰往自上而下曰來往得衆
者解綜蹇蹇下卦之艮往而為解上卦之震也震二
爻皆坤土坤為衆故得衆也得中者蹇上卦之坎來
而為解下卦之坎也九二得中與訟卦剛來而得中
同故蹇坎往上曰得中解坎來下曰得中也往有功
即上文得衆也得衆故有功來復東北止得中而已
往西南則得衆有功所以早吉也天地解者雨出于
天雷出于地也窮冬之時隂陽固結不通所以雷不
隨雨及至隂陽交泰則氣解而雷雨交作由是形隨
氣解而百果草木皆甲拆矣甲者萌甲拆者拆開解
之時既至天地不能閉之而使不解則天地之所以
成化功者此解也皆此解之時也所以為大
象曰雷雨作解君子以赦過宥罪
赦過宥罪君子之用刑原當如此非因大難方解之
後當如此也無心失理之謂過恕其不及而赦之不
問有心為惡之謂罪矜其無知而宥之從輕雷雨交
作天地以之解萬物之屯赦過宥罪君子以之解萬
民之難此正雜卦解緩之意
初六无咎
難既解矣六以柔在下而上有剛明者為正應以濟
其不及无咎之道也故其占如此
象曰剛柔之際義无咎也
剛柔際者剛柔相交際也方解之初宜安靜以休息
六之柔四之剛交相為用則不過剛不過柔而所事
皆得宜矣故于義无咎
九二田𫉬三狐得黃矢貞吉
坎為狐狐之象也坎為弓矢之象也中爻離離居三
三之象也又為戈兵戈兵震動田之象也變坤坤為
黃黃之象也狐媚物小人之象黃中色矢直物中直
者君子之象即六五爻所言君子小人○九二陽剛
得中上應六五為之信任于國家大難方解之後蓋
有舉直錯枉之權退小人而進君子者也故能去邪
媚得中直有田𫉬三狐得黃矢之象正而且吉之道
也故其占如此
象曰九二貞吉得中道也
居中而得中道也
六三負且乘致宼至貞吝
坎為輿三居上乘之象也又為盜宼之象也負者小
人之事輿者君子之器此二句雖孔子據理之言然
亦本卦象之所有者蓋三負四乘二四不中不正乃
小人也二得中乃君子也貞者位乃君所與故正也
負且乘固無以正得之之理如漢文帝寵鄧通擢為
太中大夫此負且乘也天子所擢豈不為正後景帝
時下吏是宼之至也此之謂貞而吝○六三隂柔不
中不正而乃居下之上是小人竊高位而終必失之
者也故有負乘致宼之象占者得此雖正亦可羞也
象曰負且乘亦可醜也自我致戎又誰咎也
誰咎者言我之咎也非人之咎也同人又誰咎也言
人誰有咎我者也節又誰咎也言無所歸咎于人也
與節小異
九四解而拇朋至斯孚
而者涉也震為足拇居足下三居震之下拇之象也
二與四同功皆有陽剛之德故曰朋解而拇占中之
象也若舊註以初為拇則剛柔之際義无咎不當解
者也惟負乘之小人則當解之矣○二與四為同德
之朋當國家解難之時四居近君之位當大臣之任
而二為五之正應則四與二皆同朝君子之朋也但
四比于三間于負乘之小人則君子之朋安得而至
惟解去其小人則君子之朋自至而孚信矣故戒占
者必如此
象曰解而拇未當位也
以陽居隂故未當位惟未當位故有解拇之戒
六五君子維有解吉有孚于小人
維者繫也文王坎卦有孚維心此卦上坎下坎故亦
用此維字孚字君子者四與二也吉者君子用事小
人遠退何吉如之孚者信也言信于小人而小人自
退也○本卦四隂六五以隂居尊而三隂從之乃宦
官宫妾外戚之𩔖也然六五近比于四又與九二為
正應皆陽剛之君子也六五若虚中下賢此心能維
繫之則凡同𩔖之隂皆其所解矣所以吉也何也蓋
君子用事自能孚信于小人而小人自退矣此其所
以有解而吉也故教占者必如此
象曰君子有解小人退也
君子維而有解則小人不必逐之而自退矣
上六公用射隼于高墉之上𫉬之无不利(隼思尹反)
上高而無位公也隼祝鳩也鷂屬鷙鳥之害物者也
震為鵠變爻為雉鳥之象也坎為弓居下卦自下射
上之象也震錯巽高之象也墉者墻也高墉者王宫
之墻也變離外闈中空近于六五之君高墉之象也
故泰卦上六亦曰城九二地位故曰田狐則地之走
者也上六天位故曰高隼則天之飛者也𫉬之者𫉬
其隼也隼棲于山林人皆得而射之惟棲于王宫高
墉之上則如城狐社鼠有所憑依人不敢射矣蓋六
五之小人乃宦官宫妾上六之隼則外戚之小人王
莽之𩔖是也○上六柔順得正而居尊位當動極解
終之時蓋能去有所憑依之小人者也故有公用射
隼于高墉而𫉬之象占者得此則小人悖逆之大患
解之已盡矣故无不利
象曰公用射隼以解悖也
以下叛上謂之悖王莽是也繫辭别是孔子發未盡
之意與此不同
䷨(兑下艮上)
損者減損也其卦損下剛卦益上柔卦此損之義也
又澤深山高損其深以增其高此損之象也序卦解
者緩也緩必有所失故受之以損所以次解
損有孚元吉无咎可貞利有攸往曷之用二簋可用享
有孚者言損不可聲音笑貌為之必當至誠也凡曰
損本拂人情之事或過或不及或不當其時皆非合
正理而有孚也非有孚則不吉有咎非可貞之道不
能攸往矣惟有孚則元吉也无咎也可貞也利有攸
往也有是四善矣曷之用者言何以用損也若問辭
也二簋至薄亦可享于鬼神若答辭也享鬼神當豐
不當損曰可用享言當損時至薄亦無害也
彖曰損損下益上其道上行損而有孚元吉无咎可貞
利有攸往曷之用二簋可用享二簋應有時損剛益柔
有時損益盈虚與時偕行
以卦綜釋卦名卦辭本卦綜益卦二卦同體文王綜
為一卦故雜卦曰損益盛衰之始也益卦柔卦居上
剛卦居下損下益上者損益下卦之震上行居損卦
之上而為艮也故其道上行如言柔進而上行也若
以人事論乃剥民奉上民既貧矣君不能以獨富是
上下俱損矣故名損時者理之當然勢之不得不然
者也言文王之所謂二簋可用享者非常道也以其
時當于損所以二簋也本卦損下卦之剛益上卦之
柔亦非常道也以時當損下益上所以損剛益柔也
蓋天下之理不過損益盈虚而已物之盈者盈而不
已其勢必至于消消則損矣物之虚者虚而不已其
勢必至于息息則益矣是以時當盈而損也不能逆
時而使之益時當虚而益也不能逆時而使之損此
皆物理之常亦因時而有損益耳文王之二簋可用
享者亦時而已不然致孝鬼神當豐豈可損乎
象曰山下有澤損君子以懲忿窒欲
澤深山高損下以增高損之象也懲者戒也窒者塞
也忿多生于怒心剛惡也突兀而出其高如山況多
忿如少男乎故當戒欲多生于喜心柔惡也浸滛而
流其深如水況多欲如少女乎故當塞忿不懲必遷
怒欲不窒必貳過君子修身所當損者莫切于此
初九已事遄往无咎酌損之
已者我也本卦損剛益柔損下益上乃我之事也即
韓子莫憂世事兼身事之意遄者速也酌即損剛
益柔有時時字之意○本卦初剛四柔當損初以
益四故有已事遄往之象占者得此固無咎矣然損
剛益柔有時不可以驟損必斟酌而後損也故許其
无咎而又戒之以此
象曰已事遄往尚合志也
尚與上通指四也隂陽正應故合志四之志欲損其
疾而初遄往合其志也
九二利貞征凶弗損益之
貞者即九二之剛中也中則正矣利者安中德以自
守未有不利者也征者不守其剛中之德而有所往
也凶者六五君位本卦性悦此爻變震以悦而動必
容悦以媚上則流于不中不正矣所以凶也弗損者
弗損其剛中之德即貞也益者即利也蓋五雖柔而
居剛非不足二雖剛而居柔非有餘所以損剛不能
益柔也初以剛居剛且欲酌損況二居柔乎何以弗
損而能益二乃五之正應為臣者能為正人君子豈
不有益于君所以損則不益弗損則能益也○九二
剛中當損剛之時志在自守弗損貞之道也故占者
利于此貞若失此貞而有所往則凶矣蓋不變其所
守正以益上故貞則利而征則凶也
象曰九二利貞中以為志也
德以中為美志定則守斯定矣二中以為志所以弗
損益之
六三三人行則損一人一人行則得其友
本卦綜益二卦原是隂陽相配之卦因損下益上正
在此爻所以發此爻辭也益卦下震三為人位人之
象也震為足行之象也又為大塗行人之象也中爻
坤為衆友之象也三人行者益下卦三爻居于損之
上三爻也即彖辭其道上行也損一人者損六三也
一人行即六三也六三行上而居四也三行上而居
四即損下之三而益上之四也益卦下三爻乃一陽
二隂今損一隂以居四則隂陽兩相配矣居四以初
為正應則得其友也兩相得則專三則雜亂三損其
一者損有餘也兩也一人得友者益不足也兩也天
地間隂陽剛柔不過此兩而已故孔子繫辭復以天
地男女發之○本卦綜益損下益上此爻正損益上
下交接之爻故有此象占者得此凡事當致一不可
參以三而雜亂也
象曰一人行三則疑也
一人行得友而成兩則隂陽配合而專一若三則雜
亂而疑矣所以損其一也
六四損其疾使遄有喜无咎
四變中爻為坎坎為心病疾之象也遄即初遄往之
遄初與四隂陽相合當損下之時初即以為已之事
而遄往矣使其初果得遄往則有喜矣所以加一使
字兑悦在下喜之象也○六四隂柔得正與初九為
正應賴其陽剛益已而損其疾故有損其疾之象使
初能遄往則四得損其疾而有喜矣无咎之道也故
其象占如此
象曰損其疾亦可喜也
賴初損疾亦可喜矣而況初之遄往哉
六五或益之十朋之龜弗克違元吉
兩龜為一朋十朋之龜大寳也大象離龜之象也十
者土之成數中爻坤十之象也坤土兩兩相比朋之
象也本卦錯咸故咸九四亦曰朋從綜益益之六二
即損之六五特顛倒耳故亦曰十朋兩象相同或者
不期而至不知所從來也弗克違者雖欲違之而不
可得也○六五當損之時柔順虚中以應九二蓋有
下賢之實心受天下之益者也故有此象占者得此
元吉可知然必有是德方有是應也
象曰六五元吉自上祐也
與大有天祐旅上逮同蓋皆五之虚中也
上九弗損益之无咎貞吉利有攸往得臣无家
居損之時若用剛以損下非為上之道矣安得无咎
安得正而吉又安能行之而得人心也今不損下而
自益是即益其下也九二弗損益之益其上上九弗
損益之益其下所以大得志如此得臣者陽為君隂
為臣三為正應得臣之象也无家者此爻變坤有國
無家之象也故師卦上六坤變艮則曰承家此爻艮
變坤則曰無家可見矣若以理論乃國爾忘家無自
私家之心也若用剛以損下是自私而有家矣○上
九居損之終則必變之以不損居艮之極則必止之
以不損當損下益上之時而能弗損以益下所以无
咎也正而吉也利有攸往也得臣无家也占者有是
德方應是占矣
象曰弗損益之大得志也
无咎貞吉利有攸往得臣无家豈不大得志
䷩(震下巽上)
益與損相綜益之震上而為艮則損下以益上所以
名損損之艮下而為震則損上以益下所以名益序
卦損而不已必益故受之以益所以次損
益利有攸往利涉大川
利有攸往者凡事無不利也利涉大川者言不惟利
所往可以處常亦可以濟變
彖曰益損上益下民說無疆自上下下其道大光利有
攸往中正有慶利涉大川木道乃行益動而巽日進无
疆天施地生其益无方凡益之道與時偕行(下下二字上遐嫁反)
(下如字)
以卦綜釋卦名以卦體卦象卦德釋卦辭而贊之損
損上卦之艮益益下卦而為震也民說无疆就損益
所及之澤而言也益在民也其道大光就損益所行
之事而言也益在君也人君居九重之上而能膏澤
及于閭閻之民則其道與乾坤同其廣大與日月同
其光明何大光如之卦本損上然能損上以益下則
並上亦益矣民益君益所以名益九五以中正位乎
上而六二以中正應之是聖主得賢臣而慶澤自流
于天下矣所以利有攸往也木道乃行者亦如中孚
之舟虚乃風中之木故木道乃行中孚渙皆風木且
本卦象離錯坎亦有水象動而巽者動則有奮發之
勇而不柔弱巽則有順入之漸而不鹵莽所以德崇
業廣日進無疆此以卦德言也震乃剛卦為天天施
者初之陽也巽乃柔卦為地地生者四之隂也天以
一陽施于下則天道下濟而資其始地以一隂升于
上則地道上行而資其生所以品物咸亨而其益無
方此以卦體言也時者理之當其可也言凡益之道
非理之本無而勉強增益之也乃理之當其可而後
增益也如曰日進無疆者以人事當然之理而益也
曰其益无方者以造化自然之理而益也理之所在
當益而益是以自我益之改過遷善不嫌其多自人
益之十朋之龜愈見其吉矣
象曰風雷益君子以見善則遷有過則改
風雷之勢交相助益益之道也善者天理也吾性之
本有也過者人欲也吾性之本無也理欲相為乘除
去得一分人欲則存得一分天理人有善而遷從則
過益寡已有過而速改則善益增即風雷之交相助
益矣
初九利用為大作元吉无咎
大作者厚事也如遷國大事之𩔖是也故曰益以興
利陽大隂小此爻陽故以大言之元吉以功言非諸
爻以效言也○初剛在下為動之主當益之時受上
之益者也六四近君與初為正應而為六四所信任
以其有剛明之才故占者利用為大作然位卑任重
則有所不堪者必其所作之事周悉萬全為經久之
良圖至于元善方可无咎苟輕用敗事必負六四之
信任矣故戒占者以此
象曰元吉无咎下不厚事也
下者下位也厚事者大作也初位卑本不可以任厚
事豈能无咎故必大善而後无咎也
六二或益之十朋之龜弗克違永貞吉王用亨于帝吉
損之六五即益之六二以其相綜特倒轉耳故其象
同損受下之益此則受上之益十朋之龜者寵錫優
渥之象也永貞吉者必長永貞固守其虚中之德而
後可以常保其優渥之寵錫也王用亨于帝者言永
貞虚中之心必如人君之對越在天小心翼翼也此
一句又永貞之象乃占中之象也帝出震齊巽本卦
下震上巽帝之象也○六二當益之時虚中處下蓋
精白一心以事君本無求益之心而自得君之寵益
者也故有或益十朋之龜弗克違之象然爻位皆隂
又戒以永貞必事君如事天而後可以受此益也故
又有王用享于帝之象占者必如是方吉也
象曰或益之自外來也
言不知所從來也與上九自外來同二則吉來上則
凶來
六三益之用凶事无咎有孚中行告公(句)用圭
凶者險阻盤錯也如使大將出師及使至海外之國
豈不是凶三之爻位本凶說文云凶象地穿交陷其
中中爻坤地震極未有不陷者凶之象也无咎者凶
事乃上之所益三不得與焉所以无咎也有孚者誠
信也中行者中道可行之事也凶事乃太過之事故
以中言之告公者告于四也故六四曰中行告公從
圭乃通信之物祭祀朝聘用之所以達誠信也六爻
中虚有孚之象也巽綜兑兑為口告之象也故夬外
卦兑亦曰告自邑泰卦中爻兑亦曰自邑告命震為
玉圭之象也用圭乃有孚之象又占中之象也有孚
以下乃聖人教占者開凶事之路也○六三隂柔不
中不正又居益下之極然當益下之時故有受上之
益而用行凶事之象占者得此可以无咎若以隂柔
不堪此凶事必當有孚誠信以中道可行之事告于
公如用圭通誠信焉庶乎凶事或可免也故又有中
行告公用圭之象教占者必如此
象曰益用凶事固有之也
固有之者本有之也言三之爻位多凶則凶事乃三
之本有也孔子三多凶之句本原于周公之爻辭六
十四卦惟謙卦三爻有吉字餘皆無故三多凶
六四中行告公從利用為依遷國(為字去聲)
中行告公者即三爻以中道可行之事而告于四也
從者巽性順從之象也為字去聲凡遷國安民必為
其依而後遷依者依其形勝也依形勝即所以依民
也如漢高祖之徙長安以其地阻三面可守獨以一
面東制諸侯依其險而遷者也國有所依則不費其
兵不費其財而民有所依矣宋太祖亦欲徙長安因
晉王固諫乃嘆曰不出百年天下民力殫矣以四面
受敵無所依也故周公不曰利用遷國而曰為依遷
國中爻坤國之象也損益相綜損卦艮之一陽下而
遷為益之初兑三之隂上而遷為益之四遷之象也
九五坐于上而三隂兩列中空如天府前後一陽為
之藩屏有所憑依一統之象也故利用為依遷國蓋
遷國安民乃益下中行之大事則非凶事矣故三告
而四從也○四隂得正有益下之志而又有益下之
權者也三乃受四之益者若以中道可行之事告于
四而四從之上下協謀則利用為依遷國而凡事之
可遷移者亦無不利也故其象如此占可知矣
象曰告公從以益志也
八卦正位巽在四四以益下為志故告公從
九五有孚惠心勿問元吉有孚惠我德
惠者即益下之惠也心者益下之心也德者益下之
政也二三皆受上之益者也則益之權在四矣三比
四有孚于四以中行告四四從之五比四有孚于四
四不必告五五亦不必問四矣下于上曰告上于下
曰問蓋正位在四知其必能惠下也所以勿問也故
小象曰勿問之矣巽為命綜兑為口中爻坤錯乾為
言皆告問之象也故三爻四爻五爻曰告曰問五爻
變成艮矣艮止勿問之象也我者五自謂也元吉即
有孚惠德也言四之惠者皆五之德也○九五陽德
中正為益下之主當益之時以益下之惠心有孚于
四不必問而知其元吉矣何也蓋五孚于四五之心
知四必能惠我之德也故有勿問之象而占者元吉
象曰有孚惠心勿問之矣惠我德大得志也
四之小象曰告公從五曰勿問之矣見告問二字為
重上下相聮屬也四曰以益志也五曰大得志也見
四以益下為志而此則大得益下之志也看六爻要
留心小象
上九莫益之或擊之立心勿恒凶
莫益者莫能益也此爻與恒卦九三同亦不恒其德
者也所以下句言勿恒蓋巽為進退不果勿恒之象
也所以莫益也又變坎為盜中爻艮為手大象離為
戈兵坎錯離亦為戈兵盜賊手持戈兵擊之象也此
與蒙卦上九擊字相同通是有此象前儒不識象止
以理度之就說求益不已放于利而行多怨不奪不
饜往往似此失易之旨殊不知益卦不比損卦損剛
益柔有時非恒常之道也若益而不已則日進無疆
其益無方所以立心當恒若不恒不能益而不已則
凶矣○上九以陽剛居益之極極則變而不益矣故
有莫益或擊之象所以然者以其立心不恒也若益
民之心恒久不變則民說無疆矣安有擊之之凶哉
惟其立心不恒所以占者凶
象曰莫益之偏辭也或擊之自外來也
辭者爻辭也偏對正言言非爻辭之正意也正意在
下句言且莫言莫能益也此非到底之辭猶有擊之
之者此是正辭也自外來與六二同但分吉凶耳
周易集註卷八
