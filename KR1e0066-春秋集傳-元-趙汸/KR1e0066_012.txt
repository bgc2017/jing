春秋集傳卷十二元趙汸撰
昭公上
元年春王正月公即位
叔孫豹會晉趙武楚公子圍齊國弱宋向戌衛齊惡陳
公子招蔡公孫歸生鄭罕虎許人曹人于虢
左氏傳曰會于虢尋宋之盟也楚令尹圍請用牲讀
舊書加于牲上而已晉人許之杜元凱曰楚恐晉先
歃故不歃此所以不書盟
三月取鄆
鄆者莒魯所爭邑也(文十二年季孫帥師城鄆襄十二年救台遂入鄆)莒嘗
取之不書外取邑雖取之我猶不書也(據成二年齊取龍不書)
此季孫宿伐莒取鄆則其不言伐莒何為内諱也叔
孫豹及諸侯之大夫會楚公子圍于虢以弭兵尋宋
之盟而宿背叔孫違盟伐莒以取鄆於是莒人愬于
會叔孫幾為戮賴晉趙武固請於楚而後免故不言
伐使若不以師得然而特月以異之(據内取邑不月)譏在内也
夏秦伯之弟鍼出奔晉
左氏傳曰書曰秦伯之弟鍼罪秦伯也榖梁傳曰諸
侯之尊兄弟不得以屬通其弟云者親之也親而奔
之惡也公羊傳曰有千乘之國而不能容其母弟也
六月丁巳邾子華卒
晉荀吳帥師敗狄于大鹵
陳氏傳曰晉自悼公以來狄師不出敗狄至是而再見
其再見何晉彌衰也悼公之伯也魏絳諫曰勞師於
戎而楚伐陳必弗能救是棄陳也悼公不能用其言
卒復有事於無終既失諸侯雖有大鹵之捷何益至伐
鮮虞春秋遂貶晉矣
秋莒去疾自齊入于莒
公子恒稱公子必篡若爭國而後名之莒犂比公生
去疾及展輿展輿弑君而立莒人召去疾于齊則去
疾宜入者也曷為稱之與爭國同也春秋美惡不嫌
同辭展輿已立矣而去疾自外而入則固書之與爭
國者同也苟曰公子去疾則與大夫之以惡入者無
辨矣
莒展輿出奔吳
展輿嘗踰年矣不稱爵未有成之為君者也
叔弓帥師疆鄆田
榖梁傳曰疆之為言猶竟也公羊傳曰與莒為竟也
曷為帥師而往懼不服也高抑崇曰疆者封溝之也
季孫嘗帥師城鄆後復為莒所取今乘莒亂而取之
又帥師以疆之者懼不服也
葬邾悼公
冬十有一月己酉楚子麇卒
陳氏傳曰此公子圍弑其君則其書卒何以君薨赴
也君弑矣晏然赴於他國之君如恒辭猶鄭騑也而
其臣子聽焉相與設應為後之辭甚矣無人紀也從
而書卒所以誅楚之臣子聽賊之所為也圍之未弑
也魯蔡鄭之大夫固知之矣會于甲以齊慶封徇于諸侯
曰無或如齊慶封弑其君弱其孤以盟其大夫慶封曰無
或如共王之庶子圍弑其君兄之子麇而代之以盟諸侯
軍人粲然皆笑史見其事春秋著其心則後世有考矣
楚公子比出奔晉
比與圍兄弟也而為右尹於是不義圍而出則非其
罪矣出非其罪則曷為書之以圍殺立之罪不著於
春秋故書比之出以明變也
二年春晉侯使韓起來聘
夏叔弓如晉
秋鄭殺其大夫公孫黑
此殺有罪也曷為從其恒稱(據楚得臣宜申宋山皆去族)不能以
時討也劉侍讀曰稱國以殺大夫者罪累上也黑有
罪其以累上言之何惡鄭伯也何惡乎鄭伯言不得
討有罪以放乎亂也其放乎亂奈何黑伐良霄而逐
之君弗誅也以為大夫又與公孫楚爭娶徐吾氏君
放楚而盟諸大夫黑於是自以為卿又將為亂疾作
而卧子産使吏數諸其家則幸而勝之爾國君專殺
大夫非王法所得為也然而春秋或與之所以見君
臣之禮扶上而抑下也先王之法不誅不教不誣無
罪及其惡成而罪見誅之無留獄矣豈幸而勝之哉
冬公如晉至河乃復
公如晉弔少姜也及河晉侯使人來辭曰非伉儷也
請君無辱乃還晉猶不敢以嬖寵之喪辱國君也以
公自卑為己甚矣趙武之卒也鄭伯如晉弔及雍乃
復諸侯自卑以事晉者不惟魯也
季孫宿如晉
三年春王正月丁未滕子原卒
夏叔弓如滕五月葬滕成公
杜元凱曰卿共小國之葬禮過厚也葬襄公滕子來
會故魯厚報之
秋小邾子來朝
八月大雩
冬大雨雹
北燕伯款出奔齊
四年春王正月大雨雹
夏楚子蔡侯陳侯鄭伯許男徐子滕子頓子胡子沈子
小邾子宋世子佐淮夷會于申
楚始專合諸侯也申楚地在方城之内合南北諸侯
十有二國于方城之内宋世子與淮夷俱繼小國之君
盖自楚入中國以來所未有而晉人聽焉則宋之盟
為之也晉侯安於宴樂不在諸侯公室以卑政在大
夫而軍政日弛於是中實畏難而文以不爭則雖欲
不以諸侯與楚不可得矣高抑崇曰申之會非與國
則小國而已魯齊衛曹薛邾把不會也宋鄭滕小邾
雖會而終不與也則雖偃然肆志以專諸侯諸侯亦
不得已而從之爾
楚人執徐子
陳氏傳曰楚執舒子吳執鍾離子皆不書此
何以書執徐子危會申之諸侯也自宋之盟中國無
大盟會越九年而十二國之君皆受命于楚於是執
徐子將以威中國也是故其類相執不志為中國危
之故志之也
秋七月
為滅國月也
楚子蔡侯陳侯許男頓子胡子沈子淮夷伐吳
再序諸侯有不與伐者也宋華遂鄭大夫從不書凡
諸侯以兵屬于楚皆不書也
執齊慶封殺之
榖梁傳曰為齊討也慶封弑其君而不以弑君之罪
罪之者慶封不為靈王服也不與楚討也春秋之義
用貴治賤用賢治不肖不以亂治亂也孔子曰懷惡
而討雖死不服其斯之謂與陳氏傳曰執齊慶封何
以伐吳慶封再奔吳吳予之朱方此執有罪也曷為
不再言楚子(據會于戚晉侯執曹伯再言晉侯)不予楚以討齊慶封
之辭也猶曰諸侯執之焉耳申之會楚始專合諸侯
春秋之大變也訖于厥憖諸夏無會同者十年而楚
執齊慶封放陳招殺蔡般假討賊之義以號于天下
由是而滅賴滅陳滅蔡矣
遂滅賴
遂滅國何以不日(據襄十年諸侯會于柤遂滅偪陽)異其事於中國
也諸侯滅國不日必有謂而後日甚則不月吳楚滅
國不月必有謂而後月甚則日一滅國也而所以詳
略不同春秋治吳楚固與中國異也
九月取鄫
其言取之何兼之也莒滅鄫不能救於是鄫叛而來
不能以興滅繼絶之義請于天子告于方伯而遂兼
之是鄫卒滅於我也故特月以異之(據内取國不月)
冬十有二月乙卯叔孫豹卒
五年春王正月舍中軍
左氏傳曰卑公室也舍中軍則何以為卑公室季孫
宿以三分公室為未足於是舍中軍四分公室季氏
擇二二子各取其一皆盡征之而貢于公則魯公寄
食於三家不復有民矣陳氏傳曰舍中軍從祀先公
皆善辭也微國史無以知舍中軍為季氏專魯從祀
先公為陽虎專季氏也然則春秋固不可以無史與
豈惟春秋孔氏之述六經也則以歴世之史筆削之
焉爾史行於天下六經修於聖人萬世之後史與經
並傳有以考吾之所去取者矣春秋固東遷之史也
舍中軍從祀先公是季孫宿陽虎之事魯史云然我
何加損焉不没其實焉爾矣苟其文不可以不是正
則有筆削苟不必是正雖無筆削可也
楚殺其大夫屈申
公如晉
夏莒牟夷以牟婁及防兹來奔
榖梁傳曰莒無大夫(據莒大夫盟會皆書人)其曰牟夷以地來
重地也及防兹以大及小也公羊傳曰其言及不以
私邑累公邑也
秋七月
為下事月也
公至自晉
戊辰叔弓帥師敗莒師于蚡泉
秦伯卒
冬楚子蔡侯陳侯許男頓子沈子徐人越人伐吳
其曰徐人越人便文也故便文則曰徐人越人復其
恒稱則曰徐曰於越皆從史文也劉侍讀曰吳楚徐
越雖比於荒裔而其實不同吳太伯之後也楚祝融
之後也徐伯益之後也越大禹之後也其上世皆有
元德顯功通乎周室與中國冠帶之君無異徐始稱
王楚後稱王吳越因亦稱王王非諸侯可當稱也故
春秋擯諸中夏雖然猶不欲絶其類也是以列號則
舉其本封書爵則黜其僭竊推之可遠引之可來此
聖人慎絶人亦春秋之意也
六年春王正月把伯益姑卒
葬秦景公
始會秦葬也
夏季孫宿如晉
左氏傳曰拜莒田也
葬把文公
宋華合比出奔衛
秋九月大雩
楚薳罷帥師伐吳
冬叔弓如楚
齊侯伐北燕
七年春王正月暨齊平
燕及齊平也左氏傳曰暨齊平齊求之也榖梁傳曰
暨者不得已也不言燕蒙上文也州公如曹六年春
正月寔來齊侯伐北燕七年春王正月暨齊平皆蒙
上文也陳氏傳曰平不書必關於天下之故而後書
於是燕大夫比以殺公之外嬖公懼奔齊齊侯伐燕
納簡公庶幾天下之大義也而取燕姬與其寳賂而
還不書平是與齊以定燕也靈公以來齊首敗伯主
之約納晉欒盈叛人也納北燕伯猶庶幾乎天下之
大義而卒與之平是黨亂臣逆子也是故昭定而下
春秋多罪齊書伐衛遂伐晉圍衛齊襲莒暨齊平盟
于鹹次于伍氏皆罪齊也夫子曰齊景公有馬千駟
死之日民無得而稱焉盖不予齊也
三月公如楚
叔孫婼如齊涖盟
夏四月甲辰朔日有食之
秋八月戊辰衛侯惡卒
九月公至自楚
冬十有一月癸未季孫宿卒
十有二月癸亥葬衛襄公
八年春陳侯之弟招殺陳世子偃師
榖梁傳曰鄉曰陳公子招今曰陳侯之弟招何也盡
其親所以惡招也兩下相殺不志乎春秋此其志何
也世子云者惟君之貳也云可以重之存焉志之也陳氏
傳曰兩下相殺雖世子不書(據陳佗曹負芻)此何以書斥君之
辭也陳侯鮑卒佗殺太子而自立曹伯盧卒負芻殺
太子而自立猶兩下相殺也初哀公元妃生偃師而
嬖二妃屬其子留於公子招公子過哀有廢疾招殺
其世子偃師而立留哀公經而死哀有世子矣又屬
其嬖子於二公子為是殺世子則譏不但其人也書
曰陳侯之弟招殺陳世子偃師陳侯溺卒斥君之辭
也
夏四月辛丑陳侯溺卒
叔弓如晉
楚人執陳行人干徵師殺之
陳公子留出奔鄭
留已立矣其曰公子何也(據莒展輿出奔不言公子)不以留首惡
也公子招立公子留使干徵師告于楚楚人執而殺
之公子留奔鄭不曰陳留蔽罪於立之者也是故衛
公子瑕楚公子比嘗篡立矣苟有立之者則首惡不
在其人故其殺皆曰公子
秋蒐于紅
師田違禮自僖文而後不書者五公矣蒐于紅何以
書自僖公救齊而後將帥無公臣凡師皆大夫師之
苟軍政不出於公則閱治田狩之事不足譏也於是
舍中軍三家分魯而自為師乃蒐于紅以大閱焉盖
魯君無民於是始則其事與師田違禮者不侔矣故
大蒐于比蒲于昌閒終春秋悉書之詳著其世變以
譏大夫之不臣也陳氏傳曰蒐于紅也自根牟至于
商衛革車千乘皆三家之師也自是而屢蒐皆三家
所以耀武焉爾是故莊桓之狩必言公昭定之蒐不
言公矣
陳人殺其大夫公子過
於是公子招歸罪於公子過而殺之陳無君者五月
矣曷為稱人以殺與討亂同辭公子過與殺偃師者
也以其罪宜討故不曰招殺而稱人以殺以為猶國
人殺之也
大雩
冬十月壬午楚師滅陳執陳公子招放之于越殺陳孔
奐葬陳哀公
曰滅曰執曰殺曰葬皆楚子也(據傳楚子在師)則曷為但稱
師異其文以異其事也楚子奉孫吳以討於陳曰將
定而國陳人聽命而遂縣之(十一年傳文)則是楚人以詐
滅中國而已是故滅陳滅蔡皆不稱楚子稱楚子則
疑於楚莊(據滅蕭入陳皆稱楚子)于是乎特書日以甚之盖陳
蔡非近楚之小國比也以楚滅陳蔡而中國不能救
大其變故皆日以謹之陳孔奐者公子招之黨也放
招而殺奐見楚人之暴而非能用刑也不言大夫(據放)
(與殺皆書大夫)略外討也黎錞氏曰葬陳哀公非我往會而
書也楚既滅陳以其君在殯因取而葬之事與齊侯
葬紀伯姬同經已而書楚滅陳則執陳公子招殺陳
孔奐葬陳哀公皆蒙上文云爾
九年春叔弓會楚子于陳
許遷于夷
夏四月陳災
外災不月其月異亡國也公羊傳曰陳已滅矣其言
陳火何存陳也高抑崇曰陳雖已滅而土地人民猶
在焉不與楚滅之故還繫之陳
秋仲孫貜如齊
冬築郎囿
十年春王正月
夏齊欒施來奔
秋七月季孫意如叔弓仲孫貜帥師伐莒
陳氏傳曰舍中軍矣曷為書三卿帥師四分公室叔
弓為意如貳也於是伐莒叔弓佐意如序於仲孫貜
之上而叔孫婼居守自是訖春秋魯有四卿而權歸
三家
戊子晉侯彪卒
九月叔孫婼如晉葬晉平公
十有二月甲子宋公成卒
不書冬史闕文
十有一年春王二月叔弓如宋葬宋平公
夏四月丁巳楚子虔誘蔡侯般殺之于申
此討賊也雖誘殺之疑若無罪春秋深惡楚子貶而
稱名何也虔本心欲圖其國不為討賊舉也名之所
以正其罪也故其自相殺不名(據十六年楚子誘殺戎蠻子)書日
謹之也(據宣十八邾戕鄫子不日)故其自相殺不月(亦據殺戎蠻子)榖
梁傳曰何為名之謹之而名之也稱日稱地謹之也
地謹之也公羊傳曰楚子虔何以名絶曷為絶之為
其誘討也此討賊也雖誘則曷為絶之懷惡而討不
義君子不與也孫明復曰般之罪不容誅矣楚子貪
蔡土地殺之不以其罪故生而名之不得以討賊論
當坐誘殺蔡侯般也
楚公子棄疾帥師圍蔡
五月甲申夫人歸氏薨
大蒐于比蒲
左氏傳曰齊歸薨大蒐於比蒲非禮也晉叔向曰魯
公室其卑乎君有大喪國不廢蒐有三年之喪而無
一日之慼
仲孫貜會邾子盟于祲祥
不月略之也(例在成元年)
秋季孫意如會晉韓起齊國弱宋華亥衛北宫佗鄭罕
虎曹人把人于厥憖
謀救蔡而弗克也楚師在蔡晉荀吳曰不能救陳又
不能救蔡為盟主而不恤亡國將焉用之於是合九
國之大夫于厥憖而不能師使狐父請蔡于楚弗許
則韓起之懦也
九月己亥葬我小君齊歸
冬十有一月丁酉楚師滅蔡執蔡世子有以歸用之
曰滅曰執曰用之皆楚子也其稱師何以其懷詐以
滅中國而絶其世與爭諸侯之日不同故異其事也
其日謹之也孫明復曰言世子有者有未立也父殺
國圍拒守危困以至於死未立可知也劉侍讀曰楚
子虔誘蔡侯般殺之世子有守國楚師圍之八月而
不能服於是乎虐用之古者父母之仇不與共天下
寢苫枕戈終身則有之為者盡於世子矣陳氏傳曰
滅而以歸未有言執者言執弗臣之之辭也是故均
之為滅國也嘗臣之矣書曰以沈子嘉歸殺之未嘗
臣之也書曰執蔡世子有以歸用之
十有二年春齊高偃帥師納北燕伯于陽
榖梁傳曰納者内不受也北燕伯何以不名不以高
偃名北燕伯也諸侯不相名而況於大夫其可以名
諸侯乎
三月壬申鄭伯嘉卒
夏宋公使華定來聘
公如晉至河乃復
五月葬鄭簡公
楚殺其大夫成熊
秋七月
冬十月公子憖出奔齊
於是叔仲小南蒯公子憖謀出季氏而憖更其位憖
告公而遂從公如晉取郠之役莒人愬于晉晉有平
公之喪未之治也故辭公公子憖遂如晉既而南蒯
懼不克以費叛如齊子仲還及郊遂奔齊以其罪有
關於一國之故故不日以異之(例見閔二年)如晉不書(據二)
(年公如晉至河乃復季孫宿如晉書)不以謀季氏累吾君也
楚子伐徐
晉伐鮮虞
伐鮮虞何以曰晉外之也晉盟主也楚滅陳晉不能
救滅蔡欲救而不能棄中國諸侯於楚聽其吞滅莫
甚於此時而甘心於羣狄尚得謂主夏盟乎陳氏傳
曰晉主諸夏之盟春秋之外秦以晉故也外鄭亦以
晉故也則其外晉何晉之君卿無中國之志也楚虔
弑君之賊也而執齊慶封放陳招殺蔡侯般假討賊
之名以盟諸夏而晉連年有事於狄鮮虞吳入郢於
越入吳晉猶圍鮮虞也詳於狄事而不詳於楚則晉
無中國之志也於是外晉是故自成襄之春秋晉雖
或競於楚略之不書也而敗狄於交剛于大鹵滅赤
狄潞氏滅赤狄甲氏及留吁則詳志之
十有三年春叔弓帥師圍費
内邑言圍皆叛也費叛曷為不書(據獲麟後有成叛)家臣叛
其大夫而非叛君也是時三家分魯尺地一民皆非
魯君之有故家臣得假張公室之美以亢其大夫故
圍鄆圍郈皆不言叛苟非叛其君則不足志也劉侍
讀曰使周之王必無廢文武之法諸侯雖大國誰敢
慢諸侯必無僭天子其大夫孰陵大夫必無脅其君
其陪臣孰叛故南蒯雖以費叛入齊而春秋不書非
釋蒯不治也事有本末法有原眚其不正相乘非一
日之積季氏不得以叛名蒯正已而物正此之謂王
者之術
夏四月楚公子比自晉歸于楚弑其君虔于乾谿
公子比自晉歸于楚則何以言弑其君以比首惡也
楚子虔弑立而比出奔比與虔未嘗一日相君臣也
則以比首惡何也虔兄也比弟也虔君楚十有三年
則比一亡公子爾於是比歸自立而虔縊則比首惡
矣比歸自立則其見殺猶曰公子何(據篡立者見殺不稱公子)比
之歸非其意也棄疾脅比而立之又殺而代之則比
不得為篡國矣故春秋加比以弑君而不罪比之篡
國加以弑君則君臣之義正不罪比之篡國則棄疾
之惡萬世不可掩矣弑君者日不日加弑也榖梁傳
曰歸一事也弑一事也而遂言之以比之歸弑比不
弑也公羊傳曰比之義宜乎效死不立
楚公子棄疾殺公子比
陳氏傳曰比蒙首惡之名則殺之宜稱人其曰楚公
子棄疾殺公子比何靈王之弑棄疾為之也則是以
公子殺公子爾非討賊也杜元凱曰不書弑君位未
定也左氏傳曰棄疾即位名曰熊居
秋公會劉子晉侯齊侯宋公衛侯鄭伯曹伯莒子邾子
滕子薛伯把伯小邾子于平丘
八月甲戌同盟于平丘
左氏傳曰齊服也陳氏傳曰晉復合諸侯也晉之合
諸侯由是止鄟陵之後參盟復作晉非盟主矣孫明
復曰自宋之會大夫專盟會者十年申之會楚子專
盟會者又十年晉昭公一旦與劉子合諸侯同盟于
此乘楚靈弑逆之禍而已晉乘楚靈弑逆之禍與劉
子合諸侯同盟果何所為哉故自是訖召陵諸侯復
不出者二十四年而為鄟陵之盟矣胡侍講曰其曰
同盟劉子與盟也
公不與盟
陳氏傳曰會于沙隨不見公則譏不在魯也於是邾
子莒子愬魯于晉晉侯不見公書曰公不與盟譏魯
之辭也向也黑壤公不與盟則諱不書盟今也不諱
譏魯之辭也於溴梁於祝柯嘗為魯執邾莒矣而魯
亟出師又納其叛人於是邾莒愬於晉晉為有辭於
魯也而公遂不與盟晉之不自彊於主盟由重丘而
後皆大夫爾以晉之不自彊於主盟而復合諸侯於
是劉子臨之叔向謀之謀夏猶有屬焉而齊人不可
鄭人爭承魯人不與盟晉之合諸侯由是止鄟陵之
後參盟復作則魯誠與譏焉爾
晉人執季孫意如以歸
胡侍講曰稱人以執非伯討也季氏伐莒取鄆以自
封殖而使其君民食於家不臣甚矣晉人若按邾莒
所愬之狀究南蒯子仲奔叛之因告於諸侯以其罪
執之請於天子以大義廢之則方伯之職修矣今乃
辭魯君而執意如則是貨財而已非責其無君臣之
義也安得為伯討乎
公至自會
蔡侯廬歸于蔡
陳侯吳歸于陳
廬者蔡靈侯之孫也吳者陳哀侯之孫也其曰蔡侯
陳侯既即位後而來告也皆稱名繼絶也此自楚也
其不言自楚何楚滅而後楚復之不為功也此皆滅
國也其言歸何何休氏曰故使若有國自歸者也孫
明復曰二國之命制在楚人以自歸為文所以抑彊
楚而存中國也榖梁傳曰此未嘗有國也使如失國
辭然者不與楚滅也
冬十月葬蔡靈公
趙伯循曰既復國以禮改葬魯往會也
公如晉至河乃復
吳滅州來
十有四年春意如至自晉
陳氏傳曰大夫不至必見執也而後致亦危之也
三月曹伯滕卒
夏四月
秋葬曹武公
八月莒子去疾卒
冬莒殺其公子意恢
殺意恢者蒲餘侯也曷為以國殺書譏不在相殺也
莒子卒國人欲出郊公而立莒子之弟庚輿蒲餘侯
殺公子意恢郊公奔齊則意恢者郊公之所與存亡
者也故書其殺以明變也然則郊公出而庚輿入何
以不書春秋公子爭國非有辨於疑似之際則不書
也既郊公見出而庚輿以公弟立苟無嫌於亂適春
秋奚議焉是故書鄭忽曹羈不書莒郊公書鄭突曹
赤不書莒庚輿
十有五年春王正月吳子夷末卒
二月癸酉有事于武宫籥入叔弓卒去樂卒事
左氏傳曰禘于武宫叔弓涖事籥入而卒去樂卒事
禮也胡侍講曰衛有太史柳莊疾君曰若疾革雖當
祭必告是知禮不告也有事於宗廟大臣涖事籥入
而卒於其所去樂卒事可也
夏蔡朝吳出奔鄭
六月丁巳朔日有食之
秋晉荀吳帥師伐鮮虞
伐鮮虞嘗狄晉矣曷為復書荀吳一伐鮮虞也當楚
人滅中國而晉不能救則狄之以示義當中國無楚
患而晉大夫亟從事於戎狄則復其恒稱以見實春
秋於晉楚之際無不盡其辭矣
冬公如晉
春秋集傳卷十二
