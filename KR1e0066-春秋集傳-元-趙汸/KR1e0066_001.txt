春秋集傳卷一元趙汸撰
隱公
春秋曷為始於隱公春秋之初諸侯無主自相侵伐
中國大亂夷狄乘之天子不正而後能伯者興焉本
其禍端所起皆在隱公之世春秋撥亂反正必治其
源是故始於隱公也孫明復曰東遷之後周室微弱
平王莫能中興迨隱而死故詩自黍離而降書自文
侯之命而絶春秋自隱公而始也
元年春王正月
元年者公之始年也春周時也王正月周月也王者
受命必改易正朔以統一諸侯春秋侯國之史故加
王於正也春秋編年以紀事事以日決者繫日淹日
者繫月踰月者繫時此無事則何以書正月公雖不
以禮即位猶朝廟告朔與人更始故史書其正月榖
梁傳曰謹始也公何為不言即位左氏傳曰攝也惠
公元妃孟子卒繼室以聲子生隱公再娶仲子生桓
公惠公薨桓公幼立桓為太子而已攝君位以俟桓
長然後授之是隱之志也史之所記皆君事也行其
禮則書不行則不書策書之大體也夫子作春秋有
筆焉有削焉策書之大體義有無待於筆削者吾無
加損焉春秋魯史也凡策書大體天事二曰時序曰
災祥王事二曰天子之命曰天王崩葬内事二十曰
公即位曰逆夫人曰夫人至曰世子生曰公夫人外
如曰薨葬曰孫曰夫人大歸曰内女卒葬曰來歸曰
大夫公子卒曰公出疆曰大夫出疆曰會盟曰出師
曰用民力曰時田時祀越禮曰軍賦改作踰制曰取
國邑曰國受兵外事八曰諸侯來朝曰大夫來曰諸
侯卒葬曰相執曰出奔曰弑君曰殺大夫曰滅國其
書於策者皆存而不削而一國之本末具焉以為魯
春秋也
三月公及邾儀父盟于蔑
及者暨也榖梁傳曰及者内為志焉爾凡特相盟内
之志曰及外之志曰會儀父者邾子克之字也附庸
之君未王命恒稱名稱字者貴之蔑魯地也邾至儀
父能自列於諸侯於是隱攝位求好於邾而其君來
盟故魯人貴之春秋名號從主人不以正不正内特
相盟日雖及大夫日(據六年艾莊十二年防之類)及微者日(據八年浮)
(來)及内外日(據二年于唐)此何以不日隱能以大下小異
於離盟之非義者故不日以别之以日為恒則不日
以見義也
夏五月鄭伯克段于鄢(鄢音偃)
此鄭伯之弟段出奔共也(據秦伯之弟鍼出奔晉)其曰鄭伯克
段何(外伐叛邑史不志)修春秋之特筆也春秋筆削不足以
盡義而後有變文變文不足以盡義而後有特筆凡
特筆必有正於君臣父子之間者也段姜氏愛子也
嘗欲立之武公弗許莊公立使居京祭仲曰都城過
百雉國之害也君將弗堪公曰多行不義必自斃子
姑待之公子吕曰國不堪貳君將若之何公曰無庸
將自及聞其將襲鄭而後討焉段之罪易見而鄭伯
之惡難知也曰克則鄭伯之情見矣君臣之義母子
之恩兄弟之倫盡矣左氏傳曰如二君故曰克不言
出奔難之也穀梁傳曰克者見段之有徒衆也殺世
子母弟目君賤段而甚鄭伯也何甚乎鄭伯甚鄭伯
之處心積慮成於殺也陳氏傳曰克之為言勝也以
千乘之國勝其弟云爾先君之子稱公子有謂稱弟
必篡若爭國也而後但名之(據齊小白陽生莒去疾邾捷菑)段不得
列於子弟之稱矣于鄢言在外也
秋七月天王使宰咺來歸惠公仲子之賵(咺音烜賵芳鳳反)
宰氏也咺名也凡王朝大夫未爵稱字上士中士稱
氏名下士稱人賵者助喪之物也惠公之喪踰年矣
曷為於是焉歸之魯不赴也仲子在則其兼之何懲
其不赴無及於事則兼之也禮諸侯不再娶仲子者
惠公再娶之夫人也天子曷為兼賵之禮之失自王
朝始有自來矣王命之見於策者無不書而得失見
矣王人來不月(據來聘歸脤不月)其月著非禮也(據來賵含會葬來求)
(皆月)以不月為恒則月為變也
九月及宋人盟于宿
宋魯合也及者何大夫卑名氏不登於策則直書其
事而已外卑者嘗稱人宿宋之附庸也魯求成於宋
故即其附庸之國而為盟榖梁傳曰卑者之盟不日
冬十有二月祭伯來(祭齊去聲)
祭伯者畿内諸侯也言來以王臣之禮接也王臣無
外交祭與魯同出周公於是祭伯以其私來魯人以
王臣之禮接之故但言來也逮莊公而祭叔來聘舍
是王臣無私交魯者矣其月異其事也(據諸侯來朝不月)諸
侯不言來言來者必介狄也(據介葛盧白狄)祭伯畿内諸侯
也與介狄同辭而史無文以異之故書其月也(據州公來)
(書月著例)
公子益師卒
蒙上事月也春秋有蒙上事月者有為下事月者皆
以著例決之益師者孝公之子也諸侯之子稱公子
公子之子稱公孫公孫之子賜族為氏雖公子公孫
也未命則但名之益師稱公子則既命者也東周禮
失大夫皆自命於諸侯其賜族者世為卿策書之大
體存而世卿之失見矣大夫卒日左氏傳曰公不與
小斂故不書日
二年春公會戎于潛
戎徐州之戎魯公伯禽所征者會者會其君也啖叔
佐曰言戎以號舉君臣同辭何休氏曰凡書會者惡
其虚内務恃外好也古者諸侯非朝時不得踰竟守
其封界而已錄戎者來者勿拒去者勿追程子曰周
衰内外之防既隳方伯連帥不能斥列國之君慎固
封守可也會之非義矣凡離會雖内恒不月略之也
夏五月莒人入向(向音餉)
莒人其大夫也小國非君將恒稱人小國之大夫微
也入者破其國都俘其人民以兵為暴者也春秋之
初曰入曰侵曰伐皆為暴也莒之所慕者向也杞也
魯之所慕者杞也極也鄭之所慕者許也齊之所慕
者紀也力足以兼并則不至於盡奪之不止向之為
國微故卒為莒滅也(據公伐莒取向)不日惡入者也(據隱十年入郕)
(僖二十八年入曹書日)
無駭帥師入極
蒙上事月也無駭公子展之子也榖梁傳曰無駭之
名隱不爵大夫也陳氏傳曰無駭未命大夫也春秋
之初魯有無駭俠鄭有宛詹紀有裂繻則猶有未命
大夫也大夫曷為有言帥師有不言帥師公羊傳曰
將尊師衆稱某帥師將尊師少稱將將卑師衆稱師
將卑師少稱人君將不言帥師書其重者此史文也
夫子修春秋征伐自諸侯出則君將稱君大夫稱人
治在諸侯也征伐自大夫出則大夫將書其大夫治
在大夫也惟内大夫將悉從其恒稱外變文以示義
則内從其恒稱以見實也
秋八月庚辰公及戎盟于唐
此戎請盟也曰及者不得與諸侯特相盟同辭猶言
連而及之微之辭也桓公盟戎書至隱何以不至從
史文也隱攝君位凡行還皆不書至不獨盟戎為然
蓋謙不敢同於正君也
九月紀裂繻來逆女
裂繻紀大夫其曰逆女何國君親迎稱逆女大夫稱
所逆之字大夫為君逆禮無文焉則以君自為逆者
稱之從史文也外逆女不書(據杞伯姬宋伯姬)此何以書公
羊傳曰譏不親迎也國君親迎不書使大夫則書之
略恒以明變也大夫何以不稱使逆之為道不可以
使人者也然則納幣何以稱使納幣使人禮也逆女
使人非禮也非禮者禮無其文禮無其文而稱使是
制禮也其月以别於大夫之自為逆也(據莊二十七年莒慶不月)
榖梁傳曰逆女親者也使大夫非正也子貢曰冕而親
迎不已重乎孔子曰合二姓之好以繼萬世之後何
為已重乎何休氏曰禮所以必親迎者示男先於女
也於廟告本也夏后氏逆於庭殷人逆於堂周人逆
於戶
冬十月伯姬歸于紀
禮婦人謂嫁曰歸反曰來歸婦人從人者也陳氏傳
曰内女為夫人恒書歸不書歸者心有故也是故齊
子叔姬不書歸(文十五年出)郯伯姬不書歸(宣十六年出)杞叔
姬不書歸(成五年出)以為嘗失位也
紀子帛莒子盟于密
外特相盟也外特相盟何以不月(據定七年咸沙八年曲濮皆不月著)
(例)以諸侯之合散在焉異其事也陳氏傳曰外特相
盟不書書紀莒志諸侯之合也程子曰紀子帛者闕
文春秋未有外大夫在諸侯上者
十有二月乙卯夫人子氏薨
仲子也曰子氏則何以知為仲子由三年喪畢考宫
告祭知之也杜元凱曰隱奉桓為太子成其母喪以
赴諸侯也不及哭故不書葬
鄭人伐衛
鄭衛交怨也左氏傳曰鄭共叔之亂公孫滑出奔衛
衛人為之伐鄭取廩延鄭人伐衛討公孫滑之亂也
三年春王二月己巳日有食之
言日不言朔者食在朔後何休氏曰謂二日食也公
羊傳曰日食則曷為日或不日或言朔或不言朔曰
某月某日朔日有食之者食正朔也其或日或不日
或失之前或失之後失之前者朔在前也失之後者
朔在後也榖梁傳曰其不言食之者何知其不可知
也
三月庚戌天王崩
不奔喪諸侯不臣也不書葬魯不會也策書大體存
而諸侯之罪見矣
夏四月辛卯君氏卒
此聲子也則其卒之何以吾君之喪其母不可不志
也志則曷為稱君氏修春秋之特筆也禮女君卒則
妾有攝女君聲子嘗繼元妃之室書曰君氏者攝女
君之稱也於是隱成桓母為夫人而且卒其母如他
娣姪則是桓適而隱庶也春秋特筆以正名因吾君
之喪其母舉其繼室之號卒之明聲子之攝女君禮
也惠公再娶非正也聲子攝女君則隱異於他庶子
再娶非正則桓非適也隱攝而桓弑惠公為之也
秋武氏子來求賻
天王崩魯賻不入也不稱使王未葬也不名未命也
來求月(據求車)不月非王命也(據求金同)榖梁傳曰武氏子
何也天子之大夫也其稱武氏子何未畢喪孤未爵
未爵使之非正也
八月庚辰宋公和卒
卒者曷為或日或不日或不月諸侯日卒正也弔不
備禮則不日赴不以時則不月志其慢也不書卒者
或彼不告或雖告而魯不往也胡侍講曰凡諸侯卒
皆存而不削而交鄰國待諸侯之義見矣
冬十有二月
為下事月也
齊侯鄭伯盟于石門
特盟其不月何(據定七盟于鹹著例)以有關於諸侯之合散也
陳氏傳曰齊鄭合也外特相盟不書必關於天下之
故也而後書莒紀無足道也齊鄭合天下始多故矣
天下之無王鄭為之也天下之無伯齊為之也是故
書齊鄭盟于石門以志諸侯之合書齊鄭盟于鹹以
志諸侯之散是春秋之始終也
癸未葬宋穆公
葬者曷為或日或不日或不月天子葬日諸侯月尊
尊之殺也故天子不及禮不日諸侯不及禮不月諸
侯葬日者僭王禮也此以與夷葬穆公感其立已而
舍馮其侈僭也宜矣胡侍講曰外諸侯或葬或不葬
而交鄰國待諸侯之義見矣
四年春王二月莒人伐杞取牟婁
陳氏傳曰外取邑不書(從公榖例)自隱以前則書之曷為
自隱以前則書之春秋之初猶以取邑為重也(據傳自桓)
(十四年宋以諸侯伐鄭取牛首而後皆不書)
戊申衛州吁弑其君完
州吁公子也不稱公子從史文也劉侍讀曰諸弑君
稱公子公子而為大夫者也公子而不稱公子公子
未為大夫者也孟子曰世衰道微邪說暴行有作臣
弑其君者有之子弑其父者有之孔子懼作春秋又
曰孔子成春秋而亂臣賊子懼此春秋書弑君之義
也是故凡弑君皆有筆而無削以弑逆之罪無分輕
重非筆削所加雖與存策書大體同儔而義之所該
則不專主於存大體而已也
夏公及宋公遇于清
諸侯以禮相見曰會不以禮相見曰遇惟内悉書之
宋公陳侯蔡人衛人伐鄭
諸侯初會伐從州吁之請也宋穆公卒公子馮出奔
鄭州吁未能和其民故請從宋公伐鄭去馮因以定
其位也
秋翬帥師會宋公陳侯蔡人衛人伐鄭
諸侯之師再舉也翬不稱公子隱不爵大夫也於是
宋公再舉伐鄭之師外以定州吁内以除其所惡魯
宋與國也故翬帥師會伐合諸侯以為不義莫甚於
斯矣
九月衛人殺州吁于濮(濮音卜)
稱人以殺討賊之辭也討簒立者不月(據齊無知陳佗)此何
以月予衛人以討賊之義也春秋弑君三十二簒立
者諸侯一與之會則國人聽焉未有能信討賊之義
於天下者若齊無知陳佗殺以其私徒以未會諸侯
不稱君焉爾而衛人卒殺州吁于濮衛人之義信於
諸侯矣濮陳地也陳氏傳曰合五國之衆不能定州
吁而殺于濮于濮言未得國也見衛之有臣子也
冬十有二月衛人立晉
繼故不書立(據宋馮禦說晉黑臀周)此其書立何予衛人以立
君之義也州吁殺其君而立諸侯又為之會伐以定
焉而衛人不君也卒討之逆公子晉而立之晉桓公
弟也不曰公子嗣位也書曰衛人立晉而討賊立君
之義信於天下矣然則千乘之國皆擅置其君可乎
為諸侯受之天子正也州吁弑其君而立上無天子
下無方伯諸侯又為之會伐以定之國人討賊立君
而春秋與之者權也權非聖人莫能與也
五年春公矢魚于棠
君舉必書策書之大體也
夏四月葬衛桓公
諸侯月葬正也
秋衛師入郕(郕音成)
報其侵也衛之亂也郕人侵焉故衛師入郕惡入者
不日(據隱二年莒入向僖三十三年秦入滑昭十八年邾入鄅)此何以不月有以
來之也已之施人也不以道而後人之報物也失其
平春秋獨有察焉故外入國有以來之則不月(據十年宋)
(衛入鄭僖二十二年鄭入滑文五年秦入鄀與此同)求民情以麗邦法譏禍始
而塞亂源王者之事也
九月考仲子之宫初獻六羽
考者宫成安主而祭之名也仲子三年喪畢以祔廟
則無二適祔於女君則非妾以其先君再娶之夫人
而子為太子故别立宫以祭之然則禮乎曰非禮也
諸侯不再娶先君之失非臣子所得議故以義起為
之者也范寗氏曰羽翟羽舞者所執不言六佾者言
佾則干在其中婦人無武事獨奏文樂也程子曰魯
以天子禮樂祀周公後世遂用於羣廟仲子别宫故
不敢同羣廟而用六羽也曰初獻見用八之僭也
邾人鄭人伐宋
邾人先鄭大夫自以其班也
螟(音冥)
螟蟲災也螟不書自莊以前則書之高抑崇曰春秋
書螟三書螽十有一其為災也螟輕而螽重及其久
也輕者不勝書書其重者耳
冬十有二月辛巳公子彄卒
宋人伐鄭圍長葛(鄭邑)
陳氏傳曰宋鄭交怨也伐國不言圍邑(從榖梁例)自僖以
前則書之春秋之初猶以圍國為重也(據傳自僖十八年邢狄圍)
(衛菟圃不書至二十六年書椘人伐宋圍緡不書)
六年春鄭人來渝平(渝羊朱反)
魯鄭合也渝平言變而為平也孫明復曰平翬會諸
侯伐鄭之怨也胡侍講曰離宋魯之黨也平國月(據宣)
(十五年宋人及椘人平昭七年暨齊平定十年及齊平皆月)其不月者(據定十一年及鄭平)
(與此同)魯與諸侯之合散繋焉故不月以異之以月為
恒則不月為變也陳氏傳曰平不書(據傳明年宋及鄭平宣七年鄭)
(及晉平之類)心關於天下之故而後書書鄭渝平以志諸
侯之合書及鄭平以志諸侯之散是春秋之所終始
也
夏五月辛酉公會齊侯盟于艾
左氏傳曰始平于齊也陳氏傳曰春秋之初宋魯衛
陳蔡一黨也齊鄭一黨也於是鄭始平魯鄭方交惡
於王而亟平齊魯將以合諸侯焉爾
秋七月
公羊傳曰此無事何以書春秋雖無事首時過則書
春秋編年四時具然後為年
冬宋人取長葛
長葛不言鄭因上文也
七年春王三月叔姬歸于紀
叔姬者伯姬之娣也娣姪與適俱行史不書重適也
待年於國不與適俱行則書之
滕侯卒
卒者曷為或名或不名左氏傳曰不書名未同盟也
凡諸侯同盟於是稱名故薨則赴以名禮也赴以名
則亦書之不然則否避不敏也
夏城中丘(魯邑)
土工曰築築邑曰城吳先生曰凡城築必書慎封守
重民力也春秋城邑三十四聖人皆存而不削得失
因可見矣葉夢得曰魯之城邑多出於畏齊畏晉畏
邾畏莒不然則大夫強而自城其邑未有無故而為
之者也不能以時舉其政事致而為之備以奪農時
春秋所以書也
齊侯使其弟年來聘
左氏傳曰結艾之盟也諸侯之聘魯者皆必以事焉
故施而不報非邦交之舊矣故凡列國來聘皆不月
(據楚子使薳罷來聘月)略之也
秋公伐邾
内師加小國皆言伐加大國但言侵變文也惟外師
悉從其恒稱内變文以示義則外從其恒稱以見實
也左氏傳曰公伐邾為宋討也公與儀父盟于蔑矣
為宋討而渝蔑之盟則其曰伐者以衆陵寡而已
冬天王使凡伯來聘
凡伯王卿士也凡王朝公卿不名稱爵以配國邑東
遷諸侯不王天子不能討猶加聘問以懷撫之非時
聘之舊矣故凡王臣來聘皆不月(據宰咺毛伯皆月)略之也
戎伐凡伯于楚丘以歸
此執也其言伐何(公羊例)變文也諸侯止諸侯曰執雖
止天子之大夫亦曰執春秋謹内外之辨故不曰執
而變文以異之曰伐曰歸不與戎人之執天使也楚
丘衛地也
八年春宋公衛侯遇于垂(衛邑)
外特相遇不書書宋衛以其不誠乎瓦屋之盟也瓦
屋之盟齊將以平三國也而宋公請先見於衛宋猶
未釋于鄭也明年而齊魯會防又明年而齊魯與鄭
伐宋宋人衛人入鄭則垂之遇為之也
三月鄭伯使宛來歸祊(祊榖梁作邴祊音崩祊鄭祀太山邑)
榖梁傳曰邴者鄭所受於天子而祭泰山之邑也公
羊傳曰天子有事于泰山諸侯從泰山之下諸侯皆
有湯沐之邑焉左氏傳曰鄭伯請釋泰山之祀而祀
周公以泰山之祊易許田鄭伯使宛來歸祊不祀泰
山也胡侍講曰祊近魯許近鄭各以近者相易也凡
外臣以事來言其事不月(據僖二十一年楚受宜中獻捷成八年宋使公孫夀)
(納幣之類)雖來歸田邑不月(據宣十年齊歸濟西田定十年歸鄆讙龜隂田之類)鄭
莊以祊易許且結許為辭故月以異之
庚寅我入祊
歸邑不言入(據鄆讙龜陰)此其入何公羊傳曰難也榖梁
傳曰内弗受也祊遠於鄭鄭不能有而後來歸魯人
懼其不服故以兵入也其日(據取邑入國不日)異其事也陳
氏傳曰入未有言我者言我交之之辭也
夏六月己亥蔡侯考父卒
辛亥宿男卒
秋七月庚午宋公齊侯衛侯盟于瓦屋(周地)
陳氏傳曰諸侯初参盟也榖梁傳曰諸侯之参盟於
是始有参盟然後有盟主矣春秋之初宋魯衛陳蔡
一黨也齊鄭一黨也鄭有志於叛王而合諸侯於是
渝平於魯齊亦為艾之盟以平魯為瓦屋之盟以平
宋衛所謂成三國也東諸侯之交盛矣程子曰自是
傾危之俗成民不立矣
八月葬蔡宣公
九月辛卯公及莒人盟于浮來
公及大夫盟不言公(據及齊高徯晉處父盟)曷為言公及莒人
盟榖梁傳曰可言公及人不可言公及大夫杜元凱曰
莒人微者不嫌敵公侯也
螟
冬十有二月無駭卒
九年春天王使南季來聘
榖梁傳曰南氏姓也季字也范寗氏曰季之字者明
命為大夫也
三月癸酉大雨震電庚辰大雨雪(雨雪去聲)
榖梁傳曰癸酉大雨震電庚辰大雨雪志䟽數也八
日之間再有大變隂陽錯行故謹而日之也杜元凱
曰書癸酉始雨日也夏之正月微陽始出未可震電
既震電又不當大雨雪也劉子政曰雷未可以出電
未可以見雷電既以出則雪不當復降皆失節也雷
電陽也雨雪隂也陽不能閑隂氣縱逸將為害也
挾卒(挾音叶)
榖梁傳曰挾弗大夫者隱不爵大夫也隱之不爵大
夫何也曰不成君也
夏城郎
秋七月
冬公會齊侯于防
内特相會也特相會不書惟内悉書之左氏傳曰宋
公不王鄭伯為王左卿士以王命來告伐宋會于防
謀伐宋也
十年春王二月公會齊侯鄭伯于中丘
離會雖内不月必参會而後月以不月為略則月為
詳也左氏傳曰會于中丘盟于鄧為師期也
夏翬帥師會齊人鄭人伐宋
左氏傳曰羽父先會齊侯鄭伯伐宋陳氏傳曰此中
丘諸侯也曷為會稱君伐稱人略之也春秋舉重一
役而再有事不悉書苟再見必前目而後凡也(公羊傳例)
一役而再見但人之略之也
六月壬戌公敗宋師于菅(菅音奸)
凡師戰而勝敵皆月敗某師勝敗相當但言戰必大
崩也而後言戰言敗績從史文也公敗外師不日(據莊)
(十年長勺乘丘僖元年于偃)其日甚之也臣既會伐而君又親將
以自為功故甚之也
辛未取郜辛已取防(郜音告)
受之於師曰取(據郜大鼎濟西田汶陽田非有人來歸)榖梁傳曰取邑
不日(據僖三十三年伐邾取訾婁不日)此其日何也不正其乘敗人
而為利取二邑故謹而日也
秋宋人衛人入鄭
外入國有以來之不月伐宋王命也則入鄭何以不
月鄭伯以王命伐宋不能正其罪取二邑不歸天子
而歸于魯墮天子之令以報私讎而宋不服於是入
鄭故略之也
宋人蔡人衛人伐戴鄭伯伐取之
伐取之謂俘其衆也於是九月戊寅鄭伯入宋不書
明年十月鄭伯以虢師伐宋大敗宋師不書有王命
也
冬十月壬午齊人鄭人入郕
外入國何以日左氏傳曰討違王命也外入國有三
以惡入者不日有以來之不月必以王命(據此入郕)若伯
主有討於諸侯(據僖二十八年晉侯入曹)而後日春秋之初王命
猶行於天下也命虢公伐曲沃立哀侯於翼則天子
猶有廢置也鄭伯以齊人朝王則諸侯猶享覲也宋
公不王鄭伯以王命討之伐宋鄭有辭矣而蔡衛郕
不會蔡衛固宋之黨也而郕亦不為無罪春秋於伐
宋書人入鄭不月譏鄭伯也敗宋師取二邑書日蔽
罪於魯也然而王命不可以二君廢故入宋不書入
郕書日以謹之各當其罪也春秋之初王命猶行於
天下故不王之罪在諸侯罪在諸侯雖小國不可以
無討自有伯者而後責歸於齊晉盖有不得已焉耳
十有一年春滕侯薛侯來朝
來朝不月(據鄫子來朝)略之也春秋必小國也而後朝大
國來朝非邦交之舊矣榖梁傳曰諸侯來朝犆言同
時也累數皆至也
夏公會鄭伯于時來(鄭地)
左氏傳曰謀伐許也
秋七月壬午公及齊侯鄭伯入許
内入國不日(據隱二年入極桓二年入杞)必公將而後日(據此入許哀七)
(年入邾)甚之也陳氏傳曰於是許莊公奔衛不書非其
罪也凡奔非其罪不書奔非其罪莫甚於被兵者也
杜元凱曰還使許叔居之故不言滅也
冬十有一月壬辰公薨
此弑也而曰薨從史文也魯史之法内大惡諱於是
公子翬弑君而桓與聞乎故則桓為逆首故諱之也
公羊傳曰公子翬諂乎隱公謂隱公曰百姓安子諸
侯說子盍終為君矣隱公曰否吾使修塗裘吾將老
焉公子翬恐若其言聞乎桓於是謂桓曰吾為子口
隱矣隱曰吾不反也桓曰然則奈何曰請作難弑隱
公於鍾巫之祭焉榖梁傳曰公薨不地弑也隱之不
忍地也左氏傳曰不書葬不成喪也陳氏傳曰春秋
内外恒異辭遇弑君父之大哀則吾何忍言之是故
書薨而不地薨十二公所同也不地隱閔所獨也然
則雖諱而亂臣賊子之獄具矣
春秋集傳卷一
