春秋集傳卷二元趙汸撰
桓公
元年春王正月
榖梁傳曰桓無王其曰王何也謹始也
公即位
何休氏曰即就也先謁廟明繼祖也還之朝正君臣
之位也事畢而反凶服焉桓本貴當立所以為簒者
隱權立桓北面事隱也榖梁傳曰繼故不言即位正
也先君不以其道終即子弟不忍即位也繼故而言
即位是與聞乎弑也先君不以其道終已正即位之
道而即位是無恩於先君也
三月公會鄭伯于垂(衛邑)
桓以簒立而修好于鄭也
鄭伯以璧假許田
左氏傳曰卒易祊田也榖梁傳曰非假而曰假諱易
地也禮天子在上諸侯不得以地相與也許田者魯
朝宿之邑也邴者鄭伯之所受命而祭泰山之邑也
用見魯之不朝於周而鄭之不祭泰山也公羊傳曰
易之則其言假之何為恭也此魯朝宿之邑也其稱
田何田多邑少稱田邑多田少稱邑
夏四月丁未公及鄭伯盟于越
榖梁傳曰及者内為志焉爾程子曰桓公欲結鄭好
以自安故既與許田又為盟也
秋大水
公羊傳曰記災也
冬十月
二年春王正月
榖梁傳曰桓無王其曰王何也正與夷之卒也
戊申宋督弑其君與夷及其大夫孔父
督宋大夫其名未賜族也孔父嘉不名者天子之命
大夫也及猶并也蒙上文之辭也大夫殺大夫曰兩
下相殺兩下相殺不志乎春秋於是督將殺君而并
及其大夫則異乎兩下相殺之獄矣故不别言殺而
曰及蒙弑君之文以見其罪也左氏傳曰宋殤公十
年十一戰民不堪命孔父嘉為司馬督為太宰先宣
言曰司馬則然已殺孔父而弑殤公召莊公於鄭而
立之榖梁傳曰孔父先死其曰及何也書尊及卑春
秋之義也督欲弑君而恐不立於是先殺孔父孔父
閑也公羊傳曰及者何累也弑君多矣舍此無累者
乎曰有仇牧荀息皆累也舍仇牧荀息無累者乎曰
有有則此何以書孔父生而存則殤公不可得而弑也
滕子來朝
是滕侯也曷為稱子自貶以朝大國也諸侯朝聘之
禮以命數為節周制也春秋小國於大國朝而不聘
滕國貧懼玉帛之將不足以備數而魯人靳以侯伯
之禮接之因貶其爵損其儀以成兩君之好焉庶乎
不致絶物以興戎也杞侯也而稱子薛侯也而稱伯
自貶以事大國不惟滕也
三月公會齊侯陳侯鄭伯于稷以成宋亂
成平也會未有言其所為者其言成宋亂何為會稷
言故也諸侯之會自参以上必言故(據十一年會袲伐鄭襄三十年)
(會澶淵宋災)不言故必一事而再見者也(隱十年會中丘下書伐宋桓十)
(六年會曹下書伐鄭)非再見也而不言故皆伯者之事也左氏
傳曰督以郜大鼎賂公齊陳鄭皆有賂故遂相宋公
會于稷以成宋亂為賂故立華氏也陳氏傳曰弑君
之禍接迹於天下於是焉始向也合五國之君大夫
以定州吁而州吁訖於討今也合四國之君以立督
督遂相宋莊弑君之禍接迹於天下四君為之也
夏四月取郜大鼎于宋戊申納于太廟
此宋之賂也不曰宋人歸之受之于會也張主一曰
郜大鼎郜所造噐也榖梁傳曰桓内弑其君外成人
之亂受賂而退以事其祖周公弗受也
秋七月
為下事月也(據來朝著例不月)
杞侯來朝
蔡侯鄭伯會于鄧
左氏傳曰始懼楚也鄧蔡地也外特相會非有關於
天下故不書楚為中國之害於是始故書之其月(據離)
(會不月)異其事也
九月入杞
左氏傳曰討不敬也杞侯爵也而國貧玉帛之將不
能備數又以先代之後恥自貶損偃然以侯伯成禮
而還以是為不敬也
公及戎盟于唐
桓之盟皆日其會皆月及戎盟何以不日異桓事也
春秋日月之法於桓之盟會既别治之與諸侯異故
盟戎不日亦不使與隱公同也(據隱二年盟戎書日)
冬公至自唐
公行何以致或不致以不致為恒則致以見義以致
為恒則不致以見義公會夷狄恒不致(據僖會椘哀會吳不書至)
則其致盟戎何春秋華夷之辨莫嚴於吳楚戎非所
當先也致盟戎而筆削之情見矣
三年春正月公會齊侯于嬴(齊地)
左氏傳曰成昏于齊也杜元凱曰以國君娶夫人不
由媒介自與齊侯會而成昏非禮也
夏齊侯衛侯胥命于蒲
歃血要誓為盟不盟而相諭為胥命胥命不書(據莊二十)
(一年鄭虢胥命于弭)此何以書志齊衛之合也
六月公會杞侯于郕
左氏傳曰杞求成也
秋七月壬辰朔日有食之既
言日言朔食正朔也榖梁傳曰既者盡也有繼之辭
也
公子翬如齊逆女
翬稱公子始命為卿也
九月齊侯送姜氏于讙(魯地)
公羊傳曰諸侯越竟送女非禮也此入國矣何以不
稱夫人自我言齊父母之於子雖為鄰國夫人猶曰
吾姜氏榖梁傳曰禮送女父不下堂母不出祭門諸
母兄弟不出闕門送女踰竟非禮也左氏傳曰凡公
女嫁于敵國姊妹則上卿送之公子則下卿送之於
大國雖公子亦上卿送之於天子則諸卿皆行公不
自送於小國則上大夫送之
公會齊侯于讙
胡侍講曰為齊侯來乃逆而會之是公之行其重在
齊侯而不在姜氏非禮也
夫人姜氏至自齊
榖梁傳曰其不言翬以之來何也公親受之于齊侯
也公羊傳曰翬何以不致得見乎公矣
冬齊侯使其弟年來聘
左氏傳曰致夫人也杜元凱曰古者女出嫁又使大
夫隨加聘問在魯而出則曰致女在他國而來則總
曰聘孔穎逹氏曰是行聘禮而致之其意言不堪事
宗廟則欲以之歸也吳先生曰齊侯親送女至魯竟
歸未幾又使貴介弟致之見其愛女之至情之私非
禮之正也
有年
榖梁傳曰五榖皆熟為有年楊士勛氏曰有年書於
冬者五榖畢入計用豐足然後書之公羊傳曰有年
以喜書也大有年亦以喜書也有年何僅有年也大
有年何大豐年也
四年春正月公狩于郎
榖梁傳曰四時之田皆為宗廟之事也春曰田夏曰
苖秋曰蒐冬曰狩公羊傳曰常事不書此何以書譏
遠也杜元凱曰三王異正朔而夏數為得天周禮大
司馬仲冬教大閱遂以狩田是田狩從夏時也違其
常處故書地以譏之皆策書之大體也
夏天王使宰渠伯糾來聘
左氏傳曰父在故名吳先生曰宰冡宰渠邑伯爵糾
名也天子之卿當書邑爵而不名父在子襲其爵邑
故特書名以見其有父也杜元凱曰不書秋冬史闕
文
五年春正月甲戌己丑陳侯鮑卒
榖梁傳曰鮑卒何為以二日卒春秋之義信以傳信
疑以傳疑左氏傳曰再赴也於是陳亂文公子佗殺
太子免而代之公疾病而亂作國人分散故再赴
夏齊侯鄭伯如紀
外相如何以書以紀之卒滅於齊也左氏傳曰齊侯
鄭伯朝于紀欲以襲之紀人知之春秋之初能以詐
取人國者惟鄭莊公莊嘗挾齊魯以入許今又輔齊
以圖紀紀季之酅猶許叔之東偏也胡侍講曰紀人
主魯故來告其事魯史承告故備書於策春秋存而
不削以著齊侯滅紀之罪明紀侯去國之由也
天王使仍叔之子來聘
公羊傳曰仍叔之子天子之大夫也其稱仍叔之子
何父老子代從政也榖梁傳曰不正父在子代仕之
辭程子曰古者士無世官周衰官人以世卿大夫之
子得代父任事故仍叔受命來聘而使其子代行也
葬陳桓公
不書月禮不備也
城祝丘
高抑崇曰祝丘近齊邑也
秋蔡人衛人陳人從王伐鄭
三國稱人皆微者也其言從王伐鄭何榖梁傳曰舉
從者之辭也魯方黨鄭故王命不及於魯而三國自
以其事來告也王師敗績不書為王室諱也鄭武公
莊公相繼為平王卿士平王欲分政於虢而鄭輒叛
桓王立虢公為右鄭伯為左以相王室於是鄭伯以
王命伐宋討其不庭而取宋二邑以歸魯挾齊入許
以自封鄭罪故宜討也王一奪其政而遂不朝王室
無人焉爾昔者厲王之禍諸侯釋位以間王室宣王
有志而後效官當是之時南征北伐無不如意周室
赫然中興焉則以方叔召虎尹吉甫仲山甫之徒為
之臣也今王承幽厲傾覆漸靡之後所仗以伐鄭者
果何人邪若虢公林父周公黑肩宰渠伯糾者固鄭
伯之所弗忌也然而王卒自將以伐鄭戰于繻葛皇
輿敗績焉春秋是以為桓文作也
大雩
孔穎逹氏曰其大何非諸侯之雩也月令曰大雩帝
用盛樂是大雩者天子之祭也諸侯雩山川魯雩上
帝故稱大雩别山川之雩也孫明復曰諸侯旱而雩
禮也大雩於上帝非禮也劉侍讀曰說者皆曰成王
賜魯天子禮樂禮有天子諸侯之别自伏羲以來未
之有改成王者周之盛王也其惑歟魯之有天子禮
樂殆周之末王賜之非成王矣昔者魯惠公請郊廟
之禮於天子天子使史角往惠公止之其後在魯實
始為墨翟之學使成王之世而魯已郊則惠公奚請
(據吕氏春秋)黃先生曰成王勞周公賜魯重祭祀周公於
其廟謂禘也郊與大雩天子之所以有事於上帝者
也成王何為賜之其東遷之始王乎然則謂惠公請
之者近是以其徼福於成王周公故他國不得與也
夫子曰魯之郊禘非禮也周公其衰矣榖梁傳曰雩
得雨曰雩不得雨曰旱左氏傳曰書不時也凡祀啓
蟄而郊龍見而雩始殺而嘗閉蟄而烝過則書以其
歲事之常書之則不勝書因見過而書以見失禮之
中又失禮焉魯史之舊文也雩則曷為或月或不月
雩以已月為正(據經無七月雩者而八月九月雩皆書月則以别於凡雩繫時者皆七月)
(可知)過時之甚者必一月再雩而後日著其瀆也苟甚
遠則又不月異冬雩也
螽(音終)
公羊傳曰記災也
冬州公如曹
外相如何以書以其失國所如不可不書也胡侍講
曰將有其末故先錄其本也杜元凱曰不書奔以朝
出也左氏傳曰淳于公如曹度其國危遂不復
六年春正月寔來(寔音植)
州公自曹來則曰寔來何不以朝禮接也州公者天
子之三公也於是為寓公於曹而來見於魯魯人以
王臣之禮接之故但曰來也其月異其事也杜元凱
曰寔實也不言州公承上五年冬如曹閒無異事省
文從可知也
夏四月公會紀侯于郕(魯地)
左氏傳曰會于郕紀來諮謀齊難也
秋八月壬午大閱
左氏傳曰大閱簡車馬也劉侍讀曰大閱冬事也秋
興之非正也厲農甚矣
蔡人殺陳佗
佗立嘗踰年矣曷為殺陳佗從史文也史曷為但稱
名未有成之為君者也諸簒公子有成之為君者必
列於會而後爵苟不列於會雖踰年但稱名稱名不
成君之辭也(據齊無知莒展輿皆名)榖梁傳曰陳佗者陳君也
何以知其是陳君也兩下相殺不道其不地於蔡也
左氏傳曰陳厲公蔡出也故蔡人殺五父而立之程
子曰蔡桓侯殺陳佗實以私也而書人同於討賊見
討賊者衆人之公也陳氏傳曰蔡人殺陳佗是討賊
之辭也佗之罪不著於春秋曷為以討辭書之佗殺
太子免而立者也然則佗之罪曷不著於春秋陳侯
鮑卒公子與太子爭立猶兩下相殺而已矣兩下相
殺不道兩下相殺不道則其討之何以庶孽亂正統
如之何勿討也
九月丁卯子同生
子同生何以書存策書之大體也程子曰適子生大
事也春秋書之以正國本胡侍講曰其不曰世子何
也天下無生而貴者誓於天子然後為世子
冬紀侯來朝
七年春二月己亥焚咸丘(魯地)
焚火田也孔穎逹氏曰禮昆蟲未蟄不以火田是已
蟄得火田然非謂焚其一澤也禮天子不合圍諸侯
不掩羣劉侍讀曰焚咸丘淫獵之過也古者誅不逐
奔追不越防
夏榖伯綏來朝鄧侯吾離來朝
皆何以名從史文也諸侯同盟則名載於書告終則
名於簡策未有來朝而名者來朝而名者附庸也(據倪)
(黎來)此侯伯也則其名之何古者鄰國世相朝春秋小
國朝大國非姻鄰則同姓也榖鄧者南方近楚小國
遠絶於魯非有往來之舊也終春秋一來朝則亡滅
不復見前無其本後無其末故皆名以詳之也桓之
二年蔡侯鄭伯會于鄧始懼楚也六年而楚人伐隨
謂隨人曰今諸侯皆為判相侵或相殺我有敝甲欲
以觀中國之政請王室尊吾號隨人為之請王室不
聽上無天子下無方伯楚患廹矣小國其獲存乎於
是二君遠朝上國而以楚事來焉非鄰國世朝之比
矣明年而熊通稱王合諸侯于沈鹿天下之大變也
(據六年八月傳與史記楚世家)不書秋冬史闕文
八年春正月己卯烝
公羊傳曰烝冬祭也春曰祠夏曰礿秋曰嘗冬曰烝
常事不書此何以書譏亟也亟則黷黷則不敬君子
之祭也敬而不黷杜元凱曰此夏之仲月非為過而
書為夏五月復烝見瀆也趙伯循曰周雖以建子為
正祭祀則用夏時本月周書曰夏數得天百王所同
亦越我周改正易械以垂三統至於敬授民時廵狩
嘗享猶自夏焉
天王使家父來聘
高抑崇曰謀納后也
夏五月丁丑烝
榖梁傳曰烝冬事也夏興之黷祀也志不敬也程子
曰非時復烝者必以前烝為不備也其黷甚矣
秋伐邾
冬十月雨雪(雨去聲)
公羊傳曰記異也何異爾不時也何休氏曰周之十
月夏之八月未當雨雪此隂氣大盛
祭公來遂逆王后于紀
逆后不書(據莊十八年原莊公逆惠后宣六年召桓公逆定后)此何以書自我
為之主也天子取於諸侯使同姓諸侯主之春秋存
策書之大體天子取后于紀命魯主之不可不書也
何以不稱使王者至尊不自為昏主也榖梁傳曰遂
繼事之辭也公羊傳曰大夫無遂事此其言遂何成
使乎我也在其國稱女此其稱王后何王者無外其
辭成矣杜元凱曰天子不親逆使上卿逆而公監之
卿不書舉重略輕也
九年春紀季姜歸于京師
后歸不書(據莊十八年陳媯宣六年齊姜不書)此何以書自我為之主
也春秋存策書之大體魯為天子主昏后歸不可不
書也不月(據内女歸月)略於王史也公羊傳曰其辭成矣
則其稱紀季姜何自我言紀父母之於子雖為天子
后猶曰吾季姜京者大也師者衆也天子之居必以
衆大之辭言之
夏四月
秋七月
冬曹伯使其世子射姑來朝(射音亦又音夜)
榖梁傳曰朝不言使言使非正也使世子抗諸侯之
禮而來朝曹伯失正矣諸侯相見曰朝以待人父之
道待人之子以内為失正矣楊士勛氏曰禮諸侯世
子誓於天子而攝其君則下其君一等未命則以皮
帛繼子男謂會同急趨王命者也曹伯有疾而使世
子攝位來朝非正也
十年春王正月庚申曹伯終生卒
榖梁傳曰桓無王其曰王何也正終生之卒也
夏五月葬曹桓公
秋公會衛侯于桃丘弗遇
衛侯何以不遇中背公而更與齊鄭也不月異常事
從史文也凡内出盟會雖無成事悉書之存策書之
大體也
冬十有二月丙午齊侯衛侯鄭伯來戰于郎
戰者以主及客(公羊傳例)其言來戰何譏不在内也魯自
中丘以來於齊鄭未有異也於是齊鄭謀紀會于郕
紀來謀齊難而魯為紀歸女于京師公會衛侯弗遇
見伐而及之戰焉非得已也孟子曰春秋無義戰彼
善於此則有之彼善於此謂不得已而後戰者也故
變其主客恒辭書曰來戰惡在外也
十有一年春正月齊人衛人鄭人盟于惡曹
外参盟日(據隱八年瓦屋)有大夫不日(據僖十九年曹南)此非大夫
也則何以不日君奪其恒稱同大夫則不日也(據僖二十)
(九年翟泉同)陳氏傳曰此郎之諸侯也曷為戰稱君盟稱
人凡一役而再見者但人之略之也
夏五月癸未鄭伯寤生卒
秋七月葬鄭莊公
九月宋人執鄭祭仲
此宋公也其曰人何略言之也凡執恒稱人諸侯無
專執之道也是祭仲足也何以不名天子之命大夫
也不稱行人(據襄十年良霄十八年石買之類)非使人也又執大夫
不月(凡八著例六)此其書月何執而使之廢置其君故異
之也左氏傳曰祭仲足有寵於莊公為公取鄧曼生
昭公故祭仲立之宋雍氏女於鄭莊公曰雍姞生厲
公雍氏宗有寵於宋莊公故誘祭仲而執之曰不立
突將死亦執厲公而求賂焉
突歸于鄭
突公子也不言公子簒也(例在隱元)不繫鄭蒙上文也以
簒入者不言歸(據齊小白陽生莒去疾言入)此其言歸何簒而言
歸則必言故者也曰宋人執祭仲則突歸之故也曰
戎侵曹則赤歸之故也突以宋歸赤以戎歸此忽與
羈之所由出奔也榖梁傳曰歸易辭也祭仲易其事
權在祭仲也死君難臣道也今立惡而黜正惡祭仲
也劉侍讀曰祭仲之義宜效死勿聽又不能是則若
強許焉還至其國而背之執突而殺之亦可也二皆
不能而黜其君以立不正若仲之為者春秋之亂臣
也
鄭忽出奔衛
君在喪恒稱子既葬矣未踰年稱子(據僖二十五年衛子)踰年
矣未葬稱子(據文九年毛伯來求金不稱王)鄭忽未踰年者也其名
之何也以其見出不得後先君也榖梁傳曰其名失
國也
柔會宋公陳侯蔡叔盟于拆
柔魯大夫不稱氏未賜族也蔡叔蔡侯之弟攝居者
凡諸侯之弟攝居則稱字外參盟有大夫不日雖吾
大夫會之亦不日内外一治也禮卿不會公侯盟甚
矣是故惡其伉也陳氏傳曰以大夫會諸侯盟於是
始
公會宋公于夫鍾
冬十有二月公會宋公于闞(闞口輶反)
十有二年春正月
夏六月壬寅公會杞侯莒子盟于曲池
左氏傳曰平杞莒也
秋七月丁亥公會宋公燕人盟于榖丘
燕人南燕大夫
八月壬辰陳侯躍卒
公會宋公于虛
冬十有一月公會宋公于龜
丙戌公會鄭伯盟于武父
左氏傳曰公欲平宋鄭秋及宋公盟于句瀆之丘宋
成未可知也故又會于虚冬又會于龜宋公辭平故
與鄭伯盟于武父遂帥師而伐宋
丙戌衛侯晉卒
榖梁傳曰再稱日決日義也范寗氏曰明二事皆當
日也陳氏傳曰于以見春秋之有日例也
十有二月及鄭師伐宋
不言公及蒙上文也陳氏傳曰此公及鄭伯也曷為
前稱君後稱師略之也一役而再見者但人之用衆
焉稱師
丁未戰于宋
不言宋及鄭戰(據哀十一年書齊及吳戰)内辭也春秋内外恒異
辭伐者為客受伐者為主由外言之也苟吾君在焉
則不得從外辭從外辭者必會變夷伐中國者也(據哀)
(十一年會吳伐齊)不言師敗績敵也
十有三年春二月公會紀侯鄭伯己巳及齊侯宋公衛
侯燕人戰齊師宋師衛師燕師敗績
紀先鄭序爵也則齊曷為先宋以強大而易周班也
會何以不地以戰會也戰何以不地略之也公欲平
宋鄭朞歲之間會于夫鍾于闞盟于榖丘又會于虛
于龜而宋公辭平遂舍宋而會鄭以伐宋戰焉勝敗
相當而主客之憤未已於是魯鄭連紀宋援齊衛及
燕相與刻期一戰以決焉故略之不言地蒙上文一
譏之也然則安戰戰于宋也桓弑隱宋莊鄭厲皆以
簒立於是同惡相濟又相仇也則齊衛燕紀何為焉
燕役於宋紀附於魯二小國者無足議也齊東方大
國也嘗合諸侯于稷以立華氏取宋賂而定莊公矣
今又挾衛以助宋衛侯朔搆殺其兄以得國父喪在
殯而自將以助宋者亦將以定其位焉耳春秋書戰
二十二以亂濟亂而亟殘其民未有若斯甚者如是
而從其恒辭則不知兩戰為一事不知兩戰為一事
則民隱而用法疑矣故凡春秋之變文皆有辨於嫌
疑之間者也凡君在喪以師行者稱爵從史文也陳
氏傳曰衛朔宋固(成三年)陳溺(襄五年)猶踰年也鄭費(成四)
(年)未踰年亦曰鄭伯甚矣從而志之徒見其悖禮焉
爾故凡春秋辭從主人皆實錄而非修春秋之辭也
三月葬衛宣公
胡侍講曰既與衛人戰曷為葬宣公怨不棄義怒不
廢禮是知古人以葬為重也
夏大水
秋七月
冬十月
十有四年春正月公會鄭伯于曹
無冰
無冰不月終時無冰則志之周之春夏之冬也(例在成元)
(年)榖梁傳曰無冰時燠也
夏五
榖梁傳曰夏五傳疑也胡侍講曰春秋之作因舊史
有可損不能益也
鄭伯使其弟語來盟
來盟不月雖内蒞盟不月略之也榖梁傳曰來盟前
定也諸侯之尊兄弟不得以屬通其弟云者以其來
我舉其貴者也蘇子由曰凡外大夫來盟於魯内大
夫蒞盟於他國皆盟其君
秋八月壬申御廪災
公羊傳曰御廪者粢盛委之所藏也杜元凱曰藏公
所親耕以奉粢盛之倉也榖梁傳曰天子親耕以共
粢盛王后親蠶以共祭服國非無良農工女也以為
人之所盡事其祖禰不若以已所自親者也
乙亥嘗
杜元凱曰先其時亦過也或謂譏其不易災餘而嘗
鄭漁仲曰廟祀必十日戒享越三日而嘗則粢盛已
出廪壬申致齊之初乙亥嘗非災之餘也
冬十有二月丁巳齊侯禄父卒
宋人以齊人蔡人衛人陳人伐鄭
曰以何乞師而自將也陳氏傳曰以一國而用諸侯
之師於是始上無天子下無方伯有以一國而用諸
侯之師此伯之所由興也伯者之令行於天下自是
無書以者矣書以者必中國用夷狄者也左氏傳曰
宋人以諸侯伐鄭報宋之戰也焚渠門入及大逵伐
東郊取牛首
十有五年春二月天王使家父來求車
王者無求曷為言求車有闕文也俄而天王崩七年
而後克葬則諸侯不王之罪大矣其月著非禮也
三月乙未天王崩
夏四月己巳葬齊僖公
五月鄭伯突出奔蔡
何以名辨二君也凡一國而二君者其出入史皆名
之示有辨也鄭伯突辨於忽也衛侯朔辨於黔牟也
衛侯鄭辨於叔武也衛侯衎辨於剽也蔡侯朱辨於
東國也莒子庚輿辨於郊公也邾子益辨於革也惟
北燕伯款不知所為辨齊晏子曰燕有君矣則亦不
可無辨也於是祭仲專鄭伯使其壻雍糾殺之雍姬
以告祭仲殺雍糾而鄭伯出奔則其但言奔何春秋
無費辭為君而奔未有不見出於其臣者也為臣而
奔未有不見出於其君者也但言奔存大體也
鄭世子忽復歸于鄭
忽嗣君也其出也名之則其歸稱世子何特筆以正
名也世子者未嗣位之稱也忽君鄭五月而出奔四
年于外而復歸于鄭於史文不得復稱世子魯人於
突一則曰鄭伯二則曰鄭伯則魯史必不稱忽為世
子探其本正其名書曰鄭世子忽修春秋之特筆也
劉侍讀曰忽之出無鄭者也而又不得稱子則忽之
可以君國者無幾矣春秋别嫌疑明是非以謂忽嘗
為君之世子矣若庶孽得而奪之則天下之適庶亂
矣故正其名與之繼世深惡亂臣賊子之意也胡邦
衡曰復歸者已失國之辭也(據見執不言復歸)
許叔入于許
劉侍讀曰稱入何難也何難焉鄭亂而後入也陳氏
傳曰出罪也入罪也則書之(據鄭良霄宋魚石晉欒盈之類)出非其
罪入罪也則但書入(據齊小白陽生莒去疾類)凡入皆譏也凡入
皆譏也則其曰許叔何以是為宜入也昔者齊鄭魯
三師入許許莊公奔衛鄭人以許東偏奉許叔而使
其大夫獲處許西偏許無君者十有五年忽突之亂
於是叔始得許若許叔可謂能復莊公之宇矣是故
入未有書字者雖公子也弗謂公子此其曰許叔所
以别有罪也叔不書字則疑於齊小白陽生莒去疾
公會齊侯于艾
左氏傳曰謀定許也王貫道曰定許所以撓忽也
邾人牟人葛人來朝
非國君不言朝此皆微者也則其曰朝何也以子代
父也杜元凱曰三人皆附庸之世子其君應稱名故
其子降稱人
秋九月鄭伯突入于櫟
冬十有一月公會宋公衛侯陳侯于袲伐鄭(袲昌氏反)
於是謀伐鄭將納厲公弗克而還則其書伐鄭何為
會袲言故也(據襄二十四年二十五年再會夷儀伐齊不克不書例在二年)惟其為
會言故而未嘗伐鄭是以不書至以桓之盟會恒不
致也宋興魯鄭之憾未釋則曷為謀納厲公昭公復
國非宋魯之利也故又相與釋怨而為會以謀之反
覆皆以私也
十有六年春正月公會宋公蔡侯衛侯于曹
左氏傳曰謀伐鄭也
夏四月公會宋公衛侯陳侯蔡侯伐鄭
納厲公再弗克也明年高渠彌弑昭公立子亹又明
年齊人殺子亹以魯人納突故絶不與通皆不告也
秋七月公至自伐鄭
公會伐恒書至也會盟不至會伐何以致民為重也
致伐不月苟致以四時首月則書其月一時無他事
不敢廢時首也
冬城向
十有一月衛侯朔出奔齊
衛人立黔牟而朔出奔也公羊傳曰朔得罪於天子也
榖梁傳曰天子召而不往也程子曰朔搆其二兄而致
於其死罪大矣然父立之諸侯莫得而治也天子治其
舊惡而廢之宜也(據王人子突救衛朔入于衛放黔牟于周黔牟之立蓋天子之命也)
十有七年春正月丙辰公會齊侯紀侯盟于黃(齊地)
左氏傳曰平齊紀且謀衛故也
二月丙午公會邾儀父盟于趡(趡翠軌反魯地)
夏五月丙午及齊師戰于奚(魯地)
不言其人疆吏也左氏傳曰疆事也
六月丁丑蔡侯封人卒
秋八月蔡季自陳歸于蔡
陳氏傳曰出罪也歸亦罪也則悉書之(據陳黃楚比之類)出
非其罪歸罪也則但書歸(據鄭突曹赤之類)凡歸皆譏也凡
歸皆譏也則其曰蔡季何以是為宜歸也蔡桓侯卒
無子蔡人召季于陳而立之是故歸未有稱字者雖
公子也弗謂公子此其曰蔡季所以别有罪也季不
稱字則疑於鄭突曹赤
癸巳葬蔡桓侯
不稱公文誤也
及宋人衛人伐邾
不言其人微者也左氏傳曰伐邾宋志也
冬十月朔日有食之
言朔不言日夜食也周人以夜半為朔鄭康成曰朔
日日始出其食虧傷之處未復故知以夜食也
十有八年春王正月
桓無王其曰王何也既謹其始必正其終也
公會齊侯于濼(濼朴洛二音)
曷為不言公及夫人(據公及夫人會齊侯于陽榖)如齊夫人之志
也濼非夫人之志也
公與夫人姜氏遂如齊
曰與曰遂繼事之辭也會不言公及夫人則如齊曷
為以繼事之辭言之會公之志也如齊非公之志也
見公制在夫人而不能自克以及其身也
夏四月丙子公薨于齊
左氏傳曰公會齊侯于濼遂及文姜如齊齊侯通焉
公謫之以告夏四月丙子享公使公子彭生乘公公
薨于車杜元凱曰彭生多力拉公幹而殺之公羊傳
曰夫人與弑公也榖梁傳曰其地於外也(據隱弑不地)
丁酉公之喪至自齊
秋七月
冬十有二月己丑葬我君桓公
歲首必書王月桓曷為無王見伯者之所由興也伯
者之興則何以於桓見之諸侯無王莫甚於桓之世
也桓弑隱督弑宋公陳佗殺太子而立鄭突簒其君
兄宋鄭之亂諸侯不能討又從而利之而皆不事天
子不王之罪莫斯為甚矣而未至於無王也鄭莊不
臣繻葛之戰三綱絶矣而諸侯不為變則天下遂至
於無王矣於是齊滅王后之家合四國以抗王師而
納衛朔人心無所底止而後天下伯者興焉夫伯者
之事自古以來未之有也春秋辨實之際明伯者之
興實由諸侯之無王故於桓公之策略不書王而齊
桓晉文有事諸侯悉書之以深絶不臣之諸侯也然
則桓之不終無王何也元年者是君之始十八年者
是君之終不以無王之罪蔽於一國也二年當宋公
之殺不以無王之罪蔽於一人也十年當曹伯之卒
不使是君不得正其終也五年陳侯卒不與正者陳
侯之卒日疑也甲戌己丑非必皆正月之日則陳侯
實卒日不可知故不與正也(據長歷甲戌前年十二月二十一日己丑此年)
(正月十六日大衍歷甲戌正月二十一日己丑二月六日)桓之盟何以皆日其會
何以皆月異桓事也桓弑君者也春秋存策書之大
體内大惡諱之而無以正其罪則是春秋之作徒以
私夫魯而已也是故春秋辭有内外而法無不行辭
有内外故内大惡諱者一國之私也法無不行則日
月之例一以施之者天下之公也雖然春秋為亂臣
賊子作也而法之一施乎内者於弑立無辨焉是内
之弑其君者獨見釋於春秋也將何以示天下故桓
之盟會日月皆從其恒辭以異之而桓罪著矣春秋
不徒諱内惡而亂臣賊子無留獄矣崔子方氏曰春
秋賤桓於桓之事無譏蓋曰桓弟弑兄臣弑君而立
乎其位此其大者不治則其餘無足譏焉耳
春秋集傳卷二
