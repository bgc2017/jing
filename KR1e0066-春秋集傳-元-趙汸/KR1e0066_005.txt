春秋集傳卷五元趙汸撰
僖公上
元年春王正月
榖梁傳曰繼弑君不言即位正也
齊師宋師曹師次于聶北救邢(曹師從二傳聶北邢地)
先言次而後言救何為次言故也
夏六月邢遷于夷儀(邢地)
自遷不書(據文十三年邾遷于繹成六年晉遷于新田之類)有遷之者而後
書(莊元年齊遷紀郱鄑郚十年宋遷宿閔二年齊遷陽)非有遷之者而書則必
有關於一國之存亡者也狄伐邢邢遷于夷儀狄圍
衛衛遷于帝丘皆違難也許遷者四偪於鄭也蔡遷
者一避楚仇也皆有關於存亡者也於是狄伐邢邢
潰而後遷則其不言邢潰何略之也齊桓公存三亡
國以屬諸侯義士猶曰薄德則不待春秋而有議其
非者矣上無天子下無方伯桓公存亡國以屬諸侯
而以衛滅而後存衛邢潰而後存邢没其功諸侯誰
復以捄患為已任者春秋不以功掩過亦不以過掩
功書曰狄伐邢齊人救邢齊師宋師曹師次于聶北
救邢邢遷于夷儀齊師宋師曹師城邢所以全伯者
之功也狄伐邢邢潰斯一國之事守不以累桓公可
也邢衛皆月以别於許之請遷于楚者
齊師宋師曹師城邢
蒙上事月也以楚丘著例決之其月何(據凡城皆不月)以伯
者存亡國也春秋一役再有事者前目而後凡此向
之師也則其再序三國何唯師以國序也(本孔氏故文不可言)
(言諸侯師)
秋七月戊辰夫人姜氏薨于夷齊人以歸
榖梁傳曰夫人薨不地地故也公羊傳曰夷齊地也
桓公召而縊殺之劉侍讀曰哀姜與乎亂殺二子幾
亡國齊桓公討而誅之此伯者所以行乎諸侯之義
也魯以臣子不得討而齊以伯主得舉法
楚人伐鄭
荆始改號曰楚自是有事於諸侯皆稱人其稱人何
以楚僭王號時方中國有伯能聲其罪則其侵伐皆
人之不使與中國君將稱君者同文所以謹予奪之
辯也必中國無伯而後稱君大夫著其彊也雖著其
彊然春秋書楚事無一不致其嚴也與待中國諸侯
伯主君將稱君不同但其辭旨精微學者有弗察爾
八月公會齊侯宋公鄭伯曹伯邾人于檉(檉音頳)
左氏傳曰謀救鄭也公會伯主恒不月此其書月何
謀救鄭而不成救故月以異之凡盟主之會不月雖
公若王卿士會之不月必有功而後月
九月公敗邾師于偃
不日略其事也
冬十月壬午公子友帥師敗莒師于酈獲莒拏(酈音離)
大夫敗日殊之於公也獲者生得也公羊傳曰莒拏
者莒大夫也季子治内難以正禦外難以正其禦外
難以正奈何公子慶父弑閔公走而之莒莒人逐之
將由乎齊齊人不納郤反舍于汶水之上使公子奚
斯入請季子曰公子不可以入入則殺矣奚斯不忍
反命于慶父自南涘北面而哭慶父聞之曰此奚斯
之聲也吾不得入矣於是抗輈經而死莒人聞之曰
吾已得子之賊矣以求賂于魯魯人不與為是興師
而伐魯莒無大夫莒拏何以書高抑崇曰凡小國大
夫不名接我則名之
十有二月丁巳夫人氏之喪至自齊
不稱姜蒙上文也一事而再見者蒙上文魯人諱殺
哀姜春秋無文以見義故蒙上文不稱姜見此致夫
人之喪即齊人以歸者也孔穎逹氏曰齊人治哀姜
之罪取而殺之則位絶於魯矣僖公外欲固齊以居
厚内存母子之義故請而葬之諱其殺也劉侍讀曰
夫人與於亂桓公正其罪而討之則安可復配宗廟
哉曰夫人姜氏薨于夷齊人以歸則上之行乎下也
義已矣故臣子可緣伯主之命以尊宗廟伯主亦可
緣天子之法以絶魯私請今齊以公義討之而魯以
私意請之君子以為非義不可通於春秋
二年春王正月城楚丘
其月何(據城不月)以伯者存亡國也此衛邑也不繫之衛
有伯主之令也凡伯主之令以内辭書之李堯俞曰
號令主於天子則中國為一所以正伯者之事也故
緣陵亦不繫杞然則孰城之内之微者也不言諸侯
城之離至不可得而序也榖梁傳曰其不城衛何也
衛未遷也
夏五月辛巳葬我小君哀姜
虞師晉師滅下陽
虞曷為序大國之上三公封國先庶邦也此虢邑也
何以不繫之虢古者王畿千里天子親制之寰内諸
侯不與列國同也非國而言滅者重取天子之地故
變其文也林少穎曰天子之地非諸侯所得取故云
滅使若國然
秋九月齊侯宋公江人黃人盟于貫
左氏傳曰服江黃也張主一曰江黃近楚之國也惟
宋與盟不煩諸侯也
冬十月不雨
一時不雨書時(據莊公十一年)踰時不雨書首月每時一書者
告廟也穀梁傳曰不雨者勤雨也
楚人侵鄭
三年春王正月不雨
夏四月不雨
榖梁傳曰一時言不雨者閔雨也閔雨者有志乎民
者也
徐人取舒
公羊傳曰其言取之何易也孫莘老曰取國不言滅不
絶其祀也許翰氏曰舒楚與國徐人取之倚諸齊也
六月雨
榖梁傳曰雨云者喜雨也喜雨者有志乎民者也左
氏傳曰自十月不雨至於五月不曰旱不為災也
秋齊侯宋公江人黃人會于陽榖(陽榖齊地)
左氏傳曰謀伐楚也
冬公子友如齊涖盟
不月略之也(例在桓十四)公羊傳曰涖盟者何往盟乎彼
也
楚人伐鄭
四年春王正月公會齊侯宋公陳侯衛侯鄭伯許男曹
伯侵蔡蔡潰遂伐楚
公會伐恒不月此何以月以伐楚也(據定四年侵楚同不月)楚
僭王肆暴天子不能治中國不能討也桓公糾合諸
侯二十餘年乃克有事于楚累世不振之夙憤由是
而伸故月以謹之陳氏傳曰春秋舉重凡師再有事
不悉書苟悉書也則以遂言之兵事言遂必天下之
大故自入春秋楚浸強矣而不見於經敗蔡師以蔡
侯獻舞歸聖人懼焉而諸侯之交兵非以定簒弑則
修怨而已矣問不及楚也桓公始有志夷夏之分於
是伐楚而以侵蔡召諸侯書曰遂伐椘言志不在蔡
也
次于陘(陘音刑楚地)
陳氏傳曰書次何用見桓之不戰而詘楚也
夏許男新臣卒
諸侯卒于外地在會曰會在師曰師此卒于師者其
不言卒于師何併下文也春秋無費辭詳於下則略
於上也
楚屈完來盟于師盟于召陵(召音邵)
楚無大夫其曰屈完何以其來盟錄之也不言使(據袁)
(婁書齊侯使國佐來盟)外之也春秋謹内外之辯桓公方有討
於楚楚雖服猶不得與中國兵交使其在間者同文
也來盟于師日(據袁婁)此何以不月猶未許其同於齊
盟也(據僖二十二年邢二十一年鹿上三十二年狄宣十一年辰陵)公羊傳曰曷為
再言盟喜服楚也楚荆蠻也而亟病中國肆其吞噬
之毒中國不絶如綫桓公救中國而攘強楚使帖服
以此為王者之事也陳氏傳曰桓公合九國之衆以
討楚兵未有盛於此者也雖楚強足以一戰矣而臨
楚不戰楚人為之詘使其大夫即盟于師桓公不欲
臨楚盟屈完退而盟召陵不以阻隘不以君違臣不
以軍容亂國容一動而三善得桓公不但以力服人
矣
齊人執陳轅濤塗
公羊傳曰執者曷為或稱侯或稱人稱侯而執者伯
討也稱人而執者非伯討也此執有罪何以不得為
伯討古者周公東征則西國怨西征則東國怨桓公
假塗于陳而伐楚則陳人不欲其反由已者師不正
故也不修其師而執轅濤塗古人之討則不然也
秋及江人黃人伐陳
八月
為下葬月也
公至自伐楚
致者曷為或致伐或致會(據僖公會温書至自圍許成公會楚皆至救鄭伐鄭)
(襄公會伐鄭定公會侵楚皆至自會)榖梁傳曰有二事偶則以後事致
後事小則以先事致其以伐楚致大伐楚也此從主
人之辭也桓會不致會伐何以致桓會不致安之也
合諸侯之師以伐叛討貳乃中國安危之機君子之
所慎也故雖桓公致之
葬許穆公
小國葬不月於是許男卒于師葬之以侯故月也
冬十有二月公孫茲帥師會齊人宋人衛人鄭人許人
曹人侵陳
大夫會伐不月雖王臣會之不月(莊十四年單伯)此何以月
甚之也(據文三年會晉伐沈同不月)桓公帥諸侯以伐楚楚既成
而陳人以辟軍見討既執其大夫以二國伐之又以
七國之衆侵之桓為已甚矣故月以異之以桓公失
方伯之道也桓公召諸侯以侵蔡伐楚楚既成事當
在蔡桓公委蔡以餌楚而後責於陳其伯圖所及天
下諸侯有以量之矣
五年春晉侯殺其世子申生
其曰晉侯殺之何傳曰殺世子母弟直稱君直稱君
者非有司國人之所得與也禮公侯之罪不以犯有
司刑于隱者不與國人慮兄弟也而况於世子母弟
乎公羊傳曰殺世子母弟直稱君者甚之也高抑崇
曰世子至親非其君自殺之則孰敢殺者是故斥言
晉侯殺世子母弟不書(例在莊公二十二年)此何以書殺無罪
也諸侯之義不得專殺而殺世子母弟有不書者以
君父討子弟而當其罪無以議為也於專殺之中又
有甚焉莫甚於以讒殺其世子故書之舍晉獻公宋
平公無殺世子者矣
杞伯姬來朝其子
榖梁傳曰諸侯相見曰朝伯姬為志乎朝其子也伯
姬為志乎朝其子則是杞伯失夫之道矣諸侯相見
曰朝以待人父之道待人子非正也故曰杞伯姬來
朝其子參譏也高抑崇曰先王之制諸侯未冠而即
位謂之童子侯童子侯不朝不可以成人之禮接也
伯姬歸杞方十三年其子如之何而勝朝之乎
夏公孫兹如牟
牟小國公孫兹曷如牟為娶也娶則曷為不言娶大
夫自逆不得書也大夫以事行者言其事事不得書
但言如重國史也大夫非君命不越竟請於君以行
則書之重君命也公子友如陳葬原仲公子結媵陳
人之婦于鄄大夫皆得越竟以行其私而君命褻矣
公及齊侯宋公陳侯衛侯鄭伯許男曹伯會王世子于
首止(衛地)
曰及以會何桓不主會也(據襄十年諸侯會吳先書會晉侯)桓曷為
不主是會桓公帥諸侯以會王世子而不自為會也
不自為會者尊歸於一也尊歸於一禮之常也程子
曰王世子王之二也不與諸侯列世子出而諸侯會
之故其辭異何休氏曰不可以諸侯會王世子為文
故殊之使若諸侯為世子所會也陳氏傳曰定世子
也於是子帶有寵於惠后世子危不得立桓公率天
下諸侯以會之世子危不得立而為會以定之禮之
變也蘇子由曰首止之會非王志也率諸侯以定世
子為義也然而諸侯不以王命而會世子世子不以
父命而會諸侯衰世之事也
秋八月諸侯盟于首止
公羊傳曰諸侯何以不序一事而再見者前目而後
凡也榖梁傳曰無中事而復舉諸侯(據祝柯重丘間有異事則復舉)
(諸侯馬陵柯陵于戲亳城北平丘無中事不舉諸侯)何也尊王世子不敢與盟
也尊則其不敢與盟何也盟者不相信也故謹信之
不敢以所不信而加之尊者陳氏傳曰會而後盟間
有異事書諸侯盟于某非間有異事也亦書諸侯盟
于某則有不盟者也此其言諸侯則王世子不與盟
也是故會有周人盟無周人書會于某某日諸侯盟
則齊桓之孫也會有周人盟有周人書會于某但曰
某日盟則晉厲之伉也(事在成十七年柯陵)
鄭伯逃歸不盟
陳氏傳曰國君而曰逃賤之也以其背夏盟也胡侍
講曰逃者匹夫之事也其書逃歸不盟深貶之也或
曰首止之會非王志也王使周公召鄭伯曰吾撫女
以從楚可以少安鄭伯喜於王命故逃歸不盟則何
罪乎曰春秋道名分夫義者權名分之中而當其可
之謂也諸侯會王世子雖衰世之事而春秋與之者
是變之中也鄭伯雖承王命而制命非義春秋逃之
者亦變之中也天下之大倫有常有變舜之於父子
湯武之於君臣周公之於兄弟皆處其變者也賢者
守其常聖人盡其變會首止逃鄭伯處父子君臣之
變而不失其中也高抑崇曰齊之服楚圖之非一日
也纔踰年惠王已導鄭伯叛之故中國之不競非獨
諸侯之罪王室亦有以啟之也
楚人滅弦弦子奔黃
陳氏傳曰楚常有大夫(屈完)此穀於菟也則其稱人何
楚大夫將恒稱人也左氏傳曰於是江黃道柏方睦
於齊皆弦姻也弦子恃之而不事楚又不設備故亡
九月戊申朔日有食之
冬晉人執虞公
春秋凡滅無不書虞已滅矣曷為不言滅諱滅也曷
為於此焉諱之春秋諸侯有相滅者矣未有滅天子
寰内之國者於是晉人滅虢又滅虞惡其滅寰内諸
侯以偪天子故為王室諱之也此以歸之(據襄十六年晉人執)
(莒子邾子以歸昭十三年晉人執季孫意如以歸)其但言執之何諱不言滅
則言執不言以歸也春秋筆削不足以盡義而後有
變文故滅虢不書書滅下陽不言取滅虞不書書執
虞公不言以歸以不書為王室諱則變文以明晉罪
也虞公何以不名上公故不名也林少穎曰聖人不
忍周衰諸侯再取其地故不斥言滅而但云晉人執
虞公見晉人執天子三公不道之甚也
六年春王正月
夏公會齊侯宋公陳侯衛侯曹伯伐鄭圍新城(鄭邑)
伐國不書圍邑此其書圍邑何以桓公伐鄭討其叛
夏盟而僅圍其邑也桓公盟諸侯于首止而鄭伯逃
歸不盟以從楚楚人得以窺中國矣於是滅弦不能
問伐鄭僅圍其邑志在詘鄭而憚遇楚師故圍邑不
書於桓公特書之以桓之帖荆為僅耳
秋楚人圍許
陳氏傳曰此楚子也其稱人何楚君將恒稱人也
諸侯遂救許
楚人圍許攻其所必救以解新城之圍也諸侯救許
而楚還楚固畏齊之強也
冬公至自伐鄭
七年春齊人伐鄭
夏小邾子來朝
杜元凱曰郳犂來也邾之别封故曰小邾始得王命
而來朝也何休氏曰齊桓公請天子進之於是以爵
通也
鄭殺其大夫申侯
左氏傳曰鄭殺申侯以說于齊也
秋七月公會齊侯宋公陳世子款鄭世子華盟于寗母
曹伯班卒
公子友如齊
冬葬曹昭公
八年春王正月公會王人齊侯宋公衛侯許男曹伯陳
世子款盟于洮
公羊傳曰王人微者也曷為序乎諸侯之上先王命
也何休氏曰王人銜王命會諸侯諸侯當北面受之
故尊序於上左氏傳曰盟于洮謀王室也杜元凱曰
王人法不與諸侯盟此王室有難使之出盟也榖梁
傳曰兵車之會也
鄭伯乞盟
鄭伯不言如會(據陳袁僑先言如會)則其曰乞盟何以桓公辭
之會而後乞之也
秋狄伐晉
秋七月禘于大廟用致夫人
此哀姜也曷為不言姜氏以前書喪至書葬哀姜閒
無他夫人得略言之也致者致其主於廟也哀姜之
喪八年矣於是始致之何也哀姜淫而與弑不可以
列昭穆秩烝嘗故雖備禮以葬而不殯於廟不祔於
姑也僖公謹於事齊故歴三禘卒致之左氏傳曰禘
而致哀姜焉非禮也凡夫人不薨于寢不殯于廟不
赴于同不祔于姑則弗致也孔穎逹氏曰僖二年除
閔喪為禘五年復禘今八年又禘三年一禘常事不
書禘而致夫人異於常禮故書之陳氏傳曰魯禘非
禮也雖用之羣公之廟不書(據傳禘于襄公禘于僖公之類)有用之
羣公之廟者矣但曰有事譏不在用禘也(事在昭十五年)必
禘于太廟致哀姜也而後書譏在用禘也凡禘恒日
用禘以致不當祔之夫人故不日以異之
冬十有二月丁未天王崩
九年春王三月丁丑宋公御說卒
夏公會宰周公齊侯宋子衛侯鄭伯許男曹伯于葵丘
宰官也周采地范氏曰天官冢宰兼為三公者杜元
凱曰天子三公不字胡侍講曰以冢宰兼三公其職
任重矣而不殊會之何也人臣則有進退之節出入
均勞之義非世子貴有常尊之可比矣陳氏傳曰桓
之會有天子之事三於洮王人同盟焉於是葵丘宰
周公不敢同盟焉盟于首止不但不同盟也而率諸
侯以會世子桓知節矣榖梁傳曰宋其稱子何也未
葬之辭也禮柩在堂上孤無外事今背殯而出會以
宋子為無哀矣
秋七月乙酉伯姬卒
公羊傳曰未適人何以卒婦人許嫁字而笄之死則
以成人之喪治之孔穎逹氏曰禮姊妹在室期出嫁
大功未嫁其夫不為服則兄弟不為降諸侯絶旁期
此將嫁於諸侯當服其本服為之齊衰期故書其卒
也
九月戊辰諸侯盟于葵丘(齊地)
桓盟不日此何以日以桓公之事莫盛於葵丘也桓
公有事諸侯二十餘年矣其盟會之故非以求諸侯
則以謀王室也至葵丘而中夏小康王室安之諸侯
信之其規模方略於是甫定則莫盛於斯矣故桓盟
不日而特日以别之以不日為恒則日以見義也榖
梁傳曰此何以日美之也為見天子之禁故備之也
葵丘之盟陳牲而不殺讀書加於牲上壹明天子之
禁孟子曰五伯桓公為盛葵丘之會諸侯束牲載書
而不歃血初命曰誅不孝無易樹子無以妾為妻再
命曰尊賢育材以彰有德三命曰敬老慈幼無忘賓
旅四命曰士無世官官事無攝取士必得無專殺大夫
五命曰無曲防無遏糴無有封而不告陸淳氏曰盟
稱諸侯明宰周公之不與也
甲子晉侯佹諸卒(佹音詭)
甲子前戊辰五日則曷為繫於後赴在後也雖後之
猶日見春秋日法之嚴也
冬晉里克殺其君之子奚齊
曰其君之子何修春秋之特筆也其不月以庶孽見
弑也榖梁傳曰其君之子云者國人不子也不正其
殺世子申生而立之也陳氏傳曰遇弑雖未踰年稱
君(據齊舍)此其稱君之子何獻公殺申生絀重耳夷吾
而立其嬖子晉之亂獻公為之也故奚齊不稱君而
稱君之子
十年春王正月公如齊
公始朝桓也朝桓何以不致(據魯君如齊晉常書至)朝與會一
體也孫明復曰朝桓安之與他國異也周之制朝聘
也有數春秋必小國而後朝於大國以莊公如齊必
假觀社納幣而後行則諸侯不相朝久矣鄭伯男也
齊人嘗以不朝執其大夫會于首止猶懼其不朝于
齊而逃盟則桓公始伯舍小國未有朝齊者盟于寗
母諸侯官受方物明年而公子友如齊盟于葵丘壹
明天子之禁明年而公如齊蓋桓公制朝聘之數於
是始春秋於會既不致以與桓矣以諸侯朝伯主若
桓公幾可無愧是故亦不致以别之致以為恒則不
致以見義也
狄滅温温子奔衛
温天子寰内之國也滅寰内國不書(據滅虞滅虢)為王室
諱也此何以書王化所不及不可以君臣之禮治則
不必為王室諱也是故王師敗績不書敗績于茅戎
則書之皆春秋之所不治者也杜諤氏曰温者天子
之近國而狄滅之諸侯不能救所以病齊桓者也
晉里克弑其君卓及其大夫荀息
奚齊卓子皆獻公之嬖子也而奚齊有先君之命矣
奚齊不書弑則卓子曷為稱君正里克之罪也奚齊
卓子之為君一也董子曰為人君父而不知春秋之
義者必蒙首惡之名為人臣子而不知春秋之義者
必陷簒弑之罪簒弑之罪易見而首惡之名難知也
春秋微顯而闡幽於申生曰晉侯殺其世子於奚齊
曰晉里克殺其君之子嚴適庶之分以昭獻公首惡
之名也於卓子曰晉里克弑其君正君臣之名以討
里克弑逆之罪也然於奚齊曰弑其君之子則亦異
乎兩下相殺之獄矣明非里克之所讎也是故重耳
拒國人之逆而謝秦伯以辭懼蒙里克之惡以其國
家與人為市也故曰奚齊卓子之為君一也春秋譏
首惡以正其本澄其源則簒弑之罪將一誅而已不
月與奚齊同
夏齊侯許男伐北戎
晉殺其大夫里克
榖梁傳曰稱國以殺罪累上也里克弑二君與一大
夫其以累上之辭言之何也其殺之不以其罪也世
子謂里克曰吾寧自殺以安吾君以重耳為寄矣里
克所為弑者為重耳也夷吾曰是又將弑我乎故殺
之不以其罪也公羊傳曰里克弑二君則曷為不以
討賊之辭言之惠公之大夫也然則孰立惠公里克
也里克弑奚齊卓子逆惠而入惠公曰爾既殺夫二
孺子矣又將圖寡人為爾君者不亦病乎於是殺之
陳氏傳曰討賊不言大夫其言晉殺其大夫里克何
克猶在位也克猶在位則是殺大夫耳在位獨里克
乎督相宋莊公翬相魯桓前乎此矣於是里克殺以
他故而後見焉耳自宋而下弑君無討者凡賊再見
猶夫人也雖若晉里克衛寗喜殺以他故而後見書
曰大夫則猶夫人而已矣
秋七月
冬大雨雪
十有一年春晉殺其大夫㔻鄭父
㔻鄭父里克之黨也
夏公及夫人姜氏會齊侯于陽榖
姜氏者公為公子日所取齊侯女也薛士龍曰夫人
齊侯女也歸寧可也為會而從夫于外非禮也高抑
崇曰以兩君為會而婦女厠於其間非禮也
秋八月大雩
其月何過時之甚者也(例在桓五年)
冬楚人伐黃
十有二年春王三月庚午日有食之
夏楚人滅黃
言滅不言其君死於位也榖梁傳曰貫之盟管仲曰
江黃遠齊而近楚楚為利之國也若伐而不能救則
無以宗諸侯矣桓公不聽遂與之盟管仲死楚伐江
滅黃桓公不能救故君子閔之也陳氏傳曰滅不言
伐(據滅弦滅温)此書伐病桓公也以陽榖之會貫之盟徒
以亡其國耳
秋七月
冬十有二月丁丑陳侯杵臼卒
十有三年春狄侵衛
夏四月葬陳宣公
公會齊侯宋公陳侯衛侯鄭伯許男曹伯于鹹
榖梁傳曰兵車之會也
秋九月大雩
冬公子友如齊
十有四年春諸侯城緣陵(杞邑)
諸侯不序必一事而再見者也此非向之諸侯也則
其曰諸侯城之何不言諸侯則無以見其為一事也
城邢城楚丘城緣陵是齊桓公所以存三亡國也城
邢之師齊與二國城楚丘者魯人以伯令赴功而已
於是王室有戎難淮夷且病杞桓公為合七國之君
以謀之然後致戍于周明年乃城緣陵而遷杞焉諸
侯之懈桓德之衰也故君目臣凡以見之曰諸侯者
總衆國之辭也凡城築必伯者存亡國而後月(據元年邢)
(二年楚丘)於是亦不月以略之然則戍周曷為不書不足
書也春秋凡戍皆不書夫齊帥諸侯以獎王室安中
國者也狄滅温不能救楊拒泉皐伊雒之戎犯京師
不能斥而相與致戍于周方伯之所以蕃王室者如
斯而已乎故雖戍周不書不足書也
夏六月季姬及鄫子遇于防使鄫子來朝
鄫季姬也其但言季姬何以其來寧自内言之也曷
為不言其來内女來寧恒不書略常以明變也其月
(據凡魯君會猶不月)異其事也陳氏傳曰朝未有言使者則其
曰季姬使鄫子何急魯而賤鄫子也於是季姬來寧
公以鄫子之不朝也怒止之遂遇于防使朝焉魯為
已汰鄫為已卑矣於婦人乎何譏惡魯而賤鄫子也
秋八月辛卯沙鹿崩
公羊傳曰沙鹿者河上之邑也其言崩何襲邑也此
何以書為天下記異也何休氏曰襲陷入于地中故
言崩記天下異故不繫國榖梁傳曰其日重其變者
也
狄侵鄭
冬蔡侯肸卒
十有五年春王正月公如齊
楚人伐徐
三月公會齊侯宋公陳侯衛侯鄭伯許男曹伯盟于牡丘
遂次于匡
公孫敖帥師及諸侯之大夫救徐
榖梁傳曰次有畏也陳氏傳曰救不言次言次無志
於救也楚伐徐桓公合七國之衆以救之而使大夫
將有諸侯在而使大夫將於是始桓公為之也則桓
志荒矣故言次譏之也
夏五月日有食之
秋七月齊師曹師伐厲
厲者屬楚之微國也伐國不月微國何以月以齊之
不競於楚徐近齊者也楚滅弦桓公不能問滅黃不
能救於是伐徐則亦已迫矣桓公合七國之君盟于
牡丘而不自將使大夫救徐不力而分兵以伐其與
國之微者齊為不競矣齊率諸侯攘夷狄以安中國
也而卒不競於楚故不月以異之以力假仁者則有
時而窮也夫以力假仁者固有能致其力者矣晉文
公十九年於外其臣若舅犯先軫欒枝又皆明於中
國之大義不避危難以成其君者是以城濮之烈數
世頼之齊桓公宴安内嬖而國高以私勞在位自召
陵而後常有畏難苟安之志焉夫豈惟其心有勤怠
哉以力假仁而力又不足以勝之則固有時而窮也
明年夏伐厲不克救徐而還不書不足也
八月螽
九月
為下女歸月也(據凡會而至著例不月而女歸例皆月)
公至自會
范寗氏曰桓會不致安之也齊桓德衰故危而致之
高抑崇曰以會致見救徐之無功也
季姬歸于鄫
陳氏傳曰内女嫁恒書歸不書歸必有故也季姬來
寧公怒而止之故不書歸至是而後言歸也
已卯晦震夷伯之廟
公羊傳曰記異也
冬宋人伐曹
宋始貳於齊也陳氏傳曰諸夏之相加兵自莊之十
九年未之有也於是再見宋襄公為之也
楚人敗徐于婁林(齊地)
敗必言師不言師者外也此其外徐何以其始叛周
僭大號也春秋凡于吳楚交相敗不書(據傳襄十三年楚人敗吳)
(師十四年吳敗楚之類)必敗中國而後書徐戎也何以書病齊也
齊帥天下諸侯以攘荆楚存中國也楚伐徐桓公合
七國之衆盟于牡丘次于匡以救徐為之伐厲而徐
卒敗於楚以是為盟主病矣
十有一月壬戌晉侯及秦伯戰于韓獲晉侯
於是秦伯伐晉則其但言戰何外言戰不言伐(據僖十二)
(年宋公及楚人戰于泓又晉侯及秦戰于彭衙)必義繫於伐也而後兼言之
公羊傳曰何以不言師敗績君獲不言師敗績也劉
侍講曰君將不言帥師君重於師也君傷不言師敗
績君敗不言師敗績亦君重於師也陳氏傳曰其不
曰以歸何言獲則以歸不足言也
十有六年春王正月戊申朔隕石于宋五
是月六鷁退飛過宋都
公羊傳曰五石六鷁何以書記異也榖梁傳曰是月
決不日而月也
三月壬申公子季友卒
大夫卒名則其兼字之何也褒恤之數異也季友僖
之叔父也而有功於僖仲遂宣之叔父也而有功於
宣其喪之有加禮焉故卒皆字之叔肸非有功而以
母弟之親宣公喪之視季友襄仲故三臣者皆世為
卿也
夏四月丙申鄫季姬卒
秋七月甲子公孫兹卒
冬十有二月公會齊侯宋公陳侯衛侯鄭伯許男邢侯
曹伯于淮
榖梁傳曰兵車之會也公會伯主不月此何以月會
而無功也於是謀鄫東略弗果城鄫而還故月以異
之(例在元年于檉下)
十有七年春齊人徐人伐英氏
英氏者屬楚微國也不月(據伐厲月)有徐人也
夏滅項
孰滅之我滅之也我滅之則何以不言師(據傳例用大師曰滅)
為僖公諱也齊桓公率天下諸侯伐強暴以安中國
且有存亡繼絶之功於魯於是會淮無功而魯又滅
項以間之故略不言師使若不出公命而微者在國
為之然為僖公諱也為之諱者乃所以責之也不月
(據滅國不月)異其事也中國有伯而諸侯相滅故不月以
異之(據襄六年莒人滅鄫同)譏在齊也桓公得諸侯莫先於宋
其次莫親於魯其卒貳於齊也亦莫先於宋魯夫桓
公率諸侯以伐強暴安中國而尊天子諸侯實有頼
焉則曰以譏齊何也桓公無尊周救患之誠也桓公
以尊王為名以帖荆為績而朝覲歸于已獄訟歸于
已禮樂征伐自我而出其所以從諸侯於盟會者皆
以自為而已楚人滅弦桓公不能問滅黃不能救於
是楚復張而宋貳魯亦滅項以間之以桓公無尊周
救患之誠也使桓公誠不私其國以自為而合諸侯
以事天子朝覲歸于天子獄訟歸于天子禮樂征伐
必自天子出而躬率方伯之職以討其不庭則雖以
復文武周公之竟土可也天下諸侯其孰非天子之
臣而敢有二心也然而桓公計不出於此則雖微宋
魯諸侯孰不欲閒桓公之怠以求利其國哉春秋是
以譏在齊也凡諸侯相滅以不日為略(據齊滅譚滅遂)日為
詳(據衛侯燬邢晉會諸侯于相滅偪陽)則不月為異也晉文之興大抵
率桓之為而莫能尚焉卒皆無以善其後故夫有可
以興周之勢而不為以求利其國而遂失之者桓文
是也
秋夫人姜氏會齊侯于卞
九月公至自會
其致何會而無功也以不致為恒則致為異也致公
者不月(據公至恒不月)此何以月以公之見止于齊也齊人
以滅項為討而止公聲姜會齊侯于卞乃釋公故月
其致以異之也異之者譏之也凡月致皆譏也
冬十有二月乙亥齊侯小白卒
十有八年春王正月宋公曹伯衛人邾人伐齊
齊桓公卒宋公以諸侯伐齊納公子昭則曷為不書
納譏不在所納也外納不書(據秦納晉夷吾重耳不書)必不克納
而書(據納晉納邾捷菑齊納北燕伯晉納衛世子蒯聵)譏在納之也桓公嘗
屬公子昭於宋襄公以爲太子昭之入則有辭矣故
不書其納也外宜納雖伐不書(據秦納重耳伐晉不書)譏不在
所納則書伐齊何也國人以後命立無虧也桓公内
嬖如夫人者六人無虧長衛姬之子也桓公既屬公
子昭於宋而又許立無虧既而五公子皆求立桓公
不能定桓公卒國人以無虧為長緣後命而立之則
齊有君矣於是宋公以諸侯伐齊齊人殺無虧故書
伐齊譏在伐也外伐國不月於是月以異之異之者
譏之也是故孝公出入皆不書而無虧不得比齊舍
歸惡於桓公也
夏師救齊
救四公子之徒也
五月戊寅宋師及齊師戰于甗齊師敗績
此宋公也其稱師何一役而再有事者略言之也戰
者以主及客(據莊二十八年齊師伐衛衛及齊戰之類伐者為客受伐者為主皆以主及客)
此其以宋及齊何伐一事也戰一事也宋公伐齊納
公子昭殺無虧是一事也既殺長立少則四公子皆
君也故四公子之徒復與宋戰然後宋敗齊師于甗
卒立孝公又是一事也孝公卒公子潘殺其子而立
潘卒公子商人弑舍而立齊人又弑商人而立子元
元潘商人皆與宋公戰于甗者也潘不順昭商人不
順乎潘而元又不順乎商人自古兄弟争國篡奪之
禍未有若斯甚者也盖其本自桓公失之矣而襄公
徒欲以力定之其可乎故變其主客恒辭反以宋及
齊戰使宋公若受伐者然名雖一役而實兩事則不
順孝公者不惟一無虧而齊桓宋襄之失皆可見矣
狄救齊
救不悉書狄救齊何以書以宋公伐人之喪以納不
正而後夷狄得竊救患之名以干中國也
秋八月丁亥葬齊桓公
冬邢人狄人伐衛
春秋集傳卷五
