儀禮集釋卷二十九宋李如圭撰
有司徹第十七
鄭目錄云少牢之下篇也上大夫既祭儐尸于堂之
禮若下大夫祭畢禮尸于室中無别行儐尸于堂之
事天子諸侯之祭眀日而繹有司徹于五禮屬吉禮
(案今注疏本脫禮字)大戴第九小戴第十二别錄少牢下篇第
十七
有司徹
鄭注徹室中之饋及祝佐食之俎卿大夫既祭而儐
尸禮崇也儐尸則不設饌西北隅以此薦俎之陳有
祭象而亦足以厭飫神天子諸侯明日祭于祊而繹
春秋傳曰辛巳有事于大庿仲遂卒于垂壬午猶繹
是也爾雅曰繹又祭也
埽堂
鄭注為儐尸新之少儀曰汎埽曰埽埽席前曰拚
司宫攝酒
鄭注更洗益整頓之今文攝為聶
乃燅尸俎
鄭注燅溫也溫尸俎于爨肵亦溫焉獨言溫尸俎則
祝與佐食不與儐尸之禮古文燅皆作尋記或作燖
春秋傳曰若可燖也亦可寒也
釋曰燅說文曰于湯中爚肉也尸俎神俎也尸所舉
肩骼加于肵者下皆復載于俎知肵俎亦燅
卒燅乃升羊豕魚三鼎無腊與膚乃設扃鼏陳鼎于門
外如初
鄭注腊為庶羞膚從豕去其鼎者儐尸之禮殺于初
如初者如庿門之外東方北面北上今文扃為鉉古
文鼏為密
乃議侑于賓以異姓
鄭注議猶擇也擇賓之賢者可以侑尸必用異姓廣
敬也是時主人及賓有司已復内位古文侑皆作宥
宗人戒侑
鄭注戒猶告也南面告于其位戒曰請子為侑
侑出俟于庿門之外
鄭注俟待也待于外當與尸更入主人興禮事尸極
敬心也
司宫筵于戸西南面
鄭注為尸席也
又筵于西序東面
鄭注為侑席也
釋曰尸侑席位與鄉飲酒賓介之位同
尸與侑北面于庿門之外西上
鄭注言與殊尊卑北面者賓尸而尸益卑西上統于
賓客
主人出迎尸宗人擯
鄭注賓客尸而迎之主人益尊擯贊
釋曰鄉者祝擯尸神象今宗人擯賓尸也
主人拜尸荅拜主人又拜侑侑荅拜主人揖先入門右
鄭注道尸
尸入門左侑從亦左揖乃讓
鄭注沒霤相揖至階又讓
釋曰沒霤至門内霤
主人先升自阼階尸侑升自西階西楹西北面東上
鄭注東上統于其席
釋曰異于門外西上也戶西之席東上侑席亦西于
尸席
主人東楹東北面拜至尸荅拜主人又拜侑侑荅拜
鄭注拜至喜之
乃舉
鄭注舉舉鼎也舉者不盥殺也
司馬舉羊鼎司士舉豕鼎舉魚鼎以入陳鼎如初
鄭注如初如阼階下西面北上
雍正執一匕以從雍府執二匕以從司士合執二俎以
從司士贊者亦合執二俎以從匕皆加于鼎東枋二俎
設于羊鼎西西縮二俎皆設于二鼎西亦西縮
鄭注雍正羣吏掌辨體名肉物者府其屬凡三匕鼎
一匕四俎為尸侑主人主婦其二俎設于豕鼎魚鼎
之西陳之宜具也古文縮皆為蹙
釋曰四俎皆載羊體之正俎而分陳二鼎西者欲使
鼎具有俎
雍人合執二俎陳于羊俎西竝皆西縮覆二疏匕于其
上皆縮俎西枋
鄭注竝併也其南俎司馬以羞羊匕湇羊肉湇其北
俎司士以羞豕匕湇豕肉湇豕脀湇魚疏匕匕柄有
刻飾者古文竝皆作併
釋曰二俎上有匕知以羞匕湇既則以羞羊肉湇豕
脀下經羊肉湇載于南俎匕湇皆次賓羞之侑魚湇
司馬羞之而槩云司馬司士者因司馬刲羊司士擊
豕而統言之疏者疏通刻飾之名明堂有疏屏豕肉
湇三字衍即豕脀也
主人降受宰几尸侑降主人辭尸對
鄭注几所以坐安體周禮大宰掌贊玉几玉爵
宰授几主人受二手横執几揖尸
鄭注獨揖尸几禮主于尸
主人升尸侑升復位
鄭注位阼階賓階上位
主人西面左手執几縮之以右袂推拂几三二手横執
几進授尸于筵前
鄭注衣袖謂之袂(案此下今注疏本有拂者外拂之也六字)推拂去塵示
新
尸進二手受于手閒
鄭注受從手閒謙也
主人退尸還几縮之右手執外廉北面奠于筵上左之
南縮不坐
鄭注左之者異于鬼神生人陽長左鬼神隂長右不
坐奠之者几輕
主人東楹東北面拜
鄭注拜送几也
尸復位尸與侑皆北面荅拜
鄭注侑拜者從于尸
主人降洗尸侑降尸辭洗主人對卒洗揖主人升尸侑
升尸西楹西北面拜洗主人東楹東北面奠爵荅拜降
盥尸侑降主人辭尸對卒盥主人揖升尸侑升主人坐
取爵酌獻尸尸北面拜受爵主人東楹東北面拜送爵
鄭注降盥者為土汚手不可酌
主婦自東房薦韭菹醢坐奠于筵前菹在西方婦贊者
執昌菹醢以授主婦主婦不興受陪設于南昌在東方
興取籩于房麷蕡坐設于豆西當外列麷在東方婦贊
者執白黑以授主婦主婦不興受設于初籩之南白在
西方興退
鄭注昌昌本也韭菹醓醢昌本麋臡麷熬麥也蕡熬
枲實也白熬稻黑熬黍此皆朝事之豆籩大夫無朝
事而用之儐尸亦豐大夫之禮主婦取籩興者以饌
異親之當外列辟鉶也退退入房也
釋曰先獻後薦異于祭也陪設重列之也籩人掌朝
事之籩其實麷蕡白黑醢人掌朝事之豆其實韭菹
醓醢昌本麋臡凡無骨為醢有骨為臡當外列麷在
昌菹西韭菹西以俟亞獻設鉶
乃升
鄭注升牲體于俎也
司馬朼羊亦司馬載載右體肩臂肫骼臑正脊一脡脊
一横脊一短脅一正脅一代脅一腸一胃一祭肺一載
於一俎
鄭注言燅尸俎復序體者明所舉肩骼存焉亦著脊
脅皆一骨也臑在下者折分之以為肉湇貶也(案貶今注)
(疏本訛作俎)一俎謂司士所設羊鼎西第一俎
釋曰此尸之羊正俎也復肩骼于俎與正祭神俎同
其異者脊脅腸胃祭肺皆一又無舉肺且折分其臑
故降臑在骼下第一俎謂羊鼎西之南俎羊肉湇俎
在豕俎之南知尸俎亦在侑俎南
羊肉湇臑折正脊一正脅一腸一胃一嚌肺一載于南
俎
鄭注肉湇肉在汁中者以增俎實為尸加也必為臑
折上所折分者嚌肺離肺也南俎雍人所設在南者
此以下十一俎俟時而載于此歷說之爾今文湇為
汁
釋曰此羊加俎也以肉初在湇中故異其名曰羊肉
湇臑折折分正俎之臑也凡祭肺切之嚌肺離之祭
肺祭而不嚌嚌肺嚌而亦祭祭肺尊故加俎用嚌肺
祭肺又名切肺刌肺嚌肺又名離肺舉肺南俎羊俎
西之南俎尸羊俎以下凡十二俎其四俎尸侑主人
主婦之正俎餘八俎以雍人所設二俎往還載之
司士朼豕亦司士載亦右體肩臂肫骼臑正脊一脡脊
一横脊一短脅一正脅一代脅一膚五嚌肺一載于一
俎
鄭注臑在下者順羊也俎謂雍人所設在北者
釋曰此豕脀也豕無正俎不折臑臑亦在下順上文
也
侑俎羊左肩左肫正脊一脅一腸一胃一切肺一載于
一俎侑俎豕左肩折正脊一脅一膚三切肺一載于一
俎
鄭注侑俎用左體侑賤其羊俎過三體有肫尊之加
也豕左肩折折分為長兄弟俎也切肺亦祭肺互言
之爾無羊湇下尸也豕又祭肺不嚌肺不備禮俎司
士所設羊鼎西之北俎也豕俎與尸同
釋曰體數奇而侑羊俎四體尊侑而加肫也羊正俎
用祭肺豕加俎當用嚌肺此豕俎與尸同用雍人羊
俎西之北俎
阼俎羊肺一祭肺一載于一俎羊肉湇臂一脊一脅一
腸一胃一嚌肺一載于一俎豕脀臂一脊一脅一膚三
嚌肺一載于一俎
鄭注阼俎主人俎無體遠下尸也以肺代之肺尊也
加羊肉湇而有體崇尸惠亦尊主人臂左臂也侑用
肩主人用臂下之也不言左臂者大夫尊空其文也
降于侑羊體一而增豕膚三有所屈有所申亦所謂
順而摭也阼俎司士所設豕鼎西俎也其湇俎與尸
俎同豕俎又與尸豕俎同
釋曰侑無羊肉湇尸酢主人而有之三體降于侑羊
俎一為屈膚三增于主婦俎二則申摭之石反猶拾
也拾取上禮用之
主婦俎羊左臑脊一脅一腸一胃一膚一嚌羊肺一載
于一俎
鄭注無豕體而有膚以主人無羊體不敢備也無祭
肺有嚌肺亦下侑也祭肺尊言嚌羊肺者文承膚下
嫌也膚在羊肺上則羊豕之體名同相亞也其俎司
士所設在魚鼎西者
釋曰豕之膚猶羊之腸胃故膚次腸胃下羊肺上言
羊肺嫌是豕肺嚌肺同于侑
司士朼魚亦司士載尸俎五魚横載之侑主人皆一魚
亦横載之皆加膴祭于其上
鄭注横載之者異于牲體彌變于神膴讀如殷冔之
冔刳魚時割其腹以為大臠也可用祭也其俎又與
尸豕俎同
釋曰食生薦神魚俎縮俎右首此横于俎則進其尾
也少儀曰羞濡魚者進尾冬右膄夏右鰭祭膴濡魚
此所謂魚湇冔或呼孤反覆也
卒升
鄭注卒已也已載尸羊俎
賓長設羊俎于豆南賓降尸升筵自西方坐左執爵右
取韭菹㨎于三豆祭于豆間尸取麷蕡宰夫贊者取白
黑以授尸尸受兼祭于豆祭
鄭注賓長上賓
雍人授次賓疏匕與俎受于鼎西左手執俎左廉縮之卻
右手執匕枋縮于俎上以東面受于羊鼎之西司馬在
羊鼎之東二手執挑匕枋以挹湇注于疏匕若是者三
鄭注挑謂之歃讀如或舂或抌之抌字或作挑者秦
人語也此二匕者皆有淺升狀如飯操挑長枋可以
抒物于器中者注猶寫也(案寫今注疏本作瀉)今文挑作抌挹
皆為扱
尸興左執爵右取肺坐祭之祭酒興左執爵
鄭注肺羊祭肺
次賓縮執匕俎以升若是以授尸尸卻手受匕枋坐祭
嚌之興覆手以授賓賓亦覆手以受縮匕于俎上以降
鄭注嚌湇者明湇肉加耳嘗之以其汁尚味
釋曰此匕湇也匕湇無肉肉湇無汁匕湇羊豕皆有
之豕不曰肉湇而曰豕脀曰肉湇者言肉初在湇中
曰脀者明在俎時無汁羊豕互文也魚無匕湇言湇
魚者明魚在湇耳俎降以俟羞羊肉湇
尸席末坐啐酒興坐奠爵拜告旨執爵以興主人北面
于東楹東荅拜
鄭注旨美也拜告酒美荅主人意古文曰東楹之東
司馬羞羊肉湇縮執俎尸坐奠爵興取肺坐絶祭嚌之
興反加于俎司馬縮奠俎于羊湇俎南乃載于羊俎卒
載俎縮執以降(案各本作縮執俎以降唐石經無俎字)
鄭注絶祭絶肺末以祭周禮曰絶祭湇使次賓肉使
司馬大夫禮多崇敬也
釋曰正俎皆横執于席前横設之加俎皆縮執于席
前縮奠之羊湇俎湇字衍下尸酢主人司馬縮奠湇
俎于羊俎西
尸坐執爵以興次賓羞羊燔縮執俎縮一燔于俎上鹽
在右尸左執爵受燔㨎于鹽坐振祭嚌之興加于羊俎
賓縮執俎以降
鄭注燔炙
釋曰羞羊燔亦當以羊肉湇之俎鄭不言或者曰有
俎與當考主人獻尸之從獻五籩豆一俎二羊匕湇
三羊肉湇四羊燔五侑降于尸無羊湇羊肉湇主人
受酢從獻與尸同五主婦與侑同三尊卑之羞也
尸降筵北面于西楹西坐卒爵執爵以興坐奠爵拜執
爵以興主人北面于東楹東荅拜主人受爵尸升筵立
于筵末主人酌獻侑侑西楹西北面拜受爵主人在其
右北面荅拜
鄭注不洗者俱獻間無事也主人就右者賤不專階
釋曰獻間無他酢酬故不洗也若爵自卑者來獻尊
者則否
主婦薦韭菹醢坐奠于筵前醢在南方婦贊者執二籩
麷蕡以授主婦主婦不興受之奠麷于醢南蕡在麷東
主婦入于房
鄭注醢在南方者立侑為尸使正饌統焉
侑升筵自北方司馬横執羊俎以升設于豆東侑坐左
執爵右取菹㨎于醢祭于豆間又取麷蕡同祭于豆祭
興左執爵右取肺坐祭之祭酒興左執爵次賓羞羊燔
如尸禮侑降筵自北方北面于西楹西坐卒爵執爵以
興坐奠爵拜主人荅拜
鄭注荅拜拜于侑之右
釋曰侑與主婦無羊肉湇故羊俎皆司馬設之
尸受侑爵降洗侑降立于西階西東面主人降自阼階
辭洗尸坐奠爵于篚興對卒洗主人升尸升自西階主
人拜洗尸北面于西楹西坐奠爵荅拜降盥主人降尸
辭主人對卒盥主人升尸升坐取爵酌
鄭注酌者將酢主人
司宫設席于東序西面主人東楹東北面拜受爵尸西
楹西北面荅拜主婦薦韭菹醢坐奠于筵前菹在北方
婦贊者執二籩麷蕡主婦不興受設麷于菹西北蕡在
麷西主人升筵自北方主婦入于房
鄭注設籩于菹西北亦辟鉶今文無二籩(案今注疏本脫此五)
(字)
釋曰菹北當設籩豆于鉶西設籩
長室設羊俎于豆西主人坐左執爵祭豆籩如侑之祭
興左執爵右取肺坐祭之祭酒興次賓羞匕湇如尸禮
席末坐啐酒執爵以興司馬羞羊肉湇縮執俎主人坐
奠爵于左興受肺坐絶祭嚌之興反加于湇俎司馬縮
奠湇俎于羊俎西乃載之卒載縮執虛俎以降
鄭注奠爵于左者神惠變于常也言受肺者明有授
言虛俎者羊湇俎訖于此虛不復用
釋曰神惠右不舉變于飲酒也賈氏曰羊俎西之南
俎不復用則羞羊燔用北之豕俎
主人坐取爵以興次賓羞燔主人受如尸禮主人降筵
自北方北面于阼階上坐卒爵執爵以興坐奠爵拜執
爵以興尸西楹西荅拜主人坐奠爵于東序南
鄭注不降奠爵于篚急崇酒
侑升尸侑皆北面于西楹西
鄭注見主人不及位知將與己為禮
主人北面于東楹東再拜崇酒
鄭注崇充也拜謝尸侑以酒薄充满
尸侑皆荅再拜主人及尸侑皆升就筵司宫取爵于篚
以授婦贊者于房東以授主婦
鄭注房東房戶外之東
主婦洗于房中(案今注疏本作洗爵于房中唐石經亦無爵字)出實爵尊南西
面拜獻尸尸拜于筵上受
鄭注尊南西面拜由便也
主婦西面于主人之席北拜送爵入于房取一羊鉶坐
奠于韭菹西婦贊者執豕鉶以從主婦不興受設于
羊鉶之西興入于房取糗與腶脩執以出坐設之糗在
蕡西脩在白西興立于主人席北西面
鄭注飲酒而有鉶者祭之餘鉶無黍稷殺也糗糗餌
也腶脩擣肉之脯今文腶為斷
尸坐左執爵祭糗脩同祭于豆祭以羊鉶之柶挹羊鉶
遂以挹豕鉶祭于豆祭祭酒次賓羞豕匕湇如羊匕湇
之禮尸坐啐酒左執爵嘗上鉶執爵以興坐奠爵拜主
婦荅拜執爵以興司士羞豕脀尸坐奠爵興受如羊肉
湇之禮坐取爵興次賓羞豕燔尸左執爵受燔如羊燔
之禮坐卒爵拜主婦荅拜受爵酌獻侑侑拜受爵主婦
主人之北西面荅拜
鄭注酌獻者主婦今文無西面
釋曰亞獻之從獻五鉶一糗脩二豕匕湇三豕脀四
豕燔五侑無鉶與豕匕湇主人與尸同五
主婦羞糗脩坐奠糗于麷南脩在蕡南侑坐左執爵取
糗脩兼祭于豆祭司士縮執豕脀以升侑興取肺坐祭
之司士縮奠豕脀于羊俎之東載于羊俎卒乃縮執俎
以降侑興
鄭注豕脀無湇于侑禮殺
次賓羞豕燔侑受如尸禮坐卒爵拜主婦荅拜受爵酌
以致于主人主人筵上拜受爵主婦北面于阼階上荅
拜
鄭注主婦易位拜于阼階上辟併敬
主婦設二鉶與糗脩如尸禮主人共祭糗脩祭鉶祭酒
受豕匕湇拜啐酒皆如尸禮嘗鉶不拜
鄭注主人如尸禮尊也其異者不告旨
釋曰尸啐酒不拜而云拜啐酒如尸禮者特牲少牢
饋食禮尸嘗鉶不拜則此尸嘗鉶拜仍為啐酒也或
拜字衍
其受豕脀受豕燔亦如尸禮坐卒爵拜主婦北面荅拜
受爵尸降筵受主婦爵以降
鄭注將酢主婦
主人降侑降主婦入于房主人立于洗東北西面侑東
面于西階西南
鄭注俟尸洗
尸易爵于篚盥洗爵
鄭注易爵者男女不相襲爵
主人揖尸侑
鄭注將升
主人升尸升自西階侑從主人北面立于東楹東侑西
楹西北面立
鄭注俟尸酌
尸酌主婦出于房西面拜受爵尸北面于侑東荅拜主
婦入于房司宫設席于房中南面主婦立于席西
鄭注設席者主婦尊今文曰南面立于席西
婦贊者薦韭菹醢坐奠于筵前菹在西方婦人贊者執
麷蕡以授婦贊者婦贊者不興受設麷于菹西蕡在麷
南
鄭注婦人贊者宗婦之少者
主婦升筵司馬設羊俎于豆南主婦坐左執爵右取菹
㨎于醢祭于豆間又取麷蕡兼祭于豆祭主婦奠爵興
取肺坐絶祭嚌之興加于俎坐挩手祭酒啐酒
鄭注挩手者于帨帨佩巾内則曰婦人亦左佩紛帨
古文挩作說
釋曰主婦羊俎嚌肺不祭肺故絶祭挩手
次賓羞羊燔主婦興受燔如主人之禮主婦執爵以出
于房西面于主人席北立卒爵執爵拜尸西楹西北面
荅拜主婦入立于房尸主人及侑皆就筵
鄭注出房立卒爵宜鄉尊不坐者變于主人也執爵
拜變于男子也
上賓洗爵以升酌獻尸尸拜受爵賓西楹西北面拜送
爵尸奠爵于薦左賓降
鄭注上賓賓長也謂之上賓以將獻異之或謂之長
賓奠爵爵止也
釋曰奠于薦左尸後舉之神惠右不舉
主人降洗觶(案觶今注疏本作爵下兩實觶同唐石經亦竝作觶)尸侑降主人奠
爵于篚辭尸對卒洗揖尸升侑不升
鄭注侑不升尸禮益殺不從
主人實觶酬尸東楹東北面坐奠爵拜尸西楹西北面
荅拜坐祭遂飲卒爵拜尸荅拜降洗尸降辭主人奠爵
于篚對卒洗主人升尸升主人實觶尸拜受爵主人反
位荅拜尸北面坐奠爵于薦左
鄭注降洗者主人
釋曰奠于薦左者奠酬不舉也神惠右不舉而此左
不舉者賓尸而酬之同于賓客異于神惠
尸侑主人皆升筵乃羞宰夫羞房中之羞于尸侑主人
主婦皆右之司士羞庶羞于尸侑主人主婦皆左之
鄭注二羞所以盡歡心房中之羞其籩則糗餌粉餈
其豆則酏食糝食庶羞羊臐豕膮皆有胾醢房中之
羞内羞也内羞在右隂也庶差在左陽也
釋曰内羞穀物庶羞牲物内羞周禮曰羞籩羞豆膮
許堯反
主人降南面拜衆賓于門東三拜衆賓門東北面皆荅
壹拜
鄭注拜于門東明少南就之也言三拜者衆賓賤旅
之也衆賓壹拜賤也卿大夫尊賓賤純臣也位在門
東古文壹為一
釋曰特牲饋食禮記私臣門東北面
主人洗爵長賓辭主人奠爵于篚興對卒洗升酌獻賓
于西階上長賓升拜受爵主人在其右北面荅拜宰夫
自東房薦脯醢醢在西司士設俎于豆北羊骼一腸一
胃一切肺一膚一
鄭注羊骼羊左骼上賓一體賤也薦與設俎者既則
俟于西序端古文骼為胳
釋曰俟俟執薦俎從賓降鄉飲酒司正升相旅退立
于序端
賓坐左執爵右取脯㨎于醢祭之執爵興取肺坐祭之
祭酒遂飲卒爵執爵以興(案各本脫爵字據唐石經補)坐奠爵拜執
爵以興主人荅拜受爵賓坐取祭以降西面坐委于西
階西南
鄭注成祭于上尊賓也取祭以降反下位也反下位
而在西階西南已獻尊之祭脯肺
釋曰賓自門東而位西階西南猶燕禮士卒于西方
已獻而位于東方也衆賓以下則已獻而設薦俎于
其位
宰夫執薦以從設于祭東司士執俎以從設于薦東衆
賓長升拜受爵主人荅拜坐祭立飲卒爵不拜既爵
鄭注既盡也長賓升者以次第升受獻言衆賓長拜
則其餘不拜
宰夫贊主人酌若是以辯
鄭注主人每獻一人奠空爵于棜宰夫酌授于尊南
今文若為如辯皆為徧
辯受爵其薦脯醢與脀設于其位其位繼上賓而南皆
東面其脀體儀也
鄭注徧獻乃薦略之亦宰夫薦司士脀用儀者尊體
盡儀度餘骨可用而用之尊者用尊體卑者用卑體
而已亦有切肺膚今文儀皆作□或為議
乃升長賓主人酌酢于長賓西階上北面賓在左
鄭注言升長賓則有贊者為之主人酌自酢序賓意
賓卑不敢酢
主人坐奠爵拜執爵以興賓荅拜坐祭遂飲卒爵執爵
以興坐奠爵拜賓荅拜賓降
鄭注降反位
