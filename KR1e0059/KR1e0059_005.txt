春秋諸國統紀卷五
元齊履謙撰
衞國第六
衞姬姓國武王少弟康叔始封十二世至桓
公完入春秋
桓公宣公惠公懿公文公成公
穆公定公獻公襄公靈公出公
(隱四六桓十)戊申衞州吁弑其君完
冬十有二月衞人立晉
經書弑君二十四其弑而自代者不論至為弑君者
所立因遂不討賊有雖討之而不以其罪若晉惠公
夷吾成公黑臋悼公周齊景公杵臼悼公陽生宋莊
公馮文公鮑鄭襄公堅陳成公午此數君即胡氏所
謂幸於禍而忘其讎誘於利而忘其辱者亦非春秋
所與獨衞晉者則異於是石碏得討賊之誼宣公無
取國之嫌故特書衞人立晉於殺州吁之下見其不
與晉惠齊景宋莊諸公同宋桓公御說亦討賊而後
立然而不書者以其有殺子游之惡故亦不得與衞
晉偕也或曰名宣公而書立惡之也此即納伋之妻
而殺伋者
(桓十二宣十九)丙戌衞侯晉卒
(莊六二惠十)夏六月衞侯朔入于衞
案左氏傳初衞宣公生伋屬之右公子生夀及朔屬
夀於左公子宣姜與公子朔搆伋并及夀殺之二公
子故怨惠公桓十六年左公子洩右公子職立公子
黔牟惠公奔齊至是諸侯伐衞納衞侯放公子黔牟
乃即位凡諸侯復國有奉焉稱復歸無奉焉但稱歸
未有稱入者其稱入者皆二君之辭也鄭突以子儀
衞衎以剽衞朔以黔牟皆以二君之辭言之然則孰
與曰皆莫適與也不没其實而已其善其惡為法為
戒則付諸後人是則春秋之教也
(莊二十五惠三十一)夏五月癸丑衞侯朔卒
(莊二十八懿三)春王三月甲寅齊人伐衞衞人及齊人戰衞
人敗績
敗者稱師衞獨不稱師者師未敗也其書曰衞人敗
績亦猶鄢陵之稱楚子云
(僖二十五文二十五)夏四月癸酉衞侯燬卒
(宣九十五成三)冬十月癸酉衞侯鄭卒
(成二一穆十)庚寅衞侯遫卒
(成十四定十二)冬十月庚寅衞侯臧卒
(襄二十五獻二十九)衞侯入于夷儀
案左氏傳衞孫林父寗殖出衞侯衎衞侯衎奔齊齊
人以郲寄衞侯衞人立公孫剽孫林父寗殖相之以
聽命於諸侯故經書十六年會湨梁十八年同圍齊
二十年盟澶淵二十一年會商任二十二年會沙隨
二十四年會夷儀二十五年會夷儀皆為公孫剽湨
梁之會傳又言荀偃使諸大夫盟高厚高厚逃歸於
是叔孫豹晉荀偃宋向戌衞寗殖鄭公孫蠆小邾之
大夫盟是即孫寗相剽以會諸侯之證今又書衞侯
入于夷儀是衞有二君矣聞之蘇氏曰春秋有一國
而二君者鄭突與儀衞衎與剽是也突衎始終為君
儀之君鄭十有四年剽之君衞十有一年皆既能君
者也故春秋因其實而君之然突之入也以簒衎之
出也以惡儀剽雖國人之所立而突衎在焉非所以
為安也君子不幸而處於此如子臧季札可也不如
是則亂不止此說是也又案鄭伯突入于櫟則書名
此不書名者闕文也
(襄二十九獻三十三)庚午衞侯衎卒
(昭七襄九)秋八月戊辰衞侯惡卒
(哀二十二靈四)夏四月丙子衞侯元卒
蔡國第七
蔡姬姓國文王子叔度始封叔度以罪放其
子蔡仲俾繼其國十四世至宣侯考父入春秋
宣公桓侯哀侯穆侯莊侯文公
景公靈公平公悼侯昭侯
(隱八十五宣三)夏六月己亥蔡侯考父卒
(桓十七桓二十)夏六月丁丑蔡侯封人卒癸巳葬蔡桓侯
公羊氏言卒從正葬從主人故春秋凡諸侯卒皆書
其本爵而至葬則無不稱公書其本爵者春秋法也
正也無不稱公者臣子辭也僭也然其僭多自東周
始嘗考之史記晉自武公以上凡十四世皆稱侯至
武公始稱公衞自武公以上凡再世稱侯六世稱伯
至武公始稱公燕自莊公以上凡十六世皆稱侯至
莊公始稱公曹自繆公以上凡八世皆稱伯至繆公
始稱公惟魯齊宋陳杞鄭秦凡七國自始封遂稱公
而蔡自始封訖于亡皆稱侯左氏傳蔡亦多稱侯若
哀侯穆侯文侯景侯靈侯昭侯凡見於傳者皆是今
經於封人亦書曰侯豈蔡在春秋獨為率由舊章者
故其實錄如此
(僖十四九穆二十)冬蔡侯肸卒
(宣十七文二十)丁未蔡侯申卒
(襄三十九景二十)夏四月蔡世子般弑其君固
(昭十一靈十二)夏四月丁巳楚子虔誘蔡侯般殺之于申
(昭二十平八)十有一月辛卯蔡侯廬卒
(昭二十三悼二)夏六月蔡侯東國卒于楚
(哀四十八昭二)春王二月庚戌盗殺蔡侯申
陳國第八
陳媯姓國舜之孫閼伯之子滿始封是為胡
公十二世至桓公鮑入春秋
桓公厲公莊公宣公穆公共公
靈公成公哀公惠公懷公湣公
(桓五十八桓三)春正月甲戌己丑陳侯鮑卒
(桓十二厲七)八月壬辰陳侯躍卒
(莊元莊九)冬十月乙亥陳侯林卒
(莊二十二宣二十一)陳人殺其公子禦寇
左氏傳作太子禦寇凡殺公子者公子為大夫則稱
大夫冠於公子之上公子不為大夫則但稱公子公
子側公子申公子壬夫公子嘉公子燮公子追舒公
子過公子駟皆為大夫者公子瑕公子比公子禦寇
公子意恢皆不為大夫者鄭三卿皆為大夫而不書
大夫者從盗殺文誼可見也
(僖十二五宣四十)冬十有二月丁丑陳侯杵臼卒
(僖二十八穆十六)陳侯欵卒
(文十三共十八)夏五月壬午陳侯朔卒
(宣十五靈十)癸巳陳夏徵舒弑其君平國
(襄四十成二)春王二月己酉陳侯午卒
(昭八十五哀三)夏四月辛丑陳侯溺卒
(定四十八惠三)春王二月癸巳陳侯吳卒
(定八懷四)秋七月戊辰陳侯柳卒
鄭國第九
鄭姬姓國宣王母弟友始封三世至莊公寤
生入春秋
莊公厲公文公穆公靈公襄公
悼公成公僖公簡公定公獻公
聲公
(隱元十二莊二)夏五月鄭伯克段于鄢
伐始于京而勝于鄢不言伐京書其重者也不稱氏
討賊辭也不言出奔書其重者也僅從而勝曰克
(隱六十七莊二)鄭人來渝平
渝當依公穀作輸彼欲而求成於我曰輸我欲而往
平於彼曰暨兩相欲曰及鄭人以王師伐宋宋人使
來告命公將救之使者失辭公怒乃止鄭人來輸平
是彼欲而求成於我也楚子圍宋夏五月楚師將去
申犀稽首於王之馬前曰無畏知死不敢廢王命王
弃言焉王不能荅申叔時僕曰築室反耕者宋必聽
命從之宋人懼使元以病告子反與之盟而告王退
三十里宋及楚平是兩相欲也惟暨齊平左傳誤解
作燕齊平今以下書叔孫婼如齊涖盟及宋公之弟
辰之事證之是我欲而往平於彼也
(桓十一三莊四十)夏五月癸未鄭伯寤生卒
(莊二十一厲二十八)夏五月辛酉鄭伯突卒
(僖三十二文四十五)夏四月己丑鄭伯捷卒
(宣三十二穆二)冬十月丙戌鄭伯蘭卒
(宣四靈元)夏六月乙酉鄭公子歸生弑其君夷
(成四八襄十)三月壬申鄭伯堅卒
(成六悼二)壬申鄭伯費卒
(襄二四成十)六月庚辰鄭伯睔卒
(襄七僖五)十有二月公會晉侯宋公陳侯衞侯曹伯莒子邾
子于鄬鄭伯髠頑如會未見諸侯丙戌卒于鄵
案左氏傳鄭僖公之為太子也與子罕適晉不禮焉
又與子豐適楚亦不禮焉及將會于鄬子駟相又不
禮焉侍者諫不聽又諫殺之及鄵子駟使賊夜弑僖
公而以瘧疾赴于諸侯簡公嘉生五年奉而立之春
秋書弑君有三誼有名其為賊者有不名其為賊者
有實弑而書卒者其事則一從本史聖人不得而加
損之故曰春秋之信史也信以傳信疑以傳疑又孔
子嘗曰蓋有不知而作之者我無是也
(昭十二六簡三十)三月壬申鄭伯嘉卒
(昭二十八定十六)夏四月丙戌鄭伯寧卒
(定九三獻十)夏四月戊申鄭伯蠆卒
曹國第十
曹姬姓國文王子振鐸始封十二世至桓公
終生入春秋
桓公莊公僖公昭公共公文公
宣公成公武公平公悼公聲公
靖公哀公
(桓十十五桓五)春王正月庚申曹伯終生卒
(莊二十三莊二十八)冬十有一月曹伯射姑卒
(莊二十四僖元)赤歸于曹
史記僖公名夷今案經書曹羈出奔陳赤歸于曹赤
蓋僖公名謂之夷者史異聞
(僖七昭九)曹伯班卒
(文九十五共三)秋八月曹伯襄卒
(宣十四三文二十)夏五月壬申曹伯夀卒
(成十三宣十七)曹伯廬卒于師
(成十六成三)曹伯歸自京師
執君歸則名而曹伯不名執君歸則稱復而曹伯不
稱復其曰曹伯歸自京師亦猶魯書公至自某蓋歸
之善者也或曰不以曹伯同失地之君者尊京師也
亦通
(襄十八三成二十)曹伯負芻卒于師
(昭十四七武二十)春三月曹伯膝卒
(昭十八平四)春王正月曹伯須卒
(昭二十悼二)夏曹公孫會自鄸出奔宋
自鄸出奔與華亥自南里宋辰自蕭何皆據邑以畔
者然春秋自曹以下有本史者若杞滕薛莒邾許凡
七國其世卿惟出奔見殺及好事接魯則名見於經
若其餘會盟侵伐等事或從諸侯或本國專行不分
世卿皆但書曰某人蓋以其國小任輕其於時故不
足以為盛衰故春秋不為之詳錄云
(昭二十七悼九)冬十月曹伯午卒
(定八靖四)曹伯露卒
秦國第十一
秦嬴姓國伯翳十九世孫非子始封非子曾
孫秦仲始命有禮樂侍御之好秦仲之孫襄
公始列於諸侯九世至穆公任好始入春秋
穆公康公共公桓公景公哀公
惠公悼公
(文九康三)秦人來歸僖公成風之襚
成風之喪賵襚者多矣春秋皆削而不書而獨書周
秦者僖公厚於其母生則以夫人之名號尊異之死
則以夫人之禮秩卒葬之既請於王恩數有加而又
赴告諸侯秦人遠至春秋别嫌疑明是非故王不書
天於前秦則稱人於後其不曰秦伯使某來歸僖公
成風之襚者若曰不出於其君之意云耳僅致其來
之辭也見其為魯人求之
(文十八康十二)秦伯罃卒
(宣四共四)秦伯稻卒
(成十十八桓二)秦伯卒
(昭五十景四)秦伯卒
(定九十六哀三)秋秦伯卒
(哀三惠九)冬十月癸卯秦伯卒
薛國第十二
薛任姓國黃帝苗裔奚仲之後夏封奚仲為
薛侯武王克商復以其胄紹故封春秋隱十
一年稱侯莊三十一年稱伯遂終春秋
薛伯獻公襄公薛比惠公
(莊三十一薛伯)夏四月薛伯卒
(昭三十一獻)夏四月丁巳薛伯穀卒
(定十二襄)春薛伯定卒
(定十三伯比元)薛弑其君比
(哀十二惠十)夏五月薛伯夷卒
春秋諸國統紀卷五
