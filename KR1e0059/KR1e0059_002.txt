春秋諸國統紀卷二
元齊履謙撰
魯國第一下
僖公文公宣公成公
襄公昭公定公哀公
元年十有二月丁巳夫人氏之喪至自齊
夫人氏而不言姜者公不為之喪也既云請而葬之
復曰不為之喪者蓋僖公於時外示居厚不絶之恩
内乏忠孝惻怛之志而成風在國已稱為夫人其曰
夫人氏之喪者見其皆哀姜之私黨不以為公家之
所與
六年夏公會齊侯宋公陳侯衞侯曹伯伐鄭圍新城秋
楚人圍許諸侯遂救許冬公至自伐鄭
凡一出而再有事有以前事致者有以後事致者蓋
公或與後事或不與後事與後事則以後事致不與
後事則但以前事致諸侯遂救許而仍以伐鄭致者
公不與救許也
八年秋七月禘于太廟用致夫人
致者三月廟見以禮成婦之名季孫行父如宋致女
即其事也夫人者聲姜也觀其名所以知其人聲姜
之不氏者是不必知其人也以禘禮致夫人瀆莫甚
於此者何為不必知其人夫人之見於經者凡六或
為締禍或為不允或虧於晩節惟聲姜在春秋中獨
為保其完吉者禘于太廟用致夫人其失禮在事而
不在夫人故不必知其人是亦書法也
十年春王正月公如齊
經書諸侯來朝於魯者三十六書公之朝於他國者
齊十四晉二十一楚二夫朝者邦國所以事天子之
名也春秋之時以諸侯而廷見於諸侯是則失禮之
大者春秋欲悉正之則無以紀實而傳信欲並從而
書之則又不足垂訓以示後故聖人於是每為之内
辭凡我公之朝皆一書曰如所以起問者見是非其
辭似迂而實盡其事似諱而實彰初非有私於魯也
諸凡言内辭者誼皆倣此
二十年春新作南門
新作南門新作雉門及兩觀凡言作者皆志其僭然
雉門兩觀則因災而作其僭在前南門則無所因而
作其僭自此其僭在前而亦謂之作者習而不知以
為非失而不能正以禮是亦創始而已言南門而不
名其門非一門也
二十有六年公子遂如楚乞師公以楚師伐齊取榖
定四年蔡侯以吳子及楚人戰于柏舉不言乞師桓十
四年宋人以齊人蔡人衞人陳人伐鄭不言乞師而
於此獨言乞師者案左氏傳稱東門襄仲臧文仲如
楚見子玉道之以伐齊宋摟荆蠻以殘中國故特書
乞師以甚其惡
二十有八年公子買戍衞不卒戍刺之
買避晉故不卒戍而還魯畏楚故殺子叢以說然春
秋殺大夫不言故此獨言故者罪僖公也盟于齊盟
于薄盟于宋以師伐齊遣兵戍衞妄殺無罪之人其
亦忝周公之裔矣故特書故以甚其惡
三十有三年乙巳公薨于小寢
二年丁丑作僖公主
作僖公主志僭也諸侯之主一尺天子之主尺有二
寸故左氏傳曰作主非禮也誼自可見春秋凡宫廟
制作非僭不志
三月乙巳及晉處父盟
案左氏傳晉人以公不朝來討公如晉夏四月己巳
晉人使陽處父盟公然適晉不言如反國不書至盟
不稱公處父去氏是皆晉史闕文非魯春秋之所記
或曰内辭也適人之國而與人之人臣盟失正莫甚
焉
八月丁卯大事于太廟躋僖公
大事祫也禮羣廟之主皆升合食於太祖今魯不行
此禮但躋僖公而祀之一說喪制未終新主未當祔
祭故上書躋僖公下書公子遂如齊納幣其失禮並
見
四年夏逆婦姜於齊
聲姜自為逆婦也宋蕩伯姬來逆婦杞伯姬來求婦
逆婦姜於齊同為母為子逆然自外來者必明其為
某國某人自内出者則省文可見故或書或不書書
之以為罪不書以示訓
五年三月辛亥葬我小君成風
哀姜以罪誅死雖還其喪而葬之於誼不可以入宗
廟故僖公緣此誼尊成風為夫人以妾亂嫡非所以
正名分尊君父也至其後世宣母敬嬴襄母定姒昭
母齊歸哀母弋氏皆援例以立失禮自成風始也春
秋惟弋氏文獨異說者以為哀未逾年餘並同夫人
書之不没其實而已
六年閏月不告月猶朝于廟
猶者欲已而不已之辭閏月不告月猶朝于廟志不
誠也不郊猶三望僭不能遏也壬午猶繹萬入去籥
大夫強也皆欲已不已之辭
九年三月夫人姜氏至自齊
凡夫人如往法皆不書至何為法皆不書至古者婦
人無外事無所見乎春秋故法不書至也此獨書至
者以為得禮則夫人書如者六書會者五書歸者一
書孫者二未有得禮者以為不安於魯經書夫人姜
氏如齊一如常辭則亦未見其不安者此蓋錯簡本
當在四年逆婦姜於齊之下而後世傳寫誤屬於此
耳
十有五年單伯至自齊
大夫恒出不書至惟見執於大國則書故書單伯至
自齊意如婼至自晉皆所以見仇好之情成事序之
體
十有六年夏五月公四不視朔
謁上曰告臨下曰視閏不告月簡宗廟也四不視朔
厭朝政也
秋八月辛未夫人姜氏薨毁泉臺
毁泉臺穀梁氏曰喪不貳事貳事緩喪也以文為多
失道矣昭十一年大蒐於比蒲左氏亦曰君有大喪
國不廢蒐有三年之喪而無一日之慼三傳正相發
明
十有八年春王二月丁丑公薨于臺下
冬十月子卒
春秋之法凡未即位之君皆稱子卒則皆名子般子
野未葬而名者也王子猛既葬而名者也皆未即位
之君也子卒不名闕文也
元年三月遂以夫人婦姜至自齊
夫人何為或稱婦或不稱婦有姑則稱婦無姑則不
稱婦何為或書氏或不書氏娶於諸侯者書氏娶於
大夫者不書氏故穆姜稱婦齊姜稱婦齊姜書氏穆
姜不書氏
五年秋九月齊高固來逆子叔姬
一說子叔姬即文十五年齊人來歸者至是高固逆
為己妻春秋不罪高固之非禮而著叔姬之不正故
書執書歸書逆書來書之重辭之複其中必有美惡
焉者此類是也莊二十七年莒慶來逆叔姬不詳書
其始末者蓋欲因此以明彼也著其不正之甚者爾
八年夏六月公子遂如齊至黃乃復辛巳有事于太廟
仲遂卒于垂壬午猶繹萬入去籥
公子遂而曰仲遂者世仲氏也大夫皆世也然其世
有自其身者有不自其身者世自其身故卒曰季友
曰仲遂曰叔肸不自其身故卒曰公子牙奔曰公子
慶父
十有五年初稅畝
孟子曰耕者助而不稅助謂借力以耕其公田稅謂
履畝而收其私穀又案經書初者凡二事初獻六羽
及初稅畝皆志其變法之端為後世鍳故獻羽書初
則禘嘗烝不必書矣稅畝書初則用田賦不必書矣
十有八年冬十月壬戌公薨于路寢
元年三月作丘甲
傳稱晉作州兵鄭作丘賦經書魯作丘甲當是時去
古日遠諸侯僭恣已極丘乘之法無復先王之制諸
如此類皆假其名誼以為稱號耳其事則但為增立
軍行傳曰為齊難作丘甲按魯舊有三軍今復增立
丘甲是為四軍矣所以明年有四卿並將
六年二月辛巳立武宫
武公成公十一世祖禮記魯公之廟文世室也武公
之廟武世室也雖然魯公之廟自始不毁武公之廟
既毁復立又若桓宫僖宫自始不毁者也煬宫既毁
復立者也魯之廟制備見於此又案二傳獨魯公稱
世室
十有六年公至自會
上言伐鄭此言公至自會傳寫之誤
十有七年九月辛丑用郊
因事以享曰用與禘于太廟用致夫人誼同書稱肆
類禮稱類造皆因事以享之謂夫僭莫重於郊故春
秋書之特詳其書三卜不從者一四卜不從者二五
卜不從者一乃免牲者二乃免牛者一乃不郊者二
不郊者一改卜牛者四猶三望者三郊者二用郊者
一曰改卜牛曰猶三望曰用郊蓋魯人之心方將以
是為勤而聖人從而書之用備見當時僭竊不能自
己之意諸凡言僭祭者誼皆倣此
十有八年己丑公薨于路寢
十有一年春王正月作三軍
古者元侯之國有軍作師以承天子諸侯之國無軍
教衞以聽元侯故丘甲曰作三軍曰作皆僭作也故
書
十有九年公至自伐齊
凡兵事侵以侵致定六年公至自侵鄭八年公至自
侵齊是也圍以圍致僖二十九年公至自圍許定十
二年公至自圍成是也救以救致襄五年公至自救
陳是也今上書同圍齊下言公至自伐齊是亦傳寫
之誤
二十有九年春王正月公在楚
魯公歲首去在他國者有之莊二十三年在齊文三
年在晉十四年在晉成十一年在晉襄五年在晉十
三年又在晉皆不書獨此及昭公在乾侯書者皆失
國者也昭公遂死於外襄公非有榮成伯之言亦幾
於不得入是以唯此二公獨書所在夫諸侯無王故
每歲必書王以謹始季氏無君故正月必存君以示
誼
三十有一年夏六月辛巳公薨于楚宫
八年秋蒐于紅
春秋凡五書蒐昭十一年二十二年定十三年十四
年皆言大蒐此傳亦言大蒐于紅自根牟至於商衞
革車千乘而經無大字者闕文也大蒐者簡車徒也
在他公不書惟書於昭定者當二公在位君不得有
其國而奪於大夫大夫不得專其政而制於陪臣私
邑内畔日虞干戈軍旅困弊名侈實違故屢假蒐田
之禮以聲威於國人狩者意在從禽故書公以斥其
惡蒐者本於耀武故言大以見其夸
十有三年春叔弓帥師圍費
圍費圍成圍鄆圍郈皆内邑也案左氏傳南蒯以費
畔叔弓帥師圍費弗克敗焉而經不書畔者内辭也
上卿為主帥舉大衆圍其城屹然若敵國而經不書
畔者著家臣之強也二者相須其誼乃備
十有五年二月癸酉有事于武宫籥入叔弓卒去樂卒
事
萬武舞籥文舞萬入去籥樂不盡去也去樂卒事則
盡去矣古者大夫以君命出聞喪徐行而不反死而
以尸將事又大夫有變當祭不以告書曰有事于武
宫籥入叔弓卒去樂卒事見大夫之益強也
三十有一年十有二月己未公薨于乾侯
八年從祀先公盜竊寳玉大弓
從猶陪從之從稱先公而不言宫廟者非一公也魯
自昭公去國君不得朝正於廟而季氏主其祭及季
氏更微受制於陪臣而陽虎攝其事然春秋不得而
書也故於是因寳玉大弓而并及之寳謂龜青純玉
謂璋判白大弓謂弓繡質皆國之分器而藏之宗廟
子孫世守之者然不曰攝而曰從者使若公之在祭
者然為内辭以重著其失也
十有五年壬申公薨于高寢
十有二年春用田賦
賦謂兵賦用田賦者計其私田以為兵也與稅畝之
誼略同當是時井地既廢民田不均所謂稅畝田賦
者殆類秦之實田云傳曰悉索敝賦
夏五月甲辰孟子卒
孟子何以不書薨不以夫人之禮卒葬之也既曰夫
人矣何為不以夫人之禮卒葬之昔陳司敗問昭公
知禮乎孔子曰知禮孔子退揖巫馬期而進之曰吾
聞君子不黨君子亦黨乎君娶於吳為同姓謂之吴
孟子君而知禮孰不知禮夫以孟子為夫人昭公之
失也不以夫人之禮卒葬之哀公之過也或書或不
書書之以為罪不書以示訓
春秋諸國統紀卷二
