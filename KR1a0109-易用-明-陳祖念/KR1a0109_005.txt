易用卷五
明陳祖念撰
尊卑章
楊廷秀曰聚散異向好惡相攻由是吉凶生焉
朱子發曰乾坤貴賤兩者聖人觀天地而畫卦剛柔吉
凶變化三者聖人觀萬物而生爻
俞玉吾曰雷霆指震風雨指巽坎日月指離坎雷霆也
風雨也日月也無非乾坤之變化也男女謂六子乾交
坤故震坎艮得乾道而成男坤交乾故巽離兌得坤道
而成女
白雲郭氏曰自易言之則始於乾坤而乾又為坤之始
是為大始也自物言之則萬物始於坤坤始於乾是為
大始也
廷秀曰乾坤之功雖至溥而無際乾坤之德實至要而
不繁
蘇君禹曰乾見其始而不見其始之功因乎物之自然
而已坤見其成而不見其成之迹因乎天之自然而已
故曰易知知而无知也曰簡能能而无能也
廷秀曰因尊卑以定乾坤於是天地之理不在天地而
在易因乾坤而得易簡於是天地之理不在易而在聖
人
賢如賢於堯舜之賢非士希賢之賢也可久可大之外
豈復有加乎易簡非二體久大非二功德業非二事
設卦章
玉吾曰有畫斯有象有象斯有辭有辭而後吉凶之理
明
剛柔者爻之九六也吉凶悔吝者乃人事得失憂虞之
象也變化剛柔者乃造化進退晝夜之象也六爻之動
孰非三極之道乎不必以初二三四五上分天地人
張幼於曰序如潜見飛躍循其序則安
楊用修曰虞與憂對當讀如驩虞之虞言樂也悔者虞
之象吝者憂之象也
彖言章
廷秀曰言動之間盡善之謂得不盡善之謂失小不善
之謂疵不明乎善而誤入乎不善之謂過覺其小不善
非不欲改而已无及於是乎有悔不覺其小不善猶及
於改而不能改或不肯改於是乎有吝吾身之過猶吾
衣之破也衣有破補之斯全身有過補之斯還還者何
(此下原闕)
楊廷秀曰此章言聖人作易之意其散在六十四卦之
爻象其聚在乾坤之二卦聖人用易之道其散在天下
之事業其聚在一身之德行
龔夬曰剛柔有體奇偶有數左右有方者形也形而上
則為一隂一陽以至一剛一柔故謂之道形而下則為
仁義為禮樂以分則有守以實則有名故謂之器
吕仲木曰易之事不過立象盡意繫辭盡言而已情偽
皆出於意利神皆出於言故立乾坤之象易之意可盡
繫乾坤之詞易之言可盡乾坤者包六十四卦而言也
夫意在象外者也故形而上者謂之道言在象後者也
故形而下者謂之器
默即不言不事言說是默凡人徒事言說者於理未必
實得理以神悟而實得於心道以神合而實體於身者
必不事於言說也
胡仲虎曰裁有定體行无定用如乾之變當潜而行潜
之事則潜為通當見而行見之事則見為通事者業之
未成業者事之已著
八卦章
成列因重伏羲之易相推繫辭文王之易
動在其中謂卦爻有辭則人之動而應用者即在矣與
生乎動天下之動爻象動乎内之動皆同
易不外乎時故變通所以趨時
吉凶貞勝或以貞為句義固可通但與貞夫一似不叶
矣吳幼清曰貞謂正主之吉勝則无凶凶勝則无吉非
如悔吝之可吉可凶也楊廷秀曰貞者何也一于正而
已惟天下之一正為能勝天下之萬變非吾求勝於彼
也彼自不能入也故貴為天子不能樂堯舜之憂以正
勝吉也在陳畏匡不能憂仲尼之樂以正勝凶也
廷秀曰乾之初九未可以動者也故聖人繫之爻辭則
曰潜龍勿用命之勿動也乾之九二可以動者也故聖
人繫之爻辭則曰見龍在田命之以動也可以動而動
吉之所從生也未可以動而動凶悔吝之所從生也故
曰吉凶悔吝生乎動者也
有動則有吉凶不動則吉凶不可見故曰爻象動乎内
吉凶見乎外一内一外常相應也功業見乎變即下章
窮則變之變不變通安有功業乎繫卦繫爻吉惟恐其
不趨凶惟恐其或往聖人真切之情見矣
天地之大德曰生承確然隤然來乾惟易也故萬物資
始坤惟簡也故萬物資生是天地之大德也聖人所以
生萬民者亦猶之天地故以位為寶以人守位以財聚
人以義而理財正辭禁民為非理財養也正辭教也禁
民為非刑也皆所以生天下也言此于章末何也以易
備此道也六十四卦五位獨重君也二位次之臣也其
餘所言何者非仁義乎龍仁夫疑之曰文上下不相合
他經誤入也胡仲虎本亦刊去之非
俞玉吾曰聖人之德不過順天地之生而已位者生生
之主也人者求其生生於我者也財者生生之本也理
財正辭禁民為非又所以全其生生之道也玉吾以仁
為人
包犧章
包又作庖世紀云始取犧牲以供庖厨故號庖犧氏
仰觀俯察鳥獸之文與地之宜近身遠物不過隂陽而
已蓋一隂一陽之謂道包犧之兩儀四象八卦以至六
十四卦亦不過一隂一陽之相生而已神明之德不可
見故曰通萬物之情可見故曰𩔖作結繩而為網罟教
民肉食鮮食之利網以取獸曰佃罟以取魚曰漁蓋取
諸三字乃孔子以意逆志之辭取離取益之𩔖韓康伯
惟以卦名釋之解者多以卦德卦象卦體不免於鑿也
耒耜教民粒食
民各居其方貨各産其地故市以教之通有無也
法之所未病聖人不強易民之所未厭聖人不強去故
窮則變所以通之也通其變民自鼓舞之矣又何倦乎
由之而莫知其所以然者神也以漸相忘於不言之中
者化也神而化之所以使民之宜也
衣裳之制黃帝開其初堯舜成其末民知禮義則名分
正而民志定矣韓康伯曰垂衣裳以辨貴賤乾尊坤卑
之義也或曰垂衣裳而天下治謂無為而治也法乾坤
易簡而已
取諸小過頗為難解蓋脱粟可食又鑿以精之亦食不
厭精之意故曰小過或曰養生者不足以當大事惟送
死可以當大事故取小過大過焉
俞玉吾曰棟直而承上故曰上棟宇垂而覆下故曰下
宇
厚衣之以薪言以薪而襯蓋之也
書文字也契合約也言有不能記者書識之事有不能
信者契驗之取明夬之義蓋夬乃君子決小人之卦而
造書契者亦所以決去小人之偽而防其欺也
此十二事皆聖人經世之大法故舉而言之要之六十
四卦皆可以取大象備矣
雲間田氏曰衣六幅裳十二幅而乾坤奇偶之畫備翁
庶善以王之司服九章屬乾后之司服六章屬坤十二
卦分而乾坤合朱漢上曰上古衣裳相連乾坤相依君
臣一體也
隆山李氏曰天下之事不至於決則不通故雜卦次序
與十三卦之制器皆終於夬
易象章
是故承上章制器尚象來言易備天下之象故聖人取
之以制器也像者物之肖似彖言一卦之材爻效天下
之動吉凶自此生悔吝自此著則民咸用之又不獨尚
象為然矣
陽卦章
震坎艮為陽卦皆一陽二隂巽離兌為隂卦皆一隂二
陽蓋陽卦以奇為主二隂附而從之所以多隂隂卦以
偶為主二陽附而從之所以多陽陽以綂物君也隂以
順物民也陽卦一陽二隂以少綂衆貴賤之勢順故為
君子之道隂卦二陽一隂以衆御寡貴賤之勢逆故為
小人之道此章明隂陽淑慝之辨見卦之命名有取也
往來章
說文思有所圖曰慮人之所以多思慮者未能致一也
所以未能致一者義不精也義者何屈伸往來之常理
也觀于日月寒暑隨天所運有屈信焉觀于尺蠖龍蛇
任天之便亦有屈信焉屈感乎信信應乎屈屈非有餘
信非不足也信又感屈屈又應伸信亦非有餘屈亦非
不足也往來不窮屈信不已大而天下之否泰治亂小
而人之得失隆替皆此屈信皆此往來是所謂幽明之
故死生之說也夫孰為之夫孰使之莫知其為莫知其
使是之謂神故曰一隂一陽之謂道又曰隂陽不測之
謂神夫隂陽屈信義也其不測神也精知屈信之義非
人之所能為而深信其皆神之所主則一心委運與造
化為徒是之謂致用用致則利用身安而德崇矣過此
以往一何思何慮而已矣所謂不識不知順帝之則也
至此則能窮天地之神知天地之化其盛德可知矣先
君於伏羲圖贊嘗備發其義覽者當自得之也
以位為可安者未必安慮危者乃能安其位以存為可
保者未必保慮亡者乃能保其存以治為可有者未必
有慮亂者乃能有其治是故君子安也存也治也而慮
危慮亡慮亂常若惕然是以身安而國家可保易曰其
亡其亡繫於苞桑是即朽索馭馬之意也有不能反否
為泰乎
孔子贊知幾之神而言上下交不諂凟者何也人身應
接上交下交盡之矣交之不善諂媚䙝凟盡之矣恭之
與諂和之與賣有介存焉所謂幾也恭而不諂和而不
賣有知存焉所謂見幾也見諂絶諂見凟絶凟一念遷
轉耳何待終日夫不諂凟生於見見心何自而生生於
定也定心何自而生生於无欲也易曰介于石則不終
日而去逸豫貞吉之道也夫石者定而無欲之物介于
石焉寧用終日而見幾乎故剛柔微彰之介即不諂不
賣之介也君子誠知而施之得宜豈不為萬夫之望乎
不善即知知即不行聖聖此功時時此功顔子所以稱
好學也易曰不遠復无祇悔元吉元吉豈易得乎故曰
聖功也以聖人為立无過之地其未用功可知矣
安其身者置身於平稳也與危對易其心者宅心於中
和也與懼對懼者何匿心而言懼人之我窺有為而言
懼人之不我信皆是也定其交而後求不惟交其人而
且知其人也仲尼不假蓋於子夏護其短也不知其人
而有求亦无交等矣
乾坤章
以二物之德言則隂與陽合陽與隂合而其情相得以
二物之體言則剛自剛柔自柔而其質不同或曰開者
於各卦爻之下皆繫以辭而開陳之開而當夫名辨乎
物正其言斷其辭以見其開陳之備
徐子與曰肆陳也凡敷陳其事者无有𨼆而不彰易則
事雖肆而其理未嘗不𨼆也
中古章
或曰憂即憂悔吝之憂患即與民同患之患是也愚謂
六十四卦何者非德何者不可以為用何者不可以處
常處變蓋天下无二道卦爻无二德孔子舉九卦以示
例耳試曰乾德之健也坤德之順也咸德之通也遯德
之晦也亦奚不可先儒之言曰九卦獨于離无取蓋處
憂患之中用明不可嗟夫既明且哲以保其身非離之
道乎偶未之及耳
易書章
易者載道之書道不可須臾離易可一日遠之乎變動
不拘謂六爻變動或為九或為六也六虚即六爻之位
周徧也流行也位因爻而見爻之九六未定則其位虚
也上上聲下去聲上下无常或在上或在下也剛柔相
易謂陽變為隂隂變為陽也熊叔仁曰典猶册之有典
要猶體之有要典要拘於迹者也下既有典常則以其
詞言之耳蘇君禹曰方其出而感也萬事萬化各有法
度而使人知懼於外其入而靜也不言不動自有天則
而使人知懼於内蓋出入无定時而實不可一時忘戒
懼内外无定處而實不可一處忘戒懼
原始章
質謂卦體初爻原其事之始上爻要其事之終所以為
一卦之體質
熊叔仁曰位言之者初上也時言之者初終也道言之
本末也事言之始終也其實一也時變則事變事變則
道與之俱
中爻或作二三四五以互體言或專指二五為一卦之
中曰居謂无待於動曰彖謂无待于爻也蓋爻之詞詳
即時物之發揮彖辭約即始終之綂體
廣大章
楊廷秀曰此章言重卦之旨及六爻之文又曰分上分
中分下則有三才之别合為一卦則隂或居上安知地
之不為天陽或居下安知天之不為地五為君則天道
為人道矣二為臣則地道為人道矣
天之隂陽消息无端地之剛柔流止匪定人之位義迭
運不一故曰道有變動而爻以效此也
龔深之曰凡反常者皆變也凡離靜者皆動也愚謂非
所以論三才之變動矣
殷周章
或曰殷衰周興世道之易也危者平其文王之謂乎易
者傾其紂之謂乎此亦泥矣
胡仲虎曰易道雖廣大悉備不過使人懼以終始而已
懼以始者易懼以終而猶始者難乾九三曰君子終日
乾乾夕惕若厲无咎此懼以終始其要无咎之說也愚
謂三百八十四爻皆然不止於乾矣
健順章
此謂體乾坤之聖人也惟健故易惟易故知險惟順故
簡惟簡故知阻何者險阻之人易簡之反也吾以其易
照天下之不易以簡照天下之不簡孰能遁之乎惟易
簡也故能說諸心无事而廓然大公矣能研諸慮有事
而物來順應矣天下吉凶用此而定天下亹亹由此而
成何者易簡而理得也又何事不知乎是故天地之變
化人道之云為必有吉事吉事必有禨祥禍福將至聖
人知之矣故象往事知千載之既往占來事知千載之
未然况於一人一時之險阻乎故天地設位易理已具
聖人成能易書遂著明謀之人幽謀之鬼而卜筮者皆
得以定吉凶而成亹亹故曰百姓與能矣易之所有八
卦八卦以象告所有爻彖爻彖以情言剛柔雜居而吉
凶可見以象告也卦爻變動皆言其利吉凶並著皆遷
于情是情言也何謂情遷愛惡遠近情偽非情乎攻取
相感非遷乎悔吝利害非吉凶乎曰遠猶可說也近不
相得則其禍无窮易慎之矣夫天下之情至不一也體
乾坤之聖人何以知之蓋由言而得其情由情而得其
心故人不能欺以詞是之謂知險知阻矣
易用卷五
