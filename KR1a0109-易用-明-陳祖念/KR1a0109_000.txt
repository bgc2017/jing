易用易𩔖
提要
(臣)等謹案易用六卷明陳祖念撰祖念字修
甫連江人陳第子也第所著毛詩古竒考屈
宋古音考𤼵明引證一洗吳棫諸家之謬于
韻學為大有功而所作伏羲圖贊則支離穿
鑿一無可取祖念學不及其父而說易乃勝
其父其書不載經文但每卦條論其義繫詞
諸傳則各標章目而詮釋之其每卦之論皆
逐爻尋理務以切于人為主故名曰用前有
原序曰易理無窮非言之所能盡故𫝊注于
漢疏義于唐議論于宋日起而日變而易之
用則隨時隨事可以自察是以君子居則觀
象玩詞動則觀變玩占聖人所以言易者如
是而已𫝊曰精義入神以致用也利用安身
以崇德也朱文公言人能取易一卦若一爻
熟讀而深玩之推于事而反于身則吉凶消
長之理進退存亡之道無所求而不得事父
事君亦無處而不當此則致用利用之義也
云云其序後半佚脱不知誰作然一書大旨
具在于斯矣每卦之末率總論取象之義多
採互體之說盖其學于漢儒宋儒無所偏附
云乾隆四十六年三月恭校上
總纂官(臣)紀昀(臣)陸錫熊(臣)孫壬毅
總校官(臣)陸費墀
易用原序
易稱書不盡言言不盡意又曰知變化之道者其知神
之所為乎蓋易之理廣大而精微雖聖人猶難盡言之
也廷與陛咫尺耳𫝊言且失旨由千百世之下而推著
千百世以上之言便謂羲文周孔之意在是未可必也
未可必而必之則固因吾意之偶開自謂得卦畫之底
藴則惑惑與固君子不取也夫易理無窮非言之所能
盡故𫝊註于漢䟽義于唐議論于宋日起而日變而易
之用則隨時隨事可以自察廸之則吉逆之則凶憂虞
悔吝如響斯應是以君子居則觀象玩辭動則觀變玩
占自天祐之吉無不利聖人所以言易者如是而已人
之所以通乎易者亦如是而已𫝊云精義入神以致用
也利用安身以崇德也不能致用則不能利用斯德不
崇而身不安無所貴于精義入神矣善乎朱文公之言
人能取易一卦若一爻熟讀而深玩之推于事而反于
身則吉凶消長之理進退存亡之道無所求而不得事
父事君亦無處而不當此則致用利用之義也張子文
漢世名儒史稱其善解易精習經學可為師法然而殖
貨財窮奢侈䟽彭宣而暱戴崇不能因災變以杜微漸
反假經術以惑主聽附下㒺上不知所習者何卦之爻
也讀易而失易之用古今同嘅豈獨一子文哉此余友
陳君易用之所由著也君一齋先生長子先生湛德葆
真博識宏才貫穿今古著(闕)
