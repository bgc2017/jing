易用卷六
明陳祖念撰
說卦傳
幽贊章
生蓍者程子曰因蓍以求卦謂聖人制揲蓍求卦之法
幽以助神明而明以前民用也九六之數何自而起乎
天一地二天能兼地故其數三地不兼天故其數兩三
三則九三兩則六大衍之數由此起矣然因蓍可以求
卦爻卦爻不因蓍而有故隂陽氣也觀隂陽二氣之變
而立八卦以象之故曰觀變於隂陽而立卦剛柔質也
重而為六畫則分散剛柔於六十四卦而生三百八十
四爻故曰發揮於剛柔而生爻卦爻既備天下之道何
者不冒於其中乎故乾之為道有健之德不容槩用其
健也則有義存坤之為道有順之德不容槩用其順也
亦有義存義即物之理人之性天之命也易於道德和
順之而不拂於義理之而不混則物之理窮人之性盡
而天之命亦於此至之矣窮者洞其微盡者扺其極至
者與之脗合无間也人徒知易之有蓍數卦爻也孰知
其為道德義理性命之書乎
順性章
人有性命之理順之則吉逆之則凶天下而皆順性命
也則易可以无作惟其不順是以易作焉聖人作易无
他將使人順性命之理而已性命之理三才之道也然
性命之理不局于一也在天為隂陽在地為剛柔在人
為仁義兼三才而各兩其畫故易六畫而成卦成卦者
性命之綂體也初三五為位之陽二四上為位之隂隂
陽分矣位之陽者柔亦居之位之柔者剛亦居之剛柔
迭用矣離而有合合而相錯故易六位而成章成章者
性命之流行也誠能順乎性命則人道立可與天地參
矣
定位章
伏羲卦位人知為乾坤六子而已孰知為造化之功用
乎故乾坤天地定位也艮兌山澤通氣也震巽雷風相
薄也坎離水火不相射也是八卦者運行造化而生成
庶𩔖矣聖人又因而重之八卦之上錯以八卦六十四
卦備矣人知其為六十四也孰知其知來物而制民貳
者乎故已往之事失得存亡耳目之所共知故數之順
而易將來之事吉凶悔吝非智巧之所能測故知之逆
而難易之為書闡微而決其禍福實未兆也研幾而斷
其趨避實未形也非知來之書乎故曰易逆數也是易
書也化功備於斯來事知於斯人可遠之乎
雷風章
金汝白曰上章以天地居首序尊卑也此章以乾坤居
後總成功也
帝出章
帝即天以其主宰萬物故謂之帝洪範傳曰雷於天地
為長子以其首長萬物為出入也雷出地百八十三日
而後入入地百八十三日而復出出則萬物亦出也
或曰不可以上言帝出入下言萬物隨帝出入蓋八者
乃帝之所為故以帝冠之出乎震者帝以震出萬物也
故下文曰萬物出乎震若曰帝自出則齊乎巽亦帝自
齊相見乎離亦帝相見乎
役已以養物者坤也或曰氣化周流无休息曰役如行
役之役猶父母養子亦是為子致養故曰劬勞致者畢
力之謂也戰者陽氣始萌隂疑而戰也
崔憬曰帝者天之王氣也春分震王而萬物發生立夏
巽王而萬物潔齊夏至離王而萬物皆相見立秋坤王
而萬物皆致養秋分兌王而萬物皆悦立冬乾王而隂
陽相薄冬至坎王而萬物之所歸立春艮王而萬物之
所成終成始也以其周王天下故謂之帝
愚按此章以八卦配四時之序故以震木之氣為東方
離火之氣為南方兌金之氣為西方坎水之氣為北方
非後天卦位也先君伏羲圖贊言之詳矣
神妙章
萬物可見神不可見謂物即神不可謂神離物不可故
神也者妙萬物而為言雷動風撓火燥澤說水潤艮終
始之是分之而各一其神莫知所以為所以使也妙不
可測也相逮不悖通氣變化成物是合之而共成其神
莫知所以為所以使也妙不可測也故曰神也者妙萬
物而為言儒者曰此言六子而不言乾坤六子之神功
妙用即乾坤之神功妙用也
崔憬曰此言六卦之神用而不言乾坤者以乾坤法天
地无為而无不為能成六卦有為之神妙也艮不言山
獨舉卦名者以動撓燥潤功是雷風水火至於始終萬
物於山義則不然故言卦而餘皆稱物各取便而言也
乾健章
先儒以健順等八字為八卦之訓詁乾三畫純陽剛動
而不息故曰健坤三畫純隂柔靜而從陽故曰順震以
一陽生於二隂之下故曰動巽以一隂伏於二陽之下
故曰入坎以一陽投於二隂之間有陷溺之象故曰陷
離以一隂麗於二陽之間有附麗之象故曰麗艮以一
陽窮極於二隂之上故曰止兌以一隂發見於二陽之
上故曰說愚謂孔子以此言八卦實謂此八卦之德吾
人皆當成之身也朱義曰此言八卦之性情俞玉吾曰
此言八卦之德也大有彖傳曰其德剛健而文明明以
乾健離明為德也嗟乎德豈外於性情乎
乾馬章
健而能行遠故乾之象為馬順而能載重故坤之象為
牛造化權輿云乾陽物也馬故蹄圓坤隂物也牛故蹄
折陽病則隂故馬疾則卧隂病則陽故牛疾則立馬陽
物故起先前足卧先後足牛隂物故起先後足卧先前
足震為龍邵堯夫云重淵之下而有動物豈非龍乎
龍李作駀音尤馬名虞王本作駹爾雅面顙皆白為駹
虞云作龍非不應與乾同巽為雞吳幼清曰伏身而
出聲於天氣重陽之内與地氣同感龔氏曰雞羽屬也
而不能飛其性則為入為伏知時而善應也九家易云
風精為雞巽之畜也坎豕離雉幼清曰前後皆隂之
汙濁而中心剛燥者豕也前後皆陽之文明而中心柔
怯者雉也或曰雉得陽為多故其性介其色文埤雅云
雉不能遠飛高不過一丈長不過三丈故高一丈長三
丈為一雉艮狗兌羊龔氏曰外剛而善禦内柔而附
人者狗也内狠而善觸外說而不能害人者羊也
乾首章
乾首坤腹龔氏曰外圓諸陽所會首也中寬衆隂所藏
腹也震足巽股吳氏曰陽動隂靜動而在下者足也陽
連隂折折而在下者股也坎耳水内景陽在内離目火
外景陽在外艮手兌口吳氏曰動而在上者手也折而
在上者口也於艮不取止義
王太古曰伏羲八卦乾在上三卦之中故為首坤在下
三卦之中故為腹震在下三卦而向左故為足而足之
力在左巽在上三卦而向右故為手而手之力在右今
說卦巽手與艮股互置求之於經觀卦上體從巽故曰
盥盥者滌手也豐卦九三則曰折其右肱豈非二三四
互巽乎艮在下三卦之後而為股今說卦與巽手互置
然在易艮之初六曰艮其趾六二曰艮其腓咸九三曰
咸其股而不以為手此明證也熊叔仁曰王義精矣荀
九家又艮為鼻麻氏易曰艮為鼻兌為口山澤通氣也
巽為手震為足雷風相薄也惟晉管輅亦以鼻為面山
易用卷六
