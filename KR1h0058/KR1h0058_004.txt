松陽講義卷三
贈内閣學士陸隴其撰
舜其大孝章
這一章同下二章皆是由庸行之常推之以極其至乃
費之大者而這章則就德之動天者以見其大也不是
說必如此然後為孝要見得如此亦不過完得一個孝
極古今不常有之事皆是孝中所有可見庸德之分量
無窮無盡夫子恐人將孝字看小了有一二分德行便
自以為能顯親有些小爵祿便自以為能尊親養親略
略光前裕後便自以為能慰親心故不覺深致歎於舜
曰舜其大孝也與蓋言孝之量本大惟舜能全乎其量
此一句是綱下五句是目德為聖人其顯親之大何如
尊為天子富有四海之内宗廟饗之子孫保之其尊親
養親慰親之大何如且是尊富饗保非僥倖而得之皆
德之所自致蓋德不大則一身之榮枯皆聽之渺茫不
可知之數德既大則古今之盛遇皆操之夙夜宥密之
中故大德未嘗有求位之心也而九五之尊直可以德
必之大德未嘗有干禄之念也而共球之貢亦可以德
必之名非大德所敢要也而令聞令望必歸大德夀非
大德所敢祈也而期頥耄耋必在大德自古之有德者
皆然而舜其彰明較著者矣不觀生物之天乎生物者
天也而物之榮落天不能主特因其材焉耳天非有心
厚之亦非有心不厚之也其材而為栽者耶栽者固有
可培之理天則因而培之培之者天而所以致天之培
者仍物也其材而為傾者耶傾者本有可覆之理天則
因而覆之覆之者天而所以致天之覆者仍物也又不
觀之周詩乎言可嘉可樂之君子其德既宜於在野之
民在朝之人而受天禄矣而天之於王猶反覆眷顧之
不厭既保愛之佑助之寵命之而又申重之其已然者
如彼其方然未然者又如此夫詩言令德之宜民人即
物之栽者也受祿而保佑申即天之培也天亦因君子
之材而篤之耳禄之受孰非德所自致乎故自古大德
之君受天命而為天子皆自其德必之其權不在天而
在德舜之所以為大孝者如此若使其受命特僥倖而
得之斯亦不足以為孝矣夫極宇&KR2586;非常之德業皆是
這孝内所有孝之無窮盡如此莫非道之費為之也學
者讀這章書要知舜是何等樣孝只完得本分内事這
個原没有限量安有可住足之處須儘我力量做去終
身無一刻懈怠庶幾少盡萬分之一
此章以德與尊富饗保證明大孝白雲許氏之說如
此
新安陳氏謂以理言則必然以數言則或不必然理
者其常而數者其變也朱子或問亦如此說此皆是
于子思本文言外之意尋繹義理有所擴充亦不可
不知
第二節蒙引云此亦是即舜之事而論其理如此與
下文栽者培之同意非專就舜一人言也其曰舜年
百有十歲章句以證其實耳依淺說則第一第二第
五節俱就舜說惟第三第四節泛說蒙引是
武王周公章
這一章就武王周公之孝以見道之大達孝二字是綱
善繼善述乃逹孝之實也春秋三節即所制祀先之禮
以見其善繼善述郊社節合事帝祀先之禮以見其善
繼善述蓋盡倫盡制總是孝中事則總是道中事可見
道無限量逹孝依註只是天下之人通謂之孝蓋合乎
人心之所同然則人自不能不歎服與天下歸心同例
這不是空空讃歎便是合天下遠近親疎剛柔知愚之
人都化於孝中了雙峯饒氏謂達孝是承上章三逹字
而言此謬也明季講家作達權通變之達看尤謬次節
泛論孝的道理而武周在其中善繼善述功業有功業
之繼述制作有制作之繼述二善字大全蒙引存疑俱
兼守常逹變說當變通而變通固是善當持守而持守
亦是善明季講家專指變通言者總之先王之志事
只是一個道道上擴充得盡便是善繼善述註中原合
纘緒有天下制作言之不專指有天下也春秋以下亦
不是以之盡概善繼善述只舉其禮制之大者言之春
秋二節即註中所謂下文又以其所制祭祀之禮通乎
上下者言之黃氏洵饒謂下文指上章下文言此謬也
明季講家以敬其所尊為通乎上屬之春秋節以愛其
所親為通乎下屬之序昭穆節亦非盖以敬所尊愛所
親分配二節可也而以註中通乎上為敬所尊通乎下
為愛所親則誤甚矣講字又或以上節為禮備下節為
義周或以上節為時祭下節為祫祭其說皆謬上節是
事神之謹下節是待下之周須知總是一時的事祖廟
即是宗廟可以稱祖亦可以稱宗朱子或問中論廟制
最詳學者必當細玩陳宗器見于尚書之顧命篇設裳
衣見于周禮守祧之職薦時食見于周禮庖人之職註
中只是舉一以概其餘俱當深思細考宗廟之禮所以
序昭穆也此禮字專指序立之禮而言不泛指祭禮昭
穆二字亦詳于或問中陳介眉曰序者不過分别其班
次耳子姓祼將有宗祝有司之事則各以事序其無事
者列在阼階之下則序以昭穆而世次秩然此以前後
為班非如祖考以左右為别也最明時文家每多誤看
甚至如艾千子疑序昭穆皆西向大祖此是以見其讀
禮不精之過爵有貴賤然皆是貴者貴中有賤以别尊
卑也序事言辨賢而不及否盖禮諸侯歲貢士于天子
天子試之于射宫其容體比于禮其節比于樂而中多
者得與于祭其容體不比于禮其節不比于樂而中少
者不得與于祭是則與祭之士皆賢此辨賢只是辨其
材能欲用人不自違其能非辨賢與不肖也大全許氏
兼賢否言則是論人之賢否其說稍疎旅酬下為上註
言賓弟子兄弟之子各舉觶于其長按儀禮是弟子先
自卒觶以勸其長飲非為其長者代斟酒也時文家往
往有解作斟酒者其謬誤則起于蒙引亦是讀禮不精
之故逮賤之賤指卑幼言然不必定是童子序齒是從
昭穆中序齒非泛序齒淺說云當序昭穆之時昭穆同
則論爵爵同則論齒而齒輕于爵至燕毛之時則分昭
穆以論齒而爵又不復論矣此說本蒙引如此講則序
昭穆與序齒方有分别序昭穆燕毛是同姓之事序爵
是異姓之事序事旅酬是合同姓異姓之事這兩節祫
祭時皆如此時祭時亦皆如此以言乎其禮則皆無不
備以言乎其義則皆無不周自上及下皆得盡其尊祖
敬宗之心武周所制祭祀之禮如此可見其善繼善述
矣當其時但見武周所踐之位先王之位也主祭助祭
各有其次武周所行之禮先王之禮也堂事室事各有
其典武周所奏之樂先王之樂也堂上堂下各有其節
盖于道上無絲毫欠缺即于志事無絲毫不合以此位
禮樂而敬祖考敬先王之所尊也如春秋一節以此位
禮樂而愛子孫臣庶愛先王之所親也如序昭穆一節
先王雖死矣而事之如生先王雖亡矣而事之如存孝
至此亦可謂至矣天下之人有不通謂之孝者哉這一
節註雖云結上文兩節然上兩節通上下而言這一節
專就武周身上言略有不同此以上是就其祀先之禮
觀之其孝已如此况其所制祭祀之禮更不止于此總
而言之有郊社之禮焉有宗廟禘嘗之禮焉郊之禮惟
天子得以行之以事夫上帝也社之禮則通上下行之
以事夫后土也宗廟之五年一禘惟天子行之以祀其
先也宗廟之三月一嘗則通上下行之以祀其先也這
郊社禘嘗之禮其義至為深遠當時武王周公體道工
夫到極至處真見是道察乎天地所以能制得這個禮
這不是容易的人若能明得亠個禮義則其識見便與
武周一樣其力量便與武周一樣這便到一貫地位了
天下更無難事治國有不如示諸掌乎武周制作之妙
如此所以謂之善繼善述所以謂之達孝今人未能到
這個地位縱或有些好處不過是道中之一支一節以
視武周聖人真不啻有霄壤之别何得便自畫學者讀
這章書須先將這個大規模存在胸中却先從卑邇處
做起由順父母宜兄弟和妻子漸漸擴充去不到極至
地位决不肯歇手庶幾有個長進的日子若先自己放
倒便終身不能見聖人藩籬子思所以言道之費必推
論至此指示學者之意深矣切不要作武周論贊看過
了
春秋二節俱兼時祭祫祭明季講家以上節為時祭
下節為祫祭皆謬上節是事神之謹下節是待下之
周總是一時事祖廟即宗廟可稱祖亦可稱宗又有
以敬其所尊為通乎上層春秋節愛其所親為通乎
下屬昭穆節亦非盖以敬所尊愛所親分配二節可
也而以註中通乎上為教所尊通乎下為愛所親則
誤矣
一說謂不言后土者省文也註中極明時文生出地
統于天陰統于陽之類殊為可笑郊之說有主分者
有主合者有謂祭社亦是社者三說主分者為長余
初主社之說說未是
郊社禘嘗自先儒鄭康成王肅各持一說紛紛爭論
互有是非總折衷於朱子而已學者欲知其詳宜先
求之三禮註疏而以朱子之說斷之然朱子亦間有
未定之論如此章大全朱子取五峰無北郊之說恐
北郊不可謂無此章偶言社而不及北郊耳通考吳
氏&KR0697;之說最明
自誠明章
這一章是下十二章之綱領見天道人道始分而終合
子思蓋深有味乎前章天道人道之言將分知行分天
人觀之而此章先統知行統天人觀之謂夫不能盡同
者氣質之禀不可限量者學問之功有一種人德無不
實而明無不照此自誠而明也是其氣質純粹所性而
有者乎即所謂誠者也有一種人先明乎善而後能實
其善此自明而誠也是其氣質不能不稍有駁雜由教
而入者乎即所謂誠之者也此其從入之途不能不異
然及其成功一也以性而有者言之誠便明矣其於此
理固無少虧欠以由教入者言之能明理則可至於誠
矣其於此理亦無少虧欠所不同者遲速之間耳而豈
有異哉兩個則字雖上一則字意緊下一則字意慢然
總是决辭學者讀這章書要知子思意思全歸重人道
上自古聖人從這一路做成者多生知安行者能有幾
人今日我輩所以未得為聖人只是不能博學審問慎
思明辨以求明篤行以求誠耳不是聖人不可學努力
努力
兩箇自字淺說云自夫德無不實明無不照者言之
則謂之性自夫先明乎善而後能實其善者言之則
謂之教明季講家皆如此說蓋以誠明二字無節次
非由此至彼也然大全葉氏謂自誠而明自明而誠
與淺說不同似亦無礙但不可認誠明二字有節次
耳
大全朱子云此性字是性之也此教字是學之也與
首章天命謂性修道謂教二字義不同說得極明明
季講家必欲混而一之真屬怪事
末二句大全三山陳氏雙峰饒氏淺說俱作成功則
一看獨存疑謂下二句只是申上二句無成功一也
之意此不可從
其次致曲章
這一章是以誠之者之仁發明人道然章内仍兼知行
言蓋行必本於知知行原不相離也承上章言至誠盡
性恐學者道是性只至誠能盡不知性本人人固有亦
人人能盡雖不能一時即盡無不可漸次而盡只看用
力何如耳故開口說一句其次致曲是教人用力於性
之方其次註謂通大賢以下蓋非一種人人之氣質昏
明強弱固萬有不齊然這個工夫無不可做曲註謂一
偏也陳紫峰謂天命之性渾然全體無所偏倚不可以
言曲及其感乎物則其中之仁義禮智隨感而應先后
互發如遇可哀則仁發而為惻隠遇可憎則義發而為
羞惡隨事隨物用一而未及其三以其偏於一端故謂
之曲也雖聖人全體皆誠而所發亦只是曲但聖人
之曲無待於致耳此所謂致曲即孟子所謂擴充其
四端大學註所謂本體之明則有未嘗息者學者當
因其所發而遂明之以復其初也此一段亦本大全
朱子而發得更暢此曲是好的曲是從性上發出不
是從氣質發出若夷惠之曲便呌不得好便是從氣
質發出致是擴充的意不是止就一曲上做到極處
如一念惻隠之發則推之以至於無不仁一念羞惡
之發則推之以至於無不義而曰禮曰智無不皆然
是謂致曲致曲兼知行黃氏洵饒謂在知行之間者
謬曲能有誠言曲無往而不致則德無往而不實此
便是全體皆誠但猶未是至誠耳此便是孟子充實
地位東陽許氏謂是一曲之誠者謬自形著至變化
俱是誠之以漸而積不是曲能有誠一蹴便可如此
其間節節有工夫誠積於中而發見於威儀容貌之
間者形也誠之又積形者日新月盛則著矣誠之又
積著者粹然盎然赫然喧然則明矣此便是孟子充
實而有光輝地位形著明皆是發於身者是盡其性
之事誠之又積人皆欣羡向慕則能動物矣誠之又
積動者實能遷善去惡則變矣誠之又積物皆薰蒸
透徹融液周徧不知其然而然則化矣動變化皆是
及於人者是盡人物之性事夫惟天下至誠能感人
而使人化今其次亦到化的地位豈非己造於至誠
之域哉否則德猶間斷而未至於神化無方安能鼔
舞乎人而使人皆變化莫測哉此化字雖就化人言
然由己之誠到大而化之地位故能化人如此夫其
次與至誠相去懸絶而及其成功則一可見天下無
不可變之氣質無不可學之聖人故程子曰君子莫
大於學莫害於畫莫病於自足莫罪於自棄學而不
止此湯武所以聖也今學者莫不有是曲所爭只在
致與不致不能致則隨發隨滅純被氣禀物欲做主
日昏一曰直到夜氣不足以存須要看朱子所云當
因其所發而遂明之這一箇遂字有不可少緩之意脚
根便要從此立定不許他再走作猛力做去子思一章
都是歆動人意思却又有個責成人的意思在至誠可
到而不能到便是自暴自棄了
按廣平游氏講致曲曲字作曲折之曲朱子於或問
中已辨其非而明季講家猶有襲用其說者今只當
以註為正
誠者自成也章
這一章是以誠之者之知發明人道然章内却兼知行
言蓋能行方是真知知行工夫不相離也承上章言至
誠之道可以前知恐學者看得誠字高遠不可幾及不
肯擔在身上故此章開口先說一句誠者自成也見得
這箇誠是不可推諉的人但知有形有氣之為物而不
知有此誠方成得物這一句說得凛然可畏物之所以
自成全在這誠豈如身外東西可有可無的既說誠又
說道者依先儒作天命之性率性之道分看天命之性
渾然者也率性之道散殊者也欲盡渾然之誠須在散
殊之道上著力人多認這道是可行可不行的不知是
人所當自行也是不可推諉的誠者自成泛就物言而
道自道專就人言然自成句雖泛就物言而所重仍在
人故章句既解誠道又申二句曰誠以心言本也道以
理言用也這一節所以責成學者之意至深切矣又恐
人疑自成是有了期的自道是在外面的故又將自成
之意申之曰誠者物之終始徹始徹終皆賴這誠是無
有了期的又將自道之旨申之曰不誠無物是故君子
誠之為貴自道工夫全在實心心有不實則雖有所為
亦如無有是不可在外面假借的前一節重在道自成
工夫全在自道上非自道則不能自成後一節又重在
誠自道工夫全在自成上非自成則不能自道蓋互相
發明也又恐人疑自成自道耑為一己之事故末節又
推而廣之曰誠者非自成己而已也所以成物也此猶
前章由盡其性而盡人物之性由形著明而動變化也
然所以能如是兼成者何故蓋成己成物雖若二事然
成己由於仁仁即誠之體也成物由於知知即誠之用
也仁與知豈非總是此誠皆天命之性初無内外之分
者乎己物有内外仁知無内外也故未誠則仁知未得
於己無以成己何以成物既誠則仁知己得於己成己
在是成物即在是以時措之何所不宜哉至此可謂真
能自成矣亦可謂真能自道矣與至誠之前知亦何異
哉學者看這章書可見至誠雖不易及這誠的理却是
我性所固有是不可須臾離的吾與至誠相去懸絶者
只是不肯用力耳非至誠之不可學也讀至此便要想
成覸所謂彼丈夫也吾丈夫也吾何畏彼哉便要想顔
淵所謂舜何人也予何人也有為者亦若是
首節大全雲峰胡氏新安陳氏蒙引存疑俱以誠為
天命之性道為率性之道愚向疑誠即道也不應如
此分若如此分則章句所謂誠者物之所以自成道
者人之所當自行難道率性之道獨非人之所以自
成乎天命之性獨非人之所當用功乎然先儒皆如
此分看者豈以首章天命屬未發率性屬已發下學
工夫尤當在發處著力乎如前章致曲亦是發處工
夫大學明明德章亦云學者當因其所發而遂明之
蓋未發之時雖未嘗無工夫只是一箇戒慎恐懼發
時病痛最多用力尤難故聖賢往往單提發處教人
用功發處功夫到則未發時亦便得力能著實做自
道工夫則便能自成此節之旨或當然也今姑依之
自成内雖亦有自然之意然只是賓意不可作正意
看故或問以楊氏無待而然之說為非
誠者物之終始章句止以實理言或問則兼實理實
心言謂以理言之則天地之理至實而無一息之妄
故自古及今無一物之不實而一物之中自始至終
皆實理之所為也以心言之則聖人之心亦至實而
無一息之妄故從生至死無一事之不實而一事之
中自始至終皆實心之所為也單說實理則實心包
在内了分言之則是二件實理是人物共有的實心
是人獨有的然實理之理與道以理言之理又不同
道以理言之理是實理中之條件合内外之道道字
與率性之道而道自道之道不同不可率合此道字
即指性說非見於行事而謂之道也
時措之宜是以仁措於己知措於物不可專謂措於
物
章内五誠字第一誠字第二誠字作一樣看俱兼實
理實心第三第四第五誠字作一樣俱就實心說須
辨
故至誠無息章
這一章重在至誠無息一句又只重在至誠二字許多
功用俱從無息上來無息又從至誠來自無為而成以
上見聖人之類天地自貨財殖焉以上見天地之類聖
人末節引詩見天地聖人總一至誠章首劈空下一故
字蓋因此章以誠者之勇發明天道承上致曲自誠兩
章來彼兩章言人道雖一以仁言一以知言而全賴於
勇此章接言惟至誠則不賴勇而裕如以見人道之必
不可無勇也章句云既無虚假自無間斷要細玩見得
惟至誠所以無息
凡人不能無間斷必是誠未至如顔子不能不違仁
於三月之後到底是三月之内其誠原未至顔子雖
不是有虚假的人况三月之内夫子已許其仁然對
至誠看則稍有未至亦是虚假此要看得極細存疑
謂顔子三月之内所為皆實而三月之後未免無實
此看得粗了不息即是無息無分别徵字與致曲章
形字不同形著明是己身上事徵是見於政事者悠
遠博厚高明皆在徵字内抽出言之逐句要想王道
規模無一毫雜伯氣象至誠功業只此第三節已說
盡了此節内便有覆載成意思便有配天地意思特
下二節又抽出言之耳覆載成是言至誠及物之用
猶之言可以贊天地之化育博厚配地節言至誠及
物之體猶之言可與天地參註云與天地同體此是
用中之體總在功用上言但自功用之施於我者言
之則為體自功用之及於物者言之則為用前言悠
遠在博厚高明之前後言悠久在博厚高明之後此
省文互見也須知博厚高明之前俱有一悠遠博厚
高明之後俱有一悠久又須知悠遠博厚高明雖在
外而外實根於内但未嘗明言兼内意至悠久處下
一久字始顯出兼内意耳故章句既云悠久即悠遠
而又曰兼内外而言也不見而章三句總是自然意
而所以自然者皆由於誠聖人之治天下有許多設
施而曰不見不動無為者只是順萬事而無情見動
為也不是不好的只是費力至誠則不待費力耳既
言至誠配天地復就天地言之者猶仲尼祖述章萬
物並育一節之例為物不貳如何便能生物不測蓋
不貳則不息而久由是博厚高明悠久自然能生物
博厚高明悠久俱以化育之功言不以形體言今夫
天一節正言其生物不測言天地之無窮廣厚而先
言昭昭撮土者乃立言者抑揚起復之勢及其云者
自吾人就其所及者言之猶曰若論其全體云耳山
水二段就天地中舉出一山舉出一水俱完備天地
之理益見天地生物之不測此以上言聖人而極言
其及物之功言天地而極言其生物之化恐人徒侈
言功用而忘其本源之所在也故末節又引詩而歸
重於誠舉一天而地可知舉一文而羣聖可知於穆
是誠不已是無息德之純却少了無息故又說個純
亦不已以補之謂天之於穆而能不已文王之德之
純獨不能不已乎此只要添出不已二字來以湊成
至誠無息之意耳只在文王心中言不是天人合一
之謂言外便見惟至誠所以自能無息不待言勇若
學者必須有勇方能不間斷要人於前致曲自成二
章内認出一勇來也學者讀這章書須先具個勇有
一分勇便有一分誠勇到極處則誠亦到極處故未
問息不息先問誠不誠未問誠不誠先問勇不勇由
人道以進於天道聖賢自有塗轍只在人肯用力耳
章句謂天地非由積累蒙引却云天地亦由積累蒙
引是從未有天地之前說到有天地故見其亦有積
累章句是由既有天地之後說其生物則非可以積
累言也章句是正意
講家謂命如命脈之命非命令之命不必如此說只
是一箇命但須知此是就主宰處說指其出令之原
耳
大哉聖人之道章
這一章是申言道之費以見修德凝道之功不可不極
其全亦人道也章首大哉二字即第十二章費字聖人
之道即第十二章君子之道首節包下文兩節猶十二
章之費包語大語小一般蓋子思將詳言人道恐人不
肯盡力故先將道之費處贊歎一番這個道在天則為
命在人則為性本是人人共有自人拘於氣蔽於欲而
此道遂為聖人之道這聖人之道不是不可學的亦不
是可容易學的非比百家之道可以偏僻可以粗疎是
一個不可限量的物事自其大無外者言之則洋洋乎
流動而充滿飛潛動植物至多也而斯道之流行有以
發育乎萬物焉蓋氣之流行即理之流行也包含徧覆
天至高也而斯道之高大有以上極乎天焉蓋氣之充
塞即理之充塞也自其小無間者言之則優優乎充足
而有餘禮儀如冠婚喪祭之類其目有三百三百之中
無一而非道也威儀如升降揖遜之類其目有三千三
千之中無一而非道也三千三百雖指至小而言其實
乃所以形容其大這道之大處小處雖不必待聖人始
有然必如聖人而後道始行不然道自道人自人判然
二物所謂苟不至德至道不凝也是故君子有修德凝
道之功焉君子知道體之大非淺陋之胸襟所能容必
尊德性以全夫心體之本然知道體之細非粗疎之識
見所能悉必由問學以極夫事理之當然這一句說修
德凝道工夫已盡了朱子云尊德性而道問學一句是
綱領此五句上截皆是大綱工夫下截皆是細密工夫
致廣大極高明温故敦厚此是尊德性盡精微道中庸
知新崇禮此是道問學如程先生言涵養須用敬進學
則在致知朱子這一條說此節間架亦最明但論學者
工夫有存心致知力行三件此只說得存心致知二件
缺却力行於是解者紛然不知言存心致知便包得力
行蓋存心不專是虚靜工夫語類有一條謂伊川言敬
言致知不言克己蓋敬勝百邪亦自有克篁墩程氏曰
尊德性者制外養中而道問學則求其制外養中之詳
尊德性者由中應外而道問學則求其由中應外之節
制外養中由中應外即克己復禮章註語此可見存心
包得力行也若以致知言之知即知其所當行者盡精
微道中庸知新崇禮皆致知事則皆力行事大學之格
致誠正修中庸之學問思辨行分言則二事合言只是
一事是致知亦可包力行也此無可疑若如史氏伯璿
蒙引諸家以盡精微知新屬知道中庸崇禮屬行難道
行處獨無精微與新乎知處獨無中庸與禮乎支離甚
矣這尊德性道問學工夫做到透徹地位則德修而道
凝無所往而不宜雖居上居下處治處亂境各不同而
無在非天理流行貫徹乎其間無在非發育峻極禮儀
威儀世界大綱正而萬目舉自然不驕不倍足興足容
詩之言既明且哲明者哲之存哲者明之發即尊德性
道問學而德修道凝之謂也詩之言以保其身即處上
下治亂無不宜之謂也保身不專就無道默容處言亦
非見幾趨避先占便宜之謂只是天理爛熟所行必無
危殆之道若道上有一毫虧缺身雖存不可謂保故朱
子謂明哲保身亦只是常法若到那舍生取義處又不
如此論今日學者讀這章書要曉得聖人之道雖說得
極大却不是不可到底誠能戒慎恐懼擇善固執去做
尊德性道問學工夫做到熟後自然無往不宜發育峻
極禮儀威儀俱是眼前極平常的事但方在氣拘物蔽
之時不是用人一己百人十己千工夫安能到這個地
位須要努力向前循序漸進由淺而深由生而熟庶不
負子思這一番指點人意思更有一說尊德性道問學
這兩件工夫是缺一不可的自吳草廬謂陸子尊德性
之意居多朱子道問學之意居多却似兩件工夫可偏
用的其誤學者不淺不知吳氏此說特欲調停朱陸耳
其實陸子謂六經皆我註脚固不用道問學矣而其教
人專欲先立乎其大多在虚靜一路上走亦豈可謂能
尊德性乎朱子以講學窮理為務而尤以涵養本原收
拾放心為先於尊德性未嘗缺略也又明季講家多主
陽明之說謂道問學即是尊德性工夫混作一件此尤
悖謬皆不可不辨
德性不出乎廣大高明之類問學不出乎精微中庸
之類或問游氏謂尊德性道問學然後能致廣大楊
氏謂尊德性而後能致廣大道問學而後能盡精微
明季講家因此遂謂註中屬字作不得目字此固不
是又廣大高明故厚總是此理精微中庸新禮亦總
是此理楊氏分先後看似亦不是
他處專言中庸則自包得精微與新禮且包得廣
大高明故厚此處與諸項對說則只是中庸不
必側重
史氏以榖之己在倉者比廣大四者以榖之未入倉
者比精微四者此未確蓋以賦予言之則精微四者
皆是本然皆可云榖之在倉者若以學力言之則惟
故厚二字註云已知己能若廣大高明都難作現成
看
仲尼祖述堯舜章
這一章見中庸之道至仲尼而集大成首節依雙峯饒
氏說謂上二句言學之貫乎古今下二句言學之該乎
穹壤用一箇學字最好人皆謂仲尼生知安行不知生
知安行未嘗不學也堯舜文武之道即中庸之道仲尼
學堯舜文武之道即是學中庸之道堯舜遠而法不盡
傳故章句言遠宗其道文武近而法無不備故章句言
近守其法其實祖述者法在其中憲章者道在其中是
道也在天則為天時春夏秋冬有自然之運堯舜文武
以此順時而為政時不同而無過不及者則同仲尼之
順時亦如堯舜文武之順時而已在地則為水土東西
南北有一定之理堯舜文武以此隨地而制宜地不一
而無過不及者則一仲尼之隨地亦如堯舜文武之隨
地而已自一心以至於萬事無非天時水土之理流動
充滿無内外之殊也自大綱以至於細節無非天時水
土之理發見昭著無本末之異也此在仲尼自視但見
其為學自人視仲尼則但見其為德學無不備故德亦
無不備辟如天地之無不持載是其博厚也無不覆幬
是其高明也辟如四時之錯行是其博厚之悠久也如
日月之代明是其高明之悠久也是則天時水土即在
仲尼身上仲尼之身即一天時水土仲尼與天地豈有
二乎故欲觀仲尼者觀天地而已試觀天地間有知無
知萬物如此其不齊也然並育焉而未嘗見其相害錯
行代明道如此其不一也然並行焉而未嘗見其相悖
雖以勢言物有搏噬道有愆伏不無窒礙而以理言物
自安其物之常道自安其道之常各不相妨自其不害
不悖者言之一塵一息皆造化主宰於其間所謂物物
各具一太極是小德之川流也自其並育並行者言之
極天蟠地亦無非造化主宰於其間所謂萬物統體一
太極是大德之敦化也川流敦化費而上下察者也小
德大德隠而不見聞者也天地之大如此仲尼豈有一
毫讓天地哉萬物二句是就無物不有無時不然處分
見其大小德二句是就其大無外其小無内處分見其
大四句皆是天地所以為大無淺深大德小德只是一
德分合言之耳亦無淺深朱子謂大德小德如忠恕如
中和是就人心言則以聚於心者為大德散於事者為
小德然聚於心而渾然之中未嘗無燦然者存則小德
實包乎大德之中散於事而燦然之中未嘗無渾然者
存則大德實運於小德之内亦非有二也學者讀這章
書要知此雖是夫子天縱之德然亦由學而至觀論語
志學一章可見人只患學不力不患聖不可到仲尼而
后無有如仲尼之配天地者無有如仲尼之憤樂忘年
也太史公謂高山仰止景行行止雖不能至然心嚮往
之不知徒嚮往亦何益惟從事尊德性道問學工夫浸
灌陶鑄於優優洋洋之中日親日近庶不負子思揭仲
尼以示天下萬世之意
章句内外本末據蒙引存疑淺說則所謂末者指不
時不食之類所謂本者指仕止久速之類本末皆以
事言而為外心則為内據大全北溪陳氏潛室陳氏
則以不時不食之類為事為末而即為外以仕止久
速之類為行為本而即為内據史氏伯璿則以不時
不食仕止久速之類俱為末為外而以其所以然者
為本為内蒙引存疑之說似長今從之
講家皆以理之變遷者為律天時以理之不遷者為
襲水土此說亦是然細玩或問却不如此今依或問
黃氏洵饒謂二十七章道之大道之小十二章費之
大費之小皆此章小德之川流所以然者大德之敦
化也史氏伯璿謂小德大德隠也川流敦化則費矣
小德川流是費隠之小者大德敦化是費隠之大者
二家之說不同當從史氏
惟天下至聖章
這一章承上章小德川流而言至聖之德充足有餘與
天地之小德一般觀之内而内一小德之川流也觀之
外而外一小德之川流也聰明睿知仁義禮智溥博淵
泉皆是小德之在内者時出是小德之在外者聰明睿
知即包得仁義禮智在内下四段特抽出細言之耳居
上臨下千變萬化至難調劑至聖之聰明睿知無微不
照故能有臨容執敬别皆是有臨中事度量寬大者能
容然有能容處亦有不能容處至聖之仁則寬裕温柔
無所不備故足以有容操持牢固者能執然有能執處
亦有不能執處至聖之義則發強剛毅無所不備故足
以有執禮智皆然此小德之在内者周徧廣闊是為溥
博蓄之厚也靜深有本是為淵泉資之深也溥博淵泉
看來似說大德了其實是形容小德猶之第二十七章
言道之小而曰優優大哉耳充積於中而未能發見於
外則德猶未至也至聖之小德既溥博淵泉於中而自
時出於外時出不但是當用仁時則仁發見當用義時
則義發見即同一仁也當寬裕時則寬裕發見當温柔
時則温柔發見至纖至悉之處無不隨感而隨應真所
謂脈絡分明而往不息中庸形容至聖之小德至此可
謂盡矣又恐人淺視夫溥博淵泉也復就其溥博者形
容之曰如天見其包含無限量就其淵泉者形容之曰
如淵見其停蓄無窮極充積之極盛如此其德為何如
德耶又恐人淺視夫時出也復就其出而為威儀者形
容之曰見而民莫不敬就其出而為言行者形容之曰
言而民莫不信行而民莫不悦發見之當可又如此其
德為何如德耶又恐人淺視夫敬信說也復極言之蓋
曰民則中國蠻貊之民皆在其中矣曰敬信說則聲名
之洋溢皆在其中矣曰莫不敬信說則中國蠻貊凡有
血氣而為人類者莫不尊親可知矣此其德豈非即一
天之德耶曰配天者配天之小德川流也註云廣大如
天者亦優優大哉之意自溥博如天以下皆所以形容
上文非又深一層民之敬信說聲名之洋溢皆是見其
發見之當可非侈言其功效也學者讀這章書要想至
聖川流之妙如此吾輩今日如何能望見其堂奥工夫
只在道問學果能盡道問學工夫則粗疎之氣習去得
一分至聖之德便近一分川流之妙未必如登天之必
不可及也勿將至聖作塵飯塗羹看
生知之質與仁義禮智之德合言之總是德故次節
註云五者之德
時出是取之不竭用之不匱無阻塞無窮盡而隨時
變通之意即在其中
至誠至聖兩章既以小德大德分而總註又云上章
言至聖之德下章言至誠之道大全朱子又云至誠
至聖是以表裏言至聖一章說發見處至誠一章說
存主處按德有大有小道亦有大有小小處有表裏
大處亦有表裏但子思言至聖則就德言言至誠則
就道言德是道之所發故為表為發見道是德之所
藴故為裏為存主不比他處言人心之發見存主
惟天下至誠章
這一章承大德敦化而言至誠徹内徹外無非大德之
敦化經綸句是大德之在外者立本知化是大德之在
内者天下之大經若就其中細看則千條萬緒便是小
德了若以其大綱言只是一叚真實無妄之意流貫於
其間主恩則盡其恩之實而無一毫虚文主義則盡其
義之實而無一毫虚飾君是君臣是臣父是父子是子
名分秩然之謂經君臣之相敬父子之相親情意藹然
之謂綸這便是大德天下之大本若就其中細看則萬
象森然具備便是小德了若以其大綱言只是一段真
實無妄之意渾然包舉不偏則真實不偏無一毫偏者
夾雜不倚則真實不倚無一毫倚者夾雜氣禀不得而
奪人欲不得而摇這便是大德天地之化育若就其中
細看則萬物粲然具列便是小德了若以其大綱言只
是一段真實無妄之意默然契合自有而之無謂之化
則實知其所以化自無而之有謂之育則實知其所以
育太極不離乎陰陽者確知其不離太極不雜乎陰陽
者確知其不雜這便是大德在至誠原不是一箇空腔
子有大德而無小德在子思此處則只是言其大德耳
這三句至誠敦化之意盡矣又申之曰夫焉有所倚者
又見其自然而然不倚於思不倚於勉猶無息章言不
見而章不動而變無為而成也章句謂此皆至誠無妄
自然之功用蓋以經綸對立本知化育言之則經綸為
功用以三者對至誠言之則三者皆為功用此功用與
他處言功用皆在外者不同肫肫節又承上文而申贊
其功用之妙不是又深一層言經綸大經是一仁之貫
徹也而仁則肫肫立大本一淵之中存也而淵則淵淵
知化育一天之運行也而天則浩浩此三句便有形容
不盡之意故即繼之曰苟不固聰明聖知達天德者其
孰能知之聰明聖知上用一固字要看得好天下亦有
絶世之聰明却是虚浮慧巧不在義理上用不但喚不
得實聰實明并喚不得聰明若能辨别義理而略有一
毫未至這是聰明而未實固聰明聖知達天德者即是
天下至誠猶云惟至誠能知至誠也不必拘泥上章謂
惟小德能知大德蓋上章聰明睿知是以小德言此章
聰明聖知是以大德言字同而義異也然須知大德小
德原不是二件小德即就大德中抽出言之耳曰肫肫
曰淵淵曰浩浩以大德言也而其中有仁焉有義焉禮
焉知焉溥博淵泉而自不窮於時出並無兩層存疑曰
上章臨容執敬别是以五德分說非小德川流乎此章
經綸立本知化是以五德合說非大德敦化乎說得兩
章之義了然但有一說小德大德在至聖至誠是合一
的若在學者則如何能便合也有大德上有幾分工夫
而小德上全欠缺也有小德上有幾分工夫而大德上
全欠缺須是尊德性工夫到十分盡處然後能全得這
大德道問學工夫到十分盡處然後能全得這小德至
德修道凝地位便無可分了讀這兩章書者必汲汲將
德性問學工夫著力去做方纔有益
按朱子謂中是大德和是小德雙峰饒氏謂大經是
道大本是性天地化育是命則經綸大經是致和事
似屬小德不知致和工夫極細密經綸大經只是舉
其大綱正是致中邊事蓋中和雖分屬已發未發其
實二者各有内外動靜中藏於内而自有中之作用
發見於外經綸大經是也不是作用皆屬和和雖見
於外而自有和之本原備具於内溥博淵泉是也不
是本原皆屬中玩此二章益可想見中和界分
史氏伯璿講祖述章謂大德小德是隠川流敦化是
費極是此章乃以經綸大經為費立本知化育為隠
則誤經綸何嘗無隠立本知化育何嘗不費
如淵如天其淵其天句法相似而語脈不同如淵如
天二句上文明有溥博淵泉字則以溥博淵泉為主
而如天如淵是形容之詞其淵其天二句上文暗伏
淵字天字則以天淵為主而淵淵浩浩是形容之詞
不必如存疑作一例看
衣錦尚絅章
這一章是中庸之結尾自下學立心之始言之而推之
以至其極一部中庸道理皆包在内與首章遥相照應
一言以蔽之則曰下學上達而已蓋上三章言仲尼體
天之德與至聖至誠之功用中庸之道至矣盡矣是豈
一蹴可至哉學者必從下學始下學必從為己之心始
故首引衣錦尚絅之詩以發明為己之義錦可衣不可
著也君子貴有美在中自然發見而不貴其有意表暴
故闇然而日章者君子之道也的然而日亡者小人之
道也一為己不為己而君子小人之分途在此豈非學
者所當首務哉淡而不厭三句不過是形容闇然日章
之實子思深有味乎此一段光景故再詳言之不是推
進一層言皆庸言行皆庸行無新竒詭怪可喜可驚之
處者淡也然言雖庸而皆根至理行雖庸而皆屬當然
雖淡而不可厭焉沉靜朴素無浮詞蔓說無盛容繁飾
者簡也然言寡而中貌質而恭雖簡而自有文焉不危
激其言論不峭厲其崚角者温也然事之孰是孰非人
之孰賢孰否胸中涇渭昭然妍媸不混雖温而自有理
焉這三句都是外人看得如此在君子不但不知有淡
簡温并不自知有不厭文理又都是下學立心之始勿
看太高妙然有這為己之心了又須知遠而在物之是
非由近而在身之得失知風之在身者有得失由其所
自之在心者有邪正知邪正之存於心者雖甚微而見
之於身與物則甚顯知此三者則見得箇為己門庭不
錯從此好下工夫故云可與入德矣這三箇知字即大
學知先后之知非知至之知也亦勿看太深微蓋子思
將教人去做謹獨戒懼入德工夫先要他具一個為己
之心又要他先知幾然後可下手此最循循有次序潛
雖伏矣二節乃是正言入德工夫潛雖伏矣節即首章
慎獨之事相在爾室節即首章戒懼之事首章從天命
順說下來故戒懼在慎獨前此章從下學轉說到天命
故戒懼在慎獨後潛雖伏矣亦孔之昭正所謂莫見乎
隠莫顯乎微也君子内省此處須無一毫疚病方無愧
於心此正言謹獨工夫蒙引謂内省不疚以己能者言
不可看做謹獨工夫此不可從不可及句亦不是贊詞
言不可及惟在此處若過此關頭便潛滋暗長無用力
處矣奏假二節依新安陳氏及蒙引總承謹獨戒懼來
但奏假節效尚淺不顯節則德愈深而效愈遠耳不必
如雙峰饒氏前節效騐承前節工夫後節效騐承後節
工夫蓋謹獨戒懼總是入德之功工夫進一層則德進
一層德進一層則效亦進一層不賞民勸不怒民威非
有中和之德者不能但猶未到中和之極處只是國治
事篤恭而天下平則所謂致中和而天地位萬物育也
詩言不顯子思易之以篤恭二字章句云篤恭言不顯
其敬也只是不思不勉無一毫形迹自然而恭不自知
其恭之謂雲峰胡氏謂不顯之德即未發之中於喜怒
哀樂未發之時而敬是不顯其敬却說偏了不知不顯
篤恭皆貫動静也篤恭而天下平亦不是全無政教有
有關雎麟趾之精意少不得周官法度只是行其所無
事中庸說到此已盡子思深有味乎不顯篤恭之妙故
復三引詩以形容之直至無聲無臭而曰所以形容不
顯者至矣其贊歎之深溢於言外然不是徒慕上達正
欲勉人下學以企及之耳這無聲無臭一語最要體認
不可涉杳冥昏默虚無寂滅話頭無聲無臭即在有物
有則上見周子所謂無極而太極也又不可依雙峰饒
氏專以此謂未發之中天命之性蓋論無聲臭則已發
之和率性之道皆是無聲臭的程氏謂中庸始言一理
末復合為一理若專指此為天命之性者蓋是言此句
中天命之性率性之道合而為一非謂此句專言天命
之性而不兼率性之道也學者讀這章書要知不顯地
位雖極高極遠却不過從為己之心謹獨戒懼之功便
可做到可見上達只在下學之中人只患不下學不患
不上達今且就下學中為己二字先去體認孔子謂古
之學者為己今之學者為人為己為人原從學内分别
出來若不曾去學從何處分別就如穿衣服一般知道
錦是好的了却有衣錦尚絅的有衣錦尚綗的有衣絅
尚錦的若不曾知有錦這都不必論了今日學者胸中
一味苟且外面亦一味苟且徹内徹外都沒有錦不但
不是君子且不免為小人所嗤又有論為己為人須大
家努力去志於學將聖賢擇善固執工夫任在身上胸
中有個錦了然後以為己為心以戒懼謹獨為實下手
處方是下學實際
存疑謂首章言體道之功是始學事則先戒懼而後
謹獨此章言入德之序是成德事則先謹獨而後戒
懼此說本朱氏公遷其實不然或問謂此章再序成
德入德之序分明與首章一樣但言之先后不同耳
豈得如此分乎
中庸首末兩章只言戒懼慎獨不及致知力行蓋戒
懼慎獨不是空空戒懼慎獨即在致知力行上見故
言戒懼慎獨便包得致知力行
松陽講義卷三
