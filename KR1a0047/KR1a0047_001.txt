童溪易傳卷一宋王宗傳撰
發題易果何物邪聞諸夫子曰生生之謂易又曰
易无體又曰其爲道也屢遷又曰危者使平易者
使傾其道甚大百物不廢懼以終始其要无咎此
之謂易之道也蓋嘗即是數語而兼味之夫天下
有生生不窮之理隨在隨有无所閒斷在天地則
爲變化在事物則爲消息在生民則爲日用在聖
賢則爲德業在君子小人則爲進退在晝夜則爲
晦明在古今則爲往來新故之迭更也是理也相
軋相推有當有否而吉凶以生聖人憫斯人之流
轉於吉凶之域而莫知所避所就也故告之以无
危不平无易不傾之說而曰此物理之固然者而
莫之廢也人能終始以致其懼則无咎矣然則易
之爲易其大旨可知矣程河南曰易變易也隨時
變易以從道也殆謂是歟
䷀(乾下乾上)乾元亨利貞
程河南曰乾坤古无二字作易特立此二字以明難
明之道竊原易之始作也則亦本諸一竒一耦而已
矣天下之理有動必有靜有剛必有柔有屈必有伸
有消必有長蓋亦未有无對待而能不窮者故曰一
隂一陽之謂道聖人得其說據依之以爲易故一竒
一耦立而隂陽興隂陽興而動靜剛柔屈伸消長之
理在是矣然一竒未足以爲天下之至健而必三焉
一耦未足以爲天下之至順而亦三焉而後乾坤之
材備乾坤之材備則凡出乎其中者自此而不窮矣
是故乾坤相索而六子以生八卦相重而萬物之變
已盡易始乾坤父母萬物之義也夫乾坤健順之理
散在萬物亦不特爲天地而已也而語天下之物所
謂至健至順者則天地是也天惟至健故其行不息
地惟至順故其德配天此聖人之於乾坤必推本天
地而言焉元亨利貞至健之目也夫萬物以陽熙以
隂凝元與亨其德陽也利與貞其德隂也絪緼以始
之草昧而已此元也至亨以極其高大則草斯文昧
斯明陽德之成也肅殺以終之揫斂而已此利也至
貞以正其性命則揫斯息斂斯藏隂德之成也元而
亨出之序也亨而利利而貞入之序也出而入入而
出循環不窮迭爲四序此乾所以爲天下之至健也
朱子發曰乾具此四德故爲諸卦之首程明道曰一
德不具不足謂之乾欲知聖人一言足以盡夫乾曰
元亨利貞是矣
初九潛龍勿用
八卦始作三材之道具於三畫兼三材而兩之又六
畫而成卦經曰立天之道曰隂與陽立地之道曰柔
與剛立人之道曰仁與義是也此乾所以有在天在
田在人之别五稱在天則知上爲天之表故曰貴而
无位三稱君子則知四爲人之表故曰中不在人田
地之表也而二稱之則知初之潛又爲地之下矣自
初至上奇耦相閒其位也所謂分隂分陽是矣九與
六或剛或柔其爻也所謂迭用剛柔是矣九與六何
以明爻經曰乾之策二百一十有六坤之策百四十
有四夫乾爻六一爻之策三十有六四九之積也故
乾用九坤爻六一爻之策二十有四四六之積也故
坤用六此大衍之法所以定隂陽之數也然則乾用
九坤用六是亦不得不用九用六也而諸儒紛紛之
說皆過也九陽之純初位之下也純陽天德也在下
位不可以有爲也初九之在乾也德非不足也位不
足也故有潛龍之象程河南曰理无形也必假象以
明義龍之爲物其奮也其蟄也隨乎時而已矣又天
類也其神不測而其功足以利澤萬物故以象乾道
之變化陽氣之消長其在人則聖人之進退也時乎
潛也則當蓄用以待用夫苟強聒以求用非知時者
也故曰勿用
九二見龍在田利見大人
五陽位也而居上卦之中故爲君之正位二隂位也
而居下卦之中故爲臣之正位聖人之於天道乾之
六爻皆聖人也而二以天德居之聖人之爲人臣者
也田地之表也耕稼之區也斯人所資以生殖也施
澤不至則斯人失所資矣見龍在田則陽氣播於地
上以長育萬物聖人見於有道之世以施澤萬民也
二與五俱稱大人者以同德處相應之地程河南曰
臣利見大德之君以行其道君亦利見大德之臣以
共成其功天下利見大德之人以被其澤是也乃若
他爻則德非不同也位不同也
九三君子終日乾乾夕惕若厲无咎
安其危則必危危其危則无危此易之道也九三處
下卦之上重剛而不中可謂危矣然閒乎二乾之閒
往來皆乾是能盡乾乾之道也故曰君子終日乾乾
然其所以乾乾者何事也惕然以危厲自警云爾故
又曰夕惕若夕亦終日也凡人之情未有不謹於朝
而弛於夕君子不以隱顯二其心其視屋漏暗室无
以異於十目十手之嚴也況日之夕而輒改其度乎
夫惟居常以危厲自警則雖處危地而无危矣故曰
无咎咎過也經曰无咎者善補過也九三之重剛不
中此在易所謂過也唯乾乾以自警則其過可无也
經曰懼以終始其要无咎九三有焉三下卦之終也
故乾之三則曰終日坤之三則曰有終
九四或躍在淵无咎
躍陽之性也淵隂之所也九四以陽居隂陽動而隂
靜動靜之无常也故稱或或者疑辭也九四何疑乎
亦曰重剛而不中云爾夫三以重剛不中而惕乃能
无咎則四以重剛而不中而或亦獲免咎固其所也
然雖躍矣躍而不脱於淵則吾之位分固未嘗或離
也此文言謂其非爲邪非離羣而爻謂其无咎
九五飛龍在天利見大人
九五以天德居天位聖人之得志莫盛於斯也故曰
飛龍在天夫龍之潛於初見於二雖屈伸之不同然
皆非其所也必也在乎天而後稱焉蘇東坡曰飛者
龍之正行也天者龍之正處也則九五聖人之位可
知矣當是時也臣之於君君之於臣民之於上各相
利見此二五所以獨稱利見大人
上九亢龍有悔
易以中爲貴以不中爲戒諸卦皆然況純剛之乾乎
三與四重剛而不中故惕與或乃能无咎上九六陽
已極一隂將生又非特不中而已也故曰亢龍有悔
亢極也有過則有悔事而至於有悔則无及矣惟聖
人知進退存亡而不失其正則不至於有悔焉此前
儒所以引堯老舜攝之事而證之乾之六爻皆聖人
也宜无亢極之悔而上九云爾者以明危者使平易
者使傾之理而示萬世帝王之戒也
用九見羣龍无首吉
九天德也天之德剛健是也夫剛健之德用得其當
則吉用不得其當則凶傳曰天爲剛德猶不干時乾
之六爻自初至上皆九也用得其當則時潛則潛時
見則見時躍則躍時飛則飛以至時行則與之偕行
時極則與之偕極而无干時之愆是之謂善用夫剛
者故曰見羣龍无首吉羣龍即諸陽爻是也无首謂
時然則然各循乎天而无干時之愆也程河南曰乾
之動无不時也又曰以剛爲天下先凶之道也然非
用九則六爻无首之吉何自而見之不特此爾易上
下二篇凡一百九十二陽爻皆用九實自乾來也凡
一百九十二隂爻皆用六實自坤來也用有當否而
吉凶從之矣
彖曰大哉乾元萬物資始乃統天雲行雨施品物流形
大明終始六位時成時乘六龍以御天乾道變化各正
性命保合太和乃利貞首出庶物萬國咸寕
王輔嗣曰彖者統論一卦之體經曰智者觀其彖辭
則思過半矣即乾以推他卦則元亨利貞之類乃具
體而微之彖辭也得吾夫子而後其義浸顯故釋彖
之文通謂之彖大哉乾元萬物資始乃統天此釋元
也夫莫衆於萬物而所資以始者誰乎乾之元也乾
以元德爲萬物之所資始而无一物之或吾捨焉則
其大可知矣故以大哉贊之天者萬物之祖也然萬
物之所以祖天者非祖天也祖元也天恃元故能祖
物則元之大益可知矣故曰乃統天雲行雨施品物
流形此釋亨也謂乾旣以元德始萬物而亨德繼之
也夫始萬物者乾无也生萬物者坤元也然使乾元
知始物而已而生物之職則一付之坤吾无與焉則
萬物既生之後亦未有能遂其生者矣故夫雲行雨
施乾元之餘用也乾元有餘用故始物者我也育物
者亦我也物得所育則遂其生矣品物流形則向之
有始者今焉各有品目流動遷改得以極其高大也
大明終始六位時成時乘六龍以御天此又即卦之
初終與爻之用九以推明元亨之用也夫卦之初終
乃天道之終始則見卦之六位各以時成而不紊故
時潛則潛時見則見時躍則躍時飛則飛以至三之
與時偕行上之與時偕極无非因時循理之謂也乘
此六爻之時以當天運則乾元用九之道得矣故曰
以御天也乾道變化各正性命保合大和乃利貞此
釋利與貞也夫萬物由資始以至於流形而天道之
運行見於發育者舉无愆忒如此則變化之妙自有
不知所以然而然者凡蒙生育者孰不各全其天哉
故自資始流形之後性有剛柔緩急之不齊命有長
短大小之或異莫不各得其正不虧其全是之謂各
正性命保合大和也保合大和謂絪緼之氣所以始
萬物者至此而不散離也程河南曰天地之道常久
而不已者保合大和也乃利貞者謂性命之既正大
和之不虧所以利且貞也首出庶物萬國咸寧此二
語所以結一彖之文也說卦曰乾爲首以其尊无與
敵也故曰首出庶物又曰乾爲君以其命无不聽也
故曰萬國咸寧乾具是四德而萬物莫不服之也謂
聖人之體乾也以德化爲元氣而萬民資此以生養
以膏澤爲雲雨而萬民自我以生殖對時育物而无
干時之愆存神過化而有妙物之道以民躋仁壽俗
入陶甄則其首出庶物萬國咸寧殆與天同尊矣
象曰天行健君子以自彊不息
道外无器器外无道故經曰易者像也又曰彖者言
乎其象也彖之所言者卦之象也彖所未言者又於
大象盡之六爻之贊亦曰象易无非象故也程河南
曰至微者理也至著者象也體用一源隱顯无閒天
乾之象也健乾之義也夫周天三百六十五度有竒
一日行一度一時周一方一歲徧八極終則有始其
行不息如此其健也夫孰使之然哉自然而然也自
然誠也誠者天之道也君子之爲君子何容心哉亦
天而已矣故曰自彊不息以言自強則不息也猶之
曰至誠无息堯兢兢日行其道舜業業日致其孝自
強也周公戒成王以无逸伊尹勉太甲以日新非自
強也有以使之也雖然安而行之利而行之勉強而
行之及其成功一也又烏知人之非天歟
潛龍勿用陽在下也見龍在田德施普也終日乾乾反
復道也或躍在淵進无咎也飛龍在天大人造也亢龍
有悔盈不可久也用九天德不可爲首也
此爻贊也古文易以此爻贊連於象文諸卦皆然不
獨乾也漢儒鄭康成之徒散爻贊於逐卦爻下獨此
乾卦存古文也後人遂有大象小象之說龍變化物
也其所以潛而勿用者以陽德之在下位故也故夫
時乎出潛離隱則雖欲勿用得乎此見龍在田德施
所以不得不普也然二德之施所以普者亦恃有五
也若非應五則吾獨善之不暇如普何三與四在卦
所謂中爻也中爻人道也終日乾乾或躍在淵求免
乎人道之患而已矣故二爻俱有无咎之辭三在下
卦之上有止義故曰反復道也以言往来皆乾造次
必於是也四在上卦之下有進義故曰進无咎也以
言吾之位分未嘗敢離於此而進夫何咎也飛龍在
天而曰大人造也造之一辭有以見聖人之功用與
天同焉天何容心哉聖人亦何容心哉不識不知順
帝之則而已矣故造之一辭見聖人之功用即天也
而德施之普即付之二焉夫中正之位五是也而猶
不已則亢而滿矣故盈不可久也天下之理所可久
者中也猶之注水於器也中則正滿則覆此物之固
然者有人焉而曰吾弗顧其覆也而注之不已焉此
可久邪上九之亢蓋酌水於器而不已而弗顧其覆
之謂也故爻謂之有悔而夫子謂之不可久也用九
時中之謂也時潛則潛時見則見時躍則躍時飛則
飛三則與時偕行上則與時偕極昧夫此者非有不
及時之失則有先時之過不及時狷者之爲也先時
狂者之爲也凡易之道於狷者則吝之於狂者則戒
其有悔不知有悔則凶矣故亢龍有悔則曰盈不可
久也用九則曰天德不可爲首也不可之一辭以言
乾之六爻皆聖人也宜无不知時之失特詳緩其辭
以善其戒所以待聖人者厚矣
童溪易傳卷一
