童溪易傳卷十八宋王宗傳撰
䷦(艮下坎上)蹇利西南不利東北利見大人貞吉彖曰蹇
難也險在前也見險而能止知矣哉蹇利西南往得中
也不利東北其道窮也利見大人往有功也當位貞吉
以正邦也蹇之時用大矣哉
蹇合坎艮以成體坎水在前艮山在後前有險後有
阻何適而可哉此所以為蹇也蹇之為義有止塞而
无流通故曰蹇難也蹇難之世君子不幸而會逢其
時則亦奈之何哉在我者務知所以處蹇之道而巳
矣故蹇之所以為難者以坎險之在前也見險而能
止此處蹇之道也彖合坎艮之義以言處蹇之道故
曰險在前也見險而能止夫險難在前人所共見固
不待明者而後見之也然蹈危履險亡軀害人而无
益於救難者明者不然也故君子於此體艮之止而
止焉其曰能止則救難之心非若是恝也相時度勢
而不以衝冐強聒為能故也此之所見又在人所共
見之外也故贊之曰知矣哉以言見人之所見者不
足謂知於人所共見之外而又有所謂能焉者斯足
謂之知也矣夫所謂相時度勢者何也卦之德曰利
西南不利東北是也西南之維坤實位焉夫坤地也
其勢寬平而順易以寬平順易之道往以濟難則其
難舒矣故蹇利西南往得中也此即九五一爻以言
濟蹇之道也夫當蹇難之時往以濟難而不得中正
之道焉則是與難爭也與患難爭鋒而求以濟難惑
也矣何謂中正之道曰寬平而順易是也以九居五
而得中正之位則是往以濟難而得中正之道也五
實坎體而謂之利西南云者盖坎體本坤九往居中
而成坎夫九以剛明之才而往處坤之中位非利西
南往得中也之義乎若夫不知西南之為利而反其
所詣焉則有所不利矣故易於此指其所之而避其
所忌而以利不利明以告之夫東北之維艮實位焉
此正坤之對而西南之反也盖艮山也其勢險阻而
危極以險阻危極之道而濟難何難之能濟乎故曰
不利東北其道窮也此即艮上有坎以言蹇之所以
為難也利見大人往有功也此又即六二往應九五
以言濟蹇之有功也當位正吉以正邦也此又謂自
初至上六爻皆得其正以言蹇之必濟也或曰六二
九三六四九五上六正也初六正乎曰當蹇之世陽
居下位則陽為失位以隂居下位詎非正乎夫以九
居五有陽剛中正之德所謂大人也六二以柔中之
德往而應之則其見之也何利如之此所以能相與
而成濟蹇之功也六爻自初至上隂陽各當其位此
易所謂正也在人則為貴賤履位賢不肖襲情上下
各守其分而不相踰越以此道而正邦則邦自正矣
又何蹇之不濟乎此所以吉也夫天下之所以不理
患難之所以難去者以上下之分不明也今也六爻
之間其剛柔素定如此則求以濟蹇也又豈必他求
云乎哉盖正之在人也所謂其本心也以人之本心
也而還以正之則不勞而功成矣盡是道而成是功
者則六二之與九五是也故卦之德曰利見大人貞
吉由是觀之則當蹇之時盡蹇之道而以為蹇之用
也豈不大哉故蹇之時用大矣哉何謂時用曰正而
巳矣
象曰山上有水蹇君子以反身修德
曰蹇云者有止塞而无流通之謂也山上有水則无
下流之象也此豈有他哉盖有所止塞之故也夫山
上之水无有止塞則建瓴之便孰能禦之其曰有水
云者有而未决之義也君子之道所以未孚於人未
亨於世者亦豈有他哉時使然也故夫水之蹇也反
其流而豐其蓄而巳其蓄既豐則盈科而放海矣孰
能吾蹇邪君子之蹇也反其身而修德而巳吾德旣
修則己正而物正矣亦孰吾蹇邪孟子曰行有不得
者皆反求諸己而巳矣求諸己者旣至則其行也豈
復有不得矣乎嗚呼此君子之學以自反為之本也
夫自反之學其在平夷无事之時猶不可舍而況蹇
之時乎故蹇之六爻皆以往為蹇來為宜也
初六往蹇來譽象曰往蹇來譽宜待也
夫可以行則行可以止則止出處之大致然也又況
當蹇之時而居諸下位其可以冐昧而輕進乎故曰
往則有蹇來則有譽夫初六以柔而居下當斯時也
衆人皆以冐昧輕進而失而吾獨以謹重待時為得
庸非譽乎其曰宜待云者戒之也
六二王臣蹇蹇匪躬之故象曰王臣蹇蹇中无尤也
六二以柔靜知止在蹇之時為遠於難可以无蹇矣
然身雖无蹇而與九五大人居相應之地蹇而不濟
難而不救將焉用居此位也故必盡王臣之義而後
居此中位可以无愧矣蹇蹇謂時之方蹇而吾當力
任此蹇之責此雖非其躬之蹇也而上而吾君下而
天下之民皆予頼也予其敢謂其非躬之故而不以
為蹇也乎惟能如是故居此中位𨼆於吾心而可以
无過尤也中以位言之則二之位也以人言之則王
臣之心也昔退之作爭臣論嘗引此爻與蠱之上九
以譏陽城矣而曰若蠱之上九居无用之地而致匪
躬之節以蹇之六二在王臣之位而高不事之心則
冐進之患生而曠官之刺興志不可則而尤之不能
无也亦曰居此位者則必及此事若視政之得失若
越人視秦人之肥瘠忽焉不加休戚於其心則過矣
夫諫諍言官也猶不可曠而況居大臣之位而當蹇
難之時其可以自處於靜止之地而巳乎
九三往蹇来反象曰往蹇來反内喜之也
九三艮之主也内之二隂所以能自立於蹇難之世
者以三為之捍蔽也三若舍内而之外則往而蹇矣
故莫若來而反諸内體之上以為二隂之主則在内
者得所附矣其喜慰之心宜如何哉春秋書季子來
歸榖梁子曰其曰季子貴之也其曰來歸喜之也盖
當莊公死子般弑慶父主兵季友力不能支固嘗避
難而出奔矣當是時也魯國方危内難未定國人思
得季友以安宗社故閔公即位之元年書公及齊侯
盟於落姑盟納季子也而公羊子亦曰其言來歸何
喜之也何休釋之曰季子來歸則國安故喜之此則
蹇之九三所謂往蹇來反内喜之也之謂也
六四往蹇來連象曰往蹇來連當位實也
四隂位也而以六居之當位者也夫居其位而輕去
之則往而蹇矣故亦莫若來而連下之諸爻以靜止
自守則得其所安矣實誠實也夫處蹇之道在於以
誠實為本處蹇而不以誠實為本則内無所執守外
无所據依人誰我與哉故往旣蹇矣必欲來而連乎
下之諸爻相恃以為安則莫若以誠實為之本也彖
曰當位貞吉此不云當位正也而云當位實也何也
程曰上下之交主於誠實用各有其所也
九五大蹇朋來象曰大蹇朋來以中節也
六爻皆蹇也而九五則處坎險之中所謂蹇之大者
夫有剛健中正之德而以身任天下之大蹇則亦何
所不可而古者聖帝明王於此則又必汲汲焉務於
來天下之助焉者以為戡難而正邦者非羣才之助
不可也此九五處大蹇之任而又有頼於朋來之助
焉彖曰當位貞吉以正邦也盖謂收正邦之功者雖
九五也而所以正邦者則上下六爻皆當其位而然
也然則處大蹇之任以中正之道節正天下者非有
頼於朋來之助可乎蹇之六位皆正人也故曰朋來
夫旣得朋來之助而以中正之道節正天下此九五
所以收正邦之功歟
上六往蹇來碩吉利見大人象曰往蹇來碩志在内也
利見大人以從貴也
蹇至上六蹇之極也又復何所往乎往則自為蹇蹙
爾非真有蹇也故亦曰往蹇碩大也寬綽舒肆之謂
也來則從五應三其志在内而難頼以紓故曰來碩
吉夫蹇至上六始言吉者以為蹇至此極物極必反
蹇極則通故也彖曰利見大人大人謂九五也夫九
五朋來之主也當此之時利見之者豈惟上六也哉
而上六獨云爾者處一卦之外尤不可以不知所從
故也不然當此之世不寧方來而上六獨後乎五故
不能无凶上六之在蹇也可不知所從乎其曰利見
大人以從貴也者易之於上六也懼其或恃己之尊
忘己之賤而不知有所從也故為之戒云嗚呼聖人
厭亂之心即此亦可見矣
䷧(坎下震上)解利西南无所往其來復吉有攸往夙吉彖
曰解險以動動而免乎險解解利西南往得衆也其來
復吉乃得中也有攸往夙吉往有功也天地解而雷雨
作雷雨作而百果草木皆甲拆解之時大矣哉
天下未嘗有无難之時亦未嘗无濟難之道顧人謀
如何爾人謀一至則反有難而為无難特其餘事爾
此易之所以有解解合震坎以成體震動也坎險也
解險以動動而免乎險解此即震坎之體以言解也
解利西南往得衆也此則即震九四一爻以言解也
其來復吉往得中也此則即坎九二一爻以言解也
有攸往夙吉往有功也此又即震九四之爻以言解
也夫需也蹇也皆險在前也而當解之時險旣散則
險不在前矣故曰險以動動而免乎險解猶之曰曷
謂乎險以動也盖動而出乎險之外巳免乎險難云
爾險難旣免此所以為解也夫所以濟難者以寬平
順易之道蹇之利西南是也今難之旣解也此道奚
宜置哉成湯之代虐以寬及其旣代虐也亦不聞廢
是寬也此得衆之道也其在卦也則震體本坤九以
一陽往居坤下是以成震夫九以一陽而往居坤之
下非利西南往得衆也之謂乎坤為衆故曰得衆九
四所謂朋至斯孚是也夫天下之難旣巳解散則是
无所往也旣无所往則當來而復諸安靜之地使天
下知有息肩之暇奠枕之安矣此吉也不然則亂去
而兵未休財匱而賦愈急民疲而役不止難何時而
可解邪此殆非所謂時中之道也其在卦也爻惟二
陽陽在四則為震陽在二則為坎坎中之一陽來居
二位此所謂乃得中也雖然難旣解矣旣巳無所往
矣治不忘亂安不忘危此又人君之至戒也其可以
難之旣解而恝然忘其所謂警戒之心哉若有攸往
尤當夙致其警戒之念可也益之戒舜曰警戒無虞
而臯陶亦曰屢省乃成欽哉此有攸往而以夙為吉
也夫惟能夙致其警戒之心則有所不往往而有功
矣其在卦也則亦震之九四是也震之為義在於恐
懼修省而九四居動而免乎險之地故又以有攸往
夙吉為之戒云夫彖之所言者皆人謀也人謀旣至
則天下无不解之難而天地之解實如之故又以天
地之解以終一彖之義天地解而雷雨作此又即震
坎之象以言天地之解也夫震為雷坎為雨雷雨一
作而百果草木皆甲拆則天地之内容有不解之物
矣乎此天地之解也夫百果草木皆甲拆惟解之時
為然天下之難无不散亦惟解之時為然然則古今
之時孰大於解也乎故終贊之曰解之時大矣哉
象曰雷雨作解君子以赦過宥罪
昔孔子誦成湯之言曰萬方有罪罪在朕躬百姓有
過在予一人盖以天下之有罪與過者皆由上之所
化故也孟子曰文武興則民好善幽厲興則民好暴
是也夫當大難方解之初天下之人始出塗炭去昏
而即明去亂而歸治苟惟上之人追罪其罪追尤其
過而盡誅之則更起天下之難矣此非所以為解也
故必也法天地之解有聳動之大號滂沛之大恩如
雷雨之作而萬物均被其澤焉則向之有罪與過者
咸釋然有更始自新之望矣故曰君子以赦過宥罪
赦者舍也宥者寬也於過誤則赦而舍之於罪惡則
宥而寬之此雖不能无輕重淺深之異然待之以不
死一也雖然人君之政有所謂赦宥云者特因亂難
既解之後而有是也若屢行而不已焉則適所以長
宼而滋姦非政也其後世之過乎此駁赦之論所以
作於五代之張元
初六无咎象曰剛柔之際義无咎也
夫當解難之初𩔖非柔弱之才所能勝也然身居下
位能以己之柔而濟夫二之剛使二之剛得已之柔
以為輔而亦以剛際夫柔則剛柔相資於解之義為
无咎矣不然位旣不足而才復歉然當解之初豈能
无咎也歟盖九二坎之主也初六以隂柔之才當解
之初近而際諸九二而九二亦自近而際之此所謂
剛柔之際也夫同居内體柔者能以柔而際剛而剛
者亦以剛而際柔同心居内以贊成解難之功得之
矣又孰得以才之不足而咎初也乎或曰初與四居
相應之地今而謂之與二相際何也曰初為坎底勢
不上逹四為動主性非下逮凡曰際云者上下相鄰
之謂也泰之九三曰天地際也是也故初雖與四為
應而无際四之象
九二田𫉬三狐得黃矢貞吉象曰九二貞吉得中道也
田狩事也狐疑物也黃中色也矢直器也二以剛中
之才為坎之主受解之任卦德所謂无所往其來復
吉而彖所謂乃得中也是也夫天下之難常生於人
情之疑惑方其未解也故不免於田狩之事三狐者
人情衆多之疑也九二則以田而𫉬之旣𫉬矣夫復
何所往哉來而復諸安靜之地以中直之道待天下
而巳矣故曰得黃矢此九二之貞吉而象謂之得中
道也夫方其難之未解也受是解之任而不以任是
解之責此固非二之所謂正也及其難之旣解也三
狐之旣𫉬而不知中道之為得此又豈二之正也歟
六三負且乘致寇至貞吝象曰負且乘亦可醜也自我
致戎又誰咎也
夫亂難旣解則貴賤履位朝廷清明容有非據之人
加諸上位則其致宼戎也必矣六三以隂柔居下之
上所謂小人而處高位者也夫小人宜在下者也故
三有負且乘之象繫辭釋之曰負者小人之事也乘
者君子之器也則以六居三之謂也夫以負荷之質
而且乘車非所宜據可知矣安得不召宼戎也哉故
繫辭曰小人而乘君子之器盗斯奪之矣上慢下暴
盗斯伐之矣何者以小人而加諸上位天下之所不
容故也若昏亂之世則彼之志得以行矣其孰能誰
何之哉貞吝云者以六居三不正者也故於正道為
可醜吝而象曰負且乘亦可醜也夫人必自侮然後
人侮之國必自伐然後人伐之六三之負且乘自侮
自伐亦甚矣則其致宼戎也孰使之然哉无所歸其
咎矣故曰自我致戎又誰咎也我謂三也象曰又誰
咎也疑貞吝下有无咎二字今逸之
九四解而拇朋至斯孚象曰解而拇未當位也
夫處近尊之位遇有為之時又有能為之才而其事
業或未能厭滿於人心者此九四所以有解而挴之
象而象曰未當位也拇之為物在下體而微者也初
六之象也四與初正居相應之地其所解者至微至
狭而其功未足以稱乎其位故有是象也惟夫解之
所及者不特至微至狭而巳使凡朋𩔖之至而吾无
所不用其孚焉則解之功大矣斯足以當夫位矣故
又曰朋至斯孚是言也所以勉四也夫當解之時在
上而有功乎下也易在下而致力乎上也難故四與
初雖居相應之地初無際四之象而四有解初之功
惜乎其未大也此所以有朋至斯孚之勉焉
六五君子維有解吉有孚于小人象曰君子有解小人
退也
夫天下之難所以未去者在於小人有不肯巳之心
故也夫小人之心所以不肯巳者非果難己之也以
君子之舉動无以保信之而彼遂不肯已也嗚呼小
人之心而至於不肯已也此天下之難所以作而不
休而君子日夜用其智竭其謀求以巳其難而難卒
未巳也然則如之何而可以保信之乎曰維有解而
巳矣君子維有解則彼小人者必曰吾君子我赦也
不我殛也我宥也不我廹也吾有更生之望矣吾有
自新之路矣曩者吾以為斯世之棄人也今復得以
齒於天地之間矣曩者吾以為逃刑避罪之不暇也
今復得以為太平之人矣吾何為而為此亂民也哉
如此則雖不用智不竭謀以與小人爭一旦之命而
彼之不肯巳之心釋然散去而无餘而難自巳矣何
者盖吾有以保信之故也故曰君子維有解有孚於
小人而象曰君子有解小人退也曰退云者巳其不
肯巳之心而无復與我爭衡故也然則巳難之道其
事甚約其效甚速也如此夫武王之旣伐商也歸馬
於華山散牛於桃林示天下不復用兵此維有解之
謂也而又發鉅橋之粟散鹿臺之財大賚於四海而
致萬姓之悅服此有孚於小人也當是時也為小人
者雖欲不巳其不肯巳之心得乎彖曰解之時大矣
哉盡是大者則六五是也於古人則武王是也
上六公用射隼于高墉之上𫉬之无不利象曰公用射
隼以解悖也
解至上六解之功巳成矣故極言解悖之道夫隼鷙
悍之禽也所謂上慢而下暴六三之象也解之六爻
惟三與上各處一卦之上而非其應故上以震動之
極而尤在諸爻之上於位則正於勢則便於器則利
於時則宜以正而去不正𫉬之盖无難者故曰公用
射隼於高墉之上𫉬之无不利三居下之上内外之
限也故有高墉之象若同人九四乘其墉則内外之
限又在九四矣繫辭之釋此爻也而曰隼者禽也弓
矢者器也射之者人也君子藏器於身待時而動何
不利之有動而不括是以出而有𫉬語成器而動者
也此又申解悖之道也
童溪易傳卷十八
