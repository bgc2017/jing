童溪易傳卷二宋王宗傳撰
文言曰元者善之長也亨者嘉之會也利者義之和也
貞者事之幹也君子體仁足以長人嘉會足以合禮利
物足以和義貞固足以幹事君子行此四德者故曰乾
元亨利貞
諸卦有彖有象而乾坤則加以文言易之藴在乾坤
故也乾之文言視坤又加詳焉坤效法於乾而乾者
坤之倡故也四德六爻未易以一彖一象盡之故文
言所以言彖象之未言也彖釋元亨利貞有及於萬
物以言元亨利貞之在物也文言釋元亨利貞有及
於君子以言元亨利貞之在我也以在我言之則元
者此性之始也孟子曰性无不善禀受之初萬善咸
備夫以萬善之多而咸備於一性之微方其初也雖
其菁英未甚發見而生長於方寸之内者已紛紛焉
肇其端矣故曰元者善之長也長生長也亨也者此
性之明也始生之性至此而明則衆美於焉而咸會
矣謂菁英發見於此時也故曰亨者嘉之會也於元
曰善於亨曰嘉始生之性而至於亨則善爲有加故
也利者此性之用也利宜也義亦宜也益之象曰君
子以見善則遷有過則改而九卦論益亦曰益以興
利蓋利於性者无過乎善害於性者莫大於過遷善
而改過非善之所宜然乎故曰利者義之和也曰和
云者不悖於義之謂也故孟子如此說故曰天下之
言性也則故而已矣故者以利爲本貞者此性之體
也夫性得其正則推而見於事爲之際无適而不正
其本在我故也夫元亨利貞其在我者如此孰能推
而行之君子也故以君子繼之體仁足以長人則推
吾此性之善能仁已而又能仁人也長人者吾知其
體仁於己而已初无不仁之舉以害於人而人自長
育於吾仁之中故曰足以長人若家至而長之則有
不足者矣夫子語顔淵曰一日克已復禮天下歸仁
是也嘉會足以合禮則此性之中衆美咸會而動容
周旋之際雖非有意求合於禮自然與禮合矣不然
則窘束迫促而无容與之態此非盛德者之事而不
足以合禮矣利物足以和義說者多以義者刻制之
具非利以和之徒義也此蘇明允之意也竊謂利物
者順適物理而行之也君子盡吾此性之用順適物
理則其於已也見善必遷有過必改其於人也遏惡
揚善以順天之休命如此則與義不悖矣故曰足以
和義義者時措之宜也貞固足以幹事者夫貞則固
不貞則不固也固則萬物不能摇物之所以不能我
摇者以正勝之也在我之性以貞而固萬事膠擾於
吾前而吾恢恢若運之掌矣所謂能定而後能應也
故曰足以幹事張横渠曰天下之理得元也會而通
亨也說諸心利也一天下之動貞也夫天之與我以
此性也惟君子爲能推而行之行此四德則天在我
矣故終之曰君子行此四德者故曰乾元亨利貞
初九曰潛龍勿用何謂也子曰龍德而隱者也不易乎
世不成乎名遯世无悶不見是而无悶樂則行之憂則
違之確乎其不可拔潛龍也
初九之隱也吾非无意於斯世也特其所守以天不
以人故曰不易乎世謂守其道不隨世而變也吾非
假隱以媒禄也何恤乎名之成不成故曰不成乎名
謂晦其行不求聞於時也遯世而无悶窮亦樂也不
見是而无悶舉世非之不加沮也梁鴻之隱作五噫
之歌賈誼之遷賦弔湘之文非无悶也无他其所養
非龍德故也樂則行之見可而動也憂則違之知難
而避也行違視天故也行違視天而不以人參焉則
富貴不能淫貧賤不能移威武不能屈故曰確乎其
不可拔潛龍也
九二曰見龍在田利見大人何謂也子曰龍德而正中
也庸言之信庸行之謹閑邪存其誠善世而不伐德博
而化易曰見龍在田利見大人君德也
庸言之信庸行之謹閑邪存其誠善世而不伐德博
而化此正九二正中之德也昔者夫子嘗有言曰中
庸之德其至矣乎民鮮久矣九二之於庸言庸行但
知謹信而止爾積而至於德博而化此中庸之至德
也原其所以然則亦不忽於細微故也吾嘗論之矣
正中之德无他事也如日必作夜必息暑必絺寒必
裘順吾常而已矣吾常之不順則必作意於此作意
於此則易弃矣非正中之德也邪者誠之賊也邪之
不閑不能存是誠也誠之不存善世不能不伐也善
世不能不伐則累於心者未必決去也夫累於心者
未能決去吾見其小耳何博之云吾見其有所繫矣
何化之云若夫德博而化則天地之大即吾之德也
天地之運即吾德之所不窮也原其初則亦自庸言
庸行中出也中庸曰夫婦之愚可以與知夫婦之不
肖可以能行所謂庸言庸行也孟子知此說而曰大
而化之之謂聖其初亦不外於可欲之善有諸已之
信夫子亦以入則孝出則悌謹而信爲弟子者之職
業以言舍是則不可與入德矣二與五均大人也宜
无不同之德在五則德與位稱在二則位不足而德
有餘也故曰君德也以言雖非君位君之德也顔氏
子擇乎中庸得一善則服膺拳拳而弗失爲邦之問
夫子告之以四代事業君德也
九三曰君子終日乾乾夕惕若厲无咎何謂也子曰君
子進德修業忠信所以進德也修辭立其誠所以居業
也知至至之可與幾也知終終之可與存義也是故居
上位而不驕在下位而不憂故乾乾因其時而惕雖危
无咎矣
君子之於德業未嘗廢進修乾之三與四特曰進德
修業者處惕或之地尤不可以舍是故也德何由進
忠信所以進德也傳曰忠德之正也信德之固也旣
正且固則内有所主而德自此進矣業何由修修辭
立其誠者所以修業也業修矣故可居夫兩言之則
曰忠信一言之則曰誠而已德與業非二事誠與忠
信亦非二物也誠在内修辭以立之則形見於外上
焉足以取信於君下焉足以取信於人君臣之間交
孚而无疑則大臣之業可得而居有之矣太甲之三
篇周公之鴟鴞此古之大臣修辭立誠以居業之實
也知至至之此主進德而言也始焉知德之可至吾
之進之必欲極其至也非知幾者安能如此故曰可
與幾也謂其知有可至之理故從而至之也知終終
之此主居業而言也終焉知業之可終吾之居之必
欲保其終也非能守義者安能如此故曰可與存義
也謂其知有可終之理故從而終之也程河南曰知
至至之致知也所謂始條理者智之事也知終終之
力行也所謂終條理者聖之事也此學之終始也三
在下卦之上故曰在上位猶未離乎下體也故曰在
下位不驕不憂此學力也學力既至則知處上處下
之道驕憂兩无而恐懼獨存焉故曰乾乾因其時而
惕雖危无咎矣
九四曰或躍在淵无咎何謂也子曰上下无常非爲邪
也進退无恒非離羣也君子進德修業欲及時也故无
咎
九陽也而居上四隂也而居下故曰上下无常九陽
也而主進四隂也而主退故又曰進退无常夫處人
臣之位上下宜其有常也今也上下无常則疑於作
爲回邪矣進退宜其有常也今也進退无常則疑於
離去羣匹矣然九四之躍雖躍矣而不脱於淵則人
臣之位分吾未嘗或踰焉以此知其不爲邪不離羣
也既非爲邪又非離羣何爲是之不寧也亦曰進德
修業欲及時云爾此所以不遑寧居而有上下進退
之勞焉程河南曰君子之順時猶影之隨形可離非
道也恒即常也恒之卦曰恒久也恒常初无異義
九五曰飛龍在天利見大人何謂也子曰同聲相應同
氣相求水流濕火就燥雲從龍風從虎聖人作而萬物
覩本乎天者親上本乎地者親下則各從其類也
大凡心之同者則誠意交孚而其聲斯同德之同者
則惟馨發聞而其氣斯同同聲相應同氣相求以言
二五心德之同也水者隂中之物而其流濕則下與
隂同火者陽中之物而其就燥則上與陽會水流濕
火就燥凡以致精神之運以言二五之所以同心也
龍者東方之畜而雲從之則物頼其澤虎者西方之
獸而風從之則物被其威雲從龍風從虎凡以致仁
義之化以言二五之所以同德也是故聚精會神而
昭徹四海懷仁附義而生成庶類此聖人作興而萬
物之所以咸覩歟五天位也而曰飛龍在天此本乎
天者也二上應五故曰親上二地位也而曰見龍在
田此本乎地者也五下應二故曰親下文言推廣利
見大人之義於萬物則言覩於二五則言親親如父
子如魚水覩則拭目觀瞻而已言各有旨也夫九五
大德之君也固欲得大德之臣而任之九二大德之
臣也必欲得大德之君而事之上與下交相親故曰
則各從其類也程河南曰五以龍德升尊位人之類
莫不歸仰況同德乎上應於下下從於上又曰乾之
二五則聖人既出上下相見共成其事
上九曰亢龍有悔何謂也子曰貴而无位高而无民賢
人在下位而无輔是以動而有悔也
生殺予奪之權已擅於五故曰貴而无位謳歌獄訟
之心已歸於五故曰高而无民同心同德之佐又已
應於五故曰賢人在下位而无輔經曰聖人大寳曰
位位可无乎書曰后非民罔以辟四方民可无乎又
曰后非賢不乂輔可无乎无此三者有悔必矣其曰
是以動而有悔也以言无動而非悔也
潛龍勿用下也見龍在田時舍也終日乾乾行事也或
躍在淵自試也飛龍在天上治也亢龍有悔窮之災也
乾元用九天下治也潛龍勿用陽氣潛藏見龍在田天
下文明終日乾乾與時偕行或躍在淵乾道乃革飛龍
在天乃位乎天德亢龍有悔與時偕極乾元用九乃見
天則(闕)
而聖人之大寳亦曰位互文以見義也
乾元者始而亨者也利貞者性情也乾始能以美利利
天下不言所利大矣哉大哉乾乎剛健中正純粹精也
六爻發揮旁通情也時乘六龍以御天也雲行雨施天
下平也
文言之於四德也首章以人分而釋之此章以天道
合而論之其分也以言其先後之有序其合也以言
其功用之不分各有所指也乾元者始而亨者也謂
始物者乾元也而亨物者亦乾元也萬物自有始之
後其所以日長月化形遷如流者孰使之然歟乾元
實爲之也人知始物元也而不知亨物亦乾元也故
以始而亨一歸之於乾元此有以見元與亨功用之
不分也利貞者性情也謂利得其正則情无非性矣
程河南曰亭毒化育皆利也不有其功常久而不已
者皆貞也夫動而生物者乾之情也所謂亭毒化育
之利也正而不變者乾之性也所謂不有其功常久
而不已之貞也利萬物也以貞則是性其情也王輔
嗣曰不性其情何以久行其正故曰利貞者性情也
此有以見利與貞功用之不分也夫利物而得其正
者又誰歟亦乾无也故於利貞者性情也之後又繼
之以乾始能以美利利天下不言所利大矣哉乾始
元也美利亨也亨者嘉之會美亦嘉故也利天下利
也不言所利貞也所謂不有其功常久而不已者也
故贊之曰大矣哉大亦元也此又有以見元亨利貞
功用之不分也自大哉乾乎以下又廣言四德之餘
旨以明乾之所以大故又先贊之曰大哉乾乎乾惟
大哉故剛健中正純粹精也不可以一德名也六爻
發揮旁通情也不可以一義求也時乘六龍以御天
也不可以一用盡也雲行雨施天下平也不可以一
方拘也夫剛乾之體也健乾之用也剛故不變健故
不息一氣之運動无非時中也自然之天理无不順
正也所謂純者專一而不雜也可以卦畫見之夫八
卦皆純也奚獨乾歟曰六子隂陽雜也而坤又嫌於
无陽也故稱龍焉則所謂純一不雜者莫乾若也乾
有是純一不雜之德故禀之於已則爲粹貸之於物
則爲精剛不干時乾之粹也精氣爲物乾之精也揚
子雲曰天精天粹萬物作類是也乾之德如此其不
一也故悉而數之曰剛健中正純粹精也乾有不一
之德六爻自初至上其所以發而揮之者果何事歟
亦曰不外乎是德云爾是德也發而揮之於六爻之
閒故初之勿用則養其剛三之乾乾則行其健二五
中也而三與四之重剛又警其不中三五正也而上
之有悔又欲其不失正乾元用九則其純也天德不
可爲首則其粹也以至萬物資始於乾元則其精也
乾之難見之情无所不通如此然則乾之情其所以
旁而通之者即乾之六爻也其所以發而揮之者又
即乾之不一之德也豈有他哉故既言乾之德而繼
之以六爻發揮旁通情也六爻既以發揮則知時潛
時見時躍時飛與夫時行時極各乘其時而不紊乘
此六爻之時以當天運此乾元用九所以乃見天則
也故又繼之以時乘六龍以御天也六氣順序則乾
之功用慱矣故以雲行雨施天下平也終焉雲行雨
施天之澤也而所以爲雲爲雨者乾元之餘用也夫
乾元之大也爲萬物之所資始則雲行雨施而天下
均被其澤者乃其餘事耳故曰雲行雨施天下平也
乾之德不可以一德名乾之用不可以一用盡乾之
爻不可以一義求乾之澤不可以一方拘其曰大哉
乾乎信乎其大也
君子以成德爲行日可見之行也潛之爲言也隱而未
見行而未成是以君子弗用也
行之於德如影之隨形不可以強无之也特因其所
處如何耳時方隱伏則雖有是德而无是行乃若出
潛離隱則以是德爲是行也猶之植木於幽暗之地
表未始不存而影未始可見何也隱使然也若夫大
明方中无有欺蔽向之植於幽暗者舉而移之顯明
之地則表立而影隨矣此君子之道所以不可誣也
德之在我患未成爾行未成非所慮也德既成則推
此以爲行乃其餘事爾所謂日可見雖欲俄頃少蔽
之不可得也初云龍德而隱德非不足也位不足也
夫君子之心不敢以天之所予我者自私久矣今也
吾身隱而未見則吾心之所欲施者亦未見其可也
故曰行而未成行而未成則不成乎名矣此時也非
我志也然則如之何曰與其有千時之愆無寧隱居
以求其志也故曰是以君子弗用也
君子學以聚之問以辨之寬以居之仁以行之易曰見
龍在田利見大人君德也
君子得之於天者與人同也所以輔其天與人異也
既有以得於天而无以輔其天弃天也學問之道无
他輔吾之天也吾之天既有餘地則寬居仁行何往
而不暇所謂君德如此而已子曰吾十有五而志於
學又曰我非生而知之者好古敏以求之也自夫十
有五以往良知良能之外何事非學前言往行未際
於耳目艱難險阻未經於履歴此非學不可學以聚
之則所得富矣所得既富不問以辨之則孰爲得孰
爲失孰爲是孰爲非則懵然矣故繼之以問辨也學
聚問辨其德成矣九二出潛離隱則以成德爲行此
其時也故又繼之以寬居仁行寬以居之涵養是德
於已也仁以行之推行是德於人也君子將以推是
德於人而在已者无雍容涵養之素則事至而應亦
有所不給矣故寬以居之所以涵養是德也至於仁
以行之則德施普矣前章言庸言之信庸行之謹學
問之力也閑邪存其誠善世而不伐德博而化涵養
之功也二之見龍在田而生養之利无不被非由學
問先自涵養何以至此
九三重剛而不中上不在天下不在田故乾乾因其時
而惕雖危无咎矣九四重剛而不中上不在天下不在
田中不在人故或之或之者疑之也故无咎
子曰過猶不及以言過與不及皆非中也九三重剛
而不中過乎中也下乘九二初九之剛故曰重剛而
不中九四重剛而不中不及乎中也上乘九五上九
之剛故亦曰重剛而不中易以中爲貴以不中爲戒
故三與四均致意於此上不在天謂非五也下不在
田謂非二也而四處人物之表近君之地謂之中不
在人又不得爲九三也三既惕矣四烏得而不或邪
昔魏徵謂王仲淹曰聖人有憂乎曰天下皆憂吾獨
得不憂問疑曰天下皆疑吾獨得不疑若三之愓則
不得不憂矣四之或則不得不疑矣經曰作易者其
有憂患乎是故其辭危乾之九三九四是也三與四
處危疑之地故其辭亦危何危乎當是時也上有堯
舜則揖遜之事興上有桀紂則湯武之變成詎勝言
哉故居此地者皆當因時進德修業而勿忘惕或之
念夫然後得俱免无咎
夫大人者與天地合其德與日月合其明與四時合其
序與鬼神合其吉凶先天而天弗違後天而奉天時天
且不違而況於人乎況於鬼神乎
至理无乎不在在天地則爲覆載之德在日月則爲
晝夜之明在四時則爲寒暑之序在鬼神則爲禍盈
福謙之吉凶均一理也一理所在以心契之故无往
而不合无往而不合則大矣故天地以无私爲德日
月以无私爲明四時以无私爲序鬼神以无私爲吉
凶而大人則以无私爲心以此无私合彼无私宜其
大也夫至理純乎天而已矣故天全是理爲造化之
主地配天也日月四時鬼神皆分任其造化之職者
也大人全盡是理則亦天而已矣故先天而天弗違
大人即天也後天而奉天時天即大人也吾不知其
分焉雖然後天而奉天時猶有天在也先天而天弗
違則大人之外无别有天矣故終之曰天且弗違而
況於人乎況於鬼神乎言人與鬼神相與晦明於大
人之天之中而不自知也夫始於无所不合終於无
所弗違所謂大人造化也以此
亢之爲言也知進而不知退知存而不知亡知得而不
知喪其唯聖人乎知進退存亡而不失其正者其唯聖
人乎
无危不平无易不傾易之理也故有進必有退有存
必有亡有得必有喪知其一不知其二過矣此上九
之所以亢也其唯聖人乎知進退存亡而不失其正
者其唯聖人乎此廣言六爻用九之道以終文言一
篇之意乾之六爻皆聖人也故知進退存亡而不失
其正如初之潛則知以退爲正也二之見則知以進
爲正也四之進退无常則知進而又知退矣三之在
上不驕在下不憂則知存而又知亡矣五之下見二
則知退托以求助而不敢保其存也凡此皆不失其
正也上九亦聖人也宜无失正之舉容有不知乎此
而至於亢者易之示戒深矣夫自亢言之則有進有
退有存有亡有得有喪自聖人言之則雖有進退存
亡而實无得喪於其閒也何也謂其因時順天而吾
无容心故也故言知進退存亡而不及於得喪焉終
始兩言其唯聖人乎深嘆上九之不失其正也夫不
失正則不失聖矣
童溪易傳卷二
