童溪易傳巷四宋王宗傳撰
䷂(震下坎上)屯元亨利貞勿用有攸往利建侯彖曰屯剛
柔始交而難生動乎險中大亨貞雷雨之動滿盈天造
草昧宜建侯而不寧
乾坤之後繼之以屯與蒙者經曰有天地而後萬物
生焉盈天地之間者惟萬物屯者盈也屯者物之始
生也初生必蒙故受之以蒙蒙者物之穉也此夫子
序卦之旨也而愚之意則曰繼天地以用事者長子
也其次則坎又其次則艮此三男相繼以效其勞於
天造草昧之日闢天荒理地脉發初性而盡開物成
務之道也故震之一陽實繼於乾坤之後當天地玄
黃雌雄既決之後而以貴下賤爲屯之初九也故屯
之下體震而上體坎蒙之下體坎而上體艮也三男
相繼以效其勞不亦有序矣乎屯之初九曰利建侯
蒙之九二曰子克家蓋謂是也元亨利貞乾坤之四
德也乾坤萬物之父母也故具此四德自乾坤而下
若屯隨无妄革能具其大體而不能盡其全用則閔
子顔淵之於聖人具體而微之謂也又其次則有具
三德者若離咸萃兑渙小過有具二德者若大有蠱
漸大畜升困中孚有具一德者若蒙師小畜履泰謙
噬嗑賁復大過震豐節既濟未濟則子游子夏子張
得聖人之一體之謂也方屯之時難未亨也所謂天
造草昧者也當此之時未亨之難必期於大亨故曰
元亨夫有一言足以當天地萬物之心曰正是也則
所以已天下之難者正也故未亨之難而期於大亨
非利於正不可也勿用有攸往者非无所往也當往
而往往而不在我故也夫往而不在我而奚在乎曰
在乎正而已矣初九謂盤桓則欲其當往而往也所
謂志行正也則往不在我而在正也解坎下震上屯
之反也其曰无所往其來復吉有攸往夙吉夫既曰
无所往也未幾而又曰有攸往者何也天地之解已
在此時故也然則方屯之時所謂有攸往也則勿用
焉而惟正之是卜可也侯者共理之人也當屯難之
時民思其主而欲以吾之一身濟焉難矣故又利在
建侯乾坤一索而得震而震之一陽用事於羣隂之
下是爲初爻故曰剛柔始交坎水也水善䧟故曰難
生又曰險也動乎險中謂初九也初九以陽德居陽
位正也此大亨之道也朱子發曰安乎險與動乎險
而不正皆非濟屯之道震爲雷坎爲雨雷以洩隂陽
之怒氣雨以播隂陽之膏澤所謂雷雨之動也動謂
震也滿盈謂雷雨之動充足乎宇宙也雷雨之動充
足宇宙則无一物不蒙其功誠異乎屯膏未光之施
也夫天造之初草創冥昧旣難以吾之一身濟焉則
衆建諸侯宜矣瓜分碁布之勢旣連屬於宇内則雖
有強暴誰與爲亂哉然既建侯以翼已而未始忘乎
險難故又曰不寧則又安不忘危存不忘亡之戒也
象曰雲雷屯君子以經綸
彖取雷雨象取雲雷者以言既雨則非屯象矣故雷
雨作則爲解雲雷屯則爲屯也夫措之天下則爲事
業藴之吾心則爲經綸當理亂解紛之時而經綸之
无素焉則欲亨屯也難矣故緻謀締慮屯結乎吾中
若雲雷之欲雨而未雨焉此則屯之象也
初九盤桓利居貞利建侯象曰雖盤桓志行正也以貴
下賤大得民也
九以天德居下位亨屯之主聖人之拔閭閻者也故
行止動靜盡彖之德盤桓利居貞即彖所謂元亨利
貞勿用有攸往也庖丁之解牛也曰每至於族吾見
其難爲怵然爲戒視爲止行爲遲此所謂盤桓也盤
桓即象所謂經綸也使初九无行正之志則不待當
往而往矣所謂行正之志何也曰行一不義殺一不
辜而得天下不爲也能居是正則能行是正矣建侯
爲民建也建侯以爲民則吾知有民而已又安知有
已也哉故貴與賤所不必辨也此盛德事也陽貴而
隂賤陽少而隂衆陽爲君而隂爲民初九一陽處三
隂之下故曰以貴下賤大得民也
六二屯如邅如乘馬班如匪宼婚媾女子貞不字十年
乃字象曰六二之難乘剛也十年乃字反常也
君子守道不回不苟合而失正六二正也當屯之時
欲上應於五而未果下乘初九之剛而不與合欲上
應於五而未果屯如邅如也下乘初九之剛而不與
之合乘馬班如匪宼婚媾女子貞不字也屯邅不進
之謂也初九動乎險中馬之象也下馬曰班與馬異
處欲行而止之謂也二與五隂陽之正也而居相應
之地時方屯難莫與之合初非吾耦而二與之廹焉
則以宼目之未暇論初之德如何也夫二既以宼目
初豈與之爲婚媾乎此女子之貞而忠臣之義也字
育也女子以正爲德以字爲功若失德而有功寧貞
而不字也若夫屯極必通數極復始而正應乃獲故
曰十年乃字十謂數之極也夫天下不常治亦不常
亂亂極必治不字終字事勢有所反也故又曰反常
也若屈突通盡節於隋而爲唐忠臣則六二所謂不
字而得乎反常之道也
六三即鹿无虞惟入于林中君子幾不如舍往吝象曰
即鹿无虞以從禽也君子舍之往吝窮也
傳曰秦失其鹿天下競逐六三當屯之時所謂競逐
之夫也漢高祖語諸將曰諸君知獵乎逐獸者狗也
指蹤者人也坎爲隱伏五以一陽伏於衆隂之中鹿
之象也夫初九所以大得民者建侯以翼已故也用
能作於閭閻而爲亨屯之主六三居不以正動而无
應猶之即鹿也志在得禽而无指蹤之人也所謂无
虞也虞人山林之導也入於林而无其導焉徒往也
上六處一卦之外而非其應也故有入于林而无虞
之象君子則不然與其往取窮吝而无所獲也殆不
如舍旃而安於屯居貞以待時而无妄動之失夫惟
有所不動動必獲矣則初九是也幾殆也
六四乘馬班如求婚媾往吉无不利象曰求而往明也
昔孔子之取虞人也取非其招而不往而孟子亦以
不待招而往謂之枉已四與初居相應之地不即應
之亦曰乘馬班如者待招而往故也初之以貴下賤
有求婚媾之禮故四之往應於初亦有乘馬之象於
時爲屯故亦不免於班如焉夫婚媾之道不待求而
往枉已也蒙之六三所謂不有躬无攸利是也求而
不往亦不謂智成湯之三聘伊尹也尹乃幡然而改
曰我豈若使是君爲堯舜之君幡然之改尹之明也
夫蒙之三不有躬无攸利則屯之六四求而往吉无
不利宜矣
九五屯其膏小貞吉大貞凶象曰屯其膏施未光也
當屯難之時居坎險之位則五其致屯之主也夫九
五之剛中正非有失德也特以膏澤不下而德施未
光民心未歸而思亂者衆故屯難不得不生於此時
也坎爲雨故稱膏當屯之時故曰屯其膏夫出納之
吝謂之有司則屯其膏者特有司之事爾故小者之
職以屯膏爲正則吉雲行雨施天下平也此大君之
體天也故大君之道以屯膏爲正則凶傳曰長國家
而務財用必自小人矣彼爲善之小人而使之爲國
家災害並至所謂災害並至其屯也哉
上六乘馬班如泣血漣如象曰泣血漣如何可長也
上六乘九五之勢而居屯之極故亦曰乘馬班如夫
能使五之施澤未光而致此屯難者皆上六隂蔽之
力也屯極至此易窮則變上六之傷可勝旣邪故曰
泣血漣如坎爲如憂爲心病爲血卦故屯之極備此
象也何可長也者謂乘君之勢而相與以成是屯屯
極矣居此高位其能久乎湯武一出而飛廉惡來之
誅不可逭也
䷃(坎下艮上)蒙亨匪我求童蒙童蒙求我初筮告再三瀆
瀆則不告利貞彖曰蒙山下有險險而止蒙蒙亨以亨
行時中也匪我求童蒙童蒙求我志應也初筮告以剛
中也再三瀆瀆則不告瀆蒙也蒙以養正聖功也
蒙合艮坎而成體艮止也而爲山坎險也而爲水山
下有險遇險而止昧其所適蒙之義也人性本明一
發其機則矢去川決而蒙者亨矣亦乾元者始而亨
也之義夫蒙之能亨者以亨道而行也所謂亨道時
中是也中庸曰喜怒哀樂之未發謂之中發而皆中
節謂之和又曰君子之中庸君子而時中夫喜怒哀
樂未發故爲蒙及其旣發而又皆中乎節此以亨道
而行也所謂時中也六五爲蒙之主而九二則發其
蒙也五艮體艮少男也故曰童蒙我謂二也居相應
之地有剛中之德五實資之以發其蒙故曰匪我求
童蒙童蒙求我謂五有順巽之志以下應於二然後
二從而應之也蓋其尊德樂道不如是不可與有爲
也韓退之師說有曰古之學者必有師師者所以決
疑而辨惑也發蒙之道而曰筮云者所以決其疑也
占筮以誠敬爲本不誠未有能動故也故初筮則告
之告之云何告之以吾剛中之德而已爾曰剛中云
者即君子之時中也以吾之剛中而亨彼之亨此以
性覺性之道也若夫筮以決疑也而有再三之瀆則
誠意亡矣故以不告告之孟子曰教亦多術矣予不
屑之教誨也者是亦教誨之而已矣此以不告告之
之謂也夫天之予我以此性也正而已矣自正之外
无他事也當蒙之初務養吾正則用力寡而成功多
正之體不摇而正之用日長而日益矣此作聖之功
也故曰利貞謂當蒙之初所利者養正也程河南曰
未發謂之蒙以純一未發之蒙而養其正乃作聖之
功也發而後禁則扞格而難勝養正以蒙學之至善
也朱子發曰學未至於聖未足謂之成德故夫子十
有五而志於學至於七十而從心所欲不踰矩則蒙
以養正作聖之功也
象曰山下出泉蒙君子以果行育德
艮山也而在上坎水也而在下蒙之象也不曰山下
有水又不曰山下有險而曰山下出泉云者夫山下
有險彖既言之矣象者所以言彖之未言也泉者水
之源所謂純一而不雜者是矣泉之始出於山下也
以況則蒙之欲亨而未亨之象故不取山下有水之
義孟子曰源泉混混不舍晝夜盈科而後進放乎四
海有本者如是混混蒙也不舍晝夜則所蒙者亨矣
至於盈科而後進則所蓄厚矣君子以是果行而育
德德者行之源也所謂果行者以亨行也不舍晝夜
之謂也所謂育德者以養正也盈科而後進之謂也
孟子養氣之說曰行有不慊於心則餒矣此君子行
欲其果也又曰配義與道无是餒也此君子德欲其
育也
初六發蒙利用刑人用說桎梏以往吝象曰利用刑人
以正法也
傳曰禁於未發之謂豫書曰制官刑儆于有位用訓
于蒙士以六居初隂暗而未明所謂蒙士也欲發其
蒙不於此時而豫以禁之不可也故曰利用刑人而
象曰以正法也夫所謂刑人者非必殺戮之也正其
法以示之立其防束曉其罪戾而豫以禁之使蒙蔽
者知所戒懼欲有所縱而不敢爲然後漸知善道可
得而化之也當是時也夫苟說其桎梏而不豫以禁
之則過此以往不可復制矣雖有善教何由而入乎
故於發蒙之初用刑人則以爲利用說桎梏則以爲
吝也噬嗑亦明罰勅法之卦也初九屨校滅趾无咎
象曰屨校滅趾不行也夫當噬嗑之初屨校滅趾而
使之不行乃能无咎則當發蒙之初用說桎梏而縱
之使往能无吝乎桎梏與校皆刑具也程河南曰或
疑發蒙之初遽用刑人无乃不教而誅乎不知立法
制刑乃所以教也蓋後之論刑者不復知教化在其
中矣
九二包蒙吉納婦吉子克家象曰子克家剛柔接也
傳曰以位則子君也我臣也以德則子事我也在蒙
之時則二與五是矣故二之一爻以二與五剛柔相
接而兼發其義曰包蒙吉納婦吉子克家即此三語
足以見二與五之懿也夫二與五居相應之地二有
包蒙之德故以剛接柔而蒙者資之五有順巽之德
故以柔接剛而二則納之順巽之道婦之道也匪我
求童蒙故五之於二不得不盡順巽之道童蒙求我
故二之於五不得不擴包容之德包蒙吉此二之吉
於五也納婦吉此五之吉於二也或曰五君也而又
有婦之象何也曰泰之六五曰帝乙歸妹則亦下交
於九二也庸何嫌乎說易者不以象害意可也坎與
艮皆乾之子也二與五相與以用事則柔剛相接而
家道成矣故曰子克家剛柔接也求之古人則商之
保衡太甲周之周公成王是也
六三勿用取女見金夫不有躬无攸利象曰勿用取女
行不順也
夫昧其所適至於喪軀失德者所謂下愚之不移也
蒙不足以盡之故此爻獨不言蒙且人之所恃以自
立於世者以其有廉恥之維在也廉恥之維一或廢
缺則无所不至矣故蒙之六三隂迷妄動而以勿用
取女爲義焉夫女之所以勿用取者以其妄動故也
上九其正應也上九艮體艮止於上而无下女之義
此六三以坎水之性趨下而從二焉見金夫也金夫
以利合也以利而合則喪軀失德矣故曰不有躬夫
知以利合而不知喪軀失德之爲非利甚矣其惑也
故又曰无攸利然則上九正應也而乃勿用取之者
以六三不能靜以待上之求而失足於二焉哉也故
曰勿用取女行不順也夫失德之女人勿用取失德
之臣君所不臣失德之士君子不友其或取之臣之
友之是亦蒙矣
六四困蒙吝象曰困蒙之吝獨遠實也
孟子曰一鄉之善士斯友一鄉之善士一國之善士
斯友一國之善士天下之善士斯友天下之善士以
友天下之善士爲未足又尚論古之人讀其書誦其
詩不知其人可乎是以論其世也是尚友也君子之
學求以亨吾蒙也蓋汲汲於此而後足以有立六四
以隂居隂蒙昧无覩曾无剛明之親授以誘掖之孔
子所謂困而不學者故曰困蒙吝吝者虛空无得歉
然而不足也陽爲實九二是也二發蒙之主四於初
非應也固不得因初以親二三以不正實閒忌夫已
也又不得如五之應二故曰獨遠實也
六五童蒙吉象曰童蒙之吉順以巽也
不順則不能從善不巽則不能下賢五雖君位而以
六居之又艮體也故稱童蒙童蒙尤不可以不資於
人也故虚中无我而順以巽以下求於二如是則優
於天下矣故吉也太甲之於保衡也拜首稽首曰予
小子不明于德自底不類旣往背師保之訓弗克于
厥初尚賴匡救之德圖惟厥終成王之於周公也亦
曰公明保予沖子公稱丕顕德以予小子揚文武烈
夫二主沖主也志於亨蒙亦篤矣其所以爲是巽順
也亦至矣商周之所以隆也有由哉
上九擊蒙不利爲宼利禦宼象曰利用禦宼上下順也
上九以陽剛之才處蒙之終很然而不服所謂蒙之
極者而不可告語者也故至此不得已當擊而去之
夫所以擊而去之者務以已其宼暴之亂故也宼去
則止若又擊之不已而宼自我作焉則是爲宼也孟
子曰古之爲關者將以禦暴今之爲關者將以爲暴
夫關一也何古今之巽歟禦之不已而或至於生事
造怨則是爲暴也故蒙之初發蒙利用刑人而用說
桎梏則以爲吝上之擊蒙利用禦宼而爲宼則以爲
不利上无過暴下无不服故曰上下順也程河南曰
若舜之征有苖周公之誅三監禦宼也秦皇漢武窮
兵誅伐爲宼也
童溪易傳卷四
