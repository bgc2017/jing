童溪易傳卷十四宋王宗傳撰
䷝(離下離上)離利貞亨畜牝牛吉彖曰離麗也日月麗乎
天百榖草木麗乎土重明以麗乎正乃化成天下柔麗
乎中正故亨是以畜牝牛吉也
離以一隂而麗乎二陽之間在物為火火之體虚麗
於物而著其明者也故火性善麗而曰離麗也豈惟
火哉天下之物莫不各有所麗苟无所麗則不可以
獨立於天地間故其顯而甚著者仰觀於天則日月
是也俯察之地則百榖草木是也日月非麗乎天則
无以大照臨之功百榖草木非麗乎土則无以廣其
生殖之利求之於卦則離上離下重明是也君臣上
下皆有明德之象然重明而不麗乎正則明矣而或
失之察智矣而或失之鑿非正也重明而麗乎正則
本是正以為化而成天下文明之俗矣於爻則二五
是也故又繼之以柔麗乎中正故亨夫附麗之道易
失於不正又況於其質本柔也乎以唐人之君多定
策於刑餘唐人之臣多失足於權倖者失所麗也故
卦之德曰利貞亨以言其貞則亨不貞則不亨也離
之二五以柔順之德而麗乎中正之位此得所麗也
其能本是正以為化而成天下文明之俗宜也此所
以謂亨也牛順畜也而又牝焉順之至者畜牝牛謂
畜其所謂至順者也離之二五利在於正利於正而
能亨其與唐之君臣亦異矣故雖蓄其至順之德未
嘗或失於不正又何惡於柔順也邪故曰是以畜牝
牛吉也以言柔而或失於所麗則為不正不正則不
能亨徒曰此吾之順德也而君子則曰此非吉德也
夫惟離之道利在於正正而能亨此所以畜牝牛而
吉也程河南曰或曰二則中正矣五以隂居陽得為
正乎曰離主於所麗五中正之位六麗於中正乃為
正也學者知時義而不失其輕重則可以言易矣
象曰明兩作離大人以繼明照于四方
予學易而至於離觀其象曰明兩作離大人以繼明
照于四方掩卷而嘆息曰噫此大人之所以大也夫
古今之所謂大人者夫豈无自而然歟已之明與人
之明兩不廢焉故也已之明不廢故能用人惟已人
之明不廢故能舍已從人夫以一人之明而能照見
四方而无遺者是必有所謂相繼而不絶之明故也
夫四方固廣且遠也其事與物纖悉幽𨼆固未易盡
照見之也吾之明固不可廢矣而人之明或偏廢焉
則吾之明亦有所止也能照一事其如他事何能照
一物其如他物何故夫所以繼已之明而不絶者人
之明也大人以此故能照見四方而无遺也噫此大
人之所以大也重離之象上離也下亦離也明兩作
離謂上之人之明與下之人之明兩不廢焉故也若
惟已之明是恃而人之明或偏廢之焉則不可謂之
明兩作也是象也非大人孰能體之
初九履錯然敬之无咎象曰履錯之敬以辟咎也
離隂麗乎陽者也然初九在下在下者必麗乎上則
初也者亦麗乎二者也夫離之所利者正也初九六
二正也當文明之時以正相麗其剛柔相與之文見
於交錯之際故初之麗乎二者而曰履錯然夫下之
有麗乎上剛之有麗乎柔也苟在我者不盡其莊敬
之禮不諂則慢矣盖諂則失已非以下承上之道也
慢則失人非以剛接柔之道也故初之所以為是敬
者非有他也所以辟去其諂與慢之咎也此所以无
咎夫初九之所以能敬者何也曰以正故也
六二黃離元吉象曰黃離元吉得中道也
六二居中履正柔而得其所麗者也故曰黃離盖黃
中色也其在離也則中道也離之卦德曰利貞亨而
彖曰柔麗乎中正故亨則中正之道離之本也而六
二得之所謂宗本者舉在此矣故曰元吉以言離之
居中履正莫吉於六二故也河南曰不云正者離以
中為重所以成文明由中也正在其中矣
九三日昃之離不鼓缶而歌則大耋之嗟凶象曰日昃
之離何可久也
九三處下卦之上前明垂盡後明當繼之時也故曰
日昃之離夫日之昃矣則暮光晚景斯須入於地矣
其明安能久邪然以理論之有始必有終有明必有
晦有生必有死逹者觀之此特寒暑晝夜之常爾奚
足怪哉瓦缶之為器也日用之常器也鼓缶而歌樂
吾之常也汨於常理者不知樂吾之常則以大耋為
嗟此昩於死生之道者然也其安於死乎必不能也
故易於此以凶告之夫八十曰耄九十曰耋大耋猶
不免於嗟焉其不能平心待盡可知矣是自為其凶
也雖然離之所麗者正也以九居三正也豈不能得
其正而斃乎特易於前明垂盡後明當繼之時而設
日昃之離之戒者以言日既傾昃明不能久也程河
南曰明者知其然也故求人以繼其事退處以休其
身安常處順何足以為凶也
九四突如其來如焚如死如棄如象曰突如其來如无
所容也
離也者明也故其取象或為明或為日或為火顧其
義如何爾象曰明兩作離此取夫明以為義也九三
曰日昃之離此取夫日以為義也九四曰焚如此又
取火以為義也夫一離既盡一離復來九四以不中
不正突然而處近君之地其來甚遽而火性炎上有
犯上迫五之象故曰突如其來如夫六二黃離之臣
也而初九之際必敬而後无咎六五君也以柔順之
德而處尊位大中所謂文明之主也而四以突然之
剛迫之可乎然則恃突然犯上之剛者乃所以自焚
也故曰焚如自焚乃所以自速斃也故曰死如速斃
乃所以自棄也故又曰棄如夫當文明之時君臣如
此其明也而九四獨失之而至於自焚以速斃速斃
以自棄然則象所謂无所容也非人之不之容也四
之自處如此无適而可以自容其軀故也
六五出涕沱若戚嗟若吉象曰六五之吉離王公也
夫居天下之至尊而能知憂知懼者此非明者不能
也人君之勢固有萬鈞之重矣以萬鈞之勢為可恃
則享之而樂樂之而肆矣遑他恤乎故敵至而不知
憂禍生而不知懼此无他明有所不足故也六五以
柔順之德而處尊位大中文明之主也惟其明也故
能知懼而至於沱且涕知憂而至於戚且嗟則雖以
隂柔居五而處乎剛強之間而能保其位而吉也象
曰六五之吉離王公也者夫六五王公之正位也惟
其明也故知憂知懼而麗乎王公之正位而吉也使
其非知憂知懼其能麗是正位而獲吉乎坎之彖曰
王公設險謂守其國也離之五曰離王公也謂麗正
位也
上九王用出征有嘉折首𫉬匪其醜无咎象曰王用出
征以正邦也
離麗既極而有不麗者焉以九居上剛而明者也王
者當此之時則宜用此剛明以征討夫不服者夫出
征之道貴在折去其首惡者與執𫉬其非𩔖者如是
則无害於文明之治矣故曰有嘉折首𫉬匪其醜无
咎如九四當離麗之時恃剛以陵上由上九觀之所
謂非其醜𩔖而首惡者於以征之則不正者去而邦
正矣
䷞(艮下兊上)咸亨利貞取女吉彖曰咸感也柔上而剛下
二氣感應以相與止而說男下女是以亨利貞取女吉
也天地感而萬物化生聖人感人心而天下和平觀其
所感而天地萬物之情可見矣
程河南曰天地萬物之本夫婦人倫之始故上經首
乾坤而下經首咸繼以恒也天地二物也故乾坤二
卦分天地之道男女交合而成夫婦故咸與恒皆二
體相合而成夫婦之義夫咸合兊艮而成體兊少女
也艮少男也少男少女相與用事此夫婦之始也夫
婦之始其情篤於相感故咸之為義感也若王臨川
所謂有心曰感无心曰咸此泥於字學也初不知咸
之為義即感也亦如恒之為義即久也柔上而剛下
二氣感應以相與止而說男下女此則即兊艮二體
以明其所以相感之義以言咸也夫剛柔上下自有
定位然咸以相感為義故男本在上今也兊女居上
此柔上也女本在下今也艮男居下此剛下也盖不
如是則隂陽二氣非所謂感應以相與也惟其此感
而彼應見於相與之際故艮男在下止以待說兊女
在上說以應止以是為男下女之道故女无自媒之
失而男有身帥之禮故曰是以亨利貞取女吉也大
抵取女之所以吉者在於亨利貞而已矣柔上而剛
下二氣感應以相與此亨也止而說此利於貞也是
謂男下女之道而取女之所以吉者也若夫以取女
之吉而施諸天地人物之際則亦无適而不亨无適
而非正者矣故繼之以天地感而萬物化生聖人感
人心而天下和平觀其所感而天地萬物之情可見
矣此又因男女相感之義而廣言咸道也夫天地之
感即天地交泰之時而見之方泰之時天氣下降地
氣上騰故凡受氣於天地者无有不通而萬物由此
而化生聖人體天地之化而密庸於不言之際故凡
有此心可以感而通者如桴之於鼓焉此動而彼應
舉无物我遠近之間而天下由此以和平故觀天地
交感而萬物所以化生之理與聖人感人心而天下
所以和平之道則大而天地衆而萬物雖曰不同而
其情實可見矣何謂天地萬物之情曰其在咸則所
感是也河南曰感通之理知道者嘿而觀之可也
象曰山上有澤咸君子以虚受人
山上有澤高而有容之象也夫天下之物至高者莫
如山至虚者莫如澤今也至高之山上有至虚之澤
則无亢高之累而有容受之地矣此山上有澤所以
為咸之象君子之觀此象也亦豈以吾之所謂高者
足恃哉必也虚中无我方寸之地擴然有容不使有
一毫亢高絶物之失或為吾累夫然後足以容受夫
人矣夫天下之人其善不同智者有謀材者有技武
者有勇而賢者有德使吾不能虚中无我擴其所謂
容受之地而或有亢高絶物之累焉則彼與吾何自
而相為感通也哉故曰君子以虚受人以言惟虚則
能受人不虛則不能受之故也
初六咸其拇象曰咸其拇志在外也
咸之六爻自下至上皆取諸身以為象者盖人之四
支百體雖有上下小大之不同而其血氣脈絡之相
感通固有至理行乎其間故大而天地衆而萬物感
通之理即諸身而可見矣此聖人制爻取象之意初
六以隂小之才居在下之位其在小人則拇之象也
夫拇之在足也所謂指之大者也足之行也而拇實
處先其止也亦未嘗易其處先之位故足之行與止
而拇也未嘗不向乎外者此盖自然之天也故曰志
在外也艮止也初六居隂當艮止之初未嘗動也然
當咸之時初與四居相應之地故取拇之向於外也
以為象而曰咸其拇以謂雖處下位而未動也而其
志之所向則未嘗不在外也此感道之固存也君子
之在下位也未嘗求應夫物亦未嘗却夫物而不之
應也感道固存不因行而存亦不因止而滅也是理
也所謂不為堯存不為桀亡者也
六二咸其腓凶居吉象曰雖凶居吉順不害也
六二以隂柔處下體之中腓之象也腓足之隂也所
謂足腹也足之行也而腓也隂以相之而已其止也
則處靜而不動焉非如拇之志在外也六二之在艮
也止中之止也夫以靜止為道而當咸之時與五居
相應之地而動以應之則失其所靜止之道矣故曰
咸其腓凶夫惟知其凶而戒之也安其居而不動而
順其所謂自然之理則吉而无害矣夫感道之在人
也不可強有亦不可強无也居止靜之地則貴於安
時而順理夫苟失其所守而動以應上而不待夫上
之命焉其所守必喪而於感道斯為害矣豈非凶歟
咸以六二設咸腓之戒而以吉與凶兼言之者以謂
處此地者在所擇焉爾盖以六居二正也恐其失正
故有此戒
九三咸其股執其隨往吝象曰咸其股亦不處也志在
隨人所執下也
九三處下體之上所謂股也三雖艮體然以陽居陽
又有應在上非能止也故曰咸其股夫股隨上體而
動者也以剛過之才不能為主於内而其所秉執者
則在於隨上體而動焉豈不可少之邪故曰執其隨
往吝吝謂可少之也夫九三以剛陽如此之才不能
自主而隨物以往故人動已亦動其所秉執之志則
在於隨人而已汙下如此故可少也夫感之道非能
彼有動而此无隨也顧其所感如何耳感道利於貞
貞則无彼已先後之異夫苟失其正也則志之所在
在於隨人而已豈足多哉夫九三正也曷謂其失正
也曰以陽居陽剛過也剛之過則躁動而失正矣
九四貞吉悔亡憧憧往來朋從爾思象曰貞吉悔亡未
感害也憧憧往來未光大也
六爻既以人身取象則四也位股之上脢之下其心
乎四心之位也故為感之主而以感之道為言焉何
謂感之道曰正是也感不以正則有悔矣其曰貞吉
悔亡云者洪範之稽疑有曰貞曰悔之說以言貞悔
二物不可以相有也於貞既吉則於悔斯亡矣司馬
温公曰執一以應萬守約以御衆者其惟正乎河南
曰聖人感天下之心如寒暑雨暘无不通无不應者
亦正而已矣盖四說體也而又居隂而應初體說則
害於剛果居隂則妨於流通應初則有所偏係故其
戒在於正也夫感物也以正則无所不通苟憧憧然
或往或來以有思之私心而感物則感道狹矣故思
之所及者有以致其朋𩔖之從思所不及者其能使
之從歟非所謂无所不通也故曰憧憧往來朋從爾
思象曰貞吉悔亡未感害也者夫係於私應則感道
之為害於貞既吉於悔既亡則未為感道之害也夫
苟憧憧然或往或來以有思之私心而感物則所感
也狹故曰憧憧往來未光大也此繫辭之釋此爻所
以極論感道而申之以天下何思何慮之說以明同
歸一致之理也何謂同歸一致之理曰正而已矣
九五咸其脢无悔象曰咸其脢志末也
九五居中履正人君之感也夫人君感天下之道在
於廓然而大公而尤不可以有所比有所說也若有
所比有所說則失中正之道矣五與二居感應以相
與之地皆中正也故宜相與以中正之道感天下然
五亦說體也若遠舍二而比說乎上非人君之感也
夫上六處咸之末以口舌為容說之道所謂小人也
而五也或以其近已也比而說之不可也故有咸其
脢之象以戒之使背其心之所向焉脢背肉也與心
相背者也上六在上五能背其心之所向而不以其
近已也比而說之則无親狎小人之悔而中正之道
得矣象曰咸其脢志末也者謂五有咸其脢之象者
以其志意之所向在於一卦之末故欲咸其脢以背
去之也然則小人之不可比也如此人君以中正之
道感天下若斯人者其可比而說之乎
上六咸其輔頰舌象曰咸其輔頰舌滕口說也
上六以兊之隂柔居諸爻之上其在人者所謂居衆
體之上者則輔頰舌是也故取以為象也夫上六感
之極也居感之極專以兊之口舌務為柔媚極感之
事此小人女子之常態也故曰咸其輔頰舌曰輔曰
頰曰舌三者俱舉以言无所不用其媚也夫以心思
感人所感已狹騰口說以求感其能感人乎此感道
之衰也
䷟(巽下震上)恒亨无咎利貞利有攸往彖曰恒久也剛上
而柔下雷風相與巽而動剛柔皆應恒恒亨无咎利貞
久於其道也天地之道恒久而不已也利有攸往終則
有始也日月得天而能久照四時變化而能久成聖人
久於其道而天下化成觀其所恒而天地萬物之情可
見矣
夫恒合震巽以成體震長男也巽長女也長男長女
相與用事此夫婦之終也夫婦之終其道貴於有恒
故恒之為義久也剛上而柔下雷風相與巽而動剛
柔皆應恒此則即震巽二體與卦象卦義卦爻之用
以言恒也夫咸柔上而剛下則少男處少女之下以
男下女為男女交感之義夫婦之始不得不然也至
恒也則務為恒久之道故當正其位分使尊卑有序
是則於咸有所反也故曰剛上而柔下震長男也而
在上此剛上也巽長女也而在下此柔下也男女尊
卑剛柔履位此夫婦居室之常道也所謂夫婦之終
也雷風相與云者謂震雷動於上巽風隨於下二者
相與以為用此男行而女隨之義也乃所謂恒也巽
而動云者謂長女巽於内長男動於外在下者有巽
順之德而在上者有動為之才此所以能恒也夫剛
不應柔柔不應剛此豈恒理也哉故恒之六爻剛柔
皆應自初至上三剛三柔各居相應之地理之常也
以卦體言之則剛上而柔下剛柔之常也以卦象言
之則雷風相與雷風之常也以卦義言之則巽而動
動巽之常也以卦爻言之則剛柔皆應又六爻之常
也合此四者恒久之道然也此卦之所以為恒也恒
之卦德曰恒亨无咎利貞而彖釋之曰久於其道也
天地之道恒久而不已也者盖道患不恒爾苟恒也
則亨之效著矣恒而能亨乃无咎也恒而不可以亨
者非可恒之道故也其能无咎矣乎所謂恒而能亨
者何也曰利於貞是也苟失其正則非可常之道也
故能久於其道者久此而已可恒之道利在於正若
夫不恒其德與恒於不正皆不能亨而有咎也天地
之道其所以能不已者以恒久故也人能常於其所
可恒之道則天地之理在我而已豈他求云乎哉卦
之德又曰利有攸往而彖釋之曰終則有始也者夫
利有攸往惟有常者能之此所謂不已也請即天地
之道而明之今夫天地之道自百刻積而為晝夜自
晝夜積而為寒暑晝夜之相為晦明寒暑之相為往
來遲速進退機緘不停故終始相循如環之无端者
此盖有常而然也惟其有常故有往而利如此也如
使有往而不利則有今日之晝夜而止爾又烏有來
日之晝夜乎有今歲之寒暑而止爾又烏有來歲之
寒暑乎殆非所謂終則有始矣故曰利有攸往惟其
有常者能之伊尹之訓太甲曰終始惟一時乃日新
湯之盤銘曰苟日新日日新又日新凡此皆以利往
為常也至哉恒乎夫所謂終則有始非日月四時不
足以喻之非聖人不足以盡之故彖至此又引日月
四時之能久以明夫聖人之久而終之以觀其所恒
而見天地萬物之情所以極言恒久之理也夫誠者
天之道也日月之照所以能久者以其得天之誠也
使其不得天之誠則臨照之功安能與天地相為長
久哉故曰日月得天而能久照天之道惟其誠也故
以此誠妙而為四時不窮之用所謂變化也四時之
成功所以能久者以其變化之不窮也使其非變化
之不窮則往來之叙又安能遷變推盪如是之悠久
哉聖人之明日月也其序則四時也而其誠則天也
故能久此道以為吾之常夫石以久溜而穿澤以久
熯而乾一人持久於上而至誠之化其行有常則天
下化之而成其美俗矣何者久使然也由是觀之日
月得是常故能久照四時得是常故能久成聖人得
是常故能致天下之化成則天地萬物之情其能外
是恒乎盖天地之大萬物之衆其往古來今之變出
生入死之說曾无間斷者皆其情也觀其所恒則可
見矣
象曰雷風恒君子以立不易方
震為雷也而在上巽為風也而在下雷動而風隨雷
風之常用然也夫雷風有恒用故君子體之亦當有
恒德方也者不易之地也君子所謂不易之地何也
大學曰於止知其所止而其所止之目則曰為人君
止於仁為人臣止於敬為人子止於孝為人父止於
慈與國人交止於信此不易之地也君子立其身於
此地則所謂有常之德也外乎此以為常於中則為
過於正則為拂非可常之道也
初六浚恒貞凶无攸利象曰浚恒之凶始求深也
恒之彖曰剛柔皆應謂下體之一柔二剛與上體之
一剛二柔各居相應之地也然夷攷諸六爻而求其
所謂相應之義則俱无有也何哉豈易之旨淵微而
未易以文字索之邪不然其旨𨼆焉而明學者未之
詣邪又不然易更數聖人前後立辭命意各各不同
邪盖嘗思之俱不然也易之謂易未易以概論之故
也夫易以應而論爻固也恒之彖所謂剛柔皆應亦
固也然爻之所指或不於是義而取義焉者吾必左
右勉強而附合焉亦過矣此世儒之失也而愚也亦
何敢效其尤邪初六之在恒亦不過取其巽入之義
云爾盖初巽之主也當恒之初而以深入為恒故曰
浚恒而象曰始求深也浚深也夫日月四時之所以
能久者夫豈一日之故邪今也當恒之初而遽焉求
深猶之造事也未嘗有一日之勞而遽求其事成猶
之為學也未嘗有一日之功而遽求其造道猶之與
人也未嘗有一日之雅而遽求已合猶之事君也未
嘗有一言之投而遽求我從是也夫造事而欲其有
所成為學而欲其有所造與人欲其有所合事君欲
其有所從固所當然也此在理所謂正也然以未嘗
為恒則望之太深責之太遽俱不免於无成而已此
於正而凶又曰无攸利也然則如之何而免是患也
曰養之以誠敬持之以悠久而已矣
九二悔亡象曰九二悔亡能久中也
九陽動之才也二隂靜之位而且得中也所謂動靜
之適中者也夫所貴於常者非以常為常也以中為
常故也若動靜而或失乎中此非可常之道也惟能
以中為常則孔子所謂君子而時中是也子曰中庸
其至矣乎民鮮能久矣於中而不能久焉其能无不
足之悔矣乎九二之在恒也以陽動之才處隂靜得
中之位是謂適動靜之中而能久乎中者也能久乎
中則无不足之悔矣故曰九二悔亡能久中也夫中
也者天地萬物之所共由天地之所以長久日月四
時之所以不息聖人之道所以亘古今而无弊者以
是中也九二其能久乎此則天地萬物之理盡在我
矣庸有不足之悔矣乎
九三不恒其德或承之羞貞吝象曰不恒其德无所容
也
以九居三在恒所謂貞也然而於恒无益焉則所謂
貞云者亦未足多也何也九陽也三亦陽也以陽動
失中之才而責之以能恒過也故曰不恒其德謂其
以剛處剛當巽之極其䆒也躁而不能恒故也夫君
子自立於天地之間所以俯仰无愧驗之千古之聖
賢之心而皆合者徒以此心存焉爾此心不存則无
所執守在已者以為不足為吾累而不知羞辱承吾
後矣何所逃此患邪故曰或承之羞由是言之則九
三於恒无益則所謂貞云者亦奚足多也故曰貞吝
吝謂不足多之也孔子曰言忠信行篤敬雖蠻貊之
邦行矣言不忠信行不篤敬雖州里行乎哉三之不
恒其德則親戚不親朋友不友人𩔖不人辱孰甚焉
所謂州里行乎哉其曰无所容也深絶之也然則人
而无恒果何所利也哉
九四田无禽象曰久非其位安得禽也
九陽動之才也四隂靜之位也九以陽居隂與九二
同而位不得中與九二異夫四之所以為恒也而與
二異則處動靜之道所失必多矣故以田无禽喻之
夫田狩之事為禽設也田而无禽謂无功也然田非
无禽也動靜失中則宜有而无也四處動靜之道不
得如九二之中則其所久非所久也安得而有功邪
故曰田无禽失其所久也而得得中之位則於久為
有功其所久也而非得中之位則於久為无益由是
言之以常為常不若以中為常也其旨明矣
六五恒其德貞婦人吉夫子凶象曰婦人貞吉從一而
終也夫子制義從婦凶也
恒其德與不恒其德反也何也九三之剛太過而六
五以隂居中故也夫五以隂居中則婦之象也婦人
之道守正從一此身有盡而此道不改以此為恒不
知有他也此婦人之吉德也故曰恒其德貞婦人吉
雖然天下事變其來為无窮君子之處事也亦當與
之為无窮夫然後不失吾恒焉魯之男子學柳下惠
而乃不學柳下遂號為善學柳下者則柳下之過豈
可常也盖以吾之常而學彼之常又何害其為常也
若學柳下而泥柳下豈足為善學柳下也哉此所謂
制義也夫有一事必有一義此豈可泥也夫子之職
制此義者也若曰從一以為常若婦人然也則夫子
之職曠矣故曰夫子凶五君位也易於此設人君泥
常之戒故以婦人夫子兼言之詩之大序曰言之者
无罪聞之者足以戒則六五之爻辭是也
上六振恒凶象曰振恒在上大无功也
人有恒言天下本无事庸人擾之上六以隂柔之才
居振動之極而且在一卦之上此所謂擾亂天下之
庸人也故曰振恒凶謂以振動為恒而擾亂天下者
也夫當天下守常而无事之時而以庸人加諸上位
彼庸人者豈能為吾守常而无事也哉天下被其擾
亂之禍也必矣如大漢之業至建元元光間已七十
餘載矣文景恭儉富庶之餘天下廓然无事而王恢
一唱馬邑之謀以致匈奴侵擾北邊兵連而不解天
下共其勞干戈日滋行者齎居者送財賂耗衰而不
贍入利者補官出貨者除罪武力進用法令嚴具興
利之臣自此而始而桑弘羊孔僅輩言利事析秋毫
矣然則首漢世騷擾之禍者王恢也若恢者其庸人
哉恒之上六曰振恒凶象曰振恒在上大无功也此
正為恢等生事者設也
童溪易傳卷十四
