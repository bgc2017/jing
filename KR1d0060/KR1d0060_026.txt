禮記大全卷二十六
明胡廣等撰
表記第三十二
鄭氏曰記君子之德見於儀表者
子言之歸乎君子隠而顯不矜而莊不厲而威不言而
信
方氏曰此篇稱子言之者八皆總其大同之略也稱
子曰者四十五皆列其小異之詳也○應氏曰歸乎
之嘆聖人周流不遇覩世道之益衰念儀刑之有本
何必歷聘駕說而後足以行道哉隠而顯即中庸所
謂潛雖伏矣亦孔之昭是也不矜而莊不厲而威不
言而信即所謂不動而敬不言而信是也中庸以是
終篇蓋示人以進德之事表記以是為始蓋發明聖
人立教之故(馬氏曰隠者其迹顯者其名其迹隠於幽其名聞於人以其德藴於中輝光發)
(於外夫惟德藴於中而輝光發於外故不矜而莊不厲而威不言而信矜所以自飾而欲人之敬厲所以)
(自嚴而欲人之畏言所以自宣而欲人之信故不矜而莊不厲而威不言而信則至德默喻於心也)
子曰君子不失足於人不失色於人不失口於人是故
君子貌足畏也色足憚也言足信也甫刑曰敬忌而罔
有擇言在躬
疏曰甫刑吕刑也甫侯為穆王說刑故稱甫刑○馬
氏曰見其所可行而不慮其所可止則失足於人見
其所可喜而不慮其所可怒則失色於人見其所可
語而不慮其所可默則失口於人不失足於人故貌
足畏不失色於人故色足憚不失口於人故言足信
○劉氏曰君子謹獨不待矜而莊故不失足於人而
貌足畏不待厲而威故不失色於人而色足憚不待
言而信故不失口於人而言足信也蓋其尋常敬忌
故動處無不中節如此又引書以證之而義益顯矣
(藍田吕氏曰修身之要有三貌也色也言也曾子告孟敬子君子所貴乎道者三動容貌出辭氣正顔色)
(而已冠義曰禮義之始在於正容體齊顔色順辭令若巧言令色足恭則反是者也所謂足者舉動是也)
(舉動即貌也主於足故言足也色者顔色見於面目者也口者言辭是也修此三者敬而已矣不敬則失)
(之故貌敬則足畏也色敬則足憚也言敬則足信也)
子曰裼襲之不相因也欲民之毋相瀆也
裼襲見曲禮○應氏曰裼襲以示文質各有異宜所
謂不相因者恐一時或有異事必易服從事各存其
敬不以襲衣而因為裼不以裼衣而因為襲蓋節文
既辨而又不憚其勞則無相䙝之患(藍田吕氏曰禮者節文而已節)
(文不明慢瀆所由生也衣裘之間以襲裼為之節文故凡服裘者必有衣以裼之裘䙝服也不可以敬事)
(故有衣以覆之也不袒則謂之襲襲充美也袒謂之裼裼見美也謂裘之文飾也不文飾也不裼故犬羊)
(之裘不襲也不相因者或以裼為敬或以襲為敬也禮盛者不文則以襲為敬如大裘不裼及尸襲聘禮)
(賓襲執圭弔則襲是也禮不盛者尚文故以裼為敬如君在則裼無事則裼受饗之時賓裼奉束帛加璧)
(是也)
子曰祭極敬不繼之以樂(洛)朝極辨不繼之以倦
吕氏曰極敬者誠意至也苟至於樂則敬弛極辨者
節文明也苟至於倦則入於苟簡(金華應氏曰極者竭盡而無餘之辭)
(繼者前竭而後承之謂蓋報本始通肸蠁莫重乎祭一毫不敬則曠而不接矣其可以樂而散其志乎正)
(名分出政令者莫嚴於朝一事不辨則紊而不治矣其可以倦而懈於事乎不繼之者竭力以畢事而不)
(敢以此終也)
子曰君子慎以辟(避)禍篤以不揜恭以遠(去聲)恥
馬氏曰篤者居其厚不居其薄處其實不處其華則
輝光發於外而人不能揜也○應氏曰君子經德不
回非以正行則其戒謹篤恭皆非有為而為之也豈
區區於避禍患防揜恥乎記禮之垂是言亦以曉人
知避困辱之道耳(張子曰篤謂篤實篤實則自有光輝如何可揜與誠之不可揜其義)
(同寡藍田吕氏曰慎篤恭三者皆行之敬也慎其行則過况於禍乎暴虎馮河死而無悔者不慎而取)
(禍者也篤其行則誠著何事於揜乎閒居為不善無所不至及見君子則揜其不善而著其善不篤而好)
(揜者也恭其行則人敬何事於恥乎侮人者人亦侮之不恭而近恥者也)
子曰君子莊敬日強安肆日偷君子不以一日使其躬
儳(仕鑑反)焉如不終曰
馬氏曰莊敬所以自強而有進德之漸故日強安肆
所以自棄而有則度之漸故日偷○應氏曰儳者參
錯不齊之貌心無所檢束而紛紜雜亂遂至儳焉錯
出外既散亂而不整則内亦拘迫而不安故不能終
日也若主一以直内而心廣體胖何至於如不終日
乎(嚴陵方氏曰莊敬日強者進於勤也安肆日偷者薄於怠也○延平周氏曰莊敬日強可以言君子)
(安肆日偷亦言君子者謂雖為君子果莊敬則日入於強或安肆則日入於偷)
子曰齊戒以事鬼神擇日月以見(現)君恐民之不敬也
幽明之交上下之際尤其所當敬者故並言之(石林葉氏)
(曰事鬼神則致敬於幽者也故主齊戒見君則致敬於明者也故主擇日月○嚴陵方氏曰玉藻言將適)
(公所宿齊戒則見君者非不齊戒周官言祭祀前期十日帥執事而卜日遂戒則事鬼神者非不擇日月而)
(此於鬼神言齊戒於君言日月者蓋齊戒在人日月在天神道至幽故主言在人者以明之君道至明故)
(主言在天者以神之亦各有所當也)
子曰狎侮死焉而不畏也
馬氏曰狎侮至於死而不畏者蔽其所䙝也
子曰無辭不相接也無禮不相見也欲民之毋相䙝也
易曰初筮告再三瀆瀆則不告
易蒙卦辭謂凡占者初筮則誠敬必全若以明而治
蒙必其學者如初筮之誠則當告之若如再筮三筮
之瀆慢則不必告之矣引此以言賓主之交際當慎
始敬終如初筮之誠不可如再三筮之瀆慢也○吕
氏曰辭者相接之言如公與客宴曰寡人有不腆之
酒以請吾子之與寡人須臾焉使某也以請之類是
也禮者相見之摯如羔鴈雉鶩之類是也必以辭必
以禮者交際不可苟也苟則䙝䙝則不敬此交所以
易疎也(嚴陵方氏曰無辭不相接欲其有相接之名也無禮不相見欲其有相見之文也有名以)
(正之有文以章之則豈有相䙝者乎禮重於辭而見親於接瀆有汚意䙝有近意則䙝不若瀆之為甚也)
子言之仁者天下之表也義者天下之制也報者天下
之利也
應氏曰仁之體大而尊昭揭衆善而人心儼然知所
敬故曰表義之體方而嚴裁割事物而人心凜然知
所畏故曰制報之為禮以交際往來彼感此應而有
不容己者所以使人有文以相接有恩以相愛其何
利如之(嚴陵方氏曰仁足以長人故曰天下之表義足以方外故曰天下之制仁義之表制而繼)
(之以報之利則報者禮也曲禮曰大上貴德其次務施報又曰禮尚往來則報之為禮固明矣)
子曰以德報德則民有所勸以怨報怨則民有所懲詩
曰無言不讎無德不報太甲曰民非后無能胥以寧后
非民無以辟四方子曰以德報怨則寬身之仁也以怨
報德則刑戮之民也
以論語以直報怨以德報德之言觀之此章恐非夫
子之言○方氏曰以德報怨則忘人之怨雖不足以
有懲而衆將德之而有裕矣故曰寬身之仁以怨報
德則忘人之德既不足以有所勸而衆且怨之而不
容矣故曰刑戮之民(馬氏曰德必報之以德然後民知有所勸怨必報之以怨然後)
(民知有所懲言有得失則必讎德有吉凶則必報民非后無能胥以寧則是民有德於后而必報之后非)
(民無以辟四方則是后有德於民而必報之此上下之報也君之於民時使薄斂此上有以報於下也民)
(之於君出死斷亡而不偷此下有以報於上也以德報德禮也以德報怨非禮也雖其非禮而能以寬自)
(居故謂之寬身之仁也)
子曰無欲而好仁者無畏而惡不仁者天下一人而己
矣是故君子議道自已而置法以民
呂氏曰安仁者天下一人而已則非聖人不足以性
仁苟志於仁矣無惡也則衆人皆可以為仁以聖人之
所性而議道則道無不盡以衆人之可為而制法則
法無不行○方氏曰欲而好仁則知者利仁之事也
畏而惡不仁則畏罪者強仁之事也若所好生於無
欲所惡生於無畏非中心安仁者不能故曰天下一
人而已(虙氏曰無欲而好仁則所好無非仁自仁之外别無他好也無畏而惡不仁則所惡無非)
(不仁自不仁之外别無他惡也○延平周氏曰無欲而好仁者仁之至也無畏而惡不仁者義之至也無)
(欲而能好無畏而能惡者天下一人而已矣以其無欲而能好無畏而能惡者天下常寡故君子議道則)
(以己而置法則必以人蓋無欲而好仁無畏而惡不仁者己之所能以己之所能而議道則可以合道有)
(欲而好仁有畏而惡不仁者民之所能以民之所能而置法則法之所以易行者也)
子曰仁有三與仁同功而異情與仁同功其仁未可知
也與仁同過然後其仁可知也仁者安仁知者利仁畏
罪者強(上聲)仁仁者右也道者左也仁者人也道者義也
厚於仁者薄於義親而不尊厚於義者薄於仁尊而不
親
呂氏曰安仁利仁強仁三者之功同歸於仁而其情
則異此堯舜性之湯武身之五霸假之所以異也桓
公九合諸侯一匡天下雖湯武之舉不過乎是而其
情則不同故其仁未可知也過者人所避有不幸而
致焉周公使管叔監殷過於愛兄而已孔子對陳
司敗以昭公知禮過於諱君而已皆出乎情而其仁
可知也道非仁不立義非人不行凡人之舉動必右
先而後左隨之故曰仁右道左(嚴陵方氏曰與仁同功其仁未可知者以)
(其三者之情雖異及其成功則一而未知其孰為仁者也與仁同過然後其仁可知者論語曰人之過也)
(各於其黨觀過斯知仁矣正謂是也仁者之為仁猶之生於陵者安於陵而已故曰安仁知者之為仁知)
(仁之為己利則為之知不仁之為己害則不為也故曰利仁畏罪者之為仁畏不仁之貽罪則戒而惡之)
(欲仁之為功則強而好之故曰強仁○藍田呂氏曰右者人所有事左者居於不用之地而助右之所不)
(及也仁者人之體也將有為也將有行也非仁不可也故曰仁者右也又曰仁者人也道者天之理也仁)
(至于不可行不可不節則理有所不得已以助人之所不及者義也故曰道者左也又曰道者義也仁莫)
(隆於父子父子之道親親也義莫重於君臣君臣之道尊尊也厚於此則薄於彼厚於彼則薄於此惟知)
(其所以為左右則尊尊親親並行而不相悖無厚薄之間矣)
道有至有義有考至道以王義道以霸考道以為無失
應氏曰至道即仁也至道渾而無迹故得其渾全精
粹以為王義道嚴而有方故得其裁割斷制以為霸
盡稽考之道而事不輕舉焉亦可以無失矣○石梁
王氏曰義道以霸非孔子之言(藍田呂氏曰至道者至于道之極不可以)
(有加也所謂所過者化所存者神上下與天地同流者也故曰至道以王義道者揆道而裁之者也所謂)
(制節謹度是可以有國而長諸侯者也故曰義道以霸考道者必稽古昔稱先王所謂非法不言非道不)
(行雖未達道不能以義起亦庶幾乎不失道矣)
子言之仁有數義有長短小大中心憯(七感反)怛(多八反)愛
人之仁也率法而強(上聲)之資仁者也詩云豐水有芑武
王豈不仕詒厥孫謀以燕翼子數(上聲)世之仁也國風曰
我今不閱皇恤我後終身之仁也
仁有數言行仁之道非止一端蓋為器重為道遠隨
其所舉之多寡所至之遠近皆可謂之仁也義有長
短小大言義無定體在隨事而制其宜也中心憯怛
惻隠之端也故為愛人之仁率循古人之成法而勉
強行之此為求仁之事資仁取諸人以為善也即上
文強仁之意詩大雅文王有聲之篇言豐水之傍以
潤澤生芑穀喻養成人才也武王豈不官使之乎言
無遺才也聖人為後嗣計莫大於遺之以人才是欲
𫝊其孫之謀而燕安翼輔其子耳曾玄以下皆孫也
故夫子以為數世之仁蓋中心憯怛所發者深故所
及者遠也國風邶風谷風之篇今詩作躬閱容也言
我身且不見容何暇憂後事乎此但欲以仁終其身
而已耳蓋勉強資仁所發者淺故所及者近也(藍田吕氏)
(曰以其誠心愛人故曰愛人之仁以其有取於外故曰資仁此所發淺深之數也數世之仁終身之仁此)
(所施遠近之數也故曰仁有數義無定體唯其所宜而已宜長則長宜短則短宜大則大宜小則小如孔)
(子可以仕則仕可以止則止可以久則久可以速則速禮有以高為貴者以下為貴者有以大為貴者以)
(小為貴者之類是也故曰義有長短小大此章論仁而及義者蓋仁之數是亦義也)
子曰仁之為器重其為道遠舉者莫能勝(升)也行者莫
能致也取數多者仁也夫勉於仁者不亦難乎是故君
子以義度(待洛反)人則難為人以人望人則賢者可知己
矣
呂氏曰管仲之功微子之去箕子之囚比干之死皆
得以仁名之語仁之盡則堯舜其猶病諸此仁所以
取數之多也以義度人盡義以度人者也以人望人
者舉今之人相望也盡義以求人非聖人不足以當
之故難為人舉今之人相望則大賢愈於小賢故賢
者可知己(嚴陵方氏曰器若器用之器道若道路之道勝言勝其任致言致其至舉若手舉行)
(若足行論語曰士不可以不弘毅任重而道遠仁以為己任不亦重乎死而後己不亦遠乎其言正與此)
(合儒行言温良之本敬慎之地寬裕之作孫接之能禮節之貌言談之文歌樂之和分散之施其用雖不)
(同至於本乎仁則一也孟子言天子之保四海諸侯之保社稷大夫之保宗廟士庶人之保四體其位雖)
(不同至於本乎仁亦一也孔子言郊社之於鬼神嘗禘之於昭穆饋奠之於死喪射鄉之於鄉黨食饗之)
(於賓客其禮雖不同至於本乎仁亦一也兹非取數之多乎以其數之多此勉於仁者所以為難也以義)
(而度人則天下無全人故曰則難為人以人而望人則不求備於人故曰則賢者可知所謂賢者賢於人)
(也與某賢於某猶賢乎己之賢同則彼善於此而已○馬氏曰子曰我欲仁斯仁至矣又曰有能一日用)
(其力於仁矣乎我未見力不足者而云舉者莫能勝行者莫能致何也此言有抑揚之理也蓋仁之道自)
(其本而言之仁在我也在我者易以勉自其仁之成名而言之唯中心安仁者能之則是勉於仁者蓋亦)
(難矣)
子曰中心安仁者天下一人而已矣大雅曰德輶如毛
民鮮克舉之我儀圖之惟仲山甫舉之愛莫助之小雅
曰高山仰止景行(去聲)行止子曰詩之好仁如此鄉(去聲)道
而行中道而廢忘身之老也不知年數之不足也俛焉
曰有孳孳斃而后已
大雅烝民之篇言德之在人其輕如毛非難能也而
民少能舉之者尹吉甫於儀匹之中圖謀之求其能
舉德者乃惟仲山甫能舉之我愛其人使其或有不
及我思效忠以助之今吉甫雖愛山甫而欲助之而
山甫全德吉甫無可以致其助者也小雅車牽之篇
言有高山則人瞻望而仰之有景大之德行則人視
法而行之二止字皆語辭夫子引此兩詩而贊之曰
詩人之好仁如此哉中道而廢言力竭而止若非力
竭則不止也不足少也人老則未來之歲月少矣俛
焉無他顧之意孳孳勤勉之貌斃死也○應氏曰前
章言仁重且遠而人不可以全責此又總叙而勸勉
之(藍田呂氏曰中心安仁者天下一人而已聖人之任也雖未至焉不敢不勉不以世莫之助而不為)
(故曰惟仲山甫舉之○嚴陵方氏曰高山出雲故澤加於民民賴而仰之景行當於道故德加於民民傚)
(而行之詩人思高山之可仰景行之可行非好仁者疇或能之忘身之老者即所謂不知老之將至是也)
(斃而後己者即所謂死而後己是也○臨川吳氏曰引詩斷章蓋借仰高山以興行大道也鄉此大道而)
(行之行至中半力不能進而後止若猶能進則不止也好仁之甚故力行不輟如此)
子曰仁之難成久矣人人失其所好故仁者之過易辭
也子曰恭近禮儉近仁信近情敬讓以行此雖有過其
不甚矣夫恭寡過情可信儉易容也以此失之者不亦
鮮乎詩云温温恭人維德之基
仁之難成私欲間之也私意行則所好非所當好故
曰失其所好也苟志於仁雖或有過其情則善故不
待多言而可辨故曰易辭也恭儉信三者未足以為
仁而亦行仁之資曰不甚曰鮮皆勉人致力於此可
以由此寡過而進德也詩大雅抑之篇○石梁王氏
曰信近情當為情近信(嚴陵方氏曰能好仁則得其所好矣以其反此而失其所)
(好仁所以難成歟苟仁矣雖有過易辭也況無過乎以仁者之過過於厚故也若周公使管叔監殷孔子)
(謂哀公知禮非無過也然周公之過過於愛親孔子之過過於愛君為君親而有過此其所以易辭歟○)
(藍田呂氏曰恭儉信未足以為仁而仁者之資也恭則不侮得禮之意近乎禮矣儉則不奪得仁之意近)
(乎仁矣言語必信存心正行近乎情矣三者之行不私於己又以敬讓行之鄉乎仁矣雖有過差其情則)
(善故不甚矣蓋不侮人則人亦不侮其過寡矣近乎情則不志於欺斯可信矣不奪人則知足斯易容矣)
(如是而失之者鮮矣可與進於德矣故曰温温恭人惟德之基雖未成德斯德之基矣)
子曰仁之難成久矣唯君子能之是故君子不以其所
能者病人不以人之所不能者愧人是故聖人之制行
也不制以己使民有所勸勉愧恥以行其言禮以節之
信以結之容貌以文之衣服以移(讀為稱尺正反)之朋友以極
之欲民之有壹也小雅曰不愧于人不畏于天
呂氏曰聖人制行以立教必以天下之所能行者為
之法所以為達道也惟不制乎己故民知跂乎此而
有所勸勉知不及乎此而有所愧恥則於仁也知所
向矣非特此也制禮以節其行而使之齊立信以結
其志而使之固容貌以騐其文之著於外衣服以稱
其德之有於中朋友切磋相成以至於極而後己○
應氏曰五者輔導而夾持之欲其趨向之專壹也縱
有懈怠而欲為惡者獨不愧于人而畏于天乎詩小雅
何人斯之篇(藍田吕氏曰人失其所好此仁所以難成君子責人以恕而成人有道則仁不)
(難成矣故曰唯君子能之○馬氏曰君子已雖能不必己之能者病人人雖不能不以人之所不能者愧)
(人故制行不以己民之賢者有所勸勉不肖者有所愧恥以行其言言從而行之此行不違言之意也自)
(禮以節之至欲民之有壹者此言聖人制行不以己之法也夫不足則儉有餘則侈人之常情也故有禮)
(以節之僨驕而不可繋者其惟人心乎故有由中之信以結之此所以正於内又不可不文於外故容貌)
(以文之衣服以稱之然外不可以不資之以友故朋友以極之自天子以至於庶人未有不須友而成也)
(聖人之教人俯仰之間無所愧怍故引詩之辭以況之詩之意非如此蓋說詩者不以辭害意○臨川吳)
(氏曰上言愧人我愧之也下言愧恥彼自愧也)
是故君子服其服則文以君子之容有其容則文以君
子之辭遂其辭則實以君子之德是故君子恥服其服
而無其容恥有其容而無其辭恥有其辭而無其德恥
有其德而無其行(去聲)是故君子衰絰則有哀色端冕則
有敬色甲胄則有不可辱之色詩云維鵜在梁不濡其
翼彼記之子不稱其服
此承上文容貌衣服而言欲有其德行以實之也德
謂得之於己行謂見之於事詩曹風侯人之篇鵜鵜
鶘也俗名淘河鵜鶘常入水中食魚今乃在魚梁之
上竊人之魚以食未嘗濡濕其翼如小人居高位以
竊禄而不稱其服也(延平周氏曰服其服而能文以君子之容者然後可以服先王)
(之法服有其容而又文以君子之辭者然後可以守先王之法言遂其辭而能實以君子之德者然後可)
(以行先王之德行衰絰有哀色端冕有敬色甲胄有不可辱之色君子不失色於人如此○藍田呂氏曰)
(鵜鶘善居汙澤之中捕魚以為食者也不濡其翼則不得食梁者魚梁也人之所以捕魚者也鵜之求食)
(不之澤而之梁無濡翼之勞坐得其食如人之無德無功而受顯服者也故服之不稱其德異乎鵜者未)
(之有也)
子言之君子之所謂義者貴賤皆有事於天下天子親
耕粢盛秬鬯以事上帝故諸侯勤以輔事於天子
應氏曰義者截然正方而無偏私也知賤之事貴而
不知貴之率賤豈絜矩之道哉故天子竭力致敬以
事乎上帝則諸侯亦服勤以輔乎天子也(馬氏曰君子之所謂)
(義者事之制而制之得其宜之謂也有宜於貴必有宜於賤故古之人所惡於上毋以使下所惡於下毋)
(以事上凡以此也天子使諸侯勤以輔上在我必先自盡然後可以責此故天子親耕粢盛秬鬯以事上)
(帝夫以天子之尊非不足於耕也蓋身致其誠信而示其嚴上之禮也故諸侯以輔事天子亦有嚴上之)
(禮也)
子曰下之事上也雖有庇民之大德不敢有君民之心
仁之厚也是故君子恭儉以求役仁信讓以求役禮不
自尚其事不自尊其身儉於位而寡於欲讓於賢卑己
而尊人小心而畏義求以事君得之自是不得自是以
聽天命詩云莫莫葛藟(力水反)施(異)于條枚凱弟君子求
福不回其舜禹文王周公之謂與有君民之大德有事
君之小心詩云惟此文王小心翼翼昭事上帝聿懷多
福厥德不回以受方國
役猶為也得之不得即中庸獲乎上不獲乎上也詩
大雅旱麓之篇莫莫茂密也藟似葛枝曰條榦曰枚
嚴氏云是葛也藟也乃蔓於木之枝榦喻文王憑先
祖之功而起也文王凱樂弟易其求福不回邪也表
記言得之自是不得自是以聽天命遂引此章蓋有
一毫凱倖之心則邪矣詩大雅大明之篇言文王小
心翼翼然恭敬以明事上帝遂能懷來多福蓋其德
不回邪故受此四方侯國之歸也○應氏曰數章之
内自恭近禮儉近仁信近情之後又言恭儉役仁信
讓役禮曰自卑而尊人又曰自卑而民敬尊之曰不
自尚其事不自尊其身又曰不自大其事不自尚其
功(嚴陵方氏曰仁不止於恭儉恭儉可以為仁之用而已禮不止於信讓信讓可以為禮之用而已故每以)
(役言之也事雖為人所尚已未嘗自尚之也身雖為人所尊己未嘗自尊之也儉於位則非貪夫位也寡)
(於欲則非慕夫禄也讓於賢則非爭其名也卑己故能尊人小必故能畏義君子之為此者豈他求哉求)
(以事君而已以是事君而得君者義也以是事君而不得君者則有命存焉古之人有行之者舜禹文王)
(周公而已蓋舜之事堯禹之事舜文王之事紂周公之事成王有君民之大德又有事君之小心故也前)
(曰庇民者止足以覆物君民者又足以命物若舜禹之受禪文王之受命周公之攝政皆君民之事也雖)
(然豈嘗有是心哉○石林葉氏曰恭儉求役仁故不自尚其事儉於位寡於欲皆役仁之事也信讓求役)
(禮故不自尊其身讓於賢卑己以尊人皆役禮之事也小心而畏義求以事君所以知人得之不得自是)
(以聽天命所以知天)
子曰先王諡以尊名節以壹惠恥名之浮於行也是故
君子不自大其事不自尚其功以求處情過行(去聲)弗率
以求處厚彰人之善而美人之功以求下賢是故君子
雖自卑而民故尊之子曰后稷天下之為烈也豈一手
一足哉唯欲行之浮於名也故自謂便人
諡以尊名為美諡以尊顯其聲名也壹專也惠善也
善行雖多難以枚舉但節取其大者以專其善故曰
節以壹惠也以求處情謂君子所以不自大尚其事
功者以求處情實不肯虚為矯飾也過行弗率以求
處厚者謂若有過高之行則不敢率循惟求以處乎
篤厚之道而已本分上不可加毫末也后稷教民稼
穡為周之始祖其功烈之在天下豈一人之手一人
之足遵而用之哉固當以仁聖自居矣惟欲行過於
名也故自謂便習民事之人而已(嚴陵方氏曰生則有名死則有諡有)
(諡則諱其名矣故曰諡以尊名檀弓言公叔文子之子請諡而曰請所以易其名者蓋謂是矣諡以誄行)
(而為之然行不一也諡有所不勝言特以所隆者之一端而為之節爾故曰節以壹惠若文王之為文武)
(王之為武此皆壹惠之道也行雖多而節之以惠則名不浮於行矣孟子曰聲聞過情君子恥之故不自)
(大其事以下皆自卑之道也揚子曰自下者人高之易曰卑而不可踰故曰君子雖自卑而民敬尊之○)
(呂氏曰后稷之教民稼穡無此疆爾界天下之利萬世之功也其為烈也非一手一足之所能及也然猶)
(不自以為功但自謂便習是事之人耳)
子言之君子之所謂仁者其難乎詩云凱弟君子民之
父母凱以強(平聲)教之弟以說(悦)安之樂(音洛)而毋荒有禮
而親威莊而安孝慈而敬使民有父之尊有母之親如
此而后可以為民父母矣非至德其孰能如此乎
呂氏曰強教之者以道驅之如佚道使民雖勞不怨
者也說安之者得其心之謂也說以使民民忘其勞
說以犯難民忘其死者也樂說安也毋荒則有教矣
威莊強教也安則說矣孝慈說也敬則有教矣強教
則父之尊存焉說安則母之親存焉此言君子仁民
之道如此非聖人莫能與也(馬氏曰所謂仁者其難乎信仁之難其成也嚴)
(有以致其尊愛有以致其親然後為功之成也詩云凱弟君子民之父母此言仁之成也凱以強教之所以)
(致其尊而率之於外也弟以說安之所以致其親而和之於内也有以致其尊故樂而無荒孝慈而敬有)
(以致其親故有禮而親威莊而安尊有以致其親親有以致其尊其尊可以比於父其親可以比於母故)
(曰使民有父之尊有母之親如此而後可以為民父母矣)
今父之親子也親賢而下無能母之親子也賢則親之
無能則憐之母親而不尊父尊而不親水之於民也親
而不尊火尊而不親土之於民也親而不尊天尊而不
親命之於民也親而不尊鬼尊而不親
下無能賤其無能之子也○應氏曰命者造化所以
示人者也顯而易見故人玩之鬼幽而難測故人畏
之或曰命謂君之教令故下文言夏道尊命(馬氏曰父主於)
(敬尊而不親母主於愛親而不尊水懦則狎而玩之故親而不尊火烈則人望而畏之故尊而不親土則)
(近於人而有利可愛故親而不尊天則遠於人而有威可畏故尊而不親命則令人於明而近於人者也)
(故親而不尊鬼則相人於幽而遠於人者也故尊而不親○臨川吳氏曰上言至德之君子能兼有父母)
(之尊親此則言其各偏於一而不兼有者)
子曰夏道尊命事鬼敬神而遠(去聲)之近人而忠焉先禄
而後威先賞而後罰親而不尊其民之敝憃(尸容反)而愚
喬(音驕)而野樸而不文殷人尊神率民以事神先鬼而後
禮先罰而後賞尊而不親其民之敝蕩而不静勝而無
恥周人尊禮尚施(去聲)事鬼敬神而遠之近人而忠焉其
賞罰用爵列親而不尊其民之敝利而巧文而不慚賊
而蔽
先禄後威先賞後罰皆是忠厚感人之意故民雖知
親其上而尊君之意則未也故曰親而不尊憃愚驕
傲鄙野質樸之敝皆忠之末流也殷人欲矯其敝故
以敬畏為道以事神之道率民先其鬼之不可知者
後其禮之可知者先其罰之可畏後其賞之可慕尊
則尊矣而親愛之情則無由生也故曰尊而不親流
蕩而不知静定之所者尊上鬼神之敝務自勝以免
刑而無恥者先罰後賞之敝也周人見其然故尊禮
以矯後禮之失尚施惠以為恩亦如夏時之近人而
忠其賞罰亦無先後但以爵列之高下為凖如車服
土田之賞有命數之異刑罰之施有八辟之議及命
夫命婦不躬坐獄訟之類皆是也故亦如夏世之親
而不尊其後民皆便利而多機巧美文辭而言之不
怍賊害而蔽於理皆尊禮太過文没其實之所致○
應氏曰三代之治其始各有所尊其終各有所敝夏
之道惟思盡心於民惟恐人之有所不正不得不重
其文告之命遠神近人後威先禄皆其忠實之過而
徇於近也近則失之玩故商矯之而尊神焉君民上
下情不相接率民事神先鬼先罰後禮後賞而遠於
物也遠則失於亢故周矯之而尊禮焉禮文委曲而
徇人禮繁文勝利巧而賊其敝又有甚者焉凡此非
特見風氣既開而澆漓之日異抑亦至德之不復見
而已歟○石梁王氏曰此一章未敢信以為孔子之
言(嚴陵方氏曰天下之理始乎有成終乎有敝三代之政各有所尊方其所尊則是各有所成也始既)
(各有所尊而終不免各有所敝矣故皆言民之敝焉然則民之敝也豈民之罪哉政使之然也豈政之罪)
(哉勢使之然爾故三代相承各有救敝之政焉使之通變而不倦新新而不窮也雖然近人而忠夏周之)
(所同也而夏之敝則民喬而野周之敝則文而不慙何哉蓋夏之近人本乎尊命周之近人則本乎尊禮)
(命之所制者簡故近人之敝喬而野禮之所飾者煩故近人之敝文而不慙其源既異其流亦不同)
子曰夏道未瀆辭不求備不大望於民民未厭其親殷
人未瀆禮而求備於民周人強(上聲)民未瀆神而賞爵刑
罰窮矣
未瀆辭以其尊命也未瀆禮以其後禮也未瀆神以
其敬神而遠之也不求備不大望於民即省刑罰薄
税斂之事未厭其親尊君親上之心自不能忘也言
夏之民未厭其親則殷周之民不然矣強民言殷民
不服而成王周公化之之難也賞爵刑罰之制至周
而詳悉備具無以復加故曰窮矣窮極也一說賞爵
不能勸善刑罰不能止惡故曰窮(馬氏曰夏之時其民淳故君民者無)
(所求備不大望於民則民樂推之而不厭故曰未厭其親殷人尊神於禮猶略故未瀆禮周人雖尊禮而)
(於事神之禮猶略故未瀆神方周之時比有長閭有胥鄉有大夫其政致詳其法致嚴而善惡無所逃於)
(其間故賞爵刑罰極於此矣○嚴陵方氏曰前言殷人尊神矣至此乃言周人未瀆神何也蓋尊與瀆異)
(而瀆神者由瀆禮之所致而已前言尊神而繼之以先鬼後禮則非瀆之所致可知矣此其所以異歟)
子曰虞夏之道寡怨於民殷周之道不勝(升)其敝子曰
虞夏之質殷周之文至矣虞夏之文不勝(去聲)其質殷周
之質不勝其文
前章言夏殷周之事此又兼言虞氏以起下章(藍田呂氏)
(曰虞夏之道質質者責人也略故寡怨於民殷周之道文文者責人也詳民之不從則窮刑賞以驅之故)
(不勝其敝虞夏質之至者也故文不勝其質殷周文之至者也故質不勝其文至者無以加也後世王者)
(欲尚質者無以加虞夏之質欲尚文者無以加殷周之文矣三代所尚非苟為異亦各因時救敝而已繼)
(周者未有以救之楊墨韓莊所以肆行於戰國也○嚴陵方氏曰虞夏非無文也特其文不勝質爾殷周)
(非無質也特其質不勝文爾殷尚質而此以文為至者蓋殷之文則存乎時殷之質則存乎人為其時之)
(文故人尚質以救之而已若夫其道則瀆辭是其時之為文也其色則尚白是其人之為質也)
子言之曰後世雖有作者虞帝弗可及也已矣君天下
生無私死不厚其子子民如父母有憯怛之愛有忠利
之教親而尊安而敬威而愛富而有禮惠而能散其君
子尊仁畏義恥費輕實忠而不犯義而順文而静寬而
有辨甫刑曰德威惟威德明惟明非虞帝其孰能如此
乎
呂氏曰憯怛之愛猶慈母之愛非責報於其子也非
要譽於他人也發於誠心而已忠利之教者若使契
為司徒教以人倫作為衣裳舟楫臼杵弧矢宫室棺
椁書契使天下利用而不倦是皆有教人以善之誠
無所不利之功者也富而有禮節於物者也惠而能
散周於物者也義以相正而不傷乎割文以相接而
不傷乎動故寬裕有容而容之中有辨焉○應氏曰
生無私有天下而不與也死不厚其子傳諸賢而為
天下得人也生死無所私而心乎斯民真若父母之
於子親而尊至惠而能散猶元氣之運妙用無迹此
中庸所謂用其中於民也其君子化之皆為全德尊
仁畏義不敢犯天下之公理恥費輕實不敢徇一己
之私欲恥費用者儉於自奉也輕財實者薄於言利
也自庇民大德而下凡三章言臣道之難於盡仁惟
舜禹文王周公可以為仁之厚而后稷庶幾近之自
凱弟君子而下凡四章言君道之難於盡仁惟虞帝
可以為德之至而夏商周皆未免有所偏也(嚴陵方氏曰帝)
(則公天下故曰生無私以其傳於賢故曰死不厚其子有憯怛之愛有忠利之教愛之則親教之則尊故)
(曰親而尊親而有所尊故安而敬尊而有所親故威而愛敬故冨而有禮受故惠而能散由是君子化之)
(而尊仁安義以至於寬而有辨也富而有禮則無驕奢之患惠而能散則無偏黨之私仁者天下之表故)
(在所尊義者天下之制故在所畏恥費則奉己有節輕實則與人無吝忠所以抗節常失於犯上義所以)
(立我常失於忤物文則常失於妄動寬則常失於大雜兼父之尊母之親故能並行而無偏敝也非有威)
(明之德其能若是乎故引書之言以證之○延平周氏曰孟子曰天與賢則與賢天與子則與子又曰其)
(子之賢不肖皆天也是舜之所以生無私死不厚其子者順天而已矣自其有憯怛之愛而至於惠而能)
(散者特舜之粗迹耳果舜之極致則惠而能散不足以言自其君子尊仁畏義而至於寬而有辨者特舜)
(之德廣耳果舜之道化則豈止於君子者哉)
子言之事君先資其言拜自獻其身以成其信是故君
有責於其臣臣有死於其言故其受禄不誣其受罪益
寡
應氏曰資憑藉也古之為臣其經世之學皆豫定於
胷中至於事君則前定之規模先形於言以為藉然
後自獻其身以成其信自獻者非屈己以求售也如
書之自靖自獻致命而無所愧也畎畝幡然之數語
說命對揚之三篇此伊傅先資之言也齊桓問答而
為書燕昭命下而有對此管樂先資之言也言於先
而信於後無一不酬者後世若登壇東向之答草廬
三顧之策亦庶幾焉○馬氏曰受禄不誣言不素餐
也(嚴陵方氏曰先資其言者先以言為之資也獻其身將以行其言也能行其言故足以成其信拜謂)
(受其命也獻謂效其能也君無為也故有責於臣臣有守也故有死於其言臣能任責則非尸禄者矣故)
(受禄不誣臣能效死則非有罪者矣故受罪益寡人亦或以忠獲罪此所以不言無罪止言益寡而已)
子曰事君大言入則望大利小言入則望小利故君子
不以小言受大禄不以大言受小禄易曰不家食吉
不家食吉大畜之彖辭也謂大畜之君子才德所藴
者大則當食禄於朝以有為於天下而不食於家則
吉此言不以大言受小禄所謂達可行於天下而後
行之者也○呂氏曰大言所言者大也小言所言者
小也利及天下澤及萬世大利也進一介之善治一
官之事小利也諫行言聽利斯從之矣先儒謂利為
禄賞人臣事君各效其忠而已言入而遂望其禄賞
乃小人之道非所以事君也所謂不以小言受大禄
不以大言受小禄者此君之所以報臣非臣之所以
望君也受之以義亦稱其大小而己小言而大禄則
報踰其分大言而小禄則君不我知亦不可受也
石梁王氏曰此非孔子之言(張子曰大言入則望大利利非歸己之利大言)
(入則吾道可大行是大利也小言入則可小利)
子曰事君不下達不尚辭非其人弗自小雅曰靖共爾
位正直是與神之聽之式穀以女
下達謂趨乎汙下如曰吾君不能如曰長君之惡逢
君之惡皆是也伊尹使君為堯舜之君孟子非堯舜
之道不陳則謂之上達也尚辭利口捷給也自所由
以進者也小雅小明之篇言人臣能安靖恭敬其職
位惟正直之道是與則神明聽之將用福禄與汝矣
以與也(藍田吕氏曰以下達之事事其君則賊其君者也尚辭而實不稱則欺其君者也非其人)
(而自達之枉己以事君者也三者皆不正非所謂靖共正直者也人臣敬治其職所與正直則神將福之)
(況於君乎)
子曰事君遠而諫則讇(謟)也近而不諫則尸利也子曰
邇臣守和宰正百官大臣慮四方
呂氏曰陵節犯分以求自達故曰讇懷禄固寵主於
為利故曰尸利也○方氏曰所謂守和者過於和則
流而為同不及於和則乖而為異故在於能守守則
適中而無過與不及之患矣○應氏曰宰以職言大
臣以位言自三公以下皆是不特六卿其序則先君
德而後朝廷先朝廷而後天下也○石梁王氏曰遠
而諫則讇非孔子之言(石林葉氏曰遠於君則見之略諫則為佞近於君則見之)
(詳諫則不為素餐素餐則尸利也○嚴陵方氏曰遠而諫似忠而非忠秖以為謟耳近而不諫似慎而非)
(慎秪以為利耳)
子曰事君欲諫不欲陳詩云心乎愛矣瑕不謂矣中心
藏之何日忘之
諫者止君之失陳者揚君之失也詩小雅隰桑之篇
瑕詩作遐本謂我心愛慕此賢者思相與語以其相
去遐遠故不得共語然欲發之言藏於我心何日而
忘之乎此記者借以為喻言我有愛君之心欲諫其
過胡不言乎縱未得進諫亦藏於心而不忘但不以
語他人耳(嚴陵方氏曰陳善閉邪謂之敬故諫不欲陳陳之則是暴君之過矣然有犯無隠則)
(陳之矣蓋諫之不從不得已而後陳焉然則陳者非所欲也故以不欲言之○臨川吳氏曰引詩中心藏)
(之明不欲陳其過於外之意)
子曰事君難進而易退則位有序易進而難退則亂也
故君子三揖而進一辭而退以遠(去聲)亂也
呂氏曰所謂有序者小德役大德小賢役大賢之謂
也所謂亂者賢不肖倒置之謂也君信我可以為師
非學焉而後臣之則不進也信我可以執國政雖待
以季孟之間亦不進也膰肉不至而即行靈公問陳
而即行君子之仕以道正君而己枉已者未有能直人者
也人之相見三揖至于階三讓以賓升而其退也一
辭而出主人拜送賓去不顧若主人之敬未至而強
進主人之意已懈而不辭則賓主之分亂矣可仕可
已可見可辭進退之義一也(延平周氏曰其進也以禮故難其退也以義故)
(易進也不以禮故易退也不以義故難難進而易退則位之所以有序易進而難退則位之所以亂而無)
(序故君子三揖而進若甚難一辭而退若甚易者蓋遠其亂於賓主之間況君臣之間可不遠其亂也哉)
(○山隂陸氏曰易進而難退則亂之階由此始也)
子曰事君三違而不出竟(上聲)則利禄也人雖曰不要(平聲)
吾弗信也
違猶去也不出竟實無去志也謂非要利可乎○呂
氏曰孔子去魯遲遲吾行以不忍於父母之國也孟
子去齊三宿出晝冀齊王之悔悟也然卒出竟以去
君子之義可見矣(山隂陸氏曰三違而不出竟内實利之而外強違之非要利而何)
子曰事君慎始而敬終子曰事君可貴可賤可富可貧
可生可殺而不可使為亂
馬氏曰在物者有命故可貴可賤可生可殺在己者
有義故不可使為亂也(延平周氏曰進以禮所以慎始退以義所以敬終○藍田)
(呂氏曰貴賤貧富殺生君之所操以御臣之具者也雖有是具以御臣然所以御之者理也理義人心之)
(所同然天所以命於人君君臣臣父父子子所以保乎天下國家也故臣之事君無所逃乎天地之間東)
(西南北惟命是從及違於理義則臣得以爭於君匹夫不可奪其志故君以我為賢則可處之以富貴以)
(我為不肖則可處之以貧賤以我為無罪則可生以我為有罪則可殺六者莫不惟君所命其不可奪者)
(吾之理義而已)
子曰事君軍旅不辟(音避)難(去聲)朝廷不辭賤處其位而不
履其事則亂也故君使其臣得志則慎慮而從之否則
孰慮而從之終事而退臣之厚也易曰不事王侯高尚
其事
呂氏曰亂者如絲之不治而無緒也臣受君命雖有
所合不敢以得志而自滿故慎慮而從之乃臨事而
懼好謀而成者也有所不合又非所宜辭亦不敢怨
於不得志故孰慮而從之卒事則致為臣而去故可
以自免而不累於上故曰臣之厚也易蠱之上九事
之終且無位也有似乎仕焉而已者故曰不事王侯
乃可以高尚其事而不見役于人也(石林葉氏曰位軍旅則以勇故)
(不辟難位朝廷則以仁故不辭賤處其位而辟難辭賤則事不治而亂何有於仁勇於事君有得志而與)
(否者命也慮而從之者義也得志而慎慮所以畏命故其寵若驚不得志而孰慮所以畏義故其辱若驚)
子曰唯天子受命于天士受命于君故君命順則臣有
順命君命逆則臣有逆命詩曰鵲之姜姜鶉之賁賁人
之無良我以為君
詩衛風鶉之奔奔篇嚴氏云鶉之奔奔然鬭者不亂
其匹也鵲之彊彊然剛者不淫其匹也刺宣姜與公
子頑非匹偶也人之不善者我乃以為小君乎○呂
氏曰天道無私莫非理義君所以代天而治者推天
之理義以治斯人而已天秩天叙天命天討莫非天
也臣之受命于君者命合乎理義為順天命不合則
為逆天命順則為臣者將不令而行逆則為臣者雖
令不從矣(馬氏曰天之命於君者豈諄諄然命之乎使之居天位食天禄治天職牧天民蓋所)
(謂命也故由其道而順天則謂之順命不由其道而逆天則謂之逆命雖然上者下之儀而臣之逆順亦)
(視其君之所為而已○嚴陵方氏曰天子者天之所子故雖天子受命于天士以事人為事故受命于君)
(此止以士言者蓋降於士則有府史胥徒之屬皆其官長所自辟除其卑不能上達故不得受命于君也)
(然則受命于君者其卑止於士而已)
子曰君子不以辭盡人故天下有道則行(去聲)有枝葉天
下無道則辭有枝葉
不以辭盡人謂不可以言辭而盡見其人之實蓋有
言者不必有德也行有枝葉根本盛而條達者也辭
有枝葉則蕪辭蔓說而已此皆世教盛衰所致故以
有道無道言之(張子曰盡極也取也有道是有實也有實則行有文章也無實則言有文)
(章也行有文章則莫非實事也言尚浮華則惟虚辭相譽而已無其實也故君子問寒則衣之稱美則爵)
(之今言無有實其求益與夫相親相依之言皆相奉而已有道則行得伸無道則辭得伸辭行天下之辭)
(行也有道無道亦天下之有道無道也辭得伸也以天下無道明無以考其實所以浮辭得伸蓋莫能窮)
(辨之也○藍田呂氏曰枝葉者榦之文也天下有道則人致文於行禮儀三百威儀三千乃行之文也故)
(曰行有枝葉天下無道則人致文於辭詩曰巧言如簧顔之厚矣乃辭之文也故曰辭有枝葉)
是故君子於有喪者之側不能賻焉則不問其所費於
有病者之側不能饋焉則不問其所欲有客不能館則
不問其所舍故君子之接如水小人之接如醴君子淡
以成小人甘以壞小雅曰盜言孔甘亂是用餤
三者不能則不問不可以虚言待人也接交也小雅
巧言之篇盜言小人讒賊之言也餤進也(藍田呂氏曰問所費)
(於喪者而不能賻問所欲於病者而不能饋問所舍於客而不能館則其言也不出於誠心君子恥之故)
(與其不能惠而問之不如不問之愈也君子之接人也以信而不以苟說人故如水淡而可久於此三者)
(不能惠則不問此交之所以全而無後怨故曰淡以成小人之接人也苟說而不以信故如醴之甘而不)
(可久於此三者能問而不能惠取說於頃刻而不顧其後此交之所以難保故曰甘以壞故凡言之甘而)
(不出乎誠心者必將有以盗諸人𫝊曰幣重而言甘誘我也甘言入則受其盜故言盜言孔甘亂是用餤)
子曰君子不以口譽(平聲)人則民作忠故君子問人之寒
則衣(去聲)之問人之飢則食(嗣)之稱人之美則爵之國風
曰心之憂矣於我歸說(税)
譽者揚人之善而過其實者也國風曹風蜉蝣之篇
詩人憂昭公之無所依故曰其於我而歸税乎說讀
為税舍息也(嚴陵方氏曰不以口譽人則言之所與必發於心不止於外貌故民化之而作)
(忠焉若問人之寒則衣之之類皆非口譽之事也口譽者内外之不相應也)
子曰口惠而實不至怨菑(災)及其身是故君子與其有
諾責也寧有己怨國風曰言笑晏晏信誓旦旦不思其
反反是不思亦己焉哉
國風衛風氓之篇晏晏和柔也旦旦明也始焉不思
其反覆今之反覆是始者不思之過也今則無如之
何矣故曰亦己焉哉○呂氏曰有求而不許始雖咈
人之意而終不害乎信故其怨小諾人而不踐始雖
不咈人意而終害乎信故其責大(藍田呂氏曰口惠而實不至則害信)
(之大者自古皆有死民無信不立危國亡家之本此怨菑所以及其身○嚴陵方氏曰口惠者始終之不)
(相副也)
子曰君子不以色親人情疏而貌親在小人則穿窬之
盜也與子曰情欲信辭欲巧
情欲信即大學意誠之謂也巧當作考即曲禮則古
昔稱先王之謂也否則為無稽之言矣○呂氏曰穿
窬之盜欺人之不見以為不義而已色親人者巧言
令色足恭無誠心以將之情疏貌親主於為利亦欺
人之不見也孔子曰色厲而内荏譬諸小人其猶穿
窬之盜也與孟子曰士未可以言而言是以言餂之
也是皆穿窬之類也二者亦欺人之不見以為不義
故所以為穿窬也○石梁王氏曰辭欲巧決非孔子
之言巧言令色鮮矣仁(馬氏曰君子不以色親人者以其有相愛之情出於中愉)
(色婉容見於外蓋真積於内然後誠動於外故君子不以色親人而慮其情之不信也慝怨而友其人者)
(君子所恥也)
子言之昔三代明王皆事天地之神明無非卜筮之用
不敢以其私褻事上帝是以不犯日月不違卜筮卜筮
不相襲也
不相襲說見曲禮○劉氏曰此段經文言事天地神
明無非卜筮之用而又云大事有時曰呂氏以為冬
夏至祀天地四時迎氣用四丘他祭祀之當卜日者
不可犯此素定之日非此則其他自不可違卜筮也
然曲禮止云大饗不問卜周官太宰祀五帝卜曰祀
大神示亦如之太卜大祭祀眡高命龜春秋魯禮又
有卜郊之文郊特牲又有郊用辛之語是蓋互相牴
牾未有定說又如卜筮不相襲大事卜小事筮而洪
範有龜從筮從龜從筮逆之文簭人有凡國之大事
先簭而後卜太卜又凡事涖卜又如外事用剛日内
事用柔日而特牲社用甲召誥丁巳郊戊午社洛誥
戊辰烝祭歲凡此皆不合禮家之說未知所以一之也
姑闕以俟知者(藍田呂氏曰郊所以事上帝卜日而用之不敢必其期也卜牲而養之不)
(敢必其物也是乃不敢以私褻事之也○馬氏曰三代事天地之神明無非卜筮之用祭義曰雖有明知)
(之心必進斷其志焉示不敢專以尊天也與此同意○張子曰不犯日月謂不使祭日相見犯若一時有)
(兩祭則必相回互使之不相妨)
大事有時日小事無時日有筮外事用剛日内事用柔
日不違龜筮子曰牲牷禮樂齊(咨)盛(成)是以無害乎鬼
神無怨乎百姓
大事祭大神也小事祭小神也外剛内柔見曲禮詳
文理不違龜筮四字當在牲牷禮樂齊盛之下以其
一聽於龜筮故神人之心皆順也(馬氏曰外事陽也而剛亦陽也故用)
(剛日内事隂也而柔亦隂也故用柔日以郊為外事矣而用辛以社為内事矣而用甲說者以天地至尊)
(之祭不可同於外内其說似得之矣○嚴陵方氏曰牲牷天産齊盛地産禮者威儀樂者節奏於物則有)
(天産地産於事則有威儀節奏事物雖盡苟或有違於龜筮焉又烏能幽無鬼神之害明無百姓之怨乎)
(故先王之於祭祀不特卜日而又卜尸不特卜尸而又卜牲也違龜筮而百姓怨者書不云乎詢謀僉同)
(鬼神其依則以鬼神依人而行故也鬼神有害則百姓有所怨可知矣)
子曰后稷之祀易富也其辭恭其欲儉其禄及子孫詩
曰后稷兆祀庶無罪悔以迄于今
富備也詩大雅生民之篇兆詩作肇始也以迄于今
明其禄及子孫也(藍田呂氏曰后稷之祀竭力以共齊盛無非誠信故易富也其祀也)
(求無罪悔而已此所以其辭恭其欲儉也以迄于今至于周推后稷以配天一用后稷之法故曰其禄及)
(子孫○嚴陵方氏曰其辭恭則物雖薄而誠足以饗神其欲儉則物雖少而用足以行禮此祀之所以易)
(富也盛德必百世祀故其禄及于子孫)
子曰大人之器威敬天子無筮諸侯有守(去聲)筮天子道
以筮諸侯非其國不以筮卜宅寢室天子不卜處大廟
龜筴之為器聖人所以寓神道之教故言大人之器
也以其威敬而不敢玩褻故大事則用小事則否天
子無筮惟用卜也而又云道以筮者謂在道途中則
用筮也守筮謂在國居守有事則用筮也龜亦曰守
龜左傳國之守龜何事不卜非其國不筮謂出行在
他國不欲人疑其吉凶之問也宅居也諸侯出行則
必卜其所處之地慮他故也太廟天子所必當處之
地故不卜也(藍田呂氏曰如天子無筮敬則用祭器則龜與祭器皆大人之器大人所主之)
(器當威嚴敬重不可私褻於小事故大事則不筮小事則不卜朝聘之饗昏冠之禮醮皆用祭器燕則不)
(用也天子無筮者天子體尊在國中有事皆卜而不以筮至于巡守征伐在道則以筮蓋以龜當敬而不)
(可褻也故曰天子道以筮諸侯卑於天子在國中居守有事則筮降於天子之用龜也至于出竟則不筮)
(蓋不敢問吉凶於人之國且辟天子也故曰諸侯非其國不以筮○山隂陸氏曰諸侯適人之國雖不用)
(筮其所宅寢室猶卜若天子適諸侯則舍其寢廟不卜也)
子曰君子敬則用祭器是以不廢日月不違龜筮以敬
事其君長是以上不瀆於民下不褻於上
敬其禮故用祭器敬其事故詢龜筮不瀆不褻以其
敬故也○疏曰敬事君長謂諸侯朝天子及小國之
於大國(張子曰以聖人之智非不能為後之器皿須要作籩豆簠簋以祭欲不便於褻用也若褻)
(用則自有燕器惟是大賓客至敬則用祭器○藍田呂氏曰君子之事天地鬼神與事其君長其敬一也)
(故敬則用祭器不廢日月者事其君長各有日月如歲之有朝覲宗遇一日之有朝夕不敢廢也不違龜)
(筮者欲見其君長及其所貢獻皆卜筮而後進也○嚴陵方氏曰祭器所以事神燕器所以事人以事神)
(之禮事之則敬可知也不廢日月不違龜筮凡以致敬而已故曰以敬事其君長上不瀆於民者不為民)
(所瀆也下不褻於上者不為上所褻也)
禮記大全卷二十六
