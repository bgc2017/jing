禮記大全禮類三(禮記之屬)
提要
(臣)等謹案禮記大全三十卷明胡廣等奉勅
撰元延祐科舉之制易用程子朱子書用蔡
氏詩用朱子春秋用胡氏仍許參用古註疏
然鄭註古奥孔疏浩博均猝不能得其要領
故廣等作是書獨取其淺近易明者以陳澔
集說為宗澔書之得列學官實自此始其採
掇諸儒之說凡四十二家朱彛尊經義考引
陸元輔之言謂當日諸經大全皆攘竊成書
以罔其上此亦必元人之成書非諸臣所排
纂云云雖頗涉鄰人竊鈇之疑然空穴來風
桐乳來巢以他經之盗襲例之或亦未必無
因歟諸經之作皆以明理然理非虛懸而無
薄故易之理麗於象數書之理麗於政事詩
之理麗於美刺春秋之理麗於褒貶禮之理
麗於節文皆不可以空言說而禮為尤甚陳
澔集說略度數而推義理疎於考證舛誤相
仍納喇性德至專作一書以攷之凡所駁詰
多中其失廣等乃據以為主根柢先失其所
援引亦不過箋釋文句與澔說相發明顧炎
武日知錄曰自八股行而古學棄大全出而
經說亡洪武永樂之間亦世道升降之一會
誠深見其陋也特欲全錄明代五經以見一
朝之制度姑並存之云爾乾隆四十六年四
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
禮記大全總論
程子曰禮記雜出於漢儒然其間傳聖門緒餘及格言
甚多如禮記學記之類無可議者檀弓表記坊記之
類亦甚有至理惟知言者擇之如王制禮運禮器其
書亦多傳古意若閒居燕居三無五起之說文字可
疑又曰禮記除中庸大學唯樂記為最近道學者深
思自得之禮記之表記其亦近道矣乎其言正
永嘉周氏曰經禮三百威儀三千皆出於性非偽貌飾
情也天尊地卑禮固立矣類聚群分禮固行矣人者
位乎天地之間立乎萬物之上尊卑分類不設而彰
聖人循此制為冠昏喪祭朝聘鄉射之禮以行君臣
父子兄弟夫婦朋友之義其形而下者見於飲食器
服之用其形而上者極於無聲無臭之微衆人勉之
賢人行之聖人由之故所以行其身與其家與其國
與其天下者禮治則治禮亂則亂禮存則存禮亡則
亡上自古始下逮五季質文不同罔不由是然而世
有損益惟周為備夫子嘗曰郁郁乎文哉吾從周逮
其弊也忠信之薄而情文之繁林放問禮之本孔子
欲從先進蓋所以矯正反弊也然豈禮之過哉為禮
者之過也秦氏焚滅典籍三代禮文大壊漢興購書
禮記四十九篇雜出諸儒傳記不能悉得聖人之旨
考其文義時有牴牾然而其文繁其義博學者博而
約之亦可弗畔蓋其說也粗在應對進退之間而精
在道德性命之要始於童幼之習而卒於聖人之歸
惟達古道者然後能知其言能知其言然後能得於
禮然則禮之所以為禮其則不遠矣
延平周氏曰夫禮者性命之成體者也蓋道德仁義同
出於性命而所謂禮者又出乎道德仁義而為之節
文者也方其出於道德仁義則道德仁義者禮之本
也故曰仁者人也親親為大義者宜也尊賢為大親
親之殺尊賢之等禮所生也方其為之節文則道德
仁義反有資於禮也故曰道德仁義非禮不成嗚呼
此禮之所以為禮者也若夫吉凶之殊軍賓之別其
言不盡於意其意必寓於象故一服飾一器械有以
存於度數之間者象也象則文也及推而上之有以
見於度數之表者意也意則情也所謂意者歸於性
命而已矣書曰天秩有禮自我五禮有庸哉蓋其以
故滅命以人廢天者聖人不為惟其天秩之所有是
乃聖人之所庸者也然聖人所以庸之者豈特使天
下後世知有尊卑之分而苟自異於禽獸耳蓋又將
為入道之資也聖人既沒禮經之殘闕久矣世之所
傳曰周禮曰儀禮曰禮記其間獨周禮為太平之成
法儀禮者又次之禮記者雜記先王之法言而尚多
漢儒附會之疵此學者所宜精擇
朱子曰或謂禮記是漢儒說恐不然漢儒最純者莫如
董仲舒仲舒之文最純者莫如三策何嘗有禮記中
說話來如樂記所謂天高地下萬物散殊而禮制行
矣流而不息合同而化而樂興焉仲舒如何說到這
裏想必是古來流傳得此個文字如此
虙氏曰禮記乃儀禮之傳儀禮有冠禮禮記則有冠義
以釋之儀禮有昏禮禮記則有昏義以釋之儀禮有
鄉飲酒禮禮記則有鄉飲酒義以釋之儀禮有燕禮
禮記則有燕義以釋之儀禮有聘禮禮記則有聘義
以釋之其他篇中雖或雜引四代之制而其言多與
儀禮相為表裏但周禮儀禮皆周公所作而禮記則
漢儒所錄雖曰漢儒所錄然亦儀禮之流也何以言
之周禮雖得之於河間獻王時無有傳之者武帝以
為末世瀆亂之書何休以為六國隂謀之書至于漢
末乃行於世惟儀禮之書漢初已行故高堂生傳之
蕭奮蕭奮傳之孟卿孟卿傳之后蒼后蒼傳之戴德
戴聖二戴因習儀禮而錄禮記故知禮記儀禮之流
也
