侍讀(臣召南)謹言按公羊疏不知撰人姓名其文
與孔穎達春秋正義楊士勛穀梁疏體式稍殊發
明甚少國子監刊本較他經最多訛脫失次經傳
及注尚賴陸氏釋文可以考正而疏所引春秋說
若演孔圖元命包文耀鈎運斗樞感精符合誠圖
考異郵保乾圖漢含孳佐助期握誠圖潛潭巴說
題辭之屬其書不傳久矣無可取證竊以爲公羊
一家厥初極盛閱世久而愈微言春秋者往往譏
其妄誕不經斯非公羊之過何休注公羊之過也
夫漢世春秋之學獨尊公羊微論鄒夾二家不足
比並即石渠議而穀梁興長義上而左氏顯師法
授受備有源流然一則僅立學官一則終缺博士
總覽四百年中朝廷詔令所垂士大夫奏議封章
所引乃至決事斷獄定律据經隂陽五行之占世
運五德之說蓋莫不以公羊爲宗是豈無所自哉
漢承秦後道術散亡至孝武慨然表章六經每得
大儒董仲舒以申其論丞相公孫弘以揚其風於
是商高所口述平地敢壽所世傳胡毋生所筆錄
者著在令甲炳若日星雖前此有張蒼賈誼傳古
文之左傳不能與並道齊鑣同時有江公傳魯學
之穀梁亦不能與分門角立固其勢然也成哀以
降偽䜟繁興洎乎東京七緯遂與六經爭耀而公
羊一家又最號為善䜟時俗所尚通人莫悟其非
此何休解詁之作所以縱横惑溺於緯書邪說觸
類引伸至於閉戸覃思經十七年而始成也夫有
傳所以釋經經或得傳而反晦有注所以解傳傳
乃因注而益紛豈所稱羽翼聖言闡明道教者乎
後儒評三傳短長者多矣若專論公羊則𫝊之於
經也功尚足以掩其過惟注之於傳也但見過不
見功何則公羊經師之學精於求例而不知史文
得於傳聞而不核事實又其視聖人過高測聖人
褒貶進退之意過遠過密故論紀元解閏月稱祭
仲贊宋襄子子反賢叔術衛輒可拒父子胥當復
仇秦伯罃爲穆公齊仲孫即慶父紀因嫁女得侯
滕以朝桓黜爵鄭詹甚佞石惡惡人宋以内娶三
世無大夫仲孫何忌魏曼多以譏二名去其一字
皆與事理不合然於君臣大義忠逆大防固已十
得六七焉故曰功足以掩其過也何休以黜周王
魯爲漢立制變文從質例月例時爵列三等區分
三世既不能執經以匡傳又加之助傳以誣經其
最某者傳所本無亦為說以誣傳遇卒葬則深文
周内遇災異則穿鑿指陳疑鬼疑神不可究詰傳
文簡略兼多闕疑即有過當要不至若是之妄誕
不經也故曰但見過不見功也魏晉以後說公羊
者益稀王愆期父子孔舒元所注久已散佚而休
之解詁竟得自名一家垂於千古非經傳實賴休
注以彰明乃休注之幸託經傳以不朽耳今奉
敕校勘於是書尤加詳審凡書局所有各本罔不讐對
正其脫訛其無可證概志其說不敢輕於改移至
史傳所引儒先所論有足爲是傳發明者亦節錄
以備考證云(臣召南)謹識
