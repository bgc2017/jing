春秋公羊傳注疏卷十一(起僖公八年盡二十一年)
漢何休學唐陸德明音義
八年春王正月公會王人齊侯宋公衛侯許男曹伯陳
世子𣢾鄭世子華盟于洮音義(洮他刀反)
傳王人者何微者也曷為序乎諸侯之上先王命也
注銜王命會諸侯諸侯當北面受之故尊序於上時
桓公德衰寗母之盟常會者不至而陳鄭又遣世子
故上假王人之重以自助疏(注寗母至不至解云在上七年𫝊也其常會者)
(不至正以衛侯許男已下不至也○而陳至世子解云即世子款世子華之屬是也)
鄭伯乞盟
傳乞盟者何疏(解云正以盟是常事自應得與今而言乞故執不知問)處其所
而請與也注以不序也其處其所而請與奈何蓋酌
之也注酌挹也時鄭伯欲與楚不肯自来盟處其國
遣使挹取其血而請與之約束無汲汲慕中國之心
故抑之使若叩頭乞盟者也不錄使者方抑鄭伯使
若自来也不盟不為大惡者古者不盟也音義(遣使所吏)
(反下錄使同)疏(注不盟不為大惡解云知非大惡者正以鄭伯不貶不絶故也若其是大惡宜如陳)
(佗之貶爵而書名也知古者不盟者桓三年𫝊云古者不盟結言而退是也)
夏狄伐晉
秋七月禘于大廟用致夫人音義(大音泰)
傳用者何疏(解云欲言失禮而經不明欲言得禮而文言用故執不知問)用者不
宜用也致者何疏(解云見夫見廟禮當特祭禘而言致故執不知問)致者不
宜致也禘用致夫人非禮也注以致文在廟下不使
入廟知非禮也禮夫人始見廟當特祭而因禘諸公
廟見欲以省煩勞不謹敬故譏之不日者下用失禮
明音義(見賢徧反省所景反)疏(注禮夫至特祭解云正以三月見廟見廟期限眀其不得因事)
(為之故知然也○不日至禮明解云正以隠五年考仲子之宮下注云失禮鬼神例日然則此亦失禮而)
(不書日故知用在廟下失禮已明不勞舉日也)夫人何以不稱姜氏貶曷為
貶注据夫人姜氏入不貶疏(注解云即莊二十四年八月丁丑夫人姜氏入)
(是也)譏以妾為妻也注以逆不書入廟當稱婦姜而稱
夫人者夫人當坐篡嫡也妾之事嫡猶臣之事君同
音義(簒嫡初患反下音的下同)疏(注以逆不書解云欲道𫝊家知以妾為妻者正以初逆不書與)
(桓莊之屬夫人文異故也○入廟當至嫡也解云言入廟當稱婦者正以婦者服也對舅姑服從之辭也)
(今而稱夫人作不服之稱明其有簒嫡之心欲得為夫人是以稱之曰夫人見其當有簒嫡之罪矣猶如)
(桓宣簒弑得即位是以春秋亦如其意書其即位明其本意耳○妾之事嫡猶臣之事君同解云注言此)
(者欲道妾之簒嫡欲得為夫人而春秋書之曰夫人猶如臣子簒君欲得即位而春秋亦書其即位之義)
(矣)其言以妾為妻奈何蓋脅于齊媵女之先至者也
注以不致楚女及夫人至皆不書也僖公本聘楚女
為嫡齊女為媵齊先致其女脅僖公使用為嫡故從
父母辭言致不書夫人及楚女至者起齊先致其女
然後脅魯立也楚女未至而豫廢故皆不得以夫人
至書也疏(注僖公至為媵解云春秋說文○故從至言致解云即成瓦年夏季孫行父如宋致)
(女是也○起齊至書也觧云皆欲道若齊女未至而已脅魯之時可以書其至今先致其女乃後脅魯為)
(夫人其初至之時仍為媵妾是以不得書其至矣)
冬十有二月丁未天王崩注惠王也
九年春王三月丁丑宋公禦說卒音義(說音悅)
傳何以不書葬疏(解云正以隐十一年公薨之下傳云何以不書葬彼注云据莊公書)
(葬然則彼已有解故不重釋)為襄公諱也注襄公背殯出會宰周
公有不子之惡後有征齊憂中國尊周室之心功足
以除惡故諱不書葬使若非背殯者音義(為于偽反下注為天)
(為桓皆同)疏(注襄公至周公解云在下經文○後有至殯者解云即下十八年傳云曷為不使齊主之)
(與㐮公之征齊也桓公死䜿刁易牙爭權不葬為是故伐之也是征齊之文也)
夏公會宰周公齊侯宋子衛侯鄭伯許男曹伯于葵丘
傳宰周公者何疏(解云欲言三公而文加宰欲言卿士經書周公故執不知問)天
子之為政者也注宰猶治也三公之職號尊名也以
加宰知其職大尊重當與天子參聽萬幾而下為諸
侯所會惡不勝其任也宋未葬不稱子某者出會諸
侯非尸柩之前故不名音義(惡鳥路反勝音升)疏(注宰猶治也解云正)
(以宰者和治之名得為治事之義○而下至其任也解云如此注者欲决上五年首戴之會總序諸侯乃)
(言會王世子若以世子為會主致諸侯于此會而會之然也今此宰周公文與彼異故知下為諸侯所會)
(○宋未葬至不名解云莊三十二年𫝊云君存稱世子君薨稱子某既葬稱子踰年稱公然則宋未葬宜)
(稱子某而單稱子者非尸柩之前無父前子名君前臣名之義知宋未葬者正以宋公之卒在上三月下)
(有七月之文當此之時未滿五月是以知其未葬若然案桓公十一年鄭忽出奔𫝊云忽何以名注云据)
(宋子既葬稱子者正以其非居尸柩前故作既葬之稱非謂葬訖其說在彼)
秋七月乙酉伯姬卒
傳此未適人何以卒注据把叔姬不卒疏(觧云正以文無所繋)
(知其未適人注觧云宜作伯姬字即莊二十七年春公會把伯姬于洮注云伯姬不卒者蓋不與卒于無)
(服此未適人何以卒乎故難之也案春秋之内唯有杞叔姬来歸成八年冬把叔姬卒更無叔姬不卒之)
(事故如此解)許嫁矣婦人許嫁字而笄之注字者尊而不
泄所以遠別也笄者簪也所以繋持髮象男子飾也
服此者明繋屬於人所以養貞一也婚禮曰女子許
嫁笄而醴之稱字音義(笄古兮反泄息列反別彼列反簪莊林反)疏(注字者至)
(遠別也解云正以字尊於名故言尊而不泄所以遠別者正以内之公子為大夫者卒皆稱名而内女許)
(嫁卒而稱字者所以遠別之故也○婚禮曰至稱字解云士婚禮記文彼注云許嫁已受納徵禮也笄女)
(之禮猶冠男也使主婦女賓執其禮是也)死則以成人之喪治之注不以
殤禮降也許嫁卒者當為諸侯夫人有即貴之漸猶
侠卒也日者恩尤重於未命大夫故從諸侯夫人例
音義(侠音協)疏(注許嫁卒者至夫人解云則知許嫁於大夫者不卒之何者為大夫妻者賤雖)
(至其家卒猶不書况其許嫁乎○猶侠卒也解云在隐九年春三月侠卒彼𫝊云侠者何吾大夫之未命)
(者也彼注云未命所以卒之者賞疑從重然則未命大夫所以卒之以其將為大夫有即貴之漸賞疑從)
(重故錄之今此許嫁之女亦有將為諸侯夫人之漸故得書之○日者至夫人例解云以侠卒不日故言)
(日者恩尤重於未命大夫故從諸侯夫人之卒例皆書日成八年冬十月癸卯把叔姬卒之屬是也故言)
(從諸侯夫人例)
九月戊辰諸侯盟于葵丘
傳桓之盟不日此何以日危之也何危爾貫澤之會
桓公有憂中國之心不召而至者江人黃人也葵丘
之會桓公震而矜之叛者九國注下伐厲善義兵是
也會不書者叛也叛不書者為天子親遣三公會之
而見叛故上為天子下為桓公諱也會盟一事不舉
重者時宰周公不與盟音義(與音豫)疏(貫澤之會解云即上二年秋九)
(月齊侯宋公江人黃人盟于貫是也而此言于貫澤者盖地有二名然則案彼經盟此言會者舉其初會)
(而言也彼直書盟者舉重故也○下伐至是也解云即下十五年秋七月齊師曹師伐厲注云月者善錄)
(義兵厲葵邱之會叛天子之命也者是也○會不至叛也解云言厲等九國亦在于會而葵邱之會不書)
(之者以其叛天子之命故不錄之但書曹伯以上于會○會盟至不與盟解云正以文十四年公會宋公)
(已下同盟于新城然則彼是會盟一事舉盟以為重不言會于某今此會盟竝舉故須兩解之言宰周公)
(是時實不與盟若言公會宰周公齊侯已下盟于葵丘則是文害其義不舉盟直書上會會輕於盟失舉)
(重之例矣以此之故必湏兩舉書云諸侯盟于葵丘則知周公不與盟矣)震之者何疏(解云)
(欲言是善而盟書日欲言其惡賢伯所為故執不知問)猶曰振振然注亢陽之
貌矜之者何疏(解云既名賢伯美見天下而反夸矜異于本行故執不知問)猶曰
莫若我也注色自美大之貌疏(注色自美大之貌解云謂其顔色自有美)
(大之勢)
甲戌晉侯詭諸卒注不書葬者殺世子也音義(詭九委反)疏
(注解云在上五年春凡君殺無罪大夫例去其葬以絶之)
冬晉里克弑其君之子奚齊
傳此未踰年之君其言弑其君之子奚齊何注据弑
其君舍不連先君連名者上不書葬子某弑君名未
眀也音義(弑音試下及注放此)疏(注据弑至先君解云即文十四年齊公子商人弑其君舍)
(是也○連名至未明也解云言名未明者弟子本意正欲問弑其君之子而連奚齊問之者恐人不知奚)
(齊之名為是先君未葬稱子某似若子般子野之屬是也為是被弑之故稱名似若諸兒卓子之屬是也)
(是以將名連弑問之欲使後人知其稱名之義)殺未踰年君之號也注欲言
弑其子奚齊嫌無君文與殺大夫同欲言弑其君又
嫌與弑成君同故引先君冠子之上則弑未踰年君
之號定而罪之輕重見矣加之者起先君之子不解
名者解言殺從弑名可知也弑未踰年君例當月不
月者不正遇禍終始惡明故略之音義(冠古亂反見賢徧反)疏
(注則弑至見矣解云言罪差於成君與弑大夫異矣○加之至之子解云若不加之嫌是君子為一人故)
(○不解名至知也解云正以𫝊云弑未踰年君之號止答上云其言弑其君之子何之文故云不解名矣)
(既解言弑則書奚齊之名由弑之故明矣是以不復答之○弑未踰至略之解云正以隐四年春戊申衛)
(州吁弑其君完汪云日者從外赴辭以賊聞例然則弑成君者例書日即莊八年冬十一月癸未齊無知)
(弑其君諸兒之屬是弑成君者例既書日知弑未踰年君當月明矣今此不月故須解之)
十年春王正月公如齊注書如者錄内所與外交接也
故如京師善則月榮之如齊晉善則月安之如楚則月
危之眀當尊賢慕大無友不如已者月者僖公本齊所
立桓公德衰見叛獨能念恩朝事之故善錄之疏(注故如京)
(至榮之解云即成十三年春三月公如京師彼注云月者善公尊天子是○如齊至安之解云即襄二十一年)
(春王正月公如晉彼注云月者溴梁之盟後中國方乖離善公獨能與大國是也○如楚則月危之解云即㐮)
(二十八年十一月公如楚彼注云如楚皆月者危公朝夷狄也必如此注者正以朝聘例時而書月故須解矣)
(○明當尊賢慕大解云正覆如齊晉則月安之○無友不如巳解云覆如楚則月危之)
狄滅溫
溫子奔衛
晉里克弑其君卓子及其大夫荀息音義(卓敕角反又丁角反左氏)
(經無子字)
傳及者何疏(解云君之與臣尊卑異等今而言及故執不知問)累也疏(解云桓二)
(年注云累累從君而死齊人語也則彼已有解故此處不復注之)弑君多矣舍此無
累者乎曰有疏(解云桓二年注云叔仲惠伯是也)孔父仇牧皆累也
舍孔父仇牧無累者乎曰有有則此何以書賢也何
賢乎荀息注据與孔父同音義(舍音捨下同)疏(注解云桓二年𫝊云)
(何賢乎孔父注云据叔仲惠伯不賢然則此言据與孔父同者謂與孔父同据叔仲惠伯矣)荀息
可謂不食其言矣注不食言者不如食受之而消亡
之以奚齊卓子皆立疏(注解云欲指不食其言之事状矣)其不食其
言奈何奚齊卓子者驪姬之子也荀息傅焉注禮諸
侯之子八歲受之少傅教之以小學業小道焉履小
節焉十五受大傅教之以大學業大道焉履大節焉
音義(驪力知反少詩照反大傅音泰)疏(注解云皆藝文志文也注云小道小節正謂始甲典覓師)
(受業大道大節謂博習盡誠也)驪姬者國色也注其顔色一國之選
音義(選息戀反)獻公愛之甚欲立其子於是殺世子申生
申生者里克傅之獻公病將死謂荀息曰士何如則
可謂之信矣注獻公自知廢正當有後患欲託二子
於荀息故動之云爾荀息對曰使死者反生生者不
愧乎其言則可謂信矣注荀息察言觀色知獻公欲
為奚齊卓子来動已故答之云爾音義(為于偽反下文為文公不)
(為故為皆同)獻公死奚齊立里克謂荀息曰君殺正而立
不正廢長而立幼注長謂重耳音義(長丁丈反注同)如之何
願與子慮之荀息曰君嘗訊臣矣注上問下曰訊言
臣者明君臣相與言不可負音義(訊音信上問下曰訊)臣對曰
使死者反生生者不愧乎其言則可謂信矣里克知
其不可與謀退弑奚齊荀息立卓子里克弑卓子荀
息死之荀息可謂不食其言矣注起時莫不背死鄉
生去敗與成荀息一受君命終身死之故言及與孔
父同義不日者不正遇禍終始惡眀故略之音義(背音)
(佩鄉許亮反)疏(注故言至同義解云桓二年宋督弑其君與夷及其大夫孔父彼注云言及者使上)
(及其君若附大國以名通明當封為附庸不絶其祀所以重社稷之臣也今荀息一受君命終身死之故)
(言及亦使上及其君若附大國以名通明當封為附庸不絶其祀所以重社稷之臣故云與孔父同義○)
(不日者至故略之解云正以成君見弑者例書日今此不日故解之)
夏齊侯許男伐北戎
晉殺其大夫里克
傳里克弑二君則曷為不以討賊之辭言之注据衛
人殺州吁疏(注解云即隐四年九月衛人殺州吁于濮是也)惠公之大夫也
注惠公簒立已定晉國君臣合為一體無所復責故
曰此乃惠公之大夫安得以討賊之辭言之音義(復扶)
(又反下同)然則孰立惠公注欲難殺之意音義(難乃旦反)里克
也里克弑奚齊卓子逆惠公而入里克立惠公則惠
公曷為殺之惠公曰爾既殺夫二孺子矣注孺子小
子也奚齊卓子時皆幼小音義(夫音扶孺如住反)又將圖寡
人注如我有不可將復圖我如二孺子為爾君者不
亦病乎於是殺之然則曷為不言惠公之入注据齊
小白入于齊晉之不言出入者踊為文公諱也注踊
豫也齊人語若關西言渾矣獻公殺申生文公與惠
公恐見及出奔不子當絶還入為簒文公功足以并
掩前人之惡故惠公入懷公出文公入渾皆不書悉
為文公諱故也為文公諱者欲明文公之功大也語
在下懷公者惠公子也惠公卒懷公立而秦納文公
故出奔惠公文公出奔不書者非命嗣也音義(踊音勇豫)
(也渾戸昆反又戸本反下同)疏(注文公與惠公至嗣也解云正以同姓之臣尚無去義况於兄子乎)
(且惠公文公庶子假令不去亦不殺之故知去父宜當絶矣)齊小白入于齊則曷
為不為桓公諱桓公之享國也長注享食美見乎天
下故不為之諱本惡也文公之享國也短美未見乎
天下故為之諱本惡也注桓公功大善惡相除足封
有餘較然為天下所知文公功少嫌未足除身簒而
有封功故為之諱并不言惠公懷公出入者明非徒
足以除身簒而已有足封之眀較也美不如桓公之
功大音義(見賢遍反較音角下同)
秋七月
冬大雨雹音義(雨于付反雹步角反)疏(解云雹左氏作雪)
傳何以書記異也注夫人專愛之所生也疏(注解云蔽障楚)
(女而專取君愛故生此雹災)
十有一年春晉殺其大夫㔻鄭父音義(㔻普悲反)疏(解云左氏經無)
(父字)
夏公及夫人姜氏會齊侯于陽穀
秋八月大雩注公與夫人出會不恤民之應
冬楚人伐黃
十有二年春王三月庚午日有食之注是後楚滅黃狄
侵衛疏(注楚滅黃解云在今年夏○狄侵衛解云在十三年春)
夏楚人滅黃疏(解云莊十年冬十月齊師滅譚十三年夏六月齊人滅遂然則滅例月而此不)
(月者所𫝊聞之世始錄夷狄滅小國也)
秋七月
冬十有二月丁丑陳侯處臼卒音義(處臼左氏作杵臼)
十有三年春狄侵衛
夏四月葬陳宣公
公會齊侯宋公陳侯衛侯鄭伯許男曹伯于鹹注桓公
自貫澤陽穀之會後所以不復舉小國者從一法之後
小國言從令行大國唯曹許以上乃會音義(鹹音咸不復扶又反)
(下同)
秋九月大雩注由陽穀之會不恤民復會于鹹城緣陵
煩擾之應疏(注解云上十一年夏公及夫人姜氏會齊侯于陽穀是)
冬公子友如齊
十有四年春諸侯城緣陵
傳孰城之注諸侯不序故問誰城疏(注解云案上二年春王正月城)
(楚丘𫝊云孰城之彼注云据内城不月故問之然彼經書月故得此解此經不月𫝊云孰城之漫道諸侯)
(無所指据緣陵之號由来未有故怪而問之)城把也曷為城把滅也孰滅
之蓋徐莒脅之注以下皆狄徐也言脅者把王者之
後尤微是見恐曷而亡音義(恐丘勇反曷火葛反)疏(注解云即下十五年)
(冬楚人敗徐于婁林注云謂之徐者為滅把不知尊先聖法度惡重故狄之也文七年冬徐伐莒彼注云)
(謂之徐者前共滅王者後不知尊先聖法度今自先犯文對事連可以起同惡莒在下不得狄故復狄徐)
(也一罪再狄者明為莒狄之爾是也)曷為不言徐莒脅之為桓公諱也
曷為為桓公諱上無天子下無方伯天下諸侯有相
滅亡者桓公不能救則桓公恥之也然則孰城之桓
公城之曷為不言桓公城之不與諸侯專封也曷為
不與實與而文不與文曷為不與諸侯之義不得專
封也諸侯之義不得專封則其曰實與之何上無天
子下無方伯天下諸侯有相滅亡者力能救之則救
之可也注輙發傳者與城衛同義言諸侯者時桓公
德衰待諸侯然後乃能存之外城不月者文言諸侯
非内城眀矣音義(為桓于偽反下為桓為天下并注臣為同)疏(注解云正以隠七年)
(夏城中丘襄十九年冬城西郛城武城之屬是内城不月外城月者即上元年夏六月城郉二年春王正)
(月城楚丘之屬是也今外不月正以文言諸侯非内城可知故省文而昭三十二年冬城成周不月盖以)
(城天子與内同)
夏六月季姬及鄫子遇于防使鄫子来朝
𫝊鄫子曷為使乎季姬来朝注据使者臣為君銜命
文也内辭也非使来朝使来請已也注使来請娶已
以為夫人下書歸是也禮男不親求女不親許魯不
防正其女乃使要遮鄫子淫泆使来請已與禽獸無
異故卑鄫子使乎季姬以絶賤之也月者甚惡内也
音義(要一遥反遮諸奢反泆音逸惡烏路反)疏(注下書歸是也解云即下十五年季姬歸于鄫)
(是也○禮男不親求解云即昏禮不稱主人之屬是也○女不親許解云即致女之禮是也○以絶賤之)
(也解云謂絶而賤之不以為諸侯也○月者至内也解云正以遇例時即隐四年夏公及宋公遇于清八)
(年春宋公衛侯遇于垂莊三十年冬公及齊侯遇于魯濟之屬是也今此月者甚惡内也范氏云魯女無)
(故遠會諸侯遂得淫通此亦事之不然左傳曰鄫季姬来寧公怒之以鄫子不朝遇于防而使来朝此近)
(合人情何氏以為鄫魯相近信使淫通男女之情風流應合末世無禮容或有之若姜氏如莒之流寧可)
(然問也)
秋八月辛卯沙鹿崩
傳沙鹿者何疏(解云欲言是邑邑無崩道欲言其山文無山稱故執不知問)河上
之邑也此邑也其言崩何注据梁山言崩疏(注解云即成五)
(年夏梁山崩是)襲邑也注襲者嘿陷入于地中言崩者以在
河上也河岸有高下如山有地矣故得言崩也疏(注嘿)
(䧟解云謂嘿然而䧟矣)沙鹿崩何以書記異也外異不書此何
以書注据長狄之齊晉不書疏(注解云即文十一年𫝊云狄者何長狄也)
(兄弟三人一者之齊一者之魯一者之晉其之齊者王子成父殺之其之魯者叔孫得臣殺之則未知其)
(之晉者也何以書記異也然則長狄之齊晉皆不書之是外異不書也)為天下記異也
注土地者民之主覇者之象也河者隂之精為下所
襲者此象天下異齊桓將卒霸道毁夷狄動宋襄承
其業為楚所敗之應而不繋國者起天下異疏(注解云即)
(下二十二年冬十一月己巳朔宋公及楚人戰于泓宋師敗績是也)
狄侵鄭
冬蔡侯肸卒注不書葬者潰當絶也不月者賤其背中
國而附父讎故略之甚也肸立不書者父獻舞見獲留
卒於楚肸以次立非簒也音義(肸許乙反注同背音佩)疏(注不月至簒也)
(解云正以大國之卒例合書日即隐八年夏六月己&KR1344;蔡侯考父卒之屬是也今此反不月者故言略之甚也)
(其父者即蔡侯獻舞莊公十年為楚所獲而卒於楚故謂楚為父讐上四年齊侯已下侵蔡蔡潰遂伐楚是其)
(背中國附父讐之事)
十有五年春王正月公如齊注月者善公既能念恩尊
事齊桓又合古五年一朝之義故錄之疏(注月者至齊桓解云即上)
(十年春王正月公如齊彼注云月者僖公夲齊所立桓公德衰見叛獨能念恩朝事之故善錄之是也○又合)
(至錄之解云何氏以為古者天子五年一巡守諸侯亦五年一朝天子分天下諸侯為五部部朝一年五年而)
(徧其小國事大國亦然故以十年朝齊今又往朝是為合古桓元年𫝊云諸侯時朝乎天子天子之郊諸侯皆)
(有朝宿之邑焉注云緣臣子之心莫不欲朝朝莫夕王者與諸侯別治勢不得自專朝故即位比年使大夫小)
(聘三年使上卿大聘四年又使大夫小聘五年一朝王者亦貴得天下之歡心以事其先王因助祭以述其職)
(故分四方諸侯為五部部有四軰軰主一時孝絰曰四海之内各以其職来助祭尚書云羣后四朝敷奏以言)
(眀試以功車服以庸是也)
楚人伐徐
三月公會齊侯宋公陳侯衛侯鄭伯許男曹伯盟于牡
丘遂次于匡
公孫敖帥師及諸侯之大夫救徐注言次者刺諸侯緩
於人恩既約救徐而生事止次不自往遣大夫往卒不
能解也大夫不序者起會上大夫君已目故臣凡也内
獨出名氏者臣不得因君殊尊省文別尊卑也音義(別彼)
(列反)疏(注臣不至省文解云正以上言公會齊侯以下是殊尊魯之文今若不舉内大夫名氏即因君鄉者)
(殊尊之經而省文)
夏五月日有食之注是後秦獲晉侯齊桓公卒楚執宋
公覇道衰中國微弱之應
秋七月齊師曹師伐厲注月者善錄義兵厲葵丘之會
叛天子之命也曹稱師者桓公覇道衰曹獨能從之征
伐不義故褒之所以勸勉不能扶助覇功激揚解惰也
音義(厲如字舊音賴激古歴反解古賣反惰徒臥反)疏(注月者善錄義兵解云正以侵伐例時故也其)
(例時者即上十一年冬楚人伐黃之屬是也)
八月&KR0977;注公久出煩擾之所生音義(&KR0977;之戎反)
九月公至自會
傳桓公之會不致此何以致注据柯之會不致久也
注久暴師衆過三時音義(暴步卜反)
季姬歸于鄫
己卯晦震夷伯之廟
傳晦者何疏(解云欲言月晦例所不書欲言晝冥亦非常錄故執不知問)冥也注
晝日而冥音義(冥亡丁反又亡定反注同)震之者何疏(解云欲言天震文不)
(言天欲言地震又無地稱故執不知問加之者以震有二種故也且避問輕重两舉云云之說在隐九年)
雷電擊夷伯之廟者也夷伯者曷為者也季氏之孚
也注孚信也季氏所信任臣季氏之孚則微者其稱
夷伯何大之也曷為大之注据陽虎稱盗疏(注解云即定八)
(年盗竊寳玉大弓是也)天戒之故大之也注明此非但為微者
異乃公家之至戒故尊大之使稱字過于大夫以起
之所以畏天命孔子曰君子有三畏畏天命畏大人
畏聖人之言何以書記異也注此象桓公德衰彊楚
以邪勝正僖公蔽於季氏季氏蔽於陪臣陪臣見信
得權僭立大夫廟天意若曰蔽公室者是人也當去
之音義(去起呂反)
冬宋人伐曹
楚人敗徐于婁林注謂之徐者為滅把不知尊先聖法
度惡重故狄之也不月者略兩夷狄也音義(為于偽反)疏(注不)
(月至狄也解云正以敗例書月即莊十年春王正月公敗齊師于長勺秋九月荆敗蔡師于莘是也以其非两)
(夷故書月)
十有一月壬戌晉侯及秦伯戰于韓獲晉侯
傳此偏戰也何以不言師敗績注据泓之戰言宋師
敗績音義(泓烏宏反)君獲不言師敗績也注舉君獲為重
也釋不書者以獲君為惡書者以惡見獲與獲人君
者皆當絶也主書者從獲人例音義(惡烏路反)疏(注釋不書至人)
(例解云正決二十一年釋宋公之經矣然莊十年荆敗蔡師于莘以蔡侯獻舞歸𫝊云曷為不言其獲不)
(與夷狄之獲中國也然則秦楚同類得獲晉侯者正以爵稱伯非真夷狄故興楚異)
十有六年春王正月戊申朔霣石于宋五是月六鷁退
飛過宋都音義(十六年本或從此下別為卷案七志七錄何注此十一卷公羊以閔附莊故也)
(後人以僖卷大輙分之爾霣于敏反是如字或一音徒兮反鷁五歴反水鳥)
傳曷為先言霣而後言石注据星霣後言霣疏(注解云即)
(莊七年夜中星霣如雨是也)霣石記聞聞其磌然音義(磌之人反又大年反)
(聲響也一音芳君反本或作砰八耕反)視之則石察之則五是月者何
疏(解云正以言異常例故執不知問)僅逮是月也注是月邊也魯人
語也在正月之幾盡故曰劣及是月也音義(僅其靳反劣也)
(逮音代又大計反及也幾音祈)疏(注解云案上十年𫝊云踊為文公諱何氏云踊豫也齊人語若關西)
(言渾矣是以春秋之内於此乎悉解為齊人語而此一文獨為魯人語者以是經文孔子作之孔子魯人)
(故知魯人語彼皆是諸𫝊文乃胡毋生公羊氏皆為齊人故解為齊人語在正月之幾盡者謂晦日乃在)
(正月之欲盡矣)何以不日注据五石言日疏(注解云等是災異何故五石書)
(言戊申朔而六鶂不書日乎故難之)晦日也注凡災異晦日不日日食
是也日食嘗於晦朔不日晦可知也六鷁無常故言
是月以起晦也疏(注凡災至不日解云即莊十八年三月日有食之之屬是也今此亦)
(晦故不書日○日食至起晦也解云案隐三年王二月己已日有食之𫝊云日食則曷為或日或不日或)
(言朔或不言朔曰某月某日朔日有食之者食正朔也注云桓三年秋七月壬辰朔日有食之是也𫝊又)
(云其或日或不日或失之前或失之後失之前者朔在前也注云謂二日食巳巳日有食之是也𫝊又云)
(失之後者朔在後也注又云謂晦日食莊十八年三月日有食之是也然則日食亦有二日食此注何言)
(日食嘗於晦朔乎二日食者雖非正朔若欲比晦言之亦得謂之朔矣言若正朔食朔日竝言若二日食)
(則言日則知日朔竝不言是晦日眀矣故云不日晦可知也)晦則何以不言晦注
据上言朔春秋不書晦也注事當日者日平居無他
卓佹無所求取言晦朔也趡盟奚戰是也音義(佹尤委反)
(趡翠軌反)疏(注平居無他卓佹解云謂無他卓異佹戾平常之事也○無所至戰是也解云即桓十七)
(年二月丙午及邾婁儀父盟于趡春秋說以為二月晦矣五月丙午及齊侯戰于奚春秋說以為五月之)
(朔也然則此𫝊云春秋不書晦謂平常之事下文朔有事則書晦雖有事不書者謂卓佹之事合書晦朔)
(矣)朔有事則書注重始故書以錄事若泓之戰及此
皆是也疏(注若泓至是也解云即下二十二年冬十有一月巳巳朔宋公及楚人戰于泓及此)
(經皆書朔是其卓佹之事書朔也)晦雖有事不書注重始而終自正
故不復書以錄事音義(復扶又反下同)曷為先言六而後言
鷁注据霣石後言五六鷁退飛記見也視之則六察
之則鷁徐而察之則退飛注鷁小而飛高故視之如
此事勢然也宋都者宋國所治也人所聚曰都言過
宋都者時獨過宋都退飛音義(治直吏反)五石六鷁何以
書記異也外異不書此何以書為王者之後記異也
注王者之後有亡徵非親王安存之象故重錄為戒
記災異也石者隂德之專者也鷁者鳥中之耿介者
皆有似宋襄公之行㐮欲行覇事不納公子目夷之
謀事事耿介自用卒以五年見執六年終敗如五石
六鷁之數天之與人昭昭著明甚可畏也於晦朔者
示其立功善甫始而敗將不克終故詳錄天意也音
義(為王于偽反注同介音戒行下孟反)疏(注卒以五年見執解云即下二十一年執宋公以伐宋是)
(計有六年而言五年者据實日月言之以合五石之數故也又六年終敗者即下二十二年戰于泓宋師)
(敗績是也計有七年而言六年者如上說○天之與人至畏也解云春秋說文也)
三月壬申公子季友卒
傳其稱季友何注据犂戰名不稱季来歸不稱友疏
(注据犂至稱季解云即上元年冬十月壬午公子友帥師敗莒師于犂是也○来歸不稱友解云閔二年)
(季子来歸是也)賢也注閔公不書葬故復於卒賢之眀季子
當蒙討慶父之功遏牙存國終當錄也不稱子者上
歸本當稱字起事言子疏(注閔公至錄也解云正以君弑賊不討惡臣子不討)
(賊君喪無所繋往前閔公不書葬恐季子有甚惡故書字見其賢○不稱子至言子解云即閔元年歸之)
(下注云不稱季友者明齊繼魯本感洛姑之託故令與高子俱稱子起其事是也)
夏四月丙申鄫季姬卒
秋七月甲子公孫慈卒注日者僖公賢君宜有恩禮於
大夫故皆日也一年喪骨肉三人故日痛之疏(注日者至皆日)
(也解云以所𫝊聞之世大夫之卒不問有罪與否例不日隐元年十二月公子益師卒是也今此季友公孫慈)
(之卒皆書日者正以賢君宜有恩禮於大夫故也然則言皆者皆季友與公孫慈也其鄫季姬之卒例自合日)
(即上九年秋七月乙酉伯姬卒之屬是也○一年至痛之解云言由其是賢君故宜痛骨肉之卒若直見是賢)
(君宜有禮于大夫但當見季一人書日故知宜痛其頻死故也)
冬十有二月公會齊侯宋公陳侯衛侯鄭伯許男郉侯
曹伯于淮注月者危桓公德衰任豎刁易牙堕功滅項
自此始也音義(堕許規反)疏(注解云正以盟會之例大信書時今而書月故如此解知任豎)
(刁易牙者下十八年𫝊文言堕功滅項者謂堕毁覇功而滅項即下十七年夏滅項是也)
十有七年春齊人徐人伐英氏注稱氏者春秋前黜稱
氏也伐國而含氏言之者非主名故伐之得從國舉疏
(注伐國至主名解云若其主名即爵等是也)
夏滅項
傳孰滅之齊滅之注以言滅知非内也以不諱知齊
滅音義(項戸講反國名)疏(注以言滅知非内也解云案經直言滅不載主名何知非内滅之正)
(以春秋之例内大惡諱今言滅知非内矣○以不諱知齊滅解云春秋之例為賢者諱故上十二年楚人)
(滅黃不為諱今諱不言齊人故知齊滅之)曷為不言齊滅之注据齊師滅
譚疏(注解云在莊十年冬也)為桓公諱也春秋為賢者諱此滅
人之國何賢爾君子之惡惡也疾始注絶其始則不
得終其惡音義(為于偽反注同惡惡竝如字一讀上烏路反)善善也樂終
注樂賢者終其行音義(行下孟反)桓公嘗有繼絶注立僖
公也疏(注解云即元年是也)存亡之功注存郉衛杞疏(注解云存郉上)
(元年城郉是也存衛上二年城楚丘是也存杞上十四年城緣陵是也)故君子為之諱
也注言嘗者時桓公德衰功廢而滅人嫌當坐故上
述所嘗盛美而為之諱所以尊其德彰其功𫝊不言
服楚獨舉繼絶存亡者眀繼絶存亡足以除殺子糾
滅譚遂項覆終身之惡服楚功在覆篡惡之表所以
封桓公各當如其事也不月者桓公不坐滅略小國
疏(注𫝊不言服楚至亡者解云其服楚在上四年𫝊云曷為再言盟喜服楚也是也○明繼至身之惡)
(解云殺子糾者即莊九年九月取子糾殺之是也滅譚即莊十年冬十月齊師滅譚是也其滅遂者即莊)
(十三年夏六月齊人滅遂是也以繼絶除殺子糾以存三亡國除其三滅故云覆終身之惡○服楚至事)
(也解云即莊九年齊小白入于齊是其簒文也而言之表者取以盖藏之○不月至小國解云言滅國例)
(書月者惡其篡而罪之今桓公功足除其滅是以不月故云不坐滅也而滅譚滅遂皆月者是時未足以)
(覆之也略小國者欲道既諱不言齊知是誰滅而不書月又以略小國故也)
秋夫人姜氏會齊侯于卞音義(下皮彦反)
九月公至自會
冬十有二月乙&KR1344;齊侯小白卒
十有八年春王正月宋公會曹伯衛人邾婁人伐齊注
月者與襄公之征齊善錄義兵疏(注月者至征齊解云正以侵伐例時故也)
(戰不言伐者莊十年師解故難之)
夏師救齊
五月戊寅宋師及齊師戰于甗齊師敗績音義(甗魚輦反又音)
(言)
傳戰不言伐此其言伐何宋公與伐而不與戰故言
伐音義(與音預)疏(解云謂宋公但與伐而不與戰故不得舉重是以两舉之)春秋伐
者為客伐者為主曷為不使齊主之注据甲寅衛人
及齊人戰疏(注据甲至人戰解云即莊二十八年春王三月甲寅齊人伐衛衛人及齊人戰)
(衛人敗績𫝊云春秋伐者為客伐者為主故使衛主之也彼注云戰序上言及者為主是也)與襄
公之征齊也疏(解云謂使征而正之征是上討下之辭)曷為與襄公之
征齊注据齊桓公霸者猶不與征衛疏(注解云即莊二十八年春)
(衛人及齊人戰是也)桓公死豎刁易牙争權不葬為是故伐之
也注其為文實者保伍連率本有用兵征伐不義之
道音義(刁音彫為于偽反注同)疏(注解云其為文實者即上元年春齊師宋師曹師次于聶)
(北救郉𫝊云曷為先言次而後言救君也君則其稱師何不與諸侯專封也曷為不與實與而文不與文)
(曷為不與諸侯之義不得專封也諸侯之義不得專封則其曰實與之何上無天子下無方伯天下諸侯)
(有相滅亡者力能救之則救之可也其二年城楚丘之下亦復發文實之𫝊矣今此經何以不言宋師伐)
(齊𫝊云此公也其稱師何不與諸侯專征曷為不與實與而文不與文曷為不與諸侯之義不得專征諸)
(侯之義不得專征則其曰實與之何上無天子下無方伯天下諸侯有不道者力能征之則征之可也正)
(以諸侯本無專封之道是以元年二年之經皆為文實以保伍連率本有用兵征不義之道是以不貶宋)
(公稱師矣)
狄救齊
秋八月丁&KR1344;葬齊桓公
冬郉人狄人伐衛注狄稱人者善能救齊雖拒義兵猶
有憂中國之心故進之不於救時進之者辟襄公不使
義兵壅塞疏(注解云案穀梁傳狄救齊𫝊云善救齊也又云郉人狄人伐衛𫝊云其稱人何也善)
(累而後進之伐衛所以救齊也何氏發之曰即伐衛救齊當两舉如伐楚救江矣又𫝊以為江遠楚近故伐楚)
(救江今狄亦近衛而遠齊其事一也於義穀梁為短以此言之則何氏之意適自伐衛不為救齊之故而此注)
(又以狄稱人者善能救齊者謂以其上能救齊是以於此進之不謂此時伐衞為救齊也所以不於救時進者)
(不使義兵壅塞也)
十有九年春王三月宋人執滕子嬰齊注名者著葵丘
之會叛天子命者也不得為伯討者不以其罪執之妄
執之所以著有罪者為襄公殺恥也襄公有善志欲承
齊桓之業執一惡人不能得其過故為見其罪所以助
賢者養善意也月者錄責之音義(為㐮于偽反下故為起為為㐮公深為若)
(不為皆同見賢遍反)疏(注名者至命者解云即上九年夏公會宰周公齊侯宋子衛侯鄭伯許男曹伯于葵)
(丘九月戊辰諸侯盟于葵丘𫝊云桓公震而矜之叛者九國是也○不得為伯討解云上四年𫝊云稱侯而執)
(者伯討也稱人而執者非伯討也今此不稱侯故解之○月者錄責之解云正以執例書時即上四年夏齊人)
(執陳袁濤塗五年冬晉人執虞公之類是也今此書月者錄責之也)
夏六月宋人曹人邾婁人盟于曹南注因本會于曹南
盟故以地實邾婁說在下疏(注解云言此盟之前相與于曺南矣其實此盟在邾)
(婁故言實邾婁矣)鄫子會盟于邾婁
傳其言會盟何注据外諸侯會盟不錄及曹伯襄言
會諸侯疏(注解云舊本皆無及字言外諸侯會盟不錄者正以竟春秋上下無外諸侯會盟之)
(文若存及宜下句讀之)後會也注說與會伐宋同義君不會大
夫刺後會者起實君也地以邾婁者起為邾婁事也
不言君者為襄公諱也魯本許嫁季姬於邾婁季姬
淫泆使鄫子請巳而許之二國交忿㐮公為此盟欲
和解之既在會間反為邾婁所欺執用鄫子恥辱加
於宋無異故沒襄公使若微者也不於上地以邾婁
者深為襄公諱使若不為邾婁事盟而鄫子自就邾
婁為所執者也上盟不日者深順諱文從微者例使
若下執不以上盟為辨也會盟不日者言會盟不信
已眀無取於日自其正文也疏(注說與會伐宋同義解云即莊十四年春)
(齊人陳人曹人伐宋夏单伯會伐宋𫝊云其言會伐宋何後會也彼注云本期而後故但舉會書者刺其)
(不信○君不會大夫解云案莊九年春公及齊大夫盟于暨𫝊云公曷為與大夫盟齊無君也然則何以)
(不名為其諱與大夫盟也使若衆然又莊二十二年秋及齊高傒盟于防𫝊云曷為不言公諱與大夫盟)
(也皆是君不會大夫之辭○起實君也解云言起上宋人曹人之屬實是宋公曺伯耳○地以邾婁解云)
(正以二十八年夏公會晉侯以下盟于踐土陳侯如會𫝊云其言如會何後會也然則彼言陳侯如會此)
(亦宜言鄫子如會而言于邾婁起為邾婁事也○不言君者解云上曹南之盟不言宋公等是也○季姬)
(淫泆至微者也解云即上十四年夏六月季姬及鄫子遇于防使鄫子来朝𫝊云鄫子曷為使乎季姬来)
(朝内辭也非使来朝使来請巳也○不於上至執者也解云上經云盟于曺南者實是盟于邾婁故以此)
(解之所以不於上經地以邾婁者深為㐮公諱使若不為邾婁事盟而鄫子自就邾婁所見執者也○上)
(盟不至者例解云春秋上下微者之盟例皆書時即下文冬會陳人蔡人楚人鄭人盟于齊之屬是今此)
(乃以不日為微者例者正以宋襄賢君雖使微者有可采取故宜書月隐元年注云微者盟例時不能專)
(正故責略之此月者隐公賢君雖使微者有可采取故錄也是也○會盟至正文也解云正以春秋之例)
(不信者日故也言自其正文也者謂既言會盟既是不信之正文不勞書日以見之)
己酉邾婁人執鄫子用之注惡無道也不言社者本無
用人之道言用之巳重矣故絶其所用處也日者魯不
能防正其女以至於此明當痛其女禍而自責之音義
(惡烏路反處昌慮反)疏(注日者至責之解云正以凡執例時即上四年夏齊人執陳袁濤塗之屬是也今日)
(故解之)
傳惡乎用之用之社也其用之社奈何蓋叩其鼻以
血社也音義(惡音烏)
秋宋人圍曹
衛人伐郉
冬公會陳人蔡人楚人鄭人盟于齊注因宋征齊有隙
為此盟也是後楚遂得中國霍之會執宋公疏(注解云謂上十)
(八年㐮公征齊齊與宋有間隙齊遂搆會諸侯之人而為此盟以謀宋矣霍之會執宋公即下二十一年秋宋)
(公楚子陳侯蔡侯鄭伯許男曹伯會于霍執宋公以伐宋是也)
梁亡
傳此未有伐者其言梁亡何注据蔡潰以自潰為文
舉侵也疏(注解云即上四年春公會齊侯云云侵蔡蔡潰是也)自亡也其自亡
奈何魚爛而亡也注梁君隆刑峻法一家犯罪四家
坐之一國之中無不被刑者百姓一旦相率俱去狀
若魚爛魚爛從内發故云爾著其自亡者明百姓得
去之君當絶者疏(注梁君至刑者解云史記春秋說有此文也)
二十年春新作南門
傳何以書譏何譏爾門有古常也注惡奢泰不奉古
制常法音義(惡烏路反)疏(注解云言其直是奢泰不依古法非僭天子也隐五年𫝊云始)
(僭諸公昉於此乎前此矣前此則曷為始於此僭諸公猶可言也僭天子不可言也定二年雉門及兩觀)
(災之下何氏云立雉門兩觀不書者僭天子不可言雖在春秋中猶不書然則此新作南門書之知不僭)
(天子也)
夏郜子来朝音義(郜古報反姬姓之國下同)
傳郜子者何注未有存文嫌不名故執不知問疏(注解)
(云桓二年夏四月取郜大鼎于宋隐二年𫝊云始滅昉於此乎前此矣何氏云前此者在春秋前謂宋滅)
(郜是也然則宋人滅郜在春秋之前是以桓二年取郜大鼎於宋自爾以来不見存在之文若然則是失)
(地之君例合書名而来朝不名故執不知問)失地之君也何以不名注据
鄧穀名疏(注解云即桓七年夏榖伯綏来朝鄧侯吾離来朝𫝊云皆何以名失地之君是也)
兄弟辭也注郜魯之同姓故不忍言其絶賤明當尊
遇之異於鄧穀也書者喜内見歸疏(注不忍言其絶賤解云即不書)
(其名是也何者若非兄弟宜書其名絶而賤之○明當至見歸解云正以榖鄧書名而此不名也)
五月乙巳西宮災
傳西宮者何疏(解云欲言是廟不書其諡欲言居寝而書宮舉災故執不知問)小寝
也小寝則曷為謂之西宮有西宮則有東宮矣魯子
曰以有西宮亦知諸侯之有三宮也注西宮者小寝
内室楚女所居也禮諸侯娶三國女以楚女居西宮
知二國女於小寢内各有一宮也故云爾禮夫人居
中宮少在前右媵居西宮左媵居東宮少在後疏(注西)
(宮者至云爾解云案㐮九年春宋火𫝊云曷為或言災或言火大者曰災小者曰火何氏云大者謂正寝)
(社稷宗廟朝廷也此西宮者小寝内室楚女所居也何故不言火而書災彼𫝊又云内何以不言火内不)
(言火者甚之也彼注云春秋以内為天下法動作當先自克責故小有火如大有災是以雖小言災耳○)
(禮夫人至在後解云王者之制也)西宮災何以書記異也注是時僖
公為齊所脅以齊媵為適楚女廢在西宮而不見恤
悲愁怨曠之所生也言西宮不繋小寝者小寝夫人
所統妾之所繋也天意若曰楚女本當為夫人不當
繋於齊女故經亦云爾音義(適丁歴反又作嫡)
鄭人入滑
秋齊人狄人盟于郉注狄稱人者能常與中國也
冬楚人伐随注叛楚故也
二十有一年春狄侵衛注貶狄者為犯中國諱音義(為于)
(偽反下不為襄下文為執皆同)
宋人齊人楚人盟于鹿上
夏大旱
傳何以書記災也注新作南門之所生
秋宋公楚子陳侯蔡侯鄭伯許男曺伯會于霍執宋公
以伐宋音義(霍左氏作盂)疏(解云左氏作盂榖梁作雩盖誤或所見異)
傳孰執之楚子執之注以下獻捷貶疏(注解云即下文冬楚人使)
(宜申来獻捷傳云此楚子也其稱人何貶曷為貶為執宋公貶是也)曷為不言楚子執
之注据溴梁盟下執莒子邾婁子復出晉人也音義
(溴古聞反)疏(注解云即㐮十六年春公會晉侯宋公以下于溴梁晉人執莒子邾婁子以歸是也)不
與夷狄之執中國也注不舉執為重復舉伐者劫質
諸侯求其國事當起也不為襄公緯者守信見執無
恥說在下也疏(注劫質諸侯解云言劫諸侯以為質而求其國事當起也是以執伐两舉)
(見其外貪利也下云楚人謂宋人曰子不與我國吾將殺子君矣是也)
冬公伐邾婁
楚人使宜申来獻捷
傳此楚子也其稱人何注据稱使知楚子貶曷為貶
注据齊侯獻戎捷不貶為執宋公貶曷為為執宋公
貶注据上巳沒不與執中國宋公與楚子期以乘車
之會注蓋鹿上之盟疏(注解云即上文春宋人齊人楚人盟于鹿上是也言鹿上)
(盟為此約)公子目夷諫曰楚夷國也彊而無義請君以兵
車之會往宋公曰不可吾與之約以乘車之會自我
為之自我堕之曰不可終以乘車之會往楚人果伏
兵車執宋公以伐宋注詐諼劫質諸侯求其國當絶
故貶音義(堕許規反諼音許援反詐也又音援)宋公謂公子目夷曰子
歸守國矣國子之國也吾不從子之言以至乎此公
子目夷復曰君雖不言國國固臣之國也注所以堅
宋公意絶彊楚之望疏(解云即言君假令不道是臣之國今國當是為臣之國矣)
(所以堅宋公意欲使宋公乃心在楚不急求還欲絶楚人使知宋難取不復望之)於是歸設
守械而守國楚人謂宋人曰子不與我國吾將殺子
君矣宋人應之曰吾賴社稷之神靈吾國巳有君矣
楚人知雖殺宋公猶不得宋國於是釋宋公宋公釋
乎執走之衛注襄公本謂公子目夷曰國子之國也
宋公愧前語故慙不忍反走之衞不書者執解而往
非出奔也音義(守手又反又如字應應對之應)疏(注走之衞至奔也解云正决㐮十四)
(年夏衛侯衎出奔齊也)公子目夷復曰國為君守之君曷為不
入然後逆襄公歸注凡出奔歸書執獲歸不書者出
奔巳失國故錄還應盗國與執獲者異臣下尚随君
事之未失國不應盗國無為錄也音義(國為于偽反下為㐮為公)
(子注為沒故為皆同)疏(注解云正以桓十五年夏鄭伯突云云彼𫝊云曷為或言歸或言復歸復歸者)
(出惡歸無惡復入者出無惡入有惡入者出入惡歸者出入無惡不應盗國盗國即入與復入是也春秋)
(皆錄其歸以別之其執獲而歸不書者本未失國無義可著何錄之有案下二十八年三月丙午晉侯入)
(曺執曺伯畀宋人冬曹伯㐮復歸于曹晉人執衞侯歸之于京師三十年衞侯鄭歸于衞哀七年秋公伐)
(邾婁八月己酉入邾婁以邾婁子益来八年夏歸邾婁子益于邾婁然則三者皆執獲而歸所以書之者)
(曺伯之下注云執歸不書書者名惡當見其曺伯名者刺天子歸有罪也衞侯歸下注為殺叔武惡天子)
(歸有罪也執歸不書主書者名惡當見也邾婁子益之下注云善魯能悔過歸之)惡乎捷捷
乎宋注以上言伐宋音義(惡音烏)曷為不言捷乎宋注
据戎捷也為襄公諱也注襄公本會楚欲行覇憂中
國也不用目夷之言而見詐執伐宋幾亡其國故諱
為沒國文所以申善志不月者因起其事音義(幾音祈)
疏(注不月者因起其事解云正以獻戎捷書六月也起事者正以春秋之義滅國例月莊十年冬十月)
(齊師滅譚十三年夏六月齊人滅遂之類是也今此宋公幾亡國是以為諱之去其月以起其賢曷為不)
(言其圍者案舊本𫝊注三者皆作圍字唯有守下知上一國字以其有皆作圍字者誤守國即上𫝊設守)
(械而守是也)此圍辭也曷為不言其圍注据上言守國知
圍也為公子目夷諱也注目夷遭難設權救君有解
圍存國免主之功故為諱圍起其事所以彰目夷之
賢也歸捷書者刺魯受惡人物也音義(難乃旦反)疏(注解云救)
(君者即上𫝊宋公釋乎執走之衞是也解圍者楚人釋宋公去而不復圍也)
十有二月癸丑公會諸侯盟于薄注言諸侯者起霍之
會諸侯也不序者起公從旁以議釋宋公會盟一事也
言會者因以殊諸侯也疏(注起霍之會諸侯也解云即上文秋宋公楚子陳侯蔡侯)
(鄭伯許男曺伯會于霍執宋公以伐宋是上文序之下文總之故得起其上會諸侯也不序者若其序之云公)
(會某侯某侯即無以見公從旁别来今諸侯不序并作一文别言公會則知魯公從旁而来是以不序諸侯以)
(起其義○會盟一事至侯也觧云上言會于霍下言盟于薄明其但是一出之行而更言公會諸侯者因以殊)
(諸侯矣)釋宋公疏(解云不言楚子釋宋公者何氏廢疾公羊以為公會諸侯釋之故不復出楚耳)
傳執未有言釋之者此其言釋之何注据執滕子不
言釋疏(注解云即上十九年春王二月宋人執滕子嬰齊是也)公與為爾也公
與為爾奈何公與議爾也注善僖公能與楚議釋賢
者之厄不言公釋之者諸侯亦有力也疏(解云言魯公與為釋)
(宋公之事也)
春秋公羊傳注疏卷十一
春秋公羊傳卷十一考證
公會王人齊侯宋公衛侯許男曹伯陳世子欵鄭世子
華盟于洮○(臣浩)按左穀經無鄭世子華如使鄭已
與盟又何有鄭伯乞盟之文乎則盟洮無鄭可知似
當以左穀為正
禘于太廟用致夫人𫝊蓋脅于齊媵女之先至者也○
劉敞曰傳非也於文無以見齊脅魯之意異于取子
糾歸公孫敖不可為若說也王應麟困學紀聞曰公
羊謂以妾為妻而董仲舒謂成風先儒取之仲舒說
經蓋不泥於公羊者也晉江虨曰厭屈私情所以上
嚴祖考曾謂周禮在魯其臣無一江虨乎(臣召南)按
左傳指哀姜是行祔主之禮也穀梁指成風是尊為
夫人以告廟也惟公羊說最無據何氏謂齊先致其
女脅僖公使用為嫡陽穀之會齊桓方教諸侯無以
妾為妻又眀知魯秉周禮而脅之違禮乎此必不然
之事也
九年春王三月丁丑宋公禦說卒○三月左氏經作正
月
𫝊何以不書葬為襄公諱也○(臣召南)按不書葬自是
舊史失之孔子無緣加葬耳以為為襄公諱不亦鑿
乎
公會宰周公齊侯宋子衛侯鄭伯許男曹伯于葵邱𫝊
注三公當與天子參聽萬幾而下為諸侯所會惡不
勝其任也○(臣浩)按注意言宰周公尊重不當下會
諸侯恐非經傳之旨程子曰天子之宰與世子禮異
故不殊會其說當矣
諸侯盟于葵邱傳葵邱之會桓公震而矜之叛者九國
○王應麟曰震而矜之胡安定謂前則致王世子于
首止今又致宰周公于葵邱其心盈甚矣穀梁以為
美非美也(臣召南)按穀梁以為美公羊以為危合之
祇當孟子一盛字葵邱之會桓之極盛而衰之時也
又注時宰周公不與盟○陸淳微旨曰盟稱諸侯前
目後凡之義且明周公之不與盟也不與盟禮也天
子無疑諸侯之理
春王正月公如齊注如京師善則月榮之如齊晉善則
月安之如楚則月危之○(臣召南)按以月為說何休
之陋也同此書月也曰月榮之月安之月危之穿鑿
無謂
晉殺其大夫里克傳踊為文公諱也○(臣召南)按此曲
說也為文公諱已非况豫為諱乎𫝊又以齊桓相較
尤曲之曲者也
季姬及鄫子遇于防使鄫子來朝傳非使来朝使来請
已也注䟽范氏云魯女無故遠會諸侯遂得滛通此
亦事之不然左傳曰鄫季姬来寧公怒之以鄫子不
朝遇于防而使来朝此近合人情○(臣召南)按范氏
据左傳以糾公羊其義甚確
齊師曹師伐厲葵邱之會叛天子之命也○(臣召南)按
左傳謂伐厲以救徐是厲為附楚小國也公羊家以
意測度于事實往往不符
春王正月戊申朔霣石于宋五是月六鷁退飛過宋都
𫝊晦雖有事不書○劉敞曰以是月為晦日非也夫
晦朔者天之所有春秋取朔棄晦何當于義又成十
六年實書晦尚何云哉又孫覺曰書是月者所以別
非戊申之日爾不書日者所不可知闕之也
滅項𫝊為桓公諱也○(臣照)按左傳謂魯滅之是也二
傳俱以内大惡當諱故歸之於齊桓果齊桓滅者春
秋可不書齊乎(臣召南)按漢世公羊盛行言春秋者
俱依其說劉向上書訟陳湯曰齊桓前有尊周之功
後有滅項之罪君子以功覆過而為之諱行事又田
廣明謂杜延年曰春秋之義以功覆過皆指此事也
冬十有二月乙&KR1344;齊侯小白卒○監本十有二月之上
脫冬字今依閣本添𥙷
宋師及齊師戰于甗齊師敗績𫝊與襄公之征齊也○
(臣召南)按宋襄此戰意在安定齊國所謂師出有名
者耳何言與之征齊哉征者上伐下也宋與齊敵國
也無相征之義也公羊家於宋襄每事推贊所不可
解
宋人曹人邾婁人盟于曹南鄫子會盟于邾婁○宋人
左穀經作宋公此獨稱宋人而䟽注又曲為之解似
當以公字為是又監本鄫子會之下脫盟字今依閣
本添補
傳後會也注䟽而鄫子自就邾婁所見執者也○(臣召)
(南)按各本皆同疑所字上脫一為字
梁亡傳魚爛而亡也注梁君隆刑峻法一家犯罪四家
坐之一國之中無不被刑者䟽史記春秋說有此文
也○(臣召南)按魚爛而亡史記秦始皇本紀後有此
文但是後漢眀帝時班固荅詔語非史記本文也梁
亡之事史記秦本紀繆公二十年滅梁芮是也何注
云云當是春秋說之文
郜子来朝傳失地之君也○劉敞曰若果失地之君何
得言来朝乎(臣召南)按如何注郜滅在春秋前計至
此時已八九十年矣且宋有郜鼎安知非郜以賂宋
如魯之得于宋乎因有郜鼎遂謂郜已見滅又因經
有来朝之文遂以失地之君解之皆臆說也左傳言
晉侯賜子産以莒之二方鼎然則莒亦失地乎
春秋公羊傳卷十一考證
