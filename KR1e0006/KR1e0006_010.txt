春秋公羊傳注疏卷十(起僖公元年盡七年)
漢何休學唐陸德明音義
僖公
元年春王正月
傳公何以不言即位注据文公言即位繼弑君子不
言即位此非子也其稱子何注僖公者閔公庶兄据
閔公繼子般𫝊不言子音義(弑申志反)臣子一例也注僖
公繼成君閔公繼未踰年君禮諸侯臣諸父兄弟以
臣之繼君猶子之繼父也其服皆斬衰故𫝊稱臣子
一例音義(衰七雷反)
齊師宋師曹師次于聶北救邢
𫝊救邢救不言次此其言次何注据夏師救齊不言
次音義(聶女涉反)疏(注解云即下十八年夏師救齊是也)不及事也不及事
者何疏(解云正以次者閒暇之名而言不及事似於義違故執不知問)邢已亡矣注
刺其救急舒緩使至於亡故錄之止次以起之孰亡
之蓋狄滅之注以上有狄伐邢疏(注解云即莊三十二年冬狄伐邢者)
(是)曷爲不言狄滅之注据狄滅温言滅疏(注解云即下十年春)
(狄滅温温子奔衛者是)爲桓公諱也曷爲爲桓公諱注据徐人
取舒晉滅夏陽楚滅黃皆不諱音義(爲桓于僞反下爲桓曷爲并下)
(注爲諱爲桓爲内爲僖皆同夏戶雅反)疏(注解云徐人取舒即下三年夏徐人取舒者是也晉滅夏)
(陽即下二年虞師晉師滅夏陽是也楚滅黃即下十二年夏楚人滅黃是也然即彼三事皆不爲桓公諱)
(者取舒之下何氏云不爲桓諱者刺其不救也是也今此實救故爲之諱耳)上無天子下
無方伯疏(解云上無天子下無方伯莊四年何氏云有而無益于治曰無猶易曰闃其無人者)
(是也)天下諸侯有相滅亡者桓公不能救則桓公恥之
注故以爲諱所以醇其能以治世自任而厚責之疏
(注以治世自任者猶言以天子治世爲己任矣)曷爲先言次而後言救注据
叔孫豹先言救疏(注解云即襄二十三年秋齊侯伐衛遂伐晉八月叔孫豹帥師救晉)
(次于雍榆是也)君也注叔孫豹臣也當先通君命故先言救
今此先言次知實諸侯君則其稱師何不與諸侯專
封也注故没君文但舉師而已曷爲不與注据狄滅
之爲桓公諱實與注不書所封歸是也疏(注解云昭十三年秋)
(蔡侯廬歸于蔡陳侯吳歸于陳傳云此皆滅國也其言歸何不與諸侯專封也彼注云故使若有國自歸)
(者也名者專受其封當誅然則彼經書所封歸是不與楚專封則知此經不書所封歸者與齊桓專封明)
(矣若書所封歸宜言邢侯歸于邢矣)而文不與疏(解云連上句讀之)文曷爲不
與注据實與也諸侯之義不得專封也注此道大平
制音義(大音泰)疏(注解云正以春秋作義實與齊桓專封而言諸侯之義不得專封故知是)
(大平制也)諸侯之義不得專封則其曰實與之何上無天
子下無方伯天下諸侯有相滅亡者力能救之則救
之可也注主書者起文從實也疏(注解云謂雖文不與其義實與故言)
(起文從實也)
夏六月邢遷于陳儀音義(陳儀左氏作夷儀)
𫝊遷者何疏(解云欲言自遷齊實遷之欲言齊遷而作自遷之文故執不知問)其意
也注其意自欲遷時邢創畏狄兵更欲依險阻遷之
者何非其意也注謂宋人遷宿也書者譏之也王者
封諸侯必居土中所以教化者平貢賦者均在德不
在險其後爲衛所滅是也遷例大國月重煩勞也小
國時此小國月者霸者所助城故與大國同疏(注宋人遷)
(宿解云即莊十年三月宋人遷宿是也案彼𫝊云遷之者何不通也以地還之也今又發之者正以此有)
(自遷之文故取此對之也○王者至土中解云謂各處其土中不謂据天下○其後至是也解云即二十)
(五年春王正月丙午衛侯燬滅邢是也○遷例大國月解云即下三十一年十有二月衛遷于帝邱之屬)
(是也○小國時解云即昭九年春許遷于夷之屬是也)
齊師宋師曹師城邢
𫝊此一事也曷爲復言齊師宋師曹師注据首戴前
目而後凡音義(復扶又反下同)疏(注解云即下五年夏公及齊侯宋公陳侯衛侯鄭伯)
(許男曹伯會王世子于首戴秋八月諸侯盟于首戴是也)不復言師則無以知其
爲一事也注言諸師則嫌與首戴同嫌實師言諸侯
則嫌與緣陵同嫌歸聞其遷更與諸侯來城之未必
反故入也故順上文則知桓公宿留城之爲一事也
疏(注言諸師至實師解云首戴之會歴序齊侯宋公之屬下文總道諸侯更是實諸侯今此亦上歴序)
(齊師之屬若下文直總言諸師則與首戴同嫌是實師非必齊侯宋公等是以得序之以順上文也○言)
(諸侯至入也解云即下十三年公會齊侯宋公陳侯衛侯鄭伯許男曹伯于鹹十四年春諸侯城緣陵是)
(時會諸侯各自還國至十四年春更來城之故此復注云言諸侯則嫌與緣陵同嫌歸聞其遷更與諸侯)
(來城之未必反故入也○故順至事也解云宿音須就反留音盧胄反案十四年縠梁傳曰其曰諸侯散)
(辭也范氏云直曰諸侯無大小之序是各自欲城無總一之者非伯者所制故曰散辭𫝊又曰聚而曰散)
(何也范氏云据言諸侯城則是聚𫝊又云諸侯城有散辭也桓德衰矣范氏云言諸侯城則非伯者之爲)
(可知也齊桓德衰所以散也何休曰案先是盟亦言諸侯非散也又穀梁美九年諸侯盟于葵丘即散何)
(以美之於義穀梁爲短然則何氏彼處廢穀梁不聽爲散辭而此所引似作散辭者何氏之意直以言諸)
(侯者見桓德衰待諸侯然後能城之故嫌穀梁以爲散辭耳今此注正道緣陵之諸侯十三年鹹之會各)
(自歸國十四年復來城之仍自不道十四年諸侯爲散辭矣)
秋七月戊辰夫人姜氏薨于夷齊人以歸
𫝊夷者何疏(解云夫人之薨例不言地今言于夷故執不知問)齊地也齊地
則其言齊人以歸何注据從國中歸不當書邾婁人
執鄫子不書以歸是也音義(鄫似陵反)疏(注解云即下十九年夏六月宋)
(人曹人邾婁人盟于曹南鄫子會盟于邾婁己酉邾婁人執鄫子用之是)夫人薨于夷則
齊人以歸注夫人所以薨于夷者齊人以歸至夷夫
人薨于夷則齊人曷爲以歸注据上說夫人薨于夷
者齊人以歸至夷也齊人曷爲故以歸至于夷桓公
召而縊殺之注先言薨後言以歸而不言喪者起桓
公召夫人于邾婁歸殺之于夷因爲内諱恥使若夫
人自薨于夷然後齊人以歸者也主書者從内不絶
錄因見桓公行覇正誅不阿親親疾夫人淫泆二叔
殺二嗣子而殺之音義(縊一賜反一本作搤於革反見賢徧反泆音逸)疏(注主)
(書至殺之解云即閔二年九月夫人姜氏孫于邾婁注云不如文姜子出奔貶之者爲内臣子明其義不)
(得以子絶母者是)
楚人伐鄭注楚稱人者爲僖公諱與夷狄交婚故進使
若中國又明嫁娶當慕賢者疏(注楚稱人者解云欲對莊二十八年秋荆伐鄭)
(之經也○爲僖至交婚解云即下八年秋七月禘于大廟用致夫人𫝊云夫人何以不稱姜氏譏以妾爲妻也)
(其言以妾爲妻奈何蓋脅于齊媵女之先至者也彼注云僖公本聘楚女爲嫡齊女爲媵齊先致其女脅僖公)
(使用爲嫡故從父母辭言致不書夫人及楚女至者起齊先致其女然後脅魯使立也楚女未至而豫廢故皆)
(不得以夫人至書也者是其與夷狄交婚之事○故進使若中國解云正以稱人爲楚進稱故也)
八月公會齊侯宋公鄭伯曹伯邾婁人于朾注月者危
公會霸者而與邾婁有辨也不從有夫人喪出會惡之
者不如危重也音義(朾敕貞反又他丁反左氏作檉惡烏路反下同)疏(解云朾字左氏)
(作檉亦有作朾字注月者至辨也解云正以月非大信辭故也知與邾婁有辨者即下文公敗邾婁師于纓是)
(也既出尊者之側而有私爭故危之)
九月公敗邾婁師于纓注有夫人喪不惡親用兵者時
怨邾婁人以夫人與齊於喪事無薄故也疏(解云纓左氏作偃字)
(注解云正以僖三十三年晉人及姜戎敗秦于殽下傳云襄公親之則其稱人何貶曷爲貶君在乎殯而用師)
(危不得葬也然則彼背殯用兵貶而危之今此經云九月公敗邾婁師于纓與莊十年春王正月公敗齊師于)
(長勺夏六月公敗宋師于乘邱之屬無異者時於喪事無薄故也然則公敗邾婁者爲哀姜復讎也若然案莊)
(九年及齊師戰于乾時亦是爲桓公復讎于齊經不言公此言公者彼𫝊云此復讎于大國曷爲使微者公也)
(公則曷爲不言公不與公復讎也曷爲不與公復讎復讎者在下也注云時實爲不能納子糾伐齊諸大夫以)
(爲不如以復讎伐之於是以復讎伐之非誠心至意故不與也然則此言公者本出公意故也)
冬十月壬午公子友帥師敗莒師于犂獲莒挐音義(犂力)
(知反又力兮反左氏作酈挐女居反一音女加反一本作茹音同)
𫝊莒挐者何疏(解云欲言莒君經不稱子欲言大夫莒無大夫故執不知問)莒大
夫也莒無大夫此何以書大季子之獲也何大乎季
子之獲注据獲人當坐季子治内難以正注謂拒慶
父音義(難乃旦反下同)禦外難以正其禦外難以正奈何公
子慶父弑閔公走而之莒莒人逐之將由乎齊疏(解云)
(欲從齊而自安矣)齊人不納却反舍于汶水之上疏(解云舊本皆作)
(洛誤也何者今齊魯之間有汶無洛也)使公子奚斯入請季子曰公子
不可以入入則殺矣注義不可見賊而不殺奚斯不
忍反命于慶父自南涘注涘水涯音義(涘音俟)北面而
哭注時慶父自汶水之北慶父聞之曰嘻注嘻發痛
語首之聲音義(嘻許其反)疏(注解云謂發心自痛傷而以嘻爲語之首也)此奚
斯之聲也諾已注諾已皆自畢語疏(注解云猶似今人云休一生罷)
(去已自畢竟之辭故云自畢語矣畢作卑字誤耳)曰吾不得入矣於是抗輈
經而死注輈小車轅冀州以此名之云爾音義(輈音竹由)
(反車轅也)疏(解云鄭氏云慶父輈死者正取此文)莒人聞之曰吾已得子之
賊矣以求賂乎魯注魯時雖緩追猶外購求之音義
(購古豆反)魯人不與爲是興師而伐魯注故與季子獲之
季子待之以偏戰注𫝊云爾者善季子忿不加暴得
君子之道疏(注解云此待之以偏戰者即經書敗文是也敗者内戰文耳莒人可忿而能結)
(日偏戰偏戰是其不加暴之義故得君子之道)
十有二月丁巳夫人氏之喪至自齊
𫝊夫人何以不稱姜氏注据薨于夷稱姜氏經有氏
不但問不稱姜并言氏者嫌据夫人婦姜欲使去氏
音義(去起呂反)疏(注解云夫人婦姜之文即宣元年三月遂以夫人婦姜至自齊是也)貶曷
爲貶注据薨于夷不貶與弑公也注與慶父共弑閔
公音義(與弑音預又如字下申志反)疏(注解云不言子般者据成君言之省文)然則
曷爲不於弑焉貶注据酖牙於卒時貶疏(注解云即莊三十二)
(年公子牙卒傳云何以不稱弟殺也是傳言殺者言由其見殺貶之矣)貶必於重者莫
重乎其以喪至也注刑人于市與衆棄之故必於臣
子集迎之時貶之所以明誅得其罪因正王法所加
臣子不得以夫人禮治其喪也貶置氏者殺子差輕
於殺夫别逆順也致者從書薨以常文錄之言自齊
者順上以歸文音義(差初賣反又初佳反别彼列反)疏(注刑人至棄之解云禮記)
(文○所以至喪也解云季子之逸慶父齊桓之討哀姜二義相違而皆善之者誅不辟親王者之道親親)
(相隱古今通式然則齊桓之討哀姜得伯者之義季子之縱慶父因獄有所歸遂申親親之恩義各有途)
(不可爲難矣○貶置氏者解云謂貶而留置其氏矣○殺之至順也解云殺子差輕於殺夫者欲道莊元)
(年夫人孫于齊姜氏並去者正由殺夫罪重故也言别逆順者言殺夫之逆甚於殺子二事相對而言之)
(不謂哀姜殺子得爲順是以晉侯宋公殺世子皆直稱君而甚之○致者至錄之解云謂不書殺而書薨)
(作常文是以於歸亦作常文錄之若公之喪至自齊至自乾侯之屬○言自至歸文解云其實從夷來而)
(言至自齊正以上文云薨於夷齊人以歸故言至自齊順之)
二年春王正月城楚邱
𫝊孰城注据内城不月故問之疏(注解云内城不月者即隱七年夏城)
(中邱襄十九年冬城西郛之屬是也其内城有在日月下者皆不蒙日月)城衛也曷爲不
言城衛注据無遷文以言城故當言城衛疏(注解云舊本曷)
(爲之下有不言二字今無者脱也言以前之經未有遷衛于楚邱之文今此城之固當言城衛不應言城)
(楚邱故難之固字亦有作故字者言由是之故當言城衛)滅也孰滅之蓋狄滅之
注以上有狄入衛疏(滅也解云言正由是時衛國已滅故不得言衛矣注解云即閔)
(二年冬狄入衛是也)曷爲不言狄滅之爲桓公諱也曷爲爲桓
公諱上無天子下無方伯天下諸侯有相滅亡者桓
公不能救則桓公恥之也然則孰城之注据不出主
名見桓公德優不待之又不獨書齊實諸侯也音義
(爲桓于僞反下爲桓曷爲注深爲同見賢徧反下𫝊荀息見并注同)桓公城之曷爲不
言桓公城之不與諸侯專封也曷爲不與實與而文
不與文曷爲不與諸侯之義不得專封諸侯之義不
得專封則其曰實與之何上無天子下無方伯天下
諸侯有相滅亡者力能救之則救之可也注復發𫝊
者君子樂道人之善也不繫衛者明去衛而國楚邱
起其遷也不書遷與救次者深爲桓公諱使若始時
尚倉卒有所救其後晏然無干戈之患所以重其任
而厚責之主書者起文從實也音義(復扶又反卒寸忽反)疏(注不)
(繫至遷也解云欲決襄十年冬戍鄭虎牢繫鄭矣○不書至責之解云正決元年經次于聶北救邢邢遷)
(于陳儀之文○主書至實也解云謂經文雖不與當從其實理而與之)
夏五月辛巳葬我小君哀姜
𫝊哀姜者何疏(解云欲言其妾經書小君欲言適妻與夫别諡故執不知問)莊公
之夫人也注誅當絶不當以夫人禮書葬書葬者正
齊桓討賊辟責内讎齊疏(注解云即元年夫人氏之喪不言姜者是其誅文也)
(上既誅之即當合絶不以夫人之禮書葬而書葬者欲正齊桓討得其賊故也而言辟責内讎齊者公羊)
(之例君弑賊不討不書其君葬責臣子不討賊今君喪無所繫矣今若不書葬即似責魯臣子不討齊桓)
(故言正齊桓討賊辟責内讎齊耳)
虞師晉師滅夏陽音義(夏陽左氏作下陽)
傳虞微國也曷爲序乎大國之上注据稱師有加文
知不主會疏(注解云即隱五年秋邾婁人鄭人伐宋注云邾婁小國序上者主會也然則邾)
(婁小國稱人無加文而得序于鄭上者正由主會故也今虞爲小國而得稱師是有加文則知序于晉上)
(者不爲主會既不爲主會而在大國之上故難之知稱師爲加文者正以小國例不得稱師其稱師者乃)
(是大國將卑師衆之稱故也)使虞首惡也曷爲使虞首惡注据楚
人巴人滅庸不使巴首惡疏(注解云即文十六年秋楚人秦人巴人滅庸是)
(案彼經有秦人而不言之者直取巴爲小國不序在上之意故省文)虞受賂假滅國者
道以取亡焉其受賂奈何獻公朝諸大夫而問焉曰
寡人夜者寢而不寐其意也何諸大夫有進對者曰
寢不安與其諸侍御有不在側者與音義(與音餘)疏(解云)
(言直置寢自不安與爲侍御之人有不在側者與其諸蓋爲辭矣故桓六年傳云公羊子曰其諸以病桓)
(與彼注云其諸辭也則知論語云其諸異乎人之求之與者其諸亦爲辭矣)獻公不應荀
息進曰虞郭見與注猶曰虞郭豈見於君之心乎荀
息素知獻公欲伐此二國故云爾音義(應應對之應郭音虢又如)
(字注及下同)獻公揖而進之注以手通指曰揖疏(注解云蓋謂揖)
(而招之言用拱揖并招引近己若文七年傳云眣晉大夫使與公盟彼注云以目通指曰眣眣大結反又)
(丑乙反)遂與之入而謀曰吾欲攻郭則虞救之攻虞則
郭救之如之何願與子慮之荀息對曰君若用臣之
謀則今日取郭而明日取虞爾君何憂焉獻公曰然
則奈何荀息曰請以屈產之乘注屈產出名馬之地
乘備駟也音義(屈具物反乘繩證反注及下同)疏(注解云謂屈產爲地名不似服氏謂)
(產爲產生也)與垂棘之白璧注垂棘出美玉之地玉以尚
白爲美音義(棘一本作蕀音同)往必可得也則寳出之内藏
藏之外府注如虞可得猶外府藏也音義(内藏才浪反注同)
疏(注解云本藏下有之字)馬出之内廏繫之外廏爾君何喪焉
獻公曰諾雖然宫之竒存焉如之何荀息曰宫之竒
知則知矣注君欲言其知實知也音義(廏九又反喪息浪反知音)
(智注同)雖然虞公貪而好寳疏(解云謂立性貪賄於寳甚也)音義(好呼)
(報反)見寳必不從其言請終以往疏(解云請君終竟齎寳馬以往不欲令)
(其難之)於是終以往虞公見寳許諾宫之竒果諫記曰
脣亡則齒寒注記史記也虞郭之相救非相爲賜注
賜猶惠也則晉今日取郭而明日虞從而亡爾君請
勿許也虞公不從其言終假之道以取郭注明郭非
虞不滅虞當坐滅人疏(注解云欲道序虞于晉上令其首惡之義也)還四
年反取虞注還復往故言反疏(解云言晉人滅郭還歸其四年及往滅虞)
(矣)虞公抱寳牽馬而至荀息見曰臣之謀何如獻公
曰子之謀則已行矣寳則吾寳也雖然吾馬之齒亦
己長矣蓋戲之也注以馬齒長戲之喻荀息之年老
傳極道此者以終荀息宫之竒言且以爲戒又惡獻
公不仁以滅人爲戲謔也晉至此乃見者著晉楚俱
大國後治同姓也以滅人見義者比楚先治大惡親
疏之别音義(牽本又作掔音同長之大反注同惡烏路反謔許略反别彼列反)疏(注以)
(馬至謔也解云言雖有謀年老必昏耄不任使故言蓋戲之○晉至至姓也解云即莊十年秋九月荆敗)
(蔡師于莘以蔡侯獻舞歸是先書楚小惡而治之也以前不見晉之小惡者後治同姓故也○以滅至之)
(别解云以前楚滅縠鄧不書之而先書此晉滅夏陽者先治同姓之大惡欲見骨肉之親大則誅小則隱)
(故言親疎之别耳)夏陽者何疏(解云欲言是國天下未有欲言是邑而不繫國故執不知)
(問)郭之邑也曷爲不繫于郭國之也曷爲國之君存
焉爾
秋九月齊侯宋公江人黃人盟于貫澤音義(貫古亂反二傳無澤)
(字)
𫝊江人黃人者何疏(解云欲言是君經不稱子欲言微者得敵齊侯故執不知問)
遠國之辭也注桓公德盛不嫌使微者知以遠國辭
稱人遠國至矣則中國曷爲獨言齊宋至爾大國言
齊宋遠國言江黃則以其餘爲莫敢不至也注晉大
于宋不序晉而序宋者時實晉楚之君不至君子成
人之美故褒益以爲徧至之辭所以奬夫霸功而勉
盛德也江黃附從霸者當進不進者方爲徧至之辭
音義(徧音遍下同)疏(注江黃至進者解云怪其不稱爵矣○方爲徧至之辭解云言方爲徧至)
(之辭故直以遠國辭稱人若進而稱爵無以見徧至之義)
冬十月不雨
𫝊何以書記異也注說與前同疏(注解云即莊三十一年冬不雨𫝊云)
(何以書記異也彼注云京房易傳曰旱異者旱久而不害物也斯祿去公室福由下作故陽雖不施而隂)
(道獨行以成萬物也先是比築三臺慶牙專政之應今此亦是僖公喜於得立委任陪臣不恤政事故有)
(此罰耳故言說與前同)
楚人侵鄭
三年春王正月不雨
夏四月不雨
傳何以書記異也注太平一月不雨即書春秋亂世
一月不雨未害物未足爲異當滿一時乃書一月書
者時僖公得立欣喜不恤庶衆比致三旱即能退辟
正殿飭過求已循省百官放佞臣郭都等理冤獄四
百餘人精誠感天不雩而得澍雨故一月即書善其
應變改政旱不從上發𫝊者著人事之備積於是音
義(大音泰飭音敕下同冤於元反澍之樹反應應對之應後災祥之應皆放此)疏(注太平至即書)
(解云正以大平之時隂陽和調若一月不雨足以爲異故知然也○當滿至乃書解云即莊三十一年冬)
(不雨傳云何以書記異是也○比至三旱解云即上二年冬十月不雨三年春王正月不雨夏四月不雨)
(是也○即能至澍雨解云皆感精符文○故一月即書解云即去年十月不雨今年正月不雨夏四月不)
(雨是也○不從上發傳解云即上二年十月不雨之下已發云何以書記異也今不從其例而又發之者)
(欲著人事之備積于是故也)
徐人取舒
𫝊其言取之何注据國言滅疏(注解云即莊十年齊師滅譚十三年齊人)
(滅遂之屬是也)易也注易者猶無守禦之備不爲桓諱者刺
其不救也音義(易以豉反下同爲于僞反)疏(注不爲至救也解云決上元年三年狄滅)
(邢衛皆爲桓公諱不書其滅也)
六月雨
𫝊其言六月雨何注据上得雨不書疏(注解云即上二年十一月)
(十二月三年二月三月五月之屬皆不書不雨是其得雨故也)上雨而不甚也注所
以詳錄賢君精誠之應也僖公飭過求巳六月澍雨
宣公復古行中其年穀大豐明天人相與報應之際
不可不察其意疏(注宣公至大豐解云謂宣十五年初税畝其冬蝝生宣公受過變寤)
(明年復古行中十六年冬大有年是也○明天至其意解云謂人行德天報之福人行惡天報之禍兩令)
(相及故言之際矣)
秋齊侯宋公江人黃人會于陽穀
𫝊此大會也曷爲末言爾注末者淺耳但言會不言
盟据貫澤言盟疏(解云上二年齊侯宋公江人黃人盟于貫澤傳云大國言齊宋遠國)
(言江黃則以其餘爲莫敢不至也此經亦書齊侯宋公江人黃人故弟子言此大會也以難之注据貫澤)
(言盟解云謂貫澤亦大會言盟故据之)桓公曰無障谷注無障斷川谷
專水利也水注川曰溪注溪曰谷音義(障之亮反一音章注同斷)
(丁管反溪口兮反)疏(注水注至曰谷解云釋水文李廵云水出于山入於川爲谿水相屬曰谷是)
無貯粟注有無當相通音義(貯中呂反)無易樹子注樹立
本正辭無易本正當立之子無以妾爲妻注此四者
皆時人所患時桓公功德隆盛諸侯咸曰無言不從
曷爲用盟哉故告誓而巳
冬公子友如齊莅盟
𫝊莅盟者何疏(解云欲言誓盟例不言莅欲言非盟而書盟見經故執不知問)往盟
乎彼也注猶曰往盟於齊莅臨也時國齊都盟主國
主名不出者春秋王魯故言莅以見王義使若王者
遣使臨諸侯盟飭以法度音義(莅音利又音類注同見賢徧反下同使所)
(吏反)其言來盟者何疏(解云即文十五年春宋司馬華孫來盟宣十年春衛侯使孫良)
(夫來盟之屬是也但此經即有莅盟之文故引來盟以對之)來盟于我也注此亦
因魯都以見王義使若來之京師盟白事于王不加
莅者來就魯魯巳尊矣疏(注解云正以上經言莅者見尊魯爲王之義今此來)
(盟者已是就魯之文足見尊魯矣何勞言莅以見之乎若其加莅宜直云莅孫良夫盟也)
楚人伐鄭
四年春王正月公會齊侯宋公陳侯衞侯鄭伯許男曹
伯侵蔡蔡潰注不與諸侯潰之爲文重出蔡者侵爲加
蔡舉潰爲惡蔡錄義各異也月者善義兵也潰例月叛
例時音義(潰戶内反下及注同重直用反惡烏路反下惡其專并六年注同)疏(注月者善義兵)
(解云正以侵伐例時故也○潰例月解云即此經書正月文三年沈潰書正月是也成九年經云庚申莒潰彼)
(注云日者錄責中國無信同盟不能相救至爲夷狄所潰是也○叛例時解云即晉趙鞅書秋荀寅書冬之屬)
(是也)
𫝊潰者何疏(解云侵者淺辭潰者深辭二者竝書故執不知問)下叛上也國
曰潰疏(解云即此及文三年春正月沈潰之屬是也)邑曰叛疏(解云即襄二十六年)
(衞孫林父入于戚以叛定十三年秋晉趙鞅入于晉陽以叛冬晉荀寅等入于朝歌以叛之屬是也)
遂伐楚次于陘音義(陘音刑)
𫝊其言次于陘何注据召陵侵楚不言次來盟不言
陘音義(召陵上照反下文同)疏(注据召至言次解云即定四年三月公會劉子晉侯已下于召)
(陵侵楚是也○來盟不言陘解云即下文夏楚屈完來盟于召陵是也)有俟也孰俟俟
屈完也注時楚強大卒暴征之則多傷士衆桓公先
犯其與國臨蔡蔡潰兵精威行乃推以伐楚楚懼然
後使屈完來受盟脩臣子之職不頓兵血刃以文德
優柔服之故詳錄其止次待之善其重愛民命生事
有漸故敏則有功音義(屈居忽反卒寸忽反)疏(注解云言生事有漸者即先犯)
(于蔡乃遂伐楚是也言敏則有功者敏審也言舉事敏審則有成功矣)
夏許男新臣卒注不言卒於師者桓公師無危不月者
爲下盟去月方見大信音義(爲于僞反下爲桓公同去起呂反見賢徧反)疏
(注不言至無危解云決成十三年曹伯廬卒于師之屬皆以其有危故言于師矣○不月至大信解云正以莊)
(二十三年冬十有一月曹伯射姑卒然則許與曹等而不月者若會盟之例大信者時若不去月恐其盟不爲)
(大信故也)
楚屈完來盟于師盟于召陵
𫝊屈完者何疏(解云欲言楚子經不書爵欲言大夫文不言使故執不知問)楚大
夫也何以不稱使注据陳侯使袁僑如會音義(僑其驕反)
(一本作驕音同)疏(注据陳至如會解云即襄三年六月公會單子晉侯已下同盟于雞澤陳侯使袁僑)
(如會是也)尊屈完也曷爲尊屈完注据陳侯使袁僑如會
不尊之以當桓公也注增倍使若得其君以醇霸德
成王事也疏(注增培解云倍讀如陪益之陪矣○以醇至事也解云即下𫝊云桓公救中國)
(而攘夷狄卒帖荆以此爲王者之事也)其言盟于師盟于召陵何注据
戊寅叔孫豹及諸侯之大夫及陳袁僑盟不舉會與
地疏(注解云在襄三年夏也彼經不言陳袁僑來盟于會盟于雞澤與此異故難之)師在召
陵也注時喜得屈完來服于陘即退次召陵與之盟
故言盟于師盟于召陵師在召陵則曷爲再言盟注
据齊侯使國佐如師己酉及國佐盟于袁婁俱從地
不再言盟疏(注解云在成二年秋言俱從地者謂國佐從晉于袁婁也)喜服楚也
注孔子曰書之重辭之復嗚呼不可不察其中必有
美者焉音義(重直用反又直容反復扶又反年未乃復同又音福)疏(注孔子曰至美者焉)
(解云春秋說文)何言乎喜服楚注据服蔡無喜文疏(注解云即上侵)
(蔡蔡潰是也)楚有王者則後服注桓公行霸至是乃服楚
無王者則先叛注桓公不脩其師先叛盟是也疏(注解)
(云即下經云八月公至自伐楚𫝊云楚已服矣何以致伐楚叛盟也彼注云爲桓公不脩其師而執濤塗)
(故也者是)夷狄也而亟病中國注數侵滅中國音義(亟去冀反)
(數音朔)疏(注解云即莊二十八年秋荆伐鄭者是其數侵中國之文其數滅中國者即滅鄧穀之屬)
(是也而經不書者後治夷狄故也)南夷與北狄交注南夷謂楚滅鄧
穀伐蔡鄭北狄謂狄滅邢衞至于温交亂中國疏(注解)
(云楚滅鄧穀不書而此言者正以上桓七年夏穀伯綏來朝鄧侯吾離來朝𫝊云皆何以名失地之君也)
(故知之伐蔡鄭者謂蔡鄭服從楚即上經齊侯侵蔡蔡潰遂伐楚者蓋是蔡爲楚之屬矣其鄭爲楚屬者)
(蓋見莊十五年鄭人侵宋十六年夏宋人齊人衞人伐鄭之文也何者莊十五年時正是桓公爲霸宋爲)
(齊屬而鄭侵之豈不從楚故也莊十六年齊人助宋伐之豈不怒乎其從楚而侵宋也蓋于時鄭人又服)
(于齊是以十六年秋荆伐鄭故此作注云蔡鄭矣狄滅邢衞在閔元年二年狄滅温在僖十年温言至于)
(者以其在後故言至于僖十年又滅温也或者温是圻内之國去京師近故言至于矣)中國不
絶若綫注綫縫帛縷以喻微也音義(綫思賤反)桓公救中
國注存邢衞是也而攘夷狄注攘却也北伐山戎是
也音義(攘如羊反却也)卒帖荆注卒盡也帖服也荆楚也音
義(帖他協反一本作貼服也劉兆同廣雅云静也玉篇又丁簟反一本作拈或音章貶反)以此
爲王者之事也注言桓公先治其國以及諸夏治諸
夏以及夷狄如王者爲之故云爾其言來何注据陳
袁僑如會不言來與桓爲主也注以從内文知與桓
公爲天下霸主前此者有事矣注謂城邢衞是也疏
(注解云即上元年夏六月齊師宋師曹師城邢二年春王正月城楚邱孰城城衞也是)後此者
有事矣注謂城緣陵是也疏(注解云即下十四年春諸侯城緣陵是也)則
曷爲獨於此焉與桓公爲主序績也注序次也績功
也累次桓公之功德莫大於服楚明德及強夷最爲
盛
齊人執陳袁濤塗音義(濤徒刀反)
𫝊濤塗之罪何辟軍之道也其辟軍之道奈何濤塗
謂桓公曰君既服南夷矣何不還師濱海而東服東
夷且歸注濱涯也順海涯而東也東夷吳也從召陵
東歸不經陳而趨近海道多廣澤水草軍所便也音
義(辟匹亦反又音避下同濱音賓涯五佳反近附近之近便婢面反)疏(注趨近海道解云趨猶鄉)
(也謂鄉近海之道也)桓公曰諾於是還師濱海而東大䧟于沛
澤之中注草棘曰沛漸洳曰澤音義(沛音貝又普貝反漸子廉反洳)
(人庶反)疏(注草棘至曰澤解云爾雅無文也)顧而執濤塗注時濤塗與
桓公俱行執者曷爲或稱侯疏(解云即下二十八年晉侯執曹伯畀宋人)
(成十五年晉侯執曹伯歸之于京師之屬是也)或稱人稱侯而執者伯討也
注言有罪方伯所宜討稱人而執者非伯討也此執
有罪何以不得爲伯討古者周公東征則西國怨西
征則東國怨注此道黜陟之時也詩云周公東征四
國是皇疏(注此道至時也解云正以諸典不見周公西討之文故也)桓公假途于
陳而伐楚則陳人不欲其反由己者師不正故也注
故令濤塗有此言音義(令力呈反)不脩其師而執濤塗古
人之討則不然也注以己所招而反執人古人所不
爲也凡書執者惡其專執疏(注解云言雖有罪方伯所宜討要須白天子乃)
(可執之)
秋及江人黃人伐陳疏(解云内之微者矣)
八月公至自伐楚注爲桓公不脩其師而執濤塗故也
月者凡公出滿三時月危公之久疏(注凡公至之久解云即此僖公春去)
(秋乃還而云八月公至自伐楚又襄二十八年冬公如楚二十九年夏五月公至自楚之屬皆是危而久之久)
(字亦有作之字者案莊五年冬公會齊人已下伐衛至六年秋公至自伐衞兵歴四時而不月者彼注云久不)
(月者不與伐天子也故不爲危錄之者是)
𫝊楚已服矣何以致伐疏(解云莊六年𫝊云得意致會不得意致伐今此楚已)
(服而致伐故難之)楚叛盟也
葬許繆公注得卒葬於所𫝊聞世者許大小次曹故卒
少在曹後音義(𫝊大專反)疏(注解云所𫝊聞之世微國卒葬例不錄之今許得書葬故須注)
(解也何者正以曹許雖非大國亦非微故得錄見也知許大小次曹後者案僖五年夏公及齊侯宋公陳侯衞)
(侯鄭伯許男曹伯會王世子于首戴許在曹上者正是會盟之序皆是主會次之非孔子之意未必得其正故)
(何氏不以爲妨矣若然案昭十二年𫝊云春秋之信史也其序則齊桓晉文彼注云唯齊桓晉文會能以德優)
(劣國大小相次序𫝊文云其會則主會者爲之也彼注云非齊桓晉文則如主會者爲之雖優劣大小相越不)
(改更信史也又云其辭則邱有罪馬爾彼注云邱孔子名其貶絶譏刺之辭有所失者是邱之罪然則首戴之)
(會正是齊桓爲伯之時而云許在曹上皆是主會者次之未必得其正者案下五年之會注云世子所以會者)
(時桓公德衰諸侯背叛故上假王世子示以公義然則桓公德衰故曹在許下仍自不妨小于曹則知昭十二)
(年𫝊云其序則齊桓晉文者据其盛時大判言耳)
冬十有二月公孫慈帥師會齊人宋人衞人鄭人許人
曹人侵陳注月者刺桓公不脩其師因見患誑不内自
責乃復加人以罪音義(慈左氏作兹誑九况反)疏(注解云正以侵伐例時今此書)
(月故須注解也言因見患誑者言因是不脩其師之故而爲陳之所苦患遂爲所調誑矣)
五年春晉侯殺其世子申生
𫝊曷爲直稱晉侯以殺注据鄭殺其大夫申侯稱國
也續問以殺者問殺所稱例爾非謂晉侯不當稱國
爵也疏(注据鄭至例爾解云即下七年夏鄭殺其大夫申侯是也○非謂至爵也解云若直問曷)
(爲直稱晉侯即嫌時不合稱晉侯𫝊須云以殺明其但怪何故稱晉侯以殺耳)殺世子母弟
直稱君者甚之也注甚之者甚惡殺親親也春秋公
子貫於先君唯世子與母弟以今君錄親親也今舍
國體直稱君知以親親責之音義(舍音捨)疏(注今舍國體解云謂)
(不直言晉殺申生也)
把伯姬來朝其子
𫝊其言來朝其子何注据微者不當書朝連來者内
辭也與其子來者問爲直來乎爲下朝出音義(爲下于僞)
(反)疏(注据微至書朝解云即隱十一年𫝊云諸侯來曰朝大夫來曰聘是也○連來至朝出解云直)
(來者即莊二十七年冬把伯姬來𫝊云其言來何直來曰來注云直來無事而來是也今此𫝊又何故不)
(云其言朝其子何而連來問之者欲問伯姬來者爲是無事而來爲是有事言來者爲是朝其子而出之)
内辭也與其子俱來朝也注因其與子俱來禮外孫
初冠有朝外祖之道故使若來朝其子以殺直來之
恥所以辟教戒之不明也微無君命言朝者明非實
音義(冠古亂反)疏(注禮外至之道解云正以士冠禮冠訖見于母見于兄弟入見于姑姊乃易服)
(玄冠玄端爵韠奠摯見于君遂以摯見于鄉大夫鄉先生鄭氏云易服不朝服者非朝事也摯雉也鄉先)
(生鄉中老人爲卿大夫致仕者然先生猶尚見之况其外祖乎故言外孫初冠有朝外祖之道○微無至)
(非實解云正見桓九年曹伯使其世子射姑來朝彼言使來朝則有君命今既是微人復不言使而經書)
(來朝明其非實也)
夏公孫慈如牟音義(牟莫侯反)
公及齊侯宋公陳侯衞侯鄭伯許男曹伯會王世子于
首戴音義(首戴左氏作首止)
𫝊曷爲殊會王世子注据宰周公不殊别也音義(别彼)
(列反)疏(注解云即僖九年公會宰周公齊侯宋子已下于葵邱是也)世子貴也世子
猶世世子也注解貴意也言當世父位儲君副主不
可以諸侯會之爲文故殊之使若諸侯爲世子所會
也自王者言之以屈遠世子在三公下禮喪服斬衰
曰公上大夫之衆臣是也自諸侯言之世子尊於三
公此禮之威儀各有所施言及者因其文可得見汲
汲也世子所以會者時桓公德衰諸侯背叛故上假
王世子示以公義疏(注使若諸至會也解云使若世子爲會主致諸侯於此而會之)
(故言使若諸侯爲世子所會也○自王至是也解云何氏引喪服者欲言三公臣有爲之斬衰世子則無)
(是卑於三公之義○自諸至所施解云即殊與不殊是也何者世子於諸侯將有君臣之義故也○言及)
(至汲也解云及汲汲之文故隱元年𫝊云及猶汲汲及我欲之然則此言及者因會王世子之經得見魯)
(侯汲汲于齊桓矣○時桓至公義解云即上四年𫝊文桓公不脩其師楚叛盟下文鄭伯逃歸不盟九年)
(葵邱之盟書日以見危之屬皆是也)
秋八月諸侯盟于首戴
𫝊諸侯何以不序注据上會序一事而再見者前目
而後凡也注省文從可知間無事不省諸侯會盟一
事不舉重者時世子不與盟音義(見賢徧反省所景反與音預)疏
(注間無至諸侯解云昭十三年秋公會劉子晉侯已下于平邱八月甲戌同盟于平邱然則彼經以其間)
(無事不重言諸侯今重言諸侯盟于首戴故解之○會盟至與盟解云文十四年公會宋公陳侯衛侯已)
(下同盟于新城然則彼是會盟一事舉盟以爲重不言會于某今此會盟竝舉故湏解之也言時世子不)
(與盟者若不言諸侯則恐世子亦與之盟故須言諸侯盟于首戴則世子不與可知)
鄭伯逃歸不盟
𫝊其言逃歸不盟者何注据上言諸侯鄭伯在其中
弟子疑故執不知問疏(注解云亦有無据字者非正夲)不可使盟也
注時鄭伯内欲與楚外依古不盟爲解安居會上不
肯從桓公盟故後言不盟音義(解古賣反)疏(注解云知古不盟者正見)
(桓三年夏齊侯衛侯胥命于蒲傳云胥命者何相命也何言乎相命近正也此其爲近正奈何古者不盟)
(結言而退是也)不可使盟則其言逃歸何注据後言不盟居
會上辭魯子曰蓋不以寡犯衆也注諸侯以義相約
而鄭伯懷二心依古不肯盟故言逃歸所以抑一人
之惡申衆人之善故云爾
楚人滅弦弦子奔黃
九月戊申朔日有食之注此象齊桓德衰是後楚遂背
叛狄伐晉滅温晉里克比弑其二君音義(弑申志反)疏(注楚遂背)
(叛解云即下六年秋楚人圍許之屬是也○狄伐晉滅温解云即下八年夏狄伐晉十年春狄滅温之屬是也)
(○晉里克比弑其二君解云即下九年晉里克弑其君之子奚齊十年春晉里克弑其君卓子是也)
冬晉人執虞公
𫝊虞已滅矣其言執之何注据滅言以歸上𫝊云四
年反取虞知去滅變以歸言執音義(去起呂反下同)疏(注据滅言)
(以歸解云即定六年鄭游遫帥師滅許以許男斯歸之屬是也○上𫝊至取虞解云在上二年○知去至)
(言執解云注言此者欲解𫝊家得知虞已滅矣之義耳)不與滅也曷爲不與滅
滅者亡國之善辭也注言滅者王者起當存之故爲
善辭滅者上下之同力者也注言滅者臣子與君戮
力一心共死之辭也不但去滅復去以歸言執者明
虞公滅人以自亡當絶不得責不死位也晉稱人者
本滅而執之不以王法執治之故從執無罪辭也虞
稱公者奪正爵起從滅也不從滅例月者略之音義
(戮音六又作勠力彫反)
六年春王正月
夏公會齊侯宋公陳侯衞侯曹伯伐鄭圍新城
𫝊邑不言圍此其言圍何彊也注惡桓公行霸彊而
無義也鄭背叛本由桓公過陳不以道理當先脩文
德以來之而便伐之彊非所以附疏音義(彊其良反)
秋楚人圍許諸侯遂救許
冬公至自伐鄭注事遷於救許以伐鄭致者舉不得意
疏(注解云莊六年𫝊云得意致會不得意致伐今此以伐致故云舉不得意然伐鄭救許皆不得意故以伐)
(致或者但伐鄭不得意兵將復用於鄭故舉其不得意者言之即下七年春齊人伐鄭是也)
七年春齊人伐鄭
夏小邾婁子來朝注至是所以進稱爵者時附從霸者
朝天子旁朝罷行進齊桓公白天子進之固因其得禮
著其能以爵通疏(注至是至爵者解云如此注者欲決莊五年秋倪黎來來朝之文○時附)
(至爵通解云正以得進而稱爵故如此解小邾婁子朝天子不書者例所不錄也今朝魯而謂之旁朝者正以)
(諸侯之法五年一朝天子但是常事故不書之欲對朝王爲正朝故謂之旁朝案隱十一年滕侯薛侯來朝皆)
(以其來朝新王故進稱侯今此知不由朝新王而得進者正以僖公非受命之王故也)
鄭殺其大夫申侯
𫝊其稱國以殺何注据晉侯殺其世子申生稱侯疏
(注解云在上五年春)稱國以殺者君殺大夫之辭也注諸侯國
體以大夫爲股肱士民爲肌膚故以國體錄
秋七月公會齊侯宋公陳世子𣢾鄭世子華盟于寗母
音義(𣢾苦管反毋音無或音某)
曹伯般卒
公子友如齊
冬葬曹昭公
春秋公羊傳注疏卷十
春秋公羊傳卷十考證
齊師宋師曹師次于聶北救邢𫝊不及事也○程子曰
齊未嘗興大衆此稱師責其衆可救而徒次以爲聲
援致邢之不保其國也
𫝊實與而文不與○(臣照)按春秋筆則筆削則削褒貶
皆文也有其實則有其文安得實與而文不與乎春
秋除文之外又何所有文既不與所爲實與者于何
見之
邢遷于陳儀傳注在德不在險其後爲衞所滅○(臣浩)
按或疑在德不在險句與其後爲衞所滅句意不相
承似有脱誤非也注前言邢畏狄兵更欲依險阻矣
此言邢恃陳儀險阻而不務德所以爲衞所滅也但
陳儀險阻之狀書傳無文何氏以邢自欲遷遂意度
爲依險阻耳又以二十五年爲衞所滅則爲恃險之
說以解之皆無所據
齊師宋師曹師城邢傳注則知桓公宿留城之疏宿音
湏就反留音盧胄反○(臣浩)按宿留二字他書未見
想亦漢時方言也
楚人伐鄭注楚稱人者爲僖公諱○(臣召南)按公羊家
以稱楚人自此始創爲僖公娶楚女之說其實莊二
十三年經書荆人來聘矣荆楚異名而同稱即州國
之說皆臆斷耳
城楚邱𫝊諸侯之義不得專封○萬斯大學春秋隨筆
曰齊桓公存三亡國謂邢也衛也杞也然夷儀固邢
地楚邱固衞地緣陵固杞邑也皆實未亡𫝊謂之存
亡國者以其瀕于危亡賴桓公復安也先儒多以專
封病桓夫謂之封者若周初之封建也三國爵未絶
地尚存伯主以救患分□之義城之而議其專封爲
善者懼矣盍亦考當年事實乎
虞師晉師滅夏陽𫝊虞公抱寳牽馬而至注晉至此乃
見者著晉楚俱大國後治同姓也○(臣召南)按何休
之說曲甚矣春秋隨事而書何論先後何論同姓異
姓劉敞曰不知春秋之作小國先治耶大國先治耶
若小國先治齊宋秦晉俱當後見也若大國先治把
莒陳蔡俱當後見也今一後一先知其妄亂都非統
理又哀公元年隨侯見經不知大國耶小國耶同姓
耶異姓耶此論甚確即如隱公元年首序邾儀父鄭
伯又何說也
齊侯宋公江人黃人盟于貫澤傳大國言齊宋遠國言
江黃則以其餘爲莫敢不至也注晉大于宋不序晉
而序宋者時實晉楚之君不至○(臣召南)按𫝊既失
實注又曲解其實貫澤之盟經書四國則四國在會
耳
徐人取舒𫝊其言取之何易也○劉敞曰若實滅國豈
得言取若以無傋之故變滅言取是輕滅國之科同
於取邑春秋豈爲是乎
公子友如齊莅盟𫝊莅盟者何往盟乎彼也注春秋王
魯故言莅以見王義使若王者遣使臨諸侯盟○(臣)
(召南)按莅盟對來盟不過内外異文𫝊以往盟乎彼
解莅盟以來盟乎我解來盟明白平直如此何休之
說不亦誣乎
楚屈完來盟于師盟于召陵傳尊屈完也曷爲尊屈完
以當桓公也○(臣浩)按楚之大夫見經自屈完始𫝊
謂尊屈完以當齊桓殊乖經義按陸淳微旨曰楚南
方強國未嘗與中國爲會屈完之佐楚子而能從善
服義得爲臣之道故聖人特書族以褒之此論較正
𫝊師在召陵則曷爲再言盟注据齊侯使國佐如師己
酉及國佐盟于袁婁俱從地不再言盟○(臣召南)按
何注据袁婁甚精召陵之役齊兵未深入而楚人已
服故書來盟袁婁之役晉兵大勝齊人畏而賂之晉
受賂而利于盟故書及國佐盟春秋之謹嚴如此但
𫝊言師在召陵非也上文書伐楚次于陘則師在陘
也屈完來盟于師來就陘也盟于召陵齊桓待楚以
禮退至召陵與屈完盟也左傳曰師進次于陘又曰
師退次于召陵祗進退二字齊桓行兵服楚次第俱
明何氏用左傳以解師在召陵是也
葬許繆公注疏春秋之信史也其序則齊桓晉文○(臣)
(浩)按此据昭十二年傳不据孟子監本作其事則齊
桓晉文誤也今改正
公及齊侯宋公陳侯衞侯鄭伯許男曹伯會王世子于
首戴𫝊注時桓公德衰諸侯背叛故上假王世子示
以公義○(臣召南)按齊桓伯功首止爲最以尊周室
以定諸君此極盛之舉也何休德衰云云近于穿鑿
按漢書五行志載是年日食董仲舒劉向以爲先是
齊桓行伯江黃自至南服強楚其後不内自正而外
執陳大夫則陳楚不附鄭伯逃盟諸侯將不從桓政
故天見戒是公羊家舊有是說然而未可信也
晉人執虞公注虞稱公者奪正爵起從滅也○劉敞曰
注非也春秋奪者降爵云乎豈曰增爵云乎(臣浩)按
虞號正爵是公何氏未深考耳
春秋公羊傳卷十考證
