御製讀公羊
公羊於𨼆公之何以不言即位也曰成公意也既又申
其義曰立適以長不以賢立子以貴不以長夫成公意
是矣而以長不以賢以貴不以長之說實甚謬盖以貴
不以長或者祛諸孽覬覦之心猶託於各安其分之義
至於以長不以賢則均貴也均貴則擇賢棄不肖有何
不可而亦必為之防微杜漸曰以長不以賢乎且啓賢
而賤辛貴而不肖立辛而商以亡是非萬世之炯鑒乎
余以為棄辛之貴而立啓之賤猶不至於屋商之社夫
商之宗祀不絶與棄貴而立賤其是非輕重必有能辨
之者知此則公羊之說之謬不亦章章明甚哉而劉頌
引其言以為事情之不可易者識見庸愚固不屑再闢
矣且以天下與人易為天下得人難堯舜禹𫝊子之事
韓愈論之詳矣夫與賢之說後世固不可行顧於諸子
中獨不可擇賢而與之必拘以長以貴之小節而不為
天下萬民擇賢君而立之是直以祖宗社稷為輕而以
已妻媵娣為重千金之家有所不可而况天下萬民之
大乎或曰後世嬖幸妾而立少子以致敗國亡家者亦
有之矣不若守公羊之言為無患雖然嬖幸而立少十
未必有其一二不擇賢而守分將十必居其十審是言
則公羊之說為宜從乎為不宜從乎
御製讀公羊
余讀公羊至許世子止之事不禁廢書而歎曰嗟乎迂
儒失聖人之旨逞強辭之奪而後世方稱其鼎足邱明
獨能傳說不亦師心刺謬乎夫許世子之事左傳𨼆躍
其言而糓梁則不過曰即止自責而責之而已耳至夫
子高則直引樂正子春之事以證之一則曰聽止也再
則曰赦止也且人子之視疾或一藥而愈或數藥而愈
或數藥而竟不愈或一藥而竟不愈者有之矣即子春
之親豈能常存於世其非進藥而不愈者乎則是千萬
世之人盡不能免止之罪抑亦盡將得止之赦也夫逆
天之誅聖人何忍慢以罪人而又慢以赦人也止之進
藥必有不敬誤投之咎非啻不盡不嘗而已然其心終
無他故其罪止於是而蘇轍胡寅之流方且祖其說演
義游辭失之愈遠矣
春秋公羊傳注疏春秋類
目錄
春秋公羊傳序
春秋公羊傳原目
卷一
隱公(起元年盡元年)
卷二
隱公(起二年盡四年)
卷三
隱公(起五年盡十一年)
卷四
桓公(起元年盡六年)
卷五
桓公(起七年盡十八年)
卷六
莊公(起元年盡七年)
卷七
莊公(起八年盡十七年)
卷八
莊公(起十八年盡二十七年)
卷九
莊公(起二十八年盡三十二年)
閔公(起元年盡二年)
卷十
僖公(起元年盡七年)
卷十一
僖公(起八年盡二十一年)
卷十二
僖公(起二十二年盡三十三年)
卷十三
文公(起元年盡九年)
卷十四
文公(起十年盡十八年)
卷十五
宣公(起元年盡九年)
卷十六
宣公(起十年盡十八年)
卷十七
成公(起元年盡十年)
卷十八
咸公(起十一年盡十八年)
卷十九
襄公(起元年盡十一年)
卷二十
襄公(起十二年盡二十四年)
卷二十一
襄公(起二十五年盡三十一年)
卷二十二
昭公(起元年盡十二年)
卷二十三
昭公(起十三年盡二十二年)
卷二十四
昭公(起二十三年盡三十二年)
卷二十五
定公(起元年盡五年)
卷二十六
定公(起六年盡十五年)
卷二十七
哀公(起元年盡十年)
卷二十八
哀公(起十一年盡十四年)
(臣)等謹案春秋公羊𫝊注疏二十八卷漢公羊夀𫝊何休解
詁唐徐彦疏考漢書藝文志公羊𫝊十一卷班固自注曰
公羊子齊人(案漢藝文志不題顔師古名者皆固之自注)顔師古
注曰名高(案此據春秋說題詞之文見徐彦疏所引)徐彦疏引戴
宏序曰子夏𫝊與公羊高高𫝊與其子平平
𫝊與其子地地𫝊與其子敢敢𫝊與其子夀
至漢景帝時夀乃與齊人胡母子都著于竹
帛何休之注亦同(休說見𨼆公二年紀子伯莒子盟于密條下)今
觀𫝊中有子沈子曰子司馬子曰子女子曰
子北宫子曰又有高子曰魯子曰蓋皆𫝊授
之經師不盡出于公羊子定公元年𫝊正棺
于兩楹之間二句榖梁𫝊引之直稱沈子不
稱公羊是併其不著姓氏者亦不盡出公羊
子且併有子公羊子曰尤不出于高之明證
知𫝊確為夀撰而胡母子都助成之舊本首
署高名蓋未審也又羅壁識遺稱公羊榖梁
自高赤作𫝊外更不見有此姓萬見春謂皆
姜字切韻脚疑為姜姓假托按鄒為邾婁披
為勃鞮木為彌牟殖為舌職記載音訛經典
原有是事至弟子記其先師子孫述其祖父
必不至竟迷本字别用合聲璧之所言殊為
好異至程端學春秋本義竟指高為漢初人
則講學者臆斷之詞更不足與辨矣三𫝊與
經文漢志皆各為卷帙以左傳附經始于杜
預公羊𫝊附經則不知始自何人觀何休解
詁但釋𫝊而不釋經與杜異例知漢末猶自
别行今所𫝊蔡邕石經殘字公羊𫝊亦無經
文足以互證今本以𫝊附經或徐彦作疏之
時所合併歟彦疏文獻通考作三十卷今本
乃止二十八卷或彦本以經文併為二卷别
冠于前後人又散入𫝊中故少此二卷亦未
可知也彦疏唐志不載崇文總目始著錄稱
不著撰人名氏或云徐彦董逌廣川藏書志
亦稱世𫝊徐彦不知時代意其在貞元長慶
之後考疏中邲之戰一條猶及見孫炎爾雅
注完本知在宋已前又葬桓王一條全襲用
楊士勛榖梁𫝊疏知在貞觀以後中多自設
問答文繁語複與邱光庭兼明書相近亦唐
末之文體董逌所云不為無理故今從逌之
說定為唐人焉乾隆四十一年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
春秋公羊傳序
漢何休撰唐陸德明音義
漢司空掾任城樊何休序音義(掾弋絹反)疏(解云漢者巴漢之間)
(地名也於秦二世元年諸侯叛秦沛人共立劉季以為沛公二年八月沛公入秦秦相趙高殺二世)
(立二世兄子子嬰冬十月為漢元年子嬰降其年春正月項羽尊楚懷王以為義帝其年二月項羽)
(自立為西楚霸王分天下為十八國更立沛公為漢王王巴漢之間四十一縣都於南鄭至漢王五)
(年冬十二月乃破項羽軍斬之六年正月乃稱皇帝遂取漢為天下號若夏殷周既克天下乃取本)
(受命之地為天下號云司空者漢三公官名也掾者即其下屬官也若今之三府掾是也任城者郡)
(名樊者縣名姓何名休字邵公其本傳云休為人質朴訥口而雅有心思精研六經世儒無及者大)
(傅陳蕃辟之與參政事蕃敗休坐廢錮乃作春秋公羊解詁覃思不闚門十有七年是也序者舒也)
(叙也舒展己意以次叙經傳之義述已作注之意故謂之序也)
昔者孔子有云疏(解云昔者古也前也故孝經云昔者明王鄭注云昔古也檀弓上篇)
(云予疇昔夜夢注云昔猶前也然則若對後言之即言前若對今言之即言古何氏言前古孔子有云云)
(言也)吾志在春秋行在孝經疏(解云案孝經鉤命決云孔子在庶德無所施功)
(無所就志在春秋行在孝經是也所以春秋言志在孝經言行在春秋者賞善罰惡之書見善能賞見惡)
(能罰乃是王侯之事非孔子所能行故但言志在而已孝經者尊祖愛親勸子事父勸臣事君理關貴賤)
(臣子所宜行故曰行在孝經也)此二學者聖人之極致疏(解云二學者春秋孝)
(經也極者盡也致之言至也言聖人作此二經之時盡已至誠而作之故曰聖人之極致也)治世
之要務也音義(治直吏反)疏(解云凡諸經義等皆治世所須但此經或是懲惡勸善或)
(是尊祖愛親有國家者最所急行故云治世之要務也言治世之精要急務矣祭統云凡治人之道英急)
(於禮禮者謂三王以來也若大道之時禮於忠信為薄正以孔子修春秋祖述堯舜故言此考諸舊本皆)
(作也字又且於理亦宜然若作世字者俗誤已)傳春秋者非一疏(解云孔子至聖却觀)
(無窮知秦無道將必燔書故春秋之說口授子夏度秦至漢乃著竹帛故說題辭云傳我書者公羊高也)
(戴宏序云子夏傳與公羊高高傳與其子平平傳與其子地地傳與其子敢敢傳與其子壽至漢景帝時)
(壽乃共弟子齊人胡毋子都著於竹帛與董仲舒皆見於圖讖是也故大史公云董仲舒廣川人也以治)
(春秋孝景時為博士下帷講誦弟子傳以久次相受業或莫見其面董生相膠西王疾免歸家以修學著)
(書為事終不治産業是也又六藝論云治公羊者胡毋生董仲舒董仲舒弟子嬴公嬴公弟子眭孟眭孟)
(弟子莊彭祖及顔安樂安樂弟子隂豐劉向王彦故曰傳春秋者非一舊云傳春秋者非一者謂本出孔)
(子而傳五家故曰非一)本據亂而作疏(解云孔子本獲麟之後得端門之命乃作春秋)
(公取十二則天之數是以不得取周公成王之史而取隱公以下故曰據亂而作謂據亂世之史而為春)
(秋也)其中多非常異義可怪之論音義(論盧困反下持論同)疏(解云)
(由亂世之史故有非常異義可怪之事也非常異義者即莊四年齊㐮復九世之讎而滅紀僖二年實與)
(齊桓專封是也此即是非常之異義言異於文武時何者若其常義則諸侯不得擅滅諸侯不得專封故)
(曰非常異義也其可怪之論者即昭三十一年邾婁叔術妻嫂而春秋善之是也)說者疑惑
疏(解云此說者謂胡毋子都董仲舒之後莊彭祖顔安樂之徒見經傳與奪異於常理故致疑惑)至
有倍經任意反傳違戾者疏(解云此倍讀如反背之背非倍畔之倍也言由)
(疑惑之故雖解經之理而反背於經即成二年逄丑父代齊侯當左以免其主春秋不非而說者非之是)
(背經也任意者春秋有三世異辭之言顔安樂以為從襄二十一年之後孔子生訖即為所見之世是任)
(意任意者凡言見者目覩其事心識其理乃可為見故演孔圖云文宣成㐮所聞之世也而顔氏分張一)
(公而使兩屬是其任意也反傳違戾者宣十七年六月癸卯日有食之案隱三年傳云某月某日朔日有)
(食之者食正朔也其或日或不日者或失之前或失之後失之前者朔在前也謂二日乃食失正朔於前)
(是以但書其日而已失之後者朔在後也謂晦日食失正朔於後是以又不書日但書其月而已即莊十)
(八年三月日有食之是也以此言之則日食之道不過晦朔與二日即宣十七年言日不言朔者是二日)
(明矣而顔氏以為十四日日食是反傳違戾也)其勢雖問不得不廣疏(解云言說)
(者疑惑義雖不是但其形勢已然故曰其勢雖復致問不得不廣引外文望成其說故曰不得不廣也一)
(說謂顔莊之徒以說義疑惑未能定其是非致使倍經任意反傳違戾是以何氏觀其形勢故曰其勢維)
(適畏人問難故曰維問遂恐己說窮短不得不廣引外文望成己說故曰不得不廣也維誤為雖耳)是
以講誦師言至於百萬猶有不解疏(解云此師謂胡董之前公羊氏)
(之屬也言由莊顔之徒解義不是致他問難遂爾謬說至於百萬言其言雖多猶有合解而不解者故曰)
(猶有不解矣)時加讓嘲辭音義(嘲陟交反)疏(解云顔安樂等解此公羊苟取頑曹)
(之語不顧理之是非若世人云雨雪其䨦臣助君虐之類是也)援引他經失其句讀
疏(解云三傳之理不同多矣羣經之義隨經自合而顔氏之徒既解公羊乃取他經為義猶賊黨入門)
(主人錯亂故曰失其句讀)以無為有疏(解云公羊經傳本無以周王為天囚之義而公羊說)
(及莊顔之徒以周王為天囚故曰以無為有也)甚可閔笑者疏(解云欲存公羊者閔其愚)
(闇欲毁公羊者笑其謬妄也)不可勝記也疏(解云言其可閔笑處多不可勝負不可具)
(記也)是以治古學貴文章者謂之俗儒疏(解云左氏先著竹帛故漢)
(時謂之古學公羊漢世乃興故謂之今學是以許慎作五經異義云古者春秋左氏說今者春秋公羊說)
(是也治古學者即鄭衆賈逵之徒貴文章矣謂之俗儒者即繁露云能通一經曰儒生博覽羣書號曰洪)
(儒則言乖典籍辭理失所名之為俗教授於世謂之儒鄭賈之徒謂公羊雖可教授於世而辭理失所矣)
至使賈逵緣隙奮筆以為公羊可奪左氏可興疏(解云)
(賈逵者即漢章帝時衛士令也言緣隙奮筆者莊顔之徒說義不足故使賈逵得緣其隙漏奮筆而奪之)
(遂作長義四十一條云公羊理短左氏理長意望奪去公羊而興左氏矣鄭衆亦作長義十九條十七事)
(專論公羊之短左氏之長在賈逵之前何氏所以不言之者正以鄭衆雖扶左氏而毁公羊但不與讖合)
(帝王不信毁公羊處少興左氏不強故不言之豈如賈逵作長義四十一條奏御于帝帝用嘉之乃知古)
(之為真也賜布及衣將欲存立但未及而崩耳然則賈逵幾廢公羊故特言之)恨先師觀聽
不決多隨二創疏(解云此先師戴宏等也凡論義之法先觀前人之理聽其辭之曲直)
(然後以正義決之今戴宏作解疑論而難左氏不得左氏之理不能以正義決之故云觀聽不決多隨二)
(創者上文云至有背經任意反傳違戾者與公羊為一創又云援引他經失其句讀者又與公羊為一創)
(今戴宏作解疑論多隨此二事故曰多隨二創也而舊云公羊先師說公羊義不著反與公羊為一創賈)
(逵緣隙奮筆奪之與公羊為二創非也)此世之餘事疏(解云何氏言先師解義雖曰不)
(是但有已在公羊必存故曰此世之餘事餘末也言戴氏專慮公羊未申此正是世之末事猶天下閑事)
(也舊云何氏云前世之師說此公羊不得聖人之本旨而猶在世之末說故曰世之餘事也)斯豈
非守文持論敗績失據之過哉疏(解云守文者守公羊之文持論者執)
(持公羊之文以論左氏即戴宏解疑論之流矣敗績者争義似戰陳故以敗績言之失据者凡戰陳之法)
(必先據其險勢以自固若失所據即不免敗績若似公羊先師欲持公羊以論左氏不閑公羊左氏之義)
(反為所窮已業破散是失所依据故以喻焉)余竊悲之久矣疏(解云何邵公精學十)
(五年專以公羊為已業見公羊先師失据敗績為他左氏先師所窮但在室悲之而已故謂之竊悲非一)
(朝一夕故謂之久後拜為議郎一舉而起陵羣儒之上已業得申乃得公然歎息)往者略依
胡毋生條例多得其正音義(毋音無)疏(解云胡毋生夲雖以公羊經傳)
(傳授董氏猶自别作條例故何氏取之以通公羊也雖取以通傳意猶謙未敢言已盡得胡毋之旨故言)
(略依而已何氏本者作墨守以距敵長義以強義為廢疾以難榖梁造膏盲以短左氏盖在注傳之前猶)
(鄭君先作六藝論訖然後注書故云往者也何氏謙不言盡得其正故言多爾)故遂隱括使
就繩墨焉音義(括古奪反結也)疏(解云隱謂隱審括謂檢括繩墨猶規矩也何氏言已)
(隱審檢括公羊使就規矩也然則何氏最存公羊也而讖記不見者書不盡言故也而舊云善射者隱括)
(令審射必能中何氏自言已隱括公羊能中其義也凡木受繩墨其直必矣何氏自言規矩公羊令歸正)
(路矣)
春秋公羊傳序
春秋公羊傳序考證
序疏○(臣照)按唐志惟載春秋正義三十六卷孔穎達
等撰又楊士勛榖梁傳疏十二卷而公羊疏不言撰
人是以宋刻十三經疏惟公羊不書撰疏名氏歴代
相沿至今今攷唐志固不言撰疏人名氏宋志則既
以公羊疏三十卷與孔穎達左傳正義楊士勛榖梁
疏並列矣又云徐彦公羊疏三十卷不知同乎異乎
抑共此一書特前後重見以傳疑乎馬端臨文獻通
考謂崇文總目不著撰人名氏而王應麟小學紺珠
直謂公羊疏徐彦撰倘卽宋史所據乎抑别有攷也
(臣宗楷)按志言三十卷而今世所傳止二十八卷竊
疑何休序文當自為卷首僖十六年春王正月陸德
明釋文云本或從此下别為卷後人以僖卷大輒分
之爾則三十卷之謂也今仍舊貫而識其說于此
疏二年八月沛公入秦○(臣召南)按二年八月應作三
年八月漢書高祖紀可考也又疏云六年正月乃稱
皇帝遂取漢為天下號應作其年二月漢書高祖以
五年十二月斬項羽卽以春二月甲午即皇帝位于
汜水之陽安得云六年正月乎舊本並同未敢遽改
序傳春秋者非一疏故春秋之說口授子夏○監本誤
作子貢今改正
又疏眭孟弟子莊彭祖及嚴安樂○(臣照)按莊彭祖
即嚴彭祖後漢以明帝諱莊為嚴如莊忌莊助皆改
稱嚴忌嚴助是也
又疏安樂弟子陰豐劉向王彦○(臣召南)按陰豐當
作泠豐前書儒林傳顔安樂授淮陽泠豐及淄川任
公由是顔家有泠任之學是也又按劉向始學公羊
後受榖梁又按前書無王彦而有王亥卽與尹更始
劉向周慶丁姓同以榖梁議石渠者後書賈逵兼通
榖梁五家之說注云五家尹更始等又作王彦未知
孰是
往者略依胡毋生條例多得其正疏何氏本者作墨守
以距敵○(臣浩)按本者二字理不可通者字疑當作
著字與下句連讀墨守長義廢疾膏肓四書名
春秋公羊傳序考證
春秋公羊傳原目
春秋公羊經傳解詁隠公第一音義(解詁佳買反下音古訓也)何
休學音義(學者言為此經之學即注述之意)疏(解云案舊題云春秋隱公經傳解詁第一)
(公羊何氏題云春秋者一部之總名隱公者魯侯之諡號經傳者雜縟之稱解詁者何所自目第一者無)
(先之辭公羊者傳之别名何氏者邵公之姓也今定本則升公羊字在經傳上退隱公字在解詁之下未)
(知自誰始也又云何休學今案博物志曰何休注公羊云何休學有不解者或答曰休謙辭受學於師乃)
(宣此義不出於己此言為允是其義也○問曰左氏以為魯哀十一年夫子自衛反魯十二年告老遂作)
(春秋至十四年經成不審公羊之義孔子早晚作春秋乎答曰公羊以為哀公十四年獲麟之後得端門)
(之命乃作春秋至九月而止筆春秋說具有其文○問曰若公羊之義以獲麟之後乃作春秋何故太史)
(公遭李陵之禍幽于縲紲乃喟然而歎曰是余罪也夫昔西伯拘羑里演易孔子厄陳蔡作春秋屈原放)
(逐著離騷左丘明失明厥有國語孫子臏脚而論兵法此人皆意有所鬱結不得通其道也故自黃帝始)
(作其文也案家語孔子厄於陳蔡之時當哀公六年何言十四年乃作乎答曰孔子厄陳蔡之時始有作)
(春秋之意未正作其正作猶在獲麟之後也故家語云晉文之有霸心起于曹衞越王句踐之有霸心起)
(于會稽夫陳蔡之間丘之幸也庸知非激憤厲志始於是乎者是其有意矣○問曰若左氏以為夫子魯)
(哀公十一年自衞反魯至十二年告老見周禮盡在魯魯史法最備故依魯史記修之以為春秋公羊之)
(意据何文作春秋乎答曰案閔因叙云昔孔子受端門之命制春秋之義使子夏等十四人求周史記得)
(百二十國寳書九月經立感精符考異郵說題辭具有其文以此言之夫子修春秋祖述堯舜下包文武)
(又為大漢用之訓世不應專据魯史堪為王者之法也故言据百二十國寳書也周史而言寳書者寳者)
(保也以其可世世傳保以為戒故名寳書也○問曰若然公羊之義据百二十國寳書以作春秋今經止)
(有五十餘國通戎夷宿潞之屬僅有六十何言百二十國乎答曰其初求也實得百二十國史但有極美)
(可以訓世有極惡可以戒俗者取之若不可為法者皆棄而不錄是以止得六十國也○問曰若言据百)
(二十國寳書以為春秋何故春秋說云据周史立新經乎答曰閔因叙云使子夏等十四人求周史記得)
(百二十國寳書以此言之周為天子雖諸侯史記亦得名為周史矣○問曰六藝論云六藝者圖所生也)
(然則春秋者即是六藝也而言依百二十國史以為春秋何答曰元本河出圖洛出書者正欲垂範於世)
(也王者遂依圖書以行其事史官錄其行事以為春秋夫子就史所錄刊而修之云出圖書豈相妨奪也)
(○問曰案三統歷云春為陽中萬物以生秋為陰中萬物以成故名春秋賈服依此以解春秋之義不審)
(何氏何名春秋乎答曰公羊何氏與賈服不異亦以為欲使人君動作不失中也而春秋說云始於春終)
(於秋故曰春秋者道春為生物之始而秋為成物之終故云始於春終於秋故曰春秋也而舊云春秋說)
(云哀十四年春西狩獲麟作春秋九月書成以其春作秋成故云春秋也者非也何者案莊七年經云星)
(霣如雨傳云不修春秋曰雨星不及地尺而復君子修之曰星霣如雨何氏云不修春秋謂史記也古者)
(謂史記為春秋以此言之則孔子未修之時已名春秋何言孔子修之春作秋成乃名春秋乎○問曰春)
(秋据史書而為之史有左右据何史乎答曰六藝論云春秋者國史所記人君動作之事左史所記為春)
(秋右史所記為尚書是以玉藻云動則左史書之言則右史書之鄭注云其書春秋尚書具存者記文先)
(言左史鄭注先言春秋明以左史為春秋矣云云之說左氏首已成解不能復重載夫子所以作春秋者)
(解疑論云聖人不空生受命而制作所以生斯民覺後生也西狩獲麟知天去周赤帝方起麟為周亡之)
(異漢興之瑞故孔子曰我欲託諸空言不如載諸行事又聞端門之命有制作之狀乃遣子夏等求周史)
(記得百二十國寳書修為春秋故孟子云世衰道微邪說暴行有作臣弑其君者有之子弑其父者有之)
(孔子懼作春秋故史記云春秋之中弑君三十六亡國五十二諸侯奔走不得保其社稷者不可勝數故)
(有國者不可以不知春秋為人臣者不可以不知春秋為人君父而不通於春秋之義者必蒙首惡之名)
(為人臣子而不通於春秋之義者必陷篡弑之誅以此言之則孔子見時衰政失恐文武道絶又見麟獲)
(劉氏方興故順天命以制春秋以授之必知孔子制春秋以授漢者案春秋說云伏羲作八卦丘合而演)
(其文瀆而出其神作春秋以改亂制又云丘覽史記援引古圖推集天變為漢帝制法陳叙圖錄又云丘)
(水精治法為赤制功又云黑龍生為赤必告示象使知命又云經十有四年春西狩獲麟赤受命蒼失權)
(周滅火起薪采得麟以此數文言之春秋為漢制明矣○問案莊七年星霣如雨傳云不修春秋曰雨星)
(不及地尺而復君子修之曰星霣如雨又昭十二年齊高偃帥師納北燕伯于陽傳云伯于陽者何公子)
(陽生也子曰我乃知之矣在側者曰子苟知之何以不革曰如爾所不知何春秋之信史也其序則齊桓)
(晉文其會則主會者為之其辭則丘有罪焉爾何故孔子修春秋有改之者何可改而不改者何答曰其)
(不改者勿欲令人妄億措其改者所以為後法故或改或不改示此二義○問曰公羊以魯𨼆公為受命)
(王黜周為二王後案長義云名不正則言不順言不順則事不成今隱公人臣而虛稱以王周天子見在)
(上而黜公侯是非正名而言順也如此何以笑子路率爾何以為忠信何以為事上何以誨人何以為法)
(何以全身如此若為通乎答曰孝經說云孔子曰春秋屬商孝經屬參然則其微似之語獨傳子夏子夏)
(傳與公羊氏五世乃至漢胡毋生董仲舒推演其文然後世人乃聞此言矣孔子卒後三百歲何不全身)
(之有又春秋藉位於魯以託王義隱公之爵不進稱王周王之號不退為公何以為不正名何以為不順)
(言乎又奉天命而制作何不謙讓之有○問曰春秋說云孔子欲作春秋卜得陽豫之卦宋氏云夏殷之)
(卦名也孔子何故不用周易占之乎答曰蓋孔子見西狩獲麟知周將亡又見天命有改制作之意故用)
(夏殷之易矣或言卜則是龜之辭也不從宋氏之說若然應言陽豫之兆何言卦乎蓋龜蓍通名故言卜)
(矣○問曰何氏注春秋始乎隱公則天之數不審孔子何以正于獲麟止筆乎答曰案哀十四年傳云春)
(秋何以始乎隱注云据得麟乃作祖之所逮聞也注云託記高祖以來事可及問聞知者猶曰我但記先)
(人所聞辟制作之害所見異辭所聞異辭所傳聞異辭何以終乎哀十四年彼注云据哀公未終也曰備)
(矣彼注云人道浹王道備必止於麟者欲見撥亂功成於麟猶堯舜之隆鳳凰來儀故麟於周為異春秋)
(記以為瑞明太平以瑞應為效也絶筆於春不書下三時者起木絶火王制作道備當授漢也是也○問)
(曰既言始於隱公則天之數復言三世故發隱公何答曰若論象天數則取十二緣情制服宜為三世故)
(禮為父三年為祖期為高祖曾祖齊衰三月据哀錄隱兼及昭定已與父時事為所見之世文宣成襄王)
(父時事謂之所聞之世也隱桓莊閔僖曾祖高祖時事謂之所傳聞之世也制治亂之法書大夫之卒文)
(有詳略故日月備于隱如是有罪之見錄不日卒于得臣明有過以見罪益師不日著恩遠之辭○問曰)
(鄭氏云九者陽數之極九九八十一是人命終矣故孝經援神契云春秋三世以九九八十一為限然則)
(隱元年盡僖十八年為一世自僖十九年盡襄十二年又為一世自襄十三年盡哀十四年又為一世所)
(以不悉八十一年者見人命參差不可一齊之義又顏安樂以襄二十一年孔子生後即為所見之世顔)
(鄭之說寔亦有途而何氏見何文句要以昭定哀為所見之世文宣成襄為所聞之世隱桓莊閔僖為所)
(傳聞之世乎答曰顏氏以為襄公二十三年邾婁鼻我來奔傳云邾婁無大夫此何以書以近書也又昭)
(公二十七年邾婁快來奔傳云邾婁無大夫此何以書以近書也二文不異同宜一世若分雨屬理似不)
(便又孔子在襄二十一年生從生以後理不得謂之所聞也顏氏之意盡於此矣何氏所以不從之者以)
(為凡言見者目覩其事心識其理乃可以為見孔子始生未能識别寧得謂之所見乎故春秋說云文宣)
(成襄所聞之世不分疏二十一年已後明為一世矣邾婁快邾婁鼻我雖同有以近書之傳一自是治近)
(升平書一自是治近太平書實不相干涉而漫指此文乎鄭氏雖依孝經說文取襄十二年之後為所見)
(之世爾時孔子未生焉得謂之所見乎故不從之○問曰孝經說文實有九九八十一為限之言公羊信)
(緯可得不從乎答曰援神契者自是孝經緯横說義之言更作一理非是正解春秋之物故何氏自依春)
(秋說為正解明矣○問曰左氏出自丘明使題云左氏公羊榖梁出自卜商何故不題曰卜氏傳乎答曰)
(左氏傳者丘明親自執筆為之以說經意其後學者題曰左氏矣且公羊者子夏口授公羊高高五世相)
(授至漢景帝時公羊壽共弟子胡毋生乃著竹帛胡毋生題親師故曰公羊不曰卜氏矣榖梁者亦是著)
(竹帛者題其親師故曰榖梁也○問曰春秋說云春秋設三科九旨其義如何答曰何氏之意以為三科)
(九旨正是一物若總言之謂之三科科者段也若析而言之謂之九旨旨者意也言三箇科段之内有此)
(九種之意故何氏作文諡例云三科九旨者新周故宋以春秋當新王此一科三旨也又云所見異辭所)
(聞異辭所𫝊聞異辭二科六旨也又内其國而外諸夏内諸夏而外夷狄是三科九旨也○問曰案宋氏)
(之注春秋說三科者一曰張三世二曰存三統三曰異外内是三科也九旨者一曰時二曰月三曰日四)
(曰王五曰天王六曰天子七曰譏八曰貶九曰絶時與日月詳略之旨也王與天王天子是錄遠近親疎)
(之旨也譏與貶絶則輕重之旨也如是三科九旨聊不相干何故然乎答曰春秋之内具斯二種理故宋)
(氏又有此說賢者擇之○問曰文諡例云此春秋五始三科九旨七等六輔二類之義以矯枉撥亂為受)
(命品道之端正德之紀也然則三科九旨之義已蒙前說未審五始六輔二類七等之義如何答曰案文)
(諡例下文云五始者元年春王正月公即位是也七等者州國氏人名字子是也六輔者公輔天子卿輔)
(公大夫輔卿士輔大夫京師輔君諸夏輔京師是也二類者人事與災異是也○問曰春秋說云春秋書)
(有七缺七缺之義如何答曰七缺者惠公妃匹不正隱桓之禍生是為夫之道缺也文姜淫而害夫為婦)
(之道缺也大夫無罪而致戮為君之道缺也臣而害上為臣之道缺也僖五年晉侯殺其世子申生襄二)
(十六年宋公殺其世子痤殘虐枉殺其子是為父之道缺也文二年楚世子商臣弑其君髠襄三十年蔡)
(世子般弑其君固是為子之道缺也桓八年正月己卯烝桓十四年八月乙亥嘗僖三十一年夏四月四)
(卜郊不從乃免牲猶三望郊祀不修周公之禮缺是為七缺也矣)
桓公第二
莊公第三
閔公第四
僖公第五
文公第六
宣公第七
成公第八
襄公第九
昭公第十
定公第十一
哀公第十二
春秋公羊傳原目
春秋公羊傳原目考證
春秋公羊經傳解詁隠公第一○(臣召南)按隋志漢諫
議大夫何休撰公羊解詁十一卷而唐志作十三卷
以陸氏釋文証之則本十二卷隋志作十一唐志作
十三皆筆畫之誤耳但今注疏本作二十八卷不知
分自何人
疏据百二十國寳書○劉敞春秋權衡曰公羊所以異
於二傳者大指有三曰据百二十國寶書而作曰新
周故宋以春秋當新王曰張三世吾以為皆非也孔
子本据魯史而作魯史所書有詳有略孔子止考核
是非加褒貶而巳非必有百二十國寶書也
又疏赤受命倉失權○(臣浩)按倉當作蒼漢人之說
以姬姓為木德以漢為火德也
又疏長義云隱公人臣而虚稱以王周天子見在上
而黜公侯是非正名而言順也○(臣召南)按此引賈
逵所作長義据左氏以難公羊者也公羊家妄誕不
經莫如以春秋當新王黜周王魯之說賈逵闢之是
也
又疏復言三世○劉敞曰傳言所見異辭所聞異辭
所傳聞異辭說者乃分裂年歲參差不同無益於經
但便私學而巳舍三世而言春秋豈不明乎
春秋公羊傳原目考證
