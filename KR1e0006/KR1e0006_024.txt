春秋公羊𫝊注疏卷二十四(起昭公二十三年盡三十二年)
漢何休學唐陸德明音義
二十有三年春王正月叔孫舍如晉疏(叔孫舍左氏穀梁作婼字)
癸丑叔鞅卒
晉人執我行人叔孫舍
晉人圍郊
傳郊者何疏(解云欲言外邑文無所繫欲言魯邑而不言伐我故執不知問)天子之
邑也注天子閒田有大夫主之音義(閒音閑)曷為不繫
于周不與伐天子也注與侵柳同義疏(注觧云即宜元年冬晉趙)
(穿帥師侵柳𫝊曰柳者何天子之邑也注云天子閒田也有大夫守之晉與大夫忿爭侵之也曷為不繫)
(于周注云据王師敗績于貿戎繫王不與伐天子也注云絶正其義使若兩國自相伐今此圍郊亦然故)
(曰與侵柳同義然則彼已有傳今復發之者正以侵圍異文故也且若不𤼵𫝊無以知其伐天子)
夏六月蔡侯東國卒于楚注不日者惡背中國而與楚
故略之月者比肸附父仇責之淺也不書葬者簒也簒
不書者以惡朱在三年之内不共悲哀舉錯無度失衆
見簒音義(惡背烏路反下同背音佩共音恭錯七故反)疏(注觧云正以大國之卒例皆書日今)
(此不日故解之言背中國而與楚者即此文卒於楚是也僖十四年冬蔡侯肸卒注云不月者賤其背中國而)
(附父仇故略之甚也然則彼過深故不月此則過淺但不日而已云云之說備於僖十四年云不書葬者簒也)
(者以春秋之例簒不明者例不書葬今此東國簒不明不書其葬以明簒矣二十一年冬蔡侯朱出奔楚何氏)
(云奔者為東國所簒然則東國既簒於朱而無立入之文者正欲惡朱故也何者東國簒朱而無文貶則知春)
(秋之義惡朱明矣言在三年之内者即二十年冬蔡侯廬卒至二十一年冬朱即出奔故曰三年之内也所見)
(之世始錄諸侯内行小失不可勝書是以春秋但觕而見譏而已故何氏云不共悲哀舉錯無度而已矣凡是)
(為人所簒皆失衆之所由故何氏云失衆見簒也)
秋七月莒子庚輿來奔
戊辰吴敗頓胡沈蔡陳許之師于雞父胡子髠沈子楹
滅獲陳夏齧音義(父音甫髠苦門反楹音盈左氏作逞穀梁作盈夏戶雅反齧五結反)
傳此偏戰也曷為以詐戰之辭言之注据甲戌齊國
書及吴戰于艾陵俱與夷狄言戰今此從詐戰辭言
敗音義(艾五蓋反)疏(解云正以春秋之例偏戰者日詐戰者月今此書日故曰偏戰注觧云即)
(哀十一年夏五月公會吴伐齊甲戌齊國書帥師及吴戰于艾陵齊師敗績獲齊國書是也)不與
夷狄之主中國也注序上言戰别客主人直不直也
今吴序上而言戰則主中國辭也音義(别彼列反下及傳同)疏
(注解云以莊二十八年齊伐衛衛人及齊人戰衛人敗績傳云春秋伐者為客注云伐人者為客伐者為)
(主注云見伐者為主故使衛主之也彼注云戰序上言及者為主曷為使衛主之衛未有罪矣注云蓋為)
(豳之會服父喪未終而不至故又僖十八年春宋公以下伐齊夏宋師及齊師戰于甗齊師敗績傳云春)
(秋伐人者為客伐者為主曷為不使齊主之與襄公之征齊也曷為與襄公之征齊桓公死豎刁易牙爭)
(權不葬為是伐之也以此言之若主人直則主序上若客直則客序上故云序上言戰别客主人直不直)
(今吴人序其上而言戰則是吴人為主中國之辭故不得言戰直言貶而已故云不與夷狄之主中國)
然則曷為不使中國主之注据齊國書主吴中國亦
新夷狄也注中國所以異乎夷狄者以其能尊尊也
王室亂莫肻救君臣上下壞敗亦新有夷狄之行故
不使主之不稱國國出師者賤略之言之師者辟許
獨稱師上五國稱國之嫌音義(行下孟反下同)疏(注解云君臣上下壞)
(敗者不救天子有無君臣上下之道故云君臣上下壞敗不稱國國出師者賤略之者決桓十三年春齊)
(師宋師衛師燕師敗績之文言之師者若不言之直言吴敗頓胡沈蔡陳許師于雞父則嫌師文獨使詳)
(稱自陳以上單稱國是故言之以散之矣)其言滅獲何注据蔡公孫歸生
滅沈以沈子嘉歸殺之國言滅君言殺又獲晉侯言
獲此陳夏齧亦言獲君大夫無别疏(注解云即定十四年夏四月庚)
(辰蔡公孫歸生帥師滅沈以沈子嘉歸殺之彼國言滅君言殺今此君言滅是以据而難之云又獲晉侯)
(言獲者即僖十五年冬十一月壬戌晉侯及秦伯戰于韓獲晉侯是也然則國言滅君言殺以解傳其言)
(滅何之文又獲晉侯言獲以解傳其言獲何之文)别君臣也君死于位曰滅
生得曰獲大夫生死皆曰獲注大夫不世故不别死
位疏(解云君死于位曰滅者即此胡子髠沈子楹滅是也生得曰獲者即獲晉侯是也大夫生死皆)
(曰獲者大夫死曰獲者即此獲陳夏齧及哀十一年獲齊國書之徒是也其大夫生得曰獲者宣二年獲)
(宋華元是也注解云正謂諸侯世故別其死社稷與不若其死社稷者而經書滅不能者貶之言獲也大)
(夫不世是以不勞别之故不問生死皆謂之獲也)不與夷狄之主中國則其
言獲陳夏齧何注据荆敗蔡師于莘以蔡侯獻舞歸
不言獲音義(莘所巾反)疏(注解云在莊十年秋九月彼傳云曷為不言其獲不與夷狄之)
(獲中國也)吴少進也注能結日偏戰行少進故從中國辭
治之髠楹下云滅者死戰當加禮使若自卒相順也
經先舉敗文嫌敗走及殺也故以自滅為文明本死
位乃敗之爾名者從赴辭也疏(注解云獲晉侯戕鄫子之徒皆獲戕之文)
(在上今髠楹之滅滅文在下者以其死戰當合加禮故退滅文於下使若公子友卒之類不為人所殺然)
(故曰使若自卒一則不言戰不與夷狄之主中國一則其言滅不與夷狄之殺諸夏二理合符故言相順)
(也公羊之義合書則書不待赴告而言從赴辭者正以髠楹既死故胡沈之臣赴告鄰國云道寡君某甲)
(為吴所滅諸侯之史悉書其名孔子按諸國之文而為春秋由是之故錄其名矣故曰名者從赴辭隠公)
(八年夏六月己亥蔡侯考父卒秋八月葬蔡宣公傳云卒何以名而葬不名卒從正注云卒當赴告天子)
(君前臣名故從君臣之正義言也而葬從主人彼注云至葬者有常月可知不赴告天子故從蔡臣子辭)
(稱公也以此言之則此注云名者從赴辭者謂其赴告天子之辭是以稱人矣)
天王居于狄泉
傳此未三年其稱天王何注据毛伯來求金不稱天
王疏(注解云即文九年毛伯來求金是也彼云何以不稱使當喪未君也踰年矣何以謂之未君即)
(位矣而未稱王也未稱王何以知其即位以諸侯之踰年即位亦知天子之踰年即位也注云俱繼體其)
(禮不得異以天子三年然後稱王亦知諸侯於封内三年稱子也然則天子之法三年然後方始稱王故)
(此𫝊云此未三年其稱王何据毛伯不稱天王以難之)著有天子也注時庶孽
竝簒天王失位徙居微弱甚故急著正其號明天下
當救其難而事之音義(孽魚列反難乃旦反)
尹氏立王子朝音義(朝如字)注貶言尹氏者著世卿之權
尹氏貶王子朝不貶者年未滿十歲未知欲富貴不當
坐明罪在尹氏疏(注解云貶言尹氏者即隠三年夏尹氏卒之下𫝊云尹氏者何天子之大)
(夫也其稱尹氏何貶曷為貶譏世卿是也云年未滿十歲者何氏更有所見或者正以衛人立晉莒展去疾之)
(徒悉去公子見其當國今此王子朝經無貶文乃與楚公子比之經相似案上十三年公子比之下傳云比已)
(立矣其稱公子何其意不當也以此言之明其幼少也年既幼少未貪富貴故以未盈十歲言以下二十六年)
(出奔之時年已稍長而不去王子者順上文也)
八月乙未地震注是時猛朝更起與王爭入遂至數年
晉陵周竟吴敗六國季氏逐昭公吴光弑僚滅徐故日
至三食地為再動音義(更音庚數所主反為于偽反)疏(注解云猛今雖卒但簒來)
(世近而子朝復逆故曰猛朝更起上王猛入于王城今言天王居于狄泉尹氏立王子朝二十六年天王入于)
(成周王子朝奔楚故云與王爭入也首尾五載故曰遂至數年云晉陵周竟者即上圍郊是也云吴敗六國者)
(上文云吴敗頓胡沈蔡陳許之師云云是也云季氏逐昭公者即下二十五年九月癸亥公孫于齊是也吴光)
(殺僚滅徐者即下二十七年夏四月吴弑其君僚滅徐者即下三十年冬十二月吴滅徐徐子章禹奔楚是也)
(云故日三食地為再動者上二十一年秋七月壬午朔日有食之二十四年夏五月乙未朔日有食之故云日)
(至三食也上十九年夏五月己卯地震今年又震故曰地為再動)
冬公如晉至河公有疾乃復
傳何言乎公有疾乃復注据上比乃復不言公不言
有疾疏(注解云上十三年冬公如晉至河乃後又二十一年冬公如晉至河乃復皆言公如而云)
(不言公者正謂至河之下不言公矣)殺恥也注因有疾以殺畏晉之恥
舉公者重疾也子之所慎齊戰疾
二十有四年春王二月丙戌仲孫貜卒
叔孫舍至自晉疏(觧云上十四年春隠如至自晉以具被執而還故省去其氏今此叔孫舍)
(不去氏者蓋以無罪故也是以文十四年傳云稱行人而執者以其事執也注云以其所銜奉國事執之晉人)
(執我行人叔孫舍是也不稱行人而執者以己執也注云己者己大夫自以大夫之罪執之分别之者罪惡當)
(各歸其本以此言之則知隠如有罪故云其氏叔孫無罪故無貶文若然文十五年夏單伯至自齊案彼單伯)
(亦以其有罪執而存其氏者恥之故也是以彼注云不省去氏者淫當絶使若他單伯至是也)
夏五月乙未朔日有食之注是後季氏逐昭公吴滅巢
弑其君僚又滅徐疏(注解云是後季氏逐昭公者在下二十五年九月云吴滅巢者在今)
(年冬云弑其君僚者在二十七年云又滅徐者在三十年冬先言季氏逐昭公者正欲決吴事故也)
秋八月大雩注先是公如晉仲孫貜卒民被其役明年
叔倪出會故秋七月復大雩音義(被皮寄反)
丁酉把伯鬱釐卒音義(釐音來又力之反二傳作郁釐)疏(解云把伯鬱釐卒者左氏)
(穀梁作郁釐字今正本亦有郁字者)
冬吴滅巢
葬把平公
二十有五年春叔孫舍如宋
夏叔倪會晉趙鞅宋樂世心衞北宫喜鄭游吉曹人邾
婁人滕人薛人小邾婁人于黃父音義(倪音詣又五兮反左氏作詣樂)
(世心世如字又以制反左氏作大心父音甫)疏(解云叔倪者穀梁與此同左氏經賈注者作叔詣字)
有鸛鵒來巢音義(鸛音權左氏作鸛音劬鵒音欲)疏(解云按運斗樞云有鸛鵒來巢于榆)
(此經不言于榆者欲道來巢即爲異不假指其處所若莊七年傳云不修春秋曰雨星不及地尺而復君子修)
(之曰星霣如雨何氏云明其狀似雨爾不當言雨星不言尺者霣則爲異不可以尺寸錄之)
傳何以書記異也何異爾非中國之禽也宜穴又巢
也注非中國之禽而來居此國國將危亡之象鸛鵒
猶權欲宜穴又巢此權臣欲國自下居上之徵也其
後卒爲季氏所逐疏(注解云非中國之禽也者謂是夷狄之鳥以異義公羊說云鸛)
(鵒夷狄之鳥不當來入中國鄭君駮之日春秋之烏不言來者多爲夷狄來也若鸛鵒乃飛從夷狄而來)
(則昭將去遠域之外以此言之則知非中國之禽者謂是夷狄之鳥而冬官云鸛鵒不踰濟鄭氏云無妨)
(於中國有之者何氏所不取也舊解以為中國國中者非傳注之意穀梁與此同)
秋七月上辛大雩季辛又雩
傳又雩者何疏(解云諸夏雩祭文悉不言又異于常例故執不知問)又雩者非
雩也聚衆以逐季氏也注一月不當再舉雩言又雩
者起非雩也昭公依托上雩生事聚衆欲以逐季氏
不書逐季氏者諱不能逐反起下孫及爲所敗故因
雩起其事也但舉日不舉辰者辰不同不可相爲上
下又日爲君辰爲臣去臣則逐季氏意明矣上不當
日言上辛者爲下辛張本不言下辛言季辛者起季
氏不執下而逐君音義(孫音遜下文同去起吕反爲下于僞反下而爲同)疏
(注解云僖三年注云太平一月不雨即書春秋亂世一月不兩未害物未足爲異當滿一時乃書然則春)
(秋之義一時能害方始書雩豈有再舉其雩乎故曰一月不當再舉雩矣既無再舉雩之例而言又雩者)
(何以起其非實雩故云言又雩者起非雩也但舉日不舉辰者正以去年夏五月乙未朔日有食之則此)
(月上辛爲辛丑下辛爲辛酉所以直言辛不兼言丑酉者若言辛丑辛酉即是參差不同不可相爲上下)
(故也十日爲陽爲幹故爲君之義十二辰爲隂爲枝故爲臣之象故云日爲君辰爲臣春秋之雩其例書)
(時即桓五年秋大雩之文是故云上不當日也若然亦不合月而云七月者欲見上辛下辛皆七月之日)
(故凡言上者對下之稱既言上辛而不言下辛者欲起季氏不執臣下之卑而逐君矣)
九月己亥公孫于齊次于揚州音義(揚州左氏作陽州)注地者
臣子痛君失位詳錄所舍止疏(注解云地者即經書次于揚州是也春秋之義)
(悉皆舉重不舉公孫爲重而復書次于揚州者臣子哀痛公之失位是以詳錄公之所舍止之處矣)
齊侯唁公于野井音義(唁音彦)
傳唁公者何疏(解云失國見唁在可諱之限今而書見故執不知問)昭公將弑
季氏注𫝊言弑者從昭公之辭音義(弑音試下及注同)疏(注解)
(云君討臣下正應言殺今𫝊云弑故須解之而言從昭公之辭者即下文云吾欲弑之何如是也)告
子家駒曰季氏爲無道僭於公室久矣注諸侯稱公
室疏(解云季氏爲無道者謂無臣之道)吾欲弑之何如注昭公素畏
季氏意者以爲如人君故言弑疏(注解云隠四年傳云與弑公何氏云)
(弑者殺君之辭然則臣下犯於君父皆謂之弑今昭公欲討臣下而言弑違於常義故須解之)子家
駒曰諸侯僭於天子大夫僭於諸侯久矣昭公曰吾
何僭矣哉注失禮成俗不自知也疏(注解云正以魯人始僭在春秋)
(前至昭已久故不自知)子家駒曰設兩觀注禮天子諸侯臺門
天子外闕兩觀諸侯内闕一觀音義(觀工亂反注同)疏(注解云在)
(禮器文云天子外闕兩觀諸侯内闕一觀者禮說文也)乘大路注禮天子大路
諸侯路車大夫大車士飾車疏(注解云顧命之文也云諸侯路車詩云路)
(車乘馬是也云大夫大車者即詩云大車槛檻是也云士飾車者即書𫝊云乘飾車兩馬庶人單馬木車)
(是也)朱干注干楯也以朱飾楯音義(楯食允反又音尹)玉戚注
戚斧也以玉飾斧音義(玉戚干寂反以玉飾斧)以舞大夏注大
夏夏樂也周所以舞夏樂者王者始起未制作之時
取先王之樂與已同者假以風化天下天下大同乃
自作樂取夏樂者與周俱文也王者舞六樂于宗廟
之中舞先王之樂明有法也舞已之樂明有則也舞
四夷之樂大德廣及之也東夷之樂曰株離南夷之
樂曰任西夷之樂曰禁北夷之樂曰昧音義(夏戸雅反株音)
(誅禁音金又居鴆反)疏(注東夷之樂至曰昧解云以下皆樂說文彼注云陽氣始起於懷任之物各離)
(其緣也南者任也盛夏之時物皆懷任矣草木畢成禁如收斂盛陽消盡蔽其元景昧然是也)八佾
以舞大武此皆天子之禮也且夫牛馬維婁注繫馬
曰維繫牛曰婁音義(佾音逸夫音扶下有夫并注同婁力主反)疏(解云以周公之)
(功得用四代之樂而以大夏之徒謂之爲僭者刺其羣公之廟若祭周公則備牛馬維婁者皆謂繫之於)
(廄不得放逸于郊也注觧云繫馬曰維者即詩云皎皎白駒縶之維之是也繫牛曰婁者正以上言牛馬)
(下言維婁維既屬馬婁屬於牛亦可知矣而文不次者意到則言矣舊說云婁者侣也謂聚之於廄)委
己者也注委食己者音義(委于僞反注同己音紀食音嗣下同)而柔焉
注柔順疏(解云言牛馬之數猶順於己之人而季氏作賞有年歲矣民從之固是其宜矣)季
氏得民衆久矣注季氏專賞罰得民衆之心久矣民
順從之猶牛馬之於委食己者君無多辱焉注恐民
必不從君命固爲季氏用反逐君故云爾子家駒上
說正法下引時事以諫者欲使昭公先自正乃正季
氏疏(注解云子家駒上說正法者即謂上文朱千玉戚之屬是也云下引時事者謂牛馬維婁是也)
昭公不從其言終弑而敗焉注果反爲季氏所逐疏
(解云終弑之者謂陳兵欲往攻殺之也)走之齊齊侯唁公于野井注弔
亡國曰唁弔死國曰弔弔喪主曰傷弔所執紼曰絻
音義(紼音弗絻音問)疏(注解云弔亡國曰唁者此文是也弔喪至曰絻皆當時之制也)曰奈
何君去魯國之社稷昭公曰喪人注自謂亡人音義
(喪息浪反亡也)不佞注不善失守魯國之社稷執事以羞注
謙自比齊下執事言以羞及君疏(解云執事以羞言已之尊卑比齊之)
(執事也而舉措不善失守社稷由是之故以羞及君)再拜顙注顙者猶今叩頭
矣謝見唁也音義(再拜顙息黨反見而稽顙也)慶子家駒注慶賀
曰慶子免君於大難矣子家駒曰臣不佞陷君於大
難君不忍加之以鈇鑕賜之以死注鈇鑕要斬之罪
即所鍚之以死音義(難乃旦反下同鈇音甫又方于反鑕之實反要一遙反)再
拜顙注謝為齊侯所慶高子執簞食注簞葦器也圓
曰簞方曰笥食即下所致糗也音義(簞音丹葦器食音嗣注同葦于)
(鬼反笥思嗣反糗丘九反又曷紹反)疏(注簞葦至曰笥解云釋器無文蓋以時事言之云食即下所致)
(糗也者即下文云敢致糗於從者是也)與四脡脯注屈曰朐伸曰脡音
義(脡他頂反又大頂反朐其俱反)疏(注解云正以脡是伸舒之名則知朐是屈叠之稱矣鄭注曲禮)
(上篇云屈中曰朐義通於此)國子執壺漿注壺禮器腹方口圓曰
壺反之曰方壺有爵飾疏(注解云壺禮器即燕禮云司宫尊于東楹之西兩方)
(壺左玄酒南上是也云腹方至爵飾者釋器無文蓋用舊說或以時事知之言有爵飾者謂刻畫盞爵之)
(形飾其壺體)曰吾寡君聞君在外餕饔未就注餕熟食饔
熟肉未就未成也解所以致糗意音義(餕音俊)疏(注解云聘)
(禮曰宰夫朝服設飱飪一牢在西鼎九是飱爲熟食也又云致饔餼五牢飪一牢云云上文對餼下文有)
(飪一牢之言故知熟肉明矣)敢致糗于從者注糗糒也謙不敢斥
魯侯故言從者音義(從才用反注及下皆同糒音備)疏(注解云言糗糒若今之糒)
(米也糗姝紹反又羌九反糒平祕反)昭公曰君不忘吾先君延及喪人
鍚之以大禮再拜稽首以衽受注衽衣下裳當前者
乏器謙不敢求索音義(衽而甚反又而鴆反掩裳際也索所白反)疏(解云鍚之)
(以大禮上文致糗是也注解云所以衽受之者蓋以行客之人於器物乏故也)高子曰有夫
不祥注猶曰人皆有夫不善君無所辱大禮注禮臣
受君鍚答拜謂之拜命謂之辱高子見昭公拜辱大
卑故曰君無所辱大禮音義(大卑音泰下大學同)昭公蓋祭而
不嘗注食必祭者謙不敢便嘗示有所先不嘗者待
禮讓也疏(注解云凡禮食必先須祭者正欲作謙其未祭之時不敢便即嘗之欲示有所先今)
(昭公祭訖猶不嘗者正欲待禮讓故也)景公曰寡人有不腆先君之服
未之敢服注腆厚也服謂齊侯所著衣服也言未敢
服者見魯侯乃敢服之謙辭也禮天子朝皮弁夕玄
端朝服以聽朝玄端以燕皮弁以征不義取禽獸行
射諸侯朝朝服夕深衣玄端以燕裨冕以朝天子以
祭其祖禰卿大夫冕服而助君祭朝服祭其祖禰士
爵弁黻衣裳以助公祭玄端以祭其祖禰音義(腆他典反)
(厚也著丁略反裨婢支反黻音弗)疏(注解云禮天子朝以下皆出禮記漢禮亦然)有不腆
先君之器注器謂上所執簞壺疏(注解云上文高子執簞食國子執壺)
(漿是也然則上言饔飱未熟今則更以簞壺盛饔飱是)未之敢用敢以請注請
行禮昭公曰喪人不佞失守魯國之社稷執事以羞
敢辱大禮敢辭注不敢當大禮故敢辭疏(敢辱至敢辭解云亦)
(上有不字者若有不字則辭下讀是以注者以不敢言之)景公曰寡人有不腆先
君之服未之敢服有不腆先君之器未之敢用敢固
以請昭公曰以吾宗廟之在魯也注以我守宗廟在
魯時有先君之服未之能以服有先君之器未之能
以出敢固辭注已有時未能以事人今已無有義不
可以受人之禮疏(解云未之能以服者謂未能服之以事人矣下文未之能以出亦然)
(注解云今已無有者謂已身之已或解已為已然之已也)景公曰寡人有不腆先
君之服未之敢服有不腆先君之器未之敢用請以
饗乎從者注欲令受之故益謙言從者音義(令力呈反)昭
公曰喪人其何稱注行禮賓主當各有所稱時齊侯
以諸侯遇禮接昭公昭公自謙失國不敢以故稱自
稱故執謙問之音義(故稱尺證反)景公曰孰君而無稱注
猶曰誰為君者而言無所稱乎昭公非君乎昭公於
是噭然而哭注噭然哭聲貌感景公言而自傷音義
(噭古弔反一音古狄反)諸大夫皆哭注魯諸大夫從昭公者既
哭以人爲菑注菑周埒垣也所以分别内外衛威儀
今大學辟雍作側字音義(菑側其反又側吏反埒垣力悦反下音袁别彼列反)
(辟音璧)疏(注解云菑周埒垣也者猶言周匝為埒墻云今大學辟雍作側字者謂何氏所注者是菑)
(字今漢時大學辟雍所讀者作側字云既哭以人為側)以幦為席注幦車覆笭
音義(幦亡歴反一音呼闃反笭力丁反)疏(注解云笭即式也但車式以笭為之有整者有横者)
(故考工記注云轛式之植者橫者也禮君羔幦虎犆大夫士鹿幦豹犆者是也)以鞍為几以
遇禮相見注以諸侯出相遇之禮相見音義(鞍音安)孔
子曰其禮與其辭足觀矣注言昭公素能若此禍不
至是主書者喜為大國所唁地者痛錄公明臣子當
憂納公也疏(注地者痛錄公解云書其唁公于野井者正欲痛公而詳錄之下二十九年春)
(齊侯使高張來唁公不復書其地正以公居于運與在國同故與此異三十年晉侯使荀櫟唁公于乾侯)
(地者與此同)
冬十月戊辰叔孫舍卒
十有一月己亥宋公佐卒于曲棘
傳曲棘者何疏(解云欲言宗邑例所不書欲言他邑文無所繫故執不知問)宋之
邑也諸侯卒其封内不地此何以地憂内也注時宋
公聞昭公見逐欲憂納之至曲棘而卒故恩錄之疏
(解云諸侯卒其封内不地此何以地者正以桓五年陳侯鮑卒不地是以弟子据而難之但宣公九年晉)
(侯黑臋卒于扈之下已有成注故於此省文)
十有二月齊侯取運
傳外取邑不書此何以書為公取之也注為公取運
以居公善其憂内故書不舉伐者以言語從季氏取
之月者善錄齊侯音義(為公于偽反注同)疏(解云外取邑不書正据襄元年)
(𫝊云魚石走之楚楚爲之伐宋取彭城以封魚石而經不書楚取彭城是也但隐四年春莒人伐把取牟)
(婁之下有注故此省文注解云不舉伐者正以隠四年春莒人伐把取牟婁舉伐言取故決之云月者善)
(錄齊侯者正以哀八年夏齊人取讓及僤外取邑而書時今此書月正以善憂内詳錄齊侯矣)
二十有六年春王正月葬宋元公
三月公至自齊居于運注月者閔公失國居運致者明
臣子當憂納公不當使居運後不復月者始錄可知音
義(復扶又反下同)疏(解云案上公孫于齊次于揚州齊侯唁公于野井似不入齊國都而得言至自齊者)
(榖梁傳云公次于揚州其曰至自齊何也注云据公但至揚州未至齊以齊侯之見公可以言至自齊也注云)
(齊侯唁公于野井以親見齊侯為重故可言至自齊居于運者公在外也注云若但言公至自齊而不言居于)
(運則嫌公得歸國欲明公實在外故言居于運注解云月者閔公失國居運者正以凡致例時故也桓元年三)
(月公會鄭伯于垂之下注云不致者為下去王適足起無王未足以見無王罪深淺故復奪臣子辭成誅文也)
(然則昭公失所為臣所逐而致之者正以罪輕於桓公眀其臣子當憂納公故也云後不復月者始錄可知即)
(此秋公至自會二十七年冬公至自齊居于鄆之屬是也)
夏公圍成注書者惡公失國幸而得運不脩文德以來
之復擾其民圍成不從叛書者本與國俱叛故不得復
以叛為重不從定公又以親圍下邑爲譏者昭無臣子
又即如定公當致也音義(惡烏路反)疏(注解云成三年秋叔孫僑如率師圍棘棘)
(者何汶陽之不服邑也其言圍之何不聽也注云不聽者叛也不言叛者爲内諱故書圍以起之然則今此圍)
(成是圍叛之文而知為惡公書之者正以夲與國俱叛理宜不復以叛為重故也定十二年十有二月公圍成)
(注云天子不親征下士諸侯不親征叛邑公親圍成不能服不能以一國為家甚危若從他國來故危錄之是)
(也然則此經不書月亦與彼異而注不決之者省文從可知)
秋公會齊侯莒子邾婁子把伯盟于剸陵注不月者時
諸侯相與約欲納公故内喜為大信辭音義(剸音專本亦作專)
疏(注解云春秋之義大信者時小信者月不信者日剸陵之會無相犯復無大信止合書月而書時者正以)
(約欲納公故爲大信辭矣)公至自會居于運注致會者責臣子眀公
已得意于諸侯不憂助納之而使居于運疏(注解云莊六年注云)
(公與二國以上出會盟得意致會不得意不致即哀十三年夏公會晉侯及吴子於黃池秋公至自會宣七年)
(冬公會晉侯以下于黑壊之屬是也然則公與二國以上出會盟得意致會明公已得意於諸侯)
九月庚申楚子居卒
冬十月天王入于成周
傳成周者何疏(解云欲言正居娙無京師之稱欲言非正居天王入之故執不知問)東
周也注是時王猛自號爲西周天下因謂成周爲東
周疏(注解云謂是上二十二年時故彼經稱秋劉子單子以王猛入於王城傳云王城者何西周也)
(注云時居王城邑自號西周王是也)其言入何注据入者篡辭疏(注解云即)
(莊六年衛侯朔入于衛之下𫝊文所云其言入何篡辭也是也)不嫌也注上言天王
著有天子已明不嫌為簒主言入者起其難也不言
京師者起正居在成周實外之月者為天下喜錄王
者反正位音義(為天于偽反)疏(注解云謂此經上有天王之文下雖言入非篡可知)
(上二十三年秋天王居于狄泉傳云此未三年其稱天王者何著有天子然則此注云著有天子已明者)
(取上𫝊之文云主言入者起其難也者正以隠八年春入邴之下𫝊云其言入何難也莊二十四年秋夫)
(人姜氏入之下𫝊云其言入何難也然則入者重難之辭故云主言入者起其難也桓九年春紀季姜歸)
(于京師之下𫝊云京師者何天子之居也則天子之居乃京師是也今言天王入于成周不言入京師者)
(正欲起其正居在成周故也所以能起之者既為天王所入正居明矣言實外之者正以天子之重海内)
(瞻望宜親九族以自衛守而辟庶孽蒙塵于外經歴數年方歸舊守是以不言京師欲以外之然則不言)
(京師兼二義矣初起成周為正居終實外天子故云不言京師起正居在成周實外之也云月者為天下)
(喜錄王者反正位者正以此上二十二年秋劉子單子以王猛入于王城不書月今此月者爲天下喜錄)
(王者反正位故也)
尹氏召伯毛伯以王子朝奔楚注立王子朝獨舉尹氏
出奔并舉召伯毛伯者明本在尹氏當先誅渠率後治
其黨猶楚嬰齊音義(率所類反或作帥)疏(解云穀梁與此同左氏召伯作召氏注解)
(云云立王子朝獨舉尹氏者即上二十三年秋尹氏立王子朝是也云當先誅渠帥後治其黨者漢之賊首皆)
(謂之渠帥故何氏云焉云猶楚嬰齊者成二年冬十有一月公會楚公子嬰齊于蜀丙申公及楚人以下盟于)
(蜀彼注云上會不序諸侯大夫者嬰齊楚專政驕蹇臣也數道其君率諸侯侵中國故獨先舉于上乃貶之明)
(本在嬰齊當先誅其本乃及其末是也)
二十有七年春公如齊公至自齊居于運
夏四月吴弑其君僚注不書闔廬弑其君者為季子諱
明季子不忍父子兄弟自相殺讓國闔廬欲其享之故
為沒其罪也不舉專諸弑者起闔廬當國賤者不得貶
無所明文方見為季子諱本不出賊以明闔廬罪雖可
貶猶不舉月者非失衆見弑故不略之音義(為季于偽反下同見)
(賢徧反)疏(注解云不書闔廬弑其君者襄二十九年吴子使札來聘下傳云闔廬曰先君之所以不與子)
(國而與弟者凡為季子故也將從先君之命與則國宜之季子者也如不從先君之命與則我宜立者也僚烏)
(得為君乎於是使專諸刺僚著闔廬弑僚之文也今不書闔廬弑為季子諱不討賊故也云明季子不忍父兄)
(自相殺者即彼𫝊云而致國乎季子季子不受曰爾弑吾君吾受爾國是吾與爾為篡也爾殺吾兄吾又殺爾)
(是父子兄弟相殺終身無已也去之延陵終身不入吴國者是其文也云不舉專諸弑者桓二年春王正月戊)
(申宋督弑其君與夷之下何氏注云督不氏者起馮當國然則彼經貶去督之氏者起其弑君取國與馮所以)
(不舉專諸弑僚見取國與闔廬者正以其賤不得貶之假令書見正得稱人文無所明故也云月者非失家見)
(弑故不略之者文十八年冬莒弑其君庶其𫝊云稱國以弑何稱國以弑者衆弑君之辭何氏云一人弑君國)
(中人人盡喜故舉國以明失衆當坐絶也例皆時者略之也然則稱國以弑者例皆不月以略之今此月者直)
(是本不出賊以除闔廬罪是以稱國非失衆見弑之例故不略之)
楚殺其大夫郤宛音義(郤宛去逆反下紆阮反)
秋晉士鞅宋樂祁犂衛北宫喜曹人邾婁人滕人會于
扈音義(犂力兮反又力私反)
冬十月曹伯午卒
邾婁快來奔音義(邾婁快本又作噲苦夬反)
傳邾婁快者何邾婁之大夫也邾婁無大夫此何以
書以近書也注說與鼻我同義疏(注解云即襄二十三年夏邾婁鼻我)
(來奔傳云邾婁鼻我者何邾婁大夫也邾婁無大夫此何以書以近書也何氏云以奔無他義知以治近)
(升平書也所傳聞世見治始起外諸夏錄大略小大國有大夫小國略稱人所聞之世内諸夏治小如大)
(廪廩近升平故小國有大夫治之漸也見於邾婁者以近治也獨舉一國時亂實未有大夫治亂不失其)
(實故取足張法而已然則邾婁快亦以奔無他義知以治近太平書也見於邾婁者以其近魯故也太平)
(世獨舉一國者時亂實未有大夫治亂不失其實但取足張法而已故云說與鼻我同義也云云之說在)
(襄二十三年)
公如齊公至自齊居于運
二十有八年春王三月葬曹悼公注月者為下出也音
義(為于偽反)疏(注解云正以上十八年三月曹伯須卒秋葬曹平公二十七年冬十月曹伯午卒然則曹)
(於所見之世正自卒月葬時故知此月宜為其下事出矣)
公如晉次于乾侯注乾侯晉地名月者閔公内爲強臣
所逐外如晉不見答次于乾侯不諱者憂危不暇殺恥
後不月者錄始可知疏(注解云後不月者即下二十九年春公如晉次于乾侯是也)
夏四月丙戌鄭伯甯卒音義(甯乃定反下同左氏幷下滕子名竝作寧)
六月葬鄭定公
秋七月癸己滕子甯卒
冬葬滕悼公
二十有九年春公至自乾侯居于運注不致以晉者不
見容于晉未至晉
齊侯使高張來唁公注言來者居運從國内辭書者如
晉不見答喜見唁也不月者例時也疏(注言來至内辭者解云正以下)
(三十一年晉侯使荀櫟唁公于乾侯不言來故也云不月者例時也者正以經不月故知例然則知下文荀櫟)
(唁公之徒雖在日月之下不蒙日月可知)
公如晉次于乾侯
夏四月庚子叔倪卒
秋七月
冬十月運潰
傳邑不言潰此其言潰何注据國曰潰邑曰叛疏(注觧)
(云即僖四年蔡潰文三年沈潰者是國曰潰之文襄二十六年春衛孫林父入于戚以叛定十一年春宋)
(公之弟辰及仲佗石彄公子池自陳入于蕭以叛是邑曰叛之文)郛之也注郛郭疏
(注解云郛郭者郭之猶云國之但古今異語也)曷爲郛之注据成三年棘叛
不言潰也疏(注解云即彼經云叔孫僑如帥師圍棘棘者何汶陽之不服邑也其言圍之何)
(不聽也彼注云不聽者叛也是也)君存焉爾注昭公居之故從國言
潰明罪在公也不言國之言郛之者公失國也不諱
者責臣子當憂而納之殺恥不如救危也孔子曰不
患寡而患不均不患貧而患不安其本乃由于圍成
失大得小而不能節用疏(注解云不言國之言郛之者正以桓七年春焚咸丘)
(之下傳云咸丘者何邾婁之邑也曷爲不繫乎邾婁國之也莊二年夏公子慶父帥師伐於餘丘之下傳)
(云於餘丘者何邾婁之邑也曷爲不繫乎邾婁國之也然則彼二文皆言國之今言郛之者正以昭公失)
(國裁得國外土地而已其國内宗廟非公之有故傳言郛之不言國之耳云孔子曰不患寡而患不均不)
(患貧而患不安者論語文言爲國家者不患土地人民之寡少而患政令之不均平不患國無儲積而患)
(君臣上下之不能相安而引之者欲道昭公政令失所是以出奔今居小地而復圍成擾亂其民令之不)
(安由兹潰散無寸土可居久不得國而卒於外者身自取之者也云其本乃由于圍成者圍成即二十六)
(年夏公圍成是也失魯之大而得運邑故曰失大得小不能自節約而用之乃復擾亂其民圍成也)
三十年春王正月公在乾侯注月者閔公運潰無尺土
之居遠在乾侯故以存君書明臣子當憂納之疏(注解云故)
(以存君書者即襄二十九年春王正月公在楚何言乎公在楚正月以存君也彼注云正月歲終而復始臣子)
(喜其君父與歲終而復始執贄存之故言在今昭公運潰無尺寸之土可居遠在他方故以存君書之故云公)
(在乾侯)
夏六月庚辰晉侯去疾卒音義(去起吕反)
秋八月葬晉頃公音義(頃音傾)
冬十有二月吴滅徐徐子章禹奔楚注至此乃月者所
見世始錄夷狄滅小國也不從上州來巢見義者因有
出奔可責音義(見賢徧反)疏(注解云正以僖二十六年秋楚人滅隗以隗子歸何氏云不月)
(者略夷狄滅微國也然則此亦夷狄滅微國而書月者所見之世故也吴滅州來在上十三年冬吴滅巢在上)
(二十四年冬然則州來與巢皆當所見世而不書月以見之至此乃月者正以既滅其國復奔其君因責章禹)
(不能死位是以於二國皆不書月也於上經既不書月明其還同所聞之例故何氏於州來之下注云不月者)
(略两夷是也)
三十有一年春王正月公在乾侯
季孫隠如會晉荀櫟于適歴注時晉侯使荀櫟責季氏
不納昭公爲此會也季氏負棰謝過欲納昭公昭公創
惡季氏不敢入公出奔在外無君命所以書會以殊外
言來者從王魯錄諱亟取邑卒大夫者盈孫文音義(櫟本)
(又作躒又作濼亦滴濼也皆同力狄反一音與灼反適丁歴反一音狄棰章藥反本又作箠惡烏路反亟去冀)
(反孫音遜)疏(注解云季氏負捶至不敢入者春秋說文彼注云負棰者聽刑之禮也昭公創惡季氏不敢入)
(者左傳亦有其文也春秋之義待君命然後卒大夫明其非君命者不錄之也今昭公不在所以書季孫隠如)
(會晉荀櫟于適歴又書黑弓以濫來奔之文又以殊外者從王魯錄文故得然不為爾時有君命也云諱亟取)
(邑者即下三十二年取闞𫝊云闞者何邾婁之邑曷爲不繫乎邾婁諱亟也注云與取濫為亟是也云卒大夫)
(者盈孫文者即上二十五年公&KR1055;于齊後叔孫舍卒二十九年叔倪卒之徒是也然則春秋之義為君父諱惡)
(春秋之義待君命然後卒大夫然今君不在國而書大夫之卒故須解之然則取闞不繫邾婁乃書大夫之卒)
(者正欲盈足諱奔言遜之義故云盈孫文)
夏四月丁己薛伯榖卒注始卒便名日書葬者薛比滕
最小迫後定寅皆當略疏(注解云始卒便名日書葬者春秋之義小國始卒名日及)
(葬未能悉具會二見之後方始能備即宣九年秋八月滕子卒成十六年夏四月辛未滕子卒昭三年春王正)
(月丁未滕子泉卒五月葬滕成公之徒是也言薛比滕最小者正以滕子卒於宣公之篇薛今始卒故云比於)
(滕為小國也而今始卒日即得名葬具書正由於後定寅皆當見略迫此之故是以一注備書矣其定見略者)
(即定十二年春薛伯定卒彼注云不日月者子無道當廢之而以爲後未至三年失衆見弑危社禝宗廟禍端)
(在定故略之是也其寅見略者即哀十年夏薛伯寅卒彼注云卒葬略者與把伯益姑同是也昭六年春王正)
(月杞伯益姑卒彼注云不日者行微弱故略之入所見世責小國詳始錄内行也諸侯内行小失不可勝書故)
(於終略責之見其義是也)
晉侯使荀櫟唁公于乾侯
秋葬薛獻公
冬黑弓以濫來奔音義(黑弓二傳作黑肱濫力甘反又力暫反)
傳文何以無邾婁注据讀言邾婁疏(解云謂當時公羊子口讀邾婁)
(黑弓矣)通濫也注通濫為國故使無所繫曷爲通濫注
据庶其不通也疏(注解云即襄二十一年春邾婁庶其以漆閭丘來奔是也)賢者
子孫宜有地也賢者孰謂謂叔術也注叔術者邾婁
顏公之弟也或曰羣公子疏(注叔術至弟也解云謂母弟也或曰羣公子謂)
(庶弟也)何賢乎叔術注据叔術不書讓國也其讓國奈
何當邾婁顏之時注顏公時也邾婁女有爲魯夫人
者則未知其爲武公與懿公與孝公幼注不知孝公
者邾婁外孫邪將妾子邪音義(武公與音餘下及注皆同)顏淫九
公子于宫中注所與淫公子凡九人疏(注解云謂顏公一人不應)
(竝淫九人故以所言之)因以納賊則未知其爲魯公子與邾婁
公子與臧氏之母養公者也君幼則宜有養者大夫
之妾士之妻注禮也則未知臧氏之母者曷爲者也
養公者必以其子入養注不離人母子因以娱公也
疏(解云則未知其爲魯公子與者爲内通于魯公子也邾婁之公子與者不知爲是邾婁公子者與古)
(者諸侯一娶九女二國媵之而邾婁一國以并有九女於魯宫内者蓋所取於邾婁相通爲九人不必盡)
(是一人妻矣大夫之妾士之妻禮記内則文故注云禮也按内則大夫之妾士之妻竝陳之謂士妻不吉)
(乃取大夫之妾亦得事不具矣何者乳食一男何假二人乎則未知臧氏之母爲是大夫之妾爲是士之)
(妻故曰曷爲者)臧氏之母聞有賊以其子易公抱公以逃注
以身死公則可以其子易公非事夫之義然而於王
法當賞以活公爲重也賊至湊公寢而弑之注弑臧
氏子也不知欲弑孝公者納簒邪將利其國也音義
(湊七豆反)臣有鮑廣父與梁買子者聞有賊趨而至臧氏
之母曰公不死也在是吾以吾子易公矣於是負孝
公之周愬天子天子爲之誅顏而立叔術反孝公于
魯顏夫人者嫗盈女也國色也其言曰有能爲我殺
殺顏者吾爲其妻注殺顏者鮑廣父梁買子也婦人
以貞一爲行云爾非德也音義(愬音素本亦作訴爲之于偽反下爲我爲)
(之則爲竝同嫗紆具反一音紆羽反爲行下孟反下殺顏者之行亦同)疏(解云嫗盈女也者謂此老)
(嫗是盈姓之女國色也者謂顏色一國之選)叔術爲之殺殺顏者而以爲
妻注利其色也有子焉謂之盱夏父者其所為有於
顏者也注為顏公夫人時所為顏公生也音義(盱許于反)
(又許孤反本或作□一音夸夏父戸雅反盱及夏父邾顏公之二子)疏(解云謂為顏公妻時所以有之)
(者)盱幼而皆愛之注叔術嫗盈女皆愛盱食必坐二
子於其側而食之有珍怪之食注珍怪猶奇異也音
義(食音嗣)盱必先取足焉夏父曰以來注猶曰以彼物
來置我前人未足注人夏父自謂也而盱有餘注言
盱所得常多叔術覺焉注覺悟也知少爭食長必爭
國易曰君子見幾而作知幾其神乎幾者動之微者
事之先見音義(長丁丈反先見賢徧反下欲見見王者同)疏(注易曰至先見解云皆出)
(下繫辭彼文云知幾其神乎君子上交不諂下交不瀆其知幾乎幾者動之微吉之先見者也君子見幾)
(而作不俟終日是也)曰嘻此誠爾國也夫起而致國于夏父夏
父受而中分之叔術曰不可三分之叔術曰不可四
分之叔術曰不可五分之然後受之注五分受其一
音義(嘻許其反也夫音扶)疏(注解云服虔成長義云邾婁本附庸三十里耳而言五分之為六里)
(國也者彼乃左氏之偏辭未足以奪公羊以為邾婁本大國但春秋之前在名例隠元年何氏有成解)
公扈子者邾婁之父兄也注當夫子作春秋時於邾
婁君爲父兄之行公扈者氏也音義(行戸郎反)習乎邾婁
之故注故事也道所以言也疏(注解云謂道下傳所言矣)其言曰
惡有言人之國賢若此者乎注惡有猶何有寧有此
之類也言賢者寧有反妻嫂殺殺顏者之行乎音義
(惡音烏注同)誅顏之時天子死叔術起而致國于夏父注
言叔術本欲讓迫有誅顏天子在爾故天子死則讓
無妻嫂惑兒爭食之事當此之時邾婁人常被兵于
周曰何故死吾天子注猶曰何故死畜吾天子違生
時命而立夏父乎此天子死則讓之效也夫子本所
以知上傳賢者惡少功大也猶律一人有數罪以重
者論之春秋滅不言入是也案叔術妻嫂雖有過惡
當絶身無死刑當以殺殺顏者爲重宋繆公以反國
與與夷除馮弑君之罪死乃反國不如生讓之大也
馮殺與夷亦不輕于殺殺顏者比其罪不足而功有
餘故得為賢傳復記公扈子言者欲明夫子本以上
傳通之故公扈子有是言音義(數所主反復扶又反)疏(注解云夫子本)
(所以至功大也者上𫝊謂五分之然後受之以上矣云春秋滅不言入者即莊十年傳云戰不言伐圍不)
(言戰入不言圍滅不言入書其重者也是云當絶身無死刑者但當絶其身以為不脩不合殺之故曰無)
(死刑然則内外亂烏獸行則滅之者謂姑妹之徒今一則非父子聚麀二則嫂非姑姊妹故也當以殺殺)
(顏者為重謂犯王命殺魯賢臣故以為重宋繆公反國之事在隠三年彼傳文具矣其除馮弑君之罪者)
(即桓二年宋督弑其君之下注云督不氏者起馮當國不舉馮弑為重者繆公廢子而反國得正故為之)
(諱是也注云死乃反國不如生讓之大也者言繆公死乃反國非其全讓之意不如叔術生讓其功大矣)
(注云馮殺與夷亦不輕於殺殺顏者謂馮為弑君叔術爲犯王命皆是惡逆其罪勢等矣云比其罪不足)
(而功有餘故得爲賢者上解云其罪勢等矣而言罪不足者謂犯王命殺魯大夫豈如宋馮弑君乎故以)
(爲罪少于馮矣其罪既少其功有餘故得賢之)通濫則文何以無邾婁注据
國未有口繫于人疏(注解云言若通濫是國宜應特逹何故文上無邾婁而已其口)
(仍繫邾婁言之乎故注云据國未有口繫于人)天下未有濫也注欲見天下
實未有濫國春秋新通之爾故口繫于邾婁天下未
有濫則其言以濫來奔何注据上說天下實未有濫
者言春秋新通之也春秋所通之君文成矣不言濫
黑弓來奔而反與大夫竊邑來奔同文疏(注解云與大夫竊邑)
(來奔同文者即襄二十一年春邾婁庶其以漆閭丘來奔之徒是)叔術者賢大夫也
絶之則爲叔術不欲絶不絶則世大夫也注此解不
言濫黑弓意叔術者賢大夫也如不口繫邾婁文言
濫黑弓來奔則爲叔術賢心不欲自絶于國又觸天
下實有濫無以起新通之文不可設也如口不絶邾
婁文言濫黑弓來奔則嫌氏邑起本邾婁世大夫春
秋口繫通之文亦不可施疏(注解云若口云邾婁文言濫黑弓來奔即嫌大)
(夫氏邑欲起黑弓本是邾婁世大夫口繫于邾婁欲通之為世大夫故也)大夫之義不得
世故於是推而通之也注推猶因也因就大夫竊邑
奔文通之則大夫不世叔術賢心不欲自絶两明矣
主書者在春秋前見王者起當追有功顯有德興滅
國繼絶世疏(注解云隠元年注云諸大夫立隠不起者在春秋前明王者受命不追治前事)
(今此追之者春秋之義勸其後功是以上二十年傳曰君子之善善也長惡惡也短惡惡止其身善善及)
(子孫賢者子孫故君子爲之諱是也)
十有二月辛亥朔日有食之注是後昭公死外晉大夫
專執楚犯中國圍蔡也疏(注解云是後昭公死外者即下三十二年冬公薨于乾侯)
(是云晉大夫專執者即定元年三月晉人執宋仲幾于京師𫝊云其稱人何貶曷爲貶不與大夫專執也是云)
(楚犯中國圍蔡也者即定四年秋楚人圍蔡是也直言圍蔡足矣何須言楚犯中國欲言日食爲夷狄強諸夏)
(微之象故也)
三十有二年春王正月公在乾侯
取闞音義(闞口暫反)
傳闞者何疏(解云欲言是國諸典未聞欲言是邑文無所繫故執不知問)邾婁之
邑也曷爲不繫乎邾婁諱亟也注與取濫爲亟音義
(亟去冀反注同)疏(注解云取亦作受字者二年之間比取兩邑故以爲亟而諱之矣)
夏吴伐越
秋七月
冬仲孫何忌會晉韓不信齊高張宋仲幾衛世叔申鄭
國參曹人莒人邾婁人薛人杞人小邾婁人城成周注
書者起時善其脩廢職有尊卑之意也孔子曰謹權量
審法度脩廢官四方之政行焉言成周者起正居實外
之音義(量音亮)疏(注解云隱七年夏城中丘傳云何以書以重書也注云以功重故書也當稍稍)
(補完之至令大崩弛壊敗然後發衆城之猥苦百姓虛空國家故言城明其功重與始作城無異然則天子之)
(城不時修理至令大壊方始城之而書者正欲起其當時之善故也何者當是之時天子陵遲諸侯奢縱忽能)
(脩其廢職有尊尊之心是以書見故以起時善云孔子曰謹權量至行焉者論語文云言成周者欲起正居實)
(外之正以不言京師而言成周者欲起正居在成周故也言實外之者正以王微弱不能守成周不是小事猥)
(若天下是以不言京師實外天子云云之說在上二十六年)
十有二月巳未公薨于乾侯
春秋公羊傳注疏卷二十四
春秋公羊傳卷二十四考證
晉人圍郊傳曷爲不繫於周不與伐天子也○(臣召南)
按晉人圍郊圍子朝之邑也此正勤王之師可謂之
伐天子乎襄王之難晉文自將以定王室伯業所以
隆也此役但遣籍談荀櫟用二師爲聲援伯業所以
衰也公羊猶以圍郊爲非何哉
尹氏立王子朝注王子朝不貶者年未滿十歲未知欲
富貴○(臣浩)按何休何以知子朝年未滿十歲乎經
書尹氏立王子朝擅立之罪已眀不待去王子二字
也
叔孫舍至自晉疏今此叔孫舍不去氏者蓋以無罪故
也○劉敞曰二傳俱無叔孫二字公羊獨有此似聖
人本意所謂辭繁而不殺者也
有鸛鵒來巢傳何以書疏冬官云鸛鵒不踰濟○(臣浩)
按考工記作鸜鵒不踰濟與左氏經同不作鸛也鸛
字疑悮但各本俱同
秋七月上辛大雩季辛又雩傳非雩也聚衆以逐季氏
也○劉敞曰傳非也若七月聚衆則何至九月公始
出奔乎何休又說日爲君辰爲臣去辰者逐季氏意
明蓋迂而不典
公圍成疏公親圍成不能服○監本誤作不能圍成不
能服今從定十二年注改正
公會齊侯莒子邾婁子把伯盟于剸陵○(臣召南)按剸
陵左氏穀梁經作鄟陵吕祖謙春秋集解不云公羊
作剸陵疑此經亦應作鄟陵也
天王入于成周傳不嫌也注疏正以此上二十二年秋
劉子單子以王猛入于王城○王城監本訛作成周
今改正
吴弑其君僚注爲季子諱○劉敞曰季子之不討闔廬
勢不可也豈義之乎故託言不忍父子兄弟相殘耳
春秋何爲遂爲之諱夫弑君大惡也此而可諱誰不
可諱乎苟春秋但順賢者而爲之諱是一國有賢通
國無罪也
春王三月葬曹悼公注月者爲下出也○(臣照)按公羊
家既謂春秋書時書月各有義例則又安可因下文
他事之應月而先書于本事乎使葬曹悼公不當月
而公如晉次于乾侯當月則必書日春葬曹悼公三
月公如晉次于乾侯矣寧有爲下出之理于傳無之
乃何氏之說也
三十年春王正月公在乾侯注故以存君書明臣子當
憂納之○(臣召南)按前此居鄆不書在鄆鄆魯邑也
居鄆猶居魯也乾侯則晉邑非魯地矣是以每歲書
之
季孫隱如會晉荀櫟于適歴注從王魯錄○(臣召南)按
隱如書會黑弓書來奔皆臨文當如是耳何休以爲
從王魯錄不亦異乎
葬薛獻公○薛監本誤作晉今改正
黑弓以濫來奔傳通濫也○劉敞曰傳非也以叔術爲
賢賢既不足又懸隔數十世之外而通叛君之黑弓
便當有國誰能信之漢儒辨此多矣不若以大義格
之(臣召南)按叔術事類齊東野人之語即如其說貪
色殺仇何成賢者且其事在春秋以前邾婁不過一
附庸耳何得有顏公之稱乎劉敞謂漢儒已辨此者
見後漢書賈逵傳
城成周疏論語文○監本文字下衍彼注二字今刪
春秋公羊傳卷二十四考證
