春秋公羊傳注疏卷二十七(起哀公元年盡十年)
漢何休學唐陸德明音義
哀公
元年春王正月公即位
楚子陳侯隨侯許男圍蔡注隨微國稱侯者本爵俱侯
土地見侵削故微爾許男者戍也前許男斯見滅以歸
今戍復見者自復斯不死位自復無惡文者滅以歸可
知音義(復扶又反見賢徧反)疏(注解云正以入春秋以來不稱爵大夫名氏不得見經故知其微隠)
(五年𫝊云大國稱侯小國稱伯子男此微國而稱侯故須解之也言本爵俱侯者謂其初封之時與齊晉之屬)
(俱稱侯故曰本爵俱侯也今為小國者但以土地見侵削故也知非得褒乃得稱侯如滕侯薛侯之類而云本)
(爵為侯者正以滕薛入桓篇之後或稱滕子或稱薛伯故知隠篇稱侯由朝新王得褒明矣今此隨侯一無善)
(行可褒二無稱伯子之處故知本爵為侯也云許男者戍也正以下十三年夏許男戍卒故知之云前許男斯)
(見滅者即定六年春王正月癸亥鄭游遫帥師滅許以許男斯歸是也昭十三年秋蔡侯廬歸于蔡陳侯吳歸)
(于陳為楚所歸皆書之戌歸不書故知自復也諸侯之禮固當死位斯不死位其國合絶今而自復不為惡文)
(以見之者正以定六年之時書滅以歸其惡已著是以此處不勞見之)
鼷鼠食郊牛注災不敬故改卜牛
夏四月辛巳郊
秋齊侯衛侯伐晉
冬仲孫何忌帥師伐邾婁注邾婁子新來奔喪伐之不
諱者期外恩殺惡輕明當與根牟有差音義(殺所戒反)疏(注解)
(云邾婁子來奔喪在十五年夏也既來奔喪於魯有恩而魯伐之為惡明矣内之有惡而不諱者既在期外恩)
(殺惡輕故也奔喪於去年之夏伐在今年冬故曰期外矣宣九年秋取根牟𫝊曰曷為不繫乎邾婁諱亟也注)
(云亟疾也屬有小君之喪邾婁子來加禮未期而取其邑故諱不繫邾婁也然則彼以加禮未期其恩猶重伐)
(之取邑其惡深矣是以諱之今乃期外恩殺惡輕由是不諱故曰當與根牟有差)
二年春王二月季孫斯叔孫州仇仲孫何忌帥師伐邾
婁取漷東田及沂西田音義(漷火虢反徐音郭沂魚依反)注漷沂皆
水名邾婁子來奔喪取其地不諱者義與上同疏(解云公羊)
(之義言田者田多邑少故也而榖梁傳云取漷東田漷東未盡也及沂西田沂西未盡也范氏云以其言東西)
(則知其未盡也與此别左氏以漷東沂西為邑名)癸巳叔孫州仇仲孫何忌及
邾婁子盟于句繹音義(句古侯反繹音亦)注所以再出大夫名
氏者季孫斯不與盟音義(與音預)疏(注解云正以宣元年公子遂如齊逆女三)
(月遂以夫人婦姜至自齊傳云遂何以不稱公子一事而再見者卒名何氏云卒竟但舉名省文然則今此伐)
(邾婁及邾婁子盟于句繹之經亦是一事而再舉大夫名氏者正由季孫斯不與盟故也若此注内直云所以)
(再出大夫名者無氏字即決昭十三年秋公會劉子晉侯以下于平丘八月甲戌同盟于平丘据彼注云不言)
(劉子及諸侯者間無異事可知矣今此二經亦間無異事而再出大夫之名故解之也此注氏字或有或無故)
(如此解季孫斯所以不與盟者服氏云季孫斯尊卿與仲孫氏伐敵服而使二子盟也者即其義矣而穀梁傳)
(云三人伐而二人盟何各盟所得季孫斯不得田故不盟與何氏不合)
夏四月丙子衛侯元卒
滕子來朝
晉趙鞅帥師納衛世子蒯聵于戚
傳戚者何疏(解云欲言其國經典未有欲言其邑文無所繫故執不知問)衛之邑
也曷為不言入于衛注据弗克納未入國文言納于
邾婁納者入辭故傳言曷為不言入于衛疏(注觧云公羊之)
(意以為戚與帝丘道途非遠但大同小異而已今言于戚者實是入于衛都是以傳云曷為不言入于衛)
(矣言据弗克納未入國文言納于邾婁納者入辭者即文十四年秋晉人納接菑于邾婁弗克納當爾之)
(時接菑實不入國故曰不克納未入國之辭故曰未入國文言納于邾婁與納頓子於頓文同是其已入)
(國之辭故曰納于邾婁納者入辭也今此上言納衛世子蒯聵下無不克納之文則是入國之辭矣而言)
(于戚不言于衛是以據而難之故注者疊之曰故𫝊言曷為不言入于衛)父有子子不得
有父也注明父得有子而廢之子不得有父之所有
故奪其國文正其義也不貶蒯聵者下曼姑圍戚無
惡文嫌曼姑可為輒誅其父故明不得也不去國見
挈者不言入于衛不可醇無國文輒出奔不書者不
責拒父也主書者與頓子同音義(為于偽反去起呂反見賢徧反挈去)
(結反)疏(注解云正以犯父之命理宜貶之不謂更有經文可決也然則文十四年郤缺納不正貶之稱)
(人今趙鞅亦是納不當得位之人而不貶者正以納父罪不至貶也彼傳云此晉郤缺也其稱人何貶曷)
(為貶不與大夫專廢置君也是其譏之義矣云故明不得也者正蒯聵無惡文則知曼姑不得誅之明矣)
(云不去國見挈者云云正以文十四年晉人納接菑注云接菑不繫邾婁者見挈于郤缺也今此不見挈)
(者不可醇無國文故也云輒出奔不書云云知輒出奔者正以蒯聵之入故也諸侯之禮禮當死位若其)
(出奔者皆書而責之今不書者正欲不責輒之拒父故也云主書者與頓子同者即僖二十五年秋楚人)
(圍陳納頓子于頓彼注云納頓子書者前出奔當絶還入為盗國當誅書楚納之與之同罪也主書者從)
(楚納之然則定十四年夏蒯聵出奔宋之時子無去父之義已當合絶今還入為盜國復當合誅晉納之)
(與同罪主書者從晉納故曰與頓子同義然則蒯聵犯父之命其惡明矣但晉為霸主法度所在而納逆)
(命之子奪已立之侯故云主書者從晉納矣)
秋八月甲戌晉趙鞅帥師及鄭軒達帥師戰于栗鄭師
敗績音義(栗一本作秩二傳作鐵)疏(解云諸家之經軒違之下皆有帥師唯服引經者無與諸)
(家異於鐵者三家同有作栗字者誤也今定本作栗字)
冬十月葬衛靈公
十有一月蔡遷于州來注畏楚也州來吳所滅疏(注畏楚也)
(解云正以上文為楚所圍今遷而近吳故知然也云州來吳所滅者即昭十三年冬吳滅州來是也)蔡殺
其大夫公子駟注稱國以殺者君殺大夫之辭稱公子
者惡失親也音義(惡烏路反)疏(注稱國以殺者君殺大夫之辭解云僖七年傳文彼注云)
(諸侯國為體以大夫為股肱士民為肌膚故以國體錄是也)
三年春齊國夏衛石曼姑帥師圍戚
傳齊國夏曷為與衛石曼姑帥師圍戚注据晉趙鞅
以地正國加叛文今此無加文故問之疏(解云公羊之義輒已)
(出奔曼姑稟誰之命而得圍戚者下傳二曼姑受命于先君而立輒蒯聵奪輒是以春秋與得圍之矣注)
(解云定十三年秋晉趙鞅入于晉陽以叛冬晉趙鞅歸于晉傳云此叛也其言歸何以地正國也其以地)
(正國奈何晉趙鞅取晉陽之甲以逐荀寅與士吉射荀寅與士吉射者曷為者也君側之惡人也此逐君)
(側之惡人曷為以叛言之無君命也彼注云無君命者操兵鄉國故初謂之叛後知其意欲逐君側之惡)
(人故錄其釋兵書歸而赦之是也然則趙鞅操兵鄉國加叛文曼姑亦操兵鄉國而使國夏首兵不加叛)
(文是以弟子据而問之云齊國夏曷為與曼姑首兵而圍戚乎)伯討也注方伯所當
討故使國夏首兵此其為伯討奈何曼姑受命乎靈
公而立輒注靈公者蒯聵之父以曼姑之義為固可
以距之也注曼姑無惡文者起曼姑得拒之曼姑臣
也拒之者上為靈公命下為輒故義不可以子誅父
故但得拒之而已傳所以曼姑解伯討者推曼姑得
拒之則國夏得討之明矣不言圍衛者順上文辟圍
輒音義(上為于偽反下為輒為衛不為同)疏(注解云注言臣也者欲道曼姑者乃是靈公之)
(臣也受命于靈公當立輒寧得違之乎故得拒蒯聵矣似若僖十年傳云君嘗訊臣矣臣對曰使死者反)
(生生者不愧乎其言則可謂信矣彼注云上問下曰訊言臣者明君臣相與言不可負是蒯聵去年入衛)
(今而圍者止應圍衛而言圍戚者順上經文且輒止出奔不見于經若言圍衛則恐去年蒯聵入于戚今)
(年圍衛者是圍輒矣故言圍戚以辟之靈公逐蒯聵在定十四年立輒蓋在上二年將薨之時也)輒
者曷為者也蒯聵之子也然則曷為不立蒯聵而立
輒注据春秋有父死子繼蒯聵為無道注行不中善
道音義(中丁仲反)靈公逐蒯聵而立輒然則輒之義可以
立乎注輒之義不可以拒父故但問可立與不曰可
其可奈何不以父命辭王父命注不以蒯聵命辭靈
公命以王父命辭父命注辭猶不從是父之行乎子
也注是靈公命行乎蒯聵重本尊統之義疏(注解云即莊元)
(年注云念母則忘父背本之道也故絶文姜不為不孝拒蒯聵不為不順脅靈社不為不敬蓋重本尊統)
(使尊行於卑上行於下是也)不以家事辭王事注以父見廢故辭
讓不立是家私事以王事辭家事注聽靈公命立是
王事公法也是上之行乎下也注是王法行於諸侯
雖得正非義之高者也故冉有曰夫子為衛君乎子
貢曰諾吾將問之入曰伯夷叔齊何人也曰古之賢
人也曰怨乎曰求仁而得仁又何怨出曰夫子不為
也主書者善伯討疏(注是王至高者也解云正以上傳云不以父命辭王父命以王)
(父命辭父命是父之命行乎子也彼注云是靈公命行乎蒯聵重本尊統之義也𫝊又云不以家事辭王)
(事以王事辭家事是上之行乎下也故知宜是王法行於諸侯矣唯受靈公之命而拒蒯聵而引王法行)
(於諸侯者正以靈公於蒯聵若似天子於諸侯故取以況之○故冉有曰至伯討解云此論語文也冉有)
(所以疑之者正以輒之立也雖得公義失於父子之恩矣云入曰伯夷叔齊何人也者正以輒之拒父非)
(義之高不敢正言故問古賢以測之云子曰古之賢人也者言古之賢士且有仁行若作仁字如此解之)
(若作人字不勞解也云曰怨乎者謂諫而不用死于首陽然則怨周王乎云求仁而得仁又何怨者言其)
(兄弟相讓而來正以求為仁道卒得成譲仁道遂成不欲汲汲乎求仁有何孜孜而怨周王乎云出曰夫)
(子不為也者正以伯夷叔齊兄弟譲國夫子以為賢而知輒與蒯聵父子爭國者夫子不助明矣云主書)
(者善伯討者一則見輒之得正二則見曼姑可拒但主書善其伯討故曰主書者善伯討)
夏四月甲午地震注此象季氏專政蒯聵犯父命是後
蔡大夫專相放盜殺蔡侯申辟伯晉而京師楚黃池之
會吳大為主疏(注是後至相放解云即下文蔡人放其大夫公孫獵于吳是也○盜殺蔡侯申)
(者解云在四年云辟伯晉而京師楚者即下四年夏晉人執戎曼子赤歸于楚傳云辟伯晉而京師楚是也云)
(黃池之會吳大為主者即下十三年夏公會晉侯及吳子于黃池𫝊云吳何以稱子吳主會也吳在是則天下)
(諸侯莫敢不至也是也)
五月辛卯桓宫僖宫災
傳此皆毁廟也其言災何注据禮親過高祖則毁其
廟疏(注解云出禮記祭法文)復立也曷為不言其復立音義(復扶)
(又反下及注同)注据立武宫言立疏(注解云在成六年二月所以不据定元年立煬)
(宫者蓋從始據之或科取一文亦何傷)春秋見者不復見也音義(見賢徧反)
(下同)注謂内所改作也哀自立之善惡獨在哀故得省
文疏(注解云春秋之義諸是内所改作者但逐其重處一過見之而已故餘輕處不復見之所以然)
(者正以哀自立之還於哀世災之善惡獨在于哀故得省文矣似若㐮三十一年公薨于楚宫不言作楚)
(宫者正以㐮自作之還復㐮自薨之善惡獨在于襄故得省文之類云云之說在襄三十一年)何以
不言及注据雉門及兩觀音義(觀工喚反)疏(注解云即定二年五月壬)
(辰雉門及兩觀災是也)敵也注親過高祖親疏適等何以書注
上已問此皆毁廟其言災何故不復連桓宫僖宫疏
(注解云正以隠三年秋武氏子來求賻𫝊云其稱武氏子何父卒子未命也何以不稱使當喪未君也武)
(氏子來求賻何以書据彼注云不但言何以書者嫌主覆問上所以說二事不問求賻然則今此上文亦)
(有二事之嫌主春秋見者不復見也何以不言及敵也何以書而不復為嫌者正以上傳已云此皆毁廟)
(也其言災何復立也分疏已訖是以不復言桓宫僖宫災何以書矣)記災也注災不宜
立疏(注解云謂其宫不宜立若曰以其不宜立故災之然)
季孫斯叔孫州仇帥師城開陽音義(開陽左氏作啟陽開者為漢景帝諱)
(也)
宋樂髠帥師伐曹音義(髠苦昆反)
秋七月丙子季孫斯卒
蔡人放其大夫公孫獵于吳注稱人者惡大夫驕蹇作
威相放當誅故貶音義(惡烏路反)疏(注解云知是大夫者正以春秋之例君殺大夫)
(稱國即僖十年鄭殺其大夫申侯之屬是大夫自相殺稱人即文九年晉人殺其大夫先都之屬是則知稱國)
(以放者君自放之即宣元年晉放其大夫胥甲父于衛是也則稱人以放乃是大夫自相放即此文是矣而言)
(作威者即洪範云唯辟作威是也今此大夫作威故貶之言當誅者謂於王法當誅也言故貶之者正以大夫)
(之貴平常之時合稱名氏故稱人為貶之)
冬十月癸卯秦伯卒注哀公著治大平之終小國卒葬
極於哀公者皆卒日葬月音義(治直吏反大音泰)疏(注解云即此癸卯秦)
(伯卒明年五月葬秦惠公是也案昭元年夏秦伯之弟鍼出奔晉𫝊曰秦無大夫此何以書仕諸晉也曷為仕)
(諸晉有千乘之國而不能容其母弟故君子謂之出奔也何氏云時秦侵伐自廣大故曰千乘然則秦伯是西)
(方之伯國至千乘此注謂之小國者正以僻陋在夷罕與諸夏交接至於春秋大夫名氏不見於經是以比之)
(小國其實非小者也舊說云地之張翕彼此異時蹙闢之數不可同日而語昭元年之時自以千乘為大國至)
(此還小亦何傷也而有疑焉)
叔孫州仇仲孫何忌帥師圍邾婁
四年春王三月庚戌盗殺蔡侯申音義(殺音弑)
傳弑君賤者窮諸人此其稱盗以弑何注据宋人弑
其君處臼稱人疏(解云文十六年冬宋人弑其君處臼之下傳云大夫弑君稱名氏賤)
(者窮諸人然則師彼解爾故此弟子据而難之)賤乎賤者也注賤於稱人者
疏(解云彼注云賤者謂士也士正自當稱人然則今此非士故言賤乎賤者也)賤乎賤者
孰謂注据無主名謂罪人也注罪人者未加刑也蔡
侯近罪人卒逢其禍故以為人君深戒不言其君者
方當刑放之與刑人義同音義(近附之近)近疏(注罪人至刑也解云)
(若其刑訖當有刑稱即㐮二十九年夏閽弑吳子餘祭是也今此言盗又謂之罪人故知未加刑也云蔡)
(侯近罪人卒逢其禍故以為人君深戒者卒詁為終也○不言至義同解云即㐮二十九年闇弑其君下)
(注云不言其君者公家不畜士庶不友放之遠地欲去聽所之故不繫國故不言其君也然則此處之盗)
(仍未加刑而亦不言其君者正以方當刑放之故與刑人義同也)
蔡公孫辰出奔吳
葬秦惠公
宋人執小邾婁子
夏蔡殺其大夫公孫歸姓公孫霍
晉人執戎曼子赤歸于楚音義(曼音蠻)疏(解云左氏作戎蠻子也)
傳赤者何注欲以為戎曼子名則晉人執曹伯言畀
宋人不言名歸欲言微者則不當書故以不知問也
音義(畀必利反下同)疏(注則晉至名歸解云即僖二十八年三月丙午晉侯入曹執曹伯畀宋人)
(彼則曹伯不言名畀宋人不言歸與此異故執不知問○欲言至當書觧云欲言赤是楚之微者自歸于)
(楚非戎子之名則微者之例不當書見故以不知問之)戎曼子之名也其言歸
于楚何注据執曹伯畀宋人不言歸于宋子北宫子
曰辟伯晉而京師楚也注此解名而言歸意也前此
楚比滅頓胡諸侯由是畏其威從而圍蔡蔡遷于州
來遂張中國京師自置晉人執戎曼子不歸天子而
歸于楚而不名而言歸于楚則與伯執歸京師同文
故辟其文而名之使若晉非伯執而赤微者自歸于
楚言歸于楚者起伯晉京師楚主書者惡晉背叛當
誅之疏(解云成十五年春晉侯執曹伯歸于京師是伯執人歸于京師之文今戎曼子不言名直)
(言晉人執戎曼子歸于楚即是伯者執人歸京師無異故名戎子以辟之言赤歸于楚者似楚之微者自)
(歸不于戎子然故曰辟伯晉而京師楚也注解云言赤歸于楚之意也云前此楚比滅頓胡者即定十四)
(年春楚公子結帥師滅頓以頓子牂歸十五年春楚子滅胡以胡子豹歸是也云從而圍蔡者即上元年)
(春楚子陳侯隨侯許男圍蔡是云蔡遷于州來者在三年冬云遂張中國者猶言自盛大于中國也云京)
(師自置者謂作天子自處置也云晉人執戎曼子不歸天子而歸于楚者謂晉人畏其彊禦之勢若京師)
(矣云而不名而言歸于楚則與伯執歸京師同文者若言執戎曼子歸于楚則與成十五年晉侯執曹伯)
(歸于京師同文云故辟其文而名之者為辟伯執歸京師之文而名戎曼子也云使若晉非伯執者僖四)
(年傳云稱侯而執者伯討也稱人而執者非伯討也今此經云晉人執戎曼子故云使若晉非伯執也云)
(而赤微者自歸于楚者若似楚之微者名赤自歸于楚然猶莊二十四年冬赤歸于曹之類云言歸于楚)
(者起伯晉京師楚者正以僖二十八年晉侯執曹伯以畀宋人然則諸侯自相執不言歸今言歸者欲起)
(晉人以楚為京師故也云主書者惡晉背叛當誅之者言主書此事者正欲惡晉以楚為京師背叛天子)
(當合誅絶也若然楚人是時京師自置寧知不惡之者正以宣十八年秋七月甲戌楚子旅卒傳云何以)
(不書葬吳楚之君不書葬辟其號也然則吳楚僭號非一朝一夕已不書葬一譏而已自餘京師自置之)
(事理應不譏故云此)
城西郛音義(郛芳夫反)
六月辛丑蒲社災音義(蒲社左氏作亳社)
傳蒲社者何注据鼔用牲于社不言蒲疏(解云正以社為積土)
(非火燒之物而反書災故執不知問)亡國之社也注蒲社者先世之亡
國在魯竟疏(注解云公羊解以為蒲者古國之名天子滅之以封伯禽取其社以戒諸侯使)
(事上今災之者若曰王教絶云爾左氏榖梁以為亳社者殷社也武王滅殷遂取其社賜諸侯以為有國)
(之戒然則傳說不同不可為難案今穀梁經傳皆作亳字范氏云殷都于亳武王克紂而班列其社于諸)
(侯以為亡國之戒而賈氏云公羊曰薄社也者蓋所見異)社者封也注封土為社
其言災何注据封土非火所能燒亡國之社蓋揜之
揜其上而柴其下音義(揜意冉反)注故火得燒之揜柴之
者絶不得使通天地四方以為有國者戒疏(解云公羊子不)
(受于師故言蓋也注解云即郊特牲云天子之大社必受霜露風雨以達天地之氣也是故喪國之社屋)
(之不受天陽也薄社北牖使隂明也是也然禮記作薄社何氏所見與鄭氏異云以為有國者戒者言若)
(不事上當如此)蒲社災何以書記災也注戒社者先王所以
威示教戒諸侯使事上也災者象諸侯背天子是後
宋事彊吳齊晉前驅滕薛俠轂魯衛驂乘故天去戒
社若曰王教滅絶云爾音義(背音佩俠古洽反轂古木反乘繩證反十三年)
(同去起吕反)疏(蒲社災何以書解云不直言何以書者嫌覆問柴其下何以書故復舉句而問之注)
(是後至驂乘解云春秋說文謂下十三年黃池之會時也)
秋八月甲寅滕子結卒
冬十有二月葬蔡昭公注賊已討故書葬也不書討賊
者明諸侯得專討士以下也疏(注解云此蔡昭公即上盗殺蔡侯申者是隠十)
(一年傳云弑則何以不書葬春秋君弑賊不討不書葬以為無臣子也然則今此蔡侯亦弑而書其葬故知賊)
(已討也孟子曰諸侯不得專殺大夫是以春秋之内殺大夫不問有罪無罪皆書而譏之若殺微者例所不錄)
(今蔡侯之賊乃微者嗣子殺之故不書見故云明諸侯得專討士以下也考諸正本何氏之注盡於此若更有)
(注者衍字矣)
葬滕頃公音義(頃音傾)
五年春城比音義(比本又作芘亦作庇同音毗左氏作毗)
夏齊侯伐宋
晉趙鞅帥師伐衛
秋九月癸酉齊處臼卒
冬叔還如齊
閏月葬齊景公
傳閏不書此何以書注据楚子昭卒不書閏疏(注解云即)
(襄二十八年冬十二月甲寅天王崩乙未楚子昭卒是也彼注云乙未甲寅相去四十二日蓋閏月也然)
(則相去四十二日明其不得同在一月故以閏月言之)喪以閏數也注謂喪服
大功以下諸喪當以閏月為數音義(數所主反下及注月數閏數同)
疏(解云此喪謂喪服也謂為之服大功以下喪服者皆以閏數之此數讀如加我數年之數非頭數之)
(數也注解云此數乃為頭數之數謂九月五月三月之喪既是數月之物故得數閏以充之是以葬亦書)
(閏矣何者葬亦數月之物故也)喪曷為以閏數注据卒不書閏疏(解云)
(此喪亦喪服大功以下者)喪數略也注略猶殺也以月數恩殺故
并閏數疏(注解云此數亦如加我以數年之數也言大功以下之喪所以得數閏月者正以恩)
(殺故也鄭志趙商問曰經曰閏月不告朔猶朝于廟榖梁傳云閏月附月之餘日喪事不數又哀五年閏)
(月葬齊景公公羊傳云閏月不書此何以書喪以閏數喪數略也此二傳義反於禮斷之何就荅曰居喪)
(之禮以月數者數閏以年數者雖有閏無與于數也然則鄭氏之意以為彼云喪事不數者謂期與三年)
(也此云喪以閏數者謂大功以下也若穀梁之意以為大功以下及葬皆不數閏云云之說在襄二十八)
(年)
六年春城邾婁葭音義(葭音加又音遐左氏作邾瑕)注城者取之也
不言取者魯數圍取邾婁邑邾婁未曾加非於魯而侮
奪之不知足有夷狄之行故諱之明惡甚音義(數所角反曾才)
(能反行下孟反)疏(注解云正以襄二年遂城虎牢傳云虎牢者何鄭之邑也其言城之何取之也今言城邾)
(婁葭文與彼同故知取之云不言取之者魯數圍取邾婁邑者即上三年冬叔孫州仇仲孫何忌帥師圍邾婁)
(又上二年春伐邾婁取漷東田及沂西田之屬是也先言圍者便文故也云有夷狄行者正以貪而無親故也)
晉趙鞅帥師伐鮮虞
吳伐陳
夏齊國夏及高張來奔
叔還會吳于柤音義(柤莊加反)
秋七月庚寅楚子軫卒
齊陽生入于齊
齊陳乞弑其君舍音義(君舍二傳作荼音舒)
傳弑而立者不以當國之辭言之此其以當國之辭
言之何注据齊公子商人弑其君舍而立氏公子疏
(注解云即文十四年冬齊公子商人弑其君舍是也)為諼也此其為諼奈何注
問其義音義(諼况元反)景公謂陳乞曰吾欲立舍何如陳
乞曰所樂乎為君者欲立之則立之不欲立則不立
注貴自專也疏(解云言人之所以愛樂乎其為君者貴慕其自專故也然則此公乃有為)
(而言非正道也)君如欲立之則臣請立之注陳乞欲拒言不
可恐景公殺陽生陽生謂陳乞曰吾聞子蓋將不欲
立我也陳乞曰夫千乘之主將廢正而立不正必殺
正者音義(乘繩證反)注晉世子申生是也疏(注解云即僖五年春晉侯)
(殺其世子申生是也)吾不立子者所以生子者也走矣注教陽
生走與之玉節而走之注節信也析玉與陽生留其
半為後當迎之合以為信防稱矯也奔不書者未命
為嗣音義(析思歷反為後于偽反下乞為同矯居兆反)疏(注解云言與之為斷玉之信而)
(令之走也云奔不書者未命為嗣者案定十四年秋衛世子蒯聵出奔宋書見於經故知陽生出奔不書)
(者未命為嗣故也然則公子陽生但是母貴宜立實非世子而上傳云廢正而立不正必殺正者雖非夫)
(人所生但秩次宜立謂之廢正亦何傷而舊云陽生實是正世子但未命為嗣故出入不兩書若命為嗣)
(即是大國之君出入合兩書也者非)景公死而舍立陳乞使人迎陽生
于諸其家注于諸寘也齊人語也除景公之喪注期
而小祥服期者除音義(期音基下同)疏(注解云期而小祥者士虞記文言服)
(期者除者謂從服之徒矣若其正服臣為君斬衰三年寧得期而除乎案景公之卒在去年九月至今七)
(月其實未期而言服期者除者蓋陽生之入實亦九月但事不宜月故直時是以傳云除公之喪也若然)
(案隠四年冬十二月衛人立晉彼注云月者大國簒例月小國而立納入皆為簒然則大國之簒例合書)
(月齊為大國而言事不宜月者正以陽生之簒陳乞為之故陽生之入欲移惡于陳乞故也似若莊九年)
(夏齊小白入于齊何氏云不月者移惡于魯也之類也然則大國之簒所以月者以其禍大故也既移惡)
(于陳乞是以不月正得述事之宜矣)諸大夫皆在朝陳乞曰常之母注
常陳乞子重難言其妻故云爾音義(難乃旦反)疏(注解云正以妻)
(者已之私故難言之似若今人謂妻為兒母之類是也)有魚菽之祭注齊俗婦
人首祭事言魚豆者示薄陋無所有疏(注解云主婦設祭禮則有)
(之何言齊俗者正以主婦設祭之時助設而已其實男子為首即君牽牲夫人奠酒君親獻夫人薦豆之)
(類是也若其齊俗則令使婦人為首故此傳云常之母有魚菽之祭即其文是矣定元年冬十月霣霜殺)
(菽彼注云菽大豆然則彼已訓解故此何氏直以豆言之若依正禮水陸僉陳而止言魚與豆者示薄陋)
(無所有故也)願諸大夫之化我也注言欲以薄陋餘福共
宴飲疏(解云桓六年傳云曷為謂之實來慢之也曷為慢之化我也彼注云行過無禮謂之化齊)
(人語也諸侯相過至竟必假塗入都必朝所以崇禮譲絶慢易今州公過魯都不朝魯是慢之為惡故書)
(實來見其義也然則彼以州公過魯而無禮故𫝊謂之化我也今此陳乞亦以魚菽之薄物枉屈諸大夫)
(之貴重亦是無禮相過之義故謂之化我也)諸大夫皆曰諾於是皆之陳
乞之家坐陳乞曰吾有所為甲注甲鎧音義(鎧苦代反)疏
(解云猶言我有所作得若干甲也)請以示焉諸大夫皆曰諾於是使
力士舉巨囊而至于中霤注巨囊大囊中央曰中霤
音義(囊乃郎反又音託霤力又反)疏(注中央曰中霤解云案月令中央土云其祀中霤鄭注云)
(中霤猶中室也古者複穴是以名室為霤云庾蔚云複地上累土穴則穿地也複穴皆開其上取明故雨)
(霤之是以因名中室為中霤也故此傳云中霤注云中央謂室之中央也)諸大夫見之皆
色然而駭注色然驚駭貎音義(色如字本又作垝居委反驚駭貌又或作)
(危)開之則闖然注闖出頭貎音義(闖丑鴆反又丑甚反一音丑今反見)
(貎字林云馬出門貌丑衽反)公子陽生也陳乞曰此君也已諸大
夫不得已皆逡廵北面再拜稽首而君之爾注時舍
未能得衆而陽生本正當立諸大夫又見力士知陳
乞有備故不得已遂君之音義(逡七旬反)自是往弑舍注
陽生先詐致諸大夫立於陳乞家然後往弑舍故先
書當國起其事也乞為陽生弑舍不舉陽生弑者諼
成于乞也不日者與卓子同疏(注解云故先書當國起其事也者謂書陽)
(生入齊乃在弑舍之前所以起其先入後弑也云乞為陽生弑舍不舉陽生弑者諼成于乞也者正以舉)
(重略輕春秋之常事今而不書者諼成于乞故也僖十年春王正月晉里克弑其君卓子何氏云不日者)
(不正遇禍終始惡明故略之然則今此陳乞弑舍所以不日者亦是不正遇禍終始惡明故略之故曰與)
(卓子同若然鄉解云陽生之入實在九月但事不宜月故不書月然則陳乞之事宜云不月而云不日者)
(正以卓子之弑實書月若言不月則與卓子同文不可設故云不日也案陳乞弑舍實不書日謂之不日)
(亦何傷然則陳乞弑舍之事與里克弑卓子相類而不月者正以文承陽生入于齊之下陽生之事既不)
(宜月是以陳乞之事不得月也若然案僖九年冬晉里克弑其君之子奚齊注不月者不正遇禍終始惡)
(明故略之然則此亦不月何氏不云不月者與奚齊同義者正以奚齊未踰年之君與舍不類寧得同之)
(乎)
冬仲孫何忌帥師伐邾婁
宋向巢帥師伐曹
七年春宋皇瑗帥師侵鄭音義(瑗于眷反)
晉魏曼多帥師侵衛
夏公會吳于鄫音義(鄫以陵反)
秋公伐邾婁八月己酉入邾婁以邾婁子益來
傳入不言伐此其言伐何注据當舉人為重疏(解云莊十)
(年𫝊例觕者曰侵精者曰伐戰不言伐圍不言戰入不言圍滅不言入書其重者也然則𫝊例云戰不言)
(伐入不言圍此云入不言伐者正以此經舉伐言入亦違舉重之例是以据經以釋之傳例云者序用兵)
(之次第輕重備言不足怪也)内辭也若使他人然注諱獲諸侯故
不舉重而兩書使若魯公伐而去他人入之以來者
醇順他人來文疏(注解云若其不諱宜舉重云公入邾婁今不舉重而伐入兩書故知)
(諱獲諸侯也云使若魯公伐而去他人入之以來者以來是詣魯之常文故何氏言來者常文不為早晚)
(施是也今始若不諱宜云以邾婁子益至自某而經言來故如此解云醇順他人來文者以上諱獲諸侯)
(故不舉重使若魯人伐而去他人自入之今文言來作外來詣魯之常文故曰醇順他人來文也)邾
婁子益何以名注据以隗子歸不名音義(隗五罪反)疏(注解)
(云即僖二十六年秋楚人滅隗以隗子歸是也)絶曷為絶之注据俱以歸獲
也曷為不言其獲注据獲晉侯言獲疏(注解云即僖十五年冬晉)
(侯及秦伯戰于韓獲晉侯是也)内大惡諱也注故名以起之也日者
惡魯侮奪邾婁無已復入獲之入不致者得意可知
例音義(惡烏路反復扶又反)疏(注解云擅獲諸侯乃為大惡是以諱之不言其獲既不言獲故)
(云言其名以起其見獲也所以能起之者諸侯之禮當死位今不能死位而生見獲書其名起其絶也案)
(隠二年無駭入極之下傳云此滅也其言入何内大惡諱也昭四年取鄫之下傳云滅之則其言取之何)
(内大惡諱也今此又言内大惡諱也重發傳者正以往前二處入取文異今此上經雖亦言入但書名之)
(由事須備釋是以又言隠二年注云入例時傷害多則月此書日故須解之言惡魯侮奪邾婁無已即上)
(六年城葭之下注云魯數圍取邾婁邑邾婁未曾加非於魯而侮奪之不知足今復入其國獲其君故書)
(日以惡内也莊六年注公與一國及獨出用兵得意不致不得意致伐即僖六年公至自伐鄭二十九年)
(公至自圍許之屬是至於入佗國例不書致者正以既能入國得意可知似若僖三十三年公伐邾婁取)
(叢之下注云取邑不致者得意可知例)
宋人圍曹
冬鄭駟弘帥師救曹
八年春王正月宋公入曹以曹伯陽歸
傳曹伯陽何以名注据以隗子歸不名疏(注解云即僖二十六)
(年秋楚人滅隗以隗子歸是也)絶曷為絶之注据俱以歸滅也曷為
不言其滅注据滅隗也諱同姓之滅也注故名以起
之疏(注解云諱不得書其滅故書其名所以起其滅矣所以能起之者正以失地之君例合書名即)
(桓七年榖伯綏鄧吾離之下𫝊云皆何以名失地之君是今曹伯陽亦書其名故可起其滅)何諱
乎同姓之滅注据衛侯燬滅邢不諱音義(燬況委反)疏(注解)
(云即僖二十五年春王正月丙午衛侯燬滅邢是也)力能救之而不救也注以
屬上力能獲邾婁而不救曹故責之不日者深諱之
定哀滅例日此不日者諱使若不滅故不日疏(注解云既)
(書入以諱同姓見滅而不日故曰深諱也云定哀滅例日此不日者諱使若不滅故不日云云之說在定)
(四年)
吳伐我注不言鄙者起圍魯也不言圍者諱使若伐而
去疏(注解云正以莊十九年冬齊人宋人陳人伐我西鄙注云鄙者邊垂之辭榮見遠也然則鄙者邊垂)
(之名今不言鄙直言伐我故得起其圍魯矣國君當彊折衝當遠魯微弱深見犯至于圍國故諱之但言伐者)
(差輕也)
夏齊人取讙及僤音義(僤昌善反一音昌然反字林作□左氏作闡)疏(解云左氏)
(榖梁作讙闡字)
傳外取邑不書此何以書所以賂齊也曷為賂齊注
据上無戰伐之文疏(解云宣元年六月齊人取濟西田之下傳云外取邑不書此何)
(以書注云据曹取之不書然則此傳云外取邑不書此何以書者亦据曹取濟西田不書但從彼省文是)
(以不復注解注解云謂此上經無魯與齊戰伐之文計無所謝無事而賂故難之)為以邾婁
子益來也音義(為于偽反)注邾婁齊與國畏為齊所怒而
賂之恥甚故諱使若齊自取疏(解云正為七年以邾婁子益來是以賂齊)
(二邑也注邾婁齊與國解云正以魯獲邾婁之君而賂二邑若非齊之與國理不應賂云云之說備于宣)
(元年疏)
歸邾婁子益于邾婁注獲歸不書此書者善魯能悔過
歸之嫌解邾婁子益無罪書故復名之音義(復扶又反)疏(注觧)
(云正以僖十五年秦獲晉侯後歸不書故曰獲歸不書今此書者善魯能悔過歸之故錄見之桓十五年傳例)
(云歸者出入無惡今此言歸是以嫌其無罪也經既書歸作無罪之文則嫌魯人解釋邾婁子其罪合除是以)
(書見故復名之見其不善所以書益之名得見魯之有罪者正以上七年以益來之時傳云内大惡諱注云故)
(名以起之然則初書名起見魯罪則知今復名者其不善明矣)
秋七月
冬十有二月癸亥把伯過卒音義(過古禾反)
齊人歸讙及僤注書者善魯能悔過歸邾婁子益所喪
之邑不求自得故不言來使若不從齊來與歸我濟西
田同文音義(喪息浪反)疏(注解云言所喪之邑不求自得者正以言歸也何者歸者自與之故)
(也若求乃得之者當言取即僖三十一年春取濟西田成二年秋取汶陽之田之屬是也故不言來使若不從)
(齊來者謂若此邑元不入齊但以此來欲叛于魯齊人取而歸之然言與歸我濟西田同文者即宣十年春齊)
(人歸我濟西田𫝊云齊已取之矣其言我何言我者未絶于我也曷為未絶于我齊已言取之矣其實未之齊)
(也注云不言來者明不從齊來不當坐取邑是也然則彼以未之齊故不言來今此使若不從齊來是以謂之)
(同文矣然則彼言我者以其未絶于我此不言我者正以讙僤實絶于我故也濟西田未絶齊人不當坐取邑)
(讙僤實絶齊人當坐取邑明矣然則我與不即是不同而言同文者正謂皆不言來以為同文何妨言我與不)
(仍為異乎)
九年春王二月葬把僖公
宋皇瑗帥師取鄭師于雍丘音義(雍於用反)
傳其言取之何注据詐戰言敗也疏(注解云即莊十年秋荆敗蔡師)
(于莘昭二十三年秋吳敗頓胡沈蔡陳許之師于雞父傳云此偏戰也曷為以詐戰之辭言之不與夷狄)
(之主中國也是也)易也其易奈何詐之也注詐謂陷阱奇伏
之類兵者為征不義不為苟勝而已十三年詐反不
月知此不蒙上月疾略之爾音義(易以豉反下同阱才性反為征于偽)
(反)疏(注解云何氏蓋取禮記中庸云人皆曰予知驅而納諸罟擭陷阱之中而莫之知辟也又言奇)
(伏者奇兵伏兵之謂也下十三年春鄭軒達師師取宋師于嵒傳云其言取之何易也其易奈何詐反也)
(注云前宋行詐取鄭師今鄭復行詐取之苟相報償不以君子正道故傳言詐反反猶報也然則兵之設)
(也為欲征不義豈欲苟勝而為詐故知春秋疾而略之皆不書月矣何者春秋之義偏戰者日詐戰者月)
(所以然者正疾其行詐略之故也今此二經乃設陷阱奇伏又為詐之甚者是以春秋復涤略之)
夏楚人伐陳
秋宋公伐鄭
冬十月
十年春王二月邾婁子益來奔注月者魯前獲而歸之
今來奔明當尤加禮厚遇之疏(注解云正以上六年夏齊國夏高張來奔㐮二)
(十八年冬齊慶封來奔之屬則知來奔魯者例合書時今此書月故如此解文十二年春正月成伯來奔注云)
(月者前為魯所滅今來見歸尤當加意厚遇之也者義亦通於此以此言之則知昭二十三年秋七月莒子庚)
(輿來奔月者為下戊辰吳敗頓胡沈蔡陳許之師書莒子之奔雖在月下不蒙月何氏所以不注之者正以隠)
(元年冬十二月祭伯來奔之下注云月者為下卒也出奔例時也然則上已有注故至庚輿之下省文從可知)
公會吳伐齊
三月戊戌齊侯陽生卒
夏宋人伐鄭
晉趙鞅帥師侵齊
五月公至自伐齊
葬齊悼公
衛公孟彄自齊歸于衛
薛伯寅卒音義(伯寅二𫝊作伯夷同音以尼反)注卒葬略者與把伯益
姑同疏(注解云正以所見之世詳錄小國卒日葬月是其常文即上四年秋八月甲寅滕子結卒冬十)
(二月葬滕昭公是也今乃卒月葬時故解之言與把伯益姑同者即昭六年春王正月杞伯益姑卒注云不日)
(者行微弱故略之上城杞已貶復卒略之者入所見世責小國詳始錄内行也諸侯内行小失不可勝書故於)
(終略責之見其義然則今此略之者亦為内行小失故曰與把伯益姑同)
秋葬薛惠公
冬楚公子結帥師伐陳吳救陳注救中國不進者陳吳
與國救陳欲以備中國故不進疏(注解云正以僖十八年夏狄救齊冬邢人)
(狄人伐衛注云狄稱人者善能救齊雖拒義兵猶有憂中國之心故進之不於救時進之者辟襄公不使義兵)
(壅塞也定四年冬蔡侯以吳子及楚人戰于柏舉傳云吳何以稱子夷狄也而憂中國注云言子起憂中國然)
(則夷狄之人能憂中國者皆進之今此稱國不進者正以救陳欲以備中國故不進也知陳是吳之與國者正)
(以吳人救之故也必知欲以備中國者非直見其不進亦以陳於諸夏之時乃是吳之屬故也)
春秋公羊傳注疏卷二十七
春秋公羊傳卷二十七考證
哀公元年楚子陳侯隨侯許男圍蔡注許男者戍也○
杜預左傳注曰定六年鄭滅許此復見者蓋楚封之
(臣召南)按何休謂許自復不如杜說為長
音義復扶又反云云○此卷監本全脫音義今依陸
氏釋文增補共增四十四條
又疏鄭游遫帥師滅許以許男斯歸是也○監本脫
以許二字今增
取漷東田及沂西田疏左氏以漷東沂西為邑名○(臣)
(浩)按左傳但云賂以漷沂之田而受盟不云邑名也
即杜注亦不云二邑名不知疏何所本
晉趙鞅帥師納衛世子蒯聵于戚傳曷為不言入于衛
○劉敞曰何休謂据納于邾婁非也彼以勿克納故
得言於邾婁耳此但得入戚未得入衛故不言納于
衛亦其理自然耳
齊國夏衛石曼姑帥師圍戚𫝊然則輒之義可以立乎
曰可○臣召南按此義即雋不疑所謂蒯聵違命出
奔輙拒而不納春秋是之者也此說最傷名教先儒
范甯已斥其妄矣
傳是上之行乎下也注夫子不為也○(臣浩)按論語冉
有章即此經之定案何休知引其文而復為公羊附
會不可解也
蒲社災𫝊亡國之社也疏公羊觧以為蒲者古國之名
○(臣浩)按公羊之說與二傳不同者緣亳薄古字相
通轉亳為薄又訛薄為蒲因為之立說耳
齊陳乞弑其君舍傳為諼也○劉敞曰此傳言為諼非
也如其說陽生與商人相似所以諼之雖殊其為諼
則同何故陽生商人乖異若此哉公羊夲欲引商人
以求與之合而事同文别反更大謬乃知例苟不通
者雖曲說愈偽也
傳景公謂陳乞曰疏然則此公乃有為而言○推尋文
義當作然則此乃有為而言刊夲誤衍一公字
傳請以示焉疏庾蔚云○各夲俱誤作庚蔚曰今依月
令注改正
秋公伐邾婁八月己酉入邾婁以邾婁子益來傳内辭
也若使他人然注使若魯公伐而去他人入之以來
者○(臣召南)按傳與注皆曲說也在外曰以歸在内
曰以來既書以邾婁子益來矣尚可云若他人入之
以來乎於八月己酉不重書公者蒙上文秋公伐邾
婁也
宋公入曹以曹伯陽歸傳諱同姓之滅也○(臣召南)按
此役實是滅曹左傳史記可證然經祗書入理不可
解若如公羊說以為内諱亦恐不然蘇轍曰曹伯陽
好田弋說公孫彊乃背晉而奸宋宋人伐之晉人不
救書曰宋人入曹而不書滅言自滅也猶虞之滅言
晉人執虞公而不言滅也此說得之
又疏即桓七年榖伯綏鄧吾離之下○推尋文義鄧
字下當有侯字各夲俱脫耳
宋皇瑗帥師取鄭師于雍邱傳詐之也○陸淳曰凡悉
俘之曰取某師吕祖謙曰隠十年宋人蔡人衛人伐
戴鄭人伐取之伐取之不義也猶有難也此直言取
之取之易也
春秋公羊傳卷二十七考證
