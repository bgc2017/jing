春秋公羊傳注疏卷八(起莊公十八年盡二十七年)
漢何休學唐陸德明音義
十有八年春王三月日有食之注是後戎犯中國魯蔽
鄭瞻夫人如莒淫泆不制所致疏(注是後戎犯中國解云即下文夏公追戎)
(于濟西是也○魯蔽鄭瞻解云下文秋有&KR0558;是○夫人至所致解云即下十九年秋夫人姜氏如莒之屬是也)
(是隂勝陽之象是以日為之食)
夏公追戎于濟西注以兵逐之曰追音義(濟子禮反)
𫝊此未有言伐者其言追何注据公追齊師至酅舉
齊侵也疏(注解云即僖二十六年齊人侵我西鄙公追齊師至酅弗及是也)大其為
中國追也注以其不限所至知為中國追也音義(為于)
(偽反注及下皆同)疏(注解云公追齊師至酅限其所至乃是自為已追故知如此)此未有
伐中國者則其言為中國追何大其未至而豫禦之
也其言于濟西何注据公追齊師至酅弗及不言于
也大之也注大公除害恩及濟西也言大者當有功
賞也追例時疏(注言大者至賞也解云公追齊師至酅弗及不言于今言于者謂公有大)
(功於王法當賞矣○追例時解云即此文是而僖二十六年公追齊師雖在正月己未下不蒙日月)
秋有&KR0558;音義(&KR0558;音或短狐也或謂之射工音食)
𫝊何以書記異也注&KR0558;之猶言惑也其毒害傷人形
體不可見象魯為鄭瞻所惑其毒害傷人將以大亂
而不能見也言有者以有為異也疏(注&KR0558;之猶言惑也解云即五行)
(志云&KR0558;猶惑也者是也○其毒害傷人解云即五行志云能射人甚者至死是也○形體不可見解云即)
(草木志云在水中射人影即死是也○言有者以有為異也解云謂魯先無&KR0558;今乃有之案昭二十五年)
(經書有鸜鵒來巢今此不書來者亂氣所生不從外來故也)
冬十月
十有九年春王正月
夏四月
秋公子結媵陳人之婦于鄄遂及齊侯宋公盟音義(媵以)
(證反又繩證反)
𫝊媵者何疏(解云媵是碎事例不見經今而書之故執不知問)諸侯娶一國
則二國往媵之以姪娣從注主往媵之者禮君不求
媵二國自往媵夫人所以一夫人之尊必以姪娣從
之者欲使一人有子二人喜也所以防嫉妬令重繼
嗣也因以備尊尊親親也音義(從才用反下注同嫉音疾又音自)疏
(注必以至人喜也解云即榖梁𫝊云一人有子三人緩帶范氏云欲共享其祿是也○所以防嫉妬解云)
(謂三人不相疾也○令重繼嗣也解云謂三人不相疾共保其子○因以備至親也解云謂備姪所以尊)
(尊備娣所以親親其上尊下親皆指嫡也)姪者何疏(解云昭穆異等而與嫡俱行故執不知問)
兄之子也娣者何疏(解云與姪同倫而在姪下故執不知問)弟也諸侯
壹聘九女諸侯不再娶注九者極陽數也不再娶者
所以節人情開媵路疏(解云𫝊言此者解所以有媵之意言諸侯娶女非一者正)
(由不得再娶故也注九者極陽數也解云謂對一三五七以為極數也○開媵路解云謂亦有為嫡之望)
(也)媵不書此何以書注据伯姬歸于紀不書媵也疏
(注解云在隱二年冬)爲其有遂事書注為下有遂事善也故書
所不當書以起將有所詳錄猶伯姬書媵也不書則
當取得書者張本文言公子結如陳遂及齊侯宋公
盟于鄄音義(為于偽反注及下注同)疏(注為下有遂事善也解云即遂及齊侯宋公盟)
(是也○故書所不當書解云謂書媵是也○以起將有所詳錄解云正欲見盟事之善合詳而錄之○猶)
(伯姬書媵也解云即成八年衛人來媵𫝊曰媵不書此何以書錄伯姬也九年晉人來媵傳曰媵不書此)
(何以書錄伯姬也十年齊人來媵𫝊曰媵不書此何以書錄伯姬也三國來媵非禮也曷為皆以錄伯姬)
(之辭言之婦人以衆多為侈也者是也○言公至盟于鄄解云是其得書之文也)大夫無遂
事此其言遂何聘禮大夫受命不受辭注以外事不
素制不豫設故云爾出竟有可以安社稷利國家者
則專之可也注先是鄄幽之會公皆不至公子結出
竟遭齊宋欲深謀伐魯故專矯君命而與之盟除國
家之難全百姓之命故善而詳錄之先書地後書盟
者明出竟乃得專之也盟不地者方使上為出竟地
即更出地嫌上地自為媵出地也陳稱人者為内書
故略以外國辭言之此陳侯夫人言婦者在塗也加
之者禮未成也冬齊人宋人陳人伐我西鄙而盟不
日者起國家後背結之約非結不信也音義(矯居表反難乃)
(旦反背音佩)疏(注先是至不至解云即上十五年春齊侯宋公陳侯衛侯鄭伯會于鄄十六年冬會)
(齊侯宋公以下同盟于幽是也正以彼二經皆不言公會故知魯侯不至矣○欲深謀伐魯解云正以善)
(而詳錄之故知欲伐矣○先書地解云謂書鄄是也○明出竟乃得專之也解云正以鄄為衛地故也○)
(此陳至在塗也解云即隱二年𫝊云在塗稱婦是○加之者禮未成也解云正以此婦未成為夫人故加)
(之絶之若其已配禮宜言媵陳夫人不假言之以絶也○冬齊至西鄙解云即下經也○而盟至不信也)
(解云以公羊之例不信者書日故如此解)
夫人姜氏如莒
冬齊人宋人陳人伐我西鄙注鄙者邊垂之辭勞且遠
也
二十年春王二月夫人姜氏如莒注月者再出也不從
四年巳月者異國疏(注月者再出也解云欲對上十九年秋夫人姜氏如莒之文也○不)
(從至異國解云即上四年經云春王二月夫人姜氏饗齊侯于祝丘彼注云月者再出重也三出不月者省文)
(從可知例然則此經不從四年之例而復出月者正為齊莒異國不得相因故也)
夏齊大災
𫝊大災者何疏(解云欲言大疾疫而經書災故執不知問)大瘠也注瘠病
也齊人語也以加大知非火災也音義(瘠在亦反病也本或作癠)
(才細反一本作漬才賜反鄭注曲禮引此同)疏(注以加大知非火災也解云正以襄三十年宋災昭)
(九年陳火之屬皆不言大故也案襄九年𫝊云大者曰災小者曰火注云大者謂正寢社稷宗廟朝廷也)
(下此則小矣然彼是兩火自對故以災火别之此則非火故更言大耳)大瘠者何㾐也
注㾐者民疾疫也音義(㾐力二反疾疫也疫音役)何以書記災也
外災不書此何以書及我也注與宋大水同義㾐者
邪亂之氣所生是時魯任鄭瞻夫人如莒淫泆齊侯
亦淫諸姑姊妹不嫁者七人音義(邪似嗟反)疏(注與宋大水同義解)
(云即上十一年宋大水𫝊云何以書記災也外災不書此何以書及我也注云時魯亦有水災書魯則宋)
(災不見兩舉則煩文不省故詭例書外以見内也是也○齊侯至七人解云晏子春秋文案彼齊景公問)
(於晏子曰吾先君桓公淫女公子不嫁者九人而得為賢君何又此解言七人者彼此其有誤矣然則襄)
(公霸諸侯唯淫妹而巳齊人猶作南山崔崔以刺之桓公小白所淫九人而齊人不刺之者蓋以功多足)
(以除惡故也或者偶爾不作或采之不得寧可問乎)
秋七月
冬齊人伐戎
二十有一年春王正月
夏五月辛酉鄭伯突卒音義(突徒役反厲公也)
秋七月戊戌夫人姜氏薨
冬十有二月葬鄭厲公注春秋簒明者書葬疏(注解云言春秋)
(者欲見通例如此矣簒明者謂有立入之文即隱四年冬衛人立晉桓十三年春葬衛宣公上九年夏齊小白)
(入于齊僖十八年秋葬齊桓公之屬是也今此鄭突入于鄭桓十五年秋亦有入櫟之文即是簒明書其葬耳)
(若簒不明者則去其葬以見其簒不合為諸侯是以僖十年里克弑卓子之時惠公無入文至僖二十四年晉)
(侯夷吾卒下不書葬晉惠公矣若有立入之文者不嫌非簒何勞去葬以見簒若然案文公重耳亦無簒文而)
(僖三十年經書葬晉文公者正以文公功蓋天下春秋為賢者諱故書其葬若其不簒然也若然齊侯小白是)
(賢者而書其入又錄其葬見其簒明不為之諱者僖十年𫝊云桓公之享國也長美見乎天下故不為之諱本)
(惡也文公之享國也短美未見乎天下故為之諱本惡也是也)
二十有二年春王正月肆大省音義(肆音四本或作佚省所景反除自省)
(皆同二𫝊作眚)疏(解云肆讀如字放肆也省讀如減省之省也)
𫝊肆者何跌也注跌過度音義(跌大結反過度也)大省者何
疏(解云皆以異於常例故執不知問)災省也注謂子卯日也夏以卯
日亡殷以子日亡先王常以此日省吉事不忍舉又
大自省敕得無獨有此行乎常若聞災自省故曰災
省也音義(行下孟反)疏(注先王至忍舉解云此先王謂夏殷之後成禮者以是夏殷亡日故)
(省吉事而巳不忍舉而行之○又大至此行乎解云又若似見不賢而内自省之義矣○常若至災省也)
(者釋𫝊云災省之文也言聞有災輒自省察若為行而致之乎)肆大省何以書疏(解云)
(不但言何以書者恐人以為但問大省云大自省敕何以書故復舉句而問之)譏何譏爾譏
始忌省也注時魯有夫人喪忌省日不哭省日本以
忌吉事不以忌凶事故禮哭不辟子卯日所以專孝
子之思也不與念母而譏忌省者本不事母則巳不
當忌省猶為商人責不討賊音義(思息嗣反為于偽反)疏(注故禮至)
(卯日解云案士喪禮既殯之後云朝夕哭不辟子卯是也引之者證不以忌凶事也○不與至忌省解云)
(不與念母者即上元年三月夫人孫于齊𫝊曰夫人固在齊矣其言孫于齊何念母也念母者所善也則)
(曷為於其念母焉貶不與念母也彼注云念母則忘父背本之道也是也○猶為至討賊解云文十四年)
(九月齊公子商人弑其君舍然則商人者是簒弑之賊也齊之臣子理宜討之而反臣事失其所也及文)
(十八年夏齊人弑其君商人而不書其葬者以責臣子不討賊也似文姜罪實宜絶之公既不絶宜盡子)
(道而反忌省故得責之)
癸丑葬我小君文姜疏(解云榖梁傳曰小君非君其曰君何也以其為君配可以言小)
(君也者是)
𫝊文姜者何疏(解云欲言莊母諡異其父欲言非母備禮葬之故執不知問)莊公
之母也注輒𤼵𫝊者起仇母錄子恩凡母在子年無
適庶皆繫子也不在子年適母繫夫庶母繫子言小
君者比於君為小俱臣子辭也文者謚也夫人以姓
配諡欲使終不忘本也音義(適丁歴反下同)疏(注輒𤼵至子恩觧云隱元)
(年𫝊云仲子者何桓之母也今假令不發亦是桓之夫人莊公之母可知而云文姜者何莊公之母故言)
(輒矣今此經云葬我小君文姜𫝊云文姜者何莊公之母也者正欲錄子之恩故備禮而葬之○凡母至)
(繫子也觧云即此𫝊云文姜者何莊公之母是適母繫子也宣八年𫝊云頃熊者何宣公之母也襄四年)
(𫝊云定弋者何襄公之母也皆是庶母繫子也而僖二年𫝊云哀姜者何莊公之夫人也在子年而繫夫)
(者蓋以僖公非所生為其非子故也○不在至繫夫解云即僖二年哀姜是也○庶母繫子也解云即文)
(五年𫝊云成風者何僖公之母也是也定十五年秋姒氏卒𫝊曰姒氏者何哀公之母也者亦是庶母不)
(在子年而繫于子然則鄉來所言𫝊皆葬上乃言某公之母而姒氏特于卒上發𫝊者正以姒氏之喪直)
(云葬定姒不得稱小君是以𫝊家亦於葬略之矣定姒所以葬不得稱小君公羊之義母以子貴哀公爾)
(時未得為君是以定姒未得全同夫人矣○故使終不忘本也解云本即姓是也)
陳人殺其公子禦寇注書者殺君之子重也疏(注解云正以不)
(言大夫而得書殺則知由其是君之子故也)
夏五月注以五月首時者譏莊公取仇國女不可以事
先祖奉四時祭祀猶五月不宜以首時
秋七月丙申及齊高傒盟于防注防魯地音義(傒音兮)
𫝊齊高傒者何疏(解云欲言其貴魯侯恥之欲言微者名氏見經故執不知問)貴
大夫也曷爲就吾微者而盟注据暨與公盟也疏(注解)
(云即上九年春公及齊大夫盟于暨是也)公也注以其日微者不得日大
夫盟當出名氏疏(注以其日至得日解云即隱元年九月及宋人盟于宿𫝊曰孰及之)
(内之微者也彼注云宋稱人者亦微者也微者盟例時不能專正故責略之此月者隠公賢君雖使微者)
(有可采取故錄也是其微者不得日矣其微者盟例時者即僖十九年冬會陳人蔡人楚人鄭人盟于齊)
(之屬是也○大夫至名氏解云即成元年臧孫許及晉侯盟于赤棘之屬是也)公則曷為不
言公諱與大夫盟也
冬公如齊納幣注納幣即納徵納徵禮曰主人受幣士
受儷皮是也禮言納徵春秋言納幣者春秋質也凡婚
禮皆用鴈取其知時候唯納徵用玄纁束帛儷皮玄纁
取其順天地也儷皮者鹿皮所以重古也音義(纁許云反儷力)
(計反本又作麗)疏(注納徵至天地也解云即隱元年注云束帛謂玄三纁二玄三法天纁二法地是也何者)
(玄纁者是天地之色故也○儷皮者鹿皮所以重古也解云正以古者食肉衣皮服捕禽獸故也儷者兩也兩)
(皮者二儀之數)
𫝊納幣不書此何以書注据桓三年公子翬如齊逆
女不書納幣譏何譏爾親納幣非禮也注時莊公實
以淫泆大惡不可言故因其有事於納幣以無廉恥
為譏不譏喪娶者舉淫為重也凡公之齊所以起淫
者皆以危致也疏(注凡公至致也解云即下二十三年春公至自齊夏公如齊觀社公)
(至自齊二十四年夏公如齊逆女秋公至自齊之屬是也凡書至者臣子喜其君父脱危而至故也)
二十有三年春公至自齊
𫝊桓之盟不日其會不致信之也注据柯之盟不日
柯之會不致疏(注解云即上十三年冬公會齊侯于柯不書日不致是也)此之桓
國何以致危之也何危爾公一陳佗也注公如齊淫
與陳佗相似如一也音義(佗大何反)疏(注解云即桓六年蔡人殺陳佗傳云)
(陳佗者何陳君也陳君則曷為謂之陳佗絶也曷為絶之賤也其賤奈何外淫也惡乎淫淫于蔡蔡人殺)
(之是也)
祭叔來聘注不稱使者公一陳佗故絶使若我無君以
起其當絶因不與天子下聘小人音義(祭側界反)疏(注解云如此注)
(者正欲決隱七年天王使凡伯來聘九年天王使南季來聘等是王使而皆稱使今此獨不稱使故決之何氏)
(知不稱使是我無君之文者正見閔二年高子來盟傳云何以不言使我無君是也若然案桓四年夏天王使)
(宰渠伯糾來聘桓五年夏天王使仍叔之子來聘桓八年春天王使家父來聘然則桓公簒逆經猶稱使而不)
(絶之莊公特淫絶之者桓四年伯糾之下何氏云下去二時者桓公無王而行天子不能誅反下聘之故為貶)
(見其罪明不宜也然則桓公惡甚故去二時以眀不宜莊公罪輕故不言使以見絶因不與天子下聘小人而)
(巳春秋見義非唯一種未可然怪也)
夏公如齊觀社
𫝊何以書譏何譏爾諸侯越竟觀社非禮也注觀社
者觀祭社諱淫言觀社者與親納幣同義社者土地
之主祭者報德也生萬物居人民德至厚功至大故
感春秋而祭之天子用三牲諸侯用羊豕疏(注諱淫至同義)
(觧云謂實以淫泆大惡不可言因其有事于觀社故以觀社譏耳○天子至羊豕解云時王之禮)
公至自齊
荆人來聘
𫝊荆何以稱人注据上稱州疏(注解云即上十六年秋荆伐鄭之屬是也)
始能聘也注春秋王魯因其始來聘眀夷狄能慕王
化脩聘禮受正朔者當進之故使稱人也稱人當繫
國而繫荆者許夷狄者不一而足疏(注稱人至而足解云正以十年)
(𫝊云州不若國知進稱人宜繫國矣文九年楚子使椒來聘𫝊云椒者何楚大夫也楚無大夫此何以書)
(始有大夫也始有大夫則何以不氏許夷狄者不一而足也又襄二十九年𫝊云札者何吳季子之名春)
(秋賢者不名此何以名許夷狄者不一而足也是以此注引之耳)
公及齊侯遇于穀
蕭叔朝公
𫝊其言朝公何注据公在内不言朝公在外言會疏
(注据公至言朝解云即隱十一年春滕侯薛侯來朝之屬是也○公在外言會解云定十四年邾婁子來)
(會公及會公某侯之屬皆是也)公在外也注時公受朝於外故言朝
公惡公不受於廟音義(惡烏路反下同)疏(注解云隱七年注云不言聘公者禮)
(聘受之於大廟孝子謙不敢以巳當之歸美於先君且重賓也隠十一年注云不言朝公者禮朝受之於)
(大廟與聘同義今此言公故如此解)
秋丹桓宫楹音義(楹音盈柱也𫝊及注同)
𫝊何以書譏何譏爾丹桓宮楹非禮也注楹柱也丹
之者為將娶齊女欲以誇大示之𫝊言丹桓宮者欲
道天子諸侯各有制也禮天子斵而礱之加密石焉
諸侯斵而礱之不加密石大夫斵之士首本失禮宗
廟例時音義(為于偽反斵丁角反下同礱力工反)疏(注禮天子至首本解云皆外𫝊晉語)
(張老謂趙文子椽之制榖梁傳曰天子之桷斵之礱之加密石焉諸侯之桷斵之礱之大夫斵之士斵本)
(今此何氏於丹楹之下總言之矣斵本者正謂全以樹本而行斤斵之○失禮宗廟例時解云正謂此文)
(是也下經二十四年三月刻桓宮桷而書月者以其功重故也此謂失禮脩營之例也若其祭祀失禮者)
(則書日是以隠五年初獻六羽之下何氏云失禮鬼神例日是也若始造宗廟而失禮者亦書日即成六)
(年春王二月辛巳立武宮是也而定元年九月立煬宮亦為非禮而不書日者所見之世其恩尤厚故不)
(為書日使若得禮然)
冬十有一月曹伯射姑卒注曹達春秋常卒月葬時也
始卒日葬月嫌與大國同後卒而不日入所聞世可日
不復日音義(射音亦復扶又反)疏(注曹達至時也解云即文九年秋八月曹伯襄卒冬葬曹)
(共公昭十八年春王三月曹伯須卒秋葬曹平公之屬是也其有卒葬在日月下者不蒙日月矣其文各自有)
(解○始卒日葬月解云即桓十年春王正月庚申曹伯終生卒夏五月葬曹桓公是也所以然者敬老重恩故)
(也○後卒而不日解云正以對桓十年曹伯終生卒以為後矣○入所聞世可日不復日解云即文九年秋八)
(月曹伯襄卒是案曹為小國入所聞之世正合卒月而言可日者正以傳聞之世已得錄之故所聞世可以書)
(日但以嫌同大國故不日矣)
十有二月甲寅公會齊侯盟于扈音義(扈音戸)
𫝊桓之盟不日此何以日危之也何危爾我貳也注
莊公有淫泆汚貳之行音義(汚汚辱之汚一音烏卧反後放此行下孟反)
疏(注解云謂莊公之行既不清潔又不專一故謂之汚貳矣)魯子曰我貳者非彼
然我然也注嫌上說以齊惡我貳相疑而盟故日也
解言非齊惡我也我行汚貳動作有危故日之也
二十有四年春王三月刻桓宮桷音義(桷音角椽也)
𫝊何以書譏何譏爾刻桓宮桷非禮也注與丹楹同
義月者功重於丹楹疏(注與丹楹同義解云即上注云丹之者為將娶齊女欲以)
(誇大示之是也○月者功重於丹楹解云正以失禮宗廟例時故如此解)
葬曹莊公疏(解云雖在月下不蒙上月也)
夏公如齊逆女
𫝊何以書親迎禮也注諱淫故使若以得禮書也禮
諸侯既娶三月然後夫人見宗廟見宗廟然後成婦
禮音義(迎魚命反見賢遍反下𫝊文見也見用幣及注同)疏(解云魯侯如齊本實淫通非為)
(親迎而往但春秋之意以其大惡不可言之要以言其逆女使若得禮善而書日矣是以注云諱淫故使)
(若以得禮書也注禮諸侯至婦禮解云注言此者欲道莊公夫人未至于國而行婦事即非正禮眀矣)
秋公至自齊八月丁丑夫人姜氏入
𫝊其言入何注据夫人姜氏言至不言入疏(注解云即桓三)
(年九月夫人姜氏至自齊是)難也其言日何注据夫人姜氏至不
日音義(難乃旦反下及注同)難也其難奈何夫人不僂不可使
入與公有所約然後入注僂疾也齊人語約約遠媵
妾也夫人稽留不肯疾順公不可使即入公至後與
公約定八月丁丑乃入故為難辭也夫人要公不為
大惡者妻事夫有四義鷄鳴縰笄而朝君臣之禮也
三年惻隱父子之恩也圖安危可否兄弟之義也樞
機之内寢席之上朋友之道不可純以君臣之義責
之音義(僂力主反疾也注同遠于萬反要一遙反縰所買反又所綺反側初力反)疏(注夫人要)
(公至責之解云正以所𫝊聞之世内之大惡皆諱不書今而書之故知然也)
戊寅大夫宗婦覿用幣音義(覿大歴反見也)
𫝊宗婦者何疏(解云欲言大夫之妻文不言及欲言非妻相與俱見故執不知問)大
夫之妻也覿者何疏(解云欲言是禮男女無别欲言非禮而在用上故執不知問)
見也用者何疏(解云初至之覿禮則有之而經書用乃是不宜之稱故執不知問)用
者不宜用也注不宜用幣為贄也音義(贄音至)見用幣
非禮也注以文在覿下不使齎見知非禮也疏(解云言其)
(見夫人之法卿大夫宜用羔鴈宗婦宜用棗栗腵脩而皆用幣是為非禮也注解云若其是禮宜言大夫)
(宗婦用幣覿也)然則曷用棗栗云乎腵脩云乎注腵脩者脯
也禮婦人見舅姑以棗栗為䞇見女姑以腵脩為贄
見夫人至尊兼而用之云乎辭也棗栗取其早自謹
敬腵脩取其斷斷自脩正執此者若其辭云爾所以
叙情配志也凡贄天子用鬯諸侯用玉卿用羔大夫
用鴈士用雉雉取其耿介鴈取其在人上有先後行
列羔取其執之不鳴殺之不號乳必跪而受之類死
義知禮者也玉取其至清而不自蔽其惡潔白而不
受汚内堅剛而外温潤有似乎備德之君子鬯取其
芬芳在上臭達於天而醇粹無擇有似乎聖人故視
其所執而知其所任矣日者禮夫人至大夫皆郊迎
眀日大夫宗婦皆見故著其日也大夫妻言宗婦者
大夫為宗子者也族所以有宗者為調族理親疏令
昭穆親疏各得其序也故始統世世繼重者為大宗
旁統者為小宗小宗無子則絶大宗無子則不絶重
本也天子諸侯世以三牲養禮有代宗之義大夫不
世不得專宗著言宗婦者重教化自本始也音義(斷丁)
(亂反注同本又作腵音同鍜脯加薑桂曰脩耿古幸反介音界行戸郎反號戸刀反跪其委反醇音純粹)
(雖遂反為調于偽反下仕為同令力呈反昭上遥反凡昭穆之例皆同)疏(注腵脩者脯也解云正以)
(榖梁傳云束脩之肉不行竟外以肉言之故知脩為脯矣又下曲禮婦人之贄脯脩棗栗謂之脯脩其義)
(益顯○禮婦人至志也解云時王之禮且以其文先言棗栗故也○凡贄至用雉解云皆下曲禮文彼言)
(諸侯用圭此言玉者蓋所見異也○大夫不世不得專宗解云欲道大夫之妻所以謂之婦人之義○重)
(教化自本始也解云正以宗子者宗族之本故也)
大水注夫人不制遂淫二叔隂氣盛故明年復水也音
義(復扶又反)疏(注夫人至二叔解云即下二十七年𫝊云公子慶父公子牙通乎夫人以脅公是也○眀)
(年復水也解云即二十五年秋大水云云是也)
冬戎侵曹曹羈出奔陳音義(羈居宜反𫝊同)
𫝊曹羈者何疏(解云欲言曹君經不稱伯欲言大夫單名無氏故執不知問)曹大
夫也注以小國知無氏為大夫疏(注解云即襄二十三年邾婁鼻我來)
(奔昭二十七年邾婁快來奔之屬是也若其大國大夫不書名氏者或有未命或有罪見貶矣)曹無
大夫此何以書注据羈無氏疏(注解云曹無大夫之文也言問者見羈無)
(氏知曹無大夫既無大夫何以特書曹羈故難之)賢也何賢乎曹羈注据國
見侵出奔以辟難戎將侵曹曹羈諫曰戎衆以無義
注戎師多又常以無義為事君請勿自敵也注禮兵
敵則戰不敵則守君師少不如守且使臣下往音義
(守手又反又如字下同)曹伯曰不可注臣下不可獨往三諫不
從遂去之故君子以為得君臣之義也注孔子曰所
謂大臣者以道事君不可則止此之謂也諫必三者
取月生三日而成魄臣道就也不從得去者仕為行
道道不行義不可以素餐所以申賢者之志孤惡君
也諫有五一曰諷諫孔子曰家不藏甲邑無百雉之
城季氏自墮之是也二曰順諫曹羈是也三曰直諫
子家駒是也四曰爭諫子反請歸是也五曰贛諫百
里子蹇叔子是也音義(魄普白反餐七千反諷方鳳反墮許規反爭爭鬭之爭贛)
(陟降反又呼弄反又丑用反)疏(三諫不從至義也解云然則下二十七年𫝊云君子辟内難而不辟)
(外難者謂三諫不從之屬是也而曲禮下篇云三諫不聽則逃之蓋士不待放故言逃之注諫必三者至)
(君也解云即此及鄉飲酒義云讓之三也象月之三日而成魄是也○諫有五至堕之是也解云即定十)
(二年𫝊云孔子行乎季孫三月不違曰家不藏甲邑無百雉之城於是帥師堕費是也○二曰順諫解云)
(即此文是也○三曰至駒是也解云昭二十五年𫝊云昭公將弑季氏告子家駒曰季氏為無道僭於公)
(室久矣吾欲弑之何如子家駒曰諸侯僭於天子大夫僭於諸侯久矣昭公曰吾何僭矣哉子家駒曰設)
(兩觀乘大路朱干玉戚以舞大夏八佾以舞大武皆天子之禮也是也○四曰至歸是也解云即宣十五)
(年𫝊云外平不書此何以書大其平乎已也何大其平乎巳莊王圍宋軍有七日之糧爾盡此不勝將去)
(而歸爾於是使司馬子反乘堙而闚宋城宋華元亦乘堙而出見之子反曰子之國何如華元曰憊矣曰)
(何如曰易子而食之析骸而炊之司馬子反曰嘻甚矣憊雖然吾聞之也圍者拑馬而秣之使肥者應客)
(是何子之情也華元曰吾聞之君子見人之厄則矜之小人見人之厄則幸之吾見子之君子也是以告)
(情於子也司馬子反曰諾勉之矣吾軍亦有七日之糧爾盡此不勝將去而歸爾揖而去之反于莊王莊)
(王曰何如司馬子反曰憊矣曰何如曰易子而食之析骸而炊之莊王曰嘻甚矣憊雖然吾今取此然後)
(而歸爾司馬子反曰不可臣巳告之矣軍有七日之糧爾莊王怒曰吾使往視之子曷為告之司馬子反)
(曰以區區之宋猶有不欺人之臣可以楚而無乎是以告之也莊王曰諾舍而止雖然吾猶取此然後歸)
(爾司馬子反曰然則君請處于此臣請歸爾莊王曰子去我而歸吾孰與處于此吾亦從子而歸爾引師)
(而去之故君子大其平乎已也者是也○五曰至子是也解云僖三十三年𫝊云秦伯將襲鄭百里子與)
(蹇叔子諫曰千里而襲人未有不亡者也秦伯怒曰若爾之年者宰上之木拱矣爾曷知師出百里子與)
(蹇叔子送其子而戒之曰爾即死必於殽之嶔巖是文王之所辟風雨者也吾將尸爾焉子揖師而行百)
(里子與蹇叔子從其子而哭之奏伯怒曰爾曷為哭吾師對曰臣非敢哭君師哭臣之子也者是也)
赤歸于曹郭公音義(赤歸于曹郭公此連為句郭音虢亦如字連讀郭公為一句)
𫝊赤者何疏(解云欲言曹伯經不書爵欲言微者復有郭公之號故執不知問)曹無
赤者蓋郭公也注以郭公在赤下疏(解云謂此郭公實非曹人故也)
(言蓋郭公者蓋郭之公矣)郭公者何疏(解云欲言郭君經無其事欲言曹伯而文言郭公故)
(執不知問)失地之君也注失地者出奔也名言歸倒郭公
置赤下者欲起曹伯為戎所殺故使若曹伯死諡之
為郭公而赤微者自歸曹也不言赤奔者從微者例
不得錄出奔疏(注不言至出奔解云謂不言郭公赤奔曹者假作微人之文即從微者例)
(寧得錄其奔止得言道赤歸于曹)
二十有五年春陳侯使女叔來聘注稱字者敬老也禮
七十雖庶人主孝而禮之孝經曰昔者明王之以孝治
天下也不敢遺小國之臣是也音義(女音汝)疏(注稱字敬老也解云)
(正以稱字異於諸侯大夫之例故知其老也○孝經至是也解云注言此者欲道春秋假魯以為明王謂女叔)
(為小國之臣矣)
夏五月癸丑衛侯朔卒注春秋簒眀者當書葬朔不書
葬嫌與簒同例身絶國不絶故去葬眀犯天子命罪重
不得書葬與盜國同音義(去起呂反年末同)疏(注解云簒眀者謂經有立入之)
(文也不嫌非簒則書其葬隠四年冬衛人立晉桓十三年春葬衛宣公莊九年夏齊小白入于齊僖十八年秋)
(葬齊桓公之屬是也若簒不眀者則去其葬以見其簒不合為諸侯即晉惠公之屬是也今此衛朔於上六年)
(經云夏六月衛侯朔入于衛既有入文即是簒明當合書葬而不書葬者若其書葬則嫌與簒眀者同例但身)
(合絶而巳其國不合絶故亦去其葬眀其犯天子之命罪重不得書葬與盗國同盗國即簒是也朔犯天子命)
(在上六年)
六月辛未朔日有食之鼓用牲于社
𫝊日食則曷為鼔用牲于社注据日食在天疏(注解云謂)
(日食在天上何由于地而鼓用牲乎)求乎隂之道也注求責求也以朱
絲營社或曰脅之或曰為闇恐人犯之故營之注或
曰者或人辭其義各異也或曰脅之與責求同義社
者土地之主也月者土地之精也上繫于天而犯日
故鳴鼓而攻之脅其本也朱絲營之助陽抑隂也或
曰為闇者社者土地之主尊也為日光盡天闇冥恐
人犯歴之故營之然此說非也記或𫝊者示不欲絶
異說爾先言鼔後言用牲者眀先以尊命責之後以
臣子禮接之所以為順也不言鼓于社用牲者與禘
于大廟用致夫人同嫌起用牲為非禮書者善内感
懼天災應變得禮也是後夫人遂不制通於二叔殺
二嗣子也音義(營一傾反又如字本亦作縈同為闇于偽反注為闇為日光同大廟音泰)
(應變應對之應)疏(注或曰至說非也解云知其非者正以日食者隂氣侵陽社官五土之神理宜抑之)
(而反營衛失抑隂之義故也○不言至非禮解云公羊之義救日食而有牲者以臣子之道接之故也與)
(左氏天災有幣無牲異矣僖八年秋七月禘于大廟用致夫人彼注云以致文在廟下不使入廟知非禮)
(也然則此經若鼓用牲之文在于社之下不使在社上則用牲為非禮若然上二十四年𫝊云用者不宜)
(用也而此注復以用牲為得禮者公羊之義以用為時事不必著不宜也○書者至嗣子也解云謂經書)
(日食善内之得禮矣夫人遂不制以下是其日食之義言通於二叔者下二十七年𫝊云公子慶父公子)
(牙通乎夫人以脅公是也言殺二嗣子者子般閔公是也)
伯姬歸于把
秋大水鼓用牲于社于門
𫝊其言于社于門何注据一鼓用牲耳于社禮也于
門非禮也注于門非禮故略不復舉鼓用牲不舉非
禮為重者如去于社嫌于門禮也大水與日食同禮
者水亦土地所為雲實出于地而施于上乃雨歸功
于天猶臣歸美于君音義(復扶又反)疏(注解云同禮謂同鼔用牲矣)
冬公子友如陳注如陳者聘也内朝聘言如者尊内也
書者錄内所交接也朝京師大國善有加錄文如楚有
危文聘無月者比於朝輕也疏(注朝京至錄文解云凡朝聘例時加錄謂書月)
(是也即成十三年三月公如京師彼注云月者善公尊天子者是其朝京師有加錄之文矣襄二十一年春王)
(正月公如晉彼注云月者溴梁之盟後中國方乖離善公獨能與大國者是朝大國有加錄之文矣○如楚有)
(危文解云即襄二十八年冬十有一月公如楚彼注云如楚皆月者危公朝夷狄也是也○聘無月至輕也解)
(云即春秋上下内聘京師及大國悉書時是也而襄三十年春王正月楚子使薳頗來聘書月者彼注云月者)
(公數如晉希見荅今見聘故喜錄之是也然則此云聘無月者據内言之矣)
二十有六年公伐戎
夏公至自伐戎疏(解云即上六年注云公獨出用兵不得意致伐者即此是也)
曹殺其大夫
𫝊何以不名注据莒小於曹殺公子意恢名疏(注解云知)
(莒小於曹者正以春秋上下曹伯恒叙於莒上故也其莒殺公子意恢名者即昭十四年冬莒殺其公子)
(意恢是也)衆也曷為衆殺之注据殺三郤名疏(注解云即成十七年)
(晉殺其大夫郤錡郤州郤至是也言晉殺三郤亦是衆殺之而皆書名此曷為衆殺而復不稱其名乎)
不死于曹君者也注曹諸大夫與君俱敵戎戰曹伯
為戎所殺諸大夫不仗節死義獨退求生後嗣子立
而誅之春秋以為得其罪故衆略之不名凡書君殺
大夫大夫有罪以專殺書他皆以罪舉疏(注解云春秋之義諸)
(侯之君不得專殺大夫若殺有罪大夫春秋書之者責君專殺矣其他無罪君枉殺之而書之者欲以罪)
(君之故而舉之其罪君者即去其君之葬是也)君死乎位曰滅曷為不言其
滅注据胡子髠滅音義(髠苦門反)疏(注解云即昭二十三年云胡子髠沈子楹)
(滅云云是也此注不言沈子楹者省文故也)為曹羈諱也此蓋戰也何以
不言戰注如上語知為戰音義(為曹于偽反下司)疏(注解云即上謂)
(不死于曹君是也)為曹羈諱也注諱者上出奔嫌辟難欲起
其賢又所諫者戰也故為去戰滅之文所以致其意
也曹無大夫書殺大夫者起當誅也音義(難乃旦反為去于偽)
(反下起呂反)疏(注故為至意也解云謂曹羈之意唯恐其滅欲其不戰是故諱其戰滅之文所以使)
(若諫得其君然也○曹無大夫解云上二十四年𫝊文○起當誅也解云言大夫之義理合死於君今不)
(死君當合誅討是以經書殺其大夫欲起其合誅矣)
秋公會宋人齊人伐徐
冬十有二月癸亥朔日有食之注異與上日食略同疏
(注解云上二十五年日食之下注云是後夫人遂不制通于二叔殺二嗣子也今此日食之異亦為此事故云)
(異與上日食之說相似是以不復指解之)
二十有七年春公會把伯姬于洮注書者惡公教内女
以非禮也洮内地凡公出在外致在内不致其與婦人
會不别得意雖在外猶不致伯姬不卒者蓋不與卒于
無服女會來例皆時音義(洮他刀反惡烏路反下惡莊同别彼列反)疏(注凡公出)
(在外致解云即哀十三年夏公會晉侯及吳子于黃池秋公至自會是其公與二國以上得意致會也桓二年)
(秋公及戎盟于唐冬公至自唐是其公與一國出會盟得意致地也其不得意皆不致矣○在内不致解云即)
(隠五年公觀魚于棠不書公至自棠之屬是也○其與至不致解云春秋上下無公會婦人于外之經而注言)
(雖在外猶有不致者但偶爾無之○伯姬至無服解云凡諸侯之女嫁於諸侯者為之期若嫁於大夫者則不)
(服矣其有服者春秋皆書其卒以錄恩即紀伯姬宋伯姬之屬是若無服者則略之今此伯姬春秋不記其卒)
(者蓋以其嫁於大夫故云不與卒于無服矣○女會來例皆時解云即此經書春公會把伯姬于洮下文云冬)
(杞伯姬來之屬是也)
夏六月公會齊侯宋公陳侯鄭伯同盟于幽
秋公子友如陳葬原仲
𫝊原仲者何疏(解云欲言陳君其稱異常欲言大夫不合錄葬故執不知問)陳大
夫也大夫不書葬此何以書注据益師等皆不書葬
稱字者葬從主人也疏(注据益至書葬解云即隠元年冬十二月公子益師卒之)
(屬皆無葬文是也○稱字至人也解云若五等諸侯之卒例書本爵及其葬時悉皆稱公亦是葬從主人)
(之稱故取尊名矣)通乎季子之私行也注不以公事行曰私
行私行不言葬原仲于陳若告糴者告糴上有無麥
禾知以國事起此上下無起文而不言如陳嫌不辟
國事實私行也不嫌使乎大夫者有國文也音義(糴音)
(狄使所吏反)疏(注私行至告糴解云即二十八年經云冬築微大無麥禾臧孫辰告糴于齊𫝊云何)
(以不稱使以為臧孫辰之私行是也○不嫌至國文也解云成二年𫝊云君不使于大夫此其行使乎大)
(夫何者是其文也又閔二年𫝊云高子者何齊大夫也何以不稱使我無君也者亦是也今此葬原仲不)
(嫌使乎大夫者正以上有如陳之文故也無國事言如陳者文九年注云大夫繫國是也)何通乎
季子之私行注据大夫私行不書辟内難也注欲起
其辟内難音義(難乃旦反下皆同)君子辟内難而不辟外難
注禮記曰門内之治恩揜義門外之治義揜恩音義
(治直吏反)疏(注解云喪服四制文也案彼文事作治字下揜字作斷字蓋以所見異)内難者
何疏(解云正以弑君之事乃在莊三十二年冬今已辟之故執不知問)公子慶父公
子牙公子友皆莊公之母弟也公子慶父公子牙通
乎夫人注通者淫通以脅公注語在三十二年疏(注解)
(云即公曰牙謂我曰魯一生一及君巳知之矣慶父也存是也)季子起而治之則不
得與于國政坐而視之則親親注親至親也音義(與音)
(預)因不忍見也注因緣巳心不忍見親親之亂故於
是復請至于陳而葬原仲也注書者惡莊公不能任
用使辟難而出疏(故於是復請至于陳解云案上二十五年冬公子友如陳今又請往)
(故言復也)
冬把伯姬來
𫝊其言來何注据有來歸疏(解云即上二十五年夏伯姬歸于把者是也非)
(謂此年春公會把伯姬于洮者把伯姬自是大夫之妻然則此伯姬是其女洮之伯姬是其姊妹故今得)
(並稱伯矣注解云即宣十六年秋郯伯姬來歸是也)直來曰來注直來無事而
來也諸侯夫人尊重既嫁非有大故不得反唯自大
夫妻雖無事歲一歸寧疏(注諸侯至得反解云即此文直來曰來是也其大故)
(者奔喪之謂文九年夫人姜氏如齊彼注云奔父母之喪也是也○唯自大夫至一歸寧解云自從也言)
(從大夫妻以下即詩云歸寧父母是也案詩是后妃之事而云大夫妻者何氏不信毛敘故也)大歸
曰來歸注大歸者廢棄來歸也婦人有七棄五不娶
三不去嘗更三年喪不去不忘恩也賤取貴不去不
背德也有所受無所歸不去不窮窮也喪父長女不
娶無教戒也世有惡疾不娶棄於天也世有刑人不
娶棄於人也亂家女不娶類不正也逆家女不娶廢
人倫也無子棄絶世也淫泆棄亂類也不事舅姑棄
悖德也口舌棄離親也盗竊棄反義也嫉妬棄亂家
也惡疾棄不可奉宗廟也音義(更音庚背音佩喪息浪反長丁丈反悖補)
(内反)疏(注不背德也解云言巳賤時彼已事巳是其恩德也若貴而棄之即是背德而不報非禮也○)
(逆家至人倫也解云謂仍見其家不行正直而行頑慝廢其尊卑之倫次故不可娶)
莒慶來逆叔姬
𫝊莒慶者何疏(解云欲言莒君經不稱子欲言大夫莒無大夫故執不知問)莒大
夫也莒無大夫此何以書譏何譏爾大夫越竟逆女
非禮也注禮大夫任重為越竟逆女於政事有所捐
曠故竟内乃得親逆所以屈私赴公也言叔姬者婦
人以字通言叔姬賤故略與歸同文重乖離也疏(大夫)
(至非禮也解云大夫所以不得越竟逆女者正以大夫任重於政事有所捐曠故也若士則得越竟娶妻)
(正以其任輕故也是以士昏禮云若異邦則贈丈夫送者以束錦是也注言叔至乖離也解云若不與歸)
(同文宜言莒慶來逆女叔姬歸于莒矣然則言叔姬者是其歸文也又云重乖離者謂書其逆女與歸文)
(同也何者嫁于大夫賤不合錄而書其逆叔姬者重其乖離矣)
把伯來朝注把夏后不稱公者春秋黜把新周而故宋
以春秋當新王黜而不稱侯者方以子貶起伯為黜說
在僖二十三年音義(夏戸雅反)疏(注把夏后不稱公解云隠五年𫝊云王者之後稱公)
(今而稱伯故怪之○黜而至三年解云僖二十三年十有一月把子卒注云始見稱伯卒獨稱子者微弱為徐)
(莒所脅不能死位春秋伯子男一也辭無所貶貶稱子者春秋黜把不明故以其一等貶之眀本非伯乃公也)
(又因以見聖人子孫有誅無絶故貶不失爵是也言方以子貶者方以僖二十三年貶之稱子令與伯共為一)
(等故於此處不得稱侯耳)
公會齊侯于城濮音義(&KR1499;音卜)
春秋公羊傳注疏卷八
春秋公羊傳卷八考證
公子結媵陳人之婦于鄄遂及齊侯宋公盟𫝊為其有
遂事書注故書所不當書○監本所字下衍以字今
去
又注不書則當取得書者○監本所不媵則當取得
書者不書訛不媵今改正
𫝊出竟可以安社稷利國家者則專之可也注此陳侯
夫人言婦者在塗也○劉敞曰非也無故貶損陳侯
使從人稱非正名之義蓋媵者送女也陳人者陳大
夫也
齊大災𫝊㾐也○劉敞曰𫝊非也春秋何以不書大瘠
大㾐而亂火災之名乎(臣宗楷)按書大災者魯往弔
災也其義見十一年宋大水𫝊皆曰及我誠為曲說
肆大省𫝊譏始忌省也○劉敞曰經云肆大省而𫝊謂
之忌省其文與其理俱不可解(臣照)按左榖省作眚
蓋赦罪也公羊作省其義難通
夏五月注以五月首時者譏莊公取仇國女不可以事
先祖○(臣照)按無事不應以五月首時今三𫝊經文
俱作夏五月則其下必有事而文闕可知也何休之
說穿鑿甚矣杜預范寗尚得闕疑之意
祭叔來聘注不稱使者公一陳佗○劉敞曰如果莊公
外淫周天子詎能便知而春秋責其聘小人乎(臣照)
按陳佗外淫其事巳不足信又借此以比魯莊謂魯
莊為小人謂天子不當下聘小人眞曲說也
戎侵曹曹羈出奔陳𫝊曹無大夫○劉敞曰非也曹鄭
皆伯也若以小國故無大夫鄭亦宜無大夫豈獨曹
哉今公羊不曰鄭無大夫而曰曹無大夫似見曹之
大夫著於經者少耳非確論也(臣召南)按公羊好為
異說如果曹無大夫則後年經書曹殺其大夫又何
說也
𫝊三諫不從注疏圍者拑馬而秣之○監本作相馬而
秣之誤也今從宣十五年𫝊改正
赤歸于曹郭公𫝊曹無赤者蓋郭公也○(臣浩)按二𫝊
並以赤為郭公之名杜氏注左傳以郭公為闕文蓋
義同夏五也孫覺汪克寬以公為亡字之訛恐未盡
然
陳侯使女叔來聘注稱字者敬老也○(臣召南)按穀梁
以女叔為天子之命大夫雖無確據尚有單伯可例
何休創為敬老之文則鑿矣
衛侯朔卒注明犯天子命罪重○監本脱罪字今增
六月辛未朔日有食之鼔用牲于社𫝊求乎隂之道也
○(臣宗楷)按凡日食天子伐鼓于社諸侯鼔于朝今
鼓于社僭也左氏亦曰天災有幣無牲今用牲非禮
也注以為順為得禮不知所據
二十有六年公伐戎○監本及别本公字上俱無春字
(臣召南)按春秋二百四十二年中未有去春字者經
文偶闕秋冬何休必橫生異義若此年無春則何休
立說又不知若何矣此為刊本脱落無疑但呂祖謙
集解即云公無春字則宋時本巳脱落即先儒亦誤
謂公羊經實無春字此不可不辨者也
公至自伐戎疏即上六年注云一段○監本誤刻於下
文曹殺其大夫之下今改正
曹殺其大夫傳謂曹羈諱也○劉敞曰以曹羈之賢遂
諱曹伯之滅春秋又不為宮之竒諱虞公何哉
公子友如陳葬原仲𫝊辟内難也○劉敞曰經書如陳
非私行也且是時内難未作何避之有
冬把伯姬來𫝊其言來何疏即上二十五年夏伯姬歸
于把者是也非謂此年春公會杞伯姬于洮者○(臣)
(召南)按共此把伯姬也何以知非會洮之伯姬乎以
理測之伯姬以二十五年歸于把至是年春與莊公
會冬遂來寧而把伯亦隨後來朝其顯然者又何以
知其為大夫之妻非把伯夫人乎
春秋公羊傳卷八考證
