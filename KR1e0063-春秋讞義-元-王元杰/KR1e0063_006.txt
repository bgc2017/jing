春秋讞義卷六元王元杰撰
文公
公名興僖公子在位十八年按謚法慈惠愛民忠
信接禮曰文
經元年
春王正月公即位
程子曰君薨巳踰年雖未葬嗣子亦稱君歲已更始
不可無君也
朱子曰踰年即位凶服如何入廟想古時這般大事
必有箇權宜如借吉之例
胡氏曰即位告廟臨羣臣也嗣世定于初喪必踰年
然後改元書即位者終始之義一年不二君緣臣民
之心不可曠年無君
讞曰文公繼僖而立承國于先君繼正而即位
也然上無所禀命而又不終三年之喪行即吉
之禮王室衰微喪禮浸失春秋存其即位彼善
于此之義也
二月癸亥日有食之天王使叔服來會葬
夏四月丁巳葬我君僖公
天王使毛伯來錫命
程氏曰毛伯諸侯為王卿士者以禮曰錫以恩曰賜
胡氏曰文公繼世喪制未畢非初見繼朝而獻功也
何為來錫命乎故榖梁子曰禮有受命無來錫命來
錫命非正也
讞曰述職之禮既闕錫命之寵有加上下反其
道矣易師上六之象曰大君有命以正功也文
公即位之初不聞禀命之請終喪之後不修入
見之儀何功可褒而錫命之邪蓋由王室衰微
諸侯強盛徒行姑息以為悦下之道而不知縱
濫以啟其慢上之心春秋書來錫命不待貶絶
而不君不臣之罪著矣
晉侯伐衞叔孫得臣如京師衞人伐晉
秋公孫敖會晉侯于戚
冬十月丁未楚世子商臣弑其君頵
程子曰商臣書世子著其絶尊親之道也
胡氏曰書世子弑君者有父之親有君之尊而至于
弑逆此天理之大變也
讞曰楚子僭王商臣弑逆臣不臣于前子不子
于後出爾反爾也夫世子之職侍膳問安親賢
師傅固本之道也楚成多愛不常乃欲廢嫡立
庶况以潘崇為之傅而使江芉知其情卒至禍
發蕭墻以及于亂易曰臣弑其君子弑其父非
一朝一夕之故其所由來漸矣春秋直書其事
所以扶天理遏人欲誅其首惡為萬世戒歟
公孫敖如齊
經二年
春王二月甲子晉侯及秦師戰于彭衙秦師敗績丁丑
作僖公主
三月乙巳及處父盟
夏六月公孫敖會宋公陳侯鄭伯晉士縠盟于垂隴
程氏曰公朝于晉晉使陽處父盟公以恥之處父晉
大夫也故公如晉不書諱之也士縠晉卿卿不可先
諸侯尊君也
胡氏曰及處父盟者公也其不地于晉也諱不書公
者抑大夫之抗不使與公敵正君臣之分也適晉不
書反國不致為公諱恥存臣子之禮也
讞曰春秋時反常敗度始也諸侯專盟巳為
過矣及其後也大夫專盟過又甚矣易小過
六二之象曰不及其君臣不可過也晉襄繼
伯之初諸侯從會大夫抗盟征伐自大夫出
矣王綱凌夷何可勝言春秋書及處父盟没
公不書為君諱恥不以大夫抗君正人臣之
分也垂隴之盟列諸侯于上置士縠于下不
與大夫專盟存上下之節也尊君抑臣之義
明矣
自十二月不雨至于秋七月
八月丁卯大事于太廟躋僖公
程氏曰大事即是祫言大事太廟躋僖公即合食閔
僖二公之義
朱子曰諸家多謂躋僖公故夫子不欲觀禘此說如
何曰禘自始祖之廟推其所自出之帝設虛位以祀
之而以始祖配即無昭穆之序王者有禘有祫故周禘
帝嚳以稷配之諸侯有祫而無禘此魯之所以失禮
也
胡氏曰大事祫也合群廟之主食于太廟升僖于閔
之上也
讞曰魯文祀僖公君子以為逆禮正大義也諸
侯有祫無禘以毁廟之主升而合食是知大事
為祫祭矣閔之于僖親則兄弟分則君臣僖雖
長嘗為臣矣閔雖幼巳為君矣為子受之于父
為臣受之于君臣繼君猶子繼父也豈可以人
子之私恩而亂昭穆之序哉今以私恩尊其父
知有父而不知有祖親所親而忘所尊斯失之
矣特書躋僖公以正其失禮也
冬晉人宋人陳人鄭人伐秦公子遂如齊納幣
經三年
春王正月叔孫得臣會晉人宋人陳人衞人鄭人伐沈
沈潰
夏五月王子虎卒
秦人伐晉
程氏曰結怨連禍殘民以逞晉人畏之而不出秦人
極其忿而後悔過聖人望其能終改耳
胡氏曰左氏秦伯伐晉濟河焚舟封殽尸而還其稱
人責備之也
讞曰穆公利于圖伯以貪勤民違蹇叔之言致
殽函之敗惟能悔過聖人有取惜其忿不能懲
殘民毒衆不修巳怨之道復興報復之師彭衙
之役重益其忿今又濟河取郊焚舟決戰幸晉
師不出封殽尸而還亦可以弭怨矣令狐河曲
兵連禍結易世不解不巳甚乎貶而稱人以為
不務修德勤于結怨之戒
秋楚人圍江雨螽于宋
冬公如晉十有二月己巳公及晉侯盟晉陽處父帥師
伐楚以救江
程氏曰江微國其去楚遠越千里聲楚之罪而救之
其勢不相接其力不相及非救江之道也
胡氏曰以者不以者也救江善矣其書以何楚嘗伐
鄭矣齊桓遠結江黃合九國之師于召陵然後伐鄭
之謀罷陽處父乃獨遣一軍遠攻強國豈能濟乎故
書伐楚以救江言救江雖善而所以救之非其道也
讞曰桓公合九國之衆制于升陘然後寢伐鄭
之謀晉文侵曹伐衞會四國之師然後解伐宋
之役晉襄繼文之伯履事未幾乃以處父之孤
軍遠攻強大事既無成速江之禍此所謂知常
而不知變者也春秋書伐楚以救江見救非其
道晉襄公之謀怠矣
經四年
春公至自晉
夏逆婦姜于齊
程子曰納幣在喪中與喪婚同也稱婦姜巳成婦也
不稱夫人不可為小君奉宗廟也不書逆者雖卿亦
失其職矣
朱子曰或問逆婦姜于齊何故便書婦曰此是文公
居喪納幣聖人于其逆時成之為婦罪其居喪而娶
也
胡氏曰逆皆稱女以未成婦而女者在父母家之所
稱也往逆而稱婦入國不書至何哉此春秋誅意之
效也
讞曰文公越禮而圖婚大失正始之道夫婦之
始不以禮合是亦不以禮終也夫婦人倫之本
配而後祖凟大倫而誣其祖矣烏能保其終乎
春秋逆必稱女特書逆婦譏其成婚于齊也逆
不書公娶不告至不書夫人不與其見于廟也
出姜之不允于魯兆巳形于此矣春秋以大義
正之以為後世非禮圖婚之戒
狄侵齊
秋楚人滅江晉侯伐秦衞侯使寗俞來聘
冬十有一月壬寅夫人風氏薨
經五年
春王正月王使榮叔歸含且賵三月辛亥葬我小君成
風王使召伯來會葬
程子曰天子成妾為母夫人亂倫之甚失天理矣不
稱天義已明稱叔存禮也使召伯來會葬以妾母同
嫡亂天理故不稱天
朱子曰成風魯之妾母也使王臣歸賵歸含會葬亂
人倫失天理矣
又曰僖公與東晉鄭太后一也皆所以著妾母之義
胡氏曰珠玉曰含車馬曰賵含且賵者厚禮妾母也
不稱天王者弗克若天也成風書葬乃有二夫人祔
于廟而亂倫易紀無復辨矣故禮之失自成風始也
讞曰按禮諸侯不再娶禮無二嫡春秋之世典
禮混淆嫡妾之分不明大失正始之義惠公首
以仲子亂嫡妾之名文公繼以成風亂宗廟之
制徒以貴其所生而不知賤其父也王使歸賵
會葬自成其為夫人也夫王朝喪葬&KR0608;贈來求
不聞魯君之會葬也區區妾母之禮若是其至
乎天王上法天道與天合德凟禮亂倫王行自
絶于天也噫成風亂宗廟之制文公啟之魯國
亂嫡妾之分襄王成之春秋譏其勿克若天不
稱天特書夫人著其失禮卒葬一事四書不以
為煩深惡亂之所以甚禮之所由失也
夏公孫敖如晉秦人入鄀
秋楚人滅六
冬十月甲申許男業卒
經六年
春葬許僖公
夏季孫行父如陳
秋季孫行父如晉八月乙亥晉侯驩卒
冬十月公子遂如晉葬晉襄公晉殺其大夫陽處父晉
狐射姑出奔狄
閏月不告月猶朝于廟
程子曰告朔者諸侯所以禀命於君親
胡氏曰不告月不告朔也曷為不言朔因月之虧盈
而置閏是主月而有閏也故不言朔而言月猶朝于
廟者幸其不巳之辭
讞曰周官正歲以序事頒正朔于邦國閏月則
詔王居門終月非不頒朔也以閏無所主之氣
而居門爾諸侯則以所頒之朔藏于太廟每月
告以特羊請行謂之朝廟至于置閏雖無中氣
所歴之月晦朔在焉易曰歸竒于扐以象閏程
氏曰閏積月之餘日而成也上無不頒之歴下
無不告之朔獨文公以閏非常月止朝廟而不
告朔遂廢一月之政矣告月即告朔曰月者蓋
朔月之初吉月則積日而成也因月之虧盈而
置閏是主乎月而有閏也不告則無一月之政
矣然告朔頒政禮之實也朝廟薦享禮之文也
廢其實禮而事其虚文猶愈于名實之俱亡故
曰猶朝于廟即不欲去餼羊之意書不告月所
以誌文公之怠也
經七年
春公伐邾三月甲戌取須句遂城郚
夏四月宋公王臣卒宋人殺其大夫
戊子晉人及秦人戰于令狐晉先蔑奔秦
程子曰晉始迎立公子雍既而悔之故秦興兵以納
之晉不謝秦秦納不正皆罪也故稱人晉懼秦之不
肯聽已而擊之故書晉及
朱子曰康公令狐河曲之戰修私怨逞小忿上無王
命下失民心故好攻戰亟用兵而詩人刺之
又曰或問先蔑立嗣不定故書奔以示貶曰先蔑
實是奔秦如何不書奔為此說者是乃穿鑿以誤後
學
胡氏曰按左氏襄公卒太子幼晉人欲立長君趙孟
使先蔑如秦逆公子雍秦康公以師納之晉背先蔑
立靈公趙盾將中軍以禦秦潛師夜起敗秦師于令
狐
讞曰立君不以其正改命至于稱兵此則晉之
失也晉人利于立長乃命先蔑逆雍秦以兵納
之盾畏襄夫人之偪翻然改命潛師夜起敗秦
師于令狐背先蔑而靈公立矣是晉無改立之
命諭秦而掩其不備與秦納不正胥失之矣經
于秦晉書人著其罪也于晉書及志乎戰也後
之臣子于嗣立之際可不謹乎
狄侵我西鄙
秋八月公會諸侯晉大夫盟于扈
冬徐伐莒公孫敖如莒涖盟
經八年
春王正月
夏四月
秋八月戊申天王崩
冬十月壬午公子遂會晉趙盾盟于衡雍乙酉公子遂
會雒戎盟于暴公孫敖如京師不至而復丙戌奔莒
程氏曰敖如京師天子喪也輕王室棄君命不至而
復而奔莒其罪著矣
朱子曰延平李先生云只不至而復便大不恭魯不
再使人往皆罪也
讞曰大夫受王命不宿于家雖死以尸將事魯
遣敖如周弔喪不至而復既又奔莒無將命之
誠從淫而奔罪不勝誅春秋直書其事其惡顯
然書日謹之其法嚴矣
螽
宋人殺其大夫司馬宋司城來奔
程氏曰七年宋人攻昭公而殺其大夫八年宋人殺
其大夫司馬宋司城來奔皆不書名而著其官者死
者死于其位去者以其道也
胡氏曰公子卬蕩意諸皆以官舉者見主兵者不能
其官至于見殺守土者不能其官至于出奔而其君
不免失身見殺宜矣
讞曰司馬掌兵之官司城守土之職昭公不能
選衆舉賢乃欲寵其私暱豈有不亡者乎按曲
禮五官先儒謂商制也宋為商後官襲其舊以
司空為司城避武公之諱也昭公不道宋人作
亂司馬見殺司城來奔國亂無政可知矣春秋
于二子書官不書名見主兵者不謹其職守土
者不死其位直書其事以為人臣失職之戒
經九年
春毛伯來求金夫人姜氏如齊
二月叔孫得臣如京師
辛丑葬襄王晉人殺其大夫先都
三月夫人姜氏至自齊晉人殺其大夫士縠及箕鄭父
楚人伐鄭公子遂會晉人宋人衞人許人救鄭
夏狄侵齊
秋八月曹伯襄卒
九月癸酉地震
冬楚子使椒來聘
程子曰楚子始有修聘之禮故楚子來聘與中國同
辭椒不氏未賜族
朱子曰楚地最廣自初間併吞諸蠻而有其地其後
遂駸駸入于中國初間若不得齊桓管仲遏他氣勢
定吞周室以此觀之孔子稱管仲之功豈遏美哉
胡氏曰楚僭稱王春秋之始獨以號舉盖外之也至
是其君書爵其臣書名而稱使者是以中國之禮待
之也
讞曰楚本顓頊之後聖人豈輕絶之以其僭擬
名號猾夏不恭始以號舉蓋狄之也其後慕義
來聘進書荆人逮其浸盛書人書國至是來聘
書爵書名春秋進之待以恕也厥後薳罷來聘
君臣名氏俱登于册與中國無異詞矣易曰小
人革面順以從君也程氏曰小人勉而假善君
子所容也更往治之則凶矣春秋立法謹嚴宅
心忠恕叛則懲其不恪來則嘉其慕義此用夏
變夷之道也
秦人來歸僖公成風之禭葬曹共公
經十年
春王三月辛卯臧孫辰卒
夏秦伐晉楚殺其大夫宜申自正月不雨至于秋七月
及蘇子盟于女栗
冬狄侵宋
楚子蔡侯次于厥貉
程子曰楚子非事而出將以觀釁書次以著楚子之
横也
胡氏曰楚滅江六平陳與鄭于是乎為伐宋之舉次
于厥貉次而伐者以次為貶
讞曰楚人有窺夏之心中國無攘外之策晉伯
于是乎怠矣易曰孚于剥有厲程氏曰剥者消
陽之名小人備之不至則害于善而不知其包
藏則危道也楚次于厥貉包藏禍心將為伐宋
之舉既滅江六平陳與鄭其勢益張晉君雖少
宜糾合諸侯同心戮力以為備禦之舉曾不是
圖方修秦怨陳鄭宋蔡于是乎皆從之矣然三
國從楚獨書蔡何也是時陳以公子茷之懼鄭
有三大夫之憂宋有狄難楚將伐之是皆不得
巳而從也蔡無四境之虞得巳不巳志在從楚
春秋序于楚子之下著其從楚之罪也
經十有一年
春楚子伐麋
夏叔仲彭生會晉郤缺于承筐
秋曹伯來朝公子遂如宋狄侵齊
冬十月甲午叔孫得臣敗狄于鹹
程子曰鹹晉城狄侵齊又非魯境故得臣敗之
胡氏曰左氏稱此長狄也
讞曰王政不綱外裔内侵桓文與伯終不能遏
至是叔孫獨能敗而獲之亦一時之功也然春
秋書法如是之略者蓋先王于四夷柔服之而
巳未嘗以兵威殄滅為功後世好大之君虚内
以事外勇力之臣要功以毒衆未達春秋之義
矣
經十有二年
春王正月郕伯來奔把伯來朝二月庚子子叔姬卒
夏楚人圍巢
秋滕子來朝秦伯使術來聘
冬十有二月戊午晉人秦人戰于河曲
程氏曰凡戰皆以主人及客秦曲故不言晉及
胡氏曰秦伯親將晉上卿趙盾禦之其稱人何為令
狐之役故也
讞曰秦自殽函之敗累興報復之師彭衙令狐
之役暴兵連禍易世不釋晉亦知悔不出兵者
二年秦亦可巳矣乃不顧禮義之是非惟以報
怨為事前書秦伐晉晉不言戰則已服矣是以
狄秦而免晉今又尋怨興戎秦曲甚矣然晉不
能喻以辭令巳怨息爭直與之戰是皆不義故
皆貶而稱人
季孫行父帥師城諸及鄆
經十有三年
春王正月
夏五月壬午陳侯朔卒邾子蘧蒢卒自正月不雨至于
秋七月
大室屋壞
程子曰春秋中文公事宗廟最為不謹遂有世室屋
壞之變天人之際可不畏哉
胡氏曰譏久不修也何以知其久乎自正月不雨則
無壞道也不雨凡七月而先君之廟壞其不恭甚矣
讞曰周公稱太廟魯公稱世室群公稱宫總稱
曰廟指神所居曰室也大室屋壞則神失其所
居矣易曰萃亨王假有廟致孝享也文公怠于
宗廟之禮至于屋壞是豈孝享之義哉緩于作
主逆祀僖公棄閏而不告月是皆不敬之大者
也春秋直書大室屋壞則其怠廢宗廟之罪著
矣
冬公如晉衞侯會公于沓狄侵衞
十有二月己丑公及晉侯盟公還自晉鄭伯會公于棐
經十有四年
春王正月公至自晉邾人伐我南鄙叔彭生帥師伐邾
夏五月乙亥齊侯潘卒
六月公會宋公陳侯衞侯鄭伯許男曹伯晉趙盾癸酉
同盟于新城
程子曰諸侯始會議合而後盟盟者志同故書同同
拒楚也
胡氏曰同盟新城同外楚也曰同者志諸侯同欲非
強之也
讞曰晉合諸侯攘楚大夫專盟之始也垂隴之
盟士縠專之新城之盟趙盾專之會同天子之
事諸侯巳不可况大夫乎當是時荆楚暴横陵
蔑中華晉靈尚幼新城同盟盾實專之七國亦
同欲之春秋書趙盾而無貶詞抑楚之深待晉
以恕存夷夏之綱書日于下若異盟會不與大
夫之抗盟立君臣之防也觀此則知聖人待衰
世之意又以識春秋之世變也
莊十六年同盟于幽諸侯專會同之盟始同盟
新城大夫專會同之始
秋七月有星孛入于北斗公至自會
晉人納捷菑于邾弗克納
程子曰晉車八百乘邾人所不能禦也盾之納捷菑
也邾人辭以一言之義而晉之八百乘不得進而還
正可以易不正不正不可以易正故也
胡氏曰盾以諸侯之師八百乘納捷菑于邾邾人辭
曰齊出貜且長宣子曰非吾力不能納義實不爾克
也引師而去之故君子善之而書曰弗克納見私欲
不行可以為難矣
讞曰納君不以其正因邾人之一言即引師而
去是得改過遷善之義也夫盾為晉卿專他國
廢置之事又欲舍長立幼是以強凌弱義之所
不可也至于弗克納而還其亦過而能改者歟
方其逆公子雍于秦一聞舍嫡外求之言翻然
改命及納捷菑于邾一聞齊出貜長之語宣子乃還
亦可謂勇于遷善者矣易曰損其疾使遄有喜程子
曰剛能自損損不善以從善也惜其大義不明
為法受惡是其蔽之過也春秋貶而書人著其
納不以正之罪下書勿克納著其改過之心
九月甲申公孫敖卒于齊齊公子商人弑其君舍宋子
哀來奔
冬單伯如齊齊人執單伯齊人執子叔姬
經十有五年
春季孫行父如晉
三月宋司馬華孫來盟
程氏曰書官而名貶之也不稱使者昭公國亂無政
華孫為宋來盟故也
胡氏曰其曰華孫猶之季孫叔孫仲孫臧孫之類不
書名者義不繫于名也不稱使以是專行為無君矣
讞曰華孫宋督之後積不善之家必有餘殃烏
可使秉政而主兵乎始失于縱賊不討終失于
世掌兵權宋之馭臣無法可知矣夫以弑逆之
後使典重兵今又握權擅命專行無君亦異乎
屈完服義來盟矣春秋特書來盟正其無君專
命之罪書宋司馬著其世掌兵權之失懲惡之
法其嚴矣乎
夏曹伯來朝齊人歸公孫敖之喪六月辛丑朔日有食
之鼓用牲于社單伯至自齊晉郤缺帥師伐蔡戊申入
蔡
秋齊人侵我西鄙季孫行父如晉
冬十有一月諸侯盟于扈
十有二月齊人來歸子叔姬齊人侵我西鄙遂伐曹入
其郛
經十有六年
春季孫行父會齊侯于陽榖齊侯弗及盟
夏五月公四不視朔
程子曰古者頒朔于邦國諸侯受而藏之祖廟月朔
朝于廟告而行之
胡氏曰天子頒朔諸侯每月奉以告朔出視朝政文
公四不視朔公羊以為疾也不言疾是公無疾不視
朔也
讞曰天子頒朔于諸侯順四時以得事諸侯藏
朔于祖廟每月告朔而臨朝文公正月至四月
皆不視朔其怠廢于政事弗謹于宗廟不敬之
甚三書不雨四不視朔無勤民之心自強之志
矣烏能有其國乎然則閏月不告月猶朝于廟
禮巳怠矣至是四不視朔則朝廟之禮亦廢矣
春秋書四不視朔迹其怠神慢政之罪有氏人
者可不謹乎
六月戊辰公子遂及齊侯盟于郪丘
秋八月辛未夫人姜氏薨毁泉臺楚人秦人巴人滅庸
冬十有一月宋人弑其君杵臼
經十有七年
春晉人衞人陳人鄭人伐宋
夏四月癸亥葬我小君聲姜齊侯伐我西鄙
六月癸未公及齊侯盟于榖
諸侯會于扈
程子曰會于扈將以平宋也既會而卒無成功諸侯
之所同罪也故扈之會總稱諸侯
胡氏曰宋昭公雖為無道人臣將而必誅春秋正宋
人為弑君之罪所以明人道之大倫也故大夫無沐
浴之請則貶而稱人諸侯無討賊之功則略而不序
讞曰晉合諸侯而討亂取賂二國以旋師是皆
不奪不饜之道前比盟于扈討齊商人之亂至
是會于扈討宋公子鮑之亂晉人名為討賊實
則納賂二國之賊偃然為君初無加損此不以
義為利以利為利也春秋于扈之盟會略而不
序惡中國諸侯為不義之行蓋不足序者也其
義微矣
秋公至自榖
冬公子遂如齊
經十有八年
春王二月丁丑公薨于臺下
程子曰薨書臺下則宴游無節可知
朱子曰一毫不正則有累于其生故春秋書公薨必
謹其地學者要當知古人所以嚴于終如此
讞曰文公享國十有八年志于怠荒事多怠緩
迹其行事不能以有為者也緩于作主廟壞不
修則慢于神矣四不視朔三書不雨則怠于政
矣處父厭盟辱于魯郪邱賂盟辱于齊薨于臺
下既不能保其身肉未及寒又不能保其子怠
政之害人也如是夫且人君有常居正終有常
寢曾子易簀而終得正而斃為幸况國君之尊
死非其所乎春秋雖欲隱之無以别于見弑之
君不没其實以為後世怠荒之戒直書薨于臺
下則其義明矣
秦伯罃卒
夏五月戊戌齊人弑其君商人六月癸酉葬我君文公
秋公子遂叔孫得臣如齊
冬十月子卒夫人姜氏歸于齊季孫行父如齊莒弑其
君庶其
春秋讞義卷六
