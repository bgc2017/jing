毛詩卷第十九
清廟之什詁訓傳第二十六
毛詩周頌(周頌三十一篇皆是周室太平德洽著成功之樂歌也名之曰頌頒者誦也容)
(也歌誦盛德序太平之形容以比至美告於神明皆成王周公時作也)鄭氏箋
清廟祀文王也周公旣成洛邑朝諸侯率以
祀文王焉(清廟者祭有清明之德者宮也謂祭文王也天德清明文王象焉故祭之而歌此詩)
(也廟之言貌也死者精神不可得而見伹以生時之居立宮室象貌爲之耳成洛邑居攝五年時○廟本又作庿古)
(今字也苗笑反清廟者杜預云肅然清淨之稱也雒夲又作洛水名字從水後漢都洛陽以火德爲水剋火故改爲)
(各傍佳朝直遥反)於穆清廟肅雝顯相(於歎辝也穆美肅敬雝和相助也箋)
(云顯光也見也於乎美哉周公之祭清廟也其禮儀敬且和又諸侯有光明著見之德者來助祭於音烏注同後發句)
(歎辭皆放此以意求之相息亮反注同見賢遍反下著見同)濟濟多士秉文之
德對越在天(執文德之人也箋云對配越於也濟濟之衆士皆執行文王之德文王精神巳)
(在天矣猶配順其素如生存)駿奔走在廟不顯不承無射於
人斯(駿長也顯於天矣見承於人矣不見厭於人矣箋云駿大也諸侯與衆士於周公祭文王俱奔走而)
(來在廟中助祭是不光明文王之德與言其光明之也是不承順文王志意與言其承順之也此文王之德人無厭)
(之駿音峻下篇同射音亦厭於豔反下同與音餘下同)
清廟一章八句
維天之命太平告文王也(告太平者居攝五年之未也文王受命不卒而)
(崩今天下太平故承其意而告之明六年制禮作樂○韓詩云維念也大音泰後太平皆放此)維天之
命於穆不巳(孟仲子曰大哉天命之無極而美周之禮也箋云命猶道也天之道於乎美哉)
(動而不止行而不巳)於乎不顯文王之德之純假以溢我
我其收之駿惠我文王(純大假嘉溢慎收聚也箋云純亦不巳也溢盈溢之)
(言也於乎不光明與文王之施德教之無倦巳美其與天同功也以嘉美之道饒衍與我我其聚歛之以制法度以)
(大順我文王之意謂爲周禮六官之職也書曰考朕昭子刑乃單文祖德假音暇溢音逸徐云毛音謚慎市震反夲)
(或作順案爾雅云毖神溢慎也不作順字王肅反崔申毛並作順觧明與音餘單音丹)曾孫篤
之(成王能厚行之也箋云曾猶重也自孫之子而下事先祖皆稱曾孫是言曾孫欲使後王皆厚行之非維今也)
(○成王能厚行之也一夲作能厚之也夲或作能厚成之也重直龍反)
維天之命一章八句
維清奏象舞也(象舞象用兵時刺伐之舞武王制焉刺七亦反)維清緝熙
文王之典(典法也箋云緝熙光明也天下之所以無敗亂之政而清明者乃文王有征伐之法故也)
(文王受命七年五伐也緝七入反熙許其反)肇禋(肇始禋祀也箋云文王受命始祭天而征伐也)
(周禮以禋祀祀昊天上帝肇音召禋音因徐又音烟)迄用有成維周之禎(迄至)
(禎祥也箋云文王造此征伐之法至今用之而有成功謂代紂克勝也征伐之法乃周家得天下之祥迄許乞反祺)
(音祺祥也爾雅同徐云本又作禎音貞與崔本同)
維清一章五句
烈文成王即政諸侯助祭也(新王即政必以朝享之禮祭於祖考告嗣)
(位也朝直遥反)烈文辟公錫兹祉福惠我無疆子孫
保之(烈光也文王錫之箋云惠愛也光文百辟卿士及天下諸侯百天錫之以此祉福也又長愛之無有)
(期竟子孫得傳世安而居之謂文王武王以純德受命定天位辟音壁注下皆同祉音耻疆居良反傳直專反)
無封靡于爾邦維王其崇之念兹戎功繼序
其皇之(封大也靡累也崇立也戎大皇美也箋云崇厚也皇君也無大累於女國謂諸侯治國無罪惡)
(也王其厚之增其爵士也念此大功勤事不廢謂卿大夫能守其職得継世在位以其次序其君之者謂有大功王)
(則出而封之累劣僞反)無競維人四方其訓之不顯維德
百辟其刑之於乎前王不忘(競彊訓道也前王武王也箋云無彊乎維)
(得賢人也得賢人則國家彊矣故天下諸侯順其所爲也不勤明其德守勤明之也故卿大夫法其所爲也於乎先)
(生文王武王其於此道人稱頌之不忘道音導)
烈文一章十三句
天作祀先王先公也(先王謂大王巳下先公諸盩至不窋大音泰大王大祖同盩直)
(留反又音侜窋陟律反)天作高山大王荒之(作生荒大也天生萬物於高山)
(大王行道能安天之所作也箋云高山謂岐山也書曰道岍及岐至于荆山天生此高山使興雲雨以利萬物大王)
(自豳遷焉則能尊大之廣其德澤居之一年成邑二年成都三年五倍其初岐其宜反道音導岍口田反又口見反)
(豳彼貧反)彼作矣文王康之彼徂矣岐有夷之行
(夷易也箋云彼彼萬民也徂往行道也彼萬民居岐邦者皆築作宮室以爲常居文王則能安之後之往者又以岐)
(邦之君有佼易之道故也易曰乾以易知坤以簡能易則易知簡則易從易知則有親易從則有功有親則可久有)
(功則可大可久則賢人之德可大則賢人之業以此訂大王文王之道卓爾與天地合其德行如字王徐並下孟反)
(易羊豉反下徐易曰皆同佼古夘反乾其連反坤苦䰟反字亦作巛訂待頂反沈又豆丁反說文云評議也譜云叄)
(訂時驗謂平比之也字語云訂平也)子孫保之
天作一章七句
昊天有成命郊祀天地也昊天有成命二后
受之成王不敢康夙夜基命宥密(二后文武也基始命)
(信宥寬密寧也箋云昊天天大號也有成命者言周自后稷之生而巳有王命也文王武王受其業施行道德成此)
(王功不敢自安逸早夜始順天命不敢觧倦行寬仁安靜之政以定天下寬仁所以止苛刻也安靜所以息暴亂也)
(○成王王如字徐干况反基夲亦作其音基宥音又王干况反觧音懈下同苛音河刻音克)於緝熙
單厥心肆其靖之(緝明熙廣單厚肆固靖和也箋云廣當爲光固當爲故字之誤也於)
(美乎此成王之德也旣光明矣又能厚其心矣爲之不觧倦故於其功終能安和之謂夙夜自勤至於天下太平單都)
(但反注同)
昊天有成命一章七句
我將祀文王於明堂也(將如字)我將我享維羊
維牛維天其右之(將大享獻也箋云將猶奉也我奉養我享祭之牛羊皆充盛肥腯有)
(天氣之力助言神饗其德而右助之享許丈反徐許亮反右音又注及下同夲作佑肥腯徒忽反說文云羊曰肥豕)
(曰腯)儀式刑文王之典日靖四方伊嘏文王旣
右饗之(儀善刑法典常靖謀也箋云靖治也受福曰嘏我儀則式象法行文王之常道以日施政于天)
(下維受福於文王文王旣右而饗之言受而福之嘏古雅反)我其夙夜畏天之威
于時保之(箋云于於時是也早夜敬天於是得安文王之道)
我將一章十句
時邁廵守告祭柴望也(廵守告祭者天子廵行邦國至于方嶽之下而封禪)
(也書曰歲二月東廵守至于岱宗柴望秩于山川徧于群神廵音旬守手又反夲或作狩注同柴仕佳反說文字林)
(作祡行下孟反下同禪市戰反徧音遍)時邁其邦昊天其子之實右
序有周薄言震之莫不震疊懷柔百神及河
喬嶽允王維后(邁行震動疊懼懷來柔安喬高也高嶽岱宗也箋云薄猶甫也甫始)
(也允信也武王旣定天下時出行其邦國謂廵守也天其子愛之右助次序其事謂多生賢知使爲之臣也其兵所)
(征伐甫動之以威則莫不動懼而服者言其威武又見畏也王行廵守其至方岳之下來安群神望于山川皆以尊)
(卑祭之信哉武王之宜爲君美之也右音又注同疊徒協反柔如字夲亦作濡兩通俱訓安也喬音橋嶽本亦作&KR1772;)
(同音岳知音智)明昭有周式序在位(明矣知未然也昭然不疑也箋云昭見也)
(至廵守而明見天之子有周家也以其有俊又用次第處位言此者著天其子愛之右序之效也)載戢
干戈載櫜弓矢(戢聚櫜韜也箋云載之言則也王廵守而天下咸服兵不復用此又)
(著震疊之效也戢則立反櫜音羔韜吐刀反復扶又反)我求懿德肆于時夏
(夏大也箋云懿美肆陳也我武王求有美德之士而任用之故陳其功於是夏而歌之樂歌大者稱夏肆音四夏戶)
(雅反下同)允王保之(箋云允信也信哉武王之德能長保此時夏之美)
時邁一章十五句
執競祀武王也(○執競韓詩云執服也競其敬反)執競武王無競
維烈不顯成康上帝是皇(無競競也烈業也不顯乎其成大功而安之也)
(顯光也皇美也箋云競彊也能持彊道者維有武王耳不彊乎其克商之功業言其彊也不顯乎其成安祖考之道)
(言其又顯也天以是故美之予之福禄○大功夲或作天功)自彼成康奄有四方
斤斤其明(自彼成康用彼成安之道也奄同也斤斤明察也箋云四方謂天下也武王用成安祖考)
(之道故受命伐纣定天下爲周明察之君斤斤如也斤紀覲反)鍾鼔喤喤磬管將
將降福穰穰降福簡簡威儀反反旣醉旣
醉旣飽福禄來反(喤喤和也將將集也穰穰衆也簡簡大也反反難也反復也箋云反反順習之)
(貌武王旣定天下祭祖考之廟奏樂而八音克諧神與之福又衆大謂如嘏辝也君臣醉飽禮無違者以重得福禄)
(也喤華彭反徐音皇又音宏注同筦音管本亦作管同將七羊反注同說文作行貌穰音如羊反反反如字沈)
(符板反又音販復扶又反又音服重直用反)
執競一章十四句
思文后稷配天也思文后稷克配彼天立我
烝民莫匪爾極(極中也箋云克能也立當作粒烝衆也周公思先祖有文德者后稷之功)
(能配天昔堯遭洪水黎民阻飢后稷播殖百榖烝民乃粒萬國作又天下之人無不於女時得其中者言反其性烝)
(之承反粒音立阻莊吕反難也馬融注尚書作祖云始也乂音刈鄭注尚書五蓋反本或作女音同)貽我
來牟帝命率育無此疆爾界陳常于時夏(牟麥)
(率用也箋云貽遺率循育養也武王渡孟津白魚躍入王舟出涘以燎後五日火流爲烏五至以榖俱來此謂遺我)
(來牟天命以是循存后稷養天下之功而廣大其子孫之國無此封竟於女今之經界乃大有天下也用是故陳其)
(久常之功於是夏而歌之夏之屬有九書說烏以榖俱來云榖紀后稷之德貽音夷字又作詒同來牟並如字字書)
(牟作麰音同牟字或作&KR1279;孟子云&KR1279;大麥也廣雅云麳小麥麰大麥也疆居良反界音介大小後放此夏戸雅反注)
(同遺唯季反下同涘音仕燎力召反竟音境夲或作境)
思文一章八句
清廟之什十篇十章九十五句
臣工之什詁訓傳第二十七
毛詩周頌鄭氏箋
臣工諸侯助祭遣於廟也嗟嗟臣工敬爾在
公王釐爾成來咨來茹(嗟嗟勑之也工官也公君也箋云臣謂諸侯也釐理)
(咨謀茹度也諸侯來朝天子有不純臣之義於其將歸故於廟中正君臣之禮勑其諸官卿大夫云敬女在君之事)
(王乃平理女之成功女有事當來謀之來度之於王之朝無自專釐力之反茹如預反徐音如度待洛反下同朝直)
(遥反下皆同)嗟嗟保介維莫之春亦又何求如何
新畬(田二歲曰新三歲曰畬箋云保介車右也月令孟春天子親載耒耜措之于參保介之御間莫晚也)
(周之季春於夏爲孟春諸侯朝周之春故晚春遣之勑其車右以時事女歸當何求於民將如新田畬田何急其教)
(農趨時也介甲也車右勇力之士被甲執兵也莫音暮夲或作暮注同畬音餘耒力對反耜音似措七故反夏戶雅)
(反被皮寄反)於皇來牟將受厥明明昭上帝迄用
康年(康樂也箋云將大迄至也於美乎赤烏以牟麥俱来故我周家大受其光明謂爲玲瑞天下所休慶)
(也此瑞乃明見於天至今用之有樂歲五穀豐熟於音烏注同迄許乞反樂音洛下同見賢遍反)命我
衆人庤乃錢鎛奄觀銍艾(庤具錢銚鎛鎒銍穫也箋云奄久觀多也教我)
(庶民具女田噐終久必多銍艾勸之也庤持耻反錢子踐反鎛音博奄鄭音淹王徐並如字觀古玩反又如字注同)
(銍珍栗反艾音刈銚七遥反何士堯反沈音遥世本云垂作銚鎒乃豆反或作耨呂氏春秋云耨柄尺此其度也其)
(耨六寸以間稼也高誘注云耨芸田也六寸所以入苗間也字詁云頭長六寸柄長一尺鎒古字也今作耨同穫戶)
(郭反本或作鑊音同釋名云銍穫鐵也說文云銍穫禾短鎌也此則銍噐可以穫禾故云銍穫也小爾雅云截穎謂)
(之挃截穎即穫也)
臣工一章十五句
噫嘻春夏祈榖于上帝也(祈猶禱也求也月令孟春祈榖于上帝夏則龍)
(見而雩是與噫又作意同於其反嘻音僖禱丁老反又丁報反見賢遍反雩音于與音餘)噫嘻成
王旣昭假爾率時農夫播厥百榖(噫歎也嘻勑也成王成是)
(王事也箋云噫嘻有所多大之聲也假至也播猶種也噫嘻乎能成周王之功其德巳著至矣謂光被四表格干上)
(下也又能率是主田求之農夫使民耕田而種百榖也王如字又于况反注同假鄭王並音格沈云毛如字被皮寄)
(反)駿發爾私終三十里亦服爾耕十千維耦
(私民田也言上欲冨其民而讓其下欲民之大發其私田爾終三十里言各極其望也箋云駿疾也發伐也亦大服)
(事也使民疾耕發其私田竟三十里者一部一吏主之於是民大事耕其私田萬耦同時舉也周禮曰凡治野田夫)
(間有遂遂上有徑十夫有溝溝上有畛百夫有洫洫上有塗千夫有澮澮上有道萬夫有川川上有路計此萬夫之)
(地方三十三里少半里也耜廣五寸二耜爲耦一川之間萬夫故有萬耦耕言三十里者舉其成數駿本亦作浚音)
(峻徑古定反畛之忍反又之人反洫況域反澮古外反廣古曠反)
噫嘻一章八句
振鷺二王之後來助祭也(二王夏殷也其後𣏌也宋也振之慎反鷺音路)
(一名春鉏水鳥也一音盧夏戶雅反杞音起)振鷺于飛于彼西雝我客
戾止亦有斯容(興也振振群飛貌鷺白鳥也雝澤也客三王之後箋云白鳥集于西雝之)
(澤言所集得其處也興者喻𣏌宋之君有絜白之德來助祭於周之廟得禮之宜也其至止亦有此容言威儀之善)
(如鷺然處昌慮反)在彼無惡在北無斁庶幾夙夜以
永終譽(箋云在彼謂居其國無怨惡之者在此謂其來朝人皆愛敬之無厭之者永長也譽声美)
(也斁音亦厭於豔反)
振鷺一章八句
豐年秋冬報也(報者謂嘗也烝也豐芳弓反)豐年多黍多稌
亦有高廪萬億及秭(豐大稌稻也廪所以蔵齍盛之穗也數萬至萬曰億數億)
(至億曰秭箋云豐年大有年也亦大也萬億及秭以言榖數多稌音杜徐勑古反廪力錦反又力荏反秭咨履反數)
(億至萬曰秭韓詩曰陳榖曰秭也齍音咨盛音成穗音遂數色主反下數億同)爲酒爲醴烝
卑祖妣以洽百禮降福孔皆(皆徧也箋云烝進卑予也醴音禮卑)
(必寐反注同妣必復反洽胡甲反本或作祫徧音遍予音與)
豐年一章七句
有瞽始作樂而合乎祖也(王者治定制禮功成作樂合者大合諸樂而奏)
(之瞽音古無目眹曰瞽眹音直謹反夲或作鼓合乎祖夲或作合乎大祖合如字又音閤治直吏反)有瞽
有瞽在周之庭設業設虡崇牙樹羽應田縣
鼔鞉磬柷圉(瞽樂官也業大板也所以飾栒爲縣也捷業如鋸齒或曰畫之植者爲虡衡者)
(爲栒崇牙上飾卷然可以縣也樹羽置羽也應小鞞也田大鼔也縣鼔周鼔也鞉鞉鼔也柷木椌也圉楬也箋云瞽)
(矇也以爲樂官者目無所見於音聲審也周禮上瞽四十人中瞽百人下瞽百六十人有視瞭者相之又設縣鼔田)
(當作朄&KR0615;小鼔在大鼔傍應鞞之屬也聲轉字誤變而作田虡音巨應應對之應注同田毛如字鄭作朄音㣧縣音)
(玄注皆司鞉字亦作鼗音桃柷尺叔反圉魚吕反栒荀久反鋸音據植時力反又直吏反衡華盲反卷音權又起圓)
(反鞞步兮反椌苦江反楬苦瞎反矇音蒙有目朕而無見也瞭音了視瞭有目人相息亮反)旣備乃
奏簫管備舉喤喤厥聲肅雝和鳴先祖是聽
(箋云旣俻者縣也&KR0615;也皆畢巳也乃奏謂樂作也簫編竹管如今賣餳者所吹也管如篴併而吹之喤華盲反又音)
(横又音皇編薄殄反又必緜反史記音甫連反字林声類韻集並布千反餳夕清反蜜也又音唐方言云張皇也即)
(乾餹也音唐篴字又作笛同徒歴反併步頂反)我客戾止永觀厥成(箋云我客)
(二王之後也長多而成功謂深感於和樂遂入善道終無愆過觀古玩反又如字樂如字又音洛愆去連反)
有瞽一章十三句
潛季冬薦魚春獻鮪也(冬魚之性定春鮪新來薦獻之者謂於宗廟也潛在)
(廉反爾雅作涔郭音潜又音岑韓詩云涔魚池小雅作橬時&KR3781;反鮪于軌反)猗與&KR0238;沮潛
有多魚有鱣有鮪鰷鱨鰋鯉(&KR0238;沮岐周之二水也潜糝也箋云猗與歎)
(美之言也鱣大鯉也鮪鮥也鰷白鰷也鰋鮎也猗於宜反與音餘漆音七沮七余反鱣張連反鰷音條鱨音嘗鰋音)
(偃鯉音里糝素感反舊詩傳及爾雅夲並作米傍叄小爾雅云魚之所息謂之橬橬糝也謂積柴水中令魚依之止)
(息因而取之也郭景純因改爾雅從小爾雅作木傍叄音霜甚反又䟽廕反又心廪反字林作罧音山沁反義同鮥)
(音洛爾雅云鮥叔鮪鮎乃謙反沈又奴廉反)以享以祀以介景福(箋云介助景大也)
潛一章六句
雝禘大祖也(禘大祭也大於四時而小於祫大祖謂文王禘大計反大祖音泰祫戶夾反合也)
有來雝雝至止肅肅相維辟公天子穆穆於
薦廣牡相予肆祀(相助廣大也箋云雝雝和也肅肅敬也有是来時雝雝然旣至止而)
(肅肅然者乃助王禘祭百辟與諸侯也天子是時則穆穆然於進大牡之牲百辟與諸侯又助我陳祭祀之饌言得)
(天下之歡心相息亮反注同辟君也音璧注同於鄭如字王音烏)假哉皇考綏予孝
子宣哲維人文武維后(假嘉也箋云宣徧也嘉哉君考斥文王也文王之德)
(乃安我孝子謂受命定基業也又徧使天下之人有才知以文德武功爲之君故假音暇徐古雅反哲夲亦作悊同)
(音哲徧音遍下同知音智)燕及皇天克昌厥後綏我眉壽介
以繁祉(燕安也箋云繁多也文王之德安及皇天謂降瑞應無變異也又能昌大其子孫安助之以壽)
(考與多福禄○昌如字或云文王名此禘於文王之詩也周人以諱事神不應犯諱當音處亮反瑞應應對之應)
旣右烈考亦右文母(烈考武王也文母大姒也箋云烈光也子孫所以得考壽與多)
(福者乃以見右助於光明之考與文德之母歸美焉右音祐大姒文王妃大音泰姒音似)
雝一章十六句
載見諸侯始見乎武王廟也(見賢遍反下並同)載見辟
王曰求厥章龍旂陽陽和鈴央央鞗革有
鶬休有烈光(載始也龍旂陽陽言有文章也和在軾前鈴在旂上鞗革有鶬言有法度也箋)
(云諸侯始見君王謂見成王也曰求厥章者求車服礼儀之文章制度也交龍爲旂鞗革轡首者鶬金飾貌休者休)
(然盛壯辟音壁下同鈴音零左傳云錫鑾和鈴昭其聲也央於良反徐音英鞗音條鶬七羊反夲亦作鎗同休許虯)
(反又許求反注同軾音式)率見昭考以孝以享以介眉壽永
言保之思皇多祜(昭考武王也享獻也箋云言我皇君也諸侯旣以朝禮見於成王至)
(祭時伯又率之見於武王廟使助祭也以致孝子之事以獻祭祀之禮以助考壽之福長我安行此道思使成王之)
(多福祜音戶朝直遥反下篇注同)烈文辟公綏以多福俾緝熙
于純嘏(箋云俾使純大也祭有十倫之義成王乃光文百辟與諸侯安之以多福使光明於大嘏之意)
(天子受福曰大嘏辝有福祚之言俾又作卑必爾反緝七入反嘏古雅反祚才故反)
載見一章十四句
有客微子來見祖廟也(成王旣黜殷命殺武庚命微子代殷後旣受命來朝)
(而見也○有客二王之後爲客也見賢遍反序注同黜勑律反又作絀同)有客有客亦白
其馬有萋有且敦琢其旅(殷尚白也亦亦周也萋且敬慎貌箋云有客有)
(客重言之者異之也亦亦武庚也武庚爲二王後乘殷之馬乃叛而誅不肖之甚也今微子代之亦乘殷之馬獨賢)
(而見尊異故言亦駮而美之其來威儀萋萋且且盡心力於其事又選擇衆臣卿大夫之賢者與之朝王言追琢者)
(以賢美之故王言之萋七西反且七序反敦都回反徐又音彫琢陟角反重直用反肖音笑駮鄭邦角反又音角雜)
(也)有客宿宿有客信信言授之縶以縶其馬
(一宿曰宿再宿曰信欲縶其馬而留之箋云縶絆也周之君臣皆愛微子其所館宿可以去矣而言絆其馬意各殷)
(勤縶陟立反絆音半)薄言追之左右綏之(箋云追送也於微子去王始言餞送)
(之左古之臣又欲從而安樂之厚之無巳餞音賤樂音洛)旣有淫威降福孔夷
(淫大威則夷易也箋云旣有大則謂用殷正朔行其禮樂如天子也神與之福又甚易也言動作而有度)
(易以䜴反下同)
有客一章十二句
武奏大武也(大武周公作樂所爲舞也大如字徐音泰注同)於皇武王
無競維烈允文文王克開厥後(烈業也箋云皇君也於乎君哉)
(武王也無彊乎其克商之功業言其彊也信有文德哉文王也能開其子孫之基緒於音烏注同)嗣武
受之勝殷遏劉耆定爾功(武迹劉殺耆致也箋云遏止耆老也嗣子武王)
(受文王之業舉兵伐殷而勝之以止天下之暴虐而殺人者年老乃定女之此功言不汲汲於誅紂湏暇五年遏於)
(葛反耆毛音指鄭巨移反韓詩音同鄭云惡也汲音急)
武一章七句
臣工之什十篇十章一百六句
閔予小子之什詁訓傳第二十八
毛詩周頌鄭氏箋
閔予小子嗣王朝於廟也(嗣王者謂成王也除武王之喪將始即政朝於)
(廟也朝直遥反注同)閔予小子遭家不造嬛嬛在疚(閔病造爲)
(疚病也箋云閔悼傷之言也造猶成也可悼傷乎我小子耳遭武王崩家道未成嬛嬛然孤特在憂病之中嬛具傾)
(反崔夲作焭疚夲又作㝌音救)於乎皇考永世克孝念兹皇祖
陟降庭止(庭直也箋云兹此也陟降上下也於乎我君考武王長世能孝謂能以孝行爲子孫法度)
(使長見行也念此君祖文王上以直道事天下以直道治民言無私枉上時掌反又如字行下孟反)維予
小子夙夜敬止於乎皇王繼序思不忘(序緒也箋)
(云夙早敬慎也我小子早夜慎行祖考之道言不敢觧倦也於乎君王歎文王武王也我継其緒思其所行不忘也觧音懈)
閔予小子一章十一句
訪落嗣王謀於廟也(謀者謀政事也)訪予落止率時
昭考於乎悠哉朕未有艾將予就之繼猶判
渙(訪謀落始時是率循悠遠猶道判分渙散也箋云昭明艾數猶圖也成王始即政自以承聖父之業懼不)
(能遵其道德故於廟中與群臣謀我始即政之事群臣曰當循是明德之考所施行故荅之以謙曰於乎遠哉我於)
(是未有數言遠不可及也女扶將我就其典法而行之継續其業圖我所失分散者收斂之女五盖反徐音刈判音)
(半反渙音奐)維予小子未堪家多難(箋云多衆也我小子耳未任統)
(理國家衆難成之事心有任賢待年長大之志難成之事謂諸政有業未平者難如字協韻乃旦反任音壬下日篇)
(注皆同長張丈反)紹庭上下陟降厥家休矣皇考以保
明其身(箋云紹継也厥家謂群臣也継文王陟降庭止之道上下群臣之職以次序者美矣我君考武)
(王能以此道尊安其身謂定天下居天子之位休許蚪反)
訪落一章十二句
敬之群臣進戒嗣王也(敬之一夲無之字)敬之敬之天
維顯思命不易哉無曰高高在上陟降厥士
日監在兹(顯見士事也箋云顯光監視也群臣見王謀即政之事故因時戒之曰敬之哉敬之哉天)
(乃光明去惡與善其命吉凶不變易也無謂天高又高在上遠人而不畏也天上下其事謂轉運日月施其所行日)
(日瞻視近在此也易鄭音亦王以䜴反見賢遍反遠于万反上時掌反)維予小子不聦
敬止日就月將學有緝熙于光明佛時仔肩
示我顯德行(小子嗣王也將行也光廣也佛大也仔肩克也箋云緝熙光明也佛輔也時是也仔)
(肩任也群臣戒戒王以敬之敬之故承之以謙云我小子耳不聦逹於敬之之意日就月行言當習之以積漸也且)
(欲學於有光明之光明者謂賢中之賢也輔佛是任示道我以顯明之德行是時自知未能成文武之功周公始有)
(居攝之志佛毛符弗反鄭音弼仔音兹肩古賢反道音導)
敬之一章十二句
小毖嗣王求助也(毖音祕)予其懲而毖後患莫
予荓蜂自求辛螫(毖慎也荓蜂&KR2106;曳也箋云懲艾也始者管叔及其群弟流言於國成)
(王信之而疑周公至後三監叛而作亂周公以王命舉兵誅之歴年乃巳故今周公歸政成王受之而求賢臣以自)
(輔助也曰我其創艾於往時矣畏慎後復有禍難群臣小人無敢我&KR2106;曳謂爲譎詐誑欺不可信也女如是徒自求)
(辛苦毒螫之害耳謂將有刑誅難乃旦反下禍難之難皆同懲直升反韓詩云苦也荓普經反爾雅作甹音同蜂夲)
(又作岑孚逢反螫音釋韓詩作赦赦事也&KR2106;尺制反夲又作掣曳以制反艾音刈字或作㣻下同創初亮反復扶又)
(反譎音决誑九况反)肇允彼桃蟲拚飛維鳥(桃蟲鷦也鳥之始小終大者箋)
(云肇始允信也始者信以彼管蔡之屬雖有流言之罪如鷦鳥之小不登誅之後反扳而作亂猶鷦之飜飛爲大鳥)
(也鷦之所爲鳥題肩也或曰鴞皆惡聲之鳥拚芳煩反鷦子消反)未堪家多難予又
集于蓼(堪任予我也我又集于蓼言辛苦也箋云集會也未任統理我國家衆難成之事謂使周公居)
(攝時也我又會於辛苦遇三監及淮夷之難也蓼音了)
小毖一章八句
載芟春籍田而祈社稷也(籍田甸師氏所掌王載耒耜所耕之田天子千)
(畝諸侯百畝籍之言借也借民力治之故謂之籍田芟所銜反甸田見反)載芟載柞其耕
澤澤千耦其耘徂隰徂畛侯主侯伯侯亞侯
旅侯疆侯以(除草曰芟除木曰柞畛埸也主家長也伯長子也亞仲叔也旅子弟子彊彊力)
(也以用也箋云載始也隰謂所發田也畛謂舊田有徑路者彊有餘力者周禮曰以彊予任民以謂間民今時傭賃)
(也春秋之義能東西之曰以成王之時萬民樂治田業將耕先始芟柞其草木士氣烝達而和耕之則澤澤然觧散)
(於是耘除其根株輩作者千耦言赴時也或往之隰或往之畛父子餘夫俱行彊有餘力者相助又取傭賃務疾畢)
(巳當種也柞側伯反澤音釋注同爾雅作郝音同云耕也郭云士觧也耦五口反耘音云本又作芸畛之忍反徐又)
(音真彊其良反埸夲又作易音亦長張丈反下同徑古定反間音閑傭音容賃女鴆反烝音證觧音蟹)有
嗿其饁思媚其婦有依其士(嗿衆貌士子弟也箋云饁饋饟也依之言)
(愛也婦子來饋饟其農人於田野乃逆而媚爱之言勸其事勞不自苦嗿勑感反饁干輒反饋其愧反饟式亮反)
有略其耜俶載南畝播厥百榖實函斯活(略利)
(也箋云俶載當作熾菑播猶種也實種子也函舍也活生也農夫旣耘除草木根株乃更以利耜熾菑之而後種其)
(種皆成好含生氣略如字字書作㗉同俶載毛並如字書作熾菑下篇同函戸南反下篇同熾尺志反盛也菑側其)
(反實種章勇反下其種同)驛驛其達有厭其傑厭厭其苗
緜緜其麃(達射也有厭其傑言傑苗厭然特美也麃耘也箋云達出地也傑先長者厭厭其苗衆京)
(等也驛音亦爾雅作繹云生也厭於豔反下同緜緜如字爾雅云麃也韓詩作民民云衆貌麃表驕反說文作穮音)
(同云穮耨鉏田也字林云穮耕禾間也方遥反射食亦反長張丈反)載穫濟濟有實
其積萬億及秭(濟濟難也箋云難者穗衆難進也有實實成也其積之乃萬億及秭言得)
(多也穫戶郭反積子賜反又如字注同秭音姊)爲酒爲醴烝卑祖妣以洽
百禮(箋云烝進畀予洽合也進予祖妣謂先祖先妣也以洽百禮謂饗燕之屬烝之丞反卑必口反并注同)
有飶其香邦家之光(飶芬香也箋云芬香之酒醴享燕賓客則多得其歡心於國家)
(有榮譽飶蒲節反說文云食之香也字又作苾音同一音蒲必反注同)有椒其馨胡考
之寧(椒猶飶也胡壽也考成也箋云寧安也以芬香之酒醴祭於祖妣則多得其福右椒子消反徐子料)
(反沈作俶尺叔反云作椒者誤也此論釀酒芬香無取周氣之芳也案唐風椒聊箋云椒之性芬芳王註云椒芬芳)
(之物此傳云椒酒飶飶芬香椒是芬芳之物此正相協無故改字爲俶俶始也非芬香馨呼庭反)匪且
有且匪今斯今振古如兹(且此也振自也箋云匪非也振亦古也饗燕)
(祭祀心非云且而有且謂將有嘉慶禎祥兆來見也心非云今而有此今謂嘉慶之事不聞而至也言脩德行礼莫)
(不獲報乃古而如此所由來者久非適今時且七也反又子餘反下同見賢遍反)
載芟一章三十一句
良耜秋報社稷也(耜音似秋報社稷也本或有冬字者非)畟畟良耜
俶載南畝播厥百榖實函斯活(畟畟猶測測也箋云良善也農)
(人測測以利善之耜熾菑是南畝也種此百榖其種皆成好含生氣言得其時畟畟楚側反爾雅云畟畟耜也郭云)
(言嚴利也其種章勇反)或來瞻女載筐及筥其饟伊黍其
笠伊紏其鎛斯趙以薅荼蓼(笠所以禦暑雨也趙刺也蓼水草也)
(箋云瞻視也有來視女謂婦子來饁者也筐筥所以盛黍也豐年之時雖賤者猶食黍饁者見戴紏然之笠以田噐)
(刺地薅去荼蓼之事言閔其勤若筐丘方反筥紀吕反饟式亮反笠音立糾居黝反又其皎反鎛音博趙徒了反又)
(如字沈起了反又徒少反薅呼毛反說文云拔田草也又云或作茠引比以茠荼蓼上音徒下音了刺七亦反下同)
(盛音成去起吕反)荼蓼朽止黍稷茂止穫之挃挃積
之栗栗其崇如墉其比如櫛以開百室(挃挃穫声)
(也栗栗衆多也墉城也箋云百室一族也草穢旣除而禾稼茂禾稼茂而榖成孰榖成孰而民積聚多如城也如相)
(也以言積之高大且相比迫也其已治之則百家開戶納之千耦其耘輩作尚衆也一族同時納榖親親也百室者)
(出必共洫間而耕入必共族中而居又有祭酺合醵之歡朽虚有反爛也挃珍栗反積子賜反比毗志反注同櫛側)
(乙反酺音蒲又音步醵其據反又其略反合錢飲酒也)百室盈止婦子寧止
殺時犉牡有捄其角以似以續續古之人(黃牛)
(黑脣曰犉社稷之牛角尺以似以續嗣前歲續往事也箋云捄角貌五榖畢入婦子則安無行饁之事於是殺牲報)
(祭社稷嗣前歲者復求有豐年也續往事者復以養人也續古之人求有良司穡也犉如淳反本亦作&KR2500;捄音虯復)
(扶又反下同)
良耜一章二十三句
絲衣繹賓尸也高子曰靈星之尸也(繹又祭也天子諸侯)
(曰繹以祭之明日卿大夫曰賓尸與祭同日周曰繹商謂之肜繹音亦字書作肜余戎反)絲衣其
紑載弁俅俅自堂徂基自羊徂牛鼐鼎及鼒
(絲衣祭服也紑絜鮮貌俅俅恭順貌基門塾之基自羊徂牛言先小後大也大鼎謂之鼐小鼎謂之鼒箋云載猶戴)
(也弁爵弁也爵弁而祭於王士服也繹禮輕使士升門堂視壷濯及籩豆之屬降在於基告濯具又視牲從羊之牛)
(反告充巳乃舉鼎幂告絜礼之次也鼎圜弇上謂之鼒紑孚浮反徐孚不反又音培又音弗載如字又音戴同弁皮)
(變反俅音求說文作絿同鼐乃代反郭音乃鼒音兹徐音災郭音才說文作鎡字音兹塾音孰門側堂也或音育冪)
(亡歴反本亦作鼏圜音圓弇古奄字)兕觥其觩旨酒思柔不吴不
敖胡考之休(吴譁也考成也箋云柔安也繹之旅士用兕觥變於祭也飲美酒者皆思自安)
(不讙譁不敖慢也此得壽考之休徵兕字又作徐履反觥古横反罰爵也字又作觵同觩音蚪本又作斛吴舊如)
(字說文作㕦㕦大言也何承天云吴字誤當爲㕦從口下吴故魚之大口者名㕦胡化反此音恐驚俗也音話敖五)
(誥反本又作傲注同譁音花讙火官反又火元反慢亡諫反)
絲衣一章九句
酌告成大武也言能酌先祖之道以養天下
也(周公居攝六年制禮作樂歸政成王乃後祭於廟而奏之其始成告之而巳酌音灼字亦作汋大如字徐音泰)
於鑠王師遵養時晦時純熙矣是用大介(鑠美)
(遵率養取晦昧也箋云純大熙興介助也於美乎文王之用師率殷之叛國以事紂養是暗昧之君以老其惡是周)
(道大興而天下歸往矣故有致死之士助之鑠舒灼反)我龍受之蹻蹻王之造
載用有嗣(龍和也蹻蹻武貌造爲也箋云龍寵也來助我者我寵而受用之蹻蹻之士皆争來造王)
(王則用之有嗣傳相致蹻居表反造毛才老反鄭七報反傳直專反)實維爾公允師(公事)
(也箋云允信也王之事所以舉兵克勝者實維女之事信得用師之道)
酌一章九句
桓講武類禡也桓武志也(類也禡也皆師祭也禡馬嫁反本或以桓武志)
(也爲注)綏萬邦婁豐年(箋云綏安婁亟也誅無道安天下則亟有豐熟之年隂陽)
(和也婁力住反亟欺冀反下同)天命匪觧桓桓武王保有厥士于
以四方克定厥家(士事也箋云天命爲善不觧倦者以爲天子我桓桓有威武之武王)
(則能安有天下之事此言其當天意也於是用武事於四方能定其家先王之業遂有天下觧音懈注同)於
昭于天皇以間之(間代也箋云于曰也皇君也於明乎曰天也紂爲天下之君伹由爲)
(惡天以武王伐之於音烏注同間間厠之間注同)
桓一章九句
賚大封於廟也賚予也言所以錫予善人也
(大封武王伐紂時封諸臣有功者賚來代反又音泰)文王旣勤止我應受之
敷時繹思我徂維求定(勤勞應當繹陳也箋云敷猶徧也文王旣勞心於政)
(事以有天下之業我當而受之敷是文王之勞心旣陳繹而行之今我往以此求定謂安天下也敷音孚繹音亦徧)
(音遍下篇同)時周之命於繹思(箋云勞心者是周之所以受天命而王之所由)
(也於女諸臣受封者陳繹而思行之以文王之功業勑勸之於鄭如字王音烏而王于况反又如字下篇同)
賚一章六句
般廵守而祀四嶽河海也(般樂也般薄寒反守手又反楽音洛崔集)
(注夲用此注爲序文)於皇時周陟其高山嶞山喬嶽允猶
翕河(高山四嶽也嶞山山之嶞嶞小者也翕合也箋云皇君喬高猶圖也於乎美哉君是周邦而廵守其)
(所至則登其高山而祭之望秩於山川小山及高嶽皆信按山川之圖而次序祭之河言合者河自大陸之北敷爲)
(九祭者合爲一於音烏注同嶞吐果反注同郭云山狹而長也又同果反字又作墮喬音橋嶽音岳翕許及反)敷
天之下裒時之對時周之命(裒聚也箋云裒衆對配也徧天之下衆)
(山川之神皆如是配而祭之是周之所以受天命而王也裒蒲侯反於繹思毛詩無此句齊魯韓詩有之今毛詩有)
(者衍文也崔集注夲有是採三家之夲崔因有故觧之)
般一章七句
閔予小子之什十一篇十一章百三十七句
毛詩卷第十九
