毛詩卷第七
陳宛丘詁訓傳第十二
(陳者胡公嬀滿之所封也其先虞舜之胄有虞遏父者爲周陶正武王賴其噐用與其神明之後故妻以)
(元女其子滿乃封於陳以備三恪其地宓羲之墟在古豫州之界宛丘之側)
毛詩國風鄭氏箋
宛丘刺幽公也淫荒昏亂游蕩無度焉(宛怨阮反)
(爾雅云宛中宛丘郭云中央隆高也度音如字)子之湯兮宛丘之上兮(子大)
(夫也湯蕩也四万高中央下曰宛丘箋云子者斥幽公游蕩無所不爲湯佗郎反舊他浪反)洵有情
兮而無望兮(洵信也箋云此君信有淫荒之情其威儀無可觀望而則俲洵音荀俲戶教反)
坎其擊鼓宛丘之下(坎坎擊鼓聲坎苦感反)無冬無夏值
其鷺羽(值持也鷺鳥之羽可以爲翳箋云翳舞者所持以指麾值直置反鷺音路白鳥也一名春鉏翳)
(於計反麾毀危反字又作撝)坎其擊缶宛丘之道(盎謂之缶缶方有反盎本)
(亦作烏浪反)無冬無夏值其鷺翿(翿翳也翿音導又音陶)
宛丘三章章四句
東門之枌疾亂也幽公淫荒風化之所行男
女棄其舊業亟會於道路歌舞於市井爾(枌符)
(云反亟欺冀反)東門之枌宛丘之栩(枌白榆也栩杼也國之交會男女之所聚)
(栩况浦反杼常汝反說文文與反)子仲之子婆娑其下(子仲陳大夫氏婆娑)
(舞也箋云之子男子也婆步波反說文作媻音同娑素何反)榖且于差南方之原
(榖善也原大夫氏箋云且明于曰差擇也朝日善明曰相擇矣以南方原氏之女可以爲上處旦鄭音且本亦作且)
(王七也反苟且也徐子餘反差鄭初佳反王音嗟韓詩作嗟徐七何反沉云毛意不作嗟案毛無改字宜從鄭讀曰)
(音越下曰往矣同)不績其麻市也婆娑(箋云績麻者婦人之事也疾其今不)
(爲)榖旦于逝越以鬷邁(逝往鬷數邁行也箋云越於鬷揔也朝旦善明曰往)
(矣謂之所會処也於是以揔行欲男女合行鬷子公反毛鄭揔也處昌慮反)視爾如荍貽
我握椒(荍芘芣也椒芬香也箋云男女交會而相說曰我視女之顔色美如茈芣之華然女乃遺我一)
(握之椒交情好也此本淫亂之所由荍祁饒反郭云荆葵也芘音毗又芳耳反芣音浮又芳九反說音悅遺惟季反)
(好呼報反)
東門之枌三章章四句
衡門誘僖公也愿而無立志故作是詩以誘
掖其君也(誘進也掖扶持也衡如字沈云此古文横字誘音酉愿音願謹也掖音亦)衡門
之下可以棲遟(衡門横木爲門言淺陋也棲遟遊息也箋云賢者不以衡門之淺陋則不)
(游息於其下以喻人君不可以國小則不興治致政化棲音西治直吏反)泌之洋洋可以樂
飢(泌泉水也洋洋廣大也樂飢可樂道忘飢箋云飢者不足於食也泌水之流洋洋然飢者見之可飲以&KR1276;)
(飢以喻人君慤愿任用賢臣則政教成亦猶是也泌悲位反洋音羊樂本又作&KR1276;毛音洛鄭力召反沈云舊皆作樂)
(字晚詩本有作疒下樂以形声言之殊非其義療字當從疒下尞案說文云&KR1276;治也療或&KR1276;字也則毛本止作樂鄭)
(本作&KR1276;注放此慤苦角反)豈其食魚必河之魴豈其取妻必
齊之姜(箋云此言何必河之魴然後可食取其口美而巳何必大國之女然後可妻亦取貞順而巳以)
(喻君任臣何必聖人亦取忠孝而巳齊姜姓魴音房取音娶下文同)豈其食魚必河之
鯉豈其取妻必宋之子(箋云宋子姓)
衡門三章章四句
東門之池刺時也疾其君之淫昏而思賢女
以配君子也(○池孔安國云停水曰池)東門之池可以漚麻
(興也池城池也漚柔也箋云於也中柔麻使可緝績作衣服興者喻賢女能柔順君子成其德教漚烏豆反緝七立)
(反西州人謂績爲緝)彼美淑姬可以晤歌(晤遇也箋云晤猶對也言淑姬賢女君子)
(宜與對歌相切化也淑音叔本亦作叔善也晤五故反)東門之池可以漚紵彼
美淑姬可與晤語東門之池可以漚菅彼美
淑姬可與晤言(言道也紵直吕反字又作苧菅古顔反茅巳漚爲菅)
東門之池三章章四句
東門之楊刺時也昏姻失時男女多違親迎
女猶有不至者也(迎魚敬反下注同)東門之楊其葉牂
牂(興也牂牂然盛貌言男女失時不逮秋冬箋云楊葉牂牂三月中也興者喻時晚也失仲春之月牂子桑反)
昏以爲期明星煌煌(期而不至也箋云親迎之禮以昏時女留他色不肯時行乃至)
(大星煌煌然煌音皇)東門之楊其葉肺肺(肺肺猶牂牂也肺普貝反又蒲貝反)
昏以爲期明星晢晢(晢晢猶煌煌也晢之世)
東門之楊二章章四句
墓門刺陳佗也陳佗無良師傅以至於不義
惡加於萬民焉(不義者謂弑君而自立它本亦作佗司徒多反五父也史記以爲厲公弑)
(音試本又作殺同)墓門有棘斧以斯之(興也墓門墓道之門斯析也幽間希行用)
(生此棘薪維斧可以開析之箋云興者喻陳佗由不覩賢師良傳之訓道至䧟於誅絶之罪斯所宜反又如字又音)
(梳鄭注尚書云斯析也爾雅云斯侈離也孫炎云斯析之離讀者如字析星曆反閒音閑覩都魯反又作睹)夫
也不良國人知之(夫傳相也箋云良善也陳佗之師傳不善群臣皆知之言其罪惡著)
(也相息亮反)知而不巳誰昔然矣(昔久也箋云巳猶去也誰昔昔也國人皆知其)
(有罪惡而不誅退終致禍難自古昔之時常然去差吕反難乃旦反)墓門有梅有鴞萃
止(梅柟也鴞惡声之鳥也萃集也箋云梅之樹善惡自耳徒以鴞集其上而鳴人則惡之樹因思矣以喻陳)
(佗之性夲未必惡師傅惡而陳佗從之而惡鴞戶驕反萃徂醉反柟冉&KR1069;反惡烏路反)夫也不良
歌以訊之(訊告也箋云歌謂作此詩也旣作又使工歌之是謂之告訊本又作詩音信徐息悴反韓)
(詩訊諫也)訊予不顧顚倒思予(箋云予我也歌以告之女不顧念我言至於敬)
(滅顚倒之急乃思我之言言其晚也)
墓門二章章六句
防有鵲巢憂讒賊也宣公多信讒君子憂懼
焉防有鵲巢卭有旨苕(興也防邑也卭丘也苕草也箋大防之有鵲巢卭之)
(有美苕處勢自然興者喻宣公信多言之人故致此讒人卭其恭反苕徒凋反)誰侜予美心
焉忉忉(侜張誑也箋云誰誰讒人也女衆讒人誰侜張誑欺我所美之人乎使我心忉忉然所美謂宣)
(公侜陟留反說文云有廱蔽也美韓詩作娓音尾娓美也忉都勞反誰九况反)中唐有甓卭
有旨虉(中中庭也唐堂塗也甓令適也虉綬草也甓蒲歴反虉五歴反令音零字書作瓴適都歴反字)
(書作綬音受)誰侜予美心焉惕惕(惕惕猶忉忉也惕吐歷反)
防有鵲巢二章章四句
月出刺好色也在位不好德而說美色焉(好呼)
(報反序同說音悅澤陂詩同)月出皎兮(興也皎月光也箋云興者喻婦人有美色之白晳皎)
(古了反夲又作皦晳星歴反)佼人僚兮舒窈紏兮(僚好貌舒遲也窈糾舒之)
(姿也佼字又作姣古卯反好也方言云自關而東河済之間凡好謂之姣僚本亦作嫽音同音了窈烏了反又于表)
(反糾其趙反又其小反一音其了反說文音巳小反又居酉反)勞心悄兮(悄憂也箋云思而不見則)
(憂悄七小反)月出皓兮佼人懰兮舒懮受兮勞心
慅兮(皓胡老反懰本又作劉同力久反好兒埤蒼作嬼嬼妖也懮於久反舒皃搔七老反憂也)月
出照兮佼人燎兮舒夭紹兮勞心慘兮(燎力召反)
(又力弔反夭於表反慘七感反憂也)
月出三章章四句
株林刺靈公也淫乎夏姬驅馳而往朝夕不
休息焉(夏姬陳大夫妻夏徵舒之母鄭女也徵舒字子南夫字御叔株陟朱反夏戶雅反注下同御魚)
(吕反又如字)胡爲乎株林從夏南(株林夏氏邑也夏南夏徵舒也箋云陳人責靈)
(公君何爲之株林從夏氏子南之母爲淫泆之行泆音逸行下孟反)匪適株林從夏南
(箋云匪非也言我非之株林從夏氏子南之母爲淫泆之行自之他耳觝相之辤觝都礼反)駕我乘
馬說于株野乘我乘駒朝食于株(大夫乘駒箋云我國久我)
(君也君親乘君乘馬乘君乘駒變易車乘以至株林或說舍焉或朝食焉又責之也馬六尺以下曰駒乘繩證反下)
(乘驕注君乘馬君乘驕車乘並同說音稅舍也注同驕音駒沈云或作駒字是後人改之皇皇者華篇内同)
株林二章章四句
澤陂刺時也言靈公君臣淫於其國男女相
說憂思感傷焉(君臣淫於國謂与孔寕儀行父也感傷謂涕泗滂沱陂彼皮反思息嗣反)
(父音甫涕他弟反泗音四滂普光反沱徒河反下文同)彼澤之陂有蒲與荷(興也)
(陂澤障也荷芙蕖也箋云蒲柔滑之物芙蕖之莖曰荷生而佼大興者蒲以喻所說男之性荷以喻所說女之容體)
(也正以陂中二物興者喻淫風由同姓生荷音河障章亮反夫音符本亦作芙下同渠其居反本亦作蕖莖幸耕反)
(佼古卯反)有美一人傷如之何(傷无礼也箋云傷思也我思此美人當如之何)
(而得見之)寤寐無爲涕泗滂沱(自目曰涕自鼻曰泗箋云寤斍也斍音教)彼
澤之陂有蒲與蕳(蕳蘭也箋云蕳當作蓮蓮芙蕖實也蓮以喻女之言信蕳毛古顔反)
(鄭改作蓮練田反)有美一人碩大且卷(卷好貌卷本又作婘同其員反)寤
寐無爲中心悁悁(悁悁猶悒悒也悁烏玄反)彼澤之陂有蒲
菡蓞(菡蓞荷華也箋云華以喻女之顔色菡本又作莟又作戶感反蓞本又作大感反)有
美一人碩大且儼(儼矜莊貌儼本又作曮魚檢反)寤寐無爲輾
轉伏枕(○輾張輦反本又作展)澤陂三章章六句
陳國十篇二十六章百二十四句
檜羔裘詁訓傳第十三
(檜本又作鄶古外反檜者高辛氏之火正祝融之後妘姓之國也其封域在古豫州外方之北熒波之南)
(居溱洧之間祝融之故墟是子男之國後爲鄭武所并焉王云周武王封之於濟洛河潁之間爲檜子)
毛詩國風鄭氏箋
羔裘大夫以道去其君也國小而迫君不用
道好㓗其衣服逍遥遊燕而不能自強於政
治故作是詩也(以道去其君者三諫不從待放於郊得玦乃去好呼報反下注同治直吏)
(反下注同玞古穴反)羔裘逍遥狐裘以朝(羔裘以遊燕狐裘以適朝箋云諸侯)
(之朝服緇衣羔裘大蜡而息民則有黃衣狐裘今以朝服燕祭服朝是其好絜衣服也先言燕後言朝見君之志不)
(能自強於政治朝直遥反注同下篇注亦同蜡仕詐反見賢遍反)豈不爾思勞心忉
忉(國無政令使我心勞箋云𡭗女也三諫不從待放而去思君如是心忉忉然忉音刀)羔裘翶翔
狐裘在堂(堂公堂也箋云翶翔猶逍遥也)豈不爾思我心憂傷
羔裘如膏日出有曜(日出照曜然後見其如膏膏古報反曜羊照反)豈不
爾思中心是悼(悼動也箋云悼猶哀傷也)
羔裘三章章四句
素冠刺不能三年也(喪礼子爲父父卒爲母皆三年時人恩薄礼廢不能行也)
(爲于僞反下同)庶見素冠兮棘人欒欒兮(庶幸也素冠練冠也棘急也欒)
(欒瘠貌箋云喪礼旣祥祭而縞冠素紕時人皆觧緩无三年之恩於其父母而廢其喪礼故覬幸一見素冠急於哀)
(慼之人形貌欒欒然瘠瘦也欒力端反瘠情昔反縞古老反紕婢移反觧佳賣反覬音冀瘦夲亦作膄所救反)勞
心慱慱兮(慱慱憂勞也箋云勞心者憂不得見慱徒端反)庶見素衣兮(素冠)
(故素衣也箋云除成喪者其祭也朝服縞冠朝服緇衣素裳然則此言素衣者謂素裳也)我心傷悲
兮聊與子同歸兮(願見有礼之人與之同歸箋云聊猶且也且与子同歸欲之其家觀)
(其居處)庶見素韠兮(箋云祥祭朝服素韠者韠從裳色韠音畢)我心藴結
兮聊與子如一兮(子夏三年之喪畢見於夫子援琴而絃衎衎而樂作而曰先王制礼)
(不敢不及夫子曰君子也閔子騫三年之喪畢見於夫子援琴而絃切切而哀作而曰先王制礼不敢過也夫子曰)
(君子也子路曰敢問何謂也夫子曰子夏哀巳尽能引而致之於礼故曰君子也閔子騫哀未尽能自割以礼故曰)
(君子也夫三年之喪賢者之所輕不肖者之所勉箋云聊與子如一旦欲與之居處觀其行也藴紆粉反夏戶雅反)
(下同見賢遍反下同援音袁下同衎苦旦反樂音洛夫音符行下孟反)
素冠三章章三句
隰有萇楚疾恣也國人疾其君之淫恣而思
無情慾者也(恣謂狡㹟淫戲不以礼也萇丈羊反夲草云一名羊腸一名羊桃恣姿利反狡古夘)
(反㹟古快反夲亦作禬古外反)隰有萇楚猗儺其枝(興也萇楚銚弋也猗儺柔)
(順也箋云銚弋之性始生正直及其長大則其枝猗儺而柔順不妄尋蔓草木興者喻人少而端慤則長大无情慾)
(猗於可反儺乃可反銚音遥長張丈反下同蔓音萬少詩照反下同)夭之沃沃樂子之
無知(夭少也沃沃壯佼也箋云知匹也疾君之恣故於人年少沃沃之時樂其无妃匹之意夭於驕反沃)
(烏毒反樂音洛注下皆同妃音配)隰有萇楚猗儺其華夭之沃沃
樂子之無家(箋云无家謂无夫婦室家之道)隰有萇楚猗儺其
實夭之沃沃樂子之無室
隰有萇楚三章章四句
匪風思周道也國小政亂憂及禍難而思周
道焉(難乃旦反)匪風發兮匪車偈兮(發發飄風非有道之風偈偈疾)
(驅非有道之車偈起竭反驅丘遇反又如字)顧聸周道中心怛兮(怛傷也下國之)
(乱周道滅也箋云周道周之政令也廻首曰顧怛都逹反慘怛也)匪風飄兮匪車嘌
兮(廻風爲飄嘌嘌無節度也飄符遥反又必遥反票夲又作票匹遥反)顧瞻周道中
心弔兮(弔傷也)誰能亨魚漑之釡鬵(漑滌也&KR1092;釡屬亨鱼煩則)
(碎治民煩則散知亨魚則知治民矣箋云誰能者言人偶能割亨者亨普庚反注同煑也漑夲又作摡古愛反釡符)
(甫反&KR1092;音尋又音岑說文云大釡也一曰鼎大上小下若甑曰&KR1092;音才今反滌徒歴反)誰將西歸
懷之好音(周道在乎西懷歸也箋云誰將者亦言人偶能輔周道洽民者也檜在周之東故言西歸)
(有能西仕於周者我則懷之以好音謂周之舊政令)
匪風三章章四句
檜國四篇十二章四十五句
曹蜉蝣詁訓傳第十四
(曹者武王之弟叔振鐸所封之國也爵爲伯其封域在兖州陶丘之北荷澤之野今濟隂定陶是也)
毛詩國風鄭氏箋
蜉蝣刺奢也昭公國小而迫無法以自守好
奢而任小人將無所依焉(蜉音浮蝣音由昭公國小而迫一本作國小而)
(迫案鄭譜云昭公好奢而任小人曹之變風始作此詩箋云喻昭公之朝是蜉蝣爲昭公詩也譜又云蜉蝣至下泉)
(四篇共公時作今詩夲此序多無昭公字崔集注夲有未詳其正也)蜉蝣之羽衣裳楚
楚(㒷也蜉蝣渠略也朝生夕死猶有羽翼以自修飾楚楚鮮明貌箋云興者喻昭公之朝其群臣皆小人也)
(徒整飾其衣裳不知國之將迫脅君臣死亡無日如渠略然楚如字說文作&KR3005;&KR3005;云會五采鮮色也渠夲或作螶)
(音同其居反注同略夲或作音同沈云二字並不施虫是也朝直遥反下皆同一讀下朝夕字張遥反)心之
憂矣於我歸處(箋云歸依歸君當於何依歸乎言有危亡之難將無所就往難乃旦反)
蜉蝣之翼采采衣服(采采衆多也)心之憂矣於我歸
息(息止也)蜉蝣掘閱麻衣如雪(掘閱容閱也如雪言鮮㓗箋云掘閱掘地)
(解閱謂其始生時也以解閱喻君臣朝夕變易衣服也麻衣深衣諸侯之朝服朝夕則深衣也掘求勿反閱音悅解)
(音蟹下同)心之憂矣於我歸說(箋云說猶舍息也說音稅協韻如字)
蜉蝣三章章四句
候人刺近小人也共公遠君子而好近小人
焉(○候人官名近附近之近下同共音恭下篇同遠于萬反下注同好呼報反)彼候人兮
何戈與祋(候人道路送賓客者何揭祋殳也言賢者之官不過候人箋云是謂遠君子也何何可反)
(又音何祋都外反又都律反揭音竭又其謁反殳市朱反)彼其之子三百赤芾
(彼彼曹朝也芾韠也一命緼芾黝珩再命赤芾黝珩三命赤芾葱珩大夫以上赤芾乘軒箋云之子是子也佩赤芾)
(者三百人其音記下皆同芾音弗祭服謂之芾沈又甫味反朝直遥反下在朝同緼音温何烏夲反赤董之色黝於)
(糾反黑色珩音衡上時掌反)維鵜在梁不濡其翼(鵜洿澤鳥也梁水中之梁)
(鵜在梁可謂不濡其翼乎箋云鵜在梁當濡其翼而不濡者非其常也以喻小人在朝亦非其常鵜徒低反亦曰淘)
(河洿音烏一音火故反)彼其之子不稱其服(箋云不稱者言德薄而服尊稱)
(尺證反注同)維鵜在梁不濡其咮(咮喙也咮陟救反徐又都豆反喙虚穢反)
(又尺稅反又陟角反鳥口也)彼其之子不遂其媾(媾厚也箋云遂猶久也不)
(久其厚言終將薄於君也媾古亘反)薈兮蔚兮南山朝隮(薈蔚雲興貌南)
(山也隮升雲也箋云薈蔚之小雲朝升於南山不能爲大雨以喻小人雖見任於君終不能成其德教薈烏會反蔚)
(於貴反隮子兮反)婉兮孌兮季女斯飢(婉少貌孌好貌季人之少子也)
(女民之弱者箋云天無大雨則歲不熟而幼弱者飢猶國之無政令則下民困病婉於阮反孌力轉反少詩照反下同)
候人四章章四句
鳲鳩刺不壹也在位無君子用心之不壹也
(鳲音尸本亦作尸)鳲鳩在桑其子七兮(興也鳲鳩秸鞠也鳴鳩之養其)
(子朝從上下莫從下上平均如一箋云興者喻人君之德當均一於下也以刺今在位之人不如鳲鳩秸居八反又)
(音吉鞠居六反莫音暮上時掌反)淑人君子其儀一兮(箋云淑善儀義也善)
(人君子其執義當如一也)其儀一兮心如結兮(言執義一則用心同)鳲鳩
在桑其子在梅(飛在梅也)淑人君子其帶伊絲其
帶伊絲其弁伊騏(騏騏文也弁皮弁也箋云其帶伊絲謂大帶也大帶用素絲有雜色)
(飾焉騏當作&KR0722;以玉爲之言此帶弁者刺不稱其服弁皮彦反騏音其騏纂文也說文作&KR0722;云弁飾也往往置玉也)
(或亦&KR0722;&KR0722;音其稱尺證反)鳲鳩在桑其子在棘淑人君子其
儀不忒(忒疑也忒他得反)其儀不忒正是四國(正長也箋云執義不)
(疑則可爲四國之長言任爲侯伯長張文反下同任音壬)鳲鳩在桑其子在榛
淑人君子正是國人正是國人胡不萬年(箋云正長也能)
(長人則人欲其壽考榛側巾反木名也又仕巾反字林云木叢生也字林榛木之字從辛木云似梓實如小栗音壯巾反)
鳲鳩四章章六句
下泉思治也曹人疾共公侵刻下民不得其
所憂而思明王賢伯也(治直吏反刻音克)洌彼下泉浸
彼苞稂(㒷也洌寒也下泉泉下流也苞夲也稂童梁非旣草得水而病也箋云興者喻共公之施政教)
(徒困病其民稂當作凉凉草蕭蓍之屬測音列浸夲又作寖子鴆反根音郎徐又音良毛童梁也鄭作凉音良漑古)
(愛反蓍音尸)愾我寤嘆念彼周京(箋云愾嘆息之意寤覺也念周京者思其)
(先王之明者也愾苦愛反說文云大息也音火旣反覺音教)洌彼下泉浸彼苞蕭
(蕭蒿也蒿好刀反)愾我寤嘆念彼京周洌彼下泉浸
彼苞蓍(蓍草也)愾我寤嘆念彼京師芃芃黍苗
隂雨膏之(芃芃美貌芃薄工反又薄雄反膏古報反)四國有王郇伯勞
之(郇伯郇侯也諸侯有事二伯𫐠職箋云有王謂朝聘於天子也郇侯文王之子爲州伯有治諸侯之功郇音荀)
(勞力報反朝直遥反)
下泉四章章四句
曹國四篇十五章六十八句八〇七卷終
