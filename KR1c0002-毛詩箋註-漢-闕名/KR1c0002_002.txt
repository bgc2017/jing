毛詩卷第二
邶柏舟詁訓傳第三
(鄭云邶鄘衞者殷紂畿内地名屬古冀州自紂城而北曰邶南曰鄘東曰衛衛在汲郡朝歌縣時康叔正)
(封于衛其未子孫稍并兼彼二國混其地而名之作者各有所傷從其本國而異之故有邶鄘衛之詩王)
(粛同從此訖豳七月十三國並變風也邶蒲對反本又作鄁字林方代反柏音伯字又作栢)
毛詩國風鄭氏箋
柏舟言仁而不遇也衛頃公之時仁人不遇
小人在側(不遇者君不受己之志也君近小人則賢者見侵害○柏木名以爲舟也頃音傾近附近)
(之近)汎彼柏舟亦汎其流(興也汎汎流皃柏木所以宜爲舟也亦汎汎其流不)
(以濟渡也箋云舟載渡物者今不同而與衆物汎汎然俱流水中興者喻仁人之不見用而與羣小人並列亦猶是)
(也汎敷劒反汎流皃本或作汎汎流皃者此從王肅注加)耿耿不寐如有隱憂(耿耿)
(猶儆儆也隱痛也箋云仁人旣不遇憂在見侵害耿古幸反儆音景)微我無酒以敖以
遊(非我無酒可以敖遊忘憂也敖本亦作遨五羔反)我心匪鑒不可以茹
(鑒所以察形也茹度也箋云鑒之察形但知方圓白黑不能度其真僞我心非如是鑒我於衆人之善惡外内心度)
(知之鑒甲暫反鏡也茹如預反徐如庶反度待洛反下同)亦有兄弟不可以據(據依)
(也箋云兄弟至親當相據依言亦有不相據依以爲是者希耳責之以兄弟之道謂同姓之臣也)薄言
往愬逢彼之怒(彼彼兄弟愬蘇路反怒恊韻乃路反)我心匪石不
可轉也我心匪席不可卷也(石雖堅尚可轉席雖平尚可卷箋云)
(言己心志堅平過於石席卷眷勉反注同)威儀棣棣不可選也(君子望之&KR0770;然可畏)
(禮容俯仰各有威儀耳棣棣冨而閑習也物有其容不可數也箋云稱己威儀如此者言己德備而不遇所以愠也)
(棣本或作逮同徒帝反又音代選雪兖反&KR0770;魚檢反本或作嚴音同數色主反)憂心悄悄愠
于羣小(愠怒也悄悄憂皃箋云群小衆小人在君側者悄七小反愠憂運反)覯閔旣多
受侮不少(閔病也覯古豆反侮音武徐又音茂)靜言思之寤擗有摽
(靜安也擗拊心也摽拊心皃箋云言我也擗夲又作擘避亦反摽符小反拊音撫)日居月諸胡
迭而微(箋云曰君象也月臣象也微謂虧傷也君道當常明如日而月有虧盈今君失道而任小人大)
(臣專恣則日如月然迭待結反韓詩作㦶音同云臷常也)心之憂矣如匪澣衣(如衣)
(之不澣矣箋云衣之不澣則憒辱無照察澣戶管反憒古對反)靜言思之不能奮飛
(不能如鳥奮翼而飛去箋云臣不遇於君猶不忍去厚之至也)
柏舟五章章六句
綠衣衛莊姜傷己也妾上僣夫人失位而作
是詩也(綠當嬀褖故作禒轉作綠字之誤也莊姜莊公夫人齊女姓姜氏妾上僣者謂公子州吁之母)
(母嬖而州吁驕○綠毛如字綠東方之間色也鄭改作禒吐乱反篇内各同上時掌反注同僣牋念反吁况于反嬖)
(𥙷計反謚法云賤而得愛曰嬖嬖卑也媟也○)綠兮衣兮綠衣黃裏(興也綠間)
(色黃正色箋云褖兮衣兮者言褖衣自有礼制也諸侯夫人祭服之下鞠衣爲上展衣次之禒衣次之次之者衆妾)
(亦以貴賤之等服之鞠衣黃展衣曰禒衣黑皆以素紗爲裏今褖衣反以黃爲裏非其礼制也故以喻妾上僣裏音)
(里間間厠之間鞠居六反言如菊花之色也又去六反言如麴塵之色王后之服四曰鞠衣色黃也展知彦反字亦)
(作䄠音同王后之服五曰䄠衣毛氏馬融皆云色赤鄭云色白紗音沙)心之憂矣曷維
其巳(憂雖欲自止何時能止也)綠兮衣兮綠衣黃裳(上曰衣下曰裳箋云)
(婦人之服不殊衣裳上下同色今衣黑而裳黃喻乱嫡妾之礼嫡夲亦作適同丁歴反)心之憂矣曷
維其亡(箋云亡之言忘也)綠兮絲兮女所治兮(綠末也絲夲也箋云)
(女女妾上僣者先染絲後制衣衣女之所治爲也而女反乱之亦喻乱嫡妾之禮責以夲末之行禮大夫以上衣織)
(故本於絲也○女崔云毛如字鄭音汝行下孟反下同上時掌反衣於旣反織音志)我思古人
俾無訧兮(俾使訧過也箋云古人謂制禮者我思此人定尊卑使人無過差之行心善之也俾)
(卑爾反沈方履反訧音尢夲或作尤差初賣反又初佳反)絺兮綌兮淒其以風
(淒寒風也箋云絺綌所以當暑今以待寒喻其失所也妻七西反)我思古人實獲我
心(古之君子實得我之心也箋云古之聖人制禮者使夫婦有道妻妾貴賤各有次序)
綠衣四章章四句
燕燕衛莊姜送歸妾也(莊姜無子陳女戴嬀生子名完莊姜以爲己子莊公)
(薨完立而州呼殺之戴嬀於是大歸莊姜遠送之于野作詩見巳志燕於見反嬀居危反戴謚也完字又作皃俗音)
(丸即衛桓公也殺如字又申志反見賢遍反)燕燕于飛差池其羽(燕燕&KR1800;也)
(燕之于飛必差池其羽箋云差池其羽謂張舒其尾翼興戴媯將歸顧視其衣服差楚佳反又楚宜反池如字鳦音)
(乙夲又作乙郭烏拔反)之子于歸遠送于野(之子去者也歸歸宗也遠送過)
(禮于於也郊外曰野箋云婦人之禮送迎不出門今我送是子乃至于野者舒巳憤尽巳情野如字協韻羊汝反沈)
(云協句宜音時預反後放此憤符粉反)瞻望弗及泣涕如雨(瞻視也涕他礼反徐)
(又音弟)燕燕于飛頡之頏之(飛在上曰頡飛而下曰頏箋云頡頏興戴嬀將)
(歸出入前却頡戶結反頏戶郎反上時掌反篇内放此)之子于歸遠于將之
(將行也箋云將亦送也)瞻望弗及佇立以泣(佇立久立也佇直吕反)燕
燕于飛上下其音(飛而上曰上音飛而下曰下音箋云上下其音興戴嬀將歸言語感)
(激聲有小大也激經歴反)之子于歸遠送于南(陳在衛南南如字沈云協句宜)
(乃林反今謂古人韻緩不煩改字)瞻望弗及實勞我心(實是也實亦作寔)
仲氏任只其心塞淵(仲戴嬀字也任大塞瘞淵深也箋云任者以恩相親信也)
(周禮六行孝友睦姻任恤任入林反毛云大也沈云鄭而鴆反瘞於例反崔集注夲作實行下孟反下篇同)終
温且惠淑愼其身(惠順也箋云温謂顔色和也淑善也)先君之思
以勖寡人(勖勉也箋云戴嬀思先君莊公之故故將歸猶勸勉寡人以礼義寡人莊姜自謂也)
(勖凶玉反徐又况目反)
燕燕四章章六句
日月衛莊姜傷己也遭州吁之難傷己不見
荅於先君以至困窮之詩也(○舊夲皆爾俗夲或作以至困窮而作是)
(詩也誤難乃旦反)日居月諸照臨下土(日乎月乎照臨之也箋云日月喻國)
(君與夫人也當同德齊意以治國者常道也)乃如之人兮逝不古處(逝逮)
(古故也箋云之人是人也謂莊公也其所以接及我者不以故處甚違其初時處昌慮反又昌吕反)胡能
有定寧不我顧(胡何定止也箋云寕猶曾也君之行如是何能有所定乎曾不顧念我之)
(言是其所以不能定完也○顧夲又作頋如字徐音古此亦協韻也後放此)日居月諸下
土是冒(冒覆也箋云覆猶照臨也)乃如之人兮逝不相好
(不及我以相好箋云其所以接及我者不以相好之恩情甚於巳薄也好呼報反注同王崔申毛如字)胡
能有定寧不我報(盡婦道而不得報)日居月諸出自
東方(日始月盛皆出東方箋云自從也言夫人當盛之時與君同位)乃如之人兮
德音無良(音聲良善也箋云無善恩意之聲語於我也語魚據反)胡能有
定俾也可忘(箋云俾使也君之行如此何能有所定使是無良可忘也)日居月
諸東方自出父兮母兮畜我不卒(箋云畜養卒終也父兮母)
(兮者言巳尊之如父又親之如母乃反養遇我不終也)胡能有定報我不述(述循)
(也箋云不循不循禮也述本亦作術)
日月四章章六句
終風衛莊姜傷已也遭州吁之暴見侮慢而
不能正也(正猶止也○終風終日風也韓詩云西風也)終風且暴顧
我則笑(興也終日風爲終風暴疾也笑侮之也箋云旣竟日風矣而又暴疾興者喻州吁之爲不善如)
(終風之無休止而其間又有甚惡其在莊姜之旁視莊姜則反笑之是無敬心之甚)謔浪笑傲
(言戲謔不敬謔許約反浪力葬反韓詩云起也笑本又作㗛俗字也悉妙反傲五報反)中心是悼
(箋云悼者傷其如是然而巳不能得而止之)終風且霾(霾雨土也霾亡皆反徐又莫戒反雨)
(于付反)惠然肯來(言時有順心也箋云肯可也有順心然後可以來至我旁不欲見其戲謔)
終風四章章四句
擊鼔怨州吁也衛州吁用兵暴亂使公孫文
仲將而平陳與宋國人怨其勇而無禮也(將者)
(將兵以伐鄭也平成也將伐鄭先告陳與宋以成其伐事春秋傳曰宋殤公之即位也公子憑出奔鄭鄭人欲納之)
(及衛州吁立將修先君之怨於鄭而求寵於諸侯以和其民使告於宋曰君若伐鄭以除君害君爲主敝邑以賦與)
(陳蔡從則衛國之願也宋人許之於是陳蔡方睦於衛故宋公陳侯蔡人衛人伐鄭是也伐鄭在魯隱四年將子亮)
(反注將者同殤音傷馮本亦作憑同皮冰反從才用反下同)擊鼔其鏜踊躍用
兵(鏜然擊鼔声也使衆皆踊躍用兵也箋云此用兵謂治兵時鏜吐當反)土國城漕我
獨南行(漕衛邑也箋云此言衆民皆勞苦也或役土功於國或修理漕城而我獨見使從軍南行伐鄭)
(是尤勞苦之甚漕音曹)從孫子仲平陳與宋(孫子仲謂公孫文仲也平陳與)
(宋箋云子仲字也平陳於宋謂使告宋曰君爲王敝邑以賦與陳蔡從)不我以歸憂心
有忡(憂心忡忡然箋云以猶與也與我南行不與我歸期兵凶事懼不得歸豫憂之忡勑中反)爰
居爰處爰喪其馬(有不還者有亡其馬者箋云爰於也不還謂死也傷也病也今)
(於何居乎於何處乎於何喪其馬乎喪息浪反注同)于以求之于林之下(山木)
(曰林箋云于於也求不還者及亡其馬者當於山林之下軍行必依山林求其故處近得之處昌慮反近附近之近)
死生契闊與子成說(契闊勤苦也說數也箋云從軍之士與其伍約死也生也)
(相與處勤苦之中我與子成相說愛之恩志在相存救也契本亦作挈同苦結反闊苦活反契闊韓詩云約束也說)
(音悅數色主反)執子之手與子偕老(偕俱也箋云執其手與之約誓示信)
(也言俱老者庶幾俱免於難偕音皆約如字又於妙反下同難乃旦反)于嗟闊兮不我
活兮(不與我生活也箋云州吁阻兵安忍阻兵無衆安忍無親衆叛親離軍士棄其約離散相遠故吁嗟)
(歎之闊兮女不與我相救活傷之遠于力反)于嗟洵兮不我信兮(洵遠信極)
(也箋云歎其棄約不與我相親信亦傷之洵呼縣反本或作詢誤也詢音荀韓詩作夐夐亦遠也信毛音申案信即)
(古伸字也鄚如字)
擊鼔五章章四句
凱風美孝子也衛之淫風流行雖有七子之
母猶不能安其室故美七子能盡其孝道以
慰其母心而成其志爾(不安其室欲去嫁成其志者成言孝子自責之意凱)
(開在反)凱風自南吹彼棘心(興也南風謂之凱風樂夏之長養棘難長養者)
(箋云興者以凱風喻寬仁之母棘猶七子也棘居力反樂音洛或音岳長下丈反下皆同)棘心夭夭
母氏劬勞(夭夭盛貌劬勞病苦也箋云夭夭以喻十子少長母養之病苦也夭於驕反劬其俱反少)
(詩照反)凱風自南吹彼棘薪(棘薪其成就者)母氏聖善
我無令人(聖叡也箋云叡作聖令善也母乃有叡知之善德我七子無善人能報之者故母不安我)
(室欲去嫁也叡悅歲反下同知音智本亦作智)爰有寒泉在浚之下(浚衛邑也在浚)
(之下言有益於浚箋云爰曰也曰有寒泉者在浚之下浸潤之使浚之民逸樂以興七子不能如也浚音峻浸子鴆)
(反樂音洛)有子七人母氏勞苦睍睆黃鳥載好其
音(睍睆好貌箋云睍睆以興顔色說也好其音者興其辭令順也以言七子不能如也睍胡顯反睆華板反)
(說音悅下篇注同)有子七人莫慰母心(慰安也)
凱風四章章四句
雄雉刺衛宣公也淫亂不恤國事軍旅數起
大夫久役男女怨曠國人患之而作是詩(淫亂)
(者荒放於妻妾烝於夷姜之等國人久處軍役之事故男多曠女多怨也男曠而苦其事女怨而望其君子○雄爾)
(雅云飛曰雌雄刺俗作㓨同七賜反詩内多此音更不重出恤本亦作䘏數色角反烝之升反)雄雉
于飛泄泄其羽(興也雄雉見雌雉飛而鼔其翼泄泄然箋云興者喻宣公整其衣服而起)
(奮訊其形皃志在婦人而巳不恤國之政事泄移世反訊音迅又音峻字又作迅同)我之懷矣
自詒伊阻(詒遺伊維阻難也箋云懷安也伊當作繄繄猶是也君之行女是我安其朝而不去今從軍)
(旅久役不得歸此自遺以是患難詒本亦作貽以之反遺維季反沈羊類反難乃旦反下同繄烏兮反行下孟反下)
(同朝直遥反)雄雉于飛下上其音(箋云下上其音興宣公小大其聲怡悅婦)
(人上時掌反)展矣君子實勞我心(展誠也箋云誠矣君子愬於君子也君之)
(行如是實使我心勞矣君若不然則我無軍役之事)瞻彼日月悠悠我思(瞻視)
(也箋云視日月之行迭往迭來今君子獨久行役而不來使我心悠悠然思之女怨之辭女如字下同)道
之云遠曷云能來(箋云曷何也何時能來望之也)百爾君子不
知德行(箋云爾女也女衆君子我不知人之德行何如者可謂爲德行而君或有所留女怨故問此焉)
(行下孟反下注皆同)不忮不求何用不臧(忮害臧善也箋云我君子之行不疾害不)
(求備於一人其行何用爲不善而君獨遠使之在外不得來歸亦女怨之辭忮之䜴反字書云很也韋昭音洎臧子郎反)
雄雉四章章四句
匏有苦葉刺衛宣公也公與夫人並爲淫亂
(夫人謂夷姜匏薄交反)匏有苦葉濟有深涉(興也匏謂之瓠瓠葉苦不可食)
(也濟渡也由膝以上爲涉箋云瓠葉苦而渡處深謂八月之時隂陽交會始可以爲昏禮納采問名瓠戶故反上時)
(掌反下皆同處昌慮反)深則厲淺則揭(以衣涉水爲厲謂由帶以上也褐褰衣也遭時)
(制宜如遇水深則厲淺則揭矣男女之際安可以無礼義將無以自濟也箋云旣以深淺記時因以水深淺喻男女)
(之才性賢與不肖及長幼也各順其人之宜爲之求妃耦厲力滯反韓詩云至心曰厲說文作砅云履石渡水也音)
(力知反又音例揭苦例反長張丈反爲于僞反妃音配夲亦作配下同)有瀰濟盈有鷕
雉鳴(瀰深水也盈滿也深水人之所難也鷕雌雄声也衛夫人有淫泆之志授人以色假人以辭不顧礼)
(義之難至使宣公有淫昏之行箋云有瀰濟盈謂過於厲喻犯礼深也瀰弥爾反鷕以小反沈耀皎反或一音戶了)
(反字林于水反說文以水反難乃旦反下同泆音逸行下孟反)濟盈不濡軌雉鳴求
其牡(濡漬也由輈以上爲軌違禮義不由其道猶雉鳴而求其牡矣飛曰雌雄走曰牝牡箋云渡深水者)
(必濡其軌言不濡者喻夫人犯禮而不自知雉鳴反求其牡喻夫人所求非所求濡而朱反軌舊龜美反謂車轊頭)
(也依傳意宜音犯案說文云軌車轍也從車九声龜美反軌車軾前也從車凡声音犯車轊頭所謂軹也相亂故具)
(論之牡茂后反輈竹留反車轅也)雝雝鳴鴈旭日始旦(雝雝鴈声和也納采)
(用鴈旭日始出謂大昕之時箋云鴈者隨陽而處似婦人從夫故昏禮用焉自納采至請期用昕親迎用昏旭許玉)
(反徐又許袁反說文讀若好字林呼老反昕許巾反請音情又七井反下同迎魚敬反)士如歸妻
迨冰未泮(迨及泮散也箋云歸妻使之來歸於巳謂請期也冰未散正月中以前也二月可以昏矣)
(迨音待泮普半反)招招舟子人涉卬否(招招號召之皃舟子舟人主濟渡者卬我)
(也箋云舟人之子號召當渡者猶媒人之會男女无夫家者使爲妃匹人皆從之而渡我獨否招陟遥反王逸云以)
(手曰招以言曰召韓詩云招招聲也卬五郎反夲或作仰音同號戸羔反)人涉卬否卬湏
我友(人皆涉我友未至我獨待之而不涉以言室家之道非得所適貞女不行非得禮義昏姻不成)
匏有苦葉四章章四句
谷風刺夫婦失道也衛人化其上淫於新昏
而棄其舊室夫婦離絶國俗傷敗焉(新昏者新所與)
(爲昏禮谷古木反)習習谷風以隂以雨(興也習習和舒貌東風謂之谷)
(風隂陽和而谷風至夫婦和而室家成室家成而繼嗣生)黽勉同心不宜有怒
(言黽勉者思與君子同心也箋云所以黽勉者以爲見譴怒者非夫婦之宜黽夲亦作僶莫尹反黽勉猶勉勉也譴)
(棄戰反)采葑采菲無以下體(葑湏也菲茐也下體根莖也箋云此二菜者蔓)
(菁與葍之類也皆上下可食然而其根有美時有惡時采之者不可以根惡時并棄其葉喻夫婦以禮義合顔色相)
(親亦不可以顔色衰棄其相與之禮葑孚容反徐音豐湏也字書作豐孚容反草木䟽云蕪菁也郭璞云今菘菜也)
(案江南有菘江北有蔓菁相似而異菘音嵩菲妃鬼反芴音勿爾雅云菲芴又云菲息菜郭以菲芴爲土瓜解息菜)
(云似蕪菁華紫赤色何食莖河耕反蔓音万夲又作蕪音无菁音精又子零反䔰音福夲又作䔰音冨爾雅葍䔰郭)
(云大葉白華根如指色白可食并俾政反又如字)德音莫違及爾同死(箋云)
(莫無及與也夫婦之言無相違者則可與女長相與處至死顔色斯湏之有)行道遟遟中
心有違(遟遟舒行皃違離也箋云違徘徊也行於道路之人至將離别尚舒行其心徘徊然喻君子於)
(己不能如也違如字韓詩云違很也)不遠伊邇薄送我畿(畿門内也箋云)
(邇近也言君子與己决别不能遠維近爾送我裁於門内無恩之甚畿音祈决夲或作訣裁於門内一夲作裁至於)
(門又一夲作裁至於門内)誰謂荼苦其甘如薺(荼苦菜也箋云荼誠苦矣而君)
(子於巳之苦毒又甚於荼此方之荼其甘如薺荼音徒薺齊禮反菜也)宴爾新昏如兄
如弟(宴安也宴夲又作燕徐於顯反又烟見反)涇以渭濁湜湜其沚
(涇渭相入而清濁異箋云小渚曰沚涇水以有渭故見渭濁湜湜持正貌喻君子得新昏故謂己惡也己之持正守)
(初如沚然不動搖此絶去所經見取以自喻焉涇音經濁水也渭音謂清水也湜音殖說文云水清見底沚音止舊)
(本故見渭濁一夲渭作謂後人改耳搖餘招反又餘照反)宴爾新昏不我屑以
(屑㓗也箋云以用也言君子不復㓗用我當室家屑素節反復扶冨反)母逝我梁母發
我笱(逝之也梁魚梁笱所以捕魚也箋云母者喻禁新昏女母之我家取我爲室家之道笱古口反韓詩)
(云發乱也捕音步)我躬不閱遑恤我後(閱容也箋云躬身遑暇恤憂也我身尚不)
(能自容何暇憂我後所生子孫也閱音悅)就其深矣方之舟之就其淺
矣泳之游之(舟船也箋云方泭也潜行爲泳言深淺者喻君子之家事無難易吾皆爲之泳音詠)
(泭音孚易夷䜴反下同)何有何亡黽勉求之(有謂冨也亡謂貧也箋云君子)
(何所有乎何所亡乎吾其黽勉勤力爲求之有求多亡求有爲于僞反)凡民有喪匍匐
救之(箋云匍匐言盡力也凡於民有凶禍之事鄰里尚盡力往救之况我於君子家之事難易乎固當龜)
(勉以䟽喻親也匍音蒲又音符匐蒲比反一音服)不我能慉反以我爲讎
(慉養也箋云慉驕也君子不能以恩驕樂我反憎惡我慉許六反毛興也鄭驕也王肅養也說文起也樂音洛惡烏)
(路反下皆同)旣阻我德賈用不售(阻難也箋云旣難却我隱蔽我之善我修婦道)
(而事之覬其察巳猶見䟽外如賣物之不售賈音古市也售市救反難乃旦反下難却同又如字覬音冀)昔
育恐育鞫及爾顚覆(育長鞫窮也箋云昔育育稚也及與也昔幼稚之時恐至)
(長老窮匱故與女顚覆盡力於衆事難易無所辟鞫本亦作諊居六反覆芳服反注同長張丈反下皆同稚本亦作)
(稺直吏反匱求位反乏也辟音避夲亦作避)旣生旣育比予于毒(箋云生謂)
(財業也育謂長老也于於也旣有財業矣又旣長老矣其視我如毒螫言惡之巳甚也螫失石反何呼落反)我
有旨蓄亦以御冬(旨美御禦也箋云蓄聚美菜者以禦冬月乏無時也蓄本亦作)
(畜勑六反御魚據反下同徐魚舉反一本下句即作禦字)宴爾新昏以我御窮
(箋云君子亦但以我禦窮苦之時至於冨貴則棄我如旨蓄)有洸有潰旣詒我
肄(洸洸武也潰潰怒也肄勞也箋云詒遺也君子洸洸然潰潰然無温潤之色而盡遺我以勞苦之事欲窮)
(困我洸音光潰戶對反韓詩云潰潰不善之皃詒音怡肄以世反徐以自反爾雅作勩以世反遺唯季反下同)不
念昔者伊余來曁(墍息也箋云君子忘舊不念往昔年稚我始來之時安息我墍許器反)
谷風六章章八句
式微黎侯寓于衛其臣勸以歸也(寓寄也黎侯爲狄人所逐)
(棄其國而寄於衛衛處之以二邑因安之可以歸而不歸故其臣勸之黎力兮反國名杜預云在上黨壷關縣寓音)
(遇于又作乎)式微式微胡不歸(式用也箋云式微式微者微乎微者也君何不)
(歸乎禁君留止於此之辝式發声也)微君之故胡爲乎中露(微無也中)
(露衛邑也箋云我若無君何爲處此乎臣又極諫之辭)式微式微胡不歸微
君之躬胡爲乎泥中(泥中衛邑也)
式微二章章四句
旄丘責衛伯也狄人迫逐黎侯黎侯寓于衛
衛不能脩方伯連率之職黎之臣子以責於
衛也(衛康叔之封爵稱侯今曰伯者時爲州伯也周之制使伯佐牧春秋傳曰五侯九伯侯爲牧也旄音)
(毛丘或作古北字前後下曰旄丘字林作堥云堥丘也亡周反又音毛山部又有堥字亦云堥丘亡付反又音旄率)
(所類反禮記云十國以爲連連有率牧州牧之牧)旄丘之葛兮何誕之節
兮(興也前高後下曰旄丘諸侯以國相連屬憂患相及如葛之蔓莚相連及也誕闊也箋云土氣緩則葛生)
(闊節興者喻此時衛伯不恤其職故其臣於君事亦䟽廢也莚以戰反又音延)叔兮伯兮何
多日也(日月以逝而不我憂箋云叔伯字也呼衛之諸臣叔與伯與女期迎我君而復之可來而不來)
(女日數何其多也先叔後伯臣之命不以齒)何其處也必有與也(言與仁義也箋)
(云我君何以處於此乎必以衛有仁義之道故也責衛今不行仁義)何其久也必有以
也(必以有功德箋云我君何以久留於此乎必以衛有功德故也又責衛今不務功德也)狐裘
蒙戎匪車不東(大夫狐蒼裘蒙戎以言乱也不東言不來東也箋云刺衛諸臣形貌蒙戎)
(然但爲昏亂之行女非有戎車乎何不來東迎我君而復之黎國在衛西今所寓在衛東蒙如字徐武江反戎如字)
(徐而容反蒙戎亂貌案徐此音是依左傳讀作尨茸字行下孟反下同)叔兮伯兮靡所
與同(無救患恤同也箋云衛之諸臣行如是不與諸伯之臣同言其非之特甚)瑣兮尾
兮流離之子(瑣尾少好之貌流離鳥也少好長醜始而愉樂終以微弱箋云衞之諸臣初有)
(小善終無成功以流離也瑣依字作璅素果反流音留本又作鶹離如字流離鳥名爾雅云鳥少美而長醜爲鶹&KR1870;)
(草木䟽云梟也關西謂之流離大則食其母少詩照反下同長張丈反愉以朱反樂音洛)叔兮伯
兮褎如充耳(褎盛服也充耳盛飾也大夫褎然有尊盛之服而不能稱也箋云充耳塞耳也)
(言衛之諸臣顔色褎然如見塞耳無聞知也人之耳聾恒多笑而巳褎夲亦作褎由救反又在秀反稱尺證反聾魯工反)
旄丘四章章四句
簡兮刺不用賢也衛之賢者仕於泠官皆可
以承事王者也(泠官樂官也泠氏世掌樂官而善焉故後世多號樂官爲泠官簡居限反)
(字從竹或作蕳是草名非也泠音零字從水字亦作冷)簡兮簡兮方將萬舞
(簡大也方四方也將行也以干羽爲萬舞用之宗廟山川故言於四方箋云簡擇將且也擇兮擇兮者爲且祭祀當)
(萬舞也萬舞干舞者也爲于僞反)日之方中在前上處(教國子弟以日中爲)
(期箋云在前上處者在前列上頭也周禮大胥掌學士之版以待致諸子春入學舍采合舞胥思徐反版音扳舍音)
(釋下篇舍較同采音菜)碩人俁俁公庭萬舞(碩人大德也侯俣容貌大也萬)
(舞非但在四方親在宗廟公庭俣疑矩反韓詩作扈扈云美貌)有力如虎執轡如
組(組織組也武力比於虎可以御亂御衆有文章言能治衆動於近成於遠也箋云碩人有御亂御衆之德可任)
(爲王臣轡悲位反組音祖任音壬)左手執籥右手秉翟(籥六孔翟翟羽也箋)
(云碩人多才多藝又能籥舞言文武道備籥餘若反以竹爲之長三尺執之以舞毛云六孔鄭注禮云三孔郭璞)
(同云形似笛而小廣雅云七孔翟亭歷反)赫如渥赭公言錫爵(赫赤貌渥厚潰)
(也祭有卑煇胞翟&KR1377;寺者惠下之道見惠不過一散箋云碩人容色赫然如厚傳丹君徒賜其一爵而巳不知其賢)
(而進用之散受五升赫虚格反渥於角反赭音者丹也卑必寐反與也煇字亦作韗暄願反劉昌宗音運甲吏之賤)
(者胞步交反肉吏之賤者翟樂吏之賤者&KR1377;音昏守門之賤者散素但反酒爵也傅音付)山有榛隰
有苓(榛木名下濕曰隰苓大苦箋云榛也苓也生各得其所以言碩人處非其位榛夲亦作蓁同側巾反)
(子可食苓音零本草云甘草也)云誰之思西方美人(箋云我誰思乎思周室之)
(賢者以其宜薦碩人與在王位與音預或如字)彼美人兮西方之人兮(乃宜)
(在王室箋云彼美人謂碩人也)
簡兮三章章六句
泉水衛女思歸也嫁於諸侯父母終思歸寧
而不得故作是詩以自見也(以自見者見己志也國君夫人父母在則)
(歸寕没則使大夫寧於兄弟衛女之思歸雖非禮思之至也見賢遍反注同思之至也一夲思作恩)毖彼
泉水亦流于淇(興也泉水始出毖然流也淇水名也箋云泉水流而入淇猶婦人出嫁於)
(異國毖悲位反韓詩作祕說文作恥云直視也淇音其)有懷于衛靡日不思
(箋云懷至靡無也以言我有所至念於衛無一日不思也所至念者謂諸姬諸姑伯姊)孌彼諸姬
聊與之謀(孌好貌諸姬同姓之女聊願也箋云聊且略之辝諸姬者未嫁之女我且欲略與之謀婦)
(人之禮觀其志意親親之恩也孌力轉反)出宿于泲飲餞于禰(泲地名祖而舍軷飲)
(酒於其側曰餞重始有事於道也禰地名箋云泲禰者所嫁國適衛之道所經故思宿餞泲子禮反餞音踐徐又在)
(箭反禰乃禮反韓詩作坭音同軷蒲未反道祭也)女子有行遠父母兄弟
(箋云行道也婦人有出嫁之道遠於親親故禮緣人情使得歸寕遠于力反注同)問我諸姑遂
及伯姊(父之姊妹稱姑先生曰姊箋云寧則又問姑及姊親其類也先姑後姊尊姑也)出宿
于干飲餞于言(干言所適國郊也箋云干言猶泲禰未聞遠近同異)載脂載
舝還車言邁(脂舝其車以還我行也箋云言還車者嫁時乘來今思乘以歸舝胡瞎反車軸)
(頭金也還音旋此字例同音更不重出)遄臻于衛不瑕有害(遄疾臻至瑕遠也箋)
(云瑕猶過也害何也我還車疾至於衛而反於行無過差有何不可而止我遄市專反速也瑕音遐害毛如字鄭音)
(曷行下孟反差初懈反又初佳反卷未注同)我思肥泉兹之永歎(所出同所歸異)
(爲肥泉箋云兹此也自衛而來所渡水故思此而長歏肥字或作音同)思湏與漕我心
悠悠(湏漕衛邑也箋云自衛而來所經邑故又思之漕音曹)駕言出遊以寫
我憂(寫除也箋云旣不得歸寧且欲乘車出遊以除我憂)
泉水四章章六句
北門刺仕不得志也言衛之忠臣不得其志
爾(不得其志者君不知己志而遇困苦)出自北門憂心殷殷(興也北門)
(背明鄕隂箋云自從也興者喻巳仕於闇君猶行而出此門心爲之憂殷殷然殷夲又作慇同於巾反沈於文反又)
(音隱爾雅云憂也背蒲對反鄕本又作嚮同許亮反爲于僞反)終窶且貧莫知我艱
(窶者无禮也貧者困於財箋云艱難也君於巳禄蓴終不足以爲禮又近困於財無知己以此爲難者言君旣然矣)
(諸臣亦如之窶其矩反無禮也爾雅云貧也案謂貧無可爲禮)巳焉哉天實爲之謂
之何哉(箋云謂勤也詩人事君無二志故自決歸之於天我勤身以事君何哉忠之至)王事適
我政事一埤益我(適之埤厚也箋云國有王命役使之事不以之彼必來之我有賦稅)
(之事則减彼一而以益我言君政偏巳兼其苦埤避支反偏音篇)我入自外室人交
徧讁我(讁責也箋云我從外而入在室之人更迭徧來責我使巳去也言室人亦不知已志也徧古遍)
(字注及下同凡遍字從彳徧字從人後皆放此讁直革反玉篇知革反更音庚迭待結反)巳焉哉天
實爲之謂之何哉王事敦我政事一埤遺我
(敦厚遺加也箋云敦猶投擿敦毛如字韓詩云敦迫鄭都回反遺唯季反擿呈釋反與擲同夲或作擿非)我
入自外室人交徧摧我(摧沮也箋云摧音刺譏之言摧徂回反夲或作催音同韓)
(詩作讙音千佳子佳二反就也沮在吕反何音阻)巳焉哉天實爲之謂之何哉
北門三章章七句
北風刺虐也衛國並爲威虐百姓不親莫不
相攜持而去焉(攜穴圭反)北風其涼雨雪其雱(興也)
(北風寒涼之風雱盛皃箋云寒涼之風病害万物興者喻君政教酷暴使民散亂涼音良雨于付反又如字下同雱)
(普康反酷苦毒反)惠而好我攜手同行(惠愛行道也箋云性仁愛而又)
(好我者與我相攜持同道而去疾時政也好呼報反下及注同行音衡道也)其虚其邪旣
亟只且(虚虚也亟急也箋云邪讀如徐言今在位之人其故威儀虚徐寬仁者今皆以爲急刻之行矣)
(所以當去以此也邪音餘又音徐爾雅作徐下同亟紀力反下同只音紙且子餘反虚虚也一本作虚徐也行下孟)
(反)北風其喈雨雪其霏(喈疾貌霏甚貌喈音皆霏芳非反)惠而好
我攜手同歸(歸有德也)其虚其邪旣亟只且莫赤匪
狐莫黑匪烏(狐赤烏黑莫能别也箋云赤則狐也黑則烏也猶今君臣相承爲惡如一别彼列反)
惠而好我攜手同車(攜手就車)其虚其邪旣亟只且
北風三章章六句
靜女刺時也衛君無道天人無德(以君及夫人無道德故陳)
(靜女遺我以&KR0686;管之法德如是可以易之爲人君之配遺唯季反下同)靜女其姝俟我
於城隅(靜貞靜也女德貞靜而有法度乃可說也姝美色也俟待也城隅以言高而不可踰箋云女德)
(貞靜然後可畜美色然後可安又能服從待禮而動自防如城隅故可愛也姝赤朱反說文作&KR2673;云好也說音悅)
愛而不見搔首踟蹰(言志往而行止箋云志往謂踟蹰行止謂愛之而不往見)
(搔蘇刀反踟直知反蹰直誅反)靜女其孌貽我彤管(旣有靜德又有美色又能)
(遺我以古人之法可以配人君也古者后夫人必有女史彤管之法史不記過其罪殺之后妃群妾以禮御於君所)
(女史書其日月授之以環以進退之生子月辰則以金環退之當御者以銀環進之著于左手旣御著于右手事無)
(大小記以成法箋云彤管筆赤管也貽夲又作詒音怡下同卜句恊韻亦音以志反彤徒冬反著知略反又直略反)
(下同)彤管有煒說懌女美(煒赤皃彤管以赤心正人也箋云說懌當作說釋赤)
(管煒煒然女史以之說釋妃妾之德美之煒于鬼反說夲又作悅毛王說音悅懌音亦鄭說音始悅反懌作釋始亦)
(反)自牧歸荑洵美且異(牧田官也荑茅之始生也本之於荑取其有始有終)
(箋云洵信也茅絜白之物也自牧曰歸荑其信美而異者可以共祭祀猶貞女在窈窕之處媒氏達之可以配人君)
(牧州牧之牧徐音目荑徒兮反洵夲作詢音荀共音恭窈烏了反窕徒了反處昌慮反)匪女之爲
美美人之貽(非爲其徒說美色而巳美其人能遺我法則箋云遺我者遺我以賢妃也爲于僞反注同或如字)
靜女三章章四句
新臺刺衛宣公也納伋之妻作新臺于河上
而要之國人惡之而作是詩也(伋宣公之世子○馬云修舊曰新爾)
(雅云四方而高曰臺孔安國云土高曰臺伋音急要於遥反惡烏路反)新臺有泚河水
瀰瀰(泚鮮明貌瀰瀰盛皃水所以絜汙穢反于河上而爲淫昏之行泚音此徐又七禮反說文作玼云新)
(色鮮也瀰莫爾反徐又莫啓反說文云水滿也汙音烏行下孟反)燕婉之求籧篨不
鮮(燕安婉順也籧篨不能俯者箋云鮮善也伋之妻齊女來嫁於衛其心夲求燕婉之人謂伋也反得籧篨)
(不善謂宣公也籧篨口柔常觀人顔色而爲之辝故不能俯也燕於典反又於見反婉于晚反徐於管反籧音渠篨)
(音諸鮮斯踐反鄭善也王少也依鄭文音仙)新臺有洒河水浼浼(洒高峻也)
(浼浼平地也洒七罪反韓詩作漼音同云鮮皃俛每罪反韓詩作浘浘音尾云盛皃)燕婉之求
籧篨不殄(殄絶也箋云殄當作腆腆善也殄毛徒典反鄭改作腆吐典反)魚網之
設鴻則離之(言所得非所求也箋云設魚網者宜得魚鴻乃鳥也反離焉猶齊女以禮來求)
(世子而得宣公)燕婉之求得此戚施(戚施不能仰者箋云戚施面柔下人以色)
(故不能仰也戚千歴反下遐嫁反)
新臺三章章四句
二子乘舟思伋壽也衛宣公之二子争相爲
死國人傷而思之作是詩也(爲于僞反)二子乘舟汎
汎其景(二子伋壽也宣公爲伋取於齊女而美公奪之生壽及朔朔與其母愬伋於公公今伋之齊使)
(賊先待於隘而殺之壽知之以吉伋使去之伋曰君命也不可以逃壽切其節而先往賊殺之伋至曰君命弑我壽)
(有何罪賊又殺之國人傷其涉危遂往如乘舟而無所薄汎汎然汛疾而不礙也汎芳劒反景如字或音影愬蘇路)
(反令力征反盇於賣反駛疾夲或無駛字一夲作迅疾駛所吏反)願言思子中心養
養(願每也養養然憂不知所定箋云願念也念我思此二子心爲之憂養養然)二子乘舟
汎汎其逝(逝往也)願言思子不瑕有害(言二子之不遠害箋云瑕)
(猶過也我念思此二子之事於行無過差有何不可而不去也害毛如字鄭音曷遠于萬反)
二子乘舟二章章四句
邶國十九篇七十一章三百六十三句
毛詩卷第二
