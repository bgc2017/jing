毛詩卷第九
鹿鳴之什詁訓傳第十六
(音十什者若五等之君有詩各繫其國舉周南即題關雎至於王者施教統有四海歌詩之作非止一人篇數旣多)
(故以十篇編爲一卷名之爲什也)毛詩小雅(從鹿鳴至菁菁者莪凡二十二篇皆正小雅六篇云)
(今唯十六篇從此至魚麗十篇是文武之小雅先其文王以治内後其武王以治外宴勞嘉賓親睦九族事非隆重)
(故爲小雅皆聖人之迹故謂之正)鄭氏箋
鹿鳴燕羣臣嘉賓也旣飲食之又實幣帛筐
篚以將其厚意然後忠臣嘉賓得盡其心矣
(箋云飲之而有幣酬幣也食之而有幣侑幣也食音嗣注同筐丘房反篚音匪侑音又幣音弊)&KR0687;&KR0687;鹿
鳴食野之苹(興也苹蓱也鹿得蓱呦&KR0687;然鳴而相呼懇誠發乎中以興嘉樂賓客當有懇誠)
(相招呼以成禮也箋云苹藾蕭也&KR0687;音幽苹音平蓱本又作萍薄丁反江東謂之薸薸音扶遥反懇苦佷反樂音)
(岳又音洛藾音頼)我有嘉賓鼓瑟吹笙吹笙鼓簧承筐
是將(簧笙也吹笙而鼓簧矣筐篚屬所以行幣帛也箋云承猶奉也書曰篚厥玄黃瑟如字簧鄭音黃)
人之好我示我周行(周至行道也箋云示當寘寘置也周行周之列位也好猶善也)
(人有以德善我者我則置之於周之列位言巳維賢是用好呼報反示如字鄭作寘行如字鄭胡郞反)&KR0687;&KR0687;
鹿鳴食野之蒿(蒿菣也蒿呼毛反菣去刃反又作同)我有嘉賓德
音孔昭視民不恌君子是則是傚(恌愉也是則是傚言可法)
(傚也箋云德音先王道德之教也孔甚昭明也視古示字也飲酒之禮於旅也語嘉賓之語先王德教甚明可)
(以示天下之民使之不愉於禮義是乃君子所法傚言其賢也昭協韻音側豪反恌他雕反協音洮視音示傚)
(胡教反敖音翶愉音余旅如字)我有旨酒嘉賓或燕以敖(敖遊也)&KR0687;
&KR0687;鹿鳴食野之芩(芩草也芩其今反說文云蒿也又其炎反)我有嘉賓
鼔瑟鼔琴鼔瑟鼔琴和樂且湛(湛樂之久樂音洛注下皆同湛都南)
(反字又作耽)我有旨酒以燕樂嘉賓之心(燕安也夫不能致其樂而則不)
(不能得其志不能得其志則嘉賓不能竭其力夫音符)
鹿鳴三章章八句
四牡勞使臣之來也有功而見知則說矣(箋云文)
(王爲西伯之時三分天下有其二以服事殷使臣以王事往來於其職於其來也陳其功苦以歌樂之牡茂后反勞力報)
(反篇末注同使所吏反注皆同說音悅樂百洛)四牡騑騑周道倭遲(騑騑行不止之)
(貌周道岐周之道也倭遲歷遠之貌文王率諸侯撫叛國而朝聘乎紂故周公作樂以歌文王之道爲後世法騑芳)
(非反行不止之貌倭本又作委於危反遲倭遲歷遠之貌韓詩作倭夷)豈不懷歸王事
靡盬我心傷悲(盬不堅固也思歸者私恩也靡盬者公義也傷悲者情思也箋云無私恩)
(非孝子也無公義非忠臣也君子不以私害公不以家事辭王事)四牡騑騑嘽嘽落
馬(嘽嘽喘息之貌馬勞則喘息白馬黑鬛曰駱嘽他丹反駱音洛喘州兖反鬛本作鬛力輙反本亦作髦音毛)
豈不懷歸王事靡盬不遑啓處(遑暇啟跪處居也臣受命舍幣)
(子禰乃行跪求毀反郭巨几反沈堪彼反舍音釋禰乃礼反)翩翩者鵻載飛載下
集于苞栩(鵻夫不也箋云夫不鳥之慤謹者人皆愛之可以不勞猶則飛則下止於栩木喻人雖無)
(事其可獲安乎感厲之翩音篇鵻音佳本又作佳栩況甫反夫方于反字又作鳺同不方浮反又如字字又作鴀同)
(草木䟽云夫不一名浮鳩穀起角反)王事靡盬不遑將父(將飬也養以尚反下注同)
(一音如字)翩翩者鵻載飛載止集于苞𣏌(𣏌枸檵也杞音起枸)
(音苟本亦作苟同檵音計)王事靡盬不遑將母駕彼四駱載
驟駸駸(駸駸驟貌驟助救反又仕救反駸楚金反字林云馬行疾也七林反)豈不懷歸
是用作歌將母來諗(諗念也父兼尊親之道母至親而尊不至箋云諗告也君勞使)
(臣述序其情女曰我豈不思歸乎誠思歸也故作此詩之歌以養父母之志來告於君也人之思恒思親者再言將)
(母亦其情也諗音審)
四牡五章章五句
皇皇者華君遣使臣也送之以禮樂言遠而
有光華也(言臣出使能揚君之美延其譽於四方則爲不辱命也使所吏反注下並同不辱命也一)
(本作不辱君命)皇皇者華于彼原隰駪駪征夫每懷
靡及(皇皇猶煌煌也高平曰原下隰曰隰忠臣奉使能光君命無遠無近如華不以高下易其色箋云無遠無)
(近維所之則然銑銑衆多之貌征夫行人也每雖懷和也箋云春秋外傳曰懷私爲每懷也和當爲私衆行夫旣受君命)
(當速行每人懷其私相稽留則於事將無所及煌煌音皇又音晃猶皇皇也駪所巾反衆多貌)我馬維駒
六轡如濡(如濡言鮮澤也駒音俱本亦作驕濡如朱反)載馳載驅周
爰咨諏(忠信爲周訪問於善爲咨咨事爲諏箋云爰於也大夫出使馳驅而行見忠信之賢人則於是)
(訪問求善道也咨本作諮諏子湏反爾雅云謀也說文云聚謀也)我馬維騏六轡如
絲(言調忍也騏音其忍音刃)載馳載驅周爰咨謀(咨事之難易爲謀咨子須)
(反)我馬維駱六轡沃若載馳載驅周爰咨度
(咨礼義所宜爲度沃烏毒反沈又於縛反度待洛反注同)我馬維駰六轡旣均
(隂白雜毛曰駰均調也駰音因)載馳載驅周爰咨詢(親戚之謀爲詢兼此五者)
(雖有中和當自謂無所及成於六德也箋云中和謂忠信也五者咨也諏也謀也度也詢也雖得此於忠信之賢人)
(猶當云巳將無所及於事則成六德言慎其事詢音荀)
皇皇者華五章章四句
常棣燕兄弟也閔管蔡之失道故作常棣焉
(周公弔二叔之不咸而使兄弟之恩䟽召公爲作此詩而歌之以親之棣大計反字林大内反召上照反爲于僞反)
常棣之華鄂不韡韡(興也常棣棣也鄂猶鄂鄂然言外發也韡韡光明也箋云)
(承華者曰鄂不當作拊拊鄂足也鄂足得華之光明則韡韡然盛興者喻弟以敬事兄兄以榮覆弟恩義之顯亦韡)
(韡然古声不拊同鄂五各反不毛如字鄭改作萼承華曰鄂韡韋鬼反常棣棣也本或作常棣移以支反又是兮反案)
(爾雅云常棣移常棣棣作移者非不拊同不音如字又芳浮反二声相近也柎亦作跗前注同一云不亦方于反怖普)
(故反)凡今之人莫如兄弟(聞常棣之言爲今也箋云聞常棣之言始聞常棣華)
(鄂之說也如此則人之恩親無如兄弟之厚)死喪之戚兄弟孔懷原隰
裒矣兄弟求矣(裒聚也求矣言求兄弟也箋云原也隰也以相聚與居之故故能定)
(高下之名猶兄弟相求故能立榮顯之名威畏懷思也箋云死喪可畏怖之事維兄弟之親甚相思念裒薄侯反)
脊令在原兄弟急難(脊令雝渠也飛則鳴行則搖不能自舍耳急難言兄弟之)
(相救於急難箋云雝渠水鳥而今在原失其常處則飛則鳴求其類天性也猶兄弟之於急難脊井益反亦作即又)
(作䳭皆同令音零本亦作鴒同難如字又乃旦反注同搖音遥又餘照反處昌慮反)每有良朋况
也永嘆(况兹永長也箋云每有雖也反善也當急難之時雖有善同門來茲對之長嘆而已也况或作)
(兄非也歎吐丹反又吐旦反以協上韻)兄弟䦧于牆外禦其務(䦧貇也箋)
(云禦禁務侮也兄弟雖内䦧而外禦也䦧許歴反墻本或作廧在良反禦魚吕反務如字爾雅云復也讀者又音侮)
(此從左傳及外傳之文很戶墾反)每有良朋烝也無戎(烝填戒相也箋云當)
(急難之時雖有善同門來久也猶無相助巳者古声填寘塵同烝之承反填依字音田與寘同又依古聲音塵塵久)
(也故箋申之云古声頃寘塵同相如字又息亮反下同)喪亂旣平旣安且寧
雖有兄弟不如友生(兄弟尚恩怡怡然朋友以義切切然箋云平猶正也安寕之時)
(以禮義相琢磨則友生急切切然定本作切切偲偲然琢陟角反)儐爾籩豆飲酒之
飫(儐陳飫私也不脫屨升堂謂之飫箋云私者圖非常之事若議大疑於堂則有飫礼焉聽朝爲公儐賓&KR1015;)
(反飫於慮反朝直遥反)兄弟旣具和樂且孺(九族會曰和孺屬也王與親戚)
(燕則尚毛箋云九族從巳上至高祖下及玄孫之親也屬者以昭穆相次序樂音洛下皆同孺本作[孑(焉-正+?)]如具反)妻
子好合如鼔瑟琴(箋云好合志意合也合者如鼓瑟琴之聲相應和也王與族人燕則)
(宗婦内宗之屬可從后於房中好呼報反應應對之應和胡卧反)兄弟旣翕和樂且
湛(翕合翕許急反淇啓南反又作耽韓詩云樂之甚也)宜爾家室樂爾妻帑
(帑子也箋云族人和則得保樂其家中之大小帑依字吐蕩反經典通爲妻帑字今讀音如字)是究是
圖亶其然乎(究深圖謀亶信也箋云女深謀之信其如是究音救亶都但反)
常棣八章章四句
伐木燕朋友故舊也自天子至于庶人未有
不湏友以成者親親以睦友賢不棄不遺故
舊則民德歸厚矣伐木丁丁鳥鳴嚶嚶(興也丁丁)
(伐木声也嚶嚶驚懼也箋云丁丁嚶嚶相切直也言音日未居位在農之時與友生於山巖伐木爲勤苦之事猶以)
(道德相切正也嚶嚶两鳥聲也其鳴之志似於有友道然故連言之丁陟耕反嚶於耕反)出自幽谷
遷于喬木(幽深喬高也箋云遷徙也謂鄕時之鳥出從深谷今移處高木喬其驕反鄕本又作曏同)
(許亮反)嚶其鳴矣求其友聲(君子雖迁於高位不可以忘其朋友箋云嚶其)
(鳴矣迁處高木者求其友声求其尚在深谷者其相得則復鳴嬰嚶然復扶又反)相彼鳥矣猶
求友聲矧伊人矣不求友生(矧况也箋云相親也鳥尚知居高木呼其)
(友况是人乎可不求之相息亮反注同矧尸忍反)神之聽之終和且平(箋云)
(以可否相增咸曰和平齊等也此言心誠求之神若聽之使得如志則友終相與和而齊功也)伐木許
許釃酒有藇(許許杮貌以筐曰釃以薮曰湑藇美貌箋云此言前者伐木許許之人今則有)
(酒而釃之本其故也許沈呼古反釃徐所宜反又所餘反葛洪所寄反謂以篚&KR1847;酒&KR1847;音鹿藇音叙又羊汝反&KR0964;孚)
(廢反又則几反藪素口反湑思叙反)旣有肥羜以速諸父(羜未成羊也天子謂同姓)
(諸侯諸侯謂同姓大夫皆曰父異姓則稱舅國君友其賢臣大夫士友其宗族之仁者箋云速召也有酒有羜今以)
(召族人飲酒羜直吕反)寧適不來微我弗顧(微無也箋云寕召之適自不來)
(無使言我不顧念也)於粲洒埽陳饋八簋(粲鮮明貌圓曰簋天子八簋箋云粲)
(然巳儷&KR2076;矣陳其黍稷矣謂爲食礼於如字舊音烏粲采旦反洒所懈反徐所寄反埽素報反饋其位反簋居偉反)
(灑所蟹反又所懈及&KR2076;本又作拚甫問反食音嗣)旣有肥牡以速諸舅寧
適不來微我有咎(咎過也)伐木于阪釃酒有衍(衍美)
(貌箋云此言伐木于阪亦夲之也)籩豆有踐兄弟無遠(箋云踐陳列貌兄弟父之)
(黨母之黨)民之失德乾餱以愆(餱食也箋云失德謂見謗訕也民尚以乾餱之)
(食獲愆過於人况天子之饌反可以恨兄弟乎故不當遠之餱音侯愆起虔反訕所諫反饌士戀反遠于万反亦如)
(字)有酒湑我無酒酤我(湑莤之也酤一宿酒也箋云酤買也此族人陳王之)
(恩也王有酒則泲莤之王無酒酤買之要欲厚於族人湑夲又作醑思叙反酤毛音戶莤所六反與左傳縮酒同義)
(謂以茅泲之而去其糟也字從艸泲子礼反)坎坎鼔我蹲蹲舞我(蹲蹲舞貌)
(箋云爲我擊鼔坎坎然爲我興舞蹲蹲然謂以樂樂巳坎如字說文作竷音同云舞曲也蹲七旬反夲或作墫同爾)
(雅云喜也說文云士舞也從士尊爲于僞反下同樂樂上音岳下音洛)迨我暇矣飲此
湑矣(箋云迨及也此又述王意也王曰及我今之間暇共飲此湑酒欲其無不醉之意迨音待間音閑)
伐木六章章六句
天保下報上也君能下下以成其政臣能歸
美以報其上焉(下下謂鹿鳴至伐木皆君所以下臣也臣亦宜歸美於王以崇君之尊而)
(福禄之以荅其歌下下俱戸嫁反注下下及下臣同)天保定爾亦孔之固(固堅也箋)
(云保安爾女也女王也天之安定女亦甚堅固)俾爾單厚何福不除(俾使單信也或)
(曰單厚也除開也箋云單盡也天使女盡厚天下之民何福而不開皆開出以予之俾必以反單毛都但反鄭音丹)
(除治慮反注同)俾爾多益以莫不庶(庶衆也箋云莫無也使女每物益多以是)
(故無不衆也)天保定爾俾爾戩榖罄無不宜受天百
禄(戩福榖禄罄盡也箋云天使女所福禄之人謂群臣也其舉事盡得其宜受天之多禄戩子淺反)降
爾遐福維日不足(箋云遐遠也天又下予女以廣遠之福使天下溥蒙之汲汲然如日)
(且不足也汲巳及反)天保定爾以莫不興(箋云興盛也無不盛者使萬物皆盛草木)
(暢荗禽獸碩大)如山如阜如岡如陵(言廣厚也高平曰陸大陸曰阜大阜曰陵)
(箋云此言其福禄委積高大也)如川之方至以莫不增(箋云川之方至謂其)
(水縱長之時也萬物之收皆增多也縱足用反長張丈反)吉蠲爲饎是用孝享
(吉善蠲絜也饎酒食也享獻也箋云謂將祭祀也蠲古玄反舊音圭饎尺志反享許丈反)禴祠烝
嘗于公先王(春曰祠夏曰禴秋曰嘗冬曰烝公事也箋云公先公謂后稷至諸盩禴本又作礿餘)
(若反祠似絲反烝之丞反盩直留反周大王父名)君曰卜爾萬壽無疆(君先)
(君也尸所以象神卜予也箋云君曰卜爾者尸嘏主人傳神辭也疆居良反嘏古雅反傳直專反)神之
弔矣詒爾多福(弔至詒遺也箋云神至者宗廟致敬鬼神著矣此之謂也弔都歴反詒以)
(之反遺唯季反)民之質矣日用飲食(質成也箋云成平也民事平以礼飲食相)
(燕樂而巳樂音洛)群黎百姓徧爲爾德(百姓百官族姓也箋云黎衆也群衆)
(百姓徧爲女之德言則而象之偏音遍)如月之恒如日之升(恒弦升出也言俱進)
(也箋云月上弦而就盈日始出而就明恒本亦作縆同古鄧反沈古恒反)如南山之壽不
騫不崩(騫虧也騫起虔反)如松柏之茂無不爾或承
(箋云或之言有也如松柏之枝葉常荗盛青青相承無衰落也)
天保六章章六句
采薇遣戍役也文王之時西有昆夷之患北
有玁狁之難以天子之命命將率遣戍役以
守衛中國故歌采薇以遣之出車以勞還枤
杜以勤歸也(文王爲西伯服事殷之時也昆夷西戎也天子殷王也戍守也西伯以殷王之命命)
(其屬爲將率將戍役禦西戎及北狄之難歌采薇以遣之杕杜勤歸者以其勤勞之故於其歸歌枤杜以休息也薇)
(音微昆本又作混古門反玁本或作獫音險沇音允本亦作允難乃旦反注皆同將率將子亮反率所類反本亦作)
(帥同注及後篇將率皆同勞力報反後篇勞還皆同枤大計反)采薇采薇薇亦作止
(薇菜作生也箋云西伯將遣戍役先與之期以采薇之時今薇生矣先輩可以行也重言采薇者丁寕行期也重直)
(用反下重叙同)曰歸曰歸歲亦莫止(箋云莫晚也曰女何時歸乎何時歸乎亦歲晚)
(之時乃得歸也又丁寕歸期定其心也莫音暮本或作暮恊韻武博反)靡室靡家玁狁
之故不遑啓居玁狁之故(玁狁北狄也箋云北狄今匈奴也靡無遑暇啓)
(跪也古者師出不踰時今薇生而行歲晚乃得歸使女無室家夫婦之道不暇跪居者有玁狁之難故曉之也)采
薇采薇薇亦柔止(柔始生也箋云柔謂&KR3575;晚之時脆七歲反晚音問或作早晚字非也)
曰歸曰歸心亦憂止(箋云憂止者憂其歸期將晚)憂心烈烈
載飢載渴(箋云烈烈憂貌則飢則渴言其若也)我戍未定靡使歸
聘(聘問也箋云定止也我方守於北狄未得止息無所使歸問言所以憂靡使如字本又作靡所)采薇
采薇薇亦剛止(少而剛也箋云剛謂少堅忍時少詩照反忍音刃)曰歸曰歸
歲亦陽止(陽歴陽月也箋云十月爲陽時坤用事嫌於無陽故以名此月爲陽坤夲亦作巛困䰟反)
王事靡盬不遑啓處(箋云盬不堅固也處猶居也)憂心孔疚我
行不來(疚病來至也箋云我戍役自我也來猶反也據家曰來疚久又反)彼爾維何
維常之華(爾華盛貌常常棣也箋云此言彼爾者乃常棣之華以興將率車馬服飾之盛爾乃礼反)
(注同說文作薾)彼路斯何君子之車(箋云斯此也君子謂將率)戎車旣
駕四牡業業(業業然壯也業如字又魚及反或五盍反)豈敢定居一
月三捷(捷勝也箋云定止也將率之志往至所征之地不敢止而居處自安也往則庶乎一月之中三)
(有勝功謂侵也伐也戰也捷息暫反又如字)駕彼四牡四牡騤騤君子
所依小人所腓(騤騤疆也腓辟也箋云腓當作芘此言戎車者將率之所依乘戍役之所)
(芘倚騤求龜反腓符非反鄭作芘必寐反倚其綺反舊於蟻反)四牡翼翼象弭魚
服(翼翼閑也象弭弓反末也所以解紒也魚服魚皮也箋云弭弓反未彆者以象骨爲之以助御者解轡紒宜滑)
(也服矢服也弭彌氏反紒音計又音結本又作紛芳云反彆說文方血反又邊之入聲埤倉云弓末反戾也)豈
不日戒玁狁孔棘(箋云戒警敕軍事也孔甚棘急也言君子小人豈不日相警戒乎誠)
(日相警戒也玁狁之難甚急豫述其苦以勸之曰音越又人栗反警音景)昔我往矣楊柳
依依今我來思雨雪霏霏(楊柳蒲柳也霏霏甚也箋云我來戍止而謂始)
(反時也上三章言戍役次三章言將率之行故此章重序其往反之時極言其苦以說之○昔韓詩昔始也雨于付)
(反霏芳菲反說音悅)行道遟遟載渴載飢(遟遟長遠也箋云行反在於道路猶飢渴)
(言至苦也)我心傷悲莫知我哀(君子能盡人之情故人忘其死)
采薇六章章八句
出車勞還率也(遣將率及戍役同歌同時欲其同心也反而勞之異歌異日殊尊卑也礼)
(記曰賜君子小人不同日北其義也出如字沈尺遂反勞力報反)我出我車于彼牧
矣(出車就馬於牧地箋云上我我殷王也下我將率自謂也西伯以天子之命出我戎車於所牧之地將使我出)
(征伐牧音目)自天子所謂我來矣(箋云自從也有人從王所來謂我來矣謂以王)
(命召巳將使爲將率也先出戎車乃召將率將率尊也)召彼僕夫謂之載矣王
事多難維其棘矣(僕夫御夫也箋云棘急也正命召巳巳即召御夫使裝載物而往王)
(之事多難其召我必急欲疾趨之此序其忠敬也難乃旦反注及不皆同裝側良反本又作莊)我出我
車于彼郊矣設此旐矣建彼旄矣(龜蛇曰旐旐干旄箋云設)
(旐者屬之於干旄而建之戎車將率旣受命行乃乘焉牧地在遠郊旐音兆旄音毛屬音燭致也)彼旟
旐斯胡不旆旆(鳥隼曰旟旆旆旒垂貌旟音餘旆蒲貝反隼息允反旒音流)憂
心悄悄僕夫况瘁(箋云况兹也將率旣受命行而憂臨事而懼也御夫則兹益憔悴憂)
(其馬之不正悄七小反瘁似醉反亦作萃依注作悴音同憔慈遥反憂其馬之不正一夲作之不正也一夲作馬之)
(政)王命南仲往城于方出車彭彭旂旐央央
(王殷王也南仲文王之屬方朔方近玁狁之國也彭彭四馬貌交龍爲旂央央鮮明也箋云王使南仲爲將率往築)
(城於朔方爲軍壘以禦北狄之難央本亦作英同於京反又於良反近附近之近下近西戎同壘力軌反)天子
命我城彼朔方赫赫南仲玁狁于襄(朔方北方也赫赫盛)
(貌襄除也箋云此我我戍役也戍役築壘而美其將率自此出征也襄如字本或作攘如羊反)昔我往
矣黍稷方華今我來思雨雪載塗王事多難
不遑啓居(塗凍釋也箋云黍稷方華朔方之地六月時也以此時始出壘征伐玁狁因伐西戎至春)
(凍始釋而來反其間非有休息雨于付反又如字)豈不懷歸畏此簡書(簡書)
(戒命也鄰國有急以簡書相告則奔命救之)喓喓草蟲趯趯阜螽(箋云草蟲)
(鳴阜螽躍而從之天性也喻近西戎之諸侯聞南仲旣征玁狁將伐西戎之命則跳躍而鄕望之如阜螽之聞草蟲)
(鳴焉草蟲鳴晚秋之時也此其時所見而興之喓於遥反趡吐歴反螽音終躍音藥鄕許亮反或作嚮音同興許譍)
(反)未見君子憂心忡忡旣見君子我心則降
(箋云君子斥南仲也降下也忡勑中反降戶江反又如字注下皆同)赫赫南仲薄伐西
戎春日遟遟卉木萋萋倉庚喈喈采繁祁祁
執訊獲醜薄言還歸(卉草也訊辭也箋云訊言醜衆也伐西戎以凍釋時反朔)
(方之壘息戍役至此時而歸京師稱美時物以及其事喜而詳之也執其可言問所獲之衆以歸者當獻之也卉許)
(貴反萋七西反喈音皆蘩音煩祁巨移反訊音信)赫赫南仲玁狁于夷(夷平)
(也箋云平者平之於王也此時亦伐西戎獨言平玁狁者玁狁大故以爲始以爲終)
出車六章章八句
枤杜勞還役也(役戍役也)有枤之杜有睆其實(興也睆實)
(貌枤杜猶得其時蕃滋役夫勞苦不得盡其天性睆華版反字從白或作目邊蕃音煩)王事靡&KR1069;
繼嗣我日(箋云嗣續也王事無不堅固我行役續嗣其日言常勞苦無休息)日月陽
止女心傷止征夫遑止(箋云十月爲陽遑暇也婦人思望其君子陽月之時)
(巳憂傷矣征夫如今巳間暇且歸也而尚不得歸故序其男女之情以說之陽月而思望之者以初時云歲亦莫止)
(間音閑說音悅莫音暮夲亦作暮)有枤之杜其葉萋萋王事靡
盬我心傷悲(箋云傷悲者念其君子於今勞苦)卉木萋止女心
悲止征夫歸止(室家踰時則思思息嗣反又如字)陟彼北山言
采其𣏌王事靡盬憂我父母(箋云杞非常菜也而升北山采之託有事)
(以望君子𣏌音起)檀車幝幝四牡痯痯征夫不遠(檀車役車)
(也幝幝敝貌痯痯罷貌箋云不遠者言其来喻路近檀徒丹反幝尺善反又勑丹反從巾單韓詩作&KR2389;音同痯古緩)
(反敝婢世反罷音皮)匪載匪來憂心孔疚(箋云匪非疚病也君子至期不裝載意不)
(爲來我念之憂心甚病疚居又反)斯逝不至而多爲恤(逝往恤憂也遠行不必如)
(期室家之情以期望之)卜筮偕止會言近止征夫邇止(卜之)
(筮之會人占之邇近也箋云偕俱會合也或卜之或筮之俱占之合言於繇爲近征夫如仐近耳繇直又反)
枤杜四章章七句
魚麗美萬物盛多能備禮也文武以天保以
上治内采薇以下治外始於憂勤終於逸樂
故美萬物盛多可以告於神明矣(内謂諸夏也外謂夷狄也)
(告於神明者於祭祀而歌之麗力馳反下同上時掌反逸本或作佚楽音洛夏戶雅反)魚麗于罶
鱨鯊(麗歴也罶曲梁也寡婦之笱也鱨揚也鯊鮀也大平而後微物衆多取之有時用之有道則物莫不)
(多矣古者不風不暴不行火草木不折不操斧斤不入山林豺祭獸然後殺獺祭魚然後漁鷹隼擊然後罻羅設是)
(以天子不合圍諸侯不掩群大夫不麛不卵士不隱塞庶人不數罟罟必四寸然後入澤梁故山不童澤不竭鳥獸)
(魚鱉皆得其所然罶音柳鱨音常草木䟽云今江東呼黃鱨魚尾微黃大者長尺七八寸許鯊音沙字亦作魦今吹)
(沙小魚也體圓而有黑點文舍人云鯊石鮀也鮀符何反大音泰暴蒲卜反操草刀反斧斤一本作草木不折不芟)
(定夲芟作操草刀反豺仕皆反獺勑鎋反又他末反漁音魚一夲作䱷同取魚也罻音畏麛亡兮反本或作霓同卵)
(魯短反數如字夲又作偃亦如字塞蘇代反又新勒反隠士欲反又所角反陳氏云數細也罟音古)君子
有酒旨且多(箋云酒美而此魚又多也君子有酒旨絶句且多此二字爲句後章放此異此讀則)
(非)魚麗于罶魴鱧(鱧鮦也鱧音礼鮦直冡反)君子有酒多且
旨(箋云酒多而此魚又美也)魚麗于罶鰋鯉(鰋鮎也鰋音偃郭云今偃額白魚鮎)
(乃兼反江東呼鮎爲鮧鮧音啼又在私反毛及前儒皆以鮎釋鰋鯉爲鯇鱣爲鯉唯郭注爾雅是六魚之名今自驗)
(毛解與世不協或恐古今各異逐世移耳)君子有酒旨且有(箋云酒美而此魚又有)
物其多矣維其嘉矣(箋云魚旣多又善)物其旨矣維其
偕矣(箋云魚旣美又齊等)物其有矣維其時矣(箋云魚旣有又得其時)
魚麗六章三章章四句三章章二句
南陔孝子相戒以養也白華孝子之絜白也
華黍時和歲豐宜黍稷也有其義而亡其辭
(此三篇者鄕飲酒燕礼用焉曰笙入立于縣時奏南陔白華華黍是也孔子論詩雅頌各得其所時俱在耳篇弟當)
(在於此遭戰國及秦之世而亡之其義則與衆篇之義合編故存至毛公爲詁訓傳乃分衆篇之義各置於其篇端)
(云又推其亡者以見在爲數故推改什首遂通耳而下非孔子之舊陔古哀反養餘尚反白華華黍此三篇盖武王)
(之詩周公制礼用爲樂章吹笙以播其曲孔子刪定在三百一十一篇内遭戰國及秦而亡子夏序詩篇義合編故)
(詩雖云而義猶在也毛氏訓傳各引序冠其篇首故序存而詩亡縣音玄編必先反見賢遍反)
鹿鳴之什十篇五十五章三百一十五句
毛詩卷第九
