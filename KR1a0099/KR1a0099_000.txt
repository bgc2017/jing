易象鈎解易類
提要
(臣)等謹案易象鈎解四卷明陳士元撰士元
字心叔應城人嘉靖甲辰進士官至灤州知
州是編專闡經文取象之義前有士元自序
稱朱晦菴張南軒善談易者皆謂互體五行
納甲飛伏之類俱不可廢蓋文周彖爻雖非
後世緯數瑣碎而道則無不冒焉傳註者惟
以虚元之旨例之有遺論矣其履卦註又曰
京房之學授受有自今之學士大夫擯斥不
取使聖人不因卜筮而作易惟欲立言垂訓
則畫卦揲蓍何為哉朱子曰易之取象固必
有所自來而其為說必已具于太卜之官今
不可復考亦不可謂象為假設然則京氏之
學安知非太卜所藏者耶云云案太卜之法
雖不可考然左傳所載變爻互體諸占猶可
以見其崖略漢易自田何以下無異說孟喜
六日七分之學云出田王孫而田王孫之徒
以為非焦贛直日用事之例云出孟喜而孟
喜之徒又以為非劉向校書亦云惟京氏為
異黨漢書儒林傳源委秩然可以覆按京氏
書雖多散佚而易傳三卷猶存其占法亦大
概可考與左傳所載迥殊士元以京氏易當
太卜所藏殊為無據且京氏之法絶不主象
引以為明象之證亦失其真然其謂易以卜
筮為用卜筮以象為宗則深有合于作易之
本旨故所論雖或穿鑿而犁然有當者為多
要勝於虚談名理荒蔑古義者矣是書每卷
標目之下皆題歸雲别集卷數自五十八至
六十一蓋當時編入全集如李石方舟集收
易互體之例其序又稱往為彙解二卷括其
大凡考明史藝文志載士元易象鈎解四卷
易象彙解二卷則彙解亦𤼵明象學者今以
未見其書故不著錄焉乾隆四十一年五月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
易象鈎解原序
昔者伏羲則河圖爲六十四卦是爲先天易文王繫彖
辭周公繫爻辭是爲後天易孔子曰易之興也其於中
古乎作易者其有憂患乎今觀泰否剥復損益夬姤之
相次也隂陽消長治亂存亡之幾微矣先儒傳註論義
理不論禍福慮人以卜筮淺易也發明彖爻非不顯著
而取象之由則略而不論夫文周繫辭觀象以闡吉凶
占者玩辭稽象以定趨避朱晦菴張南軒善談易者皆
謂互體五行納甲飛伏之類俱不可廢豈不豁然於蓍
變而歉然於傳註哉蓋文周彖爻雖非後世緯數𤨏碎
拘拘互體五行納甲飛伏也而道則無不冐焉傳註者
惟以虚玄之旨例之有遺論矣往余爲彙解二卷括其
大凡而舊所謬承尚闕質問者兹則述之簡篇題曰鈎
解云鈎曲也轉取也本無所見引物而旁通者也若夫
隂陽消長治亂存亡之幾其何能解哉其何能解哉嘉
靖辛亥冬十月朔日後學楚應城陳士元識
