原任刑部侍郎(臣)勵宗萬謹言昔孔子刪詩以授
子夏而小序傳焉漢世詩有四家齊魯韓先立學
官平帝時毛詩始立鄭氏箋之厥後齊詩久亡魯
詩不過江東韓詩雖存無有傳者歷晉至隋毛鄭
大行唐孔穎逹奉詔作疏據全緩何允舒瑗劉軌
思劉醜劉焯劉炫等本刪繁增簡而成書趙乾壽
賈普曜等覆正之學者尊奉無敢異議迄於有宋
劉敞歐陽修王安石蘇轍始用已意有所發明然
大程子吕祖謙猶主序說獨朱子手定集註一書
於是李樗張栻戴溪嚴粲諸人雖各自名家咸宗
朱氏迨何基受業黃幹親得其傳王柏金履祥許
謙授受相承四傳無間而毛傳鄭箋其傳習之者
罕有其人矣夫毛鄭二學極其廣博其不合于經
者自不能免然去古未遠定有師承故鄭樵謂其
與尚書左傳國語儀禮孟子合者確乎可據而馬
端臨亦云雅頌之序可廢十五國風之序不可廢
也(臣)等奉
勅校刊謹採諸經史先儒論說中有可疏通證明者用
以參訂其同異而各附卷末云(臣)謹識
