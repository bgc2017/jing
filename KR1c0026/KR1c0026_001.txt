詩地理攷卷一宋王應麟撰
總說
王制天子五年一巡守命大師陳詩以觀民風
書大傳聖王巡十有二州觀其風俗習其情性因論十
有二俗定以六律五聲八音七始(漢食貨志孟春之月羣居者將散行人振)
(木鐸徇于路以采詩獻之大師比其音律以問于天子)
太史公曰聞之董生詩記山川谿谷禽獸草木故長於
風匡衡曰竊考國風之詩周南召南被賢聖之化深故
篤於行而廉扵色鄭伯好勇而國人暴虎秦穆貴信而
士多從死陳夫人好巫而民淫祀晉候好儉而民畜聚
大王躬仁邠國貴恕由此觀之治天下者審所上而已
鄭氏詩譜序詩之興也諒不於上皇之世大庭軒轅逮
於高辛其詩冇亡載籍亦蔑云焉虞書曰詩言志歌永
言聲依永律和聲然則詩之道放於此乎有夏承之篇
章泯棄靡有孑遺邇及商王不風不雅何者論功頌德
所以將順其美刺過譏失所以匡救其惡各於其黨則
爲法者彰顯為戒者著明周自后稷播種百榖黎民阻
飢兹時乃粒自𫝊於此名也陶唐之末中葉公劉亦世
修其業以明民共財至於大王王季克堪顧天文武之
德光熙前緒以集大命於厥身遂爲天下父母使民有
政有居其時詩風有周南召南雅有鹿鳴文王之屬及
成王周公太平制禮作樂而有頌聲興焉盛之至也本
之由此風雅而來故皆錄之謂之詩之正經後王稍更
陵遲懿王始受譖亨齊哀公夷身失禮之後邶不尊賢
自是而下厲也幽也政教尤衰周室大壊十月之交民
勞板蕩勃爾俱作衆國紛然刺怨相尋五霸之末上無
天子下無方伯善者誰賞惡者誰罰紀綱絶矣故孔子
錄懿王夷王時詩訖於陳靈公淫亂之事謂之變風變
雅以爲勤民恤功昭事上帝則受頌聲宏福如彼若違
而弗用則被劫殺大禍如此吉凶之所由憂娛之萌漸
昭昭在斯足作後王之鑒於是止矣夷厲已上歲數不
明大史年表自共和始歷宣幽平王而得春秋次第以
立斯譜欲知源流清濁之所處則循其上下而省之欲
知風化芳臭氣澤之所及則傍行而觀之此詩大綱也
舉一綱而萬目張解一卷而衆篇明於力則鮮於思則
寡其諸君子亦有樂於是與
文中子曰諸侯不貢詩天子不採風樂官不達雅國史
不明變斯則久矣詩者民之情性也情性能亡乎非民
無詩職詩者之罪也
周南(召南)
鄭氏譜曰周召者禹貢雍州岐山之陽地名今屬右扶
風美陽縣地形險阻而原田肥美周之先公曰大王者
避狄難自豳始遷焉而修德建王業商王帝乙之初命
其子王季為西伯至紂又命文王典治南國江漢汝旁
之諸侯於時三分天下有其二以服事殷故雍梁荆豫
徐揚之人咸被其德而從之文王受命作邑於豐乃分
岐邦周召之地為周公旦召公奭之采地施先公之教
於己所職之國武王伐紂定天下巡守述職陳誦諸國
之詩以觀民風俗六州者得二公之德化尤純故獨錄
之屬之大師分而國之其得聖人之化者謂之周南得
賢人之化者謂之召南言二公之德教自岐而行於南
國也乃棄其餘謂此爲風之正經初古公亶父聿來胥
宇爰及姜女其後大任思媚周姜大姒嗣徽音歷世有
賢妃之助以致其治文王刑扵寡妻至于兄弟以御于
家邦是故二國之詩以后妃夫人之德為首終以麟
趾騶虞言后妃夫人有斯德興助其君子皆可以成功
至于獲嘉瑞風之始所以風化天下而正夫婦焉故周
公作樂用之鄉人焉用之邦國焉或謂之房中之樂者
后妃夫人侍御扵其君子女史歌之以節義序故耳射
禮天子以騶虞諸侯以貍首大夫以采蘋士以采蘩為
節今無貍首周衰諸侯竝僭而去之孔子錄詩不得也
爲禮樂之記者從後存之遂不得其次序周公封魯諡
曰文公召公封燕諡曰康公元子世之其次子亦世守
采地在王官春秋時周公召公是也問者曰周南召南
之詩為風之正經則然矣自此之後南國諸侯政之興
衰何以無變風答曰陳諸國之詩者將以知其缺失省
方設教為黜陟時徐及吳楚僭號稱王不承天子之風
今棄其詩夷狄之也其餘江黃六蓼之屬既驅陷扵彼
俗又亦小國猶邾滕紀莒之等夷其詩蔑而不得列扵
此(黃氏曰二南皆文王之化而附之二公豈容有聖賢之辨)
孔氏曰或以為東謂之周西謂之召事無所出未可明
也(陳氏曰周公召公為天子之二老分治岐之東西自岐以東周公主之然岐東之地宗周在焉故雖周公)
(所治之國其實王者之風也)朱氏曰周國名南南方諸侯之國也
文王使周公為政於國中而召公宣布於諸侯於是德
化大成於内而南方諸侯之國江沱汝漢之間莫不從
化成王立周公相之制禮作樂乃采文王之世風化所
及民俗之詩其得之國中者雜以南國之詩而謂之周南
言自天子之國而被於諸侯不但國中而已也其得之
南國者則直謂之召南言自方伯之國被於南方而不
敢繫於天子也岐周在今鳳翔府岐山縣(括地志周公故城在岐山)
(縣北九里召公故城在岐山縣西南十里此周召之采邑也)史記正義太王居周
原因號曰周通鑑外紀古公邑于岐山之陽始改國
曰周郡國志美陽有周城括地志周城一名美陽
城在雍州武功縣西北二十五里即太王城也(今京兆府)
左傳周桓公注周采地扶風雍縣東北有周城史記
自序太史公留滯周南(摯虞曰古之周南今之洛陽陜張晏曰洛陽而謂周南者自)
(以東皆周南之地)補傳曰武王克商又分二公爲左右成王
時復分陜以東周公主之分陜以西召公主之(周公居東為洛)
(陽召公居西即雍縣召亭雍與洛皆周之中土其化行於南國)孔子論先王之道必及
周召述三王之迹亦必及周召見聖人屬意於此國風
終於美周公二雅終於思召公聖人刪詩蓋傷衰亂之
極非周召不能救也公羊傳自陜而東者周公主之
自陜而西者召公主之(注陜蓋今弘農陜縣是也伯水經陜縣故城注云周召分以)
(此城為東西之别居孔氏曰公羊傳漢世之書陜縣漢弘農郡所治其地二京之中故以為二伯分掌之界)
(周之所分亦當然也關朱氏曰公羊分陜之說可疑蓋陜東地廣陜西只是中雍州之地恐不應分得如此)
(不均)黃氏曰分陜當在武王得天下之後而二南之繫
當在二公既分陜之後郡國志陜縣有陜陌二伯所
分括地志陜原在陜州陜縣西南二十五里分陜從
原爲界(集古錄陜州石柱相𫝊以為周召分陜所立以别地里)呂氏春秋禹巡
省南土塗山氏之女候禹于塗山之陽乃作歌曰候人
兮猗實始作為南音周公召公取風焉以為周南召南
(程氏曰鼓鐘之詩曰以雅以南季札觀樂有舞南籥者二南之籥也文王世子有胥鼓南則南之為樂信矣)
(孔叢子云孔子讀詩曰吾於二南見周道之所成矣左傳吳公子札觀周樂歌周南召南曰美哉始基之猶)
(未也然勤而不怨矣興儀禮注昔大王王季居岐山之陽躬行召南之教以王業及文王而行周南之教以)
(受命)
自北而南
孔氏曰書西伯戡黎注云文王爲雍州之伯南兼梁荆
文王之國在於岐周東北近於紂都西北迫於戎狄
故其風化南行也從岐周被江漢之域
河洲
朱氏曰河北方流水之通名(莊子音義云北人名水皆曰河)曹氏曰
周地東表大河(禹貢注雍州東據河)爾雅水中可居曰洲韓
詩章句曰河之洲蔽隱無人之處(說文作州)
南有樛木(南有喬木)
毛氏曰南南土也鄭氏曰南土謂荆揚之域孔氏曰
木盛莫如南土禹貢揚州厥木惟喬周官正南曰荆州
東南曰揚州二州竟界連接故以南土為荆揚與南有
喬木同(朱氏曰南南山也)
南國
朱氏曰南方之國即今興元府京西湖北等路諸州(周書)
(大匡曰三州之侯咸率程典曰六州之侯奉勤于商六州雍梁荆豫徐揚歸文王)
漢廣江漢之域
韓詩漢廣悦人也江之漾矣(漾長也羕說文作)黃氏曰江水
自茂州汶山縣至通州海門縣入海漢水二源一源出
秦州天水縣謂之西漢水至恭州巴中縣入江一源出
大安軍三泉縣謂之東漢水至漢陽軍入江(水經注地理郡國志)
(竝言漢有二源東出氐道西出西縣東西兩川俱出嶓冢而同為漢水通典秦州上邽縣嶓冢山西漢水所)
(出經嘉陵曰嘉陵江經閬中曰閬江漢中金牛縣嶓冢山禹導漾水至此為漢水亦曰沔水上邽今廢入清水)
(金牛今廢入襃城在蔡氏曰東源在今西縣之西西源今三泉縣之東)李氏曰漢水出
興元府西縣嶓冢山(水經鮒嵎山)東流至漢陽軍大别山南
入于江(水經至江夏沙羡縣北南入于江今鄂州江夏縣)江水出茂州汶山(岷山)
(又謂之汶山今汶山縣朱氏曰出永康軍岷山)東流至蘇州許浦入海(朱氏曰東)
(流與漢水合東北入海入杜氏曰經南郡江夏至廣陵海)大别之東彭蠡之西乃
江漢合流之處(作詩者在江漢合流之處凡易氏曰江自歸州秭歸至鄂州武昌一千四百)
(餘里漢自均州武當至漢陽軍漢陽縣凡一千四百餘里皆荆州之地江漢分流扵其間至是合流括地志)
(江水源出岷州南岷山過荆州與漢水合漢水源出梁州金牛縣東二十八里嶓冢山至荆州與大江合為夏)
(水)夾漈鄭氏曰周爲河洛召爲岐雍河洛之南瀕江
岐雍之南瀕漢江漢之間二南之地詩之所起在於此
屈宋以來騷人辭客多生江漢故仲尼以二南之地為
作詩之始林氏曰江漢在楚地詩之萌牙自楚人𤼵
之故云江漢之域詩一變而為楚辭即屈原宋玉為之
唱是文章鼓吹多出於楚也朱氏曰江漢之俗其女
好遊漢魏以後猶然如大堤之曲可見也(水經注方山下水曲之隈)
(云漢女昔遊處也張衡南都賦遊女弄珠於漢皋之曲漢皋即方山之異名在襄陽縣)孔氏曰
江漢之域即荆梁二州戴氏曰漢廣採扵江漢而得
之嚴氏曰江水尤深闊扵漢故止言不可泳而江言
不可方(爾雅漢南曰荆州江南曰揚州注此蓋殷制文陳氏曰汝墳是已被文王之化者江漢是聞)
(王之化而未被其澤者)
汝墳
韓詩汝墳辭家也列女傳周南大夫受命平治水土過
時不來其妻恐其懈於王事言國家多難惟勉強之無
有譴怒遺父母憂乃作詩李氏曰汝水周南之水也
出汝州魯山東南(朱氏曰出汝州梁縣天息山博物志出燕泉山水經注亦出魯陽縣大)
(孟山州地理志出定陵縣高陵山陽魯陽今汝魯山縣定陵今潁昌府舞縣)至蔡州褒信
縣入淮(杜氏曰至褒信入睢地理志至新蔡入淮)(朱氏曰逕蔡潁州入淮說文出盧氏還歸山東)
(入淮)爾雅汝爲濆郭璞注引詩遵彼汝濆大水溢出别
為小水之名又曰汝有濆疏李巡曰汝旁有肥美之地
(水經注濆水亦謂大㶏水爾雅汝有濆濆者汝别也)周禮大司徒注水厓曰墳
毛氏曰墳大防也(楚辭哀郢登大墳以遠望朱氏曰水中高者曰墳詩汝墳是也)
孔氏曰謂汝水之側厓岸汝墳之國以汝厓表國所在
猶江漢之域非國名也伐薪宜於厓岸大防之上不宜
在汝濆之間字當從土(地理志汝南郡汝隂縣莽曰汝濆輿地廣記汝隂縣唐為潁州)
孔氏曰汝漢之濱先被文王之教戴氏曰汝濆採
於汝墳之國而得之(郡國志汝南郡汝隂注地道記有陶丘鄉詩所謂汝濆)
王室
朱氏曰王室指紂所都也文王三分天下有其二而率
商之叛國以事紂故汝墳之人猶以文王之命供紂之
役段氏曰周民猶知商之為王室文王之心可見矣
召南
釋文召地名在岐山之陽扶風雍縣南有召亭朱氏
曰召公奭之采邑也水經注雍水東逕邵亭南世謂
之樹亭川(蓋聲相近)亭故召公之采邑又京相璠曰亭在周
城南五十里郡國志注雍召穆公采邑(穆公康公之後)括
地志邵亭故城在岐州岐山縣西南十里故召公邑(今鳳)
(翔府)程氏曰召伯為諸候長故諸侯之風主之於召南
(陳氏曰自岐以西召公主之故岐西之地為召公專主諸侯之國而為諸侯之風朱氏曰分岐東西之說無)
(據而召公所分之地愈狹蓋僅得隴西天水數邵之地耳恐無此理)蘇氏曰文王治周
所以為其國者屬之周公所以交於諸侯者屬之召公
天雅曰昔先王受命有如召公日辟國百里言其治外
也鄭氏曰食采於召作上公為二伯孔氏曰食采
文王時為伯武王時(樂記武工分周公左召公右)孟子云文王以百
里王則周召之地共方百里而皆名曰周其召是周内
之别名(康王之誥大保率西方諸侯)傅氏曰二南之國始於文王
之分岐成於武王之分陜而其詩定於周公之作樂
李氏曰江漢汝墳即陜之東也江沱即陜之西也孔
氏曰春秋時周公召公别於東都受采存本周召之名
非復岐周之地晉書地道記河東郡垣縣有召亭周則
未聞今為召州是也(唐地理志絳州垣縣武德元年曰邵州今垣曲縣)通典河
南府王屋縣古召公之邑(今屬孟州)傅氏曰武王分陜之
後徙於王屋(郡縣志王屋縣本周時召武公之采邑今按此春秋時召公之采地)
甘棠南國
九域志召伯甘棠樹在陜州府署西南隅括地志召
伯廟在洛州夀安縣西北五里召伯聽訟甘棠之下周
人思之不伐其樹後人懷其德因立廟有棠在九曲城
東阜上(今河南府)說苑𫝊曰召公述職當桑蠶之時不欲
變民事故不入邑中舍于甘棠之下而聽斷焉陜間之
人皆得其所是故後世思而歌詠之曹氏曰繫之周
公則由雍州以至荆揚東南之域也繫之召公則由岐
山以至梁益西南之域也武王伐紂有庸蜀羌髳微盧
彭濮八國之人為助其服周之化久矣召伯能以先王
所以教者宣眀於其國是以見美也
江有汜
爾雅水決復入為汜朱氏曰今江陵漢陽安復之
間蓋多有之(楚辭哀郢遵江夏以流亡江大江也夏水也或以為自江而别以通于漢復入)
(江冬竭夏流故謂之夏其入江處今名夏口即詩所謂江有汜也洪氏楚辭補注曰水經云夏水出江)
(流于江陵縣東南注云江津豫章口東會中夏口是夏水之首江之汜也)說文作
洍
江沱
禹貢荆州梁州皆有沱孔氏曰𤼵源梁州入荆州(水經氐道)
(縣江水又東别為沱注云開明之所鑿也郭景純謂玉壘作東别之標今茂州汶山縣通典沱水在彭州唐)
(昌縣今崇寧縣)蔡氏曰爾雅水自江出為沱南郡枝江縣有
沱水然其流入江而非出於江也華容縣有夏水首出
于江尾入于沔亦謂之沱此荆州之沱蜀郡郫縣江沱
在東西入大江(今成都府郫縣)汶江縣江沱在西南東入江(今永)
(康軍導江縣)此梁州之沱黃氏曰沱自導江縣分江東至
眉州彭山縣入江李氏曰禹貢岷山導江東别為沱
梁州之域也江沱之間即梁州之界乃岐西之地居江
沱者以江沱起興
江有渚
韓詩章句一溢一否曰渚爾雅小洲曰陼毛氏曰
水歧成渚
騶虞
賈誼新書騶者天子之囿也虞者囿之司獸者也魯
詩傳曰古有梁騶者天子之田也(班固東都賦制同乎梁鄒歐陽氏曰賈)
(誼以騶者文王之囿名國君順時畋于騶囿之中)
邶(鄘衞)
鄭氏譜曰邶鄘衞者商紂畿内方千里之地其封域在
禹貢冀州大行之東北踰衡漳東及兗州桑土之野周
武王伐紂以其京師封紂子武庚為殷後庶殷頑民被
紂化日久未可以建諸侯乃三分其地置三監使管叔
蔡叔霍叔尹而教之(黃氏曰管今鄭州管城蔡邑今蔡州上蔡霍今晉州霍)自紂
城而北謂之邶南謂之鄘東謂之衞武王既喪管叔及
其羣弟見周公將攝政乃流言於國曰公將不利於孺
子周公避之居東都二年秋大熟未穫有䨓電疾風之
異乃後成王悦而迎之反而遂居攝三監導武庚叛成
王既黜殷命殺武庚復伐三監更於此三國建諸侯以
殷餘民封康叔於衞使為之長(康誥疏曰三年滅三監七年始封康叔書傳云)
(四年封)後世子孫稍幷彼二國混而名之七世至頃侯當
周夷王時衞國政衰變風始作作者各有所傷從其國
本而異之爲邶鄘衞之詩焉地理志河内本殷之舊
都周既滅殷分其畿内爲三國詩風邶庸衞國是也鄁
以封紂子武庚庸管叔尹之衞蔡叔尹之以監殷民謂
之三監故書序曰武王崩三監畔(孫毓云三監當有霍叔鄭義為長)周
公誅之盡以其地封弟康叔號曰孟侯以夾輔周室(孔氏)
(曰如志之言則康叔初封即兼彼二國非子孫矣服虔依以為說鄭不然者以周之大國不過五百里王畿千)
(里康叔與之同反過周公非其制也)遷邶庸之民于雒邑故邶庸衞三國
之詩相與同風邶詩曰在浚之下庸曰在浚之郊邶又
曰亦流于淇河水洋洋(顔師古曰今邶詩無此句)庸曰送我淇上在
彼中河衞曰瞻彼淇奥河水洋洋故吳公子札聘魯觀
周樂聞邶庸衞之歌曰美哉淵乎吾聞康叔之德如是
是其衞風乎至十六世懿公無道為狄所滅齊桓公率
諸侯伐狄而更封衞於河南曹楚丘是為文公而河内
殷虛更屬於晉康叔之風既歇而紂之化猶存故俗剛
彊多豪桀侵奪薄恩禮好生分孔氏曰詩人所作自
歌土風驗其水土之名知其國之所在衞曰送子涉淇
至于頓丘頓丘今為郡名在朝歌紂都之東也紂都河北
而鄘曰在彼中河鄘境在南明矣都既近西明不分國
故以為邶在北三國之境地相連接故邶曰亦流于淇
鄘曰送我乎淇之上矣衞曰瞻彼淇奥是以三國皆言
淇也頃公之惡邶人刺之則頃公已前已兼邶其鄘或
亦然矣周自昭王以後政教陵遟諸侯或強弱相陵故
得兼彼二國混一其境同名曰衞也此殷畿千里不必
邶鄘之地止建二國也或多建國數漸并於衞程氏
曰諸侯擅相侵伐衞首并邶鄘之地故為變風之首
董氏曰邶鄘同姓受封國也商俗靡靡周雖化革其俗
其風尚不盡變俗易感而風易變者亡國之餘音也風
首衞且先邶鄘以著滅也張氏曰周之興也商民後
革及其衰也衞風先變薛氏曰邶鄘滅而音存故非
衞所能亂朱氏曰邶鄘不詳其始封邶鄘之詩皆主
衞事而必存其舊號者豈其聲之異歟補傳曰邶古
作鄁邶鄘衞皆以水得名邶水在太山之阜滽水出宜
蘇山衞水在靈夀(即真定)郡國志河内郡朝歌北有邶
國(通典衞州衞縣漢朝歌縣入九域志熙寧六年省衞縣為鎮黎陽)周書作雒曰俾
康叔宇于殷俾中旄父宇于東(注東謂衞殷鄁鄘康叔代霍叔中旄代管叔)
歐陽氏曰變風自懿王始作(懿王時齊風始變夷王時衞風始變厲王時陳)
(風始變周召共和唐風始變宣王時秦風始變平王時鄭風始變惠王時曺風始變張氏曰詩之變自齊始)
(曷為昉乎此君子之道造端乎夫婦正莫先于二南變莫甚于衞蓋自商民始也元城劉氏曰以其地本商)
(之畿内故在王黍離上邶氏族略自紂城而東謂之邶之未詳張氏曰衛并弼鄘鄘之詩皆衞也晉并魏而魏)
(詩非晉然其詩亦相附近何也其聲類也魏唐皆儉故也鄭并鄶而鄶獨遠於鄭何也其聲不類也自檜以下)
(所不足叙也以為是相去也無幾爾故季札觀樂於魯歌邶鄘衞則合之歌魏歌唐則别之歌鄭歌檜則遠之)
(蓋因以為識焉)
城漕
通典滑州白馬縣衞國漕邑(左傳作曹)戴公廬于曹即此
孔氏曰漕地在鄘而邶曰土國城漕國人所築之城也
思須與漕衞女所經之邑也
平陳與宋
輿地廣記陳國今陳州宛丘(漢陳縣)宋國今應天府宋城
(漢睢陽縣)朱氏曰平和也合二國之好也舊說以此為春
秋隱四年州吁自立之時宋衞陳蔡伐鄭之事(服虔曰衞使宋)
(為主使大夫將故序衞於陳蔡下)
寒泉浚
通典寒泉在濮州濮陽縣東南浚城水經注濮水枝
津東逕浚城南而北去濮陽三十五里城側有寒泉岡
即詩爰有寒泉在浚之下世謂之高平渠非也(濮陽今屬閒德)
(府)李氏曰一云浚水出浚儀東經邶地入濟(輿地廣記開封)
(縣有浚溝詩所謂浚郊浚都也祥符縣北有浚水故謂浚儀有寒泉阪詩爰有寒泉在浚之下寰宇記在縣)
(西十里下按毛氏傳浚衛邑干旄云在浚之都邑曰都當以在濮陽者為正)
涇以渭濁
職方氏雍州川涇浸渭地理志涇水出安定郡涇陽縣
西开頭山(今原州百泉縣牽开苦見反又音)東南至京兆陽陵縣入渭
(今京兆府高陵縣)渭水出隴西郡首陽縣西南鳥鼠山西北南
谷山(渭州渭源縣今熙州渭源堡說文出首陽渭首亭南谷)東至京兆船司空縣
入河(今華州華隂縣)毛氏曰涇渭相入而清濁異(孔氏曰禹貢涇屬渭)
(汭注云涇渭𤼵源皆幾二千里然而涇小渭大屬於渭而入於河漢溝洫志涇水一石其泥數斗潘岳西征賦)
(清渭濁涇是也由朱氏曰涇未屬渭之時雖濁而未甚見二水既合而清濁益分)鄭氏曰涇
水以有渭故見渭濁此絶去所經見取以自喻(孔氏曰鄭志略)
(曰衛在東河涇在西河涇不在衛境作詩宜歌丄風故言絶去此婦人既絶至涇而自比己志)
黎侯
鄭氏曰黎國在衞西今所寓在衞東孔氏曰杜預云
黎侯國上黨壺關縣有黎亭是在衞之西也(九域志潞州黍侯亭)
(在黎侯嶺丄)通典潞州上黨縣古黎侯國西伯戡黎即此
漢爲壺關縣(又壺關縣古黎國地有羊腸坂後魏移壺關縣於此)說文&KR2544;國在
上黨東北括地志故黎城黎侯國也在潞州黎城縣
東北十八里黃氏曰今潞州上黨黎城壺關三縣皆
古黎國地(林氏曰周人乘黎黎河北之要害也)列女傳黎莊公之夫人
及傅母作詩(吕氏春秋武王封帝堯之後於黎城蘇氏曰是時衛猶在河北黎衛埌地相接故狄)
(之爲患黎衛共被之)
中露泥中
毛氏曰衛二邑水經黎陽縣注式微黎侯寓于衛是
也(黃氏曰黎陽木屬衞州今為濬州有黎陽山大伾也寰宇記始以為黎侯寓衞居之故縣得名)跨
河東逕黎縣故城南注云世謂黎侯城昔黎侯寓于衞
詩謂胡爲乎泥中毛云邑名疑此城也土地汙下城居
小阜魏濮陽郡治也(地理志東邵黎縣爲寰宇記澶州臨河縣漢黎縣)中露
地未詳(郡縣志黎丘在鄆州鄆城縣西四十五里黎侯寓于衞因以為名泥中蓋惡其卑濕也)
旄丘
爾雅前高曰旄丘寰宇記在澶州臨河縣東(九域志開德府)
(有旄丘)
狄人
補傳曰衞穆公之時晉滅赤狄潞氏數之以奪黎氏地
之罪是詩作於宣公之後穆公之前孔氏曰狄者北
夷之號此詩責衞宣公唯言狄人迫逐不必是赤狄
林氏曰史伯曰當成周之北有衞燕翟鮮虞路洛泉徐
蒲然則河北自衞之外皆戎狄之國也許氏曰春秋
戎先見荆次之狄次之而荆暴於戎狄又暴於荆使無
齊桓攘之豈復有中國哉
衞伯
鄭氏曰衞康叔之封爵稱侯今曰伯者時為州伯也
孔氏曰殷之州長曰伯虞夏及周皆曰牧一州一牧二
伯佐之春秋桓三年齊侯衞侯胥命于蒲陳氏曰諸
侯不禀于天子而私相命於是始於是齊僖稱小伯黎
之臣子亦以方伯責衞宣桓文之事其所由來者漸矣
(段氏曰黎之于衞脣齒之邦也黎亡則衞及矣黎既不守衞其免乎其後卒有狄難)
西方之人
毛氏曰西方王室呂氏曰西方指西周也晉語齊姜
氏引西方之書韋昭以為周亦西周也周既東遷而衰
每思其全盛之時文獻之美也朱氏曰西方美人託
言以指西周之盛王
泉水
呂氏曰泉水即今衞州共城之百泉也淇水出相州林
慮縣東流泉水自西北來注之故曰亦流于淇而竹竿
詩言泉源在左淇水在右者蓋主山而言之相衞之山
東面故以北爲左南爲右水經注即泉源之水也淇
水左右蓋舉水所入爲左右(毖彼泉水韓詩作祕說文作䎵)
淇
水經淇水出河内隆慮縣西大號山(相州林慮)注自元甫城
東南逕朝歌縣北(竹書紀年晉定公二十八年淇絶于舊衞即此)地理志出
河内共縣北山(郡縣志出共城縣西北沮洳山通典出共山今衞州共城)東至黎
陽入河溝洫志遮害亭西十八里至淇水口(通典淇水至衞)
(州衞縣界入河謂之淇水口古朝歌也衞居河淇之間水經注頓丘縣遮害亭)山海經沮
洳之山濝水出焉南流注于河(注今淇水出隆慮大號山東過河内縣南為白)
(溝)
泲禰
毛氏曰地名鄭氏曰所嫁國適衞之道所經地理
志禹貢導沇水東流爲泲(注泉出王屋山名為沇流去乃爲泲)東郡臨邑
有泲廟(注泲亦濟水字盧通典臨邑在濟州縣)禰韓詩作坭寰宇記
大禰溝在曹州冤句縣北七十里(今興仁府冤亭縣于九域志詩云飲餞)
(濔)朱氏曰皆自衞來時所經之處(蘇氏曰書導流水東流為濟入於河)
(溢為滎春秋傳衞敗于滎澤故濟水及衞)
干言
毛氏曰所適國郊也地理志東郡有𤼵干縣(曹氏曰即此所)
(謂干)郡國志東郡衞國有干城(故𤼵干縣今開德府觀城)隋志九
域志邢州内丘縣有干言山(李公緒曰柏人縣有千山言山柏人邢州堯山縣)
水經注泜水又東南經干言山孔氏曰干泲在郊
則言禰蓋近在國外衞女所嫁國適衞之道所經見故
思之
肥泉
水經注馬溝水出朝歌城北又東流與美溝合又東南
注淇水爲肥泉詩我思肥泉毛云同出異歸爲肥泉爾
雅歸異出同曰肥今是水異出同歸
思須與漕
水經注濮渠東逕須城北詩思須與漕(地理志東郡須昌縣故須句國)
(今東平府須城縣)漕即漕邑(括地志白馬故城在滑州衞南縣西南二十四里戴延之西征記六)
(白馬城故衞之漕邑之衞南今屬開德府本楚丘地也)傅氏曰自須至漕由東而
西也
北門
曹氏曰蓋忠臣行役之所由出毛氏曰北門背明鄉
隂
新臺
說文新臺有玼(通典魏州黃縣有新臺)水經注鄄城北岸有新
臺寰宇記在濮州鄄城縣北十七里(輿地廣記開德府觀城縣有新)
(臺)
二子乘舟
左傳使盜待諸莘水經注京相璠曰陽平縣北十里
有莘亭自衞適齊之道縣東有二子廟猶謂之孝祠(今大)
(名府莘縣本陽平屬東郡里郡縣志莘亭在縣北十三)
鄘
通典衞州新鄉縣西南三十二里有鄘城即鄘國(九域志熙)
(寧六年省新鄉為鎮入汲鄘城在汲縣東北)補傳曰鄘本鄘姓之國漢有
庸光及膠東庸生是其後也古或作庸(傅氏曰孟庸當是鄘國之姓鄘)
(為衞所滅故其後有仕於衞者)孔氏曰王肅服虔以鄘在紂都之西
孫毓云據鄘風定之方中楚丘之歌鄘在紂都之南明
矣沬邦於諸國屬鄘酒誥命康叔明大命于妹邦注云
紂都所處康叔爲其連屬之監是康叔并監鄘也
中河
曹氏曰衞國居河淇之間故邶鄘皆以柏舟𤼵興齊地
西以河爲境而衞居河之西欲奪共姜歸齊則當乘舟
渡河而去嚴氏曰鄘在紂都之南則近河矣言中河
以土風所見也
桑中
孔氏曰譜云東及兗州桑土之野今濮水之上地有桑
間濮陽在濮水之北是有桑土明矣郡國志東郡濮陽
縣有顓帝冢皇覽曰冢在城門外廣陽里中博物記曰
桑中在其中地里志衞地有桑間濮上之阻男女亟聚
會聲色生焉故俗稱衞之音樂記桑間濮上之音亡國
之音也注桑間在濮陽南(郡縣志濮水在曹州南華縣南五里)朱氏曰
桑間衞之桑中是也夫子於鄭衞深絶其聲扵樂以爲
法而嚴立其辭於詩以爲戒呂氏曰雅鄭不同部其
來尚矣寧有編鄭衞樂曲於雅音中之理乎桑中溱洧
諸篇錄之於經謹世變之始也(楊氏曰此載衞為戎狄所滅之因也)
沬
毛氏曰沬衞邑(鄭氏曰衞之都惡衞為淫亂之主)書明大命于妹邦
孔氏注紂所都朝歌以北是也(戴氏曰沬上之邑沈湎惟舊雖以康叔化之未)
(能盡變也遭宣姜之故風俗益壊)水經注晉書地道記朝歌城本沬
邑武乙始遷居之爲殷都(史記武乙徙河北帝王世紀帝乙復濟河北徙朝歌其子)
(紂仍都焉)有新聲靡樂(論語比考讖曰邑名朝歌顔淵不舍七十弟子掩目宰予獨顧由蹙墮車)
括地志朝歌故城在衞州東北七十三里衞縣西二
十二里(衞縣今省爲鎮屬濬州黎陽縣)朱氏曰所謂殷墟黃氏曰
沬水在衞之北曹氏曰沬即妹土衞都所在自鄉而
北自北而東言其浸遠也傅氏曰當是紂城外之地
(孔氏曰酒誥注妹邦於詩國屬鄘後三分殷畿則紂都屬鄘朝歌即沬也)
上宫
通典衞州衞縣有上宫臺(朱氏曰桑中上宫淇上又沬鄉之中小地名也)
東徙渡河漕邑
孔氏曰東徙渡河則戰在河北禹貢豫州滎波既豬注
云沇水溢出河為澤今塞為平地滎陽民猶謂其處為
滎澤在縣東(今鄭州滎澤縣)春秋衞及狄戰滎澤此其地也如
禹貢注當在河南時衞都河北狄來伐而禦之既敗而
渡河杜預云滎澤當在河北但沇水𤼵源河北入河乃
溢為滎則沇水所溢被河南北故河北亦有滎澤但在
河南多耳故指豬水則在豫州此戰則在北左傳宋桓
公逆諸河宵濟水經注白馬濟津之東南有白馬城
衞文公東徙渡河都之故濟取名焉(通典衞州黎陽縣北岸滑州白馬縣)
(南岸皆有白馬津即酈生云杜白馬之津後魏改黎陽津)孔氏曰衞本河北東徙
渡河野處漕邑則在河南陳氏曰齊桓存三亡國必
若救衞庶幾於公矣春秋狄入衞不言滅廬于曹不言
遷齊侯使公子無虧戍曹不言救(樂緯稽耀嘉曰狄人與衞戰桓公不救於)
(其敗也然後救之)載馳言至于漕毛氏曰漕衞東邑
楚丘楚宫楚室
鄭氏曰魯僖二年齊桓公城楚丘封衞楚宫謂宗廟也
楚室居室也君子將營宮室宗廟爲先廐庫為次居室
爲後鄭志張逸問楚宮今何地答曰楚丘在濟河間
疑在今東郡界郡縣志隋置楚丘縣屬滑州後改衞
南本漢濮陽縣地(輿地廣記漕楚丘二邑相近今拱州楚丘非衞之所遷縣有景山京岡乃)
(後人附會名之)通典滑州衞南縣衞文公遷楚丘即此城(五代)
(屬澶州今為開德府九域志有楚丘城)地理志齊桓公更封衞於河南
曹楚丘而河内殷虛更屬于晉
堂景山京
曹氏曰虛漕虛也升虛以望楚丘與堂邑之間有大山
及高丘形勢之勝可依以立國毛氏曰楚丘冇堂邑
(朱氏曰虛故城也堂楚丘之旁邑州傅氏曰堂當是今博州堂邑博濮二連境)商頌陟彼
景山水經注河水分濟北逕景山東又北逕楚丘城
西補傳曰景山以大而得名商之故都也衞在商畿
内升故虛以望知地勢之勝(朱氏曰春秋傳言景亳蓋商所都之山名衞乃商舊)
(都也)寰宇記景山在澶州衞南縣東南三里(九域志開德府冇景)
(山)毛氏曰京高丘也(呂氏口黽錯言占之徙遠方以實廣虛也相其隂陽之和嘗其)
(水泉之味審其土地之宜觀其艸木之饒然後營邑立城此蓋古之遺法定之方中公劉所載是也)
浚
毛氏曰浚衞邑郊外曰野(爾雅邑外謂之郊)下邑曰都城都城
也(浚城見前)
許
春秋譜曰許姜姓與齊同祖堯四嶽伯夷之後也周公
封其苗裔文叔于許今潁川許昌是也靈公徙葉悼公
遷夷(一名城父)又居析(一名白羽)許男斯處容城自文叔至莊公
十一世始見春秋地理志潁川許縣故許國二十四世
爲楚所滅括地志故城在許州許昌縣南三十里本
漢許縣九域志潁昌府許田縣(熙寧四年省為鎮入長社)孔氏
曰許穆夫人賦載馳而入鄘風者於時國在鄘地(夫人衞女)
(辭為衞𤼵)
阿丘
爾雅偏高曰阿丘(謂丘邊高)
衞
地理志河内朝歌縣紂所都康叔所封更名衞(通典古殷朝歌)
(城在衞州衞縣西許宋忠云康叔從康徙衛里括地志故康城在州陽翟縣西北三十五)左傳
祝佗曰分康叔封畛土略自武父以南(衛北界)及圃田之
北竟(鄭藪)封於殷墟(朝歌也)朱氏曰衞本都河北朝歌之
東(康誥在兹東土)淇水之北百泉之南其後不知何時并得邶
鄘之地至懿公爲狄所滅戴公野處漕邑文公又徙居
楚丘衞故都即今衞縣今懷衛澶相滑濮等州開封大
名府界皆衛境也(呂氏曰衛自康叔受封至君角凡四十世地理志成公徙于帝丘今濮陽)
(是也秦徙之於野王今懷州始皇既并天下猶獨置衛君二世時乃廢凡九百年最後絶九域志大名府古觀)
(扈國亦商之舊都商城武王伐紂立武庚於此傅氏曰封武庚不於紂都朝歌)
淇奥
大學作澳釋文曰淇衞水爾雅曰隩隈也說文
隈厓也其内曰澳其外曰隈(袁氏曰淇水之彎曲處)水經注美
溝水東南注淇水博物志謂之奥水流入於淇漢武帝
塞決河用淇園之竹寇恂爲河内伐竹淇川治矢今通
望淇川無復此物唯王芻萹草不異毛興(晉灼曰淇園衛之苑也其)
(地常多竹)
邢侯
地理志趙國襄國縣故邢國通典邢州治龍岡縣(今信)
(德府)祖乙遷於邢即此括地志邢國故城在邢州外城
内西南角十三州志云殷時邢侯國周公子封邢侯都
此
譚公
春秋譚子注譚國在濟南平陵縣西南(郡國志東平陵有譚城故譚國)
通典齊州全節縣春秋時譚國城在縣西南(唐元和十五年)
(省入歷城南寰宇記譚城在歷城縣東十里今濟南府)白虎通作覃(孔氏曰譚子爵言公)
(者依臣子之稱)
農郊
毛氏曰近郊
河水北流
朱氏曰河在齊西衞東北流入海董氏曰齊地西至
于河衞居河之西則自齊適衞河界其中故曰北流活
活(孔氏曰九河故道河問成平以南平原鬲縣以北曹氏曰河在齊之西而海在北河由齊而入海則為東)
(北流)
頓丘
爾雅丘一成爲敦丘(敦亦頓也)地理志東郡頓丘縣(注以丘名)
(縣丘一成為頓丘謂一頓而成或曰一重之丘)輿地廣記頓丘本衞邑在淇
水南晉置頓丘郡唐大歷七年置澶州晉天福四年以
頓丘為德清軍熙寧四年省頓丘入澶州清豐縣(今開德府)
水經注淇水北逕頓丘縣故城西(竹書紀年晉定公三十一年城頓丘)
闞駰云頓丘在淇水南又屈逕頓丘西(又東屈而西轉逕頓丘北釋名)
(謂一頓而成丘無高下小大之殺也詩所謂送子涉淇至于頓丘宿胥故瀆受河於頓丘縣遮害亭東黎山西)
(北會淇水蘇氏曰決宿胥之口魏無虛頓丘即指是瀆也)
復關
寰宇記澶州臨河縣復關城在南黃河北阜也復關堤
在南三百步自黎陽下入清豐縣界
泉源
朱氏曰泉源即百泉也在衞之西北而東南流入淇故
曰在左淇水在衞之西南而東流與泉源合故曰在右
水經注泉源水有二源一水出朝歌西北又東與左
水合謂之馬溝水又美溝水出朝歌西北大嶺下更出
逕駱駝谷於中逶迤九十曲故俗有美溝之目歷十二
崿崿流相承泉響不斷寰宇記澶州頓丘縣東北三
十五里有泉源祠九域志大名府莘縣有泉源河
河廣
孔氏曰此假有渡者之辭文公之時衞已在河南自衞
適宋不渡河宋去衞甚遠喻宋近猶喻河狹(曹氏曰自閔二年東)
(徙渡河衞已居河東至僖九年宋襄公丘已十餘年矣則自衞至宋不必渡河蓋取河為喻)
自伯之東
孔氏曰蔡人衞人陳人從王伐鄭(春秋桓五年)鄭在衛之西
南而言東者時三國從王伐鄭則兵至京師乃東行伐
鄭也
詩地理攷卷一
