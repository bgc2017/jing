詩地理攷詩類
提要
(臣)等謹案詩地理攷六卷宋王應麟撰其書
全錄鄭氏詩譜又旁採爾雅說文地志水經
以及先儒之言凡涉於詩中川谷地名者薈
萃成編然皆兼采諸書案而不斷故得失往
往並存如小雅六月之四章玁狁匪茹整居
焦穫侵鎬及方至於涇陽其五章曰薄伐玁
狁至於太原其地於周為西北鎬方在涇陽
外焦穫又在其外而太原更在焦穫之外故
劉向疏稱千里之鎬猶以為遠孔穎達乃引
郭璞爾雅注池陽之瓠中以釋焦穫考漢書
池陽屬左馮翊而涇陽屬安定不應先至焦
穫乃至涇陽穎達又以太原為晉陽是玁狁
西來周師東出尤乖地理之實殊失訂正又
大雅韓奕首章曰奕奕梁山其六章曰溥彼
韓城燕師所完應麟引漢志夏陽之梁山通
典同州韓城縣古韓國以存舊說兼引王肅
言燕為北燕國及涿郡方城縣有韓侯城以
備參攷不知漢王符潜夫論曰昔周宣王時
有韓其國近燕水經注亦曰高梁水首受㶟
水於戾陵堰水此有梁山是王肅之說確有
明證應麟兼持兩端亦失斷制然如騶虞毛
𫝊云仁獸賈誼新書則曰騶者天子之囿俟
我于著毛𫝊云門屏之間曰著漢志則以為
濟南著縣彪池北流毛傳云彪流貌水經注
則有彪池水十道志亦謂彪池一名聖女泉
兼采異聞亦資考證他如二子乘舟引左傳
盜待于莘之說秦穆三良引括地志冡在雍
縣之說皆經無明文而因事以存其地其徵
引實為該洽固說詩者所宜考也乾隆四十三
年九月恭校上
總纂(臣)紀昀(臣)陸錫熊(臣)孫士毅
總校官(臣)陸費墀
