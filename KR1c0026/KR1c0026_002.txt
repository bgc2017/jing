詩地理攷卷二宋王應麟撰
王
鄭氏譜曰王者周東都王城畿内方六百里之地其封
域在禹貢豫州太華外方之間北得河陽漸冀州之南
始武王作邑於鎬京謂之宗周是爲西都周公攝政五
年成王在豐欲宅洛邑使召公先相宅既成謂之王城
是爲東都今河南是也召公既相宅周公往營成周今
洛陽是也成王居洛邑遷殷頑民於成周復還歸處西
都至於夷厲政教尤衰十一世幽王嬖襃姒生伯服廢
申后太子宜咎奔申申侯與犬戎攻宗周殺幽王於戲
(史記驪山下)晉文侯鄭武公迎宜咎于申而立之是為平王
以亂故徙居東都王城於是王室之尊與諸侯無異其
詩不能復雅故貶之謂之王國之變風鄭志張逸問
平王微弱其詩不能復雅厲王流於彘幽王滅於戲
在雅何答曰幽厲無道酷虐於民以強暴至於流滅豈
如平王微弱政在諸侯威令不加於百姓乎(泰山孫氏曰詩自黍)
(離而降書自文侯之命而絶春秋自隱公而始)括地志王城一名河南城本
郟鄏周公新築在河南縣北九里苑内東北隅自平王
以下十二王皆都此城至敬王乃遷都成周(故城在洛陽縣東北)
(二十六里周公所築)赧王又居王城(左傳桓七年王遷盟向民于郟襄二十四年齊人城郟郟)
(王城)朱氏曰王謂周東都洛邑王城(書乃卜澗水東瀍水西惟洛食孔氏)
(曰今河南城也)王室卑與諸侯無異故其詩不爲雅而為風然
王號未替也故不曰周而曰王其地則今河南府及懷
孟等州是也唐氏曰二南之風也商微而周之興也
王之風也周降而詩之將亡也呂氏曰成周乃東都
總名河南成周之王城也洛陽成周之下都也平王東
遷之後所謂西周者豐鎬也所謂東周者東都也威烈
王之後所謂西周者河南也所謂東周者洛陽也(考王以王)
(城故地封其弟桓公)補傳曰周之始盛也文王位止西伯未嘗
稱王而二南之化被于天下周之既衰也平王以後雖
爲天子而王風之詩僅同列國此二南與王風名同為
風實則不同也風之名旣同扵列國而加以王之一字
所以尊周亦所以愧周與孔子於魯春秋書王之意一
也(服虔云尊之猶稱王猶春秋之王人稱王而列扵諸侯之上戴氏曰東遷之後降而為風自季札觀樂)
(已然非聖人降之也號吳氏曰王謂王城之地王人王說皆非)地理志周地今之
河南雒陽榖城平隂偃師鞏緱氏是其分也昔周公營
雒邑以爲在于土中諸侯蕃屏四方故立京師至平王
東居雒邑其後五伯更帥諸侯以尊王室故周於三代
最為長久八百餘年襄王以河内賜晉文公又為諸侯
所侵故其分墜小(林氏曰季子觀樂曰思而不懼其周之東乎思者先王之澤也不懼者先)
(王之教也風夾漈鄭氏曰七月者西周之黍離者東周之風)
宗周
鎬京也書多方王來自奄至于宗周周官歸于宗周(穆天)
(子傳入于宗周)陳氏曰長安縣昆明池北有鎬陂說文鎬
武王所都在長安西上林苑中地理志初雒邑與宗
周通封畿東西長而南北短短長相覆為千里(顔氏注宗周鎬)
(京也方八百里為方百里者六十四雒邑成周也方六百里為方百里者三十六二都得百里者百方千里也)
(故詩曰邦畿千里也韓詩黍離伯封作)孔氏曰正月云赫赫宗周謂鎬
京也後平王居洛邑亦謂洛邑為宗周祭統云即宮于
宗周謂洛邑也呂氏曰王者定都天下之所宗也東
遷之後定都于洛則洛亦謂之宗周衞孔悝之鼎銘曰
即宮于宗周是時鎬已封秦宗周蓋指洛也然則宗周
初無定名隨王者所都而名耳(張氏曰黍離閔宗周蕩傷周室皆甚於刺者也)
申
鄭語史伯曰當成周者南有申呂周語富辰曰齊許
申呂由大姜(四國皆姜姓四嶽之後)地理志南陽郡宛縣故申
伯國(括地志故申城在鄧州南陽縣北三十里信宋氏曰申姜姓之國平王之母家也在今鄧州陽軍)
(之境平王以申國近楚數被侵伐遣畿内之民戍之王孔氏曰宣王時申伯以王舅改封於謝宛縣者謂宣)
(改封之後以前不知其地於申在陳鄭之南後竟為楚所滅林氏曰周平受國賊而不能討故諸侯強而)
(莫能制平呂氏曰平王戍申與晉公城杞相類)
甫
書呂刑孔氏注呂侯後爲甫侯故或稱甫刑(唐世系表宣王世改)
(呂為甫朱氏曰甫即呂也亦姜姓呂刑禮記作甫刑當時蓋以巾故而并戌之)徐廣曰呂在
宛縣(左傳楚子重請取扵申呂以為賞田申公巫臣曰不可此申呂所以邑也是以為賦以御北方若取)
(之是無申呂也晉鄭必至于漢史記呂尚先祖為四嶽佐禹治水有功虞夏之際受封扵呂列女傳太姜有呂)
(氏之女)水經注宛西呂城四嶽受封於呂(括地志故呂城在鄧州南)
(陽縣西四十里吕氏春秋呂在宛縣西伯夷主四嶽之祀佐禹有功氏曰有呂或為甫郡國志汝南新蔡有大)
(呂亭故呂侯國輿地廣記蔡州新蔡縣古呂國今以左傳攷之楚有申呂時新蔡屬蔡非楚邑當以在宛縣為)
(正)
許(見前)
孔氏曰言甫許者以其俱爲姜姓其實不戍甫許也(六國)
(時秦趙同為嬴姓史記漢書多謂秦為趙亦此類)
留
曹氏曰畱本邑名其大夫以為氏
鄭
鄭氏譜曰初宣王封母弟友於宗周畿内咸林之地是
為鄭桓公今京兆鄭縣是其都也又為幽王大司徒甚
得周衆與東土之人問扵史伯曰王室多故余懼及焉
其何所可以逃死史伯曰其濟洛河潁之間乎是其子
男之國虢鄶為大虢叔恃勢鄶仲恃險皆有驕侈怠慢
之心加以貪冒君若以周難之故寄孥與賄不敢不許
是驕而貪必將背君君以成周之衆奉辭罸罪無不克
矣若克二邑鄢蔽補丹依疇歷華(孔氏曰八國皆在泗水之間韋昭曰八邑)
君之土也修典刑以守之惟是可以少固桓公悦其言
從之後三年幽王為犬戎所殺桓公死之其子武公與
晉文侯定平王於東都王城卒取史伯所云十邑之地
右洛左濟前莘後河食溱洧焉今河南新鄭是也(鄭𤼵墨守)
(云武公遷居東周畿内)武公又作卿士國人宜之鄭之變風又作
地理志鄭國今河南之新鄭本高辛氏火正祝融之
虛也及成皋滎陽潁川之崇高陽城皆鄭分也土陿而
險山居谷汲男女亟聚會故其俗淫鄭詩曰出其東門
有女如雲又曰溱與洧方灌灌兮士與女方秉菅兮恂
盱且樂惟士與女伊其相謔此其風也吳札聞鄭之歌
曰美哉其細已甚民弗堪也是其先亡乎自武公後二
十三世為韓所滅通鑑外紀宣王二十二年封季弟
友於鄭都咸林括地志鄭故城在華州鄭縣西北三
里桓公友之邑秦縣之(武公十一年初縣鄭)朱氏曰新鄭今之
鄭州水經注竹書紀年晉文侯二年王子多父伐鄶
克之乃居鄭父之丘名之曰鄭是為桓公帝王世紀云
或言縣故有熊氏之墟黃帝所都也(孔氏曰鄭世家虢鄶果獻十邑竟國)
(之則桓公自取十邑見史伯為桓公謀故傅會為此說服虔云鄭東鄭古鄶國之地是鄭雖取其地不居其)
(都僖三十三年左傳稱文夫人葬公子瑕扵鄶城之下服虔云鄶故鄶國之墟杜預云鄶國在滎陽密縣東北)
(新鄭在滎陽宛陵縣西南是鄭非鄶都故别有鄶城也)郡縣志鄭州新鄭縣鄭
武公之國都(韓滅鄭自平陽徙都之戰國策韓之取鄭從成皋始林氏曰春秋戰爭之多者莫如鄭)
(戰國戰爭之多者莫如韓秦漢之間天下有變必扵滎陽成皋之間決勝負)朱氏曰鄭聲
之淫有甚於衞故夫子論為邦獨以鄭聲為戒而不及
衞(周禮疏曰鄭詩說婦人者九篇)吳氏曰齊詩刺哀襄而季札觀樂
乃曰泱泱乎大風也哉鄭美武公父子而札乃曰其細
已甚曰大曰細自其土地風氣之𤼵於音聲者言之而
非繫乎辭也班孟堅曰民性剛柔緩急音聲不同繫水
土之風氣故劉夢得論八音與政通以三光五嶽之氣
為言固有見於此
祭仲
括地志故祭城在鄭州管城縣東北十五里鄭大夫祭
仲邑(水經注長垣縣有祭城祭仲之邑長垣今屬開封府)
京
括地志京縣故城在鄭州滎陽縣東南二十里鄭之京
邑(榖梁傳襄十一年同盟于京城北陽地理志河南郡京縣即共叔段所居曹氏曰滎故東虢國也有)
(京水索水楚漢戰於京索之間即其地也京邑在滎陽縣東敖倉鴻溝在縣西官渡在中牟皆古戰爭處左)
(傳鄭京櫟實殺曼伯注云厲公得櫟又并京為郡縣志京水出滎陽縣南平地楚語范無宇曰國大城未)
(有利者叔段以京患莊公鄭幾不封)
清彭消軸河上
郡國志河南中牟縣有清口水水經注清池水出清
陽亭西南平地東北流逕清陽亭南東流即故清人城
也詩清人在彭彭為高克邑杜預春秋釋地云中牟縣
西有清陽亭是也清水又屈而北流至清口澤(中牟今屬開封)
(府)鄭氏曰清者高克所帥衆之邑毛氏曰彭衞之
河上鄭之郊也消軸河上地孔氏曰禦狄扵境在鄭
衞境上翺翔河上是營軍近河而衞境亦至河南(彭消軸皆河上)
(之地蓋久不得歸師有遷移三地亦不相遠)
溱洧
陳氏曰鄭國在溱洧二水之間說文引詩潧與洧潧
水出鄭國(溱水出桂陽臨武入匯當以潧為正)洧水出潁川陽城山東南
入潁(陽城省入河南府登封縣)郡縣志溱水源出鄭州新鄭縣西
北三十里平地洧水縣西北二十里水經洧水出河
南密縣西南馬領山(密縣今屬鄭州地理志出陽城縣陽城山)又東過新鄭
縣南潧水從西北來注之(注洧水東逕新鄭故城中襄元年晉伐鄭敗其徒兵於洧)
(上又東為洧淵水龍鬭扵時門之外洧淵則此潭也洧水又東與黃水合經謂潧水非也)又東過習
陽城西折入于潁(地理志洧水東南至長平入潁長平省入陳州西華縣)鄭語
主芣騩而食溱洧(地理志密縣有大騩山)韓詩溱與洧方洹洹
兮傳云三月桃華水下之時執蘭拂除嶭君注鄭國之
俗三月上巳之溱洧兩水之上秉蘭草祓除不祥(十道志曰)
(鄭俗以三月合扵溱洧之上以自祓除溱括地志洧水在新鄭縣北三里古新鄭城南與水合)孟
氏曰子產以其乘輿濟人於溱洧
東門
左傳隠四年宋陳蔡衞伐鄭圍其東門(朱氏曰城東門也)
學校
曹氏曰校本夏之學名鄭亦以名學故鄭人游鄉校以
議執政
齊
鄭氏譜曰齊者古少皞之世爽鳩氏(司宼也)之墟周武王
伐紂封太師呂望於齊是謂齊太公地方百里都營丘
周公致太平敷定九畿復夏禹之舊制成王用周公之
法制廣大邦國之境而齊受上公之地更方五百里其
封域東至于海西至于河南至於穆陵(沂州沂水縣北有穆陵山)北
至于無棣(滄州無棣縣南無棣溝)在禹貢青州岱山之隂濰淄之
野其子丁公嗣位於王官後五世哀公政衰荒淫怠慢
紀侯譖之於周懿王使烹焉齊之變風始作地理志
齊詩曰子之營兮遭我虖嶩之間兮又曰竢我於著乎
而此亦其舒緩之體也吳札聞齊之歌曰泱泱乎大風
也哉表東海者其太公乎國未可量也古有分土無分
民太公以齊地負海舄鹵少五榖而人民寡迺勸以女
功之業通魚鹽之利而人物輻湊後十四世桓公用管
仲設輕重以富國合諸侯成伯功身在陪臣而取三歸
故其俗彌侈其後二十九世爲彊臣田和所滅臨甾海
岱之間一都會也其中具五民云太史公曰吾適齊
自泰山屬之琅邪北被于海膏壤二千里其民闊達多
匿知其天性也以太公之聖建國本桓公之盛修善政
以爲諸侯會盟稱伯不亦宜乎洋洋哉固大國之風也
朱氏曰今青齊淄濰德棣等州是其地也(世家云胡公徙都薄)
(姑獻公徙治臨淄括地志青州博昌縣東北六十里薄姑城天齊池在青州臨淄縣東南十五里封禪書云齊)
(所以為齊者以天齊)地理志成王滅蒲姑以封師尚父(注武王封太公)
(扵齊初未得爽鳩之地成王以益之也陵左傳晏子曰昔爽鳩氏始居此地季萴因之有逢伯因之薄姑氏)
(因之而後太公因之五水經注薄姑故城在臨菑縣西北十里近濟水)齊郡臨淄縣師尚
父所封(即營丘也今青州西北四十里謂樂記齊者三代之遺聲也齊人識之故之齊)
營
地理志臨甾名營丘齊詩曰子之營兮注毛詩作還齊
詩作營(水經注臨淄城中有丘淄水出其前經其左故有營丘之名孔氏曰水所營繞釋丘云水出其)
(左營丘今齊之營丘淄水過其南乃東以丘臨水謂之臨淄與營丘一地)括地志營丘在
臨淄北百步外城中爾雅齊曰營州疏博物志云營
與青同海東有青丘齊有營丘(曺氏曰說者以茂也吕也皆地名)
峱
地理志作嶩注山名字或作峱亦作巙(乃高反猺水經注作)相
逢於嶩山也(董氏曰皆山名在齊之郊嶩說文峱山在齊集注本作)
著
地理志竢我於著乎而注著地名濟南郡著縣水經
漯水東北逕著縣故城南
南山
朱氏曰齊南山也
魯道
水經注汶水南逕鉅平縣故城東(鉅平省入兗州博城今集慶府奉符縣)
西南流城東有魯道詩所謂魯道有蕩今汶上夾水有
文姜臺汶水西南流詩云汶水滔滔
汶水
淮南墬形訓汶出弗其流合於濟(注弗其山在北海朱)
(虛縣東達禹貢浮于汶于泲)曹氏曰汶水許氏以為出琅邪朱虛
縣東泰山(括地志朱虛故城在青州臨朐縣東)東至安丘入濰(今密州安丘縣)桑
欽以爲出泰山萊蕪縣原山(郡縣志兗州乾封縣東北括地志淄州淄川縣東)
(南七十里原山)西南入濟(蔡氏曰在今鄆州中都縣括地志東至青州博昌)班孟堅兩
存其說閔子騫曰吾必在汶上矣說者主桑欽義以爲
汶在齊南魯北在汶上者欲北如齊也(董氏曰出萊蕪者今須城之汶)
(是也出朱虛者今濰之東南有大汶小汶是也之郡縣志汶陽城在兖州龔丘縣東北五十四里汶陽田謂)
(此北孔氏曰汶水之尚是魯地)曾氏曰汶水有二出萊蕪縣原山入
濟者徐州之汶也出朱虛泰山北又東北入濰者青州
之汶也(朱氏曰在齊南魯北二國之境)
魏
鄭氏譜曰魏者虞舜夏禹所都之地在禹貢冀州雷首
之北析城之西周以封同姓焉其封域南枕河曲北涉
汾水昔舜耕於歷山陶於河濱禹菲飲食而致孝乎鬼
神惡衣服而致美乎黻冕卑宫室而盡力乎溝洫此一
帝一王儉約之化於時猶存(孔氏曰舜都蒲坂禹都平陽或安邑魏皆近之)及
今魏君嗇且褊急不務廣修德於民教以義方其與秦
晉鄰國日見侵削國人憂之當周平桓之世魏之變風
始作(孔氏曰西接扵秦北鄰扵晉桓四年秦師圍魏終為晉所滅)地理志曰魏國
亦姬姓也在晉之南河曲(服虔曰魏在晉之蒲坂)故詩曰彼汾一
曲寘諸河之側吳札聞魏之歌曰美哉渢渢乎以德輔
此則明主也(晉獻公滅魏)河東郡河北縣詩魏國(郡縣志魏城在陜州)
(芮城縣北五里河輿地廣記河中府永樂縣古魏國漢為北縣唐分芮城置永樂)蘇氏曰魏
地入晉久矣其詩疑皆為晉而作故列於唐風之前猶
邶鄘之於衞也(朱氏曰公行公路公族皆晉官疑實晉詩恐魏亦嘗有此官魏分河中府解)
(州即其地時郡縣志河中府春秋為魏地)
汾沮洳
地理志汾水出太原郡汾陽縣北山(水經出汾縣北管涔山括地志出)
(嵐州靜樂縣北管涔山今屬憲州晉山海經管涔之山汾水出焉說文出陽山)西南至汾隂
入河(今河中府榮河縣二郡縣志汾水北去寶鼎縣十五里)蘇氏曰汾水出於
晉其流及魏朱氏曰沮洳水浸處下涇之地一曲謂
水曲流處(山海經沮洳之山郭氏注引詩彼汾沮洳)水經汾水西至汾隂
縣北西入于河(入河之處即魏之舊國)
十畝之間
水經注故魏國城南西二面竝去大河可二十餘里北
去首山十餘里處河山之間土地迫隘故魏風著十畆
之詩朱氏曰十畝之間郊外所受場圃之地十畝之
外鄰圃也
河之干
水經河水東過河北縣南又東永樂澗水注之(注云水北出于)
(薄山南流逕河北縣故城西故魏國也永欒溪水又南入于河晉獻公滅魏後乃縣之在河之北故曰河北縣)
(樂薄山即襄山在潼闢北十餘里岸郡縣志河水經永縣南二里董氏曰河濁而在之干之側之漘者)
(清也)
唐
鄭氏譜曰唐者帝堯舊都之地今曰太原晉陽是堯始
居此後乃遷河東平陽成王封母弟叔虞於堯之故墟
曰唐侯南有晉水至子燮改為晉侯其封域在禹貢冀
州太行恒山之西太原太岳之野至曾孫成侯南徙居
曲沃近平陽焉昔堯之末洪水九年下民其咨萬國不
粒於時殺禮以救囏厄其流乃被於今當周公召公共
和之時成侯曾孫僖侯甚嗇愛物儉不中禮國人閔之
唐之變風始作其孫穆侯又徙於絳云地理志河東
土地平易有鹽鐵之饒本唐堯所居詩風唐魏之國也
其民有先王遺教君子深思小人儉陋故唐詩蟋蟀山
樞葛生之篇曰今我不樂日月其邁宛其死矣它人是
媮百歲之後歸于其居皆思奢儉之中念死生之慮吳
札聞唐之歌曰思深哉其有陶唐氏之遺民乎文公後
十六世為韓魏趙所滅三家皆自立為諸侯是為三晉
太原郡晉陽縣故詩唐國龍山在西北晉水所出東入
汾(臣瓉曰唐今河東永安是也去晉四百里又云堯居唐東於彘十里順帝改彘曰永安則瓉以唐國為永)
(安及皇甫謐云堯始封扵唐今中山唐縣是也後徙晉陽為天子都平陽扵詩為唐國則唐國為平陽此二)
(說詩之唐國不在晉陽在顔師古以瓉說為是水曹氏曰意唐叔受封之始實永安至子燮徙居晉之陽)
(後人遂以晉陽為唐之故國歟)左傳唐叔命以唐誥而封於夏虛(注大)
(夏今晉陽或晉世家唐在河汾之東方百里境孔氏曰禹都平陽扵安邑或扵晉陽夏都亦在晉故云夏)
(墟縣括地志故唐城在絳州翼城西二十里即堯裔子所封)朱氏曰唐叔所封在
今太原府(呂氏曰晉陽漢太原郡所治隋以古晉陽為太原縣太平興國四年徙州治陽曲而空其)
(故城世本云居鄂括地志故鄂城在慈州昌寧縣二里)水經汾水過晉陽縣東
晉水從縣南東流注之(晉水出縣西懸甕山)括地志故唐城在并
州晉陽縣北二里(堯築也國都城記燮父徙居晉水傍唐城即燮父初徙之處)諸
侯譜云晉穆侯遷都於絳孝侯改絳為翼(故翼城一名故絳在絳州)
(翼城縣東南十五里縣左傳注翼晉舊都在絳邑東)獻公又命曰絳景公遷
新田(今絳州絳縣)晉語景霍以為城汾河涑澮以為淵戎
狄之民實環之(朱氏曰其詩不謂之晉而謂之唐蓋仍其始封之舊號補傳曰魏舜禹之故)
(都晉堯之故都在雍冀之間三聖人皆有儉德遺風百世未泯)
沃鵠
毛氏曰沃曲沃(孔氏曰在河東聞喜縣聞喜今屬解州成侯徙居曲沃則為晉都至昭公分)
(曲沃封桓叔則昭公已前已徙絳矣然則穆侯以後晉常鄙絳序言沃則既封之後謂之沃國)鵠曲沃
邑(孔氏曰其都在曲沃其傍更有邑)水經注左邑故城故曲沃(傳曰下國)
(即新城也漢武以為聞喜縣)涑水自城西注水流急濬故詩人以
爲激揚之水曹氏曰自桓叔初封曲沃至武公滅晉
凡六十七歲(竹書紀年莊伯十二年翼侯焚曲沃之禾林氏曰曲沃之民知有曲沃不知有宗)
(國)
首陽
朱氏曰首山之南也孔氏曰首陽之山河東蒲坂縣
南馬融曰華山之北河曲之中(左傳趙宣子田于首山晉志蒲坂有雷首山)
(夷齊居其陽蒲坂舜都也唐石曼卿詩云恥生湯武干戈日寧死虞揖遜區)水經注雷首
山(一名中條山)臨大河北去蒲坂三十里(郡縣志在河中府河東縣南十五里)
輿地廣記在永樂縣北三十里(山南曰首陽縣河東縣本漢蒲坂地伯)
(夷墓在縣南三十五里䨓首山南)
秦
鄭氏譜曰秦者隴西谷名於禹貢近雍州鳥鼠之山堯
時有伯翳者(伯益)實皋陶之子佐禹治水(列女傳皋子生五歲而佐禹)
(中候苗興云皋陶之苗為秦)水土既平舜命作虞官掌上下草木鳥
獸賜姓曰嬴歷夏商興衰亦世有人焉周孝王使其末
孫非子養馬於汧渭之間孝王為伯翳能知禽獸之言
子孫不絶故封非子為附庸邑之於秦谷至曾孫秦仲
宣王又命作大夫始有車馬禮樂侍御之好國人美之
秦之變風始作(鄭語史伯曰秦仲嬴之儁也其將興乎)秦仲之孫襄公平
王之初興兵討西戎以救周平王東遷王城乃以岐豐
之地賜之始列為諸侯遂横有周西都宗周畿内八百
里之地其封域東至迆山(孔氏迆謂靡迆禹貢無迆山)在荆岐終南
惇物之野至玄孫德公又徙於雍云(地理志扶風雍縣)地理
志非子邑于秦今隴西秦亭秦谷是也括地志秦州
清水縣本名秦十三州志云秦亭秦谷(通典秦州古西戎之地秦始封之)
(邑輿地廣記秦州隴城縣冇秦谷史記莊公伐西戎破之周宣王予大駱犬丘為西垂大夫括地志秦州上邽)
(縣西南九十里是也世紀襄公徙汧故城在隴州汧源縣南三里文公還居非子舊墟犬丘在汧渭之間即槐)
(里是也在京兆府興平縣東南十里寧公徙平陽故城在鳳翔府岐山縣西四十六里有平陽聚德公居雍故)
(城在鳳翔府天興縣南七里獻公徙櫟陽在京兆府櫟陽縣東北孝公徙咸陽故城在咸陽縣東十五里水)
(經注秦川有故亭秦仲所封)孔氏曰德公之後常居雍季札見歌
秦曰此之謂夏聲服虔云與諸夏同風杜預云秦本在
西戎汧隴之西秦仲始有車馬禮樂去戎狄之音而有
諸夏之聲地理志天水隴西山多林木民以板為室
屋及安定北地上郡西河皆迫近戎狄修習戰備高上
氣力以射獵為先故秦詩曰在其板屋又曰王于興師
修我甲兵與子偕行及車轔四臷小戎之篇皆言車馬
田狩之事漢興六郡良家子選給羽林期門以材力為
官名將多出焉(穆公稱伯以河為竟注地界東至扵河)朱氏曰秦人之
俗大抵尚氣槩先勇力忘生輕死故其見於詩如此然
本其初而論之岐豐之地文王用之以興二南之化如
彼其忠且厚也秦人用之未幾而一變其俗至於如此
則已悍然有招八州而朝同列之氣矣何哉雍州土厚
水深其民重厚質直無鄭衞驕墮浮靡之習以善導之
則易以興起而篤於仁義以猛驅之則其強毅果敢之
資亦足以強兵力農而成富強之業非山東諸國所及
也(晁氏曰晉之儉秦之好車馬鄭衞之音宛丘之婆娑以詩所記行四方察其風俗無不近者當其一時上)
(之所為豈自知能入人如此之深耶其漸摩使然俗李氏曰鄭風都曼齊風闡緩秦風廉勁亦由風聲氣使)
(然)
阪有漆
曹氏曰說文阪山脅也地理志隴西有隴坻在其西注
隴阪也即今隴山三秦記其阪九回欲上者七日乃越
高處東望秦川然則阪固秦地之所有也(通典秦州有大阪名曰隴)
(坻亦曰隴山)
西戎
朱氏曰西戎者秦之臣子所不與共戴天之讎也襄公
承天子之命以報君父之仇所以能用其人而秦人所
以樂為之用也温其在邑西鄙之邑也(史記襄公十二年伐戎而至岐)
(卒)後漢西羌𫝊秦襄公攻戎救周及平王之末戎逼
諸夏自隴山以東及乎伊洛往往有戎於是渭首有狄
䝠(音丸)邽冀之戎涇北有義渠之戎洛川有大茘之戎渭
南有驪戎伊洛間有楊拒泉皋之戎潁首以西有蠻氏
之戎(穆公得戎人由余遂霸西戎開地千里岐史記匈奴傳自隴以西有緜諸緄戎翟䝠之戎梁山涇)
(漆之北有義渠大荔烏氏朐衍之戎)漢匈奴傳秦襄公伐戎至&KR1122;始列
爲諸侯(張氏曰車鄰駟驖小戎諸詩武事備矣蓋其地與戎錯而秦仲以來武事最勝故能使泰伯有)
(天下者是詩也而使之不二世而失國者亦是詩也夫其嚴急之風與三代之溫柔敦厚抑何遠哉)
取周地
歐陽氏曰按史記平王封襄公爲諸侯賜以岐西之地
子文公立十六年以兵伐戎戎敗走遂收周餘民有之
地至岐蓋自戎侵奪岐豐周遂東遷雖以岐豐賜秦使
自攻取而終襄公之世不能取之但嘗一以兵至岐至
文公始逐戎而取之孔氏曰襄公救周即得之本紀
之言不可信呂氏曰蘇氏謂周之失計未有如東遷
之謬使平王定不遷之計收豐鎬之遺民以形勢臨諸
侯齊晉雖大未敢貳也此論失於考之不精岐豐之地
自犬戎盤據舊都非周所有故平王遂以賜襄公使之
自取其勢非可以不遷也
終南
郡縣志終南山在京兆府萬年縣南五十里一名太一
亦名終南(又在鳳翔府郿縣南三十里)張衡西京賦終南太一隆崛
崔崒潘岳西征賦云九嵕嶻嶭太一巃嵸面終南而背
雲陽跨平原而連嶓冢然則終南太一非一山也畢原
在縣西南二十八里詩注云畢(周公葬于畢是也)終南之道名
也(左傳中南九州之險也杜氏注在武功縣南今郿縣通典長安縣有終南山地理志在武功縣東括地)
(志一名南山西柳子曰惟終南據天之中在都之南西至于襃斜又至于隴首以臨于戎東至于商顔又東)
(至于太華以距于關寔能作固以屏王室其物產之厚器用之出則璆琳琅玕夏書載焉紀堂條梅秦風詠焉)
(之毛氏曰終南周之名山中南也曰李善曰終南南山總名太一一山之别號孔氏本紀云賜襄公岐)
(以西之地文公收周餘民有之地至岐岐以東獻之周則襄公所得自岐以西如鄭譜則是全得西畿案終南)
(山在岐之東南大夫之戒襄公引終南為喻則襄公亦得岐東非唯自岐以西也地理志秦地瀕南山近夏陽)
(多阻險輕薄北李氏曰終南西距鳳翔武功距萬年長安)毛氏曰紀基也堂畢
道平如堂也鄭氏曰畢也堂也亦高大之山所宜有
也畢終南之道名邊如堂之牆孔氏曰釋丘云畢堂
牆(郭璞云今終南山道名畢字曹氏曰紀崔靈恩集注作屺曰終南之旁有屺山當作屺爾雅說文皆)
(以山如堂者曰密謂形如堂室也此言終南形勢之壮朱氏曰紀山之廉角堂山之寬平處寰宇記堂即畢)
(原也)
三良
括地志秦穆公冢在岐州雍縣東南二里三良冢在雍
縣一里故城内(今鳳翔府天興縣墓東坡蘇氏秦穆公墓詩槖泉在城東在城西無百步)
渭陽
鄭氏曰秦是時都雍至渭陽者蓋東行送舅氏於咸陽
之地孔氏曰雍在渭南水北曰陽晉在秦東行必渡
渭地理志在扶風渭城縣故咸陽也其地在渭水之北
曹氏曰渡渭而送之至於渭北言其遠也水經渭
水逕長安城北注即咸陽也(郡縣志京兆府咸陽縣本秦舊縣渭水南去縣三里)
(秦咸陽在今縣東二十二里)
陳
鄭氏譜曰陳者大皞虙戲氏之墟帝舜之胄有虞閼父
者為周武王陶正武王頼其利器用與其神明之後封
其子媯滿於陳都宛丘之側是曰陳胡公以備三恪(說文)
(作愙)妻以元女大姬其封域在禹貢豫州之東其地廣平
無名山大澤西望外方東不及眀(音孟)豬(書盟豬爾雅孟諸)大姬
無子好巫覡禱祈鬼神歌舞之樂民俗化而為之五世
至幽公當厲王時政衰大夫淫荒所為無度國人傷而
刺之陳之變風作矣地理志大姬婦人尊貴好祭祀
用史巫故其俗巫鬼陳詩曰坎其擊鼓宛丘之下亡冬
亡夏值其鷺羽又曰東門之枌宛丘之栩子仲之子婆
娑其下此其風也吳札聞陳之歌曰國亡主其能久乎
自胡公後二十三世為楚所滅通典陳州宛丘縣陳
都(今淮寧府公九域志城陳胡所築)唐氏曰陳靈公弑而楚子入陳
則王迹熄矣詩之所以亡也(歐陽氏曰陳最後至頃王時猶有靈公之詩霸者興)
(變風息焉王道廢詩不作焉)
宛丘
水經注宛丘在陳城南道東(王隱曰漸欲平今不知所在矣)爾雅陳
有宛丘注今在陳郡陳縣郡縣志宛丘在陳州宛丘
縣南三里(括地志縣在陳城中古陳國)毛氏曰四方高中央下曰
宛丘輿地廣記爾雅丘上有丘曰宛丘今其地形則
然(今陳州城在古陳城内西北隅陳都在宛丘之側)孔氏曰釋丘云宛中宛
丘言中央宛宛然是為四方高中央下郭璞謂中央隆
峻狀如一丘與毛傳正反(爾雅天下有名丘五其三在河南其二在河北)
東門之枌
毛氏曰東門宛丘國之交會戴氏曰陳詩多言東門
必陳人遊息之地南方之原范氏曰擇高明之地而
荒樂焉
東門之池
郡縣志東門池在陳州城東門内道南毛氏曰池城
池也水經注陳城故陳國也東門内有池池水東西
七十步南北八十許步水至清潔而不耗竭不生魚草
水中有故臺處詩所謂東門之池也
墓門
楚辭天問何繁鳥萃棘負子肆情王逸注云解居父聘
吳過陳之墓門見婦人負其子欲與之淫泆婦人引詩
刺之曰墓門有棘有鴞萃止列女傳陳辯女陳國採
桑之女也為歌曰墓門有棘墓門有楳毛氏曰墓道
之門
防卭
郡國志陳國陳縣(今宛丘縣)注博物記曰卭地在縣北防亭
在焉(毛氏曰防邑也卭丘也)
株林
毛氏曰夏氏邑孔氏曰邑在國外郡國志陳縣注
陳有株邑蓋朱襄之邑(寰宇記陳州南頓縣西南三十里有夏亭城城北五里有株林)
(城郡縣志宋州柘城縣本陳之株邑詩株林是也故柘在寧陵縣南七十里陳之株邑柘城寧陵今屬拱)
(州)
檜
左傳國語作鄶地理志作會鄭氏譜曰檜者古高
辛氏火正祝融之墟國在禹貢豫州外方之北滎波之
南居溱洧之間祝融氏名黎其後八姓(已董彭秃妘曹斟芊)唯妘
姓檜者處其地焉(孔氏曰檜祝融之後復居祝融之墟)周夷王厲王之時
檜公不務正事而好絜衣服大夫去之於是檜之變風
始作其國北鄰於虢(謂東虢)鄭語妘姓鄶(注陸終第四子求言為妘)
(姓封扵鄶鄶今新鄭也子史記陸終生子六人四曰鄶人世本曰陸終生六四曰鄶人宋忠云鄶國名)
(妘姓所出叔周語鄶之亡由妘)郡縣志鄶城在鄭州新鄭縣東北
三十二里(括地志云二十二里唐史記注徐廣曰鄶在密縣漢屬河南郡屬鄭州後屬河南府)
(今屬鄭州注水經注洧水又東南逕鄶城南劉禎云北鄰扵虢)孔氏曰鄭譜以鄭
因虢檜之城而國之先譜檜事然後譜鄭檜曹國小而
君奢民勞而政僻季札之所不譏風次於末宜哉蘇
氏曰檜詩皆為鄭作如邶鄘之於衞也通典河南府
密縣古鄶國有洧水鄶水(杜預云鄶城在滎陽密縣東北)鄭州新鄭縣
有溱洧二水本鄶國之地(密新鄭連境)水經注竹書紀年
晉文侯二年同王子多父伐鄶克之乃居鄭父之丘名
之曰鄭是曰桓公徐廣曰鄶在密縣不得在外方之
北也(左傳鄶城注在密縣東北)
西歸
鄭氏曰檜在周之東故言西歸(孔氏曰檜在滎陽周都豐鎬周在扵西故言西)
曹
鄭氏譜曰曹者禹貢兖州陶丘之北地名周武王旣定
天下封弟叔振鐸於曹今曰濟隂定陶是也其封域在
雷夏菏澤之野昔帝堯嘗遊成陽死而葬焉舜漁於雷
澤民俗始化其遺風重厚多君子務稼穡薄衣食以致
畜積夾於魯衞之間又寡於患難末時富而無教乃更
驕侈十一世當周惠王時政衰昭公好奢而任小人曹
之變風始作輿地廣記廣濟軍定陶縣故三朡國周
封曹叔振鐸於此(陶丘在西南菏澤在東北)郡縣志古曹州濟隂
縣東北四十七里自曹叔至伯陽凡十八葉(今興仁府濟隂縣本)
(漢定陶縣地唐為曹州省定陶入焉)孔氏曰曹都雖在濟隂其地則踰
濟北(僖三十一年取濟西田傳曰分曹地也曹在汶南濟東據魯而言是濟西魯在其東南衞在其西北)
(昔地理志濟隂郡成陽有堯冡靈臺堯作游成陽今濮州雷澤縣)陳氏曰檜亡東
周之始也曹亡春秋之終也夫子之刪詩繫曹檜於國
風之後於檜之卒篇曰思周道也傷天下之無王也於
曹之卒篇曰思治也傷天下之無伯也程氏曰檜曹
懼於危亡而思周道故為亂之終(曹氏曰亂極則思治變極則反正故以豳)
(風繼之)
南山
毛氏曰曹南山也郡縣志曹南山在曹州濟隂縣東
二十里詩南山朝隮是也(寰宇記在縣東南)春秋盟于曹南
(括地志有曹南因名曹)
周京(京周)京師
公劉京師之野朱氏曰京師高丘而衆居之也董氏
曰所謂京師者始於此其後世因以所都曰京師曰嬪
于京依其在京則岐周之京也王配于京則鎬京也春
秋所書京師則洛邑也皆仍其本號而稱之猶晉之言
新絳故絳也洛邑謂之洛師正京師之意(呂氏曰下泉作扵齊桓之)
(後也李氏曰周京者周室所居之京師京周者京師所治之周室也)
郇伯
左傳郇文之昭也毛氏曰郇伯郇侯鄭氏曰文王
之子為州伯春秋釋地曰解縣西北有郇城(左傳盟于郇)
(說文圑在晉地)服虔曰郇國在解縣東郇瑕氏之墟也水
經注涑水西逕郇城郇伯故國也今解故城東北二十
四里有故城在猗氏故城西北俗名為郇城輿地廣
記河中府猗氏縣有郇城文王子所封詩郇伯括地
志城在縣西南四里(郡縣志故郇邑)
豳
鄭氏譜曰豳者后稷之曾孫曰公劉者自邰而出所徙
戎狄之地名今屬右扶風栒邑公劉以夏后大康時失
其官守竄於此地猶脩后稷之業勤恤愛民民咸歸之
而國成焉其封域在禹貢雍州岐山之北原隰之野至
商之末世大王又避戎狄之難而入處於岐陽民又歸
之公劉之出大王之入雖有其異由有事難之故皆能
守后稷之教不失其德成王之時周公避流言之難出居
東都二年思公劉大王居豳之職憂念民事至苦之功
以比序已志後成王迎而反之攝政致太平其出入也
一德不回純似於公劉大王之所為大師大述其志主
意於豳公之事故别其詩以為豳國變風焉朱氏曰
虞夏之際棄為后稷而封於邰及夏之衰棄稷不務棄
子不窋失其官守而自竄於戎狄之間不窋生鞠陶鞠
陶生公劉能復修后稷之業民以富實乃相土地之宜
而立國於豳之谷焉十世而太王徙居岐山之陽十二
世而文王始受天命十三世而武王遂為天子武王崩
成王立年幼不能莅阼周公旦以冢宰攝政乃述后稷
公劉之化作詩一篇以戒成王謂之豳風而後人又取
周公所作及凡為周公而作之詩以附焉豳在今邠州
三水縣邰在今京兆府武功縣(郡縣志寧州城即公劉邑地後魏為邠州改為)
(豳後改為寧州)周語夏之衰不窋竄戎狄之間(韋昭云豳西近戎北近狄)
(也孔氏曰不窋己竄豳地定國扵豳自公劉始郡縣志慶州治東南三里有不窋故城)地理
志昔后稷封斄公劉處豳太王徙&KR1122;文王作鄷武王治
鎬其民有先王遺風好稼穡務本業故豳詩言農桑衣
食之本甚備右扶風栒邑縣有豳鄉詩豳國公劉所都
(徐廣曰漆縣東北有豳亭)通典曰邠州古豳國(西魏置豳州間元十三年改為邠)
郡縣志古豳城在豳州三水縣西三十里公劉始都
之處(栒邑故城在縣東二十五里正括地志縣西十里有豳原豳城在原上史記義武王登邠之阜)
(以望商邑蓋登此城)孔氏曰鄭譜王在豳後(公劉為狄迫逐面徙居詩度其夕陽)
(豳居允荒本紀公劉在戎狄間杜預云豳在新平漆縣東北邰始平武功縣所治斄城邰近而豳遠公劉初居)
(豳太王終去豳俱是先公之俊豳括地志邠州新平縣即漢漆縣詩國)鄭志張逸問豳
七月專詠周公之德宜在雅今在風何答曰以周公事
專為一國上冠先公之業所以在風下次於雅前曹
氏曰不窋之居於豳未能國也至其孫公劉始立國焉
后稷開國在邰豳雖非后稷之舊而豳公所修者實后
稷之業故併以后稷繫之豳其後自豳而岐自岐而程
自程而豐自豐而鎬積累增修而後王業成焉吳氏
曰風有周召王豳地則皆周地詩則皆周詩如邶鄘衞
之為三魏唐之為二其詩所從得之地不同其發於聲
者不一故本其地而繫之也(張氏曰黍離出扵洛陽者也七月出扵豳者也)
歐陽氏曰周南召南邶鄘衞王鄭齊豳秦魏唐陳鄶曹
此孔子未刪之前周大師樂歌之次第也(季札觀樂扵魯次第如此)
周召邶鄘衞檜鄭齊魏唐秦陳曹豳王此鄭氏詩譜次
第也(張氏曰始扵二南終扵豳聖人所以為無窮也)
東山
程氏曰東山所征之地李氏曰周在豐鎬三監叛其
地在王室之東周公自周征之是自西而東故謂東征
(今按商故都在河北唐杜牧以河北為山東秦漢謂山東山西者皆指太行山東山即商地孔氏曰金縢云)
(周公居東二年周公在東實出入三年)
四國
毛氏曰四國管蔡商奄也書序三監及淮夷叛(三監管叔)
(蔡叔霍叔也以其監殷故謂之三監州成王東伐淮夷遂踐奄說文䣍國在魯括地志兖曲阜縣奄至鄉)
(奄國之地孟左傳周有徐奄注二國嬴姓分魯公因商奄之民子注奄東方國通鑑外紀奄君謂武庚)
(禄父曰此百世之時也請舉事禄父從之率奄淮夷叛周公奉王命興師東伐書多方注云奄國在淮夷之)
(傍奄)(孔氏曰書傳稱周公二年救亂二年克殷三年踐書傳又曰奄君薄姑薄姑齊地名非奄君名四)
(國不數淮夷齊四國之君禄父管叔皆見殺蔡叔放之奄遷其君扵周書作雒篇武王克殷乃立王子禄)
(父俾守商祀建管叔于東建蔡叔霍叔于殷俾監殷臣周公立相天子三叔及殷東徐奄及熊盈以叛周公)
(召公内弭父兄外撫諸侯二年乃作師旅臨衞攻殷大震潰降辟三叔王子禄父北奔管叔霍叔縊乃囚蔡叔)
(于郭鄰凡所征熊盈族十有七國俘維九邑俘殷獻民遷于九里成周之地俾康叔宇于殷俾中旄父宇于東)
歐陽氏曰周召王豳皆出於周邶鄘合於衞檜魏世家
絶其可考者七國而已
詩地理攷卷二
