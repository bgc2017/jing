詩地理攷卷六宋王應麟撰
序
大庭
帝王世紀神農氏營曲阜故春秋稱魯大庭氏之庫
水經注魯縣即曲阜之地少昊之墟有大庭氏之庫
劉公幹魯都賦曰戢武器於有炎之庫(兖州今襲慶府仙源縣)
虞
括地志故虞城在陜州河北縣(今平陸縣)東北五十里虞山
之上皇甫謐曰堯以二女妻舜封之於虞今河東大
陽山虞城是
有夏
世紀禹受封為夏伯今河南陽翟是也地理志潁川
郡陽翟夏禹國(今屬潁昌府)
商(見前)
周(見前)
陶唐
郡縣志曹州定陶故城堯所居也堯先居唐故曰陶唐
氏世紀堯始封於唐今中山唐縣(定州)書惟彼陶唐
有此冀方正義云堯都平陽(今晉州臨汾縣)
五霸
左傳五伯之霸也注夏伯昆吾商伯大彭豕韋周伯齊
桓晉文或曰齊桓晉文宋襄秦穆楚莊(昆吾豕韋見前大彭郡縣志徐)
(州彭城縣古大彭氏國)
共和
古史共伯和者厲王時之賢諸侯也諸侯皆往宗焉因
以名其年謂之共和凡十四年按汲冢紀年共伯和于
王位故曰共和左傳王子朝奔走告于諸侯曰厲王
戾虐萬民弗忍居于彘諸侯釋位以間王政宣王有志
而後效官則厲宣之間諸侯有去其位而代王為政者
矣莊子曰共伯得乎丘首釋文云共山在河内共縣
西魯連子云共伯後歸于國得意共山之首郡縣志
衞州共城縣本周共伯國共伯奉王子靖立為宣王共
伯復歸于國
周南召南
雍州岐山之陽(見前)
美陽縣
地理志右扶風美陽縣禹貢岐山在西北中水鄉周大
王所邑郡縣志鳳翔府扶風縣本漢美陽縣地武德
三年分岐山縣置圍川縣貞觀八年改為扶風續漢
志美陽縣有周城在縣西北南有周原
江漢汝(見前)
雍梁荆豫徐揚
論語集注天下歸文王者六州惟青兖冀尚屬紂
豐(見前)周召之地(見前)
周公封魯召公封燕元子世之其次子亦世守采
地在王官
魯燕(見前)宣王時召穆公虎春秋時周公黑肩閱召
伯奐盈(召公采邑在孟州王屋縣周公采邑未詳雍縣東北之周城春秋時已屬秦)
徐吳楚江黃六蓼邾滕紀莒
徐國(泗州臨淮縣徐城鎮)吳國(平江府吳縣)楚國(初都丹陽今歸州秭歸縣東南七里後徙)
(枝江今江陵府枝江縣文王都郢今江陵縣)江國(在汝南安陽縣安陽故城在蔡州新息縣西)黃
國(在汝南弋陽縣今光州定城縣)六國(廬江六縣故城在安豐軍安豐縣南百三十里臯繇所封)蓼
國(在安豐縣)邾國(襲慶府鄒縣)滕國(徐州滕縣西南十四里滕城)紀國(青州夀光縣有)
(故城)莒國(密州莒縣)
邶鄘衛
大行
述征記大行山首始於河内(郡縣志在懷州河内縣北二十五里修武縣北四十)
(二里武德縣北五十里)自河内北至幽州凡有八陘
衡漳
禹貢注漳水横流入河謂之衡漳(衡古横字)嶭氏曰濁漳
出潞州長子縣東至磁州武安縣入清漳清漳出平定
軍樂平縣合虖池易水東北至滄州清池入海清漳即
衡水也易氏曰洺州洺水縣本漢斥漳縣地屬廣平
國有衡漳故瀆俗名阿難渠在縣西二百步
兖州桑土之野
禹貢兖州桑土既蠶注云其地尤宜蠶桑因以名之蔡
氏曰兖地宜桑後世之濮上桑間猶可驗孔氏曰今
濮水之上地有桑間濮陽在濮水之北是有桑土樂
記注桑間在濮陽南(今開德府濮陽縣)
三監管叔蔡叔霍叔紂城
管鄭州管城縣蔡蔡州上蔡縣霍晉州霍邑縣
紂城括地志紂都朝歌故城在衞州東北七十三里朝
歌故城是也在衞州衞縣西二十二里謂之殷虛(衞縣今省)
(入黎陽為鎮)
王
周東都王城
郡縣志河南府禹貢豫州之域在天地之中故三代皆
為都邑陽翟夏城禹都也偃師西亳湯都也周成王定
鼎於郟鄏使召公先相宅乃卜澗水東瀍水西是為東
都今苑内故王城是也又卜瀍水東召公往營之是為
成周今河南府故洛城是也續漢志河南周公所城
雒邑也春秋時謂之王城東城門名鼎門北城門名乾
祭(帝王世紀曰河南城西有郟鄏陌)雒陽縣周時號成周(地道記曰王城去雒城四)
(十里)
豫州太華外方之間北得河陽漸冀州之南
郡縣志太華山在華州華隂縣南八里嵩高山在河南
府登封縣北八里亦名外方山河陽縣南城在縣西四
面臨河即孟津之地亦謂之富平津(唐屬河南府後為孟州)冀州
之南河内(襄王以河内賜晉文公)
鎬京宗周西都豐洛邑王城今河南
成周今洛陽(並見前)
申犬戎戲
申國今鄧州南陽縣犬戎周語穆王將征犬戎注西
戎之别名在荒服漢匈奴傳隴以西有畎戎戲郡縣
志古戲亭在京兆府昭應縣(本周驪戎國秦為驪邑漢改新豐唐改昭應今臨潼)
(縣)東北三十里周幽王為犬戎所逐死於戲幽王陵在
縣東北二十五里
鄭
宗周畿内咸林之地今京兆鄭縣
郡縣志古鄭城在華州鄭縣西北二里(漢屬京兆後魏置東雍州攺為)
(華州)鄭縣其地一名咸林世本桓公居咸林宋忠云舊地
名封桓公乃名為鄭史記魏築長城自鄭濱洛今州東
南三里魏長城是也秦紀武公十一年初縣鄭
濟洛河潁之間虢鄶鄢蔽補丹依疇歷華君
之土也取十邑之地右洛左濟前莘後河
食溱洧焉今河南新鄭(鄢音偃)
濟水在孟州濟源縣西北三里(本軹縣屬河内)平地而出有二
源東源周回七百步深不可測西源周回六百八十五
步深一丈源出王屋山山海經云王屋之山㶌水出焉
郭璞注云㶌沇水之源沇水出王屋縣王屋山東流至
濟源縣而名濟水又南流一百廿里而入于河孔安國
云濟水入河並流十數里而南截河又並流數里而溢
自溢處又東南流二百三十里至鄭州滎澤縣(本漢滎陽縣地)
洛水出商州洛陽縣西冢嶺山東北流至河南府鞏
縣會伊瀍澗之水東經洛汭北對郎渚謂之洛口亦名
什谷而入河河東流經鞏縣又東流孟州汜水縣本
成臯縣一名虎牢潁水出河南府陽城縣乾山(乾音干)
自汝州襄城縣流入潁昌府長社縣自長社流入臨潁
縣自順昌府汝隂縣流入潁上縣至夀春府下蔡縣入
淮韋昭注四水之間謂左濟右洛前潁後河(濟夲作泲音姊)
虢東虢虢仲之後水經注索水東逕虢亭南應劭曰
滎陽故虢之國(今鄭州)郡縣志孟州汜水縣古東虢國鄭
之制邑漢之成臯縣一名虎牢(襄二年諸侯城虎牢十年諸侯城虎牢而戍之)
史記注徐廣曰虢在成臯左傳注虢今滎陽鄶周語
鄶由叔妘是求利離親者也(詩作檜見前)鄢國語鄢之亡
也由仲任(注鄢妘姓之國為鄭武公所滅)春秋鄭伯克段于鄢漢地理
志陳留郡鄢縣應劭曰克段于傿是也郡縣志故鄢城
在宋州寧陵縣(今屬拱州)南五十三里漢鄢縣鄭伯克段於
此史記韓世家秦伐敗我鄢蔽補丹依(未詳)疇國
語作㽥(周語摰疇之國也由大任注摰疇二國任姓)歷(未詳)華水經注
黃水東南流經華城西韋昭曰華國名史記秦昭王二
十四年白起攻魏拔華陽走芒夘司馬彪曰華陽在密
縣(今屬鄭縣亭名)史記正義故華城在鄭州管城南三十里
詩正義云八國韋昭注云八邑前莘後河鄭語曰前
莘後河注莘莘國也郡縣志故莘城在汴州陳留縣東
北三十五里古莘國溱洧郡縣志溱水源出鄭州新
鄭縣西北三十里平地洧水縣西北二十里灌潁渠(見前)
鄭語主芣騩而食溱洧(注芣騩山名主為神主食謂居其土食其水郡縣志大騩山在)
(河南府密縣東南五十里本具茨山黃帝見大隗扵具茨故亦謂大騩)新鄭郡縣志新鄭
縣本有熊氏之墟又為祝融之墟於周為鄭武公之國
都韓哀侯滅鄭自平陽徙都之秦為潁川郡漢為新鄭
縣屬河南郡隋重置屬鄭州鄭語史伯對曰王室將
卑戎狄必昌不可偪也當成周者(雒邑)南有荆蠻申呂應
鄧陳蔡隋唐北有衞燕翟鮮虞潞洛泉徐蒲西有虞虢
晉隗霍楊魏芮東有齊魯曹宋滕嶭鄒莒是非王之支
子母弟甥舅也則皆蠻荆戎翟之人也非親則頑不可
入也公曰南方不可乎對曰荆重黎之後也若周衰其
必興矣姜嬴荆芊實與諸姬代相干也(姜齊姓嬴秦姓芊楚姓)公
曰謝西之九州何如(謝宣王之舅申伯之國也今在南陽謝西有九州一千五百家曰州)
(北後漢志棘陽縣東一百里有謝城)對曰其民沓貪而忍不可因也惟
謝郟之間(郟南謝北虢鄶在焉郟後屬鄭鄭衰楚取之傳曰郟敖葬郟是也郡縣志郟城縣本)
(鄭地屬汝州)其冡君驕侈其民怠沓其君而未及周德是易
取也且可長用也公曰若周衰諸姬其孰興對曰其在
晉乎幽王八年而桓公為司徒九年而王室始騷十
一年而斃及平王末而秦晉齊楚代興
齊
爽鳩氏之墟
左傳晏子曰昔爽鳩氏始居此地(少皥氏之司寇)季萴因之(虞夏)
(諸侯)有逢伯陵因之(殷諸侯)蒲姑氏因之(殷周之間代逢公慱昌縣北有蒲)
(姑城里郡縣志薄姑故城在青州博昌縣東北六十今博興縣齊世家胡公徙都薄姑)而後太
公因之地理志成王時薄姑氏與四國共作亂成王
滅之以封師尚父
營丘
地理志齊郡臨淄縣師尚父所封臣瓚曰臨淄即營丘
也今齊之城中有丘即營丘郡縣志營丘在青州臨
淄縣北百步外城中爾雅曰水出其前經其左曰營丘
今臨淄城中有丘淄水出其前經其左故曰營丘
九畿
大司馬九畿方千里曰國畿其外侯甸男采衞蠻夷鎮
藩(畿言其有界畫)
東至于海
吳公子札曰表東海者其太公乎地理志太公以齊
地負海舄鹵通魚鹽之利漢田肯曰齊東有琅琊即
墨之饒琅琊密州東至大海一百六十里即墨縣屬萊
州海在縣東四十三里又在縣南百里即墨故城在膠
水縣東南六十里齊語通魚鹽於東萊爾雅十藪
齊有海隅齊世家自泰山屬之琅邪北被于海
西至于河
春秋正義九河故道河間成平以南平原鬲縣以北徒
駭最西以次而東齊之西竟當在九河之最西(徒駭齊之西界)
(寰宇記在滄州清池)
南至于穆陵
郡縣志穆陵山在沂州沂水縣一百九十里
北至于無棣
郡縣志滄州鹽山縣本齊無棣邑漢置高城縣屬渤海
郡隋改鹽山無棣河在饒安縣南二十里無棣縣隋置
以南臨無棣溝因以為名
岱山之隂濰淄之野紀侯
史記泰山之陽則魯其隂則齊齊帶山海膏壤千里
禹貢海岱惟青州東北據海西南據岱岱即泰山也(在兖)
(州)左傳晉伐齊東侵及濰禹貢青州濰淄其道濰
水出密州莒縣濰山北東至青州博興縣(本博昌)入海淄
水出淄州淄川縣原山東至青州夀光縣(博昌故城)入濟
紀侯(見前)齊語桓公正封疆東至于紀酅
魏
虞舜夏禹所都之地
舜都蒲坂(河中府河東縣)禹都平陽(晉州臨汾縣)安邑(陜州夏縣)孔氏曰
魏皆近之
冀州雷首之北析城之西
郡縣志雷首山一名中條山在河中府河東縣南十五
里陜州(今屬解州)安邑縣南二十里析城山在河南府王屋
縣(今屬孟州)西北六十里峰四面其形如城有南門焉故曰
析城在澤州陽城縣西南七十五里
南枕河曲北涉汾水
地理志魏國在晉之南河曲故詩曰彼汾一曲寘諸河
之側左傳秦伯師于河西魏人在東(今河北縣扵秦為在河之東)
水經河水又東永樂澗水注之(注水北出于薄山南流逕河北縣故城西)
(故魏國今河中府永樂縣)汾水出太原汾陽縣北管涔山(今憲州靜樂縣)西
過皮氏縣南(河中府龍門縣)又西至汾隂縣北西注于河(河中府滎)
(河縣)
舜耕於歷山陶於河濱
郡國志河東蒲坂有雷首山注縣南二十里有歷山舜
所耕處括地志蒲州河東縣雷首山亦名歷山南有
舜井郡縣志媯汭水源出河東縣南雷首山州城即
蒲坂城也城中有舜廟城外有舜宅及二妃壇故陶城
在縣北四十里尚書大傳曰舜陶於河濱括地志
陶城在縣北三十里
與秦晉鄰國日見侵削
孔氏曰西接於秦北鄰於晉左傳桓三年芮伯萬出
居于魏四年王師秦師圍魏執芮伯以歸閔元年晉侯
滅魏
唐
帝堯舊都太原晉陽是堯始都此後乃遷河東
平陽
地理志太原晉陽縣故詩唐國河東平陽縣堯都也在
平河之陽帝王世紀帝堯始封於唐今中山唐縣是
也堯在焉唐水在西北入唐河後又徙晉陽及爲天子
都平陽於詩風爲唐國晉陽漢太原郡所治龍山在
西北晉水所出北齊分晉陽置龍山縣隋開皇十年改
龍山曰晉陽而以古晉陽為太原縣自北漢劉氏以前
郡治太原晉陽二縣太平興國四年王師下北漢徙州
治陽曲縣(本漢狼孟縣地)而空其故城(通志今平定軍有古晉陽城是其地)平
陽隋改平河縣屬晉州又改臨汾(堯廟在縣東八里汾水東)
成王封叔虞於堯之故墟曰唐侯南有晉水至子
燮改為晉侯
郡縣志太原府本高辛氏之子實沈又金天氏之子臺
駘之所居也又為唐國帝堯為唐侯所封又為夏禹所
都(帝王世紀禹自安邑都晉陽)周成王以封弟叔虞晉水源出晉陽
縣西南懸甕山東入汾水經注曰出懸甕山東過其縣
南智伯遏晉水灌晉陽城故唐城在晉陽縣北二里
堯所築唐叔虞之子燮父徙都之所(晉祠一名王祠叔虞祠也在縣西南)
(十二里)
冀州太行恒山之西太原太岳之野
太行山連亘河北諸州為天下之脊郡縣志恒山在
定州恒陽縣北百四十里(今中山府曲陽縣)太原臺駘之所
居晉荀吳敗狄于大鹵中國以高平曰太原夷狄曰大
鹵其實一也秦初置太原郡治晉陽即太原(見前)太
岳郡縣志霍山一名太岳在晉州霍邑縣東三十里禹
貢壺口雷首至于太岳鄭玄注曰今河東彘縣霍太山
是也(霍邑本彘縣)
成侯南徙居曲沃近平陽
左傳注曲沃在河東聞喜縣(晉别封成師之邑)聞喜縣唐屬
絳州(今屬解州)
穆侯又徙於絳
郡縣志故翼城在絳州翼城縣東南十五里晉故絳都
也
秦
秦者隴西谷名近雍州鳥鼠之山
地理志秦今隴西秦亭秦谷輿地廣記秦州隴城縣
有秦谷郡縣志鳥鼠山今名青雀山在渭州渭源縣
西七十六里渭水所出凡有三源並下其同穴鳥如家
雀色小青其鼠如家鼠色小黃(本漢首陽縣地理志鳥鼠同穴山在西南渭)
(源縣熙寧三年置渭源堡屬熙州狄道縣)爾雅山海經注其鳥為鵌其鼠
為鼵共處一穴鼠在内鳥在外故山以為名禹貢注
鳥鼠共為雌雄同穴處此山(張氏地理記不為牝牡)沙州記寒
嶺去大陽川三十里有雀鼠同穴之山
非子養馬於汧渭之間孝王封非子為附庸邑之
於秦谷
地理志汧水出右扶風汧縣西北入渭今隴州汧源縣
本汧縣在汧水之北郡縣志汧水在隴州汧陽縣南
一里渭水在南由縣南四十里本汧縣之地又在鳳翔
府岐山縣南三十里括地志故汧城在隴州汧源縣
南三里(世紀云襄公徙居汧即此城)郿縣故城在岐州郿縣東北
十五里文公東獵汧渭之會卜居之乃營邑焉即此城
也(今按汧渭之間當在隴州)
襄公討西戎以救周平王東遷王城乃以岐豐之
地賜之遂横有周西都宗周畿内八百里之地
東至迆山在荆岐終南惇物之野
西戎犬戎王城(見前)岐豐岐陽在鳳翔府扶風縣
岐陽鎮(漢美陽縣地)豐通典周文王作酆今京兆府長安縣
西北靈臺鄉豐水上是也(岐山在鳳翔府岐山縣東北豐水出京兆府鄠縣東南北)
(流入渭)宗周豐鎬宗廟所在漢婁敬曰秦地被山帶河
四塞以為固(呂氏曰敬所談秦之形勢乃周之形勢也)迆山孔氏曰迆謂
靡迆禹貢無迆山荆山郡縣志在京兆府富平縣(今屬)
(耀州)西南二十五里在岐山東禹貢荆岐既旅是也(北條荆山)
(漢志在左馮翊懷德縣南)岐山亦名天柱山在鳳翔府岐山縣東
北十里終南山在京兆府萬年縣南五十里鳳翔府
郿縣南三十里惇物山漢志垂山古文以為敦物在
扶風武功縣東(郡縣志武功蓋在渭水南今鳳翔府郿縣地)
德公又徙雍
雍縣漢屬右扶風故城在鳳翔府天興縣南七里
陳
太皥虙犧氏之墟
左傳陳太皥之虛也稽古錄都宛丘(今淮寧府宛丘縣)郡
縣志包羲氏神農氏並都此
封嬀滿於陳都於宛丘之側(見前)在豫州之東西望
外方東不及明豬(明音孟)
外方(見前)明豬禹貢謂之孟豬職方氏謂之望諸春
秋傳謂之孟諸史記謂之明都漢志謂之盟豬其實一
也郡縣志孟諸澤在宋州(今應天府)虞城縣西北十里周迴
五十里俗號盟諸澤(漢志盟諸澤在梁國睢陽縣東北虞城本漢虞縣蓋此澤介乎二)
(邑之間)
檜
祝融之墟在外方之北滎波之南居溱洧之間
祝融氏名黎其後八姓唯妘姓檜
左傳鄭祝融之虛也滎波職方氏豫州其川滎洛其
浸波溠是為二水郡縣志滎澤鄭州滎縣北四里禹貢
濟水亦不復入鄭康成謂滎今塞為平地滎陽民猶謂
其處為滎澤(嶭氏曰濟源謂之沇東流于濟至懷州修武縣入河河水泛溢則南北被為滎澤左)
(傳衛侯及狄戰扵滎澤在河之北孔潁逹說滎澤跨河南北是也蔡氏曰今濟水但入河不復過河之南滎水)
(受河水有石門謂之滎口石門易氏曰孔安國言滎澤在敖倉東南水經濟水東合滎瀆)水經
注榖水又東波水注之山海經瞻諸山西三十里婁涿
之山波水出于其隂謂之百答水北流注于榖(爾雅云水自洛)
(出為波在河南府)溱洧(見前)祝融八姓鄭語史伯曰己姓
昆吾蘇顧温董董姓鬷夷豢龍彭姓彭祖豕韋諸稽秃
姓舟人妘姓鄔鄶路偪陽曹姓鄒莒芊姓夔越荆斟姓
無後孔氏曰檜祝融之後復居祝融之墟
北隣於虢
地理志河南郡滎陽縣(滎陽成臯見前)應劭曰故虢國今虢亭
是也(郡縣志縣東至鄭州六十里)左傳制巖邑也虢叔死焉注虢
叔東虢君也虢國今滎陽縣成臯縣故虎牢或曰制
寰宇記東虢即今成臯
曹
兖州陶丘之北
陶丘郡縣志曹州(今興仁府)理中城蓋古之陶丘也一名左
城帝王世紀舜陶于河濱即禹貢之陶丘今濟隂定陶
西有陶丘是也爾雅曰再成為陶丘(成猶重也)漢志在定陶
西南陶丘亭水經注墨子以為釡丘竹書紀年魏襄王
十九年嶭侯來會于釜丘嶭氏曰陶丘在廣濟軍定陶
縣
封叔振鐸於曹今濟隂定陶
郡縣志曹州濟隂縣本漢定陶縣之地屬濟隂郡於周
為曹國之地曹國在州東北三十七里濟隂界故定陶
城是也(在縣東北四十七里自曹叔至伯陽凡十八葉後魏於定陶城置西兖州周武帝改為曹州)
(隋置濟隂縣年定陶舊為濟隂縣之鎮太平興國三置廣濟軍分為定陶縣)水經注定陶
縣故三鬷國三鬷亭在濟隂縣東北四十九里
在雷夏菏澤之野(菏音柯)
雷夏山海經云澤中有雷神龍身而人頰鼓其腹則雷
然則本夏澤也因其神名之曰雷夏郡縣志雷夏澤
在濮州雷澤縣北郭外(括地志在縣郭外西北)灉沮二水會同此
澤(隋開皇六年於郕陽縣置雷澤縣因縣北雷夏澤為名)菏澤在曹州濟隂縣東
北九十里故定陶城東北濟隂縣南三里其地有菏山
故名其澤為菏澤(今東平濟南淄川北海界中有水流入于海謂之清河實菏澤)水
經濟水又東北菏水東出焉嶭氏曰菏水分濟自興
仁府乘氏縣東至單州魚臺縣為荷澤入泗郡縣志
兖州魚臺縣本漢方與縣菏水即濟水也一名五丈溝西自
金鄉縣界流入去縣十里又東南流合泗水泗水東北
自任城縣流入經縣東與菏水合又東流入徐州沛縣
界
帝堯嘗遊成陽葬焉舜漁於雷澤
地理志濟隂郡成陽縣有堯冢靈臺禹貢雷澤在西北
史記堯作遊成陽正義曰濮州雷澤縣是郡縣志
雷澤縣本漢郕陽縣古郕伯國周武王封弟季載於郕
漢以為縣堯陵在縣西三里自堯即位至永嘉三年二
千七百二十一年記于碑(堯母廟在縣西南四里春皇覽云堯冡在成陽呂氏秋)
(堯葬穀林皇甫謐云穀林即成陽帝後漢肅宗元和二年使使者祠唐堯扵成陽靈臺安延光三年又祠注)
(云郭緣生述征記曰成陽縣東南有堯母慶都墓上有祠廟堯母陵俗亦名靈臺大母金石錄漢成陽靈臺)
(碑亦以為堯母冢)雷澤(見前)郡縣志歷山在雷澤縣西北十六
里(史記舜耕歷山姚墟在縣東十三里舜生於姚墟呂馮衍顯志賦臯陶釣於靁澤兮頼虞舜而後親注)
(氏春秋舜漁於雷澤今書臯陶未詳)
夾於魯衞之間
郡縣志曹州東至兖州三百七十里(魯地)西北至滑州二
百里(衞地)
豳
邰
郡縣志京兆府武功縣(後周於故斄城置)古有邰國堯封后稷
之地故斄城(邰音同)一名武功城在縣西南二十二里古
邰國(后稷祠姜嫄祠在縣西南二十二里)帝王世紀后稷始封邰今扶
風斄是也
栒邑
郡縣志栒邑故城在邠州三水縣東二十五里即漢栒
邑縣屬右扶風古郇國也左傳云邭文之昭也古豳城
在縣西三十里公劉始都之處
雍州岐山之北原隰之野大王又避戎狄之難
而入處於岐陽
岐山(見前)原隰(見前隰原)岐陽郡縣志鳳翔府岐陽縣
貞觀七年置以在岐山之南故因名之(今省為鎮入扶風)
周公出居東都
金縢周公居東二年居國之東也鄭氏謂避居東都未
知何據
豳公
帝王世紀公劉徙邑於豳詩稱于豳斯館今新平漆之
東有豳亭是也(括地志豳州新平縣即漢之地豳州間元改為邠)大王徙邑於
岐山之陽南有周原始改號曰周
小雅大雅
西都豐鎬(見前)
魯頌
少昊摰之墟國中有大庭氏之庫(見前)徐州大
野蒙羽之野
郡縣志鄆州鉅野縣(今屬濟州)大野澤一名鉅野在縣東五里
南北三百里東西百餘里(地理志在山陽郡鉅野縣北)爾雅十藪魯
有大野西狩獲麟於此澤(獲麟澤在縣東十二里)蒙山在沂州新
泰縣東南八十八里書曰蒙羽其藝又蒙山在沂州費
縣西北八十里東蒙山在縣西北七十五里(顓臾為東蒙主)羽
山在海州朐山縣西北一百里(殛鮌即此)沂州臨沂縣東南
一百一十里與朐山縣分界(地理志蒙山在泰山郡蒙隂縣西南今沂州費縣羽)
(山在東海郡祝其縣南今海州胊山縣)
淮上淮夷(見前)
命魯郊祭天三望
三望公羊傳泰山河海(左傳注分野之星國中山川)劉氏春秋意
林曰魯之有天子禮樂殆周之末王賜之非成王也魯
惠公使宰讓請郊廟之禮於天子天子使史角往惠公
止之其後在魯實始為墨翟之學(見呂氏春秋)使成王之世
魯已郊矣則惠公奚請惠公之請也殆由平王以下乎
商頌
契所封之地
括地志商州東八十里商洛縣本商邑古之商國卨所
封(漢弘農郡商縣)
閼伯之墟封微子啟為宋公在徐州泗濱西及豫
州盟豬之野
郡縣志宋州禹貢豫州之域即高辛氏之子閼伯所居
商丘今州治是也周為青州之域宋城縣漢睢陽縣州
城古閼伯之墟契孫相土亦都於此春秋為宋國都(今應)
(天府)自微子至君偃三十三世為齊楚魏所滅地理志
周封微子於宋今之睢陽是也本陶唐氏火正閼伯之
墟
泗濱
泗濱泗水在兖州泗水縣至淮陽軍宿遷縣南入淮
盟豬(見前)
左傳文十年宋逆楚子遂道以田孟諸爾雅十藪呂氏
春秋九藪宋有孟諸
詩譜曰魯人大毛公為故訓傳於其家(釋文云河間人大毛公)河
間獻王得而獻之以小毛公為博士(儒林傳毛公趙人為河間獻王博士)
(後漢儒林傳趙人毛萇郡縣志毛公墓在瀛州高陽縣東南三十里)鄭玄字康成北海
高密人(高密縣隋唐屬密州郡縣志鄭玄墓在縣西七十里)著毛詩譜(經典序錄鄭玄詩譜)
(二卷徐整暢太叔裘隱)
詩地理攷卷六
