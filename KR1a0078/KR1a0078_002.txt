周易本義通釋卷二
元胡炳文撰
周易下經
䷞(艮下兊上)
咸亨利貞取女吉
咸交感也兊柔在上艮剛在下而交相感應又艮止
則感之專兊說則應之至又艮以少男下於兊之少
女男先於女得男女之正㛰姻之時故其卦為咸其
占亨而利貞取女則吉盖感有必通之理然不以貞
則失其亨而所為皆凶矣通曰下經所以首咸恒
者何也先天八卦之象說卦凡兩言之先言天地而
即繼之以山澤繼言水火雷風而終之以山澤相薄
者有貴於不相悖不相射者有貴於相逮惟通氣則
兩言之不改然則上經首乾坤者天地定位也下經
首咸恒者山澤通氣也位欲其分故乾坤分而為二
卦氣欲其合故山澤合而為一卦又八純卦六爻皆
不應泰否咸恒損益既濟未濟六爻皆應泰否天地
相應故居上篇咸損少男少女相應恒益長男長女
相應故居下篇咸以少男下少女又應之切至者故
居下篇之首故上經彖辭不言女下經咸取女吉家
人利女貞姤勿用取女漸女歸吉多言㛰娶之事而
首於咸見之咸感也不曰感而曰咸咸皆也无心之
感也无心於感者无所不通也感則必通而利在於
貞凡言感之道如此取女吉專言取女者當如是也
女以静正為主男不下女而女從之非貞也
初六咸其拇
拇足大指也咸以人身取象感於最下咸拇之象也
感之尚淺欲進未能故不言吉凶此卦雖主於感然
六爻皆宜静而不宜動也通曰艮象指在下體之
下象拇乾氣化之始六爻象龍氣之變者不測咸形
化之始六爻象人身形之感者易滯咸恒初爻皆淺
之地咸拇感之未深而艮性能止故不言吉凶恒初
未可深求而巽性善入雖貞亦凶淺深輕重異宜學
易者信不可不知時也
六二咸其腓凶居吉
腓足肚也欲行則先自動躁妄而不能固守者也二
當其處又以隂柔不能固守故取其象然有中正之
德能居其所故其占動凶而静吉也通曰腓居下
體之中二象本義於初曰咸雖主於感六爻皆宜静
而不宜動於二曰其占動凶而静吉動静之應愈較
然矣咸艮皆取身為象咸六二即艮六二艮其腓不
言吉凶咸其腓則曰凶者躁動故凶也居吉即艮其
腓之謂也在咸下體則凶於艮本體則吉
九三咸其股執其隨往吝
股隨足而動不能自專者也執者主當持守之意下
二爻皆欲動者三亦不能自守而隨之往則吝矣故
其象占如此通曰股居下體之上三象程子謂三
隨上蔡氏謂三動而二隨之本義以為股隨足而動
象三隨二與初而動艮言隨在二二腓隨三之限而
止也咸言隨在三三股隨下之足而動也或曰咸之
隨初三二爻動變以上爻占故於三曰隨艮之隨五
爻皆變惟二不變以不變爻占故於二曰隨股不
能動隨腓而動在艮體故宜執其隨若往則吝
九四貞吉悔亡憧憧往來朋從爾思
九四居股之上脢之下又當三陽之中心之象咸之
主也心之感物當正而固乃得其理今九四乃以陽
居隂為失其正而不能固故因占設戒以為能正而
固則吉而悔亡若憧憧往來不能正固而累於私感
則但其朋類從之不復能及遠矣通曰九四當三
陽之中有心象卦不名感而名咸无心之感也故四
不言心并不言咸爻言貞吉悔亡凡四卦皆先占後
象巽九五咸大壯未濟皆九四九居四本非貞而有
悔聖人因占設戒兩開其端以為貞者正而固也如
是則吉而悔亡若憧憧於往來則不能正而固矣寂
然不動心之體感而遂通心之用憧憧往來已失其
寂然不動之體所思者朋類從之耳安能感而遂通
天下之故貞吉悔亡无心之感也何思何慮之有憧
憧往來私矣
九五咸其脢无悔
脢背肉在心上而相背不能感物而无私係九五適
當其處故取其象而戒占者以能如是則雖不能感
物而亦可以无悔矣通曰子夏云在脊曰脢諸爻
象拇象腓象股象心皆戒其感於物而動五象脢不
動矣而又不能感物諸爻動而无静五静而无動皆
非心之正也但以无私故曰无悔非深取之也初曰
志在外三曰志在隨人五之志如此亦末矣脢雖
與心背不動不如无心之感矣故但曰无悔
上六咸其輔頰舌
輔頰舌皆所以言者而在身之上上六以隂居說之
終處咸之極感人以言而无其實又兊為口舌故其
象如此凶咎可知通曰本義謂上六以隂居兊說
之終感人以言而无實者也感以言非矣況无實乎
拇腓股動於下輔頰舌動於上感宜静不宜動況動
以口乎艮象輔咸象輔頰舌者咸極於說艮終於止
䷟(巽下震上)
恒亨无咎利貞利有攸往
恒常久也為卦震剛在上巽柔在下震雷巽風二物
相與巽順震動為巽而動二體六爻隂陽相應四者
皆理之常故為恒其占為能久於其道則亨而无咎
然又必利於守貞則乃為得所常久之道而利有所
往也通曰乾坤氣化之始故曰元亨利貞咸恒形
化之始故曰亨曰利貞而不曰元盖咸亨不以正徒
為人欲之感恒亨不以正亦非天理之常也故本義
曰能久於其道則亨而无咎然必守貞乃為得所常
久之道而利有所往也然則利貞亦戒辭也夫婦
居室之象
初六浚恒貞凶无攸利
初與四為正應理之常也然初居下而在初未可以
深有所求四震體而陽性上而不下又為二三所隔
應初之意異乎常矣初之柔暗不能度勢又以隂居
巽下為巽之主其性務入故深以常理求之浚恒之
象也占者如此則雖正亦凶而无所利矣通曰程
子曰凡卦之初與終淺與深微與盛之地也在初而
求深亦不知時矣此以時位言也本義兼卦德言謂
震體性上而不下初為巽主其性務入兩性字得其
旨矣初四相應固理之常時方初也而深以常理入
之雖貞亦凶況不貞乎
九二悔亡
以陽居隂本當有悔以其久中故得亡也通曰咸
恒六爻非不相應得者不過悔亡而已咸九四曰貞
吉悔亡九居四非貞也故必貞然後悔亡恒九二亦
非貞也但曰悔亡而不勉以貞何也咸九四不正又
不中恒九二不正而得中是為久於中者也程子曰
中重於正中則正矣正不必中也人能識輕重之勢
始可與言易
九三不恒其德或承之羞貞吝
位雖得正然過剛不中志從於上不能久於其所故
為不恒其德或承之羞之象或者不知其何人之辭
承奉也言人皆得奉而進之不知其所自來也貞吝
者正而不恒為可羞吝申戒占者之辭通曰九二
得中故悔亡九三不中故羞且吝盖在恒之時二為
久於中三不中則不能久也恒盡變為益恒九三曰
不恒其德或承之羞益上九曰或擊之立心勿恒凶
或者不知其何人之辭此則人皆得以可羞者進而
奉之彼則人皆得進而擊之不恒之患如此㦲
九四田无禽
以陽居陰久非其位故為此象占者田无所獲而凡
事亦不得其所求也通曰本義謂九四以陽居隂
久非其位故有此象然九二亦陽居隂而曰悔亡者
惟中則可常九二中九四不中故也師之六五曰田
有禽五柔中而所應者剛剛實故曰有禽恒之四以
剛居不中而所應者柔柔虛故曰无禽在師為田有
獲之占在恒為田无所獲然非特田也假田以為象
凡占亦如之
六五恒其德貞婦人吉夫子凶
以柔中而應剛中常久不易正而固矣然乃婦人之
道非夫子之宜也故其象占如此通曰六五中矣
然剛而中可恒也柔而中婦人之常非夫子之所當
常也嗚呼吾於咸恒之五而悟易變易之道矣咸其
腓戒二之動也五咸其脢不動矣而又不能感或承
之羞戒三之不恒也五恒其德貞矣而又執一不通
故二爻皆无取焉易貴於知時識變固如此㦲
上六振恒凶
振者動之速也上六居恒之極處震之終恒極則不
常震終則過動又陰柔不能固守居上非其所安故
有振恒之象而其占則凶也通曰咸恒二卦其名
甚善而六爻罕有貞吉者盖以爻而配六位則隂陽
得失承乘逆順各不同故也如此爻本義謂恒極則
不常以一卦之極言震終則過動以上卦之極言陰
柔不能固守居上非其所安以上六一爻言必合此
四者而後振恒之象備矣咸不宜動恒亦以動之速
為凶吉凶悔吝生乎動咸感於物而動故六爻中吉
凶悔吝之辭備焉反對為恒亦如之動信不可不慎
也
䷠(艮下乾上)
遯亨小利貞
遯退避也為卦二陰浸長陽當退避故為遯六月之
卦也陽雖當遯然九五當位而下有六二之應若猶
可以有為但二隂浸長於下則其勢不可以不遯故
其占為君子能遯則身雖退而道亨小人則利於守
貞不可以浸長之故而遂侵迫於陽也小謂隂柔小
人也此卦之占與否之初二兩爻相類通曰復臨
泰大壯夬卦名皆主陽言姤遯否觀剥主隂而言可
也然謂之姤者陽之勢上盛而隂得遇之也謂之遯
者隂之勢浸長而陽當避之也聖人於隂卦主陽而
言其愛君子之意可見矣復臨泰皆曰亨陽之亨也
遯亨疑若主隂之亨而言而下曰小利貞然則遯亨
為君子言也君子以遯為亨小利貞為小人計也小
人以静正為利本義於臨卦謂二陽浸長以迫於隂
於遯小利貞則謂小人利於守貞不可以浸長之故
而遂侵迫於陽然則陽浸長而逼隂可也隂浸長而
逼陽不可也陰陽之大分明矣本義又曰此卦之占
與否初二兩爻相類盖否初惡未形故戒以貞遯二
陰猶未成否也故戒以利貞誠恐小者於此不知利
貞遂至於否則不利君子貞也臨遯之對曰利貞大
壯遯之反曰利貞皆為君子謀也遯亦曰利貞者其
猶冀小人可化而為君子乎
初六遯尾厲勿用有攸往
遯而在後尾之象危之道也占者不可以有所往但
晦處静俟可免災耳通曰本義謂卦之占與否初
二兩爻類愚謂此兩爻之占亦類之初六在一卦之
後故為尾隂雖浸長四陽尚衆勢未可犯犯則必厲
而又告之勿用有攸往者恐自初之一隂而往則二
隂之遯而三隂之否皆自此始故戒之下體艮皆
不能遯
六二執之用黃牛之革莫之勝說
以中順自守人莫能解必遯之志也占者固守亦當
如是通曰初與二爻辭皆彖辭小利貞二在前而
初從之有尾之象五在上得中二以中順固結之有
黃牛之革之象勿用有攸往戒初從二以往也莫之
勝說喜二之從五者固也初有攸往則有浸迫於陽
之勢故戒之二莫之勝說則有固結乎陽之心故喜
也二承三故執之
九三係遯有疾厲畜臣妾吉
下比二陰當遯而有所係之象有疾而危之道也然
以畜臣妾則吉盖君子之於小人惟臣妾則不必其
賢而可畜爾故其占如此通曰初厲上從乎二也
三疾厲下昵乎二也二之隂有浸長之勢初從之必
與之剥陽三昵之必為其所剥皆危道也係遯之道
以畜臣妾則吉盖如主於臣妾不必其賢柔而服之
使二隂止於内而不往於外吉道也
九四好遯君子吉小人否
下應初六而乾體剛健有所好而能絶之以遯之象
也唯自克之君子能之而小人不能故占者君子則
吉而小人否也通曰三比陰四應陰本義於三則
曰遯而有所係於四則曰有所好而絶之以遯何也
皆因下文而言也係遯之下曰有疾厲為其有所係
故陽將為陰所係而元氣危也好遯之下曰君子吉
有所好而能絶之以遯惟剛健自克之君子能之小
人不能也然九剛可為君子四柔亦能為小人在其
所處何如雖在乾體而處隂故設小人之戒以離艮
體
九五嘉遯貞吉
陽剛中正下應六二亦柔順而中正遯之嘉美者也
占者如是而貞則吉矣通曰非正應而相昵曰係
以中正而相應曰嘉隨九五孚于嘉盖因六三之係
而見也然則此之嘉遯亦因三之係而見歟二執
三三係二五无所係故為嘉未能為上之肥故貞則
吉
上九肥遯无不利
以剛陽居卦外下无係應遯之遠而處之裕者也故
其象占如此肥者寬裕自得之意也通曰三且遯
且係依違牽制非遯而亨者也遯而亨其惟乾之三
爻乎乾為天與山絶遠故皆得意於遯非特剛健之
力亦其界限素嚴故能飄然遠逝而无礙上以陽居
卦外尤其寬裕自得者三與二非應而係故疾愈憊
上與二隂无應无係故肥肥者疾憊之反也
䷡(乾下震上)
大壯利貞
大謂陽也四陽盛長故為大壯二月之卦也陽壯則
占者吉亨不假言但利在正固而已通曰三畫卦
初為少二為壯三為究六畫初二為少三四為壯泰
不言者隂陽敵也必四陽上升而震動於外乃謂之
壯如大畜大過皆四陽故謂之大復臨泰陽長於内
皆言亨大壯陽自内而達於外亨不待言利貞者自
一陽至於四陽剛動而進正也亦不可以剛動而進
遂失其正也觀四陰不取小者之壯而以二陽在上
為觀大壯則以四陽為大者之壯而猶恐大者或失
其正小者得以乘之也戒以利貞其拳拳君子之意
可知
初九壯于趾征凶有孚
趾在下而進動之物也剛陽處下而當壯時壯於進
者也故有此象居下而壯於進其凶必矣故其占又
如此通曰賁初亦以趾取象本義曰剛德明體自
賁於下此則不取其剛德健體何也曰惟其時而已
賁飾也賁之時而在下自飾其所以行可也壯之時
而在下欲進而必行不可也易有變例壯初與三以
陽居陽正也而曰凶曰厲當剛壯之時不可過於剛
況剛居下而欲壯於進不特曰凶而曰有孚言其凶
之可必也
九二貞吉
以陽居陰已不得其正矣然所處得中則猶可因以
不失其正故戒占者使因中以求正然後可以得吉
也通曰易春秋美惡不嫌同辭九二因中而得正
曰貞吉許之也九四不中不正曰貞吉戒之也
九三小人用壯君子用罔貞厲羝羊觸藩羸其角
過剛不中當壯之時是小人用壯而君子則用罔也
罔无也視有如无君子之過於勇者也如此則雖正
亦危矣羝羊剛壯喜觸之物藩籬也羸困也貞厲之
占其象如此通曰大壯九三即遯九四兩爻皆分
君子小人在遯者其辭平在大壯者其辭危危九三
之過剛也剛壯之時又過於剛小人用之為壯不足
責君子用之蔑視天下之事雖正亦危矣三過剛而
上遇四之剛故有羝羊觸藩羸其角之象爻皆用象
以為占此則因上文以貞厲為占又因以取貞厲之
象
九四貞吉悔亡藩決不羸壯于大輿之輹
貞吉悔亡與咸九四同占藩決不羸承上文而言也
決開也三前有四猶有藩焉四前二陰則藩決矣壯
于大輿之輹亦可進之象也以陽居陰不極其剛故
其象如此通曰乾九二既言見龍所以九四或躍
在淵不必言龍此則上文言羊故藩決不羸不復言
羊本義曰貞吉悔亡與咸九四同占皆因占以設戒
之辭但在咸之四以陽居隂不得其正故有憧憧往
來之戒在壯之時以陽居隂又為不極其剛故有藩
決不羸之喜大畜九二在三陽之中為六五所止故
輿說輹大壯九四在三陽之上六五不能止故壯于
大輿之輹
六五喪羊于易无悔
卦體似兊有羊象焉外柔而内剛者也獨六五以柔
居中不能抵觸雖失其壯然亦无所悔矣故其象如
此而其占亦與咸九五同易容易之易言忽然不覺
其亡也或作疆埸之埸亦通漢食貨志埸作易通
曰諸家多以喪羊為下四陽本義獨以為五五互兊
自有羊象觀四隂有剥陽之勢至於四則曰觀國之
光觀五也壯四陽有決隂之勢至於四則曰大輿之
輹載五也凡若是者尊君也喪羊于易又若人君自
亡其剛而不與衆陽較然亦尊君也旅上九喪牛于
易牛性順上九以剛居極不覺失其所謂順此曰喪
羊于易羊性剛六五以柔居中不覺失其所謂剛自
失其壯故爻獨不言壯无悔與咸九五同亦非深許
之辭
上六羝羊觸藩不能退不能遂无攸利艱則吉
壯終動極故觸藩而不能退然其質本柔故又不能
遂其進也其象如此其占可知然猶幸其不剛故能
艱以處則尚可以得吉也通曰或問五上皆隂五
喪羊上又羝羊觸藩何也曰五喪羊專指一爻而言
上羝羊合一卦而言盖至於上則壯終動極故與下
卦之終同象上之壯已極不能退六之質本柔不能
遂然三羸角上艱則吉者三過剛必至於自困上不
剛故可勉之以艱也兼壯終有變之義
䷢(坤下離上)
晉康侯用錫馬蕃庶晝日三接
晉進也康侯安國之侯也錫馬蕃庶晝日三接言多
受大賜而顯被親禮也盖其為卦上離下坤有日出
地上之象順而麗乎大明之德又其變自觀而來為
六四之柔進而上行以至於五占者有是三者則亦
當有是寵也通曰彖言侯者三屯豫建侯震也晉
康侯坤也坤有土有民有安之象錫馬蕃庶坤為牝
馬為衆之象晝日三接離為日為中虚之象或曰馬
與晝日離午象蕃庶三接坤為衆為文之象離配卦
十有六象最美者莫如晉大有大有明在天上其明
最盛晉明出地上其明方新有進義明君在上下以
柔順進而承之所謂康侯也康侯者治安之侯非以
功侯也下之務進者易生事以徼寵今多受大賜而
顯被親禮者惟治安之侯其所以為大明之時乎
初六晉如摧如貞吉罔孚裕无咎
以隂居下應不中正有欲進見摧之象占者如是而
能守貞則吉設不為人所信亦當處以寬裕則无咎
也通曰欲進而退六象上互艮有欲進而止之之
象凡始進必資薦引四應不中正乃若相摧抑者進
之初人多有未信者然摧如在彼而吾不可以不正
罔孚在人而吾不可以不裕初以隂居陽非正才柔
志剛不足於裕貞與裕皆戒辭也
六二晉如愁如貞吉受茲介福于其王母
六二中正上无應援故欲進而愁占者如是而能守
貞則吉而受福于王母也王母指六五盖享先妣之
吉占而凡以陰居尊者皆其類也通曰愁二隂柔
无應之象前互坎坎為加憂王母六五陰而居尊之
象周禮有享皇妣之禮故本義以為享先妣之吉占
小過六二曰遇其妣彼言祖妣即此言王母也二柔
中正五雖不應而同德彖蕃馬三接即爻所謂介福
彖言錫爻言受互文也凡進退皆不可以自必初有
應宜可進也而有欲進見摧之象二无應若可愁也
而有受福王母之占聖人皆戒之曰貞吉盖不以應
之有无為吉凶而惟以不失在我之正者為吉也
六三衆允悔亡
三不中正宜有悔者以其與下二陰皆欲上進是以
為衆所信而悔亡也通曰衆坤象坤順之極故有
允象三居下卦之上為衆隂之長正康侯之位也初
罔孚衆未允也二愁如猶有悔也三居順之極而衆
皆相信可以進而受三接之寵矣未信而進其悔在
後衆允而進其悔乃亡
九四晉如鼫鼠貞厲
不中不正以竊高位貪而畏人盖危道也故為鼫鼠
之象占者如是雖正亦危通曰鼫鼠貪而畏人九
四爻剛位柔之象解之隂居陽者象狐晉以陽居隂
者象鼠九家易坎為狐解自初至五互重坎上下三
陰故稱三狐艮為鼠晉互體艮艮一陽在上故稱鼫
鼠狐性疑解當去其疑鼠性貪晉當去其貪取象各
有攸當况晉晝也鼠以晝伏非能以晝進者九四不
中不正以竊高位又畏大明之君而不敢進故有此
象其占曰貞厲雖正亦危况不中正乎
六五悔亡失得勿恤往吉无不利
以隂居陽宜有悔矣以大明在上而下皆順從故占
者得之則其悔亡又一切去其計功謀利之心則往
吉而无不利也然亦必有其德乃應其占耳通曰
不正故悔中故悔亡大明在上下皆順從非特悔亡
其往也宜吉无不利矣復戒之以失得勿恤何也彖
惟升言勿恤豐言勿憂爻則泰九三家人九五萃初
六皆言勿恤事有不必憂者勿恤寬之之辭也有不當
憂者勿恤戒之之辭也晉六五曰失得勿恤戒辭明
矣盖當晉之時易有患得患失之心六五處大明之
中而才柔又易有失得之累本義以為一切去其計
功謀利之心者大明在上用其明於所當為不當用
其明於計功謀利之私也不然則明反為累矣或曰
失得云者他卦以隂陽相應晉獨取順而麗明三隂
皆進而順從於五為得九四以陽抑衆陰之進於五
為失
上九晉其角維用伐邑厲吉无咎貞吝
角剛而居上上九剛進之極有其象矣占者得之而
以伐其私邑則雖危而吉且无咎然以極剛治小邑
雖得其正亦可吝矣通曰上九剛進之極而以伐
私邑雖危而吉且无咎許之也然以剛進之極僅能
伐其小邑雖正亦可吝鄙之也本義曰私邑又曰小
邑何也謙六五言伐不言邑其伐也公晉上九伐其
内地之邑則為私矣既濟九三伐鬼方其伐也大晉
上九僅能伐其私邑則為小矣
䷣(離下坤上)
明夷利艱貞
夷傷也為卦下離上坤日入地中明而見傷之象故
為明夷又其上六為暗之主六五近之故占者利於
艱難以守正而自晦其明也通曰以二體則離明
也傷之者坤以六爻則初至五皆明也傷之者上上
為暗主而五近之故本義從彖𫝊以利艱貞為五彖
辭多言利貞惟坤利牝馬之貞同人利君子貞家人
利女貞明夷則曰利艱貞艱貞在諸爻中惟噬嗑九
四大畜九三言之未有一卦全體以為義者盖明夷
之時艱難之時也貞一也與處平常之時異矣彼方
欲晦我之明艱難以守正而自晦其明也
初九明夷于飛垂其翼君子于行三日不食有攸往主
人有言
飛而垂翼見傷之象占者行而不食所如不合時義
當然不得而避也通曰飛離鳥象象為飛占為行
為往象為垂其翼占為不食有言飛而垂翼物之傷
也行而不食所如不合君子之傷也君子此時惟有
安於義命而已蔡氏謂初二爻文王象愚意于行不
食伯夷避紂之象
六二明夷夷于左股用拯馬壯吉
傷而未切救之速則免矣故其象占如此通曰明
夷取手足心腹為象初二為股三四為腹五上為首
初三右也故二四為左左弱而右強右陽而左陰也
豐與明夷下體離皆以上六一爻為暗主豐九三與
上為應故折其右肱傷之切而不可用也明夷六二
去上最遠故夷于左股傷之未切猶可用也用拯馬
壯吉渙初六亦言之本義以為初柔非濟渙之才取
九二之剛為馬明夷六二亦柔也諸家多取九三之
剛為馬而本義但曰救之速則可免也渙下坎主九
二初欲救渙之速非假二之剛健中正不可明夷下
離主六二二文明中正救傷之速有不必假於三者
或曰六二順以則文王象或以馬壯為牝
九三明夷于南狩得其大首不可疾貞
以剛居剛又在明體之上而屈於至闇之下正與上
六暗主為應故有向明除害得其首惡之象然不可
以亟也故有不可疾貞之戒成湯起於夏臺文王興
於羑里正合此爻之義而小事亦有然者通曰本
義曰下三爻明在暗外故隨其遠近高下而處之不
同初无位可去則去之宜蚤二在位可救則救之宜
速若九三至明之極與上至闇之極者為應其暗不
可復救矣故有向明除害得其首惡之象然二之救
難可速也三之除害不可速也故又有不可疾貞之
戒武王須暇五年其得此歟本義且曰小事亦有然
者其示戒之意尤深矣
六四入于左腹獲明夷之心于出門庭
此爻之義未詳竊疑左腹者幽隠之處獲明夷之心
于出門庭者得意於遠去之義言筮而得此者其自
處當如是也盖離體為至明之德坤體為至暗之地
下三爻明在暗外故隨其遠近高下而處之不同六
四以柔正居闇地而尚淺故猶可以得意於遠去五
以柔中居闇地而已迫故為内難正志以晦其明之
象上則極乎闇矣故為自傷其明以至於闇而又足
以傷人之明盖下五爻皆為君子獨上一爻為暗君
也通曰腹坤象在坤體之下有左腹象自明之暗
有入於幽隠之象左僻為幽腹在内為隠諸家皆以
入於左腹為小人左道惑君本義謂上為暗主傷人
之明者下五爻皆君子之明為其所傷者初二三明
在暗外至四則明將入其暗中然比之六五則四暗
尚淺猶可得意於遠去坤有腹象入於左腹自離而
入於坤也坤耦有門象于出門庭者猶可去而出乎
坤也獲明夷之心者微子之自靖出門庭者微子之
行遯也
六五箕子之明夷利貞
居至暗之地近至暗之君而能正其志箕子之象也
貞之至也利貞以戒占者通曰彖言利艱貞爻言
利貞不言艱盖言箕子則可知其艱矣士大夫處平
時易處明夷之時難處明夷之時為微子比干猶易
為箕子難微子已去不可復去比干已死不可復死
内難而能正其志箕子以之此殷有三仁而爻獨以
箕子言之也易以意為主此卦之意主於上六故以
象闇君則君位不在五諸卦意有類此者唯學者識
之
上六不明晦初登于天後入于地
以陰居坤之極不明其德以至于晦始則處高位以
傷人之明終必至於自傷而墜厥命故其象如此而
占亦在其中矣通曰下三爻以明夷為句首四五
明夷之辭在句中上六不曰明夷而曰不明晦盖惟
上六不明而晦所以五爻之明皆為其所夷也始居
高位以傷人之明終則必至於自傷而墜厥命爻設
此象以為後世人主之大戒人之明未必能傷也卒
乃自傷而遂隕絶其命則亦何益之有㦲如紂者亦
可鑒矣
䷤(離下巽上)
家人利女貞
家人者一家之人卦之九五六二内外各得其正故
為家人利女貞者欲先正乎内也内正則外无不正
矣通曰家人九五居外六二居内男女正位之象
也長女居上中女居下尊卑有序之象也四陽二隂
陽強而隂弱夫唱婦隨之象也二柔皆居陰位執柔
而不敢抗之象也内明而外巽處家之象也而卦獨
曰利女貞者本義曰先正乎内也天下以國為内國
以家為内家以女為内在咸之時女尚少此中女與
長女則家道既成之象也巽長女一隂在下而順今
居上卦之下而得其正離中女一隂在中而明今居
下卦之中而得其正此所以為女之正而其家无不
正者也要之家人内也當以離内為主
初九閑有家悔亡
初九以剛陽處有家之始能防閑之其悔亡矣戒占
者當如是也通曰初之時當閑九之剛能閑三五
以剛居剛而吉初以剛居剛而能防閑其家者也僅
曰悔亡何㦲家難而天下易能閑於初僅可免悔初
之不閑悔將若何顔之推曰教子嬰孩教婦初來其
得此爻之義乎
六二无攸遂在中饋貞吉
六二柔順中正女之正位乎内者也故其象占如此
通曰婦人无遂事從人而已六二正應九五從之
者也故曰无攸遂居下卦之中故曰在中互坎故有
飲食之象詩云夫人可以奉祭祀則不失職矣無非
無儀唯酒食是議酒食孰有大於祭祀者本義曰六
二女之正位乎内者也易所謂正位所謂不失職者
歟
九三家人嗃嗃悔厲吉婦子嘻嘻終吝
以剛居剛而不中過乎剛者也故有嗃嗃嚴厲之象
如是則雖有悔厲而吉也嘻嘻者嗃嗃之反吝之道
也占者各以其德為應故兩言之通曰高嗃以義
勝情雖悔厲而吉嘻嘻以情勝義終吝悔自凶而吉
吝自吉而凶九三以剛居剛若能嚴於家人者比乎
二柔又若易昵於婦子者三其在吉凶之間乎悔吝
之占兩言之本義所以曰占者各以其德為應也
六四富家大吉
陽主義陰主利以隂居隂而在上位能富其家者也
通曰小畜九五稱富泰六五稱不富陽實而隂虛
也家人六四隂也而稱富陽主義隂主利也卦二隂
爻皆得正二之貞吉順以巽也四之大吉順在位也
玩兩順字婦道盡矣二在下之婦也四之位其在上
而主家之婦乎主家如此是宜其家之富而大吉也
九五王假有家勿恤吉
假至也如假於太廟之假有家猶言有國也九五剛
健中正下應六二之柔順中正王者以是至於其家
則勿用憂恤而吉可必矣盖聘納后妃之吉占而凡
有是德者遇之皆吉也通曰有家猶言有國然不
曰有國有天下而曰有家卦名家人主卦而言也九
五陽剛中正下應二之陰柔中正王者之有天下至
此不必憂而吉可必矣初九閑有家家道之始九五
王假有家家道之成或曰假大也六四柔正盡婦道
能富其家九五剛正盡夫道能大其家者也
上九有孚威如終吉
上九以剛居上在卦之終故言正家久遠之道占者
必有誠信威嚴則終吉也通曰九三嗃嗃處家之
過嚴也上九威如律身之自嚴也大有六五厥孚交
如威如六隂柔以其不足於嚴而勉之也家人有孚
威如九陽剛以其能自律之嚴而許之也卦未有如
家人皆吉者然始之吉易終之吉難故正家久遠之
道必有誠信威嚴則終吉也卦以家人名一家之人
也本義以卦畫推之上父初子五三夫四二婦五兄
三弟或又以内外卦推之正位乎内則初女二婦三
母母嚴婦順女當自閑故初三剛而二柔正位乎外
則四子五夫上父父嚴夫義子順乎親故上與五剛
而四柔備書之以見易之曲暢旁通也如此
䷥(兊下離上)
睽小事吉
睽乖異也為卦上火下澤性相違異中女少女志不
同歸故為睽然以卦德言之内說而外明以卦變言
之則自離來者柔進居三自中孚來者柔進居五自
家人來者兼之以卦體言之則六五得中而下應九
二之剛是以其占不可大事而小事尚有吉之道也
通曰或曰火澤性異謂睽可也以中女少女志不
同歸為睽長女中女亦不同歸而名家人何也家人
離之陰在二巽之陰在四女正者也睽則兊陰在三
離隂在五不正矣女正家无不正女不正則家之所
以睽也夫既曰睽而又曰小事吉何也小過柔過乎
剛故可小事不可大事睽柔進而居剛故亦小事吉
而已
初九悔亡喪馬勿逐自復見惡人无咎
上无正應有悔也而居睽之時同德相應其悔亡矣
故有喪馬勿逐而自復之象然亦必見惡人然後可
以避咎如孔子之於陽貨也通曰六五隂居陽故
悔初九陽居陽亦曰悔者无正應故也雖无正應然
同德相應其悔亡矣睽初九剛正故喪馬勿逐而自
復既濟六二柔正故喪茀勿逐而自得然本義於彼
則以為戒辭此則以為象何也盖此承上文悔亡之
占而言也喪馬悔之象勿逐自復悔亡之象因占取
象本義之釋經精矣見惡人謂睽之時初九雖正不
可以彼之不正而絶之也
九二遇主于巷无咎
二五陰陽正應居睽之時乖戾不合必委曲相求而
得會遇乃為无咎故其象占如此通曰程𫝊曰二
五正應相與者也然在睽乖之時隂陽相應之道衰
而剛柔相戾之意勝學易者識此則知變通矣坎四
比五納約自牖睽二應五遇主于巷皆非所由之正
坎險睽乖之時不得不委曲相求如此也委曲求合
乃聖賢達節之事非狷介避世者之所知惟以剛中
之材具和悅之性者足以行之爻言无咎者當睽之
時必如此然後无咎也二與五君臣之睽
六三見輿曳其牛掣其人天且劓无初有終
六三上九正應而三居二陽之間後為二所曳前為
四所掣而當睽之時上九猜很方深故又有髠劓之
傷然邪不勝正終必得合故其象占如此通曰見
離目象輿在下二在三下見有輿曳象牛在前四在
三前見有牛掣象天與劓傷於上三見上有傷之象
三上兩爻皆提起一見字意見之見非真也火澤之
睽生於動三上之睽生於見本无輿曳本无牛掣本
无天且劓疑故其見如此耳其見如此故无初正理
本不如此故有終上三夫婦之睽
九四睽孤遇元夫交孚厲无咎
睽孤謂无應遇元夫謂得初九交孚謂同德相信然
當睽時故必危厲乃得无咎占者亦如是也通曰
元夫初九象六三以剛居柔不正故謂之惡人初九
以剛居剛得正故謂之元夫元善也惡之反也初見
惡人而不害其為元夫如夫子見陽貨而不害其為
夫子也交孚初與四皆剛實之象爻惟四與初无應
故謂之孤兼之九本居五則二九相比不孤今九來
居四則上孤而四亦孤矣故二爻皆有孤象他爻睽
而合者剛柔相遇也四與初睽而合者剛遇剛也彼
此以剛實相交可无咎必厲无咎者他卦三危地故
多言厲睽之四非危地也然當睽之時必以危處之
乃得无咎也
六五悔亡厥宗噬膚往何咎
以隂居陽悔也居中得應故能亡之厥宗指九二噬
膚言易合六五有柔中之德故其象占如此通曰
宗二象噬膚五與二易合象噬嗑六二曰噬膚睽六
五以九二為厥宗噬膚睽二變即噬嗑也或曰二至
上有噬嗑象初與五先言悔亡而後言象睽本有悔
悔之所以亡者以其有合之象也同人六二以九五
為宗睽六五以九二為宗皆以離中隂爻言之陰從
陽支子從宗子也二五剛柔得中故五以二為宗其
合也如噬膚之易二以五為主其合也有于巷之遭
宗親之也上當以情親下也主尊之也下當以分嚴
上也
上九睽孤見豕負塗載鬼一車先張之弧後說之弧匪
寇㛰媾往遇雨則吉
睽孤謂六三為二陽所制而已以剛處明極睽極之
地又自猜很而乖離也見豕負塗見其汙也載鬼一
車以无為有也張弧欲射之也說弧疑稍釋也匪宼
㛰媾知其匪寇而實親也往遇雨則吉疑盡釋而睽
合也上九之與六三先睽後合故其象占如此通
曰上與三取象相應三在二之上見二有輿曳之象
故上見二載三有載鬼一車之象三在四之下見四
有牛掣之象故上見三負四有豕負塗之象弦木為
弧本取睽象匪寇㛰媾凡三出本義解此獨與程𫝊
同疑者小人之道聖人无疑也睽成卦本自二女小
人之象明矣故上九極言其疑四與上皆言睽孤者
四无應故孤上有應而自猜很以至於孤也三之見
二四或曳或掣疑也上見二四之於三或載或負亦
疑也三疑而見上猶以為人之有傷也上疑而見三
則以為豕且以為鬼矣始疑為豕理或有之及其甚
也无是理而以為有矣見其為豕為鬼而張之弧疑
也後說之弧疑漸亡矣匪寇㛰媾往遇雨則吉至是
則疑盡亡而睽可合矣凡易之道卦吉者必於諸爻
戒之卦不吉者必於諸爻反之睽初與四二與五三
與上皆先睽後合而三上之睽尤甚故其辭亦險怪
之甚中心疑者其辭枝此辭亦可謂枝矣
䷦(艮下坎上)
蹇利西南不利東北利見大人貞吉
蹇難也足不能進行之難也為卦艮下坎上見險而
止故為蹇西南平易東北險阻又艮方也方在蹇中
不宜走險又卦自小過而來陽進則往居五而得中
退則入於艮而不進故其占曰利西南而不利東北
當蹇之時必見大人然後可以濟難又必守貞然後
得吉而卦之九五剛健中正有大人之象自二以上
五爻皆得正位則又貞之義也故其占又曰利見大
人貞吉盖見險者貴於能止而又不可終於止處險
者利於進而不可失其正也通曰屯困蹇同為難
屯之為難力微而未深困之為難絶援而難救蹇之
為難遇險而不進盖前有水之陷後有山之阻足不
能進行之難也坤西南艮東北坤言西南得朋是矣
又言東北喪朋取艮與坤對也蹇下艮言不利東北
是矣又言利西南取坤與艮對也盖以對待言則此
為得知彼為喪此為不利知彼為利蹇難之時去難
為利故守東北不若往西南濟蹇不可无其人故以
見五為利處蹇不可无其道故以蹇難而不失其正
者為吉五剛健中正故曰大人二以上五爻皆得位
故曰貞
初六往蹇來譽
往遇險來得譽通曰六爻除二五外皆貴於見險
而止故曰往而進則蹇來而止則不蹇曰譽曰反曰
連曰碩四字不同各有攸當初在下位卑分微未能
有譽故聖人特許其來則譽也
六二王臣蹇蹇匪躬之故
柔順中正正應在上而在險中故蹇而又蹇以求濟
之非以其身之故也不言吉凶者占者但當鞠躬盡
力而已至於成敗利鈍則非所論也通曰坎又互
坎蹇蹇之象匪躬艮其背不獲其身之象凡二皆王
臣而蹇獨稱之者平時未足以見臣節蹇之時方見
之五位險中王之蹇也主憂臣辱亦二之蹇也他爻
戒其往蹇二應五故稱其蹇蹇事君能致其身者也
復六四中行獨復不言吉本義引董子明道不計功
正誼不謀利之說以為理所當然吉凶非所論此不
言吉則引孔明之言曰鞠躬盡力死而後已成敗利
鈍則非所論嗚呼必如此而後義利之界限明矣天
下事固當論是非不當論成敗也
九三往蹇來反
反就二陰得其所安通曰反身為背艮象故爻曰
來反象亦曰反身九居三是居其本位反如返故鄉
歸故廬來而得其所安下有二隂就之愈安矣反
比二
六四往蹇來連
連於九三合力以濟通曰連牽連九三也上卦坎
四往則陷之於險來則與三牽連可以濟險四與三
柔上剛下有姻㜕象史㜕作連
九五大蹇朋來
大蹇者非常之蹇也九五居尊而有剛健中正之德
必有朋來而助之者占者有是德則有是助矣通
曰諸爻皆以往為蹇聖人又慮天下皆不往蹇无由
出矣二五君臣復不往誰當往乎是以於二曰蹇蹇
於五曰大蹇大蹇書所謂遺大投艱于朕身者也九
五剛健中正而當此非常之蹇必有朋來而助之者
或曰朋三也四與三隂陽相比故有連象五與三同
德故有朋象盖蹇之三反即為解之四彼於四曰朋
至故此以三為朋來
上六往蹇來碩吉利見大人
已在卦極往无所之益以蹇耳來就九五與之濟蹇
則有碩大之功大人指九五曉占者宜如是也通
曰剥上九陽在上稱碩果蹇上六從五之陽故亦曰
碩碩以功之大言大人以德之大言也
䷧(坎下震上)
解利西南无所往其來復吉有攸往夙吉
解難之散也居險能動則出於險之外矣解之象也
難之既解利於平易安静不欲久為煩擾且其卦自
升來三往居四入於坤體二居其所而又得中故利
於西南平易之地若无所往則宜來復其所而安静
若尚有所往則宜早往早復不可久煩擾也通曰
蹇解西南皆取後天對待蹇下體艮艮東北隅與西
南對解二體坎震震東坎北亦與西南對蹇未解且
利西南既解可知矣蹇言不利東北解不言者蹇方
止於險中故言利平易不利險阻解已出險外故但
言平易之利不言險阻之不利大抵解之時以平易
為利略有苛急即非利以安静為吉久為煩擾即非
吉本義曰若无所往則宜來復其所而安静是以安
静為吉也曰若有所往則宜早往早復不可久為煩
擾亦以安静為吉也本義兩若字未定之辭顧其時
何如耳然其吉也皆在於來復或曰來復者以坎之九
二自小過來復於二也
初六无咎
難既解矣以柔在下上有正應何咎之有故其占如
此通曰恒九二悔亡大壯九二貞吉解初六无咎
三爻之占只二字其言甚簡象在爻中不復言也但
恒大壯占在本爻此占在應爻又兼方解之初宜安
静以休息之爻之辭寡亦所以示意也
九二田獲三狐得黃矢貞吉
此爻取象之意未詳或曰卦凡四隂除六五君位餘
三隂則三狐之象也大抵此爻為卜田之吉占亦為
去邪媚而得中直之象能守其貞則无不吉矣通
曰當解之時四欲其解拇上欲其射隼三則直以負
且乘明其為小人五則直欲其退小人一卦六爻而
去小人者居其五此爻謂之獲狐者狐邪媚之獸所
以形容小人者尤切九剛直而二得中故本義以為
去邪媚得中直之象盖中直與邪媚相反故也中則
无有不正故吉陽剛能任解難之責九二九四是
也二剛中解散初三上之三隂方盡中直之道而貞
吉
六三負且乘致寇至貞吝
繫辭備矣貞吝言雖以正得之亦可羞也唯避而去
之為可免爾通曰六才柔當上負乎四負小人之
事也三志剛欲下乘乎二乘君子之器也寇上象貞
吝雖以正得之猶可羞况不正乎解難莫切於解小
人六三負者而乘君子之器小人據非其分宼至自
致之也本義謂唯避而去之為可免盖使三能避而
去之是三自解之也寇亦當解而去矣三負乘而
頑然不解故致寇
九四解而拇朋至斯孚
拇指初初與四皆不得其位而相應應之不以正者
也然四陽而初陰其類則不同矣若能解而去之則
君子之朋至而相信也通曰本義謂四陽初陰其
類不同初應四固可无咎自四觀之九二非應類也
初六雖應非類也必去初六非類之隂則九二之陽
朋至而相信本義但曰君子之朋意可見矣四解
初之隂如得二之朋至乃孚
六五君子維有解吉有孚于小人
卦凡四陰而六五當君位與三隂同類者必解而去
之則吉也孚驗也君子有解以小人之退為驗也
通曰爻位吉凶无常原其卦體之休咎觀其時物之
向背或指而云吉或戒而示凶作易者自有微權也
此爻曰君子維有解吉五得中可為君子六為陰亦
類小人君子有解之吉必以小人之去為驗也九二
以陽居臣位三陰非類也必解而去之乃吉六五以
陰居尊位三陰同類也不解而去之失君道矣吉未
可知也卦唯四五言解四能解非類之小人可以來
君子五能解同類之小人亦可驗其能為君子
上六公用射隼于高墉之上獲之无不利
繫辭備矣通曰九二剛中視三柔而不中象狐之
邪媚上柔正視三居剛不正又象隼之鷙害繫辭釋
三上二爻以三為小人以上為藏器待時之君子卦
六爻惟上六獨正故又以象君子也易於震動多有
戒辭今於動之極而曰无不利者自坎而進於震經
歴險阻而後動動必不妄也繫辭曰待時而動待解
終也於解曰成器而動器至終而成也上六隂柔
之難解惟九四能解之三四公位曰墉上上六隼
䷨(兊下艮上)
損有孚元吉无咎可貞利有攸往
損減省也為卦損下卦上畫之陽益上卦上畫之隂
損兊澤之深益艮山之高損下益上損内益外剥民
奉君之象所以為損也損所當損而有孚信則其占
當有此下四者之應矣
曷之用二簋可用享
言當損時則至薄无害通曰上下經陰陽各三十
畫然後為泰否為損益咸男女之交變而損則不交
恒男女之不交變而益則交咸者夫婦之情情之感
也極必損恒者夫婦之道道之久也極必益然損九
三益上六為損初九上而為四為五胡不謂之損損
九四益初六謂之益上九下而為三為二胡不謂之
益益在下卦之下民爻也下之上容可損下之下為
民決不可損也故損之釋彖曰損下益上而不言損
民益之釋彖曰損上益下民說无疆則其為益民也
可知矣民惟邦本可益而不可損如此元吉无咎可
貞利往占之辭繁而不殺自坤彖外未有如此反覆
詳悉者損本拂人情之事也損下未必大善而吉未
必无過未必可固守未必可有往惟損其當損於理
可行而下信之則其占可如是爾盖上有不得已而
損下者非以自奉也曷之用二簋可用享必用享為
訓者損之時享猶不敢過則所以自奉者可知矣古
者享禮陳饋八簋為盛四簋為中二簋為簡坎之時
以一簋貳一尊則又簡矣
初九已事遄往无咎酌損之
初九當損下益上之時上應六四之陰輟所為之事
而速往以益之无咎之道也故其象占如此然居下
而益上亦當斟酌其淺深也通曰初九以剛居剛
而當損之初惟其以剛居剛則為之過故可自已其
所為而速往以益四惟其當損之初則又未可自損
之過故當酌其深淺之宜而不自傷其本量其所受
隨器而止酌之義也損下益上當損則損
九二利貞征凶弗損益之
九二剛中志在自守不肯妄進故占者利貞而征則
凶也弗損益之言不變其所守乃所以益上也通
曰二剛中无有不正儻不能自守而妄進則非正矣
故凶卦惟九四剛過乎中故當損初九九二則深恐
其損之之過初以剛居剛而未及乎中當酌其所當
損而損之二以剛居柔而得乎中不自損其所守者
乃所以益之也損兼言益益不言損此又易之微意
六三三人行則損一人一人行則得其友
下卦本乾而損上爻以益坤三人行而損一人也一
陽上而一陰下一人行而得其友也兩相與則專三
則雜而亂卦有此象故戒占者當致一也通曰損
以三之損而名故於此爻極論損之精義三人行而
損一人兩也一人行而得其友亦兩也天地間隂陽
剛柔鬼神造化之類皆兩而已本義曰兩相與則專
曰戒占者當致一一則一陰一陽之謂也各致其一
則為兩矣
六四損其疾使遄有喜无咎
以初九之陽剛益己而損其陰柔之疾惟速則善戒
占者如是則无咎也通曰六四與初九為應初方
已其事而速於益四四以初之陽剛而損其陰柔之
疾惟速則有喜不然彼方汲汲此乃悠悠非受益之
道下損己以益上當使下亦速有所喜乃无咎
六五或益之十朋之龜弗克違元吉
柔順虛中以居尊位當損之時受天下之益者也兩
貝為朋十朋之龜大寶也或以此益之而不能辭其
吉可知占者有是德則獲其應也通曰益不可以
有心求惟不知其益之所自來而有不能辭者有德
而自然益之者也龜之為寶直二十貝為大龜或益
之以此其益也大矣然五有柔順虛中之德未常求
此益非五有柔順虛中之德亦或莫能受此益
上九弗損益之无咎貞吉利有攸往得臣无家
上九當損下益上之時居卦之上受益之極而欲自
損以益人也然居上而益下有所謂惠而不費者不
待損己然後可以益人也能如是則无咎然亦必以
正則吉而利有所往惠而不費其惠廣矣故又曰得
臣无家通曰弗損益之上與二辭同而意異二當
益上之時不損其所守乃所以益上上受益既至於
極則又當推以益下然有不待損己而後可以益人
者所謂惠而不費者是也惠而不費其惠也廣故得
臣无家其得也大然曰无咎又曰貞吉利有攸往者
九二先言利貞而後言弗損益之二剛中无有不貞
者貞其所有也上九曰弗損益之无咎而又曰貞吉
者上以剛居益之極貞其所欠也故戒之
䷩(震下巽上)
益利有攸往利涉大川
益增益也為卦損上卦初畫之陽益下卦初畫之隂
自上卦而下於下卦之下故為益卦之九五六二皆
得中正下震上巽巽木之象故其占利有所往而利
涉大川也通曰凡卦以内為主凡物以下為本損
下謂之損益下謂之益而上之損益不與焉厚其本
也古者富厚之資寧使在民而不在己儉薄之用寧
使在己而不在人厚其本也他卦言利往者不言利
涉益兼之益以興利也
初九利用為大作元吉无咎
初雖居下然當益下之時受上之益者也不可徒然
无所報效故利用為大作必元吉而後得无咎通
曰陰為小陽為大初陰在下本小也損乾之陽以益
之則大矣在下而受上之益非大有作為以效報稱
不可也必元吉而後无咎所為非大善未免有咎與
師吉无咎之義同
六二或益之十朋之龜弗克違永貞吉王用享于帝吉
六二當益下之時虛中處下故其象占與損六五同
然爻位皆隂故以永貞為戒以其居下而受上之益
故又為卜郊之吉占通曰損之五即益之二故其
象同皆有柔順虛中之德故或益之亦同但損五上
卦之中當下益上之時而受下之益益二下卦之中
當上益下之時而受上之益五元吉二必永貞而後
吉位有剛柔之殊分有君臣之異也二非王也而曰
王用享于帝吉者占在二則永貞吉在王者之占則
為享帝之吉占也享帝亦以下而受上之益故於下
卦之中言之此可以見占法矣二臣也豈特臣可占
㦲二簋可用享損之時用也王用享于帝益之時用
也故曰損益盈虚與時偕行
六三益之用凶事无咎有孚中行告公用圭
六三陰柔不中不正不當得益者也然當益下之時
居下之上故有益之以凶事者盖警戒震動乃所以
益之也占者如此然後可以无咎又戒以有孚中行
而告公用圭也用圭所以通信通曰下三爻皆當
益下之時而受上之益者也三處多凶之地故有益
之以凶事者困心衡慮乃所以增益其所不能也如
此既可以无咎又戒之以有孚中行而告公用圭者
孚信也圭所以通信也當信上之人所以警戒震動
我者益我者也信之篤而行之必合乎中則可以通
信於上矣或曰以二體則二五各居中以全體則三
四並居中故中孚以三四為中此三四稱中行
六四中行告公從利用為依遷國
三四皆不得中故皆以中行為戒此言以益下為心
而合於中行則告公而見從矣𫝊曰周之東遷晉鄭
焉依盖古者遷國以益下必有所依然後能立此爻
又為遷國之吉占也通曰遷四自上而遷於初初
自下而遷於四也坤為國四下之初有遷國象三四
皆非中三而中則告公而可以用圭矣四而中告公
則見從矣皆戒辭也於四復許之曰利用為依遷國
者損乾之初陽下益坤之初隂四與初上下往來之
爻也故於初曰作於四曰遷二為郊之吉占此為遷
國之吉占皆非小益之事也
九五有孚惠心勿問元吉有孚惠我德
上有信以惠於下則下亦有信以惠於上矣不問而
元吉可知通曰益莫大於信惠莫大於心有孚惠
心上有信以益下也有孚惠我德下有信以益上也
言惠不言益益之大者也不問而元吉可知矣
上九莫益之或擊之立心勿恒凶
以陽居益之極求益不已故莫益而或擊之立心勿
恒戒之也通曰六二柔居下之中不求益而或益
之上九剛居上之極求益不已人莫益之而或擊之
䷪(乾下兊上)
夬揚于王庭孚號有厲告自邑不利即戎利有攸往
夬決也陽決隂也三月之卦也以五陽去一陰決之
而已然其決之也必正名其罪而盡誠以呼號其衆
相與合力然亦尚有危厲不可安肆又當先治其私
而不可專尚威武則利有所往也皆戒之之辭通
曰以五陽去一陰亦易易爾而彖為警戒危懼之辭
不一盖必揚于王庭使小人之罪明以至誠呼號其
衆使君子之類合不可以小人之衰而遂安肆也有
危道焉不可以君子之盛而事威武也有自治之道
焉必如是乃利有攸往復利往往而為臨為泰為夬
也夬利往往而為乾也聖人彖復其辭平彖夬其辭
危盖陰之勢雖微蔓或可滋窮或為敵君子固无時
不戒懼尢不可於小人道衰之時忘戒懼也聖人為
君子謀至矣於剥見剥一陽之易於夬見決一陰之
難君子難進易退小人易進難退故也為君子者安
可以易心處之也㦲
初九壯于前趾往不勝為咎
前猶進也當決之時居下任壯不勝宜矣故其象占
如此通曰五陽之夬由四陽之壯而成故初與三
猶存壯之名而初象又與壯同壯之初而壯于趾征
凶有孚夬之初而壯于前趾往不勝宜矣夬五陽一
陰君子豈不足以勝小人然居下而早用其壯固自
有不勝之理不可不戒勝在往前可必其往往而不
勝故戒其往
九二惕號莫夜有戎勿恤
九二當決之時剛而居柔又得中道故能憂惕號呼
以自戒備而莫夜有戎亦可无患也通曰孚號惕
號皆取號呼之義彖合衆剛爻而言剛實故孚號此
指九二一爻而言二柔故惕號
九三壯于頄有凶君子夬夬獨行遇雨若濡有愠无咎
頄顴也九三當決之時以剛而過乎中是欲決小人
而剛壯見於面目也如是則有凶道矣然在衆陽之
中獨與上六為應若能果決其決不係私愛則雖合
於上六如獨行遇雨至於若濡而為君子所温然終
必能決去小人而无所咎也温嶠之於王敦其事類
此通曰頄以九三本爻取象雨濡連上六應爻取
象夬夬二字則聖人深勉九三之辭盖謂九三之去
上六露其剛如頄之壯固自是凶若獨與上六為應
如雨之濡亦豈為吉睽之時上九與六三為應陽求
陰也曰往遇雨則吉夬之時亦陽求陰也曰遇雨而
不曰吉者當衆陽之中而獨應乎陰不能不為隂所
濡不能不為陽所愠矣然君子能果決其決不牽於
私應則雖遇雨若濡有愠而猶可以无咎盖以其勢
不能不合於上六而其心能決於去之也
九四臀无膚其行次且牽羊悔亡聞言不信
以陽居陰不中不正居則不安行則不進若不與衆
陽競進而安出其後則可以亡其悔然當決之時志
在上進必不能也占者聞其言而信則轉凶而吉矣
牽羊者當其前則不進縱之使前而隨其後則可以
行矣通曰牽羊諸家以為牽連衆陽而進横渠獨
謂牽羊者讓而先之九五陽居陽又君位在陽之先
可也九四以陽居陰而在陽之先宜乎有无膚次且
之悔惟如牽羊然不與衆陽並進而安出其後則可
以亡其悔然又曰聞言不信者盖如牽羊則悔亡而
九剛必无下人之志聞牽羊之言當信而四柔必无
克己之功
九五莧陸夬夬中行无咎
莧陸今馬齒莧感隂氣之多者九五當决之時為夬
之主而切近上六之陰如莧陸然若決而決之而又
不為過暴合於中行則无咎矣戒占者當如是也
通曰決陰者陽也初九陽位在下不能決三五陽位
當決者也而三有相應之情五有相比之情故皆曰
夬夬三取雨象五取莧陸象皆象其感於陰而莧陸
又感陰氣之多者勉之以夬夬而又戒其中行則无
咎者五當可決之位其勢易於三三惟夬夬即可以
无咎五之夬夬或失之過暴則猶為有咎也或曰夬
三月卦莧始生之時姤五月卦瓜始生之時故以取
象
上六无號終有凶
隂柔小人居窮極之時黨類已盡无所號呼終必有
凶也占者有君子之德則其敵當之不然反是通
曰九二惕號呼衆陽也上六一陰何所號㦲終凶而
已聖人於五陽未嘗許之曰吉於一陰直絶之曰凶
意最可見
䷫(巽下乾上)
姤女壯勿用取女
姤遇也決盡則為純乾四月之卦至姤然後一陰可
見而為五月之卦以其本非所望而卒然值之如不
期而遇者故為遇遇已非正又一陰而遇五陽則女
德不貞而壯之甚也取以自配必害乎陽故其象占
如此通曰女壯諸家皆以為一陰有將盛之漸本
義以為一陰當五陽已有女壯之象本義於復曰剥
盡則為純坤十月之卦而陽氣已生於下積之踰月
而後一陽之體始成而來復於陽言其生之漸於陰
不言者亦扶陽抑陰之意也況謂之復者本有之而
今來復謂之姤者本非所望而卒然遇之也
初六繫于金柅貞吉有攸往見凶羸豕孚蹢躅
柅所以止車以金為之其剛可知一陰始生靜貞則
吉往進則凶故以二義戒小人使不害於君子則有
吉而无凶然其勢不可止也故以羸豕蹢躅曉君子
使深為之備云通曰巽為繩有繫之象金柅剛而
止物九二象繫于金柅非有以繫之也一陰之柔能
自繫於五陽之下而不進是之謂静正之吉也動而
進則見凶矣一動一静分而為一吉一凶之占使小
人自擇焉又以一陰雖微必至於盛特設羸豕蹢躅
之象使君子深自備焉其為君子謀至矣然非特為
君子小人言也吾心天理人欲之機固如是也人欲
之萌盖有甚於羸豕之可畏者能自止之而不使滋
長則善矣彖緫一卦而言則以一陰而當五陽故於
女為壯爻指此一畫而言五陽之下一陰甚微故於
豕為羸壯可畏也羸不可忽也
九二包有魚无咎不利賓
魚陰物二與初遇為包有魚之象然制之在己故猶
可以无咎若不制而使遇於衆則其為害廣矣故其
象占如此通曰剥五隂曰貫魚姤一陰故但曰魚
包如包苴之包容之於内而制之使不得逸於外也
二與初遇制之猶可以无咎若不制而使遇於衆姤
之有魚將為剥之貫魚矣吁可畏㦲或曰初應在四
二豈能包之曰卦以遇合為義遇合之女未嘗擇配
也二近而先斯得之矣
九三臀无膚其行次且厲无大咎
九三過剛不中下不遇於初上无應於上居則不安
行則不進故其象占如此然既无所遇則无隂邪之
傷故雖危厲而无大咎也通曰益六二即損六五
皆曰十朋之龜既濟九三即未濟九四皆曰伐鬼方
姤九三即夬九四故亦曰臀无膚其行次且三下不
遇於初故有居不安之象前无應於上故有行不進
之象
九四包无魚起凶
初六正應己遇於二而不及於己故其象占如此
通曰遇非正道故四於初為正應无魚之象遇既非
正則惟近者得之二與初為近二包有魚四則无魚
矣故其象占如此或曰初見凶謂既繫於二復往見
四則凶四起凶謂包无魚則亦已矣起而爭之斯為
凶矣
九五以杞包瓜含章有隕自天
瓜陰物之在下者甘美而善潰杞高大堅實之木也
五以陽剛中正主卦於上而下防始生必潰之陰其
象如此然陰陽迭勝時運之常若能含晦章美靜以
制之則可以回造化矣有隕自天本无而倏有之象
也通曰二視初為魚五視初為瓜魚與瓜皆隂物
之美者魚之餒瓜之潰必自内始二與初遇故包有
魚五與初无相遇之道猶以高大之杞而欲包在地
之瓜也然瓜雖始生而必潰九五陽剛中正能含晦
章美静以待之是雖陰陽消長時運之常而造化未
有不可回者姤其將可轉而為復乎剥之一陽窮於
上而復生於下其有隕自天之象乎
上九姤其角吝无咎
角剛乎上者也上九以剛居上九无位不得其遇故
其象占與九三類通曰九三以剛居下卦之上於
初陰无所遇故雖厲而无大咎上九以剛居上卦之
上於初陰亦不得其遇故雖吝而亦无咎遇本非正
不遇不足為咎也
䷬(坤下兊上)
萃亨王假有廟利見大人亨利貞用大牲吉利有攸往
萃聚也坤順兊悅九五剛中而二應之又為澤上於
地萬物萃聚之象故為萃亨字衍文王假有廟言王
者可以至乎宗廟之中王者卜祭之吉占也祭義曰
公假于太廟是也廟所以聚祖考之精神又人必能
聚己之精神則可以至於廟而承祖考也物既聚則
必見大人然後可以得亨然又必利於貞所聚不正
則亦不能亨也大牲必聚而後有聚則可以有所往
皆占吉而有戒之辭通曰王假有廟於萃渙皆言
之者渙散也謂祖考精神易散故為廟以聚之萃聚
也謂聚己之精神然後能至於廟而聚祖考之精神
也彖五句各自是一事聖人見萃有格廟象故曰王
假有廟又見五為大人之象故曰利見大人亨言萃
聚於下必見大人以為之主而後亨也又見五與二
皆得正故曰利貞萃不以正其能亨乎利亨利貞兩
利字不相蒙孔子釋而合之謂聚之利於亨者以見
大人則為所聚之正是乃利貞也後之說者但釋孔
子之𫝊而文王之經隠矣又聖人見損之時二簋可
用享則萃之時必用大牲乃吉渙之時且利涉大川
則萃之時必利有攸往也本義以為皆占吉而有戒
之辭盖言萃之時如是則亨且利否則不亨不利如
是則吉否則不吉也
初六有孚不終乃亂乃萃若號一握為笑勿恤往无咎
初六上應九四而隔於二陰當萃之時不能自守是
有孚而不終志亂而妄聚也若號呼正應則衆以為
笑但勿恤而往從正應則无咎矣戒占者當如是也
通曰不終陰柔不能固守之象亂隂雜之象一握
陰聚之象萃與比相似比初六有孚盈缶萃之初則
有孚不終比初无應而孚信充實其終也自有他吉
萃初與四應而感於二陰是有孚而不能自守志亂
而不无妄聚者也聖人戒之曰若號呼九四正應則
二陰必以為笑惟勿恤二陰之笑而必往從庶乎可
以无咎矣應四萃之主爻
六二引吉无咎孚乃利用禴
二應五而雜於二陰之間必牽引以萃乃吉而无咎
又二中正柔順虛中以上應九五剛健中正誠實而
下交故卜祭者有孚誠則雖薄物亦可以祭矣通
曰二在三陰之中而與五應惟牽引上下以萃於五
則吉无咎矣爻之象占已備而於占之下又發孚乃
利用禴之義以為卜祭之占者盖謂萃之時用大牲
吉然能如六二之孚則雖用禴亦利也本義以虛中
誠實發明孚字中虛信之本中實信之質也
六三萃如嗟如无攸利往无咎小吝
六三陰柔不中不正上无應與欲求萃於近而不得
故嗟如而无所利惟往從於上可以无咎然不得其
萃困然後往復得陰極无位之爻亦可小羞矣戒占
者當近舍不正之強援而遠結正應之窮交則无咎
也通曰號與嗟皆上卦兊口之象號可无咎嗟何
所利必不得已惟往從上六則亦可以无咎耳上六
陰極无位又非正應既曰往无咎又曰小吝者以别
初之往无咎也初往從四四其應也故无咎三往從
上上非應也故雖无咎又以小吝少之本義以上為
正應之窮交正應二字恐誤三上為下二陰所萃
故嗟而旡所利往比四无咎與上萃則吝
九四大吉无咎
上比九五下比衆陰得其萃矣然以陽居陰不正故
戒占者必大吉然後得无咎也通曰比卦五陰皆
比五之一陽萃四隂皆聚歸五與四之二陽四必大
吉而後可以无咎五曰萃有位以見四之萃非有位
者也无尊位而得衆心非大吉安能无咎如益之初
九在下而受上之益且戒之曰必元吉无咎然則萃
之九四在上而受下之萃戒之固宜
九五萃有位无咎匪孚元永貞悔亡
九五剛陽中正當萃之時而居尊固无咎矣若有未
信則亦修其元永貞之德而悔亡矣戒占者當如是
也通曰四必大吉而无咎矣五萃有位而无咎君
臣之分也然既有位以别於四或有其位无其德所
以為五者悔當何如㦲故又戒之曰雖有位可致天
下之萃或有未信當修其元永貞之德則悔亡耳比
獨以九五為主故卦有元永貞之辭萃有兩陽爻故
元永貞獨歸之九五元以善其始永貞以善其終比
與萃非此三德未必始終盡善也匪孚由萃四也
上六齎咨涕洟无咎
處萃之終陰柔无位求萃不得故戒占者必如是而
後可以无咎也通曰三求萃不得故嗟上陰柔无
位亦求萃不得故齎咨涕洟然居兊終能反兊之說
而憂者故无咎臨六三既憂之无咎亦下兊之終也
夫萃極盛之時也宜物情和說順適以應坤兊之象
今也初則號三則嗟上則齎咨涕洟何也禍福倚伏
而盛滿難居故大象有不虞之戒而六爻皆言无咎
者必能補過而後无咎
䷭(巽下坤上)
升元亨用見大人勿恤南征吉
升進而上也卦自解來柔上居四内巽外順九二剛
中而五應之是以其占如此南征前進也通曰木
生於地有進而上之象為卦巽下坤上以後天方位
言之巽坤之中有離故有南象自巽而坤其行自南
故有南征之象晉與升皆取進之義晉則明已出於
地上方進而未已故不假言亨升則木方生於地中
他日可必其進而未已故言元亨欲進於位者用見
有位之大人則不憂其位之不進欲進於德者用見
有德之大人則不憂其德之不進然易以陽為大凡
言大人者皆陽爻也萃見大人六二見九五之大人
也升見大人六五見九二之大人也六五能下應九
二之剛中則不必憂而有南征之吉專以德之進而
言也
初六允升大吉
初以柔順居下巽之主也當升之時巽於二陽占者
如之則信能升而大吉矣通曰或曰初能巽於二
陽而二陽從而信之晉三衆允下為二陰所信也升
初允升上為二陽所信也以陰信隂不過悔亡以陽
信陰故大吉
九二孚乃利用禴无咎
義見萃卦通曰萃與升相反萃之二曰孚乃利用
禴則宜如損六二十朋之龜言之於反卦六五可也
今皆在下卦中爻言之何㦲萃六二求萃於上升九
二求升乎上故其義同萃六二以柔而應九五之剛
升九二以剛而應六五之柔其以至誠感應則一也
故爻辭同而彖𫝊剛中而應之辭亦同二為三所
塞必誠信上通於君乃无咎
九三升虛邑
陽實隂虛而坤有國邑之象九三以陽剛當升時而
進臨於坤故其象占如此通曰陽一故實陰二故
虛九三進臨坤隂如入无人之邑其升如此之易者
剛正故也
六四王用亨于岐山吉无咎
義見隨卦通曰隨上體兊兊正西羑里視岐山為
西方故曰西山此卦上體坤坤位西南故只曰岐山
山皆以在上卦取象萃曰亨曰禴升亦曰亨曰禴萃
取精神之聚可以事鬼神升則言人能聚精神以事
鬼神有升而上通之義
六五貞吉升階
以陰居陽當升而居尊位必能貞固則可以得吉而
升階矣階升之易者通曰九三升虛邑六五升階
皆象升之易也九三剛正故无戒辭六五先貞吉之
占而後升階之象者謂升而不正則不吉雖有升階
之象而不足以升也
上六冥升利于不息之貞
以陰居升極昏冥不已者也占者遇此无適而利但
可反其不已於外之心施之於不息之正而已通
曰豫上六冥豫戒以成有渝升上六冥升戒以利于
不息之貞者豫上震震動也欲動其悔過之心變其
豫不為豫也升上坤坤順也欲順其不已於進之心
移於不息之貞也
䷮(坎下兊上)
困亨貞大人吉无咎有言不信
困者窮而不能自振之義坎剛為兊柔所揜九二為
二陰所揜四五為上六所揜所以為困坎險兊說處
險而說是身雖困而道則亨也二五剛中又有大人
之象占者處困能亨則得其貞矣非大人其孰能之
故曰貞又曰大人者明不正之小人不能當也有言
不信又戒以當務晦默不可尚口益取困窮通曰
蹇能止則知足以避需不陷則義无所窮困之為卦
上下三剛皆掩於柔窮而无所容此所以為困也然
剛之困如此剛之亨自如處坎之險不失兊之說時
雖困而道則亨身雖困而心則亨也他卦言亨與貞
不貞則不亨亨由於貞也此卦言亨與貞處困能亨
則得其貞貞由於亨也曰貞又曰大人者困而能亨
是為貞正之大人非不正之小人所能也剛柔自乾
坤往來於二與上而以九居五未嘗變也是之謂貞
是之謂大人此其所以吉而无咎也有言不信又戒
處坎之險不可尚兊之口也
初六臀困于株木入于幽谷三歲不覿
臀物之底也困于株木傷而不能安也初六以陰柔
處困之底居暗之甚故其象占如此通曰卦名困
以剛為柔所困也爻論困義非特剛困柔之困亦甚
矣柔之困也困于株木困于石困于葛藟所困者槎
枿之木纏繞之草困于石則又甚焉剛之困困于酒
食困于金車困于赤紱飲食車服皆美物也六爻别
而言之其崇陽抑陰之意可見矣或曰困坎下兊上
兊正秋坎正冬兊一陰象秋之始蔓草未殺故為葛
藟之困六三秋冬之交蔓草葉脫而刺存焉故為蒺
藜之困初六在坎之下正大冬之時也蔓草為霜雪
所殺靡有孑遺所存者株木而已三爻皆陰故以象
草木四為陰揜不能應下為株木初下為幽谷至
四為三歲
九二困于酒食朱紱方來利用享祀征凶无咎
困于酒食厭飫苦惱之意酒食人之所欲然醉飽過
宜則是反為所困矣朱紱方來上應之也九二有剛
中之德以處困時雖无凶害而反困於得其所欲之
多故其象如此而其占利以享祀若征行則非其時
故凶而於義為无咎也通曰困于酒食醉飽之過
因厭飫而生苦惱者也視初之困于株木三之困于
石有間矣所以初入幽谷三不見其妻二則有朱紱
方來之慶特五亦為柔所揜其來也緩故曰方來耳
其占利於享祀而不利於征行困之時誠一切至可
通神明不必急於往也无咎諸家以為誰咎則當如
節之象曰又誰咎也今象曰中有慶則征凶者行非
其時故凶而於義无咎也本義精矣應五不受上
下揜宜宴樂俟時
六三困于石據于蒺藜入于其宫不見其妻凶
陰柔而不中正故有此象而其占則凶石指四蒺
藜指二宫謂三而妻則六也其義則繫辭備矣通
曰六三本欲揜九二之剛然九二陽剛中正三隂柔
不中正故自取困焉上六困之極悔則猶可至於吉
如六三則上困於九四下據於九二以不正處二剛
之間失其所安惟凶而已
九四來徐徐困于金車吝有終
初六九四之正應九四處位不當不能濟物而初六
方困于下又為九二所隔故其象如此然邪不勝正
故其占雖為可吝而必有終也金車謂九二象未詳
疑坎有輪象也通曰當困之時不可求以亟通故
二曰方來五曰乃徐有說四曰來徐徐皆緩辭也初
與四應其來所以徐徐者為九二金車所隔也然陰
陽相應正也九二隔之非正也邪終不得以勝正故
始雖可吝而必有終也九受揜故就初徐徐
九五劓刖困于赤紱乃徐有說利用祭祀
劓刖者傷於上下下既傷則赤紱无所用而反為困
矣九五當困之時上為陰揜下則乘剛故有此象然
剛中而說體故能遲久而有說也占具象中又利用
祭祀久當獲福通曰九五君也亦言困者下无應
也然二雖非應而同德故一時雖困乃遲久而有說
也二五取象皆相應二曰朱紱五曰赤紱紱所以行
也二五不應欲遽行得乎故二曰方來五曰乃徐有
說二曰享祀五曰祭祀亦以二五當困之時必誠一
切至如祭享然則或有可通之理也二言征凶五不
言者二在下不可急征以求上上之求下則不可以
是例論也
上六困于葛藟于臲卼曰動悔有悔征吉
以隂柔處困極故有困于葛藟于臲卼曰動悔之象
然物窮則變故其占曰若能有悔則可以征而吉矣
通曰困窮而通其上之時乎然剛困不害其亨柔
困不悔不吉兩悔字與豫悔遲有悔不同豫言悔遲
則事必有可悔此言事雖可悔而能悔則吉聖人拳
拳欲人悔過如此上三應纏綿二剛上臲卼
䷯(巽下坎上)
井改邑不改井无喪无得往來井井汔至亦未繘井羸
其瓶凶
井者穴地出水之處以巽木入乎坎水之下而上出
其水故為井改邑不改井故无喪无得而往者來者
皆井其井也汔幾也繘綆也羸敗也汲井幾至未盡
綆而敗其瓶則凶矣其占為事仍舊无得喪而又當
敬勉不可幾成而敗也通曰澤无水為困命也澤
雖无水而井則有水性也知困之義則知安命知井
之義則知盡性易性命之書也而言之明且切者莫
困井二卦若也改邑不改井三句為井言汔至三句
為汲者言改邑不改井井之體也性静而定也无喪
无得往來井井井之用也性動亦定也汔至未繘井
而羸其瓶人之於性知之行之有未盡也其猶是乎
嗚呼是不可不敬也改邑不改井或謂困反為井坎
一陽天一之真水即井也二陰陷之泉居坎陷中則
井也易凡言邑象其位也坎向位乎下而今往位乎
上是邑改也然在下此坎也在上亦此坎也是邑雖
改而井未嘗改也或謂上卦本坤乾初居坤之五坤
為邑有改邑象井泉正在兩陽爻初變而此未嘗變
有不改井象
初六井泥不食舊井无禽
井以陽剛為泉上出為功初六以陰居下故為此象
盖不泉而泥則人所不食而禽鳥亦莫之顧也通
曰井以陽剛為泉六陰柔非泉矣井以上出為功初
在井下泥而不為人所食矣井以汲而日新泥不可
汲則為舊井而禽亦莫之顧矣人之性習於汙下而
无日新之功者猶是也
九二井谷射鮒甕敝漏
九二剛中有泉之象然上无正應下比初六功不上
行故其象如此通曰井以上出為功二无應而下
昵於初以井言如井旁穴出之水僅能射鮒以汲井
言如敝甕不足以上水而反漏於下嗚呼初之陰柔
汙下不足責也二以陽剛之資豈肯甘於下流之歸
上无應與以至於此人禀性雖美而无誘掖汲引之
者其亦猶是乎
九三井渫不食為我心惻可用汲王明並受其福
渫不停汙也井渫不食而使人心惻可用汲矣王明
則汲井以及物而施者受者並受其福也九三以陽
居陽在下之上而未為時用故其象占如此通曰
初六井泥而不食可也九三井渫可食矣而不食何
㦲為我心惻者非我心自惻也行道之人為我而心
惻也惻此水可用汲而不汲也惻其與應者才柔不
能汲也汲之者其惟五乎五非應也而曰王明周公
特筆也王明則汲之以及物上下並受其福矣不然
明王不興天下孰能宗子夫子於此其有歎也夫
六四井甃无咎
以六居四雖得其正然陰柔不泉則但能修治而无
及物之功故其象為井甃而占則无咎占者能自修
治則雖无及物之功而亦可以无咎矣通曰或曰
初才柔有井泥象三之渫渫初之泥也二位柔有井
谷象四之甃甃二之谷也渫與甃其皆日新之功乎
日新而不已寒泉之來不窮矣
九五井洌寒泉食
洌潔也陽剛中正功及於物故為此象占者有其德
則契其象也通曰井至此初泥已浚二漏已修井
道全矣所謂井養而不窮者正在此爻寒者水之性
也冽潔也三之渫潔之也潔之可食矣而不知五之
食者何㦲五在上三猶在下故也然則渫與洌性也
食與不食命也
上六井收勿幕有孚元吉
收汲取也晁氏云收鹿盧收繘者也亦通幕蔽覆也
有孚謂其出有源而不窮也井以上出為功而坎口
不揜故上六雖非陽剛而其象如此然占者應之必
有孚乃元吉也通曰六陰柔非泉也而有收之象
元吉之占何㦲他卦之終為極為變惟井與鼎終乃
成功孚字例訓為信本義曰有孚謂出有源而不窮
也盖其出有源井之體也其應不窮井之用也君子
必如此而後為盡性之極功
䷶(離下兊上)
革已日乃孚元亨利貞悔亡
革變革也兊澤在上離火在下火然則水乾水決則
火滅中少二女合為一卦而少上中下志不相得故
其卦為革也變革之初人未之信故必已日而後信
又以其内有文明之德而外有和說之氣故其占為
有所更革皆大亨而得其正所革皆當而所革之悔
亡也一有不正則所革不信不通而反有悔矣通
曰日離象日入澤有已日象革必已日乃孚者民難
與慮始革之初人未遽信必已日而後信也離明則
灼義理而非妄革兊說則隨時勢而非強革此所謂
革之貞也不貞則所革人不信事不通悔不亡矣凡
彖未有言悔亡者此獨言之重改革也然既濟離火
在下坎水在上謂之水火相息可也不曰革而曰濟
何也兊為金曰從革後天坎北與離南相對故曰有
相濟之義離南與兊西相次亦有革之義河圖洛書
金火相易正如此也下卦離三為已日故三為有
孚四五在已日之後故皆有孚剛者能革柔者不能
革初有可革之才无其時二无其才且非其時必待
已日乃可三有其才且在已日可革之時故為三就
之有孚四在已日之後則為改命之有孚九五為
革之主亦在已日之後則為虎變之有孚上為受革
者至此則君子小人皆變革道之成也
初九鞏用黃牛之革
雖當革時居初无應未可有為故為此象鞏固也黃
中色牛順物革所以固物亦取卦名而義不同其占
為當堅確固守不可以有為聖人之於變革其謹如
此通曰革取卦名而義不同猶噬嗑而取市合之
義也易道尚變故賁之爻有不賁者存損之爻有不
損者在而革亦六爻不專言革也反其義為黃牛之
革鞏而固之戒其輕也遯六二執用黃牛之革六柔
順而二中正中順之道所固有也革初九鞏用黃牛
之革離性上而剛不中中順之道所不足也下无位
上无應不可有為惟可固守中順之道而已
六二已日乃革之征吉无咎
六二柔順中正而為文明之主有應於上於是可以
革矣然必已日然後革之則貞吉而无咎戒占者猶
未可以遽變也通曰一爻為一日初至二已日也
初无位二有位矣初无應二有應矣柔順中正而文
明又有德矣有德有位而有應可革之時也而必已
日乃革之寧詳緩无急遽也如是則征吉而无咎聖
人謹重之意可見卦曰已日乃孚爻曰已日乃革者
君之革不待已日其所革已日而後孚耳臣待君之
造始而後代終故已日乃革之
九三征凶貞厲革言三就有孚
過剛不中居離之極躁動於革者也故其占有征凶
貞厲之戒然其時則當革故至於革言三就則亦有
孚而可革也通曰革貴乎中初九不及乎中故勉
以鞏用黃牛之革九三過乎中故戒以征凶貞厲以
其過剛也故恐其征而不已則凶以其不中也又恐
其一於貞固而失變革之義則厲故必革之言至於
三就審之屢則有乎而可革矣兊為口有言象第三
爻有三就象初至三
九四悔亡有孚改命吉
以陽居陰故有悔然卦已過中水火之際乃革之時
而剛柔不偏又革之用也是以悔亡然又必有孚而
後革乃可獲吉明占者有其德而當其時又必有信
乃悔亡而得吉也通曰三剛居剛故征凶四剛柔
不偏故悔亡然必有孚則有改命之吉下三爻方欲
革故為新故有謹動不輕改之意上三爻則故者已
革而為新矣故不言革直言曰改命至鼎則曰凝命
革而後可改改而後可凝也爻在離火兊澤之交其
夏令改而為秋令之時乎九四有其時有其德亦既
改命矣必有孚乃吉甚矣天下事不可輕改也其謹
重之意可見自三至五皆言有孚三議革而後孚四
有孚而後改深淺之序也五未占而有孚積孚之素
也
九五大人虎變未占有孚
虎大人之象變謂希革而毛毨也在大人則自新新
民之極順天應人之時也九五以陽剛中正為革之
主故有此象占而得此則有此應然亦必自其未占
之時人已信其如此乃足以當之爾通曰乾九五
飛龍革九五虎變皆大人造之象下卦言革上卦言
改言變革道愈進而愈成也虎變謂希革而毛毨盖
仲夏毛希而革易仲秋毛落更生潤澤而鮮好卦體
離夏革為兊秋故有此象此所謂變即孟子所謂存
神過化與天地同流而非區區小補之事也未占有
孚諸家皆以為不待占決而人自信之本義不然盖
革重事也占當在未革之先而孚又在未占之先則
其孚也久矣必如成湯未革夏命而室家已相慶於
來蘇之先乃應此占不然湯武之事未易舉也如此
則九五象占雖若美之之辭而中實含戒之之意
三四五互乾
上六君子豹變小人革面征凶居貞吉
革道已成君子如豹之變小人亦革面以聽從矣不
可以往而居貞則吉變革之事非得已者不可以過
而上六之才亦不可以有行也故占者如之通曰
虎豹皆兊象豹小於虎兊說見於上有革面象二三
四五皆言革者上則從革者也君子小人以位則有
上下以德則有正邪今既无不革矣此時豈可復有
往㦲惟居貞不動則吉革非得已之事初未可革當
中順以自守上既已革當静正以自居陸績曰猶
虎尾箕豹
䷁(巽下離上)
鼎元吉亨
鼎烹飪之器為卦下隂為足二三四陽為腹五陰為
耳上陽為鉉有鼎之象又以巽木入離火而致烹飪
鼎之用也故其卦為鼎下巽巽也上離為目而五為
耳有内巽順而外聦明之象卦自巽來陰進居五而
下應九二之陽故其占曰元亨吉衍文也通曰人
所需者飲食飲食所需者井與鼎革茹毛而為火食
包羲有取於鼎也尚矣後世制器尚易之象而伏羲
畫井鼎之象則已取諸井鼎之器矣大有與鼎卦名
下直言元亨孔子以卦才言之文王之初意謂大有
六五虛中在上而能有衆陽之大所以大亨鼎變生
而熟化剛而柔水火不同處而能使相為用可以養
人亨亦大矣
初六鼎顛趾利出否得妾以其子无咎
居鼎之下鼎趾之象也上應九四則顛矣然當卦初
鼎未有實而舊有否惡之積焉因其顛而出之則為
利矣得妾而因得其子亦猶是也此爻之象如此而
其占无咎盖因敗以為功因賤以致貴也通曰此
爻象中取象顛趾非利出否則為利得妾未為重有
子則可重矣陰柔在下於鼎為趾象於人則又為妾
象鼎偶顛趾而有出否之利是因敗以為功也又因
得妾而遂有得子之慶是因賤以致貴也天下事固
自有偶如此者非可有心以致之也
九二鼎有實我仇有疾不我能即吉
以剛居中鼎有實之象也我仇謂初隂陽相求而非
正則相陷於惡而為仇矣二能以剛中自守則初雖
近不能以就之矣是以其象如此而其占為如是則
吉也通曰鼎諸爻與井相似井以陽剛為泉鼎以
陽剛為實井九二有泉象下比初六則有射鮒之象
鼎九二有實象下比初六則有我仇之象井初為泥
二視之為鮒鼎初為否二視之為疾皆隂惡之象也
井二无應故其功終不上行鼎二有應而能以剛中
自守故初雖近不能就之而吉
九三鼎耳革其行塞雉膏不食方雨虧悔終吉
以陽居鼎腹之中本有美實者也然以過剛失中越
五應上又居下之極為變革之時故為鼎耳方革而
不可舉移雖承上卦文明之腴有雉膏之美而不得
以為人之食然以陽居陽為得其正苟能自守則隂
陽將和而失其悔矣占者如是則初雖不利而終得
吉也通曰井鼎九三皆居下而未為時用井三如
清潔之泉而不見食鼎三如鼎中有雉膏而不得
以為人食然君子能為可食不能使人必食六五鼎
耳三與五不相遇如鼎耳方變革而不可舉移故其
行不通然五文明之主三上承文明之腴必以剛正
自守五終當求之方且如陰陽和而為雨始雖有不
遇之悔終當有相遇之吉井三所謂王明並受其福
者亦猶是也
九四鼎折足覆公餗其形渥凶
晁氏曰形渥諸本作刑剭謂重刑也今從之九四居
上任重者也而下應初六之隂則不勝其任矣故其
象如此而其占凶也通曰初顛趾四應初故有折
足之象初未有鼎實故因顛趾而出否四已有鼎實
故折足而覆餗否舊穢餗取新者也其形渥諸家或
以為其形赧汗或以為霑濡之象皆未足以見其凶
如本義則大臣居上任重而信用陰柔之小人必有
重刑之凶聞者懼矣
六五鼎黃耳金鉉利貞
五於象為耳而有中德故云黃耳金堅剛之物鉉貫
耳以舉鼎者也五居中以應九二之堅剛故其象如
此而其占則利在正固而已或曰金鉉以上九而言
更詳之通曰金鉉本義存兩說竊謂鉉在上可以
舉鼎二剛在下可謂之金不可謂之鉉不若上之剛
可謂之金鉉利貞五質陰柔故因占而為之戒
上九鼎玉鉉大吉无不利
上於象為鉉而以陽居隂剛而能温故有玉鉉之象
而其占為大吉无不利盖有是德則如其占也通
曰上九一陽横亘乎鼎耳之上有鉉象金剛物自六
五之柔而視上九之剛則以為金鉉玉具剛柔之體
上九以剛居柔而又下得六五之柔則以為玉鉉鼎
上爻與井皆以上出為功故彼之占元吉此之占則
大吉无不利或曰鼎象也全體一鼎分上下體則為
二鼎上體之鼎有耳而无足故四折足下有足而无
耳故三曰耳革
䷲(震下震上)
震亨震來虩虩笑言啞啞震驚百里不喪匕鬯
震動也一陽始生於二隂之下震而動也其象為雷
其屬為長子震有亨道震來當震之來時也虩虩恐
懼驚顧之貎震驚百里以雷言匕所以舉鼎實鬯以
秬黍酒和鬱金所以灌地降神者也不喪匕鬯以長
子言也此卦之占為能恐懼則致福而不失其所主
之重通曰虩虩一陽方動而上為二陰所蔽之象
啞啞隂破而上達之象震驚百里以震為雷取象不
喪匕鬯以長子主器取象彖有一句言一事者萃是
也有數句言一事者震艮是也此首言震亨謂震有
亨之道又自以震來虩虩釋震字以笑言啞啞以下
釋亨字盖人心常如震來之時虩虩然恐懼憂於先
必樂於後便自有致福之理雖震驚百里之時亦不
失其所主之重也說文虩虩虎周旋顧慮不自寧
初九震來虩虩後笑言啞啞吉
成震之主處震之初故其占如此通曰二陰一陽
則一陽為主初九在内卦之内震之主也故辭與卦
同乾坤之後為屯便以震之初爻為主彼彖辭曰利
貞利建侯周公之爻辭曰利居貞利建侯只加一居
字至本卦彖辭曰震來虩虩笑言啞啞而爻辭亦只
加一後字盖震之用在下而重震之初又最下者所
以為震之主者也彖之占曰亨爻之占曰吉一也
六二震來厲億喪貝躋于九陵勿逐七日得
六二乘初九之剛故當震之來而危厲也億字未詳
又當喪其貨貝而升於九陵之上然柔順中正足以
自守故不求而自獲也此爻占具象中但九陵七日
之象則未詳耳通曰常人之情震驚則多喪失故
喪匕鬯喪貝每每言之二當初九動而方來其勢甚危
大喪其貝事之危也躋於九陵地之危也其危如此
二中正自守不以已即物始也有喪而不追其喪末
也有得亦數窮而自得之也或曰互艮有陵象九即
初九躋于九陵二進在初之上也七日得既濟六二
占同皆於六二言之者自二至上又自上而二七數
二中正故始雖失而終復得之五在洊雷外艮上
為九陵初至四互離貝象
六三震蘇蘇震行无眚
蘇蘇緩散自失之狀以陰居陽當震時而居不正是
以如此占者若因懼而能行以去其不正則可以无
眚矣通曰二當震初之來雖有所喪戒以勿逐三
去初遠而勉之以行何也六二中正自守三不中正
故也故戒之曰與其懼而蘇蘇自失不若因其懼而
能行以去不正庶乎可以无眚矣初雷洊雷之間
互坎之下
九四震遂泥
以剛處柔不中不正陷於二隂之間不能自震也遂
者无反之意泥滯溺也通曰初與四皆震之所以
為震者然震之用在下四溺於陰柔之中故震之亨
在初而不在四亨者初之剛當上達泥者四之剛不
能達也
六五震往來厲億无喪有事
以六居五而處震時无時而不危也以其得中故无
所喪而能有事也占者不失其中則雖危无喪矣
通曰或曰二在初陽之上陽之來甚急必至於喪其
所有五在四陽之上四方溺於二隂之中或往或來
而无定其來也猶緩故不特无喪而又且有事功五
得中所以如此程子曰諸卦二五雖不當位多以中
為美三四雖當位或以不中為過中常重於正也中
不違於正正不必中也
上六震索索視矍矍征凶震不于其躬于其鄰无咎㛰
媾有言
以陰柔處震極故為索索矍矍之象以是而行其凶
必矣然能及其震未及其身之時恐懼修省則可以
无咎然亦不能免於㛰媾之有言戒占者當如是也
通曰三蘇蘇神氣散緩上索索矍矍神氣无復存
矣盖以陰柔處震懼之極故其行也必凶猶幸四震
之來也緩上之懼不待及身之時而已懼於及五之
際則庶乎可以无咎然亦終不免於㛰媾之有言者
近於五而无應於三也爻言虩虩啞啞蘇蘇索索矍
矍與二五言億諸卦皆无其義雖多恐懼之貎亦於
爻義各有辨也六爻惟初為吉唐房喬曰震之初九
謹始恐懼所以致福豫之初六倡始逸豫所以貽凶
也除上六征凶外皆无凶者皆有恐懼之福而无逸
豫之凶也四震三上六其配㛰媾有言而躬无言
也
䷳(艮下艮上)
艮其背不獲其身行其庭不見其人无咎
艮止也一陽止於二陰之上陽自下升極上而止也
其象為山取坤地而隆其上之狀亦止於極而不進
之意也其占則必能止於背而不有其身行其庭而
不見其人乃无咎也盖身動物也惟背為止艮其背
則止於所當止也止於所當止則不隨身而動矣是
不有其身也如是則雖行於庭除有人之地而亦不
見其人矣盖艮其背而不獲其身者止而止也行其
庭而不見其人者行而止也動静各止其所而皆主
夫静焉所以得无咎也通曰人身惟背不動此艮
止象不獲其身内艮象不見其人外艮象四五兩爻
在門闕之中行其庭象人之所當止者義理而已止
其所當止則惟知有義理不知有人我不獲其身理
所當止止而止也行其庭不見其人理所當行行而
止也如是則其止其行可以无過矣文王彖震艮又
自是一例震來虩虩以下三句只是發明虩虩之效
驗艮其背以下三句亦只發明艮背之效驗也惟本
義為能發之
初六艮其趾无咎利永貞
以陰柔居艮初為艮止之象占者如是則无咎而又
以其陰柔故又戒以利永貞也通曰事當止者當
於其始而止之乃可无咎止於始猶懼不能止於終
而況不能止於始者乎初六陰柔懼其始之不能終
也故戒以利永貞欲常久而貞固也其即上九之敦
艮乎
六二艮其腓不拯其隨其心不快
六二居中得正既止其腓矣三為限則腓所隨也而
過剛不中以止乎二雖中正而體柔弱不能往而拯
救之是以其心不快也此爻占在象中下爻放此
通曰咸六二與艮六二皆象腓咸下體即艮也艮以
三為主咸於二言腓三言隨隨二而動者也三為下
卦之主不能自守而下隨於二故往吝艮於二言腓
又言隨隨三而止者也三列夤不得止之宜而二隂
柔不能救其所隨故其心不快雖然視咸之執其隨
者有間矣
九三艮其限列其夤厲薰心
限身上下之際即腰胯也夤膂也止於腓則不進而
已九三過剛不中當限之處而艮其限則不得屈伸
而上下判隔如列其夤矣危厲薰心不安之甚也
通曰震所主在下初九下之最下者也九四雖亦震
所主而溺於四柔之中有泥之象故不如初之吉艮
所主在上上九上之最上者也九三雖亦艮所主然
界乎四柔之中有限之象有列其夤之象故不如上
之吉二曰其心不快三曰厲薰心盖寂然不動者心
之體如之何可以徇物感而遂通者心之用如之何
可以絶物二隂柔隨三而不能拯之是徇物者也二
本中正故其心猶以為不快三過剛確乎止而不能
進退以至上下隔絶是絶物者也三不中惟見其危
厲薰心而已
六四艮其身无咎
以陰居陰時止而止故為艮其身之象而占得无咎
也通曰艮二與三皆言心四心位也與咸九四同
咸九四憧憧往來以心之動言此不言心而言身兼
動靜言也身止則知心得其所止矣
六五艮其輔言有序悔亡
六五當輔之處故其象如此而其占悔亡也悔謂以
陰居陽通曰輔頰之兩旁骨背後可得而見者咸
言其面故并見頰舌艮其背故止言輔初艮趾止其
行也五艮輔止其言也能止其言者必能止其所行
故悔亡
上九敦艮吉
以陽剛居止之極敦厚於止者也通曰咸艮皆以
身取象咸言人前艮言人背艮言腓咸亦言腓腓雖
在後而前亦可見也咸言輔艮亦言輔輔雖在前而
後亦可見也故咸得兼艮之腓而不得兼艮之限夤
艮得兼咸之輔而不得兼咸之頰舌其取象可謂精
矣上獨不言象何㦲敦臨敦復皆取坤土象艮山乃
坤土而隆其上者也其厚也彌固故其象為敦其占
曰吉凡上爻除井鼎外鮮有吉者惟艮之在上體者
凡八而皆吉人可不自厚㦲厚於始可不厚於終㦲
䷴(艮下巽上)
漸女歸吉利貞
漸漸進也為卦止於下而巽於上為不遽進之義有
女歸之象焉又自二至五位皆得正故其占為女歸
吉而又戒以利貞也通曰咸取女吉取者之占也
漸女歸吉嫁者之占也然皆以貞艮為主艮止也止
而悅則其感也以正是為取女之吉止而巽則其進
也以正是為女歸之吉
初六鴻漸于干小子厲有言无咎
鴻之行有序而進有漸干水涯也始進於下未得所
安而上復无應故其象如此而其占則為小子厲雖
有言而於義則无咎也通曰二至四互坎故初有
水涯之象艮少男故有小子象或曰鴻之飛長在前
而幼在後幼者惟恐失羣故危之而號呼長者必緩
飛以俟之故為小子厲有言之象以占者則小子在
下未可遽進而進鴻之幼者不若也
六二鴻漸于磐飲食衎衎吉
磐大石也漸遠於水進於干而益安矣衎衎和樂意
六二柔順中正進以其漸而上有九五之應故其象
如此而占則吉也通曰艮為石故有磐象互坎有
飲食象鴻食則呼衆飲食衎衎和鳴二柔順而有應
之象初始進於下未得所安二則自干進於磐未安
者安矣初之小子厲有言危而傷也二飲食衎衎安
且樂矣時使之然也在初則无應在二則柔順中正
而上有九五之應也
九三鴻漸于陸夫征不復婦孕不育凶利禦寇
鴻水鳥陸非所安也九三過剛不中而无應故其象
如此而其占夫征則不復婦孕則不育凶莫甚焉然
以其過剛也故利禦寇通曰磐進于干陸又進于
磐然則石之安平者鴻亦安焉陸則非鴻之所安也
其占為夫征不復者三悅四之陰往不以正也婦孕
不育者四從三之陽合不以正也其凶也宜矣爻因
彖言女歸之吉故又以此𤼵明為夫為婦之所以凶
者以為戒也然以九三之剛而比六四之柔則為夫
婦不正之象九三倘能以其剛而遏六四之柔則又
自有禦寇之象也或曰鴻羣不亂止則相保亦有禦
寇象
六四鴻漸于木或得其桷无咎
鴻不木棲桷平柯也或得平柯則可以安矣六四乘
剛而順巽故其象如此占者如之則无咎也通曰
巽為木而處艮山之上九三之前三以一陽畫衡于
下有桷之象鴻漸於此則愈高矣鴻之掌不能握木
木雖高非鴻所安也然陰居陰得正如於木之中或
得平柯而處之則亦安矣故无咎
九五鴻漸于陵婦三歲不孕終莫之勝吉
陵高阜也九五居尊六二正應在下而為三四所隔
然終不能奪其正也故其象如此而占者如是則吉
也通曰五居尊位有鴻漸于陵之象三與五皆言
婦五以二為婦正也三以四為婦非正也三四相比
而為夫婦婦雖孕而不敢育女歸之不以漸者也故
凶二五相應而為夫婦婦不孕而三四莫能勝女歸
之以其漸者也故吉周公於三五二爻言婦之吉凶
而卦辭所謂女歸吉者愈明矣
上九鴻漸于陸其羽可用為儀吉
胡氏程氏皆云陸當作逵謂雲路也今以韻讀之良
是儀羽旄旌纛之飾也上九至高出乎人位之外而
其羽毛可用以為儀飾位雖極高而不為无用之象
故其占為如是則吉也通曰鴻進以漸而不失其
時翔以羣而不失其序所謂進退可法者也而獨於
上爻言之者要其終而不可亂也大扺无位者多无
用上九猶賢達之高致其用可以為法雖高而无位
然不為无用也故其象占如此或曰子午以東為陽
子午以西為陰由艮達巽子午以東陽氣之地也立
春以後鴻鴈來故六爻皆係以鴻鴻隨陽之鳥也然
龍為陽物乾至上則亢漸至上則吉何也乾以六陽
之極故過高而亢漸三隂三陽而進有序故至高而
吉也
䷵(兊下震上)
歸妹征凶无攸利
婦人謂嫁曰歸妹少女也兊以少女而從震之長男
而其情又為以說而動皆非正也故卦為歸妹而卦
之諸爻自二至五皆不得正三五爻又皆以柔乘剛
故其占征凶而无所利也通曰彖辭惟臨與井言
凶非臨與井之凶也反乎臨與井之道則凶耳否與
剥言不利在君子不利小人則利矣且言凶者未嘗
言不利言不利者未嘗言凶歸妹既曰征凶又无攸
利何其絶之甚也以說而動非情之正恣情肆欲何
所不至故六十四卦中其言凶未有若是之甚者聖
人著之以為世戒也然隨亦動而說者而曰元亨利
貞何也易以内卦為貞隨貞震此動而彼說歸妹貞
兊女說而男動故不同也
初九歸妹以娣跛能履征吉
初九居下而无正應故為娣象然陽剛在女子為賢
正之德但為娣之賤僅能承助其君而已故又為跛
能履之象而其占則征吉也通曰卦辭征凶初爻
之辭征吉何也以一卦論則以說而動故其征也凶
即此一爻論初以剛居剛是女子而有賢正之德者
故征吉然為女而在下无應非匹也媵也為媵雖賢
正僅能承助其君不能大有所行也故有跛能履之
象象如此而占吉以有德故也
九二眇能視利幽人之貞
眇能視承上爻而言九二陽剛得中女之賢也上有
正應而反陰柔不正乃女賢而配不良不能大成内
助之功故為眇能視之象而其占則利幽人之貞也
幽人亦抱道守正而不偶者也通曰初曰跛能履
此曰眇能視承初而言也九二陽剛得中女之賢者
也上有正應則非初之娣矣在娣則不能有行非娣
而亦眇能視何也九二剛中而上應六五陰柔不正
是女之賢而不遇其夫如豐之六二文明而上應六
五之柔暗臣之賢而不遇其君者也故豐曰日中見
斗此曰眇能視其見其視由於彼而不由於此也履
亦下兊六三眇能視跛能履刺之也此分言於初二
憫之也履九二曰幽人貞吉此亦曰利幽人之貞皆
以近於三故也六三隂柔不中正二獨以剛中自守
履之三武人為于大君不貞者也然後見二為君子
之幽貞歸妹之三反歸以娣不貞者也然後見二為
女子之幽貞
六三歸妹以須反歸以娣
六三陰柔而不中正又為說之主女之不正人莫之
取者也故為未得所適而反歸為娣之象或曰須女
之賤者通曰初九居下娣也六三居下之上非娣
也陰柔而不中正又為兊說之主无德之女也无德
之女人无取之者故本宜須而反歸以娣也初之吉
二之利皆以德取六三无德彖所謂征凶无攸利不
言可知矣
九四歸妹愆期遲歸有時
九四以陽居上體而无正應賢女不輕從人而愆期
以待所歸之象正與六三相反通曰六三九四皆
失位无應三以其无應也急於從人而反歸以娣四
雖无應不輕從人而愆期遲歸何其相反如此之甚
㦲三陰柔不中正為无女德者四剛健在女則為賢
明有德者也士之自賤自貴如之
六五帝乙歸妹其君之袂不如其娣之袂良月幾望吉
六五柔中居尊下應九二尚德而不貴飾故為帝女
下嫁而服不盛之象然女德之盛无以加此故又為
月幾望之象而占者如之則吉也通曰娣以容飾
為事五君也豈假容飾以悅人者故其君之袂不如
其娣之袂良良在德而不在袂也下三陽皆以女德
稱六五柔中居尊下應九二是帝之女而下嫁者也
而不盛其服飾德之盛无以加於此矣故又取月幾
望之象月幾望在小畜中孚以位言陰盛而與陽亢
也在歸妹以德言陰盛而可與陽對也本義於二與
四皆以女之賢稱於初則曰在女則為賢正之德於
五則曰女德之盛无以加此其旨深矣
上六女承筐无實士刲羊无血无攸利
上六以隂柔居歸妹之終而无應約㛰而不終者也
故其象如此而於占為无所利也通曰震有虚筐
之象兊羊象上與三皆隂虛而无應故有承筐无實
刲羊无血之象程𫝊以為女歸之无終本義以為約
㛰而无終盖曰士曰女未成夫婦也先女而後士罪
在女也故无攸利之占與卦辭同而有不同者卦以
六來居三失夫婦之正故无攸利然其歸罪於兊之
隂則一也宗廟之事房中之俎后夫人職之君視
割牲取血所歸者娣非夫婦之正不可以奉祭祀故
也
䷶(離下震上)
豐亨王假之勿憂宜日中
豐大也以明而動盛大之勢也故其占有亨道焉然
王者至此盛極當衰則又有憂道焉聖人以為徒憂
无益但能守常不至於過盛則可矣故戒以勿憂宜
日中也通曰卦辭稱王者三渙萃曰王假有廟豐
曰王假之假至也惟王者為能至此豐之大有亨道
焉大則必通也亦有憂道焉大則可憂也不必過於
憂如日之中斯可矣泰晉夬家人升皆曰勿恤此曰
勿憂皆當極盛之時常人所不憂而聖人所深憂其
辭曰勿憂深切之辭非謂无憂也於此有道焉可不
必憂也日在下雷在上是正晝昏暗雷電大作之
時故不取日象而彖曰宜日中宜照天下豐似明夷
初九遇其配主雖旬无咎往有尚
配主謂四旬均也謂皆陽也當豐之時明動相資故
初九之遇九四雖皆陽剛而其占如此也通曰初
不言豐初未至豐也五亦不言豐者陰虛歉然方賴
在下之助不知有其豐也凡卦爻取剛柔相應豐則
取明動相資初當離體之初四在震體之初當豐之
時事物至繁其明易惑初之剛與四之剛同德而相
遇雖兩陽之勢均敵往而從之非特无咎且有尚矣
或曰離納已震納庚自庚至已十日為旬
六二豐其蔀日中見斗往得疑疾有孚發若吉
六二居豐之時為離之主至明者也而上應六五之
柔暗故為豐蔀見斗之象蔀障蔽也大其障蔽故日
中而昏也往而從之則昏暗之主必反見疑惟在積
其誠意以感發之則吉戒占者宜如是也虚中有孚之
象通曰日中豈有見斗之理謂之疑疾猶睽之載
鬼一車也凡言往者多自下而進上初之往上而從
四也初以陽居陽而四又陽故往有尚二之往上而
從五也二以隂居隂而五又陰故往得疑疾然二有
居陰從陰之象固足以致疾有離明中虛之象亦足
以致吉所以占辭兩及之豐其蔀外也有孚發若内
也外有疑内有孚孚疑之反也發蔀之反也
九三豐其沛日中見沬折其右肱无咎
沛一作旆謂旛慢也其蔽甚於蔀矣沬小星也三處
明極而應上六雖不可用而非咎也故其象占如此
通曰蔽愈大則見愈小沛之蔽甚於蔀故沬之見
甚於斗三剛正又居明之極可以有為上幽昧不足
以有為故有折右肱之象然非三之咎也
九四豐其蔀日中見斗遇其夷主吉
象與六二同夷等夷也謂初九也其占為當豐而遇
暗主下就同德則吉也通曰二應五四承五位異
而所見均故象同當豐之時上承六五柔暗之君下
就初九剛明相資則吉矣自下而合乎上則曰配自
上而合乎下則曰夷
六五來章有慶譽吉
質雖柔暗若能來致天下之明則有慶譽而吉矣盖
因其柔暗而設此以開之占者能如是則如其占矣
通曰四爻稱豐皆无善道初與五不言豐獨為可
尚三爻稱日中皆有所蔽六五不稱日中盖疑日中
无蔽也自二之五則曰往五暗主也往則得疾自五
致二則曰來二文明者也來之則有慶譽而吉柔暗
之五未必能如此本義從程𫝊謂因其柔暗而設此
以開之真得聖人作易之旨矣
上六豐其屋蔀其家闚其戶闃其无人三歲不覿凶
以陰柔居豐極處動終明極而反暗者也故為豐大
其屋而反以自蔽之象无人不覿亦言障蔽之深其
凶甚矣通曰上六以陰柔居豐極處動終明極反
暗故蔀其家動極必静故闚其戶闃其无人闃靜也
卦辭曰勿憂宜日中二下卦之中日中之象五上卦
之中日中之位初與四未及乎中三與上已過乎中
者也況上又處豐之極其凶宜矣
䷴(艮下離上)
旅小亨旅貞吉
旅羈旅也山止於下火炎於上為去其所止而不處
之象故為旅以六五得中於外而順乎上下之二陽
艮止而離麗於明故其占可以小亨而能守其旅之
貞則吉旅非常居若可苟者然道无不在故自有其
正不可須臾離也通曰止而麗乎外旅之義也山
上之火去其所止而不處旅之象也或曰山止而不
動旅館之象火動而不止旅人之象豐為大則旅為
小在旅而亨亨之小者也然事有大小道无不在大
亨固利於貞慎不可以旅亨之小而失其貞也正道
果可須臾離㦲
初六旅瑣瑣斯其所取災
當旅之時以陰柔居下位故其象占如此通曰旅
而居下其道塗負販之旅乎柔弱卑賤其鄙固宜而
以為斯其所取災盖謂旅之賤者而瑣細取災如此
富商巨賈盖可知也象之意可以旁通又不特為旅
言也
六二旅即次懷其資得童僕貞
即次則安懷資則裕得其童僕之貞信則无欺而有
賴旅之最吉者也二有柔順中正之德故其象占如
此通曰旅貴卑巽故位隂爻柔者多吉而六二兼
之二以柔居中承剛乘柔旅之甚安而且裕者貞字
諸家多自作一句讀本義以連上文盖即次懷資自
見六二有柔順中正之德不必復以貞戒之惟旅中
不能无頼乎童僕之用亦多不能免乎童僕之欺惟
得其貞信者則无欺而有賴此旅之最吉者也
九三旅焚其次喪其童僕貞厲
過剛不中居下之上故其象如此喪其童僕則不止
於失其心矣故貞字連下句為義通曰九三因六
二取象二柔順中正故即次三過剛不中又近離故
焚其次二居中乘柔故得童僕貞三過剛則无徒又
下之柔已為二所得故喪其童僕是雖於爻為貞於
旅則為厲也
九四旅于處得其資斧我心不快
以陽居陰處上之下用柔能下故其象占如此然非
其正位又上无剛陽之與下惟陰柔之應故其心有
所不快也通曰旅以行為義處而不行非旅之亨
也雖勝三之焚次終不若二之行而即次也得其資
斧雖勝三之喪童僕視二之懷其資得童僕貞有間
矣三以剛居剛而在下卦之上用剛而不能下人者
也四以剛居柔而在上卦之下猶為能用柔而下於
人者故得資足以自利得斧足以自防也
六五射雉一矢亡終以譽命
雉文明之物離之象也六五柔順文明又得中道為
離之主故得此爻者為射雉之象雖不无亡矢之費
然所喪不多終有譽命也通曰人君无旅旅則失
位故五不取君位然取象為射雉占為一矢亡終以
譽命本義謂雖不无亡矢之費而所喪不多者為旅
人言也為旅者不免計得喪故下卦曰得曰喪上卦
曰得曰亡六五則所亡者少而有所得者也
上九鳥焚其巢旅人先笑後號咷喪牛于易凶
上九過剛處旅之上離之極驕而不順凶之道也故
其象占如此通曰三逼離上離之極皆有焚象同
人親也故先號咷後笑親寡旅也故先笑後號咷旅
之時不宜用剛故三陽皆不利六二柔順中正六五
柔順文明皆得旅道上九剛亢失其柔順而不自知
故有喪牛于易之象以内卦論初六不及乎中故有
瑣瑣之災三過乎中故有焚次之危以外卦論四不
及乎中故不快上過乎中故號咷不及則弱不自持
過剛則必自折在内在外皆然
䷸(巽下巽上)
巽小亨利有攸往利見大人
巽入也一陰伏於二陽之下其性能巽以入也其象
為風亦取入義陰為主故其占為小亨以陰從陽故
又利有所往然必知所從乃得其正故又曰利見大
人也通曰上經自乾坤後震坎艮三男用事至小
畜履巽兊方用事小畜者小巽之一隂也下經震艮
既重之後至此方見巽兊之重巽之繇曰小亨亦小
巽之一陰也一陰之萌聖人每抑之如此八卦之重
上經乾先而坤次之坎先而離次之下經震艮先而
巽兊次之皆崇陽也巽次旅旅曰小亨離之一隂也
此小亨巽之一陰也利有攸往利見大人二陰上從
二五之陽也從陽為陰之利不從陽不利矣
初六進退利武人之貞
初六以陰柔居下為巽之主卑巽之過故為進退不
果之象若以武人之貞處之則有以濟其所不及而
得所宜矣通曰巽為進退為不果初處重巽之下
性柔進退不能決惟臨事如武人之貞斯无進退之
疑矣此與履六三皆以陰居陽故皆稱武人此以陰
居下卦之下利武人之貞勉之之辭也履之三以隂
居下卦之上武人為于大君危之之辭也故小象於
此曰志治於彼曰志剛
九二巽在牀下用史巫紛若吉无咎
九二以陽處隂而居下有不安之意然當巽之時不
厭其卑而二又居中不至已甚故其占為能過於巽
而丁寧煩悉其辭以自道達則可以吉而无咎亦竭
誠意以祭祀之吉占也通曰牀所安也剥牀在隂
爻言之是以隂剥陽隂不能自安巽在牀下在陽爻
言之是以陽處陰陽不能自安巽之過者每失之不
誠史職卜筮巫職禱祀丁寧煩悉其辭以自道達於
鬼神雖巽之過而誠者也如是則吉无咎
九三頻巽吝
過剛不中居下之上非能巽者勉為屢失吝之道也
故其象占如此通曰復六三頻復厲巽九三頻巽
吝聖人不重无過重改過屢失屢復復在失後故无
咎三之剛非能巽者屢巽屢失失在巽後故吝
六四悔亡田獲三品
陰柔无應承乘皆剛宜有悔也故以陰居陰處上之
下故得悔亡而又為卜田之吉占也三品者一為乾
豆一為賓客一以充庖通曰三得陽之正而吝四
得陰之正而悔亡何也三剛而不中非能巽以入者
四得陰柔之正且以巽而入於三陽之中故非特悔
亡且田有獲焉田武事也初利武人之貞四之田獲
用武而有功者也下三爻有貴賤之等故曰三品或
曰三陽剛在下體之上乾豆象初與己配賓客象二
應五充君庖之象
九五貞吉悔亡无不利无初有終先庚三日後庚三日
吉
九五剛健中正而居巽體故有悔以有貞而吉也故
得亡其悔而无不利有悔是无初也亡之是有終也
庚更也事之變也先庚三日丁也後庚三日癸也丁
所以丁寧於其變之前癸所以揆度於其變之後有
所變更而得此占者如是則吉也通曰文王明先
天於彖故取先天艮巽前後三卦其方為甲周公發
後天於爻故取後天艮巽前後三卦其方為庚巽體
本无艮九五變則為巽下艮上之蠱故特於此爻發
之先庚後庚申命以防蠱也與先甲後甲又自相貫
或曰蠱者事之壊先甲後甲者飭之使復興起巽者
事之權先庚後庚者行之使適變通甲事之始庚
事之終上伏震三庚變而三辛三辛變復三庚重巽
申命先庚震於申命之先後庚謹於申命之後
上九巽在牀下喪其資斧貞凶
巽在牀下過於巽者也喪其資斧失所以斷也如是
則雖貞亦凶矣居巽之極失其陽剛之德故其象占
如此通曰牀下亦以陽居陰不安之象旅九四以
剛居柔曰得其資斧巽上九以剛居柔而反喪其資
斧何也旅貴於用柔故以剛居柔者得之巽戒乎過
柔故巽極而以剛居柔者失之或曰離為戈兵旅九
四本離故得資斧巽上九在互離之外故喪資斧
䷹(兊下兊上)
兊亨利貞
兊說也一陰進乎二陽之上喜之見乎外者也其象
為澤取其說萬物又取坎水而塞其下流之象卦體
剛中而柔外剛中故說而亨柔外故利於貞盖說有
亨道而其妄說不可以不戒故其占如此又柔外故
為說亨剛中故利於貞亦一義也通曰兊之所主
者在柔亨亦主柔而言柔外故說而亨剛中故貞本
義以為此亦一義先取卦體剛中而柔外剛中故說
而柔外故利於貞何也卦辭與咸同咸以艮陽下兊
陰則相感感則亨矣而相感易失於不正兊以二陽
下一陰則相說說則亨矣而相說亦易流於不正利
貞者戒辭也三男之卦不言利貞剛故貞也故咸取
无心之感兊取不言之說
初九和兊吉
以陽爻居說體而處最下又无係應故其象占如此
通曰君子和而不同同與和異處說體之下得陽
剛之正是說而不流於邪故其象為和其占為吉
九二孚兊吉悔亡
剛中為孚居陰為悔占者以孚而說則吉而悔亡矣
通曰二孚孚五也以陽居陰本有悔孚五則吉而
悔亡然以九二則悔亡以九五則有厲何也六三為
兊主說猶未極上六成兊之主而居說之極二比三
能不孚乎三而孚五故吉五兊之君也而比上不孚
乎二而孚上有厲矣
六三來兊凶
陰柔不中正為兊之主上无所應而反來就二陽以
求說凶之道也通曰六三陰柔不中不正而來求
說於二剛初剛而正二剛而中必不從也凶可知矣
九四商兊未寧介疾有喜
四上承九五之中正而下比六三之柔邪故不能決
而商度所說未能有定然質本陽剛故能介然守正
而疾惡柔邪也如此則有喜矣象占如此為戒深矣
通曰九四介乎三五之間商兊而未寧必舍三從
五截然有限介然有守疾邪如此有喜矣盖位柔有
商兊之象質剛又有介疾之象或能如此則三雖為
我之疾可有喜矣疾與喜相反无妄之疾損其疾皆
以有喜言
九五孚于剥有厲
剥謂陰能剥陽者也九五陽剛中正然當說之時而
居尊位密近上六上六陰柔為說之主處說之極能
妄說以剥陽者也故其占但戒以信於上六則有危
也通曰說之感人最為可懼感之者將以剥之也
況為君者易狃於所說故雖聖人且畏巧言令色況
凡為君子者乎兊秋之中九月為剥他爻皆稱兊五
不稱兊而稱剥深為君子戒也夏曰孚指二剥指
六三上六引兊引三也
上六引兊
上六承兊之主以陰居說之極引下二陽相與為說
而不能必其從也故九五當戒而此爻不言其吉凶
通曰凡陰爻稱引萃六二引吉引下而升也故吉
兊上六引下二陽而說引之者將以剥之也五言有
厲上不言凶可知矣或曰兊為口舌六爻之辭簡抑
以滕口說為戒歟
䷺(坎下巽上)
渙亨王假有廟利涉大川利貞
渙散也為卦下坎上巽風行水上離披解散之象故
為渙其變則本自漸卦九來居二而得中六往居三
得九之位而上同於四故其占可亨又以祖考之精
神既散故王者當至於廟以聚之又以巽木坎水舟
楫之象故利涉大川其曰利貞則占者之深戒也
通曰萃與渙皆互艮艮為門闕一陽在上為屋二陰
在下為闕高巍之象故曰有廟萃言假廟是言聚己
之精神以聚祖考之精神渙言假廟是祖考之精神
既散至於廟所以聚之或曰萃之時因民之聚而立
廟以堅其歸向之心渙之時憂民之散而立廟以收
其蕩析之志皆所以統攝人心而堅凝之也彖言假
廟夫子於大象曰立廟彖言涉川夫子於十三卦舟
楫之象取此盖以本卦自有廟與涉川之象也故其
占宜祭祀宜涉川必曰利貞者祭祀而非正是媚神
以徼福涉川而非正是行險以徼幸故深戒之
初六用拯馬壯吉
居卦之初渙之始也始渙而拯之為力既易又有壯
馬其吉可知初六非有濟渙之才但能順乎九二故
其象占如此通曰馬壯二剛之象五爻皆言渙初
獨不言者救之尚蚤可不至於渙也初六一柔在下
未有濟渙之才然拯之於初猶易但能順九二以進
則吉矣二有剛中之才坎為美脊之馬
九二渙奔其机悔亡
九而居二宜有悔也然當渙之時來而不窮能亡其
悔者也故其象占如此盖九奔而二机也通曰奔
九象互震為足為動机二象互震為木位耦為足本
義曰九奔二机盖以卦變言也九剛故象奔二中故
象机盖九來居二得中而安矣本有悔得中而安故
悔亡
六三渙其躬无悔
陰柔而不中正有私於己之象也然居得陽位志在
濟時能散其私以得无悔故其占如此大率此上四
爻皆因渙以濟渙者也通曰本義曰此上四爻皆
因渙以濟渙者盖承九二言也二不過就一身之安
三則能散一身之私三渙其躬與艮四同取反身之
義蹇有坎有艮故象曰反身脩德艮上體為艮而四
在互坎之上渙下體為坎三在互艮之下盖凡遇坎
險者惟有反身而已特艮六四柔正所謂艮其身者
反身而止其所當止渙六三柔不中正有私於己渙
其躬者反身而散其所當散艮曰无咎此但曰无悔
亦有間矣三居風水相渙之間已私消釋冰泮風
休故无悔
六四渙其羣元吉渙有丘匪夷所思
居陰得正上承九五當濟渙之任者也下无應與為
能散其朋黨之象占者如是則大善而吉又言能散
其小羣以成大羣使所散者聚而若丘則非常人思
慮之所及也通曰四下无應散其羣之象丘互艮
象夷等也指下二陰而言渙惟此爻大善而吉盖初
二三上皆不正六四得陰柔之正九五得陽剛之正
而四則近五能輔君以濟渙者也四能散其朋而聚
歸於五也丘聚之高也高則為丘指五而言平則為
夷指下二陰而言三陰中六四一陰獨如此非二陰
等夷所能及也豐四曰夷主陽與陽等此曰匪夷陰
不與陽等也六自二之四為渙其羣上同五為有
丘下不係初為匪夷所思
九五渙汗其大號渙王居无咎
陽剛中正以居尊位當渙之時能散其號令與其居
積則可以濟渙而无咎矣故其象占如此九五巽體
有號令之象汗如汗之出而不反也渙王居如陸贄
所謂散小儲而成大儲之意通曰汗坎象號巽命
象居陽實象九五君位當渙之時非散其號令與其
居積无以收天下之心必如是僅可以免咎耳汗由
中出浹於四體猶大號出於君之衷而浹於四方也
本義謂如汗之出不反非謂不可反也若謂不可反
涕唾涎液皆然豈獨汗㦲六四渙小羣而成大羣九
五渙王居渙小儲而成大儲猶武王之散財發粟也
故无咎
上九渙其血去逖出无咎
上九以陽居渙極能出乎渙故其象占如此血謂傷
害逖當作惕與小畜六四同言渙其血則去渙其惕
則出也通曰血下坎象惕亦坎象上卦已出坎險
之外上九居渙之極去險愈遠故有血去惕出之象
小畜六四以隂居巽體之初必順乎二陽然後血去
惕出此以陽居巽體之極故渙其血則去渙其惕則
出也
䷻(兊下坎上)
節亨苦節不可貞
節有限而止也為卦下兊上坎澤上有水其容有限
故為節節固自有亨道矣又其體陰陽各半而二五
皆陽故其占得亨然至於太甚則苦矣故又戒以不
可守以為貞也通曰天地之數六十故卦六十而
為節月有中氣有節氣以抑其過而歸之中也節則
適中故可通行於天下苦節則不中故不可貞何也
損與節皆自泰來損而孚則可貞節而苦則不可貞
初九不出戶庭无咎
戶庭戶外之庭也陽剛得正居節之初未可以行能
節而止者也故其象占如此通曰初前遇九二九
陽竒有戶象二前遇六三六陰耦有門象初九以陽
居陽得正而時當節之初九二近不相得隔塞在前
未可以行故其象為不出戶庭其占為无咎
九二不出門庭凶
門庭門内之庭也九二當可行之時而失剛不正上
无應與知節而不知通故其象占如此通曰初九
為兊始兊於時為&KR2279;(酉)闔戶之象九二互體震震於
時為戼(卯)闢戶之象九二以剛居柔不正且上无應
與然六三非蔽之者故猶為可行之時二可行而不
行是知節而不知通也故凶或曰既无應與如之何
可行曰初九於時當止位雖有應其止非失時九二
於時當行位雖无應其行非干時是故節而止者易
節而通者難
六三不節若則嗟若无咎
陰柔而不中正以當節時非能節者故其象占如此
通曰以成卦言則六自五來居三本能節者也獨
以此爻言則陰柔不中正不能節者兊說之極說極
則悲故其象為嗟而其占為无所歸咎也
六四安節亨
柔順得正上承九五自然有節者也故其象占如此
通曰下兊澤上坎水六四水澤之交水於此自然
受節又上卦本坤坤有安象節本人情所難此則安
於節而自然无勉強者也故其象為安其占為亨
九五甘節吉往有尚
所謂當位以節中正以通者也故其象占如此通
曰他爻之節節其在我者九五當位以節節天下者
也節天下而使天下甘之所謂中正以通者也五本
坤體又居中故有甘之象甘在臨之三則我求說於
人故无攸利在節之五則人自悅於我故行有尚
上六苦節貞凶悔亡
居節之極故為苦節既處過極故雖得正而不免於
凶然禮奢寧儉故雖有悔而終得亡之也通曰五
位中故為甘上位極故為苦彖曰節亨五以之曰苦
節不可貞上以之悔亡諸家以為必悔之而後凶可
亡悔其苦而甘之可也悔其節而不節弊將若何本
義謂禮奢寧儉苦節雖有悔而終得亡之與賁束帛
戔戔終吉意同盖苦節之悔猶勝不節之嗟也
䷼(兊下巽上)
中孚豚魚吉利涉大川利貞
孚信也為卦二陰在内四陽在外而二五之陽皆得
其中以一卦言之為中虛以二體言之為中實皆孚
信之象也又下悅以應上上巽以順下亦為孚義豚
魚无知之物又木在澤上外實内虛皆舟楫之象至
信可感豚魚涉險難而不可以失其貞故占者能致
豚魚之應則吉而利涉大川又必利於貞也通曰
程子曰中虛信之本中實信之質實所以為信虛所
以受信也心者神明之舍舍不虛神明何所居譬之
羽蟲之孚剛殼於外其質雖實温柔於内其氣則虛
雌伏呼啄不違其自然之期信之可必者也或以豚
魚為江豚生大澤中每作知風之至是物之有自然
之信本義不取盖以為江豚則信在豚魚不在我以
豚魚為无知之物而信足以及之則信在我而自能
及物於義為長下說以應上下信上也上巽以順下
上信下也豚魚至愚无知惟信足以感之大川至險
不測惟信足以濟之然信而或失其正則如盗賊相
羣男女相私士夫死黨小人出肺肝相示而遂背之
其為孚也人為之偽非天理之正故又戒以利貞
初九虞吉有它不燕
當中孚之初上應六四能度其可信而信之則吉復
有他焉則失其所以度之之正而不得其所安矣戒
占者之辭也通曰信凡失於後者由不能度於初
四陰柔得正初與四正應當孚之初度其可信而信
之吉之道也若復舍四之正應而有他焉心之不一
而信不專必不得其所安矣凡言有他指非應而言
比之初有孚自有非正應而來應者有他許之之辭
也中孚之初若舍正應而他求所謂應焉非吉之道
有他戒之之辭也
九二鳴鶴在陰其子和之我有好爵吾與爾靡之
九二中孚之實而九五亦以中孚之實應之故有鶴
鳴子和我爵爾靡之象鶴在陰謂九居二好爵謂得
中靡與縻同言懿德人之所好故好爵雖我之所獨
有而彼亦繫戀之也通曰兊為正秋為口舌感於
秋而鳴鶴之象也卵生為孚故又取鶴母子之象好
爵諸家多以為爵禄之爵本義謂之懿德盖謂二五
剛而得中皆能修其天爵者也天爵我之所固有吾
與爾靡之二與五皆得中是吾之心與爾皆縻繫也
人无所不至惟天不容偽鶴鳴子和天機之自動好
爵爾縻天理之自孚也
六三得敵或鼓或罷或泣或歌
敵謂上九信之窮者六三陰柔不中正以居說極而
與之為應故不能自主而其象如此通曰三與上
居上下卦之極體均力敵者也中孚六爻雖取柔而
正剛而中者九二九五剛而中者也上九不中矣六
四柔而正者也六三不正矣以柔而不正者應剛而
不中者此為說之極彼當信之窮所以不能自主或
鼓或罷作止之无常或泣或歌哀樂之无常凡爻以
柔居陽者多以或言孚母乳子之象陰爻无位无母
道也是以心不一而化不醇
六四月幾望馬匹亡无咎
六四居陰得正位近於君為月幾望之象馬匹謂初
與己為匹四乃絶之而上以信於五故為馬匹亡之
象占者如是則无咎也通曰月本无光受日之光
以為光陰不能以自孚信於陽以為孚六四近九五
其象為月幾望而又有馬匹亡之象何也六三與上
九為亢故曰敵六四與初九為配故曰匹三陰柔不
正故不能舍上九以從剛中之二四陰柔得正故能
絶初九以從剛中之五然則三之得敵非所以為得
四亡其匹乃所以為得也坤以喪朋為有慶中孚之
四以絶類為无咎敵指四馬匹亡指三翰音登天
異鳴鶴
九五有孚攣如无咎
九五剛健中正中孚之實而居尊位為孚之主者也
下應九二與之同德故其象占如此通曰六爻不
言孚惟九五言之九五孚之主也合九二以成一體
包二陰以成中孚其固結如此故其象為攣如占為
无咎在九二則曰靡九五則曰攣皆固結不可解之
象无他五與二一心故也一則孚孚則化小畜九三
變為中孚故曰有孚攣如曰月幾望與小畜同
上九翰音登于天貞凶
居信之極而不知變雖得其貞亦凶道也故其象占
如此鷄曰翰音乃巽之象居巽之極為登于天鷄非
登天之物而欲登天信非所信而不知變亦猶是也
通曰鷄鳴必先振其羽故曰翰音而其鳴有信故
於中孚言之五上天位九二鶴也而鳴於地之陰上
九鷄也而鳴於天之高有是理乎居信之極而不知
變雖正亦凶況不正乎
䷽(艮下震上)
小過亨利貞可小事不可大事飛鳥遺之音不宜上宜
下大吉
小謂陰也為卦四陰在外二陽在内陰多於陽小者
過也既過於陽可以亨矣然必利於守貞則又不可
以不戒也卦之二五皆以柔而得中故可小事三四
皆以剛失位而不中故不可大事卦體内實外虛如
鳥之飛其聲下而不上故能致飛鳥遺音之應則宜
下而大吉亦不可大事之類也通曰易貴陽賤陰
故二陽函四陰為頤四陽函二陰為中孚中孚頤皆
美名也二陰函四陽為大過四陰函二陽為小過過
非美名也大過陽多於陰小過陰多於陽易於陽之
過則猶許其往此則利貞以下无非戒辭盖曰陽之
過利往而亨陰之過其亨必利貞不貞則不亨也曰
陽之過可大事陰之過不可大事而僅可小事何也
曰陽之道宜上陰之道宜下而不宜上也所以致戒
於陰之過者切矣中孚有鳥乳象故小過有飛鳥象
鳴鶴在陰感於下為中孚飛鳥遺音空聞於上為
小過
初六飛鳥以凶
初六陰柔上應九四又居過時上而不下者也飛鳥
遺音不宜上宜下故其象占如此郭璞洞林占得此
者或致羽蟲之孽通曰大過有棟橈象棟之用在
中故於三四言之小過有飛鳥象鳥之用在翼故於
初上言之然初二五上皆翼也獨初上言之何邪鳥
飛不在翼而在翰初上其翰也飛於初已凶飛於上
可知矣聖人戒辭與坤姤初爻同大過之初過謹則
无咎小過之初不謹已有凶
六二過其祖遇其妣不及其君遇其臣无咎
六二柔順中正進則過三四而遇六五是過陽而反
遇陰也如此則不及六五而自得其分是不及君而
適遇其臣也皆過而不過守正得中之意无咎之道
也故其象占如此通曰相過謂之過過是有心邂
逅謂之遇遇是无心春秋公及宋公遇於清我所欲
曰及不期而會曰遇及是有心遇是无心遇字與及
字相反過字與不及相反六二柔順中正設使進而
往則過三四之陽而遇六五是過其祖遇其妣也只
如此而不進則不及六五而自遇其臣之分矣兩遇
字微不同遇其妣邂逅而遇故本義曰反遇遇其臣
適相當之遇故本義曰適遇皆過而不過者二之陰
本過於陽今進則過而遇其妣不進則不及而遇其
臣皆過而不過者也二柔順中正所以如此他爻過
者不遇遇者不過惟六二過而又遇然以不及其君
為无咎則過其君可知過其祖則有繼世之譽過其
君則有犯分之嫌
九三弗過防之從或戕之凶
小過之時事每當過然後得中九三以剛居正衆陰
所欲害者也而自恃其剛不肯過為之備故其象占
如此若占者能過防之則可以免矣通曰弗過防
之作一句讀戒辭也依九四例作兩句讀亦戒辭也
謂三恃其剛而不肯過防可也謂三之陽雖弗過而
當防陰之過亦可也陰欲害陽陽當為備若反從之
則或被其戕而凶或者未必然之辭聖人以此戒三
謂當以陰之過也而防之不當以陰之比也而狎之
也
九四无咎弗過遇之往厲必戒勿用永貞
當過之時以剛處柔過乎恭矣无咎之道也弗過遇
之言弗過於剛而適合其宜也往則過矣故有厲而
當戒陽性堅剛故又戒以勿用永貞言當隨時之宜
不可固守也或曰弗過遇之若依六二爻例則當如
此說若依九三爻例則過遇當如過防之義未詳孰
是當闕以俟知者通曰九居三則戒以從或戕之
凶九居四以无咎許之何也二陽皆當陰過之時然
三當二陰方來之衝不可不防四當二陰已上之勢
可以无咎故九三弗過防之防當用力九四弗過遇
之遇非有心然往則有厲而當戒故戒三之從者從
在下之陰也戒四之往者往而從上之陰也然往非
也固守不能隨時之宜亦非也必知時達變者可語
此矣
六五密雲不雨自我西郊公弋取彼在穴
以陰居尊又當陰過之時不能有為而弋取六二以
為助故有此象在穴陰物也兩陰相得其不能濟大
事可知通曰密雲不雨自我西郊文王為小畜六
四言也而周公以言小過之六五何㦲盖皆言小者
不能大有為也皆互兊皆有雲雨自西之象坎為弓
凡互坎或厚坎皆取弋射象然彼射隼射雉此僅取
彼在穴甚言陰小之不足大有為也初上有飛鳥象
在穴不飛者也易之取象大者以田為象最大者以
狩為象小則以弋為象六五陰柔居尊陰唱不和
而上六復上之必使九三弋而取其在穴可也三公
位
上六弗遇過之飛鳥離之凶是謂災眚
六以陰居動體之上處陰過之極過之已高而甚遠
者也故其象占如此或曰遇過恐亦只當作過遇義
同九四未知是否通曰六二陰柔中正故曰過曰
遇九四陽弗過而遇乎陰上六陰弗能遇而過乎陽
四无心之遇上有心之過也初之飛鳥以凶上飛鳥
而離之凶可知矣不特曰凶且天災人眚无不有之
然則陰之過豈陰之福㦲
䷰(離下坎上)
既濟亨小利貞初吉終亂
既濟事之既成也為卦水火相交各得其用六爻之
位各得其正故為既濟亨小當為小亨大抵此卦及
六爻占辭皆有警戒之意時當然也通曰後天以
坎離居先天乾坤之位故上經首乾坤後坎離下經
亦以坎離之交不交終焉坎陽而離陰坎先而離後
上經乾坤之後坎上坎下凡六卦下經亦以坎上坎
下終焉卦名既濟未濟亦且取義於坎五行坎中之
水最先而天下坎陰之時最多故既濟之時陰陽各
得其正小者且无不亨而聖人猶戒之曰利貞曰初
吉終亂易之道一陽一隂天下之生一治一亂陽一
而陰二故治常少而亂常多創業之主以憂勤而吉
守成之君以逸樂而亂初吉不幾時終亂乃迭見聖
人所以於既濟之時深戒之也既濟似泰下三爻
吉上三爻凶
初九曳其輪濡其尾无咎
輪在下尾在後初之象也曳輪則車不前濡尾則狐
不濟既濟之初謹戒如是无咎之道也占者如是則
无咎矣通曰九剛動之才有輪象初一卦之後有
尾象輪所以行曳其輪則不行獸涉水必揭其尾濡
其尾則不濟此既濟時也而有未濟之象初九以剛
居剛宜可以濟當濟之初而謹戒如是盖欲濟而未
敢輕濟也故无咎
六二婦喪其茀勿逐七日得
二以文明中正之德上應九五剛陽中正之君宜得
行其志而九五居既濟之時不能下賢以行其道故
二有婦喪其茀之象茀婦車之蔽言失其所以行也
然中正之道不可終廢時過則行矣故又有勿逐而
自得之戒通曰五雖與二應而不汲汲於求二者
處既濟之時剛中反為中滿故也二欲自行其道不
可得矣如婦喪其茀茀車之蔽也喪其茀失其所以
行也中正之道不可終廢五雖不汲汲於二二守中
正之道亦不汲汲然逐之數極則必變道窮則必通
也不然喪特失其在外者逐則自失其在我者矣震
六二亦曰七日得皆自二反覆數之歴七數又值二
是二之所以為中正者固在也中正可久廢㦲
九三高宗伐鬼方三年克之小人勿用
既濟之時以剛居剛高宗伐鬼方之象也三年克之
言其久而後克戒占者不可輕動之意小人勿用占
法與師上六同通曰三居離明之極上在坎險之
外故有高宗伐鬼方之象或是高宗伐鬼方嘗占得
此爻故引之以為象案本義曰六爻占辭皆有警戒
意然則此稱高宗者盖以為九三戒也三居離終火
性易躁况復以剛居剛聖人惟恐其失之躁動也故
曰高宗之伐鬼方也宜若易然然且三年克之其不
如高宗者可知矣小人勿用用小人則有躁動之失
故也三代之兵未嘗用一小人用小人是平一亂而
生一亂也聖人此意甚微故於初則勉其謹戒於二
則戒以勿逐於三則戒以小人勿用盖於既濟之時
惟欲其遲重緩進常如未濟之時
六四繻有衣袽終日戒
既濟之時以柔居柔能豫備而戒懼者也故其象如
此程子曰繻當作濡衣袽所以塞舟之罅漏通曰
九三以剛居剛易失之躁故以高宗三年克鬼方之
象戒之六四以柔居柔自有能豫備而戒懼之象矣
譬之乘舟者不可以无襦而忘衣袽亦不可謂衣袽
已備遂恝然不知戒水浸至而不知則雖有衣袽不
及施矣備患之具不失於尋常而慮患之念又不忘
於頃刻此處既濟之道
九五東鄰殺牛不如西鄰之禴祭實受其福
東陽西陰言九五居尊而時已過不如六二之在下
而始得時也又當文王與紂之事故其象占如此彖
辭初吉終亂亦此意也通曰東陽也謂五西陰也
謂二禴夏祭也離為夏本義於既濟卦爻之辭拳拳
於時之一字此則曰九五居尊而時已過不如六二
在下而始得時也時之過其如月已望而將晦之時
乎時之始至其如月方弦而將至於望之時也且曰
又當文王與紂之事夫文王與紂同此一時也在紂
則為已過之時在文王則為未至之時也然福在天
地間未嘗不以與人非吝於紂而私於文王也文王
實有以受之紂自无受之之道耳
上六濡其首厲
既濟之極險體之上而以隂柔處之為狐涉水而濡
其首之象占者不戒危之道也通曰初九以陽剛
而濡其尾當濟之初而不輕於濟也上六以陰柔而
濡其首是濟之極而反不能濟者也上之厲何如初
之无咎㦲
䷿(坎下離上)
未濟亨小狐汔濟濡其尾无攸利
未濟事未成之時也水火不交不相為用卦之六爻
皆失其位故為未濟汔幾也幾濟而濡尾猶未濟也
占者如此何所利㦲通曰上經首乾坤乾坤之後
六卦皆主坎之一陽下經終既未濟濟因坎水取義
而亨又皆主離之一陰天地終始皆水火相為用也
三陽失位故未濟三陰應三陽而陰又得中所以未
濟終於濟小狐汔濟濡其尾未濟之象也无攸利未
濟之占也易不終既濟而終未濟易不可窮故也未
濟之時其花未開之春月未圓之夜乎天地不交為
否否不曰亨否不通也水火不交為未濟非不濟也
未焉爾故曰未濟亨无他未濟水火之不交而坎男
下離女上又男女之交也況既濟下離互坎上坎互
離既濟之中互未濟未濟下坎互離上離互坎未濟
之中互既濟非惟見時變之相為反覆而水火互藏
其宅復於易中見之
初六濡其尾吝
以陰居下當未濟之初未能自進故其象占如此
通曰初九以陽居陽當既濟之初而濡其尾時可濟
不敢輕濟也故无咎初六以陰居陽當未濟之初而
濡其尾時未可濟而不能自濟也故吝
九二曳其輪貞吉
以九二應六五而居柔得中為能自止而不進得為
下之正也故其象占如此通曰既濟初九兼濡尾
曳輪二象未濟初與二分之初在下當為尾九剛動
當為輪初濡其尾才柔不能自進二曳其輪剛居柔
而得中能自止而不進也中則无有不正故吉
六三未濟征凶利涉大川
陰柔不中正居未濟之時以征則凶然以柔乘剛將
出乎坎有利涉之象故其占如此盖行者可以水浮
而不可以陸走也或疑利字上當有不字通曰既
濟六爻不出卦名未濟六三卦名獨見盖六爻俱失
位初上處无位之地中四爻其三皆曰貞吉獨於六
三曰未濟征凶豈非未濟之時以征則凶而以居貞
則吉乎況未濟之時惟剛乃克有濟故九二九四貞
吉上九无咎如六三陰柔又不中正未濟終難濟矣
故以征則凶亦不利涉川也六三居坎上可以出
險陰柔非能濟者故明言未濟征凶然乘承皆剛有
助利涉大川則可濟也
九四貞吉悔亡震用伐鬼方三年有賞于大國
以九居四不貞而有悔也能勉而貞則悔亡矣然以
不貞之資欲勉而貞非極其陽剛用力之久不能也
故為伐鬼方三年而受賞之象通曰爻言貞吉者
三九二剛中中則正矣言貞吉而不言悔亡五柔中
故貞吉无悔九四不中故勉之以貞吉而後悔亡言
不如是則悔不亡也本義曰以不貞之資欲勉而貞
非極其陽剛用力之久不能也故為伐鬼方三年而
受賞之象既濟伐鬼方說勝敵此伐鬼方借說自勝
其亦以既濟九三應在外未濟九四之應在内歟意
謂既濟九三以剛居剛故直曰高宗伐鬼方未濟九
四以剛居柔故曰震用伐鬼方震懼也臨事而懼未
濟者必濟矣大扺三四爻皆人位易於乾之三曰終
日乾乾夕惕惕懼也於既濟之四曰終日戒戒懼也
此復取震懼之意懼以終始所以為易之教也
六五貞吉无悔君子之光有孚吉
以六居五亦非正也然文明之主居中應剛虛心以
求下之助故得貞而吉且无悔又有光輝之盛信實
而不妄吉而又吉也通曰九居四非貞貞吉悔亡
勉之之辭也六居五亦非貞貞吉无悔予之之辭也
盖五文明之主是為君子之光虛心以求九二剛中
之助是為有孚此所以為正吉而又吉也
上九有孚于飲酒无咎濡其首有孚失是
以剛明居未濟之極時將可以有為而自信自養以
俟命无咎之道也若縱而不反如狐之涉水而濡其
首則過於自信而失其義矣通曰既濟三陽皆得
其位未濟三陽皆不得位然既濟初曳輪未濟二亦
曳輪既濟三伐鬼方未濟四亦伐鬼方既濟之五反
不若未濟之上者以時而言未濟不如既濟之初既
濟不如未濟之終也程𫝊於此多發出義命二字本
義又分言之盖謂未濟之極將可濟矣自信自養所
以俟命也若縱而不反如狐之濡其首則過於自信
自養而失其義矣命在天義在我不能自信自樂以
俟命非也過於自信自樂而失我之義亦非也周公
繋易於既濟之終以濡其首為時事之失於未濟之
終以濡其首為人事之失其與民同患之意愈切故
於辭愈懼善學易者信不可頃刻不知所懼也
周易本義通釋卷二
