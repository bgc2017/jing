周易本義通釋卷八
元胡炳文撰
說卦𫝊
昔者聖人之作易也幽贊於神明而生蓍
幽贊神明猶言贊化育龜筴𫝊曰天下和平王道得
而蓍莖長丈其叢生滿百莖
參天兩地而倚數
天圓地方圓者一而圍三三各一竒故參天而為三
方者一而圍四四合二耦故兩地而為二數皆倚此
而起故揲蓍三變之末其餘三竒則三三而九三耦
則三二而六兩二一三則為七兩三一二則為八
觀變於陰陽而立卦發揮於剛柔而生爻和順於道德
而理於義窮理盡性以至於命
和順從容无所乖逆統言之也理謂隨事得其條理
析言之也窮天下之理盡人物之性而合於天道此
聖人作易之極功也通曰蓍本自神明聖人幽贊
之而已天圓地方之象自其一二之數聖人不過參
之兩之而已其為數也自有陰陽之變其為變也自
成剛柔之爻聖人不過觀其變而發揮之爾於蓍卦
之德則和順之而一无所逆於六爻之義則條理之
而各有其序窮天地之理盡人物之性聖人作易之
功至是與天命為一矣天命自然而然聖人之易亦
非心思智慮之所為也
右第一章
昔者聖人之作易也將以順性命之理是以立天之道
曰陰與陽立地之道曰柔與剛立人之道曰仁與義兼
三才而兩之故易六畫而成卦分陰分陽迭用柔剛故
易六位而成章
兼三才而兩之緫言六畫又細分之則陰陽之位間
雜而成文章也通曰上章和順於道德統言之也
理於義析言之也此章六畫而成卦統言之也分陰
分陽迭用柔剛六位而成章又析言之也
右第二章
天地定位山澤通氣雷風相薄水火不相射八卦相錯
邵子曰此伏羲八卦之位乾南坤北離東坎西兊居
東南震居東北巽居西南艮居西北於是八卦相交
而成六十四卦所謂先天之學也通曰八卦錯而
為六十四卦其位亦然觀之圓圖可見矣
數往者順知來者逆是故易逆數也
起震而歴離兊以至於乾數已生之卦也自巽而歴
坎艮以至於坤推未生之卦也易之生卦則以乾兊
離震巽坎艮坤為次故皆逆數也通曰諸儒訓釋
此皆謂已往而易見為順未來而前知為逆易主於
前民用故曰易逆數也惟本義依邵子以數往者順
一段為指圓圖而言卦氣之所以行易逆數一段為
指横圖而言卦畫之所以生非本義發邵子之藴則
學者孰知此所謂先天之學㦲此本義之功所以為
大也
右第三章
雷以動之風以散之雨以潤之日以晅之艮以止之兊
以說之乾以君之坤以藏之
此卦位相對與上章同通曰自動至晅物之出機
自止至藏物之入機出无於有氣之行也故以象言
入有於无質之具也故以卦言
右第四章
通曰此章卦位相對與上章同特上章先之以
乾坤此章則終之以乾坤也
帝出乎震齊乎巽相見乎離致役乎坤說言乎兊戰乎
乾勞乎坎成言乎艮
帝者天之主宰邵子曰此卦位乃文王所定所謂後
天之學也通曰自出震以至成言乎艮萬物生成
之序也然孰生孰成之必有為之主宰者故謂之帝
萬物出乎震震東方也齊乎巽巽東南也齊也者言萬
物之潔齊也離也者明也萬物皆相見南方之卦也聖
人南面而聽天下嚮明而治盖取諸此也坤也者地也
萬物皆致養焉故曰致役乎坤兊正秋也萬物之所說
也故曰說言乎兊戰乎乾乾西北之卦也言陰陽相薄
也坎者水也正北方之卦也勞卦也萬物之所歸也故
曰勞乎坎艮東北之卦也萬物之所成終而所成始也
故曰成言乎艮
上言帝此言萬物之隨帝以出入也通曰離明以
德言八卦之德可推坤地坎水以象言八卦之象可
推坎秋以時言八卦之時可推以互見也坤於方獨
不言西南坤土之用不止於西南也盖春屬木夏屬
火夏而秋火克金者也火金之交有坤土焉則火生
土土生金克者又順以相生秋屬金冬屬水冬而春
水生木者也水木之交有艮土焉木克土土克水生
者又逆以相克土金順以相生所以為秋之克木土
逆以相克所以為春之生生生克克變化无窮孰主
宰之曰帝是也
右第五章
此章所推卦位之說多未詳者
神也者妙萬物而為言者也動萬物者莫疾乎雷撓萬
物者莫疾乎風燥萬物者莫熯乎火說萬物者莫說乎
澤潤萬物者莫潤乎水終萬物始萬物者莫盛乎艮故
水火相逮雷風不相悖山澤通氣然後能變化既成萬
物也
此去乾坤而專言六子以見神之所為然其位序亦用
上章之說未詳其義通曰以上第三章第四章言
先天第五章言後天此第六章則由後天而推先天
者也去乾坤而專言六子以見神之所為言神則乾
坤在其中矣雷之所以動風之所以撓以至艮之所
以終所以始皆神之所為也然後天之所以變化者
實由先天而來先天水火相逮以次陰陽之交合後
天雷動風撓以次五行之變化惟其交合之妙如此
然後變化之妙亦如此
右第六章
乾健也坤順也震動也巽入也坎陷也離麗也艮止也
兊說也
此言八卦之性情通曰夫子欲於下文言八卦之
象故先言其性情如此象者其似性情者其真彖𫝊
於巽不言入而直言巽坎不言陷而言險離罕言麗
而言明則又得其真矣
右第七章
乾為馬坤為牛震為龍巽為雞坎為豕離為雉艮為狗
兊為羊
遠取諸物如此通曰周公以乾為龍而夫子以為
馬文王以坤為牝馬而夫子以為牛以見象之不必
泥也如此學易者必以坤為牛或以一體取或以一
爻取或以互變體爻取至不可取則又取離之牝牛
其鑿甚矣要之天地間萬物无非易也又豈特此八
物哉觸類而長之可也
右第八章
乾為首坤為腹震為足巽為股坎為耳離為目艮為手
兊為口
近取諸身如此通曰八卦近取諸身如此要之一
身之中无非易也又豈特此八者為然㦲
右第九章
乾天也故稱乎父坤地也故稱乎母震一索而得男故
謂之長男巽一索而得女故謂之長女坎再索而得男
故謂之中男離再索而得女故謂之中女艮三索而得
男故謂之少男兊三索而得女故謂之少女
索求也謂揲蓍以求爻也男女指卦中一陰一陽之
爻而言通曰此章本義乃朱子未改正之筆要當
以語錄說為正若專言揲蓍求卦則无復此卦序矣
要之卦畫已成之後方見有父母男女之象非卦之
初畫時即有此象也讀者詳之
右第十章
乾為天為圜為君為父為玉為金為寒為冰為大赤為
良馬為老馬為瘠馬為駁馬為木果
荀九家此下有為龍為直為衣為言(荀爽有集九家易解十卷)
坤為地為母為布為釡為吝嗇為均為子母牛為大輿
為文為衆為柄其於地也為黑
荀九家有為牝為迷為方為囊為裳為黃為帛為漿
震為雷為龍為玄黃為旉為大塗為長子為決躁為蒼
筤竹為萑葦其於馬也為善鳴為馵足為作足為的顙
其於稼也為反生其究為健為蕃鮮
荀九家有為玉為鵠為鼓
巽為木為風為長女為繩直為工為白為長為高為進
退為不果為臭其於人也為寡髮為廣顙為多白眼為
近利市三倍其究為躁卦
荀九家有為楊為鸛
坎為水為溝瀆為隠伏為矯輮為弓輪其於人也為加
憂為心病為耳痛為血卦為赤其於馬也為美瘠為亟
心為下首為薄蹄為曳其於輿也為多眚為通為月為
盜其於木也為堅多心
荀九家有為宫為律為可為棟為叢棘為狐為蒺藜
為桎梏
離為火為日為電為中女為甲胄為戈兵其於人也為
大腹為乾卦為鼈為蟹為臝為蚌為龜其於木也為科
上槁
荀九家有為牝牛
艮為山為徑路為小石為門闕為果蓏為閽寺為指為
狗為鼠為黔喙之屬其於木也為堅多節
荀九家有為鼻為虎為狐
兊為澤為少女為巫為口舌為毁折為附決其於地也
為剛鹵為妾為羊
荀九家有為常為輔頰
右第十一章
此章廣八卦之象其間多不可曉者求之於經
亦不盡合也通曰此章廣八卦之象凡百十
有二本義以為多有不可曉盖有當解者有不
必強解者其中有相對取象者如乾為天坤為
地之類是也上文乾為馬此則為良馬老馬瘠
馬駁馬良取其德老取其知瘠取其骨駁取其
力皆取其健也上文坤為牛此則為子母牛取
其生生有繼兼取其順也乾為木果結於上而
圓坤為大輿載於下而方震為決躁巽為進退
為不果剛柔之性也震巽獨以其究言剛柔之
始也坎内陽外陰水與月則内明外暗離内陰
外陽火與日則内暗外明坎中實故於人為加
憂為心病為耳痛離中虚故於人為大腹艮為
閽寺為指陽之止也兊為巫為口舌陰之說也
有相反取象者震為大塗反而艮則為徑路大
塗陽闢乎陰无險阻也徑路陽阻而下陰不能
闢也巽為長為高反而兊則為毁折長且高者
陽之上達毁而折者陰之上窮也有相因取象
者乾為馬震得乾初之陽故於馬為善鳴馵足
作足的顙震陽下而陰上也坎得乾中爻之陽
故於馬為美瘠亟心下首薄蹄曳坎陽中而陰
外也善鳴似乾馬之良美瘠似乾馬之瘠也作
足者陽下而強薄蹄者陰下而弱也坤為大輿
坎為輿為多眚坤中虛而力能載坎中滿而下
无力也巽為木幹陽而根陰也坎中陽故於木
為堅多心艮上陽故於木為堅多節離中陰而
虛故於木為科上槁震為敷乾為木果震之一
陽花之敷乾之三陽果之結乾為木果艮為果
蓏果陽在上果蓏陽上而陰下也有一卦之中
自相因取象者坎為隠伏因而為盜巽為繩直
因而為工艮為門闕因而為閽寺兊為口舌因
而為巫有不言而互見者乾為君以見坤之為
臣乾為圜以見坤之為方吝嗇者陰之翕也以
見陽之闢均者地之平也以見天之高為文者
物生於地雜而可見也知其始於天者不可見
矣為柄者有形之可執也乾之氣不可執矣離
為乾卦以見坎之為涇坎為血卦以見離之為
氣巽為臭以見震之為聲(闕)巽離兊
三女震為長子而坎艮不言者尊嫡也於陽之
長者尊之也兊少女為妾而巽離不言者少女
從姊為娣於陰之少者卑之也乾為馬震坎得
乾之陽皆言馬而艮不言者艮止也止之性非
馬也他可以觸類而通矣
周易本義通釋卷八
