周易本義通釋卷十二
元胡炳文撰
彖下𫝊
咸感也
釋卦名義
柔上而剛下二氣感應以相與止而說男下女是以亨
利貞取女吉也
以卦體卦德卦象釋卦辭或以卦變言柔上剛下之
義曰咸自旅來柔止居六剛下居五也亦通通曰
以卦體釋亨以卦德釋利貞止而後說所以為貞不
止非貞也以卦象釋取女吉
天地感而萬物化生聖人感人心而天下和平觀其所
感而天地萬物之情可見矣
極言感通之理通曰上經首乾氣化之始而曰品
物流形下經首咸形化之始而曰二氣感應氣與形
固未嘗相離也上經首乾彖𫝊言性下經首咸彖𫝊
言情復之彖言天地之心咸言人心學易者於此當
有悟矣
恒久也剛上而柔下雷風相與巽而動剛柔皆應恒
以卦體卦象卦德釋卦名義或以卦變言剛上柔下
之義曰恒自豐來剛上居二柔下居初也亦通通
曰咸以卦體卦德卦象釋卦辭恒亦疊是三者僅以
釋卦名義盖咸之感者易知恒之所以為久者未易
知也
恒亨无咎利貞久於其道也
通曰咸恒皆言利貞咸止而說即是貞恒巽而動動
未必貞也故彖詳焉
天地之道恒久而不已也
恒固能亨且无咎矣然必利於正乃為久於其道不
正則久非其道矣天地之道所以長久亦以正而已
矣
利有攸往終則有始也
久於其道終也利有攸往始也動静相生循環之理
然必静為主也通曰本義釋乾彖曰始即元也終
謂貞也不終則无始不貞則无以為元乾言天道之
終始此言人之於道其終始當如此不貞无以為元
不静无以為動其為始終循環之妙一也
日月得天而能久照四時變化而能久成聖人久於其
道而天下化成觀其所恒而天地萬物之情可見矣
極言恒久之道
遯亨遯而亨也剛當位而應與時行也
以九五一爻釋亨義
小利貞浸而長也
以下二陰釋小利貞
遯之時義大矣㦲
陰方浸長處之為難故其時義為尤大也通曰遯
與旅之時皆非順境也故本義皆曰處之為難時在
天義在我觀君子所處可以知其義之大也
大壯大者壯也剛以動故壯
釋卦名義以卦體言則陽長過中大者壯也以卦德
言則乾剛震動所以壯也
大壯利貞大者正也正大而天地萬物之情可見矣
釋利貞之義而極言之通曰心未易見故疑其辭
曰復其見天地之心乎情則可見矣故直書之人能
情天地之情動孰非禮人能心天地之心動之端孰
非仁愚嘗謂孟子養氣之論自此而出大者壯也剛
以動即是其為氣也至大至剛大者正也即是以直
養而無害
晉進也
釋卦名義
明出地上順而麗乎大明柔進而上行是以康侯用錫
馬蕃庶晝日三接也
以卦象卦德卦變釋卦辭通曰康侯非順者不能
錫馬三接非君之大明而柔者不能提起一二字卦
辭盡可見矣
明入地中明夷
以卦象釋卦名
内文明而外柔順以蒙大難文王以之
以卦德釋卦義蒙大難謂遭紂之亂而見囚也
利艱貞晦其明也内難而能正其志箕子以之
以六五一爻之義釋卦辭内難謂為紂近親在其國
内如六五之近於上六也通曰彖曰明夷利艱貞
周公於六五爻辭曰箕子之明夷利貞釋彖兼文王
發之盖羑里演易處之甚從容可見文王之德佯狂
受辱處之極艱難可見箕子之志然此一時也文王
因而發伏羲河圖之易箕子因而發大禹洛書之疇
聖賢之於患難自繫斯文之會盖有天意存焉此非
彖𫝊本意姑及之
家人女正位乎内男正位乎外男女正天地之大義也
以卦體九五六二釋利女貞之義通曰家人離多
由女之不正故言男之正必先以女正言之
家人有嚴君焉父母之謂也
亦謂二五通曰本義指二五言在男女則九五六
二皆正在父母則九五之剛可謂之嚴六二之柔未
必能嚴故夫子發彖辭言外之意曰家人有嚴君焉
父母之謂也其旨深㦲
父父子子兄兄弟弟夫夫婦婦而家道正正家而天下
定矣
上父初子五三夫四二婦五兄三弟以卦畫推之又
有此象通曰齊家之道在篤恩義然以正倫理為
本上父初子上下分而父子之倫正矣五夫四婦五
上四下也三夫二婦三上二下也五兄三弟五上三
下也夫婦之上下分而夫婦正兄弟之上下分而兄
弟正矣特父子之上下相去甚遠而其分嚴兄弟之
相去甚近而其情親夫婦雖相比而亦未嘗旡上下
之分也卦惟以女正為利夫子發言外之意則謂男
女皆當正又謂父子兄弟夫婦皆當正本義又即卦
畫以推其象明且備矣
睽火動而上澤動而下二女同居其志不同行
以卦象釋卦名義
說而麗乎明柔進而上行得中而應乎剛是以小事吉
以卦德卦變卦體釋卦辭通曰火性上動而愈上
澤性下動而愈下此所以為睽家人諸卦二女同居
者多矣以卦體睽故以不同行明之柔進而上行得
中而應乎剛皆主上離之中言之在鼎則曰是以元
亨在睽則曰是以小事吉爻位同而事異學者不可
不知時也
天地睽而其事同也男女睽而其志通也萬物睽而其
事類也睽之時用大矣㦲
極言其理而贊之
蹇難也險在前也見險而能止知矣㦲
以卦德釋卦名義而贊其美通曰蹇上下體易則
為蒙蒙曰險而止止在外也蹇曰見險而止止於内
也内險莫能安外止莫能進所以為蒙見外之險而
内能止所以為知蹇者蒙之反也
蹇利西南往得中也不利東北其道窮也利見大人往
有功也當位貞吉以正邦也蹇之時用大矣哉
以卦變卦體釋卦辭而贊其時用之大也通曰坎
睽蹇皆非順境夫子以為雖此時亦有可用者故皆
極言贊之故坎睽釋卦辭後復從天地人物極言之
以贊其大蹇則釋卦辭以贊之而已盖上文所謂往
得中有功正邦即其用之大者也
解險以動動而免乎險解
以卦德釋卦名義
解利西南往得衆也其來復吉乃得中也有攸往夙吉
往有功也
以卦變釋卦辭坤為衆得衆謂九四入坤體得中有
功皆指九二
天地解而雷雨作雷雨作而百果草木皆甲拆解之時
大矣哉
極言而贊其大也通曰解上下體易為屯動乎險
中為屯動而出乎險之外為解屯象草穿地而未申
解則雷雨作而百果草木皆甲拆蹇解得中皆指坎
中而言蹇之中在五往則得中解之中在二无所往
而來乃得中當蹇之未解必動而免乎險方可以為
解蹇之既解則宜安静而不可久煩擾故蹇之時以
往居五為中既解之時以復其安静則為中也是之
謂時中故蹇之時用解之時義聖人皆極言而贊其
大
損損下益上其道上行
以卦體釋卦名義
損而有孚元吉无咎可貞利有攸往曷之用二簋可用
亨二簋應有時損剛益柔有時損益盈虚與時偕行
此釋卦辭時謂當損之時通曰益曰與時偕行損
於時之一字凡三言之然則不當損之時而損可乎
㦲非特二簋之用有時以卦畫推之損剛益柔有時
以天下之理推之凡損益盈虛皆有時也
益損上益下民說无疆自上下下其道大光
以卦體釋卦名義通曰損其道上行以上兩句皆
釋損義益其道大光以上四句皆釋益義損益皆以
道言後世以聚斂掊克為損下益上者非道也況損
下之道僅可上行益下之道大而且光釋彖之旨深
矣㦲
利有攸往中正有慶利涉大川木道乃行
以卦體卦象釋卦辭通曰中正兼二五言木道兼
震巽言震陽木巽隂木
益動而巽日進无疆天施地生其益无方凡益之道與
時偕行
動巽二卦之德乾下施坤上生亦上文卦體之義又
以此極言贊益之大
夬決也剛決柔也健而說決而和
釋卦名義而贊其德通曰他卦或以卦德釋卦名
義此既釋卦義而復贊其德是德也君子之德也以
五剛決一柔宜无難者然君子勢雖可如此健而說
決而和君子之德固自如此也
揚于王庭柔乘五剛也孚號有厲其危乃光也告自邑
不利即戎所尚乃窮也利有攸往剛長乃終也
此釋卦辭柔乘五剛以卦體言謂以一小人加于衆
君子之上是其罪也剛長乃終謂一變則為純乾也
通曰易於剛乘柔不書柔乘剛則書志變也一柔
乘五剛變甚易矣復利有攸往剛長也夬利有攸往
剛長乃終也小人有一人之未去猶足為君子之憂
人欲有一分之未盡猶足為天理之累復之陽必至
於純陽為乾方為剛長乃終也
姤遇也柔遇剛也
釋卦名
勿用取女不可與長也
釋卦辭
天地相遇品物咸章也
以卦體言
剛遇中正天下大行也
指九五
姤之時義大矣㦲
幾微之際聖人所謹通曰他卦言大矣㦲者多是
釋卦辭後别引天地聖人而極言之姤亦然本義不
曰極言之何也盖柔遇剛遇之不善者也别取二義
曰天地相遇曰剛遇中正遇之善者也曰品物咸章
曰天下大行亦既極言之矣姤之時義大矣㦲非贊
遇之大也一陰之生雖微可慮者大也人之為善亦
既誠意忽有一念之自欺潜萌於中衆君子在上忽
有一小人欲長於下幾微之際大可慮也故聖人謹
之
萃聚也順以說剛中而應故聚也
以卦德卦體釋卦名義
王假有廟致孝享也利見大人亨聚以正也用大牲吉
利有攸往順天命也
釋卦辭
觀其所聚而天地萬物之情可見矣
極言其理而贊之通曰咸之情通恒之情久聚之
情一然其所以感所以恒所以聚則皆有理存焉如
天地聖人之感感之理也如日月之得天聖人之久
於道恒之理也萃之所謂聚以正所謂順天命聚之
理也凡天地萬物之情可見者皆此理之可見矣故
本義於所感則曰極言感通之理於所恒則曰極言
恒久之道於所聚亦曰極言其理而贊之
柔以時升
以卦變釋卦名通曰剛而在上者常也柔升於上
時也識時者方可與言易
巽而順剛中而應是以大亨
以卦德卦體釋卦辭
用見大人勿恤有慶也南征吉志行也
困剛揜也
以卦體釋卦名
險以說困而不失其所亨其唯君子乎貞大人吉以剛
中也有言不信尚口乃窮也
以卦德卦體釋卦辭通曰剛之困於柔猶人之困
於疾使易專論其困而无以通之是知其疾而不能
用藥也如是則安用易㦲故彖曰困亨彖𫝊曰困而
不失其所亨彖以大人稱彖𫝊曰其惟君子乎盖困
而不失其所亨即是貞君子即是大人困而亨之君
子其即剛貞之大人乎吉无咎由於貞貞由於亨
巽乎水而上水井井養而不窮也
以卦象釋卦名義
改邑不改井乃以剛中也汔至亦未繘井未有功也羸
其瓶是以凶也
以卦體釋卦辭无喪无得往來井井兩句意與不改
井同故不復出剛中以二五而言未有功而敗其瓶
所以凶也通曰惟井之不改故不以往而喪不以
來而得而往者來者自井其井彖𫝊但言其體而用
已該矣
革水火相息二女同居其志不相得曰革
以卦象釋卦名義大略與睽相似然以相違而為睽
相息而為革也息滅息也又為生息之義滅息而後
生息也通曰卦以相違為睽相息為革而既濟水
在火上不曰相息者何也坎之水動水也火不能息
之澤之水止水也止水在上而火炎上故息滅息之
中有生息者存猶人一吸一嘘而謂之一息亦有止
而復生之義也
已日乃孚革而信之文明以說大亨以正革而當其悔
乃亡
以卦德釋卦辭通曰彖未有言悔亡者惟革言之
革易有悔也必革而當其悔乃亡當字即是貞字一
有不貞則有不信有不通皆不當者也不當則不見
革之亨惟有革之悔革而當其悔乃亡聖人慎之之
意可知矣
天地革而四時成湯武革命順乎天而應乎人革之時
大矣㦲
極言而贊其大也通曰順乎天而應乎人革言之
兊亦言之兊說也順天理應人心說道也革重事也
而必以悅道行之其義大矣
鼎象也以木巽火亨飪也聖人亨以享上帝而大亨以
養聖賢
以卦體二象釋卦名義因極其大而言之享帝貴誠
用犢而已養賢則饔飱牢禮當極其盛故曰大亨
通曰剥曰觀象也即畫是象此曰鼎象也又於畫中
取器之象享帝養聖賢鼎之用莫大於此矣故極言
之
巽而耳目聦明柔進而上行得中而應乎剛是以元亨
以卦象卦變卦體釋卦辭通曰柔進而上行得中
而應乎剛雖與睽同然在鼎則巽巽也上離為目而
五為耳有内巽順而外聦明之象在睽則說而麗乎
明與巽而耳目聦明者不同故彼特曰小事吉此則
元亨雖其時之不同亦其德之異也
震亨
震有亨道不待言也
震來虩虩恐致福也笑言啞啞後有則也
恐致福恐懼以致福也則法也
震驚百里驚遠而懼邇也出可以守宗廟社稷以為祭
主也
程子以為邇也下脱不喪匕鬯四字今從之出謂繼
世而主祭也或云出即鬯字之誤通曰彖本義能
恐懼則致福而不失其所主之重盡之矣堯舜巍巍
蕩蕩事業自兢兢業業致之人須臾不可不知戒懼
出而主宗廟社稷者其可懼尤甚焉
艮止也時止則止時行則行動静不失其時其道光明
此釋卦名艮之義則止也然行止各有其時故時止
而止止也時行而行亦止也艮體篤實故又有光明
之義大畜於艮亦以輝光言之
艮其止止其所也上下敵應不相與也是以不獲其身
行其庭不見其人旡咎也
此釋卦辭易背為止以明背即止也背者止之所也
以卦體言内外之卦陰陽敵應不相與也不相與則
内不見己外不見人而旡咎矣晁氏云艮其止當依
卦辭作背通曰不獲其身以下三句皆從背說背
則自視(疑作是)不獲其身行其庭則不見其人本義所
謂止而止行而止即程子所謂静亦定動亦定也内
不見己外不見人所謂内外之兩忘也
漸之進也女歸吉也
之字疑衍或是漸字
進得位往有功也進以正可以正邦也
以卦變釋利貞之意盖此卦之變自渙而來九進居
三自旅而來九進居五皆為得位之正
其位剛得中也
以卦體言謂九五也
止而巽動不窮也
以卦德言漸進之義
歸妹天地之大義也天地不交而萬物不興歸妹人之
終始也
釋卦名義也歸者女之終生育者人之始
說以動所歸妹也
又以卦德言之
征凶位不當也无攸利柔乘剛也
又以卦體釋卦辭男女之交本皆正理惟若此卦則
不得其正也通曰漸歸妹相反在三四兩爻漸之
六自三之四為進得位歸妹之六自四之三為位不
當漸自二至五皆得位之正歸妹自二至五皆不得
位漸止而巽其動也不窮歸妹說以動其征也必凶
漸以九五為剛得中歸妹六五亦柔得中也不書抑
陰也漸剛乘柔不書歸妹柔乘剛則書亦抑陰也漸
之女歸亦天地之大義而人之終始亦不書止而巽
者其常也說以動者非常也彖𫝊之意若曰歸妹天
地之大義人之終始也本非凶也本无所謂不利也
惟陰之說而陽動焉所以征凶所以无攸利也故抑
之又抑之
豐大也明以動故豐
以卦德釋卦名義
王假之尚大也勿憂宜日中宜照天下也
釋卦辭
日中則昃月盈則食天地盈虛與時消息而况於人乎
況於鬼神乎
此又發明卦辭外意言不可過中也通曰盈虛消
息惟剥與豐言之剥則君子之道已消而虛故有息
之機豐則天下之勢已息而盈故有消之幾天地鬼
神乾卦後惟謙與豐言之謙則有虛可以持盈豐則
自盈必至於虛此固天地鬼神之常理也此本義所
謂不可過乎中者也
旅小亨柔得中乎外而順乎剛止而麗乎明是以小亨
旅貞吉也
以卦體卦德釋卦辭通曰以卦體釋小亨以卦德
釋旅貞吉柔而不順乎剛則不亨止而不麗乎明則
不正
旅之時義大矣㦲
旅之時為難處通曰難盡者旅之義難處者旅之
時此其時義之所以為大
重巽以申命
釋卦義也巽順而入必究乎下命令之象重巽故為
申命也
剛巽乎中正而志行柔皆順乎剛是以小亨利有攸往
利見大人
以卦體釋卦辭剛巽乎中正而志行指九五柔謂初
四
兊說也
釋卦名義
剛中而柔外說以利貞是以順乎天而應乎人說以先
民民忘其勞說以犯難民忘其死說之大民勸矣㦲
以卦體釋卦辭而極言之通曰說易於不正必剛
中而後說也正說之正則能順乎天而應乎人以先
民則民忘其勞以犯難則民忘其死皆所以為說之
大也然不正則不大矣
渙亨剛來而不窮柔得位乎外而上同
以卦變釋卦辭通曰彖本義曰其變本自漸來三
之九來居二故曰剛來而不窮盖如訟自遯來三之
九來居二亦曰剛來而得中也或謂訟與渙皆下卦
三與二之變渙之六二往居三曰柔得位乎外而上
同則訟六二往而為三亦可以言也而不言者渙之
柔得位者二往居外卦之四故曰得位乎外所謂上
同者上同於五也訟以六居三則不得位矣要之本
義以二爻相比者為變故朱子雖有是疑而不及改
正也
王假有廟王乃在中也
中謂廟中
利涉大川乘木有功也
通曰易以巽言利涉大川者三皆以木言益曰木道
乃行中孚曰乘木舟虛渙亦曰乘木有功也十三卦
舟楫之利獨取諸渙亦以此也
節亨剛柔分而剛得中
以卦體釋卦辭
苦節不可貞其道窮也
又以理言
說以行險當位以節中正以通
又以卦德卦體言之當位中正指五又坎為通
天地節而四時成節以制度不傷財不害民
極言節道通曰凡天地節而四時成節以制度不
傷財不害民皆節之通者也卦辭曰節亨通即亨之
義窮乃通之反苦節則窮必如五之甘節則通故无
位者不能制節節而不以中正者不能通
中孚柔在内而剛得中說而巽孚乃化邦也
以卦體卦德釋卦名義
豚魚吉信及豚魚也利涉大川乘木舟虛也
以卦象言
中孚以利貞乃應乎天也
信而正則應乎天矣通曰合上下體則柔在内為
中虛所以受信分上下體則剛得中為中實所以為
信上巽則君以信入於民下說則民以信通於君所
以為化信及豚魚其化深矣然信必合乎正乃天理
也惟天有自然之化
小過小者過而亨也
以卦體釋卦名義與其辭
過以利貞與時行也柔得中是以小事吉也
以二五言
剛失位而不中是以不可大事也
以三四言
有飛鳥之象焉飛鳥遺之音不宜上宜下大吉上逆而
下順也
以卦體言通曰矯天下之枉者以過為正然剛過
而中為大過柔得中為小過是則事有當過者而皆
不可外乎中也小過可小事不可大事大則凶矣如
飛鳥宜下不宜上上則逆矣為陰危之也
既濟亨小者亨也
濟下疑脫小字
利貞剛柔正而位當也
以卦體言
初吉柔得中也
指六二
終止則亂其道窮也
未濟亨柔得中也
指六五言通曰乾坤之後為坎者六至既濟未濟
雖因坎取義然皆曰柔得中也則又專指離而言坎
之與離終始可相有而不可相无如此
小狐汔濟未出中也濡其尾无攸利不續終也雖不當
位剛柔應也
周易本義通釋卷十二
