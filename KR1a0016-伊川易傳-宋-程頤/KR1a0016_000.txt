御製題宋版周易程傳
卜筮書違秦火殃大程平正傳言常(言易者率入扵竒朱子矯之以為特)
(言卜筮故每爻必言占者得之亦未免過正盖易理無不包實不竒子以程傳為得之)周張朱介
三賢卓凶悔吝中一吉當開物無為自成務抑隂有道
在扶陽幽明通以性命順(槩括程傳叙語)内聖由来貫外王
伊川易傳易類
提要
(臣)等謹案伊川易傳四卷宋程子撰程子事
蹟具宋史道學傳卷首有元符二年自序考
程子以紹聖四年編管涪州元符三年遷峽
州則當成於編管涪州之後王稱東都事略
載是書作六卷宋史藝文志作九卷二程全
書通作四卷考楊時䟦語稱伊川先生著易
傳未及成書將啟手足以其書授門人張繹
未幾繹卒故其書散亡學者所傳無善本謝
顯道得其書於京師以示余錯亂重複幾不
可讀東歸待次毘陵乃始校正去其重複踰
年而始完云云則當時本無定本故所傳各
異耳其書但解上下經及彖象文言用王弼
註本以序卦分置諸卦之首用李鼎祚周易
集解例惟繫辭傳說卦傳襍卦傳無註董真
卿謂亦從王弼今考程子與金堂謝湜書謂
易當先讀王弼胡瑗王安石三家謂程子有
取於弼不為無據謂不註繫辭說卦襍卦以
擬王弼則似未盡然當以楊時草具未成之
說為是也程子不信邵子之數故邵子以數
言易而程子此傳則言理一闡天道一切人
事盖古人著書務抒所見不妨各明一義守
門戶之見者必堅護師說尺寸不容踰越亦
異乎先儒之本旨矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
伊川易傳序
易變易也隨時變易以從道也其為書也廣大悉備將
以順性命之理通幽明之故盡事物之情而示開物成
務之道也聖人之憂患後世可謂至矣去古雖遠遺經
尚存然而前儒失意以傳言後學誦言而忘味自秦而
下蓋無傳矣予生千載之後悼斯文之湮晦將俾後人
沿流而求源此傳所以作也易有聖人之道四焉以言
者尚其辭以動者尚其變以制器者尚其象以卜筮者
尚其占吉凶消長之理進退存亡之道備於辭推辭考
卦可以知變象與占在其中矣君子居則觀其象而玩
其辭動則觀其變而玩其占得於辭不達其意者有矣
未有不得於辭而能通其意者也至微者理也至著者
象也體用一源顯微无間觀會通以行其典禮則辭無
所不備故善學者求言必自近易於近者非知言者也
予所傳者辭也由辭以得其意則在乎人焉有宋元符
二年己夘正月庚申河南程頤正叔序
